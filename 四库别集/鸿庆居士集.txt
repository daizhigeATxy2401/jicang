　　鸿庆居士集序
　　大凡文人才士少之时屈首受书未能多阅天下之义理壮则从事四方志有所分及其老也血气既衰聪明随之虽有著述鲜克名家此古今之通患也其或轶羣迈往赋才独异而复天假之年磨淬锻錬重之以江山之助名章隽语少而成壮而盈晚而愈精有若戸部尚书晋陵孙公盖千万人中时一遇焉公生于元丰辛酉当大观政和间士唯王氏三经义字说是习而公博学笃志如韩退之谓礼部所试可无学而能者第进士冠词科笔势翩翩髙出流辈将及知命靖康俶扰为执法为词臣旋由琐闼厯吏户长贰连守大邦其章疏制诏表奏往往如陆敬舆明辨骏发每一篇出世争传诵绍兴而后遭值口语斥居象郡久之归隐太湖上舍蛮蜑而狎鸥鹭去茅苇而友松菊于是繙北堂万巻之钞袖明光起草之手黙观物化吟咏性情烟波万顷纳之胸次风云态变日接于前如是二纪所得不可胜计毋怪乎笔端之衮衮也天门划开诉章上达论撰次对玺书继下年虽耋老亲为谢表至于宰执侍从台谏则人致一启各出新意其用意属辞少壮所不逮又后十载当孝宗朝尝命编类蔡京王黼等事实上之史官此与伏生年九十余诏太常受尚书何异是岂可以他人老少常理论也哉没既一世其子兴国太宗介宗以书谓必大曰先君文稿中更兵烬存者无几而闽蜀所刻复杂翟忠惠之文大惧不足传信今定为四十二巻其未备者方裒次外集为我序之忆乾道丁亥遇公阳羡公八十有七矣论文之余语及前朝旧事健论滔滔如洪河东注绪言纚纚如聚茧巢丝屡更仆不能休然后知公非特文锋不可当而老如赵充国犹善为兵也兹幸挂名集端因且列之近嵗吏部侍郎葛公立方作韵语阳秋载东坡自海南归公方髫龄坡命对衡门稚子璠璵器公应声云翰苑仙人锦绣肠坡叹曰真璠璵也以公早慧固应有此然坡北归实靖国辛巳公已二十一得非元丰乙丑自便还常公才五嵗时乎所记讹耳乡人既户传亦不得而畧也公讳觌字仲益尝以龙图阁学士提举南京鸿庆宫故自号鸿庆居士云庆元五年十一月某日少傅观文殿大学士致益国公周必大序












　　钦定四库全书　　　　　集部四
　　鸿庆居士集总目　　　　别集类三【宋】巻一
　　诗
　　巻二
　　诗
　　巻三
　　诗
　　巻四
　　诗
　　巻五
　　诗
　　巻六
　　诗
　　巻七
　　挽词
　　巻八
　　表状
　　巻九
　　表状
　　巻十
　　书
　　巻十一
　　书
　　巻十二
　　书
　　巻十三
　　启
　　巻十四
　　启
　　巻十五
　　启
　　巻十六
　　启
　　巻十七
　　启
　　巻十八
　　启
　　巻十九
　　启
　　巻二十
　　启
　　巻二十一
　　记
　　巻二十二
　　记
　　巻二十三
　　记
　　巻二十四
　　外制
　　巻二十五
　　外制
　　巻二十六
　　外制
　　巻二十七
　　劄子
　　巻二十八
　　四六杂文
　　巻二十九
　　四六杂文
　　巻三十
　　序
　　巻三十一
　　序
　　巻三十二
　　书跋　铭　赞
　　巻三十三
　　墓志铭
　　巻三十四
　　墓志铭
　　巻三十五
　　墓志铭
　　巻三十六
　　墓志铭
　　巻三十七
　　墓志铭
　　巻三十八
　　墓志铭
　　巻三十九
　　墓志铭
　　巻四十
　　墓志铭
　　巻四十一
　　墓表
　　巻四十二
　　行状　传
　　臣等谨案鸿庆居士集四十二巻宋孙觌撰觌字仲益晋陵人徽宗末蔡攸荐为侍御史靖康初蔡氏势败乃率御史极劾之金人围汴李纲罢御营使太学生伏阙请留觌复劾纲要居又言诸生将再伏阙朝廷以其言不实斥守和州既而纲去国复召觌为御史专附和议进至翰林学士汴都破后受金人女乐为钦宗草表上金主极意献媚建炎初贬峡州再谪岭外黄潜善汪伯彦复引之使掌诰命后又以赃罪斥提举鸿庆宫故其文称鸿庆居士集孝宗时洪迈修国史谓靖康时人独觌在请诏下觌使书所见闻靖康时事上之觌遂于所不快者如李纲等率加诬辞迈遽信之载于钦宗实録其后朱子与人言及每以为恨谓小人不可使执笔故陈振孙书録解题曰觌生于元丰辛酉卒于乾道己丑年八十九可谓耆宿矣而其生平出处则至不足道岳珂桯史亦曰孙仲益鸿庆集大半志铭盖谀墓之常不足诧独武功大夫李公碑乃俨然一珰耳亟称其髙风绝识自以不获见之为大恨言必称公殊不为怍赵与旹賔退録复摘其作莫沂墓志极论屈体求金之是倡言复讐之非又摘其作韩忠武墓志极诋岳飞作万俟卨墓志极表其能杀岳飞一事力斥其颠倒悖谬则觌之怙恶不悛当时已人人鄙之矣然觌所为诗文颇工尤长于四六与汪藻洪迈周必大声价相埒必大为作集序称其名章隽句晚而愈精亦所谓孔雀虽有毒不能掩文章也流传萟苑已数百年今亦姑録存之而具列其秽迹如右一以节取其辞华一以见立身一败诟辱千秋清辞丽句转有求其磨灭而不得者亦足为文士之炯戒焉乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀






　　钦定四库全书
　　鸿庆居士集巻一
　　宋　孙觌　撰
　　诗
　　泊徳清龟溪亭遇大雨
　　崩云四合千嶂重奔电一掣十里红土囊叱吸万窍风江翻石走昏相防疾雷破柱鞭老龙百贾颠沛市井空银河倒倾千丈谼鱼鼈欲取山为宫洪涛舂天怒相攻大舸吹簸如飞蓬醉卧掀舞一叶中洗我云梦芥蒂胸忽然变灭何匆匆雷公收声电改容霞舒雾巻萦长虹绀碧万顷磨青铜溪边结网南巷翁白发黄馘射两瞳赤鳞腾出无留踪刻舟求剑何时逢
　　湖州天宁寺饮王生
　　莫鬬蜗两角且共貉一邱夷踞坐我旁汝岂河南驺割肉一噉之徐以大白浮哙伍君勿谯笑谈起封侯
　　二
　　诸家迹便埽得此一老兵江东醉司马酒中尚求名哀哉南山萁不平自号鸣慎勿歌乌乌作此老婢声
　　宿太湖口
　　谁令醉尉怒端是丞相嗔交踈白眼见愁絶翠眉颦迟暮仍三尺黜惊窥四隣还将万里眼笑索岭梅春
　　二
　　白首对泷吏辛汗愧逐臣溪山不改色风雨解留人坎知天意漂浮任此身纷纷小儿女何必泪沾巾
　　余杭闻出师
　　国蹙连羣盗时危仗老臣分忧当北顾请幸且东巡肘足仪三晋创痍又一秦不眠聴野哭愁杀路傍人
　　富阳道中
　　渺渺行云幔溶溶曳水衣雷翻巢堕乳风落网粘飞独拄青藜杖来推白版扉平生邱壑趣漂泊寸心违
　　二
　　白防炎州客青裙酒姥家微风揺扇浪细雨落檐花客舍休占鵩蛮村欲馔蛇防令醒复醉高枕送生涯桐庐连夕大雨溪涨数十丈徙寓白塔山上方阁
　　苍莽川流防浑酣海气嘘蛟龙改窟宅雷电走空虚殷地翻坤轴粘天浸日车高僧欲杯渡游客且楼居壮观真难值幽懐亦少舒翩翩一鸟去何必羡知鱼
　　水退
　　荡沃波澜大凭陵意气粗射潮鲛鳄怒鞭石鬼神驱云断千崖立风行万壑趋樯乌朝共起水鸟夜仍呼滟滟红升晓霏霏翠扑肤浮楂卧泥滓狼藉满街衢
　　胥口
　　江濶卧人影山长送马蹄渚莲红尚敛沙草翠相迷高树藏云直踈篁压雨低酒醒浑不记端是武陵溪
　　钓台
　　北塞风尘万鼔鼙东京社稷一戎衣緑林羣盗驱民去赤伏真人得帝归诸老蝉联苍玉佩将军坐鞚紫金鞿先生此日青霞志一笑淩空拄杖飞
　　二
　　故人遗像丹青落葢代荣名日月悬万马羣空冀北野一蛇独游原上田晩浦轻苹涵落日秋崖老树立苍烟髙风自此骑星去千嵗光芒夜斗边
　　兰溪津亭病起
　　离乱纷纷醉尉多将军独夜防亭过旅巢对鵩占行役客爼悬蛇卧宿疴双鬓尽从愁里白衰顔时向酒中酡云翻雨覆湏臾耳未用区区较唯阿
　　二
　　风波涌地千沤发创痏钻皮百箭攻药裹闗心防二竖谤书盈箧忤三虫剖女方求巧结栁奴星也送穷笑我平生持螯手未应咄咄左书空
　　三衢闻都督兵溃常润间懐舍弟而下
　　紫荆有信欲开花黄犬无情不到家偶坐厌闻鸟嚄嚄杯行喜聴雀查查同防明月人千里相望孤云海一涯骥子熊儿无患否风云惨淡鬬龙蛇
　　月岩寺寺有岩石高数十丈一穴中空如半月状号半月岩
　　老蟇蚀月缺破镜掷道边金抠环一夕玉斧斵千年何人挟寸鉄插羽飞上天但令蜗死重防十分圎
　　立秋饶阳道中
　　残夜山月吐蓐食治野装防防林响变一叶风陨黄客路感时节起防鴈南翔秋风捩孤影云路正茫茫老马倦长道解鞍聊缓觞小濯鬓须欣然惬初凉
　　二
　　竒苞照屋角橘柚埀青黄感之勤中懐弓刀戒秋防窜身楚南极守工遮防投鞭得小偈孚席纷在旁虎贲起偶坐悠然见中郎一醉汩其泥江湖渺相忘
　　弋阳县古葛陂也县有古刹临大溪相传云佛圗澄浣膓故地
　　古道隂森翠柏行长鞭揺曳紫游缰佩鸣苍玉倾瑶席地布黄金列寳坊仙客杖飞龙有角胡僧肠浣水生光两朝人物空防寞百代风流竞淼茫松骨倚天増老气溪毛着水渡微香鸦啼鹊噪秋风外千丈藤萝挂夕阳
　　过安仁县权令主簿同蔡尉见访
　　莽莽纒兵气蓬茅庇一邱尚防防赤帜不复卧黄防抱牍行鳬鹜征租聚沐猴黄昏更萧瑟风雨笑鸺鹠
　　二
　　投老一浮萍长亭复短亭谁怜仙客去自有故人经世乱睂多赤情高眼独青临分聴苦语令我醉时醒
　　宿临川村舍
　　林壑已秋声凉蝉又一鸣人间多古意地僻有微行身老殊方去愁牵百虑生途人夜相语豺虎正纵横【时建昌石陂盗起】
　　题临川孝义寺壁
　　秋风嫋嫋转庭梧客梦初惊一鸟呼拣尽寒枝栖不穏独行残夜影同孤
　　二
　　孤城吹角五更风笑语团圞一梦中战格连云家万里书凭黄犬若为通
　　踈山寺次白文林韵
　　翠干轩轩迥出林夜风吹籁紫箫音老龙头角云霄近豹文章雾雨深末路浮荣炊剑首半生遗恨寄琴心愁吟独溅花前泪故国山河百战侵【白河东人有应为念交侵之语】
　　二
　　藜杖匆匆集晚林长廊破壁撼钟音天涯流落相逢地杯酒殷勤莫厌深万里功名飞燕颔千金博饮炙牛心更闻好句惊人倒一洗蛮烟瘴雾侵
　　三
　　黄花翠竹小丛林卧聴南山白石音螘鬬已空遗垤在蜗跧终恋故庐深掀髯一笑追前谬礼足同叅看此心且向踈山结香火人生莫受二毛侵
　　踈山长老善清日诵楞严维摩二经赋小诗二首示之
　　尘涨迷三鹿桑枯厌八蚕征心浑不见问疾有谁谙坐待成风斵应湏立雪叅钦闻第一义细説后三三
　　二
　　弹指三生过伤心一念差试墂天上月为种火中花粗识禅为味初欣道有牙老师一笑许千刦误蒸砂明水寺五代末危全讽据临川时所建画像至今存焉寺旁最高峯有祠屋一区道士居之二首
　　台殿何年有千岩紫翠间金仙佛世界羽客道家山骨朽余三窟皮存尚一班伤心千古泪相伴两潺潺
　　二
　　愁坐猿啼里行吟度鸟间翠凋巾上发红破镜中顔老去经三折真游付八还无心自来往空羡白云闲
　　崇仁县
　　万山攒拥天一笠北风吹雨两鬓湿饥乌絶叫防巢飞老蛟怒起拏云立孤城短日砧杵急骑驴渺渺冲泥入桑枝倒折机杼空道旁废井无人汲遗民到今传旧邑击水华鲸浪三汲故物漂流百战余客子起坐万感集小驿香醪如雪汁一杯快作长虹吸酒醒寂歴照短檠幽咽数声邻妇泣
　　余南迁次临川奏庐陵道属闻盗掠高安新淦之间少留仙游山道祠是时岩下木犀花盛开漫山皆大松一峯苍然终日游愒其下各赋诗一篇
　　檐牙啄林抄笔殿浮青红天风吹泬寥万籁酣笙镛木犀已着花濯濯秋雨中頩姿出素靣一洗丹粉空幽香袭巾袂冷艳凄房栊迫此芳嵗残一笑当谁共羣仙立通明矫矫骖鸾龙相随归阆苑遗恨寄西风
　　二
　　厯厯水中榆地逺连玉京抡材上华屋袅袅黄金茎苍宫表独立埀胡交缦缨根深崖峤壮势压山岳倾万牛挽不回老气空峥嵘夜半风雨防嵗晚龙蛇升我来不忍去绕树三匝行珍重金石友待我烹茯苓
　　遣兴
　　乱后煎百虑老去无一欣故人尺书至好语中夜闻坐乆百虫絶开帘月纷纷长歌又一醉酒醒击空尊
　　题华葢仙亭大松示栁道士
　　系舟古巴江曳杖真仙亭金舆簇画防玉几罗翠屏堂堂十八公独立霜中英魁然十围大防此一葢青翘翘云物外坐阅秋蒂零道人依茅栋蕙帐凄芳馨苓龟倘可见长镵斵青防一食沉我腹败履插修领
　　仙游山九日叹逝
　　伤心玉案两睂齐永负黄花九日期万里炎州嗟我老百年青唳向君垂俱飞蛱蜨愁防汝醉饱茱萸欲对谁独立西风揺短髪一生遗恨一愁悲
　　二
　　割肉早归三伏日传柑赐饮上元灯那知一恸殊方去独向台髙此日登泪湿西风坐眼缬梦回残夜起【开】棱孤鸾别鹄知何处泉路茫茫唤不应
　　达臣议承饷石耳
　　穷秋客舍风雨凄破釡生鱼甑有衣故侯未种东陵饿夫欲采西山薇嵗晚黄金可疗饥故园万里天一涯未辨登山拾瑶草且复从公茹石芝
　　山行憇田舍老父出迎以黄柑白酒为饷
　　藜杖扶来雪满簪谆谆好语意深深酒倾白堕杯行玉橘破黄苞坐钉金醉起莫辞田父肘甘余须识野人心匆匆不尽扳留意挽袖丁宁更一临
　　两日复往次前韵
　　寒防离离银线乱【临川出防号银条】冻醴滟滟玉井深坐防庭松翘翠葢行穿野菊布黄金犬迎客入喜见尾鹊随人语欣防心俗里淹留怕轑釡驱儿招唤得重临
　　曹山寺
　　石栈梯空一线横路穷台殿两参嵘日光淡淡乌飞没云气茫茫龙随行道人西归余只履结茅宴坐千岩底草根沥沥暗虫鸣树外誊誊青嶂起翠竹掩冉苍云屯老藤蔽亏白昼昏天低尺五雷雨上身强丈六祖佛尊我老栖栖厌行旅逢人欲问前三语不见高僧锡杖飞山下空留千斛乳
　　赠曹山长老了如
　　一念挂世网平生语儒冠笑防蝇穴纸坐对鮎上竿甍甍醯酱瓿岂识天壌寛老儒本逢掖诗肩尚儒酸乆纒冠葢蔓忽作泡影观堂堂人天师三世一指弹身闲云月吐骨老霜松寒我生饱忧患将心覔人安目击有妙寄语乐非世欢坐穏且复留火芋分懒残
　　送僧妙鉴住广寿寺
　　明月不可呼清夜时一出孤光挂海涯皎皎转空碧道人一茅把坐睨九年壁磨砖破纒缚骤若老骥逸匆匆林下逢怅望不暖席锡杖已淩空堦庭草如积
　　明水达老以黄甘茘子土芋为饷小诗答谢
　　客居莽牢落幽絶无四隣嵗穷有衣结日晏甑犹尘偪仄戎马间敢厌薪水勤故人情义重采采青泥芹小摘持寄逺分余为情亲丹茘劈轻圆黄甘破芳辛蹲鸱劝加餐风味亦可人渺渺山涧曲浩浩水云晨踞炉有前诺两翁对然薪眼缬红緑共此无边春
　　次韵王子钦立春
　　玉手传丝催嵗金换刀剪防伴春回兵戈满眼年年在花鸟惊心日日来芳意渐还三径草暗香犹认两京梅呼童火急供春事冻醴先生滟玉醅
　　二
　　嵗晚惊呼身已老天涯流落首空回便将酒力推愁去且放春光入眼来人语嘻嘻争鬬草宫花闪闪艳妆梅雪消水暖春江动緑涨蒲萄万斛醅
　　东塔
　　翠竹含风嫋嫋青山照水重重窓户无人半掩一龛香雾空蒙
　　二
　　偶与白云共出忽随倦鸟俱还明日重寻旧路桃花流水空山
　　游东塔雨中夜归
　　山气蒙鸿衣自湿意行曳杖穿云入老翠隂森万竹蟠浮苍防滟千峯立薢茩幽寻到萧寺拊掌一笑掀百蛰酒醒佛火照黄昏坐聴北牕风雨集
　　二
　　山色淩寒春尚瘦潭影涵空清可潄漠漠云行紫翠间斑斑雨湿黄昏后火炬穿林鸟出巢人语阗门狗窥窦杖藜有兴防重来更待黄鹂哢晴昼
　　次韵王子钦春望
　　王孙春望思寥寥冠带常年盛八萧花靥重重墙外是琴心切切酒中招屠龙已破千金产驷马重归万里桥便解貉裘沽一醉忍看红药糁寒条
　　二
　　万木隂中锁泬寥晨门防马聴萧萧故人自欲分茵去逐客何妨折简招共对春风班露草却随明月下溪桥击鲜故有诸郎在三尺银刀贯栁条
　　邹次魏黄善长携文见招小诗为谢
　　邹郎英妙知名乆笔端自有谈天口客舍相逄一樽酒众星错落见箕斗高论欲追牛马走长啸忽作蛟龙吼余子碌碌那得友江夏无双亦其偶我观二妙屠龙手青紫纷纷何足取他年要作中兴碑大字磨崖继聱叟癸丑寒食曹山饭僧荐章淑人不胜悼往之懐书于方丈屋壁
　　川逝日已逺蓬漂乆未归异乡惊嵗换宿草变春晖魂梦差参是音容想像非遥怜小儿女恸哭纸钱飞
　　二
　　草草木皮棺松风生暮寒莺啼春寂寂萤照夜漫漫梦里号三匝愁边荐一箪想思为君瘦零落带围寛清明日与范季寔诸人过胥泽民别墅小集六言二首
　　水满双飞白鹭花深百啭黄鹂寒食清明过了一川烟草离离
　　二
　　兀兀三杯夘困昏昏一枕春融酒醒落花风里梦回啼鸟声中
　　曹山春日
　　弱栁千丝飏河横一带围腰支春作瘦鳞甲雨生肥逐伴鱼儿出争巢燕子飞匆匆班草地不觉卧斜晖
　　二
　　屛拥山入坐珠跳水溅裾香销尘漠漠日浄竹踈踈身逢百罹后春残一梦余故林千嶂外孤抱几时舒壁上人开轩辟地栽花种橘戱留小诗
　　防云随卧起饮水自敷腴秀色共斋鉢寒声落坐隅未开花五色且种橘千奴幽事相闗处时来近酒壶
　　春雨
　　小雨破春昏清风洗瘴氛霏微花上见萧瑟夜深闻独笑闗幽事酣歌倚半醺羁懐不堪冩危坐聴炉芬
　　春晚
　　花落不容惜犹残叶底春稀红闪余映乱緑鬬尖新飞絮高度竹游丝逺趂人窥帘闻好语双鹊喜津津
　　二
　　残尊断送春千里未归身莺老犹闻语梅酸欲聚颦独眠愁警夜起舞聴鸡晨行路难如此悠悠且傍人
　　曹山
　　露宿风餐两鬓华故园芜没旧生涯圣恩若许求帷葢便向东陵学种
　　二
　　竹杖芒鞋浑称身茸茸香草醉中茵举鞭叱驭何为者始信王阳是可人
　　三
　　毁瓦区区为食谋半生黍炊在刀头一防防入扶犁手不上陈登百尺楼

　　鸿庆居士集巻一
　　钦定四库全书
　　鸿庆居士集巻二
　　宋　孙觌　撰
　　诗
　　有客生致两雉不忍杀开笼纵之
　　平地安知祸有机一跌永负青云期举羣惊雊堕罝网衮背焕烂光陆离山梁一嗅不忍嘬如臯一笑吁可悲开笼放汝须逺去莫遣韩公赋病鸱
　　二
　　谁令孤鷕遂专埸剪送笼中防为翔文章正坐虎尾柄铩羽一落千丈强翠翎低摧少顔色竒祸非汝能遮防匆匆应媒莫浪出尊拳毒手正相当
　　题妙觉寺壁
　　叶底红稀不见花枝头緑暗可藏鸦春归古殿苍苔满一防笼灯隠绛纱
　　再至
　　老眼逢春病有花淋浪醉墨字如鸦悬知不是唐王播惭愧高僧防碧纱
　　宿妙觉竹庵赠静老
　　青山映落日淡淡烟中明出门无所投曳杖随意行破裓僧三两喜笑争邀迎曽巢俯修行飞星动高甍老人如宿昔真契同三生遇人无戚踈出语恶不情寥寥风马牛肝胆欲尽倾怪我胸中山硉兀尚不平邯郸乐无度短梦一饷荣蛮触怒不休暴骨千里横微言起我病内愧面汗骍早知天宇大岂有世网婴举扇障西风浣此沧浪缨
　　胥泽民招饮
　　萧尘散幽歩不放一尘惊高崖初日吐壊道哀湍鸣平生耽田里见此心眼明危桥属幽径别户延朱甍主人鸡黍约庖烟起晨烹长须举桉出银杯坐中行烂漫冩真意殷勤愧深情留欢更卜夜华烛吐长荣
　　二
　　苍茫夜气合渺渺风露清篮舆兀醉梦翩若孤雁征老马志万里络首丧其生十年饱刍豆立仗不敢鸣自识酒中趣欣辞身后名皎皎一片心不受宠辱惊清风悲永夜万窍同一声醉里有归路彷佛游化城
　　别如老
　　同舟无胡越四海皆弟兄吾人虽晚接一笑葢已倾世乱识真态涂穷见真情曳杖扣禅扃撞钟聴鞾鸣小窓风雨夜对此二榻横吾身如木偶春至不复荣岂无三宿恋天雨方流行去去得首邱归田充残更
　　徙寓妙觉佛舍胥乂民襆被相过赋夜坐
　　客居厌穷独蓬艾翳环堵庄舄尚越吟钟仪犹楚语吾人有竒操空洞见城府相逢逆旅中雾豹初一睹拘囹赋囚山避谤憎市虎褰裳肯顾我崖峤走风雨微吟对清夜破此五月暑坠露挹金茎空花堕犀麈孤灯映笼纱泠滟翳复吐耿耿遂不眠逢逢聴晨鼔
　　招邹次魏
　　客舍风交庭芜蔓春草蓐食悲王孙戛釡厌邱嫂吾人才杰立一障狂澜倒汤汤捍滔天澟澟块絶岛竒音闲大朴妙语发天藻壁间见蝎喜屋上瞻乌好蛩然聴足音自然慰衰老出门泥活活所向碍行潦懐人心不展厌乱迹如埽仲子过我庐肩舆白云道
　　赠答渊侍者
　　沐猴着冠天所械笑唾千金如一芥时时扣角谏三生口业未除诗有债薨薨不作秋虫声蔼蔼欲尽春云态平旦谁登大将坛一军惊呼子光拜
　　建昌守朱直伯寄酒小诗为谢
　　爱酒渊明望白衣传闻骑吏欵柴扉为怜渔父鸣鞭送欲使山翁倒载归泪向琵琶弦上落心随蝴蝶梦中飞一杯属我寛愁病免使黎侯咏式微
　　再用前韵
　　千骑森森响铁衣日上铜环四扇扉何妨指防银瓶索直须倒着接防归已邀明月三人共更防红尘一骑飞何日渊明赋归去晨光前路正熹微
　　妙觉寺适轩
　　古寺秋崖上清风掩半闗晚花明艳艳晓溜落潺潺松笋穿阶瘦苔窠蔽石班翘沙怜鹭静抱叶防蜂还心以空无累身从病得闲仪曹独何事终日赋囚山
　　二
　　老厌风沙恶安闲且当禅开帘延白月倚杖立苍烟鸟散人声里钟残客梦边小蒲风叶偃薄槿露华鲜句好吟须断欢余醉防偏人生但如此何处不翛然
　　好学书事
　　防防催沽我嘤嘤唤友声一遭青蝇污永负白鸥盟睡鸭嘘烟满苍龙噀雨鸣参禅我未暇一榻对僧横
　　二
　　隠几抛书坐欹床聴雨眠僧来逢自足盗去失青氊楚国虽三户滕氓尚一防如今更何恨端用酒为年
　　次韵王子钦端午
　　饭筒菰黍趂流年葵扇桃笙尚宛然世味半随昌独苦心旌长与艾人悬鸿飞不到书来少鹊喜无凭语浪传两鬓萧萧吹白发空余衰谢老人怜
　　吴益先携杖过见以诗为谢
　　千里之马初服辀风騣雾鬛跨九州驾盐挽磨三千秋俯首尚与驽骀游吴郎人中第一流文采绚烂珊瑚钩阳春白雪和者少夜光明月暗中投鲁人不贵东家邱吾髯凛凛青两眸摐金戛玉声相求属镂双蝼九地幽有夜气出于斗牛忽然化作长横虬睚眦之怨何作仇一麾立断楼兰头
　　次韵王子钦
　　北牕风冷冷西阁夜悄悄缺月吐半壁独与太白晓缑山王郎子粲若玉树皎纷纷哙伍中特立负竒表清谈静炙燠坚卧镇浮扰呼童高树栅赤帻厌凡鸟
　　再和
　　二年客尘土独夜忧悄悄遇酒一破顔歌呼醉连晓寸心为谁明伴此孤月皎枯柟鬰峥嵘老榦空自表蚁穿万孔萃蛛挂千丝扰白鹤逝不来岂敢更择鸟
　　凃子野九嵗子名驹字千里戏作
　　日角珠庭秀两睂谁家有此宁馨儿莫惊堕地驹千里乆见参天桂一枝
　　二
　　碌碌为生笑阿奴九龄重见此英雏千回健走非黄犊一洗羣空走白驹
　　赠竹庵静老人
　　名争计身后逐利了目前道人一弹指永断三生縁起灭水上沤聚散风中烟纷纷阅凋谢东海今桑田缟发茁枯颅秀眉覆两颧已超人天上遂拍佛祖肩茅斋立万竹防此碧玉椽緑暗云扰扰清涵露娟娟我老无家舍余地寄一防不辞供井螘辛苦送华颠
　　置酒
　　离离黍禾暗空村一防炊烟带雨昏山翁过我竹间寺未扣爵罗廷尉门老去不辞【阙】诗酒区区独醒一何有笑语未辨供主人乆客那能拒邻叟杜陵白首尚书郎歩屧春风向草堂人生意合无妍丑共此一夕灯烛光
　　读李光逺诗巻次韵二首
　　泗州南山
　　跳波乱清淮一叶寄真赏南山如高人摽落自矜爽胡尘暗初甸絶境堕渺漭空城草木春户外履谁两怅望壶公龙乗云自来往小诗若圗画髣髴见飞桨从今淮上山不落梦中想
　　扬州谷林堂
　　楚山多异材翠竹满崖谷萧萧斤斧余斩伐同一束芜城带流水万畆淇园緑遗苞駮云锦老节抱金玉嵗晚虎穴邻防掌方择肉此君无恙否应坐白眼俗
　　志新诵近诗次韵
　　客舍秋风我欲愁世途如漆莽悠悠半生小利营锥末此日危炊上剑头万里穷乡怜我老一防小隠待君谋惘然貌赤空相对扇面令人手不休
　　二
　　野鹤昂昂祗自竒水鳬泛泛强随时问禅乞我安心法住世分君大药资便欲乗桴从鲁叟不湏歌鳯叹周衰超然独啸千峯上一吷清风万窍吹
　　石防在宜黄县之南二十五里义泉寺寺旁有磴道高里许循山而西少北忽有石梁数十丈横絶两崖之间中空无柱高出云表神剜鬼刻不可名状真洞中心骇目之观而僻在一隅游客无所为而至乃赋诗一篇以告喜游而不知者
　　何人手执造化闗投此虹蜺跨两间乌鹊填成天上路鬼神鞭出海中山飘飘尻驾淩空举侧身下瞰千峯河汉汹汹声西流风雹相纒齐万弩始信通天有一门便欲晞髪扶桑根乗槎忽逢支机石拄杖直到洗头盆赏后夸雄两竒絶邂逅一声如电掣防防沧海防扬尘大字磨崖书嵗月
　　题邹次魏青藜台
　　读书非贵嗜吾子喜欲迷十年费膏火羣嘲笑书痴磊落载五车望海无津涯双瞳如秋月一出照耀之防搜理窟防妙解锯屑飞胸中九云梦百怪见燬犀拊枕出鸿寳铸金侔褭蹄神光发中夜太乙乗青藜
　　静老容安庵
　　离离风中花深落任所之泛泛水中萍流转复在兹静公湖海士世网那得縻独有铁石心不与燥湿移巢肩统灵鹊搘床余老区区了官事应解笑儿痴
　　二
　　云嘘翠扑肤山拥青入户祗树给孤园桃源武陵路一从振履还不复乗杯渡倚墙扪虱坐挥麈送鸿去水涵楼影交风敛花气度把茅便有余不要黄金布
　　静老通幽轩
　　诸峯倚崔嵬众壑隐奔峭寓目欣有击防心领其要开庐结茅竹伐翳斩蓬藋此君亦可人玉立尽娟妙风酣翠相倚月吐清自照渺非世音鸾鹄中夜啸烟尘暗北闗烽火被南徼便欲老三闾终焉隠屠钓
　　次韵王子钦秋懐
　　白汗翻浆浃背流清飚一埽破除休枫江湛湛氷壶月梧井团团玉露秋蚁动巧闻床下鬬驹跳首向隙中留南山危高棱见【阙】杞国区区岂我忧
　　二
　　愁边种种闗心事客里纷纷见俗情雁折西风离思乱鸟啼残夜旅魂惊江河风景悲南渡家室仓皇问北征沧海横流安税驾一桴从我任平生
　　秋夜
　　山寒蔼瞑姿枫老带涨痕兰折桂亦折往往归其根万籁各収声一气中自存鼻斤无可斵尻驾不复奔孤光照独夜月落低金盆
　　二
　　金气天与高灯烬宵征繁暗蛩露下积潜虬浪中翻幽人醉清夜一笑空罍樽遇胜独心许了了见目存但忧儿辈觉难与俗人言
　　三
　　寥寥犬吠村微月耿黄昏鸡豚市井空虎豹窟宅尊元龙百尺楼独卧谁与论酒圣具复中愁魔自惊奔弹铗归去来稚子柴门
　　秋兴
　　云族正南惊日车遂西沉倚楼孤客恨伏枕故园心唧唧虫造哀交交鸟遗音危坐百感集我何念之深
　　妙觉寺三咏
　　木犀
　　霜葩翳老青粲粲石壁下琼树一枝新肌氷敌姑射光风泛月彩芳气袭兰麝幽人三臭泣采玩不盈把芙蓉强争妍刻画粉黛假对之若为容惭红面如頳【树旁有芙蓉数十本并开】
　　梧桐
　　高梧傍层楼隠翳崖寺古森森露井寒防此六月暑秋风动地至柯叶遽如许依依别故林黄落半粘土凉蝉不复号惊鹊时自语一夜绕空枝愁絶两翅羽
　　芙蓉
　　沙际漾浅碧竹外嵌欹红晨光发浓丽醉脸酣春融欢华不满眼荣悴一日中娟娟泣朝露摵摵陨多风自崇仁趣新淦凡四夕乃至一寓道观三止僧舍皆留一夕而去赋小诗记之
　　妓原寺
　　稚子应门立老僧迎客入湛湛玉秋寒唧唧铜缾泣小轩风雨过牕户青红湿晚花发秋妍黄蜂正衙集
　　化度寺
　　失路迷千嶂投林借一枝扣门竹西寺立马日斜时矍铄僧窥户睢盱犬透篱定知嫌不速明日与君辞
　　栖霞观观在麻岭下
　　云表朝飞屐松残晚驻鞍破扉联白板槁项系黄冠径雨喧风萚汀沙立露寒小牕床坐好对此百忧寛
　　三山寺
　　斜日半牕明无人独掩扃风铃时自语雪柏老终青立鹊参差见微泉断续聴老僧浑不语危坐巻残灯
　　二
　　异县乆为客穷途饱所更对床云伴宿曳杖月同行到处身如寄防山眼暂明平生饮中趣酒贱且频倾【江西多饮红酒独新淦市酤称冠】
　　余大观中与袭明登仕同为太学诸生别后二十六年余南迁道江清袭明逆于新淦之洲上苍顔白髪大略相似感叹之余饮酒赋诗以为笑乐袭明笔刀雄赡操纸立就凡六十七必用前韵余维和者十二篇云
　　亡弓随甑一时空梦断南柯午枕中便有樽罍追北海更无尘土污西风骑牛懒卧山中相失马来看塞上翁从此卜邻成二老鸡豚社酒与君同
　　二
　　龙媒去尽马羣空一曲阳春在郢中浩浩百川齐赴海蓬蓬万窍摠号风谁怜楚国沉湘客独有商山避世翁闾里应容投缓急风波千里一舟同
　　再和
　　乌啼鹊散晚庭空并合相呼入酒中逐影故惭夸父日披襟聊快楚王风牛衣泣卧悲游子鸠杖欢迎愧老翁笑我独醒成底事一邱之貉古今同
　　二
　　沙平雪漫水涵空路入千岩紫翠中村逺微明渔舍火楼高斜矗酒旗风可怜方外狂司马来伴田中一秃翁南北相望三十载心期不改断金同
　　再和
　　瘴雨蛮烟埽地空众星环列拱天中豹章尚隠南山雾鹏背将抟北海风麟阁似闻登汉将鹿门犹自卧厐翁低头莫负平生志冠葢风云万里同
　　二
　　夜鹤悲鸣蕙帐空一身竟在百忧中惊魂尚喘吴牛月短翮甘随宋鶂风且与鱼为地主不将鹅鸭恼隣翁超然世态谁君似兰菊春秋自不同
　　何倅利见许出侍儿袭明用前韵赋诗再和
　　平生惯见有司空肠断苏州一盼中此夜相忘千里月他年应恨五更风坐中不乐无三粲【侍儿以英粲为名】客里相逢祗两翁急雨催诗更萧瑟小牕寒夜一灯同
　　二
　　锦堂莲烛夜烧空喜笑蝉联綉户中尘绕梁飞歌白雪袜淩波去舞回风投梭且莫惊狂客却扇何妨醉翁青鸟殷勤问消息留髠灭烛许谁同
　　何嘉防寺丞遣嫁侍儿袭明有诗次韵
　　鲁阳之戈倚半空谁能一却日再中惊回十二巫山雨永隔三千弱水风瘦语便传黄绢妇多情好在紫髯翁谪仙尚有杯中月独舞婆娑醉影同
　　二
　　哀弹已逐楚云空锦字参差在眼中应是桃花贪结子任教栁絮舞随风留春不住无樊子隔水遥防有杜翁无那丁宁花鸟使丁香偷结两心同
　　迎薫堂小集袭明用前韵再和
　　饮痛琼艘百柁空参横斗挂月当中不愁马上衣沾露且防樽前帻堕风未辨清歌娱醉客莫将强韵压衰翁诗成快冩鲛人泪万颗骊珠讶许同
　　何嘉防以侍儿归彭生小诗戱之
　　浮苍宛宛两眉长防碧一鉴光山海相逢非浪语小孤明日嫁彭郎
　　长乐寺
　　层梯倚天碧细路连草莽萧萧青松门税此杯中鞅轮囷老树枝偃蹇怪石状中有莲花台逈出诸天上空堂卧钟鼔古佛暗龙像飞泉漱石除夜半发清响云低雪浮浮栁动春盎盎超揺万里眼更欲登叠嶂
　　二
　　万瓦冠松壁千嶂锁云庄故人置酒地清夜灯烛张破壁挂月阙遗箫啸风廊妖歌倾四座醉卧锦瑟傍寂寂花絮乱匆匆莺燕忙雍门已陈迹余音空绕梁我来乆徘徊惊呼首一昂老僧独依然对坐柏子香【何嘉防饯爱姬于此呼字当作去声】
　　志新遣介致书餽以巴蜀纸黄柑珠榄大栗鹅鲊胎虾为饷戏作长句为谢
　　巴江新捣万谷皮禇生粉面肤凝脂故人千里特寄我落笔宛宛天投霓绨囊丹果十袭包爆栗飞烬石火敲红顔着树落青子香雾噀手披黄苞苍鵞无罪见葅盐苦酒濯之光五采虾跧乆已成枯腊咫尺波涛渺江海客舍纷席争满前馈羮不复五浆先殷勤重饷有吾子两夫担荷頳其肩
　　嘉防饮饯爱姬大恸而别
　　小牕危坐若为情曳杖穿云取次行萧寺试来携手处阳闗已作断肠声歌呼本自追曹相恸哭那知见贾生坐上谁人最愁絶江州司马泪纵横
　　游钟石寺问名寺之因老僧指门旁石如覆钟状赋诗一首邀何袭明登仕同赋
　　月斧琢朣胧团圞覆石钟连络青云根防注碧眼封补天记女娲移山宅愚公当年偶遗漏堕此草棘中竒礓乆沦蛰化出金仙宫老僧惯见之笑视瓦砾同砺角戱乌犍送火敲青童摩挲问无恙千嵗今一逢堂堂张茂先扣我蜀井桐噌吰振林莽叱吸万窍风澒洞众壑满吼彻九地通狂奔窜幽题惊怒拔老龙丰山霜霰零彭蠡波浪舂一鸣固有待寸筳那得攻水曹笔五色东序罗笙镛辟易四坐倾踏蹴万马空伟兹抱竒音伴我窥灵踪赋诗乃不如露草号秋虫
　　宜黄尉李集义遣书问安否小诗为谢
　　三年着南冠两见芳嵗新朝为虫蛇侣暮与魑魅邻行随木上坐卧对竹夫人独有金石交不废风雨晨书来一吊屈我已屡厄陈啧啧爨下桐嗷嗷辙中燐絙以朱丝绳放之碧海津穷途得重恵肝胆大轮囷岭云乱擘絮檐雨收断线箕神拥前驱万瓦集微霰土峯忽崔嵬炯若簪出弁衣棱森欲起眼结醉复属国卧餐毡含糊不能咽
　　喧豗凑六合澒洞咽羣籁俄惊江海悬坐觉虚空隘包藏失地险弥漫见天大婵娟自一种巧丽穷百态独余古柏青正色老不壊







　　鸿庆居士集巻二
　　钦定四库全书
　　鸿庆居士集巻三
　　宋　孙觌　撰
　　诗
　　次韵王子钦上元感事
　　寒雨吹黄屋明星照紫宸龙沙万里去灯市七年春感恋丹心折悲吟白发新孤臣卧江海老泪满衣襟
　　二
　　金地三千界珠宫十二楼人行仙佛土春满帝王州邂逅羣雄扰消磨百战休伤心歌舞地锦缆起汀鸥【事见杜子美秋兴诗】
　　三
　　氷雪依春尽云山发兴多微吟愁独夜小立伫斜河社鼓村村急樵音处处歌呼童埽月榭不饮奈明何
　　题硖江萧氏庵
　　雪屋清如洗云崖翠作堆破扉风自掩败壁雨先頺野色初还栁林香尚有梅沧江千万顷一鸟镜中回
　　二
　　云逐归心乱山随望眼賖踈林欹晚照浅溜咽春沙客路三千过僧一笑花此生安税驾有地即为家思贤堂萧君筑室江上馆李先之先之既没李伯为记其堂曰思贤云
　　篇榜银钩动褒题衮相尊天边玉女去江上草堂存蝇附俄千里龙登有一门萧郎传旧业击水看溟鲲
　　二
　　相国开藩日枢庭放鹢时碧油来弭节彩笔坐题诗有客皆如此知君更不疑相逢一笑喜空恨十年迟【堂中有李伯纪徐师川诗榜】
　　宿善法寺
　　野寺知名乆归鞍试一寻乱山迎晚眺万木拱春临遥想超神界安禅见佛心时叅鼻端白趺坐息深深
　　二
　　雪涨春江动云归暮坞深岩栖尘不到禅几老难侵野虎风生啸哀猿月伴吟荒鸡号五防説尽落凡心
　　再赋
　　水绕禅窻浄香凝古殿深读书不求解酹古聊自斟塔铃已无语匣琴犹有心独謡西阁夜风满快哉襟
　　二
　　爱竹门可欵命车壑初寻鸟啼春院静人语夜堂深鼠迹留金鉢蜗蜒涴佛金隣翁笑相命春酌夜沉沉【田云欮从政置酒】
　　天长寺
　　江行萧家峡路入天长寺沉沉千歩廊植杖聊一愒山对逐客愁花溅寒食泪提壶苦劝人何物闗汝事
　　次韵王子钦雨中
　　梦断行山去诗成急雨催霏霏嘘谷满闪闪映空来出岫非无意为霖信有材故园小桃李昨夜一时开袭明登仕出示尊公家传留读数过抚巻太息赋小诗归之
　　鼻祖有殊相【事见家传】耳孙信多贤阅世已黄壌传家尚青氊妙语今作者生气有凛然便湏勒苍珉揭此宰树边
　　再过天长寺
　　岩姿天露巧地胜延隙光鲸怒四海鬬蜗一身藏逃空真乐见甜寂幽梦长灯暗不复续卧看月侵床
　　二
　　山立起平案松偃卧枕光尚怜桃靥小已见麦头黄检事闗兵气逃禅入醉乡平生湖海兴一棹付慈航
　　利见置酒燕超轩袭明赋诗次韵
　　杯行到手莫留残忍聴金钟吼夜防红雨乱飘花防动碧云吹断玉笙寒破除孤闷千疴散邂逅良图一笑懽老去更勤湏秉烛对花浑似雾中看
　　二
　　芋大鹑衣对懒残铜瓶泣雨又更防临风洗耳真堪笑映雪看书且耐寒共指分襟能几日直湏把酒罄交懽风流喜见佳公子未信穷途白眼看
　　分宜道中
　　老牯挽犂泥没膝剡剡青挟鍼水出大麦登塲小麦黄桑柘叶大蚕满筐猿鸟初呼聚俦侣缫丝百箔闻好语此时物色不可孤劝君沽酒提葫芦
　　宿袁州城外祥符观越日徙紏廨舍
　　宜春客舍无一夕古观独眠不能席破屋飇飕人雨立空林啧啧蛩夜绩青袍白马郡督邮晨门过我鸣前驺不求五斗彭泽米且卧百尺陈登楼
　　萍乡县
　　云梦青邱蟠楚薮萍实江边大如斗故垒摧頺百战余旧事传流千载后青崖半裂苍兕吼空陂突过黄狐走山深日落少人行寂寞鸣蜩嘒高栁江湖一梦三年乆慰我飘零一杯酒羣盗须降汉赤睂故侯办作秦黔首安仁县有大第一区官兵纵暴主人谷氏避不敢居三年矣县尹常馆过客于第中赋主人避地行
　　主人避地卧荒村道傍故宅今仍存乌鸟呼风白日静藤萝挂月苍烟昏壁上削铁千歩垣客子不敢窥其门一时胜事那能説撞钟击鼔行金尊
　　二
　　华榱翠桷刻蛟螭蒿艾不剪与户齐野鼠羣行昼蹑壁山鬼一脚夜撼扉缇骑埽迹今已非官兵纵暴来无时千炷耽耽四壁立主人避地何时归
　　衡州灵泉寺观竞渡
　　喷雪怒相搏投虹贯其中张頥吓北客拍手笑南公固自轻一死终然鬭两雄踌蹰倚山阁得失漫鸡虫
　　二
　　健防两首虺爬沙百足蚿击水羣鲸动起风一鸟翩壮心殊未已怒臂欲无前亦有旁观者踌蹰奋两肩
　　即事
　　落日投林去低云贴水飞江翻半嶂倒防健一风肥醉重倾蛮榼歌清绕妓衣城南多胜事何必阆中稀
　　回雁峯
　　三年践蛇虺一命抵豺虎悠悠故园心万里崖峤阻祝融方司南巨岳镇全楚沧浪濆石壁白日洒飞雨寥寥苍梧帝髯断泣二女斓斑竹上泪溅血今如许沉文吊湘累鱼葬得尸所寂寞千载魂故物但角黍吾生将安归堕此瘴江浦逐臣正南游倦鸟已北翥放身秋崖上万壑赴一【阙】干戈浩茫茫安得【阙】翅羽
　　愚溪
　　羣休鹿马独觉辨渑淄虫鸟岂知道断尾畏为牺草木讵有灵卫足不如葵智嚢樗里子痴絶顾恺之成壊系所遭何必陋昨非仪曹天子士失身蹈危机一斥卧江海南冠系湘累不起蛇陆便作马【閟】　栖匿智以为愚更欲以名溪溪山清可厉溪上碧相围石底行翠蚪烟中采修眉一朝纩息定白日断履綦丛祠翳篁竹秋风生网丝凛凛望千载避世真吾师故物不可寻山川尚华兹永懐西州动兴言北山移欣然解其防了了不复疑独醒亦何事誓将餔糟醨举酒酹一觞宛宛度雨期蕉黄配丹茘歌此迎神诗【北山谓愚公也】
　　礲岩【去全州十五里】
　　日上千峯乱风岩万壑秋两岩折天罅一水涨岩幽絶防飞桥过寻源秉烛游倚空翘翠葆漱石走苍虬【岩中乳葢皆碧也】老树挽天立奔云接地流壮懐开浩荡病骨耸飕飗皓首殊方去清樽尽日留无人与説似胜侣满南州
　　礲岩寺
　　千峯夹道直一水抱村流清絶小丛林绕舍竹修修老僧惯见客壊衲雪满头野菓折竒苞畦蔬剪新柔漂零五管去邂逅一笑留诗成冩君壁纪此梦中游
　　灵泉寺
　　窻户边开紫翠间小桥独立聴潺潺意谐独有清风共兴尽聊随落照还但见虚童防白帢且无泷吏发骍顔风花雨叶元无定何必区区恋故山【岭外虚市市人大半以白帢防首】
　　次桂州
　　过岭逢人问象州瘴烟如海蹴天浮三闾逐客何将到八桂宜人且少留
　　二
　　江上烟云翠作堆倚天青壁鴈飞回神州一望三千里不是南迁肯独来
　　桂林山水竒丽妙絶天下栁子厚记訾家洲亭粗见其略余以六月六日度桂林岭欲更仆诣象属暑甚遂少留日从诸公于岩穴之下穷林巨壑近接阛阍之中逺不过闉之趾举高望逺夸雄鬭丽殆不可状择其尤者以十诗记之名之曰桂林十咏
　　八桂堂
　　橘中隠商顔桑下防羽葆古人日已逺贵迹今未埽英英八桂堂屹立表众草名随五栁传寿待三松倒南堂驻金莭伏剑收蛮獠駪駪立万马猎猎巻千纛元戎领客来小摘羞涧藻醉缬乱繁花移来插晴昊
　　七星岩
　　十载污修门簪槖侍帝垣五云深莫窥众星拱以繁一坐牍背书身落海上村山川发余想钟鼔昔闻星图焕斗极两两错地文今日复何日乗槎造天阍日月起可挟参井立能扪谁当揭其柄为我酌瀛樽
　　栖霞洞
　　飞仙巢三山弱水环四溟谁知黄茅岭自有白玉京独曳一枝笻枝空上青防蟾飞堕八桂石陨化七星幽幽炬火然异状不可名埀天紫云葢插地翠羽屏已无俗士驾上有迁客经敢言居夷陋妙纱冠平生
　　来风亭风洞在七星岩之下曽公岩之右大暑将有风出穴中泠然如氷雪被体不可乆留旧有亭摧壊始撤而新之赵漕少隐置酒落其成名曰来风云
　　万树张大伞千峰卧独龙彤云竟天【阙】　　　　　投老落蛮防暍死愁吴侬风流贵公【阙】
　　苍崖折天罅中有万里风习习驾两腋飘飘落琼宫草木啸竽籁涧谷酣笙镛披我快哉襟谁能辨雌雄
　　龙隠岩
　　跳波触石喧古木抱崖拥老蛟压泥蟠一笑作潭洞孤峯起崷崪哀壑浩呼汹腥风噤蛙淫冻雨落毛氄凛凛白昼寒瘴髪立尽耸旱气曛日黄缩但隂拱悠然四大海敛此一毛孔安得化为霖蕙叶有光宠【时祷雨未应】曽公岩曽子宣丞相元丰中守桂林游七星山始见此洞芟薙草莽中平坦方广可容数百人悉布砖甓之入洞十余歩有涧水横其前不可渉公梁石为桥以便逰者号曽公岩
　　羣峯依天立万马屹不动风欹紫玉珂雨暗青丝鞚相君千里目渺渺孤鸿送披云覩天巧凿翠出岩洞中空贯长虹侧立剖大瓮宛宛卧石梁欲起【阙】地控玉棺已上天甘棠有余诵独余涧底泉时与幽人共
　　雉山岩昔有僧结庵此山中诵法华经野雉日一集聴之至终巻乃去率以为常忽数日不至山下有妇人产子腰脇间余雉毛数寸寺有石纪其事
　　顽石解首肯老松闻肘回野鸟集隅坐聴法时一来山僧古佛徒一龛寄岩隈哀此堕卵状防砾妙夺胎休去复歇去呱呱见啼孩独此腹脇余斑斑尚毰毸精通日月贯义动金石开异事埀千年仆碑卧苍苔
　　永宁寺佛阁五代末马氏防有荆广时其子賨所营也阅二百年壮丽如故有画像存焉状貌魁梧称其阁云
　　一念去来想万象起灭境方寸有所营可与天地永五季日寻戈四海环沸鼎炎方一旅平烽冷夜彻警梯空出高峯飞阁冠五岭照耀人天上变灭弹指顷故物二百年虎死尚炳炳小立梯层栏乌鸟聚落景
　　西山超然亭
　　厖区翳榛莽地瘴藏百怪西山何轩轩拔脚风尘外中萦一线蟠侧立两壁对旁连九疑高逺控三湘大孤亭坐林杪俯见飞鸟背号方泣二女御魅窜四罪谁去窘囚拘故自脱天械飘飘思淩云万里风雨防
　　虞氏隠居雷守虞沇避地桂林结茅江上万山环立二水交流游客过其下皆有志归与卜隣之意
　　山色洗眼青遥见紫翠重江光照肌白靧作氷雪容问谁三间茅散我九节笻江声过席上山影落杯中主人乐忘归卧聴鼔角雄检防屐齿痕斓斑尚苔封寂寂春萝月萧萧秋桂风何日赋归来庭柯抚孤松
　　翠屏洞
　　团圞千嶂抱窈窕一屏开翠黛愁将敛乌云睡作堆倚松真漫尔借草亦悠哉更有阳台雨朝朝暮暮来
　　二
　　千仞欝嵯峨纎纎翠错磨雾环篸碧玉风幔巻青罗鹊喜窥人语莺娇倚树歌江花红湿处彷佛袜淩波
　　饮修仁茶
　　烟云吐长崖风雨暗古县竹舆頳两肩弛担息微倦茗饮初一尝老父有芹献幽姿絶媚妩着齿得瞑昏昏嗜睡翁唤起风洒面亦有不平心尽从毛孔散【事见卢仝茶歌】
　　九日次献花铺【李卫公贬海外道过象江蛮女献花于此】
　　古路三叉口青裙两髻丫更无陶令菊空想卫公花破屋堆黄叶清江缭白沙殷勤邀一醉蜑酒压梨楂
　　入象州界
　　须贾之罪发可数张仪之辨舌空存以身藏怨今如此不死投荒感上恩殊俗若为投缓急故交何处问寒温多情鸟鹊真幽伴莫遣张罗翟尉门
　　到象州寓行衙太守陈容徳携酒见过
　　万里南来亦偶然一杯相属岂非天直从尺五城南社行尽南阳路八千三夜故人应入梦五浆客舍有谁先使君遥驻花间马欲伴愁人到酒边
　　二
　　饤坐黄甘噀手香堆盘丹茘照人光莫辞蜑酒一樽赤防压瘴茅千里黄未省谗言遭薏苡直将空腹傲梹榔酒醒梦觉知何处树影参差月满廊
　　南山寺
　　千丈云根防此邦沉沉寒影卧秋江潭空映日苍虬动烟暖翘沙白鹭双梦觉滩声喧客枕吟余竹色满僧牕诗成絶叫曽楼上聴我洪钟万石撞
　　二
　　安心是药本非禅遇胜欣随意所便嚼蕋拈花身老矣穿云涉水思茫然行逄酒伴操觚去倦憩僧牕借榻眠寄语排言问津者人中今是地行仙
　　象州行衙井泉甘冷太守而下皆饮此井
　　鸡号更五防众星尚煌煌残烛半吞吐宿酒疑在亡碧井隂修梧林踈月汪汪峤南瘴疠地饮此氷玉光晨瓶出雪乳一漱病齿凉众汲欲尽及匏尊得细尝
　　题象守坐啸堂
　　治国如烹鲜驭民如牧羊薫狐芦自焚投鼠器必伤曹侯百世师狱市寄全齐天下本无事庸人勿扰之危机蹈潜弩恶吏冠虓虎飞走岂不高揺足堕网罟使君古太邱妙割无全牛班春千骑晓长啸万壑秋棠隂日转午风檐翠交武问道舍葢公诵诗选何舞渭水占熊罴万里笞羌夷试磨南山石更草中兴碑【郡有南山石壁数百丈屹立江水中如浯台】
　　别象州陈守容徳
　　三年客殊方荣悴不堪説迢迢家万里奄奄命一发使君古丈夫兴哀在缧絏平生风马牛旧职比鹣蹷欣然一笑粲彼此百忧结皇恩下天扉泪泣孤臣血行防洗玉盘载酒助欢悦庖珍问五鲭饼字炊十裂徙突今未黔班草永一诀何湏更秉烛端是梦中别
　　雉山寺青罗阁
　　蛮村避谤三年过野寺寻僧半日闲小槛吹香花漠漠断崖漱碧水潺潺桄榔叶底秋声满柏子烟中午梦还便拟买舟随钓叟一蓑烟雨系沧湾
　　防亭
　　小筑三间足雄包万象并遥波通极浦落日抱孤城小语千岩应长歌百蛰惊坐防衣屦上漠漠晚云生
　　二
　　落拓诗酒伴踈慵粥饭僧荡胸开逺抱拄颊见高棱鸟倦犹闻语蛟寒正可罾一区如可卜吾不愧陈登
　　七星观
　　邱壑心犹在筋骸老可憎倚笻欣小愒躧履防先登神马何须驾尻舆本自兴九闗通一路欲蹑岭云升发桂林刘帅立道同诸司出饯于甘棠渡口
　　行尽海北天笑指湘南路使君载酒醪拥节东城驻前驱千纛直纵猎万人呼尘流翳白日十里映黄雾何人揖迎我一苇横江渡渺渺倦鸦翻相从归薄暮
　　二
　　汹汹万号窍风吹海浑防防蔽一天瘴云埋日昏南荒底日所黄苇三家村谁云花解笑但有鸟能言缪恩解南冠归路首北辕酒行可以起稚子柴门
　　北归过永永守赵君宰置酒万石亭
　　三湘陌上逐臣归万石亭中送客时拄杖披榛行莽苍汲泉磨藓防魁竒天倾五色遗娲补谷变千年出岘碑何似溪边小桃李向人膏靣出风姿
　　皇妃岭
　　濯濯漱壑泉岩岩依天石扶藜上秋空一缕挂絶壁胡为乗此险登临风雨夕千金戒埀堂尊驭且莫叱过衡州舘于郡斋时太守裴梦贶督役于城上
　　万锸风雨集三令霜雪严适发半闾左雅舂亦髠钳大事难虑始掇龟宁复占君防执扑者端是邑中黔
　　宜春台呈太守陈次明
　　闻説宜春好层台试一登陇泉悲瑟瑟松雪见层层孤絶烟中寺微茫树下僧诗工传冩妙不数画师能
　　西斋
　　二江戎马后宜春独称雄重垣抱金柅巨堑防玉虹使君师齐相佳处在酒中百觚倒春醸洗尽疮痍空西斋置一榻时有客子从我来属无事新脱楚市舂伴值呼浩然惊座得孟公欹眠防衙集鼍鼔鸣逢逢
　　再过曹山示如老
　　不羡鹏南运聊随雁北还扪天上何岭犯雪过曹山偶到万里去重来一梦间观河见如旧双鬓自斓斑
　　故侍御邹公抱节亭
　　一邱黄壌卧龙泉光气轮囷夜斗边长史青毡无旧物拾遗华屋有修椽鳯麟毛骨皆如此水石风流尚宛然亭下不生闲草木箨龙无数皆参天
　　邹志新追路至甬桥有买田之约三衢道中作诗寄之
　　首路氷雪严过家梅栁动故人一笑隔千里劳逺梦夫君具眼只阅世妙百中嗜好如酸醎不与俗人共我老卧瘴氛摧挠谗夫众败履谁见收乗槎子宜从归袖风中翻翩若孤云纵殷勤三日别折栁天下送那知汉网踈欲问周鼎重江臯两牛鸣塞垒万弦控终当受一防竟欲邻二仲请师樊迟圃共抱汉隂瓮











　　鸿庆居士集巻三
　　钦定四库全书
　　鸿庆居士集巻四
　　宋　孙觌　撰
　　诗
　　送王循道赴省试
　　龙扰已可屠瓠坚今可攻不辞千金费莫计五石容藏器古有待用大难为工平生不手伫此一战封
　　二
　　千金市骏骨想像不可逢安知辕轭下磈礧卧肉騣天廐四十万一洗凡马空叶公莫惊走始信有真龙
　　三
　　秦俗自击缶齐人善吹竽宁闻牛角鬬莫奏鳯将雏独唱谁能晓弥髙和欲无中郎非俚耳为斵爨中枯
　　四
　　殖绰拜勇爵儒冠堪溺中可怜毛锥子譊譊尚争雄夫君口击赋陈言贱雕虫行以立谈间可折万里冲
　　过臻阇黎
　　肌鹤瘦老臞仙壊衲穿孔雪满颠无数岩花开自落青山相对独依然
　　二
　　髯龙逺舍立踈踈白甲苍皮十抱余当日青青折钗股如今老节已専车
　　三
　　莫便将心到处安小牕趺坐两蒲团芋魁半熟通红火涕埀頥对懒残
　　送智海上人
　　大师兴趣在江湖拄杖扶行穏当车苦要诗翁谈生活穿云涉水到西徐
　　二
　　折鼎支砖石半欹拾薪乞米为朝饥昏昏一防炊烟里见我邯郸梦觉时
　　马迹上塜遇大风雨书僧壁
　　松竹骚骚绕舍鸣沙头一夜连雨明冲泥裹饭浇新塜野哭干霄共一声
　　二
　　白帢排肩上塜归饥乌攫肉纸钱飞东家已改清明节一防炊烟上翠微
　　示相者
　　汉嬖宁闻通饿死秦黔自説布当刑侯王将相元无种试向人奴覔卫青
　　某靖国中与时发同寓郡庠潜心之北牕凡三年而别别后三十五年复相遇于荆溪頥山之下苍顔白髪互相惊叹追数一时同舍生在鬼録者十八九独两翁无恙耳方筑室山中以老焉将与时发杖屦往来如杜子美所谓两老者乃赋诗而以为之先
　　簪盍尽晨夜裾连讲肆朝昻霄初一睹歴块已先超竟卧盐辎老终遗爨鼎焦月分千里共波折两萍漂巻地边尘合弥天刼火烧途穷歌兕虎巢燬赋鹪鹩稚子开三径先生守一瓢但空囊似腹莫折磬如腰帻堕樵风过袍斑钓雪饶蜗盘怜角缩鼠黠防须揺鳬鴈吾何筭松筠子后凋共怜身独在相视意俱消负衅投炎海全生托圣朝那知是鼈已见鹏如鸮楚玉号三献尧云焕九霄啼乌占夜喜归马弄风骄便杀鸡为黍休寻鹿覆蕉并隣如可卜半道不湏邀汲井浇桑本携鉏莳药苗千端身外事一噱醉中嚣蚁泛莲埀叶鱼烹栁贯条往来成二老随分各逍遥
　　次韵王次之龙圗
　　拨雪披云粥面浓三杯困卧北牕风悠然一梦南柯去千骑靴刀帕首红
　　二
　　蕨芽载土笋穿丛青子森森褪小红与物无情吾老矣如今休恨五更风
　　三
　　青梅着子欲生仁始见新红触眼新李径桃蹊俱埽地一枝独自占余春
　　四
　　一种竒葩絶众芳朅来当户见鉏伤犹防纫作幽人佩独歩修门擅国香
　　示天宁晤老
　　锡号延春阁知名四十年向来香一瓣恭为佛佗禅雾沐山藏豹风餐叶翳蝉寥寥千佛后又见一灯传【哲宗皇帝晏驾晤老从佛佗禅师问语于禁中延春阁锡号祖灯云】
　　二
　　有地逃铜马无心待玉鱼牛眠今可矣龙耳欲何如荷锸千岩去连辘十日余殷勤古松下为剖瓮中书【晤老为亡兄卜地号卧牛山而穴未定故有龙耳之语】
　　次韵徳发驱虎
　　三窟憎狡两端忌首鼠含糊有前却遗患在养虎操刀贵能断坐见皮寝处应湏下车搏不待探穴取恢恢天漏网汹汹国破斧惊呼咤万口走避空一府长围起伏虚尺棰下戛敔迷行出汉圏送死入郑圃大彘保尻领童儿聚俦侣枯颅归阁束败鞟实庭旅宁堪裹马革但恐污牛弩三患古所害一死谁贳汝縁林亡【阙】命首祸自吕母师行费千金城壊堕百堵踞鞍髀欲消嚢笏颊谁拄要先羣鲸戮未快一虎去
　　读沈徳润诗巻
　　系马门前栁投鞭息吾驾青林合扶踈木杪抗风榭沈郎天骨清众垤立嵩华闭阁卧读书一榻过僧夏尤工五字律句法窥鲍谢无穷真炙輠有味乃食蔗我老复何为齿髪日夜化寅縁苇间见拊髀起一咤悬知掷地响自欲补天罅坐令长安楮顿起千金价
　　读王季恭诗巻小诗为谢
　　潜泉不到一周星膝上郎君得我惊大府潭潭真老相长淮滚滚旧家声渥洼随地湏千里穷发埀天伫一鸣莫遣画蛇安两足宫袍赐锦待先成【季防蔡天启舍人之甥也】
　　二
　　金钟吼彻晓霜清瓦釡如雷不敢鸣欲识呼卢真彦道试吟石鼎调弥明牙籖万轴撑膓满金检千篇唾手成堪笑韩公太多可浪传侯喜有诗声
　　寄题钱申仲漆堂隠居四亭
　　望云亭
　　昔年隠君子去修地下文王官竟不返幸树十里春哀哉抱长思恸哭苍山根肠回日万周系此三尺坟伤心閟黄壌矫首望白云云去无处所泪湿冢前麟
　　芳美亭
　　离离陌上花春到锦营中上塜千骑出竟天晚旌红故园已陈迹风流余此翁渺渺山间曲披披烟雨丛种桃今着花千岩贮春风锦绣裹山谷遗民悲故宫
　　遂初亭
　　行有叱驭难坐有埀堂畏莫驱九折险轻用千金贵为贫聊尔尔兴尽我辄逝平生慕朱逰肯污薛宣吏清晓拄笏坐西山有佳气一笑食蛤蜊宁复知许事
　　通慧亭
　　硗硗锡为骨瘦脊盘九龙中涵千斛乳连络万窍通漆堂枕其股【阙】飘乃不供诗翁亏天巧妙契卓锡工青林破苍玉碧井卧白虹他年一杯酒配食桑苎翁
　　寄题胡茂老枢密横山堂
　　古县水山国万室蟠其中环成千嶂【阙】并合不泉通我公擅一壑曽云生荡胸放神八极外坐驾两腋风峩峩十二环半出帘幕重修眉画新就一抹翠埽空欣对惬平生似为悦已容百金置酒地牕户浮青红高陵拄笏见采菊篱下逢【阙】坡迳千丈横絶埀天雄日丽莺谷晓沙喧燕泥融悠然命巾车往往载客从大句琢天巧【阙】弦奏三终溪山乆寂寥高辞擅无穷天王驾羣英长辔系九戎安知横山下一榻似老龙功名方鼎来祥兆飞熊勒石诵中兴浯台两穹崇西州归谢傅东海表太公千年丁令威骑鹤还故宫
　　次韵向伯恭侍郎致政归临江
　　六龙暴鬛海生尘霖雨方资命世材此去谢公须强起谁令陶令赋归来追懐玉笥三年别指防芗林一笑开大舸横江日千里凴谁倒曳九牛回
　　湖州道中
　　望道场山塔
　　碧玉旋螺插暮烟遥看桂子落僧前试寻白水田头路一苇横江浪接天
　　二
　　萧寺知名四十年身投笼槛到无縁行人指防松间路正在孤云落照边
　　早发下若
　　宿雨乍收山气敛清风欲发曙光寒纷纷鸟动行人起百尺浮圗水底防
　　过东山【在临安县】
　　千章古木翳山根谁与山僧共寂寥珍重庭松寒不死苍皮老榦雪齐腰
　　横山堂
　　波间指防见青红雪脊嶒棱倚半空幻出生绡三万幅游人浑在画圗中
　　二
　　苍云十亩防平寛露叶风枝绕舍寒莫遣先生赋归去且令小吏报平安
　　三
　　溜雨苍皮四十围年来又见子孙枝龙钟白首门前客待防成隂合抱时
　　荆溪道中四言送僧
　　老蚕上箔倦鸟投林牛闲人卧荠麦交隂孤舟纵棹緑涨一寻好风徐来清和满襟举杯属影伴我孤斟老矣钟仪尚操楚音高山流水寓此琴心上人问我何念之深
　　题谷隠
　　碧瘦峩千叠清深涨一篙红轻花佀肉緑细栁如缲句好无强对神超有独遨苇间青篛笠彷佛见秦逃
　　二
　　露湿芙蓉晓风甜橘柚秋衣中红影乱尊俎翠光流尘暗迷三马阳骄喘万牛五湖烟里不系有孤舟
　　送张牧之赴南昌
　　青山触熟并西州没马黄尘接地流庾亮南楼应有待薛宣东阁可能留官闲端为三升恋兴尽还从五斗休绘出金盘堆白雪秋江一叶认归舟
　　四月十五日牧之赴南昌辟某与季野从周饯于松沛佛舍竟酒歩月至埀虹亭久之遂别戏作数句送之
　　银河竟千里水接云漫漫一杯属明月俯见人影乱张公江海客坐啸白鸥伴寥寥如清风一笑亦可唤叫朝驾戎轩插羽流白汗行矣且勿驱未怪安石缓神光射斗南绚若金碧烂出门问何祥铜章付雷焕
　　臞庵
　　落日吹行客马上振短防触途眉见赤堕俗眼生白安知青林中有此江上宅决眦破天藏荡胸纳空光一奁注寒晶表里洞八牕风水自吐吞喷雪忽满江臞翁目如电坐阅东海变酒酣跨赤鲤谒帝通明殿霓裳月中闻罗袜波上见我老寄渔商家风在潇湘虚舟自不系倦鸟宁复翔一榻如见容拄杖挂鉢嚢
　　送径山僧
　　桑枣翳一邱风雨鸣四壁晨门响丁丁一笑喜折屐臞先诗作瘦句有径山色哀弹发朱妙寄追白石虚名子过聴愧卧不能夕归袖挽莫留淩空防飞锡
　　过慧山见旧题
　　一别名山十五年宦情羁思两茫然故人半作累累冢只有苍官立道边
　　二
　　髀骨消磨马上鞍尘沙满眼路漫漫不须更障西风扇为酌崖泉一洗看
　　王佐司致政还乡
　　安眠不踏鼔蓬蓬荣路先回鶂退风独岸角巾东路去休惊蕙帐北山空画圗便可追三士同社谁能作两翁待拄一笻随蓟叟摩挲铜狄霸城东
　　二
　　水满沧浪旧钓矶春风江上片帆归繁红不见桃千树老榦空惊栁十围万壑烟云供坐啸一龛香火结真依落花细草应堪籍醉撼长条雪满衣
　　过臞庵示王文孺
　　黄帽青鞋两鬓斑一簔聊寄此身闲不因误入桃花去那得夤縁见苇间
　　二
　　鸡犬无声白日闲一笻九节过睂斑防须俎豆三高士且寄风流二老间
　　华亭朱师实中大燕超堂
　　海禺纳万艘市区沸百贾黄尘翳白日千骑腾一鼔蚊巢十字路四顾尽旷土蜗角两大国一怒有标杵角名多卢聚讼攻众楚昏气自成雾濯濯汗浃雨朱公误涉世吏隠寄圭组俗縁堕人境心大接天宇搴芳采莲舟撷秀艺药圃山寒石棱紫树老松鬛古风牵碧罗巻雨压翠纛舞寜须鸟催酤自有花解语观鱼乐洋洋梦蝶飞栩栩坐令游侠窟化作仙佛土高卧水国秋静憇月庭午不解壶公龙天上有官府
　　洞庭沈氏园亭
　　云根瘴滔天万叠如连环峩峩一镜中绾结十二鬟坛殿嵗月古敝石苍苔斑毛公已仙去故物尚人间羣胡射汉月猎火焮百蛮安知橘中乐避世真商山英英东阳孙高情寄人寰诛茅择地胜斩崖破天悭开轩叠苍玉乱峯刻潺颜循除绕罗带浅溜鸣潺湲意行云共出地坐草可班兴至亦乗桴一簔卧沧湾
　　洞庭善庆堂置酒小诗寄之
　　幽絶小蓬壶参差见画圗乱青山四出一碧水平铺洲蕋红相照沙茸细欲无莲房骈百子橘圃聚千奴布谷休催种提壶且劝酤楚腰飞燕燕秦缶扣乌乌便旋惊回雪连娟引贯珠西风催画鹢落日咏骊驹浩荡川原隔惊呼嵗月徂寥寥清夜梦直拟控搏扶
　　华山徳云堂
　　昔年曽上徳云堂木奴千树新着霜白首重来十载后六花檐卜薫风香湖上青青只如旧湖波涨緑浓于酒堂中老宿尚依然乌鹊巢肩栁生肘
　　讲堂
　　谁令坚白鸣自作雪羽争莫遣蝇钻楮便恐鼠污羮道师表众惑自逐鞭影行拊几无一言大千作雪鸣
　　折玉崖
　　巉巉两崖青漫漫一奁白坻沙射月彩牕户栖珠璧定心如止水逝将老空寂手弄一掬寒面傃千仞碧须防童子喜往往犯瓦砾
　　兴化朱公大卿没于庚申嵗既除丧矣其子彦寔过余于晋陵留十日而别赋二小诗以饯之
　　百感伤心老泪潸一抔埋玉卧空山着鞭竟防驹千里窥管初惊豹一斑贫病故侯今白髪风流公子尚青纶不须优孟追谐笑已见遗珠合浦还
　　二
　　柴扉忽枉故人车躧履欢迎一笑初梦里覆蕉疑有鹿食前弹铗叹无鱼匆匆注瓦浇村醸草草供盘折野蔬他日死生君一访上林鸿鴈有书无
　　读张彦明饮酒赋诗唱酬次韵
　　满酌黄垆万户春倒投紫骑八仙人句中得曲陶元亮酒里知名贺季真九醖调成花上露一丸爊出鼎中银老来不辨追强对分我余光幸借隣
　　青毡堂
　　晋马已老矣楚弓今得之懐璧万里至化鹤千嵗归主人有故巢鸠居不复栖俄惊桑田换已见城郭非偶寻蕉中覆忽得防下遗平生手所种老大今十围故壁初见蝎空尚床支塞翁一笑喜共赋青毡诗
　　别云阇黎
　　邂逅不暖席踌蹰空复情复随孤月出又作片云征已振空中锡聊班地上荆他年葛洪井更欲问三生
　　送僧慧彻
　　千灯佛祖后五字岛阿间危坐肘生栁独謡肩耸山浮杯更东渡振履又西还为我覔钓舟一簔伴子闲【彻自言云间人船子道场之所在也】
　　右丞相张公达明营别墅于汝川记可游者九处绘而为圗贻书属晋陵孙某赋之
　　澹台书堂
　　松根络断崖石脚细泉书堂何代育故物尚依然右丞今摩诘尚友千载前神交梦仙舟地胜真辋川散防尘外躅脱履区中縁杯樽酌花鸟一醉借草眠【澹岩唐人何仙舟书堂也】
　　泊湖潭
　　蔼蔼竹树交一潭防寒青已无鼃黾污尚有蛟龙腥林踈泛月彩艳艳一镜平我心亦如此炯炯珠夜明意行鱼共乐坐穏鸥不惊更欲潄吾齿不挂功与名
　　虾蟇石
　　天公磔蛙死堕地化为石魁然此江郊面带苍烟色葱茏一拳青凝湛半蒿碧犹疑老蟾窟尚吐月中液我来蹈其背坐睨倚天壁鼔吹不复鸣烟雨空寂厯
　　多寳院
　　穿云访幽伴倚枝苍崖根防防篁竹中古寺松为门野僧营一饱乞食山下村拥鼻且独謡未觉钓石温世事风雨过嵗隂波浪奔飘然得逺游寄此五石尊
　　梅仙潭
　　潭潭云幕埀杪树秋罄发飞仙驾青鸾通籍在金阙遥见切云冠尚想淩波袜殷勤小梅花独照黄昏月生绡湿香雾翠袖巻烟雪忽然东风恶一夜吹石裂
　　金石台
　　层台接丛霄东西郁相望地灵钟神秀人物擅一方相居践台斗争雄两巍卬倚薄云雨近蔽亏星月光陈迹恍如接尊名缀前芳独有真男子平生盛孝章
　　懐贤庵
　　佳人去何之嵗月忽已逝懐人昔孟光问道今法喜百年草头露一梦月中螘见此两足尊感动泪如洗区区记刻舟儿嬉亦漫尔永絶三生縁付此一弹指
　　翠积楼
　　嶒棱倚高寒突兀擅空阔江横碧罗带山断青玉玦湛湛清不摇霏霏翠如拨松溪奋苍鬛苔石换緑髪隂森揉肌粟蒨绚乱眼缬凭栏送落景一鸟烟中没
　　甘坡庄院
　　张公卧江海戢羽如鹏蹲平生廊庙具投老三家村一壑身所寄万里心自存买花红间坐种竹青满门似闻橘生奴渐见桐有孙提壶时见招一笑空罍尊
　　题宜兴闾邱令巢鳯亭
　　老仙蹑两鳬自歌于蒍于千岑对隠几万竹绕直庐上有丹鳯穴巢居插脩梧竒毛间五采斓斑此英雏啾啾黄雀羣百陋见一姝追风吓六鶂逐日坠九乌芝田有遗啄握粟未可呼大池九万里一飞试南圗
　　二
　　少年有殊相瓠白非仙臞三吴山水窟见此紫鳯雏家无担石储腹有万巻书陈编践刍狗博具抵牧猪手持半段枪伎痒始一呼倒海探龙额据地捋虎须有客持钧枢大书表其闾盛事传不朽画入荆溪圗【时宜兴方脩圗经】
　　和张正民通守
　　零落衣冠污尘土戴盆望天那得覩青黄着爨不下焚糟粕空传纸上语判花视草迹已陈十年闭口不论文君诗蔼蔼春云侣来吊湘江九死魂
　　张全真大资四老堂
　　真人东方行携纫坐小辇五星聚光炯八龙卧偃蹇张公世忠孝七叶冠蝉联翘翘麟一角濯濯蕙九畹声名大小冯门巷南北阮埙篪自鸣和满耳聴睍睆舂粟悲汉謡然萁笑魏褊讵闻华亭鹤空忆上蔡犬堂堂鼎轴老秉道迪天显宁拔千金璧不践九折坂飞飞鸿鴈行恋恋桑榆暖草木香山春烟波洞庭晚芝老正可茹橘熟行可搴连床话团圞共此一笑莞当年伯仲氏衫鬓緑婉婉彩衣戏翁侧玉立尽瑚琏峥嵘六门阙突兀今在眼嵗月知几何华皓森雪巘扶颠属匠石起死待和扁富贵挽不来拄颊但手版谈间锯屑霏酒伴金荷巻舞茵翔两鸾歌板曳犹茧氷壶明月吐琪树清风满起寻赤松游仙籍标阆苑
　　少逸登第还里中喜而赋诗少逸过余出示和篇次韵为贺
　　帐底诸生拥鼻謡诗书满腹侣边韶禹门击水高三级尧殿披云焕九霄骏马防花春寂寂长檠烧烛夜寥寥一飞更上金銮去满袖香烟散早朝
　　三衢教授陈徳召宠新篇兼辱寄恵古史赋三小诗为谢
　　伐树已埽迹种桃今问津一笻随卧起四壁空无邻有懐平生游老手妙斵轮去搴柯山秀尽作泮水芹裁诗问无恙寄此岭头云
　　二
　　世人识真少耳剽得惊坐安知百尺楼上有元龙卧儒官为官曹学子书吏课长謡振商音丽藻发楚些独有白雪章妙絶无人和
　　三
　　太史命世豪始作表传记著书自一家亦足见竒伟寥寥向千载笔削号古史排斥已甚哉不学而见诋孰云争名者区区在朝市
　　题灵岩五至堂
　　老人昔记观何处白髪苍顔只如故湛然不与生灭期始信真心有常住公今忘物兼忘我坎止留行无不可桑下了无三宿恋壁间一坐九年过振锡忽逐秋鸿往浮杯又趂春潮上一片孤云自在飞不落人中去来想
　　郑惇老兼老寄示画赋小诗为谢
　　三椽容膝地一枕曲肱眠手把故人画起行梦相牵明河天上落一堕我前溶溶注银海浩浩冩玉川老眼欲迷今在第几天堂堂通徳门种徳今百年斋房九茎芝岳井十丈莲连枝挺竒秀见此两谪仙诗成粲珠玉纸落生云烟一飞防昂霄云中雁行连
　　章席祖巢云阁
　　翳翳林影交小閤俯江郊千崖障锦綉万壑鸣匏翛然一枝笻寄此三重茅乆知风御叟取云可为巢抱石舒翠缕綉色才可睹霏霏擘春絮欻见白鹤舞凝眸一瞬间忽展埀天羽起从潭中龙去作山下雨
　　题李营邱画
　　酒胆乗酣思如涌戏括枯笔为此弄谁令堂上生枫树自是胸中有云梦前山厯厯粲可数浅濑鳞鳞森欲动一啸参差是故林归心已逐孤云纵
　　寄题莫谦仲
　　山居
　　鱼盐市井雷冠葢车马路生息自相吹晨门黙如雾超然尘外躅峍兀见砥柱汤汤海横流自有安立处幻泡水上沤空华草头露一峯独苍然嵗寒但如故醉搴庭下花吟绕池边树便有山中臞来随白云屦
　　西楼
　　层梯倚半空百尺卧元龙偃蹇一榻上峥嵘两争雄暮卷珠帘雨夜镇犀帷风吾公安在哉云间指青红俯视大千界一器蚋满中巢蚊幸有余国蜗遂相攻湛湛天一碧万里磨青铜不落牛背上悠哉送逺鸿
　　过慧山方丈皥老酌泉试茶两诗遗之
　　萧萧呵兰若桑苎有故家佛屋倚高寒僧蹊抱欹斜殷勤泉上客流落瘴海涯蜑酒压梨楂蛮烹防鼃蛇光洁镜一奁照影空自嗟老僧荐茗粥芳鲜凝露华驱除中雷埽尽眼界花飘飘思淩云摄身上苍霞
　　二
　　战尘霾汉天猎火焮边地一笻遁垢气歩入青莲寺耽耽九龙盘一壑埋老翠倚天松骨大粘壁苔髪细道人本臞儒得法妙出世胸中万斛泉洗尽蔬笋气天风吹泠泠助我鸣鼔吹名为不二门声音作佛事
　　过枫桥寺示迁老
　　白首重来一梦中青山不改旧时容乌啼月落桥边寺欹枕犹闻半夜钟
　　二
　　三年瘴海卧炎霄梦隔青枫一水遥万里归来悲故物铜驼埋没草齐腰
　　三
　　翠木苍藤一两家门依古栁抱溪斜古城流水参差是不见都旧日花
　　题虎邱剑池
　　猘子龂龂老更狂潭空百尺卧干将但令雷焕占牛斗不用朱云请上方
　　二
　　神兵一跃去千年石底乖龙抱寳眠尚有玉州懐寸铁裁诗救月泪潺湲
　　吴门道中
　　数间茅屋水边村杨栁依依緑映门渡口唤船人独立一簔烟雨湿黄昏
　　二
　　一防炊烟竹里村人家深闭雨中门数声好鸟不知处千丈藤萝古木昏




　　鸿庆居士集巻四
　　钦定四库全书
　　鸿庆居士集巻五
　　宋　孙觌　撰
　　诗
　　潭
　　真源閟仙扄一线下佛龛来从白马聚洞作乌潭触石防瑟瑟循除走涵涵潄齿类齧雪湔衣真佩蓝醉翁洒面醒衰白照影慙延縁遂清景拄策纵幽探
　　二
　　心空闲有味境寂澹无营石鼎胀豕腹幽幽暗泉鸣铜盘印鸟迹漠漠防云行起挽枝上红细倾榼中清提壶亦劝饮布谷仍催耕悠然独徃愿一笑惬平生
　　罨画谿行
　　老牯浮鼻水中归防雉应媒桑下飞萝茑防防山四起数家鸡犬烟树里一支新渌涨晴沟杨柳中间击小舟罨画谿头乌鸟乐呼雨唤风不能休
　　二
　　蝶趂花飞争入坐倚空百尺游丝堕乱山衔日半船明断云载雨前村过蕨芽戴上小儿拳渔市人归栁贯鲜罨画溪头人语好烹鱼煑蕨饷春田
　　三
　　沙头緑暗已藏鸦竹里犹残一两花蜗庐抱栁开新国燕语窥帘忆旧家春风有信自年年罨画溪边栁系船陶情满满酒如泉醉与长瓶借草眠
　　四
　　翠木苍藤缭白沙槿篱茅店野人家了无狡兎营三窟只有黄蜂趂两衙树头猎猎酒旗风罨画溪邉卖酒翁银瓶快防清若空令君一笑面生红
　　潭
　　稚竹縁崖瘦苍藤翳树昏野花浑少态谷鸟自能言独曳烟中策来倾月下尊乐哉无与共幽兴在桑门
　　二
　　蜗舍三间小泉一勺甘楞严浑不看弥勒久同龛潭影千倒云梢万木参岩花自无主红雨落毵毵
　　题董令升待制朋谿
　　先生谿上宅华榜有殊称已为山作主更与谿为朋髙甍俯流水坐见南山棱濯髪云破碎湔衣雪崩腾老蟾驾月来潋滟一镜升举櫂击空明玉壶响春氷夜久羣动息一啸清风兴手持修月斧自控赤鲤乘
　　题莫夀朋内翰所藏东坡画枯木
　　龙筋鹤骨老催頽百尺脩围折巨雷倦鹊飞来空百绕踏枝不着又惊回
　　李茂嘉寄茶
　　蛮珍分到谪仙家断壁残璋裹绛纱拟把金钗汤眼不将白玉伴脂麻
　　园中草木
　　葵花卧雨金杯覆蕉叶欹风羽扇低若信空华俱足幻何妨伯厚载鸡栖
　　二
　　翠衿独倚秋风立绛帻犹含宿雨偏已见异鸡无应看若为矫首尚昻然
　　题徳清县舍松筠堂菊
　　篱脚金花玉露团柁丛寒蜨冷相看不随桃李供春事且伴松筠到嵗寒
　　余杭道中观何人家竹
　　平生不省问寒温见竹欣然便扣门我是此君风月主不应更与俗人言
　　送雪峰化主
　　行尽千山与万山青鞋布袜水云间龙天正统毗那室乞取凋胡一钵还
　　山长老寄茶
　　睡魔迎我入华胥梦境倐然一蜨如不用分灯遣将去山翁茗盌为驱除
　　呉江教院首坐索诗赋
　　石火光中容此身只鑚故纸敝精神如今衰老浑无用犹有虚名误世人
　　送僧慧卓
　　瓦盂锡杖布行纒风御泠泠意欲仙一片闲云无倚着悠然吹堕野人边
　　送可珪化主
　　龙天万徳拥金堂中有维摩六尺状但遣文殊来问疾毗那一钵满城香
　　复阇黎寄示龙兴举老唱酬书一偈还之
　　无台无镜亦无尘云何去现句文身只有华严八千偈詶对毘那彼上人
　　题删定侄画巻次其韵
　　青尖簇簇两春山翠叠峩峩十二鬟彷佛阳台梦中见试凴画手驻君顔
　　修上人以楞严圆觉二经见寄书六言
　　月标指上自见珠系衣中可寻巻去与人遮眼却来问佛徴心
　　郑惇老谦老出示三赋
　　妙絶窥三赋雄才想二豪望惊河伯叹却走李咸逃句挟青邱大吟翻白雪髙定知空骥比犹待九方臯
　　题隆上人墨梅花
　　一枝插向钗头见千树开时雪里看愧杀道人三昧手尽将春色寄豪端
　　送五侄归南安
　　緑髪青衫美少年追风一抹紫鸾鞭十年竹马儿童旧洗眼来看立道边
　　题因阇黎静节轩
　　露叶纎纎翦緑琼三椽潇洒竹间亭青莲池上狻猊坐碧玉壶中翡翠屛晓幌日移光破碎夜风过响珑玲何人暂脱红尘履一洗昏昏醉鼾醒
　　二
　　苍云十亩防禅扄中有金仙不死庭邂逅种桃规作伴萧条对鹤两忘形空华闪闪风中絮浪蕊悠悠水上萍珍重此君真石友嵗寒不改自青青
　　龟潭
　　埋没榛芜不记年穿云络石自溅溅栁州莫作愚谿对乞与佳名到处传
　　二
　　莳竹流泉占一邱倚笻尽日看鯈逰崎岖好事无人共独饮泉旁自献酬
　　三
　　山空水浄竹娟娟玉烁金沙自炳然宿鹭惊窥潭底月潜鱼翻动水中天
　　春事
　　茒栋依林出松扉傍水斜浮苍围百叠乱緑翳三义屋破蜗书壁庭芜鹤印沙小桃供一笑已着两三花
　　二
　　闲随白云行倦倚青松立嚼蕊须鬛香借草衣巾湿风从月下生月向杯中吸戴星莫匆匆秉烛要汲汲
　　三
　　黄鹂遗好音碧草萦别恨雨擢翠千寻风敛红一寸持醪防百忧琢句破孤闷呼童数击鲜无久诸郎溷龟潭守塜僧伐去大芭蕉种二松其上赋小诗记之
　　粲粲丰肌犹外好便便大腹已中空故衣狼藉三秋雨破扇飘摇一夜风
　　二
　　草亡禾卒太匆匆独有髯龙在眼中雨折风摧终不死霜根雪节贯青铜
　　游金沙寺寺有陆希声侍郎读书堂在颐山上
　　一龛明灭佛前灯破械犹残一两僧说似鸿盘读书处试寻幽伴拄乌藤
　　二
　　緑笋遗苞半出篱清溪一曲翠相迷古苔称意环墙满好鸟尽情深树啼
　　金沙寺端老营大藏殿小诗示之
　　平生不读一行经解说如来最上乘但绕禅床行一帀免教鑚纸侣痴蝇
　　秋日
　　豆熟连村雨叶黄秔肥蘸水露莘香凉蝉已抱寒茎槁冻蜨犹穿晚菊忙
　　二
　　云巘曽棱路逺苍井梧萧瑟陨踈黄浪浪一枕芭蕉雨端为幽人滴夜长
　　嵗暮郊行
　　残雪溶溶水波冻山空翠湿衣巾重东家西家酒初熟南枝北枝春欲动班坐偶随鸥鹭集意行适与牛羊共直将万事付狙公莫浪欢喜踏破罋
　　臞庵浮天阁
　　黄芦吹雪满汀洲万里烟波接素秋数防征帆天上落一轮斜日水中流长桥踏月随幽伴小阁浮天赋逺游便买一舟为泛宅此身何必老莵裘
　　向伯恭侍郎致政芗林筑一堂名之曰企踈晋陵孙某闻而赋之
　　铜臭应作么梦尸当得官喁喁鱼聚沫戢戢蚋集酸高人有逺抱一笑视鼠肝水将洗耳用山作拄颊看种芳茹秋菊搴秀纫春兰披披芰荷衣采采苜蓿盘三径偭真境一瓢非世欢富贵挽不来为我歌考槃
　　二
　　且学方回痴莫羡董公健谁合躯七尺浪作青紫楦更揺乞怜尾仍出吊丧面芗林有老仙早具佛眼见国恩倘粗酬已责遂焚劵驱除竹马弃狼藉刍狗践寥寥汉二傅千嵗一关楗竟日饮无何更补离骚传
　　再至潭
　　嵗嵗来寻罨画春看山弄水意长新不知流水今何处只有青山是故人
　　湖洑上塜系舟丁山田舍小憇
　　清溪三百曲一片春风緑茅屋有人家窈窕闭深竹老去耽田里寓目快亲瞩风漪巻翠绡云巘镂苍玉寻盟唤白鸥解佩赎黄犊独啸无一人传声满空谷
　　舟次蜀山遇大风雨
　　阿香推雷车蹑云捕黄蛇打头风似箭注面雨如麻篙师不改色移舟并苍霞结缆系桑本小定起复挐畏途失九折迷津悟三叉谁知一笑中平地有褒斜
　　读史
　　莫羡马革裹犹堪桞车囚谁令骨作鲠且慕舌为柔自笑丹心折人言老语偷直将轮覆井仍取带维舟唾面我勿拭溺灰汝何尤君看箦中尸起断魏齐头
　　临安道中
　　莽莽原野逈练练沙水清迳封面苔滑树陨风箨鸣小立聴鸟语深寻见鱼行夕阳红未敛彷佛见参横
　　二
　　防流隐复见一曲宛秋蛇栁老虫书叶湖平鸟篆沙青鞋踏雨滑乌帽倚风斜何处堪携手宜城卖酒家
　　将军树
　　当年树下遂儿嬉直到将军衣锦时老榦千年龙化【阙】

　　广教寺种玉轩
　　道人余浄业种竹抱云深野色禅近秋声客枕喧持鉏掀鼠壌插棘防龙孙不放纎尘至清晖自满门
　　广教寺涌翠阁
　　髙梦缥渺冠曽巅一握孤云尺五天试向堂前参翠栢要看地底出青莲
　　某送妻母章硕人之道紫藤省拜妻祖庄敏公及妻伯叔诸公之墓题圣因寺之壁
　　宰树连山泪叶春累累髙塜卧麒麟羊昙一恸西州去华屋生存有几人
　　临安罗氏占春轩
　　扶踈绕屋树葱茏一笑欢迎得此翁燕麦兎葵俱埽地只栽桃李占春风
　　寄题宜阳山周氏隐居五首
　　妙光庵
　　孤烟抱水村落日满云树乱山如连环杨栁是门处青缭竹谿湾翠防苔石路钟鱼寂无声白日掩僧户苔盌酌云腴香篆擢烟缕坐穏不知夕炯炯山月吐
　　佚老堂
　　浮生知几何闻道苦不早过眼电掣云转看露晞草匆匆已解镳马鬛翳蓬葆夫君悟无生不待须髪皓朝行青谿曲暮宿白云道柴门鸟迹絶槁叶风自埽竹间雨泠泠花上日杲杲坐对五大夫自足休吾老【堂之北有松一本五枝宣卿龙圗名之曰五秀】
　　栁塘渔舍
　　老来厌朝市静占五百弓山棱瘦如削水面清若空行穿万盖青卧载一叶红黄甘千头奴白鳬五尺童银刀贯翠缕象鼻巻碧筩一时百不知渔父真家风幽寻属无事散此九节笻空蒙水云里端坐画屏中
　　环翠亭
　　樵磴盘苍巘渔矶俯碧潭羣尖清染黛一曲翠挼蓝冉冉松云细娟娟竹露涵春风万杨栁緑影乱毵毵
　　五秀堂
　　一干中柴立校柯拥四垂定知三世种已长五孙枝端是神明力非关雨露私踌躇三帀绕为赋角弓诗【角弓事见左传】
　　卓持者手持笻竹见遗书六言
　　滇池赤藤使者太乙青藜老仙如何一笻九节拄到玉女盆边
　　喜陈绍曽至
　　雨苔荒迳石风叶拥门衡破甑渠能过虚舟任自横烛残无共影谷应有同声试问门前辙多应是友生
　　重阳前数日防暑小雨遂凉
　　小雨送残暑新凉入郊墟丹叶互明灭云自巻舒行螘尚移垤盘蜗已伏庐翛翛风响变零落扇恩踈
　　二
　　披衣趂鸡晨耿耿残月曙林表霁霞升青红满云树凉蝉犹抱叶寒虫欲坏户行行绕黄菊狼藉衣上露
　　昆山道中
　　归鸟破烟没飞泉隔陇分松门挂踈雨樵路蹋行云独徃随漫兴髙谈遗世纷悠然一杯酒可以傲人羣
　　二
　　日脚防半璧江面横匹素一片黄芦荻摵摵风景暮闲枕曲肱眠自琢撚须句稍稍山月吐已复草多露
　　次韵叶首善龙图见寄
　　十年流落卧漳滨种秫畦蔬手自亲心似疲牛犹喘月身如病木岂知春试弹长铗撩公子忽解绨袍值故人健笔纵横惊老眼恍疑帝所夣韶钧
　　呉汉逸家荆谿蓄古书奇器甚富余欲造观而未果赋小诗先之
　　髙人卧江海烟雨三家村白眼憎俗徒青山自当门披图望千载耿耿尚自存金铸騕褭蹄漆书科蚪文虬螭盘六印牺象刻四尊剑包虎皮斑琹漫蛇腹纹犹吐星芒寒尚带雷斧痕吾亦望古者昻昻真戴盆傥未倚门挥应许置榻论从公问奇字载酒过子云
　　题删定侄画巻六言
　　笔下凿开混沌眼中见此崔嵬海上神鼇负出天边灵鹫飞来
　　二
　　水边两鹄语时山下一牛鸣地苍梧翠竹森然长与闲云卧起
　　寄题四明呉勰拙轩
　　分寸跻攀曳九牛一锥无地拙于鸠穿针结缕非吾事不上天孙乞巧楼
　　二
　　老罢谁当问喘牛羁栖具作寄巢鸠葢茅一把藏吾拙便是元龙百尺楼
　　寄题临安王氏通幽轩
　　翠樾两檐交复紫苔一径防通雨箨犹含夏緑风苞已褪春红
　　栁
　　修纎似束楚腰支杨栁春风二月时金地化身千佛眼锦江新様十宫眉
　　雨
　　山空发清响楼逈落余飞掩冉花头重浑酣水面肥喧豗沉地镜飘洒浄垣衣数防苍茫里饥乌接翅归
　　二
　　淅沥珠跳瓦淋浪绠缒檐园林春寂寂灯火夜厌厌寒着衣棱起愁牵酒户添诗翁独无事危坐撚衰髯
　　送僧徳最
　　剥啄动柴荆相看两眼青诗如云态度人似鹤仪形妙斵窥天巧哀弹感梦灵定知花雨里乱石防头聴
　　朱彦直穹石堂
　　拟把髙天补曽将巨海填犹残如蜗练尚带祖龙鞭势重坤舆壮根剪粤峤连孤骞抟鹫羽突立冠鼇颠锡号俄三品论材但一拳谁令此奇伟偃卧独魁然
　　小园春事
　　屋头唤雨泥滑滑万瓦纷披土囊发西园春事一时休繁红漫乱烟脂雪緑萝髙张翠盖羽苍巘中断青玉玦不见枝上一防红千顷桑麻光似泼
　　二
　　小园花栁春争发风雨颠狂二三月断梗梢空转若蓬细红糁迳繁如缬巨看绕屋溜潺潺可厌触途泥活活不妨暂柅故人车大似陈公井中辖
　　夏日田舍
　　断堑防新碧长林鹜逺扬鱼跳蒲叶偃鹊起树头昻覔句投诗社逃禅入醉乡梦回残酒里月可一庭芳
　　二
　　麦卧黄云垅秧分緑锦畦犬来迎客怒鸟去背人啼虺虺饥雷吼昏昏醉缬迷只疑尘土涰独自照清溪
　　夏日京口道中
　　冉冉征途去耽耽畏日长枕流浣清泚倚树憇苍凉蝉抱风枝响萤升露草光不眠愁独夜卧看月侵床
　　二
　　亭臯一雨清飚吹面凉云绽微月吐引杯吸空光独诣敞神界防搜破天荒扣舷歌小海幽意满沧浪
　　京口普照寺
　　败屋茨生草崩崖蔓老藤布金无长者持鉢有残僧拨刺鱼跳釡睢盱防瞰灯炎炎三伏暑岑絶冷如氷都统刘侯筑新第不居供佛其中号布金庵遣骑入泉南迎山老主之
　　羣魔起为祟百堵焮作灰那闻五花叶但见一莓苔将军道南宅万础蟠金瑰天瑞黄鹤下地涌青莲开老倦逃禅去大士问疾来龙天拥猊坐百蛮奋春雷【一莓苔见杜子美诗】
　　呉门道中
　　小桥分路各西东寂寂松半掩蓬客梦悠扬残酒里一池荷叶雨声中
　　魏江道上得小庵解装小偈
　　老栁当门翠十寻桑麻一曲窈然深苍苔满地无人埽只有酴醿一架隂
　　示鹤林山老
　　应化来江右乗流出峤南后身逢七七前话续三三坐见诸天绕来聴二士谈更无木上坐只有佛同龛
　　二
　　一别三千里重临十二年霜蒹空老矣雪柏自依然习气诗情在真心佛果圆相看无一语趺坐炷炉烟
　　宜兴林尉山父巢仙亭
　　半篙渌涨狎鸥边万防青尖拄笏前水色山容鬭清好呉中关市有巢仙
　　二
　　且可浮沉随俗里更将强健鬭【阙】前悬知天上多官府盍向人中作地仙











　　鸿庆居士集巻五
　　钦定四库全书
　　鸿庆居士集巻六
　　宋　孙觌　撰
　　诗
　　浮逺堂【在江隂县君山顶上】
　　月堕山城晓沙寒水国秋云根拔地起氷柱蹴天浮紫翠分鼇岭青红杂蜃楼舟航通万里城郭数三州刺史冯熊贵仙翁控鲤游八龙追后骑五马驻前驺露舄迎门鹊风帘压海牛地偏余胜迹山好对防收雨为催诗至云应度曲留欢呼领百罚跌宕散千忧颠倒青霞披淋漓紫绮裘谁镵石岘山千载记风流
　　连雪苦寒
　　霜气森森背有芒风棱摵摵面疑鎗破衾且作头缩短裾愁牵鹤胫长
　　二
　　底骑驴咏雪诗东风有信在南枝来麰已报丰年瑞属国餐氊且耐饥
　　大雪后喜晴
　　岭雪斑斑在崖泉咽咽鸣一州明晓霁万壑贮春声蹬滑藤枝健沙晴屐齿轻小儿修浄供酌茗慰孤清
　　二
　　雪浄山容改风回野意新草根清漠漠沙尾碧鳞鳞有客推门版呼童整角巾风流杨栁似一噱防千颦【时邹次贾自临川至】
　　送邹次贾归临川
　　不负丹鸡约来寻白马盟龙钟着防进爵跃倒衣迎感慨追平昔惊呼问死生殷勤一樽酒问健且同倾
　　二
　　徒歩轻千里重临贲一邱留懽不暖席索去忽偏舟惜别犹班草传声可置邮踌躇搔白首独上仲宣楼
　　南唐门道上见桃二首
　　一径青苔短短篱小桃竹外两三枝殷勤待得黄昏月正见斜红卧酒巵
　　二
　　细红如糁未全匀洗雨梳风日日新前度刘郎在何处故林空琐一枝春
　　惠楙吉水轩
　　演漾浮清樾千凝浸緑莎更无野鸟渡自有窟蝉过短绠飞苍雪长缨巻素波防须号一噫霹雳起龙柯
　　二
　　练练迎朝霁漻漻巻夜氛挽河半天落贮月一瓢分荡胸饱新授洗耳浣昔闻谁知望梅者肺渴已如焚
　　送删定侄赴髙安郡丞
　　纷纷戱事扰真情梦入槐宫一饷荣莫向蜗庐分两国只将螘垤当専城鼇头定自迃三顾楮尾何妨署一名南望崆峒堪拄笏白云飞处眼偏明
　　寄题杨元光黄岩清畏轩
　　杨公相大厯独擅徳爵尊清渭贯泾浊寸胶定河浑髙名冠朝伦流风被仍昆悠然向千载凛凛尚自存官闲拥黄防卧聴衙集喧萧萧鳬鹥行重糈不到门蝗虎不待驱闻风自惊奔所贵知我希已及鱼与豚
　　题致思庵
　　草径冲泥滑松门隐雾深潜鱼寒入窟宿鸟瞑投林风树摇青塜云萝倚碧浔禅翁防一衲寂寞海潮云
　　又
　　宿雨连村暗春流隔陇分樯乌吟外见城角定中闻石鼎涵苍润铜炉涌翠芬明朝南北路相望两孤云
　　焦山吸江亭
　　昔年携客寄僧龛败屋踈篱一草庵白首重来看修竹连山楼观亦耽耽【东坡诗云金山楼观何耽耽撞钟击鼓闻淮南焦山何有看脩竹采薪汲水僧两三】
　　二
　　万顷苍茫一岛孤潭潭云海现毘卢问君吸尽西江水中有曹谿一防无
　　再赋五至堂
　　猊坐诸天绕龙龛百鬼神扪萝穿窈窕拄策上峥嵘雨送秋声入风迎夜气生胮肛一鼍吼撇烈两岛惊独诣超神界真游梦化城防吟更有味琢雪鬭僧清
　　二
　　老衲僧中龙得度佛三世苴茒制不借剖竹作如意徴心讯空王礼足依梵帝住世无三宿应縁有五至百年杞国忧四大偃师戯应作如是观浮云本无蒂
　　胡恭夫勉斋
　　为山在进篑学海自盈科但见拳石小才容一苇过骎骎拔地起千丈青坡坨漫漫拍天流万顷翠错磨勉斋何为者直意慕山河髙视俯遗垤孤清镇頺波巨植蟠杞樟修麟窟蛟鼍谁能探髙【阙】潜珍有随和
　　静节轩
　　红紫纷纷半在亡一轩风雨送春忙青梅着子浑无数緑笋穿林已许长
　　二
　　莲叶平铺塘水满栋花半落渚风清无言独立苍茫里更聴黄鹂一两声
　　滁守平逺堂
　　魏公大雅士英英峙氷玉平反廷尉府共理滁阳牧奋髯慑狐鼠折棰行鳬鹜髙眠一照廊坐啸风生竹度堂云雨上斗柄髙插屋摆落区中縁超摇尘外躅遥苍拥鬟髻潄碧韵琹筑虽无花解笑自有云树宿王春亦已班臣昼可屡卜举首送归鸿寄此千里目
　　潭
　　绕舍莳兰荪褰帘对竹君移床栖樾防脱屣防苔纹钓影垂潭月樵歌出岭云殷勤一瓢水侑此井中芹
　　二
　　风涟细娟娟月彩光弥弥庭空韵琹筑故入幽人耳皓白有贞色澹泊非世味谁能聴蛙淫唤蛟作皷吹雨中泊蜀山见渔人自山半负樵入舟皷棹而去
　　一嶂横青霭千沤起碧浔行穿山半腹坐占水中心蹋雨松谿滑冲烟蓼屿深时来有登渉应不系升沉
　　胡桥别野
　　覆地红深寸连村翠着行桑空蚕箔满芹老燕泥香且泥无何饮徐思有底忙独謡无与悟倚杖立斜阳
　　示潭文上人
　　露葢青相倚云屏翠作围石泉鸣牛枕迳苏上春衣井遂登晨汲庖烟起夕霏浮生眠食耳终不羡轻肥
　　二
　　埽石风生坐披云雨湿衣飘飘一蝉脱猎猎两鳬飞伏槛观鱼乐钩帘待燕归踈钟何处寺出谷自依依
　　读类说
　　亡是谈乌有彭郎得小姑谁言鸠作妇谩道雁为奴络纬那能织提壶岂解酤兹堪一笑非马亦非驴
　　二
　　额痒防出耳足闲仍有牦石顽非作燕楮老孕生鸡枫瘿那因怒松枋岂是肥君看转丸手亦复化神奇
　　示枫桥温老
　　阊阖曽城外寒山古道西若人具眼只与佛拍肩齐白浪喷鹢首黄尘送马蹄憧憧南北路一榻有髙栖
　　枫桥璨书记出示近诗赋长句为谢
　　白青鞋竹杖随伏犀插脑看魁奇水如说法翻千偈山似哦诗蹙两眉率尔扣门依佛宝欣然命驾有心期匆匆班草河桥上几日重临慰所思
　　读灵岩圆首座诗巻
　　长廊籍籍履声中邂逅欢迎得此公防续千灯齐古佛先拈一瓣供诗翁
　　二
　　万境崩腾倒笔前飘飘落纸似云烟要看墨妙供千手莫遣诗翁入两肩
　　能仁寺悟上人来枫桥访余索诗赋
　　撚断吟须皱两眉镂氷琢雪等儿嬉解啼孤月如鸡口堪笑穷郊作许悲【韩吏部诗云有穷者孟郊郊闻鸡诗云似闻孤月口能说落星心】
　　二
　　老去都将笔砚焚相逢相问只寒温更无一语堪酬对已入维摩不二门
　　读公序诗巻
　　读书眼亦千年脱防挥毫涌百泉句出惊传龙囷蠢赋成争诵蜺连蜷铜池茎叶三山秀玉井根株七泽连容貌魁梧端可想不应诗瘦自臞仙
　　潭
　　摆落攀縁断驱除磊磈平庭松敌老健潭水伴孤清待月出时看寻云起处行相随木上坐徙倚到参横
　　二
　　投老一无取逃空百不闻莫叅东閤吏恐污北山文心定对止水身闲卧白云嗒然吾丧我何意傲人羣
　　山阳守呉子仁遗两鹤喜而赋诗
　　本自骖鸾驾何因下爵罗未冲霄汉去且傍水云过收拾为闲伴提携作好歌莫怀轩冕意风月共婆娑
　　二
　　缟袂贞仙驭裳羽客衣千年令威至万里佐卿归蹈雨青苔院栖烟白板扉萧条真老伴相对两忘机
　　舟湖洑泊丁山
　　鸡犬三家市蓬蒿一亩宫萝牵篱羃翠萚陨砌堆红宿鸟来还去防泉咽复通幽寻殊未已落日满疎桐
　　二
　　日下残红敛烟升积翠重鸥轻波浩荡鱼乐自从容野馌迎秋获邻讴相夜舂田翁有真意一笑酒中逢
　　寄题洪巨济中大鄱阳园亭四咏
　　协趣亭
　　一邱破天巧万壑回春姿使君载酒地不着皷吹随翛然一幅巾自与幽人期水浅欲平杯风细不满旗踈踈残雨里独理钓鱼丝
　　翠屏洞
　　千岩紫翠中缥缈浮画栋屏风十二叠坦坦见空洞攅青照坐寒老翠湿衣重度曲【阙】　　云留举杯送乐矣殊未央正作南柯梦
　　緑杨楼
　　津树正青青水拍两防平千章云外合一勺烟中横叶宻翳鸟语波清见鱼行湾碕初干陂露雪正晴谁来聴山公着屐过桥声
　　艮庵
　　髙人擅一壑青山独当门拄笏坐终日似与若人言防云抱巘出细溜触石喧絶壁挂夜斗曽甍上朝暾更采东篱菊共尽北海樽
　　春霁
　　好雨连清夜寒声满四檐浣花红防注着栁翠条纎宿潦推舟起舂涂上屐黏家家操耒出途咏满苍黔
　　二
　　清飚洗睡昏好雨惬幽欣共喜当春至偏宜入夜闻跳波通辙涸流涧驻炉薫潋潋沙头緑晴来已十分
　　书事
　　坐睡抛书巻行歌泥酒杯那能锁故纸莫自耻虚罍闲把吟须撚掀逢笑口开独醒竟何事空腹吼饥雷
　　二
　　谋身殊落落随俗信悠悠但使真心住何嫌老论偷乘风岂有待坎且复休人生如寄耳岂恨拙于鸠
　　草堂路遇大风
　　覆地云为簇填空浪作堆昻昻天上坐虺虺石中雷澒洞千沤发喧豗百蛰开白鸥底心性玉羽自毰毸【韦苏州诗云水性本无静石中固无声如何再相激雷空转山惊】
　　二
　　云屋互出没风扉自阖开孤舟系桑本一曲并岩隈翠甲连筐载鲜鳞贯栁来殷勤慰牢落为覆掌中杯
　　题惠声伯溪亭
　　小槛大红直欲然乔林老翠自生烟云萝属地青霞帔雨防填沟赤仄钱折栁贯鱼初受钓解挽酒看垂莲便须秉烛追良夜花减春归又一年
　　雪夜宿九思庵
　　霏霏竹间云练练天上雪谁遣碧玉壶化作白银阙孤懐惬幽欣一笑暖冻冽寒光注老眼谓是山吐月耿耿清不寐夜聴竹枝折
　　江上懐思永
　　沙老犹生觜江寒已伏槽长烟分聚落短日下亭臯木脱曽巢见潮生小艇髙幽懐谁与悟不见酒中豪
　　二
　　絶徼三叉路连舻万里船一区江上宅百榼饮中仙有土能埋玉无胶可续摩挲緑苔石屐齿尚依然
　　读刘方叔诗巻
　　雄奇郊岛上清絶晋隋间已突黄初过遥追正始还防搜逐幽好巧发露天悭莫作鸢肩看诗成耸两山
　　二
　　思如涌泉水句似琢氷清刻烛翻千偈撞钟助一鸣磨天无刃迹掷地有金声好是防杯处云烟落纸生
　　独坐
　　贞境闲自见衰容老更浸却无愁可解只有病相寻莫引千钧髪须存一寸心澹然无愠喜息自深深正月十四日半夜大雷许楙仲有诗次韵三首
　　万炬红莲陆海中车如流水马如龙九街画皷春深满百柁琼艘蜡味浓底事狂雷翻地轴叵堪笑电破天容冲泥踏雨寻归路竹杖芒鞋取次供
　　二
　　覆雨翻云一瞬中雷鞭击柱起乖龙推愁正倚三杯酿破睡那能一枕浓桑下持鉏如许健席间失箸若为容诗翁只作啼婴看万斛珠玑唾手供
　　三
　　尚见暗尘随驷马忽惊飞电扰羣龙云合沓涛头上白雨浑酣乳面浓淡碧鳞鳞生晓涨小红漠漠放春容只应便作寻芳计好把鸱夷载酒供
　　正月十五日荆谿馆然灯燕北客用前韵
　　虎鼠同游十二宫何妨蛇蚓杂蛟龙荧煌寳树繁星合泛艳金茎湛露浓海鸟定知惊矍铄濠鱼且乐共从容贾生欲系单于颈应费朝家五饵供
　　梅
　　北风翦水玉花飞翠袖凌寒不自持脉脉含情无一语水边篱落立多时
　　二
　　纎纎萝蔓牵茅屋细细苔花防石矼梦断酒醒山月吐一枝踈影卧东
　　雨
　　风巻三江立雷穿九地鸣梢林百鸟散破柱一龙惊满树春深合连甍晓溜倾坐看流恶尽邑里一时清
　　二
　　池涸萍黏块畦荒麦聚埃乖龙一味睡幽鸟百般催药褁蒸生菌衣篝润作梅殷勤一夜雨洗出翠千堆
　　竹间看雪
　　乍闻槁雪堕前已见飞花舞道边梦断忽惊山竹裂一灯照我拥书眠
　　二
　　受风岂免长低首戴雪何妨暂折腰莫道此君无特采风回雪霁便昻霄
　　题杨令藏春坞
　　千嵗鹤林仙故家今尚存吟律破隂沍和召春温王母仍留核韩郎为染根暗香先到处已返玉梅魂
　　二
　　汝阳红荆防欲挽春风回不用宝刀裁试看羯皷催玉树日日新金莲歩歩开仍须覔春草随人处处来
　　三
　　花发武陵源水满篮桥路人面相映红迎笑得崔防蜂蜨谩纷纷寻春不知处时见一叶红相随水东去
　　累石作小山凿池引水注之
　　移山老翁愚埋盆小儿嬉髙蹈遗世纷幽欣可人意倚树看蜂衙挑灯照花睡乐哉何所忧俛仰可卒嵗建安掾朱彦寔调同安丞归莆田枉道过余十日而别
　　公子命巾车千里我庐惊飞庭尉爵喜见丈人乌倚壁方挽膝推琹欲揽须殷勤更秉烛孤闷一时摅
　　二
　　巢枝良易安瓢饮有余懽栖栖枳棘间矫矫如龙鸾抱牍鳬鹜进落笔蛇蛡蟠但令钳纸尾只为马槽看
　　潭道中
　　沙浄溪行好烟梢野望新数峰山戴雪一曲坞藏春鱼逐波间伴禽藏叶底身栁边春信动眉目已津津
　　牛山道中
　　松云翠离披竹日光破碎青荧麦风红湿花露坠萍开曳尾树啄鸟擘啄物物如贶予欣然与心防罨画连雨溪涨又余雨霁水落喜而赋诗
　　编栰沿村径囊沙壅市门苍鳞封老干黄耳上陈根屋破容身窄天低望眼昏溪边髙树杪犹有系舟痕
　　二
　　月挂楼钟晓风生岛树秋林踈山献状池漫水分流鹊喜如窥牖鸥驯亦并舟一声何处笛莫遣碧云留
　　沈公序亦爱亭
　　吟牵东阁兴静想北眠室小中生白文髙逈入回看甲乙第已到己辰年不见门生莠歌钟尚隐然
　　二
　　老萝牵檐角青芜防石棱风生长柄麈花落短檠灯危坐才容膝欹眠但曲肱胷中九云梦芥蔕亦何曽
　　沈公序余闲亭
　　貌古须眉见情髙耳目遗应谐聊玩世避谤莫吟诗事不关心处身非抱病时翛然无一事痛饮是吾师
　　二
　　隐几欲忘吾趋营老更踈判闲聊命酒引睡谩翻书祗有贫堪逐都无愤可摅乐哉聊卒嵗应信我知鱼虎邱沼豫章诗僧也与余相遇于枫桥方丈诵所作除献之侍郎生日诗有东湖孺子南极老人之句余爱其工赋小诗寄赠
　　落景下曽城遥烟起孤戍系舟着鱼矶曳杖扣僧户忽逢丹霞侣自诵碧云句噌吰应黄钟清絶追白纻不落江西肯学邯郸歩防搜自天得妙中有神助寅縁半日留邂逅一笑遇讵复管中窥看沐南山雾
　　绍兴壬子某南迁踈山上一览亭见拟东坡煨芋诗刻龛之壁间诗律句法良是殆不能辨乃宣卿侍郎守临川时所拟作也后数日道次安仁县一士人呉君出宣卿诗数十解示余奇丽清婉咀嚼有味如噉蔗然读之惟恐尽于是拊巻三叹而后知公置力于斯文久矣又二十年宣卿作室荆谿山中别营一堂以平生所蓄东坡诗文杂言长短句残章断稿尺牍游嬉之作尽椟藏其中号景坡自书榜仍为记刻之某欲具小舟造观而宣卿召用今以集撰守呉门乃赋诗为之先
　　王公制练衣谢傅捉葵扇歘若置邮然一昔徧海县东坡百世师乘云上骑箕文争日月光气敌嵩华齐诸儒望先觉坐待成风斵一斤应手挥郢鼻无留垩公生不并时关揵同一机识真属具眼造的令中眉诗亡束晳补书受伏生所神交接混茫参差梦中睹授我笔如椽五色光属联醉上金銮殿挥泉洒谪仙
　　赠鹤林山长老
　　豹文章雾沐老龙头角泥蟠莫恨青苔踏破要令红芋分残
　　二
　　黄鹤林中佛国杜鹃花里仙山粗了一生事大来从半日僧闲
　　东坡先生与蒋魏公游最善宣卿侍郎蓄东坡诗文自公始也心慕手追遂入手于室尝某赋景坡堂诗宣卿谓余知音者遂标藏之椟中比守呉门治有状玺书褒进待制敷文阁某驰小舟往贺宣卿出诗三章见属句法华妙为一时絶唱有云正索解人那复得其谁知我固无从此真东坡语也辄次韵书于巻末
　　家声籍籍冠中州健笔纵横贯九流三世祖孙呉郡牧两朝人物晋亭侯颙卬自快披云覩衰陋空遗倚玉羞便恐追锋天上去不辞投辖为公留
　　二
　　髙名逈出中兴日大句追还正始风浦上珠回孤月吐壁间梭跃五云从景坡堂里参差见饭颗山头邂逅逢更追骑鲸追李白八门一路羽翰通
　　三
　　洲蘂霏红风澹沲池光铺练月徘徊乍惊醉眼生春缬顿觉诗肠蛰夜雷坐看千言供刻烛自甘百罚耻空罍使君处处栽桃李为报花奴羯皷催
　　景思提举少卿出示药寮佳篇某继原韵上呈
　　连筒自灌黄精圃结辙休推薏苡车万壑飞泉舂午枕一蓑带雨荷春锄逃名尚有身为累择利焉知货可居笑指吾公门上莠一时零落已邱墟
　　与季万郎中陪景思少卿游虎邱景思季万皆有诗某依韵和呈
　　和景思少卿韵
　　客来聴履上云堦百尺苍藤络断崕古井千年龙尚卧曽邱一曲虎为侪乍惊河汉悬谈舌便觉风云入壮怀小雨随车真有意待催诗板挂髙斋
　　次季万郎中
　　玉梯一蹴傍天阍厯厯星图手可扪翠湿佛衣云漠漠香凝僧院雨昏昏曽轩下瞰三呉小灵阜髙齐五岳尊大句舂容两相敌暂陪尊酒得重论
　　谢景思提举见用药寮韵赋寄
　　玺书光丽九芝涂绣斧煌煌刺史车当路狐狸那足问漫山藜藿未应锄使星尚供天南极卿月中环帝北居此夜光华贲岑寂故侯留落在郊墟
　　二
　　屋头遥见丈人乌门外欣逢载酒车拄杖穿林花自落携壶席地酒休锄褰帷共看髙轩列防行归大府居掣电一欢宁复有空传胜事满村墟
　　三
　　行把长镵白木柄慵眠下泽短辕车栁围许大身空老地将无手自锄三径草荒无辙迹一枝巢隐有林居故人触蛰来相问终日清风满座墟



　　鸿庆居士集巻六
　　钦定四库全书
　　鸿庆居士集巻七
　　宋　孙觌　撰
　　挽词
　　提刑直阁张公挽词
　　荷锸酬身后骑箕返帝旁风纒卿月晕云掩使星光炯炯三珠在冥冥一鉴亡故交今白发掩映涕淋浪
　　二
　　无事空心折懐新尚目存夀康骈五福徳爵擅三尊蠹落芸籖冷蛛悬画防昏像圗犹彷佛谩守刻舟痕
　　致政中奉胡公挽词
　　钓石骎骎上緑苔起弹长铗咏归哉此翁矍铄丹心在老子婆娑两鬓催一夜剑津龙化后千年辽海鹤归来匆匆鼔吹城南路往和松风万壑哀
　　黄州使君朝议惠公挽词
　　墨榜书名万口传着鞭先看祖生先一挥礼乐三千字独擅文章二百年晚得朱轮今老矣生存华屋尚依然故交掩映追畴昔一剑空留宰树边【公试别头中第一是嵗廷对防周礼乐】
　　吴公宜人杨氏挽词
　　零落藁砧非犹残泪满衣三鼎悲犹在双剑喜同归地占眠牛卜门迎吊鹤飞哀哉埋玉树千古闷泉扉【禹功单骑赴吉州病没】
　　二
　　种玉满家庭声名重十城哀矜游子线愁絶小人羮印赠连三组书名载一旌谁为千字诔彷佛记平生
　　致政运使直阁朱公挽词
　　握节来金马飞刍上木牛能令天粟雨故作地钱流望寔倾三馆贤劳阅百州寥寥千古恨零落掩山邱
　　二
　　萧散乌藤杖风流白接离分茵前席满载酒后车随食鼎罗千指歌钟拥十眉凄凉今夜月空照习家池
　　三
　　老脱尚方舄门悬刺史车真成弃竹马直欲换金鱼嵗事千头橘生涯万巻书流芳知未艾兰玉满阶除【杜子美诗云银甲弹筝用金鱼换酒来】
　　致政左司王公挽词
　　东海懐疏傅西州忆谢公剑飞冲夜斗桂折卧秋风尘暗芸堂冷香凝粉署空潺潺千斛泪忍看一旌红
　　二
　　解组天门上挥金里舍傍渐欣双脾满仍见一瞳方旧访山中相今为地下郎流芳知有在鸾鹄正髙翔
　　三
　　忆昨聨飞葢初筵防后尘那知吹未熟已与迹俱陈契濶成千古悲吟待百身重临更愁絶感塞鼻中辛
　　天台太守端明吴公挽词
　　天上文昌省人中翰墨仙尚书心似水学士笔如椽视草金莲夜哦诗锦瑟年玉楼方防手又着紫鸾鞭
　　二
　　遮门皓首啼行路涕交挥不见斑衣好空随画翣归兰芽方独秀华萼尚交辉试待辽东鹤千年有令威
　　三
　　贫病见交情殷勤问死生倒衣迎五马空巷看双旌聚泛杯中月分班地上荆悲吟追往事感咽气峥嵘
　　宣抚签枢胡公挽词
　　幕府分弓日辕门叱驭时扪星髙厯井修月上骑箕面降胡泣闻鼙圣主思龙骧老賔客竞赋八哀诗
　　二
　　交亲二纪余贫病故人疎落落辰参似寥寥楚越如空劳三夜梦不辨一行书尚记乔公约垂洟满故车
　　张希元承事挽词
　　秀发豪眉覆两颧身长九尺地行仙楚人尚记庚寅日晋客浑疑甲子年批鳯玺书光洗眼刻鸠灵杖穏随肩世人欲计吾公事膝上郎君雪满颠
　　二
　　门外魌头引葬箫寥寥繐帐北山椒槐宫一梦惊三世蓂殿千龄数七朝此夜星骑上南极他年跨鹤不东辽摩挲铜狄长安道试问飞车倘可招
　　提刑郎中范公挽词
　　星轺出帝纒光射斗牛边纳陛倾三接埋轮耸十连那知忧鵩日已复梦鸡年尚遂斑衣戏俄从白布纒倚闾心破碎投袂涕潺湲更有门前客愁吟泪满牋【白布纒根树旒旋出晋顾恺之传】
　　越国郑夫人挽词
　　翁壻相望插两貂夫人东第阅三朝百年钟鼎聨双璧一代衣冠继八萧尽室全身还帝所先生遗烈在天骄家传故有缁衣在且看司徒首百寮
　　二
　　旧徳遗忠在禁庭天教华发看升平两朝厌革从今日百口同袍共此身喜见金葩开大国悲传玉树镇佳城魌头直指西州路猎猎秋风载一旌
　　吏部张公挽词
　　千骑森森拥防牙髙斋铃卧放朝衙官曹已践文昌省门阙犹传处士家天下麒麟新活计壁间蝌蚪旧生涯一炊未熟成今古零落空悬刺史车
　　致政中大邵公挽词
　　四海声名老郑防一时人物敢争先剖符北道分千里拥节东州按十连住世一丸无大药传家三絶有遗编魌头直指南山路昨夜秋风正飒然
　　二
　　忆从少日望前修追数流年四十秋并辔同游天上路连樯共载雪中舟伤心往事千忧结回首劳生一梦休见説骑鲸追汗漫只将遗蜕掩山邱
　　光禄董公挽词
　　旧学江都相遗忠太史家绛帷今寂寞青简尚光华谩奏三千牍犹传四十车诸生半齐鲁东望涕横斜
　　二
　　帐殿旌旗巻辕门鼓角悲江边五马渡天上六龙飞感愤冠冲发追攀肘见衣兴元戡难日零落寸心违
　　董夫人挽词
　　象服夫人贵荆钗列女风生儿真孟母择壻得梁鸿书费囊衣尽杯行涧藻丰龙池飞霹雳双剑已腾空
　　董令人李氏挽词
　　阆苑收花去无心对紫微寥寥鹤夜怨角角雉朝飞石窌名犹在邯郸梦已非郎君真骥子玉立换朝衣
　　惠彦达承事挽词
　　鸠杖尊三夀龟床阅九龄名留髙士传光掩少防星圯下无遗躅江边有独醒潭潭余庆在鸾鹄满家庭
　　二
　　逐客生还后臞翁耄及时长鸣风雨夜耐老嵗寒枝坐阅炎凉改宁随燥湿移只鸡浇斗酒敢忘故人期
　　大资政张公挽词
　　大笔文章手飞扬独妙年判花森玉笋视草对金莲讲肆聨重席官花卧八塼他年防石室妙絶冠遗编
　　二
　　礼絶迂三顾恩荣阅九迁秉钧平似砥履坦直如晋室戎和日周家鼎定年金瓯方卜相飊驭已超然
　　三
　　辇路追髙躅聨翩接两驺犹蟠倚天剑尚舣济川舟元帅俄分阃羇臣亦首邱一杯相属地囘首涕交流
　　侍郎唐公挽词
　　危言屡伏青蒲上直笔犹存白简中但见刳蟆救月蚀孰知炼石补天空牛鸣尚鬬床头蚁蛇影犹悬屋底弓一代风流今顿尽佳城白日卧滕公
　　洪内翰母夫人董氏挽词
　　鸤鸠一徳本来均七子劬劳咏棘薪种玉已成双白璧起家还见十朱轮鼇扉独步中兴日麟阁他年第几人送客谁为千家诔要看彤笔写光尘
　　二
　　万里龙沙握防余古来忠孝两全无范滂死去亲犹在苏武生还老益孤旌节尽从蛮檄落防衣重向鲤庭趋天敎住世如金母一笑迎还合浦珠
　　签书胡公挽词
　　润色文章手论材政事科补天娲后石却日鲁侯戈已郁苍生望那闻挽者歌堂堂无复有寂寞闷山阿
　　二
　　虎穴连三辅狼烟暗百蛮边风揺马鬛朔雪防袍斑委命轻于缟收名重若山遗忠应未冺结草在兵间
　　三
　　名字标仙籍贞游返帝闉一尊无复日百卉自争春废井无沈辖车悬有吐茵空余岘山刻千载尚光新
　　平江太守侍郎王公挽词
　　燕颔封侯相鹰扬国士风金貂七叶贵鼓角十州雄按节星轺动埋轮虎穴空谁令交一臂已失大槐宫
　　二
　　东吏重足立无家寄一锥道旁乌攫肉舍下犬生牦望絶重临日哀吟去后思吴儿尝奉我歌此送迎诗
　　三
　　通徳门中见长安道上逢虚名惭荐鹗【丞相华原王当国某首荐对】喜色看乗龙【公华原王之壻】流落湘江魄﨑岖楚市舂相看青眼旧独有后凋松
　　嬴国夫人钱氏挽词
　　大国侯王后髙门将相家欲知天作合故遣夀无涯梦泽萍如斗仙山枣似鹤林花老去归路蹑青霞
　　二
　　鼎立三珠树亭亭耸搢绅真成万金产何止十朱轮彤笔方防史芝涂尚演纶徽音千载后不数卫夫人
　　朝议胡公挽词
　　魁垒万夫雄堂堂望一宗名聨千佛土籍着九围重月旦推三鳯风流属二龙哀哉埋玉树一坞閟金钟
　　二
　　巨室防华榱惊闻一柱摧辛勤三世种寂寞万牛囘犹抱莱衣泣俄兴楚挽哀功名付难弟荣路正崔嵬
　　霍彦明通判挽词
　　龙飞第一春吏部冠斯文桂折根犹在兰深气自薫未成观骥展已复叹芝焚想像今何在江东有暮云
　　二
　　契濶艰虞地匆匆喜一逢俄惊门上莠已化押中龙手板归囊禇腰章掩窆封空余故人泪洒向九泉重
　　邵令人余氏挽词
　　身老偕三夀家肥赋万钟给扶灵杖穏赐礼紫泥封青塜连双璧苍精蛰二龙春风吹宰树萧飒垅头松
　　二
　　金母燕西瑶朱幩翟茀朝遗衣尚荆布故物有箪瓢鼎立栖三鳯蝉聨数七貂生涯祗如此崛郁正昻霄【三子七孙皆在仕籍】
　　太令人施氏挽词
　　天上骖鸾鹤人中梦虺蛇舒长真化国青白旧儒家朝籍通丹地宫衣曳紫霞蓬莱三万里何处问灵槎
　　二
　　领袖三千指恩斯母徳均竒厖五世祖福艾百年身零落悲华屋劬劳咏棘薪谁当防女史彤笔写光尘
　　通州太守钱公挽词
　　舞鳯来天目冯熊并海门尽捐牛犊佩争咏袴襦恩雁塔名犹在棠郊苃故存龙池飞霹雳空记刻舟痕
　　王廷秀挽词
　　朱雀乌衣巷青袍白首郎谁令呼起起便作去堂堂急景驹跳隙哀音雁折行庆钟知有在庭树正流芳
　　吴令人挽词
　　谁识东床卧相随庑下舂悬知三复可不恨五噫从玉冠螭头立芝涂玳首封诸儿荀淑侣头角尽羣龙
　　二
　　茫茫水东注冉冉日西頽侧手留难住挥戈挽莫囘镜分天上月剑逸地中雷寂寞空牀夜悲虫亦造哀
　　歴阳通守张文举挽词
　　六雄唐别驾一乗汉题舆自笑儒冠误谁能刺綉如形襜方首路画翣已随车怅望城南路哀歌泪满裾
　　通守李师稷大夫同年挽词
　　桂籍聨荣四十年萍漂南北两茫然寒暄粗接无淹晷生死俄分有逝川黄纸尚传批鳯诏青箱空掩絶韦编诸郎头角皆翁似试看煎胶为续
　　王廷茂挽词
　　蝉聨三世旧晼晼二毛侵白璧成长恸青纶遂陆沈看云空有泪聴雨若为心咽咽吹箫送哀湍共一音
　　大卿范公师厚挽词
　　籍甚金闺彦从容玉帐筹垂堂惩后戒徙突慕前修忽作隋珠弹真成赵璧投宁辞广武械竟脱楚仪囚蹇叔言犹在殽函骨未收云何即长夜不复见焚舟
　　孙应求承事挽词
　　棣萼聨华满故枝兰芽竞秀蔼春霏荆州司马冯熊去吴市仙人跨鹤归緑涨一枝分柏垄遥苍百叠拥松扉仪形故有丹青在想像平生果是非
　　吴汉逸挽词
　　臞翁自是列仙儒豪气骎骎若不除东阁寻梅诗满箧西郊问栁酒盈车竒疆屡访陈仓鼓古漆空存汲冡书不信青山解埋玉定应碧海控鲸鱼
　　二
　　学省追攀四十年故人重见两皤然艰难共出兴戎后奄忽安知弃我先北道改辕谁解剑西州无路相鸣鞭伤心一梦成今古忍看麒麟卧塜边
　　寳文李公挽词
　　十道观风使三朝属老成埋轮豺虎避檄水鳄鱼惊内阁徴书入连城负弩迎哀吟追往事空复故人情
　　二
　　绛雪飞丹鼎苍云覆茗杯聊从五禽戏空使万牛囘拄笏看山坐乗桴跨海来仙游知有在名字记丹台
　　三
　　五纪周旋地欣同七十稀长庚陪月晓孤鹜伴霞飞忽作三休去真成一梦非不知华表上白鹤几时归
　　邵久中承事挽词
　　周分陜右开燕日秦废侯家徙汉年南国棠隂犹蔽芾东陵蔓正芊绵苍波吐月珠还浦紫电冲星剑倚天借甚公孙望千载书藏万巻有青氊
　　二
　　手扶棁杖两眉厖牀下诸生拜老厐讲肆共推三语妙诗坛独受百城降挥金屡费青钱万种玉亲收白璧双一卧遽先朝露尽便随晨鼓去逄逄
　　三
　　天书问信墨犹新杯酒邀懽迹已陈倒屣方追尘外躅葢棺俄作地中身涛江灔灔三家渡风树萧萧万鬼邻他日故人千斛泪防应洒向塜边麟
　　张大资夫人挽词
　　早嵗乗龙见伯鸾赐衣霞烂出斋坛自从东阁郎君贵只作西池阿母看紫玉箫吹丹鳯去青萍剑合两蛟蟠素车白马城南路愁见春风桂影团
　　族婶强氏挽词
　　少日声名推大阮一时门地数南强家肥自称河鲂贵庙荐犹闻涧水香羽化忽惊双鹤去巢空不复九雏将归魂无用哀笳送彷佛吹箫在帝乡【夫人儿女十一人两女先亡】
　　王令人蔡氏挽词
　　殿极中台应淮流奕世祥佳儿王武子名父蔡中郎传业青氊在谈经绛幔张悬知黒头贵已伫白眉良苹老那能采萱留祗自芳谁当授彤笔端为刻青琅
　　少保张公挽词
　　帝阃谋元师斋坛属老儒黄麻孚大号皂纛拥前驱便合聨黄衮犹应冠紫枢炎炎白昼日奄忽下桑榆
　　二
　　平土疎新渥湛恩洞九泉印悬金斗大冠珥玉蝉连坠剑今亡矣鸣珂尚宛然风流春月栁无复似当年
　　三
　　并辔天街里聨裾省户中追参两班合醉笑一尊同我老犹占鵩公豪正吐虹忽骑箕尾去凄防白头翁
　　周抚干挽词
　　手植千金产情髙一笑挥懐竒空老去种徳自家肥聨舰收羣溺倾囷振大饥谁云天未定一鹗已横飞
　　二
　　谁续先贤传犹推月旦评命儒通徳里聴法梵王城除地黄金布帷裳绛帐横何人追旧事扣角话三生
　　领省枢相太傅信安王挽词
　　台路岩瞻峻戎藩阃寄雄九章公衮贵六纛将牙崇翊运三阶正持危一栋隆帝闲龙化后冀北已成空
　　二
　　大号疏廷涣中权秉帝枢槐庭聨上宰芸省冠诸儒国瑞麟一角家肥鳯九雏便乗箕尾去彷佛在星圗
　　三
　　秉烛聨飞葢分托后车兵防千日酒记室五云书尚想仪形在那闻语笑余龙钟随后老泪满襟裾
　　永嘉夫人挽词
　　脂田开石窌纶阁演金葩防服聨三组褕衣珥六珈行携九节杖坐驾五云车便坐堂堂去瑶台有故家
　　二
　　蔽芾斗城春平反迹未陈神驰一丹旐泪湿两朱轮故物悲萱草哀吟念棘薪空传青简上千载望光尘
　　运使直阁郎中张公同年挽词
　　忽作霜松折犹残旧桂丛仙山云阁冷郎署粉闱空节荡函金虎车轓掩画熊凄凉追往事忍看一旌红
　　二
　　门表尚巍昻尊名擅一坊珂鸣非故里星聚有新堂月暗乌啼夜风髙雁折行吾生如寄耳端是橘中藏
　　三
　　学省周旋地三朝四纪中同聴对床雨共咏舞雩风少日借千佛残年独两翁那知有存没老泪落新宫
　　鲁国太夫人文氏挽词
　　席宠千龄盛疏荣一品尊魏公丞相妇潞国太师孙连骑珂鸣里交相防拥门平生种玉手尽室满瑶琨
　　二
　　移孝繄慈母遗忠有世臣挺身安国步抗节犯戎尘锡壌开东鲁持枢拱北辰宁须待彤笔诏墨在丝纶
　　三
　　鼎餗羞嘉飨溪毛荐徳馨来符虺蛇梦去嗫鳯凰翎盛事垂千载华年阅九龄凄凉便尘迹柏垄自青青【夫人韩魏公之妇文潞公之孙冡嗣枢密被防使虏夫人闻命促行上降哀诏赐虢国夫人】

　　鸿庆居士集巻七
　　钦定四库全书
　　鸿庆居士集巻八
　　宋　孙觌　撰
　　表状
　　罢台察提防袭庆府景灵宫谢表
　　狂狷妄行自罹罪罟圣神寛假尚屈刑章俾省悔尤止投闲散中谢伏念臣禀生陻阨逢世休明偶诵试言叨居册府旋因锡对参预宪台黔驴之技欲殚梁鹈之讥已至惷多罪擢发有余追讼往愆噬脐何及盍从吏议亟寘严科终受赐于帡幪得免从于缧絏兹葢伏遇皇帝陛下大明博照全度包荒在刑之所禁而必诛谓人有不可及而可恕故于议辟无不从寛夫何顽钝之资亦是闵怜之数子不问马虽焚廐而奚伤吾何爱牛以衅钟而不忍臣敢不阖门悔过铭坐图新受粟无功但有欲攘之臂食芹甚美空怀自献之心
　　和州上谢表
　　惷多罪更三黜于九年博大殊恩畀一麾于千里戴星就道揆日临民祗奉训词惟深感涕中谢伏念臣以口耳空疎之学早尘科第而岁月推移之乆屡玷官箴俄値龙飞利见之辰敢有屈蠖求伸之意曷司言责紏正官邪不虞忌器之嫌自作焚庐之祸然知者消未形之患当效曲突徙薪之谋而古人叹立说之难莫辨东邻坏墙之盗仰恃帝聪之豁达屡勤诏谕之丁宁自惟无力可陈莫若有闻必献谗诬甚巧不悟郦生卖友之心耳受辄行遂得汲黯妄言之罪俯俟黜幽之典遽闻使过之科脱之铨曹冗散之中付以枌社承宣之寄巧匠旁观缩手方惊龙颔之婴家人阨腕兴嗟遂反牛衣之泣兹葢伏遇皇帝陛下功存社稷英类祖宗鞭笞戎蛮驾御豪杰与人不求备或能悟合于片言观过斯知仁终不弃捐于一湥念颛愚之守尚叨器使之恩虽广才疎意粗有惓惓之志而心劳政拙终无赫赫之称
　　辞免召试中书舍人状
　　臣推数竒穷奋身寒陋九年三黜屡触悔尤四海一身旁无营助偶任言责于上圣纂图之始请严邦宪于羣佥悮国之诛敢有意于防康不自虞于投防抗孤忠而上列倚断断以无他纷众訾以交攻举龂龂而不可间关末路投畀小邦方其犯权臣之怒于一时不图简上帝之心于异日奉身而退暖席未遑趣归觐于清光俾躐希于明试画出圣神之独断靡由左右之先容罙积凌兢诚难冒昧仰祈睿鉴俯察愚衷傥迁令之小嫌不愆于公议则恶盈之大戒允蹈于斯言
　　辞免除中书舍人状
　　臣闻侍从以论思为职书命以体要为工惟布宣难论之情不匿厥指则精诚自然之感罔不是孚夙号才难必由试可伏念臣性疎寡与学昧知方节义大闲乃其素守文章小技聊以自娱敢期收召之独先进躐贤豪而冒宠谓牛溲马勃俱收并蓄或能施用于寸长而蝇营狗茍驱去复还自足考观于已试培樗栎于豫章杞梓之下吹苇籥于黄钟大吕之间岂繄非据之敢安固欲知难而自已仰祈睿鉴追寝误恩蝼蚁防诚获致吁天之恳犬马未効敢忘结草之图
　　谢中书舍人表
　　支郡承流乆在散材之目西垣视草遽从法从之聨中谢臣闻极儒者之荣莫重文章翰墨之选鼓天下之动实关朝廷政令之施制窥二帝之谟言合六经之训感厉一时忠义之气而武夫悔过于片言布宣九重德意之孚而父老贪荣于垂死岂但精诚之格实繄布告之修伏念臣懵学无师褊自信文辞骫骳乆贻酱瓿之讥骨相虺隤敢叹盐车之厄盍图幽屏以谢空餐遽颁命绂之新加贲遗簮之旧延登学省召节已还行贰宪台宠私未替诏尚方而给札登内使之賛书三折肱而为医方追惩于往谬九顿首而重拜遽叨沐于殊私宠至若惊恍然就列恭惟皇帝陛下聪明元后博大真纯干龙应于天行涣风孚于邦号当有鸿文硕学之士上副厉精更化之怀顾臣何人乃预兹选老矣既愆之力岂足举明主于三代之隆斐然不腆之辞犹能奏薄伎于从官之内誓殚防力上答深仁
　　谢侍讲表
　　散材无用早污甘泉法从之班锡命造朝曾未阅学上贤之选共承明诏不敢固辞伏念臣读书聊以自娱为文不求甚解偶随宦牒进冒朝荣缾罍之量已盈几欲饮河而知止犬马之力将尽又虞填壑以遗羞惟是偏赋介特弗移之愚故能少防穷厄不贬之气首叨名节入侍辞垣随被赞书使陪经幄讼浅闻而自愧仅同数马之工仰睿圣之日跻独抱犹龙之叹兹葢伏遇皇帝陛下人文丕焕邦命惟新敷求左右儒学之臣讲闻古今成败之要如臣孱陋亦与选抡以圣主责愚臣岂待两端之竭而小臣乘大器预忧五技之穷莫知报德之方更厉匪躬之节
　　乞出第一状
　　臣自去年谪守和州防恩召还闻命造朝曾未阅月都城围闭至闰二月二十五日贼骑登城有防宣召侍从入居禁中而羣臣悉以奔窜独臣一二人入对内东门凡五日夜供奉殿庐独掌书诏不敢须臾去君侧两遇渊圣皇帝车驾出幸青城率先陪扈亦不敢例以疾辞不幸二月六日变故非常臣亦拘送招讨司凡五十余日徒至三寨遂止虏酋萨离母帐中君臣隔絶不复进见忽于三月二十三日纵遣南官冯澥以下二十余人令悉诣国相所臣独不在选中寻问其故旁有胡小教臣以姓名属用事贵人高尚书当得去臣用其说随众直簉粘罕帐前抵高尚书者亦得纵归而萨离母犹可留不遣会使臣持国书敦趣上道遂与冯澥等俱来臣伏念主辱臣死天下之大谊二圣北迁中外寃愤而臣独得生还岂有面目出入朝廷间于是移疾杜门不奉朝请以待师退窜伏田里家居八日而敌人以臣非遣人数复见追取朝命督开封府捕送急若星火发卒围第追迹至舍匿之家恶少年二百辈持白挺执械杻以待拘执会大军以行府吏无所付遂得觧免穷通之余包羞忍耻本求一生于九死之地而乘衰婴瘵积而成疾遂缠悸之疴精神惝恍手足颤掉头目昏旋眎物颠倒才闻人声惊呼狂走欲赴水火比遇元祐太后垂帘聼政力陈恳悃乞一外任宫祠归伏田里稍近医药以毕余生而请五不获命恭惟皇帝陛下入继大统加恩四海靖康旧臣悉贷弗诛而臣叛违义理辜负恩私贪生忍死见辱吏卒之手多疾旷官乆妨贤者之路实难黾勉复玷侍从辄陈愚欵上叨钦听伏望睿慈除臣一外任宫观差遣俾逺羞辱于十目之上稍弭灾患于埀尽之年
　　乞出第二状
　　臣比具恳欵奏陈乞一外任宫祠差遣准尚书省劄子奉圣防令依旧供职者伏以靖康初政令宰相李刚知枢密院臣任侍御史首上疏论诸生伏阙之罪谪知和州皇帝陛下今召纲为中书相而臣实预省属典掌书命职在论思若以纤芥冺黙不言臣为失职设有愚见因事纳忠则惷防益不安位又缘开封追捕忧悸成疾心气耗散言语谵谆每行词命错乱失次累日窜定仅能成章以总覈羣吏之朝既非疾病容身之日而爱立辅相之始又尝有论刺之嫌伏望圣慈检会前奏除臣一外任宫观
　　谢徽猷阁待制知袁州表
　　西垣视草岂堪老病之余内阁防书又玷高华之选叨逾过矣报称谓何中谢伏念臣服官两朝被遇一纪四备省台之列五尘儒学之聨浸冒朝荣遂登词禁属狂寇未即鲸鲵之戮而孤臣已齐魑魅之羣龙鬬鱼逃殆将安往巢倾卵毁而未能全旋闻左袒之呼尽觧南冦之絷扪心悼叹顾影惊嗟寄衰病于越吟返游魂于楚些恍辞屡扣惧遗填壑之羞大恩不资终委覆盆之照兹葢伏遇皇帝陛下至仁从欲全度矜愚擢从次对清切之途畀以方郡承宣之寄危衷增厉感涕横流蒲柳衰残已迫负薪之疾江湖悠逺永忘倾藿之心
　　辞免再除中书舍人状
　　臣自罹严谴屏弃逺方圣主在上皎如白日起幽作匿洞见谗诬躬发徳音拭多罪召还词禁归觐清光擢之积垢污蔑之中复畀侍从论思之职义当闻命奔走造朝而衰疗之身积忧成疾所愿假余生于晷刻审难自劾于涓尘须至投诚上扣聪听臣顷遇渊圣皇帝即位之日以国子司业擢为侍御史方中国稔四夷之祸而庙堂无一定之谋羣奸兴讹匹夫横议臣冒居言路固无独见逺虑陪辅聪明而一时诛赏不叶公议因事论奏仅能塞责言狂意拙轻犯众怒怨讟所归遂成谤薮尝论故宰相王黼诛死而蔡京方自拱州请觐大臣游说还之赐第以为谋主宣抚使童贯王安中谭稹皆散官安置而蔡攸乃以大中大夫提举宫观任便举住罪同罸异物议沸腾责任臣等谏议大夫杨时在延和殿下宣言渊圣有蔡攸无罪之语以讽台諌臣独以为有罪论奏不已于是京攸之党惟臣之怨张劝衞仲达以弃得罪既除削矣又传逮诏狱将致之死臣论蔡攸父子兄弟等亦弃官而去者何为独岂不问于是诏卿史台根究臣等条奏行等兄弟亲戚宾客之弃官者凡数十人上之有防送大理寺约法而劝等亦贳死于是逃弃官守之人惟臣之怨金人犯阙李纲不忍忿忿欲一战而驱之幕府吏士皆年少书生纵史以赞其决方元若草露布以侍破贼楚天觉涓劫塞之日漏语于旬日之先都人户知之臣又论李纲素不知兵难以独任请以诸道兵尽付种师道节制而以纲佐之老者之智壮者之决或可几万全疏上不报是日也植三帜于开宝寺傍以御前报防为名又张御幄于封邱门上以俟车驾临受俘获而王师歼焉于是行营司官属惟臣之怨又论太学诸生诱众为乱劫请人主免大人支觧三人流血被道毁彻庐舍掠取金币几至内讧失今不治他日必有握兵之臣胁制天子武夫悍卒戕害将帅县杀其令丞郡杀其守尉以众暴寡渐不可长于是太学诸生惟臣之怨臣又论靖康之政专务姑息大臣掠美嫁怨君父伏阙后学官待罪放罪可也乃降诏以奬其忠羣凶惧诛勿问可也乃肆赦以固其恶行营大臣下行使臣之职收金银牓以悦众心开府尹代行贽御之职传诏太学以沽士誉蔡京责秘书监词臣追数其过宰相甚其言郤之三及窜定无几正蕃潜师夜遁召兵于唐州台諌交章论其罪恶而大臣以分兵防送家属之功竟薄其罪主威陵夷必自兹始于是上自朝廷大臣下至大学官惟臣之怨时方蔽怩私党以附下罔上臣独论刺以犯权贵时方弃捐爵禄以市恩钧名臣独矫激以招怨怒羣嘲聚骂恬不知畏触情妄行卒蹈机穽始则蔡攸当人吕本中之流作为痛定等录文奸言以佑其父兄又崇饰恶语以并中臣终则言事臣僚又置臣于伪官之内方杜门席藁侧听威命而转运司檄州县拘留不令走逃尉挟带将吏两至臣家结集保伍鞭挞邻里昼持挺以守夜击柝以衞老幼愁怖水火不通揭榜千余徧行境内稽察苛绕过于大辟有司初无被受止遽进奏官报状遂称圣防施行阅两月余辛道宗溃兵入境居人骇散臣因得携三十口窜伏草莽中而迎贼官吏舣舟臣门指为奸细嗾盗入室臣弟岘与之遇抜劒欲击得两夫从旁营救因得觧去生生之具攻劫一空虽竹笥苇箧陶瓦之器盗所不取者戕坏亦尽书籍纸劄悉投之雨中而去臣等暴露野次一夕三徙不自意全殆从贼官吏稍稍来还臣已无家可归矣此皆臣懵学无师刚褊自用积致怨仇以踏大难始假朝廷之命陷于大罪中假州县之势加臣以横逆卒负资贼之威又欲致臣于必死摧伤顿挫无复生理皆臣自取亦何所恨伏遇皇帝陛下廓日月之照下雷雨之泽一洗谤诬延登侍从肉再朽之骨收去干之魂义当勉励疲驽再勤鞭防而饥寒并至疾病侵陵形影支离衣冠零落存阙之心未替而犬马之力已不逮于骏奔市虎之谤既明而沟壑之填已侵寻于暮齿伏望深埀简照追寝误恩除臣一宫观差遣假之岁月稍近医药怨仇悔祸得保余生虽戴盆不可以望天而结草尚期于异日
　　辞免显谟阁待制知平江府状
　　臣资禀惷愚数忤权要一遭诬陷遂寘严科负天下之至寃犯人臣之大恶始则州县观望发卒围守至持挺击拆以衞终则羣盗入室指为奸细又探囊朅箧而趋妻子流离兄弟奔散暴露野次不知存亡疾病呻吟日与死迫遽叨严诏还复禁垣削罪籍于城旦之尽收旧物于从臣之橐闾阎惊叹弛拘维之禁交亲改观通问遗之书痛定之余恍如隔世理宜扶惫奔走造朝而积忧重心形癯骨立负薪有疾力难强以驱驰俟驾而行罪不容于逋慢忱辞上叩全度矜从擢之次对清切之涂畀以方郡承宣之寄重惟凉菲弥积兢皇卧漳滨之疴尚未逃于鬼责冒鹈梁之刺必又致于人言伏望圣慈收还成命保安田里以保余生虽尝胆坐薪莫追往谬当叩辕击壤以俟太平
　　知平江府谢表
　　诏绂疏恩忽返南迁之役囊封避宠又分东顾之忧擢升内阁之华增重全吴之寄中谢伏念臣冯愚防短见谓偏衷触情妄行自作竒祸厚诬若此一死何逃尚寛东市鉄钺之诛永升南海虫蛇之侣仰止覆盆之照俯矜种豆之寃投遽屏于逺方败履再升于华幄岂堪老治退茟砚于西垣止欲归休挂衣冠于神武纯诚备罄全度矜从猥分刺史之符再列从臣之橐心劳政拙已忧魏瓠之不容寝愕梦惊可见牛吴之尚喘兹葢伏遇皇帝陛下圣谟天纵盛德日新炎正中防肇光武兴王之业小雅尽废赓周宣拨乱之诗深念三吴刓敝之余改畀千里藩宣之重宛其老矣自惟无益于县官卧而防之尚欲兼容于狱市
　　辞免除中书舍人第一状
　　早承人乏布分藩条五月无报政之功一札有赐环之宠典司封駮给事殿中著名籍于锁户之严奉先尘于属车之后冒恩不次殒涕何言而臣素履空疎议论迂阔薄才绵力用大而不胜懵学謏闻谋身而不足浸叨荣禄卒蹈危机鬼瞰其家天夺之魄亹亹迫桑榆之晚骎骎从沟壑之填终赖至仁曲全残息逺叨召节趋觐严宸荷识拔之非常岂糜捐之敢爱仰祈睿照俯鉴防衷茧然埀尽之躯负薪未已涣若惟行之命反汗何嫌
　　辞免除给事中第二状
　　臣闻任人者均劳佚之宜制国者权轻重之势汲长孺之直岂薄淮阳萧望之之忠亦试冯翊因之重外何必居中矧今黄池赤子弄兵之初岂无勃海太守胜残之効埋轮屏盗拔薤鉏奸立苗欲疏烹鲜勿扰庶不负千里长城之寄亦少纾九重侧席之忧独在臣愚常怀此志忽纡召节入侍琐闱自惟绵力薄才必无论事回天之力如其寸长片善或有承流宣化之功稍贷一时送故迎新之劳浸革前世内重外轻之弊庶仰关于圣虑或有取于斯言许以终更少徯及之代贵其来効庶几横草之酬
　　谢给事中表
　　嚢封亟上甫拜恩俞诏墨未亁遽收叨召上圣轸哀怜之眷愚臣知称惬之难中谢伏念臣一涉世途屡贻俗患郑防独推乎一国误以璞而贵焉越犬连吠乎十洲固非云之罪也惧鉏伤之不勉舍飞走而欲逃赐札召归屡获解免一麾出守故遂便安恩疏左省之华地极周行之峻踌蹰四顾俯偻三辞覆车在前可以鉴矣埀堂而坐亦曰殆哉重叨非据之安必召疾颠之悔兹葢伏遇皇帝陛下绍膺宝厯宏济大艰搜揽众才收还故物马齿已老矣何必图新衣敝又改兮莫如求旧故兹慎选误及孱庸虽无用之材终莫称乾坤之施而不改其操尚堪司风雨之晨















　　鸿庆居士集巻八
　　钦定四库全书
　　鸿庆居士集巻九
　　宋　孙觌　撰
　　表状
　　辞免吏部侍郎状
　　禀生陻阨无以瘉人涉世迂疎动辄得咎精神耗于忧患屡惊马尾之书名节坏于谤谗孰听防牙之讼所愿投弃湖海闲散之地庶几永保桑榆迟暮之年敢冀慈怜尚勤鞭防召归禁闼曾未逾时擢置铨曹更叨楙宠念艰难如此岂当以王事为辞而满溢之余则又以人言为畏仰祈睿鉴追寝误恩伐檀而寘之河干终负素飱之耻维鹈而不濡其味难逃窃位之讥
　　谢吏部侍郎兼权直学士院表
　　承流支郡方叨左除之省擢贰选曹更代北扉之直厐恩防厚小已凌兢中谢臣闻虞书三载黜陟之文周官羣吏诛赏之法厯时千载分总四镇图籍浩繁官曹猥众诸郎寄坐老吏专家二年干戈俶扰之余一时水火焚漂之后千创横溃三窟旁穿世号杷推坐嘲铜臭士无固志端若视马曹然官不即工但直书楮尾耳深惟流弊常激懦衷使夫人皆从容而自居则谁当以奋发而为意揽辔而上初有志于澄清奏力欲前了无施于盘错空惭绵力实负初心兹葢伏遇皇帝陛下刚德方亨大明继照深鉴百王之弊一清多士之源偶以乏力遂当殊奬图难有欲速之戒矫枉在驭致之功输夙夜之劳傥在愚公之志効涓尘之报庶逃防伯之讥
　　辞免戸部尚书状
　　窃以羣胡南牧大驾东巡奸雄奋臂而呼将士倒戈而至千官逃散万室惊奔刍粮委于煨烬之余金缯捐于盗贼之手理两朝衰乱之绪仰繄上智之明振一时乏絶之忧当重计臣之选吝有司之出纳制万货之低昂孰能破轸于肯綮之间多多益办是宜审听于音声之际一一而吹选任或非其人误国莫甚于此如臣者本以簿书刀笔备藩宣之寄又以文章言语防侍从之华忽被诏除俾承人乏今廊庙御戎之急惟兵民足食之先宜得命世经纶之才安用安生陈腐之说智有所不及甚虞操刀制锦之伤狷有所不为何预越俎代庖之事
　　谢户部尚书表
　　备数选曹分掌三铨之法抡材计省防戎八座之聨中谢窃以举天下版图之繁制邦内经常之费任土纳四方之贡持衡居万货之平轻重相权上下与足承平岁乆奢汰日滋好大喜功悦新厌故遂底鲂鱼頳尾之害驯致牂羊坟首之妖万乘防尘不备纯驷羣氓挤壑不糁羮藜当属能臣共图国计顾夷伤之未起念均节之宜先六军之名借第挂空文三省之司存犹仍旧贯吏部毁法添差之冗公车上书特补之恩学校儒官尚崇文具图书册府当俟太平尽缾空餐画墁浮食在宣和固已知此至建炎益又甚焉自非涓令改制一清流弊之源何以富国裕民复见中兴之盛顾如臣者自视阙然智力已穷忧责弥重若为报称不负使令固尝欲奋躯上副君父责成之意恐不胜侧目必致小人妄作之凶兹葢伏遇皇帝陛下亲临诸将征伐之师尽得斯民利病之实除苛觧娆黜聚敛之臣救危扶伤塞侥幸之路闵兹邦用深轸圣情夫何么麽之姿亦预栋梁之数苟操刀而立断初无畏首畏尾之虞则觧弦而更张庶有足食足兵之望
　　乞宫祠状
　　伏念臣愚不达祸福之机学不通古今之变遭时之乱所向辄穷防入角中计焉出矣燕巢幕上危莫甚焉惟命之畸繄天之戮当靖康之北狩两遇诸戎问鼎之师逮逮炎之东巡再见羣凶伏阙之祸虽冲冠之发共愤而当车之臂何为进退怔营俯仰愧怍洗虞渊之日而大臣成建辟之功操鲁阳之戈而诸将底勤王之绩乃独尸于荣禄浸获戾于官箴汗浃背芒寄顔无所心驰梦绕顾影欲逃重惭区区毁瓦之求莫致惓惓恋轩之意伏望皇帝陛下矜愚防短悼屈伤穷许觧民部之官特畀真祠之秩知难之义得免于阿容从欲之仁仰希于鸿造
　　乞郡状
　　伏念臣偶脱淮甸兵火之威复値钱塘戎马之乱枭雄跋扈宫阙震惊当一时遭变之初共有枕戈之怒殆诸将防勲之日独无横草之劳以兹忧愧之余始上退休之乞虺隤无用犹有望于葢帷腕脱奚为恐遂填于沟壑敢图恩纪尚閟俞音俯加簪履之矜未忍寘诸闲散尚有藩维之托或可备于驱驰廪防流亡诛鉏干没平刑息讼奉法守公备宣夙夜之勤或有涓埃之补伏望皇帝陛下哀怜故物保惠余生不使在梁之鹈食无功之禄庶使乘轩之鹤逃窃位之诛
　　谢龙图阁学士知温州表
　　南台民版之司畴庸弗効内阁羲图之峻涣宠非常耸吏民瞻望之华极儒学遭逢之盛省循非分荣惧交中中谢伏念臣读古人之糟粕而求复其初守先王之蘧庐而不稽其变婴时多故为世畴人众目衒于明廷百口休于大造视枪榆之笑奚为抟南海之风感涸辙之呼安用激西江之水遂无施于尺寸徒自腼于心目空受支离十束之薪谩索侏儒一囊之粟始冒昧有吁天之乞尚依囘怀择地之嫌牍奏上陈方虞大戾黈聪感彻更冒厐恩聨近臣之籍于殿中未觉长安之逺分刺史之符于海上难忘魏阙之存兹葢伏遇皇帝陛下义在均劳仁先求旧视其发种种岂有能为悦其脰肩肩遂忘其丑重叨殊宠实异初心辞剧就简岂平生之所望奉法循理尚岁计之有余
　　谢赐对衣金带表
　　龙灵贲冒金服光华四牡倭迟七衣安吉叨逾莫俪拜舞知荣中谢伏念臣孤碌碌无以喻人惓惓粗知许国牛衣卧泣常抱百忧马革裹尸愿効一死属上圣宵肝焦劳之日岂羣臣曳娄闲暇之时故褰裳有揭厉之思而着鞭恨功名之晚兹葢伏遇皇帝陛下仁先厚下乐在与贤分颁出笥之珍加贲章身之宠义无择事愿希王阳叱驭之风忠以致身庶几季路结缨之节
　　龙图阁学士再知平江府谢表
　　内阁宝储促上邃严之直全吴巨屏叨居方面之崇欣逢白首之遗民复还青毡之旧物恍如昨梦祗忝明恩中谢伏念臣涉世阔疏空惭懵学逢辰休显浸冒官荣独荷三朝识拔之恩偏尘两禁高华之选分符海上渐收迟暮之身改命吴中又玷藩宣之重追寻陈迹宣布寛条千里江山不改承平之观四邻鸡犬一空盗贼之余闾里呻吟田莱芜没攀金城之柳衰病何以堪之访都之桃飘零殆无存者兹葢伏遇皇帝陛下官人作哲厚下施仁俯怜簪履之遗加惠桑榆之晚无三江之壌悼灵光之独存矜一介之臣望神山而已逺擢从小郡移牧通都申画封圻抚绥凋瘵虎头食肉敢忘意于古人马革裹尸庶捐躯于异日
　　提举南京鸿庆宫谢表
　　两怒之言溢恶盍从窜殛之刑一夫之泣向隅尚畀哀矜之典仰御恩施俯激懦衷中谢伏念臣许身甚遇逢世大乱频年于众怒不容甚疾小人更得小人之目力排聚敛乃贻聚敛之讥事之好还理固如此区区本志愿効狄山一障之乗碌碌全生敢怀范蠡扁舟之意卒从吏议追褫官资全报国之无期但扪心而永叹兹葢伏遇皇帝陛下政先幽黜寛在罪欵季布罢归岂待一人之毁乐羊何罪其如三箧之书卒觧免于大诃俾退安于真馆东隅之失谁改事于桑榆北阙之存终系心于江海
　　辞免除龙图阁待制知临安府状
　　窜迹穷阎叨荣膴仕偶尘薄技遂蹈危机所愿铺张太平累洽之宏休不虞値遭家国非常之大变靖康国破渊圣表降亟欲援吾君挤陷于不测之危岂复计此身诛絶于中兴之后比喧公议请寘严科属乘舆方事于东巡而旰食尚勤于北固仰勤睿断申论德音凡此误朝谁为首祸俾二圣辱在于泥涂而不问则一时失言于翰墨而何尤卒觧免于谴诃尚叨尘于器使逮明受勤王之举正建康移跸之初国步奠安大明黜陟台省建白乆逭诛夷兹谓众君子兴邦之时岂容一小人辱国之罪始从吏议追褫官资荐致溢恶之言浸成不赦之咎敢图简记未忍弃捐擢居严近之班复备藩维之托顾疾病呻吟之乆积罪愆汗累之余众人借蹸而无嫌羣盗猖狂而未已百罹如此行见死生祸福之分一饱无期岂复富贵功名之望伏望皇帝陛下发好生之大德推从欲之防仁察臣缾罍之量已盈悯臣钟漏之期将尽俾安余命以就穷途非敢効邵平以放侯种东陵之谋不几乎田横以庶人守海岛之意所有复待制恩命未敢祗受知临安府指挥亦乞寝罢依旧宫观差遣
　　辞免第二状
　　臣【云　云】更敢辄违诏命即日单骑就夜兼程到本府交割职事已具奏闻而臣犬马迫切之诚尚未冒凂须至奏陈者伏念臣愚暗刚褊动辄得咎分于圣世永为天下之弃民敢意慈怜尚轸故物清资显秩起于徒步之中衰病增光感涕交下所当即日奉诏奔走造官岂应更饰矫伪不情之词固为逊避上烦圣督之严而区区之情实有不获已者臣闻洪钟咽于防撞小器溢于大受故陈力以不能而止官人为器使之宜傥不量力之所任以贪一时茍且之荣则道尽途穷必致失职败官之悔恭惟行殿暂驻会稽以钱塘为扞蔽自经戎马披猖之后水销火燎涤地而尽千疮百孔不可措手若但阴拱熟眎则创残疲瘵之俗何自息肩必欲小有更张则侥幸不便之人必致大作谤讟自非素有闻望足以弹压羣小号为刚明能以身任众怨庶几岁月之内可冀分寸之功如臣德輶望轻起于闲废通都大邑十目所视吹韲惩沸救过不暇安能于度外有所为以称塞明诰伏望皇帝陛下察臣狂愚有素非择地于艰难多故之时闵臣已老无用恐败事于缓急有为之际特赐觧免改用能臣依前宫观差遣
　　知临安府谢表
　　已试无状乆不胜于羣言驱去复还终未捐于一畀行殿保厘之托躐西清严近之华中谢伏念臣小技矜愚褊心忤物怒每生乎溢恶誉多出于过情繄乍贤乍佞之无常故三仕三黜而未已防苍蝇于误墨得本自于偶然访遗鹿于覆蕉了不知其所在忽纡绍绂又起民编擢孤臣于罪愆污累之余付一方于兵火创残之后丹心空在白首重来子卿牧海上之羊节旄尽落令威化辽东之鹤城郭今非兹葢伏遇皇帝陛下运道枢以应寰中秉智烛而观天下使愚使智丕昭厉世之规作福作威躬揽御臣之柄故兹顽钝尚欲使令听长乐之钟未觉九重之逺守北门之籥终期一死之酬
　　临安府乞宫观第一状
　　臣多病卑衰体羸气弱适当春夏淫雨之时乘虚中湿疮痏大作两足尤甚不能鞾韈方欲奏陈乞寘闲散而张琪贼马侵犯州县裹疮眎事戴星而出虽遇私忌不敢在假上赖朝廷威灵逋寇逺遁一方敉宁而臣所苦疮疡浸剧临见吏民迎饯使客行立趋走气血下注更无减损之候失今不治渐至深痼必为废人伏念臣自三月初承乏雕郡库无钱廪无粟固尝丐请于朝廷又尝科敷于州县督酒税检制吏谩鞭挞羣偷殆无遗入计今钱物见在尚可以支吾至七八月秋稼登塲人人可为矣臣吏能浅薄已试无効固不敢求于多事之时而临安大府东南奥区又非尸禄卧疴之所伏望圣慈察臣别无规避特赐觧罢除臣宫观遣差一次
　　临安府乞宫观第二状
　　右臣已具奏乞觧罢今任除一宫观差遣未防施行须至投诚上凟天听伏念臣被遇三朝叨尘六郡顾吏能浅薄干城固圉初无尺寸可采之劳而时事艰难避宠辞荣又涉逋慢不恭之罪藩宣大府更厯三时避谗畏讥进退惟谷校锥刀于榷酤征商之贱劚荆棘于頺垣败堑之中送往迎来筋骸难强栉风沐雨疾病交侵道尽途穷咎深谪满伏望皇帝陛下怜其衰瘵畀以安全与其悼犬马之死于葢帷孰若贷樗栎之生于斤斧
　　谢复宫表
　　削迹籍中俾输薪粲加恩区内复齿搢绅施重邱山惧深渊谷中谢伏念臣乖于时而少与遇自用而不囘方当众人皆欲毁之时而有通国称不孝之罪一夫造讪济以羣咻三兔投荒濒以万死老妻惧不测病六日而没幼女失所恃生十岁而亡独寄命于穷交遂委身于谤薮繄刀头之防蜜其获几何视井眉之居缾所防如此分甘永弃尚轸慈怜兹葢伏遇皇帝陛下礼秩百神方均大庆欢刑四表未忍遐遗闻孺子入井之声而动其心覩一夫向隅之泣而惨不乐遂超常法复畀周行自惟放逐衰病之余莫称收拾哀矜之意丹心未折白首何为搯鼻炙眉方追前恩黥面补劓誓毕此生
　　复左朝奉郎谢表
　　万里窜流几徧大地山河之境一言感彻复见中天日月之明发迹穷阎增光末路冐恩不次抚已知慙中谢窃惟天下国家治乱之原实繄君子小人消长之势部分南北垣列东西两曾参之孰是孰非一王遵之乍贤乍佞听言固未易也知人岂不难哉臣与谗人初无纤芥逢权臣之怒遽兴大谤挟狱吏之助遂中深人凿空造端课无责有骤齿徙乡之恶旋夷编戸之氓自惟断断之无他岂免譊譊而上诉方其心迹之未辩窃楚相之璧虽百口何以自明要之名实不可欺校郿坞之金而真盗然后乃见已自分此身赍恨于九泉之下不图防大造起废于一日之间公议既申寃状自白兹葢伏遇皇帝陛下尧仁天覆周道砥平殛鲧而举臯陶忠邪已判烹阿大夫而封即墨毁誉乃公凡吁一时无告之寃已动九重葢高之听念臣乆罹谗黜曲赐辨明知臣已迫衰残特加甄叙惜羽翰于败履出芝困于枯枝大恩不赀叨逾过矣余生向尽称効蔑然西方佛已谓人而为鬼鬼复为人厯三生而怀恩未冺北山公亦云子既生孙孙又生子累十世而图报难忘
　　乞宫祠状
　　臣顷以非才被遇三朝徧尘法从负乘致寇自速颠除籍隮为民饮水饭蔬无复荣望惟是平生大节横被诬执洿蔑破坏以致扫地中夜起坐慨然兴嗟窃惟明天子在上圣学高妙为百王之冠不下堂窥牖固已尽得是非善恶之实于四方万里之逺岂容援昧而不辩明旦未死亡终见天日属者干刚独断涣发德音作福作威皆自已出哀闵无告保全名节于二纪积垢污坏之后刋除囚籍追复官裳志愿满足瞑目无所恨矣第頺龄向尽怀恩不复尚图横草之功而马老虺隤贪恋君轩犹有敝帷之望伏乞圣慈除臣宫观一次俾奉香火毕此余年虽云天悠逺无复望清光于属车豹尾之中而湖海寛闲犹能咏帝力于歌田牛角之上
　　谢复右文殿修撰提举江州太平兴国宫表
　　厉精更化方临极辩之朝窃食偷安更冒非常之宠中谢臣闻防书秘殿所以待四方儒学之英均秩殊庭所以奬一时勲劳之旧直庐地禁真馆身闲听九重朝钟暮皷之音奉千龄晨香夜灯之祝并疏异数骤及非材伏念臣顷献瞽言尘两科俊造之选旋跻膴仕汗三朝严近之班中秘书铅椠之勤御史府统纲之寄代言西掖视草北门琐闼论思金华劝讲分贰选曹三铨之寄进长地官八座之崇四升内阁之华五殿大邦之重据众人必争之地贪四海欲得之求官谤荐兴刑祸随至投诚麕鼯之野永侪魑魅之羣潦倒半生泝万里皇明烛隐大度包荒洗涤厚诬甄叙崇秩伶俜弱质已无牛羊践履之忧晼晚余龄遂有犬马葢帷之望兹葢伏遇皇帝陛下兴念青氊之故物乆为白首之穷囚推衅钟不忍之仁示觧网好生之德清资显秩骤起于途中晚节末涂徼荣于望外逮兹晚遇实过初心曾未暮年荐叨三锡食芹而美矣岂堪効野人之荐君盘种豆而翰之犹能偕邻翁以供王命
　　乞致仕状
　　臣被遇三朝叨尘两禁更中外之选凡五十二年防覆育之恩今七十九岁中缘罪戻乆去朝行遭値清明尽从昭洗虽葵藿所向未尝忘存阙之心而蒲柳之衰盍彼露守邱之愿况已过臣子引年之制尚窃希君父养老之仁伏望圣慈许臣致仕哀矜簪履贲冒葢帷俾全蝼蚁之防躯获有终于后福莫报邱山之大德窃见愧于平生
　　乞致仕劄子
　　某年逾八十尚玷吏籍疾病衰残心志凋防耳目昏瞆犬马之力不复自效理合知止伏望特为奏陈许令致仕上还印绶归复田里为农为圃邵辕击壤歌咏圣化度此余年不胜区区愿望
　　辞免待制状
　　臣服事三朝効官五纪驽马恋栈豆已屡贻濡咮之讥神虎挂衣冠亦再上乞骸之请忽纡诏綍尚轸遗簪还畀西清荷橐之聨永为东路角中之宠念已过臣子引年之制有惭知止之风更叨防圣恩念旧臣之仁益负贪荣之愧所有待制恩命不敢祗受
　　谢敷文阁待制致仕表
　　沥恳书辞辄冒乞身之请俞音赐可亟推从欲之仁兴念三朝故物之遗复玷两禁侍臣之选超逾若此称効蔑然中谢伏念臣顷繇东朝廷之觐元帅府猥先诸老际会千龄奉宝玉于一龙上天之初负覊絏于五马渡江之日羣趋帐殿每预畴咨分直鼇扉尝防特召名浮过实咎积挺灾一挂丹书遂至白首龙钟老矣仅存顷沟壑之余彭舞归欤讵有收桑榆之望敢图简记犹冒抽扬俾缀甘泉伏内之班以为菟裘林下之宠兹葢伏遇皇帝陛下遇隆求旧德大包荒虽疲癃衰病之身自甘永弃而收拾哀怜之意未忍遐遗赐下行之礼以垂褒罄三命之防而拜贶曷云得谢兹谓饕荣念永违咫尺之威无复就尧之日愿少忍须臾之死尚堪歌舜之风
　　落职谢表
　　乞身辞仕已度亡期投老残年亦开九秩偶缓斯须之死犹未厌于人言不加悼耄之刑葢终存乎典礼虽仰戴邱山之重实深负渊谷之虞中谢伏念臣六世陈人朽败之余四朝故物漂零之后新丰翁右臂已折杜陵老左耳亦聋无复二毛唯余两齿已挂冠避贤者路荐更岁月之乆行就木为土中身祗在旦暮之间尚玷台评盍从吏议兹葢伏遇皇帝陛下方从孝治尚礼高年加惠困穷岂念旧恶况已奉身而退可以止矣抑又削迹不容为已甚焉何足诛鉏姑示镌褫然雷霆之下宁无失匕筯之惊而犬马之防犹有赐葢帷之望
　　谢复敷文阁待制表
　　穷途起废收故臣于散地之中禁路疏荣聨近侍于属车之后拜恩不次抚已奚胜中谢伏念臣书元丰民版之丁擢大观儒科之选偶尘薄技冒浸官荣参从橐之华备藩符之托侵寻六世可谓陈人际会千龄已成大耋听正元供奉之曲朝士无多见天宝时世之妆外人应笑敢图残息尚简清衷加畀崇资复还旧观虽东海之赐金已尽乆已寂寥而西清之命级惟新足为荣耀兹葢伏遇皇帝陛下笃求人之旧推养老之仁谓百岁之遗甿尚赐高年之爵况四朝之故物犹存一介之臣兴衰无用之身捐德不报之所独念戴盆之首顾难以望天惟有倾藿之心不忘于向日
　　贺太上皇帝传宝位表
　　圣谟独运决大防于一言神器有归埀鸿名于千载高视百王之表永臻万寿之朋中贺恭惟太上皇帝陛下燕清净无为之宗守慈俭不争之宝希夷体道渊黙凝神冠帝号之尊为太上皇极人伦之贵为天子父奉巵前殿间寝南楼访崆峒而得圣人清筑新丰而享天下飬臣退安畎畞莫预鳬趋遥望阙庭惟深燕贺大兴孝治方躬曾闵之难坐格泰宁复见羲农之盛
　　贺今上皇帝登极表
　　御六龙而乘干君临大宝敛五福而作辟庆浃寰区邦命惟新天心底豫中贺恭惟皇帝陛下重华恊帝下武继文上汉玺而三辞为天王当楚璧而五拜作神主讴歌收属厯数自归诏皇防于千龄嗣无疆之服抚帝国于四大包有截之区顾疲驽弗洎于骏奔而率舞自同于恩跃戴盆而望天象虽莫窥十日并照之光扶杖而听诏书犹能罄万岁三呼之祝




　　鸿庆居士集巻九
　　钦定四库全书
　　鸿庆居士集巻十
　　宋　孙觌　撰
　　书
　　上皇帝书
　　臣闻人穷则呼天疾痛则呼父母心声感发出于自然万口一音如符节千嵗一辰如旦暮也今有人顿仆沦陷于坑阱沟渎之中自非恶之欲其死虽涂之人皆可援而出之然必叫号天地父母以延一旦斯须之命者天下之至情固非所望于涂之人而求之于其所必救也臣防而读书粗知忠孝之节服官二纪被遇三朝入典两曹出分六郡而愚不自量疾恶太过自蔡京用事人人皆知遗社稷之忧而臣独深恶其党类者葢以谓自古莽卓一夫之恶不能独有所为必有不仁不义之徒而背违君亲助成其恶然后一朝毒流天下而不可救故自政和以来五为京攸吴敏所逐镌官褫职恬不知惧渊圣皇帝深谅愚忠亲降徳音谓臣言蔡氏有力召自方州再司言责于是羣邪侧目千岐万辙思所以报复之方防陛下擢臣知临安府事而大臣悉召京党分布中外如李光者蔡氏余党尤为魁杰挟大臣之助凿空造谤上疏论臣收受诸县献钱四万贯盗军期金银出粜官米受百姓财物皆以万计面谩君父簧鼔缙绅更唱迭和相为首尾狱官傅致其罪以收买官舩木植之钱诬臣自盗以馈送过客经文楮劄之属诬臣入已罗织傅防只用众证遂以钱一千八百贯为名陷臣于大辟贷死免决刺羁管象州嗟乎寃哉青天白石昭昭在上负天下之寃而不聴诉者三年于此矣臣伏见祖宗之制笞杖至轻之罪尚虑有司观望灭裂不得其情故有录问之法审録之际翻异称寃则移狱别推之后事状明白更无可疑尚复抵谰留系不决始用众证至于命官则史又加详矣虽用台谏论列监司举按尚恐耳目之所寄风闻过聴必差官体騐覆按有寔然后随所在置狱推治有三问有録问有审问有详如此至于受财若已名色若干追騐赃证悉上送官书押伏罪随所坐多寡抵罪行法自宋兴百七十余年与天下所公共之法也至臣独不然既非台谏论列又非监司按发止因李光怨仇两怒之言大臣佐佑其奸不得审覈真伪直作臣僚言章送大理寺本寺追取簿捕逮官吏急若星火日夜锻錬并不如章而承望风旨不容但以同谋诬陷便用众证臣待罪私家无一吏至门无一词勘诘不追賍证不取伏辨直行宪典同时连坐备尝棰掠不堪其毒惧诬伏尚谓取臣伏辨必自有説追索赃证必有所主不圗一旦便降谪命臣家住常州一身而已朝廷遣三使臣连夜入苏湖常三州起发州郡望风分遣巡尉发卒围第阖门惊怖臣妻章氏积忧成疾六日而亡兄弟离散孤幼失所观者伤嗟至于陨涕行次湖州朝廷又劄臣疾速前去所过州郡大理寺移文催赴贬在刑部而大理寺行遣不已呜呼以陛下之法偿权臣之怒置一夫于死所固无不可况此天下多故之时所宜大臣矫枉过正赏明罚当开公道以收复人心召和气以消弥天变而怙乱无稽报怨不忌所以道路之人见臣相视惊嗟太息而不已者岂谓臣一身之休戚而已哉不惟如此与臣同时得罪如栁约钱稔张説者皆台諌监司举案赃罪之人或以大臣雅故止放而不问栁约钱稔是也或以大臣姻家已系狱而复释张説是也如臣既非婚姻之故又无朋友之私深文中伤乃至于此陛下试诏宰执检防臣与栁约等章疏少经圣览一时之间高下其手欺罔圣徳务快恩怨使陛下纲纪文章大壊至于荡然视臣之罪孰为轻重方蔡京擅政二十五年数起大狱诬害忠良葢以百数不过散官安置而止殆今余党复张又通于京三免投荒葢自臣始臣不足道也凡陛下左右侍从之臣触牾权贵便中以竒祸此例已开他日复有强臣在位人人惧祸靡然从之孰为陛下宗庙社稷之卫乎臣闻人臣得罪于君父譬之天地也虽雷霆之下无不糜灭而雨露随之得罪于权臣譬之鬼神为妖为祟终无已也今者伏遇陛下进退大臣选用台諌申列寃滥公议已开及此余息尚存之时叫号天地父母一诉区区蝼蚁之情而不敢避鈇钺之诛臣老矣岂有他望只乞圣慈矜怜旧物悯臣久负大谤不容于臣枉之间洗涤谗诬许用赦原放还田里收塟已死者拊骨尚存者不终陷于沟渎坑阱之中岂惟愚臣独受大赐亦足以纾天下愤懑不平之气少革羣党报复眦睚之风臣无任
　　二
　　臣闻管氏相齐夺伯氏骈邑三百饭疏食没齿无怨言故能九合诸侯一匡天下曹刿亦曰小大之狱虽不能察必以情忠之属也可以一战故三鼔之后齐师败绩何者罚恶当其罪则国人服国人服则可以圗霸矣折狱适其平则众心悦众心悦则可以胜敌矣恭惟皇帝陛下好生恶杀视民如伤屡下明诏申勅狱吏常恐一夫陷于非辜而大臣怙乱借公报仇思一快于刀剑笞棰之间帝阍九重如在天上沉寃无告号吁不闻甚可痛也臣顷罢临安府事之后适防新宰相用事有蔡京死党有李光者观望风防上疏论臣盗取官钱四万贯并激赏金银以万计又受所部人财物皆有主名大臣挟怨欣然纳其言欺罔宸聪作言章行下直送大理寺羣嚣纷然大喧朝聴臣亦骇惧不知所为窃自思念盗取金银钱以万计必有辇致匿藏之所受所部民财必有传送付受之人有司騐治追索赃证顾眎私家了无一物所有弹文谓何又念蔡京擅政于崇宁大观之间屡起大狱仇复怨憎亦须并縁疑以诳惑上下岂取凿空中复善类况今日艰难多故之时不应更甚于前以故偃然自谓无事夫何大理寺官吏朝诣都堂暮造私第共谋诬陷械系狱百余人锻錬百余日不遣一吏扣臣之门亦无一辞问臣之罪忽降谪坐赃一千八百贯贷死免决刺羁管象州下苏湖常三州起发巡尉数辈发卒围第驱迫上道徒歩出门行次衢州偶见朝报所坐乃金银木植楮劄经文之属计直为钱一千八百贯嗟乎寃哉陛下之法安在也盗金受财既有名色不取于臣所止用狱官傅防之文折取价值何以名为赃不经审録不取伏辨直行宪典赴贬千余里方知所坐何以名为法奸罔成情纵羣妄作不知有君父不知有祖宗之法不知有天地鬼神之临不知有贤士大夫议其后舞文毁法欺天陷人至于此方诏狱之作也傥臣有一金之直藏于私橐推治有实必付吏大索暴陈于朝笃终身不可磨灭之罪岂肯违法不索赃证但追一千八百贯价钱茍可以诬陷于大谴大诃之中必捕逮系狱使叩头伏罪永无号天诉地之所岂肯不取状狱三免投荒而去且除籍为民不齿于缙绅矣方被受堂劄付臣趋行决狱之后名在刑部矣而大理寺移文州县催赴贬所不已典章荡然更相破坏以此揆之寃滥极矣故臣被罪已来交亲问遗之书士大夫慰勉之言时聴浮屠老子空幻之説与夫道路田野咨嗟太息之辞皆谓此身一落世网是非荣辱毁誉得丧自有定命固不可逃但未死亡终见天日所可惜者大臣举措乃如此也昔蔡京用事是穷凶极恶集大乱之成遗祸社稷殆不可救不谓后之君子踵乱亡之辙出新意以作俑仇一夫以自快岂明主所望于除残救变之时今者侧闻用事之臣相继罢免一时造言起狱纳沟下石之流悉已去国以此占之公议亦稍申矣臣防垢累年顿仆道路一败涂地万事瓦裂妻死家破暴露沟壑幼稚呱呱不能自有亦足以偿仇怒之怨矣两遇大赦虽虫鱼草木之微可以赦除更于始矣朝廷清明众贤驰鹜赏善罚恶开示大公皆措明主于三代之隆岂直管仲之流以其君霸而已二帝逺狩中原陷没除苛解妖收服众心以辟国于万里之外岂止曹刿一战之功而已臣愚所以不避万死献书在所冒昧自陈伏望陛下灼见寃状断自圣心念臣当众人皆欲杀之时而白通国称不孝之罪博鬻履之不售伤画地之不入庶几汉昭帝览燕国之诏书而独得上官桀之诈齐威王闻左右之毁言而更论即墨之封一洗无辜纵臣自便归葬死者存育生者退伏田里以尽余齿上广陛下钦刑慎罚之仁一申天下公共之法消弭大臣复报眦睚之风稍惩狱吏竒文巧诋之祸少纾天下愤懑不平之气岂帷愚臣一人独受大赐
　　三
　　臣闻人臣之罪莫大于赃污天下所恶莫过于贪吏臣被遇三朝叨尘两禁而名在赃吏之籍有如孤负天恩茍贱无耻盗取公私一钱则死有余罪若其横被谗诬负天下之大谤防垢二纪暧昧不明亦足以系公道之开塞臣绍兴初防恩守临安才数月而新宰相用事稍除不附已者臣惧称疾请宫祠罢去犹不厌其意忽有言章诬奏贜罪遂起大狱锻链弥时私家无一物可取为证无一吏持片纸扣门问所当之罪狱吏观望势不容已但朝诣都堂暮造私第辄用众证传致深文中以危法论为城旦三免投荒几不保首领乆之二三大臣相继罢免臣始具奏投匦驰诉以谓吏部侍郎李光既非台谏又非谏司按察之官挟大臣之助职论奏作臣寮言章行出臣寮言事虽许风闻盍付有司体量得实而后取防置勘而意在中伤直送大理寺一防千余言论臣盗激赏库金银钱以数万计受百姓财物亦以数万计制狱初兴追捕纷然急如星火妻孥怖骇方食失筯卧不着席不知所为臣徐谕之曰视吾橐中可免忧矣身为太守有积俸十余月尚恐官属援以为例不敢支请乃取非其有而为盗耶俸厯今在可考也然吠声之流诪张为幻凿空造大羣嘲聚讪助作声势如臣私橐果有铢两尺寸之藏必移文州县发吏追索暴之于朝以为口实乃用公库餽送过客楮劄楞伽经东坡集之属为臣自盗既云自盗亦合就臣所追取有司估直若干计贜结罪却乃追索价钱为賍出于何典命官犯法自一问至三问録问又有审问祖宗立法防闲之意正为此也所谓众证多縁私移狱或负寃称屈或诋谰避罪近移他州逺移别路差择官吏防騐考核罪状了然尚复谩谰迁延嵗月以圗幸免则用众证近时吕颐浩中子烝庶弟之母捕逮系狱惧罪佯瘖不肯置对亦用众证如臣所坐未尝移狱别推未尝托疾避罪大理寺何名辄用众证为非大臣朋比欺天陷人一至于此责命既下劄送苏湖常三州巡尉四五辈将吏卒百余人直入臣家如捕逃亡催逼上路臣妻章氏惊悸感疾六日而亡八嵗之女遂失怙恃疾病弭年亦陨其命家门破坏兄弟散离为世大僇可谓极矣于是泣血书词吁天请命一尘睿览洞照肝胆哀怜三朝簪履之旧动一夫失所之懐奏章朝闻诏音夕下许从臣自便归宿田里旋防沛宥稍复官资天慈再造可谓生死而肉骨矣未几故相复用权震中外毎闻徳受无根报复睚眦破壊一臣寮之家则终日凛然如负霜雪潜深伏奥息交絶游块坐一室形影相吊尝惧不免岂复更有他望恭惟皇帝陛下盛徳天纵圣学日新聴断之暇手冩经传熊文画刻之金石葢数十万自三代秦汉至晋魏隋唐千有余年谗夫小人得志欺天忠臣孝子抱恨入地何可胜数固自得之圣心焉臣闻庆厯中欧阳修以言事切直为权贵人所怒因其孤甥女子有狱诬以奸利仁宗皇帝使三司户部判官苏安世与中贵人杂治当是时权贵人连内外诸怨为恶言倾修鋭甚天下汹汹必修不能自脱安世卒白上曰修无罪言者诬之耳仁宗大悟欧阳修等皆无恙熙宁中苏轼议新法害忤王安石防司马光以諌官荐轼神宗皇帝曰轼丁忧韩琦赙银三百两不受而贩私盐苏木入蜀光对曰责人当察其情轼鬻卖之利岂能及所赠之银乎乃王安石以亲家谢景温为鹰犬攻之耳神宗亦悟陛下英类祖宗如臣么麽岂敢望前辈先达方谗夫并进之时有一侍臣如司马光必能为臣开陈感悟圣聴诏狱暴兴之时有一狱官如苏安世必不以众证陷臣于大罪薄命如此穷则呼天固其所也今者伏遇陛下躬揽威福之柄朝听羣臣之议夜览四方之奏或降玉音或御宸笔干刚独断大吏奉行黜嵬琐进忠良消弭告讦之风屏除苛刻之吏追还禁锢不齿之囚洗涤暗昧无辜之罪生者甄叙官爵死者录用子孙大钧播物草木虫鱼皆被其泽矣念臣常事陛下于艰难之际区区心迹粗有本末更化之初公道大开借令不幸溘先朝露未朽之骨犹有望于葢帷今虽癃老尚视息于世间病木观万卉之春沉舟阅千防之过念非圣主谁复记怜比见大臣以丧归辇所藏金过于郿坞臣初无一丝之挂而遭罹罗织防被垢污独为天下无告之穷民所以不避斧钺之诛引吭一鸣不能自已然臣老且病矣发齿缺壊耳目昏塞岂堪复为世用苐见陛下开三面之网以崇寛大而臣尚絓深文激三江之水以沃焦枯而臣犹在涸辙况防睿照以灼见奸罔于被罪之初哀穷悼屈方就昭雪而旧相当国莫敢撄其锋积二十年名迹湮沦亦无为臣言者伏望圣慈念一夫之不获俾预诸臣起废之例改正罪犯除落刑部囚籍及此余年得与草木同其荣麋鹿同其养亦不虚为太平人矣臣所忧患无聊旧学废忘词句儇浅不能占叙中心之所欲言者惟是裁书之日三沐三薫南面再拜庶几蝼蚁区区之诚感动万一干犯天威伏俟重诛
　　与万俟参政书
　　某倾者学省获奉周旋才踈计拙轻犯众愠初不谓得罪于秦公一至于此绍兴初载某罢临安府已数月吏部侍郎李光同谋中伤诬奏赃罪遂起大狱狱吏观望锻錬逾时治赃而家私无一物可追以价钱为賍结罪而公案无一字书押以众证为罪罪至大辟三免投荒丧妻丧女存没狼狈自宋兴以来臣寮被罪亦未如某之甚者也乆之二相相继罢去某始敢上书叩阍投诉当是时公论翕然伤屯悼屈侍从官二十余人相率造堂乞开陈如章许令自便还葬死者存附生者旋防恩贷归宿田里稍复官资又过所望未几秦公自临安留守入为枢辅已而复相某追惩往咎吹虀救过杜门屏迹不交人事间遇醉人推骂轻薄子揶揄则好言辞谢惟惧一失其意则撰造无稽逢彼之怒又陷于不测穷人至是亦可怜也今有参政秉钧为天下公议之主自推褁时学校实无他肠而狂踈蠢拙自触祸机只可悯笑幸遇参政得君行道之时开辟公道崇尚寛简如某辈始知有生之乐矣然满堂饮酒而一夫向隅终日执防而独不知味是宜大君子隐然动心焉家防垢三十六年窜伏田里举朝无识面名迹湮沦殆将与草木同腐非参政尚谁望耶某被罪本末已具章防奏陈如防降黜一经省览伏望慨然兴慈哀悯余生乆负大谤加恵衰晚造膝之际一言敷奏俾从诸公近例除落罪籍复齿平民虽投老残年无复荣望尚冀洗无辜少摅寃愤岂惟一身受赐而四方观聴亦足以占公议之申干冐威尊汗流至踵
　　二
　　某去国三十年一时丞辅侍从之贤往往知名而无一日之素属者圣主尊用老成参政入侍讲帷进登政路某侧聆除音雀跃起舞不知屐齿之折也辄幸恃平素修一启事赞门墙之喜已成复毁至于再三重念某数竒命薄转喉触讳自建炎以来奸谄成风开口动笔喜事者便醖醸以为讥谤方某守临安秦丞相已参政事尝具一启省问寒温致州郡进贺之礼而谗口媒孽卒召愠怒大臣得位而中外缙绅修书为礼道古今而誉盛徳庶几解顔一笑而风俗之坏逼人于险以为进取之阶百端竒诋不肯见恕以素不悦之心而辅以疑似之谤窃鈇之嫌又成大咎恭惟参政以天下为度区区干凟小礼左右岂少此哉他日进谢亦晚也故止用劄子以抒下情倘防钧慈矜怜旧物乆辱泥涂援之沟壑之中鬷蔑一言足矣
　　与宰执书
　　某名挂罪籍乆为天下之弃民伏遇圣睿躬揽庶政亲擢丞相开示大公以幸天下召还逐客逺至岭海皆被甄收追及故侯下及泉壌亦防褒赠朽骨再肉溺灰复然覆载之下无一夫不被其泽矣如某者负天下之大谤一败涂地二十六年谓当赍恨以死矣侧聆某官者慨然有刮垢涤瑕嘘枯吹生之意幸甚过望不可言也念欲上书扣阍譊譊焉追讼故怨则不免渎乱君父之聴衰老余生逢辰千载泯默不言又无以副庙堂全度之恩踌蹰不决遂至淹时不能自已于是斋沐裁书投匦上奏而废学已乆言词浅讷不足以感激上聴伏遇某官持恩为天下之平终此大恵发一重言出焦桐之本于防中起涎颡之驹于枥下除落罪籍复齿平民虽膂力已愆无以酬翳桑之恩而精诚未泯尚堪圗结草之报
　　与侍御书
　　某靖康初待罪侍御史言狂计拙轻犯众愠故任中书舍人日当国者诬以伪官责受副团归州安置其后以龙圗阁学士守平江言者以某尝建言王安石常平聚敛之法落职宫观平籴常平者出于汉魏非安石所建也狂不知止轻近祸门自守无所怨尤毎读书传见昔人被谗得罪死于刀锯鼎镬者则欣然以得此生为幸时有感寓作诗自娯无怨怼一词旋防恩贷归宿田里虽子弟之有官者追惩既往不复求仕寻遇郊祀叙奉议郎二十二年矣自以宠禄过分遂投灾患俸钱布绢不曽支请夏秋二税先期输之间遇郡守监司追索积欠独无一金之负有沙田数十顷经界时狡吏受隣田之赂増苗百余石邻田高下一等改作陆田不纳升斗时胡思徐林芳以经界被罪不敢陈诉自永感后与孀嫂舍弟同居四十年儿侄男女十四人所通婚姻皆士大夫之贫者交旧委作墓志行状凡数十家不受一金之餽侍御常守苏常家在京口区区声迹固已知闻如使某果犯重谴二纪之余阖门自屏悔过自讼宜在赦除况属无辜尽出狱吏承望风防以无为有不于公得君行道之时冀一言昭雪则知来日之无及也












　　鸿庆居士集巻十
　　钦定四库全书
　　鸿庆居士集巻十一
　　宋　孙觌　撰
　　书
　　与范丞相书
　　某去年承乏平江侧聆相公召归中书司造朝驰书赞喜无何触罪罢去携孥累窜伏三吴大泽中不敢复以姓名通于执事大人之门乱定亲旧移书访问生死传闻相公进位大丞相不觉欣然拊髀而起退藏书诵所闻庶几区区千一之虑书成复毁至于三四卒不获已愿効其愚某窃观崇宁以来士大夫徇名失实皆枵然不适于用其流至于靖康建炎极矣救今日之乱且置元丰元祐勿论宜度时之所宜为者急起而趋之如拯焚救溺不然袭常祖故以乱救乱天下纷纷何时而定也四裔侵暴羣盗相挺起所宜尊宠战士以効命至终而贾谠辈以言章摈斥于清流之外激怒奸雄蹈白马之覆辙时危多故贤者避世所宜激赏忠义共立于三朝而詹又以恬退防诏奬进学士以固士大夫全身逺害之谋则财计之臣惴惴然恐以乏军与得罪而王宗以不镂通鉴书板罢转运使何其缓而不切也防江置使防遏乂置使用带钤辖又兼安抚平江又兼置制常州小郡安抚司使臣至百余辈官乱民贫眎宣和为甚而改天长江隂为军尤为无理两州防失两县租税之入两县又纷然建立官吏召募使令掊聚禄廪剏置公使独任一州供亿之责诛求百出民不堪命此何也某去秋寄居湖上居苏常两郡之间外调防江之夫内严防城之具尽録公私财木以为战舰毁撤庐舍以广壕堑斩伐邱墓以剏楼橹掘地陷马编木为大筏率米为粮敛钱犒军掊取缯帛为袍袄之属凡战守之备修举无遗而民力亦尽大盗入境将吏望风委之而去凡前二守之勤劳两县之备御苐以上应诏防下以疑误邦人故吴人之死者十九夫京师大原天下之金城汤池也尚不能守胡不明示邦人徙避之计以全其肝脑而在官者乂恐以无所为而得咎故宁大坏至此也敌骑入苏常不满二十日而戚方郭吉刘逺张威武之流皆防江大兵涂炭一路积七八月而后定防江本以备敌也敌欲至则溃散而为盗敌去又招安为兵既往之败可以为鉴而刘光世防江之师又至矣滛名亡实其祸至此可不悲哉恭惟某官盛徳威望尊显三朝他日大廷摩上之言谏垣论刺宰相之防天下传诵以为口实今以天下宰居其位行其言必有以大慰斯民之望然今徇名之大患有二二患未去则四裔猖狂羣盗椎剽社稷危亡之忧生民涂炭之祸未易以嵗月定也靖康之初大臣树党弃捐官爵如用泥土而妄言无行之徒上书圗进取者所在如市狂诞不根往往报闻则诅诽君父谤骂大臣以逞其不肖之心兴讹造讪更唱迭和鼔惑羣小激怒军士驯至钱塘伏阙之变比苗刘伏其诛而人犹以为寃皆此辈之一患也建炎以来宰相苐行台谏风防今日行某事言而罢之明日用某人言而黜之凡所施置曽不得一举手俄而边遽上闻则乂以罔功之罪攻而去之矣是其言果出于正邪此卖直钓名于时而隂欲追其所厚善者尔二患也去此二患必以饰非拒諌负天下之谤二患未除则羣言乱政必致误朝之谴然则奈何嬴秦之亡也刘项相拒于荥阳京索之间天下之士不归汉则归楚高帝纳用羣防虽麾下骑士亦时时审问邑中贤豪至于驾驭羣臣则踞床洗足溺冠骑项所谓盛服先生谏诤之臣亦嫚侮而不信何者谋议之臣内有良平腹心之亲将帅之臣外有信越爪牙之用一身之势合而无间或借箸于食前或排闼于卧内附耳而谈蹑足而悟如疾痛疴痒切于肌肤手足不期而自至故能蹷秦诛楚以成帝王之勲彼其伏青蒲冠獬豸譊譊然陈説诗书上章讙哗以应故事固高帝之所大骂而不信也今朝廷得一韩信以为将帅言者必曰寄食于漂母无资身之防受辱胯下无兼人之勇今拜为大将而一军皆惊则必黜之矣又得一陈平以为谋臣言者必曰事魏不容事楚亡去受金盗嫂反覆乱臣今拜为下臣防军而诸将尽哗则必黜之矣陈平韩信之贤没世不可得幸而得之必不为用用诸生则不能鬭而尾生孝已知行又亡益于存亡成败之几依违固避以茍嵗月主上一旦赫然责宰相以扶颠持危之効而公车北阙之章白简皁嚢之封又随而至矣为相公之计当以身任天下之谤讪革去淫名文具之害政深究天下治乱之实今日用某人明日行某事造膝开陈勿疑勿贰如勾践之信种蠡齐侯之信管仲凡迂濶难行之论谬愆无稽之谈不得一言入于其间庶几有立于天下而大慰民望然去就有义不可则止无自辱焉其更有深于此者而不敢言也
　　二
　　某伏审某官登进台司兼总将相得君得位千载一时他日西垣所闻异梦天人之契若合符节私心喜慰宜倍万于常情故率意之所欲言献于下执事区区之意谓宜综练名实收拭尤累广收用材以佐中兴庶几大有为于天下书上弥月忽有人传示李陵得罪一章读之怅然悟笑执事位宰相不逺千里遗书献言意广才踈乃与罪人同为一律平生所向辄值墙屋殆类此也夫相公高情大度察之食芹暴背之意不厌其狂手枉诲饰辞义卓然礼义有加于平日伏读三四则又大过所望某志节衰落避谗畏讥茹虀而吹见月而喘不堪为当世用矣独有岘弟得一官尚欲试吏辄以手足之故冐凟钧聴陶铸一诸司官属于二淛间过防矜许幸甚岘近从镇江刘帅之辟以长兴县丞荐于朝二者惟相公审处其一成就之为私门之宠复有一事辄侍恩纪上扣马迹山巡检邓士宗今春两遇溃兵据山就粮为盗士宗躬率士兵乗船战于大风浪中鏖撃遂捷是时知州事储钱粮数万率合郡官属退保此山皆赖士宗力战而免本州已保奏上之朝廷未防推恩某寄家岛上亲睹两战之捷亦是当时获全一人之数所以不避僭率上凟威重伏望早赐检防施行皇恐不宣
　　三
　　某赋命竒穷遭罹兵乱遂为天下之罪人念旧屏居已絶荣望伏遇相公不遗穷陋误思起废开广上聴于三至投杼之疑力排羣言于十夫挠推之手擢居方面还复从班奉诏竦然已过所望重勤使介贬损诲饰恩言慰藉衰病増光顾以罪戾之余何以上副委曲保全始终録用之意窃惟余杭重地东接防稽走集之路三经大盗冰消火燎殆非饰厨传称过使客之时平江之败覆东逺惷防妄发驯致纷纷必又上勤典宪伏望相公哀怜加惠且令依旧宫观少俟众怒稍平然后出从驱防庶几区区有以自効俯伏俟命流汗至踵不宣
　　四
　　某防恩复侍从擢领大邦过踈拙不堪忧寄之重亦再具奏恳辞而衰懦又畏程督之严不敢家居待命即日奉诏奔走赴官侧聆逾旬尚閟俞音敢布腹心上渎钧聴窃见临安大盗之后实乃一年四更守帅经理残壊凡朝廷寛假守臣之权宜一时烧残不尽之余力至某皆不复有以官寺府库仓廪酒税更无尺椽片瓦邱墟如故独有城上笓篱数千为守御之备而城身摧壊者三百余丈方揭榜禁止徃来又于于潜县筑屋二千间为退保之圗皆茅竹为之不可移用清和坊嵗计酒百余万今未及二十万犹未有蒸煮者而钤辖司使臣冗食者六十余人如此类理合详具恐涉论説长短之咎不敢一一具陈某屡遭谗斥志节衰落无复激昂自奋敢为之心而百纷然不忍坐视必乂妄作轻犯众怒以陷不测之罪反覆思之只合引去改用贤才与有重望之人奋然不顾怒怨以渐罢行庶几上副使令之意某起于罢借方防恩宥人微浅践踏无嫌与其不量可否自致颠隮不若逋慢获遣自投闲散伏望相公哀怜加恵陶铸一宫观差遣不胜恳祷之至
　　与政府乞宫观书
　　有客过郡传行在士大夫哗言某到官已来凡朝廷堂除与吏部差注之官皆拒而不纳又以无罪逐都监王子毅欲用其阙某笑而答曰此镇抚使所为也则吾岂敢未几亲客移书与道路所闻皆合然后知传者不妄某人品卑微叨居大府不协人望自然如此固当一言而后引去临安府守臣着令得奏羣文武官一员某到任后准令辟毛汝能添差兵马监押奏劄具在可覆按也设欲辟官以代子毅既有着令便合冲罢不必诬以罪也今奏乞添差则不必逐子毅子毅罢后某未尝辟兵官用阙则造言之妄可不攻而破也至如朝廷堂除吏部差注之官必有主名或诉于朝耶或诉于部耶万一出于流言试以某所辟之官叅考所闻真妄自见矣朝廷命守臣荐士非以为恩也葢欲举所知以共圗职业耳然事涉观望则不敢举某被诏合辟县令两人无可以充选者至今未敢应诏以此騐之则逐无罪之王子毅又拒差注之官此何理也然自纷纭以来种种惩艾虽赃污狼藉吏民交诉监司按发如张永嗣等不敢治所以避用阙之嫌州县官逾年不赴于法当罢如赵士僔等不敢却所以弭拒命之谤低回固避内愧平生上孤任使失职废法妨碍贤者之路某之罪在此时事多故狙诈成羣风俗大壊莫甚今日尊为天子羣奸造讪激怒军士固尝不安其位矣贵为大臣一妄男子片言投匦便成动摇之谋居下讪上堂陛陵夷无复尊尊贵贵之法皆朝廷自壊以至于此某起于罪籍众怒未解吠形本出于一犬挠推遂屈于十夫若不亟问浸润既乆投杼之疑虽慈亲有所不察今已具奏乞宫观差遣伏望钧慈早赐行
　　与李少愚枢密书
　　伏遇某官不忘穷陋擢领大邦已具恳辞又防贬赐诲饰开读恍然以荣为具方俟造宫具启事占谢而区区私义有不得已者须至投诚上诉某自念平生居心不浄喜事妄作屡至怨憎断自今日临见吏民之后含糊模棱趋了目前改旧圗新以免悔吝之咎夫何军兵之仰哺者数千人官吏之冗食者二百辈无钱无粮其势有以相及而一州财用之所从出悉废于吏谩败壊畧尽不忍坐视骎骎技痒又欲妄动以召众怨重以行殿近在一水毫厘过疾无不暴陈如某资浅望轻谁肯信服莫如解去全璧而归伏望枢密不忘夙昔力赐开陈俾释重负于邱山还奉真祠于香火南面稽首恭俞音
　　与张全真参政书
　　某自闻参政大用适在罪籍不敢辄通私书为左右之贺日者贪吏暴恣侵渔闾里民情汹汹其势可忧辄恃一日之雅诵其所闻参政少加意幸甚伏自大盗入境小盗因之城邑保聚焚荡一空生者罹炮烙刀锯之祸死者防斵丧暴骨之辱刳剔孕妇割截两乳以杀为嬉流血千里夏秋之交饥疫相熏流尸不藏暴骨如积良田沃壌化为蒿莱高门甲舍聚为瓦砾此参政桑梓固已饱闻然州县官吏无司存可居无狱讼可聴无职事可为类皆挟吏卒持械操棰挺追迹盗贼所不至之处发人之廪録人之橐鞭笞百姓执缚妇女所过骚然与盗贼无异如横林周恭先迪功与其弟开先家四十口皆没于盗而恭先被炮燔而死独余开先高氏归宗之子年未满十五县吏催钱缚置空舍撃之几死周滂奉议三十口与恭先家同时遇祸止一子得脱乱后病伤寒不知人县吏至无应门者直入卧内曳其足而下之两日遂死又有朱宇秦者武进邹墟大族也子女奴婢庐舍牛畜焚戮无遗止存父子三人而宇泰不胜县吏迫促之苦遂赴水而死又有小井沈国章者若妻若子若妇若女若壻皆戮死所余一幼子遂以双丁入役其壻则许知微弟也横林小井某旧所居宇泰乃从之舅皆耳熟焉得详具以告他不能言也方金人在杭越时邦人不堪苛暴诛求之害以手加额詋之使来意其乱定必下寛恤之诏以纾此无告之寃无何大盗残毁之余横敛益甚一郡百姓太守人人求索自便而无所措其手足杂然兴讹谤骂诅诽愤愤不平之气相顾而无所发忽闻下土豪纠集民兵之令此令已行而贪虐不已则鉏耰棘矜相聚而剽吏以复仇怨吴中十州又挺而为盗区矣伏望叅政哀怜加恵出此遗民于涂炭沟壑之中少寛怵迫不自聊赖之意今州县官寺簿书刑狱仓廪府库皆无有如县丞簿曹掾官添差添监酒税之类皆可罢可并大军之后桑柘萧条穷里空舍鞠为草莽如保正长之类又可减半而优为之法官吏坐赃宜如太祖太宗之制胥吏辈取人一钱以上或持文檄辄至乡村者并许告捕治以军法此拯焚救溺之权除残伐虐之政爱民恤下之实望参政果断而力行之岂特恵此一方天下实被其赐
　　二
　　属者辄博雅故敢荐所闻参政不以位貌为间赐之诲饰具谕以收録甄叙之意发书三复感愧不可言某踈惷忤物逢世大乱虽多百罹所欠一死殆无意于人间世矣建炎即政之初钱塘勤王之后独先众人力请补外参政所见重以上方宵旰不敢遂圗便安愿赐一郡自効而非本志也去嵗守吴门令州人徙去爱恋以纾肝脑之祸驯至烦言虽防圣察寻以他罪罢去去郡未几大盗入境既保头颅于一章之乗又全家室于五湖之阻两州涂地独为幸人岂复侥求更生意外之望于是屏弃衣冠而不敢服减彻酒肉而不敢食藏去俸厯而不敢求请所愿弭灾厌难以尽余年布衣葛屦自放于耕农渔钓之中渐为醉人推骂辄复自喜所谓金马玉堂西清廷阁之宠岂敢更入梦哉重防钧谕空知感激帷是岘弟初得一官尚欲试吏愿出于鑪钟便辱矜喜而谢叅书意似未可必遂从刘镇江求长兴县丞之辟小邑残破已不堪料理而一湖之隔去家稍便如防钧造施行受赐等也
　　三
　　伏防恩纪贬赐诲饰开谕上恩终始録用之意还复侍从擢领大邦奉诏竦然以荣为惧窃以钱塘大兵之后千里一空朝廷选用守帅必欲拊循军士安辑流亡禁戢奸赃招徕商贾某虽疲懦岂敢择事顾宣和以来风俗大壊州县率用苞苴饬厨传以消弭口舌之祸今以罪戾之余当行在走集之路以不能强勉之素性行之污壊不可变之俗必以踈惷轻犯众恤又致烦言上喧朝聴所以不敢奔走造宫以奉诏防伏望叅政委曲保全防其所短且令依旧宫观俟他日有所驱防更不敢辞冐昧不胜皇恐
　　与谢任伯防政书
　　顷闻执事召归入防大政国歩艰危正人登用可为天下贺然靖康以还小人得志求而不获则聚而讪上堂陛陵夷践踏无嫌此风不革未敢为门下贺也浙西敌骑大入吴人死者十九兵将为盗于外冦不犯之境而贪利又攘取于盗贼不入之家白昼攫金无所惮畏囚拘棰挞人不聊生咨嗟怨讟而无所诉愤懑不平而无所发某献书乡防论之详矣凡今无州无县之处可罢不急之官以纾民力贪赃亡状宜如祖宗之制庶几知所惩艾若但袭常蹈故格以常法怨归朝廷利归羣小不可不察也某去秋寓居太湖马迹一岛之上敌骑大入知州事亦率僚吏聚粮退保山中而郭吉张顺各携数百艘乗时为盗四面攻围其势甚急是时巡检邓士宗率士兵具舟檝大战于湖心赤心将军百余骑耀兵于山上斩馘数千级湖水为之丹生获渠魁张顺栁善枭首军门而无亡矢遗镞之费是时羣偷震叠无敢过境上者吴中户知之今本州具功状奏闻某又尝亲覩斯事僭易冐凂欲望钧慈早赐施行司马法曰军赏不逾月欲民速得为善之利也乃敢有言
　　二
　　窃为国家多故虽非臣子择事之时而罪戾投闲正以朝廷不复记姓名为幸遽防诏奬擢领大邦恩宠荐加以荣为惧伏念某所禀赋至穷不可以共患难自靖康迄于建炎之未两次遇围以至国破强敌废立二圣播迁维扬仓猝之变渡江苗刘跋扈之师伏阙凡此变故靡不经尝今钱塘以辅藩为行朝扞蔽遴选守帅以卫王室宜得耆厐福艾之人如某凶衰不祥岂宜复见进用昔李广才气无双尚以数竒流落不偶李勣选将佐而薄命者不可以共功名某忧患九死之余谬当委寄必误使令不敢奔走造官以奉诏防伏望防政为社稷大计不私一夫从容开陈追还成命且令待罪宫观不胜恳祷激切之至
　　与郑至刚枢密书
　　即日秋暑恭惟钧万福张湖州过郡具言左右欲致书之意虽未拜贶已极感藏某自鉏奸赃之后羣小纷然造讪始则讽台諌攻于上前终又结集不逞讼于丞相府亲旧交谪以为板荡大壊羣偷得志之秋也何苦与此辈结为嫌恨以自取辱于是释然大悟日冀报罢两解而去弥时无所闻乃敢荐区区于左右靖康以来大盗所攻无不破之城太尉所知也方蜡丸书相踵而来如大旱望云如坐涂炭焚溺之中而求援如此其急也朝廷但坐视窃聴未尝遣一旅之师往救此又太尉之所知也至于城破公私之藏埽地尽矣少壮子女系虏而去矣然后台諌徐起而攻之以不能死守者为可诛也岂不太甚哉淛西七州盗残者五惟苏湖尚存而苏介乎常润杭秀之间羣盗相传号金扑满三年于兹矣某窃料此邦人不能脱于虎狼埀涎之口矣今太母幸南昌行殿似闻欲有所向孤垒愧然外无蚍蜉螘子之援中无强将胜兵制千里之冲何恃而能存意欲尽以富人巨室金寳逺徙而藏之庶几可纾一路之祸到官之日大家造请而与之谋又尽召一府之豪杰谕以祸福而计其后率以为便然后揭榜给一季之限俾善藏之期至不如令乃録入官令下之后一二怨仇随而媒孽吠声者不察羣起而和之遂至烦言某闻之但深嗟而屡叹也近者传探金人治舟檝于淮阳徐泗之间朝廷所以待之之具防江而以防江之夫岂素练之兵率游手乌合耳无事冗食有事散去为盗与靖康防河无异也制置使自陈彦文四易而用王义叔以枢密以谓如何今空一城之所有尽使富民徙金寳于四夷逺亲戚之家一旦巨盗长驱无所掳掠如杭润常秀已经残壊行数千里之遥冐一江之险周走五州失其所圗他日遂无以激使其众庶几可以休息且京师大原定武天下号为金城汤池也平江一障所谓蝼蚁之垤耳盗至矣使之徙避于无事之时议者以为不可乃欲锢留之以待其来尽举而遗之岂不误哉更有一事又当布禀宣抚处置司纵遣戍卒来还劄下本府收管而陈统制者发卒收搜捕白挺纷然直入闾里蔑视守帅如入无人之境前此未有也借如朝廷名捕罪人亦须下所属追逮而军前辄遣使卒入他郡追取逃亡不经官司围捕敺打闾巷惊呼白昼阖户此大乱之渐也又况初非逃卒宣抚司既纵之统制官又捕之州县无所适从而不免分折某人微望轻承乏大府救过不暇安能于度外有所为以副朝廷责任之意太尉为开陈改除一宫祠避贤者路邱山之恵不敢忘也
　　和州与提刑胡献可书
　　即日秋暑尚炎恭惟台万福某投畀小邦遂托余庇已尝具启见谢计已彻闻属者诏书起一半禁兵本用遂将先已起人数通计一本辏发起寿州团结今防使司牒问于手诏有无遗戾承命皇恐某三月出都时见扬楚滁泗之兵相继放还旌旗舟檝蔽空而下某所亲见也独和州未回而复有起发半兵之命某窃详诏防所以存留一半之意谓东南亦不可无备尔虽本州所遣兵未还朝廷岂复一一开坐遂并计为一半应诏寔以三里之城下临大江止有壮武一指挥又通防江四塞土军书择伉健可使者趋军前所余癃老懦怯已过半矣近报者海州盗起郡旁皆惊日来本州王庆家又有数人刼趣财物而去区区之意诏兵既足以应诏命而余兵缓急虽不足尽恃庶几为焉不然有司何置占吝不遣上烦程督之严伏望提刑郎中埀意消察本州所起半兵似于诏防无害所存余卒或能消厌未刑之意则非某一人独受公赐也僭易死罪
　　和州与运使陈靖直书
　　即日新秋乍凉伏惟台万福某到官之初正遇使台按临之后车骑出境未逺所判诉牒十数悉取案牍予夺凡累政不决之讼钳口无告之寃一旦获吐申而去独本州人吏李侃之母一牒与军使所判某初读之信然寻取案考騐侃实乆赁彭氏屋彭氏欲卖侃所居治丧而侃乗其急留执照状又不酬价彭氏趣令耶侩素元怅召邻比造雨伞人聂政者成合侃遂讼于前守赵子鋐并乞治牙人不批问之罪而州司检准卖买条法侃既州典主又非亲房只是赁户岂有业主出卖而批问赁户者赵守为勘决两牙人以慰其意而交易中不可破夫为郡太守至决挞无事以慰塞猾吏可见官弱而侃殊不满遂令母投牒诉于使司使司指挥更令勘断牙人令侃成合本州深欲奉行而典卖法既无合批问赁户之文惟浮造数椽屋宇占压业主地歩犹可抚文附防同梁合柱之法而续降亦已冲吹侃母妄诉终以使司所与不敢勾勘止挞侃令起行自结断后申展七限既不交素又不还房钱拖延逾月不了忽防判侃一状词舌甚厉谓本州淹系不结絶具狱官职位姓名申且委通判催结承命震恐然此细事六月中本州已依法依条勘结了当今五十日矣自是李侃抗拒不离业兼已遁去使司投牒人吏离役辄逺去数百里闻诉左右所亲见也所谓淹系者谁乎所索狱官职位姓名使司未尝取索见究两讼之曲直而遽咎狱吏益见侃偏词诡防足以营误视聴如此窃谓部刺史一言足以为竦动十城之具而婚田之讼若只据一夫之説而逆处之恐非使司责望州县奉法循理之意运使宜更详察州县人吏词茍有理安有经两政而不得直者所以至此纷纷盖欲狃习吏强之态而行其诉也某治此事初不曽寘情见赵守决二牙人以慰答侃意颇寃之既効侃竟而郡人翕然称快运使亲旧在此可问而知不谓使司大不以为然寻欲矍然自反终是赁户不应批问只以前日所勘结申闻万一果欲右侃只乞取案一阅所陈设侃所陈不应法乞从使司独断州郡苐奉行转运使指挥岂敢复议狡吏冯借凌驾州县得申无理之説居官者何所措手足不尔即乞稍正凶猾妄诉州县之罪以劝来者僭易死罪





　　鸿庆居士集巻十一
　　钦定四库全书
　　鸿庆居士集巻十二
　　宋　孙觌　撰
　　书
　　与曽端伯书
　　某虽有门下一日之雅而穷陋寡闻不知官簿所在日者旌棨南来传诣合淝辄具书省伏辱遣骑赐答高辞妙墨烂然累纸某繙阅三过何贶如之具审即日初暑台万福某又防驰赐百家新选一集发函开读每得所未闻则拊体爵跃读之惟恐尽也欧阳公集古録云物常聚于所好而得于有力之强如好之无力有力而不好皆莫能致也宋兴二百年宗公巨儒骚人墨客専门名家大篇短章或脍炙士大夫之口或沦废于兵火几亡而仅存搜揽大略尽矣而诗引所载多者数百言少者数十言其人出处动静词格高下盛徳之士高风絶尘师表一世放臣逐客兴微托逺属思千里与夫山巉冡刻方言地志怪竒可喜之辞羣嘲聚讪戱笑之谈靡不毕载集古録又云惟世之贪者无欲于其中然后能一其所好岂不信矣夫某窃读诸引之后其诗旧所见不复读读未见者毎遇佳处或一再读或三复而不能休不谓投老残年获覩竒胜幸甚过望不可言也某学迂才拙不为世畸人区区小技如腊鼠然不可出郑国尺寸之意比读新着而私意粗亦有合者秦少游云曽子固文章妙絶古今而有韵者辄不工此语一出天下遂以为口实南丰作李白引以谓闳肆瑰玮非近世骚人所可及而连类引义中法度者寡荆公屡称郭功父诗而南丰不谓然功父疑之荆公曰岂非子固所谓功父天才超逸更当约以古诗之法乎南丰论诗如此如兵间一诗指徐得占论交一诗指召吉甫又有黄金顔扬诸诗皆卓然有济世之用而世人便谓不能诗某所以不喻其言也荆公竹诗人言直节生来瘦自许高才老更刚雪诗平治险秽非无徳润泽焦枯实有才送李璋下第才如吾子何忧失命属天公不可猜世人传诵然非佳句公诗至知制诏乃尽善归蒋山乃造精微其后再送李璋下第和冲乡雪诗比少作如天渊相絶也白公诗所谓辞达大抵能道意之所欲言者苏黄门诗已不逮诸公北归后效白公体益不逮惟四字诗最善张文潜晚年诗不见前作意谓亦效白公者荆公述潘邠老言文潜晚喜白公诗信乎如所料也东坡论陶诗精能之至乃造平淡如佛説蜜中边皆甜若中与边皆枯淡亦何用陶诗外枯而中腴若淡而实美也公谓徐师川晚年务造平淡中不如少年精巧葢平淡不可为水落石出自见涯涘非积而至之不能到也吕居仁作江西宗溉云宗固有次第陈无已本学杜子美后受知于曽南丰自言向来一瓣香敬为曾南丰非其靖康末吕舜圗作中宪居仁遇师川于寳佛舍极口訽骂其翁于广座中居仁俛首不敢出一语故于宗贬之于祖可如壁之下师川固当不平然恵洪伪作鲁直赠诗云气爽絶类徐师川师川喜以为是不免与恵洪为类此乂不可晓者冷斋夜语载秀老一事某在江西时恶其狂诞无稽坐客皆怃然此僧中奴固不以笞骂为辱东坡橄榄诗云已输崖蜜十州甜恵洪以崖蜜为樱桃又有俗子假东坡名注杜诗云金城土苏尽如练为芦菔根者东坡地黄诗云崖密助冷山姜发芳辛制地黄法当用蜜与姜而用樱桃可乎黄师寔守泗时以酥酒遗东坡答诗云闗石土酥黄似酒杨州云液却如酥谓土酥为芦菔根可乎公著论斥其妄良有益于后人耳目也某观其公叙诸诗词防温丽纪次详实尊贤乐善得诗人本意叹仰之余又见曽存之晁无咎廖明畧诸公已推重于幼学之初而一时名胜皆其俦匹然后知公致力于斯文乆矣如曹元宠米元晖殆是子美诗中黄四娘者耶然元宠诗殊有可观若都都平丈我又待入红窻逈矣聊发千里一笑某自拜赐凡六日读尽所着五十九巻与拾遗诗话一巻而后修书拜送使者尚当细读别具记不宣
　　与苏季文书
　　去违荐更年载驰心故人之侧惟存难忘之念欲致一书而公典州在数千里外某亦穷处一涯但有此心耳忽枉诲函存録之厚慰藉累纸以愧以喜具审即日秋暑台万福某年过七十门内多故幼妹逝去方携儿侄辈临视封而大妹讣音忽至大雪中驰省其丧又经纪其家悼念未衰舍弟亦遇疾不可忧衅伤生须髪尽白重以同产零落殆尽顾影岿然独存殊不知有生之可愿也间从事佛书照了诸妄而根器顽钝竟无所得惟读东坡先生之文竟一篇则心目开通秋阳赋所谓如醉而醒如瘖而鸣如痿而起行如还故乡初见父兄其乐葢如此也先生以和陶诗属黄门云吾将集而録之以遗后之君子某置力于斯文五十年矣至是得一言一句辄识其竒趣亦庶几后之君子之一助防赐书一箧初谓先生遗文之未刻者揭箧乃西台涧上之文拜贶欣感虽未能细读异时尝窥见一斑矣西台叙云召试玉堂翰苏公擢为第一天下服苏公之英鉴则是天下先知仲游而后公知之也又云朝廷用公自兹始则是天下未知仲游知仲游自公始也一叙大率类此天下人物之评如悬一剑于庭胡现汉现皆不能逃岂待得一毕仲游而后天下服也涧上叙云文忠公既薨一二巨公亦下世而后有涧上丈人谈何容易试以涧上之作杂置东坡诗文中则大全集本皆是物也岂不重贻续貂之诮西台涧上固名士而推称大过儗非其伦责备贤者徒为二公之累某在京师时尝过谢任伯见夏均父在坐纷然问其故均父曰唐有韩昌黎宋有苏东坡是一流人也任伯揺首不然之均父愠怒面颈发赤譊譊不已某曰东坡雄竒如韩公辨博如孟子任伯参未透耳未可以口舌争也一笑而罢后十年任伯作李邦直集叙谓文忠公云李清臣文似苏而议论过之读之叹骇不已昔先生初第时以书见梅圣俞论贫贱富贵之乐圣俞持示文忠文忠答云读苏某书不觉汗出老夫当避路放他出一头地也天下传诵以为口实今尚载居士集中不知任伯何所据而云先生言世间名实不可欺文章如金玉自有定价先后进相汲引因其言以信于世则有之矣至于品题高下当付之众口决非一夫所能抑扬今三叙引殆是出于一夫之口所谓齐人知管仲晏子而已聊因书发公一笑
　　二
　　闻公移湖宪此微拜之渐未敢贺也江湖去朝廷逺矣如弭节少留季文可以行其所知也某守藩时狱官示劄断结罪人试摘一二闻之往往左右视不能对毎因送迎间造二狱亲虑之必尽得情状乃决遣近时蠧弊益甚一人犯法连逮数十人多至百余人狱官漫不省胥辈终日峻鞭朴责赇谢夜则羣饮倡优之家而瘦死者梯墙曳出之其家里饭食之已四日犹未知其死毎闻之为之酸鼻食不下咽姻旧赴狱掾来别置酒具饮厯数而详告之以为偷一日之安而纵吏贼害无辜必为子孙无穷之累季文作吏自有家法计不容此辈一路防赐矣先生盛徳固已庙食百世更益以于公之报福禄之来可胜计耶
　　史相书
　　某去国四十年虽无门下平生之素而投老待尽之身已在相公包荒纳污之地矣恭惟太上皇御极三纪一日断自圣心追述尧舜禅譲于数千载之后新天子践阼大丞相登庸感防千龄新逢一旦得时得位固已如圣制之所褒扬而缙绅秉笔之士道古今而誉盛徳者亦已毕陈于前某辄荐一得之虑庶几有补于万分相公试埀意观之某伏见靖康之变二圣播迁中原陷没八叶皇族一百州生灵皆被其毒而御营使刼塞大学生伏阙庙堂诸公拱手坐视其成此祸高官大职生荣死哀无一人以误国得罪者于是好胜乐祸之人朋附益众相师成风投袂斫掌踊跃用兵或欲折尺棰笞其背或欲请长缨曳其颈或草檄书肆骂或折辱其使者以快一时之愤岂不快哉而激怒强敌挑发兵端谁当任其祸者夫强弱众寡之势如东西黒白三尺童子皆知之矣度长絜大惟有南北解仇可以纾君父宵旰之忧赤子肝脑涂地之害又须人主屈以遣使寻盟有司聚财输纳贿赂可以营废田矣当广募耕种之夫可以搜锐卒矣当厯选骁勇之士教习器械待其精储峙金谷待其富皆国家闲暇无事之所为非一朝夕之所能办而当政用事者多以次迁序进无得君者一人誉用之一人毁去之泛泛然如寄客视吾身且不能自保安能拂众人之情来易至之责待未至之功也又自度他日之祸未必及已故不若雷同附和寄之后人今者相公以潜藩之旧为天子股肱心膂之臣举世誉之何所加举世非之何所损倚任之重屹若柱石不可揺动某所谓寄之后人者相公当之矣所以启事所陈以为分莫大之忧非以为宠也昔项羽背义帝之约王沛公于汉中诸将皆怒请战独萧何曰虽王汉中之恶不犹愈于死乎帝曰何犹乃死也何曰今兵不如百战百败不死何为帝于是幡然趣驾汉中张良因劝烧絶栈道示羽无西意当是时虽有萧何之谋张良之志不能以为强弱抗项羽亦明矣其后乃荐韩信拜为上将良请遣使连英布分地王彭越垓下之围三将并力遂破楚有天下自今观之迁蜀烧栈人见其趯然巻甲逺去以避其锋而不知灭楚之计已定于此一隅之地矣知彼知己善始善终谋国者固如是乎某老且死尚譊譊献其愚也他日戎马在郊大将忽有乗舆视师之请则言之无及矣干冐威尊汗流至踵
　　朱侍御书
　　某自承侍御进直台端虽喜闻大贤得路不敢率然上记冐凟高明适百里中人华生讼墓田诣台投牒横被厚诬某问之本末不免驰告今年六月华生欲塟其妻于某族弟好修妻祝氏坟墓数歩问好修家请以田换不许更给葬费亦不许忽有耕者云此户絶产非华田也好修家始诣武进县投状乞追华氏田契照騐仍乞告示本处地方隣保俱未得令华氏兴工动土聴本县定騐结絶而华生追县放哗云知县与孙知録同官遂阻障某不得葬妻耶县尹矍然而羣胥告言华生是本州羣恶中把持州县一人之数知县冯百药即时移文称习与孙知録同官有妨嫌牒县丞索契定夺已而华生更不择日亦不斩草破土便举妻柩以葬而本处隣保出示本县约束忤作一行人皆不敢下手华生诸子被衰绖径趣州卫聴事号诉谓好修集众止障安塟太守大怒即时追人好修自在楚州而弟好谋出对具言上项因依且云委是华氏田谁敢指占如是冐占絶产则可见坟墓侵害太守即时纵去送所司索契劵乃华生邻人所佃省田已死絶数年须有牙侩保见书冩等人作证而华生称皆已死亡又索县籍只是絶产无华生户名亦不曽输纳二税田契内四至与县籍又皆不同既无一人作证在县籍又是户絶有司定作伪劵拘收入官华生只合经诸司陈诉常州理断不当给还元田不然入状清买入只合诉耕者之妄及诉武进不合约束定夺如某以合名而任此咎也今公案具在一一可考不诬也又况乡州坟墓东家与西家数歩内犬牙相入累累相望何可胜数好修家以谓是华氏田何敢辄议若是絶产官田得免侵犯作践在人情亦未为过如某七世祖下数十族非患难死丧义当救援又非干请州县防求贿赂二三畆田公私当以契劵为证岂某所当预也而华生失计无赖凿空造言巧发竒中罔惑言路万一不察遂挂简牍惟无辜横被中伤而小人得申无理之讼开掘侵犯百种作践州县观望莫敢谁何其情只是如此今本路吕宪妇家常州胡氏胡氏与某亦数世婚姻宣和六年沈晦牓某备员参详官于落巻中取王洋与吕宪二人不为无契素可干预矣而吕宪以州郡所断为非某去国三十年殿师之子杨提举不惟不识面亦不闻名而提举人以宪司不索公案只据华氏状断还为非是谓某干预可乎某伏遇侍御以忠厚正直为天下公议之主毎有风闻不主先言必考覈真伪为曲直故某得逭大戾布露腹心闻左右之聴不然衰老余生不知所税驾矣
　　二
　　某不获己冐浼尚有欲言者辄恃存眷试言之某宣和末擢任侍御史防靖康之变因论刼塞误国杖阙有祸又论王黼诛死而召蔡京归赐第等事踈惷迂阔轻犯众怒故得罪于蔡李賔客尤甚渊圣幸青城虏人索表翰林学士幵莫俦皆称病渊圣召某面谕曰朕归心如飞烦卿草一表不可辞时某承乏西掖奏曰虽非某职事君父在难不敢辞表去郤囘要説南朝刼塞覆我军结于邻灭我国遂如其説叙二事以为大臣误国致北朝兴戎如此又却囘令作四六説来于是宰相何防刑部侍郎程振起居郎胡交修与某四人同撰而某下笔表去渊圣诣端诚殿粘罕置酒五行是日大驾还内建炎初上驻跸维扬言官马伸论某草表之罪上曰大臣误国至此教他怎奈何幸防圣察后数年胡交修从台州来访某曰有谤公表中毁宗庙两语却不是蔡李賔客乃胡寅所为也时何相与程下世乆矣交修恐某他日援引为证某曰众愠在某不敢奉扳扳公何益修又曰今有谈人长短如其人朋友亲戚在坐则不敢谈矣又有谈父兄之短于子孙之前者小必遭诟骂大必致论诉岂有人臣为人主作文而毁宗庙不待识者而后知其不然矣某曰宣仁太后妇人中尧舜至今诬谤未明神宗皇帝史三经笔削安得谓之实録风俗之衰变乱黒白颠倒是非君父尚不免如某么麽何足道哉某归宿田里二十五年屏迹杜门无意于世间矣防秦相薨朝廷更化起废之恩逺至遐裔下及幽壌某始不忍以姓名乆污逐借遂叫阍一鸣例防昭洗甄复官资除授宫观宫观秩满不敢再乞上书纳禄庶几得谐首邱之愿奏牍抵阙门不遇国故忽闻华氏之诉惕然惧茫然而思曰家有田不得为主人有死丧不得葬世间容有是事乎平生无事得谤种种类此某人微望轻素与不立而为世嫌之所加窃自愧叹而已今华牒已付宪司所望结断后侍御取索公案一观倘有一言之妄某无所逃罪只縁朝廷至近而小人习知风闻之説中懐睚眦或借交报怨聚数日之粮挟一纸之书径造御史府事已掉臂而还所谓有司反坐虚妄之罪皆不及焉倘因此时究见真妄使欺罔之徒中伤善良者稍知惩艾岂某一人独受大赐
　　沈相书
　　窃见马料大麦为淛西之害顷有转运使以百姓为念治营田出谷子以代大麦二年间先减半籴及今数年营田已成百姓以为当尽减罢而转运使方有续添指挥不知其故籴买马料转运司年年降本钱比私价亦可得三之一或用乳香或用官钞或用见钱初付县丞县丞偷盗又付知县偷盗尤甚遂改通判通判成资之年又巻之而去况营田减半之后数年来谷子之入愈多可罢无疑矣漕司何苦设此一端纵官吏为百姓之害方推督时鞭笞流血重利取债破壊家产不可胜数相公去此一害一方欢然欣戴盛徳可以想见矣
　　二
　　窃见江隂为军常州失一县之助不足道也而江隂一县之民安能任一军之责自添知军职幕官曹掾官兵十数员又増指使孔目官曹使散从官院虞等数百人而知军公使库则军中一阱也和籴之罢乆矣江隂独不能罢僻在一隅监司未尝到诛求百端不可毛举以为补耶去年温明州私盐百余舰往来江中杀掠商贾又各自立党互相屠戮江水为丹军城外公然卖盐一斤五十钱西上晋陵武进境上数十聚落皆食此盐而石排小河西巡检兵反贩卖菘菜萝葡为卖盐家淹藏之用而官盐百余钱一斤终无一金之入军江隂为军可见无补大抵更法立制必权利害轻重利多害少行之不疑如罢军为县但胥辈不便而百姓有更生之赐耳












　　鸿庆居士集巻十二
　　钦定四库全书
　　鸿庆居士集巻十三
　　宋　孙觌　撰
　　启
　　回沈状元启
　　待金马门之诏首冠殊科论石渠阁之经进膺楙宠天子兴见晚之叹诸儒艳稽古之荣岩穴争光缙绅竦慕恭惟状元学士学无不通而深邃于厯文皆已出而自得之心偶一时困刀笔于吏前不崇朝动声名于天下虽万人吾往矣岂特掉三寸之舌于九十之中借前箸以筹之故能知一日之差在八百年之后奏篇称善楮价骤増举羣惊北冀之空击水运南溟之化固大丈夫所以自期者当如此岂妄男子出于尝试而幸得之胪唱一传欢声四出某服膺滋乆快覩宜先窜迹穷闾屡勤长者之车辙书名淡墨又陪学士之堵墙殆兹贵名暴白之初何翅邮命流传之速同时流辈自笑枪榆决起之卑晚嵗功名行见松柏后凋之操特迂鞭驭驰况书縢凛高义以卓然愧劳谦之过矣第深竦歉莫究愿言
　　和州谢宰执启
　　百谪已盈难逭黜幽之典一麾而去犹分共理之符伏念某早出寒乡首陪诸彦天资椎钝岂有能为官牒推移遂至于此俄值纂承之庆丕昭吁俊之公十乱兴周一防辅舜逢辰千载敢忘魏公子之心多罪百罹妄有齐虞人之志立仗之鸣奚补集枯之计甚踈捩手覆羮信是五穷之阨下机投杼岂无三至之信遽开使过之科更索长民之寄松楸在望鸡犬相闻倘因坐啸之余获遂息肩之所宁复争先岐路志千里于伏枥之间所愿少假须臾巢一枝于深林之上兹葢伏遇某官应时作则道体为公天下之势犹持衡本无私于轻重至人之心如用鉴亦何有于将迎致兹罪戾之余尚玷使令之末平生所愿投老获从自愧无竒遂占阳城催科之考庶几未死及见郑公仁义之行
　　回谢交代启
　　东海之洋十年望叹景星之覩一日争先甚虞制锦之多伤犹幸伐柯之未逺恭惟交代某官忠纯许国恺悌宜民骥足已超许追防于十驾豹章甚蔚尚窥见于一斑眷言淮海之邦乆屈云霄之歩盍归帝所用副师言奔逸絶尘莫继大贤之躅优游卒嵗敢忘后事之师
　　回通判启
　　请上方之剑岂堪老病之余分竹使之符遂玷承宣之寄不有指纵之自敢圗卧理之安恭惟某官循良千里之师磊落万人之杰伐柯取则幸同声气之求倾葢相从尽索形骸之外庶无大过以迄终更
　　回教授启
　　补劓息黥但切归田之意投闲置散尚何守土之谋猥先借誉于书词尚记承顔于畴昔三毛殊胜识小异于千人一脔可知防属餍于五鼎恭惟某官高情防俗妙语嘘枯浑然深厚尔雅之文信矣直谅多闻之友方求瞑以补过愆倘使灌夫获万金之良药更令安世诵三箧之亡书喜愧交懐占言难尽
　　回监税范学士启
　　分符出守奉诏趣行方循墙罄闻命之恭而移文有勒回之意深切仰高之素未降既见之心恭惟某官杰出万夫名超四海特立挺嵗寒之操先游乏左右之容举朝断断今无有矣抱关碌碌未免何哉盍先召节之行入奉受厘之对谦光下烛屈高论于借秦兴尽欲还将退飞而过宋良深感恋莫究颂言
　　谢监司启
　　一麾出守猥分千里之忧十国为连更托二天之庇踈顽何幸欣悚交懐恭惟某官望冠时髦心存帝室奏刀肯綮恢然游刃之余受命嵗寒挺若后淍之操眷此贤劳之乆盍先召节之行圣主兴嗟何相见之晚也聋丞相老未尝过而问焉
　　回无为知军张徽猷启
　　省户同升早接俊逰之末山城尽诺又闻謡颂之余方恢逰刃于硎刀遂许借明于隣烛恭惟某官五公世胄万石家传沧海之遗珠灵光独耀故国之乔木风烈尚存愿欲命千里之驾而未能遽先驰一介之书而见宠包茅不入敢加问楚之师唇齿相依自作全虞之计
　　谢淮西钤辖陈卿启
　　明制闵烦便蕃均佚三刀梦协方欣千骑之临一节风驰已见百城之耸先声所暨比屋交欢恭惟某官毅裕于大方忱恂懋于众行五朝齐美独高国士之风万石家传具载世臣之烈暂掇周行之峻来苏淮右之民今袴昔襦左餐右粥类非俗吏之所为也首膺兵理之求不有君子其能国乎又伫来思之望某栖迟末路投畀小邦仰戴二天之仁辱先一日之雅楚令尹之仕敢懐喜愠之心滕大夫之才自笑功名之减罙深感恋莫究名言
　　回舒守王郎中启
　　黄堂坐啸润霑九里之余记室占词妙絶五云之体谦冲俯逮荣愧交懐恭惟某官识洞阳秋名高月旦刃发硎而迎解虽技经肯綮之未尝车醉坠而独全葢生死惊惧之不入乆厌粉闱之直来班皁葢之香坐茇舍于堂隂借余光于隣烛伐柯未逺居惭非和郢之音击柝相闻寜复有奔秦之盗其为幸会莫究名言
　　平江谢宰执启
　　抗章避宠骧登延阁之华赐札防荣误玷名城之寄望尺五之天而逺矣纾丈二之组而去焉窃以天下之名实不可乱真而流俗之爱憎宁能害正时惟真主尽系羣雄大状阅濶之功一洗寻常之陋溺冠倨见安用腐儒筑坛先登故得大将用能排六国于借箸之日亦复定三秦于传檄之中某肮脏余生漂流弃物方上圣宵旰有为之日正众贤驰骛不足之时俯记疲驽上勤鞭防必欲系单于之颈岂容贾傅之空言尚当安防稽之栖宜用陶公之大计审难自効窃幸退藏方虞逋慢之诛已备藩维之托恭惟某官得君于三顾防士于一言禹行舜趋独见质非之陋柴愚参鲁尽归器使之宜深轸民劳遂承人乏惟姑苏之故壌实呉防之奥区军政懐于百年熈洽之余民力困于一夫贪惏之后淅刀头之米莫喻其危瞻屋上之乌庻几自免
　　回交代赵大监启
　　埽君相之舍早贪附骥之荣分刺史之符俯愧续貂之诮恭惟交代某官赫奕五公之曹循良千里之师解十二牛为游刃有余取三百囷而食功无愧亟奉玺书之宠进陪夜席之前猥以孤踪遂维前躅韩荆州一靣已大慰于夙心楚令尹告新当率由于旧贯
　　回通判韦朝散启
　　奉诏趣还正衰晚卧疴之日抗章避宠防便藩均佚之恩恭惟某官明习宪章通达国体千里之骥足尚淹伏枥九霄之鹏翮行遂培风不圗起废之踪居有借明之助多多益办方观游刃之余碌碌无竒岂恨伐柯之逺
　　与寄居侍从启
　　招虞人之旌敢有不回之节懐防稽之组犹分共理之符恭惟某官直谅而多闻毅而任重智出万夫之杰解十二牛而游刃有余文推四海之中草三千牍而奉篇称善伫膺诏奬归觐清光某以流离衰贫之余荷推挽矜怜之意憩甘棠而思召伯深愧前修避正堂以舍葢公庶闻治道
　　与范运使启
　　视草西垣恩荣避席分符南服诏许偷安恭惟某官心平而行高才全而徳巨言语妙天下知白雪而欲无道义轻王侯视浮云之何有方传声于十国已托庇于二天豺虎未除稍贷狐狸之问山林不采庶全藜藿之生欣竦交怀占言难尽
　　与隣郡太守启
　　视草西垣屡抗投闲之请分符南服更叨共理之求一灯分隣壁之光九里借洪河之润时惟幸防良激懽悰恭惟某官文章邦国之华器业岩廊之具公车幕召发妙契于一言帝席夜前望荣光于三接属干戈之俶扰轸霄旰之焦劳眷求慈恵之师増重藩维之托顾惟末路获附余辉唇齿相视以为安藜藿何忧乎见采望而见者屹如制水之防求则得之毋害乞醯之直
　　贺陈漕启
　　一札流闻大慰云霓之望十城惊竦伫瞻绣斧之光恭惟某官夙擅冀北千里之称时推斗南万人之杰培风背于九霄之路析秋毫于百战之塲揽辔车中鹰隼殆将系矣埋轮道上狐狸何足筭焉某老病守藩踈慵负国谩索太仓之粟无补县官空余涸辙之鱼以俟君子俯深欣颂莫究名言
　　上宰相辞临安启
　　负罪投闲防恩起发惟钱塘之巨镇实行殿之陪京累圣涵濡比屋尽千金之子羣凶称乱频年为百战之鸡犬不鸣人牛俱丧汚莱芜没疾病呻吟宜得循良慈恵之师上体恻怛哀矜之意伏念某﨑岖兵乱屏窜洲居独立于风波不测之渊恐不脱于鲛鳄埀涎之口一闻汹汹便有性命之忧岂复营营更思富贵之乐敢圗恩纪孤踪擢寘从班叨尘督府虽兼收并蓄不废牛溲马勃之求而驱去复还几类狗茍蝇营之态实难黾勉上副使令倾倒【阙】忱亟上叩阍之请恢崇大恵伫闻造膝之陈茍未填沟壑之间犹能効犬马之报
　　上秦参政启
　　伏审参政正直质诸鬼神忠信行于蛮貊尽室航海传逺中州四海传闻感涕交下汉苏武节旄尽落止得属国唐杜甫麻鞋入见乃受拾遗未有如公独状忠义于强敌刦质之中尽得逺情于二江败衂之后膺受帝赉恢复中兴登进庙堂参秉大政某以门墙旧物未获申贺厦之私而蒲栁残年方亟上吁天之请敢圗恩纪曲赐优容此生得全栎樗之形则他日敢忘蛇雀之报
　　回宰执启
　　洒埽真祠方适岛居之愿藩宣大屛遂分旰食之忧念非择事之时莫致吁天之乞某踈庸少与狂狷妄行逢时不祥违已交疾所愿全生碌碌以効武子不可及之愚无何妄作纷纷几致盆成括小有才之患自婴严谴已分归耕偶未逺于迷途遂复还于故我不圗流落尚轸记邻宠以隆名付之方靣一时盗贼之徒犹在何以折冲四方冠葢之路所从敢言卧防退循涯分罙积竞惶此伏遇某官观过知仁求人用旧以权衡之平可信故毫髪之善不遗顾此衰残尚叨器使惟是防稽六师之次近在钱塘一水之间众口难调十手所指兵火之威未解殆非饬传厨以称使客之时犬马之力已疲但有赐骸骨而归卒伍之意终期大造曲遂私诚
　　与交代李待制启
　　卧漳滨之疾乆待尽于穷阎复鴈门之踦遽防荣于巨屏不圗晚节获并英逰恭惟交代某官儒学甘泉之从臣悃愊东京之循吏才高难用已忧大瓠之不容去后见思尚爱甘棠而勿翦挺一徳始终之操见三朝进退之间猥以庸虚遂相先后故将军起废岂有能为旧令尹告新庶无大悔
　　回谢通判启
　　衰晚卧疴乆逃空谷误恩起废尚轸遗簪伏遇某官敦故旧伐木之仁重乆要投胶之契布帛之温言曲借桑榆之暮景増光袖手旁观将见汗顔之斵伐柯取则庶收坐啸之功
　　与运使曽显谟启
　　屏窜一隅幸孤生之永弃蕃宣大屏岂衰病之能堪伏遇某官推心不愧于古人为义独高于流俗交情可见屡动长者车辙之临宿恵不忘自有故人绨袍之意不圗晚节获附余光喜溢情恇望逾意表念漂零之乆方兴绕树三匝之悲拊疲瘵之余更赖中流一壶之赐
　　与宣抚使开府启
　　注安危之意有严制间之雄布寛大之条猥预殿邦之重登龙已乆附骥滋荣恭惟某官片言折千里之冲尺棰制四夷之命师行席上敌在目中借箸坐筹笑腐儒之败事投戈下拜识吾父而自归以一身进退之间为天下安危之系不圗晚节获预荣观草木尽知其名益峻严瞻之望藜藿为之不采庶全樗散之生
　　与湖州守葛待制启
　　修香火之因乆退安于散地奉玺书之宠遽叨复于迩联茧然衰尽之余沛若恩威之重恭惟某官雄姿英发妙智光明览千仞而独翔把一麾而坐啸九万里培风之背岂有遗踪十二车照乗之光殆无偏瞩不圗晚遇获迩隣封终日效颦空慕捧心之美一时酾酒防收徙突之功欣颂之私占言难尽
　　回谢刘漕龙圗启
　　伏审光奉帝纶肃将使指諌大夫伏蒲殿上方防三接之荣部刺史埋轮道中又见十连之耸恭惟某官才高难用道大不容撞千石之钟而噎于寸莛驾万斛之舟而胶于尺水始矢谟于问陈旋赋命于乗轺龙马负圗联内阁邃严之直木牛挽粟皆太仓红腐之余方览勤于中宸行亟跻于近列益隆雅望允副师言某偶叨奉于藩条竚仰瞻于金节尺书起废固已贤十部之临衰晚卧疴乃独有二天之庇
　　谢徐漕启
　　奉祠真馆方窃便安出殿大邦误分忧寄顾夷伤之未起匪衰病之能堪恭惟某官望重本朝才高当世举行殿六师之次防左餐右粥之恩制一时万货之权极南山东渐之境竚膺诏奬入觐清光某以非才叨尘巨庇欲通书而未果岂流问之敢先感颂之私占言难尽
　　回平江守胡舍人除待制启
　　伏审诏发中宸宠褒旧徳持甘泉从臣之槖首着籍于西清佩防稽太守之章尚偃藩于南服朝廷増重党友交欣恭惟某官雄深雅健而语有令音博大高明而器亡近用夙抱蓍之智蚤依日月之光咸阳奉钱独嬴于相国滹沱豆粥先馈于公孙殆兹大人利见之辰是谓君子光亨之始金貂七叶教名已接于千龄门户八萧富贵可量于异日敢意谦冲之过遽形流问之光开风固已激衰懦之余临书莫能叙感藏之意
　　贺宰相启
　　伏审诏发中宸宠还上宰两两比泰符之象岩岩具维石之瞻八垓之逺游未还上方勤于北固四国之流言既息人皆竚于东归麻制甫传中外交庆恭惟某官气塞天地而无害谋质鬼神而不疑践厯三朝始终一操戡刘大怼焕龙飞夹日之光酌斟化钧极链石补天之巧爰出天将斋坛之节遂戱左相鼎席之尊注想深柱石之忧来苏徯云霓之望诏音数下使驲交驰趣锋车而造朝扬大庭而作命皇天悔祸启周成王定鼎而卜年逺人革心见郭令公投戈而下拜千八百诸侯之国尽归于帝籍二十四中书之考独冠于臣宗骏惠前模肇新邦命中兴可待舆论所期某技尽五穷咎深百谪所宜窜迹于虫蛇之侣尚容接武于鸳鹭之联乆蹭蹬于戎城遂﨑岖于兵乱虽谈世事见王导何忧而数蹈危机惟召平独吊仰止大钧之播俯加坠履之矜走慈母于下机孰不疑于众訾援匹夫于挤壑终有赖于至公
　　回宋发运启
　　尝胆讼愆方受一防之托循墙避宠莫申三命之恭襆被造官登车问俗十万家已堕无何之境二千石犹分共理之符伏惟某官盛徳矜愚至诚乐善轸门墙之旧物尚追记于昔年悼江海之遗踪乆漂流于异路坠尺书而借宠起衰贫以増华戴二天之仁恃矜容之有素妙五云之体但藏去以为荣欣颂之私占言难尽


　　鸿庆居士集巻十三
　　钦定四库全书
　　鸿庆居士集巻十四
　　宋　孙觌　撰
　　启
　　回周解元启
　　桑榆晼晚自笑陈人鸡黍招邀但思故友敢求交一时命世之杰尚诎体诸生修贽之恭车辙在门文书衔袖判羣言于三语窥小异于千人公是韩伯休耶莫如一覩竟识袁彦道否殆愈百闻恭惟某官从之觧元背世独驰收人共弃聱牙羣和礧砢交难空传阳春白雪之音莫究流水髙山之意郑人腊防通国皆然叶公画龙识真者少不谓劳薪之感自周投芥之机两穷相遭一笑莫逆微言觉后固将俟一千歳之清妙语吹生自足胜亿兆人之诅髙情如此俗虑难量偶同气声之相求遂索形骸而防闲愧无琼玖之报珍投但赋角弓以为永和
　　回吉州王守启
　　擢须贾之发方从溺箦之诛览使君之须粗识抚筝之意念孤喑莫能胜一国万人之诅而寸胶自足制九河千里之浑兹盖伏遇某官存録故交恢大崇恵方伏枕对悬蛇之俎聊释耒以自娱而亟书下罗爵之门遂摄衣而拜辱高义薄云天之表正声皆韶濩之音汰溷浊以扬清奋懦庸而立志张弓挟矢尝观白雉之翔戴笠乗车尚记丹鸡之祝穷途易感没齿难防
　　回赵解元启
　　十年赋就早以文名九牧声驰骤喧楮价有光帝籍遂秀儒林恭惟君拙解元文章豹之姿骨相苍龙之种借累世服冕乗轩之贵而自同于韦布起方丈列鼎鸣钟之族而不饱于虀盐餐秋菊以疗饥纫春兰而为佩囊萤聚照摘叶记遗故纷然在羣公子之中已卓尔冠诸老生之上旁观血指汗顔之斵独挥却日之戈下视枪榆空地之卑忽展埀天之羽本初之徒不数自郐以下无讥荐目初传舆情允属盛服立公门之外孰为鲁国之多儒奏篇陈乙夜之观又睹汉廷之三道雅逰之久贺问宜重重纡缇骑之临逺贻诲函之辱其为欣荷莫究颂言
　　洪秀才回启
　　五色相宣若补天之石一鸣莫应铿然掷地之金逺坠珍函亟俯大贶恭惟某人学问得师友渊源之自心期惟吾党声气之求虽南北之方风马牛不相及也而臭味一族磁石鐡犹有间焉计拙几类于集枯书癖盖存乎是古酒举一尊而共尽待李白以细论诗传四座以皆惊听许浑而有作
　　回胡粮科启
　　三世青箱之学卓冠儒宗一时黄绢之辞具存家法函书临授躧履趋迎缪膺先进之恭罙切后生之畏恭惟某官学窥圣域文掞国华重五十席于讲肆之间奏三千牍于公车之下贵名日起一坐尽倾俊辨风驰万夫皆废家传衣鉢固应在龙虎榜中世掌丝纶又将集鳯皇池上犹劳谦于下问欲宏益于多闻聆妙寄于哀弹虽粗识流水高山之意委殊珍于大贶终莫报明珠白璧之投感颂之私占言难尽
　　回除守魏寺正启
　　戴望天之盆未快昂霄之覩拥埽门之篲空懐按剑之疑遽流问以先之系过听之误矣恭惟某官该明古记允蹈先民访南国之棠于斧斤残败之余吊岘山之刻于兵火焚漂之后儒雅二贤之断风流一代之宗览故物以兴嗟抚頺基而悼废鼎新旧观骏恵前模草木欣荣山川炳焕重以无穷之托属于不腆之辞若鸾胶续弦之竒固未易得也而狗尾代貂之乏夫岂不误哉承命靡皇临书增愧
　　二
　　昔从郎吏尝佐春官遴选之公敢谓陈人尚玷门生私谢之礼三十年恍如隔世八百氏存者几人独见大贤粗免明月暗投之愧追懐故老可见青云异日之心恭惟某官学邃而自得师文高而不近俗虽彤芝九茎之秀快覩宜先而朱三叹之音识真者少有来币聘出应弓招三年不鸣固有待然万选必中夫何疑者重勤简记尝预题评拜贶惕然为礼过矣窥豹孰知其大尚推子敬之贤见龙而惧其真自笑叶公之陋
　　回宜黄邓令启
　　自投黮暗莫望高明每想孟嘉之风流固应小异未谢紫芝之眉宇空有此生遽膺伐木之求大慰望梅之渴恭惟某官文传家法学冠儒流居间临民燕坐得拥防之佚正容悟物鹗林懐食葚之甘大启黉宫作新进造追踪千载壮观一时洋洋弦诵之音借借舞雩之咏伟矣大贤之事业蔚为多士之仪刑猥属庸虚谬当纪次赋滕王之高阁辄援笔而不辞续淮西之仆碑但临文而自愧
　　回沈解元启
　　每倾遐想未卜前瞻繄国中寡和之音久抱絶弦之叹而海内流传之句独先染鼎之尝忽聆钧天之奏合作于九成欲使屠门之嚼属餍于一饱欢呼拜赐鼓舞和荣恭惟公序觧元经术之邃该百家诗律之妙兼七子高深侔海岳悬牙籖三万轴于胸中幽妙感鬼神奏锦瑟五十于笔下愿屏处穷阎之陋亦剽闻高义之余风马虽不相接于殊方鹣蟨固自有同于旧识遽膺大贶逺坠雄篇恍如望洋者之迷津端若噉蔗然已入佳境尽发锦囊之秘惊窥金虀之华聨弥明石鼎之诗便当阁笔读沈约郊居之赋谓是知音欣颂之私占言难尽
　　回葛教授启
　　箕斗之虚名偶然过听珠璧之大贶率尔暗投汗集愧顔光生暮齿恭惟某官四海誉髦之士一时人物之宗秉青藜而读书拥绛纱而授业舞雩髙蹈跨祥鹏八极之逰理窟防搜袭神龙九渊之防曲敦世旧见谓儒先发重诺于千钧溢高词于两喜寔大人先生之模范为小子后进之仪刑岂惟陈人独膺大贶其为欣荷莫究名言
　　回方签判启
　　少狂而妄屡登搏虎之车老退而休遂返屠羊之肆岂谓幕府文书之暇首访穷阎贫病之余拜嘉惕然过听误矣恭惟某官笔探韦编之邃谈定肉谱之评出焦尾之木于爨薪而絙以朱丝起病颡之驹于下驲而靡之青路虽寒温未接数日阙然而臭味相求一见决矣断弦挂壁已絶意于赏音载酒随车欲过门而问字即谐素愿预激懽悰
　　回许解元启
　　枌榆故里久已复于民编蒲桞残年独未书于鬼録况一时之俊重聨葛而两地之隔如望参辰恭惟某人学术皆有本原文章自应律吕闻暴公子之义空兴见晚之嗟读元道州之诗罙切后生之畏首纡高躅申贶好词亹亹如炙輠之无穷混混若建瓴之莫御老矣无能为也莫助一鸣眷焉何日忘之以为永好
　　回镇江刘节度使启
　　伏审斋坛授钺幕府建旄阃寄方隆国势增重切惟将相安危之系良以君臣防合之难高帝嫚士而陆贾陈诗书之言孝公图霸而卫鞅谈帝王之道鬻冠适越操琴求斋据鞍拊两髀而惊操楮感二毛而赋丹心犹在悼歳月之不留华髪半空怅功名之已晚恭惟某官着节艰难之际奋身徒歩之中始悟意于一言遂收功名于百战黄麻诞告皁纛前驱草木之名江山改色逄辰若此振古无伦孰云千八百诸侯之多见谓三十六英雄之冠方脩庆牍首坠诲函隋珠分照乗之光为赐厚矣燕石论投之报何愧如之
　　回周觧元启
　　志幽堂之石方懐骫骳之惭坠记室之书遽沐褒嘉之宠溢言过矣愧汗泚然窃以字三缣而制碑米千斛而作传立道旁碣岂免愧词谀墓中人遂非实録繄大孝有无穷之慕待斯文为不朽之传虽两地相望闻风有素而兼金不受授笔何嫌伏惟某人挺生孝秀之渊独冠贤书之首感风树而千钟之养弗汩御祥琴而三年之爱未防将永贲于松楸宜大书于琬琰愿匪黄陵之笔附韩子以知名庶几岘首之碑思羊公而堕泪
　　回徐守计议启
　　命吕安之驾宁辞千里之行卧陈登之楼何止一床之间不图晚接获预英逰恭惟某官袭一经之训以传家屈千金之尊而下士诸儒谈道舍盖叟于堂中五马班春伺陶公于道上眷言贫病已迫衰残早登相国之门虽屡拥膝行之篲晚过荆州之愿方跪陈贽见之书忽纡汗简之光罙极背芒之负高论逼蛟蛇而起立英词冠日月以光明陈义蔼然劳谦过矣頋老生陈腐之説敢申抜虀本之规繄流年晼晚之余但有分棠隂之意其为欣幸曷防颂言
　　回运使张直阁启
　　觧楚囚之冠偶遂乞怜之请抱汉隂之瓮兹惟待尽之时属开登车揽舆之初空懐拥篲埽门之意恭惟某官疏通不噐深厚而文乃眷全吴之雄暂付外台之寄埋一轮于道上方司三尺之平列万舸于潭中坐致千仓之富曲存留落逺坠诲音缪当银笔之题荣过衮衣之宠纵躯委命自从鱼鸟之求悼屈哀穷莫戴江山之重
　　回强守奉直启
　　凭熊轼而驱方切仰高之慕卧牛衣而泣莫申事大之恭敢谓漂流契濶之余尚存抚奄矜存之意恭惟某官七朝儒学一世吏师万乗之器晚成千歳之姿难老爰属下车之始遽切求旧之先着履懽迎讵知折齿抚筝叹咏殆欲挽须高节迈伦衰贫增气诸儒谈道所愿陈盖公清浄之言小子学诗犹能赋王褒中和之颂
　　回荘守右司启
　　书名罪籍久谢冕裳窜迹穷阎遂编农圃追南柯之梦悟破甑之已空瞻北斗之高知戴盆之难望兹葢伏遇某官金马石渠之彦鸾台凤阁之英入陪帝席之前出殿侯藩之重仁风扬扇折中山千日之酲甘随车溉桑林七年之旱首纾柔翰申贶好辞掷地作金石声湿楮皆氷雪语哀怜故物辱在泥涂振抜危踪援之沟壑道逢醉尉頋常懐诃骂之虞天恵仁侯讵复兴鄙夷之叹其为欣幸莫究言名
　　回吴守启
　　勾吴泰伯之祠血食如在延陵季子之墓封树犹存虽桑田已化沧海之尘而阖闾尚带松江之水眷此一都之防介于二邑之间恭惟某官故国之世臣本朝之循吏昔鼻祖称冠百王之表今耳孙犹存三譲之风指若里之社宛然视所憩之棠沃若九芝涂诏三祖过家周览四郊皆青毡之旧物独余一老翳白首之遗民欣颂之私占言难尽
　　与钱守舍人启
　　制碧海之鲸一时独歩暗青云之雉十月争先逮兹叱驭之初居有望洋之叹恭惟某官文髙两禁学邃羣书视草北门卧八塼之日剖符南服扬一扇之风秉节尊涂褰帷问俗扶藜共仰空巷来迎愿执鞭从尚作楚囚之泣许着防进庶寛性缓之诛欣颂之私占言难尽
　　贺权守提举启
　　百舍懽迎大慰来思之咏一防幽屏未降既见之心恭惟某官应五百嵗大贤之生分二千石刺史之重虽执鞭之慕固非一日而操篲之见独后众人心渴尘生背寒芒负岂惟燕雀同欣贺厦之成固有鹪鹩独喜巢枝之北其为欣悦莫喻名言
　　贺沈守到任启
　　候馆占天方騐使星之出斗城分土又观卿月之引共兴降晚之嗟举有来蘓之喜恭惟某官东阳世胄北斗人豪风流追八咏之余儒雅继五贤之后三刀梦恊千骑鼎来仁风授扇而行甘雨随车而至觧陈蕃之榻谁为孺子之独登赋梁王之园岂恨相如之未至
　　贺周守到任启
　　倾北海之尊尝分光于一日拥东方之骑亦均覆于二天眷幸防之非常喜余生之有托恭惟某官先世贤胄今代人豪公瑾之英烈尚存旧存之风流未冺百年垂裕千里防休辍神馆之清资付専城之重寄羣儿爵跃已大喧骑竹之迎一老龙犹尚能追吹虀之隐即谐瞻拜但切欣愉
　　回王倅学士启
　　早纡郡绂尚记褚褒半靣之薪晚卧民阎真同梦得九年之谪逃空已久集菀何由笑昨梦之已非怅旧逰之安在兹葢伏遇某官孤风立懦大恵哀穷屈别乗于一障之间访故交于百罹之后尺书慰藉里俗惊观虽雁鹜何有于去来而金石不移于燥湿九霄之路莫瞻鳬舄之飞翰十袭之藏永秘鵞经之妙墨
　　回王倅大着启
　　盛名之下久矣服膺老病之余頺然待尽自非素席门墙之旧岂敢遂陈于牍之私兹葢伏遇某官躬厚徳以镇浮堕髙文而起废想钧天之梦恍闻金奏之音腾织女之箱绚若星图之烂闚管讵偿于快睹摇旌罙极于坐驰安用著书赋九年之谪便当抢酒分一日之光感颂之私占言难尽
　　回张倅寺丞启
　　云霓之梦久矣方兴来慕之谣桑梓之敬缺然未快争先之睹敢图挹损尚轸哀庸恭惟某官精神交海内之宗声名动天下之宰肆求善类丕阐斯文虽北际南垂判若参商之异而东倾西应自同肝胆之如屈高谊于一纸之书访陈人于三家之市蔼蔼如云之态度已立见于囊中濯濯似桞之风流防意求于坐上其为欣幸莫究名言
　　回向倅朝散启
　　望切云之冠居有絶尘之叹操顺风之篲尚稽贽见之恭属分领于郡条已大懽于舆诵恭惟某官心存泛爱义不遐遗访故侯于废锢之余追前哲于感兴之防重勤缇骑逺坠诲函十袭珍藏已巾箱之富一尊燕语伫分灯烛之光欣愧交懐占言难尽
　　回陈倅朝散启
　　除书初下见梁木之有依刺字已漫望舍门而未埽空懐慙于不敏遽驰义以相先恭惟某官恺悌宜民劳谦下士暂驻松楸之国寕论枳棘之栖别乗鼎来坐龚黄而共理铃斋坐啸仰岑范以防成父老欢呼里闾惊耸据大床而高卧方观一世之豪下悬榻以起迎敢占诸公之右
　　回洪倅学士启
　　蓬莱方丈早窥双璧之连云梦南州又见一枝之秀頋服膺之已久念脩贽以无因恭惟某官文中两科声驰九牧倚牛角而独唱和者几人跨鲸背以逺游超然万里陈义振哀穷之恵占书以起废之文末路增光衰顔动色诵佳句于百寮之上固已习于剽闻识小异于千人之中独未先于快睹
　　回晋陵曹宰到任启
　　投畀穷陬仅存残息追懐故友但有宿心宿听下风佩腰章拊松楸之国方图上日敛手板修桑梓之恭恭惟某官学冠时髦行为世凖太庙龙文百斛之鼎东序蒲牢千石之钟虽一时共推华国之文在三尺犹累长民之寄鳬鹜之行序进豺狼之路当前起弹柱后之冠自执太阿之柄伫闻治状俯慰民瞻某晚余生栖迟末路托一雷之上幸分河润之余坠五云之书更被衮褒之宠其为欣荷莫究名言
　　贺梁守到任启
　　四海声名夙着儒宗之望一时人物独高政事之科方启共理之求允属承流之寄恭惟某官劳谦下士居简临民哲文王之荩臣岂弟古之良吏拥东方之骑已大慰于遐瞻憇南国之棠宜少留于高躅覩二天之风采溢千里之春声自怜投老之余获占分光之地繄大贤之髙致奚俟先逰缀贺客之下陈自慙末至
　　回沈倅到任启
　　坐井而窥那能见大靣墙而立袛自书空欲诣元礼而素无通家之因未识鲁山而空有此生之叹居切画龙之慕莫申执鴈之恭恭惟某官飬义之气浩然名世之才卓尔位上大夫之列盍専右省之车分半刺史之权尚拥治中之驾不图过听之误遽形流问之光妙语垂褒朽质增重惟清庙璵璠之器方当待贾之初而穷途枳棘之栖乃有分光之幸其为欣颂难尽名言
　　回周主簿启
　　望尧堦八彩之光亲承大问陈汉廷三道之要遂决殊科士歆稽古之荣朝有得贤之庆伏惟新思主簿妙质备琳琅之美瑰材挺梁栋之资金虀千万篇而百神所司铜柯四十围而九年莫挽夙富博大渊源之学发为雄深辨丽之词切中事情非老生常谈陈腐之説工言治道寔生民一时理乱之机甫上奏篇遂为称善射东堂之防虽诏墨未干校中书之文而徴书可待其为欣颂难尽名言
　　回平江守蒋待制先状
　　伏审某官剖符南服独惟蘓州刺史之贤持槖内朝亟跻甘泉法从之列方邮寄传命之始寔卿枌瞻望之华頋敢后于鳬趋将俯申于燕贺苐深喜抃莫罄言宣
　　回提举谢少卿启
　　入司帝籍蚤观卿月之升出按藩条又快使星之睹踈百城之风采驭六辔之光华恭惟某官文作古作者之风名出见大人之右肃持使节诞布王灵揽澄清之辔而澄清之路一空挍红腐之票而雀防之軰几尽平颂赋政直持宣威已乞外庸即膺大任某逖闻新命倍激欢悰方脩贽见之恭亟拜函书之辱门雀在望固无千里命贺之遥河苇可航庶有一日分光之幸
　　贺莫守郎中启
　　雅志倦逰久厌承明之直上恩佚老遂分刺史之符恭惟某官德配先民材称循吏握兰华省共叹郎潜剖竹名城徒得君重除书甫下舆诵欢腾千骑班春坐愒棠郊之防一防受地方修梓里之恭
　　回江隂运使赵学士启
　　名声籍甚何止百闻文义卓然遂快一睹眷褒扬之非儗頋衰陋以无堪恭惟某官理窟洞天人精浸之交词锋出笔墨畦径之外击尊欢呼自中宫商落楮从横尽成黼黻何言误听逺坠珍投破千金以屠龙久懐竒而未试挽六钧而射防知利用之甚难深古锦而一窥抚朱弦而三叹攘支离之臂自喜争先尽浑沌之眉空暂借重
　　回武进冯宰到任启
　　海寓共推嗟来莫矣里门初下喜听蛩然念耳熟于百闻防意求于一睹不可尚矣坐上客傥真是乎又何疑焉名下士葢不虚尔恭惟某官朝野着士名之望乡闾擅人物之评纳万顷于云梦胸破大觚于霹雳手方校官于岩邑已加恵于陈人首坠函书重纡衡葢琢竒句于月脇天心之上驾众説于金口木舌之中逺追二嗟之音高俪九成之奏周章拜贶衰朽增华函牛之鼎烹鸡固已乖于用大炤乗之珠弹雀空自抵于暗投颂咏之私占言难尽
　　回梁倅到任启
　　津亭弭帜首纡衡葢之临记室占词又拜函书之辱谦光委照朽质增华恭惟某官鸣珂里故相之家通德门大儒之胄收槐坐之剑履而具存袓烈传凤池之毛骨而绰有父风见谓佳公子之贤暂分半刺史之重未展西极追风之足尚淹南撃水之图题别驾之舆方资于共理持从臣之槖行副于详延驰颂之私占言难尽
　　贺叶守到任启
　　缙云故地昔真仙冠剑之藏金斗名城今天子股肱之郡建雄殿东藩之屏通殊邻地道之轺方畴咨选慎之艰一寔麾镇临之始恭惟某官名重文章之选才高政事之科操龙伯之钓而六鳌连奏神屠之刀而万牛觧萧望之补外姑厯试于百为汲长孺居中伫流荣于三接某风旧矣试芘云初自惟残年衰病之余况复末路湮沦之久距一舍之阻尚未耻金玉之音仰二天之临已大慰云霓之望
　　回郭守到任启
　　悬车久矣听履蛩然拥篲膝行固盍展棠郊之谒冲书贽见又当修梓里之恭衰晚卧疴椎钝废礼第闻亲政共激懽宗恭惟某官循良慈恵之师硕大光明之杰学稽古谊识洞天先觧弦岂胶柱之调奏刀有破竹之易惟凋郡百孔千疮呻吟之后亦下田十年九潦饥馑之余所恃仁贤扬一扇穆如春之风庶疲癃被五袴燠若冬之日方裁庆牍已坠珍函三过读而增衰病之华十袭藏而益巾箱之富已动千里共戴蘓刺史天尚有一防更为李将军地
　　回陈倅到任启
　　负耒归田有愧上床之问临门坠刺窃欣下榻之迎故尝耳熟于百闻今幸目成于一盼恭惟某官太邱盛德之裔崇宁遗直之家擅海内之名惊坐中之客自任天下之志众推分社之均褒崇摛黼黻之章光宠贲衡茅之陋虽非朱陈昏姻之故素交元方兄弟之贤不谓投老残年衰病之身复覩角立特出誉髦之士故结门外之辙已谐求友之声赋井眉之瓶庶获赏音之遇
　　贺刘守到任启
　　辞荣禁路归老穷阎望长者下风虽未谐一日登龙之愿陪先公髙躅尝叨缀三朝从槖之聨多难深零流年晼晚柳仪曹之先友今有几唐正元之朝士已无多岂谓死生契阔于三十年之际复见老成典刑于二千石之重恭惟某官抗高明而絶尘瞠若剸盘错而游刃恢然分北頋宵旰之忧把一麾而去国付南渡保厘之托拥千骑以临州共兴来暮之谣咸快争先之睹自惟悼髦之年乖尽弗泊于骏奔庶几宿昔之契未忘俯深于燕贺













　　鸿庆居士集巻十四
　　钦定四库全书
　　鸿庆居士集巻十五
　　宋　孙觌　撰
　　启
　　回王倅贺冬启
　　望金谷之尘固非一日傃少麻之壁亦复累年莫伸与梓之恭奚逭负荆之咎兹葢伏遇某官情高皦日义薄层云怅坠甑之空已同弃物轸遗簮之旧终不忘情属君子之践长悼孤生之永已千钧借重俾蟠木为先逰之资一语吠生谓死灰有复然之理其为欣忭莫防名言
　　二
　　圭景迎长珠星纪瑞推防启千龄之运防茅连众彚之兴恭惟某官儒学发身三冬足用靖恭介褔七日朋来茂对休辰宠绥故友加恵桑榆之晚甫怜钟漏之余文摛白雪之词韵中黄钟之律幽懐破散穆如负日之温病目惊窥绚若瞻云之烂莫驰庆谒第激欢悰
　　回赵倅贺冬启
　　老将及耄不知歳月之迁性不便书莫致寒温之问属时君子膺彚征之吉但有野人分芹献之心兹盖伏遇某官利器沉潜声章炳焕晞发扶桑之日本自于天来濯足沧浪之渊尚从于地控屈临邦屏分布郡条眷言一人之余光奔五云之妙诵言穆若殆仁风扬纨扇之间玉色鹄如正落月满屋梁之上
　　回平江赵倅贺冬启
　　璿玑观象仰占星昴之中钟律导和俯騐泉萌之动顺履一阳之复茂膺五福之绥恭惟某官乔岳储灵猗兰毓秀郁郁五云之气尽隆凖之子孙落落万人之英岂重瞳之苗裔羲爻尽泰天统乗干出逢熈洽之辰坐拥鸿厐之祉敢图眷奨尚轸衰迟来日无多犹仗一戈之欲溺灰欲死讵堪六琯之吹
　　回两倅贺冬启
　　星东壁而昏中日北陆而短至属方羣隂作沴之始已兆三阳交泰之期恭惟某官心平而行高才全而徳巨鸣中律吕自可吹生燕谷之中语带烟云固应纪瑞鲁台之上斋心跽诵稽首拜嘉穆如抱水有挟纩之温恍若覆盆委分光之照其为欣幸莫防名言
　　回强守贺冬启
　　土圭测景钟律均声羲爻占七日之亨汉厯表三辰之瑞恭惟某官游夏渊源之学龚黄慈恵之师具万善而斋百神诃防顺一元而复五福朋来燕寝凝香铃斋坐肃頋怜衰谢申祝诵言迎爱日之长已践化人之国快景星之覩遂窥刺史之天
　　二
　　云师书物日御迎长以迓元气遂正律本恭惟某官学王者之书值圣人之时谢吏部之文章二百年无此作矣李将军之才气万户侯岂足道哉逮兹淮阳郡理之秋宣室受厘之对鳯鸣十二坐迎交泰之期鹏击三千亟观逺大之业
　　回荘守贺冬启
　　六琯吹葭嶰箫应律五文刺绣圭景迎长恭惟某官履七日之休辰陪千龄之兴运分符共理蚤防三接之荣防如同升坐拥朋来之福眷言衰谢首被頋存委大贶于穷途抒高情于丽藻黮如逃谷共分一日之光迫若观台独现五云之体
　　回吴守贺冬启
　　鲁台之望占祥嶰谷之鸣应律虽三尺之氷厚繄众隂凝沍之时而一寸之晖长寔万寳欣荣之始恭惟某官挺生耆哲出应昌期万室连甍拥袴襦而咏千畦接轸卖剑刀而耕诸县豊登四郊清谧防坛展寀方迎天地之休宣室颁厘行奉鬼神之对
　　回钱守贺冬启
　　天正着统阳徳离潜黄宫调六气之元清台表三辰之瑞恭惟某官学惟古训道与时行盛大光明接千龄之熈旦竒厐福艾拥百顺之鸿休方应共理之求已促追锋之召感十隂而惜日喜添防线之长待甘雨以为霖行被衮衣之拜
　　二
　　六琯凤鸣奏伶伦之律五星珠贯符太史之占一徳抚辰羣公受祉恭惟某官进非师锡出为时须秀钟河岳之灵气塞堪舆之大贤如赵成季熈熈冬日之温文似张水曹蔼蔼春云之态时乗风大顺履厐洪千骑森然方拥冯熊之贵一翁耄矣空贺燕懐之私
　　三
　　衡古灰仰琯候葭飞众士上行百神来燕恭惟某官名高哲艾文擅词宗见王千里而来独出汉诸臣之右举古一人而已孰谓鲁真儒之多亲值圣时具膺吉防防尧云之润宁烦台提之占瞻舜日之华奚俟土圭之测
　　四
　　六气宣和八风顺序圣人观象见天地之心君子安身待隂阳之定恭惟某官道增而日损德进而时行纶阁防书红药应五范之妙斗城问俗防檐焕三组之荣属阳德之离潜宜隂灵之荐祉方兴未艾与日俱长俾寿而昌逢辰兹始莫申庆谒但极欢悰
　　回江隂赵守贺冬启
　　心灰已久不复竞辰曝背欣然未忘爱日忽坠绨袍之信有逾衮服之华恭惟某官建牙当七十城剖竹犹二千石储休帝籍挺秀儒林玉具高挂頥真江山风月之主金印大系肘寔岩廊柱石之姿履华旦之休明悼穷交之濩落剖双鱼之尺素空慙强食之言分九酝之霞觞应笑独醒之陋
　　回王倅贺冬启
　　帷宫瞻柴燎之升缇室候泉萌之动炜离明之旦厐鸿觧雨之防恭惟某官出逢君子之时夙蕴大贤之业宻庸【原阙】千里仰成分布寛成一堂坐啸履兹阳复荗拥神休宣室受厘行促追锋之召穷阎埽轨空懐贺厦之私
　　回晋陵黄令贺冬启
　　日行北陆之次兆羣隂徳退之祥星占东壁之中繄盛徳光亨之始恭惟某官袖牛刀之手安鸾棘之栖履兹阳复之辰茂介朋来之福吹溺灰于欲死溉病木于垂枯岂复小民惟祈寒之怨有同野老负爱日之暄感颂之私占言难尽
　　二
　　柴坛之燎升方承大祭黄钟之气应以召太和恭惟某官重学三余逢辰一旦虽后凋之操不改于炎凉而防茹之速自同于消长逮兹阳复宜与时亨当为傅説之霖起副苍生之望犹有赵衰之日空遗故友之思
　　三
　　斗柄北旋隂凝而涸日车南指阳复而升恭惟某官秉心有执德之坚适变得随时之义自临乡县众谓贤公已应虞书三老之文更遇羲爻七日之吉全和氏之璧而去何喜如之弹贡父之冠而来自今以始
　　回沈倅贺冬启
　　候一寸之隂占四分之厯寔阳德离潜之始繄天心吁俊之初恭惟某官徳日进而又新福川增而方至豫州半刺史索高国士之风鲁国一真儒宜冠廷臣之右逢辰休显锡羡鸿厐鸣玉趋紫宸之朝宁有骚人之感击钟应黄宫之律伫观君子之亨
　　回镇江刘都统贺冬启
　　时乗骆气兆黄宫占昏旦以候轸壁之中谨葢藏以待隂阳之定恭惟某官得一编书于神所授出大竒计而世莫闻控帯二江犹传铁瓮折冲千里是一金城履兹阳复之辰宜介朋来之福追锋亟去行超三卫之雄授钺重来更总十连之重
　　二
　　一德时升繄上将逢辰之始三徴气运宜百神荐祉之
　　多恭惟某官威名摄鸟防之戎图书冠麒麟之阁一戈却日天地与之低昂万马追风山岳为之頺仆履兹阳复生拥神休望金谷之尘遥想盍簪之盛卧漳濵之疾莫伸贺厦之私
　　三
　　嶰竹十二筩以制律本而钟声出应土圭五十尺以求地中而绵景迎长恭惟某官握虎豹之韬搃貔貅之旅跨追风之骠超日窟以穷探乗问汉之槎挽天河而一洗逢辰休显受祉鸿厐占鲁台之云坐见葱葱之气望长安之日行瞻穆穆之容欣颂之私敷宣莫罄
　　四
　　肇一气之元正八风之序日居木上逮休复之祥雷藏地中寔奋预之始恭惟某官山西将种代北人豪三令之行凛如负雪之严一怒之威赫若迅雷之震勤劳百战感防千龄方刚徳之浸亨宜厐禧之攸降出分帅阃秉大将鈇钺之权归防殿岩正祈父爪牙之命
　　五
　　击金钟而効气定五日之中比玉琯以考声正八风之序恭惟某官尊俎厌未付之难鼎钟鸣不赏之勲当大人继照之明应君子彚征之吉帝寛忧顾神敢靖恭受祉未可量逄辰自今始闻皷鼙而思将帅伫观祈父之归羞苹藻之荐王公聊致野人之献
　　六
　　太初更汉厯之元招揺纪夏正之月道随刚长福与时升恭惟某官四岳藩翰之臣万夫貔虎之帅声名震夷夏忠义贳神明方阳一气运之初寔众正上行之日六纛启重候之赏已登将阃之崇九芝涂细礼之书行践枢庭之拜未遑庆谒但激懽悰
　　七
　　昼参日表夜考星中八能之士板书已奏五音二重之室缇缦以候一气恭惟某官生孟陬庚寅之日应上元甲子之辰迎连珠合璧之祥拥锡盾雕戈之贵名叅柱石功载旂常魁然北斗之豪久总便藩之重践此日南之庆亟趋帝席之前
　　八
　　距门墙不能百里违旌棨亦复累年忽惊纪律之新又见阳明之复恭惟某官受天大任秉国中权入扈殿岩拥汉将南北军之众出总戎索陈楚师左右广之容逢寖昌寖炽之辰介时万时亿之祉望青油之幕想见元戎夀之飞述银笔之辞聊効野人食芹之荐
　　九
　　黄宫之气应方调嶰竹之音紫坛之燎升首被寥萧之泽恭惟某官浩浩禀堪舆之气英英钟河岳之灵防天子躬三嵗一郊之仪而上将拥七月朋来之福端闱发号宣室颂厘鸿名增帅阃之崇细札奉壐书之宠自笑瓠之系莫预荣观但有野芹之甘欲分贵献
　　回梁守贺冬启
　　五胜相乗三徴始着肇见阳明之复用符刚徳之亨恭惟某官道术通明器资渊博兼文学政事之选葢圣人之徒与为循良慈恵之师繄大夫之贤者逄辰兹始处显宜先泳年光如化国之长宁须测景摛墨妙有郇公之体奚俟占云舆颂所同空言难尽
　　回无锡冯宰贺冬启
　　一气黙运泉萌动而阳升诸福朋来茅茹连而彚进恭惟某官靖共居位恺悌宜民雉出桑间已着仁贤之治鸣堂上更收清静之功刚德寖亨藩厘绍至抚一雷之土共观鳬舄之飞履七日之辰伫见龙梭之起
　　回莫守贺冬启
　　星图表瑞占五纬而睹珠连律本均声制六琯而聆凤吹恭惟某官一朝人杰百世吏师华省望郎斗城良牧暂辍邃严之直来蘓凋瘵之余化国舒长逢辰兹始鲁侯燕喜受祉难量自嗟匏系之生莫预觞行之列其为欣颂曷防名言
　　二
　　汉厯授时纪上元之次羲经画卦为来复之初恭惟某官经济之才将膺帝赉中和之政自与天通梅载华如绀碧而发于暮春露荐降如甘饴而零于午夜嘉禾合頴瑞麦两岐属当七日之休辰通契千零之兴运以天公防祥之屡奚俟占云而使君报政之成行当就日其为欣颂难尽名言
　　与镇江刘都统贺冬启
　　吹比竹而音谐布重缇而气应三徴着象五纬宣光恭惟某官万斛巨川之舟千雉大邦之屏手挥羽扇舟中敌国何有哉坐拥戎旃席上过师乃如此履休明之盛旦介忆万之厐禧畴卫社之勲行布白麻之号享销兵之福遂臻黄髪之期欣颂之私占言难尽
　　与梁倅贺冬启
　　吹比竹而音谐缦重缇而气应三徴着象五纬宣光恭惟某官一门万石之家四室五公之胄印金斗大珥玉蝉聨累朝阀阅之华奕世衣冠之望来展赤骥追凤之足尚淹紫鸾止棘之栖属天公吁俊之初届阳德离潜之庆于时测景方加刺绣之长遂将披云大慰倾葵之望其为欣颂莫罄敷宣
　　荅叶贺冬启
　　调六律之音天统冠三正之首辨九章之序羲爻占七日之祥恭惟某官禀间气而生应昌期而出刺史之天大奚烦补石之工化国之日长自笑却戈之陋仰睇鲁台云物之瑞实应商岩霖之求一阳进而道与时行众正兴而福禄类至昼室应图而龙见行缀甘泉法从之聨尚方赐履而鳬飞已着方丈真仙之借共为瞻颂难尽名言
　　回郭守贺冬启
　　三正冠天统之元七日騐阳明之复龙离潜而现实大人继照之初凤览辉而翔应君子彚征之吉恭惟某官德由日进道与时行倬彼云汉之章爰告鲁台之庆薫然慈仁之徳聿兹周翰之良歳美人和政平讼息盍奉追锋之始亟归调鼎之司人望既孚师言惟允某属有鱼菽之祭于先人敝庐之下莫申燕省之贺于使君燕寝之前苐赓击壌之謡聊効食芹之献
　　二
　　一气旋宫八风恊序三徴始着百顺皆来恭惟某官挺松栢嵗寒之姿钟河岳英灵之气行藏体圣人之道显晦得君子之时当飞龙利见之初应防茹彚征之吉天衢听履追祥鹏九万里之程燕寝传觞庆蟠桃三千年之防







　　鸿庆居士集巻十五
　　钦定四库全书
　　鸿庆居士集巻十六
　　宋　孙觌　撰
　　启
　　回王倅贺正启
　　桑田芜漫忽扬东海之尘蒲桞衰残已迫西山之景壮心空在来日几何履兹潜阳出治之辰举有除书布新之喜恭惟某官乗时显晦玩世徜徉歌生民嗣歳之兴应大有自天之吉朋簪四合风流栢叶之觞句法一传妙絶椒花之颂每兴懐于故友乆编籍于遗氓速坠函封增光莫齿雍容坐上那闻枥马之鸣肮门旁自笑桃符之换
　　二
　　椒盘嗣歳傩鼔送寒兹惟万寳趋新之时独见故人求旧之意恭惟某官秉心直谅蓄徳辉光儒雅吏师风流别驾日行黄道盍趋鹓鹭之行风振紫山高琢鸎花之句恭承嘉恵重以好辞赋谷风之三章庆阳春之一曲欲回残槁复被青黄老病摧頺莫预董秦之奉悲歌慷慨空传武宗之诗感愧交懐占言难尽
　　回向倅贺正启
　　四序更端二仪交泰接千载题期之盛宜羣公受祉之多恭惟某官明哲保躬儒雅饰吏顺履天正之吉宻迎神贶之休椒颂传声莫预一觞之荐锋车趣召伫观三节之趋
　　回张倅贺正启
　　天德更端人正肇序清台课上元之厯方呈珠璧之祥绛人推甲子之年遂轸泥涂之辱伏遇某官高文起废妙语嘘枯大声追木铎之音絶唱俪阳春之曲属介颂椒之庆载赓伐木之诗眷兹衰朽之余被以青黄之饰高懐落落曲敦耐久之情老语谆谆但有流年之感
　　回平江赵倅贺正启
　　日薄西山已迫桑榆之晚眷回北斗又观椒栢之新兹葢伏遇某官徳厚镇浮道直矫枉惟下里炎凉之态毎形于令尹三仕三已之间而故交久要之情独见于翟公一死一生之后敢图衰薾犹被頋存垂褒华衮之章加贲绨袍之旧老冉冉而将至空惊嗣歳之兴物欣欣而向荣已被春先之暖
　　回强守贺正启
　　太史书元上经揲防三朝谨始万寳趋新恭惟某官鲁国真儒汉京循吏特逹李将军之勇一诺可重于千金好絶张公子之诗百金固轻于万户葢声气相求于一道故升沉靡间于殊途殆兹嵗序之更独见人求之旧赋椒盘之颂莫瞻列炬之光分棠树之隂亦预春班之泽
　　回荘守贺正启
　　五胜代兴既周必复一元更始以故为新贤徳所临春祺攸介恭惟某官硕大光明之杰循良慈惠之师二千石班春占土牛而得嵗五百年住世摩铜狄以兴嗟加以履运中兴逄辰交泰一城嘉色欣欣上旄羽之尘四野春声借借动袴襦之咏其为占颂难尽名言
　　回赵倅贺正启
　　暮景飞腾自遂桑榆之暖风光流转又惊椒栢之新署新桃以御不祥掀槁壌以求如愿未能免俗且复效颦伏遇某官顺履昌期宠绥故友一言起废奋百蛰于坯土之中老物增华茁九芝于枯槎之上
　　回汪倅贺正启
　　盖茆容膝面壁观心不知晦朔之迁但觉暄寒之异图郁垒之象莫驱五鬼之穷进屠酥之杯岂恨一翁之后兹葢伏遇某官收怜众弃矫拂羣庸方当嗣嵗趋新之时独见懐人求旧之意疾风抜木劲草之立岿然烈火流金韫椟之藏自若重遗缄翰中贶颂言蒲桞余龄方受【阙】　之托琼瑰妙语空留十袭之藏
　　回钱贺正启
　　頺龄余几见谓陈人端月载临尚修故事门符执厉方懐郁垒之求齐醸先春遂辞台骀之恭惟某官威风恵气舒惨一方大册鸿文斧藻万物着槿防而挝羯鼓桃杏惊开叩羽以召黄钟川池凝涸肇履三正之吉大均千里之厘固舒从公共分一日况复如我独有二天莫副愿言但深欣颂
　　二
　　四序宻移物无终否三徴浸大福有朋来恭惟某官躬成明之姿抚休嘉之运九歌由劝每懐天保报上之心众正彚兴共享既醉六平之福逢辰兹始称寿宜先自怜幽屏之余莫预骏奔之数独无高论进输投虀之忠尚有寸诚堪赋颂椒之什其为欣诵莫尽名言
　　三
　　夏时御正周厯更端首三统以承干交二仪而尽泰恭惟某官介藩均佚秘殿防书顺履三朝亲逢一旦日月十二防巳符荣宫之占春秋八千年宜介大椿之夀方修庆牍遽坠嘉音虽涸辙垂枯久后卧龙之起而孤根欲朽空观万木之春
　　回江隂赵守贺正启
　　门垂苇索盘颂椒蕃星回斗野之杓春入练江之色恭惟某官才高帝胄名著吏师与庶民共楚台之风得贤者乐齐宫之雪道载土牛之出遥知卿月之临门閴枥马之喧空想徳星之聚方纳履新之庆尤深懐旧之私黄绢占词白衣载酒渴心不转莫预西园飞盖之逰食指可占讵有北海空尊之叹其为欣颂莫究名言
　　回晋陵黄令贺正启
　　周星既复端月初临核桃梗以厌天节土牛行以戒农事恭惟某官独高政事之选众推慈恵之师治千乗之赋而辨多多朂百吏之课而书上上爱履三朝之吉茂迎百顺之嘉借借郡氓唯惧时之及谆谆一老空懐芹献之心
　　回沈守贺正启
　　铜浑观象嵗籥代终玉烛宣和春元兹始恭惟某官躬行古道心存端方比上圣解弦更化之初应君子连茹彚征之吉逢辰有俶锡美惟休黛耕省耜盍致九推之助脂车入觐更防三接之荣
　　回周守贺正启
　　鲁经书五始之元汉仪纪三朝之防繄万寳化生之日兆羣贤彚进之祥恭惟某官哲谋肃乂之才正直端拱之德亲逢圣旦方兴见晚之嗟节顺王春宜介朋来之祉自怜老去寔耸遐瞻千指防休窃比棠隂之舍一觞献寿莫持椒颂之盘
　　回平江胡司法贺正启
　　璿玑验中星之见以纪王正象魏布端月之和以前民用恭惟某官识洞隂阳之蕴气凝天地之中妙语舂容暖于布帛大篇舒巻灿若烟云适临元吉之辰宜集善祥之庆重勤大贶逺坠嘉音问舆人之纪年敢冐复陶之宠赋阿戎之守歳空惊暮景之斜
　　回镇江刘都统贺正启
　　四序平分嵗星更始三阳彚进卿月高升恭惟某官门第山西之豪时望斗南之杰磊落掀天地一丸泥可封百二之闗叱咤生风云半段鎗可破十万之众爰介春祺之庆猥先故物之求缇骑鼎来函书拜辱渴心不展空懐贺厦之私舆论可占行有筑坛之拜但深欣颂莫究名言
　　二
　　炎正嗣兴接千龄之统王春肇序登四海之图惟时百战之多宜受朋来之祉恭惟某官鞭笞犬羊之众号汉飞将军驾驭貔貅之师为唐大都督名书钟鼎勲载旂常逮兹熈旦之期益茂春祺之介倚爪牙之卫久外总于师干咨帷幄之筹盍坐图于庙胜其为欣颂莫究名言
　　三
　　歳律嗣兴阳明彚进山无纪厯旦惊寒暑之更容有疑年重起泥涂之叹恭帷某官高情奈久伟量镇浮长鸣司风雨之晨特操厉氷霜之节爱履三正之吉方取新厌故之时独占一纸之书皆悼屈伤屯之意拜嘉甚宠懐恵靡忘肃肃初筵莫赋椒声之颂区区防赘但分芹献之甘欣庆之私占言难尽
　　四
　　周星既复端月嗣兴一元资万彚之生诸福防三朝之庆恭惟某官竒厐福艾硕大光明谋初百中而妙若穿杨善后万全而势如破竹履端兹始锡羡有初建大将军之旄行占郭令中书之考听舆人之颂尽歌鲁侯三寿之诗瞻颂之私敷宣罔罄
　　五
　　藏氷北陆四序归余迎气东郊一元更始恭惟某官执干扈殿嵓之峻建牙分戎阃之雄千载逢辰三朝受祉桃弧棘矢山林无魑魅之逢栢叶椒花壑谷有吾公之乐眷言幽屏逺坠珍投原田每每敢有图新之愿绨袍恋恋空懐求旧之私瞻颂之懐敷陈莫罄
　　六
　　履三朝之防方占参尾之中登四海之图今在斗牛之次有开令序允属休辰恭惟某官肇履春元宻膺帝赉总戎防之重有严帅阃之雄聨貂冕之华宜视公槐之贵名偕日起道与时亨寿福而藏行致百朋之锡老衰而耄又经一嵗之时
　　七
　　治厯以观天象式序三辰作经以谨王正葢尊一统恭惟某官器深而愽行直而方六竒渊秘感鬼神一节英明贯金石三微纪月欣糓旦之亲逢四德体元宜春祺之恊应爰拥师干之重久资戎翰之良畴敌忾之勲已纪云台之象总严凝之防行资武帐之筹
　　八
　　星纪初回春祺绍至三阳朋进一德上行恭惟某官沉雄宏毅之姿竒厐福艾之相奋空弮而扼虎亢絶艺以屠龙入防中宸作朕心膂出膺外阃为国爪牙履兹潜阳出滞之辰宜介小往大来之吉元戎十乗可拟金城百雉之崇衮服九章行应台躔六符之象
　　九
　　玉厯颂正象魏布法千嵗之日于此求端一旦之逢自今作始恭惟某官盛徳介百福之祉劳谦忘千乗之尊悼故老之遗已迫桑榆之晚暮纳履新之庆宜同草木之欣荣跽诵拜嘉占词叙感明月空尘于大贶阳春莫俪于好音欣颂之私占言难尽
　　回无锡冯宰贺正启
　　鲁经表首事之年汉仪纪朝正之月木行履运金奏宣时恭惟某官齿德为老成人恺悌为风化首亲逢熈旦坐拥厐禧更桃符于两户之间所阅多矣饮屠酥于众稚之后而寿莫量焉重勤一骑之临函拜朋来之辱嘉言慰藉温然如劳酒之醺老语真醇蕞尔真祭鱼之献
　　回莫守贺正启
　　考音声而太簇鸣候昏旦而中星见羣刚浸长诸福朋来恭惟某官道大而时升徳成而日进耆艾省台之望风流藩翰之良桃梗効灵蔼千门之佳气土牛占歳喧四野之春声凡附托于一防举涵濡于九里逺驰缇绮辱贶函书椒盘颂花虽莫预阿戎之集屠苏送暖岂复忧范叔之寒欣颂之私占言难尽
　　回宜兴陈宰贺正启
　　北斗回杓歳星始见东郊载耒农扈将兴恭惟某官恺悌宜民忠嘉许国未展云霄之歩先安枳棘之栖进服迩僚师言惟亢亲逢熈旦贤路方开盍纡画绣以防三接之荣更为春酒以介千龄之盛其为欣颂莫喻名言
　　与莫守贺正启
　　桃符逐厉俄惊一歳之除椒颂荐声共庆三朝之防恭惟某官王佐之学当陪国论承流之寄尚布藩条寅奉夏时肆颁尧厯进牛鞭而占歳凭熊防以班春咸欣欣闻鼓乐之音举熈熈有登台之乐东阁之梅纪瑞以开故嵗之花南国之棠交隂留诵他年之爱
　　与镇江刘都统贺正启
　　一气不顿进念交防之难逄四序本平分庆履端之有俶恭惟某官战勲出诸将帅之右贺畧得古兵家之流空万灶之烟已彻秋防之惊按诸营之桞伫瞻春事之新迨兹谷旦之临宜奉椒觞之荐柴门寂寂正服老农夫抱瓮之劳幕府潭潭但想大賔客盍簮之盛
　　回叶守贺正启
　　舜玑占七政之齐繄上圣抚辰之盛汉仪讲三朝之防寔羣公受祉之初恭惟某官式古训以缇身奉天时而布法束缚羣奸如束湿恢恢无漏网者飬防小民如飬雏洋洋其得所哉迨兹三阳交泰之初举有一视同仁之喜斗回寅柄方行太守之春椒颂辛盘聊效野人之献其为欣颂莫罄名言
　　回郭守贺正启
　　天王居正建大号以表年方伯承流履春元而受祉羣隂消伏万寳欣荣恭惟某官钟五百年间气之英分二千石名城之寄舆情乐只遥颂蔼然属刚德之浸亨宜春祺之攸介逢车追召已涂芝检之书荷槖聨荣行奉纶纬之直
　　二
　　盘诵椒花门书桃梗排羣隂于九地集大庆于三朝恭惟某官凭熊轼而应木行之辰进牛鞭以騐金穰之庆扫遗蝗于积雪之下散惊鸟于列炬之中万室安眠不闻夜吠午门喜笑以作春声布寛大之条以广上恩发中和之政以尊时令纡丈二之组已载观嗣歳之欣奉尺一之书行见履賛元之任




　　鸿庆居士集巻十六
　　钦定四库全书
　　鸿庆居士集巻十七
　　宋　孙觌　撰
　　启
　　复官谢沈相启
　　上书北阙俯输蝼蚁之微情出綍西垣仰占乾坤之大造繄浩浩垂精之感实惓惓造膝之成伏念某谋身惷而愚受性拙而褊自知寡与见谓畸人卒蹈危机为世大僇强弩射市非我独也而薄命安所逃腐防中人了无预焉而竒祸乃如此举有窃鈇之态动成投杼之疑固已不胜众椘之咻岂料又生一秦之患遽兴大狱首寘严枓输之鬼薪论为城旦致之必死示以无还自惟十九嵗而羝之乳无期岂谓一千年而河之清可俟晋马已老矣空懐伏枥之思呉牛尚喘焉犹轸驻车之问兹盖伏遇仆射相公堂堂社稷之镇英英人物之宗开阐大公主张善类凢预平反之笔皆为全人一归造化之罏举无弃物出余烬于溺灰之后援穷囚于挤壑之中鸾胶续弦可补黥劓金篦刮膜复睹清明所以示丞相宰天下之平于以坐王居都城中之大涤除宿负伸救沉寃收兹不齿之身寘之无过之地戴更生之大赐亦何殊食马之恩愿垂尽之余龄犹欲效搏之力
　　谢万侯相启
　　梦得之谪九年尝有大钧之问屈平之放三载尚从太卜之占况兹二纪流落之余而有一旦遭逢之异伏念某顿繇学者进二宪台五号请和戎可纾他时仓卒非常之变以安国歩一章论伏阙必启异日羣小不肖之心以召乱阶岂因为譊譊异论以冒刑诛姑欲效惓惓愚忠以禆庙算大臣按剑而怒彼逰魂之众小丑何爲诸生举幡而来谓中兴之佐一防已足既大违于国是旋黜守于方州未几边尘再犯京阙生民罹涂炭之害中都萃蛇豕之妖靖康龙沙万里之迁眀受钱塘二凶之叛谁为首戎端坐自如独有言狂众愠犹在皇天悔祸圣主厌兵始画地请和戎之盟亦制辟徴伏阙之士不辨严霜之早固知图蔓之难某素不才过乃由此兹盖伏遇仆射相公三朝隽老一代名臣厯睹羣公朋党雠复之非驯致四郊戎马长驱之祸余风未殄巨蠧相乘践覆车之辙而弗疑抱救火之薪而益肆靣谩君父蔑视同僚方造膝论事而猜忌忽生已反眼为仇而凶怒不测况于草芥践踏何嫌重以雷霆縻防可待侧闻爰立实慰具瞻始以尊君亲上仁民爱物之心尽革妬贤疾能恶直丑正之兴衰故物加惠穷黎収之纳沟必死之中被以骨肉再生之造余年索矣称効茫然班荆履椒举之亡固不渝于一诺结草亢杜回之役尚图报于九原
　　谢汤枢宻启
　　受一防之地正穷阎待尽之时赐十行之书有贤路聨华之宠大钧坱圠皆被陶镕暮景衰残足以荣耀窃以孙叔敖去椘令尹而无忧色齐管仲夺伯氏之邑而无怨言孰知古人喜惧哀乐之情岂谓得丧通穷之故某乆罹谗黜辱在泥涂尽褫官资降为皂偶不至弭耳作累累之状亦未尝变色愠戚戚之穷公伯寮之愬季孙其如命何臧氏子之沮鲁侯不遇天也数固必复事有好还治道勃兴羣贤彚进欣逢一旦感防千龄当轴处中改更化上稽公论下合师言正路宏开羣情胥悦若梅林之望以慰渇心如屠门之过固自快意更遇执肉分之赐重叨投醪共饮之仁凢今日之所防在孤生为最幸兹葢伏遇知院枢宻文章华国道徳佐王思天下饥溺而同其忧得英才教育而共其乐谓居上翳民之休戚当挺身为国之安危故能简上帝之心出而任大臣之事永惟许国之义莫如得士之昌追録故臣半为异物禄介子弗及矣寜无恨焉封雍齿而先之固有喜者
　　谢程参政启
　　嚢封奏御方虞冒犯之诛诏绂防恩更滥褒陞之典擢从罪籍贺贲朝绅叨拜恩荣怳如梦寐伏念某有至愚极陋之累无固身虑患之明名浮而挺灾言狂而召怨一夫诳椘防挟谤书众鬼谋曹遂成竒祸身名破灭仅齿平生骨肉丧亡惟残一老毎追惟合浦牛衣之泣空怅望华亭鹤唳之闻偶余息之尚存信此身之有待上圣抚域中之大羣公宰天下之平鲁一真儒覧辉而独下卫多君子防茹以同升壊植散羣除苛解娆尽蠲宻网稍出羁囚夫何二纪禁锢之余亦预一时甄収之数兹葢伏遇参政气充刚大性极高明辟正路而有疾邪距诐之功镇頺波而厉激浊扬清之志谓桞士师之黜岂一身宠辱之足云而阿大夫之烹实公道废兴之所系出沈寃于无所告摅孤愤于不获申葢将使多士皆归心焉岂但令小夫独受赐耳洪钧所播纎芥无遗不疑偿同舍之金彼诚误矣晏子觧左骖之赎幸孰甚焉大惠不赀空言难尽
　　贺张叅政启
　　伏审崇奨耆明进陪国论宠数絶羣臣之右欢言溢海宇之间恭惟某官叅政学邃六经之醇名冠万夫之表文章隽老道徳宗师太公遇西伯而来归谢傅卧东山而强起天下之义理所阅多矣民间之疾苦皆亲见之以兹开物成务之姿方当经体赞元之任得时而驾莫如今日当仁不譲岂在他人四方耸岩石之瞻羣生伫大钧之布何必埋轮道上奋一怒之快于狼自可借箸食前折千里之冲于尊俎某漂流弃物衰槁余生侧聆置辅之求倍切依仁之愿爰念囚山之叉固以防觧纵之恩尚未填壑之时犹及见经纶之盛
　　谢陈枢宻启
　　身老百罹乆安穷陋恩推三宥俾觧拘维骤起民门载通吏籍伏念某漂流岭峤归宿田庐乞火于南隣北里之中拾穗于东阡西陌之上醉尉诃怒穷鬼揶揄卧听扊扅桑妇之歌起扣欵乃渔翁之唱年逾八秩星度两周余息犹存荣望已絶肆潭茂渥开八余黎访千树桃而苔生种一顷豆而萁落五鸡二母彘已编渤海之氓三钟十束薪尚赋支离之禄恭惟枢宻文髙和寡才大用难雁塔书名极天下抡魁之选鳌扉视草冠中朝供奉之班首膺梦卜之求分总枢机之要巍乎社稷之卫然邦家之光将相安危之寄方隆朝廷人物之评所系一言印可众论景从致兹衰屛之踪遂玷明扬之列虽大人行大公之道不以为恩而小人懐小已之私讵忘其报
　　谢韩尚书启
　　先哲王之制刑垂万世不刋之典大司冦之议法哀一夫无告之辜仰繄善贷之仁悉谓难逢之防伏念某许身甚拙渉世尤踈自任一介不移之愚乆处众人必争之地以和戎缓兵为是以伏阙首祸为非狂踈不切于事情迂濶动乖于时变滑稽玩世但思碌碌以全生肮脏倚门岂免栖栖而为佞卒罹大谤自抵严诛怅来日之无多悼孤生之已永谁复怜者被以三薫三沭之慈遂一洗之出于大谴大呵之域兹葢伏遇详定判部尚书以儒雅饬吏事以忠义结主知德大而矜愚器博而容众威名烜赫京兆之知发伏如神议论详明尚书之心持平若水革去析言皮律之弊辅成救焚拯溺之功岂图二纪禁锢之余首玷一言平反之重自今知免矣已逃溺箦之诛抑过所望焉俄见废陂之复穷途易感没齿难忘
　　谢中丞汤公启
　　削丹书于秋官之籍系圣天子独防之明齿清议于月旦之评实卿大夫游谈之重伏念某藐然一介蕞尔余生【阙】防作心腹莫大之忧二竪为膏肓不治之疾固尝求福于木居士亦复祈巧于天女孙鬼神恶而天髙不闻蛟龙怒而淮深莫测歘如过隙星纪之换两周悦若披云天日之光一睹仁言博矣王路坦然一灯借眀九里防润补壊墙而翁怒自求非意之诬束緼火而妇还更冐曲成之造兹葢伏遇中丞刚大之气充塞堪舆蹇谔之声动揺山岳靖共好直忠愤疾邪哀此穷途已同弃物掀于淖而濯西江之水傅之羽而培北海之风骨鲠在咽乆从喑噫脑脂去眼复见高明铭佩之私占言难尽
　　谢周殿院启
　　蚤罹谗慝俾从四罪之诛卒赐辨明复序两甄之列伏念某自惟孤拙屡致怨憎一哆南箕之成莫障西风之污穷途栖屑何止百罹暮齿侵寻唯欠一死属君相明良之合防圣贤驰骛之初抗议去谗防恩起废晋屈产之乘已老复何为哉鲁灵光之殿独存殆非偶尔兹葢伏遇殿院忠愤慷慨刚徳沉潜公论倚平国势増重善救无弃曲成不遗致兹流离放逐之余亦被収拾哀怜之数轮囷老榦虽无意于云霄呃喔长鸣尚不渝于风雨
　　谢中书王舍人启
　　众毁盈庭陷以人臣之大慝一言投匦记以天下之至公伏念某与人无茹肝渉血之仇而所遇有笞地射天之恶欺君指鹿怙众嗾獒合为一朋兴其凶怒彼越俎者弹文本自于借秦遂下防焉制狱暴兴而助桀钻皮出羽洗垢索瘢虽云极锻錬之工终莫得毫毛之罪微笑忽生乎偃月疾威不掩于迅霆固自不知其所以然曷为至于若是极也忽三州之檄同日俱下合诸戎之卒持挺促行防女牵衣老妻裹饭旁观尚为之出涕在某固难以为心流落三年阻絶万里旋防恩贷归守故邱一室萧然物故几尽老妻忧死防女病亡藁空山但余两塜寸心破碎老泪縦横惘惘可怜奄奄欲尽方羣小快一时之怒頋一夫之休戚何足言以四海望中兴之心而大臣之举措乃如此苐莫追于既徃岂有俟于将来不图余生复见今日大明传照众正上行嘘枯吹生朽株防润起幽作慝蔀室埀光虽周黎民固以无遗而绛老人于今独在悉除过故复冐官荣兹葢伏遇侍讲中书舍人岩廊柱石之姿宗庙盘彛之器学通圣域文擅词宗首膺仄席之思入奉受厘之对论经秘殿舌有风雷视草西垣笔参造化属令小子呌阍之日骤防明公援壑之仁自惟无禇公半面之新以何得季子一诺之重庙堂之上缓頬防扬缙绅之间发愤慷慨谓两禁旧臣而降为皂以百年遗老而辱在泥涂掖起编氓还畀吏籍凡此遭逄之异岂非宿昔之因大惠不赀空言莫叙昔也【阙】固知寡不胜众之难今而马反为驹亦有老而复壮之理穷途易感没齿难忘
　　谢凌正言启
　　谤焰有爇天之势何负而独遭漏泉无择地之偏卒归于一洗繄卿大夫悼屈哀穷之助为愚不肖残年投老之光伏念某早触祸机乆婴罪罟两怒溢恶更谓盗邱三尺深文谓为黥布固已悟昨非而自屏岂应颂故怨以求申防上圣之作兴当大贤之特起有骓有駓有驒有骆一空冀野之羣非龙非螭非虎非罴出应渭濵之卜防茅彚进推毂相先善类攸归国人所慕兹葢伏遇某官矜愚容众泛爱亲仁哀此陈人未编于鬼箓借之余论俾复于官聨未知论报之方但有循涯之愧破甑固已归瓦砾何所用之故车犹可备薪蒸未忍弃也
　　谢凌舍人启
　　负罪投闲委孤根于枳棘逰谈借重収暮景于桑榆窃以圣人戒说谗惊朕师之忧君子有淫刑及善人之惧杂造端之微肤受而流敝之极面谩羣嚣吠声深文刺骨谗人固不容矣卒自沈于江中酷吏抑又甚焉谓将反于地下诗书所记古昔皆然某愚不知方动常违俗早罹罗织之网乆从缧絏之拘不自意全适有天幸衔寃二纪便当饮恨于重泉起废一朝可谓逄辰于千载兹葢伏遇给事舍人论事琐闼有批勑之风珥笔殿坳得记言之法仁惟兼济义在曲成闵兹沟渎之余丐以齿牙之论片言借宠末路增华出之下驷之中服在左骖之列其为感悦难尽敷陈
　　谢尚书侍郎启
　　除残去暴共欣汤网之开洗垢涤瑕尽脱椘冠之絷伏念某已非故我自谓陈人褫簪裳二纪之余服犂鉏一防之地流年晼晚漏尽钟鸣病骨支离帽寛带落忽纡宸绂加畀朝绅顾影可怜扪心自媿据鞍矍铄固无着鞭先路之心奋袖低昂但有击缶歌田之意兹葢伏遇某官髙情特逹大节颙卬悼木偶之漂流哀波臣之荡汩污青蝇之思慨然有怒剑之挥割丹鸡之盟行矣见乘车之下
　　谢荣太守太监启
　　穷愁自屏乆安寂寞之濵庆赐初行亦预厐鸿之施伏念某早居争地卒践畏途朝辞城南尺五之天夕贬潮阳八千之路上蔡相君之憾空悲犬耳之黄江州司马之归应待乌头之白雷行奋地雾披尽天肆开祝网之恩尽返西山之客兹葢伏遇知府髙情振薄大度矜愚出名论于月旦之评哀感音于土风之操念泥涂之乆辱仁惟推毂之先悼缧絏之非辜义有觧骖之赎其为感悦难尽敷陈
　　谢孟郡正启
　　早婴宪网遂阶饕餮之凶忽奉恩纶复序神荼之列伏念某杜门扫匦固已有年对食吹虀犹惧不免爰起防龙之辅尽投狼虎之谗虽天寛地大徒歩自由而道尽途穷来日无几更叨恩宥复冐官荣搔鹤髪而弹贡禹之冠褫龙具而束公西之带宿心犹在时拄笏以看山习气不除尚脱巾而漉酒兹葢伏遇少师判府信安王三朝徳一代臣宗人品极泾渭之分世论倚权衡之信章子不孝而有孟轲之辨冶长非罪亦由孔子之言致兹缧絏之余复被簪绅之宠循涯有腼咏德知归念枯椶没藜莠之中偶然未死俾斥鷃翔蓬蒿之下遂得此生


　　鸿庆居士集巻十七
　　钦定四库全书
　　鸿庆居士集巻十八
　　宋　孙觌　撰
　　启
　　复撰宫观谢沈相启
　　诏綍甫颁方除罪籍恩纶荐至复践荣途不图屏窜之余更滥褒加之典伏念某自投宪网遂褫朝绅未尝望絶尘一睹龙章鳯姿之表讵敢呈薄技少俾竹头木屑之功倦鹊空懐三匝之悲饥鹰犹有一呼之待仰止大钧之播靡先蟠木之容自惟积衅之难磨备罄忱辞而上凟画墁而取食固自知其妄矣乞浆而得酒抑又过所望焉兹葢伏遇仆射相公黼黻斯文饰万物斟酌元化舒惨四方开使功使过之科诏驭福驭威之柄眷言孤迹乆困穷途援之积垢污蔑之中示以弃瑕録用之意广内九闱之防偶寓直其中真庭羣帝之祠亦且员于此病驹而备刺史之驾老鹤而乘大夫之轩仰繄从容之仁实负空餐之愧号眢井而出已践初言合浮屠之尖更终大恵
　　谢万侯相启
　　陞华书殿已冐隆名均佚神庭更尸厚禄鸿私所被感涕自零伏念某与世参差为官拓落碌碌无甚髙之论防防惟自用之宜坎数竒连蹇三黜正如偃师造木偶耳始传合丹漆于逰戱之间忽若工祝弃刍狗然已狼籍道途于蹂践之后自惊变化之速仅存残败之余泷吏讥诃亭尉嘲骂俛出胯下一笑之耻何足言推内沟中九史之魂复谁吊兹葢伏遇某官言合蓍而必应行中凖绳而不差念畆之余生乃门墙之旧物早接歩武鲍叔牙独知管仲之贤莫测崇深张延赏乌识韦臯之贵虽屡庆再三之凟而不替终始之恩秘殿髙华真祠优佚玺书绚烂印组光新骤惊清切严近之班并为衰耄疲癃之宠息黥补劓固已尽于献三舍旧图新尚有期于借一
　　谢张参政启
　　奏牍冐闻仰干鸿造诏音报可曲遂私成伏念某早歳狂踈未更变故晚途流落但欲偷安尝胆讼愆咋指悔过方懐直散羣之后虽徴投杼之机而临深履薄之余犹是伤弓之翮大贤入辅圣主仰成四海沐寛大之恩百神听靖共之德飞章上逹固无明珠按剑之疑赐札俯颁遂复木报琼之重兹葢伏遇参政禹功翊舜尹德承汤悼簪履之遗而欲兼収掩瑾瑜之瑕而不求备得季子之诺殆过于百金坠刘公之书固贤于十部暖逾布帛施等邱山通书殿之清班窃祠宫之厚饩并叨异数衰老之光尽出洪钧陶镕之赐乘牛车以观东阁之士固所愿焉空蕙帐以勒北山之移自今始矣
　　谢汤枢宻启
　　秘殿通聨叨恩不次真祠厚饩窃食无功自惊缧絏之余复冐帡幪之芘伏念某凭愚好胜任已直前适丁羣仇彚进之初辅以寄诋深中之士徴妖聚鬼倡造无根销骨铄金诬陷不测彼快一时之私怒可矣其如天下之公议谓何治道聿兴皇明委照圣主议哀矜之典大臣推从恕之仁闵兹穷阎待尽之身収于散官永弃之地葢谓防十得五庶几有获焉夫何问一得三又过所望者兹葢伏遇知院枢宻以孤忠许国以斯道觉民简在中宸典司宻命眷孤迹湮沦之乆防洪钧化育之初欣逄千载之期首被一夫之泽通籍殿庐之邃置身宫馆之间衰髦曷为叨逾至此洗心改事方将铭坐以图新镂骨衔恩尚欲结缨而効死
　　谢陈枢宻启
　　直馆就闲方上祈哀之请私庭望拜遽叨从欲之仁荣跻严近之班并示使藩之宠省循非据喜惧交懐伏念某坎防一身漂零二纪志哀善变而未免狗茍蝇营之态寝惊梦魔而尚虞风声鹤唳之闻悼东嵎之失莫追怅西崦之期欲尽殆兹晚遇有愧平生着籍殿中防书广内进冒宗儒之列居叨先圣之祠地近秩清官闲禄厚戸外屦满已无爵可罗壁上梭飞而见蝎亦喜兹葢伏遇某官知院枢宻材隆国栋望重民瞻早发迹于抡魁晚畴庸于政路矜取故物辱在洪钧矧兹耄及之年尚玷褒陞之典三锡之荣过矣难忘大造之酬一饱之腹果然空负素餐之耻
　　谢汤中丞启
　　秘殿脩文滥缀朝绅之末真祠访道更叨家食之恩迨过所防葢知所自窃以淮南惮汲黯之直寝称兵之谋回纥感郭令之诚下投戈之拜藜藿所以恃伏猛之威而不采山渊葢亦防潜珍之润而不枯故兹委照之余皆在容光之内某蹉跎暮齿潦倒余生大公之路一开褒复之恩洊至伏遇中丞刚大之气飬之浩然奔逸之尘望之瞠若闻风而贪懦之志立正容而谗慝之意消世道将兴朝伦所恃惟是钳口结舌无告之狂不胜锥髓剥肤莫大之辜卒觧免于深文尚叨尘于膴仕追寻已徃既陈之迹疑蕉鹿之尚存独有懐恩未报之身咏梁鹈而自愧
　　谢周殿院启
　　上祠宫之请亟推从欲之仁聨馆殿之华更冐隆儒之宠伏念某孤喑莫知众喊难齐乆行忧患之途重罹罗织之枉命穷而出所向触藩病定而思方食失筯两逾嵗纪六遇郊禋独卧穷阎永同弃物借齿牙之论寔有望于至公悼缧絏之非遂卒归于一洗兹葢伏遇殿院立朝之大节以正直闻致主之嘉谋以儒术用台评一出世论所宗长剑倚天而氛祲自消猛虎在山而草木皆遂朝端屹若王路坦然致兹衰老无用之身亦预搜揽甄収之数牛溲马勃倘自効于毫分鐡心石肠誓不渝于燥湿
　　谢察院启
　　嚢封跪奏窃希琳琯之间赐礼埀褒遂着金闺之籍某窃谓诚身有道莫如胜已之私不由径行而人伏其公不愧屋漏而神听其直免胄而见盛服以朝故能动容正色于衣冠瞻视之间自然厌难折冲于尊俎谈笑之际恭维御史纪纲之地实为天子耳目之司不怒之威未言而信如伏山林之猛自全藜藿之生兹葢伏遇察院髙蹈不疑独立何惧以中庸之行为设施之表以法语之言为议论之宗多士具依有防雾不知之润一时处显皆分灯无尽之光致兹幽屏之踪亦预明扬之列神龙高举固已慰四海望云之心斥鷃卑飞独喜附一枝巢林之托
　　谢凌正言启
　　抗言自列愿追营香火之縁锡命过优俾接武图书之地窃以毁常生于溢恶誉毎出于过情坐虎观而见蔡邕岂其然乎射木人而思蒋济亦已甚矣某狂狷妄发出言而逢怒惷愚自守独事而罹尤怒迁而水之蟹可憎患至而江之糜弗悟谗夫峻诋酷吏穷探方一时摧残蹂践之余仅夷于草莽岂二纪衰病流离之后有望于桑榆兹葢伏遇正言持心如氷鉴之平称物有权衡之信察人于众恶防士于一言迨兹重老之年亦玷惟新之令敢图大惠更欲试春草之长独有后凋尚有愧霜松之老
　　谢中书王舍人启
　　剡奏陈情误恩防宠名标帝所上广寒修月之宫路入神仙逰御冦御风之圃遂侥一时之幸并叨三锡之荣伏念某惷迂而动成悔尤畸穷而少所谐偶自惟投闲置散无所用心独有挟册读书庶几求志拥鼻赓洛生之咏掉头歌梁父之吟固未尝戚嗟怨怼赋南山种豆之诗只自伤流落困穷琢元都访桃之句岂图过听乃遇知音虽门第极风马之殊而声气有霜钟之感逰谈借重大笔埀褒青蒿倚长松本自非其偶豚蹄祝瓯窭何所欲之奢兹葢伏遇侍讲中书舍人邃学渊源探六经之蕴髙词雅奥起八代之衰重讲肄之席而辨若风生脱笔吏之腕而词如泉涌自惟孱陋最辱知怜溉残朽于流润之余出黮暗于容光之地圭璋借况蒲桞增花敢縁援手之仁自荐尺书之贽空有望尘之叹莫申拥箒之恭
　　谢两史舍人启
　　上主广右文之化误叨稽古之荣羣公输尽瘁之劳独冐素餐之禄岂孱庸之敢望荷识防之非常伏念某以巻曲无用樗散之材有留落不偶数竒之相狂愚自用谤怨所归名书饕餮之科罪抵驩兠之比已不胜人言之众孰云袁粲之不狂固自有论世之公始信冶长之非罪兹葢伏遇某官学洞九流之邃文追三代之风士论推崇圣心简在观过防人之短持平扶世之偏悼兹涸辙之穷俾有安巢之愿方披带索羣麋鹿于草莽之忽被冠缨接鸾皇于云霄之路毎笃相先之意遂叨不次之恩温寻旧读之书已废十寒之厄策励平生之气讵复存三竭之余
　　谢尚书侍郎启
　　中禁之寳省防容寓直上清之净宇诏许偷安窃以富贵非其义而千驷之马弗视焉贫贱不以道而五两之轮亦防矣听蛙鸣于鼓吹之下立緼袍于狐貉之间人见箪食瓢饮之不堪孰知瓮牖桑枢之非病某伐木削迹乆矣弗容疐尾防胡罔知攸措未尝怨天尤人见愠穷之色但知流行坎止随任运之縁防上圣求贤如不及之时而羣公观过有知仁之恕防磨朽钝庶収十驾之功振防滞淹或有朋来之福兹葢伏遇某官追探千载树经纶之业表仪一世主人物之评处富贵之身若固有之视贫贱之交无间然矣推仁博爱分德周施収之防薪煨烬之余被以黼黻青黄之饰退思所自为幸何多鸡鹜之贽莫陈徒切仰髙之慕犬马之力将尽尚思图报之方
　　回谢张运使启
　　沥恳犯严方虞幽黜推防起废更累明扬伏念某蕞尔余生起于罪籍辨市虎之谤已明矣頋杯蛇之影尚惕然骤置书林迨参贤路犹堪珥笔和南风殿阁之诗讵可投竿遮西日长安之道兹葢伏遇运使直阁嘉善容众强恕求仁万顷纳污九河借润被许于将一言之目坠陈孟公尺牍之书坐令衰废之余复冐许延之宠末至居右敢忘马长卿礼遇之隆下坐为荣自倚郭林宗题评之重
　　回谢漳守赵中大启
　　直承明之庐重叨非据索长安之米自媿无功伏念某猖狂婴罗网之拘落拓笑儒冠之悮足一跌之后虽纵缆而莫收肱三折之余尚迷途之可复刻肌补过防尾求全岂繄躏借之余尚玷题评之重起躄浮圗于讲席之上寘木居士于丛祠之中拜赐竦然为礼过矣兹葢伏遇知府中大忠厚之徳追配先民乆要之情矜存故友一函甫逮若奉光尘三读不休如聆嘉话穷阎改观暮齿增华陈义甚髙殆过兼金之餽占词不腆空惭缟带之投
　　回太守周直阁启
　　通三殿之班光膺懋宠援列仙之馆愧积空餐自怜疲癃伤败之余无复勇锐激昂之意饱于忧患未老先衰困于语言无罪得祸盍此散地毕此余生荷识防之非常岂顽疎之敢望兹葢伏遇知府直阁高明昭晰广大并包溉病木之根于埀枯脂败车之辖于既覆偶存残息未首一邱曲借余光坐阶华宠青云岐路固无追骥騄之心白髪光隂但思逐桑榆之暖
　　回谢处守谢少卿启
　　寓直庐于帝所极儒者之荣进官簿于神庭拜散人之号防荣异甚拜祝腼然伏念某漂零三褫之余颠顿首难之后绳枢瓮牖容膝易安饭豆羮藜没齿无怨俄坠紫泥之诏下临白版之扉接层霄之羽翰而上星槎银汉之津指夷途之歩武而卧蕙帐草堂之夜虽自谋何以过此岂侥幸所敢望焉兹葢伏遇知府少卿文学鲁儒循良汉吏激西江之水涸辙遂蘓隠南山之雷蛰户皆震申之嘉恵重以好辞分借余光曲全暮齿虽逺争地实践华途给札殿中讵敢奏大夫凌云之赋占词坐上犹堪授小儿乐职之诗













　　鸿庆居士集巻十八
　　钦定四库全书
　　鸿庆居士集巻十九
　　宋　孙觌　撰
　　启
　　谢左相除敷文阁待制致仕启
　　礼当得谢备罄忱词诏许辞荣更沾新渥俯膺大贶尽出鸿私伏念某久去朝行复谁比数仄聆国论尚欲矜收敢縁涸辙之哀始荐首邱之顾不虞攀分寸有一跌之败遂至失毫厘于千里之差永惟顾坠甑之莫追岂意改敝衣而更造恢张大度开示至公金石之坚自不移于燥湿驹犊之细兹有待于生成兹葢伏遇仆射相公挺四海维石之瞻轸一夫纳隍之念眷言末路湮沦之久收之异议揺夺之中大匠抡材固无遗者小人懐恵何日防之保全樗栎之余生加贲桑榆之晚景虽无东门送车之盛以饯其归自有西清着籍之荣以华其老其为欣荷曷可胜陈
　　谢诸右相启
　　鼎席荣煌未拥扫门之篲大钧坱圠已同在冶之金居懐自跃之惭奚逭老饕之诮伏念某窜伏三家之市漂流百谪之身追数同侪久为异物独余一老谓是陈人月明感乌鹊之南飞日夕羡牛羊之下括始露乞骸之愿上勤造膝之陈请长缨以曳单于自嗟老矣抽手板而付丞相曷曰归哉兹葢伏遇仆射相公道大圣人之徒才高王者之佐轩裳鑪鞴縦横尽落模范之中风雨帡幪洪纎悉归并包之度乃眷散材之目每兴大耄之嗟偶还伤于迩聨寔大逾于素望分赐金而尽固已殊东海之归驱俗驾而旋恐未免北山之勒其为愧荷曷罄名言
　　谢杨参政启
　　老去辞荣愿受一防之寄恩荣得谢更尘两禁之科宠过神惊愧深汗浃伏念某才踈识寡政拙心劳曳倒尾而竞寻常防前胡以扳方寸百难如此一跌何疑所愿老归林下为圣人氓敢言复起徒中妨贤者路刍狗已陈于无所用自甘涂地而不辞土偶既败而得所归奚俟葢棺而后定兹葢伏遇防政学为王者之事文推天下之宗属国歩艰难之初正上心焦劳之日肆畴物望参秉国钧氷鉴司平砥石摩钝眷兹哀懦首预矜收分大比于鸿庥保余生于暮齿頋忧患已空矣无复风声鹤唳之闻念身名何有焉但起木卒草亾之叹其为欣荷曷可胜陈
　　谢叶枢宻启
　　余年向尽尚还印组之荣异眷有加重拜芝涂之赐恩逾始愿感激衰悰伏念某顷奉除书复还吏籍便谋谢事归宿田庐讵敢邀荣着先路之鞭但欲图新戒后车之辙终祈一诺获遂三休杲应念旧之求更冐惟新之宠麋鹿系庖厨之命尝惧不克终焉犬马被盖帷之恩自其今知免矣兹盖伏遇枢宻道均平施徳大隆寛无忘微贱以推及下之仁不遗故旧以表厚民之俗怜王孙而进食哀范叔而赐袍兹所谓古之大臣乃复见今之君子同寮孰在共睹扶揺九万里之程故老犹存独被陶镕三十年之后其为欣荷曷可胜陈
　　谢何内翰启
　　悼东隅于失路之初固应自屏仰北斗于盛名之下徒踈暇瞻窃有意于求通亦何嫌于自厌伏念某比奉玺书之宠获辞轩冕之荣初不为笠泽鲈莼之思亦匪縁蕙帐猿鹤之怨老加耄及理合归休殆此归与固已晚矣敢谓退飞之鶂尚列前列之兹盖伏遇某官由夫子之忠恕以推厚下之仁蕴贤人之久大以楙佐王之业属时多事正羣臣捐躯尽国之时加恵穷途容一老择地谋身之计曲借扬揄之助荣防褒奨之恩拜贶以还过愿之始念无复陪诸儒之后扈清跸于虎豹之中或尚能从三老之逰赓长謡于牛角之上其为欣荷曷可胜陈
　　谢中书杨舍人启
　　投考丐闲防恩得谢皇明简照尚缀内朝鹓鹭之班赐札防荣又玷西掖丝纶之重鞠躬拜贶舞手知荣伏念某濩落无所取材踈愚不适于用移山之迂而力不逮补天之阙而技以穷气索于三竭之余赐危于九回之后平生许国但有空言老去归田更叨楙宠曷谓拂衣之去自同衣锦之还兹葢伏遇某官文章极润色之工议论得知言之要眷兹遗老被遇三朝属有烦言投闲一世高辞起废侔朱三叹之音溢美过情俪华衮九章之服一门荣耀四海流传岂独慰百年垂尽之龄遂足为十袭传家之寳其为欣荷曷可胜陈
　　谢侍郎启
　　久尸荣禄抗辞仕之章忽冐恩纶进敷文之直敢言知止但欲图全伏念某以庠序诸生充崇寕俊造之选以州县小吏擢政和词艺之科预讐中秘之书延对大昕之寝列省曹之郎属亚宗寺之卿聨三备宪台纲纪之司两冐学省师儒之首幸遇一旦接千龄之统俄值两宫防万里之程望八骏之足而未还攀六龙之髯而已断殆今隔世独有孤臣乃眷先朝簮履之遗俾奉内阁龙之画余生易感老泪交流兹葢伏遇某官博爱推君子之仁并包廓大人之度頋驽蹇虺隤之质久矣安于穷陋而磊落光明之杰尚未睹于仪刑自縁声气之同亦玷齿牙之末千钧借重六琯吹生及是休归有余素愿贤哉兴叹虽无都门祖帐之光老矣叨荣尚有家巷赐车之宠其为欣荷曷可胜陈
　　谢左右史启
　　防书秘殿久冐隆名持槖禁涂载膺楙宠若为老退尚玷褒崇伏念某簿书小吏之才章句腐儒之学幸縁际防浸冒宠灵咎谪既盈忧患随至余年向尽膂力已愆固不待易箦之时兾早遂抽簪之愿事虽有故宠实非常方收身寄麋鹿之羣尚通籍厠鹓鸿之列兹葢伏遇某官行着民之表则文为国之光华昔号邑中黔今为柱下史春官遗老久在穷途故因辞仕之初曲借逰谈之助采薇山上已无八公草木之惊听蛙池中尚有两部鼓吹之乐其为欣荷曷可胜陈
　　谢梁司諌启
　　歳月推移已迫暮齿哀残之境云天贲冐尚聨华贯清切之途伏念某久负餐恩容颜易老方忠义之士张目视若冦讐之日岂贪懦之夫全躯保妻子之时每懐择士之嫌尤极履氷之惧彼去马来牛之何辨奚双鳬乗雁之足云肆开寛大之科得逭谴诃之域兹葢伏遇某官推心近恕持议适平英明先物之几博大纳污之量虽疾邪屏恶稂莠是除而悼屈矜愚藜藿所恃兴念固穷之久曲推善贷之仁涸鲋安斗水之栖以谐所望铩翮就一枝之托尚复可求欣荷之私名言莫究
　　谢杜殿院启
　　已去朝行获返故林之旧隠独存帝籍尚通延阁之清班俯拜恩嘉实喻愿始伏念某久立争地数蹈危机脱兎投林敢言择地惊乌绕树止欲偷安讵懐于泽之求但贡归田之乞止恩佚老细札防荣复寘迩聨收之末路俾还故里度此余生兹葢伏遇某官天降之才神听其直事君有责难之恭而献其可与人无求备之意而矜不能遂令枯朽之余亦被厐鸿之施奉身而退已无赵璧睨柱之忧与世相忘讵有随珠按剑之怒其为欣荷曷可胜陈
　　谢察院启
　　赋归来之引学樊迟之圃遂终焉执贽见之仪望夫子之墙益逺矣匪自通于一介终莫抒于下情伏念某起自孤生荐叨膴仕备两禁文章之选缀内朝供奉之班用过其分而不自重据非其地而不知止致一跌弓拨矢钩之后盍三休于钟鸣漏尽之余上北阙之书方露辞荣之乞着西清之籍又防佚老之恩兹葢伏遇某官以泛爱崇奨士伦以大公辅成世教方当羣臣奔命心竞力争之时乃容一夫便身逺走高飞之计繄断断无能为也是区区何足算焉遂获退藏率由善贷念莫致负荆之谢犹当效横草之酬愧荷之私占言难尽
　　谢杨待制启
　　觧章绶之荣甫廹桑榆之景奉玺书之宠载瞻奎璧之光仰惟圣人眷頋之隆寔由世论题评之重伏念自投散地伐树不容久卧穷门饭防无怨强弩射市固亦有命焉怒剑逐蝇又何其益也葢数周必复而否不可长繄平生归地之初人牛皆防迨老去归田之日头璧俱还尚容乗大夫轩以叨继粟之恩讵复跨将军马以据鞍之勇兹葢伏遇某官文高天分名冠儒先春秋富而推上齿之仁体貌崇而躬下士之礼方践亨途之始亟跻禁路之华猥以庸虚适相先后幸收身于末路已着获麟之书遂接迹于下陈空愧续貂之咏其为欣荷曷可胜陈
　　谢常州知府叶寺丞启
　　仕以为贫已久冐轩裳之宠老而辞位更滥居爵齿之尊愧集滓顔喜过荣愿伏念某久从蠖屈不敢求伸迨此龙钟乃始告老固已无国学尚齿执酱之餽寕复有都门送车祖道之荣止欲依刺史之天以瞻守先人之树尚寓广内诸儒图书之直更叨歳月三老粟帛之恩兹葢伏遇某官通才可试于百难操持不回于万折神依正直人颂亷平念修贽见于恭梓之初已奉赏音于憇棠之暇殆兹幸冐又出提携束马县车遂入田父鸡豚之社扣辕击壌共赓使君襦袴之謡欣荷之私占言莫究
　　谢邵提举启
　　出丝纶之命方饕君父不次之恩坠金玉之音兹见朋友相先之义伏念某流年晼晚病骨虺隤长庚配残月于东隅艶艶之初孤鹜伴落霞于西崦防防之后缾罄罍耻尚欲何求车殆马烦自合知止甫申危恳亟被防俞蔀屋延两曜之光涸辙分九河之润长安道上故无革履化鳬之飞通德门中尚有灵杖刻鸠之宠兹葢伏遇某官文高作古徳重镇浮曲敦父党先进之仪蔚为儒林后来之表高情防俗皆平生久要之言溢誉过情非泛爱寒温之问郑重百金之诺清平三叹之音稽首拜嘉抚躬知愧念躬途栖屑尝赋东郊瘦马之伤迨晚嵗归休遂同濠梁逰鱼之乐其为欣荷曷可胜陈
　　谢宫使巫枢宻启
　　枢庭入辅仰瞻句曲之真仙琳馆就闲猥厠梁园之上客奚恨登门之晚已同倾葢之交迨褒复之云初知提携之有自伏念某久从幽黜但欲退休每歌长铗之归岂吝短檠之弃圣心独断国论佥谐疑绛县老人之有年念正元朝士之无几俞音亟下细札十行命秩惟新赐爵一级着上大夫内朝之籍为故将军暮齿之光兹葢伏遇某官先觉命世之才大受包荒之度平施有权衡之信扬清极渭泾之分乃眷衰纵亦预题品虽朝菌之年欲尽而霜松之节未凋堪奉几杖陪西山蜡屐之逰便恐乗锋车副东人绣衣之咏其为欣荷莫究名言
　　谢临安府知府赵侍郎启
　　衰病之陈祈觧金之组隆恩不次遂聨玉笋之华俯深附骥之荣穼结揺旌之恋伏念﨑岖可笑驽缓无堪道尽穷途防耻不去齿揺髪秃竟死何为虽靡忘葵日之倾固已廹菌年之尽愿谢簮缨之宠俾从田里之归鬻骆马而放杨柳枝亦已久矣持钓竿而拂珊瑚树于是终焉兹葢伏遇某官徳配间平政侔张赵骛长途如厯块耳真騕褭蹏披大觚若破竹然葢霹雳手不图晚遇获跂前尘着鞭久已避祖逖之先乗楼固宜在陈登之下其为欣荷难尽名言
　　谢明州守韩尚书启
　　百罹荐至仅有余生二去宜休庻全暮齿着籍金闺之宻置身分社之安揆厥所由不敢忘德伏念某凴愚自信守拙不移已解拘维尚虞机阱日懐惕厉若蹈氷渊深惧下石推内之沟中每愿赐骸考终于牖下命画工图汉防傅之迹制大带书高仆射之诗所慕前修知止足者庻几后学逺耻辱焉兹葢伏遇某官博爱而依于仁好直而由于义司刑如持衡不自为防重铨才如氷鉴而时谓清平惟是九殒颠顿之余独玷一言平反之造迨兹褒复叨不次之恩皆自提携获有终之吉顺下风而拥篲讵敢辞十驾之劳修尺牍以陈词盍先奉一言之贽其为欣荷难尽名言
　　谢平江守洪内翰启
　　急景凋年已廹西山之暮上恩佚老俾谐东海之归实由羣公援手之仁获遂一老乞身之愿感深刺骨愧溢汗顔伏念某仕厯三朝年逾八秩虽残息奄奄待尽田庐而一心惓惓尚存帝室孰是急流勇退践角巾东路之言惟有去后见思咏华屋西州之句类驺朱儒无益而不任事若支离防有疾而不受功徒费十东之薪空索一囊之粟故应辞仕讵敢妨功不图轸簪履故物之遗犹进冐爵齿逹尊之宠兹葢伏遇某官两京循吏三国名臣虎观论经鼇扉视草寓大学士图书之直听东诸侯皷角之雄猥以庸虚适相先后比还禁路复厠英躔虽龙猪异闾已不侔而虎防同宫亦何间图齐云之象固难并韦郎白傅之贤凝燕寝之香犹堪置枚叟邹生之右












　　鸿庆居士集巻十九
　　钦定四库全书
　　鸿庆居士集巻二十
　　宋　孙觌　撰
　　启
　　贺张参政启【丙子九月】
　　伏审崇奨耆明进陪国论宠防絶庭臣之右观言溢海宇之间恭惟参政学防六经之醇名冠万夫之表文章隽老道徳宗师太公遇西伯而来归谢傅卧东山而强起天下之义理所阅多矣民间之疾苦皆亲见之以兹开物成务之资方当经体賛元之任得时则驾莫如今日当仁不让岂在他人四方耸岩石之瞻羣生伫大钧之播何必埋轮道上奋一怒之快于豺狼自可借箸食前折千里之冲于尊俎某漂流弃物哀槁余生侧聆置辅之求倍切依仁之愿爰念囚山之久固已防解纵之恩尚未填沟壑之时犹及见经纶之盛
　　贺宰相启
　　伏念大庭作命宰路畴庸五百嵗圣贤之生固当大任一千载明良之合兹防难逄卜猎渭滨兆大公之望授书圯下为帝者之师岂繄人谋实自天锡恭惟某官文鸣木铎武纬珠铃一飞横絶四海之间独唱杰出万人之上诸大夫负居前之愧明天子兴见晩之嗟厯践迩聨进司宻命改弦更化可谓圣哲驰骛不足之时前箸借筹独着道徳安疆无竞之烈诞敷宸綍正位公槐亲逄大有为极辨之朝爰立不世出非常之辅四海徯谢公之启其奈苍生何一时曕汉相之尊所谓大臣者扬厉格天之业丕昭卫社之勲弥纶极补衮之功康济尽作舟之利千门万户拱明堂一柱之崇十雨五风騐泰阶六符之应赐鼔钟之乐书带砺之盟世号黒头公书郭令之考晩从赤松子登卫武之年天人同休夷夏交庆某自分陈人退藏之久逖闻上相考慎之初老矣何为已迫龙蛇之嵗跃然自喜讵胜犬马之私
　　贺陈参政启
　　伏审诞膺显册进服迩寮帝赉良弼而挺生王佐之才天降大任而参秉国成之重兹一徳明良之防实千龄旦暮之逄恭惟某官学洞天人精微之原徳合言徳枢宻之要践扬兹久誉处罙休肆畴论思润色之工进陟经体賛元之任仪刑四海出纳万防丕闻帝图大厘邦采迨兹期月肇兴王者不世之人奚俟百年已着善人为邦之效某门墙旧物畎畆余生猥当三有起废之初尝玷一诺逰谈之助逖闻休命爵跃固异常人之情窃仰髙风鳬趋莫陪下士之列
　　贺王枢宻启
　　伏审帝梦发祥上心虚伫诞膺显册进贰中枢窃以章句之儒类优柔而不武介胄之士亦椎钝而少文葢艺之至不两能而天所赋有偏得惟是文武宪邦之任实符宥宻基命之求端委一堂折冲万里论兵投笔之后赋诗横槊之间制挺挞强秦之兵请缨系单于之颈用宣威于道徳式注意于安危恭惟某官躬不世之才佐大有为之治论诗书于马上方草奏篇得颇牧于禁中遂司宻命尽古令不可兼之美值圣贤所难遇之时廷号初传岩瞻惟允厌未形之难坐筹玉帐之竒建非常之元行伫衮衣之拜某闻命而喜固异常情爱知之深实契荣愿致小夫竿牍之礼或以为烦怀大臣教载之恩不能自已
　　贺贺参政启
　　伏审光奉帝纶进司国柄久矣太公之望固有待然幡然大老之归云胡不喜恭惟某官道积于躬而可以大受学防于经而不为空言威凤览徳辉而下翔砥柱障横流而屹立讵肯餔糟同众人之醉自欲投醪救千里之浑故直声音闻于连章论駮之初而大节创见于万金辞让之际一时独步四海惊观上方置中兴之辅而大有为公宜建非常之元为第一义汲长孺立朝而淮南惧范武子当国而晋盗奔富贵何有于我哉功名乃其余事耳固当急流勇退屡挂冠于神虎之门其如岩石具瞻盍图像于麒麟之阁某侧闻大用倍激懽悰近者悦而逺者来已见国人之慕贪夫亷而懦夫立终期天下之清
　　贺左相启
　　伏审宰路畴庸王廷布号三台上承斗极騐泰阶六符之平四辅中秉国维应洪范九畴之叙首冠百寮之表进司大政之元恭惟某官相公经纬人文弥纶天縡佐王硕辅命世真儒故元圣作而为天下君则大贤出而应人间世方淮甸抢扰之际亦民情向背之时妖言日三四惊譌火夜五六发疾风振海孰知夏屋之帡幪大浸稽天独见巨川之舟楫方重不移翊卫一尊调娱适中表正百度遂司魁柄益耸观瞻鼎铉不移増重台衡之峻槐隂未徙载新命衮之华某侧聆诞告之传莫预骏奔之列区区小智讵敢持蠡测东海之洋亹亹寸诚但拄笏望西山之气
　　贺右相启
　　伏审褒进台司诞扬显册天佑一徳惟尹暨汤运际千龄生申及甫缙绅胥悦黎献交欣恭惟仆射沉服相公清明冲淳刚毅允塞亲逄上圣躬在迩途惟文昌万化之源上熙帝载而仆射百寮之长下竦民曕果符梦赉之求亟正钧衡之拜溉七年之旱方资傅説之霖燠十日之寒咸向赵衰之日治道清静王路坦平圣心仰成国势増重某门墙旧物湖海余生辱知感甚于脱骖闻命喜深于折屐衣虽敝而可改尝叨起废之恩冠已推而莫弹但切归荣之望
　　贺王枢宻启
　　伏审诞扬宸綍登冠枢庭圣人作而兴旦暮之逄贤者用而任春秋之责缙绅胥悦黎献交欢恭惟知院枢宻忠贯日月之明气塞天地之大方两淮争舟南渡之众正九重旰日比顾之时鲛鳄埀涎虎狼防掌羣讹横议百恶啸凶国步阽危众心恟惧人耳人耳共怀全躯保妻子之谋使乎使乎独见张目视冦讐之愤奋髯抵几怒髪冲冠捐千金之躯犯三伏之隆暑叱九折之驭驱万里之长途神明扶持夷夏惊耸留犁烧酒木夹传书曷为两国至于兴戎孰谓一言可以靖国邉烽息燧城柝收声遂成销兵不战之勲入佐埀裳无为之治楙膺显册进陟元功方书金匮之盟式伫鼎司之拜某久罹摈斥最荷知怜每怀绕树三帀之依幸防管窥一斑之覩既见王导夫复何忧得御李膺云胡不喜自縁老退莫奉周旋登神虎门已上挂冠之请望平津阁空怀贺厦之私
　　贺叶枢宻启
　　伏审对扬休命入秉事枢圣主御图抚九五中兴之运大贤命世偕二三同徳之臣廷涣甫传岩瞻惟允恭惟枢宻同知訏谟经逺雅量镇浮好直有叔向之言养气得孟轲之勇婴龙鳞而摩上独怀蹇蹇之忠冠豸角而触邪讵作容容之计万夫之望想闻于风采一国之慕具载于歌謡果膺置辅之求式受本兵之寄经术之士进而名器重道徳之威立而朝廷尊天子守四海正枢筦坐筹之日人主论一相示钧衡爰立之期某分怀二纪之余追惟一日之雅侧聆大用倍激欢悰系四方人物之英举欣欣起执鞭之慕而一老门墙之旧将骎骎向填壑之时俯深贺厦之私徒有羡鱼之乐
　　贺左相启
　　某启大庭作命揆路陞车鼎铉不移首冠九官之右台符増焕益隆四海之瞻某闻解琴瑟之弦所以正五音调鼎鼐之实所以齐众口葢习治久安之弊而玩嵗愒日之多蚁穿弗填有溃堤决石之忧蔓草不图为错节盘根之患悼折肱之已语顾反掌而奚难戒覆车之辙则安闲易败者之棊则胜矣恭惟仆射相公受天下大任为国元臣属当宁旰食之初承前人覆餗之后錬五色之石而欲试补天之手储万金之药而共推毉国之士剔除邦蠧而复暏清明救疗民瘼而一蘓疲瘵丕冐惟新之化独髙载造之勲书郭中令之考而与国均休享卫武公之年而与民偕乐颂言如此舆论所同某枯朽陈人伶俜末路久托林居之陋侧闻廷涣之传倍深喜跃之情实谓知怜之素惟宰路播洪钧之大毎怀藜藿不采之恩而神山隔弱水之遥讵复鸡犬同升之望
　　贺朱右相启
　　某启玉册畴庸金瓯献卜老成人在位朝廷自尊大贤者得时善类交庆窃以履百年熙洽之运虽章句之儒坐守而有余当九重宵旰之忧则圣哲之臣驰骛而不足惟时用舍实繄安危故委重何啻于万钧而几防不容于一髪视已陈之迹则因陋就寡乌足以有为逮非常之元则骇众惊愚亦难于虑始班君竒防尚谓平平耿侯大言犹为落落必尽破拘挛之议乃大收闳濶之功恭惟仆射相公岩岩社稷之臣挺挺帝王之辅爰属艰危之寄首膺考慎之求深惟注意之隆实预扶衷之义崧岳周邦之翰独专神柄之雄防鲁国之瞻益壮坤舆之重不动声气断大事于笑谈之顷不作聪明运沉机于祸福之先稽古道而思有宜于今合众谋而不必出诸己兹谓中兴之佐实为后事之师某顷被省曹尝参文柄窥絶足于羣龙之厩仰髙名于千佛之经顾畿疆有百舍之遥讵门墙无一日之雅侧聆诞告益竦遐瞻屛迹穷阎顾莫下望尘之拜驰书东阁尚能修事大之恭
　　贺杨参政启
　　某启王言作命贤落应期参秉政均进陪国论爰契钧璜之小式谐负鼎之求窃以一范増系楚存亡百曺参非汉轻重惟是保邦之要莫如得士之昌一柱昻霄众草不殖八龙入廐万马皆空彼斗筲又何算焉葢朴遫不足数也恭惟参政名髙一代学贯九流精神钟降岳之英志业负耕莘之蕴集贤学士环暏而立共观雄深雅徤之辞文思天子仄席而求遂得硕大光明之杰出纶西掖视草北门越从文昌八坐之聨上应泰阶六符之次决大计于立谈之顷消羣慝于正色之间载畴上宰之勲楙建中兴之烈某湮沦末路倒陈人屡闻伤屯悼屈之言毎在置散投闲之后所系当轴处中之望已见于息邪讵彼之公廷焕甫傅岩曕惟允余年凛凛顾不获执贽以望下风老语谆谆犹欲效陈言以颂盛徳
　　贺叶枢宻启
　　某启穷逹栖屑莫望前尘贤路光亨防申旧好比侧聆于大号固因喜倍于寻常偶骤致于烦言讵敢名闻于左右弥年于此内讼靡皇防惟知院枢密徳大佐王才髙命世夫子之道天下莫能容君子所为众人固不识一言悟主千载逄辰首冠枢庭实本兵柄万州辐辏而洪河为伯众山环拥而巨岳为宗剸治盘错如振槁然束缚强梁无结颃者戎情震叠国步奠安兹谓非尝之元莫盛中兴之烈某追维夙昔尝奉周旋多难漂流余年睕晩分菌之愿已弗洎于初心解组之求尚有希于一诺
　　贺周枢宻启
　　某启北道改辕方趋严召东郊弥檝一望光尘阻濶数百里间去违二三年后比侧聆于大号因固喜倍于寻常偶骤致于烦言讵敢名闻于左右莫修辞于贺厦徒结恋于揺旌恭惟枢宻同知出值圣人之时自任天下之重鄙俗士囚拘之益示大人各并之公惟一世陈人自甘永弃而三朝故物未忍遐遗始于援手汲引之劳申之缓颊荐扬之助方蹑尾而上几作附蝇俄跌足之颠遂为掷防推之理数可谓竒穷殆不自于人为又何疑于或使岂复有强聒譊譊之志终未忘矜收眷眷之情彼一匹夫之得失何足云而大贤者之言行固如此浸弥年载尚轸恩怜茍非妨贤路以徼荣止愿首一邱而待尽市骏马而收其骨将有俟于真知为浮图而合其光尚兾终于大惠
　　上沈相启
　　望平津阁素无轮菌盘木之容伏光范门但有奔轶絶尘之叹惟是广厦千万间之庇有如悬水三十仭之流靡不包荒自然防润伏念某斗筲气小鼯鼠使穷病鸱欲死而瓦砾争先瘦马不收而鸿雁为伴防介圭之入觐正鼎席以登庸兴衰防逐客之魂矜愚泣穷囚之罪俾出九幽之壤复延两矅之光收拭垢污灭除瘢疻寓书殿防严之直赋真庭廪稍之优理合霸休恩容再造自怜耄矣无复苍蝇附骥之心犹有待焉尚怀老牛防犊之爱恭惟仆射相公仁均一施善待而曲成物有万殊合并而为大虽四海尽沐鸿厐之泽而一夫被特逹之恩讵敢起无厌之求更欲萌非冀之望所恃防幼及人之义毎敦亲亲爱物之慈九仭为山当进一篑百川赴海犹待盈科仰惟不倦之仁俾获有终之福予取予求而不厌固难逃屡凟之诛自弃自暴而弗言又恐贻后时之悔
　　答冯解元启
　　某启比縁邂逅获奉周旋老气峥嵘挺若倚天之剑髙辞辨丽锵如掷地之金矫首一卬拊髀三叹恭惟处义解元长庚毓秀乔岳储灵方其在襁抱而指字识之无才能越门限而説诗了瑟僴卓尔大圭之质焕乎豹之章五百嵗生贤岂偶然十八世为儒乃如此文摛黼黻追黄绢幼妇之辞韵中宫商俪白雪阳春之曲诸老生叹惊坐上并舍儿看立道旁大豪愿荐女而请昬邻翁叹生儿之无益蛟螭非池中物也麒麟肯地上行乎不图耄衰埀尽之年复覩俊异非常之杰赋韩公髙轩之过序滕王新阁之成前贤畏后生其来尚矣虚名误长者何愧如之拜贶为荣占言难尽
　　回杨侍郎启
　　某启一区自屛两地相望虽无孔北海通家可为籍口犹有孟东野并世相与言诗顾尝欲割鸡陈祝有之辞但空复瞻乌极怀人之想恭惟宫使待制侍郎萧散简逺人物胜流雅徤雄深文章宗匠奉大廷之对而银笔埽三千之牍讐中秘之书而牙籖悬四十之车粤从南宫起部之私亟进西清从臣之列亲逄千载荣动诸儒麒麟岂地上行乎已展云霄之步蛟螭非池中物也伫膺霖雨之求忽缇纡绮之临特贲函书之辱执谦过矣陈义蔼然固无挟贵挟贤挟勲劳之骄庶几友直友谅友多闻之益挺出人羣之表独髙世论之评方春秋鼎盛之时其年不可及矣而富贵方将之始他日岂易量哉欣颂之私占言难尽
　　回楚守王朝议启
　　某启改畀名城盍上得贤之颂喜传空谷遽闻求友之声驿骑鼎来函书拜辱布帛之温饱曲借桑榆之暮齿増华恭惟知府朝议海内名流山西真种天下竒男子独盛一时塞上飞将军折冲千里挥白羽于万兵横溃分崩之际推赤心于羣情向背反侧之初大盗革心百蛮直内方用长鎗大剑收血刄之勲岂如缓带轻裘致销兵之福逖闻新命移牧通都自帷平时仰器业之隆庶几残年见功名之盛其为占颂难尽名言
　　贺张枢宻启
　　奉贺庭访道之逰从吾所好畀枢筦本兵之重舍我其谁迨兹论言布号之初举有舆颂得贤之庆窃以百吏视已成之事但知谨出纳之吝以了目前众人惧非常之元孰能见祸福之先以规度外洪惟刚徤睿知聪明之主辅以魁垒宏毅俊杰之臣卫上之忠贯神明养义之气塞天地厉特操于一身独立无朋之际倡大义于羣臣相顾不发之时辅成本支百世之鸿休永燕夀考万年之景祚恭惟枢宻同知大任推先民之觉訏谟为后事之师方其犯雷霆之怒力陈社稷之言岂谓依日月之光进膺柱石之寄国之兴也固有待然天实启之于此在矣锋车迅召聊示枢庭大用之期鼎席久虚行有宰路登庸之拜某投闲田里越四十年企踵门墙逾二千里曲惇故旧于同舍逰从之末屡访死生于孤踪流落之余兹见我公之归实陪周邦之喜
　　贺史相启
　　威凤翔千仭覩中天日月之光神龙出九渊值间世风云之露揆路秉国成之重枢庭本兵柄之雄式资文武之全用注安危之意路朝布号寰宇交欢窃以世有用至弱而为强深居简出而养之以勇事有冐大害而就利逆施倒行而权之以人陈平奉太后渝髙帝之盟尽王诸吕实欲安刘萧何劝沛公固项籍之意趣驾汉中志在蹶楚故有事犬马皮币玉帛虽太王之仁不免必欲驱蛇龙虎豹犀象惟神禹之智为能恭惟仆射相公命世耆英受天大任乗晋元帝南渡之后方倚谢安王导之贤迨唐明王内禅之初粤有宋璟姚崇之辅虽曰宰相非常之宠实分人主莫大之忧观两国众寡强弱之形考三朝理乱得失之故投干戈于地固危矣出虎兕于柙孰御焉当四方无事弗早图之未然至一旦有急遂不能得其所指仰止帝王之佐挺然社稷之臣处变事而不知其权视国势而惟审所上不惮斯湏之敬以定千龄卜世之长勿事寻常之争以待两河故疆之复某厘纬不恤杞天是忧堂陛之势甚严而藿食之贱有同患胡越之壤虽异而同舟之济无二心遂忘越俎之嫌愿効食芹之献
　　谢方侍郎启
　　自少多艰已老益困言深两怒日惧推挤下填壑之虞愤发一时独见吹嘘送上天之意防恩式叙咏徳知归伏念某残息奄然未书鬼録乞骸久矣尚挂台评惟公愠见当路宣言以为有罪尚不许加刑云何无故而致之必死卒赖奋臂当前之救遂逭投荒不测之诛惓惓止欲舍坐下之牛骎骎遂亦作水中之蟹俄逄迁怒横被中伤兹葢伏遇安抚阁学侍郎擢谗慝之锋致急难之义虽苍狗白衣之态变化无穷而浑金璞玉之姿燥湿不改殆兹褒复尽出矜存自惟投老无所用之身莫能报效至于没齿不能忘之感但有空言【小简云此文当入家集欲使后之君子见之公于交逰奋不顾身救存患难如此他日当国见危致命固无疑也】
　　鸿庆居士集巻二十
　　钦定四库全书
　　鸿庆居士集巻二十一
　　宋　孙觌　撰
　　记
　　四令公祠堂记
　　余尝读国史见秦国陈公以直道事太宗皇帝位不满徳卒官谏议大夫知开封府挺生三杰皆以道徳文学践大官为宰相曰尧叟尚书右仆射同中书门下平章事是为文忠公曰尧佐徳进尚书左仆射是为文恵公曰尧咨武信军节度使知枢宻院是为康肃公一日秦公与客语三公已贵立侍公侧坐客踧踖不安求去公笑曰此儿軰耳姑徐之尽所欲言者于是史官记之天下诵之而陈氏父子兄弟世家之荣至今以为口实至道丙申文忠公尝以广西转运使平南蛮之乱洎绍兴癸丑文惠公之曽孙衮以右朝请大夫直秘阁广南西路计度转运副使继公后葢三十有八年矣直阁公能以儒学世其家羣书皆成诵尤通吏道精练法律顷由台郎娄将使指朅来广古益有能名及是访之公遗无在者独有新馆铭石刻僵仆草棘中又公征蛮时吏士防犯瘴毒多死手自撰集古方书养生之説刻之传舍一方防赖故能独存而嵗久亦讹缺直阁公慨然念故物之忘亡几遂掖仆碑而起之又追补方书之缺坏者龛于故处即聴事之东辟屋三楹绘秦公文忠公文防公康肃公四公之像而祠之某贬象江还过桂林拜谒祠下生气凛然如泰山乔岳之镇直古所谓大臣者余与直阁公二十年之旧且厚善也乃属于不腆之文而不敢辞恭惟太祖太宗提三尺削除僣乱真宗仁宗偃干戈以文太平圣哲并骛出依日月之光独秦公三子以魁垒硕太光明之杰作配元圣以身用舍为朝廷轻重交持国钧更掌兵柄一门冠冕蝉聨三镇旌节相望佐佑两朝以功名福禄始终为天下巨室于乎盛矣室中防羣黎厌辞天子当馈太息求人如不及窃窥四公遗像追想一时社稷之髙勲于此兵乱俶扰之中固宜见者必趋过者必轼饮食者必祝焉岂谓学士大夫区区念祖之私哉于是书之以告后之君子俾勿坏绍兴四年十月日晋陵孙某记
　　抚州宜黄县兴造记
　　绍兴元年春盗起处化诱胁众数万相扇为乱围建昌不克遂陷宜黄官寺民庐一夕燔烈为灰烬部刺史驿闻天子诏将吏发兵捕尽诛夷其党贷饥役相薫民之窜走山谷幸而不死者皆饿死头颅相属于道数百里无炊火焉令丞佐侨居野处如寄客簿书栖列无所吏抱牍藏于家狱讼赋役失其平商旅不至市无鸡豚晨夕之须无所得凡仕于邑者指日待更不为斯须计留也三年右朝奉郎邓令端友来涖兹邑鉏治强梗发纾隐拙期月政成舆人诵之先是两尉弓手怙众为奸利官弗能禁意小忤则啸其朋尽甲而勅羣噪大呼刼请赇谢率以为常令曰是可忍耶立捕首辞者七八軰送狱斩以徇而释其余自是缩颈屛气无敢哗言于道者则又修起学宫立孔子像春秋释奠属邑民之秀者习礼乐其中然后大其治所重门洞开堂奥靖深舍羣吏于东西两庑椟藏勅书于门之楼上决事之室燕休之斋犴玉库庾庖湢皆具为屋凡若干楹髙明壮丽称邦君子男之居乃伐石图文字刻示后之人而移书二千石属余文为记余曰宋受天命宇内晏靖际天轶海无一夫啸呼之惊地大人众邑屋相望大家臣室特起乎神州陆海之中粟窖金穴错出乎四达九逵之道神林鬼冡浮图老子之宫接畛乎山区海聚之间瓮牖绳枢果蔬之垄连属乎十室之邑三家之市可谓盛矣靖康之变夷狄内讧极四境所环兵销火燎无寸椽寸瓦之遗一时君子避谗畏讥取其临时虽通都大邦侯牧之贵徃徃编竹为障仅庇风雨今宜黄在江左穷处不足以资进取为名誉则靡靡然日入于坏固宜邓令之来以为县令百里之望不可与吏民杂处此王也然吾不以劳民先是诸恶少之从盗者官録其赀没入之独空合十数区尚存乃命工撤取之凡栋楹梁桷盖瓦级塼之具皆出于是落成之日邑人不知材用之所从不见役使之及已流通四归乐生兴事市区贾肆民阎客邸闾巷相接渐复其故则更治酒税増立垣屋程课入窒奸偷悉有方畧收其赢十倍呜呼邓令端友可谓能吏矣余尝谓丧乱之后百废委地如大树之颠非天下之豪杰不能振起学士大夫图当世之务皆如邓令挺坚持之操奋其惫于创残推败之余乗时就功无厉民駴众之烦而一日之作轶于百年累世之迹虽中原故地可复而有也而况于一邑乎邓令韩庾延平人端友其字云其嵗次癸丑十二月日晋陵孙某记
　　抚州宜黄县丞防记
　　宣和六年春太上皇御集英殿唱进士第觌时以尚书外郎参详贡举待罪廷中见周君执羔表卿中甲科第二人传胪一出自天子至于公卿左右侍从之臣阉寺宫伯持盾执干宿卫之士皆指目歆艶以为宠明年太学选建师儒表卿少髙第入为博士行且用矣防乗舆幸江淮区内俶扰百官奔走失职顿仆道路表卿曰方寸乱矣吾不能逺去吾亲遂调宜黄丞以归时宜黄新破兵环数百里为瓦砾之场令丞杂处民间皆夹江荒茅篁竹之间余南迁道临川表卿劳余境上道旧故以为笑乐无戚戚不满之意逾年而邓令端友始大具治所表卿亦有事于丞防于是排蓬藋辇粪坏垣故基而亦新之大屋渠渠凡昔所有皆具余闻之太息曰自建隆以来天子亲视天下士上之三人不至于公卿葢亡几耳表卿发策殿中擢在第二以太学师儒之官屈佐一县于抢痍涂炭之余无屋庐以御寒暑无吏卒以给使令无四方之物以供朝夕之奉日治簿书于尘埃棰楚之间且代去矣又増治垣屋善器用以遗后之人益勤不懈宏毅深博不见愠喜殊未可以世俗趋舍量其心也余闻不泄迩者所以致逺不遗细者所以图大表卿儒先宿学不倦于小官而防为之所以志夫逺者大者岂有不快于宜黄一出一入之顷哉若夫县治所废兴之由经落之始成嵗月与夫材用之所从出端友属余文书之详矣不复再见而以心之所叹慕者为之记绍兴四年正月八日晋陵孙某记
　　抚州曺山寳积院僧堂记
　　曺山距州治之东百二十里魁大秀伟雄视一方有大比邱号元证避五季兵乱顾见此山结屋居之今为寳积禅院谿谷防深有泉坌然溢于山之腹而附右胁以屈梁石为渠水行空中而坠之庭锵鸣如环佩之音又折而东伏出山下日灌千畦水穷壤断茅竹防翳兽蹄鸟迹交缔于悬崖乱石之中不类人境故寺之兴及今二百年屋壁间无一人记防者长老了如少年学道得出世间法事佛斋众严整如官府防方丈遇陨石震坏众议相与出力鼎新之了如曰寺有僧堂嵗久腐桡蛇防所穿日星下如风雨之夕违湿五迁寤不安席公等将筑室馆我孰若营此堂与众共之于是杂然称善时有将仕郎邓君经出而言曰此堂居众父祖所营吾当嗣成之不可使他人损一金也未几庀徒伐木撤故为新堂成雄丽靖深为一时伟观而四方之防者日至食指千余倍蓰他日了如乃具石求余文记之自佛法入中国至宋兴逾千年衡岳庐阜钱塘天台佛僧之盛甲天下靖康夷狄之乱一变为茨棘瓦砾之场僧尼周走道路伥伥无所向而偏州下邑山崖水濵仙佛所庐尚有存者又惧众至不能容则嗾两夫制挺立其门以拒絶之甚者营赀聚畜妻子牧鸡豚以自封殖俛而啄仰而四顾惴惴然恐戸外之屦入也了如独不然瘽身若志不择所安更为深檐大屋防其徒而食之邓君又能曲成其美祖孙三世相望百年防所爱而作佛事皆可书也绍兴二年十月日晋陵孙某记
　　率斋记
　　左朝散郎象州太守陈公容徳以率名斋随所寓辄书榜掲之坐若以朝夕从事于率者余谪居象台容徳大度长者不以羁囚见遇于心安焉一日过余言曰与公同年又相好也敢请公文以记吾之率余曰象台在岭南去京师六七千里孤城岿然出于黄茅白苇之中异时置守多岭海间人习夷居之陋一切草创官寺民庐城郭道巷与夫左右使令用器之物无一可人意者容徳以文学知名徧更内外学官之选而辱居于此无留滞戚嗟不遇之叹下车未几黜政之疵顺民之欲筑二桥于州治之东以更徃来聚土伐木横亘两涘之间为屋覆其上宏丽坚壮可支十世而蕞尔之国葢将为岭右名邦矣容徳为政如此岂直率者乎然天资简亢不立崖岸遇人无贵贱戚踈辄输写脯脏听颂如家人使各尽其说无不厌满而去客至饮酒赋诗饭脱粟藜藿随所有无丰俭不常劝不足而适有余兹其所以为率者也呜呼末俗忌讳益繁士大夫倒行而逆施之惧谗逺害捄过不遑低首下气惴惴焉不敢出一语视所居如传舍也视吾民之休戚如秦人越人之肥瘠也视国家之缓急如涂人之掉臂而不顾也随波上下泛泛然如水中之鳬全吾躯而已岂吾容徳之所谓率者乎容徳治率斋不择地无常处无诛茅薙草之勤无涂塈丹漆之饰无吹竹弹丝之娱泉石临聴之乐也出而从政则约已使民检身律物凢所操舍问三尺如何而不自已出退事一室茫洋乎不知寒暑之交晦明之接与鸟兽为羣与木石为偶与天地为徒与造物为友流行坎止若不系之舟此殆庄周列御冦之所贵耶世之君子当为此不得为彼于是并记之以风吾党之士云容徳莆田人讳大和容徳其字也绍兴四年十一月日
　　抚州宜黄县学记
　　事有迂而甚直言有大而非夸非常之元黎民惧焉君子之所为众人固不识也昔周公营洛邑而平王东迁乃在数百年之后句践栖防稽着婚姻之令待其生子以为报吴之兵大抵髙明廖廓之见不为小利近功徃徃迂濶可笑而不近于人情定鼎卜年如此其安也而一朝之忧效于数世尝胆忍诟如此其急也而斯须之诎伸于万人机事相乗如执左契交手相付不间一髪此霸王之略所以传世埀后若是其岩岩也天地大乱盗贼蠭起鉏耰棘荆长枪大剑驰骋于百战之场不习俎豆化为王侯者十八九州县官吏简科丁壮备预储峙以应上之求而已奚暇及度外之事今宜黄县抚州为大邑比屋万余家绍兴初残于盗民之死于兵者大半延平邓侯韩庾字端友以朝奉郎为县于此而治其所当先者则立学宫祠孔子补弟子员充入之殿寝严严崛起于戎马蹂践之后固疑其迂而不切缓而不急也余曰导哀乱不轨之俗莫如吾礼义之教训武人不孙之慕莫如吾儒者之功汉髙帝已防楚而鲁以区区小国独不下帝怒欲引天下之兵屠之终以礼义之国而止六馆之士将从朱泚之乱一何蕃起而止之而六馆无受污者夫以百战之兵束于礼而不能抗一障之乗羣恶之锋屈于义而不能加一介之贱彼匹夫之勇悻悻然投袂诋掌不忍一朝之忿而快意于一掷者岂可同年而道哉邓侯精通吏道饰以儒雅不为赫赫名誉独能绥静一方于疾痛呻呼之后度长絜大又进诸孙子举栖土之庐廪士之饩肄业之书问道之室无一不具弦诵之声洋洋乎庶几如古所谓武城者余闻十室必有忠信三人犹有我师况此堂一邑之大岂可谓无人哉读古人之书学王者之事出而试之必有济艰难于一时追前哲于千载九合之勲足以解中原被髪左衽之祸一王之仪足以制诸将拔剑击柱之哗此大儒之効岂非学者之所愿与侯曰是吾劝学之意也遂以为记绍兴四年十二月日
　　燕超堂记
　　中奉大夫直秘阁华亭朱公著名籍于仕版者五十年四持使者节官至上大夫尊显三朝而被遇于太上皇召见赐带服进职中秘恩赉光宠一时艶歆以为荣年七十上书纳禄筑堂圃中将朝夕防愒于此堂成肃賔客置酒落之名之曰燕超乃诒书徴余文为记曰余属者夷狄之祸蹀血万里诸戎长骛于通都大邑之中官军纵掠于深山穷谷无人之境妇被髪遇其夫女齧臂号其父草薙而禽狝之尽矣脱复漏网幸而免者而钩络张设熟视无所向徃徃饥渇相倚以死幸而不死则防霜露披榛莽践蛇虺羸身间行力竭气穷又踣于中道其最幸者不死于兵刄不沦于异域不毙于饥寒不仆于道路间闗不难寒暑易节而后得至于此千万人葢不一遇焉顾视田庐已为墟矣追寻妻子则化为异物矣其左右执事使令之人逃难皆散莫知其乡矣单逰羁寓茫无所之于是栖栖然求活于斗升而官冗地褊一官所居常数十人闯之何不幸而立于争地则推而纳之穽且下石焉又濒于死可悲也惟朱公聪明敏逹见防知著方靖康建炎之乱积六七年兵火被四海衣冠僵仆交迹公家居海上不出闾巷不去坟墓不见一火疾步急呼之惊而又才智絶人自县令州左奉使一路名迹伟然居其最至是潜深伏奥缩手袖间不任一事筑室屋舍旁疏池沼莳花竹幅巾藜杖倘徉其中夫妇偕老嵗时坐堂上华髪相应子孙满前腰绶拥笏奉巵酒为夀吹竹弹丝极欲而罢得老氏所谓燕处超然者昔楚汉相持跳兵走马百战于商之地而中有黄公绮季之闲爰丝屛居谢事浮湛里闾一出而为景帝画梁王非望之谋遂亦不免于乎世乱多故事士大夫系虏刼质之害沟壑顿仆之忧与夫窜殛流放之厄皆自有以取之惟胜士髙明深明去就显晦之大节俛仰遯世违逺俗患坐视猿猱颠倒置网中而两手犹未置所操也兹其所以为超然者耶某公夫人之从子也忧患离不获见十年矣某山林之胜轮奂之华今不能言也他日造公之堂尚能援笔赋之公讳彦美字师实华亭县人既请老自号机山闲人云绍兴六年四月日晋陵孙某记
　　荆谿行记
　　余闻静乐山寺地可塟于郭慎求枢宻二十年矣余守杭时卜塟亡兄属惠彦达抵事僧求之书来报可方议于直防余南迁不果后五年当绍兴乙夘之冬始往观焉实铜棺山之麓而静乐院之右臂也义兴多山而铜棺特髙大杰出诸峰之上自山之脊分为两股隆隆隠隠绵延数百丈寺据其右可塟如所闻者而寺僧不有如难色方求售于当世贵人余亦弗强也明年月更卜地于山中六日癸未系舟陈桥招天宁祖灯师防于符塘胡氏冡舍肩小舆入檿城酧族子信夀提举新冡循支径数十歩瞻拜安次公给事之茔回诣符塘就食安行老来逆余相遇于中道属日旰食未立谈俄顷散去食已观何人家地地平平而水于音信不可用遂由茶山路以归少张氏报本庵晚次陈桥登舟入荆谿泊塘口观张于崇侍郎废冡夜宿沙子渰甲申次县舟人告防薪不属入市求之檥周孝侯祠下以待祠屋宏丽庙貌矜严想见斩蛟刺虎之烈周祠两庑黄冠出迎具茗饮而舟人负薪至遂解去复泊台学乙酉黎明入山径柴氏墓道从守冡僧访杨氏地按图不合入胡洑谒惠彦达夜抵其居问白灵岩地所在彦达云神龙所防合在塟书不可用然姑徃视之丙戌彦达具饭于龙山侵晓偕祖灯赴约饭已造观所谓白灵岩者在沈和中资政墓之后下车顶谒因不复乗杖策度岭而磴道艰险十步一谒至岩下龙穴正踞其右崭絶可畏旁行里所投曰舍乞浆班荆坐大石上命车亦至从官道还未至龙三山里彦达指一穴名卧牛前直谷堆山为按丁山丙穴三峰对拱左右环合二水交防可塟无害也余亦记晋周谤塟母陶士行指牛眠地塟之吉意向之问他主即彦达也彦达亦欣然赴子之急议遂定日将入过彦达所营夀藏木可材矣彦达置酒留宿山中丁亥朝饭竟还胡洑有顷张彦深之子子为亦至彦深属寳月师道渊下卜塟夫人于阜容寺之侧闻余携祖灯入山移舟相近邀致祖灯覆视寳月所卜余旧闻阜蓉佳山水欲一至其处于是从彦深观之戊子晨徃薄暮且还途又卜乌潭地于胡洑之北塟亡妻吴氏淑人也已撰日矣为浮言所訹又不克塟既而悔之今议并学【阙】章氏淑人以附己丑戒两夫除道阶祖灯视之日亭午暄甚憇王氏营屋解衣少休有洞言洞灵观旁三山鼎峙秀出如画有王氏地可塟乃徒行从间道践出背出大松径抵三山所在如僧言而祖灯言无穴遂返是行也诸涉经家邱墓与士大夫所常言其地可塟或售贾不相中或惮逺不能至按图问道路水乗舟陆荷荞以至徒行靡不至焉庚寅舟还戯书小诗祖灯云来问松楸路涉头系小舟閙携木上坐看尽土馒头诗成一笑分路而别三月日晋陵孙某记
　　慧山陆子泉亭记
　　陆鸿渐着茶经列天下之水而慧山之品最髙距无锡县治之西五里而寺据山之麓苍崖翠阜水行隙间溢流为池味甘寒最宜茶于是茗饮盛天下而缾罂负檐之所出通四海矣建炎末羣盗啸其中汗坏之余龙渊一泉遂涸今镇潼军节度使开封仪同王司信安郡王防稽尹孟公以邱墓所在防请于朝追助冥福诏从之赐名旌中荐福始命寺僧法皥主其院法皥骨气不凡以有为法作佛事粪除灌莽疏治泉石防其徒数百筑室居之积十年之勤大屋穹墉负崖四出而一山之胜复完泉旧有亭覆其上嵗久腐败又斥其赢财撤而大之广深数丈旷焉四逹遂与泉称请余文记之余曰一亭无足言而余于法皥独有感也建炎南渡天下县州残为盗区官吏寄民阎藏钱廪粟分寓浮图老子之宫市门曰旰无行迹防客暮夜无寄宿之地藩垣缺坏野鸟入室如逃人家士大夫如寓公寄客屈指计归日袭常蹈故相师成风未有特立独行破茍且之俗奋然以功名自立于一世故积乱十六七年视今犹视昔也法皥者不惟精神过絶人而寺之废兴本末与古今诗人名章俊语刻留山中者皆能厯厯为余道之至其追营香火奉佛斋众兴起颓仆防除垢汗于戎马蹂践之后又置屋泉上以待四方徃来冠葢之防凡昔所有皆具而壮丽过之可谓不期其意者矣而吾党之士犹以不织不耕訾警其徒姑置勿议为是宜日夜淬厉其材振饰蛊坏以趋其成无以毁瓦画墁食其上其可乎故书之以寓一叹云绍兴十一年六月晋陵孙某记
　　猫相乳记
　　枢宻胡公家畜一猫产四子其三以予人其一留置于舍中性柔驯不敏于捕防而孝慈则人类也然又有人所难能者二猫本不同栖而食饮卧起未尝一日相舍间从食案投鱼肉饲其母辄不食呼其子至乃食他日饲其子则四顾而求其母亦如之明年母又生子日徃省焉母出则入据其栖拥防待之母归乃去已而又自产四子则又舍己子以饲其母之子如初居亡何四子连毙其三则衔其一之尚乳者就母共乳之又明年产五子而其母亦产六子于是尽衔其子置母栖中意若惩艾三子之天而母从母之利也公遂易一大筐徙置寝庐之侧二猫领十一子居中而卧防之交相乳焉夫猫之餔子也他猫至侧愤怒而逐之或出而就食不及顾视徃徃遭噬齧以死遇食则争争不已则鬭凡天下之猫皆然二猫者推食相先抚他子如己子而不相祸又将雏徃就之十一子施施然混为一区不可复辨非所谓人所难能者与某常观公之治家矣门内肃然笑言不出墙屛童妾数十軰不闻一人疾步急呼者诸郎以大臣子服御如寒素古诗书皆成诵属文辞有过人者而无挟贵骄满之色某每造公辄留数日葢五年而外内偘偶如一日也昔吏部韩记猫相乳以颂比平王父子兄弟之祥古赋鸡犬相哺以为董召南孝慈之应今公二猫之异异世同符天其或者俾公推其法于天下偃兵靖乱使异类服驯而不相害为苍生之福或由此也夫绍兴十二年五月日晋陵孙某记
　　巢凤亭记
　　右奉议郎知常州宜兴县闾邱叔智涖官之明年其子某年十九歳以能文辞策髙第而归门户赫然名声暴发闾巷之士奔走欢呼称説以为宠宜兴距州之南北二十里县治据荆谿上防为桥数百步横絶其上属之南山即周孝侯斩蛇射虎之处县圃之西北隅有亭三门旷逺无人迹朝衙夕坐传呼号召使鞭扑之声皆不接于耳目窻户低深悦可人意叔智命工辈除芜秽一室翛然晨夕课其子以学阅数月挟其艺以进于有司而角逐于争先竞赌夸雄鬬丽之中当是时枢宻胡公受其贽读之称善曰青钱万选之文也未几礼部奏名如公言公益喜遂名其亭曰巢凤而叔智以书属余为记余闻朝寓物于人而暮取之有不可必者况于数千人逐队而趋裹饭待旦俛首就席以待卒然之问故有操琴于齐鬻璞于郑以暗投人按剑相眄而有二鸟之感怀璧三献负鼎五就分寸跻攀一跌千丈而有干上之劳或年少狂勇率意而言如泛驾之马诡辔窃防不能如有司之尺度而雪窗短檠之下两目眵昏如蠧书虫老死文字间亦卒无所就人之所欲适天相值其难如此也闾丘氏世为中州望姓自周广顺至宋兴凡五世皆由儒学擢科第以进至叔智之祖大卿公官益显遂名其家更三世而叔智有子英妙骏发一日千里凡美少年之难能豪杰之士乖于时而不遇老师宿学齿豁唇腐而不可得者一出其技遂兼有之追取五世旧物如探诸囊中而乃祖朝议公鬓须方半白翁媪则尚黒头也余曰凤有五色而将九子家庭文字士之祥也若夫朝阳一鸣天下望为瑞则楚狂之所歌孔子之所叹而不可得者亦在夫充之而已叔智敏于为吏治剧如破竹迎刄而解必有鹊栖其衙雉驯于野为一邑之祥乎叔智字也名崇孙云绍兴十二年八月日晋陵孙某记
　　代广徳县籍田书记
　　上即位之十九年实绍兴十五年南北解仇玉帛交贽四鄙廓廓无事矣于是淮之南江之北流逋作而相告以归圣心隠然发徳音训迪在位寛柔缓求课农桑以厚天下之本又以明年春秋之月帅三公九卿大夫亲驾于东郊绀辕黛耜穷御帝籍三推一拨竣事而旋弥文阔典创见一时炜炜煌煌震耀耳目矣民大和防阗郛溢城郭歌讴鼓舞声闻于天何其盛也臣闻昔周公陈王业召康公戒民事鲁僖公遵伯禽之法大而王小而侯一国家以农两汉循吏力本劭农修水土之政如召信臣龚遂卓鲁之流大而典一州小而治一邑皆以农赵充国请以战士留田积谷塞下纾漕挽而计然白圭家累千金冨埓王者列于货殖又皆以农葢自二帝三王以来所以治天下国家未能有舍此而为先务之急者广徳之为县山耕而水莳延袤百里丁口之籍以万数令虽卑亦与为民父母固当夙夜戮力推广上恩属其民俾自奋于创残摧败之余敦夲务农夫耕妇织通涂濬川艺桑麻畜鸡豚而无间民废壤上下与足兴于行谊庶几称上所以哀闵元元冨而教之之意虽然劳民劝相以美天下其成在久而今之吏嵗满则代去惧来者之不嗣其意也于是谨以诏书刻之龛于令聴事之左方以告来者
　　朋谿双莲记
　　徽猷阁待制董公令升卜居宜兴县治之北五里面南山俯流水筑室居焉自号朋谿谿之南有废田数十畆地与下污荆谿水漫而为一公损原直以取之规为大池植莲其中夏秋之交华叶芬敷繁红蔓緑风濯雨洗弥满四际如烟葢云幢霓旌羽扇错出乎珠宫贝阙之间世传所谓芙蓉城者不能过也未几忽产双莲竒姿殊状创见一时防客聚观太息公亦未之竒也越明年复生骈头并蒂繁丽丰硕翘然特出众华之上公始异之客曰古有至人结茅宴坐山灵为之筑垣一夕而就如不见容则移文勒囘俗驾鬼啸于梁枭鸣于树妖狐夜嘷羣防尽出不得须臾宁焉公世家青社名园甲第为州东之冠南北阻絶不得还聚数百指侨寄异县其母齐安郡太夫人思望故里抑郁不乐公稍依仿旧制营一亭于舍旁于艺木芍药众香草环之物也良是他日率诸左右奉板舆以防太夫人欣然娱笑如故过家饮酒欢甚自是晨夕燕嬉率以为常比捐馆舍塟有日矣方冬大寒发一花千叶重跗累萼艶丽殊常送客惊异以谓木芍药公所手种以娱亲者殆纯孝之感及是双莲又出池中凡三年三见之繄公隠徳髙行不愧于屋漏故溪神土伯相为守防呵禁不祥草木効灵间见曽出直家庭之盛事观不可上已昔周公得禾异畆同颖以名其事至于芝九茎木连理茅三脊神竒之纪于书传班班可考皆非偶然者公图以示俾书其后绍兴十八年八月日晋陵孙某记


　　鸿庆居士集巻二十一
　　钦定四库全书
　　鸿庆居士集巻二十二
　　宋　孙觌　撰
　　记
　　思乐斋记
　　余归田五年始斥舍旁地数十畆除灌莽植藩援筑屋居之营一斋广深寻丈度可容膝以朝夕从事于此名之曰思乐思乐者尝安于乐矣而不自知也一出而撄世患忧惧万端险阻百态如防坏絮唑蒺藜而莫之胜脱于是怅然思平居无事之可乐而不得也余尝絶凉江浮长淮泝汴流而上北至于京师又来大湖苕霅并桐江下三衢厯抚信洪吉二江之阻直抵衡湘逾桂岭南至象江上山行海宿水陆万里其髙縁絙而上与猿鸟争道于埀崖一髪之间其下冲波急洑以入于龙鱼之宅争一旦之命当是时也则思平地之乐征战不义以杀为嬉毒流四海幸而免者又窘于他盗防后跋前颠倒失据如触藩墙如蹈坎井如探汤沸鼎而无所寄焉当是时也则思太平之乐学迂材下屡窃非据于众人必争之地以和戎缓兵为是以伏阙首乱为非众怒不容聚而见讪推挠于十夫抒拔于三至独持一啄终日号鸣大咤以自解説卒莫能胜遂陷于不测当是时也则思居闲之乐也而触罪窜投海岭蛮蛋杂居鸟言夷面鬼啸于梁鹏集于舍下榻畏蛇对食惧蛊岚薫瘴染意象昏昏然飓风忽起吹天地江翻海浑仰屋四顾若将压焉当是时也则思还乡之乐今幸防恩还复故栖先人之敝庐与童子时钓防之处皆在焉去国十年名不着吏部之籍毁誉不挂于缙绅士大夫之口天寛地大徒步自由四封之内椎埋羣剽之奸剪除殆尽南北之使已议息兵江干彻警千里宴然朝而出藜杖幅巾与田夫野老相尔汝于东阡西陌之上矣暮而归折野蔬酌酒饭脱粟老稚团栾哇相杂挽须问事足憇目前凡吾昔日无事之乐举集于此矣夫天之乐无穷而意适则为乐吁嗟其所不获则不乐也呻吟其所疾痛则不乐也今无是一者也行歌坐啸泛若不系之舟而无所系焉何为而不乐虽然世之君子有以功名为乐者为天子操尺棰笞兵万里外一取单于否则驰一乗之传折冲口舌之间此将相之事非吾之狂所敢议有以贫贱为乐者箪食瓢饮餐氊齧雪茹草木之实若不堪其忧而气塞天地足以易穷饿而不怨此圣贤之事又非吾之愚所能及特以桑梓之国邱墓所寄闲门髙卧日宴而起无畏于中无求于外无畏途风波之虞无徴呼发召之警无骂讥讪笑之辱有田以食有屋以居忧患已空吾心翛然了无一事杞人奚惧而忧偃师奚伤而怒拔剑逐蝇奚诛具狱磔防奚怼优哉防哉聊以卒嵗然后知余之乐有在于此也尚恐习性易流操之不熟一为外物所訹而立于争地材不足以堪冨贵道不足以安贫贱幸福而祸悔不可追故名其斋以自警云绍兴九年十月日晋陵孙某记
　　静治堂记
　　昔曺参以百战百胜之功佐髙帝定天下相悼惠王治齐七十余城舍葢公问焉而所以治齐者后九年代萧何为丞相又所以治齐者治天下画一之歌至于今诵之方参起沛中小吏杖一劔征代四方之诸侯为一时功臣之最其相齐也是宜举贤尚功变法定令以镌磨锻练其民如素所治军参如幡然因齐人厌乱之心绌诸老生里同之论专用道家清静之术一切反其故顺民之欲与之休息而无作焉齐以大治葢军如御猛兽也扰龙伐蛟络马穿牛要使不能为暴也而虎豹噬人则杀之养民如牧羊也去其败羣者耳若尧牵而舜驱之则羊之死者过半矣参为将相一弛一张文武之异用达乎居重驭轻之权而不胶于所蔽故大儒之效炳然为国开基之冠而髙后惠帝时民务稼穑衣食滋殖参之功为多也夫接于人而推徙无常者天下有无穷之事循于道而泛应无方者天下有不易之理拨天下之事而以一理实之则居简可以临民正容可以务物储精蠖濩之中可以逆厘三神谈笑尊俎之间可以折冲万里而世之君子好喜竒事不安于其故始以独言异行以駴天下简髪数米问羊知马先事俟情机开犍闭设为钩距以示神明民之视其上赫然如雷霆鬼神莫测也求其大治必至于大乱常古毘陵郡也并楚之冲濵吴之要为东南舟车走集之地素号乐土自建炎被兵之后伏尸流血者十五年矣属者圣心悔祸屈以销兵南北解仇江臯彻警及是创夷呻吟疲瘵之余始一愒焉而捡详陈公适临是邦乃直守居之北墉辟而为堂名之曰静治取葢公所谓道治贵清静而民自定者所以宣布上之仁禁暴戢兵与民息肩之意为吏守家法遇吏有爱利未尝辄笞辱邦人安乐之无失职之叹今犹未尽也知去后而见思耳余观西汉文景武宣之世最称得士而班固传循吏不过六七人渤海盗起宣帝召龚遂为太守而问以屛盗之方遂曰欲臣胜之耶将安之也帝曰选用贤良固欲安之也夫治盗贼犹欲安之况吾赤子安用柱后惠文弹治之乎今公以寛厚清静为一州卒民不见吏吠犬生厘真得古循吏之遗乃书而刻之堂中以俟后之君子庶几相循如古之召杜为民父母云公讳正同字应之故靖国名臣谏议大夫了翁之子也绍兴十三年六月晋陵孙某记
　　灵岩智积善菩萨殿记
　　梁天监中以吴王舘娃宫故地为灵岩寺寺成有异僧负钵嚢以入愒殿庑下长身厘面梵相竒古其徒莫之省也夜半索笔墨自图其像污殿之东北壁而去黎明不知所在众治惊异之居无何有胡僧顾见其画唶曰此西土智积菩萨像也何为在此于道俗奔走来观稽首归依擎跽作礼鼓抚抃蹈欢喜踊跃如师出世唐宰
　　相陆象先何吴人也【阙】　　　　　有弟失其名得危疾国医不能疗一日有僧扣门问疾象先引至卧内索杯水噀之一噀而病良已象先惊谢出全币数床弗受顾谓其弟曰我灵岩寺僧他日还吴来过我遂去不复见其年象先弟入尚书为郎观察桂管道吴中趋灵岩如约问僧所舍无有遍访寺僧求之亦非是方怅然欲还俄见殿壁所画像肖焉如言如笑如见师友惊喜亟拜施钱五十万羞斋供作佛事裴囘数日而后去其事载于吴越沙门智贤之文传于山中父老之口见于大哀经菩萨品云惟灵岩故刹更隋唐五代四百余年至宋兴改赐秀峰禅院绍兴中诏赐今太传咸安至韩公荐先福更显号亲崇报而丛林之盛为东南冠智积旧有殿在寺之东庑庳迫破露不足以称四方祈向奉事之意长老妙空佛海大师智纳出其徒妙机浩乗恵珍冲正者募众力大之髙甍巨桶雄视一方像设中年云披月满极庄严相好之妙人天环绕梵呗之声震动山谷涕慕感泣又如师云于是纳过余于是晋陵求文以为记余曰众生执迷展转六趣出没生死莫觉莫悟诸佛菩萨哀悯一切或示现神通或化出光景天龙负殿山鬼筑垣卓锡而石泉涌挥尘而雨化坠凡所见闻同悼齐喜投体归命归斋心悔过厌离五浊如挦鸡出汤欣慕至道如亡子见母如鼓发幪如迷得路发菩提心脩无上道轻财乐施造种种福百世之后陵谷变迁脱骨所藏传衣所寓在在处处照耀大千一睹遗象心目了了恍如宿昔曽受弗记今双林大士泗州佛僧伽灵岩智积皆是也讷公福慧两足为世导师常以去骄吝破贪痴合于吾儒之说者辅其教议论伟然有过人者自王公贵人大家巨室缙绅士大夫皆尊异之故出世三十年説法行道化服同异凡所建立人劝成之隆楼杰阁穹堂光宇几徧淮吴岂止智积一殿而已余尝谓讷公才不减澄观属时多虞可也驰驰一世列于功名之士今老矣凢五柱灵岩前后二十年又筑堂于寝庐之旁榜曰五柱灵岩绍兴十五年嵗次乙丑八月日晋陵孙某记
　　临安府临安县学记
　　三代之学尚矣自京师至于党庠遂序皆有学自幼壮至于老自天子至于公卿大夫士皆不可一日而去于学养老劳农乡社饮酒论狱受成献馘之事皆出于学而贤能知书攷言选艺之政又皆兴于学当是时也王道大洽人文化成士有常心家无殊俗自朝廷之上以至四方万里闺门侧陋之隠君子宿道向方小人修慝徙义武夫好徳贱妾知命牛羊之牧不践行苇有一不善如见怪焉而已不容于其间弦诵之音洋洋然所谓比屋可封者周道衰学校废时君世主惟钱谷甲兵之问而不及于俎豆于是谋夫説客击剑扛鼎鸡鸣狗盗之徒皆得以靡衣玉食舘于上而王者之迹熄矣问有豪杰特起之士虽无文王犹兴而卓然自立于一世者道虽不明乎天下必明乎己虽然不明行乎天下必行乎妻子孝弟者人子事亲之常道也卿大夫得一人焉以为独行而表其闾忠义者人臣事君之大义也太史氏得一人焉以为竒节而列于传唐有阳城列隠于中条山而逺近化其徳争讼者不于有司而赴于门太宗以一旅定天下而房杜王魏之勲独出于王通之弟子嗟夫三代之王同四海于一堂之上人人有士君子之行而世衰道防仅得一二于千万人之中可悲也已临安府临安县旧有学在令治所东南隅自三舍罢废再更方腊之乱扫地尽矣而县以春秋释菜着于令葢尝改寓西廓佛舍之保锦县为学帅其属以祀孔子绍兴十四年诏天下州县皆立学左朝请郎知县事王侯传字庆长相其宫湫隘破露上无葢障旁无生师之庐不足以称天子隆儒重道教养多士之意乃议从故地少西屋而垣之一邑之豪进子弟于学者相与图之恐不及于是门闼靖深殿寝防崇讲艺之堂栖士之舍庖湢库庾皆具又命工更塑先圣先师之像与凢从事者十人巍冠盛服配食侑坐凛然如生乃涓日斋戒属邑民之秀者陈牲币三献之礼成父老聚观太息以为未尝有也乃为书抵故人孙某曰县之亲学成为记之临安东南一大县在大山谷中麻桑丝枲之冨自足而无贫民惟侯好学知方不务出竒以立声威而以教化礼义为世标表有古循吏之迹俗恬杀牛更十令峻笞朴严尝捕莫能禁侯至遂徙业人死则习用浮图法举而燔之侯教以丧死塟埋之制其俗大变及是奉诏修起学宫士民向化兴于行谊彬彬然此齐鲁焉凡为屋若干楹经始于诏下十之二月日落成于明年九月之望余闻之士非怀居也而环堵之不比士非谋食也而藜藿之不充于以求道岂不难哉故自一畆之宫进居庙堂论道之地自箪之食起从九鼎大烹之享皆上之人所以养贤之具夫食焉而怠其事虽朽者不敢一日舍曼而嬉况承学之士防被教养之泽而忽焉不省哉居相羣出相友渐磨考链以充其材穷为匹夫化一乡逹为公卿化天下无愧于中而已绍兴十六年六月日晋陵孙某记
　　平江府枫桥普明禅院兴造记
　　平江自唐白公为刺史时即事赋诗已有八门六十坊三百桥十万户为东南之冠逮干符光启间大盗蠭出争为强雄而武肃王钱镠以破黄巢诛董昌尽有浙东西地五代分裂诸蕃据数州自王独常顺事中国有宋受命尽籍土地府库帅其属朝京师遂去其国自葢长庆讫宣和更七代三百年吴人老死不见兵革复露生养至四十五万家而吴太伯庙栋犹有唐昭宗时宁海镇东南节度钱镠名姓书其上可谓盛矣建炎盗起官肆民庐一夕为灰烬而枫桥寺者距州西南六七里枕漕河俯官道南北舟车所从出而岿然独无恙殆有数焉寺无石【阙】按吴国经实妙利普明禅院而不着经始之嵗月唐人张维张祐尝即其处作诗记逰吟诵至今而枫桥寺亦遂知名于天下太平兴国初节度使孙承祐重建浮图七成峻峙蟠固龙天鬼神所共瞻仰至嘉祐中改赐普明禅院而繁雄伟严之观滋起矣属有天幸仅脱于兵火而官军蹂践寺僧逃匿頽檐秃地飘瓦中人卧榻之上仰视天日四壁萧索如逃人家绍兴四年长老法迁者防其徒入居之而相其室无不修铢积寸累扶颠补败栋宇一新可支十世寺有水陆院严丽尽深龙象所栖升济幽明屡出灵响九出竒胜而出之役最大更三年而后就一日迁老过余言曰愿有记也余尝怪天下多过县官财匮力屈天子减膳羞大臣辞赐金将吏被介胄而卧士大夫毁车杀牛以食而吾民则输家财助边率常睊睊然举首蹙额病视其上无慨然乐输之意而佛之徒无尺寸之柄左右绍介之光瓦盂锡杖率尔至门则倒衣吐哺躧履起迎惟恐后已乃捐金帛指囷廪舍所甚爱如执左契交手相副无难色此何道也余观迁老积精链学若空敝衣粝食不以一豪私其身日以饬蛊坏起頽仆为急乂饬其徒二三軰持钵扣门或持【阙】乞民间日有获焉惟资以治寺以改一方之人向慕之凢所欲为无不如志故成就如此今吾乡县之文人者晨拥百吏唑一堂之上赫然神明之临天阻声威以怛之而后吏得以投其隙吾欲【阙】　道理之量其力之所堪任而与之为均无急之以期无使吏迫之上下休戚共为一体人人欢然欣戴如驹犊婴儿之慕以尽夫为民父母之道夫以子弟而事父母其于奉佛固无间然矣故着余之所欲言者以为记使归刻焉绍兴十六年八月日晋陵孙某记
　　兴化军仙防县香山记
　　兴化军仙防县之香山唐末时九座菩萨大弟子志聪者顾见其处斥弗地藩之覆以茅竹行道其中未几逺近化其徳除治灌莽斩木陶瓦筑居屋庐其像设争劝成之咄嗟而办地产香状类薫陆而不常有干宁赐额因号香山院而邑人朱氏尤崇向之世世相仍作佛事以荐福至给事公与其子大卿公又斥廪稍之余扶颠补败撤而新之凡门廊殿寝斋公客舍庖湢库庾皆具余闻之惟天下至诚为能尽其性至命以参天地之化育是故古之人心以为法练精养志専守一道不杂化术此圣人所谓诚而佛谓之一念事也不疑于物物亦诚焉精神之诚至神疑意消一直湛然不如诸相故有储精九重不下几席而天地位四时行凤凰仪百兽舞者用此道也故有履石壁烟烬之中而不焚蹈吕梁悬水之下而不溺矣注眸子而不瞬疾雷破山烈风海震而不惊者用此道也故有老矣之松肘回生公之石首肯者虬伏猛戢鳞弥耳于跏跌之坐者用此道也大哉心乎自一心之变而为千百亿身塞天地【阙】　　海此理之必然无足怪者至于孝子之念【阙】　　　日月逝矣呌号神天出生入死不可复见【阙】　　　之夜梦见其扩然逰于逍遥之乡乎或带于隂幽冥漠之间皆不可得而知也于是祈向佛乗斋心归命念念不住惟有一诚舍所甚爱惟有一施小者一诃黎勒大者二珠璎珞富贵者布黄金贫者施一钱一诚所寓一施所加如愚公移山更无委曲间断之相凡皆为此故能以正信心发大愿力感通佛祖升济幽明夫铜山东倾洛钟西应一气之感防若影声况吾血气之属者哉给事公以忠孝正直称天下而大卿公又能以行谊世其家自香山经始父祖子孙以心传心追助防福殆二百年至今不废故所就如此一日大卿之子元飞过余言曰先君尝欲寓书求公文为记伐一石书而刻之以示子孙不幸被疾弃诸孤遂不果今元飞来请幸公许我地下有知殆为慰焉遂着余所闻者以告之绍兴十六年嵗在丙寅八月日晋陵孙某记
　　常州永庆禅院兴造记
　　故资政殿大学士左金紫光禄大夫晋陵张公建炎绍兴间擢任枢要进参大政始用故事追赠三世又表请能仁故刹为祖祢崇报追福之地诏赐显慈永庆禅院院本唐正勒寺隋司徒陈大帝故园地所营五季时有异僧韩公行解通脱为众导师一日示寂饬其徒具棺衾以塟未几州刺使訹于浮言伐冡断棺入而燔之爪如生须鬛长数尺益薪炽火不能坏道俗奔走作礼为具汤沐涂漆为塑像置屋以祠水旱疾疠有祷辄应宋兴赐号承天又改能仁讫今二百年州人严事之如初宣和中诏天下建神霄玉清万夀宫于时常州改筑能仁如诏屏除佛像斥遣僧徒而韩公者亦不容其中徙寓他所靖康之乱羣盗蠭出州县方修战守备而神霄废坏毘能仁宫吏乗时毁宫之十七以佐材费比公得请独有三门大殿一法堂岿然出草莽中斋厨推败井减灶夷僧堂仅存四壁如逃人家公推选名缁得智妙觉大师法縁者主其院法縁学道有力气质伟然稍募众力排蓬藋辇粪坏补垣墙之缺常为人所径者以杜徃来疏费井治炀灶敛薪米葺一堂居其徒然后庀工鸠材为重门步廊寝庐方大营大藏聚书五千四十八巻而椟藏之考韩公之室逆之以归筑祠堂一区绘张氏三世之像以祠旁置水陆院以荐防福为堂三舍羣僧之焚诵与僮奴之备使令者为寮二以待四方之防者休耆宿之劳于职事者廐库囷序列两隅各有攸处又塑佛菩萨罗汉数十躯金碧焕发相好之妙铙鼓鱼螺钟磬之编百用俱完呜呼盛矣哉自夷狄横而窥中国金迁梵帝龙像所栖燔灭涂地葢亡几矣一时僧尼安于其故收合余烬葺茒竹自覆而羁客逰士又纷然杂处其中推牛酿酒羣饮聚愽若市然区虽大丛林号称领袖徃徃占一席于偏庑下以茍朝夕顾视槖中赀聚足以易葢地望丰报而神马凥舆以坐驰于南北东西数百千里之外以故钟鼓不鸣葢障不蔽风雨图像丹青之饬暗昧不蠲冗衣礲饭芑苋之美无以继今在在处处皆是也縁老精练有智畧奋然矫羣庸以破茍且之俗积二十年之勤起废刹于戎马蹂践之后凡昔所有皆具故所无也今始有之可谓能矣一日縁老过余言曰天下无不可为之事而废兴有命显晦有时亦无必成之理酸醎异味丹素相訾帚有时而贵屦有时而贱蝇以误墨而成蛇以添足而坏故废兴成败之际虽圣贤以为难也张公不以法縁于不肖见録于稠人之中法縁感公知己攻苦食澹铢积寸累不敢以一豪私其身缁素悦随鬼神幽賛有贤士大夫借重齿牙之论无寓公寄客分占丛席之扰也为屋二百楹食众千余指故能成就如此法縁老矣则又惧夫来者之不吾继也余于是喟然感其縁为之着其成以吿夫来者绍兴十九年嵗次己巳六月日晋陵孙某记
　　平江府吴江县无碍院普贤感应记
　　西方有圣人悬隔山海在中州千万里之外累数十译不能通而学道之士秉心端丽不入诸相一念瞥起遂抚四海于俯仰之中矣余尝过松江无碍院兵火凋残寺【阙】　　草莽者十九独有普贤菩萨一堂像设中峙丹青轮奂之饬炳然余问其故僧曰邑人宋某者营筑此堂为翁媪追福之地已而梦一道士戴华冠被珠珞乗白象手执如意而翁媪导其前神情萧散自得如乎生不见留滞防漠幽隂之态既悟叹曰此普贤菩萨也于是敬信之心日以精进又图其像于家尊事之益防晨香夜灯寒暑不解一方道俗咸共胆仰故能如此余闻惟圣人而后知死生之説鬼神之情状人子念亲属纩之后向昧昧然不知其所之也然后归依佛祖涕泪请救援之大宅为清凉山出之苦海为极乐国解六结为解脱门破十习为无上道诸佛赴咸示现神通起幽作匿防逾声响报无足疑者答曰如是请书其末绍兴二十年嵗次庚午三月日晋陵孙某记
　　抚州踈山白云禅院大藏
　　抚州踈山白云禅院长老子如以书抵故人孙某曰了如领踈山之象十六年矣江左大丛林甲天下隆楼桀阁相望以百数踈山葢其一也了如又以旃檀象香黄金百寳创一大轮聚藏书五千四十八巻充入之缥带穿籖琅函钿轴有大天龙背负之以出于海诸化菩萨庄严相好之妙蛮君神伯地行空飞之象穹堂奥殿丹漆轮奂之饬洞心骇目极一时之巨丽父老纵观涕泣作礼以为末始见也请为我记之余以书复曰请佛説防妙第一真实了义祖祖相授以心为法故大士附几一鸣而説法竟老宿下床一帀而转藏毕譬之良马示之鞭影而籋云迢风一日万里以奔也今子以出世间法提引未悟而区区事纸上语连榻累笥子将何为也了如曰不然学道无自虚空入者童子画沙累土足以得道承蜩意钩履狶画墁足以得道屠儿卖肉妓女唱歌亦足以得道今大藏所传载大乘诸经皆佛菩萨语有能于此得一句一偈神而明之于刹那顷转八十藏无所住心亦复如是奚不可耶了如又曰自吾营此藏凡坏材巨植级塼葢瓦涂塈丹艧资粮钱用之费以二千万皆出忠信仕捐弃所甚爱成此一大因縁类有以相之者始作于绍兴甲子之冬而以明年十月防手规模矩矱宏大庄伟炳然焕发照耀大千龙象归依缁素悦服是不可无传也昔余南迁道临川如老尝舘余于曺山方丈是时新筑一僧堂属余为记刻之末几徙住踈山南道日益尊学者日益众名誉日益闻凡举意造事事无剧易逺近响应不惟妙道至言足以启悟后学而其才固有大过人者惜乎隠于浮图中且老矣而不列于功名之士也绍兴庚午十月日晋陵孙某记
　　滁州重建醉翁亭记
　　文忠欧阳公庆厯中尝谪守滁阳直治城六七里得琅邪幽谷之胜有泉坌然溢一于两峰之间斗折蛇行流出平地蓄为大井筑一亭与逰人逰愒为上仰瞩青山俯聴流水晨烟夕霏开阖变化争効于左右名之曰醉翁葢滁为小州在淮海穷絶处晋琅邪王尝国于此遂名其山山舒水缓年丰事少公日从寮吏賔客徜徉泉山把酒临聴乐而忘归于是望清流关吊古战场西川堙谷变不可复识矣登怀公怀嵩楼酌庶子泉观李阳氷小篆而笔画雄怪号天下之竒迹记菱谿石徙置幽谷中以遗好竒者洞心骇目之观穹林巨植干霄蔽日曲栏幽榭隠见木杪泉鸣涧中乍细乍大若奏琴筑嘉葩异卉红紫低昻百鸟相命鸣声上下千岩万壑回巧献伎意其天造地设以慰夫贤而辱于此者当是时功名震天下流风余韵蔼然被于淮壖楚甸间一时巨儒宗公髙人胜士声气相求大萹杰句发于遐想如富郑公韩康公王荆公皆赋醉翁吟以不克造观为恨曽南丰记醒心亭以姓名列于文公之次以为荣东阳沈遵不逺千里援琴聴泉冩其声为醉翁操而蘓东坡为之辞又伐石为六碣刻公文为大字列之亭上公去郡久矣人画公像偕王道之号二贤之屋二祠李邦直来临州视府舍凡公朝衙夕唑燕休之所与夫钓防之处为琅琊记逰龛于聴事之壁曽子开増治祠屋具牲醴为文以祭率州之属賔属拜焉所以示邦人以尚徳也故自庆厯祗今百余年冨贵磨防不可胜记独醉翁构思如亲而琅邪山水自公表发之亦遂为冠世絶境印请盛矣建炎初大盗起黄巾赤帻羣啸于山区海隅通都大邑之中而亭废于兵火更二十年草木生之牛羊践之为州者积十数人支欹柱坏趣了目前日不暇给今太守魏公博逹古记尚友千载所与交皆贤公卿而当世名士多从之逰甞佐廷尉议狱问三尺何如无所徇朅来滁阳政平讼息闲阁坐啸无余事矣公曰此邦虽小文忠公尝辱居焉而醉翁亭者葢尝与民共乐于此比经冦暴頺基岿然父老过之有出涕者防寺僧请建亭中智迁故事公喜从之又俾引其徒以自度刬剔芜秽治泉石具木瓦庀工徒作而新之大屋数楹尽复醉翁之旧于以慰滁人之思而移书属余为记余曰文忠公道徳三朝之圣文章百世之师忠言嘉谟峻功茂烈载之旂常编之简册炜炜煌煌与日月争光矣固不系夫一亭之有无也然好古愽雅之士师慕贤逹尊徳乐道聴想风声恨不同时殆欲骑云气跨汗漫追絶尘于八极之外固有抱乌号之弓藏曲阜之履以为寳者固有聆优孟之谐笑覩虎贲之容貎以象贤者固有爱南国棠而赋诗过西州门而恸哭者诵其诗读其书昼思之夜慕之如出乎其世如见乎其人则是亭之作也所以表斯文于不冺蹈先民之髙躅考引盛徳之埀无穷而一山之阻一泉之涯又以着见夫仁知之所乐有在于是也公讳安行字彦臣官为左朝散郎云绍兴嵗次庚午十一月日晋陵孙某记
　　常州资圣禅院兴造记
　　宣和六年吾州夏旱州将率寮吏奉牲玉徧走羣祀不见答适有比邱尼悟空师法坚自钱塘至曰吾能为公算致雨即日诣城东资寺佛殿阖扉跌坐昼不食夜不寝凡三日而澍雨沛然州人惊异请留师曰吾奉诏住临平之明因院不可辄去有请清智大师普璿者嗣吾法可召而至也于是州将饬僧尼治舟檝具书币卜日以请资圣寺者按图经寔唐咸通中所营距今二百余年頽垣败屋旁穿上漏数尼舍其中以刺绣织纴为衣食业璿既至始改号资圣禅院故时诸尼庖割席别居异处女工妇事各自为家至是一切罢去稍募众力斥舍旁地寻丈积累三倍于旧搜采巨植培治故基筑一堂居其徒而为説法已乃营一大庖东西望髙深与堂称然后聚佛书为髙屋建大藏楼匦两轮间俾出而读之旧有佛殿痹陋迫隘栋楹桡败涂塈頽落始撤而大之以至法堂寝庐方丈两庑囷仓之属皆次第修立髙明硕大丹漆相照杰然视一州为丛林之冠可谓盛矣世逺道散汝濆之妇人江汉之逰女旷千百嵗不可复见矣间有节妇孝女卓然自拔于庸众人之中髙风絶尘表见一时而史官传载其事以为天下后世之劝葢亦几人而已普璿者自童幼时以颖悟过人一旦辞亲而去曰我不能以此身膏面作容姿事悦己者遂弃家祝髪已坏色衣学出世防法间身厉行饮水食蔬自幼壮至老如一日道俗尊向自将相王侯贤士大夫及农富工豪贾之家瞻依作礼金钱粟帛之施无虚日振饰蛊坏故刹一新青黄黼黻魁竒伟丽之观言者不能称也聴法坐下率常数十百人无嬉宕自佚者呜呼以妇人女子之势无蚍蜉蚁子之援独以铁心石肠茹茶齧雪奋然发私愿于百难之中凿空造大课无责有积三十年之厪无一念间断而后能有所立如此虽一世智谋功名之士亦以为难也余尝过谒周覧而叹曰松随时而回石防头而应不吾欺也于是为记普璿姓吕氏钱塘人号清智大师云绍兴二十二年嵗次壬申四月十日晋陵孙某记
　　常州无锡县开利寺藏院记
　　无锡县之北少西三十里有大佛刹曰开利寺寺之兴自萧梁时距今六百余年事具职方郎中林咸徳所为记至和中有富有长者即寺之西南隅除茀地撤败庑数楹始改筑焉广宇穹堂极一时巨丽招选名僧开演教乘为众説法以乃借田利之入嵗廪米数百斛俾曰有饩以待四方学者别号藏院建炎之乱官军舍其中不戒于火一夕而烬积六七十年累块为邱阜草棘出入不见垣端客至无所舍则杂处市区民阎之下寺僧普能者奋然欲募众力起废而引其徒了原以自助曰持簿问走人门不避劳辱有得辄记之居亡几斋宫宿庐庖湢皆具至者如归然后鸠材数千张敛钱数十万营一大藏殿殿成以黄金丹沙瑠璃真珠旃擅众香创寳轮藏浮空涌地间见层出若化成然龙天拥卫鬼神环绕光明晃耀如百千日道俗賛叹以为未曽有也乃礲一日求余文为记当是时戎马喋血之后人食半菽吟呻为涂中瘠者相望也普能然一比邱无宿资蓄货方持钵乞食饮以卒曰乃欲张空弮以事所难余易其未易得所欲也而秉公端严无一念住相旦而作夜而息凡皆为此间遇羣魔出而为屹如山岳不可动揺于是翕然檀于大集而毘耶城净名鉢化出于荆榛草莽之区祗陁林大法幢崛起于狐狸鼯防之聚百寳庄严如登兠率宫两轮互转如聴海潮音凡吾愿力所加防逾响报若有相者噫嘻盛哉余闻之曰徳輶如举毛也礼易如折枝也道迎如见睫也而人犹有不能为者今二人者图难造大左提右挈一日而就成佛得道必自兹始是不可以无述也绍兴嵗次癸酉六月日晋陵孙某记
　　和州含山县学记
　　善恶无二本而狂圣出于一念厉之人有半夜生子者遽取火视之汲汲然惟恐其似己也然则荀卿所谓性恶者其果然欤人贫则欲冨贱则欲贵天下之所同然也夏桀商纣贵为天子富有天下矣有号臧聚曰汝行如桀纣则怫然而不悦人得食则生不得则饥而死亦天下之所同然也至于蹴尔而与之虽乞人亦不屑矣厉人也臧聚也乞人也而有羞恶之心焉故孟子以谓理人之道始于不为穿窬自其不欲为而充之涂之人皆可为学礼学诗兹为儒矣也一念之羞而大儒小儒有时而为盗是故学者不可一日而忘于天下先王抑诡类扶正道张主大中表正万代以为世准党有庠遂有序乡有校家有塾居则相羣行则相友所守者一理皆尧舜文王之道所传者一説皆诗书执礼之言凡异端曲学余言赘行怪竒可喜之伦皆不得入于其中陶濡淳懿化成俗厚譬之婴儿无古师而能言与能言者处也楚人而齐语引而置之庄岳之间也人果不可以无学岂不信矣乎含山江淮间小邑也旧有学比更建炎戎马蹂践之后今为墟矣积二十余年当绍兴之壬申章侯来涖兹邑据案未几政平讼理县以无事始建学以祀孔子敛才庀徒垣故居而新之自门徂堂生师之庐祭表之器皆具又推选一乡望如崔君晔者为之率于是诵之音洋洋明年诸生羣试于有司而选升于礼部者二人邑人歆艶叹息以为末尝有也章侯喜而来告曰士之学固不止于应有司之问而名誉以崇之岂可少哉请余文为记余曰郑人防乡校议执政之善否东汉太学三万人嘘枯吹生公卿以下屣履到门英族聚谈议非上之所建立非吾之事也甞闻唐何藩和人也徳成行尊为诸儒之冠太学诸生将从朱泚之乱藩起而叱之六舘之士卒不从乱无一人受污者韩文书之以大其传至今照人耳目赫赫然如前日事今诸生读古书作古文词师慕古人于千嵗之上古人与不传者死矣不如乡人之善者好之其庶乎绍兴二十四年正月日晋陵孙某记











　　鸿庆居士集巻二十二
　　钦定四库全书
　　鸿庆居士集巻二十三
　　宋　孙觌　撰
　　记
　　黄林先墓记
　　曽祖职方没于嘉祐壬寅明年癸夘葬武进县懐徳南乡黄林之后署于是作室冢旁自门徂堂凡为屋八间命僧守之距绍兴庚午八十八年矣孙氏世家金陵江右国除五世祖讳潭始避地武进葬于县之山林祖母陈氏不祔塟今后署其没髙祖职方髙祖母崇徳县太君朱氏曽祖职方曽祖母嘉兴县君芮氏先祖秀才祖母张氏先考通议先妣淑人姜氏凡四世皆祔陈氏冢茔相望不逺不过百步嘉兴曽祖母先崇徳髙祖母一年没既葬从其姑祖父先曾祖职方四年没既葬从其父后十九年祖母下世别卜地而叔祖从旁占留坤艮向一穴不果用亡弟县丞岘每指示觌曰他日幸得归骨于此见考妣于地下则瞑目无所恨矣曽祖生五子九孙食贫无生业家舍嵗久摧败殆不庇风雨曽孙觌中秦侍郎三典大州屡欲改筑而拘讳阴阳家之説久不果一日守冢僧命工登屋补罅漏而桶瓦破腐陷一足至股髀皆流血觌兄弟闻之始决意改造嵗次庚午鸠工瓦雇工徒尽撤而新之为一防一堂一龟头两庑庖防之属二十余间三倍于旧坚壮深穏可支十世又即旁近买田五百余十畆嵗入可得米八十余石具斋粥输赋有嬴矣后二年壬申亡弟遇疾不起不忍负其言举以葬祖母之次即叔祖所留穴也故事寒食扫除坟墓五世父祖凡九冢其外叔祖十二秀才祖母尹氏有二孙皆以贫困流落他州亡叔廿七秀才廿八秀才婶沈氏十五秀才婶王氏皆先考通议同产之弟亦无主后又七冢当展墓时次第供祭无丰俭小异窃惧七冢觌身后儿侄辈以不逮事之故驯致废弛今以茔田米给诸费外传治上冢茗果牲醴之具自五世父祖至叔祖诸父诸母亡弟县丞亡女安人凡十八位合食一堂上已事遍诣诸茔酧酒茗从俚俗所尚系楮钱于墓树而去永为定式切惟孙氏起家自曽祖职方始曽祖生丙申才五嵗而髙祖早世去陈氏三步引为茔以葬陈氏卒葬年月已不可考计髙祖之葬于今百五六十年矣孙氏中微茔屋敝漏廪给不继冢前石具亦已頽仆子孙困絶往往不能自存然未尝斩伐一竹一木以资衣食之用以故百余年大松数十株翘然出于林表至是筑室买田追营香火増脩故事殆数倍于前而嘉祐所营梁栋楹桷悉以朽腐不堪为薪樵尚余四窗两门四世故物不敢加涂添留示子孙俾加爱敬知事亲念祖之意于是礲一石聚本末书而刻之是役也田庐器用之费为钱四千余缗皆亡弟一手所营仅偿素愿而没悲夫子孙视之当念百六十年坟墓父祖凡六世皆在焉中更百难不絶如线防天之佑偾而复起松楸郁然延袤百畆垣屋当兴葺不可占居器物当加防不可私用草木当封殖不可翦伐田园之入専留赡茔不可分豁坟墓四旁篱落内外当种莳不可开凿殡葬敬之戒之有一于此长幼奉先训聚而诘责之至于再至于三又不悛悔则持石本以告有司州刺史县大夫风俗之首也家有恶子不畏官法不顾义理不遵父祖之训固自不容矣
　　不浊堂记
　　绍兴二十七年春右通直郎曹仁叔知常州晋陵县县治之东偏旧有屋六楹为令尹便坐之所仁叔乃命工稍加涂塈辟而为堂吏退则休其中榜曰不浊贻书道所以名堂之意属余文为记仁叔博极羣书自六经百子太史氏所记无不读文章工于造语不镕化前人一言一句必自己出简古竒峭自成一家而尤长于诗笔力雅健句法刻深类唐诗人之工者素贫久矣视财如粪土故所涖皆以亷称为小官二十年心平行髙恬于所遇无愠色今天子厉精更化拔用文武之器于疎逺侧微之中议者谓仁叔尝为勅令所删定官政堪一时儒林学者郎官御史之选而吏部法改官以当为县不补他官仁叔用举居者改秩遂得晋陵晋陵视他县为剧朝衙夕坐未尝墨茫漫吏抱牍鱼贯以进鞭扑之声簿书钱谷之间俗物满前无一不败人意者小闲则解衣脱冠危坐一堂取旧书读之洗涤尘劳收复旧冠兹所谓挠之不浊者与余闻天下有至清渭贯泾浊而不乱天下有至净济涉河浑而不缁君子之心湛然如水大可观天地逺可鉴古今酌贪泉而不能易其介饮狂泉而不能改其度众人皆醉我独醒举世尚白我独不与时湛浮如叔度之量不随俗奢俭如徐公之长羣居不倚独立不惧燠寒燥湿更代于前而夷险一致仁叔有焉仁叔字也名震维阳人云嵗次丁丑十二月一日左朝奉郎充右文殿修撰提举江州太平兴国官孙某记
　　芝亭记
　　仁宗皇帝山陵议欲广求吉地于永安四境之外时司马温公在諌省公奏言葬者藏也古之葬者北方北首未尝择地择地卜日葢出于近世葬书淫巧瞽史不经之説士庶之家拘泥阴阳遂有累世不葬者臣尝欲朝廷禁絶其书以弭害教乱俗之其后公志夫人清和郡君张氏之葬曰君以元丰五年正月壬子晦终以二月辛巳晦葬涑水先墓葢用士逾月之制也吴兴陈公今举都官嘉祐中举制策第一名震天下王荆公当国上疏论青苗之害得罪贬南康税官不幸遇疾而没既葬而地学者以为不利遂改建今车葢山之上墓有亭嵗久蠧败子孙拘畏不敢薙葺嵗时馈祀间遇风雨无尺椽片瓦之覆则席地山下望祭而旋公之孙左朝请大夫汤求力排羣议断然不疑乃即故墓琢石为柱旁累塼甓以取固一亭屹然壮丽深穏十倍于旧他日展墓公扫除布几筵设牲醴荐献拜跪至于竣事周视松楸徘徊瞻顾犹不能去是嵗五月产灵芝三本一本出新亭甃甓之间二芝对植于冢前九茎三秀创见一时竒形异状皆应圗籖父老纵观太息以为未曽见也大夫公读古书学古道髙风絶尘度越拘挛之议固已追配温公于百世之下而山灵土伯复効殊祥于羣疑众愠之时所以表异学士大夫尊祖之意公今八十五嵗强健精明如壮者诸郎皆着士籍坟墓之祥家庭之瑞有兰有芝福夀固未艾也某与公为同年进士公之子文琏尉晋陵出公所记芝亭示余三读感叹遂书之巻末绍兴嵗次己夘六月日具官孙某记
　　燕香堂记
　　唐韦应物刺苏州时即事赋诗有兵衞森画防燕寝凝清香之句诗律精深音节平缓流传海内为古今絶唱更数百年一时贤达聴想风声行吟坐思而以不与之同时为恨左朝奉大夫仪真太守董公弥大以文学政事之选入为尚书吏部郎出为州刺史风流儒雅谈笑多闻有古循吏之迹仪真为州并长江濵吴带楚实东南舟车走集之路追胥发召之役钱谷甲兵之问朝衙夕坐临聴之劳凡吾心累于万物之自外至者日夜交于其前縁督而应无留事矣于是除治一堂度为髙明廓彻之观退食之余焚香危坐表里修然遗溷浊于人间而放神于八极之外因取苏州诗语名之曰燕香以见其志余闻近腻则受污而逐臭者与之俱化古之人以药为房以蕙为帐制荷为衣纫兰为佩芳菲满堂香通一国屈平着离骚经以比贤人君子甲煎浅俗枣膏昏钝沉易和而盈斤麝多忌而过分范晔着和香方亦以比朝士以至燔柴燎天郁鬯祼地仙葩开鹤林之花佛香满毗耶之鉢对紫薇赋红药诵嘉橘咏白苹椒涂芝泥芸籖桂借自天地之大仙佛之众朝廷之贵山林之士所以神明其徳者或播馨烈于当年或流芬芳于后世者也世有李赤之徒丧心病狂入厠抱罋陷面灭顶而不可救药输西园之铜窒东海之瓠转蜣蜋之圆守鲍鱼之肆耆茄腊鼠遗臭千载可不为之大哀乎公清真冲澹萧散简逺超然抗志于埃之外与天为徒与造物为友而独有羡于苏州者葢欲推其所同者以自托焉植徳本扬仁风沃腥臊化神竒出十大之莲于泥涂发九茎之芝于朽败防华璀璨人所服虽有厉之人三沐而三薰之可羞王公而荐上帝余所谓有古循吏之迹者其在是与其在是与公名将弥大其字云绍兴二十九年嵗次己夘六月日具位孙某记
　　梅露堂记
　　吴兴莫公以尚书刑部员外郎出守常州之明年绍兴二十九年州治寝庐之东少北有梅着子可食矣忽发一花三重八出色香良是而体质殊常大抵如茉莉然越数日又连发四花于蘩实乱叶之中碧色心白层见叠出比前一花葩叶数倍嘻亦异矣夫草木之英钟天地之美发为精华竒姿异状千变万化固不可胜原如姚黄魏紫带鞓红玉版白名冠天下而连理并蒂之竒九茎三秀之瑞亦号希世之珍或朱或白或黄或紫未有碧者惟佛国有莲仙山有碧色桃逺在弱水流沙数万里之外世所未睹梅者白而五出为百卉先今独发于暮春之月跗萼相重其色绀碧创见一时古未有也比逾月天微暑公褰衣步庭中乘月露坐夜气澄穆俄有物洒面若微雨者仰视梅则叶端花炯灿然月彩照映累累如贯珠琲味若饴蜜葢露降其上公始异之乃命工圗其迹以为州人洞心骇目瑰竒伟异之观便坐之北有屋一区栜桶朽腐甓瓦破缺始葺而新之梅四楹从六架度而为堂以休其中名之曰梅露客有过而言曰梅鼎实也济百味以为和露天醴也润万物以为泽人有无告之寃而吏勿省吾降色辞而导之使言兹所以为和上有恻怛之政而吏弗举吾奉诏令而宣之使通兹所以为泽自公临此州也适当守将数易帑廪空虚犴狱充斥之后待士民如待其身治公家如治其私事无细大毕入规矩而后按五县经数嵗之入以校一嵗之出惩奸偷杜吏漫不以一毫加赋于民而上下赡足博洽精练长于用法断治皆自己出而饰以儒雅如有所贷舍不为深文嵗恶民流谷价翔踊公发粟赈救家至戸到不遗一人流逋四归安堵如故以至视学养士劳农劝耕束缚顽校推逐盗贼不吐刚不茹柔循道而行咸中理所四封之内和气条达恵泽涵濡天之降祥以类而至草木众矣而独以梅瑞物多矣而独以露精诚之交捷逾响报昔周公得禾以名其书叔孙胜狄以名其子皆所以识一时之盛使后来者有攷焉于是为记公讳伯虚字致逺今为右朝奉郎八月日具位孙某记
　　梅露圗后记
　　毘陵府舍旧有梅数本分植正寝之两旁吴兴莫公为州时东北一梅开碧花甘露降其上余尝记其事越明年西北一梅实以团矣忽开四五花其一特大三叠而六出环姿絶艳不与他梅等固已惊异后七日又发一蓓蕾于枯槎之上一夕浸大翼日向公便坐而开重跗累萼状如千叶碧桃光丽非常一时特胜不敢独享方饬吏卒汛治阶庭约日定客置酒其上晨起视之已不知所在独故枝存焉耳余闻汝阳王打羯鼔曲终而桃李开鹤林寺有杜鹃花有红裳女子收归防苑而去矣凡天下之名花异卉固有神物司之而珍木効祥特为使君一人之玩义不及赏翛然而来如闻羯鼔而开忽然而返如收阆苑而去斯亦竒矣公聪明练达守常州二年羣吏不能得人一钱里中恶少皆屛迹植善柔赈贫弱蹈徳泳仁上歌下舞以故去郡之日州人空巷追送涕慕悲泣数十里相属不絶虽古循吏不能过已天道不谄以徳为符神聴其值鬼福其谦于是竒祥异瑞表而出之以为异日富贵功名之
　　魏彦成湖山记
　　鄱阳之水名天下而龙停谿最胜介于徳兴余干二邑之间众山面内环拥林立层峦叠嶂烟云相连苍藤翠木防络揺缀如坐九叠屏如行五十里锦步障而大谿横其前众水入焉旁有涌泉坌溢四出髙有悬雷潨泻而下奔云溅雪雷辊雹散跳波急洑千态万状既停既平循山而行大者潴为湖小者聚为潭井如素练如卧白虹沉沉无声尽水之变而魏公彦成筑一第据其上为门为堂周以两庑阁以望兴旷宜有髙明廓彻之观室以处邃奥宜极窈窕幽深之趣左脩梧右丛桂藏书之府舍客之馆供物奉道各有攸处然后跨两涯为阁道于重门内以便往来开云扁抗水榭直栏横槛朱甍素脊髙者出林杪下者附山趾花竹隠带隠见明灭望之若化城然每遇胜日或命车或杖策披风松下待月竹间观澜石上行吟坐啸从意所如鸟兽虫鱼之逰遨举熙熙然相忘于物之外虽桃源之胜不过也于是彦成以书来告曰吾观王公贵人厌轩冕之乐一朝幡然思欲振缨上之尘于清泉白石之间而不得去则昼寒林雪竹黄芦睡鸭于团扇曲屏以供耳目之玩而寄意焉今吾卜一区获此竒胜而书不能言大略载于壻曽君某之文幸为我识之余曰彦成名在文学政事之科任重道逺可属大事此功名富贵之所迫逐而不赦也岂山中之人乎书未复已擢守庐陵矣居数月奏课为天下最召为尚书郎今以直敷文阁为淮南转运副使方为世用余固知非龙停一壑之所能留也虽然出处何常惟义之归出者狃于利而不返非也处者安于故而不出亦非也彦成得位行道进而处显列圗像于麒麟之阁官成名立老而退休侣猿鹤于蕙帐之中得于水者乘流而行得于山者遇坎而止吾岂瓠也哉随所寓则无不可也绍兴庚辰正月日晋陵孙某记
　　周氏十公记
　　十公者信州弋阳周氏讳文坦字履道古者天子之三公称公诸侯入为王卿士出而就国者称公而年髙徳邵为一乡之望者亦称公十公无爵位而以年徳为闾里所宗者也十公生于淳化甲午没于熙宁戊申年七十有五尝礲一石属诸子孙曰周氏聚族数千指吾事尊拊幼举防然如一人吾辟田殖其家専用一诚未尝以诈力防人秋毫之利自幼壮逮老如一日后世子孙将有大吾门者则书吾行事志之石吾岂好名者欲使汝等知为善必报以自勉焉耳公生三子曰仅曰汝谐曰备汝谐始以儒学名为进雄曰通曰安在曽孙三十人孙七十四人知雄随计试礼部不合后以特奏恩主韶州乐昌簿子曰庭右朝议郎致仕赐服金紫庭俊子曰执羔宣和末徽宗皇帝策士于庭擢第二歴事三朝被遇天子拜吏部侍郎以忠厚讳直称天下今以左朝奉大夫充敷文阁待制知饶州朝请公以侍郎贵九封至今官年八十七神明不衰饮食卧起如少壮时夀禄未可量也十公五世孙日訚右承奉郎监康府行宫杂买场日闳右修职郎监潭州南岳庙皆饶州子也一日朝议公为侍郎曰十公下世九十年汝以遭遇入持从槖出总藩符天子疏恩自汝父母妻以及诸子皆有禄位一门光显矣盍奉十公先令书而刻之石乎于是侍郎以书抵故人孙某请为之词十公生十嵗而丧母吴氏不食肉饮酒哀号思慕已如成人尝从外氏卜葬地夜梦人谓公曰翼日山下有雉飞出即汝母葬处也黎旦以告外氏行次范桥果见一雉决起草莽中众惊异之遂葬其处事继母至孝意所向辄逆知之母喜而称之曰吾儿不逮也诸弟治私槖公曰吾号家督不可为此敝衣粝食不以一发私其身居无几赀聚沛然三倍其故遂丰其家他日分财公又推所得之三者一以奉二叔每市田宅未尝贱取皆予善贾意满而去有傅程者鬻田牙侩胡满已平直若干矣公诣田所视满所估益吾之一书券给值程惊谢大过所望山田髙仰率潴水为塘以备旱多寡先后有约公命先溉寡妇者余田以次受水如约田牛羊犯人禾稼田主踏门诟骂公戒勿校甚者偿之又书一纸家训凡田园耕敛子孙问学公上之输賔祭之具吉凶庆吊之仪皆有法至今世世守之而行事终始距今五世独传于父老之口故所次止于如此余闻古语曰一嵗种之以谷十嵗种之以木百嵗种之徳盛徳之士积善其身不食其报留为子孙数世之用埀裕延鸿挺生贤佐出入将相冠冕蝉连为天下巨室如于公之门闾王氏之三槐封之殖之责报于百年后若孚契之合十公者种徳艺善具一石以待后世之兴更四世而侍郎公以儒学起家决殊科登法从奉使典州方为世用咸曰耿耿祉哉书而刻之章示祖烈不可诬也十公娶乐氏先卒此议葬有地学王九臯者卜一穴于前田原口掘地深尺余瘗一木识之以告公不谓然九臯叹曰惜也公之子入白何惮一行公行至其处览四顾曰此是耶发地视之得九臯所识木遂葬后三年当熙宁元年正月十日公卒以其年十一月合祔于乐氏夫人之墓呜呼善恶必报如影向一善言则千里应之一善行则十世宥之不在其身在其子孙必矣世之人登龙断争锥刀逐利目前朝不及夕泛焉如浮沤聚沬曽未转盼已不见踪迹十公以孝事亲以恩睦族以亷治财以信待物以俭持身以仁恤下皆士君子之所当行固无独言异行离世骇俗之事而得天之报如取诸囊中故自曽至五世孙殆数百人周氏之兴葢未艾也书之岂特示子孙哉为之报善又可以贻其乡里绍兴三十年嵗次庚辰二月日晋陵孙某记
　　舍田记
　　晋陵丞赵若拙者其先大夫公为常州兵马钤辖寓城
　　南之佛舍夀圣院始从余防若拙【缺】　　　　　孙名不拙时年二十许被服儒素如一寒士而读书缀文辞强记广览语出惊人则老师宿儒有不逮尝随计试礼部不合再试遂收其科授擢左承务郎大夫公清修好礼不问生事不幸遇疾没于太平州官舍若拙卧苫块中凡一时逰士侨寄异县逐什一以纾目前之急者不为往往日旰爨薪不属若拙闭戸治书自若也里中贤父兄相视惊叹悉遣子弟从之学于是诸生具贽之仪执经坐下率常数十人若拙襄大事供荐祭有嬴矣又斥其嬴买当涂县沛国圩田二百五十畆比免丧携孥去坟墓谋升斗之禄念无以申罔极之痛遇大夫公讳日悉以所买圩田舍入光孝寺具笋蒲之馔以荐防福而后赴晋陵治所余闻之曰若拙少年时以宗室子袭布韦茹虀盐诵习羣书于瓦灯敝帷之中而不命于所习尝见于余文矣夫人莫不欲爱其亲而妻子具则奉亲之养衰燧火新则慕亲之念薄惟通经博古之士辅以学术而后爱亲之孝纯而固佛説舍施之所甚爱若拙素贫无聚庐托足之地偶有田二百五十畆即先大夫冢茔所在尽供佛僧永为讳日追逺故事可谓舍所甚爱如佛所説则一念专精俯仰之间感通佛祖升济幽明也必矣余于是又表而出之以为天资之孝必辅之学力然后纯而固葢如此绍兴三十年嵗次庚辰五月日晋陵孙某记
　　显忠资福禅院兴造记
　　古者宗庙之数诸侯以五本朝大褒显其亲亦上至于三世葢隆名盛徳既集于厥躬则原大推功必有所自于是追崇位号起幽作匿以慰夫孝子慈孙爱亲念祖之心亦所以尊奨臣邻开示在位以劝天下之为人父祖者教孝移忠之雅墓有诰焚家有庙享衮衣赤舄贵极公师考地按圗胙之大国犹以为未也又即坟旁建佛刹度僧尼以荐防福恩礼之盛古所无者今始有之太傅宁逺军节度使醴泉观使和义郡王共国杨公自少年时刚塞沉毅有将帅之略防靖康建炎之乱中国狃于久安四境无藩篱之衞大盗乘之天下之势如瓦解然无一人致忠効命之士当是时公起行间提孤军鏖大敌于百死一生之地淮上之捷威名赫然不数年秉旄越位上将总禁旅宿衞殿中遂兼将相始疏请建刹如故事诏赐显忠资福禅院公并代人先世坟墓在雁门数千里外比公正室杨夫人下世卜葬于吴兴武康县金牛山之趾乃即旁近翠平山市地有八十四畆众山环合如立掌如植屏左右相蔽无亏而一溪横其前山髙水长气象深穏真金仙梵帝之宅已乃计工赋材翦棘除地并水两涯伐石梁其上疏为大逵属之寺莳嘉木两旁弥望郁然重门外启殿寝中严层楼对峙如翚飞长廊四周如绳直齐宫宿庐分列两序廏库囷仓庖厨之属各有攸处又置祠屋于法堂方丈之间自一世祖至杨国夫人同堂异庙血食其中塑佛菩萨像数十躯金碧相辉食众日千余指命住长芦正祖师法永主其院更号妙觉圆照为屋总三百二十区始事于绍兴二十一年七月日而成于二十九年闰六月宏丽雄深为一方壮观如佛经所谓化城者也余闻之礼以义起至后世而弥文致治之主因时制宜三稽古之道以为经常一定之法斟酌今之宜以为制世御俗之权质文迭用不主故常惟有称而已唐田洪正承季安得袭之后籍魏博六州之地上之朝乌重嗣平河阳卢从史之乱不戮一人顾指挥而定二人者以大勲劳赐旄节立庙于京师虽祭三室而褒封之命止于其考为尚书惟本朝大臣祖祢追赠三世极一品之崇由汉以还二代之王与相将名臣之墓得置守冢者或五家至二十家十家而大将军大司马霍光园邑三百家长丞奉守着于令韩信葬其母亦髙燥地令旁可置万家者惟本朝大臣坟墓得建佛寺追营香火不计其世葢上之施乎下者不次之恩度越寻常自我作古下之望乎上者涌泉之泽俯及幽潜以适其可顾名以功章礼以事称亦古之道也太傅以社稷之髙勲进位师傅爵命三世建上公疏大国已极于尊荣而嵗时馈祀又得用诸侯五庙之礼可谓盛矣旧制建诸坟寺率改畀故刹以赐惟公自度地至营筑尽发私钱以充土林工徒葢瓦级塼髹丹之费积十年之勤而后成所以侈上之赐饬稚昩于长久不可以无传也昔赵佗以南越王奉供职为藩臣文帝诏佗亲冢在真定者置守邑嵗时奉祠窦融以河西归汉光武右扶风脩理其父祖坟茔祠以太牢夫一丘之土而能致天子降诏令卒给吏奉蒸尝禁樵牧亦荣矣今即仙佛之庐列置室奉先追逺尊名显号表见于一时而吾佛光明之所照与吾君圣徳之所被以贲冒于九原者埀裕延鸿与宋无极于是属予记其成刻示子孙俾世世为孝为忠以无忘上之赐绍兴二十一年嵗次辛巳三月日具位孙某记
　　静素法师郑君祠堂记
　　政和八年有防平江府以处士王兑之故宅建崇真夀圣公命道士冲和静素法师郑君知徴居之宫未成者十五防靖康诏毁天下神霄宫与凡囿室仙佛塔庙土木营造之工皆罢建炎三年余守平江出饯使客还过其处入门而斧斤丁丁然而大屋数十区髙明距丽雄视一方余四顾而惊问费所从君曰宫未成而中止槖中有赐金尽出之以佐材费一簮不留也即之移时神宇澄穆意象潇散有出尘之姿余固异之明年大盗入境州人奔散羣弟子亦襆被请行君坚坐不动言笑如平日是夕解衣冠就榻晏然而逝越日仓皇制一轊藁殡西庑下而盗侵逼遂弃去不复顾比乱定访故宫已为墟矣而君一殡巍然在灰烬瓦砾之中独无恙道士叶宗妙者改棺易衣以敛而举体如生后二十二年知临安府延祥观妙通大师刘宗亨过余知其为君之髙弟也余曰大观政和时海内无事天子辑瑞应兴老子诸祠为百姓请命于上帝而其徒怙贵骄奢犯法州县吏不敢谁何士大夫遇之如避垢污然众不可葢乃有郑君者一段特见于死生之际吴门父老至今能言之于是宗亨曰方师解化时适当兵乱焚剽中不克至其葬今筑一堂画像祠之公知师者愿得公文识其事归刻之君字先觉处州遂昌县人郑姓知微其名也自童幼时端黙寡言已有出世间意当是时妙静先生顷举之以法箓符水治疾病人趋归之君曰是吾师也遂从之不去大观初偕举之被召至京师一日入见内殿问治道之要君曰治道贵清静而民自定徽宗异其言赐号冲和静素法师之九成宫不数年累迁紫虚大夫蕋珠殿校籍之上清保箓宫晨夕燕见眷礼恩遇宠絶一时而君性冲澹不乐居京师故诏营别宫于平江以便其私呜呼人贵爱其身如金玉而无主于其中于是忽焉与发俱白与齿俱落与草木俱腐矣君视财如粪土视死生变如夜旦方众人逃死奔命颠倒失据之时而洎然委蜕一榻之上而去非有道者耶宗亨亦静者也学道之余嗜古法书圗画尤得琴中趣终日抚弄不知向人所在葢进乎技矣他日得道必自琴中入绍兴嵗次辛巳九月日具位孙某记
　　华山天池记
　　东坡先生尝语云龙山人张天骥曰子知隠居之乐乎虽南面之君未可与易也世传桃花源在人境中渔父所尝防而武陵太守问途而不获草堂移文勤俗士之驾折轮埽轨而不得至焉葢岩穴之胜在天壤间非若仙山佛圗有弱水流沙万里之隔而云物遮藏鬼神呵防惟幽栖絶俗遁世之士之所独得虽将相王公之贵金钱可以编马埒明珠可以照车乘而一丘一壑则不可擅而有也余家晋陵与吴门接壤鸡犬相闻牛羊之牧相交果菜五谷之垄相入也故舟车所至杖屦所及自阖闾城长洲县昆山神运之殿云岩虎距之丘西子响靸廊吴王试剑石靡不观松江笠泽莼鲈之乡洞庭林屋橘柚之林靡不防山中草木鱼鸟往往知名与夫仙翁释子渔樵隠逸亦如旧识独不知有华山天池者按圗经山距吴县西六十里由絶岭而上有大池晋太康中尝产千叶莲花华山得名自兹始而榛莽防翳磴道险絶樵牧所不至郡人张君一日过其下顾见兹山翘然特出众峰之右曰是必有异乃聚工徒薙奥草翦恶木刳朽壊而羣石砑然疏沮汝而鸣湍锵而升髙而视鸟背临深而观鱼乐风雨之晨雪月之夕俯仰百变争効于左右于是买产置屋引水环之莳松桧植蒲荷萟菊玩霜中之英种梅爱雪中之色埀钓而赋清流不能求获奕碁而度长日不能求胜或命舟或策杖适意则行兴尽则止无忧于其心无责于其身葢无往而不自得焉宜乎南面之乐无以易此也张君始作横巻命画工圗其迹又自为文以传于世山容水色了了如在人目中矣昔栁子厚在永州择山水佳絶处而得冉溪居之其后志西山之怪特以为向未始防防于是始也余虽老矣欲卜一日泛轻舟从张君厯览华山天池之竒庶几得所谓未始逰者绍兴嵗次辛巳十月日晋陵孙某记
　　崇安寺五轮蔵记
　　常州无锡县崇安寺有大比丘义深为善医名吴中其学自黄帝素问神农素本草肘后方枕中书难经脉诀无不读其药物自中州至万里海外殊方异域金石之音草木之华实无不售其文自公卿大夫名人胜士豪宗巨室穷阎委巷无不防凡有疾病扣门者不避风雨不择贫富贵贱不以在亡为辞赴人之急欲救存之如在已周走涂巷对病为药人人意满积三十年无一防怠惰相见于顔面以故道俗尊尚如大医王一方依怙餽谢日至一日顾谓其徒曰吾释迦来舍征役祝发为浮屠盍知所事矣故治方药以待病者得吾药往往全济金帛之事又当归之佛蔵私室非是吾欲营一大蔵经为此方槽善集福之所计其费视吾槖絶十一以吾发大愿力作大因縁必有阴相之者已而果然自枢宻巫公而降皆其檀越也崇安者东晋时兴宁寺厯六代跨隋唐至五季因之不改本朝太平兴国初始赐令号无锡为东南大县而寺据上防广袤数百畆穹堂奥殿龙楼杰阁屹起相望一大兰若建炎之乱废于兵火表里洞然无尺椽片瓦之遗至是义深除地西南隅营所谓蔵殿者县人承信郎樊仲方施巨材数千丈为钱一千万又闻晋汉间马氏王南楚时有胡僧室刹缚罗劫五轮寳蔵于长沙闾福院规模宏丽为天下最好事者圗其迹以传义深访得之殿成伻圗命工建大轴贯其中创五机轮涌起于地黄金丹砂明珠大具旃檀众香百寳装严极色身具足相好妙之诸天龙众地行空飞诸菩萨恭敬围绕丹碧相发震耀大千人天鬼神所共瞻仰于是右承直郎髙鳯印施五千四十八巻纳之匦中锦囊象轴寳奁具叶无一不具为钱亦八百万呜呼盛矣哉古人有言论事易作事难作事易成事难在昔有志之士抚剑抵掌发愤慨慷举兵大汉一取单于或欲请长缨系其颈或欲折尺棰笞其背顾不壮哉而终不见于功名则作事之难也有为之士爱日竞辰悼脩名之不立闻鸡而舞感二鸟而赋观金城之栁而悲然废兴有命非智巧果敢之列故有攀分寸而跌千丈差毫厘而谬以千里则成事又难也如义深一沙门无尺寸之柄无族亲扳聮之劳无相生相死之友徒以挟方储药救疗一切诸病于呻呼疾痛之中也世人之贪皆无欲于其间尽破赀聚作大佛事如愚公移山秉持一心不入诸相感通幽明一时王公大人巨富长者挥金钱赈廪粟助发胜縁以成就最上第一希有功徳凡土木之工级缚葢瓦垩墁丹漆之费为缗钱一万万作始于绍兴二十八年十月以三十年九月计日而成不愆于素论必作作必成功绪卓殊雄竒伟丽为三吴诸丛林之冠其材有过人者余不欲其无传也义深赐紫号妙智大师三衢人云隆兴元年嵗次癸未六月日具位孙某记








　　鸿庆居士集巻二十三
　　钦定四库全书
　　鸿庆居士集巻二十四
　　宋　孙觌　撰
　　外制
　　谢克家除吏部侍郎
　　朕惟名器不可假人爵禄所以厉世流品清浊各有攸归不次而用贤能虽一日九迁不以为疑积日而聚勤劳则差之毫厘势有不能得乃者官不宿业吏采其柄贤愚同滞赇谢纷然敷求哲人以靖流弊具官某事朕初载以直谅闻首斥奸谀不惮彊御代言两掖追还正始之风给事东台茂著论思之効荐扬滋久誉处深休天官四铨纲目猥并往贰太宰益脩厥官手疏盘错之烦力去留难之吝时惟称职汝往钦哉
　　给事中谭世勣除礼部侍郎
　　宗伯典朕三礼实兼伯夷后防之事国有大疑罔不责成然奸谀便文俗学是古不有君子其何能国故虽笾豆司存之守而有樽俎折冲之功具官某为老成人以儒术用代言西掖辨丽有作者之风给事东台练达通当世之务服休兹久考绩应迁进陟文昌位次八座必能据经持议奉大典常玩敌人于甘寝秉羽之间制功臣于碎首击柱之际则上下相守而国自安永肩一心以称朕命
　　左谏议大夫徐秉哲除给事中
　　朕以天下之事付之二三大臣同寅协恭左右厥辟而中书政事之本东台论駮之司耳目股肱共为一体诛赏羣吏翊賛万几出号令于片言闗盛衰于百世必有论事回天之力见于还诏批勅之间则人无间言以至大治具官某履道纯固秉义直方两朝名臣六任言责息邪距诐不惮权强壊植散羣如救焚溺召从西省给事东台任参黄散之问罕见责成之重无纵诡随以干于正毋事矫激以协厥中时乃之休嗣有褒宠
　　侍御史范宗尹除谏议大夫
　　朕承至尊获奉宗庙选建羣辟绥靖地方而宵旰之忧惧不下究则刍荛之议壅于上闻开受直言优养正士极陈古今治乱之迹坐见舆衡绅带之间知无不言职固当尔具官某昔奉大对名振京师爱君发自至诚排奸绰有余力忧深思逺皆恸哭流涕之辞心醇气和无迂濶难言之语召从宪府进陟谏垣伫闻嘉献以对休命宜因施置予夺之际救之于未失深明吉凶祸福之先论之于无事兹惟称职时乃之休
　　吏部侍郎冯澥除礼部尚书
　　崇宁之初权臣擅政盗用名器倡导邦朋诬害忠良蔽昵私党士无特操靡然从之有能奋大节以犯羣邪之锋建崇议以抗流俗之表投闲寘散一斥不还肆朕纂承延登法从进位宗伯罔有间言具官某经术邃深器资宏毅十年流落志气不衰名寘谏垣首开正论入陪经幄屡告嘉猷进陟天官未究其用典朕三礼佥曰汝宜庶几变色之间自有折冲之効据古持议恢张四维使敌国不敢谋而四方莫予侮服我休命永肩一心
　　监察御史秦桧除左司誎
　　汉博士秩六百石得与丞相议可否今司誎七品官亦为天子之争臣慨然委躯徇国之忠固无位卑言髙之惧尔顷由省戸擢任风宪力陈治道分别忠邪进不求当世之名退不畔平生之学延登谏省蔽自朕心伫闻正大之言共济艰难之业
　　殿中侍御史胡舜陟除侍御史
　　朕惟朝廷一时治乱之机实在人主聴言得失之际葢仁人之利一言而已则大儒之効百世可知有事于斯当识朕意具官某温文而毅直谅不回责难罄臣子之恭陈义见儒者之勇进由三院擢自台端治忽所闗寄任尤重汝其安义肆志无惮权强俾人主无为而日尊天下闻风而兴起时惟称职汝往钦哉
　　著作郎宋齐愈除监察御史
　　朕绥靖四方选建羣辟中外执事膂力毕陈如牧万马于冀北之郊制其衔勒疾徐应节无泛驾之患此予责任风宪之意也尔闻望之美发自妙年儒术之优见于已试召对便殿占奏详华断自圣心擢为御史维持邦宪紏逖官邪俾小大之臣宿业向方无败度犯礼以干于正是所望焉
　　御史台检法王侯除监察御史
　　朕绥靖四方选建羣辟中外执事膂力毕陈如牧万马于冀北之郊制其衔勒疾徐应节无泛驾之患此予责任风宪之意也尔学问精博智虑疏通名习宪章通达国体属此疆场未宁之日任予耳目所记之官或吏堕而不处或民寃而无告利泽或难于下究休戚或壅于上闻毋讳有司悉以告朕
　　太子舍人洪刍除左谏议大夫
　　士不羞贫贱然后可以共爵禄不畏强御然后可以任言责故大人为能正已而鄙夫不可事君矧予左右讽谏之臣当用亷退无求之士具官某志大而有逺畧器博而无近用十年流落端靖不回挺然孤忠白首一节肆朕纂服召自逺方阅时未几荐更众职进率谏垣之属延登法从之聨竚闻嘉猷以对休命毋悼后害无讳有司毋同于流俗毋迪上以非先王之典以称朕意
　　监察御史元当可司谏
　　忠臣爱君乐告以善固人主之所欲闻然志大论髙才疎意广则相盼于按剑之间而儒者之功遂不见于世以尔议论不挠风节有间蔽自佥言擢登誎省毋甚髙论今令可行如五谷可以疗饥针石可以伐疴葢卓然有可用之意乃称朕意
　　国子司业黎确除殿中侍御史
　　昔周昌强直敢言由御史大夫为诸侯相叔孙通习于寝庙由太子太傅复徙奉常忠臣爱君义无所择如有用我而岂徒哉以尔孝弟称于闺门行义信于朋友横经学省士论伟然擢升宪台助予政理朕之用汝葢頼其言扶遏忠邪明辨得失嗣有褒宠以答尔庸
　　校书郎胡唐老除殿中侍御史
　　朕惟君子小人不可并进于朝稂莠不除行将害稼薰莸杂处终必为臭必有善善恶恶之士非其种者锄而去之以尔端靖不回庄重有守事君以道非法不言任予耳目之官庶几得闻天下利害之实尔其深识朕意尽行平日之言悉意以陈毋悼后害
　　左司谏李擢除太常少卿
　　朕初嗣服权臣惧诛汲引私人亟跻政路交通诡秘愚眎朝廷尔时一二言责之臣首发其奸疾趋竞前排沮不挠防邪得志导谀日闻敷求正人莫如用旧具官某养气刚塞秉心端亮事朕艰难之际屡陈社稷之言屏恶昭奸效见今日召还谏省进贰容台重以旋观厯试之祥以待不次非常之用益坚素守嗣有宠章
　　左司谏李防除秘书少监
　　朕绥靖四方眷求多士惟中秘蔵书之府实一时吁俊之躔植杞梓于名堂荐璠璵于清庙异时将相皆出此途具官某气质恢志节刚大任朝廷之言责以天下为自忧首斥奸谀不惮强御奉身而退亷静无求风节凛然老而弥笃召还谏省擢寘道山只服宠章益隆雅望懐铅抱椠博观未见之书润色论思行有非常之用
　　御史中丞徐秉哲可开封尹
　　汉治京师分别三辅本朝开封独置一尹物众地大狱市纷然自非弹劾积威之余孰能一变流之俗具官某才髙政事之选名在文学之科三列谏垣四更御史危言正色不惮权豪之宗激浊杨清可立贪懦之志辄自宪台之峻擢司京邑之繁治忽所闗委寄尤重毋牵流俗毋讳有司毋使功名减于平昔服我休命光昭前闻
　　开封府程振除刑部侍郎
　　君子法之原所以闗盛衰之运狱者民之命所以寄生死之权任法而不任人则惟法之从而杀不辜任人而不任法则惟人之聴而释有罪朕若稽古允执厥中必有忠信慈恵之师体予恻怛哀矜之意则人法两用罔有间言具官某硕大光明之姿得古人之全雄深雅健之文鼓天下之动早发纾于贤蕴浸服采于禁涂天官四铨邦畿千里楙着嘉绩蔚有能称必能禁格吏谩发纾无告勿缓深故之罪勿轻纵出之谋汝徃钦哉惟刑之恤
　　秘书少监李朴除国子祭酒
　　学校所以明伦善俗而人才之盛衰风俗之隆替实系一时帅师之官故北方之人皆见许行而大悦而六馆之士亦畏何蕃而不为好恶相师捷若影响具官某文辞辨丽有闻于时志行直方不流于俗顷坐微累一斥十年超自逺方典领中秘易寘学省佥曰汝宜夫义理人心之所同不必谆谆而后喻障江河非一篑之力莫若引而置之庄岳之间勉行所知追配前哲
　　资政殿学士冯澥尚书左丞
　　朕脩身承列圣之统虚已聴四辅之言而天下靖民敌未悔祸匹夫横议以讪上羣寇长驱而乱华谋臣猛将有致身效命之意而不见于功名仁人君子有忠愤感激之操而不救于患难思得两朝耆艾之老共圗两朝开济之勲国其庶乎予何疑者具官某慷慨大节名动朝廷正直敢言偏仪侍从罄忠嘉而来谂悼国势之陵夷循三命之恭力辞枢筦驱一乘之传深之边廷身任安危义同休戚是用延登左辖进贰文昌凛然大臣忧国之忠辅以古人责难之义尊奬主柄宣导王灵四方懐徳而畏威百姓回心而向道力行所学以底太平延康殿学士南道总管张叔夜可资政殿学士
　　帝王之制所寳惟贤儒术之衰不适于用朕率是道申劝百工遴简真贤圗画大治才兼将帅之选名在文学之科凛然中兴之功兹见大儒之效具官某髙文奥学硕大光明伟望英姿宏毅开济荐更中外懋着贤劳供奉两朝白首一节属王室之在难执干戈而造朝抗孤忠以镇横溃之冲挺一身以犯犬羊之众可谓仁者之勇尤髙国士之风是用擢升书殿之华増重藩臣之寄老谋干国缓带临戎兼资文武之全共注安危之寄尚有巨用以俟显庸
　　兵部员外郎司马朴可右司员外郎
　　具官某盛徳之士百世兴起国有巨室天下慕之楚相已没而想像于伶优诙笑之余中郎未亡而坐见于虎贲言貌之际矧予天下之大老实为一代之宗臣风烈固存典型具在既推行其徳业以称朕懐人念逺之心又录其子孙以谐汝崇徳象贤之意擢升郎省未究其能延寘宰僚庶尽其用勉服朕训光昭前闻
　　路廓可虞部郎官
　　具官某尚书郎天下之髙选也晋宋迄唐率用第一流为之本朝厘正官名尊重郎位异时卿相多出此途尔以才能荐更任使详练政事究通物情则山川虞衡之司鸟兽鱼鼈之治宜所优为者汝往钦哉
　　少府少监鲜于可左司员外郎
　　君子难进之节所以伸道人主责实之政在于知人既考所誉于以试之间又聴其言于行事之实虽复尧舜何以尚之以尔亷靖不求强毅不挠阉臣擅国薫灼四方抗一节而不回遭三黜而愈厉肆朕纂服延寘周行侃侃自将靖共匪懈擢升宰属朕不汝私益尊所闻以永终誉
　　詹太和水部郎官贾在思主客郎官
　　具官某等尚书政事之本也天下有大疑法理之士州县之吏不敢専必上之朝而闗决于六曹之长尔为郎亦有事于其间矣或以才谞闻或以文学进各共乃事勿但书纸尾而使吏操其柄也
　　张氏陈氏可封孺人
　　妇人张氏等熙事告成庆覃四海贵老尚齿邦法有常眷予六世之遗民时乃百年之故老克庸秖徳以裕厥躬肆疏汤沐之封式燕家庭之喜
　　张果落致仕西道副都总管
　　京师首善不以强兵属时承平军政隳壊肇开四镇总制万兵如众星之拱北辰百川之防东海外总齐于千列中翼衞于一尊布宣道徳之威共注安危之意具官某器资强毅识度精明以肃敬褆身以忠忱衞上践更众职屡以能闻起于闲废之中分总兵防之重汝其激厉将士以鼔三军之气申严纪律以制四方之强永肩一心寛予忧顾
　　朱圣非直龙圗阁东道副都总管
　　朕分道置师一衞京师总制万兵环列三辅无事则养威厌难有猛虎在山之防有事则巻甲而行无市人乌合之众故兹虑始爰属能臣尔以儒学发身以忠义许国践更众职屡以能闻进升延阁之华分总戎防之重汝其训练军实着之风声疲癃老疾不得冗食于其中而勇夫悍卒无矫蹇不用命之意汝之责举矣尚之哉中书侍郎何梁资政殿学士提举醴泉观
　　君子者法之原允迪隆儒之効大臣者民之表丕昭厉世之规时予股肱实首风俗屡上蕃宣之请恳辞机务之烦宜疏宠章以诏羣辟具官某博大髙明之学追配古人雄深辨丽之文鼓动当世徧议侍从防秉国钧属时访洛之谋实预扶衰之义方深荷注共底丕平数露封章愿还政吏朕念君臣相与之际固无纤芥之嫌而明哲保身之难宜申大雅之志升华秘殿功矢神庭进露门之读于禁中示岩石之瞻于天下留以自近庶其辅予得贤则能为邦家朕无媿知人之哲乃心罔不在王室汝勿忘告后之猷只迪训言益绥庆誉
　　尚书右丞陈过庭除中书侍郎
　　朕以天下大器属在眇躬两湖雄兵声振三辅民言不靖有朽索驭六马之忧国步方难如抱火厝积薪之惧不有君子孰成厥功具官某体道精深秉义庄直学贯六经之蕴为时儒者之宗器涵九徳之纯有古直臣之烈属绍休于洪绪益尊显于老成擢升宪府之严进贰文章之辖正谏而守死节屡陈社稷之言惇徳而难任人宜示中外之服蔽自朕志延寘西台益惇大政之元式慰沃心之望单于畏汉相之风采必有万里折冲之功齐人归鲁国之侵疆庶几三年有成之効服我休命永肩一心
　　兵部尚书孙传除尚书右丞
　　天下大器置之欲遂其安王公尊贤求之惟恐不及朕绍隆圣绪康济艰难眷求百揆四岳之臣圗画二帝三王之治必有任斯民之责者庶几选于众而得之具官某洪毅直方聪明敏博学问邃以经术告自得之渊深功名见夫绪余行所知之光大事其初载蔚为名臣延登八座之从进陟五兵之任师尹之望岩岩具维石之瞻王臣之公蹇蹇厉匪躬之节是用擢升右辖进贰中台朕欲解弦而更张固非济水之能食畏与在位同协厥中往既一心服我休命
　　中书舍人耿延禧除龙圗阁直学士
　　唐元和中选宗室四品一人使回鹘于万里海外而以博士通经术者为之贰朕初嗣服申讲大国之好亲王奉使而副以左右侍从之良选任之艰视唐为重矣具官某疏亮雄博清明冲淳典学足以擅多闻英辞足以鼓羣动潜宫之旧义同艰难往驰一介之书脩复两朝之好惟孝子慈亲之义岂不迟迟去父母之邦而丈夫许国之忠初无刺刺顾婢子之语擢自词垣之邃进升内阁之华干予心膂之忧靖予干戈之难毋忘励翼嗣有宠章
　　范宗尹除集英殿脩撰提举西京崇福宫
　　忠臣爱君有犯无隠圣主御士观过知仁昔唐太宗破髙丽怅然叹郑公之已亡而归其遗忠魏武帝胜乌蛮翻然悟諌臣之爱已而独见褒赏夫上有战胜攻取之略而不自矜其功下有失言过举之责而不得罪于上君子有所恃矣治道于以兴焉具官某声名发自妙年儒学见于已试徧更言选以直谅闻度越稠人不次而用中縁论事免所居官人才实难不忍终弃细书秘殿访道真祠朕推其恕务全终始之恩汝慎厥脩以恢逺大之业服我休命永肩一心
　　刑部侍郎宋伯友除徽猷阁待制与郡
　　内阁寳侍上应奎璧丹书炳焕日月争光延登一时髦后之英増重千里名城之寄具官某强毅不挠风力自将以忠清持天下之平以明恕司万民之命荐扬滋久发问罕休入参侍从之华出殿藩维之重助予正理绥靖一方除去烦苛发纾无告伫闻报政嗣有宠章
　　枢密冯澥资政殿学士太子賔客
　　爵禄所以磨钝而端方无求之操处富贵不能淫刑赏所以御威而刚毅特立之资蹈祸难而不栗眷予耆哲时乃真儒正色立朝忘躯徇国践艰危而无甚难者履髙位而若固有之具官某宏博有任重之才直方有养义之气践更华近备罄纯忱属疆场之多虞抗精忠而益厉慨然单车入不测之境欲以片言折无厌之求风采着闻贪懦兴起方崇登于宥宻用注意于安危陈意甚明抗章自列夷险莫能逾可久之徳宠利不可变无欲之刚载陞秘殿之华入侍儒闱之邃式隆雅望增重本朝庶伏猛山林之中遂折冲樽俎之上往服休命移烦训书
　　秘书丞何常特授承议郎
　　舜以九载而黜陟庶官周以三嵗而诛赏羣吏褒善録最序进厥位示天下至公之法不可以废也尔以学问终身于承平之日又以忠义戮力于艰难之时有司第劳进官一等夫仁人志士为善不求其报区区一赐何足以言在法应迁往只厥服
　　耿廷禧允康邸参谋补子义若承务郎
　　侍从之臣宣劳万里持一介之传脩两国之好虽人臣之义不以家为恤而愿省其私朕何敢后以尔能自拔于贤闗礼义之地又挺生于大臣忠孝之门俾试一官以为尔宠益思勉励以称恩沐
　　鸿庆居士集巻二十四
　　钦定四库全书
　　鸿庆居士集巻二十五
　　宋　孙觌　撰
　　外制
　　种师道赠开府仪同三司
　　充国已老能固守前议遂讫先零之诛亷颇未衰卒废于众防驯致长平之败眷予宿将时乃世臣出授律于斋坛入参谋于帏幄安危之意注想尤深死丧之威哀叹何及具官某刚明而克断沉鸷而善谋早畴辟国之勲进陟总戎之命折王恢之初意屡陈徙突之言释钦若而弗诛莫救噬脐之悔追懐前识进贰本兵庶资厌难之期自有折冲之效憗遗之叹遽惊一鉴之亡珍瘁之悲何爱百身之赎式章异数申劝遗忠锡盾雕戈畀元戎之十乘衮衣赤舄焕命服之九章终始之间哀荣斯极俯惟英爽歆此宠灵
　　述古殿学士通议大夫栁庭俊赠正奉大夫
　　左右侍从之臣持槖内朝通班秘殿割符享専城之奉葢棺有饰忠之典哀荣之极可谓无负具官某以孤逺自奋浸服近班出殿大邦以死勤事恻然嘉叹方议追宠而言者变章论汝罪恶交通御产怨一方毋足矜者朕兴哀矜于既往悼流死之不蔵深抑人言超进位等尚其不昧歆此宠章
　　龙圗阁直学士中大夫任谅赠正奉大夫
　　爵齿之贵天下达尊死丧之威义同休戚眷予耆哲时谓名臣不幸云亡恻然兴叹具官某秉义迪哲允蹈古人种学积文推重当世荐更中外风绩蔼然肆朕纂承越在外服谓当召用共济艰难天不憗遗哀叹何及饰忠之典国有故常庶几有知服我休命
　　尚书右丞孙传除同知枢密院
　　昔单于入朝于汉遇宰相王商却立而不敢仰视晋人观衅于齐惮晏子退舍卒不敢加兵葢贤者在朝人民忻恃不动声气自然折冲故能正容色于一怒之间而憺灭棱于万里之外具官某毅而任重广博而有文夷险一心践更众职危言直论固尝折逺方无厌之求缮甲治兵又欲刷四邻交侵之耻顾疆埸安危之未决而人叛服之无常蔽自佥言延登右职载畴雅望进贰本兵庶几尽行平日之言可以坐厌未形之难力行所学以底丕平
　　右司谏秦桧除御史中丞
　　自御史府虚大夫而不除则中执法率僚属而为长耳目之寄纪纲所司惟议论慷慨足以感厉特立不欺之心惟志行直方足以振竦茍贱无耻之习则风采所系朝廷自尊具官某学知古人之大方智通当世之要务徧更言选以直谅闻愤世疾邪无所回挠召从谏省进长宪台度越稠人不次而用宜体任官之意益肩衞上之忠知美才有待于久成毋废壊于一之微知刻核足以生不肖毋穷极于已甚之地服我休命奚俟训言
　　吏部侍郎谢克家兼太子詹事
　　朕惟太子天下之本而贤者为邦家之基思得直谅多闻以为益友庶几左右前后罔匪正人故兹一时端尹之臣率用两朝髦俊之选具官某学术之茂几于先民行义之脩信于当世懿文华国亶居俊誉之崇正色立朝屡効排奸之力践更众职夷险一心肆因铨总之余入侍储帷之邃倚典型于老成之重崇道义于爵齿之尊式资调护之功副朕责成之意
　　中书舍人安扶给事中
　　朕初践服属时多虞寤寐隽贤当餽兴叹想望老成于典型之重登用世臣于故国之遗大儒之效固存君子之泽未逺具官某四朝名臣之后一时耆艾之英声华发自妙年功名见于晚节词垣眎草浑然深厚尔雅之文经幄告猷信矣直谅多闻之益服殷浸久发问罕休惟是东台论駮之司实于万几出纳之地延登兹位佥曰汝宜施置或未叶于人言选任或不孚于众聴守正不挠维是之从毋讳有司追配前烈
　　黄登书京畿提举
　　辇毂之下恵泽宜先而五方豪杰之林儒侠杂居犯法者众必有部刺史戢奸禁暴以禁无良庶几千里之畿靡有一夫之狱尔之制行闻于朝廷几案之才绰有余力必能深识朕意绥靖一方察其亷贪以诏赏罚尚有褒典以俟尔庸
　　国子祭酒康执权鸿胪卿
　　大鸿胪天下之髙选也在朝廷之位至于九列者寡矣非资髙望重不得任此具官某以经术中第以文名知感防兹休辰践更众职载畴雅望进列九卿益坚厉翼之心以待非常之用
　　资政殿学士张叔夜签书枢密院
　　国家太平无事兵不释翳埀二百年军政隳壊士卒无仗节死难之意将吏无干城固圉之功望敌惊奔靡有鬭志朕初嗣服选建忠贤延登宥密之司渐复祖宗之故具官某世载忠谅学有本原衞上之忠狼款七世应下之敏勤劳百为属羣寇之内侵罄一心而尽瘁升华书殿未究逺猷进贰机庭擢司兵柄以宏博无穷之辨谋议庙堂之上以刚毅特立之操驾御将帅之臣廸百工励翼之心以尊奬主威鼔三军惰慢之气以翊衞王室服我休命奚俟训言
　　徽猷阁直学士通议大夫何志同知颍昌府
　　朕临御以来加恵四海贵徳尚齿黜聚敛之臣除苛解绕崇寛大之政而临颍天下之郊儒侠杂居沃野千里思得大度长者卧以防之具官某学问识古人之大全议论有忠臣之遗烈起于散地出殿大邦吾之股肱徒得君重使郡县识朝廷之意而吏民瞻侍从之华狱市兼容载以清靖政成民悦朕不汝忘
　　监察御史宋齐逾著作佐郎
　　御史以言责辨贤佞于一时史官以直笔信褒贬于后世必有刚毅笃实之操辅以雄深辨丽之辞庶两得之乃克任此具官某行义洁脩志节端亮践更言责以直谅闻延寘道山复畀旧物按善恶见闻之实撰次序法度之章使后世得以考记益修厥官无愧能言之效
　　朝奉郎傅贻度将作监丞
　　朕临御以来示敦朴以先天下卑宫菲食不敢有加焉尔亷靖无求庄重有守名臣之后风流具存往丞共工无乏吾事而已
　　朝奉郎冯沆宗正寺丞
　　司宗置寺不列于九卿而介乎奉常中秘之间选髙秩清専用一时儒学之士尔以文行之美有闻于时其往佐之益思厉勉
　　沈与求太学春秋博士
　　春秋之学废固已久习非承误无识真者矣朕闵古学之壊选建賔师尔以儒学之茂冠于东南延寘兹选尔其茂明之勿谓游夏之伦尚不能措一词遂使区区守一经者至老死而不悟也
　　晁公迈开封府尹曹掾
　　董仲舒以春秋决狱而公孙丞相亦以文雅縁饰吏事故知儒者之效不独载之空言尔学问能世其家议论不流于俗尹正京邑四方所瞻汝往佐之勉行所学持服人前朝奉郎向宗博入钱助军特起充京城东壁守御
　　具官某身执亲丧心存帝室发输蔵镪助济军兴起以苫块之间付以干城之任往只新渥益务显扬
　　大理司直王忠臣在任
　　朕哀矜庶狱以重人命常恐疑似陷于非辜胡明试之尔才以重大理而谳议精覈动无过举肆加因任以用所长无替厥脩勉行所学
　　张宿房男承直郎伯奋将士郎仲熊改合入官
　　风俗之衰奸谄成羣髙论大言不适于用而挟情用诈实为全躯保妻子之谋尔父子提孤军转战贼中慨然有见危致命之意往膺懋宠使士知所劝焉
　　冯时举官已足奉圣防不引见改宣教郎
　　州县之小吏不能自荐于朝而部刺史得以名闻于上尔以才谞练更庶事论荐者众矣吏部之常格今为汝畧也往践厥官毋愧举所知者
　　翁挺少府监丞
　　尚方置监天下之髙选昔源乾曜一见中上意遂命此官选用之艰葢自前世尔文辞辨丽誉喧一时召对之初工言治道列职尚方之属将有试焉勉思古人追配前烈
　　武功大夫安州团练使徐衡提举京畿保甲兼提防刑狱武功大夫荥州团练使康随提举河东路保甲兼提防刑狱
　　朕嗣位以来闵仁元元去薄从忠施舍已责而阙门之外海隅之逺犹有不得其平者吏扰之也以尔衡器资强毅可以济烦以尔随吏道疏通可以从容各服乃事不侮鳏寡无扰狱市称朕意焉
　　开封府仪曹刘峤少府少监
　　敌兵侵境民不奠居朕处深宫坐不安席栉风沐雨彻膳避朝冒矢石以乘城甘藜藿以同众尔由推泽进贰尚方属子侧身脩行之初不厌菲食卑宫之陋毋事改作称朕意焉
　　朱震秘书省校书郎
　　中秘校书极天下豪隽之选异时贵臣用事至防用医卜之流牛骐同羣可为太息嗣朕初载遴简儒术之英尔以文艺有闻首寘兹选进与羣髦之列益观未见之书三箧已亡且询安世勉思刻厉将有试焉
　　武节大夫中州防御使乐忱落致仕
　　士大夫以官为家久矣所以贪得患失至于老死而不知止也尔乞身强健非告老之年属时艰难就里起用往只新渥可不免哉
　　李寀大理寺丞
　　廷尉天下之平而狱者万民之命朕躬埀明聴不忍诖误之民陷于大罪故慎拣良吏其务平之尔时与兹选其明察寛恕无纵吏谩以罗元元之不逮称朕意焉
　　徐嘉问大理正
　　制刑以禁强暴而狙诈或遗于漏网聴讼以申无告而善类或罹于深文朕所以慎简官僚佐廷尉之平而汝以才能达于朕聴克践厥职毋纵吏谩使人自以不寃乃称朕哀矜元元之意
　　沈友直开封府刑曹掾
　　典朕三辅物众事丛当以柱后恵文弹治之而命汝为之属夫莅官如制锦治民如牧羊去其败羣勿扰狱市饬以儒雅称朕意焉
　　叶植改合入官开封府掾
　　属者盗起东南尔以才力自奋输才募士扞衞一方幕府上功序于庶位而抗章自列求试有司进锡官荣以成汝志可不勉哉
　　李柄开封府士曹椽
　　京师郡国首也地大物众独以一尹治之掾属虽卑亦有事于此矣尔以才谞达于朕聴勉扬厥职毋忘训言
　　显谟阁待制江常知福州
　　七闽之防地瘠民贫奸利之臣掊取无艺搜原剔薮祸及鸡豚产怨一方遂戕其师必有良循之士副予共理之求具官某风节有闻强毅不挠代言西掖早以文鸣给事东台屡以忠告必能深识朕意崇徳靖民抚疲瘵之民察聚敛之吏式遏寇虐以谨毋良时乃之休尚有巨用
　　向涤应天府少尹
　　朕开四镇于天下之郊尊京师以万民之衞属兹虑始慎简官僚尔以吏能效于已试通都大邑始往佐之益脩厥官无替朕命
　　徽猷阁待制卢益转朝议大夫
　　朕承至尊绥御羣辟吁俊以尊上帝作民克先大赉以富善人自国贵始具官某以文艺之学连中两科以政事之材延登八座践更中外光显有闻肆予纂承并受祉福大官大邑所以庇身嘉谟嘉猷无忘告后益绥庆誉嗣有宠褒
　　中大夫河北都转运使张慤磨勘大中大夫
　　舜以九载黜陟庶官周以三载诛赏羣吏贵贱无间邦典有常眷予迩臣在法当陟具官某器资沉毅风力敏明勤劳百为逰刄裕于余地夷险一致刚节効于后凋追防侍从之华托备藩维之寄有司防课于法应迁俾増修于吏民往辑和于疆场尚有褒渥以尔庸
　　张着开封府少尹
　　国有奸民犹山林之有猛兽也虎豹犀象驱而逺之各有攸处而已苗耨而发栉之则无是理也开府典治京师五方豪杰之林百贾盗贼之渊号为难治汝以政事之选往佐而长诛其尤无良不聴命者勿为已甚朕称意焉
　　校尉潘迪保义郎李山成忠节
　　城下之战大将以败绩闻阅三时而禆佐以却敌之功来上超进位等不汝瑕疵无忝厥官往圗报称
　　从义郎致仕姚庆长落致仕转修武郎
　　尔以病告致为臣而归属时多艰心在王室请输金币以佐军兴起于燕间进位一等以为尔劝往其楙哉武义大夫东壁统制韦知机武显大夫
　　强兵内侵四郊多垒忠臣义士膂力必陈以尔雄深超万夫之英慷慨鼓三军之勇陷坚破敌奋不圗躯斩馘执俘遂着竒绩进官二等以劝尔劳往圗厥终嗣有褒宠
　　张渊武经郎
　　强兵侵边一方骚然尔以勇气闻于西陲却敌陷坚以固吾圉论功以赏进秩一等以劝尔劳益脩来效嗣有宠章
　　俞倞补承信郎
　　忠力之士以身徇国而饬终之典録其子孙所以劝天下之为忠为孝也往只休命毋忝前人
　　党中道中立中和各补承信郎
　　尔父以死勤事朕甚悼之既赙恤其家又録其子往践一官无忘忠顺以永绥于宠禄
　　保义郎何文賛叙旧官
　　尔行已不靖尝坐谴呵深自刻修乃能补过复叙尔位徃圗厥终
　　下班只应张颙保义郎
　　朕以勇爵劝天下之士尔以身徇国破敌而还有司第劳超进位等往思勉励膺此宠荣
　　承节郎效用空名告
　　尔以勇气闻于四陲边檄未宁思效忠力宠尔一命勉圗后功
　　承信郎效用空名告
　　尔以才自奋而求试于有司肆加一命之荣往其只服可不勉哉
　　进义副尉苏子震承信郎
　　尔不爱躯命间闗贼中褒善叙功进位一等益思勉励以称恩休
　　张仲刚补承信郎守御使准备差使
　　朕设武爵以待天下豪杰之士亲御便殿考覈其能一艺之士皆在所录宠尔一命为朕千城益脩厥官勉思报称
　　阎维转承信郎
　　大将乘边羣才并起审于用间尔以名闻往践一官以圗报称
　　河北路都统马忠降一官
　　朕以疆塲未宁不忘顾忧而将吏懐安莫肯用命纵敌为患议法当诛尔奋身行间躐寘华近提兵乘塞捍御一方巽懦自营遂深寇患稍降黜以示典刑服我寛恩无重来悔
　　宣賛舍人王孺弼转遥郡刺史依旧拘管皇城司
　　朕临御之始属时多虞忠劳之臣武功之士奬衞王室宜有褒升具官某沈鸷善谋强毅能断事朕艰难之际具宣夙夜之劳知无不为久而受报畴庸涣渥式劝具僚遥分刺史之符总进严凝之护往只休命永肩一心
　　武功郎焦广年祖母封太孺人
　　郊宫受厘布大庆于天下而施及诸臣之父母尔躬率徳善庆钟厥孙加锡命封葢非常典益绥夀祉膺此宠荣
　　秉义郎张安国转从义郎
　　朕初嗣服都邑震惊文武之臣宣力中外褒功録善邦法有常尔只畏保躬亷勤服采进位一等以懋尔劳往践厥官无忘毖慎
　　承信郎李裕军前有劳转一官
　　艰难之际文武吏士膂力毕陈尔奋自小官慷慨请行宣劳万里进官一等庶几忠力之必报
　　郑元亨承信郎
　　纂承之度覃及四方尔常骏奔以给吾事一官以楙厥勤往其只服
　　武徳大夫张伟进武功大夫
　　宠善録最天下至公之法也比饰使轺将命万里之外足未越境而赏先之其悉乃心以称朕褒勉之恩武徳大夫刘士达忠翊郎王允各降三官
　　某等智効一官各有常守畔官离次逋慢勿处议法当诛止从降黜往圗来効服我寛恩
　　左良辰承信郎
　　朕分遣使臣宣劳万里尔能自奋慷慨请行朕用嘉之进官一等益肩忠荩服我恩防
　　承信郎閤门只应种浤转两官
　　朕初嗣位京室多难一时御侮之臣具着勤王之効进官二等以劝尔劳只服宠章往圗报称
　　尚鋐转两官
　　肆朕初载属时多艰中外之臣奬衞王室论功攷最当时叙迁朕命惟休往钦乃服
　　薛安靖奏对可采除閤门宣賛舍人
　　具官某朕嗣服之初开广言路刍荛之贱不以遐遗尔才谞有闻达于朕聴召对便殿占奏详明升上进阁之荣式厚诸臣之劝勉于自竭以称异恩
　　武功大夫王孺弼知东上閤门
　　閤门置使地近职亲肆朕纂承选用良士具官某以将家子习知军旅之事以勲阀进又识朝廷之仪忧勤百为慷慨自许比畴劳效屡进官聮载上升閤之华式厚诸臣之劝益思勉励以称恩荣
　　武徳郎云茂诚赠三官
　　尔以边陲盗贼奋不圗躯力竭势穷以死勤事伤居尔体朕甚悼之宜疏异恩超进位等庶其英爽歆此宠灵
　　医愈髙仲谋额外医痊赐绯鱼
　　士惟食功然后无窃位素餐之罪尔以方伎自名为贤王所荐服劳已久序进一官徃其懋哉以称食功之意
　　赵邦补承信郎
　　乃者盗起东南偏师进讨将士用命殄灭无余尔以劳能上功幕膺楙赏汝往钦哉
　　焦诏补承信郎
　　渠魁授首于今七年矣异时将帅犹以未録之功请于朝者功疑惟重何爱一命以为后来之劝
　　问勍龙神衞四厢都指挥使
　　具官某将帅之臣虎贲之士出治边檄入总营屯进有千城固圉之才退有折冲御侮之效褒功録最朕不敢忘尔拔于戎行沉毅有守服劳嵗久忠力有闻只慎一心效于已试超进使号以荅尔庸往圗厥终无乏吾事
　　单宣龚广转一官
　　具官某等乃者军政不脩兵骄卒惰朕亲驾劳军攷覈能否而艺能精练繄尔之劳进官一等往其懋哉
　　起居舍人许亢宗与郡
　　具官某尔以州县之小吏夤縁恩幸躐登册府驯致郎吏一有所试其效皆无足言而以朋附权邪达于朕聴右史记言之髙选不可叨居稍从降黜尚有民社益务循省
　　中书舍人刘珏落职宫观
　　乃者大将误国罔功羣议沸腾理宜谴斥尔以书命之职当暴其罪状明示四方茍懐二心是辜委任具官某自朕初载擢寘词掖不惟喻徳之义依违观望首防不进始言踊跃自奋有嘉报国之忠卒言轻率无谋宜正误朝之罪操两可之説无所折衷职在论思不信若此聊从此薄罚免所居官退处真祠以讼其过
　　林积仁落职监当
　　朕惟敌未悔祸两河骚然不忍坐视吾民于涂炭之中废食屡叹尔为守吏当以身徇国寛于西顾之忧乃者上书数以病告冒荣禄于承平无事之日圗便安于将士效命之时深惟积辜宜窜逺服姑论近职往临闗市益务省循毋重来悔
　　陜西五路制置使钱葢降授朝奉郎
　　朕建邦置守绥靖一方实惟尚谋经武之时非有搜兵伐罪之事夏童弗率怙众扰边疆埸多虞责在将帅具官某荐更任使擢寘近班属三陲内侮之封付五路折冲之寄当思戮力报称所防边遽上闻卒败吾事原情定罪当寘严诛稍屈刑章止从降黜益圗来効思补厥愆
　　泾原路经畧使席贡降授朝请大夫
　　将帅之臣出乘疆场官显禄厚无尺寸之功而以废事失职闻于上窃位素餐之罪不可以无责也具官某奋由外吏擢寘近班夏童跳梁専制一面覆军败绩当即严诛稍屈刑章止从降黜勉思补过服我寛恩
　　范世雄落职宫观
　　朕以边遽屡闻推择将吏固尝拔士于行伍之中而妄言无行之徒穿窬为盗议法当诛具官某乘时艰难挟数用术崛起小吏遽登近列诈穷力屈乃以病辞公议沸腾弹章交上谓小人得志倘容佚罚则义士解体无以劝忠尚屈典刑姑禠近职益思循省毋重后愆
　　王以宁送吏部
　　具官某风俗之衰士大夫懐谩以事其上惩劝已行而为奸不止如以宁者不可以无罚也尔以一介小吏超躐位等専刺举之任亦可以止矣而浮诞益肆沸于众闻聊从附下之罚使小人者知所畏焉
　　徐惕落职追两官勒停
　　具官某尔顷奉使广内奸偷犯法交通权幸莫敢谁何今有司言汝罪恶有状请加究治投窜逺服以为贪吏之戒朕重寘汝于理姑夺近职退处散地益务省循服我寛恩
　　勒停人辛兴宗复遥郡防御隆徳府路钤辖
　　朕以疆埸未宁不忘忧顾思得爪牙之士宣力四方而一二将帅之臣尝挂议吏肆加甄叙以圗厥功具官某世为将家久习边事慷慨自许沈鸷善谋屡効战功亟跻华要中縁坐累一斥不还肆开使过之科进陟兵防之要益思勉厉以称恩休
　　内侍谢琢逺小监当
　　朕事亲之孝虽极天下养犹惧不称尔以龙徳小使给事宫省弗秖厥职申敕屡下逋谩自如稍禠官资投之逺服益务循省
　　刘鋭降五官
　　全晋之郊犬羊大入边城昼闭矢石交攻疆埸之臣其忍坐视具官某早由推择浸被使令盗发所临浸不加恤乃进谬愆之説实懐顾望之心公议不容当寘显戮止从降秩服我寛恩
　　傅广降官
　　羌人犯边一方骚动将士用命庶有成功而全躯保妻子之臣便文自免有司议罪当伏军法朕重寘汝于理止从降秩益圗来効以补厥愆
　　叶梦得落职知杭州
　　矢人函人初无大相过也不慎用其术则仁不仁相去逺矣昔王述不肯以妻兵而薛宣不肯吏朱云古之士不轻用其才以许人如此具官某失于毖慎不自悔蔵一陷朋邪之中投置闲散二十年而言者犹不汝置也虽削名于延阁尚分职于藩符益脩厥官朕不汝弃
　　户部员外郎娄照放罢
　　具官某乃者老奸擅国嬖孽弄权啸聚羣憸尘污省户照其一也投闲未几朋类复还公议哄然尤不汝置姑从罢免服我寛宥之恩
　　康愿许观并放罢
　　天下有道贵贱履位各有攸处然后人无觎心尔等尝有位于朝矣人品凡下不可以污省守之选免所居官畀尔所当得者以称朕激浊扬清之意



　　鸿庆居士集巻二十五
　　钦定四库全书
　　鸿庆居士集巻二十六
　　宋　孙觌　撰
　　外制
　　黄潜善除中书侍郎
　　中书政事之本一新万化之源贤者邦家之基茂建百王之典朕绍膺鸿绪绥御庶邦炎正中微国步孔艰兴衰拨乱坐收三杰之功舍爵策勲进陟五臣之命具官某器资沉毅可以任天下之重学问渊源足以识古人之微早服采于禁涂浸宣劳于外屏敌兵侵境都邑震惊尘氛祲于九重烽燧接于万里立辕门而左袒倡大义于南征间闗百难独见松柏后凋之操险夷一致遂成桑廕不徙之勲是用蔽于佥言擢升右省式慰沃心之望益惇大政之元尔惟不命其承迪以先王之典予其克迈乃训永底蒸民之生兹懋逺猷以对休命
　　汪伯彦除同知枢密院
　　朕惟列圣储休千龄累洽军政隳弛将帅惰骄边兵长驱京邑震扰博延羣臣之议人莫与能檄召天下之兵士无鬭志卒罹变故几至阨危肆畴佐令之功共济经邦之业具官某学贯千载知出万夫沉谋有先物之机居简得镇时之望防华延阁出总藩符属时访落之谋实预扶衰之义肇开幕府爰整师干丰邑故人莫重萧曹之冠云台诸将独髙寇邓之勲是命顺考佥言蔽自朕志擢司兵柄进贰机庭干予心膂之忧实赖股肱之旧胜残去杀期臻奠枕之安保大定功共享销兵之福往成茂渥永底丕平
　　吕好问除尚书右丞
　　富贵不足解忧方极慕亲之念孝弟施于有政莫先同徳之求朕以眇躬嗣承大统遭家不造凛若渊氷虽三军举同左袒之心而二圣未返北辕之役棠棣之华韡韡敢忘原隰之求大隧之乐融融有待封人之荐具官某儒术之茂闇然日章信厚之资老而弥笃偏议甘泉法从之列实自靖康总揽之初从容片言绰有回天之力险夷一致益肩衞上之忠肆图邦命之新进总文昌之辖倚老成于典型之重登世臣于故国之遗朕之股肱谅同休戚其念两宫戴天之义体予一人侧席之思倘能遣侯公而説之必有御赵王而归者亶惟乃辟是佑则于永世有辞
　　冯澥除资政殿学士知潼州府
　　朕奉承至尊绥御羣辟圗旧人而任政共成访落之谋肩一徳以保躬屡上均劳之请防稽陟典申锡賛书具官某雅量镇浮訏谟经逺之才之美有望道之思至大至刚得养气之义入持枢筦进贰文昌属予纉绍之初喜则仪刑之老屡行封奏祈解烦机诏谕数颁恳辞莫夺念崇宁之遗直岿然独存顾靖康之旧臣留之不果陞华书殿出总藩符以大臣暑行徒得淮阳之重而逺猷辰告宜存魏阙之心只服宠章益绥夀嘏
　　李回依旧延康殿学士知洪州
　　入防枢院久资帷幄之谋出殿大邦増重藩宣之寄眷予哲艾为国老成辞肯机务之烦用锡宠光之祉具官某受才宏毅秉义正方正色立朝屡效排奸之力懿文华国尤髙润色之工擢自宪台入司兵柄遽形奏諌欲遂便麾属予访落之初防倚守藩之辅抚绥疲瘵慎固封圻仍书殿之隆名镇南昌之巨屏周旋中礼蹈古人难进之风明哲保身应君子有终之吉服我休命永肩一心
　　范宗尹除右谏议大夫
　　靖康初政广开言路日昃延羣臣之议夜分览四方之奏异论蠭起予夺相乘故虽屡勤侧席之求而终不克享贪贤之利肆朕纂服登用正人茍一言可以兴邦则天下如指诸掌具官某志节刚大识度精博顷在宣和以布衣发策力陈时政之害逮事渊圣以谏臣抗疏独累宰相之非虽圎枘方凿势有不容而曲突徙新効见今日复畀旧物进长谏垣挺一身之安危为藜藿之衞折众言之淆乱制樽俎之冲竚闻嘉猷以对休命翁彦圗除寳文阁学士知江宁府兼江南东西路经制使
　　楚汉相拒荥阳百战不殆而萧何独全闗中为汉开基之冠安史拱陷河洛赤地千里而刘晏营治东都佐唐中兴之业肆朕纂承之始未堪多难之忧选建臣工鼎新邦命必有中外文武之选副于精厉宵旰之懐具官某智术疎通风力强鋭爰整勤王之旅益肩衞上之忠进陞内阁之华益壮大邦之翰命徒作室揆日相方毋从干没之奸以蠧邦财毋容聚敛之吏以耗民力毋张空撮以衒虚名毋急近功以贻后患益思刻厉追配古人
　　张深除龙圗阁直学士京兆府路安抚使
　　秦地披山带河持防百万陆海之富甲于四方炎正中微小雅进废国步日蹙强敌扇行申画郊圻责在将帅具官某刚毅之气足以任重忠信之行足以镇浮歴事三朝夷险一节中分边锁首忤贵臣风绩凛然老而弥笃进陞内阁镇抚大邦为朕长城折冲千里竚闻报政嗣有宠章
　　王庶除直龙圗阁权发遣鄜延路经畧安抚使
　　具官某山西古秦俗也扼虎命世之才裂背决胷之勇常雄视天下属时承平气节衰矣而故家遗俗犹足镇羌戎于万里之外以尔忠信之行事上不欺刚健之才临机克断践更庶事风绩蔼然进直河圗往治西土追还故俗着之风声使齐人归我侵疆汝亦与有亡穷之闻
　　范致虚知邓州
　　朕承至尊绥御羣辟而三朝元老四镇大帅越在外服想见风采肆颁陟典以示宠褒具官某髙明敦大之资辨丽博通之学发纾贤蕴服在迩僚肆防秘殿之书益壮大邦之翰西洛之去思尚在咸阳之报政已成改畀左符往绥南上国之俊老义同艰难増重一方折冲千里往服朕命奚俟训言
　　宋齐愈起居郎
　　具官某朕绍膺时万之休防逢阳久之厄临朝愿治当馈思贤稽合庶贤登用正士寘诸坐右其永无愆尔以艺文冠冒多士语妙天下气葢诸公靖康之初偏逰清贯防书中秘列属宪台誉宣一时想见风采擢升柱史共奉殿防君举必书毋悼后害
　　苏迟除右司郎官
　　具官某朕绍休鸿绪思用老成注想方深憗遗兴叹懐人念逺知狐突之教忠崇徳象贤庶臯陶之济美以尔儒术之妙似其先人忠厚之资信于当世属靖康之初政褒元祐之名臣故家尚存遗风如在肆予纉绍想见仪刑擢自台郎延登宰属益思勉励光贲前人
　　杨渊除工部员外郎王起之除屯田郎中秦伯祥除虞部员外郎
　　具官某等尚书政事之本也朕初践服天下观政一有僣差之累浸成蠧害之原尔等或在文学之科或居政事之选首膺任使延寘中台毋从吏谩以慰民望
　　李祐除京东转运副使
　　具官某青齐之国沃野千里麻桑之富衣被天下干戈未靖饥疫相薰申饬使轺布宣徳意勿谓海隅之逺在予庭戸之间以尔慈恵有循吏之遗风议论得时臣之余烈荐更任使强敏有闻载畴尔劳奉使一道助朕初志益脩厥官达于敛散之权不失绥懐之体上下与足时乃之休
　　周望除考功员外郎
　　具官某一介之士资适逢世皆能自致于显庸而中台望郎独髙文武一时之选尔以忠义之操间闗贼中幕府咨询又着婉画擢升郎省将有试焉行其所知以赴功名之防
　　黄彦除京畿转运判官
　　具官某阙门之外恵泽所先强寇内侵赤地千里人罹涂炭祸及鸡豚乃饬乘轺赋命之臣体予哀矜元元之意尔由推择奉使邦畿尚有遗民往喻朕意如烹鲜勿扰如制锦勿伤手拊摩之裕其衣食宜体任官之意勿懐择事之心益励厥脩美成在久
　　刘防除直秘阁知郑州
　　荥阳大屏国之藩维靖康以还守将三易士无特操寇至辙奔肆朕纂承尤慎推择以尔器资深厚风力彊明慨然请行寛予西顾隠若长城之寄忍为襆被之谋中秘防书坐镇千里亟闻报政嗣有宠章






　　鸿庆居士集巻二十六
　　钦定四库全书
　　鸿庆居士集巻二十七
　　宋　孙觌　撰
　　劄子
　　侍御史论太学诸生伏阙劄子
　　臣伏见敌人拥万骑入朔方跨大河直抵京阙忽睹神州隩区金城汤池之髙且大也敛兵不动遣使议和将相大臣盍量彼此之势勿亟勿徐示以闲暇使之疑惧有虎口之虞压以重兵不战而威之使去此万全之上计也忽传李纲刦寨之败上惊朝聴下骇羣情为之奈何纲本书生素不知战力小图大挑发兵祸以帷幄之臣行穿窬之谋以王者之师为攻刦之计借令出其不意偶获小利犹为怒敌以误朝廷而狂率无谋漏言于旬日之先提数千兵以入空寨尽驱而纳诸陷中无一存者九重帝居宗庙社稷所在而侥幸于一掷滔天之罪车裂以狥死有余诛方从薄罚而太学诸生陈东等聚众伏阙鼔倡羣小妄谓宰相隂有异谋开关延敌欲起李纲复还兵柄俄顷间啸聚数万挝登闻鼔呼声动地手掷瓦砾徂击大臣屠裂中贵人流血满道天子震惊与之召还李纲然后解去自衰乱板荡大坏书传所载未有如此之甚者也唐徳宗除国子司业阳城为道州刺史太学诸生诣阙请留夫城者道徳文行一世标表常率谏官合攻裴延龄不得为宰相名震天下诸生请留以为师范朝廷所当从从之是众为政也太学者贤士之关礼义之从出也朝廷重建师儒营宫室丰饩廪以养士祭酒司业以率其属博士掌训导正禄掌矩规恩礼深厚教法明具士当洗心易虑以承上之休徳陈东等乃幸天下有大变蔑视官司不告而出怙众兴讹厚诬朝廷朋比罪人迫胁君父肆行杀戮遂至大乱而李纲不知羞愧尚戴其面立于朝端东安坐学宫洋洋自若失今不治他日必有握兵之臣刦制天子武夫悍卒戕害将帅县杀其令丞郡杀其守尉以众暴寡必自兹矣臣承乏国子司业时童贯脩建武学落成矣陈东为教谕议率同列献书童贯请车驾临幸其中有不从者遂至讙哗臣闻之曰武学落成何与太学之事顷者乗舆幸太学而武学生例被恩此东所以建献书之议葢东狂生不分窥其志止欲图尺寸之柄倡狂不已以至称乱今虽未即典刑当具申学法屏之逺方使终身不齿为多士之戒无令复为恶以阶祸乱天下幸甚
　　中书舍人上殿劄子
　　臣蒙恩召还不胜区区忧国之心以谓新宰相当国北方边事必有一定之论起居郎胡交脩为臣言北使王芮奏事殿上请割三关之地时交脩侍立亲闻其语芮曰今日得三关明日旋师去矣如朝廷不许则相国自河东来屯兵南郊围城之西南皇子郎君自河北来屯兵北郊围城之东北未论攻城由京畿五百里外燔烧荡尽使鸟鹊不能过也芮退上问宰相唐恪三关葢如何恪曰不予则必来予之臣不能保其不来三问三对如此上赫怒曰卿是宰相何不决此议恪对如初臣太息而言曰方强敌怙众昧于一来仰见中国之盛大四方勤王之师日至将相持重严兵固垒断抄掠之路不出一伎示以形势俾莫吾测与之讲可以万全夫何行营大臣狂谋谬算出于刼寨一败涂地传笑四方而后人敢轻视朝廷始欲割三关以要吾君宰相既知其必来矣来则何以待之臣闻战国时齐韩魏共攻秦于函谷关求出楚怀王秦王谓楼缓曰三国之兵深矣寡人欲割河东而讲缓曰河东大费也免于国患大利也此父兄之任也王乃召公子池而问焉对曰讲亦悔不讲亦悔王割河东而讲必曰惜矣三国且去吾失三城此讲之悔也王不讲三国入函谷咸阳必危又必曰惜矣吾爱三城而不讲此义不讲之悔也王曰均吾悔也宁亡三城而悔无危咸阳而悔也遂与魏封陵与韩武遂以和夫秦居战国最号强雄尚割河东以纾一时之急其后席累世之富选将择士白起蒙恬王翦之徒起而用事遂并吞六国而有天下所贵因败为功转祸为福其权正在此也今之三关河朔重地举而弃之则京师无藩篱之卫陛下不得一日髙枕而卧矣狂士刼寨误国至此岂不痛哉今京师无大岳三涂崤函之固独恃一河耳防河将吏望见兵革兽骇鸟散不知所在大臣依违畏弃地之责将帅驽下无干城御侮之功万一敌人举国而来屯兵城下如有王芮之説臣恐社稷之忧不止三关而已也冦益深矣陛下当权祸福轻重独防而行之宁失三城无使咸阳危而悔也臣承乏侍御史首论诸生伏阙鼓倡羣小以胁君父又论大将刼寨激怒强敌以误朝廷计拙言狂得罪去国今蒙陛下召归西省俾赞书命不胜区区忧国之心又建割弃三关之议上拂圣心下违众论可谓不知量矣秦王议割三城楼缓不肯对公子池亦操讲不讲之説使王自择如臣蝼蚁之命直言无所回隠其为狂愚死有余矣
　　崇政殿集众官议合不合弃三镇劄子
　　臣闻蝮蠚手则斩手蠚足则斩足何者为害于身也边衅骤兴乗中原久安无备倾国而至当顺而抚之以幸无事而刼寨之臣狂猖妄作挑发兵祸以遗国家手足之害陛下当亟为去之去之不果为心腹之患必矣方北马南下经河朔二千余里所过州县无一人一骑北向发一矢以抗其锋者设欲据大河为限孰能御之其欲得三关者犹以故地为名耳然绍圣用事者仇复元祐诸臣以弃地之罪削除名籍投窜岭海禁锢子孙累赦不宥可谓酷矣今自大臣侍从与缙绅士大夫之众非不知三关之地不得不予也非不知予三关之地可以欵兵而纾祸也而元祐覆辙在前孰肯复出为国家安危之虑以蹈异日之悔莫若巻舌不言自为计耳臣独何人首倡此议葢区区之意以为割己之地彼当退聴两国休兵得嵗月之顷扶颠持危以强国势选将厉兵以固边圉兴衰拨乱可以复古建中兴之业未为失也倘以失三镇为悔追责有义之臣论为城旦投之穷裔臣甘如荠不敢辞也臣又闻择祸莫若轻择福莫若重今日之事有祸无福河北寝陵与河南孰重三镇之地与京师孰重陛下知所轻重判然不疑则当急去手足之害无重心腹之累矣
　　中书舍后省论胡舜陟不合令分析状
　　今月日本省送到侍御史胡舜陟奏乞迁都奉圣旨令舜陟分析臣伏见舜陟实有区区爱君忧国之诚心而辞不达不足以感动圣聴臣详味其言推原其用意葢谋臣议士先见之明为宗庙社稷万全之计不可不察也今春干离不推众数万长驱而至陛下疆圉之臣州县之吏防河之兵望风逃散无一人致忠效命与之校者遂至京师如践无人之境刼寨之败一军尽覆将官姚平仲跨一骏骡遁去葢彼诚不料堂堂中国之大而技止于此也今闻斡里雅布由河北尼雅满由河东举国大入以臣料之士马之众必数倍于前日陛下宿将如种师道已病亡种师中为许翰以逼留督战日受三四檄不堪其辱赴敌而死太原之围李纲屯兵于懐州千余里外不能救亦已陷没李弥大妄杀立威诛胜絶统正官张师正一军反侧散去为盗山东淮南两路为之骚然臣承乏直学士院被旨撰祝册祷河神望其冬三月河流不氷复有献计者宜聨数百艘宿火其中可谓儿戏而郭京者献六甲法欺罔朝廷尤为妖妄臣在都堂客次适与京遇因问京曰学士院中书后省街司十数辈尽投六甲兵法去矣此市井小儿岂堪战耶京曰只要拾蕃人头耳臣又问曰谁斩蕃人而使此辈拾其头耶京不答而愠怒发赤是时翰林学士吴幵给事中安扶中书舍人杼防李擢在堂闻京之説相视太息而大臣又论奏侍从官妄议沮军悉差登城分守四壁朝廷所以备敌者设施措置之方如此则舜陟建迁都之议不为过矣今有千金之子闻一逸贼入境左提妻右挈子羣趋疾走以纾一旦仓卒之变而不复顾其家况今之势彼以百战百胜虎狼之师鼓行而进无御其前退无蹑其后乃欲祷祀鬼神尊信妖妄使万乗之尊端坐九重以须其来危孰甚焉万一有如王芮之言两军既至王城外州县聚落燔烧五百里埽荡一空则孤城岿然独存亦何以为国昔者太王不忍鬬其民避狄去岐百姓归仁文武之兴子孙传世八百余载伏望陛下审彼已奋神防视强敌之势方张如彼而朝廷御戎之备如此不惮旬日之劳徙建别京图万全之防如舜陟之议特赐开纳天下幸甚
　　讲筵乞读范祖禹唐鉴劄子
　　臣闻人主无职事惟辨君子小人而进退之则人主之职也然君子小人不可以并进于朝譬之氷炭同处一器必至交争君子不胜则奉身而退乐道无闷小人不胜则含怒忍耻千岐万辙窥伺便利以求必胜一日得志遂肆毒于善良三隂在内其卦为否祸乱之原不可不察迩英进读资治通鉴上起战国下终五代千三百余年圣主贤臣暴君污吏是非得失之迹治乱兴坏之端葢数十万言而文辞浩繁进读有时一日万几终不能徧臣窃见故翰林学士范祖禹撰唐鉴一书専论唐三百年君子小人善恶之辨唐之所以兴以君子其所以废以小人着之简篇炳然在目其言曰我不可不监于有夏亦不可不监于有商故周之王以夏商为监今所宜监莫近于唐凡三百六十篇杂为十二巻元勲盛徳乱臣贼子忠邪贤佞如指东西如分黒白开巻了然陛下即政之初博延儒学之臣日侍帷幄朝夕纳诲以辅圣质之明与其论事于未然孰若接已然之状与其考言于未试孰若视已试之迹臣愚欲望圣慈每御迩英诏左右之臣进读唐鉴一二篇不出嵗年可见唐室废兴之由尽出于君子小人用舍之际善为可法恶为可戒必能补圣政之万一
　　上何丞相劄子
　　某承乏侍御史适遇勍敌称兵犯阙朝廷愤然方议讨除某累奏言讲和之利太学诸生陈东等啸聚羣小伏阙下请用李纲某疏论以为怙众作乱不可长王黼以误国戮死而召蔡京归赐第某又论蔡京称诛合行贬窜呉丞相大怒以某妄论伏阙罢侍御史责守和州才数月呉相亦以党蔽蔡氏罢去某蒙恩召归西省遂赞书命又防北使王芮请三关故地奏事殿上言辞不逊唐丞相操两可依违不决某疏言三关虽河朔重地事急矣且防然去纾一时之急以俟后图唐丞相复大怒令守城东壁某非病狂防心者既触呉相李枢之怒得罪去矣今又忤唐丞相斥守东壁以人情计之岂所愿欲也哉然自古中外之势迭相盛衰时方厌兵则讲和好夫岂其情葢不得已耳汉髙帝平城之耻吕太后嫚书之辱岂不能一战终不肯以一朝之忿遗子孙数世之忧宁含垢忍耻置之度外而不与校今彼既乗百战百胜之威进薄城下无所忌惮设有良将精兵可以角胜而宗庙社稷所在譬犹隋珠弹雀未可轻动又况无将兵乃张空弮以搏数十万虎狼之众某区区进和戎之议不为过矣蔡京当国二十余年以绍述先政刼持上下元臣故老屏弃殆尽交结阉寺汲引羣邪罔上欺君穷奢极侈纲纪荡然公私空匮一时得位者更相视効以阶祸变而吴相方欲召还赐第以为谋主台谏乌得无言陈东伏阙召乱其事已见内之京师百姓杀统制官辛康宗外之福建军士杀帅守栁亭俊堂陛陵夷难乎其为上矣今者粘罕围西南干离不围东北王芮之言又验矣某之意葢欲权祸福之轻重捐三关以为欵兵之计何足深罪而斥守东壁方天下晏安无事之时侍从官犯忤宰相小者褫官夺职投弃散地大者除名削籍流窜岭海而宰相安坐庙堂固自若也某事朝廷十年以文字为官守言语为职业一言逆耳令冒矢石抗强冦于城陴之上设有败事某不过一死而唐丞相亦欲如曩时诸公安坐庙堂取一快之适哉是亦不思也辛康宗既死有旨犒赏军士有司方诣左藏库支请未至而唐丞相以某不时支散夺三官为承务郎意欲嫁怨使某复为一辛康宗岂不太甚矣乎今自知不任释位而去非相公外有御戎之长防内有保国之逺图必不肯与之任莫大之职责于此时也某以眇然一书生岂可使驾御羣黥守卫城壁相公盍责以勇悍之将诸练军政者使某受代而去不然一旦误事非某一人之休戚也
　　二
　　某据大学斋仆甲头状称本学秀才五六十人手持白棒赶逐巡更斋仆云是奸细各出门去我自巡获当夜打开韫玉斋封锁擅搬出官米二百余石今根寻夜尽在诸斋未曽匀动乞申朝廷差官拘收入食免致将来虚负罪责某谕令且去朝廷多事方应付军前事定月理防数十人者罗并于廷曰本学秀才聚众伏阙恐吓官家骂詈宰相手杀数员内贵更无世界朝廷方降诏书奨谕今搬出官米粜卖已尽他日必定诬诳斋仆偷出朝廷主张秀才将某等流配三千里外鬻卖男女陪偿不了某曰与汝刋送监照防于是又拜曰今将斋仆二三十人分在监西门大学门律乐把截门不放升斗米出去须待拘收入官方得向后安稳无事某聴其説虽有理而无以处遂携状呈相公并状首一人令面覆相公亦未有所处而孙枢宻适至相公出其所诉状示之枢宻公曰秀才便偷米只是斋仆偷了相公与某相视矍然果如小人所料某曰秀才斋仆髙下固有间秀才攘米令斋仆任盗贼之罪乎枢宻公笑不言良久引去某窃谓君子小人不可以名求之古之贤者亦有出于贩卖小夫农工走卒之中而儒生学士世所以望为君子或放肆不轨小民之所不若唐六馆之士岂尽贤者朱泚之乱一何蕃叱之无一人受污今太学诸生岂尽不肖一为陈东所诱遂相朋为乱某时任言责极论东伏阙之害以为朝廷以李纲故未即典刑盍且用学法屛之逺方以厉其余而圣旨以某妄论伏阙罢侍御史今日将相之储所谓久于其道而天下化成者其効如此某以为且当防惜国体不可暴其事传笑四方欲望钧慈捐弃此二百石不问特降旨挥下本监官将韫玉斋官米监视封锁仍旧谕斋仆打更看守免致羣仆纷然讼诉讙哗以为口实为学士大人之辱
　　给事中上殿乞复常平劄子
　　臣伏见神宗皇帝脩讲常平之政置提举官行其法于天下尔时钱谷充斥府州大县至百万小县犹六七十万贯朽粟陈不可胜校臣又闻役法初行取寛剰钱不得过二分以备水旱至元丰八年计所积有三千余万贯石元祐二年京东转运使范纯粹欲以此钱米买田举行熙宁给田募役如边郡招弓箭手之法是时寛剰钱米尚有此数则常平之所积天下不可胜校可见矣崇宁中始取充学校养士居养安济漏泽园等费政和以来又取以供花石应奉之资横费三十年所防十八迩者议臣追咎熈丰改作遽罢提举官而常平之财所存十二犹以亿万计一旦斥罢委弃他司争取妄用遂至埽地甚可惜也然而转运使漕挽军储上供之外趣了目前以号称职无一金之藏他日朝廷有大水旱招集流亡有大举措缮治宫阙经画残破召募军马以备不时缓急之需则非转运使之所能办也方时多事财用为急比见朝廷遣诸路抚谕添置发运副使措置递马催发纲运不免差官夫岂得已所谓常平提举官尤不可已也伏望圣慈明诏三省选用老成之士追复常平提举官申讲补助之政増广蓄积之备使他司不得侵而异日有所恃以为万世无穷之基






　　鸿庆居士集巻二十七
　　钦定四库全书
　　鸿庆居士集巻二十八
　　宋　孙觌　撰
　　四六杂文
　　马迹上梁文
　　四郊烽火诞弥蛇豕之墟一岛风烟宛在鼋鼍之窟鸣杼出鲛人之馆浮杯开梵帝之宫偶避地于兵间遂问津于耕者鸿庆居士数竒半世多难百罹救过吹齑悼心喘月平生许国卧陈登百尺之楼晩嵗营巢住扬雄一区之宅命龟三卜避盗五迁独行鸥鹭之羣共集鸡豚之社半山衘日落帆影于岩中万壑留风过樵声于枕上蓬茅不翦畚插自随遥开白板之扉缓扣乌犍之角儿童拍手竞欲挽须妇女譍门那闻轑釡泥田父瓦盆之饮荷园官菜把之恩怅昨梦之已非佚吾生于既老木尼士安能为福亦又何求土偶人自得所归于焉自息共此百家之聚来同一笑之欢
　　抛梁东春入山村处处同涧草不锄随意緑岩花无主为谁红
　　抛梁南鼻息齁齁午醉酣一箑淸风吹酒醒槐宫不见府潭潭
　　抛梁西乱棘孤藤刺眼迷雀啅风前红皱小鱼跳波底碧圆低
　　抛梁北万顷沧波围泽国风引仙舟到复回山人俗驾何须勒
　　抛梁上霜余禾杪浮新涨肯教百鬼瞰髙明怨雀惊猿号夜帐
　　抛梁下燕雀纷纷来贺厦呉王宫殿旧巢空共此葢头茅一把
　　伏愿上梁之后蛇蛟结蟠犬鸡蕃息野茧大如瓮盎禾菌髙若坻京遇桑间之饿人一饱之恩犹在覩梁上之君子大千之刼无因凡我往来共此快乐
　　西徐上梁文
　　践蛇茹蛊脱身五岭之陬补劓息黥归老三家之市桑麻接畛鸡犬交音已免贾生问鵩之忧遂谐韩公见蝎之喜富阳故侯炎海虫蛇之侣玉川虮虱之臣属开晏婴齐屦之言遂解钟仪楚冠之絷蜗盘两角已同坠甑之观貉共一丘岂恨虚舟之触向空而书咄咄击缶而和呜呜望故家以终焉羡吾生之休矣廼占吉日爰举修梁邻翁无争畔之嫌山灵有筑垣之助地偏壤沃井冽泉甘岂徒恋三宿之桑固将面九年之壁老蟾驾月上千岩紫翠之间一鸟呼风啸万木丹靑之表黄帽钓寒江之雪靑簔披大泽之云行随鸟鹊之朝归伴牛羊之夕拥百结之褐扪虱自如拄九节之笻送鸿而去闾里缓急皆春秋同社之人兄弟团栾共风雨对牀之夜盍申善颂以佐欢謡
　　抛梁东卧占寛闲五百弓一榻淸风残酒中半窻花影日曈曈
　　抛梁南弥勒年来共一龛绕树时闻鸟擭擭弯弓莫向虎耽耽
　　抛梁西落日投林急鸟栖一抹残红犹未敛半钩新月挂檐低
　　抛梁北一袭单衣老无力且令斗酒百忧寛莫遣家书万金直
　　抛梁上万壑烟霞集遐想颠倒山公白接防光芒太乙靑藜杖
　　抛梁下去去从今事桑柘好与龟鱼作主人更伐豚羔燕同社
　　伏愿上梁之后千缾解祟三揖送穷人面看年年嵗嵗之同花枝见夜夜朝朝之好以二百五十亩公田之入尽归酒姥之家为三万六千日醉乡之逰独占地仙之籍
　　金山大殿上梁文
　　万川东注一岛中分长江介吴楚之冲故刹踵梁陈之旧肇新兰若寅奉金仙都统太尉得正法眼藏而现宰官了一大因縁而作佛事眷兹胜地独有頺基钟鼓不鸣龙象皆泣毗耶城大居士已属当城妙髙台老比丘而为説法指囷分粟除地布金嗣开只树给孤之园首建释迦文佛之殿六鼇负出三神山仙圣之宫一鹫飞来四大海龙神之防逈起诸天之上中严两足之尊仰止仁祠俯伸报地大安国步如北海若之难穷永锡帝龄等西方佛之无量爰属修梁之举共赓击壤之音抛梁东赤岸银河一水通万叠彤云竟大起六龙推出半轮红
　　抛梁南一勺中冷乳水甘殿阁风来铃自语曼陀花雨落毵毵
　　抛梁西草舍芜城望眼迷日脚未收蜺饮海涛头初上雪平隄
　　抛梁北北户星光珠的砾夜鹤休惊蕙帐空古佛铜龛有弥勒
　　抛梁上堂堂文文真金相光明五色烂摩尼八部龙天尽回向
　　抛梁下二士三生同本社庭前古栢自长春袖里灵珠光不夜
　　伏愿上梁之后四恩拥佑十力防持万徳从众香之鉢而来羣魔分一炬之灯而去三登嵗美百顺人康六合混同城池有金汤之固千龄际防山河书带砺之盟凡在见闻共兹快乐
　　资圣上梁文
　　肇开胜地化出寳坊大啓重闉同登觉路恭惟资圣堂头圆明大师悟最上乗法现比丘尼身住舍卫国给孤之园坐毗耶城维摩之室佛光续千灯之照天花呈五叶之祥鼎新六代故刹之遗雄视一方丛林之冠乃涓吉日爰举修梁万徳瞻依百神呵防迎白象驾拥金盘陀开黄龙阁跪铁门限月标指上珠现衣中穴痴蝇之纸而见日光发醯鸡之防而睹天大盍申善颂用佐懽謡
　　抛梁东一防龛灯照佛红卧聴木鱼呼晓粥悠悠残梦履声中
　　抛梁西道指灵山路不迷莫作瑶池阿母看金身自拍佛肩齐
　　抛梁南待试曹溪一勺甘岭上伽黎拈不起凭师更説后三三
　　抛梁北身前身后三生石住世因循五百年两手摩挲话铜狄
　　抛梁上寳葢盘空防龙象堂堂一路总持门煌煌百寳光明藏
　　抛梁下地布黄金光不夜涌出靑莲十丈髙不比凡花有开谢
　　伏愿上梁之后三灵丕应千佛光临泰阶调玉烛之和寳厯验萝图之固官寮有九迁之喜士庶迎百顺之休应生不住布施之心同证无上菩提之道
　　和州饯交代赵朝议乐话
　　朱幡皂葢方颁楚泽之春锦缆牙樯又泛秦淮之月箪壶填道箫鼔沸天纷然卧辙之氓居有挽须之意恭惟交代某官忠纯许国岂弟宜民时维北斗之一人来拥东方之千骑望长安之日久驰公子之心快楚台之风聊共庶民之乐爰膺妙柬移牧通都五马攒花难驻云霄之步九芝涂检竚沾雨露之新知郡侍御夙陈燕豆之欢増重交承之契十眉环坐千指调丝长歌牵独茧之缲百柁倒琼艘之渌渭城朝雨寄别恨于垂杨南浦春波渺愁心于碧草
　　天涯万里一尊同醉眼愁看一堕空画角孤吹千嶂晓防舟横系半江红啼妆尽画梨花雨舞袖犹翻柳絮风只有邦人颂遗爱棠隂绕屋自茏葱
　　平江燕张节使乐话
　　碧油开道共欣凯奏之还皂葢迎门大啓賔筵之盛恭惟某官名髙八阵气葢诸公竒谋参玉帐之筹妙柬注枫宸之眷方上圣推毂军门之日正偷儿弄兵草莽之时折棰一麾投戈四溃铁衣百万尽归细栁之营珠履三千坐啸红莲之幕知府待制恭陈燕豆暂驻旌麾鼓歌干霄箪壶塞路画角巻珠帘之雨舞茵生罗袜之尘云起雪飞百柁倒琼艘之緑河倾月堕十葩摧蜡炬之红
　　秋风猎猎巻红旌贼垒怱怱唾手平坐倚柁楼天上至卧闻鼓角地中声九门合遝追锋去千里讙呼负弩迎从此三吴传胜事一时草木尽知名
　　代答婚
　　髙门列防久已服膺陋巷编茅重慙非偶龟筮协吉羔雁旅陈伏承某人大丞相之家典刑故在而某从孙女老书生之子蚕织初更异日相望风马不交于齐楚余生何幸门墙遂接于朱陈
　　答余氏问亲
　　三星照户之光已届婚姻之九里渐河之润实繄阀阅之髙伏承某官一乡之月旦所推大父之风流靡逺而某侄女遂依名族以亢衰宗坦腹踞牀已见出诸郎之右齐眉举案庶几事君子之恭
　　答李氏问亲
　　风马殊方相望于万里金兰一气遂合于两心发币来临占龟有喜伏承某官大丞相之后绰有余风以舍弟女子故将军之家尚存素履世方乱矣岂无一士之可依天实为之庶几百年而偕老
　　答董舍人问亲
　　北际南垂逈若星辰之次东倾西应自同鍼芥之投夫岂偶然适有天幸伏承某官英妙无窥园之好而某舍弟县丞长女素风犹映雪之余早縁草木臭味之同不改风雨晦明之度佩至言于三复固无磨玷之尤出妙句于五噫共有相舂之乐
　　答王氏问亲
　　防书延阁早陪鹓鹭之聨窝迹穷檐义玷葭莩之末伏承某人名驹千里竒产万金以某舍弟县丞次女方从姆傅嫺机杼之工莫助尊章荐苹繁之祭不谓好逑之意俯循代匮之规二姓交欢敢议防军之配一门推重孰逾阿大之贤
　　答曽氏问亲
　　菅蒯代匮奚俟齐姜之求芹藻可羞宜效野人之献伏承某官世胄实江左衣冠之表家声犹鲁国洙泗之余以某侄女固尝袭荆布而傃贱贫可以执箕帚而奉洒扫属室家之有愿式谐鸣凤之占繄枣脩之告防遂贺乗龙之喜
　　答张氏问亲
　　婚姻好合亦已累年情义绸缪殆如一日固应求旧岂复图新伏承令嗣主簿挺鸾鹄之姿而尚栖于枳棘以某舍弟县丞幼女袭布荆之素而不废于蒯菅发币孔嘉揲蓍甚吉视崔卢一时之望固已欿然缔朱陈二姓之懽永为好也
　　超宗求婚
　　卖婚久矣浸已成风倾葢欢然莫如求旧式伫肥家之庆聴忘脩贽之恭以某长男早习箕裘粗闻诗礼偶诸姑择壻之日亦外家求妇之时眷言啐啄之同兹葢绸缪之固抵龟不用投斧而行鲁卫亲亲自同兄弟朱陈世世不替婚姻庶乎相依唇齿之间可以尽索形骸之外
　　强宗求婚
　　罄三请之勤方慙率尔敦一日之雅何贶如之兹者伏承令孙女属当择对之年而某小侄强宗适契有家之愿命龟献卜执雁告防荐食芹之甘靡虞于按劒交防金之利式伫于报琼
　　伯宗求婚
　　手足之情钟本相期于原隰婚姻之好合兹有望于桑榆盍申执雁之恭永缔施松之托某小侄伯宗者属在诸姑子姓之行而小四甥者实次外家季孟之间应縁两喜之言傒俟三占之吉视崔卢之门户亦何足道哉繄鲁卫之兄弟固无间然矣
　　介宗求婚
　　访故家之剑悼既往之莫追赋束薪之诗庶后来之有继更重绸缪之好盍申燕婉之求伏承令侄女宛如卫女之贤问诸姑于淇水而某中子介宗者端若秦姬之子见舅氏于渭阳固已托莩于葭中更欲施萝于松上故无失故无复何求新之又新当自今始
　　表宗求婚
　　仰崇墉之数仭寒温之问缺然缔髙援于一言宿昔之因审矣喜深一老光冒弃宗比者伏承总干学士令长女近代名臣之家本朝循吏之后儒风未泯家法仍存以某舍弟尚书第三男表宗方读父书尚勤师范敢聨姻娅遂登通徳之门属有姓名已着系婚之籍其为欣喜难尽名言
　　宏宗求婚
　　鸡豚同社桑梓交隂早缔嘉姻更申旧好伏承司理宣教第四令女簪缨仕族逢掖儒家爼豆尝闻蓬麻自直以某尚书舍弟第四男宏宗为农为圃方续父菑学礼学诗尚亲师范一言作合两喜成和河鲤之求固慙率尔霜钟之应厥有由然
　　夀宗求婚
　　了无半面未谐窥管之因属有片言遂契投胶之合涓辰协吉愿缔华姻伏承令女婉嫕有容徳门之胄而某小侄夀宗幼孤自立衰绪之余方申下女之求适际有家之愿自慙非偶遽防谢庭玉树之芳犹幸同声庶闻嬴氏凤箫之应
　　代答
　　窥夫子之墙窃有执鞭之慕埽君相之舍尚怀按剑之疑岂谓诸郎择对之初不间下走抗鹿之贱伏承令嗣学士议论犹存家法文章已有父风遇郗鉴之容若无视络秀之家何有代匮可矣奚为食鲤之求何贶如之遂窃乗龙之喜
　　代答
　　早以父兄获预俊游之末晩因童稚又尘姻娅之聨集盛礼于一门缔交期于三世伏承某人众谓恂恂无子弟之过而某女子自恐兢兢贻父母之罹重勤庆币之先适契有家之愿莫不代匮毋废穷檐菅蒯之求可以晤言庶乎东池纻麻之沤
　　代杨氏求婚
　　一防同井宻依桑梓之隂百尺干霄逈结丝萝之托伏承某人汾隅鼻祖号路名家世绪相承风流如在如某者穷乡冷俗陋巷诸生敢怀河鲤之求式伫涧苹之采望尘瞠若虽同楚越千里之遥倾葢欢然遂结朱陈两家之好
　　代答婚
　　枌榆同社藐然鸡犬之闻羔雁旅庭端若駏蛩之应遂徼一时之幸求谐两姓之欢伏承令嗣某官袭父祖之箕裘而家法且存以某登仕兄幼女奉尊章之槃帨而妇仪已习榛栗枣脩之贽以辨男女不敢过焉苹藻蕰蘩之菜可荐王公永为好也
　　代余氏答婚
　　婚姻之合有初方轸楚弓之念宿昔之因未改举欣赵璧之归族党交欢里闾赞喜伏承某官勲烈名臣之世文章后学之宗眷此春秋鼎盛之时独见嵗寒后凋之操某县丞弟次女复嗣奉匜之荐庶几案举之恭薪楚之束绸缪不替靑氊之旧琴瑟之鸣和应宜同白首之归
　　族妹再适为张丞继室答婚
　　郑通徳之门在望窃懐附骥之荣傅孝廉之室久虚辄备续貂之乏伏承县丞宣教汉金张之华胄唐燕许之故家以某云云宦冷枕流门寒映雪夜乌啼而三绕眷梁木之可依雉朝雊以双飞属商弦之屡断娶妇有如孟徳曜其亦可哉择对而得温太真岂所望者虽重夺流舟之守讵敢忘举案之恭
　　答董舍人问亲
　　通徳门四牡之路莫窥墙仭之髙平舆渊二龙之乡幸接州闾之末俯膺大贶重以好辞曲敦久要之情永缔欢门之固伏承令孙承务名驹千里奇产万金乃眷女孙粗嫺姆训谓婚姻之好莫如鲁卫之亲而声气之同奚俟姬姜之贵
　　代答
　　寒暄未接辄有意于求通声气欣同又何慙于非偶伏承令女巨门庆裔选慎云初而某云云陋巷诸生攀援岂敢惟是婚姻之故殆不偶然庶谐伉俪之求永为好也
　　答李氏问亲
　　书千佛之名夙添父兄之契合二姓之喜又尘姻娅之聨重勤缇骑之临加贲囊书之宠伏承某人早闻学诗学礼袭弓冶之传以某侄女孙可使奉尊奉长羞苹藻荐乃眷异日游从之好实为一朝附托之因粲然雁币之陈过形于褒衮蕞尔枣脩之贽殊异于报琼
　　师防求婚
　　崔卢大族南北海惟风马之辽呉楚殊方东西山有洛钟之应实繄天合曷预人谋备罄忱词防陈贽币伏承知府中大亲家令孙女髙门华胄尚有余芳而某侄孙师防穷巷鲰生初无他技倘遂蒿倚靑松之上宜见鸾鸣丹桂之间南容白圭三复之言偶縁过聴季子黄金一语之重式伫嘉音








　　鸿庆居士集巻二十八
　　钦定四库全书
　　鸿庆居士集巻二十九
　　宋　孙觌　撰
　　四六杂文
　　代黄箓靑词
　　伏以道大济物之功人穷罄吁天之祷自中原稔甲兵之祸而四方遭琐尾之忧刦火炽然弥满万里烟尘倾洞连络百蛮恸哭干霄肝脑涂地积骸蔽野酾血流川走燐宵明逰魂夜哭风雨暴露靡一杯之覆春秋奠餽无半菽之分念众生旷刼婴衅之深丁一时大盗称兵之众货财留恋骨肉牵聨沦溺爱河备尝诸苦漂堕鬼国无有出期是用仰紫极之真逰集黄冠之胜侣琅函蘂笈藏室开绛节朱裳灵游来下哀怜多罪拔出三涂金饭玉浆有求皆至凥舆神马无往不通破昏暗锁而永离九地之幽乗逍遥游而共集诸天之上
　　代大醮靑词
　　伏以天髙可吁神应无方恍然精祲之交歘如影响之防洪惟靖康鸾辂北迁之后属时建炎戎衣南狩之初猎火焮天骑兵满野头颅累道恸哭干霄眷兹桑梓之区几作萑蒲之泽里闾横溃老稚惊奔深虞玉石之焚弥轸渊氷之惧望三淸而稽首仰列圣以驰心俯罄微衷首发愿仰繄造大芘羣生安天步于九重廓尘氛于万里四郊淸谧百口团圞一视寃亲普加慈愍逮此疆场敉宁之日用申葵藿倾向之心只奉灵科躬陈菲荐集羽衣之胜侣诵蘂笈之秘文精意潜交神光下烛云车风马无往不通月璧珠星所临必照伏念俯怜么麽大畀鸿厐洗涤尘劳永倚至道断除业障防奉真游
　　新居醮谢靑词
　　伏以栖迟末路独行万里之余晼晩流年未就一防之托爰属归田之日亟从问舍之谋永悼穷猿失木之悲遂谐脱兔投林之喜所愿容膝南窻之下坐观六十年之非宁复存心北阙之中大芘千万间之意诹龟视日除地庀徒疏决沟川诛锄草莽甚虞戕害一时昆防之命更惧惊触四隅神灵之愆廼即家庭躬陈菲荐命羽衣之胜侣诵蘂笈之真文俯输蝼蚁之诚仰企云霓之望捐除疵疠应受福祥上有天临旁无鬼瞰俾同袍之兄弟共臻黄发之期遂邀福于子孙永保靑毡之旧
　　戊辰年醮谢靑词
　　伏以云天溥博大庇羣生蝼蚁么防上干洪造伏念某绍兴辛亥嵗出守临安府防行妄发触罪南迁仇怨满前竒祸不测投荒万里未知税驾老幼百口狼狈无归侨寓马迹一岛之上而村舍庖烟上簿炀突久燥欲焚天诱其衷夜中惊爆应时救防得免燔爇弟妇胡氏犹子强宗三被危疾救药靡效赖天之佑得保余息婴儿夀老免乳之夕母子阽危亦获亡恙皆臣弟岘斋心啓许前后七筵敢用昭告孀嫂刘氏顷縁幼女早逝愿追福于后身侍妾钟氏又以老臣行年惧挺灾于恶曜建兹谷旦只奉灵科防诵秘文重脩菲荐诞惟先圣靡隔尘凡哀闵手足急难之情保全驹犊孤危之命或伉俪之际若幽显之门捐除回禄之灾消弭嵗星之厄仰凭帝力式副洪愿俯输危恳用申报礼虽巍巍之大莫可管窥而区区之诚庶几芹献洗心皈命稽首投诚誓毕余生永依至道如贫贱富贵夀夭之数固有定命不敢妄祈而水火盗贼疾疠之虞出于非常尚冀加防
　　壬申年醮谢靑词
　　伏以天地之恩蝼蚁之微何报兄弟之义手足之爱所钟仰瞻咫尺之威俯罄再三之渎冀垂哀悯以鉴愚衷伏念某始自幼年防承先训一门十口同产三人教以诗书安于贫贱布衣革履粝食藜羮相与终身今犹在耳已乃观兄早没得偕岘弟俱存爰自靑衿以至白首中縁际防过冒宠荣岭海窜流骨肉阻絶旋蒙解纲获遂首丘誓止躬耕不复求仕饘于是粥于是惟一日不从歌于斯哭于斯葢二纪于此云何不淑奄而先亡念其忍死之害固尝有宿昔未偿之负逮此卧疴之日亦屡申吁嗟归命之求用是泛埽家庭延登道侣悉从治命不爽初心髙诵灵篇躬脩净供望三清而稽首仰列圣以心驰诚惧其多生身口意之间虑有一切贪瞠痴之罪念此急难之情至切矣俾从逍遥之乐以超然一死一生已抱终天之恨三薰三沐敢忘伏地之祈
　　癸未年醮谢靑词
　　归心大道托命至仁住世今八十三年聚族逮千五百指天行代有每怀疾疠不测之忧世事多虞又惧水火非常之变辄伸丹悃仰扣天阍曲轸鸿私俯从人欲捐除疾恙洗涤罪愆门户淸宁园田登稔养老慈幼有团圞之喜安居暇食无啼号之声退省余生实系大造虽乾坤之施义无所谢而豹獭之祭物有固然爰即家庭恭脩报礼固不敢以嗿嗔痴侥求无妄之福乃所愿者安平泰优游垂尽之龄
　　荐亡女水陆文
　　伏以生死之分定应同露电之观父子之情钟尚懐驹犊之爱仰凭十力俯荐一哀伏念某亡女小师自天降凶遭世罔极父罹大谤罪迁于岭表母惧不测忧死于蓐中以防防童孺八嵗之余而呱呱号慕三年之久孤危极矣何恃而存疾病乘之遂陨其命念私门之降戾致穉女之蒙辜嵗行一周生还万里不免水火永负九京沈痛之寃示见神通独见诸佛慈哀之救是用集桑门之胜侣演秘藏之真乘洞然无尽之灯弥满众香之鉢海潮殷地花雨盈空升济幽明皈依佛祖伏念亡女流心偿一念之债弹指断三生之縁降伏众魔灭除诸障观一切有为之法悟四大无常之身普门有情俱登无漏
　　荐亡妻章氏淑人水陆疏文
　　伏以常住真心一尘不立妙庄严海五浊俱空是故诸佛开众生方便之门自然一念证无上菩提之道伏念某亡妻淑人章氏十年好合忧患乖离万里来归死生契阔属临讳日只叩真乗宣贝多叶之文瞻礼靑莲花之座龙天泽梵水陆空行游戏神通恭敬围绕伏念淑人章氏厌离火宅超悟三乗绾叠华巾解除六结后身了了画沙之智已成旷刦防防观河之见不昧
　　代四七侄荐李氏女水陆疏文
　　伏以众生造十习因受无量苦诸佛证三摩地示大悲心一指弹而沙界已周五体投而应身出现仰神愿俯罄一哀伏念某人六妄所纒十生相续属免身之弥月忽遇疾而暴亡四大无常百药靡救恍如一梦已隔九泉念兹齧臂之初莫救投车之痛是用皈心寳玉刹稽首大法轮发意圆成伫佛来应千灯普现八镜交光五色摩尼照浊水之源百寳莲花雨娑婆之界伏念悮三生之宿障洗旷刼之尘劳破烦恼浊为解脱门断生死根为菩提种诸国土内见在天化身如来防中作大法王子三千世界十二类生同跻极乐之方共获逍遥之果
　　教院请疏
　　如来超最上乗初无言説佛子堕无始刼久住轮回闵诸一切有情当为众生説法某人读书悟斵轮之妙谈空契投芥之机面壁九年已忘言语道弹指千偈犹现句文身指彼岸之津梁示羣迷之领袖墙壁瓦砾皆具法音龙天鬼神遍作花雨
　　二
　　老宿下牀已开半藏维摩无语亦涉贰门真心本自不生定法亦无所説某人英特大乗之器圆明后学之宗陋防矢之污羮笑蝇头之钻纸俾除疑网尚假言诠有情无情已证无证一音演畅四象归依水鸟树林悉念僧墙壁瓦砾皆説法寳塔现重重之相金莲开叶叶之新诸佛证明一时作礼
　　黄林庵请疏
　　种莳松楸逮今五世追营香火何止百年评公已潜九泉之幽方老为续一灯之照凌空飞锡在处随縁踞地磨甎不妨插坐
　　龟潭庵请疏
　　一丘黄壤永依龙象之尊百寳青莲普照松楸之上某人安心得法随处现身朅来给孤只树之园面彻达磨少林之壁栽花种竹不妨宴坐观空运水搬柴自可优防卒嵗
　　牛山庵请疏
　　百年休歇四大本空一念归依三生不昧某人追营香火升跻幽明开十力之慈光贲九泉之室即诸縁而应伫看只履之飞随所寓而安岂厌把茅之陋
　　金沙寺寝堂疏
　　鸿盘旧隠罨画丛林昔髙僧振锡之初实长者布金之地龙天拥卫可续千灯风雨振凌遂空两壁仰勤檀施共缔崇因敢言问疾于毗耶文室之中庶几容膝于彭泽南窻之下
　　太平寺戒坛疏
　　薄拘罗尊者舍一诃梨勒得无病报身维摩诘居士分二珠缨络为具足法施无论多寡随力助縁将军指两囷何其多贫女舍一钱夫岂少睹兹妙果共结良因
　　开利寺经藏疏
　　欲除空幻当付八还永防贪痴莫如一舍自非龙华防世世受当来之记曽于菩提种生生有宿植之根孰缔鸿因遂发无上但乗龙舍之筏自分无尽之灯
　　呉江教院塔疏
　　长者布金号阿兰若僧伽留锡在窣堵波人依十力之尊地接三江之胜龙天栖止百寳庄严刼火洞然一夕煨烬仰勤檀施共缔鸿因岿然三百尺之髙涌青莲于地下瞠若千万人之众标白月于指端
　　资圣寺大殿疏
　　七十年中住世寳只是开看千万佛所种善根惟有一施应观法界一切世间凡此现前诸相具足之身皆是夙植三生菩提之种盍増于妙果用益于当来歌利王割支体防若虚空夌丘人贱金玉视诸涕唾愿积太山一线之溜用合浮图百尺之尖睹此胜縁故应喜舍
　　请妙印大师正机住龟潭庵疏
　　一世解镰尚存马鬛三归集福今在龟泉伏惟某人舍卫国之比丘只陁林之上首安心得法随处现身九节乌藤去作闲云之伴一丘黄壤伫霑法雨之滋
　　平江报恩寺大殿防
　　善有根封殖则生福有田投种则获恭惟三世佛亦号两足尊俾众比丘开万善之门为大长者集诸福之地爰因废刹重建道场檀施一开龙天咸防生生世世为善知识共脩无上之縁子子孙孙现宰官身更结未来之果
　　洛社开利寺三门疏
　　六观如是莫保百年现在之身十力无边当种三生未来之福眷兹兰若龙象所栖适踞通津戎马荐至迨今起废凡属当仁百堵嗣兴千金乐施善根坚固佛果圆成了此一大因縁宜获无量福徳
　　华严轮藏疏
　　一乗法轮三身普现十莲华藏九防同音故诸佛开大方广门为众生灭贪嗔痴罪四十九年如来説法五十三位菩萨现前善利开妙音演畅盍资众善普证大縁由进篑以成山积盈科而至海不住心不退不转无量福无数无边凡我华严界中共证然灯佛所
　　请僧了义住牛山庵疏
　　同产五十年为昆为弟孤坟二百里依佛依僧爰缔因増崇善果恭惟某人舍身得度住世随縁柱杖径行松楸改色结跏宴坐乌鹊来巢庻凭十力之慈大庇九泉之壤
　　枫桥砌街疏
　　车轮覆井彭公之惧溺则然乗舆济河郑侨之乐施如此乃眷吴门之北实惟淛水之冲氷雪之辰风雨之夕陷泥蹶块驾万斛之舟挽葛扪萝争一线之路呻吟相属颠仆盈前欲出诸积淖之中共寘此坦途之上道路桥梁不治盍现宰官身山河大地皆平实惟菩萨道
　　茅山鹤防铸钟疏
　　望中天之华表以迎辽鹤之归达东序之金钟而聴蒲牢之吼惟句曲洞列灵山之籍实嘉平腊着内纪之謡念久閟于鸿音当仰资于众善百求百得聚千镒之多而后成大扣大鸣彻九地之幽而皆应
　　平江府灵夀院塑佛疏
　　呉道子画酆都宫而惧罪者不杀韩吏部题木居士而求福者无穷虽名四大假合之身自成一念真实之相庻凭善知识结此大因縁啓发真心极种种相好庄严之妙増崇报地为生生福徳具足之因
　　黄林西庵请朋老疏
　　一抔陇上蔽柏城拱木之隂众香鉢中具桑门伊蒲之供肆崇善利先属当仁恭惟长老朋公徧住丛林久提祖印尝据十字路把断要津今葢一把茅结跏穏坐虽云无住相宁恋三宿之桑真成不动尊当面九年之壁
　　虎丘修御书阁疏
　　曽丘胜地龙象之众髙栖藏室寳储奎璧之光下照长廊千步髙阁三成风雨震揺日星穿漏眷呉门之奥境占浙水之上防欲仗众縁共作佛事山川炳焕复见龟圗出河洛之中楹桷穹崇共看龙华照人天之上
　　教院兴造疏
　　修具足相惟有庄严灭贪痴罪惟有布施恭惟大檀越皆两足受报之身更发菩提心为三生种福之地供毗耶城香积之鉢转光明藏贝叶之文开大旃檀林建寳莲花座娑婆世界内舍不贪不吝之财坚牢库藏中聚无量无边之福
　　光孝寺重建经藏疏
　　种福有福田施佛得佛果但至心三四五佛悉皆供养应获福千万亿刼不可称量况毘卢藏所传大乗经皆释迦文所説真实语若闻此经典不惊不怖不畏则所得功徳无量无数无边种种庄严极八十一好之妙生生得度现三十二应之身眷此鸿因故应乐施
　　开利寺建造水陆光疏
　　众生造诸恶业堕阿鼻狱菩萨示大慈愍开甘露门推三车救火宅之焚渡一筏援海苦之溺爰因胜地重建道塲恭惟大檀那増受古佛记了知今世诸相具足富贵之身端是前生百寳庄严佛土之报更脩无上道以结未来因
　　崇安寺放生疏
　　齐宣王哀一牛之衅钟无辜就死杜工部解众鸡之急缚不忍遭烹故诸菩萨开方便门而大居士施无尽藏悯此众生羽毛鳞介之属贷其一时网罗鼎爼之虞洋洋焉得其所哉举有不惊不怖不畏之心皜皜乎不可尚已应获无量无数无边之福
　　普利寺建三门疏
　　布黄金为行道之塲踞靑莲作説法之座况诸菩萨现身之地亦大檀那种福之田一刹方兴重门未立盍资具足布施共结一大因縁助发善根増崇胜果及今住世庄严佛土称梵帝之宫必定当来圆满报身现宰官之相
　　开利寺注度牒疏
　　大士营坚牢寳藏世尊开方便法门自惟浮生四大无常之身莫如归命最上希有之法仰凭博施共结胜縁倘容此身度世依佛依僧敢忘他日捐躯报恩报徳
　　大醮疏
　　边虞不靖毎怀填壑之忧戎首自焚始有息肩之望天未悔祸而飞蝗作沴人无宁嵗而洚水挺灾巢木而居悬釡而爨田庐荡析老幼惊奔天子彻膳避朝大臣屛居待罪诏音下而捐除逋负荒政举而轸恤流亡贤士大夫固已分顾忧巨富长者所宜共休戚人穷必啓盗夺之变嵗饥将稔疫疠之虞欲备非常盍申善救是用法愿致吁天之祷庶防阖四境有卒嵗之安冀斥金钱粟帛之余少佐香火华之具天道不谄神聴无私共罄一诚宜蒙休应
　　天中节功徳疏右语
　　炎正肇卜年之永朱方纪弥月之祥凡我有生举同是日俯申洪愿仰叩真成伏愿维月如日之升立极配天之大献华封人之善祝齐南山夀之不骞集阿兰若之妙因等西方佛之无量
　　二
　　火流周屋而肇兴王之迹风入舜弦以开受命之祥玉坐传觞千官列侍寳坊修共万徳同音伏愿追五帝之髙踪迈三王之遐躅降年有永见黄河千里一曲之淸受禄无疆聴嵩岳万嵗三呼之祝
　　三
　　火徳运而啓造周兴王之业夏日至而肇王商立子之符草偃舜风葵倾尧日伏愿福禄之盛如川方増功徳之隆与天无极车同万里陪西池阿母之防统接千龄应南极老人之瑞
　　防庆节功徳疏右语
　　兰殿储祥庆千龄之防只园荐祉庆万国之懽伏愿大寳齐斗极之髙王基共盘石之固汗南山之竹纪莫大之功勲阅东海之桑介无疆之夀福
　　二
　　荒寝储休瑞乙纪生商之牢词锡羡猗兰开祚汉之祥凡在照临举同庆额伏愿弓槖戈戢粟腐钱流验泰阶六符之平卑彞伦九畴之叙农桑三万里而永燕萝图之国春秋八千嵗而允符椿夀之长
　　三
　　离重践运震出膺期钟防归诚鼎年献卜戴天所逮击壤惟均伏愿皇帝陛下寳祚光辉帝圗广大干旋坤转不俟南征北伐之师雷动风行已极东渐西被之境一人有庆万夀无疆


　　鸿庆居士集巻二十九
　　钦定四库全书
　　鸿庆居士集巻三十
　　宋　孙觌　撰
　　序
　　东平集序
　　观文殿学士东平吕公以文学政事被遇神宗皇帝于熙宁元丰间进居从官大臣之列魁垒硕大世显三朝十直殿庐四易旌节竒厐福艾独殿诸臣老享夀八十薨于赐第终始大节具载国史而平生所为赋颂名碑制诰册命书奏议语之文数十万言藏于家凡若干巻号东平公集方是时也海内乂安二三大臣或操法令以断天下事而稽古不至秦汉以上天子慨然振千嵗积坏之蛊以追迹二帝三皇之始尊经崇儒崇王贱霸张王大中不杂他道一代弥文炳炳煌煌皆诗书礼乐仁义之实而左右前后之臣通经学古鸿文大手笔足以润色太平者皆不能称其位公自逺方召见擢侍讲帷掌内外制由三司吏遂跻丞辅魁名硕实为世大儒一时学士大夫慕其风声奔走谈説以不及为恐余读其书然后知公遭遇之盛所谓百世一君千载一时殆非偶然者也自六经之道熄而百子各自为宗怪奇可喜之论杂出于其间而六代匏之器雅颂之音已不接于世俗之耳目如张释之固无甚髙论文帝犹曰卑之秦孝公闻帝王之道三日而无所见焉士中有所挟者莫不欲夸见所长驰骋一世以就功名而流落不遇伏岩穴以死无足怪者惟公亲逢圣主明道术于絶学之后续微言于将坠之余志合言行应期而出不数年遂参大政谋谟讽议劝讲论思典册施之朝廷乐歌荐之郊庙扶衰救敝尊主庇民之言丰财裕国治兵御戎之防弥缝政事之体不谬于古推原道徳之旨不悖于今声气相交风动云兴如龙吟虎啸如凤鸣髙冈之上也辞丽义宻追古作者如弹有虞氏之琴如鼓淸庙之瑟一唱而三叹也太音希声振越浑锽如钧天之奏撞千石之钟振万石之簴也公之文章用于世传于今觉于后乃如此非所谓百世一君千载一时者乎虽然以公大臣践歴中外四十年尝一斥建安再贬宜城而辞气浩然百折不衰至一觞而一咏戏语弄翰率然而作未尝少贬以就俗根极理要一本于今经义非元志于文辞以循人年日观美而已神宗称公性与道契文为嗣宗赐礼一传天下颂之岂不信矣乎公之曽孙右通宜郎靖遭建炎兵火焚庐之祸徙家晋陵始从余游一日出公遗稿请余序而识之某为书生时词习公文知敬慕公至于今老矣倘得以姓名托于公文之次岂非区区之愿也哉公所著书又有孝经论语注解周易大传尚书周礼义毛诗集传注老子道徳经庄子内篇凡若干巻皆不列于此而注庄子方盛行于世公讳惠卿字吉甫爵东平郡公云
　　浮溪集序
　　显谟阁学士左太中大夫知徽州汪公自崇宁初起太学诸生策髙第校三馆秘书尚符玺再迁尚书郎立柱下为右文遂赞书命入翰林为学士葢仕朝廷三十年专以文学议论居儒官从臣之列所为书文若干首传天下号浮溪集凡若干巻公以书属故人孙某为之序余曰天下有能事而文章为难工由汉讫唐千有余嵗一时大手笔作为文章闳丽精深杰然视天下而自立而不朽者葢几人而已杜子美诗格力自天雄跨百代为古今诗人之冠至他文不辄工荀卿所谓艺之至者不能两信矣夫道防文作者众矣词力儇浅益不逮前其间心竞力取驰骋上下欲一蹙以造古人域而择之不精守之不固殉名而媮习鄙而陋固不足与于斯文左太冲积十年之勤仅成一赋刘伯伦以一酒徳颂终其身而一能之善一语之工遂亦列于作者之林而名后世今汪公之文所谓闳丽精深杰然视天下者也公平生无所嗜好至读古圣贤之书属为辞章如防土防嗜昌歜为一病寤寐千载心慕手追贯穿百氏网罗旧文推原天地道徳之防古今理乱兴坏得失之迹而意有所适者必寓之于此登髙望逺属思千里凡耳目之所接杂然触于中而发于咏叹者必寓之于此崎岖兵乱潜深伏隩悲歌慷慨酣醉无聊而不平有动于心者亦必寓之于此伎与道俱习与空防文从字顺体质浑然不见刻画如金钟大镛扣之辄应愈扣而愈无穷何其盛也公馆阁时方以文章为公卿大臣所推重每一篇出余独指其妙处公亦喜为余出也后十五年公以儒生宿学当大典册秉太史笔为天子视草始大发于文深醇雅健追配前哲作学士大夫传诵自海隅万里之逺莫不家有其书所谓常杨燕许诸人皆莫及也公诗自少作已有能名及是与年俱老兴微托逺得诗人之本意览者当自知之公鄱阳人讳藻字彦章云
　　防政兄内外制序
　　尝闻世之君子当以功名事业传之天下后世不得已而后见于言论文章而为之空言何谓空言骚人墨客赋上林记云梦夸雄鬭丽调一而劝百谓之空言可也俚儒俗学譊譊然刻舟记遗而不切于事谓之空言可也覊臣寓公登髙望逺抚剑长歌击缶而呼呜呜以自鸣其不遇亦谓之空言可也若夫鸿儒硕学之士逢时遇主撞大手笔布宣徳音涣为大号四海震动沛然如雷霆之发疾风骤雨之至故有穷荒絶徼屈强不臣之徒征诛所不能加者传檄可定也跋扈枭雄骄悍不轨之臣法令所不能制者折简可呼也载笔而往奸臣贼子惧而受恶固严于一剑之诛也赦令之行武夫叛卒泣而悔过固贤于百万之师也一字之褒如华衮一言之感如挟纩天威在顔不违咫尺而文章之功葢侔于造物矣谓之空言可乎防政公自幼学号神童两著名籍于礼部遂收其科又举宏词为第一累践册府再迁尚书郎复入秘书为少监葢仕朝廷十五年专以文字言语为官常精深华妙可荐郊庙被之金石而大臣莫能用绍兴初召见独为上所识遂擢右史俄拜中书舍人三入翰林为学士当是时大憝未除羣盗相拔而起四方多事大驾蒙尘凡上所以戡难定功忧闵元元之意一时代言之臣惟公独当上意恻怛深厚坦然着明天下传诵以为口实既防政为丞辅矣朝廷有大典册必命公为之圣贤相遭于是为盛某从公之子大雅得公所作内外制若干首读之而叹曰辞达而已矣夫人抒中心之所欲言言有浮于其意意有不尽于言者辞不达也况夫代言者道圣心难喻之情于四方万里之逺使人人晓然知吾君徳意之所在如咽去鲠口肠皆通惟公之文为然无虚美无溢恶丰而不靡约而不昧一代之弥文可为后世法乃序而藏之
　　切韵类例序
　　余少时读司马相如上林赋间遇古字读之不通始得顔师古音义从老先生问焉累数十日而后能一赋于是喟然叹曰儒者之学自六艺百家史氏之籍笺疏之书无不学也河图洛书山镵冡刻方言地志浮屠老子之言无不配也相如奏赋夸苑囿之大固无鬼家神林万里海外荒怪诞幻不经之説尚书给礼受一日之作固无二京三都覃思十年雕琢肝肾之竒赋奏天子一见大恱固金华露门诸儒进读无摘句分章之助而流传数百嵗后班孟坚删取其要顔师古为之训解学者读之往往不通此六书韵学之废而士大夫不识古字之过也韩吏部云凡为文辞宜畧识古字而士溺于所习履常蹈故读书缀文趣了目前不求甚解至有伏猎侍郎弄麞宰相贵为公卿遗臭千载可为太息宋沈约慨然闵古学之坏力振起之思与天下共识龟图鸟迹之遗趋髙领妙自谓入神旁通曲畅律度精宻难字过目无复含糊嗫嚅之状时有王筠诵郊居赋而击节称善独在雌霓一语文从字顺各识其识髙下抑扬自中律度如流水髙山庆赏音之一遇也洪农杨公博极羣书尤精韵学古篇竒字一览如素习熙宁中甞召试中书进换文阶擢三衙且显用矣防大臣当国欲用为台谏排斥所不快者公笑谢不愿也明日有召还复东头供奉官进閤门只侯始见疏斥天下至今称之今老矣强记洽闻剧谈世事如精练少年葢未衰也于是出平生所着切韵乐于学者共之昔仁宗朝诏翰林学士丁公度李公淑崇増韵李自许慎而降凡数十家总为数篇集韵而以贾魏公王公洙为之属治平四年司马温公继纂其职书成上之有诏颁焉今杨公又即其书科别户分着为十条为图四十四推四声子母相生之法正五方言语不合之讹淸浊轻重形声开合梵学兴而有华竺之殊吴音用而有南北之辨解名释象纤悉备具离为上下篇名曰切韵类例呜呼慨自靖康之乱乆秘圗书之府与夫私家之所藏鬻书之肆焚灭为炭烬无遗者学者访异书问竒字属古文漫然无所考按始有墙面之叹得公此书可以窥是自然与声俱生之妙破流俗附意生文之伪不待旁咨久察穷搜逺绍具见于一图二篇之中不必有曹宪可以备顾问不必有扬子云可以备刘棻好竒之访不必沈休文韩吏部文章之作宫商相交低昻殊节自应古法览者当自得之公名某字某自号畸翁云
　　竹亭诗序
　　胥君泽民游太学十年试有司不合弃去家于临川之宜黄地偏俗美千嶂林丘二川交流环堵萧然虽鸡犬皆有自得之意泽民仪状丰伟白晳美须髯如世间所画墨仙剑客酒酣抵掌论事朗练明达亹亹可聴盗据临川羣偷乗间窃发里中恶少年相拔而起贼民驰一绍介集庭下以祸福谕止之且发廪以振其急官军大至盗奔建昌官吏捕逐党与磔羣偷城上以狥无脱者少年感君以手加额曰活我者胥君也誓以死报未几杨世雄拥众数万焚崇仁掠宜黄境上一方骚然泽民选可用者十余人伐木栅隘口伺其至则被发持挺鼔噪而出世雄大骇盛兵临之百余人者植立不动世雄叵测为退舍三十里一夕引去呜呼建炎之乱吾君侧席求人如不及以泽民之才小试于一乡所立如此而怀奇负气耻于自售乃放浪山水间舍旁植巨竹千挺引水环之美防可借将葺茅竹为亭与客饮酒吟啸其上以终老焉于是各赋诗一章以落其成泽民岂终老者乎锥处囊中其末立见此功名富贵之所迫逐而不赦者也诗成聨成大轴属余为序
　　尊胜陀罗尼序
　　余闻金刚智三藏所译尊胜陀罗尼而以加句者为善本胜妙独出而不録于大藏歴年浸久时见于残编防简之中学者疑之有僧齐璧者遂著论以黜其伪大比丘智标僧中龙象儒释兼通读齐璧之书而叹曰风俗之壊妄言无识之徒依仿经传欺世取名而謏闻异说往往窃出于其间然亦不可以此故疑其真况佛菩萨语沙流万里累数十译至中国而后与华言通籍今说事者也崇说妖言疑误后学乃托于梵呗不可通知语岂理也哉于是博采传记得唐人劝善録三巻而尊胜加句实佛防波利旧本金刚智三藏所译也有侍御史武辄与慧琳法师之文记次甚众或由梦感或由神遇八部龙天之所防持一切诸佛之所印可亘古今异天壤积众口之传字字句句若合符契无一语之谬而齐璧以赝本黜之误矣按辄自序其妻死于永泰始访善本获之而韩文公有吊武侍御画佛文其辞云御史武君当年防其配疑即辄也然文公生于大厯戊申其云当年防其配则辄之圗西佛葢非文公时其后文公见其画乃吊之尔呜呼辨古今事当否正羣书误谬虽吾儒亦难之末学承误尊信口耳叶公见龙而惊楚人抱玉而泣明月之珠暗投白雪之音寡和识真者少可为太息标公博洽有文援古知今揽百氏诸子之书考次前世名臣胜士之所纪载逺追慧琳之遗近辟齐璧之妄推见至真开示后学以目证耳无可疑者乃序而志之俾刻示其徒亦有惊也
　　语本序
　　华阳王氏世以儒名家至岐国公又以文字典掌三朝诰命践大官为宰相而王氏文章遂擅天下犹子龙图公读书属文辞豪健隽壮有家法而尤长于为吏宣和中太上皇召见言治道中上意累擢部使者皆有名迹建炎之乱尽载具孥南走闽中居间无事除治一室悉取众书读之旧甞着类书号语本至是书成自上古圣贤秦汉以来百子太史氏骚人墨客人文隂阳律厯卜筮占相兵畧族谱古文字学山经地志方言俚语浮圗老子外国之説靡不载抄数万言至连笥累榻不能容即物著名因事言立皆有所自博采传记掇取为书以数分之号语本云昔大丞相华原郑公与客坐客有言利市者丞相顾公曰何云利市公答曰卦说以巽为近利市三倍岂谓是耶丞相大喜曰然公语本之意葢始于此公聪明过絶人事无剧易迎刃立解一时士大夫谓公当以功名显属时多虞周走山海数千里之逺岩居野处无所寄意于是推原郑公发语之因纂辑旧闻各从其数着为一书以遗后之君子凡阅书五千余巻离为二百四十篇积二十年而成可谓盛矣余窃悲近世矫诞之士褒衣大带禹行舜趋卖声名于天下叩之空空然真孔子所谓鄙夫者而无所知之徒又相与从而和之将焉取于斯也鸣呼闻龙图公之风亦可少愧矣公名某字某云
　　翰林莫公内外制序
　　政和二年春徽宗防进士于廷今翰林学士莫公擢第一年二十有二矣居亡几公之皇考少卿公以兵部员外郎从卿贰奏事殿上公是日亦以除官入谢父子在廷徽宗望见公顾谓少卿曰某朕所亲擢条奏数千言俊迈过人老于文学者所不逮而人物秀整亦可喜卿可谓能教子矣嘉叹久之少卿顿首谢公既自以布衣发策魁天下视天子为知己挺立缙绅间益自重澹然无所谐已乃登册府尚符玺为柱下史且大用矣宰相终以不附己斥公于外而少卿亦下世更六七年召还为国子司业试中书舍人入翰林为学士诏令坦明一时巨公以文章自名如王履道翟公孙者皆叹异之余一日遇公公出内外制若干篇属余为之序孔子云辞达而已矣世固有心能知之而不能传之以言口能传之而不能应之以手心能知之口能传之而手又能应之夫是之谓辞达自唐以来常杨燕许之伦号称大手笔者固不乏人若夫得于心应于手朝出九重暮行万里风动草偃山鸣谷应人人晓然如推置赤心于其腹中者惟陆宣公一人为然公学力雄赡思致逸发落笔千言坌然溢出若有所相自宣和讫靖康大典册多出公手四方传诵号为称职余尝见宣和间词臣草后宫书命莫有中上意者词往往多自中出徽宗进二媫妤防公当制是夕御礼趣进甚急翌日对辅臣称善有词垣得人之语已而选用从臣押皇子孙日赐物上旦无逾某矣遂命公翰林故事以学士二员分入朝廷有大除拜过二制而上则并召二员者谓之双宣公尝以中书舍人直学士院一夕召公独草六制宰相呉敏欲因是以危公公解衣据案一挥而就宣制之日公适入对渊圣嘉叹久之才数日宸笔下中书命公为翰林学士敏初抑公而更进于是惭沮失色某之仕与公并时而公为先达去国二十年毎读公书两朝文物之盛炳然在目叙事详实不侈不浮葢孔子所谓辞达者遂论次以为公书首
　　西山老文集序【绍兴戊申八月】
　　宋兴文章犹袭五代之自欧阳文忠公起江右尊明道徳于斯文将坠之余天下靡然从之一洗老生常谈腐儒俗学之陋居亡防临川王文公南丰曾公继出公后怀寳含章待倡而发如云从龙如水赴海如大吕之应黄钟气焰相薄校髙下一代之弥文郁郁乎不可尚已元祐中豫章黄鲁直独以诗鸣当是时江右人学诗者皆自黄氏至靖康建炎间鲁直之甥徐师川二洪驹父玉父皆以诗人进居从官大臣之列一时学士大夫向慕作为江西宗派如佛氏传心推次甲乙绘而为图凡挂一名其中有荣辉焉故尚书豫章胡公讳直儒字少汲少工于诗语出惊人鲁直一日击节叹赏指示进处述数十语表而出之今刻石在焉然公之学不专为诗他文皆称是笔力雄赡操纸立就所为赋颂表啓记序铭赞之属葢数万言如行云流水自然成文不见刀尺绍兴初以刑部尚书侍讲禁中推原道徳之旨论古人成败之迹陈当今世务之要议论卓然中上意一日上以所御白团扇书文物多师古朝廷半老儒十字以赐示将大用而公一夕疾遂不起悲夫公没后二十四年公之中子右宣教郎通判处州枞集公诗文为一十四巻以书抵老友孙氏某曰先君与公同朝为侍从且厚善愿有述也余尝论三巨公相继出江右为世大宗师其外有二刘三孔王文公之子元泽曽南丰之弟子开与邓圣求李泰伯皆以鸿儒硕徳相望三四州不过数百里之间今胡公又出而与诸作者为并江西人物于是为盛
　　丹阳集序
　　孔子之徒三千设四科列顔闵以下十人而文学政事虽游夏求由之贤不可得而兼也将相大臣端委一堂折冲万里以身进退为国轻重其视文章一小伎耳固无羡于空言儒学之士奋身事主以就功名时命大谬则退处一室著书立言张皇大中啓悟后觉虽不见于事业亦足以不朽矣二者不可得而兼亦其势然欤左宣奉大夫显谟阁待制丹阳葛公自髫龄以竒童名里中年十六随计诣京师连三荐至礼部遂收其科文节林公子中爱其文荐试学官公以诗书礼三经应诏又试宏词皆中第一于是名声隐然动京师始去州县更内外学官之选校中秘书入尚书为郎当是时天子辑瑞应搜讲弥文报礼上下四方以符瑞来告者不可胜数大臣表贺皆出公手瓌奇英丽独步一时公卿大夫交口誉叹谓公即日典司制命施之朝廷荐之郊庙以追汤盘周诰商诗鲁颂之作稍迁太常少卿国子祭酒擢大司成遂跻从法防宰相新用与公有连补郡去国公聪明疏达典数大州首除一二凶猾之乱治者寘之法然后简节疎目以柔道理之而尤详于折狱躬自临聴不以属吏往往得其情于片言以故所涖多平反无寝寃者燕山之后诏州县率免夫钱而以乏军兴官吏之不如诏者公时守湖度六县民力所不堪奏蠲其半湖人至今思之公施于政事又如此既没有司议行易名以道徳博闻曰文乐安抚民曰康公应三法諡曰文康政事文学可谓兼得之而卒不大用可为天下惜者也公之子吏部侍郎立方裒公遗文八十巻号文康葛公丹阳集自天徳地业五材万物变化隐显钜细之要世治乱人贤不肖事之得失是非兴坏之理尽载此诗书喜怒穷泰忧悲愉佚陵髙眺逺饮酒歌呼杂然有触于中则大篇长句援笔立成不改定一字非如前世之士以一能一技列于儒林者比也某与公同州里视公为前辈盛徳而与公羣从游最久故蓄公诗文为多校今所藏犹有在八十巻之外者侍郎公方纪次别集未出也残年投老复睹钜丽如获拱寳三叹之余乃序次以为公书首公讳胜仲字鲁卿常州江阴县人遗奏上赠特进云










　　鸿庆居士集巻三十
　　钦定四库全书
　　鸿庆居士集巻三十一
　　宋　孙觌　撰
　　序
　　送王子钦归防子序
　　王子钦本将家子髙祖太师克国被遇真宗号十节度兖公其一也靖康国破子钦从两兄避地襄汉间未几襄汉亦大乱子钦遇盗几不脱尽亡其资羸身独行浮湘江并横山少阳留桂阳道逺吉遂江左防予得罪南迁又从予走临川涉涂水复由衡湘路逾桂岭出象江上子钦慷慨有风节喜读书尤长于诗转徙六七年不知家存亡往往纵酒歌呼自遣予不嗜酒亦复欢然竟日而不知身在客中也居久之蒙恩北归又携以俱北至晋陵从予殆千余日也至是其兄以书自防子至一兄与子钦同时遇盗以没而子钦之妇与子俱无恙防子在西南距晋陵五千里子钦贫而无以归乃飘然徒步而往一夫荷担以从予不能留也乃举酒属之曰大丈夫资适逢世当折尺棰笞兵万里外一取单于不幸志不就则捐躯战场以马革裹尸而归者有之矣或驰单车絶大漠使不测之域齧雪餐氊杖节海上而其妇已更嫁者有之矣或遭遇明主置诸左右不幸小人居间中以危法则投畀岭海之陬侣虫蛇御魑魅而不得归者有之矣今子钦久客不遂而困垂槖以归跋履山川蒙犯霜露不为将不为使不立于争地而有兄弟妻子相见之喜一日入境顾省其家娇儿稚女天呉紫凤颠倒短褐之上呌号索饭问事捋须在昔人不堪其忧而子钦阻絶于兵乱六七年之后一笑团圞乃可乐也然则子钦去之果而不能留也岂不宜哉
　　送方嘉谟判官序
　　崇宁元年秋故司业方公自安吉宰持漕抵常州考进士试今平江守大学士张公褒然为举首而予亦在选中时吾州之士羣至于有司者三千人乡老儒先以经义授诸生为领袖者葢已百数予少年贫甚居闲碌碌无可称道一旦被搜选荐名于礼部闾里宗姻往往惊视改观予亦感励自奋读书属文不专治举子业未防践两科登册府仕牒推移遂忝侍从而以刚褊自用屡触罪罟流离蛮獠瘴疠之乡﨑岖兵火盗贼之际齿发缺坏志气衰落野处一防学为农圃遂将老死泯没于无闻矣以是有愧于公绍兴丙辰公子嘉谟顾余田间追惟平昔执手出涕嘉谟又将卜见于平江幸一遇焉予曰张公巨人长徳中外望以为相部使者争欲出其门倘发一言之重出子于铨曹冗散之中非有挟泰山以超北海之难也人情不相甚逺以予怀方公之徳悼吾子之穷岂得藐然而已矣嘉谟曰大臣之度以天下为公进不私其亲举而避其讐岂谫谫然记小惠以出于常情之隐度乎故书成辄毁已进复却未敢前也予笑曰子苐往人言苐五伦无私苐五伦又安能无私也
　　送邹次魏序
　　予友邹次魏宜黄人予贬官象江道临川识之比予蒙恩解囚籍赐骸骨以归葢五年而次魏亦再至焉次魏强学博记非古贤之书不读朝吟暮诵尤喜左氏太史公班孟坚韩吏部之文溢为辞章俊壮豪健合于古作而并尝一试礼部不合初持一心不为宠辱少贬以求助于恱己以故学益富文益工而道益穷临川距晋陵水陆二千余里余方追笑前谬闭门面壁自足于一丘一壑之中次魏槖其文数万言裹粮襆被不避风雨不求当世明公卿有气力者发扬褒大以光辉于一时而汲汲焉求予如恐不及气类金火识趣卓然不与今之君子为类而独以余为可绍兴十年春天子诏求天下贤士次魏奉亲命献其所为文于有司而告余以归余举酒而言曰古之道无所用于今今之有司敛羣才而槩以一法锱铢而称之一毫厘不中程虽有怪丽瑰竒惊世絶俗之言往往弃而不録次魏读古书学古文择交取友所谓陈人非时俗所尚而近迂阔子行矣予未知今有司以为可不可也
　　送祝得之序
　　户部祝公初以进士起家上饶绍圣中由尚书郎出为部刺史道过光黄间顾见林壑深茂意欣然乐之既老倦逰买田筑室居焉聚百口为寝丘大族今临川教授文林君得之公第四子也靖康建炎天下盗起得之兄弟携孥官四方皆遇盗以没而得之独无恙然几亦不脱于虎口得之泣曰吾不幸一门残于盗吾不忍生于是独徒步间行絶江并长淮抵肥水上即其兄若嫂与其兄之子遇祸之处卜地葬焉又循淮北走荆湖披棘莽沐霜露触虎豹践蛇虺冒万死一生之地访其兄孤于澧阳而得两雏子于民阎捐重币赎之与俱还葢周走水陆往返殆六千里寒星易节而后得至于此也已乃诣上公车书具其事告于朝诰録其孤二人者而得之训导拊养积六七年皆为成人男曰某今尉常之晋陵女择士归之而畀以所命官于是得之亦赴临川而过余别余曰得之负髙士之行卓为缙绅标表公卿大夫举知之又尝以文辞射防中甲科且十年方仕江右左以经术诸生而未进于朝为可恨也予闻汉盛时置三老孝弟二千石为赐爵为父后者至举直言必于淳朴信厚有行能之士以故妄言无行假仁义探囊取诗书发蒙而以矫妄欺世取名者皆摈不用故功利之实着见于天下而孝宣总核之政致中兴焉今岂不如古耶得之必不久留于大江之南也
　　送邹志新序
　　某以绍兴二年负罪贬岭外道过临川少留志新自宜黄驰二百里劳予于曹山佛舍一见如旧识未几志新之子次魏亦至次魏少年有声于塲屋间袖中出所为文清雄雅奥有作者风而执礼恭甚如见所畏者四年某蒙恩北归抵临川志新父子来迎于境上余感其意枉过二百里随至其家为治具三日时送客皆止于宜黄独志新进路至城东甬上时遣一介持书餽问安否又四年而志新自临川至志新刚介少不与交世事屛迹杜门虽邻墙不相请谒乃独顾余于摈弃流落众人借躏之中别去数年相望二千里外一日具轻舟临门堕刺惊视且喜倒衣从之执手懽然秉烛相对接语通昔怳如梦寐葢留十日而后返也某谓志新曰争名者必于朝争利者必于市今天下之阨穷遗佚而车辙马迹不接于朝市如吾志新者几希矣束马梯山乗桴蹈海深穴得猛虎之须泳河撄骊龙之额虽机穽当前抵冒而不顾然后入乎争先有力之强者志新惟无所求也故千里命驾不于朝不于市而过余于罗雀之门促席晤言不及荣利兴尽而返翻若虚舟此天下之奇男子非世俗之所能量也余何徳以堪之酒行书之以识别云
　　送删定侄归南安序
　　惟山川清和淑灵秀絶之气旁礴委积于天地之间常为一时髙材胜士骚人墨客揽取以为文章翰墨之用唐李太白周览四海名山大川一泉之旁一山之阻神林鬼冢魑魅之穴猨狖所家鱼龙所宫往往逰焉故其为诗踈荡有竒气张燕公以大手笔擅天下左官岳阳而诗益清婉人以为得江山之助某族兄防政公之子曰大雅自少时已有能诗声句出惊人无一词常谈陈腐之语防防政公谪泉南再徙江右而置家于温之永嘉于是少出而涉世周走数千里外逾闽峤泝剑川并朝阳南海之涯出庾岭下已乃沿赣江走庐陵道临涂水以望丰城由抚信衢严入于呉中少留锡山冢舍航漕渠瞰淛江之涛窥禹穴径剡谿循天台路以还五六年辙迹半天下山行野宿登髙望逺慨然想见古人而尚友于千载胸中浩浩焉与曩者异矣一日尽槖所为诗数百篇出而示余清新绮丽恣态横生如烟云之吐吞草木之华滋山水之竒秀间见层出靡有定态信乎所谓得江山之助者也顷防政兄以文儒宿学命一世跻显仕为时宗公至是阖门却扫焚弃笔砚不复为文乃有子嗣守家学而润泽之学成行尊议论日新硗硗荦荦立乎圣贤之途遂亢吾宗余三复其诗嗟叹不足将行矣乃遣之以言俾持归以为亲夀
　　送张承祖赴嘉兴掾序
　　大理寺丞赠正奉大夫张公以廉靖淸修闻于天下司马温公特深嘉之崇宁初没于镇江之金坛寓舍既没而家益贫正奉生三男子独好谦为壮子处文仲诚尚幼也于时里中长者饰子弟从好谦受业者数十人而处文从其兄学尤俊异日以有声未几好谦防进士第稍迁太学官处文亦中甲科试词学兼茂又中之擢升册府入尚书为郎歴左右史试中书舍人而好谦通判初州不幸遇疾以没处文方迎孀幼以养防靖康建炎之乱奔散四方处文寓晋陵妇家得疾又不起后十七年余送处文之葬始识好谦之子超宗者美秀而文进止占对皆可喜余归谓舍弟季益曰好谦贫教二弟处文遂以文词中两科跻法从为世闻人好谦官止朝奉郎又不幸早世今见其子头角峣然余固知好谦之必有后也时季益方为幼女择壻遂以归之好谦没时超宗方在襁褓中安人孔氏贞守义不嫁葢有得也安人知古今善谈论前言往行歴歴可聴超宗读书识字皆安人手自教也超宗亦孝谨食贫如其翁而时日孳孳营一味之甘唯其意之适今将赴嘉兴掾喜而告余曰栖栖法曹掾韩吏部尝辱居之在超宗足以贷负米之劳矣余亦为之助喜但天定胜人此古语也好谦髙行着于家爵位不满徳奄忽下世今有子矣姑勉之以待其定超宗将别出绢素索余书遂次其语为序以送
　　樵居集序
　　樵居集者故朝请大夫直龙图阁平江章公之文公没后三十四年公之子右宣教郎知临安府钱莱县次公之藁为三十卷公讳綡字子上皇考太师庄敏公以智畧功名称天下率官右府尊显三朝公少读父书俊伟辨博过絶人庄敏公以郊祀恩奏任公辞弗就试太学为举首一上中进士第主河县簿洛尹忠宣范公一见以为国器荐诸朝当时庄敏公按泾原尝出竒兵生致两大冦威武振西州戎人惧逃不敢并塞有奏议数百篇皆山川道里城池堡障幕府文书刍粮器械选左府将佐搜简士卒攻战守御之要公时主机宜文字离为四十七门着小序二巻其后入尚书为郎进起居舍人且大用矣防蔡京复相谗人中以飞语抵罪去国已乃上书谢事归老于家直舍南营一堂聚书万集古今石禄千巻阖户垂帷不问家事而积思于经术尝病诸儒传注之说是非颇谬于圣人与夫史氏异同诸子纯驳之辨为训义七巻发明奥旨推见行事得失之迹多先儒所未达其外有古律诗表啓序记碑志铭赞又数十万言其言质而不俚辨而不华卓然有济世之用非若前世一偏一曲之士画脂镂氷角无用之空文徒为耳目之观者也公刚明精练长于治剧发摘隐伏号称神明某尝铭公墓槩见一二矣今不复传载独论公之文以为书首
　　送删定侄倅赵序
　　声律之学盛于杨刘号西昆一体时学者师慕骈四俪六枝靑配白撚须鬛琢肺腑镌磨锻链以求合均度故有言浮于其意意有不尽于言如夏英公牋表皆是物也逮庆厯嘉祐间欧阳文忠公以古文倡而王荆公苏东坡曽南丰起而和之文章一变醇深雅丽追复古初文直而事核意尽而言止譬之行云流水遇物赋形体质自然不见刀尺于是天下翕然以为宗师删定大雅侄余爱其尺语最工尔来作牋啓他文亦称是比赴防稽别乗携文过别词句温丽不类旧常大抵能道意之所欲言而无艰难辛苦之态声音华畅自中律吕葢进乎技矣熙宁初曽南丰自册府出为越倅类藁中有云卧龙斋作者即越倅所为文也其序鉴湖数千言引古知今尽得一湖数千载利害之实议论详博文辞雅健如西汉一志今删定侄亦践此官退食之余尽读未见之书资其博以与古作者并余又将观其文以探道浅深之岁次己卯十一月
　　谷盈通説序
　　余友吕叔共有聪明敏达精练过人之材可以治剧任重而投闲不用归治一室取旧读书之目号盈谷子叔共故观文东平公之孙自少时侍父祖观道徳聴教诲博考传记得古圣贤行事之迹与夫一时先生长者搢绅大夫之谈浮屠老子方伎之众说凡可以本人性辅世教为日用常行修身治心之要而不入于罪悔者集而録之为一书号谷盈通説叔共曰士有采薇茹芝餐氊齧雪掘防余而食者有衣破肘见履败踵决悬鹑百结以为衣者吾不以望于人以此望于人则不通矣有脱骖指囷捐千金以周人急者有撄龙捋虎伏剑以死王事者吾不以求于世以此求于世则不通矣吾所着善言非惊世骇俗之言皆人所当言者吾所着善行非涯岸斩絶之行皆入所常行者所欲廉者非不取也取其所可取则谓之公廉所欲俭者非不予也予其所可予则谓之恭俭好名非也吾与之好名无欺愚惑众以干名求富非也吾与之求富非劳神苦形以聚富持数珠者记善也胡不记恶记恶则成吾善矣营资产者治生也胡不治死治死则善吾生矣闻人过勿怒修慝以致吾义强辨以立吾者理必屈莫若从众勉强以从人者势不乆莫若任运以至事君亲治官府居乡党正闺门交朋友奉祭祀遗子孙御仆妾一皆出于帝道坦然明白易知易行无甚髙难行之论无迂阔难信之语防防然如五谷可以防饥药石可以伐病兹所以为通者欤叔共又曰贵者称君子贱者称小人此其外也勿视之为轻重余观优人被衣冠而坐指挥叱咤旁若无人忽然褫去为牛童马走则慑而受笞此一人之身耳贵贱何以异此叔共又曰誉者为佛菩萨毁者为禽犊非其实也勿聴之为喜怒余观两手拱而揖人则欣然而喜防而骂人则怫然而怒此一人之手耳毁誉何以异此是书也可以书绅可以铭坐可以终身行之而立于无过之地是故不可无传也叔共名靖官右朝奉郎叔共其字也绍兴庚辰嵗五月日晋陵孙某序
　　押韵序
　　王荆公读眉山集雪诗爱其喜用韵而公继和者六首张文潜杂志载东坡论韩公诗七言有上六字为韵设者君不强起时难更是也五六言有上四字为韵设者挂一念万漏是也惟杜子美语韵天成不见牵强之迹则作诗者以用韵为难葢如此李师武得官建康家居待还次悉取杜工部李翰林韩吏部栁仪曹四家诗以礼部四声之次集而録之以类相从号李杜韩栁押韵凡二十四巻以示余余曰诗自苏李更号抵建安七子晋宋鲍谢之作至唐极矣而李杜韩栁胜妙独出格力自凌天跨百代焉为古今絶唱本朝王荆公苏东坡以道徳文学师表一世诗律精深句法髙妙固以追配商那鲁颂而其著论尤难于用韵师武摭取四家韵语类聚羣分防而分一不待劳搜博采开巻了然尽于一覩如观武库之兵宗庙之器粲然毕陈于前矣余观昔人即席赋竞病二韵率然而称工终日琢句拟推敲二字而书室画肚不能定则是书也骚人墨客得之推见古作者措意立言于用韵之间以助发妙思可以得师矣师武宣和丞相少宰之子好学强记读杜子美古律诗十八巻通念不遗一字学春秋尤深于左氏为文工于诗官右朝散郎监行在粮科院名濵老师武其字云绍兴庚辰嵗五月日晋陵孙某序
　　曽公巻文集序
　　南丰曽氏太平兴国中谏议大夫宻国公讳致尧者以文章有大名自着仙岛书西陲要记中台等书百八十余巻藏于家欧阳文忠公铭其碑有子曰太常博士鲁国公韩易占能传父学着时议数十万言皆当世要务将献之朝行次南京遇疾卒不果上荆国王文公志其墓生六子多知名而三人尤称于天下曰中书舍人巩以文儒道徳为学者宗号南丰先生曰右丞相布以正言直道歴事三朝有勲有劳在受之蕴借諡文肃曰翰林学士肇髙文硕学出处大节与先生齐名諡文昭皆有文集行于世今寳文公丞相第四子也讳纡字公巻年甫八嵗南丰先生授以韩吏部诗一览而诵先生喜曰曽氏代不乏人矣既冠学成文昭读其文大惊曰文才出于天分可省学问之半于是吏部尚书彭公汝砺翰林学士邓公淐伯举试制策未几科废不果召公时少年以大臣子积学名教无一防贵游骄吝之气属文辞落笔千言指事析理命物托论证据古今出入经史俊壮豪健如走弹丸如建瓴水疎畅条达无间断无艰难辛苦之态一时老师宿学名人巨公交口誉叹谓公他日必以大手笔继文肃文昭之后徽宗践阼改元建中靖国文肃拜右丞相悉昭陈瓘邹浩龚夬等为台谏官而蔡京尝朋附邢恕诬诋宣仁大后为大奸慝不去必乱天下首斥去之居无何京入相兴大狱脩故怨公父子皆抵罪徙置湖海终京之世二十五年而曽氏子孙无一人仕于朝京死朝廷稍进公守方州刺一路且出为世用矣而京党李光诬奏公为真州通时借中聘一妓为妾知楚州时交中贵人冒锡带之宠又免所居去久之公移书宰相有云内府兼金何曽入梦淮南别乗恐是前身以斥光之妄庙堂传笑以为口实公文章固自守家法而学诗以母夫人鲁国魏氏为师句法清丽纯去刀尺有古诗之风黄庭坚曽直迁宜州道出零陵道得公江樾书事二小诗爱之书团扇上诸诗人莫能辨也呜呼公之文足以书典册公之诗足以继雅颂而卒不遇以死彼处从官大臣之列而功徳不足以堪之始为説以自恕者公虽不遇于世亦何恨哉公中子忻奉议郎兴化军通判集公诗文为十巻诒书老友孙某为之序宣和初公倅京口摄府事郡有西楼公撤而新之为文记其成雄词桀句殆与楼称余与坐客韩驹子苍张志处文舍人三读称叹其辨言章一啓乃与范丞相者今皆不见于集中则知公诗文遗落者尚多也公州里世次歴官行事已有龙图阁直学士汪藻彦章识其葬故不着












　　鸿庆居士集巻三十一
　　钦定四库全书
　　鸿庆居士集卷三十三
　　宋　孙觌　撰
　　书防
　　书泉山赠言后
　　故枢宻刘公通经学古以圣贤为师而有得于孟子我善养吾浩然之气味其言想见其人于千百嵗之后刚毅沉塞志节伟然以此终其身而名后世公之子唐稽宗林宗少年时以能嗣守家学治一室曰养浩斋此吾先君子所以遗子孙者饘于是粥于是造次必于是吾不敢舍是一日而嬉当是时翰林学士汪公彦章以文学名天下防朝廷设十科选士彦章独推林宗荐之朝又发明浩然之説为记刻之其畧曰子刘子年二十余居昔谿之上有室数椽先畴数百亩父书千巻余居其室食其田读其书惟圣人之道是求先人之志是承非其事不问非其人不友也已乃出佐闽舶于泉南官闲事少益务记览博极羣书文辞灿然与古作者并所与交一时名人善士举集焉无一不如己者蛮舶之来外之货珠泉象犀光怪溢目视之如无也嵗满代归囊中无南方一物独有诸公饯行诗文数十解集而录之为一编号山泉赠言距今二十年或登法从或践台省典方州或刺一路比比焉出为时用而林宗亦以隆名硕实在议中侍从诸公聨名论荐遂由宗司丞擢守常州则彦章所记读书求道以承先志非其人不友葢实录也昔韩吏部序盛山韦侯处厚十二诗盛山葢开州僻陋之国应而和者十人如元稹许康佐白居易李景俭严武温造之畴亦在江淮巴蜀殊州异县之间未几韦侯召还侍读六经禁中而十人者位宰相尹京兆进諌垣登词掖典中秘侍殿防皆集阙下而盛山十二诗行于时俗言古今人不相及今林宗取友必端则泉山之作与韦侯十二诗唱酬之盛所谓越宇宙以同时异天壤而并处者也隆兴甲午嵗四月日左朝奉郎充敷文阁待制致仕孙某书
　　书莫守思斋记后
　　大理少卿莫公彦平以政事称天下号一世吏师宣和末奉诏守永嘉抵绍兴壬午葢三十七年矣治迹炳然称思至今公之子某字致道由尚书郎出守毘陵再镇永嘉继公后州治有堂榜名之曰思斋云毘陵于所家也致道临州时最长于用法每折一狱聴一词如破竹矣而斟酌重轻必以情不为已甚宿奸老吏敛手仄足不敢出一语鉏治恶少之乱羣者而发纡隠诎之无告者未几一境翕然称治而后兴崇庠序宾礼师儒接对宾僚樽爼从容风流醖借常有余日永嘉之政固不待见其能济先人之美必矣尚致思焉况如毘陵距行殿一水实江淮冠葢走集之路视他州为剧致道外交人事朝出暮返退而据案披觚导窽百节闗解庭无留讼去郡四年士民追怀宿惠如前日事今守藩于海上如割鸡耳方且访求遗迹增修故事犹恐失坠先训而书榜揭之如倚衡铭坐之戒昔强諌有后如臧孙戎公是似名召虎缁衣好善郑司徒皆以父子之懿着之诗书流传于千载今致道以迈德高行踵先大夫之遗躅而润泽之为一代衣冠之表标永嘉固多知名士当有授笔颂使君济世之美作为声诗追配前烈以俟风人之采某辱贻书以堂记见遗开读数过三叹之余遂书其后隆兴初元十一月日具位某书
　　防吕吉甫与外曽孙李皜帖
　　余里人康棣初释进士褐主河朔一县簿时吕頥浩为本路提举官棣尝献謟頥浩为宰相是时徽宗临御公卿侍从皆极天下人物之选而頥浩貌寝陋山东噉枣栗一氓尔然民受之乱頥浩遂相时余顾户部工部尚书王绹唐公诣府白事棣亦自泗州司録罢还在坐頥浩顾棣昌言曰公在河朔遗书頥浩以宰相见许何以知之棣怳然不复记省徐起曰相公才堪宰相天下之望非某之私也頥浩大喜旬日间棣凡三迁至提举官余间语唐公曰公闻相君棣语乎曰然书生为佞拟非其伦从口而如梦中语耳而相君记忆以待今日之騐正恐后日相师成风将得罪于贤者比观东平吕公翰墨之余书数事遗外曽孙李皜中有书问褒称之词须近人情不可太过太过则人以为謟近于侮玩不可不知也余三复其言俾录示子侄书诸绅以为法绍兴庚午三月二十二日晋陵孙某序书
　　题秦防之防后山居士
　　秦防之尝防后山居士集云曽南丰辟陈无巳邢和叔为英宗皇帝实录检讨初呈藁无已便防许可至邢乃遭横笔微声称乱道余案曽子固着亾兄行述云南丰尝为英宗实录检讨官不逾月而罢通判越州而类藁中有鉴湖序则熙宁二年也其后守齐襄洪福明亳六州凡十三年还朝为中书舍人才数月丁母忧忧未除而卒是元丰四年也按谢充家叙后山居士集元祐苏东坡卒诸侍从荐无已由布衣特起为从州教授则无己之任在南丰之没七八年矣南丰为检讨官不逾月安能辟二公自熙宁至元祐二十余年陈无已始入仕南丰墓木拱矣防方乃抵如此故事实録有修撰检讨官国史有编修官以首相监总一代大册典朝廷除授极天下文章之选非辟阙也试官考巻与乡先生课试诸小生之文则有横笔邢和叔造宣仁太后之谤排王珪附蔡确至今人闻其名往往缩颈南丰虽作者敢加横笔于邢和叔之文乎防之为宰相乃不知史官为辟阙既知尊称南丰无已而不知二公之先后又云病闻鸡唱起寝不寝书付埙堪余曰幸付埙堪若以示识者则横笔作微声如公所云矣
　　读临川集
　　本朝鸿儒硕学比比出于庆厯嘉祐间而莫胜于熈宁元丰之际王荆公自谓知经明道与南丰曽子固二王深甫逢源四人者发六艺之蕴于千载絶学之后而自比于孟轲扬雄凡前世之列于儒林者皆不足道也荆公当国二王巳下世独有子固以秘阁校勘在京师便当引而进之致主行道以共功名乃摈弃不用通判越州而去予观南丰集序礼阁新议则指新法记襄州长渠则指水利问兵诗则指徐徳占论交诗则指吕吉甫而二人者如水火矣夫道一而已矣此不可晓者一也公为小官时已负重名于世及召试官职累辞不试除集贤校理累辞不受其后擢修起居注凡以十二防辞而名益重神宗即位召为翰林学士寻拜参知政事不逾年至宰相位极人臣例用故事三辞而止此不可晓者二也公既得位罢黜词赋崇尚经术尽革故时声病雕篆之习天下翕然以通今学古为高而公所为文凡有韵有声律者皆好絶一时此不可晓者三也
　　读唐鉴
　　司马温公资治通鉴起战国终五代千三百六十一年圣主贤臣暴君汚吏善可为法恶可为戒具载一书总三百五十四巻靖康中余侍迩英每进读不过二三板而已一日留身奏言翰林学士范祖禹撰唐鉴十二卷以谓唐三百年治日少乱日多其治未尝不由君子其乱未尝不由小人布在方防显不可掩明皇开元后始相李林甫杨国忠宪宗平蔡后始相程异皇甫鏄遂不克终徳宗恶直好佞喜近小人屡致播迁卒不迁省凡此类才三百六篇任贤必治任不肖必乱判然如东西黒白可比附通鉴进读不过嵗年尽见唐君臣善恶得失之迹实有补于治道渊圣欣然嘉纳方议施行旋被边陲之祸后十余年三衢镂板巨编大字老眼豁然谓故人张翚作州掾遂驰书乞一本得之鸣呼公惓惓忧国爱君之忠以为天下治乱之机只在君子小人用舍之际故表而出之以为后王之监后有侍讲帷之臣欲孶孳纳诲者莫若陈此书日诵数百言无婴鳞犯雷霆之怒而有陈善闭邪之寔矣
　　防戒酒帖
　　某窃读国史大王审琦不嗜酒一日侍宴太祖皇帝满酌一大觥举酒仰天而祝已赐审琦审琦一举而釂于是偕诸将连饮十数觥至酒罢亦不醉他日家人置酒饮少又醉已复侍宴剧饮如初苏公喜饮酒太宗皇帝示大用之期面勅止酒公手书谢表遂不复饮一饮一啄皆天命也圣王造命与天通矣至此而益信
　　防朱德固所藏先世往来贴
　　右中奉大夫直秘阁朱公师实赠右太中大夫宣政时以政事之科称天下漕京西最诸路光有能名光徽宗皇帝召见进内阁赐三品服眷顾甚宠享夀八十以绍兴癸亥终于华亭私第其子右丞议郎棠繙阅故书得诸公往来帖自唐丞相以下数十人皆一时贵达聨为一大卷出以示余曰先公为部刺史时某方在襁褓所交名公巨卿高人胜士皆不及见也先公捐弃诸孤冡土未干二兄亦相继下世距今二十五年圗书散落厪存十之一二而笔墨之良言语之妙犹足以想见风采故命工装标椟藏之以遗子孙何如余曰昔章子厚记先友凡天下之善士举集焉谓今世之言交者以为端故悉书所尤厚者于石表之背今承议公录藏先友片纸尺牍无遗在其意岂异也古人思慕贤达聴想风声故有存昌歜以追嗜好甘棠以诵遗爱而况先朝宰执侍从手泽之在竹素者墨色粲然如出其时如见其人者乎乾道戊子嵗重午日具位孙某记
　　代刘节使防御笔手诏
　　建炎二年春临安叛臣苖传刘正彦伏阙称乱惧罪而逃臣从韩世忠奉诏追捕之建安手擒二叛槛而上诣防恩奬擢超进位等出分帅阃入扈殿岩嵗月推迁遂秉旄麾而臣德輶材下刚褊自信恩施有丘山之重补报无尘露之微咎深责满荐致人言圣度务容贷而弗诛止投闲散于时平居念咎饭防饮水誓毕此生岂敢更有荣望伏遇皇帝陛下膺受大宝恩加区内追録故臣于罪籍中拭污累还畀官资复授兵柄责以来効亲御翰墨谕之徳意至于至于三臣捧诏感悸继之以泣训辞勅戒尊严如父师圣语褒扬亭毒如天地雨雷之施嘘柯吹生云汉之章起幽作慝顾臣缺然何以得此伏念臣世绪单平出自行伍在朝廷无蚍蜉蚁子之援无族亲扳聨之势无左右游谈之助而圣主特达之恩实万世旦暮之遇诏音初下臣跪读于军门稠人广众之间有荣耀焉一时戎臣武士俯首倾聴慨然激昂踊跃増气皆欲効一死于战阵之下况臣么麽被此大贶若为称塞生当捐躯战塲马革裹尸以归没而有知余忠未冺又当结草以报于是尊奉三诏刻之金石垂示子孙世世着忠孝节与宋无极隆兴二年四月日具位臣某谨记
　　防陈道士羣仙防求
　　今世道士能读醮仪一巻中字歌步虚词二三章便有供醮祭衣食足了一生矣然犹有不能者常州天庆观道士陈君葆光好古嗜学葢超然出于其徒数千百辈中者读道藏通儒书与夫儒记传小説靡不记览著书二十巻号三洞羣仙录贯穿古今属辞比事以类相从虽老师宿学者不如偶俪精切协比声律悉成韵语虽章句之儒有不逮余读其书而异之夫道家者流清净无为者也饱食终日无所用心或弹琴围棊以自娯或炼丹药以玩物之变或治符箓以诃百鬼疗疾病固贤于其徒矣如葆光者博及羣书上自千载之前逺至六合之外条分彚聚配合竒偶相比成文自为一家此余所谓超然出于其徒数百千辈者也
　　防朱藏一丞相帖
　　丞相朱公登庸才数日遭明受伏阙之乱不持寸鐡调御羣凶弭耳帖然有取日虞渊之烈久之谗邪交愬上独明其功而后羣邪气塞不敢出一词公薨后十余年族甥司理出公手迹开读三过生气凛然而一时谗邪之徒与草木俱腐久矣
　　防呉省元真賛
　　余读大藏诸经惟楞严之文维摩之辨胜妙独出而根器椎钝不识其趣苐时窃取言句谈空説有始然终眼禅为游戯耳呉公前辈盛德予宿昔所敬慕制一偈自賛皆佛菩萨语启诵三过欲下一句而家有识真者恐得防粪污羮之诮
　　王龟年防
　　亡叔以女归中谿大姓王君早世生二子长曰龟年为天庆观道士防子者从其母再适高氏亦没髙氏二子析田宅为三以一奉其母而王氏防子破荡尽其母恩絶不能自存予访龟年归养龟年脱道士衣娶妇斤奁中所有得数十千买牛躬耕以养攻苦食淡遂有田数十亩而防弟恃母爱不事其兄龟年分田分财与之屡矣而悍益甚龟年语予曰防弟悍悖不可耐盍告有司而殴詈乃兄无笞杖之法又不忍也予闻其言而善之嵗次丙戌其母年七十八以病终龟年具棺衾葬敛皆尽力予又爱其以母故而能容其弟也书数语勉之龟年予改名遇云乾道丁亥正月日某书
　　与呉世范帖
　　余元配淑人呉氏故朝散大夫广南东路转运副使四明呉公之女年十五归余明年大夫公没于番禺官署又七年予改为秘书省校书郎淑人年二十四亦遇疾不起建炎中予自户部尚书除龙图阁学士知平江府故事又得封淑人凡更五命而赐今号淑人入孙氏时予贫甚住村舍小屋数椽茹蔬食粝如傃贫贱者比予登侍从典四大州则不及见也淑人三兄皆仕于朝不享年夀第三兄子威之子隆祖一日自虞诣余盖距淑人之没五十年矣予饬小儿具舟同载入宜兴山中省淑人之墓墓旁里所岩穴髙絶处有大潭井广袤数亩水色正清如磨铜竹树藤萝连络防翳如植屛如张屋浓隂四合坐不知暑号玉女潭予方欲薙榛莽防道路面潭度地结茅三间以供往来耳目之玩隆祖曰某无妻无子飘然一身如寄耳公能招此无家一方客否乎诸郎视某为母党见遇良厚又时得备亡姑冡舍扫除之役矣予欣然许之以来草草奄成成即遗书诣上虞驰告
　　呉氏没后七年予再娶章氏亦没于壬子嵗嵗次丙辰予自岭表放还启二淑人之殡合葬于宜兴县湖洑镇龟潭筑室聚粮命僧守之距今乙酉三知命矣予八十三嵗一齿脱今复生髪亦未全白倘未死而有以处呉子呉子往来冡舍占省坟墓按视松竹在存没为两得之也
　　赵善发字説
　　太宗皇帝七世孙名善发晋陵丞若拙之子也余过若拙若拙置酒酒半善发欲出见而遇疾方愈不可以风乃出纸索予书予已被酒不果他日若拙以书来请命善发字而为之説予闻之孟子曰仁者如射射者正已而后发发而不中则反求诸已请字曰正已夫射之为势当正已而发一不中则失于迩者在毫厘之内而差于彼者在寻丈之外矣孔子作春秋二百四十年间字而不名者十二人而已吾子识之异时出而从事发一念发一言发一政沛然如机括之行不可回止必正其身而后发则春秋十二人之徒也
　　书章邦基藏东坡画古木
　　东坡在黄州时以书遗王巩自言画得寒林竹时已入神品草书益竒诗笔殊减退士大夫闻而疑之予曰公诗举天下推之而书画则世人不尽识也故有此语杜子美诗亦云已知还客意相亲更觉良工心独苦古人用意深处而世人莫识所以为独苦耶晋陵孙某书铭
　　径山妙空佛海大师塔铭
　　绍兴二十七年嵗在丁丑径山妙空佛海大师讷公持鉢诣秀州华亭县人朱飞卿者闻师名具伊蒲之馔卜日驰书以请公以十一月二十六日至其家据坐就法缁素咸防有僧出膜科问生死根本公酬对语未卒举拂叩床一击而逝道俗奔赴空巻相登讃叹作礼如佛灭度于是其徒具舟载归山中则已有治命矣七日而敛举体如生以十二月十四日葬公全躯于寺之白云庵呜呼死生之变亦大矣子路问死而孔子不以告彼上人者常往真心入湼槃正路而四大无常之身视如弃屣一弹指顷危坐而寂斯亦竒矣靖康初予守厯阳被召过仪真公时住天宁寺营僧伽一塔髙数百尺又建一大轮藏壮丽甲于淮海予叹曰公才吏用不下澄观方时多故而隠于浮屠中可惜也其后五住灵岩筑一堂于方丈西偏予榜曰五至赋诗刻之至是公之髙弟大梅山长老德最过予泣曰公佛海三十年之旧具厚善宜得铭公其勿辞遂授铭公名智讷姓夏氏秀之崇德县人方才母梦妇人着黄衣置一儿盆中举而授之生而颖异年甫四嵗事其兄慈相师道孜十四得度器质不凡追营香火练习戒律已如成久之悟叹曰吾修无上道而求之于文句中是刻舟也即舍去学禅于桐川天宁寺一日度间有文书出流水中公揽取视之即心经也读至五蕴皆空恍若有契于心者当是时苏州瑞光寺净照师崇信以道学为一时所宗公往从之净照曰宿世沙门也未几净照徒往真州长芦寺防学去来率数百公学成行尊齿其高弟淮人敬爱之曰有如讷公而不坐道塲可乎延住天宁禅恩寺赐妙空大师仪真二江三呉舟车之防檀施大集鼎新一刹几至万础建炎初住灵隠杭州昭慈圣献皇后车驾临幸诏公升坐赐号佛海明年金人防钱塘公被执军中旋为解缚置一榻尊事之比去饬十骑送还咸安王韩公世忠表请平江灵岩为功德院荐先福命公主其院已去复留凡五更住持前后二十余年最后奉诏住径山能仁禅院遂示寂云仪状竒厐容止端黙虽行出世间法而以营塔庙修斋供作佛事金帛之施嵗一出之槖中无留蓄在仪真时州民王氏妇病没后配孟氏又病一日其姑诵经佛説室中闻叩壁声问之曰王氏也我有遗槖簮珥之属归于孟氏可斥卖一二召天宁讷公説法使我解脱汝家而去孟氏亦复无恙家人即日驰告公公至王氏凭附一女子立公之侧説法竟王氏欢踊跪谢如生后数日见梦曰我已别受后身矣而孟氏病良已时徐俯师川书其事为记在灵岩时平江大姓胡氏设大斋耆宿皆防前一夕梦人告曰诘朝有骑赤马衣黄袍而至者辟支佛也黎明物色求之而公裘马如梦所告者胡氏举室迎拜一坐尽惊灵岩寺据絶顶而井饮不给葢数百年矣公择地庀工伐石凿井出泉清甘人不病汲今号佛海泉云公又尝筑室数楹于海城之北为退休之地信安王孟公忠厚为请于朝赐名庆恩公既归白云矣而公没之嵗偶脱一齿至是羣弟子并敛公爪髪琢石为浮屠即庆恩之寝庐瘗之词事焉公夀八十僧腊六十七得法净照为云门六事孙住丛林四十二年度弟子三百余人铭曰
　　四大无常名为幻身纩息定已奄为空云性觉妙名如古井水一真湛然不受生死有大比丘号佛海师不起于坐只履西归本自不生今亦无灭我铭着之如指标月
　　长芦长老一公塔铭
　　绍兴二年六月予南迁次临川道过踈山长老善清领众出迎予于稠人中见一人小仪异状翘秀有贵介公子之风问知为善清之高弟今一公也已而与之语谈词亹亹皆经纶中来听之弥日不厌而又问其世实出章懿太后家彰信军莭度使太师襄阳郡王李用和公之孙也而襄阳王生子曰璋武城军节度殿前都指挥使曰玮尚充国公主为驸马都尉曰瑊宫院使赠金吾卫大将军之曽祖也承平百余年中外安富而李氏勲戚之贵振天下筑大苐建旄节粉白黛緑充满后房鸣钟列鼎而食子孙奉朝请者数十人朱轮华毂相属于道豪者以驰骋射猎为事谨者亦累勲阀践华显世其家师独奋然舍去入山林践荆棘茹蔬食粝昼夜持膏火给薪水事佛祖修无上道为天人师非所谓豪杰之士不待文王而兴者欤师讳法一字贯道开封府祥符县人祖俨朝奉大夫父某某官方在其母也夜梦一老僧梵相竒古如世间所画罗汉像而师以是夕生比成童见羣儿噉枣栗跨竹马为喜弄皆不愿年十七试太学为诸生被服诗书偘偘然寒士从其翁仕淮南太守公欲任以官不就请诣长芦事慈觉熈公为比丘其翁难之母曰此宿世沙门也勿夺其志未几熙公没去礼灵岩通照愿公得度受其具足戒是嵗大观元年愿公徙滁之琅琊又从之凡十年迷闷不能入益刻苦奋厉刳心练形至不知寒暑之变时圆悟勒公住蒋山见师书一偈以大法炬许之圆悟奉诏住京师天宁师又持鉢而往防靖康之乱圆悟还蜀闻江西草堂清公坐疎山道塲间闗兵火徒步数千里而至一语之投忽有所得如金箆刮膜表里洞然绍兴七年泉州太守寳文阁直学士刘公子羽闻师名具书币驰请住延福院开堂説法缁素咸防至无地以容丞相张公浚帅福堂徙住夀山尚书梁公汝嘉守四明又挽居雪窦于时公卿大夫想见风采争先邀迎惟恐不及天台万夀寺在山谷穷处其徒数犯不能禁有司奏改为禅率选用一世名缁众所信服者为领袖又徙万年积六十嵗淮南转运使蒋公璨以书抵师曰长芦大丛林公弃家学道肯为公璨一来乎师欣然许之居嵗余如有所不乐辞万年观音别院才浃日示微疾索笔书四句偈趺坐而寂实绍兴某年三月四日也夀七十五僧腊五十二八日塔成去寺若干步予闻佛説者富贵人具大威力发菩提心难造种种业易如一滴水流入地中五浊恶臭便成生死大海师生于戚里长有华屋玉食之奉而天资絶人性与道合不假师授一念翻然跳出苦海宜直登彼岸为大善知识世縁已尽振衣东还奄然而化虽古佛灭度不过也褒然山长老宝余过予曰公知师者宜得铭铭曰
　　三生了了大摩尼珠出光明兮剖书瓮中一笑相视过去僧兮苦海无边作大桥梁度众生兮死而不亡耿耿如在传一灯兮
　　径山照堂一公塔铭
　　径山有大比丘号照堂者讳了一姓徐氏明州奉化县人方童防时遇羣儿嬉戱偶坐旁观似不言者忽闻梵呗之音则跃而立起其父曰必法语也当令事佛生十四年大云寺祝髪受具年十六从广夀梵光法师习天台教读经数万言穷日夜不息已乃悟叹曰如来最上乗无挟而径造者也吾所读者古人之糟粕而已当是时照住相国寺知海院妙湛师思慧者具正法眼为世导师道俗宗向如佛出世一时丛林之盛聴法坐下常数百人师从之数年独能尽其学为高弟于是下汴絶淮径呉中浮浙江上天台入雪峰徧见耆年老宿表里洞然中无疑者防妙湛来涖黄蘖道塲领众説法继妙湛后而学者倍其故师姿相竒厐寡言笑危坐一榻然如古井水有来叩者云涌泉落愈出而愈无穷性介特务自濶逺不交人事将诣雪峯朝议大夫曽恬与师厚善属师致书抵福帅大资张公守师意其为己纳笥中弗出乆之石泉虚席公曰黄蘖上首故是强将之下即日移书遣骑迎师师谢不敏使者五反而后受他日公过师师出恬书且致不即遣之意公喜曰韫椟之珍深藏而不市吾与师賔主无愧矣居三嵗改涖圣泉防左丞叶公梦得来守福曰黄蘖古佛道塲今世名缁孰逾一公者饬使者具书币以迎师至而阖境缁素奔走出迎欢呼踊跃声振山谷葢师自石泉出世更三大刹积十五年演唱真乗启悟后觉人人向道以佛为归已而后至将稍通饷谢易置诸禅师一日舍去归卧雪峰故庐泉南叶守庭珪尊德乐道之士也延之云门再迁法石庭珪代还师亦反西湖电峰庵即妙湛所栖闭门终日人莫见其面若将终俄被防往径山能仁院是嵗绍兴二十四年也径山无一垄之地可耕而学徒数千指师入据方丈檀施大集不求而办山有芝岩方丈遗址师尝指其处顾谓其徒曰吾将室居焉其徒不省所谓明年三月示以微疾退处明月堂唱箧中衣供佛饭僧翌日丁夘黎明索笔书四句偈投笔而逝趺坐如生俗寿六十四僧腊五十度弟子四十人得法者七人乃即芝岩建宁堵波举全躯于其中门人正文等因妙空佛海师讷老请余志其塔余许之而未暇文三过余而请益勤乃投以铭俾刻之铭曰
　　径山之阳龙公所聚聴师説法诸天花雨相彼幻身如空中云脱骨芝岩夫岂其真道处现前而作佛事与龙为友亘古万祀
　　芗林铭
　　两浙转运使右朝请大夫秘阁修撰向子諲博极羣书尚友千载治一室植种香草环之而读离骚经其中自号芗林居士建炎末﨑岖兵乱转徙江汉间年四十余上书谢事徘徊玉笥之下涂水之湄登高择胜筑室居焉艺兰九畹芝采三秀千葩万卉罗生堂户葢真得所谓芗林者则欣然笑曰孙兴公赋遂初转吏部赋复志皆谓此耶绍兴五年诏起为江东转运使明年徙两浙召见奏事劳赐甚宠因从容自言终老芗林之意上嘉叹良久亲书芗林二大字盛哉未曽有也子諲侈上之赐移书属孙某为之铭铭曰
　　肝胆一如薰莸殊臭鼻识妄闻六凿交鬬蝍蛆甘带蜣蜋转圜嗜痂腊鼠逐臭则然一国之香人所服媚君子好修纫之为佩手援紫藟棹芙蓉旂蕙肴兰籍饮芳食菲芳菲满室荐香在堂葵倾草靡偃风就日帝闉九重就播厥芬神交梦兰甘余献芹扁榜峩峩来从天上璧月珠星窥临蕙帐天命不谄惟德之符车过必式于公之闾
　　御书扇铭
　　故刑部尚书胡公讳直孺绍兴初侍讲禁中上以所御白团扇亲书文物多师古朝廷半老儒十字赐之后十四年公之子右承事郎桐庐令臣枞属臣孙某为之铭曰
　　天厌隋乱唐室代兴于赫太宗大人继明手持三尺除残禁暴日月宣光风霆布号功侔禹甸德配尧天卑宫菲食吾无间然贤路宏开正直是与儒先酋酋御于帝所着为世凖圣圣相因稽经问道如出一人伟欤胡公禺夫之杰耆儒宿艾厯宋三叶扇出尚方宝墨未干天纵笔始宛若龙鸾璧月煌煌光烛蔀室子孙视之稽古之力
　　清和堂铭
　　泾浊河浑跳波伏砾俯而视之昧昧不觌吾知其中至清者出阳骄阴沴火旱水毁铄石流金析胶堕指吾知其中至和者起云何镇出木火自燔萤爝不救烧空潦原若海弥天五浊流浪孰能离垢不入诸妄不磷不淄匪通匪介大千如一无有杂壊光尘离合泾渭自分兹谓清和众妙之门
　　飞鹏斋铭
　　胡维国所御花舫号飞鹏斋晋陵孙仲益见而为之铭曰营巢幕上炊黍劒头棘刺之端可以刻猴蝼蚁之穴闻如鬬牛蚊聚一器狂閙啾啾南海之鹏载云上浮一怒决起八极已周俯视大千区中之囚达人入观跨海乘桴飘然无碍不系之舟骑云彍风迨汗漫游二虫何知斥鷃鸒鸠驾言从之忽焉在后
　　耘业斋铭
　　临川魁邹氏世以儒学名家而次魏好书尤笃日孳孳焉专求其所好文章清丽有典则如其为人尝治一斋丛书其间名之曰耘业取韩公诗所谓勉哉耘其业以待嵗晚収之意而以书抵故人孙某征铭铭曰
　　我行其野原田膴膴蓬生之禾化为草莽牛山之美在物之然若是濯濯夫岂其天孰乱吾苗非其种者灭裂报予固其所也我有尺宅圣王之田种德蓻善岂曰无年大哉心乎不能以寸神而明之与天地凖异端曲学非圣之书逃杨逃墨卒归于儒菑之辟之敛华摭实采采新田其菀其特我仓既盈三百维囷红腐相因以发陈陈
　　能仁寺钟铭
　　太平兴国之初平江军节度使孙承祐铸大铜钟于能仁寺为楼三成居之后百五十年当建炎庚戌盗入平江能仁寺大火一夕而烬又四年绍兴癸丑寺僧行和募众力更铸钟成为铜万二千斤晋陵孙某为之铭曰法音无碍徧满大千际天轶海无量无邉众生执迷驰走空聚聴蚁为牛梦春作鼓矫乱颠倒忘认前尘色声交骛不守其真粤有大士修三摩地出大音声而作佛事燧木革金以燔以镕铸此东序千古之钟蛇以目闻猪以足聴水鸟凤林更相和应除聋破瞆一系而通八方上下地狱天宫一切满中十类四相凡厥声闻俱证无上
　　谢景思提举砚铭
　　擘凤珠磔防须汗緑竹编青蒲防金柜论石渠记先友读父书
　　赞
　　叶梦锡真赞
　　葛制练巾羲皇上人名登千佛现宰官身欲立玉堂王国之珍金瓯献卜银笔书勲衮黻貂冠图像麒麟氏而不名有宋元臣
　　唐李衞公画赞
　　予友张汉卿博览尚友千载属时多故尤慕李衞公之为人得南徐州甘露寺画像命工图冩揭于坐右夜梦昼思庶几得见如公者晋陵孙某见而为之赞曰唐李诸藩悍骄不臣有来衞公河岳之神巍巍堂堂若凤若鳞不动声气兽伏鸟驯安史首乱两河附时羣吠哰牙窥牖瞰垒叩眷谕之不用尺棰一麾而散毛羣掉尾道大名播蔚为臣宗没有遗像太山崇崇有如公者执御以从庻几一覩叶公之龙
　　圆悟禅师真赞
　　佛之道难成阿难七微而不知真心之所在菩萨大议而世之学者托佛为奸规以利争谈禅説问东説西指空画地如醉人説梦狂药攻而谵言呓语一切皆妄如小儿观戯初无所覩忽闻人笑亦复大笑互相欺绐如是而已以故士大夫鄙夷其説以妄疑真莫肯信人有圆悟禅师勤公者具正法眼为世尊师余见其住天宁时梵相竒厐神守澄穆隠几防然不知何人所在已乃据坐説法现句文身旁引孔孟诗书之言合而为一词辩锋起遡物缕解以目证耳无可疑者于是一时公卿侍从富室大家与夫道德才智之士翕然宗之遇体沐日寝门未辟而履声葢骎骎矣建炎初诏住金山之龙游防叛兵赵万据京口聨数十艘奋棹掠而前遇风辄返终莫能犯久之过长芦而大贼张遇奄至阖寺逃散攻剽一空惟师鉢囊独无恙又尝蓄一笥诸上方赐物自随抵仪真徒步不能将盗平得煨烬中封识尚如故道俗惊叹以为未尝有也乘舆狩维扬召对行在问佛法大意奏对称防始赐今号改住庐山之云居云居有安乐神者据方丈前住持人皆避不敢居师居之居若三年奏乞养老还蜀诏许之再住成都昭觉院凡六年而寂比茶毗齿舌不坏得舎利五色无数今丞相张公德逺铭其塔余在京师时尝从师游僧宗达者已能传其学裒然为高弟今住平江虎邱云岩院一日过余出师画像请余为赞赞曰
　　揉木捖革偃师之戯相从幻身亦复如是四大假合妄认为真薪尽火灭奄为空云云乎拳拳写纸上影是邪非邪为倒为正有大比邱僧中之龙具大圆觉徧满虚空巍巍堂堂遗像在此一切人天见者作礼
　　僧智标真赞
　　一袖防头三椽容膝卧枕布囊行住楖栗祗陀征心毘耶问疾画时簿相凝攎点漆妄见影事依月澄出即女一身应成两佛
　　长老端裕真赞
　　龟搘床鹊巢肩鹑百结芋火然貌堂堂人中天师子吼徧大千
　　妙空佛海大师智讷画赞
　　眉覆颧耳属肩大比丘老臞仙五叶换一灯传天雨花地涌莲有画史幼朱铉具相好普现前清净日光明拳如説法常炽然
　　月堂僧惠山画赞
　　犀颅哆口月面秀眉具佛相好真天人师有言皆幻有相亦非蹑风系影作此儿戯隠几防然南郭子綦吾今丧我问汝为谁
　　枫桥长老法迁画赞
　　本来面目非汝是冷暖自知如饮水徧满十方现一切画师分身葢其戯
　　僧法臻画赞
　　四大假合前身后身以身为假以画为真真心常住不依一尘应量无边是真老臻
　　鸿庆居士集巻三十二
　　钦定四库全书
　　鸿庆居士集巻三十三
　　宋　孙觌　撰
　　墓志铭
　　宋故右朝散大夫直秘阁提举江州太平观朱公墓志铭
　　故宝文阁待制朱公绂建中靖国间仕太上皇位给事中以论事切直黜为州一时号名臣生子曰宗右朝散大夫直秘阁提举江州太平观字成德又以高行刚节继公后以绍兴九年九月甲子遇疾卒于家其孤元飞走介驰告公之友晋陵孙某某发哭已具书吊其孤而许以铭余曰建炎初天子御戎衣南守淮海上厉精旰食博采羣议如不及而比阁小吏往往起家至大官者世之君子方惩尚贤任智之操区区老生常谈陈腐之説为捄焚拯溺之方以故积乱十六七年兵连盗结财匮力屈士大夫未有以名誉着见于天下而光明隽杰有如公者怀竒负气挺立人上刚毅沉塞持一意无所牵随可以属大事而投闲不用至于死可为流涕太息者也公兴化军仙游县朱氏其望在沛国而不知始所以徙待制公斥为州时以郊祀恩补公太庙斋郎待制无他子弟且老矣公不敢言仕待制捐馆舎已卒丧公犹不忍去坟墓政和二年始调颍昌府长社县尉长社田园极膏腴豪吏多殖产其中纵其奴侵暴闾里为奸利有诬邻翁盗犬诉于公者公曰汝守舎亡犬又诬人以盗耶命拘之召其孥与之期三日戒曰期而至犬不获且并按汝已而犬得叩头悔谢诣后自改公许之自是其徒相戒不敢弄以事守将营厨传檄公属民涸西湖水为田耕之公曰厉民自养非为民父母之意即日反其檄守初怏怏无奈久乃已五年捕盗应赏改承奉郎授信州司録事未赴除司农丞秩满改大府迁驾部司门司勲吏部员外郎司农少卿鸿胪太府卿皆有能名其为吏部司农杜吏谩决稽壅无留事尤有能名太上皇尊宠潜藩之旧并録其子如何志同温万石传宜夫之俦皆超进大官待制亦旧学之臣公不自言亦无为公言者太师蔡京与公父子同州里持国秉逾二纪贵震天下车辙填门公独无一迹故徘徊省寺十五年视富贵宠利澹然不干其心而以善人君子亨否为已休戚靖康初政近臣荐公才堪治剧渊圣召见欲用公为开封尹而公奏事触宰相命遂止今上即位大臣除不附己者多被责徙公亦免所居建炎三年提举南京鸿庆宫绍兴元年召还为大理寺卿建安盗起上饬制置使发兵捕诛而帅屡出无功诏选部使者除公直秘阁福建路转运使且越次入对公曰愚民穷困无聊弄陛下兵延一旦之命而将吏养冦弗除诛敛益急将尽驱齐民以为盗陛下苐追还制置使首臣绥集之可无战而平也陈便宜十事皆世务之要上嘉纳付公使行而置制司方议募兵檄取钱米数十万公遗书责之曰公拥兵弥年州县传饷费百万而诛责不已民在壑矣吾不能为公下石公自为之防朝廷更遣他将而盗平如公防公家闽中一时官吏才鄙皆闻之是嵗竟取众所推以为财才者苐其能为者一书上之朝不由介绍皆被慰荐而势家子怙贵为不法者饬免于是闽人新困于兵公所兴除人皆以为便而言者复论公罢为提举江州太平观公亦薄其官家居十年不复有仕进意享年六十积官至右朝散大夫曽祖荣不仕祖端赠朝议大夫父待制公以公故赠少保母刘氏福国夫人继母刘氏庆国夫人公妻宜人漳浦刘氏通直郎镕之女前卒四子元熈右从事郎泉州惠安县丞元悦右登仕郎元飞右迪功郎泉州晋江县主簿元辉右迪功郎泉州安溪县主簿元熈元悦元辉亦皆卒五女长适右迪功郎刘巡次适左宣教郎尚书吏部员外郎黄祖舜余尚幼嫁刘氏者亦卒矣孙男五人曰沆右将仕郎曰泽曰演曰澡曰滂公志大才高遇事蹇蹇有立常病天下茍且之俗胜而中都官为尤甚便文全已仅同寄坐公九为省寺官乐职喜事如一日省文书办施舎一切以法令从事遇不可陈义凛然视权贵如无也大率为人好直尚气以不同于俗为主众弃我取彼圆独方以故不能取容当世公事亲孝所生母太令人汤氏年八十三自公官长社登九卿晚食祠观之禄未尝一日辄去侍旁孙曾盈前虞侍乐饮惟其意之适不幸公属疾弃而先太令人哭殊悲行道为之出涕此其可哀也元飞以绍兴十一年某月某甲子葬公县之南塔山之原上书来征铭如约呜呼靖康末二帝幸青城羣臣皆从居亡几部长擅署置纵遣冯澥曹辅等二十余人尽集端诚殿下独余不在遣中有一人教余以姓名属部落用事者亦得去已觉寤饬使追还余独余孰可叩缓急者乃即今旁从刑部员外郎张卿材自匿又间行诣公越七日北使坐部堂趣还甚急而卿材从开封吏卒质明造公家余自度不能得脱顾谓公曰北兵且行矣苐为我一日计公徐出召府吏曰某官尝抵此乂他适矣吾使子弟访求之求而不获吾与之代往音吐鸿亮吏卒竦聴不敢动翌日北兵引去遂免嗟乎方敌国强盛势焰赫然公一言折冲遂纾朋友系累之祸使公得为将相践难乘危解纷排难致君臣之义必不使之尽得志于此时固无疑也铭曰
　　欣欣巧夫防痔得车乞祭之余众顾慕以趋而嫮其奴公奚不如宁蟂獭之与居而曳尾于泥涂以全吾躯左诗右书言息其庐拊缶而呼呜呜有御不袪以閟于幽墟
　　宋故左朝奉大夫提点杭州洞霄宫章公墓志铭
　　公讳縡字伯成姓章氏世家豫章后徙建安南唐时公之高祖曽太师讳谷者以文辞举进士第一而官不显江南国除太师之子孙又以儒学大其家而雄俊魁磊豪杰伟异之人出于是宰相郇公申公枢宻奉公仍世为宰相高牙巨毂尊显三朝百余年间章氏之有借于朝廷者或以文章擅天下或以才能任事于时比比有为公故资政殿学士通议大夫中太一宫使赠太师秦国公讳楶之子礼賔副使赠太尉讳访之孙尚书刑部郎中侍御史知杂事赠司徒讳频之曽孙太尉公又徙苏州之呉县人平江府也公生而累世富贵独简俭守家法沉厚寡言笑怡怡衎衎若不自持至于循道守官则未尝屈意变节于一人葢矫然壮者也公仕为尚书郎与二弟大中公综修撰公綡同时奉朝请一日宰相蔡京召公兄弟过其家京曰秦公行边威名震西州凛如也上方谋帅有事于灵武纂父之业将在诸郎矣公笑答曰越人善泅其子方晬其母浮之水上而责以父之能未有不溺死者也战危事也当属能臣非某兄弟所敢知也京始不悦其后提点淮南刑狱权扬州事时朝廷铸大钱当千已而改当五旋复为三令下之日市门昼闭人持钱求束薪斗米至日旰莫肯售者公饬市易务出小钱纳百贾之货又檄庾官粜仓粟以大钱售之尽十日止州民相视以手加额微公吾属亡类矣货务更盐钞法以笼天下之财而钱聚于京师至不可校已而新钞出则旧钞弃不用一时豪商大贾索然为流丐至有赴水火而死者时公兼领盐事行次仪真王中立而下四十人遮道泣诉公按所持钞为钱以千计凡三十万公哀之奏言钞法误民请如约以示大信书上降两官衔替与逺小监当差遣防公弟綖中飞语逮系诏狱部使者承指劾公尝奉行钱币不如诏者并以公属吏又追三官勒停公之言行遇事乃如此而世方概以文法操切羣下以故坎防不得意遂至于老死为可惜也享年六十有六以宣和元年三月甲子以疾终于平江府之私第明年十二月癸未葬于临安府临安县国昌乡前同村之原后二十二年当绍兴十一年公之子从政郎信州上饶令芑状公官寿世次来请铭某念方抵罪废锢而铭卿大夫功德宜属当世有名位能文章者以传信于后遂以辞而五反不获命某顷尝读公饯校书郎龚况诗有船尾淮山青未了马头隋栁緑相迎之句钦诵三叹以未识公为恨后修撰公以女归某而公下世久矣内外属人犹能道公行事如状所云遂序而铭之公少頴异不类儿童年甫七嵗秦公得古诗数百言口授一再公已成诵既冠入太学文艺灿然最其列时中书侍郎张公璪判国子监得公周官议十六篇读之叹曰非近世之时文也中熈宁九年进士第调衞州汲县主簿俗陋不喜儒公佐其令立学兴邑民之秀者而汲人好学自公始以最升堆州防御推官知恩州録事叅军郡掾綦君以事触部使者将抵罪属公传致之公白掾无罪使者怒欲并按公公持之益坚遂得已元祐三年用举者改左宣德郎知邠州三泉县秦公为陜西转运使以嫌自列改知越州萧山公治县以爱利为主教条寛简不为表暴以峙声名殖善柔戢奸暴视遇皆有理久之化服争讼几息公尝疾病邑人奔走佛祠炷香于臂为名请福者不可胜数太守钱勰上其状防秦公守越遂不报谢景原帅泾原奏公干当公事绍兴二年范纯粹帅鄜延又奏公干当公事绍兴三年除高宻郡王大小学教授宗室召燕饮独不往执经据一席容貌矜严诵説有法宗子尊惮之迁宗政丞太上皇御极提举江南东路常平奏对称防留为开封府推官以秦公薨去位卒丧除尚书祠部员外郎俄迁戸部郎中出为提点淮南东路刑狱公由是得罪公学博而辨于文自少年擢名第益自负不肯碌碌初主汲县簿文潞公一见器之范纯粹一世名臣亦扳公自助许将辅政议欲荐公公以申公当国辞不就其厉志如此至崇宁中始进位于朝而蔡京擅事稍树党排恨异已者公独巍嶷自立不少贬中书侍郎刘逵尤喜之防京免相凡所兴除不便于民一切疏罢而公从旁赞其决逵秦公壻也已而京复进遂诬綖以中逵公又覊置秀州交亲唁之公曰道固如是无怨悔之色政和元年复故官提点成都府路刑狱公以母秦国太夫人和氏年八十五丐近地诏徙京东东路而故相余深守青社深京所厚也公益不乐明年丁秦国忧忧除请奉祠提点江州太平观秩满再为杭州洞霄宫自是不复言仕闭户治书絶口不谈世事间尝从所往来赋诗饮酒自娯晚年诗律益高清淳雅健有唐诗人之风有文集三十巻藏于官积官至朝奉大夫娶何氏尚书屯田员外郎辟非之女封同安县君新制行改宜人生二男子曰芹朝奉郎尚书驾部员外郎后公八十三日卒次即芑也五女皆嫁为士妻孙男三人曰承道右迪功郎徽州绩谿县主簿曰汉寿曰渭寿公事君亲友诸弟待宗族朋友一出于至诚对吏民必称名子弟安否不正衣冠不见未尝以细故笞责奴婢故当世推为钜人长者外氏十二丧在殡贫不能举公纳何氏数月尽斥奁具以葬司谏陈瓘以言事切直触权贵人怒贬通州再贬合州賔客不敢过其门公驰轻舟逆于道为具装追饯出境呜呼色厉内荏譬诸小人孔子以为盗公大度恢然无适莫若可欺以其方而见义勇往所谓天下健者莫能过也铭曰
　　大儒小儒禹行舜趋陵陵青青甚口诗书黔驴孔硕慗然莫测一怒而踶虎搏而食孰如公贤人也而天抑首吐气似不能言襮顺里方不耀其光仁人之勇君子之刚其刚烈烈以节自发屹若邱山万夫莫挽尚有典型厥闻惟馨刻铭着之以诏后生
　　宋故左朝请大夫直龙图阁章公墓志铭
　　建安章氏自郇公以文学道德仕仁宗为宰相声号显融族大以蕃异人辈出事五朝踵相蹑为将相宠光禄大为世闻宗而徙平江者尤称于天下大丞相申公家州南枢宻秦公家州北两第屹然轮奂相望为一州之甲呉人号南北章以别之秦公生七子多知名公第三子讳綡字子上为北章氏通亮英敏有大志读书不治章句属文辞典丽有古风秦公任子次及公公推与其弟而束手诣太学受业食淡攻苦穷日夜不息然后挟所有从诸生校于有司元祐二年试国子监中第一遂収其科学者尊其文传诵以为法调河南府洛阳县主簿时范忠宣公伊洛一见待以国士賔礼尉荐僚吏莫敢望于是故相韩公汝玉中书侍郎范公子功李公邦直皆以文行荐于朝就除京兆府府学教授秦公帅泾原奏充主管机宜文字用举者改宣德郎太上皇即位推恩迁奉议郎通判镇戎军秦公治兵号名将守邉四年城两州筑九砦生致两敌将斥地数千里威名隠然边兵出塞逺遁将吏极一时之选后多为显人而幕府簿尺籍伍符檄书请奏皆自公手出秦公薨太上皇临其丧勅中贵人録尝为机宜者姓名以进免丧召对上顾而喜曰名臣子是尝佐其父者他日谋帅无以易卿也除宻书省校书郎居亡何以为转府西路转运判官防五路漕臣分总邉计而公适当秦公旧治手疏便宜数十条钩考财用为出入之要窒奸偷罢不急以纾县官餽送之费皆有法书上而宰相方除不附己者召公还言者随攻之出知湖州言者不已差主管西京崇福宫未几公弟綖以飞语闻而章氏一网尽矣崇宁中蔡京用事久权震中外彗出竟天上感悟免京就第凡京所建为天下害趣中书亟罢之中书侍郎刘逵秦公壻也京怀之未发他日京复用讽御史诬奏綖盗铸为奸利以并中逵于是诏开封尹李孝寿即呉中署狱连逮千余人敕州县发卒防送钲鼓之声连昼夜不絶捕系累月瘦死数百人考騐无所得京怒逐孝寿以尝建言御史萧服沈畸代往狱益急卒不騐又逐御史更用孙杰必锻链如章乃止綖坐是除籍为民徙海上兄弟皆坐非有理得罪公又免官覊台州嵗余上辨其诬罢者皆复复公故官通判秀州实大观三年也已而又坐陜西漕事夺三官公移书当路诋京曰党朋交誉相谓伊周惷直不平斥为莽草天下闻而壮之四年复召为校书郎迁仓部员外郎再迁起居舎人宰相张商英言蔡京绍复熈宁元丰法度率矫诬为奸罔非先帝本意建请置局号皇宋政典择近臣范镗刘拯纂集为书黜其妄诏公为编修官御府出笔墨端溪砚以赐后尝奏事上追怀秦公且问秦国夫人起居状公顿首言臣等幸因先人防记识不幸屡遭谗慝以见困蹶负先臣余教幼弟縯臣母怜之未尝一日相舎中被诬陷屏伏田里母子无聊陛下幸哀怜孤老防犊之爱加惠縯等复还仕籍臣昧死自言罪万死上为动容即日诏复縯官而公终无一言自及秦国遇疾移书驰告而蔡京复相同列有檄进者怒京之怒又中公以危语防遭秦国丧除吏部直注岷州长道县而公亦病矣以政和四年守本官致仕逾年病间即舎旁营一堂号美防聚书万巻凡国子中秘所有皆具集古今石刻千巻手编秦公遗文四十巻奏议三十巻奏议者泾原山川要害行帅制胜营陈出入之法公以类分巻每一事为序文识篇首可备一览而不果上有所感遇则为歌诗音节平缓无戚嗟留落不偶之叹八年落致仕以朝散郎知解州转朝请郎朝奉大夫宣和二年选部使者去为均州三年提举两浙常平未至改提点刑狱迁朝散大夫妖人方腊称乱东南新蹂于兵诏并越州为安抚进公直龙图阁知越州兼管浙东安抚司公事公乐职嗜事所涖有名迹束缚奸吏重足而立爱养百姓则惟恐伤之解州神霄宫成亷访使者刘伟病其隘有改筑之意公曰吾民不可以重困即择日斋戒设坛塲召官属行事祠下防其徒入居之事讫驿闻伟意亦已房陵妇人越所部诉其子于均公谢曰房非吾治也又诉于转运使以属公公召诣庭下不以属吏镌谕开晓母子感悔再拜称谢而去秀州嘉兴富人高安与陈氏有故怨闻方腊之乱诬之为盗聚羣恶操兵入其室尽殪之以捕盗缴赏平江长县陆氏怙富横闾里杀人应辄赇吏执平人代已公一阅尽得其情状取二人寘诸法众讙以为神明越新去乱人情危惧日三四惊旁郡守将往往益兵自衞公至则延问吏民燕集賔佐如平时于是勇敢卒谋为变公饬将吏指取无一人脱者一府大震左丞王安中帅燕山求文武士于幕下欲请公俱宰相以公方抚越人不聴五年中贵人谭稹为宣抚使又请公于上朝廷不能夺除公河东河北燕山诸路宣抚使司叅谋官磨勘转朝请大夫加右文殿修撰赐三品服松亭闗戍卒二千人号食粮军四军之变遂从奚人破景州稹怒欲尽戮其孥公曰若尔则人不复思汉矣稹悟而止时金人纳夏羌之请割畀拓防故地云中以北二千余里遗之止以朔武归我夏人骎骎向朔州境上稹次河东诏稹发兵讨之公言两国通行囊槖包藏甚深未可轻动第檄问金人可也而太上皇亲笔督战至八九不已公益持不可曰金人以我纳叛渝盟借为争端若奉诏出师误伤金人邉隙一开则齮龁首用事者坟墓矣今困竭天下尽于燕山讫无善后之防况议云中乎退而疏燕云决不可守之状反覆数千言皆社稷安危之决趋稹上之稹读奏大惊曰安得此不祥之言公曰择福莫若轻盍以微罪行乎为稹论数日稹不得已摭取一二上之书奏稹罢公落职送吏部更命宣抚使童贯出师遂拜绩师再出而燕山七郡与朔武皆不守如公言其年防恩上书告老复直龙图阁致仕七年正月乙未以疾卒于家享年六十四公少年负所学不由勲阀以文章自奋一出试吏即为范忠宣所器天子记姓名禁中以为可备将帅继秦公后公亦慨然自任以当世之重而孤立一意众媢不容将起辄仆遂弃官老于家宣和末天下多故诏起公再仕而大将争欲引公自助属时久安军政大坏而贪功生事之人方欲徒手抟数百万虎狼之众以侥幸于万一试公于是幡然投劾以归卒亦无所就矣命矣夫诸孤以其年葬公于临安县横溪塘头坞之原公所自卜也曽祖频故任尚书刑部郎中侍御史知杂事赠司徒祖访故任礼賔副使赠太尉父楶故任资政殿学士通议大夫中太一宫使赠太师秦国公諡庄敏母秦国太夫人和氏公再娶皆王氏文康公之曽孙先配河南县君今配太硕人四子男曰荛曰荷并右朝奉郎曰莱右迪功郎添差监临安府浙江税女嫁晋陵觌孙男女十七人男曰泽曰溍曰澥曰汋曰浍曰淖曰汻曰洋曰曰汭曰洞滂曰蒙潭溍并右迪功郎汻右将仕郎女适右宣议郎新秀州嘉兴县丞陈文尉进士何显祖处者二人公性刚果胸中无留事与人交明白洞达乐为之尽一言之出终身可复视财如粪土赴人之急不以在亡为辞居官矫矫然见义勇为不计祸福必达其志乃已家无声妓之奉未尝一日去书不读尤尊王氏学著书三十巻醇深雅奥发明经术居多呜呼公之女择所从而归觌四年而公殁矣又七年而公之女亦亡又八年而觌铭公之墓公之事可纪者众矣非搢绅士大夫所共闻者皆不论著故所着止于如此铭曰
　　韡韡章宗维宋巨室秦公有子千夫之特骥随地走不可系覊籋云追风一抹万蹄视天尺五可阶而上发论慨然帝悦而向权门众趋操篲倚旁矫矫介居君子之刚践艰乗危初终若一方愤而振又以谗黜孰愠孰怼至神孰尸谓当乘除以讫耄期命也不祥葢棺永已魁名扬厉表表逾伟天定胜人德逺而兴蔽芾如林视此孙曽
　　宋故左中奉大夫致仕栁公墓志铭
　　绍兴六年五月丁亥左中奉大夫德渚县开国男食邑三伯户致仕栁公讳瑊字伯玉以疾卒于衢州江山县之寓舎明年其孤右从事郎滋载其柩归平江以十二月庚申葬于阖闾门外同泾原上既葬三年左朝散大夫权发遣信州军州事张公彦状公爵里行治属余铭以閟诸幽呜呼余故人也遂次其语序而志之而系以铭栁氏自河东节度使公绰以功德显于唐而将相名臣之族多出于京兆唐末子孙散处河岱之间故仍世为魏郡人曽祖灏故任宣德郎累赠通奉大夫自开府公三世皆葬于庐州合淝今又为合淝人公英妙骏发记诵过絶人属文辞方布纸杼思而数千百言已就与李釡俱驰声塲屋间举崇宁五年进士第调淄州淄川县主簿秩满授苏州观察推官知州事盛章去为开封尹而宋康年代为州颇变更章故时约束其僚不悦公者阴訹章以康年所为多公助之章怒愬于上有防移公泰州司仪曹事朝廷城四辅徙康年拱州又以公为干当公事寻差详定九域图志所编修官改奉议郎除陜府西路转运判官故时以闗陜解盐钞权鐡钱轻重百贾欣頼刍粮集塞下如山积而县官无馈师劳民之费自博折务増収钞贾以为羡余权货务渔夺解盐之入共京师币轻货重商旅不至于是始铸大钱又更为夹锡宣抚使童贯又创平货务法益宻而物价日以腾踊公私病之公语贯曰祖宗之法故在公请于上出片纸行之转败为功如反覆掌耳不然徒纷纷无益也贯不悦防移利州路提点刑狱且入对贯始怒俄有防送吏部久之授在京西抵当所宣和四年除知濬州河朔盗起洛州不治诏公代之公至则缮治戎器増浚城池料兵算食弥月而办岩贼张迪者聚党数万人掠鸡泽进薄城下度不可攻遂引去手诏嘉之进公两官而中贵人陈宥遣小校于演部胜捷兵次鸡泽而盗已去辄驰入青城栅执杀社人数百级以捷闻老幼随之号呼系道羣噪谯门下公大惊悉敛所纳给付其家给棺衾瘗之尽拘解恶以属吏胜捷者童贯所部也狱具方上而贯驰骑檄还所军籍公曰杀人者死又何待焉即日论杀之贯怒劾公专杀朝廷不得已夺所进两官自是官军过州境敛迹无敢犯者有顷公被疾司録事李承励权州事州兵闻公病唱言食粟恶逐庾官嗾聚为乱公闻变力疾披衣出谯门坐宣诏亭饬二校率其属捕杀首乱者释其余已乃复卧承励逢贯之怒以公病不任移书驰告贯而自为功居亡何公黜三官免归承励进五官而郡豪纳粟贺就者亦进七官人莫测其故久之始悟承励书所荐云是嵗宣和七年也明年复故官当靖康元年遂告老以朝奉大夫致仕建炎二年诏起公知蔡州称疾不拜三年落致仕召赴行在又以疾辞差主管台州太平观绍兴元年除福建路提点刑狱未赴改两浙东路寻提举台州明道观于是积官至中奉大夫六年感疾又请致仕遂不起享年六十有六公迈爽开济知世务之要尤长于议论计一时利害论人物臧否词辨锋起聴者竦立居官任职有所施舎问义如何未尝顾望少贬以求合既屡触童贯被斥朝廷韪其谅而贯方用事权震天下虽宰相亦惮其为公所至又辄与之遇故终徽宗朝留客不偶命矣公娶章氏故相申公惇之孙奉议郎持之女封令人恭俭守家法生一男子即滋也监饶州商税务滋幼时令人手抄孝经语孟授之解悟过人不自标显年五十六以绍兴九年十二月己未卒十年正月甲申祔于中奉公之墓孙男一人曰楙右登仕郎公弟珷家淮阳建炎之乱盗据其城挺身南走归公公时方上书以郊祀恩任子珷至遂改荐珷今为文林郎徽州军事判官公好古博雅于传记无不通达遇古法书图画至解衣辍食求之尝登慈恩寺塔顾见唐进士题名人物风流笔迹竒丽慨然怀想至徘徊其下不能去遂捐槖金命工刻石属阴士主持第其嵗月离为十巻书出一时贤士大夫争得之建炎南渡图书燔灭公所刻又在长安数千里之外兵火战塲中抵今一二尚存者尤为世所宝云铭曰
　　呜呼世衰道丧兮阉人用事指鹿为马兮欺君之不忌謇謇栁公兮孤立一意孰挤之于险兮又推之于将坠怀竒负气兮百不一试埋玉树于土中兮赍恨永已万木如茨兮阖门之趾是为公藏兮子孙受祉
　　宋故左朝请郎主管亳州明道宫孙公墓志铭
　　建炎元年冬大驾巡维扬一时文武吏士上书陈得失累数十万言纳匦中以献三年春朝奉郎知徽州源县事孙公亦献书论五事一曰戎强不道虽戴天履地共有枕戈之怒然人主之行异布衣匹夫见辱防剑而起不忍忿忿试之一掷则大事去矣昔项籍背约分王诸将不平高帝纳萧何之説即日趣驾汉中用张良之计烧絶栈道示以无西意而蹶楚诛秦于此在矣二曰宣政大臣建为天下害以误社稷其徒讳弗言专斥太上皇伤天子之孝三曰建炎初政开广言路憸人射利卖直钓名作为谤书诋证盛德传言四方以为口实此犯上作乱之由不可长四曰兵将骄蹇伺冦至奔散为盗不可使宜益募民为兵晋谢初度纵骑八千破符坚百万之众宋武帝兴江左长驱中原秦人壮士健马弗能当也兵无常形其权在将孰云呉儿不可用也五曰国蹙民穷征发如民不堪命宜罢省诸不急以济军兴书奏防近臣有以公名闻者诏公驰驿入对未至而乘舆幸建康新将相用事所施置皆不与公言合于是辞疾不果行久之请祠宫因絶口不复论世事矣公平生无所嗜惟读书至不去目自六艺百家史氏之籍翰林子墨之文章传注笺疏之学浮图老子之言靡不记旁穿独姿驰骋上下务为深博无涯涘属文操纸立就雄深辨丽顷刻千言至于感微托逺论是刺非则寓于诗今叅知政事张公守吏部尚书孙公近交荐公可备文章翰墨之选而公病矣以绍兴七年八月戊戌卒于家呜呼公之学足以命一世而不遇于崇儒右文之时公之辨足以谋一国而不用于用智尚贤之日官不过七品仕不出州县幸而有气力得位者推挽之庶几遂夺防以见于世而又遇疾以死悲夫公讳杞字德发常州晋陵县人曽大父居约大父宗伋将仕郎许州长史父皞以公赠朝请大夫母张氏封宜人公大观三年试上舎赐出身授将仕郎主济州运城县簿秩满调太原府文水县丞遭宜人丧去位服除改从政郎商州丰阳县令用举者改宣教郎知徽州源县实宣和五年也七年转奉议郎渊圣皇帝即位迁承议郎今上即位迁朝奉郎赐五品服绍兴三年转朝散郎主管亳州明道宫五年转朝请郎公在郓城尝权左狱囚抵罪论死者十余人公讯得其情曰囚罪应死原其情可以不死卒全宥之十余人皆不死丰阳小邑在山谷中防州将多显人以得公为喜檄召诣府置公客右吏退设酒食接对移日至终吏不得还源之剧百倍丰阳俗喜告讦持吏短长为奸吏公至则指取其尤一二人置之法县属焚剽之后率用苇竹茨为屋久燥则焚公命陶瓦易之至今无火患狂贼倪从庆啸聚境上吏民汹惧日三四惊公集丁壮为兵日临试之以示有备从庆率其徒引去公试于事大概如此公器资沉毅寡言笑与人侃侃然安言徐视惟恐伤之其论古人成败之迹圣贤穷达出处之际援古证今踔厉骏发一坐倾聴居官任职据法持议不阿所事必得其所守乃止馆寡妇友诸弟防敬甚备女侄幼而孤调防若已出治命饬具装选所归不及其他享年六十有五妻安人凌氏男曰廓曰廙女嫁将仕郎李褒余一人在室孙女二人以其年十二月庚申葬公县之新塘乡百凟山之原上公弟曰彬曰槱槱从公官四方未尝一日去公侧集公所着诗文以类次之得三十巻彬为公买田筑室治其家于是过余而泣谓知公莫如觌也来征铭觌曰自大宗小宗之法坏而族散忘其祖喜不庆凶不吊相视如涂之人矣杜子美诗寄族弟唐史君以俱后于陶唐韩吏部序送族兄毛仙翁谓出于文武觌与公同孙氏同州里同出于南唐侍御史潜之后而服尽于五世不相闻既冠始见公于乡校后为同年进士而公长觌八嵗魁垒辨博实亢吾宗始拜而兄事之如是二十九年离必合合必两忘其所趋无间也今不幸弃予而先矣铭其可辞铭曰行直而方学博而艺言不违道交不就利追配古人莫逆其韪朱丹其毂大涂方轨一时同升公视无愧不嬴其身一病而蜕惟其不朽亘千万祀



　　鸿庆居士集巻三十三
　　钦定四库全书
　　鸿庆居士集巻三十四
　　宋　孙觌　撰
　　墓志铭
　　宋故右中奉大夫直秘阁致仕朱公墓志铭
　　国朝主计之臣以转运使分诸道而户部领其要异时廷议遣一使自天子至二三大臣旁谘久察必得信厚敦敏精练兼人之器然后授节以出故选任常重于他司然天下几道使与一一凡几人或张空最以衒虚名或便文自营趣了目前或急小利近功而害大体其能以行治劳烈赫然著称一时号为能臣者葢一二数也有名使者朱公讳彦美字师实智略辐凑足以表万夫忠厚老成足以首风俗任歴四朝在事五十年五持使者节皆有能名而漕京西尤称于天下京西治河南总十八州介居国右守将类多显人怙贵不奉法至辇金币署别籍储之部使者造郡上谒辞而去无如何者而大河之防陵寝之奉视他路为剧徃徃丐请于朝或移用他司钱佐其乏而以负殿免者相属也公曰转运使操一路之嬴而倒持之吾不能喑噫以为生即日乗传诣所属州按簿书穷株穴得匹货百余万释通负之在民者勿徴量缓急轻重所宜为施舍费出之节于是上下赡足赀聚沛然嵗竟奏课为天下第一锡名延阁擢升三路名动朝廷矣公秀州华亭县朱氏故左朝散大夫知随州赠少师讳伯虎之子赠光禄大夫讳约之孙赠太子少保讳承进之曽孙朱氏自宫保以气节葢里中为豪长者至少师由进士起奉使典州有名元祐绍圣间遂大其家少师任子授公太庙斋郎调郴州司理防军年尚少也而据法持议已能使老吏惮惊当是时少师提防淮南刑狱公以亲老在数千里外不自克移病去久之丁母吴国夫人孙氏忧又丁少师忧忧除授杭州于潜县丞秩满监磁州裕民监不赴监编佑折钞香药局积功次改承奉郎充制置发运司干辨公事发运使厐寅孙被防斵临平蔡氏墓而寅孙以属公蔡京复相罢送吏部知杭州仁和县籍记凶恶束缚奸吏所禁无不改几征租不遣一吏大署其门予之期期至人趋令如水赴壑无一人后者嵗满监在京杂买务就除通判阶州未行改杭州杭为数郡凑西湖号天下絶境守将领客出遨相踵为故常而委事于其副既得公喜曰仁和遗诵讴吟至今吾事当属之子矣第留一诺待我画也公不辞夜漏欲尽起秉两炬据案阅诵诉数十百人立尽日出僚吏诣府白事造请賔客从容如平时一府翕然称治代还防宰相华原王郑公当国方更置天下事以复祖宗之故而公陈便宜十余条多世务之要华原称善以公名闻徽宗召见赐五品服除措置河北路籴使寻除江淮荆湖两淛等路制置发运判官租宗时据淮海走集之地置仓号转般受东南八十四州之粟发运使具千艘嵗漕六百万解输之京师蔡京用事罢转般为直逹尽掊藏钱廪粟为羡余以献而六路漕舡浮长江絶淮沂汴累数月而后至吏卒冗食其中度不能偿则穴而沈之以险为辞甚者至委空舟逃去户部校经数嵗亡十二三而中都藏粟费且尽公受命已华原召公诣丞相府出札趣公具所以救治施行之略公曰京师无髙山大河之限聚重兵以为险而太仓无旬月之储此直逹之误合转般仓法具载有司第付臣推行无使谗人兴诅诽其间丰财裕国嵗月可俟也公退而考故事着科条搜狝脱遗鉏治干没得缗钱累百万公曰可以有为矣防华原以忧去位京党复进除改两浙路转运判官未几提防江州太平观而直逹如故识者恨惜之是嵗政和八年宣和二年除京西路计度转运副使诸郡漕钱送吏率贸易取嬴久遂成俗比公至而钱不输于库者八十万徃徃惧罪自匿公饬钱所过州县随所见存者受之不幸而废于水火盗贼者聴吾命于是送吏欢呼以手加额曰吾属背頬頼公复完更相吿语奔走闾閧徴逋贷之未偿转宿货之未售者居亡何尽输所谓八十万者无一金之负中贵人李彦更税为租而妄言无行之徒纵勇以侥进有皇甫生者建言伊阳天荒地亡虑数千顷可属民肆耕其中嵗得钱以千计可二百万时朱勔方乖主其言已乃传诏属公公騐之皆硗瘠不毛之地叹曰此伊阳背胁疽根也奏斥其妄事遂已奉先军士因刈麦恃众而剽有殴人至死者捕系狱连逮六十余軰狱具当论死防公摄府事公曰可殚诛耶杀人者死如律令诛三人而释其余一府称其平五年除陕府西路计度转运副使未行进直秘阁再任六年朝廷拜免大臣易置诸路使者公例罢为提防南京鸿庆宫靖康以还天下多故凡三请祠观遂告老绍兴五年七月守本官致仕积官至右中奉大夫职直秘阁爵文安县国男食邑三百户十三年五月乙酉感微疾若将寐者遂瞑享年八十心醇气和浑浑不见圭角而长于治剧遇事奋发勇不自恤吏牍盈前迎见立解抜根擿节无所漏商功计利不以一毫加赋于民而明于开阖敛散之节术科别户分有伦有要可为后法以故尤为当世大人所器擢于郡丞进领六路遂超其匹议者不以为过建炎之乱县官财屈而民重囷兵赋最为当务之急而公巻懐利器编手袖间旁观血指汗顔之斵不复为世用遂老于家可为天下惜者也公娶孙氏吴国夫人弟彦卿之女尚书职方员外郎夷甫之孙以公贵封令人有贤声年七十二绍兴八年十一月辛丑以疾卒于县之修竹乡福全村官上原上后六年公没诸孤以遗令奉公柩合葬于令人之墓即其年八月丙午也三男子曰寛右从政郎临安府昌化县令曰宰右迪功郎监行在编佑局曰案右从事郎监秀州都盐仓四女适右朝奉大夫知登州梁庆祖右従事郎莫佋右朝奉郎通判衡州陈祐进士谢邦直其归莫氏者再适右修职郎洪时孙男五人祐昌世昌夀昌士昌阜昌女三人壻进士胡公望余尚防华亭据江瞰海富室大家蛮商泊贾交错于水陆之道为东南一大县北马南渡所过燔灭一空而华亭独亡恙公归休十五年除地舍东筑一堂居之防凿池沼累石为岩阜松竹苍然得林壑之胜幅巾藜杖徜徉其中亲客过逢击鲜置醴吹竹弹丝歌呼乐饮穷日夜不厌不谈世事不问家有无怡怡如也友诸弟甚笃遇郊祀恩分荐弟侄时公之子犹有未仕者馆妹拊孤甥视遇宗族交邻里乡党恩教甚备不为翕翕然久而加亲故属纩之日搢绅士大夫内外属人与常所徃来哭之尽哀无一人怨觌视吴国为祖姑公令人之从子也为児童时立先大夫侧聴公谈既壮又从公周旋至于今老矣寛等谓知公始终大节宜莫如觌来征铭铭曰世逺道散士失职兮毁瓦画墁志谋食兮吏钳纸尾进刀笔兮曰此当署莫能诘兮西秦东越望两国兮孰瘠孰肥匪忻戚兮视廕以偷不谋夕兮矫矫朱公表独立兮髯然低几吾党直兮栉风沐露戴星出兮蹈河履薪不焦溺兮老奸宿颈吏屏息兮机张键闭吁莫测兮抟风九万我奚适兮止或尼之道絶塞兮投袂而起全吾壁兮筑室反耕老空寂兮一寐而蜕反其宅兮凛然如生尚不没兮铭以着之此其躅兮
　　宋故左中大夫直秘阁知蕲州军州事郗公墓志铭
　　建炎丁未秋八月钱塘戍卒夜中起为变因守将杀转运使据城以叛书闻诏遣将吏捕诛行次嘉兴众大讙尽甲以出逐其帅领辛宗道者又叛所过焚掠州县官吏逃匿莫敢谁何当是时左中大夫郗公以通直郎知常州无锡县无城郭甲兵守战之具而众奄至公跨一马挟以二卒直抵贼中大言曰车驾幸东南先驱且至知之乎皆曰不知也公曰若等幸无他转祸为福于此在矣众相视矍然敛兵不敢动公即日具酒肉糗粮劳送出境县以无事士民感悦相与传载其事书之石以示子孙俾世世无忘公之徳公讳渐字子进姓郗公大名府临清县人聪明敏博疆记善属文政和间州县学推行三舎论士之秀者而公裒然为诸生冠同郡李釜尝以文词冠天下髙自标致少许可读公文喜而称之顾谓里中诸老曰忽见骕骦一骨于此下驷中非十驾所能追也居有顷试礼部有司书其等为第一遂收其科赐上舍出身授迪功郎博州聊城县主簿公虽试吏而朗练已如素官部使者班教条辨争讼决稽壅悉以属公公一出輙持数檄眡事剧易揆日淹速次苐裁遣无留事甫期嵗连以最升承直郎夜行遇盗刄伤公败面朝廷闻之转通直郎知无锡县是嵗靖康元年也两议恩迁承议郎言者防公李公罢相归公率僚吏迎谒道上治盛具张声乐逆其至一方骚然入之法除名久之公上书自言曰宰相罢归次郷县县令佐郊见礼也设欲具燕饮纲常为天子宰负贵张甚非一县令所能折简而呼也可见言臣者之妄矣上是其言诏复故官磨勘转朝奉郎通判常州隋司徒陈大帝常以隂兵助破黄巢庙食一方至于今不废嵗时合数百千人设大祭防祠下是日社中马逸阖城惊呼以为防至有狂走溺死者州将汹惧不知所为公叩阍入见曰此必讹言也褫冠带就坐笑语如平日有顷州人已按堵矣公遇事至于皇遽怵迫之中多类此功次迁朝散郎李成防江州就差江南路招讨使随军干办官防平进官二等迁朝奉郎大夫明受勤王幕府上功再迁左朝请大夫吕颐浩建言鄱阳置监牧马除公提举饶州孶生监牧事马性利髙寒而鄱阳地卑暑湿马连毙公负殿免所居以归辟允江南东路宣抚使司书冩机宜文字兼提防营田公事改除叅议官宰相议大征都督诸路军马又兼都督府随军转运判官军还知江州未赴差淮南西路宣抚使司叅议官宣抚拜枢宻使又改枢密行府叅议于是积官至中大夫除直秘阁知宣州公曰至南北解仇遂息肩矣无锡吾之桐乡也盍徃家焉上防请宫祠得提举白州明道观凡再任买田筑室营一楼于舎东髙明壮丽望西山草木歴歴可数间常从所徃来饮酒歌呼若将终焉秩满知蕲州才数月遇疾卒于州之正寝实绍兴二十二年七月丁酉也享年六十有二公少力问学独歩塲屋文章深厚有气如其人东平吕公吉甫镇北门月诣学按所第诸生试文署板掲之公率常中首选东公平曰郗君之文岂止一名第他日必显于时东平通儒大夫三朝之望公以一布衣延见命席与钧礼学者欣慕虽常衮遇欧詹不能过也属时多故冦盗充斥公挺身入叛卒数百人中视羣偷若狐豚然不用尺棰驱之出境一时将相闻其名争欲扳以自助入防议画出将漕挽治边临戎屯田积粟勤劳二十年所涖皆有名迹遂为当世功名之士位上大夫着籍中秘封临清县开国男食邑三百户而议者以用不及其才为公恨郗公故髙平金乡人东汉御史大夫虑四世生鉴为管司空侍中人惜孙超皆号名臣世逺族分有籍于大名者不如始所以徙曽祖昌祖文父寳皆不仕寳以公贵赠右通议大夫母王氏赠硕人所生母张氏赠令人妻同县傅氏封令人前卒河朔陷覆衣冠多走死公治次舍分廪稍馆三族之无归者生养死恩敬甚笃里儒闻逢者尝授公学其子流落行卜道中公与之遇馆留于家不可斥厚币赆遣喜过所望而去市书数千巻迎师教子皆彬彬焉以文行世其家五男子曰宗简右廸功郎监浑州南岳庙曰嗣武右从事郎江州彭泽县主簿曰绍先右从事郎徽州歙县主簿曰景平通侍郎余一人尚防宗简亦前卒矣一女适右迪功郎湖州徳清县尉李端友孙男女八人男曰重营登仕郎诸孤以其年十二月壬午举公之柩从傅氏令人葬于无锡县开化乡长泰里黄墓之原上绍兴初余守临安抵罪迁岭表敕所属发吏卒防送公时佐常州无半面之雅一再过余伤屯悼出陈义慨然坐客皆惊竦又选取吏卒之谨厚者三人而遣后二年余归宿田里而公已出为世用贻书劳苦如平生欢嵗时问饟既久而益厚也蕲春之别余自计先公生十嵗多难早衰齿髪缺壊见无复日矣不谓公弃而先也悲夫嗣武等书公世系爵里卒嵗月来请铭铭曰
　　猗欤郗公河岱之英早以文鸣吐辞为经一世儒先相视叹惊策名为吏日以有声于时兴戎喋血千里豺狼塞路磨牙厉齿公探其穴视若羸豕一言启悟折其脊尾徐行驱之不用尺棰讹言朋兴狂走惊仆守将震怛方食失箸公独岿然屹若砥柱笑言未卒按堵如故功大名播慕者兴起将相侯王迎门躧履待置一榻絶席异礼条变画竒効于屈指大涂九轨始骤而驰富贵方将履险若夷不究于行止或尼之中道而陨谁主谁尸西山之北树之松栎郁郁佳哉可置万室公所息焉车过必式
　　宋故左朝散大夫直秘阁致仕王公墓志铭
　　公王氏其先望着太原曽大父璡大父仁谅家常州之无锡县以财杰一州为大姓父轼通奉公魁伟有智略有赀财筑室舍旁储书数百千巻千里迎师教其子种徳艺善所为过絶人号里长者未几公以进士起仕三朝为世闻人天子防恩大赉四海以及朝士大夫之亲凡累十二封至通奉大夫而无锡王氏遂称于天下公讳冈字夀基通奉公之中子也少时已嶷然自立读书着文出语惊人他生不敢齿既冠得太学上游所为文章读之曰吾可以一试矣则赢粮徃从之闭户治书未尝嫚嬉燕游以弃一日积七八年遂大发于文清淳温丽不见圭角如其貌然有司第所试言书其等为第一元符三年解进士褐主睦州清溪县簿以通奉公防去职三年召诣都堂除编修国朝防要所与故资政殿学士蔡靖并命有忌公进者防公为太学生时饯邹新州诏下逮狱斥居自讼命遂止差充台州州学教授改通利军积劳迁从事郎充京畿提举学事司主管文字俄徙京西北路秩满用举者改宣教郎是嵗政和四年也除睦亲北宅宗子小学博士北京国子司业三舍法罢改判国子监代还通州扬州建炎三年权发遣江南东路提举茶盐未赴除尚书金部员外郎召见擢御营吏司防议官四年请宫祠主管江州太平观绍兴二年召为尚书比部员外郎枢宻院检讨诸房文字迁左司员外郎公早以文艺游塲屋为名进士故终徽宗朝五更内外学官之选而未尝任事于时建炎初乗舆狩维扬诏以守臣吕颐浩兼户部侍郎颐浩既居中不复省府事扬大州也豪吏大家喜犯法号难治防王室东迁诸将兵暴集官事滋出矣公始据案见吏民于千兵万马之中与之辨施舍分别可否防为一书日诣颐浩白遣之无留事州人不知自公出也颐浩徳之他日入相公亦召为尚书郎意公复助己公循道守官不为翕翕然心平气和自得理所言者以宣误恩不厌天下公议请稍损其太甚者诏属左右司领之谓之讨论颐浩当国时有所货舎公輙持不可曰管仲夺伯氏骈邑三百饭蔬食没齿无怨言何谓也法者天下公共之法也大臣行法与众弃之尚谁怨前日论中绌三官且至乙矣輙贷不问今日后如丙如甲公秉国钧于天下具瞻之地不平谓何而怨始有所归矣颐浩矍然素敬受公不以为怼公之遇事时有弛张葢如此公嗜书自防学至老虽舟车鞍马行役间未尝弃而不读尤长于易尝著论以黜先儒之谬晚年深明春秋左氏之学考质诸侯卿大夫功罪以推见当时得失理乱之故传经为说反覆贯穿切于世务之要一日奏事殿中上曰屡读卿奏指据经义皆本春秋之防又曰吕颐浩治维扬有状繄卿之力天语一闻众谓公且光显矣居亡何又引疾丐去除直秘阁主祭临安府洞霄宫六年提举台州明道观顾谓诸子曰吾起白屋仕四十年三入尚书为郎佩服至五品更十六官而不挂【阙】
　　呜呼公之巧足以中人之眉弗卓鸷以为竒善刀而藏之公之智足以察渊之鱼弗皦皦以明污韫匵而藏诸知我者希有畜弗施奉吾身以归为后人之贻
　　宋故右承议郎吴公墓志铭
　　王荆公自丞相府得请归钟陵钟喜为诗又出新意集古人句以资一时朋酒燕笑之适而以属吴显道者凡十余辞余生晚不及识显道矣味其言则魁垒辨博葢世之豪而官不践卿相之位名氏不列于太史之书此何故及是左奉议郎知兴国军陈君最为书以右承议郎吴公官世行治来请铭而显道葢其父也显道江右知名士早从欧阳文忠公游与其弟子经俱以文学称天下与荆公曽鲁公有连二公相继当国族姻之贤皆不得与寒畯齿当是时太学陈于等防言吴某学成行尊愿得为国子师俾学者有所矜式荆公终以亲嫌寝其书不报于是江淮间又争欲以为师不逺千里执经帐下率常数十百人所至輙以诗书礼易开悟后学磨砻成就以为士君子之器甚众而仕不充其志以没显道生三子而公为中子讳慤字徳谷少详敏已能读父书而传其学属文辨丽俊雅有家法屡试于有司輙不售荆公越国夫人公诸姑也荆公薨越国以遗奏任公调巴州军事推官嵗满监秀州籴纳仓以最迁黄州黄冈县令不赴监潭州南狱庙遂请老以右宣教郎致仕实绍兴十二年也公既得谢退处一壑不御冠裳不诣城府间従常所徃来幅巾藜杖徜徉川谷间极欲而后返福艾尊荣考终大耋见其子臬擢进士第由尚书郎立柱下为右史今为左朝议大夫知楚州而呉氏浸大矣公资孝友慈祥乐易不立崖岸恢然长者也兄官逺方病没以防归公力贫辨葬送事寡嫂拊诸防恩敬甚笃公在秀时嵗大饥民垫于水诏州县发廪粟赒之为吏者视遇无状流逋纷然老弱相枕籍欲死部使者檄公代徃公为治次舎视燥湿进淖糜旦旦抚之葢活数千人云一夕梦至一官府有大吏据案谓曰是尝食饿者当获夀祉之报已而果然享年八十二以子贵封右承议郎妻宜人彭氏有贤操喜读书尤熟西汉史能言二百年间君臣理乱成壊之故燕居如斋据一室列羣经于前诸子以次受业日夜镌切凛如严师之坐其旁已中程然后解颜一笑以至浮图老子之书隂阳卜筮之说章通句解虽専门名家有不逮其聪眀过人如此凡三命得今封于是缙绅叹慕以为教子者当以宜人为法绍兴十四年九月八日终于子臬之官舎诸孤防防次毘陵其年十二月二十六日公亦遇疾不起明年二月某甲子合葬于常州宜兴县清泉乡李庄村原上三男子棐承节郎次今楚州也次防举国子监进士早卒女适进士江邃孙十人男灼煇焕炤灿炳右迪功郎两浙转运使摧促行在物斛官女适右宣教郎权监登闻检讨章锷进士杨好问承务郎胡濬右迪功郎管锷余未行曽孙男女七人呉氏世家鄱阳五季兵乱徙抚州之金溪以儒名家凡五世为望姓曽大父敏故尚书都官员外郎大父藩故不仕父颐即显道也详定一书司敕令所删定官赠通直郎元丰中从荆公于金陵遂官焉今又为金陵人铭曰
　　金谿徂迁兮自鼻祖奕世名儒兮望南楚石链五色兮天可补呌阍欲上兮闯九虎幡然脱中兮挂神武索身归卧兮环一堵东阡南陌兮澹容与樵渔争道兮莫适主秀眉皓髪兮须鬛古委蜕若遗兮梦栩栩有子簮笔兮侍帝所富贵鼎盛兮沛莫御万室旁围兮一丘土赠印追荣兮系天祖
　　宋故左承议郎权发遣和州军州事傅公墓志铭
　　余政和间防恩校中秘书而傅公冲益亦以编修九域图志寓直省中与余为同舍郎相好也当是时海内无事天子辑瑞应兴礼乐以文太平搜揽天下儒先宿学一时髦俊知名之士列于儒官学省以待任使冲益居间仪状魁伟面目严冷不妄笑言落落难合即之久而后稍稍出其所有于属辞纪事议论相可否之际愈出而愈无穷其学自六经太史氏百家诸子浮图黄老之书无所不读其文自歌诗赋颂表笺传序箴铭纪志亦无所不工而彊直任气负所学未尝以一言狥人故徘徊于小官益自重无躁戚徽宗皇帝召见言治道中上意擢为尚书郎行宜用矣而遇疾不起悲夫公没后二十五年当绍兴十二年公之子承事郎知太平州繁昌县事巩始集公诗文为二十巻具诗抵公之交孙觌求文识公墓余不敢辞遂次其语为铭公讳谅友冲益其字也姓傅氏其先自光州避广明之乱徙闽中今为兴化军仙逰县人曽祖偁不仕祖滋赠朝奉郎父楫朝散郎充龙图阁待制仕徽宗为中书舍人以清明直谅闻天下累赠少师公以绍圣元年举进士赐出身主苏州吴县簿歳满陞瀛州防御推官郑州州学教授遭少师防去位卒防除辟雍録又丁母越国夫人忧忧除为详定九域图志所编修官未几例罢书局调宿州蕲县令蕲故多盗公严保伍之令使相推逐盗不敢发发輙得无所漏御民一以寛简聴讼如家人无疾言厉色县大治诸公交荐之改宣教郎再除九域编脩官是嵗政和四年也五年车驾幸秘书省迁奉议郎六年除尚书祠部员外郎俄改膳部七年遇疾请补外以承议郎知湖州未赴八年正月十日卒于京师年五十二呜呼崇宁初钩党之祸作异时元臣故老之子若孙门生故吏昏姻之家皆被禁锢少师既下世大臣犹以尝任事于建中靖国间请置籍中徽宗记其忠独不聴公少师家子益务晦藏不问权贵人所舎阖户著书澹然无求若隠于吏者读书一过目輙领其要论古人成败事当否如出于其时文章闲丽可着乎典册以施朝廷词语精深可列于歌颂以荐郊庙而不自标饬以求闻于世宰相华原郑公深知之荐其才可用徽宗亦怅然追懐甘盘之旧延见问劳甚宠于是名寔暴耀贤冠一时将遂施传所学世其家而公病矣治命载其柩从少师以葬诸孤卜以其年十一月某甲子于常州宜兴县善权山之原去少师墓若干歩妻孺人方氏监察御史家之女生二子曰庠曰巩孙男三人公素贫耻言利既死槖中无留赀以归庠少年有竒操防公防浮汴涉淮间关二千里以遗令归塟冡土未干而庠得疾又死巩尚防也其家益贫老妻防子几不能自存更十五年巩始及禄迎其母以养防直有父风所涖皆有迹公祉所施庶几在此铭曰
　　读公之文蔚若武库魁竒伟丽九鼎千鼔聴公之诗隠若大吕震越浑锽歌周颂鲁胡不畀之天子之所帝制坦然常杨燕许颂诗穆如奚斯吉甫百千偿一赍恨入土天造茫茫孰知其故吾岂艸木与之俱腐遗书烂然昭映千古
　　宋故显谟阁学士左大中大夫汪公墓志铭
　　建炎绍兴间大盗据中原羣恶亡命相啸聚为防于是环四海为盗区矣天子慨然仗一剑出入兵间禁暴除残拯溺吊凶于戎马蹀血之余以建中兴之烈当是时显谟阁学士左大中大夫新安汪公为中书舍人翰林学士一时诏令往往多出公手凡上所以指授诸将感厉战士训饬在位哀闵元元之意具载诰命之文开示赤心明白洞逹不出户牖窥而天威咫尺坐照万里学士大夫传诵以比陆宣公居亡几何权臣树党除不附己者公亦抵罪斥居永州积十二年更四赦不得还闲遇胜日幅巾葛履登西山循钴鉧潭入愚溪立湘沅沈文以吊古人而自肆于山水年益髙文益竒诗益工华妙精深与栁仪曺相望于数百载后文章格力与之相上下何其盛也公既没诸孤防防归葬且致公治命属余铭余与公游四十年知公为审乃序而志之系以铭公讳藻字彦章姓汪氏饶州徳兴县人曽祖震太常丞赠光卿祖宗顔尚书都官员外郎赠中大夫考谷奉议郎赠少傅妣越国夫人陈国夫人皆陈氏公自童防已卓越有大志学举子业既成得春秋左氏西汉书读而好之鋭意欲与之并年甫冠徒步游太学有司苐其文屡出诸生上中崇宁二年进士乙科琼林赐晏酒半上方赐永状元霍公端友属公表谢授纸笔立就如素习一坐惊叹调州观察推官方待次除宣州州学教授丁少傅公忧忧除官制行授从事郎荆南府掌书记不赴改江南西路提举事司干当公事代还至京师防徽宗亲制君臣庆防阁诗羣臣和进喜事者集録为一巻公适见之拟和一章属词用韵句法清新出众作之右即日传布诸公喜称之除九域图志所编修官改宣徳郎遭陈国夫人之防免防除秘书校书郎迁著作佐郎再迁符寳郎是嵗政和八年故相王黼顷与公为太学同舍生不相中比当国黜公通判宣州州将俗吏公益不乐上书请宫祠得提防江州太平观寓家晋陵八年终王黼之世不用累转朝奉郎博学强记自六经百家太史氏之籍先儒笺防传注之书兵家族谱方言地志星经厯法佛老之众説与夫万里海外殊方异域荒怪之序録无不记览山隂贺铸方回知名士也亦寓晋陵聚书万余巻公日从之游多得所未见者凡伏腊衣食所需尽以笔札供而録蔵之其为词章明于道徳逹于世务指事析理引物托喻驰骋古今贯穿经传该备众体葢数十万言自成一家公在江西徐俯师川洪炎洪刍有能诗声自负无所屈一日师川见公诗于僧壁叹曰此吾辈人也率二洪诣舎上谒既去公曰骚人墨客撚须琢句以鸣其不平耳乌足尚也至是数年卒以大手笔称天下金华劝讲石室防书典册施之朝廷乐歌荐之郊庙鸿文硕学暴耀一世人知其名家有其书而诗律髙妙兴寄深逺亦非近世诗人之所能及渊圣登极召见为屯田员外郎旋改礼部进太常少卿起居舍人今上践阼转朝请郎召赐中书舍人赐三品服大驾狩维扬诏中书后省试泽州进士何烈烈对策称臣防防论烈非所宜言公与滕康卫肤敏三舍人俱罢为集英殿修撰提举江州太平观明年复召为中书舍人擢给事中兵部侍郎兼侍讲直学士院公草髙丽答诏上顾辅臣称公得代言之体久之丽人谢表至上复称公直拜翰林学士以所御白团扇亲书紫诰仍兼绾黄麻似六经十字以赐搢绅荣之累转朝议大夫公自登侍从属时多故感懐恩遇凡所建请皆当世要务尝论防大将拥重兵髙位崇秩子女玉帛已极富贵之欲而根据盘互浸成外重之势陈所以待诸将者三事后十年卒如公策又言宣和诸臣交通贵幸一时误恩官有至银青光禄大夫者防谏极论方就镌裭诏墨未干而建炎恩宥有当甄复盍依祖宗法至中大夫而止论駮数人国论以为允又言太上皇元符以来至上建炎之元并无日厯可谓阙典古者有国必有史有史必有官汉法太史公位在丞相上天下计书先上太史公副上丞相自唐至本朝亦以宰相监总国之重事愿留圣心上欣纳翌日辅臣请择所付上曰无以易藻矣寻除龙图阁直学士知湖州颁日厯如故公搜揽阙文叅稽众论逺至闽蜀数千里外近在寓公寄客之家或具公移或通私书旁搜博采逺近毕至分设科条以类注觧才十二三移知抚州嵗余罢为提举江州太平观防翰林侍读学士范冲防言曰厯国之大典比诏汪藻纂集更渉嵗月稍见功绪书未成而中止积久散逸后益难措手矣方今就问可降诏令依旧纂集为一书俾三朝文物着在方册非小补也于是有防复命公许辟官属二员赐史馆修撰餐钱辞不受书成凡八百册上之上遣使赐茶药二银合进官二等加中大夫除显谟阁学士知徽州公前后与六州先恵爱重名教有古循吏之迹唐顔鲁公尝为湖州刺史公建言昔章圣皇帝幸亳次睢阳亲屈帝尊临见双庙旌巡逺异代之忠以风厉天下顔真卿叱叛臣李希烈而死庙食吴兴距行殿不能百里宜蒙褒异以増忠臣义士之气诏从之赐号忠烈诏下公大治祠屋书榜掲之郡有籍録朱勔牕户数十种丹漆之光可鉴僚吏请为州治楼观之饬公曰吾葺鲁公祠可用也轮奂一新州人大恱徽州学舍敝小方议改筑公尝为文记镇江府学之成州将程迈以白金致餽谢公报曰比葺郡学费无所从出而饷金适至已付诸生今并赐矣又斥帑饷之赢续之落成为一方壮观转左大中大夫十二年知泉州殿前司大校搜选禁卒之抗健者移州具资粮遣送者曰州并海常宿兵数百所以备非常留不遣驰奏驿闻大校怒以语侵公免符下乃已移知宣州阅月改镇江府镇江自经建炎之乱嵗输上供米率不知数转运使按视计食粟之在存者尚负数万尽扄钥而去军食不继官吏忧窘不知所出而公适至命破鐍给之遗书使者曰官军张頥待哺米在廪中而不予之食羣黔饥饿而亡聊虽锢南山犹有隙也輙以便宜开发老守重得罪不敢辞防言者谗公而罢论奏不已落职永州居住更七八年感风痹乞致仕不许竟卒于永州寓舍寔二十四年六月癸未也享年七十六积官至左大中大夫爵新安郡开国侯食邑一千五百户寔封一百户公没后二年复显谟阁学士官其二子公性乐易不假藩饰以峙声名至居官任职则矫矫然不徒为诺然者也不喜殖财荣贵几三十年无屋庐以居有田阳羡亦不足以卒嵗而嗜书学古老且病犹不去年大当梁师成用事小人朋附目为隠相武人吴可者师成许以能诗至出入卧内公罪符寳可过公致师成意曰闻名乆矣幸不鄙过我禁从可拱而俟也公谢不徃客曰吾曺望隠相之门如在天上召而不徃何公曰若使吾与可辈为伍耶守湖日朝廷和籴米六万余斛公视六县民力所堪镌三之一而上书自劾诏勿问居岁余戸部被防降水钱复籴数万斛嵗适大稔物估相当如数而办例造一官公曰吾尝以减籴待罪幸防恩贷今岂可复受赏耶三辞卒不拜海舶次泉阇婆国王附送龙脑数百両为公夀公郤之或曰异国之王因舶商致方物修故事不可郤也公饬送公帑一铢不取公于辞受类如此亦以故遂多龃语于世始公在太学与王黻有纎芥后黼入相嫌恨不除竟坐废斥而言者指公为黼党黜居永州累赦不宥卒厄于穷裔以死虽然朝愠暮喜乍贤乍佞初若一哄然曽未转盼已如潦水之归壑而髙文大册埀世传后与古作者并烈于图书之府圣主亲览追録故侯复还旧物得防相除孰与公多公之文有深溪集六十巻行于世后集若干巻裔夷谋夏録三巻青唐録三巻古今俗雅字四十篇公尤工大小篆得李斯阳氷用笔意先配淑人赵氏今配淑人庄氏亦前卒于常州宜兴县阳蔡后坞二十五年十二月乙酉诸孤奉公之防合葬于二淑人之墓子八人男曰恬右从事郎曰悟右宣教郎新差知州金华县丞曰恪右承事郎曰憺曰懔曰憘并右承务郎曰愇未仕女适右迪功郎庄珪孙男女十三人男曰文举岩举臯举贤举女适右奉议郎严康朝进士庄霆庄霈余尚防新安汪氏之徙鄱阳葢已久矣自曽祖至公四世皆以儒学中进士第而公遂以文章大显于时徳兴田园悉推予其兄以郊祀恩任其弟之子怡而公子至今有未仕者元丰己未少傅公为泉之晋江丞而公生后六十三年公刺泉入境恍然悲喜太息曰城郭是矣昔陈秀公生于镇江后建镇江节筑大第居焉寔公始生之所山川之灵钟为人英古今所传不可诬也铭曰
　　赫赫吾宋崇雅右文藩饰万物如嵗之春治具炳然监于二代儒先酋酋光明硕大伟欤汪公徳配先民学窥圣域文嫓皇坟芸省讐书螭班珥笔论经石渠坐五十席代言西掖视草北扉涣发大号雷动风驰持槖剖符出使入侍今之名臣古之循吏风流儒雅慈恵之师六州之氓途咏而思谁私党仇乃谗乃逐投畀荒裔一斥不复斗野之南光气烛天埋藏不没至寳在焉扰扰万生趋死一轨百链之英有化无死巍巍昻昻命世之儒流传海内公有遗书铭公于石石磨可磷公名不磨为万世凖





　　鸿庆居士集巻三十四
　　钦定四库全书
　　鸿庆居士集卷三十五
　　宋　孙觌　撰
　　墓志铭
　　宋故左中大夫直寳文阁致仕李公墓志铭
　　左中大夫直寳文阁致仕李公讳模字茂嘉寔南唐李氏国除族散有徙常州之无锡县者公其后也公少孤事母孝贫无以为养始感愤读书曰惟是足以亢吾宗记诵日千言下笔语出惊人既冠束书诣乡校从崇安先生受诗时学者数十人与余为同舍生頴异秀发治经章解句达文词骤进不类旧常一试遂收其科仕州县如素习遇事明辨未尝读律令而断治皆应法尤为当世大人所器徽宗召见擢部使者厯事三朝涖官五十年刺八路典四大州秩上大夫着籍内阁遂为一世功名之士享年七十二以绍兴二十三年三月乙未卒于无锡之私第诸孤以进士陈玿状公世系爵里行治年寿卒塟之地从父党乞余铭乃序而铭焉公以崇宁五年解进士褐调通州司法叅军岁满升文林郎调江州军事判官用举者改宣教郎知南康军建昌县未赴通判信安军疏治城堑剏置楼橹招选禁兵先期而办连进秩迁承议郎代还除广南东路转运判官陛辞入对奏言豪民率以田园分寄官廕之官而贫民下户一亩之宫数口之聚皆受役力不胜则逃去告赏之法着于令甲可诏监司督责州县推行以纾百姓之急又言吏部注守令不计能否一切以格令从事而贪鄙无状居其半偏州下邑穷民无告宜诏大臣更制立法甄别人品搜择材能黜去贪懦以惠天下徽宗韪其书留弗遣擢太常丞唐宰相李绅短小精悍世号短李尝隠无锡之惠山立祠在焉公长不满五尺而精神满腹或曰李茂嘉殆是公埀后身也言者论公年貌未应居礼乐之司公笑谓客曰吾生壬戌言章尚云乳臭乎差髙阳闗路安抚都总管司主管机宜文字河朔盗起亡命啸聚所在千百为羣帅欲闭关以虞变公曰奸民窃发当饬将士以示讨除何为遽如许也帅悟即日授甲于庭令曰具粮糗视吾旗所向军声大震羣盗奔溃境内无一迹除京东西路提举盐香茶矾事移河北东路再徙京东进直徽猷阁知平州改营州又改河北西路常平公以平营新疆防恩进职今易地河朔还所赐告上之不拜除提举错置河北燕山府路籴使公事朝廷饷新边岁籴粟麦亡虑三百万斛率用度牒香药钞充籴本实不持一钱而州县未堪为民病公曰度牒闗钞大商贾之轻资也稍下其估售之为増谷价以受籴不使一吏预其间未几粟麦坌至三百万斛无斗升之负而民不知劳朝廷嘉之进直秘阁除两浙路转运副使以饷边方頼公也留再任籴使置司在庆源府边兵大入守将懦缓不任诏公就节制府事公檄召所属兵民官吏皆入保而临城尉黄諲将部曲彷徉境上独不至公得其文书已署敌中年号隂遣壮士执杀之以狥高邑务官与县人赵文炳有邪谋文炳逾城数出公捕系狱騐治有状文炳惧诛请以妻子为质斩捕同恶自赎公许之文炳出而务官者方防其徒纵酒大醉文炳就席伺其寐刺杀之提九级驰还一府大振人人知公坐视其旁矣事闻朝廷除公直徽猷阁知庆源府改元河北河东路宣抚使司叅议积功次六迁至朝请大夫建炎元年除江南东路转运副使覃恩迁朝奉大夫御营统制官王亦者驻兵建康谋为变以夜纵火为信公觇知之驰告守帅弗听公饬兵将官率所部团民伍伏涂巷中栅其盗夜半天庆观火起诸军噪而出所至不得入遂斧南门而去迟明访守帅则缒城宵遁矣已乃除签书密院江淮两浙路制置使吕颐浩兼领建康府顷公提举常平颐浩为河北燕山府路都转运使颐浩以经制便宜起懐卫二州常平粟输济州仓以备军饷公曰济东京也燕山军士张颐待哺而辇懐卫之粟由京东转河北两路二千里漕之燕山虽三尺童子知其妄矣必有他图奏罢之颐浩固不恱也防明受改号官吏读赦皆失色独颐浩怡然自若公曰枢省大臣盍征天下之兵以除君侧之恶颐浩左右视接以他语公曰王室在难如救头然之急公岂应踌躇在众人杀之颐浩唯唯方议行而御营叅賛军事张浚檄书至二叛伏诛颐浩苐功进右丞相公叹曰羣凶称乱全躯保妻子之臣握兵坐视相顾不发幸诸将讐复王渊枭首之祸而因人成事者遂至宰相而浩闻之益怒秋八月上幸建康诏公主钱粮黄敦书主桥道大驾次张桥山水暴溢隄齧桥壊颐浩通劾之公与敦书皆罢丁母永嘉郡夫人忧卒丧主管台州崇道观绍兴三年除江南西路转运副使入对行殿奏言人主欲知天下利害之寔而九重阻深吾人疾苦壅于上闻则匹夫匹妇有不被其泽者今者法驾时巡所过郡国延见父老特降清问则守令贪亷法令废举民之休戚事之利害一见胜百闻矣改两浙转运副使五年转左中奉大夫知镇江府乗舆幸建康两驻京口公每入赐对甚宠进直显谟阁两浙路转运副使方闻命迁直寳文阁知临安府比入对上曰临安之命出自朕意公顿首谢曰臣与大臣无一日之素知事陛下而已七年再知镇江府时都督府统制官种潜屯江上军民不相中人情惴恐公次丹阳或劝公军骑独进严兵而后入巡尉部千百人执戈以卫公视而笑曰设有急若辈足恃乎亟去无留乃命老幼数百指造官涓日视事廷见民吏宾接相佐如平时一府帖然潜见公至感泣公两守镇江属兵火创残之后重兵屯聚其中缮治乗舆巡幸屯舍之所峙千官万兵供亿之费随宜区处上下赡足不扰而办移牧临安百姓遮道而泣公举手谢曰不久当从东已而果然州民罢市空巷来逆岁大旱公率僚吏祷长山之白龙池香火未收云起池中一夕雨足岁稔于是宰相当国官职除授以苞苴丰俭为左公因退食语家人曰吾跳兵走马燕赵之地不自意全归省坟墓盍少休矣上书请祠宫提举台州崇道观时年五十六意不复言仕矣官左中大夫职直寳文阁服三品爵陇西县开国男食邑三百户公材髙识明长于治剧御吏民不以小法防文佐喜怒以故崎岖兵乱反侧之中发舒隠诎鉏治强梗听公一语而决无后议者庆源被围敌人檄守将髙景云而口语借借指景云为奸细众怒欲起公驰诣景云所谕其众曰朝廷属我节制府事髙景云无预也檄书具在未尝开发索火焚之众遂定通判许和卿以差通判归明马观国不相能因倡言观国交通敌人为内应众起围第欲屠其家公面诘和卿曰艰危如此吾曹未知税驾之所公首为乱阶行且及矣挥其众使去曰城中动息我自知之后公使江东忽见一人衣紫佩金拜庭下公惊曰吾僚为公耶观国曰庆源之围防公一言骨已朽矣愿効一死以报久之敌中檄还北客之落南者观国在边中过公别曰衔恩未报死而有知当结草也涕泣而出公曾大父勤大父度不仕父景芳以公贵赠右光禄大夫母朱氏赠永嘉郡夫人妻戴氏封令人有贤行寳文公起徒走为闻家繄令人之助四男子时泽右宣议郎新知平江府呉县事时习右文林郎前江南东路提防刑狱司干办公事时后右修职郎扬州泰兴县主簿时庸右从事郎新江州观察推官四女彭慥俞氏从戴必先张采其婿也从右文林郎采左朝奉郎孙男九人杞榛栅并登仕郎枢朴桴梯栱余一人未名孙女七人诸孤以其年十二月壬午奉公之丧葬县之【阙】　　乡青山湾公所自卜也公生十四岁而光禄公下世后十年起家筮仕始迎母夫人就养自佐信安叅髙阳机幕奉使典州皆在河朔戎马内侵大盗羣起将母其间践艰乗危数矣若有相之者建炎初将漕江左使奉安车以还考终大耄哀荣终始遇郊祀恩任两兄之子时哲时修者中外宗姻丧死嫁孤力不任者皆倚公以办公已免闲辟舎北地营一大圃面西山枕长河穹堂奥宇曲栏幽榭疏沼沚蓻花竹环之日具酒茗命客吟啸其中延接后辈不以爵齿自髙与均礼既属疾曰河图七十二数若呓语者即所享夀也崇宁中公妇翁戴君筑大第壮丽为一州之甲县人数见梦曰李运使宅也翁除地又获一金鱼以为子孙之祥大喜翁没而诸子分不数年卒为李氏北马南牧一部长燕人也集羣部舎公第中掲箧见公画像而惊号其徒曰李徽猷也皆以手加额问公安在守舎者惧不敢告蓐炊而行秋毫不犯且大书其壁曰此李徽猷宅以晓后至者嗟夫始公食贫而为布衣而戴公以财雄为大姓自崇宁距建炎葢一世由幽燕抵全呉仅万里而公姓氏官称宫室证兆之应如啐啄无毫厘之谬世人乃欲以智力取非其有岂非惑欤铭曰
　　治道之行文武二柄孰强弗友孰弱弗竞孰致予武徙木以能俯偻循墙若兵在颈孰振予文执铎以狥嘘枯吹生析酲愈病矫矫李公德配前修治军牧民如农一邱磔其枭狠以殖善柔惠立威振两取其尤百犬吠声众狙皆怒举臂一挥掉尾而去三窟狡兎两端首防镌切弗喻夹以砧斧文驯武充左右具宜如牢圏虎如乳哺儿诗书之帅慈惠之师不配其有孰主张之河图告终乗云跨箕呜呼已矣次有铭诗
　　宋故右中奉大夫致仕赠少师陈公神道碑
　　陈氏建安大族自秀公以文学政事累践大官于嘉祐治平之间神宗御极进拜右丞相任重道逺望临一时德世埀延陈氏益大厯五朝百有余年公族子弟着仕籍而以材能处显者前后葢相望也公讳豫字由用族公秀公恩仕秘书省校书郎调封政府阳武县尉以最升温州永嘉秦州陇城二县令陇城并河遇连雨暴溢官寺民庐水及半扉公私病之公议徙爽垲上书言状书下得请去县里所营髙燥地建城市开井闾不日而就水潦至人去垫溺按堵如故县人为公生立祠用举者改宣徳郎知信州铅山县丁父中奉公忧卒丧知延安府敷政县丁母令人葛氏忧忧除知应天府柘城县改同州澄城转通直郎签书彰武军节度判官覃恩迁奉议郎转承议郎经畧司干当公事秩满再除提举本路籴买就迁提举弓箭手公精壮果敢长于断所涖凡有名迹西方用兵军食最先务之急官吏并缘为盗军无宿储士有饥色公问知其故出金缯下其估而増谷贾以受籴不使一吏预其间未几车挽负担四方而至刍粟告具师饱以有功公曰此一时之利未足言又建请石堡寨旁近地数千顷皆沃壤可据贼冲筑一垒严兵塞其道使人肆耕其中岁得粟以纾漕挽之费则百世之利也诏从之筑军赐号威徳陜右岁借边民为弓箭手公搜选丁壮聨为保伍人得占田多寡有差至卒马别给一马身自督教之人皆精练为诸路之冠当是时自大将至禆校筑堡障扞奸偷斥境上受俘获大者増秩小者赐金多公计画而人不知自公出也公善知人明于任使尝言御将士当使过勿拘以文法然后可使蹈白刃赴水火而不辞杜大中者豪纵不治绳检一日抵罪当下吏公惜其材留不遣遗书属邻帅善遇之大中挺身搏贼勇冠一军遂为名将韩公世忠少年喜鬬数犯法当伏诛公顾谓帅曰世忠骁悍不畏死冦至盍令当前斩捕自赎而杀壮士乎帅从之始兵籍每战先登枭贵将之首以献遂知名建炎南渡提孤军戡大憝手擒二叛威振远方册封咸安王时人方之狄武襄公公四任开塞仅十年由机幕至部使者累攻伐之迁至朝议大夫议者恨不得公将兵数万独当一面而不究于施设为可惜也八寳恩迁中散大夫自言于朝曰久任边州且老矣乞东方一郡自劾得守济州防岁大旱飞蝗蔽野所过草木萧然公即日移告坐斋室迟眀具冠裳率宾属徒步出谯门徧走羣祀伏地顿颡为百姓请命有顷隂云四合大雨如注却葢不御徒走而旋是日也螟蝗一流无噍类嵗大熟获倍他壤徙莱州不赴请祠得提举舒州灵仙观已乃被疾上书谢事政和七年五月某甲子卒于其子通判沂州机之官舍享年六十八积官至中奉大夫爵嘉兴县开国男食邑三百户明年三月癸酉润州丹徒县大慈乡之原后以子故累赠少师公涖州县治道尚严条教以下人守之如诅盟不敢犯断治自己出羣吏坐曹行文书而已夏秋赋调束刍为人执一牌立阃外刻曰书其上吏不及门期至而集为文劝耕二十解明白而切于事传诵至今以为法轻财乐施喜趋人之急闻有疾痛欲去之如在已始赴柘城旧令尹遇疾暴卒贫无以给丧事公为具棺衾以敛已而同僚与邑之贤士大夫皆赙又为处其费择送吏与凡行李所须授其孤以行守济之日道遇衰绖数人罗拜其前泣曰吾父倅临淄甫就官而得疾死防丧次封内贫不能归闻使君髙义故来公恻然计其费赆遣而去禄赐所得拊养孤收恤宗族有秀公之风郊祀恩以次补诸弟而不愿仕者任其子分田庐公不取推以奉寡妇族子师尹防太学不遂困而归见公曰儒冠竟误人幸今筋力未衰尚堪驰马试剑收一战之勲毛锥子不足恃也公笑曰通塞有命少安无躁为具装资勉使卒业遂收其科后官至尚书郎族妇新寡有遗腹子曰璹舅姑怜之命改适而守节自誓久益困频于饥寒矣公周其乏絶又教畜其孤进于学学成试有司一上中之迎其母以养族党咸叹以为荣璹后以才选荐更任使将漕帅边褒显其亲遂极光宠公建州建阳县人曾祖晓祖贽不仕皇考冲以公贵赠中奉大夫先配令人徐氏贤良奕之孙朝散郎师甫之女赠某国夫人今配令人冯氏赠少保某之女左通奉大夫充徽猷阁待制躬厚之妹有训德淑行为令妻为夀母中奉公孤立一意委身事国未尝以家为恤有子嗣兴纂序前闻享有丕祉由令人善相其夫而能教子享年六十五封咸宁郡夫人后公十六年当绍兴四年十二月乙亥弃世是月壬寅合祔于少师之墓改号瀛国夫人四男子曰机曰模曰桴曰桶四女武学生翁亶朝奉郎知南雄州黄达如朝奉郎宗子学博士李弼朝奉郎朱棫其壻也孙男女若干人公在事五十年不治赀产既得谢无以归通判祗奉安舆迎还沂水官下疾稍侵亲客诣卧内省疾且曰公自言有四种生事安在公指四子曰此是已距今绍兴己亥四子者机右朝议大夫模右朝散郎桴故右奉议郎桶右朝请大夫充敷文阁待制孙曰岩右登仕郎曰岐右迪功郎曰防右承务郎曰岄左承务郎曰峄右迪功郎盛矣夫呜呼君子种徳蓻善积之躬修之家责报于天取必于数十年后如探诸囊中而敷文公逢辰得路强仕之秋已跻法从追赠公至少师母夫人进封大国子孙蕃衍簮笏如林陈氏之兴葢未艾也始秀公其母荆国太夫人于润之五州山遂家焉秀公薨又祔荆国之次至是诸孤奉公之丧遂次润亦卜地五州不能获一夕梦公刺汝州拥骑从张呵引如平生黎旦瀛国与诸郎梦皆合而不晓所谓他日行焦山道中顾见一穴水深土厚曼衍相属卜者曰吉问山中人皆曰侬家主人母所卜夀藏也遂相随造其家一媪出见曰老妇异时藏骨于是矣忽夜梦若迎新太守者俄顷一大人衣紫佩金踞胡床而坐呼老妇前曰此吾居非尔所当有也方悸寤而诸君适至愿奉此地以献即其日书劵子直问其名则汝山也遂奉以于是诸孤属待制冯公志其而墓队之碑至今无辞以刻敷文公贻书晋陵孙某为之辞某复曰少师德烈靡不闻敷文鼎贵且大用宜得当世文章巨公具着显荣掲诸墓某方负罪屏伏田里非其人也辞不获命乃摭志文终始大节着之而系以铭铭曰陈世大家发迹秀公于赫少师又亢其宗结髪从军具着婉画储峙钦然公预其责千箱稛至曳踵赪肩菽粟如山露积不垣士饱而歌气作一鼔大髙骧冯河暴虎螟蝗坌起弥满一圻电埽霆驱甘两应祈左右具宜文柔武克由初讫终挺身狥国老去归与驷马安车有来治中拥笏埀鱼无地可庐可耕可殖田不逾寸种之以德女视女籝其获几何万金之产孰与予多有嘉者子特槖入侍绍开厥家戎公是似
　　宋故左朝请大夫致仕孙公墓志铭
　　左朝请大夫致仕孙公讳畋字无逸绍兴二十一年八月戊子感疾卒诸孤卜以明年三月丙申奉公之丧合葬于宜兴县君山乡甑山元配苏氏冝人之墓又以公厯官行事年寿卒葬日月为书抵族父某请所以志其圹者孙氏世家金陵宋兴王师下江南公之五世祖讳潭徙常州之武进县家焉生六子曰诂与其子立之俱为明经髙行为一州之望里人不敢斥其名号大小先生以别之于公为髙祖次曰讽赠尚书职方员外郎于觌为高祖故觌视公为同五世祖兄乃序而铭焉曽祖贯之封朝奉大夫祖昌龄由御史府出典三州提防两浙路刑狱转运使副当是时大夫父尚无恙父子白首官号曰同佩服皆三品所部十五州安车往来贤士大夫咸赋诗记其事父升和州含山县尉以公贵赠右朝议大夫母宜人邵氏朝议早世宜人守节自誓三男子曰畸曰畛与公方在童丱中顾见里巷羣儿征逐游戏无一人读书受学者亟提诸幼还宜兴依外氏斥卖簮珥求师教子夜治丝枲坐其旁勉之既任戴冠遣诣庠校从先生长者防未几文艺灿然秀出一时公与畸相继占上第起家畛亦贡礼部而以奉防甘营数百指之养不果卒业德齿俱尊名善士于是中外宗姻歆慕称叹以宜人教子为法公学尤邃于经危坐覃思至不知向人所在读中庸至人莫不饮食鲜能知味则拊案起立胸中洞然如咽去鲠属文辞典重不浮而辨于说理政和二年试上舍第五人中第授登仕郎洄州司工曹事七年升文林郎除郑州州学教授宣和四年用荐者改宣教郎监太医局熟药所坐小法贬秩一等六年知宣州南陵县丞渊圣皇帝今上登极迁奉议郎绍兴元年以承议郎知临安府钱塘县公居官侃侃然谨身奉职未尝出一语谄事其上以求恱已在泗州同僚争进取忌公名第出其右则訹郡将以闻染公公笑曰一荐状于吾何有纵所为不问后将至察其妄首荐公剧贼张遇兵压南陵境上吏民惊骚空县逃去公与令坐防事相对终日贼觇知无所掠由池阳路而旋刘光世奉诏追讨闻公名檄主军饟贼平公有力焉上移跸钱塘百役毛起府尹治次舍符县坞材数千章甚急公请撤湖上废寺十数区可不劳民而辨已而千艘浮江而下尹席益病其隘檄公与仁和防漕渠以纳之公谓益曰治沟洫备水旱县令职也而兵火创残疲瘵犹未堪事今遽兴河役以称使过客非急务益慙沮而止户部侍郎胡世将言州县不时之须皆非经数奸吏并縁人不堪命可支一嵗用缗钱米帛若干均之两税而尽罢无名之敛公曰两税既增他日谋利之臣暴敛复起自吾作俑而民益困矣议遂格中贵人诣公请事公不答俄领皇城司嗾逻卒摘县吏之受赇者以闻欲并诏送廷尉卒不得公毫毛罪犹免所居公议借借讼公非罪差建康府粮科院未起改知湖州安吉县丁母宜人忧卒丧签书镇江军节度判官就除提举江南东路茶盐事前使者嵗除奏课例张空最上之朝增秩赐金无虚嵗比公上计吏抱牍请循故事公惊曰使吾防上侥赏耶一毫不敢欺也具以实奏僚吏惊服每行部延见吏属治有状或得于一言不由介绍皆被慰荐有鬻爵为石埭尉者屡请贵人书属公荐公曰石埭不惟汚吾笔而同荐之士必以防伍为耻矣代还请宫祠嵗满上书纳禄守本官致仕是嵗绍兴十八年也积官至左朝请大夫享年七十二公性冲澹寡言笑承上接下心卑气和不见愠喜至守一法持一议如山岳然亦不可移夺平居察人材贤不肖甚详而臧否不出诸口少孤事母六十年心意几防辄逆得之菽水欢然虽五鼎之养不过也事寡嫂拊嫠妺畜孤甥恩敬甚备亷靖寡欲时问遗非亲友之餽不受尝困窭矣凡有称贷不以久近戚疎必尽偿乃已江东代归某往公以杜门髙卧为终焉之计某曰兄以晩遇方为世用何遽如斯也公曰弟叔子勲名逮今照人耳目且云人生不如意事十尝七八在世谛中固然顷令钱塘忤中贵人几陷大罪比使江左石埭刼请卒不予又触权要之怒吾惧及属不去何待非事髙蹇者某太息久之曰非所及也公晩喜读庄列佛书晨暮不去手其视得丧宠辱如此葢所谓得其所以言者八男子曰仰右从事政郎太平州司法叅军曰份右修职郎平江府司法叅军曰价将仕郎曰傃右迪功郎楚州盐城县尉曰佐曰伟曰杰曰偕孙男女十八人男曰庭玉庭珪庭秀庭扬庭询庭玘庭操庭诲庭老女适柴余尚幼公初感风痹卒间自饬后事棺衾之属顾谓诸子曰非谓汝等不能办也苐恐死丧过厚不副吾平生简俭之素属纩之际无一语缪乱某少兄一嵗仕亦并时而学力不足以御外物数陷危机竟书罪籍兄材大而气刚志得行道发明利器岂止一部使者而意有所不适遂没绂以归髙风絶尘可为世范书而刻之岂特以慰孝子之心铭曰
　　謇謇孙公廊庙具兮发迹儒科践祖武兮别吭一呜鸿鹄举兮排云直上天尺五兮酸咸殊嗜若丹素兮适越鬻髢荐章甫兮畏途如漆不容步兮苍茫无形昡海贾兮滔山触天叠万鼔兮屹然中立独砥柱兮驾言归与卧环堵兮瞻彼西山颊笏柱兮流行坎止适其所兮脱冠不御挂神虎兮笑视金玉若粪土兮家传一经自鼻祖兮蛰蛰诜诜豹隠雾兮旁营万室识公墓兮
　　宋故左朝请大夫李公靖之墓志铭
　　元符末余始着籍乡校识靖之与其兄宗子学博士相之为同舍生是时方尊王氏三经字说之学学者数百人手抄口诵连榻累笥非王氏之书不读也靖之兄弟魁垒豪健有气节强记洽闻不専事举子业间出东坡先生诗文为余读之音节讙亮耳目醒然如挽天河覆八溟一洗先儒笺注虫鱼之陋而一时诸老先生往往窃笑其迂遇休告则出从所厚善抵掌剧谈纵酒奕博歌呼竟日而后已真天下之奇男子也后数年余与靖之同登进士第宦逰四方不相闻又数年余以御史斥靖之亦由平江后事代还相与握手谈笑道旧故以为乐靖之意气索然无复故时俊壮迈往之气而相之亦病矣余固怪之靖之曰平江大都防而朱勔以窭人子为蛇豕侵暴一方奴使将佐与之驱除惟恐后吾如彼何哉已乃脱巾几上怒髪竦立推床大呌又复怅然以悲自是湛浮里中逾二纪不复有进取意尝一佐永嘉郡以避建炎之乱秩满径归筑室田间不交人事益复饮酒时有感遇作为歌诗以自娯戏卒不究所施遂赍志以没殁于绍兴十一年六月辛巳年六十九诸孤抵父友乞铭识其而以属余呜呼余与靖之防四十年见其盛而悲其衰又哀其死是不可以无铭也靖之陇西李氏讳端方友今为常州武进县人靖之其字也大观二年赐上舍赐出身注海州沐阳簿用举者迁通仕郎又以盐最改宣教郎调平江府司士曹事抑郁不自得岁满家居久之折资监沂州酒税不赴遂致仕建炎初近臣荐其材召赴行在除鸿胪寺丞不拜绍兴元年通判温州八年除知韶州寻请宫祠主管台州崇道观积官至左朝请大夫靖之学博而辨属文辞清丽有典则而长于诗乐善多爱尤喜诵他人之工者得一言一句手録藏之累数十编而探求犹未巳见其人则未始出一语称善或问其故则曰吾恶其近于谀也平生故人去为公卿足不及门不通餽问若不可以亲疎者居官洁修自好顾以所涖皆丞佐不能有所为以自表见于世至于循道守官则未尝屈意变节于一人自谓贲育不能过也朱勔用事负贵骄横士大夫献谗谀备使令以济其恶靖之如避垢污不忍开眼视之以故出仕常欲去而无留心惜乎仕不逢时不得使其身一日立于朝廷之上故文章不大传于世行义不博闻于天下而独为士友所记可哀也己曾祖中立永川零陵县令祖士宗赠承事郎父镇奉议郎赠宣奉大夫妻余氏马氏皆封宜人生五子男曰长裔右迪功郎前监浑州南岳庙长茂将仕郎女适右从事郎监临安府龙山税务施培次适登仕郎呉萃余一女在室孙男女二人长裔长茂卜以其年九月丙午葬于武进县懐徳南乡朱夏村之原上靖之晩喜诵佛书不囿于因果名相之说遇佳处则据榻卧读之客曰奉佛当如是乎靖之曰福祸竟何在适其意而已一日忽书辛酉四月某日获麟于所居之壁才逾月遂属疾不起嘻亦异矣铭曰
　　猗欤靖之瑚琏之器以抵鹊而毁以腊防而弃秦柱睨而起楚门撞而逝呜呼已矣与瓦砾异
　　亡叔墓志铭
　　君讳稷字农先姓孙氏聪眀博达有髙节大度过人之材平居抵掌论天下士虽将相大人名号闻四海若未可吾意葢欲奋其能以自表见当世而屡试于有司辄不售建炎初天子东巡守搜揽羣策片言投匦往往起徒步至大官君慨然自喜庶几于一遇而单逰孤立无党友之助故卒以无所就以死悲夫将葬诸孤走泣而图所以诏后世者乃序而志之孙氏望富春而世家常州武进县讳讽尚书职方员外郎君之曾大父也讳夷清君之大父也讳志康登州文学赠宣教郎君之父也宣教生四子长曰穆以儒学起家典两州刺一路卒官朝散郎曰稢曰稹皆以行义称于乡里君其季也君少长嗜读书尤邃于易不守先儒传注而以庄周列御冦浮屠氏之言合于经者佐其说惟原性命道德之理幽明之故鬼神之情状迎见立解超骛独出一时老生宿儒叹誉以为不可及文章能传其学而辨于说理辞义精确不为空言常一试太学遂超其列防朝廷更三舍法而君之亲老矣三兄相次下世阖门仅千指冠婚丧祭衣食之具皆属君叹曰吾道尽矣遂束书不观而治其家间从里长者剧谈纵谑以为笑乐性夷旷洞见肝胆胸中有所懐如茹物不下必尽吐乃已面刺人过尽言不讳或从旁窃听他日记疏以为口实君葢防之矣疎财乐施一语之投捐数千万无所计意所不合一钱不分也疾革后事皆有宿戒至属纩无缪语实绍兴四年九月乙卯也享年六十有一娶强氏生子十一人男曰好谦好修好大好遯好谋女适右宣教郎新知绍兴府防稽县事余衍左宣教郎新差权通判无为军刘彭年右迪功郎新授太平州芜湖县主簿席畸右从事郎新监温州盐仓施増左迪功郎新授台州司法叅军祝求仁余未行明年九月甲申塟于县之懐徳南乡郑庄原上某君之从子也儿童时出所为文词见君君喜而称之先大人命某师焉中间宦逰四方离合不常而视诸族子独亲且厚也某守临安触罪迁岭表君曰嘻此南柯太守梦也一切世间共一蚁垤况身履而亲见之耶于是欣然悟笑遂别别三年防恩北归而君没矣铭曰
　　魏瓠五石大弗能容不手药一战而封孰哲孰愚秪系其逢铭以着之閟此新宫
　　宋故文林郎梁府君墓志铭
　　府君处州丽水梁氏讳固字达夫曾大考健大考纳皇考佐三世无爵位而皇考以诗书教授乡里为一时学者所宗凡经讲授文辞灿然践巍科登膴仕多为世显人故相太师清源郡王何公则尤显而名世者也府君少时已能传其父学束书防四方闻一善士徒步千里从之常试一礼部不合既而悔曰吾岂不得已于此而令达官贵人弄翰墨以穷其所不知耶遂不复有进取意太师有女頴悟过人读书通训诂知大义字画有楷法太师爱贤之为择所从曰里中之贤无逾府君者遂归之太师执政奏登仕郎实大观元年也授吏部架阁官俄改惠民局久之去为汝州司法参军以最升从事郎调陈州节度推官又以功次迁文林郎监在京编估局方待次以政和四年三月十八日遇疾不起年四十九夫人嫠居十年安贫守义日夜课诸子以学太师奏封晋安县君再封令人二男子曰汝嘉通直郎曰汝谐未仕四女子中奉大夫直秘阁知济南府朱琳朝奉郎通判潭州木輗从事郎常州晋陵县丞宋瀚其壻也余一人在室孙男三人令人享年五十八宣和六年八月三日卒于京师明年汝嘉举文林之殡与令人之丧行次常州卜地于州之南武进县诹视日皆吉遂以其年十一月十六日合于懐南乡梅庄里之原呜呼政和中权贵人擅天下宠煽一时族党姻娅相牵聮徼恩幸以进朱轮华毂分据要津而慕羶逐臭相扳而起者又不可胜数府君亦宰相之子壻也亷靖有奇操更五官不出州县筦库视穷通宠辱接于其前而不置休戚于心颓然而已通直君积习名教力学问自立既壮益砥厉以材能自奋于稠人中公卿大夫皆论以为国器然则府君虽不躬荣禄而传祉于后克有贤子将大其家是故不可以无铭也铭曰
　　贤者必贵仁者必夀孰擅兹器不配其有天不假龄又将谁咎令告祥羽翣南首旁营万家置此大阜君其息焉以燕厥后
　　宋故从事郎凃府君墓志铭
　　余闻敷奏以言明试以功尧舜尚矣然以言取人虽孔子之圣而失之于宰我人心难知甚于知天圣人不得已而后以言求之拔十得五葢庶几焉非悠久可恃以为不变之法也两汉之世取士非一途公卿之贵或起于刀笔或擢于行伍或拔于刍牧或用于贩防以其文章策髙第如晁董公孙之流葢亦几人而已故宣武得人之盛后世莫及建炎之乱环四海为沸鼎当是时搜卒乗治兵赋増濬城隍捕逐盗贼如急焚拯溺之急而禹行舜趋之状纷然出于其间往往迂濶可笑凃君子野精悍有胆畧遇事无剧易唾手立就可与共功名而卒以他选进遂绌于世议而不用以死为可恨也君讳大向子野其字也姓凃氏抚州宜黄县人曽祖智祖翊父固本三世为县富姓至君始出而求仕宣和末以迪功郎尉筠州髙安县县令懦缓废事州所下书専以属君君应之无留事靖康元年冬诸道分兵勤王守将檄君诣州凡军兴所须资粮扉屦之属皆倚君以办军行挟一马率所部先驱人壮其诚两遇恩循右从事郎秩满绍兴五年淮西宣抚使司奏辟准备差遣辞不赴十一年八月丁亥被疾卒于家明年其孤将仕郎驹卜以四月庚寅葬于县之待贤乡龙江原上又属左奉议郎国子监主簿王湛状君官夀世次为书来请愿有述也余绍兴初南迁过临川境上少留曹山佛舍邑之贤士大夫不余籍辚不逺数百里过余相劳勉于羁寓流落之中子野其一也子野一日邀余过其家堂户清深占林壑之胜聚书千余卷迎师教其子而寓公羁客满坐上击鲜置醴谈燕日以为常无厌怠之色县大夫时时诣舍次问所疑里中鬬讼不得其平君一言折人人满意而去间召吏有所属则具衣冠抱牍趋而至唯恐后所舎一大聚落百贾所栖凡市井无頼屠沽驵侩兼并之豪唯唯听命不敢辄忤目指气使歘然响应殆古任侠剧孟季心之俦余寓宜黄时目睹其如此方时多虞盗贼半天下区区之言已穷于无所用而材堪治剧如子野亦卒无所就悲夫君娶张氏生五子男即驹也女嫁进士邹宗臯右从事郎监衢州都税务刘彭老余二女在室余去宜黄时驹始九岁頴异不凡有成人之风后八年君没里长者以书来悼不幸又称驹喜学问自立可寄门户者也铭曰
　　魂与阳浮超然逺逰飊逝莫留地载其魄拂端策卜此宅龙江之湄逝者如斯其孰能追龙江之阻琢石其处识君之墓





　　鸿庆居士集卷三十五
　　钦定四库全书
　　鸿庆居士集卷三十六
　　宋　孙觌　撰
　　墓志铭
　　宋故特进观文殿大学士河南郡开国公致仕赠少师万俟公墓志铭
　　绍兴乙亥冬十月太师秦公桧薨天子慨然收威柄为治道之首屏逺壬佞驿召故老于湖海数千里之外于是右丞相万俟公复资政殿学士提举万夀观兼侍读道进左通奉大夫赐札趣还问赍甚宠越明年三月公自沅湘至翌日入见除叅知政事当是时天子厉精更化一时丞辅谏争侍从之臣皆上亲擢公才被斥去国十五年上记其忠即日驰召既见条五事以献曰纲纪曰人材曰财用曰军政曰风俗其畧以为权臣执国命威福之柄下移人不知有其上故相旧弼摈斥殆尽谗佞欺负之徒造为险肤中伤善类人自不保道路以目贪夫暴吏接取无艺公私埽地赤立而大臣姻族之家粟窖金穴至不可校军政坠壊士不知劳将帅豢养于富贵之乐一旦有缓急皆不足恃士风不竞避谗畏讥袭常蹈故随波湛浮无致身许国之忠陈义凛然皆世务之要不旬月拜左宣奉大夫尚书左仆射同中书门下平章事缙绅相庆大贤得路必将尽行其言副圣主倚注责成之重而公病不能朝以二十七年三月辛卯薨于位呜呼命矣方公以病告也上饬中贵人挟太医诊视亲御翰墨谕以调防之宜尚方名剂遣骑驰赐相属于道公顿首表谢曰臣不幸犬马之病寖革自度不能复任陛下之事矣愿上还印绶乞骸骨手诏慰谕还其奏章再上除特进观文殿大学士致仕制甫下而公薨闻天子震悼辍视朝赐东园秘器龙脑水银以殓赙金帛六千赠少师官其子孙十二人又授二子夷中致中直秘阁勅内侍副都知卫茂实典防丧事赙恤加等勿拘令式诸孤择日奉公之柩归衡州又诏两淛转运使江南东路总领司具舟防送所在官给费隠卒崇终恩礼哀荣可谓盛矣公讳卨字元忠姓万俟氏有讳晋者与其子洛具为太史大司马録尚书亊显于后魏北齐之际其后有籍于开封不知其始所以从公实开封武阳县人曾祖琰赠太保妣卢氏福国夫人祖敏赠太师妣杨氏卫国夫人赵氏楚国夫人父湜大中大夫致仕赠太师妣李氏秦国夫人侯氏兾国夫人公幼奇頴有大志读书属文自刻厉志忘昼夜寒暑而语出惊人太师异之曰吾有子矣政和二年试太学上舍中乙科调恩州司法叅军未赴选授相州州学教授代还授頴昌府府学教授用举者改宣教郎除太学録建炎二年除枢密院编修官迁尚书比部员外郎时兵变江淮间羣盗蜂出焚剽州县无宁嵗公不自克请宫祠便亲养得主管亳州眀道宫丁冀国夫人忧忧除除荆湖北路转运判官又丁太师忧免丧提防荆湖北路刑狱秩满造朝除湖南路转运判官陛见擢监察御史迁右正言右谏议大夫御史中丞兼侍读是岁绍兴十二年也公好善恶恶出于天性时方多故武夫怙乱咸骄蹇不奉法澧州名贼伍俊者杀其首归诏授秀州兵马钤辖迁延不赴贪暴为闾里患公语荆南帅曰俊不就官变生肘腋不可悔已可辟置麾下徐观其所为乃可制也帅曰诺表其事于朝改授副总管俊喜而受命未几谋据城以叛捕置狱遂除之又言诸大将起于行伍知利不知义畏死不畏法髙官大职子女玉帛已极其富贵之欲盍示以逗遛之罚败亡之诛不用命之戮使之惧刘光世建请舒蕲等五州为一司选置将吏宿兵其中为藩篱之衞公言光世五州以为根将乃斥旁近地自广以袭唐季藩镇潜悖之逆岳飞议弃两淮地専守大江以南公言飞提重兵十余万无横草之劳但言弃南淮以动朝廷此不臣之渐防路漕臣李坰奏劾知万州冯时行跋扈遂起诏狱捕系数百人公言万州一障块然在荒茅篁竹中仅比东南一大聚落耳时行以职事抗转运使诬以跋扈遽兴大狱连逮士辜岂宜付外台耳目之寄又言郴韶泉晋四州吏鬻狱受赇执杀平民纵释有罪当伏重诛以谢天下而又言使相遇郊恩奏任子孙盍循旧典今边虞未靖宜复勇爵以厉爪牙之士蹶张超距之流而専补文资非是公在台谏论事如此于是上韪其言皆以为善而公由此大用矣徽宗皇帝梓还诏公为永祐陵殡宫按行使竣事还奏拜中大夫参知政事俄充金国报谢使上顾公曰使事言旋复有此授以卿体国勉为朕行公对曰陛下属时艰难嗣承大统上皇陵庙之奉圣母东朝之养圣心焦劳固非一日日者独断屈己消兵以交隣国天人同符捷逾响报送往事居悉如圣志臣误防职擢叨尘贰府躬持书币命万里絶域实预荣焉行次京师奴辈有为人致书访其子者北使为言公曰两朝以玉帛相见而后敢以私书入境然而父子之情不过安否耳发书视之如公言次涿州又以南官殴檐夫者告曰一行装赍悉以车载不复调夫矣公曰殴檐夫者请得主名治之不调夫则止于此以听大国之命语塞遂以使还提举谁定一司勅令书成迁左通奉大夫公之复命也宰相秦桧假金人誉已数十言属公绐上公退而叹曰丞相訹我面谩我戴天履地忍为此乎卒不从他日议政意象愠怒声色赫然无复同寅共政之意一日奏事退坐殿庐中批上防辄除官以私所厚者吏钤纸尾进公拱手徐曰偶不闻圣语却之不视桧大怒自是不交一谈而言章亦踵至罢为资政殿学士除郡公入辞自言曰臣无他长孤立一意事陛下而以天日在上忠邪自见庶几异时复望清光犹有以借口而上眷公之意未衰也天语从容问劳深厚且谕以赐环之命公曲谢至六七桧意公议已愈怒章复上夺职提举江州太平宫论奏不已降授中大夫归州居住公杜门屏处人莫见其面者七年己巳郊赦量移沅州建炎之乱公避地沅湘间安抚使用便宜檄公摄州事防剧贼曹成拥众数万奄至城小而恶太师年九十岁在焉太师曰沅人视我为去就吾去则牵而溃矣坚卧不动公晨夜庐城上召土豪集丁壮具矢石聚刍粮闭壁以老其众凡二十七日成食尽引去沅人曰生我者万俟公也及是公来老壮欢迎数十里不絶又将除地筑室馆公公笑谢不愿得官屋数楹居之不蔽风雨又七年召还复知政事遂当国公忠信以事上不敢欺平恕以待下不以诡激之行三任内外学官尊奬贤能士有片长寸善如在已汲汲然惟恐不闻于时四为监司郡太守有惠爱评刑议狱传经据古谊多所平反徧厯台谏不营党援自结主知遂大参政权臣擅朝朋奸防上公独持一心颠顿困穷偾然而起公独守一道天子虚已听公公亦奋然任天下之重以就功名而天不假龄俄以病告百不一施赍恨而没此有志之士识与不识莫不咨嗟太息而至于流涕也公常提举实録院皇太后还御宫寝纂次回銮事书实成进左银青光禄大夫又以刋修贡举条法进金紫光禄大夫封河南郡开国公食邑四千九百户食实封一千九百户享年七十五配侯氏故承议郎荐之女封同安郡夫人先公卒赠荣国夫人五男子曰夷中右承奉郎直秘阁曰致中右承事郎直秘阁曰居中曰有中曰粹中四女右修职郎李诩右儒林郎呉铨其壻也二人在室孙男女九人男曰侃曰传曰倬曰佀女尚幼公姿度夷旷胸中无疑事交朋友待僚吏恭谨恂恂防其短而乐道其善无贵贱少长贤不肖皆得其懽心至于处决大议志守端直果敢明达亦不茍且而妄随权门如市气焰薫灼可烁金石公如砥柱屹立于回波急洑中不可移夺葢古所谓大臣者在事五十年起布衣至宰相进登庙堂退伏田里盛衰之变备矣而奉身清约如一日无小异危坐一室左右图书究观古圣贤穷达出处显晦之节为修身之法而不知富贵贫贱之可择而取也太师素贫不治生事至公益务施贷所得俸赐分赡族党任子恩先兄弟之子比公薨而二子四孙皆未仕诸孤以其年十二月己酉公于某县某乡之原宣和末某领国子尝与公同僚矣公柩次毘陵亟具小舟驰吊而已二直阁泣请铭某辞不敢又曰先公每得公文开读三过称叹不去手先公平生大节皆可考信幸公书而刻之纳诸圹中地下有知殆为慰焉某曰公王佐之学也出陪兴运虽刚方难合屡以儳蹶而先甲之言简在上心十年后有符节之合道逺年徂竟以身狥君臣之恩有始有卒可以褒劝后世故如右诗书所载铭曰
　　彼小人儒甚口诗书蜡言栀貌尧舜之徒既适可愿尽反其故刍狗已陈弃不复顾孰知我公屹若岱嵩巍巍昂昂万物之宗自初筮仕以至谋国时止时行允蹈一德公丞御史督制数州耘之鉏之以殖善柔公长谏垣三友之益造膝陈谟夜半前席炎凉百态覆却万方匪通匪介徐公之常朝四暮三轻愠易喜匪戚匪欣令尹之仕蹇蹇一节不欺为忠践艰履险谊不营躬谁私党讐一日三禠曲突之騐偾而复起帝曰归哉柏车崇崇如左右手以讫尔庸道逺年徂命也不淑殄瘁之哀百身莫赎讣闻震悼胡不憖遗闵有加锡天子之思公则逝矣易名有諡追荣有诰议行有诔又将有史以诏无穷相以铭诗閟于幽宫
　　宋故右朝奉大夫致仕周公墓志铭
　　周氏先世避五季之乱已力田为生业宋兴二叶有十公者积徳累善为乡县所推号里长者尝辇一巨碣置庭中戒家人曰吾后世之兴有以禄仕起家亢吾宗者着吾平生终始刻其上此石所以志也阅三世有孙右朝奉大夫讳廷俊生子曰执羔宣和末徽宗御便殿策以当世时务奏篇上擢为第二除太学博士厯践台省进礼部侍郎待制敷文阁典五大州为方伯周氏浸大矣于时奉大夫之命征余文记十公所遗石表之墓道余叹曰十公乃与天通耶后二年当绍兴三十二年大夫公年八十九以四月十二日感防疾卒待制公属予铭其葬公字彦直信州弋阳县人曽祖父坦即十公也祖备考知雄韶州乐昌县主簿周氏自十公命儒教子今六世皆以通经学古为事公少力学自立尤工词赋防乐昌以丧归伯兄早世方治送一弟又遇疾死顾影孑然家事亦兹出一门宾祭衣服之奉正事之谕外姻属人之问皆自公出而读书着文犹不辍待制生十岁时属文辞语出惊人公喜曰吾有子矣遂不复治举子业久之待制策髙第至大官天子疏恩命公承事郎凡十封为右朝奉大夫致仕待制为郎时以所迁一官奏换公五品服太母庆夀恩又赐服金紫余尝读仁宗实録景祐初知枢密院李公谘临江新喻人其父文捷以谘贵拜十一官于家终尚书刑部郎中书之国史皆为天下父子希濶之荣今公亦以子贵拜十官为烈大夫与李氏相望百年间异日史官又将着之典册以诏无穷呜呼盛矣哉公心平行髙言笑不妄接遇长少戚疏常欲处之于无过之地间读前人家训可为后法者大字传写掲之曰此亦书绅之意阅邸报见士大夫触法抵罪则喟然动容为之叹惜兄之子出分里中兼并之豪以倍直质其田为必得之计公曰吾母应氏青氊故物也不可勤一费按亲邻条令驰告县偿其直而赎归之为钱八十七万云喜施贷凡有丐请无但已者事佛甚谨读其书三复曰一切世谛空幻之非实信如所云也故乡一之评谓公行事多类十公者公清净寡欲老益精明待制守眉山始闻命曰亲年八十一岂堪乗剑门蜀栈之险即日上书丐免公曰汝不闻王尊叱驭耶吾虽老尚堪一行与汝共载而往岁余移镇防子道途所过二川三峡一山之阻一泉之涯靡不逰而巫山祠三逰在高岩穷絶处磴道艰滑车马不能至公拄一策褰衣而上虽少壮者莫能追也待制请便郡守贵池徙番阳去乡州数百里公安车过家从常数往来命巵酒道旧故以为笑乐名书朝籍佩服三品无朝衙夕坐官簿之拘而日享三牲五鼎二千石之奉待制除江西太师吏来迎牙兵千余人旗纛鼓吹帕首鞾充满门巷公虽卧疾犹令治酒食劳饷又发廪粟周其乏才三日公易箦矣将吏奔走给丧事如在官府大敛已罗拜庭下辞去里父老聚观太息以谓五福兼备始卒哀荣如公未曽有也元配呉氏忠州文学季文之女今配刘氏亦前卒并赠宜人三男子长即执羔也左朝散大夫充敷文阁待制知洪州江南西路安抚使马步兵都督总管兼营田使次绂先公十年卒次执谊一女适进士余亿年皆呉出也孙男七人訚阅闳闶阐闿辟右宣教郎监行在货务都茶场闳右从事郎江南西路转运司干办公事辟右承奉郎孙女七人右宣义郎主管台州崇道观陈伟节右承事郎监潭州南岳庙张曼容通仕郎李邦进士宣良翰方如晦符愬程绘其壻也曽孙男女九人执羔等卜以隆兴元年正月己酉奉公之柩前田原十公之次而公所自卜也于是待制公以书来告曰周氏世有隂徳至我先君不大显于其躬而以燕厥后予小子被遇四朝持槖备廿泉寺臣之列人徒见周氏之兴而不知我世积累之所自其可无铭铭曰
　　种木十围蔽芾其隂老榦生菌孙枝出林周氏种徳为山九仞封之列之百年而信赫赫大夫襮顺里方续闻成宗纂绍有光燕壶发祥克生贤子名驹堕田一日千里公亦爵位坐阅九迁紫绶金章拜后拜前防衣奉舆朱轮华毂夀八十九考终五福子孙受祉庆逺弥长如川方至河公望洋前地之原卜此宅公孤追荣嗣有褒册
　　宋故抚干周府君墓志铭
　　绍兴三十二年正月辛丑防稽周府君以疾卒将葬而余之壻右朝奉郎李滨老方从事在越诸孤状君行治属滨老以书来告曰周君防稽嵊县人沉毅有智畧为县之豪长者未尝读诗书而剧谈世事斟酌可否皆中理未尝习律令而检身律物处白是非皆应法齐家如官府事无巨细毕入于规矩居乡里人以缓急叩门不以在亡为解以故王公贵人州刺史县大夫皆喜与之逰而浮沉里闾卒不为世用以死其子汝能者以文有声场屋间不逺千里欲请公文志其墓余复书许之以病久不果而请益勤遂次其语为铭君讳侁字正文曾大父惟大父过父瑜世以力田殖其家至君而滋大叅知政事沈与求奏授承信郎监州永康县酒税不赴而独喜命儒以教子除治舍馆捐重币迎宾师市书数千卷朝吟夜诵陶濡醇懿文采灿然一日明试于有司子侄三人连名并中而汝能为举首汝士逺登进士第居无几汝能者再试礼部又中一科于是防稽周氏为东周望族岁饥羣恶相煽而起昼行剽夜依山栅险隘以自固君语伯氏曰里中恶少年相顾未发不先事折其萌则变生肘腋不可悔矣乃出槖金发廪粟招募得数百人部勒以军法钲鼔之声震山谷羣偷詟焉已而将吏移兵捕诛君曰鼠盗狗偷为饥所驱耳迫之将致死以抗吾军苐陈兵压其垒传一檄召之可毋战而降也从之而渠率尽出方议班旋有利其赀者曰余党未除曷覆其巢以弭后患君又力争不可曰玉石俱焚矣于是不戮一人而罢府帅多君之画辟除安抚司准备差遣辞不就县濒雨暴涨水冒田泡民庐居人栖木上以避君具舟栰糗糒往饲之收载以归全活不可胜数水降县征租如令君诣府白衣白洚水之害死者已矣生者散为流丐钱竟不可得守令且负殿奈何尹悟上之朝未防免符下惟水所不至输之君资慨慷尤知取予岁恶大家闭籴邀善贾而君独发藏粟下其估举子钱者水潦之后不能偿折劵焚之储药石以待病者给棺轊以敛死而无以葬者又连数十舟跨两谿间为梁以利涉者以故属纩之日士大夫与内外属人吊哭咸尽哀而里巷小民皆出涕享年六十一娶房氏有淑徳驯行君疎财好义振贫穷供佛僧建塔庙崇像设费以万计夫人有助焉签书枢密院王伦欲荐君君辞乃奏请冠帔以赐夀六十五前君两月卒四男子长汝贤干蛊有父风次汝弼早卒次即汝能佐迪功郎眀州鄞县主簿次汝砺二女适进士盛示右迪功郎徐汝爕孙男女十二人男之元之茂之翰之望之邵之美女适左迪功郎明州慈溪县主簿陈加善余尚幼其孤以明年十月某甲子葬君于县之防谢乡黄沙之原举房夫人以祔诸孤侍两殡执丧尽礼俄产三芝于寝中色黄而泽安瑞牒所谓金芝者人以纯孝之感也铭曰
　　剡之水可舟载徳奕世兮与之交逰剡之山可囿种徳百年兮与之竞秀水深土厚兮首一邱虽死不忘兮故曰夀
　　宋故邹府君次魏墓志铭
　　临川自丞相王文公以鸿儒硕学启建后觉为大宗师天下之俗一变通经学古尊王贱霸源源然日入于道德矣绍兴初余以临安尹触罪徙岭表奏临行道访公之遗则墓木拱矣而流风遗韵犹存乎歌之音舞雩之咏彬彬如齐鲁焉当是时郡人邹君次魏者始从余逰自六经百氏诸子之书与太史公所记无不读文词古雅深厚淡而有典则笑语不妄进止可识未尝佚逰燕媠以弃一日葢先君之泽比余防恩北归积六七年相望二千里次魏惠然过余学益博行益髙文益奇雄深辨丽亹亹然万言终不肯出一技投众人之耳目以阿世俗之所好尝随计一试礼部率龃龉不合而骜然不屑直意慕古作者于千百岁之上惜乎未见其止而遇疾以没年四十二实绍兴十六年某月某甲子也于是次魏之友黄允元状君行事世次来请曰次魏著书探道师慕贤达固驰骋一世以就功名而天不假年不究于施设不博见于天下竟赍恨以没而后之名犹有待而传也公宜铭遂叙而铭之次魏讳宗谟姓邹氏次魏其字也曽大父齐宣义郎大父余建中靖国间厯三院为侍御史与邹志完陈莹中江民表同时任言职其言専以销朋比开公道为急崇宁初新将相用事得罪贬死父陶字志新名臣子洁修介持有奇操里中伏其髙次魏娶某氏某官某之女生四男子也升卿子卿春卿夏卿女二适甘以宁赵良史皆善士孙男二人以二十年十二月十七日葬于宜黄县吴城之原初次魏之亡也志新哭之过时而悲余移书勉之曰死生夀夭天也公其如天乎何余闻人众者胜天天定能胜人邹氏以儒名家父子祖孙种德艺善阅三世矣第少忍以待其定也未几幼子才七八岁诵书日千言出语不凡一时叹誉号竒童噫嘻次魏为不亡矣铭曰矫矫邹公着节御史蓄厚不流钟此竒伟追骖羣圣驰骋百氏有徳有言宜夀而贵谁主谁谋半涂而税有生必死万物一致炊未及熟俯仰一世维是不朽遗书满笥渥洼竒种堕地千里以为不信归视其子
　　宋故太子少师巫公墓志铭
　　故太子少师巫公讳必字子固建康府句容县人也曾祖逊不仕祖褶故太子少保父峻故太子少傅公有五子仍最幼绍圣中被遇今天子擢諌官御史言治道中上意遂跻法从本兵柄以端明殿学士签书枢宻院始用故事褒曾祖祢为东宫师傅而句容之巫氏始大公气质沉毅有大度以博学善属文知名里中崇宁初州县学推行三舎法月有试公与诸生角一日之长常出其上无与抗衡者毎至嵗升辄不偶久之舎法罢复科举一时有司皆新进少年公叹曰吾老矣尚裹饭待旦决得失于一夫之目耶尽焚弃所治举子业益读书考古今治乱人之贤不肖与事之当否得失着为论以见其志与人交不以贵贱贫富为戚疏厚薄未尝降志折节以屈于一人晩嗜酒客至有无随治具尽醉乃已羣从之豪挟长负气数使酒侵公公一语不讐引满自罚拱手危坐使之意消往往愧谢而去喜蓄善药赴人疾病如不及多所全活见贫窭不能自存者则懐金夜抵其居置戸下去不以告里人闻人氏请公数千缗为子母相权之法不问出入防朝廷更钱币改当十为五已复为三闻人易尽大钱贮帑中以折阅告公笑曰孔方兄遂羽化耶众怒为公不平公置不校惟晨夜课诸子于学而枢密公方束髪受书頴异秀出落笔有惊人语自老儒宿学皆论以为国器开府蔡公元度次金陵阁府诸生往拜其门时枢密公甫十六岁在稠人中见而异之问而为公之子也因而命公曰公老于塲屋不得一第有子且大贵可无恨矣公退而谓夫人曰吾爱仍甚他日必亢吾宗今蔡公亦云通儒大人所阅多矣苐识之已而果然嗟夫市人锢百货之利于锥刀之末一钱气不直有持梃怒而鬬者公捐数百万若弃涕涶然横逆之来自敌以下所不能堪公视之如虚舟之触不为之变色惟是植徳艺善躬行仁义以为子孙无穷之赖于是枢密公起家为名进士徧歴省台侍从之选进服大寮典司密命赫奕显融为宋巨室天子原大推功追赠三世以公为宫师下其书告第又副其书焚之墓上里父老聚观太息犹能记公行事如状所云者可谓盛矣公晩学佛诵其书而有得死生之説病且革顾为家人曰吾行在日中时也及日亭午晏然而逝实宣和二年七月癸丑也夀五十六以其年十月丁酉葬于县之望仙乡西阳村之原上枢密公既贵请于朝建佛刹以荐其福诏赐明庆报亲禅院云夫人刘氏淑慎慈祥相其夫教诸子遇内外属人皆有仪法后公十一年当建炎四年五月壬寅以疾终夀七十二赠晋安郡夫人诸孤以是月己酉合祔于少师之墓五子者长曰俨以公喜方药始学医遂通其术曰休曰僎曰仅皆以文行为乡县所推季即枢密公也三女皆嫁名族为士妻孙男五人公允明允忠允成允清允明允以太学生连荐至礼部今为右宣教郎淮南路提刑司干办公事孙女五人尚幼余闻王文正公之父种三槐于庭曰吾后世子孙当有为三公者欧阳文忠公之母守四嵗之孤忍穷耐老以待公之贵葢为善必报如种杞梓由一寸之萌而剑拔十寻干霄蔽日者非一日之故也今公道积于厥躬获报于天如符节之合克生贤子光辅中兴名位通显为世称首是故不可以无铭也铭曰
　　贪夫狥利兮日孳孳而蝇营登龙断以左右望兮曽一瞬之不停哀大氓之溺货兮牛腹尸而不盈繄达人之逺抱兮种徳以厚其赢弃千金而不顾兮奚坠甑之足惊空四壁其无有兮独家传于一经彼何物之阿堵兮有五儿之宁馨贮九畹之华滋兮芝兰蔚其青青挺一干之昂霄兮表独立而无朋轮囷万乗之器兮抗承露之金茎署通徳而为门兮陋区区之满籯纳兹铭于幽竁兮尚有老成人之典刑










　　鸿庆居士集卷三十六
　　钦定四库全书
　　鸿庆居士集巻三十七
　　宋　孙觌　撰
　　墓志铭
　　宋故右大中大夫敷文阁待制赠正议大夫蒋公墓志铭
　　义兴蒋氏以东汉函亭侯澄为祖距今千余年兵气侵扰国势迁移名臣巨屋捐坟墓弃印绶老死岩谷何可胜数而后世之兴往往不知其族之所自出义兴之蒋祖孙相望名迹班班然以官学世其家为闻姓奕世显融以至宋兴尚占数义兴谱函亭之昭穆为三十一世祖今常州宜兴县函亭乡是也咸平中有讳堂者以进士起家事仁宗皇帝为吏部侍郎枢密直学士赠太尉而犹子太师魏公之竒又以文学政事称天下繇开封尹擢翰林学士知枢密院尊显三朝而蒋氏子孙有名籍于朝者比比出焉公讳璨字宣卿曾祖九臯赠太傅祖滂江宁县主簿赠太师考之美奉议郎通判直州赠正议大夫妣硕人程氏所生母李氏令人公生十三岁而孤鞠于世父魏公诵习羣书操笔为章句已卓越不凡魏公喜而赋诗曰渥洼之驹必汗血青云之干饱霜雪器重葢如此奏补假承务郎崇宁五年调将仕郎婺州兰溪县主簿秩满监泰州海安仓升通仕郎开封府酸枣县主簿迁文林郎改宣义郎监京东抽税竹木塲转宣教郎编修道史局检阅官丁令人忧忧除除都水监丞转通直郎提举江南西路常平四迁右朝散郎知抚州江西漕计空乏军士廪食不继一日聚而谋于转运使之庭排门闼击胥吏出不逊语公闻变驰往麾其众诣常平仓受粟已乃推首事数辈论杀之临川岁荐饥羣盗白昼入市市人惶扰不知所为会公谒与之遇尽执以归戮其魁以狥戍兵由上饶路趋抚吉所过侵暴公为治次舍具粮糗严兵惮之既至敛兵以入受一日之食而去秋毫不犯上书请祠主管亳州明道宫未几召见擢尚书比部员外郎知通州转右朝奉大夫通州并海实鹾商舟楫之所聚杜兴师所领屯淮上遇敌奔海陵谋欲袭通据城以待招纳之命官吏怖惊欲逃公曰此等妄意室中之藏故昧于一来饬吏卒持酒胾逆之而尽驱鹾商出境兴至周视四顾怅然失望留一夕遂行事闻朝廷就除淮南东西路茶盐进直秘阁淮南东路转运判官又直徽猷阁陞副使逾年直宝文阁知扬州淮海大都会更建炎戎马蹂践之后独有孤城块然在草莽之中于是增濬城隍建置府寺召募吏卒安集流亡关市招商贾治废田开阡陌而江之南湖之北有操槖耜擕妇子而至者除两浙转运副使公叹曰假我数年可以尽复其故而以不卒业为恨累转右中奉大夫直龙图阁知临安府临安浩穰典治京师世家大族恃恩骄横公稍以法绳之改两浙转运副使俄徙江西道出临川公旧所临也州人罢市出迎环立道左启问使君无恙公褰帷劳遣赋诗纪其事今刻石存焉豫章守帅调军食出助教补牒率民钱期至不如令律一境骚然公移书喻止之贷漕钱以纾其乏所遇属县暴骨朽胔狼藉道路公视而太息曰朝廷有掩骼之令州县吏无一人推行者乃募道释流分授钱米每敛数百躯则穿一大坎瘗之用富韩公故事号丛冢云移淮南路兼提防刑狱居数月知镇江府当是时权贵人执爵禄之柄视苞苴丰俭为低昂公独无所饷遂罢归请祠得台州崇道观赐服三品转右中大夫凡四任宫祠十二年乃即函亭之西山水胜处筑室居焉间遇胜日税杖葛履从常所往来者饮酒赋诗自肆于林壑之间魏公耆儒宿学所为文章精湥典丽一时士大夫传诵而公于羣从中独能传其学尤工于诗清醇雅奥声比字属皆中律吕凡悲愉欣戚行歌坐啸不平有动于心皆于诗见之东坡先生魏公所善也故公蓄东坡诗文自幼壮逮老连榻累笥至不能容乃营一堂储之号景坡云余南迁过疎山见公拟东坡煨芋诗刻龛之僧壁诗律句法良是赵令时家藏东坡遗文中有公数诗不能辨也权贵人死诏起公为淮南转运副使明年召归擢戸部侍郎除集贤殿修撰知平江府进敷文阁待制右大中大夫公在淮南奏言二淮荐经兵火公私扫地滁小州尤为穷陋独有上供钱尚着版籍中戸部移文督索无虚月积二十年终不得一钱徒费纸札耳有诏蠲之又言朝廷募人治淮上废田设有侵冒变斥卤为田桑奚不可而无赖告讦官吏呼无宁居者令丞职劝耕实扰之也以故良田上腴芜没为污莱为可惜矣今欲令占田者免租税三年使肆耕其中人人歆艳相慕相先无旷土矣而后按所占田薄徭赋积谷实边为公私百世之利不亦善乎平江大府大家势人豪商富贾舟车之会号难治公禁戢奸偷鉏刈强梗植善柔拊贫弱狱市为清诸军牧马有廐屋数百区茨以茅竹岁一更之用财与力皆出于民公请于上出内帑金佐其费庀徒赋工抡巨才陶瓦覆之坚壮可支数世州人欢呼相率诣北禅寺作佛事以报上恩诸将掠人为兵补军籍率用大舟往来漕河无人处道遇强壮少年束缚钳梏之恶少利其赀通囊橐囚闭栅中无脱者公宻缉尽得其姓名穷治株穴捕寘诸法遂絶水潦大饥诏发常平粟公调粟十二万石计道里逺近视男子妇人长幼强弱分日异处各有法无饿者已而属县长洲鬻狱公与诸司皆坐贬降右中大夫提举洪州玉隆观明年复右大中大夫上用公之意未衰也而公病矣以二十九年四月己亥卒赠右正议大夫公仕三朝出使入侍四十余年所涖皆有迹守平江时已过七十日阅讼牒百余纸延见官属综理庶务接对賔客饯往迎来虽精练少年不能过也自朝廷表奏疏议笺记部使者书檄之文与夫朋友族姻寒温之问一不以属记室皆自手出客至命酒即席赋长短句畀歌者持杯劝侑巧丽清新不袭蹈前人一言一句府治有唐刺使韦应物白居易刘禹锡遗像号三贤废于兵火乆矣公即故地缮治祠堂绘贤像自书三榜揭之以示邦人尊贤尚德之意公从祖太尉公堂与从父大夫公之翰尝典此州至是公以西清法从踵其后衣冠之盛搢绅叹慕以为口实公善书得古人用笔意大者径尺细者如蝇头怪竒伟丽独歩一时凡今仙宫佛庐穷堂奥殿层台崇榭得公书榜以为壮观至今尺牍人家宝藏之公除戸部时奏事殿中上顾见所进疏劄小字楷法笔势遒健不类老者嘉叹乆之有诗文三十巻藏于家享年七十五娶同郡李氏承事郎畸之女赠令人一男子志祖右文林郎监潭州南狱庙一女适左从事郎李处全监镇江府戸部大军仓门孙男五人蘧蔺并登仕郎葢萧范该公遗恩而未命孙女适进士张操一尚幼公平生无嗜好冲淡简逺有晋人之风家无十亩之产声伎之奉终日据一几游戯翰墨至忘寝食读书着文之暇则写佛经作禅偈皆出世间语遇人无贵贱少长恂恂然自州县小官贵为公卿人不见其小异尝治斋室为便坐榜曰师恂实信践之其在官府驭吏民如家人待僚吏如宾友不立崖堑以自矜大至抵冒宪禁未尝有所私贷亦不为轻重以故人畏而爱之公守临安坐小法知通州贬秩一等是岁当郊通判应任子而坐贬公造堂请独任其咎遂两已遇恩当任志祖而魏公诸孙独思祖未着仕籍改奏登仕郎蒋氏诸老唶曰真吾宗之表也公尝过县之永丰乡碧云寺顾见一地冈阜湥秀曰此佳城也卜之吉乃自营冢墓手种松柏环之从旁筑屋十数楹舍守冢者名曰西归后五年公没志祖以三十年三月某甲子奉公柩以葬举李氏令人以祔铭曰蒋侯开号自函亭始奕世蝉连祖孙代起或仕或已维桑敬止千载相安不去其里于赫太尉发迹幼仕厯宋二叶持橐入侍魏公继出文武兼备硕大光明噌吰卓玮繄公挺生前人是似屈首受书不俟愤悱落笔千言四坐惊靡于时魏公熟视而喜喜而赋诗吾道东矣一榦昂霄可拱而俟剖符一州曰古循吏发粟赈饥如哺其子按节十城曰古肤使布宣上恩泽及枯胔阁省之华殿庐之秘父祖百年三贵并峙公材经纶犹未尽试天不憖遗俯仰一世君山之阳碧云之址曰此佳城山蟠水委公所自卜顺以卒齿有铭昭之以配信史宋故左朝请大夫直秘阁致仕张公墓志铭
　　晋陵张氏有赠太傅讳彦直者生七子多知名其学以父兄为师共传一经不杂他术故学问渊源议论根极文章关键笔墨畦迳无间然如出一手自崇宁癸未至大观己丑六七年间相踵四人擢名第当是时太傅与越国夫人尚无恙岁时腊翁媪坐堂上诸子环侍袍笏盈身进巵酒为寿州刺史荣之取冯瀛王所赋常山窦氏丹桂五枝灵椿一树之句表其闾曰椿桂坊其后四人者曰宰卒官左奉议郎曰宿左中大夫厯秘书少监吏部侍郎敷文阁待制曰宇四入尚书为郎典大州刺一路以左朝请大夫直秘阁致仕曰守建炎绍兴间被遇今天子由签枢参大政终资政殿大学士左金紫光禄大夫于是张氏一门为江左衣冠之冠惟直阁公字泰安居四人中独寿寿七十八以绍兴二十八年十月癸卯感疾终于椿桂私第之正寝将塟公季弟右奉朝郎寔状公世次爵里始卒为书属余铭余与公同生于辛酉尝为国学舍同又同年登进士第比余投闲归宿田里公亦倦游而归聚散离合五十年间相得欢然如一日而公奄忽下世宜着铭以舒余哀乃次其语为志而系之以辞张氏先世本合肥人公七世祖训仕吴为太傅与杨行密俱起淮南三十六英雄太傅其一也太傅有赐田在常子孙多徙家焉故今为晋陵人至宋兴张氏比比以儒学显而二卿最贵第筑两相望屹然里中人号东西卿是也至是公伯仲又以辞艺崛起诸生或践台省或登侍从或持国柄为丞辅舄奕蝉聨尊宠一时而七兄弟之子着仕籍者又十数人而张氏益大曾祖处仁故太常博士赠太子太保祖杲故郊社斋郎赠少傅考郎赠太傅公也大观初公以太学内舍生试上舍中其科三年解褐为贞州司理参军代还以最升从政郎开封府陈留县丞未赴丁太傅公忧忧除调信州上饶县丞就差太平州州学教授会朝廷更州县学三舍法复科举旧制例罢为楚州淮阴县丞宣和七年用举者十人改宣教郎又遭母越国夫人王氏之防免防授福建路茶事司干办公事俄改本路提刑司又改充检已法而复还本司干办公事转左奉议郎绍兴二年秩满再任时闽盗范汝为据建州叛诏遣参知政事孟公庾为宣抚使督诸将捕诛辟公福建江西荆湖南北路宣抚使司干办公事建盗平第功进左承议郎三年转左朝奉郎大资公帅福就差福建路安抚使司书写机宜文字四年除将作监丞五年转左朝散郎迁驾部员外郎大资公复知政事公请避出守抚州不拜除提举两浙东路茶盐公事岁课增羡法应迁公曰此吾职也不敢赏七年遇堂明所赐五品服召为司勲员外郎俄改祠部再迁吏部郎中岁余请补外除直秘阁福建路转运副使移知湖州是岁绍兴十四年也公属时艰难乆任州县民之休戚事之利害常欲有所兴除而以非职不得行其意其在驾部一日请对奏言朝廷降本钱和籴而贪吏倚法干没为奸有一戸输粟数百斛而不得一钱之直者是借寇兵纵之使为盗也又言比岁县令所至贪暴人不堪命祖宗之法官吏抵賍罪并坐举者今法令明具宜诏有司申严监司郡守缪举之罚以戢贪賍又言国家承平日乆将不知兵士不知战一旦遇敌奔散为盗靖康覆辙可以为监今宜复武举以搜选将帅驭众之才设勇爵以招募竒材剑客骁勇絶伦之士其领闽漕以使事入见又言天事万寿寺改报恩广孝为徽宗皇帝諡号宜诏礼官改避今更光孝云又言吏部官冗甚矣非足国裕民之道必欲有所变更杜侥幸清流品课功罪考殿最在上与执政者所为三铨之所能独任也又言县令虽卑最近民百里之内讼牒数百日至前执笔熟视不能下则入吏手矣可诏吏部应县令先注曾任丞部者人材能否虽有定分彼尝佐县校之懵然不知事者则有间矣上每嘉纳其在吴兴治道清净不事声华整齐大体阔畧细故不治苞苴奉贵权不饬厨傅称使客奉法循理期于不扰至今以爱利为人所思乆之谓家人曰仕至二千石亦可以已乎上书请宫祠得主管台州崇道观筑一堂于舍西偏榜曰宜休已见吾志至是又三请宫祠四转至左朝请大夫皆以年劳告老二十七年矣守本官致仕公大度长者慈恕乐易不立崖堑与人交初持一心而不以贵贱少长偘偘然恐不当其意矣虽奴隶亦不以辞气加焉胷中甄别人品如泾渭而藏否不出诸口出入中外数十年适去傥来宠辱得防所阅乆矣而不见怒喜非意之干猝然加之如虚舟之触未尝辙色葢其气博积厚不可澄挠虽古佛之徒分灯遣魔立雪求道莫能过也文章温丽古雅如其为人不务琢雕为竒以世俗耳目而奏议之文叙事详实世务之肯要故多见施行尝曰吾未尝与人争而立于争地不去惧有后悔故在朝则请外治郡则丐闲凡更二十官而无丝发过差挂吏议也呜呼可谓纯明笃厚之君子也公配宜人同县吕氏有贤行治家教子不以累其夫皆嶷嶷自立遂丰其家公归矣宜人选饬妾御调防食饮所以娱侍公者惟其意之适賔至即宜体治具击鲜置醴吹竹弹丝酣醉歌呼竟日而罢里长老称赞太息以谓宜人賔敬其夫当着之史为世范公喜振乏急有孤女未嫁死而无以葬敛者宜人先意捐金币赒之无秋毫计惜以绍兴二十七年十月壬寅遇疾不起也寿六十七明年三月壬申葬于武进县怀德南乡后署原上甫祥及祭公亦逝矣十一月甲申诸孤奉公之柩合祔于宜人之墓墓距太傅公里许公所自营也置屋十数楹以舍守冢者号休休庵莳松柏疏池沟治墙垣植藩援不侈不陋裁处其当公夫妇岁一再过防杖按行瞻顾徘徊退而命酒相对薄暮而返率以为常木已拱矣公于是怠焉公没后诸孤累以公平生所着诗文奏议歌词三十巻藏于家生男子五大成右从政郎新监淮东总领所戸部大军库友成右迪功郎监泰州海安买纳盐塲兼本镇烟火公事士成右迪功郎新严州桐陵县主簿求成右从事郎新监临安府排岸兼修船塲公事时成该公致仕恩而未命一女适右宣教郎新知湖州乌程县事鲁可封孙男女十人男掀扩掖拚拟女尚幼公本六子第四子自成者出继公通判兄寅为主后今任右从事郎新监婺州都税院云铭曰
　　在昔张氏相韩五世留侯挺生嬴秦之季蹶楚安刘傅王相帝孝宣中兴富平代起七叶蝉聨旷不絶史嘉正仕唐祖孙父子号三相家鸣珂之里厯宋二百益大而昌东西二卿门防煌煌繄公伯仲高辞擅塲射防君门一发如望番番二老既寿且康行扶坐侍手笏腰章扶疎绕屋椿老桂芳一时盛事门表巍昂有如我公白眉之良盛德容貌如珪如璋内阁耆儒中台望郎意有不适去如宿桑归佚吾老宜休之堂有酒有渑客至举觞倒冠落佩以醉为乡思心而行与道翺翔孰云公视有化非亡乘云跨箕至于帝旁后署之原公岂其藏宋故左朝议大夫直显谟阁致仕汪公墓志铭
　　左朝议大夫直显谟阁致仕汪公以绍兴二十七年二月六日感疾终于四明私第之正寝将葬公之子右宣教郎大雅以太学博士史浩状公世系爵里卒葬年月日授余请铭余曰显谟公行治劳烈称天下今天子释其殡犯大暑絶重江走千里属于不腆之辞以图永乆岂敢以既老为解乃序而铭之公讳思温字汝直明州鄞县人曾祖顺祖元吉不仕父洙明州助教以春秋之学知名因公贵赠正奉大夫公幼读父书有声塲屋间会朝廷更舍法改授他经政和二年以太学上舍中乙科授将仕郎河南府登封县尉就英雄州州学教授秩满调衢州西安县尉宣和三年改承奉郎知越余姚县监河南草塲五转至朝奉郎郓王肃王景王府赞读上即位恩迁朝散郎提举江南西路盐茶公事屯田员外郎俄改仓部绍兴元年又改吏部再选朝奉大夫一年知衢州时有谏议大夫被召过郡或请公致丰饷公曰谏官御史当如部使者之礼不敢过也既有绪言谓公薄已公曰谏大夫辞受天下所曕而子敖以我为简余岁严睦盗起公聚兵境上塞其隘秋毫不犯盗平而谏议公适在枢省劾公玩降秩二等罢归未几御史中丞辛炳道三衢得公寃状疏辨其诬诏复故官再除吏部转朝散大夫进司农少卿吴兴择守有言公三衢治状者除直徽猷阁知湖州四年召归太府为少卿权知临安府迁左朝请大夫直显谟阁两浙路计度转运副使八年复还太府公在吏部不为贵权人下出守三衢至是复用事坐尝抗己罢公为直显谟阁主管台州崇道观江州太平兴国宫凡五任十八年终权贵人之世不用遂老于家公器资精悍居官任事以智为乐兴功利饬蛊坏所涖皆有迹雄地被边俗武悍异时官师图夷其人倚席不讲公曰鸮音尚可革况吾人乎日课月试躬自劝督之而秀出之民彬彬稍见焉余姚大邑赋役不均为民患公一不以属吏召诸豪入县庭下案版籍差次甲乙推选一人之应今者曰甲岁满乙代甲如律令乙捧檄而出无异言他日州将语公曰诸县诉徭役者无虚日余姚独无有何故公曰不使一吏预其间县无讼矣县濒海旧有堤六十里除水患岁乆圯坏民之垫于海者呻吟相属也众举公力复之堤成而七乡并海之田桑麻秔稌之饶尽复其故又有湖号蠋溪疏通二斗门视水涨落而闭纵之灌东西五乡田数百顷岁旱东乡厌水矣而西斗门地髙仰率尝不应请改筑如东斗门以溉旱而东乡擅其利积十数年讼不决公一日行县至其处曰一湖如许大使民求水而不得乎为之计工赋材撤而大之两门相望五乡之田一等受水而讼息乃即治所为楼于门上敛敕书藏其中高明硕大为一方壮观又斥余材筑一亭于大门外凡诏令当颁行者揭之亭中使知避就榜曰承宣云吏部案牒南度之后水火焚漂扫地尽矣一时予夺吏操其柄贫无资者皆不得调公至郡诉于亭公延之坐其防其说应文书有验者悉令部受皆无为奏立保任之法不旬月而庭无留事吏不能得人一钱有飞语闻公诣都堂抗言辨数不为诎用事者益不悦公请得郡衢乆之铨法复坏会用事者去国再除吏部选入改授京秩而举将有他故报罢去留落蹭蹬或至竆老公始建请荐员溢格者本部以收使不尽之数移文所举官别行改奏诏从之公每得一二录纪姓名纳佩囊中遇有举将坐累或物故而不陞改者公出囊中所储使自择图之至今多所成就公在三衢有妇人讼其子械送狱徐召其母以言晓谕之而微察其情母悔谢请代翌日摅囚公曰汝母诉汝当抵罪又欲贳汝破械纵遣为母子如初有姑昵婢谗而虐其妇妇求去则汝子弃妻汝孙失母奚为自破其家也笞其婢逐之戒妇曰害汝者去矣善事汝姑姑亦感悔跽谢而出邦人闻之太息曰使君真古循吏也祁王至自蜀吏入白亲王诣州州将当避正堂须其至公曰即乘舆至何以待之治帐供如大宾客之仪王入据馆公率僚吏进谒退而语人曰帝王之胄自与常人殊而举措不类何也复有常姬舍郡邸羣奴怙贵劫请州县执持官吏一郡骚然公曰是亦一祁王也不为动已而皆败如公言会稽渡钱塘舟人冒利稛载而行半渡弭樴邀取钱物而暴风猝至举舟尽溺死操舟者皆善泅独亡恙公曰不戮此辈则杀人未艾也悉捕系狱论杀之更造大槛十数每一舰受若干人制号如其数以五彩别异之置吏监总渡者给号登舟即过数而号与舟不类者皆不受舟人给直者定估除十之一备补苴之费抵今十二年无一舟之覆浙江天下之至险以龙山外沙两闸纳东南之舟而龙山之闸废乆矣大驾驻钱塘九州四海万里之外千艘百柁变错其中十倍于旧一遇启闸奋棹争前进有击鬬伤败之忧退虞潮波覆溺之害公于是鸠工徒疏龙山河修复旧闸启纳出闭如外沙之制一时檝皆便之湖人喜私醸暴吏乘之发卒围捕囊空甑倒不遗一簮公至下令而予之期过期不改而后以文法从事人感公诚皆徙业无犯者吴兴地污下故有沟以走潦水而并沟之居歳乆填淤或置屋其上遇甚雨则水及半扉公按寻遗迹撤屋除地复还故道水患遂除公尤通练财计属时多故暴敛急征人不堪命公宰一县守一州使一路不以一毫取于民按视经数设为科条凡粟帛酒茗征输之入为图揭之坐右杜并缘干没之奸罗不息无名之费赀聚沛然上下赡足尝因奏事论天下之财所以开敛之术上善其言命公条具付有司立法公曰臣所言即陛下法也但当择吏推行尔故入为太府司农出为转运使皆号称职公之材见于世用葢如此而屡困于谗忌不得大位以佐天子故止于効一官任一职无大勲名为可惜也二十七年尚书致仕积官至朝议大夫职直显谟阁佩服三品爵文安县开国男食邑三百戸享年八十有一公事亲诚孝居防毁瘠甚既葬有双芝产墓上冢舍成遂以名之公弟思齐建炎初上录潜藩之旧擢吏部郎代公持节使江右命甫下吏部得疾不可治公具棺衾于兵火创残之中如礼而办防防下汴絶淮浙江仅次毗陵而嘉和叛兵奄至公仓皇负柩舍一佛寺寺僧惊逃去矣置一榻卧防侧羣盗过门睥睨不入乱定登舟而大盗据钱塘乃枉道趋华亭僦舶舟为航海之计黎明欲解而逆风大浪不可进舟师恐而言防舟涉海征祥已见盍权厝而行公具冠笏焚香大言曰某弟思齐遇疾而没南京持旅衬归葬间关盗贼跋涉水陆数千里而后得至此舟人以惊触神只为辞将使亡弟遗骨弃之异县永无还里鬼神有知监予手足急难之故加惠存没赐以便风归祔先垄香火未收风雨浪息舟师以手加额挂席而东日亭午巳次会稽之曹娥埭矣既还治葬送祔孤嫠择士嫁遣二女又奏乞随龙恩任其婿一子未胜衣而天公以第三子大有者为主后今为右廸功郎监潭州南岳庙公尝营一堂号友恭与吏部相戒为早朝退居对牀听雨之约堂成而吏部逝矣公因之不改饬诸子曰汝等共识之行吾志公配恭人王氏前卒公命择地于正奉之次既得卜又从旁筑一茔迁祔吏部曰死而有知父母兄弟相从于地下奚羡有生之乐诸孤以明年十一月甲申举公之柩合祔于县之桃源乡西防王恭人之墓三男长即大雅也知绍兴府诸暨县丞大猷左宣教郎知平江府昆山县事大定登仕郎七女适右朝请郎楼璩左朝奉大夫太府少卿陈膏右从事郎向子遇右廸功郎洪筏余未行孙男六人行中廸功郎通州海门县主簿积中得中端中稽中敏中孙女三人长许嫁进士姜域余尚幼曾孙男掞公忼慨特达勇于为义视人急难如己太学同舍生将论升而抵规罸公叹曰选补之法跻攀分寸如曳九牛一跌则坠重渊不复出矣请代君任此咎时参知政事王纲为学官闻而义之事遂已已而同舍生以上舍赐第后为显人四明士俗喜事而乐施一时寓公寄客困乏不能自存而死而无所敛葬者公为首倡士大夫应之翕然故四方游士皆以公为归绍兴初余被谗斥徙象州郡次三衢顷郊寺治遵陆之装公间遣别乘移具存省而果茗药饵清醴之饷无虚日葢过旬而后去有防所过州发卒防送公择五人之谨厚者戒曰归日视某官书有无为殿最于是五人者在道途代负荷备使令如使君坐视其旁行次临川受书而返呜呼余方抵重谴旅游万里日怀内沟下石之虞公亦以抗直忤宰相出守已又触谏大夫之怒而独于放臣逐客哀穷悼屈矜防纤悉尚防赐于数百里之外距今二十七年得公行事论次为书少纾惠怀不报之责而老去废学辞不逮心惧不克称铭曰
　　士之于时有遇不遇伪凤楚悦真龙叶惧踊贵屦贱惟时之遭堇啄狶苓而伯其曹于创见越犬吠雪败于既厌吴牛喘月矫矫汪公絶类离伦名满四海行配古人独立介然不茹不吐众醉独醒人弃我取高明之家万守俯趋蚊蚋过前视之如无执蹈坎井挤之下石山鞠穷乎号之而出金坚玉洁可不磷缁律贪立懦百世之师权臣擅朝用国威福乃谗乃忌一斥不复短褐练巾匹马二童儒先哲艾闾里之宗寿八十一有化无死铭以着之亘千万祀
　　宋故左朝请大夫直秘阁林公墓志铭
　　左朝请大夫直秘阁林公讳大声字欲仲以绍兴三十一年三月二十一日被疾卒当是时公之子沆右宣教郎知常州晋陵县治有迹陵余所居里也葬有日沆以左奉议郎临安府府学教授叶议凤状公族出名氏官寿行治与卒葬之终始为书走一介请余文刻之以閟诸幽公福州侯官县林氏曾祖仲通祖父祐考璋承事郎致仕累赠右中大夫母令人莫氏公束发受书英妙秀发为词章已不类少作贡于乡升于太学选于礼部皆中有司之法遂收其科政和二年赐上舍出身授池州东流县尉未赴改荆南府府学授教丁令人忧忧除除睦州州学教授方腊聚众数万起为乱破严衢陷钱塘东南大震诏遣将捕诛行次京口公驰叩军门曰乌合之众易与耳而可亟进无留彼见大将旗鼓以为从天而下也腊授首如公言奏改承事郎知婺州武义县丁中大夫忧卒防调温州永嘉县丞精练明达通知人情世务之要在武义时故参知政事孙叔诣以右文殿修撰为守将顾谓公曰诸县狱讼不得其平诉于州者日数十牒武义独无有使吾属令长皆如公可以闭阁坐啸矣公库岁醢黄雀供餽问为故事诸邑网捕以数万计公曰食肉不食马肝未为不知味不急之务劳人害物此何为也独不遣在永嘉摄行平阳县令断治皆自己出日旰县庭閴然无行迹于是州将又以安乐乐清二县累岁不决之讼属公吏抱牍至累数榻公一览辄得其要摘治顽校之舞法者发纾寃愤之无告者讼事一清会建昌军新去乱朝廷议择守户部尚书章谊以公名闻除知建章军事公至招集流亡振饬蛊坏举军欣赖亡寇戎之故益有能名擢尚书度支员外郎总领湖广京西江西诸路钱粮召还迁本曹郎中进太府少卿总领淮南东路军马钱粮就除直秘阁淮南路转运副使未行改江东路俄徙江西路提防刑狱公治财知取予视先后缓急无出内之吝在戸部稽考诸军库积嬴钱数十万在总按尺籍核军实提吏漫复得嬴钱数十万于时权贵人擅事纳四方之路鬻卖官爵门如市矣一时向慕奔走争先黄金白璧明珠大贝象犀锦绮竒怪之物车击毂舟衔尾相属于水陆之道连昼夜不絶或谓公所涖缗钱有羡盍置其余为独醒也公曰吾起诸生擢名第岁月推迁遂跻省寺今又欲以货取耶竟无所献会有告公部内叶珪作诗语涉讥谤者坐是贬一秩罢归公清净寡欲平生无嗜好居闲九年筑一第去坟墓里所晨香夜灯虽大暑大寒不废间遇生初凡里俗所尚馔汤饼进巵酒为寿皆不讲第燕坐一室追感劬劳终老如一日与人交有终始意所不好视公卿之贵无如也故人江端友靖康初起布衣登显仕公摄平阳适寓县境雁荡山中无妻无子随僧蔬自给一日遇公曰端友防独一身老且病以后事累公矣已而讣至公匍匐驰救具棺衾治冢茔葬敛而还权贵人死诏起公知镇江府谓公且召用又坐小法是岁绍兴二十六年也主管江州太平宫累官左朝请大夫享年八十有三娶王氏封宜人诸孤卜以明年三月某甲子葬于文谿县之宝积山子男三人长即沆也次洞前卒次淳右从政郎新广西南路经畧安抚司准备差遣孙男八人棠乐榕杞模楷棠枢棠杞并将仕郎孙女三人适将仕郎何荣余尚幼曾孙男女四人公葬后若干月宜人黄氏亦以寿终遂以祔铭曰
　　世所趋兮独背而驰人所弃兮又悦以随鬻珍髢于越兮鼓瑟而求齐今之相兮举肥表独立兮汗澷与期我铭其藏兮以永厥世
　　宋故邹府君志新墓志铭
　　临川有隐君子邹志新绍兴二十三年八月丙戌感疾卒诸孤卜地于崇仁县青云乡之湖源以二十六年三月庚申举君之柩以葬前期具书走介属父友识其墓余绍兴初被谗当逐诣象州次临川西盗掠行人于高安新淦之间少留宜黄宝积院当是时投荒万里流落异县独游穷处舍者争席志新不鄙过余一见倾葢如旧宜黄山水胜絶名江右余日从诸公上下岩谷饮醉歌呼以为笑乐志新居闲偘偘然不动声色危坐竟日不见頽惰之容若不可亲疎者已而去临川逾桂岭趋象州防恩贷归宿田里志新千里命驾访问生死握手道旧故过旬而返校门遗之书籍二十年累数百纸乆要如一日呜呼逝矣诸孤谓不朽之托宜见于余文乃叙而铭之志新讳陶姓邹氏宜黄县人志新其字也曾祖务本不仕祖齐宣义郎致仕父余承议郎守侍御史侍御当建中靖国时立三院御史以抗直敢言称天下蔡京当国斥守南安军遇疾以没侍御傃贫不治生产既没无田庐以归志新亷介有父风昼躬耕夜读书虽邻里莫见其面始余见之寒暄相接似不能言者既而即乆论说古今剧谈世事所以设施先后缓急之方甚可听而韬湮自晦不愿人知之人亦无知之者以耕以养遂丰其家清净寡欲恭俭好礼布衣蔬食不改于旧鬻书数千巻迎师教子挥金发粟无所计惜春秋二税先期输之无吏扣门州刺史县大夫皆曰邹君葢处士之贤者多尊异之年六十九妻吴氏有贤操通议大夫思之女生七男子曰宗謩以文学知名尝一试礼部不幸早世曰宗嘉承节郎监潮州潮阳县盐税曰宗悦曰宗臯曰宗定曰宗钊曰宗谔皆以学行世其家宗臯亦前卒七女子凃中胜许世纬侯崿李佩邓顗伍诰饶行周其婿也孙男十三人升卿子卿巨卿春卿仲卿顔卿夏卿益卿鸿卿端卿君卿慈卿斌卿孙女八人曾孙男女五人余自岭表还过临川念志新尝振余于覊寓困絶之中枉道二百里过其家志新出陈营中邹志完江民表往还书帖数函示余三公者与侍御同时言事得罪者也书词大抵悼待御之亡而喜志新为之后又有会稽杨炜常移书镌诮卿辅之多亡状者也后十五年炜令黄岩锄治凶恶无所贷怨家得其书葢以诋时相之语录本讼于朝时相大怒逮系廷尉狱论为城旦投之海岛选吏部送徒步千余里卧临川客邸中不能兴志新适见之畀致其家置酒具饭出白金以赆炜惊谢感泣而去志新性不容常人而遇放臣逐客独厚如此宜其穷至于老死而不遇也铭曰
　　呜呼志新韫椟之珍高节迈伦孤标絶尘不缁不磷以贵爱其身而复裕其后人视此振振以考余文
　　宋故邹府君志南墓志铭
　　君讳陔字志南故承议郎守御史讳余之子故宣义郎致仕讳齐之孙抚州宜黄县人也侍御捐馆舍时志南尚幼从师授经不待程督已能感厉自奋于学既冠学成屡试有司辄不售抚巻而叹曰吾屈首受书为五斗米耳况忍穷耐老望望而未可得耶就如视田不用积功次可一奋而取二千石于是筑室反耕不数年赀聚沛然遂至千金顾谓二子曰吾读书属文词不落人后而贫窭无籝囊之蓄当是时州县三舍选补之法铢称寸累俟以岁月然后可冀一召于卿大夫之书则已索我于枯鱼之肆矣以故忍而就此今有产庐以舍汝有田园以饮汝汝曹勉读文书无落吾事已乃辟屋数楹聚书其中招聘名儒为师而二子者彬彬焉一乡秀出之士志南忼慨有气节喜振人之急有贩夫者奴辈利其财刺之不死宛转卧道上志南见而载与归馆之舍旁具汤液分食饮旦旦抚之俟其复赆遣而去族人客逺方得疾死贫不能归志南裹粮往赴之拥防老幼持防而还其勇于为义葢天性也资沈黙落落少所偕交合则欢然无间为有终始晩喜作诗有所感遇则琢为句以韵次之为行歌坐啸之适绍兴二十三年十二月二日卒于家享年六十有二夫人杨氏先君十四日卒生二男子曰禁曰埜卜以二十六年某月某日甲子合葬于县某乡某之原以左奉议郎洪州州学教授戴节性之状来谒铭于余余顷寓宜黄曹山佛舍而邑之贤士大夫与志南兄弟父子志新次魏皆从余游更二十年而死者葢十八九始余哭次魏而铭之后八年又哭志新而铭之今又哭志南噫死生寿夭相去几何惟善人君子为有后而托于文字者可传于无穷乃为之铭铭曰
　　韡韡邹宗自姬出以儒名家望南国维命之畸不配德筮日诹龟考君室




　　鸿庆居士集巻三十七
　　钦定四库全书
　　鸿庆居士集巻三十八
　　宋　孙觌　撰
　　墓志铭
　　宋故资政殿大学士王公墓志铭
　　乾道六年六月左中大夫同知枢宻院事王公病不能朝上书致其事天子曰嘻予旧学之臣也遣中贵人挟太医诊视出上方名剂驰赐问安否络绎于道越四日复请曰臣犬马之疾浸革自度不复任陛下政事矣愿乞骸骨以终大赐上恻然始许致事翌日癸未公讣闻两宫震悼辍视朝赙金帛加等赐龙脑香水银以敛又诏太常撰日有司除道将临其防诸孤奏言先臣治命防国厚恩乆备捋帅誓将捐躯战场马革裹尸以归而大期奄至得卧家箦以没不敢屈帝尊临奠之礼诸子具奏恳辞得请而后已上益哀其志赠公资政殿大学士左光禄大夫进其子景辰秩一等官其子孙七人亲御宸笔赐諡恭简勅使者典事防舟所过州县发卒吏防送所以隠卒崇终赙恤有物褒赠有告节恵有諡平生始终大节合而志之表之墓道有碑有铭恩赉光宠极于哀荣可谓盛矣公讳刚中字时亨姓王氏其先信州弋阳县人后徙饶州之乐平皇曽祖诚太子太保妣汪氏新兴郡夫人皇祖翰赠太子太傅妣彭氏髙平郡夫人皇考宪赠太子少师妣吴氏齐郡夫人徐氏汪华郡夫人少师公英毅有大志常曰世间事多不如人意惟教子起家可以大其门至是公得位处显番阳王氏为宋巨室公博覧强记文章长于议论传今据古不为空言绍兴十五年发防殿中擢第二名寔暴发自天子至大臣皆论以为国器授文林郎奉国军节度推官有花树湖溉田数百顷岁深乆湮没常若旱公率并湖之民防治之复其故岁以大稔州民徳之为公立祠湖畔秩满改左宣义故事当召试官职宰相怒公不诣已授洪州州学教授公不屑意待次里中治一室取旧书读之榜曰应斋赋千余言所谓应者不居人先不为事始履常蹈素与物推移如撞千石钟大扣大鸣小扣小鸣如对百錬鉴湖来湖现汉来汉现其大不荣而小不辱其来不拒而去不追而乗流遇坎任运而已以是应信实践之二十六年召见谈治道中上意擢秘书省校书郎迁著作佐郎今天子为普安郡王又兼王府教授毎侍讲席极言古今治乱兴壊得失之故君子小人贤佞忠邪之辨所以起敬导聪明有讽议切劘之益除起居舍人陞起居郎编修神宗皇帝寳训书成迁左奉议郎磨勘转左承议郎除中书舎人赐三品服公入谢防言御边最今日先务之急敌国之情强则侵边弱则请盟今勿计在彼之强弱盍先自治考练文武之才以择将帅简汰冗食之卒搜战士积谷以寔邉储节用以备器械加我数年国势富强将良士勇彼请盟则为汉文帝彼侵邉则为唐太宗伸缩在我不亦善乎上韪其言时为两蜀谋帅大臣以蜀方备边宜得有文武威风识大体者上曰无以逾王某矣进左朝奉郎龙圗阁待制制置四川成都府事御便殿临遣锡镠帯象笏宠其行赐亲札所以眷顾拊存恩礼甚渥进敷文阁直学士当是时也大将吴璘累官阀至太师其下姚仲王彦之俦亦建节旄宠臣宿将矜功负贵雄视一方异时守帅以文令则玩于柔而将吏骄蹇不用命以武竞则窒于暴而上下相盻伺不得其情故人为难惟公检身以敬示人以礼内抚四路外镇三镇上自大将下至禆佐开心见诚不事声华不立崖堑驭军戢吏恩威并行间遇边遽羽檄纷然从容裁决皆中机防边兵度散闗人情汹惧公跨一马日驰百里抵仙人原吴璘大惊公曰大将临戎义同休戚安得髙枕而卧又遣蜡书抵张正彦济师西师大集边兵退舎方议防奏公幡然倍道驰还谓其属李焘曰将帅之功吾何有焉焘唶曰以身督战而功成不居公大度过人逺矣已乃差择军中将士为众所推者上之朝备统帅之选蜀中人物如林一时名人胜士与幕府叅佐之贤宻防以闻充部使者州刺史之任所临有声皆号称职于是百官趋前万兵拥后殊方异域小夫贱近在肘腋间逺至数千里外目使顾指翕然向应无一辞怨议真所谓有文武威风识大体者也州缺壊凡可逾者三十余处公周视太息曰事孰有急于此者即日饬吏属起羡卒其糇粮蓄财用伻图庀工立表受事计日而成民不知劳髙墉巨壁周若干里坚壮可支十世诸军法遣使臣千余辈有困絶不能自存者公曰使之执军冒白刃于少壮之年而斥弃于既老之后非朝廷意悉召诣府犹有驰射可备战守者复其禄秩奏用禁军缺额粮廪之其罢癃不堪事则给义食米遂无失所者威茂溆泸四州地接西南邉夷吏贪功夷人不堪则屯聚而为冦公始下令敢有妄动挑发争端者斩以狥自是两地晏然讫公去无一人犯塞四路酤岁课不登者五十万监吏无能者皆不能办徒空文耳奏除之防州路例给盐充籴本官吏并縁所给给才十之二忠州太守杨光疑知其故令官自欲鬻盐得钱籴买不以累民中人大恱公推其法于一路至今人防其利成都万岁池广袤千里溉三乡之田皆为沃壌积乆填淤公集三乡夫共疏之累土为巨防表以石柱植栁其上州人指曰吾公之甘棠也府学礼殿东汉兴平中所营最为旧物崇宁中推行三舎法又建新学建甍接栋防至万础遭时多故生师之庐日入于壊公属九县修复之蜀之父兄欲进子弟于学者争出钱以佐财费轮奂一新尽复其旧又命工葺诸葛武侯张文定公祠庙作而新之具牲礼率州之賔属拜焉地有黄巢墓松楸延袤樵苏不敢公曰巢出潼関转冦陈蔡遇朱全忠李克用之兵连战大败挺身东走至泰山狼虎谷为时漙追兵所杀函其首献于朝安得墓在此命夷之妖人王思聪挟女巫蓄一蛇昼夜聚男女为妖公曰左道惑众乱之萌也命杀蛇黥思聪徙之逺方而境内淫巫为妖妄者皆自戢敛蜀人绘公像于文翁张文定之次置别室祀事之谓公视二人为无愧也天子受内禅恩迁左朝请又以宫邸之旧进左朝大夫召赴行在于是公帅蜀三年矣西蜀自刘旰王均李顺之乱奸讹朋兴众心危惧日三四惊无寜居者时有马正恵文潞公张定随事镇抚皆以兵功著称天下建炎以来北朝拥众数万窥蜀朝廷宿重名扼剑门之险积三十年师老财匮非若曩时羣盗窃发啸聚乌合可以应手扑灭而定也公挺一身以折千里之冲防诸捋以抚三军之众禁戢奸盗防养贫弱内外斩斩不闻疾步急呼军食岁为米百万石为钱二千万缗而犹有调发不时之须公为更闗钞法请给度牒以贷仓猝急征暴敛之患有防下阶成岷鳯四州刺丁壮为兵羣言借借以为忧公建五害奏罢之免符下而欢呼之声震山谷其规模宏大埀裕悠逺与前后数公相望百年如出一手比公去蜀父老填道遮留不得去既去有追路数百里而后还者寻具奏以足疾不良于行请祠甚恳得提举江南太平兴国宫归次番阳营一圃植巨柞数十挺桃数百本环之号竹坞谓人曰上恩许暂均劳实终焉之计也防北马南牧两淮震扰有防促召日一再至公闻命单马入见上问战守之策公曰靖康国破二圣北迁中原扰攘亿万生灵肝脑涂地皆兵将不任谁与战靖康甞防河矣建炎又防江矣而羣骑长驱超邑越都如践无人之境谁与守且当匿瑕忍垢与之通和得歳月之顷选将厉兵坚城锐器为不可胜以待之战则有搴旗斩将之功守则有金城汤池之固矣上曰善除翰林学士公避祖讳辞不受命改除礼部尚书直学兼给事中上为卤簿使一日上御内殿召公命坐赐茶询当世之务以上即政之初求治太锐对曰道逺当驯致事大难速成髙帝王汉中僻陋之国人知畏楚矣独范増知有防楚之意勾践栖防稽一岛之上人知事吴矣独伍员知有报吴之役陛下坐薪尝胆欲刷累世之耻万中未得一而迹之布于天下已若泥中之鬬兽矣所以陈先后缓急之方甚辨已而使人自敌中得其要领还报除公端明殿大学士签书枢宻院事明年当乾道元年进同知枢宻院事公曰战守者实事和议者虗名不可恃虚名害实事又奏防论四事一曰开屯田汉赵充国建屯田二十利以破灭先零为万世法本朝太宗皇帝用何承矩为屯田制置使垦辟旷土千仓万箱充满塞下无餽师劳民之费而出入守望帯刀佩剑有扞邉固圉之实功效卓殊具载国史可举而行二曰省浮费国有财用非天不生非地不养非人不长收之有时取之有数止于是矣而不急之务无名之费蠧耗殆尽主计之臣取具临时取了目前所以待未然者宵小盗贼之虞水旱疫疠之变无尺帛斗粟一金之蓄可为寒心矣三曰举材武以备将帅之才不可一途而取或有武力或多权谋或通术数或兴于屠贩樊哙灌婴是也或起于盗贼彭越黥布是也而豪悍絶人之资如周处戴渊之俦亦出于闾里恶少天下有道狙诈作使旁招广揽罗而致之为王爪牙则兵势张矣四曰汰冗兵以练精锐兵有正兵有竒兵有伏兵马有上驷有中驷有下驷为将者必有竒材剑客拔石超距之能以一勇当百以一技当千譬之求金于沙敛而扬之精则无遗金沙砾弃不录矣上曰天下名言也呜呼自公帅蜀声号显融震耀四海天子召归秉国柄于本兵之地公亦慨然自任天下之重而国贫矣开屯田节浮费可以复富国蹙矣举材武汰冗兵可以复强得时得位次第举行欲以大勲劳光辅中兴功施社稷追配管萧于千载之下而天不假龄得疾不可治可以恸哭流涕为天下惜者也享年六十有三爵太原郡开国公食邑一千八百戸食寔封三百户娶吴氏银青光录大夫某之孙前卒赠乐平郡夫人三男子序辰右朝奉通判江州昭辰右宣教通判文州景辰右承奉皆以文学行义世其家四女长适舒州通判史庭俊之子椐次许嫁知枢宻院叶义问之子端臣余在室孙男二人晋老元老并右承务女孙二人公幼学无师受业于兄军器监丞必中者天材超鹜一日千里不数年齐名号二王相继及进士第而公被遇太上皇践台省登侍从擢帅两川礼遇恩顾诸臣莫敢望他日监丞赐对上曰近蜀人以卿弟可继张永朕不复西顾忧矣比进直学士制词有嘉而举职信我知人述上语也今皇帝践阼推选旧徳比公甘盘典司宻命倚为柱石昔曹参相齐齐国大治其后以所以治齐者治天下号称贤相公之治蜀大功数十度越古今以所以治蜀者相天子必有以惊世絶类而百不一试赍志以没命矣夫前薨一夕有大星陨于寝庐之侧里人望而惊焉诸孤以某年某月某甲子奉公之柩于县永善鄊石榴峯车马原上公所自卜也故事宰执得建刹先墓以荐防福公表请如令赐名教忠美报禅院去少师墓若干步公亦在少师之次指地一穴曰他日从先公于此至是诸孤奉宿诫并举乐平郡夫人以祔公志大论髙尚名莭生平慕范忠宣为人踈财好义觧衣推食振人之急无秋毫计惜买田千亩为义荘三族之无归者咸语公请以范公约束着为令俾子孙世守之如口分世业之法又筑室为家塾延賔师具粮糗凡族子之胜衣者皆进于学遇郊祀恩任兄弟之子自为布衣至公卿无他嗜好官闲吏退以读书着文为乐有易说春秋通义仙原圣记经史辨疑汉唐史评唐史要覧天人脩应录东溪集应斋笔录续成都记凡百余巻蔵家某投老归田窃睹公姓名于除目之上聴想风采于缙绅士大夫之论以不及见公为恨公门人左奉议知果州赵不拙状公世次官夀治行劳烈与卒年月日为书属予曰大资公毎读公文喜而称善而墓俾无辞以刻诸孙孤勤勤恳恳欲得公为铭其勿辞铭曰
　　一弛一张文武二道文玩于柔武窒于暴惟皇作极处此两间仁绥义克势如循环或用武防律贪立愞奋髯抵几变齐俗缓或用柔理勿庸扰之手摩抚之慈恵之师不主故常縁督而动如持一鉢权以轻重蹇蹇王公独歩凌烟振迅一鸣抟风戾天允武允文备道前美左之右之惟君子使入侍词垣大笔如椽出拥戎兵长剑倚天帯甲十万如圏闲虎折棰驱之妥若儿女边陲晏然烽灭燧息民狎于野不见兵迹乃作泮水如泗如沂投戈讲艺横槊赋诗乃驾西郊褰愇问俗男耕女桑卖刀买犊文脩武鬯不茹不吐畏而爱之如祉如怒髙勲鸿烈暴耀一时绣裳赤舄以俟公归进陟五兵承辅枢极呜呼噫嘻曽不暖席山頺水壊遂丧国寳殄瘁之悲不遗一老天子震惊爰及卿士当馈兴嗟一鉴亡矣隠卒崇终恩礼之隆祖门赠隧灵车崇崇有诔有铭有诰有諡大书特书又将又史传信万世兹谓不朽盛烈不亡繄公之夀
　　宋故翰林学士莫公墓志铭
　　绍圣初新宰相用事按元祐诸臣变更法度和边弃地之罪生者削籍流窜岭海死者追贬禁锢子孙不用赦除以示永废已而蔡京当国尽防名氏第为四等立石朝堂号奸党碑嗟乎立法本以便民当适变通之宜御戎本以安邉欲纾战鬬之祸而权臣修怨建为绍述胁制上下凡议论之臣疆场之吏辄有一言议令便民解仇安邉皆以隂懐异意动揺国是沮壊先烈入元祐党以故士大夫避防畏祸便文自免终蔡京之世二十六年犹以憸佞中伤文致疑似为害绍述而触大罪者靖康之变金人拥骑数万长驱河朔直侵宫阙于时台諌争请和边以备仓卒不测之难皆斥废不用而二三狂生抗首大言乗险徼幸起于小吏骤擢将相试之一掷卒至误国二帝防尘中原抢攘亿万生灵不得宁处太上皇狩维扬移跸临安国步阽危至此极矣而进取之士尚循绍述之利终以和边为讳此翰林莫公所以投闲置散致于老死不用固其礼也靖康元年十月尼雅满自河怅中或折以义理或谕以顺逆祸福甚辨凡四反尼雅满改请宰相议和亲王割地何防以执正宗室代行尼雅满怒不交一谈攻围日急驯致城壊防始遣李若水司马朴王伦等告知比渊圣幸青城予三镇外又割河中府十数州尼雅满置酒端诚殿面约土地人民还南宋尽敛城内金银犒军而去酒罢渊圣还内而富室大家占吝寳货莫肯赴国家之急北边移书皇帝卜日再防何防入见请行羣臣力争金银不快其意故邀天子为质且云卜日设有期防尚当辞行边势强盛讵可再何不降诰朝渊圣再幸青城北人有献计者曰天予弗取反受其咎废立之义盖起于此矣于是宰执侍从中贵人卫士悉公置诸塞中外隔絶不相闻逾月张邦昌请冯澥曹辅以下五十余人亦在遣中得还邦昌进数从官于政他日请延和殿后驾玉轩防义俟师归渡湖请绍慈太后御帘听政访大元帅所在劝进践天子位外廷无知者五月太上皇自济州至登至尊六月李刚入相尽按邦昌兵亊者为伪命入之法除名公自述古殿直学士责授寜江军节度副使潮州安置建炎三年遇恩北归议责者论徽宗皇帝北迁公与孙传送边檄一人之数再徙韶州公既就道妻淑人刘氏诣阙讼怨仍引少保髙世则户部侍郎王侯等十数公为证朝廷下其问騐实如章其年八月得防改正自便脱然无事矣而言者终不置也呜呼噫嘻命矣夫公莫氏讳某字夀朋其先吴兴人徙钱塘又徙平江今为平江吴县人也曽祖延正祖渊左侍禁赠通奉大夫考卞中元祐四年进士甲科以文行为当世大人所器尤为故相郑公达夫知枢宻院张公賔老所厚厯尚书郎卫尉少卿直秘阁知河中府以公贵赠中奉大夫妣太淑人朱氏公为儿时英妙秀发不类童子诵书日千余言操笔为文不由师授自中律吕年十八补太学生一年升内舎二年升上舎四年当政和正三年大比试庭中徽宗皇帝擢为第一授承事郎越日特奏名士第一人适与公同姓名徽宗曰非其伦也名寔混矣命去偏旁名夀比公入谢防正奉公以兵部外郎从卿事奏事殿上上顾见公谓正奉曰俦少年耳草数千言文辞赡丽皆切当世之务遂为诸儒冠卿可谓善教子矣嘉叹乆之授议礼局检讨官四年除秘书省校书郎五年除符寳郎迁起居郎兼国史编修官且召试矣公自以起于书生遭逢千载之遇慷慨感发孤立一意不问权贵人所舎亲天子为知已而大臣怼公不附已移太常少卿台臣承望风防又奏斥公罪为提防南京鸿庆宫宣和二年丁正奉公忧忧除除光禄少卿进国子司业六年召试中书舎人赐服三品同修国史公善属文敏而工先时词臣草后宫书命莫有中上意者制词徃徃多自中出徽宗进二媫妤公当制仍命即日进告告入对辅臣有词垣得人之语靖康初除给事中兼侍讲直学士院宰相吴敏伺公入直倂下六制欲行是以危公公秉一炬解衣却坐一挥而就醇深典丽各得其体渊圣嘉其敏妙防公入对褒誉甚宠除吏部尚书朝士闻之曰宰相以已望人欲殃之而更进可发一大笑俄拜翰林学士知制诰积官至朝奉大夫爵文安县开国男食邑三百户未几国有故公亦得罪去矣公自曲江迁次临川闻踈山老僧善清者以禅学知名枉道造其庐见之曰此身堕世网才脱兵火之中又落炎方瘴疠之地吾知其无以死矣愿闻第一义兾有以善吾死也清欣然肯之他日听清话若有契于心者遂从之不去予时亦被罪走临川道夜抵其居握手相劳苦且问所以相淹留之故公曰心迹之辨固不敢望于世之君子而防愬朋兴变乱事寔吠声之众并为一谈虽家置一喙终日号鸣大叱谁复见省惟有回心向道归依佛僧舎旧圗新以卒余齿而兄弟妻孥之在吴中者亦拨弃不拟道矣公又曰北边始议置署路允廸允廸不从尼雅满怒拘留军中防京城父老以张邦昌为请允廸得从去邦昌既以僣悖诛死而允廸大节冥见褒显以王黼客遂不录邦昌用吕好问为门下侍郎同时共政者皆坐伪命除名籍窜斥岭外而好问以蔡攸客本中之父更进尚书右丞百官合为二状诣军前乞以地土人民还赵氏如初约御史台谏秦桧为首尚书省梅执礼为首后桧论功诵言于朝位宰相执虽已死宜防褒赠亦以辅客置不问北边欲以刦寨覆我军结于都欲灭我国归咎渊圣以至废辱而靖康将相建比议误社稷者皆以富贵福禄哀荣终始若羣臣偶以一挂吏议至终不齿既以为功功同有不赏者既以为罪罪同有不罚者处白善否一出于爱惜东西黒白变色易位非予一夫之休戚也佛灯荧荧相视喟叹危坐竟夕达晓遂别公兄儗字谦仲孝友过人尝为勅令所删定官自国弃国亦弃官不仕徙寓华亭而筑室居焉有女弟适髙氏而寡馆之舎旁连遣数夫抵临川趣公还营一第夹河相望度一梁跨其上以便往来防弟俱宦逰四方代期至则从旁僦舎以俟四人者集处一堂一味之甘未甞独享兄先弟后如壎如篪举欣欣然如是十五年谦仲下世公杜门却扫晨起诵佛书退舎读传记着诗文又十年田园之入不足以卒岁賔客之奉晨夕之须随所有无淡淡自足未甞营一毛头之利弟俱卧病昆山丞舎公驰小舟冒大暑往省才过旬公亦遇疾而归卧起如常日无甚苦忽一旦自兴于榻召家人至前以后事属其子同者端坐而逝容貌如生里巷姻族奔走惊呼瞻望出涕真所谓有以善吾死者是嵗隆兴二年七月十五日也享年七十有六内外制有二十四巻四六集十巻真一居士集五十巻道教科仪三巻方外三集三巻辨诬证误録一巻藏于家公事亲孝心意几微趣逆得之仲弟佋早世太淑人哭之过时而悲生子未絶乳而母氏亦改适太淑人鞠养防视至胜衣犹不去侧遇郊祀恩当任子者首以告闻命下太淑人喜甚由是悼念少衰太学与同舎生刘畤善畤议以从妹归公方卜日致书币而公庭唱中首选畤踧缩不敢复议公曰吾亲之命有前诺矣今配淑人是也后其淑人诣鼓院上书称寃名动朝廷公得防改正除罪籍还中州殆不偶然也淑人既没公自为文识其事内之圹中葬湖州长兴县嘉瑞乡大坞之原生二男子曰初大将仕郎早卒曰同传父学甞效张籍哭韩吏部赋诗百韵纪次公行事之实词句温丽有家法四女适宣教郎白仲言右文林郎董璘右从仕郎张涛右迪功郎徐瑛男曰岐曰道曽孙男女二人其孤同等以其年十二月二十六日合祔于刘淑人之墓公有治命属予铭铭曰
　　翰林初载文中之虎踽踽羣趋御于帝所奏篇甫上褰旒一睹曰大手笔可配燕许擢官儒科鹏骞鹄举厯井扪参视天尺五独歩一时声震海防亟践荣路径跻册府虫篆鸟迹汗简编蒲尽读平生未见之书入尚符玺广内寳储龙文龟画河洛之图北门西掖时惟帝俞演纶视草汝言代予思如涌泉沛然莫御一挥六制意欠之余帝恱而向将贰政途大厦遽颠一柱莫扶汉厄三七炎正中圮两地兴戎云扰糜沸将相误朝天地崩坠一死何逃巢覆卵毁独屏闲处待终而已遇疾不药但饬后事笑言未卒扶坐而逝死生之变亦以大矣容貌如生不见小异铭以着之钦于世世
　　宋故左中奉大夫直龙圗阁赵公墓志铭
　　建炎中端明殿学士胡公茂老卜居常州宜兴县斥茀地数十亩薙除灌莾为屋六楹瞰荆溪面诸山植竹树环之号撗山堂予岁一过或再过与徽猷待制董公令升同载以俱公治具为十日之留率以为常其后左中奉大夫直龙圗阁赵公端质自芜守代归寓后蔵佛舎又相与为四人集处一堂之上饮酒赋诗间作长短句纪一时之事相得欢甚已而端质守徽州领浙漕帅临安移防稽才数年倦而归茂老盖棺已乆矣端质度地县治之南筑地防园治观我盛具出声伎追讲横山故事乐饮连夕而后去居无防令升以病废而质亦得疾不可治呜呼悲夫公之子右宣教郎知信州贵谿县不愚过予而泣曰先君被遇光绕太上皇帝位于朝光显矣宜得公文以閟诸幽余辞不获遂序而铭之公讳士防字端质太宗皇帝四世孙曽祖允寜信安郡王諡僖简祖宗谔开府仪同三司赠王考仲杂亷州刺史赠开府仪同三司妣刘氏温国夫人王氏嘉国夫人公绍圣初赐今名授右班殿直两遇恩迁左侍禁政和初以冑子习乐舞试廷中进忠训郎授京畿监牧司准备差使宣和元年试上舎出身换授奉承郎特转宣教郎差充开徳府司仪漕事公帝王之冑生于吕邸所见惟华榱刻桷金玉绮绣之所闻惟撞钟考鼓吹竹弹丝之音所享惟华簮大盖鼎胾玉食之奉而惟冲淡无所嗜独好书治笔砚如素习徽宗皇帝立宗学建官师复三舎选补之法公羣试有司裒然出其上遂收其科而精练博达长于吏道从事一州亦著名迹无出其右者转宣教郎通判岚州岁满转奉议郎通判淄州靖康时而东州盗起千百人为聚不可胜数剧贼李成拥万众薄城下防守将秩满不受代称疾觧去公摄州事尽集丁壮分守四壁公舎城垣上与之同卧起凡四十九日成食尽伎穷拔栅而去于是四境之外城郭皆为丘墟而淄州之城岿然无恙钦宗受内禅防迁承议郎太上皇践阼再迁朝奉郎知兴国军未行改差永州又改滁州知广徳军未赴改知无为军边兵退舎羣盗窃发无为官吏聨民伍立堡寨推选众所畏信者为屯长以扞卫一方号义社乆之社中人怙众侵暴闾里为患公至罢之籍取器甲悉上送官发常平粟计口给贷俾垦废田归防市复众商之业盗据合肥诏许权寄巢县为州治守帅武人贪冒黩货倍敛百出人不堪命至是尅复帅师还合肥旧治去矣公上书请巢县本军如故帅愠怒至切齿而巢人始获蘓代期至举军士民列功状十数条请留擢知徽州未行除江南东路转运判官濒江之地霜降水落为平陆春涨则与江漫为一绖界官吏籍为田数百顷加赋为进取计承平时负国之家连甍接栋比屋相望建炎兵乱焚荡为茨棘瓦砾之塲官军分占为营屯而故家输二税如故公皆奏除之移两浙路转运判官奏事称防加直閟阁知临安府公因入谢奏事乗舆东迁临安为天下舟车冠盖之防臣以一尹宣布上恩地大物众狱市纷然固非家至户到所能辨而恶少无赖为盗为奸佚罚乆矣譬之立苗鉏害稼者则嘉谷生植矣譬之牧羊去败羣者则善类蕃矣臣籍计凶顽得六十名令徙之逺方巢穴一空则一方赤子不待旦旦拊之皆得其所以上从之于是一府翕然称治公累任郡寄于兵戈抢攘俶扰之中更多事矣至是临涖天府剸治盘错如割鸡然上方向意用公防秦相欲进曹泳除公直敷文阁知绍兴府事是岁绍兴廿四年也累转左朝议大夫岁饥米价翔贵公开仓赈给自癃老幼弱男子妇人分日异处皆有法终岁无流逋饿死者有防修奉菆宫事丛费巨凡土木石瓦之费人徒工价之数髹漆丹艧之饰不属一吏皆自手出计日而成奏功进直龙圗阁秦桧死则罢去磨勘左中奉大夫赐服金紫公精悍有智畧事无剧易唾手立就治财得开阖敛散之术驭吏如束湿治军严而有恩令行禁止秋毫不犯爱民如子简节而踈目时有遗漏不切究之自浙漕帅临安陈便宜多称上意两赐良马鞍鞯象简之属以示大用防秦桧欲进所厚善易地为防稽而上顾公日益厚遂进龙圗阁比桧死又坐桧夺职而废命矣绍兴三十年十月丁巳终于正寝享年六十六元配王氏敦武郎谊之女继室兖氏右朝奉郎友直之女皆封令人二男子长即不愚也不同左奉议郎知平江府常熟县先公六年卒二女长适右文林郎新南剑州军事推官路橚次适右从政郎新表州宜春县丞王涣孙男五人曰善登右廸功郎新宜州太平县尉曰善癸登仕郎善发将仕郎次二人尚幼孙女二人不愚以其年十二月庚午奉公之柩合祔于宜兴县永豊乡黄墅令人兖氏之墓公慷慨有气节尤勇于为义李谊帅淮西得疾暴亡嚢无一钱之蓄公闻讣出嚢金具棺敛已又计送之费与凡道路所须择吏卒之谨信者赒其行比及窆封无一乏事遇郊祀恩奏任二犹子某某皆将仕郎公善论议抵掌剧谈防通详练皆得人情世务之要上方亲覧求人如不及使公得位得时尽行平日之言必以大功名闻于世天不假年遂赍恨以没为可惜也铭曰
　　兰殿兮储祥桂堂发闻兮髙骧老干参天兮四十围之强拥千骑兮东方县令负弩兮斧绣光金茎承露兮一气旁曳长裾兮参翺翔视天尺五兮富贵方将忽税不驾兮去堂堂兰摧桂折兮天陨霜蔽芾勿剪兮所憇棠生虽有终兮其存者长书以余辞兮刻示茫茫
　　宋故左廸功郎许府君墓志铭
　　无锡许氏有通直郎朝散大夫讳希道者以耆儒宿学忠信朴茂名一乡善士生四子共传一经世其家皆中进士选而长子徳之最知名少年防上第所涖以材能称太上皇召见擢尚书太常少卿直显谟阁为州刺史既没崇宁军节度使叶梦得铭其曰倜之左承议郎曰衍之左奉议郎而廸功府君其季也讳伸字懿叔中绍兴十二年进士于是父子兄弟五人皆以儒学占仕籍文行彬彬照临一时而无锡许氏于今为望族君生十岁丧母哭泣思慕已如成人好书嗜学亦不类童子文词敏赡操笔书纸立就退视他生方属稿作嗫嚅状君从旁口占授人如其意所出年十七偕举子数千百人羣至于有司遂占殊等选升礼部试不合防乡州推行三舎法君居间裒然角出其上时参知政事沈与求为教官特喜公文选寘前列为诸生领防且曰文如许君乃可望此靖康建炎之乱转徙兵间至绍兴中始解进士褐授左廸功郎临安府盐官县尉乆之部使者檄君权主秀州华亭县簿华亭秋苗米在上供经数中积岁侵盗率移用常平米代输而敛来岁之入偿之相踵为故常一日主管官林衡按视仓庾县令赵伯琥悉推故所授秋苗补还常平之贷衡甞为华亭而知其故尽扃鐍缄封付掌吏者而转运使遣吏卒连百余艘起发上供漕之钱塘已次境内伯琥穷不知所出即日儌主簿摄县事脱身诣府饬羣胥持漕檄视君常贷常平粟如故事又嗾纲兵持挺驱廹掌吏羣噪庾中不可耐遂相与破钥发廪授之粟已去而后告君始矍然悟代庖之语伯琥还上书告君擅发仓廪之罪衡得其情并劾伯琥与君俱罢而转运使材伯琥之为援之复留故君独以罪免众怒不平勉君讼于朝君曰忍穷耐老自吾分也臧仓何预焉卒不辨衡闻伯琥之复也檄追贷粟盈急无防何尚书免符下凡常平前贷勿追君笑曰吾得罪宜也嗟夫小官待逺次摄尺寸之柄以纾旦暮之急而同僚嫁祸遂与言官并失之世路如此可畏哉君既罢归杜门屏处益取旧书读之至防心处则欣对移日虽万钟之禄千金之富不能过也间从常所往来赋诗饮酒佐一欢之适再调婺州浦江尉非其好也以二十二年十一月甲午被疾卒于家享年六十一曽祖至不仕祖旦赠承仕郎父大夫公也母尤氏继母施氏并封宜人妻尤氏四男子铸铎镃铉铸累礼部亦以文学知名四女进士周纲尤裒其壻也一学佛为比丘尼一在室孙男女曽孙男女各二人诸孤卜以其年十二月癸未县之扬名鄊谢防原上君少时以才气自负慨然欲一奋以自表见于世晩得一官坐席未暖遂陷不测因叹曰古不肯为五斗米见乡里小儿殆谓此耶自是浮沉里闾间不复有进取意政和中余与少常同在台省知君而未识也君没后其子铸恵然过余以文为贽词义卓然三读叹惊已乃出君之内弟右朝请大夫通判镇江军府事施垓之状来请铭余曰君虽不遇以死而有子嗣守家学追取故物以大君之门者其在铸矣遂不辞而与为铭铭曰
　　生林林兮寓形空中如鸿毛兮遇风上髙飞兮百雉之墉下漂坠兮环堵之宫繄托所之固然兮山苗与涧松洴澼絖或以封兮系其逢呜呼懿叔兮铭以哀之诏无穷












　　鸿庆居士集巻三十八
　　钦定四库全书
　　鸿庆居士集巻三十九
　　宋　孙觌　撰
　　墓志铭
　　宋故国子博士恵公墓志
　　吾州宜兴县湖洑山中有隠君子惠公彦达享年八十五以徳齿之尊号里长者予以公弟彦光朝议同时擢名第又与公犹子胜仲殿中同朝为御史夤缘得从公游公毅有畦畛寡言笑不忮不求犯而不校以为常徳故人无愚良贵贱则敬惮之有一子中年得惑疾遂废三孙未胜衣公招聘师儒导之学既冠昏嶷嶷自立有闻于时曰晔用朝议公奏任卒官右通直郎曰廸曰哲相继中进士第廸字楙吉尤知名三任中都官至国子博士自天子大臣皆论以为国器不幸得疾不可治呜呼悲夫楙吉少年时治一室读书其中予过焉赋小诗楙吉和荅有小屋牵萝补髙轩偃盖过之句予读之叹惊此竒作也已而受其贽亹亹数千言笔势澜翻如行云流水之状文从字顺无琢肝肾撚须鬛艰难辛苦之态予三复其言加之数年敛华摭实必以大手笔擅天下既取科第名闻灿然为学宫国子师行践要途为世用一旦溘然正昼而殒讣惊呼失声既而追伤不已乃为文表墓上楙吉三荐至礼部绍兴二十四年赐同进士出身授左廸功郎扬州髙邮县主簿未赴近臣以其文行荐于朝召见差充临安府府学教授岁满升左从政郎大理司直廉主簿用举者改左宣教郎除国子博士楙吉在大理时上书言画一之法守之如金石行之如四时所以使我人迁善逺罪徙义脩慝之道也而本寺一司勅外又有申明此附断例之属无一定之制老奸宿賍以狱为市轻重髙下皆出其手正条不可则入之申明申明不可则入之比附比附不可则断例有司虽知其非属已着之申令无如之何矣臣以为一司勅令本寺正条而申明比附防例等皆一时指挥宜诏勅令所应本寺诸条格刋条笔削合为一书颁之有司専一奉行使老奸吏不得措其奸百姓知所避就天下幸甚楙吉又因泄漏狱情一事开封府条令罪至流徒而大理法止于笞杖不同如此廷尉天下之平京师首善四方万里之所归赴而一罪有二法若此类皆合刋正定于一者也在国子时当转对奏言庆厯中枢宻副使韩琦防言西戎屡乗战胜辄求通顺实图休息国家以生灵为念所获者实利所屈者虚名彼不背盟我则抚纳无倦彼若背徳我则攻守有备此和防之得也今陛下兼爱南北之民屈己和戎韩琦所论正今日事臣闻备边难于择帅尤难于久任天下之事固难为于仓卒之时必定于闲暇之日亦难辨于暂用之人必成于乆任练逹之士艺祖皇帝命将守邉如郭进之在山西何继筠之在无棣董遵晦之在通逺皆乆其官而责其成小其名而崇其势畧其细而求其大终太祖太宗之世咸以功名始终书之国史今日两淮荆防控制南北宜择文武兼资仁宗用韩琦范仲淹之贤既得其人而又当如艺祖郭进之流乆于其任昔东晋时刘洪据荆防上流课农桑省刑罚専督江汉威行南服陶侃继之四十一年自南陵至白帝数千里路不拾遗盖侃即洪所辟置而洪又羊祜所知三人者相继而荆防利害得于习知之素故其成效章章如此使其暂去暂来虽方叔召虎而不能为矣上称善下其书方议除官已不及矣楙吉自幼学已卓越有大志不専治举子业自六籍百氏之书与太史公记无不读文词辨丽诗律髙雅亦无不工而靖深端黙専务晦蔵不表暴以峙声名两任师儒之官而有籍于学者朝去暮来如寄客楙吉据一席诵説有法督责课试无虗日诸生靡然向化不敢嬉游彬彬有可观者士风頽靡文气骫骳千人一律楙吉因考礼部试下専用有司尺度或守朴学不事空言不徇时好以授人耳目皆被收采于是老于文学屡试不售者皆在选中时选得人尤工言治道不为甚髙难行之论陈献便宜酌古御今皆合人情世务之要棘寺录罪人之槖积累至若干则输之内帑主簿例合分受楙吉弃弗取其厉志又如此使天假之龄发明利器措诸事业则髙文大册可施诸朝廷颂诗乐歌可荐诸郊庙埀法立宪必能使三尺之书如持衡天下无寃民而刑可措櫜弓戢戈必能使两地生灵保首领以终天年枕兵而寝噫天之降才岂偶然耶岂人之委曲周旋辅成其天者不至耶胡夺之遽而使中道夭耶享年五十四以乾道三年七月丁酉卒曽祖智赠右正议大夫祖溥即彦达也父俊民以君贵赠右承事郎妣沈氏赠孺人娶同郡胡氏赠孺人生六男子端文端智端常端方端尚端力二女适右廸功郎荆湖路提刑司干办公事沈纶进士戴孙男女二人诸孤以其年十二月甲申合祔于县之君山乡龙山村玲珑山胡孺人之墓诗文之在稿者千余篇端文方以类诠次为书未出也宜兴惠氏自正议公二子二孙二曽孙相踵起家中科第盖三世矣予始见楙吉与弟哲同举秋试聨名并中于时父祖四老人皆无恙里巷惊观有荣耀焉哲今为左从政郎监行在检防酒库籴场连枝竞秀如埙如箎所谓莫逆楙吉之亡拊诸孤治送尤尽力而楙吉诸子已能传父学借借有文名被荐送者楙吉懐竒不试赍恨而没造物之造不在其身又将见诸郎追取三世故物兄弟升腾以亢恵氏之宗云
　　宋故府君陈公景东墓志
　　余闻古之处士或隠于山或隠于市隠于山者寓耕钓而隠于市者寓医卜均之卜也日阅数十人得百钱足以自给则闭肆下帘不更筮也均之医也闻人疾痛欲去之如在已而不志于利由汉以来逸民隠士懐竒抱寳髙蹈一世深蔵于市泛然与渔商农圃杂此土以处而莫辨也然孙思邈隐太白山而龙公授玉函秘方为千金之冠韩伯休卖药长安市口不二价而妇人女子能识之譬如珠玉在泥沙光景发现有不可掩者今嘉禾陈景东者其一人也景东以字行讳某陈氏其先江都人后徙钱塘今为秀州嘉兴县人自皇考始讳献臣赠朝奉郎景东读书章觧句达不喜治举子业而尊贤乐善常置一时名士为賔师以进诸弟子于学未防弟确进士第官至御史积习名教若从子骈从孙禹锡相继收其科陈氏浸大矣景东沉浮闾里故自若也门内数千指养老字幼举防防然奉寡嫂抚诸孤恩敬若一三族之饥寒疾病死丧皆以公为归趋人之急不以在亡为解亦不以戚踈为薄厚而尤工于医宣和中嘉禾大疫连墙比屋呻呼之声相闻公日挟数仆持药物自随以饮病者穷闾委巷靡不至焉而困絶不能自存者又分金周之晨出暮归竟数月而后已所全活不可胜数尝有黄氏妇舁疾诣公公日疾间矣勿药可矣而黄氏弟在旁公视之有小异试察其脉告以急去勿留疾作则不可为已比还一夕而逝如公言公之医不由师授自得之心故其中多类此盖士之寓于医者也嘉禾介居杭蘓为冠盖舟车走集之路于是名公巨卿髙人胜士州刺史县大夫皆往从游晨起未盥栉而车辙已满门矣公亷清寡欲凡荣名宠利世人羣趋交惊争所欲得公皆无求于其问其子騋性至孝有英毅过人之才为公筑大第辟园馆疏池沼莳花竹供耳目之玩公领客居闲撃鲜置醴纵飮歌呼终老如一日平生未尝读佛经比感疾书四句偈而瞑皆菩萨语虽禅翁老宿皆叹惊自以为不及享年七十四绍兴三十年七月乙巳卒于正寝夫人徐氏有贤行适陈氏五十五年賔其夫以辞币酒食缀接中外无一间言生三男子长即騋也骚早卒举进士六女陆友仲沈师言闻人勉沈操杜之珍俞抃其壻也三孙男曰渊曰渭六孙女三人适杜之芳鲁松陆峻三人在室騋等以其年十月癸酉奉治命于县之象贤乡深叶村朝奉公之次于是徐夫人明年八月四日遇疾亦不起年七十七以十月丁酉举其丧以祔余甞观王丞相荆公表处士征君之墓同时有杜婴者隠于医不择贫富贵贱召之辙往人致餽谢非其义不受也有徐仲坚者隠于卜人召筮虽疾病中不正衣巾不见二人之贤闻于世矣公犹惧其乆而无传也故并刻之三人者名迹赫然在人耳目如前日事今景东塜上之木拱矣贤士大夫称思如新而墓碑至今无辞以刻嗟乎隠徳髙行既不显于世宜与三人并传于后予衰病废学言之不文不敢以既老为辞遂表而出之掲之墓道以备他日史官之访云
　　宋故教授卢公墓志铭
　　吾州有老儒卢公潜夫讳察通经学古以诗书教授里中为人师崇寜天子诏州县推行三舎法而诸生之有籍于学者千余人潜夫为领防当是时潜夫幼子习字择善方胜衣小学晨夕诵书不去翁侧大观四年予偕潜夫随计诣京师礼部奏名为同年进士其后潜夫卒官左宣教郎予亦屏处村巷择善已擢第待次家居予具书币延请饬诸儿受业而择善子申者尚在童丱携以俱来阅三春黄州侯吏至遂别别去二十五年择善以通左直郎致其仕而归年七十三精悍不衰一夕置酒命家人环坐顾其子曰吾将逝矣汝于孙公有祖父之契汝请公文志吾墓吾瞑目于地下矣将申过予以治命徴铭予以衰耄辞而五反请益勤遂序而铭之择善范阳卢氏在唐为甲族避五代之乱始徙建业李氏国除又徙常州之晋陵距今六世矣择善以绍兴二年赐进士出身授廸功郎宣州寜国县主簿丁母夫人强氏忧忧除调黄州录事参军莅滁州全椒来安二县令循左儒林郎除随州州学教授择善幼警悟读父书不记覧属文辞赡丽详辨寔有家法性介特少与不妄交交合则乆要有终始家素贫不殖赀产屋庐庇风雨藜羮粝饭一饱之外淡然自足在黄州丧其配贫寠不能归或劝用浮屠氏阇维之法择善怃然而辞曰吾儒者其可为是僦一弊舟冒长江之险载其柩以旋次九江舟败防不免践艰乗危间闗寸进积数月乃得归祔舅姑之次既竣事叹曰殆有物相之也在全椒一日羣盗奄至号红巾贼者择善据便坐不为起盗刃中首流血被面择善屹然不动徐曰汝志在金帛耳第敛兵不纵火不杀一人吾帑中金帛可尽得也渠魁悔谢投戈于地举盘水沃盥佩嚢中出药傅创戒其徒曰如约择善指金帛所在悉授之而去越日邑人之逃散者还复家室安堵如故推次甲乙计所费金帛悉上送官举邑晏然无一事在来安累岁不决之讼凡数十防治立尽竟岁无一夫之狱随州学洊更兵乱墙屋破露州刺史春秋释奠应故事而已择善按籍访学地所在募人耕种而薄其征入取足以养士而不求赢未防生师之庐囷廪庖湢皆具而学者有自他州至者汉东距乡州有重江复岭数千里之阻始怅然有倦游之意比代归语其子曰七十致仕者着于礼经尚复防耻冒利而不知止耶即日上书告老以隆兴元年五月授左通直郎致仕二年十月二日无疾而卒其年十二月二十九日合于武进县懐徳南乡周庄元配包氏之墓生四子男即申也女适张铭邹进脩次许嫁王大光孙男女四人予既铭其墓矣复有一事可纪者潜夫宣教与其配强氏同生于丙申择善通直与其配包氏同生于壬申通直之子生戊申娶妇宋氏又生于庚申已得孙又以甲申生父祖子孙四世七人皆生于太岁之申亦异矣以经考之蛰以存神窟以求伸卢氏种徳累世安贫守道未享其报今通直之子嗣守家学以孝勤持门戸为乡县所推卢氏之伸其在兹乎铭曰
　　卢氏范阳自鼻祖兮族散徂迁望南楚兮有儒専门卧环堵兮抠衣执经屦满户兮繄君髙蹈踵前武兮书破万巻腹撑拄兮引吭一鸣鸿鹄举兮弁星峩峩快先睹兮州县劳人空俯偻兮投袂而起谢簮组兮一蜕而逝复于土兮铭以哀之亘千古兮
　　宋故武功大夫李公墓志铭
　　绍兴间北兵数万屯宿泗淮海大震吴人惩建炎暴尸蹀血之祸争具舟车徙避深山大泽旷絶无人处予亦诣洞庭西山访寻僧舎得水月院侨寓其中当是时观察李公卧东山筑室凿井若将终焉予唶曰中贵人入则侍帷幄依日月之光出则持梁齧肥享玉食华屋之奉一旦决舎出綀布棁杖与渔樵农圃为伍而自肆于山林水间此髙蹈一世之士欲摄衣起从之而东西二山块湖中徒歩不能至是声问始相闻公亦欣然有招隠之意未防以两朝玉帛相见而淮之南江之北皆按堵矣竟不复见公以为大恨公髙风絶识得天之禀方少年时给事公省固应酣豢酒池肉林富贵之乐而淡然不受一尘之染间遇休沐则从老师宿学问出世法修无上道布衣蔬食不御酒肉盖五十八年尤喜施贷供佛饭僧振救空乏赎禽鱼随所须予直不议价凡脱放以万千计尊贤乐善偘偘自将口不谈人过持身厉行存神养志喜怒不见得防若无虽佛之徒有不逮已而并吕山之东少北卜地夀蔵斥地二千亩手植松栢环之从旁建一刹重门歩廊穹堂奥殿斋庖宿庐廐库之属几万础塑佛菩萨像数十躯建窣堵波髙三百尺营一大经蔵储五千四十八巻寳奁钿轴纳之匦中买田十顷日食千余指赐名华岩禅院选一时名缁主之隆兴二年公夀七十八感防疾命掲四方佛像于前盥手焚香晏然而逝寔二月廿八也公讳某字从之开封府祥符县人曽祖言入直内侍省东头供奉官祖舜俞赠右监门卫将军父镇赠保信军节度使母孙氏建安郡夫人崇寜元年公以父任为内黄门年甫十六岁姿庄重有防畛徃来两宫目不忤视进止有常处直睿思殿符寳郎殿中省奉御出入禁闼逾二纪未甞以一挂吏议皇子华原郡王出阁徽宗曰孰可从吾儿游者顾见公曰无以易卿矣遂兼华原府都建累迁武功大夫忠州刺史靖康初分治京城楼橹守御之具第功进某州团练使建炎南渡始丐闲入洞庭山为归与之计自号皎然居士呜呼政和宣和时北司诸贵更用事本兵权执国命或冠枢省为帝师或为公孤号隠相士大夫操篲执贽奔走其门谓之防径惟公畏逺权势不立争地侍帝侧无私谒出公门无外交杜门却扫人莫见其面一时丛林善知识皆曰李公在家出家住世出世殆是过去佛僧也大驾驻防稽节度召公公方被短褐杂庸保持锄莳药圃中即日奉诏更衣就道随使者入见供奉殿庐尽复其旧而非其好也昭慈圣宪太后乗舆幸江表弥时不得问有防择使而边兵方退舎渡扬子尚据两淮道路无行迹公慨然请行乗一轺间闗兵火盗贼中山行水宿驰二千里得平江之报还奏公之子畴涖官闽中公喜曰此行不可失也请祠得西京崇福宫遂与之俱往褰衣上天姥峯径天台抵雁荡游览殆徧遂次于莆田穿云涉水穷日夜不厌间遇幽栖絶俗之士谈禅问法乐而忘归又将束装问番禺路而上遣金字牌趋还复直睿思殿兼持侍官今上出阁日一诣资善堂太上皇曰宫僚当得老成详练有言之士番邸旧臣如华原府都监李某此其选也又兼资善堂干办官诸臣方悟上召公之意居乆之奏事殿中泣曰臣齿髪缺壊重以足疾不可治而不得复侍左右矣愿赐骸骨以毕余年上恻然欲留不果除提举台州崇道观明年上书告老守本官致仕是岁绍兴七年也分既得谢寘家吴兴徳清境上复抵吕山旧庐以诵佛书供僧饭为事喜蓄善药以待人之疾病累数年公晨起未盥栉而立于门者人相登矣公曰吾不忍此一方疾痛呻吟之感吾耳故制方药疗之而他州异县来者日益众度不能给乃营一大肆凡山区海聚殊方絶域金石草木之英象犀龙麝之珍鸡首豨苓牛溲马勃之贱皆聚而有之庀徒数百人按古方书炮制烹炼剂和种数百种计费取直不求赢利自浙东西至两淮二江病者服公药辄效二十八年公之子畯升朝籍遇郊祀恩封正任吉州刺史明显仁太后庆夀恩进果州团练使又二年祀明堂再封和州防御使今皇帝登极迁利州观察使元配恭人宋氏今配令人郭氏亦先公卒子男四人曰法空为浮圗氏曰畴秉义郎閤门祗皆早世曰畯武义大夫监潭州南岳庙曰善奉议郎知徽州绩溪县事女二人长适武经大夫閤门宣賛舎人蓝师防次适承节郎冯晖孙男八人曰作朋右承直郎严州桐庐县尉曰作舟保义郎监婺州都税务曰作肃保义郎严州淳安县税曰作霖保义郎监行在翰林司门曰作乂曰作哲应进士举曰作成作徳尚幼孙女二人适黄讷史绍祖曽孙男女五人诸孤以某年四月十六日奉公之柩合祔于平江府吴县南宫鄊觉城山之原令人郭氏之墓公所自卜也公持心忠恕事君亲交僚友待族姻御吏卒惟有一诚寡言笑一语出而终身可复宣和中河怒齧堤水暴集城下徽宗命公从皇太子登城视水有申屠生三十六人扣马自言苐用厌胜之法水之涸可立而待也试之弗騐太子怒曰妄言无行之徒侥幸水落则贪大功以冒重赏欲奏诛之公徐曰防上之罪死有余诛而灾变如此宜加原贷以塞大异太子是其言而止靖康初太子袭称尊号是为钦宗而金人举国大入始议戮一二大臣之误国者将方逢上之怒以修故怨无一言之救此例开遂倂及其党闻公之风亦可以少愧矣铭曰
　　权门众趋薨薨聚蚊暴鬐锻翮卒狥以身哀乐相因如屈伸肘壑谷潭潭门上生莠富贵于我视空中云得焉失焉孰为戚欣猗与李公髙蹈一世人也而天不见愠喜靖共一徳厯践四朝如砥柱立不震不揺进直殿庐为中常侍退处山林作大居士乗应舎筏泛不系舟现自在身淂逍遥游国恩粗报能事已毕乞身而去以全吾璧觉城之原万木苍苍公归在天体魄所荡既善吾生亦善吾死死而不忘以永千祀


　　鸿庆居士集巻三十九
　　钦定四库全书
　　鸿庆居士集巻四十
　　宋　孙觌　撰
　　墓志铭
　　宋故秦国夫人王氏墓志铭
　　秦国夫人王氏故三司使盐铁判官秘书阁校理赠太师中书令兼尚书令汉国公讳凖之曽孙故紫金光禄大夫尚书左仆射兼门下侍郎岐国公赠太师讳珪之孙故左正议大夫显谟阁待制赠特进讳仲嶷之女年十九嵗适孟氏寔昭慈圣献皇后之母弟中散大夫赠太师吴兴郡王讳彦弼之妇今少傅保寜军节度使醴泉观使信安郡王忠厚之妻少傅公繇显谟阁直学士秉旄节典大州擢枢要进位保王信郡夫人用公贵自硕人进嘉国夫人加号卫国徙楚国更五命而得今封享年五十四以绍兴十九年五月壬午薨于平江府之私第将信安王以书抵故人孙某徴铭某辞不能凡三反以书复曰吴兴王与公同朝有好而特进公以文章知名少许可独喜诵公之文则铭其女宜也乃序而铭之曰夫人姿相丰端容止整暇虽生长富贵而积习名教恂恂然若寒家窭人子昭慈居瑶华吴兴王亦捐馆舍而少傅公名宦未立家益贫夫人斥奁中物助賔祭一簮不留澣衣菲食御之无愠色建炎中昭慈复大号推恩外家象服容车号封大国贵震一时淡然若固有之不以为泰可谓贤也已夫人资孝谨生九岁丧其母某郡夫人李氏已能号慕如成人特进公奉使契丹过期不返夫人忧惧炷香于顶涕泣期还既嫁事尊嫜尤能致其孝皇始吴越国夫人甞被疾更数医不能疗夫人鍼臂血投汤药中以进一饭而瘥至今内外属人叹誉以为口寔賔重其夫选饰妾御进之不忌靖康之乱瑶华宫灾昭慈避火幸其第顾见夫人调防庶子之在襁抱中者如已出嘉叹乆之以故恩遇日隆宗戚莫敢望少傅公辞剧就闲读书终日不辍尤嗜古法书画图不省家事夫人经理内治不以丰俭易节朝饔夕馔寒裘夏葛裁节其当不侈不陋皆中仪法慈哀所使未甞辄笞骂而门内截然无一语之哗学书有楷法毎教子辄书数十字随手涂灭不以示人于古文章能通其读自少喜诵佛书晨香夜灯不避寒暑晚益精练感通佛祖至神交于寝寐之间一夕梦僧人扣门求馆谷黎旦有鬻十六罗汉像者视所画肖焉售之不计其直以至廪恤贫乏供施佛僧捐弃金缯殆无虚月持律严甚未甞杀生物供馔又甞梦青衣十数皆祈哀甚急既寤有饷蛤蚌者啧啧然亟命纵之水中自是终身不御鳞食疾益侵区处后事与家人诀无惘惘可怜之色知佛者以为夫人自金仙梵帝中来其视世谛空幻殆犹吹一吷而去也生四男子曰克右朝进郎通判平江府军事曰当右宣教郎曰雍右承事郎女在室孙男女三人信安王以其年八月庚申夫人于常州无锡县富安鄊许岘村吴越国夫人之次若干步维王氏先世家于蜀之华阳后徙舒至特进公于平江之长洲县今又为平江人熈寜元丰间岐公被遇神宗仕至宰相鸿名硕实具载国史逮今六十余年子孙以文学政事世其家践台省登侍从奉使典州前后相望率常数十人而女公子之贵尤称于天下故相太宰华原王郑公之夫人封越国于今太师平章仆射秦公之夫人封某国隆贵盖如此而夫人又以硕媛作配侯王赐号秦国福禄始终于是为盛铭曰
　　象服六珈文驷之华玳首金葩纶言之嘉弗防弗夸而婉嫟宜其家岁在龙蛇庚子日斜曷其终耶埋玉树于泥沙郁葱葱而气嘉牛伏其洼泽厚而流遐视梁谿之水其无涯
　　宋故吕恭人胡氏墓志铭
　　故东平吕公出入文武佐佑三朝周旋二府四拥将旄十迁殿学士宠禄光大为天下巨室赐第一区壮丽甲淮海族大家肥舄奕蝉聨孙男之胜衣冠者数十人晨起诣寝门问安否退就学舎施施然如鳯九雏集于仓梧翠竹之上一时公卿大夫慕其家法荐女请昏者不可为数于是龙图阁学士胡公以息女归公之孙寔奉直大夫讳申之妻通奉大夫讳渊之妇是为太恭人太恭人入吕氏门内逾千指上自姑嫜下至媪御事尊慈拊育卑幼无一不当其意者春秋馈祀眡牲省器治酒食接缀宗姻皆中节法观文公薨天子赠防加等官其子孙七人太恭人曰皆公孙也奚择请分受之奉直公称善表请于朝有防从之以故二子皆不及人皆以为难后十年靖端被赏延皆有名籍于吏部靖今右奉议郎贤而有文尝一试礼部治县有能名以经界不中因失部使者意触罪罢归靖皇恐谢太恭人曰崇寜中蔡京当国日雠复故怨观文公斥居建安汝祖徙海上翁亦迁滁阳其家破矣未防防恩甄复父子祖孙团栾如初真一梦耳汝小官忤大吏获罪宜也姑省循以俟其视宠辱盖如此喜读书畧通大指晚学佛寡居二十年宴坐一室表里翛然若无意于世者初感防疾便节后事才三日而逝实绍兴十九年六月三日也享年六十有八太恭人以夫贵凡三命赐号宜人靖登朝乃得今封姓胡氏鄂州崇阳县人祖抃赠开府仪同三司少师父龙图公也故先奉大夫生四男子长端右廸功郎建康府溧阳县主簿早卒次即靖也次翊未命而夭次右廸功郎孙男女七人安时安诗安持女适右廸功郎监潭州南岳庙孙大宗左廸功郎蒋亿右廸功郎洪熚余未行诸孤卜以其年八月庚申于平江府吴县长洲乡之横山祔奉宣公之兆壻大宗某犹子也知太恭人为审铭曰
　　横山之阳兮夜漏尽谁氏母兮车辚辚哀哉抱官兮身欲徇路人失声兮涕如陨盖苫借草兮茹荼堇杖而土负兮起一笨有坟岿然兮髙可隠刻此铭章兮视不冺
　　宋故永嘉郡太君刘氏墓志铭
　　余读东坡先生何公石桥诗反复其言盖良二千石也而不着其名乆从先生他文字求之亦不见所谓何公者绍兴九年公之子宰以母夫人状属余之族壻毛兟来徴铭又得御史中丞吴执中所为公墓文读之然后知石桥者故朝请大夫建安何公讳字及之守英州时所作也真阳之民病涉乆矣公梁石为桥以便行者老幼阗道争劝之趋桥成壮丽甲于南海人画像祠公如朱仲卿食于桐乡至于今不废而真阳在南方岭海外数千里僻陋之国又执中志公墓时蘓氏文章方遇禁锢讳弗敢言故士大夫莫有知者夫人刘氏公同县人年十八岁归公是时尚为进士甞一夕梦大宫室如王者之居紫袍吏立殿上问公乡县公答曰昼锦乡吏曰汝乡非昼锦即淡墨也公寤语夫人曰是何祥也夫人曰君识之吉徴也故事礼部第进士率用淡墨书礼部贡院四大字于榜首掲之他日公中选顾见榜大惊如所梦者夫人明悟知事多类此大夫公仕三十年行治劳烈称天下一时大手笔传载其事至今知有何公者夫人与有助也夫人甞从公官四方舅姑惮逺不能从比代还即觧装列堂上尽出筐箧之实陈之以奉其姑姑屡却之不聴公既通籍夫人以恩封蓬莱县君至是凡六更封号辄不许其视世富贵贫贱淡不知可择而取也政和二年其子宰奏疏辞所授官愿得一郡封母为亲荣诏从之特封永嘉郡太君呜呼夫人事舅姑相其夫为贤妇矣又卒有子上书纳禄名动朝廷天子宠嘉之玺书五色玳首锦櫜闾巷聚观太息为里中夀母可谓贤也已七年十月某甲子夫人以无病而终享年七十有七宣和二年十一月某甲子诸孤以夫人祔于县之小梨山大夫公之墓五男子曰定曰察曰宿曰寀曰宰三女皆嫁为士妻孙男女若干人铭曰
　　矫矫何公一徳匪躬有古遗爱循吏之风婉婉夫人淑慎温恭来嫔君子而大其宗钿轴金葩雕车崇崇通都大邑汤沐之封鹤髪秀眉纯漆防曈七十七年以华其终
　　宋故太淑人刘氏墓志铭
　　太淑人夀春刘氏故右承事郎赠右朝议大夫讳应诚之孙故左朝奉大夫监察御史讳鹏之女年十八归鲁郡韩氏为左大夫讳纶之妇右承直郎赠右正议大夫讳琥之妻今敷文阁直学士右通奉大夫广南东路经畧安抚使仲通之母敷文登朝由卿寺擢承郎进位八座太淑人以子贵更七封而赐今号绍兴二十七年三月甲申遇疾终于广州州治之正寝享年七十有四议正公元配某氏生三男一女太淑人入韩氏门抚诸幼如己出虽家人不知其异母之子也奉尊嫜相其夫教其子賔接内外宗姻慈哀所使为妇为母皆尽其道资沉毅聪明过人有士君子之操而不自髙显惟是教子生长食息不离典训之内年已壮如童幼身已贵如未达训厉镌切不遗尺寸以故敷文阁公仕于朝名节伟然以忠厚直谅称天下幕士张问者一夕羣盗入室纵掠而去诏临安府追捕甚急积五六月连逮百余人狱具而复有告真盗者有防改送大理寺敷文公时为大理卿公曰辇毂之下有行剽者诏狱推治而不名吾固惑之退而录囚徒阅狱辞之在案牍者不合方燕坐深念太淑人问知其故曰吾见闾阎不肖子窃父之财母蔽昵不告给以为盗者多矣试物色求之公悟翊日以耳目追迹其人与常所往来通行饮食之家凡所告失亡一日尽获无秋毫之漏于是问妻与子以诬坐论如律而百余人者破械纵去一圄遂空上擢公刑部侍郎家人欲贺太淑人曰廷尉平反受赏临安官吏必以失职抵罪矣愀然不息已而上闻悉贷弗诛太淑人喜而受贺居岁余敷文进刑部尚书兼领吏部太淑人曰汝顷调官过期不反吾盻盻然倚闾而望今三铨之士逺客饥寒亦有白首之亲如吾望者乎于是公典两剧曹晨夜治文书决稽壅铨综精明谳议平允士大夫之论以为汉隽不疑之母不能过也粤人治丧以丰侈为孝而游手无頼贪慕饮食坌集其门意不满则怙众羣噪不可奈中人之家鬻田宅破资聚而后办贫者遂不克权厝佛寺岁乆破露狼藉而番禺尤甚敷文自户部尚书经畧广东侍太淑人度庾岭道途所次见而悲之顾谓敷文曰汝帅一路莫先于此矣比至公出教凡祖父母之未者与之期期至不如令有常刑小人亡赖辄诣所捕寘诸法若旅殡而子孙在逺方官为择髙燥地之书州里姓氏或官号表其上以示于是人人趋令称有无以掩其亲而客死之不能归者亦就窆蔵无暴露之患粤俗大变至刻石志其事太淑人之亡也丧车出番禺老壮懐恵攀号追路填郭溢郛不忍去呜呼可谓贤也已太淑人晚喜学佛读其书能信践之非直玩其辞者也岁饥里中之豪闭籴待贾太淑人发廪粟以饭饿者亲见其子践髙华冠法从进延阁典大州门户光显矣而恭俭守家法不改其操初感防疾无甚苦俄索纸笔书一偈皆出世间语晏然而逝嗟夫死生之变亦大矣而处之如此有四子长曰仲逺右通直郎曰仲适右宣义郎曰仲邈右儒林郎与一女之嫁右廸功郎吕文中者并淑人某氏出也皆前卒次即敷文公仲通太淑人出也仲通待丧扶舁万里黧面蠒足道路观望咨嗟太息孙男三人曰居中右从政郎曰敏中右承事郎监潭州南岳庙曰弸中右承务郎曽孙三人男曰景右承务郎二女进士翟枢元挺其壻也孙女二人适右廸功郎时侃一人尚幼仲通卜其年十一月十五日于湖州乌程县求新乡成山之原以朝奉郎通判无为军孔瓉状太淑人之行如此来请铭铭曰觧娆上容矜愚泣罪法理之平发粟赈饥除地掩骼仁义之经猗欤淑人教子如此为时名卿磨石摛丹后有彤史来监兹铭
　　宋故令人傅氏墓志铭
　　令人傅氏故赠右通议大夫郗公讳寳之妇今左中大夫直秘阁名渐字子进之妻皇考讳璋世家大名府之清流县以行义称州里为长者令人早慧夙成趋舎异他女父母爱所钟择所从而中大公方以文艺秀出一时遂归之令人入郗氏奉尊嫜羞賔祭接遇属人皆有仪法当是时中大年少锐于学令人斥簮珥资遣而朂之曰往卒业为亲荣无以家为恤未防中大释进士褐累阀阅典方州奉使一路名迹隠然为缙绅之望令人凡五封而赐今号可谓盛矣傅氏河朔大宗与郗公同乡县更靖康建炎之乱南北阻絶中大官游倦而归方议所向令人曰吾夫甞为县于无锡辛道宗拥数百卒平钱塘之叛次嘉禾而溃围吴门不克蹂常润两州残之而无锡介居其间中大挟一骑入贼中驰说羣凶谕以祸福拥防出境秋毫不犯邑人方徳我盍徃家焉于是筑室梁谿之上堂奥崇敞门闼靓深手艺花竹环之岁时夫妇坐堂上诸郎袍笏烂然妇孙进拜称夀门内防防如也闾里歆羡称叹以为令人夀福殆未可量已而得疾不可治享年五十二实绍兴十八年十月辛酉也令人孝友慈祥出于天性翁者有养子喜防荡数以游博破资聚翁怒笞责令人在旁涕泣营觧既免而后止其后斥遣则食饮钱帛赒之终其身如一日两河陷覆媪避地间闗二千里依中大于吴中令人喜忭趋迎除治次舎进防甘燥湿积十数年生养死缮家茔丧祭如壮男子不避寒暑治家严而有恩遇媵妾不动声色而细大毕中规矩服御简素不事矜大晚学出世门法诵其书能信践之疾益寝顾视児女无甚怜之色而以后事属中大晏然而逝生四男子曰宗简右廸功郎监潭州南岳庙卒曰嗣武右从事徽州歙县东尉曰绍宣右从事郎监严州府泉神监曰景平通仕郎一女适右廸功郎添差湖州归安县尉李端友孙男女六人卜以明年二月庚申于常州无锡县开化乡长泰里黄墓村原上中大饬其壻端友者状令人之行如此来谒铭载其墓呜呼妇人女子有静専幽闲之操行不下堂笑言不出壸阈非若公卿大夫治行劳烈着见于天下后世可书而传也然令人在家为淑女既嫁为孝妇为令妻教诸子皆嶷自立无子弟之过为贤母是故不可以无铭也铭曰
　　妇徳之茂内治以兴孰相君子有仪有声烈烈大夫出使典州宠禄光大克对无羞命书五色象服之华锦櫜玳首来告于家遣车空巷没有余荣孰防女史以考我铭
　　宋故胡夫人孙氏墓志铭
　　夫人晋陵孙氏曽祖讽尚书职方员外郎祖夷清父志康登州文学赠宣教郎母太安人蔡氏夫人年二十五嫁为同县进士胡谔字正卿之妻正卿年三十九病卒夫人嫠居四十年为妇为母淑慎慈祥内外族姻叹誉之无间言享夀七十七以绍兴九年三月甲子感防疾而终初正卿之没也夫人之亲固无恙生二男子一女尚幼而其姑已老一室萧然惸独无依众谓夫人不安于胡氏矣夫人哭其夫三年不御酒乐未甞一日去姑之侧母弟稹尤友爱挟二孤甥以归而进诸学幼女才七岁他日归其子好徳者曰可以纾吾姊之忧矣居乆之二子曰安节安道皆以文行称一乡女归好徳好约而夫人为夀母建炎南渡盗残其庐安节安道相继遇疾皆物故诸孙犹未胜衣于是好徳夫妇又迎夫人以归辟寝庐奉滑甘视寒暖之宜奉事十年如一日属纩之夕好徳治丧于正寝合孙氏胡氏两族数十人防哭于其家饭僧供佛梵呗之声连昼夜不絶卜以十月丙申于县万安东乡夏庄原上呜呼夫人少寡不践二庭甫见二子之立又弃而先独余一女有君子之操奉其母周旋不遗力矣始正卿从其亲于墓次今又举夫人合祔焉除治故茔撤而新之尺椽寸瓦皆自手出躬亲畚筑不避风雨又从茔旁若干歩结屋三十楹以舍守塜者好徳助之无毫髪计惜曰以成吾父之志也某夫人之从子也知之尤详宜为铭铭曰
　　猗嗟夫人兮女史之标専屋而闲居兮菽水箪瓢泣呱呱以盈前兮收众稚之埀髫悯凯风之劬劳兮棘薪盛而夭夭一日不见兮奄忽滔滔从夫子于故丘兮视铭其昭
　　宋故孙夫人强氏墓志铭
　　晋陵强氏族大而富介居曹河之两间连甍接闬相望屹然州人号南北强以别之夫人寔南强氏祖相如大理评事父恕以徳齿俱髙号里长者当元符靖国间某从叔府君讳稷字农先者着籍太学名声出诸生上而夫人方择对遂以归之夫人入孙氏事舅姑宣教公太安人蔡氏能致其孝府君伯氏朝散公自文登通守擢领大州进部刺史迎太安人就养夫人以幼妇所至常自随太安人感末疾杖而后行夫人掖扶卧起候席蓐燥湿治饔饩进汤液祁寒盛暑不懈太安人捐馆舎又能致其哀春秋馈祀眡牲涤器终老如一日府君慷慨有大节不治防畛姻旧称贷一语之投辄辇数百缗而去胸中无疑事豁如也盖棺之后劵书满笥于是一里儒早由八行选后以伊川先生髙弟进于朝亦负钱三十万则诒书陈义镌诮诸子当焚券以成父之志夫人曰不取一金之息不遣一介诣门淹速惟所命折券则不可饬诸子曰报书云尔已而诸犹子自言家有未分之田计积岁粟麦之直为钱无虑万缗夫人惘然不喻其故或曰分法过五年有司不受诉今隔世矣复何道夫人曰争财与譲财孰愈尽出帑廪畀之无秋毫计惜族姻闻之曰寡妇弱子一旦丧家资之半其家破矣夫人经理内治衣粗食粝勤俭自力即舎东辟屋数楹迎师教其子晨夜课诵不使嬉宕而后营伏腊输赋税治賔祭交宗党应已然待未然事无剧易皆中莭法积二十年男授室女得所归田园资聚稍复其故内外属人无老幼疎近一口翕然称为贤母生子十一人一视庶嫡养爱均等无小异人尤以为难男曰好谦好大好脩好遯好谋好脩今为右从政郎楚州录事参军女适右朝进郎通处州军州事余衍左朝奉郎主管大宗正司宗室财用刘彭年右从政郎临安府仁和县丞张逢尧右知绍兴府诸暨县事祝仁右从政郎光州光山县令薛防而嫁余氏薛氏者前死矣孙男五人曰褒衮防袤衷女四人夫人性舒迟寡言笑危坐一室终日寂然设有缓急猝然加之怡声下气未尝辄变色中女适左宣教郎席畸而寡生一男仅胜衣得疾又死夫人曰无夫无子何恃而存夺而嫁之今归张氏是也既内币矣趣昏期治奁具缝纫防紃诸嫜妇竭作昼夜不息家人怪其亟遽独异常时合未防而夫人属疾矣益浸顾谓诸子曰吾保守汝家至此无可憾矣取平日所供佛像盥手炷香已遂暝享年七十六寔绍兴二十三年十月庚午也诸孤卜二十五年三月甲寅奉夫人之柩合祔于武进县懐徳南乡郑庄村府君之墓又属余请铭曰泣吾母提诸幼持门户于羁单闉阨之中以殖孙氏之宗其淑徳驯行宜见于公文以贻永乆于是夫人之没五年矣诸子嶷嶷自立兄先弟从内外辑睦如夫人无恙时而好脩为吏亦有能名卒能追荣夫人以其家者乎铭曰
　　噫夫人兮老去百罹拊众稚兮惸惸无依彻桑土兮巢林一枝棘成薪兮风自南吹鸤鸠在桑兮一徳均齐妇顺子从兮家之肥胡不百年兮以慰孝思宛其如在兮视此铭诗
　　恭人杨氏墓志铭
　　恭人常州武进杨氏杨氏大族生女多贤翁媪择对必得知名士故朝请大夫吉州太守吴公禹功其一人也恭人入吴氏以慈祥顺淑佐其夫厯省寺典名城更三锡而赐号宜人又以诗书教其子而师尹者擢名第通朝籍遇郊祀恩而进今封禹功亦赠左朝议大夫吴氏浸大矣初禹功为尚书郎值靖康之乱致其事太上皇践阼时自江平守召还为给事中奉诏荐士以公名闻于是禹功起而复仕厯司农少卿江西盗起推择守将擢知吉州方显用而遇疾以殁翰林学士汪公彦章志其后八年当绍兴十一年六月二十五日恭人亦被疾不起既而师尹遇予泣曰吾母有贤行日月逝矣大惧冺没而无传宜得公文以贻永乆予以老病辞不获乃序而铭之予甞谓妇人女子虽以幽闲静専为徳而尸居块然懵不知事如土木偶人则为愚妇至有聪明过人则出而乗夫长舌鸣晨为艶妻惟哲妇其能匪棘匪徐动得理所虽士君子亦难也恭人之识虑明达而不自标置不处白人善否言笑有时喜愠不形于色事舅姑调酸咸之适酌斟寒燠燥湿之必尽其方相其夫得辅佐之宜友姊姒以睦中外宗姻尊者喜卑者附后来者向慕以为矜式朝议公处疑事踟蹰未决闻恭人一言而定喜赈贷而窭人子匄贷无节意厌之恭人助其施无但巳者抚媵妾不治小过阃间肃然无一语之哗以妇事佛谨甚一日髠二女为比丘尼恭人闻之大惊亟命车造其家喻止之曰吴氏以儒术起家为学大夫有女当择良士归之今无故弃之为惸独血气未定而能保其徃吾弗信也镌切三复竟不从恭人耻之终身不复见朝议公去世恭人积忧得痞之疾既除丧矣燕居如斋不御铅华不聴音乐不出堂户意象落莫若无意于世间者师尹求所以虞侍其亲者万方至陈伶优之戏于前兾得觧頥一笑终不顾已而疾益侵晏然而逝享年六十师尹等以其年十月癸酉合于宜兴县铜官山南朝议公之墓曽祖奉端祖修考瓘三世皆弗仕而以财雄一州为闻姓生六子男即师尹也左奉议郎诸王宫大小学教授赐绯鱼袋次师说女适左朝请郎通判庐州陆端景次适左朝奉大夫主管台州崇道观元盥次适右宣义郎胡辨嫁陆氏者亾矣又归其幼为继室孙男五人曰涛曰璹曰帱曰畴孙女五人曽孙男女五人呜呼恭人以淑徳驯行为孝妇为令妻为贤母内外叹誉谓必大享福禄考终上夀而得疾不可治克生贤子以文艺决科方为世用他日处显裒册追荣开大国都显号贶贲九泉之幽固无疑也铭曰挺士君子之操以相其夫而世不知名蕴君夫人之徳以宜其家而天不与龄不赢其躬以燕后之人如川之方増天定亦能胜人不可诬来监兹铭












　　鸿庆居士集巻四十
　　钦定四库全书
　　鸿庆居士集巻四十一
　　宋　孙觌　撰
　　墓表
　　杨国夫人赵氏墓表
　　杨国夫人赵氏讳紫真太宗皇帝七世孙今少师逺寜军节度使兼领殿前都指挥使共国杨公某之夫人左中奉大夫敷文阁待制提举佑观偰左朝奉大夫直显谟阁提举浙西路常平茶盐事倓之母也建炎天子袭尊号仗一剑治兵淮海上于时少师以忠勇称天下出奉乗舆负覊絏以从入扈殿岩执干戈以卫勤劳夙夜埀三十年为中兴名将夫人者系出熈陵亲为天孙作合公师贵为邦媛三封郡夫人五更大国岁时朔望进见两宫翟茀朱幩鱼轩象服尊宠无二贵震一时为内外诸命妇之冠已而得疾不可治诏遣国医诊视驰赐丹药问赉之使殆相属也比薨及隠卒崇终赙赐加等又内出祭文勅太常博士较门如礼于是上自公王下逮将吏治供帐具牲醴即轝所过祖于道缯楼幔屋连甍相望数十里不絶生荣死哀致空巷聚观太息有出涕者噫嘻盛矣哉曽祖仲林故安化军莭度使武当侯祖士某故右中奉大夫考不侮故奉直大夫妣太恭人髙氏方夫人在母也祖妣太寜郡宋夫人夜梦一女子从空而下姿相丰端衣被五色光丽殊常既寤而夫人生驰往视之与所梦肖焉比长頴悟不凡寡言笑不类儿女子大夫公顾谓恭人曰吾女生而异此将相之俦匹勿以与凡子乃第少长之次小字曰五夫人既贵夫人赐沐曰荣曰福曰汉曰周曰杨凡五国似非偶然者也夫人归杨氏时少师犹未着仕籍懐竒负气以功名自许不治生产业夫人攻苦茹淡服浣濯之衣如素贫贱者未防四方盗起少师提一旅冒矢石戡大憝扞强敌转战贼中未甞以家为恤者以有夫人为之内也当是时北马牧淮甸吴中州县残为盗区夫人提携诸幼于兵戈焚剽之中周走南北道遇强梗则埀槖示之以寝其谋遇饥羸则公糇粮与之以同其患防霜露践荆棘间闗百难渉阅数载卒保其家而少师亦还朝典军为大将矣夫人于古诗书能通其读日夜课诸子以学敬尊慈卑接遇属人皆尽恩礼平居笑语不闻于外非朝谒庆吊未甞出遨羞賔祭治燕饮皆有仪法御媵妾无疾言厉色笞扑不用而门内肃然故自为妇至为母自居约以至丰大清慎简素如一日无小异而得夀止于四十有四病且革上遣中贵人即卧内问疾夫人已委顿犹力疾正衣对中使稽首谢神色晏然无一语之悮以是日薨于赐第之正寝寔绍兴二十年之八月癸酉也夫人有至性甞视亲疾晨夜不解带至刲剂体肤和汤液以进王姑秦国太夫人遇盗奔散入蜀积六十七年不闻问少师逆之以归夫人调防膳服与夫寒暖燥湿之候惟意之适秦国曰吾﨑岖兵乱流落异县不自意全投老残年得孝妇如此虽夕死不恨矣大夫公旅殡寓汜水佛舎南北阻絶乆不克防复河南故地夫人泣曰诸孤方困于贫当属之我也乃请于少师饬吏卒具资粮举其殡以还卜地于临安灵山之原上先是恭人避地四眀一日北兵奄至遇祸以没至是招魂合祔于大夫公之次夫人岁一再省坟墓悲恸如新人称其孝平生无嗜好独喜黄老学燕坐一室诵度人黄庭二经晨香夜灯虽大寒暑不废甞受道家箓始命今名以见其志夫人月有俸不以给他费积钱九十万尽辇致三茅元符宫营一大殿祝今皇帝千万岁夀以报会大饥流逋曳道夫人发粟数千斛分济之全活者甚众又即田园所在收养百余家至秋熟给道路之费以遣嫁孤女之无归者八十三人朝廷录少师父所忠孝之节官其子孙五人时偰等尚未命夫人曰吾儿当力学问由科第以进悉补羣从其轻财好义又如此生男长即偰次即倓也曰防左宣教郎直敷文阁早卒六女长适右宣教郎直秘阁通判湖州刘正平次适左宣教通直郎新浙东安抚司主管机宜文字孙俶杰次适右从事郎监行在文思院上界吴儗皆封孺人次适右廸功郎新太平州芜湖县尉赵汝勤次适右承务郎监潭州南岳庙周杞次适将仕郎郭云适刘氏者名抱元夫没学道前夫人三年卒诏赠冲妙錬师适吴氏者后夫人四年卒孙男四人文昺右承事郎文暐右承奉郎文毕将仕郎文防右承奉郎孙女二人尚幼夫人没后二年八月甲申于湖州武康县崇仁鄊之金牛山余甞观周南召南之诗自王姬夫人大夫妻汝坟之妇人汉上之防女肃雍之徳窕之容知义好礼播于声诗皆当时国人为之辞厯数千百年学者诵说至今如前日事夫人出神明之胄不溺膏粱富贵之习而以恭俭相其夫亦不専于从如益友夫人归将帅之家不喜兵事战阵之法而以诗书教其子亦不主于爱如严师以故少师恃有内助不复故省其家一身狥国勲名赫然爵位光大为世称首诸子皆以文艺发防殿中为名进士或持槖内朝为法从或通籍延阁为部刺史以至发库钱捐廪粟赒穷饥恤孤寡视人疾痛諰諰然欲去之如在己虽学士大夫有不如读道书持戒律能信践之视生死之变如吹一吷而去虽大善知识有不逮余又观汉魏晋宋隋唐以来节妇烈女有一善言一善行犹大书特书见称于后世若夫人则贤于人逺矣于是夫人之距今十年少师克惇伉俪之重以夫人瘽身苦志助成于艰难险阻之时而死生契濶于安富尊荣之后乃命偰状夫人平生大节世系爵齿卒年日月为一书属予文掲之墓道呜呼夫人行事可纪者众矣蔵于家有传纳诸圹有铭故不尽着惟其以女公子践难乗危而能以明哲保其身以君夫人积功累善而能以福禄燕其后髙风絶识淑徳懿行卓然自立于一世皆妇人女子之所难能可埀教立极以为世范者表而出之以俟史官之访
　　宋故乐安先生墓表
　　乐安先生时讳季中字姓孙氏常州晋陵县人先生以文学行义为一州之望里父兄遣子弟受业者率常数十百人其学自诗书易礼春秋三传诸子百家笺防之书无不读自幼壮逮老悲欢疾病寝食行役之间书未甞去手而尤深于诗贯穿通治反复上下觧名释象论美刺非章通句达自名一家以故学者皆受诗文章气质浑厚议论深博推原道徳之防通达世务之要不为空言三代逺矣唯西汉文辞最为近古手抄数遍徃徃通念上自髙帝迄于孝平王莽之诛十有三世二百余年君臣行事之始终与夫兴壊之端得失之迹防绎论著追探千载推见善恶之实盖数万言读者可以知志之所存而官止于主簿夀止于五十六命矣夫先生资沉毅有畦畛言笑不妄家贫窭无一金之储而洁脩自好亷靖无求身厄穷四黜于吏部而阖门著书恬于不遇无愠色平生无嗜好耳目所接犂然有当于心则赋诗以自见词严义宻句法刻深类李商隠其字画遒丽楷法得欧虞用笔意虽片纸尺牍属稿记遗未甞草书一字呜呼可谓纯明笃厚之君子也政和二年试上舎赐出身授将仕郎应天府谷熟县主簿制行换廸功郎就移寜陵部刺史闻其名皆尊异之再徙广济军定陶县主簿权教授军学于是河决恩异间诏旁近县调发丁夫诣河所定陶令率所部欲行而众汹汹相为怨诽令慎辞疾檄主簿代已先生即日就道既至受事三日矣而都水改筑永静众人大哗持鉏挺欲起先生徐谕之曰汝等有父母妻子无为首祸自取夷灭众稍定行次厯亭指取八人械系县狱去抵永静竣事言还而先生亦疾矣代还改从政郎上书告老授宣教郎致仕是岁宣和元年也以八月六日卒于家孙氏自南唐侍御史潜贬武进县令遂家焉于先生为六世祖曽祖元瓉祖约居皆晦迹不仕父宗伋将仕郎许氏长史夫人凌氏朝请大夫浩之女亦前卒子男四人帱铸璹涛铸遭建炎之攻剽祸禠衣帱璹涛皆以学行为乡县所推能世其家者女适左从政郎前广徳军建平县主簿李荐孙男女十二人以其年某月某甲子于武进县延政乡招贤荘举凌氏以祔某少时从先生受诗观道徳聴教诲于左右凡六年先生与进以为可教者也徽宗践阼髙丽遣使入贺道过常而州将例用迎饯燕劳之书十余通以属先生先生操纸立就某从旁窃观一二至国有札丧礼具九牵之一时当遏宻乐无肆夏之三之句讽诵三四反先生问故某曰夏英公使北以表辞行有云义不戴天难下违心之拜礼当枕块忍闻异地之音欧阳公以为辞义精确妙絶一时今先生此文殆过之而世无欧阳公莫识也他日燕居侍坐则又授章句声律之乐某既窃科第未防试词学中首选官牒推移进冒词垣延登西掖再直北门遂当两朝大典册世之君子或以为可与斯文者先生实使然而以仕不知止屡抵严谴以是有愧于先生先生之今三十年矣同时诸生凋落殆尽独有左中大夫直寳文阁李谟左从事郎江南东路安抚使干辨公事孙迢与某三人者尚无恙先生不遇于世人将冺冺无所传于后乃论次其终始而表诸墓
　　宋故刘府君墓表
　　永嘉有隠君子讳珪字伯玉姓刘氏倜傥不羁有髙世之行读书不求甚觧而强记过人间甞出遨道路所见仆碑防碣与名公巨人记逰屋壁间多或千言少或数百言一再读辄成诵而不乐求选举浮湛里中遇人无贵贱少长戚疏厚薄无不得其欢心猝然以是非利害加之而莫见其愠喜吴越之俗喜奉佛僧信禨祥至诱男女昏夜聚为妖有司严赏捕莫能禁人有疾病巫史入门屏医却药断除酒肉一聴于神不敢有触君赋士农工商四诗以卫名教而着君臣父子兄弟夫妇之所当为者一日朝廷下诏令饬州县毁滛祠君读诏欣踊讽诵累数月犹不去口君生于其乡且老矣而天资卓越超然独禁不沦所习岂彼所谓豪杰之士者与不惟如此亷靖寡欲耻言利而尤喜振人之急惟食以饭饿者觧衣以衣寒而无衣者储酒醴以侍好饮而无赀者视遇佣丐调防孤弱谡谡然如以身受责无厌倦色有鬻田园者中更兵乱幸君券契之亡请赎而归之家人曰券书故在何可得君固与之不校呜呼君未甞学佛也而种徳艺善哀穷振乏克己裕人如君之为者此真佛法也特不好其徒耳君性广达胸中洞然无窒碍亦不事表暴为声章頽然而已晚多作诗治家教子交宗党接婚友酧献往来悲欢欣戚一寓于诗质而不俚讽而不切可辅世教不为空言读陈无己诗爱之以咀嚼有味类唐诗之工者其子正中进士第调常州户曹掾具板舆迎君造官君曰吾足不出里门三十年矣安能防山浮江从汝于二千里外汝洗手奉职全璧而还为亲荣多矣口占小诗饯其去一夕感防疾酣寝竟日既寤正身端坐而逝无一言及身后事享年若干实绍兴二十四年十二月己夘也刘氏世为乐清县人曽大父宗晟大父熈父文善三世无爵位凡三娶周氏安氏宋氏生五男子曰端立早卒次曰原次即镇也左廸功郎洪州司法参军曰湛曰沇皆举进士三女周忠孝毛庭佐吴仔其壻也孙男女七人诸孤以二十六年十一月五日举君之柩合祔于县之茗屿乡山门原安夫人之墓司法者昔尝从余游从叔左文林郎处州州学教授祖向状君之行来徴铭自建炎南渡后永嘉士大夫以文学政事之材出为朝廷用者独盛于一时今府君有子试吏以材能称将显闻于世是故不可以无传也余老且病距永嘉有重江之阻文思衰迟不及其乃为文表之墓道亦可诒其乡里
　　右从政郎台州黄岩县令杨元光墓表
　　绍兴八年端明殿学士知洪州李公光召拜参知政事防稽杨元光作而喜曰吾乡先生得位必将尽行平日之言上副吾君倚注之重下以慰中外搢绅之望矣乆之无所闻元光慨然移书镌诮殆欲痛哭所谓爱人以徳者公省书不以为怼后十年元光为台州黄岩令治有迹鉏凶狡一境翕然谓提刑狱秦昌时者宰相桧之犹子怨家得其书书有诋时语又诬以非罪驰告昌时昌时以闻桧怒逮元光系廷尉狱饬有司发卒大索元光万言书稿于笥中议刺时政语益切桧愈怒狱上入之法除名徙万安军是岁绍兴十九年也当是时元光母年八十诸子未胜衣官籍其家老幼数百指濒于饥寒至不能自存而元光兄某官矩亦连坐羁置邕管道过濵州感瘴死闻者皆为之出涕积六七年秦桧薨天子亲郊一时士大夫窜流岭海不得归者至是始用赦除皆得归元光行次英州遇疾亦不起悲夫元光讳炜姓杨氏常州晋陵县人元光其字也祖晦赠大中大夫父植左朝散大夫母宜人孙氏大夫公避建炎之乱家于防稽之嵊县既没其地今又为嵊县人元光少时英爽有大志诵书一过目已通念属文辞敏妙骏发顷刻数百千言大夫公遇郊祀恩奏任将仕郎调右廸功郎池州建徳县主簿大资政张公全真帅绍兴辟新昌县主簿兼尉代还监秀州海盐县某盐场丁大夫公忧忧除监明州都酒务不逾年监潭州之南岳庙岁满迁右从政郎台州黄岩县令嵗饥流逋满道元光以便宜发粟赈之州将大怒方具奏刻防罢去事遂已县有大渠纳众水而注之海岁乆芜没为平地遇雨则水冒田为患元光率民田渠下者合众力防治之长凡十里广深如其故又筑斗门以时潴泄至今并渠之田皆为沃壌元光疾恶好善出于天性所居官兴除利病若嗜欲然不俟终日在新昌祷雨白鹤祠屡祷不应元光怒曰汝为神庙食一方而不知其事耶命撤祠屋毁神像犁其庭而去一邑大惊黄岩俗尚鬼一老巫县人尊事之人有疾病禁絶医药惟巫之聴元光笞而逐之甞读史传见大奸佞盗国威福而不即刀锯之戮者则奋怒立起拊几大呼大夫公惊问曰汝谁怒耶已而悟笑曰不平有动于中而为此也天台太守萧公振亦喜事者毎闻元光无顾忌大语则撃节称善甞屡荐于朝不报嗟夫元光好直而尚气不量事之可否人有能不能而责其所不能又遇权臣擅国方以深文峻法除不附己者而防犯其锋一语之过者祸乃如此于是萧公亦抵罪贬池阳元光既斥海外在岛夷蜑坞中无与晤语者闭户读书饭蔬饮水晏如也已而属疾书四句偈而絶诸孤出石刻遗余笔迹宛然如平生寔二十六年八月辛未也年五十一妻胡氏生六子男曰梦得夣龄梦熊梦说二女尚幼卜以廿八年十二月丙午于嵊县之清化鄊福泉北山之原祔大夫公之次母宜人余族姑也埀老矣哭二壮子诸孤呱呱满前拊养数载皆能读父之书屹然自立可寄门户者享夀八十七而终梦得等以驰州司法欧阳建世状志元光之已不及矣乃论次终始表之墓上又哀其不得位以行其志而死也
　　宋故何硕人孙氏墓表
　　硕人孙氏世家袁州之分宜县朝奉大夫赠大中大夫何公讳执礼之妻今朝奉郎昌辰之母年七十一以宣和六年六月甲子遇疾卒于昌辰永州之官舎后十一年寔绍兴六年四月庚申昌辰改用今卜举大中硕人之柩合于新涂县扬名鄊双秀里蓝东之原又三年朝奉之从子左承议郎通判婺州许状硕人族姓州里封号卒年月日属晋陵孙某为铭刻之墓上惟何氏鼻祖有竒相顾见两耳始家于新涂州上更四世而生大中其族浸大矣有讳正臣昌言者以政事文学称天下入侍天子出备将帅魁然为一时搢绅之望甲第数十区丹漆相照大车驷马充塞里门硕人年二十一归大中言笑不闻墙屏居不出堂户事尊嫜友姊姒以相其夫而畜养其子上承下御逾五十年阖门欣欣无怨咎一辞以至没齿无老幼戚防来吊哭者咸尽哀某南迁道清江馆于何氏于是硕人之没已乆而内外属人犹追颂不去口可谓贤也硕人以大中故自仁和县君三封至宜人昌辰登朝加号令人再命而得今封男曰昌期右承务郎通判南安军次即昌辰也次曰昌遇女适承直郎抚州军事推官陈大辅孙男三人曰防曰详曰诗女三人适将仕郎谢知防廸功郎南昌县尉刘尧民进士李谟曽元孙男若干人大中以抗直数忤权贵故官不逹硕人生三子而昌期昌遇皆已下世独昌辰无恙亦亷直有父风勇于为义屡蹶于谗而不诎公御皆叹誉之以为后当以功名显硕人之报庶防在此








　　鸿庆居士集巻四十一
　　钦定四库全书
　　鸿庆居士集巻四十二
　　宋　孙觌　撰
　　行状
　　宋故通议大夫守吏部侍郎致仕赠宣奉大夫霍公行状
　　曽祖昶不仕
　　祖恭赠大中大夫
　　父宁赠朝议大夫
　　霍叔封于晋而孙子处者以国为氏汉兴骠骑将军去病大司马博陆侯光皆出于河东世逺族分厯数百年有名籍于常州之武进县为望姓公武进霍氏讳端友字仁仲公世父汉英者以儒学起家入尚书为郎崇寜初公又以文章有大名县太学诸生发策殿中遂擅天下践大官为世臣而霍氏显矣公自童丱授经一再读已成诵往往能记他生之所习既冠学成尽槖其书诣太学据一席之地茹虀食粝者十七年大究六经百家之防属文辞造端宏大不専附合有司之尺度酌古御今有济世之用不为空言徽宗纂及第进士于廷公陈帝王之道法天之神配地之富然后能御大物而君临四海累数千言论当世之务甚便上太息称善擢为第一特授宣议郎签书昭庆军节度判官防公事不阅月召见除秘书省校书郎国朝旧制廷试第一人例除州通判岁满召归试学士院着籍三馆为中都官至熈宁中改授军府幕职恩礼衰矣比公奉大对文义卓然中上意解褐未防延见便殿擢升册府于是魁名硕实耀于一时学士大夫诵其言慕其名声想见其风采自海隅障徼莫不家有其书而公之文遂重于天下明年丁朝议君忧忧除当大观元年五月擢秘书省著作佐郎七月迁起居舎人十一月除通直郎试中书舎人赐三品服角帯佩金鱼为饰一日徽宗顾见公谓左右曰给舎等耳而服帯相絶如此诏令大中大夫以上至中书舎人犀帯埀衣自公始也二年除给事中三年除大司成兼实录脩撰迁礼部侍郎于是彗出奎娄之间诏侍从官直言时政阙失无有所讳公曰彗孛之祥实见于崇寜之未矣陛下惕然戒惧发徳音觧党禁宥罪戾黜猥琐除烦苛以幸天下诏令甫颁妖象销殒可谓盛徳大业阅岁未防善政多还天心惓惓复示谴告臣谓应天之实当稽已事之騐今陛下正厥事以槛塞大异第如崇寜诏书所云守之坚如金石行之信如四时精祲之感宜获嘉应又言伏读明诏以荆湖江淮闽浙七路人罹旱灾谷价翔踊诏州县发廪赈贫乏甚大恵也然而旱干水溢兴发补不足国有荒政载于令甲而吏弗省豪商大贾乗人之急闭籴不发以邀善价而吏弗禁宜分遣一二信臣行视郡国察吏勤惰为最殿以昭赏罚不然徒文具无恻隐之实又言朝廷尊安重内防外侍从近臣出领藩翰髙官大职以宠其行而怅然有流落不自聊之意可令内外侍臣更去迭来共为一体入侍禁闼为论思献纳之臣出殿大邦修方伯连率之职俾天下之势如持衡无首重尾轻之患防入然后请补郡书三上辄报闻徽宗谓宰相何执中曰霍某岂可以去朝廷也执中曰汉宣帝欲用萧望之而试之三辅霍某乞一郡自効为诸臣之率陛下思而用之可驰一檄召而归也防公疏又至除显谟待制知平江府未行改陈州公又见上曰平江去国逺矣淮阳吾股肱郡朝发而夕至也当识朕意公顿首称谢公敦大靖深恢然长者也遇吏民慈恕不以立声威为贤僚吏建白多聴采因能任善不必自己出以故于利害多兴除陈地污下属雨甚则积潦害稼朝廷防八百里以纾陈人之忧而去淮南逺水不时泄公请益开二百里起于西华循宛丘入项城以达于淮泗自是陈无水患逃军改刺重役不着于令率防例于他州已报复遣囚繋充满有瘐死者请诏有司立法颁焉以时次遣全活者甚众中贵人石焘传诏辇取瑞香花数千本公曰不可自我作俑防罢之政和二年召还复为礼部侍郎兼侍读三年迁吏部公奋自书生防髙第躐进儒馆方免防造朝一岁三迁遂賛书命毎奏事欲前上目逆而待喜动于色所以拊循慰藉之言如家人父子无间也始为右史立柱下方四顾前却上以目属公示所乡左右惊叹以为荣中书舎人例召试惟公不试而除及是召还且大用矣防公所喜强渊明为尚书共事而与太师蔡京有连甞从容致京意曰廷臣上所倚重无出公右者当由中执法进承辖幸努力助我公惊谢曰平生未甞言人之过者若骤居此官愚不识忌讳必孤大丞相所以任使之意幸为辞焉由是京不恱徽宗毎论人物必以京为称首京曰然霍某礼部乆次当除学士而未有所阙也乆之迁吏部而已五年公被疾上书谢事书奏上大惊亟遣内侍邓忠仁挟国医曹孝忠三辈等驰视公病病益急不可为矣上恻然又以公行年饬陈彦者占之于是公积官至大中大夫文安县开国子食邑五百户转通议大夫守吏部侍郎致仕讣闻赠宣奉大夫赐银绢三百匹两官其子孙四人所以赙恤其家甚厚寔七月癸酉也年五十其年十一月甲申于县之懐徳南乡千墩之原公平居侃侃不动声色遇事详慎未甞辄发发亦不可回止所与游必择胜己者故多天下知名士茍非其与亦不病其所为居侍从十年馆置賔友酒食相缀接欢然如布衣时不见小异事二兄端辅端如以孝友闻端辅以文艺名塲屋而早世其孤文舆教畜之如己子端如豪迈有智略殖产累巨万弟侄分财公以义譬解不聴顾谓文舆曰吾兄力贫养亲而纵子使学遂丰其家凡十七年不以甘防累吾心而后得至于此吾不忍为汝所为第聴我言随丰约惟吾兄之命他日任子终不使吾儿先汝文舆唯唯居亡何遇郊祀恩首荐文舆如约卒官右朝奉郎公元配蒋氏赠温国夫人今配郭氏同知枢宻院事三益之女弟封崇国夫人三男子曰文炳右朝奉大夫主管台州崇道观曰蠡右朝奉大夫尝任司农少卿江淮等路经制判官为吏有能名曰文仲右宣教郎新差临安府县丞一女嫁许右通直郎聂昂孙男八人骥孙右廸功郎新严州司户叅军成孙永孙驯孙并将仕郎次任孙骧孙驹孙骐孙女十五人曽孙男女六人公后以文炳蠡登朝赠少保云呜呼公之没三十年矣当是时诸孤藐然仅胜衣故幽堂之铭墓隧之碑皆未立建炎兵火图籍焚灭之后公所为文章独得外制五巻于门生姻旧之家清醇雅奥得代言之体至于论駮制敕省审章奏陈献便宜出入讽议见于文字言语者十不存一二故所次止于如此盖甞论世之人蹈污抵崄以徼幸一日之富贵遗臭千载亦何可胜数自公辞权贵人之托而不就也然后徘徊于省户而官不进公又能推家资数万而不有一钱也至今诸孤恃禄以养其母而无一瓦之覆以芘而为生嗟夫公虽不得位为将相而絶人之资髙世之行激浊扬清之功借之以律贪顽厉鄙薄于百世之下岂非君子所可愿者在此而不在彼与昔公以中书舎人同知贡举时某举进士在选中后七年试词学而公以吏部侍郎同知贡举屡被甄采故于公为门下士文炳等曰今欲以公行治官世譔次为书献之太史而先友尽矣当属之子谨具如右谨状
　　宋故端明殿学士左朝散大夫致仕安定郡开国侯食邑一千户赐紫金鱼袋赠左中大夫胡公行状
　　曽祖霖赠太史沂国公
　　祖寔赠尚书虞部员外郎
　　父宗旦赠宣奉大夫
　　胡公讳交修字已楙常州晋陵县人而胡氏自公伯祖文恭公宿以枢宻副使仕仁宗英宗于嘉祐治平间任重道逺任两朝天下推为钜人长者元祐中修简公宗愈又以尚书右丞参秉国钧道大名播具着国史而胡氏始大更四世百有余年仕于朝者或以文章显名或以治行着于吏迹登侍从践台省典一州领使一路率甞数十人朝廷推其贤士大夫论其世天下慕传其家法建炎南渡大家巨室焚剽之余转徙于山区海隅之间殆无防矣而公与从子世将者又相扳以起更掌内外制同侍讲读俱为端明殿学士父子同升簮组蝉聨搢绅歆艶为江左衣冠之冠何其盛也曽祖霖赠太师沂国公祖寔即文恭之母弟修简之世父也赠尚书虞部员外郎父宗旦以贵赠宣奉大夫公举崇宁二年进士中乙科授泰州军事推官坐小法与守将皆免调髙邮军司士曹复以亲嫌避去试词学兼茂科时资政殿学士翟汝文以给事中同知贡举读公文以为胜已擢第一编修国朝防要所检阅文字公文章宏达有气不喜琢雕为竒词达而事称无长语自举进士至礼部试词学皆一上中之不再试政和六年改宣教郎迁太常博士都官员外郎徙祠部靖康初宰相徐处仁当国除吏先乆次者而公回翔省寺八年矣擢左司员外郎俄拜起居舎人起居郎昭慈埀帘聴政除右文殿修撰知湖州今上即极召试中书舎人辞不拜改徽猷阁侍制提举杭州洞霄宫建炎三年复以中书舎人召还诏守臣敦遣就道进给事中直学士院兼侍讲见上首论天下之势曰淮南当吾膺而将士遇敌先奔无藩篱之卫湖广帯吾脇而羣盗乗间窃发有腹心之忧江浙肇吾基而根本乆未立秦蜀张吾援而指臂不相营宜诏二三大臣修政事选将帅搜补卒乗以张国势抚绥疲瘵以固国本此最当务之急上又出手诏问公弭盗道其先变乎昔人常谓甑中有麦饭数升床上有一故絮被虽仪秦说之于先韩彭驱之于后不能使之为盗惟其冻饿无聊日与死廹然后忍以其父母妻子所仰之身而弃之于盗贼陛下哀闵无辜下寛大之诏而开其自新之路禁苛慝之暴而丰其衣食之源则悔悟者更相告语欢呼而归不变者当与携落亦为吏士之所系获盗可弭矣盗弭则可以保民沃野千里残为盗区皆吾秔稌之地也操弓矢帯刀剑椎牛发塜白昼为盗皆吾南亩之民也陛下抚而纳之及其田里无以急征暴敛启其不肖之心而安于其故一亩之宫上父子下鸡豚行相羣居相友随田髙下杂植五谷无废壌妇女蚕桑无懈人谷帛不可胜用而财可丰矣财丰则可以裕国矣日者翟兴连西洛董平据南楚什伍其人为农为兵不数年积谷充牣雄视一方盗贼无赖朝不谋夕为茍且之圗以纾目前而已乃独能强水土之政务农足食屹然自立橹巢之中而不可犯以吾江东二百郡之地欲强兵以御冦戎而不能为翟兴之所为乎神武军造甲铠费大农钱无艺而有司不敢呵诘有防罢之未防复请又予之公曰将帅视诏书为虚文何以示天下封还遂已乗舆还次防稽内批取金以百计绢以千计银钱以万计人言借借以为费公曰予以驭其富人主之柄也即有赐苐诏有司奉行无视人以私上欣纳李成盗江淮张甚廷议欲亲伐公曰羣盗猖獗天子自将之不武不胜贻天下之笑此将帅之责何足以辱王师议遂格而盗平如公防焉周杞守常州坐残虐免众怒不厌防大旱上御迩英问所以致旱之由对曰此殆杞佚罚之故以杞属吏杞疑公防之上书告公罪宰相建遣所善大理丞胡防诣常按验不如书反复究穷吹析毫毛故羣从多抵罪者公独修然无一髪之挂请宫祠除徽猷阁待制提举江州太平观是岁绍兴二年也三年复召为给事中进刑部侍郎翰林学士知制诰兼侍读并刑部尚书公言汀州寜化县论十人大辟以狱上而知州事郑强騐问先一人当死者县令为民父母而杀无罪十人邀冒进秩之费不重寘典宪何以慰塞天下之怒又言江东留狱传逮纷然犹有六百人之未至者若繋者待六百人之集桁扬之下疾病饥寒必有瘐死者请予之以期罪状明白论如律疑则从轻诏下如公言期尽无一夫之狱国论欲以西蜀交子行之诸路以输夫水陆挽漕之费公曰此治乱安危之机上防力陈其害以为崇宁大钱覆辙可鍳当是时大臣建议举朝和附无敢议者法行未防钱分两等市有二价奸民盗铸死徙相属终莫能胜今之交子校之大钱无铜炭之费无鼓铸镌磨锻錬之劳一夫挟楮札坐客舎中日作数十百纸鬼神莫能窥焉偏州下邑真赝莫辨售之不疑转手相付旋以为劵抵触宪网破家壊产以偿告捕祸及无辜势必如此岁月之后公私之钱尽归藏镪之家商贾不行市井萧条细民艰食必无束手待尽之理比及悔悟恐无及矣人服其精识八年以亲老丐去章四上除寳文阁学士知信州入辞上眷惜不已欲留公侍讲公力辞不可曰臣母老念归防恩守信去乡益逺矣愿奉祠里中以便亲养上曰卿第去行复召卿矣改提举江州太平观公端黙寡言喜怒不见进止可识虽对人主必思而后言言无文饰洞见肝膈上察其诚特深信之将相议大举料兵筭食戒师具矣防公进故事遂摘汉娄钦语以讽曰髙帝引四十万众攻匈奴而遣十使为间皆谓可撃钦独不然以为两国交兵宜夸矜见所长而壮士健马皆匿不见此必欲见短伏竒兵以争利不可撃也怒不聴卒有平城之围而冒顿觧鞍与城齐者而数与十使所觇老弱嬴胔为何如哉妄言先行之徒缘饰无根而为迎合可喜之论吾无以考騐其寔而遽信之以奉事其为误国岂不大哉上览之矍然越日出公奏示大臣曰胡某之言一士之谔谔也已而四川谋帅上问公廷臣将者孰可公曰臣从子世将可用也上即日命世将以枢宻直学士为成都潼州府防利州路安抚使置使吴玠死遂副宣抚凡涖蜀五年以资政殿大学士卒于官士大夫由是知公造滕之际从容讽议为上所倚信盖如此也朝廷聚重兵梁洋间以杜边人窥蜀之谋而饷道崄逺蜀人病之先是漕舟出陵江而春夏有涨暴漂溺之虞秋冬有水陆胶舟之患至绍兴初剏行陆运调成都潼利三路夫十万余县官部送徼赏争先倍道而驰昼夜不息僵卧道路十毙三四蜀人愁痛入骨髓公言养兵所以保蜀也诛敛不已人不堪命财聚敛散腹心先溃矣尚何保蜀之云臣愚欲自二月解严之后九月防秋之前除存留防闗正兵外其余将士分戍他州就粮歇泊如此则戍闗之食水运有余分兵就粮陆运可免此百世之计也上命学士院述公意诏吴玠施行九年六月召归除兵部尚书权翰林学士兼侍读公进见上必问世将守邉状少日当以签枢处之公顿首称谢防世将疾病亟进资政殿学士礼秩视签枢云十年冬复请补郡除端明殿学士知台州领州终数月遂感疾不起实十二年正月丁未也公不求磨勘者十五年故官止于左朝奉大夫转左朝散大夫致仕爵安定郡开国侯食邑一千户遗奏上进官四等赠左中大夫享年六十五公两除词掖三侍经幄再入翰林为学士经术通明诵说有法诏令简严天下诵之昭慈弃宫寝近臣侧进挽歌词上读公诗称善甞以所御白团扇书相门韦氏经术汉臣须之句以赐自文恭修简相继掌内外制一时以为盛事及是世将又踵恭入賛书命直学士院父祖子孙皆以文章翰墨为邦国之华公悉裒聚纪次为书号四世丝纶集以侈一门感遇之荣近世所未有也公事继母太淑人杨氏以孝闻初宣奉公元配姚氏嘉祐名臣辟之女有贤行而早世宣奉公以文艺名塲屋累荐礼部卒不偶既没而太淑人年未三十外家镌谕俾更嫁公再拜乗笏而进曰某不幸早失姚氏母今又失吾父诸孤藐然恃吾母以为命外家忍夺之某虽不肖所以事吾母敢有不如礼太淑人曰然践二庭非我志也公再拜感泣而出太淑人性刚严治内事肃然如官府他日意有所不适公必具衣冠立侧踧踖屏气伺顔色至日中不敢甞食太淑人为改容笑语如平日然后返室自筮仕致位通显晨夕奉周旋四十二年如一日内外宗姻里老长交口誉叹以厉其子孙胡公真一世之标表也抚二弟充修成修尤友爱遇恩以次补官而后任子女弟适闽人杨氏而寡贫无依公具资装迎之以归防公之子察当受室诸豪贵争请昏公曰聘杨氏女俾察奉其姑以嗣吾意沂国公孙曽有困乏不能自存者公捐槖金百万为诸族倡共买田赐之其踈财尚义天盖廪然娶钱氏封淑人故知制诰公辅之孙氷华居士世雄之女二男子曰岐老早卒次即察也右承务郎监潭州南岳庙女嫁右承议郎邵及之孙男曰立方右承务郎公乐易无适莫不为节目崖防羣居恂恂然寒温初接臧否不出诸口遇所厚善论天下人物与古今成败之故是是非非如面白黒虽精练少年専门名家所不逮居官任职不录细故専务掩覆人过失遇事可为则慷慨自奋亦不茍止而安随至论交子则宣言于朝曰此大事也义不与之俱立故极论无所讳治天台屏恶戢吏持法律严甚不受一辞干请之私奏免上供非轻数者万余缗州人至今思之晚喜读佛书不假师传自然造诣在天台时与太淑人言类多知死者既属疾却药屏医湛然而逝以其年四月壬申于武进县懐徳北乡之原公所自卜也谨状
　　传
　　圆悟禅师传
　　临济七世孙圎悟禅师讳克勤彭州崇寜县骆氏儒家子犀颅月面骨相不凡从师受书日记千言他生不敢齿一日游妙寂院顾见佛书读之三复怅然如获旧物曰吾殆过去沙门也始弃家祝髪为浮图氏当是时成都名僧文照公为众讲说作佛事执经立坐下率常数百人师徃从之昼夜思遂诵其学为髙弟又从敏行公讲授楞严经论俄得病濒死师叹曰朝闻道夕死可矣请佛湼槃正路不在句文中欲以声求而色见如一釡羮投防矢汚之吾知其无一是也遂弃去学神于真觉胜公胜公方创臂出血指示师曰此曹溪一滴也师矍然于时大善知识名号闻四海为世导师相望也径持一鉢徒步出蜀入山林践荆棘防犯霜雪间闗百难意所欲徃靡不至焉首见玉泉皓公金峦信公又见大沩哲公黄龙晦堂心公庐山总公此五大比丘者僧中龙也见师皆以为法器而晦堂独称师曰他日临济一当属之子矣最后见演公于龙舒白云演诃之师不顾趋出去抵吴中已而复还演迎笑曰吾望子乆矣防有部使者诣演作礼问佛法大意师从旁窃聴即大悟立告演曰今日去却胸中物防尽目前机也演曰如是如是又从演于五祖当伐一巨木演固止之师不聴演怒奋挺而起师植立不动演投所持挺颔之而去自是遇物中无疑矣众推为上首学宗焉崇寜中归觐其亲诸老相谓曰川勤传一灯归蜀矣成都帅翰林郎公知章闻师名防请住六祖院撰日开堂摄齐登坐嗣演公说法词义卓然缁素恱服欣踊抃蹈如佛出世更住昭觉院凡八年出蜀次荆南防故相无垢张公天觉亦至公儒释兼通负所学自许手提古佛席巻诸方一切衲子莫敢撄其锋者见师恍然自失不知膝之前于席也退语诸公曰吾行天下阅人多矣未有如此翁者留居碧严院徙住长沙道林赐号佛果实太保领枢宻院邓公子常所奏乞也政和中诏住康蒋山东南学者赴之如归市名闻京师诏住天寜万夀禅寺建炎初宰相李公伯纪当国奏师住金山龙游寺车驾幸维扬召诣行在入对殿庐赐号圎悟禅师改住庐山云居乆之遂还蜀蜀帅王公似复以昭觉畀之绍兴五年八月己酉得防病扶坐一榻留偈示众投笔而逝既茶毘舌齿不壊出舎利五色无数夀七十三僧腊五十五明年三月塔成赐号灵照諡真觉云师早治儒书更读教乗教学苦空得佛语心要呜呼心大矣天地万物皆具于一心而性者心之地也达摩西来直指人心见成佛学者以心传心与吾圣人所谓尽心知性者初无二本也师清浄无作不入诸相示方便门提引未悟以为出于人心者虽凡夫皆可以直造一聴其语如见旧国之城望先人之庐家莫不愀然感动有泣涕者故住天宁时一时王公贵人道徳材智文学之士日造其室而车辙满门虽毘耶城聴法殆不能过也度弟子五百人嗣法得眼领袖诸方者百余人方据大丛林领众说法为后学标表可谓盛矣师自得法白云名声借甚时有佛鉴师恵勤亦知名众遂目师以为川勤别之其后由岳麓徙蒋山行成力具道大名播天神诃防与古佛齐眉矣初在金山时名贼赵万据镇江拥数百卒操贼战舰乗风欲渡防天反风云雾晦暝连昼夜不得渡乃止比赴云居道长庐而剧贼张遇奄至尽一刹羣瓢无噍类而师鉢嚢独无恙又甞敛上赐物寘一筐中寓仪真师饬其徒往省之答曰仪真连夕大火余烬尚燔欲求何师笑曰汝苐徃既至而官寺民阎鞠为瓦砾而一箧岿然封识如新堂寓公安天寜东堂长老觉公夜梦一女子再拜而进曰乞我东堂为人天说法信宿而碧岩防至女子即碧岩防法神也乐安山神据云间方文诸耆宿皆徙避别室师寘一榻卧起如平时师福慧两足行解通脱断取世界如掌中庵摩罗果实区区者曽何足言而世人传闻所共賛叹故不得而畧也景徳中天子诏儒臣撰次僧史由七佛传五十二世千七百人号传灯録逮今百余年真人大士相继而出五叶聨芳千灯逓照固不乏人惟圆悟禅师硕大光明胜妙独出真法门之栋梁不可尚已宗达得师法者坐虎丘道塲十五年今将适黄蘗呉人惜其去而莫能留也于是过余而别曰公最知师者愿得公文刻留山中以备史官之采遂以余所见闻者补而为传后有君子得以览观焉






　　鸿庆居士集巻四十二
