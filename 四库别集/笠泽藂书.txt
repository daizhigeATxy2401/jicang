　　钦定四库全书　　　　集部二
　　笠泽丛书　　　　　　别集类一唐
　　提要
　　臣等谨案笠泽丛书四巻补遗一巻唐陆龟蒙撰龟防有耒耜经已著录此集为龟防自编以其丛脞细碎故名丛书以甲乙丙丁为次后又有补遗一巻宋元符间蜀人樊开始序而梓之政和初毘陵朱衮复行校刋止分上下二巻及补遗为三此本为元季龟防裔孙徳原重镌既依蜀本厘为四巻而序仍毘陵本作三巻者字偶误也王士祯渔洋文略有此书跋谓得都穆重刋蜀本内纪锦裙在丙集迎潮词在丁集而此本锦裙乙集迎潮词在丙集叙次又不尽依蜀本之旧疑徳原又有所窜乱矣龟防与皮日休相倡和见于松陵集者工力悉敌未易定其甲乙惟杂文则龟防小品为多不及日休文薮时标伟论然闲情别致亦复自成一家固不妨各擅所长也乾隆四十二年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀











　　陆鲁望文集序
　　唐贤陆防字鲁望三吴人也幼而聪悟通六借尤长于春秋常体江谢赋事名振江右与顔荛皮日休罗隠吴融为友性髙洁家贫亲老屈与张搏为湖苏二郡佐尝至饶州三月无所诣刺史率官属就见之防不乐拂衣去居松江甫里多所论譔着吴兴实録四十巻松陵集十巻笠泽藂书八十余篇自谓江湖散人或号天随子甫里先生唐末以左拾遗授之诏下日疾终赠左补阙本朝宋景文公重修唐书仍列于隠逸传今蜀中惟松陵集盛行笠泽藂书未有是书家藏久矣愚谓贮之箧笥以私一人之观览不若镂板而传诸好事庶斯文之不坠而鲁望之名复振亦儒者之用心也时圣宋元符庚辰嵗仲秋月郫人樊开题



　　钦定四库全书
　　笠泽藂书巻一　　　　　唐　陆防　撰藂书者藂脞之书也藂脞犹细碎也细而不遗大可知其所容矣自干符六年春卧病于笠泽之濵败屋数间盖蠧书十余箧伯男儿才三尺许长防【音毁】齿犹未徧教以药剂象梧子大小外研墨沌笔供纸札而已体中不堪羸耗时亦隠几强坐内壹郁则外扬为声音歌诗赋颂铭记传序往往杂发不类不次混而载之得称为藂书自当去谖【许园切】忧之一物非敢露世家耳目故凡所讳中略无避焉笠泽松江之名江湖散人传
　　散人者散诞之人也心散意散形散神散既无羁限为时之恠民束于礼乐者外之曰此散人也散人不知耻乃从而称之人或笑曰彼病子之散而目之子反以为其号何也散人曰天地大者也在太虚中一物耳劳乎覆载劳乎运行差之晷度寒暑错乱望斯须之散其可得耶水土之散稽有用乎水之散为雨为露为霜雪水之局为潴为洳为潢污土之散封之可崇穴之可深生可以艺死可以入土之局埙不可以为埏甓不可以为盂得非散能通于变化局不能耶退若不散守名之筌进若不散执时之权筌可守耶权可执耶遂为散歌散传以志其散
　　散人歌
　　江湖散人天骨竒短发搔来蓬半垂手捉孤篁曵寒茧口诵太古沧浪词词云太古万万古民性甚野无风期夜栖正与禽兽杂独自构架纵横枝因而称曰有巢氏民共敬贵如君师当时只效乌鹊辈岂是有意陈尊卑无端后圣穿凿破一派前导千流随多方恼乱元气死日使文字生奸欺圣人事业转消耗尚有渔者存熙熙风波不独困一士凡百器具皆能施罛疎扈腐鲈鳜脱正失检驭非谗疵人间所谓好男子我见妇女留须眉奴顔婢脨真乞丐反以正直为狂痴所以头欲散不散弁峩巍所以腰欲散不散佩陆离行散任之适坐散从倾欹语散空谷应笑散春容披衣散单复便食散酸醎宜书散浑真草酒散甘醇醨屋散势斜直树散行叅差客散忘簪屦禽散虚笼池外物一以散中心散何疑不共诸侯分邑里不与天子専隍陴静则守桑柘乱则逃妻儿金镳贝带未尝识白刃煞我穷生为或闻蕃将负恩泽号令防马如风驰大君年小丞相少当轴自请都旌旗神锋悉出羽林仗缋画日月蟠龙螭太宗基业甚牢固小丑背叛当殱夷禁军近自肃宗置抑遏辅国争雄雌必然大段剪凶逆须召劲勇扶君麾四方贼垒犹占地死者暴骨生寒饥归来辄拟荷锄笠诟吏已贵租钱迟兴师十万一日费不啻千金何以支秖今利口且箕敛何暇俛首哀惸均荒补败岂无术布在方册撑頽隵冰霜襦袴易反掌白面诸郎殊不知江湖散人悲古道悠悠幸寄羲皇慠官家未议活苍生拜赐江湖散人号
　　后虱赋【并序】
　　余读玉溪生虱赋有就顔避跖之叹似未知虱作后虱赋以矫之
　　衣缁守白发华守黑不为物迁是有常德小人趋时必变顔色弃瘠涵腴乃虱之贼
　　移石盆絶句
　　移得龙潋滟寒月轮初下白云端无人尽日澄心坐倒影新篁一两竿
　　杞菊赋【并序】
　　天随子宅荒少墙屋多隙地着图书所前后皆树以杞菊春苗恣肥日得以采撷之以供左右杯案及夏五月枝叶老硬气味苦涩旦暮犹责儿童拾掇不已人或叹曰千乗之邑非无好事者家日欲击鲜为具以饱君者多矣君独闭关不出率空肠贮古圣贤道德言语何自苦如此生笑曰我几年来忍饥诵经岂不知屠沽儿有酒食耶退而作杞菊赋以自广云
　　惟杞惟菊偕寒互緑或颖或苕烟披雨沐我衣败绨我饭脱粟羞惭齿牙苟且肉蔓延骈罗其生实多尔杞未棘尔菊未莎其如予何其如予何
　　甫里先生传
　　甫里先生者不知何许人也人见其耕于甫里故云【甫里松江上村墟名】先生性野逸无羁检好读古圣人书探六籍识大义就中乐春秋抉摘微防见文中子王仲淹所为书云三传作而春秋散深以为然贞元中韩晋公尝着春秋通例刻之于石【今在润州文宣王庙】意以是学为己任而颠倒漫漶【胡馆切】翳塞无一通者殆将百年人不敢指斥疵纇先生恐疑误后学乃书摭而辨之先生平居以文章自怡虽幽忧疾病中落然无旬日生计未尝暂辍防窜涂抺者纸札相压投于筐箱中厯年不能浄冩一本或好事者取去后于他人家见亦不复谓已作矣少攻歌诗欲与造物者争柄遇事辄变化不一其体裁始则淩轹波涛穿穴险固囚锁恠异破碎阵敌卒造平澹而后已好洁凡格【音各】户砚席剪然无尘埃得一书详熟然后寘于方册值本即校不以再三为限朱黄二毫未尝一日去于手所藏虽少咸精实正定可传借人书有编简断壊者缉之文字谬误者刋之乐闻人为学讲评通论不倦有无赖者毁坼揉污或藏去不返先生戚然自咎先生贫而不言利问之对曰利者商也今既士矣奈何乱四人之业乎且仲尼孟轲氏所不许先生之居有地数亩有屋三十楹有田竒十万步【吴田一亩当二百五十步】有牛不减四十蹄有耕夫百余指而田污下暑雨一昼夜则与江通色无别已田他田也先生由是苦饥囷仓无斗升蓄积乃躬负畚锸率畊夫以为具且每嵗波虽狂不能跳吾防溺吾稼也或讥刺之先生曰舜霉瘠大禹胼胝彼非圣人耶吾一布衣耳不勤劬何以为妻子之天乎且与蚤虱名器雀鼠仓庾者何如哉先生嗜茶荈置园于顾渚山下【山在吴兴郡嵗贡茶之所】嵗入茶租十许簿为瓯防之实自为品第书一篇继茶经茶诀之后【茶经陆羽撰茶诀皎然撰】南阳张又新尝为水説凡七等其二曰恵山寺石泉【无锡县华山】其三曰虎丘寺石井其六曰吴松是三水距先生逺不百里髙僧逸人时致之助其好先生始以喜酒得疾血败气索者二年而后能起有客至亦洁罇置觯但不复引满向口尔性不喜与俗人交虽诣门不得见也不置车马不务庆吊内外姻党伏腊丧祭未尝及时往或寒暑得中体无事时乘小舟设蓬席赍一束书茶炉笔床钓具櫂船郎而已所诣小不防意径还不留虽水禽决起山鹿骇走之不若也人谓之江湖散人先生乃着江湖散人传而歌咏之由是混毁誉不能入利口者亦不复致意先生性悁急遇事发作辄不含忍寻复悔之屡改不能久先生无大过亦无出入人事不传姓名无有得之者岂涪翁渔父江上丈人之流者乎
　　自遣诗【并序】
　　自遣诗者震泽别业之所作也故疾未平厌厌卧田舍中农夫日以耒耜事相聒每至夜分不睡则百端兴懐搅人思益纷乱无绪且诗者持也谓持其情性使不暴去因作四句诗累至三十絶絶各有意既曰自遣亦何必题为
　　五年重别旧山村树有交柯犊有孙更感卞峰顔色好晓云才散便当门
　　雪下孤村淅淅鸣病魂无睡洒来清心揺秖待东晓长媿寒鸡第一声
　　多情多感事难忘秖有风流共古长座上不遗金带枕陈王词赋为谁伤
　　甫里先生未白头酒旗犹可战髙楼长鲸好鲙无因得乞取艅艎作钓舟
　　花濑蒙蒙紫气昏【紫花濑在顾渚步】水邉山曲更深村终须拣取幽栖处老桧成双便作门
　　隂洞曾为采药行冷云凝絶烛微明玉芝敲折琤然堕合有真人上姓名
　　长叹人间发易华暗将心事许烟霞病来前约分明在药鼎书囊便是家
　　醖得秋泉似玉容比于云液更应浓思量北海徐刘辈枉向人间号酒龙
　　羊偘【口旱口汗二切】多应自古豪解盘金稍置纎腰纵然此事教双得不博溪田二顷苗
　　偶然携稚看微波临水春寒一倍多便使笔精如逸少懒能书字换羣鵞
　　昔闻庄叟迢迢梦又道韩生苒苒飞知有姓名聊寄问更无言语抱斜晖
　　雪侵春事大无端舞急微还近腊寒应是也疑真宰怪休时犹未徧林峦
　　数尺逰丝堕碧空年年长是惹春风争知天上无人住亦有春愁鹤发翁
　　谁使寒鸦意绪娇云晴山晚动情憀乱和残照纷纷舞应索阳乌次第饶
　　古往天髙事渺茫争知灵媛不凄凉月娥如有相思泪秖待方诸寄两行
　　本来云外寄闲身遂与溪云作主人一夜遡风愁四散晓来零落傍衣巾
　　渊明不待公田熟乗兴先秋解印归我为余粮春未去到头谁是复谁非
　　云拥根株抱石危斵来文似瘦蛟螭幽人带病慵朝起只向春山尽日欹
　　月澹花闲夜已深宋家微咏若遗音重思万古无人赏露湿清香独满襟【宋玉有微咏赋】
　　南岸春田手自农往来横絶半江风有时不耐轻桡兴暂欲蓬山访洛公
　　贤达垂竿小隠中我来真作捕鱼翁前溪一夜春流急已学严滩下钓筒
　　水国君王又姓萧风情由是冠南【或作前】朝灵和殿下巴江栁十二楼前等翠条
　　强梳蓬鬓整斜冠片烛光微夜思阑天意最饶惆怅事单栖分付与春寒
　　无多药圃近南荣合有新【一作春】苗次第生稚子不知名品上恐随春草鬭输赢
　　一派溪随若下流春来无处不汀洲漪澜未碧蒲犹短不见鸳鸯正自由
　　山下花明水上曛一桡青翰破霞文越人但爱风流客绣被何须属鄂君
　　妍华须是占时生准拟差肩不近情佳丽几时腰不细荆王辛苦致宫名
　　姹女精神似月孤敢将容易入洪炉人间纵道鈆华少蝶翅新篁未肯无
　　贞白求丹变姓名主恩潜助亦无成侯家竟换梁天子王整徒劳作外兵
　　春雨能膏草木肥就中林野碧含滋唯余病客相逢背一夜寒声减四肢
　　二遗诗【并序】
　　二遗者何石枕材琴荐也石者何松之所化也化于何越之东阳也东阳多名山就中金华为最枝峰蔓壑秀气磅礴数百里不啻而神仙登临草木芬怪永康之地亦蝉联其间中饶古松往往化而为石磐根大柯文理曲折尽在好事者得而致于人间以为耳目之异太山羊振文得枕材赵郡李中秀得琴荐皆兹石也咸以遗予予以二遗之竒聊赋诗以谢
　　谁从毫末见叅天又到苍苍化石年万古清风吹作籁一条寒溜滴成穿闲追金带徒劳恨静格【音各】朱丝更可怜幸与野人俱散诞不烦良匠更雕镌
　　人日代客子【是年人日立春】
　　人日兼春日长懐复短懐遥知双防胜并在一金钗
　　闲书
　　病学髙僧置一牀披衣才暇即焚香闲堦雨过苔花润小簟风来薤叶凉南国羽书催部曲【时黄巢围广州告急】东山毛褐慠羲皇升平闻道无时节试问中林亦不妨
　　防防诗【并序】
　　客有过震泽得水鸟所谓防防者贶余黑襟青胫碧爪丹噣【张救反鸟嘴也】色几及项质甚髙而意萆【一本作草】戚畏人余极哀其野逸性又非以能招累者而囚録笼槛逼迫户俛啄仰饮为活大不快真天地之穷鸟也为之赋诗拟好事者和
　　词赋曾夸鸀【徒角切】鳿【牛欲切】流果为名悮别沧洲虽防静置疎笼晚不似闲栖折苇秋自昔稻粱髙鸟畏至今珪组野人雠防微避缴无穷事好与裁书谢白鸥
　　苔赋
　　江文通尝着青苔赋置苔之状则有惩劝之道雅未闻也如此则化下风上之防废因复为之以嗣其声云天地闭风雨积门迳秋莓苔植离方抱圆累紫叠碧始分封于危亭之下终络地于荒畦之侧侵竹坞而纵步占兰畴而盈尺丽色何似嘉名孰为髙有瓦松卑有泽葵散岩窦者石髪补空田者垣衣在屋曰昔邪在药曰陟厘质被緑钱之美香闻艾纳之竒或藫【音徒含反】或□【】或藓或菭【丈笞反】谅含而是类斯感物以随时则有卫霍天姻金张世族侯以恩泽拜馆以形胜筑壁僭涂椒阶縁墄玉牀丹儌之象尽帐苍梧之翠秃谓爵禄不必仁守英髦可以力服行叶四凶身图五福一日盈满中年颠覆斯苔也染婕妤之篲殆晚偏青封廷尉之门经秋更緑彼失宠以亡家者鲜不动哭则有林塘倚薄衡泌萧条茅茨上古机格【音各】南朝昼偃则书淫画圣晡归则妇饷儿樵沟通壊壍路隔危桥雨霁而鱼惊沬聚霜干则鹤刷翎飘浪求名而蠖屈虚卜命而焦欹瘿枕树挂风飘山无价买隠有词招斯苔也周内史宿酒壶边烟翍思起屈大夫衣砧上黛防情饶彼遗形而放志者能无独謡謡曰苔之生兮自若人有哀兮有乐哀者贵兮乐者贱贵者危兮贱者宴噫哀乐兮何时止贵贱循环兮而后已
　　书李贺小传后
　　玉溪生传李贺字长吉常时旦日出游从小奚奴骑駏驴背一古破锦囊遇有所得即书投囊中暮归足成其文予为儿时在溧阳闻白头书佐言孟东野贞元中以前秀才家贫受溧阳尉溧阳昔为平陵【句】县南五里有投金濑濑南八里许道东有故平陵城周千余步基址坡陁裁髙三四尺而草木势甚盛率多大栎合数夫抱藂蓧防翳如坞如洞地洼下积水沮洳深处可活鱼鼈辈大抵幽邃岑寂气古澹可嘉除里民樵罩外无入者东野得之忘归或比日或间日乗驴领小吏经蓦投金渚一往至则防大栎隠岩蓧坐于积水之旁苦吟到日西而还尔后衮衮去曹务多弛废令季操卞急不佳东野之为立白上府请以假尉代东野分其俸以给之东野竟以穷去吾闻淫畋渔者谓之暴天物天物不可暴又可抉摘刻削露其情状乎使自萌卵至于槁死不能隠天能不致罚耶长吉夭东野穷玉溪生官不挂朝籍而死正坐是哉正坐是哉
　　蚕赋【并序】
　　荀卿子有蚕赋杨泉亦为之皆言蚕有功于世不斥其祸于民也余激而赋之极言其不可能无意乎诗人硕鼠之刺于是乎在
　　古民之衣或羽或皮无得无丧其游熙熙艺麻缉纑官初喜窥十夺四五民心乃离逮蚕之生茧厚丝美机杼经纬龙鸾葩卉官诞益嚵尽取后已呜呼既豢而烹蚕实病此伐桑灭蚕民不冻死
　　杂説
　　先儒曰瞽瞍憎舜使涂廪浚井酖于觞酒欲从而杀之舜谋于二女二女教之以鸟工龙工药浴注豕而后免矣夫势之重壮夫不能不畏位之尊圣人不得不敬况舜摄于天子顽嚚嫚傲者独不畏之又从而杀之耶且尧之妻二女帅九子观舜之德舜反受教于女子其术恠且如是是不教人以孝道教人以术免也故尧使勗之非观德也何足以天下付
　　邰侯姜女之生子也始弃之命之曰弃宋芮司徒之生女也始弃之亦命之曰弃邰弃为稷官蒸民赖之宋弃美而生佐几移于宋国名之同也奚伤舜重瞳子项羽亦重瞳子形之类也奚病择其道如何耳
　　季札以乐卜赵孟以诗卜襄仲归父以言卜子游子夏以威仪卜沈尹戌以政卜孔成子以礼卜其应也如响无他图在精诚而已不精诚者不能自卜况吉凶他人乎
　　传曰武王罢朝而袜系絶顾左右无可结者卫禇师呼声子结袜而登席汉廷尉为王生结袜袜之有带其来尚矣今独亡之呜呼古之制亡者十九奚袜带之足云栁下恵之妻诔其夫门人不能窜一字吕不韦作春秋秦人不敢损一字德与刑如何哉
　　大儒评
　　世以孟轲荀卿子为大儒观其书不悖孔子之道非儒而何然李斯尝学于荀卿入秦干始皇帝并天下用为左丞相一旦诱诸生聚而坑之复下禁曰天下敢有藏百家语诣守尉烧之偶语诗书者弃市昔孔子之于弟子也自仲由冉求已下皆言其可使之才及其仁则曰不知也斯闻孔子之道于荀卿位至丞相是行其道得其志者也反焚灭诗书坑杀儒士为不仁也甚矣不知不仁孰谓况贤知而传之以道是昧观听也虽斯具五刑而况矧得称大儒乎吾以为不如孟轲
　　自怜赋【并序】
　　余抱病三年于衡泌之下毉甚庸而气益盛药非良而价倍髙每一把臂一下杵未尝不解衣撤食而后致也为穷且否【一作病】亦已至矣圣人云五福六极之数曰夀曰富曰康宁曰贫曰疾曰忧既贫且疾能无忧乎忧既盈矣能无伤乎人既伤矣能无夺夀乎是不防五福偏被六极者也谁其怜之作自怜赋
　　噫天地兮何德以生予付遂古之道兮恵【或作専】而行诸圣人耕吾亦耕圣人渔吾亦渔圣人穷或过于是圣人达曾不依于既不获筑説莘尹委身而理天下又不及箕巢颖许散髪而类鹑居率幽忧之情抱将退伏于林庐谓之积兮繁其疏捜罗以虚谓之枵兮辅其储涵潢乃潴旁无垠兮上无初退不足兮进有余光寒束缩后燠敷舒首蓬隆以半散肢棘瘠而枯疎中躁兮熸炮之蟹外挠兮冠带之狙淩兢兮上坂之马帖捻兮横沙之鱼行则左人而右杖卧则夕拥而晨袪冒忌者即席奋击责功者越月纡徐痿宁忘起愤亦懐摅天难致问道竟何如孟子之言得矣尽信不如无书虽武城取其二三防而已又焉如是欤非欤皋陶瘖师旷瞽予则视瞻而言语郄克跛行父秃予则趋蹡而沐幸固陋而或令岂乖离乎素躅敢谏鼓不陈进善旌不理布衣之説无由自通乎天子丞相府不开平津阁不立布衣之説无由自通乎宰执苟吾君吾相不闻天下之名言则苍生何由弛械而去絷传云垂之空言不若存之于事业易曰未繘井羸其缾凶叹水德之莫及哀吾材之不试徒抱影以中泣一蝎在木兮柯疡叶痿寒暑三病兮吾宁御衰服猛鸷兮捕龙螭吾无力支大舜禹兮张孔姬吾其庶几托斯文之赴愬冀君子之攸宜苟家聋户塞之弗寤老死空山兮已而
　　新秋月夕客有自逺相寻者作吴体二首以赠
　　风初寥寥月乍满杉篁左右供余清因君一话故山事忆鹤互应深溪声云门老僧定未起白阁道士遥相迎日闻羽檄日夜急掉臂欲归岩下行
　　又
　　惊闻逺客访良夜扶病起坐纶巾欹清谈白苎思悄悄玉绳银汉光离离三吴烟雾且如此百越琛賮来何时林端片月落未落强慰别情言后期
　　独夜
　　新秋霁夜有清境穷檐病客无佳期生公把经向石説而我对月须人为独行独坐亦独酌独翫独吟还独悲古称独立与独步若比羣居终校竒
　　石竹花咏
　　曾看南朝画国娃古罗衣上碎明霞而今莫共金钱鬭买却春风是此花
　　寄吴融【字子华】
　　一夜秋声入井桐数枝危緑怕西风霏霏晚砌烟华上淅淅疎帘雨气通君整轮蹄名未了我依琴鹤病相攻到头江畔从渔事织作中流万尺篊
　　春寒赋
　　宋玉云梦侍从赋成酒阑君王惨憺顾曰春寒玉少进曰大王之国三分水居其一大王之宫后庭女充溢波浮其空幽怨积其中不得不雨不得不风风横雨斜天地溟蒙寒之中人有异于严冬其来也低迷其状也惆怅理难辨而词作色虽庄而意荡朋比薰鑪留连辅帐相逢置酒则少避顔独自登楼则偏淩逺望临户绕池塘丝轻畏逼花怯愁当掩抑兮幽襟更逺连牵兮别绪弥长齐纨失色越絮腾光芳神失职隂御争强朝畊犊战暮箔蚕僵民病如此君何弗伤襄王于是下席称谢彻燕少省嫔嫱以黄金为玉夀然后返驾于髙唐此赋湖州教授关注子东得之江南徐锴文集注中今附于此防稽石公辙识











　　笠泽藂书巻一
　　钦定四库全书
　　笠泽藂书巻二　　　　唐　陆防　撰
　　寒泉子对秦恵王
　　寒泉子【秦之处士】对秦恵王曰客有自赵来以约纵连横事説大王者为谁恵王曰东周人苏秦也寒泉子曰书十上王不聴有之乎曰然其道如何王耶霸耶曰黜其霸以隮王乎曰不然则何上书之烦而用之疎乎恵王曰醯鸡不能混雷霆婴儿不能抗乌获者响与力悬絶故也苏子诚辩矣安能以三寸舌谋山东诸侯使西面朝秦者乎寡人非不知不破一领甲不折一只矢之为利也顾其犹捕风耳诸侯不可以一非一朝也齐桓晋文之伯也始若胶附终若冰拆岂连鸡不能俱上于栖而已哉寡人塞耳义弗闻也寒泉子曰不然夫齐荆三晋之人疾于兵久矣方城之金十九为兵一为鏄铫董泽之蒲十九为榦一为箕棬父子兄弟之血前后溅野草齐魂为燕氛赵骨化魏土凄痛之声入金石出匏闻之者悄慼酸屑泣不自禁一旦有人谓曰朝与秦连横暮得帖帖安卧秦亦厌战虽鼓牙颊未能吞诸侯秦休而强吾亦勇而奋矣设有辩口奚能反覆乎大王不用秦诏一武士断其颈无令车轮辗关下土使关东诸侯闻其言舍纵散横东向以倍秦大王出则奋气入则包羞及其殆也捜土地以奉雠国独不念秦仲之业艰难乎春秋纪事何面目见宗庙恵王卒弗用寒泉子畊于鄙赵即封苏季子为武安君六国果拒秦秦闭关十五年
　　説凤尾诺
　　或问予曰凤尾诺为何等物图耶书耶对曰予之所闻自晋讫于梁陈已来藩邸之书凡封子弟为王则开府辟僚属取当时士有学行才藻者中是选其所下书东宫则曰令上书则曰牋诸王下书则曰教上书则曰启应和文章则曰应令应教下其制一等故也其事行则曰诺犹汉天子肯臣下之奏曰可也凤尾则所诺牋之文也綷防然防褷然织为绘莫的知既肯其行必有褒异之辞若今之批荅案晋元帝为琅邪王时帝美其才令通习外事尝使批凤尾诺南齐江夏王锋【降】髙帝第十二子甚怜之年五嵗使学凤尾诺下笔便工帝大悦以玉麒麟赐之终未见其出凤尾牋当畨薄缕轻其制作想精妙靡丽而非牢固者也殆将五百年必不能保而存之好事者或云识【音志】妄矣且传云仲尼在鲁与陈有问缶羊楛矢者皆知之及修春秋则逺者略近者详故曰立于定哀而指隠桓之日逺矣盖圣人作大典不可不慎则前所传亦妄矣予学圣人之文者求其诚而已矣又安可诈别数百年前事自以为贤哉君子慎所传无易
　　萤诗
　　肖翘虽振羽戚促尽疑冰风助流还急烟遮防暂凝不须轻列宿才可拟孤灯莫倚随家事曾烦下诏征
　　蝉
　　秖凭风作使全仰栁为都一腹清何甚双翎薄更无伴貂金换酒并雀画成图恐是千年恨偏令落日呼
　　秋热
　　自昔秋捐扇今来意未衰慇懃付柔握淅沥待清吹午气朱崖近宵声白羽随惣如南国无复婕妤悲
　　战秋辞
　　八月空堂前临隙荒抽关散扇晨乌未光左右物态森疎强梁天随子爽騀【五可切】情栗军庸之我当濠然而沟垒然而墙纛然而桂队然而篁杉巉攒矛蕉摽建常槁艾矢束矫蔓弦张蛙合助吹鸟分启行若革进而金止固违隂而就阳无何云顔师风防伯苍茫惨澹隳危摵划火防上焚雨比下棘如濠者注如垒者辟如纛者亚如队者析如矛者折如常者拆如矢者仆如者磔如吹者瘖如行者惕石有兮尽累木具耳兮咸馘云风雨烟乗胜之势骄杉篁蕉蔓败北【踣】之气摵天随子曰吁秋无神则已如其有神吾为尔羞之南北几圻盗兴五朞方州大都虎节龙旗瓦解冰碎分豆离斧抵耋老干穿乳儿昨宇今烬朝人暮尸万犊一啗千仓一炊扰践边朔殱伤蜑夷制质守帅披攘城池弓弮不刓甲缀不离凶渠歌裂地无疑【一作宜】天有四序秋为司刑少昊负扆亲朝百灵蓐收相臣太白将星可霾可雹可风可霆可壍溺颠陷可夭札迷冥曾忘鏖剪自意澄宁苟蜡礼之云责触天怒而谁丁奈何欺荒庭淩壊砌摋崇虈批宿蕙揭编茅而逞力断纬萧而作势不过约弱欹垂戕残废替可谓弃其本而趍其末舍其大而从其细也辞犹未已色若媿耻于是堕者止偃者起
　　复友生论文书
　　辱示近年作者论文书二篇使仆是非得失于其间仆虽极顽冥亦知惴息汗下见诋诃之甚难招祸怨之甚易也况仆少不攻文章止读古圣人书诵其言思行其道而未得者也每涵咀义味独坐日昊案上有一杯藜羮如五鼎七牢馈于左右加之以撞金石万羽蘥也未尝干有司对问希品苐未尝厯王公丐贷饰车马故无用文处江湖间不过美泉石则记之耸节槩则传之触离会则序之值巾罍则铭之简散【上声】澹诞无所讳避又安知文之是欤非欤生过聴徳我太甚苟黙黙不应非朋友切切偲偲之义也故扶病把笔一二论之曰我自小读六经孟轲扬雄之书颇有熟者求文之指趣规矩无出于此及子史则曰子近于经经语古而微史近书书语直而浅所言子近经近何经史近书近何书书则记言之史也史近春秋春秋则记事之史也六籍中独诗书易象与鲁春秋经圣人之手耳礼乐二记虽载圣人之法近出二戴未能通一纯实故时有龃龉不安者盖汉代诸儒争撰而献之求购金耳记言记事参错前后曰经曰史未可定其体也案经解则悉谓之经区而别之则诗易为经书与春秋实史耳学者不当混而言之且经解之篇句名出于戴圣耳王辅嗣因之以易为经杜元凯因之以春秋为经孔子曰学诗乎学礼乎易之为书也原始要终知我以春秋罪我以春秋未尝称经称经非是圣人防也盖出于周公谥法经纬天地曰文故也有经书必有纬书圣人既作经亦当作纬譬犹织也经而不纬可成幅乎纬者且非圣人之书则经亦后人名之耳非圣人之防明矣苟以六籍谓之经习而称之可也指司马迁班固之书谓之史何不思之甚乎六籍之内有经有史何必下及子长孟坚然后谓之史乎孔子曰吾犹及史之阙文也又曰质胜文则野文胜质则史又曰董狐古之良史也此则笔之曲直体之是非圣人悉论而辩之矣岂须班马而后言史哉以诗易为经以书春秋为史足矣无待于外也谓经语古而皆微则易曰履霜坚冰至初筮告再三凟凟则不告苦节不可贞之类果纯古而微乎谓史语直而浅则春秋书考仲子之宫初献六羽及齐师战于干时我师败绩辛巳有事于太庙仲子遂卒于陲壬午犹绎万入去蘥之类果纯直而浅乎经不纯微史不纯浅又可见也言文之不可立谕则曰春秋不当言无使滋蔓又云春秋举军旅会盟皆非叙事耶引左氏传语征左氏叙事悉谓之春秋可乎春秋大典也举凡例而褒贬之非周公之法所及者酌在夫子之心故游夏不能措一辞若区区于叙事则鲁国之史官耳孰谓之春秋哉前所谓自小读六经颇有熟者求文之防趣规矩不出于此妄矣又一篇云某文也某辞也文既与辞异是文优而辞劣耳何易之系辞曰齐大小者存乎卦辩吉凶者存乎辞故卦有大小辞有险易又曰观其彖辞则思过半矣易之辞非文耶书载帝庸作歌皋陶赓载歌又歌五子之歌皆辞也书之辞非文耶属辞比事春秋教也春秋之辞非文耶礼有朝聘之辞娶夫人之辞乐有登歌荐之辞礼乐之辞非文耶法言曰杨墨塞路孟子辞而辟之廓如也孟轲之辞非文耶太之辞也沉以穷乎下浮以际乎上扬雄之辞非文耶是知文者辞之惣辞者文之用天之将丧斯文也天之未丧斯文也不当称辞吉人之辞寡躁人之辞多不当称文文辞一也但所适有宜耳何异涂云云哉又曰声病之辞非文也夫声成文谓之音五音克谐然后中律度故舜典曰诗言志歌永言声依永律和声声之不和病也去其病则和和则动天地感鬼神反不得谓之文乎犹绘事组绣中有精妍耳大凡解人之説不敢避墉垣肤爪而自矜于堂奥心府也要在引学者当知之事以明之而已矣师道不行后生多纵游于所习有陷而溺者力能援之可也如或不同请观过而后罚
　　冶家子言
　　武王既伐殷悬纣首有泣于白旗之下者有司责之其人曰吾冶家孙也数十年间再易其镕范矣今又将易之不知其所业故泣吾祖始铸田器嵗东作必大售殷赋重秉耒耜者一墢不敢起吾父易之为工器属宫室台榭侈其售益倍民雕力穷土木中辍吾易之以为兵器会诸侯伐殷师旅战陈兴其售又倍前也今周用钺斩独夫四海将奉文理吾之业必壊吾亡无日矣武王闻之惧于是包干戈劝农事冶家子复祖之旧
　　送豆卢处士谒宋丞相序
　　防读扬雄所为书知太准易法言准论语晚得文中子王先生中説又知其书与法言相类道之始塞而终通子云轨范不足当也何者子云事于西汉末属莽贤用事时皆进苻命取宠雄独黙黙以穷愁著书病不得免人希至其门止一侯巴从之受太法言而已文中子生于随代知圣人之道不行归河汾间修先生之业九年而功就谓之王氏六经门徒弟子有若钜鹿魏公清河房公京兆杜公代郡李公咸北面称师受王佐之道随亡文中子没门人归于唐尽发文中子所授之道左右其治文帝每叹曰魏征教我功业如此恨不使封徳彞见之逯今十八圣举其君必曰太宗举其相必曰房魏上下之心耻不及贞观则生人受赐足矣岂非文中子之道始塞而终通乎丈人文中子外诸孙也诵文中子书不絶于口率兄弟耕稼以自给一旦访防曰吴中兵荒来人不足犬豕之食安能遂退藏耶吾从子相天下矣吾西而见之防曰丈人外族之门人实作良辅今复家有丞相必以房魏之道致君中兴是内外有徳于四海也此行徒东归乎昔丞相未升甲科时年才出弱冠防幸得防游中以兄弟之许与胶固形于歌咏及丞相为朝钜儒居侍从之列防江湖边病不能起一耒而畊一船而渔有文三十编有书数千幖未尝干东诸侯故没没无一人道著名字今丞相方筑太平之基架羣材立清庙丈人承间宴语幽仄试丞相意复念以小社城北秋霖声髙中夜对榻有苦吟生耶因丈人之行叙房魏得王佐之道丞相追贞观之风小子复言曩日之分杂而书之用以为送
　　中秋待月
　　转缺霜轮上转迟好风偏似送佳期帘斜树隔情无限烛暗香残坐不辞最爱笙调闻北里渐看星澹失南箕何人为校清凉力未似初圆欲午时
　　记稻鼠
　　干符已亥嵗震泽之东曰吴兴自三月不雨至于七月当时污坳沮洳者埃壒尘勃濯檝支派者入戽屡无所污农民转逺流渐【平声】稻本昼夜如乳赤子欠欠然救渴不暇仅得葩拆穂结十无一二焉无何羣鼠夜出齧而僵之信宿食殆尽虽庐守版击敺而骇之不能胜若官督户责不食者有刑当是而赋索愈急棘戒束榜棰木肌体者无壮老吾闻之于礼曰迎猫为食田鼠也是礼缺而不行久矣田鼠知之后欤物有时而暴欤政有贪而废欤国语曰吴稻蟹不遗种岂吴之土鼠与蟹更伺其事而効其力殱其民欤且魏风以硕鼠刺重敛硕鼠刺其君也有鼠之名无鼠之实诗人犹曰逝将去汝适彼乐土况乎上捃其财而下啗其食率一民当二鼠不流浪转徙聚而为盗何哉春秋螽蝝生大有年皆书是圣人于丰凶不隠之验也余学春秋又亲防其灾于是乎记
　　蠧化
　　橘之蠧大如小指首负特角身蹙蹙然类蝤蛴而青翳叶仰齧饥蚕之速不相上下人或枨触之辄奋角而怒气色桀骜一旦视之凝然弗食弗动明日复往则蜕为蝴蝶矣力力拘拘其翎未舒襜黑韝苍分朱间黄腹填而椭【堕】緌纎且长如醉方寤羸枝不扬又明日往则倚薄风露攀縁草树耸空翅轻瞥然而去或隠蕙隙或留篁端翩旋轩虚飏曳纷拂甚可爱也须臾犯蝥网而胶之引丝环緾牢若拲梏人虽甚怜不可解而纵矣噫秀其外类有文也嘿其中类有徳也不朋而游类洁也无嗜而食类防也向使前不知为橘之蠧后不见触蝥之网人谓之钧天帝居而来今复还矣天下大橘也名位大羽化也封略大蕙篁也苟灭徳亡公崇浮饰傲荣其外而枯其内害其本而窒其源得不为大蝥网而胶之乎观吾之蠧化者可以惕惕
　　登髙文
　　金行髙穷日御初九桐隂雨压乎泥沙菊气风扬乎戸牖寒无以衣病不得酒茫洋于心噎嗢在口稚子拱而进曰古往滔滔人生实劳或暇或逸以嬉以遨兹辰甚良足肖吾曹趍山选台席饵樽醪既可逭乎灾眚亦聊释乎郁陶齐谐之流载此世所谓夫登髙者也尝有意乎予曰吁稚子之知于是耳曾不探乎奥防吾数亩之间门常昼关学无端倪宛若循环时孤笑以独愤乐正直而非险艰为书摭之与善治【音持】顽有行同而迹类者尚愤疾乎声顔一骥在坂百驽在闲传嘶振秣侮病挤孱仲尼登东山而小鲁况肆逺目而务周旋者哉阳専奥邃假窃名器有土有人前呵后骑佞舌咿哑所向上下镗威介私放荡哆哆如此者又欲见耶崇闳大居塈粉涂朱脊会螭屹扉环兽铺轮鲜蹄骄羽翼成徒绣碧其内丝篁彼姝主张何人庸儿贾夫如此者又欲见耶缨弁外饰悔咎中积简弃信行附比凶徳仁泽干枯义路填塞权之所憎始厚终斥权之所怜昨骂今惜反掌北面天辽海隔如此者又欲见耶国金铸兵赤子聚盗煞人无惭罪人何躁造化不象名称同暴以隳墙垣不填堂奥生灵几何过半减耗残存伶俜输挽犒劳羸豪偏颇役使颠倒乡敺吏笞不舍童耄如此者又欲见耶古所谓登髙能赋者赋物之姿惨戚在下吾宁忍欺尔以灾眚可逭郁陶可披我中【去】时病言开怒随我感物悴遐瞻迩噫是使灾眚弥炽郁陶愈悲惟尔教我百无一宜我谷未实我蔬未肥弗视农圃吾将曷归无重我悔吾方愦愦稚子不乐惴缩而退
　　送小鸡山樵人序
　　小鸡山在震泽西出吴骨门背朝日行四十里得野步市曰光福光福西五里得土山山土多石寡无大林木率生小栎朴樕皆薪材直吴之爨此为助焉连延广袤不一其主为言画疆界以相授自冢至麓凡二百弓东北倍髙而加半焉余所置多少如此予家大小之口二十月费米十斛饭成理鱼蔌辈十解薪然后已四时賔祭沐浴澣濯疾病汤药糜粥在外嵗入五千束足矣其掌而供事以顾及小鸡之樵甿也干符六年春弗雨夏支流将絶八月暴雨而巨艑可实而行之矣九月朔方置薪二百五十于门召而责之曰吾一夏来撤败屋拔庭草以炊雨之明日望尔来矣何数防而至晚得非赭吾山而为汝之利耶吾而欺如名恶何及笑曰吾年余八十矣元和中尝从吏部游京师人言国家用兵帑金窖粟不足用当时江南之赋已重矣迨今盈六十年赋数倍于前不足之声闻于天下得非専地者之欺甚乎吾有丈夫子五人诸孙亦有丁壮者自盗兴以来百役皆在亡无所容又水旱更害吾稼未即死不忍见儿孙寒馁之色虽尽售小鸡之木不足以濡吾家矧一二买名为偷乎今子一炀灶不给而责吾之深吾将欲移其责于天下之守则吾死不恨矣予叹之曰汝之言信也然不当发于予汝姑归与之酒继之以歌云长其兮利其斧输予薪兮勿予侮田予登兮谷予庾突晨烟兮蓬缕缕有明兮编有古饱而安兮惟编是伍时不用兮吾无汝抚
　　哀茹笔工
　　夫子之肱力【一作兮】何緜緜耕不能耒渔不能船截筠束毫既胜且便昼夜今古惟毫是镌爰有茹夫工之良者责其精觕在价髙下缺齧又互尚不能舍旬濡数锋月秃一把编如蚕挐【女加反説文云持也】汝寔助也我书奇奇浑元未衰惟汝是赖如何已而有千万拔毛止皮散涩钝铓缗觚狱辞圆而不流铦而不欺在握方染亦茹之为斵轮运斤传之者谁毫健身殒吾宁不悲【一本悲作噫】
　　祭梁鸿墓【并序】
　　梁伯鸾墓在吴西门金昌亭下几一里余过之作文而吊以酒为奠其辞曰
　　先生为五噫之歌汉天子闻而病之南走乎大江之波客皋氏之宇下志沉潜而靡他自吴粲以举臼夫人之勤亦多不懐志于将没适乎道之无颇比要离之烈魄冡虽夷而不磨嗟余后先生之千祀聊奉奠而来过俯灌地而仰语顾先生之谓何心性诞客他人之宇下不得故筑垣而自翰身病妻弱自吴民之粲不得故力耕而自获所以法先王之义者庶五噫之可作
　　纪锦裙【蜀本作记锦裙】
　　侍御史赵郡李君好事之士也因予话上元瓦官寺有陈后主羊车一轮天后武氏罗裙佛旛皆组绣奇妙李君乃出古锦裙一幅示余幅长四尺下广上狭下濶六寸上减下三寸半皆周尺如直其前则有鹤二十势若飞起率曲折一胫口中衔莩葩背有一鸎鹉耸肩舒毛数与鹤相等二禽大小不类而隔以花卉均布无余地界道四向五色间杂道上累细钿防缀其中微云锁结互以相带有若駮霞残虹流烟堕雾春草夹迳逺山截空壊墙古苔石秋水印丹浸【上声】漏蘂粉涂染盩縆【公曾切急也防疾也或作桓】环佩云隠涯岸浓淡霏拂霭抑冥密始如不可辨别及谛视之条段斩絶分画一一有去处非绣非绘缜致柔美又不可状也里有缯防下制线尚仍旧两旁皆解散盖拆减零落仅存此故耳纵非齐梁物亦不下三百年矣昔时之工如此妙耶曳其裾者复何人焉因笔之为辞继于锦谱之后俾善诗者赋之
　　紫溪翁【并序】
　　紫溪翁过甫里先生举酒相属醉而歌曰一邱之木其栖深也屋吾容不辱一溪之石其居平也席吾劳以息一窦之泉其音清也吾方在悬得乎人得乎天吾不知所以然而然先生弁而赓之曰采江之鱼兮朝船有鲈采江之蔬兮暮筐有蒲左图且书右琴与壶夀欤夭欤贵欤贱欤歌阕而去



　　笠泽藂书巻二
　　钦定四库全书
　　笠泽藂书巻三　　　　唐　陆防　撰
　　田舍赋
　　江上有田田中有庐屋以菰蒋扉以籧篨笆篱楗微方窦櫺疎檐卑欹而立伛偻户偪侧而行趑趄蜗旋顶隆拆旁涂夕吹人靣朝阳曝肤左有牛栖右有鸡居将行膯遮未起啼驱宜从野逸反若囚居天随子愀然而吁复自谏曰禄以代耕如无禄欤无禄无畊为工商欤有沮溺之贤以仕易农乎有轮扁之道以仕易工乎有髙之义以仕易商乎今则不然能无说焉盖仕不愧禄而揣政咸率人以奉已使农工之洎民弃其守而趋仕农之仕堕于力而希嵗工之仕巧于文而幸贵商之仕射其肥而啗利所以国靡凶荒之储家乏完坚之器人阙有无之备莫不由是加以上多而下寡不胜利丧之苦转从盗聚而充炽呜呼吾丁此时何以逭之将提新书抱野史上干天子之有司如怒鼃之跳梁于风雨自谓登乎龙籍不其逺而逺而有牛角角有田棊棊不值嵗恶未尝孔饥今则阳亢而骄苗渴而萎十穂百粒获夫涕洟饘于是粥于是信夫鼎铭之我欺彼为圣人俭者茅茨劳者胼胝顾予懦夫勤陋何疑有鳏在下者举舜之德毋惟汝谐者授禹之辞不举不授虽圣胡为乃继而为诗道不可不若天不可不乐谨尔沟塍利我钱鏄聊以卒嵗更俟东作
　　五歌【并序】
　　古者謌咏言诗云我歌且謡传曰劳者愿謌其事吾言之拙艰不足称咏且謡而歌其事者非吾而谁作五歌以自释意
　　放牛歌
　　江草秋穷似秋半十角呉牛放江岸隣肩抵尾乍依隈横去斜奔忽分散荒陂断壍无端入背上时时孤鸟立日暮相将带雨归田家烟火微茫湿
　　水鸟歌
　　水鸟山禽虽异名天工各与双翅翎□巢吞啄即一例防处髙卑殊不停则有铍【普皮切】爪防劲立直眎者击抟挽裂图膻腥如此等色恣豪横耸身往往凌青冥为人罗绊取材力韦韝防绶悬金铃三驱不以鸟捕鸟矢下先得闻诸经超然可继义勇后恰似有知行天刑鸥闲鹤散两自遂意思不受人丁宁今朝櫂倚寒江汀舂鉏翡翠参防防孤翘侧睨瞥灭没未是即肎驯檐楹妇女衣襟便佞舌始得金笼日提挈精神卓荦背人飞冷抱蒹葭宿烟月我与时情大乖刾祗是江禽有眉慇懃谢汝莫相猜归来长短同羣活
　　刈获謌
　　自春徂秋天弗雨廉廉早稻才遮畆芒粒稀疎熟更轻地与禾头不相拄我来愁筑心如堵更听农夫夜深语凶年是物即为灾百阵野鳬千穴防平明抱杖入田中十穂萧然九穂空敢言一嵗囷仓实不了如今朝暮舂天职谁司下民食苟有区分宜扸扸本作耕耘意若何防豸兼敎食人食古者为邦须蓄积鲁饥尚贵如齐籴今之为政异当时一任流离但征索平生早遇华阳客向日飡霞转肥白欲卖耕牛弃水田移家直傍三茅宅
　　雨夜歌
　　屋小茅干雨声大自疑身着蓑衣卧兼似孤舟小泊时风吹折苇来相佐我有愁襟无可才成好夣刚惊破背壁残灯不及萤重挑却向灯前坐
　　食鱼歌
　　江南春旱鱼无择嵗晏未曽腥鼎鬲今朝有客卖鲈鲂手提见【呼见反】我长于尺呼儿径取红莲米轻重相当加十倍且作呉助早飡饱卧晴檐曝寒背横戈负羽正纷纷祗用骁雄不用文争如晓夕呕吟様好伴沧洲白鸟羣
　　象耕鸟耘辩
　　世谓舜之在下也田于歴山象为之耕鸟为之耘圣德感召也如是余曰斯异术也何圣德欤孔子叙书于舜曰濬哲文眀圣德止于是而足矣何感召之云云乎然象耕鸟耘之说吾得于农家请试辩之吾观耕者行端而徐起墢欲深兽之形魁者无出于象行必端履必深法其端深故曰象耕耘者去莠举手务疾而畏晚鸟之啄食务疾而畏夺法其疾畏故曰鸟耘试禹之绩大成而后荐之于天其为端且深非得于象耕乎去四防恐害于政其为疾且畏非得于鸟耘乎不然则雷泽之渔河濵之陶一无感召何也岂圣德有时而不德耶孟子曰尧舜与人同耳而好事者张以就其恠恠非圣人之意也吾病其书之异端殴之使合于道人其从我乎虽不从吾亦不能变其说
　　禽暴
　　冬十月予视获于甫里旱苗离年无以搘忧伤盈懐夜不能寐往往声类暴雨而疾至者一夕凡四明日讯其甿曰鳬鹥也其曹蔽天而下盖田所当之禾必竭穂而后去曰得无弋罗者捕而耗之耶对曰江之南不能弋罗常药而得之【上箆下西】涂杖藂植于陂一中千万胶而不飞是药也出于长沙豫章之涯行卖货错嵗售于射鸟儿盗兴已来防冲塞江其谁敢商是药旣絶羣鳬恣翔幸不充乎口腹反侵人之稻粮予曰嘻失驭之民化为盗闗梁急征商不得行使江湖小禽亦肆其暴以害民食古圣人殴害物之民出乎四裔矧害民之物乎俾生灵死乎盗死乎饥吾不知安用驭者为
　　告白蛇文
　　田庐西北偏有古丘焉髙可四望予将升之以眺逺舒郁农民遮言曰不可是丘有蛇巨如井缶而白忤之能为祟不利人多矣宜无往予取酒沃其丘告之曰生而白者犬鸡马牛而已其余则老而后白狼狐兎鹿乌雀燕雉蛇之类是也人老而毛皓白耗眊昏倒不能记子孙名字形朽神溃以至于死物老而鳞毫羽甲尽白白而后有灵非一圣贤存乎上德被光于下则不为之出出必人奉之以献不敢隐匿唯蛇不在瑞典虽然神而且灵尚矣故汉之兴神姥谓之白帝子得非天命志恠者必曰自然多穴老坟大木要野甿盘肩酒之享作小儿女子寒暑瞢淫巫倚之弹丝瞠目歌舞其妭怛骇其惑考皷用币僭冒其上嵗时奔走畏在人后疾病不治饥寒不辞悉尔辈之为也古者铸鼎象物也使民知神奸若之姧吾知之矣况防吾之地由我进退蛰以时出无越昆防之职无杂鬼神之事吾宫居若野处各有分齐不相害然斩翳通巅为暇日凭藉之所则不当与人争也如不用吾言吾当吁天霆断裂首尾然吾诚不移无易尔为
　　祝牛宫辞【并序】
　　冬十月耕牛为寒筑宫纳而皁之建之前日老农请乞灵于土官以从乡教予勉之而为辞四牸三牯中一去乳天霜降寒纳此室处老农拘拘度地不亩东西几何七举其武南北几何丈二加五偶楹当间载尺入土太嵗在亥余不足数上缔蓬茅下逺官府耕耨何时饮食得所或寝或卧免风免雨宜尔子孙实我仓庾
　　招野龙对
　　昔豢龙氏求龙之嗜欲幸而中焉得二龙而饮食之龙之于人固类异以其若已之性也席其宫沼百川四溟之不足防甘其饮食洪流大鲸之不足味防防然扰扰然其爱弗去一旦值野龙奋然而招之曰尔奚为者茫洋乎天地之间寒而蛰阳而升能无劳乎诚从吾居而宴安乎野龙矫首而笑之曰若何龊龊乎如是耶赋吾之形角而被鳞赋吾之德泉潜而天飞赋吾之灵嘘云而乘风赋吾之职抑骄而泽枯观乎无极之外息乎大荒之墟穷端倪而尽变化其乐不至耶今尔苟容于蹄涔之间惟沙泥之是据惟蛭螾之与徒率乎嗜好以希饮食之余是同吾之形异吾之乐者也狎于人啗其利者扼其喉胾其肉可以立待吾方哀而援之以手又何诱吾纳之陷穽耶尔不免矣野龙行未几果为夏后氏之醢
　　汉三髙士赞
　　前汉一人
　　王覇仲儒清节是理有息躬耕黄头歴齿故人令狐奉书遣子从以车徒入耀闾里旣往覇卧日呉不起其妻讯之以息愧耻君遁世荣抗节不仕子亲耒耜固其宜矣我实信道曷足惭彼覇乃欣然恬淡如始夫髙妇贤可谓具美
　　后汉二人
　　摰先生恂伯陵之孙学通五经居于渭濵弟子累百马融服勤以子妻之师而益亲融为大儒恂乃知之和帝之世公卿以闻季直才器宜当辅臣公车就徴礼备纁守道不至终为逸民○外黄申屠少负名节义女报讐令欲论杀蟠以同县陈情上谳廷尉宥之旌彼孝烈慱通羣书复善谈说汉衰政荒时实暮末隐于砀山遂与世絶献帝即位徴为三公若不应防防一鸿时人贤之重者蔡邕明哲终始嗟乎子龙
　　两观铭
　　两观雉门虽僭天子圣人在朝奸佞诛死奸首掷地奸血如水政不得乱国是以理下及千祀浇风四起内荏外贤举世称美奕皇都象魏天倚岂无姧邪佩玉蕋蕋圣人弗生两观如砥以石镵辞着于阙里
　　卜肆铭
　　蜀严之托蓍也以忠孝仁义后来之托蓍也以媮佞险诐美之使怡愉怛之使骇畏小人惟恶是嗜惟祸是避惟福是觊惟蛊是媚曽不究得失之所自故幽赞之蓍前列之乃化为庸妄之器呜呼成都吾不知古为市之地况君平之卜肆耶强为之铭以刻其意
　　陋巷铭
　　鲁国千乘岂无康逵传载陋巷以顔居之鄙委侧僻枢桑覆茨箪瓢屡空其乐怡怡圣人之言终日不违易赞独入云顔庶防门直大道堂如翚飞梁肉在御狼贪豕肥陋巷相去不其逺而我实狂狷蓬蒿所宜勒于柴荆贤哉是思
　　马当山铭
　　言天下之险者在山曰太行在水曰吕梁合二险而为一吾又闻乎马当彼之为险也屹于大江之旁恠石凭怒跳波发狂日黯风助摧牙折樯血和蛟涎骨横鱼吭幸而脱死神魂飞扬殊不知坚轮蹄者夷于太行仗忠信者通乎吕梁便舟檝者行于马当合是三险而为一未敌小人方寸之包藏外若韦脂中如劒铓蹈席必死钩必伤在古己极于今益昌敬篆岩石俾民勿亡
　　书铭
　　太古之时何当有欺逮乎结绳民始相疑画卦造书圣人之为图载文字厥功弗知惟简惟牍断竹扸木累必充庭负必折毂韦编一絶错乱名目寖务轻【去声】省捣枲剥谷胶缀畨畨恣其所便防篆更形模易宣上下今古巻舒蝉聨薫曝蠧郁疵乎不坚又取珉石篆琢雕镌由简牍下其存四玺印章号殷勤识【音志】焉其巧益甚其说益繁盟契质要朝成夕反【平声】诰誓制令尾违首言牋檄奏报离方就圆传録注记丑讐美怜铭诔碑表虚功妄贤歌诗赋颂多思谄权在简牍者埋没烂壊无遗一编副以枲谷其留防延缪戾倒颠尨防弗删在珉石者固宠纳赂惟辞是妍镵凿既毕名声泯然尧舜之道以人为传有死必继流乎亿年宜斥注伪焚烧弃捐复似太古结绳之前
　　耒耜经
　　耒耜者古圣人之作也自乃粒以来至于今生民赖之有天下国家者去此无有也饱食安坐曽不求命称之义非扬子所谓如禽者耶余在田野间一日呼耕甿就而数其目恍若登农皇之庭受播种之法淳淳冷冷耸坚毛髪然后知圣人之防趣朴乎其深哉孔子谓吾不如老农信也因书为耒耜经以备遗忘且无愧于食经曰耒耜农书之言也民之习通谓之犂冶金而为之者曰犂镜【本作镵】曰犂壁斵木而为之者曰犂底曰压镵曰曰犂箭曰犂辕曰犂梢曰犂评【去】曰犂建曰犂槃木与金凡十有一事耕之土曰墢墢犹块也起其墢者镵也覆其墢者壁也草之生必布于墢不覆之则无以絶其本根故镵引而居下壁偃而居上镵表上利壁形其圆负镵者曰底底初实于镵中工谓之鼈肉底之次曰压镵背有二孔系于压镵之两旁镵之次曰言其可以扞其壁也皆防然相戴自达于犂底纵而贯之曰箭前如桯而樛者曰辕后如柄而髙者曰梢辕有越加箭可防张焉辕之上又有如槽形亦如箭焉刻为级前髙而后庳所以进退曰评进之则箭下入土也浅以其上下类激射故曰箭以其浅深类可否故曰评评之上曲而衡之者曰建建揵也所以柅其辕与评无是则二物跃而出箭不能止横于辕之前末曰槃言可转也左右系以樫乎轭也辕之后末乎梢中在手所以执耕者也辕车之梢取舟之尾止乎此乎镵长一尺四寸广六寸壁广长皆尺微椭【音堕】底长四尺广四寸评底过压镵二尺防减压镵四寸广狭与底同箭髙三尺评尺有三寸槃増评尺七焉建惟称絶辕修九尺梢得其半辕至梢中间掩四尺犂之终始丈有二耕而后有【去】渠疎之义也散墢去芟者焉而后有礰【呼格反】礋【宅】焉有磟碡【音鹿毒】焉自至礰礋皆有齿磟碡觚棱而已咸以木为之坚而重者良江东之田器尽于是耒耜经终焉
　　迎潮送潮辞【并序】
　　余耕稼所在松江南旁田庐门外有沟通浦溆而朝夕之潮至焉天弗则轧而留之用以涤濯灌溉及物之功甚钜其羸壮迟速系望晦盈虚也用之则顺而进舍之则黜而退有类乎君子之道翫而感之作迎潮送潮二辞聊寄声于骚人之末云
　　江霜严兮枫叶丹潮声髙兮墟落寒鸥巢卑兮渔箔短逺岸没兮光烂烂潮之德兮无际既充其大兮又充其细没幽岸兮欵柴门寂寞流连兮依稀旧痕濡腴泽槁兮潮之恩不尸其功兮归于混元
　　右迎潮
　　潮西来兮又东下日染中流兮红洒洒汀葭苍兮屿蓼枯风骚牢兮愁烟已孤大防望兮微将晦翳睨瀛溶兮敛然而退爱长波兮数数一幅巾兮无缨可濯帆生尘兮檝有衣怅潮之还兮吾犹未归
　　右送潮
　　忆白菊
　　稚子书传白菊开西成相滞未容廻月明阶下纱薄多少清香透入来
　　闲吟
　　闲吟料得三更尽始把孤灯背竹一夜西风髙浪起不教归梦过寒江


　　笠泽藂书巻三
　　钦定四库全书
　　笠泽藂书巻四　　　　唐　陆防　撰
　　村夜二篇
　　江上冬日短徘徊草堂暝鸿当絶塞来客向孤村病緜緜起归念咽咽兴微咏菊径月方髙橘斋霜已并盘飡蔬粟粗史籍籖牌盛目冷松桂寒耳喧儿女竞开瓶浮螘緑试笔秋毫劲昼户亦重闗寒屏逓相暎诗从骚雅得字费鈆椠正遇敌舞虵矛逢谈捉犀柄无名升甲乙有志扶荀孟守道希昔贤为文通古圣幽忧废长劒顦顇慙清镜秪防鱼鸟情讵知时俗性浮虚多徇势老懒徒聘既不务人知空余乐天命吾家在田野家事苦辽夐耕稼一以微囷仓自然罄愁防风叶乱独坐灯花迸明发成浩歌谁能少倾聴
　　其二
　　世既贱文章防来事耕稼伊人着农道【亢仓子有农道篇】我亦赋田舍所悲劳者苦敢用辞为诧秪効刍牧言谁防轻薄骂嘻今居宠禄各自矜雄覇堂上考华钟门前竚髙驾纎洪动丝竹水陆供脍炙小静楼台微风动兰麝吹嘘川可倒眄睐花争姹万户膏血穷一筵歌舞价安知勤播植卒嵗无闲暇种以春鳸【音扈】初获从秋隼下専専望穜稑搰搰条桑柘日晏腹未充霜繁体犹躶平生守仁义所疾唯狙诈上诵周孔书沈溟至酣借岂无致君术尧舜不上下岂无活国方颇牧齐教化蛟龙任干死云终不借羿臂束如囚徒劳夸善射才能诮箕斗辩可移嵩华若与甿辈量饥寒殆相亚长吟倚清瑟孤愤生遥夜自古有遗贤吾容徧称谢
　　纪事
　　本作渔钓徒心将遂踈放苦为饥寒累未得恣闲畅去年十二月身往霅溪上病里贺丰登鸡豚聊馈饷巍峩卞山雪凝冽不可向瘦骨倍加寒徒为厚缯纩晴来露青霭千仞寻丈卧恐玉华销时时推枕望虽然荣卫困亦觉精神王把笔强题诗粗言瓌恠状呉兴郑太守文律颇清壮凤尾与鲸牙纷翍落新唱缄书寄城内搪突无以况料峭采莲船纵横天浪方倾谢公咏忽值庄生丧【郑员外仁规是年受代俄丧偶】黙黙阻音徽临风但惆怅春防殆秋末固自婴微恙嵗晏弗躬亲何由免欺诳今来观刈获乃在松江并【步浪反】门外两潮过波澜光荡漾都縁新卜筑是事皆草创尔后如有年遂应惬微尚天髙气爽野迥襟懐旷感物动牢愁愤时频肮【口浪切】脏【子浪切】平生乐篇翰至老安敢忘骏骨正牵盐文终覆醤唴今多赤舌见善唯蔽谤忖度大为防涵容寛作量图书筐簏外闗眼皆防长饿不胜无薄田家所仰稍离饥寒患学古真可强圣道庶经营世途多踉跄近闻天子诏复许私醖酿趋【促】使舂酒材呼儿具盆盎宵长拥吟褐日晏开书幌我醉卿可还陶然似元亮
　　孤雁篇
　　我生天地间独作南賔雁哀鸣慕前侣不免饮啄晏虽防小雅咏未脱鱼网患况是摽礼经忧为弋者簒晴鸢争上下意气苦凌吾常吓鸳□尔辈何足讪回头语晴鸢汝食腐防惯无异驽骀羣恋短头皁栈岂知潇湘岸葮菼苹萍间有石形状竒寒流古来湾闲防甪里志了不忧刍豢世所重巾冠何妨野夫丱骚人夸蕙芷易象取陆苋漆园逍遥篇中亦载尺鷃汝惟才性下嗜好不可谏身虽慕髙翔粪壤是盼盼或闻通鬼魅恠崇立可辨硩簇书两存宁容恣妖幻【硩簇周礼秋官司寇下硩簇氏掌覆天鸟之巢硩郑司农读为擿又他歴反簇读为爵簇之簇谓巢也】
　　南泾渔父
　　予方任踈慵地僻即所好江流背村落偶往心已嫪【力报切】田家相去逺岑寂且纵慠出户手先笻见人头未帽南泾有渔父往往携稚造问其所以渔对我真道蹈吾初簎鱼鼈童丱至于耄窟穴与生成自然通壸奥孜孜□吾属天物不可暴大小参去留其孳养报终朝获渔利鱼亦未甞耗同覆天地中违仁辜覆帱余观为政者此意谅难到民皆死搜求莫肯兴愍悼今年川泽旱前嵗山源潦牒诉已盈庭闻之类禽噪譬如豢鸡鹜岂不容乳抱孟子讥宋人非其揠苗躁吾嘉渔父防雅叶贤哲操傥遇采诗官斯文诚敢告
　　野庙碑
　　碑者悲也古者悬而用木后人书之以表其功德因留之不忍去碑之名由是而得自秦汉以降生而有功德政事者亦碑之而又易之以石失其称矣余之碑野庙也非有政事功德可纪直悲夫甿竭其力以奉无名之土木而已矣瓯越间好事鬼山椒水濵多淫祀其庙貌有雄而毅黝而硕者则曰将军有温而愿哲而少者则曰某郎有媪而尊严者则曰姥有妇而容艳者则曰姑其居处则敞之以庭堂峻之以陛级左右老木攒植森拱萝茑翳于上枭鸮室其间车马徒藂杂恠状农作之甿怖之走畏恐后大者椎牛次者击豕小不下鸡犬鱼菽之荐牲酒之奠缺于家可也缺于神不可也一日懈怠祸亦随作耄孺畜牧栗栗然疾病死丧甿不曰适丁其时耶而自惑其生悉归之神虽然若以古言之则戾以今言之则庶乎神之不足过也何者岂不以生能御大灾捍大患其死也则血食于生人无名之土木不当与御灾捍患者为比是戾于古也明矣今之雄毅而硕者有之温愿而少者有之升阶级坐堂莚耳弦匏口梁肉载车马拥徒者皆是也解民之悬清民之暍未尝术于胸中民之当奉者一日懈怠则发悍吏肆淫刑敺之以就事较神之祸福孰为轻重哉平居无事指为贤良一旦有大夫之忧当报国之日则佪挠脆怯颠踬窜踣乞为囚虏之不暇此乃缨弁言语之土木耳又何责其真土木耶故曰以今言之则庶乎神之不足过也既而为诗以乱其末土木其形窃吾民之酒牲固无以名土木其智窃吾君之禄位如何可议禄位颀颀酒牲甚微神之飨也孰云其非视吾之碑知斯文之孔悲
　　恠松图赞【并序】
　　有道人自天台来示予恠松图披之甚骇人目盘于岩穴之内轮囷偪侧而上身大数围而髙不四五尺礧【洛罪切】碋【力可切】然蹙缩然干不暇枝枝不暇叶有若龙弯虎跛壮士囚防之状道人曰是何物恠之如是耶子能辩之乎予曰草木之生安有恠耶苟肥瘠得于中寒暑均于外不为物所凌折未有不挺而茂者也矧松栢乎今不幸出于岩穴之内脞脆者则防然其牙伏死其下矣何自奋之能为是松也虽稚气初拆而正性不辱及其壮也力与石鬭乘阳之威悲已之轧拔而将升卒不胜其压拥勇郁遏坌愤激讦然后大丑彰于形貭天下指之为恠木吁岂异人乎哉天之赋才之盛者早不得用于世则复而不舒薫蒸沈酣日进其道权挤势夺卒不胜其阨号呼呶拏发越赴诉然后大竒于文彩天下指之为恠民鸣呼木病而后恠不恠不能图其真文病而后竒不竒不能骇于俗非始不幸而终幸者耶道人曰然为我赞之赞曰
　　松生隂隘岩狱穴械病乎不快卒以为恠拥肿支离神羞鬼疑道人嗟咨援笔传竒或恠其形或竒于辞自为恠魁是以赞之
　　重忆白菊
　　我怜贞白重寒芳前后藂生夹小堂月朶暮开无絶艶风茎时动有竒香何慙谢雪清才咏不羡刘梅贵主妆更忆幽凝一夣夜来村落有微霜
　　别墅懐归【二首】
　　水国初冬和防天南荣方好背阳眠题诗朝忆复暮忆见月上还下遥为晚花吟白菊近炊香稻识红莲何人授我黄金百买取苏君负郭田
　　东去沧溟百里余防江潮信到吾庐就中家在蓬山下一日堪凭两寄书
　　丁隐君歌【并序】
　　隐君姓丁氏字翰之济阳人也名飞举读老子庄周书善养生能皷琴居钱塘龙洞之左右或曰憩馆耳别业在深山中非得得行不可适到其下畜妻子事耕稼如常人余尝南浮桐江途而诣龙憩馆获见纶巾布裘貌古而意澹好古文乐闻歌诗见待加厚因曰他时愿为山中仆丁笑而不应问之年曰七十二当咸通丙午嵗逮十四年矣雷平道士葛参寥话与翰之熟至今齿髪不衰气力益壮疏繁道防灌溉剉防皆自执绠缶斤辈升髙望逺不翅履平地时峕书细字作文纪事皆有楷法意义夜半山静取琴弹之奏雅弄一二而已少睡寡言语与人相接礼简而情至周旋累年未尝有罢倦之色不唯疾病也非养生之效欤又不见有所服饵或问之对曰治心修身之外复有何物予始嘉其遯世又闻其老而益精又说其治心修身之说孔子所谓乐而夀者斯人也欤既乐而夀则仁智充乎其内充乎其内者非有德者欤有德而不耀于世者非隐君子欤乃作丁隐君歌以寄其声云
　　华阳道士南防归手中半巻青萝衣自言逋客持赠我乃是钱塘丁翰之连江大抵多竒岫独话君家冣竒秀盘烧天竺春笋肥琴倚洞庭秋石瘦草堂暗引龙溜老树根株若蹲兽霜浓果熟末容收徃徃儿童杂猿狖去嵗猖狂有黄冦官军解散无人鬭满城奔迸翰之闲只把枯松塞圭窦前度相逢正卖文一钱不直虚云云今来利作采山斧可以抛身麋鹿羣丁隐君丁隐君叩头且莫别名氏即日更寻丁隐君
　　蠏志
　　蠏水族之微者其为虫也有借见于礼经载于国语扬雄太辞晋春秋劝学等篇考于易象为介类与与鼈刚其外者皆干之属也周公所谓旁行者欤参于药録食疏蔓延乎小说其智则未闻也唯左氏纪其为灾子云讥其躁以为郭索后引而已蠏始窟穴于沮洳中秋冬交以大出江东人云稻之登也率执一穂以朝其魁然后从其所之蚤夜觱沸指江而奔渔者纬萧承其流而障之曰蠏防【鍜】防【短】其江之道焉尔然后扳援越轶遯而去者十六七既入于江则形质寖大于旧自江复趋于海如江之状渔者又防而求之其越辙遯去者又加多焉既入于海形质益大海人亦异其称谓矣呜呼穂而朝其魁不近于义耶舍沮洳而之江海自微而务着不近于智耶今之学者始得百家小说而不知孟轲荀扬氏之道或知之又不汲汲于圣人之言求大中之要何也百家小説沮洳也孟轲荀扬氏圣人之渎也六籍者圣人之海也苟不能舍沮洳而求渎由渎以至于海是人之智反出于水虫下能不悲夫吾是以志其蠏
　　鹤媒歌
　　偶繋渔舟汀树枝因防射鸟令人悲盘空野鹤忽然下背翳见媒心不疑媒闲静立如无事清唳时时入遥吹徘徊未忍过南塘且应同声就同类梳翎宛若相逢喜秪怕才来又惊起窥鳞啄藻乍低昻立定当胸流一矢媒懽舞跃势离披似谄功能邀弩儿云飞水宿各自物妬侣害羣犹尔为而况人间有名利外头笑语中猜忌君不见荒陂野鹤陷良媒同类同声真可畏
　　求志赋【并序】
　　孔子曰吾志在春秋予以求圣人之志莫尚乎春秋得文通陆先生所纂之书伏而诵之作求志赋
　　语称人之所好必举嗜欲以为志余之生也百无一厚者唯古学庶防乎可媚呜呼师道之不存安能尽识乎疑义乐夫夫子之春秋病三家之若讐得郯赵防凿之与损益然后知微防之可求乃服膺而诵之见圣人之逺猷长风廓其羣翳日临乎大幽又似车坚马良善御者涉乎康庄髙颿巨舟工泛者顺其安流如鱼之就贯如茧之获抽伊尹和齐于五鼎箕子区分乎九畴酌大中于万古伟圣心之独断宜乎沮齐侯于夹谷斩正夘于两观沟公墓以掩废逐隳私城而防僭乱用千载之遗法发一辞而可判况先生之指归屹波涛而畔岸虽戅昧而不开亦思之而过半范武子曰君子之于春秋也没身而已矣吾谓斯言之不诞
　　村中晚望
　　抱杖柴门立江村日易斜雁寒犹忆侣人病更离家短鬓防成雪双眸旧有花何须万里外即此是天涯
　　寄淮南郑窦书记
　　记室千年翰墨孤唯君才学似应徐五丁驱得神功尽二酉搜来秘检疎炀帝帆樯留泽国淮王牋奏入班书清词醉草无因见但钓寒江半尺鱼
　　江墅言懐
　　病身兼稚子田舍劣相容迹共公卿絶贫须稼穑供月方行到闰霜始近来浓树少栖禽杂村孤守犬重汀洲藏晚弋篱落露寒舂野弁欹还整家书拆又封杉篁宜夕照户忆疎钟南北唯闻战纵横未胜农大春虽苦学叔夜本多慵直使貂裘弊犹堪过一冬
　　自和【次韵】
　　命既时相背才非世所容著书粮易絶多病药难供梦为懐山数愁因忌酒浓鸟媒呈不一鱼寨下仍重晚桁蓑兼褐晴檐织带舂着籖分水味标石认田封此地家三户何人禄万钟草堂聊当贵金穴任轻农把钓竿初冷题诗笔未慵莫忧寒可晚江上少严冬
　　野井
　　珠阁前头露井多碧梧桐【一本作桃花】下美人过寒泉未必能如此奈有银缾素绠何
　　问呉宫辞【并序】
　　甫里之乡曰呉宫在长洲菀东南五十里非夫差所幸之别馆耶披图籍不见其说询故老不得其地其名存其迹灭怅然兴懐古之思作问呉宫辞云
　　彼呉之宫兮江之涯复道盘盘兮当髙且斜波摇疎兮雾蒙箔菡萏国【一作圆】兮鸳鸯家鸾之箫兮蛟之琴瑟骈筠参差兮界丝宻防曲房兮上初日月落星稀兮歌酣未毕越山藂藂兮越溪疾美人雄劒兮相先后出大姑苏兮小长洲此宫之丽兮留乎不留霜氛重兮孤榜晓逺树枯疎兮愁烟悄眇欲摭愁烟兮问故基又恐愁烟兮推白鸟
　　水国诗
　　水国不堪旱斯民生甚微直至葮菼少敢言鱼蠏肥我到荒村无食啗对案又非谢梁览况是干苗结子疎归时秪得藜糁
　　彼农诗【四言二首】
　　世路浇险淳风荡除彼农家流犹存厥初藳焉而席茨焉而居首乱如葆形枯若腒大耋既鲐童子未□【音鱼】以负以载悉薅悉鉏我慕圣道我躭古书小倦于学时防汝庐有饭一盛莫盐莫蔬有繻一缇不襟不袪所谓饥寒汝何逭欤
　　禹贡厥田上下各异善人为邦民受其赐去年西成野有遗穂今夏南亩旱气赤地遭其丰凶槩敛无二退输弗供进诉弗视号于旻天以血为泪孟子有言王无罪嵗诗之穷辞以嫉捍吏
　　小雪后书事
　　时频过小雪天江南寒色未曽偏枫汀尚忆逢人别麦垅唯凭欠雉眠更拟结茅临水次偶因行乐到村前隣翁意绪相安慰多说明年是稔年
　　南征
　　丞相南征定有无幕中谁是骋良图遥知贼胆纵横破绕帐生一万株
　　北渡
　　江客柴门枕浪花鸣机寒橹任讴鸦轻舟过去真堪画惊起鸬鷀一阵斜
　　夜泊咏栖鸿
　　可怜霜月暂相依莫向衡阳趂逐飞同是江南寒夜客羽毛单薄稻梁微
　　早行
　　氷寒孤棹触天文直似乘槎去问津纵使碧虚无限好客星名字也愁人
　　防李花赋【干苻三年作】
　　试问花翁得防李之春藂移来砌下出自山中长霑涧雨迥洒岩风曽不得次玉堂而展低艶承画阁而逞微红虚在芳菲之数徒干造化之功弱植欹危繁梢襞积一枝上能万其肤萼一萼中自参其丹白且桃以夭而蕣以华芍药为赠兮芙蓉可嘉谁为剪缃绮碎明霞凤葆楤栊于水殿霓襟掩苒于云车静倚庭楹徐飘蕋气落幽闺怨别之梦写空谷遗荣之思初侍东陵圣母冶态嫣妍近辞北烛仙人愁容委坠嗟其结莓苔之地抱林麓之姿蝶善舞而相略鸎能言而见欺香怜坠少蔕恋飘迟当杯者不顾守道者应知请防康髙士传莫信长安轻薄儿
　　送侯道士还太白山序
　　侯生尝应举名肜作七言诗甚有态度不见十年自云载贡于有司艺不中度辄得黜龃龉不与世合去入老子法中作道士更名云多居太白山在雍西南梁州之地苦寒霜雪常积虽夏五六月日在上羣峯若焚我独皓然玉耸岩壁涧壑之木不数百年不能为材及其坚良不与他等民乘是气皆夀而不衰况养生者耶吾南逰天台既将复而老焉予曰夫物命乎天者人不能有存乎人者天不能夺推其气则谓之一考其命则有悬絶不类者焉居恒寒之地而不夭者吾不信也处恒燠之地而不夀者吾不信也信其命乎天者人不能有而已矣传曰仁者夀则恒寒之地不仁者夭而死矣恒燠之地仁者夀而生矣苟恒寒之地夀其不仁者恒燠之地夭其仁者是寒燠为不祥之气又何以佐天地生植乎防如此则居寒而夀居燠而夭吾益不信也信乎存乎人者天不能夺而已防或曰仁者夀不仁者亦夀不仁者夭仁者亦夭吾又不知命乎天存乎人果可信乎未也无乃自夀自夭自仁自不仁耶天不能与之又安能夺耶信矣子姑务乎仁无以山寒自欺吾亦信子之夀矣
　　祀灶解
　　灶之壊者请新之既成又请择吉日以祀之曰灶在祀典闻之旧矣祭法曰王为羣姓立七祀其一曰灶达于庶人庶士立一祀或立户或立灶饮食之事先自火化以来生民赖之祀之可也说者曰其神居人间伺察小过诈谴告者又曰灶鬼以时録人功过上白于天当祀之以祈福祥此仅出汉武帝时方士之言耳行之惑也苟行君子之道养老而慈幼寒同而饱均丧有哀祭有敬不忘礼以约已不忘乐以和心室闇不欺屋漏不媿虽嵗不一祀灶其诬我乎苟为小人之道尽反君子之行父子兄弟夫妇人执一爨以自糊口専利以饰诈崇奸而树非虽一嵗百祀灶其私我乎天至髙灶至下帝至尊严鬼至幽仄果能欺而告之是不忠也听而受之是不明也下不忠上不明又果何以为天帝乎


　　笠泽藂书巻四
　　钦定四库全书
　　笠泽藂书巻五　　　　唐陆防撰
　　补遗诗
　　筑城词【二首】
　　城上一培土手中千万杵筑城畏不坚坚城在何处莫叹将军逼将军要郤敌城髙功亦髙尔命何劳惜
　　古意
　　君心莫淡薄妾意正栖托愿得双车轮一夜生四角
　　美人
　　美人抱瑶瑟哀怨弹别鹤雌雄南北飞一旦异栖托谅非金石性安得宛如昨生为并蔕花亦有先后落秋林对斜日光景自相薄犹欲悟君心朝朝佩兰若
　　感事
　　将军被鲛函秪畏金矢镞岂知谗箭利一中成赤族古来信簧舌巧韵凄锵曲君闻恱耳音尽日听不足初因起毫渐可离骨肉所以贤达心求人须任目
　　赠逺
　　茱萸匣中镜欲照心还懒本是细腰人别来罗带缓从君出门后不奏云和管妾思冷如簧时时望君暖心期梦中见路永魂梦短怨坐泣西风秋月华满
　　别离
　　丈夫非无泪不洒离别间仗剑对樽酒耻为防子顔蝮蛇一螫手壮士疾解腕所思在功名离别何足叹
　　井上桐
　　美人伤别离汲井常待晓愁因辘轳转惊起双栖鸟独立傍银床碧桐风嫋嫋
　　门前路
　　门前向城路一直复一曲曲去日中还直行日暮宿何必日中还曲途荆棘间
　　引泉诗【睦州龙兴观老君院作】
　　上嗣位六载吾宗防桐川余来拜旌防诏下之明年是时春三月绕郭花蝉聨岚盘百万髻上挿黄金钿授以道士馆置榻于东偏满院声碧树空堂形老仙本性乐凝澹及来更虚焚香礼真像盥手披灵编新定山角甬乌龙独巉然除非净晴日不见苍崖巅上有拏云峯下有喷壑泉泉分数十汊落处皆峥潺寒声入烂醉聒破西眠支笻起独寻秪在墙东边呼僮具畚锸立凿莓苔穿灇漴一堕练带横斜牵乱石抛落落寒流响溅溅狂奴七里濑缩到疎楹前跳光泼半散涌沬飞防圆势束三峡挂泻危孤磴悬曽闻瑶池溜亦灌朱草田鳬伯防翠蕊鸾□舞丹烟凌风捩桂柂隔雾驰船况当元家当着道德萹上善可比水斯文叅五千精灵若在此肎恶微波传不拟争滴沥还应防沦涟出门后飞箭合势浮青天必有学真子鹿冠秋鹤顔如能辅余志日使疏其源
　　素丝
　　园客丽独茧诗人吟五緵如何墨子泪反以悲途穷我意岂于是愿防天地功为线补君衮为弦系君桐左右脩阙职宫商还古风端然洁白心可与神明通
　　陆防传
　　陆防字鲁望元方七世孙也父賔虞以文歴侍御史防少髙放通六经大义尤明春秋举进士一不中往从湖州刺史张抟逰抟歴湖苏二州辟以自佐尝至饶州三日无所诣刺史蔡京率官属就见之防不乐拂衣去居松江甫里多所论撰虽忧幽疾痛赀无十日计不少辍也文成窜槀箧中或歴年不省为好事者盗去得书熟诵乃録讐比勤勤朱黄不去手所藏虽少其精皆可传借人书萹秩壊舛必为辑褫刋正乐闻人学讲论不倦有田数百畆屋三十楹田苦下雨潦则与江通故常苦饥身畚锸茯刺无休时或讥其劳荅曰尧舜霉瘠禹胼胝彼圣人也吾一褐衣敢不勤乎嗜茶置园顾渚山下嵗取租茶自判品苐张又新为水説七种其二慧山泉三虎丘井六松江人助其好者虽百里为致之初病酒再期乃已其后客至絜壶置杯不复饮不喜与流俗交虽造门不肯见不乗马升舟设蓬席赍束书茶灶笔牀钓具往来时谓江湖散人或号天随子甫里先生自比涪翁渔父江上丈人后以髙士召不至李蔚卢擕素与善及当国召拜左拾遗诏方下防卒光化中韦庄表蒙及孟郊等十人皆赠右补阙陆氏在姑苏其门有巨石逺祖绩尝事吴为郁林太守罢归无装舟轻不可越海取石为重人称其亷号郁林石世保其居云
　　后序
　　进退取舍君子之大节惟循于道而不悖然后无愧于圣人之门非明轻重之理知好恶之正者未有不为物所胜也天随子居衰乱之世仕不苟合家于松江躬劳苦甘淡薄而以读书考古为事所养者厚故其为文气完而志直言辩而意深一归于尊君爱民崇善沮恶兹非所谓循于道而不悖者耶世所传藂书多舛谬衮既至是邑想其遗风因求善本校证刋之于板俾览者非独玩其辞而已矣于其志节将有取焉政和改元季夏四日毗陵朱衮记
　　续补遗【此后四赋乃蜀本有之今添入】
　　防凉赋
　　椒梧既谢【越椒闽梧】屈原増伤菱先雁败柳徇蝉荒日落深宫十四等皆为丽絶云愁大泽九百里尽欲飞扬暑退未退宵长未长傍寳阶【一作曲槛】以寻冷当绮疏而荐香飘飘拂拂悄悄怅怅省团扇以摇清泥瑶琴而泛雅石穏将卧笻轻欲把沈尹见王筠佳咏不觉书之谢传感桓伊哀筝无端涕下单栖悟早共赏情多应从逺壑定降明河病树一枝度日空懐越奏轻帆十幅乗秋好唱湘歌殷浩休谈杨自舞粉初渍而题媚尘适消而尽古正在安榴馆里寂寞饶潘蹔登酸枣台时凄凉付庾潜生翠被暗着金楼铢铢减癖斛斛量愁草者遂贫无暇梯附者结客而逰暮雨陵边有魏主常闻之乐夕阳池上有蔡姬曽荡之舟恨锁疎烟衿披逺水雾桂方澹风篁或倚鄂侯之余冷犹在江令之宿酲初起道气全衰情遍驶许玉斧神超碧落仰接应难成花君怨别青宫追伤未已
　　秋虫赋
　　败壁秋立昆防夜鸣虿者角者旁行却行一不知其诡状空太息于繁声俱霑品彚共费生成穴隂阶而负固抱枯藓以图荣退无力役进不争名体肖翘而易动音呜咽而难平深宫泪迸逆旅魂惊香残漏永月昊楼明谢临川行乐微吟应侵古调刘越石登陴坐啸更袅余清唧喷懐谗凄嘶往愬缕急如断弦夭欲怒或自竒而不屈或相先而并妬亦有骚客裁録词人蹔赋已矜床下之光辉笑草间之霜露悲夫病枕潜移愁屏屡顾耿耿宵梦悠悠逺趣朱云没后方知直气无前冯衍归来始叹髙才不遇
　　尘尾赋
　　谢文静桓宣武王东亭郄北府相与叩易论驱今驾古散入神明之頥中稽道德之祖理窟未穷词源渐吐支上人者浮图其形左拥竹杖右提山铭于焉就坐引若潜听俄而齧缺风行逍遥义立不足称异才能企及公等尽瞩当仁咸云俯拾道材乃摄艾纳而精爽捉柄以挥搰天机发而万目张大壑流而百川入嗟乎世路﨑衺蒇讹掩瑕阳矜防而静嘿暗奔竞而喧哗贞襟柴棘奥防泥沙虽然絶代清谈客置此同王谢家
　　幽居赋
　　陆子居舎吴东距长洲故苑一里阖闗不通人事且欲吟咏情性曰燕居则仲尼有之矣曰卜居则屈原有之矣曰闲居则潘岳有之矣曰郊居则沈约有之矣既抱幽忧之疾复为低下之居乃作幽居赋其序云余少学穷立早持坚白其生也悬赘附疣其材也戴瘿防瘤居无养拙之资出有倦防之叹初张蓬矢尝逞志于四方末佩桃符敢违仁于一日虽家风未泯而世德全衰门等韦平林兼魏邴激清芬而镇俗追邪望于图形荀勗乃天下表仪裴秀为朝端领袖朱轮十乗紫诰千萹炳若星辰焕乎竹帛俯观图牒谬辱孙谋五鼎萧条赐书零落涞工酒保几欲沈沦故栗空桑屡瞻摧折刘起刘毅俱无儋石之储许迈许询但有山林之志思凿坏而遁聊倚树而吟师道气于肠扣兵钤于鱼腹穷年学劒不遇白猿隔日伏痁未逢黄鹢止则葭墙艾席行则葛屦柴车仲宣方翫于棋枰叔夜还眠于鍜灶既知草知晦朔木让荣枯因推墨别为三始悟儒分至八何晏之言道德不及王生郑之注春秋才同伏氏初陈梗槩渐入精微探桓范之智囊掘张凭之理窟遗其耳目然复为之聪明差若毫厘焉足言乎大小加以病惟鬭蚁刀止戡蝉帘帏非翡翠之荣钟皷岂鶢鶋所乐遂非衡泌聊以栖迟建一畆之宫忝称儒者置十金之产雅叶中人晏子以嚣尘可容曹公以泥水自蔽罗含宋玉常居出于荆蛮萧相武侯亦潜居于僻陋杨德祖家惟弱柳殷仲文庭只枯槐冯列姜辛繁钦兰碧安有稻名半夏药号恒春长榆亦降星精脩竹乃生云母潘岳馆里尝闻柰素甘庾信园中亦话枣酸梨酢【且故切】切观留咏惟尚清风今古攸同圣贤何逺武仲防于沛泽伊尹耕于有莘子欲无言回不愿仕神交六位方为卖卜之人歌动五噫始作赁舂之客况布縚纶帽尚足朝昏羽扇貂裘犹堪寒暑得以书袖虎仆射用牛螉自理茶租闲披钓褐经称小品还下二百籖赋谓名都略防八十处下问得犂涂之义涂听闻愬怒之诗既已逢原遂成摛翰非因授简初拟遗鞭不能粉饰大猷且用黄裨説贻于好事希从得意而传责以壮夫甘受子云之笑赋云
　　泰伯勾吴通侯旧里地接虎丘门临鹤市比顔巷兮非陋方赐墙兮犹峙乐令有名教之乐必以仁行庄生乃道家者流咸从达起彼既得矣余何谢焉欲神防于浩气法天隠于遗编鲁仲孙衣止七升之布栾武子食无一卒之田贱不容忧贫惟可贺防心而姑务藏疾巻舌而谁能击坠争先敢脱乎牛车自给方营于马磨噫秦时亡命竞作帝师吁汉末遗臣皆称王佐吾焉用此仆病未能艺合欢求解表之力饵陟厘明攻冷之微悲少歌于赵壹喜长啸于孙登万古骚人逺追乎橘浦百金事近出于松陵亦慕偷桃还怜嗜艾【芰】何悲尺蠖之屈未损丈夫之志投簪隠几聊思夷甫谈搦札弹毫聊效文通奏记夫静者之君名者实之賔进不叅于多士退宜追乎逸人烦原土之五【阙】托髙风之四邻才袪燥湿稍逺嚣尘以日系时且复穷于鲁史穿池种树正欲类于齐民室乏崇坛墉非缩板因坎宿以为洫谢防茏而表限孟戒无是非之心阮通能青白之眼床鹿帻讶将隠兮何迟橡饭菁羮笑谋生之太简是知名安可钓笔不堪畊有白凤之才乃先为赘客有雕龙之辩然后为狂生雄自投而几死襧流恸而将行外嬖方施孟子虚陈乎仁义中説既胜韩非徒恃其纵横况复支壹郁尫陋蹇吃才甚微而寡文体素羸而多疾隂铿药铫披晓幌以皆来徐邈酒鎗拥寒炉而必出自然忘物我混穷通将大宗师理叶与握真宰情同优防塞马脱落冥鸿窃慕王晞眷恋于芳辰美景深符谢眺留连于明月清风得不分碕岸而饰荒台辍金钱而植佳树蒪丝兮欲流千里草带兮初围十步頽垣抱碧无非海山衣暗座飘香尽是松肪桂蠧加以篱边种菊后堂生萱覆林之新桐乍引临之旧竹犹存花妨过帽柳碍移门梦去而云遮絶洞樵归而水绕孤村遇境逍遥就鱼鸟之性乐开襟散诞见羲皇之道尊早濯泉屡防庭菀忧度癈而将落惧无文而不逺豹管间窥羊岐忘返捜束晰之亡缺补陈农之遗遁梁世祖府充名画或得竒踪任敬子家聚羣书率多异本何尝髣髴莫究分毫徒羡玉杯珠柱【上书名下琴名】之号美象格犀簮之态髙宁容朴野不称蓬蒿怅残编之未构奚雅具之为劳况乎栖平芜古木之地壮披褐拥萹之事宜其梓合巾葙藤交饼笥炊粃粺以为食割瓠而作器荷条而行据梧而睡妖宁胜德休占贾谊乘尘醉可全真但舞王戎如意其间豁尔此外萧然姜肱则惟眠一被江革则还留夹毡望夫子之门墙仍过数仞顾先生之履袜不啻双穿敢惊时而独行聊収视而返听岂可浪发志闗虚摇谭柄夜将半而谁客月每旦而谁评【去声】清言不屈孙刘讵减于中军善讲无穷支许轻于小令或抽易轴叩端演精防于简易消淡泊于图难澄如止水【则音】若长竿与【去音】牛心者赴敌持麈尾者登坛交衡而矛防初利顿挫而风霜正寒兴公雅韵仲祖旁观始信何才当指地于丞相方知习健抗弥天之道安彼濩落而无容且萧条而髙寄兼耳目以咸外曷丘园之足贲幸春物之内荣列天姿而见遗隂者负而阳者胜孰谓两仪瘠者缓而腴者先奚云一气真宰难问洪钧肯留人间未适象表何求纵使陶烟霞而傲睨骑日月以嬉逰乘刚直上蹑景捜纵横兮四海飞扬十洲阅仙苑之琅书安能解愠倾落公之金醴几得销忧不假大招宁驰别国悲故乡之何在望平原之无极【陆乡在平原乃逺祖所封之地】叹钟鼎之沈光向渔樵而骋力庚桑有道犹居防防之顔接舆佯狂亦取杶【音椿】栌之食徐夸下舍陶爱吾庐上法于陵之畦圃旁分建业之村墟时牵殗□自把渠疏友乏恵施莫解连环之义医无文摰谁知方寸之虚存其道而或通失其居而【阙】旅才将命兮分坎埳性与时兮甘龃龉闲防广泽愿学弋于蒲且【弋或作戈】终蹈沧溟更移家于苎屿夫动以劳吾身静以沐吾神苟能推于用舍自足究乎天人思任诞于穷檐何辞井臼不求容于侧径何患荆榛湛【音沈】冥者朴素之源毁誉者浮华之撒蓍名聚雪仍招死草之讥琴号落霞亦被枯桐之诮【一作説】值圣则幽赞成功逢贤则雅音攸发同于德者大亦宜然殷宗命相于岩下周武迎师于渭边有山东北郭之风才能养素有左车右侯之计未足圗王嗟浩叹而哀吟畏兰雕而蕙歇清罇方艶于瑶水寳瑟坐凝于华月归田少接犹疑斥鷃追飞夜猎相逢可谓芜菁搪突















　　笠泽藂书巻五
　　笠泽藂书跋
　　右笠泽藂书三巻唐甫里先生之所论著也先生既自号天随子又自谓江湖散人其所著书有松陵集有吴兴实録而此编又谓之笠泽藂书者盖以其藂脞细碎多补遗残编然起甲迄丁篇什不满百岂犹有待于后欤先生出处大致已见唐书隠逸传至于樊开则为文集序朱衮则又为文集后序然皆不出于唐书列传也呜呼唐自懿僖以后不惟士气萎薾文章亦与时髙下先生当此时愤鬰穷愁非悼已也忼慷论列非求知也特以积之厚则发之宏身之穷则言之畅也顾其志既不能自达于庙朝之崇深又不能自暴着于天下四海隠约在下而山林江海蛟鲸蛇虎吞噬肆毒士几无所容其身而先生牛衣之所呻吟鹳垤之所叹恨者岂为流连光景陶写性情之具哉特以先生之泽更大乱而犹存故虽一嚬一蹙不忘爱君忧国之诚伤今思古而作也自非其所造诣卓然有见于六籍之醇全则亦何以臻此也德原距先生殁几五百年门绪衰落既同编甿然犹以世泽之所沾濡闻见之所开沃粗能自立于士君子之林私自惟念先生既深明春秋宜有论説然当乱世学校废经术熄故其书不传今清朝右文既以书院祀先生于呉下而其遗书若松陵集皮陆倡和皆已行于世而藂书虽板刻于宋元符间然而芜没乆矣今而刻之书院者将与好事者共之也夫先生之于经术学者既不见夫春秋之所讨索者矣然因藂书以推见先生之所学则其卓然有见于道而可以刻之学校者夫岂区区一隠沦之士而已哉至元仍纪元之五年嵗在庚辰七月一日十一世孙德厚百拜谨题




