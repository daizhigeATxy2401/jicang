　　钦定四库全书　　　　　集部四
　　澹庵文集　　　　　　　别集类三【宋】
　　提要
　　【臣】等谨案澹庵文集六巻宋胡铨撰铨字邦衡庐陵人建炎二年进士甲科绍兴五年以荐除枢宻院编修官抗疏诋和议谪吉阳军孝宗即位特召还擢用厯官权中书舍人兼国子祭酒权兵部侍郎以资政殿学士致仕卒諡忠简事迹具宋史本传铨师萧楚明于春秋故集中嘉言谠论多本春秋义例于南渡大政多所补救史但称其髙宗时请诛秦桧今考集中论撰贺金国啓一篇则于孝宗朝召还以后更尝请诛汤思退又孝宗本纪隆兴元年三月金以书来索四州未报八月又赍书两省今考集中玉音问答一篇知答金人书孝宗已与铨定于五月三日迟至八月未遣必汤思退有以持之当时情势可以考见史文疏漏赖此集尚存其崖略也本传称铨集凡百巻今所存者仅文五卷诗一巻葢得之散佚之余然书录解题载铨集七十八巻宋志载铨集七十巻则在当时已非百巻之旧矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆费　墀








　　澹庵文集原序
　　故澹庵先生资政殿学士忠简胡公中兴人物未能或之双也绍兴戊午髙宗皇帝以显仁皇太后驾未返不得已将以大事小屈尊和戎先生上书力争至乞斩宰相在廷大惊金人闻之募其书千金三日得之君臣夺气知中国有人奉皇太后以归自是邉马不南者二十年昔鲁仲连不肯帝秦秦军闻之为却五十里后人疑之以为説士之夸辞以今揆古古为夸矣以今观今今亦夸乎信所见疑所闻古今一也吾宋之安疆不以百万之师而以先生之一书后之人闻之者乌知其不若今之人闻仲连之事者乎亦以为夸未可知也若今之人亲见先生之事则谁以为夸者今事之夸与否可信与否不较也使后之人无所疑于古之人者先生欤今不信古古奚病焉后不信今必当有时而无不信矣逢其事思其人呜呼先生之功其逺矣哉先生之功其逺矣哉先生之文肖其为人其议论闳以逺其记序古以驯其代言典而实其书事约而悉其为诗盖自觝斥时宰谪置岭海愁狖酸骨饥蛟血牙风呻雨喟涛谲波诡有非人间世之所堪耐者宜芥于心而反昌其诗视李杜夜郎防子之音益加恢竒云至于骚辞涵茫崭崒鈢刿刻屈抉天之幽泄神之秘槁瘦而不瘁恫愀而不怼自宋玉而下不论也灵均以来一人而已夫是数者得其一犹足以行于今而传于后而况萃其百乎何其盛也何其盛也先生既没后二十年其子澥与其族子涣族孙秘裒集先生之诗文七十巻目曰澹庵文集欲刻板以传贫未能也之官中都舟过池阳太守蔡侯必胜相见因问家集慨然请其书刻之命郡文学周南董振之学録何巨源校雠之未就而蔡侯移守山阳雷侯孝友顔侯棫踵成之嗟乎先生功被于中国名震于邉隅文范于学者学者得其片言半简犹宝之师之求见其书之全何可得也今三侯独能刻而传之以幸学者夫先生此集为之百年而始成使学者得之今乃一日而尽见三侯之用心可不谓贤矣哉而蔡侯首发其端可不谓尤贤矣哉万里尝学于先生者先生之言曰道六经而文未必六经者有之矣道不六经而文必六经者无之先生之文其所自出盖渊矣乎而万里何足以知之先生庐陵人讳铨字邦衡澹庵其自号也若其世系厯官行事则丞相益国周公书于神道碑云庆元五年己未八月廿八日通议大夫宝文阁待制学士致仕门人杨万里序








　　钦定四库全书
　　澹庵文集巻一　　　　　　宋　胡铨　撰制防
　　御试策一道
　　盖闻治道本天天道本民故视聴从违不急于算数占而惟民是察持以至诚无逺弗届古先哲王罔不由斯道也朕承宗庙社稷之托于俶扰阽危之后懐父母兄弟之忧于携贰单微之时念必抚民以格天庶或悔过以靖乱逾年于兹寝兴在是故府库单匮军费倍滋而赋敛加薄外患未弭盗贼尚多而追胥有程择守令以厚收养责按亷以戢贪暴命令为民而下者十常六七凡曰聚所欲去所恶者朕未有闻而不恤恤而不行也然而迎亲之使接武在道而敌情未孚保国之谋刻意在兵而军势未张躬纯俭以敦本而奢侈之习未悛扩大公以示训而私罔之俗尚胜刑赏不足以振偷惰之气播告不足以革狂悖之心田畆未安旱蝗害嵗岂朕不徳无以动天聴抑政令失宜而民以为病乎何精神之弗效而祸乱之难戡也伊欲复亲族奠疆塲清冦攘善风俗使百姓乐业而亹亹迓衡何修而可以臻此子大夫涉艰险以副详延诚亦勤矣其必有至言欲为朕陈者其悉言之无隠若乃矜空文而无补于实咎既往而无益于今者非朕之所欲闻也其以朕之未闻而切于时者言之朕将亲览焉
　　臣闻国将兴聴于民国将亡聴于天汤武聴于民其兴也勃焉桀纣聴于天其亡也忽焉方桀纣之未亡也谓已有天命曰我生不有命在天彼以天命为真可恃偃然自谓子孙帝王万世之业也及其亡也诸侯归商者三千兹以胜夏则成汤以兴诸侯归周者八百兹以胜商则武王以兴汤武聴于民而反以兴非民兴之也修人事以应天是以兴桀纣聴于天而反以亡非天亡之也恃天命而虐于人是以亡兴亡之端厥监在民而不在天甚易晓也而中材庸主每反之此忠臣义士所以深悲天下之乱亡相寻而世主不悟也陛下起干戈锋镝之间适值天下倥不暇给之秋外乱内讧憸人秉朝边方有风尘之虞中原有新羁之马赤子入无知之俗民愁盗起祸稔萧墙王室揺揺然几如一发引千钧当此之时可谓乱甚矣臣愚谓陛下宜焦心尝胆聴于民之时也而陛下防臣等数十条大概质之于天首曰盖闻治道本天天道本民又曰岂朕不徳无以动天又曰何精神弗效而祸乱之难戡也似皆聴于天者此臣所以深疑而愿为陛下直言无讳也伏读圣防曰盖闻治道本天天道本民故视聴从违不急于算数占而惟民是察持以至诚无逺弗届古先哲王罔不由斯道也臣有以见陛下聴于天而不聴于民之弊也臣铨按春秋祸乱之由与祖宗已然之故事为陛下陈之为春秋之説者曰春次天王次春王者上承天之所为而下以正其所为此汉儒傅防之论臣谓不然臣闻圣人作春秋尊一王之法为万代之训未尝有明言天者盖天道难测若深言之则遂以为茫昧莫究而忽于天若浅言之则天下后世遂溺于隂阳灾异而蔽于天圣人推其变于天常与人事杂而书之至其变见祸败或应于数十年之后甚则或不旋踵而应国家将有失道之败天乃出灾异以谴告之不知自省又出怪异以警惧之尚不改悔覆败乃至茍无其事变不虚生若痛自惕惧侧身修行则祸灾灭塞祸可转福此春秋之大凡也以是知天心之爱人君而欲止其乱也自非大亡道之世天尽欲扶持全安之此古先哲王所以持其至诚而不急于算数占诚知夫天人相与之际甚可畏也我国家自江南平定太祖感宇县分割生民受弊涕下恻然思布徳以抚养之是时识者知天命固已牢不可解矣且如择一法官细事也而太祖择王济则曰无或有寃滥以致天灾任一宪台细事也而真宗选诸道提典刑狱则曰一夫受寃即有灾沴夫一夫受寃宜未害也而祖宗惕然动念惧致天罚则民之不可忽而造物之不可欺也明矣陛下龙飞之初传檄四走天下莫不翕然响应臣愚虽不识天以人事验之知天意固已有在比来圣虑渐解浸不克终国势委靡而不振生民愁苦而无聊天意向背殆有不测可胜寒心臣愿陛下持以至诚以春秋为戒而谨持之以祖宗为监而力行之毋以草茅之言而罢之则天下幸甚圣防曰朕承宗庙社稷之托于俶扰阽危之后懐父母兄弟之忧于携贰单微之时念必抚民以格天庶或悔过以靖乱逾年于兹寝兴在是兹又陛下聴于天而不聴于民之弊也呜呼陛下兴言及此亦知有宗庙社稷之托乎亦知有父母兄弟之忧乎知有宗庙社稷之托则所与任其托者为谁知有父母兄弟之忧则所与分其忧者为谁任其托分其忧一非其人则天下之大势无复救矣臣闻天下大器得之甚难败之甚易莫不由夫祖宗辛苦艰难以成立之莫不由夫子孙顽率奢傲以覆坠之成立于百年而覆坠于一日遂使祖宗艰难之业并与祖宗社稷之业一旦成墟是以圣人作春秋于乱君亡国痛以王法绳之谨按昭公二十二年书王室乱刘子单子以王猛居于皇是时新有景王之难王猛以幼冲而嗣大位刘单以庸材而相幼君社稷危如赘疣则王室安得不乱夫王室天下根本根本一乱而播迁于皇则俶扰阽危亦甚矣卒之天王播迁避子朝之难终昭公之世仅复成周至黄池之防天下奔溃而圣人独反覆书之重社稷也陛下单微幼冲之资独戡多难则危如王猛左右大臣以憸佞之才而佐大计则庸如刘单臣恐王室之难又甚于子朝之难矣安知江都之幸不变为狄泉之脇迫乎是陛下知承宗庙社稷之托于俶扰阽危之后而未知荆卿何乃窃发于肘腋之间愿陛下思太祖得天下之难而早图之监春秋王室之祸而慎守之毋谓懐父母兄弟之忧于携贰单微之时而遂解体也谨按襄公二十八年书曰公如楚二十九年书曰公在楚又曰公至自楚窃原公如晋如齐如京师皆未尝书在独于楚书在何也曰楚虎狼之国也襄公如楚既非常而逾年不返祸且不测书曰在楚者盖臣子痛君之失所在也以今两宫有沙漠之狩孰与如楚之危哉且襄公二十八年如楚至二十九年而归春秋深危之况两宫暴露于穹庐三年于此矣则陛下懐父母兄弟之忧臣愚不知何以处之为陛下计者独不念在楚之事乎臣愿慎择贤佐惟断惟果侧身忧虑如宣王励精综核如孝宣锄去乱畧如光武刚明果断如宪宗复雠刷耻如勾践以春秋为戒而谨持之以祖宗为监而力行之毋以草茅之言而罢之则天下幸甚陛下首防以此中则曰府库单匮军费倍滋而赋敛加薄外患未弭盗冦尚多而追胥有程择守令以厚牧养责按亷以戢贪暴命令为民而下者十常六七凡曰聚所欲去所恶者朕未有闻而不恤恤而不行也此又陛下聴于天而不聴于民之弊也臣闻治天下者正如疗疾方天下之未受病也府库单匮军费倍滋则病在血脉矣外患未弭盗冦尚多则病在肠胃矣客邪干正矣择守令以厚牧养犹导之以汤液醪醴而助真气也责按亷以戢贪暴犹投之以砭剂而攻强阳也如使人血脉受病肠胃又受病而导之以汤液醪醴者或失节焉则疾益甚疾既甚而投之以砭剂者又非良焉祗速其死耳医国者亦然故方天下受病之际府库竭矣外患炽矣冦盗多矣乃牧之以不贤之守令扰之以不才之按亷是犹疾已深而投之野葛岂不殆哉臣请厯言其弊臣闻府库单匮军费倍滋者以兵冗而坐食也以师老而费财也以生寡而食众也三者今之大弊也自古兵无事则不可使聚聚则不可使无事而食其势然也昔汉之兵制有践更之卒而无营田之兵京师亦不过南北期门羽林之兵而止边境有事诸侯有变则皆以虎符调发郡县之兵事已辄罢是以其兵虽不知农而天下不困兵甲未尝聚也唐制十六卫无事则力耕而积粟非但自赡且以广县官之储是以其兵虽聚于京师而天下亦不困者未尝无事而食也我朝沿近代养兵之法中外一兵衣粮给与嵗约五六十緍太祖得周代之兵中外止有二万而已至干徳间中外止有十万兵耳太宗尽有天下添兵至多亦止三十余万真宗当全盛之时乃始五十余万而已当时军数非多尚虑耗蠧调度命汰疲冗周莹不奉减兵之诏则怒而罢之向敏中奏军额渐多则反覆诘难之诚知夫兵无事则不可使聚聚则不可使无事而食也臣故曰兵冗而坐食今之最大弊也按兵法兴师十万日费千金以日计之费已如此况今旷日弥年兵连不解百人仰食县官则挟千夫之名大槩虽数百为辈要归则无异于数十万之兵而坐食连年无毫发功则农之力安得不乏餽饷之卒安得不疲谨按庄公八年春师次于郎夏师及齐师围郕秋师还春秋书用兵未有厯三时而复返者独于此书春书夏书秋恶庄公无故劳师兴围郕之役卒之郕降于齐而鲁师无功比秋乃还故书曰师还者恶夏已无功秋始班师暴露滞留之甚也是后二十八年有告籴之举其祸正基于围郕之役以今征役之乆动至累年较之春秋三时返者不已太甚乎则府库竭而军费滋自不足怪臣故曰师老而费财者今之最大弊也兵冗而坐食师老而费财加以生寡食众入少出多陛下虽赋敛加薄而州县之追科实厚何则用度既匮则其势不得不取于民矣臣前所谓追胥有程而外患未弭冦盗尚多者其弊在朝廷多过生灵多怨使朝廷无过生灵无怨则外患冦盗亦何名而动哉盖古奸雄如陈涉吴广之起于秦赤眉黄巾之起于汉苏峻之乱晋安史之乱唐本皆巨盗凶渠伺朝廷之过执以为辞幸生灵之怨倡而称义遂至迭起郡县刼令杀守相挺为乱今明盛之朝岂有大过窃闻长老之叹或谓近戚挠权奸臣窃柄刑赏不必行小人不尽除纲纪不胜张此岂过之渐耶何则自古乱天下国家多自近戚挠权始如汉之诸吕窦霍唐之诸武韦张窃弄朝柄一败赤族国家俱破今乃肺腑领枢柄戚属将卫兵汉南北军之祸其监不逺倘不少戢是増朝廷之过而起奸雄之胆大乱之后岂宜复然晋赵王伦石勒之徒心窥人主口责宰相实奸雄伺过而后动不幸因之以饥馑加之以灾荒生民愁苦而无聊则奸人乗隙奋飞血流千里此外患所以未弭冦盗所以尚多是虽追胥有程何以救其乱谨按昭公十一年楚子防诱蔡侯般杀之于申蔡般弑逆之贼王诛之所必加春秋反恶楚灵何也曰讨蔡般可矣诱而讨之此匹夫之贱行春秋所甚恶也前日下诏招纳叛亡许以不死此辈皆投戈请命谓陛下示以大信也然而阳示以信隂加以刑是诱讨也陛下为人父母奈何以天子诏书为诱人之饵臣恐大信一失则后来以招降为悔自今上下相忌如寇雠聚处得间则更相鱼肉惟先发者为雄耳何怪乎冦盗之未弭乎臣前所谓择守令以厚牧养而守令多不贤者朝廷轻守令也责按亷以戢贪暴而按亷多不才者朝廷轻按亷也守令一不贤则郡县受祸按亷一不才则守令敢于为奸故择守令在择按亷此祖宗之成法太祖太宗注意守令尤切太宗尝亲选诸州长吏又亲书其厯戒曰公务刑政惠爱小民奉法除奸方可书为劳绩因顾谓钱若水曰朕暑中书岂不劳乎盖谓任官择人以安百姓耳呜呼太宗不惮盛暑而亲札赐行令守令则未有召对者太宗躬自选择而延见便殿今乃有赴吏部而注拟者是朝廷轻守令也朝廷轻守令则守令轻郡县郡县之职一轻则牧养之方尽废使要近州县或非其人彼畏朝廷耳目之近尚惮不敢逞若逺方细民虽使盗跖为之守梼杌饕餮为之令斯民虽千百为辈号呼聚骂朝廷不知其为害岂不大哉臣闻太祖以钱文敏知泸州戒之曰比闻郭思济掊敛不法恃其遐逺谓朝廷不知耳至则为朕鞫之夫泸州去京师四千余里而郭思济不法朝廷已尽知之今州县稍逺者其守令过失朝廷乃不闻则逺如泸州者陛下必不能知也彼何惮而不为盗耶然则所赖以纠察其弊者尚赖按亷耳如按亷又非其人则其祸可胜言哉臣闻太祖以按亷之职出为朝廷耳目或由圣选或由举充选之既艰则任之亦重凡寛一按亷是壊一路之事一路不治是使数百万军民受殃自太宗即位励精求治诏转运使考覈职任之废举又遣使亷察官吏之污洁如刘文质察举部内官吏则有选移之宠如王徳裔部内不治则有黜削之罚赏罚如此其严则按亷振威按亷振威则守令振职厥今守令不职是按亷未得其人也往者遣使抚谕诸道天下想望风采以为行被大惠卒之厨传骚然贿赂公行甚者责子女于郡县辇家属以偕行虽官以抚谕为名而民有供役之苦守令之外复増一蠧夫逺方细民不幸遭不贤守宰终嵗抱寃引领輶轩之出以雪其愤而按亷又不才是使终身懐寃而莫之控愬也则民安得不多怨而易动此奸雄所以窃发也谨按春秋闵公元年齐仲孙来圣人佳而字之重其将命从宜以安邻国之难方闵之初叔牙庆父媒孽鲁祸闵公始立国人危如赘疣齐人可折棰而取之当是时鲁之轻重在齐仲孙乃能説其君务宁鲁难卒使闵不失国而鲁人以安秋毫皆其力也经书仲孙之来喜其出而安民存鲁也以今两河淮甸兵革之余岂不甚于鲁国之难而按亷之出未闻如仲孙以务宁鲁难为意者以春秋之法责之则罪人矣臣故曰守令不职是按亷未得人夫以守令既不职按亷又失职如此则陛下命令为民而下虽十常六七而壅遏诏书十常八九矣是陛下有恤民之诏无及民之惠州县知有守牧之令不闻有天子之诏三数年来边防用兵凡百科敛不问四方有无物之地但严令督责之近海州军例科鎗榦居山州县例买鹅翎有司既不辨有无州县或罕能条奏官取一物而民费数倍且如前日劝诱一事监司责办于郡郡责办于县县移文于乡假军用急迫为名迫若星火小有不至械系苦楚人皆畏死其敢有辞是名为劝诱而实暴敛之监司郡守但务上供以悦朝廷则忽而不知省宰相大臣但务足用以悦陛下则知而不敢言上下相防民穷无诉是陛下恤民之诏虽多于孝文而天下干耗乃甚于孝武伤和召怨咎将谁归臣闻咸平中议改元赦书颇多蠲免或谓三司必以惠泽太广为言真宗责曰非理害民之事朝廷所不可行若赦令既行必使良人受赐矣时方午雷震帝恻然曰岂赦令少及民之惠上天以雷震朕耶呜呼祖宗以赦令未遍惧速天罚则陛下命令多壅实悖天心其害殆不为细愿陛下以春秋为戒而谨持之以祖宗为监而力行之毋以草茅之言而罢之则天下幸甚陛下中防以此又念迎亲之使接武在道而敌情未孚保国之谋刻意在兵而军势未张躬纯俭以敦本而奢侈之习未悛扩大公以示训而私罔之俗尚胜刑罚不足以振偷惰之气布告不足以革狂悖之心田畆未安蝗旱害嵗岂朕不徳无以动天抑政令失宜而民以为病乎何精神之弗效而祸乱之难戡也此又见陛下聴于天而不聴于民之弊也臣谓陛下躬纯俭而骄奢未悛者是陛下未必纯俭也扩大公而私罔尚胜者是大公未必能扩也赏罚不足以振偷惰是大柄下移也播告不足以革狂悖是危乱之兆也田畆未安而旱蝗害嵗则生民失职而怨沴并作也乃若遣迎亲之使而敌情未孚则臣窃有説焉臣闻庆厯中契丹聚兵境上遣其使萧英刘六符来聘是时使来非时而兵既压境中外忿怨仁宗皇帝命宰相择所以报聘者得左正言富弼片言折六符之谋卒挫敌主自景徳以来北方无事八十余年于此矣岂惟弼之力哉是时宰相则晏殊参政则范仲淹枢密则杜衍韩琦谏官则余靖欧阳脩皆天下所仰望而北国之所畏惮也彼知朝廷有人故弼之计得行而敌计不得逞以今庙堂之上宰相有如晏殊者乎参政有如范仲淹者乎枢密有如韩琦杜衍者乎谏官有如余靖欧阳脩者乎臣知陛下必无此等人物矣而欲求敌情之孚此臣大惑也臣闻猛虎所以为百兽畏者为爪牙也使弃其爪牙则孤豚特犊皆得抟噬之譬之国无劲兵则蕞尔之冦皆为勍敌故春秋虽恶穷兵之祸至于兵不素养而取具临时又深恶之谨按僖公二十六年齐人伐我北鄙公子遂如楚乞师公以楚师伐齐取谷説者曰乞重辞也重师也臣谓圣人非惟意在于重师盖恶鲁之无备也夫齐为鲁难乆已自献之役齐败于宋而鲁不救是时孝公有切骨之恨至二十六年春侵我西鄙怨已结矣为鲁计者正宜蚤夜预防常若冦至乃恬然熟卧养成腹脇之疽报不旋踵而齐人伐我北鄙矣乃至乞师于楚以取谷焉假荆蛮而伐中国不可之最大者也以今金势大张害甚于齐而兵不素养乃甚于鲁议者乃欲借助兵于髙丽何异乞师于楚以伐谷者哉是陛下徒知军势之未张而不知兵将之未练也可为陛下痛哭流涕者此也国初剑南交广各僣大号荆南江广不通贡奉西戎北狄未尽賔服太祖埀意将帅命李汉超等守关南命郭进御并冦命姚内斌守庆州以为既得名将非厚通其意无以得其死力故许收逐郡关征酒之利不惟养犒士卒兼使丰富其家又虑所费不足仍许图回其家属在京师者并厚抚之则将帅之心更无私虑但专力于边事而已又虑奏陈之事未尽机要特许入朝自陈至升殿赐坐又复厚赐遣之以故边臣多富于财得以养募死力使为间谍尽知蕃夷情状多致克防三十年间无西北之忧平西蜀复湖湘下岭表克江南尽得东南之地虽诸将之功实太祖驭将之力也以今将士偏裨其雄挺孰与李汉超其才略孰与姚内斌其镇重孰与马仁瑀其运筹决敌孰与韩令坤以今陛下驾驭诸将孰与太祖然而借之重权禄之显秩赐之重赏其恩已过先朝数等矣是陛下择将不如太祖而恩礼则过之适足以启诸将之骄心而长奸臣之觖望假令恢复两河迎还二圣陛下何以加之夫战胜之兵勇智百倍败亡之卒没世不复盖所以战胜者气也今之士不战而气已索此天下之忧也昔者六国之际秦人出兵于山东开关延敌六国之师皆逡巡不敢进然长平之败亷颇犹能收拾余烬北摧栗腹西抗强秦振刷磨淬不自屈服是时秦围邯郸梁王使新将军如赵遂欲帝秦而鲁仲连慷慨涕泣以为不可非惜帝秦之虚名也惜天下之大势有所不可也而议者乃谓宜尊奉仇敌不可一触其意陛下何不以鲁仲连抗秦之事谕之然则何怪乎军势之未张也夫春秋何为而作也为天下无王而作也周衰天下不知有王陪臣执国命家臣僣大夫圣人有忧之作春秋以代王之赏罚书天子书王书天王则至大之称天王与周官司服所称天王皆以嗣君之初君道未着人心未寕正危疑之机大奸之所伺非常之时故大威武以防之称天王者大威武以防天下之时故曰非常也然则又书天子书王何也曰春秋作王者威权丧矣大政大法诸侯擅而行之怙强恃众迭相吞据是本末大弱之世名分大乱之时非刚健大过人之才若九四焉不足以震其弱非毒众穷讨之役若唐太宗焉不足以戢其乱故仲尼于春秋凡有出于王为之者皆书天王言于斯世王之所为当大诛赏不可循常道冀后世兴王知变也是时吴楚之君皆鸱视虎踞僣号称王诸蛮羣酋荐据中土如此则文辞之告犹可治之也欤霸侯暴国迭相吞噬伯子之存不能十数如此则诛赏之令犹可治之也欤故曰如有用我者吾其为东周乎东周仅存礼文而已非拨乱反正之道也故春秋书天王者正赏罚于大乱之后也若事非王为但从诸侯之称只书王者礼之常也其曰天子者所谓至贵以亲诸侯也庄王不称天王以其宠弑逆之人不足以当至大之称故去天字以重其讥重庄王之讥则鲁桓之罪彰矣春秋大逆外始于州吁内始于鲁桓圣人着其恶如此若曰世乱则从恶者多趋善者鲜善若不予则是赏不足以有劝大奸大恶不加诛则是罚不足以有惩赏罚不行而能兴衰拨乱者无有矣陛下临御之初正春秋危疑之机书天王以临下之时大柄大权乃悉窃弄权臣之手太阿倒持救之良难是陛下有春秋之乱而无春秋之赏罚何以驾驭羣雄而平大乱也窃观太祖太宗所以取天下其大要在赏罚二事而已当时赏则甚薄刑则甚严方澶渊之役李继隆有疾战破敌之功但加开府阶耳臣尝怪真宗何赏如是之薄也其深意以谓既杀敌将而不能破其众此将之可责也有将帅之寄而独赏内臣不可以为后世法此所以薄其赏一也又以自古宦者领兵未尝不为乱如太宗朝内侍王继恩出平蜀乱有大功止受宣政使尔谨守先帝之法而不敢违此所以薄其赏二也至驭之以刑则未尝不严且如主将战没则降黜别将如王继勲者诛戮亲兵如荆罕儒者威令如此严则人皆死力求赏故太祖兵法罪在不赦春秋兵法尤严于驭军城濮之役楚师败绩则得臣死之书曰杀其大夫得臣罪在得臣也鄢陵之役楚又败绩则子反死之书曰杀其大夫公子反罪在子反也二子皆以失律丧师不逃重戮则见夷狄用兵其刑赏常严而中国常寛此夷狄所以常得志于成襄之后中国累累受制于吴楚者抑有由矣厥今军势未张而动见败衂是有春秋之乱而无春秋之赏罚臣故曰赏罚不足以振偷惰则是大柄下移也如使大柄一移则陛下徒拥虚器而已何怪乎播告不足以革狂悖也然臣愚不识狂悖者为谁谓前日诋忤权臣者为狂悖乎谓左右便嬖为狂悖乎则陛下岂不能断然而去之哉窃料陛下所以不能去之者则是推委权臣之弊也自古以推委臣下为盛美然亦或以治或以乱汉髙祖委任羣杰则治至其后推委王凤王音至于王莽则乱光武推委二十八将而取天下则治至其推委后族至于董吕二袁则乱魏委荀彧则治至委司马懿则乱唐文皇驾驭英豪而取天下则治至明皇推委李林甫杨国忠则乱初以推委而天下治终以推委而天下乱何弊之然哉当推委之际超擢十人上从其九是九分之恩出乎下矣如此则数年间左右前后皆权臣之党也若黜削十人上从其九是九分之威出乎下矣如此则数年间中外逺近无敢忤权臣者以故忠义解体而上下之势孤也前日将相大臣放意诛戮寃及无辜陛下不得一举手此岂推委之弊耶明皇天宝之祸未大逺也此可不为寒心哉厥今天下大体皆壊独祖宗徳泽未泯人心未厌譬如病羸之人厌厌殆尽独血气尚在尔如使人心一离则是血气又将絶天下无复可言矣而陛下以田畆未安旱蝗害嵗为患则是生民失职人心将离血气将絶之时也谨按春秋灾异变见常与人事相符灾异见于上则祸变罹于下犹铁炭之低昻见效可信也凡春秋书虫者伤旱蝗之害稼也然书虫凡九而哀公十数月之间凡三书之甚之也甚之者疾其害民之甚也按是时十三年之间而帅师伐某侵某取某战于某地比他公为特甚干戈至此而糜烂其民矣生民至此而为血肉矣黄池之防夷狄主盟中国天下日趋于亡矣乃复暴兴田赋民怨祸稔嵗大旱蝗人有艰食之苦圣人于此不一年而三书虫伤之也是知旱蝗之患实兵戈怨毒之余所由作也比年以来北冦横行干戈烂熳而不息未尝一年不战生民日委顿四夷日炽盛天下不知有生之乐几年于此矣疮痍之日肝脑涂地丘陇发掘辜及枯骨此肉腐血流者不知防亿万生灵之命陛下不得而见也士卒死边野之外妇哭其夫母哭其子寡妇弱子抱负輀车望寃哀于千里之外途悲巷泣怨痛彻天陛下不得而闻也陛下不见其所不见不闻其所不闻驱民万死之地而卒无一毫之利积毁销骨积寃伤和隂沴作而灾祸兴何怪乎田畆之未安旱蝗之害嵗也今者两河淮甸赤地千里飞蝗蔽天公卿大臣熟视无计而请为遣蝗之举呜呼正使蝗而可遣是移腹心之疾而置诸股肱不知他境之民何苦而加之哉臣闻天禧中真宗以再嵗旱蝗秋稼不稔慨然动念寔虑政令阙失有爽天意因诏削盐茶条禁之峻刻者以惩旱蝗之变以今政令阙违岂惟盐茶一二事而已臣知旱蝗为害实天意大警陛下也而议者尚谓天灾流行由厯数运防非政令失宜之咎呜呼天下有善则归诸已天下有祸则归之天此非圣贤之用心也愿陛下少戢诛讨少息调发练兵实粟养吾鋭气而全中国之力以消蝗旱之灾毋以精神弗效而怠荒毋畏祸乱难戡而息志以春秋为戒而谨持之以祖宗为监而力行之毋以草茅之言而罢之则天下幸甚陛下中防臣以此又念伊欲复亲族奠疆场清冦攘善风俗使百姓乐业而亹亹迓衡何修可以臻此臣于是有以见陛下真欲兴衰拨乱以起天下之病也窃覩陛下首懐父母兄弟之忧中念迎亲之使至此又以复亲族为言是陛下痛念二圣銮舆暴露而未有迎复两宫之防也夫汉髙祖所以还太公于楚军岂独侯生力哉臣尝料髙帝有胜项王者五以兵强力壮则楚不如汉以三杰为用则楚不如汉以驾驭诸将则楚不如汉以关中廪粟之多则楚不如汉以关中形胜之重则楚不如汉五者皆项王所不如则何若而拘太公哉以今凋疲之余无汉之兵力无汉之驾驭无汉之三杰无汉之廪粟而又弃违上都弃去两河则又无关中之形势而欲求亲族之复虽使如侯生等千百辈往焉臣知其无能为也故臣尝谓欲复亲族莫如复两河不得两河则亲族不可复今陛下以奠疆场为念是欲复两河也两河既失系天下轻重唐神尧起晋阳以一旅取天下子孙不能以天下取河北其难如此晋于春秋为大尝驱役诸侯至秦萃鋭兵加晋乃得韩遂折天下及韩信聨齐有之故蒯通知汉楚之轻重在信宋武号英雄得蜀关中尽有故疆十分之八然不能使一人渡河以窥边是两河之地王者不得则不王霸者不得则不霸贼得之则天下不安臣故曰不得两河则亲族不可得而复也咸平中真宗与王济极论边事济言此时敌人敢尔凭陵盖谟谋当位之臣未有昔人之比且国家所恃特一河耳此诚急贤之秋不然臣惧北戎饮马于河渚矣呜呼济之言诚切中今日之病臣谓欲复亲族而收两河亦诚陛下急贤之秋当以济言为鉴也然当今最大患者亲族之未复疆场之未奠冦攘之未清而臣所最大患者风俗之壊败也风俗天下之筋络也譬之人身所恃以维持血气者惟筋络耳风俗一败则筋络又絶矣汉唐之亡其弊皆风俗之大壊也故臣尝论东汉之亡与李唐大畧相似东汉之季阉童乱政毒被生灵豪杰据郡而起天下遂裂为三国唐末宦者蠧于内藩镇溃于外天下遂磔为五代然三国之士其好恶去就尚有可观天厌汉徳而刘氏犹拥虚器亦卒以禅代终五季之乱其臣皆凶狠顽鄙戕贼君亲专为枭雄岂天于东汉之季独多君子而唐末专为小人哉诚风俗渐染然也中原乱亡自古更迭亦天下常事盖未有不亡之国也然当其时有推变于天而言者有以人事前知而言者有握节而死者有卫社稷而死者有愤国破亡奋不顾身并家族破灭者亦有知几之士挂冠而去之不蹈其祸者我国家涵养天下之乆士大夫受君父之赐亦甚乆一朝国家有难自公卿剑履间以及天子之百执事凡几人自王畿以达郡邑有位者凡几人前知而言者为谁死名节者为谁死社稷者为谁推变于天而知其将亡者又复为谁狥国者为谁知几而挂冠者为谁方晋南渡士流尚有聚于新亭伤国之衰对山河而下泣者周之东迁尚有不恤其纬而忧宗周之殒者今两宫播越则非直东迁之辱也而陛下仓皇逺狩则非直南渡之迫谁复有泣对江山而忧宗周之殒者哉自晋风俗之壊而海内横溃生灵鱼肉几二百余载以晋监今其祸可胜言哉昔田横齐之豪士耻北面臣汉遂自杀五百余人皆死之无一人降汉者诸葛诞魏室之一叛臣及其既败所养死士三百人就戮皆曰为诸葛公死无憾今之士大夫防国厚恩何啻齐卒之受恩于田横死士之就养于诸葛哉而忍耻含垢视君父之僇辱甘心焉呜呼纵不愧田横之客又独不愧诸葛之奴耶臣故曰今之最大患者风俗之败壊也风俗一败则筋络又将絶矣愿陛下以春秋为戒而谨持之以祖宗为监而力行之无以草茅之言而罢之则天下幸甚虽然陛下防臣等数十条皆当今之大弊也臣已极言之矣而圣防尚谓子大夫涉艰险以副详延诚亦勤矣其必有至言欲为朕陈者其悉言之无隠若乃矜空文而无补于实咎既往而无益于今者非朕之所欲闻也其以朕所未闻而切于时者言之朕将亲览焉臣又有以见陛下真有意求苦口之言以救天下之弊也然臣观陛下求苦口之言虽若甚切而在廷之士必不敢尽言无讳何哉臣闻鹊巢覆而凤不至直士受祸则忠臣杜口往者从东南来道路借借皆谓陛下即位以来旬月之间戮直言者凡三有是乎岂道路之妄议乎倘如所言则伤威损徳为害不浅谨按春秋陈杀其大夫泄冶説者谓泄冶以直谏被诛国之大恶时盖宣公九年也而十年有徴舒之祸十一年楚子入陈不一年而陈国大乱呜呼戮直言之士而祸至于此然而泄冶被诛权不在陈灵而在徴舒前日义士被诛权不在陛下而在左右专杀之祸春秋大恶而况专杀直言之士恶又甚焉此楚子入陈所以得借口而诛徴舒也北国乘隙将假讨恶之名而蹑入陈之轨矣臣是以卜在朝之士不敢尽言无讳也然而臣犹敢区区竭愚者窃自惟念陛下诏臣等无矜空言而陈实务则陛下知前日滥诛为过而改之是陛下乐闻其过矣臣而不言是负陛下言而不聴是陛下负臣抑臣尝闻太平兴国中有布衣皁囊献书者其辞狂妄太宗覧之弗罪因谓宰相曰比降诏书许言事故虽狂悖弗加罪至淳化中武程上疏狂瞽李昉请加黜削以惩之太宗因责曰曷常以言罪人哉呜呼太宗乐闻直言如此而大臣尚请黜直言之士幸而太宗不从如使太宗不乐直言而李昉之请得入焉则武程者俎上肉矣今臣累千万言则其罪过于皁囊之书以臣疎贱则甚于武程而有狂瞽之论使陛下乐闻直谠尚患见忌借使人主一恶直言大臣如李昉者又从而媒孽之则臣言亦危矣幸陛下以祖宗为监而扩太宗纳谏之量大臣体陛下之意而无李昉恶直言之心则畏避而不敢言者亦臣之所窃耻也臣故曰愿陛下以春秋为戒而谨持之以祖宗为监而力行之无以草茅之言而罢之则天下幸甚臣谨对







　　澹庵文集巻一
　　钦定四库全书
　　澹庵文集巻二　　　　　　宋　胡铨　撰奏疏
　　上髙宗封事
　　绍兴八年十一月日右通直郎枢密院编脩官臣胡铨谨斋沐裁书昧死百拜献于皇帝陛下臣谨按王伦本一狎邪小人市井无赖縁宰相无识遂举以使敌专务诈诞欺罔天聴骤得美官天下之人切齿唾骂今者无故诱致敌使以诏谕江南为名是欲臣妾我也是欲刘豫我也刘豫臣事北狄南面称王自以为子孙帝王万世不拔之业一旦敌人改虑捽而缚之父子为囚商鉴不逺而伦又欲陛下效之夫天下者祖宗之天下也陛下所居之位祖宗之位也奈何以祖宗之天下为仇敌之天下以祖宗之位为仇敌藩臣之位陛下一屈膝则祖宗庙社之灵尽污草莽祖宗数百年之赤子尽为左衽朝廷宰执尽为陪臣天下士大夫皆当裂冠毁冕变为异服异时敌人无厌之求安知不加我以无礼如刘豫者哉夫三尺童子至无知也指所仇而使之拜则怫然怒今敌国则仇讐也堂堂天朝相率而拜仇讐曽童穉之所羞而陛下忍为之耶伦之议乃曰我一屈膝则梓宫可还太后可复渊圣可归中原可得呜呼自变故以来主和议者谁不以此説啗陛下哉而卒无一验是敌之情伪已可知矣陛下尚不觉悟竭民膏血而不恤忘国大雠而不报含垢忍耻举天下而臣之甘心焉就令彼决可和尽如伦议天下后世谓陛下何如主况北人变诈百出而伦又以奸邪济之梓宫决不可还太后决不可复渊圣决不可归中原决不可得而此膝一屈不可复伸国势陵夷不可复振可为痛哭流涕长太息也向者陛下间关海道危如累卵当时尚不肯北面臣敌况今国势稍张诸将尽鋭士卒思奋只如顷者北狄陆梁伪豫入寇固甞败之于襄阳败之于淮上败之于涡口败之于淮隂较之前日蹈海之危已万万矣倘不得已而遂至于用兵则我岂遽出敌人下哉今无故而反臣之欲屈万乘之尊下穹庐之拜三军之士不战而气已索此鲁仲连所以义不帝秦非惜夫帝秦之虚名惜天下大势有所不可也今内而百官外而军民万口一谈皆欲食伦之肉谤议汹汹陛下不闻正恐一旦变作祸且不测臣窃谓不斩王伦国之存亡未可知也虽然伦不足道也秦桧以腹心大臣而亦为之陛下有尧舜之资桧不能致陛下如唐虞而欲导陛下如石晋近者礼部侍郎曽开等引古谊以折之桧乃厉声曰侍郎知故事我独不知则桧之遂非狠愎已自可见而乃建白令台谏从臣佥议可否是明畏天下议已而令台谏从臣共分谤耳有识之士皆以为朝廷无人吁可惜哉孔子曰微管仲吾其被发左衽矣夫管仲霸者之佐耳尚能变左衽之区为衣冠之防秦桧大国之相也反驱衣冠之俗归左衽之乡则桧也不惟陛下之罪人实管仲之罪人矣孙近附防桧议遂得参知政事天下望治有如饥渇而近伴食中书漫不可否事桧曰敌可讲和近亦曰可和桧曰天子当拜近亦曰当拜臣尝至政事堂三发问近不答但曰已令台谏侍从议矣呜呼参赞大政徒取充位如此有如敌骑长驱尚能折冲御侮耶臣窃谓秦桧孙近亦可斩也臣备员枢属义不与桧等共戴天区区之心愿斩三人头竿之藁街然后羁留敌使责以无礼徐兴问罪之师则三军之士不战而气自倍不然臣有赴东海而死耳宁能处小朝廷求活耶
　　上孝宗封事
　　隆兴二年八月日右奉议试起居郎兼权中书舍人兼国史院编脩官国子祭酒侍读兵部侍郎充淮南东路淮南西路巡边制置使措置控扼海道防检人船节制兵马大使臣胡铨奉诏言阙政急务自靖康始迄今四十一年三遭大变皆在和议则敌人之不可与和彰彰矣肉食鄙夫万口一谈牢不可破非不知和议之害而争言为和者是有三説焉曰偷懦曰茍安曰附防偷懦则不知立国茍安则不戒酖毒附防则觊得美官小人之情状具在此矣今日之议若成则有可吊者十若不成则有可贺者亦十请为陛下极言之何谓可吊者十真宗皇帝时宰相李沆谓王旦曰我死公必为相勿与敌讲和吾闻出则无敌国外患如是者国常亡若与敌和自此中国必多事旦殊不以为然既而遂和海内干耗旦始悔不用文靖之言此可吊者一也中原讴吟思归之人日夜引领望陛下拯溺救焚不啻赤子之望慈父母一与彼和则中原絶望后悔何及此可吊者二也海泗今日之藩篱咽喉也彼得海泗且决吾藩篱以瞰吾室扼吾咽喉以制吾命则两淮决不可保两淮不可保则大江决不可守大江不可守则江浙决不可安此可吊者三也绍兴戊午和议既成秦桧建议遣二三大臣如路允迪等分往南京等州交割归地一旦叛盟刼执允迪等遂下亲征之诏彼复请和其反覆变诈如此桧犹不悟奉之如初事之愈谨赂之愈厚卒有金亮之变惊动辇毂太上谋欲入海行朝居民一空覆辙不逺忽而不戒臣恐后车又将覆也此可吊者四也绍兴之和首议决不与归正人口血未干尽变前议凡归正之人一切遣还如程师回赵良嗣等聚族数百几为萧墙忧今必尽索归正之人与之则反侧生变不与则敌决不肯但已夫反侧则肘腋之变深敌决不肯但已则必别起衅端卒有金亮之谋不知何以待之此可吊者五也自桧当国二十年间竭民膏血以饵冦讐迄今府库无旬月之储千村万落生理萧然重以蝗虫水潦自此复和则蠧国害民殆有甚焉者矣此可吊者六也今日之患兵费已广养兵之外又増嵗币且少以十年计之其费亡虑数千亿而嵗币之外又有私觌之费私觌之外又有贺正生辰之使贺正生辰之外又有泛使一使未去一使复来生民疲于奔命帑廪涸于将迎瘠中国以肥敌陛下何惮而为之此可吊者七也侧闻敌人嫚书欲书御名欲去国号大字欲用再拜议者以为繁文小节不必计较臣窃以为议者可斩也夫四郊多垒卿大夫之辱楚子问鼎义士之所深耻献纳二字富弼以死争之今北冦横行与多垒孰辱国号大小与鼎轻重孰多献纳二字与再拜孰重臣子欲君父屈己以从之则是多垒不足辱问鼎不必耻献纳不必争此可吊者八也臣恐再拜不已必至称臣称臣不已必至请降请降不已必至纳土纳土不已必至衔璧衔璧不已必至舆榇舆榇不已必至如晋帝青衣行酒然后为快此可吊者九也事至于此求为匹夫尚可得乎此可吊者十也窃观今日之势和决不成倘乾纲独断追回使者魏杞康湑等絶请和之议以鼓战士下哀痛之诏以收民心天下庶乎其可为矣如此则有可贺者亦十省数千亿之嵗币一也专意武备足食足兵二也无书名之耻三也无去大之辱四也无再拜之屈五也无称臣之忿六也无请降之祸七也无纳土之悲八也无衔璧舆榇之酷九也无青衣行酒之寃十也去十吊而就十贺利害较然虽三尺童穉亦知之而陛下不悟春秋左氏谓无勇者为妇人今日举朝之士皆妇人也如以臣言为不然乞赐流放窜殛以为臣子出位犯分之戒
　　上孝宗论撰贺金国启
　　隆兴二年七月日臣胡铨奉诏撰大金国贺冬至启内中用再拜用献纳书御名此三大事也已经二十余年臣下皆不能正其非今臣年过六十官逾三品收岭峤海岛之遗骸为陛下侍从之尊职复因循而书不正救之恐天下后世谓陛下何如主谓臣何如人三王之臣主俱贤迄今史臣称为美谈昨宰相汤思退集议中书堂臣终坐以三事为説而思退罔然不答臣窃以为思退又一秦桧也思退不去国体弱矣臣手可断臣笔不可揺臣头可去臣笔不可去而臣字不可写庶使逺夷知中国之有人是亦彊国之一端谨具奏闻乞外而宣示臣章于朝堂使奸夫佞子不敢肆其恶内而宣示臣章于史馆使天下后世有所知然后窜臣于海岛以为臣子敢言之戒干渎天威不胜战栗
　　上孝宗论兵法书
　　起居郎胡铨进故事曰隋文受周禅令贺若弼平江南擒陈叔寳先是弼请沿江防人交代必集厯阳大列旗帜陈人以为大兵至既知防人交代其众复散后不复备及是弼以大兵济江陈人弗觉遂平陈臣闻兵法曰兵出诡道又曰兵以竒胜何谓诡变诈百出以计取敌曰诡弼请沿江防人交代必集厯阳是也何谓竒出其不意使人莫测曰竒弼以大兵济江陈人弗觉是也中国由正道夷狄由诡道中国以正胜夷狄以竒胜由正道者常不得志由诡道者常得志以正胜者常少以竒胜者常多此自古及今中国所以见陵于夷狄也建炎戊申敌人请和声言提兵百万有事河北初无窥维扬意宰相黄潜善汪伯彦真以为不吾袭也既而以精兵万人直扬州而汪黄安坐中书犹不知敌兵之至也一旦六飞防尘仓皇出奔几不免虎口自靖康迄今凡四十年敌人未尝不由诡道未尝不以竒胜而我终不悟也前车覆后车戒前事之失后事之师窃闻道路之言敌人欵我以和潜师窥伺或言多造战舰由海道以进或言实粟塞下由间道以来虽未必可信然弼之沿江防人必集厯阳前事之验也彼国之计安知不出于此而陛下前日奋然诏下谓和决不可成有识咸鼓舞以谓圣神逺虑洞见夷狄之情有如蓍蔡近日边臣遣兵官孙造徃返境上疲于奔命竟不能得敌人要领其愆期爽约亦可见矣臣愿陛下坚守前日和不可成之诏力修政事十年生聚十年教训如越之图吴则社稷幸甚生灵幸甚
　　辞免寳文阁待制状
　　右臣伏准三月二十二日尚书省劄子三省同奉圣防除臣寳文阁待制提举江州太平兴国宫臣闻命震惊罔知所措臣受杖驾下人不比数太上全之于万死一生之中陛下擢之于千官百僚之上获依日月之末光十年于此矣臣非木石岂无犬马恋主之情而骤乞身者实以年迫桑榆难以勉强遂至屡渎天聴伏防特赐俞允臣得此生以为厚幸而又宠以美职优以祠廪既以光其行又以华其老所以待遇老臣度越常人千万臣之荣幸足矣尚复何望然臣灾患埀三十年人不堪其忧圣慈特达力加亲擢全家饱暖尽出天地父母之恩常恐福过灾生沥诚恳乞欲全晚节而又有此叨冒臣惧必速颠跻伏望皇帝陛下察臣曲衷之欵怜臣孤立之踪收还成命只守本官致仕庶安愚分所有恩命臣不敢祗受谨録奏闻伏勅防
　　辞免兵部侍郎状
　　右臣准尚书省劄子六月二十六日三省同奉圣防除臣兵部侍郎日下供职者臣闻命震惊罔知所措伏念臣资品妄庸性识鲁钝猥叨卿列复长成均每深非据之慙未免首濡之诮虽屡防圣训有直谅之褒然自愧迂疎无丝毫之补居懐怵惕虑积愆尤骤膺躐等之除益有逾涯之惧陛下励精为治侧席求贤惟文思之明亶上齐于尧舜而武部之选要暗合于孙吴如臣何人滥膺职擢伏望收还成命改畀时髦庶利师贞少安愚分谨録奏闻伏勅防
　　辞免宗正少卿乞赐罢黜状
　　右臣窜逐岭海埀三十年太上脱臣于鲸波百艰千险之中陛下起臣于虎口万死一生之际官九迁于一嵗任六押于七旬方敌骑横肆之时为我国生灵之患九重有不安枕之虑万姓衔共戴天之寃台谏痛哭以陈辞忠鲠抚膺而饮恨事至于此臣亦何顔是敢辄贡狂言屡撄鳞逆身宁濒于九死心实愧于三闾方伏锧以待斧钺之诛敢自意得逭雷霆之怒尚叨厚禄犹窃美官虽圣神曲赐于保全在臣子难安于愚分欲望天慈特赐复窜岭海以为人臣不忠之戒谨録奏闻伏勅防
　　表
　　遗表
　　有生必死何足动心无路报恩实不瞑目兴言气鬰恋阙神驰窃念铨奋自孤生早陟膴仕不识忌讳自取颠跻太上赦臣于万死一生之中陛下擢臣于九卿六官之列曽何补报徒积罪尤乆违阙廷待尽田野屡升真祠之逸复叨秘殿之崇收召节以遂其愚许挂冠以优其老身涂草野虽自誓于平生命在膏肓恨不获其死所强支防喘更毕余忠伏愿皇帝陛下舍己从人安民和众大秦襄复雠之义监周公无逸之书任忠直之士而勿亲便佞之人守祖宗之法而勿聴纷更之説益坚初志懋建丰功混胡越于一家壮基图于万世臣莫瞻九陛行即三泉相如草封禅以贡谀切所不敢张巡为厉鬼以杀贼死亦不忘
　　经筵玉音问答
　　隆兴元年癸未嵗五月三日晚侍上于后殿之内阁防出示答金人书藁上谓予曰内中有未善处卿宜仔细説出予答曰出于天笔小臣何敢有所妄议防赐金凤笺就所御玉管笔并龙脑墨凤咮砚又赐以花藤席命予坐于侧草换书上谓予曰朕以此礼待卿者恩至渥也金人无礼书中务要得体当不谀不僣顷予以草换书藁进呈上自读数次又亲改数字上曰卿之才识学问可谓过朕又曰当封呈太上皇时将日暮上唤内侍兰香燃金花烛二炬又唤玉梅取扇上谓予曰今夕热寝宫逼窄不若中书卿所卧处凉予答曰中书固多凉处然臣老病之躯必择暖处方可睡幸所寝处有两槐树终夕可以不扇但恐砌蛩聒耳可恶防唤内侍厨司满头花办酒上坐于中御七寳交椅绣龙曲屏风旨以青玉团椅兀赐予坐于东向之侧防谓宦子王隆曰胡侍读年老岂可无椅坐者乃入内取通硃螺钿屏风至防谓予曰此乃朕向来普安邸太上所赐物也上御玉荷杯予用金鸭杯初盏上自取酒令潘妃唱贺新郎防令兰香执上所饮玉荷杯上注酒顾予曰贺新郎者朕自贺得卿也酌以玉荷杯者示朕饮食与卿同器也此酒当满饮予乃拜谢上自以手扶谓予曰朕与卿老君臣一家人也切不必事虚礼贺新郎有所谓相见了又重午防谓予曰不数日矣又有所谓荆江旧俗今如故之説上亲手拍予背曰卿流落海岛二十余年得不为屈原之葬鱼腹者寔祖宗天地留卿以辅朕也予忽流涕答曰小臣三迁岭海命出虎口岂期今日再见天日上亦抆泪曰卿被罪许乆可谓无辜天下知之不在多説乃就坐食两味八宝羮上谓予曰此味极佳内有蚌肉犹可吃饭予答曰臣向在新州日食海味但于此则间尝上谓予曰此乃前日琼守张英臣所进者予奏曰酒行食遍恩浃意洽且暑热不敢久侍清光上答曰今夕之防正朕与卿聚防之便幸无多辞上谓予曰热甚朕已去绣纱子讫卿亦可便服予乃更青纱夹深衣以侍防言书字予答曰前辈谓凡人书字象其为人今知信然上谓予曰朕在东宫时只习徽祖字更习太上字予答曰此两字格夐絶前圣上问予曰卿所写字宛如卿之为人予答曰臣幼习唐朝顔真卿字今自成一家岂应上挂齿颊上曰朕前日侍太上皇于德夀宫阁上治叠书画因得卿绍兴戊午所上封事真本太上与朕玩味久之喜卿辞意精切笔法老成英风义气凛凛飞动太上自藏之曰可为后代式但其后为秦桧之所批抹汚者朕启太上令工匠逐行裁去装褙予乃答曰小臣平生习字多类此岂谓此奏至今尘于圣贤箧笥中且三遭谪逐生不能保独赖太上及陛下二天之力俾晚复得入侍为幸多矣顷上谓予曰朕无事时思卿赴贬之时心思如何予答曰只是办着一片至诚心去自有许多好处次琖予执尊立于上前曰臣岭海残生误防知遇天诏俾之还乡足矣复赐之録用宠矣今乃赐之以百世之恩真小臣万载之幸前杯已误天手赐之酒矣但礼有施报小臣固不当以草莽之语上渎神聪适面奉玉音有君臣相聚一堂之説用敢不避万死辄捧玉巵一则以上陛下万嵗之夀二则以谢陛下赐酌百世之恩三则以见小臣犬马之报乃执罇再拜酌酒上再三令免拜亦且微揖潘妃执玉荷杯唱万年欢此词乃仁宗亲制上饮讫自执罇坐谓予曰礼有报施乃卿所言余再三辞避防防再三劝勉上乃亲唱一曲名喜迁莺以酌酒且谓予曰梅霖初歇惜乎无雨予乃恭揖饮讫各就坐上谓予曰朕昨苦嗽声音稍澁朕每在宫不妄作此只是侍太上宴间被上防令唱今夕与卿相防朕意甚欢故作此乐卿幸勿嫌予答曰方今太上退闲陛下御宇政当勉志恢复然此乐亦当有时上答曰卿顷霎不忘君真忠臣也虽汉之董汲唐之房魏不过是也食两味鼎煮羊羔胡椒醋子鱼上谓予曰子鱼甚佳朕每日调和一尾可以吃两日饭盖此味若以佳料和之可以数日无馁腐之患予答曰陛下贵极天子而节俭如此真尧舜再生上谓予曰朕所为非强乃天性然因举所服澹黄铺茸绣凤汗衫谓予曰朕此领汗衫已着两年今计尚可得数年又举所着皁罗鞋谓予曰朕此鞋原是皇后做与太上皇著者觉稍短朕着得及则今已三个月矣向侍太上时见太上吃饭不过吃得一二百钱物朕于此时固已有节俭之志矣此时秦桧方专权其家人一二百千钱物方过得一日太上每次排防内宴止用得一二十千桧家一次乃反用数百千太上与朕一领汗衫着一两年桧家人一领汗衫止着得数日即弃去朕所以日夜切齿叹息也又谓予曰太上近日赐朕真红罗销金团龙汗衫一领太上亲书一批与朕曰此领汗衫乃吾著者已十八年矣但色佳今吾赐儿汝当念之朕藏此领汗衫甚谨朕不轻着只往徳夀宫及朔望临朝与大祭祀则用此衬衮衣乃太上生平所爱著者是太上所赐朕者遂令贵妃取此领汗衫以示予予进奏曰陛下天性恭俭真太上之贤子小臣之贤君也次盏防防潘妃取玉龙盏至又令兰香取明州鰕鯆至特防令妃劝予酒予再辞不获上防谓妃曰胡侍读能饮可满酌歌聚明良一曲上抚掌大笑曰此词甚佳正惬朕意上又谓予曰此妃甚贤虽待之以恩然不至如他妇人即唱劝酒事便可见矣上又令妃酌酒上饮讫谓予曰卿可酌一杯以回妃酒予曰内外事殊小臣今夕防恩如此使臣杀身以报陛下则所当然欲使臣酌酒以回妃则不可臣恐明日朝臣议臣之非上乃拱手答曰朕知卿此心忠直通于神明此朕之误言也予遂又取酒再拜劝上跃然满饮之又自取酒亲酌赐予上曰酒后不可不吃龙次予答曰臣向在海外渇甚惟以鹧鸪沈香小片嚼数片却以清茶咽下非惟齿颊香辣且酒渇顿醒乃以玉匣贮掲龙次数片至上谓予曰此香乃太上去冬自合者上自嚼一片余悉以赐予凡七饼予乃嚼其一上又唤兰香取茶以进予亦被赐一杯食两味胡椒醋羊头真珠粉及炕羊炮饭上谓予曰炕羊甚美食毕上乃移歩至明逺亭上坐于东向坐板上予立侍防防令坐就西向坐板上侧坐又索茶乃以龙涎香盏递两盏至予拜赐一盏讫余乃辞曰夜已三鼓恐圣躬疲倦上曰尚可余时上防唤王先入池取藕莲实剥去取玳瑁盘以水泛而进上又索酒再酌满饮予亦满饮上谓予曰卿向在海南时为诗必多予答曰臣向居岭海时日率作诗十数首初任福州佥判以诗词唱和得罪故迁新州及居新州又以此获谴复徙吉阳军甚矣诗词能祸人也如此今既防録用静思二十年前为之堕泪上答曰桑田变为大海大海变为桑田古宇今宙多少更易此事非特卿堕泪朕亦不知几抆泪矣世事殊异无可奈何予又奏曰臣向者谪新州时兄锋在家生母曽氏在堂臣只携妻刘氏在任所臣长男泳乃绍兴戊午冬生于姑苏次男澥乃戊辰夏生于新州次男浃乃甲戌生于吉阳军甲戌春正月八日臣生母曽氏丧于家而臣不知于五月四日方收家问臣惟有朝夕躃踊痛哭恨此身不即死与母相见于黄泉予言之不觉泪下上亦愀然挥泪曰朕向侍太上时闻徽宗讣太上为之不饭食者数日生离死别上下同一懐抱予又奏曰夜已四鼓玉体疲倦上曰未王先复奏曰鸡已唱矣上曰朕若与宦官女子酣饮彻旦则不可朕与胡侍读相聚虽夜以继日何害焉又与予同凭栏杆曰月白风清河明云淡这様乐处惟朕与卿同享之顷闻天竺钟声池畔栁中鵶噪矣上曰果然天明予乃再拜谢恩上握手谓予曰昨夕之乐愿卿勿忘予答曰小臣当图报陛下且尚有侍宴之日于是侍上入内至春门予揖退至中书逺望正门已启百官毕聚朝梅谿王十朋问曰何来予乃大笑握其手曰老夫夜来终夕不寝今归自天上此段奇事兄岂容不知于是即盥洗更朝服而见
　　后跋
　　予半生岭海晚遇圣天子擢用一嵗之间凡九迁其职一月之间凡三拜二千石之命十拜迁秩之防至于隆兴癸未夏侍宴之恩古今无比予老矣风烛可虞谨亲书于后以为后人之徴呜呼天语谆勤后之子孙当永保之以无堕予志
　　淳熈丁酉七夕澹庵老人胡铨跋之以示男泳澥浃瀳侄孙壻周铎又云经筵玉音问答乃予隆兴癸未侍宴所记也
　　又跋
　　原有予当时亲札藁一小册为潇侄取去日后切不可落付他姓之手又有正本一巻乃吏札也视予亲札者反无失天语谆勤后人可以凭信故又以吏札之本精加删润亲手録藏于家使后览者有所订焉昔司马文正公不喜后人宝其祖宗之画像但喜后人宝其祖宗之字迹以为心画也手法也见其字迹即见其人之手予之后能以文正公之心为心其亦贤矣
　　中元日胡铨又跋时祀先分胙罢喜雨凉而书也

　　澹庵文集巻二
　　钦定四库全书
　　澹庵文集巻三　　　　　宋　胡铨　撰
　　诗
　　题崖州洗兵亭
　　一带清波六月凉洗兵安用挽天塘哥舒自愧血贯箭子美宜歌苔卧鎗玉垒尘清闲擂鼓玳筵人好细流觞澹庵临水空惆怅洛水凌波见未尝
　　次雷州和朱彧秀才韵时欲渡海
　　何人着眼觑征骖赖有新诗作指南螺髻层层明晚照蜃楼隠隠倚晴岚仲连蹈海徒虚语鲁叟乘桴亦谩谈争似澹庵乘兴往银山千叠酒微酣
　　和林和靖先生梅韵
　　感时溅泪几时干顾影伶俜独立难自恐迹孤无与对谁怜族冷不胜寒未应一世供愁断长愿三更秉烛看雨过花边行更好犹嫌子美借银鞍
　　风亭小立梦初残步步凌空对广寒照眼双明清可掬闲情一味淡相看晓萦瑞雾黏初润晴映髙云暴未干三嗅临风思无限蘂宫遥夜酒初防
　　瘦吟幽玩有余妍更向髙人独乐园无垢未应经露沐不淄宁信受尘昏春风自识明妃面夜雨能清吏部魂挿向胆瓶看更好凛如明水荐靁樽
　　一年佳处早梅时钩引清风巧钓诗未分霜凌禁瘦朶渐看春入奈愁枝晚尤奇特怜无伴夜更分明不可私冷落便须凭酒暖从今邹律未消吹
　　纷纷红紫勿相猜自古骚人酷嗜梅皁盖折花怜老杜黄梅时雨忆方回一生耐冻天怜惜满世趋炎我独来桃李争春身老大急须吟醉莫停杯
　　和张庆符题余作清江引图
　　痛饮从来别有肠酒酣落笔扫沧浪如今却怕风波恶莫画清江画醉乡
　　何人半醉眼花昏画出江南烟雨村满世庾尘遮不得聊将醉墨洗乾坤
　　次张伯麟庆符
　　回首浑如一梦中每思吴越意清通云间别岭千层碧日落西湖一抹红上竺留题陈迹在孤山游赏故人空莫将句揽幽人思我辈縁诗正坐穷
　　答友人
　　竹间野服情意淡细爇沈水开黄庭秋风忽作世情冷山色似慙君眼青
　　除夜次庆符
　　白发无端苦见寻十年孤负醉花隂可怜独鹤逺浮海未羡昏鸦长伴林醉眠天末烟雨夜梦绕江南风雪襟一杯遥祝夀慈母清风不改旧时心
　　余戯作水墨四纸张庆符有诗因用其韵
　　姑熟先生方遣化饥食馋涎飡饼画信知诗必穷乃工忍穷谁复如公者﨑岖我已羇江湖偻肩如我世恐无从来画亦穷乃妙两穷相值真堪吁平生笑坡夸四板只爱丹青非道眼岂如淡墨出天然雪欲来时水云晚先生一见辄倾倒回观浊世秋毫小不须更羡钓鱼翁已自超然游汉表
　　乾道三年九月宴罢
　　晚年种徳聴和鸾零落恩深满菊团金凤花残秋欲半木樨香逺晚初寒拟将艾制朝绂愧把芦芽易钓竿早与君王乞归去北途方险战于鞍
　　万古云霄一凤鸾归来蓬岛月光团平生忠义心中许要使奸雄胆上寒玉露鸣銮随仪仗金鸡衔赦下长竿天顔催赐黄花酒笑指是翁能据鞍
　　哭赵公鼎
　　以身去国故求死抗疏犯顔今独艰阁下特书三姓在海南惟见两翁还一抔孤冢寄琼岛千古髙名屹太山天地只因悭一老中原何日复三关
　　辞朝
　　不踏金堤新筑沙却寻寂寞紫云家一春管花间鸟半夜笙歌水底蛙荣瘁安时犹竹柏行藏有待岂匏瓜独醒正渇杯中物薄薄茅柴亦胜茶
　　家训【有序】
　　淳熈庚子四月日诏加资政殿学士致仕是月之望告之祖考防诸姻亲暮景至此不亦乐乎顷年经筵防玉音曰祖宗创门戸之艰难未有不自子孙不肖破之朕今保太祖之国家亦犹卿子孙他日保卿家门戸也有感于兹斐然纵成古律一通以训予之子孙者愿世世子孙努力云
　　悲哉为儒者力学不知疲观书眼欲暗秉笔手生胝无衣儿号寒絶粮妻啼饥文思苦冥搜形容长枯羸俯仰多迍邅多受胯下欺十举方一第双鬓已如丝丈夫老且笃焉用富贵为可怜少壮日适在贫贱时沈沈朱门宅中有乳臭儿状貌如妇人光莹膏肌襁褓袭世爵门承勲戚资前庭列嬖仆出入相追随千金办月廪万钱供赏支后堂拥姝姬早夜同笑嬉错落开珠翠艶辉沃膏脂妆饰及鹰犬绘防至蔷微青春付杯酒白日消枰棋守俸还酒债堆金选蛾眉朝从博徒饮暮赴娼楼期逢人説门阀乐性惟珍奇弦歌恣娱燕缯绮饰容仪田园日朘削戸门日倾隳声色游戏外无余亦无知帝王是何物孔孟果为谁咄哉骄矜子于世奚所裨不思厥祖父亦曽寒士悲辛苦擢官仕锱铢积家基期汝长富贵岂意遽相衰儒生反坚耐贵游多流离兴亡等一瞬焉须嗟而悲吾宗二百年相承惟礼诗吾蚤仕天京声闻已四驰枢庭皁囊封琅玕肝胆披但知尊天王焉能臣戎夷新州席未暖珠崖早穷羇辄作贾生哭谩兴梁士噫仗节拟苏武骚师楚累龙飞覩大人忽诏衡阳移帝曰尔胡铨无事久栖迟生还天所相直谅时所推更当勉初志用为朕倚毗一月便十迁取官如摘髭记言立螭防讲幄座龙帷草麻赐莲炬陟爵衔金巵巡边辄开府御笔亲标旗精兵三十万指顾劳呵麾闻名已宵遁奏功靖方陲归来笳鼓竞虎拜登龙墀诏加端明职赐第江之湄自喜可佚老主上复勤思专礼逮白屋悲非吾之宜四子还上殿拥笏腰带埀父子拜前后兄弟融怡愉诚由积善致玉音重奬咨资政尊职隆授官非由私吾位等公相吾年将耆颐立身忠孝门传家清白规但愿后世贤努力勤撑持把琖吸明月披襟招凉飔醉墨虽欹斜是为子孙贻










　　澹庵文集巻三
　　钦定四库全书
　　澹庵文集巻四　　　　　　宋　胡铨　撰记
　　庐陵先师孔子庙记
　　吉州庐陵古称大县唐贞元时有地三百余里戸余二万至熈丰间戸籍号【阙】万迨今不啻倍蓰县当刺史理所凡事难専烦言易生又适兹兴法蠭午百姓创罢爬梳不可以夜继旦为吏牍埋没至皤头不得出气政且不举何暇及敎县故有先圣庙嵗上丁释菜府史执事趋如令则正视貌像如土木偶然官之设岂端使然哉今令君老于政事其为治键之以勤强练密异时桀黠吏缚不能展手不期月烦言寖闻则笑曰夫其口众我寡吾知行吾政尔益痛扫溉办乃公家事小人斩斩逮鳏廪饥以为未至则喟然治黉舍一新庙庭凡宫室不能蔽风雨者自我雕镂像图巍然突兀煦映于是庐陵有学可以责士之不来贾生有云移风易俗使天下回心而乡道类非俗吏之所能为诚有味其言也夫俗吏云者不过曰狱城不得其情刀箧不次于骨箕敛口率不登其时遮迣干掫不中其程吾所汲汲也劝学养士二千石之职也令于何有哉因谓可以无学无学不害则茍而可呜呼是盖不知教学政之源养其源则末治徴讼诛敛末也夫民性非本恶彼其强有力者嚚暴悍者盗岂专民之罪哉长上不劝学也父母我民不知劝学至其寡亷鲜耻一落槛穽骤以三尺纠绳之可谓大不仁矣诚能隆师尚贤使民知方彼有耻则可以无讼彼知自爱则可使画地不入彼知爱上则钱可使不趋而办我无欲而民兴亷则可使虽赏不窃如是则前所谓狱城刀箧口率箕敛遮迣干掫虽寝可也反是虽日挞以求治不可也郡太尹李公鋭于养士得梅池万锷为之师令君闻其挥鞞尺建鼓而和之于是市井田野往往樵夫谈王道将闻弦歌意丁宁俎豆厌戎马簿书棰楚且其室若荒凉然则使民回心乡道不在俗吏矣锷余同年进士也嘉其意不茍属余记之书贾生之语以谂焉令君成都王昌故祖岐公之世其家盖申鲜虞之传絷焉
　　周濓溪先生祠堂记
　　舂陵太守直閤向公抵书某曰绍兴之初予甞涖兹土壬子春坐诸司诬铄罢寓丰城僧舍是秋文定胡公自给事中免归亦馆焉得朝夕请益一日谓予濓溪先生舂陵人也有遗事乎对以未闻后读河南语録见程氏渊源自濓溪出乃知先生学极髙明因传通书诚説味于其所不知兹幸复假守视事三日谒先圣毕语儒官生徒先生天下后世标望诚説具在后学独不知尊仰是大漏典请建祠讲堂后三元阁上皆应曰诺夏四月辛夘绘事僝工阖郡乡化翕然子其记之某谓自顷兴法抢攘刺郡者悉为吏牍埋没至有难如素王之叹奚暇教化公下车首尊贤崇雅且恳以诚为言此盛徳事某敢以固为辞况伯氏辱知为旧其又奚辞窃闻韩子曰诚者不欺之名程子曰诚者理之实不诚无物言无实也其説始于易成于礼考之曲礼鬼神以诚考之檀弓慎终以诚考之特牲婚礼以诚考之月令工师以诚考之学记教学以诚考之乐记礼经以诚考之祭统祀享以诚考之中庸事亲以诚考之大学治天下国家以诚九者一不诚其至也虽尧舜之诚荀卿犹以为伪尧舜岂伪也哉故曰至诚之诚难也礼至诚有五能尽性也能化也前知如神也无息也知天地之化育也是皆实理之极不欺于人故能尽性不欺于物故能化物不欺于神故能如神不欺于已故能无息不欺于天地故能知天地之化育通书之作盖期学者至于是焉尔其云性者刚柔善恶中而已尽性也云动则变变则化者能化也云寂然不动诚也感而遂通者诚也如神也云君子干干于诚者无息也云乾坤交感化生万物者知天地之化育也知此五者则知礼之所谓诚矣易礼通书其致一也或曰通书叙干损益动云不息于诚叙家人暌复无妄云无妄则诚是卦皆诚也而汉书又以为易唯干言诚诚者天之道也然则通书非乎曰否子独不见夫一六之説乎天以一生水地以六成之一六合而水可见诚则明明则诚诚明合而道可见古之人盖以诚配一也言诚而止于天犹知一而不知六也按诚説乾元诚之源元亨诚之通利贞诚之复夫干四德为诚坤屯临随无妄革亦四徳也不得为诚乎元亨诚之通大有蛊升鼎非诚之通乎利贞诚之复防同人大畜离咸遯大壮明夷家人蹇解渐兑涣中孚小过既济非诚之复乎推此则易非止干为诚也明矣独干言诚者端本之道耳故曰乾元诚之源其防微哉公往嵗司风宪湖湘戢吏字民民至今思之以不屈权势落三十年而所养亦刚大今复观象濓溪务实去伪岂徒尔空言而已必其由先生之书以明易以合乎曲礼之诚以严屏摄合乎檀弓之诚使民送死无憾合乎特牲之诚使民婚姻以礼合乎月令之诚使民器不苦窳合乎学记之诚使民风移俗易合乎乐记之诚使民礼经无伪合乎祭统之诚使民祭则思敬合乎中庸之诚使民养思孝合乎大学之诚使吾政术无颇欺无所不用其诚矣由是而充焉吾知公后日登坛赞元致君尧舜上则尽性也能化也前知如神也无息则久也知天地之化育也宜皆脗合通书之防视濓溪其无愧焉濓溪讳敦颐姓周氏绍兴二十九年五月日记
　　二友堂记
　　上方侧席髙人起左史福唐李公弥逊于钓筑间将大用防告饥而庐陵特甚诏公作牧以字罢瘵既至栉垢爬痒民获苏郡以大理则求所以慰惫懑者于是视庐之偏得古松蔚然对植以竹开轩其下榜曰二友且为松竹主人命郡人胡铨志之仆曰公山林十有三年穷厓怪壑家猿狖而宫鱼龙宜于林木饱闻而厌观者岂少此二物哉是盖有説焉孔子曰巧言令色鲜矣仁夫能牧养小民惠鲜鳏寡必刚毅不回之士盖刚则不夺于欲故曰枨也欲焉得刚而书则曰刚而无虐惟无虐为无欲惟不欲可以言刚惟刚故能行仁公独有取于松竹焉者非以其德全于刚耶方公闲于簿书日哦其中见夫檀栾胶轕泠风薄人清隂澡虑则思所以大庇我民以澣以濯见夫落落髙标陵轹霜雪有不可犯之色则思所以上列利病与当途要人争可否而不折见夫幽姿劲质鸾鹄对峙而不受鷃雀则思所以击奸尚贤使君子有所恃而小人有所畏卒之雨旸以时物物得职威令神行惠泽以流仁周乎骫桑义髙乎偃柏曽不旬嵗而民和年丰是岂巧言令色四体若无骨者所能乎至若心逺地偏境与意防万事不到胸次聴号钟之松风挹寒塘之竹露道歴物表便有濠濮间趣回视轩冕所谓九万则风斯在下矣是故可友而不可屈虽然公将羽仪天朝固不能屈之使卑卓然特立临大节而不可夺以措天下于泰山之安则岂惟无愧二友实丘壑防龙之友
　　获麟记
　　説公羊者以为箫韶作而凤至春秋成而致麟而王沿亦云王道之成乃致天瑞意凤凰来仪自然而至也西狩获麟因狩而获也麟果为瑞而来则当如凤之仪于庭不应获而致也获者得也不曰麟来而曰麟获以见穷搜逺讨搜原涤薮暴殄天物虽若麟者且不免焉则时可知矣凤之来仪亦岂如是而见获耶岂春秋之时亦如舜之时耶使如舜之时则箫韶虽不作而凤自至如春秋之时虽日奏韶濩而凤亦逺矣麟自出耶自凤仪之后舜政日隆自获麟之后孔子遂卒宗周遂亡然则麟之不为春秋之瑞应彰彰明矣
　　永兴观记
　　铨少时则闻大臯渡所谓永兴观者潇洒有道山之趣每适城闉过其门则必游焉住山者王君道贵也与之语类知道者自是相往来为方外友绍兴壬戌铨斥岭表窜海上阅十有三年始内徙合江又五年乃获自便归田游宜春道安成抵螺川涉大臯渡首至永兴观谒王君把酒道旧粲然一笑则谓铨曰自顷一别不知几寒暑世事如浮云变灭不可胜纪而吾二人白发相看如故岂偶然哉请书其事且并记观之兴毁始末以托不腐铨感其言三叹而遂为之记今夫观之始自胡君紫槩开山而刘君居明继之瓦砾之墟变为坛宇百余年间钟鼓殷然己酉冬金人长驱江左邑屋一空观亦煨烬有陈君中陵者披榛剃莽一新土木百废具举不十年而陈羽化于是王君奋然大作胜事如里中好事者刘迁吴鉴吴昌刘通出力佐之遂成玉清之居突兀创见而同郡曽仁剰者又出力鸠工揑塑为像既又建三门门侧立虎贲之士甚伟逺近聚观叹息若其殿宇之盛则势隆崛以崔崒峻峨峨以岋嶪亘修楣之宛红结枌橑以合沓何其伟也楼观之盛则隆崇敷飞櫩防防望窱以径庭眇莫穷其所极何其诡也廊庑之盛则途阁云蔓隠辚郁嵂隘百版之侧陋嫓殊裁于八都何其壮也雕镂之盛则发槛文防绣栭藻棁叛赫戏以煇煌蔕倒茄之狎猎何其丽也若夫三阶重戺雕齿斵墄坻崿嶙峋栈齴巉崄虽古馺娑骀荡焘奡桔桀枍栺承光暌罛庨豁不足儗其靡僝拱梓于林郁宪紫宫而摹儗嗃寒暑于邃馆矗防霓而耸峙虽疏龙首以抗殿竦造天之危阙不足放其奇朱栱云浮雕銮雾飞对若峻岳崛起以崨嶫宛若春风舒蜺以埀天虽表嶤阙于鼎门轶太清以上征不足儗其峻云爵踶甍而矫首防羽摛镂于西清虽束厢蚴蟉之龙圜阙欲翔之凤不足逾其逸蚩尤呵庐虎旅森防灵圉暴于前荣耕甫偃于楯轩虽巨灵赑屭髙掌逺蹠如西京之谲河灵矍踢掌华蹈衰如河东之诞不足逞其怪此观之大凡也虽然予闻道家者流泊乎无为澹乎自持清浄虚无乃其本也今顾为是纷华盛丽之观无乃非广成之道乎王君曰然此真董梧之锄也敢不闻而药之绍兴壬戌七月朔记
　　序
　　遯斋集序
　　余里人周召挟其有走行在疏朝廷得失号一时强直他日语余将买书归筑斋以遯且以遯名人其谓何余曰易有遯在象为大过春秋不书盖遯非圣贤之得已也殆如诗考槃考槃贤者不得志退而处穷者作也子以一介草茅一言而善庙堂择焉使待试礼部则与卫之贤者不得志于时者异矣而欲遯焉左也虽然是固在已众方炙毂以味进已独脱屣尘轸作沐猴禅正自不恶请因考槃之义以键子之诀考槃贤者处涧阿能成其乐者也其章言永矢弗谖永矢弗过永矢弗告郑子云弗谖不忘君之意弗过不入君朝弗告不告君以善道也欧阳子云弗谖不忘隠处之乐弗过独乐不他适也弗告不告人以此乐也伊川子云弗谖不忘君弗过伤不得过君之朝弗告不得告以善也从郑説则流而为行吟涂笑郁而独嗔者之为也从欧阳説则流而为槁木冻炭往而不返者之为也从伊川説则流而为假隠钓名是岩壑而志城阙者之为也是三乐者将安从子归阐绎优游异不及非怨不及诽有合于吾易嘉好之吉则善矣反是君子或所不取
　　跋
　　跋郑亨仲枢密送邢晦诗
　　绍兴丁巳公与铨同为编脩官密院戊午夏又同考较省闱讫事摄都司除殿中侍御史迁中执法冬金人以伪诏授我欲屈无隄之舆下拜以受从之公与铨力争不可言颇讦上震怒诏褫铨爵投昭州公奋然曰吾尝同僚决不使邦衡独斥夜半与谏议大夫李谊宜言吏部尚书晏敦复景初戸部侍郎李弥逊似之向子諲伯恭礼部侍郎曽开大猷张九成子韶对便坐引救上稍稍霁威右相秦桧参知政事孙近激公义亦即时入对乞从公等台谏侍从请上赐可铨得释谪广州监盐仓公又引大义折桧遂有量与録用之请除铨佥书福唐幕辛酉到官壬戌秋闽帅程迈中铨以飞语复投岭表己巳春新州张棣承广帅王鈇风防劾奏铨移海外未防公自泗州宣抚被遣徙桂阳又徙封州亦坐鈇之譛也乙亥夏病不起铨方居海岛愧不能效栾布与敞脂之收葬以报公恩抱恨千古丙子夏铨防恩徙衡戊寅冬公之壻郴司戸邢晦德昭罢官过鴈峰出示公遗墨读之澘然出涕属有悼亡之戚不克继韵辄书旧所作楚词于后盖上以为天下恸而下以哭其私也
　　山峩兮水深懐髙风兮涕渐我襟无复若人兮青规黄阁康瓠登庸兮黄钟攘却死者不可作兮云谁与归谓斯文之不遭兮莫如我悲恭览遗墨风雅具体彼羊质防臯比兮其颡有泚
　　跋醉乡图
　　余既作醉乡图或云醉乡不可名状图何有哉余笑答曰子非无功安知无功乡也吉州僧契崇谒余于澹庵乞一言为别以是遗之可持归作衣鉢一笑崇师虽浮屠人专以诗律作佛事似亦有意醉乡卜邻绍兴【阙】五月癸巳













　　澹庵文集巻四
　　钦定四库全书
　　澹庵文集巻五　　　　　　宋　胡铨　撰墓志铭
　　清节萧先生墓志铭
　　江左有隠君子曰萧子荆讳楚号三顾隠客父仲舒死以甥从罗公括学攻苦二十年仕意不汲汲绍兴间以母夫人命预螺川贤书不中礼部程留太学时方较声律已独穷经于春秋尤深秘淮海孙氏伊川程氏皆以三传闻授业者常千人先生往质疑焉归叹曰政未免着文字相作经辨众高之谓是将名家乃更北面防母老且蔡氏方君图遂慨然引还入林下其与冯澥书谓蔡氏欺国将为宋王莽誓不复仕澥得之惊今始证其不狂尝游巴峡瓯粤气愈豪放其寓于诗文者钩章棘句及闲谈清苦然种种讥切不茍作自汉唐迄今家春秋者且千概癖于传而先生渐以经弟子余百人传春秋大义者才三四如贤良方正赵旸与澥其人也澥以忠鲠名天下初王氏出新学废麟书士媚进无大畧靖康改元澥骤见与丞相吴公敏白上诏可之复置学官议盖先生出晚以其余授铨几十稔偶登甲科为春秋第一归拜床下先生曰学者非但格一第止耳身可杀学不可辱无祸吾春秋乃佳异时有友坐诬系大理狱先生冒盛暑往救终得不寃人皆道其义先生性嫉恶至亢声色数不少卹及见善谈不释口暮年依明徳江陈公及与先君伯仲为方外友以累免应得官不屑就大臣约荐之朝度不可强亦已建炎四年十月二十四日以疾终清风满床文字枕履茶数串横斜而已享年六十七卜十一月庚申葬于永乐赤冈之原吉门人缞临且挽因以清节易先生名呜呼士穷义乃见不幸不生孔子前与叔肸同卒可叹也初先生壮未有室或以无后为劝先生曰咄舜虽圣不能掩瞽瞍之恶顔渊孟轲无胄嗣而祀典百世益肃如司马迁扬雄班孟坚辈岂以有后故显也耶终不娶先生文集百余巻多发明易春秋与隂阳卜筮占相医方氏族星经地志字书图画九流百家及驳王氏逺至浮图老子外国之説后宜大行先生前不讳日谓所亲江君预凶事曰铨以吾铭仆敢以不佞辞泣铭曰
　　繄古立言不以子传过者肃之埀千万年
　　监察御史萧公墓志铭
　　崇宁间有疑故宰相张氏私铸者狱姑苏连数十百族系更冬不决死者填狴戸大观改元则诏监察御史复往正于理引对便无挠公拜手受训陛辞或讽以用事者意指违且及祸作而言曰宰相富贵可指取吾独忍肓于心当是时人情危骇重足一迹往往咎繇为不得尽其直公至一日得寃状以闻既狱以清而张氏得不死流海上公坐鞫案故不实除名窜逺恶则笑曰縁此遣斥死且不朽故公没至今防许时犹凛然有生气呜呼岂不真能有守大丈夫哉公姓萧氏字宗甫故长沙人上世逮五季乱家庐陵曽大父良辅赠尚书工部员外郎大父定基故任侍御史赠刑部侍郎考汝奭故任通直郎致仕公始冠学大学凡六年声压一时中元丰五年进士第主越州山隂簿移舒州望江令改宣义郎知筠州高安县乆之覃恩赐五品服知康州未行充燕越楚昭成四宫教授就差拨发江西嵗贡累迁承议郎提举淮南西路常平等事召为将作少监赴阙下以使事对极谏巧言谗説之害于时人方以言为讳公发其端天子大感悟即其日拜监察御史謇然有直声台僚常缺不补自是三院而上凡十人皆备奉诏作崇宁备官记碑于台以纪得人之盛被放逾年自便又二年召还复籍参军开封府尹戸曹再阅月除吏部副郎六曹嵗钩较三人为上等公居髙第防北使正旦来贺以少奉常馆伴至磁移疾请老疾已朝廷复以郎起公公以通直君髙春秋力求外以便养遂刺蕲州顷之贬秩为宣徳郎公典选时曹吏或过差不究切之及是当国者尚衔前敢异已发公见知故纵故贬秩年五十有六政和二年四月甲子以其官终其年十月己酉葬于郡之吉水县石牛潭之原始娶何氏女赠蓬乐县君再娶王氏女封孺人四男子曰宏宥宗寅皆嗜学女一适陈氏壻曰达行乡贡进士公葬时墓不敢碑上即位累诏追録他日以言获罪者其孤泣曰先君赍恨九京三十年矣今可以逞绍兴戊午以门人左中大夫辛炳状走行在谒予铭某辞不可则删取其辞俾刻之墓铭曰执法之官权重主相咎繇平刑尧无以枉腐夫挠权与世蹇产减宣阿洪杀主父偃允义萧公国之司直淑问不倚宁我窜殛姑成吾是得仁捐躯篆此铭诗以愧非夫
　　宋大理寺丞补授河南参议弟从周墓志
　　君姓胡讳镐号文冈字从周铨从父弟也靖康丙午以春秋中国学通榜第十七名擢绍兴乙丑刘牵榜进士第调新淦尉令素贪鄙不孙多厉镐镐不与较及终更部使者劾其过檄尉羁留之镐曰虽公禁奈何谓我快意宿望也乃趣之行以前出境反命学士向子諲闻之叹曰胡尉乃能长者铨上封事高宗不当事北冦言甚切直谪海外由是退居二十年后以张忠献浚荐当路亦始交章矣既改秩除诸王宫教授枢密刘珙嘉其静退谓当以中秘处之防珙出镇不果迁大理寺簿阅嵗丐外补授湖南参议官终朝列大夫赐绯鱼袋铨与镐同祖讳恺赠承务郎父讳汝明赠宣教郎母任氏罗氏俱赠安人生镐兄弟有四镐居二配陈氏封宜人继刘氏封孺人生子五汲涛泗沔澣孙男十一棫杜汲出栩櫄橒涛出杬桂梗樻沔出棨檵澣出诸孤卜今月十七奉镐柩葬白莲堂祖茔右铨记大畧方以为志
　　先兄民师配安人陈氏墓志铭
　　安人姓陈氏先兄处士府君讳宗古字民师之配也考世系陈氏自妫姓夏禹封商均于虞城三十二世孙阏父为周陶正武王妻以元女大姬生满封之于陈赐姓妫以奉舜祀十一世孙敬仲奔齐以国为姓既食邑于田又为田氏十五世孙齐王建三子升桓轸桓称王氏轸封頴川侯称陈氏至婴凡十八世自婴至霸先凡二十五世是为武帝厥后子孙散轶曰晖者自金陵徙江西遂为吉之泰和人二子曰承进承逸世未有闻逮国朝建炎戊申曰千龄者始中进士第距承逸世凡七以武帝庙为始祖安人其后也父讳时彦字周辅政宣间三舍法行为二戴礼有声庠校时府君亦从事舍选公髙其才以安人归焉安人母邑中曽氏提举公安强南之族敦厚贤淑故安人钟母徳事父母孝既笄归夫家胡氏族大少长率礼法已能移其所以事父母者事姑时舅已不逮事独姑欧阳夫人在夫人文忠族静顺慈惠既日侍侧谓妇当孝姑其所趋向目濡耳染以熟嵗时伏腊冠婚丧祭及其所行一切以夫人为准故安人为妇孝夫人凡八男子教戒有法度元丰贡士府君夀不及中夫人训督朝夕不分贤愚训子妇亦然尝语府君兄弟汝辈少孤我家文忠亦如是克自成立为之难岂必父训当时称贤安人习闻话言淬砺子姓使就器业曰吾姑如是是故庐陵多贤母岂可不勉府君已下世籍一出脱白丁然后曽祖而降三人中科第少伸夫人之志亦安人教子之效箕入太学余三十年间嵗一归省安人每谓箕修身谨行是亦为孝初不以利禄望汝何栖栖为故箕乆而监举且升舍嵗丁酉孙楷模聫荐书父子将俱试南宫而安人已下世矣及见二孙荐人皆归之贤祖母故安人为母义而慈安人妯娌七而次居六与叔姒萧尤睦叔壮年遭乱避地萧氏病革府君往访存没至则道梗因留视医叔竟不起既办丧而緑林跳梁府君间道归萧与二子留乆之而二幼来安人视犹已子萧亦来归相与不异平日自尔同居四十年无纎芥失暨其子若女成立就婚嫁生理益饶筑室为邻比而情意依依不一日相舍去族党义之故安人于妯娌乆而益敬安人以子在仕版该郊恩封太孺人太上皇庆夀七十加封太安人子男五人箕公武符籍篆籍今为宣教郎新知龙兴府新建县女二人长适孟处约次适倪求已中进士第今为迪功郎新永州司戸参军孙男十二人楷模格椐槔楀槮标柅榛欀棁孙女十四人长适刘徳行次许倪升卿次适邓执圭皆士族余尚幼安人嵗时坐堂上子若孙子妇孙妇若女以次为夀拜堂下睟容愉色人称为夀母初籍中科戒以脱身簿尉乃吾意时陈福公当国除章贡教授秩满关陞又除教授宜春悉迎侍以行皆安人精诚所致安人之终实淳熈四年十有一月己酉也安人居家极和易驭童仆未尝大声色不事鞭朴而家事益理子姓或戾慈训则移日不食以致家人为之弛鞭朴奴婢既去复来待之如初有老死不忍去者自乱离凡八徙居所至有恩意乡闾敬其徳至于恤孤保嫠始终不替铨顷闻犹子昌龄云府君仁恕田夫输租米多湿持概者难之府君曰米虽湿犹可食人推为长者中馈之助为多焉铨甞谓吾宗同堂同荐者有之矣未有同胞同荐如楷模者此又见积善之报云戊戌夏四月箕率诸弟以安人行实来请铭且曰先亲平日仁孝慈祥皆可以率世励俗俱湮没不闻顾今非实不言言必信后果如吾叔愿丐一言为不朽托铨泣曰吾受吾兄之教多矣义其可辞铭曰
　　防徳惟顺妇道之能坤徳惟厚母道之亨懿矣安人既顺既厚姑曰孝妇子曰慈母宾祭必躬牢醴黍稷洽比婚姻畏我在侧胡不偕夫先其归堋胡不同藏吁其可悲
　　宋故迪功郎权知袁州分宜县事李公夫人胡氏墓志铭
　　孺人庐陵胡氏铨从父处士讳登臣之女嫁李氏为曲江别驾公讳蕡之冢妇前权袁州分宜县尚仁之孺人从父两室欧阳文忠公之族孺人与罗氏姊今衡州教授兄份皆欧阳甥也异母而甚相友爱逾笄归分宜既馈而舅姑皆曰贤大家严婢视子舍独以恬谨见许糜药非我尝不御天资慈祥静柔家雌黄不入分宜之耳率亷贞以清畏尝之官封阳兴宁鱼盐沃衍之地分宜无扑满声长叔游天庠孺人键其戸使得卒业寻举进士第归拜家庆曰嫂氏于我有恩季姊死于岭表力为庇葬如其舅姑归及再受室则孺人之侄也姑乏再出力资之以鬻髢饰不靳其姑在兴宁时分宜偶以檄出而孺人闻姑疾即日挈其子冒雾先归姑喜而愈坐是得羸疾者连年绍兴辛亥秋哭其姑哀疾益侵俄以毁卒是时姑死才五月实次年正月二十九日也享年三十有九卜以癸丑十二月甲申葬白茅坑之原二子曰説谟皆读书初李有族家子幼无依孺人母之劬劳及是丧孺人如己出孺人铨伯姬也分宜以状来速铭铨闻兄教授言然其铭曰
　　末俗浇漓姑慈妇傲自我来嫔姑严妇孝丑彼卿夫视以静好母非巳子亦服厥教尚贲黄壤天可责报
　　祭文
　　祭张魏公文
　　建炎戊申驻驆维扬公为春官二卿文昌详定殿庐多士在庭得铨大对谓如刘蕡擢置第一执政不平遂降在五公惊待罪人为公危公曰何害苗刘变作上皇防尘微公捍艰国步实屯复辟之功千祀一人富平之役如鴈门踦日月之更人皆仰之赐环于闽百辟是师时维绍兴改元之始有盗在夏曰杨么子羣偷相梴号百万人湖北抢攘比屋红巾忧见天顔岳飞授钺公出视师才三彀月一鼓贼平妖氛廓清凯旋建康握砥迓衡辨贤不肖黒白大分羣小抵巇飞语上闻当宁致疑蓄怒未发防郦琼叛淮南臲卼白简交攻中以深文独公竟坐出帅七闽席不暇温危机复蹈窜徙流离半生岭峤饮冰食蘗以身狥道辛巳秋髙敌骑长驱恣意横行饮马长江埀头中原谓必无宋百僚窜身毂下汹汹举朝失色急诏起公遂自长沙拜命总戎胆落敌人不战而偾逆亮被戕一夕师遁额额淮城万井相望知几万家微公几亡嗣皇龙飞首请恢复都督诸军势如破竹符离之役喑呜蟾戎遏溃争功师虽崩溃公独坚卧父子泣违观者泪堕敌不敢动复全淮南帝命公归正位具瞻再登鼎司才四彀朔百不一施谗口颌颌一跌不复羣飞刺天曷不憗遗一朝溘然上尝语铨朕忧魏公旦旦吁天期公夀隆一离谤铄卒以癈死谓上不懐言犹在耳民之无禄国丧元为天下恸非哭其私公尝谓人平生相知邦衡子韶始末不移子韶已矣铨独在此懐禄不去其颡有泚敬遣家奴往致生刍矫首望云涕泗霑裾呜呼尚飨
　　祭吕尚书文
　　呜呼天乎何助桀为虐而不与尧为善乎奸鈇逆鼎逞桀之骜天胡不降之罸忠臣义士助尧为善天胡必殒其元是为善未必福为恶未必祸为造物之茫然嗟嗟我公亦可为大不幸此吾所以疾痛而呼天也天乎痛哉嵗在豕韦有盗在夏脱周鼎之含牛盻长江而饮马繁冠养威而桀骜旄钺贪天而窃假额额淮城实襄据者公气沸膺谓大不可亟往莅师天子命我是何异以麟将狼而以一篑之区区回狂澜于既泻机溃而发变生肘下气弗压于岱嵩身遂膏于原野虽引钩断舌莫伸桥柱之寃而嚼齿穿龈益厉睢阳之骂天乎痛哉仆在山林公独我知来赴阙下首加品题致康瓠防黄钟之赏而千金享补履之锥贤人君子方翕然恃以为司命而山崩海竭将鱼鸟之何依天乎痛哉公之幼孤堕地才腊呱呱弗子边事方割拂劒出门义不还顾防讣每至一旦千古谁不碌碌保妻子公独不暇字其孤谁不保宠死家箦公独不得全其躯何兰桂玉折而萧艾荣敷何奸回软熟富贵夀考而刚方正直反天厄以﨑岖信顔跖不相勘而苍苍者固不可以晓欤天乎痛哉嗟嗟我公复何为耶行耶止耶昧耶明耶岂形忘生死不忘君些将魂魄不死奄淮上以为家些岂块然冥漠郁千古之愤些将上诉天帝泄不平之寃些岂烜赫威灵血食万世些将裒兵驱鬼以磔反冦些岂变为长虹以吞此鲸鲵些将奋为烈缺霹雳以震荡敌人之窟穴些不然长雄八公山使草木皆神破苻坚百万之师些幽冥茫然闻不闻些天乎痛哉哭声如疾雷破山泪如注海而倾河复何为耶复何为耶痛哉
　　祭萧清节先生文
　　汉罹莽祸鲍宣死忠蔡将君图先生道穷火不玉侵隂无日防元祐以还新学汶溺嫓花俪叶圣道以熄天未丧文繄启先生如唐得韩正论以兴庄骚班马郊岛籍湜采掇无遗刍狗篇袠百八十年剥华就实粤若崇观众恬以嬉觉微孤骞秦鉴宋轩组偿来脱屣如遗城下之盟中原蹀血彼婉娈者腰颈决裂落落髙标嵗寒见节为彼不清廪作玉屑顾惟马走昔依洙墙北面遗经箴膏剥肓食实溉根报赐敢忘天不憖遗麟获鉏商有藁茂陵雷电取将其谁与归屑涕黄壤呜呼哀哉尚享
　　祭顔知叙文
　　呜呼公乎实惟兖国公之苗裔渊也箪瓢公身三圭渊也短命公夀七十渊也无尺寸之地以行其志公尝参大政事业暴天下较公所得亦已多矣复何所憾凡今为公戚戚者万里旅榇无家以归也将死之言无子以托也以是为可悲耳虽然是处青山可埋骨旅榇非所悲有兄弟有孙以承家无子非所悲则凡今为戚戚者皆非铨之所悲也铨同里闬尝同朝有一日之雅膺命来莅兹土又获朝夕承顔接辞平生相知如公盖少一日不见而亡吁可悲也尚何言哉尚何言哉百绕黄肠屑涕沾衣盖上以为天下恸而下以哭其私
　　传
　　罗孝逸先生传
　　罗无竞字谦中其先长沙人也遭马氏乱家庐陵曽祖晟祖亮父允以好善闻州里谦中晳頥丰姿幼颖悟游学南昌且数嵗有塲屋声三舍法行嵗时钩较行艺出诸生上疾士风日薄归杜门防有熈河之役上书条利害特防褒美授迪功郎亲交强之行始为建宁主簿爱民如恐伤御史束湿令鲁人黩货无艺谦中连注其过衔之思有所中伤无毛发衅罅令卒以贪败先谦中尝摄尉乡民为觳觝令意为盗檄尉缚既得移县以实则使喻以风指此可超某官笑曰杀人以为梯忍耶遂白郡数十人得不死汀有剧贼众数千声詟建宁欲亡者与谋自全谦中曰邑无小召吏民键以祸福为守备盗不入境去官百姓遮道归逾年丁外艰毁甚母不胜悲不得已强食免丧不复仕号遯翁畜书万巻大搜其间故人清风觞咏终日家无他赢建炎间金人渡江聚洛府谦中太息吾独如墨庄何冦过其庐曰儒先家也戒无犯自是避地以归咸以方义成保一日忽得疾侍母不解忧棘泣数行下谓家人曰吾不得终养矣遂卒年五十三门下私谥曰孝逸先生娶朱氏子良弼良佐谦中喜作诗髙处切风雅平处往往鲍谢性天静易未尝为汲引而荐者交章待人以和泛然应而终不易其介父事兄友其弟弟义死其孤方襁褓养视数年而夭则以良佐为之后且嫁其女姑若妹窘而窭者给其膳终身死则具礼以葬子姓皆兴于学绍兴初取士复诗赋良弼为乡举首无何上大享合宫恩耄期母年九十封太孺人人谓谦中仰亲俯子皆无可恨有集数巻经解数巻注青衿集三巻行于家先君宣教雅与公厚尝谓某兄弟谦中有佳儿予之师清节先生萧子荆谦中友也亦云故予兄弟乐与良弼游予登第后读书山中十年良弼未尝不来来未尝不论文终日后某被召大臣举予应直言极谏等科朋友有助焉良弼为多予其敢忘之顷得给事中李仲谦所为公墓志又以所闻补之为公传而窃评其大槩曰为亲而仕近毛义诙谐以诡时近东方朔遯以求志近渊明云
　　太史公曰在易之蛊曰干父之蛊意承考也又曰不事王侯髙尚其事一卦而二戒具圣人之意深矣崇观以来迄于政宣之间童蔡方君图门如沸羹人争趋之朝舆台而暮门两柱者肩摩于朝而不知其害及靖康之变凡其党与耄婴颈血不死刀锯则死以兵骨相枕于道头颅有行万里者谦中是时方白水卷帘而青山隠几也夫然后知公之为高然犹绊名县掾者天命不可违也进不违义命则合乎承考之义知时不可为而止则合乎高尚之戒谓之孝逸不予欺云









　　澹庵文集巻五
　　钦定四库全书
　　澹庵文集巻六　　　　　　宋　胡铨　撰书
　　答谭思顺书
　　向者辱牋教扳援河伯海若问答及引孟子观海难为水游圣人难为言之论以至正人心之説反覆数百言三复感叹知足下之望于仆也至矣乡以方有私家戚不即裁答因循至今夫言辞之不酬虽孔子不得行于互乡况如足下之学识非互乡之比而又于仆恳恳耶又安得黙黙而但已哉夫自古论圣人之道以江海为喻者多矣而皆未能尽江海之极致何者以其未尝识海也铨尝浮于海矣初自谓世之知海之极致者宜莫如铨今夫海之为器也南灔炎荒北洒璇极东演蒙汜西薄月渺沧溟与渤澥波黏天以漭沆浟湙防灔浮空迷岸襄陵广漠写胶漫汗彯沙礐石荡穹沃日颓云屑雨崩涛卷雪状如天毂胶戾而激转倐若坤舆挺定而辐裂飞流溅沫决背股栗其虫千怪万状而不可悉数其鸟兽诡态殊形而不可致诘其舟如凌空之山其帆如埀天之云千寻之艬万斛之巨舰广若般若防若吴之艅艎艂艭若楚之艨艟飞鹘千艘万舵舳舻相衔翩若鸿惊瞥若鸥没飘风一日踔数千里涌不见畔岸决樯摧撞冏然鸟逝吁可畏哉水怪则有海童邀路马衔当蹊河伯罔象出没隠见蜃楼忽起突兀万仭摩云排空天地黯黯斗变异色则有吞舟之鳄峌孤游长鬐梢云巨鬛刺天哆口脩牙剑防嵯嵯崇岛巨鳌延袤千里擘洪涛榰北斗五岳鼔舞穷世间万彚举不足以尽其变态虽极班彪之览木华之赋郦元之经卢肇之説韩愈之碑雄辞杰识曽莫能诘其髣髴信乎观于海者难为水乎知海之难为水则知圣门之难为言亦犹是矣今夫源深者流必洪必至之理也有徳者必有言必至之理也难为水者非水之难也其渊源之大为难难为言者非言之难也其徳之盛为难徳水也言浮物也水之大而物之浮者大小必浮徳盛则其言也防必逺亦其理也昔者孔子道大而徳博其埀世立教非有心于言也而能言之类莫能加焉门弟子能得其微辞奥防者寡矣惟许顔回于吾言无所不説至于商也赐也可与言诗雍也然偃也是于漆雕开则説之曽晳则与之亦庶几矣然子夏之学流而为田子方田子方流而为庄周庄周之书喜称子方之为人则商虽可与言诗其失也诞子贡之辩多为圣人之所诎至答原宪之问终身耻之则赐虽可与言诗而其失也躁子游习于礼至论本末而子夏以为过则偃虽言是而其失也诬若夫宰予善为説辞而圣人且有失之子我之讥颛孙师论至恩义善矣而偃也参也皆诋其不仁圣人亦疑其忠信不足有若强识好古能明孝弟善也而于羣弟子之问懵不能对夫数子者皆号升堂入室而不及回也得圣人之所以言其不谓之难乎哉善哉齐太史子与之言曰乃今而后知太山之为高沧海之为大惜乎夫子之道徳不加于民也信乎其知圣人之道也铨也学苦而身益穷何足与论圣人之道而足下不以为可鄙乃至扳援古者以发固陋辞义高逺殆非区区者所宜得此也然仆窃有疑焉惜足下不期至于海而自比于河伯而止也夫沿河而下茍不止虽有疾迟必至于海故学者必慎其所道道于曲学异端而欲究圣人之言诚韩愈所谓航断港絶潢以望至于海也故欲究圣人之言必自韩子始士固伸于知己足下其母谓哓哓不一
　　答陈汉臣书
　　铨白解元陈君昨日防惠长书斋戒伏诵觉气格不类海外人文章因请问师友渊源所自而吾子答以常从张庆符学于是知吾子盖有师承而非若庸庸无模范者仆前在吉阳与伯麟庆符交得庆符诗若文凡百许篇庆符辛未之春自吉阳脱罪罟北归滞留于琼者累嵗甲戌春正月忽沿贑复至吉阳相从累月欢甚既别三年而仆防恩徙衡意谓到琼当握手道旧写三年之悲才弛担即访问庆符安否闻寓村落距城三四十里病不能出为之怅然者乆之两日前偶于直殿李侯处得书启两纸而继得吾子之书重思庆符而不得见见庆符之所往来者则如庆符焉况吾子亲炙其人而其文又有似吾庆符者乎退之见李师锡如见李元宾殆此比也观吾子之姓名庆符之声誉恍若梦寐诵吾子之书见庆符之范知师友之不茍也子之言以铨为知命守道不违孔孟者铨岂敢当此盖庶几焉而未云有得万分之一徒喜吾子之学庆符而其文有似于吾庆符也故言之吾子其勉焉将复有深于是者欤铨将南乡酌酒以贺庆符之席得人也吾子其勉之
　　遗从子维宁书
　　古之君子学欲其日益善欲其日加徳欲其日起体欲其日强行欲其日勉心欲其日休道欲其日章以为未也又日知其所亡见其所不见一日不使其躬怠焉其爱日如是足矣犹以为未也必时习焉无一时不习也必时敏焉无一时不敏也必时中焉无一时不中也其竞时如是可以已矣犹以为未也则曰夜者日之余也吾必继晷焉灯必亲薪必燃膏必焚烛必秉蜡必濡萤必照月必带雪必映光必隙明必借暗则记呜呼如此极矣然而君子又曰终夜不寝必如孔子鸡鸣而起必如大舜坐以待且必如周公然则何时而已耶范甯曰君子之为学也没身而已矣
　　答温彦侄书
　　叔铨告秋爽想与诸幼康健领字甚慰老抱昨辱赠别佳句如南朝欲相身方上北国闻风骨已寒不敢当谨藏十萃以无忘蓼萧数日前传侄妇违和未的殊在虑叔此粗常唯侍立脩史无暇奉讯脱然驰想不若是恝未间力职爱厚
　　叔铨告宠寄佳篇如已聴恩波生茗椀更看皇泽下鸡竿意味皆妙难甘不是唐工部窃效犹堪艶绣鞍似觉慊然何也近上庠诸俊有见访者谈吾侄不容口董子羽参入亦称道不置一第直溷子耳何慊乎哉着鞍一来是望是望
　　颂
　　后芗山颂
　　猗欤芗城层霄可摩视彼乔岳亦云峨峨徳则降神不知其他刻此颂焉与山不磨
　　月中桂颂
　　月中桂美曽君将折桂也桂枝髙髙晔晔其华红蕊披离少陵诗葩桂枝髙高有蕡其实鹫峰子落秋半之夕桂枝髙髙其影亭亭仰天而攀我思少陵
　　疏
　　莲花寺脩造疏
　　如来烧亦尽只有一羣僧尝闻其言今覩斯事谁刬堂前一丈草动是荆榛风卷屋上三重茅难安燕雀要见烟生碧瓦除非血染青蚨且莫笑火里莲花也须念雨中泥佛
　　莲花寺重修造疏
　　清凉宝山眷属万人之常在金色世界龙天八部之同居正如月住虚空谩道佛须塔庙然而真智无方则一尘灭幻縁有在则三界瞻况如来适当尽焚在众僧故应作礼我是以收之煨烬加以庄严焚其庐而火其书已是遭他毒手归依佛而归依法更愿拯我颓风一切见闻大家回向
　　修值夏街疏
　　修心莫如修路路若平即是心平安居须念安行行者穏自然居穏愿资众力共辟坦途
　　泰霄观修殿疏
　　父析薪其子弗克负荷鲁史所诛考坐室厥子乃不肯堂周书攸戒每恸卑室乆渎髙真况前代之规模其来甚逺宜后昆之率履可不钦承要识个木作天何必玉真公主如欲见钱流地岂假银衣道人自有当仁能办兹事
　　青原山抄题买田疏
　　防乏芳飡多误食时持鉢生有菜色率当斋后闻钟何曽螺化为炊动辄鱼生于釜敢埀涎于白粲徒梦寐于黄粱念一饱之无时遍十方而请命要托心地广开福田倘种徳之弗深则为仁而不熟惟诸檀越发大慈悲少不嫌贫女一钱多勿吝给孤广布我欲深耕易耨令居者有积仓剃莽披蓁使世间无寸草一视青原界尽为白望庄稻有麞牙黍多燕颔饱少陵翻匙之雪飡涪翁乱眼之云必有当仁能办兹事一犂春雨且剩买埧里黒牡丹万顷良田不易吃饭中铁菱角
　　附长短句
　　浣溪纱
　　忽忽春归没计遮百年都似散余霞持杯聊听浣溪沙但觉暗添双髩雪不知落尽一番花东风寒似夜来
　　些
　　转调定风波【和荅海南统领陈康时】
　　从古将军自有真引杯看剑坐生春扰扰介鳞何足扫谈笑纶巾羽扇典型新　试问天山何日定伫听雅歌长啸静胡尘解道汾阳是人杰见説如今也有谪仙人
　　菩萨蛮【辛未七夕戯荅张庆符】
　　银河牛女年年渡相逢未款还忧去珠斗欲防干盈盈一水间　玉人偷拜月苦恨匆匆别此意愿天怜今宵长似年
　　减字木兰花【庆符引赦自便已脱去至东界又遭郡中勾回遂有弄璋之喜庆符云尝梦舅氏知梦吉也予尝占庆符当弄瓦赌主人庆符来督故词中具之】
　　渭阳佳梦瓦变成璋真妙弄不是勾囘汤饼寃家唤得来　不分利市要我开尊真倒置试问坡翁此事如何着得侬
　　醉落魄【辛未九月望和荅庆符】
　　百年强半高秋犹在天南畔幽懐已被黄花乱更恨银蟾故向愁人满　招呼诗酒颠狂伴羽觞到手判无筭浩歌箕踞巾聊岸酒欲醒时兴在卢仝盌
　　醉落魄【和荅陈景卫望湖楼见忆】
　　千岩竞秀西湖好是春时谁知梅雪飘零乆藏白收香空防和手　天涯万里情难逗眉峰岂为伤春皱片愁未信花能绣若説相思只恐天应瘦
　　鹧鸪天【癸酉吉阳用山谷韵】
　　梦绕松江属玉飞秋风莼美更鲈肥不因入海求诗句万里投荒亦岂宜　青箬笠緑荷衣斜风细雨也须归崖州险似风波海海里风波有定时
　　鹧鸪天【和陈景卫忆西湖】
　　一忆西湖太瘦生十年不到梦曾行空蒙山色烟霏晚淡沲湖光雾瀫防　芳草逺暮云平雨余空翠入帘明梦囘一饷难存济这错都因自打成
　　朝中措【黄守座上用六一先生韵】
　　崖州何有水连空人在浪花中月屿一声横竹云帆万里雄风　多情太守三千珠履二肆歌钟日下即归黄覇海南长想文翁
　　采桑子【甲戌和陈景卫韵】
　　山浮海上青螺逺决眦归鸿间倚东风叠叠层云欲荡胸　弄琴细冩清江引一洗愁容木杪黄封贤圣都堪日日中
　　临江僲【和陈景卫忆梅】
　　我与梅花真莫逆别来长恐因循几年不见岭头青栩然蝴蝶梦魂梦竟非真　浪蘂浮花空满眼愁眉不展长颦此君还似不羁人月邉风伴千里淡相亲
　　如梦令
　　谁念新州人老几度斜阳芳草伏雨欲晴时梅雨故来相恼休恼体恼几个荔支能好
　　玉楼青【赠李都监侍児是夕歌六么】
　　十年目断鲸波濶万里相逢歌怨咽髻鬟春雾翠微重眉黛秋山烟雨抹　小槽旋滴真珠滑断送一生花十八醉中扶上木牀儿酒醒梦回空对月
　　清平乐【和曾检法海棠】
　　深深花院雨虐风饕遍只欠画洞箫羽扇谁领畧春风靣愁须诗酒相禁少陵底事慵吟不是为梅牵兴怕渠恼
　　乱春心【王介甫梅诗云少陵为尔牵诗兴可是无心赋海棠故云】
　　青玉案【乙酉重九日葛守座上作】
　　冝霜开尽秋光老感莭物愁多少尘世难逢开口笑满林风雨一江烟水飒爽惊吹防　玉堂金马何须道且鬪取尊前玉山倒燕寝香清官事了紫茰黄菊皂罗红袖花与人俱好






　　澹庵文集巻六
　　钦定四库全书
　　澹庵文集附録
　　本传
　　胡忠简公铨字邦衡庐陵值夏人自幼以通特知名尝从乡先生萧楚学春秋尽得其指宋建炎二年高宗防士维扬问治道本天天道本民公对万言汤武以民而兴桀纣以天而亡今陛下起干戈锋镝间外乱内讧而防臣数十条皆质之天不聴于民词多切直髙宗异之将冠多士忌者移寘第五授抚州军事判官未上防隆祐太后避兵赣州金人蹑之公裒甿为兵按其衡转承直郎擢吉州军事判官以父丧归绍兴五年督府张浚辟之不赴兵部尚书吕祉以贤良方正荐赐对除编修官八年宰臣秦桧主和金使以诏谕江南为名中外汹汹公抗疏言曰臣谨按王伦本一狎邪小人市井无赖顷縁宰相无识遂举以使敌专务诈诞欺罔天聴骤得美官天下之人切齿唾骂今者无故诱致敌使以诏谕江南为名是欲臣妾我也是欲刘豫我也刘豫臣事北国南面称王自以为子孙帝王万世不拔之业一旦敌人改虑捽而缚之父子为囚殷鉴不逺而伦又欲陛下效之夫天下者祖宗之天下也陛下所居之位祖宗之位也奈何以祖宗之天下为强敌之天下以祖宗之位为强敌藩臣之位陛下一屈膝则祖宗庙社之灵尽污草莽祖宗数百年之赤子尽为左衽朝廷宰执尽为陪臣天下士大夫皆当裂冠毁冕变为异服异时敌人无厌之求安知不加我以无礼如刘豫也哉夫三尺童子至无识也指所仇而使之拜则怫然怒今北敌则仇讐也堂堂大国相率而拜仇讐曽童孺之所羞而陛下忍为之耶伦之议乃曰我若屈膝则梓宫可还太后可复渊圣可归中原可得呜呼自变故以来主和议者谁不以此説啗陛下哉然而卒无一验则敌之情伪已可知矣陛下尚不觉悟竭民膏血而不恤忘国大雠而不报含垢忍耻举天下而臣之甘心焉就令彼决可和尽如伦议天下后世谓陛下何如主况北人变诈百出而伦又以奸邪济之梓宫决不可还太后决不可复渊圣决不可归中原决不可得而此膝一屈不可复伸国势淩夷不可复振可为痛哭流涕长太息矣向者陛下间关海道危如累卵当时尚不忍北面臣敌况今国势稍张诸将尽鋭士卒思奋如顷者北敌陆梁伪豫入冦固尝败之于襄阳败之于淮上败之于涡口败之于淮隂较之往时蹈海之危固已万万傥不得已而用兵则我岂遽出敌人下哉今无故而反臣之欲屈万乘之尊下穹庐之拜三军之士不战而气已索此鲁仲连所以义不帝秦非惜夫帝秦之虚名惜天下大势有所不可也今内而百官外而军民万口一谈皆欲食伦之肉谤议汹汹陛下不闻正恐一旦变作祸且不测臣窃谓不斩王伦国之存亡未可知也虽然伦不足道也秦桧以腹心大臣而亦为之陛下有尧舜之资桧不能致君如唐虞而欲导陛下为石晋近者礼部侍郎曽开引古谊以折之桧乃厉声责曰侍郎知故事我独不知则桧之遂非愎谏已自可见而乃建白令台谏侍臣佥议可否是盖畏天下议已而令台谏侍臣共分谤耳有识之士皆以为朝廷无人吁可惜哉孔子曰微管仲吾其披发左衽矣夫管仲霸者之佐耳尚能变左祍之区而为衣裳之防秦桧大国之相也反驱衣冠之俗而为左衽之乡则桧也不唯陛下之罪人实管仲之罪人矣孙近傅防桧议遂得参知政事天下望治有如饥渇而近伴食中书漫不敢可否事桧曰敌可和近亦曰可和桧曰天子当拜近亦曰当拜臣尝至政事堂三发问而近不答但曰已令台谏侍从议矣呜呼参賛大政徒取充位如此有如敌骑长驱尚能折冲御侮耶臣窃谓秦桧孙近亦可斩也臣备员枢属义不与桧等共戴天区区之心愿斩三人头竿之藁街然后羇留敌使责以无礼徐兴问罪之师则三军之士不战而气自倍不然臣有赴东海而死尔宁能处小朝廷求活耶书上桧以公狂悖鼓众除名编管昭州台谏多救之者桧迫于公论乃以公监广州盐仓明年改签书威武军判官十二年谏官罗汝楫劾公饰非横议诏除名编管新州十八年新州守张棣讦公谤讪怨望移谪吉阳军二十六年桧死移衡州初吴师古锓公疏金人募之千金陈刚中以启送之甚为称誉王廷珪亦以诗赠或告桧师古流袁州廷珪流辰州刚中谪安逺县死焉孝宗即位复奉议郎知饶州召对言修徳结民练兵观衅帝曰乆闻卿直谅除吏部郎官迁秘书少监擢起居郎公奏曰臣承乏左右史窃见史失职者非一尤甚者有四昔唐太宗欲观史褚遂良以为不可恐史臣讳避不敢直书耳则记注不必呈也唐制皇帝御殿左右史夹列善恶必书许敬忠李义府用事改立于殿东南隅于是人主言动不得闻则旧制宜复也夫左右史侍天子之侧非有前后殿之分也今独侍后殿而前殿不与义果安在则前殿宜立也昔文宗谓魏謩曰事有不当毋嫌论奏故国朝左右史皆许前奏事皇祐中唐介论文彦博帝怒时蔡襄修起居注直前论救又曷尝预牒阁门与必俟班次耶则奏宜直前也诏从之兼侍讲国史院编修官公请都建康其畧言汉高入闗中光武守信都夫与人鬬不搤其吭拊其背不能全胜今日大势自淮以北天下之吭与背也建康则搤之拊之之地也若进据建康下临中原此髙光兴王之计也张浚王十朋克复宿州将李显忠与邵宏渊忿争军大溃十朋自劾帝怒甚公疏愿毋以小衂自沮寻因灾异求言公应诏上书大畧举春秋灾异以明政令之阙及上下之情不合各有十且言尧舜明四目达四聪虽有共鲧不能塞也秦二世以赵高为腹心刘项横行而不得闻汉成帝杀王章王氏移鼎而不得闻灵帝杀何武陈蕃天下横溃而不得闻梁武信朱异侯景斩关而不得闻隋炀帝信虞世基李密称帝而不得闻唐明皇逐张九龄安史胎祸而不得闻陛下昔召臣及张焘辛次膺王大宝王十朋并入今焘与次膺十朋相继去大宝亦且行矣独臣在尔以言为讳而欲塞灾异之源臣知其必不得也公又言昔周世宗为刘旻所败斩失律将何徽等七十人军威大震卒败旻取淮南定三关夫一日戮七十将岂复有将可用而世宗终能恢复岂非庸懦者去则勇敢者出耶近宿州之败士死敌者满野而诸将以金赂权贵自解天变昭然惟陛下信赏必罸以应天变今廷臣以箝黙为贤容悦为忠驯至兴元之幸所谓一言丧邦帝曰非卿不闻此金人求成公曰金人知陛下鋭意恢复故以甘言欵我愿絶口勿言和帝以边事倚张浚而王之望尹穑专主和排浚铨廷责之寻兼权中书舍人同修国史诏问廷臣和戎可否时主和者半两持者半言和不可者公一人而已乃上疏陈其状言京师失守自耿南仲主和二圣播迁自何主和维扬失守自汪伯彦黄潜善主和完顔亮之变自秦桧主和议者乃曰外虽和而内不忘战此权臣误国之言一溺于和不能自振尚能战乎除宗正少卿乞补外不许先是金将以泗州及军百人降诏并为节度使公言受降古所难六朝七得河南之地不旋踵而皆失梁武时侯景以河南来奔未几而陷台城宣政间郭药师自燕云来降未几为中国患今金三将内附苐髙其爵禄优其部曲以系中原之心则可若处之近地万一包藏祸心潜为内应后将噬脐愿勿任以兵柄迁其众于湖广以絶后患二年兼国子祭酒寻降权兵部侍郎帝以灾异诏廷臣言阙政急务公以赈灾为急务议和为阙政其书曰自靖康迄今凡四十年三遭大变皆在和议则敌人之不可与和明矣肉食鄙夫万口一谈牢不可破非不知和之害而争言为和者有三説焉曰偷懦曰茍安曰附防偷懦则不知立国茍安则不戒酖毒附防则觊得美官小人之情状具于此矣今日之议若成则有可吊者十若不成则有可贺者亦十请为陛下极言之何谓可吊者十真宗时宰相李沆谓王旦曰我死公必为相切勿与敌和吾闻出则无敌国外患如是者国恒亡若与敌和自此中国必多事矣旦殊不以为善既而遂和海内虚耗旦始悔不用文靖之言此可吊者一也中原讴吟思归之人日夜引领望陛下拯溺救焚不啻赤子之望慈父母一与敌和则中原絶望后悔何及此可吊者二也海泗今日之籓篱咽喉也彼得海泗且决吾籓篱以瞰吾室扼吾咽喉以制吾命则两淮决不可保两淮不保则大江决不可守大江不守则江浙决不可安此可吊者三也绍兴戊午和议既成桧建议遣二三大臣如路允迪等分往南京等州交割归地一旦叛盟刼执允迪等遂下亲征之诏彼复请和其反覆变诈如此桧犹不悟奉之如初事之愈谨赂之愈厚卒有金亮之变惊动辇毂太上谋欲入海行朝居民一空覆辙不逺忽而不戒臣恐后车又将覆也此可吊者四也绍兴之和首议决不与归正人口血未干尽变前议凡归正之人一切遣还如程师回赵良嗣等聚族数百几为萧墙忧今必尽索归正之人与之则反侧生变不与则敌决不肯但已夫反侧则肘腋之变深敌决不肯但已则必别起衅端猝有金亮之谋不知何以待之此可吊者五也自桧当国二十年间竭民膏血以饵仇讐迄今府库无旬日之储千村万落生理萧然重以蝗虫水潦自此复和则蠧国害民殆有甚焉者矣此可吊者六也今日之患兵费已广养兵之外又増嵗币且少以十年计之其费无虑数千亿而嵗币之外又有私觌之费私觌之外又有贺正生辰之使贺正生辰之外又有泛使一使未去一使复来生民疲于奔命帑廪涸于将迎瘠中国以肥敌陛下何惮而为之此其可吊者七也侧闻敌人过望欲书御名欲去国号大字欲用再拜议者以为繁文小节不必计较臣窃以为议者可斩也夫四郊多垒卿大夫之辱楚子问鼎义士之所深耻献纳二字富弼以死争之今敌人横行与多垒孰辱国号大小与鼎轻重孰多献纳二字与再拜孰重臣子欲君父屈己以从之则是多垒不足辱问鼎不必耻献纳不必争此其可吊者八也臣恐再拜不已必至称臣称臣不已必至请降请降不已必至纳土纳土不已必至衔璧衔璧不已必至舆榇舆榇不已必至如晋帝青衣行酒然后为快此其可吊者九也事至于此求为匹夫尚可得乎此其可吊者十也窃观今日之势和决不成傥干刚独断追回使者魏杞康湑等絶请和之议以鼓战士下哀痛之诏以收民心天下庶乎其可为矣如此则有可贺者亦十省数千亿之嵗币一也专意武备足食足兵二也无书名之耻三也无去大之辱四也无再拜之屈五也无称臣之忿六也无请降之祸七也无纳土之悲八也无衔璧舆榇之酷九也无青衣行酒之寃十也去十吊而就十贺利害较然虽三尺童穉亦知之而陛下不悟春秋左氏谓无勇者为妇人今日举朝之士皆妇人也如以臣言为不然乞赐流放窜殛以为臣子出位犯分之戒自符离之败以弃唐邓海泗四州与金金又欲得商秦地邀嵗币留使者魏杞分兵攻淮于是命公措置浙西淮东海道时金兵号八十万刘宝弃楚州王彦弃昭关濠滁皆陷惟高邮守臣陈敏拒敌射阳湖而大将李宝预求密诏为自安计拥兵不救公劾奏之曰臣受诏令范荣备淮李宝备江缓急相援今宝视敏弗救若射阳失守大事去矣宝惧始出师犄角时大雪河冰皆合公先持铁锤锤冰士皆用命金人遂退乾道初以集英殿修撰知漳州改全州入奏事留为工部侍郎公曰陛下尝许臣誓不与金和何为中变又谓臣决移跸建康何为中辍上曰以民之不易少须公曰少康以一旅复禹迹陛下富有四海即位九年耻尚未复且四方水旱请令有司速为备歴敷文阁直学士尝宴见言初经筵之臣七人惟臣独在臣老矣愿乞身归田里上问今安归对曰臣庐陵人向在岭海训传诸经欲成此书特赐犀带宠之归上所着易春秋周礼礼记解诏藏秘书省累转朝奉郎进封开国伯又进封郡侯淳熈六年召赴行在所辞不许遂力疾转朝议大夫乆之以资政殿学士致仕明年卒口授遗表有死为厉鬼杀贼之语表闻特赠通议大夫尝名其庵曰澹取贾生澹若深渊意有澹庵集一百巻孙槼榘皆官至尚书
　　宋史本传
　　胡铨字邦衡庐陵人建炎二年高宗防士淮海铨因御题问治道本天天道本民答云汤武聴民而兴桀纣聴天而亡今陛下起干戈锋镝间外乱内讧而防臣数十条皆质之天不聴于民又谓今宰相非晏殊枢密参政非韩琦杜衍范仲淹防万余言髙宗见而异之将冠之多士有忌其直者移寘第五授抚州军事判官未上防隆祐太后避兵贑州金人蹑之铨以漕檄摄本州幕募乡丁助官军捍御第赏转承直郎丁父忧从乡先生萧楚学春秋绍兴五年张浚开督府辟湖北仓属不赴有诏赴都堂审察兵部尚书吕祉以贤良方正荐赐对除枢密院编修官八年宰臣秦桧决防主和金使以诏谕江南为名中外汹汹铨抗疏言曰臣谨案王伦本一狎邪小人市井无赖顷縁宰相无识遂举以使敌专务诈诞欺罔天聴骤得美官天下之人切齿唾骂今者无故诱致敌使以诏谕江南为名是欲臣妾我也是欲刘豫我也刘豫臣事北狄南面称王自以为子孙帝王万世不拔之业一旦敌人改虑捽而缚之父子为囚商鉴不逺而伦又欲陛下效之夫天下者祖宗之天下也陛下所居之位祖宗之位也奈何以祖宗之天下为仇敌之天下以祖宗之位为仇敌藩臣之位陛下一屈膝则祖宗庙社之灵尽污草莽祖宗数百年之赤子尽为左袵朝廷宰执尽为陪臣天下士大夫皆当裂冠毁冕变为异服异时敌人无厌之求安知不加我以无礼如刘豫也哉夫三尺童子至无识也指所仇而使之拜则怫然怒今北敌则仇讐也堂堂大国相率而拜仇讐曽童孺之所羞而陛下忍为之耶伦之议乃曰我一屈膝则梓宫可还太后可复渊圣可归中原可得呜呼自变故以来主和议者谁不以此説啗陛下哉然而卒无一验则敌之情伪已可知矣而陛下尚不觉悟竭民膏血而不恤忘国大雠而不报含垢忍耻举天下而臣之甘心焉就令彼决可和尽如伦议天下后世谓陛下何如主况北人变诈百出而伦又以奸邪济之梓宫决不可还太后决不可复渊圣决不可归中原决不可得而此膝一屈不可复伸国势陵夷不可复振可为痛哭流涕长太息矣向者陛下间关海道危如累卵当时尚不忍北面臣敌况今国势稍张诸将尽鋭士卒思奋只如顷者北敌陆梁伪豫入冦固尝败之于襄阳败之于淮上败之于涡口败之于淮隂校之往时蹈海之危固已万万傥不得已而至于用兵则我岂遽出敌人下哉今无故而反臣之欲屈万乘之尊下穹庐之拜三军之士不战而气已索此鲁仲连所以义不帝秦非惜夫帝秦之虚名惜天下大势有所不可也今内而百官外而军民万口一谈皆欲食伦之肉谤议汹汹陛下不闻正恐一旦变作祸且不测臣窃谓不斩王伦国之存亡未可知也虽然伦不足道也秦桧以腹心大臣而亦为之陛下有尧舜之资桧不能致君唐虞而欲导陛下为石晋近者礼部侍郎曽开等引古谊以折之桧乃厉声责曰侍郎知故事我独不知则桧之遂非愎谏已自可见而乃建白令台谏侍臣佥议可否是盖畏天下议已而令台谏侍臣共分谤耳有识之士皆以为朝廷无人吁可惜哉孔子曰微管仲吾其被发左袵矣夫管仲霸者之佐耳尚能变左袵之区而为衣裳之防秦桧大国之相也反驱衣冠之俗而为左袵之乡则桧也不惟陛下之罪人实管仲之罪人矣孙近传防桧议遂得参知政事天下望治有如饥渇而近伴食中书漫不敢可否事桧曰敌可和近亦曰可和桧曰天子当拜近亦曰当拜臣尝至政事堂三发问而近不答但曰已令台谏侍从议矣呜呼参賛大政徒取充位如此有如敌骑长驱尚能折冲御侮耶臣窃谓秦桧孙近亦可斩也臣备员枢属义不与桧等共戴天区区之心愿断三人头竿之藁街然后羁留敌使责以无礼徐兴问罪之师则三军之士不战而气自倍不然臣有赴东海而死尔宁能处小朝廷求活耶书既上桧以铨狂妄凶悖鼓众刼持诏除名编管昭州仍降诏播告中外给舍台谏及朝臣多救之者桧迫于公论乃以铨监广州盐仓明年改签书威武军判官十二年谏官罗汝楫劾铨饰非横议诏除名编管新州十八年新州守臣张棣讦铨与客唱酬谤讪怨望移谪吉阳军二十六年桧死铨量移衡州铨之初上书也宜兴进士吴师古锓木传之金人募其书千金其谪广州也朝士陈刚中以启事为贺其谪新州也同郡王廷珪以诗赠行皆为人所讦师古流袁州廷珪流辰州刚中谪知防州安逺县遂死焉三十一年铨得自便孝宗即位复奉议郎知饶州召对言修徳结民练兵观衅上曰乆闻卿直谅除吏部郎官隆兴元年迁秘书少监擢起居郎论史官失职者四一谓记注不必进呈庶人主有不观史之美二谓唐制二史立螭头之下今在殿东南隅言动未尝得闻三谓二史立后殿而前殿不立乞于前后殿皆分日侍立四谓史官欲其直前而閤门以未尝预牒以今日无班次为辞乞自今直前言事不必预牒閤门及以有无班次为拘诏从之兼侍讲国史院编修官因讲礼记曰君以礼为重礼以分为重分以名为重愿陛下无以名器轻假人又进言乞都建康谓汉髙入关中光武守信都大扺与人鬬不搤其吭拊其背不能全胜今日大势自淮以北天下之吭与背也建康则搤之拊之之地也若进据建康下临中原此高光兴王之计也诏议行幸言者请纾其期遂以张浚视师图恢复侍御史王十朋賛之克复宿州大将李显忠私其金帛且与邵宏渊忿争军大溃十朋自劾上怒甚铨上疏愿毋以小衂自沮时旱蝗星变诏问政事阙失铨应诏上书数千言始终以春秋书灾异之法言政令之阙有十而上下之情不合亦有十且言尧舜明四目达四聪虽有共鲧不能塞也秦二世以赵高为腹心刘项横行而不得闻汉成帝杀王章王氏移鼎而不得闻灵帝杀何武陈蕃天下横溃而不得闻梁武信朱异侯景斩关而不得闻隋炀帝信虞世基李密称帝而不得闻唐明皇逐张九龄安史胎祸而不得闻陛下自即位以来号召逐客与臣同召者张焘辛次膺王大宝王十朋今焘去矣次膺去矣大宝又将去惟臣在尔以言为讳而欲塞灾异之源臣知其必不能也铨又言昔周世宗为刘旻所败斩败将何徽等七十人军威大震果败旻取淮南定三关夫一日戮七十将岂复有将可用而世宗终能恢复非庸懦者去则勇敢者出耶近宿州之败士死于敌者满野而败军之将以所得之金赂权贵以自解上天见变昭然陛下非信赏必罚以应天不可其论纳谏曰今廷臣以箝黙为贤容悦为忠驯至兴元之幸所谓一言丧邦上曰非卿不闻此金人求成铨曰金人知陛下鋭意恢复故以甘言欵我愿絶口勿言和字上以边事全倚张浚而王之望尹穑专主和排浚铨廷责之兼权中书舍人同修国史张浚之子栻赐金紫铨缴奏之谓不当如此待勲臣子浚雅与铨厚不顾也十一月诏以和戎遣使大询于庭侍从台谏预议者凡十有四人主和者半可否者半言不可和者铨一人而已乃独上一议曰京师失守自耿南仲主和二圣播迁自何主和维扬失守自汪伯彦黄潜善主和完顔亮之变自秦桧主和议者乃曰外虽和而内不忘战此向来权臣误国之言也一溺于和不能自振尚能战乎除宗正少卿乞补外不许先是金将蒲察徒穆大周仁以泗州降萧琦以军百人降诏并为节度使铨言受降古所难六朝七得河南之地不旋踵而皆失梁武时侯景以河南来奔未几而陷台城宣政间郭药师自燕云来降未几为中国患今金之三大将内附高其爵禄优其部曲以系中原之心善矣然处之近地万一包藏祸心或为内应后将噬脐愿勿任以兵柄迁其众于湖广以絶后患二年兼国子祭酒寻除权兵部侍郎八月上以灾异避殿减膳诏廷臣言阙政急务铨以振灾为急务议和为阙政其议和之书曰自靖康迄今凡四十年三遭大变皆在和议则金人之不可与和彰彰明矣肉食鄙夫万口一谈牢不可破非不知和议之害而争言为和者是有三説焉曰偷懦曰茍安曰附防偷懦则不知立国茍安则不戒酖毒附防则觊得美官小人之情状具于此矣今日之议若成则有可吊者十若不成则有可贺者亦十请为陛下极言之何谓可吊者十真宗皇帝时宰相李沆谓王旦曰我死公必为相切勿与敌讲和吾闻出则无敌国外患如是者国常亡若与敌和自此中国必多事矣旦殊不以为然既而遂和海内干耗旦始悔不用文靖之言此可吊者一也中原讴吟思归之人日夜引领望陛下拯溺救焚不啻赤子之望慈父母一与敌和则中原絶望后悔何及此可吊者二也海泗今日之藩篱咽喉也彼得海泗且决吾藩篱以瞰吾室扼吾咽喉以制吾命则两淮决不可保两淮不保则大江决不可守大江不守则江浙决不可安此可吊者三也绍兴戊午和议既成桧建议遣二三大臣如路允迪等分往南京等州交割归地一旦叛盟刼执允迪等遂下亲征之诏彼复请和其反覆变诈如此桧犹不悟奉之如初事之愈谨赂之愈厚卒有金亮之变惊动辇毂太上谋欲入海行朝居民一空覆辙不逺忽而不戒臣恐后车又将覆也此可吊者四也绍兴之和首议决不与归正人口血未干尽变前议凡归正之人一切遣还如程师回赵良嗣等聚族数百几为萧墙忧今必尽索归正之人与之则反侧生变不与则敌决不肯但已夫反侧则肘腋之变深敌决不肯但已则必别起衅端猝有金亮之谋不知何以待之此可吊者五也自桧当国二十年间竭民膏血以饵仇雠迄今府库无旬月之储千村万落生理萧然重以蝗虫水潦自此复和则蠧国害民殆有甚焉者矣此可吊者六也今日之患兵费已广养兵之外又増嵗币且少以十年计之其费无虑数千亿而嵗币之外又有私觌之费私觌之外又有贺正生辰之使贺正生辰之外又有泛使一使未去一使复来生民疲于奔命帑廪涸于将迎瘠中国以肥敌陛下何惮而为之此其可吊者七也侧闻敌人嫚书欲书御名欲去国号大字欲用再拜议者以为繁文小节不必计较臣窃以为议者可斩也夫四郊多垒卿大夫之辱楚子问鼎义士之所深耻献纳二字富弼以死争之今强敌横行与多垒孰辱国号大小与鼎轻重孰多献纳二字与再拜孰重臣子欲君父屈己以从之则是多垒不足辱问鼎不必耻献纳不必争此其可吊者八也臣恐再拜不已必至称臣称臣不已必至请降请降不已必至纳土纳土不已必至衔璧衔璧不已必至舆榇舆榇不已必至如晋帝青衣行酒然后为快此其可吊者九也事至于此求为匹夫尚可得乎此其可吊者十也窃观今日之势和决不成傥乾纲独断追回使者魏杞康湑等絶请和之议以鼓战士下哀痛之诏以收民心天下庶乎其可为矣如此则有可贺者亦十省数千亿之嵗币一也专意武备足食足兵二也无书名之耻三也无去大之辱四也无再拜之屈五也无称臣之忿六也无请降之祸七也无纳土之悲八也无衔璧舆榇之酷九也无青衣行酒之寃十也去十吊而就十贺利害较然虽三尺童穉亦知之而陛下不悟春秋左氏谓无勇者为妇人今日举朝之士皆妇人也如以臣言为不然乞赐流放窜殛以为臣子出位犯分之戒自符离之败朝论急于和戎弃唐邓海泗四州于金矣金又欲得商秦地邀嵗币留使者魏杞分兵攻淮以本职措置浙西淮东海道时金使仆散忠义纥石烈志宁之兵号八十万刘宝弃楚州王彦弃昭关濠滁皆陷惟高邮守臣陈敏拒敌射阳湖而大将李宝预求密诏为自安计拥兵不救铨劾奏之曰臣受诏令范荣备淮李宝备江缓急相援今宝视敏弗救若射阳失守大事去矣宝惧始出师犄角时大雪河冰皆合铨先持铁锤锤冰士皆用命金人遂退乆之提举太平兴国宫乾道初以集英殿修撰知漳州改泉州趣奏事留为工部侍郎入对言少康以一旅复禹绩今陛下富有四海非特一旅而即位九年复禹绩之效尚未赫然又言四方多水旱左右不以告谋国者之过也宜令有司速为先备乞致仕七年除宝文阁待制留经筵求去以敷文阁直学士与外祠陛辞犹以归陵寝复故疆为言上曰朕志也且问今何归铨曰归庐陵臣向在岭海尝训传诸经欲成此书特赐通天犀带以宠之铨归上所着易春秋周礼礼记解诏藏秘书省寻复元官升龙图阁学士提举太平兴国宫转提举玉龙万夀宫进端明殿学士提举六年召归经筵铨引疾力辞七年以资政殿学士致仕薨諡忠简有澹庵集一百巻行于世孙槼榘皆至尚书
　　资政殿学士赠通奉大夫胡忠简公铨神道碑
　　武王一戎衣而定天下应天顺人之举也义士犹或非之孔孟奚取焉为万世计也绍兴和戎高皇有不得已者矣两宫未归母后春秋已髙故与大臣决防从权中外议论虽汹汹顾无敢直陈于上前者独枢密院编修官胡铨上书数百言援大义而伸之大畧谓王伦诱致北使欲刘豫我秦桧腹心大臣导陛下为石晋孙近傅防遂参政事愿竿三人头羁留北使兴问罪之师时八年十一月辛亥有旨铨书凶悖刼持其削籍流昭州仍降诏布告中外是日桧近惶恐待罪明日又请收责命不许则乞从末减十二月王伦亦再上章自劾而六曹长二给舍台谏自晏景初而下多有救解者乃改监广州都盐仓明年正月宰执复奏铨书专诋臣等前和议未谐不敢固请以疑羣心今议已定宜稍甄叙乙酉遂改签书威武军节度判官防公事十一年六月之官十二年七月谏议大夫罗汝楫劾公益倡前説用欺羣聴复除其名勒停编管新州十八年十一月郡守张棣奏公与客唱酬毁谤怨望移吉阳军时大臣专国柄小人望观迎合必欲置公死地赖天子独保全之二十五年冬秦丞相薨乃得归某窃惟人臣犯顔逆耳上撄人主之怒下为权臣切齿或诛或斥何可胜数未有九重特申诏谕三府矫情屡请禁近引谊救止曽不四旬谪命三改如朝廷此举之盛者当是时一胡编修名震天下勇者服怯者奋朝士陈刚中以言饯行至云膝屈请和庙堂无防张胆论事枢庭有人贬令安逺之死靡憾乡人王廷珪尝赋奸谀胆落之诗窜徙夜郎反以为荣下至武夫悍卒遐方裔土莫不传诵其书乐道其姓氏争愿识面虽北人亦因是知中国之不可轻盖天理所存自公达之人心所愤自公发之扶世埀教非圣朝之伯夷耶孔孟而在其大书特书也必矣胡氏本金陵人五季徙庐陵公字邦衡曽祖连妣康氏刘氏祖恺赠承务郎妣孺人张氏父载有气节一试有司不中即弃去赠太中大夫母陈氏张氏所生母曽氏俱赠淑人公幼不羣强记博览年二十试太学文不加防建炎二年廷对行在所考官初以冠多士或畏其切直置第五授左文林郎抚州军事判官未上隆祐太后避敌上贑敌师随之公以发运司檄摄本州募官率乡丁佐官军扞止第赏循承直郎就权判官寻丁父忧服除与兄铸从乡先生萧楚讲春秋学无仕进意绍兴五年张忠献公都督诸路军马辟湖北常平茶盐司干办公事以亲嫌易河南提防刑狱司俱未行召赴都堂审察七年兵部尚书吕祉以贤良方正荐四月赐对改左通直郎留为枢属后二年赴福州才一年逾峤又六年过海守棣驱公使步往又谕送吏侵公公不为动吏无所肆其毒既抵珠崖著书怡然不以死生介意士执经从学多可观预贡者相继赴南宫其后公还朝复请五至省者许勿限年推恩自是海岛颇有仕宦者阅七年始量移衡州又数年乃许自便三十二年夀皇即位复左奉议郎知饶州十二月入对乞脩徳结民心练兵观敌衅上曰乆闻卿直谅拜吏部尚书左郎官隆兴元年正月迁秘书少监四月擢起居郎兼侍讲国史编脩官论记注不应进藁前后殿皆当侍立遇直前毋白阁门毋隔班次又请移都金陵时督府北伐克宿州大将李显忠邵宏渊败归劝上毋以小衂自沮七月旱蝗星变求直言公请勿徼福佛老躬行周宣王故事罚监司守令之贪残者其论纳谏曰今廷臣以箝黙为贤容悦为忠反谓台谏论事为卖直此徳宗疑姜公辅之语也驯致兴元之幸所谓一言丧邦者上曰非卿不闻此金人再求和公曰敌知陛下鋭意恢复故以甘言诡计欵我愿絶口不言和字上叹其忠直侍郎王之望侍御史尹穑皆主和排张忠献公公廷责之闻者称快兼权中书舍人特升同脩国史公虽与忠献善及其子栻赐金紫则谓不当如待勲臣子缴奏之太上皇后改称教防为圣防公奏大哉乾元至哉坤元今乃一之将如太上皇帝何上曰奉亲之过朕当自受十一月诏以和戎利病遣使可否礼文后先土疆取予大要询禁近或劝公从众公奋曰古有断头将军无降将军乃上奏曰京师失守自耿南仲主和靖康播迁自何主和维扬失守自汪伯彦黄潜善主和完顔亮之变自秦桧主和议者乃曰外虽和内不忘战此又向来权臣误国之言也一溺于和将士解体尚能战乎执政读之失色防中贵人推金字牌赏越旧制公索成法将论之俄与宗正少卿何俌两易其官公未出省吏白新舍人至公叱曰命汝取成法何迟也吏惧探怀出之公亟具奏乃缄印上马去上寻悟中伤之由请外弗聴犹以侍讲夜对上曰敌急欲和其势甚防公乞力任张浚恢复可必因再求去上曰卿直谅四海所知且留经筵事无大小皆以告朕二年二月兼权国子祭酒六月除权兵部侍郎八月上以灾异避殿减膳诏廷臣言阙政急务公以赈恤为先务议和为缺失于是太学生七十七人同上书乞再相陈康伯用胡某为腹心进兼侍读金人议国书未合或谓末节不必较公曰富弼以死争献纳二字今欲君父卑辞下仇敌愧弼多矣上韪其言十一月以边事改卜郊公言不可者十又大臣主和益坚公争之力以本职措置浙西淮东海道命下即趣行时金人深入号八十万淮东郡县望风退避髙邮守陈敏拒之射阳湖而大将李宝驻师江隂不肯援敏公檄宝出师尝取密诏为自安计公劾奏曰臣受诏令范荣备淮李宝备江缓急更相援今宝视敏弗救若射阳失守大事去矣宝惧与敏犄角退敌兵时大雪河冻公亲劚冰济舟师人以用命初公与尹穑同出使浙东置家于京公使江淮盖受敌之地携孥北行实安众心言者乃并指为罪闰十一月与穑俱罢乆之提举江州太平兴国宫乾道五年冬上语谏臣单时思得节谊之士时奏公中兴初率乡兵遏敌事上雅知公陈虞二丞相复荐之遂除集英殿修撰起知漳州未赴六年春改泉州趣令奏事上曰每思卿直谅今朕恢复之志已决公曰陛下尝欲移跸金陵何为中辍上曰以民之不易少需耳留为在京宫观兼侍讲闰五月除权工部侍郎论前修史功进官一等十一月真拜侍郎公言初元经筵七人老臣独在愿乞身归田里上曰卿忠孝神物防持且留观朕恢复同载大梁或忌公敢言摘细故杂事朝士并撼公兾不得独留公自以年逾七十遂求致仕诏除宝文阁待制在外宫观七年三月也未数日特留提举祐神观侍讲如故上曰卿大节可嘉朕不忍令卿去未几受诏举堪任刑狱钱谷及智畧吏能各二人言者又谓公所举非其人贬秩二等公知不容力求退进敷文阁直学士再提举兴国宫特许陛辞公奏愿陛下任贤斥邪理财训兵逮鳏恤孤必报国仇必归陵寝必复故疆上曰朕志也又问卿今何归公曰臣向在岭海尝训传诸经今归庐陵将成此书特赐通天犀带以宠之公既归上趣所进书遂上易春秋二礼解诏藏秘书省寻复原官淳熈二年上思公不置谕大臣令进职初拟稍迁上特陞十等遂为龙图阁学士前此未有也太上庆七十独公以前朝龙飞甲科迁朝奉郎祠满又纳禄上令因任近臣有言秦桧时臣僚被贬斥者后皆还其所歴嵗月惟胡某为议郎将四十年未尝自列诏特予四官遂转朝散大夫三年冬三纳禄优诏不允四年秋秩满特命提举隆兴府玉隆万夀宫五年夏上以公连嵗纳禄举大梁同载之言谕大臣使留公仍进端明殿学士六年冬三省复奏公祠满上曰铨虽老不衰昨去国欲他日从朕中原朕尝壮其言可召归处以经筵公引疾力辞因陈时病五事且曰刘珙张栻将死其言甚忠李椿郑鉴之去国论议皆有补陛下盍念之顾何以老臣为上知公不能来七年春超转朝议大夫再食兴国宫禄公称疾笃四月加资政殿学士致仕五月庚辰薨遗表犹欲为厉鬼杀贼赠通议大夫官其后三人享年七十有九初封庐陵县开国男加至本郡开国侯食邑自三百戸积至一千五百戸实封百戸是年冬十月丙午葬于县之儒行乡松山原祖茔之右以子升朝遇郊恩赠通奉大夫娶刘氏中散大夫湖南提防刑狱公事敏材女先公卒赠淑人五男泳承务郎监江淮縂领所惠民局兼行宫杂卖塲淳熈初卒官澥今为奉议郎前沿海制置司干办公事赐绯鱼袋能世其家浃承务郎瀳承奉郎冲未命夭五女适从事郎道州司法参军严万全福唐叶昌嗣上饶方自厚通直郎签书昭信军节度判官防公事赐绯鱼袋王宗孟将仕郎王蒇孙男十五人槻承事郎奏辟广南西路转运司主管文字筑文林郎监泉州市舶务杙承奉郎桯防榗梴枅机棿槚枃桦檖椅女七人惟公忘身为国首倡正议人已知敬畏又平居持论鲠挺视权贵有不善趋向有不正辄奋髯欲扼其吭畧无顾避士大夫以是疑公特立独行不可得而亲其实笃厚恭寛孜孜乐善常欲以学道爱人之实施诸有政既不大用于朝尝三拜二千石复未及布宣于外故公之刚虽表表愈显而其仁心则罕知者昔苏文忠公作刚説谓夫子以刚毅巧言辨仁不仁深辟太刚则折之説由公视之其信而有证哉公性孝友在海南闻母丧恸絶水浆不入口一昔须发尽白当任子先禄兄之子嵗时防聚宗族恩意周备收恤贫弱不计家之有无与朋友交情文两尽田父野老荛儿牧夫亦接以礼得其欢心奉身俭约非賔祭食不重味间被君赐可辞则辞不可辞则以赒人先畴外寸地无所増识者叹服公聪明既絶人又能坚忍勤苦圣经贤传昼夜绎思古文竒字悉力研究发为文章雄深雅健清新藻丽下笔辄数百言尤刻意诗骚用事深逺措词竒崛后生投贽率次韵以酬多至百韵数十篇愈出愈工字画端劲兼通篆碑版一出人争传玩防于礼学能躬行之冠婚丧祭必遵古训释老异端一切屏弃亲旧庆吊寒暑不辍自壮至老始终如一在新兴名室曰澹晚号澹庵老人遂以名其集搃一百巻又着易拾遗十巻书解四巻春秋集善三十巻周官解十二巻礼记解三十巻经筵二礼讲义一巻奏议三巻学礼编三巻诗话二巻活国本草三巻自公之没其子以门人今秘书监杨公万里所状行实来求铭某自少知慕公名徳隆兴初先后入两省中间郊居从游几十年已复逓宿玉堂凡公文行皆亲薫而炙之铭其敢辞独念官品虽未应諡而名节如此顾在隠徳丘园之下耶幸从执政之后当任斯责暨尸宰事始奉明诏諡公忠简而郡庠又以公配祠六一先生然后哀荣两备铭公有辞矣铭曰
　　河入中国地卑而倾屹立抵柱其势乃分江防三峡湍束于隘截然灔滪其流乃杀天方骄金帝维念亲事之至难有君无臣龂龂满朝其澜孰障言言胡公正论独抗鼎镬刀锯视之犹无岭海﨑岖不曰夷途相欲杀公彼憸趋和天子仁圣公卒无祸晚仪正朝素志弗移不防于梁则系乎时富贵夀考百年之顷孤忠大节千古惟永懦夫以立清哉伯夷孔孟亟称公乎得师
　　宋故资政殿学士朝议大夫致仕庐陵郡开国侯食邑一千五百戸食实封一百戸赐紫金鱼袋赠通议大夫胡公行状
　　曽祖琏不仕
　　曽祖母夫人康氏刘氏
　　祖恺赠承务郎
　　祖母张氏封孺人
　　父载累赠太中大夫
　　母陈氏张氏所生母曽氏俱赠淑人
　　公姓胡讳铨字邦衡其先金陵人五季避地庐陵祖恺未仕而没赠承务郎父载累赠太中大夫母陈张所生母曽俱赠淑人皆以公惟祖母张以百嵗封孺人云太中气慷慨以试有司无遇即弃去公自幼超诣絶世强于记览有质以古书者必曰是出某书某巻验之而信年二十八太学试文浄不加防博士惊异建炎二年上皇策士于维扬初擢公第一有媢其直者竟置第五授文林郎抚州军事判官未上昭慈圣献皇太后避敌于防州兵踵至公裒甿为兵与抚州太守张循军合遏其冲敌退论功转承直郎权吉州军事判官时羣盗四起守臣张中彦檄公督别将赵之仪捕之觇者请夜袭之公不可曰贼掠民自从将毋俱焚迟明贼遁掠者得释未几丁太中忧除丧与兄蓬山居士铸筑精舍于里之洞岩从名儒萧楚诿画古学冥搜治乱安危根株或勉之仕不答绍兴五年忠献魏国张公浚都督诸路兵辟公提举荆湖北路常平茶盐司干办公事故荆湖南路提防刑狱司干办公事多赴都堂审察兵部尚书吕祉以贤良方正直言极谏科荐赐对便殿公论持胜及纳諌及防冦及营田事上曰营田孰初对曰田制邈矣三代曰井春秋之晋曰爰秦之商君曰辕汉之晁错曰屯赵过曰代充国曰营真宗用耿望之计于是乎治屯田仁宗用欧阳修之议于是乎建营田无弊法有弊吏今募民营田官给之牛具贷之种矣然湖之南土牛之所生市之以出乡则无全牛降之嘉种官有其费强之于吏手则无实惠上曰善当改之改通直郎枢密院编修官七年十一月宰相秦桧决防暨金人平王伦诱致北使以伪诏来责礼异甚中外汹汹公独奏封事其畧曰臣谨按王伦本一狎邪小人市井无赖宰相无识举以使敌诱致敌使以诏谕江南为名是欲臣妾我也是欲刘豫我也豫臣北狄南面称王自以为子孙帝王万世之业一旦敌人改虑捽而缚之父子为虏商监不逺伦又欲陛下效之夫天下者祖宗之天下也陛下所居之位祖宗之位也奈何以祖宗之天下为仇敌之天下以祖宗之位为仇敌藩臣之位陛下一屈膝则庙社尽污草莽赤子尽为左袵官执尽为陪臣异时敌人无厌之求安知不刘豫我乎夫三尺童子至无知也指所仇而使之拜则拂然怒今堂堂天朝相率而拜所仇曽童孺之所羞而陛下忍为之耶伦之议乃曰我一屈膝梓宫可还太后可复渊圣可归中原可得呜呼自变故以来主和议者谁不以此防陛下然而卒无一验则敌之情伪已可知矣而陛下尚不觉悟竭民膏血而不恤忘国大雠而不报含垢忍耻举天下而臣之甘心焉就令彼决可和尽如伦议天下后世谓陛下何如主况敌人变诈百出而伦又以奸邪济之梓宫决不可还太后决不可复渊圣决不可归中原决不可得此膝一屈不可复伸国势陵夷不可复振可为痛哭流涕长太息者矣向者陛下间关海道危如累卵当时尚不肯北面臣敌况今国势稍张诸将尽鋭士卒思奋只如顷者敌人陆梁伪豫入冦固尝败之襄阳败之淮上败之涡口败之淮阳较之蹈海之危固已万万倘不得已而用兵我岂遽出敌人下哉今无故而臣之欲屈万乘之尊下穹庐之拜三军之士不战而气已索此鲁仲连所以义不帝秦非惜夫帝秦之虚名惜夫天下之大势有所不可也今内而百官外而军民万口一谈皆欲食伦之肉谤议汹汹陛下不闻正恐一旦变作祸且不测臣窃谓不斩王伦国之存亡未可知也虽然伦不足道也秦桧以腹心大臣而亦为之孔子曰微管仲吾其被发左袵矣夫管仲霸者之佐耳尚能变左袵之区为衣冠之防桧大国之相也反驱衣冠之俗为左袵之乡则桧也不惟陛下之罪人实管仲之罪人矣孙近附防桧议遂得参知政事桧曰敌可讲和近亦曰可和桧曰天子当拜近亦曰当拜呜呼参賛大政充位如此有如仇骑长驱能折冲御侮耶臣谓桧近亦可斩也区区之心愿斩三人头竿之藁街然后羇留敌使责以无礼徐兴问罪之师则三军之士不战而气自倍不然臣有赴东海而死耳宁能处小朝廷求活耶书奏除名编管昭州时侍御史郑刚中谏议大夫李谊吏部尚书晏敦复给事中勾龙如渊戸部侍郎李弥逊向子諲礼部侍郎张九成俱入对引救桧迫公议亦伪为救公者谪监广州都盐仓改签书威武军判官事于是寺丞陈刚中以牋贺公曰屈膝请和知庙堂御侮之无防张胆论事喜枢庭经逺之有人又曰知无不言愿请上方之剑不遇故去聊乘下泽之车陈坐是谪知防州安逺县死焉三十年御史中丞罗汝楫弹公以奉议郎除名谪新州同郡王庭珪以诗赠行有痴儿不了公家事男子要为天下竒之句为欧阳识所告王坐贬辰州新州太守张棣告公讪上再谪吉阳军时有观察某上书乞代公行不报张棣择一牙校游崇者送公至半涂临大江崇拔剑而前公色不动徐曰逮书谓送某至吉阳者赏尔不爱赏乎崇笑而止至朱崖或谂公以有后命家人为恸公方著书怡然也吉阳士多执经受业者凡经坯冶皆为良士初吉阳贡士未甞试礼部公勉之行及位于朝乃请广西五至礼部者乞不限年与推恩自是仕者相踵闻母曽之丧一恸几絶勺饮溢米三日不歠须发尽白见者出涕先是桧大书丞相赵公鼎参政李公光及公姓名于格天阁干进者争以公为梯监察御史田如鼇献书乞斩公桧抵之地光坐移书于公再贬儋耳武运通判方畴以致书议姻遂下若卢二十六年桧卒公量移衡州三十一年正月公与忠献公偕命自便时忠献谪零陵公自衡造焉馆于读易堂忠献从容谓公曰秦太师颛柄二十年成就邦衡一人耳今上即位首复公官除知饶州召至行在所即日赐对上温顔曰乆闻卿直谅公首论为国以礼又论今日之事在修徳以结民心固吾圉练兵选将以观衅待其衰上嘉纳除吏部郎迁秘书少监又迁起居郎论史官失职有谓记注不必进呈使史官无讳史官当立于御座之前庶几言动皆得以书今之史官后殿立而前殿不立请前后殿皆立左右史奏事请令直前不必预白阁门及以有无班次为拘许之自是史职尽复昔制知祖宗之旧公请迁都建康谓汉髙入关中光武守信都大抵与人鬭不搤其吭拊其背未能全胜今日大势自淮以北则天下之吭背也建康则搤之拊之之地也若进据建康下临中原此髙光兴王之计也况今西北欲归之人如汉氏之君汉苟不移跸何以系其心诏议行幸言者请纾其期遂止隆兴元年六月忠献张公自建康入奏图恢复计侍御史王十朋力賛之于是忠献公督师进讨金人既克宿州以大将李显忠欲其金帛且与邵宏渊私愤复败于敌上忧甚十朋亦自劾上愈怒公言近者淮上之衂盖天以是厉陛下之志使动心忍性増所不能愿益强其志母以小衂自沮搜乘补卒期于身济大业时宿州之师赏罚不决公言宿州之败误国之将厚赂权贵游説自解安处善地诛戮不加祸乱之渐间不容发愿毋忽兼侍讲及国史院编修官因讲礼记进序篇其畧曰君以礼为重礼以分为重分以名为重名以器为重愿陛下辨其分谨其名守其器勿轻假人七月上以旱蝗星变诏问阙政公请勿徼福于佛老之教而躬行周宣忧旱之诚戒监司守令有贪残者必罚是应天以实公因论纳谏曰今朝廷之士以箝黙为贤容悦为忠道路相传近日台谏论事朝廷谓为卖直臣未知信否夫卖直之言唐徳宗之言也徳宗猜忌谓姜公辅为卖直出此一言忠臣结舌驯致兴元之变所谓一言丧邦者也愿陛下以徳宗为戒以太祖皇帝欲拜昌言为法上曰非卿不闻此九月金人求更成大臣欲从之公奏曰金知陛下鋭意兴复移书请和非甘言诱我即诡计缓我尔愿鉴前车之覆益修守备益张吾军上曰朕有二説断然不移一则中原归附之人决不可遣二则夷夏名分决不可乱又曰边事倚张魏公乃对曰陛下至诚如此何忧北敌愿持之以不懈絶口不言和字上曰卿忠直如此朕甚喜兼权中书舍人公逊于右史马骐上曰无以易卿又言恐驳事不胜任上曰贵当理遂就职进兼同修国史有防以中人李绰等常典发军书无误各进名一列公不奉诏绰等泣诉上曰胡铨不肯经筵讲礼记至爱而知其恶憎而知其善公曰爱而知其恶必弃之勿疑憎而知其善必任之不贰上称善圣夀明慈皇后改称教防为圣防公言易曰大哉乾元至哉坤元盖天地之位不可并故以大哉至哉为别陛下虽奉亲尽孝而光尧与夀圣难于并称圣防上嘉纳谓枢密洪遵曰奉亲之过朕当自受张栻召对赐三品服公言君子爱人以徳今赐栻服章非爱之以徳也其父浚决不肯使人轻受栻亦有守决不肯妄受恐或议浚非全浚也十一月上以和戎之利病遣使之可否礼文之后先土疆之取予下廷臣杂议公议曰国家与金人讲解覆辙亦可睹矣京都失守自耿南仲主和二圣播迁自何主和维扬失守自汪伯彦黄潜善主和完顔亮之变自秦桧主和国家罹戎狄之祸何尝不以和哉议者乃曰阳与之和而隂为之备外虽和而内不忘战此又向来权臣欺君误国之言也一溺于和则上下偷生将士解体终身不能自振尚安能战乎大臣见之相顾失色于是益忌公且欲夺魏公兵柄公复沮其议除宗正少卿公请补外不允尝逓宿玉堂上问曰金人汲汲欲和闻其势窘甚对曰近有自淮甸来者云金人闻陛下力任张浚所以汲汲欲和臣愿陛下委任勿疑则恢复可必上曰善公又申前请上曰卿乆在瘴乡而畧无瘴色天祐直谅卿未宜去兼国子祭酒因见公言往年睿防欲移跸建康不可但已上曰澶渊之役当时有劝幸蜀及江南惟冦莱公决防公曰今张魏公陛下之莱公也愿早定计上曰善卿直谅四海莫不闻不可言去且留经筵事无大小皆以告朕公言晋开运之末有陈友者杀李璘之父国初璘遇友于途手杀之而自言鞫之得实太祖壮而释之臣愿陛下坚复雠之志以不忘太祖之训上在讲筵谓公曰卿之学术士所甚服因及此日文士如苏轼黄庭坚者谁与对曰未见其人诗人如张耒陈师道者谁与对曰太上时如陈与义吕本忠皆宗师道者上曰如韩驹徐俯皆有诗名卿可广访其人退而乃荐王廷珪朱熹杨万里周必正弟镐犹子昌龄籍云除兵部侍郎公言受降古所难六朝七得河南之地不旋踵而皆失在梁武时侯景以河南来奔未几而陷台城在宣政间郭药师自燕云来降未几而为中国患今敌中三大将内附高其爵禄优其部曲以系中原之心善矣然处之近地万一包藏祸心或为内应后将噬脐愿勿任以兵柄迁其众于湖广耕种以絶后患时有国学士献书阙下乞用福国陈公康伯及公为腹心者七十有七人二年八月上以灾异数见避殿减膳诏廷臣各陈阙政及急务公言禹有九年之水而国无捐瘠备先具也今数路水潦曽不逾时而民已流殍无备甚矣愿诏遭水之处博施赈防使民被实惠无至流徙此先务也陛下又令条陈阙失臣谓今之阙失孰有大于和议者因极陈和议可痛哭者十上太息公言自靖康至今凡四十年敌未尝不由诡道而我终不悟也窃闻道路之言敌缓我以和而实潜师以伺我或言多作戈舡由海道以进或言实粟塞下由间以来愿陛下坚守和不可成之诏力修政事十年生聚十年教训如越之图吴则社禝幸甚进兼侍读因进读宝训至食讫习射奏曰四夷易以兵制难以信结愿陛下谨守此言上曰文武岂可偏废又读真宗顾李宗谔曰闻卿至孝能保宗族朕守二圣基业亦犹卿之守门戸公奏曰唐栁玭云积累如登天覆坠如燎毛祖宗基业诚不易守上称善公言侧闻金人谩书欲议书礼有所増损议者谓末节不必较臣窃以为议者可斩也四郊多垒卿大夫之辱楚子问鼎义士耻之故献纳二字富弼以死争之今敌人横行与多垒孰辱国号大小与问鼎轻重孰多献纳二字与再拜孰重臣子争与君父屈己从之是多垒不足辱问鼎不足耻献纳不足争也臣愿絶和议以鼓战士左氏谓无勇妇人臣谓今日举朝之士皆妇人也十一月以边鄙有衅诏改北郊用来年正阳之月大雩之辰公稽参礼经及国朝故事陈不可者十宰相汤思退参政王之望等坚主和议遂罢张魏公兵柄公又力争之于是大臣皆不悦遂除措置浙西道淮东海道使诏趋行以二日为期公即辞行曰臣愿陛下先絶和议上曰要尽其在我者时金兵及境号八十万声动辇毂下自维扬海陵连数郡望风弃城髙邮太守陈敏与敌相距于射阳湖水军帅李宝屯江隂诏宝条陈舟师及扼守要害白海海公使公檄宝发兵援敏宝不行公奏曰臣受诏令范荣备淮李宝备江缓急则更相援今宝逗遛违诏坐视敏之孤臣恐射阳失守则大势去矣上以命宝公又移书切责之宝乃发兵渡淮与敏相犄角敌一夕退时天大雪河冰皆合舟车不能进公先使军槌冰士皆奋寻诏罢兵而时相亦斥死除提举江州太平兴国宫加集英殿修撰知漳州改泉州入见言郡邑害民之大者三上曰每思卿直谅朕恢复之志已决今金人土木不息旱干相仍机不可失对曰陛下尝许臣以誓不与敌和何为中变又谓臣决移跸建康何为中辍上曰以民之不易少须又曰在廷大半腐儒卿不可去一日秘书郎张渊对选徳上因数不诡随者云犹有胡铨一人在除在京宫观兼侍讲公论前古未有不由讲学而兴灭学而亡精兵百万不如道徳之威被练三千不敌忠信之冑陛下之意端在于是上称善除权工部侍郎以修史书成转承议郎因见上曰属已得契丹要领卿观朕施设公言少康以一旅复禹迹今陛下富有四海非特一旅而即位九年复禹之效尚未赫然又言四方多水旱乃者乙酉之嵗修门之外斗米易一妇女小儿半之左右不以告此谋国者之过也宜令有司速为先备寻命为工部辞焉诏曰汲黯在汉谋寝淮南随防仕晋盗奔秦境卿其奚辞赐对衣金带封庐陵县开国男食邑三百戸令参政周公必大视草以御札归公令藏于家公尝燕见言初元经筵之臣七人惟臣独在臣老矣愿乞身归田里上曰卿忠孝有物防持且留观朕恢复立皇太子公请饬太子賔僚朝夕劝讲上曰三代长且乆者由辅导太子得人所致末世国祚不永或七八年或五六年或三四年皆由辅导不得其人所致对曰诚如圣训公力乞致仕除宝文阁待制与外祠既出都门有防复留改右神观兼侍读公辞不得请于经筵讲罢复申前请上曰卿大节可嘉朕不忍令卿去因论纳谏公曰从谏人主之髙致陛下自登大位虚懐受言中外翕然咸谓恢复之期指日可冀然靡不有初鲜克有终光武之杀刘洎终之实难诏举堪刑狱钱谷及有智畧吏能各二人公以张敦实昌永周必达李发刘之柄应书言者谓举李发刘之柄非是公坐贬秩二等三求去上不得已从之除敷文阁直学士与外祠辞行言于上曰愿陛下规恢逺图任贤除邪理财训兵矜寡恤孤然后布告中外必报国雠必归陵寝必复故疆以副太上付托上曰朕志也又问卿今何归对曰庐陵又赐通天犀带又曰臣在岭海无所用心妄意经学三十年粗能训传上曰卿可进来既归诏趋之遂表进易春秋周礼礼记解命藏之秘书省复奉议郎除龙图阁学士提举江州太平兴国宫制有身蹈东海独仲连不欲帝秦名重泰山微相如何以强赵之语光尧天圣七十庆夀湛恩转朝奉郎进封开国伯益邑三百戸公复乞致仕优诏不许除端明殿学士明堂合祭礼成复増邑戸三百实封百戸淳熈六年十一月召赴行在所公辞焉复力乞致仕不许公遂引疾转朝议大夫提举江州太平兴国宫遂称笃且极陈时病五事上察公志不可夺乃加资政殿学士致仕明年夏五月疾革庚辰薨不及家事惟命诸子口授遗表有死为厉鬼以杀贼之语奏闻特赠通议大夫年七十有九诸孤卜于是嵗十月丙午葬于庐陵县之儒行乡松山原祖承务府君茔之右公明徳峻极外国敬畏丞相洪公适述其先忠宣公敌中事云皇太后以书归曰胡铨封事此有之知中国有人益生惧心公于利不茍取初钦祖既祥及册隆兴皇后公以职将事皆赐金帛再辞必得请乃已使海道日赐金十镒既归或惎之以理生业者悉以赒婚防之贫其于君赐尚尔故没齿九畴不益一畮邃于礼学冠昏丧祭式礼迂叟佛老梵呗焚纸为钱一切刬磢四仲享先设醴分膰坐客百人州闾耆老不问贫贱挹□必躬投壶赋诗杂以琴奕往往申旦睦族笃亲庆吊必诣寒暑风雨不为回车居新兴时尝名其室曰澹盖取贾生澹若深渊之意晚自号澹庵老人云公居无事时下心拱手言恐伤人独论国事劲气正色贯日袭月奋以直前不怵不恻不疚不式大节掲掲细行斩斩动容出辞见者起敬长身玉立望之山如即之春如其为文章骏奔轧忽幽纷胶轕隠帙竒字旁抠逺撷初读之者口呿语难徐综其纬理顺脉属似肆实庄若险实夷韩碑栁骚嫓美髙俪中兴以来作者寡二笔画真上规顔蔡铁屈石出省其作人饭不重肉一制十稔而豆区饥民棺敛道殣退省其橐屡空不赢惟太中公不货于私繄徳之植公实仪之蓬山既逝公字其子嵗在癸巳防以公任孝友惟祗忠义惟干葰茂硕人岂一朝夕公有澹庵文集一百巻周易拾遗十巻书解四巻春秋集善三十巻周官解十二巻礼记解三十巻经筵二礼议义一巻奏议三巻学礼编三巻诗话二巻活国本草三巻娶刘氏赠淑人先公卒中散大夫荆湖南路提防刑狱敏才之女子男五人泳承务郎监江东淮西搃领军马钱粮所太平惠民局兼行宫杂卖塲淳熈二年卒于官参政周公哀而铭之澥承事郎监潭州南岳庙浃瀳皆承务郎冲未命女五人适南昌严万全福唐叶昌嗣上饶方自厚承务郎贑州兴国县丞王宗孟将仕郎王蒇孙男六人槼桯杙杋榗女四人长曰相孙夭余皆幼万里与公同郡常从学公将竁万里以系岭表不得筑室于场澥走书二千里以公犹子承务郎致仕昌龄所述公之言行诿万里论次将乞铭于参政周公万里敬恸哭而书之谨状
　　淳熈七年九月日门人朝奉郎提举广南东路常平茶盐公事杨万里状
　　跋林黄中书忠简胡公遗事
　　林侍郎黄中一字寛大其所书澹庵先生遗事当万里作行状时所未闻者岂特某所未闻其子孙亦所未闻也是时王之望尹穑得志其威能陷张魏公而不能不折于先生之一诘其辩能奬敌势以胁其上而不能不沮于公之一答兹不谓大丈夫乎
　　跋忠简胡公先生谏草
　　澹庵先生之孙槻寄示先生谏草凡十一行卒章云臣不忍见敌人入门等语其痛次骨万里读至此不觉涕泗之沱若也盖当是时和战杂之时也国是数定而屡揺国势将怯而复壮仲尼曰民到于今受其赐
　　跋张魏公答忠简胡公书十二纸
　　此帖十二纸皆紫岩先生魏国忠献公答澹庵先生忠简胡公手书也绍兴季年紫岩谪居于永澹庵谪居于衡二先生皆六十矣此书还往无一语不相勉以天人之学无一念不相忧以国家之患也万里时丞零陵一日并得二师今犬马之齿七十有六夙夜惧此身将为小人之归复见此帖再拜三读二先生忽焉洋洋乎如在其上如在其左右
　　诚斋诗话
　　吾州诗人泸溪先生安福王民瞻名庭珪弱冠贡入京师太学已有诗名有絶句云江水磨铜镜面寒钓鱼人在蓼花湾回头贪看新月上不觉竹竿流下滩绍兴间奸相秦桧力主和戎之议乡先生胡邦衡名铨时为编修官上书乞斩桧谪新州民瞻送行诗一封朝上九重关是日清都虎豹闲百辟动容观奏议防人回首愧朝班名髙北斗星辰上身落南州瘴海间不待百年公议定汉庭行召贾生还大厦元非一木支要将独力拄倾危痴儿不了公家事男子要为天下竒当日奸谀皆胆落平生忠义祗心知端能饱吃新州饭在处江山足防持有欧阳安永上飞语告之除名窜辰州孝宗登极召为国子监簿以老请辞除直敷文阁宫观


　　澹庵文集附録
