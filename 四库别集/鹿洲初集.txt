　　钦定四库全书　　　　　集部七
　　鹿洲初集　　　　　　　别集类六【国朝】
　　提要
　　【臣】等谨案鹿洲初集二十巻
　　国朝蓝鼎元撰鼎元有平台纪略等书已着録是集为其友旷敏本所编初定于雍正丙午越六年壬子又合其续稿重汰定之仍为二十巻故前有敏本序后又有敏本纪各述其始末鼎元喜讲学又喜讲经济于时事最为留心集中如论闽粤黔诸省形势及攻台湾事宜皆言之凿凿得诸阅歴非纸上空谈之比至于所叙忠孝节烈诸事亦防染生动足禆风教其中如论直隷水利之类生长南方不能达北方水性未免掇拾陈言与顾太史书之类自雪寃谤襍以轻薄谑詈尤为所养不宏然文笔条畅多切事理在近人文集之中犹可谓有实际者固与雕章绘句殊矣乾隆四十四年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　鹿洲初集原序
　　论者曰文章之盛衰因乎风气汉近周秦风气最上至晋而降焉六朝以下又降焉此其説非也秦之时诗书烧矣学士杀矣董贾匡刘承秦之后火尽薪传盖皆自开运防者于风气何与哉且夫障百川而逥狂澜此昌黎所以起八代之衰而永叔即得之以挽五季之靡者也丈夫之生也将使鸿业勒鼎钟大名垂宇宙坤可转而干可旋而谓文章独限于风气耶余读鹿洲之文而益恍然矣今夫前人之学崇经济后人之学工文章经济文章非两途也而后人岐之其经济非也其文章亦非余谓有掀掲之经济自有炳蔚之文章臯益伊周其文章讵不冠千古哉六经经济之文章也括六经以为文则文章莫非经济西京之盛学士大夫各専一经类能自成一家言江都之繁露长沙之新书厯久而莫能磨灭者一根柢于麟经一胚胎于戴记也然而江都之文疎而未宻长沙之文博而未精荟萃六艺超越诸家惟中垒为最而説者谓中垒之文考古甚精按今未宻盖经济之文章若斯其难也鹿洲经济之儒文章之匠也其志存乎世道人心其心系乎生民社稷其为文如万斛之泉随地涌出而无不逢其源凡以摅其心志之所欲宣也是故刋有道之碑殉阵骂贼必録也表柏舟之节投缳刲股必録也风俗之贞滛必纪之欲跻叔季于淳古也形势之要害士马之强弱必纪之欲奠封疆于磐石也海洋之情状蛮徼之咽喉必纪之直欲使禹迹之所未经庄蹻之所不到尽与享王之列也于戯鹿洲一海濵儒者耳往者防疆之变倚马传檄经济之文章直须寸楮而千里肃然彼司马谕蜀讵足为鹿洲拟耶盖醖醸经术考乎古者无不精而周览世务按乎今者无不宻起西京诸人于今日其以鹿洲之文章为何如哉若乃采尔雅之余摘文选之艳虽戞玉而敲金含商而吐征于鹿洲之文章无当也鹿洲胸罗山海之经匪供攟拾手披职方之志不逞才华余闻之鹿洲曰相如掞藻不可登孔氏之门盖鹿洲真能转移风气者而文章自足千古矣余与鹿洲连床者三年得徧读鹿洲之文章用弁数言以附不朽海内读鹿洲之文者以余言为有当否也雍正四年丙午冬十有一月朔日衡山旷敏本序
　　予自丙午都门序次鹿洲初集于今六七年矣中间光景变态已多鹿洲学问每与阅歴俱进丁未戊申见其政治卓然若古循良已酉遭祸穷愁险难之中而学益大进予读棉阳学凖幸濓洛真传犹在今日知鹿洲之自任斯道者重也读公案偶纪谳折疑狱钩致出竒骎骎有孝肃遗意焉庚戍季夏复防鹿洲于五羊城则著述已充栋矣合前初集命予评隲今又续寄附益之予为编辑二十巻盖三年坎坷他人所不能堪鹿洲独视为大块假我进徳修业之地寸隂是惜秉烛连宵先圣所云无入而不自得于此见之集中所载以有闗世道人心禆益民生吏治为主而雕虫小技不足以明圣贤之道开颛蒙之惑者不与焉盖道之显者谓之文非世俗之所谓文也壬子夏四月既望旷敏本再题














　　钦定四库全书
　　鹿洲初集卷一
　　广州府知府蓝鼎元撰
　　书
　　上陈大中丞请修明史纲目书
　　国有史官助赏罚者也前事不忘后事之师若胜国史尤为殷鉴史所重在褒贬是非非止记事记言作行状日録已也是以垂法戒昭劝惩诛乱贼于既死表芳徽于千载故曰一字之褒荣于华衮一字之贬严于鈇钺古之史不一家司马子长创本纪列传书表诸体班氏父子仍之易书为志歴代作者自范蔚宗以下皆祖马班而史才史笔逺不及矣洓水司马温公本春秋编年之法辑成资治通鉴治乱兴亡了如指掌而义例未精予夺不无失当紫阳朱子因之作为通鉴纲目大书以提要分注以备言表年着统起威烈终五季千三百六十年间义精事核卓乎可继春秋绍先圣笔削之防元儒金仁山断自唐虞为补前编明宪宗命儒臣商辂等续宋元以成后纪万厯中渭上南轩又杂采宓羲以来核而可信者列于前编之首可谓至详且备独有明一代阙如也我
　　皇上开史局命诸臣纂修明史经歴多年草野愚生不登馆阁无由披览一二茫然弗知其体裁太抵逺绍马班为二十一史之续窃不自量欲进一言以为有明一代纲目不可不宗紫阳而修而继之当髙帝奠鼎金陵肇造区夏天锡智勇经营逺比及仁宣之世纲举目张颇称愿治英宗北狩南内夺门社稷宗庙殆哉岌乎孝宗君臣兢兢业业海内乂安为有明列辟之冠其余不足观矣阉寺执柄于中权奸蒙蔽于外大礼聚讼三案纷争客魏造妖缙绅惨毒兵虚饷匮盗贼蠭起绵延至于怀宗则虽有善者无可如何然身殉社稷犹不失亡国之正也若开国继体之初而有建文逊国之事尤世运之丁极否攘夺起自一家忠良殄其噍类天地晦三纲沦斁不幸其身多歴年所又不幸其传诸子孙世数久长使当时附和倡乱反顔事仇之辈得全其称功颂徳文饰其事以靖难之名而二三百年莫敢有昌言正论扶天理而植纲常斯亦古今第一恨事也则有明纲目之作乌可已乎二百七十年中命令之施纲纪之布民生国体安危休戚之所系不为大书特书振千秋之衮钺开万古之聋瞆有世道人心之责者其何能不扼腕三叹也生怀此已久而力不逮志既苦劳筋饿肤不能一日安其身于明窓静几之下又以徴信书籍须充栋汗牛食贫不克自致每思及此终夜怃然恨不得当世有力大君子留心此道者为之执鞭供笔削校讐之役幸际执事于今日可谓千载而一时执事刚方正直胸境无偏私之累复当寛大不讳之朝是是非非无所牵掣可以春秋之直道行之任抚循闽疆之重顺风而呼可谓贫无其力乎敢请动支无碍钱粮开馆纂修广求明代书籍以备徴信择淹通有才识心术醇正之士一二人与生共事执事综其大成补百代之欠缺丰功伟业与紫阳并不朽矣执事冰蘗之操非人所及每秩满迁官必将所积羡余呈进内帑区区修史之费谅无介怀以贯朽无用之财为不朽事业之用
　　九重闻知以为所进于上者多也草野愚生罔识忌讳惟执事谅察
　　上车学宪请补漳浦县乡贤书
　　乡贤之有祠古所谓乡先生没而祭于社者也至今日而直道泯矣宋敎授黄灏曰凡祀于学不以功徳名位诸不在六艺之科不知父子君臣夫妇朋友之义不知正心诚意修身谨独之学者咸不在列葢祀典若斯之严也今则不然子孙之贫富贵贱即祖宗之贤否进退虽有庸碌不顾名节一子富贵尽葢前愆金帛之布置吏胥之怂恿当事以为贤则从而祀之乡之人无如何也不幸子孙式防将伯无力即忠贞垂天壤学行冠古今终不能分贤祠之爼豆前辈谓今乡贤为有力者祠堂呜呼不其然乎漳浦乡贤祠祀唐潘存实宋髙登陈景肃杨仕训以下五十六人文章气节理学经济忠孝隐逸之彦亦既彬彬可观较他郡邑为独盛中间或有富贵幸邀名浮于实者亦不过一二人无大剌谬较他郡邑贤祠之滥收则又相去霄壤不可谓非学校之幸也惟是子孙式防将伯无力忠贞垂天壤学行冠古今而不能分贤祠之爼豆者亦往往有之不惟有之且指不胜屈非生斯土与官斯土者之责乎理学宜祀也则有若宋蔡蒙斋元鼎明陈布衣眞晟元鼎当五季衰乱隐居不仕讲学大帽山麓生徒至者千人所着语孟讲义大学中庸九经解洪范会元等书朱文公扁其祠曰立志圣贤真晟学问纯粹尝诣阙上书请补正学上程朱正学纂要作心图二一着圣人心与天同运次着学者心法天之运与周子太极图説相发明又作正敎正考会通规制详宻学士张元桢曰斯道自程朱以来惟先生得其真吴许二子亦未是卒后四十年举祀镇海乡祠今卫废祠没浦邑生长之乡乡祠并乏其主此不可不补者也忠烈宜祀也则有若宋陈格明周宗起涂仲吉陈格为宋海舟监簿帝昺既亡从容死难于崖山有忠义六咏兄植敛袍笏招魂之周宗起洪武进士任寺丞建文帝之难父子俱投琴川死涂仲吉以太学诸生闻黄道周诏狱不惮数千里伏阙申救忤旨廷杖至百下锦衣卫究鞫苦楚万端桚其指尽折不少挫怀宗感悟与道周俱论戍寻赦归明亡不食十余日呕血而死著书立説有功后学宜祀也则有若江晋云环环为平湖令廉能着声为御史方正謇直所着诗经衍义一书为士林所宗有裨后学甚大浦邑云霄朱子祠土人私议以晋云配享葢佩服其书不忍忘所自也经明行修直言敢谏宜祀也则有若陈汶辉何楷汶辉元末隐居明太祖屡徴不至比之伊吕孔明及天下既定以经明行修应诏授给事中终大理少卿奏除吴松征税辨刘基徐逹之见疑李善长周徳兴之被谤复疏请法程颢所陈十事山东张廉使某鞭笞内戚太祖欲处以大辟汶辉力争封还御旨帝怒遣指挥押赴刑部至金水桥赋诗投水死太祖悼之杀指挥制文祭焉何楷天啓进士以魏忠贤擅权不谒选而归讲学紫芝书院崇祯时为谏官劾抚臣杨一鹏按臣吴振缨辅臣温体仁王应熊又疏禁止内操及慎刑八议杨嗣昌夺情楷与黄道周林兰友刘同升赵士春先后纠叅长安谓之夺情五谏楷执法不避权贵迁南礼部丁内艰归镇海学宫倾颓楷更新之平生好学不倦淹博为黄道周所推服着孝经易经训诂诗经世本春秋绎等书居官廉能知人造士宜祀也则有若蔡思充林宰思充为东阳令廉名大着有不取民间一寸丝之颂拔倪元璐于穉龄卒为名臣在太常时以议许世子不尝药忤珰告归寻起刑部多所平反极陈科塲关节芦州芜关数大案辞义激烈终工部尚书事亲孝与人恕而临大节决大议确然不可拔没而人思之林宰为四川布政使政声大震樊龙樊虎之变亲援桴鼓以励将士召女土司秦良玉设计擒之分典乡会试得邹之麟刘之凤耿如杞林贽等皆一代名豪识马世竒于童子中时称冰鉴以兵部侍郎致仕居乡善行尤多有贩夫以同侪待宰宰亦笑受之雅量髙致时人莫及也骨鲠性成临大节而不可夺宜祀也则有若卢化鳌林铭球黄易化鳌为县令以执法忤汤宾尹而宾尹重之陞吏部主事文震孟推其劲节而魏珰忌之与杨涟左光斗等二十七人同下诏狱削籍归崇祯初録用东林诸君子起复原职陞文选郎中以病乞休林铭球为御史弹劾大阉王坤荐起黄道周论救魏呈润治勲戚不法者纠总督梁廷栋直声震朝野按楚特叅岷王长史贪虐不法状为王反讦几陷不测黄易顺治进士授归化令冰蘗自矢御藩商去悍弁赫赫有廉能声耿精忠反易大书署壁云一日在天地之间取义成仁无负所学无负所志百年存忠孝之念致身竭力不忘乎亲不忘乎君遂削髪变姓名从间道入粤粤东继叛潜迹江右闻大师入闽乃诣康亲王王嘉其忠疏闻于
　　朝方奉
　　防议叙而遽疾卒赠按察司佥事赐祭祀归化名宦焉是十三君子者方舆之砥柱暗室之明灯非徒一乡之贤天下之贤也或载国史或载理学源流或载省志郡志邑志非鼎元一人之私言天下之公言也乡先生可祭于社与黄灏所云祀典正自有合而明禋久缺或二三百年或百十年莫有过而问者谓秉彞好徳人心同然其谁信之今之从祀者既不必如灏所云如灏所云又以子孙之故不得从祀九原有知能无抱恨于燕诒哉夫显防阐幽维持风敎官斯土者之责也表扬前哲献纳刍荛生斯土者之责也上下各有専责原不必问诸其子孙其子孙之式防者中絶者固无爼豆之想其子孙之稍能自立而有志者或以学校祀典听之公论不敢布赂营求以汚其宗祖是正人君子终无举祀于乡之日也漳浦黄石斋先生祀典尚迟至今幸蒙执事表彰忠节举祀乡祠诸君子或为石斋前辈或与石斋共事为所推服或舍命相救与石斋同患难则与石斋同歆爼豆亦事之不可已者也但今一旦而补十三人未免惊世骇俗且近来陋规文书经歴之处各衙门胥役俱有需索今一旦而补十三人上下无一钱之获其势亦决不可行草野愚生惟有姑存此论而已矣然天下非常之事惟非常人能为之祀典不当一人已觉其多名敎有光百人犹以为少或就中斟酌择其无后者将泯没者而先祀之俯仰今昔鼎元益痛心三人也周宗起当燕王簒逆之时父子俱投琴川死是方孝孺黄观之流亚也县志载宗起事实竟不能详但云史逸其名乡无传祀室庐坟墓尚在檺潭其子既忠且孝并不能举其名氏则自今以往百年十年安知不并琴川之事而泯灭之精忠贯日两世捐躯其报如此此忠臣孝子所恸哭流涕者也江环诗经衍义一书阐紫阳之精蕴闽人应制举者莫不奉为正宗今县志并逸其传止著书门类附载一笔而已鼎元再三博访文献求其轶事杳不可得近始于莆尾江氏家乘得其涖平湖试御史建国本救累臣数事其平日镂心呕血着成一书幸已风行海内又不幸不得一贤子孙能传其事未百余年风流歇絶载笔君子又不留心考究郡邑志乘遂致阙略倘不及今表扬后之人其孰能知之乘人之车食人之禄且有全躯保妻子者涂仲吉藐然诸生又在数千里外伏阙陈言自蹈汤火至于廷杖折指不少挫衂较之髙登陈东其难更甚论救石斋两疏淋漓切直忠肝义胆照耀寰区此尤古今之竒人可以愧凡为臣者昔与石斋同患难今不得与石斋共歆飨亦事之深可痛者也以周宗起江环涂仲吉三人之彪炳宇宙尚且寂寂无传几于泯没则轻尘弱草之论将灰为善者之心显防阐幽维持风敎寜非今日之急务乎必不得已择其将泯没者而先祀之则此三人确乎不可易矣蔡蒙斋陈布衣二先生非时代所能泯没陈汶辉何楷卢化鳌林铭球等诸先生国史铺张亦可无虑泯没然祀典有缺终留一方之遗憾今日幸遇执事不可谓非千载一时也天下非常之事惟非常人能为之举动无私心合天理而当人情即日补百贤不虞其惊世而骇俗况仅仅此十三人哉鼎元为世道人心计惧先哲之懿行湮没不彰不揣固陋妄献刍荛字多繁冗词不雅驯伏惟执事勿吝览观酌其可行者而表章之庶无失乡先生祭社之义史迁所谓伯夷叔齐虽贤得夫子而名益彰鼎元将为十三先生拜髙厚之赐矣
　　上宋观察请修漳州府志书
　　窃惟古今不能一日无治乱是非沿革损益之端则不可一日无史天下不能使一方无治乱是非沿革损益之事则不可一方无志故夫郡邑之有志亦犹国之有史也鉴于国史而知往古兴亡得失之故观于郡邑之志而知一方风俗之淳漓民生之利病疆域之大小山川形势之要害户口田赋兵防学校之盛衰前后有司之贤否忠孝节烈理学经济髙人逸士之屈伸消长较若列眉是以一方之士一方之长需夫郡邑之志也比之国史为尤甚漳州郡志自万厯后无增修者旧本亦散佚不可得故漳士多白首未寓目焉鼎元于甲申初夏在学使宫坊沈公官署始见抄本残缺芜秽乌焉鱼鲁翻阅未终掩卷三叹尔时欲进一言而学政繁多輶轩奔走于道路未敢唘口复念纂修国史者史臣之事也増修郡志者司牧之职也责有所属而任各有専重也然则孰为一方之司牧将非观察与刺史乎观察刺史所以敎养一方之吏民者也敎之则宜使之知所观感养之则宜存其因革盛衰兴利去之由郡志不修而欲化民成俗使人慕善而戒恶也难矣故观察刺史之宜修郡志也比之史臣修国史为尤甚且漳自万厯以后文章气节理学经济之儒比肩而起若周绵贞黄石斋林浴元陈平人亶州何黄如诸先生国史犹能铺张梗槩以昭示将来而本州独阙焉尤非所以表明敎化广励人心之道也鼎元不敏窃谓吾漳郡志之宜修比之他郡为尤甚苐史才史笔自古难之非当世之钜公宗匠不能留心于此而非当世之钜公宗匠亦不能操笔削之柄所以听其芜秽残缺而有待于今日也执事以雕龙绣虎之才生名宰相之家日承冢宰公庭训五车二酉之书固已幼而学之自膺
　　简命来巡海邦未数月而汀漳之民皆言执事之善于养人利无不悉也善于敎人劝惩无不周也孰不踊跃激厉以自奋于今然鉴于古者犹有阙也则郡志之增修舍此时其何待乎今设或告执事曰有一人于此耳目聋瞆手足痿痹心痗腹瘕中有蚘聚良医见而悯之为之药以调剂之手足腹心之疾皆去独去其耳目之聋瞆而不为之所执事且以为何如医也今夫郡志是一郡之耳目也执事下车以来手足腹心之疾皆治之矣而耳目之司曾不加意漳士民必且咨嗟叹惋谓遇钜公宗匠而亦犹然苟安则有终于聋瞆而已矣士君子居得为之时遇不得不为之盛事进退前古昭垂来叶非独有裨一方亦且声施于不朽此葢旷世遭逢难以多得者也必欲让大美于后人窃为执事惜之请择缙绅先生山林遗逸及多士之博洽者分理其事各抒闻见执事总其成进退而笔削之以作史之三长成一郡之志书易易耳鼎元年少狂妄亦知出位之谋近于杞人之忧但上书言事古之人有行之昌黎南丰睂山父子皆自荐防以求进用慷慨激昻言之亹亹忘倦况鼎元于世无所求而汲汲以陈者又皆世道人心之所系是以冒昧而忘其僭越之罪焉
　　上张大中丞书
　　伏自去冬拜别函丈已经十旬山川辽逺未尝肃柬问候疎慢之罪莫可名言二月二十六日承辱书召鼎元即赴三山三月九日又承来书十一日蒙本郡太守敦促起行十二日又接巡捕官传谕待鼎兀甚急鼎元何人感愧交集深惟执事以中州大儒倡絶学于海表九郡一州之士望门墙而不得入者何可胜数鼎元漳江小子鹿鹿无有寸长侍侧一载回家未及四月又蒙屡次徴召固宜闻命即行疾走七八百里犹恐其后也然而事有所难欲陈于长者之前则有琐屑冒渎之罪黙而不言又有违命之愆若执事肯加寛恕略赐观览知其实有隐衷非敢有所希冀则请得而言之鼎元幼丧父赖祖父母及寡母黾勉提携以至今日今大父年八十有九大母年八十有二去日苦多此境岂能长得况自髙曾以来世以诗书为产业堂上有耄耋之亲郭外无升斗之田笔耕舌耨尚不足以供菽水岂容逺适他乡以饔飱细事贻老祖之忧哉且所忧者尚不止此鼎元有弟已长而未成人有妹愆期而不能嫁每思及此中夜起立况乎老人善忧安能一刻或忘加以先君之柩歴年既多未归于土凄风苦雨之秋泪未尝不澘澘下也夫鼎元虽不才颇知义利之辨苟为非义之获虽千金在前不以易吾素岂肯妄受人怜有所希冀者哉所以孶孶汲汲笔耕舌耨者亦自竭其力以奉其亲无一毫愿外之意也少时狂妄喜为文词自日侍执事细观先儒之书始知圣贤之道终身行之而不穷然其最切者不外人伦日用之间父慈子孝兄友弟恭皆是道也今也有九旬之祖而不能养有久停之柩而不能有愆期之弟妹而不能为之所自逃其身于七八百里之外以博美衣丰食即使学问宏博推倒一世执事亦何取乎此等人耶昔唐阳城为国子司业引诸生敎之曰凡学者所以学为忠与孝也诸生有久不省亲者乎明日谒城还养者二十辈有三年不归侍者斥之鼎元今日所以踌蹰再四欲行不能明知违命而不敢顾正深体执事之心者也不然鼎元蓬茅下士耳以大儒开府之尊忘分而敎诲之岂不为荣又有万卷足以供探讨良友足以资讲习岂不为快客歳追随独蒙格外顾盼恩礼之隆常往来于胸中而不能去岂忍久离左右者今且勉强经营若得苟完一二即疾趋赴省恭承至教固所愿耳平生耻言家事虽亲故有问未尝一答曩侍执事一年亦不敢稍露毫末者葢恐形迹之间似乎有所希冀也今承不弃徴召再三若复黙黙无言则恐执事不知其所以违命之故将责以自暴自弃之罪故敢竭其愚衷伏惟俯垂鉴谅焉
　　与友人论浙尼书
　　天下尼僧惟浙中最盛即杭嘉湖三府已不下数十万人其系本人自愿出家无十分之一也皆因少时父母贫寒为老尼所惑鬻与为徒洎乎长大不能自脱而凡为尼者又皆多购致闺女欲使敎门兴旺长养禁锢终其身无婚姻之日夫人情不甚相逺男欲婚而女欲嫁虽在圣贤必不能易今无故驱此数十万人长吁短叹于清冷寂寞之中即使果守戒律尽属氷清玉洁其怨气已足以干天地之和召水旱之灾况其逾闲荡检多有不可问乎文王发政必先鳏寡内无怨女外无旷夫斯盛王之治尔士君子居宰相之位则必思燮理隂阳任民牧之官则必图移风易俗岂得以为迂逺而不切事情哉愚尝过苏杭之间见街巷标榜下胎神药絶孕竒方不胜惊叹谓风俗之坏何为一至此极市人为余言皆为兰若尼僧而设然则兰若之名乃青楼之别号也以此兰若之人往来士庶人家小则耗人财物大则辱人家声其为风俗之害可胜言耶足下今日有世道人心之责谅不忍漠然视之发政施仁遂彼室家之大愿知髙明必有以处此矣
　　论海洋弭捕盗贼书
　　国家东南环海万里汪洋舟楫利涉为民生之大利其间宵匪潜伏出没行刧亦为方隅之隐忧盛京一带澚岸向来为洋盗避风之所今旅顺口水师足资弹压山东洋面冷落非贼所恋一年之间不过偶一二至江浙闽广则自二三月至九月皆盗艘刧掠之时今天下太平非有所谓巨贼不过一二无赖饥寒逼身犯法潜逃寄口腹于烟波浩荡之际而往往不能廓清歳歳为商民之患则以商船不能御敌而哨船不能遇贼之故也原贼之起其初甚防止一二人宻约三五人潜至港口窥伺小艇附岸径跳登舟露刃胁舟人驾出外港遇有略大之渔船则诈称买鱼又跳而上再集匪类至十余人便敢公然行刼此粤东所谓踏斗者也出遇商船则乱流以截之稍近则大呼落帆商自度无炮火军械不能御敌又船身重滞难以走脱闻声落帆惟恐稍缓相顾屏息俟贼登舟捆絷贼或收其财物将船放回或连船劫驾他往虽不愿从亦暂相依以冀旦晩劫换一入其党则与之化日久日多遂分为一二船势渐以大此等小辈无他伎俩但使商船勿即惶恐下帆又有炮械可以御敌贼亦何能为乎愚以为商船皆有身家断不敢思为匪以自丧其身家性命而且一船下水必有族邻乡保具结地方官查验烙号给与防船牌照方敢出外贸易此等有根有据之人岂不可信而必禁擕鎗炮使拱手听命于贼若以族邻保结不足凭则不应给与牌照既可给与牌照则可听其随带防船器械倘得请防勿为拘牵弛商船军器之禁则不出数月洋盗尽为饿殍未有不散伙回家者也哨船之不能遇贼皆谓万顷渺茫从何捕起风涛险恶性命可虞不知贼船在近不在逺沿边岛澚偏僻可以停泊之区试往搜捕百不失一葢彼虽名为贼未尝不自爱其生陡遇飓风未尝不自忧覆溺各省匪类性虽不同然皆必有埯墺可避台飓乃能徐俟商舶之往来必待天朗风和乃敢驾驶出洋以行刼其贪生惜死之心同则哨缉之方堵截之无不同也向来各省巡哨实心者少闽海经台湾变乱有惩羮吹虀之思稍异从前积习其他不过奉行故事而已每欲出巡必预张声势扬斾徐行一二月未离江干又于舟中旦暮鼓乐举炮作威是何异呼贼船而使之避也若使巡哨官兵宻坐商船以出勿张旗帜勿鼓乐举炮作威遇贼船向迩可追即追不可则佯为逊避之状以坚其来挽舵争据上风上风一得贼已在我胯下我则横逼贼船如鱼比目并肩不离顺风施放炮火百发百中两船既合火罐火药桶一齐抛击虽百贼亦可禽也所有银钱货物尽赏士卒勿许将弁自私自利首功兵丁拔补把总将弁以次陞迁无得掩抑则将士之功名财利俱在贼船将不遑寝食以思出哨也抑愚闻在洋之盗十犯九广则弭盗之法尤宜加意于粤东粤俗悍鸷贪顽不必财物丰多但杀一人可得银五钱则欣然以为胜屠一豕自潮州沿海而下千有余里半以攘夺为生涯水务习熟往来如飞而广惠肇髙深山聚处之民往往集众操戈载大纛以出剽掠富商大贾地方官不敢过问或家人衙役为其所擒黥面馘耳亦佯为不知而姑息焉彼此相蒙幸免盗案叅罚将来流毒不知其何所届此则杞人之隐忧讵可以其天涯絶域置为荒逺而不足介意哉海洋相通无此疆彼界之殊朝粤暮闽半月之间可以周歴七省防范驱除万难稍缓愚所以敢抒狂臆愿与七省商民庆万里澄波之颂也
　　论边省苖蛮事宜书
　　楚蜀滇黔两粤之闲土民杂处曰苖曰猺曰獞曰犵狫皆苖蛮之种类也其深藏山谷不籍有司者为生苖附近郡邑输纳丁粮者为熟苖熟苖与良民无异但性顽嗜杀或与汉民有睚眦辄乘夜率众环其屋焚而屠之白昼出乡井五里则惴惴忧其不还是以亦畏汉民而尤惧官长此可以敎化施恩法令驯服者也但土民之顽顺惟视土司土司多顽不法坐纵其行凶杀夺而因以为利即使事迹败露大吏督责无叅罚处分之加乎其身是以无所忌惮而敢于无所不为也苖民受土司荼毒更极可怜无官民之礼而有万世奴仆之势子女财帛总非本人所自有愚闻黔省土司一年四小派三年一大小派计钱大派计两土民歳输土徭较汉民丁粮加多十倍土司一日为子娶妇则土民三载不敢婚姻土民一人犯罪土司而杀之其被杀者之族尚当敛银以奉土司六十两四十两不等最下亦二十四两名曰玷刀银种种朘削无可告诉闻昔年有阖村离散呈请地方大吏改土籍归流官管辖遂有更生之庆曾未几时而土司辇赂关説又复改还土属丁壮举家屠戮妻子没卖为奴其他土部不得不呑声饮泣忍受摧残然其望见天日愿如汉民沾被
　　皇恩则千万人如一心四五省如一辙也愚以为苖猺獞黎均属
　　朝廷赤子当与汉民一例轸恤敎化惟在地方大小吏加意绥辑使知孝弟礼让奉公守法自然不敢行凶杀夺倘土司暴虐太甚或其民有行凶杀夺俱将该土司照汉官事例叅罚处分苐汉官有罚俸降级革职而土司无俸可罚无级可降革职则子孙承袭仍旧为太土司得以暴虐其民愚以为惟有削土之一法可令土司畏慎请题定削土则例照所犯重轻削夺村落里数以当罚俸降级所犯重大至革职者相其逺近强弱可以改土为流即将土地人民归州县官管辖勿许承袭并土民有不甘受土司毒虐愿呈改土籍为汉民者亦顺民情改归州县其深山穷谷流官威法所不及之处则将所削之土分立本人子弟为众土司使其地小势分事权不一而不能为害将来敎化日深皆可渐为汉民至山中生苖责成附近土司招徕向化一体恩抚如此数年之闲生苖可化为熟苖熟苖可化为良善不特五六省地方享寜静和平之福而自唐虞以来仅传七旬舞干一格者至我
　　皇上而悉为衣冠礼义户口贡赋之区此日之尧舜贤于唐虞逺矣



　　鹿洲初集巻一
　　钦定四库全书
　　鹿洲初集巻二
　　广州府知府蓝鼎元撰
　　书
　　与荆璞家兄论镇守南澚事宜书
　　南澚为闽广要冲贼艘上下所必经之地三四月东南风盛粤中奸民哨聚驾驶从南澚入闽纵横洋面截刦商船由外浯屿料罗乌纱而上出烽火流江而入于浙八九月西北风起则卷帆顺溜剽掠而下由南澚入粤刦获金钱货物多者各回家营运卒歳谓之散斗刦少无所利者则泛舟顺流避风于髙州海南等处来歳二三月土婆涌起南方不能容则仍驾驶北上由南澚入闽所以南澚一镇为天南第一重地是闽粤两省门户也镇南之法以搜捕贼艘为先今承平日久将卒疲玩大帅养尊处优不肯轻身出海将弁奉命巡哨泊船近岸沈湎樗蒱以为娱乐迁延期满扬帆回汛贼伙连防刦掠莫过而问或上命督责不得已稍稍出洋则大张声势扬斾徐行又于舟中旦暮鼓乐举炮作威惟恐贼船不知逺避贼亦若相体谅不来冲哭自于他处行刦俄而失事之处偶属他镇地方则此镇自相庆贺以为贼不敢犯吾境是则今日沿海水师之通病也吾兄前在温州威望素着搜捕贼船如探囊取物海岛亡命之徒望风逺遁浙江提督吴公总制觉罗满公佥谓两省将才无出兄右
　　皇上眷兄劳绩一年之中超迁大镇又使官于家乡昼锦殊荣则所以上报
　　国恩下酬知已增宗族乡党之光必有其道矣凡人困抑下位每不惮艰难险阻思建功名及功名既成身家为重无论追风逐涛出入水天茫淼之中非其所肯即求一二留心海务督责将弁亦难言之葢富贵之气移人最深养尊处优尽改前辙固其宜也上偷安则下怠惰营伍废弛则士卒弱将帅素尸则盗贼恣自古及今必然之理前人有言曰官怠于宦成诗曰靡不有初鲜克有终愿兄无以开府满盈常如新进之日抖擞精神勤劳哨缉一洗向来镇弁积玩逡巡畏缩之习夫升平小丑有何难治海洋虽寛得其要如一室耳去接贼之人贼势自然穷蹙练兵丁选死士精器械慎机宻搜丑类而殱之治其标也平日恩威并济必有大服军士之心虽使赴汤蹈火亦无所避又当知弭盗之源在乎民风士习课农桑修学校以养以敎自然不为盗贼治其本也鼎元不敏敢抒管见略陈数事先民有言询于刍荛惟吾兄察之
　　一哨船之接济宜察也匪类逃躱外洋非能不食而操舟徒手而行刦由内地奸人接济之也济以粮米物食然后能久延济以火药军器然后敢敌杀论者多归咎渔船不知渔船所带粮米斗石能济几何火药军器犯禁之物惟哨船可以携之向来南澚地方皆守港哨船接济如东陇港南洋港樟林港澄海港沙汕头海山柘林井洲各处哨船无一不接济者而东陇海山南洋三处为尤甚每猪十只价近百金米十石价五六十金火药鸟鎗藤牌军器价皆十倍潮人谓坐港之利胜于通番此之谓也夫民船犯禁官兵可缉官船作孰敢撄锋是在镇主留心稽察无使复蹈前辙海孽之肃清思过半矣
　　一兵丁之老弱宜换也
　　国家糜费金钱养一兵必得一兵之用而将官防空粮老弱充军数可用者几何南澚之兵老弱参半膏粱子弟厠身行伍生事赌博逃避差徭此之不可不汰也然沿袭既久骤行裁革未免怨声沸腾有苛刻之议鄙意老弱之兵及病船不能冲风破浪者皆另造名册准举余丁自代并不必问其为真余丁假余丁但人材精壮武艺髙强则补之一举不佳则再再举不佳则三三举而不中用则除之官自招募勇敢强力之人以补其缺勿于此中取利焉则兵皆精兵无虚冒名粮之而又于每月三六九期勤行操演考其技能工拙而赏罚之使兵识将意将识兵情屹然为一方雄镇知所向之无敌也
　　一亲随之精鋭宜选也虽有猛虎无爪牙不威虽有名将无左右不雄况杀敌重事可无心腹亲军死生不离者哉鄙意镇兵既选练精壮又于精壮中拔其武勇超羣才能出众者约三百人为巡哨亲军特加优防每出洋则与之俱又于三百人中择其武艺尤精敢死不二心之士约五六十人为亲随待以心腹休戚相关遇有把总缺出量才拔补以鼓励之擒获贼船有金银货物按其多寡均分之凡随行出哨之人共沾其惠切不可自私自利有临阵尽力功在众上者倍加优赏遇缺先补则敢死之军勇气无敌一遇贼船如鹰攫兔功名财利悉在此中皆将翘首跂足惟恐镇主之不出哨也
　　一哨船之军器宜审也北人乘马専以弓矢见长南人乘舟角逐于烟波浩荡之际当其相距辽阔则弓矢无所用之及两船既交一人能发几矢一矢能伤几何则莫若炮火之为功大也鄙意哨船军器専用鸟鎗鹿铳连环子母西等炮喷天筒火罐火箭佐以单刀藤牌长鎗大钩而其余可一槩不用约略一船中为炮火者十之七为刀鎗者十之三贼虽有艨艟巨舰不能当官军炮火重叠惟俛首就擒耳倘欲用箭必取诸弩而寻常之弩又不堪用必依诸葛武侯遗法作连环弩上有方筩筩分十道中藏百箭二人挽之触机自发一发十矢随发随挽矢复自出每船安置十弩则瞬息间发矢千计一饭之顷万矢连环虽有剧贼无所逃避此亦舟中之长技也
　　一巡哨之踪迹宜宻也兵法有竒正贼势有大小出其不意敌乃可致往者逰魂猖獗贼首三十二等百十连防聚泊大莱芜小莱芜等处明目张胆受千把总馈献而不辞哨船之出非所畏也今所谓贼不过无赖之辈饥寒偪身三五成羣踏斗而出遇船小人弱则夺而驾之因其舵水粮食凑集匪类所夺船渐大然后敢公然行刦其为贼也有限其窥伺在商船货贝财帛衣粮又必孤行离援乃肆其侮非立意与官兵哨船为敌者也见商船则趋见哨船则避哨船轻而浮其行速商船重而滞其行迟哨船旗帜飞扬牌刀髙挂商船无之此贼所能辨也鄙意哨船之出当如商船行径勿张旗帜勿挂牌刀多运小石压载以疑货物有急可当军器行莫连防但度策应所可及若断若续遇贼船对敌然后举大炮为号众哨齐集堵截环攻擒贼获船百不失一若夫妆防军容张扬声势是呼贼船使之避耳非真心捉贼者也
　　一驭下之恩威宜兼济也体恤不周则军心怨望号令不严则将权不振今之为帅者意在立威则巍然自尊大视士卒死生若秦越之肥瘠防疵细过鞭挞无常左右惴惴心悸胆裂此刻薄寡恩众心离散不可以见敌者也其矫为大度包荒则废弛营伍兵骄而不能戢将悍而不能制法令不行朝三暮四此又当塲木偶徒有人形而无生气者也御兵之法莫大乎体贴人情为之设身处地饥寒疾苦痛痒相关婚姻死丧酌量周防上下相亲如手足腹心之不可离至于法令一出泰山不移敢有犯者虽亲无赦若穰苴违命而斩庄贾孔明挥泪而诛马谡使军士凛然知军法之不可犯故令无不行禁无不止三军之士怀徳畏威此服心之上计也
　　一岛屿之苍黎宜恤也用兵之道安民为先弭盗之源抚民为本南澚僻处海中居民鲜少兼地界两省有司政敎之所不及则镇主营弁实民父母也兵丁恃党骄恣未免欺制小民民愬镇主而不伸则无能伸之地撄怒积怨为毒无已故约兵贵严待民贵寛不使强凌弱众暴寡是则兵民一体之意也凡举动必顺民情不则去之有窃盗则为严缉重惩有奸棍则为革逐出境米价腾贵运载平粜雨旸不节斋戒祷祈又以春秋巡行阡陌课农桑择其勤者奬励之悦色和顔如家人妇子之相亲切又于每月朔望集诸生郷耆公所宣讲
　　圣谕十六条使兵民共听咸知为善之乐且晓然于圣天子轸念民生谆谆敎诲之意而相戒相勉不敢作奸犯科亦经理海疆之要务使民无盗之原也
　　一澚城之学校宜兴也虽在海外不废诗书虽有戈矛必兴礼乐孟子曰壮者以暇日修其孝弟忠信则知敎化之兴亦武备根本也南澚海岛荒陬无郡县官司古未立学迩日人文骎骎乎起矣前镇周公特于澚城建立义学文庙祀
　　至圣先师捐衙门旧规水利每嵗百金之入为春秋丁祭延师脩脯之费既已勒碑刻石昭垂来禩未竟厥施中途奄没此南澚士民所深惜也署镇弗绍前修仍将祀业入已舆论嗤之鄙意以为义学宜兴学舍宜扩祭祀之费膏火之资宜续捐増益春秋丁祭宜亲临释奠萃阖澚诸生及兵民子弟之秀者咸令入学延漳潮间名士之学行兼优才品出众者一人为师表以教育之月课生童第其髙下以鼓舞之朔望行香谒拜已毕进诸生而亲切慰劳之开府忘其尊庶民兴于学甚盛事也南澚旧有澚生二名一闽一广今在广者存而在闽者废殊非公道捐一纸之文书请当事以开复之宏功盛业千载不朽尚于暇日加之意乎
　　与荆璞家兄论舟中起雷书
　　读来札知吾兄巡哨南洋舟中起雷从大桅焚烧而上毙兵一人伤一人心甚不怿疑以为非吉兆具见吾兄谨天灾重民命至意舟中起雷本非灾异乃此舟竪桅时桅井不净所致耳凡造成战舰诹日竪桅桅井须拂拭干浄不容毫髪他物若其中有竹头木屑蚊蝇虫蚁之类皆主起雷此常事也但君子遇灾而惧百凡修省无事常如有事之防不可以为常也而忽之鄙意雷者震也震东方也震动震叠皆非安静恐东方有兵事将劳吾兄是故舟中起雷乃威震东方声闻四海之象兄其建勲业于台湾乎台帅独当一面専制水陆数千里必于内地愼选威望镇臣弹压海疆或兄今歳调台即此是矣台地承平日久在位懈散风俗奢嚣兼之山深海阔狼子野心恐不能百年无事吾兄到彼须整饬武备未雨绸缪以防乱遏孽慎固苞桑为海疆第一急务倘有宵匪啸聚不妨稍示兵威立时清廓海外鬼蜮离竒不可以常法处之但得有益地方可以一劳永逸免九重南顾之忧即太平将帅勲业也拘牵文义姑息养奸谅吾兄断不出此弟意想所及凭臆妄谈兄且秘而勿宣恐言之不验为世揶揄匪小云
　　与荆璞家兄论台变书
　　晨兴出门闻市人偶语台湾有变贼首姓朱名一贵已戕命官踞台郡此异事也早料海疆宜急绸缪兄前月舟中起雷弟已闲谈及之曾几何时东方果有兵事不幸言之偶中实兄建功立业之秋也屈指浙闽诸将帅可属大事无如兄者羽书徴调当在旦晩宜亟整甲帐具脯糒鍜戈矛选兵配舰以待出师大丈夫得提三尺为
　　国家诛乱讨贼奠安桑梓何其壮也制府满公智深勇沈可与共事但省会隔逺鞭长不及兄宜指陈事势请其移驻厦门就近督师面商调度内有制府弹压指挥兄可一意前驱无呼应不灵之患外有吾兄统兵杀贼制府可髙枕无忧缮飞报大捷之疏矣弟虽不才将鼓棹而观之
　　与吴观察论治台湾事宜书
　　台湾当朱一贵作乱之后干戈蹂躏哀鸿遍野继以风灾埽荡疠疫连绵民之憔悴极矣二三年来文武和余孽拔根地方寜静抚摩噢咻疮痍渐起然元气犹未复也继凋敝之余则培养维艰消嚣陵之习则敎化宜急官斯土者可不百倍留心以训民型俗久安长治为已任今
　　天子眷念海疆慎简贤能以明公才髙行卓特命观察是邦台之民其有厚幸乎经济内优纳沟念切因其势而利导之如王良使马庖丁解牛无足烦措置也鼎元闽峤书生识见浅尠明公以其曾赞戎行略悉台地人情风土不弃固陋采及刍荛敢不具陈所知以副公慇勤至意虽未必其言之当否而区区之心颇有与台地人民相关切者苟千虑而一得亦聊补夫涓埃惟髙明察之
　　台民积玩成习每故挠法令以试官长浅深立法之初必诚必信凡文告号令必实在可行者方出之无朝三而暮四言必践禁必伸万万不可移易则民知在上之不可犯而敎易从
　　台地讼师最多故民皆健讼宜严反坐之法听讼时平心霁色使村哑期艾咸得自逹其情得情时铁面霜威使狡猾财势俱无所施其巧凡平空架害审系虚诬不可姑息务必将原告反坐登时研究讼师姓名飞拿严讯责逐过水递回原籍取本县收管回文存案
　　台俗好动公呈多武举武进士主之皆因以为利非义举也每有争讼动輙盈庭宜遏絶
　　台中逆孽虽平恶棍防窃不乏寛之则行劫又寛之则啸聚星星之火将致燎原不可以其细而忽之也宜留心访察凡白撞窃劫轻者黥面逐水重者会同台镇分别杖毙馘耳逐水啸聚者便宜行事与台镇合禀报知制台分报抚台提台勿用公文勿详解内地详解则波累多人且文移驳诘往返经年虽杀而民不畏
　　台俗豪奢平民宴会酒席每筵必二两五六钱以上或三两四两不等每设十筵八筵则费中人一二家之产矣逰手无赖绫袄锦袜摇曳街衢负贩菜佣不能具体亦必以绫罗为下衣寛长曳地舆夫多袒裸而茧绸绵绸裤不可易也家无斗米服值千缗饘粥弗充槟榔不离于口习俗相沿饿死不变则夫崇奬节俭稍示等威实转移风俗之急务也
　　鸦片烟不知始自何来煑以铜锅烟筒如短棍无赖恶少羣聚夜饮遂成风俗饮时以蜜糖诸品及鲜果十数碟佐之诱后来者初赴饮不用钱久则不能自已倾家赴之矣能通宵不寐助淫欲始以为乐后遂不可复救一日辍饮则面皮顿缩唇齿齞露脱神欲毙复饮乃愈然三年之后无不死矣闻此为狡黠岛夷诳倾唐人财命者【南洋诸畨称中国为唐犹言汉云今台湾人称内地亦曰唐山】愚夫不悟传入中国已十余年厦门多有而台湾特甚殊可哀也
　　台湾赌风最盛兵民皆然废事失业损财召祸争鬬作非胥由于此宜知会台镇实心实力共禁之然表正者影直上行则下效未乱之先皆鸣锣张葢呵道而聚赌无怪乎禁令不从也前人覆辙可为车鉴
　　台中胥役比内地更炽一名皂快数十幇丁一票之差索钱六七十贯或百余贯不等吏胥权势甚于乡绅皂快烜赫甚于风宪由来久矣近或稍为敛戢亦未可知宜留心访察惩创一二以儆其余至本衙门胥役善窥伺本官意旨招摇撞歳见事风生尤不可不防也
　　商船出入台湾俱有挂验陋规此宜剔除之在府则同知家人书办挂号例钱六百在鹿耳门则巡检挂号例钱六百而验船之礼不在此数若舟中载有禁物则需索数十金不等查六百钱之弊屡经上宪禁革阳奉隂违葢船户畏其留难不敢不从故也重洋驾驶全乘天时若霁静不行恐越日即不可行或半途遭风至于失事差之毫厘谬以千里敢爱六百钱乎六百虽防而六百非止一处船户履险涉逺以性命易锱铢似宜加之体恤台船每歳出入数千统而计之金以数千两矣一念留心为民闲舒省数千两非小事也
　　商船水手多空缺数名所以私载无照客民而获其利者也牌照内大船水手二十五六名实在止有十七八人中船水手十七八名止有十一二人或遇飓风不能驾驶闲有悮事出口入口文武弁贠因以为利如鹿耳门查验每空名例银五钱惟恐其不多耳无照客民或为盗贼风大人少或至覆舟通同作可为浩叹
　　民生各遂家室则无轻弃走险之思台俗婚娶论财三十老女尚有待年不嫁者此等怨旷最足伤天地之和召水旱之灾所当急为严禁凡民间室女年二十四五以上者限三月之内逐一嫁完违者拿其父兄治罪
　　广东饶平程乡大埔平逺等县之人赴台佣雇佃田者谓之客子每村落聚居千人或数百人谓之客庄客庄居民朋比为党睚眦小故辄哗然起争或殴杀人匿灭其尸健讼多盗窃白昼掠人牛铸铁印重烙以乱其号【台牛皆烙号以防盗窃买卖有牛契将号様注明】凡牛入客庄莫敢向问问则缚牛主为盗易已牛赴官以实之官莫能辨多堕其计此不可不知也
　　客庄居民从无眷属合各府各县数十万之倾侧无赖逰手羣萃其中无室家宗族之系累欲其无不逞也难矣妇女渡台之禁既严又不能驱之使去可为隐忧鄙意以为宜移文内地凡民人欲赴台耕种者必带有眷口方许给照载渡编甲安插台民有家属在内地愿搬取渡台完聚者许具呈给照赴内地搬取文武汛口不得留难凡客民无家眷者在内地则不许渡台在台有犯务必革逐过水递回原籍有家属者虽犯勿轻易逐水则数年之内皆立室家可消乱萌
　　台人未知问学应试多内地生童然文艺亦鲜佳者宜广设义学振兴文敎于府城设书院一所选取品格端正文理优通有志向上者为上舍生徒延内地名宿文行素著者为之师讲明父子君臣长幼之道身心性命之理使知孝弟忠信即可以造于圣贤为文章必本经史古文先辈大家无取平庸软靡之习每月有课第其髙下而奬赏之朔望亲临进诸生而谆切敎诲之台邑凤山诸罗彰化淡水各设义学凡有志读书者皆入马学行进益者升之书院为上舍生则观感奋兴人文自必日盛
　　台民未知敎化口不道忠信之言耳不闻孝弟之行宜设立讲约朔望集绅衿耆庶于公所宣讲
　　圣谕广训万言书及古今善恶故事以警动颛蒙之知觉台属四县及淡水等市镇庄村多人之处多设讲约着实开导无徒视为具文使愚夫愚妇皆知为善之乐则风俗自化矣讲生就本地选取贡监生员或村庄无有则就其乡之秀者声音洪亮善能讲説便使为之官待以优礼察其勤惰分别奬励
　　台湾地方寥阔兵防未增民俗悍骜好为倾侧虽太平无事不可忘有事之备也若收纳拳勇免其差徭练为乡壮敎之步伐止齐岂出官兵下哉道府四县及淡水同知各设乡壮三百名无事则散之农贾有役则供我指臂此古者民兵之法也民兵不能给粮在用权术驾驭之台民好近官长以为荣耀但时召至衙斋与之谈吐如家人父子之相亲切课其武艺敎之战法则人人自以为官长腹心无不踊跃从事但须约束有方无使借势陵民则多多益善不必限定三百数矣鄙见如此恐或畏其烦难则不如实心举行保甲聨守望相助之规严窝隐匪类之禁亦救时急务也
　　台地未有城池缓急无以自固砖石围筑费重事繁钱粮无从出办惟有种植防竹为城而竹城亦需工本欲以白手空拳为国家设险守御不劳民不伤财此大难事然肯以实心行之亦无难也先定其规模量明丈数不动声色凡庭审轻罪应责者每一板准种竹五株自赎廿板则百株矣应枷者种二百株亦准免但必于临刑时亲询其有力情愿然后罚之不愿勿强也无求速成无立意要罚只是常存此心顺其自然守令俱皆如此不半年城可成也城门各筑敌楼如力有未及植木栅暂蔽内外亦可守御若有余力更于竹外留夹道三五丈另植防桐一周广尺宻布又当一重木城外挖一濠限之濠外采山苏木子撒种当春发生枝坚防宻又当一层保障再于防桐城边量筑窝舗数十座以当炮台为登陴守御之所炮台相离以左右炮力管到之处为凖接连建筑使敌不得近城西面人家临海无地可容竹桐筑灰墙为雉堞便施鎗炮不啻金汤之固也台竹之性与内地不同内地竹无根不活台竹一根可截三段植之虽罚多种不以为病也防桐一树可斫作百十株插地皆活尤易易者惟敌楼土墙颇费人力由此扩充以渐致之可耳天下事成于有心人无难为也
　　台地不蚕桑不种绵苎故其民多防惰妇女衣绮罗妆珠翠好逰成俗则桑麻之政不可缓也制府满公保抚闽时尝着蚕桑要法绘十二图颁行郡县台土寛旷最宜树桑可仿而行之漳泉多木绵俗谓之吉贝可令民于内地收其核赴台种之并令广种麻苎织纴为冬夏布妇女有蚕桑纺绩之务则勤俭成风民可富而俗可美也
　　台湾田粮与内地不同内地计弓论畆台湾计戈论甲每戈长一丈二尺五寸东西南北各二十五戈为一甲每甲约比内地十一畆三分有竒上则每年徴粟八石八斗谷价贱时每石三钱是每甲徴本色银二两六钱四分较内地加倍若谷贵则不堪矣或有虐令折色每石七钱则又倍之倍矣但新辟土肥丈报未必皆实又或荒埔硗瘠溪谷冲淹乍垦乍弃不登版籍之地可以截长补短故其民亦不甚病然台邑地方窄狭不比凤诸台邑民亦将不堪重赋矣切不可轻议丈量为清畆加赋之举海外地土肥硗无常地震水冲沧桑倐变恐其后有额无田为官民之累不少若有意丈量则须合台凤诸三邑酌量匀配勿致偏枯方为尽善万万不可加赋惟募民垦辟使地无遗利则赋不期加而自加矣
　　台北彰化县地多荒芜宜令民开垦为田勿致闲旷前此皆以畨地禁民侵耕今已设县治无仍弃抛荒之理若云畨地则全台皆取之畨欲还不胜还也宜先出示令各土畨自行垦辟限一年之内尽成田园不垦者听民垦耕照依部例即为业主或令民贴畨纳饷易地开垦亦两便之道也
　　台湾旧有官庄为文武养廉之具今归入公家各官救口不赡矣夫忠信重禄所以劝士况官人于遐荒絶域欲用其身心而冻馁其妻子使枵腹为国家办事非情之平也既不许挈眷之官而三载任满又令以陞衔再任三载六年海外抛弃室家谁能无忧内顾又赏赉捐输百无所出不能得人死力未有不怠乃公事上焉者闭户茹蔬为僧为佛下焉者取偿于百姓之脂膏为鹰为虎孰与抚绥吾民哉朝廷蠲租赈恤动以百千万计何爱此防末之刀锥谓官佃多不法能为盗贼则不法岂独官佃治得其道盗贼可化为良况佃乎陷台诸贼半属防手半系衙蠧岂皆官佃为之与鄙意以为官庄犹古公田古借民力助耕今官自养佃较公田更不病民旧庄虽没新地可再垦也查台北有竹堑埔沃衍百余里可辟千顷良田又当孔道冲要曩以弃置荆榛故野畨敢于出没截杀行人垦为田园畨患自息但地大需人非民力所能开垦莫若合全台文武各官就此分地垦辟各捐赀本自备牛种田器结庐招佃永为本衙门恒产此不独一时之利千万世之利也台地素腴随垦随收一年稻谷可足本钱二年三年食用不竭以天地自然之利为臣子养廉之资又可袪畨害益国赋足民食此一举而数善备者也
　　澎湖孤立海中无田地不生五谷全赖台米接济而澎民贫乏不能预备一二月之粮载米太多亦无售处必须食尽乃复再籴若飓风连绵一二月米船不至则阖岛嗷嗷待毙矣切须于澎湖建仓积谷或行社仓捐输之法或就台凤诸三县食粟估定价值拨载万余石积贮澎仓遇米船不接之时副将巡检发粜济急将价再买补仓使澎民无饿莩之患此举确不可易
　　土畨顽蠢无知近亦习为狡伪新港目加溜湾萧垅麻豆四社近府刁猾健讼哆啰嘓诸罗山次之凤山以下诸罗以上多愚昧浑噩有上古遗意然俱皆供办车辆策应兵役以及差徭络绎走递公文劳苦较台民十倍向有社商头家包揽货物代畨纳饷名曰贌社畨终歳所捕之鹿与畜产布缕皆为社商所有朘削不堪今社商已行禁革而传译输纳非通事不办县官每歳佥立通事换牌之时有花红规礼自数十金至六七百金不等重利称贷夤缘必得而取偿于番酷虐较社商更甚经诸罗令周钟瑄通详禁革署令汪绅文再行申禁令各畨自举通事稍予辛劳而恶棍讼师或夤縁道府衙门给牌夺充又有谋夺不遂唆畨生事焚劫良民重赂土官谋革现在通事此社棍之害也通事之克剥社棍之唆谋均当惩创无虐无纵使番黎安居循法乐役趋公乃大中至正之道而近时制抚禁饬畨车不许供应兵役甚至出军搜捕亦令兵丁自负戴帐房粮草此法万不可行使土畨渐不安分莫肯服役事事与汉人角较亦欲如中国所为害将有不可言者矣
　　内山生畨好出杀人然必深林宻箐可以藏身乃能为害若田园平埔无藏身之所则万万不敢出也荆棘日辟畨患自消是莫如听民开垦矣畨闻鎗炮之声则惊逃数日不敢复至此可以畨和番招徕归顺招徕既久渐化渐多将生畨皆熟是又为朝廷扩土疆增户口贡赋也若画地禁民无入畨界是亦一道然但能使民不入不能使畨不出画去一尺则出来一尺势必举全台而尽画之乃不能浮海入内地而日本荷兰能浮海入内地者又将鹊巢鸠居为边疆之患害恐生畨亦不能保其有也








　　鹿洲初集巻二
　　钦定四库全书
　　鹿洲初集卷三
　　广州府知府蓝鼎元撰
　　书
　　论南洋事宜书
　　南洋诸畨不能为害宜大开禁网听民贸易以海外之有余补内地之不足此岂容缓须臾哉昔闽抚宻陈疑洋商卖船与畨或载米接济异域恐将来为中国患又虑洋船盗刧请禁艘舶出洋以省盗案迂谫书生坐井观天之见自谓经国逺猷以嘉谟入告我后左矣圣祖虑患殷深恐万一或如所言因询问九卿下及闲散人等葢心疑其説之未必是欲得熟悉海外情形者一言证之也乃当时九卿既未身歴海外无能熟悉闲散人等又不能自达至尊故此事始终莫言而南洋之禁起焉非
　　圣祖意也夫惟知海国情形乃可言弛张利害海外诸畨星罗碁布朝鲜附近神京守礼法东方之国日本最为强大其外皆尾闾无他畨稍降则为琉球大小岛屿断续二千里外皆万水朝东亦无他国南洋畨族最多吕宋噶啰吧为大文莱苏禄麻六甲丁机宜哑齐柔佛马承吉里问等数十国皆小不堪罔敢稍萌异念安南占城势与两粤相接此外有东埔寨六坤斜仔大泥诸国而暹罗为西南之最极西则红毛西洋为强悍莫敌之国非诸畨比矣红毛乃西岛畨统名其中有英圭黎干丝蜡佛兰西荷兰大西洋小西洋诸国皆凶悍异常其舟坚固不畏飓风炮火军械精于中土性情隂险叵测到处窥觇图谋人国统计天下海岛诸畨惟红毛西洋日本三者可虑耳噶啰吧本巫来由地方缘与红毛交易遂被侵占为红毛市舶之所吕宋亦巫来由分族缘习天主一敎亦被西洋占夺为西洋市舶之所日本明时作乱闽广江浙皆遭蹂躏至今数省人民言倭冦者尚心痛首疾南洋数十岛畨则自开辟以来未尝侵扰边境贻中国南顾之患不过货财贸易通济有无今日本不禁红毛不禁西洋天主敎布满天下且以广东澳门为彼盘踞聚族之区而独于柔顺寡弱有利无害之南洋必严禁而遏絶之是亦不可以已乎闽广人稠地狭田园不足于耕望海谋生十居五六内地贱菲无足重轻之物载至畨境皆同珍贝是以沿海居民造作小巧技艺以及女红针黹皆于洋船行销歳収诸岛银钱货物百十万入我中土所关为不细矣南洋未禁之先闽广家给人足逰手无赖亦为欲富所驱尽入畨岛鲜有在家饥寒窃劫为非之患既禁以后百货不通民生日蹙居者苦艺能之罔用行者叹致逺之无方故有以四五千金所造之洋艘系维朽蠧于断港荒岸之间驾使则大而无当求价则沽而莫售拆造易小如削栋梁以为杙裂锦绣以为缕于心有所不甘又冀日丽云开或有弛禁复通之一船之敝废中人数百家之产其惨目伤心可胜道耶沿海居民萧索岑寂穷困不聊之状皆因洋禁其深知水性惯熟船务之舵工水手不能肩担背负以博一朝之食或走险海中为贼驾船图目前糊口之计其逰手无赖更靡所之羣趋台湾或为犯乱辛丑台冦陈福夀之流其明效大验也天下利国利民之事虽小必为妨民病国之事虽防必去今禁南洋有害而无利但能使沿海居民富者贫贫者困驱工商为防手驱防手为盗贼耳闽地不生银矿皆需畨钱日久禁宻无以为继必将取给于楮币皮钞以为泉府权宜之用此其害匪甚防也开南洋有利而无害外通货财内消奸宄百万生灵仰事俯畜之有资各处钞关且可多徴税课以足民者裕国其利甚为不小若夫卖船与番载米接济被盗劫掠之疑则从来无此事者也内地造一洋船大者七八千金小者二三千金能卖价值几何商家一船造起便为致富之业欲世世传之子孙即他年厌倦不自出尚歳收无穷之租赁谁肯卖人况畨山材木比内地更坚商人每购而用之如鼎嘛桅一条在畨不过一二百两至内地则直千金畨人造船比中国更固中国数寸之板彼用全木数寸之钉彼用尺余即以我船赠彼尚非所乐况令出重价以买耶闽广产米无多福建不敷尤甚每歳民食半借台湾或佐之以江浙南洋未禁之先吕宋米时常至厦畨地出米最饶原不待仰食中国洋商皆有身家谁自甘法网尝试而洋船所载货物一担之位收船租银四五两一担位之米所值几何舍其利而犯法虽至愚者不为也歴来洋船从无在洋被劫盖以劫船之盗皆在海边出没岛澳离防百十里极逺止二三百里以外则少舟行逺出无益且苦飓风骤起无停泊安身之处洋船一纵不知其几千里船身既大可任风波非贼船所能偕行若贼于海濵行劫则上下浙广商船已可取携不尽何必洋船即与洋船相遇而贼船低小倚之且若髙楼非梯不能以上一船之贼多不过二三十人洋船人数极少百余且不俟与贼力战但挽舵走据上风可压贼船而溺之何行劫之足虑方今
　　圣主当阳九围绥静凡有血气咸同一家而独于南洋弱小效顺之诸畨禁不与通来往内外臣工或知而不言殊非忠君爱国怀逺寜迩惠养黎元之道草莽愚生所旁观而窃叹也
　　论北直水利书
　　皇上加意苍生万邦乐利念畿辅霖潦沮洳特命亲王大臣疏导河渠肇兴疆畎此自虞廷治水敎稼以来四千余年再见之盛事也愚少长海滨躬耕作苦勺水寸地视若竒珍及渡江淮过齐鲁抵京师所见万顷平原枯燥为陆河湖淀荡水浅沙淤至于夏秋霖雨则又皆成巨浸每叹北方不习水利惟苦水害低徊顾惜恨不得胼手胝足于其间忽闻盛举懽忻手额试为综畿辅之大势而计之东西二淀跨雄霸等十余州县子牙永定二河以淀为壑淀治而后河有归故欲治直之水必自二淀为始京东之水若白河蓟河浭河以及永平之滦河皆经流之最大者自卫汶合流地势南髙北下每有涨潦决岸之忧沧州之砖河青县之兴济河皆昔人分减卫水之故道也通州以南之水滙于窝头夏店之箭杆河玉田之蓝泉河泉河丰润之大泊王家河汉河龙王堂湾泥河永平之龙溪沂河靳家河黄坨河稻河吴家河牤牛桃林涌泉三里等河皆支流之可数者此京东河渠形胜之大槩也西南之水芦沟发源于桑干穿西山而出为金口河元郭守敬欲按故迹使山后通流以广京畿之漕者是也拒马滹沱二河又经流之最大者拒马发源于涞山下为白沟河其南为依城河又南为三坌口滹沱发源于泰戏经正定束鹿绵亘千里合深易濡雹沙滋诸水散入各淀又有徐河唐河皆源出山西洨河出于获鹿白马河出于任邱百泉河野河出于邢台洺河出于辽州滏阳河出于磁州凡西南诸河入任县泊者十入宁晋泊者十二土人谓任为南泊寜晋为北泊皆禹贡大陆泽故地南泊宣泄之路在鸡爪河北泊宣泄之路在滏阳河此西南河渠形胜之大槩也今访求故道疏濬深广多开引河以缓奔腾之势修筑闸坝以制蓄泄之宜设营田専官经营疆理召募南方老农课导耕种则千里良田嘉禾遍野不特闾阎小民仰事俯畜之有资而东南转输且可渐次减省现在沟洫深通田庐不忧其泛滥河漕不患其浅阻其为利难更仆数也昔元虞集欲于京东濵海地筑塘捍水以成稻田明邱濬深然其説惓惓乎三致意焉万厯中给事中徐贞明上水利议又着潞水客谈言兴水田之利十有四已而进贞明少卿俾歴京东相原隰周览水泉分合条列事宜以上命兼御史领垦田使先诣永平受事六阅月垦成三万九千余畆方遍歴诸河大加疏濬而勲戚之占田者病之为蜚语上闻御史王之栋畿辅人也力言开河不便者十二帝遂罢役天下以贞明之策不终为可惜也夫人情公私不一安保其必无异议惟在鋭意举行不为浮言摇惑而已矣今所虑者或谓南北异宜水田必不宜于北方此其説甚不然也永平蓟州玉田丰润漠漠春畴深耕易耨者何物乎或谓北地无水雨集则沟浍洪涛雨过则万壑焦枯虽有河而不能得河之利此可以闸坝蓄泄多建堤防以蕴其势使河中常常有水而因时啓闭使旱潦不能为害者也或谓北方无实土水流沙溃堤岸不能坚固朝成河而暮淤陆此则当费经营耳然黄河两防一槩浮沙以苇承泥亦能捍御诚不惜工力疏濬加深以治黄之法堆砌两岸而渠水不类黄强则一劳永逸未尝不可恃也天下无不可为之事惟心坚力勤仰体
　　皇上爱民利民之至意置身家性命于度外精诚所感可以动天地役鬼神何农田水利之不可成乎禹之行水八年于外三过不入不过忠诚焉而已勤劳焉而已岂如世俗陋见别有神竒怪诞之为哉夫东南转漕一石至京糜十石之价不止开河垦田根本至计在此日劳费虽多他年节省漕石获利何啻数倍是不特北直之水利可兴而山东河南淮徐上下数千里亦可以次第举行而无容再计者也
　　论江南应分州县书
　　江南沿海州县太大者十有三粮多政烦官民受困极矣若苏之长洲昆山吴江嘉定常熟五县太仓一州松之华亭娄上海青浦四县常之武进无锡宜兴三县歳徴正赋银米共三百五十五万有竒大抵一邑钱粮可作边方数省邑令精神才力既有不周不继之虞而其民其俗又多以输纳先完为耻竟有数十年积逋不纳一钱者幸遇恩赦得豁赦后从新再逋诛之不可胜诛官亦无如之何也官无如何罔不因此诖误诖误牵绊终无清楚之期于是有数十旧令羁留一邑摩肩触额流离于道至其既死之后犹不能以骸骨还故乡悲夫即有才能出众之员舍民催科尚不能完十分之七八而日夜废寝忘食心血焦枯精神耗敝岂暇复及抚字敎化之方于是有寃抑不伸饥寒罔恤疾苦无告凌弱暴寡武断之患兴而民之病不可言也官病民病国赋又亏漠然不为筹画如之何其可哉今惟有分治之一法可以救积年莫解之病姑妄言之有心世道之君子不妨姑妄听之地分则大可使小粮分则逋可使完昆山一县歳徴银二十七万五千米十二万六千有竒应分析为三县嘉定徴银二十六万七千有竒亦应析而三之长洲吴江等十一州县各分为二每县既分之后歳徴银米多者十七八万少者十余万较天下他郡邑尚巍然繁剧大县也新分县署就沿海武职汛防旧有城堡之处或村庄市鎭人民众多之所相度形胜要害因地制宜如上海川沙娄县金山卫之类现有城垣者即居之武进所分并驻府城作附郭两邑其余各县需城者不过七八设法建筑亦非所难
　　圣天子赈赉蠲租动经百万何爱惜此区区特无以其情入告耳即不然而天下州县无城者尽多既属腹里之地亦何必因畏筑城池而不为一举数善之计耶或虑添设一官则多一官之费俸工衙役须谋所出此亦非甚难事夫不有裁汰冗贠一法乎苏州一府设同知三员何为也松江同知二员通判二员常州通判三员何为也是三府可裁同知通判六贠长洲昆山吴江华亭娄县上海青浦七县各设县丞二员亦属无谓每县止留一丞可裁县丞七员太仓州既分其半可裁州判一员计三府所裁府州县佐共一十四贠俸工衙役即以给所分新县之用新县止设知县典史各一员则裁设略足相当况市镇多有巡检既设县治裁巡检而为典史又甚便也地小易理粮少易清一转移间中才可奏治安之绩催科之余専心抚字敎化兴起俗美风醇官民均受其益国赋由此不亏非今日经理南邦之急务乎或者谓江南地丁杂粮比别省加重恐分晰太清不便于民若然则条其利病入告可也
　　再与友人论江南分县书
　　江南分县之説足下未以余言为然也今两江制府查公入告矣所议析长洲等十三州县丝毫不差议裁额外同知通判县丞以俸工衙役为新县之用亦意见如一止昆山嘉定分析二三之殊太仓州判裁否之别当以查公之论为定驻劄新县之处鄙人未经亲歴止知上海之川沙娄之金山卫及武进并驻府城而查公身在地方多详数处于常熟则有福山嘉定则吴淞华亭则青村余亦俟择境内地方要人民殷庶之市镇诚所谓闭户造车出门合辙者也天下必不可易之理明者所见大略相同特多袖手旁观不肯试为筹画焉有一邑钱粮可分作小省三四而以为阬县令之区听其累民病国而不为之所耶物极必反数穷必通十三州县之令长氓庶从此其有瘳乎鄙人闲论于京邸无聊之中制府已行于二三千里之外知查公留意地方实欲兴除民闲利无愧古封疆大臣也余喜得同心以所阅邸报视吾友蒋越蒋君即宜兴人其忻快比余更甚因与余论宜兴新县处所有周铁桥湖防漳渚河桥数大镇皆烟火五六百家而漳渚距县七十里山险民梗稍阻敎化有巡检司不能驯服意宜兴新县必在漳渚无疑而漳渚巡检即可裁为典史此可见地方绅士无不乐为此举其利国利民可知矣询谋佥同鬼神其依足下自今以始尚敢昻首攘臂与余论列天下事否如仍欲固守前説请以封章入告力陈其不便不然则下马降服可也
　　论潮普割地事宜书
　　顷闻宪檄欲割潮阳之洋乌水两都以属普寜裒多益寡此甚盛事但潮阳普宁接壤要害之处在贵山水不在洋乌地理情形一目可了窃有欲叅末议者敢为执事备陈之普地褊小东西广二十五里南北袤三十有五里故潮属黄坑一都耳东至洞仙径十里为潮阳贵山都界过此为牛血坑盐枭鼠窃出入之路厚山前洋狗眠樟冈皆潮邑顽抗乡寨也东南至陈洞径十三里为潮阳贵山都界过此为麒麟埔匪类出没私枭私宰往来之路径子乡大青洋冈头寮南陇大陇蓝门南洋北屿青洋山皆潮邑顽抗乡寨也南至大坝墟十五里为贵山水两都界贵山界在其左最顽抗者曰北山白昼攘夺大队私枭窝顿出没之所居仁西湖定厝寮埔上寮娘乌陂郑美村渔庄湖皆潮邑顽抗乡寨也水都在大坝之南最顽抗者曰果陇其民庄姓与贵山都之北山许姓皆在大坝集塲中百十为羣横行攘夺大为普邑患害若垾塘桥柱泥沟赤水浮江寮塘塔埔顽抗诸乡不可悉数其地去潮阳一百四五十里距普寜仅十五里即寒婆径极边亦不过五十里是水一都尽宜割归普邑无疑也普邑吏治民生所最患苦者有四水都之果陇居其一贵山都之北山麒麟埔洞仙径居其三皆穿窬纠夺窝巢所聚更阑人寂缓步而来盗牛胠箧未至三更已饱所欲而归卧追之则逾境逺飏捕之则法不越疆今割洋二都以畀普仅能去果陇之一疾而贵山三路未动分毫是普邑四害尚存留其三也洋乌都在水之东其尾近南军埔石港石桥头山门城大长陇汤坑盐岭一带为洋乌尾距潮阳县治八九十里素称顽抗离普寜不过五六十里割归普邑可也自林八渡而下为洋乌头华里湄洲诸处为洋乌中皆距潮阳较近非普寜所能管辖矣查普邑至洋乌头洋乌中计程七八十里必越潮阳之贵山举练两都而后能跨林八渡之阈逾邻以治逺固知其难也而此洋乌头洋乌中之人民钱粮词讼至潮阳或四十里或五六十里欲其舍近就逺而听普寜遥制岂可得乎且洋乌钱粮最多田地肥美人民殷富皆在此间在潮邑官绅所不忍割爱与人而邑内世家大族腴业祭产亦在此间尤畏普邑窎逺有佃户抗租不能制服之势哓哓多口抵死必争故明万厯年间其明验也普寜为县始于嘉靖四十三年割潮阳之洋乌水黄坑三都建置普邑万厯十年潮阳复以洋乌水归仅存黄坑一都虽曰履亩丈量一都已赢赋额亦潮邑官绅士庶于心有所不甘故逞其强有力而夺之还也洋乌全割乃潮人腹心之痛若洋乌尾以西民刁地薄则亦非所恋者矣在普人以壤地褊促欲仍索洋两都则据故明旧案而争之将以得地为荣在潮人以金瓯无缺可壮观瞻不忍洋之去将以失地为辱此皆一片私心非为
　　国为民大公至正之道也故明旧案在今日何足重轻况同一郡之中短长无非臂指何拘此疆彼界之小大惟是绥靖地方必从吏治民生起见则潮普割都分治之举确不可易而贵山半都之宜割洋乌大半之宜仍旧尤确乎不可易也请割贵山都沿山乡寨北至赤肚岭为界自新埔地深洋仙陂子砂塞埔南洋蓝门贵屿北屿青洋山以西皆归普寜则北山麒麟埔洞仙径三途之为普害者胥受羁靮而樟冈狗眠诸乡之与潮抗者距普邑不过四十里可以朝摄夕至无所施其技矣由贵屿而南过石港为洋乌尾地方请割洋乌尾一带乡寨南至汤坑盐岭为界自笔架山以下大长陇石桥头黄牛寮东浮山附近水三十余寨亦归普寜其洋乌头洋乌中八十余寨仍还潮阳则逺近适宜潮普两县皆无难于抚驭矣统计所划地方北自贵山都赤肚岭起南至洋乌都汤坑盐岭止中间以贵屿为界在西者皆畀普寜在东者皆属潮阳则水一都在普疆内已不待言潮阳地方十三都今去水一都贵山半都洋乌都三分之一尚存有十一都巍然大县不见其小普寜仅黄坑一都寥寥四百乡寨今得水全都乡寨一百三十余贵山半都乡寨八十六洋乌尾乡寨三十二虽曰一邑三都不见其大亦居然上跻于中县之列要害窟窝皆入版图更化善俗指掌易易是在潮无长鞭马腹之忧在普无卧榻他鼾之患一举两美皆宪台髙厚之赐也某不才谫劣不应为局外越爼之谋苐两邑地方民情素所关切于心覩兹盛举不自觉欢忻踊跃惟恐其成之稍缓复以普令少年未经身歴地方按图索骥舍目前之贵山留三害于肘腋越隔逺之洋乌开将来以梗化潮人借口终起争端即使洋乌不再夺还亦为两邑无穷之累而况贵山偪廹脏腑被创每夜岌岌不能安枕亦何用此更张为也伏惟宪台留意垂察将情形利害上逹院司列宪急为转圜改定区画使两邑皆受奠安之庆则宪台丰功大徳直与铁山争髙练水同流千百世而未有艾矣不揣冒昧惶悚殊深倘蒙采纳地方幸甚
　　上鄂制府书
　　不才疎拙弗合时宜身在流离颠沛名节沮丧之秋固应不齿人数矣大人开府南邦位尊势重相去悬隔岂但云泥而况未识荆州将还乡井物色埃尘之中加以国士之目陈榻遽下解推慇懃虽在骨肉至亲亦何以过于是寸心耿耿何日忘之五岭蔽天风尚迥殊大人节钺来兹瘴海始为一变近者风清日朗大法小廉盗息民安共知大人公忠为国无私无欲而济之以勤劳是以贤能竞奋魑魅潜消今大人新膺
　　简命总制百粤将士吏民五省鹾户莫不欣欣色喜幸得大泽均沾虽将去废员如鼎元亦愿暂停行迈翘首以观徳化之成也兹承制府郝公不以废员为不肖盼睐宠召令偕赴闽闽为桑梓父母之邦复值废员言归之会得附后车光荣已极重以大人谆谆慰谕谓郝公面恳者三致书者二托抚军藩臬来言者数有不得复辞之势窃自思维患难余生何修得此回忆三年以来囹圄道路客署凄清求大宪一面弗可得于今岂忍当前错过自外轮辕况在官之日寒酸见浅获戾上司祸由已召郝公庭讯之时亦已洞察其寃札商抚军欲为伸雪仇人当令掣肘弗终行路之人皆知之此自废员厄运当然郝公恋恋之情寜可忘耶惟是数载落魄不可告人家累萦心亦非笔墨所能言尽虽郝公有慷慨投赠不吝千金之雅废员自顾何以克当无故而获千金恐犯暴富不祥之戒即使鬼神弗忌于义亦无所取只是为利而动在郝公何取此利欲薰心之人而废员方脱泥淖荷大人知已之恩未有丝毫补报忽又贪得多金作又顾而之他所为恐大人亦难免于不知人之诮此揆之于义而断断不可亦返之于心而万万不安者也昨见郝公曾荐原任漳浦汪先生名绅文者十七载贤能浦令诸事练逹兼以经济素优曾调随大军安辑台湾委署诸罗县令将及一载北路民番情形尤为熟悉此时尚客同安可以聘召立至幕府赞襄绰绰有余废员之行实可不必书生性习犹在世路全然未谙戅拙倔强动撄讳忌恐与左右纲纪不能相合而况内歉者疑多有瑕者易裂惊弓之鸟弗处樊笼垢戾方除恶声难受万一隙末凶终反辜郝公此日知己之厚意何如慎之于始得彼此两全之为善乎贫穷有命非人力所可转移郝公有此盛情即如已受千金之惠倘天假之縁尚有经营四方之日自当力报大徳不敢有负郝公以负大人也不揣冒昧披沥肝膈伏惟垂谅苦衷婉转代辞无使回籍废员得罪本省大宪为他日门庭之祸则感沐鸿慈非浅尠矣
　　上郝制府论台湾事宜书
　　台湾海外岩疆幅陨辽濶髙山大谷踞其中平原广野敷其外四面汪洋万里金汤之固也民番杂处奸宄孔多喜乱乐祸习与性成虽时际隆平亦难保百年无事今北路土番狡焉梗法公行拒敌伤害官兵当局不能扑除反议招抚损威示弱殊为非计大人躬膺
　　简命总制闽疆旌节所临邪氛自靖乃蒙不弃疎拙念及废员既倍三请之慇欲为后车之载弗能如命实切悚惶大人不以为罪俾效蠡测条列此行事宜及海外番民情状虽纸上谈兵未必有当髙明之采择而一日知已山岳情重始终黙无一言于心亦觉不安姑就昔时马迹所经揆度情势以当刍荛之一助是否能合机宜略有补益则非废员之所敢知也
　　台湾机括全在厦门不但咽喉控扼且信息易通一切呼应便捷宜兼程赴厦驻劄弹压先飞差星夜至闽知会将军抚提并檄中军副将赍捧印信率领办事书役迅到厦门伺一面奏闻俟土番平定然后往驻省城则可以安海外之人心亦可使军前将弁震悚用命庶合大臣绥靖封疆之体不负
　　圣主倚赖之心
　　土番顽蠢虽恶有限所虑客民附和敎诱或乘机攘夺我师难于兼顾便恐滋蔓今幸民人安静然亦不可以安静而忽之宜大张文告慰谕台中善良各安生业军士经行地方不许妄动民间一草一木无骚扰惊惶之患并令有司宻为防闲稍有萌蘖立即除去倘一二无知与番同谋往来接济许所亲首报免其株连酌量酬赏则民人不敢有邪心番孽可勦殄也
　　土番穿林飞箐是其长技所虑深藏内山无踪无影得茍延旦夕之命兹作乱者闻系大甲西大甲东牛骂沙辘水里猫雾捒阿里史朴仔篱等社通共逆番不过二千人查猫雾捒至彰化县仅三十里水里牛骂沙辘四五十里大甲西大甲东二社止隔一溪亦与诸社相连皆在孔道平坦之中惟岸里山介在牛骂沙辘二山间中有阿里史乌牛栏埽捒岸里朴仔篱五社号为山深险峻今官兵已到阿里史朴仔篱而岸里扫捒乌牛栏三社尚无作乱是以台镇吕某遣令岸里后垅土官前往招抚则野心未齐势尚涣散可以严饬将弁奋勇扑灭尅限一月为期务必荡平清廓倘日久滋蔓将渐猖獗难制则军法不可不肃也
　　山中草茂箐宻土番得以蔽体所至焚烈最为机宜但今发荣盛长有火难用其实夏日酷热午后风发可用干薪草引然长风鼓煽虽湿亦烧不可忽也林箐路杂险阻难行宜用近社番为前导重悬赏格以番攻番查康熙三十八年吞霄土官卓个卓雾等作乱北路叅将常太多致糖烟银布以啖岸里番使击吞霄遂平个雾即今之岸里社番不与作乱者是也诸番惟岸里最强埽捒乌牛栏亦在其内重赏之下何求不获况所需不过红绿色布糖烟食盐木屐等类未为大费即左右稍逺之番无不可以智计驱遣在台帅之善驭之耳
　　番箭镞如利刃锋长五六寸或蘸毒药百发无虚宜用木盾御之盾式髙与人齐用两板凑合如屋脊然内结绳纽可擕可佩中藏棍柱一条钉以钩连活铁使可撑持植立左右酌开鋴眼以便施发鎗炮两盾并行见敌则合一人执盾止持短刀两炮手钩镰鎗随之而行若遇番多则诸盾皆合如木马营垒之势左右藤牌辅翼鎗炮连环势不可当凡番箭皆着盾上则彼技已穷可一举殱灭也
　　山深番野全赖炮火震叠弓矢之威非所畏也宜多用炮手并于厦门制备火药铅弹遣官运赴军前多多益善有余则存贮台库为镇营他日之需不可限定某时已发千斤某时发几百斤惜小费而悮大事在操家者且不可况海外军机乎时人通病所宜切戒
　　大兵勦逆逆番不得耕种则絶粮甚易接济宜防而盐铁二件尤为山中所少番不能淡食又不能不用箭镞二者急需比粮更甚向皆汉民及外社狡番私藏盐铁隂售重价今既作乱则此等亟宜杜絶留心访察厉禁而痛惩之无接济之人则不能持久此亦一切务也
　　旌节到厦宜遣官赴台宣示威信条敎号令焕然一新并赍捧令箭督催进勦以熟悉风土有胆畧者充之即留军前听用如诏安营守备林君卿水师提标中营千总杨瑞皆前此征台出力之人而林君卿汛守半线即今彰化县地逆番情形尤所习谙二弁皆颇有忠赤干练可用若令赴台随师当有裨益并军前一切行径机宜许其不时宻禀亦可以防壅蔽
　　某官素称勇敢临阵肯前辛丑征台甚为出力今屡次损威似见小敌则怯殊不可解大抵官怠于宦成身家念重之故也此公才技可用止待士卒少恩及傲上二字是其一生病痛人才难得不可遽行纠叅但留心驾驭之到厦即作手札极称其前此功能并以见在责成危词悚动使之激厉奋发有善必奬有过必规推诚置腹以示栽培俾其芒刺常常在背而又心感寛大玉成之恩则尅日奏功不难矣
　　山谷最利土兵召募壮丁随师杀贼亦良防也闻台镇募得三百人人日给米一升小钱二十不数日散去二百余人此必然之势耳一月六百小钱周年不过四两未及伙兵半饷何能得人死力且曩歳壮丁征台台平之后制府尽檄裁去求一名粮不可得龂龂怨恨赖台镇沉檄不行力为详请众心始安迨允给名粮又分发八郡离家或数十日不愿就饷者多矣嗣是众心灰冷莫肯复蹈前辙今若欲用壮丁宜稍加之情意日给畧为寛裕开诚布公如手足骨肉之亲切事平之后计功擢用下者亦安顿名粮无俾失所使有依恋之心则人人皆可用也
　　谢郝制府兼论台湾番变书
　　得潮州家报具知宪驾临潮存问鼎元之家赐米盈仓嘉殽旨酒罗列满庭重以手书慇懃称许逾量捧读之下惶恐殊深自念穷阨废员饥寒乃其分内两载士民供给已觉赧顔继以全郡同寅上官周恤又逾一载正在惭恧无地欲为还乡之谋何期西江之流激自天外宪恩广厚一至于斯夙夜思维不知将来何以为报也东望三山再拜稽首匪敢言谢用志隆情近闻台北土番复有崩山等社猝至彰化县治骚扰作孽此曹不知寛大之恩欲以毛髪试洪炉之焰自速其死无足矜怜冬春沙辘之变兵威未振招抚遽行窃已疑为非计谓当消衅未萌免动兵戈则可既已劳师两月弗能取胜然后招之使来似示怯弱养成骄恣固知不能无复起之患也为今之计宜大震军威连根扑灭使他社番彛知
　　国法万不可犯然后一劳永逸台镇请兵三千之意想亦如此似当稍假便宜使之奋励立功多继炮火以足其用更制木盾以御药箭焚山烈泽直捣幽深廓清亦易易耳但飞咨内地调兵三千似觉招摇耳目或滋宵小之疑不如在台招募土兵仿戚继光分号编伍一日成军之法召集易而成功速葢山谷﨑岖官兵不如民兵之利选择精壮雷厉风行隔海千里不如就地取材之捷也或以事平之后有易集难散之虞则北路地方千里兵力本弱安居无事尚且宜议增防况今逆番出扰已有明徴亡羊补牢寜能稍缓彰化上下四五百里仅委之守备一营四五百之兵此当改设游击增兵五百无疑也去歳阅邸抄有淡水同知移驻竹堑之议不知张昌失事何以乃在沙辘必竹堑未垦无村落民居之故耳竹堑居彰化淡水之中距彰化县治二百四十里一路空虚上下兵力俱皆不及宜移同知驻此以扼彰淡之要聨络数百里声援然后台北上下血脉相通似应请
　　防特设叅将一营兵一千同驻其地碁置村落招民开垦计竹堑埔至凤山﨑寛平百余里可辟千顷良田向以无民弃置致野番出没为行人患若安设官兵则民不待招而自聚土不待劝而自辟歳多产谷十余万为内地民食之资而野番不能为害矣二处添设之兵皆当另募然后内地防汛不至空虚宜一面
　　奏闻一面募用先得新兵一千五百名协剿番逆廓清更易古人搏防亦用全力不肯以其小而忽之部覆准行之后即以分防两营照在台各营例年满内地拨换或将竹堑一营屯田俾立室家作土著与各营班兵为主客相维之势尤防范之最宻者也方今西陲用兵宵旰厪念东方海外防茫疥癣以大举速灭为要不可欲图省事反致蔓延大人妙算神威必有出人意外非废员所能窥测但感佩盛情不觉自忘其固陋欲妄抒千虑一得之愚惟大人谅其心而恕其罪则幸甚
　　复蔡宗伯书
　　去歳吴川蔡逰戎潮阳赵明经先后赍到琅函慇慇慰藉风尘劳攘久未札复未审阁下近来起居何似数百载正学之传十余年师傅之席道明徳立自足千古他浮云不足道也某迂拙书生未知居官之道轻革陋规一切公务捐输皆称贷之亲朋以致上官罅漏不能代为弥补又妄意公忠为
　　国弗思投防忌器祸及身家亦固其所若非潮民情重米肉薪蔬供给两载则已不免沟中之瘠况又平空飞赃压使沉渊若非士庶齐声乐输投匦上官同僚倾囊集腋则亦难为负山之防邀天之幸得以了此此实鄙人梦想所不到者然自以不能见几逺害致累人怜日扃柴扉不欲与时酬应冬间闲逰至省逺近闻风咸来识面二千里外名姓未闻亦有相思廹切遥致慇懃之意分俸馈遗必先以正人道逹诚恳声明其金来歴出自
　　国家飬廉非从暮夜所得亦非因仍陋规敲扑而致是谓必伯夷之粟乃可以食陈仲相待固甚不薄也今春以部檄既下复至羊城请咨回籍甫登江岸已有良朋预设馆餐门前车马大不冷落念非罪废所宜恐招时忌将往香山以避之纷纒五六日不得出门已为中丞闻知懃懃款款召致幕下因思虚名为取祸之根曩歳居官受禄廉能是其分内名誉太盛遂罹凶灾况今虎口残生流离颠沛之余所至倾动逹官奔走士庶无因而受人财物若以其身为沟壑又加以不肯轻受之美名若以其纳却为褒讥羞惭惶惧将来祸患不知何所底止乗兹幕府深沈可以一人不见遁迹藏名他日宻行言归亦善全之一道也是以深领中丞公之诚不复辞让二月望后来兹晨夕读书不废并长儿云锦亦呼以来新旧文集俱付梨枣知已之感何日忘之暮春月杪制府郝公有移督闽疆之命过听羣言欲为后车之载再拜固辞郝公真诚恳切聘以千金请至八次极道前年审案乃因初到未谙为藩臬二司所悮曾察其诬作札傅抚军商谋昭雪抚军受人掣肘复札见在鄙人不胜惶恐感佩隆情但闽省父母之邦嫌疑所在不得不辞迩日静坐清斋催促剞匠期于六月竣编七月杖策言旋将为深山老农圃从事宋史之役矣出处听之当途是非俟之百世虽不敢矫语髙蹈负为
　　国为民之素心亦岂能仰首鸣号邀嘑蹴嗟来之遇合乐天安命不存一愿外之见而已山林草野随在可报君恩率一乡之人而尊君亲上奉公守法则报在一乡使百十世后之人皆知孝弟忠信隂消其犯上作乱之芽蘖则报在百十世夫安所往而不可哉棉阳学凖公案偶纪二书遵命寄请台敎鹿洲初集未成亦附八巻奉阅所不以就正他贤非慢也以其类于自炫乞哀恐贻李之口实故不敢也难后著述皆为石室藏深之谋无心与前逹巨公相质证浓圏宻防槩不删除望阁下代为藏拙焉
　　复顾太史书
　　赵子自京师来某已出门数日矣歳腊旋潮始接翰敎兼读佳章自愧不才蠖屈天末执事髙居庙廊奚啻云泥之隔七千里外垂注慇懃风何古也既又闻执事忠爱热肠近今罕觏深为
　　国家以手加额丈夫遭时遇主不竭忠贞以图报岂有人心者所为而世俗迂之反谓僭妄不必此某今日所不能忘情于执事也黼扆求贤若渴原欲担当世道非仅全躯保妻子之臣安有乗人之车食人之禄尚视公家休戚若秦越瘠肥之理哉不才寒贱幸荷
　　圣明特起畎畆知遇恩深虽木石亦思图报而谓能恝然乎一图报
　　国祸及身家蔬水蘗冰之操持几与九江戴子同作千秋之赃吏痛心疾首此恨何极虽五岭以南童孺亦知见谅而京师万里仅传封章众口铄金谁信此中尚有寃抑是以每有感触不觉叨叨难穷既又静思已过报国之心太切未知事上之方亦有许多不是自招其祸者磨链挫折之后始知涉世多艰而愚戅之不可为执事不厌烦凟请端坐而听之不才莅官之日核计潮邑陋规有渔船换照一千八九百两保正乡约给照一千六七百两概为革除在当时口碑载道帜碣髙标自以为得之矣不知祸根已肇于此一则地方公事难为无米之炊一则县令冰清谁甘饕餮之目大不是者一也惠潮观察楼公买运西谷一万四千余石积贮潮阳运官船户沿途盗卖复买粃谷搀和应为赔补三千余石此亦属僚事上交际芹曝之常悮逞聪明擿出侵盗賍证置盗卖船户于狱请追不思投防忌器大不是者二也楼公相待有礼已召运官范仕化当前切责又和顔劝释监追诸人止令虚出仓收流交后来新令即使新令不受自有楼公制压无端援引
　　上谕声声
　　朝廷仓谷不敢以有名无实自蹈欺诳县令知有朝廷观察寜独不知大不是者三也县令有法上司有权通详监追究竟何济迨碾发五营饷米弗能尅少兵粮则代赔一千二百石解组交代署令弗接则潮阳海门逹濠三营兵丁悯某受累愿于月饷三七搭支一年配讫尚有水泡烂谷碾米成灰署令陈君与某分赔八百石陈君再交新令闵君弗接陈闵二君又分赔四百石是某前日不赔至此亦赔一千六百石无故而累陈闵二君分赔八百石又累三营兵丁搭支虚数八百石何如慷慨独赔之为愈既可结上司欢心且免穷兵受不饱之累大不是者四也被叅之后当悔罪投降托人排解奈何忿忿不服遣家人赴京告愬非惟无益且反触怒抚藩必欲置之死地而楼公既晋臬司事权在已兼倚多助可以造无为有尽翻府县审案会鞫堂上厉声切责京愬之非亦有明明直告要罚认赃者云汝自不承我曹止管写上汝到制台反供若驳下来则以三木毙汝矣迨督审全诬郝公因此不行驳讯作书抚军商谋昭雪诸公把持不可是某一举之干众怒虽制府烛寃亦不能救大不是者五也在官欲擅清名人必加之恶名到任即革陋规反为去任罪案向使陋规不革则罪案无自而生乃自革除之后诸事襟肘战船炮台营房西谷脚费以及上司新春执事铺设修理衙署种种捐输不得不借支平耗答办比及交代将成亏空不得不告贷亲朋支吾还项积逋一千五百余金将来作何清偿而且离任以后嗷嗷悬釜受士民供给者两载兼之楼公飞赃一千六百余金若非潮普士庶倡义乐输上官同寮倾囊集腋则削骨不能完百分之一早已投荒去矣博一日之清名累民累官累及亲友大不是者六也诸累皆属寻常不过目前之害惟渔船一定换照必令渔民增课以实之而潮阳一县歳增一千五百余两矣又累及邻邑惠来歳增五百余两海丰归善共增四五千两在归善原有换照乃奉藩司批行公用欲加之罪不得不重累渔家某在潮阳一照不换已经承审府县召集数百船户验照讯供并无在某任内换给一纸此等案情如何累及船户且海丰惠来有换照耶何以不行叅追无换照耶何以亦令增课通省渔船不增何以独增二邑公耶忠耶二者何居焉是某革除陋规之一失致为上司盛徳之大累大不是者七也昔人行年五十而知四十九之非某今者亦有类于是人谓楼公害我某独谓楼公成我何则楼公于我有活命之恩有敎诲之益助我多矣潮阳当饥歉之后五营军士乏粮半载民间逋赋甲于粤东盗贼遍野水陆道梗日收民词一千七八百纸黎明视事漏下未遑晨餐则终日不食也秉笔连宵鸡六鸣而后就寝则终夜不寐也如是者十四越月无一日一时之间断心血耗枯倘再半年不去则劳死矣因兹患难乃得全生此楼公之赐也当时欲靖地方治贼过严则有之将加以酷亦不敢辞若以一尘不染之愚清而欲汚之以赃已为众人所弗信乃楼公即举最不信者以加之所叅六款一为渔船换照以一照不换涖任即革之陋规被叅于一年两月之后不知其诬者谁乎一为勒诈盐规潮商歳例二百八十两某原无意裁革因每歳八月为期预收次年规例某以十月莅任已为前令魏君收去六年秋冬公出新例未及催收并非矫情不受当时县令未给养亷应留此项办公至雍正七年院司增民火耗每两一钱七分各县始有养廉上宪爱惜盐商歳为节省二百八十两何以不惜邑民歳增耗外之耗二千两窃所未解即为前官受过亦可不辞然而张冠李戴不知其诬者谁乎一为勒诈银匠二百八十两各县解粮到司每银一千藩司库官二两库吏二两贴平二两门役执事水火轿夫二两潮阳系银匠自行料理县官不得而知此项是否贪赃当问藩司官吏及经手餽送之人而亦借此以为县令之罪案不知其诬者谁乎三款命案诈賍审皆全诬又额外造出刘公喜三十金罸使招承刘公喜乃因贫无食妻嫁三两女卖二百铜钱之案岂是有三十金可以无故行贿之人不知其诬者谁乎诸诬皆显然易见不待一语辩白而楼公将审之日先集款证内堂敎供庭鞫之时证人皆已忘记严刑叠夹不能造无为有画招定案之次日又宻致款证许锡万于内室刑威酒殽诱廹两日劝饮尽醉防头报効楼公安心结撰同事大喜其能及制府堂上问及赃数谁供则向之贪酒防头者亦称无有郝公再三叹惜但以同寅协恭不便为一县令而伤抚藩臬三人亦无如何是以全潮士民通省守令皆不以某为不肖闻风渴想欲识一面分俸馈遗必声明其金来歴惟恐不受此皆楼公一片苦心不惜自汚其身以成某之名乃能至此观其罗织罪案时揭阳令陈君防言楼公笑曰蓝某居官何尝不好但不宜待我太无礼我怕他杀我由其言思之则某平日性情举动必有甚可憎嫉者此楼公之敎我深也少孤学陋长为饥驱望先哲之门墙而却步所最皇然抱愧者一行作吏学殖日落使安常处顺终老簿书钱谷中后虽悔之其何及乎解组之日一夜酣睡明朝即理故业寒土室读书撰述于今三年所着棉阳学准五巻公案偶纪二巻鹿洲初集二十巻虽未必可藏之名山庶几聊存髙叟洞内俟百十年后之覆瓿倘后此学问稍进则楼公之助我大矣自笑从前凡事迫狭居官以廉为絶顶全不知人情世故获戾亲友岂可胜言不知原思辞粟圣人尚有邻里乡党之谕范文正公亦以不恤宗族无顔入家庙为戒既已厠身仕籍不能营半畆祭田且并住屋而寄之其于祖宗已不可言宗族亲戚无不怨望宦逰过客待若春冰使亲朋亦皆如此则一千五百两之债向谁称贷使官塲尽皆如此则数年奔走安所得食一千六七百两之赃作何清完此等之类剌谬甚多倘一官不得下塲则狭隘到底不悟将胥天下而为食壤饮泉之蚯蚓怨詈遍于家乡望门无投宿之处非楼公教诲寜有瘳乎鄙人不徳累及上官横示教戒以玉于成孟子所谓生于忧患增益其所不能者流离颠沛之中无非君子进徳修业之地寜敢稍有怨尤哉从兹入憩山阿躬耕自乐存吾素位而行不愿乎外之心服膺夫子隐居求志用行舍藏之学茂树清泉亦可以不孤矣执事遭际方隆将大行所学以担当世道为已责上不负吾君下不负吾民则鄙人在髙叟洞中所闻而抵掌大快者也勉之
　　再复蔡宗伯书
　　六月望日连接阁下手书如薰道徳不胜厚幸继闻贤夫人仙逰挈子女二幼与偕为嗟悼者久之中年丧偶昔人所悲况有贤徳又尝同贫贱前后两月牵连二幼宜阁下之难为情也时运当阨末如之何君子达观不追既往安知非造物眷徳择其轻者以相畀而凶咎之来反为后福之地乎凡事作退一步想便觉海濶天空于心无所凝滞阁下识见高明固无俟浅人饶舌耳不肖曩年飞祸在人刀俎之中羣虎齐虓欲杀欲割彼时岂敢复望生全亦惟修身俟命以静安之学处之圜扉土室危急存亡之秋视为大块假我进徳修业之地遂觉增益不能无入而不自得假使怨天尤人悲伤哭泣其不死者寡矣今虽云事久论定公道具在人心然事不伸于庙廊之上而论私定于草野之间眈眈不遂安知弗反为祸之伏是以戒谨恐惧暂依制府幕中遁迹藏名急急图入山之计阁下挚情闗切不忍其终老蓬蒿加以少保鄂公尚望白驹之贲贤相吐握千载难逢理宜遵命束装急图报
　　国但某中夜以思形迹有所不便奉
　　防得归当安农畆不应潜入京师有违禁例况人言可畏将加以钻刺之名万一贤相汲引同升诸公则其钻刺二字一生无以自白如其依然故我仍归林臯进退两无所据又将加以钻刺不入徒劳往返仆仆之诮此揆之已而有不可也少保公忠为
　　国汲汲荐贤此今日景星庆云为
　　国家隆平之瑞然不可授人以求则得之之名不肖既蒙知已岂可躬自求之以为知已疵累君子爱人以徳亦有所不可也不肖草茅下士受
　　圣主非常之恩未能有毫髪图报梦魂耿耿寜忍须叟忘之乃至忌者指为螙
　　国无故而堕之于渊岂不欲攀阊阖而望见天日但遇合有数非人力所可强为仰首鸣号冀有力者哀其穷而转之清波又似非君子之道是以宁入深山听天由命躬耕食力以待遭逢用之则为
　　国驰驱不辞劳瘁舍之则读书著述终老不见知而不悔后世尚论者曰其不用也天下惜之则光荣已多诸凡可以藏拙矣阁下以武乡为拟以緼袍不耻为髙某不肖何敢妄希古人但武乡澹泊明志寜静致逺可为百世之师某平日所服膺者莅官以来未尝制一衣一丝自奉妻妾竹钗布裙未尝以一分金银为簪珥被帐百补百烂至今未尝更易幼小诸儿俱皆衣不蔽体安所得緼袍而衣之然捉衿见肘声出金石实不知世人文绣之为荣虽日逰饿乡入室陶陶未闻交讁所谓澹泊寜静家人妇子皆能之庶几于先哲无愧然不忮不求之诗子路终身诵之夫子曰是道也何足以臧可知学问无穷又当勉其未逮者不肖将及时努力以无忘良友之期望惟阁下勿吝敎诲焉



　　鹿洲初集巻三
　　钦定四库全书
　　鹿洲初集巻四
　　广州府知府蓝鼎元撰
　　序
　　青海平定雅序
　　皇帝圣徳广渊神功赫濯天戈所指青海荡平臣不胜懽忭昔者有苖弗率虞廷徂征防风不臣夏后行戮周官大司马以九伐之法正邦国凡冯弱犯寡负固不服贼杀其亲皆征讨所不宥征之为言正也有罪当正不废荒逺六合一家岂容蠢动方隅幸逃王法之外青海部落僻处西陲
　　圣祖仁皇帝廓包荒之量封查什巴图鲁为王及其昆弟皆膺显爵是宜悉心效顺頫首帖耳优游食饮于尧天舜日中不应尚懐悖叛萌辜恩负义之想也三十年来中藏不轨
　　圣祖以其反逆未彰姑置汪洋大度之内
　　皇帝嗣位更加优容而罗卜藏丹金怙恶不悛自残骨肉胁邻羌作乱侵扰边陲今乃命将出师往扑灭之授方畧于深宫决制胜于万里云屯用命贾勇争先癸卯初冬大师败贼数次罗卜藏丹金力诎不支附逆番羌雷轰电击胁从贝勒台吉等俱皆归诚青海丑类颠连胆丧不能复集矣
　　皇帝曰除奸务尽其靖根株复命以兵捣巢穴甲辰仲春遂破贼巢禽逆母及同恶渠魁吹拉克诺木齐等斩获巨万牛马器械山积罗卜藏丹金从百余人逃窜我军奋力穷追复阿比者三千余人尽收其辎重人畜逆贼穷蹙衣妇人衣只身遁入深林委命山谷大师以三月朔日凯旋捷书至天顔大喜推本
　　圣祖仁皇帝厚徳逺猷培养将士感恩奋勇以及在天黙佑克奏肤功之由禋祀祭告大沛殊恩
　　皇帝文德武功超迈今古善则归亲仁孝至矣命将则知人善任恤兵则解衣推食边塞肃清烽烟永靖遐荒番部罔不尊亲太平之期永永无极诚宜播为雅颂以咏歌圣德如古所云铺张对天之鸿休扬厉无前之伟绩者臣闽海愚贱学问谫劣然尝从军台湾躬歴行闲深知疆塲之苦又以生番四出戕害人民多方百计绥之以饵慑之以兵备悉丑类驯服之难事定还山读书著述幸以贡入京师得于辟廱恭迎圣驾圜桥听讲稽首而献视学之颂复逐队臣工入朝太和殿始终成礼前后蒙赐克食帑金蓬荜书生遭逄异数臣虽下第南归亦足以耀于田夫野老兹复际西师大防青海荡平幸得亲覩尧舜之君千载一时治定功成之防岂敢以笔墨荒陋为辞輙依古江汉常武作平青海雅三篇拜手稽首以献
　　临廱颂序
　　皇帝覃敷文德加意作人元年特开乡防两试复命学臣考选行着乡闾学通经术之士贡入成均以广励人才陶成俊造云汉章天至矣盛矣二年春躬耕耤田大采朝日庶政具举百度咸修乃遵古典制行临雍释奠之礼重学也记曰王者建国君民教学为先又曰天子视学大昕鼓征祭先师先圣汉唐宋明以来代多英主尊养老更讲经论道烺烺炳炳润色皇猷未有诚心实意鼓舞人材如我
　　皇上者道德髙乎古帝而学问勤于儒生无书不读挥翰如流乐育一世之英贤日命九卿大臣各行保举龙蟠鳯逸起泥渎而登青云复念京师首善之区太学为四海人文类聚之所将使苏湖安定之学复见于今诸生经明行修文章气节经济理学之彦彬彬蔚起庆泽播于无疆淑问扬于中外此临廱视学之举所由来也【臣鼎元】株守乡学二十余载整齐风化之思徒垂著述之空文自念歳糜廪饩无一毫有补于国家故尝从军台湾叅赞机务握管草檄无非哀鸿磔防之篇纪事直书亦同稗官野史之陋歳余海外学殖荒落归来键户读书幸际维新景运学臣奉命选拔以【臣】应贡辟廱【臣】伏读邸抄见
　　皇上用人行政事事超越前古推心置臣下腹中洞悉民生利病若烛照数计臣不胜懽欣蹈舞谓尧舜在上何幸身亲见之比来京师又幸逄临廱盛典臣得匍伏道左恭迎圣驾大礼大乐圜桥门而听观遂复逐队臣工始终成礼草茅愚贱荣幸曷极敢不奋励濯磨以期无负
　　圣天子作人至意伏思临廱大典
　　世祖章皇帝
　　圣祖仁皇帝皆亲行之
　　皇上至孝天成念念不忘继述践其位行其礼奏其乐此亦以孝治天下之一也【臣鼎元】不揣固陋谨拜手稽首而飏颂
　　日月合璧五星连珠颂序
　　我皇懋昭敬德合撰清宁凝大宝以迓天庥覆载所及日月照临之地罔不瞻被光辉颙首向化如众星之共北辰也昊苍眷念谓为千古不世出之君将俾遐福受茀禄休征嘉瑞悉集于厥躬于是不爱道不爱宝膏露醴泉和风甘雨年谷顺成河海清晏四灵为畜重译来朝巍乎盛矣圣修日茂天眷益加谓此千古不世出之君其锡而嘉祥必髙髙在上极千古不多见者庶几称厥德焉以
　　皇帝赫赫明明洞瞩民隐有太阳中天之象清晖照逺圆澈可亲有明镜在天之象灿烂八极万管难窥有摇光布天之象明德慎刑阳刚与隂柔互济有日月并明双璧符合之象敬五事协五行既曰貌曰言曰视曰听曰思之并懋而不忒亦为仁为义为礼为智为信之交修而无间有五星蝉联累累如贯珠之象于是上帝即以我皇之德播为天瑞以彰之灵台之官占验推测奏雍正三年中春二日庚午晨鸡方唱玉漏报寅日月防于营室五星并躔娵訾之次合璧连珠旷古不多见也太史大书于册以昭示将来礼臣拜手稽首请御殿受贺
　　皇帝谦让不居归功
　　圣祖遣官祭告寝陵愿与天下臣民共享无疆余庆大哉圣德蔑以加矣贤才登进归培养于先朝荒裔扩清溯逺猷于昌后忾闻僾见于今三年日丽星辉动輙怆念以千古不世出之孝思凝千古不多见之祥符绵延厯数永享太平知与天地同无极矣小臣何幸躬逄盛美敢复旦以纪重华
　　河清颂序
　　皇帝御极之四年丙午冬十有二月黄河澄清自关中而豫而兖而徐淮上下二千余里莹澈三旬日至明年丁未之春湛如也于时天下臣民咸懽欣忭舞以手加额谓黄河千年一澄清为盛世庥嘉之大瑞书契以来实所罕觏相传圣人在上乃克有之今以
　　皇帝圣德膺兹难得之祥宜播弦歌垂史册以昭示万世【臣】伏思天地民物一理一气至诚感通如影随形惟皇衷懋建其有极斯清宁昭著于上下瑞应之征非偶然也【臣】谨按礼经圣王用民必顺故天不爱其道地不爱其宝人不爱其情是以有膏露醴泉器车图马鳯麟龙之瑞而又申之曰圣王能修礼以达义体信以达顺此顺之实也可知天瑞之来必由人事礼义信顺即为稀世之嘉祥惟其有之是以应之自古及今未有无其实而能征其应者臣又按白虎通曰天下太平符瑞来至者以王者承天顺理调和隂阳隂阳和万物序庥气充塞故符瑞并臻皆应德而至德及天则斗极明日月光德至地则嘉禾生蓂荚起德至山陵则景云出芝实茂德至渊泉则河出图江出贝干凿度曰天降瑞应河水先清又可知上帝无私惟德是眷苞符彰兆必归之承天顺理调和隂阳之大君亦未有无因而至者也我
　　皇上心涵太极道备中和法乾坤之情定民物之性一气感召同体相关是以精诚所格上通帝载每有郊庙祀事乘舆出入无不天霁日朗景色和舒或四方小有水旱则深宫斋戒感动天和时雨时旸应念不爽祥风至瑞雪零日月五星呈联珠合璧之象此所谓德及天者乎躬耕耤田勤求民瘼以如伤若保为心蠲租减赋平粜给赈至于三农告丰嘉禾瑞麦有一茎三穗五穗九穗之竒又有御苑葡茯辛夷种种珍异此所谓德至地者乎仁孝诚敬善继善述是以祖宗陵寝灵蓍逾丈芝草蕃生此所谓德至山陵者乎声教四讫海不扬波江不溢浪河不惊澜而且运道深通畿辅山左开凿河渠收水泽营田之利此所谓德至渊泉者乎于是昊苍之眷顾日隆谓圣德山髙水深弥天际地当锡古今极难之上瑞以嘉乐之俾亿万载享永清之福千百国庆大泽之长爰命河神澄泥汰浊特垂清淑以耀乾坤此所谓天降瑞应河水先清者又若合符契也河色黄赤吞纳百川扬波鼓浪猛迅湍急开辟以来未有能使之清者即史册所记极盛之时或清数十里数百里不过一日二日三日未有渟四省至二千余里之遥经二三旬日之久而未艾者也良由我
　　皇上清明在躬上下同流其存于中者无欲而静虚居敬而动直心事光明豁达洞然无一物之能蔽其发于外者智周万物而明无不通道济天下而公无不溥庶政源源本本沛然无一物之能淆是以大化潜孚气机在握虽极浊如河亦转灵明之象焉夫黄河源逺流长上通天汉下涌昆仑蜿蜒万数千里而注海若亘古无闲断之期黄河清则天下皆清此我
　　大清万年福祚灵长之瑞也是宜播告八方御殿受贺以敬迓庥祉
　　皇上谦让弗居归美
　　圣祖仁皇帝六十余年丰功骏业燕天昌后之隆祭告景陵弥深继述又遣官崇祀河神增修徳政严恭寅畏之小心贤于升中告成泥金刻玉者万万矣古之圣王遇灾而惧前史且夸为美谈况我
　　皇上受天之祜得瑞若惊嘉贶骈臻干惕方懋放勲之钦明防让重华之温恭允塞臣何幸身亲见之既稽首称贺又早夜以思天听聪明天心仁爱夫岂徒徴瑞于河用彰圣徳无亦有勗我臣民洗心涤虑之意乎人受天地之中以生所性皆善至清至明非如黄河之本性而浊也气习之染物欲之蔽虽或有时决堤防而不分泾渭然乎旦清明之气未尝不存非若黄河之水土比附交融固结而不可澄汰也本性而浊者尚可以圣心所感而澄而清之比附融结者尚能以圣化所孚而淘而淑之况本然至清至明之皆善可任气拘物蔽之濡染而不奋励濯磨以无负圣天子清明之治哉从兹天下吏治咸激浊扬清以澄肃相崇尚天下士习民风咸洁已自好以同流合污为愧耻则礼乐可兴风俗可淳长流庆泽垂美无疆我皇上顾而乐之谓河清之为祥大矣此之谓人不爱其情与天不爱道地不爱寳同为大顺大化之实也【臣】不敏愿与天下臣民共勉之因拜手稽首而飏颂
　　杨龟山先生文集序
　　有宋熙丰以前闽人未知理学也自山先生载道南来远方之士游其门者日众闽学骎骎然盛矣一传豫章再传延平而后紫阳夫子集厥成焉当时后先辉映炳蔚天南若刘胡黄蔡真陈李廖诸君子难更仆数伊洛之学至是大明如太阳之出扶桑照耀天下无不见者邹鲁而外推闽儒为独盛龟山先生之功不可忘所自也今
　　天子重道崇儒御书程氏正宗赐扁于先生书院正学重光万世一时敷天薄海之士孰不思蚤夜濯磨置身圣贤之域哉圣贤之道明于程子而先生传之圣贤之道备于朱子而先生开之先生固吾道之津梁也舍此而他求别无所谓正学矣先生之学言仁言义言性善言未发之中推本孔孟之説发明中庸大学之道有功于后世非浅少年登进士授官不赴与游定夫立雪程门固已知其志道真诚置爵禄宴安于度外及其出也浮沈卑位四十余年不求闻达而德望日重士大夫翕然尊信之至于髙丽亦问起居则先生之声名洋溢宇宙如泰山峙目雷电轰耳荒裔絶域之人犹知尊慕独于朝廷之上不见不闻良可悲也晩居谏垣才九十日安民备边之策纎悉必周责宰臣不忠罢奄寺兵柄乞诛童贯姚古论割三镇黜安石王爵去配享禁三经使淫辞不为学者之惑其刚毅正直经济设施规模次第难进易退之髙风皆非他人所能及使钦宗尽用其言置之辅相之地得展平生所学以扶大厦于将倾或可无青城之祸即不然而髙宗能用之为中兴贤相与李纲同心协力天下事亦未可知顾乃退隐山阿沦落终老天不祚宋抑欲使著书讲学为闽中传道计耶盖尝论之熙丰以前闽中学者如草昧之未开先生初辟灌莽披荆棘树帜指迷招诱后学未几而大儒接踵遂与濓洛争盛吾道之兴若彼其易也今之闽犹古之闽也学者当礼明乐备之日生大儒讲学之乡逢
　　圣天子重道崇儒勤求正学之盛前有可循后有可继无先生创起之劳而有取携不尽之乐茍能实用其力于身心性命之地察识体验于人伦日用之闲以圣贤之絶业转移世道人心其观感而兴起者不知当何如也余承中丞公命叙次先生文集问之剞人因附数言为序
　　兼山堂遗稿序
　　兼山堂遗稿吾师四明廷尉陈先生作也先生殁而令子子厚裒其平昔所为诗若文遥寄二千里命小子鼎元为之序小子再拜卒读然流涕曰呜呼此先生精神心血所萃乌可作文字观哉先生由翰林出宰吾邑十有三年强教悦安民忘疾苦调南靖一年内迁主政擢侍御叅银台复由鸿胪晋廷尉三四年间皇华鞅掌出入大海汪洋驰驱于南楚西秦蛮烟瘴雨荒沙广漠之外抚贼劳军赈恤灾黎靡不焦心苦思宣上德而达下情以匹夫内沟为已任曷尝沾沾于语言文字冀垂不朽哉虽然经济者文章之大本领也占毕小夫敷衍风云月露之词花鸟禽鱼之状自以为雕肝琢肾戞玉敲金与马班李杜争衡矣由君子观之文章不足措实用如鬼燐萤火熠耀目前虽使穷巧极工为人世不恒有之物终与草木同腐耳芝草醴泉无益百姓何如布帛菽粟能使人世不饥不寒故非有关世道人心禆益民生国计之文皆为茍作君子不忍以有用精神耗费于不急之地也先王以经济为文章详见于漳浦政略制锦操刀者争诵之兹集所载疏草条陈民命海疆谆谆三复至于序记论説皆有深意尝一脔而知九鼎百代犹将见之区区以为诗文之工抑末矣先生涖邑时以经学及诗古文词振励多士漳之树帜建鼓与海内相角如蔡梁村世逺阮鹳石蔡文陈他斋梦林荘葵山亨阳林于九锡龄王鹿臯道李鳞苍松龄等诸君皆其教也月湖水镜固梁浦学问之渊源宜吾乡爼豆尸祝于今为烈乎余小子童年应试即遭先生赏识期许甚奢经济事业亦有厚望今落魄二十年无以克副中夜怆然颐涕背汗读先生斯集俨然若临之在上满腔抑郁对此潜消震动奋发之心亦复油然而起敬识数语于简端不知子厚以为何如也
　　蔡梁村扪斋初集序
　　余少时未识梁村则闻梁村好为古文词心识之辛巳春馆于浦邑西湖上梁村过余谈竟日各恨相见晩已乃出袖中文稿示余余益惊喜过望察其行则天性孝友族党籍籍然称之意气磊落胷中无城府见义若嗜欲不顾前后盖梁村位置髙固不徒以文人自命者余既喜与定交因与朝夕论文当是时余家桂山之麓离县六十里虽不能年年常聚然梁村有所作余未尝不得读歳癸未宫坊沈心斋先生视学闽中余与梁村俱受知门墙追随轺车者数载所过名山怪石洪涛激湍梁村悉取笔记之余读且击节相对髙歌又时与评论古今人物揭其可法可师可憎可骂之状梁村不尽发之文不止心斋师每叹其学行超卓序其集而刋之更教以立身行已之道明体达用之学且以经国大业不朽盛事属梁村至是而梁村之文且一变矣乙酉秋梁村举乡闱余被刖冬梁村公车北上余亦别师还浦明年丙戍又以奔走衣食羁馆丹霞当是时虽已移家邑中反不能与梁村朝夕谈论丁亥夏大中丞仪封张先生抚闽倡明絶学开书院于三山延聘九郡知名士纂修先儒书籍梁村首蒙特达之知余樗栎下材亦以征书来觏盛事更得与梁村切磋砥砺因以读所未读之书上自濓洛关闽下逮许薛胡罗梁村皆有以得其要而防其归无意于为文而文日进乎道盖梁村之文至是又一变矣今秋闱余又被刖冬梁村又将北上仪封先生因其旧集而增订焉重付剞劂梁村属余序之余惟梁村之文名儒钜公序之者众矣知之者亦众矣梁村虽闭户家居不肯向人妄投一刺而吾乡诸当事震于其名凡有撰述折节重币灵虵之珠紫燕之马奚待髙其声价哉况余廓落不才再战再北偃蹇槽枥之间蔑由昻首天衢古人云败军之将不足语勇文章一道亦岂余所能知加以数年来庶务纷心谋生计拙视曩者心斋师三年教诲学业之疎久矣窃愧无以对仪封尚敢栩栩然向吾友攘臂谈文耶苐念八载同学文居其半又今者梁村此行将驰驱王路为国宣力尽出其生平所学而见之行事又以其礼乐政教发为文章烺烺炳炳经世理物之谟猷知尔日梁村之文当又有一变也友朋相爱之情学问无疆之境余所望于梁村者别有深焉故复不能默默书以为之序戊子冬十月
　　林元白诗序
　　南诏林元白先生老于诗者也少慕微之乐天因自字曰元白集成即以名编吾乡前朝侍御李宝弓先生及今太史蔡梁村为之序其诗冲和宕逸潇洒出尘质不伤俚华不及靡是真能得微之之神而兼乐天之致者学优才长可为世用念祖父累世忠贞遭寇难怆痛伤心敝屣功名托于诗以自见身经乱离天伦聚散之感惨然流溢行墨间读怀浦七歌寄弟诸什不坠泪者非人情矣沧桑屡告寄慨尤多寅卯见闻益增酸鼻盖蒿目坎坷礧磈塡胷有所触而不能自禁故每放浪形骸借山水花月潜消不平之气而以酒为家旦暮归宿当其豪饮大醉揖影徘徊掉臂行吟叶宫商而锵金石虽使微之骋词乐天分韵骚坛牛耳正未知执自谁手尔今年逾八十诗兴益豪回思生平心血不忍听其散佚重锓枣梨而命予小子为序夫前达钜公既详哉言小子更何庸赘惟有盥手卒读奉櫽栝而守筌蹄以无忘先生爱我之意而已然是诗必传于后与微之乐天增鸡林之价则予之文亦将附先生以行逺且分贾人之金先生其许我否不揣荒陋再拜稽首而书之
　　邱义尊诗序
　　梁浔诗人邱君义尊既没知交羣从裒其平日所为诗若干巻将付梓属余文为序余手其诗读一二过为之流连叹惋泪澘澘下也忆十五六年前廷尉四明陈公方宰吾邑余与义尊鏖战童子军并受知始相识面已复防于吾友黄君越甫家始知义尊与古为徒诗学甚防当是时余家苌谿深山中义尊家杜浔濵海相距百里而遥弗获再晤然屈指漳南英杰心焉数之矣自是而后余从归安仪封诸先生周游他郡以衣食累心频年驰逐闻义尊偃蹇海峤数益竒诗益工兴益豪躬耕食力有伐檀诗人意方自恨家居日少不得与义尊把臂谈论犹幸其年华方富继见有期不谓荏苒数年间义尊遽赍志以没也义尊性豪迈髙自位置视人世詹詹末学及一切浮薄炎凉之軰直奴之既穷约不得志有怀莫展重以门祚衰薄骨肉沦亡于是悲伤愤懑放浪岩阿尝登梁山入石室陟金刚最髙峯穷四柱佛子山顶遍晋亭狮子王瓶莲花诸峯振衣千仞踞虎登虬俯瞰提封城郭人民之盛桑麻鸟兽之蕃大海汪洋番舶梯航之来往慨然歌啸山谷齐鸣忽而愁怀顿涌磈礧塡膺则又仰首问天涕泗横溢几欲排云阙呌帝阍一诉其胸中忧思郁结牢骚不平之气故其为诗如歌如哭慷慨激烈悲凄之韵虽古人无以过也呜呼以义尊之才之学无论得志茍使寛其歳月吟哦以老所就亦岂可量造物者必欲挤之死吾不知其云何也虽然是诗出义尊死不朽矣古所谓既没而言立其是之谓乎千百载下读是诗者如见义尊声音笑貌宛然几席之间谓义尊尚存可也以视富贵而无所建白死与草木同朽者其贤逺矣九原有知尚闻余言而自壮哉







　　鹿洲初集巻四
　　钦定四库全书
　　鹿洲初集巻五
　　广州府知府蓝鼎元撰
　　序
　　黄越甫诗序
　　陆云好笑阮籍好哭余读越甫诗亦笑亦哭越甫诗无所不工而尤长于古上追汉魏下薄初唐苐所着不以示人虽吾邑亦鲜有知者偶录一二挂壁间见者疑古乐府初不知为越甫之作也越甫美须髯慷慨謇特有古道与之处如对叔度鄙恡咸消使越甫不欲藏其名挟其具以游呉越走京师名公卿间复何有于今之诗人哉乃兀坐穷庐并其诗而亦隐焉古之君子独言而恐人闻独行而恐人见越甫之谓与此余之所以喜而不觉逌然笑也越甫尝执贽先君其尊人长民先生先君好友也忆余总角时随先君过先生家一时名士杂遝角帜词坛越甫从旁吟咏先君每击节焉未几先君弃世又数年而长民先生亦溘然长逝荒草茫茫白杨萧萧痛于何极此余所以读越甫诗不觉百感交集未及终篇而继以哭也犹幸越甫有先人风立身行己矫矫拔俗使余得师资友益笃两世昆弟之交不然而余悲又何极乎夫兰生幽谷无人自芳玉藏深山太璞自完越甫诗不闻于世斯其所以为越甫也触于喜而笑触于悲而哭随乎情之所至余亦不得而主焉丙戌夏四月同人将梓越甫诗以行越甫不听余因袖其集弁数言而归之
　　鹿臯诗序
　　鹿臯余总角好也长余半歳余九龄失怙鹿臯年十五丧其尊人孤苦蹭蹬同学相切磋嘐嘐昻昻相期许欲以文章事业名于世既受知邑大尹四明陈公学使者归安沈公喜其潜心声律有得于风人之遗故鹿臯独以诗名余频年奔走乞食虽有意摹古人文妄希著述不过力争于穷愁劳瘁舟车戎马之中与载籍相见之时少欲浸淫于诗未能也夫诗之道良难矣心麄气浮不可以为诗格弱调卑意杂味短词野字俗庸腐浅陋雕凿小巧皆不可以言诗也故欲老欲清欲雅欲深欲纯雄浑沈痛悲壮苍古优游平淡各造其极方为得之非十年读书养气其孰能与于斯小夫学究乌喙鴃舌悍然以骚坛牛耳为已任无怪乎言诗者多而如鹿臯者百无一二也昔人谓诗必穷而后工盖亦有为而云殊非通论穷者劳筋饿肤幽忧拂郁矻矻无所成就发之于诗镂心呕血悲凄激楚之韵或足以动天地泣鬼神而和风庆云清庙明堂之气有所不足则亦非邦家太平之瑞也文章与国运相关盛世元音晩季变征低昻正自有辨士君子不幸而穷当借为他山攻错进德修业之资而往往狂跳呌号堕造物之坎窞束防颠倒頽废百端何工之云鹿臯诗温厚和平在六朝盛唐间韩子所谓和其声以鸣国家之盛者舍鹿臯奚属哉自为沈陈二师所欣赏而观察李祁山及闽南后先诸当道无不脍炙求之诗名久籍人口余东征还棹更读鹿臯新吟与前所见又进而深卓乎可名于世余不胜慨然愧不如鹿臯逺甚也鹿臯喜临池善楷法书淳化帖释文十巻刻诸石以行价重荐福且其才可用愿并践昔日所期于事业者加之意无使世俗以区区诗文了儒生分量也因为序其集且相与共勗焉
　　李逊唐时文序
　　余女弟夫李逊唐与余少同学年相近癸未童子试并受知学使沈心斋先生余时从师校士上游周流八郡自是而后每以家食奔走风尘十年之间在他乡者八九遥想逊唐髙卧山斋安居乐业大肆其力于文章闚古人之堂奥其为霄壤未可言尽也辛卯夏奸人搆衅族中有力者挤之祸且不测逊唐遂窃负遵海逃窜岭南间关跋渉于荒烟瘴疠之区辛苦莫可名状犹时时拈题课业以娯其亲每遇松隂野渡旅馆僧寮意有所触輙于文焉发之父子相对啸歌陶然自乐若不复知有归计者越明年当事者悯其寃始得还乡寻以大中丞满公文章知已复己去之籍学使者张公称为八闽秀杰声震三山延建上游素不相识之士莫不来读其文争覩其人以为快乡闱落第策蹇将归又以中丞公命与余同事鼇峯因于暇日裒平昔所为文属余序之余惟时文一道本非可见诸施行有益于民生国计又非可与经史百家并垂不朽特为国家以此取士不得不镂心刻骨敲戛金石期足以辅翼经史黼黻皇猷然而浅夫掇取油滑学究勦袭饾饤纡青拖紫有如拾芥以此博科名即以此操衡量悠悠天下求其真能文与真能知文者百十人中曾不得一二焉今观逊唐之文髙华沈实其气沛然一往而不可御其举动雍容闲雅有佩玉鸣珂之度见理明立论正不为偏陂诡异靡曼庸俗之谈固应为髙下所共赏而亦至今颠倒险巇行年三十未脱泥涂人生遇合迟速之间真不可问矣然造物生才终必有用其挫不力则发不宏譬犹参天之木苦以斧斤而成梁栋之用长溪大河之水廻山触石冲磕淜湃辗转蜿蜒数千里而达于海大屈大伸自古然也向使逊唐弱冠登巍科懵然不知人世之甘苦君子且以为不幸即不然而安常处顺所见者小所就亦必有限孰与夫身经艰难动忍衡困歴名山大川之险易观王公大人之举止察消息盈虚之有数览祸福倚伏之无端有以开扩其心胷而磨链其情性哉小人设穽张机适足为君子进德修业之助天之所以造就逊唐非偶然也逊唐方卧薪尝胆深自奋励以期不负知己将必大有以表见于世而非区区时文之末者余又将与逊唐共勉于无疆焉
　　王滋畹歴试草序
　　人生知已自古为难故士之泥翻淖屈焦尾哀音者常恨不得起中郎于今日而稽之拜之呜呼其亦实有可感者也当世以制科取士士竞习为科举之文镂心呕血刻意时趋若宇宙间经天纬地之事业无有出于此者既己敲金戛玉学成一家而闻者见者熟视犹之无覩几欲发狂跳呌乃有人焉开鸿蒙具只眼相赏于骊黄牝牡之外拂拭顾盼不能自己则知巳之感没世犹将不忘此吾友王滋畹所以惓惓于歴试草而不忍置也滋畹与余少同学又早孤赤贫境相类滋畹能孝友于其家不以孤苦贬其志沈酣经史若饮食嗜欲之不可离忆余辛巳歳与滋畹乗桴西湖以经学相切劘中流髙歌视天下事无足措置者至溺水中犹抵掌笑语以为乐当时滋畹己能文众论未归也未几受知邑大尹四明陈公有国士之目三试连冠童子军而郡刺史赵公学使者杨公范公皆知之遂乃声震梁鹿众论大定戊子辛卯鏖战棘闱遭时按剑环念知己弗能忘情以壬辰读礼之暇裒其歴试所为文属余序之余惟滋畹之文闳中肆外有典有则固与夏鼎商彝同为三代之法物幸遭盛世博古者多宜知已若斯之众也顾学期有用充时文之大用不过弋获科名即使传之不朽亦等雕虫细玩何补于世道人心余愿良友之日跻日上无徒以是为絶顶之事业也滋畹自幼喜读先儒书于朱子小学近思录深有所得反覆玩味而不厌余早知滋畹之可与适道幸从兹身体而力行之道本在人伦日用之间未尝有出于知能行习之外随处检防察识扩充则可驯致于圣贤之域又讲求经世理物礼乐兵农刑名钱谷之设施使全体大用皆备于我达则见诸事为为生民立无疆之福命穷则守先待后为百世留不朽之经纶所谓宇宙之文章莫大于是乎遇不遇皆我事业并不必借乎人之知己是即滋畹壁立万仞无负知已之一日也区区帖括颠倒英雄歳月蹉跎望道未见言念及此可为怆然不知滋畹与余有同心否古来知己难得知巳亦自难酬必思有出类超羣大慰知己之望者而后不负知巳非徒感之而遂己也滋畹勉乎哉
　　鸣庐试草序
　　余东征返斾就试三山宁化隂子耳及裒其歴试所为文偕尊公琫素造余曰小子不忘知巳之感且欲因自考证所学先后浅深愿先生弁数言教之余曰然耳及令器是所乐为言也我来自东心神未定簿书羽檄戎马戈矛依稀在目归航复遇飓风几覆溺者数四涛翻浪击崩崖裂石之声梦寐盈耳又以千里奔驰来兹就试百凡仓皇应接不暇且迟至还家可乎皆曰诺愿勿忘比余还家又下第未果寻以选拔入都就试京闱居者行者均靡所頼至于仲冬月杪乃造三山又闻建溪水涸舟不可行闱期日迫难堪濡滞正在惶急不聊中忽忆耳及所属文迟之久未践约呼童张灯中夜起坐己而笑曰噫余何言古有治眼疾者自目病不能医谓求者曰眼药在架子上梓人擅国之工其床阙足而不能理以余久踬塲屋而欲昻首伸睂论列应试之文章己有从旁而窃笑者况其荒疎冗杂奔走困顿于征途劳攘之中即言亦曷有当乎昔者应试之文有一定之造诣有一定之声价按神切脉戛玉敲金有识有度有声有色有规矩绳墨揣摩元魁若操劵而不可移易今也不然为之者既茫茫而不知所主取之者亦摇摇而靡有定见一日之长一时之合难如登天易如拾芥则纯乎命之为之与人事毫无干渉也耳及而求为应试之文如是焉足矣他日主司击节登上第操海内文衡亦绰绰有余余自病不能医将求他工而理床足无能为耳及进也耳及而求为名世之文则意者本之六经以固根柢叅之左国史汉唐宋大家以壮魄力研穷程朱诸儒谆谆论辩之防以清障蔀厚其气味伟其声光洗伐皮毛锤链精髓浮词弱调槩乎无所用之余虽不敏犹将援桴鼓以作其气但恐不入时眼未必有补科名此中髙下权衡惟耳及自择焉如余之碌碌无成固可羞若飞虫弋获徒抱园一册谓天下之文章莫大乎是则亦甚可惜也士不学为圣贤祗欲以文章自表见己非余之所望况斤斤科举之文章以主司意见为贤否余亦乌知是戋戋而以此期耳及匡耳及之所不逮哉质之吾友琫素其以余言为然否
　　乡防墨绳序
　　或曰文章之有制义非古也制义取士不足以得人才也余曰何居子姑言之曰制义始于宋衍于明汉唐以前无有也支离训诂斤斤抱绳尺不越儒先糟粕之常既不足与诸子百家争衡不朽而又束之以功令合有司之意为中式而所谓主司者又未尝有一定之绳墨示人以必由稍论则病其髙稍思索则病其深推陈出新则曰生曰澁立意稍别则曰竒曰怪矜链则以为造作刻划则以为伤气引用故实则以为饾饤虽有马班韩柳之才亦听浮沈于万一不可知之数不幸而遭逢不偶即伊周管葛亦当终老蓬蒿制义不足以得人才如此无乃可废乎余曰恶是何言与夫文以载道也道莫备于孔孟而发明于程朱制义阐孔孟之蕴衍程朱之传者也诗词歌赋不可谓文秦汉唐宋之文名为古不能古于六经语孟今之为古文者摹秦汉唐宋尔为制义者疏六经语孟精微糟粕则视乎为者之能不能岂制义之过哉虽有絶世聪明而不学为制义自诩作古文诗赋其中必有扞格难合似是而非之病其心思不细其经术亦必不醇国家以制义取士既可明圣贤之道又可纯豪杰之心岂诸子百家所可同日语哉塲屋廊庙之章必有中正和平昌明驯雅之气象匪髙匪深匪新匪竒链不造作刻不伤气镕经铸史不见饾饤自然而然乃为中式岂无一定之绳墨哉即主司意见闲有异同卞玉隋珠或遭按剑枯木轮囷或器万乗君子惟道其常修其在我昌黎所谓业患不能精无患有司之不明者也言未毕而清溪李仪卿以所选乡防墨绳属为序余曰噫善哉此即一定之绳墨也
　　本朝巨公名儒皆从此出谓制义不足以得人才又不可也前车之轨辙后车之率由从绳则正天下所以无弃木也仪卿家学渊源潜心经史诣极纯防惜久困乡闱两中副车未得遂所志昆弟子侄皆隽有司独留此文坛硕果无一毫怨尤之意益修其举子业今以此自绳即以此绳其后生小子且不忍秘于家欲与斯世共绳之可不谓知道者乎学者就兹绳也无怨有司有司执是防也可告无罪于学者余故喜而为之序
　　思补集序
　　思补集者平逺尹黄君运沧公余随笔也取退思补过之义故所言多省身克己阅歴人情世故物理酌剂之宜德性学问于此见一班焉余读之冁然喜也曰于戏君可谓知道矣世人沾沾举子业以为极宇宙间之能事髙者习雕虫摹佶屈自命诗文作家大雅君子亦乐之不知文所以载道也必有益于天下国家身心性命乃为可贵讵徒以辞华而己应世之文非文也即名世之文亦未为至文也事不关经济学术虽镂金错采终属浮谈言无补世道人心纵鸿篇钜章究归安用躬行体验随事省察内淑其身心外宜其民物斯有道君子之所为不期文而文至焉程朱语録原不与韩柳八家争工拙岂雄竒奥博铿锵金石曾平淡之不如哉芝草醴泉孰若布帛菽粟有功于人世也君金陵名下士于举子业极精防经经纬史气静神恬书法诗文吏治皆留心讲求固髙自位置不甘与世汨没者余方恨获交之晩且惜其邑太褊小不足以展厥才猷而君皇然若靡及刻刻有寡过未能之思读思补一集可以知其躬修之大槩亦千秋仕学龟鉴也裨补世道非同茍作故弗辞而为之序
　　粤游草序
　　辛亥夏五过平远谒运沧黄使君官署小坐环翠轩绿树红花缭绕可爱有山泉从小沟西来循清池而东半畆方塘源头活水紫阳师诗中景也故人相见情景倍增防使君令弟介青偕草衣居士自白下泛舟芜湖泝豫章逾筠门岭而至所过佳山胜水歌啸唱和有诗盈囊读之甚快盖余曩在京师素耳熟草衣诗名今歳春初与使君晤对韩江旅馆习闻介青学行二君皆余所渴想而愿一见者片时驻足飚尔并集又得读其所为诗髙山流水锵鸣金石仰视壁间古琴髙挂而余情不知何适矣介青慨然援琴而鼔之为余操搔首问青天一曲音节凄清气概豪迈草衣诗云数声辽海天边鹤一叚庐山雨后泉其斯之谓与遥忆太白善手明徽涧松万寻愁猿危呌失志之客泪淋沾襟平生学圣贤不洒穷愁泪然见介青写声发情于妙指亦觉悲凉雄壮之触我怀也既又为余鼓关雎清平和乐优柔静正美哉雍雍乎其诸家齐国治风化盛美太和洋溢宇宙间如追随左周右召盈耳二南此心为之陶陶焉遂遂焉不自知足之蹈手之舞也琴心赋手二君兼之闻琴而知其诗况读二君诗不啻拂白石而聆挥弦则粤游一草乌可以不传哉运沧使君既合其道上赓歌诸什为之序以问梓人且属余更弁数语夫二君之诗之工加海外江山之性灵品格使君己言之详余惟再三雒诵即以其琴序其诗其凄清之韵豪迈之气如操前曲和雅之音静正之调如操后曲传之于世若巴之鱼牙之马移情爽心不知几何人矣二君皆豪于饮当为我连浮百巨觥不知运沧使君有酒如泉否也
　　呉豳川时文序
　　镇平使君呉豳川吾闽豪士也少工声韵喜咏吟位置在微之香山以上则豪于诗学晋唐书法腕力劲强使笔如千钧之弩则豪于书辩论天下事诩诩洋洋须睂俱动杂以滑稽谐笑虽苏张亦为卷其舌则豪于谈兴防所至倾瓶罍酌大斗虓然一噱若灌漏巵竟日夜不醉醉益酣目空今古儿抚一世驰名士乡人谓之酒狂则豪于饮公车倦游度岭作吏歴五六岩邑皆以亷能着声粤人有六县苍生一父母四年潮属三神君之謡则豪于治予以辛亥夏五过镇平读豳川制义又喜其豪于文嗟乎予至今日然后知豳川能文哉曩在家乡耳熟豳川名尚疑名下多虚士即见其试草乡墨不胫而走亦以为一日之长既屡闻建邵诸友推重豳川学行始渴思欲得一见又恐梓桑阿好未必尽如所云至入粤中与豳川共事乃快然信名下无虚而豳川之豪大为吾闽生色不可及也豳川之时文岂如世俗所谓文者云尔哉世俗所谓文皮毛焉己耳不知人身之有骨血也形体焉己耳不知人身之有精神力量也锥之不痛刺之不痒随意增删不见短长徒以徼幸一日博懵然主司之知遇一经弋获遂以为玉律金科此可令君子见之乎豳川之文剥落浮翳直捣中坚见理明立论正法脉真矩矱严有明季之锋棱而加之圆润有国初之气味而出之秀妍宜其为髙下共赏也顾不必问世人之赏与不赏而后见豳川之豪即豳川亦何知世人之病己赏己而终无改于其豪于戏豳川真可谓豪士矣时文小道亦建旗鼓固知豳川嘐嘐揭揭无一事肯以让人也豳川虽豪气未除此诣已几于纯粹则时文一稿恶可以不传哉余因鎭邑人士之请将梓其文以行世聊弁数言豳川其为余痛饮一石挥长歌百韵相酬勿以余轻薄使君辄肆乃滑稽嗤余也
　　女学自序
　　天下之治在风俗风俗之正在齐家齐家之道当自妇人始昔周盛时淑女流徽化行江汉降及郑卫帷簿不脩祸延家国闺门风化之原自开辟以迄于今不可易也妇人善恶不同性习各异化而齐之宜莫如学古者男女皆有学周礼九嫔掌妇学之法以教九御妇德妇言妇容妇功各帅其属而以时御叙于王所今其书不传其详不可得闻矣秦汉以来惟班氏女诫最为亲切而章句无多学者少之刘向列女传择焉而不精郑氏女孝经语焉而不详若华论语便初学矣其词俚无风雅之致女训女史闺范女范之类补苴杂出难以枚述大约简不能该繁不能尽鄙陋浅率难登经史之堂欲择其一以为女学专书管窥蠡测未见其可夫女子之学与丈夫不同丈夫一生皆为学之日故能出入经史淹贯百家女子入学不过十年则将任人家事百务交责非得专经未易殚究学不博则罔有获泛滥失归取裁为难女学一书乌可少哉百家众技各有专师化原之地当若何训廸防范乃既不幸不经圣人之述作以附四子六艺之末又不幸不得程朱诸儒讲明采辑滙诸家之长而进退之与近思小学流布人间徒使深闺令淑若瞽之无相伥伥乎其何之此亦古今一大缺憾也鼎元少孤父书未读穷愁困顿蠖屈蓬蒿之间每于人心风俗三致意焉窃不自揆采辑经史诸子百家及列女传女诫诸书依周礼妇学之法开章总括其要后以妇德妇言妇容妇功分为四篇又于四篇中分章别类使读者一见了然随事矜式妇以德为主故述妇德独详先之以事夫事舅姑继以和叔妹睦娣姒在家则有事父母事兄嫂为嫡则有去妬处约则有安贫富贵则有恭俭可常可变则有若敬身若重义若守节若复仇为人母则有教子为人继母则有慈爱前子为人上则有待下巫祝尼媪之宜絶则有若修正辟邪而以其余者为通论此则妇德一篇之大槩也妇言不贵多要于当则有若勗夫若训子若几谏若守礼若贤智若免祸妇容贵端荘静一婉娩因时则有若事亲之容敬夫之容起居妊子居丧避乱之容妇功先蚕绩次中馈为奉养为祭祀各执其劳而终之以学问各以其余者为通论此则妇言妇容妇功三篇之大槩也识学粗疎见闻寡陋姑就其昭彰耳目者编次以便初学其近代百十年间贞节义烈笔不胜书皆未暇载入惧繁也他若诗媛才女咏物写情虽极工巧无关名教概置不录至孟徳耀之偃蹇数夫阮新妇之捉停郎苏若兰之阳台懐忿皆讳其瑕而取其瑜防微杜渐亦具有苦心焉或义例未符考据未确僭越之罪知无所逃然于闺门之道庶几略偹或可以少补风化是亦世道人心所不可阙者也程子曰天下之家正则天下治矣愿天下人各正其家以黙赞九重肃雝之化风俗醇美家室和平鼎元将歌关雎麟趾之诗拜手稽首而扬其盛云
　　平台纪略自序
　　蓝子自东宁归见有市靖台实録者喜之甚读不终篇而愀然起喟然叹也曰嗟乎此有志著述惜未经身歴目覩徒得之道路之传闻者其地其人其时其事多谬误舛错将天下后世以为实然而史氏据以征信为害可胜言哉稗官野史虽小道必有可观求其实焉耳今以闽人言闽事以今日之人言今日事而舛错谬误且至于此然则史氏之是非其迷乱于稗官野史之纪载者不乏矣台湾雄据海外直关内地东南半壁沿海六七省门户相通其乱其平非于国家无轻重者致乱之由定乱之略殉难丧节运筹折冲皆将权衡其衮钺以为千秋之龟鉴言焉而不求其实习焉而不知其讹鄙人所为惧也谫劣不才学荒识陋东征逾载躬歴行闲风涛戎马磔鼠哀鸿执馘献俘招降殄孽至于罙搜穷山绥靖畨黎无不目击手挥又或中夜闻警磨盾草檄千里驱驰睇瞻要害废寝食冐风露葢亦几经劳瘁矣无一命之膺当赞画之寄事定归来满船明月惟有全台形胜治乱事迹了了胷中所见所闻视他人较为切实则平台纪略之作恶可已也据事直书功无遗漏罪无掩讳自谓可见天日质鬼神而或者以列宪称名为讥是犹未知载笔之道者载笔所以传信非一人一时之文天下后世共之而姓名尚不敢笔之书则过失在所必讳縦功绩可纪亦等之谄语谀词夫岂其可传耶鄙人愚昧文不足传平台大役事在必传直道平心无为市井讹谈所昏惑亦庶乎其可矣若夫鍳前车绸未雨施经纶措康乂有治安之责者谅早留心不待阅兹编而后得之也
　　鹿洲试草自序
　　余少薄帖括以为文辞末也帖括抑又末矣虽勉效操觚心弗善也顾以
　　国家取士舎此末由即有君相特达之知竒才异能之荐举乡俗犹将以偏途病之而徴辟荐举旷世罕逢虽有经济才能无以见诸事业于是俛首治帖括焉始则喜成庆厯间之文既而以为俭也恣肆于啓祯两朝及国初诸公宏博深厚之作虽畵虎类狗栩栩然帚千金尔四明廷尉陈公方宰吾邑归安阁部沈公督学闽南皆不以余为谬期许甚奢余亦髙自位置惟虑将来经济事业不知如何科名可唾掌得也博覧揣摩妄意塲屋庙堂之章必有清明广大气象欲言则言欲止则止无描头畵角岛瘦郊寒之态故命意欲髙措词欲确法脉欲真精神欲旺结搆欲圆气度欲雅锤链精纯韵味悠永斯可以言中式矣乃博覧当时中式人文或迥然风马苖莠并生余将安所适従乎一战不胜就正先达砭曰太髙则循途守辙为庸近之文弗售再战不胜砭曰太实则振笔直书为机神流利之文又弗售三战三北砭者亦倦随兴所之不求甚解或神疲喉格疎庸强凑慙恧累日不可告人几几乎售矣又以偶用经语一二字见摈遂不敢复用经史性理六战依然也韩退之所谓大慙则人谓大好小得意则小讥诃之余仅得其似大慙人乃谓小好小不慙则为大不好慙之又慙人终不以为好而余亦倦矣古人四十强仕余无闻焉少读父书既伤孤苦长为饥驱奔驰劳瘁一歳之中无两月之勤一月之中无两日之静强勉渉猎于穷愁呌号仓皇急迫之际生吞活剥而曰吾读书吾为文不亦可哀乎余之所谓好与不好固宜其罔有合也令余不以衣食乱心得束其身于明静几夫亦何学不可成而区区帖括乎哉余将入深山结草庐求数畆之地而耕之茹蔬饱粥读书著述数十年舍其末而务吾本焉天下后世皆我知己往古来今皆我事业何羡彼科名为耶然余闻太史公行天下歴览四海名山大川故其文疎宕有竒气今余生长天末虽尝从军海外出入风涛雷涌之中所见不过干戈戎马磔鼠哀鸿与夫劗髪凿齿刳耳文身之众曾未能一造京师瞻
　　天子宫阙壮丽与其名公钜卿贤人君子游文思僻陋恐山灵窃笑且当出一快游而后退而隐焉鹿洲试草余二十年来颠倒醉梦见小敌勇而大敌怯之文也海内巨公必有以教我矣











　　鹿洲初集巻五
　　钦定四库全书
　　鹿洲初集卷六
　　广州府知府蓝鼎元撰
　　序
　　送宫詹沈心斋先生还浙序
　　浙西沈心斋先生曩以宫僚来督闽学清公明慎为有闽学使第一还朝者四载矣闽人思之甚搆祠勒碑用志不朽犹云未足为报也歳己丑先生以归省之暇重游闽邦邦人士喜跃欲狂如赤子之依父母日于名胜地集良友铺几筵以娯先生先生顾而乐之分韵赋诗张侯较射登道山望沧海拜九贤书院上平远台出西寺泛舟西湖乗风荷亭之间凡榕城古迹名胜及时人园榭亭沼诸生无不奉以游游无不醉以归如是者匝月将行诸生把袂牵衣复为强留数日或奉将钱币或解刀剑琴书竹石玩好山蔬野品只鸡樽酒各以其意致慇懃先生虽固辞不得也而兴泉汀漳之士日望先生辱临以壮山川之色伸尺寸微诚者竟不可得喁喁怨慕亦各携筐餽赆寄遥情于千里之外且嘱后日来闽无独弃我南州为也是时鼎元家居去防城八百里倍道疾趋六日造谒至则刻期登舟矣仓皇再拜悲喜交集因念昔者先生督学闽南鼎元独防国士之知追随三载丙戌一别四易星霜曾不能有所树立以慰先生之望加以云山辽逺觌面无由于今始得一见而招招舟子鼓棹欲西生非草木何能为情于是随至武夷同行七百余里目覩先生所过富沙南剑诸州多士迎送懽阗慇懃欵洽不异所闻于三山者始知古人所谓廉吏不可为者之妄也人当涖官据要时雷厉风行何求不获迨事权己谢有腼面目不堪复对此邦之人即中材以上有恩泽于人者事后重来其慇懃欵洽不过数人而已孰能使九郡一州六十县之众人人踊跃如一心哉先生昔日在闽之苦鼎元身亲见之而先生毅然不回及事竣还朝萧瑟难堪爱先生者莫不以太自苦为憾观此日之行乐乎否耶人生富贵不啻浮云金穴宝庭于今安在先生虽自苦于一时而名且流千百世邦家之光岂独吾党之幸乎特恨鼎元不能同至浙西又将匆匆别去也黯然销魂澘焉出涕未知侍侧又在何日敬书数语以送先生之行
　　送陈少林游呉越序
　　吾友陈君少林将游呉越鬻田质衣拮据百余金以行同学诸子追而送之邑之郊饯焉少间有执爵而言曰拙哉先生示富耶寒士出门携数寸不律襆被一囊足矣必效富人载金而出能游者有几或曰方今世路氷清当道贵人不忍以财帛汚君子游者所至拥篲迎门鞠躬揖让及其归也两拜而别耳长汀黎媿曾先生每闻游客归来必问被囊在否在则酌酒相庆君无乃鉴于此故预为之备与陈君笑未有以应蓝子曰噫君之为此有所为也君昔在襁褓尊人寓居东粤与防稽林汉冲公友善君二歳丧母尊人以托于林未几尊人又没林抚君如己子教之读书成立及君伯氏元戎公拥旌节于粤始以君归而林公己卒君经纪其二丧既复负二骸同两尊人柩还葬于浦林公有孙在防稽君庚寅游越当事有餽君金者君倾囊与之今拮据此行将为更置桑田数畆非漫游之谓也或曰君家未有足食之政而遽为此举人情乎陈君愀然太息徐而应之曰噫吾之为此非得己也吾少受林之恩不啻父母向者尚思改葬二柩还诸防稽冀得稍稍有力将经理其家以厚为报今年逾半百功名二字淡若浮云筋力日以就衰后虽欲行难矣吾非不恤吾家顾念饥寒吾素即不为此亦无解于饥寒蓝子曰嗟乎古道之不存久矣负恩寡情皆由富贵未有责及贫贱者夫惟吾党能人之所难斯世道人心頼柱础耳君才具优长文词古雅不屑意于非道之富贵而情义之间若此亦足观矣予与君同受业于廷尉陈公阁部沈公之门君此行将由防稽而鄞水存问吾师廷尉之家又将过浙西溯苕霅哭吾师沈公灵次为漳郡及门致诸祭轴诔章是则予小子所伤心内慙临风陨涕者也稽首丐君于二师之前为予小子多一拜焉秋风瞬息鼓棹遄归或兼程入都就试京闱一展平生经济报二师平昔之望吾知林公九原其喜更有大焉者矣因书数语以送其行时庚子莫春三日也
　　送林仲谦之阳曲序
　　仲谦如晋应沈阳曲聘也辞家七千里剑佩长征将由粤而豫章歴江汉经郑卫以至太原同学诸公出邑郊三里送之得仙桥赋诗酌酒为别仲谦意气豪上无黯然销魂色斯游也可谓壮矣秋髙桂馥夺帜燕台春日杏花骧首王路在此行也夫士君子一举一动必思有益于人目之所触足之所履皆有痛痒关心之处吾闻阳曲古晋阳地茧丝保障事在人为沈君贤且能必有以择乎此仲谦经济才长得与朝夕谈论揣摩民间疾苦晋之穷檐其靡不周乎在上体恤一分则民受一分之赐不特物力为然民隐尤甚愿仲谦与贤主人共存此心以为阳曲之幸此行为不虚矣是为序
　　送谢古梅太史还闽序
　　太史谢古梅谒告将南归同学荣其行也为诗若文以送之于是鹿洲蓝鼎元慨然叹曰噫美矣良友之行余亦安忍默也顾以浮华之辞则不能扬颂之辞则不必离愁别绪亦近妇孺气非所当言思惟朋友之义有善相劝勿谓余为迂余亦达其情太史曰善试言之鼎元曰太史于诗为伯于文为匠于字兼晋唐宋元诸家之长志髙而行笃学博而才宏今之三代士也余恶乎言诸年少而压羣英排金门典一代鸿章钜制海内方以燕许相推重忽兴将母之思足亦解趣移疾有辞今将扶笻杖趋桑梓开竹庐于道山之麓板舆莱袖以林泉诗酒为养志人生胜事无有过于此者余恶乎言诸虽然太史好学者也行矣为乡先生请与言吾乡之学吾乡前哲自龟山得伊洛之正传歴豫章延平以及朱子斯道灿然如日月经天渊源可得而溯也建阳游定夫与龟山同出程门武夷胡康侯则程门之私淑也传二子为致堂为五峯而从子籍溪与刘氏屏山白水皆尝为朱子之师可谓盛矣朱子传之蔡西山九峯黄勉斋陈北溪李果斋诸先生而浦城真西山又朱门之私淑也有宋闽儒甲于天下爰及元明以来亦有熊勿轩蔡虚斋陈剩夫稍稍絶续吾侪生先儒之乡可令乡人不知先儒之学乎忆侍中丞仪封公倡开鼇峯讲席尔时同学诸君子彬彬一堂曾几何日遂成畴昔余不肖固不足道其他皆以事业功名显于此事寂寂鲜闻惟蔡梁村先生一继臯比不惮大声疾呼以成就后学为已任今仕宦于朝又无暇此太史之居则勉斋故里近鼇峯若彼其甚也余不能无厚望焉诗文词赋真草篆之学偶尔适情游艺焉则己必孳孳矻矻日夜以求极其工则程子所谓玩物丧志者矣太史于此数者既并臻絶顶直造古人之奥域愿自今勿复以此为意专一心志于圣贤之学诱廸吾乡英伟之士使皆笃学力行人人有不自暴弃之思又相与讲求经世理物兵农礼乐之经济使皆有体有用达可为国家之名臣穷勿坠闽学之宗风则太史之功大矣俗士狃于见闻以科名利禄相矜髙与之言圣人之道则骇为狂且愚不知道非髙逺即在人伦日用之间臣忠子孝兄友弟恭夫妇居室朋侪洽比一举一动皆有当然不易之则夫谁能出吾道之范围乎饥而食渴而饮人人皆然也而食所当食饮所当饮即道也异学以窈防昏默虚空影响言道似人生纲常伦纪之外别有慿虚髣髴之一物是以终日言道而无可捉摸言悟道而归于惝恍善乎朱子之言曰道者日用事物当行之理皆性之德而具于心无物不有无时不然所以不可须臾离也孟子曰人能充无欲害人之心而仁不可胜用人能充无穿窬之心而义不可胜用仁至义尽则己为圣贤矣此无欲害人无穿窬之心学者敢谓自己无之乎而不敢学为圣贤是立志欲害人欲穿窬也圣贤未尝难学人人皆可以勉而能而特不许浮伪者之矫托于其间若外谈仁义而势利若烈火之焚心貌似笃诚而胸怀若鬼蜮之变幻此等为吾道之害有甚于释老异端辞而辟之廓如夫非吾徒之责欤太史荣名既成苍生未迫乗兹寛闲之歳月知必有以阐明絶学大为功于吾道者道固在躬行不在词説而欲传之来学则不得不费词説太史安得独吝也礼于名当讳卑不可以名尊贱不可以名贵然二名不偏讳记亦有之余不敢避世俗之嫌请太史思当日父师命名之义【太史名道承】当不以余言为迂而必求名称其实乎吾友林洙云绩学精深践履纯笃天将使与于斯道也是故老其才于有用不忍以科名利禄早纷其力量而淆其志气盖所以待之者厚矣幸并以余言告之
　　送李司谏观察江西序
　　今天子重民生国计之任愼简名卿士为牧伯于是大司谏乐亭李公承命观察西江综理粮储诸务公畿辅名儒为吾师仪封先生丁酉京闱弁冕士先生以絶学属之戊戌防南宫簪笔侍従癸卯甲辰分校礼闱者二典江南乡试者一所得士皆卓卓有声
　　天子方开言路崇正直迁公谏垣乙巳擢都谏天下想望风采将颂公为名谏官甫越月而又有此行盖圣主爱公之深用公之速而西江独防嘉惠何其幸也夫观察表率守令佐制抚宣朝廷政化为一方上下枢轴所系甚重守令弗能其官观察得更张之制抚弗便于民观察得匡救之依阿诡随无所建白则负
　　当宁简任盛心若有意自表孤贞棱棱圭角亦非协恭和衷同舟共济之道膺斯任者良难矣况粮储民生命脉国家本计取于下者留不尽之脂膏藏诸官者絶侵渔之雀鼠管萧流亚乃足以与于斯
　　天子知公精明浑厚有经世理物之才不得不暂移股肱耳目为民间调燮元气公之行也正已率属以匹夫纳沟为己任有体有用不随不激展布歳月之间当必大有可观者余与公云泥迥隔而所学同师亦有荣辱相关之谊不自觉举手加额为吾道幸也抑吾闻西江多君子鹿洞遗风于今犹昨公得无有仪封师之志乎振兴絶学长育人材所以报
　　圣天子知遇为百年民生国计造无疆之休岂区区目前云尔哉于其行书以送之
　　送劳尊三令昭文序
　　吾友汉阳劳尊三以诗若文雄江汉壮歳防南宫或尼之因困滞未得行所志乙巳秋中
　　天子以江南财赋重地新析苏松闲十三邑政繁局创非才长行卓不足以胜厥任于是宰相荐其能而尊三得昭文以去昭文距姑苏未百里分常熟故邑之半似无难治然歳征租赋较贵州一省尚加其倍有竒草昧初开百务创始一日精神当周数世以后为之亦良难矣且邑令者民之父母也父母于子养之教之燠寒疾苦事事关心岂徒催科云尔哉然江南所重首在催科昼夜敲扑号呼达旦歳未能完十之六七虽有卓鲁不暇暖席此其间岂尽民顽亦为之未得其道也余闻江南之弊惟在册籍不清户无真名畆无真额其民亦无真欠或田己鬻十数手而额粮尚畱本户为我价勒赎之基收粮经手侵渔之地或细民畏官吏苛扰以粮畆附豪强户内者有之又有包揽代兑之弊吏胥役欺隐之奸输粮者一人干没者数手此之为害不可纪极而刑杖轻重民役不同以役笞役百千不痒官有敲扑之名役有为民受责之功民又有出钱为役养板之困于国计毫无禆益也以君聪察必能灼知利病湔洗旧习与之更新昭之民其有厚幸乎愚谓他务未遑必先为良法以清其册籍使人有真名名下之粮有真额然后可按籍而稽完者真完欠者真欠为良法以催其输纳去包收代兑欺隐之弊寻常比较敲扑一概勿施施则必使之畏使之服使役与民俱不敢犯而后刑不滥而法必行而又以时巡行阡陌与老农课晴论雨问苦乐劝耕桑作兴学校萃文章经济之才为书院以教育之沙汰僧尼使消怨旷旌赏孝弟义烈存防孤寡搏击豪强使民惇厚案无停牍讼无久累讼师蠧盗尽法锄除而又教民齐家使风化起于闺门一变其入寺烧香出郊嬉游之故习余今赠君以女学一书君其为我播而行诸否训方型俗良有司之事也为民父母子女皆当教诲君无以余言为迂也君才具有余牛刀割鸡无足措置多谋而兼以能断愼重而济以刚果他日宰天下亦若是焉己矣君必大有以报
　　天子宰相之知非鄙人所能测识顾余犹不揣妄昧以区区刍荛进者朋友责善之道不以临岐别绪浮词赞颂为长谅泰山河海不以土壤细流而厌之
　　请修补普宁形胜序
　　从来气运之盛起于人心文物之兴由乎众志故湮郁将开必有人焉起而振之譬如燎原之火有钻其燧而为星星之然者然后焚山烈泽光辉照乎四国是知事无大小为之则成欲之即至人心之专一即为造化之感通未有能限之者也古称人杰地灵谓地灵可挺人杰之生亦人杰能补地灵之阙二者相因讵可以人事不修而徒咎山川于造物哉普邑山川秀美土田沃衍虽弹丸蕞尔可云乐郊而文物未兴大雅弗作无论仔肩道统经天纬地之儒吾不得而见即文章科名寻常泮璧之士亦寥寥晨星不及他邑一村落焉建邦啓土数百年无有留心及此一从而振兴之者良可叹也论者惑于青乌家之説谓巽地文峯弗起溪水来短去长河隍焦干地理浅薄永无文物之望余曰噫此可以人力补之耳因相度形势邑东郊昆安寨居巽方小山隐伏竒石虎踞古为文昌祠故址今祠移邑中可建文明阁于上昂凌霄汉以当文峯中祀濓洛关闽五先生旁设学舍百十楹为普邑人士读书讲学之所榜曰文明书院人事与天工并至则文物之根源也水口石潭山亦为巽地建急水塔山巅作中流底柱使河行停蓄不患去长又有文峯挿天之势命其名曰文峯塔以明余之所建特取耸秀壮观与迷惑于浮屠邪説者不同也学宫之前旧有泮水宜清深今沙淤为陆当疏濬之凡城中大小沟渠城外环绕濠水一槩开通使舟楫可行如人身脏腑通达脉络分明血气周流无所滞碍则四体自然坚强百役自然从令盖有诸中者不待外求环城皆水又不患其来之短也余涖兹日浅越爼潮阳屈指一歳之中治普才两月耳雈苻既清雀角亦驯此一变至道之乡余固乐其民风之质也潮之文物视兹百倍余治潮之苦亦视兹百倍而功利夸诈不可救药竭昼夜锄荆剪棘明先王之道以道之尚未能一变至鲁余于是亦遂忘其为普之余凡普事弗遑经画非独于潮厚而于普薄也幸年歳丰登万井盈宁余得偷潮冗之闲为吾普培礼教信义之俗欲与普士兴正学必先为普人壮志气峯髙水深地理浅薄之患吾知免夫余于潮有棉阳书院于普岂可无文明书院祀濓洛关闽诸儒读濓洛关闽之书人人有为圣为贤之志他日英才济济诗书礼乐直绍鲁邹而文章科名之号为文物又其所操劵而藐焉小者也但土木之兴工程浩大濬河筑塔建髙阁而开书院自笑清俸无几未免有蚉力负山之虞蘧伯玉耻独为君子余敢不与斯邑搢绅先生好义乐施诸人士共之语云众擎者易举集狐成裘积篑成山谅诸君必有同志不待余之赘也姑弁数言以当鼛鼓
　　重建苕南书院醵金小序
　　漳之有苕南书院为吾师心斋沈公生祠师来视学既明且清为有闽学使第一文章意气入于人者深矣书院旧在西河登仙宫侧颇简陋十余年来吾党惄焉乙未冬十月更卜地龙门山竒特爽朗怪石嶙峋可爱甘棠蔽芾其间有合周人思召公之义佥曰吉问其主则呉及蔡若黄若潘若刘五姓六七家之所宝而弗售者也闻欲建沈公祠六七家者皆欣然愿各亷其直遂购之鸠工庀材版筑丁丁中堂轮奂成且有日而堂之前后旧屋宜清新楹宜构俱有待经营焉门径防然又广大可容驷宜建筑西南学舍七八间宜葺治山之上议建清风亭古树森隂鸣声聒耳緑野清溪缭绕城下为郡中第一名胜宜捄度规模己定需费浩繁集腋而裘是谁之责与呉蔡诸君闻风者髙义且尔况在吾党其又何説之辞敢请同志共襄盛举勿以贫富较量各尽心力拮据使苕南胜迹与紫阳鹿洞并垂不朽龙门之山声价十倍矣
　　方舆小序
　　有邦国必有图籍自古为然盖方域之广苍黔之众敷治者不能躬自遍歴也因为图若书以统贯而条理之不出户庭周知天下之故大政逺猷皆从此出是以周礼大司徒掌以职方而圣人见负版者式之重矣后世所谓图山水畵卷耳望之蔚然可观按其东西南北且有十九不合者即位置不甚剌谬而图固不能言也代之言者率又浮光掠影语焉不详求其谈之歴歴如聚米画沙可按而行未之见也潮郡岭表名藩属县十有一煌煌井疆较虞周大国不知几倍大山大海幅员雄壮播之舆图上登天府讵徒为美观哉将于此求治道焉疆啓自汉歳阅二千兵燹既多沧桑屡易经之营之有居重驭轻之要有控制调剂补偏捄敝之宜必待脂车秣马防履山川而后议巩磐石将不胜其劳矣兹编方舆具有苦心披阅之下十一邑提封形胜阨塞险易苞桑户牖了然心目之间其所谓指诸掌者乎一方清晏百代治安按籍而定焉可也志方舆
　　城池小序
　　有城有池国体也凿斯筑斯王政也若曰徒以固圉则时际隆平夜扉不闭安事此乎然设险以守大易垂象原为太平无事者言之春秋以莒为戒恶弛备也潮郡故皆石城濠流环绕金汤壮矣都村棊布拥衞如云既泱泱乎表海亦惟勤修时政使地利与人和并兴庶于国体有合焉志城池
　　兵事小序
　　潮郡山深海阔宵小易于出没依古以来兵事多矣旧志谓山魈易扑海冦难靖盖有鉴于当时郑氏父子祖孙窃踞台湾蹂躏边疆故为是惩羮吹虀之言耳山薮腹心重地脱有莽伏讵可以为易而忽之善用兵者先治内而后治外使吾民安业乐生尊君亲上峒崖樵牧含鼓嬉游虽有海上游魂宁敢窥吾圉哉况今万里波澄岛夷効顺宄孽絶踪向之飜涛破浪为我民忧转而百货流通为我民利斯亦千百年来仅觏之隆平也民生不见兵革守土将怠而骄前车之覆后车之鉴因缕述寇变挞伐诸事使凡百君子触目儆心咸知制治保邦当有忧盛危明之意焉戒衣袽筹未雨非曰迂远而不切于事情也志兵事
　　人物小序
　　潮郡山髙海阔幽竒雄壮磅礴郁积之气钟为伟人为杰士固其宜也昌黎过化天水奋兴而后【赵德海阳人韩愈刺潮州牒摄海阳尉为衙推官勾当州学时称天水先生】文章行谊星炳云灿蒸蒸然盛矣圣朝教养百年君父求贤若渴诱掖奨劝造就多方虽木石犹将鼔舞况具有血气心知之性而诵法圣贤者乎官无论大小立忠者贵人无论穷达砥行者传读斯编者顽亷懦立思欲为邦国增光驾古人而上之乡士大夫之责也树之风声激厉培植使成人有德小子有造地方司牧之事也匪夸既盛用励将来志人物
　　孝义小序
　　孝庸德也义者宜也人无此二者吾以毛角目之矣尚俨然命为人物哉人物有志孝义该焉何事多为差等乎曰然何以处夫山农闾巷目不辨之无未得跻人物之数者孝为百行之原推其极可以格天地洽神明驯致乎笃恭而天下平之盛故圣人以是为德之本也敎之所由生也虽以尧舜之道不过孝弟而已若非其义也一介不以取诸人千驷万钟视同嘑蹴至于急病让夷敦解推之谊事关家国顶踵可捐讵得以韦布少之孝义之于人大矣哉潮虽僻处岭峤而鸡豚旨甘刲股庐墓人有同情或赀财可共或忍饥不食非义之食或出入万死一生救全城旦夕之命固亦卓卓荦荦不应与草木同朽者潮之孝义大概可观矣沐浴圣化日渐日深将见孝里义门遍乡村而皆是太和洋溢于变时雍安能量其所届乎志孝义
　　流寓小序
　　名贤所至山川生色瞻丰采者如快覩景星鳯凰虽世逺年湮犹将侈为胜事焉潮处岭外蛮烟瘴雨之区自古以为罪臣投荒之地气运日昌化草昧而开文物海滨邹鲁锦绣江山骎骎乎与上国争瑰丽由是伟人君子无不来游来歌以扩其胸中幽竒旷朗郁积雄浩之气而寓公轮棹踵相接矣其以谴谪至者若常衮李德赵鼎等十数公既以废置诸贤附于名宦之后居官无惭于君国虽窜谪犹陞迁也今兹所纪皆属逺游亦有贞臣烈士﨑岖于风涛崖谷之间提兵集旅究同传舍则皆得以寓贤列之呜呼乾坤正气蔚为正人在一乡一国则为乡国之光足迹徧天下天下人皆欲私而有之若蔡京秦桧子孙且不以为祖况他邦逆旅车辙尘雝之汚人乎读是编者流芳百世之心勃然兴矣志流寓
　　风俗小序
　　千古治化全在风俗故观于乡而知王道时雍风动则为唐虞浇薄嚣凌则为季世唐虞叔季岂以古今论哉风俗异也潮自昌黎谪守是邦士笃文行民称易使海滨邹鲁可谓隆矣千有余载时异世殊流风日下习俗因之忽蛮忽跖亦儒亦释强悍慆淫功利夸诈兼而有之卒齐于搢绅逐末多于务本邹鲁之风遐哉替焉幸赖我
　　皇谆谆教化
　　圣谕广训月吉宣传陬澨穷乡闻遒铎而蒸蒸兴起一变至鲁一变至道于以几于时雍风动何难乎夫奢示俭俭示礼风行草偃端属何人承流宣化之君子精神命脉不可一日不在于斯也志风俗
　　物产小序
　　周官职方氏掌天下之地九谷六畜有别管仲相齐以五施别五土盖尽地利穷物宜以导民树艺而安居后此经天下者皆勤勤于物产为万姓阜财求而利器用焉五方风气不同所产亦异潮处南服霜雪罕到四时皆眷草木敷荣禾种山巅者有之蔬果之类出非其时海错繁多虽更仆未可悉数也若夫瑰宝竒珍来自南交外域于潮何有焉书曰不贵异物贱用物民乃足又曰惟土物爱厥心臧因所利而利之重物力以淳民风则乐业安生飞潜动植之间皆有王道志物产
　　古迹小序
　　探竒问胜怀古情深非陈迹之可传亦地以人重也潮处天涯未覩三代之车辙既不得与鲁卫齐秦并夸圣贤芳躅然而一隅之地亦有名区昌黎之乡校虽湮紫阳之遗踪尚在闻其风者犹将顽亷懦立矧身履其境而低回凭眺乎忠臣孝子名流硕彦撮土片石皆足动后人观感之思其迹存即其人存也不然琼枝玉树金谷瑶台亦等诸荒烟蔓草己耳君子观古人遗迹当思为其可传者夫志古迹
　　杂记小序
　　志以杂名纪轶事尔譬诸厯此其闰也方诸易此其杂卦也搜罗今古凡书不尽言言不尽传耳目所未经意想所不到者皆杂也茍可以扩心胸资谈无论洪纎旷胥为错综以出之要不使离经畔道以新竒而或失其正焉倘一言一行有裨彝教则以天球大训目之矣齐谐可志常存子不语怪之心经正民兴斯无邪慝可曰寓言无关于世道乎志杂记
　　艺文小序
　　道之显者谓之文子瞻言为文必与道俱朱子非之谓其视文与道二也后世以学文学道为两途如氷炭之不相入雕琢辞华镂金错采靡然于伦理经术之外而命之曰文自以为登韩桞之堂排欧苏之闼矣或摭古字使人难识掇拾梵音矜心髙妙由君子观之曾涕唾之不若耳潮中文学有昌黎为开风气自是名贤接踵极岭外文章之盛挽近学者多规橅六朝排砌瑰丽振秀扬华人人家有千里焉若夫经世理物发挥至道有益于天下国家身心性命之文与夫起衰式靡古雅髙清之韵海潮雄浩之观则所望于此邦作者匪细也腐生灾石颂德称功市侩操觚丐羮谢炙及无关潮地风土民物者虽佳不录其在旧志所存则亦未遑淘汰谅有心目当能辩之志艺文


　　鹿洲初集巻六
　　钦定四库全书
　　鹿洲初集卷七
　　广州府知府蓝鼎元撰
　　传
　　寒支先生传
　　先生李姓胜国诸生也宁化泉上里人名世熊字元仲自号曰寒支子少豪宕不羁视天下人读书无足当意者自经史子集以及秦汉唐宋近代百家靡所不览独好韩非屈原韩愈之书故其为文沉深峭刻雄伟凄丽奥博离竒如悲如愤如哭如笑如寒泉烈日如暴风雷雨虽非盛世和平之音盖自称其所遇也时当天啓崇祯间金瓯未缺若预知有甲申以后事者每论古今兴亡儒生出处及江南北利害备兵屯田水利诸大要未尝不慷慨欷歔惓惓有所属望奈数竒困顿诸生九试冠同列典闽闱者莫不欲一物色李生为重竟不可得大清定鼎闽中尚拥唐王未归命故大学士黄道周何楷并荐寒支尚志博学徴拜翰林博士辞不赴反复上书与道周悲愤时事及道周死义走福州请褒防时问其孤嫠存没庐舍完燬輙呜咽不置丁亥
　　王师入闽序应嵗贡辞自是杜门絶迹城市有齮龁于郡帅者帅遣某生移书逼入郡寒支复之曰天下人无官者十九岂尽高士来书谓不出山虑有不测之祸夫死生有命宁遂悬于要津且余年四十八矣诸葛瘁躬之日仅少一年文山尽节之辰巳多一歳何能抑情违性重取羞辱哉时蜚语腾沸势汹汹不测寒支矢死不为动疑谤亦释寒支既以文章气节着一时名声大震辛卯壬辰间建昌溃贼黄希孕剽掠过泉上里有卒摘寒支园中二橘希孕立鞭之驻马园侧视卒尽过乃行粤寇至燔民屋火及寒支园其魁刘大胜遣卒扑救曰奈何坏李公居室是时天下人虽盗贼亦知有寒支矣寒支积有礧磈于胷中每放浪山水以写其牢骚不平之概尝诣西江泛彭蠡登庐山絶顶追维闯献横行事痛悼欲絶泪下如泉涌不能禁也乙卯耿精忠反遣僞使敦聘络绎踵门寒支严拒之自春徂冬坚卧不起乃得免寒支自甲申以后山居四十余年乡人宗之有为不善者曰无使李公知也晩号媿庵顔其斋曰但月所着寒支集宁化县志钱神志史感物感本行録经正录各若干卷年八十五以疾卒于家
　　论曰余闻先生少时尝单车走泉州出安海潜观郑芝龙其意念深矣及唐王据闽明数己终日月出矣爝火不容于不息宜先生之不应聘也使先生早年得志癸未甲申间必有可观者一腔热血付之清冷之乡悲夫文章如韩心事如屈志节之清高与管幼安伯仲矣
　　黄太常传
　　黄太常名性震字元起号静庵福建漳浦人也家贫年十二怙恃皆见背防防拮据从父子完以倜傥不羁奇之取史传古文命读一目数行皆不忘遭时莽伏变起四邻黄族多遇害几不免者数四幸得脱自信为天所生必有所用之也客游三山靡有合困穷益甚然不肯作受怜意人莫能测其浅深慨然叹曰丈夫生际扰攘当以盘错显利器但世无常何孰识马周吾长此落落乎歳丁巳闽督姚啓圣入漳筹海时军兴旁午才略之士多欲出见所长又闻啓圣虚心求贤可与共事于是仗策军门进平海条陈十便啓圣奇之与语大悦恨相见之晩每引入卧内谈机密促膝借箸至夜分乃出凡练兵遣将用间用奇剿抚机宜无不竭谋尽智动輙有功其出龙虎山复长泰县夺江东桥小港洲水晶坪诸处招抚五大镇皆出区画啓圣上其功廷议以同知用奉防従优议叙加佥事道感激知遇益思报称念敌势蟠结浩大非离散其党羽隂乱其腹心未易猝图请建立修来馆以收纳归诚将士来降者无真僞胥善待之夏屋美衣车马仆从炫耀街衢由是海上诸党多潜来归顺具白啓圣分别授以官可用者竟实用之至者如归皆大喜过望得海上闲谍悉不杀厚赐之恣其徃来即用以侦海上事凡敌人举动防不知者视岛中将及所所信任腹心有才干智谋者或大书其官爵姓氏标之公馆饬备供应侦者以为实然輙隂报海上疑而杀之由是贼人自相疑贰来归者日益众一鼔而平十九寨复海澄克厦门金门将帅有利剿者性震密白啓圣禁戢安民全活数十万众防闻优叙军功三十二级加正一品壬戌授北直霸昌道建义学立义塜治悍鸷旗丁以响马贼为害莫知踪迹密谋役中可任者二人阳以法斥去之俾充贼党因得悉知贼姓名及其居处出没以次执防械送刑部咸寘法政声大震车驾幸密云召见褒嘉
　　赐蟒袍宫纻宠异之寻擢广西提刑按察使于署侧设省刑所二锅灶器皿薪米帐皆备觧差犯证至者寝食其中按名分给讯结即去沈寃滞狱多所平反有崔玉枝一案牵累多人皆久定大辟察其可哀矜者覆讯得实力请广督吴兴祚具疏闲释頼以全活者数百人累累盈庭为具酒食给衣服赏赉还家一时呼天动地以为于定国张释之复见也计典入
　　觐上粤西瘴疠一疏
　　俞防嘉纳未几迁湖南布政使清革陋规剔包收诡寄诸弊询民疾苦用缓咸宜悯长沙郡河汹涌商艘屡淹相度地势别开一河于侧使得安泊楚人以为百世之利云武昌夏逢龙作乱变起仓卒防没四郡人情汹汹廷臣以湖南为虑上曰有黄性震在无虞彼佐平六十年海氛河况于此果胸有成算知草宼无能为晏然如故不数月而贼徒殱灭更修葺书院作兴士类正己率属抚安穷黎潇湘云梦间颂声洋溢翕然称善治焉辛未春得呕血疾遂以病乞休优游林下漳浦学宫歳久将倾圮重修文庙明伦堂轮奂聿新置义学田租为邑士科举公车之费复建文昌祠敬一亭修梁山钟秀坊濬泮池傅公河浦自前明以来人文甲于漳郡形家谓防溪二坝收矾山梁山诸水朝宗城下富庶莫京后以年久坝坏二水背流气运稍减今欲兴复其故需费二千余金佥谓非常工役非黄公莫能举此则毅然起而肩之独力填筑疏通内河俾诸水仍旧朝宗邑士大夫高其义镌石学宫志之家居故在湖西先世所聚族者兵燹后晨星散处一望苍凉每澘然泪下有敦族立宗之志顾谓所亲曰倘得一命之荣施及三党是余愿也甲子司臬粤西遣族子太学生赐旋家董其事鸠工庀石筑土堡为藩篱俾族众咸有宁居中立大宗庙以示报本次立小宗庙联五服之亲各置祀田租千余石以供烝尝立义塾令阖族读书其中置书田租四百石为膳脩膏火之资复置义田租八百石以赡族中冠婚丧祭孤寡贫穷无告者仲兄都司佥书性昂逺居蜀没已久遣人挈其家扶榇归葬功兄太学生性祥久居粤亦为挈家旋里授宅分产兄没为置祀田凡羣从兄弟之子皆视若己子婚娶田宅次第均分五服皆有分产多寡以服制为定居乡由由弗与人争角即有犯者亦不校尝曰君子与小人校不惟不能胜亦不可胜虽胜亦非也甘淡泊食无重味与郷士大夫立敬简堂公约以尚淳风时率园夫灌花莳竹自锄采以为娱每逢胜景偕好友三五辈出郭遨游芒鞋竹杖谈诗对奕有洛社耆英之致己卯冬召督永定河至京师奏对畅春苑荷
　　温纶总理钱粮工料事务河中要地在清凉寺口旧为沸水冲防深几二丈许兴工之日以夭子命为文祷告河神次日沙淤数尺不五日冲塌悉平浑河性多不测汹涌恣肆堤几溃者再三躬督视防护朝服屹立无所畏狂澜卒安人皆以为异河道长数百里为设五里一旗一炮旗书督工官姓名以専责成有急则施火炮便于闻声驰赴沿河安置物料省临时搬运之费日夜奔走劳勚冲冒风雪废寝食旧疾闲作従子尚锦従旁寛曰惫矣稍休息焉瞪目视之曰不强不逺不劳无功任
　　君国事即委致其身也庸知劳乎不四阅月大工告竣车驾临幸放水一日召见五次慰劳殷渥未几迁太常寺卿辛巳冬卒年六十五生平好善出于天性属吏搢绅有文学皆隆礼待之尤好扶植单寒海宁学士查升未遇时一见如旧相识不惜千金资其成立四方名士登门缔交或延为诸子师束脯至以千计如江南进士黄晖烈陶自悦福州翰林严宗溥皆所罗礼以训蒙者时人服其藻鉴卒之日士无论知与不知莫不咨嗟叹悼谓斯人不可复得云
　　论曰世无常何孰识马周豪杰所扼腕也当其遇知己奋风云不五年遂臻方伯虽马周知遇亦何以过于斯郑氏父子祖孙窃居海上者数世地利人和未易猝拔所以离散其手足挠乱其腹心啓圣力也啓圣得力専在修来一馆司馆者之功不待问矣运筹决策绩在封疆敷政宜民声施金石至其宗族乡党之间仁深义笃直与范氏希文颉颃千古岂马周仅购佳宅所敢望哉士大夫履丰席厚如斯人者不乏试以斯人自比拟吾不知其何如也
　　月湖先生传
　　先生姓陈名汝咸字莘学号悔庐浙江鄞县人家居月湖之滨学者因以名之也父锡嘏举乙卯乡荐第一丙辰进士官翰林编修有文名先生防聪敏日读书径寸年十四通十三经廿一史诸子百家里中前辈以神童目之二十一登戊午贤书辛未魁礼闱选翰林庶吉士丙子夏出宰漳浦浦故闽南剧邑也多词讼丁粮版籍歳久混淆胥役因缘为奸弊官民胥困焉先生正已率物劝民亲逊设纸皂惩讼师听断明决莫之能欺由是公庭肃然念编审为赋役大政非精详整顿不能使宿弊一清日夜焦心劳思躬自核算编粮均户人丁各归现在之籍令民自具亲供实计丁口产业自立徴戸自封投纳除户长承管之弊歳省民二千余金均保甲清屯粮并寺亩除根租行滚单之法使粮戸自相催纳不用啚差方举行时豪强不便吏胥隂挠至上官亦为摇惑劝以勿事纷更先生毅然不可囘条分缕析三年而法立弊窦悉除差役袖手胥吏无所施其技民欢乐称便鼓舞输将秋冬之交歳赋全完罔有丝毫逋负者滨海习俗轻生谇语小故輙服断肠草自尽图赖先生力惩其弊令当刑者掘草根赎罪或出俸钱以市积堂下燬之革相验花红夫役饭食不避臭腐周尸上下反覆谛视以手指按虽仵作谢弗及也邑多山虎白昼常出攫人捐赀令乡民多设虎牢复募善射者伏强弩毒矢要之洁诚斋戒牒城隍默相驱除自是虎悉入牢又多为毒矢所殪值歳旱朝夕歩祷夜宿坛登梁山絶顶触龙湫备历崔嵬绅士行四五十里多不能从先生葛袍芒屦不辞劳瘁甫下山而灵雨四郊霑足人以为精诚所感云丁亥夏霪雨溪流骤涨高及雉堞南郊庐舍为巨浸民皆升屋而号先生力疾登城楼舆钱数十缗募船拯救又多为木筏悬赏格毎渡一人给钱三十诸生蔡衍鎤黄尚柔皆舆钱以助男妇老幼蚁附登城者数千人分糜粥饲之次日复赈以米多方抚恤故民虽灾而不害兴文教设义学在邑中者一在云霄铜山杜浔者三延诸生有学行者为之师月于初三十八日防邑中士大夫及乡之俊彦集明伦堂讲经史性理诸书茧丝牛毛终日论辩酬答娓娓无倦朔望日课时文二诗古文各一浦人士济济奋兴文章经济与海内相角先生之教也大修文庙造祭器乐器俎豆钟鼓焕然一新云霄铜山向皆有朱子祠祀典久废先生以渔船二十户暨公溪泥泊税羡充祭祀及诸生郷试之资东郊明诚书院故黄石斋先生讲学之所秃厮寄寓渐忘其故几为浮屠窟宅先生撒佛像尽逐僧徒以黄氏子孙主之浦故有教堂四所男女羣聚茹蔬礼佛名曰无为教先生籍其居为公所为育婴堂西洋天主教流毒至浦将开堂以惑四方之人士先生峻拒之无敢容纳有西洋人奉钦差道经浦邑以好言浼先生继以威挟先生弗顾属诸上官为先生言先生仍弗顾也城东东岳庙廊庑立功曹祠旁有鬼卒能作祟邑人无识者香烛酒牲昼夜不絶先生命毁其像役皆悚惕不敢前先生怒令鞭而碎之村民信巫祷病者輙舁土木神鸣锣击鼓采药以疗先生亦厉禁之有奸匪百余人潜伏七星洞招党入海发兵追捕遁聚丹灶山掩击之走平和山中竪旗集众谋再至浦先生遣乡长黄利见密致贼党林大札啖以重利诱擒巨魁曽睦及其従蒋卿江贵等奸徒悉散复获海贼徐容等十余人搜所剽掠白金二千八百八十两珍珠四十六颗玛瑙二颗绮纻罗纱千余疋洋镯洋簪杯斚之类不可胜数始知海上巨贼有仁义礼智信兴六号徐容即信字号贼首也细询行踪直陈不讳并贼中情形作何剿抚机宜言之甚悉先生以所获金帛悉归藩库因条陈抚捕以靖海氛利商舶请赦徐容以致其余党未几
　　当宁遣大臣廵海招抚诸贼皆归诚惟礼字号贼目尚作海上防魂耳南靖宵小恣肆督抚大吏佥谓非先生莫能了此交章调宰南靖浦人相率赴防城吁畱不可归取田器塞县门昼夜环守久之行有日矣民扶老擕防数万塞街巷环跪泣曰公毋去活我百姓拥肩舆不得行先生下舆歩入李太学家夜半假城守二骑作廵逻者闲道従北门逸去士民追思不已即于北门搆月湖书院塑先生像其中嵗时瞻拜靖邑积年逋寇多伏深山旋剿旋聚或始抚而复跳梁闻先生至相谓曰此漳浦陈公十三年矣善治盗我等出没彼皆知之将安所逃顾其人长者能自诣归诚必无患也于是前后数月悉受抚先生开示威信皆革面终不为盗颂声大作己丑内召庚寅补刑曹主事辛卯擢广西道监察御史廵视西城疏陈台湾事宜及更定命案条例防嘉纳之除西门外白莲教访私雕假印伪造贡监照劄者徐徳孚傅云生等二十四人皆执赴刑部置之法壬辰秋七月闻海贼焚烧营汛舟楫因之热河行宫上防海事宜一疏盖先生在闽日久熟悉海上情形又以商船被刼多由沿邉挂号水路屈曲礁屿错杂贼船遂得截刼于必经之地而当事皆以挂号稽查为良策商民苦不能自达先生至是始痛切言之沿海数省利頼焉是日在热河复陈弭盗事宜一疏
　　防皆嘉纳
　　赐克食鹿条鱼脯小菜慰劳之是冬海贼陈尚义遣周锦赴兵部求抚先生谓尚义必系礼字号贼目陈老大当年海贼徐容称此贼久在海上肆刼今就其求抚请率举人选知县阮蔡文千总王三骆南左其彪等徃铁山鳯城岛入海抚之
　　谕防慰劳以风涛不测但驻鳯城着蔡文等坐船前徃不必亲自下海复以兵部郎中雅奇为副未几飓风大作骆南等船飘失无踪蔡文一船飘折大桅先生驰至天桥厰遣舟徃防文南等俱至尽山花鸟遇陈尚义并其党百余人皆招致诣京师明年春正月擢通政司右叅议寻迁左叅议夏奉使入楚祭炎帝神农帝舜有虞氏陵及颁赏楚省绿旗兵丁先生自裹行粮不扰地方官一丝一粟入境即颁赏赉不忍多扰驿逓随至随行湖南山川险峻或请僻逺营汛可调官代领结发先生艴然曰王命属我何敢惮劳披星防雾即峭壁危崖马
　　不容骑舆不容肩者亦必扪萝附葛徒歩而行且遍访红苗窟穴情景利弊以筹抚乂久安之计祭二陵皆竭诚尽敬见虞帝寝庙倾圮捐赀属令修葺陵逼诸猺峝峝长率男妇百余人拜谒男帕其首击长腰皷吹笙呜呜舞跳而导妇女辫发纒三小竹于发为椽绣红绒布覆其上连袂而歌为靡曼声译其语乃蜜蜂飞来千丈高槃王子孙在山好等句先生因改着竹枝词四章备扬天子万年太平有道使之习而歌焉楚使告竣迁鸿胪寺卿又迁大理寺少卿甲午春三月奉命赴甘肃勘视荒灾见饥民襁负蜂拥皆鸠形鹄面鹑衣百结饿殍纵横先生目击伤心不复茹荤饮酒防同陜甘督抚发仓赈恤尚虑穷乡残黎或未遍沾实惠徒歩郊野汗泪交并时值疠疫炎蒸遂一病不复起以四月二十五日卒于固原之海都喇弥畱之际语不及私惟恨饥民情形不得上达地方有司检视其囊衣一袭钱一缗而巳年五十七所着兼山堂遗稿漳浦政略行于世论曰先生出宰十四年入于人者最深一生事业此为显著宜漳人之尸而祝社而稷之也固原讣至自士大夫以及农工贩防莫不咨嗟太息刑牲设醴奔哭于月湖书院数十日不絶复剧金置田春秋飨祀事之若私亲焉诗曰岂弟君子民之父母先生可无愧也已立朝日浅措施未畅使天假歳月其经国逺猷必更大有可传者惜夫
　　仪封先生传
　　先生河南仪封人姓张名伯行字孝先号敬庵諡清恪学者称仪封先生从所居邑名之也先生七歳入小学恂恂有儒者气年十四丁母丧二十五补博士弟子员康辛酉举于乡乙丑成进士读有宋五子之书以圣贤为必可学辨义利辟异端坠绪茫茫有毅然搜绍之志一时学者归重焉壬申官内阁撰文中书甲戌改中书科中书舍人是冬丁父丧越三年建请见书院于邑之西郊与乡人士讲明正学奋兴者甚众己卯夏大雨北闗堤决水泛滥入邑中居民忧之先生募人夫嚢沙土填筑得无患总河张公鹏翮异之题赴河工効力以劳绩懋着迁山东济宁道值歳荒倾家财运谷以赈并载钱及绵衣数船分给冻馁者俄有防赈济先生奉檄赈汶上阳谷等县以擅动仓谷数万石将挂弹章因申辩其略曰赈济乃奉恩防非本道敢于擅动也动仓谷以推广皇仁非希图名誉救济饥民非私侵肥已也使奉防赈济不动仓谷坐视各州县之流离死亡而不救仓有余粟野有饿殍本道之罪其可逭乎昔汉汲黯过河内以便宜持节发粟赈贫民武帝贤而释之今本道以擅动仓谷题叅理应顺受苐恐将来山东各官皆以本道为戒视仓谷重民命轻害有不可言者矣事得寝在济四年多惠政于河务尤所尽心灉河毎当秋溢淹民田数十万顷先生疏濬深又筑五岔口使郓城等十五州县皆安流士民至今尸祝之啓利运闸注水南旺粮艘得遄行迁江宁司臬
　　圣祖南廵以先生为江南第一清官遍问大学士督抚以下皆推奬无异词天顔大悦曰汝等何莫保举朕保之将来居官好天下以朕为明君若贪赃坏法天下笑朕不识人至松江授福建巡抚入闽值旱荒疏请动支库帑贸米赈济民得不饥而永安漳平无赖陈首魁吴海等煽诱愚甿窜山谷为孽先生密谕漳守赵完璧抚平之褒亷纠墨访猾吏奸胥之为民害者悉中以法由是讼庭一变教化大行崇奬孝弟嘉惠农商置社仓兴积贮建鼇峯书院延九郡一州才品卓越行谊端方之士读书谈道其中为明体达用之学设藏书楼置古今经籍四百六十余种膏火之资捐创独厚视山左时所建清源夏镇济阳数书院乂迥然不同矣福州有所谓五帝者瘟神也庙祀遍城乡土人惴惴崇奉先生悉毁之或改为义塾祀朱子核省城尼僧令所亲赎囘匹配其崇正辟邪多此类云在闽三载风声日上当宁以江南重地移先生巡抚江苏庚寅春抵任适维扬一带荒歉疏请海高等十三州县暨徐州乏食军民设法赈救又以江苏等属带徴灾漕一年完年半之租民力有所不赡请暂缓以纾其困皆报可上动帑平粜疏与闽事后先一辙但拜疏即日举行谓臣因灾黎穷迫恐俟命下部文徃返迟延时日专擅之罪伏望鉴原防嘉纳之是夏赴常州防审钦件多所平反与总督不合总督者噶礼也性奇贪以先生扼吭未敢动先生直已行道兴除举劾如恐不及噶礼恶之每掣肘不得行所志先生以疾辞请解任奉防张伯行操守清洁立志不移朕所深悉江苏重地不得以衰病辞因勉强复视事辛卯秋江南大比物议沸腾姑苏士子迎财神入文庙事闻诏尚书张鹏翮出偕江南督抚案验先生奉命如扬州防鞫弊端毕露总督故骄横张威势欲遏之众熟视莫敢撄先生奋然上疏劾督臣抗防欺君营私坏法请正国典以彰公论其略曰
　　皇上临御以来内外臣工罔不奉法两江督臣礼受豢养不为不久蒙委任不为不专稍有人心自当仰图报効不谓督臣自履任后文武属员逢迎趋附者虽秽迹昭彰亦可包荒藏垢守正不阿者虽亷声素着难免吹毛索瘢此在圣明睿照之中无容臣再为赘凟可异者江南今科乡试盛传总督通同监临提调揽卖举人臣以督抚藩司皆朝廷大吏岂有丧心病狂至于如此之极迨后榜揭不公主考臣左必蕃疏内有或发督臣严审之语乂闻总督要银五十万两保全无事臣虽未敢遽信固已心窃疑之及奉防防同察审则举人程光奎吴泌供称闗节是实藩司书办李啓供与家人轩三买卖举人是实督臣大怒不容直言臣再三劝解历询诸犯皆有确据及提讯轩三语多暧昧事渉督臣夫国家设科取士以供将来任使必科目之中有正士斯朝廷之上有正人我
　　皇上谆切训戒以期风清弊絶不谓贿赂公行自有制科以来未有江南辛卯之甚者奉命彻底详察而督臣必不肯详察奉命严加审明而督臣必不欲审明推其抗违圣防始终庇防之故则以前通同监临提调揽卖举人以后要银五十万两保全无事之説情真事实不为无稽之浮论矣其欺君坏法之罪督臣虽百喙奚辞若不请防解任一并发审则通同作弊之人为奉防察审之人真情何由得出国法何由得伸哉故自督臣震怒之后至今要犯一名不能提真供一句不可得皆由督臣骄横之气足以震慑人心臣实有欲提不能欲讯不得者不得不大声疾呼烦凟圣听我
　　皇上明见万里无微不照而督臣敢于欺
　　皇上
　　皇上待督臣高爵厚禄何等隆重而督臣竟忍负皇上擅作威福卖朝廷之官卖朝廷之法复卖朝廷之举人恶贯满盈两江之人知之在朝之人知之天下之人无不知之祗縁权势赫奕莫敢撄其锋以贾祸臣非不知此言一出天下之人无不为臣寒心但臣自念一介防儒补中书数年之闲超迁巡抚受恩之深无过于臣图报之难亦无过于臣故在督臣敢于欺
　　皇上负
　　皇上臣则断不敢顾虑身家畏避权势同为欺君负恩之人贻讥天下后世是虽言出祸随亦所不惜况臣之功名予夺出自朝廷性命死生亦有定数督臣虽甚残险亦岂遂能加害无辜臣又何惮而不言哉仰祈皇上大奋干断将两江督臣礼解任发审俾狐鼠之辈失所凭藉而承审之官亦无瞻顾庶真情得出国法得伸振千古之纲常培一时之士气除两江之民害快四海之人心将见天下后世咸仰
　　圣主除奸烛弊之神明亿万斯年永享国家贤良喜起之福泽矣疏入噶礼亦诬先生他事以互讦俱解任诏遣张鹏翮赫夀并案之士民闻先生解任罢市辍业扶携集公馆号泣失声环当道吁保畱仓皇奔走数十日山蔬野品各持献不受则膝行前曰公在官止饮江南水今将去无却子民一点心固跪弗起先生亦弗能遏也五月审案上以先生所劾全虚例革职治罪噶礼免议部覆如之诏尚书穆和伦张廷枢再出确审审如前覆奏部议又如之
　　圣祖以先生为天下清官第一此议是非颠倒命九卿台谏矢公据实再议九卿持平上
　　圣祖复谕曰治天下要于至公朕御极五十年诸事以公心处之张伯行居官清亷天下所共知噶礼操守朕不能信防伯行在彼江南朘削半矣朕自防读书研穷性理如此清官不为保全则读书数十年何益而凡为清官者何所赖以自安乎初次遣官徃审被噶礼制定再遣徃审与前无异汝等既系大臣知张伯行清官当防议时何无一言及朕有谕防始同声赞其清亦已晩矣汝等体朕保全清官至公之意使正人无所畏忌则海宇享升平之福翼日命先生仍畱原任噶礼革去科塲作弊诸人寻亦正法有差方是时噶礼声势蟠结浩大举朝莫不悚息而先生孤忠独立自分无救不意当宁拨曀霾而扬日月得至于斯也江左士民欢声遍郊野牓于门曰
　　天子圣明还我天下第一清官焚香结防拜龙亭呼万嵗者至数十万人复有数万人赴京师畅春苑跪疏谢恩愿各减一龄益
　　圣夀万万嵗以申真实感激之诚而闽省士民亦不谋而合若赤子之庆父母也先生念有宋五子发孔孟之蕴于千载不传之后使圣道如日中天其所论説足配六经语孟因辑粹精可诵者为训诂详释以示后学号五子书集觧又作续近思录广近思录皆献之于朝所建紫阳书院集诸生讲论正学规模次第如在闽时极江左人文之盛镇江故滨海承平水师战舰多入主者嚢或察验以民船支吾听防无所别先生条陈海洋舟楫分营哨商渔编列号数又奏免扬州落地税民皆称便先是奉防出海搜捕逸贼郑尽心等与苏松提镇查缉防范先生虑海疆任重勤慎有加动輙奏闻同事愠之甲午乙未闲以奏报张元隆张令涛等海案诏尚书张鹏翮之江南按验劾狂妄自矜解组严讯拟置极刑羁镇江城隍庙中俟朝命先生读书著述昼夜无闲纂脩四书周易正宗为子侄讲解经书积有讲义数十篇置死生度外俄奉命进京陛见当事者以同知胡某监之行仲冬二日渡江自州至维扬父老数百人焚香拜岸上士民夹两岸随舟行四十里不絶乞暂停一见为胡同知所格弗得近越日过邵伯高邮亦如之至淮安总河来防见先生所乘舟朽蠧将溃败大惊曰曷坐此若渡河沈尔以已舟易之行暮将泊清口胡同知不许督舟子乘夜渡黄河急雨怒风周天如墨涛浪湍急人对面不相见皆曰命毕矣然不得不行俄而雨霁浪静星斗灿烂如昼遂渡黄河舟人皆大喜相庆贺先生亦不以为意也至京召对乾清宫明日召讲民可使由之一章复召讲太极图説擢仓塲总督发仓平粜贫民得沾实惠奏请设立社仓依朱子社仓法増益条例十六欵奉防赴永平经画社仓事宜丁酉典顺天乡试晋少司农辛丑主礼闱所得士来谒必告以圣贤之学不可汨没势利实心报国无负科名河南马营口决条奏黄河水势情形防嘉之冬十月以母病乞假命于腊月旋京便道阅河南武陟决口壬寅春召赴千叟宴毕赐坐谕羣臣曰汝等皆大臣大臣职分当仰体君心惠爱百姓如张伯行为巡抚是真能以百姓为心者也后召对澹宁居论事久晕色变命大臣扶掖以出
　　皇帝嗣位体恤旧臣眷注逾格外防议大政保举大员皆命同亲王大臣在乾清门预议晋秩一品封三代廕一子员外郎未几迁礼部尚书先生以濓洛闗闽五子书集解进呈
　　上亲书礼乐名臣四大字赐焉复进续近思録广近思录及宋儒文集数种皆蒙嘉纳凡朝端衡文如搜罗乡防遗巻考试官生翰林咸命校阅祭祀大礼如郊坛视牲辟廱祭告向皆王公大学士之事悉命先生行之而阙里一役追封
　　先圣五代命以便道旋省家乡尤异数云锡赉便蕃有加无已纬冠蠎袍锦绮珍玩龙飞鳯舞之书玉振金声之文松花之砚泥金之扇西洋之镜内造器皿嚢香之餙络绎频颁炫煌于道以及南方鲜茘西域异大内新枣参苓茶膏时果节物鹿羊鸡鱼天防之馔防不充牣几席满车满家每召进乾清宫以年老谕旨免跪嗣后请安诸事多以不能乆跪免劳顿或奏事跪乆輙命内侍扶之起雍正三年春二月十有六日以疾卒年七十有五歳遗疏请崇正学励直臣为千古第一首出之君绵万世无疆之福无一语及私家事
　　天子悼之遣王公大臣临奠加太子太保全礼祭谥清恪于防典常例外加祭一坛诏举朝公卿台諌咸临其丧及殡亦如之所着有困学録续困学录五子书集觧近思録集解续近思录广近思录居济一得学规类编家规类编道南原委伊洛渊源续录性理正宗正谊堂文集凡若干巻藏于家
　　论曰先生之于学可谓醇矣流俗滔滔沈渊灭顶科举训诂词章皆谓之学彼其志不过取富贵利达而止去圣人之道远也或稍自振拔无贤师友之撤其障蔀又不免阳儒阳墨近似乱真为学术人心之害悲夫先生自防毅然以圣贤为必可学志趣固已不侔崇尚程朱薪传独正排异学之为程朱难者大声疾呼欲与天下共正之即治水赈饥刑兵钱谷纷呶纠错之防以及坎陷交讧死生危急之秋罔不敬业乐羣守道自娱所谓造次颠沛于是者乎自古大儒罕竟其用先生际两朝明圣极千载一时之盛与伯夷后防争埒矣
　　曾叔祖孝亷玉书公家传
　　公讳铭玺字玉书福建漳浦人家贫落魄以族兄侍御紫涛公占籍粤东之普宁徃依之遂家于普性好读书立志节为人冲雅无疾言遽色弱冠补弟子员登顺治辛卯贤书潮帅郝尚久叛闻公名使人召致之公蹙然曰作乱也此岂可哉其人曰非也复明耳公曰我天朝举人不知其他固强之弗赴人还报郝逆怒遣其党以兵蹙之公守义不屈集乡壮据守东山寨贼昼夜环攻寨破死焉阖门皆遇害乡壮同死者八十余人子士旌在外得免邑人哀之
　　论曰公守义严正而词气不迫真可谓冲雅矣出之以和平行之以果决至于阖家殉难乡闾手足亦皆视死如归抑又何其烈烈也名教干城庶几无愧
　　叔祖宜侯公家传
　　公讳忠字宜侯福建漳浦人也生有膂力读书知大义能孝于亲配孺人卓氏尤尽妇道宗族称之所居村曰墩内在万山之中故有虎患歳甲子有巨虎竒横徃来百里内伤人不可胜计腊月十二日抵某社为伏弩所伤甚愤四顾无人跳踉大呌声裂山谷所触草木皆糜烂直奔墩内村过土地神庙张牙舞爪齩泥像碎之居民闭戸慑息莫敢有出声者公父元章公叔父裕公比屋而居时漏下可二鼓皆已熟睡虎既碎土地神犹咆哮不肯已冲扑附近人家倒其门攫二豕啖之裕公梦中大喊虎怒扑其门以世居山中防虎患门内植两柱衞横木擎之虎竭力冲扑不可入裕公恐益大喊虎闻喊声益大怒狂跳登屋破瓦桷直下毙裕公糜烂其体公父元章公闻弟有虎患发声助喊虎复狂跳破公屋扑元章公仆地公持长刀直前鬭虎卓孺人携杵从之虎舎父扑公公举刀刺虎中其咽喉刃入腹中三尺许防刃不得出手余脱柄虎负痛复扑公孺人从后抱虎双手搤虎颈虎内既重创不能自脱公持手中柄连击数十惶急中卒无以毙虎孺人呼曰斧公急从门后取斧竭力连劈之比鸡唱夫妇气力皆疲瞪目熟视则虎已死矣急视父尚卧地呻吟乃共扶入寝所以药敷治之天明村人屠虎得肉二百有余斤越翼日元章公竟死公及孺人哀痛激切丧葬悉如礼观者莫不下泪里中父老士大夫谋欲白其事于令长请以上闻公泣且谢曰忠不孝获罪于天致使父叔丧于非命忠虽苟留残生此心已死久矣若又因以为名是幸灾而乐祸忠尚得为人类乎敬谢尊长切勿复言杀虎事诸父老持之再三公辞愈益力佥曰姑置之无伤孝子心也天道有知大节岂终泯没尚留以有待焉公长于韬略后为武诸生以卒
　　论曰哀哉宜侯公之为孝子也非独公之贤卓孺人尤不可及矣舎生救父避旌表以为名幸灾乐祸数语闻之而不坠泪者非人也当杀虎时鼎元防未能知后十七年后族兄唐民先生受业始得其详距今壬辰秋又已十有三年矣家乘未登惧将湮没不揣固陋粗为叙次以俟载笔者采择焉幽光潜徳历乆弥新公虽不欲以孝名而名卒不可掩人亦何靳而不为孝哉
　　叔祖福建提督义山公家传
　　公讳理字义甫号义山福建漳浦人少桀骜自大不屑与羣儿偶长益卓荦伟躯干虎头燕颔巨目丰颐口可容拳力举八百钧足追奔马曵其尾倒行刀盾鎗炮靡不精絶时拊腹跳呌曰丈夫不封侯拜将非人也年十六无以资生或劝之业染笑曰君子固穷吾姑试为之设缸置靛收里布躬染濯一日遇族叔赞皇于道见手青问何为以实告赞皇怒举扇扑其额骂曰天生一具铜筋铁肋不立功万里外作此不肖可鄙公矍然归持斧击靛缸破之集族中雄徤者十五人谋曰我欲为国家出力顾世莫我知无尺寸凭藉今海寇卢质拥众岱嵩井尾间荼毒生灵我与若往杀之官以我为能必闻于朝用我矣皆曰善遂行出洋尾桥招邀得五十人至岱嵩屯驻卢质居井尾隔一江遣二小贼游巡公传言吾欲与质鬭令质来质开率众三百至公虓然大笑曰人言卢质英雄僞耳质曰若何名公曰岂不闻蓝理质曰乳臭耳吾安得闻之公曰吾素闻若勇今始知若非勇若所恃二三百人耳假令二三百人弗动手独若只身与吾鬭吾擒若矣质喜曰有是哉令军皆壁立母擅动质与公各携藤牌短刀跃出沙塲鬭百合不分胜负卢质有名剧贼身长七尺余白面长须挥刀盾如闪电百夫莫能当其勇见公少年心易之至是始知为劲敌悉殚其技不能胜公度质气馁忽虎吼大呼曰着矣质愕然趾出盾外公截其趾颠遂斩之谓其众曰降者免贼众皆降其副王都闻之亦降公议驰诣郡献功都请缓数日言有仇欲报实潜出剽掠后以伤卒公始自诣郡郡中当事方疑公作贼又虑海寇侵扰戒严公指天誓日言屠贼状弗信逮公于狱杂羣贼中鞫治之爰书置极刑届期将斩计五十有三人议留一人缓死待后来者令掣签公曰死则死耳何掣为羣贼向前竞掣之遗一签于地公曰地上者予我官揭视之乃生字由是五十二人皆斩而公独留乆之同系有谋越狱者事泄当斩将及公迅雷忽作昼昏似夜当事度其寃乃止然终不能出狱公亦晏然无出意日束刍捆屦以为食康熙甲寅靖藩耿精忠叛悉縦系者令更衣赴藩下授职公公曰我岂従贼作乱之人哉间道走上游出仙霞闗闻亲王统大师讨逆星驰迎之具陈平闽防王嘉其忠令随征为前导屡立战功奏授松溪营游击未几迁灌口营叅将灌口地当孔道军兴旁午供亿甚繁闽督姚公啓圣驻漳筹海每使过有诛求公不应且执而鞭之由是诸使皆谮公姚紏公虚兵冒饷革职永不叙用公有卒鬭杀人当死公怜其母寡无昆弟白之官曰杀人者我也卒无罪得免死置公于理公在狱又经年始获释嵗癸亥
　　朝廷以郑氏父子窃踞澎台数侵扰泉漳为邉患议大兴师命靖海将军施公琅徃剿灭之施名宿老将善用兵闻公英勇奏请随师平贼檄署提标右营游击领前队先锋公喜得遂报
　　国志日在厦门练习水战教演行阵有二卒出市薪蔬遇将军标噶叭什观剧使酒擒二卒挞之并诋公革职之员不可为将卒归愬公笑曰汝曹鬭殴常事且问汝胜耶负耶卒曰受挞耳何敢争胜负公怒命斩之曰汝二噶叭什不能胜何能杀贼卒呼寃曰我等以主帅内标姑譲之请复与鬭如不胜愿斩公纵之再鬭曰胜矣大胜矣喜命二卒仆门板上刺一鸡淋之舁以随徃见将军请发噶叭什二人者付惩治施公不可公固请曰今行军用人之始士卒不敢爱躯命为将军出死力将军宜一体抚恤之惟公惟溥可服人心噶叭什小辈恃将军亲昵无故鞭挞士卒且当众大言谓某革职之员不堪为将损先锋威重摇惑众心将军不发此二人付某惩治恐军士人人解体也施公不得已付之公驰至营遣卒赍公文飞报将军曰今日上吉先锋啓行杀贼即诣海岸祭江绑噶叭什二人斩之轰然大炮九声顺风扬帆而去施公闻之不悦既而曰虎将也必成功命治装统诸军继之公帅师直抵澎湖郑氏将曾逐等以数万众迎敌战舰蔽江公奋勇与战自辰至午益力忽有贼炮斜飞过公腹公偃曾遂呼曰蓝理死矣公次弟瑶从背后扶公起立公空拳虎吼大呼曰蓝理在曾遂死矣唤草茵持刀来连呼杀贼者三声如巨雷舟中军士皆气壮无不一当百草茵族子法别号也持刀授公见公腹已破肠流出外为掬而纳诸腹中公四弟瑗傅以衣五弟珠持匹练连公腹背交裹之公大呼杀贼不暇顾伊时贼舟竞进以铁钩钩住公舟我师亦飞钩钩贼舟火箭火龙火罐彼此对掷烟焰漫天贼中有飞天鼠者沿大桅而上伏篷隂衔刀扪防负篷而立羣贼转篷向外则持刀飞跳下我舟公弟瑶挥刀斩之贼人气丧我军贾勇先登公命以火药桶尽倾贼舟燔毙贼无数沉其二艘贼大败逐北数十里弃械浮尸盈海面遣弁赴将军报捷施公大喜拜疏上公首功亲至公舟慰劳有红彛医药极神效命医公医言须七日勿动气乃可平复施公曰大功已成安卧十日可也其后施公将战戒左右勿使公知将帅齐出千舻竞奋贼悉鋭拒我师日中小却施公以大众犂之过猛舰搁浅沙不能动羣贼环焉施公故善战神闲气定不以遇浅故挫衂贼见篷上书中军二字弗知其为施公遥望总兵吴公英一船高牙黄毒县甲帐甚盛以为此真将军多趋赴敌然潮渐退浅益甚施亦未得突围出谍者飞报公左右偶语曰将奈何公闻问故绐曰无之公防剑起大惊乃言将军遇浅被围状公传令徃救左右弗能止遂行时诸将所乘舟皆书官爵姓名篷上字大二尺许逺难辨独公舟止书蓝理二字字方广各二丈贼遥望见相谓曰蓝理来矣稍却公追击大败之夺贼舟请施公更舟施执手慰劳曰爱我也但医言七日勿动气是以戒左右无令公知今方三日奈何遽动公笑曰主帅被围吾安忍偷生即疮裂以死亦有天定无悔也于是与施公乗胜杀贼贼大败死伤不计穷追至西屿头贼退守城垒不敢出施复拜疏上公功数日公疮平复与施谋出轻师以扰之贼数败首尾不能相顾大困弗支郑克塽闻之惧遣使纳降我师入台湾百姓安堵海疆厎定
　　朝防以公血战破敌功在首先遇缺先用而公以二亲且老乞归省弗赴未几丁父艰服阕又越二载戊辰始入都过赵北口遇
　　圣驾出水围将回避骑凝立道中弗肯行鞭之数十不动乃舎骑歩入梁园中
　　驾至遣侍卫问谁骑公乃出曰臣蓝理従福建来者上问是征澎湖拖肠血战之蓝理否公奏曰是
　　上曰来何迟也召至前问血战状觧衣视之以
　　御手抚摩伤处嗟叹良久复召至
　　行宫极慰劳
　　廷议授官部臣以公革职闲员拟守备弗可拟游击叅将俱弗可乃拟授陕西神木副将
　　赐帑金三百两未行
　　特授宣化府总兵官挂镇朔将军印越三载以海洋多盗调补浙江定海镇在浙十余年四署理提督事兵民相爱山海肃清修定海文庙祀忠烈垦荒芜筑道头通洋舶海外苍黎欣欣大有起色焉尤重斯文礼贤士诸生单寒者必周恤培植之乡防大比皆资行李之费浙人士籍籍弗衰每遇
　　上南廵接
　　驾或入京
　　陛见恩眷之隆羣臣无比
　　上常向诸王大臣言公拖肠血战状又引见
　　太后曰此破肚总兵也盖爱公如家人妇子
　　赐赉优渥不可悉数公每敷奏侃侃指画或手舞足蹈
　　上嘉其真率
　　手书所向无前及勇壮简易匾额
　　赐之寻以天津为京东重地调公镇守公以畿辅产米无多而天津一望平原皆沃衍闲旷可濬河引水开灌稻田率兵疏凿躬胼胝负土筑堤市牛种农具募民耕种得水田数百顷嵗收稻谷
　　上俱以赐公丙戌迁福建陆路提督调公五弟独石路叅将珠赴天津接管营田事公至闽见桑梓父老欷歔太息道及微时颠沛事慨然有广厦千万间尽庇寒士之意地方鼠窃盗贼搜除廓清尽撤街巷栅栏曰此非弭盗乃弭捕盗者漏下三鼓城门洞开民间夜户不闭行旅戴星徃来遗货物于道无敢拾取数郡人民安乐之时询疾苦闻文武胥役弄舞弊以及势豪大恶讼师土棍朘削人民悉闗白当事按法区处亲近者竞自治之堪舆家言漳郡人文郁塞乃后山仙殿压学宫地脉东南田里港未筑水门直泻所致公毁仙殿大兴工役填筑田里港又以江东桥被贼断后险渡狂澜民苦病渉倡修江东大石桥二役费须钜万公偕诸文武官绅捐赀不足则以郡人之不孝不弟为富不仁者罸出锾附益之又狭小市廛制度筑漳州浦头石玛泉州新桥安海沙溪涂岭行铺千百间大开街衢便民贸易常曰以地方不义之财为地方万民之利可以劝孝弟抑豪强转移风化莫善于此或曰此有司事非所宜公怒曰天下官管天下百姓腐儒何足以知之由是告讦不法事者日按踵差弁勾摄络绎于道而假威借丛之軰纷纷四出富人重足而立矣公左右亲昵多隂交泉郡土宄侦访素封诡称公令恐吓之获利无算或遇豪黠不听従则以抗拒为大辱又不敢明目向公言伺公游行处隔牕偶语故作嗟叹不平声公闻问故则故匿不言再问尚吞吐其説似絶不经意者公性急不能休乃言某某为富不仁极害人不堪之处或暴横孤寡诸非人类所为事公曰岂有此理世间无官法耶复极言势力浩大官吏莫敢撄公曰治之则后此诸事皆公所为其人不能支必请托左右纳赂求觧凡出入公门者皆致富而恶名尽公受之泉郡势豪妬公者刻匿名帖绘一虎以比公多列条欵传播京师声名大壊辛卯秋以漳平陈五显盗案解任壬辰入都值觉罗满公保出抚闽据虎帖叅劾
　　上命侍郎觉公和托廖公腾煃偕总督范公时崇廵抚满公保并按之左右不肯承公曰吾大臣何必辩举笔署曰皆实拟极刑追赃八万家产皆籍入官上念公功免死挈家归旗俄以西藏用兵
　　命之军前効力有进战退守移营就粮数事合机宜上深嘉之赦免所追赃而闽中家产俱经有司变鬻一空无复有立锥地矣越数载以老得
　　赐还京康熙五十九年卒年七十二公生平躁急性发如震霆过即忘之无藏怒宿怨剧谈大笑声闻里许惟好自尊大不服人尤善骂凡权势赫赫位在其上者多倨侮挫之以示天下莫已若遇才人杰士虽寒贱彻骨亦必折节礼下以此人服其藻鉴教家勤俭衣食粗粝无所择家奴悉珍馐自奉草蔬败肉皆留以待公公亦甘之好书大字濡毫伸纸有求无不应者诸弟皆以平台功加左都督最著者次讳瑶公功烈居多未仕卒四讳瑗公仕至福建金门总兵官亦喜书大字拳能入口扬盾一跃三四丈五讳珠公累官叅将英勇不让诸兄而好学聪敏能背诵朱子纲目始终不遗一字文人畏之公有子五人长国英嵗贡生次文魁太学生早卒三国庭辛卯科副榜贡生以军功选郡司马四国定嵗贡生五国柱与国定皆効力禁门并授京营千夫长康熙六十一年壬寅秋
　　赐公家属出旗仍还闽省为民籍防其丧归葬论曰公一代虎将也起草茅建竒勲生平举动种种异人可不谓非常之杰乎使公稍谦慎自持或官非梓里急流勇退千载犹将慨慕之以好大喜功卒为左右所防垢晩节弗完深可惜也然公之竒气终不可没拖肠血战功在社稷未可以儒者洁清之操堕国家干城之彦庶几乎论得其平哉
　　阮骠骑传
　　阮蔡文字子章号鹳石闽之漳浦人父曰魁居下魏郷以海氛迁徙苦徭重转之江西生文于南昌寄籍新喻文防警敏年十一即能属文然性刚以膂力自负喜弄刀盾隣儿皆畏下之十三补新喻诸生以贫甚随父耕作父赎得蠧壊纲目授文读冬无絮文擕斧斸树根累百斤者负归坎地而围之父没教授村童以养其母二十四登江西庚午贤书数上春官不第留心经世所至南北山川阨塞险易沿海岛澚游魂窟穴以及东南诸蛮夷情状利害无不了了胸中齐语楚咻吴越闽广方言苖猺鸮鴂侏之音入其郷即与之化肖其声调口角莫能辨为何方之人也即落扩无所用周逰糊口与武人吴郡交相善文族父钦为为台州副将拜兴汀总兵官偕郡徃依之文任书记郡为小校两家母通徃来饱饭坐之堂上击鼔长歌以为笑乐郡事文母如母郡母亦视文如子虽亲昆弟无以逾也未几文以母没扶榇挈家还浦时浦令陈汝咸率邑人为讲经之防月两期文攘臂前席髙论古今治乱得失救时急务同学韪之丙戍后读书都门己丑被放南还抵三山闽抚张伯行邀入鼇峯讲洛闽之学分纂先儒诸书或劝文离家五载宜遄归文曰正学失传久矣斯防可多得耶顾吾方谋葬母亦当归耳还至海澄距家不百里芒鞋布袜遍厯山原为母求葬地风餐露宿四阅月得地于陈坑将发引之前二日乃返舎其明年漳泉诸郡饥文将有姑苏之行倾囊以资族人之在下魏者酌亲疎计口多寡分给之谓其子曰吾非不念汝曹顾此皆吾祖宗之子孙吾与汝同源共本者也脱二日不举火非填沟壑宁免散之四方哉时吴郡已为定海大帅
　　诏截江浙漕米三十万石由海道入闽分赈文自姑苏趋如浙偕吴郡分运五万石扬帆先至漳泉之人頼焉以功晋秩一级壬辰冬十月海贼陈尚义遣其党赴兵部乞降时陈汝咸为御史奏请自徃招抚荐文与俱
　　诏御史驻锦州
　　赐文帑金衣裘加二级偕千縂骆南左其彪等入海遇飓风大作骆南一船飘失不知所徃文船折樯几覆溺数四舟人大恐文怡然曰我等为
　　朝廷招逋防靖海疆虽葬鱼腹不犹愈死儿女子手耶至登莱易舟踪迹所在则游奕尽山花鸟间文直上贼艘见尚义开示威信声情慷慨贼党有疑贰欲刼文飏去者惮文丰裁未能决文陈説利害遂悉众降由宁波登岸则吴郡已为浙江提督遣官弁护至京师召见便殿
　　上问文书生此行良苦颇惊怖否文奏言臣仰仗威灵顽梗革心无所怖更问沿海事宜条对甚悉议功晋州牧选云南之陆凉未行改授福建厦门水师中营叅将则以文材武可大用而大学士李光地亦奏称其猷略故也厦门距家百余里利纎悉无不知通闗梁除盗贼动合兵民意红夷市舶故骄横主者贪其利多为所玩一日有互市者奠贾轻重不相中一船防刃以哗军吏惶急不知所为文单骑徃防译榜之为评其直皆罗拜次日其酋率众谢承筐多仪免冠以献文大陈武威坐堂皇召之入语以
　　朝廷威化呵责甚厉皆不敢仰视复椎牛置酒飨之庭庑所献仪物悉遣还由是诸夷畏服明年调台湾北路营叅将诸罗令周钟瑄才名吏治为海疆冠文一见如旧交和衷共济戢吏卒抚番黎捐金助建学宫城隍悉除所辖陋规部伍器甲简阅整齐躬廵歴沿海増置要害营汛北路地方千里半线以上民少番多大肚牛骂吞霄竹堑诸处山川奥郁水土苦恶南崁淡水穷年隂雾罕晴霁硫黄所产毒气薫蒸郑氏以投罪人庚寅始设淡水防兵及生还嵗不能三之一廵哨未有至者文决计徃部曲皆涕泣强諌文曰不然台虽弹丸实闽之安危淡水又台之键钥也由淡水至福州利风一日可达民番错襍亡命者日多不熟知其里道情形何以控制调度自赍帐落具脯糒日或于马上成诗夜燃烛纪所历地里山溪风候土俗为文以祭戍亡诸将士凄怆激烈闻者感泣山谷诸番具牛羊酒食迎饷道旁文悉慰遣无所受召社学番童坐幕下与之语曰我汝师也勿惧能背诵四书者旌以银布为讲解君臣父子之大义反覆不倦诸番皆感悦竟以中瘴气归而病痞迁福州城守副将赴京道剧卒于宿迁年五十文伟躯干黝面阔口好剧谈大笑须眉俱动读书忘寝食有时賔朋满座朗诵高吟或展巻喜动眉梢失声挥泪防手怒骂尝曰吾见古人之忠孝节烈恨不起其人于纸上而拜之跪之也见古人之悖逆奸回恨不起其人于纸上而烹之磔之也为文章不假思索对客挥毫数千言立就诗以韩为宗然其志在经济事业欲以设施见长故著述无多所遗淡水诸作南北海道尽山花鸟等记耳平生无留钱或赠之千金以葬母輙尽在官二十有四月未尝取兵民一粒一丝运米及招抚时所过当道以文需次闲员为国宣力虑资斧弗继輙赠金帛文悉却之曰吾不以
　　天子之使受人怜也没后妻孥饘粥不充无一廛之宅然素淡泊亦不见为苦云
　　论曰阮鹳石全才也粗豪旷爽有湖海之气望之知为英雄耳其沈几权变肆应详密非与共事不可得窥测也使竟其用经济事业岂必多让古人天夺之速则不解其何故矣世所传造物忌才吾始不信悠悠天下人才难得又困苦沮抑之不使展尽底蕴是天既不肯多生才生之复不爱惜之则谓之忌也亦宜
　　游游戎传【蔡章琦附】
　　游崇功字仲嘉福建漳浦人也防丧母事父以孝闻兄尚功任湖广辰州守备终广东肇庆都司崇功材力雄健有逺志操行不苟年二十九从蔡老虎镇襄阳老虎器之拔右营把总老虎亦漳浦人名元屡任总兵官以善战为敌所惧故海内称蔡老虎云崇功既得官益励志节历千总秩满迁福建长福营右军守备分防长乐县县滨海有磁澚为贼艘出没之区崇功亷得其状以兵二百伏仙峡塘要口复率兵捕之贼弃舟登岸伏发擒十七人获其舟自是岛澚肃然癸巳夏长乐水灾民艰食崇功悯焉躬之防城见巡抚觉罗满保请发粟平粜许之即遣徃罗源转粟回县济民食邑人始安满保以为能比迁闽浙总督即以调补台湾北路营守备训练兵众辑和其民人诸俗健鬭动輙梃刃相加歳旱争水如临大敌崇功亲为和解均水道竞者以平协修学宫建无祀坛凡勤民事多此类诸罗之人深德之三载瓜期迁海坛镇右营游击海坛故多盗崇功巡缉外洋遇贼舟穷追力战擒贼陈阿尾等六十余人满保益器之复题调台湾水师左营游击康熙六十年辛丑夏四月台湾土贼朱一贵作乱逼郡治崇功方巡哨北洋月之廿八日在笨港闻报以兵还赴安平次日至则羣盗已大猖獗而文武守臣眷属悉在舟中矣崇功曰官者兵民之望官眷登舟则兵民心散大事去矣急登岸赴敌其壻蔡章琦叩马请一过家门区处眷属崇功厉声曰吾此身已许朝廷今日遑知有家哉跃马麾众竟去前后连战杀贼甚多五月朔日黎明贼众数万战于春牛埔总兵官欧阳凯失利及副将许云皆战死崇功从容无惧色突围冲击手刃百十人乗马被创遂死焉时年六十及台平朝廷赠秩廕子以旌其忠
　　蔡章琦字又韩游崇功子壻也其先浙江余姚人随父官湖广之谷城因家焉援例充太学生家中落以康熙五十九年携孥渡海就食崇功官舎章琦为人慷慨有志节能为诗崇功甚爱且敬之朔日既暮闻崇功阵亡喟然叹曰吾甞读圣贤书今日可不死哉遂赴海而死论曰游崇功歴官三十余载未甞营一亩之田数椽之屋以武职而勤民事所至有能名是不必待沙塲马革之日早知巍然志节丈夫矣蔡章琦太学诸生蹈海成仁洵无忝游家壻也同时北路叅将罗万仓战死有妾蒋氏投缳完贞德盛化神之世士女皆知忠义立志节岂不伟欤余欲为罗蒋立传不能悉其家世里居及生平事迹尚阙有待
　　李弁传
　　李茂吉本姓江福建漳浦人也磊落不羁家素贫弗屑治生业与弟江尚皆从戎边省将帅相沿懒更兵籍毎召募入伍则指一空名畀之以故茂吉姓李而江尚兵名侯鹏皆不得姓本姓云茂吉由海坛镇队目以班渡台属水师副将许云麾下云一见大奇之康熙五十八年秋九月荐于镇帅欧阳凯凯考验材技出众转荐提督施世骠总督满保授安平镇中营把总茂吉不以官小自卑奉职甚力岸然有大志稍委靡事皆不为朱一贵之乱茂吉自请于副将许云乞一旅率弟侯鹏为前驱杀贼时羣贼蜂拥逼郡郊云闻警欲躬赴援遂以茂吉从四月晦日战于
　　万夀亭茂吉虎吼雷奔直入贼阵左冲右突所向莫能当贼退屯竿津林五月朔日复随云在春牛埔迎敌杜君英朱一贵合兵围杀镇帅欧阳凯死焉守备胡忠义千总蒋子龙把总林彦石琳皆战死独水师弁兵不少挫许云游崇功自分必死率千总林文煌赵奇奉力战茂吉奋刃大呼贼披靡僵尸匝地自黎明战至日中矢穷炮尽云崇功文煌奇奉皆战死茂吉亦力竭被擒矣贼拥之演武亭见渠魁戴穆茂吉挺立昻然穆怪其不跪叱之曰若兵耶茂吉曰官穆曰把总微官耳若壮士降当以汝为将军茂吉瞠目厉声骂曰死贼我
　　朝廷命官岂肯从汝作贼遗臭万世耶举足踢其案案翻奋力断缚直前欲夺刀杀贼贼众举刀共斮之头脑破裂尚痛骂不絶口贼怒碎其尸时年三十九侯鹏被伤不死潜匿民间覔兄尸数日不可得大师入鹿耳鹏随军杀贼遍访诸埋尸所发视皆非遇与茂吉同擒之旧兵蔡爵乃得其详以茂吉妻许氏及三嵗儿江忠还漳浦总督满保出帑金赏恤之拔侯鹏把总复姓名武明年奉
　　防旌忠廕一子
　　论曰官以尽职为荣李茂吉虽末弁万户侯安足道哉骂贼不屈百世下凛凛如生常山睢阳当冁然孺子可教矣台变殉难诸臣惟茂吉最烈若许云欧阳凯叅将罗万仓游击孙文元守备胡忠义马定国千总林文煌赵竒奉蒋子龙陈元把总林彦林富石琳皆捐躯报国不为苟且偷生欲一一为之立传惜乎末由知其生平事迹也




　　鹿洲初集巻七
　　钦定四库全书
　　鹿洲初集巻八
　　广州府知府蓝鼎元撰
　　传
　　林元戎传
　　林亮字汉侯福建漳浦人也生四岁丧母八岁失所怙依从父抚养甫二年从父又没事从母如所生未几从母亦弃世伶丁孤苦难名状然性不羁好结纳当世贤豪尝曰男子桑弧四方安能屈守乡闾长为农夫没世哉属滨海多事决意从戎习骑射击刺留心海务岛澳险夷舟航利钝营阵战伐靡不讲求熟悉识者觇其有将才矣康熙丙戌擢台湾水师右营把总壬辰迁福宁鎭左营千总丙申授桐山营守偹其明年以熟谙水务调澎湖协右营守偹辛丑夏台湾土贼朱一贵作乱窃踞全台文武守臣或殉难战死或逃归澎湖澎台相距一水居民汹汹澎协将弁以孤岛难守佥议撤归厦门各出家属登舟亮力排众议按剑厉声曰
　　朝廷封疆尺寸不可弃我等享升平食禄廪捐躯报国正在今日焉有锋刃未血而相率委去之理丈夫死忠义耳宁能骈首市曹为法吏所辱耶请整兵配船守御要害贼至决一死战战不防而亮死公等归亦未迟皆曰诺愿死守亮驰出江干申主将号令驱官民家属各登岸敢言退厦者斩众心始固又以台米弗至虑行间乏食捐家财买谷碾米给军制造战攻器械及诸军需以俟大兵进剿共圗克复水师提督施世骠南澳总兵官蓝廷珍统师至澎以亮胆识超羣忠勇出众委为前队先锋领舟师五百七十人自澎进发六月十有六日黎明大师咸抵鹿耳门外贼目苏天威据鹿耳炮台发大炮以拒我师百千奔雷飞轰海面亮奋勇争先以六舰冒死直进尽鋭攻击遥望炮台火药桶堆积如山命施巨炮专攻其火药桶中之火起烈熖冲天燔毙贼不可计数贼众大败夺取鹿耳门炮台焚贼营垒乘胜进攻安平鎭贼目郑定瑞悉众抵敌亮复先士卒登安平城竪大军旗帜遂克之鹿耳安平皆天险台之要害一日而两大捷百姓欢呼舁酒馈食知贼不难平也十七十九两日我师鏖战鲲身亮驾舟夹击横冲贼阵贼大败入水淹毙斩获杀伤无算自是贼人退保府治不敢复出昼夜固守以老我师施世骠命亮及董方魏大猷洪平率兵千二百人分兵闲道从西港仔暗渡出府治之背蓝廷珍复统大军继之二十二日黎明大战于苏厝甲贼死伤遍野夜战犂头标又大败之次日穷追败之于木栅仔复败之于茑松溪遂克府治七日之内恢复全台纪功第一总督满保手书褒扬劳以白金四百两方之古贤将冯异曹彬云雍正元年春授南澳鎭左营游击秋八月擢台湾南路营叅将俱未之官以议叙平台功加都督同知世袭拜塔拉布哷哈番再加一等九月引见温纶褒嘉
　　特擢台湾水师副将
　　赐孔雀翎宝刀貂皮縀疋火防包帑金二百两盖异数也途中闻邸报奉
　　防特授台湾鎭总兵官台湾海外重地甫离兵火亮抚恤穷黎正已率属整饬水陆兵防和衷文武创建郡治木城民欢乐之南北路内山生番未习教化性嗜杀时出没为民害亮设法招抚倾心归顺者一百八社男妇一万八百八十七人于是附山居民咸得安堵事闻上大恱赐金一万两从优议叙特加四级亮仰体皇仁因番姓所嗜购色布漳烟盐糖等物遣官遍歴各社宣
　　朝廷德意赏赉诸番欢呼之声震山谷计动用赐金一千八百九十余两尚八千一百四十两有竒封贮台库流交公用丝毫不私为已有也雍正五年春奉
　　防移鎭浙江定海定海四面汪洋为浙东吭扼亮殚心绸缪训练卒伍日率战舰弁兵巡防周歴南抵温台北穷尽山花鸟不敢一日自暇逸积劳成疾卒于官年六十有四赐祭葬
　　论曰林元戎名将也人知其平台先登功第一不知保守澎湖尤为节之大者门庭防逼佥谋委去独以一末弁排众议仗剑奋呼遂固疆圉不特忠勇冠三军于大义皎然星日矣以此制敌何敌不摧宜其虎吼雷奔鹿耳鲲身莫之能御也分兵西港永奠东宁千秋百世之后扶桑日出之区言台澎遗事者不能不为此君屈一指呜呼可不谓竒男子哉
　　先兄福建水师提督襄毅公家传
　　公讳廷珍字荆璞福建漳浦人世居苌谿乡为闽南着姓曾从祖紫涛公讳铭球明侍御歴宣大三邉湖广巡按有声族祖义山公理以平澎台功累官福建陆路提督诸弟皆将帅公少朴拙耕于野作苦忽有所懐喟然曰吾其为持防之士乎义山公移鎭舟山不逺二千里渡海自请入伍日习骑射舞戈扬盾趫捷如风又善为火攻鎗炮无虚发义山公壮之康熙三十四年擢把总越四载迁磐石守备又六年授温州鎭右营游击追贼于南麂外洋乘风纵击获其人船赃械复在鳯凰外洋巡捕贼艘昼夜穷追至青水大洋沈其一舟又获其一斩首十五级生擒二十七人当事以为能调温鎭中营游击甲午夏在官山外洋捕贼复追至青水大洋斩首二十一级夺二巨舰擒六十四人凡汪洋絶岛险逺僻深从来官兵不到之地穷搜靡遗洋贼闻风破胆皆曰谨避老蓝他鎭协如婴儿女耳自是威名日盛诸将多忌嫉者上官亦恶其形已防于总督满公保将劾之提督吴公陞固争谓此两浙第一良将满公未信也防闗东大盗孙森等窃辽阳巨炮战舰逸入海
　　圣祖震怒责成沿海封疆诸臣满公入觐面奉
　　谕防由海滨巡行南下提督偕至温州时方忧逸盗未获温帅来迎问将弁贤否及蓝某安在帅曰彼在家观剧未暇也满公怒据帅揭密缮疏明晨将拜舟次瑞安公跪迎于江浒满公曰观剧忙耶何为来此声色俱厉公从容言某于某日乃自海面缉贼来在黑水外洋与贼大战斩级落水甚多擒逸盗孙森等九十余人尽获其战舰赃物炮械满公愕然曰有是哉几失吾良将也召入舟厚抚之提公吴公继至笑曰何如余言不谬乎于是改弹章为荐牍时丁酉夏四月也己亥春超迁澎湖副将夏秋间授南澳总兵官寻摄理碣石潮州二鎭务辛丑夏土贼朱一贵防台湾五月七日警报至卽简师徒治军需慨然以征讨为己任条陈进兵事宜首请总督驻厦就近督师时满公闻变屈指浙闽诸大帅惟蓝总兵可任已飞檄调公而自兼程趋厦途接公条议意见脗合大喜委令总统水陆大军领战船四百余号官兵一万二千员名前赴征剿六月十一日到澎湖用闲谍得贼中情状谋于提督施公世骠曰羣盗皆乌合不足忧一攻即靡但其众至十数万诛之不可胜诛且多杀生灵无益今但张檄止殱巨魁余勿问皆令自新则人人有生之乐无死之心可不血刃平也施公从之十有六日黎明师逼鹿耳门贼众扼险迎敌前锋林亮董方冐死直前攻击公率大军继之遂败贼众夺取鹿耳门乘胜进攻安平鎭拔之戒将弁入郡之日无妄杀掠徧檄市里门书大清良民者即为良民自是贼胁从者多解散各为自全计十有七日鏖战于四鲲身大败之追至七鲲身瀬口诘朝遣将以小艇载火具败贼于涂墼埕水仔尾燬其战舰十九日贼以数万众蜂拥牛车架炮列盾为阵来战公亲督大炮连环迸发指挥将士贾勇争先遂破其阵复遣舟师以小艇附岸夹击贼众大败淹毙千余人于是贼退保府治不敢复出施公用降者计夜遣林亮董方魏大猷洪平率兵一千二百名从西港仔暗渡出府治之背公曰此诚竒计顾贼众兵单脱有失贼难制矣即驰入施公营谓曰公宜遣将弁于瀬口涂墼埕等处分道夹击某当亲率大军疾继林亮等之后方可万全贼闻我师北来必弃营遁府治恢复在此两日间耳遂乘夜进发扺西港仔二十二日黎明在竿寮乡登岸令空舟悉回安平左右曰登岸弃舟何也曰示军士必死无有还心今日战胜明当直抵府治耳言未巳谍者报贼在苏厝甲与林亮魏大猷决战势甚张公分兵八队为四正四竒而自将中军驰赴之贼望见惊曰此老蓝旗帜也公纵兵大战贼稍却急乘胜崩之贼大败薄暮至犂头标屯劄料贼必夤夜刼营漏初下传令撤去帐房卷旗帜露刃伏芒蔗间夜未半贼至弗见大营方惊顾忽金鼔大震我军突出四面击之贼大乱自相攻杀比晓追败之于木栅仔复败之于茑松溪朱一贵率余贼逸去遂入府治秋毫无所犯民大恱计自进兵以来先后才七日耳于是分遣诸将复南北二路二十八日败贼于大穆降朱一贵走湾里溪大军追至茅港尾铁线桥及贼于盐水港朱一贵走下加冬公密购杨旭王仁和杨石杨雄等给与守备千总衔劄令纠合庄民诱致朱一贵于沟尾庄闰月八日朱一贵及王玉全翁飞虎张阿山等皆就擒复擒获吴外陈印李勇陈正达卢朱于是林曹林骞林琏郑惟晃张看等皆向大军乞防南北二路弁兵擒斩贼目顔子京郑定瑞杨来万和尚安抚各处庄社民番台地悉平公奉檄署理台鎭总兵官事仍统征兵秋七月南路阿猴林余孽继起复讨平之防江国论郑元长等遣千总陈章渡海入郎娇招防刘国基薛菊散其余党已而陈福寿等后先俱至皆渠魁也为之美衣服恣其出入炫耀以动逸贼使悉来归九月望日提督施世骠卒公奉檄署理提督印务招抚杜君英杜会三父子获黄殿黄日升郭国正张岳盐水港六加甸红毛寮诸孽先后思逞悉皆擒灭枭杨君林君李明黄辉卓敬等于市石壁寮余孽复叛发兵擒获苏清林阿尾王教等十五人皆斩之又擒获贼党陈成郑文苑等十三人康熙六十一年廷议改设台澎总兵官于澎湖台湾府治设陆路副将调公赴澎鎭守将行南路下淡水北路八掌溪奸民相继作乱复发兵剿擒并遣诸将分道搜山先后获林亨顔烟李庆黄潜等二十一人六月以提督姚堂奏奉防总兵官仍驻台湾公遂为台鎭从征将士以次班师雍正元年春逸盗杨合复谋作乱遣外委陈栩等捕之又遣千总何勉擒获王忠刘富生等台湾匪类根株尽絶冬十月奉
　　防特授福建水师提督加左都督世龙衣三等阿达哈哈畨既抵任将弁行阵整顿一新立巡防之法数千里波恬浪静商贾晏然凡闗系地方有禆军国事务竭智殚诚不遗余力信赏必罚虽亲故无所私一草一木不以扰兵民而于贤才则深加爱惜必力为扬荐引与同升尝云人才难得不为国家爱惜培植而媢嫉壅阏非忠臣事君之道也以故汲引多至节钺者偏禆以下难更仆数然靡有德色也提师六载始终一节兵民爱之以雍正七年仲冬二十有七日卒于官年六十六自幼失学壮力农将畧似有天授指画谋谟皆合古法居官以政学征台后益谙练胸中朗朗防窜幕稿皆中窽会教儿曹读书明理尽脱弁韐气习焉雍正三年入
　　觐恩礼有加久而益隆先后赐予蟒袍翎防人参貂裘绮纻绸纱弓刀砚墨白玉素珠珍玩器皿菓品食物之类凡二十四次病闻遣太医院刘君裕铎驰驿诊视至省遇遗疏乃还
　　赐帑金二千两治防
　　赠太子少保全礼葬祭
　　赐谥襄毅盖异数云
　　论曰公一生忠勤好捕贼勇敢善战常为士卒先他事恂恂如不及虚心自下功成名立令终有俶非偶然也夫防嫉之于人甚矣哨海称戈可云在家观剧含沙之口何所不至所恃当权勿轻以耳为目而已使其时无提督吴公之保全大盗孙森之急救则良将已失谁复为
　　国家建勲业垂不朽乎征台大役所闗甚伟满氏实式凭之虽骨肉手足未足喻其相需之殷得无自叹前此几为小人所悮否妬贤害能小人常态非聪明仁智公忠为国者其孰能知之
　　黄广文小传【子阳复附】
　　黄业字新江广东平逺人所居乡曰寨背明末设鎭平划以属今则为鎭平人矣业嘉靖间岁贡有隐德世守文公家训居丧不作佛事授湖广郧西教谕力持正学辟浮屠常言释氏之教虚空谬妄无益于世有害人心学者当如虎狼蛇蝎以避之不可为所摇惑若诵法程朱践履实地彼诐邪者将不攻而自破也在任数载清白着声去后人思其德立祠祀之子阳复邑庠生敦行嗜学亲丧庐墓三年悲号不辍抚异母弟及兄弟之子皆自教之济济克有成婚娶毕悉分以腴田而自取硗瘠者事载平逺县志潮守吴頴修郡志有传康熙丁夘守林杭学再修则削之孙恒亦庠生万歴丁未岁歉捐家资赈济全活甚众
　　论曰鎭之有业景星庆云也必力持正学始可为泽宫师儒前志逸其传则以辟浮屠之故耳于何知之于他传知之澄海林孝廉佳相者吴志传曰喜浮屠学林志改曰精浮屠学比事观之义自见矣孔子曰攻乎异端斯害也已朱子云专治而欲精之为害甚矣名教中自有乐地何事浮屠喜之且害况精乎佳相盖有托而隐者未必眞溺浮屠林志一字之褒铦于斧钺岂春秋之微词欤因业而恶及其子则又何其已甚也业持正学辟浮屠居丧不作佛事在任清白着声此镇邑第一流人物余故特为阐幽以为崇正之的
　　杨湘阴小传【子州俊附】
　　杨开字恱之广东大埔人崇祯间以举人授湘阴令流贼张献忠扰湖广防岳阳癸未八月至湘阴火攻其城开集民兵突烟出拒贼于白鹤洞长沙防不支为贼杨天桂所执至湘潭诱之降不应授以长沙知府开骂曰我岂受汝贼官者恨不能为国杀贼得从屈原游幸矣挈妻子六人同沉湘江将投时贼夺其冠开曰吾岂可囚首见先帝仍冠而死次子州俊顺治辛夘举人郝尚久之乱谓同年生黄标曰吾等受国恩何论禄仕与否义不为逆党所汚遂弃家之广城至铁江値他贼不屈死之标亦遇害盖父子前后殉节云
　　论曰湘阴骂贼沉湘江从屈原游得死所矣乃子州俊复能不为逆汚铁江遇害何杨氏之世忠节也受国恩何论禄仕与否二语可为千秋之宝训其説行天下无复有不义者
　　姚烈士小传
　　姚霁云潮阳人明季诸生也性嗜学好古立品端介工钟王书法崇祯十七年闯贼乱懐宗殉国云闻报大恸数日不食逢人輙跳呌众以为癫又数日赴和平桥投江而死
　　论曰李自成起潢池覆明社当时臣工迎拜道旁上表劝进者有之即号称名士俨然为伦物所宗尚不免有四海归心较汤武而无惭德之颂非我
　　朝特申天讨洗秽浊而清明则衣冠皆为盗贼矣霁云邉海书生如此其忠且烈也即以和平江为汨罗谁曰不可
　　黄摄尉传
　　黄新德海阳县吏也读书仅识字涉猎故事出语好遣文人皆笑之家故贫义不苟取或劝以稍趋势得周急新德曰原宪之緼袍贤于季孙之狐貉宣孟之鱼食甘于智伯之刍豢时人异焉康熙辛亥授广西梧州府窦家寨巡检弭盗有方郡守称其才乙夘夏摄藤县尉値滇黔叛逆山防蜂聚围藤邑时兵少议降者半遁者半新德曰弃城非守土之义降贼受戮社之诛不如死守脩雉堞整楼橹身先登陴鼓舞众志相持者旬余薪粮内絶外援不至呼其子日祷曰忠孝不能两全汝扶我老母旋归后此奉养诸事皆汝为之汝孝于祖母即汝之孝于我也城防被执贼欲授以伪官新德曰何面目见天下人王彦章且不肯降唐况天朝臣子从贼乎贼欲屠民新德曰倡守城者尉也誓不与贼俱生期灭汝曹朝食者尉也死贼杀尉足矣于百姓何尤贼怒斮之新德骂不絶口刃斧交下碎其尸家人四婢一皆死焉日祷负祖母得脱隐迹丐食越两载始还至家事闻赐祭褒恤赠南宁衞经歴
　　论曰新德微官耳以死勤事可谓大臣矣彼拥节封疆平居赫赫莫已若未见敌而弃城去者厥官居何等哉况于屈膝从贼曾狗彘之不如新德将叱而奴之敢曰孰尊孰贱耶
　　李张白何列传
　　李成功奉天铁岭人登顺治己丑武闱歴官潮阳游击调潮州镇中军以叅将管左营事训练有法能得士心康熙十三年总兵刘进忠叛成功仰天呼曰天步方艰臣心不改倘可诛贼九死何辞潜与城守游击张善继续顺公标防御于国琏谋戮进忠进忠觉执之诱以同叛不可刼以兵刃弗惧进忠偪之成功曰头可断志不可夺进忠曰汝为中军我以犹子待之何无义至此成功曰禄山叛国死于猪儿朱泚叛国死于韩旻汝叛国贼臣不知死之将至我何为从汝反哉进忠令斩之骂不絶口而死时甲寅夏孟二十有一日也事闻
　　赠骠骑将军
　　赐祭葬廕一子奕桂守傋
　　张善继直彭城衞人防习儒博览羣书长为孙吴学登康熙丁未武科鼎甲第二人己酉授潮州城守营游击甲寅吴耿盗兵善继赴省请饷为出师傋潮帅刘进忠阴遣腹弁杨希震赴闽献欵耿逆授伪宁粤将军印剪辫归与进忠谋曰张善继刚方固执深得众心宜亟散其卒进忠然之遂以所部众分王承业李云陈琏约束焉迨善继归而麾下已虚无人矣谒进忠曰公不闻晋王敦乎武昌犯顺直抵江宁威势未尝不赫也兵败身死发瘗斩尸自古未有叛国而克令终者若至崩腾苍莽震慑旄麾之下系颈求活晩矣进忠怒羁之马王庙有明经林应璧者亦被羁善继与谈古忠孝事相得甚欢并披览史书不辍若不知刀爼之及也进忠屡遣人谕降终不屈令斩之善继临刑叹曰生未统师诛叛逆死为厉鬼复深讐遂遇害事闻
　　赠叅将
　　赐祭葬廕子张大陞守傋
　　白虎陜西秦州人久典戎行着劳绩康熙十一年授澄海协右营都司简阅战舰制火攻诸具纎悉毕傋文武同事者叹为竒才遐迩咸称虎将云刘进忠将叛调虎与其子崇质入郡虎临行谓妻张氏曰滇黔闽楚相继盗兵吾父子当立功以报国汝善抚防孙无以我为念盖未知进忠有反谋也及至而进忠待虎加笃左右防范甚严越日乃知其事叹曰我以出师征讨星月驰来岂虞变生意外悠悠苍天彼何人哉因澘焉泪下进忠传虎见令易防虎曰头可断防不可易令剪辫虎曰颈可截辫不可剪随责进忠曰付托全潮任重荣极不图报国甘为叛首恐皇天弗宥也一旦师败势穷窜身茅檐亦不可得悔何及矣左右以虎摇惑军心请斩之进忠爱其勇不忍刑曰此愚人不识时务耳复拘虎妻张氏孙士俊为质虎与同志者密遣人赴省请兵恢复约为内应谋泄将就刃谓崇质曰食君之禄死吾分也委身存祀惟在汝崇质曰父为忠臣子从叛贼乌乎可苟就义以全贞岂不因忠而成孝孟秋朔日缚至西市虎望北叩首曰君臣大义尽于此刻父子至情亦尽于此刻生不能提三尺手刃逆贼上报
　　国恩臣虎有余辜矣百姓观者为饮泣张氏士俊穷无归贫无爨褴褛衣衫行乞于市事闻
　　赠秩恤典如礼廕其孙白士俊守傋
　　何亮潮州程乡人澄海协右营千总也少充健儿每薄伐虓阚身先诸校战功甚伟得授千夫长善驭兵量机决防颇洞中都阃白虎以腹心待之筹画焉刘进忠将叛檄全潮将士赴郡城亮随虎至进忠以伪宁粤将军印行事亮曰以逆犯顺者亡进忠忘
　　国厚恩敢为叛逆亡在旦夕耳誓诛此贼方快我心或告之曰任天下事易死天下事难如其败天下之事死不足以塞责如其成天下之事生亦可以有为亮曰否君犹父也子为父死无所怨人固有志不可强耳虎遣亮订李成功于国琏张善继密请援师恢复谋泄进忠缚亮叱之曰汝何敢作乱害我耶亮曰背义贼臣人人欲诛岂独亮哉我一片精诚上诉天帝当于防曹待汝对质遂遇害亮之兄弟妻子被杀者九人观者多叹息泣下事闻奉
　　防赐防荫其子何阁龙千总
　　论曰刘进忠之逆也同城将士为贼犬马者多矣慷慨激烈取义成仁独李成功张善继白虎何亮与防御于国琏耳【于国琏奉天人为续顺公沈瑞旗员进忠作乱瑞命琏偕都统宋文科邓光明攻进忠战于太平街鏖鬬三日琏身先士卒射伤进忠左臂贼披靡众寡不敌终为所败瑞缚光明琏以降琏不屈絷之幽室谕降终不聴乃斩于市尸僵立不仆数日面不改容】旧志为国琏立传而李张白何皆阙焉余窃叹进忠叛逆呼吸死生威势赫赫而成功面斥为禄山朱泚善继此之王敦所以挫乱贼之锋褫奸人之魄非浅尠也白虎曰头可断防不可易颈可截辫不可剪虎子崇质曰苟就义以全贞岂不因忠而成孝之数语者可以垂千秋登金石矣何亮末弁一则曰国恩再则曰君父骂贼至死举家殉之使天下守土之官人人效此四君子虽有乱贼其谁与为乱哉檠天柱础端頼斯人余故表而出之
　　李都阃小传
　　李其昌字逊伯广东程乡人父成材为善于乡赈贫济乏里人德之以为其后必有昌者因以其昌名昌伟躯干喜韬畧补武庠弟子员慷慨自矢有弃繻请缨志値鼎革
　　王师入粤仗防随征以功署平镇营守傋时潮疆初定土弁恣睢握兵雄乡里昌弗之善也请于幕府愿戮力疆塲得题授武昌守傋再补直杨村营迁隰州专防都司康熙十二年告病回籍其明年潮帅刘进忠叛贼党闻风响应胁其昌从逆昌正色曰
　　天朝用兵如神汝辈不知
　　君恩亦当畏惧
　　国威奈何背乱顽抗自取灭族吾受
　　朝廷爵禄岂从而贼反耶贼怒掘坎活埋之终不屈焚杀其全家时仲冬二十有一日也子以猷方十五岁得脱告之官官无如何越四年以大赦弗究猷呼吁不已当道怜之许自行缉捕卒得贼首以雪仇恨
　　论曰其昌明于大义舍生取之忠矣假当年畏死从逆贼平之后终亦不免一死泰山鸿毛相悬奚翅万万哉父为忠臣子为孝子百世而下凛冽存焉呜呼其可敬也
　　黄龙泉小传
　　黄仙春原名中通字理卿潮阳人淡泊守礼慨然有志于濓洛薪传潮揭人多师事之顺治辛夘举于乡授龙泉令涖任九阅月引年归优游林下以诗酒自娱卒年八十四
　　论曰言濓洛于潮几乎资章甫而适越溺于禅者不足道中离讲倡岐入姚江坠绪茫茫寻者鲜矣仙春独慨然有濂洛之志可不谓豪杰之士乎惜所学弗传而邑乘又言其诗酒自娱则亦未知其果濓洛否也彼骏而骨犹享千金况夫眞濓洛者
　　林蓝田小传
　　林世榕字可亭海阳人明司徒熙春元孙也父应璧昌化教谕榕九岁丧母事继母以孝闻登康熙己酉贤书授陜西蓝田令値岁荒一意噢咻以宁静寛仁为主日巡行原隰间劝耕耨捐牛种助民垦辟建义学延名士为之师躬进诸生与论文有课士论文一书行世复葺文庙新吕祠求四吕先生后以主祀事改建昌黎祠合祀栁州以栁州故蓝田尉也在官十二载谢病归闭户著述只字不入公门建宗祠增祭业周亲故之贫乏者病世俗停丧不葬尝着归厚録二巻以垂劝戒盖推论风水之无凭亲骸之不可弃以悚动人子于至性至情而激发之广推逺引靡所不周至于治丧不用浮屠尤三致意焉又着有瓦注草世范纂家礼等书卒年七十四祀乡贤子八人长元振化州训导以善教称长于诗早世次元扩北城兵马司副指挥元贵训导元掞县丞余诸生
　　论曰世俗信青乌家言停丧者众矣余读林氏归厚録悄然悲之归土为安古今正理若富贵福泽则闗乎作善降祥惟子孙之自取之不信理而信术以亲为市殊可痛也如世榕者眞仁人孝子之用心哉
　　陈郑二生列传
　　陈修字扩潜广东惠来人邑诸生家贫嗜学栖山岩刻苦自励其学以程朱为本又喜读迁史庄子书举子业规橅王唐不肯逐喧闹以从时好屡不得志于有司脩亦不以此争得失抱负益豪一时文人执贽者争先后有土弁者闻其名以百金聘却弗受曰阿龄虽饥弗食陶粟吾岂与雁鹜争哉晩岁文益古而道益穷嵚竒厯落竟不遇以卒年七十七
　　郑国光字闇生惠来岁贡生也性勤敏诸子百家寓目成诵日求诗属文者踵相接顺治乙酉邑举人林学贤啸聚作贼围攻惠来县孤城无援絶粮四阅月邑中皇皇国光画守城十防邑令沈惟煌悉举行之凡请援请剿请增旅请饬师前后血书二十四次授卢和从闲道达者皆国光一人所为公牍秘函口授手书搦不停管人称其倚马才危城頼以保焉丁夘预修惠来县志事竣始絶笔年八十
　　论曰陈修郑国光皆负才不遇坎防以老岂所谓命薄者欤脩兀傲不合时宜穷且益坚固其志也国光摇笔千言危城赞画功在桑梓亦不克用于世悲夫士之处岩穴不能自表见如二生者恐亦不少
　　陈明经小传
　　陈复平字虞章澄海岁荐士也少孤哀毁骨立事寡母以孝闻顺治乙酉海防踞澄欲罗致之利餂威胁皆不屈贼怒囚之八日伺懈得脱载木主负母逃于金砂寨乙未贼破金砂得之胁以从不可杀其妻蔡氏以胁终不可贼义而释之甲辰以海氛不靖迁沿海居民于内地平侨居郡东与生徒讲明正学先品行而后文艺亲戚乏者分束脯赡之播迁之余耕具多缺平鬻产分给虽困不悔展复后捐廪以脩学宫置祀田筑溃堤乡人頼焉生平不事干谒年八十犹键户穷经学博养粹卒祀乡贤
　　论曰陈复平可谓有道矣身可囚妻可杀而贼必不可从此之谓志士与生徒讲诵程朱先德行而后文艺此之谓正学孝亲敦族至老犹键户穷经不事干谒一举一动皆足训方型俗明经二字平无愧焉
　　蔡广文小传
　　蔡叔度字介士广东海阳人康熙壬子岁贡也以孝友着于乡兄弟亲爱白首无私财家训严肃病不问巫丧不延僧妇女不逾阃阈司训石城振文教劝输将在官十八载多士彬彬礼法焉手植木泮宫比引年皆合抱人方之南国甘棠
　　论曰潮有叔度空谷足音也俗尚鬼病者弗巫则心危僧有地狱丧弗佛人称不孝叔度能以正胜邪不畏人非鬼责独信其亲为笃行守道之亲不敢文致其罪假秃厮以超度之权可谓仁人孝子矣伊川先生家治丧不用浮屠洛有化者江东妇女畧无交游姻家或数十年未相识惟以信命赠遗通慇懃风何古也我思古人忽于叔度得之善夫
　　陈广文小传
　　陈王猷字良可号砚村海阳人也祖衍虞平乐令父周礼太学生世有诗名猷年十九举于乡至性孝友异母弟四人祖父遗产悉与之昆季节嫠皆立孤为抚养诸丧皆为殡葬族祖百年絶祀者亦继之歴曲江连州司铎迁肇庆教授所至讲经史明礼义多士负笈从学者庑舍为满弦诵之声达街衢文风翕然丕变焉曲江射圃为部马廐污及殿庑莫敢问猷力请上官得清还旧例广文见部皆罗拜庭下猷以为失宾师体挺然长揖时人韪之连学倾圮猷捐赀倡建醵金千余成其事端州丁祭典礼阙畧为置爵斚爼豆祭器及乐器舞器集生徒学礼习乐入庙雝雝郡人以为创见云卒于官年六十八生平笃学力行敦友谊周窭助丧更仆难悉数文章推淹雅尤工诗诗得力子美昌黎叅以欧苏黄陆卓然成一家吟咏至老而不辍所着有蓬亭诗文行世
　　论曰风雅一道难言之矣补锅之匠妄铸湛卢不有君子其流将于胡底乎海阳陈氏以诗学世其家推敲者甚伙颇自负潮人多宗之猷其表表者也猷诗成一家言能淑其乡之后学为人有至性敦行谊在学尽职无忝人师庭抗礼凛凛乎台諌风裁非复苜蓿先生举动也诗曰彼其之子邦之彦兮吾于斯人亦云
　　蔡文学小传【子长焞孙同髙附】
　　蔡相体字任士海阳诸生也事亲以孝闻有兄三人白首奉之惟谨家训严肃僧尼巫妪无敢至其门者妇女终岁不出阈虽亲邻喜庆游灯观剧如云喧闹扄扉寂寂与潮俗回不相同也长于诗工书诗宗岑嘉州书得顔鲁国片楮寸笺人珍重之子长焞长熹熹以庚子副车贡太学焞字明如举康熙癸酉武闱授千夫长防守普宁汛清介尽职四壁萧然若寒士有以钱十缗进者焞骇问何来其人曰无伤也但屠牛勿禁赌博勿禁则月以此为恒规可养亷不竭耳焞曰不可以养口腹不义之食也以遗子孙是诲之赌也其人笑曰汛弁微官奚事矫亷为焞曰非矫也官虽小受禄于朝岂敢以贫故自汚如犬彘不择食哉母病目焞舌防复明孝友有父风能守家训工书法时游神于顔栁间焞子祖坤同高高字世广偕坤并学祖父书能率教临摹唐帖各极神似而高尤笃好敦孝弟好学忘贫能赴人之急雍正癸夘兄弟同膺选拔而高以丙午省试卒于羊城督学惠士竒赙其丧以归里有癫者王明闻其榇归也哭之恸人怪之明曰谁谓予癫夫岂不识君子耶
　　论曰蔡氏父子祖孙皆孝友清介正士也而皆以工书名美矣书于六艺一也不可不学顾海濵时尚以赵董为宗见软媚则恱之未有讲晋唐风格者蔡氏传家其殆得中原风气者欤
　　徐孝亷韩小传
　　徐韩字景之潮阳人少失怙母黄氏明敏嗜学通子史百家言坚贞守义授韩以诗书纺绩篝灯课诵弗辍韩亦克孝力学副所望康熙丁夘举于乡教授生徒以倡明正学为己任出其门者多一时英俊数上春官不第以孝亷终未竟其用生平负气节不谒权贵长吏之庭未尝投一刺也虽环堵萧然漠不为意士大夫重之论曰韩教授生徒以倡明正学为己任余闻之喜不寐焉惜著述弗传其造诣不得而知果所学出于正又能以正淑后学则大伟矣内承灰荻之教心志筋骨从严霜密雪中锤链而成操履清高矫然流俗之表觇其行可知其学以正许之可也
　　徐孝亷梦麒小传
　　徐梦麒字忠移潮阳人少孤从叔父明经辙受业博极羣书以五经中辛夘副车甲午登贤书性刚方不屑治产业家贫甚处之泰然所得脩脯悉与辙子均分事叔母如母邑人推孝友焉先是麒为诸生教授达濠有寒士陈姓者邑之华里东人亦训蒙于其地两人交相善也已而陈病且死与麒诀曰死不足惜但无后负不孝罪耳昔有某蜑妇一男颇佳愿为某嗣有成议今已矣言讫呜咽而卒家不能具殡敛麒拮据为之经营窆焉访所谓蜑妇男者则陈外遇产也笑且詈曰防子作此不切事今死矣弗足责无后为大犹愈于他人子也询其状非六金不可麒徧贷亲朋得金六取其子躬抱送至陈家里人闻舆中有呱呱而泣者以为女客来矣比至门停舆皆骇愕不知为谁氏亲眷羣趋视舆夫揭帘见抱儿者出则厐然长髯昂藏一丈夫也里人皆大笑麒从容呼其父母告以故举儿畀之里人皆感激或泣下相谓曰此义人也麒仍时省视周其困乏今儿已成立且生孙矣麒生平慷慨好义大都类此
　　论曰麒为人孝友方正敦品行重廉节乡人以未竟其用惜之独详细事何予存孤也事莫大于义敦师厚友风化所闗况继人絶世乎使一乡一国闻风效尤则乡国之民归厚矣麒生平大节无逾于此乌可以细行目之
　　頼逸民小传
　　頼应字绍庭广东鎭平人笃学高尚不求知于世超然有古逸民风宅邉有大榕树手书一巻坐卧穷年为人度量洪雅无争竞里党间怡怡如也乡有赁其牛而耕者牛疲行迟鞭牛背詈曰頼应何不速行应适经其处若为弗闻也而过之乡人觉而谢罪应曰戏言耳无足怪邑有邱甲者好讼应尝买其田十亩俄而甲讼焉将赴郡待质甲贫甚囊无一钱求附应舟徃应许之复饮食之甲对簿理屈不伏辜复他讼连年不解徃返皆随应应待之无改于初人莫知其为仇讼者或以为从行之仆耳后甲悔踵门谢罪应欵之还其劵甲得田大喜稽首称谢及应卒甲哭之恸如丧所生
　　论曰頼应古之君子也以此风世则民无所争或曰既如此曷不还田于未讼之先省仆仆公庭乎曰刁风不可长恐人人效尤罄田宅无以为继耳积诚以感之俟其倦而归之亦善处小人者夫固不以一讼累其逸
　　宣化农小传
　　宣化农者陈其姓孟壮其名潮州饶平人也世居宣化里事农业目未识诗书然性狷介家贫丝毫不苟取里人异之一日徃黄冈买米负以归量之多一斗愕然曰咄嗟彼悮也我不可受家人曰天赐也悮自彼于君何与且当其时则还之今已负至家相距二十余里何辞为壮曰不可非其有而取之盗也彼虽自失悮我奈何欺天日乎即负斗米疾走至黄冈送还之与人渡澳山樵采为飓风所阻不得归众竞窃园间番薯以食壮独否或劝之曰非义也宁饿死旦日风不息或又劝之仍不可饿三日而归其生平行事多此类
　　论曰孟子言人皆可为尧舜若壮者眞尧舜之民也身为山农目不知书立心制行不欺天日如此虽伊尹伯夷犹将揖而进之敢以凡民目之耶士大夫居其位朘其民欺其君蠧其国者视陈氏子何如哉
　　卢壮士小传
　　卢和潮州靖海所人居惠来县东郊涂城身长七尺黧面长须为邑壮丁顺治乙酉邑绅林学贤为防攻县城围困数月援兵莫至内外信息不相通县令沈惟煌与绅士谋求救夜召和入计事命突围赴郡乞师和曰诺胸藏血书懐二鸽从城南缒出夜暗如墨人对面不相见和匍匐膝行十五里至神泉遵海而东从守御所过潮阳入郡至则放鸽为号夜或遇贼则蹲伏似狗又或似弃尸贼竟以此绐去书得达如是者二十四次援兵至围解
　　论曰卢和壮士也义士也茕孑匹夫能为国家出力救全城旦夕之命厥功伟矣包胥秦廷霁云断指亦不过此忠此诚耳人有贵贱忠诚则一谁敢以壮丁目之
　　黎京兆传
　　黎致逺字宁先福建长汀人名所居曰抑堂门人因以为号父士字媿曾厯官叅政以文章吏治名于时致逺年卄一登康熙丙子贤书时叅政已大耋矣长兄文逺辛酉举人仕山东新泰令叅政卒致逺遵遗教丧葬悉依古礼不用浮屠时人异之戊子春应闽抚张公伯行聘居会城修书讲学者一载己丑成进士选庻常壬辰授翰林检讨时士风犹尚干谒通声气以词臣当持衡门多如市致逺独峻弗纳终日扄扉絶奔竞时人以为高不可攀莫敢以私语者公卿间雅慕才名冀投一刺不可得大学士李公光地己丑会闱座师也方宣白麻倡正学教诱后进门墙甚盛以致逺同乡植气节独加敬礼致逺淡然每进谒起居数语辄负墙而退或以为太泠不近情李公独喜曰贤者也张公伯行任仓塲总督属吏有知致逺与张厚者愿纳交餽问慇懃致逺峻却之戒阍者曰彼为仓塲张公来非为我来也张公以正人待我我岂借张公以为利且我生平自命居何等可于此两失之乎丁酉典试粤西愿纳交者踵其门诡云与太史公面言留白金四十两家用家人辞不获置笥中致逺粤还甫逾阈行装未卸询家事家以为言则大惊命送还家人请俟卸装不可且詈曰吾既知之矣此岂可片刻存哉闻者叹服庚子冬奉命督楚学政痛抑奔竞先品行而后文艺一时拔擢称得人成进士读中秘书者甚众雍正二年甲辰还朝复命
　　上疏通言路加意词臣欲使敡厯中外明体用以傋任使授致逺吏科给事中致逺忠诚愼密每奏輙焚草虽至亲不得闻丙午春以保举山东巡察引见
　　上大喜谓廷臣曰此人可大用山东巡察未足展其长湖广系两抚地大事烦命巡湖广改奚德愼山东上又言此人大有见识前嵗年羮尧方盛他人未敢言独密陈请加裁抑深为可取盖致逺此奏留中举朝无有知者至是皆竦然起敬且服致逺之果不犹人也致逺奏请驰驿遍歴荒州僻县
　　防俞之
　　赐紫貂锭子药以行单车赴所部弊絶风清驿站塘汛皆肃然盗贼屏息靖州有谬冲花衣苗怙险为防截商旅抄村落守令苦之然畏及兵戈多迁延观望致逺慨然谓宜亟治无使羽翼日多根柢深固为害滋大移檄督抚提镇言谬冲花衣苗焚刼抄掠毒害州邑小民痛恨深入骨髓环舆泣诉咸谓该州详请会拿民皆鼓舞以为更生不虞黔省稽延推诿徒费文移肆恶倡狂日甚一日方今
　　天子声灵四讫泽被遐荒当事文武兼资壮猷伟畧蠢尔不悛难于寛宥所当歼而殪之以示创惩之威不徒驱而去之仅纾旦夕之愤不知黔省官弁何以稽延推诿一至于斯以封疆之嫌耶则
　　天语煌煌罔分彼此以山峒之险火鎗之毒耶则楚人粤人亦重身命况苗性至恶莫甚于谬冲母论在黔在楚总宜发兵剿捕惩一儆百化梗还淳倘再濡迟观望致使生灵遭殃贻悮封疆咎将谁诿于是诸当事感动奋发齐声剿擒粤黔两抚提督以兵四面阻絶湖广官弁罙入进勦渠魁就擒句月平定楚人啧啧归功致逺不任受也明年报政命徃江南稽察河工钱粮未几迁光禄少卿复迁奉天府丞俱未行此役竣则丁母艰奔赴京邸哀毁不自胜复拜大理寺卿给假扶柩南还己酉命典江南乡试庚戍夏六月授奉天府尹兼盛京刑部侍郎奉天为
　　国家龙兴地勲贵庄屯禁网疎濶属吏多因循积习不能自奋致逺极力振饬以兴起士风民俗为己任案无停牍官无玩愒逺近肃然又修举文庙礼制乡饮酒礼刋图式颁行各州县讲习在刑部则常以钦恤为心多所平反饬各司无滥刑出俸钱资囚米罪人多頼以全活年五十六以疾卒于官囊槖萧然无百金之蓄属吏士民助其丧以归旧屋数椽不蔽风雨盖致逺尝言吾仕宦二十余年不敢他有所积以玷先人清白惟大叅公文集失序编次订讹刋刻成书吾愿已毕子孙贫寒非吾所及也是以毕生未置田园半亩先世所遗亦于巡察湖广及查河时鬻为资斧不少留今妻孥饘粥不充而家声弗替
　　论曰京兆性端介立气节一生无所依附座客或涉势利言某人迁某官则笑曰何足道或举杯饮之曰后但言立身行已人以为孤高絶物不可攀跻矫矫乎云中之鹤也然和平谦雅与人无竞举动豁达开诚直爽以此人多爱慕之歴顕仕官九列无半亩田宅以累子孙可不谓大丈夫乎













　　鹿洲初集巻八
　　钦定四库全书
　　鹿洲初集巻九
　　广州府知府蓝鼎元撰
　　传
　　郭贤妇传【媳庄氏附】
　　郭氏字眞顺潮阳周伯玉妻也伯玉名瑶以字行少负志节好读书元至正中举荗才异等不就隐居自乐与郭氏相敬如宾时称海滨冀子郭防聪慧父教谕授以书辄不忘通经学旁及子史百家能为诗尤长于古为人有智识善谈论当世是非得失事了了胸中片言断决虽老于谋者无以过也元末大乱盗贼蠭起从伯玉避居村寨寨众方潜思啸聚以聨络守望保乡村为名闻伯玉故长者羣推领袖将奉以主寨事伯玉许之归以告郭氏郭曰不可寨中诸少年方骁桀自用其气不可下势皆不能为人下而公为祸首不亦愚乎夫矜能衒智者败轻敌寡谋者亡不度德量力而先于众者祸外负智勇之名内收败亡之实公何为一至于此伯玉曰吾已许之矣奈何郭曰第称疾勿徃请得为公谢之居数日众果诣伯玉所伯玉佯卧不起以病报众颇失所望犹以为稍瘥即视事也郭氏因敛袵再拜辞曰公等不知伯玉无能谬推重寄光荣已极虽驽劣不堪犹思矫首自奋勉慰众望不幸福薄灾生当几疾作此天所以限伯玉也愿公等熟计更立贤者无为伯玉犹豫致失事机众然其言遂引去别求主立之未几以意见不协杀所立者自相雄长寨中大乱为邻贼所防伯玉幸不罹于难人咸服郭氏先见云初寨中多农贾俦相尚积粟郭独劝伯玉分散之无余藏日暮索绹人莫喻其意至是贼入尽燔所积聚伯玉引绳系妻子并自缚如被掠者贼不以为意也乘闲得脱至溪头寨居焉明太祖定天下命指挥俞良辅帅众南征时寨人尚未归附俞以兵至将勦之郭氏乃作颂俞将军引一篇遮道上之其辞曰将军开国之武臣早攀鳯翼附龙鳞烟云惨淡蔽九野半夜捧出扶桑轮前年领兵下南粤眼底羣雄尽流血马蹄帯得淮河氷洒向江南作晴雪潮阳僻在南海濒十载不断干戈尘客星移处万里外天子亦念遐方民将军高名迈前古五千健儿猛如虎轻裘缓帯踏地来不减襄阳晋羊祜此时特奉圣主恩金印斗大龟龙纹大开藩衞制方面期以忠义酬明君宣威布德民大恱把菜一粒谁敢夺黄犊春耕万陇云牦尨夜卧千秋月去岁壶阳戍卒时下车爱民如爱儿壶山苍苍壶水碧父老至今歌咏之欲为将军纪勲绩天家自有麒麟笔愿续壶民歌太平磨崖勒尽韩山石良辅得其诗大喜郭因力言寨人无反状良辅曰此贤女所居其民必驯麾兵去溪头寨得免诛夷郭氏脩辞之力也洪武中举伯玉贤良方正徴书至郭氏又止之于是伯玉辞不就以山林终有子三碏砺矿皆以儒术显禄于朝少子彦器即矿也以字行举名儒第一歴官河南布政司叅议终朝列大夫郭氏百二十余岁时伯玉与矿俱先卒里人高其行崇祀乡贤而郭以年老一省母家作归宁自叙其辞曰天甲年来度二周暮桑榆景雪盈头五经立业儒家雅三子成名壮志售桥梓有光聨爼豆栢舟无憾泛横流阶前兰玉森森秀斑防扶来到首坵又数载卒年一百二十五岁长子碏字彦敬为栖霞县令其妻庄氏亦读书知大义居常以礼自闲元末盗起乡民多依山谷间贼至挈妻孥入岩穴避之一穴多至百十人男女无别庄氏独不入彦敬促之庄氏曰男女授受不亲行则异途居不杂坐礼也今以乱离之故混处岩穴之中杂然无辨废礼甚矣妾不敢也彦敬曰然其如贼至且掳何庄正色曰无礼而生不如死即不幸见掠君谓妾不能死耶请先试之引刀自刎而死后三日贼大举破其乡无保全者君子谓庄氏贤而且智云彦敬感其义终身不娶
　　论曰郭眞顺闺中豪杰也其贤智则合陈婴母辛宪英为一人文学礼法曹大家之流亚也其志行清高则老莱陈定王霸之妻差堪上下其享大年一百二十五岁则古今未闻有此不得不推贞寿独絶矣二子皆贤流芳奕世得天之厚至于此乎妇庄氏有贤德以礼自闲杀身明信在当日良人与偕即入穴不畏无别遽尔捐躯以为贤智之过由三日后观之则后先均属一死庄氏之智为不可及矣是姑是妇可为礼宗谁谓巾帼塲中遂无盖世豪杰哉
　　洪烈妇传
　　烈妇洪氏漳浦杜浔农民薛燕妻也父洪仁母吴氏祷北帝庙神而生氏氏生顔色有光因名艶娘性警敏寡言笑数岁习女红工絶年十八归燕燕故族微又以大父父避乱江西徃来迁播家产零落饘粥或时不充洪氏处之宴如也姑早故事翁以孝闻及居翁丧哀毁如礼营坟奠祭必与燕偕遇家中妯娌大小和睦无间言二十八岁不宜子抱养又不育朝夕惨然劝燕置侧室曰但得有宜子者吾以身下之燕以贫辞而薛门祚衰替燕兄弟相继沦亡燕亦染血症卧牀褥洪日夜扶持汤药不离侧燕不食则与俱不食及病笃絶粒亦如之举家惶惧劝之餐进粥数口而止盖度燕疾必不起有殉亡之志矣先是洪事母孝母吴最钟爱之家既相近时来徃馈遗每见母及门欣然竟日至是闻壻病剧来视女与处六十日洪独不喜辞令去母微叩之答曰生为薛人死薛鬼耳吾上无舅姑下无嗣续从夫而死义也母为好言劝慰之则曰我死正也母母恋我母一日携菜干来遗洪弃诸地曰我与壻食不尽矣姒吴氏在旁私谓曰婶素孝何遽如此垂泪答曰母极钟爱我曩者尝云女若死则我与俱我果死母必哀痛成疾是重我不孝也今故拂逆令异时不我恋也母终不忍去因劝立嗣姒吴氏有男三愿以手抱者为继洪恳之曰幸次者与我稍长易成立也燕疾笃汤药多不能尽辄自饮之母遽阻曰药岂可苟饮曰生死与共药何有焉且夫所食也不可弃地一日呼小姑绫曰汝唤嫂来为我计世间曾有大棺可两人同殓者否嫂曰我与汝继汝当抚儿子成立安得死则阳笑曰谢姒继我我戏耳焉有许大棺可舁出门者乎时掌生蛇头疮肿及于臂日夜抱持其夫畧不觉痛楚逮燕疾已革难久留反阳言夫症渐回且瘳因强食言笑以慰家人日绐母令去母忧亦稍释乘间谓母曰母离家久宜徃视明晨北帝诞祭讫再视余是晩母去洪氏盥栉沐浴家人未喻也夜二鼓燕气絶洪独抱坐牀哭声起家人奔救移时复苏比鸡唱众皆倦因放令稳卧辞家人回息独小姑绫侍留不去绐之曰汝兄睡矣我亦将息片时无留此绫出少顷燕没洪氏为燕揭寝帐端盖衾自着新履束内衣服嫁时裳服取缯帛交颈悬牀楣端坐而死天欲明绫叩问无声挤户入见嫂头颈低向残灯未灭呼之不语方知与兄俱逝时康熙壬辰莫春三日也夫妇年俱三十岁乡人哀之浦绅士言于汪令君以其事上闻请旌焉
　　论曰杜浔薛氏世未有通显者至明孝子薛大义垂邑志族始有闻燕故农家祖父四世同爨代有令德又得洪氏为之妇亦足荣矣洪少不习诗书乃能勇于取义如此孟夫子所谓性善不其然乎人苟能自树立巾帼犹堪不朽为丈夫者鉴诸
　　頼烈妇传
　　頼烈妇名娲娘平和士人张习妻乡饮宾頼天向女幼端庄不苟言笑年二八归习夫妇欢相得也事舅姑极诚敬居处肃严动有礼法己亥秋习病服事惟勤多竟夜不就寝庚子夏四月习卒頼氏哭且号曰我事君曾未几日胡遽舍我去耶屏水浆絶粒朝夕哀奠家人虑其有引决意颇防之时以习父母在堂灵座置内室頼嫌几案狭小涕泣请舅姑大之从焉检习所读书整齐巻帙供座右一日抱二岁女至姑前情词凄惋若寄托状亟请为夫立嗣五月之四日嗣定设祭毕拜谢舅姑遂怡然加餐饭姑与之桃劈其半尝之以美者奉姑家人谓其哀稍节也不知赖已先期令婢子向邻人假薙发寸刃为自裁计矣和顔入内引凳坐灵座旁从容自刎将刀置几上姑闻房闼内有哽咽声亟趋视死矣血淋漓注衣端坐不仆时年方十有九也姑为理发盥洗则见刃防已聨合无间止一线微红翼日殡殓顔色如生邑人士竒之以告于大尹谈君请旌奬以励风俗论曰頼氏不待终丧急于死者也然不死絶粒屏水浆之日而死怡然加餐饭之时殆明于死易立孤难者耶宗祀有传从容就义不造次矣若夫端坐不仆刀防自合则正气精诚团结鬼神隂呵防之非人力矫强所能然也乾坤柱础得之蛾睂呜呼伟哉
　　林烈女传
　　林烈女名菶娘漳浦乌石人也幼頴异从女师李氏授曹大家女诫通达大义稍长好笔墨晨夜不辍其父呵之曰汝欲作女博士耶妇人勤织纴宜酒食足矣于是学女红亦轶侪辈性孝顺无疾言戾色足不逾阈羣从兄弟有终岁未尝觌面者盖其贞静然也年及笄许配云霄人吴鹤鹤为邑学生珩三子二昆相继殀没未几鹤又病女闻以为忧多托故不食夜则焚香祷于天乞减已龄益之庚寅某月日鹤竟死女闻讣哀恸请命父母乞奔丧父以女未见舅姑行妇礼且乌石去云霄百里余弗许因悲甚中夜自经母呼家人破户救之良久乃苏自是寛慰百端许以不再适人而女亦若有所待者布衣蔬食屏黜铅华凡亲族妇女喜庆宴游诸务概不与闻矣在父母前或勉强笑语每当风朝雨夜尝以吴事为忧流涕哽咽枕畔泪防至透牀褥不敢令父母知也其意在吴家立嗣归而抚之而吴之二昆既没继母所出者尚幼久之寂然女度吴家终无立嗣意乃决计完贞与女伴诀曰吾命薄不如人而诸姊遇我厚不忍遽别吾今无他望矣吴嗣不立吾其死也众骇愕未信女曰若苐视之室中有井吾毕命之区焉女伴多方劝解不可回因相对欷歔澘然泪下一日母语其父以女终身事为谋父应之曰吾已召媒妁有成议女黙然归房中衣吴家纳币裳服投井以死时辛夘仲冬十有八日也年二十岁出其尸笑容可掬衣帯中有尸归吴三字乃闻于吴合葬焉邑大尹汪公白其事于上宪褒之
　　论曰余观林女奔丧不得立嗣不能其志诚可悲也彼与吴鹤初未谋面乃能引决自完可不谓知大义者乎心同皦日骨泠寒泉虽其德性固良亦得力于班氏女诫者世俗动言教女不令识字何其谬哉
　　贞节汪太君传
　　汪太君八旗名媛也年及笄归觉罗为宫詹某公继室抚丈夫子三慈爱笃至持家有礼法戚族钦阃范焉觉罗天潢懿亲宫詹弱冠授职累迁詹事府少詹事以刚获戾遭籍产荡析流离至无立锥地汪左右支撑佐宫詹敦睦宗党晏然若素岁丁夘宫詹卒汪矢志殉亡哀毁絶饮食已复念死易立孤难恐藐诸无所倚頼有负亡人临终丁宁之托因强起襄葬事含痛抚孤时年二十有二也家既中落茹荼集蓼甚艰辛惟望三子学业有成勉强延名师截所居斗室之半为家塾鬻衣饰市经书楮墨饔飱脩脯傋极诚敬已而贫益甚渐不能支命负笈就外傅又不能乃躬自课督风雨篝灯声泪俱下其后并无赁屋资栖身靡所因赁地结篷编篱为屋以居或晨炊不继朝夕教诸孤感动奋发读书立志无替祖父家声诸子偶息学嬉游则号泣抢地痛刻责如不欲生皆哀惧长跪请改然后已由是大加愧励癸酉秋闱伯子逢泰季满保同举于乡甲戍庚辰先后成进士官翰林丙子仲子元旦亦举于乡三孤皆成名辛夘冬满保授福建巡抚乙未总制浙闽汪就养官舍凡地方大事民生休戚惓惓询问或拯溺救焚减餐分食冬则命仆妇制绵衣数百给系狱者戊戌逢泰督学西秦汪逺赐手书训以公明二字克遵母教赫然声名庚子秋朝命博访八旗贞节以汪氏青年守志懿行可嘉更从艰苦劳悴中阅厯年岁者甚久不可泯没特加旌表海内荣之辛丑夏疾作闻报台湾土贼朱一贵倡乱急命满保星驰厦门调水陆诸师征剿复时时寄语勉以竭力王事且常作手札示老人康强无为汤药分心六月防书至喜动顔色焚香告家庙谢神庥谓人曰台湾平地方宁社稷无疆之庆儿能了此吾无憾矣闰六月十三日卒享年五十有六
　　论曰乾坤不敝頼有为之柱础者匪独丈夫然节妇亦其一也顾立节各别烈易而贞难守贞者富易而贫难若汪太君生长富贵猝处穷约则其难为更甚矣铁骨凌霜丹心贯石虽有伟然大丈夫未足方兹梗概也重阴雨雪而后复见丽日和风景星卿云之美又三子皆成名能建非常之事业造物者亦以其难报之矣当宁褒旌流芳百世人顾可不立节哉
　　薛节妇传
　　节妇薛氏河南懐庆府修武县民薛道生女也年七岁许配邑人傅文鳯文鳯能读书游泮水康熙辛夘薛年十九岁议以腊月二十六日于归将及期文鳯病笃父母舅姑咸议且迟之薛励志已定询其母曰病何如母曰危甚恐不起故欲改吉期也曰期改而病可痊改可也改而不痊置我何地父母哀其志如期遣之入门趋视疾文鳯家素贫卧病土榻已大剧手足不能动移汤药须灌乃入口薛昼衣侍侧终不寐舅姑谕令少息垂泪对曰夫一息尚存妇尚为有夫病势如此欲长在榻前能乎如是者十有四日而文鳯卒矢志殉之舅姑哭曰儿死次子幼风烛何所依幸留养我二人妇曰诺顷之所亲或劝他适得聘金以为养正色曰是玷傅门辱舅姑也躬纺绩织纴粗粝自安市甘防以奉又三年舅没拮据衾敛哀毁尽礼夫弟年稍长为纳妇毎以俭勤孝养训诲之居数月见叔与娣可以事姑也慨然曰吾无身后忧可从夫地下矣遂絶食八日而死临死谓姑曰妇不能终养与不孝同姑年老无悼伤且家贫糊口维艰幸勿以新衣敛遗妇以不安也姑从之时丙巾夏四月二十有二日妇年二十有四岁
　　论曰薛氏之志可哀也十四日汤药夫妻五年中荼蓼子妇义尽仁至吾无闲然矣世道昌隆风化盛美贞孝节烈所在多着未有如薛氏者见之定守之固出之以从容成之以果决虽圣贤处此不过如是谁敢以巾帼目之
　　朱贞女传
　　朱贞女江西人高安朱氏女建昌李家驹未婚妻也幼絶异不喜华防服或衣之辄啼脱去乃已束其发以綘丝亦扪起掷地比长好读书通四书小学周易毛诗小戴礼歴举传疏悉能穷奥义旁及史汉唐宋八家姊妹篝灯唔咿弗辍诸妹喜为时文贞女独不曰非间内事也性至孝事王父母父母咸得欢心每膳必躬进食必立侍暮必手整衾席出立户外俟卧乃去晨则立户外问安否起乃入庶母诸母胥敬爱之凡家庭事惟贞女是听女亦善事庶母诸母调和雍睦内外无间言贞女父奉命督秦学遣家属自京师还母陈夫人卒于道贞女扶榇抵里治丧极哀毁嗣后每日必哭哭余操家抚弟妹亲授课业少闲复哭如初丧者三年奄奄骨立见者莫不哀之所许字李氏子家驹以康熙辛夘举乡闱无何遽疾卒讣至家人秘弗告也贞女觉泣三日不食谋奔丧王母谕之曰若知礼者俟若父来也及父归自秦恐伤父心承欢如平日居久之乃因王母语父请之李终丧父以常理劝慰贞女流涕哽咽志坚决不可回絶食三日乃许之将行问何服父曰于礼无之汝裁之以义勿问我遂行登舟乃丧服比至李氏举家白衣冠号恸出迎邻里皆雪涕贞女从容谒祖姑舅姑如礼然后适丧次恸几絶庙见后克尽妇道奉养毕周暇则手一巻自娱脱粟饮水宴如也家遣人视之则谓曰归语大人儿无苦也百年瞬息未亡人待尽耳母以为念久之荐绅士大夫高其行喧传当道议表闾贞女力请舅姑峻拒之且书告父曰儿事非中道自行所志而已庸求名乎脱以名加之死矣事得寝已而素食不茹荤父曰何苦对曰偶不喜耳行且复矣其实权词也父丁王父艰诏夺情再疏辞不获日夜卧地哭呕血复草疏賔朋皆諌阻贞女泣曰大人不得归虽官柱国年上寿犹无与耳彼諌阻者非所以活我父也诚无不格当邀
　　圣鉴既累疏请卒得归甲辰元日京邸邻舍火延烧数十家势甚烈阖室仓皇迁避贞女独不出曰死吾分也宋共姬何人哉反闭户坐室中姑熊夫人破户入持出之火遽熄得免是夏仲父西乡令君卒父闻讣悼伤过甚复呕血贞女归宁惊痛不能寝食每夕伺安否或流涕坐达旦以是婴寒疾不令父及翁姑知及知为医药弗肯曰吾女子何可令医人诊视父强之固以无疾辞弟员外郎必堦孝亷璂泣请贞女笑曰吾岂畏死者宁死必不于医人腕下生也临终谓两弟曰死无恨矣但吾父吾舅姑勿以我死为痛则瞑目耳又曰我一生未尝以寸金尺帛加于身死母负我遂卒时雍正甲辰冬十月六日也年三十有四岁
　　论曰朱贞女壸内完人也少恶纷华知奉养德性固已殊矣凛凛节义从容乎以礼出之则亦由于学哉贞女为今相国高安朱公长女少司空建昌李公子妇余恐以贵盛掩其贤故于传中不叙父翁之名位非阙也
　　卢烈姬传
　　卢氏潮州鎭总兵薛受益妾也先是受益仕闽为建宁副将清明日出游于郊遇妇女结羣祭扫先墓有女郎衣黑衣跨驴巾帨裙履皆如墨飘飘不类人间媛也受益以为异纵马观之风来帨起竒丽非常询从者知为府小吏之女年及笄未许人受益属郡守求为二室强委禽焉入门受益迁潮帅卢随任之潮旦夕事主君甚谨动止皆有礼法受益及嫡妻屠氏皆爱之受益多内宠好交游客多拜受益为义父者于是诸姬皆有义男年节帨辰称觞上寿甚噪卢独拒不纳曰焉有二十岁之母得三四十岁儿乎时仲坑山开银矿鎭辕月有陋规每至盈千百诸姬攘臂竞攫之受益以为笑卢凝立不动即与之亦不受曰无所用此居久之受益以疾卒诸姬恸甚卢从容如礼举哀数声而已见嫡氏哀毁反劝慰谓死者不可复生夫人幸为儿曹强自爱勿过悲伤恐生疾妾当从地下侍巾栉耳诸姬掩口揶揄之越翼日卢栉縰笄总衣绅綦屦内衣缝纫相连极密上堂向嫡再拜曰妾不才事夫人不克终今将随先君入泉台矣屠夫人泣曰若年少母自苦若未有子女虚负一生吾当为若善处之卢谢曰妾志决矣诸姬犹窃笑且恚曰撒娇耳哭且不尽哀何有于死卢悉出平生所蓄积簪珥衣服朱提玩好针薾杂物遍遗室人然后及其母其父其兄皆拜辞道别众以好言慰谕亦未敢遽信也还入室取缯帛为缳挂椸架上投而逝家人大惊喧传潮郡守梁文煊闲之遽徃视曰烈哉风化所闗不当置尸侧室命舁出中堂视含敛拜而奠之司马别驾海阳令丞尉各营将弁及乡士大夫皆徃拜厝其棺于受益之旁时康熙四十一年秋八月二十七日也受益山东人事母孝时称薛孝子卢氏闽之建宁人殉节时年二十有八岁
　　论曰妇人以立节为尊分位非所计也使卢不死不过寻常一丽姬天下岂少美人哉从容就义骨有余香虽泰山之重褕翟之荣无以加于此矣世有身为大臣高谈殉国而或呼家人饲猪或遍辞坟墓亲戚终不克死者对此方知卢氏之贵也卢非土著海阳邑志逸其传余闻之山人陈琼特表而出之
　　许门节妇列传
　　吴氏南靖﨑溪儒家女许逢桂妻也逢桂明进士冏卿公祚昌从孙世居漳浦之西郊景文里兄弟四人长逢春桂其次也三逢龙四涛饩于庠皆醇谨力学能承祖父教在旧阀中最号有家法桂年十八娶吴年十四春结褵冬举子时泰未几桂没吴年十七自矢守孤亲戚哀之而惧其难也吴从容鎭定丧次外罕闻哭泣声惟孤儿饥饱寒暖饮饲衣服是节家中赀产出入大小诸务悉聴翁姑及伯叔处分不叅一毫已意时泰既就外傅犹躬为执巾沐垢抚若婴孩泰性孝能自立悲母之苦节也念非读书莫可以成名报母者稍长善属文娶妇蔡氏西林士人女与泰生同年亦纯孝相得甚欢周年而有子一堂之上三代怡怡众谓节妇功成矣亡何而泰卒年二十有一蔡昼夜号哭不欲生人劝之不止每哭輙呕血谓姑曰母年甫三十四可抚孤孙成人儿夫妇不孝负罪相从地下耳血泪俱尽后泰一年而卒遗孤能振方三岁吴抚之衣食浣濯教诲视抚儿时加谨能振舞勺象每言及父泪涔涔事祖母奉命惟谨所亲皆为欢慰吴亦窃复自慰谓此子之庻几有成立也年十九将授室矣忽病没吴拊膺呼天大恸曰吾年十七哭夫守子三十四哭子守孙谓孙在子与夫俱在耳今孙又亡三世拮据惟我一身我更何守哉絶而复苏自是哭不辍时辄昏晕与语多不省夫弟涛擕其子时彰告以为嫂立继颔之而已遂不复起以雍正癸夘夏卒年五十四行道闻者莫不陨涕钦其节而哀其遇云时彰入继时方十龄今成立矣
　　吴氏性娘逢桂妻族妹也年十六归逢龙性和而能敬动止言笑事事有礼法似承理学家闺训者逢龙没氏年二十四遗孤时夏方五龄次时旭未及二岁自以孤幼舅姑在堂不可顷刻离凡十余年不归父母家虽父母强之不徃也姑有疾氏吁天愿以身代视汤药卧起扶持疴痒抑搔彻昼宵衣不解帯者五阅月或夫弟从子侍间归已室然漏下三四鼔輙起有呻吟声即立至姑丧数日不食乃啜糜粥过时而哀渐成疾久益病见者皆知其不永也时夏长授室既弥月吴扶病喟然发叹吾今日可归宁父母矣亟命驾之母家比还病益甚召二子曰昔不从汝父死者为汝兄弟幼代汝父奉二老余年耳今吾事已毕有妇可理中馈没吾宁也汝兄弟事叔父母宜如父母爱诸兄弟宜如同胞敬守先训勿替家声吾与汝父含笑九原矣时惟季娣林氏齐眉多子而长姒林氏仲姒吴氏皆青年抚孤氏将与之永诀也命儿妇皆肃以来谈竟日悉处家格言可为儿孙世世法又言我等妯娌同事数十载未尝闻一间言不知后来人肯如此否洒泪握别家人旁观无不泣下者以康熙丙申冬卒年四十二【长姒林即逢春妻也逢春没抚其四子少子时盛又殀林并抚孤孙今年近七十矣孙支蕃衍传姑阙之以待来者】
　　钟氏邑文学钟重华女年二十归时盛有贤德内外井井时盛力学有声年二十八而殀钟矢志栢舟抚二孤八载以哀毁成疾而没
　　论曰两吴立节皆足撑持宇宙大吴之事自古鲜闻哭夫哭子哭孙五十一年之间三歴竒惨孙亡何守闻其语而不坠泪者非人也小吴纯粹可为礼宗功成瞑目鹿水梁山此二氏大足增色矣蔡与钟皆之死靡他以哀毁孀年不永合未亡人观之何许门之多苦节也余闻大雪之后必有阳春苦节之家当有达者能无望于其后之子孙乎
　　海阳陈烈女传
　　陈烈女名宝娘广东海阳人府小吏陈子頴女也幼聪敏有弟读书旁观辄成诵通孝经内则以古贤女自期代母操井臼食贫作苦循循乎大家风范焉年十二许字邑人黄士振士振父开春太学生也辛巳捐馆舍女闻撤簪珥疏衣粥食越朞未尝一华饰里人方啧啧孝行以为贤且知礼未几而士振讣至矣时在机失梭昏仆坐地拊膺恸哭少间请奔丧父母不许女叹曰夫者天也既失所天有死无二然必亲治三年之丧始尽未亡人之礼今二亲既不我行死且留余憾矣母刘氏劝慰之泣曰儿非不念父母自甘不孝顾妇人以贞信为节亏节辱亲不孝尤大伯母侯氏孀守者教以在家守义可慰父母心完贞志节孝两得女曰伯母苦节乃为孤弟在懐宗祀为重儿所处不同各行其是而已遂絶饮食三日水浆不入口出笥中手迹少时珍玩杂物悉焚之书籍笔墨付诸弟勉以读书泣数行下父母防之密不得死佯改容机声轧轧若无事者舅氏刘亮夫至多方寛喻慨然许诺父母以为信防稍疎治觞欵舅忽而雷雨大作家人晒衣服者急走收之则见女已自经瓜架间疾呼不应急解下死矣虽甚雨而衣裾无沾翼日形神不改于箧内得遗诗一首有奔丧违妾愿迅步逐郎踪之句时康熙壬午六月廿有二日也年十八署海阳令安定枚潮守梁文煊白其事上宪以格于例未题旌檄遣致祭给匾褒之夫家迎其丧合葬于百丈埔之原
　　论曰陈女幼知书通孝经内则以古贤女自期立志固已不薄矣泮氷未迨鹄偶分飞使其长侍膝下未尝不可扶植纲常增鳯城山川之重然旷日迟久事更艰难不如一时烈烈舍生取义之为快也人生百年总有一死患不得其所耳陈女虽死犹贤于生呜呼可谓明哲也已
　　潮阳陈烈女传
　　陈烈女名菊娘广东潮阳人农民陈锡谦女也幼端重不妄笑语孜孜以纺绩为事乡间俗朴无纷华惟春社蜡腊梨园歌舞妇女羣趋视为游乐女终日静坐不出房闼固强之亦弗赴众谓陈氏女不好游云年及笄许配隣乡万阿一一故农家者流敦本尚实孝弟力穑两家门户既相当情性亦颇相宜虽男女未迨氷父母徃来固欢然周洽也俄而阿一病女闻之忧形于色少饮食及病笃益忧甚竟日无一语寝食俱废一日晨起忽讣至其母以壻家相距不逺且平昔过从习熟仓皇走视之女沐浴更衣正襟坐牀上取素帯为缳挂牀楣间以颈投之凝然不动声色比母归则见其端坐弗起呼之不应颇詑异就视之死矣时康熙辛丑秋七月五日也女年十有七岁夫家求其尸合葬焉乡人义之醵金为立嗣且共磨石表其墓
　　蓝子曰徃余摄篆潮阳陈女事已越七载矣寂寂未有闻于余耳者盖当时频年荒歉后军士方脱巾而呼雈苻遍野狱讼充斥未暇一为求访而邑士大夫亦弗遑以此见示事机错过旌典未膺深可惜也庚戌秋有预修郡志之役邑孝亷陈君能夏共相晨夕始为余言之因属君确访事实列入郡乘并潮阳邑志亦令载笔者修补陈烈女所以得传于世孝亷君力也余既重自愧且更为烈女幸焉
　　郑烈妇传
　　烈妇郑氏广东澄海县儒家女海阳县民梁至良妻也至良继母所出有前母兄曰梁某为诸生继母亦郑姓孀守抚孤视前子如已子生与至良兄弟怡怡如也妇年十八归良良性孝友任劳勚艺圃力田以衣食其兄使专儒业妇事姑尤谨睦娣姒井臼操作澣濯扫除之役皆独力为之姑喜良夫妇之能承欢又生得采芹列于士类俨然诗礼人家可以娱老矣雍正三年乙巳至良卒遗孤女三岁姑痛子伤心虑妇年少家贫必不留哭之恸妇矢志养姑且云有五月娠倘得男可延夫祀姑曰如穷饿何对曰妇自为之所即饿死亦甘心耳居无何而梁生有不可问之意妇坚贞自持俯首饮泣生不能容迫改醮妇不可生故促之雪涕哀求请俟腹中儿诞育生不得已暂聴既产男不数月复迫益力以为必将累已妇曰我自求食一丝一粒不以相累也家有田八畆生悉据之妇分得圃亩许襁子牵女荷锄种溉于羣从娣姒间为针黹为磨舂易龠米以奉姑养子而自食糠粃时潮中岁歉米斗至数百钱丙午丁未洊饥流亡载道妇拮据幸延残喘姑及子女皆无恙人咸重焉生憾其无去志百计窘之値族女与生之女鬬族女走依妇生女逐而行凶妇阻之遂愬于父母皆哄擒妇出挞妇曰我知罪矣无以寡弟妇躯体辱尊拳也生犹不肯已擢妇鬓毛用猛力连拔之妇既归房中念所亲毒虐无已势不可以复留澘然黙坐夜出平日所绩麻及敝衣裳投之火恐火光为所觉手持小釜火起即覆之又以衣裳各一付女曰此犹可蔽体若留之明晨母将去若善视幼弟早起跪姑前泣曰妇不能复事姑矣姑哽咽不能语又遍辞羣从娣姒皆欷歔叹息而别家命一原媒偕之去媒即姑郑族子也妇行至广济桥仰天一恸呼其夫者三遂跃入韩江死时雍正六年戊申六月朔日也妇家无父母昆弟生嘱原媒以失水欺郑族而冺其迹焉雍正九年辛亥海阳尹张君修邑志怜妇节烈为次其事于遭贼完贞与诸难妇合传曰虽非遇盗也情与相类伤哉
　　论曰余读海阳县志至郑烈妇事不禁三太息也其防逺其词严盖尚有春秋书法焉妇女守贞纲常底柱奈何强使易志全无恻隐之心天地间有此毛角人乎余悲郑氏之志哀其遇欲详其事迹博问诸正人君子久且确而后论定秉彛好德人心同然贞魂能终寂寂哉将直书生名则生不可以立于人世余职在彰善不在瘅恶姑为讳之即郑也亦志为夫立节耳之贞之烈皆足为纲常防柱且烈较烜赫则逼之乃所以成之何必复留遗恨于毛角之亲含笑九泉可也
　　陈烈妇传
　　烈妇陈氏名贞娘海丰县民陈英芝女同邑黄允卿妻也年十九于归甫一载而允卿卒氏号天恸哭絶而复苏者数次决意殉之有遗腹娠数月矣舅姑劝之延夫祀妇矍然辍泣曰诺及月辰产得男家以为慰妇抱男拜舅姑哭而纳诸姑懐中曰妇不孝不能事母反以藐孤累老人妇死有余辜也即絶粒不食所亲皆泣涕多方劝解妇且哭且拜曰夫已死义不能独生所不早从地下者以身有数月之娠耳兹幸得男吾愿毕矣絶食七日而死时年二十岁与夫合葬于大安之原
　　论曰陈氏之死何其急也舍生取义若恐人之夺已而过此即已无及也近世丈夫作事多迟疑能如斯之坚定果决者有几哉海丰诗礼之邦士敦品行女尚贞烈沐浴
　　国家化行俗美非偶然也邑有节妇许氏为黄元辅之妻年二十一而寡遗孤周岁矢志栢舟事姑尽孝教子成立今年八十有一六十载凌霜苦节亦壸内之完人乎诸节烈皆以家贫弗闻于逺今辛亥冬旧令尹天长王公胪厥事迹以言于郡守吴公吴公欣然为请旌表余是以知之王公在丰日浅适丁饥馑盗贼之秋邑人士未遑语及今去邑四年犹留心风化惓惓不忘若是则君子之所为可知矣许氏尚称未亡人应俟后之载笔者
　　贞烈张女传
　　贞烈张女名愼娘广东海丰人诸生张有惠女也许字谢复开之三子曰锡川复开与有惠同庠两家皆诗礼门户相当意气相投合锡川年少能读书众谓东牀不偶矣年十八未于归而锡川病没女闻讣悲恸慨然有殉亡志哀告父母请奔丧许之蓬头易服涕泣诣夫家执丧礼舅姑妯娌皆怜之念夫嗣未立未可死且父婴痼疾恐以女故伤父心强啜粥朝夕哭奠久之无所言人莫能知其意也迨百日泣拜舅姑请为夫立后复开以次子之子继之仍归母家侍父汤药孝养周至及期年有惠疾已愈女复泣告父母请舅姑为夫求塟地地既得女闻之欣然曰夫有后而塟有地吾事毕矣是夜投缳死时康熙五十有六年仲冬朔日也女年十有九岁两家父母义之与钖川合葬焉
　　论曰巾帼为名教之干城吾于张女见之为夫立节贞也不忍伤父心孝也汲汲求为夫立后为夫择塟地仁也夫有后而塟有地慷慨赴死烈也女没后之十五年海丰旧令尹王公亷其事惠阳太守为请旌表余始得闻其详呜呼如此人者岂可以不膺旌典哉
　　程节妇传
　　程节妇福建漳浦人儒童许琫妻诸生程宪淳次女也年十九归琫克尽妇道事舅姑祖姑甚敬谨逾年琫卒妇哀毁欲以身殉姑及祖姑弗忍也苦劝之婢清勤有遗腹娠请俟其产得男可延夫祀若女也别立嗣妇曰诺已而果得男妇喜曰夫有祀矣潜制新履及衣饰送终之具人问何为答曰自备耳不孝不能终子职不以身后事累亲也夫既小祥妇经营家事从容整楚人莫知其意寻自经死时康熙六十有一年秋七月也邑人士以告于萧令君给匾旌之
　　论曰程氏之死不激烈不濡迟抑何其和平中节也良人有祀自足含笑九原丧至小祥虽于礼未终于殉夫则已可矣从容慷慨兼而有之巾帼伟人名教柱础特两家门户之光云乎哉




　　鹿州初集巻九
　　钦定四库全书
　　鹿洲初集巻十
　　广州府知府蓝鼎元撰
　　记
　　棉阳书院碑记
　　程子曰治天下以正风俗得贤才为本余谓非必天下也即一官一邑亦然欲正风俗必先正人心息邪説距诐行贤才不可多得当培养而玉成之然则化民成俗之方兴贤育才之道莫先于明正学潮邑为岭南文献之邦昌黎过化赵子助教而后英贤代兴文章星炳号称极盛独正心诚意之学濓洛关闽一线相承之道统则杳乎未有闻也余以菲才代庖兹邑适当频年荒歉之后脱巾而呼者五营持梃而夺者遍野伏庭攀舆繁言相告讦者日千七百有余人尽瘁经营锄荆斩棘两月而始稍就绪不谓亷耻道丧有林妙贵胡阿秋之孽以后天教流毒逺近厯多年所招诱四方无赖为徒数百人驾言能书符治病为人求嗣又能使寡妇夜见其夫以故城村风动澄揭惠丰之人无不笃信其术重趼而至余闻而髪指躬诣禽之庭鞫其所为多不可问乃毙二渠魁从犯以次杖儆余党数百辈皆人其人邑绅士方以殄孽消妖洗秽浊而清明为快余则皇然内慙谓教化不兴使吾民泯泯棼棼以至于此实官斯土者之咎今羣邪灭息醉梦初醒此风俗还淳人心返正君子道长之一大机不可不明先王之道以道之也籍其庐于官毁其奸窦更其门墙以为阖邑人士读书讲学之所榜曰棉阳书院棉之风俗将于是乎正棉之贤才将于是乎得之矣顾惟书院之建必崇祀先贤以正学统正统不明阳儒阴释之徒皆得窃其似以乱吾真宋有白鹿书院亦有鵞湖书院明有河津余干之讲学亦有新防姚江之讲学同学孔孟同谈仁义而操戈入室甚至诋紫阳为洪水猛兽毫厘之差千里之谬夫非天下后世之大忧欤周程张朱五先生上接洙泗之正传下开万古之聋瞆宜妥侑斯堂春秋祀典勿替俾学者识所依归而异端邪説不能淆乱孟子曰经正则庶民兴庶民兴斯无邪慝自书院既建以后邪説息诐行消人心正风移俗易礼乐可兴余亦幸兹雨旸时若百室盈宁得于簿书鞅掌之暇与诸君子横经讲学溯白鹿之渊源塞鵞湖之坑阱虽不敢谓廓清摧陷可能于斯道有功亦庶几兹邑之风俗人才由斯而一大振起哉希圣希贤自是儒者分内事世多闻之震惊则不学之故也吾所谓学者非穷高极逺幽渺难行之谓即在尔室屋漏人伦日用之闲尔心无邪则为正尔意无妄则为诚尔为善人无为恶人则可以为圣人尊君亲上祗父恭兄尔之能事毕矣文行忠信是为四教礼义亷耻是谓四维吾所以移风易俗者在此所以兴贤育才者亦在此愿诸生发愤自雄以圣贤为必可学登五子之堂读五子之书行五子之事濓洛闗闽将复见于今日夫宁独一乡一邑风俗人才之闗系也书院为屋三中祀周程张朱五先生前为诸生出入行礼之所后为闲存堂凡学舍十有八院左有隙地可扩充尚迟有待余忝一日长敢不揣固陋而为之记若春秋典礼祭享田租同学诸子姓名另书他石
　　重修潮邑义学碑记
　　自古美玊必借良工美才成于师友师道立则善人多濓溪岂欺我哉化民成俗之原惟在师严道尊人知敬学是以昔贤殷殷立教泽宫之外复有义学之设责之専任之重也潮邑义学在县治谯楼之东始于康熈二十四年前令臧君宪祖创成之为斋舍凡二十间迄今将五十年墙倾椽朽瓦桷頽敝春雨漏淋无地容足诸生犹勤勤于学声琅琅出金石闲余爱之因捐清俸设法兴修先小学次大学幽斋曲径静几轩窓虽在阛阓之中而有山闲静穆之致不可谓非读书之善地也士为四民之首一举一动闗系民风士习端则民生观感兴起日趋于厚不端则乡里效尤放纵日竞于邪故士不宜妄自菲薄当以言坊行表为已任潮邑文物之邦民风未尽淳美今盗贼廓清豪强敛迹讼师棍蠧渐次驱除加以嵗登大有万井盈宁正我民安居乐业兴起教化之秋也余不佞不能家喻户晓惟有随事诱掖树之风声使知孝弟仁让为官斯土者之所乐闻而所借以身体力行为乡闾孝弟仁让之矜式则所望于诸生助我者非细也余以阖邑人心风俗分寄其责于诸生而又以诸生立心制行学问文章分寄其责于司义学拥臯比之一二人可不谓専且重哉明经姚子先登笃学能文之士也根柢深厚不同流俗可为诸生师表茂才郑生大钊醇谨好学足迹不轻造公庭以之师小学课童子克称其任义学之修二生筹土木董工匠悉心经理备极贤劳余又念学租微薄清出前人干没官租文防张陂沙港济粮嵗共谷二百余石以为棉阳书院及大小义学师生膏火之资循例详请不知上官其许余否倘邀嘉惠亦斯文之庆也自笑寒酸力微规模窄狭未能恢而大之睇兹义学之侧有前令彭君未成之废祠墙垣露立基址颇寛以之扩充义学建讲堂斋舍当必大有可观者此与棉阳书院之左柯家废地如出一辙余曽向柯生购求为书院増亭台讲室而生以外出未归阻余之兴二者皆余心中所欲为之事未知余之驻此有几月日木强戅拙为人所忌而上官怜我狂愚欲改调他邑以去恐土木工程非旦夕所能猝辨后之君子有与余同志者不独诸生之感亦余所厚望也义学诸生济济技彦皆一时之选而赵生世成林生爱霖与书院之刘生峯鋭林生之槛郑生炳文尤其矫矫出羣非复寻常士也附书于石以志一时人才之盛
　　文光双忠祠祀田记
　　棉阳之祀双忠自宋熈宁闲始也邑志载军校钟英入贡京师道出睢阳拜张许二公之庙已梦神告以将偕南行指寝殿笥中遗像示之钟事竣还仍过庙如言诣寝殿探箧笥果得像及铜辊以归一夕而至棉人素钦仰二公忠义谓灵爽所依必致佳祥千百载城池可保无患乃建庙祀于东山之麓于是香火遍棉阳穷乡僻壤皆有庙而文光寺后一祠则因明末寇乱薄城城中诸绅士于岭东古庙请二公神像入城捍御者也贼望见忠魂金戈铁马率神兵杀贼遂遁去城赖以安于是立祠祀焉顾祠惟田乃可久独此祠向未有议及者左近文照堂有僧静防晨夕奉香火恐后来未必能继僧乃请于邑之绅士捐赀置产为嵗时荐享香灯之费得贵山都八啚中田一十三亩二分有竒请余书于石余惟潮俗多淫祠自昌黎公建邦啓土而外独双忠大忠为正大忠祀宋丞相文文山先生双忠祀唐睢阳张许二公皆可使百世下闻风起懦维千秋纲常于不坠者也使当日睢阳无二公据守则贼势披猖河朔溃尽谁保江淮以障东南半壁中兴二字夫岂易言前辈谓唐之不亡二公之功不在李郭下盖非阿所好者矣二公平生气吞逆贼忠愤常周宇宙亘万古而不为少衰使见戎马近郊梯冲乗墉必怒髪裂皆殄殱丑类不留遗子此理之必然而不可移易亦为民御灾捍患之常非棉人之好为语怪也棉人敬祀二公当学二公之忠义食禄不分忧乗马不济难吾知免夫思忠义之为美凡一毫非忠非义之事皆不敢为则孝弟由此而生而风淳俗美为太平教化之助则崇祀二公捐赀置田者之功亦不细也静防为棉阳好义僧赈饥埋胔不惮烦劳庶乎韩公所谓颇聪明识道理者而余絶不敢与之游恐蹈昌黎大颠故事贻后世不白之讥而其有功于斯祠则与诸绅士一片苦心均不可泯没也是为记
　　游梦笔山记
　　梦笔山在浦城西北郊距邑可半里相传江文通读书处也余童时即闻兹山为浦城名胜思欲一游不可得乙酉春从学使沈心斋先生至其地出郭眺之心甚喜行愈近而兴殆索然逺望有二三古柏亭亭可爱既至则竒止此矣柏之下为寺寺之旁为文通祠俗僧数辈荒草一坵非有他景也其为山也卑而小既无巍峩壮伟俯视八州之槩又无竒峰怪石幽泉曲径爽人心目之间徒以顽然一拳土久享芳名余甚惑焉岂所谓地以人传者非耶不然何其负重望而中无实也将江郎才尽而兹山之胜亦随之余终莫得其解请以问后之来游者
　　游茗川记
　　丙戍仲春既生魄何子馥庭从余游茗川茗川者馥庭家别业也在郡之东南蔬圃数百弓环可二里为巨园园有巨池池有亭亭后有竹循竹而下池之东也有梅花阁阁外梅树缭绕实累累如贯珠葱茏防密宜避暑池之西老栁偃蹇倔立小草芊芊散花杂木缤纷蓊薆皆可爱行三四十步有小池荷钱方出水从池上过石桥即南溪草堂也极西又有池无竒景取其水便于种菜云折而北更十数椽风送花香烟飞岚色鸟雀语桂兰间如笙簧聴之忘倦转而南则高堂大厦难以言景稍转为篆松轩临巨池投于水鱼应手至豪歌放饮攘臂谈天下事不知身之在何境也嗟乎如斯名园其可易得乎哉单寒卓荦之士类能为山水増光而天若独啬其遇甚至欲求容膝之安以与古人相晤对如在三岛十洲可望而不可即而膏粱贵介名园深美不为鹰隼犬马之塲即为呼卢陆博之地而天每乐畀之而不吝吾不知其何意也吾子年少未知得斯景之难则未知不负斯景之难夫惟知其难而后能长保其有有之而负之未见为能保也余忝一日长乌能已于言哉游兴酣作记示之
　　游武夷山记
　　闽中山水幽竒以武夷为第一余之结想游兹也十年矣武夷居闽北之崇安去江西为近余家漳浦在闽之极南地邻东粤相去千五百里吾漳能游武夷之士百未有一不独余为难也盖非有力者不能游即有力者非有便道经厯富沙潭阳之间欲其穷数月之力出千五百里之外以游名山亦未易覩斯豪举哉已丑夏吾师沈心斋先生重来闽峤送之至崇安因得以从游武夷殊快甚登问津亭入古观参天卉木夹道繁阴遂遨堂上绕后庭摩娑防碣以为娱逺望髙冈弥天石壁有幔亭二字大可二尺许黄冠云方广各二丈乃紫阳夫子手书采茗童叟复呜呜歌唱相上下洵可乐也出回廓临清溪土人编木为桴畀余乗之由一曲溯流九曲两防竒观目接不暇大王峰巍然髙拱玉女亭亭若迎若送其余羣峰罗列拜舞俯仰进退皆似有眷恋情绪大抵海内名山多竒在石未如此山浑然石骨俨似人工削成巉巗昂霄巅大于麓水泉从石末迸出浏浏竹树间如天半飞花滴厯涧底峰峰皆然峰下溪流潆洄坐水游山飘飘有仙意所以老氏之徒号为洞天而吾乡山水无复有能出其右也余乃舍桴而步遍陟髙巗访名贤遗迹拜紫阳夫子于精舍谒定夫诸先生祠至接笋峰而余懐不知何适矣峰髙插天周环陡絶昔人以十围之木长十余仞者为梯梯穷复接如登天之势至上梯复穷则过鸡胸石石仅容足右壁立左临渊谷不计丈必手扪铁索斜行不敢反顾行可三十步稍坦古有亭今废从石畔排闼入过剑脊小失足则堕崕从人多犹豫有半途而返者或竟坐峰下以须黄冠为余言昔人多避兵于此若城髙巗晩对峰金井兠鍪大小藏三姑石小桃源皆避乱胜槩而天游阁一览台九曲诸峰厯厯足下尤游人所托迹云余是以知升平之乐而登临之自适也假使余生当海宇未靖之日即有力好游且无由一至于斯就令生长斯土而缘崖遁谷惟恐见获何暇寻竒问胜圣人在上宇宙肃清山川木石倍加妍秀此日吾师弟子从容暇豫攀跻徜徉于此间可不知所由来与抑余又有私焉余与兹山相去千五百里借非吾师之来得以追随便道经厯于此则余之来游亦且未卜何年耳因执笔而纪其事以志君师之恩于不忘若夫竒峰怪石之位置幽巗洞壑之隐沦仙舟虹桥御园之故迹前人之説详矣余皆不赘
　　除庭草记
　　已丑夏余归自武夷过三山留中丞仪封张先生官舍西园桐阴之下有轩髙爽窓几明浄余乐焉庭前荒草蒙茸多灌莽名花怪石没其中余恶之顾谓童子斩之茀之集其桀骜多刺者烈火焚之芜秽既清佳景毕露余方以为快友人陈尚友李鳞苍冁焉而来尚友曰濓溪窓草不除子奚为者鳞苍曰丈夫当扫除天下安事一室余曰噫嘻善哉然吾亦闻之矣稂莠不除反害嘉禾槎蘖不翦终成斧柯振古如兹今亦然耳夫濓溪窓前细草芊芊纷披可爱未如灌莽之害也故留之可观造物生意焉今斯轩之庭荆棘蔓延而其中古榦异卉竒石假山参差布列皆数十年之内所罗致于数百里外者吾不为表而出之蓬蒿之下也可乎哉譬诸治心去私克已而后天真复焉譬诸治国屏邪逺佞而后正士昌焉若陈蕃者明于大而略于小虽有扫除天下之志而疎于为谋语以泄败是亦大言欺世者耳古之人夙兴夜寐洒扫廷内小心慎密无地不然未有忽近图逺不能治其一室而可以平天下者也虎狼在野凡人操戈而逐之蜂虿入袖壮夫为之动色天下之祸常发于细微而困于所忽可不慎与呜呼一室虽小可以观大今人含垢何所不容而余独斤斤于此亦迂且褊哉然使聴其滋蔓而莫为扩清则心目之间常存茅塞虽使濓溪居此亦不能以终日二友喟然叹曰有是哉盍书以记之
　　饿乡记
　　醉乡睡乡之境稍进焉则有饿乡王苏二子之所未曾游也其土其俗其人与二乡大同而小异但其节尚介行尚髙气尚清磨砺圣贤排斥庸俗则又醉乡睡乡之所未能逮也昔者伯夷叔齐尝造是乡爱其境婆娑不忍去乡之人留之羣奉为主凡有过客悉禀命辨别去留孔子去卫适陈道经是乡伯夷率乡人郊迎伏谒礼甚恭欲以主位让孔子不顾然亦重违其意乃偕诸弟子为停骖者七日其后孔子之徒如曾子子思原思辈尝窃往游焉或三旬九回或并日一归大抵与夷齐兄弟甚相得于陵陈仲子矫亷于齐齐人疑之仲子投是乡三日欲亲伯夷夷笑而麾之曰若避兄离母非吾徒也仲子惭而去汉周亚夫慕是乡高义弃通侯之尊徒歩欵里门伯夷蹙额曰亚夫粗人岂足以居此但彼既来亦不可拒者顾左右即于里门别搆数楹与之亚夫乐焉未几而幸臣邓通亦贸贸然往伯夷叔齐勃然大怒曰吾乡固清白世界也竖子敢来相辱命左右挤出数十里外扑杀之而延晋处士陶潜以髙风荡涤羞秽潜亦舍彭泽令与夷齐交称莫逆焉然潜性放诞不能安每越境与王无功游夷亦不禁梁武帝为侯景所迫逃入是乡伯夷不纳因叩头力请不肯去卒免侯景之刃夷惧为天下逋逃薮爰集乡人更训典严条约日出数十人要于路以觇客凡有圣贤豪杰孝子忠臣髙人义士辱亲敝乡迎之致敬无敢失礼其为贱鄙夫亟扑杀之里门之外至于富贵庸人亡命至止亟遣之去无辱唇齿自是之后游者日以众不得入者亦日以多为所敬礼周旋去来任意者若唐韩愈宋吕蒙正范仲淹而外代不过数人焉近世士大夫罕有得其门而入者也吾友黄越甫尝游是乡归为余言此中佳胜非俗人所知余初未以为然年来偕越甫聨袂而征未半途觉道路险苦不可耐复勉强前行忽尔气象顿寛别有天地其山茫茫其水淼淼其民浑浑噩噩忘贫富贵贱三光如飞弹大块如转圜俯视王侯卿相不啻蝼蚁之尊持梁齿肥醉饱欲死殊觉可怜莫甚焉伯夷叔齐皆为余言是乡来厯及君子之至于斯者且言彼未入时虞帝大舜及商臣傅説胶鬲皆尝流连是乡后又有管夷吾孙叔敖百里奚诸公谒吾徒而来请盖天将有意于是人必先使阅厯是乡以増益之二君其亦然乎余笑而不信但乐其乡人之不余拒也辄数日一往往则与夷齐上下议论盘桓尽兴而归深以为二人独得之秘恨玉无功苏子瞻之不获从吾游也士之不自菲薄有志是乡者自行束脩吾将诲之
　　盘陀宜城记
　　出浦南二十里许无象盘陀之间有地寛旷弥漫数里置之荒烟荆棘者千余年矣昔人就其西为市市亦寥落今未废附近居民若晨星十数里外亦无荐绅贤达巨公名儒地瘠薄而人鲜少觇风景者之所不道壬辰夏五余与李君逊唐游屐南下至斯境心甚异之气象开豁山川耸秀逺近地无可与比者其高而润者如圭璧错而列者如旌旗昂然插云霄者如鎗如笔坦然圆且厚者如鼓近者不逼逺者咸朝土田既多溪水潆带吾两人顾而乐之谓其宫府之才废置闲散因相与度地指画穷原竟委允宜筑城而居为东南第一胜槩城西因旧市恢廓规模以来四方之商贾西偏潴水为湖大开书院集四方学者相师友其间城北行二里许有双涧从大山负石飞下境幽竒清絶种梅竹成林搆别业于中夹道植杨栁直接北门城南跨水港当孔道为闽广往来之冲种松隂三十里下接蒲葵闗上达浦邑东临绥安溪纵舟顺流亦达邑治两防桃栁聨绵红绿参错依稀江浙风致城之中祖庙廏库居室社仓家塾楼台各有位次花坞果园沼沚卉木各有等差凡内外宜髙者筑深者浚亭者亭榭者榭桥者桥阁者阁凡花之类无不莳果木之类无不植不十年间栋宇连云菁苍畅茂人民多则田地肥美诗书盛则名贤奋兴人杰地灵遂为东南一大都防呜呼何其快也闗东鄙语曰人闻长安乐出门向西而笑知肉味美则对屠门而嚼其吾两人之谓乎然以兹山形胜不生于大江南北之间为王公贵人所识抜徒偃蹇荒徼见渺于田夫牧竖而吾邑士大夫亦无有独具只眼相赏于风尘盖亦两有不幸者矣显微阐幽是谁之责也作宜城记
　　七贤图记
　　此吾老友鹤石翁所贻也时雍正己酉春余以公忠为国获戾上官待罪潮阳鹤石闻之惊悸轻千里遣一介来视余既缕缕相慰藉并惠此图以供玩赏良友髙情于斯为摰恶可却也拜而受之则所谓七贤过闗者盖唐时张説张九龄李白李华王维孟浩然郑防也隆冬雪后兴防飚举偕出蓝田闗游龙门寺郑防奋笔图之呜呼可不谓千载韵事哉元虞集题孟浩然像诗云风雪空堂破帽温七人图里一人存又张辂诗二李清狂狎二张吟鞭遥指孟襄阳郑防笔底清风满摩诘图中诗兴长即畵图之证也仿郑防笔意谱斯图者曰静庵明浙西钱塘人姓戴氏名进字文宗又号玊泉山人山水人物擅一时之望鹤石曽祖宦浙江时得斯图以为至寳传家四世今鹤石割所爱以畀余余敢不珍而重之时披此图如对鹤石行将入深山结草庐徜徉林臯之胜当挂此图于幽巗防谷竹亭石厂之间如晋接曲江青莲六七公一堂尚友又若七人之外隐隐有鹤石一翁追随上下于其际亦庶几不寂寞矣乎濡毫作记以示子孙俾后之观斯图者千秋百世而下无不知有鹤石并鹤石祖宗之精神亦俨然不朽焉斯弗虚良友之赐也已鹤石姓隂氏名念珖字琫素闽之宁化人鹤石其别号也辛亥暮春十有八曰记
　　陈玊山畵记
　　海阳山人陈玉山高士也以善畵名一时余耳熟焉顾余于畵素少所许可又所见皆时流俗笔堆青砌墨无一可人意者因以此轻量天下含毫士即闻玉山名弗信也庚戍秋以纂修郡志之役得与玉山游见其端方静穆无世路脂韦之气心异之时余方博访旧闻以显微阐幽为已责玊山为余言潮帅卢烈姬殉节事余喜而笔诸书以为有心世道者益甚爱且敬之余结想林臯躬耕自乐玉山为余作课耕图山水人物皆闲雅有致视世所谓绘事者相悬若千仞之渊余于是知此中有人矣造其庐幽斋数椽结搆金山之麓出北门不过数十武负郭临流草亭石榻悬崕曲径登眺而上下则有名花异卉脩竹茂树参差错杂于其间亦城市山林之胜槩也考槃在阿硕人之薖非所谓有道而隐者欤游憩之余复纵观其笔墨布置神色种种髙妙翎毛花卉之工尤其超轶絶伦者玉山以余为知已畀我杏林春燕图儿曹争寳贵之四儿云翼来潮玉山复以斯图见惠盖肖物入神几莫能穷其涯际余于是遂酷好之深骎骎乎有畵癖矣夫畵神鬼易畵人物难畵凤麟易畵鸡犬难鸡本俗物天下最难着笔者一经玉山防染遂不见其俗而见其高惟其传神入妙也雄鸡卓立顾雌若有情雌鸡见雄似奋弥伏羽毛森气色如生鸡雏厯落母侧或出翼间或隐毛下游行饮啄浑噩神情靡不曲肖虽使化工赋物亦何以过于斯佳哉技乃至此乎使玉山生长大江南北之间或遨游京师齐鲁岂至今尚尔寂寂仅驰声誉于荒陬余以此悲玊山之不幸也然兰生幽谷岂必待人而后芳玉山笔墨自足千古传不传固非所计余独有以信其必传盖非阿所好也闻余言者幸及玉山之未老多购其畵而藏焉他年一绢片纸皆足为海内寳贵始知余説之不谬云喜得斯图爰书以记之
　　高隐屏小记
　　石则髙而隐于树下似列屏因以名焉陈子玉山高士也不朝不市倚金山之阿以自适飘然有古逸民风其为人端静朴雅操履狷介韦脂凉炎之气淘然浄矣好笔墨渲染自娱肖物工妙余所见海内名手颇多如君者甚少是以独深嗜之敢劵其必传耳传不传非玊山之意世情贵逺贱近未必能知其所以然数十年后当有饥渴思之者人生一艺可传即不与草木同朽况其为隐者也品之粹行之高并所居之地皆足以传耶于戏自有潮即有金山有金山即有此景有此石千余年无赏识者独留以待玊山且待余之磨琢造物者可谓无意乎考槃硕人于今如昨髙隐屏足千古矣雍正九年八月十五日记
　　怪尹记
　　丁未冬余在潮阳闻海丰有怪尹焉不知其何所谓明年春便道丰邑问诸其民曰而之令君是何如之怪耶对曰不然爱民如子理邑如家吾丰循良仅见也然则曷为以怪名曰布衣蔬食不事上官好直言触讳忌官以此怪之余闻愀然曰布衣蔬食何害于人不事上官事国事民以亷直为怪余不知之矣薄暮宿丰郊尹来视余果衣古布衣骑羸马以两导行余曰噫善哉清操逼人君独不畏夫媢嫉乎尹曰然嫉者多矣吾行吾素耳嫉我不过去一官吾徒步归何害盖是时岭表亷能吏无出尹右者尹目中亦寡所可独与余相得甚欢先是五日前抚粤中丞杨公驺从过尹境尹惟扫一馆以待他无所有杨公曰吾所欲劾者三人一曰贪二曰庸三曰怪尹夷然长揖曰前二者下官无之三恐不免请受劾杨公不悦诘以地方事条对了了在尹境内行三日数问田间民乃知尹为政明决折狱如神嫉恶严而待民恕禄俸外一钱不染地方大小事务无不办杨公喟然太息曰吾几失子子之守连驰六禀谓子怪诞贪墨请出弹章纠子不意子之贤若是吾今知子子勉之自是始有谓尹非怪者然是守终不能容必欲去尹而后快而丰邑向来陋规尹俱革尽独雍正五年税契溢羡未奉全解之檄存贮邑库凡上官公事捐输修造战船炮台之类就中支解俱用公文一钱不私入已守弗知其详即思以此中之乘尹之省遣官籍其帑摄其家人尹闻摭守受赇事列状通揭遂以互讦并解任中丞公议于鞫明之后特疏荐尹不谓尹事未了中丞奄逝袒守伐尹者遂稍稍出矣然守已自伏其赇又受尹庭折拊膺愤恨未几以病卒由是亦被尹不白名凡所存库皆目为赃支解公用令偿拟极刑追赃九百司臬楼公少之为増至一千三百有竒尹若为弗闻也者读书谈笑不改其乐比秋审复以戅直触中丞傅公怒当事皆为尹危尹昂然侃侃不少让由是怪名大着海丰士民惧尹之终受累也倡义乐输为尹偿应追之数尹乃获免尹自解组后屏去从人独以孑然一身出入祸难之际险阻不知劳苦不避时或赁一仆为炊油油自得粤东郡邑人士无不慕尹之名争欲一见尹面尹亦若为弗闻也蓝子曰嗟乎尹未尝怪也上官以为怪则怪名甚哉居下位之难也在下位不获乎上民不可得而治上官岂可不事哉尹精神勃勃不可遏抑行当复用用必大且显愿从兹稍避怪名焉清操直节必不可变要惟敛之于内勿使触人耳目则免祸之道也我辈天生钝才既不能阿谀攀缘违道以干当权之喜悦岂可复炫亷逞能以技彦不啻自口出槩望之三代以下老氏曰良贾深藏若虚君子盛徳容貌若愚去子之怠色与骄气尹其奉为韦乎虽然余自病不能医而为铁汉谋药石尹且笑之尹去位未几余以上官侵渔西谷弗能掊克代偿平空飞祸视尹有加所赖潮普士民及当途士君子好义同声为余了此重累余未尝怪也而祸难则一然则尹之得罪亦岂必尽在怪名欤且两人之祸譬诸遇贼尹见贼之将杀已也先挥一拳击贼首毙之从者撼而挤尹于水余拱手与贼较论贼剚刃而颠之水死不死虽皆有天亦以见余之不如尹逺甚也使当时亦如尹之怪为一方除蠧国巨贼虽自落水不亦善乎抑闻之穷愁险难乃君子进徳修业之资动心忍性増益其所不能之学三载以来读书阅厯所得颇多余将拜仇人之赐尹亦自此勉之矣尹姓王氏名者辅字近顔江南天长人以诸生举贤良召见特授海丰县令京兆尹孙公嘉淦督南学时所荐士也粤人谓孙公知人
　　高叟洞可堂记
　　浦邑东郊五十里有高叟洞洞之名不知何自昉或曰晋仙人葛洪栖隐处或曰宋高东溪先生读书于此纪传皆不载余意后説为是而梁山之上东溪书屋存焉有不得不姑阙者洞处万山之麓三面峻峭独开其南为门户门内两山拳然从大峰迤而下似双鵞形雌鵞曲项在田际雄鵞昂首若向天鸣者巅坦平可容一屋余曩为诸生规模阔大以其陋也置之宦海风波孤忠靡骋遥忆涧峦如在天上思欲移家入空谷耕山而食守先圣君子居之何陋之有之训命长儿云锦相度之结茅数椽名曰可堂堂广一丈四尺深丈有七尺房广九尺深如堂之数东西小屋三楹深广各不过十尺栋桷诸材出伯兄敬庵所助其陶瓦则良友黄泽斋赐也土木工匠之费鬻一婢充之既落成轮耶奂耶柴扉不具土堦不筑编篱为捍聊存内外而已夫何可之有哉虽然可不可在心者也心以为未可则甲第连云亭台数里尚蹙若无容身之地以为可则管宁藜床嵇康锻灶坐卧且有余适况如斯之绰绰者室虽小山则大地虽狭天则多田虽少冈可稼木虽濯根可劚是造物者藏富之区也何不可之有哉余将垦蓬蒿辟峭壁种黍稌薯芋姜瓜错落石罅外莳松杉竹木内植橘荔枣栗诸果之品以百数岭上梅花涧边桃栁以及兰桂薇荆诸花之植以百数参以畜牧五七年而成富家陶朱公可坐致也东西两涧至鵞嘴合流甘棠白石间淙淙然大有佳趣堰为池可钓可濯涧畔松隂扫地布席焚香煑茗可展巻作竟日坐坐则濡毫著书或集子弟亲友讲经史小学近思录数章客至则摘园蔬炰笋蕨射鸡取鱼放饮尽醉醉则枕一石以卧觉而徐徐然起命儿曹援琴而鼓之以清客懐操毕舞剑数周以壮客气复令诸子并携巨砚对客挥毫较临摹工拙随兴赋诗或聨吟一二首投壶对奕复挈巨觥持弓矢登观徳之坡以中且贯革为胜负又相与陟危峦穷叠巘居髙眺逺目极天地之广大天地间之乐复有过于斯者乎世途险阻官塲为甚欺君父则不可以对天日顾君父则不可以对上司安所得适可之地而居之惟此堂名可乃真可尔拂袖还山将坐卧于此堂寻濓洛闗闽之统绪修宋元二史改陈夀三国志纵读生平未见书随笔撰述为世道人心之助更推求民生利病经济设施使后生小子皆可出为世用无处士虚声之诮庶几不负此堂焉古人躬耕畎亩隐居以求其志岂仅坐茂树以终日濯清泉而自洁而茂树清泉其当前受用者也则以此髙叟洞为李愿盘谷也可南阳卧龙冈也可紫阳白鹿洞也可何必深辩东溪之果否来学及沈沦神仙荒渺之説以滋人世之惑哉爰书以为记
　　游惠州西湖记
　　辛亥冬十月余将之羊城留惠州闻城西有湖为天下三西湖之一心羡之既生魄偕友人散步出西闗一望澄然延袤十里许山青水绿桥阁防差依稀武林图绘足未至而身已驰初不意岭外之有斯景也循苏堤过西新桥遂登六如亭吊朝云墓望孤山临西子池苏堤孤山皆本杭州西湖之旧傅防雷同余所弗喜但东坡逺谪専赖此湖归善钱塘若合符节虽尽举山川而姓名附丽亦君子所不厌况金钱犀带既资工筑侍儿魂魄尚眷恋兹则谓苏家之私有以朝云当西子可也前山有浮图曰泗洲下为表忠祠祀建文殉难御史王度以洪熈初谅江州判刘简配忠节相同故表而出之前为崇道祠祀濓溪周子今不见从者曰即景贤祠原祀周子以博罗主簿豫章罗子配万厯间防英祠圮杂祀诸贤于崇道祠则唐平章事张锡宋崇政殿説书陈鹏飞学士苏轼提刑杨万里博士唐庚御史陈次升丞相吴潜文天祥益以明人何真王守仁乃改为景贤祠今则惠守皆跻禄位作生祠矣百十年后牌位山积谓万贤祠可也怃然下山麓趋烟霞桥桥介丰鳄二湖间截丰水而堤而桥其内为鳄湖东坡所筑放生池自谓少有功徳者置之勿复道耳上有永福寺浮屠所居今惠守吴公简民建惠阳书院于侧以居学者取逃墨归儒之义大可人意又北为丰山山前归云洞明兴宁令祝允明有辞镌诸石访平逺台故址溯横槎溪溪故丰源所自出还睇湖中古观巍峩黄冠所宅倦于行从旁指数芳华州荷花浦平湖堤明月湾澄心亭湖光亭防翠洲落霞榭寻坡诗望湖楼故处仍返西新泛渔艇游湖心亭陟黄塘徜徉于留云亭上逺望黄峝石埭诸山半径樵归水帘飞瀑彷佛天台武陵不复知瘴海气象从人指前面有桃花源龙塘水最佳宜茶唐子西有烹茶説又有清醒泉甘太守钦采饮之而甘以为不入世味故名泉上为榜山中有凤栖洞韶华石石埭之东为飞鹅岭西南有涧曰濯缨绕石环泻逸韵锵鸣东南沙子步为子西岭以博士唐庚所居名之也对峙南隐堤有铁陵桥大通桥集鸥渚纵观荔浦泛菱溪钓台经浮碧渚披云岛而归则斜阳已在山矣黄冠秃子之巢窝老兵俗吏之祠堂余未暇为悉数也嗟乎以斯湖之景位置姑苏燕台之间防缀作兴岂杭颍二湖所能过不幸逺弃遐荒摧残濯濯于蛮烟瘴雨海天寥落之外仅遇东坡一为知已子西留相于时卜居亦不能有所发明为此地壮山川之色况今四五百年又更寂寂斯亦宇宙间一缺憾事也余家行潦珍若蓬瀛恨不能移此湖于高叟洞中作东南半壁之名胜又虑此间世情日巧心计日多将有以妬为爱议决塞而田畴之湖不从余以偕隐余安敢保其厥终第为庄诵陶鲁过兹之言曰向使此地不湖万兵可屯为受敌之地庶有所惮而不敢废则斯湖之幸也夫
　　惠阳书院碑记
　　惠阳刺史呉公治郡之数月风清政肃民气和舒乃推本化原留心士习萃十二邑州成人小子程文艺而观其行能一时甄赏彚征皆邦之望郡人咨嗟叹美谓百年来不多见公曰未也士行为民俗之根牖民以淑士为鹄君子之教有本有末君子之学匪专不精予其建书院开讲堂育我士子俾皆范围于孝弟忠信礼义亷耻之大讲求民生匡济为
　　国家有用之儒吾民观感兴起自日迁善而不知乃相丰湖北鳄湖东就永福寺旁隙地恢而扩之取逃墨归儒之义弗厌其逼筑惠阳书院若干楹讲堂学舍亭轩楼阁毕具凡四阅月而造成中祀濓洛闗闽五夫子俾南方学者不谬所宗创置书田若干顷为春秋祭祀师生膏火膳脩之费归善海丰等十二州县咸有之不専一地示至公且溥而可久不废也延名师讲正学诸生百十礼乐彬彬蓝子曰于戏美矣空谷足音非龚黄小补所及也凡民虽智不能自为风俗端士习以作之倡不啻家喻戸晓转移最捷惠之民其一变至道乎公闽南宿学以经济见重于时曩刺湖州亷能之声震两越今之来也未期月而讴歌匝道知民间之疾苦念周穷檐雪数载之沈寃人称孝肃其于士习民风又若此可谓知所本矣从兹惠阳士子皆敦学行必有鸿才伟品出为邦家之光而农工商贾又各守法奉公尊
　　君亲上相化于时雍风动之俗公之功其可忘耶宜志所由镌诸珉石俾他年治惠者勿替引之其费金钱若干缗出公亷槖暨好义诸君子共成者爵里姓氏及书院屋宇间数田地顷亩处所粮租佃名具刻碑隂
　　游珠江阁记
　　五羊城南大江中小渚拳然昔人谓之海珠此珠江所由名也宋前哲李忠简昴英读书其上乡人肖像祀之国初砌墉堞为炮台用资守御城南恃以为固然世俗通称曰海珠寺则粤人崇佛尚释而李祠有僧主扫除因以寺名归之耳余入粤数年舟过其下者屡矣以浮屠所宅懒于一游壬子夏初偕友人泛舟江上由日近亭溯海珠巨炮周罗势甚雄壮中间髙阁接天丹艧巍雅曩所未尝见者因问此阁由来从者言方伯王公倡建余曰噫善政也附城炮台以海珠为最要东西掎角作省屏籓地利得焉第处江心不能居髙望逺是其所不足者自建斯阁靡遐弗瞩四面八方一人一骑无能飞跳而越直作大江望楼为
　　国家磐石之卫非仅骚人逸士游览登临之所方伯公之功斯为大矣拾给而登穷最上一层东望虎门南望顺徳香山汪洋万顷厯厯足下白云西樵罗列西北山川之要害形胜之阨塞人民土田番舶梯航之众盛胥于一览收之下为李公祠旁后往僧小屋有唐吴道子绘佛像镌诸石并无所谓海珠寺乃知前此传闻之悮也返舟浮大白尽兴而归居久之偶论海口兵防及诸修举废坠事称珠江阁之胜制府鄂公曰然附城炮台此为最要顾时方议毁子亦曽闻之乎对曰未也公曰王方伯精堪舆学以海珠震炮不利议撤炮台建吕洞賔许真君庙为粤东造福吾弗敢信持不可乃建高阁资逺望列炮住兵如故余曰噫善夫海宇升平夜户不闭去炮台而果能福粤东方伯公之见善也降祥降殃惟人自召建一庙而即能转移方伯公之术又善也虽在盛平不忘武备存天理笃民彛而弗乞灵于地理总制公卓识正论足大破千古之惑斯又善之善也非古大臣孰能及此此游为不虚矣遂记之
　　得平蛮碑石刻记
　　出端州东门可一里有平蛮碑焉明万厯间平粤西八寨新安汪道昆为之文吴郡周天球书也碑高丈余广丈有五尺字大如拳钩勒甚工致神庙庚辰以迄于今未有过而问者虽在阛阓之中阅江楼侧晏游之地等之荒烟蔓草也久矣余两至端州未有闻壬子夏仲从制府鄂公巡海口相江堤泝峡而上复至端州吾友江濆野人为余言平蛮碑故迹命工备楮墨搨之书法坚劲秀雅有晋唐人遗意子瞻所谓刚健含婀娜庶几近之端人士覩兹鉴赏如破天荒挟楮携墨伺碑下日不知凡几人此石骎骎生色焉阅端州高要郡邑乘艺文栋充独斯碑阙而弗载尤不可解窃怪世人贵耳贱目百千万里之外僧坟寺塔珍若球图以兹大役丰碑文无纰缪字追古人屹然市中万目共见偃蹇一百五十有余年曽不得一人知已至于郡邑志乘并罔纪及当亦汪周二公所愤懑不平者也然粤中字学好尚赵董文苏中土人防古金石度庾岭多废然而返有章甫适越之叹斯碑所处既非得地又弗能从时俗之所好寂寂固宜二公其又何憾焉今遇知已纸贵洛阳固兹碑之积厚流光应当出为世用然风尘物色发自何人则佥曰江濆先生之功先生亦笑而任之不辞也
　　望七星岩记
　　端州七星巗名胜也岭西山水之竒此为第一隋志谓之定山余阅端州志七区连突形势如北斗故名最著者曰崧台即石室巗耸石广二十余丈髙二百丈有竒下为石室南北二门似人功辟成生风烟中高五丈余寛广可坐百人左右各有穴入以烛前为高星浦西壁有石如悬钟击之铿然以石击地作皷声所谓石钟地皷者是也唐李北海邕书景福二大字及石室记镌诸石又有璇玑台水洞副墨巗抱珠井诸胜唐宋以来游人书名氏纪嵗月镂石间不可悉数连逾沥湖羣巗匝布如列星曰屏风曰阆风曰天柱曰蟾蜍曰仙掌曰阿陂六岩相距或一里半里或二里皆不出十里之外合石室巗而七之沥湖环其下可通舟春夏之交湖水盛长虽蓬瀛无以过也余丁未入粤结想游兹再至端州骋目未能壬子后五月约同侪治游具诘朝命驾狂喜连宵坐待东方之一白又以尼者中止心不能平乃命长儿云锦邀江濆野人登制府东楼而望焉雉堞之外竒峰森立如雕如削如假如绘郁苍磊砢在水中央方之武夷觉九曲乘桴嫌其水小较杭州之西湖又觉土山拥肿不如玲珑荡漾信乎虽蓬瀛无以过也中原山水若斯之胜者寡矣云锦曰闻老兵言沥湖水浅至冬多涸为陆此不足恃江濆野人喟然而叹曰在人耳浚其淤疏其源筑堤启闭以时蓄泄又为之花栁竹木楼阁亭台以防缀之左右田畴皆资润泽佃渔之利惠及贫家何中原名胜之可比余曰噫非我与若其谁肯任之吾侪一游一屐兹岩且莫之能当他何论焉以素有山水癖如余不免有对面不相逢之叹牧竖秃厮龌龊防顽偏若与此巗结知已事不可解大抵如斯此则存乎山川之福命于我与若无与也云锦曰今日楼头一望已足为山川増色以此当十日游也可江濆野人曰然请记之记然后能増色不然后谁知者余笑而下楼作望七星巗记










　　鹿洲初集巻十
　　钦定四库全书
　　鹿洲初集巻十一
　　广州府知府蓝鼎元撰
　　论
　　叔孙通起朝仪征鲁两生不至论
　　事有各行其是者君子不必执一端以相律譬诸音声赵人鼓瑟秦人弹筝因时地之所尚皆足快一时之耳目不相妨也亦不必相非余观叔孙通起朝仪而东鲁两生矫然尘埃之外后之论者纷纷莫决夫汉高残刻嫚儒非能兴礼乐之主叔孙通阿世取宠非能兴礼乐之臣两生拒之诚是也然天下初定君臣草创诸将饮酒争功至于妄呼抜剑击柱不有礼法以绳之恐有天下不能一朝居通之功亦未可少者矣盖通所定者朝仪也生所论者礼乐也礼乐必百年而后兴仪节不妨量能以救世各行其是又何责焉呜呼礼乐之为用大也通窃其似犹足收功一时若使朝廷之上圣贤相遭兴先王之礼乐其为效更当何如也先儒或责通以访求遗老讲明三代是又待通太过矣
　　汉以周昌为赵相赵尧为御史大夫论
　　汉高帝既不果易太子忧赵王不终乃用赵尧策为置贵强相以御史大夫昌相赵而拜尧御史大夫呜呼帝之愚甚矣尧画是策非为赵王母子计也为御史大夫计也吕后残忍险毒戚姬夺其宠又几危太子位势不两立久矣岂一贵强国相所能镇压者且相虽贵强臣也赵王亦臣也吕后太子则君也君欲诛臣谁得而止之昌且不保何救于赵哉帝不能慎之于始善处嫡庶之间及其杀机已成又无保全之术忧心慆慆作儿女态卒使赵王不终以成人彘之祸天下后世谓帝以英武定乾坤而不能制一妇是古今之大耻也若赵尧之贪位慕禄斯亦不足论矣
　　韩持国服义论
　　伊川言韩持国服义最不可得一日与泛舟颍昌西湖有上书谒韩求知已者伊川不悦云大资居位不求人乃使人倒来求已是甚道理范夷叟谓正叔过执求荐章常事也伊川曰不然必其曾有不求者不与来求者与之故致人如此持国便服由是事观之此宋之所以南也三代以上席珍待聘多嚣嚣不肯轻就汉时犹有古风虽不类如公孙犹待强起乃就对是当时自媒干进者尚少而在上持衡亦未有不求则不与之见流及唐宋风遂邈耶求人于道左尘雝受人之求于广众游观之地亷耻道丧全不知恻隐羞恶为何物时事尚可言哉颍昌西湖直同东郭墦间则公朝私室应接不暇可知韩维范纯礼如此举国习尚可知伊川正论仅能使持国一服则风气不可挽回又可知也昔者所进昏夜乞哀今者所进白日路旁徽钦之祸已兆于此岂待明者而后见之髙宗南渡犹存奄奄一息则一二正论如伊川者有以延之也呜呼贤才为国家之寳以鹰犬奴之爱待之将遯世以养髙况令其卑躬屈节啓口以求一荐达是不肖鄙夫之所为而谓贤者为之乎自媒求嫁安有贞女君子虽吐握需人不汲引卑汚求荐之士此非可与肉食者言也
　　贵州全省总论
　　【臣】按黔省本西南荒徼入中国版图最后古以蛮夷目之然鬼方懐服于殷宗髳微聴誓于牧野固已沾三代声教矣后王失驭废为狉獉庄蹻畧地如同过客夜郎之知汉大则自武帝始也东汉末牂牁尹珍自以生于荒裔未知文学从汝南许慎授经还里教授傅寳尹贡之徒并有名徳号南州人士而周公仲尼之道亦渐渐及之矣后帝建兴间丞相诸葛亮南征蛮酋济火刋山通道聚粮以应王师功成表为罗甸王是出谷迁乔识汉家得统之正贤于邺下江东昧义而扶汉贼者逺也山川之灵秀将开惜晋宋隋唐以下莫有起而振之朝贡时通因革时频亦视为蛮苖罗鬼偶尔羁縻而已赵宋中叶始名贵州然分楚蜀而政教无闻元时稍扩而大至明永乐间设贵州布政司始自为一省亦未立学校兴教化宣徳中始命合云南乡试嘉靖十四年始开科本省有成进士读书中秘者孝义节烈亦遂羣然以兴人文风气骎骎欲上然地多蛮獠居民鲜少魋结侏半不通语言文字盘踞深山密箐中累累作孽盖自建省以来终明之世蛮夷土贼叛者三十有三中间围省城陷府州县卫者十有四杀巡抚藩臬道府州县总兵防将指挥都司守备等官先后百有余员小者随时扑灭或一年半年即平大者三五年或十数年如米鲁不过一蛮妇六年乃平金石蛮石承宠卧龙蛮王阿伦或十年或六年乃平铜苗镇苖陷思州石阡十余年乃平播酋杨应龙抗王师六七年合川湖贵之兵乃平安邦彦水西余孽围省城一载合湖贵援兵仅得解围曾不旋踵而六广内庄全军覆没巡抚总兵膏涂原野披猖至七八年倾五省之甲乃克平之又五六年而余党始尽凡皆连嵗兵戈疮痍未起鸣镝又至二百年间曾无生聚休养教训之日安望其人文物采与上国絜短长也明社屋流贼横丁亥戊子年间伪秦孙可望陷遵义入贵阳屠贵阳城屠定番安庄安南普定诸城而人烟絶数百里哀鸿甫集王祥皮熊搆衅相攻复围贵阳孙可望复自滇中遣党白文选袭入贵阳李定国继至蹂躏抄掠居民相率投夷反以苗峒为安身之所哀此十余年间生灵涂炭极矣顺治十五年我
　　世祖章皇帝命宗室大臣帅师临黔羣盗风卷居民始见天日俄防师取云南明年勦冯天裕又明年征焉乃康熈三年平水西版图式廓流寇叛夷以次殱灭然郎岱黎平乌撒田心定番广顺都匀诸苖蛮犹相继伏莽频血天戈而逆藩吴三桂举兵反复陷贵阳天不容逆殛死衡州孽孙世璠尚据贵阳黔民在汤火之中幸圣祖仁皇帝庙算神威迅速诛锄康熈二十年以后宇宙肃清恩膏屡沛黔省民夷始知太平之乐于今四十余载负耒横经嬉游含鼓其民庶朴陋有古风士大夫亦质直而知亷节至于苗蛮妇女间有贞烈可不谓过化存神速于置邮而传命乎乃当今仕宦尚以黔为畏途谓其山髙地僻土瘠以荒民贫以鄙无文献之足观有异类之难驯夫湮郁之开在人不在地转移风气在官不在民苟实心经理行力农务本之政硗确可化为膏腴旷土荆榛悉令垦辟寛其成赋课其惰勤凿山疏泉堰涧谷为水利崇原广阜可灌而耕树艺畜牧竹木果蓏牛羊鸡豚之利可货可饱不出十年其民大富教之以孝弟忠信急公奉法寓军政于保甲之中聨络乡村守望相助饬营伍勤训练生苗他盗莫敢相侵则弱可强作兴学校多置书籍明圣贤之道以道之以苏湖安定之规育经义治事之才薾陋文风日振日上而苗蛮亦薰以弦诵渐为衣冠文物之人民生苗亦树之风声将为户口贡赋之黎庶山川险阻乃足壮国家籓篱夫何嫌于鄙僻哉吴越之初皆为蛮夷而至于今乃能若彼地固不能限人岂于黔而独限望官斯土生斯土者共勉之
　　贵阳府总论
　　【臣】按贵阳一府为全黔腹心重地东西与平越安顺辅车相依南北无齿唇之邦粤西巴蜀杖防可撞从来省防未有若斯单薄者也内则蛮獠杂处卉服鸟言毒矢标鎗喜则人而怒则兽七州县无处无之民居寥落户口田赋不及中原一中邑然阨塞要害有所必争厯代以来频劳师旅非无故矣盖黔于滇为咽喉贵阳于黔为腹心无黔则无滇斯贵阳重也贵阳本牂牁蛮徼汉武帝通夜郎置郡其后蛮叛相寻戎马蹂躏无已至明之末又特甚焉水西伪秦屠戮最酷幸我
　　圣朝洗涤甲兵起残黎而噢咻之休养生息以有今日嗸嗸安宅虽其子孙未敢忘帝力于何有也生齿日蕃人物日兴富而教之非官斯土者之责欤理苗之道无他谬巧绥以恩使不忍暌峻其法使不敢犯安生乐业于函盖之中无抄盗杀掠焉足矣礼教之渐摩徐以俟之
　　潮州建置沿革总论
　　潮在岭东山海雄郡也属县十有一不亦多乎所不得不多者因地制宜有臂指相聨脉络相通之道如人之肌肤筋骸血气有一之不周非所以为安也诸邑居重驭轻无庸更易独惠潮交界之间窃有欲防末议者其山广绵不亚五指涧谷矿徒有逾黎峒自东北而南则普宁至海丰相去三百里自东而西则潮阳至龙川穿山四五百里自东南而西北则惠来至长乐穿山三百余里自北而西南则程乡至永安穿山五六百里介此八县之中深箐广阜川原大谷外人足迹之所不至礼教信义法令刑威之所不及奸宄大于夜郎矿徒横于豺虎潜滋暗长可为隐忧而揭属河婆实当其吭虽处万山四通八达南界与海丰犬牙相错地辟民聚可以设施宜割左右山塲并海丰一二都附益之建立一县重以兵防为八邑山中镇压闗键庶农民畬户知所向方而奸宄矿徒皆化良善似当一为筹画者近议于海丰东海窖添设一县最为长策但止为海丰地广起见控御海滨未为山中谋也即东海窖添设新县距河婆尚二三百里可遂云周密乎普宁一邑距揭阳太近东去潮阳一百二十里而出城十里之洞仙陈洞二径已为潮阳界矣西至揭阳棉湖寨南至潮阳大坝墟皆仅止十五里从来邑治单薄未有若斯左右肘腋皆属他人虽有龚黄岂能越境而治哉稽潮阳县志谓惠来千秋镇水绕山盘宜改置普宁县于此而普宁士民又以潮阳之水贵山二都为卧榻患请割入属由前之説似觉安土重迁由后之説已为据情申达俟院司上宪斟酌其宜可也
　　潮属城池总论
　　城郭沟池以为籓卫者也不必中规矩贵乎扼险而可守管子言之矣郡城扼要在湖山置之城外苟为捷足先得兹城岂可守哉筑陴固垒其上亦庶几知道者东北跨金山据江为濠险莫京焉西南平旷自古战塲司筑凿者至此能不加之慎重乎潮阳澄海横迫大江人民繁庶城郭规模尚须恢而大之惠来要地濠隍浅狭势亦干焦顾安得深池百步如揭阳之雄壮哉普宁虽腹里却当孔道内外沟池急宜疏深而城亦太狭合东安昆安附益焉可也程乡为北路要冲斗大之城殊不相称饶大平镇皆处万山为江闽阨塞南澚海门黄冈大城达濠靖海均作海邦锁钥城池之固亦有心者所亟筹画乎修之以时则力省而费不奢备之以豫则本固而邦以宁诸君子抚有提封幸于斯懋哉懋哉
　　兵事志总论
　　潮自建邦啓土以来用兵者百数矣贼在山者十之七在海者十之三而海之为祸较烈焉倭党入冦与明代相终始而嘉靖万歴之间沿海生灵频遭涂炭竟似岛夷窟宅全在此邦哀哉明之为治也其他海冦不可枚举许朝光吴平曾一本刘香等皆有名剧贼而郑氏芝龙父子祖孙一门相继播虐海上潮疆惨毒殆不可言旧志目击心伤痛定思痛所以有山魈易扑海寇难靖之悲乎然自唐将军陈元光宋少保岳飞提举杨万里皆为山冦而来而有明伏莽尤甚宪孝两朝屡下赦抚之诏世宗以后雈苻四起张琏一贼害及江闽至倾三省之甲乃克平之么麽五总邻省震动在山者亦岂易易哉
　　圣朝徳威赫濯千古百十年负固之贼剪灭廓清九夷八蛮匍匐入贡不论山魈海孽俱归无何有之乡陬澨敉宁烽烟永息孰难孰易斯亦不足辩矣虽然兵可百年不用不可一日而不备山海均当预防不闗乎有无魈孽知斯説者其于道盖庶几云
　　人物志总论
　　右所载潮郡人物若干人皆一乡一国之善士也虽丰功伟烈卓絶寰区希圣希贤力扶道统者尚犹有待而敦节砺行足树伦物之坊表文章科名潜修自好之士村村杰出济济众多盖亦不胜枚举矣择其尤着登之方策将百禩以为传信宁敢虚词溢美使人叹左氏之浮夸乎夫求木于蔬圃拱把犹将珍重取材于邓林则必千寻乔干足为国家栋梁而后入工师之选惟潮地人才之多是以余特奢其望已精而益求其精也倘余不割爱尽加收录既为旁观巨眼所揶揄亦恐潮中人士以乡党自好为极则而不以圣贤待其身余罪安所逭焉据实直书不为粉饰讵敢曰一字之褒足以为荣亦庶免于搢绅家谱之诮夫
　　孝义志总论
　　潮之孝义指不胜屈为即其尤著者书之山村海角之间事迹湮没民无得而称其名姓余恶乎纪诸所纪者皆可传否予亦不得而知也但乡评所推则肃然起敬若陈孟壮之不欺天日卢和之冒死急难尤古所称君子人者乎介节忠心有功世道以此知
　　圣化流行风俗盛美非偶然耳平逺里民林元卿者有至性父殁毕母以为出就外傅也卿携一箬笠诣父坟日夜悲号露处达旦旬余乡人颇言状母趋视之曰儿归此间有虎甚可怖卿曰吾知有父耳何畏焉结草为庐以居哀毁不辍朔望还家省母省毕复往雍正七年邑令刘延泰造庐唁之明年乡士大夫怜其孝为计其居已三十有六月矣于礼应毕共迎之以归路人啧啧称道之卿年甫十有八嵗少未便为立傅附书其事以俟他年采风见此日治化之隆云
　　隐逸志总论
　　孔子曰邦有道贫且贱焉耻也沧桑变易不事二姓则隐逸可佳识时将乱知大厦不支于一木亦欲洁其身者之所为若夫当明盛之朝而矫语髙蹈君子以为谁欺乎其才其徳果足为时所利赖岂有泉石重于苍生独贻君父以焦劳如秦人视越之肥瘠哉文无经邦之猷武无巩苞之略顾安所得髙位而居之惟有托于隐逸而已矣虽然堂陛之上皋防布列草野之民熈皞成风自知厠名仕版如黑子着面何闗有无姑肥遯以养高君子亦无恶焉或不得志于有司安分守拙借山林寂自文固陋不为牢骚愤懑之所为则亦有足取者因其逸而逸之文之以美名曰隐也何不可
　　流寓志总论
　　右所载三十有八人潮之寓贤可谓盛矣濓溪紫阳先后并至吾道南来之日也龄角声其事近怪曲江盘桓诚斋啸咏东坡一代文人留诗镵石皆足令百世下闻风兴感况文山陆相邹刘林陈杜萧诸君子【邹防刘子俊林琦陈龙复杜浒萧资陈榘俱从文天祥提师至潮先后殉节者】间闗播越忠贞炳宇宙者乎对斯人而不兴忠义之心吾敢以人类目之哉其他或以经济显或以忠孝傅或以亷节称或以诗文着洋洋济美有功世道足迹所届草木留香将髙标其姓名以増十一邑山川之重夫恶可泯没也士君子宁为良臣文陆诸公遭时不幸非尧舜之民所比拟乃所愿则濓溪紫阳耳窃叹杨山自洛还闽遂开百代闽学之盛大儒接踵直甲中原濓溪紫阳造诣已几于将圣乃当日命驾至潮不闻潮中学者孰为周子高弟虽郭叔云郑南升受业朱子之门其学亦不传于世岂惠照大颠之异説浸淫蟠结于人心而不可猝变抑停骖未久教泽未深靡有横经讲学以随其后者耶易曰丽泽兑君子以朋友讲习孔子曰学之不讲是吾忧也后人以讲学为迂阔遂有避其名以浮沈于世俾后生少年懵然若梦之弗醒悲夫其贼夫人之子也使濓溪紫阳留斯讲説一二载道南统绪不得専美于闽矣一时寓公为全潮正学之祖庶几不负来游之意寻常游客不过以诗自鸣肯闗心风教诱人为善则当代之山海凤麟也望君子之至于斯者勿虚游寓一行皆有裨是邦风土民物焉漳浦蔡梁村世逺尝于辛丑嵗至潮流寓澄海集蔡氏宗人讲明正学潮士以为空谷足音从游者甚众今官少宗伯见任无立传之例附书以志不忘俟他年载笔者采录云
　　古迹志总论
　　迹以人传固也旧志载王莽南海亭为古迹之冠异哉南海亭不知在何所据云员水又东南一千五百里入南海东厯揭阳县则南海亭之不在揭阳县也明矣即使至今果存以乱贼晏游之地犹将壊其屋污其宫而潴焉忍复张之为胜耶又潮僧大颠墓唐时被发舌根朽化未尽复瘗之宋至道中乡人再发视则无矣此亦传为古迹何潮人之好为语怪也使舌至今尚在亦可以云怪物而自宋即已无有何迹可言郊野山原之地荒坟累累骷髅岂皆悉化此而夸为美谈将大长椎埋发塜之风使既寂僧徒不得安居窀穸谁实阶之厉乎潮中胜迹惟乡校有昌黎教泽拙窝有濓溪遗意览胜亭紫阳手书铁汉楼元城劲节皆足令百世下闻风兴起若太子楼北殿山千秋镇和平墩闻鸡亭则有宋君臣播迁颠越不胜感慨系之今舍乡校闻鸡亭弗书而张南海瘗舌之荒诞是轻大儒而重乱贼且视帝子之芳踪不如死僧之臭壤伤壊名教莫此为多不可不一较正者也其他古迹备数而已游山摩石题名传后不以人而以官中离铭钟竟同梵偈以其为好学之乡先生尚不忍削去之然则人可不好学哉莽贼自比周公妄拟典谟训诰曽不得与好学而未闻道者较一日短长防哉唐阳城之言曰凡学者所以学为忠与孝也忠孝所在寸土皆香自后人慕之则见为古迹矣然则古迹亦岂易言哉
　　物产志总论
　　世皆称岭南多珍异土物之产甲于中州非潮也潮所有者盐絺海错布帛菽粟寻常服食器用之需而已黠民觑山矿窃取土砂惧啓衅端久经厉禁银铜铅锡之类遐哉尠矣程茧凤葛潮潮纱初何尝有甚佳美空负重名奔走逺近求之者若天降地出贸之者如大贝南金货之者声价日高品质日下非官斯土者之所乐闻也其他常产皆益生民树艺畜牧可以致富成家生之者众为之者疾猗顿陶朱在乎人之自取之加以司牧留意为民间撙节爱养则熈熈攘攘者用之不竭耳前辈云地方产一异物则为地方之害竒技滛巧不如勿产之为佳信夫
　　潮州杂记总论
　　杂记虽志乘绪余亦不可専务索隐致伤名教交趾道士仙花嶂叟虽荒诞不经未至壊人心术若旧志载梅州异僧为定光佛化身庇防宋贶事深可骇焉宋贶为秦桧用人以鹰犬而致大位桧败被劾安置梅州遇聪明正直之神将痛心疾首为天下诛殛之恐后何劳老佛化身不逺二三千里指示前程许隂助于数十年之先则何不教以勿附奸邪并此隂助而省之为奸伏辟乃天道王法之常岂可以建庵慈报终为庇防俾复显官享遐龄佛之乖谬竟一至此极乎李纲废弃赵鼎放逐宗泽沾襟岳飞被害佛何不助之庇之岂尚不知有忠良邪佞之别耶何所见而党恶何所因而佑贼使后世奸谄小人安心病国恃有佛而无所顾忌所闗于世道人心匪细也又载巫师张法星以苇席作舟载米谷一日为三山国王召风覆之巫师怒与神鬬闻妻哭不能归令以铁嵌棺首置庙前潭水涨棺浮击壊其墙三山神乃让居座左乡人肖像合祀之不知谁为好怪造此齐谐曽是堂堂民牧亦笃信而笔之于书耶譬民间载米谷出海司牧治之其民不服径至堂上与牧鬬牧亦将让居座左与之偕尊一堂乎好勇鬭狠可以并神何怪平民之操戈动众相争相夺所闗乎世道人心又匪细也其无伤名教之事虽隠怪纎微足资谈笑即胆怯无能如吴大理之类亦皆胪存弗削焉若刘元城之节槩钟元濬之自表庄淑礼胡世和之勤事陈添桂之舍生全主皆忠诚轰发宇宙间足为名教干城者乡厉誓文可化风俗周妻雷震可惩不孝大书特书何所庸疑议哉读是编者勿徒以游戯视之
　　留智庙纪闻论
　　【潮州旧志云梁犹龙庚戍计偕行徳州道上宿留智庙旅店自言夜梦传呼玊防召星君四人导行至庙见宫阙巍然四人者入止犹龙待命食顷乃出云玉防敬劳星君真灵不昧一生正大光明多行好事端的不负科名犹龙逊谢稽首四人相顾指防有若语此间是星君坐次者有若语星君姑了科名事业者既魁南宫第十人悟前身事归为兄弟述之未几卒后其甥入都门兄应龙嘱其详访癸丑秋还报庙始自前朝展敬岱宗中使以神光示现请建中尊冠帔如帝后即东岳碧霞元君旁列散圣第一位丰采须眉忧似犹龙云海阳县志不载其甥入都徃访事云弟梦剑公车徃庙瞻拜访庙始自前朝展敬岱宗中使以神光示现请建东岳散圣等语俱与府志所载其甥之言一字不差但梦剑有题壁诗云崔巍庙宇夕阳中路絶天人忽此通十八星霜姜被冷七千闗塞鹤魂空羡兄朝阙云霄乐媿我遭家鼠雀攻君父深恩俱未报可能安坐玊清宫题毕觉其神顔赭若汗云】
　　偶然梦寐何足凭信况其荒诞不经如女巫见鬼释子之説投胎转世俚鄙可嗤至此极矣神道虽泥塑木雕不能离人之形以为形耳目口鼻须眉顔面偶与相肖何处无之因其肖已而遂以神自居疑为转世疑斯梦梦愈疑此常人之情也勿论转世之事幻妄无稽借曰有之生为正人没为明神神复为人亦理之常有何可异人顾树立何如耳岂必以神之转世为荣而玊防星君数语又甚丑而寡趣言之者不以为羞聴之者直神其事吁可以知风俗已昔人大书志乘今宜削去恐梦梦者仍然莫觉其非反以为掩前人之美而乃弟梦剑诗词有君父深恩俱未报可能安坐玊清宫二语稍为近正是以姑存弗削耳考梁犹龙一生未尝有所表见甫成进士即赋玊楼果系神灵降生不应归去之速弗令树立于世则又何因而来岂神之志愿仅一进士足乎进士
　　朝廷之名器既叨名器当报
　　君恩奈何冒窃而逃焉鞠育顾复弃若敝屣不忠不孝之讥吾何以为兹神解耶潮俗尚鬼竟啧啧为美谈亦司风化者之忧夫
　　平台纪略总论
　　台湾治乱之局迥出人情意计之外其地方数千里其民几数百万其守土之官则文有道有府有县令大小佐贰杂职若干员武有总兵副将防将游击守备大小弁目若干员其额兵七千有竒粮储器甲舟车足备又当国家全盛金瓯靡缺而朱一贵以喂鸭小夫歘焉倡乱不旬日间全郡陷没此岂智能所及料欤太平日久文恬武嬉兵有名而无人民逸居而无教官吏孳孳以为利薮沈湎樗蒱连宵达曙本实先拨贼未至而众心已离虽欲不败弗可得已然鹿耳鲲身夙称天险郑氏一踞其间遂厯三世国家图之数十年费钱粮几百千万而后能收之今不动声色七日恢复巨魁就擒孽从授首即使孙吴复生亦未敢望功成若斯之速也良由圣祖仁皇帝徳福齐天神威逺震将卒用命海若效灵是以摧陷廓清不劳而边疆底定
　　谕防遥颁白叟黄童无不感激流涕盖至仁厚泽沦浃人心者深也诸臣或运筹帷幄出力疆塲克敌致果功在社稷欲以鼓励将来收千秋百歳用人之效则不得以其为日无几少之矣乱不久祸不深削平者之绩不大此衰世之言也赏罚明则民易使今日之酬勲他年之鉴知此説者其知未雨绸缪之道乎台湾海外天险较内地更不可缓而此日之台湾较十年二十年以前又更不可缓前此台湾止府治百余里凤山诸罗皆毒恶瘴地令其邑者尚不敢至今则南尽郎娇北穷淡水鸡笼以上千五百里人民趋若骛矣前此大山之麓人莫敢近以为野番嗜杀今则羣入深山杂耕番地虽杀不畏甚至傀儡内山台湾山后蛤仔难崇爻卑南覔等社亦有汉人敢至其地与之贸易生聚日繁渐廓渐逺虽厉禁不能使止也地大民稠则绸缪不可不密今郡治有水陆兵五千余人足供调遣凤山南路一营以四五百里山海奥区民番错杂之所下淡水郎娇盗贼出没之地而委之一营八百九十名之兵固已难矣诸罗地方千余里淡水营守备僻处天末自八里岔以下尚八九百里下加冬笨港斗六门半线皆奸宄纵横之区沿海口防皆当防汛戍守近山一带又有野番出没以八九百里险阻丛杂之边地而委之北路一营八百九十名之兵聚不足以及逺散不足以树威此杞人所终夜思而不能寐者也台民好为盗贼不因饥寒方庆削平又图复起去嵗平台大定之后尚有布散流言啸聚岩谷复谋作乱者数次屡经扑灭嵗余始殄而王忠一贼伏匿深山至我
　　皇上即位乃克就缚可见地方广大搜捕弗周虽平台仅在七日而拔尽根株东擒西勦亦有两载艰难欲为谋善后之策非添兵设官经营措置不可也以愚管见划诸罗县地而两之于半线以上另设一县管辖六百里虽钱粮无多而合之番饷嵗征银九千余两草莱一辟贡赋日増数年间巍然大邑也半线县治设守备一营兵五百淡水八里岔设巡检一员佐半线县令之所不及罗汉门素为贼薮于内门设千总一员兵三百下淡水新园设守备一营兵五百郎娇极南僻逺为逸盗窜伏之区亦设千总一员兵三百驻劄其地使千余里幅员声息相通又择实心任事之员为台民培元气冦乱风灾大兵大疫而后民之憔悴极矣然土沃而出产多但勿加之刻剥二三年可复其故惟化导整齐之均赋役平讼狱设义学兴教化奬孝弟力田之彦行保甲民兵之法聴开垦以尽地力建城池以资守御此亦寻常设施耳而以实心行实政自觉月异而嵗不同一年而民气可静二年而疆圉可固三年而礼让可兴而生番化为熟番熟番化为人民而全台不久安长治吾不信也顾或谓台湾海外不宜辟地聚民是亦有説但今民人已数百万不能尽驱回籍必当因其势而利导约束之使归善良则多多益善从来疆境既开有日辟无日蹙气运使然即欲委而弃之必有从而取之如澎湖南澳皆为海外荒陬明初江夏侯周徳兴皆尝迁其民而墟其地其后皆为贼窠闽广罢敝乃设兵戍守迄今皆为重镇台湾古无人知明中叶乃知之而岛夷盗贼后先窃踞至为边患比设郡县遂成乐郊由此观之可见有地不可无人经营疆理则为户口贡赋之区废置空虚则为盗贼祸乱之所台湾山髙土肥最利垦辟利之所在人所必趋不归之民则归之蕃归之贼即使内贼不生野番不作又恐寇自外来将有日本荷兰之患不可不早为绸缪者也闲居无事燕雀处堂一旦事来噬脐何及前辙未逺可不为寒心哉殉难诸臣虽功过不一然大节炳然足以増光宇宙褒其后而略其先崇奬义烈用慰忠魂亦因以为鉴可也
　　粤中风闻台湾事论
　　连日风闻台湾复有小警北路土番作孽南路客子竪旗同谋拒敌官兵此异事也南北路相去遥逺民番情性不相聨属何以北路土番不轨而南路客子即肯竪旗遥应或者起衅之处不在土番而在北路客子所以南路竪旗似因北路官兵讨逆未先慰安无罪讹传惶惑之所致也台湾土番有生熟二种其深居内山未服教化者为生番皆以鹿皮蔽体耕山食芋弓矢镖鎗是其所长但止能穿林飞箐暗射杀人不敢公然出至平地与官兵对敌且性畏炮火轰然一声抱头逺遁此生番之不足为虑也其杂居平地遵法服役者为熟番相安耕凿与民无异惟长髪剪髪穿耳刺嘴服饰之类有不同耳虽矢镖便利而各社言语不通里门之外视若秦越非有汉民指挥迫吓其势亦离而不合但除去莠民一振军威则番害自息此熟番之不足为虑也广东潮惠人民在台种地佣工谓之客子所居庄曰客庄人众不下数十万皆无妻孥时闻强悍然其志在力田谋生不敢稍萌异念往年渡禁稍寛皆于嵗终卖谷还粤置产赡家春初又复之台嵗以为常辛丑朱一贵作乱南路客子团结乡壮奉
　　大清皇帝万嵗牌与贼拒战防赐义民银两功加职衔墨沈未干岂肯自为叛乱愚意北路起衅必系一二无知客子作奸拒捕自料法网难逃诳诱土蕃混扰分罪造出尽勦客子之謡言传播煽惑使在台客子畏死惶乱羣相响应是以南路无知有竪旗同谋之举但当开诚布公慰谕无辜客民各安生业止戮罪首附和之人以儆将来其余并免株连不必自懐疑畏窃计台平以来方经十载疮痍甫起既非作乱之日况当
　　国威方盛武备正强
　　皇上深仁厚泽沦浃人心极岛遐荒感激爱戴虽在至愚不肖亦无忍为从叛之理不过二三莠民食饱福薄自寻死路此辈惟俟竿首藁街其他何能为哉今在台文武各官出兵勦捕茍稍假以便宜勿拘牵丈义过为掣肘旬日之内自可立见扑平按法行诛一劳永逸不足烦
　　当宁逺念也惟是海外巗疆五方杂处狼子野心贤愚参半似不可无善后之策曲突徙薪绸缪未雨亦盛平所不废乎有留心经理前席愿闻者请正冠肃容为之谈笑而道之
　　粤夷论
　　粤东居夷非计也自明嘉靖间割澳门畀红夷种类不一源源而至筑城楼设炮台蜂房猬聚以长其子孙奄有斯土广州香山郊闗之外遂为鬼国异域之区矣红毛乃西岛番总名其中有荷兰佛兰西大西洋小西洋英圭黎干丝蜡诸国皆凶狡异常到处窥觇图谋人国如噶啰吧本巫来由地方缘与红夷交易遂被占踞为红夷市舶之所吕宋亦巫来由分族缘国人习天主教遂被西洋占夺为市舶之所今天主教盛行于中国湖广河南江西福建广西无处无之雍正元年浙闽总督满保以西洋人行教惑众大为地方之害请将各省天主堂改作书院义学各省西洋人俱送澳门俟有便船归国广东督抚市恩奏请夷人老病不愿回者聴其在省天主堂居住不许招致本地男妇行教诵经违者治罪逐回功令煌煌曾几何日今省城天主堂八处招集一万余人矣又有女天主堂亦八处招集二千余人矣羞辱中国伤风败化凡有人心罔不切齿此岂待教而后诛之乎万里经商本为求财无故而轻数百千万之银钱买人归附此其意欲何为哉今日万人明日万人不胥全省而买遍不止岂尚可掩耳闭目阳为不知而不问先民有言防微杜渐涓涓不息将为江河而况狂澜四溢人心荡漾在省郡者既实繁有徒在澳门者又居然天险内外交通铳炮非常脱有前此吕宋噶啰吧之谋不知何以待之今
　　圣徳方盛威灵暨讫于遐荒自万万无所容其痴想然曲突徙薪亦有心者所宜熟筹也







　　鹿洲初集巻十一
　　钦定四库全书
　　鹿洲初集巻十二
　　广州府知府蓝鼎元撰
　　说
　　福建全省总图说
　　宇内东南诸省皆濵海形势之雄以闽为最上撑江浙下控百粤西踞万山东拊诸夷固中原一大屏翰也自浙入闽以仙霞闗为孔道由浦城泛舟下建宁过延平抵福州水口皆崇山狭流乱石布水面急滩险絶篙师失手铁船亦碎自浙东海岸温州入闽由福宁州宁徳罗源连江至省城皆羊肠鸟道盘纡陡峻日行髙岭云雾中登天入渊上下循环古称蜀道无以过也自江西入闽一由河口逾崇安过武夷山下泛建阳会于建宁一由五虎杉闗逾光泽下邵武过顺昌防于延平一由瑞金逾汀州泛清流下九龙滩如髙屋建瓴从山巅跌船下幽谷竒险甲于天下其欲避九龙滩则走将乐与建邵二溪相类皆防延平由汀州陆路至漳州必经上杭永定岭髙径危与福宁道上相彷佛可由漳州同安泉州兴化抵省城自广东入闽由分水闗过诏安漳浦从漳州兴化一路直达省城虽不通河棹又有坡岭弗利轮辕然闽地坦夷仅此途千里而己其广东又有小路由三河大埔逾石上入上杭水浅舟小满载不过三四人鞠躬桎足行者苦之然经连城逾小淘顺流下延平径达省城仕宦商旅多由焉自海入闽则上起烽火门下讫南澳中间闽安海坛金门厦门铜山无处不可入也全闽九郡一州以福州为省城兴泉漳在其南为下四府福寜州在其东北皆濵于海汀州在其西延建邵在其北为上四府皆处深山台湾一府又在大海千里中全省东南之保障也山则髙峰万叠俯泰岱若培塿溪则自辟源泉不肯受邻省防滴而汀州余流尚以分润潮粤是以其人亦刚方倔强好大喜功盖山川之气然耳大海汪洋万里无际江浙登莱闗东天津视若户庭琉球吕宋苏禄噶啰吧暹罗安南诸畨若儿孙环绕膝下气象雄壮非他省所可比伦山多田少农圃不足于供则造物难平之缺憾也所赖舟航及逺逐末者众迩日南洋禁开海外诸岛稍资内地倘台湾嵗岁丰熟则泉漳民食亦可无虞是台湾一郡不但为海邦之藩篱且为边民之厫仓经理奠安使民番长有乐利九州郡咸防其福矣沿海要地防维周宻提镇协营重兵匝布但人人皆实心为国亦不必更为区画也
　　贵州全省总图说
　　黔为邦居天下之西南据荆楚上游为全滇门户羊肠一线东西千里有竒朔南不过三之一舆图似蜂而小腰当中原一大郡尔贵阳为省防之区平越一带则黔中腹里往来咽喉之地安顺半壁锁钥滇南都匀一隅襟带西粤思南石阡威寜与巴蜀犬牙相错黎平镇逺思州铜仁接连荆楚沅靖闲盖四省之屏藩百蛮之控阨箐崖僻壤屹然与十五国分封并峙何其壮也若稽形势铜岩防溪阻其东赤虺蟒山踞其西盘江闗岭控其南西望乌江限其北悬车束马碎踝穿蹄蜀道之难无以加焉顾山皆崇冈叠嶂如万夫林立无挺抜羣伦类五岳四镇之槩者水皆悬崖穴地横恣诘曲如龙蛇狭处仅容独木舟而深或至十数丈其山川竒险则有余而正大寛舒之气则不足造物所限固亦无如何矣闻昔人建议欲以湖南川东益此版图在楚蜀不见少在黔省式廓而大若然则东割靖沅北割遵义南割泗城此为裒多益寡有心经世者最善之规画苐靖沅去长沙虽逺距贵阳亦不甚近尚在乎可有可无之闲若遵义泗城宜通宜变则有确乎其不可易者遵义去成都二千余里距贵阳止百余里泗城去桂林千余里距贵阳止二百里长鞭无及腹之技卧榻有他人之杂彼此事权均非利便则何如截长补短使各易抚御之为得也然此第就黔言黔若统中原而论之短长无非臂指大小总一封域今宇宙恬熙民苗安堵无伏莽乘墉之虑披舆图而思保乂畱心于地瘠民贫焉可也
　　贵阳府图说
　　府建贵山之南故名贵阳山在城以北二里蜀道所经俗谓之贵人峯环府皆山参差嵂崒靡有正大雄厚作镇于近其东二里为铜鼓山常有声相传诸葛武侯平蛮时藏铜鼓于岩未敢信西里许为狮子山明傅友徳屯兵将台故址在焉南二里为髙连与城东六十里之石门皆竦拔自古著名者唐地里志牂牁有髙连石门二山即此其他崇冈防巘难悉数密箐悬崖处处险隘所谓一夫荷防万人趦趄亶不诬也其大川最著者曰乌江次为清水江乌江源出水西流经大定黔西入修文县绕府北二百里湍流汹悍厥岸有乌江闗西境恃以为固清水江在郡东北百二十里水清深两崖壁立岖﨑难行乖西巴乡诸部负险为梗明景泰中南和侯方瑛刬为坦途苗獠由是夺气牂牁江自汉著名源出府南四十里流经定番州入广西泗城界府北有水自夷箐逺来入城中曰贯城河下流入于南明河南明源出定番流经郡城下富河济番诸小水皆入焉北流合乌江入蜀府西北百二十里有陆广河当水西驿道明末安邦彦窃踞总督朱燮元驻师破贼处也府属州县以贵筑县为附郭龙里贵定在其东修文在其北定番州雄踞于南元人所谓八番厯厯可指西南为广顺州东北为开州独府西止三十里即属他境未免稍蹙然絶长补短方三百里县四州三星罗棊布巍然为十一府领袖亦足称雄藩矣览此山川念我民夷深有望于经理者
　　漳州府圗说
　　漳于闽地为极南负山临海介闽广之冲控引番禺襟喉岭表唐总章间玉铃衞将军陈元光平崖山寇及诸蛮开屯漳水之北疏请建州漳州之名自此始开元四年光子珦以地多瘴疠徙州治于李澳川即今漳浦县治徳宗中徙龙溪乃为今漳州府南界潮州北接延平延袤八百里西距汀州地东连泉州入海亦五百余里在海者倍焉属邑有十附郭曰龙溪直南百里屏梁山九十九峰环鹿溪九十九曲者为漳浦东南五十里扼溪海之吭者为海澄西四十里当郡右翼者为南靖东北三十七里当郡城左辅者为长泰又西三百一十里为龙岩西北三百二十里为漳平西南二百有五里为平和极北四百里介岩平之间者为宁洋四邑皆在万山中极南二百五十里为诏安则境连百粤矣其山则有九龙天寳梁山灶山太武大帽欧寮良冈天宫天柱九仙碧灵大峰九牙九侯金凤之属不可悉数其川之入海者十有一附郡曰西溪北溪西溪自平和南靖合流蜿蜒绕郡治出镇门为福河与北溪防北溪源出延汀界合宁洋龙岩漳平之水下华峰注漫潭并长泰南出桞营江与西溪合为三义河遂东为锦江中浮二洲间之支为三港其洲曰许茂曰乌礁其夹以许茂乌礁者为中港乌礁之南夹以石码海澄者为南港许茂之北夹以玉洲者为北港经白石青礁石美东与中南二港合纳南溪浮宫之水入于海南溪在郡南四十里合漳浦岩前溪南靖马坪之水出横口过龙井至浮宫入于海是三溪合流其出皆厦门也漳浦鹿溪合平和五寨南靖龙岭﨑溪之水绕邑城而东过旧镇入于海其出则陆鼇也自西林出者为西林溪合平和河上之流南过云霄镇纳梁山以南诸水入于海即古所谓漳江其出则铜山也浦邑之东有江曰鸿儒纳台山佛潭桥之水出井尾白石入于海其出则镇海也平和之水其自西出者曰河头溪南流合芦溪由赤石岩出三河从潮州入海其自南出者曰徐坑溪双溪防于大溪过诏安为东溪入海诏安走马溪出五都由铜山大京门入海大陂溪绕梅洲经渐山由悬钟北港门入海港头溪经平寨至象头入海其海中岛屿可名者四十有竒在海澄者曰浯屿曰丹霞曰荆曰梁曰嵩曰长曰圭在漳浦者曰竹防曰鱼肠曰石城曰将军曰大桑小桑曰大潵小潵曰鸿儒曰连集曰东镇南镇曰横曰菜曰双洲门曰乌石平山大甘山小甘山曰东门防曰铁钉防曰鸡心曰五防在诏安者曰虎仔曰南村曰犬眠曰﨑曰内外防曰七洲防七洲者蛤洲猎洲敏洲红洲卧岗洲陈洲蛇洲也又有黄芒山青屿蜡防洋防则在诏属南澳者也其屹然于大海之间为东南巨镇者自厦门而下则有镇海陆鼇古雷铜山悬钟下迄南澚周环罗列而藩篱固焉大抵漳州之地大山大海幅员雄壮士敦气节女尚贞烈被服于礼教信义为天南第一名州茍或驭失其道则鹿挺登山蠭腾入海强悍好胜未易安集富而教之斯其时矣统计十邑陆地为山者十之七为田园城郭庐舎者十之三人多地狭丰年犹苦不赡故每仰给吴越惠潮台湾之米资海运以无忧抚摩噢咻盖其难也漳平龙岩之间深山宻箐数百里人迹罕到奸民往往啸聚迩者陈首魁陈五显前后招纳亡命皆在此间非得重兵镇之未易永絶根苗尔平和南靖亦多深山民剽悍乐鬬睚眦相加即操戈动众以敢杀为荣又每穿窬攘夺奸宄成风离县既逺吏亦难治前议者欲于山中设捕盗同知兼戢数县良亦甚当苐其议未行俗难猝革漳浦盗贼多出南靖之车田平和之三角径车田去靖邑最逺往返四日不服靖治距浦邑不过十五里又以非在疆域之内不得而治是以一方之民家屠牛畜户抗官租专为盗贼毒流逺近前靖令刘君宗业议割车田十五保归浦以清盗源浦令恶其为藏垢纳汚之所未免畏盗案叅罚有狃于便安之见坚意不纳坐失事机今不幸刘君捐馆车田终无宁静之日也三角径距平和往返亦须四日离浦邑仅三十里近者既非其属无所顾忌逺者鞭长不及杀越人于货暋不畏死非其天性习俗之固然亦未闻法令之过也诚得留心民瘼之君子割逺就近不过数年盗源永清三邑皆受其利诏安乌山九侯之东有檺林山焉广逺深险巃嵸盘礴多石屋可为巢穴俗称十八洞者明末为患数矣今奸慝遁居作逋逃薮实为南诏要害设守备弹压之亦不可少此全漳形胜之大槩也一州之地以龙溪为元首长泰南靖漳平其肩背也漳浦海澄其腹心肺腑也平和诏安龙岩寜洋其四肢手足也方今海晏河清无伏莽乘墉之患如人安坐于家中大疾不作肢体便利惟有时其饮食无致饥渴时其衣服无伤寒暑时其沐浴无俾垢秽将不久而自肥何必借重于蓡苓药石哉浑身皆是肉无处可容锥刀是所望于调养者
　　琼州府图说
　　琼郡周环皆海也屹立万里汪洋中为全粤西南之保障内则万峯峻防黎母五指山俨若天柱外则十三州县星罗匝布广袤千有余里上拱神京下俯诸夷占城真腊交趾直可以足蹴之形势之雄中原未有也郡北十里为海口渡海六十里为徐闻距广东省城一千七百里附郭曰琼山居海外全岛之极北崖州居岛之极南东陲万州西陲儋州实分四隅而峙焉由琼山东行八十里为定安百六十里为文昌二百九十里为会同三百五十里为乐会四百七十里为万州五百八十里为陵水一千一百一十里为崖州此琼岛东方诸州县惟定安为腹里其余皆滨海也由琼山西行六十里为澄迈二百三十里为临高三百七十里为儋州六百五十里为昌化九百里为感恩一千一百里为崖州此琼岛西方诸州县皆遵海而西而南者也其海道周环俱通东行由清澜头调懒博敖莲塘李村诸港五日可至崖州临川港西行由东水博铺洋浦乌泥抱罗诸港六日可至崖州保平港俱有港可以湾泊大抵十三州县民黎杂居峝窠舫屋无处无之居近地者为熟黎供赋役极忠顺居深山者为生黎又深者为生岐皆不服王化旧常出为民患五指山谓之黎母竟若蛮獠私家汉人不得过问一隅之地如分秦越非
　　国家之体也琼莞古志云琼郡由定安过南闾入光螺峝四日达崖由白石村过风门岭三日达万又自郡城由澄迈黎中二日至儋州自儋州东逾黎峝二日半至万州由是观之琼崖相距不逺特黎岐中阻绕途一周是以千里而遥其当开通黎道无疑也曩日五指大山人迹罕到不知中间黎峝情形今则采办木植官吏穷极幽深来往无碍圣化翔洽湮郁将开宁复鬼窟视之乎吴会期云自府至沙湾三百里自崖至罗活三百里俱为坦途其中未开通处不过二百里耳普天之下莫非王土岂有十三州县衣冠文物之王民反为蛮鬼藩卫仅居边陲之一线独虚其中以让黎岐为声教不及之地腹心弗治四体虽安欲保百年无病断不可得稽古志乘黎獠叛服不常是以昔人建议纷纷欲开通中间十字大路非无见也此路一开四通八达黎岐无险可据脱有蠕蠕思动卧榻左右皆为捉贼立功之人自不得不隂消其桀骜铤走之气弹丸黑子所闗正甚大耳明韩俊请立州县屯所拨在外军民杂处于中引开五指山十字路均通四处往来立甲约束杨理请俟五十月禾熟之际以兵据其收成妨其耕种胁使开路吴会期亦请以兵威削平开通十字大路建置城屯海瑞请设治黎专官招民置军立里学创县所诸议非不甚善特用兵未为得宜建县设学分防戍守须待经理之后亦非可骤而致抚之以恩绥之以道以黎招黎俾生化熟潜移黙化而不知一二年内此功可成惟有经济之君子不动声色而办之开万古未开之版图与舞干格苗同其休烈非见小欲速者所知也
　　潮州府总图说
　　潮为郡当闽广之冲上控漳汀下临百粤右连循赣左瞰汪洋广袤四五百里固岭东第一雄藩也附郭曰海阳为十一邑领袖潮阳在其南澄海在东南惠来在西南皆海国揭阳普宁为西南内地大埔在郡北程乡镇平平远在西北饶平在东北五邑皆介万山中而饶疆亦大半海国焉近海诸邑多平原沃衍宜稼圃佐之以鱼盐谋生较易入山诸邑人稠地狭崇冈大阜种稻黍薯芋如悬崖瀑布尚苦不给多佣力四方则亦末如之何矣由闽入粤以分水闗为要害由赣入潮以平远八尺为要害皆坦夷周道戎马所经由汀入潮以大埔石上为要害溪险滩高舟行石阻贩夫之所往来也若邓艾入蜀则此途已为康庄而上杭亦有山径可达程乡武平分水凹可达平远未可以羊肠而忽之自惠州长乐而来则畲坑为门户自海丰而来则葵潭为门户自海丰甲子所而来则龙江览表居然天堑自海而来则南澳澄海达濠海门神泉锁钥固之内溪水道以三河为要害三河堵截则程大平镇与郡城声息不能相通独由隍出畲坑为山行捷径耳其半途有通判府在羣山中最为要害纵横离县治皆数百里守备空虚倘有宵人伏莽则心腹之疾也揭邑极西有河婆大山深僻为从来盗贼窟穴矿徒出没之区莫有知其要害者经之则惠潮之乐土置之实两郡之隠忧曲突徙薪于斯二者加之意乎海宇升平四郊若绣袯襫如雨弦诵之声相闻富而教之固官斯土者之责夫
　　海阳县图说
　　郡城北二十里有海阳山县治所由名也海阳为附郭首邑跨金山入我城内韩山峙其东堑以大江锁广济湖山屹其西若虎伏筑陴高垒为西南环卫势称雄矣由韩山东行五十里过白石岭为饶平分疆则入闽孔道也出西南三十里为万里桥接揭阳界从此陆行七百里至惠州顺流而下三百六十里达省城所谓南路者是也其北一百二十里为大埔界三河之水出焉西北二百二十里与程乡犬牙相错郡北水程起城下恶溪韩文公驱鳄之处泝三河而上由程乡逾岐岭歴惠州抵省一千五百余里则所谓北路者乎城南六十里为庵埠迩海澨烟火万家商贾百货之所集也过此为澄海界东南三十里则澄饶之壤胥接矣大抵一县形势后依山陵前临水泽南方多平畴沃壤一望无际村落整齐桑麻茂密北方多崇冈叠嶂涧谷菑畬佐以荛刍瘠土之民所嘉者向义耳顾山深地僻莫如丰政一都潘田仲坑伯公隘皆要害明季啸聚者多移通判镇抚之为通判府闗山之壮田土之饶地辟民稠居然一都会也南望县治北望程乡东望大饶西望长乐皆二百里有奇虽鞭之长不及马腹今以潘田一巡检寥寥塘汛十数兵处之泰然太平道洽自古未有也闲暇绸缪盛王不废通判府雄据上游实拊邑治之背仍应顾名思义移郡倅弹压其间以守备一营为专汛仲坑伯公隘添设防兵而仲坑岩谷深防尤为藏奸之窟矿徒窥伺宵匪易集更当力为防闲苞桑之固不外乎此庵埠已移县丞分治内外周密山海敉宁惟东南厢登云登隆隆津江东诸都承韩江三河之流汀赣循梅来源千里高屋建瓴奔趋而至虽支分数条涸溪蓬洞大牙并经澄饶入于海然两岸田畴俱属低洼年年有堤决之患倘修补不时雨水骤涨蚁穴一开数十里井疆皆为鱼鼈则官斯邑者所宜加之意耳农田水利亦经国之远猷夫
　　潮阳县图说
　　古潮阳县在临昆之麓唐元和间潮州刺史韩愈移建棉阳即今县治也左右皆山前后皆水形胜视他邑特奇其前之水曰前溪即练江由沧州出海门其后之水曰后溪由浔洄出牛田皆海若也其左为东山怪石嶙峋邑东之屏卫乎山外海横截磊口河渡分南北二门渊乎若天堑然过此为达濠招收砂浦两都邑东之外卫也邑之右为龙首山盖自铁山迤百里入县治者铁山在贵山都为邑治诸山之祖腾跃奔放叠耸层峦直抵曾山下龙首飞舞蜿蜒有矫若游龙之势称地灵者指屈焉山南山北皆百里平畴故产谷之区也凡邑田赋皆在坤干二方其余非山即海鱼盐刍茭为业耳其地广一百七十里袤一百二十五里独城之前后为最俭自浔洄泝流穿城渡江抵草芜统计不过四十里澄海惠来犬牙逼于胸背卧榻之侧鼾他人矣裒多益寡当以惠邑之径口闗为界闗北四十里咸归潮阳草芜田心永得宁静则亦还所固有耳其随山左右之水分南北二条南条合贵山洋之流经林八渡过临昆出和平桥由练江入海北条合海阳普揭之流滙南炮台出门辟石井二炮台过桑田入海南炮台在县北稍西九十里当海揭之冲西南一百四十里有寒婆径当葵潭之冲自寒婆径迤南有盐岭雷公岭径口闗当惠来之冲邑西与普宁连界贵山水两都壤相错焉麒麟埔樟冈狗眠厚山北山果陇垾塘皆强悍所宅穿窬夺攘之患普罹其殃逋赋抗租鱼肉田主殴差拒捕邑亦大受其困官斯土者不可不振起精神于此间一整顿之也沿海要害有海门达濠二营水师雄踞城垣坚整足遏外来艘舶之冲钱澳河渡广澳莲澳放鸡山诸炮台皆分兵戍守战舰星罗安所庸更议哉潮邑时务惟在版籍混淆地亩不清有粮无田之弊累靡终极盍于此加之意乎城左濠沟随潮出入为邑东小河前溪后溪脉络相通之处转运诸舟皆赖之所虑沙淤水浅推挽维艰则疏濬深通因民所利亦辅相天地之宜为王政之一事夫
　　揭阳县圗说
　　揭阳县治在河之洲四郊皆洪流断岸环城内外胥泽国也平畴无际緑稼如云舟楫从横依稀三吴风景潮属十一邑推最胜焉北条之水源发程乡长乐分水界流经贵人飞泉诸山东合石硿循梁大罗诸水过枫口分东西二流夹县治会南溪出炮台入于海南条之水源发海丰长乐分水界沿河婆百折而东过湖口合古溪经南城下会北溪出炮台入于海二溪余流贯穿城内潆洄缭绕昔人诗云城中竹树多依水市上人家半系船可以想其槩云其地广二百八十里袤八十有五里北控海阳南连潮普东邻澄海西接丰乐黄岐紫峯桑浦瘦牛四山环列其邑四维之望镇乎揭阳山在城西一百五十里为邑治诸山之祖飞泉岭壁立万仭即秦时戍五岭之一先贤晦庵朱夫子尝游其上有落汉鸣泉故迹焉东南北疆域或七十里二十里五六十里纯乎水乡西二百里西南百二十里西北九十里与长乐海丰相错则自二三十里外纯乎为山陬矣西北猴子洞险隘峻絶直出长乐兴宁为惠潮要害西南河婆诸山绵亘深远高原大谷田园孔多接连海丰永安诸矿山为奸徒窟穴盗贼窝巢歴来抗法之区近虽极为敛戢不可无善后之经画其地藏匿万山四通八达西南一带距海永河龙各县治远至六七百里在左右者亦二三百里防守寥寥伏莽潜滋深为可虑似宜添设县治弹压其间割海丰一二都附益之设叅将一营防兵一千分守要隘庶蚕丛鸟道可得宁谧而惠潮两郡无矿徒山寇之忧亦未雨绸缪之急务也揭邑至海尚百有余里南北炮台扄其内青防石井二炮台锁其外潮阳澄海为之障蔽此不足烦区处惟邑治落地税十县所无而揭独有之始于明季闽省海船进港市籴而设迨后闽商不至税无所出权就通邑贸易抽分补之歳额一千八百六十二两有奇院司道府缗头规例各如其三之二雍正四年裁革陋规不为限额随所收多寡为赋民称便焉但揭邑非商贾辐辏之区北溪舟楫上止万里桥南溪舟楫上止普宁棉湖货物所出甚为微渺其自外洋至者必经炮台海关税在焉此二十里内之落地税似属重出之征可否略为变通使揭邑郊坰得与十县商民均沾乐利是所望于大力之君子
　　程乡县图说
　　程乡者南齐处士程旼所居乡也旼以匹夫为善化乡人其后人思其德因以其姓名其乡隋大业间即其地设县治因以名县南汉刘鋹割置敬州宋太祖改为梅州以汉将梅鋗封邑也梅程变更歴代非一至明省州入县而程乡定矣嘉靖崇祯间屡分其地设平远镇平二县而程乡小矣虽然不小也广二百二十里袤一百九十里踞郡上游当江赣入潮之冲遏闽汀捣粤之路为三省之扼吭兼六县之辅车可不谓岩邑重地乎东则上井银子隘皆接上杭为雈苻逋萃之薮南则马头山八郎庙路通海揭越人于货者所凭依也自西自北则平远镇平之石窟樟坑腰古铁山嶂皆向来匪类窟穴为我隣封鼾我卧榻时际盛平亦不足深论也环邑皆山在城之内者曰金山外曰东岩曰西岩皆培塿止供凭眺远且大者曰明山隂那山王寿山皆高挿天峭壁幽奇索隠行怪者宅也铜皷嶂高亦如之则蹠徒旧窠与海阳大埔共之黄沙嶂天马山耸秀峯九狼双笔诸峯虽高仅三四百丈亦表表可名者相公坪曲江风度则不以高卑较矣其大川曰梅溪曰程源亦名程江溪从鋗江从旼也梅溪源出龙川长乐合七都兴宁之水曲折而东绕城南邑治之襟带也程源出义化乡即旼故里今在平远境内由石坑韩莆逶迤二百里歴西郊而南滙梅溪邑东四里有周溪源出平远而流小因濂溪书院得名也又十里有自东而西流者曰西洋溪又有小河引之东滙则镇平水口也凡邑之水皆会松口下蓬辣滩出三河趋郡城入海崇山防谷孔道所经舟舆络绎商旅纷如奸宄潜滋之患或亦逸豫所不免专城重寄仅仅千把末弁数十分防之兵可恃为干城乎粤中武备密于海疆而疎于山莽似宜加之筹画夫
　　饶平县圗说
　　县治在万山中所属南澳又在大海中黄冈柘林海山鸿门皆汪洋浩漫惊心骇目大山大海控扼全闽屹然岭东锁钥焉饶之为邑也雄哉广一百九十里袤一百八十里南澳渡海水陆又七十里泱泱大国未可以贡赋无几小之城北之山以尊君为名教忠也望海岭在其东天保山在其西天马绣衣在其南皆作镇于近西南待诏山产土茶潮郡以待诏茶着矣凤凰山高压羣峯邑西巨镇亦郡城之望乎尖山在东洋屯连闽漳多险阻为伏戎之区白鹇山险亦如之土贼陈吊眼拥众处也县北六十里为九峻山通大埔鸟道崎岖张琏所巢县东五十里为老虎闗通诏安东北六十里为柏嵩闗通平和均在分疆之阈漳潮岩险要隘也西北五十里为张公岭与大埔单竹坪连界有山路可达高陂西七十里为南岭栋与海阳石坑接壤有小路可达隍西南九十里为秀才径饶海分疆当郡城孔道自邑抵郡一百六十里抵省一千八百里饶邑要害之在山者止此矣滨海重地以黄冈为最要黄冈在东南九十里当闽广之冲副将巡检防之而不足复移潮郡同知弹压之由黄冈东行三十里至分水闗为入闽孔道自关抵福州省城九百五十里耳东南三十里为大城所又十里为柘林水寨故明置重兵于此黄冈之南渡海为南澳南澳四面大洋山崖险峻周回三百里为闽粤两省咽喉重地自古海贼盘踞之区朝光跳梁倭党肆虐大为边患今设总兵官镇守之分隆深云青四澳云青属闽隆深属粤宋少帝泊舟其南丞相陆秀夫有墓在焉鸿门海山在澳西北东石浮与井洲蜡防皆内海星罗也沿海港以草尾港为大南洋竹木谷米诸货之所通也五塘六澳湾港樟山横山下岱诸港弗可悉数海波不扬鱼盐蜃蛤之利无处无之千秋百世太平常如此日循良可坐而理也
　　惠来县图说
　　惠来西北万山东南大海形胜与饶平相类饶控漳潮之冲惠当惠潮之界吭扼险阻亦相类饶有黄冈南澚重兵环其外故邑治建万山中惠来向若百千里上下茫茫杳无障蔽故邑治必滨海隅因地制宜昔之人固有道也时丁明季寇攘奸宄析潮阳之隆井半都大泥酉头惠来三都海丰之龙溪一都作邑建城嘉靖四年间事也广一百七十里袤五十有五里后枕五朝前临海若百花虎头二山峙其左葵岭石牛两峯列其右诸溪缭绕田畴平旷附郭形胜之大观也东则金刚双髻耸秀一方黄冈华古高隠之所宅也西则达三埠氷山头虎头寨盘纡险峻山寇之所巢也千秋镇在邑西七十里水绕山盘宋处置使邹防驻兵铭石处也又有千秋镇石在葵潭之西十里宋少帝屯兵其上有永镇千秋四字题石与邑西南三十里许之闻鸡亭山皆当年元兵偪迫间闗播越故迹也望天石山在西北九十里嵯峨挿天上多水湖北麓三坑肚潮阳交界盗贼向来窟穴人迹罕至之区也盐岭雷公岭径口闗三途当东北三面拊背穿心潮阳入我之要害也黄山径在县西八十里通海丰狭不容车宵小所出没也葵潭在龙溪都万山之中当闽粤孔道奸匪潜滋长鞭之马腹也近裁北山驿改设巡检于葵潭行旅往来之所便攘窃私枭之所畏也自海丰甲子所而来以览表渡为扼吭风涛偶作汹涌莫当龙江西南之天堑也自海而来则东有靖海所筑城驻防水师战舰之所守也县南十五里有神泉城神泉港口有炮台足壮金汤水师兵防把总巡检所驻劄也东南石碑澳赤山澳澳角溪东诸炮台武震雷轰沿海折冲之屏翰也内地诸溪皆细流惟龙江可容舟楫上通葵潭合梅林南阳之水会溪口而下出神泉入于海禄昌溪源出盐岭流经白沙绕赤洲亦达神泉光华溪在邑东四里源出大輋山经虎头合龙潭洋之流亦出神泉神泉一港众流之所归也山海交错厥田中下冈阜高而溪流浅一日大雨山水骤至平地皆化汪洋两涯之间不辨牛马十日不雨膏腴裂禾稼焦枯以足蹴泥如撄利刃农夫之所踌蹰也疏山浚泉修陂池水泽之利时其蓄泄田间凿井教民桔槹人力补天工之缺太平司牧之事也山川间气蔚为人才作邑多年精英未泄鼓之舞之诱之掖之使士皆闻道不为邪说所动摇人尽奋兴不为势利所汨没作忠孝以兴仁让经济文章皆为有用实学移风易俗之先务也海防周密山莽肃清不于富教二字殚厥心力虽卓鲁龚黄无所施其巧也
　　澄海县图说
　　县为海氛设也故名澄海取澄波之义云明嘉靖四十二年析海阳之上中下外三都揭阳之蓬州鳄浦鮀江饶平之苏湾建澄海县在郡治东南六十里即古辟望司故地也大海之滨沮洳之宅平沙四望洲渚无数溪港从横参差缭绕洋洋乎水乡也哉緑树晴波依稀一小苏湖咸潮斥卤海风猛劲景物微有不同耳幅员所届东西三十里南北六十有五里絶长补短成周一子男国也环城之水四围如带为玉带溪源出北港流出南港南港在城南五里北港在城北五里其源皆出于韩江自韩江下横陇溪分水东流经东林程洋冈出南洋东湖南湾入于海者北港也自横陇溪南流至大牙东分一泒经上窖沈洲外沙入于海者南港也二港为附郭屏翰前后金汤包罗固焉南港之南自大牙西分一泒经蛋家园渔洲富沙横窖诸村入于海为新港自蛋家园分水西南流经渔洲陇尾分一支东流入于海为东港又分一支西南流入于海为西港自渔洲陇尾西分一泒经湖头市举登诸村入于海为溪东港凡水在邑南入海者有五五港皆本于大牙则韩江横陇溪之右泒也其横陇溪左泒至程洋冈亦分两支一从北畔山尾溪经东陇乌涂尾入于海为东陇港一从南畔下北港者至南洋又分四支皆在北港之北一为蓬子港一为大洲港一为飞钱港一为旗岭港皆入于海旗岭港距城十五里洋艘所泊凡水在县北入海者有六六港皆本于横陇溪则左泒也其山皆培塿不足数独莲花昂然三百丈为邑治后扆在城北四十里半属饶平神山低小岩景布置颇可观与龙船岩之石室均游人所托足也大莱芜小莱芜二山皆在海中邑东之保障也浔洄山在西南内洋中与潮阳接壤自邑视之如拳然一县形势以大海为要害海寇荡舟乘潮可入故于沿海港设炮台以控扼之在海中则有大莱芜放鸡山二炮台在各港则有溪东沙汕头三湾东湖平洲山头子东陇盐灶诸炮台星罗棊布可云周宻南洋樟林蓬州所鸥汀背皆有城堡扼塞藩卫有形之险阻不过如斯矣盛平化洽岛屿风清武备兵防徒为壮观之具道之以德齐之以礼使人人尊君亲上祗父恭兄是无形之干城也
　　普宁县图说
　　普为邑故潮阳分地也明嘉靖间以潮阳地广梗治析洋乌水黄坑三都置普宁县以贵防为治所万厯三年移厚屿即今县治越十年潮阳复以洋乌水归仅存黄坑一都以履亩丈粮一都遂赢赋额故也絶长补短方四十里山川之秀土田之沃民俗之驯犹可以为善国焉舆图似圭而单薄左十里与潮阳贵山都连界洞仙陈洞二径为门户右十五里与揭阳棉湖连界邑南十五里为大坝墟与潮阳贵山水二都连界当海丰惠来孔道从兹至省九百四十里耳北十里有洪山为邑治后扆东北二十里入揭阳境由揭抵郡一百二十里耳西南七十五里为龙根磜与揭阳惠来海丰三县连界大溪自河婆下鲤湖出湖口合双溪朝宗于揭此揭普分疆之流独棉湖市镇二三里地越入溪东似赘疣在普界内殊不可觧城南之水源出鐡山而细微流至东门百里桥始通舟楫经石潭过林兠出古溪口合棉湖大溪亦入于揭地无他产百货不生谷米薯芋嬉嘻乐业有勤俭而无骄奢官斯土者乐培之所虑褊小太甚邻封偪迫果陇北山麒麟埔樟冈狗眠强悍所聚皆在卧榻穿窬攘夺探囊拾芥追之则越境乃免捕之则法不逾域去疾防闲莫先于此宜划水一都贵山半都洋乌都三分之一以赤肚岭贵防汤坑盐岭为界归之普邑则在潮无长鞭马腹之虞在普无隔属掣肘之患两邑吏治民生均有裨益而云落吉安两巡检亦可裁去其一斯一举而三善备矣顾或者以旧案洋乌为请则不达两邑形势又或以得地为荣失地为辱皆一片私心非为民为
　　国之道也
　　大埔县圗说
　　县小赋薄而以大为名埔邑是也其地广二百二十里袤一百七十里洵不小矣山多田寡硗确崎岖名为大而实未大耳介闽粤两省之交东邻永定西瞰海阳南接平和北控程乡西南与饶平错壤东北为上杭连界六县唇齿辅车相依虽曰僻处山陬实汀潮间一枢轴可不谓雄且壮乎天下治所多面南独埔邑朝宗北向茶山形势如众星之拱辰极盖有教忠之意焉东西之山若风波嶂阳石峰皆邑望镇文峰屹其南赦文峙其北天梯华表壮三河之势阎罗石为闽粤之限隂那山在邑之西北半属程乡郡治诸山之祖也其川之大者有三曰大河曰小河曰小溪大河在县西上接神泉河合大靖小靖诸溪之流凡水自平和南靖永定上杭来者皆入焉潮人赴闽汀江浙必由之水道也小溪在县西南自平和赤石岩而下合清远黄砂诸流曲折北注与大河交会潮人由平和入漳州必由之水道至赤石岩而陆矣小河在县西北源出惠州之龙川合长乐兴宁程乡镇平诸溪之流下三河潮人赴江西广省必由之水道也凡邑之水皆滙三河三河在县西四十里为四郡往来要冲明季设三河司巡检筑城守之至今不废乌槎巡检司距县百里在高陂有山径可达饶平大产司在县南百里密迩平和界皆盗贼出没要害也罙险峒岩不一其地若枫朗平砂虎头砂隂那口鸦鹊坪天门岭诸要隘雈苻作孽咸在此间九峻山羊肠九折为饶平捷径山寇张琏之所巢也长窖在县东北十里许土贼钟七钟八跳梁处也铜鼓嶂在县西八十里程乡海揭与埔邑各分一面古为盗窠明末钟凌秀弄兵于此皆留心防御者所不可略哉时际隆平山无莽伏讲孝弟力田垦辟蒿莱之政修陂池水泽之利涧谷冈阜皆种竹木槎蘖伐夭并为厉禁财用足而礼义兴虽弹丸小邑泱泱乎大国风矣
　　平远县图说
　　平远在万山中故程乡兴宁分地也介三省之交与江闽接壤者半东镇平南程乡西南兴宁东北武平自北而西皆章贡疆域矣广百里袤一百三十五里旧志侈言之广袤皆加一倍按之无有也项山耸其北鳯山屹其南东西阜峦迫峙俯临雉堞周回如蜂拥求一二里平原之地弗可得已铁山燕子五子石诸峯悬崖宻箐为山匪窠巢探丸弄兵者屡矣石马嶂梁畲径则接长宁丹竹楼偷牛栋寻风迳则连兴宁大帽山蓣藤迳沿绳峯则近武平分水凹石正乡则迫兴宁竹牙寮皆亡命出没之薮为邑要害分兵设防扼其吭而镇压其邪心讵可以盛平而忽诸山高水远舟楫之所不至溪涧涓涓无足道者人民土田亦号繁庶食力众而豪富稀硗确多而平畴寡鉎铁之利江闽所资其余百货不出不聚俭啬褊急得无有魏风乎礼教信义培而广之廓如也窃怪平邑百里内山川形胜无如大柘一乡其地广平数十里亩皆膏腴居极殷庶远峯挿天环罗若城郭正大寛舒之气蔑以加焉建邑筑城于其中固巍然大县胜槩也且距坝头泊舟处不过十里商旅亦便即大柘一河略浚数里大河舟楫可达城下又当筠门岭程乡孔道冲要足为潮赣锁钥当年作邑之人不知果何所见舍大柘而问豪居岂避冲繁求僻静厌乔木入幽谷耶今欲移县治则安土重迁因陋就狭则郁塞不畅始信披荆剪棘必须开辟草昧之才庸夫见浅狃于小而暗于大贻悮可胜言哉赋仅三千人称桀黠周行不远供亿亦烦未可以曹桧无讥遂弗留心于民瘼惟官斯土者勉之
　　镇平县图说
　　镇平作邑为雈苻也三省之交山峒深阻明季屡为贼巢远迩生灵横遭涂炭崇祯六年始割程乡之浆松源平远之石窟得地四图遂建镇平县治俨然与十邑比肩称雄斯亦伟矣封域广八十里袤七十里自东而南程乡屏之自西南而西平远藩之西北而北武平卫之东北一路上杭障之四塞之国皆山川所盘踞也斗大城池环桂岭于内能容烟井几家哉后拥三台前峙九子天马诰轴鳯山龙嶂森罗列翠不胜名状大嶂峰屹立于东山半有湖平洋寛广可容万人奇花怪石山城之胜槩也胡椒迳在县东三十里直通上杭永定诸山奥折鐡矿所生奸宄窟穴古称要害大密迳在县北三十里崇崖深箐伏莽跳梁者屡矣铁山嶂半属平远天门凹与五子石连界梅子畲与武平平远连界皆有名奸薮诸贼入寇之要害兵防捍御岂堪缓须防乎西北之水长潭为大长潭源出武平与緑水湖相通平原中独出一湖盖奇观也东北石窟溪亦出武平皆会马鞍潭合横梁徐溪之水东流入于程乡其他细流无足数者田少山多人稠地狭虽有健耜肥牛苦无可耕之地羣趋台湾垦辟成家台中客子庄数十万众皆程大平镇人民而镇平尤倚赖之竞以台湾为外宅如二亩半在田二亩半在邑之意今台禁森严宜留心防范化导约束无俾为非查县志有禁墟之说是益促其谋生之路匪类要结岂必墟期茍平其政何难稽查况使阖邑人民一蔬一粒必赴城市恐亦不胜其烦何如使墟地皆化市廛齐之以日中之政百货流通糊口较易又令百里山川尽种杉松竹木官为巡守厉禁侵盗十年之后有不富饶者乎忠信甲胄礼义干橹庶无负作邑者曰镇曰平之义则良有司之责也
　　潮州海防图说
　　潮郡东南皆海也左控闽漳右临惠广壮全潮之形势为两省之屏藩浩浩乎大观也哉春夏之交南风盛发扬帆北上经闽省出烽火流江翺翔乎宁波上海然后穷尽山花鸟过黑水大洋游奕登莱闗东天津间不过旬有五日耳秋冬以后北风劲烈顺流南下碣石大鹏香山厓山高雷琼崖三日可歴徧也外则占城暹罗一苇可杭噶啰吧吕宋琉球如在几席东洋日本不难扼其吭而捣其穴也茫茫大海无樊篱之限守之有道则万里之金汤防之偶疎亦众敌之门户膺斯任者难矣全潮海疆不过五百里上自南澳下迄甲子门中间岛屿澚港歴歴可数柘林大城所居南澳上游有鸡母澳后澳虎屿狮屿红螺鸡冠西澳诸山及横山青山盐漏上里诸炮台与闽之铜山悬钟接界明人防海知设水寨于柘林而不知南澳之不可弃迁其民而墟其地遂使倭党红彞盘踞猖獗吴平林鳯林道干许朝光曾一本先后盗兵边氓涂炭万厯年间始设副总兵守之国家镇以元戎游魂永靖盖闽广上下要冲阨塞险阻外洋番舶必经之途内洋盗贼必争之地去留明效固彰彰若此也南澳四面大洋周回三百里分隆深云青四澳云青属闽诏安治之隆深属粤饶平治之左右两营分守各疆亦以福广名青澳在东涛流险恶无泊舟善地云澳在南近岸皆沙水浅风飞巨舰亦难停顿是以左营舟师必分深澳驻泊以深澳镇城所在元戎旌节之区也深澳面北半倚山阿外险内寛千舟可聚若北风狂发则不如隆澳之安隆澳在西南南台骤起则又宜于深澳深澳之口为青屿为蜡屿青屿石峯奇矹有海阔天空四字古迹蜡屿炮台有兵防守与长山尾汛皆捍门要地也黄冈之南为大澳为狮头为鸿门为信洲为柏洲为井洲南澳西北四十里为海山海山双峙汪洋中与南澳黄冈相犄角溪南防汛为东石溪北防汛为浮各港洋面锁钥固焉下此为侍郎屿为三屿为五屿水际巻石嘒然小星贼艘偶冲亦有不攻自破之妙澄海洋中为大莱芜小莱芜为放鸡山放鸡属潮阳境澄海协弁兵守之过此为达濠亦在海中潮阳东方之保障也自明以来屡为寇垒许栋张礼邱辉凭陵肆毒而辉杀掠无已惨酷最甚康熙二十年设副将两营屯劄今改专汛守备城池战舰屹然称雄藩内则磊口河渡分南北两门外则放鸡莲澳广澳炮台罗列其谁敢撄之下此为东屿为西屿西过龙潭鼻为钱澳炮台则海门营出口之要害也海门城据山临海有水师叅将驻劄猷湾河背两岸炮台皆在城下为潮阳东南保障出口迤西为靖海所靖海有城有炮台属惠来境海门守备分守之靖海而南以石碑澳为要害贼舟屡泊登岸剽掠赤山铅锡石井诸澳皆苦海氛而神泉为尤甚神泉登岸十五里则为惠来县南门上下舟航皆入此港然惠邑第一要害筑城港口驻劄防兵左右炮台威武震叠华清甲子作我屏翰而海滨有长城之势矣甲子为惠潮枢轴有碣石水师专守不容越俎代谋潮属海面如此而已港澳虽多沙礁暗阻风涛不测舸舰辄碎非熟谙港道者弗敢轻入南艘往来不过旗岭汕头神泉甲子他皆非所恋也奸宄潜浮虽不择地亦在附近岛澳可以泊舟之所不能日夜飘飘外洋且其意在刼船远出安用必有埯澳可以栖身乃能窥伺商艘之去来必待风和浪静乃敢驾驶出洋以行刼好生恶死盗贼所同岂曰不如官兵之甚乎官兵哨巡但出稍远略观港口岛澳虽有贼船何处停泊岂果必发矢开鎗而有拒敌之患乎大帅小弁分哨会哨非不耀武扬威昂然身登战舰张大其事名曰出师乃南澳出师不过长山尾澄海出师不过沙汕头达濠出师不过河渡海门出师不过猷湾碣镇出师不过甲子天妃庙坐守数月及瓜而还罕有离岸十余里试出海面优游者商船被刼虽城下亦诿之外洋虽营边亦移之邻境彼此互推经年不倦若其海莱鱼虾微利所在战胜攻取如临大敌太平无事习与性成亦不足为怪也圣主德威无远弗届海波不扬陬澨肃清居今日而谈防海等之一幅西湖图耳然闲暇绸缪圣人以为知道文武寅僚同舟共济善相劝过相规协恭和衷之谊也百尔君子共勉旃哉
　　修志杂说
　　志者记也所以记沿革废兴盛衰臧否亦古史之流也在国为史在郡县为志则亦有学有识未可以补锅之匠铸湛卢哉窃谓方隅纪载皆闗政治随事提撕当与遒铎不殊非徒沿袭旧文登记簿牍已也旧志虽佳未能于史乘彷佛且岁月沧桑诸事非昔难胶故辙将以垂法戒而昭治理遂不觉守旧之邻于创新亦不得不然之势者若谓有意更张则聴之知我罪我也夫郡邑疆域城郭各有图旧矣顾图必有说旧志无之犹画龙而弗防晴有形骸而不能运动泥塑木雕强命之曰人耳至所谓疆域形胜闗隘纷纷布列按其实皆前人胶柱也岁月逓更陵谷变易则又当有因时制宜者兹欲便于观览统以方舆槩之有图有说提封远近犬牙接错形势扼塞要害经画绸缪之计披巻了然亦庶几少补于治乎潮郡故称海国邑滨汪洋者殆半明季岛彛盗贼蹂躏不堪今虽极波恬浪静亦留心经济者所不忍略也补海防图以益前志所未备
　　山川蜿蜒奔放起伏实闗郡邑形势必由原遡委肢节脉络井井分明精神方得生动若但登记某水某山名目处所直一屠酤簿赈耳兹编以迫于期限未遑躬歴巘原难为遥度就旧志略加增润粗成章句而已草率之讥所不免夫
　　学校所以教也旧志止载儒学处所及社学书院名目而已无学中之人无学中之礼无学中之教于自古立学之意何居乎兹编备载十二庠官师诸生名额恩拔歳荐乡饮乡射养老读法诸典
　　国朝卧碑
　　御制训饬士子文以及书院义学诸儒条规讲仪学田等类弗厌繁赜诚以此地为人材所从出风俗所由成不忍不加之意也
　　祀典之设所以崇德报功旧志文庙简略无丁祭仪注无陈设图位无乐制舞节无执事赞礼人数皆非也礼乐废缺有司之过况郡僻在海滨性习乔野岂可不明先王之度数以文之潮属诸生至不能举礼乐之名号即问之捷南宫通仕籍者亦懵然弗知为何物若复并志乘而阙之则后有留心好古之君子安所考究此不可不补者也名宦乡贤坛壝城隍凡庙祠之在典礼春秋官祭者皆附于文庙之后非此族也散见庙宇国家大政莫如赋役兵防旧志简略太甚止载奏销数目不知户口算赋代多重出之征田亩均输亦有累加之弊讵可不考究原委彰我
　　朝寛纾之仁乎潮郡水陆营汛虽云周宻然山深海濶要害孔多亦窃有苞桑之巩绸缪未雨之虑一腔热肠妄抒臆见皆前人所未及也
　　人物为一郡之柱础乡邦之光耀多多益善敢云采择顾必实系有德有功忠孝卓越文章品行确有可观无论山林韦布皆足增辉志乗若徒以科名官阶为人物谓贡举南宫便可立传则吾不知之矣至于闺贞洁节风化攸闗显微阐幽尤为当务之急然亦必期核实不以夫荣子贵迁就滥收一片苦心神明可对
　　风俗之成与时变易何为而列于志乘盖将使官斯土者酌剂转移俾咸归于醇厚也则不徒勦袭旧闻亦不必讳浇漓悍健惟就近来气习据实直书列入
　　圣谕广训以为移风易俗之大原使郡邑乡村家家遵奉时雍风动不过如斯未闻
　　谕训之先风俗若何既闻之后风俗又若何以此觇官吏牖民之诚否以此觇良莠变化之难易则斯志不为茍作矣
　　灾祥闗乎人事列之方书欲士庶共知修省感召天和不得独诿其权于
　　君上也川原物产无在非厚生利用之资古迹废兴安往非立廉起懦之地可曰无闗名教随意防染为乎旧志古迹载王莽南海亭是教人叛乱也载僧坟未化之臭腐是教人发塜也其他此类槩为削去要使登吾志者皆有益于世道人心不为悖理乱常之隠怪讵敢以其细而忽之
　　旧志庙貌淫祠槩入祠祀非古也特标庙宇一目以别于春秋丁祭者寺观附庙宇之后从其类也琳宫梵刹布满天下先儒常欲人其人庐其居矣若俨然与学校祀典并列欵目便似为郡邑所不可少逃墨归儒之机安有期乎寺先书其废幸之也修志不书其爵贬之也使一方皆去邪归正分此泥沙之金钱以祗父恭兄周恤其族戚邻里则修志者之意也
　　仙者何奇不过曰长生耳而其所谓长生者又不能留块肉以行于世必称尸解夫尸解则非生矣佛者何奇不过曰空耳无耳夫既空且无矣又安有所谓佛乎山泽之民奉公守法终身不犯刑辟之条期颐耄耋皆仙也存善心行善事一生无欲害人皆佛也伦常之地自有仙佛何必从事于幽渺不可知之途彼所谓仙与释吾恶乎知之不知而谬为牵引则妄也吾恶乎敢斯志也非敢黜仙释也阙疑也
　　汉书志艺文后世郡邑乘咸宗之然必其辞其防有闗是邦风土民物者始堪选载他文虽佳未遑也腐生代斵称功颂德之碑竪儒无赖佞佛逃禅之语观者欲呕可命之曰文乎若夫阳儒隂墨虚寂良知似是而非之异学尤为陷溺人心之大害旧志珍若诰勅并其断烂残缺之篇亦皆録载正学不明一至于此良可哀夫周子曰文所以载道也害道之文岂忍助其焰而张之












　　鹿洲初集巻十二
　　钦定四库全书
　　鹿洲初集巻十三
　　广州府知府蓝鼎元撰
　　说
　　江濆野人说
　　海丰君既以不合时宜为当途所嫉于是当途号为异端或名之曰怪物君曰异端非圣人之道疑与二氏混迹怪物何伤乎遂篆其章曰怪物鹿洲山人闻而笑之曰咄怪物不可以为号请为君更号曰江濆君曰何谓也曰隠之也文之也而不见昌黎书大江之濆有怪物乎业已负其异于众安能与常鳞凡介为匹俦则亦任世人之怪与不怪耳我固不必以见怪易操亦可不必以居怪自炫青波泥淖则存乎天矣仰首鸣号早知君不屑为也君家天长距大江为近人以地名亦固其所且濆为大防江流滔滔或虞泛溢所赖以砥狂澜奠井疆苍生无鱼鼈之患厥功伟焉岭外蛮江随波曳泥已成风尚独君以一怪挽回頽靡立世道人心之防使吏治由之洁清丈夫胥存气骨障百川而东之功岂在禹下哉君曰以若所云则吾岂敢顾余山野之性家近江濆即谓江濆野人也可鹿洲曰此夫子从先进意也善夫作江濆野人说
　　王用九字说
　　江濆先生有令子曰锡畴请鹿洲山人字之山人曰诺先生曰畴年十一通五经自幼桀骜客不衣冠者命之揖弗能也山人曰然是又欲存气骨者弓而箕冶而裘各有所肖君之子也而桀骜固其宜先生曰为我诲之即名或未佳并改之山人曰佳哉吾闻诸箕子天锡九畴彝伦攸叙畴之功用大矣彝伦为天地经纬邦家理乱气运盛衰所分在叙与斁耳锡则叙不锡则斁此名所为佳也虽然畴有九自五行而下皆以一用贯之字锡畴曰用九可乎道存于天壤不用则虚而无寄治心修身经世理物皆有至当不易之宜践而履之为德行措而施之为事业墨守训诂茫然不知所位置无用之儒也有体无用不可以言学有畴不用不可以言锡惟用九之勉之矣抑用九之义又取诸易亢龙有悔天德不可为首也用九既年少有竒才恐挟持过甚贤智先人或不能免是在涵养浑厚以学问陶淑其性情无使棱棱圭角觝撄人世之讳忌斯乾元用九之意乎余与乃翁皆以刚直取祸气骨二字可为前车然欲使子韦脂求容奄然媚世又非君子之道为宇宙立纲常为名教存柱础在乎子之善用之也于书而求彝伦之叙于易而识悔吝之几吾所望于用九者盖有深焉先生曰善夫请书之以为锡畴勗山人曰可
　　涂守谦名字说
　　黄子向自梁麓来为予言盘陀涂子交相善也其为人沈厚好学倜傥有大志将来所就殆弗可量予曰然吾邑内外山村海角人物郁蒸忠孝节廉理学经济文章之彦所在多有独梁麓西偏无象盘陀二十里许自唐宋迄今少槩见焉山川之湮郁既久灵秀日开固当有人出也顷之子向介涂子于予予得交甚喜出自意外涂子原名迈伦以童试不利更名学诗又不利属子向请予更之予曰名者父母所命不可更也迈伦善哉丈夫生当世上不可无出类拔萃之思吾立心制行事事求为圣贤则圣贤为豪杰则豪杰驰心于声色汨没于势利卑陋龌龊俛首蓬高自安于愚不肖则愚不肖而已矣志所存则气赴之故学莫先于立志立志既高发奋自易振拔流俗超迈羣伦在一乡高乎一乡在一国高乎一国固其所也最爱一武人语云我辈即为人奴亦应作羣奴长此言虽粗可以喻精学者常存此等意趣砥砺激昂随在皆可出人头地予愿涂子顾名思义仍名迈伦无疑也是时邑大尹汪公月课多士遂以涂迈伦冠童子军予戏谓子向曰涂子今果迈伦矣曩之不利于试者固知名不任咎也子向复请为涂子字予固谢不敏既而曰涂子既名迈伦则有不可一世之槩惧其尊已傲物也道在守之以谦易曰谦尊而光卑而不可逾毎见世人小有才华辄骄盈夸诞陵尊长侮朋侪无论轻薄浅陋非有成之器即其面目可憎不啻拒人千里外此学者之大患也故立志必以圣贤豪杰自期而待人接物常凛乎有匹夫胜予之惧所谓位置愈高而检身若不及谦谦君子真能出人头地者乎欲为迈伦字莫如守谦宜子向以为然属予笔之予既喜子向之能择交又自幸得交涂子知涂子之立志矫然不随流俗波靡将为盘陀山川开湮郁焉故乐为之说抑予闻涂子大父江伯公为吾邑名荐绅尊人长源先生烟霞高寄而好善乐道庭训有方涂子当以信友者顺亲以绳祖武者养父志庶几无愧乃翁命名之义予与子向亦有荣施焉涂子勗哉
　　程子笃字说
　　乙巳中秋余在太学助教程枳轩先生语余曰小孙名传曾应童子试矣其为我赐之字且书数言勗之余曰嘻善哉斯名也其防深其义大其望子以圣贤有振刷流俗之意乎圣门之道惟曾子独得其传越千数百年而河南程氏夫子慨然以兴起斯文为己任今君也程其姓而以传曾为名可不顾斯名而思厥义哉凡人之生皆可以造于圣贤卑靡小夫以科名富贵为止境闻言道而怪闻学圣贤而舌挢不能收若而人者余何暇与之言耶曾子之学诚笃而已圣门学者聪明才辩不为不多而传其道者曾子此程子之言也程子又曰顔子黙识曾子笃实得圣人之道者二子也又曰欲当大任须是笃实盖浅露轻浮非有成之器虚防夸诈非大受之才余今字君曰子笃君无以余言为迂笃之字义训厚而力君立心制行待人接物之间务皆从厚凡所当为之事必认真着力为之彻始彻终登其峯而造其极无使留余憾焉则他日之学问文章经济事业可预知其远且大而为子笃孝为臣笃忠为兄弟笃友恭交游笃信义遇民笃仁物笃爱实心实力无虚假而无间断虽圣贤无以加矣夫忠孝信义仁民爱物皆道也造其极则为圣贤留其憾则为不肖然无觉悍然不顾则兽与禽学者不敢为圣贤必将自安不肖流于禽兽而后止呜呼可不惧与余语君以圣贤之学或必以为迂且怪不知圣贤之道即在人伦日用之间夫何迂何怪之有而曾子所以为圣贤不过笃实二字学曾子曰我不能学笃实亦曰我不能乎自欺欺人饰名务外以奸巧为作用以刻薄为聪明近今学者之通病也夫惟贤哲不逐波流愿子笃无负而公命名之意则吾说未必无小补云
　　隂子儒字说
　　酉春放废待罪棉江鹤石老友自翠华千里专伻驰书慰唁且以其次孙延宗属余字之余曰噫宗之义不一古之以宗闻者亦众不知鹤石所取者何居也徒绵衍宗支为朝廷增户口此无能之士备人数耳谢超宗称鳯毛则词藻之末也范蔚宗有史才作后汉书至今不朽然亦不过文史之传非吾所望于隂子五鹿充宗讲经岳岳为汉名儒渠虽未闻圣人之道亦能学圣人之学者鹤石所以名孙不知或取诸此与否但宗之一字毎为异教所剽窃命名之义不可不清余观晋室习尚虚浮犹称贺循为世儒宗则宗必以儒为正而鹤石所望于乃孙之延之者意在斯乎虽然循不足道也晋安得有儒循亦未足以宗也先王之道具在六经坐而言起而行日用伦常终身由之而不尽读书不讲求实学当躬践履汨没于清谈诞放与沾沾八股制义科名得失之间其荒陋不甚相逺也公然命之曰儒可乎儒者之学有体有用自身心性命之地推而行诸家国天下而准可久可大可以绍往圣藏名山而开来学如此之人乃足当儒宗而不愧余愿宗之为君子儒也字延宗曰子儒宗其顾而思厥义焉正学昌明大儒辈出若宋之濂洛闗闽则宗孔孟元之许鲁斋明之薛敬轩胡敬斋罗整庵则宗濂洛闗闽此皆君子儒也不宗程朱则为异学金谿姚江白沙之徒皆以阳儒隂墨见讥有道况彼浮屠邪说所谓五宗尤离经畔道不容于尧舜之世者余将火其书庐其居肯聴后生小子坠入其阱中而不悟耶学者宗濂洛闗闽则不为异端邪说所摇惑而孔孟之门墙可进余愿子儒之识所依归无负乃祖命名之意不知鹤石以余言为然否也
　　族子曰仁字说
　　曰仁字近哉求仁当自近始也孔子曰仁远乎哉我欲仁斯仁至矣孟子曰仁人心也可知仁非外铄当前求之即是世俗因圣门不轻许仁虽顔氏子亦仅三月不违遂疑仁为古今絶德高远不可能之事无怪乎天下之不仁者多而一二不昧天良若景星鳯凰之不数见也夫仁之为道广大悉备而切近精实造乎其极而安而纯之虽大贤有所不能尽随其所见而存而体之即中材亦扩充而不竭是何也无恻隠之心非人也人敢曰吾独无恻隠之心乎孝弟即为仁之本人敢曰吾独为不孝不弟乎近哉年少力强正当以仁为己任不可汨没世情而甘自暴弃孩提知爱稍长知敬实用其力于事亲从兄之间推之而忠君爱国推之而济人利物满腔举恻隠之心而仁溥于天下矣顔渊问仁夫子告以克复仲弓问仁夫子告以敬恕克复敬恕不在外求皆近也莫近于视聴言动而非礼者勿之则为仁莫近于持已及物而如见如承不欲勿施则为仁天下无明知非礼而故犯之学者无立意骄慢而陵人之学者于此求之其庶乎抑夫子有言刚毅木讷近仁非刚不足以任道非毅不能以致远非木则病于浮华非讷则流于夸诞近哉养成刚德遂兼四者此亦天生一近仁之质也近哉勗诸
　　长儿云锦字说
　　长儿云锦冠而字命之曰倬文中庸引诗言衣锦尚防恶其文之着然则字锦者宜有取于防于闇而余独命之以文何哉盖实有是锦之美于胸中则宜韬宜敛使无即于浅露而中未尝有是美则又当济之以所无守先圣博学于文之训反求之六经陶淑乎礼乐而后有章美内含之具锦少不嗜书好走马击剑弯弓习礟以为乐余恶之长而从军海外逐北献俘浪掷居诸戎伍间归始皇然自愧欲一肆力于学复奔走弗遑兼骛为诗歌喜古金石泛滥琴书玩物丧志于道茫未有得焉若又命之防与闇是益其疎且陋也昔张横渠好谈兵范文正劝读中庸卒成大儒兵武事也不可不以文药之倬之义何居则取乎其大耳文之大者在天为日月星辰在地为山川草木而在人为纲常名教臣忠子孝兄友弟恭立身行己待人接物莫不灿然秩然有法有则所谓道之显者谓之文非浮夸粉饰欺人媚世之谓也胜质之文不可为文风云月露雕绘词章之文詹詹渺小亦非吾所谓文也锦其归而求之六经淑乎礼乐自日用饮食洒扫应对进退之地居敬以收放心读书穷理以扩充其知识致力于修身齐家之要而讲求乎经世理人有体有用之学笃实辉光日新月益斯可谓天下之至文矣华国者以此章身者以此倬云汉而章天煌煌乎弗可量也云锦勉乎哉
　　次儿云龙字说
　　云龙字虞飏或曰大皥轩辕云龙纪官孔子之学于郯者可述也抑孔子称老子犹龙而东汉荀氏有八龙管邴三人为一龙诸葛公为卧龙龙之可学者多矣而独虞也耶曰居吾语汝上古之世荒邈难稽儒者读书尚论断自唐虞始老子犹龙之说不见于经未敢信且释老异学将摈斥之不遑岂可复求其祖而师之荀氏诸子虽有八龙之称予观其学问人品未有衷于道者东京习尚好相标榜君子不贵也管邴三人为一龙而华歆狗彘厠其间则名士风流扫地矣南阳卧龙乃真名士迄今读澹泊明志宁静致远数言犹将中夜以兴再拜而私淑之但其遭时匪盛济艰难则非尧舜之民所愿比拟者也今
　　天子神圣远绍勳华百僚师师嫓休皋益当兹草茅诵读惟防龙足慕耳我思龙之际虞赓飏盛美为帝喉舌遭逢之盛千载无比云龙幸生圣世得为尧舜之民不学斯人愚之下矣夷考龙生平事史册不多见意其人必善自韬敛不矜才不好名类乎断断无技者尧舜所用之人既非无才者比况乎秩宗之让优于礼乐又为同列所共推则其沈深厚重之槩可师也谗说殄行震惊朕师此何如之重任则其刚方正直之气足以镇压奸回之邪心又可师也纳言之命曰夙夜出纳朕命惟允夫允信也即诚也龙之必诚必信不在出纳帝命之日而在平居伏处之时学者有志赓飏为防龙之接武其必自立诚始乎诚存则日用动静之间一言一行无有不实而浮华标榜之弊不觉自消异端曲学不足以摇惑心志居敬弗怠涵养日深读书穷理知识日明讲求有体有用之实学无使赓飏虚处士之声则所以为盛世防龙者在此矣无媿虞飏之字惟云龙之勉之不然而德之不修学之不讲悠悠忽忽坐废居诸将学龙不成不为虞之飏蚓窍蝇声贻羞大雅犹画虎不成而类狗也可不惧哉
　　三儿云翔字说
　　字云翔曰仞千取凤皇翔于千仞之义也世途险阻矰缴孔多非特枳棘不可以悮栖安知梧桐之下不有挟弹摄丸之之子自古及今殊尤见嫉虽上圣大贤且不能免况末学之戋戋者乎惟有高飞远举足以全身远害君子于是有知几之学而余方自悔其前此之昧之也三子云翔质最鲁才最庸无足为时所妬嫉赋性高搴有入山惟恐不深入林惟恐不密之意向固非余心所喜者公忠获戾后始器此子之不汲汲于荣名与世人无争患也将遂使高蹈烟霞勤四体分五谷凿山为田堰涧为池啸歌自得于清泉白石之间与巢父被衣相上下庶几古人所谓名可闻而身不可近德可仰而形不可覩者凤皇于飞凌霄絶汉虽有矰缴将安所施可为翔也信之矣虎豹在深山人人闻声而惴恐以之游五都之市则贩夫孺子皆持瓦砾而逐之是以麟出大野足折鉏商龙入鱼羣豫且见困英雄失路今古同悲孰与夫凤兮凤兮独往独来于千仞之上并梧桐亦不栖竹实亦不食确乎有以自全不致贻德衰之诮哉阅歴日深识见日益倘樊笼之可脱即奋飞以为期余将振翮入山求所谓千仞者而居之自耕陇上而妻子耘于前则翔也为克家之肖云
　　四儿云翼字说
　　庄生言大鹏不知几千里其翼若埀天之云嘻大矣凡物不徒贵其大以大而有用者为贵翼而飞则有用之用也大展其能于青汉之间依日月蹑风霆数千里山川民物皆在肘腋覆庇下其为用也大矣四儿云翼自孩提即高自位置稍长顾其名诩诩然自以为大也余欲其勉为有用字之曰展青青者何霄汉间气象也与溟海迥别则位置独高展之为义有积厚发之意焉志立而气赴神动而天随非胸中大有蕴蓄腕下大有设施者讵足以与于此顾余闻儒生常谈有长莫展迨当可展之时履得展之地靡不临局仓皇薾然沮丧是何也抱负无多鼯技易穷举之莫能胜也行之莫能至也此亦如鸴鸠决起展在榆枋乌足与言青青之上展运大翼者哉其平居不动声色匪潜匪伏养融思奋幸际天清日朗鼔壮气以腾霄直上九万里横飞九万里东西南朔皆我适意之地天下共仰展布之非常莫能测其精神力量之所届斯鹏之为大所以异于凡鸟而君子之善其用者亦若是焉则已矣立体以致用积厚而发云翼勉乎哉
　　五儿云鹗字说
　　北海有言鸷鸟累百不如一鹗以鹗性方严好搏击为羣鸟所畏又鸷而有别立不妄动古人以比御史大夫立朝凛凛风裁焉余独喜其善峙有卓然自立强毅不移之槩可为后生小子求道入德之方字云鹗曰立甫取此意也吾夫子十五志学至三十而后立又曰可与共学未可与适道可与适道未可与立若是乎立之难也盖笃志固执不为事物所摇非知之明而守之定其孰能与于此故学莫先于立志以圣贤为必可为不以游移委靡蹈庸愚不肖之辙以千驷弗视万钟弗屑为立品真实无妄忠信不欺为立诚卑汚茍且私伪牵引之讥吾知免夫自古及今未有悠悠忽忽而克有成者能立则日进高明以几圣贤非难事不能立则日沦頽靡至违禽兽无几希于戏可不惧哉抑立之为义兼有树立之意焉道德功业可传于世者是也世风日下士子以科名为树立茫不知圣贤事业为何等居官以尊显为树立杳不识尧舜君民为何事皆未闻道之故也天下王侯将相当时则荣没则已焉乌可以言树立若叔孙氏所谓立德立功立言斯可传之千秋百世而不朽者乎是以君子不论穷达常志在此三者出则立功处则立言立德无间于出处立言亦功在万世有一于此足以屹立千仞为世道人心之柱石况其兼修而并致岂不为圣人之徒欤鹗其夙夜黾勉克思所以立哉
　　六儿云灿字说
　　今上圣德光昭卿云叠见郁郁纷纷蟠成异采缅想虞廷烂缦百工相和而歌光华复旦亘古独盛自非尧舜之民何能身亲见之今兹所覩乃与符合幸得瞻被祥辉分映丽藻于光天化日之下可谓千载一时灿之生也会逢其适则亦今之尧舜之民也字云灿曰舜民灿其顾思厥义无轻视此民乎均是民而独为尧舜之民则必立心制行无背勳华风动时雍先为表率有一事一言不可以对尧舜则非矣顾民之等不一灿当勉为其上者天之生此民也有后知后觉则有天民之先觉君子以其身全尽天理为天之民则当思上天所以生民生我之意是故得时而驾则能致其君为尧舜之君使其民为尧舜之民即所遇或穷而躬耕畎亩亦能抱尧舜之道乐尧舜之乐而非道非义之一介不轻取与千驷万钟弗屑顾视养其志以有为而后可以当天下之大任而不惧孟子所谓达可行于天下而后行之者此民也孔子所谓隠居以求其志行义以达其道者亦此民也其次则不能自立待上之鼓舞教化而后兴凡民也虽不可语于豪杰之士亦庶几不自暴弃者又其次则不识不知耕田而食凿井而饮并帝力而亦忘之蚩蚩噩噩之民余不能为灿也数矣若言非礼义而行渉浮华立志不敢以圣贤自期举动偏欲与庸众为伍此则圣世之苖顽其违禽兽也不远舜不愿以之为民也灿也思无愧舜民之字当先思尧舜所望于民之心为臣则忠为子则孝为夫妇敦礼法兄弟笃友恭知交全信义立心制行事事可以对勳华之主协风动时雍之化并以其身为四民之首而躬行表率不遗余力使百姓亲五品逊今之尧舜从欲以治亦曰此国家之天民矣夔龙元恺固尧舜之民也伊莱望散亦尧舜之民也惟其道在焉而已云灿勗诸
　　从子云枢字说
　　云枢字德辰枢本北斗第一星为政以德者如之字此何居欲小子之据于德耳志道据德学者所同孔子曰德之不修学之不讲闻义不能徙不善不能改是吾忧也人有生即有德五常百行圣凡皆所当修岂必论为政与不为政哉出诸于身谓之德加诸于民谓之政独善其身兼善天下有逺近而无大小惟在学以修之而已讲学以修德则道明闻义能徙不善能改则德立司马温公自言去恶从善若转户枢似为汝小子砭也抑大易云言行君子之枢机枢机之发荣辱之主也汝曹谨言慎行无使有累厥德寡尤寡悔禄在其中于从政乎何有秉钧轴佐太平固为政也一官一邑亦政也政行而人向慕之穷居修德而不孤有邻皆北辰星共之义也小子勗哉
　　从子云路字说
　　云路字汝由孟子曰夫义路也惟君子能由是路又曰舍其路而弗由哀哉以是知义为天下古今所当行之理在由之为贵耳世人弗由路而由径舍光明正大之周行而趋邪暗屈曲之蹊间或枉寻直尺茍且以幸功名或汨没异端以索隠行怪为学问吾不愿汝由之也又有不由径而由窦阿权势要津以患得患失之心希一阶半级之荣昏夜乞哀骄人白日栩栩然窦中之智未必不笑窦外之愚吾不愿汝由之也君子以仁为宅以礼为门而以义为路坦坦康庄如砥如矢何羡他人之径与窦为耶澹台灭明行不由径高子臯避难而行不径不窦彼谨小以慎微惧毫厘以千里是故毕生无邪曲之累循途渐进几造圣贤之域后生小子安可不则效之且古未有行不由路者冯河超海立见灭顶之凶适燕而南其辕势将愈求而愈远惟君子由所当由如规矩准绳之不可易由所不得不由如日用饮食之不可离是何也曰宜也宜在斯为义义在斯无不宜为臣宜忠为子宜孝皆义也皆人所当由之路也凡言不忠信凡行不笃敬皆自投荆棘陷阱之中无所往而可矣或曰云路鹏程科名美事命字者宜有取于此吾独以为不然读书本期用世岂不愿以科名望汝惟恐汝曹以科名自域视为登峰造极之品诣不复求进于圣贤之道耳科名得失有天者存即得之而不足齿于人数者多矣圣贤之道不以穷达加损得志与民由之不得志与千秋百世共由之斯天下之正路非区区功名富贵之途所得较远近广狭也汝由勉之
　　从子云鳯字说
　　云凤字蔼臣勗凤也凤栖梧桐食琅玕美矣栖与食世人知之而不飞不鸣则德有所不足也巻阿之诗曰凤凰于飞翽翽其羽盖有道来仪天下大安宁之象是以言之不已而重言之继之曰蔼蔼王多吉士维君子使媚于天子又曰蔼蔼王多吉人维君子命媚于庶人媚爱也悦也非谄也蔼吉良臣维上命使明良会合拔茅彚征之象也媚于天子则爱君媚于庶人则爱民竭忠荩以报国家贤者惟知有君民耳高冈一鸣朝阳菶萋车庶马闲翘翘征聘原非以荣臣子之身家将使茀禄康纯嘏常泮奂优游千百年如一日也嗟乎世人但能务居栖美饮食耳既饱既安则敛翼缄口虽鞭防之不能动其巧焉者媚于权势而已矣受重禄而弗知其君处高位而弗恤其民蟠结营私牢不可破此龌龊鄙夫之所为不可以士人目之防枭防枭傅虎而翼视兹蔼蔼劢相国家其臣品相去何如也凤不喜诗书而好以武功自诩余故以蔼吉进之仕途无用媚之区惟媚庶人以媚天子则可耳聴命使于私家附权奸之党羽早知鳯不屑为也温文尔雅使天下称爱国爱民干城腹心之良士有功世道匪浅矣蔼臣勗诸



　　鹿洲初集巻十三
　　钦定四库全书
　　鹿洲初集巻十四
　　广州府知府蓝鼎元撰
　　考
　　经学考
　　六经圣人经世之书也有天下国家身心性命之人皆不可一日废者也为治而不本六经必流为名法术杂霸小补之治为学而不本六经必流为异端邪说支离固陋之学故自古今以来名为儒者无不以穷经为要然经有五有六有九有十三之称何昉乎致堂胡氏曰孔孟之门经无五六之称其后世分礼乐为六合为五欤余谓称五经自汉武帝置五经博士始也称六经则庄子天运篇已有之其始于战国可知也汉儒变其说曰六艺董子所谓简六艺以赡养之史迁所谓六艺于治一者皆经也礼乐何以可合言汉文帝时窦公献乐书乃周官大宗伯之司乐章则固在周礼中也河间献王与毛生等作乐记一篇其后又在礼记四十九篇之中是以或五或六任乎称者之分合耳九经之名始于后汉至后唐明宗刻九经板印卖之自是始广其传十三经之名始于唐贞观之世即今所传之十三经无疑也说经之家汉儒为最至宋而指归乃定易有连山有归藏连山作于夏其亡已久隋刘炫伪造以献被讼削籍归藏作于殷汉初已亡晋时忽有之惟载卜筮郑氏夹漈尊信之则好奇之过也周易文王周公孔子之书故其传至千秋不废汉时说易者分为三家一曰田何之易乃商瞿受于孔子六传至何而大兴何三传至施讐孟喜梁丘贺由是有施孟梁丘之学一曰焦赣之易无师授自言得之隠者第述阴阳灾异不类圣人之经京房习之别为京氏学一曰费直之易亦无师授始以彖象文言杂入卦中东京荀刘马郑皆传其学康成注之王弼最后扫去象占之学弼注出而余家皆废然杂以异端之说啓魏晋虚之弊范甯谓其罪深于桀纣也唐孔颖达作正义以弼为本李鼎祚集觧排弼而宗康成其后郭京陆希声胡瑗皇甫泌苏轼等解易者不下百十家朱子谓秦汉以来攷象辞者泥于术数而不得其通简易之法谈义理者沦于空寂而不适乎仁义中正之归因时立教以承三圣伊川先生易传而已然世谓伊川之易精于义理而略于卜筮于是言象数者宗康节至朱子作本义啓防兼二家之说而易学始大备焉书有古文今文今文伏生所授数传而至欧阳高谓之欧阳之学又有夏侯胜及胜子建为大小夏侯之学三家并行至东京而欧阳特盛古文得之孔壁中经孔安国编定以巫蛊事起不得列学宫至晋梅赜上之唐衞包合古今文为一而书始全然蔡九峯谓今文多艰涩古文反平易疑安国之序不类西京文字朱子亦疑之欧阳公日本刀歌有云徐福行时书未焚逸书百篇今尚存令严不许传中国天下无人识古文疑此书今在日本国此亦近于好奇未可据为定论也陆德明孔颖达苏子瞻等所作书注疏解不下数十家独蔡九峯集传折衷众说就正朱子自明迄今皆用之汉初言诗者亦有四家鲁人申公训诂为鲁诗齐人辕固生为齐诗燕人韩婴为韩诗赵人毛苌独云传自子夏为毛诗先儒亦谓诗序子夏所作而毛氏衞敬仲又加润色者郑众贾逵马融并作毛诗传郑康成作毛诗牋何全缓又注之齐诗亡于汉末鲁诗亡于西晋韩诗虽存无有传者惟毛诗郑牋独立学宫朱子废小序作集注后人虽遗议纷纷然终不可易也春秋汉初有公羊谷梁邹氏夹氏四家并行至王莽之乱邹夹俱亡独公谷立于学宫左氏之书最晚出久乃大盛贾逵服防并为训解至晋杜预又注之与公羊何休注谷梁范甯注俱立学宫自是三传并行而诸儒多宗左氏独朱子谓左氏考事颇精只是不知大义专去小处理会公谷考事甚疎然义理却精二人乃经生传闻不曾见国史汉唐以来言春秋者大抵考传而不知经至胡文定公作春秋传按左氏之义取公谷之精采孟子以下庄周董仲舒王通邵尧夫二程横渠之说以润色之圣人笔削褒诛之旨至是大明虽中间亦不免有牵强处然议论正大今贡举取士必宗之则亦无以易矣汉初未有仪礼之名始于高堂生十七篇朱子疑学者见其中有仪有礼遂合而名之尝曰仪礼礼之根本又曰仪礼经也礼记传也郑康成作仪礼注黄庆李孟悊为疏唐贾公彦删二疏而自为之然先儒多苦仪礼难读张淳云如刘歆所言则高堂生所得独为士礼今仪礼乃有天子诸侯大夫之礼疑非高堂生书但篇数偶同朱子谓淳不深攷刘说所订之误又不察所谓士礼者特略举首篇以名之其曰推而致于天子盖专指冠婚防祭而言若燕射朝聘则士岂有是礼而可推耶然则仪礼之为高堂生无疑也周礼一书起于汉武帝时河闲献王得周官五篇失冬官募以千金不得乃取考工记补之至刘歆校秘书始得序列多为诸儒所摈斥何休谓为六国隂谋之书惟杜子春能通其义郑众郑兴皆读之康成独以为周公致太平之迹故其学遂行于世论者以王莽安石一再用之而乱天下疑非周公之书五峯胡氏辩之尤力而朱子称其广大精宻中间细碎处虽可疑然非圣人亦做不得则伊川所谓有关睢麟趾之意然后可以行周官之法度抑亦理有固然而不必以莽安石为周礼累也礼记出于汉儒所辑录其书多杂而不纯始自河间献王所献刘向校定戴德删为八十五篇所谓大戴礼也戴圣又损益为四十六篇为小戴礼马融增月令明堂位乐记总四十九篇今大学中庸入于四书所存者四十七耳郑康成王肃皇甫侃熊安生孔颖达衞湜之徒注疏不一而学者宗陈澔恨其书未经圣人之笔削则所望于后贤者不仅在注疏也论语汉初有齐鲁之说传齐论者王吉贡禹等传鲁论者龚奋夏侯胜等至张禹始合为一删问王知道两篇孔安国为之传诸儒注疏训解不可枚举惟郑康成何晏立于国学后世以问王知道二篇不见为憾然圣经岂禹所能删必二篇出汉儒之伪作故不传也孟子始注于赵岐而扬雄韩退之以及伊川横渠等解释不下数十家然自朱子集注出而百家注疏论语孟子者至是始集大成虽有王充之刺孟冯休之删孟司马温公之疑孟苏子瞻之辨说皆无损于日月之光而陆筠之翼孟虞允文之尊孟并亦可以不烦也孝经遭秦火之后为河间人顔芝所藏汉初芝子贞献之凡十八章长孙氏博士江翁后仓翼奉张禹皆名其学又有古文孝经与尚书同出而长孙氏有闺门一章其余大较相似又有衍出三章合为二十二章孔安国为之传至刘向以顔本比古文除其繁惑以十八篇为定郑氏马融并为之注郑氏或云康成其立义与康成所注他书不同梁时孔郑二家并立学宫唐明皇复注之元行冲为疏宋邢昺作孝经正义朱子作孝经刋误然观其跋后数言则当世之疑者甚多而语录又云疑非圣人之言则以其说得不亲切但言孝之效如此因有欲掇他书发明其旨别为外传之意尔雅一书不知始于何时据郭璞序但称兴于中古隆于汉氏至唐陆德明作释文始谓释诂为周公所作其说盖本于魏人张揖所上广雅表言周公制礼以道天下着尔雅一篇以释其义余篇或言仲尼所增或言子夏所益或言叔孙通梁文所补解家相传疑莫能辨旧有刘歆樊光李巡孙炎之学今惟郭璞注邢昺疏行于世隋唐以来此书不课于举子韩退之以古文名世尚以注虫鱼为不切则知诵习者寡矣宋初稍稍出后有以尔雅问题者以能辨鼠豹不识蟛蜞为对惊叹博闻陆佃为尔雅新义自谓可使郭璞拥篲清道跋望尘躅然大率不出王氏之学与刘贡父不撤姜食三牛二鹿之语无以相过其为玩物防志也甚矣要而言之易书诗春秋俱经圣人手定论语孟子孔孟之徒所记述后圣有作亦等游夏之一辞莫赞诗集注有废序之疑胡氏传有牵强之处儒者吹毛求疵或好论说以自鸣一家固亦圣人所弗禁然度德量力保无遗议而欲以一偏之识试蠡测之技徒见其劳而罔功为紫阳文定之罪人则亦可以不必也三礼之书多出汉儒所附益其义理未尽粹精言词篇章一望芜杂不能不有待于好学深思之士定其指归删其繁惑无使综彚不伦庶几有合乎周公孔子之精意夫亦吾党之责也孝经虽未必曾子所为然其书闗系甚大必不可废采辑古今大义嘉言推而广之发明至德要道之旨为曾子之功臣可耳公羊谷梁皆传也而列于经此推尊之无谓者则亦仍传之而已尔雅决非周公孔子之书所谓叔孙通梁文者近是此乃字释小学列之于经无益于身心性命天下国家之故余以为可废已甚归之字说音韵篆说文之流爲学者游艺览观之一助足矣好古无识而为古人所愚亦非古人所甚愿也
　　史学考
　　古之为史者有专官班马皆世其业故其书出一人之手成一家之言自唐太宗命廷臣共为之后世因为成例意见错出言人人殊而其书踳駮不可问矣古之作史者以春秋编年为正体自司马迁创纪传后世宗之萧梁间又特起一例曰实录杂取编年纪传之法而为之则以备史官之采择无制作之意不足道也编年最古所载一国治乱事最详而人以纪传便于披阅号为正史则有不可解者矣今所传为正史者二十一家则皆纪传之体祖司马氏史记者也史才以迁为第一后世著述之士皆莫能及朱子曰迁才高识亦高但麄率则衷于道言之东莱称太史公指意深远寄兴悠长微而显絶而续正而变若鱼龙变化不可踪迹是其行文之妙固亦有然者也班固讥迁先黄老而后六经退处士而进奸雄崇势利而羞贫贱此诚迁之所短然当其时武帝穷奢极侈海内凋敝反不如文景尚黄老人主恭俭天下饶富也武帝用法刻深而当刑者以货免迁遭祸家贫无财自赎交游莫救卒陷腐刑盖其意有所感愤故其言不无过当而能推尊孔子序列世家讥聚敛而终平准则亦未可轻议者乎迁没时史记尚少十篇褚先生少孙补之然景纪疏略武纪全录封禅书三王世家但述封拜策辞礼乐书誊荀子礼论河闲王乐记傅靳列传与汉书同余皆猥不足道则不及迁书远甚孟坚阳薄子长而隂实宗之所着汉书自高祖至武帝尽用史记自昭至平则资于贾逵刘歆其八表天文志则妹昭踵成之昔人谓固书皆因迁及王商扬雄歆向旧文润色之中间有冗处由商之才不及数子耳郑夹漈极诋孟坚谓全无学术专事剽窃又云迁之于固如龙之于猪则抑班太甚史所重在剪裁褒贬不以无所依据为高而或又谓汉书制作之工如英茎咸韶音节超诣后之为史者莫能及其髣髴是以诸史弃迁而宗固刘知几之徒尊班而抑马则又推崇过甚不知孟坚之史仅可为子长之续而纷纷议论皆未得其平也范蔚宗后汉书自谓体大思精方孟坚而无媿盖类次齐整用律精深马班以后诚宜位置一席但见识有限体致局弱其序论欲于班固之上增华积靡镂贴锦绮论后作赞附赘悬疣自以为笔势放纵实天下之奇作则宋齐间文字风气日降无如何也世讥其创立后纪及采风俗通中王乔抱朴子中左慈等诡谲事列之于传抑节义之董宣于酷吏升忍耻之蔡琰于列女则踳駮亦所不免哉陈寿三国志叙事高简有法张华王通皆善之但帝魏寇汉大纲顚倒因父髠故妄短武侯又以求丁氏米弗获不为仪廙立传则亦等之魏收秽史不足为君子观也昔人谓三国志当更修定最为确论郑知几陈亮皆有志未成庐陵贡士萧常为续后汉书起昭烈终少帝炎兴而止既正其名又择注文之善者并书之惜乎寿疏略于前使常无所借手发挥于后今其书不传则亦寿掩抑汉事之过也晋书隋书房乔魏征等总其事合褚遂良长孙无忌于志寜李淳风顔师古孔颖达李延寿等共为之随其学术所长分授区处各当其用类例出于敬播天文律歴淳风专之宣武纪陆机王羲之传论太宗所自为隋书序论皆征之作所以晋隋二志高于古今然晋书犹取沈约诞诬之言杂采语林世说幽明录搜神记诡异谬妄之语而隋书则郑夹漈称其极有伦理本末兼明可以无憾迁固以来莫能及也沈约撰宋书以何承天书为本旁采徐爰之说颇为精详但本志兼载魏晋其体烦杂非复前人比又喜造奇说以诬前代创立符瑞一志荒诞不经无益甚矣萧子显撰南齐书天文户口莫能详也其为文喜自驰骋更改破析刻雕藻缋之变尤多风斯下矣姚思廉撰梁陈二书以继乃父未成之志虽同事者有魏征然征惟着总论笔削序次皆出思廉思廉父名察仕陈时即为此书经三世传父子更数十岁而后成成又久不显至宋始列于学者盖其难也后魏书成于魏收直借史以为酬恩报怨之具自谓举之则使上天按之则使入地其良心不存久矣尔朱之恶可减何传不可以为佳秽史之称千载不易其后齐亡竟遭发塜弃骸之惨刘知几谓其隂慝所致信夫隋文帝命魏澹等更撰魏书九十二巻皆不传而收书独行于世则澹等文章之陋也李百药撰北齐书乃因父德林所撰述续成以献但其避唐讳不书世祖世宗之类议者少之令狐德棻撰周书因苏绰牛之旧务清言多非实录李延寿撰南史北史删烦补阙叙事简劲司马温公所称佳史者也然好述妖异兆祥謡防特为繁猥则其所不足耳旧唐书出于石晋宰相刘昫因韦述旧史增益之繁略不均是非失实甚以韩愈文章为大纰缪至宋仁宗乃命廷臣删定之欧阳修撰纪志宋祁撰列传自言事增于前文省于旧而议者谓永叔学春秋每务褒贬子京惟刻意文章用字多奇涩复采杂说往往抵牾则新唐书不出一手亦未为尽善也欧阳修五代史深得春秋之法褒贬谨严依稀子长一体但天文不载变异韩通不为立传亦微疵也宋史立传惟计官阶叙述止详迁擢序道学则诠次失伦述盗贼则繁猥无纪滥漫纷沓莫此为甚辽史失之芜杂承讹袭舛不可胜穷揭傒斯有心术宜正之规故所为金史简质殊甚非宋濂之元史忌讳不明所可比儗者也要而言之史家之学前莫善于子长后则推夫永叔蔚宗抱负远逊孟坚其他数子得失参半姑以备一朝之事迹虽极秽如魏收未若陈寿三国志之三纲沦斁冠履倒置读其书而不痛愤必其人已无恻隠羞恶是非之心甘为乱臣贼子而无疑者也宋史靡蔓已甚巻帙繁多如邸抄杂录有待采择修定未可公然命之曰史也邵氏简录剪截枯槁如拙匠初学塑雕略似人形而声音笑貌精神意气槩乎未之有焉世人畏宋史繁浩不得不趋邵氏之简便亦出于无可奈何也余谓三国志宋史二书当更新修定若畏难茍且以俟后人后人又俟之后人不亦吾徒之耻乎抑又论之编年之史本于春秋左氏洓水司马温公祖述其法辑成资治通鉴一书治乱兴亡了如指掌而义例未精予夺失当紫阳朱子忧之因作为通鉴纲目大书以提要分注以备言表年着统起威烈终五季千三百六十年间义精事核卓乎可继春秋绍先圣笔削之旨元儒金履祥断自唐虞为补前编明宪宗命儒臣商辂等续宋元以成后纪万歴中渭上南轩又杂采宓羲以来核而可信者列于前编之首可谓至详且备独有明一代阙如焉修补厘定继往开来是亦吾徒之责也夫
　　歴代歴法考
　　古者圣王仰观俯察敬天勤民于是有治歴之法分周天躔度置闰月定四时成岁使民有所准节以各遂其生出入作息农桑畜牧诸务无差忒焉故自开辟以来歴法至今不废轩辕黄帝始命大挠作甲子命羲和占日常仪占月车区占星气首理算数命容成造盖天仪着周天歴度作调歴以建寅春正月为岁首复迎日推防作十六神歴积余分以置闰此古今治歴之祖也少昊之衰九黎乱德颛顼乃命南正重司天北正黎司地以治神人万物有序民安其生爰及帝喾式序三辰尧命羲和治歴象授人时东作南讹西成朔易分而理之以闰月定四时成岁舜在璿玑玉衡以齐七政洪范五纪一曰岁二曰月三曰日四曰星辰五曰歴数成周大司徒以土圭之法测土深正日景以求地中冯相氏掌岁月辰日星之位辨其叙事以会天位保章氏志日月星辰之变动以观天下之迁辨其吉凶秦火以后三代仪器荡然无存欲求古者治歴之法其详不可得闻也汉歴凡五变而司马迁之太初歴本于黄钟晦朔望序皆不忒唐歴凡八变而僧一行之大衍歴本于蓍策章蔀纪元皆与易合元郭守敬许衡共成授时歴测景验气定为岁差其法颇精古今称善歴者此三家为杰出而三家之中前辈以授时为善谓其测日月星辰消息运行之变专主晷景为最密也古今改歴不下数十家自黄帝迄秦凡六改汉凡五改下迄隋末十三改由唐迄周十六改宋十八改金熙宗迄元末凡三改盖日月有盈缩朓朒星辰有迟留伏逆出入于二道之间约七十年而差一度每岁差一分四五十秒年久数盈渐差渐远有不容不改者尔尝考尧时冬至昏昂中日在虚七度躔元枵之子至明嘉靖间冬至昏营室中日在箕三度躔析木之寅计去尧三千九百余年而差者五十度矣若执滞不改将晦朔望失其节分至啓闭乖其期何以行令训民哉汉邓平改歴洛下闳谓百年后当差一度晋虞喜立岁差之法定以五十年久而验之弗合也何承天以百年刘焯以七十五年僧一行以八十三年久而验之又弗合也宋统天歴则六十七年前辈谓邵尧夫差法冠絶古今却于日月交感之际以隂阳盈亏求之元郭守敬许衡定以六十六年有奇而退一度上考往古则每百年长一下验将来则每百年消一前辈又谓授时之制度越前代至明大统歴犹仍其旧洪武中博士元统请以洪武十七年甲子岁冬至为歴元虽不用授时消长之法大约名异而实同未有以易之也然行之既久仍又弗合如正统十四年己巳朔二至之晷有昼夜六十一刻之文正德九年八月朔日食歴官报食八分六十七秒数俱不合而闽广之地遂至食既起复时刻又安得同夫天道之可验者莫显于日月之交食而舛错讹谬一至于此此郑善夫华湘朱载堉邢云路之徒所以哓哓不已也万歴末年太仆少卿李之藻上西洋歴法述厐迪我龙化民等条陈歴算十四事皆中国天文歴志诸书所未尝及崇祯间开设歴局尚书徐光啓荐李之藻共事征西洋陪臣汤若望罗雅谷等供事歴局阐幽极微一破从前讹谬明社旋屋未及颁行我
　　朝握符凝命八荒为宇西洋臣子得与朝防聚精会神昼夜推测一时象纬歴算之学迥出寻常今所颁行时宪歴诚千古以来尽善无弊者也前辈谓汉自太初出而一十七家之歴皆正唐自大衍出而二十三家之歴尽废兹
　　本朝时宪歴出而上下百家俱不足言矣夫西洋习天主一教惑世诬民不可以令而用其长以治歴则班孟坚所谓专门之裔精算之士者仰见我
　　国家随材器使知人善任度越前王煌煌乎文治之盛也抑闻之歴有理有数古今明歴数不少而明歴理者极难朱子亦曰歴不能无差今之学歴者但知歴法不知歴理盖舍理以求数虽穷极微秒必有不能尽合者君子用歴亦究其理而已数学灵台掌之非有大人之事者所暇及也
　　钱币考
　　人民之生资百物以为用而农工艺业各专所有不能相通圣王于是以适用之物制为货币以权之有无相济贵贱相资天下无一物之不足所谓财者生民之大命自太昊氏以来即有此矣太昊高阳谓之金有熊高辛谓之货陶唐氏谓之泉商人齐人谓之布齐人莒人谓之刀虞夏商之币金为三品或黄或白或赤或钱或布或刀或贝又以珠玉为上币黄金为中币刀布为下币然珠玉黄金得之为难权轻重通贫富而可以常行者惟钱而已故九府圜法自太公以来未之有改也九府即周礼所载太府玉府内府外府泉府天府职内职币职金九官是也圜谓均而通也金计斤布帛计疋钱轻重以铢凡货物出入以圜法均而通之故货宝于金利于刀流于泉布于布束于帛金者言其质刀者言其器布帛言其用泉言其形古钱形如篆泉字后世易以钱字故泉之文借为泉水之泉取流行之意焉周景王时患钱轻更铸大钱重十二铢文曰宝货钱之有文自此始秦作八铢钱文曰半两而珠玉贝银锡之属为器饰宝藏不为币汉兴令民铸荚钱薄如榆荚米至石万钱文帝时更铸四铢钱除盗铸令武帝建元元年行三铢钱五年罢三铢铸五铢钱元鼎二年铸赤仄钱以赤铜为其郭也未几废仍行五铢王莽之乱铸大钱十二铢文曰大钱五十又造契刀错刀既而以刘字有金刀皆罢之【契刀有环如大钱身形如刀长二寸文曰契刀五百错刀以黄金错其文曰一刀直五十错刻字也】而更作金银贝钱布之品令敢挟五铢钱者投四裔于是农商失业食货俱废建武间允马援之请仍铸五铢钱以第五伦为督铸掾昭烈入成都铸直百钱重四铢文曰直百孙权铸大钱一当五百又铸当千钱民间患之晋初仍用五铢钱元帝渡江用孙氏旧钱轻重杂行大者曰比轮中者曰四文吴兴沈充又铸小钱谓之沈郎钱宋文帝仍铸四铢议者以国用不足欲禁私铜范泰谏止之其后有二铢钱无轮郭不磨剪凿者谓之来子尤轻薄者谓之荇叶沈庆之啓通私铸钱货乱改一千钱长不盈三寸大小称是谓之鵞眼钱劣于此者谓之綖环钱入水不沈随手破碎斗米一万至万钱不盈掬明帝泰始初乃禁之梁武帝铸女钱径寸五铢无轮郭郡县皆通用又有太平定平稚钱三吴行之又有对文钱丰货钱谓之男钱言妇人佩之则生男也普通中尽罢铜钱铸铁钱人以铁易得私铸更多所在山积交易载以车不复计数陈初始废之改铸五铢宣帝大建中铸大货六铢以一当五铢之十民以为不便岭南诸州多以米布交易俱不用钱隋文帝更铸新钱背面肉好皆有周郭文曰五铢又于扬州并州鄂州益州各立五罏铸钱奸猾愈多钱益轻薄滥恶大业以后或剪铁叶裁皮糊纸以为钱相杂用之唐武德四年铸开通元宝钱每一千重六斤四两得轻重大小之中其文欧阳询书时称其工先上后下次左后右读之自上及左回环可通流俗谓之开元通宝钱肃宗时以第五琦请铸乾元重宝钱宪宗以钱少禁用铜器武宗废浮屠法李郁彦请以铜像钟磬鑪铎皆归巡院铸钱周世宗令民间铜器佛像悉输官给其直谓侍臣曰卿等勿以毁佛为疑佛志在利人虽头目犹舍以布施若朕身可以济民亦不惜也宋初钱文曰宋元通宝太宗时亲书淳化元宝作眞行草三体自后每改元必更铸以年号元宝为文仁宗中改号宝元文当曰宝元元宝诏学士议俄特命以皇宋通宝为文庆歴后复冠以年号神宗中皮公弼请铸折二钱未几又请铸铁折二钱皆从之徽宗令陜西铸折十铜钱大观中改为当三孝宗铸当二小平钱宁宗即荆州铸当五大钱皆不如五铢之便故自元明以来不可易也楮币起于唐宪宗时飞钱合券特以通商贾之厚赍贸易者盖执券以取钱而非以券引为钱也宋真宗时张咏鎭蜀设质剂之法一交一缗以三年为一界而换之六十五年为二十二界谓之交子高宗时侍郎钱端礼造会子内外流转其合发官钱并许兊会子输左藏库邱氏曰宋朝交子至是更名会子又谓之钱引谓之关子谓之关会其实则一盖直以纸为钱矣金循宋四川交子法置交钞自一贯至十贯五等谓之大钞自一百至七百五等谓之小钞以七年为限纳旧易新其后不拘年数字有昏者方换之元世祖始造交钞以丝为本每银五十两易丝钞一千两后又造中统元宝钞行之既久物价腾踊民用匮乏至以钞十锭易斗粟不可得明时犹以铜钱及钞相兼行使而钱之弊在于伪钞之弊在于多则以其用纸为之所费之直不过三五钱而以售人千钱之物宜其用之不能久也钱法贵得其中秦时八铢失之太重汉初榆荚失之太轻惟五铢为最善五铢之后或为赤仄为当千为鵞眼綖环为荇叶不知几变惟唐之开元为最善夫重钱之患在于难用而难用为累浅轻钱之患在于盗铸而盗铸为祸深自古以来论钱法者多矣惟南齐孔顗所谓不爱铜不惜工二语诚万世铸钱不易之要道也铜无所惜工无所爱则其钱之为钱体质厚而肉好适均制作工而轮郭周正本多而费重虽驱之使盗铸亦不为矣琼山邱氏欲拘盗铸之徒以为工收新造之钱以为铜本孔觊之说别为一种新钱以新天下之耳目革天下之宿弊非无见也汉法非上林三官钱不行崔沔谓贵以通货利不在多余谓官钱多则私铸自息惟其流布不广故奸民得因以为利我
　　国家钱法尽善体质厚重磨砺精工宜其行之无滞而近局之地或壅塞而不流遥逺之处或流通而不足如闽广江浙等省皆苦钱贵云南又苦钱贱欲将滇铜购运则虑道远费繁似当于湖南特设钱官开罏鼓铸以销滇南之铜裕江浙等省之用广东铜矿亦可开采即于闽广之交命官开罏并买洋铜鼓铸以裕沿海各省之用部颁钱文体式无使参差选方正清望之臣领之如第五伦为督钱掾长安无奸巧刘晏第五琦领铸钱使而江淮政平任得其人何奸弊之足患民殷国富海宇防乐利之休其为利也溥矣
　　潮州风俗考
　　潮郡依山附海民有杂霸之风性情劲悍习尚纷嚣其大较也苏子瞻作昌黎庙碑谓潮之士皆笃于文行延及齐民号称易治当时朴陋初开旋登彬雅海滨邹鲁之称所由来乎歴年既多流风日下文士渐趋浮华习奔竞先名后实而邹鲁为之一变矣武士恣睢幸拥节旄刻剥富民摧残桑梓众皆欣而耀之充健儿结党类横行市里行伍贵于诗书而邹鲁为之一变矣不农不秀窜身公门乡民狱讼恣其鱼肉遂至炀灶借丛威福横于士夫而邹鲁为之一变矣行伍之余流为闯棍似侠非侠瞠目街衢杯酒可代杀人一呼而闻百诺胥役之余流为衙侩为讼师间有衿监靡然慕效而刁讼之风炽不可遏矣鬻产告争卖妻告夺丐尸权为父命蹻跖举作宾贤楼阁空中千奇百怪至于水落石出鹬蚌俱伤尚懵然不知讼师之害己其亦可怜甚矣既不怀刑遂轻宪网而有包侵国赋抗拒征输积逋连年妄希肆赦负气喜争好勇尚鬬睚眦小嫌即率所亲而□至以刀兵相格如临大敌强者凌弱众者暴寡而歃血拜盟之风村村仿效多以豪爽悮致杀人因或借命抄掠自杀图赖视为奇货投缳饮鸩刎颈沈河曾不少顾惜焉世家大族轻蔑孤姓呵叱若僮仆之不如及其积粪成家交游恐后婚媾论财弗遴坦腹虽有贾董韩欧未可与素封者子较一日短长也好酣歌新声度曲灯宵月夜傅粉嬉游咿咿呜呜杂以丝竹管弦之和南音土风声调迥别千金买笑视同泥沙遂有游妓荡妇驾一叶以当青楼又或缔戏蜑妇风流自诩廉耻道丧未有甚于斯也羣聚酣饮昼宵沈湎无贵无贱见赌则殉千金之宅万金之产刻烛方寸揭以授之他家而有所不吝舆夫菜佣襦袴荡涤至于赤身沍寒衣蒲向火纸牌在手不忍弃置大抵士庶之家十人九赌兵役之家九人十赌通都僻壤无处无之盖习俗之浸淫久矣赌博之余流为盗贼攘鸡盗牛穿窬胠箧谓卑卑未足比数也截途剽剥取其货而划其肤足底纹曰防追捕或则操舟溪河御人于郊关之内结队出海攘客于重洋之外又或入山招匪盗□矿砂金银铜铁铅锡擅为私家之故物逞强相夺霸踞垄口流毒地方为害靡有涯焉酷信青乌家之说谓富贵出自坟墓沈迷风水争讼盈庭椎埋盗骨凶恶无所不至而程大平镇相尚屡迁葬后数年必发塜洗骸睇瞻凶吉至数百年远祖犹然洗视不休虽读书明理者亦恬不自觉其非则贪痴之陷溺然也信巫觋不重医药风寒暑湿动云命运衰低冲犯鬼物三牲酒果鼓角喧天富者连日贫者半晡士大夫家亦然耳罔极之丧置酒召客延僧礼防开路打地狱云为死者减罪资福虽有贤良方正之亲亦必文致以剉磨舂烧之罪告哀于佛自以为孝不知其为大逆不孝之甚者高堂无菽水之欢而斋僧布施盈千累百生死之交一钱推刃同胞骨肉半亩讼庭独舍田入寺千顷不以为多建刹泥金万镒犹以为歉世风至此可痛极矣自昌黎公贬谪无聊偶与大顚一接僧徒借为口实谬拟三书甚至肖形庙壁诬以折腰拜服之状士大夫不知忿恚随声附和以为实然共尊大顚为祖师甚者凡遇秃厮皆呼师父不思此何人也而师之父之所谓人心不死者安在乎佞佛之余流为好怪石或能言树或能灵厠间古柩亦神亦仙酒肉香纸男妇趋若狂焉于是有白莲教天主教无为教又有后天一教独辟新奇男称仙公女称仙姑书符呪水治病求嗣寡妇见夫闷香迷药毒流远近其败坏风俗不可言也鬼怪盛而淫邪兴庙祀多而迎神赛会一年且居其半梨园婆娑无日无之放灯结防火树银花举国喧阗昼夜无间拥木偶以遨于道饰装人物肖古图画穷工极巧即以夸于中原可也妇女入庙烧香朔望充斥然皆中年以上者及岁时应节踏青歩月观剧赏灯少艾结羣直排守令之闼拥挤公堂沸若鼎溢遨游寺观跳呌无忌不复知人间有男女之别矣海滨之妇或捕鱼虾拾蛤蛎以资生计山城闺閤日陟冈峦樵苏为业蓬头赤脚多力善耕虽昧逾阃之戒然瘠土民劳亦其势然也秀妍顽蠢诸邑不同霜贞劲节比比皆是歌黄鹄殉所天陷贼溅血视死如饴谁谓巾帼塲中遂无乾坤柱础哉下户恶习慕富憎贫貌寝非甘糟糠弗愿良人朝出蹇修夕来则不当以人类目之者也总之风俗因时变迁亦随长上为转移彰善瘅恶树之风声实有不疾而速不行而至者唐虞之世司徒教以人伦夏后孟春遒人以木铎徇于路岂好劳哉我
　　国家重熙累洽
　　圣祖仁皇帝六十载德盛化神生民未有
　　皇上宵衣旰食惓惓以民生风俗为首务
　　圣谕广训一书为天地立心生民立命为往圣继絶学万世开太平虽使尧舜复起亦无以易守令小臣何幸身亲见之自奉
　　谕训以来海澨山陬共仰荡平正直之王路每当城乡市鎭朔望宣讲父老扶杖而观童儿翘首以听欢欣蹈舞共兴于孝弟仁让之风潜消其犷悍嚣凌之习日新月异渐几淳美向之耰锄徳色箕帚诟谇好货财私妻子不顾父母之养者今则肥甘娱老处处皆然刲股和药庐墓为哀海潮揭饶之间不可胜数也知兄友弟恭之为美虽未必皆眞情笃挚而一钱尺土胞乳操戈亦骎骎乎鲜矣则敦孝弟以重人伦之
　　谕防为之发防振落也营宫室必先祠堂明宗法继絶嗣重祀田邻省乡亲望门投宿罔有所靳岁时戚属樽酒言欢率以为常其于宗族乡党虽未必尽皆雍睦尽息争讼亦庶几有遵道之意焉农力于耕女勤于织高山亦种禾苗薯芋生于崖涧程茧潮纱潮毯麻葛诸布流行海内服食器用亦稍以骄奢为戒若夫一攉千金倾家结客则十一邑中未见有其人也工不甚巧而业则专商竞刀锥航海者众福建台湾宁波上海交广海南日本诸番视若户庭行险逐末虽非中道而志定于谋生靡有非分之叵测重农桑尚节俭务本业涵濡于圣训者深矣晓事耆耉含哺嬉游墙隂树下说古谈今讲法律以儆愚顽者有之父戒其子兄勉其弟勿干法网各保身家训子弟以禁非为者有之宵匪窜投乡闾侧目畸人入境里社惊惶诫匿逃以免株连者有之一朝之忿忘身以及其亲两口槟榔登时解释其有深讐宿憾亦可杯酒言消迩者命案已少其十之六七解讐忿以重身命者有之明季士大夫骄横太甚雷轰虎虓莫之敢撄及乎乱离之后摧残剥落小卒贱皆得易而侮之儒冠辱于泥涂迂腐供其谈笑俗不重士士亦遂不自重同流合污不可问矣
　　圣谕慇慇士习遍方州而隆学校优其礼貌养其廉耻有司以澹台为贵士子羞奔竞励名节非公不至长吏之庭即有一二侩习未除嗜讼结蠧皆为乡曲所不容避匿他郡赧还故土矣曩时潮士好以禅学为诗文贝叶梵音倾心高妙昌黎原道而后莫有以道为言者郭郑二子【郭叔云字子从郑南升字文振】从学紫阳虽著述不传于世已为岭南絶响他若中离黄冈或从姚江讲学或游白沙之门其学以良知致虚为要不外阳儒隂墨之宗旨道其所道非吾所谓道也自是而后高者习为雕虫卑者沈于制义茫然不知正心诚意为何物子臣弟友为何事濂洛关闽为何人弋获科第而已矣今则棉阳士子济济以圣贤自期待朔望衣冠而拜先儒饬躬励行而讲正学妖书邪教殄灭廓清不特儒佛之介辨之甚明且于朱陆异同言之歴歴海阳学者亦多志道幸黄冠之消亡冀缁流之歇絶谓安得邑之寺尽如一邑之观澄海游僧鸱张说法一朝就缚士林称快揭阳普宁程乡惠来诸邑皆知程朱之正传不为异端所摇惑斯则经正民兴吾道昌明之一大元会也文风之盛冠于岭南三阳一乡澄海饶平竟有经经纬史矩矱先正公然与江浙争雄者即以科名而论亦当百粤之半言忠言孝言礼言让儒门耻于争夺风尚为之日跻则
　　圣谕所谓黜异端崇正学者盖已服膺亲切而明礼让以厚风俗亦毅然油然庶几欲求无悖于煌煌
　　大训哉曩时健讼成习刁诬甲于寰区潮阳词状日投一千八百楮海阳揭阳五七百楮其他或三四百或一二百多寡不同未有在百以内者今已各减其十之八讼师藏头靡耳有散而之四方者
　　圣谕再迪数时诬告可以尽息而善良咸歌乐利也曩时窃刼盗贼从横遍野水陆皆戒心之地今则狐鼠革面郡邑俱已肃清行旅恬于戴星夜户可以不闭保甲之效亦既彰彰若此矣曩时逋赋成风绅衿大豪较小民为更甚是以捐籍雍胶亦甲天南诸邑监生多者至二千人次者千余人最下亦数百人恃护符挞催差舍命催科不能完十分之五六今则绅士皆踊跃输将急公以为民望本年粮米如普澄惠埔平镇诸邑或入秋即已通完或冬腊并可廓清海揭程饶皆在九分以上虽以潮阳之积逋难追亦于十月之内清至八分有奇比及奏销报最绰绰此从来未有之事皆由
　　圣谕深切着明有以大发其羞恶之心天良一动向化如流以至此也向来恶俗洗涤净尽者有三曰赌博曰私宰曰盟歃赌博之弊防根塞源造售赌具者无有矣私宰之辈投刀改业即以一金市一脔牛肉无有矣盟歃之俦雪消见晛并强宗闯侠好勇鬬狠之风亦大为敛戢矣游娼戏妇咸逐出境私蜑外淫并为厉禁荡舟沈湎歌舞嬉游皆自知羞愧焉惟丧事供佛饭僧信巫尚鬼迁塜洗骸赛会烧香游灯好戏重富轻贫趋炎附热此则习俗所未尽蠲者力行
　　圣谕仁渐义摩沐浴于道徳齐礼之中有不囘心向道以几时雍风动之化无是理也敬录
　　圣谕广训书永埀方策以为移风易俗之心传俾千秋百世为司牧者知所准则焉





　　鹿洲初集卷十四
　　钦定四库全书
　　鹿洲初集卷十五
　　广州府知府蓝鼎元撰
　　赋　檄　铭　箴　赞　节略　事録
　　临漳台赋
　　试登漳城万象纵横停骖四望百虑环生地辖扬州之域野分牛女之星羣峯绕翠一水澄清雉堞崒矗烟井喧轰门因贡珠着堂以尊道名楼有喜雨之颂阁有齐云之称郡判曾为留佩君子于焉建亭凡皆错落蔀屋之间共藏风而聴月未如雄踞高山之顶独结瑶而搆琼繄惟临漳之台实擅丹霞之胜基跨龙首形开鹤顁规天矩地竦峙方正嵬峩岌嶫莫之与竞遂偃蹇而上跻过云霞于膝胫可以望氛祲察灾祥顺时敷政时观游节劳逸省风布令覩兹下土之有干有年何妨耽乐而以觞以咏尔乃东望岐山竹节清泉万松鸣鹤崭岩蜿蜒铁甲之崖方陗壁鸳鸯之树欲参天赤屿流丹来海峤白云舞练于日边至如南望郊闗清溪横带双桥卧波似龙两大霞山环水云之馆洲荷张刺史之盖绿杨埀栁恍忽章台虎洞狮岩备极一方胜槩又如眺望西北冈峦腾复湖光潋滟山际流瀑天宝珠飞龙江渔匵圆山康叟之祠北溪安卿之屋瞻天柱如培塿俯欧寮若寸木皆回环于台下使我临风而踯躅于是思今吊古设想噫嘻紫阳涖漳之日吾道南来之期则斯台也为讲学明礼之区固与灵台重壁互相等夷而非一柱九层敢共驱驰若夫登斯台而恤民隐则有柯判感鹊之精诚登斯台而谈兵事则有姚侯平海之战征刘表呼鹰未足方其意趣项王戏马讵足比其英声亦有倒悬之士羡黄金于易水爱花之客慕避风以徙倚岁时士女遥逍容与管弦啸歌杂沓罗绮汝酒既清汝殽既美我呼得卢子呼得雉絶类桂宫走狗之风依稀广阳鬬鸡之鄙余独立台上兮忽超然而徜徉视千峯之俯伏兮神欣欣而乐康疑日月之可接兮羗举首以昂藏望鹏鲲于北海兮振鳯凰于高冈覩万家之烟火兮喜桑麻之青苍但觉耕食凿饮羣黎之皥皥兮孰辨夫尧台与临漳
　　拟诸葛武侯伐魏檄【建兴五年】
　　盖闻君臣大义万古为昭不臣当诛千秋常典是以蚩尤作乱轩辕有涿鹿之兵防风弗怀文命有防稽之戮少康一成一旅亦灭过戈召虎来旬来宣遂平江汉赵盾纵贼董狐笔曰弑君陈恒作奸孔子闻而请讨诚以天冠地履分位截然见无礼于其君如鹰鹯之逐鸟雀不容乱臣贼子横行于光天化日之下也曹操以谯东枭雄逞穿窬之智假倡义兵暴寡胁弱逼迁乘舆觊觎神器防扈专权隂鸷浮于董卓凭陵造孽跳梁等之黄巾乃自为将军改丞相封魏公进魏王目中全无君父矣复自加九锡僭车服建宗庙立社稷天下有此人臣哉桀骜之形日甚一日簒夺之势夕不俟朝满布爪牙摧排善类中外惶惶若挟蛇虺虽齐田鲁季晋室六卿未有若斯之横也于是孝愍先皇帝切齿痛心密传衣带之诏百官裂眦怒发共议市朝之诛方谓刺赵高于秦廷殱少卯于鲁观殄除逆党肃整朝纲讵意偶泄机谋频遭反噬董承死节耿韦竭忠甚至操戈犯阙弑后妃于天子之前仗剑入宫戕皇嗣于朝廷之上罪逆滔天古今无比犹且妄拟文王汚蔑先圣哀哉无忌惮也防舌有余辜焉虽卖履分香如鬼如蜮岂天下后世可堪欺罔贼子丕世济凶虐继操之志行莽之事攘夺玉玺倾覆金瓯华歆王朗之徒防糠齅饵贾诩陈羣等辈泽吻磨牙遂使巍巍御座上据野狐济济王官下拜阉孽二十四帝沐雨栉风之社稷一朝顿移四百余年尊贤养士之国家万死莫赎呜呼痛哉犹幸天眷未絶民思旧德我昭烈皇帝继统西川存复祖业即欲卷斾北征诛夷叛乱而国家多故匪遑离局大志未遂中道崩殂是以吞舟漏网未正司败之刑负嵎稽诛致效夜郎之大亮受先帝托孤之重夙夜氷兢誓讨国贼而老奸天殛小猾数终无由馘操禽丕传首以谢天下惟当灭曹兴汉鞠躬以报圣朝曹叡黄口乳臭顽无知袭父祖之余凶孽非已作忘宇宙之名器情亦可原但文绣虽华非彘卢所应娄曳八珍虽美非蛙蚓所得防酣自有开辟以迄今兹未闻跖蹻终奸天位诛寒浞于穷门非得已也脔新莽于长安此其时矣亮奉列圣威灵嗣王显命大举貔貅以除蝼螘鼓鼙动地雷厉而风飞刀防连天日临而月照将以忠义胜吞强寇如屠匹雏兵以节制强靖邪氛若扫秋萚逆不敌顺暴岂当仁震叠无前荡平有日为此特申大义布告中原凡汝从贼官民孰非本朝臣子或膺累朝之宠命或受先帝之厚恩因迫胁而事仇知非本愿相事机而报主宁罔怀忠倘能杀贼来归即膺上赏若将全城献纳且録崇勲前徒倒戈血流何须于漂杵首稽崩角迎师无借乎箪壶苟曹叡能盖前愆自知罪戾乘天兵之未至去僭号而乞降则解缚焚榇贷厥余生畀之侯封以存先祀亦非大汉之所吝啬也司马懿父子及诸夏侯等吠尧非主皆忠所事本朝寛大咸与维新并虚上卿之位待以家人之礼幸即幡然悔悟叩我军门无以曹氏亲昵自生疑畏烈昆冈之炎火予亦何敢为此心逞螳臂以当车汝甘自罹于死地哉其师旅所过地方秋毫无犯农安陇亩贾安市廛如旧营生不必惊悸凯旋之后复尔征徭第殱渠魁以泄九庙祖宗之愤式除逆丑用慰万方亿兆之情俾远迩州郡悉知此意早图革面免致噬脐此檄
　　巨砚铭
　　铁面石骨磨礲一世吐纳烟云挥洒天地既以重而威者固吾学复缜密以栗而润泽之光被礼乐刑政蕴诸中而裕如仁义道德取之怀而咸备遇尧舜则安安以陈谟逢汤武则戛戛而作誓在杏坛删述六籍磨而不磷实居弟子之班及考亭注疏经书沈浸醲郁若好友之不可须臾离胡为乎入尘坱之羣任童儿以磨涅猝焉掷地作雷声保无瓦全之是悸吾将借羲之之池濯尔顔之俗气尔其息交絶游与吾偕隠于深山茂林之际理杏坛之故业追考亭之高志唾珠喷玉垂华衮鈇钺于千秋将使龙尾马肝若夏瑚商琏彝鼎球图之重器
　　墨海铭
　　壬子夏仲余之端州长儿云锦从将游七星岩而不果购得一墨海以归甚乐之乃为铭铭曰
　　端溪石出岩嶰雕为圆砚名墨海润泽起烟云观者疑鼎鼐形似太极分隂阳又若中原环四澥雅量要寛深可为世模楷容墨数斗笔如椽大书特书生光彩何羡乎崧台室七星岩对兹片石足千载
　　古琴铭
　　童年有志琴学苦无师长欲闻圣人之道觉日夜孳孳不遑复他及矣己酉夏日独坐土室乡人寄古琴赠余梅花断纹遍满腹背中间有文曰碧泉不知为何代法物俾余学之以解愠余曰噫何愠吾自乐其乐非人所能使之忧造次顚沛心常自得不啻太和洋溢宇宙也虽然古琴难得不可以虚人之赐命儿曹学之既成而鼔我心益陶陶然乃铭曰
　　我自赏音不问钟期高叟洞中白石涧湄焚香静坐结想黄羲一弹再鼓我心则怡
　　剑铭
　　少时好剑弗可得命工铸青萍尺许佩之友人焉旋亦弃去己酉遭难诵古人欲请尚方斩马剑之语甚壮之适有以红夷剑见惠者名曰秋霜光闪闪如掣电喜不自胜遂防起舞觉胸中浩然为之一快乃铭曰心有怀请尚方诛奸党扫欃枪美人赠我红夷剑极目闪电名秋霜但把太阿持在手佥壬胆落民庶康千秋太平如此日挂之壁间好善藏
　　持敬图自箴
　　夫夫也少不自量防卨为徒先人教之诵法程朱循分尽性匪躐匪拘从容深造为君子儒长遭坎防牛马驰驱学殖荒陋浪掷居诸系心民物罔顾揶揄流离顚沛谬学著书兢兢寡过惴惴昏愚立诚持敬寝食与俱试思天地之广大载籍之纷如至道之远圣学之菑畬虽假汝彭耼之岁尚孶矻不见其有余何半生之碌碌至此始愧汗于勤劬虽然犹未也古人寸隂是惜既耄而好学不渝尚及今夙夜黾勉庶几乎不自暴弃以明善而复初
　　访道图箴
　　陈双山海阳诗人也年七十六矣笃于学为潮中老名士乡人多宗之然好浮屠自以为得其秘私谓余同年友蔡世厚曰蓝公惜不信佛我当携佛书示之世厚曰先生欲焚佛书则可不然不可令蓝公见也双山乃止然犹有援入意一日出访道图小像命书数语余曰善遂为之箴云
　　此老不聊图新面目游心浩渺崆峒之麓文绣弗华曳彼道服杖头钱尽葫芦绳束驾言访道徘徊踯躅道不远人当身自足日用伦常放则弥六至诚尽性其次致曲用舍行藏与时伸缩胡为遑遑谁访谁逐此老聪明有书满腹长吟短章稿几盈屋岂厌盛名将趋静穆抑昔诗人逃禅成俗彼学虚空如入幽谷人人火书惟恐不速此老大贤讵为所梏写意适情不拘方幅左无黄冠右无缁秃固知二氏非其所欲春风沂水亦翻新局观者无误谓求天竺
　　画鹰欺熊箴
　　余所见古今名手画鹰者众矣大抵类正鹄绣羽毛鲜可观也玉山布置超脱有势有神铁榦梅花踞栖得意又作一熊趋树下彼此相照似极惶急余顿怪此鹰强梁不觉动抑强扶弱之兴援笔袒熊主反为客此则玉山之能移我情也笔墨之妙一至于此可爱也夫为箴曰
　　鹰犬之才眈眈熊罴之彦得无有妬心乎汝既居高临下可肆搏击彼亦自忘雄健靡然而趋岂其智不足力不敌哉高卑之势悬也试思如熊如罴则折冲御侮非熊非罴则帝王之辅岂汝轻薄羽毛所能攫挐而吞噬况彼多力趫捷肯困草莽泥涂间诚耻夫饥附饱飏如汝辈馋口惟利是视耳梅花初放春色方来且各息争机从容相睇各自树立何如
　　曾叔祖侍御紫涛公像赞
　　于戏此吾族祖紫涛公遗像也公弱冠游学粤东入海丰庠登贤书粤人讦而削籍崇祯元年诏改还闽籍成进士以家于粤不忍去卜居潮州之普宁子孙遂为普人矣雍正五年鼎元奉
　　简命出宰普邑普中父兄子弟皆体谅远嫌鼎元亦未遑敦一本之谊幸各守礼法兴仁让无获戾于普邑士庶然此心缺然亦足见俗吏之不可为也罢官之后乃步入祠堂啓公像瞻拜焉岁久蠧蚀命工人整而新之为赞曰
　　赫赫直指蹇蹇王臣公忠为国康济生民触邪排佞不惮批鳞明末宦寺势倾紫宸公防搏击大珰王坤羣阉屏息朝廷始尊荐黄救魏【荐起黄道周论救魏呈润】威凤祥麟海内拭目治平可臻法行自近戚里元勲蹻蹻权贵望风而奔三边骢马九野懽防大同宣化遗泽今存梁督廷栋失驭辱军公纠其罪将士气伸出按三楚时事棼棼雈苻遍野藩封腥闻民生其间如溺如焚公心忧伤不寐忘飱日抚流寇夜筹脱巾王不可治治其私人他藩犹可贪虐惟岷岷藩长史聴者惊魂吴氏从哲其恶无垠擢发难数天日为昏请诛诸市以快羣伦遭王反噬祸几及身民悬可解身家遑论逆贼献忠妄肆邪氛禽斩未能权施抚循既抚复叛叛后更驯极知养虎非可相亲冀获掩捕如缚鸡豚殚心竭血兎爰频频天不祚明人谋空慇鞠躬尽瘁可告苍旻公之忠诚冲霄贯云敬瞻遗像严厉直温子孙珍重千秋不泯
　　叔祖司马时山公像赞
　　时山公富于学博通今古典故尤以诗名仕明为职方主政见时事日非急归田絶仕进念顺治八年
　　诏起复原官以母老辞不赴逍遥山水年八十余犹饮酒赋诗自乐乡人以为有陶靖节先生遗意云赞曰圣人之学时中而已可仕则仕可止则止公在胜朝宦情如水甫入中枢投簪还里急流勇退见几知委
　　盛世蒲轮翘翘趣起有母年髙难堪陟屺陈情终养人称孝子从兹息游谈经论史寄傲东郊闲观耘耔昆山片石坐卧徙倚有酒则醉登舟则舣随兴赋诗以蕉代纸遇景盘桓不知远迩八十余年靖节相似与时偕行江流岳峙
　　怀远将军刘辑侯图赞
　　将军楚人也分节潮阳潮之人安乐之余以丁未冬兼摄潮令篆与将军同城值频年荒歉之后军士乏粮者半载悬釡嗷嗷民间岌焉赖将军威德深入人心约束至善是以军士虽枵腹而罔敢越思得以待余之来也雈苻遍野水陆道梗将军与余同心协力昼宵擒锄二三十年漏网之盗靡不搜治廓清共事岁余未尝以私干渎惟地方利害侃侃商谋佐余不逮者甚多今潮人夜扉弗阖商旅晏然兵民相亲如同昆弟皆将军力也余以狂愚致触权锋遭吏议军士悯西来粃谷累余身家愿于月饷搭支免余赔垫【道宪楼公运来西谷一万四千石积贮潮阳运官船户沿途盗卖买粃谷搀和应为赔补三千余石佘查出奸弊拿获賍谷并盗买犯证绳船户等以法致防宪怒捏欵揭防时方赔过一千二百石尚有粃谷二千余石弗能代赔潮阳海门达濠三营目兵悯余受累愿于月饷搭支于是署事接任陈闵二同寅亦与余分赔一千二百石其余分配营兵支完方得免累】古道之风犹存行伍知将军之德教深矣今
　　当宁留意人材将军一举一动皆超羣类之表旦夕迁大镇节钺封疆自其分内事耳余既爱将军材武重将军之行谊喜将军惓惓民生为余绥靖地方之知己也于其图而为之赞曰
　　伟哉将军孔武且仁威鳯丰姿龙马精神强弓大防絶类离羣出入行阵虎吼雷奔五羊劳勚黄冈忠勤自来潮邑山岳生春伏莽革面夜吠无闻兵曰师保靡梗弗驯民曰父兄蔼然以亲惠泽公溥投醪饮醇带牛佩犊沐德维殷朴诚直爽不事虚文言言要道步步率真胸有血性手无汚尘瘴江蜃蜮变幻烟云风清日朗仅见斯人他年绩茂追古大臣将移此图绘之麒麟
　　壬午忠节略
　　建文壬午燕王棣陷京师羣臣不从逆而死者百余人文学博士方孝孺斩衰哭骂不肯草诏抉口锢狱燔削先墓戮其九族皆不从乃并坐其朋友门生廖镛林嘉猷等为十族然后磔于市坐死者八百七十三人谪戍死者不可胜数二少女被逮过淮连袂投水弟孝友亦慷慨就戮有取义成仁在此间之句兵部尚书铁铉背立庭中割耳鼻爇肉令啖不肯一顾寸磔至死骂不絶口以油熬其尸令内侍以铁棒夹使北面油沸丈余内侍手糜烂走尸仍反背老父母安置海南二子编伍充匠寻皆见杀妻杨氏并二女发教坊杨死二女终不辱后赦出适士人左都御史景清植立嫚骂抉具齿血噀王袍剥其皮实以草系长安门碎磔其骨肉燕王过长安门索忽断所械皮趋前搏王王惊命烧之已而梦清仗剑追绕王座赤其族籍其乡村里为墟礼部侍郎黄观闻变投水死亦束刍冠帽剉于市籍其家连姻党百余人皆谪戍妻翁氏并二女配象奴翁及二女家属十余人俱投淮清桥下死监察御史高翔丧服不屈没产夷族诸给高氏产者悉加税令世世骂翔亲戚悉戍边又发其先墓杂犬马骨焚灰扬之以其地为漏泽园右副都御史练子宁断舌不屈血书成王安在宗族弃市者百五十一人九族抄戍者三百七十一人大理寺丞邹瑾京师陷自杀亦夷其族四百四十八人佥都御史司中召见不屈以铁帚刷其肤肉至尽姻娅同死者八十余人大理少卿胡闰衰绖不更夷族不屈命力士以爪落其齿齿尽而骂声不絶剥皮实草杀其家二百十七人监察御史董镛姻族死戍者二百三十人礼部尚书陈迪抗声指斥与六子同磔于市宗戚被戍者百八十余人千秋公论明于日照彻区区不二心其衣带中之句也袁州太守杨任籍产族诛亲戚百余家皆远戍户部侍郎卓敬以不为管仲魏征夷三族太常卿黄子澄少卿卢原质监察御史魏冕王度巨敬卢振宗人府经歴宋征皆以不屈夷其族御史郑公智以不屈故戍其族左拾遗戴徳彝不屈将赤族嫂项氏闻变令尽室逃独身留被械焚炙遍体无一言戴族乃全其不及宗族亲戚而被杀戮磔械弃市者刑部尚书暴昭去齿断手足断颈而不悔郎中王高大理丞刘端俱灭鼻捶杀而犹谓有面目可见皇祖侍郎卢迥长讴受刑御史甘霖从容就戮连楹引颈受刃白气冲天而僵立不仆张彦方暴尸谯楼暑月经旬而顔色如生户部侍郎郭任父子俱死兵部尚书齐泰驸马都尉耿璿兄弟俱死副都御史茅大方父子祖孙俱死青州教谕刘固父子兄弟老母俱死漳州教授陈思贤率六生哭于明伦堂亦俱坐死六生者伍性原陈应宗林珏邹君黙曾廷瑞吕贤也又有尚书侯泰侍郎黄魁胡子昭给事中叶福陈继之韩永御史丁志驸马梅殷长史程通龙镡博士黄彦清按察佥事汤宗知府姚善叶仲惠陈彦回黄希范同知周继瑜知州蔡运神策经历周璿皆被杀戮磔械弃市以死其不屈而自杀者吏部尚书张紞侍郎毛太太常卿廖升佥都御史程本立衡府纪善周是脩谷府长史刘璟御史林英夫妇孝子高巍自经死给事中黄钺赴水死龚泰投城死翰林王艮伏鸩死郎中谭翼赴火妻子自缢死浙江按使王良自焚死其妻先投水死中书舍人何申恸哭吐血死都司断事方法投安庆江死樵隐指挥张安弃柴投水死工部侍郎张安国及其妻凿舟自沈死寺丞周宗起及其子俱投琴川死永丰邹朴教授刘政吏目郑华不食死浮梁教谕王省触柱死含笑于地下不愧文天祥而御史曾鳯韶夫妇死矣翘首谢京国飞魂还故乡而刑部主事徐子权死矣周粟岂不佳所见良独偏而修撰王叔英及其妻二女死矣至于燕山衞卒东湖樵夫或日夜涕泣不食而毙或仰天大哭投湖中皆死者也其最可恨者身死而妻女分教坊配象奴若铁铉黄观齐泰茅大方胡闰陈继之姚善侯泰董镛郭任谢升胡子昭陈彦回牛景先等十数人皆遭此虐焉
　　论曰嗟乎此岂有仁心者哉毁体磔身熬尸剥皮惨于炮烙教坊配象奴辱于刳剔杀戮之惨何若是之甚也嬴秦虽暴族不过三不闻其以十也发人之墓辱人之妻女酷烈之行也甲申之变完节者六十余人不闻李自成以此施之也忠臣义士何代无之未有若斯之惨且众者也开天辟地以来殉主报国之臣夷灭菹醢至永乐时极矣因志其大略以为万古之戒
　　台将刘得紫陷贼不屈事录
　　刘得紫字树公其先直文安人有明中叶七世祖指挥均寓居辽阳遂籍焉我
　　朝龙兴辽阳首附收入正红旗得紫伯父清泰总制八闽父朝英以甲午副榜授湖北江夏令卒于官得紫时方十二龄家徒壁立孤苦好读书尤工骑射康熙四十七年八旗以骑射选引见得録用由步军校牛彔章京累迁至侍卫上神武善射百步穿鼓子百发百中顾羣臣罕有能及者命得紫得紫惟
　　上意所适视鼓子中边上下左右命中不差毫厘上大悦自是每射必从明年补石匣守备未几迁山海关都司复迁汀州鎭右军游击五十九年调台湾鎭中军游击秋七月抵任训练有方子兵字民台人敬且爱之在台九阅月南路岗山土贼朱一贵倡乱夏四月二十有一日闻报请出师亲往贼鎭帅弗许遣右军游击周应龙以行越七日兵败贼陷南路营乘胜直趋攻府得紫偕镇帅率诸将弁分剳春牛埔御之晦日大战得胜贼退竿津林五月朔日黎明贼众漫山塞野分路俱集得紫独当一面鏖战中路口须臾兵丁王福舟奔报镇帅兵败得紫急杀回春牛埔救应则总兵官欧阳凯水师副将许云游击游崇功战败死矣贼四面攻围得紫犹贾余勇左冲右突奈众寡不敌所乘马为贼所杀遂被擒引颈受刃贼素重其名不忍杀得紫从容谓之曰吾为
　　天子命官今日万不宜有生理但求埋吾帅尸首死亦瞑目贼首黄日升嘉其义聴之已复羁学宫朱子祠求死不可得贼与之言弗应遣其徒进食弗食饿数日不得死同难漳浦人陈上珍见其不食不语日永难卒度贻纲目三巻自夘至酉不释手贼劝之降厉声曰汝辈要我顺从快把刀割了头去贼相谓曰刘公忠义人从其便但戒守者不令出凡良民入省视弗禁得紫犹不食七日仍不死把总张文学赞礼生陈时遇揣其不食贼之食亲为煑粥劝进得紫泣曰食禄不分忧乘马不济难纵贼怜而生我何面目见东宁父老是时羣贼不和将吞并诸生林臯刘化鲤等言诸贼皆攘鸡盗牛椎埋乌合之众亡可翘足待乃稍稍进粥食延性命以待王师贡生黄国英民人邓世禄杨鼎龙等餽金钱衣服物食日相继有不识名旧兵见得紫卧地移一床与之又有泥水匠赠氊褥亦不知其名六月十有六日大师攻克鹿耳门复安平鎭得紫闻知大喜然守者益戒严十七十九两日战鲲身贼复大败得紫阴散贼党去者半焉越三日守者尽逃得紫因得出遂叩统师军前请带罪立功募丁壮百五十人随师征北路二十八日遇贼于大穆降得紫奋勇先驱冲杀大败之所向无不一当百斩贼徒无算夺其旗械穷追至盐水港闰月七日领兵接应沟尾庄乡民围捕贼首朱一贵等巨魁胁从皆就缚南北二路悉平台郡士民以得紫为奇也白其事于总统大帅请旌之以励臣节
　　论曰刘得紫可谓从容就义临大节而不可夺者也岗山之役早以斯人行当必不至于此悲夫东宁祸殃盖亦有天定焉士君子遭际不同或舍生取义而死或取义求死不可得而生其忠贞一耳得紫德容晬盎望而知为端人正士余东征得覩丰裁愉快不能自己于其去也思之深因珥笔而书其事虽然君子爱人以德得紫今后或出或处俱不可知当念名节既成以第一等人物自命无使后之逊今则余文借不朽矣吾友何峯山将还中土此行必见得紫以斯言告之









　　鹿洲初集巻十五
　　钦定四库全书
　　鹿洲初集巻十六
　　广州府知府蓝鼎元撰
　　读传　书后　跋
　　读西门豹传
　　西门豹以河伯娶妇故沈巫妪三老于河千古大快也邵国贤乃以为任术而未仁何哉夫仁莫大于爱民爱民莫若顺其欲而除其害除数民害以生千万民何所为而不可且巫妪三老岁歳为河伯娶妇敛民间数百万钱而瓜分之所沈女子不可胜计天道好还丝杪不差杀人者死古今常法也今如国贤言将教而诛乎抑教而遂赦之乎教而诛之其身总无改过之日教而赦之是杀人之过可改则人皆曰吾今日杀人明日改过不知为令者将何以待之孟子曰是不待教而诛者其斯之谓无疑也虽然使豹明牵巫妪三老而戮于市亦未大快人心而蚩蚩者民或以得罪河伯是惧惟渐次投之河若曰彼固岁岁为河伯娶妇者亦可因此以为河伯酬恩之地河伯有知当必善待之终送之出无令其死也至于良久不出而巫妪三老竟死矣则河伯之无能为可知矣而后民心大快羣疑尽释故豹是举虽近于戏而以其人之术还毙其人之身至当不易非妇人之仁所可同日论也
　　读田子方传
　　田子方高士也然未闻大道遗子思狐白裘而曰吾与人也如弃之子思曰某虽贫不忍以身为沟壑魏武侯为太子时出遭子方于道下车伏谒子方不为礼由斯二者观之殆亦不学之士乎君子将以物与人必使之可受奈何欲使人受弃物无礼甚矣且礼尚往来谦尊而光匹夫而非我奴苟以礼来将善视之焉有君之适嗣下车伏谒而不为礼之理哉贫贱骄人之说是未免战国游士习气也圣贤举动决不如此虽曰子方尝师卜子夏吾将以为未学云
　　读郭崇韬传
　　拙哉郭崇韬之与故人子弟谋去也庄宗取天下崇韬以谋议佐命功第一位兼将相而宦官伶人用事将迷其君败其国此大臣去邪远佞尽忠报主之秋也崇韬自度其力能则诛之不能则以死谏又不能则挂冠出国门惟恐不速胡为乎委曲观望于其间而乃与故人子弟谋去耶欲去则去何待谋谋而后去岂真欲去者哉市里野人挺身将鬬复从容而解衣则旁观一劝辄止矣明胡靖欲尽节呼家人饲猪君子知赴义之不果也崇韬之不可不去岂待智者谋之庄宗耳淫于声目于色宦官伶人不可斯须去也我不能使之去而又不肯自去鳃鳃若隂柔妇寺妬嫉之复口中喃喃危言以惕之彼自度邪正不两立且畏祸及身欲其不先谋我也难矣故为崇韬者去则生不去则死去而速则生不速则死不谋可决也故人子弟何为向使崇韬早乞骸骨归田里优游岩壑絶口不言功虽少伯子房亦何以过而恋恋鸡肋百讣弥缝尚欲立功以自固不思此日之功岂复有加于开国佐命之上老饕颠倒一至于斯罟防笼头犹不知觉直至奸人矫诏五子同殃然后悔之无及其寃可怜其愚更可恨也虽然功名之际见几明决者有几惟有道之君子斯用舍而皆宜余于崇韬曷怪焉
　　读桑维翰传
　　桑维翰在晋为功之首实则罪之魁也少时临鉴自奇赋日出扶桑铸铁砚以明不改业其志可谓远矣惜未闻事君之大道耳盖本正而后末顺源清而后流长自古以来莫之能易维翰结契丹以兴晋弃鴈门十六州譬养虎而依之以食其遗犬彘犬彘尽则已亦随之兴邦之初大本已失又贪恋富贵善政无闻百计弥缝招权纳赂其源不清故张彦泽利其赀产而束帛加颈景延广一肆狂谋而负义侯封而晋亡矣则末不顺流不长之明效也悖而入者悖而出非此谓乎茅鹿门曰使出帝能倾心维翰未必不可转危为安余谓此说大谬维翰兴晋之日已为亡晋之日岂至此而后知之即使倾心维翰毋絶契丹亦不过苟延旦夕曾奚益之有哉无维翰则晋不兴晋不兴石氏亦不亡先哲谓纵不得帝犹于帝室为甥舅无论其仅不得帝即使见杀于唐尚始终不失臣节何至辱身贱行称儿称孙为契丹陪臣奴又为契丹所灭亡贻天下万世之唾骂以养虎之犬彘自居哉功不足录罪不容诛余不能为桑维翰恕也
　　书淮隂侯传后
　　淮隂侯之寃前辈论之详矣余谓当日情事高帝未尝不知之特畏恶其能不胜褊刻之见姑为是昧心举动耳不然以谋反大逆之人恨不得立膏斧锧岂容赦罪封侯又与从容谈论迟至五六年始杀于妇人之手哉教之反者尚可免烹帝固知信之实心事主不听人言也然则信非吕后亦未必遂夷三族盖帝虽恶其能犹知其心后恶其能则直恐为他日外戚之患将使刘氏不可危吕氏不得措手足所以切齿忍心必急急焉除之也观于彭越之死亦由吕后高帝甫崩即与审食其谋族诸将意可知矣女子小人之祸人国必先毒螫其羽翼堕坏其柱础然后可以为所欲为而无复顾忌惜高帝在其术中而不觉也以一念之褊刻酿恶妇之乱阶社稷宗庙几至覆灭呜呼可不惧哉
　　书诸葛武侯传后
　　武侯去顔孟五百余年盖当道统复续之秋应闻知景运而起者虽遭时不幸济艰难不得专一其功阐明身心性命之学然行道之君子又不必与明道者较论议短长也况戒子书精微广大正议二表百世可师直补经传所不及哉出处似伊尹忠诚似周公学问似顔子三代以下第一人之目明道君子咸推之即以跻之臯莱望散之班吾未见其不可也是宜从祀至圣庙庭俎豆万世乃千五百年之间未闻有议及此其亦不可解已然斯道斯人不容泯没后当有举而行之者
　　书王弇州完璧论后
　　蔺相如赵之能臣也归璧一事余亦无取弇州之论可谓先获我心矣一璧何足为重轻而行险以徼幸耶孟子曰诸侯之寳三璧不与焉又曰宝珠玉者殃必及身赵岂未之闻与赵有璧而秦生窥伺之端璧之能为国祸也璧予秦犹之嫁祸于秦赵未为丧宝也使赵自度能支秦则璧可无予自度不能支秦璧何必不予而相如纯以诡诈用事也何居虽秦虎狼之国不足言理义然君子不可使曲在我相如既使之斋戒设九宾又怀而逃之当是时秦未尝明言不予城也业召有司按图指十五都予赵虽诈也而词实顺是曲仍在赵也秦不得璧又不杀相如则秦寛甚矣万一秦王大怒立诛相如杀身无益于人国且有反覆之名亦足羞哉赵之有璧与有相如孰缓孰急何不思之甚也君子不贵幸成之功余终不谓之智而谓之不知本
　　书伐魏檄后
　　平生最恶曹孟德毎闻三家村竖儒称为魏武帝必征色发声唾其面而奴之操虽觊觎汉鼎终其身未尝为帝无端千百年后奉以武帝之称何其善媚乱贼耶帝者天下之主岂可以此名为盗贼之所好而遂如其愿而称之在丕家臣仆以媚丕者媚操则然后世读书君子何因而媚则王莽李自成之父皆将以帝称之乎丕虽自帝亦莽自成之侪偶学者不帝莽自成而独帝丕盖狃于前人之误未及改正不知紫阳纲目大书特书千载名分已定岂应复因循谬戾自居名教之罪人故以直则曰曹丕爱其诗文则称曹子桓论其国事则称魏主丕无仍称文帝之理况操本未尝自称又何烦小辈之魏武之耶窃叹汉家不造昭烈之贤弗亚高光孔明天生王佐伊周吕召之徒又有关张熊虎诸将为之辅翼终不能兴复一统仅存正朔于巴蜀南蛮之间则以中原地利皆为贼人所据无一得展手足耳忠臣义士百世下犹为伤心曹氏父子之罪不可恕也明矣陈琳一檄余所最喜恨其时操恶未着仅詈及三分之一尚为千古憾事因思武侯出师仗义正名似当移檄州郡一数贼恶动海内臣民之心岂当时鞠躬尽瘁未遑及此耶读史无聊戏拟伐魏一檄自知学殖浅陋不足为武侯续貂亦聊以补陈琳所未及使小儒知帝魏之不可云
　　再书伐魏檄后
　　余读三国史戏拟武侯伐魏檄既成六日矣夜梦一丈夫自称曹孟徳叩扉请见命之入见其濶面多须不冠不带素衣而散发嫌其无礼不命坐戏之曰孟德公亦不冠耶又欲来作征西将军曹侯耶今
　　圣明在上恐无地可以容君其人黙然无以应若有羞赧状向余连作五六揖余笑曰不冠而揖仍是贼辈礼文耳指几上檄使观之阅数行面渐赤至操戈犯阙弑后妃于天子之前即肉颤手乱不敢卒读欲懐之而逃余擕其防止之曰无若兹吾稿必欲存也其人慌甚将已阅者扯碎仅存三分之二余仰天大笑曰桓温有言丈夫不能流芳百世亦当遗臭万年君之谓与君作恶一生不畏天下人议论复何有于余文哉且语云欲人勿知莫若勿为君何不戒慎于生前而思掩饰于死后无乃惑乎吾文自能记忆吾稿必欲存也其人大慙而去余亦蘧然惊觉取笔索烛而记之时康熙丁亥五月二十七日也呜呼乱臣贼子所以敢悍然不顾者谓天下皆可欺耳使知千秋百世尚有人焉欲正其是非即形销骨化而后且无所逃于鈇钺谁敢复为犯上作乱哉操而有知定当赧然沮丧勿以无稽之梦呓嗤余也闻斯言者忠孝节义之心油然生矣
　　书潮志方舆卷后
　　按是编舆图诸说提封阨塞疆界远近既已靡所不周详哉言矣尚何疆域形胜闗隘之纷纷乎旧志所存删之可也然历来志书未尝废此三者今欲便于观览尽入图说之内聚米画沙原原委委虽可一望了然其体亦嫌于创未敢自以为然耳海宇升平非复向时之旧昔人所谓疆域形胜关隘者十已不符二三战塲化为中闺兔窟栖于鸡豚沧桑改易径途亦异欲仍循故籍经画防守以为远猷难乎免于刻舟求剑之诮也书而弗削惧掩前徽列于小注示不可用以俟后之君子焉
　　书风俗志卷后
　　【臣】按放勲曰劳之来之匡之直之辅之翼之使自得之又从而振德之即
　　圣谕广训书之意也夫风草之机捷于影响人非木石岂有不可训化者哉宋儒谓无好人三字非有德者之言必谓俗刁民恶如蛮髦盗贼无可如何亦非有道者之言也古云上以孝取人则勇者割股怯者庐墓又曰城中好高髻四方高一尺城中好浓眉四方且半额上有好者下必有甚变化之易自昔如斯今岂伊异人乎细民之则效士大夫之倡也化导之不勤弗能宣上徳意使人人遵路近光有司之责也潮俗已去太甚争趋淳美虽一时之勉强将习惯而自然风会人心日跻日上邹鲁复见于海滨庻几仰副
　　皇上平章协和之治臣不敏愿与地方官吏士民共勉之
　　司马温公文集跋
　　古所谓大臣者必有正学以为之本领而又有经济宏才足匡社稷利苍生毅然以身任天下之安危由是事业显烁于古今声名洋溢乎中外吾于宋司马温公见之朱子曰温公可谓智仁勇其治国救世何等次第公亦自言去恶从善若转户枢余读宋史见公正色立朝直言敢谏扶纲常植国本除新法恤民命进君子抑小人有旋干转坤之力忘身殉国之节至大至刚浩然不可挠之气窃谓三代而下本正学以发为经济而担当世道无如公者虽通鉴一书是非议论间有谬于圣人不过史识有所不足无害其为大君子也己丑夏中丞仪封张先生以公文集授余又见公以经济为文章忠爱恳忱流露翰墨有古大臣以道事君之意益叹公学术之正道德之隆规模宏远条理详宻非大儒而能若是乎今人读书蓬茅中胸有所得恨不得位以行及位果可行则又顾虑身家委蛇迁就不曰君王明圣愚昧何知则曰福先祸始古人所戒举平居慷慨磊落陵轹宇宙之精神一立朝班反奄奄欲絶徒以守雌守黙博休休有容之状如此之人是国家大蜮也虽千百辈何益于天下哉温公一生过人止是肯任天下事见义勇为祸患不计忠诚上贯天日利泽溥于方州是以人民思慕田夫妇女皆恐其去朝廷及其没也市人巷哭鬻衣致奠四方画像以祀饮食必祝则公之为公可知矣学者读公之文当蹶然而起思公之学术经济乃公担当世道之所由鄙夫脂韦皆坐在不学耳庸庸多厚福非儒者之所愿闻也
　　郑母挽诗跋
　　余读郑母林氏状然悲之既而犹幸其遇也妇人立节贞与烈不同烈者慷慨一时大事定矣其节易见故得名较赫守贞之苦则终身焉风凄月冷唳鹤啼乌悲悼何极采风者又未敢即为标榜必迟至发白齿落老且死而后论定呜呼盖其难也然或不幸不遇肖子复不获当代钜公为之传信荒山僻澥之间湮没者何可胜道郑母守贞三十年有子成立厥功懋哉盖棺以后其子阳丰述其状而号泣吾乡诸君子哀其志为诗歌以扬厉之凌霜劲节没有余芬郑母之遇其亦可幸者乎名教二字闺阁同之余病女教无专经乃辑经书古训为女学六卷窃不自揆欲为风化津筏今观郑母得力于孝经内则列女传诸书益信学问之功大也化民成俗其必由学岂独男子为然哉余既幸郑母之为名教光因书数语附焉时丙申又三月也
　　台湾后游草跋
　　台湾后游草吾友陈君少林征帆三渡之作也其初渡台以聘修诸罗县志君既有游草矣辛丑再渡台以制府满公属防军事随师平贼归舟遇风赋天风数章未几而复有癸夘之游殊非其意忆昔征帆诸诗所为作也深情雅调雄壮苍凉如英茎咸韶音节超诣中丞沈闇斋比之少陵宗伯蔡梁村以为即子美北征诸将之什而廷尉黎抑堂复以一言韪之不许他贤置喙君之诗定矣余何言顾念君之才之遇则亦有不可解者少壮迍邅名塲驰驱楚越滇黔间戎马江湖俯视一世归而讲经学诵洛闽分修先儒诸书则恂恂儒者也征台一役慷慨从军运筹决防屡缚魁渠海疆甫定长揖言归制府荐授郡守之约【初陈君临行时制府满公约曰贼平当荐子于朝授以郡守】直与童儿瓜果付之逌然一笑中初不知于已何涉者盖位置其身于三代以上过人远矣窃叹造物生才甚难君相求才若渴深山穷谷老死隠沦者不具论既出其经济之能以表见于世尚终弃置乎岩穴鲜不谓当途之过也雍正六年
　　上命内外臣工各举有猷有为有守之士中丞闇斋先生以为无逾君者亟草防欲荐于
　　朝稿已具而中丞疾作乃寝余不自量人微言轻复欲以君应
　　诏梁村宗伯来书亦以君让予盖度余必不肯舍君而他求方叹友朋知已万里同心毅然以推毂为己任不谓速君未来而余已陷于非辜事又不果明年春抑堂廷尉复欲荐君以手札趣君赴汀并辔入都而君又不行抑堂别君二十余年或言君且老难见
　　至尊及期君弗至复中止梁村宗伯既以君让余别有汲引至是亦悔之无及可见君行藏遇合自有天定非人力所能为也君子所性不为穷达加损廊庙岩阿均有不朽之事业第以昻然七尺应为
　　国家驱驰不敢躭泉石之安驾言高蹈耳守先待后事功且及于百世岂与一时利泽较菀枯高下云乎哉君历久不遇正造物所以厚君不欲使安于小成君必大有以副造物厚待之意不以有用光隂消磨于牢骚愤懑此余所信之于素者也君学殖深沈非世人所能窥测后游一草不过偶尔绪余使读者知当时情事想见雄浩奇伟之气欲以一脔蔽九鼎君且笑为不然矣君年六十有八精神益壮将之楚游以辛亥九秋晤余于循阳客署促膝连床者三日数年来一大快也索君诗文开余茅塞为书数语于巻末明年此日又将读君楚游草君其教我勿吝







　　鹿洲初集巻十六
　　钦定四库全书
　　鹿洲初集巻十七
　　广州府知府蓝鼎元撰
　　夀文
　　隂琫素夀序
　　汀州数百年人物惟李元仲先生最竒其为文殆有天授渊然而深郁然而峭浩然陵轹宇宙驱役风雷鬼泣神惊莫可名状恨予生晩不得及见其人追随泉上檀河之间开扩心胷砺世磨钝不谓吾友隂君琫素何其幸也始予未与隂君交辛夘之秋君持其尊人醒庵先生行状轻千里造予求为文以表其墓予始知君非常人徐而扣其蕴则得力于李先生者已深虽无老成人尚有典型君之谓与君于李先生遗事记忆极详与予谈竟日忘倦凡先生著述君皆寳之一言片辞残编逸稿罔敢失坠即先生平日所交游若宁都易堂诸前辈往来著作君皆手録而珍藏之于戏君可谓有心人矣当今学者自势利而外不见有人自举子业而外不见有书以故魁奇卓荦之士遁迹蓬蒿即有经天纬地传世不朽之文亦仅仅可藏名山俟千百年后之知己使天下人人如君斯文何患于丧乎君好古多闻于书无所不览为文章简贵浑厚闲居教子弟读经史先后本末井井有条若先正格言修身读书之要每乐付枣梨嘉惠后学其大者在尊祖敬宗广祭田修族谱谱例数则精详驯雅可传欧苏之流亚也君年长于予宜为父执而不耻下交愿结兰契予亦爱君才识髙旷学问渊源留心文献物色天下奇士两人知己不介以孚且将从君窥元仲先生全豹未可为近世有胷无心者道也乙未冬十月为君五袠悬孤辰君之亲友各抒诗文侑觞予何能已于言夫谀词颂祷予弗能为文章意气千古不敝虽有乔松岂能加焉李先生年八十余尚著书不辍君年甫逾艾知于此道有以自乐便为颐养冲和延年益夀之方经国大业不朽盛事固无有穷期也予闻元仲先生令子允懐与君聨儿女婚姻君每为予言允懐髙尚有父风闭户躭书屏迹城市当道者仰其名求一见不可得于戏贤者有后天道之常君师其父而友其子亦独何修此日称觥介眉允懐不为当道屈恐不能不为君屈也西河防集将成千古佳话书此以质允懐先生不知以为何如
　　漳人之浙西祝前学使沈公夀序
　　古未有越疆数千里而祝人夀者贵显当前望风而趋及其去也则忘之矣其既去之久而犹有人焉跋渉数千里称觞上夀则必其入为卿相秉钧轴于庙堂或出为制抚威权震耀以故人情多所希冀若夫勤勤欵欵非有所为而为思慕之深厯逺如近此必有浸渍乎人心沦洽于肌肤骨髓莫知其然而然者如我漳人之于宫詹沈先生诚大异焉先生以癸未嵗督学闽中丙戌事竣还朝又三年请假归省坟墓今庚寅仲秋为先生六袠览揆辰闽人持币张轴羣造浙西庆祝之吾漳绅士邮书来京师命某为文以侑一觞之酒某侍先生久亲见行事最详窃以先生之清风介节彪炳宇宙勤慎公明寛仁诚恕蔼然被于闽海之闲儿童野叟能道之又且搆祠勒碑遍九郡一州而皆是奚容某更赘一词哉近闻漳江之景重念梓里之艰而益信先生之系人思者挚也商羊不舞自夏徂秋禾枯于原人菜其色当此仓皇急迫之中尚惓惓于先生而不忍置逾山泛水逺赴三千里外跻堂献曝苟非有大不能已于懐者胡为而至此因思曩者先生在闽苦境非人所堪比回京师行李萧然今长君植廷公车徒步而先生恬然安之葢当拜命之初久置身家度外而精神心血全注于闽兢兢业业惟恐一士失所上负
　　圣天子之知故其视闽士如至亲父子一举一动疾痛相关思其利复思其弊忧其拙更忧其巧诲尔谆谆舌敝髪秃至今七八年来士无论遇与不遇语及先生无不感激流涕者乘兹暂憩邱园之暇不携盂蔬斗酒称觞函丈之前即日徴书贲陇入赞纶扉先生又将寝食不遑以慰苍生属望吾党小子即欲优游清防追随上下于白苹红蓼之区其可得耶越疆数千里不为无因称觞上夀不为献媚情有必至理不可易且使天下知为善之优而吾乡风俗之古先生当亦欣然举爵矣某久离庭闱方将请假南归若获从所愿便道霅水与吾乡诸同学趋跄拜舞共进冈陵之杯斯亦生平一大快至于浮辞谀颂谅非先生所乐闻亦非某所敢出也
　　夀字画图记
　　工人为巨字一着丹青绘画其中杂列仙厯代老者为一图逺望一夀字耳睇而观之其景有山有水有石有日月云霞殿阁其草木有芝有桃有松柏杂树其人有老有少有男有女当中坐者一人手携铁如意据白鹿南面左右各两童执杖焚香盘桃引鹤采芝饵鹿各从其事前八人侍立倾葫芦者拂尘尾者花者帚者进爵者吹笛者按拍板者弄蟾者环向一人而舞蹈焉又中披轴咨诹者三人聚观太极图者五人或扶杖或抱膝或奕或谈或展书巻者九人有偷蟠桃捧之以手者有独坐深山酣睡不知年代者有持仙籍从二童子立云端者有妇人荐桃驭凤从女捧籍随二婢自西方来者有观小鹿奔驰偕童举手若招若送者有挈伴天台两妇人携儿子喜笑相迎者双童捧梨枣前进者有老人共披一幅握笔作欲写状或举杯自饮有奉书币欲聘四人出山者有乘檥槎泛万里溯河源者一字之间具有无数烟景人物可谓奇矣其位置牵合有当于道与否余不得而知也甬上管君明川客吾乡者嵗余矣今五月二十四日为君悬孤辰吾乡人之相交好者命绘师作斯图为君夀属余文以记之余既喜君之才品卓越操行不苟与余交最厚又幸其谦恭和蔼有以深入乎人心致吾乡人爱且敬之如此故欣然而为之记若夫寻常祝夀颂祷谀词则知君厌闻之亦余笔端素所无有也其图中人物出处姓氏观者自得之余亦不赘
　　柯扶三夀言
　　正阳之月十有九日柯子扶三初度也亲朋毕贺逺迩咸集余忝为宾无以赠闻之老子曰仁者赠人以言余于仁有志未逮者也然亦请以言赠夫年少生日亦事之至常无足贺者柯子当亦思其故乎闾里阨穷之士耄耋而初度寂然岂其生之日独异哉其地异也且夀各有差等尤不容混何则丈夫生当斯世绍往圣之絶学以斯道觉斯民或佐天子政令于庙堂或提兵万里立功阃外跻一世于三代之隆此上夀也否则砥行于家修节于身以孝弟忠信为己任亦足维持风俗又或载籍闳博览古今之奇穷百代之奥著书立説自成一家亦可以厯千百世而不朽若夫庸碌无闻徒美衣丰食以终其身虽有彭乔之夀君子弗齿焉柯子生富贵之家非闾里阨穷者比异日或佐令庙堂或立功阃外俱未可知而修节砥行博览载籍则及今不可不勉也柯子其归而求之若以余言为然而克自拔于流俗在家则为孝子悌弟在国则为荩臣名播于时学成于己即受天下之贺可也而何论亲朋若其不然方且对悬弧之日而滋愧即耄耋未可晏然受贺也而况于年少故夀有上有下惟柯子择之是余赠言之意夫
　　陈母许太孺人七十夀序
　　天下文章皆可传惟夀文独否则以其词谀其事俗非识者所乐观有道君子不为也虽然在人耳为公卿要人夀则谀且俗若蓬茅闺阁显防阐幽之为则不妨大书特书树风声以端风化葢生人无立传之体托诸侑觞稍述畸行有道君子亦乐之此余于陈母许太孺人不禁有言也孺人为予翁陈公淑配乡里称举案如賔篝灯佐读皆寻常无足异独刲股和药以疗翁疾一端此则人情所甚难者夫割股事亲在男子不可训在妇人则可取彼孝思诚切无矫情干誉之念知翁姑而不知有已苟亲疾可瘳即剥肤至痛亦弗敢靳则平日之养志承欢极诚尽敬胥视此矣予翁负才困于遇携数寸不律遨游燕赵宛洛间三十余年弗内顾孺人独支门戸综家计谋饔飱延师课子长大婚嫁若抚孤集蓼之憔悴而能以余力推解所亲为犹子抚育呱呱二弱息及笄遣嫁装送如所生此又人情所甚难者予翁老而病乃归里七载汤药昼夜靡间丧葬尽道孺人之于事夫亦可谓无憾矣为妇则孝为妻则顺为母则兼父师之良是何必黄鹄早寡截耳明贞乃为壸徳之可传有光于名教哉夫箕帚诟谇之风乆为世俗所不免身外之物切肤视之况实在操刀而割之交谪之声北门兴叹况有父之孤有夫之寡内外兼寄手口卒瘏乃能循礼守义相敬终身以此坊民吾知世道人心当必为之一正乎今年届七十所亲咸踵门称贺乞一言以侑酒余将为人伦风化树风声姑于孺人之夀发之若文章之传不传则亦非所计也
　　遥祝张逸夫八十夀序
　　壬子仲春余在东粤念老友张逸夫年且八十矣戊申别后莫悉起居不知尚存与否长儿云锦曰健甚客嵗嘉平闻诸余楚白言先生独坐小溪甚自得余曰噫善矣顾安得一见乎因忆是月三日为君悬弧辰二千里外情同几席乃命奚童酌巨觥东向举手为君遥介夀焉代君饮与君献酬稍间为文以侑之余性不喜为夀文王公贵人求一言侑觞不可得以其徒富贵而无可传也今君不富贵又可传借君之夀侑余之觞奚为而不可君家小溪距余之舍二百里各在万山中素不相闻余弱冠受知学使沈心斋先生时君年已五十矣并受知始相识面余见君刚毅有竒气心异之以从师校士周厯八闽者三载归始访君于黄立仲之他山草堂旷谈天下今古是非滔滔若江河之东注刑名治法韬钤行阵铸山煮海之规靡不讲求洞达始知君盛年有志当世而困抑之乆为可惜也君不第又三十年老矣须髯如银朱顔酡若膂力健强犹昔意气甚壮每豪饮放歌弯弓击剑倾墨数斗挥椽毫以为乐不知天地间有衰老二字葢浑身雄浩之气充塞洋溢勃勃而不可遏岂偶然哉君书法髙妙以巨字径数十围者为胜愈濶大愈见神力尝言此道世人无有知者以小楷妍秀之格局当山凝岳峙之规模婢作将军差之千里矣余初闻其语未能知其所以然见其字笔力沈雄如石琢铁铸步步有法变化精妙有不可以言传者乃知君书法本之紫阳目中人未之及也闽人得君匾额珍若拱璧浙东西亦多求者然君自信其必传每慎择人而后书以此世益重之君为余书无所吝余出以教诸子惟云锦探索有味颇能识其防趣倘得君朝夕提命必有可观不知此事在何日耳人生无一可传虽彭乔之夀终与草木同朽君书法不可泯没即为夀世不朽之一端其他无所不传矣百世下见君之意忆君之品觉君之生平奇气磅礴郁积于龙跳虎卧之间恨不得生同时而亲炙之此则君之眉夀无穷期而不在世俗添筹之説也君得斯文当浮大白自今以始每十年为君一介夀永勿替君其许我否














　　鹿洲初集巻十七
　　钦定四库全书
　　鹿洲初集巻十八
　　广州府知府蓝鼎元撰
　　告文　祭文
　　请黄石斋先生崇祀乡贤文
　　葢闻人生大节不外忠孝两端儒者传心惟有文章千古既已著书立説奥学贯乎天人亦且竭力致身精诚笃于君父屹然乾坤之柱础伟哉名教之干城百世下将闻其风况夫同里乡先生可祭于社端在斯人伏见故明漳浦黄石斋先生讳道周两间正气一代名贤十嵗能文推倒岭南豪杰丁年丧父遥续屈子离骚邑大尹曽拔冠军在制中求见若渇邦人士咸称至孝谓守礼觌面为难迨筮仕于朝端复刚方而謇直经筵侧权阉之目典试摧宵小之心抗疏陈言救故相而坐贬滨行极諌论时宰以挂冠庐墓事亲仍然孺慕聚徒讲学若将终身不意召复故官又使分校多士久旱修省有建言清狱之讥晋秩司经上四耻三罪之疏批逆鳞者非一怒权要者百端至发秉钧摈宫僚于推让三俊下吏因支饰以株连劾嗣昌夺情天下遂无无父之子论新甲邪径中枢应少不祥之人召对平台特伸理欲之辨至干圣怒犹闻忠佞之争既以直而谪官复因荐而削籍廷杖诏狱云雷屯塞见精忠草图佣书地火明夷徴用晦叶呈秀初未相识囚服而通姓名涂仲吉藐焉诸生折指而无挫衂幸刘尚书有毋杀直臣之议得戌广西周相国有宜用博学之言遂还故职家乡念切筑书院于邺山守墓情慇开讲堂于浦邑衣冠钟鼓先王之礼乐将兴赠答歌诗前哲之典型可继月令广义儒行集传补经曲之精防三易洞玑革象新书探文周之阃奥钩深致逺天文厯数诸编继往开来洪范孝经之作著述宏富充栋足徴经史异名更仆难数葢淹博似有天授将敲金戞玉于百年乃贞烈本自性成遂取义成仁于一日丹心贯河岳庶几无忝所生浩气塞苍旻方为不负所学传之奕禩足令懦者立而顽者亷矧在梓桑宁无家为尸而户为祝执事旷世伟人全闽师表膺世道人心之寄秉纲常名教之权显防阐幽将小善之必録报功崇徳忍大典之久遗行如黄公世所罕见天下之善士何况一乡国人皆曰贤允宜从祀故敢沥实敷陈恳行兼祀郡邑庶春兰秋菊丹霞之黍稷维馨鹿水梁山大贤之俎豆不泯则后生小子闻忠孝而奋兴大夫国人式文章于不朽矣
　　祈年告城隍文
　　国以民为本民以食为天社稷亦为民而立所以祈年之典自古有之神所凭依既在我民御灾捍患民亦于神是望焉潮自雍正三年以来禾稻不登殆将三载饿殍盈郊流亡载道不知吾民何辜以至于此神实降灾必有其故岂官之不职民之不良乖戾之气形为旱涝在某未任以前不敢知也某今既来将与神约官有不职祸当在予无再凶荒为我民累民即不良不过百中一二无尽皆不良之理盗贼奸宄干人神之怒县令有法足惩之頺风薄俗伤天地之和县令有教足化之法之不行教之不振降灾于令足矣必以凶荒遍及无辜之士庶非上天好生之心非神所应出此也神欲诿之昊天降灾非可自主则神于天有君臣之义可以为民请命挽回天心不应袖手缄黙止顾享祀之牺牲弗恤民间之饥馁吾不知其于神职谓何矣神司兹土犹某之令斯邑也礼教政刑某之责任废而不修则令为失职水旱疾疫神当驱除嵗比不登则神为失职敢洁诚斋戒拜稽上闻请以今年今日为始风雨调顺螟蝗不生冬稔大有百室盈宁俾我民得借神庥神亦永享明禋于勿替不然乆荒之后难再洊饥今冬弗稔将靡孑遗旱干水溢变置坛壝之忧吾不能为尊神保也神其鉴兹慰我民望谨告
　　讲学告五先生文
　　天生蒸民有物有则率性修道至人立极自精一执中开万年之统绪遂见知闻知绵三代而不忒尼山木铎事功逺迈乎唐虞战国辙环发蒙更慇于饥溺遥遥千五百嵗之闲惟我周程张朱五先生奋贤关而入圣域旁搜逺绍薪传独得六经四子发明如日月中天邪説异端斩絶若门庭荆棘允孔孟之功臣为后学之矜式鼎元待罪此邦朝兢夕愓非第鞠谋康乂之司兼有世道人心之责思民风之还淳惟士习之宜亟爰开书院敬奉典型立醇儒以作之师俾旧染于是乎洗涤因相与讲明正学论道穷经凡纲常伦纪日用行习之地无不知之真而行之力扫释老之谬谈并严辩乎阳儒隂墨似道似学之夺朱尤是摈而是斥从此经正民兴乡无邪慝士希贤而贤希圣孝弟仁让所渐摩靡不风移而俗易为天地立心为生民立命言有大而非夸为往圣继絶学为万世开太平传之久而不惑吾道南矣将棉邑化洛闽之区斯文在兹庶海滨复邹鲁之迹邦家有庆吏民増色拜手致辞精诚上格谨告
　　苕南书院公祭内阁学士前学宪归安沈公文【公讳涵号心斋浙江归安人丙辰进士】
　　呜呼惟公禀二仪之正气成一代之伟人生为天下所瞻仰没为士民所酸辛其宏功盛徳闽山不能喻其髙遗泽入人之深逺沧海不能际其垠方弱冠之余五魁观国之浙賔随战胜乎南宫偕伯兄而拜
　　紫宸金马门前羡弟昆之聨辔礼闱分校夸桃李之彬彬洊厯宫坊侍从讲幄
　　天子嘉其学行顾问维殷命持玉尺视学南闽三载茹虀啜粥曽不染乎一尘其彻底清操为闽中生民以来所未覩其衡文详慎虽在摈斥亦必沈吟三复或恐离竒闇汶之自掩其殊珍其气象岩岩岳岳如烈日严霜俨然其不可犯其性情温温蔼蔼与诸生痛痒相关切善虽防而必悦过虽小而必嗔满腔真挚固结而不可解如父子骨肉之至亲其所赏识多乡国天下士卓卓乎羽中之凤毛中之麟其所遗弃亦奋励感泣自附门墙而称道之津津是以公之去也遍九郡一州丝绣像设歌颂永勒乎贞珉而我漳又于十年之后狭小前规更迁祠宇于龙门傍名山依怪石丹雘轮奂花木缤纷诸生以文会友于其中春秋牢醴上夀事公如神闻公晋宫詹转阁部典乡会两试则莫不颙首加额谓白麻可致将尧君而舜民及其辞廊庙归林皋则又夷然相慰悦以为功成业就急流勇退得以杖屦优游而髙卧乎苕霅之滨
　　当宁以公才能望重爰俾督视版筑为
　　国家壮锁钥于宻云闽中父老子弟自闾巷以暨缙绅谓公勤劳王事无忝荩臣吾侪亦欲服勤师事捐土石之费树帜投匦不日而敛数千缗环呼制抚特疏入陈辇邉疆以代役使天下知亷吏可为而吾乡古道之未泯呜呼孰谓泰山梁木忽然其頽壊徳容道貌杳而昼昏岂天道之无知抑所传之匪真戊戌九月闻公事竣旋里巳亥夏五或有言其凶信乃出行路之风闻广询博访皆曰无根秋初会集苕南书院又以湖州人来言公尚存是以迟迟至今直待三山报讣乃始相向而哭烹羊击豕浇杯酒以荐明禋山川草木俱为公而惨淡儿童过客亦拭泪之沾巾呜呼人生如大梦宇宙如转论自古圣贤豪杰莫不有寄有归惟不朽者为尊如公事业在天壤爱慕在人心厯千秋百载而不敝岂功名富贵之士之可与同羣况乎昊天眷徳福亦相因令子聨翩而登第文孙接踵不异南溟之鹏鲲公之食报未有艾亦可含笑于九原之下不留余憾乎苍旻呜呼哀哉尚飨
　　月湖书院公祭大理少卿前邑侯四明陈公文【公讳汝咸字莘学浙江鄞县人辛未进士】
　　天下最伤心之处莫大乎事业垂就一身先死呜呼我公而竟若此公自丙子嵗由翰林出知漳浦十有三年调南靖浦人攀留不得乃建月湖书院塑公像于中距今六七年士女嵗时登堂瞻拜击鼓张灯届公悬弧辰必召梨园庆祝方期千秋百嵗此乐未央不谓甫至于今而固原都喇遂为月湖伤心之地也呜呼痛哉公在浦时良法善政不可胜述大约推心置浦人之腹以饥寒疾苦为巳任吾民匹夫匹妇无不被公之泽吾党后生小子无不受公振兴培植者公在京邸精神犹注吾浦遇漳人倍加亲爱凡绅士民生休戚一一问讯忧喜相关吾民虽去公六千里家家户户注意于公如慈父宦游京师子孙无刻或忘者闻公补比部则喜闻擢御史台则又喜闻海洋招抚功成益喜闻叅银台使三楚迁鸿胪晋廷尉尤喜之喜方颙首望公节钺吾闽福星重照俾父老子弟得遂饥渇瞻依不谓陜右之讣突如其来也呜呼痛哉闻讣之日童辍其歌妇叹于室道路咨嗟涕洟穷乡僻壤野叟田夫只鸡樽酒来哭公祠甚者斋佛为哀数十日不絶某等谬叨门墙素防教诲曽不能一走浙东哭奠灵輀之侧登斯堂而瞻公像思公十三载精神心血毕萃吾乡则知千秋百嵗公魂魄犹应恋此虽捐置祭田以时享祀是区区者亦何足报公之万一不过欲使吾民子若孙得世世事公勿替而向之冀见公于京省望公之重来者今则徒仰瞻道貌于几筵榱桷之间笑语提命皆不可复得也呜呼痛哉公事业着吾浦为开邑第一贤令数年之间洊厯卿贰上布
　　皇仁下达民隠
　　当宁眷注方深将大用以竟其生平所学公亦自任以天下之重而年不能待为可悲也家有令子庭有贤孙继公之志曷其有极公亦可无憾矣尚飨
　　祭漳倅叶公文
　　呜呼沙塲马革壮士所期况乎劳勚服官以死勤事正合古人臣鞠躬尽瘁死而后巳之素持岂曰天道之幽渺可知而不可知惟公禀中州清淑之气具羽仪王国之资出判漳郡十载于斯其亷静也若公绰之寡欲其好贤也若桓武之缁衣其驭下也精明胥役役无舞文玩法之弊其催科也不扰二月五月无卖丝粜谷之悲其弭盗也以严雈苻尽杀除稂莠以植嘉禾政不为水而为火其抚民也以寛刑措不用敦礼让以培元气教不为母而为师葢深入于人心者有素故民情亦共相关切而不忍其一日之离兹曩嵗河帑亏空解组当行阖郡绅衿耆庶若婴赤之失严慈倾囊倒槖环向噫嘻捐输代赔补之数不崇朝而裘成集腋泣请移咨遂得长借防君免逍遥于河上因而兼篆岩邑防甘棠之修枝方冀大年永享跻耄耋而陟期颐胡为昊天不吊歘令骑箕瑞鹊堂中泪洒杜鹃之血丹霞境内风凄薤露之词自上官以及僚吏莫不咨嗟惋惜况余泉漳浦靖处处有同舟共济之思忽覩此痛心焉如割其恶能巳于泣涕而涟洏呜呼自古皆有死而得其所者几谁竭力致身成臣子之大义尽瘁以殁愧窃禄之行尸重以身后有人食报未艾魂亦可以含笑九京乘飘风而归中土不留遗恨于欧山之巅与漳水之湄洁我牲牷酌我金巵頽然一哭与君长辞灵欣欣其来格鉴吾诚兮勿疑尚飨
　　祭大宗伯仪封张公文
　　呜呼惟公清风亮节百世下犹将立懦而起亷矧学术之醇正践履之沈潜不为异端邪説俗学功利汨没濡沾方少小而入学志巳希夫圣贤及其行成名立益以濓洛关闽五子自私淑居安乐玩而不捐旁搜坠绪逺绍薪传阐宋元明以来诸儒之阃奥著述不遑或辑缀而重编自居乡至宦游在在建立书院授餐讲业乐以英才为陶甄于仪封则有请见于济宁则有济阳夏镇与清源抚闽抚吴则鼇峯紫阳为最着皆学行极寰区之选亦曲江鼇禁之聨翩所至下车未遑他务輙以民饥民食为惓惓发仓动帑平粜散赈此燕闽四省莫不皆然而颂声籍籍实始于济宁倾家财以赈饥粟麦襦袴分罄数船政迹之懋闽吴赫焉所属文武大小吏罔不涤虑洗心澄贪浊而汲清泉士歌于庠农忭于野海波不扬山莽无伏凡所兴革悉协乎人情之所欲宣为人所不能为言人所不敢言履尾不咥褰裳涉川卒能培一时之风气除民生之患害致万姓之懽阗葢其劲节孤忠凌霜贯岳暗室屋漏之谨凛无一不上达乎帝天夫是以入水不濡入火不热极磨湼而磷缁无患任众石之齐下而陷阱得以自全立朝丰采卓卓可观总一念之勿欺遂觉位弥髙业弥广而操弥坚饮氷茹蘗自初仕以迄上卿日用蔬菜米麦寸丝尺布皆自其家运载之官未尝染指地方之一钱受
　　圣祖之知遇若披云而拨烟遭
　　皇上之眷注锡名臣之扁额称本朝之醇儒岂徒晋秩宗而任子与光前是宜年越期颐使海内后学永亲炙而愿为执鞭乃夀考而令终亦仅七十有五年
　　天子览遗疏而震悼奠防赠谥备优崇之渥典且命公卿大臣咸临祭殡亲绋引而赞豆笾可谓生荣死哀极全受全归之至不留余憾乎坤干呜呼隙驹易逝圣哲不免惟道徳与功名亘万古而弗湮伟哉公也可以见周程张朱五先生于地下亦韩范富欧诸君子并谈笑乎九原某等念公不见出涕澘澘溯鼇峯之讲业偕诸子以周旋不特饮食教诲视他人而有加独期许深造乎逺大尤属望之拳拳愧学植之就荒徒失声相向而行哭更何处得仰模范之广渊陈牲设醴斋戒告防仪有尽而心无巳用亲肸蠁于几筵尚飨
　　祭潮帅尚公文
　　呜呼惟公禀西州清淑之气具王国干城之资沙塲马革固毕生壮志之所期而况晏享升平鞠躬尽瘁尤大合公忠勤事之素持其事亲也则宗族称孝友于兄弟也则乡党见推幼习弯弓穿杨既精于百步长魁武举及第殊越乎等夷遂膺侍卫入直黄扉一出而専城南诏再迁三迁而宁海象山所至威望之巍巍值制府之廵邉见行阵之精防调中权以佐理更荐牍之纷披当宁以岭东重地非智信仁勇严如公不足以建此节钺而镇压蛟螭命作元戎于潮之湄廓清伏莽训束健儿有制之师凡刀鎗矛盾坐作进退靡不画一整齐无一人一械之参差见公军容之肃知公兵法之奇虽方之名将若武苴颇牧亦不过用法之精妙更何能以加兹乃公爱民如子不岐视文武之所司当已午频年荒歉独加意乎穷黎伊时斗米钱至五六百富者闭籴贫者僵尸逃亡不可以数计胥荡析而流离公恻然心伤会同文武官绅义士捐赀贸谷作粥赈饥南郊列厰百十处日就食者四五万人狼狈相扶携男女以班东西上下无拥挤践踏颠仆泥淖之悲出则车前马后令兵役负钱数十贯以随又于饥民病卧之寺观就近煮粥饮食之疫气间作为谋良药以医治是以饥疠并臻而弗至大害灾祲屡告而民犹可支自是年年大有斗粟止二分之价皆公协恭和衷文武精诚所感召而天贶之留贻慈父之歌溢于四境望公之抚循斯土俾林林总总乐业而安居夫何大星遽陨歘尔骑箕鳯凰山巅泪洒杜鹃之血鳄溪渚畔风凄羊叔之碑凡在僚友庶民莫不咨嗟陨涕将弁军士相与泣下之涟洏况某久亲轮辕独防顾盼处处春风颊下而嘉许之孜孜目注心维觉知巳音容如昨而号呼不应当前之笑语巳非念公事业在潮疆无尸位素餐之贻愧遗爱在岭表较昔人以死勤事其庶几公亦可以含笑九原不留遗憾于金山之麓韩江之坻将我牲醴再拜陈辞灵其有知来格勿疑尚飨







　　鹿洲初集巻十八
　　钦定四库全书
　　鹿洲初集巻十九
　　广州府知府蓝鼎元撰
　　哀辞
　　阁部沈公哀辞【有序】
　　康熙五十八年二月朔日
　　皇清通议大夫内阁学士兼礼部右侍郎前提督福建学政心斋沈公以疾卒于归安之竹墩里第呜呼哀哉闽中绅士先后闻讣各就其郡所建立为公生祠者发丧鼎元因得从诸君子后哭公于漳之苕南书院临三日成礼而退退而余哀弗忘不自知涕泗之涔涔然霣也忆公癸未嵗由掌坊侍讲来闽视学甄拔俊乂以千数独于小子鼎元谬加国士之知且命随轺车校八郡三载从游情同父子巳丑以宫詹乞假重来三山鼎元星夜驰谒鼔棹送之武夷拜别于崇安郭外自是以后燕闽迥隔赫蹏之上时惠徳音而顔色不可复见矣人生知巳难之又难鼎元正在穉騃性狂学陋公遽以逺大相期许慇懃教诲皆不止为一身一世之业每中夜激昂思欲有所树立以慰公望迍邅草莱有懐莫展何望经世逺猷以能如公之志不自度量思垂空文就正白苹红蓼问厘讹定舛亦足表见一二扬公教泽于将来不谓公之见背如此其速也呜呼哀哉道路阻修奔丧无力生不能副其望没不能送其终视予犹子不得犹父悠悠苍天抱恨曷有极乎素旗述徳泣下泉流土壤无益于泰山知不足阐扬万一亦聊陈其大槩写余小子哀思云尔乃再拜稽首而为辞曰
　　呜呼夫子一代伟人生荣死哀名播乾坤家声源逺吴越所尊侈谈世系恐掩其真
　　先皇辛夘降岳生申弱冠偕兄同捷丙辰聨镳金马分搜凤麟巳未人才萃于弟昆春坊厯掌启沃仪宸天子曰咨惟乃馨闻汝学既茂汝行更醇汝持玉尺视学八闽惟清惟慎如朕诗云【上御制考试叹诗分赐各省学臣】公拜稽首星驰日奔甫入闽关盟天告神一钱不取爱才如珍鸿篇杰搆翻阅夜分有劣在摈把巻酸辛冀野羣空幽谷生春公之待士若子若孙欲加诸膝教诲谆谆士之视公若萱若椿既喜舞蹈亦泪沾巾有闽以来无此学臣清操第一巨眼殊伦还
　　朝报政佥曰忠纯宫詹内阁晋秩承纶恩科礼闱掌试衡文甲午三秋楚才复抡英雄入彀朝野懽欣泰山北斗誉望日新伫宣白麻用秉国钧忽焉勇退于苕之濵林泉诗酒娱老忘贫坐席未暖
　　召起宻云筑城浚湟保我黎民三载役休归家十旬天不憖遗大命遄臻呜呼哀哉公昔离闽九郡讴思各建书院设位立碑漳曰苕南旧在西池近嫌简陋龙门是移小山嵂崒危石争奇名花古树蔽芾纷披轮焉奂焉佳景四时诸生每嵗上夀于斯何期今日聚哭生祠为公丧次易主当輀呜呼哀哉忆公巳丑乞假归里睠念闽人笷游建水山川増色童叟有喜僚史阗迎车骑成市诸生雀跃亲爱鲜比日寻名胜拥公授几浩歌浮白谈文舍矢欲去牵衣弥月不止解佩献芹亦薪亦米千人一心古未有此而今而后不可得矣号恸天涯奉公拍纸呜呼哀哉庚寅之嵗花甲初周公时在籍览揆于秋闽中多士逾山涉流持币张轴为公添筹庶常蔡子自燕驰邮如期恰至公乐油油天南地北一室朋俦赋诗百首摇岳凌洲期公七十胜防重游彼苍吝啬六九弥留失声相向惨淡林坵呜呼哀哉公之宻云人思助役谓兹重任匪亷能克九郡齐声树帜共白设匦醵金日投千百绅士倾囊工商集腋樵子菜佣锱铢表赤羣萃会城环呼棨防乞疏代陈输公土石中丞不可众泪泉滴云集辕门跪朝而夕因兹入
　　告克底乃绩方欣公还俄闻易箦典型遽谢摧肝裂膈呜呼哀哉公有二子聨翩登第文孙奋翼青云自励犹子彚征茅茹并辔徳聚一门业隆一世夀考令终诸福毕备遗爱在人千秋弗替含笑九京何歉何恚惟予小子有懐未遂平日思公恨无两翅满腔抑郁弥天塞地今日思公幽明路异望北拊膺心焉如刺追惟教泽宵不能寐终当努力以成公志握管述芳垂之来裔呜呼哀哉
　　黄越甫哀辞【有序】
　　康熙五十九年春王正月元日戊辰漳浦处士越甫黄先生卒呜呼哀哉先生讳元美字越甫居浦邑之髙岑先世以诗礼传家有令望厥考长民先生学行冠一时为荐绅名士所宗仰与先君交特厚先生生而卓荦长有文名受业先君为师徒中知巳立身行事不谋而合先君最爱重之其性情品格在太丘叔度之间其文章韶令俊逸可行于世而名心早淡在蛊之上九其为诗工絶古体尤长有六朝风味韬光隠曜不轻以示人其持家有礼法门内雍雍穆穆罔越矩矱教子博通经籍先行谊而后科名其家虽甚贫胷懐浩荡无寒猥局促之态见利不苟得而为人谋必极周视亲朋忧患坎坷怡愉欢乐不啻以身共之其识趣髙朗临事烛照举天下纷攘纠错鬼蜮离奇可惊可愕之变态无不了了胸中辨义利观人品邪正决事机成败指挥论列百不失一使先生幡然用世必有可观乃蹈河檀之遗迹追衡泌之髙风皮里春秋汝南管籥羣贤影附若毛羽之宗凤麟不亦休哉正月元旦贺者在门先生正襟危坐瞑然告终賔客衣冠须臾尽白自名公贵人市儿贱莫不咨嗟痛恻挥涕失声工匠趋跄劳不受直斯可谓存荣没哀匹夫为善分量至此而极者也鼎元与先生既属两世昆弟之交又最知心莫逆忽覩此痛肝肠如割不揣荒陋抆泪稽首而为之辞曰
　　麟士织帘君平卖卜槃阿硕人永矢弗告呜呼先生髙岑蛰伏泥涂势利遐心金玉昔自妙年孝友婣睦营葬祖坟千山茧足丧致乎哀养诚且肃文秀春华名澹蕉鹿作为诗歌驾潘追陆韬晦自珍如兰在谷人中之龙云中之鹄乐天知命归真反璞宜跻遐龄皤皤名宿百年方半物化迅速呜呼哀哉先生有母白首在堂敬姜昼夜涕泗汪汪父茔则备而柩未康幼男弱女绕膝徬徨婚嫁未了遽往何方呜呼哀哉先生有子既贤且孝读书立品无忝而教伯也才能继述有耀仲也醇谨克家之肖叔子冠军蜚声学校四郎五郎资皆可造又有贤孙济济佳妙加尔数年其兴可料如何昊天弗俾瞻眺呜呼哀哉先生之存钜公盈门唾咳珠玑舒啸风云品题佳士口颊生春论事烛大惑解纷先生之没闾里酸辛元旦临丧车驰马奔贵者赗赙贱者服勤感及工匠拭泪沾巾彷佛太丘芳躅未泯匹夫为善至此极尊呜呼哀哉元与先生通家昆弟两世交情骨肉不啻念我阨穷忧我家计勗我勲名规我经济痛痒相关心血相系我愧不才蓬蒿困滞恐负所期中宵不寐岂虞先生忽焉长逝月犯少防摧肝裂肺缅想芳型厯厯可志愦乱不文执笔陨涕素旗诔徳悲伤无既呜呼哀哉
　　林元白先生哀辞
　　南诏诗人林元白先生以辛丑王春九日考终于教忠第姻家犹子蓝鼎元趋而哭之曰呜呼先生死矣老成遽凋典型长谢风雅道丧广陵响絶宇宙间黯然可恨事岂不痛哉先生忠烈子孙词坛名宿以烟霞诗酒束一生忠孝郁勃雄浩峻嶒之气投之所向随境而安其发为文章超宕俊逸有霁月光风入其胸次余尝序其诗以为得防之之神而兼乐天之致字曰元白实称其名先生亦以余文为有当于道凡所著述輙击节玩味歴乆不忍置呜呼可不谓知己与先生殁年八十有一箕畴次九五者皆备所痛后生小子失所瞻依而余又忝附姻娅之末兼有知巳之感将从长君彦伯朝夕受教言忽焉觏此伤心特甚乃刑牲设醴再拜陈词匪忘荒陋用写余哀云尔为诔曰
　　自昔澳川地连东粤明割南乡诏安是设诏安着姓惟林最杰五都康美如似瓞先生曽祖髙第焕发祖忠简公西陲节钺骂贼不屈剔肤剐舌有死无降氷天泪血厥考锦衣有父风烈诞育先生明聪俊哲学富缥缃心操氷雪不骛时名不趋炎热不入江湖不登魏阙浩然存真敝屣若脱孝友亷让至性肫结穆穆雍雍夷险一节如松之苍如莲之洁一乡善士钦兹大耋宜夀彭儿抚庄列胡急修文与世遽别呜呼哀哉先生少年遭时变乱挈家避贼东奔西窜所至皆安寇不能犯数居天城异景特擅清泉怪石诗酒留恋晩嵗重游讴吟感叹彼巳荒烟此亦闪电呜呼哀哉先生于诗直穷奥妙声情旷朗词旨幽峭屈宋衙官鲍庾同调骚坛主盟牛耳有耀将俾风雅盛行海峤其集则存胡天不吊后生小子将安则效呜呼哀哉先生于酒独得豪致负抱奇磊借斯写意日营糟邱呼朋共醉坐花对月浩歌扬觯庶几渊明与江咨议刘伶毕卓呼为兄弟昔醉竟日今醉竟世大梦不醒破笑为涕呜呼哀哉先生室人实贤且淑诗砭伤时【先生示内诗云句不惊人语不奇山妻但恐我伤时】使归浑穆客嵗先驱夜台独宿颙望驾临惟恐不速兼有好友九原驰逐李君践约蔡君酒熟【先生祭李丕躬文云九原若遇蔡习孚为我告曰十年后幸酌酒相待】先生此去朝朝宴乐惟怜孝子终天恸哭济济兰孙号呼踯躅余忝姻亲方资追琢忽焉闻讣心伤泪落浊醪一樽生刍一束珥笔传芳素旗方幅呜呼哀哉
　　林母李太君哀辞
　　康熙五十八年五月二十六日戊戌太姻母文懿李太君卒呜呼哀哉太君吾邑侍御寳弓先生女也幼聪慧能读古诗乐府两汉六朝三唐诸家躭笔墨有澹泊宁静之致年十五归林元白先生先生南诏世家曽祖莫凡公故明万厯进士列官于朝祖忠简公崇祯间以大中丞建节西陲遭李闯之乱骂贼不屈而死父锦衣公持丧还闽完葬事亦死于贼先生八嵗而孤母杨夫人抚之居长泰之天城依舅氏也年二十入赘漳浦太君以天城隔逺不得奉侍姑嫜为憾迎杨夫人来家于浦竭诚孝养乡里称之甲寅闽变先生获戾守将避而他之太君百计脱浦邑奉姑复入天城同时避乱者多不得谋生鹑结甑尘饥寒疾苦太君极力周恤赖以全活者甚众天城髙踞山巅奇峯嵂崒为武安第一名胜杨夫人大父方伯鹏遥公所经营怪石清泉名花异木参错布置于崇台危阁天梯洞之间当春桃红栁緑好鸟送音同时妇女如入天台武陵不复知有乱离慨叹每聨袂游观以为娱乐太君独斋居小楼足不逾阃阈而是时侍御公为贼帅羁縻海澄督饷惨毒母氏在浦未知安危太君涕泗交颐日夜焚香祝天愿父母晏然无恙未几得释越三年丁巳梦乃翁告曰冦且剧亟去天城未几天城陷杀掠鲜遗独太君以先期奉姑还浦不与其难人以为孝感所致云先生年近四十犹艰子嗣太君为置侧室未几嫡庶皆举子杨夫人晩得风疾坐卧不离床太君日夕奉养恭敬益笃厯乆无倦容辛巳丧姑哀毁尽礼与先生拮据经营极力襄葬事先生早嵗学成名立以父祖忠贞陨难悲伤惨怛磈礧填胸兼时际变迁荆榛塞路奔驰兵火之中靡有宁宇功名世故视若浮云日与二三知友赋诗酌酒一切牢骚慨慷忠孝郁勃感愤不平之气皆于诗焉发之每客至则太君洁壶觞腆殽馔先意承志随其所宜惟虑先生诗词有伤时嫉俗之意婉转劝导使归和平忆先生示内诗云句不惊人语不奇山妻但恐我伤时可知识得诗中否细步偷来检我诗则先生闺房之乐相得之懽于此可想见矣今先生年方八十康宁未艾而太君尚少五嵗溘然长征呜呼哀哉某与冡君彦伯缔为婚姻犬子云龙太君之孙婿也今嵗登潭府从防师受学太君爱之如孙子方幸儿曹得承教诲忽焉遭此何能为情不揣固陋再拜稽首而为之诔曰
　　猗欤太君澚川钟秀延平裔孙陇西华胄乃祖孝亷家传忠厚父寳弓公持斧衣绣嘉济庙中禋祀弗子诞育掌珠聪明谁似既勤女红亦习诗史四行兼全芳规备美曰嫔于林増光南诏忠简之穆锦衣之肖元白先生诗名有耀案则齐眉吟则赓调吁嗟太君事姑纯孝妯娌和谐亲邻则效周穷恤乏感者懽叫賔至如归酒防殽妙吁嗟太君大乱弗伤七嵗随父被围清漳易子炊骸十人九僵独能不死饿以徜徉甲寅逃浦载道剑铓钗钿可赂贼不能戕天城避兵四载安康一朝弃去冦坠岩疆天之所佑徳实克当广嗣重祖侧室是将赵姬女宗真堪颉颃佳儿成立嫡庶相忘伯也才茂芹藻生香仲也学笃辟雍上庠兰孙济济出地新篁胡为太君寳埋光骖鸾上汉散魄泉乡呜呼哀哉缅惟太君妇道无阙奉养竭诚送终泪血敛凴其棺窆临其穴马鬛双封松楸掲掲从兹一去翁姑则悦承欢地下与世永诀呜呼哀哉吁嗟太君而今巳矣其奈先生空房静几兴来吟咏孰为伸纸语即惊人孰规孰喜入既伤心出亦陨涕呜呼哀哉昔栁下妻谥夫曰惠黔娄之妻以康为谥易名虽私于传有志先生效之谥曰文懿匪学无文太君书笥令淑孔彰纯懿无累斯名称情太君罔媿吁嗟太君亦复何悲某忝戚末犹子比儿繐帷瞻拜泣下涟洏何以诔徳表之素旗呜呼哀哉
　　黎母魏太君哀辞
　　皇清诰封淑人黎太姻母魏太君以雍正六年戊申秋八月三日卒于京邸官舍之内寝呜呼哀哉令子使君致逺方以光禄卿持节巡察河工事竣言旋迁大廷尉忽遭斯变惨痛异常
　　上眷恋孝子方深不忍聴其逺离又重违孝思特体下情得自都门奉太君灵榇旋归故里由张家湾泛运河过青齐经鲁国逾淮泝江越吴楚豫章以明年巳酉之春至长汀为程百有余日道旁观者咸欷歔叹羡谓贤母孝子其荣其哀非寻常所能及也同乡亲朋多不逺百千里重趼吊奠元与令子使君为忘分之交二十余年四载京邸防太君饮食教诲有逾骨肉复防不弃寒贱缔为婚姻自应躬赴灵帷举觞一恸而元以粤东下吏孤忠为
　　国不合时宜惭无见几之明致投媢嫉之网羁縻于兹不能一造汀郡趋跄执纼少尽犹子之情临风想望涕零如雨郁此哀思何能黙黙四儿云翼太君之孙壻也敬遣一行代进三爵乃刑牲设馔陈帛献楮于庭哀而奠之曰
　　呜呼太君生长西秦代有令徳育是掌珍四行备美芳规絶尘父母钟爱弗轻荐苹大参黎公为世伟人适宦邉疆名动四隣英豪物色愿事栉巾荆苕箕帚夙夜惟寅伊时逆藩相率倡乱闽粤滇黔羽书飞箭岌岌关中镇臣复叛公时观察手檠秦甸偕张将军同心靖变夕理军糈朝筹守战太君佐之罄撤环瑱纫缝征衣三军袨绚既平逆贼复轸哀鸿劳来安集中闺更恫赒饥恤寒疾痛相通民忘兵燹万井融融感公功徳望报罴熊果邀天眷诞育防龙少而颖异长则亢宗太君之福与徳偕隆公澹于名急流勇退惟躭诗文林泉不废濡毫伸纸太君意防井臼亲操辛劳罔懈上事尊长下和侪辈各得欢心馨闻中外令子成名文惊海内望重木天犹勤教诲遂操玉尺出掌文衡太君教之惟公惟明三年楚泽两袖风清海珠靡遗连茹彚征还朝复命司諌彤庭太君教之惟忠惟诚毋伤刻薄毋涉沽名丰裁凛凛为国典型
　　帝念楚邦泽弗下究特简廵行持斧衣绣太君教之民依在宥雈苻迹絶风淳俗厚
　　帝念黄河数省驰骤大利大害往巡弊窦太君教之稽工察漏两载安澜厥功殊懋
　　天子曰都晋卿光禄治装未行奉天推毂甫及脂车廷尉掌轴一嵗九迁几将枚卜何期太君遽登仙箓弗念令子拊膺踯躅泣血呼天百身莫赎山川堕泪归怨亭毒呜呼哀哉
　　帝谓孝子国家柱石体尔孝思假尔休息扶榇还乡治丧祖祏六千里路哀荣啧啧大开吊堂兼营窀穸亲友趋跄悲伤痛恻元也不才备官海僻
　　主恩深重图报涓滴一念不欺一介不忒蹇逢监司狼贪虎吓侵欺
　　天庾命予补塞赔谷三千寒儒何力况复捐金二千一百毒虐百端如鬼如蜮止合挂冠难堪虺蜴大吏怜予孤忠拙直调我番禺避兹仇敌谓受宪恩得伸报国其如怨深横加霹雳欲快雄心昧良罗织上官有权下吏当阨幽独无惭任施锋镝可对帝天讵终屈抑怅望灵帏趋拜未得以斯耿耿涕泗沾臆太君何憾泥金凤翟五福备膺恩纶洊锡济济孙支邦家圭璧含笑九京荣华曷极敬遣豚儿千里匍匐奠献一觞用将悃愊灵其有知歆然来格呜呼哀哉




　　鹿洲初集巻十九
　　钦定四库全书
　　鹿洲初集巻二十
　　广州府知府蓝鼎元撰
　　行状　墓志铭　墓表
　　先王父逸叟先生暨王母陈孺人行状
　　先王父逸叟先生讳继善字逸淑世为闽之漳浦人曽祖处士毅叟公生三子长讳初芬次讳初茂以文学著名先生其季也本名初蕙生于明天启元年辛酉二月之七日性好学博通经史及天文地理诸书深沈不露童年应试屡不得志于有司将北游取道南粤见时政日非急走还慨然有髙隠之志时族父紫涛公巡按三楚楚防张献忠渐横抚按治理诸院方羁縻招抚为息事宁人计先生闻之顿足曰抚献忠如养虎子终非可驯及其长大将搏主人食之矣此曹亟诛之尚恐不死何抚之能为吾叔父其不返也家居官塘乡湖墘里与先王母陈孺人谋曰天下将乱此处非避兵之所苌谿山母顶先世故居左右数十里皆吾宗族且深防在万山中无他患当徙宅焉孺人曰善先生往鸠工庀材结庐甫就中原大乱土贼肆横孺人负姑逃难遂走入苌谿山中孺人同邑大坑陈氏女世为宦家素纎弱不能任重姑黄太君虽老病甚颀硕料孺人弗胜负荷谓曰吾老且死死于贼与死于家等耳若年少当急逃勿以恋我受累我死不瞑目也贼且至里妇皆仓皇窜匿孺人襁负姑行十五里跳涧逾岭如飞不自知其苦及至苌谿再扶姑不能动族人大笑称奇以为勇生于孝葢孺人平居妇徳阃范为宗族所推而孝行尤啧啧着闻者也先生既隠居命童佣辟地开山种竹木花果数千树每当桃红李白涉趣行吟孺人酿秫为酒举杯对案相敬如賔教子读书声琅琅出金石不复知有人间利禄事矣康熙甲寅三藩继叛耿精忠传伪檄郡县割髪辫示降乡人恐请先生议之先生曰作乱也不可聴国朝王气方盛虽十藩亦无如何况耿逆如行尸安能以兵加我于是乡人竟不割辫耿逆亦不能来时台湾郑氏闻耿盗兵亦大举入冦攻扰漳泉伪署呉球为漳浦县令驻劄苌谿沿乡徴粮球闻先生名求一见不可得直造先生庐先生遁入老虎洞球踞驻先生岩野斋数月终不得一面叹息而去先生以虚名太着非自全之道乃改今名更号逸叟深自晦匿纵读堪舆书逍遥山水寻求地脉穷数月不返人莫能测其所之由是先世陇茔多所自择若官塘江东霞岭莲花诸祖坟其表著者莲花山形势特奇初求之不得则为施姓者购去使人请之价十倍弗可居数年间行油柑岭见山麓僵尸度遇盗抟而仆者就视之不识何许人气奄奄未絶先生命仆负以归延医调之得不死然伤重弗能行养之月余尽老酒数石晨夕鸡豚如事所亲比复初问姓名感泣而去不知其为即夺购莲花山者也施归与妇谋无以报再生恩遂献莲花山为谢先生厚其直售之以葬我髙祖母葢吉穸云虎朝径生基今先生安厝之所亦早年自择者也先生为人忠厚诚笃寛和澹定平生无一言欺人无忧愁无畏惧无盛怒无与人争见人有非则从容劝戒横逆之来亦笑而受之教先君读书必令为圣贤之学先君幼极博负竒才为多士弁冕名震闽粤学者多宗之先生淡然不以为喜年三十二不禄哀动里闾族戚友朋如壊梁木先生寂然若无所事者不孝孤时方十嵗号恸欲絶先生惟令读书继父志耳不孝鼎元既稍长为时文颇自负先生曰程朱曽为时文否鼎元曰非是无由得科名先生曰皋防尹説皆得科名否鼎元不敢复言既学为古文词缮以进先生曰此亦近日之空谷足音也道以文传但为其有用者可耳庚寅秋鼎元着女学一书告成先生阅之大喜谓孺人曰五百年无此矣不意吾孙能如是此有关风教为世道人心不可少之书确乎可传也葢先生生平无狂喜惟此举颇为惬意鼎元由是益黾勉正学后此著述先生俱不及见矣先生年九十始扶杖俄则曳之而走若忘其为杖者尚喜游山日行四五十里当道屡欲见之皆不出及鼎元移家邑城迎就养邑令汪公培祖行乡饮酒礼以先生为上宾始一见焉康熙辛夘冬十月二十有三日觉防疾遽呼孺人曰子夏云君子曰终小人曰死吾今日其终矣夫孺人曰未尝疾何至此先生曰是矣为我唤诸子孙来既咸集笑曰吾平生所为无一事不可对天日全受全归更何所憾惟愿汝辈勉为善人而巳遂卒孺人治家有礼法闺门之内肃若大庭方正整齐而不为苛刻至老犹纺绩织絍罔惮勤劳家中上下大小皆化之无敢舍业以嬉者生崇祯元年戊辰春二月十有三日少先生七嵗后先生五年卒则康熙四十五年丙申冬十一月十有三日也先生享年计闰九十有四孺人享年计闰九十有二夀考齐眉孙曽绕膝孟徳耀梁伯鸾不足道也子三长讳宗明生孙鼎钦鼎恭鼎铨鼎锜鼎漙鼎陶六人曽孙云鹏等十七人次即先君讳斌生不孝鼎元鼎光二人曽孙云锦等十二人又次讳宗哲生孙鼎辅鼎弼鼎藩三人曽孙云沛等四人女无之孙女七人曽孙女九人聘娶皆名门不具述
　　先考文庵先生行状
　　鼎元生十嵗而孤先考行事不甚知其详惟忆五六龄时最为先考所钟爱尝携与步月中庭从容问曰汝长大作何事业鼎元对曰读书先考曰汝读书何为欲为官乎为圣贤乎对白皆欲之先考曰奢官弗可必也得不得其权在人圣贤可必也为不为其权在巳鼎元曰吾为之喜曰善他日鼎元问曰人为官不得为圣贤乎先考曰居官正好为圣贤致君泽民皆圣贤事如伊尹周公俱是圣贤孔子亦是为官者但官难期必得顔子闵子不必为官皆圣贤也由是日以圣贤自居先考亦随事诱迪之松隂乘凉见小彘负尨而趋抵掌大笑先考曰非礼勿视汝此一看便不是圣贤非礼勿动汝此抵掌亦不是圣贤后当戒之鼎元曰诺一日偶拂意跌地而啼外王母携之不起固劝之啼愈厉忽先考至佯为不知者但呼曰今日圣贤何在即跃起急对曰在此先考笑曰圣贤不哭也拭泪曰无之七嵗从外祖入学读书先考指所读示之曰弟子入则孝出则弟汝欲为圣贤当从此章书做起若不能孝弟便非圣贤为人不谨慎説话不信实便非圣贤遇众人不能广爱遇仁人君子不肯亲近有闲暇不肯读书皆非圣贤汝将此一书记熟扩充驯致至极处不患不造圣贤地位也先考时授徒邑中每馆旋必令背诵所读书及十嵗五经读毕则大喜以为可教临终执鼎元手曰汝无忘为圣贤之志我含笑九原矣是时鼎元正在穉騃所记者如此而巳不能状先君行事后闻之先慈又以问先王父乃得其概先考讳斌字郁人学者称文庵先生先王父逸叟公仲子也少聪敏一目数行皆不忘九岁通六经史记左氏传以能文见称比长益刻励昼夜攻苦理学经济诸子百家以及天文地理礼乐律厯韬钤行阵奇门演禽星卜诸书靡不讲究精防欲以措诸世用虽恂恂不露圭角实自命为一代人物云先外祖子兴许公物色当世贤豪士无一可意者见先考与谈论惊为伟人以先慈归焉先考弱冠补博士弟子员为一庠弁冕自后屡轶其羣然数奇不遇先王父逸叟公隠者也视世态如浮云笑谓曰人生何必科名学圣贤焉足矣汝读书太博正程子所谓玩物丧志者宜屏去一切専讲求理学经济即使不用亦不失为伊川之徒也先考悚然受命由是専以程朱之学教授生徒而文名太盛漳潮间谈文之士多从之若但知先考为文人者初台湾未靖闽督姚公启圣驻漳筹海设修来馆以招携郑家将士凡归诚者无真赝皆纳之视其才可用实授以官有荐先考于制府者召见太悦将附入归诚例授官先考辞曰官者吾所欲但不可以欺而得之请仍还清白书生应制举同邑前辈黄太常公时叅制府军事以此重先考行谊延礼于家俾族子受业焉其族黄长民先生与先考友善亦遣子元美来就学元美字越甫人品器识迥异时流为先考髙弟受业最専且乆观人论世定事几成败当否与先考脗合每喜谈先考遗事以为后学式栩栩得意须眉俱动尝述先考言王仲淹为晋宋隋唐数百年间第一学者无师无友崛起尘浊之际俨然自命为圣人可不谓豪杰之士乎中説大有意思非扬子法言所敢望其万一使天假之年确乎可入圣人之室也天生此才不予之夀亦独何哉言讫凄然泪下越甫意先生懐古情深不料其自知不永年故有感而悲耳先考易箦时谓越甫曰穷达命也修短数也吾无顔子之学适符顔子之夀既用自愧一生懐抱弗得少展不知天之生我何意也岂尚蕴酿以待子孙之发泄耶及卒越甫号恸如壊梁木逺近闻者莫不欷歔痛惜之不孝鼎元幼年失怙追忆音容依稀在目奉持遗训刻骨镂胸中夜辗转涕零惟恐稍自暴弃无以慰吾考于泉台之下倘天牖其衷略开一隙之明得以望圣贤门墙而识所从入之方无负先人临终丁宁之嘱是则不孝鼎元之上愿也夫先考生于大清顺治十五年戊戌夏四月二十有六日卒于康熙二十有八年巳已秋八月十有八日享年三十二嵗配吾母节孝许太君自有状子二长不孝鼎元雍正癸夘科选拔内阁一统志馆纂修
　　特授广东潮州府普宁县知县娶许氏先慈侄女次鼎光南澚镇标外委随征守备娶陈氏女三长适癸夘科聨捷进士吏部选知县李杜次适戴承恩三适林宗岳俱先慈出孙十人云锦福建水师提标功加都司佥书娶林氏浙江定海镇总兵官讳亮女云龙业儒娶林氏甘肃廵抚赠尚书讳日瑞公曾孙痒生讳从龙女云翔未聘云翼聘黎氏巳丑进士奉天府尹兼盛京刑部侍郎讳致逺女云鹗云灿俱幼未聘俱不孝鼎元出云枢云路云槐云衢俱幼未聘不孝鼎光出女孙三长适都司佥书江讳荩臣子沛然次幼未许配俱鼎元出又次幼未许配鼎光出曽孙成徳幼未聘云锦出成功幼未聘云龙出余未艾
　　先慈节孝许太孺人行状
　　先慈姓许氏邑西郊景文里人外王父讳世昌公明太仆寺卿讳祚昌公介弟也博学好古遭乱不仕先慈生有异徴外王父最钟爱之授以书过目成诵稍长通载籍娴吟咏尝赋落梅诗有银鳞香大地铁骨鬭寒风之句识者巳占其兆矣然片纸只字未尝留稿曰闺中字迹不欲令人见也年十四絶不复吟善女工外王父益奇之而是时先君年少行卓才名闻逺近外王父造庐相访惊为伟人遂缔焉先君家世读书不治生业及先慈于归去华饰鬻妆奁食贫作苦以供孝养善承翁姑意饮食衣服起居不待诏告动中窽会相先君经理内外俾得専志读书孳孳以逺大相勗闺门之中若师友焉嵗巳已先君染寒疾秋八月六日病笃谓先慈曰势不可为矣若当奈何对曰相从地下无他説也先君愀然曰双白在堂不克尽子道死难目翁姑之爱若实甚若死益伤翁姑心是重余不孝罪也言讫气絶先慈拊膺大恸昏仆移时不苏进汤药不得入口外王父以刀尖格先慈齿灌之夜半先君复苏顾先慈曰吾未死若先死耶若执性如此何以慰吾魂于泉下须臾先慈亦苏与先君从容议后事甚悉越十有八日鸡初鸣度先君不能至旦更问所欲言先君瞪目视之曰上事舅姑下抚儿女前言已尽愿母我违遂卒先慈哀毁如礼尚刻刻有殉亡志丧毕之日闭户自经大母率家人挤户救之乃免先王父泣而诏之曰若立志死节是也吾夫妇老矣儿死遗以二孤若在尚冀成立也若复死谁当抚之且吾儿临终与若作何言语息壤在彼而忍忘之耶先慈矍然垂泪曰儿今不死矣时年二十有九也不孝鼎元鼎光方懵然惟果是利诸妹终日呱呱厨无宿舂先慈以女工经营家计市番薯给饔飱种蔬为糜以佐不逮时或具甘脆承舅姑欢心亲教督不孝兄弟讲授诗书反复开导终日不厌夜则篝灯自课女工于旁视不孝倦或思睡则缕缕述先君遗事以感动之且勗以立身成名继述显扬之大不孝鼎元或不率教先慈不忍加棰楚但涕泣责让不食鼎元因忧惧不知所为急引咎请改乃许之由是稍有警悟始不敢不读书虽隆寒盛暑苦雨凄风机响书声永夕互答道路闻之无不伤心流涕者癸未秋鼎元受知邑大尹今廷尉四明陈公以五经冠童子试先慈颇有喜色复诫之曰汝无萌幸心此不足当毫髪数也吾所喜者陈公有知人之鉴为所赏识将来学问或可有成汝必勉之冬鼎元受知学使者今内阁学士归安沈公且命随轺车校士先慈复驰书诫曰沈公当代大贤所取闽士千数汝独见器重如此亦谓汝自幼孤苦当激昂自奋励欲朝夕左右俾至大成此千载知巳也勉之光隂如驶学业无疆暇则详审世务留心经济毋长傲偷安吾之望也丙戌夏沈公悯先慈清操苦节欲特疏题旌以年方四十六未合例手书霜贞衍庆四大字旌奬乡人荣之未几大中丞张公抚闽漳绅士佥采先慈节孝事实请于中丞公而郡刺史山隂赵公邑大尹悔庵汪公掌教蔡公及通庠人士左右邻里皆以先慈节孝可风合恳旌奬各加美词申详其事张公韪之是时先慈年四十八犹未合题请例张公因檄郡守镂饰节孝流芳匾额邑大尹汪公亲具彩币设鼓乐牵羊舁酒到宅褒旌先慈抚匾愀然曰节之一字足矣孝岂敢当且家素贫不能备养翁姑耄耋之年弗饱鸡豚之奉念之伤心今妄得美名徒増罪戾无益也先慈念王父衰老常忧惧不自安望不孝鼎元成名甚切每诵欧公言祭而丰不如养之薄二语鼎元流汗沾背及秋闱被刖念无以慰老亲先慈则又寛之曰人生科名不宜太早再加数年之功造物厚意也其郁深者施必畅其积乆者发必显达之骤声问易减増益不能大器乃成不孝因复黾勉淬励又屡以贫困不能家食飘泊风尘归囊偶有所得必问所由曰宁可清饥不可浊饱葢恐或从非道来也辛夘冬十月王父弃诸孤先慈哀伤过惫得呕血疾然旋起旋止亦不为意事王母益辛勤癸已春不孝鼎元将应恩科省试先慈欣然谓之曰昔汝父临终谓汝必能有立今蹉跎二十余载矣大母年髙望之甚切勉之是时先慈起居无恙言笑甚懽不孝鼎元亦遂安意就道呜呼孰谓临别丁宁之语即为不孝与母永诀之日哉暮春落第防蹇将归以大中丞觉罗满公再三慰谕留省读书重违长者命而不孝鼎光音问往来亦不云先慈有所患苦中秋后四日忽接八月五日家信云先慈痰气大作势且危不孝鼎元始忧惧急辞回家二十八日过海澄则闻初六日之讣呜呼痛哉不孝鼎元终年飘泊情事未伸生不能备奉养殓不及凭棺衾天地罪人抱恨何极虽曰腼然人面曽羊乌报本之不如矣自先君没后距今二十五年先慈千辛百苦莫可名状近来喘息甫定方私幸来日正长庶几得徼天之佑少报罔极于万一呜呼孰谓其竟如此而已耶洒血问天我罪伊何即使苫块余生或得借先人余庆大烹列鼎以享以祀亦无补于终天之恨矣呜呼痛哉先慈平生恭慎治家不严而整待妯娌大小咸得欢心对女妇终日寛和无疾言戾色早年极懦弱及抚孤井臼操作娓娓弗倦自奉极不堪而祭祀必丰洁宾客往来极力供奉亲戚有困乏者分所有周之邻妇或以为言则曰我家常在苦中亦不争此区区者也二十年未尝为疾所苦自辛夘嵗一染血症随亦平复今秋八月朔痰气始盛觉寝不安席然犹整顿家中器具及小大敝衣躬自补缀之越五日知不起乃命驰书之三山召不孝鼎元及暮正襟危坐与舅氏霞山公谈家事甚悉夜二鼓鼎元妇许氏侍旁先慈低声谓之曰吾自而翁没后常刻刻欲殉亡为子女所累延我二十五载今吾事巳成将报而翁于地下矣不孝妇恸哭曰祖母年老游子未归愿少迟之先慈摇手曰不能待矣问遗嘱则曰元儿能理防无俟吾言时不孝鼎光及舅氏霞山公暨诸男女幼孙俱至侧先慈一一注目视之遂终则鸡巳鸣矣是为八月六日也呜呼先慈性情寛厚举止端庄无一毫局促之气半生苦节不克食报于厥躬固巳痛矣又不能姑待数日使不孝鼎元得亲医药含敛悠悠苍天此恨何穷期耶天道而无知则巳天道而有知其以此报施先慈乎哉先慈生于顺治十八年辛丑二月二十五日已时卒于康熙五十二年癸巳八月初六日寅时享年五十有三配先考文庵公子孙名字具载先考状中不复赘
　　李求可墓志铭
　　忆余辛夘秋读寒支集为元仲先生立传时向汀友问檀河后人宁化隂君琫素为余言先生令子求可公有父风闭户读父书屏迹城市心韪之丙申游汀偕琫素之泉上始得见求可公时公年六十有七老矣翼日余登茶窠山拜李先生墓公命子琳甡暨诸孙从离檀河可里许树木郁苍山冈环抱天然一安乐窝坟前搆飨堂数椽颇幽雅蔬畦曲沼皆洁净有致余顾谓琫素曰求可公之葬其亲也能子矣琫素曰公天性至孝事先生极尽子道嫡母邱孺人病且死委顿床席者累月衣襦数澣公以手承其恶药饵必亲不假婢仆是坟先葬白沙坳族人所赠先生夀域者有水患公乃改葬此经营布置极苦心焉余徘徊睇审不忍去左臂有坟昂然稍异趋视所镌石大惊曰呜呼此吾故友上杭刘先生鼇石也曷越五百里而来葬于兹再拜毕与琫素诸君席地坐始知刘之尊人尝师事李先生刘尤为先生所器重癸巳五月五日客檀河病笃求可公舁诸家中为易箦以没衣衾棺椁皆公所备欲自用者复遣使周其孤葬之先生墓侧春秋祭扫如礼余为刘痛心澘焉泪落感公古道髙义谓真不媿李先生子也琫素曰公见义无不为恐恐然虑弗克继父志四方游客及君子之至于斯者必诚敬欵留致其欢以去去则酌人品髙下逺近量餽以赆一如先生在时父执交游有晩景不如意者尤慇懃遣使问遗不倦楚人刘某遭乱为兵所掠父子祖孙离散者乆之友人述其事公拮据多方斡旋俾其骨肉复聚未尝有徳色至于待宗族解纷难处兄弟着友恭据苦辞甘推财让产又公平日寻常事令名籍籍里党间以为必有后福者琳甡曰家君言为徳非以幸福并非以邀誉也但行吾心之所安与力所得为而巳余曰嗟乎此有道君子之言世人安得闻之日将晡偕诸君下山归目覩檀河精舍琴书巻轴花石亭池皆守先生之旧有増新无废失家庙土堡庐井桥梁先生所建置者咸井然不坠余益叹公为能子而公凄然以悲谓丁亥冬不戒于火土堡所藏书籍器物顿尽先人手泽灰烬伤心余以先生生平心血全在著述公既次第登枣梨传播海内他长物何足系懐信宿公家公之仲孙倓以所为文相质余嘉倓之为令器且喜公之子若孙皆不类寻常也尽欢而别巳亥嘉平复会琫素于粤中则言公巳没甚痛之念兹哲人有禆风化思着其美以励頽俗而琳甡奉公遗命以庚子秋七月携公状造余属为文以志其墓呜呼余安敢辞而安忍辞哉公讳向旻字允懐后更名子权字求可世居宁化之泉上父前朝徴君讳世熊即元仲先生生子三人公其季也幼力学诸子百家皆研究稍长随先生游豫章泛鄱湖登匡庐五老诸峯谒天下遗逸名宿咸以国士期之弱冠补弟子员戊午以贡入国雍例当授职辞不就其生平大致如此诸懿行芳规未易更仆乡之人能道之余特就丙申所目见耳闻于公生前最确者叙述其事而其余槩从阙焉不欲多为谀词传信也公生于顺治庚寅九月三日卒于康熙巳亥八月朔日俱亥时享年七十元配邱氏年六十四先卒侧室陈氏子三人长琳甡邱出也娶于母族次是恒娶张氏次葆光聘张氏陈出也女七人长适隂承天邱出次适隂承徳即琫素长男也次适邱梦阳次适将乐伍其元次适归化冯廷楷次许字清流雷超士次许字清流邓登龙俱陈出孙五人俍娶隂氏倓娶杨氏俅聘张氏侅聘邱氏俱琳甡出倕幼未聘是恒出孙女四人一适伊肇炳一适张丰一适归化叶国抚一适清流王云凤俱琳甡出曽孙三人长壆长壁俍出长荣倓出曽孙女四人俍出者二一未字一许字清流曽聨芳倓出者二一许字将乐伍开天一未字某年某月某日奉公柩葬于某里曽坑山坐某向某铭曰
　　檀河水清且涟彼君子兮能承先孝友道义无欠阙曾坑抔土陇冈阡昌厥后非偶然
　　诰赠奉政大夫梦巗戴君墓志铭【代】
　　先民有言穷达命也出处时也时命在天君子听之苟有心于世道安往不可以济人利物励诗书立志节敦气谊挽頽风皆儒者素位而行之学必拘拘身致通显而后有所表见陋矣余曩嵗抚绥两浙以天台戴令有异政升诸朝今厯郎官携厥考梦岩君行状涕泣请余铭其穸因乃子而知其父之贤亦余所乐为志者按状君讳某字梦巗江左建平人少孤力学弱冠坐皋比教授其乡之俊髦多所成就而君顾数奇困童子试者久之逾三十始补博士弟子员省试又数报罢慕范文正公作秀才时以天下为巳任留心康济讲求民生利病上书陈言位当道所不及乡之人咸嘉赖焉先是建平正赋外多杂有所谓兵豆米者苛苦尤甚君条陈制府檄清厘得豁免民困以苏又建邑土产皆籼米而功令徴白粮民贸迁他境以输苦烦费亦以君条陈入告得请改徴本色籼米又学圃为豪民兼并数十年莫过问君昌言于官遂复之君既以文章意气名一时士无论知与不知皆浩然归重邑令李君蓼匪尤忻异之延为子师君早暮谈经术不预外事李益服其品髙以为时贤莫及也李浙人以迁去不通音问者二十年而李物故久家亦零落其子以仇陷缧絏乘守者懈忽飏去念浙东西皆法吏所及莫能容闲道走君家亦不为君言其故君遇之甚厚未浃月以病死循无归我殡之义棺衾含殓如礼令巳子制缌麻友生之服朝夕哭奠走一介讣其家而其家孥孺亲党巳皆被摄锢狱踪迹李生去向及使至则遣吏随之启棺验曰是也然几以逋逃薮及君大吏闻君言始叹服君因厝其柩先兆侧嵗时祭扫如私亲十余年乃召其子资之扶榇归吴越间啧啧君髙义而君居乡多隠徳不欲人知人亦莫能尽知也有陈某者负君劵累累复以官逋急将鬻子妇以偿君恻然召之至出故劵毁之且赠数金输官逋陈感泣率子妇罗拜君所君引避无徳色他行事多此类云君事兄如父恤宗党重然诺严取与敦本尚实无浮华刻薄之气使得志于时当卓然有所树立乃时命迍邅五十始饩于庠七十以明经老一生不得持民社尺寸之柄亦独何哉然君也素位而行济人利物之心不徒空托之懐抱固亦有足多矣修徳获福之谈儒者所不道而或者又有不于其身于其子孙之説吾以君之子某验之始信理有不诬乎君生于【云　云】乃为之铭铭曰珠韫匵玉在璞身虽隠矣道自足问汝佳城惟兹吉卜氤氲精气见山川子子孙孙世式谷
　　宁化文学翠庵王公墓志铭
　　宁化翠庵王公将葬乃子鹭以书来京师请余志其墓余与鹭为同年友于公有通家犹子之谊况吾乡名卿伟士肩相摩而鹭弗之请独不逺六千里以属余余安敢辞公姓王氏讳如纶字右箴号翠庵系出宋丞相文正公之后有评事君者从南渡转徙入闽居宁化之龙上里久而蕃衍名其地曰王坊世力田为家法迄明中叶而义庵公饶于财好施予捐千石赈饥直指使者旌其义以乡饮酒礼宾之五传至二鲁公有隠徳则公之父也公幼聪明读书必求根柢识者知其与俗学异矣通经史旁及诸子百家髫年应童子试署郡守卢公异其才拔冠一军旋受知学使山阳陆公补博士弟子员试輙髙等卢迁辰州守邀楚游敦趣再三许厚赠公以二亲且老不忍离晨昏固辞弗就时人以亷孝目之公读书立品不事干谒性严毅无所阿丰采为乡邦所畏爱甲寅藩变毒巨室索饷狼戾罗公父于狱公涕泣请以身代不可固请乃可昼夜坐缧絏极苦楚至皮骨仅存不能堪公方以脱父为幸安之不悔也及事平家亦零落然所保全者大矣公之孝如此勇又如此不以祸难怵其志不以利欲动其心有学有品实足风励一世兰生幽谷不为王者之香惜夫今
　　天子重孝亷方正之士徴诣京师量其能而授之职使公如在绾绶在所必先其如命之不逢何哉然读书自乐老而弥笃教子孙能传其家学视徼幸得志于一时不为人所称道者又倜倜乎逺也公生于【云　云】以某年某月某日葬于龙下里察迳午山子向兼丁癸堪舆家谓其地形为荷叶葢金云铭曰
　　生龙上葬龙下翠华朝察迳夜扄汝穸安汝舍荷叶青青出清涟国寳家藏重声价子孙世守天庥迓
　　太学仲谟周公墓志铭【代】
　　公讳天荣字仲谟姓周氏福建海澄人系出唐开漳进士周匡物自髙曽以来世有闻望族祖起元前明大中丞精忠亮节忤权阉魏忠贤以死公生而颖异童孺若成人父景文最钟爱以大器期之不幸早失怙恃遭兵燹弗得卒举子业以太学生老未竟所懐族人悼焉某独喟然而叹曰躬有天爵足以荣其身行推孝友能为政于家全受全归毁伤无憾何不足之有哉缅思在昔海氛不靖公兄弟转徙流离季遭冦掠公与伯兄踪迹十余年乃得之而季巳殁仅存遗孤一人捐重赀赎以归此则公之友也丧乱既平祖庙倾圮公协谋更新捐赀襄事轮奂巍然又置祭田若干畆俾世世子孙皆奉烝尝以无忘祖父此则公之孝也性浑厚无虚夸狙诈之习见义必为闻诸子读书声輙油然以喜好亲近名公钜儒极力延致为儿曹矜式孟子曰有天爵者仁义忠信乐善不倦惟公有焉孔子曰惟孝友于兄弟施于有政是亦为政公又有焉公享年五十有八顺治乙未康熙壬辰公生卒之嵗也七月廿二四月廿三公生卒之月日也辰公生卒之时也待封孺人林氏公之元配也丈夫子七人曰嵗贡生楙曰正健曰朴曰相曰柱曰槚曰桥孙一人曰泌女子二人外孙男女四人公之嗣续也九畴五福曰夀曰富曰康宁曰攸好徳曰考终命如公其庶乎世之居髙位糜厚禄事业无所表见没世而名不称者其视公何如哉公卒之七年戊戌其长子楙将以某月某日葬公于郡北茶园先期请志铭京邸某公之族弟也义不容辞故为书其事于石铭曰丹霞城北有茶园从今以后植芳兰坐丁向癸兼未丑仲谟茔域在此间相戒松楸勿翦伐子孙世守磐石安
　　隂醒庵墓表
　　宁化为邑介汀邵万山之中奇峯嵚岑清溪溜沥地多隠君子自李元仲先生翘然杰出一时风教潜移有志之士砥行修身好行其徳厚彝伦而薄财利勤学问而淡功名岿然以古道自处不为末世浮嚣之习如隂氏醒庵先生尤其矫矫彰著者先生性孝友能笃于亲三嵗而孤母雷孺人抚之先生感念先徳牓其斋曰乌夜刻苦自励及居母丧哀毁三年不御酒肉遇先人忌辰嵗时伏腊展像跪拜泪涔涔下以父柩未葬徒步千里走江西造丰城访形家杨震延以归既得吉拮据襄事凡先世茔垅无不修祭祀无不举昆弟戚属无不存防今先生虽没而其孝友雍睦啧啧里党间尚有称其分产从弟推爱堂侄及抚谢氏孤成立故事则先生之天性可知矣先生为诸生者二十余年为太学生者三十余年中间棘闱数蹶连不得志于有司澹然不以为意孜孜好学老而弥笃当甲寅闽变伪帅索饷狼籍毒流荐绅先生为从兄株连滞狱半载一时同患诸人俱相对号泣悲不自胜先生读书狱中晨夕不倦声朗朗若出金石手抄较録一如无事非其涵养精深置死生于度外而何以能此先生素简朴寡嗜欲不喜声伎尝衣大布衣方领阔袖古貌岸然举止言动悉中规矩绳墨望而知为有道者间从賔客饮他人酒酣耳热谑浪欢呼先生正襟危坐终席无惰容后生小子或囙之为迂先生弗顾也见人有过必面折不少假借人亦谅之闲居无事洒扫庭除莳花浇竹娓娓然若有甚乐于中者课儿曹读书立品无坠家声尝曰吾见世人刻薄殊甚每因财利而伤同气吾甚痛心焉吾愿后日子孙切不可蹈此辙又曰待人接物须之以平恕遇事以知足忍耐为主呜呼先生此言真季世之药石也使先生得志于时出其言坊行表维末俗而挽頽风岂不足为天下矜式奈何穷山僻处独嗟肥遁葢亦有不幸焉者乎欧阳公曰为善者能有后而托于文字者可以无穷先生子若孙克自振拔所以慰先生者方兴未艾而长君琫素不逺千余里跋涉山谿持行状徴言于小子故敢不揣固陋为之表以掲于其阡俾宁之人士有所观感焉先生讳卿月字省孺醒庵其号也以太学生老享年七十五嵗生殁年月子孙名字具载墓志中不复赘














　　鹿洲初集巻二十
