　　钦定四库全书　　　　集部四
　　清正存稿　　　　　　别集类三【宋】
　　提要
　　臣等谨案清正存稿六巻附録一巻宋徐鹿卿撰鹿卿字徳夫号泉谷丰城人嘉定十六年进士官至礼部侍郎以华文阁待制致仕卒諡清正事迹具宋史本传其所着有泉谷文集奏议讲义盐楮议政稿厯官对越集诸书今俱散佚此本乃明万厯中其十二世孙鉴巡按福建于家乘中搜辑刋行者也鹿卿博通经史居官防约清峻多恵政凡所建白皆忠悃激发不少隠讳今观是集如都城火则上封事言惑嬖宠溺燕私用小人三事迁国子监主簿入对则陈洗凡陋昭劝惩等六事为太府少卿入对则言定国本正纪纲立规模诸事大抵真挚切深中当时积刘克庄以董子之醇贾生之通许之虽标榜之词不无稍过其实而纯忠亮节无愧古人固非矫激以取名者所得而比拟矣乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆费墀










　　清正存稿原序
　　按宋史理宗朝吾家盖有两名卿云一为泉谷公鹿卿以枢密使封丰城男一为矩山公经孙以学士封丰城伯二公当宋祚垂亡之秋适权奸柄国之际均不得有为于时然矩山公乃理宗末季或倦于勤故不得尽其言而泉谷公正当其壮年励精之日其言犹得以自尽登尝从家乗中见公年谱盖自嘉定登第以后诸凡所闗职守与国家大计无事而不言无言而不尽其最著者若疏都城灾而归咎积隂之极刺其君之惑宠嬖溺燕安触犯忌讳既言人之所不敢言其干办闽事也时山冦日炽所与当事徃还书论动中机宜以书生而谈军旅之事又言人之所不能言至积强之敌积轻之楮二者当时急务而人槩诿之无可为公独奏之未已又白之庙堂必欲起衰救弊于万一又言人之所不及言乃轮对二劄言尤激切至谓以越王勾践之规模用今日东南之天下庶乎其可使人主竦然动色则人之所不可言者而亦言之其忠悃何笃挚也公之疏札固不止此而此其大者当时不免见忌至累乞祠而独西山真先生与之契合其举备献纳也则曰学术精深节操方正其辟知南安也则曰才识不羣强毅有立至谓求以答民望而寛时忧则示以吾党道同志合之意语云道不同不相为谋同声相应同气相求公于西山傥非其道之相为谋而何声应气求之若是哉葢公之从事于学也壮年尝立青云社约友朋辅仁于防文之外及仕而教授南安训诸弟子由濓洛以溯洙泗之源故公之立朝寕与逐客俱退而不与谄子同进其守制宁违审察之旨而不肯冒起复之名此其平日之所得于学问者深故其所契合于西山必有出于言语行事之上者在也世多訾儒者迂腐不适于用以公之儒而其言凿凿可用若此刘克庄称其有董子之醇贾生之通信不诬矣尝读西山大学衍义见儒者经世之实用则其所取于公者岂徒迂腐云尔哉此公文字之可传非区区子弟之私盖于儒先之言信之也时观叔以按闽过家命録出年谱中诸疏札将与矩山公集并刻以传夫泉谷公欲为于犹可为之日故其言详矩山公欲为于不可为之时故其言畧此前人一时之双美也其并传也固宜登忝逺裔窃愿蝇附故述梗槩以引其端云徐即登拜手谨撰









　　清正存稿原序
　　钦定四库全书
　　清正存稿巻一　　　　　宋　徐鹿卿　撰奏劄
　　四年丁酉六月轮对第一劄
　　臣寒远孤踪材能谫薄遭逢明圣擢寘班聨嫠纬至情每恨无因借玉陛方寸地一吐之兹因赐对获望清光不敢摭拾细微以应故事请以闗于理乱之大者为陛下告臣闻至不可玩者上天之怒心尤不可忽者斯人之疑心知所以解人心之疑则可以息天心之怒矣夫天人相因疑怒相生察诸近而远者明求诸显而幽者验惟有真实一心可以对越可以感动而毫髪之人为不预焉乃五月辛未星文见异壬申回禄延灾两日之间京城煨烬者十之七矣陛下居至尊操势利莫爱于宗戚而邸第焚莫急于财货而帑藏竭莫大于都邑而生聚空以其至亲至近者犹不能庇而全之则夫疎且远者将何恃矣方其烟炎张空浩如怒涛疾风之不可御陛下曾目击之乎斯人仓皇骇窜毙于熏灼毙于颠踣毙于饥饿者不可胜数其幸而存者呼号之声憔悴之色可悯可痛陛下曾得所闻乎苍苍者天不可推测所可知者人心而已陛下嗣承丕绪十有四年其间灾异何所不有而三变为尤大辛卯之灾上及宗庙人谓权臣专擅之应也陛下方且念其羽翼之劳潜晦委重于是乎天怒未息而警之以防师失地之变焉三京之败流毒至今人以为诸臣狂易之致也顾乃委曲讳防越三年而始下哀痛之诏于是天怒未息而又警之以震雷之威焉明禋之异上下失色人以为燮理非人之咎也陛下虽能逐一宰臣然舛政宿弊大率多仍其故于是天怒不息而郁攸之警至于再矣天之仁爱国家何其至哉本朝以火徳王今一隂方生而有此大异正由隂盛阳防而火失其性故也懐疑者众陛下亦知乎恭惟宁宗皇帝以恭俭仁厚之徳祈天永命享国久长薄海内外皆得防被安静和平之福火之作也廹于开元阳徳之宫而独不燬岂非天以此彰我宁考之盛徳以警动陛下之心乎众心之所疑者此也陛下之大寳位得之于天而受之于宁考天资孝友岂有他哉一宗藩之无祀岂必谓其真能为伯有之厉然故宫遗址火实始焉众心之所疑者此也椒房之亲富显之可也当四郊多垒之时节钺之华不以待有功而汲汲及此恩宠先之火亦先之众心之所重疑者此也近亲懿戚人颇议其干请之数其有其无陛下知之臣不知也然火之自西而东越两河而径趋之若有所向导然众心之所以愈疑者此也虽然是亦姑举其迹之最著者尔非独四疑又有三谤羣臣熟言之陛下熟闻之矣徒以为罢行论建必出外庭未尝谋之私昵也进退除授必出宰揆未尝决之他人也机务亲览宵旰忘劳经史讲论寒暑不辍未尝过佚于深宫内廷也是三谤者非独陛下之心臣则知之而天下未之知也苏轼有言人言虽未必皆然而疑似则有以致谤臣请畧言其疑似之迹而陛下试察之政令出于外廷是矣然御笔时至于中书宣谕或出于要地事闗封驳不免留中名曰白简间烦节帖此所以来天下之谤也又闻市巷之言徃时权势子弟置局行都内以结左右之揄扬外以觇朝廷之动息然犹不过典以舆皂给以私钱今则方面效尤率多置局而以其徒主之名曰通中外之情实以行嘱托之计朝廷每有科降不复津发率桩留以供费陛下捐生民膏血以予之所望谓何而忍如此用之乎毋谓已去而无是事也至如饮食药饵之物出于敌国者相衔而至辇毂陛下以为此安从而得之以吾寳货易彼粪壤而借手以行其私更化以来宰执不受餽矣防谏不受餽矣此钱此物归之谁乎朝廷每一举措令未出而彼已知之每一议论意未决而彼已闻之向使有赂而无效则虽赂亦将不再其应如影响是以方来而无穷况蹊径一开则他时因微而入縁形以出有不胜其虑者此皆非陛下本意而谤者谓陛下实容之不知何苦为此曹受谤哉臣以为不窒交通之路则天下之谤不解此天之所以怒也除授出于公朝是矣然除目未颁已有谓某为某邸之客某登某人之门既而有脗合者矣除目既下则又曰某出于睿防之丁宁某出于御批之训谕虽卑官小职有不能不然者矣伴食故臣生无锱铢之益殁乃论定策之功先皇与子孰得贪天私家譔述岂能传信是果出于圣意乎抑有为之地乎潜邸外姻他岂不可以薄加恩数而参错于边方守倅之任强敌在境此为何时风寒廹身此为何地是果以才选乎抑姑为人择官乎利在他人而谤归君父乃重于絶私谒而轻于受谤讟也颇闻圣意亦厌其烦以杜衍不可告之者正自不少然臣以为不尽杜侥幸之门则天下之谤不解此天之所以怒也佚乐不足以夺忧勤是矣自有识言之葢曰陛下不知濡首之可戒则无旨酒之箴矣不知女徳之无极则不复日近儒生矣自小人言之但见边风孔棘而増置妃嫔之阁锡宴虽罢而未辍排当之常一二举动未免有以实人言一实足以证百虚是以观听懐疑羣议交集夫操网罟而谓之非渔不如捐网罟而使人自信然则岂无名称不正之人得以出入宫掖以启天下之疑者乎臣以为不絶逸欲之媒则天下之谤不解此天之所以怒也夫因疑生谤因谤生怒天之怒即人之怒也姬旦之告成王曰小人或怨汝詈汝则皇自敬徳陛下欲回天意则凡羣言之所止不必校曲直不必论是非必痛自刻励痛自奋发由自本自根之地以至于宫掖朝廷凡可以絶夫人之疑谤者首图而速改之而又以发强济寛容之徳更以笃实充辉光之美以恳忱应文貌之胜尊天命而抑私恩务力行而简议论论事剀切者必召封驳不回者必留缄黙茍容者必汰阘茸不才者必斥支倾补之策必讲权冝救急之术必行天下方以此望陛下茍一旦奋然断自圣志而力行之则孰不歌舞圣徳而忘其忧人心说而天意解矣不然避殿减膳之虚文不足以信天下之心捐金予粟之小恵不足以释都民之怨贤者相与引去而持禄固位者皆临事不可倚仗之人也臣观火势炽烈之时官吏军民几于束手而坐视万一天怒未息其祸更有甚于此者亦将若是而已臣既忧斯民之无所恃复忧陛下之无所恃矣兴言及此疾首痛心惟陛下哀其忠赦其愚而曲留圣心焉不胜四海生民之幸取进止
　　贴黄臣又闻难得者机易失者时转移天下之大势者存乎善应之而已陛下即位以来机之至者屡矣权相之沦谢是一机也而不能应明堂之罢相亦一机也而不能应今又一机矣谓冝不终日之间必有大黜陟以谢天戒大更革以慰人心大悔悟以来直言顾乃不能无迟回黾勉之意何哉岂其谓髙髙者真不足畏耶夫机防之来斯民莫不倾耳注目以徯作新之政感孚之速惟此时为然一徳意之美可使淄青军士投戈而效顺一诏旨之布可使武夫健将竦动而感泣一举措之宜可使王承宗敛手而削地一任用之当可使辽人不敢生事而开边应之少缓则頽堕委靡无复振起之理矣辰去速而求迟机一徃而不返愿陛下与二三大臣亟图之取进止
　　第二劄
　　臣既以天人相因之理控露于前矣而其切于时事者有六请条列而继言之一日洗凡陋以起事功大抵危急之证非平缓之药所可救疗败坏之局非寻常之着所能扶持粤自金人倾危强隣炽焰灭国者十数称兵者防年中原遗黎殆无噍类而后骎骎及我蜀败襄失荆危淮孤而内忧近患又防出而乘之臣意此一气数自北而南非大有以回天心而系民志是乃祸乱之始也奈之何规模不立于朝廷威命不行于边圉志气不一于中外号令不信于军民处蹙国百里之时而袭累朝全盛之仪文当祸至无日之机而守承平无事之程度以文法相防蔽以空言示作新费有限之光隂役无涯之细务平时失于经画遇事必至张皇臣以为陛下当讲求军国之大政而专意于委任责成大臣当清中书之务而专意于忧边思职必有以长驾逺抚而收豪杰之用防微杜渐而絶祸乱之原毋以旁出之门户废纪纲毋以和战之矛盾妨实政置节用一司以少纾目前之急通救楮之权而勿泥书生之谈王畿瓦砾之塲若之何而镇安上流脊膂之地若之何而葺理皇皇汲汲尽心力而为之用草创之规为救急之术则人心改观而事功可集矣二曰昭劝惩以收主柄夫人之所以奔走天下者惟赏与罚耳大权在已而不能用何以使天下之聴命哉日者入洛之师纵未忍诛王恢而戮马谡亦冝投之荒裔俟经赦宥然后议功使过庶防名正言顺未至全废劝惩今乃一切不问是司冦始失刑也京襄之失亦宜重加窜殛而宻谕其手足之亲责令勉立功名然后抗章自赎犹可少塞公论今乃甫从薄罚无故放还是司防失刑也去嵗边骑长驱如入无人之境其视攻鄄而弗救取薛陵而弗知者果何以异纵欲宥过而责后效岂应无功而受厚赏今则例皆增秩进职矣是司勲复滥赏也万一更举淮而弃之亦将以是待之乎岂有擅作威作福之权乃惴惴焉待其臣如骄子而可以用吾国也臣愿陛下以齐威王之振厉者自勉而毋以唐徳宗之姑息自安也三曰清班署以储实才夫鸳行鹭序世之所甚重也以臣观之州县一命之微其才否无不立见至于登朝则闲曹居半悠悠唯唯皆可累日而序迁其初本欲以储才其亦足以藏拙臣之不肖亦拙者之一也故欲作兴人才必自班行始昔太宗皇帝尝谓多士盈朝欲一材堪转运使三司判官者了不可得今平居进用则常患于无缺及临事任使则又苦于乏才非其人而强使之适足以败吾事臣以为宜于班行中当留若干缺而以堪将帅练边事理繁剧通财计专立四科命内外之臣公举所知条其已试之效各以名闻中书置籍登载并记举主姓名随其资歴浅深以所留之缺取所举最多者充之其已立朝而可备此选者亦预焉遇有事任则取因荐而防擢者遣之功过之大者举主同其赏罚前者既去后者复来取之不穷而用之无尽陛下万几之暇时索一籍以观其进退则所储皆可用之才矣四曰重辅郡以蔽都邑夫千金之家犹知重门复壁以自衞况都邑乎两浙诸郡都邑之门壁也而兵备单弱春秋教阅操敝竹以为弓掲腐缯以为旗老弱杂陈真同儿加之财计空乏莫能疎通臣试以所知者言之闻之大农嘉禾一郡嵗输之数为缗钱二十五万既以匮告而寛减三万矣又请止输一十九万使此数登足犹之可也而两年之间凢亏一十五万则一嵗之输不及元额之半今复以麾垒宠旧臣之子不知其能办集否也纵不为一郡计独不为都邑计乎顷年盗起三衢常山之豪颇常效力功赏既滥又或不均甚至以土人住本里之阙彼此相形近遂交鬬州郡茍幸平静岂暇更为逺图疽根伏藏乆且溃决万一边陲警而肘腋之变复生何以待之凡如此类臣以为当妙选贤牧整葺败壊摄伏奸萌庶防手足可以扞头目而内忧不作矣五曰因闽越之舟师以防海绍兴金人之入侵也分兵为三而一由海道然先一嵗已谍知之而命李寳屯江隂矣今贼妇久于海上其为倪询商简者甚众安知不出于昔之故智乎绍兴谍而知之知而僃之故能先其未发而伐其谋今既不能知亦不能僃万一敌以重兵缀江淮以舟师趋两浙本根震则枝叶不能自立矣窃见福建浙东嵗调畨船分戍顾迳吴江等八处而总之许浦都统司以防海也其钱粮则朝廷科降下平江支散近年粮降不时人不堪命于是调发之始船户率非正名多用小船展拓以应尺度而水手亦皆浮浪之徒非逃即溃问其舟则阁浅矣没水矣其部辖将校与都统司军吏通同为欺一遇防集则旋雇民船篙手以充之防名甫罢旋复星散而军吏与防手之应名而未去者因得窃钱粮而瓜分之戎帅昏庸蔽而不察徒有供亿之费而无御僃之功今宜作急行下两路应今嵗当次畨船竝要正身管押如敢承袭雇替守令重行镌降吏胥竝从军法仍先科降合支之数兵船之至委本州倅贰按月支散而以郡守察之都统司任总辖之责而钱粮不预焉比之旋行创置者力省而功倍矣又闻绍兴枢臣叶义问建言防海土豪谙海道之险仰海食之利皆能役使船户请于防海要处置寨以土豪为寨主而自统之与官军相犄角若假以名目激犒而使之亦可行之一策也六曰合东南之全力以守江夫上流重地既已破坏则江面濶逺节节皆合关防羊祜有言势分形散所备皆急一处倾壊则上下震荡虽智者不能为谋矣况闻襄江船筏如织边帅之力岂能一一分布宜思有以助之臣以为当委江广湖南福建帅臣于内郡禁军额内十选其三就帅司一处团结训练委宪臣于郡弓手土兵额内十选其三就宪司一处团结训练各择将以统之其月粮文劵皆各州各县自行措置逐月解发以八月召集至二月散遣警急则从宻院调遣以为托里之助时事方殷非内外并力而为之使盗闯门庭则堂室无独全之理矣臣前篇之说其本也后篇所条其事也本立则事立矣夫栋宇将焚而顔色不变者孔斌之所以深忧薪火未燃而安寝自如者贾谊之所为痛哭臣之过计窃比二臣傥沐探其一得之愚天下幸甚
　　都城灾应诏上封事
　　窃覩回禄煽灾上延宗庙中外臣子莫不痛心臣蝼蚁防生至为猥贱然有懐不吐实负明时臣闻最易回者天之心最易感者民之心最不可欺者已之心人主欲自知其过惟求诸已心而已己心无愧则天心之怒一旦可囘人心之怨一息可解不然狥虚文应故事心可欺乎天人可欺乎臣恭惟皇帝陛下临御宇内于今八年践祚之初天下习闻仁圣之徳翘首企足以为太平之期期月可致信能日加警惕不移初心则积而至于今日纵未大治亦宜小康曾未几时而羣妖众异层见叠出是果何自而来哉以臣观之大抵皆隂气之应星陨地震疾风甚雨是隂类也丁亥浙西之水已丑浙东之水今嵗江湖两淮之水城邑为壑生理一空无辜之民葬鱼腹者防千十百是隂类也寇发江西延及瓯闽湖广刀锯之惨原野为腥流离之苦过者掩泣环数千里莽为丘墟饥疫乘之防无噍类甚至畿辅之近一夫唱乱至烦王旅旷日未平岂所以令众庶见哉是隂类也纲常名分日以凌迟监司守臣可戕可逐借曰抚驭乖方悉其自取然习惯为常后患未已是无纪纲矣是无朝廷威令矣筚门圭窦之人皆凌其上而为长者常凛焉有不可一朝居之意狂者妄作以速祸谬者沽恩以求全甚至奸盗之徒敢干禁卫果何等气象乎是隂类也去嵗之秋陨霜杀粟而瓯粤之民饥今嵗之夏水潦腾溢而江湖淮浙之民饥来嵗饿殍之多已可预见是隂类也山东强敌本为向者匮吾国力以豢飬之失既在前不必深论至乃扬声鼓众侵犯王畧幸其送死所损已多而任事之臣功未就而衅已启方来之忧伏于意外是隂类也西蜀闗隘目为天险敌兵突如其来犹践平地守土者窜执制阃者仓皇人情汹汹未知所底是隂类也隂既极矣火不胜矣于是郁攸之警所至多然至于辇毂其祸尤炽累朝文物化为灰埃官府民居空存瓦砾固已甚可骇矣矧乃庙祏之尊四海所托聼其自燬责必有归宫庭目击陛下能自安乎潭府独存大臣能自安乎百官见之能自安乎士民过之能自安乎臣以为此亦隂气之致也窃惟本朝盛徳在火今柔隂之气积郁散漫火失其性奔迸四出正如虚之人元气不充手足厥冷脏腑宣泄而浮阳上攻气血妄行庸医不察复投冷剂则危亡之至将不旋踵可不惧哉人有常言不知其形视其影今自影而观天妖地妖隂也叛兵悍将隂也夷狄盗贼隂也积隂之沴其极至此臣不敢厚诬君父以为不知所以用心然窃意刚不胜柔理不胜情必有以隂召隂者宫闱之隠风化所闗后妾之分同于冠履迩日所进举国哗然竝后之端有识过虑使其素无他议犹之可也既尝有意选求而中止矣揆之人情寜无怏怏今长秋正位命出慈闱播告四方大分已定而素怀怏怏之人乃已黜而复进宠命之骤圣意可占骎骎得志能无求快所欲乎事一至此虽陛下聪明特出亦或难处矣古者内廷之选多良家女盖有深意窃聆日者里巷之贱亦或备数宫掖此等何知礼训徒务争妍溺志荡心无所不至臣是以疑此乃召隂之本也出入起居在于必钦饮食燕乐期于有节道路之言多以为陛下聼览之勤夺于闲逸之乐道义之味移于游燕之娱阙庭万里无由尽知一有似之此亦召隂之本也陛下一念之隂或不自觉而凡隂之属以类而应防諌之职取其能犯不韪而效鹰犬之役世无贤不肖举以凶徳目之陛下亦槩乎有闻矣然将去复留欲进复退不害其为得志也将帅之臣取其柔懦易与而可以頥指使令盗贼纵横而出者无功邉鄙耸动而战者无功京城煨烬而守者无功然以败为胜者反得美官见焚不救者归过其下不害其为进身也内而公卿侍从外而秉麾持节则大半取其能供苞苴以快耳目之欲一小人之根不去而众小人之枝叶实繁散布于州县者多戕贼基本之人党连于要路者多斵削元气之辈清议所击如罔闻知不害其为固位也向使陛下以阳刚为德以正健为心则不应变故之生一至于此今积隂之证徧满宇内奸雄敌国隂窥潜伺抵掌跳梁幸我之弗儆弗悟以为得志乃复悠悠泛泛不思所以塞其幸祸之心此非投以冷剂乎虽然是可忧也亦不足忧也天下之事非隂即阳一念之失隂之端也转而善则阳矣一事之非隂之萌也转而是则阳矣是故处变故之极而悔心生乃修身进徳之机乗忧危之至而勉心生乃转祸为福之机陛下如求有以胜隂气素服哭庙未足言也减膳避殿未足言也施舍已责未足言也如其止于此也揆之于心能无歉乎傥以是为未足则当自一心始当自一身始当自一家始天下之所以过疑陛下者谓其惑于宠嬖也谓其溺于燕私也谓其知小人而不去也陛下内省于心果有是乎有而弗改是未悔也是未勉也陛下试静观黙察今之时果何如时耶天之仁爱国家昭昭示告者可谓至矣民之厄于下以为可相者举之取其能负荷艰危而毋取其具员充位陛下不欺于心大臣不欺于君臣荷美名君都显号此又转隂为阳之大机亦天之所甚望也不然策免三公徒从汉制营求肖象未契天心则彼进此退政未足为轻重耳臣狂瞽妄言罪当万坐使臣言用而身危则利在天下罪在一身无所尤怨不然天下皆未知所以托身之所于臣何有哉
　　五月视朝转对劄子
　　臣闻二三大臣之心协于一而后百官万民之心定于一上下之心不一而求以济事无是理也陛下忧时望治竝用二相而命元老大臣总其纲岂不以大厦非一木之支泾舟頼烝徒之楫相之严不可无吉之寛房之谋不可无杜之断疗急证扶败局法当如是也然同寅恊恭则虽十六相而不害其众召奭微不悦则周公旦深病之何则此心茍恊则守一等规模行一等议论立一等政事用一等人才事之合于理者无徃而不获其志也事之乖于理者无徃而得遂其私也人心其有不定乎否则乖离暌隔不合不公弗得逞于东者必趋于西无所投于甲者必赴于乙彼罢而此行之彼用而此舍之彼信而此疑之在上者莫适任患在下者莫知适从祗见其纷纷尔今大臣皆天下之选必将同心同徳以仰副陛下责望之意而臣于是时顾以非才冒兼宰旅爱助之切其能已于言乎臣之所欲言者三一曰定意向以立规模今世之患莫大于疲精力于无益之常程而不明军国之大计壊纪纲于因循之弊例而不守祖宗之成法无不测之赏罚以耸动众聴无坚凝之力量以消沮羣疑随事酬应而已未闻思所以待事变之来数日支持而已未尝思所以惜日力之去由今之道无变今之俗虽稷契臯陶竝生于世臣知其不能转危而安也今莫若昭示意向改易涂辙去繁重而就简便破拘挛而事轩豁协心一力取其大且急者汲汲而共图之兵胡为而可强财胡为而可裕民胡为而可安进而訏谟者此一心退而推行者亦此一心如推车焉志于车之可行足矣如和羮焉志于盐梅相成足矣曹掾当房之事毋使互有侵越而后可以贯始末已经判决之事毋得转而之他而后可以免异同按而行之国事其有济乎二曰明好恶以储才望夫时事艰危非人莫济而今之人物然矣宿老耆儒星稀云散仅有一袁甫而天复夺之昔张商英卒陈瓘叹伤以为人望已絶以今揆昔能勿惧乎迩日以来班着萧索稍负清望者多纳履引去之意名为有志者无弹冠愿仕之心中外之情暌异若此外夷敌国其谓何哉夫端臣良士譬诸麒麟凤凰虽若不切于用一旦出而鸣朝阳游郊薮则蔼然为太平之嘉瑞不然则狐狸夜号鸱鸮书舞果何等景象乎臣尝以为班行之额当以其半待清修恵谠之彦以强吾国之精神而勿疑其迂复以其半处卓荦才智之士以效奔走之筋力而毋责其细公权度去町畦茍贤矣不必以为某之党与而疎之茍不才矣不必以为已之亲故而私之如此则真才聚于本朝而缓急无乏使之忧矣三曰谨操柄以尊朝廷夫惟辟作福惟辟作威人主之所以鼓舞天下者恃有此尔故豆区釡钟之举恶其市恩于私室礼乐征伐之权病其轶出于诸侯而近时太阿倒持朝纲不振举髙官美职以予人而方且摇手而不顾恃盐钞茶引以为命而夺于私贩之盛行臣不敢缕凟姑举辟差一事言之上自台阃下至偏州不拘可辟之地不问合辟之缺例多选辟有诸郡守倅前政未上而已辟后政者矣有本无员额而请置添差以充辟缺者矣铨曹之差注多逺次而受辟者率先期而赴朝廷之除擢多终满而得辟者止嵗月之间从仕四方之人但见其长之足以轩轾乎我也徃徃皆有轻视王朝之心非所以安众志而隆主威也陛下尝思周末陪臣所以效死于私家者乎尝思六国豪杰所以聚防于四公子之门者乎威权下移浸不可长而其从违可否之权则在上而不在下臣请除三边外其余州郡宜下吏部刷其合辟之缺上之中书凡以辟书来上者先与批注系与不系辟缺方可为之启拟其近年创缺而辟者见任人满竝行罢废大臣同守公法毋狥私情则名噐重而王室尊矣夫规模不立则无以为依据之地人才不富则无以备缓急之用朝廷不尊则无以成运掉之势此三者真中书之务也古语有之同舟而遇风波则胡越可使如左右手今之风涛恶矣辅弼大臣之心一而后天下之心莫敢不一理乱存亡之机视此而已可不共思所以体承君父之意乎不然一国三公诗人所刺政出多门君子所讥岂陛下之望哉亦岂四海臣民之望哉惟陛下深诏大臣而亟图之
　　奏乞科拨籴本赈济饥民劄
　　臣闻孟轲之言曰今有受人之牛羊而为之牧之者则必为之求牧与刍矣求牧与刍而不得则反诸其人乎抑亦立而视其死与臣谬以匪才防恩将漕其为牧也大矣忍于视其死而不求其所当求是为负民未尝求焉而逆料其不得是为负国臣职守所在敢冒昧而一言之臣入境以来仰体圣朝任使之意周行原隰自南康池阳太平以达于建康凢歴四郡所至延见士民咨询利害而足迹之所未及者亦博加采聴其病民之事固非一端然最以嵗事不登粒直翔踊为大苦嵗入既亏而淮民又聚食于江南加之剽掠焚荡时时窃发目下米一斛亷者六七十千髙者至百余千流离殍死气象萧然客贩不通而常平义仓之积无防等第人户皆已应令和籴赢羡不多虽见行劝分未有可恃所至劝令种麦亦且未保收成此去来嵗早熟尚是半年中户已皆有转壑之虑下户可知矣臣昨以充员宰旅僃知国力有限然误当陛下委寄刍牧之求责实在臣窃照嘉定八年民之憔悴未如今日之甚朝廷为捐建康府转般仓平江府百万仓米三十二万石及度牒一百道防子十万贯凖籴二十万石通为五十万石又为之蠲租已责变籴为济凡可以救民命者无不为也今固不敢以此望之朝廷譬犹父母之于子虽旦旦焉饔粥不给之虑然慈爱之情忍食而遗其子乎臣按本路九州四十三县大体皆歉而轻重亦自不同有早禾及分而晩稻不收者有髙田甚旱而圩田就熟者今纵未能槩行赈恤亦当择其甚者略思所以接济之策以示圣朝当财计窘促之日犹未忍顷刻而忘吾民浙西两淮湖南北之米既无可仰惟江西一路差稔虽朝廷和籴数多岂无尚可通融臣愚欲乞圣慈轸念一方之民特赐睿旨下封桩库科拨十八界新防一百万贯下本路为籴本令臣与诸司公共商议一路合济者防郡而郡之合济者几县一县合济者几乡而乡之合济者防户其旱势稍轻者不与焉却以本钱分拨下各郡委官徃江西路照时价收籴米斛候到减原价三分之一专一分场粜与下户将来除豁船脚等费及所减一分价钱外却将籴到钱据实数拘收桩还朝廷如此则所损不多可以助劝分之所不及投醪割炙恩虽防而用意则厚是亦维系人心之一端也如防特赐俞允即乞速降指挥施行仍降付尚书省劄下本路诸司公共相度依嘉定八年例分州措置及劄江西安抚转运司行下所属州县照应收籴通放仍免所过商税湏至奏闻者壬子聚讲癸丑论政府制国用并乞厘正检正官名劄
　　臣恭覩皇帝陛下宵旰图回奎壁绚烂特以兵财二事分委执事专任其责王言惟作命始而丝继而纶继而綍其孰敢以为不然哉然事未有全利而无害者惟当公聼竝观去非取是求归于至当而力行之何至似作似辍似疑似信日复一日而徒浮议之防哉兵者臣之所未学固不敢言至于财用臣虽不知斡旋变通之术若夫成宪所存大体所关则考之经史得之师友亦尝闻其略矣请试言之而明主择焉祖宗盛时掌财特有司之事曰盐铁曰户部曰度支是为三司为三司使有声绩然后登之政府今之版曹葢三司之职也特茶盐之尚省而已建炎虽尝以副枢兼领户部财赋乾道亦以执政同知国用事然体统之在宰臣自若也今以版曹提领亦三司之遗法然以户掌财其来已久源流于周之六典分列于今之六部总而为省之六房严而为台之六察而户房所掌特科拨和籴及拘覈出入之事于生财乎无预以为夺都司之权者非也昔者以三司总国计则户房自属于尚省今若并尚户而入专局则尚省止存于五房揆之旧制微有抵牾臣愚以为封桩库如激赏库如安边库如丰储仓如务塲如盐窠皆可以总其事而归专局惟户房不当出省此妄议之一也不置局是也然既增参详又增检阅三省清严之地而舆卒皂纷杂其间恐非所以重朝着故不置局则责任不专置局而不公于朝堂则体统不顺且法有改更利有取予若议论区处于本局而后请笔于宰臣万一宰臣以为不可而又议焉岂成郑重臣愚以为欲其专一则置局以处官吏亦未为害凡拘催财赋常行文书自从各司各局分治其目拟审请笔一如执政之所条奏至于更革废置则提领官时一至都省白其所以然而宰臣执政公议之盖宰相不当屑预者其繁而无不当问者其要如是而后体统不分事冝适当此妄议之二也乃若官属一事则版曹自有版曹之属库务自有库务之官而宰司则惟书拟户房之属一员尔因版曹郎官五员以掌版曹之财因书拟户房之官一员以掌朝廷之财去其不善言利者而择善言利者易置之各立限界不相侵越提领通治之执政审处之而宰相裁其当如是足矣惟茶盐一窠当命专检阅之员更合増置无可疑者此妄议之三也大抵臣之为说初不悖于执政之説特欲大议公于都省而不徒请笔于専局拟审置之后置局以专行移而不使人徒杂处于朝廷之间因省部之官属以分治省部之财赋而不必多增员数提举官通领三司之事而不害时至都省户房还归左右司而吏不入专局茶盐别委专官而宰掾不必兼领朝廷户房各任其事而财赋毋得交混三者其纲领而七者其条目也如是则体统合职任专然后以出入之大数较每嵗之盈亏以为各司之殿最而赏罚行焉圣君有命雷动风行决无反汗之理彼泛然之议何足问哉臣猥以菲才防恩兼组右选虽不当自附于论思献纳之列然使有懐不尽非臣所以忠于君父之意也书生之见何足仰裨聪明可则行之否则舍之是关国体臣何形迹之嫌哉冒凟天威惟圣明裁赦
　　贴黄臣又闻中书造命之地熈宁间始置检正五房公事一员欲以检柅稽违纠正阙失审重于出令之初而无待乎给舍之封驳台谏之论列也至于近年不行本职凡中书之事自勑库断案稽考奏钞之外余皆不得而问问其官则曰中书后省之属也问其职则曰书拟尚户财赋也名与实官与事异名不正则言不顺无甚于此窃尝深求其故良由中间柄臣志在独运自任胸臆不使掾属得议其是非检正既无职守因分尚户以寄之然名在中书门下而职在尚省可乎且尚省有六房所以絜六部之纲也移其一而他属可乎今左右司共为三员分领诸房臣窃以为户上房书拟亦当并归尚省却于左右司中择通于财计者一人领之而检正専总中书六房之事以正命令之源以考违滞之失与给舍相为表里叶神祖建官之初意正名责实于体为顺兼臣待罪宰掾又摄铨曹不幸而有犬马之疾自揆一身不足兼两剧欲乞睿慈先正检正之名使行检正之职别择材俊共扶纪纲仍令臣免兼检正职事庶得専意铨衡以报陛下防擢任使之恩伏乞睿照九月朔有旨令伺内引壬子入国门是日内引奏劄
　　臣窳质不灵天分素薄顷由班缀出守吴门病不敢前控辞四忽防陛下亲洒宸翰命宰臣谕旨勉督使行臣感激异恩期以死报逾年支拄幸勉旷瘝圣度如天复加召擢丐归不遂再得入觐清光臣之幸也粤自言路宏开一时忠臣良士锵然竞振朝阳之响升平气象指日可俟臣尚何言谨摭其关于大计之最切者为陛下告臣闻天下有暌心人主当主之以一天下有动势人主当镇之以静盖人心国势相为表里暌则必动动则愈暌凡欲动人之国者必先有以暌其心而摇之使上下扰焉不寕然后吾之计行而徐制于其后此安危之防不可忽也古之圣王所以先万物而立于独斡千变而执其枢者惟静惟一而已故能因其未暌而使之合察其将动而使之定事变之纷来者无穷而吾心之静一者自若此通变使民之妙穷神知化之本也不然天下有暌心吾又从而摇之天下有动势吾又从而激之以暌心而乘动势国其殆哉恭惟皇帝陛下聪明睿智髙出古昔道徳学问比隆帝王临御二十四年事之防微无不烛人之情伪无不知静一之天存于中者逺矣然臣不知隐诸圣心以今为何如时耶人常言聚则为君民散则为仇讐今天下之心暌已乆矣陛下所自当兢惕而恐惧者矣古人立国之道非徒旦旦焉号于人曰吾以此为局面而已譬诸一枰之上有是局必有是着路路有生杀着着有成败茍专执成败之虚言而急政要务元无定算大纲小纪务详法畧则凡古人所以竭其心思而为不摇不防之本者皆废不讲又取已成之法而壊之防于荡然无纲纪文章矣空枰仅存实莫知所以下着之处乃指此为可以久而不变之道无是理也是必以静一立基本以着数实局面使暌者自合动者自定则斡世变之用在我矣端熈以前不必深论试以淳祐数年间观之甲辰改纪之初陛下独观昭旷与神为谋振起坠地之纲常散坏盘固之党与积二十年静一之功而见诸用上对天心下符人望此所谓动以天而无妄者也夫是以人无暌心国无动势精神奋发脉络翕合曾未一年生事之徒迎其暌而摇动之陛下茍有以主而镇之则暌者合动者息矣而陛下之心似亦不免与之俱动是以纷纷至于此也且夫宰执台谏乃人主所与纲维世道以共成凝合镇定之功者也一旦变宗祖成制创为二府分主兵财之说以夺宰相之权而速其暌众君子不察亦合从而和之不思宰相动则局靣摇此不过为倾宰相计非为公家忠计也今其效可观矣使当是时宰相纳履而去岂不伟然大臣之体哉宜去不去卒至于逐一动不已以至屡动动则生暌于是二三大臣之心俱暌同堂乏济济之风举朝有党比之疑甲辰乙巳之局至是几散此固旁观窃睨者之所甚幸也愈暌愈动至于今而未已茍有猝然之急则将有起而乗之者是谁误陛下使致然哉此圣心所当密察也且作威作福乃人主不测之神非可以尝试而防用齐威王屛然不动者防年一烹一封而天下服未闻今日未烹一人明日又封一人也自臣钟罢未一年同日而逐两台谏虽其议论太激不以为过然亦岂无激而成之者乎此又圣心所当宻察也至今年四月宰臣罢二府出七月枢臣又罢陛下废置大臣之手似亦太滑矣天下之势本易动当局者又从而动之能毋伤静一之体乎不独此也自创例行泛免之恩而多士之心动自违礼侈道宫之祠而都民之心动自无故受西夷之诱而边民之心动自赤旱千里而居民之心动是举内外之心胥动矣圣人系易曰吉防悔吝生乎动吉居其一而凶悔吝居其三甚矣动之可畏也天下之患无不始于暌而成于动闾左之戍不发则秦不亡髙丽之役不兴则隋不亡彼动人之国者其端甚微然至于动而不可止则彼亦末如之何矣初岂料其至此哉势始然也今强敌在境奸邪生心岂无乗时投隙者之可虑哉夫暌不足以合暌而合之者一动不足以制动而制之者静世变虽百暌百动而圣人之心常静常一何者镇静之道当如是也臣窃窥陛下静一之天未尝不卓然于酬酢世故之顷近年之失虽不免于屡动而随动随复不终日而失者还凡前之怒且逐者今彬彬然而起矣忠贤之路榛塞者尽通弓旌之礼聘召者交至大圣人之所为众人固不识也甲辰之局得不遂散岂非天哉然与其频动频复要不若不待复之为善也继今以徃惟陛下谨之重之使静一者常存可也虽然臣之所谓静一岂泊然无所营弛然无所立之谓哉前所谓以着数实局面是也今人心疑而国本久未正军心骄而武备多不立供亿繁而籴本无从办见缗空而虗楮将不行此皆今日必至之大患也然则国手所以合暌制动之第一着其将奚先曰释羣疑镇羣动必自国本始而其余当下之着如急政要务如纪纲法则莫不次第而及之则满枰皆实着是乃万世开太平之局非前日久不下着之虚局也臣学识疎智虑浅昔者局巳立而臣始来中间将暌而臣己病区区之愚每以有局无着为深恨今局再整而臣适再来不胜忠愤冒昧一吐之谨以甲辰丁未列为二局盖先后同以用君子去小人为局面但自甲辰之秋至丙午之秋则局面虽立而着未下自丙午之冬至丁未之夏则局面己摇而势渐倾今局面复正矣茍能下着使满盘皆实则斯为万世开太平之局矣安危所关不同常事惟陛下重留圣虑焉
　　第二劄
　　臣前谨以安危大计为陛下献矣窃自念臣出使无状守郡无功其有闗于职事之当言者敢并以闻夫金玉珠贝寒不可衣饥不可食惟储粟为最急古之制国用者必以三十年之通计其余然后为足世无贤不肖皆知之矣然朝廷方窘于籴本而今嵗又苦于旱干丰储百万之积似不为少则权宜通变亦体国爱民之所当讲也盖多籴于歉嵗则民食必艰籴价必踊民食艰则流离愈众籴价踊则本钱不充国与民交病矣臣顷待罪宰属私尝防计丰储之积约五百万石多为备荒之用而大农每歳廪给止合用米一百万石通计可支五年其大农合催之额歳为一百三十万石豁三十万石以为抛江落河之数则一嵗之入自足当一歳之支假令凶荒不齐两浙州郡更蠲五十万石以惠百姓则朝廷不过贴支此五十万以助大农而已其余尚可以支四年有半天下岂有年年荒歉处处不熟者哉百万仓之积约二百万石専为淮郡军饷之用而淮浙发运司逓年所籴率不过一百万石通计可支二年此储蓄之大凡也夫仓庾之纷如猬毛籴愈多则弊愈甚年辰资次之间既不可易此曹逆料支发之期尚賖他日之责未必在我于是肆为奸蠧而无所惮当此凶险之余籴本未有所措若权与辍籴一年或姑籴一半既可以为民食之助亦可以寛籴本之忧却严责有司照免籴之数而桩办本钱以待来年【如免籴一百万石则照时价桩一百万石本钱】设遇岁丰则于常数之外增数而籴【如去歳免籴一百万石则今歳增籴作一百五十万石】如此则上下可以共寛一分此歉嵗免籴之説也浙西号为畿内沃壤每歳丰储及百万仓所籴似不啻三数百万石若以诸总司计之在吴门者已不下二百万石而私贩渗漏者不与焉则吴门实为吾国储蓄之根本所当爱防培飬不可一毫伤动之也然自古和籴本有二説方今边事不解两浙军储自不容阙丰歳易籴则百姓可以泛招歉歳难籴则巨室可以略敷然浙右之俗大家率聴命于强干虽积粟如山而一毫不防宁倾赀以求胜于官府劝之不可令之不从自清册之令罢顷年虽曰招籴然半是出等之家以礼劝籴官茍无扰民亦安之臣昨在朝已尝建减籴之议故去年之秋初止籴五十万石臣之意不在希赏止欲相安故亦止为五十万之规模籴数既减其半凡旧招于巨室之数亦减其半施行已定忽凖朝旨增籴五十万石时节已晩米直已穷而本钱逼嵗方下臣逆料不可遂于发运司平江府借拨诸色官钱别委官属招籴一毫不敢敷及上户然后得以及事今兊支过运司平江府钱共二十三万贯累申未防科还故去年之籴比常年不同每年是同时抛数同时降本同时定价故价数亦止一等去年先籴五十万石循例于百万仓交纳后增籴五十万石今运至转般仓交纳是两次抛数两次降本故定价亦分两等此皆臣意权冝行之非可茍为定例也兼值秋冬亢旱劳费倍难而本钱不科何以为日后之地臣窃谓籴事大要专在降本抛数之早若秋成便籴民田有米自易办集才一交冬则非独价踊而大家藏粟不出数无由登如臣前说则今嵗免籴一年未为不可若犹不免于籴则乞减籴数之半日下降发本钱选委官吏限在冬前了足价既温平结局亦早官与民不至交弊矣此降本在早之説也凡此二条臣非敢独为异説但身歴其事志在体国便民不容守循常袭故之见其余利害尚众未能尽言惟圣慈申谕大臣速赐裁酌而审行之臣不胜幸甚取进止
　　第三劄
　　臣闻古人为邦自有常法如曰可使足民可使有勇知方之类规画井井犹画宫于堵课功计日必底于成非泛然率意而为之也凡用财所入多则桀少则貉有余不足犹相通融不足则思为补助之图有余则以待不测之备何尝于定法之外别有巧计不取于民而能办集者哉所谓承流宣化所谓奉法循理自然黙寓于其中矣数十年来法度尽废茍有尺寸之权者皆可以人自为政不恤者至于咈民从欲好名者至于违道干誉其意虽不同其为他日之弊则一也吴门为三辅大郡万家之聚日食防何纵不能为一年三年之蓄然使嵗计之外略有寛余亦古人为邦之意也今乃盻盻然有不足之忧脱值凶荒直立而视斯民之死尔姑以本郡苗米言之所催之数常不及而所支之数常溢额顷年每石之耗多至七八斗又或过之中间定为四斗之耗比之他郡不为加多所取得中仅免窘急然犹逐日防桩钱楮补籴军粮淳祐三年始减耗一斗为一石三斗四年又减一斗为一石二斗内有一斗系运司耗米及义仓米寔止一石一斗前是县自催苗而许浦军粮亦县自给县取赢斛面以供乏用而水军之粮递叠积压军人词诉无日无之守臣病焉遂令民户之苗县催郡纳自行给饷仍旧石取耗四斗民户得一分之寛水军得按月之请无不便之而诸县皆谓自苗归郡县不可为向使县自受苗县自供军不致欠阙则纵取赢斛面勿问可也今苛取于县不足于军其势不得不变变之善矣然旧来拖下水军之粮问之郡则曰各县积压非郡责也问之县则曰苗已归郡无可偿也军帅挟势径申密院臣时辞行不可遂白枢臣容臣至官措置带补已许诺矣而监司径责权郡并月支给又添军额七百余人盖守臣将去之时已是掯定一年米数其余以示再减一斗之寛矣交割之日尚计米一十三万余石犹可支至秋成比臣之至止隔三十五日尔乃止交割米七万余石是年六月即欠军粮问之有司仅有平籴仓米可以借支至十月新苗起催共借过三万七千余石此亏欠之由也然前守初年尚是取耗四斗次年方减为二斗通融乘除犹可补助臣在任一年四月皆是取耗之时臣不言利亦不求赢前政既受寛减之名而臣增之臣之耻也止得苦节俭用以补不足兼前时虽曰减耗然每石斛面犹带二升当取者以减言而不当取者增暗耗是欺百姓以为名尔臣亲下仓较定自五年开场每斛竝削耗二升总二十万石言之又亏失仅一万石矣臣非好名不敢欺心故也今约至催新东移西补粗可支吾但朝廷有当科还之数累申未下来年处荒旱之后必复欠阙实为可忧臣已于交承数外将本任樽节到钱照平籴仓籴米元价共为九十四万三千有余贯发下平江府俾秋成籴米仍旧桩管抵还平籴仓元数己申朝廷照防然以辅郡繁庻之区而积贮乃如此可谓寒心臣既不敢循旧取耗于在职之时又岂敢更请通便于去官之后区区愚忠正愿九重之上周知郡县利病而凡不守经常之利收名于一时而贻害于久远者皆不可以为法及其穷匮方且医疮剜肉以为竒策恐非仁人之所忍为也傥沐圣慈申饬州郡恪守成宪庶防军储民食稍有所仰不至于覆出病民天下幸甚取进止
　　第四劄
　　臣不度狂妄谨三薰三沐起敬起爱僭沥愚悃上凟天威惟圣明垂听臣昨得心疾身几不保归心飞动他不敢知解印将还忽闻防政臣别之杰除命一下物论哗然且谓与臣有隙臣自念进退未决之间万一因臣之来诸臣进退适有邂逅人言可畏恐难自明敢恃寛仁略陈本末臣顷将漕江左时之杰为制阃适值荒歉道殣相望臣方心壮气鋭不量么麽强欲举职意谓百姓可以手援贪赃可以法绳施行之间或失回防然皆为公事耳臣何心哉时城外十余里间有防徒啸聚岩谷密伺行人单弱即掩杀为粮讹言相惊道路汹汹臣实痛之尝面告制臣请行禁戢退听连日久未施行臣不能少忍峻责廵尉督以收捕一夕捕到徒党器具肝脏血肉色色俱全臣置之狱一问具服臣既书判移文制司照条处断遂将各人枭馘仍加警逻此风遂息臣职在观风不为越职窃度制臣必不罪臣之救民命也夫何嫌未防陛下命臣兼提领江东茶盐给降黄牓严戢私盐臣奉诏惟谨有赵彦满者载盐六巨艘越采石径过津吏方欲谁何彦满即以竹鎗戳伤军人几死臣督官吏追逐明日捕到彦满持制司防途并免收税之文以刼臣臣书判云制司号令不大于朝廷彦满明月之舟何用乎六艘遂行按劾镌降罢其改官指挥臣职为提领窃度制臣必不罪臣之举职也又何嫌臣平生素心不乐言利再三乞去久之始防易节浙东臣反覆以思除二事外别无纎芥相失及臣既被新命或谓以计倾臣臣笑语人曰罢节得节何倾之有处之泰然时总臣尤焴亲见之后臣至越自以和诗获罪尝引范纯仁之説谓子弟曰此亦章惇为之耶自是退处山林者三年已甘老死甲辰更化臣首被收召掾都曹之杰适帅湘南书问徃来相与如故此众所知也臣去春扶病守郡方闲居臣于交旧例不能书非独于之杰为然及其进登政府臣以将去之守事新执政礼有故常例致一书以此观之亦必谅臣之心矣又何嫌臣之所言者皆不在是窃自叹恨此为何时而举朝汹汹费有限之光隂用纷纷之议论是非得失自当明白以释众疑陛下务兼容大臣不即赞决非独贱小夫侮讪朝论之含糊而外夷敌国且觇吾国之无人矣陛下既以论思之职命臣臣何敢不以论思之职事陛下夫之杰之事臣不能知徒以不俟成命而安坐政事堂此所以适重人言之纷纷也或谓边庭事重无人可任奈何臣应之曰但使江淮草木皆知威名而宦官宫妾不知姓名者居之则一举而天下服矣今浮论不根有若上诬圣徳者吾君可与为尧舜臣亦有耻君不及尧舜之心请献一言仰助英防盖事体明白然后谤议自息臣不歴边任不能深知之杰本末陛下待之杰如此其重任之杰如此其専其战功边筹最大且著者简在圣心久矣欲乞出自圣裁明诏二三大臣取其显然而天下信服者明示内外然后宣谕给舍词臣曰功臣如此口语难凭卿等合速与书行即其功实着之训词以晓天下庶几诸臣无疑便可安职不然模棱不决则是朝廷以疑似之迹坏一叅政又以不得其职之故坏给舍词臣矣况同时迁除本出圣意茍使之失职而强受或者又将以调停之谤重诬君父矣官爵易得名节难保国有四维不容废一可不谨哉臣职在论思初沐恩荣竭忠报国无大于是臣非独爱吾君亦所以爱诸臣也若以微嫌废公议则是臣亦不知自爱以负陛下矣如或功状未显羣情不孚则乞且勉谕别付重任责以后效然后入叅大政夫谁得而议之臣愚直无他膓罪当万死屏息以俟诛斥
　　丁丑上殿奏事第一劄
　　臣尝观滕之文公恐惧于齐人之筑薛而求策于孟轲轲之对不过曰强为善而已矣夫滕之势甚急而轲之説甚缓甚矣其迂也然若缓而切若无策而实策之至可以囘天心可以感人心可以服强邻盗贼之心未有过于此今者堂堂天朝非可以滕为比而事势之危廹则有甚于滕何则薛滕之隣而蜀吾境也金人之亡薛已筑矣今又犯蜀是将筑滕也其何恃不恐且滕之患者齐耳若今日则敌一患流民一患楮又一患滕之大患一而吾之大患三又何恃而不恐然静而察之则统体涣散法令殆玩牵制文义循习姑息专国秉者未有出力负荷之勇操尺寸者动有卑视朝廷之心名曰任中书而未免多门名曰开正涂而尚多蹊隧古人以兢业保至治而今日以偷惰济艰危火已然矣而安寝如故是未恐也虽然不可以不恐亦不可以徒恐惟有强于为善有可容吾力尔楮轻之弊羣臣讲之悉矣臣未敢轻言请言敌与流民之故东南立国倚蜀为重而今之蜀则仅存其名而已日者上流一警防峡以东荡无限隔湖湘之间为之震动始焉小入以开道路终必大至而闯门户此必至之理也吾之所恃者清野尔使彼得而终据之因蜀之资耕田积粟练兵造舰一旦载兵与粮顺流而下则吾之策穷矣而施黔间道未暇问也臣书生不知边事妄谓欲保蜀者必须得一大项军马少亦万人而又得一大将如张韩刘岳者统之以雄据要防然后骄兵可御州县可复窃覩近日宣阃之除庙算当亦出此使其慷慨任责容可少寛忧顾万一未然则冝除防门一路外余悉仿古者分封之制使之世袭僚属许其辟置赋入听其自専庶家自为谋人自为战俟敌患可戢然后徐议区处不犹愈于弃之戎索以贻无涯之忧乎不务出此而漫焉寄之非所当寄之人逆知其必败必窜而付之无可奈何之域此非弃蜀乃弃东南也或谓鼎当城筑而仓宪守臣中防用一武臣知兵者外以聨施黔之脉络内以植湘潭之屏蔽疑亦可行之策也流民之患其类不一有自天而产祸者有因人而产祸者内地之民偶因旱歉而逐食于粒米狼戾之地者此值时之艰未有怨也江闽之间顷因冦扰旷土尚多若诱劝上户资之使耕给以闲田许之自耕侥幸一稔尚有归期至若湖外之民困于军须科夫之扰剥床及肤膏血且尽下户空矣而中户去中户散矣而上户亦不得而不去此出于不获已而已虽不能无怨怨犹浅也边淮之民则无论贫富无问强弱自清野之策行屋庐燬矣生业空矣虽有懐土之情已无托迹之所其怨入骨髓矣甚者带刀挟矢在在布满卖妻鬻子以茍目前所至跳梁官司不过随冝赈给名曰抚定然赈给有限而来日无穷此去青黄未接粒食愈难廹之以虚腹激之以怨心发之以长技意外之忧其有既乎加以江闽湖广曩时逋诛之冦盘据充斥掲竿负挺习以为常犹幸其无驰射之长无攻城之具使与此辈附和为一所忧不愈大乎谓宜行下诸路密与稽考见在流寓之数多方区处今在外诸屯虗额不少耗费衣粮无从考核陛下胡不札谕制阃为国分忧招刺强壮以补虚籍其内郡厢禁寨卒亦岂无逃死之数且以元额十人收刺一人为率则有千人之额者可以刺百人矣纵未有阙额亦且依此施行俟阙却别补若阙额多者即合照额填刺等而上之为数不少将来防江诸军有阙却又渐次移之近外仍立考察之法招刺数多及区处有方者必赏否者必罚但见强壮有归大势稍杀其余亦可以内地饥民之法处之纵有不逞为祸必轻其在防江者若资之过江耕垦俟复来是亦一説此非独可以寛朝廷之忧亦所以寛监司州县之忧也嗟夫祖宗金瓯无阙之基业付之陛下而半为邱墟百姓以赤子乳哺之望属之陛下而沦为鱼肉危机至此得不恐惧而强于为善乎何谓善曰善众矣而其大者畏天爱民听言求贤而已迩者上天垂戒变异洊臻京都何地而潮廹之霜降水落是理势之常未可以左道为验也日君象而妖气贯之分野之限是星史之谀未容以卫并为解也彗有除旧布新之占津桥不通是迁就之説未容以犯王良自恕也天难谌斯何以至斯极邪苏轼有言人无所不至惟天不容伪崇宁以后彗竟天日有眚而大水犯都城实在己亥之夏当时奸臣饰词误国言之痛心臣愿陛下奋励精神深鉴徃辙内朝与外朝同一致斯须与悠久同一心毋使文貌胜而笃实不孚毋使议论多而施行不力尽扫拘挛之见亟为支拄之图此为善之一也陛下临御十有七年民之死于兵死于饥疫者不知其几逋负非不蠲放而诏旨为虚文水旱非不赈防而州县无余蓄因之以敷籴重之以横征粟如玉而捐瘠多楮如土而民旅病盖不独流离道路者为然也今无他策惟有痛自节抑严戢贪暴犹庶几一分之寛此亦为善之一也陛下虚心无我未尝以言罪人然登对祖宗之良法而閤门至为説以限之台諌纪纲之所寄而韦布至昌言以撼之此必有所窥测而后动也今之言者未必皆无一得之虑然见之施行者几条行而见效者几事虽有张良之智臣恐未能立决于借筹蹑足之顷也臣愿悦而必绎从而必改当行者应时而付出宜去者毋费于调停此亦为善之一也臣顷因轮对妄论储才之法仰防玉音嘉奬许其可行今三年矣所储宜不胜用矣然从槖如晨星藩方同传舍边风澒洞而枢属无知兵之士国事抢攘而省闼少练习之人如臣等辈碌碌州县之常流琐琐文墨之懦夫尔何益于成败之数加之士风沦靡气节衰頽近臣以涕泣而乞留言路以交通而被劾陛下所储人才至于如此宁不啓外夷敌国説若发防之诮乎此国之耻亦士之耻也吴蕞尔国然瑜之后有肃肃之后有防防之后有逊人才如此其富也岂盛于昔而啬于今乎宜深诏二三大臣亟将班行之彦彚而分之某可守边某可平寇某可理财某可治剧江淮荆湘某可为阃外之寄禁卫边屯某可当将帅之储疏其姓名寘之夹袋而又博采贤俊及在外之已试者以增益之经纶之暇则登进而审之察其所言探其所蕴因事而用如取诸懐毋徒使入閤者媒进衔袖者乞怜弄印徘徊每忧乏使此亦为善之一也如是则兵可强财可裕三患犹有可弭之理不然忧患之来在旦夕矣陛下谁与共济此乎臣伏念顷嵗水灾求言臣适当对陛下容之而言者不容臣之分也今星变求言臣又当对陛下许之而臣黙不言臣之罪也食芹思献臣之本心惩羮逺害臣则不敢惟圣明裁赦取进止
　　第二劄
　　臣观今天下之势頽圮壊烂几于不可振起所恃者祖宗三百年忠厚之意未遂坠地如人之身五脉俱病而命脉仅存是以国势虽危而人心犹未可动奈之何旦旦焉斵而伐之今命脉又病矣岂不殆哉且财用之窘上下之通患也而今世所谓理财者多戕吾命脉者尔夫君民本一体朝廷监司州县本一家不知奉上之义不足以为人臣不知取民之义不足以为人长臣庶兼收叨恩入奏岂非陛下欲知逺民疾苦而无间于疎贱乎臣所领郡在江西穷处属邑凡四而三隣贑汀邵之境山深谷险莽为盗区余习薰蒸深入骨髓外邑之版籍燬于寇火军城附邑之版籍燬于兵火财计失陷利孔湮塞端平以前方借朝廷科降而何有于纲解其后稍稍宁辑则官自鬻盐以给之解发之多少版曹未暇问诸司不敢廹今荒墟未复而官盐又罢矣本年之解发不敢违而积年之久欠又复出诸邑皆行预借岂有余赋在民交承数目可考岂有余积在官所谓催欠非催欠也贪官猾吏假上令而廹之县县假郡令而廹之民民纳贿于县胥县胥纳贿于郡胥郡胥又纳之以上官府之胥贿不至则专人矣差官矣以赦书蠲放为空言以祖宗成法为具文然则积欠之督非徒惠奸乃戕命脉之最大者夫诸邑诸郡自有当催之数各官各任自有当解之数朝廷诸司宜责之以力之可为郡县宜尽其职之当为毋论催数之多少而论到数之多寡少则利不在胥而在官民受一分之赐矣臣从事州县稍见本末请为陛下言其畧谓如某郡合解银十万两绢一十万匹钱一十万贯此正额也某项常嵗及数则依正额催解某项从来不得及数则须与之通融姑以三年解钱为率有解九万贯者髙数也有八万贯者中数也有七万贯者低数也过髙则病民过少则亏官吾惟责之以九万贯之中数不必过取亦不许不及分上下半年与之稽考以解数之多少为期限之缓急若银若绢莫不如之如此则一丝一孔实归公上矣不然但喜催数之多而不知入数之少是乃胥吏之所欲而非公家之实利建昌小垒除月桩上供折帛钱系总解所外其解朝廷者每嵗圣节银三千两内代提刑司解一千两福衣银一千九百两系用寳庆二年髙数为额防绢一万九千五百九十匹遇大礼年分则又增解银一千二百两内一千两代提刑司解绢二百匹其总所之钱左帑之防绢大抵未尝有欠惟银一项数最多而价日踊常年合解四千九百两大礼年分则合解六千一百两今以要法言之不必论年分不必论新旧但通计每年到库之数不亏于本额可也设使本年不能无欠而新旧相为乘除已足当一年合解之数矣何则使居官者人人所解之数及则州县无縁更有欠籍国计无复更有不足惟其不及数也是以前后相承不能无欠今不问所解之多少动以欠言将积年之亏数同行下盖亏数不多贿赂之蹊塞矣其实未尝分毫有益于官假令解得旧钱二百缗则必亏欠新钱三百缗移东补西展转为欺而已当官者识不足以及此此财计所以不裕而命脉所以受病也臣比试郡适当大礼年分除防绢依额解足外以本年银额言之合解六千六百两而去年通新旧发六千五百七十六两内有臣任内已支解四年提刑司圣节银一千两本军五百两取防尚未到库合行催促非独足以当本年之正额又溢数矣己丑庚寅以来寇盗方扰不足为比姑以近三年解发之数较之其最髙者不过二千九百余两而止端平三年共解二千九百八十五两嘉熈元年共解二千五百五十五两二年共解二千六百六十六两未有能及额者臣所解不趐过倍矣而有司不论赦放不复通比今日移牒明日专人臣虽欲奉寛大之令不可得已陛下如以臣言为可采请自建昌一郡始然古人立制务在适中臣之所为不足为法兼以一胥交通县吏失催银钱臣簿録其赀可得银一千两一毫以上悉归公家是以比之常年稍能増解若以此额为则民穷至骨将来必不可继欲乞下之省部更与防勘逐项元额及逐年解到之数将已经赦放者尽与蠲免自嘉熈四年为始每嵗防绢一万九千六百匹圣节银三千两三年一次大礼银一千二百两绢二百匹并依正额外其诸色银一项每年与裁减三百两给歴行下但取及数毋问新旧于一年内分限解发守臣书考则载之批书去官则缴纳元歴版曹得以稽考之申诸朝而议其功过如此则常年合解四千六百两大礼年分共合解五千八百两虽不及臣所解之数然比之前政递年止解及二千九百余两者亦过倍矣俟一郡有定式然后推之诸郡总天下所入计之其数防何此皆到库实数而非用积欠为催头以欺上下而取赂者比使臣所言有亏公上则勿行可也所取过刻而难于奉承则勿行亦可也今不过与之洗涤积欠而专意以办本任合解之数而已朝廷诸司不以此挠诸郡则郡不得以挠诸县县亦不至重困吾民矣扶持命脉莫急于此惟陛下畱神取进止
　　上殿奏事第一劄
　　恭惟皇帝陛下独奋乾纲再立人极并建宰辅收揽威权弓旌币帛之礼纷若四驰毛髪丝粟之才翕然并起一时气象凛凛乎元祐之盛矣臣寒逺疎庸最无足数不图琐琐名姓犹轸渊宸奎陆离首加收召温纶涣发继授节麾臣少年苦力灯窻不幸而有目眚量时度力分老丘园感激圣恩强顔只役仰承三命复污班聨宠数便蕃若为称塞惟有罄竭愚虑上报万分臣尝蠡测管窥窃谓陛下有帝王之徳四天性仁恕视民如伤未尝行一暴政出一虐令可谓有帝王之仁大昕视朝聴覧不倦无日不讲论经理无时不亲近儒生可谓有帝王之勤开纳直言假以词色廷臣奏对未尝不示优容草茅抗论未尝少加谴责可谓有帝王之度内外臣子才器无不周知四方利病纎悉无不洞照可谓有帝王之明自古人君于是数者茍得其一皆足致治今陛下兼而有之髙矣美矣然望治如此之勤而成效如此之邈何哉无乃志气不强乍鋭乍沮是以大计不预定纪纲不素正规模不先立虚掷嵗月坐失事机臣窃为陛下惜之夫东南金瓯之业传之四圣无一伤缺而十余年间京襄蜀汉浸淫以及于湖之北淮之东西丘墟者几县寄治者几州境外有蚕食之忧境内有病瘇之势譬诸一枰之上半为败局一着少误全局嵚夫春秋战国之人至不足道犹毅然曰不可以当吾世而失诸侯今陛下英明如此以东南犹可为之天下顾乃已坏者不修己失者未复天下后世其谓何哉陛下一旦奋发睿明转移阖辟有如反掌风飞雷厉羣聴一新充是以徃非大有为之机乎然所谓更化者非徒转换局面易置人才之谓也非徒茍悦人情取便一时之谓也盍先克厉奋发而自强其志如勾践之必报吴不报不出也如光武之披舆地不复不止也志既立矣而后大计可定纪纲可正规模可立茍无其志虽屡试屡更终于无成而已今天下之事闗系安危之最大者果安在哉当内外多事之时宗庙神灵之所属望薄海臣民之所系心惟国本而已此更化第一事也木有本虽有震风凌雨之变不摇也水有本虽值流金烁石之烖不竭也陛下临御二十有二年而皇嗣未立号曰更化而于最大且急者且迟焉而不决乃琐琐于事为之纎悉何以慰祖宗在天之灵而耸夷夏臣庶之观聴乎昔文王十五年有圣子而享国至于百年武王膺耆頥之福而成王犹襁褓终致太平之治以是观之立子虽甚早无嫌也育子虽若迟无害也陛下圣徳如天子孙千亿断可预卜要思所以顺天心人心颙颙耳比闻育宗子于宫中天下固仰知圣虑之及此矣仁宗髙宗皆用此道一则决可否于慧与不慧之间一则观器识于有过无过之顷陛下皇明昭彻岂无有得于静观黙察之久乎明禋在近臣愿断自圣心预正名号若他时皇储毓庆则退归藩邸先朝自有故事使累年未断之大事赫然定于不言之顷则近者改观逺者耸闻根本既强窥觎自杜凡有所为沛然如建瓴髙屋矣如是而鬼神不顾歆休祉不降格中外不顺服臣请伏妄言之诛臣所谓定大计者此也古先帝王之为治未有不自端本澄源始汉唐以来事权散逸不在同姓则在外戚不在宫闱则在宦寺我朝深鉴前弊大权悉归中书旁蹊曲径一切杜絶故三百年间无同姓外戚之祸无宫闱寺宦之祸朝廷导安国势巩固凡以此耳陛下惩臣下之専收大权而自揽之是也然权病乎专亦病乎分善揽权者非必万事万物尽出于我而后谓之揽权也权之在中者即其在人主也如必一一而身任之则聪明必有所遗威福必有所寄将以揽权而权愈散能防之于外庭而不能不失之于旁出祖宗未尝不以事权付中书而能使臣下无专制之私者以有台谏封驳之司也彼以天子耳目之寄而尽为宰相私人其罪固滔天矣陛下严亲擢罢荐引真我宋家法也然使其所谓亲擢者果皆得于平时审察之精而一出于圣心之独见夫岂不善若犹未免采听一二人之毁誉则权之移于防防之中者将又有甚于大臣之专矣是故事权必尽出于中书台谏给舍之擢必真出于圣意而后人主专朝廷尊而无散逸之弊愿陛下审之重之臣所谓正纪纲者此也前宰臣以忧去位同时政府相继罢去陛下注意老臣眷留再三爰立而置诸左右起硕望于散地即家而拜使驿相沿于道几有见晚之恨庭之日人以为复见文富并命之时也今更化数月矣改视易听惟此时为然一失其机则日入頽弛而愈难扶植矣苏轼有言曰天下之事其始不立其终不成惟其无成是以厌之而愈不立端平更化之初众贤聚朝声生气长当时议论施行岂无一是边事既开一废百废于是而有嘉熈事变纷如撑持度日方臣之始立朝也国用犹以嵗计及臣之再立朝也国用以月计矣日降日下于是而有淳祐虽把握运用之机深而明白正大之味浅然事无全是亦无全非是者因之非者革之而已今更化至于三矣前者正以持论不坚用心不一故屡更而屡不效如将为必效之计可复悠悠泛泛而已乎其植立有本原其施行有次第庙堂之上要当先为定画如梓人之画宫于堵俾羣工百职奉而行之以血诚自许而不梏于形迹之私以天下自任而不域于彼已之异人才可用用之不必问其出于谁之门也议论可行行之不必问其出于谁之意也凡军国重事虑而后动审而后发其有未尽适宜者则必相与徃复而求其当至若常程细故常调差除茍大体之无闗毋日力之徒费推庆厯之车志于行而已操元祐之舟勿使偏而已岂必铢铢计较屑屑逊避而后谓之同心同徳哉臣所谓立规模者此也夫志者为治之本所以定大计者此志也所以正纪纲立规模者亦此志也茍外为振起之形而内无发强之实则进者益退鋭者益消日复一日臣恐非惟天下厌之陛下亦且厌之矣乗既厌之心而屡为尝试之举将有甚于今之视昔者事防无常时机易失天下之化堪几弊而防更哉臣来自逺方不识朝廷事体独有食芹炙背之心不敢不为君父尽位卑言髙退甘鈇钺惟圣明裁幸
　　第二劄
　　臣前篇所陈为治之纲领也其事之最急者一曰和籴二曰盐运三曰楮币目虽有三而所以权衡之者一而已臣请得而申言之陛下甫更大化知籴事之病民御札丁宁首罢敷籴而行官籴知盐钞之不售而斯民有食淡之苦将籴本盐名色罢去又从而杀其价一念恻上通于天农耕于野商愿出于涂莫不以懽以呼以舞以忭咸踊跃争趋作感恩道塲总总如也呜呼仁矣哉臣既喜之亦有忧焉何者边事少息而陛下切切然兴念及此孰不知前日之为敷籴为籴本盐者非得已也以国用之所仰也然而粮也楮也皆视盐以为重轻者一二年之籴本粗足者以盐也一二年之造楮粗省者以盐也其失也在乎壅滞不售私价日穷而不能弛已张之弓尔今所桩未卖之数尚多秋防籴本之费意犹足以支吾而后来之计又何如哉虽曰籴本盐既罢则正额必羡客贩必通然正额虽羡而视今所卖见桩之价损矣客贩虽通而知吾后日之盐未必能继亦有时而不通矣况又有病吾法者诸阃诸郡争为苛征臣姑以所亲见者言之近年客盐之至江西者大约为钱一千贯而又有长江之盗贼又有场务之淹留幸而至于住卖之郡则居官者又令之曰朝廷盐未卖客盐不许发也如是者又积日累月而后可是以所在苛征不能禁长江盗贼不能戢朝廷总无官卖而诸司抑价于州县者不能遏臣恐客贩终未大通此商贾之病也抑又有甚焉者臣居山林痛之久矣盐价既髙官司无从发泄于是分之属官各若干袋官属又派之牙侩散之市井乡村无頼之徒盐一入手则若吏若牙侩若包卖之家醉醲饱鲜乗肥衣轻者大抵皆盐也有一人领揽而父子兄弟十数其名者有伪为善良姓名而绐盐入已者有第相保识而莫知其为何顔面者其始也朝廷盐价当偿则或移制司和籴钱以应之今官盐住卖遂成筑底大抵牙侩领揽之家皆破矣以至递相保识之徒络绎于乡村无辜被摊之人鱼贯于缧绁而平民之家又破矣终始受其利者惟胥吏耳九重深逺何由得知此民间之病也臣欲为当官者言之察其用意勇于奉权势而不知有朝廷敢于犯民怨而不敢于犯诸司惟在取足官钱而已臣亦未免自同寒蝉噤不敢发臣愚欲乞圣慈以臣此章下之江东西湖南北监司之有风力者令督所部州郡各任责严捕江湖刼掠之盗应于盐船经过场务不许苛征州郡不许苛留给以行程明注经过月日仍不得辄受诸司官盐抑配人户阻遏客盐稍有违戾许客人经朝省陈诉将官吏一等重罚以便商旅凡有朝廷见桩盐去处并照今来已减之价置场变卖毋得夹杂沙土减尅斤两仍不许分配牙揽终贻摊頼之害以安平民籴本盐既罢诸司之买浮盐亦罢则淮淛诸场之盐各当大増合责提举司究心措置必复旧额至嵗终比较増羡者必赏亏减者必罚以裕国用如徒以寛弛为惠而止万一边事未息粮运不继籴本不充而乃欲以倚办于造楮则天下事凛乎其危矣臣故曰目虽有三而所以权衡之者一也臣烦凟天听当万坐取进止
　　贴黄臣既论盐事之病民矣抑又有未尽者剽闻近委官体访淮东籴盐见得以嵗额拘桩四分合为二十六万袋而先来官运止计一十七万七千余袋亦有发卖未尽而散桩诸处者自搭卖之令行全年对搭所发仅四万袋则是盐非不足而商贩不通朝廷既减价矣宜通而复不通何哉正盐私盐势不两立今有军中之贩私有大家之贩私有达官之贩私纵停罢籴盐而私盐之舳舻相衔者莫之禁商贩岂能胜之哉以淮东推之两淛可见矣以籴本盐推之正盐可知矣非独威权下移利权亦且下移人主所得専者惟进退黜陟之权尔臣谓宜严责江东提领所考覈浮正正盐毋得留滞浮盐悉行拘没庶稍有限制利权威权事有相关臣之所虑岂在锥刀之末哉愿陛下深思之亟图之心之忧矣不遑假寐臣不胜惓惓
　　正月丙寅直前奏事劄子
　　臣肤识谫才起于筚门圭窦之贱无宗党羽翼之助无姻戚梯级之媒只身班朝独恃明主以为知己恭防陛下擢之列卿任之宰旅进之书帷乃正月元日宸奎焕垂复命臣兼摄铨部臣之荣遇可谓侈矣臣伏覩陛下慨懐时事之艰分寄兵财之重臣不学军旅既不能披坚执鋭以守边不通货财又不能鞭算笏计以富国陛下何頼于臣而臣亦将何以上报圣恩哉惟有一寸孤忠对越天日天下之事不可胜言臣姑即其显然易知易行者借玉阶一吐之臣闻孟轲有言入则无法家拂士出则无敌国外患者国常亡非谓夫敌国外患不能亡人之国也以其操心危而虑患深则能生于忧患而敌无足畏也亦既知有敌国外患矣操心危而不见于行虑患深而不达于政其视无敌国外患也何异此臣之所深惧夫自古及今事无两立此有所损则彼有所益此有所不为则彼有所可为故曰禹菲饮食而致孝乎鬼神恶衣服而致美乎黻冕卑宫室而尽力乎沟洫亦惟先其所当先焉可也既欲前罗八珍又欲祭祀尽礼既欲楚楚衣裳又欲隆饰冕服既欲丹楹刻桷又欲决川濬畎则虽重熈累洽之世不能给也战国之君本无足道然处强邻劲敌之间亦皆能权缓急而为之所故安于布衣帛冠之陋者卫人将以富革车也捐不急之官者楚人将以养战士也夺无任之禄者魏人将以赐有功也我艺祖皇帝尝谓朕虽减后宫之数极于俭约以僃边费亦无所惜仁宗皇帝罢绫锦罗绮之贡易为防绢以供军需皆欲以缓其所可缓而为不可缓之僃也今强敌之为患昭昭矣乃一切袭用安平无事之轨辙以为是当然而不可损益者革车不得不僃而文为之费不减战士不得不补而不急之官尚众有功不得不赏而无任之禄愈多利入之源不増而内外之用并起较其支费大抵一年多于一年以今嵗终之数言之其加多至于六七千万缗矣天下之财止有此数国力将何以堪之况其増且未巳乎臣是以疑其与无敌国外患者无以异也前世人君享国日久百费交作而无限极者惟汉武帝唐宗而已内则穷奢极侈以自娱乐陛下有之乎外则开边启衅以自夸耀陛下有之乎彼穷天下之力以自奉而陛下推寛大之恩以及人彼以好胜之心而加兵而陛下以不得已之心而应敌国史书之人心记之不可诬也然陛下所遇之时则不容以汉唐混一全盛之世而例论国家取民有制则不容以汉唐掊尅聚敛之政而并言边费不容缩矣内之浮费可不缩乎战士不容废矣内之官爵可不重乎臣妄意窥测窃以为陛下圣徳溥博如天凡天下之所谓好事惟恐其行之不力凡羣心之所愿欲惟恐其爱之不徧故事寕寛毋窄赏寕重毋轻赐予宁过毋不及虽非有泥沙之妄用而终不免隙穴之渐开此所以内外之费日増而日广也陛下盛徳若此臣岂愿陛下之为薄且陋哉盖君徳以仁为本而所以节适而归于中则有祖宗之法度在焉故郊祀迁转不可废而有孙何之裁抑禁中恩幸不能絶而有杜衍之不可奉宸库之珠可宣索而有范祖禹之论陈乗舆宫掖之费不可减而有韩琦之论列始从其厚者所以见君徳之仁卒归于中者所以行有司之法寛厚在人主公法在朝廷法行仁亦行也三数年来粉饰太平之礼可已而不已者至再至三矣有常之支赐既増而复増者渐为永例矣官爵之重当留以待有功者或曲为之説而轻借以予人矣良田沃壤稍借以纾国用者时以私恩而拨赐矣忠贤满朝岂不知此然每有渉于私悖于法者必曰此上意也否则上意不可囘也臣下不知果尝言之争之而陛下必不见听乎抑恐上拂隆防而姑假是以自恕乎且所頼乎忠臣良士者正谓其有囘天之力责难之恭也今若此何哉虽未必逢君而已启逢君之渐虽未必阿意而实有阿君之形至使道路相传以为论事者揣摩指意以为作止任事者观望顔色以为进退苦言不入于耳而软语浸熟于心积而不已必有羣臣附和如出一口之风矣此今日诸臣所当自任而陛下亦当少抑厚恩而曲从法制也臣区区之念岂独为财计哉自今以始愿陛下念狄难之方殷毋忧虑之徒过奋发英断申命二三大臣截然为缩内补外之规模凡近年创行之例必厘正凡前此所无之例必勿开边功不可以不赏而非常锡赉必不行军额不可以不补而髙官厚爵勿轻予城池不可以不修而不急之营缮必当罢僃御不可以不预而非时之燕乐必当絶省于宫掖而用于僃边省于朝廷而用于强兵省于王侯邸第而用于待敌既以日计之又以月计之又以嵗防之要使浮泛之支渐损于前时而积其赢以僃疆塲之需闲官之禄渐减于承平而重其名以待折冲之士其有不然者给舍得以驳正台谏得以救止大臣得以执奏使恩常出于陛下而法不废于有司庶乎所谓操心危虑患深者不至沦于虚也
　　劾知太平州岳珂在任不法疏
　　窃闻驱狼牧羊岂圣主所期于法从呼鹰逐雀非微臣敢傲于大藩与其流毒于生灵孰若尽言其梗槩兹縁周度敢以上闻某窃见通议大夫兼知太平州岳珂生自名门负其才具以滂沛之笔力而商市道以豪侠之习气而诡事功公私正交急而莫支朝廷姑试可而乃已出専使领兼畀州符顾乃日饮无何天夺其魄立视斯民之死不通厚下之情放利而行惟货其急以逢迎为称意以干没为生财六七少年之经营三四狙公之筭计大抵争锥刀之末无非戕根本之谋去歳旱伤当涂差稔稍加区处自可流通而荒政不行劝分无策广开告讦专事网罗薄有储藏尽行封闭不独匹夫有懐璧之罪遂使百姓窘炊玉之艰家无宿舂米不入市某近因行部目击乖方偶以学校钱粮支用浮泛遂防廪之赢拨一千石及于本祠那五百石减价出粜有闗元吉李大贤等十户称米皆系本州封桩惟元吉有闺门之讼余皆以单辞罗致有自去秋枷禁至今者夫产税之家既有朝廷之籴又有总所之籴又有稻屯田种之籴本州又自有一项科籴供官之外亦欲赡给起耕接济邻里如李大贤者虽有稻二千余石其家却有八十余口二十二房封借无余日食不给某因令人将一半平籴一半给还虽勉强奉承复以雄江军口劵为解且军人粮米自合多方预期计置岂应肆行不恤之令动萌扼夺之心况非真出于此耶妖民夏令觉托言神奸率敛民财若果出于正则引法锄治未为不可乃因一人而破一族凡牵聨而多赀无不归于一网其见于案牍者为钱五万缗物议喧腾谓其数倍名为赈防淮民实则归于乌有蹊田夺牛一何其忍酒醪靡谷之禁歉嵗所当申严方且尽假制司之名大兴酤之政悍卒黠吏皆为措置提督水军寨卒并预促办追呼斗増其钱月倍其额于是敷纳糯米麴蘖抑买袋瓮柴薪勒脩坊场屋宇沿门海行鲜有获免有据酿户旧坊并酒料醖具而揜之者有全不给酒而日纳干酒钱者有细民因年节娶妇两次拍酒并兵吏取乞通计一百一十六千者酒息之入尽责中半而掌库者乃以旧防低价折纳见钱诉词纷然具有实状当饿殍载涂之日复于国中为此机穽未必尽岳尚书之本意恐亦官吏有以误之也加之狴犴充斥刑狱丝棼某为见天久不雨遂照条规亲到三狱审问闻某之来除逐旋知责出院司理院并当涂县狱尚各五六十人州院亦二十余人某择其事状明白者量与决遣过四十三人自余责狱官速与勘结夫以簪槖之聨任刍牧之寄不惟不能全活之又从而摧残之临遣初心夫岂若此载惟汉刺史以六百石察州正欲使千里宅生万物吐气某职所当问惟在守臣谨摭其治郡无状之大者为一州生灵请命若夫茶盐之置司有非么麽之所敢议某近虽承命考核不过以礼行移尚虑国计所闗无与领此欲乞朝廷特赐敷奏姑令专意使事以责其成别选循良以重郡寄
　　奏己见劄子
　　臣闻国家之患兵为大有大规模而后可以弭天下之大患也夫兴师十万日费千金自古兵革不休鲜有不耗蠧根本者以文景累世富庶之余武帝一开兵端户口为之减半至于告缗钱筭舟车犹不足以当之今外有游魂之敌边无解甲之期民力竭于养兵国计空于科降而吾国所以为规模者略无足恃不过敌哨未至则清野边尘才动则闭闗此二説者固兵法之所不废然古之所以为此者将有为也盖客军逺来利于速战则坚壁以挫之俟其气衰而去则邀击随之矣乗军深入粮道不继则清野以困之俟其不得逞而退则追蹑继之矣非如今日公夺民利块坐孤城以为上防使吾列城之中偶被攻围亦立而观之而已使吾人民牛马偶被驱虏亦纵其从容出境而已推是以徃则虽饮马长江亦无有能龃龉之者守淮所以守江也曽是可以守淮乎淮既不守江于何有穷事力以养坐食之兵使深入之寇如蹈无人之境今日暂退明日复来以有限之力当无穷之忧坐与行费等尔费而无益孰与有益而费乎臣是以妄疑边境之规模不立也或谓敌骑飘忽非吾步骑所可当轻出尝试此以肉餧虎也是固然矣臣观晋太元间苻坚大举入寇骑兵二十八万戍卒又不与焉而刘牢之以五千之兵犹能渡洛涧急击之谢亦毅然请渡水决胜负曷尝以步不足以当骑而束手坐待邪虽曰一麾之顷适有天幸然方其奋然起而与之角坚已有此亦勍敌之惊当是时魄先褫矣何待风声鹤唳而后为败哉今敌虽强而投拜乌合其不及苻坚亦明矣而边阃之规模若此何哉且彼能扰我养种我独不思扰彼养种邪彼能掠我人畜我独不思取彼人畜邪闻之道路三汊河已筑四城近又筑三城矣且廹吾境而筑正阳矣对境田畴皆收拾流离而耕之矣又多造舟楫以抗吾之长技矣而吾境有民不得归有田不得种彼之谋日深而吾之计日窘是犹可谓规模乎臣书生不娴军旅非谓战之可以易言也窃以为纵未能与之争雄两陈之间亦须帅阃密为运掉使诸屯脉络贯通为一各留守城之卒而尽括其余以为上下游击之师精间谍明斥凡哨骑之人察其众寡伺其进退稍有机便则或邀其前或击其后一城受敌则协力而应援之必使之有所惩创不至于伥伥然纵横驰骛肆无忌惮则养兵不为徒费而闭闗清野者固所以为困敌之计而徐图其后也猘犬之噬人愈退而愈悍一童子横尺棰而叱之犬亦为之辟易谁谓三边介胄之士而虑不及于童子乎他如方田之説似亦限制戎马之良策也凡若是之类皆当讲求而渐行之故相臣范尝画防谓当于淮东西分置两阃而于金陵置大阃以统之庶乎体统归一易于斡旋若就范之规模而商确之江淮臂指之势尚可图也陛下收召威望之臣萃在朝廷非徒以华国而已盖将长虑逺谋以共图安边固圉之策秋防事毕即是大作规模之时时不可失愿陛下虚心博访预定大计天下幸甚
　　第二劄
　　臣闻国之有财用犹人之有气血气血耗竭何以保身财用空匮何以立国版曹大计臣不得而知也以其关于朝廷者言之一歳之出常多于所入善理财者理其入必理其出今入固未易言而出亦未尝理也和籴最为重费而连年所籴大抵以行赏为结局而钱米之收支未有见底者以臣所见上江所贮固有朽腐而不及运者矣近畿所籴固有越三数年而犹未足者矣省司截拨农寺之米以饷边米之至边州者其数常亏而农寺之取偿于朝廷者其数常溢行在诸仓之收籴官吏牙侩每为虚入之数取其直而瓜分之诸库之入纳吏胥有全纲掩匿者有窃取大项纲解而移别项续到之钱流水凑补者有以已支之干照而影射盗用者其数多者或一二百万少者亦十数万臣固曰入固未易言而出亦未尝理也入多而出多已病其不可继而隂消潜蠧于防防之中者复若此尾闾之泄畴能当之今大利之入惟盐防耳挟商贾之术以笼利既以伤仁害义而不忍行操公正之权以通利又以无人责任而不能行利源其遂窒乎淮浙盐额一嵗合九十万袋而今才及六十万袋使以六十万袋之收而尽泄之夫岂无补夷考近年支发之数率不过数十万袋而止然则虽能办及租额亦未有支发之防也其故何哉一则境土日缩食盐者少二则淮浙之人家有私盐三则场务苛征客旅困滞而其为害之尤大者莫甚于诸司军人之私贩臣引见之初尝请申严江东茶盐所检柅私盐之法朝廷亦既从之矣军将防私弯弓而毙拘船之卒非细事也而藏匿覆防迄不得问谁复知有法哉继有以其事并委之制臣然诸阃事体相关虽欲奉行朝廷之令有不可得则是禁私之令终为文具而已盐何自而通哉今上流前日久积未发之官盐才万余袋亦既损其直而变通之诸场之价杀之又杀其为招来商贾之道亦至矣然数者之弊不尽去则积滞之盐不尽通其势然也向也僃三边今又増广西一路矣向也饷旧军今又増新军数万矣出者日广而入者日狭臣直为此凛凛也然则如之何曰省啬浮费自宫掖始检柅渗漏自朝廷始择强毅有力者提领江淮茶盐以禁苛征以戢私贩而行法自强有力者始庶几气血流通楮可扶籴可办而均节出入之道得矣





　　清正存稿巻一
　　钦定四库全书
　　清正存稿巻二　　　　　宋　徐鹿卿　撰奏劄
　　经筵奏己见
　　恭覩皇帝陛下收召耆英登庸儒俊薄海内外观听一新甚盛举也如臣迂愚最为无用适值琐闼虚员误防圣恩承乏兼摄恳祈寝免竟閟俞旨臣不敢稽留威命巳于十五日赴省供职然责任重大晨夕忧危入仕三十年无他才能学术亦不识所谓傍蹊曲径惟有不流不倚一説平生闻于师友者终始自信此臣立身居官事君之本也天光下照请畧陈之夫天下万事如云如轮登进人才自有宜称或加之宠光以示优礼或资其望实以重本朝故先儒之论每以随时取中为凖的盖中即理也合于中与否惟视理之可与否一失其中则不合于理矣固有行之今日则可而明日则不可者因事度宜一听于理而止人主何容心哉封驳者何容心哉臣非敢借是説以为奸夫憸人出入可否之媒而假之以舞文弄法之资也不流不倚权度先定于此心而可否轻重终始对越于天理舍是则为侥利达负天恩犯公议无忌惮之小人矣臣非为今日虑乃为他日虑故因入谢之次先陈梗槩愿陛下凡他日之必不可者每深思而谨守之则善矣臣愚直天赋傥陛下察臣必不胜任则愿妙选端士代臣之职容臣退守仪曹尽蠲其他职任使得清心省事以俟进退臣之愿也圣君之赐也
　　经筵奏己见
　　臣闻自古为国家者夷狄强盛不足患货财空匮不足患惟人才衰少为最大患今人才衰少极矣每一授任徃徃相视叹息求诸朝曰无人求诸野曰无人陛下亦尝深思其故乎成周盛时所以长飬培植以为他日不穷之用者果何如哉丰芑之仁台莱之泽非偶然也庆元以前姑不必论近世以来不惟无复长育之志且旦旦而伐之者众矣始以上下交贿斵防中以边阃交结买誉斵防继以权任専制轩轾斵防及其久也又以议论过激希名立异斵防天之生才止于如此极力保飬之犹恐不继数变之余不入于此则入于彼一堕其中即不复为全人矣无怪人才之少也夫世固有下愚不移者然迁善逺罪趋利避害亦人之常今歴时累月向之少而壮者首且皓矣而凡涉纎芥之疑则动以前事为口实无怪乎人才之益少也齐威王列国之君尔其夸示隣国者曰吾臣有若檀子有若肸子有若黔夫有若种首皆可以照千里而制强敌是固非空言以为大者岂陛下以万乘之主乃无一人可以称于天下乎盖人才不能无所偏执偏以议偏则其衰少也奚怪孔氏之门有好勇者有货殖者有好方人者有亷而病于贫者有愿而至于懦者圣人以一身造化为大炉鞲均调消息成小成大使之囿于无迹之中而人人皆可用之才故周虽不竞而犹足以扶持于千百年而不坠者圣人之力也陛下以天下之大用天下其可以天下无才自诿而已乎孟轲有云犹七年之病求三年之艾茍为不蓄终身不得今病亟而艾不蓄顾旦旦然号于人曰天下无良马臣恐徒以发韩愈之笑也天地生生之理熄则指为无才可也今于执政中求执政于侍从中求侍从于卿监中求卿监于大夫中求大夫于有偏有过之中而疑其偏且过正恐吾之量未大尔岂真人才之果少哉臣今春荐士已尝略陈此意惟陛下以造化之心大其量而翕受之则衰少将为众多矣臣不胜拳拳取进止
　　贴黄云臣僃员胄监窃覩今世非独周行人物希少虽学校之士求其文学俱称端实有守者亦不多得敢并以为君父告太学上舍生黄时若家世积学祖孙昆弟累世以科第发身号称儒家嘉定尚书畴若亦其堂兄时若读书穷理居乡处学未尝有一毫过行前后所试程文诸生至今传诵以为楷式累经恩霈朋侪莫不由是进身入仕时若志在世科独不肯俯首就恩臣去冬供职之后访求徳履可为表率者众合辞致书举充直学再三勉谕始肯俯就縁时若系是登极以前住学之人住学已四十一年今年逾六十防絶荣望更无一人似此可以援例者臣职敎飬而不以名闻是臣责也阳城何人哉欲望圣慈悯其困滞最甚特赐俞旨令时若赴淳祐十年殿试留之监学以劝多士其与徒操一旦偶然之文以希荣宠者万万有间取进止
　　己巳进故事
　　进通鉴唐贞元五年李泌告徳宗君相不言命故事云臣闻造化之妙在人主之一心故曰作善降之百祥作不善降之百殃善即祥也不善即殃也非善不善之外复有所谓祥与殃也曰徳惟一动罔不吉徳二三动罔不防一即吉也二三即防也非是徳之外复有所谓吉与防也夫是之谓造命舍是而言数在君子则有警惧之心在小人则有危疑之心不知造命于我而一切听命于天岂所以安人心而息邪説哉唐徳宗之世祸乱纷纭其有以致之乎使其无之则必修礼乐必明政刑必不猜忌必不聚敛必不黜忠良而任奸邪而命在戒矣不知出此而委之命此李泌之所以为谆谆也今夫日月之薄蚀期运之屯否数也而圣人不曰数而曰徳故虽值变异而人心不摇我宋南渡甲子再周歳辰适至于丙午丁未而嗣嵗三朝太史有日蚀之占臣子之爱君者曰是不可不戒也而愚夫小人诞谩和附并为一説曰是循环之数不可易者日食为之兆矣吁民言之可畏如此哉盖国家不幸而有靖康之事溺竒好异者牵合附防以为某丙午丁未有某事为应似矣然非丙午丁未而有是事者岂少哉至于景徳淳熈皆我朝极盛之际亦从而为之説是皆不根之论也自非圣明卓然奋发致谨于灵明虚一之境自作元命何以破千载之惑哉且自建隆而至嘉康一百八十八年日食于正月者四其三在仁祖之时【皇祐元年至和元年嘉祐四年】自建炎而至淳熈六十有三年日食于正月者三皆在髙宗之时【绍兴五年三十一年三十二年】然无损于太平中兴之盛者以徳胜也乃若政和以后奸臣窃柄今日曰隂云不见明日曰当食不亏亦何救于危亡之数也是知在天者不必问在人者所当勉茍以天变为可惧人言为可畏则必自今伊始兢兢业业对越在天夕而思曰国本虚欤宫室营欤女谒行欤燕饮数欤朝而省曰忠贤伏欤流离众欤浮费伙欤备御疎欤凡一事之善无不为凡一念之非无不戒是乃李泌所谓造命也天意一回羣疑尽释景徳淳熈之盛将复见于今日矣
　　三月壬辰进故事
　　进杜衍抑内降故事云臣闻至厚者人主之恩至公者朝廷之法仁祖之治天下不以恩而胜义不屈法以狗情公法既明恩意亦着真可以为子孙万世之龟鉴矣夫君徳以寛大为本匹夫庶人犹不忘亲故之爱矧人主富有天下独无亲亲以睦友贤不弃之情乎是所谓恩也然爵防者天下之公器岂一人之私哉吾之心未尝不欲厚于其厚也蹈汤赴火者有望焉懐材抱艺者有待焉茍私以予人则彼将曰尽瘁事国不如偃息而在牀儒冠误身不如豢飬于襦袴使凡皆若是其谁将与共功乎是故禁中之请祈不能絶而审覆终归之有司内降之恩泽不能无而可否悉聴之公论是所谓法也我仁祖痛塞幸门屈意公论自常情观之疑于狭矣而天下后世终不敢以为少恩者盖仁祖之用心未尝不笃亲爱之谊而朝廷之守法终不能掩仁祖之心臣故曰公法既明而恩意亦着也昔唐景龙间不胜宫掖之私始有斜封墨勅之滥朝绅之无耻者徃徃因之以求进达左拾遗辛替否上疏切谏以为百倍行赏十倍増官使府库空竭流品混淆战士不尽力朝士不尽忠人既散矣独恃所爱何所归乎可谓至忠至切至直至当之论陛下圣恩寛厚不愧仁祖而守法隳废颇类有唐近日以来横恩捷出宗姻杂遝于班聨私昵几叨于仆御或换授之际一旦而超数十载之辛劳或选调之微躐进而欲取京官之职任禁掖索无名之封告星史干非分之陞差此手浸滑如川方来凡陛下前之所欲未遂者亦小快矣然今时果何时哉激昂人心惟有名器上不爱重人将有辞执奏不力是大臣不以杜衍自期也切谏不闻是廷臣不以辛替否自勉也若谓贵为天子不得自由此乃小人误国欺君之説几于一言防邦者岂足上惑圣聴哉书曰天命有徳又曰天工人其代之臣惓惓寸不敢望陛下求诸法尚愿陛下求诸天法天即法仁祖也臣言虽狂愚意主忠爱若徒以故事应故事则又非臣事君之意亦非陛下用臣意也
　　己卯进故事
　　进贾谊积贮故事云臣观贾谊可谓通达国体之才矣当干戈甫息之余他未暇及而首以天下大命系于积贮既忧水旱之无以相恤又虑边境之无以供餽食一不继则奸雄盗贼将环而起何其忧之深虑之逺邪今世事变方殷积贮尤当加意然事力有限就其先后论之则三总论之则淮西为急今近甸之积约可支数五年乃累年之所不及纵有丰防之不齐未足深虑所当区处者边储而已籴本之降揆之事例今惟其时虽嵗事髙下未可预定以臣愚计窃以为宜缓在京之籴而移其费以籴诸江浙盖去嵗诸路皆籴而江东西以旧籴之数防失不明遂行住籴其日前所籴支拨悉已尽矣而地多旱田收成不出六七月故臣谓江东西当籴浙西素号饶沃比年告稔而京口金陵近江而舟便不徒可省漕运之重费亦可以见旧储之虚实故臣谓浙西当广籴若湖之南北亦各随宜而行之夫江湖之籴既办则湖广西淮不至于匮浙西之籴既富则京口东淮不至于匮而又可使畿内之积无陈陈红腐之虞近京之地无籴本交急之患一举而数利兼特在乎审先后缓急之宜尔天下大命既有所系则兵旱相乗之忧可以无恐至于召和气以格丰年则又在圣明一念间尔臣敢因贾谊之所已言而推其未言惟陛下留神裁择
　　壬寅进故事
　　进汉书李寻对灾异故事云臣闻事有安于寻常之玩忽而关于世道之消长者不可不察也夫天一生水而木火土金由是相生而不穷此造化之妙常与理乱相为流通观于水则可以知王道矣夫天倾西北地不满东南故水曰润下又曰水无有不下此势之顺理之正也否则反常矣昔在帝尧虽有洚水之灾然特以水未有所归之故尔一疏导之则其势未尝不顺也今浙江之水由衢严婺杭而下至于湖秀吴门以达于海朝宗之势滔滔汩汩不知其千百年矣六飞南渡驻驆钱塘雄防百川之防比者畿甸旱暵赤地千里不惟河流断絶而井泉且枯矣考之五行志如伊洛竭川竭河竭皆大变也得无有类此者乎是可惧也不特此尔黄河之浊黑水之黑乃其本也若江水则清矣今都城积水污秽壅滞以不雨之故而变亦大矣乂大可惧也今秋之杪清龙江而上海水忽渐涨溢由吴松江以溢于太湖由霅川以溢于行都宜下而髙其势未已其反常尤甚焉百川之不得其理则王道之不能公正脩明从可知矣夫无一念之私然后谓之公无一毫之伪然后谓之正无一物之不理然后谓之修无一事之不显然后谓之明是故以君道临下者常也而优游牵制则反常矣以君子胜小人者常也而薫犹杂处则反常矣以中国制夷狄者常也而分限不严则反常矣以府中统宫中者常也而因縁窥伺则反常矣一事反常则事事失其常一事不理则事事非其理水者生物之始水失其性则生生之道几乎熄矣使桑田不至易处陵谷不至变迁斡旋造化整饬经常特在圣明警惧一念间尔惟陛下留神
　　丁酉进故事
　　进朱熹论君子小人故事臣闻人主无他职惟辨君子小人而已然本以辨之而卒至于不能辨者多矣正以疑于所不当疑而真可疑者或不察故也陛下天性髙明圣学渊粹乃者亲御翰墨制忠邪辨以示羣臣首致严于形似之际凡为臣子者惟当精白一心仰承休徳安能复赞一词然臣尚因先儒朱熹之论而有感也夫忠邪之不两立久矣熹乃谓君子不难知小人则难测盖君子为阳阳则光明正大疏通洞达望而知其为忠也小人为隂隂则依阿淟涊回互隐伏虽极意精察犹或不悟其为邪也疑似之间乃忠邪之界限人主所当辨者辨此而已一或不明则似贤似佞似直似枉似有才似顽顿或至因小人而疑君子矣此臣熹之所以深惧也臣敢推其防意而即其大且显者证之夫忠肃共懿明允笃诚者元凯也勤劳王家赤舄儿儿者周公也田野辟人民治者即墨大夫也精忠自许同心救正者刘向萧望之也事无巨细奋言力争者张九龄也论谏数百炳炳如丹者陆防也是乃光明正大疏通洞达阳则君子易知而不足疑者也顽嚚比周庸回傲狠者四凶也流言四国惑众欺世者管蔡也善事左右以求誉者阿大夫也智慧习事能得人主微指者恭显也柔佞多狡深结近幸上动静无不知者李林甫也以服防为尽节以诡妄为深谋者裴延龄也是乃依阿淟涊回互隠伏隂柔狙诈而深不可测者也如此则为忠如彼则为邪其理不可易也陛下临御二十有四年事之精防无不察人之情伪无不知其阅羣臣众矣隠之圣心昔者所进得无谅其忠如元凯诸臣之易知者乎得无有尝意其邪如四凶诸臣之不可测者乎茍易知矣则信之任之可也又何疑明辨之道无大于此不然意向不明真伪不分众以为贤者容之众以为否者亦容之意其为不肖者受之意其为贤者亦受之为含糊为模棱为包荒为无所可否薰莸同器泾渭同流兹可以为辨乎辨则忠邪各安其分而不相乱否则忠邪杂揉而其终必至于不可辨矣党锢之祸足以危汉牛李之祸足以亡唐非独辨之不早亦以辨之不得其道故也传有之君人者昭徳塞违以照临百官百官于是乎戒惧而不敢易纪律此又明辨之本也臣愿陛下采熹之言以致其辨取左传之言以正其本臣不佞敢以此推明圣制以效忠爱之万一惟陛下裁赦
　　丙辰进故事
　　进孝宗宣谕水旱故事臣观孝宗皇帝之用心可谓不以天位为乐而常以天下为忧者矣方淳干之间天下盛强国势盘固宜无足虑者而一念勤切切以水旱为忧用心如此则必不致夺民时必不致妨民事必不致穷民力必不致拂民心此念所存丰穰自致有年之瑞不在天而在此心矣故诚斋杨万里之诗曰二十八年临玉座太平光隂愁里过呜呼此心之忧乃天下之乐乎必大可谓善识孝宗之心万里可谓善发明孝宗之心矣今兵不加强财不加裕土地不加辟回视孝宗不可同年而语矣加以去歳常旸为沴陂池燥而不溢水脉闭而不通泉枯川竭乃百年父老之所未见陛下沥忱精祷甘霖随应感通之机如向斯答然真心病其不续忱意患其易移即孝宗皇帝之心观之仲春农事方兴即忧水旱则未毕事之前无非可忧之时也米谷上仓然后放心则未上仓之前皆不容放心之日也今嵗之忧既寛来嵗之忧复始是为人主者无一日可以自娱乐无一时可以自暇逸也况近嵗以来民饥而流军贫而怨辇毂之下气象萧条畿甸之间冦攘充斥近传边风又沸敛戍无期乱根祸本触目寒心公家无余帑巨室无宿藏招籴不可复行劝分不可复议一线命脉全在嵗事陛下体孝宗之心为心要当以厄运方来为惧未宜以厄运将消自贺也忧之如何惟力行好事以格天心以召和气而已夫生育长飬天之心也人事尽处即是天理自今以徃以礼制心毋以物欲累天徳以义制事毋以权幸隳纪纲一政本以杜旁出之蹊爱国力以絶浮淫之蠧任贤去邪之界限必明白而坚决兴滞补弊之光隂必威厉而奋发破讳防之私以来忠言宣恻怛之意以苏愁叹一念转移天必鉴之有淳干之心则有淳干之治将见一登再登三登之盛上遡淳祐而至于千百年永永未艾也
　　己亥进故事
　　臣闻天下无偶然幸成之功人主有必当自尽之责舍己责而萌幸心此喜功生事者尝试之浅谋非圣君良臣持重之忠计也晋自穆宗以来政令不纲亡形已具内则羌胡鲜氐种类蜂起外则强臣悍将恣睢难令回视却顾此为何时不此之虑乃欲恃虚名无实之殷浩以抗反覆不臣之桓温岂不殆哉古之圣人惟思在我所当自任之实而未尝萌一毫侥觊之心者正将以立其本也今晋之为晋势已可占其间事防捷出岂无可乘之机而大势倾欹实无自固之策蜀汉虽亡蜀汉自亡尔石虎虽败石虎自败尔于晋之兴亡得失曾何毫末之加损哉乃方轻举妄动以求非分之福家国至重讵容轻付于一掷乎此北伐之举羲之所以恳恳言之而不置也其与防稽王昱牋曰今虽有可喜之防内求诸已则所忧反重于所喜盖实论也始温将经营北方禇裒亦请伐赵蔡谟特以度徳量力为言且谓今日之事殆非时贤所及必将经营分表疲民以逞既而材畧疎短不能副心财殚力竭智勇俱困安得不忧及朝廷乎其言殆与羲之同意故自北方士民降附日以千计者观之则蔡谟羲之为怯懦为无勇自河北遗民二十余万口不能自拔者观之则虽废徙殷浩尚何防哉是非利害之间可以观矣近年以来敌为不道其祸烈矣京襄形势之区荆棘可痛河南膏沃之野降附属心天意悔祸丑类歼夷累年久郁之气数一旦渐回淮襄涂炭之生灵浸安生聚忠臣义士誓不戴天惟天惟祖宗所以畀付我后人者庻其在此宁忍弃之如土梗乎此稍知大义者所当惕然动心也然亦尝反思羲之所谓自立果何如哉或谓彼已杀其徒党自拔而归其势不容中止或谓至者无几固可借其强勇收以为用夫丑类相戕其俗固然而非我族类其心必异内夏外夷界限截不可越使来者希少则不足为吾轻重自当痛絶傥或招之入室及其蔓而后图之则恐季孙之忧不在颛臾矣容有着手之地乎虽道路传言莫测虚实边防机密难以臆知然军国所关最当精审使无而过虑不失为忧深思逺之至懐茍有而不言正恐非嫠不恤纬之本意诚以晋事而揆之今日则蔡谟羲之之忧有不容不上关圣虑者况今楮贱如土而上下皆委于忘言籴本未充而议论尚归于悠泛阖门之内所当自尽其责者徃徃类此而暇及经畧宇外之计乎古人有言宁悔不徃不可悔不止伏惟圣明遐观逺览谨之重之于其微且隠之际亟留深长之思焉实宗社之福神人之幸也
　　同日进故事
　　进长编建隆二年上擢用臣下故事云臣闻人主有收拾人才之心斯可以尽任使人才之道盖将以用之必先聚之良医之治疾也有参术焉有桂苓焉一旦探囊而施皆竒药也工师之作室也有梁栋焉有榱桷焉一旦运斤而取皆良材也羣材之在天下常视人主之意向为盛衰茍平时不广于搜罗则临事必至于乏使善用天下者果如是乎五代之季士之有闻者亦太寂歴矣及艺祖一出则龙兴云翔虎啸风烈南征北伐莫非才也建制立度莫非贤也岂有他哉亦惟兼收并蓄有籍记之法而已因其才器品列彚分一有任使则披籍辄得如取诸懐故能用无遗才功烈炳焕今士之登名铨选者员日增而阙日不足矣而当馈太息每有乏才之忧则以求才之太过而储蓄之不素也夫惟极天下之全者乃能受天下之偏若公清若才干若文学若政事某可以重朝廷某可以任牧守某可以分阃寄某可以理邦财某可以平寇盗某可以剸繁剧短长小大各有宜施谓宜仿建隆之制广询博访精择其人置籍中禁类而记之班行有阙则随其才之所宜与其资歴之浅深进而储之凡有事任则因其能而试用之有功有过各疏其下徐考其实而赏罚之前者既用后者复进随用随补次第不穷毋责小疵毋记细过积以歳月人才将不胜用矣盖有尧舜则必有禹稷臯防有成康则必有周召毛毕收拾之未至而诿曰有君无臣不信也孟轲有言茍为不畜终身不得故臣愿以艺祖为法
　　八月朔视朝转对状
　　臣闻人主之职论一相论相之道非取诸一旦之暂决于一人之私也苏轼有言民自择相我与受之厥后杨万里惟演其説曰人主不能为天下择宰相能为天下受宰相盖天下以为可相者吾相之而已不与焉谢安之在东山王导之在江左裴度之在緑野文彦博富弼司马光之在洛世无贤不肖皆信其为可相也故未相而人望之既相而人服之其为治易矣陛下临御二十有二年徃徃当馈叹息恨无萧曹而天下亦且以为无相之可择呜呼苻秦何世犹有王猛石晋何时犹有桑维翰祖宗三百年涵飬之天下而人物凋防若此陛下亦尝思其故乎士大夫徳望之伟特非一日而成而气节之衰頽亦非一日而壊端平之初天下以为可相者在真徳秀徳秀之得此声于天下也岂偶然哉其脩身其立言其为政积数十年然后实立而名随之陛下起而受之且乡用矣不幸而天弗假之年则是圣意之一孤也其后行简宗勉相继沦谢陛下尝自以为得相矣而天下疑焉化弦更张在列者众陛下与神为谋独注意于臣钟臣范当是时天下以为可相者未有出于二臣之右也亦必其素履有以大信乎人矣曾未三月而范又止此则是圣意之再孤也今老臣当国志行正防户庭肃清名器无私授法度无轻易持心本忠厚遇事有权衡陛下真能为天下受宰相矣而又以疾告事变如云方来未已诸葛亮食少事多识者过为之虑是非特臣私忧之天下实共忧之大臣亦自忧之陛下纵不轻于并相亦安可以不储相而或者窃窥圣情疑无定主天下妄以为无相可择而陛下亦且以为无相可受是非一日之敝矣夫侍从者执政之储也执政者宰相之储也茍平日之侍从不取其可以为执政平日之执政不取其可以为宰相一旦揆席偶虚方乃彷徨四顾而厚诬天下之无相是固陛下之所当回思而深省者自开禧嘉定斵防之余士气之不振久矣三数年间以文待清修志行之士而实用从谀承意之人凡积而至于政府至于禁从者多非国人之所可而清脩志行之士始进而终退暂内而久外士之不自爱重者又未免舍所学而从彼天下以为无相之可择是固无怪也虽然取人于梦卜今不容以骤行矣则凡尝预钧枢之选居禁近之地者其徳量才器已在渊鉴之中察于众望之所同而决于宸断之所独固不害其为储相之地也岂必借臯伊周召于古昔而后用之哉自古论相之法一曰学力二曰才力三曰心力而福力又不与焉学欲其正而通才欲其宏而毅心欲其公而大既然矣又于其力量观之投之以轇扰而不乱试之以事变临之以利害而不夺夫是之谓力昔魏文侯一闻李克之言以为吾之相定矣陛下茍致察于此将曰吾之相定矣然知所以储今日之相又必知所以储他日之相今文昌侍从稀若晓星两省枢下率多并组都曹枢掾去如飞鸿今日艰于得可用之才则他日艰于得可相之才亦其势之必至也储才之道无他在养之而已飬之所以储之也试之职任飬其才也示之容奬养其气也责之事功养其望也飬而储之则相才出乎其中将不胜其用矣虽然此储相之道也又有为相之道焉陛下更化以来登用俊良未尝自决于一已而每每取信于国人无一不当其选矣然使大臣每日一入政事堂如此图画言语侍从之臣间日至清禁如此献纳儒生学士时一趋经幄如此讲论臣等百执事逐日一入局如此分治谓之不为不善可也以之扶衰救败则未也何则志气不强而规模不立也然则如之何曰尽屏私意尽扫例尽任官而不任吏宫中府中为一体通国上下同一志今日之志气规模断断乎当出诸此也茍得如臣前所谓三力之全者而负荷之则陛下之能事毕矣臣蚁虱小臣共二宰属宰府有大议而不敢及乃顾而言他臣之耻也惟圣神裁赦
　　有旨令赴行在奏事辞免不允状
　　某叨恩隆渥闻命震惊伏念某奋自孤寒本无才伎三官州县粗守拙勤四转班行曾何称塞俄起家而予郡偶缩戍以之官施重报轻心劳政拙值强犷披猖之际幸就调娱承凋残蠧敝之余仅供常赋每恐贻九重之忧顾莫能办一切之征需愧已溢于面顔病更纒于肺腑量时度力累疏祈闲期少遂于便安乃反叨乎收召固知小臣无辞免之理当体大造不遐遗之心实縁病之余难任驰驱之役况求退而进不情若启乎伪风兼未满而迁数易复违于近制眷知虽厚观聴谓何伏望特赐敷奏速回成涣暂俾退休或供散职以祝厘或畀小州而需次事君义重非无恋阙之懐图报日长嗣毕捐躯之愿
　　除江东运判辞免状
　　防曰江东发軵刓印日久宁虚位而未有所授盖艰其选也尔顷持民庸言归班列郎曹宰旅更践几何时遽以言去祝厘真馆恬静自如大臣惜其抱器能而未能施也匄以节传畀汝大江之东唇齿淮甸云屯万灶供峙匪轻矧嵗大歉流冗四集抚绥保恵得明决者以临之郡县吏知教条之不可忽而民隠有所诉矣呜呼其懋敬之
　　某奋由寒素本乏才能为县为州粗逃瘝旷若民若士未忍推挤寸长每荷于甄收五载两尘于班列一筹莫展百谪易盈甫沙汰以使归忽恩除之亟下自念出身从仕本期尺寸之垂名委防为臣敢不东西之惟命然边计正严于飞挽时艰犹急于驰驱而某素履未明曷任观风之寄微躯久病俯虞尽瘁之难茍徒知冒宠而前必重累知人之鉴岂堪再辱只合投闲欲望朝廷特赐敷奏速回成命仍畀祠官傥沟壑之未填尚涓埃之自效伏指挥
　　九月改知赣州省申状
　　一麾起废方切循墙再命洊加又叨易地敢贪荣而忘惧辄冒死以投忱伏念某自防读书粗尝有志惟受才之不颖毎遇事以乖方自合投闲遽膺起废感君恩而至泣揆愚分以难安实縁多病以早衰非敢饰词而伪逊心犹可勉目以浸昏使尚能少效于驱驰则受任何拘于逺近虽便家之可乐奈陈力之不能辞州予州官岂为人而择刻印销印令无反汗之嫌欲望公朝特赐敷奏或改畀待次小垒或姑令仍旧祠官别选通敏之才以重蕃宣之寄稍寛嵗月誓答鸿私
　　秋七月除浙东提刑辞免状
　　防曰朕欲省刑甚而歳报重辟数防以伙岂法网尚密使民难避而易犯欤抑吏或不良犹有讫威富而舞文者欤故临遣使臣至详且谨尔练逹世故志不茍同将漕江左朕方頼之然念东浙七州屡当无年吏又有挠法黩货以害吾民者一节平反特以命汝惟不忍残虐之伤民生故能简节疎目惟僃见贪纵之耗国脉故能激浊扬清使吏无苛征而民知逺罪朕省刑之意其殆庶几
　　某叨恩隆渥闻命震惊某窃惟人臣之事君有实而无伪力所不能者则辞之力所可为者则为之某漕挽非才已虞非据昨者误防使令驱磨文帐交割钱物朝闻命而夕就道者此某之所能也继而洊膺隆委俾之摄州又兼领茶盐事凡四阅月偶无旷败然某私自揆度亦有所不然者矣盖州可能也而军旅之事则未之学财赋可能也而回斡之术则甚疎是以累尝祈恳改畀时髦不图上恩寛大未加斥逐更宠以祥刑之寄以事而论则民命为尤重以地而言则近辅为不轻然体钦恤之懐尽明允之义某虽至愚极陋犹或可勉而至焉岂当稽违上命再有控辞实縁中间一病危甚虽幸遂更生而目视昏花心力凋敝恐将且遂为废人于世用敢不避烦凟披露情实欲望公朝特赐敷奏收回恩命改畀祠禄差遣一次使稍得飬疴年嵗图报恩纪尚在他时伏候指挥
　　御笔召赴行在辞免状【时公以郎官膺御札召】
　　叨恩隆重闻命震惊伏念某学问空疎才识庸陋由白屋窃取科第歴仕州县惟尽拙勤虽一毫无补于事功而亦未尝一毫得罪于百姓公朝取长弃短内则为掾二府僃数郎官外则分忧千里滥持庾节反自揆度可谓幸逾顷在东畿触事妄发违忤当路一斥奚辞三载山林分将终老既不能为忍耻乞怜之态尚何敢为干时媒进之图敢意天日清明洞烛微隠以退闲疎逺之臣乃上污御札之召遭逢特异感激涕零粉骨碎身惟当自勉苐縁某早歳灯窓耗损精力近縁左目不疾而昏方英俊盈朝之时如某等辈讵宜厠列虽小臣报国其志念靡有终穷而造物赋分其限量固有所止是敢敷露情实控告朝廷欲乞特赐敷奏速与收回成涣令某仍前祠禄倘他时目力全复应有差使誓当勉竭仰报万分
　　除寳章阁知宁国府兼江东提举辞免状
　　诰云江左大州比年赋籍混淆郡以匮告岂吏茍且岁月而志不力欤抑其才不逮欤何公私之交病也以尔介特通练屡更麾节辄从命召徃殿此邦晋直奎章兼荣使事重兹行也其为吾民利图之毋但曰溪山之郡可以访古而已
　　再命洊加下情皇灼伏念某至愚极陋何补明时恭遇舜日当天无防不烛尺长寸技悉被甄收五日之间恩言叠至宸奎进直麾节兼荣自顾疎逺孤踪将何称塞东西惟命尚复奚辞苐某愚朴自许不敢诳欺比遭罢斥所以屏然退听者非独以违忤时贤畏罪逃谤实縁生平信天任分一无过望凡所居官自公事之外他无所为若使见姓书名养安自便则非惟上负朝廷亦负此心圣人有云陈力就列不能者止此某素服膺而不敢违背者也今左目之明已损其半委是不任治郡俾之兼领尤所不堪一身之宠荣则多而千里之休戚谁任区区之情槩具前申欲乞公朝并赐检照令某仍前奉祠倘或未忍弃捐即乞赐敷奏收回直寳章阁恩命改畀某便家一等差遣誓当自勉以答鸿私
　　五年乙巳春二月除右司辞免状
　　诰词云都司天下之剧曹非明敏练达之士不轻畀尔抱负伟逹才识疎通麾节贤劳羽仪班着孚于众望久矣见几而作养髙裕如朕既曲成尔志今当改弦易聴盍归乎来宰旅旧氊日参庙论岂特吏刑戸版疎涤其弊而已尚服厥职勉賛经纶钦哉其无斁
　　恩命洊颁危衷惊惕伏念某人品凡陋学术荒疎遭际特殊洊膺任使平生不敢干进惟惧才力之不胜而所至未尝生财惟取公家之粗足天日在上仅有此心而比年招致人言何所不至因念区区才力既不足以为时损防加之少年灯窻用力过苦左目日防昏于是屏焉退处絶意驱驰不图泰道宏开顾以疎贱微悰上污御札继叨恩命并畀节麾控免弗俞黾勉只拜离家甫尔又沗恩除宠光便蕃逾溢涯分方大化更新之日羣才毕奋之秋某虽至愚极陋岂不愿鞭策驽钝少效分毫然病余生自度如外方小节职専事省犹可奉宣寛大牧飬小民若省闼纪纲之地正当博求英异禆赞新化岂容已试罔功之人充员其间非惟自速颠隮亦恐有累造化所有上件省劄某未敢只受除已权封寄所居丰城县库外欲望朝廷特赐敷奏改畀时髦别与某陶铸便家一等差遣庶几愚分稍安
　　孟享除太府少卿兼权右司郎中辞免状
　　旨曰外府为邦计出纳之司卿士惟月长贰一也歴代之制莫非髙选故吏不畏侯杖而畏尹笔谨简儒臣以畀之宜矣尔通达古今敭歴中外所至以才徳称省闼弥纶方借婉画兹擢卿亚而领三尚见谓得其人焉徃钦厥官嗣有褒宠
　　宰司列属躐处至三外府陞卿讵堪为贰叨恩隆渥闻命战兢伏念某学术荒疎才猷谫薄起家为郡更兼礼乐之华有诏予环复缀班聨之旧俯循涯分允谓幸觎任省闼之弥纶曽微薄效掌邦布之出入敢冒荣除忧时虽切于寸心度力难胜夫两剧匪独宠光之太过亦縁疾病之交攻是敢敷沥愚忱仰干大造欲望公朝特赐敷奏俾某且专一职少竭万分倘他时败阙之偶逃则别命陞迁而未晩所有上件恩命某未敢只拜伏指挥
　　秋七月除兼崇政殿説书辞免不允状
　　纶綍初传渊冰是惧某仰惟圣祖神宗以尊儒重道为家法既置讲读之官又置説书之员自侍从两省台谏卿监郎曹馆职凡有经术行义者必预焉而隠逸之贤者亦预焉厥后宰掾亦预焉所以僃顾问访民情其选至不轻也圣上天临经幄亲擢儒臣率循十三圣之轨则宜得英俊宻侍燕闲某寒逺陋儒学殖荒落化弦改纪再玷班聨大惧无以称塞一札自天复令执经入侍此非书生之至荣乎然某反自揆量不敢冐昧者其説有三某自从仕以来所至徒以区区职事自见前之所学半已遗忘空中之质决不足以仰承清问一也某非才共二宰士其职视都曹为最剧必不能潜思积忱以感动圣意二也又某少而苦心于塲屋无用之文壮而疲精于簿书期防之冗比年左目昏深恐阅视之间或致疎失虽万死不足塞责三也欲望公朝特赐敷奏收回成涣改畀时髦庻几上有以助圣学之髙明下有以安小臣之职分所有前件恩命某未敢只受伏指挥
　　乙巳乞祠不允状
　　山林枯槁之姿于世寡与属防天朝收采叠被恩除簉卿聨兼省闼摄选部侍经帷凡所居官皆溢其分自揆谫才陋识不足使令竭力刿心勤不胜拙受恩未报曷敢遽陈廼今月四日方与同僚诣政事堂白事忽觉精神戃恍志意怔忡口呿而不能言心悸而不自定亟禀白而退骤成竒疾遇事健忘辄不记省意象愦愦旬日方觉稍定良由侥逾太甚福过灾生见防予告将理自觉疾证异甚必非汤药针砭所能攻治久兹废职罪戾愈深上孤圣主之恩下负公朝之寄惟当摅沥情实控干造化欲乞特赐敷奏令亟畀祠庭使得归安林樊専意医药傥未填于沟壑尚图报于乾坤仍乞日下令交管印记职事
　　己酉再乞祠不允状
　　窃惟朝廷之待士有优假之恩臣子之事君有进退之节某昨因暴病尝防给告继因病势未痊乞畀祠廪以便医药上恩寛大未赐俞允蝼蚁至情生死衔荷但念某已成竒疾决非朝夕所能遽疗既难以飬疴而自便亦岂容侥幸以求安欲乞公朝特赐敷奏使某早伸前请速返邱园傥他时未填沟壑尚当勉竭仰答生成之造三月二十一日依已降指挥不允
　　丙子三乞祠不允状
　　昨因乆病二十余日仰防给告至于再三两乞畀以祠禄使安山林未防特赐俞允上恩如天感深至骨仰测公朝之意非徒使之委曲以全进退之义亦庻防万一尚有可生之理或责其少效分寸之报也但念某病证已深临事健忘几如隔世臣子之义岂容虚时旷日自知未必可愈乃顽然觊其一旦之或安以贪君上之施哉且朝廷所以附存小臣之意其恩礼亦已极矣某疾不愈而乞去岂其情哉亦甚不得已也双鳬乗鴈本不系于去留用敢尽布其腹心乞照某今系第三次乞祠赐敷奏早降指挥放归田里但得旧疾稍苏他日应有使令惟命是视毋敢不力
　　除右文殿修撰知平江府兼淮浙发运副使辞免状四章
　　诰词云天下万几之务弥纶允頼于宰司王畿千里之间宅牧尤严于侯社中外之势虽异委任之意则均谓演明缗式彰殊眷以尔刻志尚行学古通今信已而不疑临事而有守敭歴既久风望罙髙顷者化弦之更张起之家食之容与赞治省闼肃清纪纲以外府卿执铨吏之权摄少常伯有为真之渐胡求去之甚勇而秉谊之不囘朕审知为可用之才忍曲狥其胸间之志惟姑苏之共理兼淮浙之转输虚席而艰于得人刓印而无以易汝衍沃为今乐土屏翰犹古右扶尔其抚我嘉师有同赤子条敎简而严则人自不敢犯期防寛而信则吏亦何忍违茍能以平易而策勲尚可俟简求于他日
　　丝纶一播荣惧交懐伏念某少贱且贫才能谫薄自更麾节复玷班行歴宰旅而登列卿侍经幄而摄铨选遭逢特异可谓至荣庀职逾年了无丝髪可以报效近因卧病连月力乞投闲上命弗俞且防怜其衰朽不堪任剧许令免兼省闼以示优假方欲嗣陈恳悃惧成烦凟未敢骤进忽覩除目涣宠自天众目骇观羣情争羡夫吴门要地密拱畿甸淮浙发軵兵饷所关其任至重素不轻付矧书殿论譔之职尤号髙华之选顾某何人可称抡拔然窃自揆量生平他无所解惟于民事粗尝究心若使之讲求民隠奉行籴事使田里得以相安官民不至相病某虽至愚极陋犹可自勉但实缘一病之后心志凋落形体支离虽勉强支持而蕞然困今经五十余日医不出门药不离口自度非假年嵗休飬之暇决无十全之望使其不揣病力冒承恩宠徒费将迎既累其身亦且误国是皆众所共见毫髪不敢欺隠不然大藩要职人所愿为且闻前守臣凡事整办具有成画某自当闻命就道何苦为是不情之辞自取罪戾哉欲望公朝察某不得已之情亟赐敷奏收囘成命别选贤徳以壮藩屏令某寻盟香火专意医药若他日旧疾顿除应有一切任使不敢辞避伏指挥
　　第二章
　　渊听未囘愚衷愈廹某窃惟人臣之事君度其力之不足而不敢为者谓之违命知其力之不能而冒为之者谓之盗恩违命之罪轻盗恩之罪重照得某昨以久病祈闲未敢再凟忽防误恩假以麾节宠以职名在某愚分可谓荣矣除目之下一时应酬过当日午未食天气骤寒忽觉半体不仁急命医问药连日未效方神气蕞然之余一证未除一证忽起骨寒命薄无以仰称上意虽违命有罪实非本心重念某两纪从仕三歴班行兼组都曹周旋轩陛者复逾一载大恩未报岂无蝼蚁之情而疾势纒绵不容强勉若使不度事势贪荣冒宠非惟必不胜任深恐自速讥诮重为晚节之羞是敢再沥寸忱上告君父傥有一毫欺伪甘从诛斥欲望公朝察某区区至情检防元申速赐敷奏令某归安田里退奉祠庭图报生成尚在他日伏惟指挥
　　第三章
　　某窃闻无故而敢于违君命当诛有故而不能承君命当察某近以病余生匄归未获一旦自天有命职名麾节聨翩而下荣恩僃至出于望外已尝再具辞免未拜俞音然某区区之情终于未能自已者縁某中间一病两月气体未复精神未全闻命之初适因天寒又得麻木之证投以雄附等药七日不愈心实惧焉支离如此一身且不理岂能更当郡事使某明知力不能任而冒宠以为荣邪将姑试之官俟其不可而后求去耶或且迟回数月必俟痊愈而后拜命耶抑欲别希更有美郡而恳祈易阙耶是数者无一而可则惟有上告公朝察某实是乆病他无丝毫嫌疑慨然兴念放还故山庶几沉痼之疾可痊进退之义可明且某此行决意归老若使日复展转或有不察其情而议其后某一归固不暇恤而平生心事无以自明必且重孤公朝爱念之意情廹辞切诛之察之悉在造化某下情无任震惕俟命之至
　　第四章
　　照得某生平别无寸长惟有朴实一念不敢自昧某防恩予郡控辞至三自知罪在不赦无以自容然吴门既非难为之地又非他有难任之责茍非病力摧頽甚不得已何敢不恭敬上命缘某春夏以来病而复病稍辍和平之剂易以瞑之药遂觉元气复败目视昏花非不贪荣情实不敢若使承命之后支吾不前方有陈凟则为罪愈大欲望公朝痛察其真实之悃即非他有规避特赐敷奏令某归安山林休飬年嵗若稍有生全之望则别有一等任使悉惟朝廷之命万死不辞伏指挥
　　十一月乞归老不允状
　　照防某庸谬菲才待罪省闼今春忽得竒疾逾月之后甫能支持复叨误恩出守吴门仍兼发軵命下之日适为寒气所中半体不仁沥情控避至于再四缘病力不胜任非姑为是辞避之虚文而已忽防庙堂传奉御札宣谕遣行退自惟念君命如天蝼蚁微生偶未即死敢违天乎扶曵病躯强顔只役谒学之始几至颠仆及至六月当暑被风两足为之不随兼旬乃愈今虽勉强奉职然神不守舍力不称心自视前日已如二人举东则遗西记前则遗后久欲陈情惧孤圣恩未敢骤发近者籴事一兴应酬日伙沉痼滋深思虑稍过即觉心痛最是左目既昏右目复翳寻丈之外便如烟雾中某自量衰朽如此已为圣世弃人是敢忘其冒昧控告公朝欲乞特赐敷奏令某挂冠纳禄归老邱园别选贤才以重麾节实拜生成之造伏指挥
　　七年丁未春正月乞归田里状
　　凖省劄为某去年因病乞挂冠纳禄十二月十七日三省同奉圣防不允不得再有陈请者恳祈至再天听愈髙良由某词旨未明精忱未白用敢不惧烦凟至于再三某闻陈力就列不能者止乃人臣进退之大节也夫策名委贽忧国忘身凡职分之当为必鞠躬而尽力一毫未至是谓不忠某虽至蠢愚粗尝知勉至若持是心而才不逮有其志而力不随乃犹窃禄贪荣不知奉身而退既亏晩节必速官箴伏念某去歳之春骤撄危疾累章乞去力竭词殚傥防朝廷于此时放归山林使得问医飬疾年嵗之内或可图全未几麾节并颁恭奉宣谕勉趋天威咫尺不敢固辞扶曵之官实出勉强日复一日疾证滋深虽起居无异于寻常而心目愈加乎耗缘某官年虽四十有九实年乃五十有九早衰多病健忘乗之遂至人事书牍悉皆旷废至此而不以实告则素餐误国罪孰甚焉且朝廷设官爵以励世惟患臣子之不好进尔第力不胜任而冒进则不可也近年以来才一语及闲退即例以希进疑之于是下以陈请为虚言上以不允为故事虽实至沉痼者徃徃非罢不退非死不退矣若某之心本非无意荣进亦非以退为髙不过为病而已虽君恩未报抱愧则深然一念不欺情亦可谅凡人之情疾痛则呼父母大君父母也子有疾父母忍闻其大呼而不省乎真切之情已尽于此欲乞公朝察其委实久病检照前后所陈特赐敷奏容某退休林壑亟选贤才以重藩辅免致屡凟不已庶防真病者皆思量力而当退求退者不敢文具而为欺非独病躯之可全实亦士风之一助伏指挥
　　三月再乞归田里状
　　臣昨以抱痛期年恐孤隆委自冬入春凡三具奏申乞赐放归田里天听未回适以边警交驰淮浙相望仅隔一水臣职在守土只得随力防托未敢再凟今幸皇灵震耀四鄙肃清若不于此时上告君父则非独臣身不保亦恐国事有妨空臆披陈仰祈渊鉴伏念臣之所患已非一日自去眷得健忘之证怔忡戃怳防不能自为主宰扶持畧定复苦风痹半体不仁逾月乃愈虽天怜竒蹇偶未颠隮而庸医不察以瞑元气所以不固而根本伤动骚然不宁手足所以运掉而脉络不通几成扞格外邪当逐乃浸淫而入荣衞风寒当防反散漫而徧四支九窍百骸处处受病人见其衣冠饮食无异常人而不知此心之失其守久矣臣顾影彷徨深恐蝼蚁防生将无足恃若非辞荣安分归访医药将无更生之望此臣之所以不容不去也况吴门为今辅郡上下豢飬习为恬嬉此去秋风不逺正当厉兵秣马日讨诸国人而申儆之为固圉计臣素不习兵使平时无病犹惧不足胜任今衰朽薾然而乃叨窃宠荣玩愒嵗月上误大计使至此而后有言虽万死不足赎罪此臣所以不敢不去也欲望圣慈察臣真切特令归老休飬病躯亟择贤才以壮畿甸夫圣君视臣本同一体微臣忧国宁有遐心某兴言及此非独为一身计正所以为国家计也傥沐垂怜死且不朽伏指挥
　　乙巳召赴行在辞免状
　　臣叨恩至渥闻命若惊臣尝观韩琦论为臣之义曰保初节易保晚节难臣尝服膺斯言未敢不慨然兴感也伏念臣疎逺寒踪崛起于蓬户瓮牖之下非有亲戚朋友之助以相梯级第自窃科二十有五年信縁任分随寓而安凡所歴官一无足纪惟有区区进退之节粗能自信少在塲屋去秋试才十日适罹外艰或嘱臣假手毕试臣不敢也后为邑泉南防恩审察继丁内艰公朝不以其微琐许其夺情趣其禀议臣不敢也臣于是时实无毫髪分外之想不意自遭逢明圣忝窃逾涯中罹罢斥已絶荣望淳祐改纪羣贤彚征如见元祐之盛而臣以不肖之身首被收召感激而起庶几三黜余生因此得以心事自白然后归见先臣于地下此臣之本志也而去岁春夏忽撄竒疾遇事健忘有如隔世仅克支持风痹复作期年麾节偶未颠隮然臣于此愈知其无能为役矣恳祈至四悉出真忱未拜允俞误膺召命宜退而进人其谓何或冒宠贪荣是仅有平生自信之小节至衰晩而并失之乃韩琦之罪人也有臣若斯其将焉用是敢披心沥胆仰凟皇明欲望圣慈曲垂轸侧察臣聪明不逮膂力既愆检照前后所陈收囘成命令臣纳禄归老邱园则臣之始终犹可表见亦使量力知退者知所风励实拜生成之造
　　五月戊午除权兵部侍郎辞状三章
　　勅曰天生五材固无去兵之理国有六职亦重贰卿之官肆择名流俾明政典某籍甚时望萧然儒绅依山结庐乐在味书之阁拂袖径去耻登偃月之堂逮予改弦爰出召节既奏技从官之内且峩冠广厦之中俄自请于民庸乃徃临于藩辅循良之最久矣彻闻闲退之言屡焉来谂岂有遐心于虚谷而无雅意于本朝趋还持槖之班来慰侧席之想边方多事冝留意于简稽朕亦虚懐尚竭忠而论纳勉摅素蕴丕对宠光中书舍人应防行
　　抱病逾年难当剧任匄归累疏误玷恩除闻命若惊拊躬知惧伏念某寒迹孤逺学殖荒疎方少年时不过欲侥幸一第为窃禄飬亲计及尘仕版懵不识荣进为何事一时诸老谅其拙勤更相延誉遂由宰县进登朝列出则洊叨麾节入则三掾宰司人力不至于此顶踵皆君赐也去岁之春偶膺竒疾心为身之主宰方寸不守何以为人此固臣之所惧也君命有严扶而起意谓茍及年歳便当乞身人见其勉强支撑未尽废旷举动饮食粗如常时徃徃过疑谓臣无疾而不知臣之志荒矣自冬至今四申前请适值边尘澒洞未欲洊陈恭覩圣治一新羣贤竝奋臣于此时首防召擢可谓荣矣然臣区区之心欲言者二盖臣自揆心目俱耗已成沉锢本退而进人其谓何茍忘在得之戒徒有贪荣之心晚节一亏公义难掩一也况法从华途非谫材所当滥厠夏官要选非病力所可谬承一旦处非其防则顾问之顷必无以上称明旨议论之际必不能殚竭寸忠将以为荣适以为罪二也臣所领郡颇为剧繁期年之间幸无阙悮百万之籴幸以登足虽未能大有益于公家亦未至重得罪于百姓此正臣保病躯全终始之日也欲望圣慈矜臣忱切特赐睿旨收回成命容臣退安邱园恪守初志
　　第二状
　　丐归正切误膺持槖之除久病难任式谨循墙之礼未囘渊听愈惕危衷伏念臣才业俱荒麾轺忝窃勉行有诏敢违咫尺之威扶居官终蔑丝毫之补持论率平平之防所至无赫赫之名天下事庸人扰之恪守象先之见吾徒得卿卧治耳惭非汲黯之贤本朝年岁之间即决山林之计幸湟中之籴已足且海濒之盗不惊忘三凟之为嫌冀一辞而遂退趋河东之召岂逃毁誉之公近甘泉之班曷称论思之选不能者止乃分之宜茍求去而反迁是贪荣而冒进既乖素守徒玷亲除欲乞睿慈俯矜忱悃收囘涣汗改畀时髦大节难全愿保桑榆之晩圣恩未报但倾葵藿之心
　　第三状
　　凖省劄为某再辞免新除权兵部侍郎恩命事六月二十三日奉圣旨不允依已降指挥不得再有陈请仰见圣朝寛大寸长片善不忍遗弃然某窃闻之进退有分辞受有义某自去春得心志之疾防恩守吴累辞不敢受者岂独无寸进之望哉安于分也君命下临扶而起虽明知其必不胜任而有不得已而已者畏于义也在官逾期偶未颠越然心不统形神不守舍一值事剧则恍然不知所主故于职事之外人事书问一切尽废不知者以为某为此不近人情之事而不知某身且不保奚暇乎他自冬入春丐归至于再四天日在上实无丝髪侥冀之心且召且除揆分过矣三华簪槖岂不甚荣然见得思义决难冐昧且昔疾而今愈是欺也求退而复进是欺也名去而实留是欺也幸一进而成三欺安分而守义者肯为之乎用是不避烦凟尽布其忠欲望公朝俯垂矜察使某此心此意得以自白其求退也非以为髙其辞荣也非以立异凡以为病而已朝廷厚禄不可畀衰无用之人亷耻大端不必夺人臣当守之节特赐敷奏曲囘造化毋以寻常僃礼辞免者例观或令归休以全晩节或姑畀祠廪以遂休飬或假之待次州郡以就医药庶几上有以示圣朝优飬臣子之厚恩下有以逭微臣贪冒忘耻之清议则凡在王官者莫不知分义之不可违矣伏指挥
　　乞给告归里状
　　某洊有悃忱仰干钧聴昨防恩除权兵部侍郎三具辞未拜俞旨遂乞给告五月以便医又未防开允退深踧踖某窃惟臣子事君东西惟命某虽甚不肖然亦习闻其义于师友矣某白屋寒晩仰禄代耕初非以不仕为髙者今学而仕仕而至于赘员从臣亦已荣矣但縁去春偶得心疾守吴之命死不敢拜惧辱命也忽防圣恩亲洒宸翰俾宰臣谕旨责以必行某奉诏感泣以为此身未陨则君臣之义不可一日忘扶而前以九陨而后已到官以来惟执事勉强支持毁誉不暇计礼文不暇讲自始至终独招籴数月间不敢求退余皆乞闲祈去之日盖尝恭跋宸翰刻之坚珉僭以淮阳守自况以为某不以黯所以治民者治民则为负其民不以黯所以事君者事君则为负吾君每自为念未去之前少有旷败则将何以对越前日勉行之训而归见吴中父老哉凡一年阅四月方获受代凭藉国灵风俗虽犷似亦相安赋敛虽寛似亦粗足羣境虽旱似亦粗收则圣主所以眷顾之殊恩庶无甚愧至于争讼未尽革漕运未尽通军政未尽肃则是守臣之不职无所逃罪不能者止古有格言若防朝廷察其至情姑与赐告使稍得休飬某亦何敢为遗世絶俗之举哉近缘交承事殷精神愈耗目力愈昏告诸君父而天髙不闻告诸朋友而情隔不信使某冒昧而去则有无君之诛匿疾而进则有欺君之罪彷徨道路进退维谷无君之与欺君二者必居一于此矣公朝不念保全臣子之节欲使之自亏其节乎忠厚之朝讵忍至是某每谓士大夫惟不能坚白一意以告君故朝廷亦不免囘互其説以待下若某之愚懵乞归则真愿放归乞告则真愿予告用敢刳心为纸沥胆书词尽布其私乞检照某前申亟赐朝假五月容某暂得归省邱园访问医药即便前来供职干犯严诛某下情无任皇恐俟命之至
　　丙辰除兼国子祭酒辞免状
　　某叨恩稠叠闻命震惊伏念某才品凡庸学识肤陋自顷扶病出守吴门地大事繁异于他郡日虞旷败上负隆知勉强支持虽幸善罢而精力衰耗目视多昏加以心志怔忡遇事健忘量时度力不敢贪冒宠荣前后乞归乞祠至于六七中叨召除控免不获尝乞给告暂归访问医药俞音既閟且防恩先赐内引既得吐露愚忠意谓遂可从欲忽又沐摄长成均之命夫帝学清选师儒清职非徳望卓伟不足以表仪多士非学问该洽不足以啓迪羣心某既非其人又本以乡举进身素不谙知学馆事体此固人共知其为不可者也然以尘埃汩没之踪梦寐不到之地一旦脱尘役而入清流超然遂起登仙之想第某久病余生实是不堪从仕徒以君恩至重朝命难违道出皇畿只畏简书不敢不俟命而遂去今连日未敢供职者正欲力申谒告之情以为医药之地若又令兼摄委实难任除已一靣择初十日供兵部职事外所有兼国子祭酒恩命欲乞公朝特赐敷奏改畀名儒以副圣主乐育人才之盛心容某且専本职少遂休养庶防病躯可全或径与检防元申改畀祠廪及待阙州郡差遣实出更生之造上件省劄某未敢只拜除已封国子监库外伏指挥
　　第二状
　　照防某昨防恩兼国子祭酒寻具辞免囘凖省劄九月十日奉圣旨不允伏念某心目俱病自解郡组以来只愿归老山林昨叨召除屡辞不获不敢固违上命今请告未遂又令兼长成均是乃平生所愿而不可得者岂不甚荣第某自量病力衰惫学殖荒落委实不堪任使朝廷既未有可差之官某岂敢固执方命除已一面谢恩祗受外欲乞公朝察某病根深痼委难承乏速赐妙选名儒以充大小司成之任容某早归故山庶几多士得师微躯获全不胜望赐之至伏指挥
　　冬十月除权礼部侍郎辞免状
　　旨曰虞朝之命秩宗复继以教胄子之事周官之掌邦礼实严乎建学政之规幸古意之犹存匪儒宗其谁属具官某抱气节而特立得文章之正传入从甘泉尝殚乎忠告出守冯翊僃极乎贤劳赐朝京师摄贰戎部卿曷尚迟其行也朕益思所以处之以大司成之席虚爰有兼官之命以小宗伯之职称乃陞换部之华重我斯文清哉此选噫皇极建而彝伦序其丕阐于天常师道立则善人多尚力扶于世教以副朕意则惟汝能
　　擢贰五兵已逾涯分易司三礼骇听纶音异渥洊颁危衷増惕伏念臣守藩无状误宠造朝当诸臣去就之交正公论是非之决时难于进而冒进惧干傲上之诛兆足以行而未行姑欲俟时之定羣疑甫释再命遽加虽均列于亚卿乃躐居于髙选载念寅清之寄最为华要之途熈朝有如必大之博洽盛世亦推度正之老成皆居小宗伯之班蔚为名侍从之选而臣逾年抱病累疏乞归自笑支离难固筋骸之束虽懐恭敬岂徒玉帛之云强留非所以全身贪进亦几于辱国矧令兼组犹觉厚顔伏望圣慈特垂渊鉴速囘成命改畀时髦罔俾妄庸久污论思之地稍全进退以张亷耻之维是谓礼经请从臣始
　　再辞状
　　窃惟上命有严岂应再凟然臣子之义莫大于事君尽礼公朝将畀某以典礼之职而辞受不审先自违礼其能奉职而无愧乎伏念某久病告归人皆知之矣既叨召除控辞不获亦庶几一觐清光敷陈愚悃而后退休林壑则进退之间从容合礼此区区之本心也今成均礼乐之司相继被命凡世之鸿儒硕学愿居是官而不遂者乃俾学问荒落意气衰飒之人并得之其为身计荣矣如礼何且难进易退礼也某解郡甫兼旬而共二事谓之难进可乎辞尊居卑礼也由夏官而易春官谓之辞尊可乎縁某实是沉疴未瘳若非防寛恩许令归访医药则决无十全之望此身未陨犹有报国之期徃命不全将无效忠之日其为利害昭然甚明是敢披露情愫上告公朝欲乞特赐敷奏别选时望以典春官仍乞检防累陈与某给告三月暂归乡里略加休养俟告满别畀一等差遣容某前来供职决不敢稽违上命自取谴诃伏指挥
　　六月乞补外
　　白屋书生遭值明时外则叨荣麾节内则躐处清华平生所望殆不及此昨自吴门以病乆不痊丐归累疏圣恩深厚复命归班武部仪曹继防抜擢成均妙选仍许兼华行且期年了无补报重以今春再膺危病心志愈荒揆分量才若不亟自引退非独贪荣冒宠自负初心亦恐福过生灾必有竒祸今幸时序叶调一稔可卜庙谟深逺边鄙不惊岂容衰之人久污班列兼内外更迭彛制可稽窃见建寜府守臣尚未除人某虽无能为役然向在三山帅幕徃来两司首末三载稍知事体若使牧飬小民扶持国脉犹或可以自图勉竭是用控告公朝欲乞特赐敷奏令某充上件差遣伏指挥
　　秋七月除兼权给事中辞免状
　　涣渥自天措躬无地臣窃惟国家命令之出实闗天下理乱之原施行之间偶未允惬则中书得以封还门下得以审驳台諌得以论奏三者权任之尊非他官比皆所以振肃朝纲扶持公论而相与致君于无过之地也必识虑平允而后可以公批勅之权必议论正大而后可以抗回天之力茍非其选是谓旷官伏念臣本寒贱书生素无荣望粤自端平初政淳祐改纪十五年间时事更易故有不同而朴实一心终始惟一任分信縁防敢容心误防陛下察其无他前后三次收召出之冗散置之清华遭逢之异可谓极矣而臣分量易盈疾疢屡作进不足为明时之轻重退不能决一身之去留反自省循实深愧惕比方请循更迭以便医药圣恩寛大未忍弃捐执经金华清氊重畀摄承夕拜明綍亟颁浃辰之间异数狎至非独求退而进甚非素心而度力不任尤难冒宠兼仪曹胄监皆号清选凡老师宿儒平生所愿而不可得者臣顾得之可谓逾分若更兼熊鱼之取将益重鹑特之讥况久病支离岂足以振扬风采精力衰耗岂容以检核稽违臣自知甚明决难虚受一言涉伪斯谓欺君欲乞睿慈察臣悉出真忱怜臣委实衰别选刚明之彦以司纠驳之权姑俾臣仪曹专守使得清心省事续图报称万一沉疴顿愈则自今以徃无非微臣碎身粉骨効忠君父之日誓不敢辞
　　辞免并乞休致状
　　某昨者累上封章乞守本官致仕十一月一日准省劄十月四日备奉圣旨徐某别与州郡差遣者臣辞已竭渊听必囘某闻咸平近臣未五十而致仕国初旧制皆再请而即从若欧文忠六十已谓衰年若赵康靖三请已为旷典某之疏固多于康靖某之年不下于文忠虽防别畀于州麾尚冀早还于官政无嫌聒聒庶动髙髙伏念某夙防特达之知亦有驰驱之志中年以后多病所伤戊戌病于私家辛丑复病于姑熟丙午更病于京国丁未又病于吴门彼时目力昏花心志凋落而元气尚未衰竭遇事犹可支吾盖自戊申至于己酉凡所感病悉非前日加之抵家感冒风证纒绵心欲言而口瘖身欲动而足蹇跬步之内非人不能俯仰之间隔世无异朝廷若欲待之以事任则某之力有不能朝廷若欲假之以宠荣则某之分为已过食非其力则某防其耻福过其分则某任其灾是用再沥愚衷仰干大造欲望公朝察其词情恳切念其疾病颠隮毋烦易地之除径遂乞身之请恋轩之马空懐死报之心曵尾之龟亦有生全之望臣今乞守本官致仕















　　清正存稿巻二
　　钦定四库全书
　　清正存稿巻三　　　　　宋　徐鹿卿　撰表
　　三月以磨勘转承议郎夏四月到任谢表
　　伏以投闲云壑空懐畎亩之忠锡命天庭忽冐麾符之寄缩五六年而成近次越三百里而为便家被上旨以促行进邦民而布令臣某中谢伏念臣某资材愚下学术空疎忝窃甲科初乏洋洋之对驱驰外服了无赫赫之名属端平更化之初察小吏勤身之故过推邑最获玷朝绅一从陞列院之班再转备西枢之属众论已疑其超躐宰司更预于谟谋感造化之曲成恨涓埃之莫报尝因登对冒贡狂愚圣度有容颇是齐贤之四说他人不省过尤苏轼之多言荷泰道之包荒领祠官而逺引丹心日皎荣念灰寒敢图寸朽之不遗特许方城之自效载瞻封域实介江闽畴昔疮痍未加鍼砭只今疥癣复费爬掻正忧疆场之多虞可使萧墙之易动况利尽而忍加抉摘兼楮轻而无策称提共知局面之难扶安得盘根之立剖自惭庸谫误入选抡兹盖伏遇皇帝陛下坤转干旋海涵春育兼收并蓄无材不入于甄陶一视同仁虽逺亦如于畿甸厚根本之培植悯田里之叹愁谓臣近在乡关必稍谙于土俗知臣奋由寒畯或粗达于人情乃弃短而取长俾承流而宣化臣敢不俯殚驽力仰答鸿私凭仗国灵弥渤海带刀之习奉承诏旨慰山东扶杖之思免求一分之寛以苏千里之急十一月视印于南康境上闰十二月到司谢表
　　近日长安甫祝厘而西去观风江浒误将指以东来循墙莫遂于恳祈入境具宣于寛大俯惭忝窃仰戴生成伏念臣空抱古心岂堪世用少游塲屋志一第以为荣壮践仕途蔑寸功之自见当路过为之汲引明时曲示于收罗由凋邑以登朝起祠庭而予郡固未尝违道干誉亦不敢因公病私偶无得罪于军民安有随车之老稚殆饥渴易为于饮食非涓埃可益于海山入玷郎闱躐陞省闼上恩深厚但知空臆以尽言世论崄必欲索瘢而洗垢丝毫无此天日临之置散投闲正寻盟于鸥鹭取长舍短忽促驾于骐骃固辞非所以效忠冐进又几于鲜耻莫违渊听只拜温纶饥歉频年曷给马牛之运流离满野孰安鸿雁之居曽是么麽可供任使兹盖伏遇皇帝陛下与人而不求备嘉善而矜不能念臣意在爱君忍终加于弃絶察臣才非经世尚粗竭于拙勤畀以皇华责其后效臣敢不尽忱体国悉力为民一江数千里风寒谅书生之何补九州四十三属邑庶濬泽之周流
　　冬十月甲戌到任谢表
　　非才防漕职有愧于兼三改命详刑恩许令于共二仍通班于中秘示增重于外台只拜宠光首宣寛大臣某伏念臣孤踪寒逺陋质迂疎文不足以为国之华勇不足以敌王所忾其言皆平平之策非过激而难行所至无赫赫之名期相安于弗扰比司飞挽适值饥荒刍莫能求只负距心之罪廪防可发空懐汲黯之忠况复摄官尤虞非据军旅之事未之学也自顾何裨锥刀之末将尽争之信非得已犹念公家之久匮恪遵涣汗而不移虽粗寛于一分常惧盈于百谪安能鞭筭徒有管窥必先足正额之盐乃可通浮盐之运果能禁上流之税亦何害免税之征欲求斡旋通变之方当识本末重轻之理方吁天而丐免忽易地以周诹由漕而刑均号观风之选自江而浙益增近日之荣兹盖伏遇皇帝陛下无求备于一夫每哀矜于庶戮谓毫芒析利毋庸责效于书生而囹圄未空姑俾尽心于臬事失之于前者将收之于后尺有所短者或寸有所长察欂栌杗桷之殊施忍毛髪粟丝之轻弃臣敢不仰承钦恤俯念侀成山岳震摇可但令行于属部乾坤生育终期徳洽于民心戊午赐御书味书阁遗安堂六大字谢表
　　书帷夕説阅日未几易画芒寒自天有陨神笔一施于润泽草茅倍长于声光目尽骇于荣观手不知其自舞臣某惶惧惶惧顿首顿首臣恭以我宋渊微之家学每因暇日游戯于法书有如私室之扁题尤示圣恩之优异或野处贲词臣之第或茂功旌勋旧之门藏在名山具存彛典歴数西江之盛事于昭列圣之宸奎太祖表洪氏之义居光尧书万里之斋额然名徳乃膺是眷岂么微可拟其伦伏念臣少也多竒长而无述短檠二尺妄窥徃圣之防言破屋数间近守先臣之故址茍焉葺理于以藏修读书之眼已昏负郭之田何有谓学问求放心而已而贫贱庸玉女于成得一善则服膺食知其味恐多财而防疾独遗之安英华自咀于穷年梦寐不防于清夜淡而弗厌乐以忘忧此防臣饬已之私亦古者刑家之意辄因闲燕乞假宠灵方虞鈇钺之诛忽委琳琅之赐色齐南斗夺星轸之光芒势耸干龙焕雨亷之晶彩増盘谷山泉之重贯丰城干莫之精阳和不择地而施海宇举闻风而起兹盖伏遇皇帝陛下道包万象天纵多能心上经纶本广厦细旃之论毫端造化回冰崖雪屋之春凡陪虎观之清游随探骊珠而必获察臣研精磨镜之帖怜臣当躬耕陇之劳爰颁肆笔之书下饰穷山之陋臣敢不只承帝赐仰对天章六字寳传与六经而俱寿百金产薄期百世以流芳永垂训于子孙庶酬恩于君父
　　五日到任除右文殿修撰知平江府兼淮浙发运副使谢表
　　伏以班着罔功已断驱驰之梦麾轺假宠躐升论譔之联荷帝力之无私感臣生之易老俶临封境只布寛条臣中谢窃以行都歴百年以来扶风为三辅之胜内拱京邑固根本以为先外饷长淮峙糗粮为尤急实为表里之重寄必得文武之兼才伏念臣寡过未能早衰多病曾防片善可为蟠木之容徒有朴忠愿效采芹之献遄逢盛际亲简睿知密司省闼之弥纶进侍细旃之讲论而臣才非颖脱识陋管窥大不足以扶植纪纲小不足以变通财计要其本意惟曰弗欺未殚蝼蚁之忱俄婴狗马之疾祈闲累疏误渥自天广内凝严除职密聨于书殿吴门咫尺勉行昭布于奎宸生苍顔白髪之光焕画防清香之色是非常制允为殊恩祈镇抚之无难且转输之未絶必民与官乐为市乃不孤招籴之名必州视县如一家乃克全厚下之实惟寛足以革暴惟静足以弥纷退慙谫能曷称隆委兹盖恭遇皇帝陛下陶成庶类器使羣工知臣荐试外庸熟田里艰难之务谓臣曽汚中禁识冕旒忧顾之心贲以新荣责之后效臣敢不俯殚驽力仰答鸿私黄霸务在安民誓将自托汲黯不能任郡终愿归休
　　戊申磨勘转朝散大夫谢表
　　辅郡承流惭罔功于下考铨曹防课误增秩于中行侥逾六品之陞优渥九重之赐只膺涣汗凛极临渊中谢伏念臣徒守孤忠曾防显绩日尘班缀病躯久倦于驱驰恩畀麾轺诏防弗容于避免防润于京师九重之地系心于吴门咫尺之天每毕力以支持仅与民而安静抗疏累祈于闲散予环赐被于褒嘉十一等为大夫开唐防户二千石有治效沗汉玺书揆积嵗以奚劳廼逢辰而加宠兹盖伏遇皇帝陛下规恢庶政磨励羣工独总权纲内外任分于种蠡公行信赏循良庶得于龚黄线长每务于甄收绵薄亦叨于明陟臣敢不誓坚素履防答鸿私名器不假人欲辞荣而未遂谋猷则告后虽归老以无忘
　　供兵部侍郎职谢表
　　伏以軵居出守已愧罔功禁槖论兵忽叨误渥宜退而进荷宠若惊中谢窃惟歴代之建官莫重六曹之分职属时立武尤急司戎调补简稽总尺籍伍符之众论思献纳扈属车华盖之间必得通才始堪妙选如臣者地寒无挟材窳非长人之有善心好之庶几寡过少不如人今老矣自揆何能三载岩栖寸心灰冷值改调于化瑟乃首被于招旌由省闼而陞列卿侍经帷而摄铨选简知深厚报称蔑闻疾久苦于采薪符遽膺于分竹强顔扶惫累疏投闲望之非雅意于本朝汲黯自不任于治郡予环属尔簪笔随之礼方谨于循墙召弗容于俟驾神武之徳广运固上禀于明谟军旅之事未闻终难胜于任责或者攸司之清简正昭大度之优容兹盖伏遇皇帝陛下刚健乘时威灵及物修车备器将恢内修外攘之功连茹防茅聿致小徃大来之庆故虽不司马之法亦许摄登祈父之聨臣敢不兴起懦衷对扬休命知军容万里叹有忝于儒生舞干羽两阶庶助成于圣化
　　供礼部侍郎职谢表
　　伏以典三有命许污法从之班共二非才更沗成均之寄承恩激烈揣分凌兢窃尝考有虞载籍之传遡盛帝畴咨之意以礼化最关于治本故选抡特重于他官伯作秩宗所以重寅清之任防教胄子所以隆温栗之风茍非其人曷称兹举如臣者受才不颖涉世多艰早尝备省闼之弥纶晩乃侍金华之讲论寸长蔑有一念不欺久病支离仅固筋骸之束故书忘废始知口耳之非守藩屡丐于归休造阙莫违于威命吹竽戎部叠组儒官涓埃何补于髙深负乘只惭于玩愒周官六卿分职率属均参禁密之司礼仪三百待人后行益峻清华之职宠逾其分人谓斯何兹盖伏遇皇帝陛下器使羣工手提妙造地蟠天际仪文昭焕于两间鱼跃鸢飞徳化陶成于万有不求其备善用其中谓臣粗谨司存姑俾摄承于邦典知臣断无他技或能勉率于诸生是使妄庸亦叨简记臣敢不对扬殊渥激励壮懐属车华盖之间誓朴忠之自效稽古礼文之事庶盛际之亲逢傥少答于鸿私即愿归于农亩
　　庚寅宰执宣赐御制忠邪辩谢表
　　类别薫莸正人心之趋向训垂琬琰覩圣意之宣明回剥穷复反之机导否极泰来之运云章敷锡风化聿新窃闻忠邪本不相谋是非断无两立知人则哲在帝尧犹以为难观行听言虽孔子未之能信然疑似之多端易惑而虚灵之方寸莫欺果使清明之在躬何忧黑白之易位欲其论定惟以事观阿意茍容者必禹光犯顔敢谏者即王魏附伾文则宁复念国忤恭显则决非为身也诈而舒也纯陆以忠而裴以佞至若和同周比之相悖泰骄义利之不侔气类各从肺肝如见惟文理密察足以有别如尺寸权衡付之至公兹盖伏遇皇帝陛下独运陶钧更调琴瑟青天白日灼知三宅三俊之心履霜坚冰早置一隂一阳之辨懋缉熈于闲燕取鉴戒于元圣谟昭黼黻之光才品恶紫朱之乱儆于有位精以承休昔绍兴颁戒石之碑谆谆厉节乾道制用人之论凛凛明邪复见祖风大闗世道臣敢不防严三畏坚守四维大哉言一哉心若常近威顔之侧有诸中形诸外毋少萌毫髪之欺
　　丙申除直秘阁依旧浙东提刑兼权浙东提举谢表
　　旨曰昔姚崇之告宗谓能择十道按察使则天下不劳而理朕尝三复斯言以为有国之未大治政繇吏民之不相习使部使者得人则异于是故每出节临遣必谨之重之非师论允穆者不以授尔挺姿有坚持之操赋政多岂弟之规将漕江东凛有风绩肆畴尔庸命尔易节于浙左夫王良造父之鸣和鸾逐水曲罔不中节者人马相习也尔于使事其知习矣即所以验于逺者施于近于为政乎何有徃哉尚迪时命无违
　　长安日近甫易节于外台壁府天低复防班于中秘捧温纶而有耀觉凡骨之顿轻载惟五星聚奎之祥实启列圣尊儒之治自端拱崇文之置院逮元丰延阁之锡名寳训森罗隔人间之风日道山严邃矗海上之烟云入舘者荣于登僊寓直者谓之贴职必有淹该之彦始膺殊异之褒伏念臣愚不识时志徒嗜古塲屋举子之作姑以决科瀛洲学士之聨何尝入梦自驱驰于官鞅愈汩没于吏尘骛行抱成案而前但箝纸尾萤案照遗编之字久负初心荷洪造之曲怜沗绣衣之直指文书盈于几正虞徧覩之难讼牒装其懐深觉早衰之遽曽是皇华使臣之在隰亦依青藜太乙之余光盖臯陶由稽古以明刑而不疑以通经而断狱将俾勿忘于素业忍令自絶于清流臣敢不益读未见之书求为有用之学校讐大禄半生已愧于儒绅讲论石渠他日倘承于帝侧
　　遗表
　　诰词云夕拜琐闱未絶涂归之笔夜移舟壑惊闻沦谢之言虽百年旦暮之常叹一代风流之尽爰加愍饬式示宠荣具官某用世通才识时宏蕴其清规可以厉俗其姱节可以尊朝持槖甘泉人称名从论説东序士得明师朕方兴前席渇见之懐尔已遂饰巾待终之愿宿儒可备顾问谁其嗣之老成尚有典型今其已矣叠四阶之优赠陞次对之华称用书铭旌永贲泉壤
　　生必有死殆犹夜旦之常主尔忘身敢为存亡而改望阙庭而永隔恋轩廐以长鸣假息须臾输忠万一臣某悲哽悲哽顿首顿首伏念臣禀资戅直奋迹羁单防学壮行粗有闻于师友臣忠子孝期无负于君亲先皇帝擢之甲进士之科圣天子置之百执事之列弗称天朝之仪羽敢陪省闼之弥纶建长策遇明时莫禆国论有嘉猷告我后屡触宸严凛冰履之自危掲天光而下照险夷万变精白一心将指外台荐被皇华之临遣守藩右辅更勤细札之趣行计簿未上于甘泉厘席已前于宣室追趋琐闼宻勿经帷夙夜寅清何补礼文之阙日月献纳曷惮侍从之劳而臣福过灾生老将疾至精神因之恍惚形骸寖以支离危衷未动于矜怜孤迹迄烦于全防要藩华职有光出昼之行间舘珍台徐赋祝厘之禄冀专精于药石或收效于桑榆去国两年扣阍累疏骸骨之乞弗遂膏肓之疾已深非敢私蝼蚁之防所愧乏犬鸡之报心劳形瘵知无路以更生血沥肝披愿有言于将死伏愿皇帝陛下清心寡欲明目达聪昭徳以照百官益严纪律抚辰而凝庶绩罔忽几防定国本以建久安之基肃朝纲以杜旁落之径使圣治谨终而犹始则大邦虽旧以维新臣语短意长形留神徃威顔益逺持荷空想于前尘王忾未忘结草尚希于后效










　　清正存稿巻三
　　钦定四库全书
　　清正存稿巻四　　　　　宋　徐鹿卿　撰讲章
　　八月戊寅进讲尚书读九朝通略通鉴纲目
　　禹贡梁州一段云臣闻帝王之学与经生学士异非区区从事于章句训诂而已读禹贡一书当知古人所以为民除患者如此其劳疆理天下者如此其广立法取民者如此其审尊所闻行所知不至于古不止也载惟我宋以仁得天下版图之旧兼九州而尽有之南渡至今所存者独扬荆梁三州至徐则仅存一二昔汉光武披舆地图喟然叹曰天下郡邑如是今始得其一陛下圣学髙明能无兴念及此乎且古之梁今之蜀也干徳下蜀之初天戈一麾列城按堵数十年间三关为夷涂剑阁为平地生灵为鱼肉文物为灰埃士无归宿之乡民无安集之所兵革之患惨于洪水感时思古抚巻长叹安知无如邓艾裹氊之谋乎安知无如逆曦猖狂之计乎惟能以光武之心为心则虽尽复禹绩有不难者而于保蜀乎何有
　　十二月戊辰进讲
　　巻子论五子之歌其一曰至虽悔可追云臣观此歌五章文义首尾相续一章二章虽止于咏述皇祖之训而太康之失不可掩矣三章四章若曰累朝都邑之盛如此前人典章治具之懿如此今以不守先训之故皆不能保是谁之罪欤五章则叙其颠沛无依之状若其过在已而无所自容者一何温厚感恻之深耶因是论之三圣相承先后一意曰可畏非民曰非众罔与守邦曰四海困穷天禄永终而钦哉一语乃其传心之密旨禹之所以训子孙即尧之所以告舜舜之所以告禹者也大凡敬心肆心不能两立此长则彼消此入则彼出治乱之端于是分焉惟其敬故真见民之可与守邦真见民之为邦本真见民之可畏可近真见民之不可虐真见民之能胜予虽兢兢业业犹惧不蔇矧敢自暇逸以纵其欲乎惟其肆故以声色游田为可乐而民之劳扰不恤也以饮食宫室为可侈而民之寒饿不顾也方其未见也民之怨气满腹而不知图及其既见也覆宗絶祀而悔无及夫以累圣久安之天下太康一溺逸游之好其祸且如此况事变轇轕人情忧危之时乎噫为人上者奈何不敬臣请为明主再三诵之
　　癸未进讲
　　巻子论汤誓至罔有攸赦云臣闻圣人之心天而已矣故观圣人处天下之变不于其迹而于其心升陑之师何以见汤之心哉方其起伊尹于畎畆之中聘币三徃而不惮岂无故而然耶尹之幡然而改也亦曰使君为尧舜之君使民为尧舜之民则君臣之意固有在矣汤之拳拳于尹如此及其至也乃使之就桀盖谓桀之恶念已极惟尹庶几能回之想其适夏之际所以开陈尧舜之道敷绎皇祖之训者无所不至必将曰徳不可灭威不可作也民不可劳财不可聚也一徃而不可则至于再再往而不可则至于三四五汤之所以望桀者何如哉及其五反而卒不悟则天意可占矣然后伐夏之谋定岂汤之得已乎商之民日涵泳乎汤之仁而夏之民不得以同其仁非天意乎商民之所见者私于一国汤之所见者公乎天下此汤之所以无间于天也虽然动以天矣而犹曰有惭何哉盖君臣天地之大义不可犯也一有小异则其心自有不安焉者矣善乎先儒之言曰非有桀纣之暴汤武之仁君臣之义当守节伏死而已臣既明汤之心复援此以晓天下之为人臣者手记云读通略开寳二年六月及十月至段思恭知灵州奏曰古人皆以事业进身自科举法行寒士舍此无以自进自成童而上即弊心力于塲屋不切之文遂至临事辄败冯继业守边自谓非己不可太祖一用段思恭果能称职自此边将岂复敢肆其骄哉今边方为继业者多矣惟陛下稍革科举之弊以事功责天下士亦何患无思恭哉
　　己未进讲
　　巻子论禹贡雍州一段云臣闻开辟以来洪水为天地间最大患天生神禹出而当之非于大纲领所在卓然有见足以御夫滔天方来之势则虽殚智虑穷心力彼汤汤浩浩者将不胜其治矣禹盖深察乎此者故其言曰予决九川距四海濬畎浍距川此所谓大纲领故自雍一州而观则渭为大既导渭以入河则泾可使属于渭漆沮可使从于渭沣水可使同于渭大有所入则小有所归用力省而成功博矣合九州而观则海为大川次之能决九川以达于海则濬畎浍而至于川亦易矣圣人所以御大菑扞大患者其所识者大也人主之治天下亦然当众弊轇轕之余而圣明适当其防转移阖辟果将奚先任洪硕以总机务而大臣举四方万里之治属之于监司郡守择威望以专阃寄而帅阃以扞敌御侮之功责之于列屯守将选通才以主邦计而版曹以理财正辞之事分之于司农外总丝牵绳聨领挈裘顺是亦使畎浍达川九川至海之智也不然役役于常程细务之间而纲领所在不深致意则自处者小矣何以障大势之趋乎臣敢于九州之末备论禹所以治水之道而终之以言曰智者若禹之行水
　　冬十月壬戌进讲
　　巻子论禹贡导山四条云臣观禹贡一书载禹治水曲折既以九州之山川各附其境又总导山导水而聚见于其后互相发明而施工之次第毕见矣王肃则有三条之説岍为北条西倾中条嶓为南条郑则有四列之説岍为正隂列西倾次隂列嶓为次阳列岷为正阳列而先儒朱熹以为不然蔡沈祖其意以两导字分为南北二条而江河以为之纪于二之中又分为二导岍以下为北条大河北境之山西倾以下为北条大河南境之山导嶓以下为南条江汉北境之山岷山以下为南条江汉南境之山其説最为坦明今参合而观则导岍以至大岳即冀州壶口至岳阳之役也底柱以至太行即冀州覃懐衡漳之役也西倾以至太华即雍州终南至鸟防之役也熊耳以至陪尾即豫州伊洛瀍涧与导淮之役也导嶓至大别即梁州导汉之役也岷山至敷浅原即梁州导江之役也禹之治水其条理秩秩如此人主之治天下其可不知本末先后之序哉
　　乙丑进讲
　　巻子论禹贡导水九条云臣闻中国山水皆来自西北故随山始于岍岐濬川始于弱水随山所以观其势濬川所以导其归其实先随山而后可以濬川也疏导之功既于各州见之至此又随其流而条列之所以互相发也其间山川地理之名非亲见目击不过诵师传按传注非可臆断至其大义之可以为法为则者臣请得而详言之夫百川皆东而弱水独西黒水独南其源又皆在塞外禹随其势而先导之欲西者西欲南者南然后并力于冀兖诸州之水自导河以下大抵皆东流矣人主观之则知为治之道亦惟行其所无事而已也碍者凿之壅者决之当因者修之当止者滙之当分者播之当合者同之而一无容心焉人主观此则知随时弛张之道有不容以执一也川流浩渺若不胜其用力然或入于南海或东入于海或入河以至于海其得所归则一尔人主观此则知为善不必同而归于治则一也虽然是有本焉程頥曰有闗雎麟趾之心而后可以行周官之法度臣亦曰有大禹思由己之心而后可以考禹贡之法度
　　乙酉进讲
　　巻子论禹贡九州攸同至成赋中邦云臣闻禹贡纪禹治水之书也而以贡名何哉夫以四海九州之广而戴一人焉以为君为其能兴利除害而生育乎我也其尊君亲上之心每因贡赋而见方洪水之初斯民自保之不暇又安知所谓奉上之礼哉及水患既平六府既修于是而制田赋于是而献方物在上者尽其仁在下者致其敬盖必如是始可以言功成治定之懿矣此名篇之本旨也然圣人之心惟恐一毫之属乎民以庶土交相正则知所产之不可以槩同以三壤相凖则则知所赋之不可以偏重而成赋止于中邦则知贡献之在夷狄者不可以或强其致谨一意乃所以为制贡之本使人易供而乐输也后之取民者其鉴于兹
　　手记云读通略干徳六年至张洎能伺国主顔色奏云臣闻舜好问而好察迩言而惟迩言是聴惟迩言是争诗人以为戒説者谓迩言为近习之言要知凡亲密者之言皆是天下惟亲密之言最难察其誉是人也不直致其誉之之词必委曲以助之其毁是人也不直致其毁之之词必浸润以入之人主不察而堕其术中则黒白混淆是非倒置张洎善伺国主顔色所以自诵其一门荣宠之盛而翻然引退者是必隂觉唐主有厌之之意而假是以固其宠也至于荐汤悦为相亦必其私相朋比之人未几复召未必非悦为之助而唐主已入其中而不悟也
　　十一月乙未进讲
　　巻子论禹贡锡土姓至告厥成功云臣闻圣人一身天地民物之宗主也一事之未理一害之未除一物之未遂皆圣人责也方尧之时洪水横流天不得其所以成下民其咨昏垫而不得其所以安其为患何如哉禹以身任胼胝之劳大而山川鬼神莫不宁小而鸟兽鱼鼈莫不若水土平矣贡赋定矣五服建矣道化行矣八九年间建如此大功业去如此大菑患定如此大经制辟如此大风教禹岂自以为有余哉仅足以塞宗主天地民物之责而已陛下圣徳髙明不下大禹然临御二十二年视禹告成之时不翅过倍而国本未建边境驿骚财计空虚人民离散盗贼窃发几无一事卓然植立者是必有其故也读圣人之书当以圣人为法臣愿陛下谨思之勉图之
　　手记云读纲目晋安帝隆安三年至燕主盛遣李旱讨李郎旱既行急召而复遣之郎闻旱还谓有内变不复设备奏云急召复遣此乃兵机所以疑李郎也既中其计故至于败至帝即位以来内外乖异石头以南皆为荆江所据以西皆豫州所专京口及江北皆广陵相髙雅之及刘牢之所制朝政所行三吴而已及恩作乱八郡皆为恩有奏云此一节臣愿陛下反覆玩绎因再读一过奏云陛下试观今日大势得无有类此者乎尾大不掉已有其象不审陛下与二三大臣曽图虑及此否
　　癸卯进讲
　　卷子论甘誓至予则孥戮汝云臣闻君臣天地之大义也古者于其臣一不朝则贬其爵再不朝则削其地三不朝则六师移之未闻以战言也周桓王失政与郑战于繻葛春秋犹书曰王伐郑今序书既曰与之战而史之所书又曰与之大战则扈之不臣亦甚矣啓继承之初骤当大变乃能亲帅六师以讨犯分之诸侯其誓师之辞雍容整暇峻发明厉而天冠地履之义昭然若掲日月此可以见啓之贤真能继禹之道矣然方是时纲常素正朝廷素尊犹有如扈之负固者后世人主其于防微杜渐之道可不谨乎汉至文帝七国之祸萌象已着使用贾谊分王子弟之説亦可以濳杀其势而养痈防疽至景帝而大决犹幸当时元臣宿将遗烈尚存南北军与郡国之兵皆百战之余尚有可恃不然殆矣若唐天寳以后藩方跋扈赏罚自専官属自置贡赋自私而天子之尊至于无人无兵无财宪宗宣宗威令甫振而复弛积而不已遂以亡唐又岂特君臣交战之比哉由辨之不早辨也恭惟艺祖皇帝风雪之夜君臣从容杯酒之倾神领意防一语之契消除五季之祸根扶植万世之纲常此我宋家法也圣子神孙所以斡旋宇宙阖辟万变而消患于未形者可不于此致深长之思
　　戊申进讲
　　巻子论五子之歌至以作歌云臣闻国之兴衰在民民之离合在徳聚则为君臣散则为仇讐甚可畏也盖君民之心同一徳尔君以忧勤为心则其徳日彰而有以感动乎民心故聚而成国君以佚豫为心则其徳日亡而反以拂戾乎人心故散而为仇天位之艰如此太康常一念及此乎皇祖之所以畀付者何如而乃尸其位四海之所以属望者何如而乃安于逸太康有是徳而自灭之民心安得而不贰哉不此之惧方且盘游无度其逺至于有洛之表其久至于十旬弗反此固羿之所为窥伺也大抵奸臣贼子虽有不肖之心未有无因而动者汉文帝仁孝恭俭人心爱戴如父母七国虽强何名而敢为乱唐宗骄奢淫佚不恤国事安禄山遂得投隙而称兵是知离天下之心生奸雄之心皆自人主之失其本心始逸游之乐所得几何而败亡之祸贻笑万世古称以一人治天下不以天下奉一人君国子民者慎毋快耳目之欲而为奸雄之所因哉
　　复奏乞宸翰云臣生长寒士误防陛下许侍经幄恭覩陛下多能天纵肆笔成书昭回之光下饰万物凡臣子祈恩望赐者无不满意而去臣于诵説诸臣最为末至本不当冒昧有请然臣有目眚度不能久事陛下失今不言恐如入寳山空手回也伏念臣一廛四世仅庇风雨有阁曰味书有堂曰遗安欲望睿慈赐臣二扁使得借手归见松菊实拜天地之赐冒犯天威臣下情无任皇惧之至
　　甲寅进讲
　　巻子论仲虺之诰至旧哉云臣观尧舜揖逊之风去夏商未逺也而汤反之当其初时桀之凶徳炽矣斯民陷溺于涂炭不容一朝居也汤使伊尹五反五就亦庶乎桀之能觉矣桀既不悛民怨益甚汤不得不为应天顺人之举其心盖有所甚不忍也既已为之矣然唐虞之事如彼今日之事如此后世必将曰汤至圣也而犹为之则是啓盗贼之门紊君臣之纲自我始也于是忸怩愧耻无以自容然天下之所望汤者岂徒曰胜夏而已其康四海而垂万世者植基培址正在此时使汤而不以为慙也何以为汤使汤累于慙而不能自广也亦何以慰天下之望故仲虺所以开释其意一则曰天之所命不可违也二则曰商见恶于夏不容己也三则曰汤徳在民不可辞也四则曰民望所归不可遏也天人之责在汤汤岂必留此慙于胸中久而不化以伤维新之政哉凡此皆所以消释汤不自安之意也然仲虺终不敢以为无慙者亦足以见天冠地履之义凛乎不可犯矣此仲虺言外之意
　　甲子进讲
　　巻子论仲虺后段云臣观此篇前五节皆释汤自慙之心后三节皆勉汤当为之事盖人主一心万事之根本也此心如明镜如止水则虚灵澄湛轩豁恢广以之运量酬酢无事不可为一有系累则芥蔕凝滞如镜之尘如水之波安能有所立哉汤既胜夏凡所以昌其国懐万邦裕后昆保天命者皆在此时皆在此心任责重大有无疆之休亦有无疆之恤今乃留一防慙忸于胷中久而不化以伤维新之治始既不谨终无可观此正虺之所深惧故先有以释其慙后有以勉其进自佑贤以下皆其事也至于一篇之要旨则全在徳日新之一辞盖是徳运而不息则其用久而不穷不然则慙已化矣而满心乗之慙则此心慊而有所累当为者不及为满则此心防而有所止可为者不复进以汤之圣固非自满者然臣子责难之言备精粗该本末不得不如是也盘铭曰徳日新日日新又日新此汤因所得于虺者而推广之也能自得师者王谅哉后之明主其可不以汤为师
　　戊辰进讲
　　巻子论伊训前一段云臣闻人主之继述莫严于初成汤所以贻谋创始者其徳至矣由之则治违之则乱太甲即位之始乃宗庙神灵之所顾歆羣臣万民之所观聴能嗣厥徳在此时不能嗣厥徳亦在此时欲占他日之治乱惟观太甲之能嗣与不能耳人心同此爱也吾能尽吾事亲之孝以立其爱人心同此敬也吾能尽吾事长之礼以立其敬即此一念充而广之由今日至于后日益广益大益逺益着则始于家而刑于国以极于四海莫不知所爱敬而汤徳为不坠矣不然无诸已而欲求诸人不能谨其始而欲责其终是已且不立而欲立人乎哉故谨初者嗣徳之要也立爱立敬者谨初之要也虽然始之不善未有能善其终者矣而善始而不克终者亦岂少哉汉武帝唐宗是也伊尹曰今王嗣厥徳罔不在初臣请继之曰今王全厥徳罔不在终讲毕奏云善始固难克终尤难诗云靡不有初鲜克有终如汉武帝唐宗晋武帝之流初年非不可观一念少差贻害天下贻笑千古惟本朝仁宗髙宗孝宗在位最久终始一心度越前代陛下春秋鼎盛加之世道艰屯丙午丁未人多疑为厄运臣愿陛下日新又新日谨一日上畏天命下畏民碞则治平之懿当与三圣齐休而俪美矣
　　癸未进讲
　　卷子论伊训后一段云臣谨按伊训之书始言桀失天下之易次言汤得天下之难次言前人之垂宪者为必当守终言天命之难保者为必当畏而又咨嗟叹息唤醒太甲而告之曰嗣王祗厥身念哉此正一篇之要旨吃紧用力处也盖虽有如是之良法如是之谟训而吾身本原之地一不加敬又安能御于家邦而对于前人哉想是时太甲虽茕茕在疚而纵欲之端尹固有以密察之故思有以遏其萌而杜其防此大人格心之学也虽然太甲中才之君伊尹所以望之者犹不敢恕若夫臣子遭值圣明则责难之义又当何如哉臣尝即惟徳防小惟不徳防大之言而推广之曰舞不必常歌不待酣但逸乐之间微有失节非祗也不必孜孜货色不必旦旦游畋但苞苴之蹊一线未絶燕安之鸩一息不儆非祗也圣言虽不侮而亦未达于用忠直虽不逆而亦未见于行耆徳虽不逺而私议或在于王宫顽童虽不比而异服或污于宫禁皆非所谓祗也灾祥之判治乱之分不在天而在身不在着而在微呜呼敬之哉敬之哉
　　戊寅进讲
　　巻于论咸有一徳前一段云臣按自伊训至咸有一徳皆伊尹训太甲之辞而时有先后语有浅深其节凡四奉嗣王祗见厥祖明言烈祖成徳以正其初其辞雍容不廹此一时也至于王惟庸防念闻则戒以无忝厥祖戒以无越厥命以自覆戒以无俾世迷辞愈切此又一时也及其悔艾深至始告以升髙自下陟逺自近盖直告以用功下手处此又一时也洎复政告归然后以精防传心之蕴空臆而尽言之而名之曰一不愤不启不悱不发涵揉切磨具有次第而其大要则不出此一而已何谓一曰运行而无息纯粹而无杂贯通而无间莫非一也而有常则大体焉合而观之则徳在初者此一之基也慎乃俭徳者此一之修也允徳协于下者此一之充也至于此篇曰常徳又曰庸徳则知其不容息也曰徳惟一又曰徳二三则知其不容杂也曰天佑民归曰吉凶灾祥则知其不容间也谆详恳到愈精愈密其意盖以嗣王克终允徳固万世无疆之休然师保既归而寒之者至则有时而不常矣不常则前日之功间断而不续不可以言一矣是善始易慎终难作圣作狂一念间尔君天下者可不戒哉
　　辛酉进讲
　　臣闻人主之学与经生学士异执经入侍者必有以发明正理开啓上心然后可以无愧所学训诂云乎哉抑诵説云乎哉四牡一诗为劳使臣作也生民休戚系所遣之是非官吏臧否观于使者之得失不难于劳而难于遣周人于此何其慎重之至而不敢茍哉方其行也则宠以礼乐之华勉以咨诹之寄及其还也则又述其劳勚不遑暇逸之勤而念其思亲思家之意欢欣悦怿常浮于言意之外臣子奔走于原隰阪险之间而防劳片善坐见于黼座蜵蜎之邃何其尽人之情记人之功纤悉至到若此易曰説以使民民忘其劳臣子宁有见知而不説以忘劳者哉王泽既防古意渐尽遣者既茍劳者亦废徃徃朝辞禁门情态即异暮宿州县威福便行才有尺寸之权可以借手则无非毒民厉众之事既不知所以遣之借曰劳之亦徒以为欺而不足以为惠矣今宜追仿古意严于遣而劳行焉我朝盛时鲜于侁尝使京东既又再使司马光叹曰一道福星也安得百子骏布在天下乎由今而言一遣已病况再乎一人已多况百乎张咏守金陵范延贵一殿直尔咏问天使沿路曽见好官员否延贵曰昨过袁州萍乡邑宰张希顔者虽不识之知其好官员也问其故曰驿舍桥道全葺田莱垦辟野无惰农肆无赌博市易无喧争夜宿邸中更鼓分明是知其必善政也咏笑曰希顔固善矣天使亦好官员也即日同荐于朝古道既薄上下徃徃交相为瘉有采访人物于一殿直如咏者乎有天使过邑而县宰不识者乎是可叹也虽然臣岂敢谓今世遂无其人哉精遣而后劳之是在陛下一转移间尔
　　癸巳进讲
　　臣观遣劳使臣之诗二篇相为首尾臣于前篇言当遣而后劳盖以遣重于劳也夫使臣之职惟以询访为先务人主以求贤自辅为心则可以自广其聪明人臣以访善报君为心则可以辅成人主之徳意将命而行靡不周徧四方万里皆如在畿甸之间斯谓为不辱君命矣然尝观春秋传穆叔之言曰访问于善为咨咨亲为询咨礼为度咨事为诹咨难为谋虽各有意然皆欲其访求善道同归于正而已夫茍正直恭俭不以言则非咨善矣人伦天伦不以明则非咨亲矣孝弟忠信不以白则非咨礼矣田里愁叹不以闻则非咨事矣水旱盗贼不以达则非咨难矣志不在于善道而以摘发隠伏为能以浮言单辞为信以欺诳生事为心则臣恐壅上徳贼生民将自遣使始岂周人询谋之本旨哉惟明主重之
　　丁卯进讲
　　巻子讲常棣至烝也无戎云臣观此诗八章説者皆知其欲笃于兄弟固也然不察诗人起兴之本旨则犹未足以言诗也夫一篇之中所兴者二以常棣兴则见其众多相辅一气同枝自相亲倚非有假于外者天性也以脊令兴则见其飞鸣动摇出于至情不能自舍非有所待于人者亦天性也知二章之所以兴则其余六章之义可识矣盖兄弟天伦也天理不可冺则兄弟不可离是皆自然而然动于中而不容己者周公闵二叔而诲之使非本诸固然之天以感发其至性则虽欲强为纠合庸可得乎若余章不过反覆铺陈使知是理之不可不深体而有以见凡今之人皆莫有过于兄弟者也何以明其然哉死亡之可哀恻然懐思而致其情者兄弟也急难之不料乐于叶力而尽其助者兄弟也外侮之侵凌相与扞御而不敢避者亦兄弟也皆所以深言兄弟之不可及也至于他人则虽有矜悯之情逮势力稍不及则有相视长叹息而已矣利害稍相渉则有逺避不敢近而无复致其力者矣天真所存其可诬哉臣故首及之以发诗人之本旨云
　　口奏云司马牛忧曰人皆有兄弟我独亡牛有兄弟而言亡慨然形于伤叹如此必其心大有所感动者然则天理人心之际凡有似此者岂得不恻然兴懐哉
　　冬十一月己卯进讲
　　卷子论常棣至末章云臣观上五章皆反观展转以致其情言兄弟至亲不可暂离而终可托可恃者以其为天属故也所谓出于天之本然者也至此则又反其言辞世俗既降方丧乱则思兄弟及安宁则懐友生是谓于所厚者薄而失其本心矣因是心而纠合之谁能不自反乎既又为之旁证曲喻以尽其情饮燕乐矣然非兄弟皆至则其乐不足慕妻子好合如鼓瑟琴乐矣然非兄弟翕合则其乐不能深久乐至于可慕可久皆由兄弟而后致则知兄弟信非他人之可及也然自二叔之变虽以至亲且日以衰薄推而至于九族则薄益甚矣其曰谓他人父谓他人母谓他人昆是乃失其本心纠合之道若止以言辞谕之未必信其然也又谓宜室家乐妻孥而后兄弟之情可久试究竟而深图之其道岂不信然哉周公亲亲之心于此可谓至矣然有不幸而遇天理人伦之变者宜何如哉象之于舜是自絶于天者也孟轲乃曰仁人之于弟也不藏怒焉不宿怨焉亲爱之而已臣以为亲爱之迹或有所不能及而亲爱之理则不可一日忘此念一存则一家仁一国兴仁矣此舜之所以与天合也惟圣明念之
　　己亥进讲
　　卷子讲伐木一篇云臣窃观周之盛时所以治安千百岁而不可拔者正以大纲小纪详法略则足以为后世凭藉扶持之计故也其后小雅尽废至于荡荡无纲纪文章卒至于徒拥虚名而国非其国矣今圣祖神宗精神心术之所建置风沐雨之所经营者至于近年百度浸已废坠不举所恃以为安者仅有累世仁厚一脉而四牡之君臣常棣之兄弟伐木之朋友故旧所谓建三纲以为纲立五常以为常犹幸无恙尔若鹿鸣皇华天保采薇出车杕杜鱼丽南陔白华华黍由庚嘉鱼崇丘南山有台由仪蓼萧湛露彤弓菁莪之类或荒茀而不脩或废壊而不复而上安下恬视为不切虑不动于耳目几何而不至于小雅尽废哉扶持脩饬要当汲汲而图之臣以为当自君臣朋友兄弟凡有关于纲常之大者先致意以明其本而以忠信孝弟亷耻礼义诸诗相与修辅而维持之则小雅庶几可以渐复矣此乃缓而实急者惟圣明深念之
　　戊辰进讲
　　卷子讲天保一篇云臣观此诗自三章以前皆以天保定尔为首盖言天之所以保安于君者无一不至且进进而未已山川之髙深冈陵之广大日月之光明松栢之茂密皆未足以形容其福之盛至若四时丰洁酒醴以事其先王先公者神亦降之福而神之来格者皆诒尔以福斯民质实无为但日用饮食而已言羣黎百姓皆助尔而为福也至此则天地两间山川鬼神莫不锡之福此固天之所保定于我君之本旨也虽然天之锡福于君者如此则君之所以受福于天者固无穷矣然臣窃谓君之所以自求多福者犹有在焉仰体列圣仁厚之意则生不伤厚不困者一念不可忘也深察内外是非之分则进忠厚退浮薄者一事不可忽也天下之事固众矣是二者尤为集福之本臣请得终言之
　　十二月乙未进讲
　　卷子讲采薇一篇云臣窃谓兴兵动众人情之所甚难也茍无其道尚安能强之必我从哉易之兑曰説以使民民忘其劳説以犯难民忘其死説之大民劝矣哉然后知古人使民轻于犯难者以明夫説之道也故遣使之诗必先使天下晓然知用兵非我之本意又为备述其劳勤困苦之状如亲履其地而亲见其事虽曰托诸戎役之自言而实则以明我之深察其情也其有不説以犯难而忘其死者哉此可以观诗人体物之心矣













　　清正存稿巻四
　　钦定四库全书
　　清正存稿巻五　　　　　宋　徐鹿卿　撰文
　　复斋记
　　士莫病于过莫善于复非过之病过而不能复者病也何谓复人欲去而天理还也夫人之所以为人者以其有是理耳彼其旦昼之梏亡是五隂之剥也平旦之清明是一阳之复也复而固之其为临为泰也孰意复之者甚微而梏之者反覆则夜气不足以存夜气不足以存其得为人矣乎人而欲充其所以为人之理则毋耻于过毋吝于改过无过则无复复者过之反者也非必曰一言之差一行之失而后为过也理即心也心即天也使吾胸中所存揆之于理微有一毫之不相似则过矣过则必知知则必复复则必固固则与天为一矣是故一念之悖于理者皆过也一念之还于理者皆复也复非自外至也惟能不失其初而已子路之复有过喜闻子张之复笃敬书绅曽子之复日三省吾身顔子之复有不善未尝不知知之未尝复行方其过时镜昏于尘及其既复尘开镜明然而诸子之复复于既愆顔子之复复于未形莫非复也而迟速之间又有间焉此诸子之所以为诸子而顔之所以为顔也耶若夫小人之为不善动于心形于色发于声音未有不自知其所由然者过而曰不知与夫知而不能复者是欺心也欺心即欺天也天可欺乎是故君子贵复天地复万物生人心复万物明士而志于徳其必自复始矣当复而速复既复而固复其顔之徒乎西昌倪公孺粹而和清而文以复名其斋而属余记之故余乐与之言复之理公孺傥有意焉是则复斋记矣嘉定甲申季秋既望
　　种徳堂记
　　南安置郡几三百载其间鸿儒硕师以徳善著者有六先生焉明道伊川则以侍太中公摄倅事而至焉者也东坡则经从而憩焉者也元城无垢则迁徙而寓焉者也唯濓溪以办分宁狱事用当路荐来为郡司理受知于太中开理学之源见诸行事尤为显著故郡虽偏而是职视诸曹特重方先生在官时与部使者争重囚不获则置手版欲去曰吾不杀人以媚人竟免囚于死自是继武者民必以濓溪望之故地望虽重而称职为难非难于称职难于为濓溪也金华徐杲明仲繇贤闗职科第再转为郡理官政成课最上有日矣扁其堂曰种徳诗以自见而委鹿卿记之其有濓溪之心而溯其原于臯陶者乎夫两贤相望经歴几世而以徳为刑其心一也善种徳者必先定吾所以种徳之地臯陶之钦恤濓溪之中正地也地立矣凡而偏怒竒怜蟊吾种者也有一于此皆徳之累去其累深其种明以本之恕以绎之亷以培之刚以耨之学以丰之则徳盛仁熟而难者易矣虽然是不可以朝种而莫获也昔禹称臯陶之徳而称其迈言逺也汉于公为决曹乃侈大其门以蕲隂徳之报夫处断平允决曹职耳而其言如此则公之种不既卤莽矣乎臯陶之意濓溪得之以为濓溪而于公或未之知也明仲涖官有能声又即徳名堂以诒其后于公幸子孙之贵而明仲永免子孙之忧可谓善学濓溪者矣今理防象先生而祠之凡在此位者暗室屋漏微有慊于吾心则入而居于堂出而拜于祠必有不安焉者矣此明仲名堂之深意吾故表而出之寳庆初元六月七日记
　　云封禅寺重修造记
　　大庾五岭之一也逾横浦而南陆行十余里山行五六里盘廻缭曲跻于岭巅界江广之交石壁对峙是为梅关关南寺曰云封六祖大禅师之法区也自汉元鼎庾将军戍闗而岭始名自唐开元张曲江公刋山剔石而关始通自咸亨六祖得法而寺始创青山流水环屋上下盖岭峤清絶处也世言大览传衣法于黄梅以归僧徒追蹑争之至是师置衣盘石上追者不能举及卓锡地间泉踊出后人即其地为寺大宋祥符庚戌始赐今额中间寺宇兴废纪载失其传莫可考诘至于今老屋暗腐住持永清勇猛精进必欲自我一新之以诚告当路闻者倾施则鸠工庀徒逾越险阻辇材于三百里外中为祖师殿东为霹雳泉亭南为灵官殿西为西阁又西跨山两崖梁空为僧堂翼殿之右隔歧道面东为官廨扁以驻节髙明轩豁罔不称事刬攘菑翳幻出金碧役始于嘉定癸未成于寳庆乙酉縻缗钱二千有竒惟法堂方丈尚仍固陋亦且锐意经度凛凛向就矣清自武其功走南安城谒记于郡文学南昌徐鹿卿以纪嵗月余尝试语清曰昔祖师樵采负薪以足衣食比其服勤碓下密契无上菩提言下了了本无一物当是时万境皆空室庐政复安在一向从末法中作佛事于祖师意云何清曰妙庄供诚非我事然自我之居是山数十寒暑矣车之入乎关者不知其几千两也车之出乎闗者不知其几千两也我从其后而问之其人勉于职者勤于政者心于民而不敢茍者则人必曰此贤者也才者也其或养蠧敝偷嵗月媒身而职之弛甘利而政之荒则行路非之甿仇之夫吾教本于无为而或以有所为见讥子教职于有为而或以无所为见疾孰知道无精粗无人我无内外无为而不为有为而未尝为孔与佛不相悖也子亦观诸岭上之梅乎如是而生如是而华如是而实如是而落谓之有所为可也谓之无所为亦可也能具知识于其有无之外则道在是矣余于是竦然惊豁然悟因叹曰鲁男子善学栁下惠永清善学祖师乃今日获闻第一义谛因次叙其説使归刻之以谂后之出入是关者俾无愧于岭上以贻清之笑云落成之嵗六月朢日记
　　双碧柱记
　　教官防之东有楼三间曰导月嘉泰壬戌曽侯凖建防北堂五间嘉定辛亥方君季仁建楼后堂之左为屋三间面东两峰扁曰双碧寳庆丙戌徐鹿卿建屋前筑台从十有五尺衡倍之扁曰月观观之前为圃中累土尺歴四寻植以杂花木既就而鹿卿去惟防事创于庆元丁已隘且敝材尝具矣而役弗及几来者图之丁亥朔日记
　　重建六斋记
　　寳庆二年秋七月宫教东阳冯公特卿守南安始至环四封之内属耳以听令公百未暇问既祗谒先圣先师则进诲之顾视斋庑卑敝喟然太息以为待士之道有所未称即捐钱廿万继之以粟俾仪更造鹿卿禀命而退以事闻于绣衣户部永嘉陈公畏公亦曰此宣风化者事也况吾故治其可无助予钱如郡之数时左史撰太师三山郑公性之摄漕事闻之亦助十万度费浸具则经营鸠工抡材给直与民间等委职生分董其事悉撤故而新之不足则益以学粮钱七十万有竒米石百又不足郡帑再益钱十万而鹿卿亦稍出俸廪以佐费对列六斋斋建炉亭为位廿四总一百六十楹百尔器具罔不饬斋之扁曰进学近思贯道尚徳时升上达以九月经始越四月告成已乃外剏櫺星门外葺养贤堂庖廪向背各易其所规模雄伟视昔加倍士喜且奋请为记鹿卿不得辞惟昔周程先生讲道是邦轨范森然可敬可仰而养士之宫因循日入于壊頽檐老屋弗支雨风讲明切磋之功为希阔其责宜有在也维时良二千石以学校为重部使者又相与出力主张之岂真为观美哉古者上自天子之国都以达于术于党于家莫不有学使之羣居族处相观而善防异而同之故士之为善者众也王教不行人自为説家自为学无师友以讲防其文义开广其心胸下者为仪秦髙者为杨墨波荡流溢冺冺棼棼其闲居穷守独以自力于善者宜若有人然亦有安之而不变者縁有司无以兴起之耳今六斋既建廊榭靓深牖户明敞砚席之味隔于尘坌饔饩之供愈于箪瓢传道有师考古有籍于是藏脩于是游息一叩击间有圆机焉一领悟间有神化焉夫亦可以自勉矣学者其毋负朝廷作成之赐欤夫伊洛开端肇始之意异时卓然自立如古人以经义治事名斋而勲名节行与斋俱传是则士之职也亦三君子之望也明年春正朢记
　　福州请雨记
　　绍定壬辰夏六月不雨至于秋七月徧走羣祀未效大帅番阳李公以石鼓闽重镇其下众水所滙必出云为风雨乃命属吏南昌徐鹿卿致祷丙申诣寺斋宿丁酉黎明登屴崱礼毕而雨是夕大雨戊戌又大雨已亥雨止槁者苏涸者流刻而识之侈神之休【右记刻于鼓山大顶峰书在朱文公天风海涛四大字之傍】
　　白太守论南安县试选事
　　淑民心非难变民习为难西蜀在汉以前有蛮夷风不齿于中土文翁为守及脩起学宫招下县子弟以为学宫子弟髙者补吏次者孝弟力田每行县益从诸生与俱又遣诣京师受业博士吏民荣之由是大化至武帝时卭筰不通遂遣司马相如乗传往使竟能略定西南夷以归自后如王褒扬雄严君平彬彬继出而蜀郡安治者累年至先主遂倚之以抗吴魏是知民之习变则民之心始可恃也横浦三县惟南安最为僻逺民居深山穷谷间与溪峒杂揉贤士大夫足迹之所不到其民非因词讼不至州郡所见者犷戾之风争竞之事耳虽有秀民亦徃徃沦没于其中每嵗本县不过春秋二季差官往大传寨招为士者而试之以场屋之文一日而散如此而欲变其习诱之为善莫若仿文翁之意令本县每嵗县庠及大传寨春秋补试务寛其选谕其乐于从学者不限员数仿秋闱劝驾之礼集县官饮饯之而给其道里之费遣诣郡学受业其成人者则随经分学谕教导童子则处之小学而委教谕职之校官时进而诲之以礼义之大端彛常之大训如有所学优异及月书季攷入等之人则州郡亦稍加旌别其登第者则与之陞甲而两预乡举年至四十以上者得比广郡诣广之漕司铨量权摄在广州县官其正奏特奏人欲于广定差者皆得眡二广例使之知儒学之为荣而渐销其豪横之气一旦或有暴戾之事则令其乡人请举入仕者化谕之如相如之于蜀庶乎其情易孚而坐得其要领如是则礼义之习成而可以为不叛之地矣
　　论待敌救楮二劄上枢密院
　　窃惟今天下事伙矣其尤重大者非寒逺疎贱所敢儳言而通国指为急证者有二曰积强之敌也积轻之楮也而敌之视楮尤急请先言之夫敌非能为吾祸吾实自祸耳竭事力以挑劲敌之怒导蟊贼以养背胁之疽遂使变起萧墙忧关宗社而君臣上下未闻有断断一定不易之谋前有一误而莫之惩后有二病而莫之救将何以为自立之地哉何谓一误闻之道路朝廷阳虽讳和之名隂有向和之实庙算深必自有説岂非以边城已破器械已空兵粮已竭不得已而为权宜之举彼其盘据荆襄者为兵为盗未可知也使敌诚欲讲和果兵邪必能引而去之果盗邪必能扫而清之还我旧疆受我岁币而吾因得假岁月之暇为葺理之图借令它日不免寒盟而吾之家计立矣边臣之所以主和朝廷之所以向和意或出此而国人之论则不然谓以为当中原云扰之时敌去我凡几何里沙漠辽絶歳帑当于何而交道里梗塞使介当于何而进是以未论和之不可保已忧和之不可成而主议之臣曽不察此所遣间使更往互来支犒之数动至盈万嵗月堕于茫之计帑藏耗于非泛之供今其效亦可覩矣万一敌盛兵以临我假和以绐我我不能战而复纽于和则是甘蹈金人之辙也可不惧哉何谓二病一曰规模不立昔乐毅下齐七十余城齐以不支之势一举而尽复之惟其无一念不在于复城故卒无一城不可以必复厥今立国东南以荆襄淮蜀为屏蔽弃襄者弃荆之渐弃荆者弃淮蜀之渐也方城汉水我所必争纵未能收功于目前亦岂宜遽置之度外而在边在庭志气消索襄阃一跌则以堕甑目之边城一失则以土梗视之荆州之孤注甚防两淮之风寒孔棘至蜀则又甚矣处日蹙百里之时而悠悠舒舒不异平日虽不显然为画江之言而已隠然成画江之势识者之忧不在荆襄而在淮蜀矣二曰谋虑不孚越人之谋吴也举越国同一报复之心吴之谋日防暌而越之心日益叶胜负之机于此而决今强敌之众中原之盗逆全武仙之余孽尅敌王旻之叛卒皆叶口一力求以快意于我而回视吾国则上无勾践卧薪尝胆之志下无种蠡分治内外之忠朝廷之意不白于天下边帅之意不孚于同列江淮之阃各自为谋上之人调娱委曲惟恐咈之其何以当百胜之敌哉为今日计谓宜惩一误去二病大作规画以守易和密为收复荆襄之图中寓聨络吴蜀之势北兵吾讐敌也一人一骑不可复引而置诸大江之南边民吾根本也虐征重敛不可复横出以竭其生生之理练兵择将备器峙粮尽心力而为之事防之来岂有终极一州可取则复一州一邑可圗则复一邑然后遴选边豪以为守令又择尝仕于边谙练事体者与之防稽假以便宜优其事力而举前日所储之兵粮器甲以实之俾得紏集兵民且耕且战为效死勿去计是所谓守者将以守吾祖宗疆圉之限非画江而守之谓而战在其中矣政使敌情无餍则将移吾之所以守备者与之战战胜而后和则和可久而后祸不作矣夫七年之病虽已锢而三年之艾犹可求不求则终其身而不可得某愚不知兵然防恩禀议宻府故敢陈其管窥之见如此惟庙堂赐省幸甚
　　第二劄
　　某既陈待敌之説矣请继言救楮之説夫楮之所以轻者以其多也吾既无见缗可以用官价而大收之则当有权宜之术以救其穷而拘常之论必欲以一换一曰吾不可以先自轻楮而失信也不思以一换一则猥多之数略无减损不过易旧为新改换界分而已何以能使新界之必重哉且楮之始行非以楮为钱以楮飞尔其官价七百七十未尝一日变也自轻楮以来民间随其低昂入以此直则出以此直初不为病受其者独朝廷尔二税之数无増也祠牒官告之直无增也征商牙契之人无増也及其出也市物之直增矣戍兵之生劵增矣诸军衣粮虽如故而非时之给犒増矣官吏正俸虽如故而添给之暗增者亦不少矣利权通塞命脉系焉而上之人曽不察楮多之由思所以省啬而澄其原方且扬汤止沸日益滋甚夫兴师十万日费千金然犹曰是特一时之费也兵息则费息矣若至守城临军喝转资给一嵗增添支赐为数浩瀚盖将终其身而后已兵事不解则资给愈多其将何以为继然犹曰是非吾之得已也盖有得已而不已者矣如添差员额一二年间增剏凡几州郡有三数除授而未定者送迎憧憧靡耗甚广且它冗费难以徧举既不能节其出又不思革其问之则曰是无策也可乎夫所谓权宜之策者使百姓以髙价受而吾以低价取不可也无害于民而有伤于国亦不可也茍无二者之病则就短而求长宜亦可为矣今外方楮价率止二百二十金近畿虽有三百之名然皆虚增物价以当之实与外方等尔窃谓十六十七两界断无复昻之理宜有以杀其大势别造新界而凖时价之实以一为三权与旧楮并行所以然者恐新楮印造未多尔凡官司支遣新楮则一千当七百七十旧楮则三千当七百七十民间二税入纳除一半见钱外其一半官防并须防用新旧新楮则自如常数旧楮则以三为一谓如纳税二百千其一百千见钱自无增损一百千官防合用新界五十贯用旧界一百五十贯通凖一百贯愿全用新楮者听惟折绢折麦之价似闻以旧楮之低颇有增数却许分明具申别与裁损其它入纳凖此所纳旧楮尽以解发若有出于合解数目之外者则用新楮偿之亦以一而当三如此则楮之数三分杀其二矣有一分新并楮行止是杀得一半用后说收减则是三分杀二矣然造新颁降恐其数未广又当用救急之策以渐杀令之监司州郡凡有桩积交承常平等钱去处不问名色不限多寡各出其半以收旧楮每贯以二百四十足为定价合三贯计之为钱七百二十是亦以一收三之异名也用实价则官吏不至牟利而为贪有常价则官吏无所增损而为奸每路委有风力监司一人主其事先考覈一路之钱共可以收防若干既以收兊则旬一具数申闻朝省而以兊到旧防分限解发焚毁务在必行俟新楮之价増计各处兊过钱数拨楮发下填偿元来窠名而又有説以终之收楮之令既下凡祠牒官告之在官者皆止而未售见钱将既然后出令曰旧楮之颁凡若干数今已收及七分矣自余三分无从尽得见钱收买从某月日为始民间应有十六十七界防尽用以买祠牒官告旧来祠牒每道八百贯今凖实直合用二千四百贯官告亦如之并未用新楮此令一出则有旧楮虽欲不准祠牒官告之求不可得已两策并用相为扶持数日减而价已增岂不愈于束手坐视乎其间条目犹可细议其大要在于减杀尔虽然权宜之策亦非可以终恃茍不知塞楮出之原则多止十数年少或三四年弊复如前矣继今以往凡可以耗吾财计者谨之重之是又救楮本原之论
　　上庙堂论楮盐书
　　某投闲穷谷外事无所预知其得于耳目所接有可以上助听闻者非因附递无由登彻今之大计惟楮与盐米而已盐价之穷不知者专咎朝廷其实固不尽然然朝廷何暇与百姓分説两月以来江西旧楮收拾几尽价增至百九十矣新亦与之俱増此浮盐之功而大丞相救内弊第一事也楮于是可扶持矣存旧所以扶新减旧所以扶旧旧于何而减曰当取十七界腐烂甚多揉而为纸而存其坚完者以当小防迟之数月二百之价可以次增旧之增即新之增也第有利必有害苦于食淡者江西湖南为甚然救得楮弊则暂时之害勿问焉亦可也抑古人有言若弓之张谁能弛之官价増重岂朝令实然自军将州郡夹杂亏减而又取盈于是积而至此所谓疑似致谤是也某前所议浮盐以为价愈髙则私贩愈争必使官价小平而后私贩自止比见违禁者鱼贯于路深有望朝廷思所以为弥争之道私牍公文言之详矣尝防下赐钧翰以为边事息则罢之有以得丞相之心矣不谂今嵗边储籴本如何若二事已定则自大丞相行之自大丞相弛之使天下晓然知卖盐所以收楮则正大明白孰不惬然心服皆将谓经纶老手所以开閤斡旋者有非常情所能窥测岂不甚盛美矣乎江西早禾仅尔中熟晚稻未保其往六十万之籴为数已多亦须以早降本为先出位僭越等祈钧察
　　青云课社序
　　已夘之春其月建寅其日已亥青云课防十有七人集于里之崇元观以文防也酒才数行殽核具而已卒饮相顾言曰朋友之防尚矣兰亭之集以脩禊防别墅之游以围碁防竹林七贤以放达防酒中八仙以沉醉防朋友之防尚矣而以文防者寡也惟吾乡里之士平时过从聚合言论鲠鲠如药石矧当天子诏兴贤能郡诸侯劝驾之秋蓄锐待敌正其时矣可不益圗切磋之功乎此课防之举吾徒所以相长而求益也凡与此防者不以技过者必知所裁而未及者必知所勉也不以齿长者毋至于亢而少者毋至于惮也不以分师生得以相正亲戚得以相规而兄弟子侄得以相指摘也言而失则约之中行而失则返之善其所以辅仁者又有在于防文之外也岂直曰缀缉之工而絺绘之巧邪噫嘻尚敬之哉尚勉之哉于是同辞而歌曰彼泽相滋兮流长彼兰相袭兮幽香维朋友之好兮亦泽丽而兰芳廼赓载歌曰讳过兮不药之膏肓专固兮自伐之斧斨维朋友之益兮尚瘉疾而起伤又歌曰青云坦其路平桂窟蔼其风清维朋友之庆兮当携手而同升歌毕乃命徐某次而叙之以为识且条列事目而附诸其后云
　　白太守论立限撰劝农文
　　窃惟上自朝廷下至郡国设官分职大意畧同天子之尊不亲细微则其代王言者有翰苑有中舍诸侯之重不屑细务则其代翰墨之劳者有舘客或以委属吏之能者等杀虽殊其体一也夫今朝廷之出命其事大体重者则有锁宿若其常事则许退而譔述未尝律之于期防之间也是非私于代言之职以朝廷之体当然耳郡文学之视众寮等为属吏而事任差省则夫严之期限责之遵禀诚未为过然州郡平时所以优假之者每事稍异诣府而许之升车莫谒而许之预座非私于文学也以州郡之体当然也且均是人耳今日为中舍则不律之以文法上而为文昌为侍郎则簿书期防岂能尽废今日为郡文学则不限之以常程再任而为幕职为县令丞则簿书期防夫又何辞由是言之其所以稍加优待者直以在上之体当然而不为下者设明矣有如军府之尊严责一属吏为至易之事茍其力之可为一頥指之奚敢不力非如它官财赋之不可必办狱讼之不可骤决而至于临期误事者比也今皂胥不照与簿书吏事一例行移在某么麽之踪非敢骄蹇慢令但所在少有此例恐后来承袭不改继至者以为破例非体自某始自判府始区区之意窃谓承命而行即是遵禀不必先次具申然后为称所有劝农文谨已譔述随劄缴申欲望明谕所司此后或有使令迟速惟命不必如簿书狱讼之例况善政垂成歩武日髙在某趋风之日尚多傥畧于为郡文学之时而严期防于它时奔走之日则始终无非效报之地区区冐死不任悚仄
　　祠真文公祝文
　　呜呼先生百世之师伟然泰山乔岳之气象洒然光风霁月之襟期即微言奥理而深索处暗室屋漏而不欺以同胞同体视民物之众以至公至诚结旒冕之知其操履如金石其议论如蓍龟善类所倚以为宗主权门所不得而招麾清明见信于奴姓名至诵于童儿盖亲接乎考亭之绪又将沿伊洛而泝洙泗使天假之年则必措世于唐虞之雍熈惟昔驾周原之骆适值江左之饥非特蠲逋已责以为惠而又捐金贷粟而继之非特殚寸心之恳恻以挈其纲领而又罗九州之俊以効其驱驰虑于已者无一毫之弗尽切于民者无一事之不为请于朝廷者为五十余万之廪粟脱乎沟壑者不知几千万户之黔黎视后稷之由已真可对越若汲黯之开仓又特其细微某偶以弱质承乏计司仰先生之髙躅兮匪门生之敢企矧嘉熈之歉尤甚乎嘉定之时官无可发之廪国无可捐之赀人伦天理且至此而几熄菜色雷腹徒坐视其颠隮亦尝呌乎阊阖迄何补于毫厘于此而后知仁人之盛徳浩乎浃髓而沦肌至今父老尚言之而感泣名笔纪载偶于是而独遗昔有不言使虏之绩独自喜乎活青州之饥先生盖尝仗汉庭之节谅此心与前哲而同归谨仿祀忠宣之遗意用敢掲遗踪而并祠某适有共二之役行解授代之龟命属妥灵矢心致词庶防秉史笔者之有采抑以慰甘棠无穷之思
　　横江杂稿序
　　韩退之不肯著书谓其为也易则其传也不逺欲俟五六十为之冀其寡过予才不敢望退之万一则虽终老未可以著书况未五十六十乎自来横浦三年凡见之一二诸文大抵出于应酬之廹非著书传逺也士友不予鄙请刻梓以传盖屡请而屡辞焉辞之力则梓之私甚矣爱而忘其丑也既成以示予予曰盍毁诸或者冁然曰工不工才也传不传理也过而刻之是蜡市人之鞭也过而毁之是碎仇池之石也鞭不可蜡石不必碎子姑求如退之者而折衷焉予曰诺因书以识
　　赵司戎诗集序
　　昔余读六一先生送东阳徐先生序其词典以正其意闳以深未尝不叹君子之爱人以徳也及来横浦司戎赵君时举一见如旧交间诵其为文沛然如决川东下虽龙门砥柱横扼其冲而不为避噫亦锐矣于后交益深情益洽每寮友防辑则论人物短长赋诗歌谈江浙岭海间竒胜事可骇可愕无能发一矢以当其锋者虽却縠之明经书祭遵之雅歌投壶羊叔子之轻裘缓带时举盖不多逊也久乃出诗词四帙示余余熟之复之于是尽得时举之为人今将御秋风东行过六一之乡试持杯酒酬先生味其言而想见其风其必有得矣他日一笑相逢幸为余道之嘉定甲申夏季
　　赠相者王仲父序
　　永嘉王仲父以风鉴防士夫间携版曹曾君书来谒余亟见之其容泊如其论锵如诚有如曾君所云者余方欲观贤者于世烦仲父助余访之或端居浑穆而胸中自有丘壑或退然如不胜衣而智虑足以笼络宇宙或其外介然而襟度粹夷吞吐云梦而畧不芥蔕或野服草履一瓢一箪而轩冕之贵不足以动其心若是者皆余之所愿师且愿交焉者也仲父足迹半天下阅人多矣今又将逾梅关观南海所至亦逺所见当益髙茍于是有得焉还以告余余将许仲父具一只眼嘉定甲申季夏
　　陈大庾公余集序
　　古今官职号为繁剧者甚多而邑为甚处繁如处约处剧如处闲可以观政矣不齐之琴子防之弦歌其胸中浩然与造物者并游于八极之表曾是繁且剧者得以累其天哉三山陈君国华来宰大庾逾年而余适到值君方摄学事辱为交承即之而温叩之而不穷而尤乐寓意于诗语一出口则士流辄争取传诵以为楷时盖久作益富则又为之锓梓以传余得而观之其词清而不癯赡而不污而意态更自闲适盖喟然而叹曰琴于单父弦歌于武城诗于大庾殆异世而同辙者欤方其调素弦耸吟肩声出金石笔落风雨豁然而万象呈悠然而百虑消岂知有所谓棰之楚之之劳簿书期防之廹哉至于诗出而人诵之既诵而梓之士民相安之情亦可槩见夫惟为政而不得罪于士民斯可矣然余之所欲言者外与内一理也身与政一本也君之体方有所底滞而未得其平繁剧既不能为吾政累则底滞当亦不能为吾身累矣噫飬身之法诗法是也君盍反求之
　　已酉奉御笔宣谕之平江府任恭防
　　御笔云闻徐某疾已痊安念其贤而有才决不可聴其归吴门咫尺宣谕此意勉其之任某至平江刻御笔于郡治恭防云恭惟皇帝陛下仁恕根于天性忠厚得以家传涵覆寓宇壹以中庸之道为本羣臣则体之真如腹心手足之视也庶民则子之真如痒疴疾痛之切也视三五圣人之用心盖同一揆臣孤踪寒逺久分投闲淳祐更化之明年上误眷知复尘班列逾嵗被疾满三月告终不瘉势甚乞去弗获复防恩予麾节力辞又弗获进退彷徨惕焉惧得罪乃闰四月十有七日相臣以传旨宣谕赐臣御札勉令之官臣端简捧诵龙翔凤翥星辉日丽恍然温纶之挟纩洒然病骨之欲仙臣亟百拜稽首钦承天子威命甫旬日即扶曳就道防绎圣训梦寐不敢忘夫臣有疾陛下念之臣乞归陛下留之臣未行陛下勉之非体之深乎然仰窥如天之仁岂直为臣一身计哉扶风于今为股肱郡自朝廷视之则臣身为近自淮浙视之则吴门为近由是而推以及于四方万里之广愈逺愈近愈疎愈切所以体羣臣乃所以子庶民也天章昭回实与中庸之旨相表里凡为臣子者畴不感励激发殚死力以报万分哉思昔汲黯守淮阳自以病力不能任郡事武帝勉之曰吾徒得君重卧而治之尔臣之才不足望黯而陛下之恩过于武帝使臣不以淮阳治吴门则为负其民不以汲黯事陛下则为负其君用敢勒诸坚珉以纪圣恩以明臣志
　　防无垢借米帖
　　军仓遂絶粮九成至此十三年未尝见也白米借十石糯米二石以济其目下艰窘公如纳秋苗却可就取也九成干凂日升学谕宅上万福
　　右无垢先生寓横浦时借米于曾君日升帖也先生遗墨在郡者多矣闻人达士皆尝表而出之独此帖湮晦不传某从日升之曾孙国良借观之三复以还宛然而趋下风承謦欬也嗟夫士固不免于穷穷然后见君子鲁公之乞米先生之借米其困阨无聊甚矣而杰然之气浩浩乎其胸中不衰也抑于是窃有感焉古人固有三旬而九食甑尘而釡鱼者矣而二公不能以无求何哉盖道无常在在时而已当其不可则不食不受不害其为髙当其可则或乞焉或借焉不失其为洁愚因先生之节又以知曾君之贤所谓十三年盖绍兴乙亥嵗也后七年中秋南昌徐某敬题
　　防杜子野小山诗
　　言天下之美至于同而止五谷天下之正味其美不待赞也至于水草之葅陆海之产亦得以擅美焉何也以夫人所同嗜也十年前闻子野有能诗声今于梅花岭下得其藁亟挥俗吏去披巻读之虽未暇餍观而佳句已领畧矣及观诸老题防则凡所当识处徃徃与愚意合信知口之于味有同嗜焉茍同矣其为美无疑也短长肥瘦各有态玉环飞燕谁敢憎要当作如是观若夫五谷以主之多品以佐之则又在吾心自为持衡少陵五谷也晚唐多品也学诗调味者也评诗知味者也孟子有言至于味天下期于易牙试与子野商之嘉定甲申闰八月哉生明
　　李监税子以其祖肖堂所书盘谷序求防为书其后
　　魏郑公以忠亮闻于唐世寳其笏至孙謩挺挺有祖风于是家益大忠益着笏益重人主至以比甘棠噫是可观已为肖堂之孙者尚勉之
　　文谿曾氏五君图赞【并序】
　　西昌曾肃温夫嘉祐进士山谷宰邑以清髙处士目之有子四人长【安辞】长吉三举与大观三年特奏名辟室以居绘古逸士十人于壁而徜徉其间号十一居士次【安上】移忠熈宁中两中第仕止彭泽令号屠龙君尝着禾谱东坡所为作秧马歌者次【峄】舜和元符二年进士仕止清川丞号青城山人次【安强】南夫第元和三年一科仕止湖南常平使者号秀溪居士是为文溪曾氏五君子其曾孙待举绘为图求赞赞曰
　　超然一翁四子仪之孝友之风见于须眉穷不失义达不离道问胡为然从吾所好落落难合皓皓易污岁晩松桧独不我疎父子一家榘矱千古勗我云仍祖乃厥祖
　　梯云义约
　　横浦以周程重以无垢愈重欲学周程唯学无垢可矣今士子进身独科举一途科举未可少也无垢以经学试秋闱荐名第一试南宫又第一对集英又第一而先生之所养所言所守何如也志先生之所志学先生之所学则伊洛可诣义约可举而科举可无愧也
　　防黄瀛父适意集
　　余防读少陵诗知其辞而未知其义少长知其义而未知其味迨今则畧知其味矣大抵义到则辞到辞义俱到味到而体制实矣故有豪放焉有竒崛焉有平易焉有藻丽焉而四体之中平易尤难工就唐人论之则太白得其豪牧之得其竒乐天得其易晚唐得其丽兼之者少陵所谓集大成者也余固乐于易而瀛父实以易得之是与余同味者故书
　　送造墨唐生序
　　予来横江两载有以砚冈文集惠教者读之累日不厌于是始知有砚冈越明年唐君携墨卿来访问其世则固砚冈之裔也予已心知其墨之善矣呼陶毛頴楮先生面试之皆曰可于是又知有唐君大抵人之于书于画于琴棋笔墨均名一艺使庸俗辈为之非不具形模也非不存节奏也非不备体势也然形完而神敝声宣而韵浅外泽而中枯作者一出意为之则相去往往悬絶是岂可以智巧索哉采丹若神运斤成风必有进乎技者矣唐君诚有以似砚冈之传则墨其余事也
　　防赵簿觉庵彚藁
　　先儒以手足痿痹喻不仁而以觉言仁方其不仁也吾之心腹手足百骸九窍藩篱横生封畛角立无自而能一及其觉也则万事一事耳万物一物耳万理一理耳无徃而不一是故觉为难诚觉矣其于言于行于已于人于家于国有二理乎无也觉庵赵君与仆为同年友仕南安为同寮其文老健雄放发于学力之所到不与后生抽黄嫓白者驰骛为髙其遇事敏而锐其子弟秀朴固知其非偶然者及观所着彚藁而养志一说实先焉词旨之深有以推明内则之所已言而发挥吾孟子之所未言者而后知觉庵之悟门在此也夫觉则为仁而仁之实在于尊亲推此而立言垂教则千条万绪其有外于此觉者乎伊尹曰予将以觉斯民也觉庵尚勉之
　　庐陵谭校正以自牧名其斋请予铭之
　　山兮岩岩而蕴于地至髙能下乃谦之义是心之微出入无时一失其养矜夸败之大言欺世盛气凌物求名而亡为徳之贼众山虽髙犹有嵩衡嵩衡极矣天在其先君子人与卑以自牧若无若虚虽足弗足追羊羊亡饭牛牛肥凡牧之道推此可知










　　清正存稿巻五
　　钦定四库全书
　　清正存稿巻六　　　　　宋　徐鹿卿　撰颂诗
　　明堂庆成颂【并序】
　　洪惟圣宋十有四叶皇帝御极之二十二年所以培髙浚深袭休垂鸿以对于神只祖考者盖已素矣乃季秋之月将有事于明堂逺维成周严配之文近稽皇祐一王之典蔽自圣心奉宁考并配钜丽伟特焜煌翕赫臣民咸曰休哉先三日列辟造廷奏启斋宿有语于门者曰上自朔旦茹蔬止酒矣既入有卫士相告曰上亲祷于天章阁矣及时将祭冠佩咸集侍班南庑下有阁门老院举手加额忻然诊于众曰上明禋凡七然景气澄晏无若今夕可谓与天地合徳矣闻者莫不动色相庆臣因伏惟夫防之显诚之不可揜如此皇帝端居法禁一念所发而天地鬼神临之都民走卒诵之迄礼之成百休昭贶臣于是知流离盗贼不足忧外夷敌国不足平乖气可消和气可格特在终始此一心尔臣幸得以职事周旋爼豆间与观盛典而又叨侍经幄许得以文墨自见谨撰成明堂庆成颂一首凡二十四章章四句冐昧缮冩以闻虽词理浅薄不足摹绘日月之光然情意所在亦防臣拳拳忠爱之义云其词曰
　　穆穆圣皇出震乘干二十二载如日中天大祀有彛亲享凡七严父配天昉自今日逺稽前载其在成周皇皇宗祀奕奕垂休近防家法有若皇祐一祖二宗于焉并侑时维秋季涓吉中辛本以忱敬秩以仪文皇在原庙推迹本始锡庆储祥仙源演迤皇入太室祼献必躬列圣在天时降于宗皇升玉辂斋庄中御一尘不惊六飞如舞皇登阳馆币玉交陈五位时序徧于羣神相维辟公耆俊布列珩璜锵鸣笾豆丰洁乐既具奏佾舞工歌八音克谐两间浃和秋空无滓万里一碧璧月珠星瑞光浮溢忽焉低垂非烟非云若降若接郁郁纷纷肹蠁潜通受胙饮福移班紫宸嵩呼三祝祭泽下流肆端门雷雨既作草木皆春人曰吾君兼旬蔬食孰知陟降常在帝侧人曰吾君精祷天章孰知明徳日荐馨香凡皆可为天不容伪眡此休嘉岂其力致一念之善神人具懽朝野传夸中外镇安流民可绥夷狄可灭天且弗违人谁敢越前星必耀年谷必丰人所同欲天宁弗从侔徳周成俪美仁祖于万斯年受天之祜若古有训明命难谌虽休勿休惟单厥心我将不作臣窃其义请诵末章夙夜祗畏
　　明堂庆成诗【并序】
　　恭惟皇帝陛下自登大寳至于淳祐八年禋祀凡八方诏旨初下靡日不积忱致钦申饬攸司期以对越是岁秋仲将有事于明堂而零雨其蒙罙日未止上忧形玉色弗懈益防先事歴吉只告原庙起视霁色澄湛景象清穆既谒太室众以燠润故疑惧旦而玉辂徐驱扬鸾锵鸣成礼之夕碧空无云明月在地仪节叶度乐舞之奏神灵顾歆内外懽悦上心怡愉下至奉璋执爼之臣以至三军万姓之观礼望幸者填溢充塞翕然同辞莫不忻然相告曰丕休哉我皇懿徳纯敬上对天心下符人心亨运重开昉自今始将至于万万年无斁臣幸得备数法从目击盛典不胜踊跃赞叹谨拜手稽首缀成庆成七言长诗一首凡二十韵仰効归美之意且以寓箴警之万一云尘滓太清臣下情惶惧战灼之至诗曰圣皇歴服万斯年今搆精禋第八畨配合二仪严大报侑兼三后有常尊纯心实徳期先尽缛典彛仪匪漫繁淳祐本因皇祐制民心所欲圣心存季秋肇卜中辛吉旦气深忧宿霭昏罙月斋居忘肉味寸丹靡日不天阍俶临原庙清风穆既驾銮舆晓日暾明徳馨香非黍稷真机轩豁露乾坤髙空不夜天澄湛大乐同和景晏温福禄穰穰绵帝赐本支奕奕庆文孙诞敷解泽传鸡赦环列臣工肃骏奔河海晏清成钜典神只安乐衍璿源无前休美方扬厉持敬工夫重讨论武帝中年惽内欲明皇晩岁异开元愿将英断充刚健早正皇储立本根骏骨广求来冀马乌巢不毁集庭鹓长存鲠亮为元气痛絶隂柔杜幸门肃正纪纲强国势细分臂指镇侯藩微臣何幸逢熈事奏雅终篇罄瞽言执防从官今老矣华封祝寿报君恩
　　五言
　　湛泉送客二絶句
　　吾生如寄耳岭阯又三年政自归心碎那堪送客船
　　其二
　　中年懐易恶更聴断肠声多谢两榕树逢人管送迎
　　防法寺劝农呈秘丞
　　出郭嚣尘逺劝农徳意宣旌旗清赏地蓑笠嫩晴天犬吠柴门晓牛肥草径鲜殷勤觞父老和气酿丰年
　　赠曾司戸
　　君家螺江头我家剑江边千载防相望饮水同一川朅来古梅关相识春风前髙义轧层汉清谭响幽泉努力效徃哲勿为时俗牵
　　咏兰
　　丛兰抱幽姿结根托山壤所据良孤髙其下俯深广云气接清润雨露从资养虽然翳深林未肯逐众莽轮蹄纷紫陌谁此事幽赏幽赏纵不及香风自来徃
　　酬正录直学【二首】
　　我生惬幽寻访古梅花边道原无际沧海滙羣川仰之叹弥髙立则参于前为山始覆篑掘井当及泉端期防真意可但窥陈编拜礼双趺清风生诵弦
　　其二
　　剑水望梅关山川接邻壤前哲余典刑多士徳心广曾子重而厚朱张妙存养吴子粹而雅笔耕惩卤莽有友五人焉亦足共清赏烱然玉韫椟持此将安徃
　　酬众士友【二首】
　　行歌有妙趣声满沧浪边岱岳宗众山渤澥倾百川今人悉闇投无因难至前古人贵渐进有本如原泉周程不可作三叹抚遗编正音难听蛛丝润鸣弦
　　其二
　　大鹏息天池蚯蚓洁槁壤吾儒茍自适心与天地广受之不为防钟鼎备荣养挽之或不留林野歌浪莽【陶诗浪莽林野】令誉妙文绣片言荣爵赏物理有乘除大来斯小徃
　　次曾司户见贻之韵并饯其行
　　闻道常苦迟生世何用早洛学此开端文义富论讨髙山劳景仰内镜防囘照此心同古今一理该众妙
　　和黎丞梅闗岭
　　峭壁接髙天闲云淡横岭稍便僧房静未觉官曹冷风月两闲人山川一佳境谁与共此乐老仙白垂领判府罗郎中举似快阁佳篇辄次严韵
　　此庵湖海士心学富家传徳量擎天柱功名下瀬船风流今尚尔头角已崭然蚤晩分清切输忠雨露边
　　挽陈太庾【二首】
　　前身简斋老今世令河阳眼底功名小胷中书传香清谈了公事余力到诗章鳬履今安在清都侍紫皇
　　其二
　　一病成疎隔琴堂入见时形癯已非昔客至尚谈诗手墨松烟湿声歌薤露悲春风谁管领【前贺生日诗语】梅月重相思
　　再游梅关书呈黄干
　　云边大庾岭岭上一丛林送徃迎来路升髙望逺心年华今复古人事古犹今惟有关门石相看嵗月深
　　次黄干梅闗韵【二首】
　　老卢行法地千载复抽关崖石横双翠禅机满一班两泉涵定慧半榻卧云闲着我谈风月真成出世间
　　其二
　　相逢白莲社失脚过前溪野兴云横浦禅心絮着泥梅花大庾岭鉢石古招提扰扰仕途梦从前几个迷
　　庐陵书院次陈明叔韵
　　西风下黄叶客里上新愁许我聨舟渡从君借箸筹坐縻三月久寛作两旬留聚散一塲梦邯郸鼻息齁
　　快阁书呈吴宰
　　千里江章路登临独此雄清波长夜月落木又秋风浪芷浮花外盟鸥狎鹭中诗魂苏醒在千载豫章公
　　丙戌年新春偶成
　　新年十许日才有一篇诗乡思风中乱春心雨里知病缘衰骤至懒与睡相宜暗思泉溪上杜鹃啼故枝
　　感兴【二首】
　　吹竽媚所好乞墦厌其余迩来效尤者徃徃拾芥如
　　其二
　　浮名岂不荣遗道亦安忍君看赵孟徒千古同一尽
　　春日
　　地冷春无力野晴天有功芝兰傲幽谷蓬藋长东风政以身为患非关诗得穷且求吾适意敢拟众人同
　　小英石峰
　　旧作英岩隠今为庾峤行虽然一拳许有此数峰青崷崪惊凡目坚刚悖世情墨卿相指似只尺是蓬瀛
　　送太庾黎丞【二首】
　　老矣黎夫子拳拳只此书万缘俱浅澹一字不遗余庾岭风烟句石溪云水居无人知此味説似子非鱼
　　其二
　　客懐秋易恶送客更当秋薄宦相从久孤征肯暂留酒轻离思重目短大江流黄菊聊持赠寒香晚不羞
　　次瀛父诗
　　青山闯门户绿竹窥檐楹岿然一亭石境界涵幽清李侯昔经始扁以横浦名亭前两泉吞吐寒蟾明方圆中规矩曲水相纡萦汲溉当瓶盎观览骈簪缨黄君静者徒【道号静寄】磊落千人英朅来梅花边一见眼为清官居亷泉上复此逢清泠诗豪防银汉兴逸凌紫京回首声潺潺恍如醉翁亭
　　林判府和前韵见示且约暇日论茗次韵为谢
　　昔我观西湖碧瓦防丹楹冷泉一玉占断钱塘清南来泝西江滩以十八名出门访亷泉醉眼增双明平生山水性不着尘俗萦佳处辄留憩竟日陪衿缨薄宦落横浦师友皆豪英寻胜得湛泉古甃莓苔清上有石崖峻下有沙水泠【韩沙水光泠也】近可俯贡川【谓亷泉也】逺可企吴京【谓冷泉也】为公饮春茶日日来新亭
　　府判再示楹字韵诗再和之
　　别驾寳横道冷官槁代楹谁令尘土姿近映氷壶清君家闽山阳泉以防著名【家有防泉】平生养正功炯炯心地明我家古泉溪四顾岩峦萦【蜀道难百步九折萦岩峦】日迂长者辙来徃纷振缨湛泉偶趋风漱液咀流英【张衡思漱飞泉之沥液兮咀石茵之流英】古榕憩隂隂绿竹哦青青泉鸣似唤客盈耳清音泠【陆机文赋音泠泠而盈耳】欢谣动海隅温诏来宸京只今游览地囘首真邮亭
　　出滩赋滩石
　　嵳峩聂都山豫水兹发源始者才滥觞其流细涓涓东行介南埜章水西入焉又东渐雄张有州故名防贡水逺来赴融合为贑川当其初合时渟匪为渊中通尺五流玉虹卧蜿蜒羣山来左右万石梗后前初疑牧羣羊忽讶堕飞鸢伏犀状魁杰浮鴈影接连阿河阵敢死赴浴池连钱下者宛蹲踞上者将腾骞或矫首欲鬬或宛留安眠或退然深伏露尖大如拳或竦然特起俨立髙齐肩或两两为偶或伍伍相连此有一席平彼有万窍穿齿齿漱寒洌眼眼开青圆形模互驰骋气势相吐呑平坦十数丈变怪纷百千顾盻不暇给算数畴能殚天公轰震霆力士推雷门上下相舂撞对语不得闻众滩角巇崄四滩独称専其一曰天柱竪立如登天幽深下无际涡盘矗回旋其下为舞索风柔飞翩翩絶流迤而东虵蚓相萦牵大了与惶恐殆见伯仲间轻驶疾于箭号怒沸若煎下此得安流袵席过舟船我生若萍梗薄宦游梅关三载两经过每过心为寒酹酒问长江胚胎始何年胡不事夷易而乐从险难江神信灵异恍惚若有言吾来卜居此肇自开混元清兮伏尘滓介如抱刚坚一片朝宗心万折无变迁所乐在兼济未始间愚贤征人閙憧憧鹢首浮翩翩吾力所能任登岸常相先虽然有触齧自取非吾愆清献昔疏剔不露斧凿痕至今虎城下滚滚流遗恩坡仙逐海南为世所弃捐风帆一叶身诗句万口传滩石本非险人自以险看委蛇曲折间道径自平平子行但由中坎窞居其边子舟要适平轻重防其偏乗流亦良便避碍须达权五湖莹如镜瞬息风涛掀嬉笑或藏怒至爱存笞鞭滩石信非险险处却万全我闻説是义心思俱豁然一笑过滩去落照衔山前
　　杂兴【六首】
　　荒凉横浦郡颇称冷官居为甚更清睡冬来不读书
　　其二
　　梅花亦何寄偏便幽人爱清寒风雪夜一枝静相对
　　其三
　　竹枝双翡翠缩颈照寒水蓦见渡溪人一声忽飞起
　　其四
　　庭兰尚牢落庭草已勾萌草与兰何似东风亦世情
　　其五
　　岂不谋数椽吾力苦未足破屋傥支撑尚堪灯火读
　　其六
　　学诗不能神得句常草草傥可寄吾懐岂必人称好月夜赴郡会归辗转不成寐触事感懐
　　庾山髙入云章水清见骨山髙晩宜梅水清寒浸月美人天一方云烟妙空濶带月簮梅花独起舞残雪
　　其二
　　槎牙两榕木偃蹇江之濆虽縁拥肿废幸免寻斧斤东家不鸣鴈喑黙存其神事固不一防鴈烹木长春
　　其三
　　连云峙华屋东隅满荆棘延縁耗地利狼籍窥空壁一朝火燎原根枝荡无迹蔓除亦可喜火烈忧转剧
　　其四
　　骑猎似为业养鹰如养儿人言鹰玩兔主翁鼎镬之玩信不忠九死固其宜万一疑似间羣鹰惊欲飞
　　贺判府生子
　　西江最上流南安古名城庾山蔚然秀章水浏其清异代得伟人分此风月平徃者程伯温关决铮有声煌煌万金产炯炯双珠明四海名父子一门佳弟兄造诣极洙泗叩击铿英茎流风已百载今日复一程提屏东方来寛令孚羣甿名门衍余庆兰玉添新荣山川萃神秀穹垕储精英仲律青阳熈五夜璧月盈天上双麒麟刚欲逐队行抱送者释氏协梦兮长庚昔为程氏子俱以斯道鸣今为陈家儿岐嶷由天成覔公洗儿钱我不学世情期公爱子深视厥程先生器质待涵养门户须支撑会看三世间接踵当巨衡
　　七言
　　之官过贑滩【二首】
　　玉局诗中惶恐滩闻之已为骨毛寒那知舞索并天柱【二滩尤险】更向前头作怒澜
　　滩声嘈杂怒轰雷顽石参差拨不开行客尽言滩路险谁教君向险中来
　　雨霁报谒见一鹭得鱼羣鹭争食之【二首】
　　一鹭翩翩钓矶隔汀羣鹭已知机空将辛苦供羣吻毕竟贪鱼罪有归
　　履险窥鱼得几何傍来攫取较多多争如敛翼餐余粟犹在人间洁白科
　　寿曾佥判【二首】
　　渐报星桥鐡鎻开游仙失脚下蓬莱一番春色归桃杏半吐歌唇献夀杯
　　陆地新开万朶莲防云拥出幙中仙傅岩已入春宵梦火急排云叫九天
　　和杜子野湛泉诗来诗有尘事分清事之句
　　榕隂漠漠俯清泉泉澑涓涓不计年未必尘纷败佳思凭栏得句却天然
　　子野又以诗来言不画涪翁画李翁再和之
　　太守一时留恵爱诗仙万古自清风寻常藻绘初何记终是人心记此翁
　　闻鸦有感
　　鹊羣饶舌本何功鵶阵狂言却似忠闻鹊忻然鵶辄唾甘谀易售古来同【容斋续笔言北人以乌喜而鹊为凶】
　　读杨妃传
　　六宫粉黛溢三千一个中间宠爱专自此世情生妄想推排妃子作神仙【世俗见明皇溺爱贵妃遂指为神仙中人妃固非不美而未必真冠代也徒以六宫之众无一当意独妃得以专宠故想像其不可及世间事如此者何限讵止一妃也哉】
　　曾氏清江亭
　　想得当年月浸扄诸公翰墨此纵横亭荒久矣诗无恙一道长江万古清【有无垢澹庵真迹】
　　杜子野寄云山兰石四画且以近诗来和韵酬之【二首】
　　石瘦兰馨入骨寒笔端徃徃带儒酸河阳桃李春风满此段烦君更画看
　　爱君标格碧峰青为辍床头竹叶瓶想得醉余锋頴健羣鵞端欲博黄庭
　　和杜宰送茶韵
　　谁遣持书昼打门茶魁有句牧之孙【牧之云茶为瑞草魁】煎调还我西江手水茗相投自不浑
　　又韵
　　月团不遣贡脩门却寄书痴闭户孙若把蕉坑分品第濬功端合逊王浑
　　杜子野惠来禽内碧桃谢以一絶
　　五色云笺到冷曹更将菓实饱诗饕便应谱入来禽内青李刋除着碧桃
　　子野惠竹有感而赋二絶【形如虎大极肥】
　　玉局诗中曽识面小山书后忽题名鸱夷混沌俱慙逊更胜河豚太瘦生【坡仙云鸱夷让员滑混沌慙瘦爽】
　　食根为肥腰腹【食竹根鼠也】食实为凰长羽毛同是此君供廪饩居然地位判卑髙
　　七月二十一日重过贑滩十絶句
　　矫矫雄张虎欲奔低低蹲伏鴈成羣丁宁莫碍行舟过唤作长生万石君
　　其二
　　初疑万马立沙汀又似临流簇戍兵激怒滩声能许劣终宵长泄不平鸣
　　其三
　　漱崖啮石出竒功浴月涵风淡荡中过者千防閙如织会心知有几人同
　　其四
　　乗居山径若﨑倾舟渉飞湍石胆惊等是危途休计较此心无碍尽堪行
　　其五
　　北来快顺一篙驶南去间关百丈牵世事从来且如许下滩船看上滩船
　　其六
　　岭海脂膏自古传至今来徃共长川川灵有眼还知道几个归人月满船
　　其七
　　江清端可乐调饥险处行人尽得知平陆波涛良叵测险中却自是平夷
　　其八
　　闻道春江防灔时滩平如掌棹如飞何时满却葵丘戍流水桃花送客归
　　其九
　　十八滩头一叶身山川曾识旧词臣诗魂百载犹苏醒应笑风波解戱人
　　其十
　　储潭初发未朝餐一日经行十八滩不似来时推不进吟诗把酒傲惊湍
　　庐陵试院次陈明叔韵
　　晓看窓影过飞鸦短髪蓬松一半斜两月不游真瘦却梦寻庾岭访梅花
　　梅花
　　旧传庾岭梅花好及到梅关少见梅惟有一般差可信南枝长占小春开
　　观钓
　　热犹造请褦襶子老未知休矍铄翁立懦亷顽今几见桐江梦想一丝风
　　府判社日招饮蒋园座中索赋诗三絶句
　　玉妃围坐簇娉婷勾引阳和媚徳星洗尽凢花脂粉气月香亭是雪香亭
　　城西好事主人家走送天香国色花岭阯三年才见此便应奴婢命山茶
　　栁丝摇曳春风里山色空蒙社雨中领畧韶华一醉巴歌聊尔效南翁
　　再续前韵
　　莺谷声喧雨乍晴邦人引领望屏星阳和一气元无际小为寻花到野亭
　　荷囊清白旧传家来看溶溶月下花不似寻常杀风景也宜饮酒也宜茶
　　笔端鸾凤诗千首社下鸡豚酒一钟九十日春今强半典衣还忆少陵翁
　　依前韵呈府判
　　城南烟雨趂春耕遥指屏星是福星肯学晋人耽燕乐只因脩褉会兰亭
　　占籍蓬莱第一家劝农莳稻莫莳花时和不但歌华黍墙有柔桑焙有茶
　　发舒生意烟花外醖酿丰年雨意中关决郡条知有助故应千里化文翁
　　月香亭主人送以牡丹座客作芍药品题【翌早知其误二诗谢花勿怪也】
　　素妆芍药万花王叶未全舒满国香醉眼瞢腾浑不醒虎贲却似蔡中郎
　　其二
　　玉容当配水仙王压尽羣花不敢香昼困未苏酣宿雨也疑汤饼试何郎
　　爱山堂七絶句【并引】
　　【爱山堂大庾之西馆也始名裕民继超然近世浚仪赵君为令始易今扁南安居岭北环城大抵皆山而面势局隘以偪惟斯堂对五侯峰太平山围绕于后如帘幙中坐达观疎林前横溪流映带一佳处也自有堂以来几世几年而未为山着语岂囿乎形气者有遇不遇山之与人固无以异乎抑造物者秘此竒观将有待而发之与今令君史子束不鄙谓余盍赋之因缀七絶句呈似余诗安足以发越造物之竒观亦姑以慰此山之寂寥耳寳庆丙戌夏季二十日】
　　横江江上四山环少得当前面势寛试上此堂舒逺目疎林尽处见峰峦
　　其二
　　大峰舒肆小峰崷帘幙中间坐五侯立断斜阳吟不透一声牧笛满林秋
　　其三
　　竹篱茅店野人家门外青流一带斜小隠桃溪端的是更须水上覔胡麻
　　其四
　　比屋桑麻三月雨夹溪桃李四时春谁欤幻出山前景指似堂中覔句人
　　其五
　　自有堂来三换扁官居贤否只山知酴醿妩媚今何许山色青妍宛旧时【图志云裕民堂荼防成架】
　　其六
　　客问主人今暇否主人心与水云闲庭空吏散文书静茗椀熏炉上爱山
　　其七
　　坡谷经行久品题顾令迂拙强摉诗虽然何世无坡谷山立孤髙好自持
　　赠琴士翁明逺并简干教二黄丈
　　钟期不作伯牙死琴堕云烟苍莽中翠玉楼前几识子山风吹散又西东【去岁游翠玉翁琴未至予先去】
　　莫恨吾琴难入俗俗人不听韵方髙秦筝耳畔休拈出韶石亭前走一遭【诗自曲江来】
　　静寄琴中适意吟鲁庵句里自然琴琴诗若要清如许千古寥寥覔赏音
　　我亦能琴妙不传无琴无谱并无弦客来问讯琴安在指似孤鸿落日边
　　章贡三咏【并引】
　　【寳庆乙酉仲冬既望鹿卿归自螺川静寄主人黄瀛父检法黄丈司理李丈检法赵丈钤干吴丈相约游郁孤访洞天入崆峒道院觞客于衮衣葺纛堂酒半登紫翠玉楼用览山川之胜瀛父不鄙谓余不可无以记之因成三小诗呈似且以志诸君子眷礼之渥云】
　　羣山涌浪翠周遭中峙层台气象豪万里阙庭长在望定应天眼照孤髙
　　右郁孤台
　　崇山脩竹小兰亭人在云烟深处行环立千竿了清絶中盘一径巧纡萦纷纷鴈鹜庭堆案扰扰蝇蜗市有声洞里道人忘底事小桥西畔句初成
　　右郁孤洞天
　　梦跨长虹海上游寒生肌骨一壶秋好风吹得诗魂醒自寄云间翠玉楼
　　右翠玉楼
　　上判府陈秘丞
　　斗大山州枕上流蓬山仙客此遨游读书竹屋公多暇乐业江郊民有秋泮藻丛边深长育岭梅香里费赓酬有人来问和羮味太守忘言一笑休
　　向来一榻下南州此事无传阅几秋顾我风流非孺子乃今天幸事王侯頽波甚矣谁能返砥柱岿然好镇浮唤起东湖风月梦请为榱桷备兼收
　　酬温户见和首篇
　　南来冠葢总名流契合全忘是宦游清甚夜寒金井露莹于霜晓玉壶秋梅关景物诗陶写莲幙风流酒劝酬只恐乌罗留不住汉庭山立看扬休
　　酬陈太庾【二首】
　　从来令尹职承流君亦牛刀岭阯游和气满城桃醉雨仁风四野麦先秋陈谱在交逾固毛颖功多赏未酬抚字劳心古如此不须为米便归休
　　英声猎猎满山州翠剡飞来鹗在秋父母视民非俗吏子男分土列诸侯篇诗卷送骊珠烂杯酒相从蜡味浮不必即人人即我定知瑚琏合当收
　　酬何学宾【二首】
　　商山黄绮信清流自合相从鹤禁游邺架烂观三万轴庄椿行老八千秋髙懐莫遣羣儿觉佳句那无半语酬我亦诸侯老宾客更将墨守问何休
　　昔闻鼻祖在扬州诗句清于玉露秋奕世相承忻有后在家还复胜封侯观頥义熟灵龟见祝寿杯深緑蚁浮丹凤休衔丹诏下黄冠已懒待黄收
　　酬曾学録王掌祠【二首】
　　夫君砥柱屹中流也肯来为泮水游好句上摩周雅颂褒词荣过鲁春秋髙山忽奏音逾古美玉深藏价未酬捜遍枯肠难论报江淹聊欲拟扬休
　　去年射策古杭州来到梅关嵗已秋徳薄岂堪仪众俊贫躯聊复客诸侯一窻灯火味清苦四座风流酒拍浮弟子无非梁栋用先生未必副先收
　　酬张録南老【二首】
　　词源轻写峡江流曾蹋槐花月里游梅岭诗篇一瓯雪芹宫书策四山秋明珠小借枯崖润美玉那无善价酬再战定穿三汲浪丝鞭席防拜新休
　　生长西江帝子州蟪蛄强欲语春秋溉根正喜逢张籍拾芥宁堪拟夏侯冷淡工夫千秃飘零踪迹一萍浮自量只合山林住乌幙如何也见收
　　酬张直学【二首】
　　漳水元通剑水流朅来庠序得同游自从快踏梅花雪一洗从前茆瘴秋官况我今忘独冷鸣声君合起相酬龙光自有张华识句不惊人未遽休
　　平生久愿识荆州落落参辰几度秋下榻有谁知孺子运筹端合属留侯吟成春草梦非梦迹漾风萍浮自浮见説桂枝消息近广寒清彻片云收
　　酬吴直学【二首】
　　滚滚词源峡倒流飘飘拟上广寒游一编芹泮挑灯夜两捷槐花得意秋賸喜文盟堪共结忽惊诗债未曽酬数能相过征奇事肯学渊明遣客休
　　惭无健笔敌苏州蜗蚓聊鸣子夜秋问乐定应从季子寻盟自许长滕侯伫看腾达飞黄去小共徜徉大白浮防有鸡林识风雅一诗端把百金收
　　酬朱直学【二首】
　　儒官领袖得名流子佩应无在阙游只要松筠耐霜雪须知兰菊自春秋年龄五十当荣显风月三千足唱酬扬善推能需叶赞有容心地尽休休
　　南来草木半炎州喜见氷壶一段秋所学有原真父子自前无种是王侯传家肯羡金籯满用世还知玉璞酬人事尽时天理见但勤耕耨候丰收
　　酬杨直学【二首】
　　人生遇坎与乗流入则藏脩出则游风顺鹍鹏须击海时来蟋蟀自吟秋教经已胜金籯赠遗锦惭无玉案酬着脚兰台自今始悬知下笔不能休
　　四海声名扬道州亭亭心干凛髙秋耳孙自是干人杰骨相当为万里侯春入草堂清梦透名登桂籍暗香浮锦囊正恨新诗少説与奚奴取次收
　　赠太和曾机宜
　　故家名姓塞乾坤曾上欧苏涑水门似此髙风宁几个至今流泽到诸孙谈诗江上风烟圃访我梅边竹石村尚有典型堪世守防看溟海化鹏鹍
　　寿陈太庾
　　寿山辉彩照湖山管领春光又一畨动地名声太丘长传家诗派简斋孙梅关信息羮调鼎桃县风流酒满尊里社逢时公事在好施竒计复中原
　　去年修褉后三日得南宫捷报于家今年是日与同年赵簿同事泮宫感而赋诗
　　淡烟疎雨杏花天回首春光又一年月桂香中方并驾岭梅隂里竞扬鞭觉来始悟他人梦着罢傍观国手先一动静间知造化吟情浑寄栁丝边
　　赵簿见和复次韵
　　一昨瞻依尺五天青衫槐简是同年飞腾影里寻芳躅警跸声中响静鞭夷路已看腾骥驶竞风须逊画蛇先宗臣底事犹栖棘有防筹边不在边
　　酬黎丞见和
　　极目龙门峻接天仕途倾盖便忘年太平官府闲吟竹胜处园林笑举鞭松栢凌霜知独后楼台得月防居先老臣忧国谁能识飞雪飘飘上鬓边
　　酬曾教正
　　襟懐潇洒浴沂天家学相传几百年外物莫贪苍玉佩真才肯贾蜡黄鞭不平未用鸣东野懒读难为诮孝先赖有濓溪衣鉢在满庭风月浩无边
　　酬正録直学
　　横浦虽然一角天周程清化几经年从前歩武堪同辙近里工夫好着鞭自笑已居王勃后相期常恐祖生先地麟自此符佳防魁宿聨辉庾岭边
　　酬何学宾
　　笑傲壶中别一天徳人端合享耆年鸣鸠不栩堪供杖老骥驰思讵假鞭仪表特居终贾上名声突出胜王先熊彲已入佳占未明月清风渭水边
　　去岁王监岳以诗饯行且求无垢语録次韵送之
　　我来横浦访遗言无垢先生有正传双迹凄凉城下寺一书泄露性中天向来富贵俱荒草今日风流尚湛泉东谷有人知此意平生耻售蜡黄鞭
　　和张直学送新茶韵
　　梦绕康王酌水帘不知身世宦东南苏仙忽饷蕉坑品子上浑凝晓露甘便遏鼻雷醒睡思仍浇舌本发清谭捜枯破闷功神速数到卢仝椀两三
　　寿提举陈秘丞【二首】
　　南极星高月一弓天将好事庆仙翁朝中诏遣鲜于使境上民争正献公葵藿倾阳清瘴雾旗幢盖海飏薫风梅关南北俱和气祝寿欢声两处同
　　昔在兴隆岁甲申文恭当轴秉鸿钧【陈文恭公隆兴甲申再相】如今休运重开宋指日熙朝再相陈防有勲名偿小戊肯将官职怨雌辰百年盛事看层见请颂中兴岳降神
　　再用前韵送地图【光武帝舆地图正甲申岁】
　　炎运中天嵗甲申谁令汉鼎重千钧故家舆地伤裂真王城楼细指陈今古一时如合劵明良千载庆逢辰来年竹帛功名就图绘云台笔有神
　　至梅关书呈僚友
　　栖迹梅花岭下州梅闗未到已神游右江左广山分水薄雾轻烟雨作秋物是人非一今古南来北徃几公侯就中认得禅机者非锡非泉是道不
　　士友见和七月七日曝书依元韵谢之
　　寒儒家世派南州天遣芹宫并俊游剑水章江千里月天孙河鼓一畨秋晒书旧事聊同郝聨句新声恐类侯隔嵗槐黄频入梦曾知山角已生不
　　送周干
　　送客章江庾岭边试将行止问苍天虽然刖足终全璞尚有知音莫断弦仕路偶来云出岫归装何有月随船鼠肝虫臂防心久一笑掀髯对湛泉
　　郭府判书友于堂榜谢之以诗
　　鸟篆开端不露锋锥沙成画体逾工中间三到屋漏雨此后仍传壁坼风羲献以来名絶学徽章之外更明公朝天此去承清问一片丹心笔阵中
　　堂碍云霄扁友于黑蛟光射斗牛墟细筋入骨藏棱外妙手师心洒墨初只为忠诚珍栁笔多因节义重顔题知君清徳光前古发露毫端直绪余
　　庐陵曾省元求书见杜宰和韵饯其行
　　夫君渐是买臣年耻炫虚名贾蜡鞭斗酒新丰无饮伴宫袍采石诧诗仙寒花傲节休嫌晚蟠木为容不假先更上诗坛防杜甫清谭相对纸生烟
　　三山周省元索诗依杜宰韵赋二章【一以谢杜之贶一以赠周之行】
　　清梦蘧蘧楚峡阳【来书颇有思家之兴】镕成句法味悠长栽桃小试经纶手泛菊聊浇锦绣肠逸思已堪凌贺白高懐赢得傲羲皇此中真趣人知麽爱酒陶潜不是狂
　　其二
　　闲呼斗酒醉斜阳欲説还休此话长笑我平生穷到骨羡君万巻富撑肠向来一见梅初白别后重逢菊正黄潘县主人如下问为言不减向来狂
　　林府判録示近制依韵和呈【二首】
　　竒寳宁容弃道傍名藩赞理令飞霜冀都便觉羣空马鲁市应无诈饮羊岭阯云烟新入咏天边日月趣依光吾民疾痛谁医得好试家传已效方
　　冷宦趋承木向阳窥斑良觉愧真长摩挲千里红尘脚浣涤十年新学肠小节自期氷皎洁高吟满听月昏黄青蝇附骥从兹始底用行歌效楚狂
　　用羊字韵呈史君
　　曾揩醒眼奕棋旁松栢孤髙耐雪霜西蜀捜竒到金马南邦颂徳继羔羊梅边生意传春信笔底新诗灿夜光运动枢衡当接踵小烦千骑上东方
　　侍林府判斋宿举似顷在海阳县斋丁祭诗依韵即席和呈
　　文星今夕照儒宫多士青云路已通沾溉有原芹泮水吹嘘无际杏坛风温醇德意覃千里教飬规模肇一同畴昔周程鸣道处鸢飞鱼跃化钧中
　　府判和答依韵上呈
　　芹藻生春水绕宫吉蠲祠祀意潜通灯花飞舞看檐雨词藻清新继国风贰政坐令千里化论文賸喜一樽同彬彬执爼鸣鸾者尽在明公和气中
　　防法寺劝农呈史君
　　半载分符江水西几曾一日事游嬉忽闻千骑传呼晓正是三春劝相时父老倚锄听号令儿童骑竹望旌麾东风归路欢声满野草闲花索赋诗
　　史君宠和复依韵上呈
　　禾生陇畆自东西父老怡然市井嬉列郡几人知此意五风十雨尽如时买牛已解田间剑分虎难淹岭下麾一任吏人来报事不妨游戏作春诗
　　同日依斋宫韵呈府判
　　屏星小驻梵王宫草碧泉清一径通细细秧针抽夜雨盈盈麦浪泛东风登临不为溪山胜守助端期井里同此去丰穰知有兆百年父老笑声中
　　寄题胡叔轸香山楼诗【并引】
　　【鹿卿年二十三时得忠简公斥和议书读之竦然起敬持姓名质于长上则曰此庐陵澹庵先生也忠节为南渡冠因尽告以公生平出处之详鹿卿服膺至今嘉定十七分教横浦乃获敬读公诗文而观其遗墨未几公之孙叔轸荣赴经从遂得瞻识故家典型宛然是似越明年北归欵语益密出示名香山楼诗鹿卿载惟胡氏香山之名今烜赫如星日而白傅洛中之香山已久湮废可叹也叔轸伯仲方有大名于时必将成忠简之志使洛都复入职方而两香山与冠霞同垂不朽可也鹿卿以自防景慕忠简之心既覩其词翰又识其后裔之贤讵容以燕陋为辞辄赋唐律一章聊写是意非敢言诗也】
　　笑问香山似旧邪风流宛是更词华由江距洛路千驿【诸公诗多引匡庐香炉峰事故云】以宋继唐诗一家今日重檐窥斗柄向来遗址面湖沙莫忘先世规恢策赢取芳名并冠霞【忠简楼名】
　　史君赠所临蜀本三苏入京圗诗以谢之
　　至和嘉祐正涂开防凤将雏出蜀来父子名声天宇小弟兄笔力海潮回岷峨一气钟三杰欧富诸公识异材后百余年拜遗像凛然髙节尚崔嵬
　　黎丞传示史宰聋字诗走笔和之
　　毛颖翻成一秃翁文章苦欲诳盲聋从前结实无非妄胜处生涯好用工天上髙深关守虎马前奔走背生虫荣枯数定何须问了却公家是奉公
　　再和聋字韵诗一谢史宰一呈黎丞
　　化感儿嬉七十翁波余犹足活瘖聋肯安恬退淡中味大觉催科拙处工及物坐看驯乳雉苏民更欲骂尸虫恢恢游刄浑余地赢得赓酬伴赞公【唐人呼丞相为赞公见太白传】脩龄阆苑一仙翁拜跽无妨岂是聋松栢耐寒宜歳晩池塘入梦泄春工羣趋摘尾浑行鹭一见降心赋草虫莫谓田园动归兴渭滨垂老尚三公
　　林府判和前三苏圗诗再依韵为谢
　　蜀道山川鬼斸开文星屡谪北中来凌云赋客邀难住捉月仙人唤不回坡颖与泉同一姓汉唐比宋孰多材公诗状出眉州画【元眉州本】不学香山咏马嵬
　　张法示诗集为题其后
　　闻名每恨不相识相识梅关眼带青雪榦冰姿披宿雾银钩玉唾丽繁星居怜山谷传宗派系出燕公有典刑陶写风光吟咏了更培勲业照青防
　　次韵史宰贺受荐
　　玉立清规照眼新封侯端合踵平津公车久满三千牍属国犹淹十九春【来书自喜登第十九春】一覩雉驯知善政双飞鹗荐媿陈人焦桐会有知音在未必终为防下薪
　　送何生龚生归曲江
　　肯为从师出岭来三千子亦可人哉文章要似风骚体学问非为利禄媒泥迹尚留鸿爪在云程已报鹗书催仪型只在乡关近前有张余后有崔
　　和南康赵簿赠诗
　　瑞世词章响佩琚过人学力更充余盘空紫气难藏剑照坐青藜趣校书已脱尘埃辞矮屋还将清泚映汚渠云霄此去功名逼诗酒生涯莫作疎
　　次史君喜雨韵并呈府判
　　明公闵雨志平民祈祷无他只一真万里天髙随感应半空雷震忽亨屯挽回庾峤生生意化作商霖处处均归斡元功调玉烛从今三过续丝纶
　　次史君喜雨偈韵【并引】
　　【未雨而祷雨此心之敬也既雨而喜雨此心之爱也躬行者爱敬之实也政事者爱敬之推也祠祀者爱敬之寓也诗歌者爱敬之发也曰敬与爱大人之事备矣此盛徳之徴而鹿卿之钦慕焉者也继严押而赓之所以写其钦慕之意芜纇之弗羞则恃有宗匠斤斧在也】
　　朱轓临涖甫经秋已报民庸总若畴賸有心思图恵养更无毫末事诛求操存对越神明久应祷旋销旱魃忧天意念功殊味别且将甘露畧相酬
　　田里懽传嵗有秋已占休证叶龟畴连朝霪雨忻从欲一念通神只反求暂向岭边宣主泽每先天下为民忧藩方久袖为霖手百万苍生愿未酬
　　追挽监簿李公
　　谁将伪学涴忠良满眼脂韦时様妆敢斥羊苏歳旱始惊鸣凤见朝阳生前运蹇官三品死后流传纸一张前辈遗风今寂寞狂歌聊复吊清湘
　　送表伯朱丞尉
　　瘴岚窟里抱琴归髭鬓青青只旧时人道器之真鐡汉我疑方朔到瑶池从前日月忙中过此去山林分外宜晩嵗栽培无别计万金良产在孙枝
　　十年踪迹两相望邂逅崆峒喜欲狂见説桥成鞭巨石忍看水驶舞归艎面无惭色言何恤民有遗思味最长故国莼鲈劳梦想从公鸥浦弄斜阳
　　黎丞命饮辞之以诗
　　湛泉问讯十分春安得搘笻踵后尘不是稽山无贺老定应坐客畏陈遵鳬飞渤岛姑容我马系堂阶解笑人重约蕉坑新茗熟一鸥相对话情亲
　　为曾佥喜雨
　　隔年亢旱到初春才挂征帆雨浥尘谅得靖共神所介更留约束后来遵今朝南浦悲行子明日阳闗忆故人老我滞留归未得斗升全为白头亲
　　史宰见和依韵为谢
　　巧酿河阳满县春居然尽洗簿书尘桑间驯雉诚为异渚畔飞鸥祗渐遵良玉自应求即我明珠宁肯暗投人冷官窃笑诗情浅无计能令子建亲
　　依韵戏呈诸丈
　　云萍邂逅总青春意气飘飘足絶尘酒有盈樽聊共醉食无重味恐难遵【是日有不许用猪羊肉之令】浮生百岁风和月官路连年我送人自此弹冠知有喜莫言非故亦非亲
　　再呈曾佥
　　去去荣观上国春几人竚立望车尘如星于北常懐拱自海而南不必遵【初欲去南海游】檐雨挑灯三益友锦帆载酒一诗人勲名自致男儿事莫倚金张肺腑亲
　　诸公约防县中观灯不克赴既又见趣座中赋一章
　　上元花市明如昼良防应知臭味同自笑无殽似坡老岂能载酒过扬雄【是夜不及携具】寒盟如我顔生赤烧烛输君坐照红莫忆绕梁声未断且将诗酒谢春风
　　即席次府判韵
　　梨园胜日问春光细细飘来满院香色缟半空天与洁花翻六出雪呈祥月华巧幻溶溶景风韵偏宜淡淡妆深夜霓裳欲飞举篝灯何惜共徜徉
　　兴教寺劝农呈史君
　　自从雅无传后汉有龚黄宋有罗夙驾朱轓勤劝相奉宣黄纸放催科一犂烟雨郊原晓千里春风岭峤和看取便民桥下水满江浓緑涨恩波
　　挽安人陈氏
　　节义千年一缇萦复因缓急见髙情风霜凛凛欺行役天地昭昭监此诚羞藻敬恭宗祀重空花了悟世縁轻归时认得来时路暗想蓬莱是故程
　　别倅车
　　圣朝疎网示寛平鞫谳烦公六月行穿屋可嗟嚚讼险持衡只在此心明苏寃去释五原旱了事归看快阁晴检防旧游章世美甘棠蔽芾满江城
　　饯罗使君【二首】
　　圣朝选表作公卿如此才猷合要津上亦知公能体国心乎济物不谋身梅花岭下忽千里荷槖班中添一人民愿借留留不得多应留与十分春
　　西邻有女出深闺十二楼中奉盥匜大徳爱怜知有造小心庄肃但无欺请为公祝千年寿耻学人填半额眉旧着衣裳今好在芳心暗逐锦帆移
　　令佐约登息梅岭不克赴次来韵
　　撑空一岭镇东隅未遂登临且按图城雉峥嵘归眼界径蛇盘屈透云衢句中风月天无尽物外亭台山不孤令佐才髙当办此稍容拙者自嬉娱【坡云才者不用拙者娱】
　　喜雨上史使君冯宫讲
　　平田秋水髙潺湲大府寛条俶布宣不旱犹应言有旱省諐敢自谓无諐倒翻云外菩提水幻出人间摆栁天阡陌晓来传好语作霖人在岭梅边
　　湛泉酌饯黎有诗壁间遂次其韵
　　几人林下赋归休公独翩然汗漫游味道不妨寒似水入时须用曲如钩从来邻父皆邀去底事官曹挽不留后夜相从那复得月明千里故山秋
　　寿冯宫教【三首○己卯十二月初六日丑时】
　　子月阳从律管囘刚明钟聚济时材出当圣世千龄防小为横江百姓来生意无穷仓有粟春工不择地宜梅从今拈出经纶手吾道辉光寿域开
　　文星照耀大江滨春色无边上藻芹千载鲁宫覃美化百年洛学嗣清芬但同南国歌申伯敢效东坡寿夘君【子由己卯生】谁谓广文官舍冷眼前突兀厦连云
　　公占金华寳婺纒我生剑气斗牛边云山阔逺一千里岁纪参差三十年初度漫言同日月荣枯相去异天渊香山不鄙兼謩少名节当参九老传
　　送游同年赴增城征官
　　踏雪南征靡惮劳此公端不为锥刀能行所学官无小茍利于民誉自髙鞭算何须穷孔穴荆班且共説风骚吏奸民蠧浑闲事临政先教立脚牢
　　再用韵
　　君行岭海独贤劳我念乡闗折大刀心事有如江水白谊风端共庾山髙理财只合从周礼饮酒何妨读楚骚客至无氊相谅得请将诗句当共牢
　　次宫教六斋庆成韵【二首】
　　鲁侯脩泮几千年盛事相符易地然夏屋渠渠高揷斗诲言歴歴暖于氊简编有味芸香细风月无边草色鲜乐道箪瓢亦人耳安居何惮士希贤
　　邪倾枝拄费三年革故图新有待然凌雨千间骈紫佩濓溪一派寳青氊韶鸣已觉俱忘味鼎养何妨更击鲜师帅作成真有道诜诜弟子信皆贤
　　宫教再以诗来复次韵
　　蚤负才名四十年胷中成室总天然承流且建偏州学谈道终分广厦氊椽笔发挥春藻丽鸾旂照映雪花鲜几人鱼跃鸢飞下黄巻生涯对圣贤
　　陈府判邀游梅关
　　庾岭苍苍古复今公余杖履惬幽寻两崖峭壁风霜骨一片清泉佛祖心静浣世縁挥酒椀更添春色上梅林防搜翻学诗情拙满眼皆诗祗用吟
　　劝农上宫教
　　竹马儿童喜欲狂循良太守似龚黄仓庚百啭蚕桑啓布谷一声稉稻香耕馌尽陶国化游嬉已遍舜民乡文书便合登髙阁为説东郊入务忙【时改比屋乡为舜民乡】
　　中秋对月有懐
　　前年今日文闱里鏖战纷纷酣万蚁去年归去浙江头尘满征衫未曾洗今年又对梅花岭日味虀盐翻故纸乾坤一季两中秋【闰八月】兄弟三人各千里【南安至丰城一千里丰城至江夏一千里】伯兄恍作期年别夏口武昌几山水季弟秋初辞母去去日不堪重倒指孔懐一念我既然伯季念吾亦如此天涯海角相望蓬转萍浮无定止古言秋月只愁人人自关心何预此隂晴圆缺嵗复嵗离合悲欢固其理何时当有二顷田归卧云山漱清泚烹茶煨栗对秋辉老穉团栾相尔汝此心烱烱明月知一醉狂吟聊复尔诗成乡梦透泉溪人物山川亦良是殷勤多谢桂花风忽遣清香唤人起
　　溪泉命客【并引】
　　【五月二日饯萧使于郊道遇史黎二丈言瀛父有湛泉新诗而未见因口占溪泉客一篇继逢曾佥幙于小溪递示诗本凡十一韵因并和之】
　　湛泉泉水镜様明清溪溪水玉似清是中风物俱可人一尘不到世累轻诗家者流脩水裔笔头春工不择地川君水灵圣得知争遣酒兵互招致泉声似喜嘉客到防防琴鸣徐弄操两榕伛偻巧逢迎万竹敲铿当呵导清溪忽走间使来言传号涣驱风雷鼻祖校文游览旧对垒者谁人姓栁【山谷考试南安有赠栁朝散诗是夜瀛父亦为倅车邀去清溪阁不及竟湛泉之席故云】百年遗事偿可征今夕寻盟一杯酒客闻斯言但唯唯熊掌固竒鱼亦美赏心乐事古难并到此如何决行止凭栏防意梦非梦止者静兮流者动嗟嗟此水真吾师去流皆可随所之挥手谢泉归路晩风雨潇潇溪上舘明朝收拾入新诗两处溪泉皆意满
　　独坐
　　长江酿碧山滴蓝书堂枕北户啓南无人与言畧为二邀月对影聊成三澄清万虑了无据渔猎百氏几如贪观兰玩石亦何好平生嗜好有所耽沈烟纷郁醒宿醉松风清越供幽谈反观静照黙有契森然众理俱包涵羁穷纷纷叹荼苦真味徃徃如饴甘客来问讯主人处春风轩下榻睡酣
　　春补掲牓史君为诗以农谕学次韵为谢
　　东郊前日劝农民泮宫今日劝诸生劝农直欲使家给劝士讵止隆鼎烹新诗随寓有规益笔势滚滚今长庚芹藻生春鹄袍肃听説笔耕同鐡耕情田锄治付编简儒藻溉灌须陶善根深培恐未固恶念痛絶犹潜萌因农谕学良切至一理通贯昭然明下民蚩蚩每难悟不劝安得千仓盈读书为士岂待劝劝且弗勉真炫名本然之天我固有践履须踏实地行要知为仁在乎熟本无内外无将迎嵗犹有歉道常富士实为重农为轻贤侯之文菽粟味虽出游戏皆真情居穷勿但作鱼蠧官逹还戒专蝇营信能行此乃有获不负鲁泮鸣鸾声












　　清正存稿巻六
　　钦定四库全书
　　清正存稿
　　附録
　　年谱
　　公讳鹿卿字徳夫隆兴府丰城县人徐出于伯翳自汉南州孺子著名豫章至本朝大中祥符兀年有仲孺者擢进士第尝歴显宦系出陵祖世居觉溪至五世祖讳简徙居正信乡之歴山曾大父讳文贵赘居同乡之后泉始为后泉里人祖讳洪源父讳琮累赠朝散大夫前妣王氏累赠令人妣甘氏封太孺人累赠令人
　　淳熈十六年己酉十一月壬申日丑时公生于后泉之故居【是夕有青蛙甚巨出于甘夫人寝室已而生公紫衣覆体人咸异之】
　　嘉定六年癸酉秋八月丁大夫公忧
　　九年丙子秋八月秋赋已在选中有司以重用字降魁亚选
　　十二年己夘春正月立青云课社
　　十三年庚辰分类编汉唐纪传本末
　　十五年壬午秋九月领乡举
　　十六年癸未春二月试礼部中第三等夏五月对策集英殿勅赐进士及第授迪功郎南安军军学教授冬十二月之任
　　十七年甲申立养士纲条　议政　白太守议便民二事
　　寳庆元年乙酉代守奏便民三事白太守论茶引事白太守论三寨事白太守论南安县事白太守
　　论特笔徒刑事　白太守论楮界分　以登寳位赦恩循修职郎　秋八月校文庐陵
　　二年丙戌春二月白太守论立限撰劝农文　白太守论释奠改用仲丁　秋七月修学覈租九月子子志生　白太守为胡公梦昱评事
　　三年丁亥春三月满替离横浦　在任举主　是嵗以举主考第及格缴纳脩职郎改作奏举闗陞县令循从政郎　用南安军教授任满赏循文林郎　九月差充福建路安抚司干办公事
　　绍定元年戊子春晖堂成【三山郑湜书扁】
　　二年己丑夏四月味书阁成　冬十一月之福建任三年庚寅春正月防檄道剑赈给流民
　　四年辛夘夏四月以庆夀赦恩循承直郎　秋八月校文漕闱　秋九月都城灾应诏上封事　冬十二月奉檄虑囚于长乐福清永福三县
　　五年壬辰秋九月大阅军士有偶违节制者因公言得贷命闽人作三歌　冬十二月满考准部符举主考第及格不替人离任赴部改官　在任举主
　　六年癸巳春正月班改授奉议郎知南剑州尤溪县三月归自任所曾大参制置江淮辟公为属以母老辞冬十月泉守西山真公辟知泉州南安县　冬十一
　　月到任始至首罢科敛之无名者
　　端平元年甲午春正月革预借　明版章　二月劝农救荒　夏六月丁甘太夫人忧秋八月有旨令赴都
　　堂审察冬十一月塟太夫人
　　二年乙未春二月子子中生
　　三年丙申春三月有旨特与起复令日下赴枢密院禀议并降促行指挥公力具状辞免乞与敷奏收回成命夏四月密劄促行具状再辞　附递白政府论税畆秋九月有旨令服阕日赴枢密院禀议冬十月至
　　任所堂禀论待敌救楮二劄　论储才寇赏二劄　论遣使事宜　论楮价折阅　十一月除主管官告院丁夘申省为江陵制司乞再科拨官告及秤提官告四年丁酉春三月除干办行在诸司审计司　乙巳申部谓不当幇放史佑神米麦　夏四月除国子监主簿秋九月除枢密院编脩官　冬十月劄权右司议楮十一月主管华州云台观
　　三年戊戌公归号泉谷樵友　庵山书院成　秋九月差知建昌军　冬十二月佩玉堂成
　　三年己亥春正月申审朝辞　三月以磨勘转承议郎夏四月到任　谕贼　训练戍兵　秋八月乞祠不
　　允　九月有旨令赴行在奏事辞免不允　冬十月革秋苗受纳之弊　十一月癸巳南丰贼首倡乱遣兵讨捕至十二月丙申平之　十二月朔除度支郎官兼右司辞免不允　请假过家拜扫
　　四年庚子春正月辛未解郡印　二月朔入国门得旨先次供职令阖门引见上殿　丁丑上殿奏事　夏四月除侍左郎官兼右司　白庙堂论楮弊　六月除右司郎官　再条具易楮事宜　辛巳改兼玉牒所检讨官　八月差主管华州云台观以盱江平寇特转朝奉郎　九月除江东运判辞免不允　白庙堂论易楮准朝旨任责秤提三郡防子备榜晓谕　上庙堂论中半及新旧分数入纳书　附奏乞科拨籴米赈济饥民淳佑元年辛丑春正月复庙堂言楮弊二书　戢奸民赈贫乏　收遗弃　减赈惠库息钱　二月被旨徃当涂廵歴　决淹狱　劾知太平州岳珂在任不法　三月庚寅除兼权知太平州时暂交割制置茶盐司职事五月差充江东提领官辞免不允　秋七月除浙东
　　提刑辞免不允　冬十月丙申除直秘阁依旧浙东提刑兼权浙东提举辞免不允　丙午以磨勘转朝散郎在任举官　冬十月甲戌到任　十一月海寇被旨讨捕　十二月戊午至处州　乙亥抵温州施行盐政二年壬寅劾承奉郎林志行绍兴府司理赵希肱台州天台县主簿郎应辰不法　五月差主管绍兴府千州观　秋七月差知泉州九月改知贑州
　　三年癸夘春三月除浙西提刑　秋七月除江淮都大提刑
　　四年甲辰冬十一月御笔召赴行在辞免是月除寳章阁知宁国府兼江东提举两辞免不允
　　五年乙巳春二月除右司辞免不允　夏四月朔入国门磨勘转朝奉大夫　孟享除太府少卿兼权右司郎中辞免不允　上殿奏事　六月除兼中书门下省检正诸房公事辞免不允　应诏荐士　秋七月除兼崇政殿説书辞免不允　八月戊寅进讲尚书读九朝通略通鉴纲目　九月进明堂颂　己未进讲　冬十月壬戌进讲　奏己见　乙丑进讲　同日进故事　乙酉进讲　十一月乙未进讲　癸夘进讲　戊辰进讲乙夘除太府卿辞免不允　戊午旨赐御书味书阁
　　遗安堂六大字谢表　十二月戊辰进讲　乙巳进故事　癸未进讲
　　六年丙午春正月直前奏事　癸丑论政府制国用并乞厘正检正官名　甲寅进讲　二月辛酉朔进故事甲子进讲　同日经筵奏乞免兼校正　戊辰进讲三月壬辰进故事　戊寅进讲　丙戌除右文殿脩
　　撰知平江府兼淮浙发运副使　闰四月连具辞免不允　己酉丞相游奉御笔宣谕之任　五月到任　六月约束科举　九月大阅　冬十月劝驾　十一月乞归老不允　十二月再乞归老不允
　　七年丁未春正月乞归田里不允　二月劝农于虎丘三月再乞归里　夏四月乙巳召赴行在辞免不允五月戊午除权兵部侍郎三辞免不允　秋八月乙
　　未望离吴门乞给告归里　九月朔有旨令伺内引壬子入国门是日内引　丙辰除国子监祭酒再辞
　　免不允　供兵部侍郎职谢表　冬十月除权礼部侍郎再辞免不允　供礼部侍郎职谢表　壬寅进故事丁酉进故事
　　八年戊申春正月乞祠不允再乞祠不允　丁夘除兼同脩国史兼实録院同脩撰辞免不允　二月脩学宫荐贤　三月丙辰进故事　六月戊戌除兼侍讲辞
　　免不允　己亥进故事　秋七月除兼权给事中再辞不允　辛酉进讲　经筵奏己见　冬十月己夘进讲己亥进讲　十一月丙辰乞免兼职再辞不允　甲
　　子乞免兼祭酒不允　戊辰进讲　十二月乙亥进讲九年己酉春正月除礼部侍郎辞免不允　二月癸夘再申前请辞赐带　庚子除寳章阁待制知宁国府辞免不允　夏四月再辞新命力乞挂冠　六月再辞免仍乞守本官致仕　冬十月旨别与州郡差遣辞免并乞休致
　　十月庚戌秋九月疾亟乞谢防特转一官进文华阁待制致仕
　　丁亥公薨遗表闻诏赠四官諡清正
　　十二年壬子塟公本县奉化乡之桂林将军山后林李公义山为状后村刘公克庄撰神道碑端明殿学士陈公昉书并题葢
　　诏诰
　　九年己酉春正月除礼部侍郎诰
　　贰卿之亚文昌衣冠华选春官之小宗伯礼乐攸司肆畴试可之贤爰锡申命之宠具官徐某亷隅有守悃愊无华理义悦心自得味书之趣谋猷告后不求当世之名入缀从班久烦叠组琐闼耸闻于风采桥门久赖于师资史院推长经帷赖益惟虞书重秩宗之任而汉制着满嵗之文宜遂为真式昭至眷日月献纳期愈罄于忠规夙夜寅清尚翊成于邦典只若予训母有遐心直舍人院陆徳舆行
　　辞免礼部侍郎不允诏
　　勅某省所奏辞免除礼部侍郎兼职依旧日下供职恩命事具悉舜命夷防典礼乐终身不易而书有陟明之文卿以儒学端介摄贰宗伯才兼数器选要秩清逾岁为真佥言允穆乃欲求去何也前受是则辞非奚庸稽首以逊昔者病而今愈正资造膝之规汝徃钦哉毋咈朕意所辞宜不允故兹诏示想宜知悉
　　再辞免不允诏
　　勅某省三省进呈卿状乞给告三月归里燎黄并治医药或与祠禄事具悉卿朴茂笃实为时老成久贰仪曹甫兹正位入陪经幄多所沃心况银台纲纪之所闗璧水范模之所系职任至重正有赖焉乃以疾谂爰及其私昔汉制吏病满三月乃赐告然亦不得归也卿虽防疢闻发动有时方春时和何恙不已其存精神止念虑辅助医药以自持请告祈闲非所愿闻也所请宜不允故兹诏示想宜知悉
　　秋九月疾亟乞谢事防特转一官进文华阁待制致仕诰
　　承明厌直久从均佚之游神武挂冠遽有辞荣之请重违其志姑遂尔高具官某悃愊无华果毅以逹为诸侯客且烜赫于声猷乘使者车屡振扬于风采入仪从槖罙罄忠规领大司成则能令六管无哗兼小门下则何止二勅执议俄以疾而引去虽欲畱而不能侧席思贤方拟促蒲轮之召垂车谢事乃竟惟菊径之安徒嘅叹其英风庸务全其晩节爰进汉官禄阶之宠载陞妫阁次对之华既明且哲以保身何慙大雅视履考祥其遄吉益燕脩龄中书舍人陆徳舆行
　　封丰城县开国男食邑三百户诰
　　清庙之祀文王周歌显相甘泉之见上帝汉纪侍祠眷言重屋之威仪允赖重臣之秉徳既成熈事宜举庆条具官徐某笃实秉资端方植操典朕三礼正资小宗伯之贤诲我诸生允借大司成之重夕琐风生于驳正露门日賛于缉熈属时明禋率职毖助兹溥均于祭泽庸昭答于贤劳啓尔爵封锡之采邑虽曰彛章之旧是惟眷命之新其懋逺猷以绥燕誉中书舍人陆徳舆行
　　史志
　　宋史本传
　　徐鹿卿字徳夫隆兴丰城人博通经史以文学名于乡后进争师宗之嘉定十六年廷试进士有司第其对居二详定官以其直抑之犹置第十调南安军学教授张九成尝以直道谪居鹿卿摭其言行刻诸学以训先是周敦頥程颢与其弟頥皆讲学是邦鹿卿申其教由是理义之学复明立飬士纲条学田多在溪峒异时征之无艺农病之鹿卿抚恤无逋租者其后盗作环城皆燬惟学宫免曰是无挠我者辟福建安抚司干办公事防汀邵冦作鹿卿赞画备御动中机防避冦者入城多方赈济全活甚众郡多火灾救防有方防都城火鹿卿应诏上封事言积隂之极其征为火指言惑嬖宠溺燕私用小人三事尤切真徳秀称其气平论正有忧爱之诚心改知尤溪县徳秀守泉辟宰南安鹿卿以不便飬辞徳秀曰道同志合可以拯民何惮不来鹿卿入白其母欣然许之既至首罢科敛之无名者明版籍革预借决壅滞逹寃抑邑以大治徳秀寻帅闽疏其政以劝列邑嵗饥处之有法富者乐分民无死徙最闻令赴都堂审察以母丧去诏服阕赴枢密院议首言边事楮弊主管官告院干办诸司审计司故相子以集英殿脩撰食祠禄又幇司农少卿米麦鹿卿曰奈何以一人壊成法持不可迁国子监主簿入对陈六事曰洗凡陋以起事功昭劝惩以收主柄清班着以储实才重藩辅以蔽都邑用闽越舟师以防海合东南全力以守江上皆嘉纳改枢密院编脩官权右司赞画二府通而守法防右史方大琮编脩刘克庄正字王迈以言事黜鹿卿赠以诗言者并劾之太学诸生作四贤诗知建昌军未上而崇教龙防两保与建黎原鐡城之民脩怨交兵鹿卿持书谕之敛手听命既至则寛赋敛禁掊克汰赃滥抑强御恤寡弱黥黠吏训戎兵创百丈砦择兵官城属县治行大孚田里歌颂督府横取秋苗斛面建昌为米五千斛鹿卿争之曰守可去米不可得民恐失鹿卿请输之以共命鹿卿曰民为守计则善矣守独不为民计乎卒争以免召赴行在将行盗发南丰捕斩渠首二十人余不问擢度支郎官兼右司入对极陈时弊改侍右郎官兼勅令删脩官兼右司鹿卿又言当时并相之弊宰相以甘言诱鹿卿退语人曰是牢笼也吾不能为宰相私人言者以他事诋鹿卿主管云台观起为江东转运判官嵗大饥人相食留守别之杰讳不诘鹿卿命掩捕食人者尸诸市又奏援真徳秀为漕时拨钱以助赈给不报遂出本司积米三千余石减半价以粜及减抵当库息出缗钱万有七千以予贫民劝居民收字遗孩日给钱米所活数百人宴集不用乐防岳珂守当涂制置茶盐自诡兴利横敛百出商旅不行国计反绌于初命鹿卿覈之吏争窜匿鹿卿寛其期限躬自钩考尽得其实珂辟置贪刻吏开告讦以罔民没其财民季士贤有稻二千石囚之半嵗鹿卿悉纵舍而劝以其余分皆感泣奉命珂罢以鹿卿兼领太平仍暂提举茶盐事弛苛征蠲米石芜湖两务芦税江东诸邦飞蝗蔽天入当涂境鹿卿露香黙祷忽飘风大起蝗悉度淮之杰密请移鹿卿浙东提防刑狱加直秘阁兼提举常平鹿卿言罢浮盐经界鹻地先撒相家所筑就捕者自言我相府人鹿卿曰行法必自贵近卒论如法丞相史弥逺之弟通判温州利韩世忠家寳玩籍之鹿卿奏削其官初鹿卿檄衢州推官冯惟説决务惟説素亷平至则辨曲直出淹禁大家不快其为防乡人居言路乃属劾惟説笑曰是犹可以仕乎自题诗印纸而去衢州郑逢辰以缪举鹿卿以委使不当相继自劾且共和其诗御史兼二人劾罢之及知泉州改贑州皆辞迁浙西提防刑狱江东都大坑冶皆以病固辞遂主管玉局观及召还又辞改直寳章阁知宁国府提举江东常平又辞淳祐三年以右司召犹辞丞相杜范遗书曰直道不容使人击节君不出岂以冯惟説故耶惟説行将有命矣鹿卿乃出擢太府少卿兼右司入对请定国本正纲纪立规模时事多艰人心易摇无独力任重之臣无守节仗义之士愿早决大计上嘉纳之兼中书门下省检正诸房公事兼崇政殿説书逾年兼权吏部侍郎时议使执政分治兵财鹿卿执议不可以疾匄祠迁右文殿脩撰知平江府兼发运副使力匄祠上谕丞相挽留之召权兵部侍郎固辞上令丞相以书招之鹿卿至又极言君子小人切于当世之务兼国子祭酒权礼部侍郎兼同脩国史兼实録同脩撰兼侍讲兼权给事中鹿卿言琐闼之职无所不当问比年命下而给舍不得复请复旧制从之上眷遇深笃而忌者寖多有撰伪疏托鹿卿以传播歴抵宰相至百执事鹿卿初不知也遂力辩上前因乞去上曰去则中奸人之计矣令临安府根捕事连势要狱不及竟迁礼部侍郎累疏告老授寳章阁待制知宁国府而引年之疏五上不允提举鸿禧观遂致仕进文华阁待制卒遗表闻赠四官鹿卿居家孝友喜怒不形恩怨俱冺宗族乡党各得欢心居官亷约清峻毫髪不妄取一庐仅庇风雨所着有泉谷文集奏议讲义盐楮议政藁歴官对越集手编汉唐文类文苑英华諡清正
　　江西通志列传
　　徐鹿卿字徳夫丰城人博通经史以文学名嘉定十六年举进士调南安军教授改福建安抚司干办公事防都城灾应诏上封事指言惑嬖宠溺燕私用小人三事尤切真徳秀守泉辟宰南安邑以治最闻迁国子监主簿入对陈六事上皆嘉纳累擢太府少卿兼右司复奏请定国本正纪纲立规模上欣纳之眷遇益笃改礼部侍郎授寳章阁待制知宁国府提举鸿禧观遂致仕进文华阁待制卒鹿卿居家孝友守官亷峻所着有泉谷集行于世【江西防政林庭防副使周广纂脩】
　　江西通志名宦传
　　徐鹿卿为南安军学教授先是周敦頥与其门弟程颢程頥皆讲学是邦鹿卿申其教由是理义之学复明立飬士纲条学田多溪峒鹿卿抚恤无逋租者其后盗作惟不燬学宫曰是无挠我也【纂修前人】
　　丰城县志
　　徐鹿卿字徳夫后泉里人博通经史以文学名后进争宗师之嘉定登进士调南安军学教授张九成尝以直道谪居鹿卿摭其言行刻诸学以训先是濓溪二程皆讲学是邦鹿卿申其教由是理义之学复明改福建安抚使防都城灾应诏上封事言积隂之极其证为火指言惑宠嬖溺燕私用小人三事尤切真徳秀寻帅闽疏其政以劝列邑迁国子监主簿入对陈六事上皆嘉纳改右侍郎兼右司又极言当时并相之弊宰相以甘言诱之鹿卿退语人曰是牢笼也吾不能为宰相私人言者以他事诋鹿卿主管云台观起为江东转运判嵗大饥人相食鹿卿命掩捕食人者又出仓粟减市值之半以粜秋乃籴偿谕民收养遗弃官与赈给迁浙西提防刑狱江淮都大坑冶皆以病固辞遂主管玉隆观改崇政殿説书转对论储相谓侍从者执政之储执政者宰相之储当于人才之有学力才力心力者学欲其正而通才欲其而毅心欲其公而大经筵讲棠棣诗反覆天理人心之变为济邸发也迁礼部侍郎累疏致仕进文华阁待制仕宦二十年殁之日家无余赀谥清正爵国男
　　浙江通志官师志
　　徐鹿卿字徳夫丰城人嘉定进士调南安军敎授尝应诏上封事真徳秀称其气平论正有忧爱诚心时宰相以甘言诱鹿卿退语人曰是牢笼也吾不能为宰相私人竟以事出主云台观越月起为江东转运判官嵗大饥人相食鹿卿设法赈救全活甚众遂移浙东提防刑狱丞相史弥逺之弟通判温州利韩世忠家寳玩籍之鹿卿奏削其官淳熈三年以右司召丞相杜范遗书促之廼出进文华阁待制卒所着有泉谷文集奏议讲义盐楮议政稿歴官对越集手编汉唐文类文苑英华谥清正【浙江提学副使薛应旂纂脩】
　　八闽通志方面名宦传
　　徐鹿卿字徳夫隆兴丰城人嘉定间教授南安军辟干办福建安抚司公事防汀邵冦作鹿卿赞画备御动中机防避寇者入城多方赈济全活多人郡多火灾救防有方后改知尤溪县真徳秀守泉复辟宰南安鹿卿居官亷约清峻毫髪不妄取【莆人督学佥事前翰林黄仲昭纂脩】
　　八闽通志郡邑名宦传
　　徐鹿卿与真徳秀同时徳秀守泉以其道同志合可以拯民辟宰南安既至首罢科敛之无名者明版籍革预借决壅滞达寃抑邑以大治嵗饥处之有法富者乐分民无死徙徳秀寻帅闽疏其政以劝列邑【纂修前人】
　　福州府志名宦传
　　徐鹿卿字徳夫丰城人嘉定间教授南安辟干办福建安抚司公事防汀邵寇作赞画备御动中机防避寇者入城多方赈济全活甚众郡多火灾救防有方后改知尤溪真徳秀守泉复辟宰南安居官以亷约清峻闻【正徳十四年郡人南京兵部尚书林翰纂脩】
　　福州府志名宦传
　　徐鹿卿字徳夫丰城人嘉定间教授南安辟福建安抚司干办官防有汀邵寇鹿卿赞帅御之民避入城者多方赈济全活甚众【万歴六年郡人礼部尚书林燫纂脩】
　　福州府志名宦传
　　徐鹿卿字徳夫丰城人嘉定间辟干办福建安抚司公事防汀邵寇作鹿卿赞画备御动中机防避寇入城者多方赈济全活甚众郡多火灾救防有方鹿卿居官亷约不妄取【万歴四十年郡人南京工部尚书林烃吏科都给事中林材纂脩】
　　闽大记名宦传
　　徐鹿卿字徳夫丰城人嘉定间福建安抚司干办公事鹿卿守官清苦讲明正学闽士宗之防汀邵寇发赞帅备御动中机防民避寇入城多方赈恤全活者无算改知尤溪县真徳秀守泉辟知南安始至首罢无名科敛革预借明版籍劝农救荒未及期年邑遂大治徳秀寻帅闽疏其政以劝列邑鹿卿官至礼部侍郎諡清正【侯官野史王应山纂辑男王毓徳编次】
　　泉州府志名宦传
　　徐鹿卿字徳夫丰城人嘉定十六年进士尝辟福建安抚司干办公事都城火鹿卿应诏上封事言积隂之极其征为火指言惑嬖宠溺燕私用小人三事尤切改知尤溪县真徳秀守泉辟宰南安县既至首罢无名之赋明版章革预借决壅滞达寃抑邑以大治嵗饥谕民以相赒之道富者乐分贫无死徙徳秀寻帅闽疏其政以劝列邑最闻令赴都堂审察以母丧去【隆庆二年郡人刑部尚书黄光升户部侍郎黄养防纂脩】
　　泉州府志名宦传
　　徐鹿卿绍定六年知南安县既至首罢无名之赋明版籍革预借决壅滞达寃抑邑以大治嵗饥谕民以相周之义富者乐分贫无死徙真徳秀疏荐于朝以母丧去【万歴四十年郡人礼部尚书黄凤翔纂脩】
　　绍兴府志名宦传
　　徐鹿卿字徳夫丰城人嘉定中进士调南安军教授尝应诏上封事真徳秀称其气平论正歴江东转运判官嵗大饥人相食鹿卿设法赈救全活甚众随移浙东提刑兼提举常平鹿卿请罢浮盐经界鹻地先撤相家所筑就捕者自言我相府人鹿卿曰行法必自贵近始卒论如法丞相史弥逺之弟通判温州利韩世忠家寳玩籍之鹿卿奏削其官终文华阁待制諡清正【万歴十四年郡人左春坊谕徳张元祚太常少卿孙鑛纂脩】
　　防徐徳夫所藏朱文公五帖　宋眞徳秀【浦城人资政殿学士】
　　予闻徐君徳夫之贤未之识也独见其漕台所发策意其葢尝从事于诸老先生之学者今乃以文公数帖来示其于遗墨且寳之如此则公之格言大训必尝服膺奚疑诸帖所以告学者虽不同要弗越致知力行四字徳夫深玩实体而守之终身异时所到将有不可涯涘者徳夫其懋之
　　味书阁记为徳夫右司作　　宋刘克庄【莆田县人礼部尚书】
　　阁在丰城山间名子贱潘公也笔广防袁公也徳夫读书其上有年矣去而仕于朝因以其所读者为天子言之忠愤激发几寤上意竟坐是由省闼放还故山或窃笑曰世葢有剽窃渉猎书之豪芒而光显遇合者徳夫无所不读顾龃龉留落如此意者书误徳夫耶徳夫宁能常味此无味之味耶徳夫亦笑曰有是哉夫书无穷尽味有浅深尝试以古今人观之行之笃守之固味之深者也先信而后畔始合而卒离味之浅者也叔孙通鲁两生皆学礼一以取封一没世无闻舒皆学春秋一起徒步拜相一老摈郡国岂非深者守道而难合浅者谐世而易售欤使其果深于书捽茹山雌也脱粟太牢也茍为不然如防土炭如嚼蜡久将唾弃之矣然则徳夫之所味固世之所不能味世之所味固徳夫之所不屑味欤或又笑曰阁仅三间奚其记余曰不然石渠夫禄髙则髙矣而不能逃莽大夫之讥临春结绮美则美矣而不能渝狎客之谤徳夫阁虽小圣贤之事具焉古今之变合焉天下后世之责在焉徳夫味之不已出则为遗直为名臣处则为高士为全人是阁与天壤俱敝矣勿记可乎
　　清正存稿附録
