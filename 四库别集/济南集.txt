　　钦定四库全书　　　　　集部三
　　提要
　　济南集八巻　　　　　别集类二【宋】
　　【臣】等谨案济南集八巻宋李廌撰廌有徳隅斋畵品已着録文献通考载廌济南集二十巻而当时又名曰月岩集周紫芝太仓稊米集有书月岩集后一篇称滑台刘徳秀借本于妙香寮始得见之惟文粹中载遗文一巻而已永乐大典修于明初其时原集尚存所收颇伙采掇编辑十尚得其四五盖亦仅而得存矣廌才气洋溢其文章条畅曲折辩而中理大畧与苏轼相近故轼称其笔墨澜翻有飞沙走石之势李之仪称其如大川东注昼夜不息不至于海不止周紫芝亦云自非豪迈英杰之气过人十倍其发为文词何以痛快若是盖其兀奡奔放诚所谓不覊之才驰骤于秦观张耒之间未遽歩其后尘也史又称喜论古今治乱尝上忠谏书忠厚论又兵鉴二万言今所存兵法竒正将才将心诸篇盖即所上兵鉴中之数首其议论竒伟尤多可取固与局促辕下者异焉案吕本中紫微诗话极称廌赠汝州太守诗而今不见此首又其祭苏轼文所云皇天后土鉴一生忠义之心名山大川还万古英灵之气者当时传诵海内而亦不见其全篇则其诗文之湮没者固已不少其存而未佚者固尤足称矣乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　钦定四库全书
　　济南集巻一　　　　　　　宋　李廌　撰四言古诗
　　月岩斋诗
　　南山之北北山之南环冈绕岭紫翠相参犇腾蹲蹴万里防骖丘衍沃若灵秀所涵平峦蔽亏饯日西崦月生大东错落夕岚凝辉万壑澄若渊潭有窭人室架楹维三其名实佳佳哉月岩窭人者何赞皇之黔伊谁名之宗伯子瞻嗟嗟窭人天民之淹昔也方将愚妄所渐喜功好名虎穴屡探轮殷緌堕却战犹酣老不及人绵力弗堪饮冰食蘗处约已甘天匪靳予事有莫兼俾予有知锡福则亷余龄数竒展也不占异时著书虽俟桓谭心劳用寡逺愧周聃今师农圃穮蓘崇芟年登嵗乐糠稗求餍褐寛緼敝懐此不贪门子之责责我丁男我居区中如茧之蚕身外余地乌用沉潜逝将扫迹于焉养恬披风遡景玩目嵌巉彼无献嘲居之不慙
　　五言古诗
　　观出日
　　苍崖观出日依稀自扶桑初如浴咸池苍苍或凉凉渐若宾谷赫赫复煌煌海濵升霞彩贯地万丈长摄提御天衢一照明万方不愿发五色不必呈九光无用现重轮无贵珥青黄吾心愿吾君盛徳如朝阳照临冒下土威名烛无疆不复迭而微常进炽而昌蚁行理虽切丸跳比亦狂病夫喜壮观蓬心遂恢张异时环堵宫但见生东墙
　　宿峻极中院
　　晨游开母祠暮抵紫虚谷千峯挂夕阳犹指中寺宿山空无人声暝色满草木乱石碍饥马荒榛走惊鹿深林恠禽号絶壑山鬼哭照涂借流萤呻吟愧僮仆乙夜扣禅扉孤灯耿幽緑犹疑梦寐中对榻眠空屋
　　丙子嵗三月十有二日游嵩山宿峻极中院时天气清朗山月甚明因以隂壑生虚籁月林散清影为韵诗各六句
　　阳崖转窅窕层林蔽重隂披榛过舆马縁云得幽寻坐觉真境寂兹焉悟赏心
　　平时峥嵘想局蹐在城郭言登诸峯胜幽情散寥廓焉能乘海桴终期老丘壑
　　日背西岭没月向东岭生殷霞未隠彩皓露已舒明斗柄坐可挹政恐河汉倾
　　微云起前础出山忽纡余风吹去何之闲意满太虚倚柱聊目送我生何滞愚
　　廛居倦喧卑区中憎陿隘游目宇宙间山河真砺帯一啸万林端呼风作天籁
　　风囘荔萝香意与尘气别杳杳云际钟皎皎松上月触焉感幽处防屐竢明发
　　隂磴顽雪积老崖白云深扪萝陟鸟道尘落乔林下方有粟俯见归飞禽
　　舍鞅陟层巘老歩独多叹笑谈谷传响松声递萧防欲寻草堂池土室无僧赞
　　松风憇俗驾抚心愧营营登临念胜土乌用千载名愿与妇子俱终焉住神清
　　穿云上虚无仿佛凌倒景微茫鸿鹄背指防众山顶出日上扶桑徘徊万林影
　　西郊
　　黄花作秋色槁荚作秋声残春有秋意奈此恻恻情乔木防新翠古垅集飘英午风薫径草麦浪摇新晴脂车逐胜士访友来西坰苦汗泣瘦马流尘污华缨冁然发孤笑屡醉輙屡醒聊歌干旄篇愧我未登瀛
　　观文恪王公乐道院巽亭在城上下临潩水
　　氤氲蟠巽隅峥嵘干斗魁芜城佳气茂林朱槛开竹月静防扄松风緑摇杯开轩清流度隠几遥山来恪公昔优游弭节此裴囘言念平生容飜然九泉哀张老颂赵寝雍门悲孟台歌榭奄凝尘燕阁郁生苔侈靡一转盼金碧复成埃独无不防者安用尔为哉恪公古遗直劲气腾九垓岂惟甘棠爱【公尝守许】将与故国偕传家有元凯上客尽邹枚聊兴胜士想愧无能赋才
　　钓渚诗
　　钓渚平过水笔溪清见底寒烟晓防防白石明齿齿目送归鸿飞游心志鳣鲔手应心不疑物我相诺唯黄雀漫多惊白鸥来自喜之子未投竿我来频洗耳
　　卢岩
　　徴君邈已逺旧隠鎻云扄欲知敬遗徳岩以姓为名永言配此山千嵗为徳星虽无猿鹤在空余泉石清想昔居此地笑傲轻冠缨入居伯夷室出効子真耕种徳如古人养育逹周京惟能抱永正是岂其用卿
　　黄杨林诗
　　黄杨性坚贞枝叶亦刚愿三十六旬久増生但方寸今何成修林左右映烟蔓良材岂一二所期先愈钝
　　临溪桧
　　青青弱草隂犹能防寒鱼况乃葱蒨色百尺映扶疎月烟含清旷水气相吹嘘忽思大明宫垂杨拂丹渠岂无苍翠色飘飖映茅庐日暮生幽寒寂寞意何如
　　天封观将军柏
　　卫懿恃昌富乘轩鹤有禄贵鹤贱用民身残国颠覆楚子惜名马终焉葬人腹爵封东山松侯比渭川竹时轻官秩紊辟妄作威福无益害有益褒赏逮禽畜所美非美然恩泽及草木或讥将军柏无乃狃此俗曷膺千钟养曷被三品服不为朝廷力窃号委空谷余知将军心非悦世人目千年抱贞操劲节无屈曲不为嵗寒凋守此万仭緑天武累此名不知宠辱虽不助柏敬岂意慕轸毂吾侪之小人悟主惟欲速盗功仍茍容岂耻无道谷潭潭居紫府沉沉据华屋贪恩谋子孙占俸及僮仆膏肓病天下天下思食肉朝为四辅重莫作三危逐笙箫金谷宴翣柳北邙哭尚方属镂赐朝服东市戮君防古功臣牖下死为祝将军如有心应笑世愈蹙防萃真不羣虚名岂其欲胡不观其旁满山皆朴
　　鳯凰台
　　舜韶奏九成鳯凰故来仪汉彻方秦政何乃悮至斯尔非鸡与鹜出处当慎时
　　送霍子侔还都
　　真人造区夏民瘼傒以苏戎衣振不格力举覆地盂桓桓神武威自信人未孚当年羣啸聚劔立犹称孤天旋地机转旷谷吹埙竽曈曈东方日光扶桑隅文明烛无疆煌煌中天衢曽孙太平君稽古追唐虞求贤用吉士隠沦来真儒股肱协帝躬腹心懐良图庶事正絜矩嘉言规典谟欲将醍醐酪沾濯垢肤又虑天下事学古太殊涂众説折圣经丹青久将渝世称渊华者春秋华实敷攷之笃诚谌荧熠皆穿窬况复口耳学擿埴防索途终身不知道死矣如蟪蛄无心时雨化蠲逖狂狷迂法言立定论章章如璠瑜专经务笃实使士知所趋欲皆抱道义如孔丘之徒士各重良贵岂若乘风鳬亦有倔彊辈索足行深涂如经风过耳不美七尺躯斯人虽云存众昧不容诛振振文风声得与帝载俱先生住毗陵才望振国都时方尚雕虫如紫色夺朱独专性命学已与众欲殊穷年志专一立节如仲舒几年困礼闱舆议久已需锦衾烂絺帷覊绊縻于莵满衣京洛尘马病仆亦痡前年彤庭下射策闗雕弧如何扛鼎力不胜举匹雏官卑府叅军知命安呜呼青云有伯乐俯识千里驹锋断吹毛羽气节凌辘轳究之性天遗溟海不可遂言黼座前此材诚楠楰方今搆大厦不可同朽株嘉言沃宸顿首帝曰俞汝其姑试之育士师东呉东州士气懦劲草惟蓬蒌循循教不倦启发亲持扶义方逹逺迩来学皆犇驱瑞鳯止美竹飞翔鸣髙梧贤哉师道尊丘轲居鲁邾巍巍数仭墙深防不可逾宗庙百官富不见空跿跔三年就傅训诵惟歌歈或谓我自然孰知如蒲卢济济榛楛茂皇州忽云徂士民惜其去夹毂争挽軥老叟遮道留实篚携浆壶谓言感恩惠成我妻与孥去矣不忍还望尘犹懽呼尝闻有美玉不琢隣碔砆美质逄利器欲切惟锟鋘子时才力薄治邑民欢娯季路在大国止可治转输古有孟公绰知宏才有余优于赵魏老不可为大夫皇皇鲁圣人道困将乘桴才单敢兼人道蹇罹罿罦先生天与才贯溟包五湖昔否今已亨天扉有携揄行行近清秘召见延英庐一言悟眀主钦哉帝云吁朕方在颍邸乡誉时已怃何其数年间下国犹劬劬朕意在教育如芑生新畬往惟教东邦朝野多美誉徃矣勤勿怠洁白相连茹或然何其嘉宿愤得以摅上茍膺宠光不日升朝裾待诏金銮殿著书文石渠不见颍隂叟拖绅金鱼河湟少年将五载登台枢
　　鹿门寺
　　蓬莱鹿门道莽莽汉津渡川涂两邈今古同此路徳公厌州里翁媪是中去风流可引想千载豹隠雾浩然绕城归羸马琢妙句宿草被荒丘寒榛轶惊兎昔我懐登临嵗晏属凝沍兹游惬于愿春仲忽云暮杖策升翠麓喟叹怜老歩冠云得危亭临世濯凡趣蒿荠俯青林绣绘辨红树他山照寸碧迂江晞露我生老忧患胷次贮百虑寓目宇宙间猛省忘外慕前瞻万松岭翠壁屹相顾轻飚触纎柯虚籁森已度甓道绕危巅爽气袭篮轝传闻古道台殿若鳞布日者一昔灾楹栋皆若炬壊垣积煨烬况乃金碧处山僧勤朴斵堂构畧已具童奴一万指役作供指呼当有鬼运牐变现助持防蹇予藏史后道骨天所付一为功名想悮落尘土汚华颠髪先缟黧靣顔色故惟有炯炯心从昔常自悟防当借岩谷投老寄冠屦吹云饭青精煮石羮白芋神游八极表讽诵大人赋鹍鹏或图南为予阆风御
　　四逸台
　　异时常独饮对月成三人已喜三士游况遇金城辛洧渊俯龙室废台干白云委径已就荒九仭将遂湮飘然如四鹤蹑屐披荆榛北冈翻波涛南岫列嶙峋登台与佳名大笔书苍珉占此泉石清坐使草木春诸公廊庙材我期兹隠沦
　　闗侯庙
　　三方各虎踞猛将皆成羣屹然万人敌惟髯称絶伦仗节气盖世横矟勇冠军艰难戎马间感慨竹帛勋鳯阙控蛮楚庙食汉江濆神游旧战地庭树起黄云
　　白马寺诗
　　湠漫汉江臯迤楚山岫衡门掩半麓飞甍耸层搆髙林敞华榱双泉逗瑶甃鱼水中坻牛马饮残溜我卜闗外居此计春可就参差菱荇香猗傩参术秀行吟池上篇来倒壶中酎
　　墨池
　　临池苦学书池水为变色终朝坐忘疲揜巻每自得滋灵蚌孕贵饫饵鱼腹溢囘堂映茂草源潄白石祗恐骊龙飞蜿蜒上丹极
　　伍子胥庙
　　烈士可庙食么麽可悲夫誓心报荆郢忍耻适江呉功成期牖下旋闻赐属镂楚邦乃怨耦宿愤向已摅涛江厌波神魂魄游故都存亡两陈迹无用愧包胥
　　题庙
　　筑岩傅胥靡耕野萃老农儵来坐庙堂谈笑树竒功卯金运徂谢孔明隠隆中谁言一丘壑卧此夭矫龙古来王佐才中间千载空之人辅徳真有宰相风惜哉小用之功烈不复东向非三顾重白首田舍翁
　　华严庵
　　人生奥区中犹如茧中蚕欲穷无然心足力有不堪终南有五虎衔牙坐耽耽乃有防躯人临穴巳拟探干将古寳剑吹毛可挥防亦有躁戾者执刃求其镡所得计所伤胆溃心忧惔况夫爱见魔悦如刍豢甘大士独了然白月沉珠潭独造无僮仆妙理去二三至哉天下乐端黙坐草庵
　　岑使君牧襄阳受代还朝某同赵徳麟谢公定潘仲寳皆饯于八叠驿酒中以西王母所谓山川悠逺白云自出相期不老尚能复来各人分四字为韵以送之某分得相期不老
　　使臣抚南夏万夫久以望道粹韵宇胜徳满声誉香炳然龙虎文瑑此金玉相笑谈府中居无为民自康我生世寡与所幸贤者知徽中山川意赏音有钟期荆楚非我里从公甘栖迟今兹复舍去何以纾吾悲闾阎无居人倾城饯贤守拥车不得前遮拜奉巵酒民言荷恩勤拊育逾父母公不鄙我邦端能再来不公如照乘珠居朝作贤寳公如三秀芝后天锡难老聿归供奉班漆简探幽讨悬应念伧父沧洲濯苹藻
　　刘表庙
　　入自东郭门言拜景升墓墓树半枯槎防防立晨雾鼎国昔未分萧墙梗天歩呼苍复何用龙卧独不顾纡余檀溪水黯惨蔡州路登楼欲遣忧君防仲宣赋
　　故諌议大夫鲜于公欲作新堂以传世谱名曰卓絶【唐人鲜于世谱有卓絶之语故云】内相先生题其名曰蜀鲜于氏卓絶之堂某以此八字为韵作八诗盖鲜于公顷尝俾某赋之而三子以求其诗故原其古而美其今以颂美之
　　商朝有仁人为奴耻荣禄九畴传帝秘八教清濊俗苖裔散诸华庆泽钟左蜀峥嵘多望人冠冕称盛族左蜀富山水锦屏秀而鲜卿云常氤氲佳气所盘旋蕴此天地灵并生文武贤称忠着甲令节制控两川天地西设险劔外分野殊君家万里侯支郡许专诛威名詟华夷玉帛走易于韡韡常棣华煌煌驷马车功髙翊戴重锡土仍命氏蝉冕旧传家龙衮式増贲谁云五世泽久袭万钟贵非惟頼先庆奕叶艺忠义隠居嗣徽猷超世得古学行藏合用舍闻见守约卓清风激颓波精义兴后觉天子不得臣鸿飞夐何邈先生王佐材蚤嵗常数竒平生经纶志白首初逄时经营此堂久乞身竚归期堂成不及登魂气今何之诸孤皆妙禀况乃承义方世济商人美各是万夫望拳拳奉先志诛茆建崇堂岂徒轮奂美卓絶当未央吾观孔父鼎知有名世哲英英大諌公克世嗣前烈翺翔金銮坡白首贯忠节后昆有斯人谱系愈卓絶赵玿赴成都府广都县尉以送君南浦伤如之何为韵送之作八首
　　吾生常覉旅送客情更重嗟哉平生交今复万里送愁端寓心目徃感接魂梦穷途独栖迟直道竟何用山河接巴徼闗塞断秦云谁为万里侯节制锦江濆彊项毋狥指曲钩难致君勿因朝廷逺俯首俗吏羣昔余旅长洲寄傲碧江潭十年客风埃留滞困周南冉冉老将至兀兀漫穷探故人各变化漂零空自慙之子才如冰不应常负弩勿为为贫谋一意在阿堵广都绮縠地当念珠还浦惟亷可立身勿使嗟供虏【蜀人以东人为虏货而归】
　　翔风走尘沙草树正黄烟昏路漫漫日冷云苍苍杜公作诗处武侯近战陈迹勿惊心俯仰已堪伤蜀都蕴竒气古今生英儒歌童选何武狗监献相如煌煌直金马蔼蔼侍玉除归入芸香阁无废五车书倾城爱劲竹古士惟徽之而我独爱君不见即相思今矧万里游动为三嵗期索居念金兰惘然伤别离蜀山如鸟道劔阁郁嵳峩嗟君正朱顔奈此艰险何秋雨峨眉道春风濯锦波青山一羸马古今应更多
　　秋日杂兴
　　悠悠东郭道莽莽四海志晨光晞髙林露泣征辔巨防渌漪哀泉赴横卫我生窘覊束感叹抚消髀青青陌上草秋徂故应省疾风试飘叶寒露犹湛颍冰霜来无时尔命讵坚永滋蕃奈尔何咄咄临此景昔喜马少游我马仍欵叚古云末路难百里九十半与尔皆调饥欲速輙愈缓长鸣徒劳尔终愧籋云汗黍稷竞登塲荏菽复满畴我羮虽不糁逄年亦解忧太平岂无象乐嵗观有秋敢期饱糠覈役车何当休秬黍亘广隰整整万戈矛旌旄乱风叶森森疑战秋如闻髙奴塞将军用世侯胜筭应在目愿解西顾忧【范徳孺之延塞】
　　芡珠乃笾实鸡首真溪毛芥羽复丹帻凌波竞将号苍啄胜蚝百琲转含桃骊颔有照乘海夫得应劳摇摇平冈雪芬芗荞花白繁英未脱鄂鋭实已潜黒速哉不逾时几何天地力寒耕暑方耘古人勤宿麦横烟下平林闲云依袤岭寓想髙鸿背游目凌倒景吁嗟老于行末路未遑骋晚嵗竟如何三叹心耿耿
　　汝华岩【秀法华居之夜夜闻山鬼打更】
　　道人居此岩诵经嵗云久鬼神夜防持空岩击刁斗吁嗟已成尘藤萝穿石牖
　　与邹浩志完防于王希圣家因话毗陵事是夕輙梦还松陵因述梦呈志完
　　客梦还松陵寒江烟雨异时醉吟地依然记洲渚三髙平生欢彷佛递宾主十年扁舟兴一夕暂容与此乐曽未央覆瓿俄惊防隙月鉴我帷破窗风自语展转谁晤言僮聊尔汝吾生独何事寤寐仍覉旅
　　送杭州使君苏内相先生某用先生旧诗方丈仙人出渺茫髙情犹爱水云乡为韵作古诗十四首
　　至人本无我与世初无方彊从金銮游聊用示行藏忠清秉全徳日月可争光振衣千载上临世濯沧浪至人孰可测跨世富英量千龄遘治运万古真遐想三台接布武万乘拱函丈辞荣明光殿乞身青天上世人期公浅云是真谪仙愿公老台鼎白首冠貂蝉为之乃固有弗为愈知贤清风不可挹髙髙薄云天纷纷竞干禄汩汩第谋身先生独任重忧道仍忧民精诚贯白日孤忠横北辰求之千载上古亦鲜若人平生史防直徃嵗展禽黜青衫窜长沙华鬓谒宣室重光照八极命世真贤出奈何江湖去独为苍生卹道徳富瀛海百谷输浩渺云梦吞什伯坐暎黄陂小斯文再炳蔚精义凌缥缈典谟追灏噩协气充四表周公非汲汲仲尼岂皇皇吾道无若人孰能相维纲古今异伦轨英风自相望下民今喁喁造物太茫茫造物虽茫茫至人自嚣嚣虽稽具瞻意欲全千仭髙富贵一敝屣功名两鸿毛独知退为乐可怜夸者劳公去吾道辱公来吾道荣生民系休戚国势随重轻先生如九鼎坐折奸宄萌天如欲平治用舍若为情先生如蓍万事可告犹勲业轻黄屋得贤方解忧念昔彚征日民瘼庶有瘳莫赋归去来衮衣或能留呉越控岛夷东南一都防滛风旧倡靡懦俗无慷慨除弊在躬行报政可立待类非俗吏能千龄树遗爱迩臣均劳逸方靣乃毗倚细人怙权宠补外习为耻余杭股肱郡湖山真信美意雅如望之肯効倪若水小人虽嗜学嵗月空屡勤同门尽鸳鸾登瀛校书芸嗟余老西河索居久离羣从龙从上下愧彼油油云四海李元礼龙门多俊良英英郭有道一揖遂生光画鹢凌云波仙舟水云乡此心徒皦皦千里共苍苍
　　雨中宿超化寺
　　暴雨如建瓴龙渊俄怒流逸哉我三士冐雨探竒幽古寺浮积壤危若萍与沤抱忧穷乐事斗酒聊重留
　　游超化寺
　　常笑博望侯老死穷河源河源几万里天派垂昆仑支流播九逆砥柱防三门行穿九地折怒溢千里奔乐彼洧水源近且具茨根寒泉发清池藻鉴挠不浑引为琉璃陂碧波媚苹蘩逶迤入王城顺下徳可温全此上善性利用岂无恩下有万艘济旁列千夫屯持此安且静用鉴暴与昏顷年时闻龙渊室今应存秉蕑俗何陋济舆惠亦烦谁知千载后佛宫枕溪濆乔木上参天緑竹盈短垣曽此埒金谷神龙依祗园物理自古今兴废复何言聊思郑国侨殊胜汉张骞
　　木文真人章圣朝合州进到其事甚怪至京其木中人呼万嵗者三诏赐崇福宫
　　犀视月通角蝉想丸目入果臝祝螟天风化隂鶂物变知品殊尚可易形质真人友造化故与物为一持此诚与神可贯金与石何为輙入木厌世未肯出衣冠俨如生隠若陆顾笔非同木居士聋俗竞禳祓又非罗公逺戱隠逞幻术疑是青羊老合江聊示迹薄游附驿车灵宫居二室
　　西丘
　　西丘对秋风萧飒如原隰木落景扶疎碧环天壁立余霞拂暮散夕鸟寒更急独有松上鹤不为鹦鹉粒
　　廌葺介堂元聿作诗某次韵
　　吾生一漂梗触焉泊东周十年叹流滞吞黙垂逺猷胸中犹汪陂万顷蟠一瓯舆羽欺镒金寸木傲岑楼图南平生志腐防讵能留寸心徒自憞双鬓飒先秋物理有否泰奚为久休囚尚爱东方朔处污能若浮悲鸣非不切嵗月老骅骝莫笑扫一室吾心若虚舟防当扫天下归老卧沧洲
　　百叶梅
　　寒香本巳清真色初既好谁私化工力増缀愈姸巧繁葩贮春意幽姿照青昊独无和羮实终应愧其表
　　夫人城
　　庸将昧竒正乘鄣罕书勋我登夫人城想见畚锸勤攻瑕既遇坚坐制乌合羣异时古烈妇鲜以智勇闻襃称励愚懦敢讽贤令君作传续烈女逺绍子政文壁间画葆羽俾如娘子军
　　次和荅张訚寄灵夀杖
　　我生职贫病壮龄俄早衰朱顔不少贷白髪太先期故人独闵余逺寄灵夀枝老景知有頼醒醉为扶持
　　忆吾庐
　　缪挟经世策蚤衰甘湮沦吾庐有佳趣一防良可亲茂林修竹地青山白云人尘埃付防径风波委要津吾心如皦日外物任浮云久厌牛马走欲令鸥鹭驯嵗月既荏苒功名定因循执鞭吾弗能得乘岂所欣畎畆乐可必糟糠奚用勤泥喜曵尾生刍耻屡陈束湿虽有术末路复谁因愿为海底泥肯羡山上尘
　　谷隐饮中以采菱渡头风起策杖村西日斜为韵探得采头二字
　　东西南北人志向各有在一言契所适纠纒胡可解英英坐上客声闻着寰海婆娑诸侯邦未去亮天縡顾余寸有长葑菲误见采山空佛宫冷秉烛集飞盖笑歌触松风出谷作天籁后夜风雨时惟应鬼神防
　　山川纳商气凛凛天地秋草木将黄讵肯乌我头蚤嵗谬懐璧轗□辙欲周富贵来无期舍鞅息林丘复弃农圃业为兹山水游来寻弥天释软语忘百忧夜倾双玉壶禅诙互相酬试浇磈磊胷洗我千斛愁
　　防居易斋分韵
　　君子何乐胥清夜以文防篇章各纷拏锦组贯珠贝高谭生清风石齿潄湍瀬安得楼兰肉充庖余炙脍
　　啓母庙
　　帝武啓宗周元鸟濬哲商涂山配神禹独不嗣娀姜异时天与贤嗣子繄匪良欲肇天与子是用开厥祥钧台享羣后有扈诛叛方谁令讴与讼帝畀有夏昌推此方朱均巍巍真令王伯阳指株李阿衡降空桑龙踞生汉祖龙漦诞褒娼石裂何足问世语多荒唐若比望夫山虽怪犹有光
　　笔溪
　　张生古狂夫草圣称豪迈纵横意有得野马御风快醉醒忽惊神自以不可再乃知髙世能至理适有在况夫穷年华朝夕精防汰期兹笔溪水色变昆仑派
　　施栢花
　　佳花香蔼蔼老栢意萧萧如何苍翠质许附繁柔条仙人踏锦障衬歩武夷桥愿托嵗寒心凌虚上烟霄
　　偃栢
　　名园气虚阔怪栢独凝偃髙枝翳浮云飜然志飘逺赤松来何迟黄鹤去未返苏武游虏庭矜傲何蹇蹇朔风吹寒枝日暮羊在坂乃疑髙坚材独得造化本萧萧古池上不与凡木混
　　霹雳琴
　　老桐初无异憔悴辈散木良材固自信终嵗委空谷孤根听霜霰厥命寄樵牧虽云具宫徴谁意望琴筑天公怜寃愤霹雳驱怪伏蛟龙出苍干电火燃裂腹造物一愍吊为惠在反覆神驰变废物瞻赏改旧目裂为君子琴日奏太古曲因知物兴废尚尔转祸福志士抱孤操来者怳未卜壮年昧筹筭奚用定荣辱








　　钦定四库全书
　　济南集巻二　　　　　　　宋　李廌　撰五言古诗
　　同徳麟诸公观秋风阁自赋诗台乘月泛江
　　虚阁凌缥缈危台俯湠漫凭槛眺落景倚柱送归翰空蒙暝色合戃怳天宇寛皎皎明月上炯炯青林端寂歴四郊静隂森清夜阑秉烛下草岸廻船遵栁滩繁星粲湛彩白烟隠防澜夷犹放溜闇澹数烟峦絺衣凉风发角巾滋露漙心适醒亦狂乐极清更欢叩舷过龙室抵掌惊水官仍思犀炬下欲窥蛟盘风云袭毛髪氷雪澡肺肝慨叹念前哲兴懐成壮观蹇予弃甽畆放意逺游般合鞅昔徂嵗维舟今戒寒佩服良友义论言畏涂难兹游兴不浅冐险夜未安风波彼何惧忠信邪能奸
　　又九月十四日登秋风阁以余霞散成绮澄江静如练为韵分得余静二字
　　缪蹈江海迹吾生靡懐居役车窘隂雨蒸腐败衣袽晨昏霤声中我懐何时舒秋阳出顽云杲杲照我裾言登秋风阁乘兴安可徐猗纡下铜鞮缥缈凌紫虚锦叶林表金包垂霜余栖苴寄榛莽潦痕在菰蒲我游获所适况乃弗为鱼放意宇宙间所至皆吾庐
　　山客水不觌烝云日如甑陵陆混泥沙黯惨度朝暝晨霞送晴色喜见天面莹江光劒归匣云收四山静髙阁眺空无复见前日胜回思困涂潦戃怳如昔病登临勿太息秋风渐焱劲
　　捣帛石
　　婺女织绡欲作六铢衣空山捣寒月传声彻云闺可笑绮縠女不识砧与机
　　同徳麟仲寳过谢公定酌酒赏菊以悲哉秋之为气萧瑟八字探韵各赋二诗仍复相次八韵某分得哉萧二字
　　楚女唱桃叶楚巫歌竹枝壮士抚长铗语防亦兴悲君看拱把松中有千嵗姿蕣华不及夕柯叶漫成篱葳防晚秋菊芬菲忽齐开縁堦上古垒粲若黄金台搔首念霜发撷英泛羽杯頺龄恐能制夀侯安在哉白发谙冷暖苍皮贮阳秋中年已如此一饱更何求把菊悼飞叶防行遵逺流此非柴桑里乃有渊明俦痛饮可一石宁辞手中巵挹斗自斟酌浇胷定为宜心如虎在圈事若羊触篱执鞭吾弗能放意从所之青松多陈根女桑漫柔枝虚心任寒暑宁与铁炭期防酒有妙致青山多令姿醉游卧丘壑于予复何为松菊径勿荒政欲善锄治参商菅蒯中髙韵自超异区别虽少勤寳此吾臭味勿言大钧中与彼同一气霜风陨髙木零落临艾萧幽芳枝孤秀华心慰无聊堂中老元亮日赋归去謡杖屦乐三径为尔甘折腰风骚本无作强为忧患出菊荒思卧陶江浑叹沉屈吾观思王诗复若清庙瑟斯文幸未坠且进杯中物神松岭即岳神为珪禅师一夕自北岭移者
　　初闻百梁村防自天池井今知万松冈一夕趍北岭顾兹挟山威何心罔知警
　　二士避雨岩
　　遇险思共济胡粤无异心而我与夫子义烈真断金隂崖避飞雨羣龙方怒吟岩中歌式防相和相知音
　　送元圣庾县丞之官泉南
　　漫郎老猗玗紫芝于蒍于二元皆国器位卑徳有余嗟公有祖徳官况复不如平生志引大英爽凌太虚胷中有武库罗列千巻书攘臂班马间岂但突黄初谓宜在妙龄持槖承明庐何为沉下僚蹭蹬青云途三调南曹选雪霜稍侵须又佩墨绶去不得黄纸除怜公批勅手乃判税与租阅世悟休戚胜负如枭卢达人自通脱于何较锱铢平治不平气俛仰自走趋刚忍素所遇时乃烈丈夫南安极南粤控带荆与吴南涯即沧海北渡竟重湖回首望嵩颍邈焉天一隅南州例卑湿海错富虫鱼作客万里外善保千金躯加餐慎兴寝三年赋归欤故园有老伴林下要为娱
　　徳麟约游西山某自鄼来防行李阻脩成此诗
　　初无声利想独有山水癖慨然嵗月逝名山喜投迹书来拜嘉招吹火自蜡屐戒期西山邑奔命通书尺君诗如齐楚凛凛两大国吾诗比邾滕惴惴甘服役千里奉诗盟敢爱股肱力方舟絶清汉舎棹上层壁梅垭排青云四览众山脊僮肩困负笈马喙不停息趼足上崔嵬欲进辙已植喘喉如鼓槖开阖振胷臆仰愧升木猱俯羡归飞翼天曛未敢止行行望仙舄
　　见山冈诗
　　髙冈胜虚阁晚景澄寥廓遥潢浸广野危峰柱碧落云过半山隂蝉声夕阳薄勤勤学飞仙海上寻黄鹤
　　三醉石诗
　　伊昔三逸人醉卧扪白云其间欧醉翁翊戴建殊勋山灵岂羡尔应复勒移文
　　中隠庵和赵孺韵
　　退之以文鸣师友得侯喜声名力与俱虽尊未勇耳黄池距青山孰辨都与鄙庵成谁振之句出閙如市千仞宁我髙充实信吾美坐令庵内人前车云可轨礼乐有先后后进则君子执方而昧圆俱野那复史伐柯固执柯畴克求诸迩蒸之既匪薪采焉又非芑近交韩与侯歩骤亦常耻一医消息尽布毛自何起要须六月息不息不为已敢问二诗人如何得意防
　　答周行已相赠行已端慎太学诸生忌之
　　佳人寓云端饵霞服灵烟举手谢时人信尔非我縁谁令山中瓢酌此阛阓泉舍尔芝兰芗一染渐余羶鈆黄强为容孰竟谓子妍眷焉反初素此道自古然
　　习家池诗
　　言登岘椒亭南望髙阳池习君汉彻侯种鱼千石陂川光涵翠阜倒影媚清漪伊昔典午世山公已游嬉子孙安在哉独乐宁可期萧萧宰上木长风荡余悲
　　习凿齿宅
　　习侯有世徳冠冕袭鵕防裔孙富六艺凿齿四海知苏岭陟家山髙阳浮故池著书山水间秀发胷中竒间从弥天释善戱间廋辞尚友虽异代斯人可夙期
　　厐徳公宅诗
　　荆山云苍苍汉水波弥弥山川意髙澹宜有隠君子徳公卧鹿门老不践州里洁身逺忧患岂复存愠喜藐然姑射人胡为市门倚诸郎有鳯雏輙与卧龙起
　　过具茨诸山始达嵩少
　　初逾千峰时千峰各呈秀抵兹嵩髙前始觉众山陋恃此一柱力天地敢分剖四维既张弛穹壤托髙厚卿云羃上国秀色连楚薮众峰无耸峭配此真培塿固将倍十百何止吞八九余身一草木乃欲擅去取出类复何言聊贻涧濵叟
　　登嵩顶
　　丈夫有竒气坐井直欝欝朅来古嵩州擕手登太室中峰到絶顶北岭太峭壁山河在股掌带砺何足述星分九州野块列七雄埸放懐宇宙间想见天地辟下观云雷变愍尔龙鬼役下方万仞底草树霭防宻愈知天下小助我浩气直平生四方志登临聊感激嗟嗟封禅媪游豫朝百辟诬辞与慙徳可笑乎四峄庙社尚不阅财用遑肯恤万兵树丰碑数丈压崒岂知市朝变辇路蔽荆棘同登八仙坛再题三醉石君无笑余怯登临常股栗为寳千金躯夷路犹恐失存我厚苍生岂効伯昏逸归卧听天鸡扶桑观日出
　　求志书院诗四首陈师道履常之所居也
　　癯槁岩下士迹隠心防径汗顔尘中夫謟笑幸游骋贤哉陈夫子两不伤厥性洁身风波涂独若万钧锭辰极不改北沧溟日输东圣道亦如是昧者自异同哇郑迷世习舎鱼当取熊蓍期吾子此语闻先翁君气久已浩君志复何求同声久絶和一见忘百忧藜藿鄙膏粱絺绤傲狐裘徳辉下可览安用翔九州漆开辞未信顔回恃有田为贫仕何媿得已非自贤破褐坐穷阎声华飞日边苦节勿匏仲尼任苍天
　　静斋诗题盛君明之室也
　　人生乃动物万事皆动端隂阳造化汝赋汝以五官五官各治职愈治当愈残非苦动所扰乌知静为安非恶动所戕未贵静为完百年夜分半梦想仍妄暪动多静常少竟为动所干回光一自照万事无悲欢居士何早达动境能反观宁为玉在璞不为珠在槃虚室生朝白青璅凝暮寒聊持动时想摄入静中看
　　寳干山茶
　　山茶乃凡木寳干始为竒婉雅瑞荷花扶疎连理枝倾心相尔汝和气生怡怡清隂亦可爱恶木正离披
　　上姑丈闾丘通牧少卿
　　天下一大器安危系平倾哲王慎民监措术如和羮辛甘或偏长非可制割烹五味既可口君子尝曰平方今太平君戒欹如持盈乞言用鉴履徳均权衡庶民虽惷愚一或非所营视之如已内涂汚千仞坑是用选贤徳告戒敷至诚曰虽一人良万邦咸以贞尚頼尔庶牧禆朕来聪明分符授虎节专政千里城朱车轮两轓画防门十旌礼文既光华逺煜如杕英良图沃朕心蠲瘼求民情如意运手足乃与朕力并朕所戒假乐难慎惟守成愿昭先人功奠枕临周京羣方政咸乂惟海隅苍生鱼盐机巧利凉徳多矜争版图庶彚征雉垒侵荒荆矧乘荐饥后鲂鲿尾多頳古既无罪嵗此独何所令明明普天下孰非圣人氓当求善仁政如解中山酲时公罢仙班入觐中天闳帝优老成人锡祉升名卿吏能素严翼公望方峥嵘物頼山愈静川纳海益竑齐安汉中治政迹如韶茎刚明济清浄锦组辉琼莹果毅将慎智佩玦锵璁珩英英众人师落落天地晶是用简上心佥议如预盟公辞臣老矣已与世累轻东吴富山水烟霞氛紫清乐郊适所愿逍遥挂尘缨赏延及孙子荣庆并弟兄智恬欲相养为夀期老彭帝云东州民思济求令名窒如相忘鱼煦沫涔辙瘁如旱麓木枯槁需春萌朕意慎许可当頼王国祯如翩皆飞鸟遴集惟鹪鹏无辞逆朕意钦哉卿惟行公承帝眷异竭节期有亨郡民幸其来争以先见荣实篚擕浆壶马首拜且迎谓言前掾曹执礼无私评逺兹三纪歴位重徳愈宏下车始授政季秋末徂正囹圄屡空虚盗止无黥刑康荘夜达旦户敞民不惊柔逺戒慢令荒政先缓征榛楛已济济莪蔚将菁菁熈熈春台乐苾苾太室牲尝闻至仁化政立可去兵又闻公明心罚罪能驱鲸古云州县劳此语非凖程韩侯功固髙羞比于绛婴光初必凶终进鋭多反瞠如彻礼饮酌彊酒奠兕觥虽云快壮心泰至多酗醟孰知安行健履坦非掀横圭璋贱珉玼山川贵刚骍良弓岂茍饰利用闗以弸斯为古循吏业广惟励精孤生何所罹自防忧患萦遭家屡不造省始离喤迩复逺所恃覊迹如漂萍操心但书危固户頼巧甍曲防惠私重哀愚斯独字抚得不违俾就三龙黉曰余欲玉汝谁何恡金籯愚非茍恩者鋭志思迅铿为修不敢殆希彼农夫耕懃懃虑寇至豫蓄终嵗盛战战与心竞中林亦丁丁渊崖视鸟道履氷越深瀛刚克素自许窃亦轻申枨永言念眷懃愿以坚白鸣作诗谓云何姑以纪颂声
　　晓发邓城和徳麟韵
　　遥岑掣残电转云筛碎长庚送晓色澒洞初见地饥马恋枥鸣呞牛系林睡横塘寸鱼跳鱼跳石双翠敢嗟衣化尘且喜风泛袂蚤懐功名心经济岂无意老躯既肮脏柔态渐娬媚棹舟江南去白酒谋日醉丝莼芼雪鲈欲饱三尺喙半生客荆州两渡北津水尚友有若人获我心所契行李念淹留感此秋蝉嘒扫除向来想渔钓真得计塞翁已无心得失无欣喟
　　邓城道中懐旧时徳麟相拉至江北三县
　　昔从郡丞游余寒春未廻云蔽冷日朔风卷黄霾枯榛拥残雪疎篱横野梅季夏方溽暑后乘复与偕青秧舞白水赤日飞红埃牛马暍俱喘蜩螗嘒相哀值此寒暑变感予覊旅懐行行江湖去举櫂向天台老妇脍鲂鲤丁男涤尊罍霜橙荐紫蟹水藕浮琼醅念公复行县秋光当独来予时定相望持酒上髙台
　　石经殿
　　漆书寘兰台笔削犹敢擅真名镂遗编定知伯喈篆未校芸阁书成此石经殿
　　天门泉诗【俗名救命泉今巳涸】
　　昔闻天门泉石窦注澄澈行人口生烟可救万夫渴为惠胡不竟吾来值源竭
　　舍身崖
　　蛾眉备百姓怨女填六宫捐躯委崖谷陨生因尔容匹妇多白发妇怨实无终
　　太华
　　太华复何如名山控西极忽从天地分屹立三万尺天维西北倾扶持借为壁风雷出毫末日月转两腋秦川散余秀长空借残碧支离别周甸指掌观禹绩因知方岳重奚覩介丘忆苍旻仰犹髙厚载真有力
　　三冈亭在邑西南三十里秦昭王使谒者王稽使魏夜与范雎言先生待我于三冈亭之南是也
　　贱人敢图柄时哉天歩艰相尔箦中意三亭宁腼顔佩印能防时网成已入闗宣言徃代汝天道真可还
　　东津夜饮送岑穰彦休赴阙
　　东门何煌煌骊驹络金覊朱顔照秋鞠炯炯青云姿徃登芸香阁编书给隃麋予方滞江汉发轫将安之风林舞危叶霜畦杀青蕡车马如上州朝天逐髙云行迈岂不劳欲书竹帛勲嵗晏重感慨我独念离羣
　　曹华国之子赠诗次韵答之
　　平生曹华国志意多感慨尘埃迷俯仰肮脏游方外余尝贤若人心以古人待食蘗甘有味防蜜遇潜虿赍恨没九原长屯竟无泰宿草揜一丘长夜遂千载喜君好男儿赠语颇刚快弓裘解传业门户兹有頼文章第美身长门不须卖【来诗有卖长门赋之言】
　　防经堂
　　男子宜读书读书须五车纸腐唇自裂岂为刳心鱼吾子少年时青云得意初英华发清端赋笔凌相如自试文石陛竚召承明庐孝隠二十年复与志利疎轩裳不挂眼钟鼓悦爰居归来防经堂志惟与道俱架上数万巻偃仰时巻舒使彼夙昔人防言幸发摅春洲生兰苕寒溪脱红蕖逍遥适所愿未可咏归欤上方宵旰暇夜殿诵子虚【伯原曽进东都赋】
　　送李徳载公辅之宣城王子敏遹之宁陵秦少章之仁和
　　先生位管辖四海在陶钧顾我门墙士于焉益情亲睠言给鼎味防酒侑芳珍粲粲春服成暮春及佳辰载咏先生道兴懐感昔人三子果艺逹从政宜牧民维舟万里流喜色照通津廌也不速肖农圃老此身同门各鶱翥索居独离羣诸公廊庙器行当防髙勋念此今日欢无忘病且贫结驷傥肯顾促车清颍濵
　　送王仲求
　　飘风非焚轮触石生孤云逍遥王真人行行傲世纷斋戒断荤臭日诵浮屠文敝袍游江海耻与狐貉羣吐纳全真气鬓发垂如银十年临池学自许登右军谦谦卑自牧处约人皆忻扁舟忽云徂欲扳心殷殷丈夫重诀别儿女徒云云常闻释氏説精进在慇懃红尘易汩没防渉惫力筋不如巢华山修炼如老君
　　送秦少章
　　建勲各有志而我齿已疎除书喜之子试吏东海隅满懐贮忠义陈编陋严徐平生困末路龙蠖意不舒定交青云表凛凛国士徒执顔肯顾我曾未鄙非夫破愁有斯人我邻知不孤危言解补天决折已非图成名聊尔尔国器自时须收功从兹始良骥骛修途开樽稍黔突惭愧饭与刍闭户待子归看我所著书
　　同诸公饯望元因宿谷隠以何当风雨夜复此对床眠为韵分得对此二字
　　雨气天末来暝色江臯起层林蔽楼观黯淡水云里匹马何所从翩翩五公子异时天一方相遇忽在此温言各慰惜道旧半悲喜熠熠萤度帏础流泚他乡念覉旅况复饯行李一笑未易阑相望迹千里
　　秋江冐后土余潦满沟浍行人泥没辀腐黍乱荒荟结客山中游风雨在颠沛峥嵘栜宇下磊落宜我辈还同竹溪逸笑傲盼庭桧繁隂阻杖屦曀曀防晦谁能决顽云共此明月对
　　大木山
　　十洲三神山广厚蟠地轴不知髙防寻沧溟及其麓游心如太空视彼何芥粟君家三木山包裹一握足铦鋭曰竒锋坳岩云峻谷摄心如蚍蜉观此乃陵陆髙作九地何啻战蛮触老苏记木山万里在右蜀立之置庭除屹嶫可映屋小大虽相悬真赝此其族因形生彊名等是千嵗木君家襄城野绕郭山抱緑巍然复岭外自有真六六
　　孟浩然故居
　　旰食羮不糁肺腑穷雕镌襄阳妙人物我独怜浩然禁中拜天子布衣可逢年一言类望明主乃弃捐凄凉鹿门道旧隠空云烟汉水不世情犹有槎头鳊
　　上山
　　登山盖有道迂叟真名论不困在徐行不跌由足穏斯言可铭佩万事为节撙推之为躬行天下国家本从徳邻至邓城访魏道辅故居懐道符
　　孟春属佳辰驾言从郡丞蓐食戒徒御篝火事徂征方舟絶横汉适彼樊侯城缅懐昔封君能使晚周兴千龄想风概慨叹岸与陵故城若墟落邑屋袖可凴盘飱勌举箸幅幅气拂膺古寺蔽榛甓破舎余残僧人言魏征君于焉常曲肱窭居三十年蔚然以诗鸣人忧不改乐信哉贤者能常闻有四友作堂在郊坰我虽樗栎材臭味亦其朋防当从飞盖清夜一来登
　　李良相清徳碑良相百药四世孙也天寳中为尉氏令邑人立此碑
　　旌防以防寡树碑励贪夫后人慕前躅当令徳不孤苐无愧屋漏斯能逺苞苴番禺惟饮水合浦自还珠阮歩兵庙【在县东南四十里今墓在焉旁置庙祠之今诸阮之裔甚多而竹林犹存】
　　千龄一丘垅谁复记主名苾芬百世祠贤哉阮歩兵庙旁故墟里竹林蔽郊坰裔孙仍南北胡能师九原
　　蔡泽庙【燕人蔡泽相秦宣言往代范雎者墓在邑旁有庙】
　　从横事捭阖揣摩相抵兹为富贵术咄嗟乃自知相形直误人俾无百年期遂汝齿肥心庙食饱牲牺
　　羊叔子庙
　　缅懐吴晋氏天壤非异宇贤哉羊头镇一用惠慈抚髙懐寄山水余事整军旅当年岘首叹奄冉隔今古遗民爼豆之庙貎压江浒谁令望碑人堕泪若儿女
　　杜元凯庙
　　书生昧筹算罕立横草功征南日耽经帷幄明指踪胷中有武库矧与竖儒同贤哉秉节度不制蜀阿童沈碑虽好名要是真英雄寥寥万山路爽气摇松风
　　和钱之道
　　仲尼圣之时岂蔽不恭隘知命识大忧嗣世宅已壊不阅父母邦遑及为蒯瞆依仁罕言利执礼不语怪污墁泥中辙脂舝速遄迈难乎其有恒取善仅餔馈茍非言抑大道或防卖峡有食象虵常苦蝼蚁嘬昭昭神禹功凿水疏九派刋随神明疲新水螭蜃快志士每丧元时靡可究届
　　薙草
　　宿草竞春力阶除日青青何心愿滋茂薙去輙复生一气养万类兰药尽勾萌何当纫余佩采采撷芳英同仲寳风雨中过徳麟留宿以夜未央为韵分得未字并和二公夜央字韵
　　悲风送寒雨遥夜俄总至草木虽战秋渠能保柔脆杯盘照青灯哦诗久无寐安能决云开坐见参横未秋徂风雨多欲作雪霜迓况乃地气偏寒暑或相借温凉久未定裘葛易无暇慙愧平原君客至列盏斚日为文字饮短昼继清夜嗟予寡世偶痴甚已如覇有田未归耕无防敢求射眈诗近知味疑从果蠃化
　　敢友天下士辙环之四方适愿得所向偶如钟应霜交态久未定市道良可伤君看江汉水安流日泱泱
　　张康节家西轩竹张福夷兄弟求诗
　　种花鄙弱植种栁恶连隂主人种竹意闿爽见灵襟猗猗复劲节凛凛况虚心晚嵗示贞操清风应好音扶疎髙轩下众景为萧森世袭万户封奚取千亩林
　　夜坐
　　东郭新雨余日入凉气佳长风吹天维坐见参斗斜黙黙羣动息寒螀先秋哗清谈互絶倒岂复忧过差
　　谷隠寺
　　挈巢江湖去端为山水癖朅来谷隠游契我赏心适寒江渺平楚复岭转层壁谁与龙象筵一扫狐兎迹防云布楼台迎日丽金碧堂髙磬声防壑逺松响激山光晚相照空翠浓欲滴行当就墟市幽栖买泉石日咏招隠诗时过弥天释
　　题蔡君谟墨迹后
　　古人托一技身死名不灭贤愚置不论笔画观可阅峄山刻秦铭斯篆屈金铁虽在众憎恶恨不颈荐钺禇令狷且直还笏首叩血鲁公秉忠勤白首抗希烈独有虞永兴当年称四絶贤哉蔡莆阳直气亘南粤入为枫宸侍遇事挺竒节挥毫覇当年粲然星中月非惟惊代能乃是名世哲
　　啸台
　　歩兵游方外弃礼真太简过差生杯酒况复能白眼苏门鸾鳯音戯技犹赧赧当知愧孙登不独嵇中散歩兵真旷达与世故浮游平时哭途穷欝欝宇宙幽浩气独不揜筑台凌清秋一啸已望我况乃尔汝俦斯人固遗世世亦不汝收得非青白眼钧铢牾时流聊为招魂些释汝故时忧
　　言登阮公台兴来聊独游因为尔时啸景物故清幽奄冉古今意凄瑟天地秋阿戎迷簿领况复五君俦【王实为监仓不至】北眺度遐想遗音浩难收登临感陈迹云散惜风流轫车此裴回何以慰百忧
　　乘流忽遇坎【廌以马病不行】触焉遘兹游纡余上云垒禅房忽通幽水光浮西泽草树飒已秋岂无竹林友腰印不我俦异时东山约兴尽輙复收飞盖想清夜华月湛西流何当共巾履一笑破羣忧
　　我登歩兵台缅懐昔来游英声入万壑竒气盘九幽转盻迹已陈况今仍千秋鸾鳯吟苏门奚用愧彼俦堪笑刘越石幸胜功遂收登髙君能赋乃是子安流作诗已可人洗我万古忧
　　七夕【某观晋汉以来七夕诗数百篇皆用俗説某以为牛女之防不然故作此诗】
　　七夕知何夕云是牛女期俚俗具华阶除儿女嬉繁星烂煌煌流月湛沉辉羣儿望鹊桥桥端七寳帷彷佛想言笑芗泽疑烟霏人间光隂速天上日月迟隔嵗等旦暮防遇未应稀愿言停笑驩察我心所祈我欲赐新巧智术妙通防金针度防缕寳奁卜蛛丝我嗟儿女愚勤劳徒尔为巧拙天所赋乞怜真可嗤故拙不可厌吾宁钝如椎借云得新巧无乃醇愈漓吾观天垂象列星有攸司牵牛常服箱织女不下机牵牛教人巧积仓嵗无饥织女教人巧笥箧余裳衣伊谁询儿女组绣穷毫厘年年渡河汉秋至次舎移宣淫五云上此论乃吾欺吾为牛女辨欲判千古疑
　　元祐六年夏自阳翟之睢阳迓翰林苏公自杞放舟至宋
　　放舟杞国岸汴渠正东注汤汤舟下水适与舟相遇泛泛水上舟与水共东去舟水讵相离曾不迁故处世人迷动静顺流疑若遡不然逐流浪汩没为所误吾作放舟诗明此流水住老矣耄何为聊用持世故
　　石栈河在洪闸
　　犇腾龙峤麓深壑断如截石栈架寒溪盘陀卧精铁从衡布方楚片段发文裂平如中唐甓罅宻不容泄南岩尽竒险万状森罗列或如巨兽蹲或类巴虵囓哀泉泻飞磴流沫常喷雪山骨静无尘澄碧潭澈鱼龙不敢宅中有千古月壮哉天地间此险讵劳设乃知山水心自欲为胜絶我陪胜士游兹名因不灭
　　足亭张康节南亭也台数尺亭在其上
　　人生天地间海中一浮沤欲求无厌心无乃不胜求知足有真乐不然多悔尤浅儒急名誉夸人矜智谋语黙偕蟪蛄生死等蜉蝣不如知足者澹然乐忘忧防手阅万变黙坐观九州众舎吾独存同波终异流君看至足处无得亦无修万物固皆备反照靡不周昧者彊务外巧伪日向偷昔饥止愿饱既饱思膳羞昔寒止愿温既温思狐裘非徒漫自苦动輙成赘疣相圃有足亭可见好善优公孙皆秉哲克念践先猷欲种岂弟徳求异恩泽侯秀岭耸苍玦寒溪摇翠钩云传邓林雨月送沧浪秋晓暝竹烟暗午薰花气浮凉飔泛南荣返照过东畴所遇皆可乐觞咏友浮丘岂必朝圃弭节夕瀛洲永懐树亭意足焉此优游
　　鸣琴泉【此水自山石中来水石相激于暗窦琮琤有声如琴故曰鸣琴今为道士深池遂塞其窦水满则不复鸣矣吁可笑也】
　　昔闻流水操想见流水音况复山泉声声自如鸣琴可笑山中人强作碧沼深暗流不复鸣遗声杳莫寻近闻石钟山苏辨正古今郦元与李渤地下当噤喑惜乎不闻此使我徒登临道人笑谓余胡不求琴心何劳上声况此非徽金
　　下第留别舎弟弼
　　缪承名卿后煜煜赞皇裔闵途遘伶俜勉力济颠坠百年能防何三十已一世胷中经纶防偃蹇未获试衰残蚤二毛坎轲穷五技探珠极溟海耻逢骊龙睡辛勤禹门浪千仞复中踬吾道有用舎无乃天所否岩廊与沟壑荣悴同一戏俱非本来物吾无穷途泪季父勉问学弓冶付吾弟营营米盐虑役役裘葛计虽服贫贱劳无损刚大气慎乃百胜术早防万夫萃老去重别离悲歌感棠棣
　　下第留别陈至
　　明缗钓香饵彼取亦已防金丸徃抵黾我用一何卑余生宇宙间动輙多愿违天王十二闲玉勒黄金鞿奈何骥与騄不使备六蜚盐车初未脱伯乐苐兴悲宁甘生刍饿不为埸藿嘶京都足风埃士气随亦淄君于万夫间独若三秀芝浩气久已定得丧亮难移对之忘忿戾澹然移安夷论交有斯人是用久敬之吾生三十年二十九年非末路各相望奋庸防有时贵如未可求守余北山薇
　　嵩阳书院诗
　　束发从政事佩绶曳长裾守令有民社裂地皆分符问之尔何由必曰因业儒自致或世赏因儒升仕涂一朝希斗禄輙与故歩殊佞夫专媚灶要路事驰驱俗夫抗尘容勾校迷墨朱自谓尚市道不若效贾区何必念故业易地有蘧庐嵩阳敞儒宫逺自唐之卢章圣旌隠君此地搆宏居崇堂讲遗文寳楼藏赐书赏田逾千亩负笈昔云趋劝农桑使者利心巧阿谀飞书檄大农鬻此奉时须垣墙聚蓬蒿观殿巢鸢乌二纪无人迹荒榛谁扫除桑羊固可烹县令亦安乎令主尚仁政美利四海敷仁贤任阿衡天地一朝苏已责复蠲敛肉骨生膏腴疲民悉按堵此地尚荒芜淮西髙夫子为政多美誉百里政肃雍民不困追胥愤彼释老子遗宫徧山隅吾儒一何衰废迹可嗟吁连牋叩洛尹移文讽使车义有子衿耻功将泮水俱兴衰虽在天此意良可书却思鬻此者于儒与何诛又思昔县令亦昔儒之徒兴儒有美意无忘髙大夫
　　史次仲钱子武与余在报恩寺纳凉分题各以姓为韵
　　天地怒气散凯风若颠喜吹彼枳棘墟不入防屋里北风何其凉雨雪雱不止卒嵗无衣裘穴处犹冻死六月如蒸炊执扇犹秉燬芃芃黍苖花吹落不结子老农悲不获飞鸟喜自恣虽难答天恩愿天投木李
　　廌寓龙兴仁王佛舎徳麟公定道辅仲寳擕酒肴纳凉聨句十六韵
　　宿雨且初霁防凉吹广庭嘉賔忽相遇【方】午梦惊扣扃长松森翠影【徳】修竹参青冥飘云度空急【仲】残日穿林明幽墙隔江浦【公】逺屿定风舲城市厌烦暑【道】山樊念伶俜角巾代公绂【方】草具逾侯鲭园实摘的皪【徳】厨醖斟晶荧烹鲜缩颈大【仲】海错着器腥笑谈得真乐【公】采撷逢幽馨云隂剥初霁【道】夕岚收逺青窓卧忆元亮【方】诗成懐景升日须河朔饮【徳】当解髙阳酲烦顿忘释【仲】嘉咏不少停闉阇发严鼓【公】穹碧垂繁星一笑跨鞍去奚论楚人醒【道】
　　啄木鸟
　　小虫蠧坚木自意吻颊刚蟠身宅幽窦心期千嵗藏尔非虎而翼何乃巧取将剥啄绕树腹巻舌利钩芒一身祸众命曾未厌饥吭流怨入胡琴美人借余商鹈鴂相唯和次第歇芬芳吾生独何事有喙三尺长富嵗常苦饥不能餍糟糠宁饥忍効汝岂复思随阳
　　已夘春许昌湖上酬王实仲弓作
　　紫荷媚曲塘青秧舞平畦晨光晞露众木含华滋咸惊物外慕归休及良时
　　封禅碑
　　魏公如管仲封禅止文皇侈心晚犹在厥妇故敢猖诬彼七十君哀哉为民殃
　　文选楼【案此诗从宋文鉴补载】
　　申辕应楚聘邹枚适梁苑藩侯喜賔客贤贤易鹰犬黄绮游汉廷羽翼矰缴逺秦府十八公攀附名益显昭明众才子文囿俾搜选髙斋切浮云雉堞俯晴巘尚应媿河间笔削非大典


　　钦定四库全书
　　济南集巻三　　　　　　　宋　李廌　撰七言古诗
　　汝州王学士射弓行
　　汝阳使君如孙武文章絶人喜军旅要知谈笑能治兵戯教红妆乐营女白防新袍锦臂鞲条脱挂弓腰白羽防错旌旗照地明傍花暎柳陈部伍须防观者如堵墙彷佛如临矍相圃一人中的万人呼丝管呶嘈间钲鼓臂弓上为使君夀遍及四筵乐具举使君一笑万众喜堂上酒行堂下舞锦叚银荷翠玉钿意气扬扬皆自许傥令被甲执蛇矛恐可横行擒賛普大胜呉宫申令严两队宫娃啼且怖阖闾台上呼罢休将军虽贤亦觕卤岂知使君不忘战聊以戎容娱罇爼夕阳巻旗去翩翩使君要客登画船美人不暇别妆洗战士结束围华筵皆疑征南汉将帅楼船下瀬方凯还军中不应有女子偏禆校尉何其儇使君湖光照楼观一碧不辨水与天渐看瞑色着疎柳已见白苹浮暮烟银汉斜横北斗淡明月碧玉疎星聨舟人罢唱时弄艇子趂鱼行扣舷隔浦荧荧见渔火意中竹篱青斾悬虽无荻花与枫叶全似送客湓江壖亟令周娘作新曲周娘琵琶京洛传不惜千呼与万唤便时转轴仍拨冯夷阳侯或静聼穹龟大鱼或后先且言白傅时落寞草草防遇仍嫣然使君闻名满台阁虎符熊轼周旋风流乐事虽可记皆过孙白二子前防看和戎竟先列铁骑百万临三边报功女乐赐二八粉白黛緑皆婵娟青云乞身归旧里汾城故地依林泉琵琶亭中望汝海无忘饮中今八仙
　　题郭功甫诗巻
　　山人跨鱼天上来识者珍重愚者猜或呼文举异童子林宗独谓王佐材蚩蚩众目如瞽蒙白马羽雪皆皑皑古有仁贤不愚者举足防路心徘徊桐城明府住姑孰裾萧洒天与才防言屡改耻自雪政事报成羞援媒临川先生久知已十年执政居公台横飞后生尽豪俊徃徃扳越自草莱洪炉造化岂一端如何不与珽填坯盛朝能诗可屈指少师仆射苏与梅少师新为地下客苏梅骨化成尘灰金陵仆射今已老班班丝雪侵頥腮当今儒生迂此道如使杞柳为棬杯好古爱诗惟有君独使笔力惊风雷清音绕齿嚼鸣玉烂光满纸如琼瑰古原夜烧光夺月立使万物有灰煤清泉漱石白凿凿湍落急瀬成渊洄才雄句险骇人胆九月秋水灔滪堆有时清贞叩闗至诚直可歆郊禖公才頴栗公望异牢落下位命何乖岂无白虹夜贯斗犹使寳剑丰城埋防年令尉困下国板简青衫趋郡堦犹将富贵委脱毂茍不知命安为懐竹溪逸人杜陵翁当年得意称壮哉直言时病傲宫禁谓可立致青云阶公行孰避蹲草虎由径不畏当路豺输忠献防恃才藻宰辅切齿全班排遂离黼座谪千里翻疑方直为祸胎杳如蹑云上幽顶文石嵲屼悬虚崖下视黒潭鳄鱼窟山雨润泽浮苍苔临危惴惴惧石陨况更歩滑粘青鞋上愬逄怒下见诮愠望寜与羣小偕秋江接天夜如练桂宫隠见琼瑶台泛舟夜披紫绮裘兴发鼓枻倾金罍岸人疑是王子猷美女揶揄言谑谐沧浪水深波浪濶醉谓止可探一柴徜徉濯缨傲巨浸掬月不得翻委骸上皇虽悼屈平善千载乃得为朋侪秋霜何草不黄蜀山戍削青崔嵬马如蹇驴不惯逺陟险色变成豗隤阁道繁霜晓成澌古壑暴雨飞隂霾散闗野哭夜悲怨倐见鬼燐明岩隈长蛇食象留齿骨猛虎噬人余钏钗故人招庇岂惮逺军谋宥宻惟参陪春雨霡霂兴槁苗膏润不及枯根荄正风寝熄雅颂废吾言来自单于垓古今厩马讵为匹骅骝骃骆驽与騋力良调俊惟骐骥李杜故得其梧魁前軰攀辕让驰道下石夹毂谦争推二公当年走声价日月左运天旋囬方今明时废声律将使湮沦如烬煨非君鼓吹力主持是道不世将倾頽闗西鄙夫懐此愤白石空炼如女娲命违时否口常钝如挂风铎环堵斋安得献言彤庭下出入金马如臯枚秉钧庙堂司惨舒建旌立节如张裴【九龄説休度】古云能诗多坎轲茍或信矣良可哀傥使文章敌天下再使神禹驱秦淮
　　三月三日
　　柳眼脱殻花将飞麦梢弄黄青穗肥鹁鸪翩翩避舟去燕泥悮落沾人衣树外浮阳湖水渌漠漠不动含晴晖沙暖浴鳬遗翠羽岸深老蚌吐明玑
　　黄河
　　昔我初为入秦客残雪埋闗闭长陌黄河二月冻初销万里凌澌流劔防西风细巻浪花催日射寒光明瑟瑟归时细雨正溟蒙冷落闗河已秋色惊沙惨惨塞云黄逺树昬昬秋水白济川壮志愈衰迟日送烟波问河伯
　　自陜州渡黄河歌
　　流浪沧浪二十年三江五湖一钓船江神海若谙忠信此身常在蛟龙渊欲渡黄河滨小儿语相玩鲸鲵嗜人正饕餮忠信难凭彼方悍我尝夜泛子胥湾钱塘大浪如银山崇明海门水如墨况此相望一苇间为吾鼓桨为君歌气凌河伯惊鼋鼍醉披紫绮傲风波济川迟暮柰天何
　　上林道
　　忆昔驱车度函谷觧鞍访古骊山麓华清虽有亡国恨绣岭犹存旧时木无情草木竞争春不问兴亡自红緑汉家上林更萧瑟宫殿荒基走麋鹿可怜乔木亦已无五柞长杨今朴樕
　　琴台
　　广陵散成不忍传渊明援琴葛为乃知此乐潜圣贤直与天地通其我兄能琴人所先我非知音知自然或闻一曲山月前轻飏如坐春水船逆随河源上青天口胶不语生醴泉鼓舞和气如陶埏至乐黙黙坐忘年
　　少华山
　　少华连延翠烟永细路縁云上髙顶竒峯西犇入秦蜀幽谷南通接荆郢昔年蛟龙忽变化怒蹙山巅压州境山灵吐怪助豪彊地轴狂推如转梗盘龙七社万户余卵覆巢倾伸臂猛近来又説神羊岭六里横开罅如井居民惴惴已忧疑惟恐蛟龙怒还逞勿令岸谷复颠移鼓铸神功烦禹鼎
　　囬心岭
　　万仭嵩峯接天逺妖武登封艰歩辇初登峻岭已囬心何事艰难能黾勉亦似徽之泛剡溪想见王阳临蜀坂老子山林兴不浅兴尽中涂犹欲返古人戒在末路难九十常为百里半世上风波更可憎心不可囬聊自劝
　　次韵荅张訚张阁见寄
　　我思佳人在何许太行之阳济川上结茆赋诗临清流我情摇摇日西向盘谷秋来隂复晴谷口与谁来耦耕卖刀买犊便能尔功名付之勃与平嗟余追逐老闾里吟诗作赋不直水韦编鈆椠幸忘忧甘与牛衣同卧起相从当及壮年时莫年多感定多悲此身安归送归客岂堪登临行路岐万事纷纷战蛮触不须白眼憎时俗但愿如公无荣亦无辱临流赋诗老亦足
　　田舍女
　　田家女儿不识羞草花竹叶挿满头红眉紫防青绢袄领颈麤流黒油日午担禾上场晒也喜年丰欲还债佣工出力当一男长大过笄不防拜有者四十犹无家东村定昏来送茶翁妪吃茶不肯嫁今年种稻留踏车
　　蚩蚩
　　氓之蚩蚩不足数四月五月蒙松雨闭门县榻二十年不见孺子与文举
　　赵令畤德麟作襄阳从事丁丑季冬出行南山三邑某同谢公定曾仲成潘仲寳携酒自大悲寺登舟过岘山宿鹿门明日复自岘首目送縁絶壁而徃上船山下相与酌酒而去德麟赋诗次韵和之
　　邹湛葛疆徃过此幕中佐曹畏简书习池岘首自今古故时悲喜成空虚越王之孙府从事恶人亦作俗吏呼日从云间二三子醉吟啸傲相携扶王孙才髙倦覊束湿纸讵可包于莵兴来鼓櫂碧江去把酒赋诗聊与娯野人相逄荷倾盖坐上作客惭食鱼红尘化衣对玉树白髪茁须如霜芜饱闻襄阳好风土喜见山水相盘纡久怜消髀厌覉旅便欲卜隠如林逋著书虽可自覆醤志怪犹为鬼董狐兹防起我丘壑兴岂复自为形迹拘山中一防可托足裘葛畧具便有余结茆耒耜老岩谷岂学少室随驾卢老妻汲涧芼葵蕨丁男负刍仍扫除诸公富贵或肯顾结驷野服来吾居
　　谢公定所寳蕃客入朝图贞观中阎立本所作笔墨竒古许赠赵德麟而未予廌作此诗取以送德麟
　　君不见燕然易水波桑干东连鸭緑西贺兰古来战地骨成土赤棘白草沙漫漫汉筑朔方置上郡晩嵗欵塞惟呼韩贞观文皇力驯制诸蕃君长充王官玉门不闗障无驿道入参天可汗蛮夷邸中诸国使旃裘椎髻防长安我恨不为典属国望古遥集真可叹今观此图写职贡要荒种落防衣冠兽蹄鸟喙或鬼色想见膜拜皆盘跚圣朝贤良谢夫子劲气烈烈霜风寒目眵唇焦万巻烂笔头成塜墨成滩南阳劝驾一封传入对三道朝金銮万言阶对万乘喜声名一日青云端行当遨逰庙堂上坐令四国相交欢羽书不驰烽火冷鸣鸡吠犬何敢干借令跳梁出巢穴当用斧斤摧髀髋戎亭喋血无噍类藁街县首如狐貛君当自画凌烟阁纵有此图何必观同僚华原贵公子求公此画公无难乃知功名丈夫志不惑玩好劳肺肝怜渠孜孜画成癖心欲速得如羽翰不如遣佐箧中品犹胜弃捐终不看
　　德麟自南邑至鄼相防作诗次其韵
　　脂车欲入南山路马首忽西真有数此生兀兀老江山曩事纷纷过风雨君行岭上正穿云我向津头欲呼渡石门秀絶冠荆楚万壑千岩供指顾赴涧哀泉咽复流出岫闲云散还聚遥应写懐逺怜我瘦马饥童傍江雾平时追随若形影异县相望忽如许他年两翁各赋归思山便可拏舟去
　　千龄桧
　　冈头老桧不记年古父约以千龄传髙枝凌兢倚北斗低枝犹藏万嵗烟蟠根直与地争固不许蚓穴通黄泉隂森古恠神物附晦毎见蛟龙骞贤哉乐天真逸者手植苍桧今宛然元和元丰五十纪婆娑下委才及肩信此千龄尚虚云防见海变丘陵迁乃知不为斤斧夭不在涧底与山巅
　　鼎足桧
　　巨根盘亘防百尺髙榦植立参天长萧萧气清霜月白云根桂子飘秋香松陵髙士风骨竒洒然临流傲沧浪油云委地墨欲滴霾风拂雨炎天凉鄼留执防信秉钺军中舞剑语激昻幽林俯见皆朴樕反视茂质独苍苍乐圃先生最珍玩如神伟象岂等常梦松盖有三公兆苍桧鼎峙寜非祥
　　樛枝桧
　　桧今老矣何兢兢樛枝下屈如不胜左松右栢非尔朋繁霜茂雪徒骄矜鞠躬不敢骞其肱午隂凄凄緑鬅鬙六月爽气飞秋氷萦纡茂宻罗附藤猿猱臂絶愁难升老龙衔雨将飞腾矫首欲举逄饥鹏
　　题王摩诘曲江春逰图
　　咸雍山河互王覇泾渭为隍城堑华曲江台沼备豫防秪与画师供入画长安城西山万重昆明烟浪绕新宫新蒲细柳春风里万户千门佳气中我生不及开元时犹喜此图今见之苍莽烟绡横短幅眼中终南倒溪渌倾城士女巷无人三月三时曲江曲老稚妍贱或贵来者携壶归者醉笔端造化有能事各肖人人乐逰意如今此地空尘迹石鲸纵在如铜狄宜春五柞更萧条无复榛中得遗甓我愿吾王明六符不蹈汉唐耳目娯池籞假民任畋渔无令画师为画图
　　王实洗儿歌【乐道观文长子】
　　昔闻吉梦占罴熊今见得子如阿戎先正举世称至忠垂庆百世皆万钟山川秀气久结融今复俾君生此雄五侯七貂十八公当有八元为八龙愧我尘埃非太真难使此儿名作温劝君大作容驷门作诗聊代添金盆
　　卢泉之水次韵晁克民赠隠人
　　卢泉之水名何长裂脐不到空莽苍读君诗句心已凉便觉满耳清浪浪彼方逐臭如窃香肝膈防饱神鹰扬有客饮水衣朝阳睥睨不语中何伤过从得君想更乐直欲造化穷微茫何当相从老此水桀跖夷齐均是死
　　边城四时曲送盛玮东玉之官平凉
　　边城冬日日黄埃飞朔风防岭雪深埋古道河岸氷厚与天通可汗牙帐青海东壮士巻甲趋竒功公孙卿材名将种横槊赋诗海涛涌作吏宜思故家勇早取灵盐秦陇
　　咏斋诗
　　古昔诗客长风骚云间野鹤鸣九臯六丁极天十万遭摄提执防穷牛毛珠罔象谁能及或长壮丽称雄豪九原杀气横天髙朔风吹雪沾霜刀衔枚束甲夜渡洮军中壮士秉白旄忿怒不可防一毫白狐防腋成一袍东溟一钓连六鼇二长不同各有劳吟咏至审公讥褒咏斋之乐真陶陶君毋独乐愈自髙亦当以手援儿曹
　　寄杨十三虞卿
　　前年君去时覆水坳堂中三年君不归昨夜风雨惊破屋不知生蛟龙壮士耻隠忍防剑刺溃痈三杯然诺许君死鱼腹置匕首直入呉王宫抳镡雳火飞吐气成长虹义名如皦日英气凌秋风
　　秦觏少章寄寂斋
　　臣门如市心如水汉宫觧识尚书履形若槁木心死灰东郭子綦初隠几明珠走盘丸走坂性不迁迁常止止蚍蜉战声如雷霆渠自纷纷相我尔逹人大观观万有区中狭隘真一眯磨坚涅白自古然不必饮牛憎洗耳
　　无渡河
　　无渡河无渡河中有龙门之雪浪天池之洪波上有碧崖之岌嶪下有暗石之嵳峩蛙蚓得志相讥诃况复龙蜃与鼋鼍崇朝一舍即我郊黎民一苇平可过无渡河无渡河招招舟子不足信彼亡维楫将柰何
　　自山中归至登封遂讽髙宰令取峻极中院厨前石钟板盖唐人寺记字甚竒丽也
　　呉砧已碎乐生论京江昔沈瘗鹤铭半裁紫阳立砆石考击化度求金籯乃知金石有厄防名碑旧叠长安城顷年醴泉有贤令政誉蔼蔼多流馨为怜文星足人杰昔皆祔葬陪昭陵壊垣粪壤得顔碣榛丘棘垅求魏徴史讹遂正冲逺字石阙再树六骏形板图列籍示过客龟趺螭首罗齐廷后来谬令类俗子輙去其籍人皆惩昔到般舟访遗迹季海寺记今雕零晓闻晨钟呼僧粥石磬嘹亮穿云清徃观乃是唐短碣大穷索缚乗前楹字形峥嵘笔萧散逺过名殿诸题经劝僧拂拭置髙壁安知野僧不我聼十年再防尚如昔击拊刻划将俱平急归入城讽县令立使舁至无久停此碑复立非我力竒物久废天须兴
　　有懐都下寒食
　　上国兹晨毎豫逰仙仗缭绕来瀛洲天王髙御寳津楼侍臣壁立环诸侯箫韶引风摇树羽晴波飞影动宸旒防干仙人深雾縠楼前彩防系龙舟锦标霞举夺日精万楫竞渡驰蛟虬天顔一觧四海春乐嵗已忘凶年忧况今持盈戒欹噐不使逸豫常从流锦帆髙张亦佳耳清汴东注贯扬州
　　真君观
　　嵩山胜地神仙宅真君独作嵩山伯【潘师正谓门人曰陶景为嵩山伯今百年矣扣帝求代帝令举所知景举余矣师正遂尸觧而化】昔闻觧职扣帝阍厌此尘寰年已百天上百年一瞬间下土衮衮多腥羶劳神应念日月走瞑目深哀膏火然潘公欲代复谁举仙籍题名今防传忆昔元丰已未逰僊泉犹作雨深湫十年新事还堪笑庙貎今祠灵惠侯【真君泉今作庙泉矣道士利其祠祷也】
　　经史阁
　　方城范贶富而善教子作经史阁以藏书诸子皆有时名属友人曽纬彦文求诗为作此篇
　　隠君扁舟离五湖初闻邑子惊陶朱多金不用五防术髙阁惟藏万巻书牙籖玉轴比四库缥帙锦囊过五车河间阙遗应复购汲冢蠧简嗟无余碧山学士觧传业黄巻古人相与居谢庭芝兰信灵秀窦家椿桂皆芬敷朱栏翠瓦照空碧秋山晚林共扶疎寒溪送月出幽谷白云因风生坐隅道山三馆限清禁山中此乐彼所无异时聨华陟严近白虎东观文石渠愿待善本校中秘毋令后儒争鲁鱼
　　求茶戯丘公美
　　公美方自灵隠来面上灰土衣尘埃自言夜借僧榻眠白日买酒不惜钱半月等得头水茶欲求善价先还家君不见边孝先瞌睡昼多眠防茶追清兴诚与真性便闻君结交素竒伟朋友须求无逆意茍惠上品一斤来庶全见利而思义
　　王彦温多恕许惠叶县石方尊将以贮酒作诗取之
　　叶山坚石如水苍斵为大尊重且方斟酌胡能问罍耻献酬不觧随觯扬勿言研材用非称麴糵文章皆伐性请看毛頴不中书寜及时时一中圣月岩老子饮山村但惜田家老瓦盆已刳匏代杯饮愿君持此比窊尊
　　相逄行
　　平生不为轻薄逰故亦未作相逄行寻常木彊畏犯义直欲端彦规后生有客性不覊谓我何泥固太上立德次立功痴儿乃为功名悮顔囬穷冻终何成东山饿夫适自苦君不见白杨依依北邙墓断碣灭裂碍行路髑髅物化今何为剑钺虽存委为土痴儿胡为不早悟我闻是言笑不顾抠衣布武出门去杳如乗鸾向烟雾精神流离不自据想像髣髴若神遇果见姣姬拾翠羽縠袂障日扬轻素芙蕖倒影碧波媚薄云映日光未吐冶容异公行聨娟美无度惊翩翩下烟渚防翔嫷将髙举为怜牵牛久独处欲觧明珰赠交甫临行惠我不语意定驾星軿为暮雨
　　崇福宫【崇福乃古太一所治今有太一殿存焉其后有太一泉今此宫颇摧毁】
　　上都太一临天街千乗万骑频徃廻神崧太一古所治曷日属车防豫来昔年章圣奉寂离宫万堵临崔嵬定陵弓剑隔重岭金碧渝暗翚鸳摧重门铜兽闭永日囿御坐生苍苔逹官乞开奉祠事肉食罔知真可咍小臣作诗非望幸欲写万壑松风哀
　　壁间所挂山水图
　　老骥无能空在闲苜蓿既饱思行山谁知八幅分向背恍如百里随跻攀云烟蒙蒙心共逺草树隂隂日将晩一声幽鸟隔前溪万古囬春来叠巘凉风彷佛飞清霜奉身九折思王阳嗟我胡为不自爱逐物颠倒轻余光篱活计知何日相对无言搔短髪芒鞋竹杖请自在皎皎吾身真匪石
　　闻角叹
　　晚角吟声正悲嗟尔行道迟迟兮中心有违女心忧伤之人未归临岐满掬泪轻埃变汚泥壮夫安尔为日月挂两臆厉声长嗟咨噫吁嘻季世无良巨御戎无上防辅桀盗货财稽功数俘馘安知閟国歩且要髙官职勇如汉将军诡道作无益角本胡地乐相闻地辽邈汉家岂无大吕与黄钟岂无鼙鼓与钲镯且欲震军声安用胡地角胡不严秋闗弓莫使胡人来莫使琵琶之声过河朔
　　作塞上射猎行
　　塞云委地如泼墨恶风吹沙变黄黒紫髯将军柳叶甲银騣防防白玉勒铁林子弟八九千饮马渡桥过河北沙漠黓地古战场寸草不生地皮赤将军指呼令鼓鼙旌斾悠悠动坚壁壮夫露股挟纩温蕃马鞘脚寒有力龟手荷戈指欲坠气结氷凌满须歴前驱萧萧近林翳军声业业震金革恠狐跳梁罔两避虎豹惊骇丧胆魄山根浅草枯槎枒隠隠叶下见兎迹武夫张罝四散逐双兎雌雄中金镝自云舍矢不失驰手持双兎有徳色凯旋如殪大兕归喜非诡遇无所获常闻武功贵时习忘战必危欲定国搜田以时选车徒士卒素练务严翼季冬物成农事休民闲庶类亦蕃殖泮上虎臣献俘馘淮夷攸服逺人格悲夫王泽寖熄多鬼蜮防恬白起为民贼君不见长平鬼哭万人塜击破秦坑髑髅白
　　赠卜者张生歌张歴阳人也
　　我忆扁舟昔南渡江心忽值蛟龙怒大浪崩腾舞我舟尾胁蜿蜒束吾橹怒声如雷雷火烈腥风鼓天天如雾我观蛟龙等一戱众面仓惶独无怖平生忠信天自知死葬江鱼未应悮须防水天碧镜净顺风入帆风若御歴阳古岸舣荒亭寒云澹澹依江树江南山水天下竒更在江山竒险处朱门玉窻帯青嶂想见君家傍烟屿我今西来二十年梦寐江南见幽趣夫君何为抱竒术轻去故乡踏长路胷中秀气未甘蛰欲继君平齐季主术髙不肯等闲售惟喜遨逰卜卿辅尔来山郭坐空馆怜我困穷为推数阅人多矣君自信归去来兮余已悟少年飞动已知非老来忧患寜堪顾壮时犹愧不如人岂复衰残彊驰骛傥来轩冕任去留纵有功名逼迟暮箕山之隂颍水湄二顷荒田安畎亩曲肱饮水吾自乐乗坚齿肥乌足慕吾生贫贱吾自知不解胁肩求贵富我如富贵当蚤得已可通侯封万户惟有退身可自如造物哀怜应不拒扁舟常系屋南溪防当乗兴江南去
　　胡为乎行赠丘公美
　　吁嗟憧憧之民兮何终身不灵耶不能挥毫縻青天耀白日胡为乎布衣韦带事读书不能坐穷庐运筹算胡为乎骑马试剑轻其躯项籍耻作百夫勇禹行舜趣犹贱儒惫乎四支愁五脏不能成功竟何如胡为乎直待临老空嗟吁盍归乎来盍归乎来长桥系白鲤摆尾向天台风流李北海雄望摩九垓长卿向穷时尚为临卭咍北邙古墓空蒿莱胡为乎须上黄金台
　　赵德麟中秋生日
　　中秋月风露凄清光倍洁皓气澄霄万象沉孤光散彩繁星灭中秋潮江海鲸波此日髙倒巻东溟荡平陆逆撼九江翻怒涛治平初年嵗执徐越王国邸生英儒虎腰燕颔岩电目鳯凖犀颅氷雪肤九天月华为爽气识照古今窥圣秘胷中洞逹不容尘似太华无滓濊浙江潮头为骏声名满防县髙峥嵘词源落笔波涛动冯夷阳侯皆震惊裕陵求人如不足搜选羣材起岩谷网罗英雄至四海晚获天麟在王族除书令上芸香阁中秘校雠専笔削辞荣寜作卿寺僚外迁肯入诸侯幕人嗟官冷久淹囬我知觧养王佐才圣朝方欲相宗室黒头作公坐三台年年特班谢明主寳床礼物来傍午两军戱伎掖门马首迎归入公府我虽无能世或取尚可与君为诏语
　　以古画观音易眉子石砚歌
　　畴昔翰林苏谪仙溪藤写赠眉石篇【先生顷于南京尝写此篇赠廌】欲寻此砚副此什婺源烟水空茫然君家寳砚多竒石一一圭与苍璧此砚初来众砚疑厠居末品真可惜寳林大士千亿身吾家古画妙入神欲持吾画易君砚庶几速证西来因我持君砚复何为嵩山之阳颍水湄茹藜咀藿坐蓬荜潄流枕石书新诗万事推迁皆传舍世间孰是常存者画砚伊余税驾
　　冽泉亭诗
　　古井嵌空下如屋寒泉馥冽甘如饴昔人传是龙蜃窟睡未千歳人不疑云蒸每见飞雳火沉绠或惹髯间牦安得海奴秉犀炬乘月夜照窥端倪
　　东湖诗
　　翠荇弄水时出没紫莼浸滑涎蜿蜒川光遥接行潦前野气空濶浮寒烟常思郢客解刺舡岂解乘槎上青天又思吾儿能测渊岂能夺得骊颔蠙上升却回复入海只恐澄海为桑田
　　对春二首
　　半隂半晴恼乱我不禁春意惟殢春黄莺丁寜舌初转杨花轻盈来弄人东家秋千多美女舞腰娉婷衣金缕彩索徘徊渐渐髙墙头见人羞欲住栁下谁家薄媚郎立马昻头不肯去一防两防催花雨章台走马无尘土少年去老能几时买笑金钱不须数髙阳酒徒多白髪长安佳妓今老妪共君把酒莫厌多作意彊作青春主文章放行多气焰笔画把捉无精神愿得神王如六通日写万巻酬青春某顷元祐三年春礼部不第防东坡先生送之以诗黄鲁直诸公皆有和诗今年秋复下第将归耕颍川辄次前韵上呈编史内翰先生及乞诸公一篇以荣林泉不胜幸甚
　　半生虚老太平日一日不知人不识鬓毛斑斑黒无几渐与布衣为一色平时功名众所料数竒辜负师友责世为长物穷且忍静看诸公树勋徳欲持牛衣归颍川结庐抱耒箕隗前祗将残龄学农圃试问瀛洲紫府仙精思观崔道士授剑栢中剑常吼若雷
　　隂隂老栢森庭牖外脱中空若虚缶崔仙授剑栢遂神剑气腾天剑声吼顷年天师受丹诀此地精思嵗华久玉函金匮发灵崖因使隂符诬虎口【张天师道陵得九丹之诀于崖下于此地精思累年然后得之云】殿中真人道笔笔妙飞传不朽霜发羽人逢白叟间嵗巳闻逾九九神游八极吾所愿道骨仙风愧无有欲赋大鹏思子微恐尔年龄亦为偶【梁观主八十三嵗】
　　张居士歌【并序】
　　张居士名拱字辅之诚信孝谨之士昔遇异人以蒸枣七枚食之云饵此当终身不食拱始疑而漫食之果絶粒二年行步轻防神气冲澈拱云欲不食则便可不食不问久近欲食则日可兼壮者之食五人亦未尝饫也拱善医世家京师龚章之甥龚夬之表兄也
　　凡夫防防不知晓刼尘流浪如沙扫上天宫阙隔青云九原垅墓空秋草神仙有意怜下土独取颷车出三岛张翁陋巷贫且贤箪饷瓢浆久懐寳羽客飞来自何所蓬荜相迎笑相劳髙谈妙理妙道本定是青牛度关老仙丹无形有真气一视传灵入凡枣聊分七枣遗张翁一饵云充千嵗饱张公不食今防年齿如儿童顔色好我闻神仙本无滓诸漏皆空体道姑射神人饮风露淮南鸡犬依丹灶真诠自然本简易不在劳形勤补脑封山航海漫殚费叶衣草茹空枯槁况乃纷纷五浊世粒食火化常热恼余苦风尘衰太早緑髪苍苍半缟青春堂堂暗中去常恐余生似潢潦何当刀圭借残龄相与神防超八表
　　钟山钟
　　延平双剑朝丰城钟山之钟挟以行延平春浪拂天地左右两龙雷火鸣建隆真人君八极河伯效珍寳钟出不似汾睢发鼎光泛泛逆流浮万镒诏赐阊阖濯龙宫声掩景阳闻九重吾闻此钟亦神物独肯寒溪就埋没
　　舞阳令祝乐天再任
　　庚寅十月二十五晓分黒帝临丹府怒来鞭掠玉麒麟下降英灵佐明主庐江从此生竒贤便是竒人祝乐天鼎沸弦歌一百里双鳬舞水又三年部民共献长生酒鸾鹤荘椿只依旧我咏蟠桃别有春何须更祝人间夀元祐六年夏自阳翟之睢阳迓翰林苏公自杞放舟至宋
　　发轫嵩麓背烟岩觧维水程仍二三杞邦想见旧风烈许邑自知诚子男天地忧懐真过计文献不足良可惭放舟适未觏君子白头终期老江潭
　　拟楚词【并序】
　　段文饶道充蒲城人也访余于京师时道充将归隠于渭滨故作楚人之词以劝其归其词曰
　　匠执斤兮道周称百寻以弗用兮谷之幽屈轮囷以为杯兮孰谓贤于杞柳揉吾性以矫真兮寜全夭以为夀乐吾乐兮乐不汝违乐不汝违兮盍归乎来哉犀何尤兮以角累象何咎兮齿为烖童牛夭兮职骍刚而茧栗龟告犹以灼兆兮寜泥中以曵尾珠缀旒兮悔夜光不祥玉为圭瑞兮痛山辉之为殃乐吾乐兮乐不汝违乐不汝违兮盍归乎来哉兰九畹兮芬芗芝三秀兮焜煌山嵸嵸兮呈姿川溶溶兮摇光风駃駃兮歴楯云缤缤兮度梁药为衣兮薜为裳椒为醴兮桂为浆乐吾乐兮乐不汝违乐不汝违兮盍归乎来哉
　　嗟美人词
　　枢宻直学士刘公希道久迁于外元祐天子方欲大用于朝而公薨余心哀之故作嗟美人词以吊之
　　嗟美人兮何之抚千禩兮增悲咎司命之匪仁兮弗庇下民故啬数于令人兮俾弗俪乎常期既闿端之引大复柅止而絷维仰天衢而愿骋兮羗为惠之罔终嗟美人兮懐思閟灵修而自珍兮寜燕婉而倚巾彼鹈鴂之早鸣兮欲众芳之陨衰亮汝懐之匪良兮喜佳卉之具腓灵芝遑恤汝以自芳兮亦三秀而呈姿虫呻吟而竞秋兮熠燿夕飞而流光蚊角翼而虎噬兮或负岳而成雷俄嵗运之徂征兮复尔龄之防何彼大椿之先秋兮意松栢之后凋属嵗寒之太甚兮雪霜窘而烦威春归来兮谷温条风发兮百卉菲土泉闭兮崔嵬独黄兮就萎委长年兮涧滨匠初顾兮弗辰感佳时兮嗟美人蜕遗荣兮上宾天我吁天兮九阍如可赎兮百身
　　骊山歌【案此诗从宋文鉴补载】
　　君门如天深九重君王如帝坐法宫人生难处是安稳何为来此骊山中道连云接金阙楼观隠隠横翠红林深谷暗迷八骏朝东暮西劳六龙六龙西幸峩眉栈悲风便入华清院霓裳萧散羽衣空麋鹿来逰墟市变我上朝元春半老满地落花人不扫羯鼓楼髙挂夕阳长生殿古生青草可怜呉楚两醯鸡筑台未就巳堪悲长杨五柞汉幸免江都楼成隋自迷由来流连多丧德宴安鸩毒因奢惑三风十愆古所戒不必骊山可亡国
　　观呉正献真【案此诗从宋诗纪事补载】
　　次公不许画麒麟孝宣妙选知名臣拜公之像想风度乃是云台子顔之文孙元丰天子建原庙玉宇万栋临端门累朝名臣俨冠剑列圣御坐开乾坤修廊秘殿鎻春色彷佛音容皆骏奔相君相业皆元元旂常彛鼎定书勋仪形在殁侍神考英气噩噩凝天阍嗣皇方思服【原阙】美欲考辟公观列文君传兹图落人世世人遂得知瑜璠吾知袁公固有后能平楚狱竟无寃召公甘棠犹不伐卫武之德谁能谖君不见温公之像满人间愿广此图令并传









　　钦定四库全书
　　济南集巻四　　　　　　　宋　李廌　撰五言律诗
　　方竹杖和功逺
　　性禀方外正人怜节瘦轻持擕防水潦杀活奈山精直以中圆称名因义类清若将灵寿比未可贱书生
　　同张公硕梅耕道访董畸老郊居
　　白水防青秧晨烟着栁行覉懐正飘泊陂路转微茫苹际鹭鸥下塍边菱荇香相从寻胜事萧飒兴何长防水官桥路将军甲第新緑沉闲结锈棐几浄无尘下榻喜賔至问田怜我贫相逢便倾倒晩嵗定情亲靑云两髙士肯伴老夫游方驾相追逐通宵复献醻诗书嗟失计农圃话良谋日后耦耕伴悬知总白头
　　秋菊
　　春花富红紫黄菊与秋宜风劲幽香怯露晞寒艶滋孤标虽独步呈秀此何迟欲待羣芳歇専荣占一时
　　秋郊
　　郊原千里望好是暮秋时欲尽登临兴惟应杖屦宜鹗雕方得意燕雀彼焉知黄犬苍鹰去谁家年少儿
　　出城
　　岸走舟安穏逍遥若步虚晴烟迷白鹭春水见浮鱼桑树连坡种人家夹水居年丰村舍好稚子学诗书
　　秋山
　　山色带晴云云山逺莫分寒林逈萧散秀气自氤氲定有丘园士彼同麋鹿羣弓旌访岩谷谁为上方闻
　　寂歴古闗道二首
　　寂歴古闗道早秋生晓寒空蒙朝雨细憔悴客衣单事逐烟鸿逺情随雪鬓闲萧萧倦游意天际路漫漫寂歴古闗道晓烟寒未分愁情满秋草归思隔黄云客路自多感宿酲犹带醺萧萧倦游意况乃乆离羣
　　秋莺诗
　　秋日生春意林间闻晓莺奈何时序晚不及虫鸣摇落无多感芳菲防满城好音宜自黙反舌可无声
　　秋扇和之道
　　过时悲既往适用复相先世事蓂生陨人情月晦圆寒凉非尔适衰歇岂余捐嵗事待秋敛农夫期有年
　　续题郭功甫诗巻
　　诗道今萧索骚人古困穷夜寒金殿冷秋静蜀闗空廐縻宛马坛巫诔守宫采珠探水府丝黍慎蛟龙
　　戏赠史次仲
　　世俗匪吾谋嘉篇常见投旧交皆炫曜夫子独淹留礼乐尚虚器衣冠何自囚秪应凉冷后萧飒更清秋
　　秋晓
　　秋色已飘零凄凄晓更清芜城宿残霭云日递防明瓦冷寒霜色庭空槁叶声悲欢更盈耳箫鼓和铙钲
　　青泥雪中和徳麟韵
　　君笑吾痴絶吾知自不痴逺游陪胜士归槖有新诗笑觉山途近寒因酒力迟相从畏嘲谑别后复懐思
　　秋蝶
　　粉蝶尔何知秋深尚戏飞怜渠迷节物犹若防春晖露叶今非昔霜丛畴可依篱边菊无几薄命寄余菲
　　宿路北
　　晩日明青嶂春风送马蹄数朝秦岭北今夜洛阳西禁水緑波满芜城碧草齐客心归更速解辔恨栖鸡
　　分题得古香炉【分韵得迟字】
　　质为浮休弃形惟好古宜埏陶异甓砾香火近神祗冷暖非恒徳兴衰彼一时舍兹何所适尔意勿迟迟
　　和次仲砚诗
　　闻道端溪好疑应为土风彼人非博识此语未为公野客虽云美才华恐未同濡毫滋墨外文涣亦徒空
　　秋溪
　　秋溪已澄彻山色贮溪中云度前洲白霞生别峤红波澜寒自鉴鱼鴈共逰空弃置功名念羊裘作钓翁
　　钓台
　　钓国固有术直钩宁漫劳吾常鄙龙伯岂复羡琴髙濯足风波地游心虎豹韬谁云无是子天下自嚣嚣此地有天险双台千仞冈眼寛知世窄望极使神伤惨澹诸峯立萦纡一水长振衣懐古罢新句入斜阳
　　秋风
　　万籁静中起扶摇风怒号半天鸣剑防平地巻波涛鹢退宋都疾鹏抟溟海髙贺兰吹不尽何用战蓬蒿【陆防有战秋词】
　　范蜀公挽诗【十章】
　　蚤嵗青云近英声四海驰能懐天下寳独让月中枝既已登龙坂咸观入凤池如何老清禁偃蹇卧明时【公礼部第一不效前人廷试乞超等】
　　仁人宜有勇无欲故能刚凛凛回天力危危极谏章一言扶日御万古正乾纲首犯龙鳞意渊衷亮未忘【首乞立嗣】庆宁虽首议濮庙一何公君子初无党贤臣惟尽忠死生全大节社稷倚元功疾彼梁丘子依违秪尚同【公力争濮庙】
　　荆舒昔未惩抗疏誓身争衞鞅虽难屈桑羊屡请烹危言知不用脱屣谢浮荣岂恋三台近全无万世清直气犯荆舒承明下玉除禁林余谏藁蜀道拥安车自谓三宜去吾知众莫如谁为忠义传事事举堪书【王荆公自为制落公致事】
　　嗣皇思故老趣诏侍筵经驷马空频驾髙鸿本自防苍生虽絶望盛徳愈流馨出处俱全节辉光并日星【元祐天子起公侍读不起】
　　关雎久盈耳魏阙亦游心不废江湖乐亲调钟磬音九重初击拊千代正哇淫器在人忘矣哀哉泪满襟【公奉诏脩新乐】
　　重望晋随防清明越大夫忘身安社稷寄傲老江湖黼冕固已逺黄金犹可模旌贤宜异数愿上孝宣图八十虽云寿吾嗟未及期方之昔衞武犹不至期頥幸处仁人里叨膺国士知空余恋轩想况复九原悲众乐西南圃从公数共游清无马融帐荣预李膺舟河汉徳星陨山川英气收孤生筑塲意索寞向新丘
　　光禄朱卿挽词【十首】
　　自信仁由已深知道满门才华辉曰域嘉誉达天阍坦腹方趋进亨衢迓骏奔欲令唐晋后不独羙姚温要路多知已期公集有庸行趋青闼荣拜紫泥封帝室常虚席侯邦久卧龙空余遗爱颂安得镂斯镛省寺官聨贵曽升社稷臣双瞻观日月接迹望星辰锡爵虽开国封侯未富民天扉如可到直拟问通津南国旧书生今谁老更荣朱轓频补郡白首到名卿牧守惟司命官曹任老成道孚姑已矣何患不声名畴昔始龙馆能声到海隅兆民方菜色境政独蒲卢尚赖徳弥邵安知今也无犹闻江左郡荒政徯来苏七十古云稀公忠况未衰言常思悟主老更惜明时雪髪丹心被君恩寳劔知如何天不憗直道竟何施乐圃林泉好藤萝防古台仰攀髙节处豫约挂冠来凉月空堂影新霜百草荄凄清行乐地履迹满苍苔沧海梦悠悠闗河壮气收魂归伤委蜕壑迥失虚舟月暗菰蒲夜山空木叶秋可堪频怅望松梓繄新丘五十虽非寿休嗟不憗遗赏延姑可待子贵竟何迟异鹊惊蝉蜕凄风落木芝乘骢千里客歌罢不胜悲蚤悟多金累惟修俭与仁考终虽防愧直道未容伸地想流谦徳天惟赉善人昭昭锡繁祉余庆在振振贺兰先生诗同陈恬叔易和节度使王汉忠韵
　　陿隘区中世殷勤招隠篇应居小有洞几见大椿年庵废云埋谷琴亡声在泉至言曽悟主持此合升天【庵台在嵩山承天观鸣琴泉上】
　　顔鲁公祠堂诗
　　朅来游汝海初识鲁公真盛徳宜防祀英姿俨若神典刑虽异代勋绩在蒸民忆昔艰难际生逢厯数屯羯胡来蓟漠戎马度咸秦河朔皆朝虏平原独挺身蜡书通帝所羽檄论邦邻许国心无二孤军气复振弟兄同义烈生死剧酸辛巳怪酬庸薄那闻左降频江湖销嵗月省闼牾经纶相国心多忌军容愤复伸同朝縁妬媢防贼俾邅迍辄堕奸邪计刚期跋扈驯咥凶令履尾纳谏为婴鳞假手虽云智挤贤太不仁茹氊苏武馁决眦蔺生嗔误问长安使宁为叛将賔一时全大节千古仰清尘缅想神如在推迁迹已陈谋谟存汗简字画徧苍珉论世吾求友之人徳可亲讵云黄壌隔犹胜白头新端欲希忠义常期齿搢绅今虽逢圣旦止愿作良臣惟冀尊王室宁思秉国钧傥令冠獬廌犹可画麒麟古寺今如昔泉扄夜不晨何人同李翰纪事比张巡感慨瞻遗像然泪满巾
　　程髙承议赴防路转运判官求诗
　　圣主躬仁政羣方布诏条洪恩温海峤嘉颂满刍荛聚敛除奸吏依违屏具僚钧衡无硕防城社絶余妖皇化思无外王心逺欲昭咨询黄阁老选命紫宸朝丹禁传天诏飞星下使轺书旌分蜀道揽辔步烟霄急峡瞿塘险孤城白帝遥巴山连浪逺汉节拂云飘按部清时好观风乐事饶诗成思老杜鬼哭想残萧巳佩黄金印当簪七叶貂不应淹僻陋从此上扶摇
　　上翰林眉山先生苏公
　　佑圣生贤佐天心在抚民昌期膺治运谷旦降元臣四序功成晩三台耀拱辰严凝气刚劲謇谔性忠纯凛凛风霜操优优雨露仁髙才暎今古妙学洞天人黼黻文华国渊源徳润身四朝师令望百辟仰清尘射策明三道观光耀九賔咸知帝赉説复诵岳生申视草金銮殿登庸凤诏春防龙名不陨鲁衞政相因交荫槐隂茂聨华棣萼亲庙堂熙帝载衮绣并天伦政柄劳无惮侯邦逸久均偃藩心固乐调鼎味宜新上宰虚黄阁除书下紫宸百神怀景福万化入鸿钧隂徳施黎庶休功格昊旻自当侔带砺讵止约松椿贱士睎髙躅趋风愧下陈愿言千万寿献颂敢辞频
　　小苏先生九三丈自司谏拜起居郎权中书舎人廌作诗以贺
　　孝治依文母皇图锡圣王虚心思启沃妙选尽忠良近侍崇儒术先生被宠光周邦柱下史魏阙紫微郎禁殿聨常棣天池浴凤凰挥毫青琐闼簪笔御炉香徳镇千钧重文辉万丈长昌时逢式谷吾道喜弥彰视草严宸暮论思子夜央槐边星转角花底鹭分行岂但居华省行闻上玉堂终期衮衣拜慰此士夫望
　　赠钱之道子武昆仲
　　青防聨翼鹄志节傲云机凶变家多难年荒嵗愈饥运乖生事拙贫病壮心违蚤嵗忧虞少今春弟妹归气悲縻骆马心感动摇徽【徽旌识也】命矣无伤已时哉叹式微自从中夏瘦半减去年肥气槩摩天鸷文华耀日翚饮川容鼹防障日让犁犩南亩时躬稼虚堂昼掩扉有秋縁力穑髙节本知几路入东城逺人行北道稀树头云蔼蔼草际蝶馡馡古岸连樊圃秋城秀蕨薇断洪流滓泞独木过欹巍防防香纷馥菰蒲緑暎围访君非旦旦相见亦依依为问奚为乐言他复谓譩孝思诚辟色傃隠始深讥不见前贤者何尝虑世非浩歌行拾蕙雩咏浴于沂俨雅诚诗社凄凉近钓矶夜阶鸣蟋蟀秋砌响蛜蝛竹坞留残月林虹带落晖龟翻朝露叶鱼动落莲衣诗句时评品曹刘幸发挥鲛人龙颔宝海客蚌胎玑子意将全美余心久所睎众人皆卷舌髙论独其颀掩月蟾蜍泣飞霜蕙草葳鲸鱼翻海浊水碧带鱼飞正可夷崧岱公何愧隠扉刚明文豹节升降二龙旂月满星藏彩霞升燎有辉愁魔攻肺腑危坐复歔欷
　　七言律诗
　　和杨元忠主簿观鱼
　　轻澜沔满带维舟新雨羣鱼藻际浮既亦非知梁上乐敢嗟彼有釡中忧汉江水浊斑衣獭楚岸烟深雪色鸥未作金鼇莫惊惕月澄清海漫如钩
　　过昆阳城
　　昆阳城下黍苗稀寂歴荒墟隠翠微逺想龙蛇方鬬野解驱虎豹使成围乌知将拥河流断定喜能令屋瓦飞白水真人今物化舂陵惟有荷锄归
　　和钱之道游虎丘二首
　　轻云细雨放花时才过清明已夹衣得酒时教尽醉可题诗处莫空归丁宁莺语机关巧轻薄杨花气力防阊阖晚来行客尽稚乌相趂入城飞
　　石头槎牙占官道松树老怪枿断云骊龙睡隠潭水黒雨积粪壤生朝菌山光缭绕林朴野气空阔云氤氲归来月落天色莫水邉游女溅红裙
　　商髙宗陵庙诗
　　筑岩胥靡继甘盘此道寥寥不复存古庙秋风尘黯黯故陵烟树月昏昏君臣难遇真千载岸谷谁知旧九原魏尚端能似颇牧独无新夣到天阍
　　厄台
　　今古俱无忌惮情厄台犹敢尚为名裔孙不复重瞳圣俗目俱同瞽叟盲【陈舜之后】见愠仲由空肮脍肝盗跖尚彭亨圣人道大故难用谁聴歌兕虎声
　　宿大贾村僧寮
　　行过横烟杳霭中低低舍绕蒿蓬譍门见客僧如鹿席地围炉火自红隙壁射床千里月破窓吟纸一川风仆夫宻劝休安枕闻道穿窬是主翁
　　哀都官王申
　　垅上弓旌降鹤书戋戋璧帛贲乡闾汉宫入奏贤臣颂蜀道荣观驷马车谁谓诸侯老賔客归来华发伴樵渔泮宫陈迹神游否绛帐门生多石渠
　　大雨中游岳寺
　　忽见微云别峤生急縁危磴下峥嵘势倾海岱千岩黒力巻江湖万叶声碧瓦依稀人暗喜急溪湍涨马初惊老僧宴坐朱门底应笑狂夫冒险行
　　镜屏诗二首
　　曲玉回辉莹可观秋冰壁立动涵澜每嗟许国酬身晚忽觉余光照胆寒暎座未容华表客整簪空慕鵕防冠云车一去桥山晚寳镇于今下古坛
　　凝澄不动水渊槃风拂泉生或细澜月影透帘朝日薄龙辉绕匣夜光寒冥借魄知神物男子无闻已弱冠照我精诚至麟阁缓随弓劔上仙坛
　　和二兄书事三首【讳逺字国器居苏州时痞疾未平】
　　年少看书耻未多壮心今嵗沛中歌带江黄帜有蹻跖举国白头无绛何为我忠谋能有几匪人阿比敢言他手攀荆葛藤萝近敢把新凉取次过
　　逋逃内溃古云多楚塞羣雄尚感歌血飨彼猖神苟幸庙谋非壮士谁何将军威信当询众决胜神机岂谓他试把香问少子淝川投防夜潜过
　　功名于我实何多祗为浮华未浩歌两月病痁诚已甚半头白髪似无何诏惟选吁将从众学贵师心在匪他当世闻人知不少片言敢谓众难过
　　和郑十三东斋言事二首
　　为贫轩冕未忘情宁使栖迟抱六经安得神仙断鲸劔拂开云翳露天青雾浓豹终朝隠氷薄猜狐抵夜聴昬垫直疑皆饮鸩沉何苦辨清醒
　　春光故故恼人情新葺茆茨欲醉经积雨水衣龙颔滑晩晴山翠佛螺青月邉栁色踈踈见风外梅花细细聴半夜白云生石枕润珠蒸湿醉魂醒
　　答孔榘处度见赠
　　我似覊縻遐徼州君如霸府大诸侯如何鼎食素烹饪乃谓溪毛堪荐羞驽马但能追十驾鈆刀奚可断千牛鄙人粗亦知臧否敢诮东家故日丘
　　嵩顶六月芍药初发
　　谁言天地一无私底事阳和到顶迟暑气已交五六月云中初见两三枝可怜下土炎蒸日却是青霄烂漫时苐有荣心莫嗟晩物情先盛复先衰
　　和人寄防昌朝韵
　　久料腾骧空冀北如何留滞困周南闻君载酒访狂客把酒为君当剧谈上国分携今已乆丹砂未就我懐慙六蜚驾驭须天马吾恐骅骝备两骖
　　杨十三虞卿在希顔上人房纳凉余时在村舍归和诸公韵
　　土渇山焦独在阿考槃孰与世相过皇皇夫子犹伤凤碌碌苍生尚执柯头白已惊为学晚【余十九嵗头近半白】日长赢得读书多北禅释子应相笑树瘿多年变木鹅
　　暁行闻莺
　　花梢未动雨中聴催徧园林百果成六月不知春色尽五更来伴夏鸡声树头萧瑟长风过马上瞢腾短梦惊劝汝无言归旧谷先秋畨次虫鸣
　　雨中游法王寺诗
　　雨脚如麻未肯收雨中还作法王游云埋辇路烟初合水溅松岩雪乱流心畏险途常恐失寒侵病骨已知秋羣峯耸峭犹无畏为语山僧不用留
　　少林寺诗
　　禅老家风古少林道塲遗迹蔽烟岑山遮石脚斜阳早云碍钟声出谷深只履度闗天杳杳九年面壁海沉沉欲知苖裔能传法栢树犹明圣主心
　　习池诗
　　陈迹相推今古同池邉倚杖送归鸿童山尚接千岩秀穉树犹传万壑风春意物情迷野兴水光天影共青空雍门有泪应承睫绕墓行吟吊习公【习郁死塟池上】
　　次韵刘厚之乆隂未雨
　　欲作丰年几日霖宻云委地结繁隂莫疑造物收功晚自是阳和着意深且具黄鸡倾白酒更求青李与来禽扫除万古穷通想付与南薫一防琴
　　过阎氏桥亭
　　緑芰红蕖照眼新池塘风软起青苹逺山碧映重林暮委径香传别洞春五月独为长道客沧浪自有濯缨人谁知雅意在丘壑惭对箕嵩愧路尘
　　范蜀公得请再致仕蜀公作诗命某次韵
　　老恋林泉拒衮衣髙山景行众思齐乆膺重任当先觉独以清风激众迷越相家声千载后商公旧隠白云西坐令贪懦趍忠厚寄语狂童勿芥鸡
　　谢王生赠弓矢
　　将军材气旧无双老矣犹思强挽强金廐愿乘千里马玉闗归奉万年觞受降城下沙雪无定河边木叶霜赠我良弓借余勇君应真胜楚人亡
　　和人九日诗
　　三径就荒陶令宅两峯髙并杜翁情悲秋不奈黄花好落帽谁怜白髪生逺岫薄云收细晚林丹叶防新晴登临俯仰寰区隘欲驾风轮更上征
　　表髙氏石公之墓
　　黄金照地晋将军劔履盈门万石君独以徳名追逺裔尽将富贵比浮云璚田种药期公寿夜壑移舟忽梦分彷佛平生阻瞻觌一诗三叹漫殷勤
　　再上闾丘通牧少卿
　　东邦濵海帝忧劳慎迪名卿礼意褒板简拜旌前宪掾云骈骖驭旧仙曹庭柯露下回春色夜浦珠还息海涛隂恵日隆天眷异蓬莱东去近金鳌
　　吕朝散挽诗二首【宗杰】
　　殊重平生邴曼容退身能勇自为雄盛衰付与枕中梦福禄犹嗤塞上翁松菊渐荒三径合鹤猿悮怨故山空苍苔满地尘凝席惟有萧萧蕙帐风
　　金马玉堂髙步宜中年遂与水云期太冲早擅三都赋叔度难量万顷陂夜壑蔵舟今孰在白驹过隙事堪悲南园从此无行迹老桧髙松知未知
　　送黄集虚赴任知州【并序】
　　故汝州刺史黄公辛余先君子之友也恶众人之曲邪而以正直自立非士气之偷懦而以忠义自任慨然与古人为徒而耻浮沉俯仰狥媚世习虽□轗穷年动辄得咎而居贫守道愈困愈坚君子韪之始三子皆布衣公将致政一嵗之中皆登仕籍君子以为为善之效果不终穷乃在其子孙也吾友集虚公之仲子也志义闿爽其文行有公之遗风今将之官桐庐故作是诗送之以寓意焉
　　桐庐古郡淛江东山色溪光藻镜中后夜相思千里月髙懐为寄一襟风欲纡纽黄金印且学羊裘老钓翁忠义传家君勉勉清名不必问穷通
　　杨元忠和叶秘校腊茶诗相率偕赋
　　风驾已驰供御品霜郊未巻喊山旂七闽地产犹为寳两府官髙故不遗须借水帘泉胜乳也容双井白过磁【江南双井用鄱阳白薄盏防鲜为上】东堂退食公宫晩金鼎新烹欲沁脾宋英寳宣徳自杞至邑将复东还见遗途中诗次韵和之以见惜别
　　思君仍嵗此相逢后夜梦魂无复东白纻泪痕何处恨故园花信几畨风归来可喜似新燕惜别预愁如去鸿老矣柰何春半老悠悠万事付杯中
　　又过陈叔易隠居相拉同游超化寺诗
　　文范今亡见嗣卿颍川应聚异时星清风特为吾曹至畏景宁忧日御停踏雪曽穿东郭履移文今忤北山灵烹茶且酌南溪水第欠金山第二
　　再领玉局昔东坡在翰林作诗送戴防有玉局他年第几人之句后自岭外归遂领玉局予复官亦得之坡今亡矣怅然有懐
　　东坡因地夙相亲玉局终为继戴人禄仕岂知承末轨恩光又许袭前尘青蝇附骥元非援白玉无瑕晚更真泉下有灵应首肯不随凡劣易缁磷
　　次韵东坡还自岭南
　　凭陵嵗月固难堪食蘗多来味却甘时才闻徧中外卧龙相继起东南天边鹤驾瞻仙袂云里诗牋带海岚重见门生应不识雪髯霜鬓两毵毵
　　谷隠寺书事诗
　　云如戏我舒还巻雨似欺人去复来学道忘忧从老至持杯得意使顔开骊驹喜饱嘶犹恋猘犬夸狞吠欲催三日山中果何有赋诗满得锦囊回
　　某与鲜于绰元勋共约同习制科
　　赵括痴儿漫喜兵他年自料困长平将军各有万人敌下士难先二子鸣卢骆杨王何足算江黄六蓼岂劳征英雄少贬虽慙愧且徇区区月旦评
　　谒中岳祠
　　岳镇中天司下土名山宫殿锁云扄固知正直作威福岂徇徃来惟醉醒封禅今无秦汉侈降生谁是甫申灵何当弭节朝双阙一曲钧天夣帝庭
　　诸葛菜【并序】
　　蜀诸葛亮每行兵处必种此菜以志之邑中元开州家有此种仆求之以作羮甚美作诗求之
　　武侯战地记他年战后犹当似率然防向渭原惊仲达尚应江碛感桓背山左泽甘如彼傍砌绕篱今可怜莫问兴亡进羮茹书生赢取腹便便
　　将至嵩山逺观瀑布
　　晚晴紫翠溢平川三十六峰凝霁烟匹练依稀分秀岭玉虹摇曳舞危巅寒光定是连明汉清气都疑贯九渊可笑夜来风吹后乱沟斜涧亦涓涓
　　和人游嵩韵
　　嵩髙峻极压三川周视方舆见广员絶顶固知天下小泰山为占海隅偏白云散尽千林月急雨收回万壑烟莫笑层峦髙似岸举头一握是天
　　友人董耘馈长沙猫笋廌以享太史公太史公辄作诗为贶因笋寓意且以为赠耳廌即和之亦以寓自兴之意且述前相知之情焉【案此诗从厉鸮宋诗纪事补载】
　　节蔵泥滓气凌空荐爼宁知肉味重未许韦编充简防已胜丝黍诳蛟龙短萌任逐霜刀重羙榦须烦雪壤封他日要令髙士爱不应常共宰夫供
　　游寳应寺【案此诗从厉鹗宋诗纪事补载】
　　雨后秋风入翠微我来仍值晚凉时山遮日脚斜阳早云碍钟声出谷迟故国空余烟冉冉旧宫何在黍离离兴亡满眼无人语独倚栏干黙自知
　　贺小苏先生
　　柱史承恩正紫微玉皇优诏碧云词欲知伯仲文章职对掌丝纶内外司露偏浓常棣蕚烟霞常驻凤凰池共扶吾道邪归正同振斯文盛不衰白首并逢千载运登庸皆是十年迟靖共介福由神聴告尔多方代帝咨膴仕初逢贤者贵徳名当问国人宜夷齐抗世清何早元凯登庸事可期贫贱久思杨得意龙光今喜郑当时应怜下客尘埃甚慙愧雷门献此诗
　　崔先生所守甚髙其为人表里澹泊然其文如有自然之羙可喜也因还其诗巻题其末
　　别久相思今见君近诗盈轴语弥新雄妍不用近时律温厚初还上世淳少与多仇身踽踽乐天知命志申申才髙所寓皆髙趣气古斯能似古人句有万钟辞禄意衣无一防汚人尘中山可鄙魏公子谷口全如郑子真珍重遗音清庙瑟萧条寡和郢中春谁同杜老知无敌防有君山谓絶伦白首定交虽自愧夜光投我岂无因欲知慰此无聊赖万斛愁懐为一伸
　　五六七言絶句
　　二士石榻在中院之北巨石如榻有自然石枕可卧二士和大受韵
　　忆昔登封日山蹊困六飞我来犹舍杖共坐拂云衣
　　荼防洞
　　无华真国色有韵自天香临风难自持为舞白霓裳
　　春日即事九首
　　蔼蔼花絮乱纷纷蜂蝶多今年春复尔不饮奈愁何新緑隂将就残红在亦稀中千防絮来伴落花飞怒风吹老屋急雨閙空庭莫叹林花尽悬知陇麦青毛桃犹带蘂青杏已团枝老不禁春恼应知老易欺但喜朝朝醉那知夜夜风老人贪睡羙春梦五更中化国有余暇丰年多醉人典衣谋一饮对酒却慙春怅望白铜鞮醉聴金缕衣花间愁落日老更惜春归娇马宁馨郎氊车薄媚娘萧萧两蓬鬓愁入少年逃闲闭闗坐忽有卖花声老大自多感依然京洛情
　　雪
　　纸窗明晄晄云日暗暾暾半夜寒添被清晨雪拥门
　　晚晴
　　微阳挂木杪孤鸟下云淀广墟遗稻粱鹳鹤伴鳬鴈隂壑留残雪林虹带晚霞孤烟障渔市不见两三家
　　临颖县
　　日永行人渐困路长饥马频嘶惊起一双白鹭背人飞向前溪
　　杨花词三首
　　特地飞来有意等闲却去无情若比迩来时态秪应时态犹轻
　　全似秋空白云不应日堕红尘楼上何人逺望黯然无语销魂
　　苦恨红梅结子生憎榆荚悠悠解送十分春色能添万斛新愁
　　夜坐
　　且喜屋无穿隙雪未愁漏尽满鞾霜纸帏布被从牢落赖有希牙齿颊香
　　道中即事呈岑使君吏部次和徳麟韵三首
　　日射西山烂烂光低云遮岸水风凉从来鞍马倦行役笑语不知岐路长
　　稻塍粟垅緑相连野老欣逢大有年人意物情俱自适溶溶佳气满江天
　　白叟黄童话使君买牛买犊谕邦人今年菽粟仓箱满仁政常为七县春
　　春日偶题寄友人
　　低云不断风仍急细雨无声晚更稠千里思君常在眼黄昏天意自春愁
　　吕顔野饮醉中寄五絶句次其韵
　　醉乡天地一何寛不问金壶与玉山蹔得陶陶太古意醒来应亦恶人间
　　酒在杯中惟恐尽事来眼底只嫌多一壶醉倒春风里万斛穷愁奈我何
　　醉后诗成笔似椽客来倾酒酒如泉怜君常得酒中趣愧我经春只惨然
　　手持金盏灔斜晖目送归鸿万里飞还似习家池上日醉中倒载接防归
　　醉倒南山卧白云满天诗思不胜春黄鸡白酒真堪乐谁道蓬蒿有此人
　　题孔氏东园三首
　　何处移来薝卜花琢成玉叶静无瑕天香不合人间有只是只园居士家
　　桐已参天栢已苍昔年曽见似人长树犹如此人休怪賔主相逢鬓各霜
　　浓緑隂中黄栗留醉乡迟日厌鸣鸠青春去后百花歇赖有枝头安石榴
　　题唐洲东寺访友人不值诗
　　三年漂泊老荆州重过淮安旧驿楼地上谪仙天上去故来萧寺想风流
　　眼前风景似襄阳松柏参天竹满岗鶗鴂一声春欲去雨催新杏渐娇黄
　　渼陂
　　晴山如黛水如蓝波浄天澄翠满潭身在玉壶图画里心随飞鸟过终南
　　失题
　　羡君走马踏千山却笑吟诗不肯闲写得清风入嘉句尽擕爽气出云间
　　吟袖衡云满笔端马蹄霜迹破朝寒据鞍何必须横槊自有新诗似建安
　　观音亭
　　钱唐西湖三百寺芳草画桥烟霭中寳陁大士本无相一亭聊慰伏虵功
　　绿鸭亭
　　澄波奫沦鸭头绿秋水清于春水明芰裳已逐秋光尽藻带暗藏春意生
　　竹亭诗
　　绕冈脩竹小亭深风榦云梢照碧浔安得茂林带左右祗应萧爽似山隂
　　送元勋不伐侍亲之官泉南八首
　　巻中识尽古来人笔下文章日日新万里从亲海边县要令南国见麒麟
　　君房言语妙知名元凯春秋癖已成作者风流公莫让要令江海聴文鸣
　　看罢吴山看越山一帆千里玩风澜令人颇忆羊裘老为钓桐庐七里滩
　　解知身世两鸿毛肯羡一钩连六鳌有口惟宜醉醇酒时时痛饮读离骚
　　梅晴时荔子丹绛囊青幄共檀栾按图读谱尝珍品大胜闗西苜蓿盘
　　泉南南浦是南溟瘴雾熏人不用醒想对文书搔首罢刺桐花下学兰亭
　　瓯闽接壤气多同只恐泉南有风撅虹见时定翻海御寒裘褐要重重
　　粤藤玉板泽于脂歙婺隃糜理胜犀归日锦囊诗几许七闽当有数千题
　　送苏伯达之官西安七首
　　好去西安苏县丞千年求友近严陵江山如彼君如此正似玉壶寒露氷
　　湖山主人玉堂客尔来华髪故应多安石虽云江海士元元苍生将奈何
　　苦忆君家两恵连楼居应作水中仙静看河畔青青草应有池塘春梦篇
　　问讯东海秦钓客【秦觏从先生行】尔来闻已覇风骚缗明饵香我知愧愧尔一钩连六鳌
　　寄语松陵与太湖烟波风月尔何如故时景物应如昔复有当年张翰无
　　横江一苇聴潮来江月飞霜落酒杯寄语钱唐江上月可怜寂寞照潮回
　　千里隋堤榆栁风轻花薄荚正防蒙离情解逐仙舟去欲过三江震泽东
　　和陈恬思其叔子思有书斋在山中二首
　　古寺愔愔映夕岑谷风凄劲触霜林曩时蕙帐知何处不见山人来苦吟
　　嗟我衰迟行老矣与君生死尚情深屈平贾谊何须旧敬吊先生泪满襟
　　从徳麟自中卢游灵溪记事
　　各执梅枝不执鞭涉溪穿竹过林烟景纯梦里经行处直到青溪古洞天
　　青溪翠壁泻琮琤洞府犹传鬼谷名幸有六经堪送老不思唇舌慕从横
　　裂崖泉射便成溪溪畔虚岩匹练垂玉溅珠跳千仞底隂隂众木媚清池
　　次韵秦少章蜡梅
　　底处娇黄蜡様梅幽香解向晚寒开故人未寄岭头信先报江南春意来
　　徳麟以书相招云已与潘仲寳在中卢可自酂来同游灵溪石门双池等胜处某作六诗率张防川作
　　氷溪雪岭赴诗盟我媿难先二子鸣莫惮登临助余勇欲令万战遇竒兵
　　灵溪閟洞鏁华胥地脉旁通分野殊莫惮登临探竒险恐君他日亦蔵书
　　千仞云崖耸石门古传此地圣凡分我曹自愧羣峯诮未必山灵解勒文
　　地上云居有梵天碧池灵脉泻双泉不应胜地能埋没政欲因君佳句传
　　云外泉声度碧林浏萦累带作清深吾缨已分令尘染欲借寒光去洗心
　　异时倥偬此时闲甘在尘中可厚顔天为好山生胜士莫因便懒负云山
　　题峻极下院列岫亭诗
　　早讶年年狂士来每来亭上独徘徊山应又喜添知已去后山容似死灰
　　山色满亭亭倚空与君俱在画图中解道龙腾青壁断令人却忆漫浪翁【圣俞诗云絶壁龙腾青壁断极天神降白云空】
　　笋箨笔诗
　　琅玕夭娇排霄去败箨平堦聊贮储付与管城汤沐地何须毛颖号中书
　　雪中泛汉江呈徳麟
　　汉江莽莽雪浮浮逺想山隂泛剡游髙兴共成何更尽子猷安道喜同舟
　　将至酂城和徳麟韵
　　緑胜章台杨栁街青罗斗帐净无埃五株何用诗频説安得韩公到此来
　　晓至长湖戏赠徳麟
　　桐实离离秋带长玉鞭骄马度垂杨黄茒野店人争看篱上红眉粉额妆
　　和李端叔大夫从参寥子游西湖十絶
　　几处秋千愁日暮一声鶗鴂唤春归红稀緑尽寻常事不用长绳系落晖
　　草已芊绵桞已柔落花重叠不须愁风光流转等闲过又是一年春事休
　　百物争春竟可怜清池緑浄但沉天浮萍细碎从渠长憎见差池防荇钱
　　西畴新买数塍田便扫空囷俟有年欲坐庵吹豆叶风翻黄浪麦秋天
　　风头皱浪开还促防圆纹乱更多何似无风亦无雨碧天千里在澄波
　　痴儿挿地栽杨栁杨栁无根插便生我亦无根常作客四年漂泊大梁城
　　股大如立已忧不须登阁始三休道人尊足元无病莫取形骸向里求
　　梦为蝴蝶恣飞飞飞入花丛处处迷不是提壶强呼起尚应栩栩展江西
　　诗翁诗思与春争落笔风雷纸上生雪棘满頥心尚壮君看岩电射人明
　　池南池北乱蛙声不问官私处处鸣昨夜一犂新雨足无烦科斗更滋生
　　钓台
　　竹冈深贮一溪云溪湾路尽钓矶新鱼鸟相忘自相乐使君元是狎鸥人
　　山东太白谪仙人笔卷天河气拂云百代公卿嘲哂徧清溪石上想严君
　　兴王不患无功业贼乱常忧在嵗寒能缓阿瞒移鼎手长鋋此日愧渔竿
　　中春
　　轻挨残花香簌簌旋剥新笋白纎纎伤春煑笋买春酒短褐破碎人家嫌
　　春日风雨晚题
　　低云不断风仍急细无声晩更稠千里懐人常在眼黄昏天意自春愁
　　王子立寄三絶句云常诣夏頥吉卜云宜见君子子立作诗廌次韵
　　乆依凤翼与龙鳞万里青云可致身圣主求贤如不及夜光岂复怒无因
　　富贵自知当自信耆鲐福并固脩长隂阳可测非天理男子人知亦易量
　　三首新诗慰病躯万金何必是家书隔年已有游嵩约玉趾何时过敝庐
　　寒食【案此诗从宋诗纪事补载】
　　千株蜜炬出严闉走马天街赐近臣我亦茅檐自钻燧煨鍼烧艾检铜人
　　饮襄阳沈氏家醉题侍儿小莹帬带【案此诗从宋诗纪事补载】
　　旋剪香罗列地垂娇红嫩緑写珠玑花前欲作重重结系定春光不放归
　　兴安道中雪晴见羣山偶成
　　闗山千里涌银涛晩日烘云欲动摇滕六自知迁客近前驱一洗瘴烟消
　　雪晴
　　山凝秀色螺成髻溪走寒光珠在盘更欲呈姿作清巧暂妆梅栁雪中看
　　飞阁
　　飞阁凌波浮茫碧山白云坐相忘好风歴楯泛我袂兴来取缨濯沧浪
　　未晓出双池小雪作
　　怱怱蓐食过重丘炬影通林见逺流云物澜飜烟羃歴细风吹霰上征裘
　　瓦庙
　　柱侧檐欹瓦欲飘断垣苔澁树萧萧满庭荒草无香火惟有禽声伴寂寥
　　诗余
　　虞羙人
　　玉防干外清江浦天涯雨风如扇雨如时见岸花汀草涨痕添　青林枕上闗山路卧想乘鸾处碧芜千里思悠悠惟有霎时凉梦到南州
　　菩萨蛮【双松庵月夜赏梅】
　　城隂犹有松间雪松间暗淡城头月月下几枝梅为谁今夜开　罇前簪素髪自拥繁枝折疑是在瑶台寳灯擕手来
　　清平乐【送别】
　　落梅呜咽暗淡城头月吹满江天惊梦蝶唤起畵楼伤别　风轻触银钩梧桐玉露新秋底事琐窗深夜素蛾常伴人愁













　　钦定四库全书
　　济南集巻五　　　　　　　宋　李廌　撰赋
　　借田祈社稷赋
　　王者躬借千畆治农上春载耒耜之稼器祈社稷于元辰播种始修愿备粢盛之实吉蠲昭告防恭土谷之神盖以借是天田借夫民力躬稼虽勤于率劝隂相乃臻于蕃殖吾欲宜物生之理故控诚于社稷载耕一墢敢违东作之时欲致三登实赖柔只之徳春既应物将发生农祥正兮隩者析土膏起兮勾者萌田既有籍亲当劝耕金根而缥轭絺冕而朱纮三推之仪既服劳于垦辟五祀之本亮来燕于齐明诚欲屡获于丰年矧敢黩烦于上帝惟尔次祀可祈嗣嵗受霜露风雨也既达气于天地能聪明正直也宜飨诚于牲币抚兹御耦意显示于农先用以太牢敬幽通于血祭于是王后献种甸师清畿宰夫庀事祠官致祈推精意之匪懈惟明灵之具依今咏载芟兾三时之不害愿歌良耜终百礼以无违夫然重彼民天始吾帝借惟方坛设堳埒之敬则神仓有坻京之积着于月令则邦典无旷非尊地类则嵗功何获考文景之明诏遵礼攸行思龙弃之有功配祠来格厥后田钩盾以为弄耕上林而匪恭既缓民事宁修礼容伊常祀之弗举何靡神而不宗彼周室之中兴犹废大事隋仪之讲惟祀先农异哉事虽劳于王躬化遂行于天下咸知贵于官稷矧敢厌于方社然则民和而神降福焉繇祀与农而致也
　　五谷皆熟然后制国用赋【年谷皆入而制邦用】
　　国欲制用谷宜有年俟农功之皆入乃邦财之敢専嵗杪必登已审有无之数政柄在我允厘多寡之权原夫邦本惟人民天以谷受之田而俾养取以制而无渎征求有艺既具在于积仓经费是程实有资于稍禄盖以地利有荒而有治天时或和而或乖故无禾无麦而不一鲜多黍多稌之孔皆视耗与丰惟谨成于嵗事量入为出自允协于民懐若乃时三登而政平食四鬴而家给外有大田之稼内有万箱之入多不为虐虽明上熟之饶度以赋民岂过取盈之急于是赋者敛者裁之制之物乃惟其有矣民宁至于殆而司徒令贡于土均示恭乃职太宰节财于九式亦贵其宜斯乃以民为心随时立制因成隆杀之节相夫上下之嵗循九一助之法固以适中以三十年之通斯能无彼或用侈为政弗仁佐邦利虽利矣而王制已壊国非国也而民心匪降李悝以平籴取名第期昌富杨炎用两税变法愈革淳厖异哉冠百辟之攸司辅一人而御统位独崇于民极职乃均于邦用惟仁人共其心而无忝厥官可臻舆颂
　　金銮赋【并引】
　　苏先生自中书舍人拜翰林学士门人李廌以金銮赋贺之其词曰惟金銮之閟宇兮承明庐天门九重兮直帝居青云邈为后尘兮紫清绛虚履泰阶以布武兮琼阙玉除侍上帝兮友真宰赞造物兮俯璿枢视下土以为滓浊兮徜徉乎河洛之图书代上帝以有言兮作典谟曷谁尸之兮畴咨明世之真儒惟令闻升闻于帝兮有臣曰苏客曰是超然之先生耶惟超然之先生冠百世而称杰操忠而秉哲执义而全节文章鲜俪于古今徳行争光于日月昔下士之兴谗智相辽而欲轧不量厥才徒自黥刖纯然粹玉久苦埋湼濯之愈明始鄙羽雪于穆皇王登崇俊良爰自谪逐乃命作牧乃命为郎乃寘紫微乃居玉堂佩服粲以有辉舆卫俨以煌煌润色太平黼黻黄非先生之有荣实吾道之有光猗欤先生处斯金銮为龙为光莫匪具观馈天饷于宝床下昼漏于花塼锡尚衣之宫锦分御座之金莲缙绅具云内相惟贤呜呼官随人以重轻职因时而贵贱爰置翰林近在贞观伎卜杂进名同实吴筠太白久待诏兮竞无官封公辅乐天苦俸薄兮求兼府掾惟眷遇之无常故荣滞之相半乃若叔文执义隂狠阳媚濳妖伏祸城狐山鬼二吴争恩甚于火水恃为巢社公肆奸宄惟兹金銮兮待太平而后重惟兹金銮兮待贤者而后贵猗欤先生处斯金銮方江湖之放逐望魏阙以如天呌九阍兮靡诉滨九死兮永叹惟阨穷而处忌虽忠愤兮奚言今也侍帷幄兮朝夕纳诲却视象魏兮夐以在外况举天下之重兮自任遘兹辰兮嘉防无使目为私人无止习为三昧夙志可宣兮时不易得时不易得兮苍生跂踵而希泽将锡圭兮赐衮聊假道以兹职
　　金銮后赋【并引】
　　元祐元年冬今余杭龙图先生初入玉堂廌作金銮赋四年夏小苏先生九三丈复自地官贰卿入翰林为学士廌故作后赋欲以见儒者之荣兄弟之美而以尚之故曰后赋云其词曰噫颢穹之祐民兮必降贤俾保厘虽降贤必有神兮讵俾下土而测知惟帝意兮靡忱故或俪兮或奇或千嵗以相望兮或接迹于一时或千里以相辽兮或同胞而连枝惟忠义以合符虽千一以共规卿云景星醴泉灵芝晷瑞图兮偶应矧常数兮可推维伯仲兮俱贤异千祀兮膺期难乎伯仲之俱贤也粤若三叔谤旦有傲虞禽冇脍肝之盗跖有鬻狱之叔鱼义琰有义琛之劣世南有世基之谀甘蔕苦源清流汚蠧或毁坚瑕多败瑜惟物情兮相戾焉人理兮可诬故有髙阳之凯高辛之元并称才子皆相宾门稷契之功万世之隆莫之与崇夷齐之节万世之烈孰并其洁汉郦商寄因縁勲劳楚季心布义侠名豪建庆兮以谨贵贤兮以让褒上郡淑吏二冯蔼闻吴都风流妙禀机云民庸兮袭志袭誉战多兮万均万彻彦博大雅兮谋谟真卿杲卿兮义烈或武或文惟徳惟哲伯仲俱贤才难道缺冀有于斯千载愿阅惟二先生惊代称杰坤维一方堪舆效祥两蜀钟灵二江储英峨眉荐祉并生世程凛然擢秀蔚在妙龄观光来宾掞藻王庭三道奉宸忠贯杳防言帝所日月俱鸣腾芳上国驰誉八纮间闗仕版颠沛周行忠义为质皦皦相望永矢不渝用行舍藏圣涂并驱方驾抗衡珪璋璜璧韶濩云茎世知俱贤莫能重轻放逐江海梗转蓬飘白首兮于行雅意兮在朝嵗不我与偃蹇下僚天定胜人徳久自昭松柏兮御寒贯时兮弗雕雨雪兮霰零杲日兮睍消偕来兮宝文囬翔兮紫霄厉兮列缺阆风兮逍遥柱史兮载笔紫微兮赞书黼黻兮洪业鼓吹兮圣谟婆娑兮渊禁布武兮天衢金銮兮玉堂绛阙兮清都明光帝居北扉禁庐璇题雕楹青璅金铺文林兮极宠命世兮真儒故二先生迭处更居昔在有唐危叶乱根懿之祎之容身摛文通通微訿争恩虽曰伯仲尸职金銮朋邪比媚徳忝厥官方我二苏俱贤实难彼二龚二鲍兮惟僚二疏二谢兮惟族势丑兮位均名齐兮义笃矧我二苏同气异息惟学与文并造圣域惟忠与信皆贯金石否泰惨舒皆共消息非声气兮偶同适与命符兮心迹名非实违名乃在徳周旋严近代掌翰职朝廷昌兮属承平一门庆兮两名卿王国兮多贤儒冠兮预荣先生兮固有在宠兮弗惊方将比徳兮稷契俪徳兮元凯并时登庸咸熙天縡羽翼兮王躬埙箎兮帝载铺张兮所蕴康济兮四海傥末光兮肯分庶余晖兮永頼
　　武当山赋【并序】
　　仆闻武当为名山旧矣元符改元之二年屠维单阏自酂之平陵越明年上章执徐正嵗元日自平陵往游世家古郑故自以为太华逸民而均阳乃南乡古郡于是设平陵丈人为对问以赋其事云
　　太华逸民适乎南乡值平陵丈人植杖道周敬修容而问焉曰仆旅荆州歴楚囿按载籍诹耆旧游遨鳯阙啸傲岘首睨碑征南之坂扪鹿习池之岫筞棰梅垭之巘饮马双池之浏虽清润之可喜实奇雄之未觏比泝沧浪至于郧郊卧冈走阜复防平坳布若聚米沸若翻涛蔵溪隠木险于幽都夹汉为堑隘比成臯邑或岩于郑制兽或彊于齐獳虽弗逮乎鴈门已可方于虎牢第陵陆之可践恨形势之非豪何一山之巨丽俯列岫以弥乔卓荦倔起造天其髙如鳯于翼如麟于毛如人之杰如士之髦居众莫揜防于其曺吾弗知其何山也耶丈人曰此吾邦之武当也惟兹奥区叟之所详天枢随旋四七相望夀星步之【角亢曰夀星】干纬是纲天根昭囬抵于龙亢【氐为天根】苍龙左角距夫明堂【房心为明堂】下临豫野故韩之邦自河及荆绵亘沮漳方城为郭汉水为隍楚以之为北鄙晋以之为南乡河汾沃翼叔虞之唐逮重耳之主盟此周索之所疆筚路启林芊熊允荒洎变夷而为夏輙由子而自王东姬不竞霸府代强载书防血胥会衣裳乃封邮之徼境惟犇命之靡遑干戈间兴以争寻常介二邦之两间兹屡为乎战塲秦噬六国拊背扼吭席巻方舆括于一囊韩社既墟徙治南乡卯金典午下暨齐梁侨立始平名诬实违郁悒百代今遘盛时以圣继圣七叶重熙西越流沙东渐嵎夷北抚幽都南控雕题际天所焘率郡县之惟南乡之故民其苗裔之所遗陶冶道化旧俗丕移昔尚豪夸侈靡以嬉今服礼训惟俭惟仪昔喜任侠使气敢为今乡义方谨畏自持知射利之去本咸尽力于耘菑悟渔猎之暴殄悉诵于书诗此并山之民其风声性习之梗槩也兹山曰参设险自古或曰天中气之所祖或曰仙室以真灵之攸处繄汉皇之访仙遂名之以为武自我朝之御极常黙辅于民主嘻为祥风嘘为时雨薫为丰年兼此荆豫上原下隰坟垆壤土千流秩秩膏我黍稌漆千章其幽幽枲万圃其膴膴水浮艅艎云积廪庾良功纎纩无苦絺纻贡篚灌输充牣王府农服先畴市蔵大贾扰畜皆蕃于五牸素封或比于万户惟静重而安宅故无私而利溥此并山之地其土宜物性之饶美也子尝穷山之所以为山乎肇自混茫初有太极腪胚结融元化埏埴清浊剖判坤阖干辟大块载持以土与石磅礴两仪天地之骨无山其间何恃为力彼佛蔵之文暨道家之书辨湏弥与铁围矜蓬莱与方壶或以为西天之所治或以为列仙之所居既莫究其信诞又安议其有无盍考乎职方所纪舆地之图天孙惟东旁带医闾防云亭邹砀之罘祝融司南九疑苍梧五岭延袤百粤三吴金天太白股引天都终南褒斜连亘坤隅冀方常山上党飞狐天下之脊燕冀之郛太室轩辕四顾诸夏太行伊阙襟带洛社各据方而称岳以形势之可诧观此山之形势敢论岳以谕借勿论岱宗能小天下儗秀厚于恒嵩埒清雄于衡华可顔行而差肩或并驱而方驾彼设位之既尊此宜处乎流亚昔吾子之所观徒阘茸于千里蔽翳者岵童颠者屺蜀者特寡而惸惸峄者属连而靡靡袭至于三者惟名之以陟成止于一者惟名之以伾密则其奥也如堂之可处盛则其袤也如防之御水曰章者下欹而上正曰隆者宛中而四起虽大而卑也以坡陁而为扈虽众而小也以琐细而为岿厥类参差而不一是皆界邱而逦迤大顶居中众山来宗屹如长人抚摩诸峯获附丽而迩者遂夤缘而亦崇却顾丑夷莫之与隆傍立而九若分职佐理者曰卿寺之列前向而三若视品同秩者曰槐府之公侍侧若承顔而温敬者则以为世子居内若俪体而顺附者则以为后宫曰主簿者曲拳有文墨小有司之意曰将军者岝防有介胄不可犯之容堆曰万斛若仓箱之积崖曰灶门若膳羞之饔鋭前端方若柱史则惟笔锋拥后合沓若车骑则惟五龙曰朝趋者或右或左或南或东若子男若附庸若臣若属若宾若从若冕弁剑履之序立若旂斿和鸾之会同此三十六峯之形嶪嶪乎与五岳之同伦也泛观兹山韵粹气整巑岏奇峯嶻嶪峻岭植若宿邸之主隠若塞门之屏腾凌阆风灭没倒影斗柄垂焉而可挹日御过焉而莫骋俯其陉则截然而断下欲临乎无地仰其椒则耸然而上升恐摩乎有顶参斗龙湫宅于絶境类括苍之鉴湖同太华之玉井云移一勺可雨万顷浸脉千仞下为天池天池洑流瀵乎岩陲悬若匹练散为明玑飞流溅沫走成溪黒谷防防翠壁巉巉笮栈履空缭通下岩径若穷而复永石欲堕而相衔枞桧栝柏豫章楩楠万牛莫曵匠石所瞻茑萝轇轕篠簜紏搀细大蓊欝紫翠相参蔽亏掩苒曛昼凝岚林集孔翠穴产鸾鷟鴥晨风击鸷鹗菊花黄鹄轮目异鹊息运海之鹏巢唳天之鹤蔚然蓬蒿棼然丛薄亦有乎抢榆之鸠啄之雀鹙鸧徘徊乌鸢栖托也赤草楂枿丑石硗确熊嘷苍兕攫虎吟风而振迅豹隠雾而溟漠囓铁芒毛之貊噉兽锯牙之駮介然之蹊坦然之壑亦聚沐猴亦隠狐貉鼪飞而鼯啼鹿犇而兎跃也天地宝蔵振古逮今璞韫万镒之玉矿化三品之金璀璨琅玕陆离璆琳丹砂纳锡文犀为琛兰芬芗而盈畹芝赩翕以成林紫蔓玉膏则有仙花之薯缥茎雪指则有肖人之参檿桑簵楛可以足武库之弧矢梧桐杞梓可以中清庙之瑟琴若乃据洞谷之胜玩林泉之幽暑袗芰制寒拥羊裘饭糗以为食捽茹以为羞欲砺齿则潄石欲涤耳则枕流著书自怡遯世无求此癯儒肄业而岩以孔子为名者也悲朝菌之晦朔慕灵椿之春秋媾龙虎于丹鼎饵日月于玉楼友广成揖浮丘蜕迹林壑于焉淹留此戴生不返能继徐福之迹闗令求道终从蔵史之游而防安希夷之徒各以其居而名其岩也面壁作观问法立雪观堕空之落蕊悟澄潭之印月境静心虚身闲相絶不染色空究竟生灭此忠公安禅定之心奘注释经之説而七师佛子之徒各以其居而名其岩也飞锡御风随锡而东越防岭逾崆峒来驻于兹若将从容神祈徙处囬鴈南峰锡摧狼峤故岩遂空此思大之禅庵也苾刍诵经有叟日听曰吾非人实处东溟敢献宅室为师户庭潭空岩出上下杳此俞公之龙室也凡兹诸岩或完或隳怅昔人之安在弃旧隠以如归或苍苔之封户或垂蔓以穿扉匪直时迁而事异抑亦物异而人非但余梵宫焕翠微碧瓦鳞布朱栏翚飞盖故唐太一延昌之旧刹萧代二帝用以奉国师之隆仪我宋太宗益宏故规锡以宸翰耀于璇题定陵昭陵复宠贲之颁天章日星之集拓宝文龙鸾之碑湛恩波于河汉灿光华于斗奎草木欣荣天龙防持裕陵妙天人之学聴臣民之祈诏其道塲俾奉禅耆多方开士海会云栖四后之徳民曰惟宜与山俱传与天斯齐此皆山中之故事图经之所纪吾子可阅而知者也虽然书生执迂方册是取乌知简编笔削罔据惟咨故老折证古语图经可恨弗载真武虽祀烈威名字弗着子其志之传信自汝惟昔神君隠耀屏处实錬阴阳游息洞府惟勇义而果徳誓馘毒而御侮功闻天白日仙去上帝将之升列四辅统虚危而肃杀直元枵之凝沍蹑灵蔡以静镇驰率然而猋怒宝旌六纛天驺万旅防奉舆丰隆先路巨灵右戎夸父为御伐皷昆仑弭节圃敷福施刑调节寒暑游徼下方归侍帝所时顾旧山千载旦暮当攷玉文祠以琳宇无文咸秩矧此宜举祀典报功匪私其人扞烖御患兴雨致云或功垂于后世或徳感于烝民事虽既往其迹已陈利及方来其泽日新民俎豆之其情则亲抑有太山之麓大川之滨国为祗而载祀实异时之名臣主钱塘之潮汐乃胥门之伍员掌洞庭之重湖惟伏波与灵均夀亭享于玉泉西乡祠于郢津制一江于灌塴祭氷子而自秦伊南州之孔明乃威力之兹神伟欤是公惟人之龙夭矫玩世卧于西隆游心羲皇之域味道周孔之宫鄙千驷轻万钟愤阿瞒之大猾藐景升之狂童系用舍于彼天閟经纶而弗庸何徳之合契因徐子以为容却虽再而犹顾我幡然而从曾不陋乎庸蜀欲俪迹于汉中砺一州而抗八卒鼎峙以争雄观夫戴后牧民抚军董国以义行仁以刑辅徳喜焉以礼乐为具怒焉以干戈为饰托孤不欺无愧于曲阜行罚无怨愈贤于骈邑驭英雄则关张奋其武登隽良则厐蒋善其职兵衔恩而效战木运粮而足食决筹筭于帷幄付笑谈于巾帼弥年耕渭而卒走仲达五月度泸而屡禽孟获功髙任重心劳身瘠委尘编之国诫遗涛江之阵迹公归九原徳名弥白予观此山去天咫尺名曰太岳必以峻极储英毓秀宜产贤特岂是公之生也于焉而降神及厌世而归也于焉而庙食同符甫申可贯今昔与荆蜀之共祀非宇宙之异域故威烈之殊号乃武灵之同迹愧文献之莫征矧人神之敢惑今天子治鉴太清道法自然合明于日月体徳于坤干文徳充四表武节畅八埏仁动植昭天渊丰登属续珍符罗骈神玺出地荣光烛天山中之民或以谓瞻象瑜之烜耀与卿云之眇绵岩出器车涧流醴泉盖以当五百嵗之运迈七十二君之前薮有四灵之畜贡有三脊之菅是宜举巡狩之典稽封禅之篇嘉告丕绩升中名山辑圭瑞奉牲牷泥金检玉燎槱升烟市纳贾邦兴贤攷律厯礼髙年虽驻跸于方岳亦望秩于山川惟吾民之望幸岂此山之无传惟吾子其赋之以竢夫采诗之官太华逸民曰诺仆将言于是结衽蜡敝屣披荆榛褰裳泉石縁云而升弗遑食息趼足龟手悸心殚力徧诣其处浃日乃悉归谓丈人叟语可绩告成纪功词臣有职草埜贱儒所不敢识
　　松菊堂赋
　　赋曰冉冉兮运征物随化兮俱逝虽品类兮万殊率变迁兮一气矧草木兮代谢制隂阳兮荣瘁惟凡木之柔兮松则有心惟众草之弱兮菊则有芳钟灵气兮异禀挺正操兮能刚若乃金行正秋玉律司商清风戒寒杀气霣霜菅茅萧艾委靡黄蒹葭蒲荇惨黯苍苍菊于斯时敷华芬芗呈孤芳于樊圃明丽彩于秋阳葩蘤葳蕤附属苞蕚宁共槁以摧仆讵纷披兮摇落如幽人之素履傃所遇而无怍保永正以终始善长处乎约乐若乃氷坚风壮日道北陆雪霜总至水泉下缩椅桐杞柳柔脆先衰枳棘栲杻坚致何支松于斯时充茂蕃滋众奄奄兮早雕独青青兮自持柯叶缔固贯时无易自咫尺兮彊立干云霄兮蔽日如至人之游世罔拘累乎信诎既才全兮徳盛阅万变兮如一粤有达士秉徳安育训义方于庭壸振恵慈于邦族行素封之万户间蛾眉于列屋敞乐囿以娱宾峙宏堂而游目饰荣观于台沼萃众芳之草木函枝茎于汴雒迁根荄于吴蜀森乔林兮紫翠珍丛兮红緑憎性迁而质变独知心兮松菊春向阑兮芳歇火已流兮暑徂观百卉兮左右闵将槁兮株枯俯连钱兮黄金仰修葢兮绀羽撷露英兮泛醴折云梢兮代尘想鲁诗于徂徕睎夀侯于南阳湔秦封之滥爵征于梦之佳祥追元亮之风诵天随之章聊日涉兮觞咏乐成趣兮未央方善颂兮善祷岂三径之就荒也邪
　　龙魔赋
　　陟神嵩之岝防兮背东址之陂陁蹑縁云之磴以左旋兮上有絶壁之嵯峨畜云雨之液以潴聚兮不为斯干钟烟岚之秀以蕴结兮菀为巻阿幽然九潭黯然澄波爰有九龙各居其渊龙姥字之故驯以讹维龙之姥神变实多或为封豕或为长蛇或为大厉或为姣娥匪噬匪毒喜为戏魔潭滨之民习于见闻匪苟为魔必魔令人比有大士习于桑门精进甚勇嵗月已勤诛茅为庐介于潭滨龙忌且媢义弗宾肆其愤心喷为怒雷雷电驰骋风雾纠纷日月蔵辉宇宙为昏俄为巴蛇千寻雪鳞摇毒怒视烟飞火燃锯牙舟腹巨象可吞欲魔若人望户以犇首大于户进不可前舌如虹蜺其利如鋋忽摇摇而入户兮噬顶领而垂涎彼方屏气聴息宴坐安禅游心于无我寄我于自然天地皆定万物不迁何生何死何防何全观者为栗定观自安龙悟其妄輙悔而悛怳兮忽失盖惭以旋嗟夫天用莫如龙兮介虫之君动与天通兮致雨而兴云以变以化兮乃为魔而甚勤妄喜妄怒兮何自悔其能神恃不可以制畜故恣戾而匪循乌在其能濳能跃能飞能伏而比徳于圣人潭滨之民曰凡魔之族讵止龙哉纷纷斯世多恶端正令能相竞名能相胜势相盛功相病其魔有甚于龙姥厥口善污于贤圣或忌人徳或恶人修翕訿张侜覆用为仇四国流言于姬旦宋桓施厄于尼丘市人毁参而疑曾毌臧仓沮孟而止鲁侯乐侯防成功于即墨武安赐槃剑于杜邮乃及绛侯安汉疑行县而为乱条侯襄难谓地下之必叛董相祸兴于步舒贾傅被抑于绛灌陈甘沮功于稚圭萧刘谗于恭显燕盖毁霍薏苡诬援在唐名臣亦多间隙无忌元舅敬宗罔以大逆郑公忠良彦博凂以形迹徳宗猜忌武曌罗织卢杞荐贤髙阉谮白李西平之勇智延赏败其谋赞皇公之刚明僧孺毁其绩故小人之为魔惟必累于正直魔正直之一二胜庸凡之累百其心曰魔于庸常我魔匪彊惟魔正直可使彼伤彼方砥砺日务自异魔之何如恐异于已魔之遂屈乃协厥意魔之益励终异厥类吾闻是言有感余志以魔为师维魔之畏俯仰天地奚怍奚愧
　　仕而优则学赋【君子之仕优则为学】
　　仕欲行道功期致君既政优而能裕当学殖以惟勤初委质以在公有兹余力宜潜心而师古益务多闻且夫志于圣人不苟之君子谓昔以学优也故得从政今以仕优也复将穷理虽匪懈于夙夜贵念典于终始臣工无旷巳就列而効能天爵弗忘庶存诚而为巳位既不忝政宜克施智明效速兮才有游刃心清事省兮日宁废时幸燕安而暇豫忍偃仰以栖迟业欲广也学宜聚之敏则有功已临民而易简达不离道矧役志于嬉隳然则砥行以立名非苟容而从仕求益则不如学也持禄则徒劳人尔朝虽聴政兮昼则访道而不厌夜则安身兮夕犹修令而未巳居之绰绰固无从事之独贤进以干干岂俾古人之専美岂不以仕恶妄进学当敏修彼外物也或不可必此放心也独不知求况已寘周行之贵又期闻大道之优经籍益耽美成功之杜预歌不辍叹治邑之言防以故虽吏事之猥并用儒术以縁饰经义可决于讼狱官府奉行以法则马融绛帐传授讵废于牧民董氏书帷讲诵奚闻于弛职若乃大官大邑也身何以庇有社有民也学何必为被其服而徳不称尸厥位而事罔知鄙无逺谋动有面墙之诮暗于成事夫何制锦之宜于戏君总万几道期先觉犹逊志以爱日尚储精而务学矧臣工仕优而无所用心可不思于约卓
　　拟试车服以庸赋【臣有功者锡之车服】
　　君不僭赏臣惟有功锡车服之邦礼饰威仪于尔躬轩冕有辉允示龙光之着事言可绩用昭阀阅之隆臣有膏泽加于生民勲劳被于天下赐以弓矢鈇钺未足旌其能矣纪于旂常彛鼎未足称其美者惟命车命服分宠赉于本朝可赏善赏功俾荣懐于诸夏夫以巾车陈六等之制司服辨九章之仪樊缨采就之蕃饰絺绣藻绘之彰施金辂象辂兮功异小大衮冕毳冕兮义存等差凡所别者将因表之不可假人固慎持于名器用以蒇礼寔显答于猷为以尔为民轨仪是用锡之车以尔积民粟帛是用锡之服安其体以佚豫章其身而吉燠驾彼元牡则仪衞威重副以赤舄则礼容敬肃得舆为美方将世选尔劳在笥无讥时乃自求多福四岳羣后九官庶臣言敷纳而咸在效明试而具陈膺此异数示于众人锡命文侯爰示东周之烈褒赏申伯非惟元舅之亲彼盖求于侯也贡之则非索于市也粥之何有吾既重于施报汝毋轻于授受辎乘宠桓荣于少傅师道攸尊黻冕拜士会于中军君恩益厚若乃以讼而受服防痔而得车负乘致寇者在是不衷灾身者有诸鹤乘轩而厚禄鹈在梁而晏居载驱无礼义之心以盛为辱采菽刺侮慢之意虽予犹虚异哉聴彼和鸾观夫袭裼慕崇贤之令典勉勤王之嘉绩致爵位而安富尊荣行见尚方之申锡
　　汤刑劝善赋【汤之用刑亦能劝善】
　　古有哲后时称圣汤能用刑而俾义致劝善而知方法欲禁非惟驭威而审克民皆厉节遂化性于循良原夫民初秉彝心知好善劝必加赏也赏或不给劝必见利也利之或鲜况乃肇修人纪始建刑典惟明徳而慎罚不爽厥丽故砥行以立名咸知自勉彼以法主忠厚意存哀矜重有致于无赦薄或示以小惩改过则畏而弗敢迁善则耻夫不能释彼无辜自俾非心之格殖夫有礼咸期美行之兴实由禁令有伦奇衺勿纵以圣敬之明也斯固不滥虽孥戮之誓也夫岂轻用善亦期于无刑必也使之无讼儆于有位训防士以恭行在予一人率多方而康共然则刑所去者示之使避善之取者道之使思知其畏而戒惧也因其警而诱掖之义征葛而用甲兵攸徂相庆仁祝网而及禽兽罔或遐遗夫惟彰信以无私胥然而咸劝迄徧为于尔徳在简孚于常宪克用三宅庶不犯于有司无防十愆宜敬修其可愿若乃制短长之命妄轻重之刑非惟中而克允第沦胥而不庭彼且咨怨尚何辑宁异时革夏之寛刚柔匪济后世从商之论名实匪轻异哉稽古之君御邦立辟慎所施而必中俾允懐【原阙】
　　铭
　　匏壶铭
　　匪金匪玉匪绘匪饰用因汝器器本汝质汝质惟虚天畀汝徳毋因所受妄矜为实实勿胜虚实胜当溢盈虚无常人自损益毌败虚徳是惟汝则
　　燕勺铭【独核木燕中物也】
　　北海之濵不周岧嶤不周何有厥木惟乔制为长勺匪饰匪雕坚理错节紫质纎杓单于修贡以奉王朝公刘草创酌之用匏颜氏屡空饮之用瓢逸民困穷用汝匪骄相我献酬以劳渔樵
　　贞明古剑铭【并序】
　　李道士有朱梁贞明中古剑一口贞明乃友贞之年号余以此剑虽奇不足贵作此铭以诲之孰曰神物神不可屈匪人而用匪时而出义不苟全宁缺宁折污乱而全为妖为孽镆鎁悲鸣怨处丰城既离古狱遂跃延平赤帝之精久憎晋防武库焚如穿屋飞去贞明之梁实惟寇攘父子兄弟推刃相伤汝当斯时不跃不飞弗屠全忠弗割友珪文章灿然虽宝奚为后当慎旃过为汝掩属兹平代兵气消敛槃水奉汝可警羣谄全汝灵气閟汝芒焰肃保天威永拒奸僭小用不祥为天下剑
　　芝杯铭
　　病木之节拳赘弗枝盘英结液磥砢离奇剖斲擎承宛若灵芝制为野杯逸民是宜右嵩左隗箕隂颍湄徳秀吾庐巢许是期惟巢与许挹兹酌兹三秀之徳汝当象斯毌若兕觥毌若漏巵贵之比玉敬饮弗挥
　　蟠尊铭
　　惟汝轮囷匠石舍旃不材为幸宜永厥年孰来相之以汝为尊刳心就刑遂戕汝天轮囷为累视丑为妍来自百粤登我素筵毌慕牺象青黄绚鲜郊庙之用沟中之捐暨汝在兹悉非故然南有涧滨未知孰贤






　　钦定四库全书
　　济南集卷六　　　　　　　　宋　李廌　撰论
　　兵法竒正论
　　臣闻天下之事有能以胜不能有术以胜无术皆有能矣能之精者又胜焉皆有术矣术之多者又胜焉借以羿与般而譬之羿善射般善工学射者有彀的善工者有规矩特其大畧也般之所以巧又有巧焉故学羿之射既与羿之巧均则有胜羿之心焉必曰吾与乃技相若羿不胜其忿而鬬技果相若则为羿之过失于尽其巧而传之故郤视般之教示以巧而不尽其所以巧者诚为自胜之计也兵始于黄帝法成于太公黄帝而上兵未设以有兵胜无兵太公而上法未备以有法胜无法太公而后何其纷纷耶用兵者既频学兵者既众一定之法不足以相胜故管仲穰苴孙武吴起尉缭留侯孔明李靖之徒始出而论竒正竒正者因古以御时依体以立用千变万化以制胜兵策用之之法可观也而所以用之者不可见也战之理可谕也而所以战者不可陈也胜之道可制也而所以胜者不可传也彼用兵之书布在方册既己人人皆可习矣用兵之法试于行阵既已人人皆能布矣人人皆习我亦习焉人人皆能我亦能焉是亦众人也以众人敌众人尚何能必胜故竒正之理古人议而不辩竒正之法古人论而不议竒正之变古人存而不论非不论也不可论也不可论故不敝而常新以俟后世君子俾因袭致用可以神遇而不可以智知可以道运而不可以迹究法犹奕之局也兵犹奕之棊也竒正犹奕之智也智无一揆棊无定形观其黒白不相容新故不相仍咫尺数路情状万变胜负得失在于一子然则竒正之形所以使敌人前后不相及众寡不相待贵贱不相救上下不相扶亦一二防而已故四为正四为竒黄帝握竒之文也一术为正一术为竒曹公新书之义也前向为正后郤为竒太宗所以胜宋老生也先合为正后出为竒曹公所以辨孙武也方为正圆为竒步为正骑为竒受于君者为正将所自出者为竒固曰妙矣然人既用之则为故智不足袭蹈何哉不惟世之人知之而夷狄亦知之故当益为变化以出意外所谓形人而我无形致人而不致于人者非陈迹相防而能胜也苟惟止此固亦觕矣能求竒正之义于意外古今防人哉故学兵虽众不足畏之诚以胜之又胜者犹在人也臣观唐太宗与李靖论竒正之理所谓无不正无不竒又曰竒亦胜正亦胜善夫能知变通故其论左石逢原莫非竒正之变其言曰以竒为正以正为竒吾之竒使敌视之以为正吾之正使敌视之以为竒因其汉长于弩而蕃长于马则为之法使马亦有正弩亦有竒变其号而易其服也则为之法使蕃而示之以汉为竒汉而示之以蕃为竒方其阵之散也以合为竒方其阵之合也以散为竒触类长之变而通之使竒正相生生生不穷竒正相变变变不测惟欲多方误敌乖其所之岂复胶柱哉郤视孙子所谓以正合以竒胜犹为胶柱矣李靖论韩擒虎以为能识正为正竒为竒不知竒正之相变知竒正之相变者其知神之防乎故早晏者天之隂阳左右者人之隂阳竒正者天人相变之隂阳相生也无穷如天地相因也无竭如江河相济也终而复始如日月相成也死而复生如四时相代也味止于五五味之变不可胜食声止于五五声之变不可胜聴色止于五五色之变不可胜视兵虽竒正竒正之变不可胜穷巧厯不能尽其数圣智不能极其端此之谓兵妙或曰竒正固有宜分合固有变如之何以训偏裨如之何以敎士卒臣曰简其节目异其号令正为一法竒为一法或进或退各以何别或分或合各以何验吾以号令使之号令所指变亦随之既一吾之耳目又变敌之耳目兵惟知有号令不知为竒正车果何出骑果何来徒果何从敌人虽知吾有竒正不知竒正所在士卒虽为吾用知吾以竒正取胜不知竒正何先方料吾以正而吾忽以竒方意吾以竒而吾止以正不惟敌之不知而士卒亦莫之知孙子曰见胜不过众人之所知非善之善也战胜而天下曰善非善之善也知吾有制胜之形而不知吾所以制胜之形非善之善不足以与于此或曰竒正之情何如臣曰兵家之要贵我专而敌分为竒正者在我故专应竒正者在敌故分以知吾之有竒正也则备我备前则后寡备左则右寡备我者所以寡彼也无所不备者无所不寡也我专为一彼分为十以十击一者也我专则安彼分则扰以安击扰者也胜负之理不可言喻故能正不能竒守将也能竒不能正鬬将也守将可以用竒刧鬬将可以用正老能竒能正乃国之辅今夫以武为业动累亿万鬬力勇而已鲜知兵之法学兵之法动累数千分行阵而已鲜知兵之理穷兵之理动累数十分强弱而已鲜知竒正借或有人但能知竒为竒知正为正而已鲜知竒正之变臣故曰兵法贵胜胜之所以胜以竒正法可传而竒正不可传学兵虽众不足畏者以胜之所以胜者犹在人也或曰羊叔子之平呉也不为掩袭之计尅日而后战奈何专论竒正哉臣曰乃所以为竒正也偿米纵俘归禽馈药竒正之用也以怀其心逮祜死而王濬舟师东下一举而俘其主夷其社孰知夫正在荆州而竒在益州耶兹竒正之大者也人君俾贤将之用竒正必若羊叔子则成功必大矣
　　浮图论
　　论曰臣尝歴观前世之弊及其甚也必有有为之主以拯救之独千世承袭其弊而安受之者浮图而已浮图非无可观也百氏之家一家之説也非不可为教也蛮夷之国一国之俗也不幸王者迹熄之后圣人道微之时乘间窃入中国当时君臣辨之不早制之不刚俾盘根滋蔓为弊于后东汉明帝之罪也其间非无英睿刚克之君忠义正直之臣欲除其弊终亦不能者何哉葢销之不以道制之不以渐故也葢英睿刚克之君灼见非有益于吾民也必欲扫除之正如欲华陀之治毉也将剖肤凿骨湔肠洗胃以去其疾岂不雄哉奈何臣下或献祸福之一言则惶惧随之亟且罢不敢复言矣必曰姑且聴之惟其姑且聴之此其所以长存也前日武宗是也毁天下寺宇四千余区冠笄僧尼二十余万岂不快欤东西京藩府辅郡犹量留寺与僧岂祸福之説已贰于胷中耶何使絶无而仅有邪宣懿之世则一切复之终令彼胜于此乃所谓销之不以道制之不以渐故乃尔也忠义正直之臣极言其有损而无补也必欲扫除之正如近时水官之治河也欲竭太行之土淇园之竹以塞怒流不已疎哉奈何人主疑祸福之多端则恚恶及之遂及诛窜者矣必曰尔敢非圣人惟其谓之圣人此其徒闻而益盛也前日韩愈是也宪宗遣使迎佛骨于凤翔王公大人灼体肤委珍贝以惑其法愈极诋其道且欲以佛骨付之水火宪宗怒欲诛愈以谢佛裴度崔羣力救其死犹贬海南濵于死所令彼盛于此乃所谓销之不以道制之不以渐故乃尔也初欲抑之乃所以之初欲沮之乃所以长之故根日益大蔓日益滋以至于今日国家不惟安受千世之弊而不知捄又従而昌大之遂使贼人乗时所尚公肆厥奸与国争雄彼华堂大宇丹楹刻桷敢逾制于王宫撞钟伐鼔聚党数千敢僣礼于朝位已为可禁虽然彼所以侈其居盛其徒者本欲以诱愚夫愚妇而已奈何王公卿士竞登其门而师之朝衣朝冠或立侍于其座或跪拜于其庭咸尊之如天神钦之如父祖彼有道之士以学佛隠者固亦有矣而奸人假学佛以欺世者常多固不当事之如此以亏国体臣恐孔子复生于今日则羣公卿士忌者众矣不应如是以奉事之也孟子曰用夏变夷未闻变于夷者也又曰未闻下乔木而入于幽谷今昌大浮图之教岂欲以堂堂之中夏以变于夷乎凡学孔孟之道者相率而入于幽谷乎可不谓之大惑欤臣今不复更以傅奕之辩韩愈之疏言之直以文中子之言为信曰佛者西方之圣人也果为圣人岂不恶其徒凭藉其説以猖狂妄行于今之世哉为今之计不必推罪于佛惟治其徒苟惟治其徒之罪又何难哉臣愿陛下盛言其佛之长极言其徒之短臣请叙其説曰葢闻佛者西方之圣人也以清净寂灭为心戒定慈忍为行色空为道禅律为法凡愿学佛者必当检身周慎持法谨严枯槁其形骸斋戒其心志自治其身自求其道不可辄出户庭不可杂交民俗戒牒之文其密如缕苟能此虽异道不害为君子乃者学佛之人类皆游佚之辈或惰农之鄙夫或怠绩之愚妇或好荡之儇子或好倡之冶女居金碧之室食稻粱之膳幸灾乐祸自为风俗奸非不义自为朋党讯其何以谓之禅何以谓之律则罔闻知者十常八九如此则大设寺宇乃为尔等作容奸之地嵗度徒众乃为尔等置畔道之人既蠧于国实败汝徳自今以前吾一洗之勿问自今以始吾将使汝不出户庭专治其佛之説而躬行之所受戒文令礼部着以为令刑部防之以法期汝必行如不能然一聴归俗有愿如旧真能奉其师之説聴其君之令者也然后以常住衣食之可谓待汝之意厚既仍旧为僧尼乃敢尚为过恶许人人得以告捕是不従君之教而背其师之説诛之刑之斋供祷祠任民自然不可以扰亲戚故旧不可以私其所昵男虽父兄不可适尼之居女虽诸母不可适僧之舍人人得以告捕抵法陛下果以此説下诏假学佛之衣服以藏奸诈假学佛之衣服以堕农绩皆不能自信而愿去不可胜数良家子女观其法之峻严乌敢违父母之养舍室家之伦避妄逸从枯槁哉如此则良民自愿为其奴婢者自寡矣虽然固亦有为之者矣不加多也庄子言鲁多儒国君下令而敢儒服者一人而已亦是意欤此乃销之有道制之有渐以嵗月之乆俟其自衰而已譬之以医则缓药石以治之俟其自平乃止不必用华陀之术也譬之以治水则固隄防以导之使复故道乃止不必横塞其怒流也或曰子痛诋佛而抑其徒则吾徒独不然乎一皆如孔子耶臣曰稂莠与五谷并生于田为之农者当锄治其稂莠乎将锄治其五谷乎虽未必皆頴栗坚好要之吾种也今千万年无佛何加何损一日无吾道则如之何或曰子不畏祸福欤臣曰佛既为圣人则所当论者道也于其书而考之固亦粲然矣至于祸福报应之论特后之译者妄尔虽或言之如庄周之寓言乎邹衍之谈天乎公孙龙之诡辞乎皆可稽攷之耶愿陛下勿惑祸福而忽臣之説
　　圣学论
　　臣闻効一官可谓卑矣古之人必曰学而优则仕治一邑可谓微矣古之人必曰君子学道则爱人子使漆雕开仕曰吾斯之未能信葢以学之弗优不敢効官尹何为邑子产以为未闻政学葢以学而后从政乃可治邑彼子路使子羔宰费孔子以为贼夫人之子子路复曰有人民社稷焉何必读书然后为学孔子恶其佞夫効官治邑必由学而后可况奄有四海为天下君乎一日二日万防何以俾有条而不紊万邦有众何以俾乐推而不厌一言其几兴丧系之好恶所示靡然成俗如之何俾百工熙哉庶事康哉呜呼为君实难可不学欤干之九二曰学以聚之问以辨之寛以居之仁以行之君徳也古之圣君任贤所以能不贰去邪所以能不疑作福所以能赏善作威所以能罚恶葢以圣人之道折衷之断然晳矣所以能折衷圣人之道者由其中有学问以为之主也髙宗既旧学于甘盘复师资于傅説观其好学之诚意则曰尔交修予罔予弃予惟克迈乃训可谓勤矣此所以为商之髙宗成王席文王之大谟继武王之大烈观其好学之诚意则曰日就月将学有缉熙于光明佛时仔肩示我显徳行可谓勤矣此所以为周之成王于皇有宋本支百世世有哲王故天纵陛下之圣徳温文日就天诱陛下之宸衷睿智夙成仁爱孝恭出于天性是皆生知天毓受道之质矣重念承平累圣之业御兹九有之师欲致乎治必先乎学学也者致治之道也古之圣贤不可得而见矣其言具在方册要之皆王者事尔人臣学之期以致君人君学之自致其治故天地之情隂阳之理吉凶之变失得之故备在乎易而卦者时也一治一乱或美或恶初不可齐乱可使治恶可使美察理之变为理之主惟君乃能之臣愿陛下学易则体干御坤进阳退隂观道设教运神合徳使天下之时常为泰而无至于否常为晋而无至于剥天子之学易固当如此一国之事系诸侯之本天下之事形四方之风美盛徳告成功者皆在于诗四诗之名各辨其实不敢诬也臣愿陛下学诗则为政之大而无入于小雅为政以正而无沦于变雅无若东周降于国风必使功徳终美于颂天子之学诗固当如此夫尊王正法谨始善终详天地之烖祥着君臣之美恶者无尚于春秋臣愿陛下学春秋则师治而戒乱赏善而罸罪常为知孔子者无为罪孔子者夫尧舜禹汤文武成康之世其典谟训诰誓命之文百王之心迹治乱之大略者无尚于书臣愿陛下学书则考稽古之得失操制今之法令皇步帝骤王驰霸骛一皆得之陛下欲以正六职以治六官必也学夫周礼然后百工允厘庶绩咸熙巍巍乎其有成功矣陛下欲以正其威仪详其辞令必也学夫仪礼然后五礼之合制见于典章文物之间六仪之中节见于动容周旋之际焕乎其有文章矣陛下又当发挥孔孟之正道锄薙百家之邪説在亹亹而已干之象曰天行徤君子以自彊不息诗曰勉勉我王纲纪四方惟陛下不倦以终之则日进无疆圣益圣矣天下幸甚伏惟陛下有圣人之材而居圣人之位能进圣人之学以充圣人之道则功利天地泽及万世可侔徳商宗周成矣虽然陛下有好学之诚而无进学之説陛下有望道之意而无明道之人则或博而寡要劳而无功故陪卿之列賔师之选不可不慎臣愿不可与迂儒共学迂儒好为太髙不经之论将使陛下畏道之难行或自画矣不可与佞儒共学佞儒好为苟合过情之誉将使陛下志满假而轻道术或自圣矣愿陛下妙选忠义正直博学守道之士以备顾问则用力少而见功多适道正而为利溥天下幸甚
　　慎兵论
　　臣闻兵不可好好兵者嗜杀人者也战不可忘忘战者弃民者也臣尝原兵之理我克敌敌克我要之各有相伤为民父母奈何使民两自相伤中道无罪而陨生哉万一正不获意则权必用武乃济然后哀矜怆恻而用之以犯难难平即止非复可玩此以杀止杀以战去战之术也司马法曰不违时不歴民病所以爱民也不加丧不因凶所以爱夫民也冬夏不兴师所以兼爱其民也后之人君岂恤是哉争城则战矣争地则战矣争长则战矣争利则战矣小忿则战矣违言则战矣代翕代张代存代亡民不加多率以战死独何辜哉今日暴原野之白骨乃昔日暴原野白骨之子孙也人君当视人犹己以已推人则好战之心自平夫士卒之痛思已之痛士卒之伤思已之伤矢石在前白刃在左右法令在后万死之间幸于一生其危心如何彼贵贱虽异位而喜惧好恶之心无二况复杀乎杀一人则父母妻子失所而无依者数人或至于杀其子孙则嗣续遂絶者夫推爱物之心犹不忍暴殄天物况人乎不战而屈人兵者正慎于此故观无衣之诗然后见兴师之情观之水之诗然后见屯戍之思观葛生之诗然后见战殁之感迨夫民日益寡国日益削力日益屈财日益殚于是恻然哀恫其前非殆矣主父偃曰务战胜穷武事未有不悔者岂特悔而已祸亦随之夫三世为将道家犹且忌之况好兵之主乎故祸莫大乎好兵好兵之心有二曰幸曰侈孔子曰不仁者不可以长处乐不可以久处约惟乐与约处之实难自匹夫至于天下国家其召祸之渐均生于有余不足有余则侈心生不足则幸心生幸心之祸在厥身侈心之祸在子孙今夫国迫小而鲜长虑财急而多妄计贪而无谋勇而无礼惟试侥幸于一战万一偿志于是乎幸心生矣幸心一生故不量力不度德而所较非其敌志徒大心徒劳而所求非其道如卵投石如指挠沸自求危难屠其城夷其社覆其宗絶其嗣者踵相及孟子所谓缘木求鱼必无后灾以若所为求若所欲后必有灾是也不足为有天下者道若夫燕安闲暇财丰力富旁视四顾无一不可惟外事四夷然后快意于是侈心生矣侈心一生故好大喜功而不以生息元元为念穷兵黩武惟以无战伐功为愧自求忧患困役伤财得寸损尺怨满天地而祸及子孙众仲所谓兵犹火也不戢将自焚者是也前王既以此致凶咎后王当以此为鉴古之好兵无功而其主非贤者不足道好兵而贤且有功者莫若汉孝武唐太宗夫孝武席髙祖文景之余休太仓有红腐之粟内府有贯朽之钱故放心肆欲玩兵耀武以事疆埸内则有期门羽林孤儿佽飞骑士之兵外则有六郡良家材官之士总节制以统军则有卫将军之智提孤军以深噪则有若霍骠骑之勇又有李广程不识苏建贰师安国严助李息徐自荀彘之徒以帅偏师杨仆路博徳李蔡王恢李陵李沮公孙贺公孙敖之徒以将别部击匈奴救东瓯平南粤诛昆邪平西羌伐朝鲜征大宛乃置朔方沧海武威儋耳牂牁乐浪等二十四郡厥勋伟哉太宗以英雄神武戡定祸难以基王业自偏禆小校至于为帝大小战无虑累百未尝挫衂有若李勣李靖柴绍卫孝节薛万彻之徒以平突厥有若道宗道彦樊兴宗段志髙甑生之徒以平吐谷浑有若侯君集薛万均之徒以平髙昌有若李袭誉李大亮之徒以平延陀有若牛进达之徒以平吐蕃有若郭孝恪之徒以平焉耆有若李子和齐善张士贵张徳寳上官怀仁之徒以平诸獠有若契苾何力阿史那社尔之徒以平兹邦国既底定诸盗既勦絶其余勇故气犹未肯宁晩命马周李勣张俭张亮为将綂十六总管之兵复逺驾辽海征髙丽厥勋伟哉以汉武唐太宗之伐功度越前世所杀敌人固不可亿数然士卒物故亦已多矣故君子曰戾太子父子庶人承干兄弟之衅实由于此臣故曰兵不可好祸莫大扵好兵好兵之祸虽无近殃必有逺忧则慎用兵而重民命者其得福必永矣或曰子论兵而以好兵之祸为先奈何为惊人主心兵可去乎臣曰知战可慎民可爱兵可蹔而不可玩祸可去福可就然后可以用兵矣书所谓知稼穑之难乃逸之意欤故曰仁者爱人恶人之害人义者循理恶人之乱纪以兹为兵意是乃仁术又安可去太祖皇帝昭受昊天之成命市不易肆兵不血刃与汉唐百战以得天下固已异道五宗相承奉之以徳虽间用兵兵出有名未尝有汉唐之侈心则基福而逺祸也其已久矣陛下绍大綂继大烈可垂拱无为以荷天休然内宁必戒外居安必虑危故战不可忘兵未可去战虽不可忘当念民命之可重兵虽未可去当念好兵之贻祸鉴眎汉唐之侈心缉熙祖宗之多福故有曰今太平可恃四夷无虞宜毁兵革销锋镝者自敝之论也愿陛下勿聴或有曰今太平有余四夷可讨除宜兴师旅辟土地是招祸之论也愿陛下勿聴臣愿陛下妙选将帅必求其良训练士马必致其精谨烽堠缮甲械积刍粟完城垒以待四圉不害中国之为强脱若婴吾宪吾以逸待劳以直待曲真天子之兵也
　　将材论
　　臣闻牛羊欲其茁壮也必其善牧车马欲其习服也必其善御矧军旅之事将帅之职畀之以师律付之以疆内欲重吾国外欲克吾敌顾不慎哉不可以三军之元帅姑且备其员两国之民命聊且试其技不考其可必为国祸不求其良必为民殃故当筑坛告庙之始必观是人果足以称此礼乎至推毂授钺之际又观是人果足以胜吾任乎昔在战国之纷纷不惟君可以择臣而臣亦可以择君当是时英雄挟其长游眎诸侯能用我者然后仕之故欲求将不可遽得今天下为家四海为畿罔匪臣仆英雄尽入于彀中多士咸在众技自献惟君王所择所谓能称筑坛告庙之礼能胜推毂授钺之任者固亦有之在所选而已昔之论将者其材有五曰勇曰智曰仁曰信曰忠将何以贵乎勇盖直以养气威以克爱刚以致其敢义以致其心蔑视敌国而砥砺三军吾之所指曷敢不从死吾之所麾曷敢不从移非勇不能也勇则不可犯矣将何以贵乎智盖使贪使愚各求其所须使勇使智各效其长技彼敌常为客而不足我常为王而有余我常致人而人必应人不可致我而我自如为胜败之政如神黙运制竒正之术如环无端非智不能也智则不可乱矣将何以贵乎仁盖以慈养其惠以惠养其威寛以御众众罔不尽其心悦以使民民罔不尽其力忘劳而供武服犯难而图战多欲与之可赴深谿必自我视之如婴儿欲与之可俱効死必自我视之如爱子则非仁何以怀之仁则能爱人故也人不可无信而将之信为重葢方其莅师也国不自外理国容于是乎不入军军不从中御军容于是乎不入国将军之权于是乎专矣如之何交厥孚于上下布至诚于逺迩故贵乎信信则不欺人故也事君皆以忠而将之忠为大葢方其用师也上不制于天下不制于地中不制于人将军之志自用矣如之何惟君是图而忘其身惟国是忧而忘其家故贵乎忠忠则无二心故也夫有爵有僇士心所属可安可危君虑所随士心所属以赏刑之柄系焉赏刑之所系成败如转掌君虑所随爱憎之变防焉爱憎之所会祸福如发机惟信惟忠乃为建立勋名之权舆杜塞危疑之闗键也以是五材泛观于朝如持度以揆长短如操量以较多寡其分别差等殆无遗形大材如罍小材如杯以杯受罍过则溢以罍受杯绰乎兼容故古之人论将有妻子之将有十人之将有百人之将有千人之将有万人之将有百万之将其材相去逺甚然不离乎五者之间也虽然材必适其用用必适其宜执方而无权守一而不变虽用良材覆为累徳故太公之论将有十过孙武之论将有五危观其过之所生究其危之所自其初皆五材之良其失皆五材之蔽有材而不能用至于军败国辱家残身僇吁可哀也故为将之道既有五材以御三军欲揽英雄之心则又当行之以三礼断之以三至欲重庙堂之胜筭则又持之以五慎审之以五权达事宜则有九变能通九变则寘敌于全囚泥法制则有九拘毋执九拘则立我于全胜古之人论良将有曰刚则法天可望而不可干柔则像渊可观而不可玩去如收电可见而不可追留如丘山可瞻而不可动有将如此则筑坛告庙之礼推毂受钺之任为不愧矣故初作三军欲谋元帅惟郤縠説礼乐而敦诗书于是用于晋秦伐阿鄄而燕侵河上惟穰苴文附众而武胜敌于是用于齐孙武十三篇之説阖闾试之以妇人卒以彊呉呉起七十六战之功魏武始于论兵器卒以强魏先轸以下军之佐而超将中军不以卑逾尊为疑郤氏狐氏以族人从军不以亲同职为间韩信奋于亡虏魏尚拔于囚徒充国自举任之而不违伏波求用试之而不拒谢安荐侄而不沮其挟亲窦宪请行而曲聴其补过所用者材也材可用焉不当牵左右近习之好恶不当徇士卒国人之议论挺然不疑断以已意夫贤将之徒类皆英雄豪杰之士观人君用已如此其重当如之何图报哉谷永曰楚有子玉得臣文公为之侧席而坐赵有廉颇马服强秦不敢窥兵井陉国有贤将所恃如此惟陛下注意焉陆贾曰天下安注意相天下危注意将必至天下危然后注意将则不亦晚乎惟天下安乃注意将之时是谓治不忘乱安不忘危
　　将心论
　　臣闻有君子将有小人将君子将天下之将也小人将亡国之将也古之贤将原兵之意可以为仁术察武之用可以广徳心故以杀止杀非所以好杀以战去战非所以好战司马法曰杀人安人杀之可也攻其国爱其民攻之可也孙子曰全国为上破国次之全军为上破军次之何古人终始以爱存心欤故君子之将能师古人之意以不战屈人兵为心小人之将违古人之意以嗜杀人为事以不战屈人兵为心以天下为心者也非天下之将乎以嗜杀人为事亡国而不防者也非亡国之将乎夫尉缭当梁惠王之时为兵之説曰善用兵者能杀士卒之半其次杀十之三其次杀十之一能杀其半者威加海内能杀其十之三者力加诸侯能杀其十之一者令行士卒信此説也则兴师二十万可自诛其十万兴师十万可自诛其五万矣且夫将军心也士卒支指也心诚则支指应心危则支指违士乐附则将威今敺无罪之人以犯难悦以使之犹恐不得其心忍罗置罪罟以快意于刑戮乎诛其半欲其半之用命孰若全军抚爱皆使之亲其上死其长乎杀半用半虽胜何益孟子曰不仁哉梁惠王也糜烂其民而战之争地以战杀人盈野争城以战杀人盈城呜呼惨酷至此尉缭有以启之欤臣于是求于古之君子善抚士卒而爱之者私窃慕焉其惟战国之李牧蜀之诸葛亮唐之李靖乎臣请言其用兵之意夫李牧之居鴈门也罄军市之租以养士力椎牛犒燕以养士心谨烽燧多间谍以养严入保示怯佯北致人以养气谋熟勇全皆愿一战于是选车余千选骑余万百金之士五万彀者十万一举而灭襜褴走单于破东胡降林胡向使自杀其士卒之半则莫不怨毒矣孰肯自献其勇以求一战乎诸葛亮之御张郃郃之众号四十万而亮之众不满一军众寡既不敌而强弱又相逺两军既阵而畨兵适交亮以用兵行师大信为本乃悉遣之且曰去者束装以待期妻子企踵而计日则原其情而悯其劳懐以仁而厉以义可谓周矣故去者感激愿留一战住者愤怒人百其勇杀郃走懿以成其功向使自杀其士卒之半则闻声而还矣孰肯忘死衔恩以决一战乎李靖之与太宗论兵也太宗以严刑峻法使人畏我不畏敌为疑靖以卒未附而罚不行不可用为説太宗以爱克威威克爱为问靖以爱设于先威设于后为对则君臣之心何视卒如婴儿乎又曰顷讨厥总蕃汉之众出塞千里未尝戮一干斩一庄贾夫衞公于艰难草创之初剪刈凶渠以扫欃枪备延陁于闗内伐厥于定襄荡吐浑于西海夷萧铣于江陵向使自杀其士卒之半则危国亡师之不暇况宣威信于絶域乎呜呼安得今日守边之将爱育士卒如此三子者乎夫天子之兵以仁为本以义为御天下之将以慈为主以勇为决郤视尉缭之説非亡国之兵小人之将乎秦以残忍虎狼之心务杀伐屠戮以彊天下又有残忍虎狼之将能杀伐屠戮以快其意防骜王翦之父子世为秦人之民贼攻城克敌固已众矣然未若白起之甚夫白起之为将也战必胜攻必取诚莫可及以书攷之凡攻某国拔之伐某所取之不言斩首若干坑卒若干者置而勿论论其直书斩首若干坑卒若干而计之凡杀敌国之兵八十四万人然起战卒死于敌者又当防十万总两国供军之民其诛求裒敛因以失业而死者又当防十万矣何晏曰白起降赵卒而坑岂徒酷暴之谓乎后亦难得志矣又曰裁四十万之命而适足以彊天下之战要一日之攻而更坚诸侯之守又曰杀降之祸大于剧战然则兵胜未防而被戮国彊未防而为墟良以此乎臣于是乎求于古之君子能制阃外而怀柔者私窃慕焉其惟战国之荀呉晋之羊祜唐之郭元振臣请言其用兵之説夫荀吴之伐鲜虞而围鼓也鼓人欲叛其君而附已呉曰吾不可以欲城而市奸所丧滋多鼓人请降而有食色吴曰吾焉用邑以贾怠不如完旧食竭力尽克鼓而还不戮一人贤哉羊叔子之为荆州也慨然有平呉之心开布大信专修徳义纵俘释虏以示至仁归禽偿谷以示不扰潘景来冦追斩而厚葬之美其死节陆抗对垒抗病而馈之药抗饮不疑内则授良谋于张华外则付成筭于杜预卒能平吴贤哉郭元振之镇西域也抚驭诸蕃专尚忠义走吐蕃之众开凉州之围防兵百万以集湟州分兵十道以进青海赞普屈膝而请和突厥畏威而入贡防质勒而至于陨身吊婆葛而为之流涕贤哉呜呼安得今日守边之将绥抚敌国如此三子者乎夫天子之兵至信为主至公为辅天下之将附众以文威敌以武却视白起之功非亡国之兵小人之将乎夫为政至用兵棘矣用兵至于杀人可哀矣以可杀而以杀为事乃嗜好也嗜杀人者其心何如孟子曰始作俑者其无后乎为其象人而用之也惧后世以象人为未足有殉之以人者矣故必推原其理而深罪之奈何尉缭之法使后世借口以残忍乎孟子曰尽信书不如无书吾于武城取二三策而已何其血流之漂杵也惧后世以漂杵则忍心于屠殄矣故必推原其书而深诋之奈何起之事诱后世快意于杀伐乎陛下以仁政为重孝治为先则将之心术亦可戒矣彼一夫向隅而泣满堂为之不乐东海杀一孝妇天降累年之旱以罚之惟人命为可重也陛下念哉
　　荐举论
　　臣闻荐得其人则受赏荐非其人则被罚古之道也必有赏以劝之然后可使举善必有罚以威之然后可禁朋邪独赏而已则竞猎虚名冀侥幸以自进独罚而已则虽有真贤皆疑畏而不敢进之鄂秋之于萧何一言而爵通侯驩兠之于共工一言而放崇山何劝沮之较着也夫人之情喜赏而恶罚国之格难赏而易罚人之所喜国之所难也人之所恶国之所易也可以赏而赏之缓则人必相谓曰慎无举贤徒劳人尔贤则欲我举而恩则吝也况无赏乎苟可罚而必罚之则人必相谓曰慎无举贤徒多累耳赏则未必予人而罚则信也况专用罚乎且古者进贤受上赏蔽贤防显戮贡士之诸侯则至于加九锡不贡士之诸侯至于黜爵地以是推之惟恐有贤而不进也尧求若采而启明之嚚讼乃被荐于放齐尧求治洪水而伯鲧之方命乃被荐于四岳即其昧于知人则宜若驩兠之放可也尧则治而不问舜则不复罪之何也盖人实不易知而嚚讼方命其恶在外而易辨静言象恭其恶在心而难知以尧舜之圣犹且忧而畏之则放齐四岳之过举岂与驩兠同科以是推之虽或可罚犹当恕之有贤而必进进之未当恕之勿责则是圣人之于天下求贤之意深罪不肖之意浅用赏之意多用罚之意简愿治之意详施刑之意略故忠厚之化格于民心而天下无遗贤今也于荐举之制疑若罪不肖之意深求贤之意浅用罚之意严用赏之意简施刑之意详求治之意略如之何致天下之贤以为吾用哉故有司妄测朝廷之意例以进贤为末发有罪为本发有罪为有功无过进贤为有过无功朝廷授我黜陟之权者本以我为健吏耳不若峻法以寡恩朝廷俾我荐举之职者特循故事耳今又无赏而有罚故虽有荐举之名而无荐举之实非徒无实而又市之何哉借若甲为长吏于此乙为长吏于彼甲举乙之所私然后乙举甲之所私非有意于所举之人也甲乙自为施报也惟其自施报乃假手自举其所私非谓市之欤夫荐举之意岂不欲得有道之士乎有道之士安能容悦以自谦岂不欲得孤寒之士乎孤寒之士其谁怜防而为援故凡所充举类皆肉食者缔交党与弥缝倡和之人未尝闻拔一滞淹擢一豪杰真可用者如是欲羣贤连茹而升有是理乎陛下聪明灼知邪正如别白黑则古之人所谓达视其所举又曰观近臣以其所为主者不待臣言而后喻也为今之计莫若先诏大臣议复荐贤之赏使天下无吝恩之议庶防劝沮之道人皆信之然后使凡荐举者必如擿发之详得以攷稽焉盖今天下之长吏凡所擿发者必铺陈其罪以闻于上曰某人尝为某事可以抵罪期必抵罪而后已其所荐举者则含糊其言假借其实文具而已未尝铺陈其事以闻于上曰某人尝为某事可以任使期必任使而后已虽然固亦有铺陈以闻上者必曰某人有干才尝于某处生财防十万某有机略尝于某处鞫狱防十次矣茍使荐举之奏如擿发之奏则下臣之善安有不闻达者朝廷闻而用之后更器使践华要必使自言曰非某所荐安能至此陈平封侯而魏无知因以受赏者旌荐举之人无忘其功则其徳厚矣彼周行而封列侯自诸侯而加九锡固不可指以为格愿视其举者之髙卑量为举主之酬奬可也以今之法所举之人一陷有罪则凡为举主者坐之至有削品秩上印绶不少贷令举主以所举酬奬又何劝焉臣又窃以一郡论之夫一郡之内文武僚寀不啻百人而部刺史所举之法嵗才二三而许之擿发者则无员数谓凡可擿发者必擿发也至于荐举奚独不然岂使员足矣尔后虽有可举置而勿恤呜呼是朝廷许其蔽贤矣故坐席未温已举所私所私皆毕余见真可举者则谓之曰非不知君奈何举之人数已足矣臣愿陛下既下荐贤之赏乃诏天下长吏见可举者举之不必限之以数或无可举则已之又不必充数则庶防无憾焉古昔逮今长吏以荐举为恩下吏以犇竞为俗或卖交以进已或赂人以借誉或饮食玩好以豢其亲信或沽恩俯伛以媚其仆御或卑词以足恭或面柔以求悦吮痈防痔曽不以为羞指天誓心曽不以为媿自非宣哲见防之士未有不堕其彀中而谬举矣愿诏长吏以阿大夫之所以烹即墨大夫之所以封者为之鉴勿妄许人以为国士也必欲公举则使下吏明具功过于考绩之书无崇虚文嵗终则取诸考课之书稽攷而优劣之可举者书其可举之行能可黜者书其可黜之过恶揭于公堂使吏民得以议之以为可举也然后举之可黜也然后黜之则无僣无滥臣之説无遗虑矣然亦不可不防者天下被荐或多吏部病其难选也臣愿以四科第之行同能偶也复以被荐多寡为差况朝廷必使真得其贤则又何多矣或多贤而多荐之无惮其劳此太平之光也
　　序
　　陈省副集序
　　不朽有三曰立德曰立功曰立言有一于斯可以无愧于后世其徳可尚不必有功其功可纪不必有言其言可传不必其人之贤也况兼善而有之者乎异时闻彭城陈公之奋志髙行闻于乡乡人共师之以为先生东州耆旧论搢绅人物必以公为称首蔼蔼乎为盛德之士矣仕于朝益励竒节为御史人惮刚正谗邪震息昊贼警边西方用师持节出使调度兵食完垒治械区处兵将忠献韩公文正范公职是以立战多掌度支盐铁笼天下利权民国皆阜凛凛乎功在王室矣所为文章深纯尔雅言必有义字必有法一时望人皆咨嗟畏重以为絶伦尝观其书得其为人其文之气萧散简逺知其有洪人之量其文之词芬芗明隽知其有过人之才其文之理方严安重知其有正直不囘之忠其文之意渊澹冲粹知其中和无邪之德乎其言有华国之文矣三不朽之事公皆优为之信乎贤于人逺矣廌生世晩不得从公游然与公之孙师仲师道友善尝获见公遗藁乃世所谓盐铁府君之诗者也才二十一篇而已常以不多见为恨今公之外孙巩大夫程因显忠以全集示廌古律诗凡百九十首杂文一百四十六篇列为二十卷曰吾家父子集而录之虽残编断简殆无遗矣至巩将誊数十本传于人间昔紫微顔舍人长道为序于前敢以后序诿吾子荐曰文之有前后如服之有冠履车之有盖軨不可不慎今无以过举乎因曰君従事于文乆且辱与两外兄游可无辞故陈三不朽之説庶防托名于无穷亦所荣也公名洎字亚之仕仁宗皇帝为尚书郎三司盐铁副使云
　　程因百诗序
　　河内从事程因谓友人李廌曰吾将见子之先生翰林眉山公焉吾作诗百篇以为防非慕其势也乃慕其徳也非欲求援也将以求教也子以为如何某曰子之慕异乎人之慕子之防异乎人之防子之求异乎人之求惟我先生自布衣以至于今其正直之风忠义之节徳行之实文章之望凛然着于四朝蔼然闻于四海外薄裔夷下逮奴隷其稍有知者咸敬其名戴其德固有年矣然士大夫忌其贤而耻其不若輙沮而毁之者亦非一日而吾乡二三友人抑有甚焉观其学与才非可与先生并驰也徳与行非可与先生同科也望与名非可与先生相上下功与实非可与先生相优劣而乃相为比周輙分朋党其不度徳不量力正如螳蜋之拒轮蚍蜉之撼树曽何所伤而妄毁誉纷纷盈耳亦可惑众茍其所养不厚所守不固者其心腹肾肠往往随朋摇夺鲜不疑其所依矣今吾子乃能尊徳信道不流不倚吾知其明足以辨道原其勇足以辟乡讪而又研精极虑作是百诗不为权幸之禽犊而专以为我先生之防其诚与勤皆已至矣又不愿为富贵之媒而愿为贤人之徒则又可贤也某故曰子之慕异乎人之慕子之防异乎人之防子之求异乎人之求谨序
　　汝隂唱和集后序
　　东坡先生再入翰林为学士承旨未阅嵗复请守郡得汝隂意甚喜之谢上章以宗资范孟博晏元献公欧阳文忠公为言葢以其主賔俱贤风烈可尚也士大夫以为宗范异代元献公越在前朝文忠公虽近世未乆然异方晚进之士或不及游其门先生文章忠义为当世凖的其所寓山川国邑犹且使人怀慕想望矧其賔従寮寀有英伟隽杰者乎先生在汝隂友人陈师道履常为郡吏廌虽无位于朝廷欲挈妇携子受廛为氓往从之游先生止之曰吾将上书乞梓州欲过家上冢而去颍虽乐土非能乆留廌遂不果行既而得秋阳赋于黄门苏侍郎家赵徳麟字説于翰林范学士家又知徳麟为従事虽未识徳麟已知其贤后于中书乔舍人家见汝隂倡和初见徳麟之文章丰容秀发想见其风流标裁为神仙中人其后六年廌适呉越将道汉沔浮江而东遇徳麟于襄阳慨然倾葢如平生交徳麟出汝隂倡和多向日所传者三之二粲然盈目固足以使汝隂之人与夫它邦之人至汝隂者自今时至于百世皆怀慕想望以为一段佳事是必与欧阳子思颍诸诗俱传于无穷廌益恨于是时不得操纸执笔从二三子后以奉觞咏之乐亦附名于不朽也今先生得罪窜南海异时门生故吏孰肯顾恤独吾德麟之意不替平昔又取此诗使廌叙之其义甚髙非世俗所能为也或曰苏公方在谪籍而徳麟之意不替平昔无乃累乎廌曰师友道缺富贵避贫贱迫于不得已其毁誉爱憎未始有定论者君子耻之毁誉爱憎未始有定论者将以事君可乎昔李夷简以徐晦不负杨临贺知其必不负国擢而用之然则徳麟之意于东坡先生不替平昔乃所以事君也乃所以贤于众人也
　　传
　　张拱传
　　张拱字辅之浚仪人闿达警悟之士也少嗜学举进士不第家日益索其母党龚氏世为国毉师故拱亦善方术尝于宜春门后坊陈药为肆仍复不售元丰二年上休日日将出百官诸卫入贺同天节街尘不惊朝市未集一道士迎日而来目光了然射日不瞬迳往拱所顾而不揖振衣上坐拱方披衣栉髪未盥颒意颇忿其倨作色语之曰链师何为者何所自而至于斯道士应之玉音琅然曰汝无诘吾所従来正欲见汝耳拱意以谓此诞人也京都似此者甚众遽以一钱掷而与之且使之去道士笑曰吾无求者也以汝有道质仙缘故来教之何见拒之深也拱冠带而出与之语论神仙则理致精微皆所未闻于是惭悔若不胜曰拱鄙人眼凡心惑岂图仙君闵而见临愿卒教之道士笑曰志何求拱变色曰家贫饘粥不充傥使不食而饱则所愿矣俄有鬻蒸枣者来道士乃以先所掷一钱买之得枣七枚顾谓拱曰神仙以辟谷为下然却粒则无滓浊无滓浊则不漏由此亦可以入道子房诸人乃以丹药疗饥固亦迂矣儒者讥诃神仙以谓仙者不死则昔之延龄者皆安在哉葢不知仙之为仙也夫仙者也者天也天者道也道者万古以固存人能仙则虽死不死夫人以有累欲体妙而传之于身身者必尽之形安得以必尽之形而使之不死哉顾世之人死则神与质皆逝而仙者形则有生死而神则无变迁移时日改姓名而已如彼精金鼔铸鑪锤真性如故而昧者乃欲按摩吐纳交媾服饵补益躯干以求不死则愚矣汝欲得此道能自此不淫色可乎人能不淫俗念自息俗念既息仙之才也乃取七枣熟视而嘘之曰汝防此可终身不食人或彊之食食亦无禁复欲不食则不食如初食与不食汝可自如但以汝有老母妻子未即相从然汝既防此七枣当有七梦应之梦中所见豫为汝言拱皆记之后无不酬者谓拱曰他日汝事亲既终婚嫁且毕已能不食复又何求宜便脱身诣名山中于悬絶处寻一石穴深广有容者汝自累石密塞其门一念不起坐卧行立于其间自有佳趣仅及半纪则汝之身如蝉出殻逍遥乎六合之内外矣过此非今可以语汝也言竟摄衣而起拱固留不可起出门则无睹拱乃知其非常人怅然有所失者累月闻饮食之气则呕遂不食逾二年粪溺俱絶表里清畅而神气明爽步趋轻利因自试其力自晨抵暮缘都城外郛可匝者五葢数百里矣衣袂轩轩超然萧旷物外之一鹤也其母病痔防二十许年厯用众药未损拱漫以七枣余核而进之一夕遂愈拱既不御内则室家之爱漠然无心视若道路人其妻郭前朝名将军进之后性亦刚果忿恚而卒其家以是益忧疑之逼而馈之食食輙兼数人尔后或食或不食无常朋友疑其诈者扄鐍于虚室以试拱不以为苦人或召毉则携药而往至则登病者之席止于牀隅趺坐而已或渝旬涉月杯水粒粟迄无所需今行年六十而顔色如四十许人喜饮酒好作诗予尝以诗赠之一时名公卿因予诗而知拱者甚众比闻其母已殁度其絶世而穴居当不久也予与拱游十有二年又与其亲陈至端诚相友善至忠善立节为予言拱所遇洵不诬故为作传















　　钦定四库全书
　　济南集巻七　　　　　　　　宋　李廌　撰记
　　芝堂记
　　人有异质虽欲自比于众人必发其曜物有异禀虽欲自同于凡物必擢其秀盖其所以出类离羣者终莫得而掩也吾友西水陈叔易四世六公之宗子也隠居求志于南涧之上十有五年而名振于四方四方之士闻其风而髙之以谓陈子于今不易有当于古人中求之其躬耕养亲以菽水自乐无愧于谷口之子真虽存畎畆意懐经纶庶几乎隆中之孔明恢丽之文放乎庄骚防通之学参用儒佛踪迹山海超然逺骛有御冦子长之风谈元辩理穷极幻妙则子綦庚桑之徒也持此数美乃能以退为进考槃丘樊与木石居鹿豕游非南山之灵草堂之英为表其行出珍植之物以襃示于世则顦顇枯槁与虞衡草野之氓终无以异矣嵗辛未有芝生于灶户之侧一本九茎葳蕤翕赩泽如渥丹如彤云予观之而谓人曰凡物可种之而生仍托于土壤者皆可以必致则可以易之草木可树故材而用之百谷可艺故获而饪之有求于世待世之用舍以为休戚者贵贱荣辱之权县之于彼彼亦得而易之天下之所贵莫贵于人无得而易之也陈子之与此芝其亦类矣夫使此芝可种则无以异于蹲防傥附朽枿则或疑于蒸菌邻于薪防发于灰烬所以示竒也或戱曰无处士之祥欤予应之曰而所谓者世俗之富贵耶世俗之富贵逹人观之其以轩冕钟鼎犹机穽桎梏故遁天之刑者惟惧婴丽于已莫之胜脱又乌知造化不以是为灾也盍以山林之士与朝廷之士析而论之孰劳孰佚孰肆孰拘劳而拘者重以忧患之虞肆而佚者全夫安愉之乐而况取民而赋其禄役民以奉其身上欲报其君而无负下欲答其民而不怍危其心以戒毁誉之来屈其身以狥爱憎之变固有庆者在堂而吊者在门或至于防元陨生僇孥覆族者矣与夫耕吾畆而食蚕吾桑而衣仰焉奉其亲而有裕俯焉育其防而不匮无得失之患无利害之累頥真保和夭夀永究者其有间也然则陈子贤矣因序其説以为堂之记
　　安老堂记
　　甚哉老之难安也方少之时隂阳役之血气使之心志诱其欲而迷其真势利幻其前而悮其后未易能安之老且衰矣郤视向日之为宜其悔而求安然贪夫鄙人嗟老景之已至念短日之足惜悼前志之未充痛昔谋之匪良方且茍求无厌务得患失皇皇偷朝暮之生汲汲为子孙之计节义日衰亷耻尽防贪于富者则曰吾老矣讲货财较亏羡之术始详矣未忍舍也擅兼并而亘阡陌巧梯航以絶山海笼物货而无余藏运筹算而无遗策甘心于锥刀之间尽瘁于锱铢之末负戴于道路转徙于沟壑贪夫狥富死而后止贪于贵者则曰吾老矣结知遇贾名誉之术始明矣未忍止也履公门而矍铄游阙庭而裴囘筋力彊饮啗染须鬓呈聪明职愈隆而意愈切禄愈丰而恋愈深故位愈重而望愈轻年愈髙而徳愈薄贪夫狥贵死而后止然则日暮途逺而倒行漏尽钟鸣而未止类皆贪夫而富贵有以累之也故曰甚哉老之难安也居士新作西堂以安老为名然居士之安非惟老而后安安之也久矣郭外之田足以给饔饩郭内之圃足以给葅茹而未尝求羡裘葛足以具伏臈禄食足以备婚嫁而未尝求丰居士曰富不可妄致也吾老矣求安而已居士以文学知名于时声闻蔼屋荐为礼部乙选遂擢上第名公钜卿争欲出已门下一唯诺足以得荐擢而耻于附炎平生故人多在相辅一举首可以登台省而耻于自售居士曰贵不可以妄致也吾老矣求安而已故虽起家为郎于朝有曼容之髙风端居十年不调有渊明之劲节或曰嵩少箕隗山水佳秀近列左右筑室岩下足以专天下之雄观奈何局蹐于闾里之间居士曰吾求安者也舍易就难舍近就逺则内劳吾心外劳吾力但见夫劳而未知其乐不获其安而挠吾天和矣此先人之故庐即而新之吾之心犹欿然吾行年六十有二人间富贵不妄求行吾所好行将挂冠悬车奉身以退归老此堂志巳决矣人生七十虽居是堂以安吾老知复几何时哉则居士之养可知故曰居士之安非惟老而后安安之也久矣夫安之为乐世之人未尝知之及于病然后悔而求安及于劳然后虑而求安及于危然后惧而求安矣则向日求安之心皆妄未有能安其安者故老而能安已可尚矣非惟老而后安乃每以安老为心非逹观勇退无妄君子不能也故曰居士之所养可知矣元祐二年八月初三日李廌记
　　太宗皇帝御批记
　　元祐天子锡宴东宫以御书古诗徧赐执政暨讲筵诸臣各进表献诗以谢著作郎兼侍讲范祖禹曰臣愿陛下笃志学问亦如好书益进道徳皆若游艺于是有以见人君大畧字书未足多尚臣闻太宗皇帝方侧微已有书名擅于世及即位益专工镂之金石藏之延阁布在天下不可胜数在前世中君已足称述而帝以神武圣文左右太祖自布衣取天下以汤武拯济之功全尧舜揖禅之美及绍大统遂集大勲巍巍成宪为宋太宗则其徳业睿智然与唐文皇争雄矣故文皇与帝虽以字学名于代而为余事云因观帝批天下兵马元帅呉越国王钱俶表故作是记元祐三年八月十一日臣李廌记
　　襄州光化县重修县学记
　　饮则祭先酒食则祭先饭一饮一食而不忘报其先矧修身治民可防先圣人乎孔子载道欲济天下而时君不能用故祖述尧舜宪章文武之实不试于当年然金声玉振之徳发乎一身形于万世万世之下六合之间如天地之覆载日月之照临尊为王公卑为庶士凡圆冠方屦者皆仰之以为师大而治天下小而治一已凡进徳修业者皆资之以为法盖人无贵贱莫不为其徒事无巨细莫不用其道乌有为其徒而寝庙之奉不防用其道而教化之宫不饬者乎浮图老子之道敢与吾圣人抗衡则以习其説者皆能严其居尊其师故塔庙参差缁黄杂遝弥满天下孔子弟子乃顾学校废兴恝然于心可无愧乎酂汉相国萧侯之故封其山川秀洁井邑丰富民气醇雅为士者敬慎尚节义黟山洪侯复以忠厚中和之政整齐之一境蔼然有古风烈洪侯初至谒孔子庙祠怪其堂序失次而风雨鸟防侵败屋室土摧木腐瓴飘甓裂貎像欹残噐用缺折乃喟然叹曰有土有民不可不视者三曰社曰稷曰孔子祠酂通邑也何为乃尔召耆旧而訽焉皆曰尝为军昔之为守与夫前为令者春秋释菜才一至焉文具苟简以应故事或有营缮者不过补漏搘倾而止三嵗乡举防于督府饔飱之田督府取之故襃之士不复讲肄于其间歌之音不嗣久矣久则寖衰而寖也洪侯曰噫欲为政令必先教化欲明教化必尊圣人使民囘心向道我辈所务乃咨部使者暨荆州牧请新之然财用所给不能取具酂之士民相与议曰洪侯欲惠民于无穷学校成于酂酂士子居之酂之利也洪侯何有焉吾属盍共成之乃众请于庭侯曰县官之赀亦可茍完诸生因欲壮大尤所愿也于是愿献赀以助用者愿献地以益基者愿新绘塑者愿新祭器者愿按图指位则治材董工自作其处者板筑朴斵涂泥丹雘惟恐或后门着肃然殿陛隆然貌像考于秩爵齿徴于书服章珪佩各稽于礼笾豆尊彛皆合于制所以奉先圣先哲者恭而严重堂沉然扉阖洞然藏书有府藏粟有庾庑序户牖一皆从便藩垣庖湢一皆有法所以待先生弟子者备而洁故歴阶过位则人人有畏圣人之心竦然而起敬升堂处奥则人人有崇道徳之心亹然而自劝酂之士民举欣欣然相贺且谓廌曰庙学之废久矣非洪侯何以至此之巨丽也廌曰昔张老颂赵武之寝曰美哉轮焉美哉奂焉歌于斯哭于斯聚国族于斯而献文子喜以谓是使武得全要领以从先大夫于九京呜呼髙明之家方倾赀治第而基倾池平之叹巳兴身外之感诚以宠辱在人而祸福无常故歌于寝不敢自庆哭于寝然后以牖下为幸孰若居有轮奂之美而通经于斯著书于斯求道穷理则为圣为贤为大君子亦于斯砥行立名为公为侯为卿大夫亦于斯有乐而无哀有得而无失也哉凡今酂人与其子孙无忘洪侯之徳洪侯名中孚字思诚歙之休宁人熈宁元丰间居太学有盛名擢进士所居见称酂果为最庶几古所谓三不欺者酂民防仁其绩甚众匪独学校而已盖王佐才也元符三年二月十有四日记
　　济美堂记
　　天下治安世臣之裔能践修前烈以世其家太平之盛节也盖曰吾之先正尝有嘉绩显于先王陪食太庙预享大烝载之旂常铭之鼎彛是将昭示后昆无防其功且夫封圻采邑俾有爵于国冕弁裳衣俾有列于朝赏之所延其泽甚逺盍思之今吾所事之君乃吾先正所事之君其子孙也今吾所使之民亦吾先正所使之民亦其子孙也或忝其先为愧滋甚尽夙夜之志殚股肱之勤必也复有勲劳在乎王室声名风节奕显于世然后无愧于心有宋名臣諌大夫赠司徒田公以忠諌立徳事太宗真宗谠言劲节凛凛岌岌如秋霜夏日为朝廷献替可否进退贤不肖剀切上章敷奏治道天下穆然底于隆平士大夫曰唐文皇以贞观之盛为郑魏公劝行仁义之效淳化咸平之治亦繇公忠諌之力虽不登庸丞弼而嘉谟嘉猷惠于生民固足以为一代贤臣矣廌闻荐绅先生论国朝人物以谓有古遗直之风必以公为称首窃尝欣慕焉嵗丁丑自箕隗将适呉粤税驾荆州获从公之曽孙世徳游世徳新作南堂谓廌曰臧孙逹所以有后于鲁者以其君违不防諌之以徳也衍生世晩不逮事大王父而余庆所被幸有位于朝惟是臣子之职不敢不勉蚤夜汲汲冀弗为门户羞又期我后之人必绍前躅故名是堂曰济美诚欲如十六族之才能世济其美不陨其名也廌曰元凯之贤非唐虞之世亦未必能成其功何哉异时功臣之世岂皆泯灭无闻苟非逢年遇合则自欲振起厥路无由深可太息况夫自求祸自速辜除其国圯其族轘其躯醢其肉鬼无血食家无炊火者乎今圣神在御孝治之化形于四海其于名卿之裔方且求是似之实而左右之以举象贤之典世徳乃能饬戒砥砺欲世世承承济司徒公之美于无穷则君臣之义笃于朝子孙之孝行于家顾不韪哉愚故曰天下治安世臣之裔能践修先烈以世其家太平之盛节也
　　合翠亭记
　　王城之曲介汴渠有道稍南出金明背歴朱庶人之圃又西虽间有林亭沼沚皆朴沮洳不足以发翛然之兴独故将军杨氏之僧居其北冈乔林蓊郁蔽亏云霄望之若不可通迹以登也乃于杂花香草中得防径委蛇绕冈址以升遂于冈之巅得髙亭在乔林蓊郁中无复见日惟苍桧樛枝翳靡纷披使人防懐逺想如在防谷之岩上左右烟壑浓翠皆合不复知为市朝人也市朝之人连甍接防肩摩毂击求息一木之隂不可得或有登兹亭者而复有吾今日之想乎元祐五年四月十三日与邓程仲常陈至端诚同游饮酒赋诗于亭上二友请予名之因为记云
　　唐州比阳县新学记
　　待民以厚可以化薄待民以薄无复归厚古之君子将临其民也必敬之爱之以谓皆贤人君子安吾之教令而同期于治其心既平其恕既广其民心亲而化其道借有不若者惟有哀矜而不憎怨不忍陷之于辟听其自迁于善于是虽有偷薄可变于厚盖所以待之者主于厚之也若乃将临其民先储威怒之意欲严刑峻法以刈制之故其忮恶忿恚之心无所徃而不逢民固不胜愈趋于薄然其政亦劳蹙而无成欲以求治不亦悖乎盖所以待之者主于薄之也吾闻唐泌之墟五方之民聚焉先是守宰鄙其习俗厖驳一切劘之以威元丰间今翰林蜀公范公之守唐也其僚曰是邦冦攘嵗比滋繁愿奏于朝治以重法范公曰吁何期吾民之薄也子姑俟之吾厚之以忠信彼当自爱我曽未阅嵗壄民无警囹圄遂空乃大兴学校又从而教字之范公之徳其泽逺矣唐之士民独憾属县大夫未有以范公之心为心者也其后十年吾友师文来比阳慨然有厚民之意率之以躬待之以诚锄强扶弱主以岂弟威孚交加殊有古者循吏之风师文曰吾今之政足以靖一时未足以移易旧俗欲此邦之人囘心向道温温穆穆一变为孝秀之行其惟养之以学校乎顾吾邑乡校摧圮已久肄习无所而营缮有制勿能复兴之奈何邑之士民皆曰以大夫之贤犹能立祠植碑以颂遗爱况兴黉舍以教养吾类乎异时奉释老媚鬼神犹且殚力况孔子之宫乎乃胥劝胥效相地基遂鸠工集材惟恐后时祠殿廊庑翼翼耽耽游于斯者蔼然有慕仁义之心肃然有尊道徳之意况讲习于斯诵于斯发圣贤之蕴穷天人之奥以为名显亲崇功广业之徒哉师文之泽是亦终不可谖也呜呼古者家有塾党有庠术有序国有学盖地无小大以学校为本人无卑髙以教养为职后世学校不修其有以夫以为无损益于功利曽不若簿书期防可取善最饰厨传称过客可市名誉至于望之以长育人材则曰是君相之职何敢擅焉故倚仗承袭茍且成风以学校为心而欲孝秀之盛非俗吏之用心也余喜师文之徳教孚于比阳而嘉比阳之士民安于师文之徳教于是乎书以诏后人师文名誉姓阎氏材气刚伟智识明敏好学有文擢进士第所治有声少以勋名自任荐绅先生皆许以为国器比阳之治此其试也元祐五年八月初九日记
　　登封县令尽心堂记
　　一人之心与夫千万人之心先民之心与夫后世之心圣人之心与夫愚夫愚妇之心其所以然不然可不可者无或有异有社稷人民之寄欲设教布政而愿治者能尽其心使人人之心皆以为然以为可则天下之理无徃而不当天下之情无徃而不通诚能奉之以悃愊之诚持之以黾勉之力思其理之所在必使之无遗蕴虑其事之所安必使之无遗策自谓吾之心尽于是矣以之律身以之临民以之事君以之事天地无愧无怍矣夫然后推之以及人其以为不然以为不可者乎阳翟管景文为登封大夫为政期月境内称治吏畏威明民安教令迹其治効当得善最景文新作听讼之堂取传所谓刑者侀也侀者成也一成而不可变故君子尽心之説名之曰尽心可谓明慎钦恤而愿治者欤民丽罪罟既陷刑辟桁杨狴犴之间徽纆棰楚之下彼不能尽心者或作聪明以自私于已或不事事而仰成于吏自私于已者徇其意之爱憎顾其身之利害所欲脱之则钻毛出羽粉饰其词所欲収之则洗垢求瘢傅置其议仰成于吏者不能知审克而信其舞文虽髙下其手而有所不察不能平反而纵其鬻狱惟货惟来而有所不问以是而施刑于民俾罚之者自以为不寃夺之者没齿而无怨何可得乎然则知一成而不可变而尽其心非忠厚不茍有古昔长民之风者畴肯如是然君子之尽心何独刑罚而已哉尽心以奉上守靖共正直之操尽心以驭下成岂弟和平之俗尽心以治赋府廪充牣无追胥之扰尽心以务农田野垦辟无愁叹之声由是推而广之至纎至悉心之所知皆为尽然而不治者未之有也景文之意以谓不惟其身当然后之为令者亦当然不惟为令者当然凡邑之有职事者亦当然不惟此邦当然凡有位于朝有职于官虽百执事小有司者亦当然于是属赞皇李廌为之记
　　郭宣徽祠堂记
　　世之论将者难乎其人必曰制法审重如充国孔明料敌决胜如淮隂李靖抚爱慈祥如荀呉叔子威信着明如亷颇乐毅然后为全材繇古逮今世称三郭焉曰唐代郭公元振汾阳王子仪我朝武卫上将军赠雄武军节度使司空公其人也忠义气节勲劳声望皆为一代宗臣然代国公歴中睿不纲之时仗节慷慨建西域之功汾阳王当藩镇跋扈之际发身艰难定两京之业司空公立治朝佐英主卫中国抚四夷在内则持本兵之柄以授庙筭在外则专师律之权以将天威论其世则有间矣公讳逵字仲通其先钜鹿人少以天下之重自任沈鸷有谋博习羣书喜兵家之流学艺絶人慕范文正公仲淹而师之以故材气成全有国士英雄之风兴自小官致位二府更守八州六领方靣再为四路宣抚使自束髪从军至于白首大小战未尝败北从讨保州一言降其众授策古渭三战防其城降下溪蛮彭仕羲以平湖北降武冈蛮杨昌透以平湖南移兵党羌则令征就禽问罪交趾则干徳请命迹其战多固已鲜俪其延安功烈尤着盖力存绥州排沮奸谋抚育嵬名山招徕向化取李崇贵以复杨定之雠责薛宗道以屈党项之兵绥平之战追犇出塞金汤之战庆阳解围神宗皇帝赐诏褒谕曰渊谋秘畧悉合事机有臣如此朕无西顾之忧矣延安之民于今受其赐天下知公与知兵者谓公持志守气刚大充塞故临机应变优防中节以全取胜百战不殆然异时为将者常患乎上不为朝廷之见知下或无将吏之可用公被遇英祖神考顾问方畧虚已听纳言无不从虽总兵在外必遣近臣就议或设问目以咨之故谋行计施无或疑间选用偏禆置僚掾随其器能付以事任南征西伐常以自随故上下相安皆有成绩用能保固封陲夹辅王室精神折冲万里之外威闻所加莫不率服公尝自谓吾虽为将仁徳多矣得太平良将之体至于奉使大辽刼之以威义不可夺全使臣之节守土临民以学校农桑为先衎衎岂弟行循吏之实对庭论荐绅义其直奉亲约已乡闾敬其行华夷懐畏朝廷倚頼真天下之重臣也公逮事四朝周旋五纪龙光优渥士民宜之由侍卫马歩军殿前三司入拜检校太保签书枢密院事进宣徽院使检校太尉更静难武信两镇节度观察留后封天水郡开国公洎得罪安南屏居洛汭复领方镇即坚辞告老以上将军得谢于家雍容进退以功名始终贤哉元祐三年十二月十有四日薨于嘉庆里第之正寝享年六十有七讣闻天子辍视朝一日天下之人闻公之防识与不识皆咨嗟愤涕若悼李广且惜其不果再用也初公之延安上旌其功勑建寺于先垅赐名资忠报本禅院绍圣三年公之子忠孝等作堂于其中绘公像以祠之属其友阳翟李廌为记廌尝观王翦请田宅自污彼以秦皇猜忍故为全身逺害之计霍去病辞治第欲灭匃奴以汉武喜好徇黩武穷兵之欲其于君臣之义盖亦薄矣神宗皇帝宠公欲显其亲公事神宗皇帝能移其孝资忠于国则上有崇君父之义报本于家则下有以广臣子之恩顾不美哉敬系之以铭曰天祐我宋克生人杰降畀大任俾辅鸿烈显允郭公四朝老臣以仁为勇以徳为名乃登将坛乃佐枢极渊渊谟谋蹇蹇义直公在庙堂四围兵寝公在疆埸天子奠枕锡赐佛祠时惟异恩非曰假宠惟以报勲于焉祀公益为显亲汉宣虎臣图赞麟阁云台四七凌烟褒鄂公像在兹视古无怍圆圆故阡翼翼新庙邙山苍苍洛水浩浩玉闗诸戎朝贡之道北瞻九原稽颡膜拜犹当畏仰凛凛如在归修臣职莫犯絶塞载在祀典与享大烝国有典常则徯宠灵诏乃后人盍观此铭
　　斑衣寮记
　　蜀陈氏筑第叶邑公允于第中南庑治小室为燕息之所谓客李廌曰吾三兄一弟皆宦学于四方吾独安闲于家嵗时伏腊荐酒醴羔豚为母夫人夀日率子弟家人辈嬉于寝门暇则退休于兹自谓有老莱子斑衣之乐岸巾曵屦遡风于门笛一弄酒一斟邀明月而对之醉则偃仰是中吾不知天壤间复有乐于此者乎曰人子之乐无乐于奉亲奉亲之乐无乐于安乡里居处旧庐而仰于先畴百须不外索而具虽君之兄弟仕于朝廷者游于庠序者亦有去家违亲之累岂若君常燕休于斯耶天下之患患在乎有求无求则无得失无得失则无欣戚无欣戚则泰然而乐全况君之乐乐于奉亲乎请以斑衣名之大观二年十有二月二日赞皇李廌方叔记
　　墓志
　　李母王氏墓志铭
　　廌少不天尝游寓东越吾叔曰吾兄有志不就其孤过时不学则为门户羞乃具舟楫渉江湖躬至句章趣廌还长洲教字于家叔母王视遇廌甚慈抚怜顾复意恩周悉叔父之子国器砥行立名为呉郡望士尝语廌曰吾无弟汝无兄伯父之子犹父之子也日以义方训切之故廌今也虽不肖然亦能读书学文敢与士齿实有繇焉叔母其先京师人曽祖祖父皆以材武从事戎马得官叔母年十有四嵗归李氏时我祖父干州使君新殁事祖母元暨伯父居士能尽为妇之道盖吾家自唐以家法名世非礼法之族莫敢通姻兄弟相承娣姒相宾率用法度家庙日飨俎豆如事生诸奉祭祀者冠帯簪帨不敢去身而又伯父律下严忌绳已亦切或小有过差则自棰于庙诸弟及其妇相与请罪乃许改事即出大鼎于庭命之曰斯鼎也一人扛之则莫举众人共之则甚轻治家亦然众心同力乃有成尔于是内外百口肃然无哗然诸妇惮劳行之颇艰惟叔母奉以周旋始终无懈族人贤之叔父既居呉复以家法御其下家亦整治虽食贫索居昏嫁防葬必用旧仪盖其性安于礼白首不变晚玩佛书能知大义属纩之际心识了然时元祐六年七月六日也享年六十有八呜呼昔者伯父之孙彧始生而母卒叔母鞠乳之以迄长大及进士第尝分禄以奉之廌方兹应举覔官求比于彧而叔母下世呜呼其敢防乎叔父讳某生一男子曰逺乃国器兄也孙三人曰彦发举进士好学有立志曰彦同曰彦逹孙女一嫁进士马友直以元祐某年月日葬于苏州长洲县陈公乡祔叔父之茔铭曰李肇赞皇昔我贰卿自彼阳谷朅来闗中古郑南郭里宅协卜爰有幽谷松槚茂拱于山之麓念我使君以及诸父丙甲地蹙惟防孙廌夙夜疚念风栉雨沐乡曰将相里曰勲贤水惟檀谷元祐丙寅改徙东阡从者十六下逮诸殇祔焉罔遗坟墓遂族惟我叔父寓葬于呉留位候复既弗复止今我叔母抑又葬止佳城东西各天一方相望万里魂气游止无不之矣骨肉乃在于此





　　钦定四库全书
　　济南集卷八　　　　　　　宋　李廌　撰书
　　代阳翟令右宣义郎孙愭作进其父资政尚书康简公永文集上宰相执政书
　　某闻之孟轲曰未有仁而遗其亲者也未有义而后其君者也夫仁不遗亲故为人子者当竭其力力之所可至必至之子之职也义无后君故为人臣者当尽其忠忠之所可达必达之臣之愿也由是观之臣子之分忠孝之节苟有可为不敢不勉某事亲之日短而禄仕之位卑窃味孟轲之言以原仁义之实不量其愚欲成先志虽事亲之日短而报亲之意长虽禄仕之位卑而敬君之心重伏观国朝着令某品官许进家集重念先君子康简公逮事四朝周旋五纪惟忠惟清惟诚惟敏爰自英皇之殊擢获侍神考于颍藩屡被宠光徧歴禁从入尹大京出摠连帅晚升常伯进长天官复领祠宫留侍经阁隆恩优眷缛典异数固已极矣然屡欲登庸而每以疾谂天既柅之又从而陨之呜呼某不令不足以尽先君子之德而子之誉父或讥其私泛听士大夫之论与门生故吏之语咸谓以文名世以德服人才称王佐政为吏师其实匪诬谟虽陈而未及施材虽用而未能尽有大勲劳于王室而遗爱半天下平生云为备在遗藁某不能效迁固父子嗣成一代之文不欲藏之名山以俟后世编类缮写为若干巻名之曰某集献之阙下某之志获伸是乃先君子之志也为子之职仅能无旷以先君子之忠而献之是亦某之忠也为臣之愿斯亦无愧然以疎逺小臣冐雷霆之威非在位辅相之臣内为左右之容进为佽助之援则某虽志勤心劳自何能为当触闻罢恭惟某官弼亮人主调一天下建皇极之道致太平之业豁然洪度以万物为心凡天下为臣若子皆蕲人趍仁义家习忠孝俾百志惟熙而庶政无疵则某悃愊必与之进异时切于求言咨访侧陋一介之士有片言之善犹且尚书给笔札束帛贲邱园矧先君子从大夫之后叅内朝之议奄违圣代才及四期其忠言嘉谋遗风余烈然未逺迹犹相踵而事或相仍如覆视之尚可裨日月之眀而助庙堂之虑贤于匹夫逺甚阁下垂念之俾先君子之文上通天陛备承明清燕之覧颁之秘书藏于四库万世之下犹有曜焉先君子虽赍志九原其亦无恨矣非阁下畴能成之哉夫俾先君子防二圣之眷殁犹不忘则君臣之义隆矣先君子于阁下有僚宷之旧殁犹显其名于无穷则朋友之亲笃矣先君子之遗体惟某一人俾勉忠孝以効臣子之节则父子之恩深矣阁下当万邦具瞻之地以维纲风化一举而三美从之故区区之诚非阁下莫能成之而三美者亦阁下之所当务也干冐云云
　　答赵士舞德茂宣义论宏词书
　　某顿首徳茂足下两承遗书问以宏词为文之说初则疑德茂或知其愚不能而穷之以为谑戏洊领来教词防益勤丁宁重复然后知德茂过听之误顾仆不足以当盛意朝廷欲作新人才修眀文物故兴复宏词之科以收天下贤隽故闻就试之法尝以进士入官然后应格德茂蚤嵗登科荣名赐第道艺行能见于已试万选万中可以前科仆丁年应举皓首无成虽有此科固非吾事何敢与知德茂才业著称于搢绅间名声借甚仆退处草野聪明衰落已为陈人何足寘问然拙人观棊虽不能奕胜负之筭亦或能知贫贾负贩虽患无赀殖货之术未必不晓仆不敏然从事于文实歴年所虽无以逾人少从先生长者游习闻惯见亦粗知大略聊竭其愚为德茂言之凡文章之不可无者有四一曰体二曰志三曰气四曰韵述之以事本之以道考其理之所在辨其义之所宜髙巨细包括并载而无所遗左右上下各若有职而不乱者体也体立于此折衷其是非去取其可否不徇于流俗不谬于圣人抑损益以称其事弥缝贯穿以足其言行吾学问之力从吾制作之用者志也充其体于立意之始从其志于造语之际生之于心应之于言心在和平则温厚尔雅心在安敬则矜庄威重大焉可使如雷霆之奋皷舞万物小焉可使如脉络之行出入无间者气也如金石之有声而玉之声清越如草木之有华而兰之臭芬芗如鸡鹜之间而有鹤清而不羣犬羊之间而有麟仁而不猛如登培塿之丘以观崇山峻岭之秀色涉潢污之泽以观寒溪澄潭之清流如朱弦之有余音太羮之有遗味者韵也文章之无体譬之无耳目口鼻不能成人文章之无志譬之虽有耳目口鼻而不知视听臭味之所能若土木偶人形质皆具而无所用之文章之无气虽知视听臭味而血气不充于内手足不卫于外若奄奄病人支离顦顇生意消削文章之无韵譬之壮夫其躯干枵然骨强气盛而神色昏瞢言动凡浊则庸俗鄙人而已有体有志有气有韵夫是谓之成全四者成全然于其间各因天姿才品以见其情状故其言迂疎矫厉不切事情此山林之文也其人不必居薮泽其间不必论岩谷也其气与韵则然也其言鄙俚猥近不离尘垢此市井之文也其人不必坐廛肆其间不必论财利也其气与韵则然也其言丰容安豫不俭不陋此朝廷卿士之文也其人不必列官守其间不必论职业也其气与韵则然也其言寛仁忠厚有任重容天下之风此庙堂公辅之文也其人不必位台鼎其间不必论相业也其气与韵则然也正直之人其文敬以则邪谀之人其言夸以浮功名之人其言激以毅茍且之人其言懦而愚捭阖从衡之人其言辩以私刻忮残忍之人其言深以尽则士欲以文章显名后世者不可不慎其所言之文不可不慎乎所养之德也如此王通论鲍照江淹等之文各见其性行之所长可谓知言矣古者登髙能赋山川能祭师旅能誓丧纪能诔作器能铭然后可以为大夫故训典书诏赦令文赋诗骚箴诫赞颂乐章玉牒露布羽檄疏议表牋碑铭諡诔各缘事类以别其目各尚体要以称其实如彼玉工珪璋璧琮佩玦珌瑑追琢之工皆有制度其方圆曲直则各中其用也如彼梓人栋梁桓楹榱桷楶棁朴斵之工皆有绳墨大小长短则各中其用也若乃或混沦而无辨或散漫而无纪或错杂而无序或晦暗而不显虽曰谓之文亦不足观也已德茂学问充富真积力久渊源汪洋根干硕大发为文章葢其波澜枝叶实为余事然既已能文而学文不已必欲离羣防俗逺追古之作者方驾并驱则宜取宏词所试之文种种区别各以其目而眀其体研精玩习寤寐食息必念于是造次颠沛必念于是则将超然悬解躐等顿进径至妙处一日万里如是一代文儒之宗舍徳茂其何人哉主上绍休圣绪厉精治道方将踪迹三王指挥四夷防书汗简纪述先烈泥金检玉升中名山其润色鸿业形容太平大著作大号令职皆在于词臣德茂其勉之哉后来赏音之士论一时之文人以谓何人之文但如孤峯絶岸何人之文但如浓云震雷何人之文如轻缣素练而窘边幅何人之文如丰肌腻理而乏风骨独吾德茂之文如良金美玉无施不可则徳茂之文信乎显于当年与后世矣仆求用于世而世不用方且焚弃笔砚为农圃贱事虽有此科无繇从德茂后尘翺翔道山文囿此则命也岁将宴风露凉冷万万以道强自夀
　　启
　　谢解启
　　古之士重今之士轻时势使然风俗乃尔饭牛版筑奚必诗书钓渭耕莘曾何科目葢君子之学以道义为已任故古之仕者以卿相为当然有三顾五聘而未从或千驷万钟而不受今以言取士但愧空文凡应举覔官邻于自鬻宾兴久废法禁益严徒以困穷之身愿入英雄之彀某行年二十有九蚤苦衰残著书十余万言常懐忠愤谋已甚拙许国惟坚虽频待诏于公车未得为郎于金马屡作逐客每叹虚生第虑没世而无名以累青云之知已比縁秋试偶尔计偕辄生妄心窃有荣幸此葢伏遇某官久垂教诲曲赐题评防等丘山义同卵翼致滋昧陋有望亨衢敢不益厉操修上副眷予
　　贺苏右丞啓
　　伏审进陟岩廊登庸丞弼总六卿之管辖肃万物之机衡朝廷用贤士民称庆矧兹下客久附青云荷饮食教诲之恩待以国士其舞蹈咏歌之喜倍于众人伏以右丞先生道徳之资世惟天禀忠义之气生与性成凡所猷为罔匪正直爱君之策粤在妙龄惊代之名震于殊域皦皦劲节日月争光蹇蹇丹心金石可贯恳辞公掾连折相君谪逐小邦羇穷仍嵗属二圣之临御进羣贤而彚征爰自放臣遂膺髙选布武禁闼假道亨衢谏垣补衮阙以弥缝柱史侍天威于咫尺掌丝纶于凤掖贰钱谷于文昌视草金銮七制煌煌润鸿业绳愆乌府四门穆穆无防人明试肤公咸建嘉绩上心简注舆论佥谐副彼具瞻式是百辟虽号万钟之量富贵皆固有之适逢千载之期功名此其时也设施所学康济斯民调元化于陶钧正泰符于鼎鼐允熈帝载寅亮天工彼魏杜戴刘之徒曾何足道而臯防稷契之烈将见于斯某违去师门索居山邑恭闻嘉命阻庆台闳云云













