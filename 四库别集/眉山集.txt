　　钦定四库全书　　　　集部三
　　眉山集　　　　　　　别集类二【宋】
　　提要
　　臣等谨案眉山集二十二巻宋唐庚撰庚字子西眉州丹棱人绍圣中进士调利州治狱掾迁阆中令入为宗学博士以张商英荐除提举京畿常平仓商英拜相庚为赋内前行卒以此贬安置恵州六年防赦复官承议郎归蜀道卒刘克庄后村诗话云唐子西诗文皆髙不独诗也其出稍晩使及坡门当不在秦晁以下徐度却扫编记庚自言为文当学司马迁为诗当学杜甫其自命甚髙今观所作虽不逮所言而文善议论诗亦工致其在岭南诸作当时太学诸生竞相传写称小东坡至为刋板以行宣和间其弟庾并取其旧作编入史载本集二十巻
　　国朝雍正间归安汪亮采校刻分为诗十四巻文八巻其末附三国杂事世有单行本今别着于録惟以诗文共为二十二巻焉乾隆四十五年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　眉山诗集原序
　　近世以文集显于时者文忠公有六一居士集舒王有临川先生集防政吕公有观文集丞相张公有乖厓居士集盖其官如是其文如是虽樵夫野老市井庸人皆能道其姓字而乐诵之故言之易以信而传之昜以广其势然也乃若有其官而文不显有其文而官不显二者不可兼故其传之诚难若唐先生者所谓有其文而官不显者也先生名庚字子西眉州眉山人也绍圣中以进士中第为州县官至大观始入为博士士大夫稍道其文而世亦未尽知之政和初谪居海表流离困苦盖六年而不返然身愈穷而文愈富也其后归京师僦居于景徳寺予时与先生比舍而日得见先生之所为文颇多尝请其本以传而先生辞曰予以是得名亦以是得谤可一览而足何必匄而去也于是不果传焉退复私念曰先生之文金玉也虽闭藏埋没不求闻知然气焰光彩久而必见于世盖所谓不待官而后显也已昔屈原以离骚显陶潜以归去来词显卢仝以茶歌显顾当时达官岂无其人而三子独得显于世岂非其文乎今先生之文予知其不久遂显也先生死不一年果有橐其文以来京师者而太学之士日传千百本而未巳然惜其所传者止此今始叙而藏之庶几他日必有得其完本者宣和四年八月十五日温陵吕荣义徳修撰
　　政和中先君寺丞赴官潮阳道出鹅城谒国博唐公一见倾盖如平生自是书札往来无非论文评诗未尝一语以及俗事也而道义之交习尚之同先君固已序之矣得唐公之文凡四十五首诗赋一百八十五首唐公尝云吾以是得名亦以是得谤不欲尽传诸人故所得止如是而已康佐承乏惠阳暇日阅寓公集葢东坡先生与唐公谪居时著述也唐公之文凡十有二首诗赋一百十有一首与先君所传颇有重复既而进士葛彭年以所藏闽本相示文凡五十六首诗赋二百八十七首较之所见稍加多矣而篇帙殽乱句读舛谬不可辨未几又得蜀本于归善令张匪躬之家文凡一百四十二首诗赋三百有十首较之闽本益加多矣而増损甚少可以取正康佐以郡事倥偬遂属教授王维则雠校旁援博取凡所辨正悉有据依而唐公之文遂为全篇因其名类勒为二十二巻命刻板摹之既以博示学者俾识其真且以着先友之义不没其传既成谨书于巻末绍兴二十一年仲冬左朝奉郎权发遣惠州军州主管学事兼管内劝农事郑康佐题
　　予兄子西自龆龀学为文出言已惊人如赋明妃曲题醉仙崖什上任徳翁序之类时年方十四五老师匠手见之无不禠魄落胆及入官以来所着愈多至被谪南迁其文益工然随作随散不复留藁故今所存者极少比见京师刋行者止载岭外所述多舛谬失真害理恐误学者观省而不能以传诸永久因并取其少年时所为文随巻附之庶以广其传云昔昌黎文公集其子壻李汉编而序之杜子美诗故相吕公微仲为作年谱予于兄手足之爱亲炙最久其编次之意发挥之功庶几于二子焉若夫子西兄之文名播天下为缙绅之所歆慕至其着撰有先后所造有浅深则览者当自辨之不待予言而后知也宣和四年六月朔日弟庾谨序











　　钦定四库全书
　　眉山诗集巻一　　　　　　宋　唐庚　撰赋
　　南征赋
　　始摄提之孟冬子负罪而南驰雪盈尺而更繁风三日而犹吹体冻极而若无心怖甚而忘悲凡再信而至许觉惊魂之稍归访景福之遗基指空郊之荒漠曽禾黍之无有矧栾梁之丹雘国已挹于三马臣不闻于一鹗岂当世之无儒抑此病之难药道昆阳而流叹惨悲风与愁云阶一夫之僭窃纷万鬼之烦寃嗟世祖之论功忘玉章之曩言既直钩之不食终曲突之无恩过叔子之旧邦登岘山而痛哭方闗右之放贾盖眼中之防镞独何心而表留卒养痈而溃肉倘遗灵之犹在当举白而相沃尽荆门之荦确瞰蜀江之汤汤念故人之久别觉良晤之甘香稍回翔于澧浦忽凌乱于潇湘时廓寥而浩荡复收敛而凄凉咏九歌之余哀闵三闾之孤趋岂公子之足怨实举世而无与内不怿于女嬃外见非于渔父持此道以奚归亦各安于所处自是逺矣行人渐稀水愈激而愈清山益峭而益竒造郴岭之穷处云湟闗之故基客至此兮返顾雁至此兮北飞眷武溪之毒淫吊文渊之矍铄射参狼于陇阪观跕鸢于浪泊奋身出于万死腾口喧于百恶信老子之足哀觉少游之差乐经韶阳而再宿写石上之遗声悟神圣之在宥如天地之生成彼禽鱼固自有理而日月未尝不明虽吹万之不同吾得一而皆正舍浈阳之短策放清逺之孤舟覻碧落之灵秘嘲峡山之媚柔承悬崖之滴乳搴袅岸之垂樛探羊城于浩茫发蒲涧于深幽穷一时之诡观渺万古之清愁盖明年之正月始税驾于罗浮
　　省愆赋
　　唐子谪居岭表既已半载杜门时省愆而慨曰身邪心邪孰陷吾于罪乎吾将求之身则身非我有四大所防地水火风谁为之宰吾将求之心则心不在内复不在外不在中间是将安在昼夜以思寝食皆废骨为之出髪为之改梦有告子曰甚哉子之蔽也在性本空念念灭壊反复寻绎祗益咎悔道逢臭腐何足盼睐玩味不已适足自秽浄是妄而沉垢谷犹无而引稗譬之身体本自安泰或作病想便自婴瘵识此病之谁受尚何施于砭艾譬之手足伸缩无碍忽作缚想举动輙絓悟此之无实即无绳而可解方耸听于妙语失胷中之结磈若春动而氷泮若秋至而叶败囘视无始以来几千万世所作罪业悉消散而崩溃矣岂独今之所以流落颠沛者哉觉而思之曰噫此殆维摩诘也揽衣而起正冠束带稽首西望作礼而退
　　惜梅赋【有序】
　　阆中县庭有梅树甚大正当庭中出入者患之有劝予以伐去者为作惜梅赋
　　县庭有梅株焉吾不知植于何时防一畆其疎疎香数里其披披侵小雪而更繁得胧月而益竒然生不得其地俗物溷其幽姿前胥史之纷拏后囚系之嘤吚虽物性之自适揆人意而非宜既不得荐嘉实于商鼎效微劳于魏师又不得托孤根于竹间遂野性于水涯恨驿使之未逢惊羌笛之频吹恐飃零之昜及虽清絶而安施客犹以为妨贤也而讽予以伐之嗟夫吾闻幽兰之美瑞乃以当户而见夷兹昔人之所短顾仁者之所不为吾宁迂数歩之行而假以一席之地对寒艳而把酒齅清香而赋诗可也
　　平台赋【有序】
　　平台梁王刘武作也班史称平台杜甫称吹台世以谢恵连尝为雪赋也则又谓之雪台旧説在大梁城东北如淳晋灼云在大梁城东二十里今在城东南盖汉距今且千嵗城郭凡几变则闻见之异宜哉作平台赋
　　予与客游汴都之东南登梁王之平台顾草木之揺落懐古人以裵徊客慨然叹曰吾闻祖龙失剑楚窃其柄汉鉴其孤矫枉过正齐楚赵魏燕韩之郊荆扬兖豫青徐之境蟠城千里星散棊布原田沟浍不知其几千万顷瓜分幅裂以王一姓于是擅爵人而赦死罪载黄屋而私跸警鼔铜破山煑海絶流侈极奢穷然未有如梁之亲幸者也井毕煌煌实豫之疆北界泰山西抵髙阳帝子出阁有其光金钱布币子女玉帛锦绣寳器车驰毂击辘辘绎绎挽来于梁尔乃羽翼邹枚腹心胜诡郊闗之囿三百余里万甃鳞鳞楼阁横斜拟于未央之邃也峭筑峨峨蔽景干霄拟于渐台之峻也静影潭潭日星泳涵拟于太液之深也麋鹿吚吚禽珍兽竒拟于上林之多也旌旂纛斾前骑后乘拟于五柞之游也鸷击卢驰蹑景追飞拟于长杨之猎也千金一罍斵琼镂瑰拟于武库之藏也游谈之士濡毫缓颊曵长裾而从之游拟于公车金马之待诏也夫侈极则疑势偪则离弱干强枝安能久而不危也耶予曰噫子知其一而未覩其二也胜广之乱毒于管蔡吕霍之变危于呉楚三马之偪痛于燕秦王桓之祸深于齐赵子曷不较其轻重哉周室东迁晋郑是依朱虚叱咤禄产歼夷五叶之后宗国陵迟洗垢求瘢吹毛索疵前刈肘腋弃絶藩篱隳犬牙之形势壊盘石之宏基故长沙举袂而不得逞中山感音而涕洟济南之墟梓柱生枝以噎废食卒死于饥可不悲哉客怃然而曰然子言得之
　　归欤赋
　　归欤先生归欤先生坐讲六籍立谈百氏窥姫孔之堂奥刳轲雄之心髓游说天子间闗千里射策万言捭阖乱理葩吐竒霞散绮防犀渠擢象齿曽不能八事为律片言悟防伛偻一命摧折委靡穷骐骥于捕鼠困干将于补履血鹏而肉鲸兮尚不能逞刀锯之残湿兮又何足防昔薛丞相置东阁以观士朱游拂衣而起奚扁舟之不泛岂洞庭之无水先生笑曰呜呼噫嘻子言小哉病者嗜于土炭饿者甘于糠粃醉者安于遇虎怒者恬于染指万法非实皆由心起狐尾见于疑目牛鬬闻于病耳宿瘤何恶颦眉何美狐裘何荣牛衣何耻吾谓戴安道破琴而不肯作未若宋之逊秉笏而唱吟阎立本沮气于画师未若祢正平遗形于鼔史抱闗击柝兮亦悠悠弹冠结髪兮亦悠悠吾忘情于彼此者也











　　眉山诗集巻一
　　钦定四库全书
　　眉山诗集巻二　　　　　　宋　唐庚　撰五言古诗
　　陌上桑曲
　　萧疎陌上桑寂寞采桑女蚕老叶转稀罗敷泪如雨敛袂蹙双蛾秦筝一曲歌慇懃谢郎意其如义命何
　　白头吟
　　秋风团扇情夜雨长门意髙鸟既已逝前鱼自当弃贱妾白头吟知君懐异心祗知茂陵女不忆临卭琴
　　五杂爼
　　五杂爼水中鱼去复还天上凫不获已辕下驹
　　五杂爼各利地去复还尘埃辔不获已贫而仕
　　忆昔行
　　忆昔方东来亭传荒荆棘风庭红叶乱雨砌苍苔湿饥虎拨门开哀禽向人泣十载却西还亭传已完葺青鎻揖江山朱栏趁阶级行旅粮不赍大路遗敢拾蜀道无难昜人心自寛急寄言守亭者勿使狐狸入
　　张求
　　张求一老兵着帽如破斗卖卜益昌市性命寄杯酒骑马好事人金钱投瓮牖一语不假借意自有臧否鸡肋巧安拳未省怕嗔殴坐此益寒酸饿理将入口未死且强项那暇顾炙手士节久凋丧防痔甜不呕求岂知道者议论无所茍吾欲从之游聊以激衰朽
　　春日杂言二首
　　官居双海棠何年植庭中风流二月间照耀一室红举家惜此花具饮呼乃翁翁虽怯杯觞意难逆儿童緑醽十分满白眼一引空醉时忘华颠浩歌满东风
　　庭前杨桞枝春来蔚然緑老翁鬓邉青已去不可复举杯属春风此理竟如何转首飞杨花春风自蹉跎
　　览镜
　　昔我先君子徳与形气俱襃衣佩长剑轩昂真丈夫我生困多难廼类山泽癯头目类麞鼠愧忝虎豹驹太仓五斗米足食蕞尔躯谁能向天子号诉侏儒
　　客至
　　山头竹万个风来玉相戛下有屋数间萧然如佛刹门无车马喧幽径芳草茁隔窓识君声遽起投笔札黄鸡未啄黍环堵无可杀园蔬煑淡泊山泉啜甘滑何以乐嘉賔春禽日嘲
　　闻东坡贬恵州
　　元气脱形数运动天地内东坡未离人岂比元气大天地不能容伸舒輙有碍低头不能仰闭口焉敢欬东坡坦率老局促应难耐何当与道俱逍遥天地外
　　寄郭潜夫
　　我昔游泸江泛舟奔楚宫黔江自南来胥防涪之东黔江清且碧泸江浊而红红碧不相入分流如卧虹羣潴激湍涛汹涌成战攻须臾尽变浊混混顔色同清固不胜浊此理天下通君视开成间牛李争长雄要之赞皇子不胜太牢公物理自古然裵徊叹无穷
　　寄郭虞卿
　　读书老益苦潇洒比元澹直行不由径慎独肯欺闇如何已鸿犹复见蜉撼寡和郢中曲忍辱渔阳掺斗筲彼常态义命吾何憾屈伸固有时佳境当徐啗
　　送扈大夫端叟
　　平生未识韩不愿封万户方幸得依刘未几公已去三年此留滞一味惟忠恕江水倒随人剑岭横遮路那知黄门手就写碧藓赋空闻陇上儿击块歌五袴
　　十月十八与舍弟登越王楼便道趋开元寺上天池得句满纸颠倒杂乱几不可读明日诠次成二十二韵
　　沐浴罢趋局幽居愁杜门重登帝子楼哭吊诗人寃凭栏参井天隠几西南坤冬深一水痩嵗晩千山髠丰稔徧川陆太平到鸡豚江城水頽雉市瓦尘迷鸳坐对仙云宫祗隔斜阳村楼台白水外松柏苍云屯天垂望羌山雪汁融朝暾谁为四方些招此千嵗魂便道访古寺防杖寻灵源上到山椒穷转觉天池尊行疲犬马力下视乌鸢翻不应水性髙疑有神物喷肯随秋涨落况逐夏潦浑潜通八角井散入千家盆渔村唤欲譍钓石谅犹温似闻扣船歌想见持竿蹲吾曹本山林朝衣裹狙猿只应适埜车便作忘忧萱诗兼巧拙对酒杂醇醨吞阍吏况解事不妨尽余樽
　　六一堂【并序】
　　绵州司户廨舍旧为推官防欧阳文忠公生于此近嵗陵井谭望勉翁为参军葺一室于防事之东偏号曰六一堂余闻而嘉之为赋此篇
　　我思六一翁羽化四十年虽不及抠衣毎愿为执鞭手弹醉翁操目覩庐陵编床头五代史屏间七交篇诗常讽思颍曲毎歌归田斋摹画舫様酒法氷堂传此志自弱冠到今已华颠嗟余又晩辈读书慕先贤即彼生处所馆之与周旋时对文章姿稍息簿领肩贤者果不死瞻之犹在前似挥诛奸笔犹拏击佛拳谁当嗣前规时为易蠧椽勿毁鲁恭宅中有夫子天
　　长沙示甥郭圣俞
　　我昔官阆中子时趋长安相过日夜饮肯使笑语干但知醒复醉谁问甜与酸揽衣歩中庭仰首羡飞翰誓言早归休慎勿贪髙官时未有添丁眼前惟木兰舅甥一分背日月双跳丸那知十年外相见西江干拜起未寒温悲来各汍澜我鬓已秃翁子顔非渥丹相从海上去兹事人所难陂行白漭漭山宿青攅攅人烟小嵗后草木深冬完昨日次长沙扁舟掠湘滩中流遭恶风满衣泼惊湍船如箕尾防天作车轮团怖畏目敢侧祷祈指频弹向非鬼神助几作蛟龙飡忠信时可慿圣贤岂吾谩勿畏峤南热我清物自寒勿忧海邦陋心广身亦寛磨刀斫鲸鲙隠几防鹏抟努力近药物明年理归鞍得之两鸿鹄筒不须钻
　　张曲江铁像诗【像在韶州韶人相传明皇悔时所铸云】
　　开元太平久错处非一拍就令乏贤人何至相仙客直道既雕丧曲江遂疎斥汲黯困后薪贾生罢前席金鉴束髙阁铁胎空数尺妙处难形容英表良髣髴摩挲许国姿尚想立朝色同时反弃置异代长叹息
　　双榕
　　水东双榕间有叟时出游清风衣履古白雪须髯虬吟哦明月夕簸弄寒江秋惊传里中儿不泊岸下舟君防魑魅中有此风味不安知非黄石但恨无留侯此生锄犂手误入簪绅流无功抵毫髪负罪平山丘政尔求澡濯闻之叹绸缪抠衣倘可亲跪履安敢羞得闻半偈语一解终身忧性不喜伐国兵书非所求
　　圆蛤
　　黄犊鸣水中相顾皆愕然探之无所得有蛙仅如钱持问旁舍翁云此号圆蛤夏潦涨沟渠喧呼自酬答卒然闻其声谓当可専车既见一拊掌寸莛量有余物生元气中小大各异趣蛙质黄牛鸣持此欲谁附我居固已陋尔鸣良亦村緜蛮啭黄鹂我今思故园
　　白小
　　二年遵海濵开眼即浩淼谓当饱长鲸糊口但白小百尾不满釡烹煑等芹蓼咀嚼何所得鳞鬛空纷扰向来巨鱼戏海面横孤峤噞喁喷飞沫白雨散晴晓终然不省録从事此微眇短长本相形南北无定表泰山不为多毫末夫岂少词雄两月读理足三语妙人生一沤泼谁作千嵗调安能蹲防稽坐待期年钓
　　疟疾寄示圣俞
　　体中初微温末势如汤镬忽然毛髪起冷撼如振铎良久交战罢顶背如释缚尚觉头涔涔眉额如镵凿空日一寒暑有准如契约伏枕两晦朔枵然如空橐平生十围腹病起如饥鹤衰髪本无几脱去如秋箨到今仅能歩出没如尺蠖旧闻五岭表有此万户疟而我自侨防了不蒙阔略况子又持养何至一例着此身自空虚客疾安所托请作如是观无病亦无药
　　示蜑
　　先君捐馆年六十畸三算我今四十三始得幼子蜑余龄继前躅蜑也才及冠况复未可知孝章积忧叹禄养岂不欲兹事觉已缓但爱眉目秀体质净如盥顾瞻既精神懐抱亦气岸今者新剔髪莹若珠未贯见之令人清面拥疲手腕輙然攫吾须霜雪落几案岂惟不肯嗔更付一笑粲骨肉今逺矣恃汝慰奔窜行当从诸兄诵书喧里闬而我于经术粗能分句断发蒙要师资心孔为关键许慎専偏傍张华谈史汉吾家业儒久舍此无别段不应縁一噎便欲废炊爨及亲三釡足未用万户酂人生百年期我今特未半
　　北归至广州寄恵州故人陈伯修李文辅梁昭徳
　　归心如跃马奋迅不可驻别情如故猿已去犹返顾三年孺子社数借柱史书好在五噫孙善保千金躯旧来谈天口老去尽地力万里不相忘寄声问眠食
　　嘲陆羽
　　陆子作茶经竟为茶所困其中无所主复着毁茶论简贤傲长者彼自愚不逊茶好固自若于我有所恨便当脱野服洗琖为一献饮罢挈茶去譬彼浇畦畹君防祢正平意气真能健逹与不逹人何啻相千万
　　寄题张志行醉峯亭
　　先生饶醖借表里皆纯粹独推糟与粕施之为政事百里饮其徳陶陶有欢意余醺落嘉陵一江醇酒味沉酣到山骨颓然偃苍翠亭中时把酒坐对青山醉醉乡在何许祗此中间是先生况多文为续醉乡记
　　湖上
　　佳月明作哲好风圣之清湖邉得二友夜语投三更烟露两相湿水天参互明散衣芭蕉凉曵杖桄榔轻星走抛余光山空答虚声归矣不可留过幽恐神惊
　　蜜果
　　臣闻失旦鸡已晓犹强鸣书生坐口穷抵死输血诚岭南贡蜜果海道趋彤庭黄蜂乐受职紫鳯助扬舲忠勤虽云至思虑良未精由来瘴疠乡不识霜雪清土风不待讲气象昏如酲秔稻秔稻热水泉水泉腥而况野果实岂足奉圣明未论体性殊已觉面目生食之倘有补劳者甘如饧政恐无裨益所出非和平上林宁少此下箸安可轻轩辕尝百毒上古杂神灵武王嗜鲍鱼几諌仗老成刍荛复何有葵藿但自倾
　　梦泉【并序】
　　潮阳尉郑太玉梦至泉侧饮之甚甘明日得之东山上作梦泉记示予命作此诗
　　入道肯着相出神得佳泉起寻定中境谩意山之巅四人蹋数里闻潺湲循声到巉絶满意流甘鲜虽深石可数太察鱼难筌分为缟练去溅作珠玑圆一窥宿酲解三咽沉疴痊恍惚尚疑梦欢呼欲成颠山间短于井海饮咸生涎那知道在迩几作野遗贤事固由人兴物为知已妍谁陪濠上游谅携室中天虽无十丈花中有一滴禅名酒觉殊胜宜茶定常煎兰亭羽觞冷鱼腹青筒连新文来逺矣开巻犹潨然径欲抱琴去临流听未全不但受以耳庻几神者先写为梦泉操第入乐府篇将前輙复却万事付有縁
　　题史廷直郊居
　　黄金转手尽郊居掩清昼山容凉肺腑竹意浄懐袖入门简编香无复更铜臭君防道南院岂识元徳秀
　　送王观复交代
　　文正活国手颇恨见不及宦游识其孙想像髙冠岌岂但为交承自是贤友执尤喜谈性命微到鬼神泣吾曹饮沧海百川资一吸失脚沙土间巻舌防泥汁相依既云久临别百忧集去去自防持雨荷终不湿
　　戏赠王推官诚中
　　乃祖赋混成津涯极深逺家学到诸郎文字复清婉今作劾鼠吏于理诚未稳怒草三千牍驰驿奏龙衮上问今安在幕职补阆苑召赐数刻对叹息相见晩纵未置青亦应校黄本九万里扶揺忽若驰峻坂
　　送赵元思司法
　　谁不从王事夙夜独匪懈休沐犹坐曹伏日不归廨平生熟大法余事止小楷自称霹雳手作县真癣疥董宣虽强项临事中实骇从君学吏礼稍稍识起拜今当告别去何以赠行迈二十罚自亲此理须少戒
　　到任后寄家兄
　　君子所就三为食最为下起家仰寸禄此实下焉者南山无敝庐千里就官舍但使食有鱼敢言曹乏马同寮皆故人毎事相假借况复官长贤醉归应不骂
　　送乡人下第归乡
　　闭门读书史已读万巻破养气塞天地不受一毫挫名声落空廓踪迹长坎坷尘埃相邂追齿髪嗟老大文章心未死功业手犹唾世事若循环天理犹转磨朝得暮或失俯吊仰輙贺行见风云防惊起南阳卧
　　郡人献笋守以分饷羣寮而吏独见遗守知之命追赐焉盖不出既久而人忘之也因成一篇
　　坐穏膝生踝凝尘罩蓝版出少顔面生未熟城市眼争席人相忘馈肉礼非简本自无光彩不必更埋铲自知吾免矣置酒具瓶盏起舞属细君相对一笑莞
　　哀贤
　　仁庙乃文考裕陵真武王先帝几于成主上贤于康时亦有二子采薇登首阳其一犹行歌其一今云亡功在百世外懦夫心胆张齐侯但多马名灭身未僵
　　讯囚
　　参军坐防事据案嚼齿牙引囚到庭下囚口争喧哗参军气益振声厉语更忉自古官中财一一民膏血为吏掌管钥反窃以自私人不汝谁何如摘颔下髭事久恶自彰证佐日月明推穷见毛脉那可口舌争有囚奋然出请与参军辨参军心如眼有睫不自见参军在场屋薄薄有声称只今作参军几时得骞腾无功食国禄去窃能几何上官乃容隠曽不加谴诃囚今信有罪参军宜揣分等是为贫计何苦独相困参军噤无语反顾吏卒羞包裹琴与书明日吾归休
　　代内作
　　爷娘嫁我时本以君能文谓当得所托致身在青云观今天下事胜负方纷纭英俊肩相摩料理不到君何妨采药去相与登鹿门著书示后世千载犹清芬
　　答
　　世岂无髙人刻意在枯槁惜为恩爱累有志莫能保君能唤我归衰鬓及未葆何非有此翁那得有此媪著书吾岂能庻几获幽讨何必登鹿门是山皆可老
　　除凤州教授非所欲也作此自寛
　　人生才食顷何处分好弱刑狱即道场筦库有真乐故纸终日翻毛锥几年阁百函无力致诸公谁说着今承学校乏颇讶名字错宿业岂无恋得冶不敢跃骨肉逺难俱囊装贫昜缚师儒要好手老大良非脚戛尽识羮空抽穷知茧薄后生端所畏人材君为作岂唯嘲孝先更恐困有若行路固知难得地幸不恶栁拖千丈丝山集五色雀绛纱谅无有苜蓿聊可嚼况闻豆积岭中有不死药
　　游雪峯院书所见院在开元寺之西越王楼之东盖小院也
　　东家既峥嵘西邻亦棱层那知齐鲁间有此蕞尔滕僻路少人到掣铃小童譍松扉廹窄入石磴敧危登迎门老尨吠画壁苍龙腾庭除静如拭几席不受蝇青焚日日香明续年年灯土盆养幽花古木纒枯藤虽小亦自足无亏岂须増忆昨苦盛夏数来避繁蒸毎借安禅榻曲此昼眠肱日月当几何霜雪遂严凝慈竹犹疎疎恶风遂朋朋作诗书屋壁扫灭听寺僧
　　与舍弟饮
　　篇篇皆有酒世疑渊明诗佳趣正在此俗子那得知寄迹杯酒中序者为之辞诗酒吾家事何用寄迹为疑者既已陋序者良亦卑酒殊醉味同勿问醇与醨
　　二
　　湿酒浇枯肠戢戢生小诗诗中何等语酒后那复知黄菊遂行迈径去不复辞拒霜犹屈强其势何能为但问酒有无勿计官髙卑江邉捕鱼郎教我当啜醨
　　受代还眉
　　久客念吾土毎叹江山非及兹受代去亦复无家归仕宦几半世奔走遍九围竟无置锥土安此容膝扉还当僦屋居况有囊金挥处乡亦何有去国空依依
　　赴阙
　　十年防苜蓿梦寐长防干继粟自不饱朝虀岂辞酸虽无汗马劳几作蠧鱼干自知爬沙手未辨扶揺抟此行敢侥幸政尔求便安恐或得所欲圣主天地寛
　　程羲父挽诗
　　门户金张贵规模邹鲁儒平生氷玉姿不受纨绮纡肯顾慱饼印甘为小儿呼旧来使剧邑下车成袴襦暮年赋从军只箸安邉隅不识墓中人永懐屋上乌
　　代先状寄孙熈叔
　　畴昔告行迈巵酒月中把蹭蹬我已归裴徊君尚且相逢忽惊怪已觉都幻假但当呼阿素预遣置若下略听诵灵光未敢赋换马一醉洗尘埃万事真土苴
　　古风赠谢与权行
　　锦囊琭琭奇经笥便便腹几拟问天公如何饭不足鸣鸮变好音璞石琢良玉为报采诗人文翁能化蜀
　　二
　　我有无弦琴无弦亦无徽忘言乃能解得意心自知山髙流水深尚笑钟子期为君奏此曲改调作别离
　　三
　　生逢尧舜君四门方穆穆贤俊日登庸不闻涧阿独愿君摅贤业邦方有道谷毋缩袖间手轩车逺行复

　　眉山诗集巻二
　　钦定四库全书
　　眉山诗集巻三　　　　　　宋　唐庚　撰七言古诗
　　云南老人行
　　云南老人老无力藜杖支腰陇头立道逢蜀客话平生时复仰天长太息自言贯属泸水湄泸水边徼滨獠夷夷之性情类蛇豕频肆毒螫为疮痍十五年前多寇盗一境骚然不相保民禾收刈虏人家戎马偷衔汝江草近来风俗多变移巻却旌旂张酒旂牛羊村落晩晴处烟火楼台日暮时两眼昏花两鬓雪喜见升平好时节茆屋横吹一笛风野店携归半瓶月问翁致此何因縁道是江阳太守贤鼓琴弦歌不生事十年静治安吾边郑国国侨去已久谁信人间准前有异日刊为徳政碑请问云南陇头叟
　　结客少年塲
　　结客少年塲男儿尚气须激昂朝从鲁朱家暮过秦武阳饮酒邯郸市膝上横秋霜明年从军入炖煌金印紫绶辉路傍贫中知已慎勿忘
　　公无渡河
　　公无渡河公无渡河君不见呉儿秋悲小海唱湘女夜怨招魂歌抱石沉清流弄酒奔素娥忠血醉蛟蜃义肉饱鼋鼍暗中水弩贯七札鱼龙百怪垂涎泽吻牙相磨公无渡河公无渡河平地犹恐生风波
　　眀妃曲
　　生男禁多才长沙伴湘累生女禁太美隂山嫁胡儿长沙虽归如不归隂山亦复归无期绛灌通矦延夀死琵琶休怨汉天子
　　舞马行【并序】
　　眀皇时教坊舞马百疋谓之某家娇其曲谓之倾杯乐天寳之乱此马流落人间魏博田承嗣得之初不识也已而承嗣大燕军中酒行乐作马闻乐声起舞承嗣以为妖命杀焉予读其説而悲之作舞马行
　　天寳舞马四百蹄防牀衬步不防泥棃园一曲倾杯乐骧首顿足音节齐几年流落人间世挽盐驾鼔不敢嘶忽然技痒不自禁俗眼惊顾身颠跻后生何尝识此舞谓之不祥固其所
　　戯题醉仙崖
　　谁家翠岭高亭亭白崖隠起仙人形仙人昔尝为酒星乗兴痛饮干北溟五湖一吸聊解酲江妃防魄鼇失灵上帝震怒呵出庭酡然影落秋山青行人几见霜叶零醉仙醉去不复醒何须荷锸随刘伶河沙劫填归冥冥
　　古生
　　巻地风来怒涛起惊散沙汀双翡翠谁将仙匹鎻金笼孤飞吟呌烟波里古生开锁放珍禽春江日暖重相寻巧舌相和苇风輭绮翼交飞菰浪深壮哉古生真任侠气义肝肠何激烈功成不复更偷生一剑挥霜襟溅血世间美事多参商白马青梅人断肠古生埋没在何处江山流水空茫茫
　　走笔赠仙姑
　　仙姑八十春秋髙两鬓墨黒无斑毛鹿胎冠子青纱袍神风清峻真仙曹人生瞥忽如销膏是非海里翻波涛五斗官米令人劳安能俛首争锥刀愿仙乞我瓢里一丸药武陵谿上抖擞世俗腥与臊不然教我蝉蜕羽化秘诀之一二海山深处摘取王母千嵗不熟之蟠桃
　　醉后怒笔
　　灰寒火冷灯微眀虗檐泻雨如倾瓶酒酣耳热身体轻抚膺大吼黄钟声怒目直视如流星防剑击柱傍人惊丈夫寜可五鼎烹安得容此呑舟鲸
　　黎城酒
　　黎城酒贵如金汁解尽寒衣方一吸狱曹参军到骨穷簿书吻燥何由湿夜来细雨落檐花对客惟有尝春茶眀朝踏月趁早衙免使路中逢麴车
　　题崔令曲海后
　　崔令饮酒五七斗崔令唱辞一千首时时浪饮輙髙歌利锁名缰总无有人称崔令为颠狂我知崔令非颠狂承流宣化有余方髙歌浪醉也何妨
　　昼寝效鲁直
　　雨余热喘殊喊呀坐翻故纸腰足麻铺陈枕簟搴青纱倒牀不复知横斜梦魂飞扬逺还家故人见我一笑哗须臾睡觉衙鼓挝墙头瞑雀声槎槎
　　别永叔
　　巴江滟滟巴山空十里五里蕉花红少年鋭意立功业破烟一棹轻如风却思三嵗相欢聚説剑论诗轻李杜平生不作女儿悲今日为君重回顾【李白好击剑仆僻亦如此】
　　题洪川驿
　　倦游征人鬓欲丝膏车秣马东南驰出门四顾迷路岐闭户却坐愁支颐鱼生釡灶鼠巢枝稻畦千里成陂池吾皇致治方无为淫雨破块天何如劝君饮酒君勿疑行使止尼良由时未逃形数皆有涯此独未信无穷期
　　食笋行
　　半夜春山试雷雨惊起蛰龙初出土野人不惜苍苔古掘得嘉飡自烧煮满盘明玉逺飘风一箸鲈鱼味差苦竹斋食罢竹隂午竹里行吟傲簪组君夸食肉君固卑我夸食笋我亦痴阿环丰肌飞燕痩意态虽异要皆竒君不见天随先生贫食杞又不见关中客卿肥刺齿丰俭不齐皆有理彼此相忘聊尔耳
　　通判苏君俞见和复次韵答之
　　公才过人真十倍词艺即今谁跂及万巻收藏富编集诗人阃域称优入西州书生学穿执朅来东游为禄粒十分折腰敢长揖欲吐壮懐还自吸朋从调笑鬬防给狂言偶发难收拾语意俳谐韵牵絷不敢献公公密缉报章大是鲛人泣一一珠玑落圆湿自慙思竭如空笈口吻悲吟殊窘急
　　喜雨呈赵世泽
　　去年雨多忧水潦今年雨少忧枯槁都縁县政失中和水旱年年勤父老前时云起雨欲落夜半风来还一扫眀朝引首望云汉屋上晨暾仍杲杲赋输百万未破白簿脚何縁得勾倒上书自劾欲归去老妇挽衣傍夺藁技穷徃诉北山神是夕沛然偿所祷稻畦防防势已活竹里萧疎声更好故应神意闵孤拙茍免嵗终书下考便安杵臼伺秋成云子满田行可
　　防使君诸子歌
　　大游落落如长松説易妙合韦编翁胷中蕴借入眉宇笔下言语驱头风少游濯濯如春栁十八书生过秦手已将文举呼大儿更举长源为小友是家诸郎都几人传闻一一连城珍未识龙川五袴守端似当年万石君
　　戊子大水二首
　　踏歌喧喧杂铙鼓潭边呼龙令作雨龙嗔挥水十大余千村万落几为鱼寄谢龙神且安处熟睡深潭不惊汝夜半传呼河入室揽衣下床深没膝旧来水不到谯门老巫归咎西门君西门君去老巫舞眀年却娶河伯妇
　　登越王楼【已下绵州旧作】
　　左绵城北长安道马足翻翻人自老越王髙楼藏道边道上行人不迷到楼前西【一作落】日堕江红一见如逢邻舍翁由来何处识靣目应在少陵诗句中
　　防饮尉防效八仙体
　　尉公不忝东州英坐上拍满樽中盈令尹学道眼目眀作佛肯后运成户掾句法令人惊登坛抗臂从我盟法曹静如不能鸣胷中自有百万兵防稽少年富才情墨竹中含楚辞声泮宫老人驾虚名赋诗饮酒畏后生
　　内前行
　　内前车马拨不开文徳殿前宣麻囘紫微侍郎拜右相中使押赴文昌台旄头昨夜光照牖是夕收锋如秃帚眀日化作甘雨来官家唤作调元手周公礼乐未制作致身姚宋也不恶向来两公拜相年民间斗米才四钱【右相视事眀日始得雨上喜甚书商霖二大字赐之】
　　大熟行
　　去年大雪埋尺棰水北荔枝遭冻死共嗔北客帯寒来我欲分疏谁受理今年诸峒十分熟东江不下龙川水南翁北客两欣然孰与忍饥飡荔子
　　蜑儿歌
　　泸南二子天一边思之不见今三年阮咸已老得遥集白髪自媿还欣然未防头颅并颊颐啼中已有过秦篇诸田何得贱庶孽防斩庄贾摧强燕
　　鸣鹊行
　　檐前羣鹊鸣相呼法当有客或逺书吾今何处得书尺而况賔客乘轩车平生眼中抹泥涂泛爱了不分贤愚卒为所卖罪满躯放逐南越烹蟾蜍百口寄食西南隅三年莫知安穏无家书已自不可必更望故人双鲤鱼故人顷来絶懒疎况复万岭千江湖鸡肋曽足安拳余至今畏客如于菟岂惟避谤谢还徃此日谁肯窥吾庐杜门却扫也不恶何但忘客兼忘吾喧喧鸣鹊汝过矣曷不徃噪权门朱
　　采药行赠梅蟠
　　顺途行歌醉者谁先生采药山中归昨日携篮入山去今日出山香满路先生年来饭黄精俗眼但白髪但青得失乘除适相补勿取谗人畀豺虎
　　钟潭行
　　君不见惠州城之西永福古寺钟崛竒夜輙亡去黎眀归萍莎糢糊水淋漓山僧初惊久恬嬉一夕径去不返栖父老嗟惜僧垂洟明年夏旱江水低此钟居然水中坻奔走徃视空城陴挽以巨缆牛百蹏牛喘缆絶钟不移度不可得乃去之江花开落水东驰到今过者犹俯窥刻舟记剑真自痴不应此物犹沙泥
　　秋水行
　　仆夫取水古龙塘水中木佛三肘长随波俛仰如簸糠乘流拯之置道傍衲衣着帽僧伽装里人观者如堵墙相与筑室临沧浪荷盖荃壁辛夷梁三日屋成小而香野草江花荐芬芳烬烟昼清夜灯光乃知实相无立乡人人性中普照王
　　采藤曲效王建体
　　鲁人酒薄邯郸围西河渡桥南越悲嵗调红藤百万计此贡一作无穷时去年采藤藤已乏今年采藤藤转竭入山十日脱身归新藤出土拳如蕨淇园取竹况有年越山采藤输不前今年输藤指黄犊明年输藤波及屋吾皇养民如养儿凿空为此谋者谁
　　冬雷行
　　百虫蛰处安如家阿香夜起推雷车一时技痒不忍爬撼动尺蠖掀龙蛇龙蛇尺蠖踞已久亦欲奋迅舒顽麻梦中一震忽惊跃发破墐户排泥沙泥沙已出雷遽止错愕欲去难藏遮虫蛇狼狈莫知数间有伏龙吁可嗟
　　赠谭微之
　　去年弦歌程水濵甑中生尘范史云今年讲学鹅城里关西夫子杨伯起昔人论士观心期时人论士防肉皮只知黄鹞矜嘴爪不识驺虞避生草
　　风树吟
　　子路有言树欲静而风不止子欲飬而亲不待予复而悲之作风树吟以终其意
　　树欲静兮风不止子欲飬兮亲不俟归飞反哺八九子我曽不如毕逋尾
　　树欲静兮风不休子欲飬兮亲不留旦自梅兮暮至棘当年饲我如鸤鸠
　　午起行
　　细藤簟展波纹緑瓦枕竹床殊不俗白日寥寥午眠熟起来更觉精神足万縁寂静数瓯茶半偈消磨碁一局此间真味有余清未羡纷纷厌粱肉
　　击剑歌
　　三尺光芒燿霜雪长安使气为任侠间对要离壮涙垂醉叱荆轲怒眦裂天下承平猛士闲夜半无人自弹铗防须东海斩长鲸归来倒沥腥臊血
　　城上怨
　　雨似悬河风似箭风号雨驰寒刮靣何处廵城老健儿城上讴吟自哀怨不知底事偏苦伤声髙声低哀思长戍边役重畏酷法去国年多思故乡城上歌时夜方半正是孤斋醉魂断和风和雨两三声推枕投衾坐长叹传闻边警动熈河战士连年不解戈今夜风号雨驰处城上哀怨知几何
　　病鹤行
　　鹤兮鹤兮何处来秋江静兮芦花开波痕侵月白皑皑千声万声鸣哀哀不飞不翔不饮啄骨瘠棱棱瘦如削氷姿玉质仅生存雪羽霜毛半零落鹤兮鹤兮何郁郁我知尔是冲天物芝田就养孤髙情瑶池洗出神仙骨传闻仙岛冥冥中水晶甃作蓬莱宫祥烟瑞雾常蒙蒙好将六翮抟仙风
　　题温泉观
　　温泉宫里行人宿温泉池上行人浴人自多情感盛衰泉固无心任荣辱细路蟠蟠入疎竹万年秦山皆在目吾皇髙拱九重深一株松萝为谁緑
　　送赵安道下第
　　大官危小官卑君不得官君勿悲君不见前日宰相今海涯胡椒八百斛流落知为谁又不见州县官折腰事细儿常忧一语不中治敢对西山笏拄颐大官危小官卑君不得官君勿悲愿君酒量如防夷勿作瓶罂居井眉与君赌取醉为期明日乌帽风披披
　　友人还乡有感
　　饥乌哑哑枝上啼秋风萧萧吹客衣儒冠悮身不得归女痴妻寒病且老归来聚首贫亦好我固知之归不早束书十载逰长安一官逺谢医卜贤托生长镵真可怜今君别我还故里想见亲朋问所以为言顦顇京尘里
　　读邸报
　　当今求多闻取士到蓬荜时时得新语谁谓山泽僻昨日拜御史今日除諌官立朝无负汉恩厚论事不妨晁氏安台省诸公登衮衮闭门熟睡黄绸穏
　　寄杜蓬州
　　阆中胜事不妨竒旧来僻左人谁知祗縁乃祖肠断句名与江水东南驰阆人徳之不敢忘遗祠今在南山上壁间画得太瘦生想是当年苦吟様寄将模本博新诗为我落笔挥珠玑君家自是个中脚防道春从沙际归
　　中秋遇雨感懐呈世泽彦直
　　初游东都年二十清欢趁得中秋及髙阳防中酒徒集惠和坊里绣鞍入蟹螯尝新左手执鸡头未老搓玉粒杯行到手不待揖明月清风供一吸纒头不惜倾箱给倚赖决科如俯拾谁知得官反拘絷此景此欢那复缉今嵗中秋雨如泣穷山牢落秋光湿孤灯荧荧照书笈屈指数年如箭急
　　蓬州杜使君洪道屡称我于诸公闻之愧甚赋诗答谢
　　去天一尺古蓬州年来除守得胜流渠家本是城南杜诗律贤我三千筹【礼记投壶某贤于某若干】如此才髙却解事入眼人才皆可意他邑犹分刺史天片言每为将军地故应怜我退无田力相推挽令向前傍人闻说皆抚掌竹竿那使鮎鱼縁
　　芙蓉谿歌
　　人间八月秋霜严芙蓉谿上春酣酣二南变后鲁叟笔七国战处邹轲谈人间三月春光好谿上芙蓉迹如扫周家盛处伯夷枯汉室隆时贾生老小儿造化谁能穷防回枯枿还芳樷只因年老不复少有酒且发衰顔红
　　富乐山
　　富乐之名谁所留建安年中刘豫州拥兵入蜀万貔貅孱璋送国来迎头军中酾酒椎千牛炙如巴山酒如涪酒酣握手登髙丘极目紫芋蹲春畴富乐之名此其由君闻此说还信不当时兵起四十秋拆屋不足供诛求生灵嗷嗷鼎中油山中胡为乃尔优想今富乐万倍刘端能容我逃穷愁山僧笑言客罢休
　　将家游治平院【即老杜所谓东津也】
　　年年官职如氷様只有登临作酬赏好山一一如佳客令人欲作倾家酿昨日西楼吊王孙今日东津悲逐臣江边胜事略寻徧不见海椶髙入云
　　游天池院
　　上方细路蟠如绾下有晴川平似坂近水逺山皆可人踊跃来供搜句眼小池中有江湖春孤洲便可呼白萍团团倚槛看清澈不敢洗耳山僧嗔
　　苏时中恵茶
　　二年泮宫苦幽独中有宜人惟睡足虫鱼注罢直庐静午枕鸣雷撼窻屋故人苏子半幅书饷我闽溪一包玉亲题更屈调弦手逺寄来浇饭蔬腹故应疑我梦得官谁信吾衰已无复空令半夜忍饥吟搜到池塘春草緑
　　受代有日呈谭勉翁谢与权
　　老来忽忽流年三见涪江秋叶陨祗縁二子日相从便觉一瓢穷可忍东津晓作招隠赋西楼暮得思归引文字能令酒盏寛江山未放诗才窘分题踊跃谁避席得句欢呼同彼隼泉名三逸本戏语野史千年传不泯醉归半路飞蝙蝠余兴中宵伴蚯蚓那知须鬓秃于茟但见儿童长如笋留滞甘为西域胡衰迟更结东游靷故山咫尺未成归坐使苍顔厚如胗
　　武兴谣
　　去年山中无黍稷只有根并橡实根作麪如食蜜橡实炊饭如剥栗东家有钱食橡实西家无钱惟食今年尽橡实贵山中人作寒蝉枯
　　剑州道中见桃李盛开而梅花犹有存者漫赋短歌
　　桃花能红李能白春深无处无顔色不应尙有数枝梅可是东君苦留客向来开处当严冬桃李未在交游中即今已是丈人行肯与年少争春风
　　谢雨
　　农事方作雨不来稻畦麦陇飞尘埃神哀此民赐以雨脉沟丈浍流膏乳殽肥酒香答神休神终相之俾有秋
　　程使君生辰歌
　　使君来分铜虎符哺飬百姓如哺雏设弧在旦人奔走举首争为使君夀但愿使君如乃翁福徳种种皆圆融官至大中年九十诸郎鸣玉左右立
　　天马歌赠朱廷玉
　　贰师城中天马驹眼光掣电汗流朱将军出塞万里余得此龙种来执徐朝踏幽燕暮荆呉歴块一蹶傍人呼向来价重千金壶一朝不直半束刍千马万马肥如猪







　　眉山诗集巻三
　　钦定四库全书
　　眉山诗集巻四　　　　　　宋　唐庚　撰五言律诗
　　杂咏二十首
　　屏迹舍人巷灌园居士桥花开不旋踵草薙复齐腰蛤吠明朝鸡鸣闇夜朝未能全独乐邻里去招邀已絶经年笔仍闗尽日门身谋嗟翠羽人事叹榕根蔬食风掀市楼居水破村岭南霜日薄何得鬓邉繁便归良不恶未去亦随縁户口知无瘴讴歌觉有年藤牋得句后桂酒抱愁邉经术吾衰矣犹堪学力田不死良难学全生或可防茶随东客到药附广船归碁倦收成败书慵巻是非闗心无杂虑魂梦入精防兀坐且如此出门安所之手香柑熟后髪脱草枯时精力看书觉情怀举盏知炎州无过雁二子在天涯饱食为茶地深耕觅酒材翻泥逢暗笋汲井得飞梅湖尽船头转山穷屐齿回田间良自苦清兴亦悠哉壮嵗日千里晚途天一方花缦聊傲世白袷亦随乡团扇侵时令方书遣昼长此间吾所乐便拟卜林塘白日消诸妄青山对屡空著书防恶客学圃问邻翁织贝流肌滑防榔入颊红丹砂落吾手秋至任飘蓬多事定何补寡言聊自温蠏黄嗔止酒鸡白劝加飱濯足楼船岸髙歌抱朴村愧无魑可御只益负君恩閙窄良难入闲寛足见容竹根收白叠【谓竹布】木杪得黄封【谓椰酒】问学兼儒释交游半士农行歌村落晚落日满携筇
　　为农沙子歩附保水西乡隠几江天逺开门佛土香时情荒径草埜色淡渔梁欲纵髙秋目东偏短作墙旧物杯中酒新衔海上翁百非无一是显过岂防功引水江分碧烹丹井为红幽居亦多事度日不全空小市江分破连萍水卷翻到今佛迹在千古鹤峯尊浮峤来何处丰湖入数村登临有何好秋至数消魂已分诗驱使寜辞酒过差南烹人钓蛤北信客占鸦年事侵肤理忧端宿肺家向来功业兴到晚咏余霞覆载宜然等寒暄乃尔殊雪曽前嵗有地过此邦无煑海鲸鲵动烹山虎豹呼南来何所得诗语帯娵隅夜语不觉乆晨兴良独难加之得卯酒晚矣恰朝飱笋蕨春生箸鱼虾海入盘南方禁太饱茗盌直湏寛海气东南上野烟申酉间草平连别洞雨转入佗山道路鱼盐去樵苏竹木还西江并北客相对各苍顔水过鱼村湿沙寛牧地平片云明外暗斜日雨邉晴山转秋光曲川长暝色横瘴乡人自乐耕钓各浮生浪迹苍梧外放怀黄木东人情双鬓雪天色屡头风国计中宵切家书隔嵗通为儒得愁思一笑頼儿童万里非吾土三年失我常只愁鸢跕跕敢作鹤昂昂白竹连闽越黄云入夜郎何时返栖息谁为问桃娘
　　武陵道中
　　朝持汉使节暮作楚囚奔路入离骚国江通欸乃村垣墙知地湿草木验冬温寂寞桃源路行人祗断魂
　　长沙道中
　　古古今今路朝朝暮暮行橘林香处饭杉木翠邉程山带湘灵惨川含楚些清江湖无限句迁客要才情
　　次泊头
　　何处不堪老浮山倾盖亲砚田无恶嵗酒国有长春草木疑灵药渔樵或异人近前端有得丞相未宜嗔
　　水东感怀
　　往事孤峯在流年细草频但知其室迩谁识所存神碑壊诗无敌堂空徳有邻吾今稍奸黠终日酒邉身
　　收景初书并示药物
　　乾坤心腹友江海鬓毛斑药补他乡阙书开故国顔何时乘下泽此日仰髙山防是归耕耦由来有赐环
　　九日怀舍弟
　　重阳陶令节单阏贾生年秋色苍梧外衰顔紫菊前登髙知地尽引满觉天旋去嵗京城雨茱茰对惠连
　　除夕
　　患难思年改龙钟惜嵗徂闗河先陇逺天地小臣孤吾道凭温酒时情付拥鑪南荒足妖怪此日漫桃符
　　人日
　　人日伤心极天时触目新残梅诗兴晚细草梦魂春挑菜年年俗飞蓬处处身蟆颐频语及髣髴到东津
　　直舍夜坐
　　强仕似防学细书仍短檠月来吟处白风及醉时清坐乆露防湿更深秋有声不知愁底事终夕自悲鸣
　　舍弟书约今秋到此
　　此日方收信前时已具舟开头今嵗月輭脚定中秋凉徳为兄忝炎荒代尔忧从今西望眼应到见时休
　　夜坐怀舍弟
　　无云仍露坐有月更江臯沉陆伤吾道浮生忆尔曹扁舟应夏口此夕数秋毫不见今三载当时已二毛
　　送外甥之广州
　　由也乆从我牢之真有甥时情为客老秋色泛船清拨刺朝朝味钩辀处处声越台休吊古旅魄向来惊
　　九日独酌
　　登髙无老伴引满自髙歌欢意天邉少重阳野外多黄花空嵗月白首尚闗河他日龙山兴吾今在网罗
　　壬辰九月二十三日始寒以诗记之
　　朝来怪底冷前此已重阳渐逼袴襦节稍闻炭火香烟岚向冬净橘柚得霜黄岭表虽多暑天时亦有常
　　十月复暄
　　谁防世问事即今冬后秋残年仍御袷先日已重裘地势炎州令天时北客愁此生橐籥内反复任吹咻
　　送客之五羊二首
　　不到番禺乆繁雄良自如江山禹贡外城郭汉兵余圆折明珠浦旁行异域书五羊虽足乐双鲤未宜疎建国今陈迹游人合赋诗废台樛女后遗井鲍姑时客去通星汉僧来自月支凭君黄木口为致海祠碑
　　送故人赴循州司理
　　溪入尉佗宫撑舟阁复通梅花呉驿外萍实楚谣东方防他时执圜扉到日空天涯一杯酒叙别意无穷
　　送舍弟干事广州
　　欲罢愧决防拟行愁索居人心旱魃后旅色飓风余击柝秋江夜开帆晓雾初他乡仗神力沥胆奠扶胥
　　春日谪居书事
　　四十缁成素清明绿胜红形容千虑后门馆一贫中白日时时别青芜处处同此生唇舌里啼鸟莫春风游广州悟性寺寺有赵王台盖尉佗时所筑有井甘甚号达摩井云
　　﨑岖走上方浩荡取秋光台上经樛女江天入夜郎华夷凭槛逺兴废引杯长泉脉来何处中含定慧香
　　春归
　　东风定何物所至輙苍然小市花间合孤城柳外圆禽声犯寒食江色帯新年无计驱愁得还推到酒邉
　　骤雨
　　黒云惊小市白雨沸秋江声入家家树凉传处处窻乱流鸣决决叠鼓閙庞庞苹末清风起斜阳覰海邦
　　江涨
　　秋来雨似浇雨罢水如潮市改依髙岸津喧救断桥云隂哭鸠妇池溢走鱼苗天意良难测前时旱欲焦
　　代书寄郑二
　　别后定何似此中难具陈倦憎秋气湿老怯晓烟辛沸议今方尔归期觉愈伸湏烦三絶手时复饷清新
　　八月十五夜月
　　应縁人望望故作出迟迟几嵗一相见浮云寜别时吟拚鸡腷防玩觉迷离此夕登楼兴非闗有所思
　　立冬后作
　　啗蔗入佳境冬来幽兴长瘴乡得好语昨夜有飞霜篱下重阳在醅中小至香西邻蕉向熟时致一梳黄
　　漫成
　　云暗便窻破山寒頼屋低往还天外少早晏雨中迷书册开仍阖履声东复西何尝有所赋得句旋安题
　　野望
　　頼有澄江在専供倚杖清水裁偏岸直云截乱山平鞞鼓知农隙鸡防觉嵗成却縁揺落后木杪得孤城
　　独游
　　是日防予独幽情知者谁时光新旧嵗节物浅深枝鸦攫春祠敏鸢窥野烧痴田园有妙理吾悔得之迟
　　醉眠
　　山静似太古日长如小年余花犹可醉好鸟不妨眠世味门常掩时光簟已便梦中频得句拈笔又忘筌江陵逢故人宋徳粹自播守罢归南阳以诗见贻依韵和酬
　　昔别方初节相逢各素秋君归卧龙国我脱堕鸢州霜鬓含多事尘容帯倦游行藏端可见嵗晚莫登楼
　　舟中
　　去楚及梅落过防逢麦秋既非就国者判作贾胡留心力盘滩尽年光抛渡休移书故山友慎勿厌锄耰
　　北嵌
　　双鬓茎茎白孤舟寸寸移北嵌方守霁南畆定何时无处谋春酌他村博晚炊频年卧江海寜卹一滩迟
　　何执中挽词
　　白璧就黄壤忘情良独难观生六十化比没九迁官笔下无时俗胸中有嵗寒雅怀嗟不遂欲挂死前冠
　　王元隠挽诗
　　双鬓繙经老千金食客贫由来户外屦不救甑中尘惜此凌云手终于入幕賔何人禅家学崔篆得崔骃
　　次韵强幼安冬日旅舍
　　残嵗无多日此身犹旅人客情安枕少天气举杯频桂玉黄金尽风埃白髪新异乡梅信逺谁寄一枝春
　　直舍书怀
　　寸枉非吾志休论尺与寻黄披终日巻青对十年衿风药囊减雨昏茶椀深扬雄名宦思都向草沉
　　书斋即事
　　书生不事事书斋春昼长竹色语笑绿松风意思凉箪瓢乐仁义图史按兴亡此间有佳趣此外皆茫茫
　　题所居
　　鼾睡失青春昏昏尚欠伸素知行路恶敢厌在家贫捜句工虽淡看书味颇真檄来端不喜毛义已无亲
　　夜坐感怀
　　声断钟楼月文书对坐时破窻灯焰走冻砚笔锋迟名利髪将鹤风霜手欲龟何当一蓑雨披晓剪莼丝
　　秋夕书怀
　　亹亹嵗华侵垂垂老境临时光自风雨寒色到衣衾万窍号秋杪孤灯照夜深蛩声亦清苦唧唧伴人吟
　　雪意二首
　　睡眼拭朦胧开门雪正浓客来迷旧径虎过识新踪浦逺浑无鹤林疎只有松惜琴如不解酒兴若为供榆闗书不至雪又满平芜指冷频呵玉胷寒屡掩酥緑尝冬至酒红拥夜深炉塞上风沙恶征衣到也无
　　张祖同挽诗
　　西南失望郎天理信茫茫豪逸陈惊座风流马季常才宜分竹使恩不自椒房清白今方着羣儿勿谤伤
　　任太君挽词
　　贤妇古亦少纷纷何况今栢舟全美志防服慰幽心旧邑虚汤沐新阡祔藁砧子孙门户壮谁敢齿诸任
　　送太学李生归乡
　　挈笈来东序经年亦倦游却辞同舍去聊慰倚门忧顔子进未止何蕃谁为留到家席不暖随计又皇州
　　送朱元素归养
　　事国日犹长归寜计亦良泉烹纯孝味菽啜自然香失马君何患临河我独伤从今千里梦夜夜到江乡
　　调华阳尉
　　家世传儒素平生学古文三年思故国一命荷明君折节羞黄版归休许白云吟诗无废事薄俸不禁分【孟东野尉平阳滛于诗曹务尽废郡置假尉以代之分其半俸】
　　嘉陵江上作
　　多士数车舥谁令汝去家坐禅腰已折持剑手新义虽未能空寂然犹耻攫拏江流何处去凭仗吊怀沙
　　自笑
　　已白穷经首仍丹许国心那能天补绽更欲海填深儿馁嗔郎罢妻寒望藁砧世间南北路何用尔霑襟率诸公饮开元寺勉翁有诗因次其韵
　　三伏光隂过初秋宇宙新一杯相马酒【汉制学马给相马酒盖薄也】千古竹林人【座上七人】山入永嘉屐蚁浮彭泽巾悲歌送落日为我少停轮
　　夜乆睡觉不复能寐凄然有感
　　无复更残曙夜深清欲饥叶飞魂梦数露重语音知月色到秋苦更声临晓迟平生憎墨翟老去亦悲丝
　　将赴阙有感示聃
　　老畏髙门地慵便下泽车终然婴世网难作爱吾庐白首趋行在青袍奉起居平生夸好手到此不如疏
　　别闽中许秀才【许归闽予归蜀】
　　临岐长叹息此叹意深微浮世年年别初心事事违扪参蜀道逺犯斗海槎归故国有余乐黄鸡秋正肥
　　直舍书懐
　　个处本来冷此时仍更清拥炉成久坐曵杖却徐行暝色侵书帙秋隂入鼓声悠然索马去祗此是功程








　　眉山诗集巻四
　　钦定四库全书巻
　　眉山诗集巻五　　　　　　宋　唐庚　撰七言律诗
　　泸人何邦直者为安溪把截将有功不赏反得罪来恵州贫甚吾呼与饮为作此诗
　　楚人季布以勇显鲁国朱家用侠闻驰马弯弓臣好武吹毛洗垢吏深文王孙此日谁漂母卿子前时号冠军满引一杯齐物论白衣苍狗听浮云【余在恵州作酒二种其和者名养生主其稍劲者名齐物论后禁主字遂去其一】
　　有所叹二首
　　林中晏坐老沙门岂愿频年触垢氛正恐先生不得饱欲令后死与斯文近逃台鼎居东洛闻道衣冠满北军须信此涂天一握人间漫説有孤云
　　耕田佩印两徒然忆相平津只去年怪底功名称地狱谁将官府到天仙是非已付渔樵判疑信难慿党与传杯酌岂能通大道床头当得酒如泉
　　舎弟既到有作
　　武陵仓卒记他时我独南翔子北飞覰过防多归后事相看仍是别时衣匪躬老矣惟心在便腹依然但髪稀尚有苦吟三十载与君同饱蜀山薇
　　収景初贬所书
　　信断常懐信断忧得书还有得书愁未应宿业都相似总为譊声不肯休见説胷中巻云梦莫将皮里贮阳秋而翁有道知兴废不患无词诣播州
　　次勾景山见寄韵
　　此生正坐不知天岂有豨苓解引年但觉转喉都是讳就令揺尾有谁怜腰金已付儿曹佩心印还当我辈传他日乘车来问道苇间相顾共攀缘
　　夜闻蜑户叩船作长江礧欣然乐之殊觉有起予之兴因念涪上所作招渔父词非是更作此诗反之示舎弟端孺
　　当年无奈气狂何醉檄涪翁弃短蓑晩落炎州磨嵗月欲从诸蜑丐烟波与君共作长江礧况我能为南海歌身世即今良可见不应老子尚婆娑
　　北风累日不止寒甚寄郑潮阳
　　山前腊雪想纷纷风到南讹尽处村瓮面不容存酒子床头防欲爨桐孙园林呼舞知衰怯窻户奔驰觉昏咫尺潮阳五袴国可能分我一襦温
　　长沙竹笋闻于天下大者可十斤重食之甚甘而不氷脾昔渡湘欲作诗未暇也今复过之酬以此篇
　　地入长沙莫叹卑竹萌径尺旧相知九重才复金门籍万里先参玉版师契阔累年真负口裵徊弥月未妨脾渭川风味那能对中有离骚九辨辞
　　闲居二首
　　未许幽人晓梦长朝朝亲炷佛前香有诗为爱袁家酒无病缘抄陆氏方身杂蜑中谁是我食除蛇外总随乡白沙翠竹门前路疑出西郊向草堂
　　细细敲门细细应老翁方曲昼眠肱鱼陂旧种千头鲙桑径新窠十畆缯菜足尚堪分地主米余翻欲供邻僧平生雅有乘桴兴咫尺沧溟去未能
　　闻勾景山补厔丞仍闻学道有得以诗调之发万里一笑
　　人言盩厔似江湖莫对丞哉叹负余别后耳根无正始向来纸尾得黄初可怜鬼谷纵横口今读神溪缥缈书臣朔许长钱许少何当天子念公车
　　郑太玉送子鱼
　　便当权阁太常斋药灶于傍手自煨须信子鱼藏妙理坐令母蟹媿几才刀头定向何时得剑脊频将好意来老去少陵虽病肺尚堪持此荐寒醅
　　郑二锁试五羊久而不还问之广人云已失解从海道归潮矣闻之惘然唁以此诗
　　望君挹取裒然首为我迂回长者车璧玉已闻归间道足音那复念逃虚卑防官职缘亲屈眊矂情懐赖酒除政使登名似韩子十年曾不补遗余【退之复志赋哀白日之不与吾谋兮至今十年其犹初岂不登名于一科兮曾不补其遗余】
　　端孺籴米龙川得粳糯数十斛以归作诗调之
　　倒防孤舟入瘴烟归来百斛泻丰年炊香未数神江白【米名】酿滑偏宜佛迹泉饱去定知频梦与醉中何至便妨禅慿君为比长安米看直公车牍防千
　　闻郑二对吏五羊
　　旧友年来畧散亡新収郑子亦遑遑嵗云暮矣无双鴈我所思兮在五羊狱吏事权先自贵书生踪迹况能狂风流人物今余防可忍羣儿复谤伤
　　西溪
　　西溪霜后更沉涵溪上愁人雪半簪市防争归桥纳纳橹揺不进水潭潭利倾小海鱼盐集味入他村酒茗甘百里源流千里势恵州城下有江南
　　悯雨
　　老楚能令畏垒丰此身翻累越人穷至今无奈曾孙稼防度虚占少女风兹事防须星有好他时曽厌雨其蒙山中赖有茱粮足不向诸侯托寓公
　　故游茂先大夫元祐初为唐安守豪逸喜賔客能剧饮谈笑盖陈孟公之流今唐安弦索之盛甲于两蜀自游使君始后累迁至秦鳯宪以卒既二十余载而其子振旅游峤南相过于恵州作此诗赠之
　　唐安千指録琵琶故事犹闻蜀叟夸樽酒何人陪北海练裙今日见西华子归未得频芳草我老无成学种万里相逢俱白首班荆长语夕阳斜
　　次张天觉见赠韵
　　别公归去养天和见説清朝士已多裙舍登门何处曳顶缘受记昔曾摩防时傅説重调鼎去嵗成汤已解罗防引鉴湖为故事要从英主乞三峨
　　重阳后一日从无尽泛舟游处士台故诗人秦从所居
　　皁河经雨水防沙船帖台根日未斜三径就荒悲白土一樽相属对黄花已将逺眺収平楚更遣清言到永嘉要见仙翁头似漆请看醉后落乌纱
　　和前韵　　　　　　　　【附】无尽
　　东湖水落露堤沙舟过湖心藻荇斜野迳小桥穿竹巷烟村疎栁间芦花新秔炊熟胭脂白活鲫珍于丙穴嘉饮散肩舆乘皓月烛笼何用両行纱
　　走城西别处厚居正两宗兄防居正出独与处厚笑语终日颇有卜邻之兴因属买田江陵作此诗
　　旧交零落半存亡晩嵗荆州得两唐临别眼中无小谢再来天外有他杨预行后日诛茅地要近先生避世墙防与幽人数晨夕可能结客少年塲
　　悼杨隠之承事
　　忍能挥泪读丰碑平昔修为我自知一日不斋无此理五行并下记他时肯教灵运先成佛未信王家敢誉儿耆旧即今零落尽鹤归空叹冢累累
　　谭勉翁诗章老夫所畏而以能问于不能此殊不可晓也媿而作诗
　　髙才乃尔信虚名句法时来就考评投社得君真恶客専门知我有先生文章已逼三都赋行軰犹推四海兄细看刘侯诗自好不应便伏老弥明
　　既以前韵赠勉翁复懐廷玉因次前韵
　　千金骏骨买虚名骥老通衢价未评逐去定知穷不死向来元以句为生东风又见莺朋友北信难慿雁弟兄欲寄此懐惟有月天涯分与故人明
　　述懐
　　名字虽云系列曹儒风门户只萧骚头颅自揣宜藏拙指目何妨笑养髙本以食贫来仰禄岂于王事更辞劳老来精力堪惊叹一纸文书輙数遭
　　题春归亭
　　沙际春光又自归亭前景物故应竒緑杨雅与清江称残雪偏于碧嶂宜流水无慿何处去东风有准不吾欺芳菲栏槛无穷兴消得新愁入鬓丝
　　和程大夫荔枝
　　家在岷峨饱荔枝十年游宦但神驰侧生流论今千载【左思蜀都赋云侧生茘枝】入贡称珍彼一时定是不将凡果比【曹子建云龙眼凡果非茘枝比】如何偏与瘴烟宜白头莫作江南客辜负山中故友期【坡曰茘枝已成吾髪白犹作江南未归客】
　　俞和叔座上赋白鹿
　　洞中于世本无求【取白鹿洞】一落人间防见秋和月看时迷濯濯隔云听处认呦呦未容鹤客矜风韵应许猿翁作品流莫把竒毛惊俗眼恐妨归去旧山幽
　　寓精道斋有感懐家山二首
　　论兵作赋两怱怱人事光隂转首空五夜梦飞山色里一年秋在雨声中扬州骑鹤非无意上蔡牵黄信此穷幸有林泉未归去欲将清兴问征鸿
　　悠悠功业老堪怜旧事慿谁可共论直欲酒中赊快乐尚能花里覔寒温诗书误我成何事嵗月侵人不见痕汾水年年秋雁到庾郎何处不销魂
　　晩春寄友人二首
　　眼底春愁恼杀侬扬州徃事旋成空风流只合称狂客衰飒何堪作病翁水国春深梅子雨江天日暮鲤鱼风何时执手同樽酒収拾清欢笑语中
　　满眼芜菁断送春多情饶病两闗身只知老去人心改不觉愁来酒盏频霜鹘空拳知有命溟鱼竭水恐伤神丈夫出处端无据犹欲辞家再入秦
　　送苏教授赴阙
　　三年泮水振洙风俯接诸生屡改容岭雾因时难隠豹岩云有便得从龙久钦才调无双手今喜声名达九重拂袖汉阳休更问丈夫事业出心胷
　　赠泸倅丘明善二首
　　吴头楚尾秀山川一分才华占得全和气暖敷冬有日清风寒压瘴无烟分麾共领南门钥簪笔终归北阙天寄语江阳夷落道安排春织待新编【育井夷人织蛮布为弓衣小其文织梅圣俞诗】
　　可曽为客到江阳塞上萧条断旅肠歌动竹枝终日楚笛吹梅蕊数声羌仰天太息输衔愤被髪惊呼不为狂校尉自能青白眼肯教牛尾一般黄
　　天宁节口号
　　九曲昆渠换碧流挺生英主间千秋讴歌万国才归禹损益三年便继周南畆暗侵山色尽西陲展到海边休不知谁是乘槎客为采蟠桃荐冕旒
　　书新堂
　　垒茅重苇一堂新设榻聊安簿领身落枕不知莺树晓污书长苦燕泥春狱官何预青苗事野意新便白葛巾能向此间时得趣何须分外拜车尘
　　除夕感懐
　　永漏侵春已数筹地炉犹拥旧緜裘无心岂畏三尸诉爱日还惊一嵗休故国三千空醉眼新年五十恰平头光隂未用相敦廹领取衰翁两鬓秋
　　春日郊外
　　城中未省有春光城外榆槐已半黄山好更宜余积雪水生看欲倒垂杨莺边日暖如人语草际风和作药香疑此江头有佳句为君寻取却茫茫
　　上张安抚
　　一剑纵横敌万夫少年功业负雄图时平不佩将军印任重来分刺史符膝上细弦调雅操塞前蛮栅长平芜自慙子美诗才少难咏花卿絶世无
　　次勉翁送客韵
　　仕宦方夸四十强江山那复恋苍茫征鞍过我横春色别酒斟君釂野芳青史功名时执手红尘岐路一愁肠神锥可是藏锋物要使儿曹看脱囊
　　南迁
　　去去寛乡托此踪閙中无地顿衰翁未诛绮语犹轻典更赐罗浮有底功虾菜贱时皆丙穴茅柴美处即郫筒着鞭要及春前到趁赋梅花庾岭东
　　初到恵州
　　卢橘杨梅乃尔甜肯容迁谪到眉尖因行采药非无得取足看山未害廉辨谤若为家一喙著书不直字三缣老师补处吾何敢政为宗风不敢谦
　　谢人送酒
　　世情不到海边村载酒时来饷子云便欲醉中藏潦倒已将度外置纷纭细思扰扰胶胶事政坐竒竒怪怪文唤取邻翁传杓饮渐令安习故将军
　　収家书
　　西州消息到南州骨肉无他嵗有秋骥子解吟青玉案木兰堪战黑山头即时旅思春氷坼昨夜灯花黍穗抽从此归田应坐享故山已为理菟裘
　　寄潮阳尉郑太玉
　　又种罗浮一熟田江阳未得返耕廛书来似见眉间印别后新増鬓上年下泽有车人悮矣上林无报雁徒然【去嵗引病自陈无报】越巫鸡卜闻之久为问行藏若个边
　　次郑太玉见寄韵
　　度外归期未要论故山石笋自髙蹲他时名誉牛心炙晩嵗穷空犊鼻裈君有诗书兼画絶我无徳爵但年尊音尘不继应相悉万事而今付黙存
　　船居
　　慿谁举此问瞿昙已筑虚空作小庵【维摩经虚空作室无有定处】不但燕闲充泛宅亦堪来徃寄浮骖江湖有理吾将老鱼鸟无心客自慙非复云安忧斗水牀头垂手得清甘壬辰九月不雨至癸巳年三月穑事去矣今夕輙复霈然喜甚卧作此诗
　　老去生涯白木镵脱逢艰食更何堪春深野色忧年恶夜半檐声觉雨甘睡外莫听泥滑滑想中已覩麦含含明朝竹径添幽事玉版堂头作小叅【笱有玉版长老之号】
　　大观四年春吾与友人任景初舎弟端孺自蜀来京师至长安时方寒食吾三人相与戎服游九龙池饮酒赋诗乐甚是嵗吾迁岭表明年景初亦谪江左忽忽数嵗皆未得去寒食无防念之凄然作诗寄任因命舎弟同赋
　　居今行古任定祖底事迁延亦未归我坐力田伤地脉君缘捜句漏天机故都回首三寒食新嵗经心两湿衣学道一生凡防化不因到此始知非
　　乙未正月丁丒与舎弟棹小舟穷西溪至愁絶处度不可进乃归溪侧有两榕甚竒清隂可庇数十榻水东老人尝饮酒其下云
　　杨梅溪上栁初黄荆竹冈头日正长独木小舟轻似纸一尊促席穏于床树从坡去无人识水出山来带药香应有居民解秦语为言昭代好还乡
　　有感示舎弟端孺并外甥郭圣俞
　　一出湟闗五见梅愚忠防欲伴黄埃弟兄手足穷孤竹母子肝肠泣老莱好语忽从天上落行人直向海边回此生报国无他事力穑供输莫待催
　　遣兴二首
　　南来不觉两秋砧览镜惊呼雪满簪平日不堪文馆冷暮年更赋武溪深敢缘三已有愠色自笑一生能苦心安得袁丝随里闬闘鸡走狗任浮沉
　　八千岐路愁何补四十光隂老亦宜此去只堪犀首饮向来都是虎头痴逢时有道其如命得意无言所恨迟诗债即今浑倚阁新篇惟有莫相疑
　　儿曹送穷以诗留之
　　世中贫富两浮云已着居陶比在陈就使真能去穷鬼自量无以致钱神栁车作别非吾意竹马论交只汝亲前此半痴今五十欲将知命付何人
　　东麓
　　经旬不见小匡庐忽尔相逢喜欲呼自入秋来更韶润却从痩里带敷腴人间信有伤心碧坐上那无满眼沽可是清晖解娱客能令肠断到愚儒
　　赠愽士承议无尽
　　南归迁客气平和磊落胷中所得多白日过从唯陆谞清宵梦想适维摩裵徊未忍捐鸡肋寂寞犹能顾雀罗好与乡人敦薄俗莫因哺啜负岷峨
　　和观文相公立春日示诗
　　闲把流年指上轮朝来七十五廻春一杯愿荐乔松夀四海方依社稷臣血气未嫌辛菜冷顔容犹称彩幡新清诗小字传观处满座惊呼觉有神
　　生还至宜都逢李六
　　更把余年着酒浇莫谈前事废灯挑地缘有语封还止印为无功铸复销頼是诗书能却瘴到今魂梦亦闻潮头西归去君休怪尾段无多不奈焦
　　次韵防安留别
　　白头重踏輭红尘独立鹓行觉异伦徃事已空谁叙旧好诗乍见且尝新细思寂寂门罗雀犹胜累累冢卧麟力请宫祠知意否渐谋归老锦江濵
　　哀词二章
　　云霄才业逝川东学易年龄一梦中春殿昔抽蟾桂緑夜台今陨幕莲红残章断槀尘埃满别院疎帘笑语空千古山原口墓暝烟萧索白杨风
　　文章泮水动英游玉殿腾名十四秋莲幕未平台省志薤歌潜引古原愁青云气义千金薄緑绶恩纶一命休科第不穷余训在鳯毛森秀绍箕裘
　　获蛮贼代主簿贺张安抚
　　诏书频促马头东更为边民缚狡童三箭不烦仁贵手七擒自得武侯功枭鶵已去古巢冷狼子不归秋穴空何用声名达朝听恐妨辟谷伴乔松





　　眉山诗集巻五
　　钦定四库全书
　　眉山诗集巻六　　　　　　宋　唐庚　撰五言排律
　　峡路十韵
　　上马复下马羸躯不暂停铃声今古道栁色短长亭乱石波翻雪洪崖岫破青羊归防絶壁鹿饮入寒汀两岸浑遮月中天畧见星云来通玉垒江去背沧溟春少花难坼霜多叶易零爱山犹着物畏栈未忘形事业知安在艰危已备经宦游方此始何日遂鸿防
　　上益昌守李大夫
　　标致自清流知名二十秋诸儒堂上席羣客帐前筹南渡衣拖绣西来幕建油食葱逢屈突封户识荆州襦袴三巴国櫜鞬九郡侯【故事寜武军节制诸郡】道兴期变鲁文盛拟从周【主管学事】讼矢虽闗聴賔壶不废投【本府讼牒至冗公处之有余地】未妨登衮衮暂屈布优优望府多竒士华颠媿督邮﨑岖縁底事憔悴此重游举目江山是翻身嵗月遒客愁移带眼乡思咏刀头技痒论文在心阑触事休那堪趋冉冉祗是判悠悠揣分宜长引忧贫复少留长裙何处曵舘阁傥容邹
　　上漕使
　　持节三千里提封一十州天文占使入地上觉钱流吏有言前信农无赋外求事投余刃毕政举大纲休惠泽坤维润威风井络秋利源干复溢民瘼痼还瘳徳以柔刚济材兼巨细收道兴期变鲁文盛拟从周即给中台笔行弛外计筹孤生真自幸防禄每容偷未可长闲去湏为寸进谋祗应青白眼能为辨薫莸
　　石漕生日
　　梦断维熊夜祥呈馈鲤初固应贤有后谁谓庆无余为国家相似忧民子不如符分四任虎金佩十年鱼未补三公衮聊分八使车权衡公选格陵阜富军储阀阅毡犹在朝廷席正虚称觞勤祝颂二十考中书
　　家提仓生日
　　铜梁蟠地角此日诞英竒世路方敧侧心田自坦夷著书扬子宅讲学仲舒帷庠序声名乆朝廷议论推受厘才赐对揽辔便逢时谁道儒宫冷如今使节持幸全陈孺社喜遇紫芝眉更祝灵椿夀惊乌托穏枝
　　张嘉父生日
　　灵光不自藏今日诞忠良挥尘云腾涌峩冠鹤痩长强明心似月勤干鬓成霜赤县鸣琴宓清朝揽辔滂权衡公调选陵阜富糇粮除恶虽云切忧民只恐伤行看星使动已觉省兰香夀考何湏祝传家辟谷方
　　送赵世泽供奉
　　君岂蹶张手是间聊自藏儿童歌楚些婢子诵灵光契分诗交密形骸酒遣忘方依益者友遽理舍人装鸡黍他年约【君尝约予卜居常润】山河白日长阳闗那忍聼衰老易悲伤
　　游仙云宫
　　出郭三竿日横江一苇航雀飞田有麦蚕罢野无桑下马危梯滑开门古殿香雨余丹井溢苔入醮坛荒画老星辰动碑残嵗月亡钟声落城市符祝走村乡埜鸟啼巴蜀山崖刻汉唐临归更回首惜此一襟凉
　　任满未闻除代
　　已媿千名佛何堪一巻师十年驹局促万事燕差池馆下诸生笑门东稚子饥賔僚眼前换嵗月鬓邉驰子舍行将去吾车亦已脂谓当鱼纵壑犹作鸟粘黐宿有诗书债非闗造化儿岷峨吾故国自合去迟迟
　　翟提仓生日
　　奎毕夜腾辉英灵出帝畿陶门八翼后却桂一枝巍使斧今持铁经编旧絶韦政将儒雅饰学造道心防士论宜金马君恩且绣衣徳醇浑可饮才俊不容晞盛世方连茹孤生耻食薇初从漆雕仕全拙汉隂机荠舌犹余苦莼心未得归大椿祈不老乌鹊正求依
　　钱宪生日
　　何处产英竒河南定鼎基珠倾鲛室寳兰长谢庭枝事业堪台省功名暂海沂案成张说口德满紫芝眉和气真堪掬清风凛欲吹每因怜传癖未甚责书痴盛徳虽忘报私心实自知遐龄何以祝华表鹤归时
　　书郑抚干诗巻后
　　本合金闺去翻来玉垒游邉尘凝不动诗债索相酬自得清新庾非闗锻链周云台家体格文馆祖风流冀北虽防顾辽东祗自羞好传江上女歌向竹枝秋








　　眉山诗集巻六
　　钦定四库全书
　　眉山诗集巻七　　　　　　宋　唐庚　撰七言排律
　　清明日示弟侄
　　嵗华忽忽又清明忆与诸生试集英金锁掣雷开右掖纻襴披雪照升平立班雉尾身疑梦茂对龙顔目乍惊百拜起居分左右十年胷臆转纵横愧无长策裨千虑敢昧初心负一名三道岂能窥董傅乙科今复愧匡衡始吾进取恬无意看汝光华便是荣他日当求田二顷杖藜自足过浮生
　　送宋衮臣赴任浙宪
　　防衣入蜀记当年金紫重来抱使权拥钺止奸民奠枕扬鞭画计地流钱汝南评论常相借圮上文书独见传政目告成才五月嵗头未改恰三迁秦云惨雪趋朝路呉雨肥梅按部天名位愈隆人愈逺从今帝席为谁前眉山诗集巻七
　　钦定四库全书
　　眉山诗集巻八　　　　　　宋　唐庚　撰五言絶句
　　春日二首
　　啼禽通梦寐芳草过比隣暖逼花期促愁牵酒量伸去就慙云雁浮沉羡海鸥妄心花片落豪气栁枝柔
　　椶花
　　斫破夜义头取出仙人掌鲛人满腹珠鮰鱼新出网
　　栖禅暮归书所见二首
　　雨在时时黒春归处处青山廻失小寺湖尽得孤亭春着湖烟腻晴揺野水光草青仍过雨山紫更斜阳
　　闺怨
　　芳草绕池緑天涯人未归春来更消痩浑欲不胜衣


　　眉山诗集巻八
　　钦定四库全书
　　眉山诗集巻九　　　　　　宋　唐庚　撰六言絶句
　　题泸川县楼
　　百斤黄鱼鲙玉万户赤酒烧霞榆甘渡头客艇荔枝林下人家
　　赴益昌二首
　　岂有登台衮衮漫令去国迟迟南越缨方欲请北山文莫相移
　　乐职如含酒美判司敢叹官卑防待薛疏供帐归从朱老栽桤
　　六言即事二首
　　几年持鉢天外晚嵗结庵海隅头白亲逢孔墨眼生初识杨卢【孔雀墨鱼杨梅卢橘】
　　烟合家煨老酒风腥船过醎鱼丁米独遗迁客峒夫不数侨居















　　眉山诗集巻九
　　钦定四库全书
　　眉山诗集巻十　　　　　　宋　唐庚　撰七言絶句
　　过潼闗
　　铁衣十万拥胡雏手释襟喉计亦疎阃外不闻天子诏将军未甚读兵书
　　春日杂兴七首
　　羲阳潇洒燕台诗谁解知音似栁枝寂寂闲庭春已过落花无语背人悲
　　爱梅长恐着花迟日祷东风莫后期及得见梅还冷淡东风全在小桃枝
　　茸茸小雨弄春晴已有狂花未见莺便使一年惆怅在晓窻寒梦别轻盈
　　春衣初作舞雩归手展韦编昼寝稀解使芳隂快幽意飞红零落绕窻扉
　　短帽轻衫信马行郊原春色太牵情葵燕麦浑闲事最有芜菁到处生
　　月团新碾破春酲頼有归鸿寄好音人在天涯莫回首恐输华髪上瑶簪
　　故人不见空凝睇过雁全疎只断魂犹有野梅临水在一枝无语伴黄昏
　　过田横墓二首
　　成则为王败则亡英雄成败本寻常沧溟无际何妨死却死东郊未耿光
　　九江梁楚竟诛夷自古才髙必见疑脱使郦生犹未死将军来此亦何为
　　春日
　　今日天涯又见春与春事契合相亲君看四十年来事只有东君是故人
　　渡沔
　　鹤归辽海悲人世猿入巴山呌月明惟有沙虫今好在往来休并水邉行
　　鸭歩
　　伏波江面莹如磨忽尔奔腾作沸涡横笛未终平似坂此中端有万蛟鼍
　　登栖禅山
　　海雨山烟拨不开眼前遮定望乡台如何借得维摩手断取西南故国来
　　白鹭
　　説与门前白鹭群也宜从此断知闻诸公有意除钩党甲乙推求恐到君
　　跋道徳经
　　鬬智饶君三十里著书还我五千言只将得一观天下约法刘公已太繁
　　即事三首
　　归心急似陇头水华髪多于岭上梅正是尧朝犹落此当时湘浦亦宜哉
　　还家乆近书难写破屋隂晴榻屡移吾道非耶来旷野人生乐尔复何时
　　案头行扫尘随起窻眼才封雨又梢更力穷空沽白餠莫将疲苶鬬黄茅
　　遣兴二首
　　僧寺借经便大字邻墙唤酒及新篘三年于此得其理一饱已还非所求
　　酒经自得非多学诗律深严近寡恩田里歌呼无籍在朝廷议论有司存
　　腊岭戏书【岭多乱石过者苦之】
　　上世有鞭能走石今人无铎可驱山一回凭膝一移足老尽行人未老顔
　　春日二首
　　更与何人共寂寥竹君时引到谿桥是家大似东郭子能使人之意也消
　　尚有小桃凌姹女岂无大杓饮衰翁老来不复谈坚白醉去犹能爱浅红
　　东邻二首
　　即今乐事属墙东嵗晚何曽酒盏空白蜜已输仍节近红藤未动况年丰
　　肯聴寒梅缓缓消笛声夜夜到谿桥怪生不似闗山月新向城中得徴招
　　题览胜阁后破佛
　　尘侵靣相黄金暗雨入眉毫白玉休此日争看大垂手游人谁复小低头
　　到罗浮始识秧马
　　拟向明时受一廛着鞭尝恐老农先行藏已问吾家举从此驰君四十年
　　舜祠【韶州】
　　讴歌率土性之也号泣旻天孝矣乎何惜扁舟系韶石忆曽万里呌苍梧
　　甲午元日
　　非贤幸脱龙蛇嵗上圣应怜虮虱臣忆与政和同度岭朝来已防四年春
　　筹笔铺
　　胁寡欺孤罪未诃先生此意竟蹉跎漫令邺下痴儿女骇汗惊惶欲渡河
　　过湖县
　　狼虎犹知父子仁人生安有不亲亲武皇况是聪明主却恨初无一谏臣
　　苏君俞通判愚斋二首
　　人间争以智相髙底事纷纷祗自劳顿觉味愚真有味莫将佳处语儿曹
　　三年消遣琴书在一室清虚杖履凉却怪斋名浑未尽迩来愚智已兼忘
　　自笑二首
　　案头故纸如拨山三年祗有马上闲贵官眼髙不解顔紧推不去何其顽
　　平生所学尽虚谈为吏文书百不谙唤作参军真漫浪军中底事更湏参
　　金牛驿二首
　　秦人虚饵方投钓蜀国痴鱼已上钩天与中原通笮马人间何处有金牛
　　由来仁义行终穏到了权谋术易穷才见诈牛收剑外已闻真鹿走闗中









　　眉山诗集巻十
　　钦定四库全书
　　眉山文集巻一　　　　　　宋　唐庚　撰论
　　名治论
　　古者一代之兴则有一代之治故曰夏后氏尚忠商人尚质周人尚文虽圣人之道不可以名言而施之政事必有称号可指非但王者如此而一国之治亦然故曰周公治鲁尚齿而亲亲太公治齐尚贤而尊尊自是以来谋谟之臣议论之士亦未有不明当世之治体而识其面目者故汉世每以杂霸自名而晋人亦云以道胜寛和为本今宋之为政久矣其所尚者何也士之通经术知古谊者不为不众日夜讲究治道以游于世者亦不为不熟其所称引动以宗周为言而问以当代治体则茫然不知所以名之惟其无得于此是以有慕于彼愚诚不自揆盖尝妄论之矣屦不必同要之适足治不必同要之适时故成周之治任人而国朝之治任法任人者非不用法也以人为本而辅之以法任法者非不用人也以法为本而行之以人自古法无全是亦无全非而人之忠佞智愚贤不肖至为辽絶故任法之世无甚利亦无甚害而任人之世非大治则大乱矣周时公卿不过数族周召毛原执政至数百载不絶今之大臣更出迭入逺者十余年极矣近者朞月而已虽无累世辅弼之利亦无妨贤専恣之害矣周之诸侯既锡以土宇则刑赏生杀之柄悉举以委之今郡县之权不过鞭扑尔过此以徃则相顾而议法矣虽无藩屏形势之利亦无战争侵夺之害矣周时任官必考论人物谓之量才度徳今不然矣以资歴为高下以注籍为先后掲阙于道应法者得之虽无为官择人之利亦无好恶狥私之害矣周时取士使之自相推择谓之乡举里选今又异于此矣盖自国初以来三易取士之法然要之不离文字晦名易书暗考而明取之虽无出长入治之利亦无毁誉比周之害矣其大略如此故周之极炽至刑措不用四十余年典章文物之盛信有以絶人而晚节祸败亦足以称此国家受命百五六十年间海内晏然如一日者此任人任法之效也昔李勣为将无大胜亦无大败薛万彻非大胜即大败而近世论将未尝不以英卫为先然则今之所得多于成周亦明矣而士方歉然不足争説人主以成康之隆而不知国朝规模处置所以成就天下之势者固已如此非独不知国朝亦复不知成康矣何则人有情而法无心情之所在恩怨以之其无心者漠然而已今者欲成康乎则必脱略文法而一切任人夫以天下之大利而索之于绳墨之内是犹以李勣之节制而求万彻之竒胜终不可兾然与其蹈万彻之险孰若李勣之持重足任也哉
　　存旧论
　　汉时仪注大抵率意制造不应古谊者十至八九其文采法度略矣然而天下之人见即喜不见即悲中更王氏之乱废弃不用者十余年光武入洛东都之民始见司僚属欢喜踊跃父老或至垂泣曰不图今日复见汉官威仪自是天下翕然归之相与出力锄去祸难以成中兴之业而复其宗庙社稷盖又二百余年虽汉之所以复兴者不専在是然亦不可谓无助也且汉官威仪非若三代之盛叔孙所谓非有周公之学术智识也杂以秦制非复圣人之法也而遗民见之如盲者复视废者复起如流浪积嵗而返其故鄊见其父子兄弟感慨之极至于咨嗟流涕其得民心如此此何理耶方是之时以三代车服示之吾知其民不复泣矣何则汉之为汉十世于此矣民知有刘氏而已夫捄天下于战国秦项水火之中而措之于安全乐逸之地不数十年海内无事斯民得以飬生得以送死得以事其父母而长育其子孙者汉之力也三代逺矣何有于我哉由是观之古者帝王之兴其正朔服色自为一王法而不慕前朝异姓已陈之迹其用意深矣由是观之国家旧物宜使斯民常见而熟识之以习其耳目而系其心自非不得已者不宜轻有改易变制以自絶于民也亦灼然矣向使今日变其一明日变其二祖宗余泽日益就尽不在目前不幸而奸人撼之则人心揺而天下去矣古者公卿大夫犹知守其家法至数十世不易其衣冠阀阅岂无隆替而国人信服终莫之敢抗谓之名家旧族而况数百年为天下国家者哉
　　辨同论
　　道至于圣人极矣岂容复有异乎然禹之措置如此汤之措置则如此文武周公之措置则又如此使数人者比肩而事主交臂而共政则论事之际吾意其必有同异者矣宁能尽合乎是犹有辞焉曰时不同也若诸子论性岂复系于时哉而孟子之説如此荀子杨子之説则如此韩子之説则又如此使数人者比肩而事主交臂而共政则论事之际吾意其必有同异者矣宁能尽合乎是亦有辞焉曰师友不同也若子夏子防曾子子张之徒则又将安所诿哉皆出于周末不得谓之异时皆受道于洙泗之间不得谓之异师请业请益周旋出处奔走忧患盖无适而不同者凡数十年不得谓之异友而论交论学如黑白之相反方圆水火之不相入也此复何哉説者以为孔子没学者无所统一使夫子在学者宜不至此然吾闻孔子行年六十而六十化始之所是卒而非之曰言岂一端而已夫各有所当也此一人尔而有所谓昔日之言者有所谓今日之言者而况于众口乎是以先王知羣言之不可一也因使人人得极其説而不以同异为诛赏公卿大夫之出于斯时者亦人人各荐其所闻而不以同异为喜愠何者闺门之内父子兄弟相与言而有可有不可筮人布防卜师引而叅之一从一不从故曰物之不齐物之情也宁可罪哉今为申商之学者则不然以谓同心同徳者周人所以兴离心离徳者商人所以亡刑赏生杀足以整齐天下而不能塞异议之口则非所以一道徳而同风俗噫古之所谓同心同徳者果谓此耶吾不忍闻是説矣周公之时朝廷之士不为少矣而东征之议书称十夫予翼则同者寡而不同者众矣岂皆小人耶岂皆诛之耶夫以周公之权而十人者助之其势足以诛锄羣臣之异已者为有余矣鼻息所向天下其谁敢违然近于人情通于物理忠于王室而推至公于天下者终不肯为此何则驾驭羣臣正恐其雷同耳奴婢同则家道危臣下同则人主孤人主孤则天下之祸可胜讲哉古之人所以贵和而贱同者虑此
　　祸福论
　　昔之谈祸福者固尝归之善恶矣然其效可睹也其始曰为善者必得福为恶者必得祸取报于天如操左契于是天下之人悚然而畏然为善者果得福乎为恶者果得祸乎是特未可知也言既不效则迁就其説曰为善者非遽有福也要久而后吉为恶者非遽有祸也要久而后凶譬之果谷要待其熟于是天下之人怃然而疑今君子长者子孙苗裔不为少矣而果吉乎妒民害物専门为恶者古亦众矣而果凶乎是亦未可知也既又不效则复迁就其説曰为善者得福常多不幸而抵祸者或寡矣为恶者大概得祸幸而免者亦时时有之于是天下之人哑然而笑今所谓常得者果多乎所谓幸不幸者果少乎是亦未可知也自始至此三易其説而言輙不效其民益解体而矫激之论生焉曰为善者反得祸为恶者反得福自汉以来尝有是説然蹈道者岂尽得祸乎奸佞险贼不忠不孝者岂尽得福乎其效亦可睹矣吾意以为祸福出于天善恶出于人二者不相为谋如五星散行而有时乎相值人见其适相值也而遂引以为常此不可谓合于理矣今世或为善而祸或为善而福或为善而漠然无有祸福其为恶也亦如之不为善不为恶者亦如之要之不可测善乎扬子之言曰修其善者为善人修其恶者为恶人善恶之报惟是为有证易称积善余庆诗言自求多福书言福善祸滛孟子言祸福自己求之彼非有失也有为而然也
　　辨蜀论
　　自顷诸公论议多以蜀人为疑茍可以防闲阻遏无不为矣吾不知其説也以公孙述尝有蜀乎是时王郎据邯郸卢芳据九原刘永据梁宋隗嚣据秦陇而秦丰李宪之属不可胜数何独蜀也以刘氏尝有蜀乎是时曹氏据河南袁绍据河朔袁述据九江刘表据荆州孙氏据江表而公孙度宋度建之属不可胜数何独蜀也以王孟尝有蜀乎是时刘隠称南汉李景称南唐钱镠称吴越刘崇称东汉而马商王审知髙季兴之属不可胜数何独蜀也议者以谓蜀有剑阁之险白帝之隘是大不然吴有长江魏有成臯赵有井陉燕有非狐秦有崤圅天下之险有甚于蜀者矣而议者又谓蜀有沃野之饶盐铁之富是又不然史称秦地膏腴谓之陆海齐有鱼盐丝麻战国最为强雄楚通百越擅三江五湖之利吴人鼓铁熬盐通天下天下之富有甚于蜀者矣江左冦盗不止于谯纵山东藩镇十倍于刘辟甘陵之围难防于均顺江津之谋易败于逢育今天下无事大臣长虑却顾推自昔祸患之所从起而逆闲之此其意则是矣而独施于蜀则吾不知也
　　正友论
　　庾公之斯以朋友之故废君命而君子不以为私扣轮去金发虚矢以塞责而君子不以为欺郦况之説其友也其言甚甘而君子不以为险其友为之隳肌陨首覆宗絶祀而君子不以为忍知此二义然后可以言友矣方汉之时吕禄之权为如何其宗族亲党日夜相与思虑计议者为如何国家社禝宗庙之势为如何而父又刧质其急为如何又安得舍所重以全所轻则以计刧之也固宜彼子濯孺子之事岂至是耶以区区之郑固非卫之所以存亡以区区之子濯孺子又非郑之所以强弱敌去而追之兹又国事之区区者而弯弓于其友则在名义为至重此孟子所谓一钩金与一舆羽之势也何得以吕禄比之夫莫重于金莫轻于羽此虽三尺之童足以知之至于轻重之中又有轻重焉则非通孟子者不能权之矣孟子之书世未有通之者故汉魏之臣如苏章于禁之徒皆以得已之事亲诛其友犹复毅然自谓忠于朝廷而世亦莫知其为天下之至恶自是而后一变而相证再变而相告三变而至相诬蔑也岂不愈惑哉呜呼名教之事圣贤谈之尽矣患不深考耳君使已诛其友则如之何曰审之祸大则诛之余者可救则救之可赎则赎之无罪者辨之不可则辞于君要之不可以执戈友为不善则如之何曰审之祸大则诛之其次痛责而方正之不从则去之其小者则忠告之不从则已终不可弃也夫上则善其君下则善其友使君臣朋友之间无不满焉者岂非人之所欲哉不幸而至于此则古人所以处之者亦有道矣而论者不察以君臣为公指朋友谓之私何其不思之甚欤孔子曰以孝事君则忠曾子曰朋友不信非孝也是相生法也何名为私乎父子兄弟出于天君臣夫妇朋友出于人而父子兄弟夫妇主恩君臣朋友主义则五敎之中近于君臣者唯朋友为然故欲知人臣之忠者必于朋友焉观之宁有贼害其友而能忠于所事者乎是物理之必不然者夫以公心处之何适而非公茍私矣则君臣父子夫妇长幼皆私也宁独友哉嗟夫教之所自出者三而世阙其一曰师其所以为教者五而抑其一曰友
　　察言论
　　古之人臣抵掌缓颊説人主以用兵者其言未尝不引义慷慨豪健俊伟使聴者踊跃激发奋然而从之至考论其心则有为国计者有为身谋者是不可以不察也今夫战则除害于时不战则遗害于后此有必胜之势彼有必败之道思虑深熟利害之形了然于胷中知其决不误国而后为之若此者为国计非身谋也张华裴度是已天下既平谋臣宿将以侯就第杜门却扫无所用其奇则瞑目扼腕争为用兵之説庶几有以骋其智勇而舒其意气若此者为身谋非国计也臧宫马武是已国家无事贪财嗜利之臣无所侥幸则必鼓倡兵端以求其所欲兵革一动则金钱货币玉帛子女何求而不得若此者为身谋非国计也陈汤甘延夀是已官崇禄厚无所羡慕惴惴然惟恐一日失势而不得保其所有则必建开边之议以中人主之欲以久其权若此者为身谋非国计也杨国忠是已前侯故将失职之臣负罪忧畏思有以撼动其君则争议边功以希复进若此者为身谋非国计也窦宪是已古之人臣逆节已萌而功效未着人心未服则未尝不因战代之功以收天下之望若此者为身谋非国计也桓温刘裕是已嗟乎秦汉以来说人主以用兵者多矣或胜或不胜要之为国计者至少为身谋者如此其多途也可不鉴哉可不戒哉
　　悯俗论
　　自古诸侯风俗小大曷尝不与其国相称齐地负海膏壤二千里则其俗阔逹寛缓而多智全晋未分时在春秋世最为强国则其俗用意深逺有古帝王之遗风邹鲁居洙泗之间廹于齐楚国小而地狭则其俗亦复龌龊而谨畏今天下大矣尧舜三代之地盖不至于此民生其间耳之所闻目之所睹体之所安者壮矣而风俗之大不足以称之有是理否风俗非一事要以人材为本今士大夫逹时变识事情警敏有余矣至于学治道通大体气力量度足以支久而任重者不可多得是岂无有也有而不容于时今之建言者类皆薄物细故非天下所以治乱安危而士之所言亦不过趣一切办治而已非能有益于宗庙社稷计也学术小故无大议论力量狭故无大功名以为上世悉然则前此风俗尝广矣当是之时惟恐其防尔形势非有不同年表日歴非甚相逺而更病其隘是必有説矣吾闻江海之水必有吞舟之鱼通邑大都必有千金之家以四方万里之国而非得恢廓宏逺之风以充之是犹衣九尺之衣束十围之带髙视阔歩而血气不逾中人也可乎建武永平之治未必不优于西京而风俗不及者正其小也传曰不知其形视其影也今百工之所造商贾之所鬻士女之所服者日益狭隘而一时之人物大率精悍而短小此非其影耶古之化俗恶者可使善邪者可使正今俗非有他也独患小耳顾不可使之大乎
　　议赏论
　　刑赏为用尚矣自尧舜时已有是説今夏书有之商书亦有之至周礼为最详而孔子孟子无取焉以为上意所向天下靡然而从惟患其过不患其不及故为人主者示以好恶荣辱足矣何至用刑赏哉天下无事民各安其性命之情非有夏啓伐国之举盘庚渉河之役重赏以募善痛劾以惧恶此骇民乱俗之本王者之所深恶也扬子曰民可使觌徳不可使觌刑觌徳则治觌刑则乱以吾观之宁独刑哉刑赏皆不可觌而赏为甚秦法斩一首赐爵一级而秦人赐爵者十室而九方是之时宗室非此者不得附属籍而民非此者不得有芬华故闾阎以公乗侮其乡人郎中以上爵傲其父兄世知觌刑之弊至于亡秦而不知秦俗之败正坐觌赏尔髙祖以金钱爵邑收天下豪俊此可与创业矣而不可与守成可与立事矣而不可与善俗何则利者君子之所讳也宋牼一言及之孟子恐惧变色以为不可训而况以利诱天下得乎汉道之杂盖始于此是术也施之众庶犹若有理焉施之士大夫则过矣古之誓师必以赏戮为言至告羣臣则曰用罪罚厥死用徳彰厥善谓之徳者盖有恩礼存焉不指谓赏而已不言戮者以士可杀不可辱故也徳近义所以待君子赏近利所以待小人古之所以待君子小人故有间矣世称伯夷叔齐适周使叔旦徃视之曰加富二等就官一列血牲而盟之二子相视而笑此固虚语也武王周公岂至是哉使诚有此则其见笑也固宜何则贪夫狥利烈士狥名不察其所狥为何如而一切以利啗之岂其志哉是术也施之士大夫犹有理焉施之大臣则又过矣昔平原君用魏无忌兵解邯郸之围虞卿为之请封公孙龙曰不可王举君相赵封君东城非以有功也以亲戚故也君受相印不辞割地不言无功亦自以亲戚故也今有功而求益封是以亲戚受城而以国人计功也而可乎世以龙为知言吾闻留侯晚节决防都闗中出竒防取马邑皆不复益封其所以自待者重矣而朝廷所以处之者亦复有体汉世君臣惟此为近古哉








　　眉山文集巻一
　　钦定四库全书
　　眉山文集巻二　　　　　　宋　唐庚　撰记
　　游越王台记
　　政和元年春吾南迁恵州道出番禺明日与客游越王台台据北山其髙数百寻南临小海而潢溪横浦牂牁之水辐辏于其下左右瞻顾则越中诸山不召而自至却立延望则海外诸国盖可彷佛于溟蒙杳霭之间吾游天下多矣登临之胜未有先于此者此其所以岿然千载虽废而不毁也欤世言此台兴于汉初废于元鼎之时以吾观之不然昔樗里子之塟渭南也曰后百年当有天子宫夹吾墓至汉兴长乐宫在其东未央宫在其西谨按史记秦昭王七年岁在辛酉樗里子卒汉髙帝七年长乐宫成八年营未央宫是嵗癸夘上距辛酉实一百有三年世知二宫作于髙帝之时而不知百年之前樗里子固已言之于秦昭王之世矣古称得道至人能知城邑宫殿从何福业生此非虚语也凡物成就本非一时之所能为至其变灭亦非一时之能废业凝而成既泮而败其所由来逺矣世无至人故莫识其所从也若樗里子者岂足名得道哉彼不过以数知之耳盖万物本于道故道能知之不外于数故数亦能知之战国之士大抵皆深于数故知来事如此至诘其所从来彼亦不能言也噫物之废兴眇矣吾何足以知之然于废兴之理则吾尝论之熟矣岂偶然哉至如士之所以成败得丧彼亦有自来矣岂云云者所能权之也哉正月初五日记
　　卓锡泉记
　　人之精神亦何所不至哉挥戈可以退日搏膺可以陨霜悲泣可以頽城浩叹可以决石而况于得道者乎诸妄既除表里皆空一真之外无复余物则其精神之运又何如哉吾游罗浮至寳积寺饮泉而甘寺僧曰此卓锡泉也昔梁景泰禅师始居此山其徒以无水难之师笑而不答已而庵成师卓锡于地泉涌数尺自是得井山中迄今赖之知水者以为甲于峤南而自梁以来未有纪其事者夫师之为人诚不可得知然吾闻世间万有皆心想所生而古之学道未有不用定慧得者定则深全慧则流通以深全流通之精神而致吾心想中物如父之使子君之使臣有必得之势其见于此者特未足多也或曰前世文士如李广利耿恭之徒皆功名进取之人以成败得防为心其精神之富不逾常人而喑呜叱咤飞泉为之涌溢与师无异此何理也曰二人者皆一时贵臣左氏所谓用物精多至于神明方其困于絶域之中感奋激发于万死一生之时其用意至到与精进一体唯其出于一切之诚而无定慧之素以故得之艰勤非若师之颐指目使既防而且逸也嗟乎事之不立也我知之矣志意耗于思虑聪明流于视聴则精神所感不行于父子兄弟之间而尚何有于物茍能全吾之神则虽山石之坚水泉之柔雍容谈笑之间坚者可使辟柔者可使激而跃也而独不得之于人乎吾是以知天下之事无不可立者年月日记
　　游汤泉记
　　过水北十余里得白水山山行一里所得佛迹院院中涌二泉其东所谓汤泉其西雪如也二泉相去歩武间而东泉热甚殆不可触指以西泉解之然后调适可浴意山之出二泉专为浴者计哉或说炎州地性酷烈故山谷多汤泉或説水出硫黄地中即温初不问南北今临潼汤泉乃在正西而炎州余水未必皆热则地性之説固已失之然以硫黄置水中水不能温则硫黄之论亦未为得吾意汤泉在天地间自为一类受性本然不必有待然后温也凡物各求其类而水性尤耿介得其类则虽数千万里而伏流相通非其类则横絶径过十字旁午而不相入故二泉之间不能容寻常而炎凉特异如此盖亦无足怪者吹气为寒呵气为温而同出于一口此其证也临潼之水在开元天寳时最为知名恩幸宠遇震动一时然自是以来是非口语亦纷纷矣此泉出东南万里外非山僧野叟之所游嬉则骚人迁客之所啸咏而裵徊也宠辱何自而至哉为泉计者其肯以此而易彼乎同游者三人
　　佛迹记
　　巨人迹若干长三肘量阔称之在汤泉之东瀑布之西散印于岩石之上深者二寸许前此未有称者近时山中实始见之自是稍传于人而或者以为佛迹噫此真可谓异矣与汉武帝时东莱缑氏所见可同日语哉是时天子求神人为长生不死之计厚啗方士惟其所欲为李广结髪战匃奴三十年不能取封邑而五利为乐通侯汲黯晚节愿为中郎出入禁闼不可得而公孙卿为中大夫邸第玉帛金钱车服之赐莫知纪极而甚者乃至尚主夫利之所在奸伪从之故当世所谓画法寳鼎仙人迹之属大抵皆诈今此迹出于炎海之滨晦昧于黄茅白苇之中以故不为世俗所知虽知亦莫之贵此其所以为异何则凡物求而得之则容有伪焉不求而获者乃真耳谓之佛迹虽若无所考然姜嫄之事诗人指为帝武彼亦安所考哉不过以理知之今夫五岭之南瘴疠之乡民生于其间者既已薄福而放逐居此者又皆罪戾之余故诸圣出此以警悟而调伏之此理亦无足疑者罗浮比年往徃有异迹其拇至数寸而栖禅寺亦时时见之得非疾者愈剧而救者不得不力欤不然何其多且数也
　　寄傲斋记
　　吾谪居恵州扫一室于所居之南号寄傲斋客指而笑曰此非取陶渊明之语乎子居京师时何尝念渊明能念渊明当不至斥逐今既至此然后区区掇寄傲之语以名其所居而见意焉晚矣无及也吾愧谢曰子责我是矣然岂知吾之心哉吾官阆中时尝考论晋宋人物至渊明传慨然有感于吾心时年三十便有归欤之兴求田问舎亲友皆怪之自是以来俛仰十年虽未即去然田园之乐未尝一日不系于心而归去来辞未尝一日不讽于口顷任博士自以出处既不与隆替对而迂愚拙直又不能从英俊游数恳丞相求西南一官以归盖将老焉防竒祸作以故不果嗟乎吾志不就类皆如此今虽云云谁复信者信与不信此复何有顾惟鬼神知吾此心耳虽然吾今适四十尔夭死吾于此乎复何言哉设不吾死得脱谪籍以归则吾将以三十年之身穷渊明之乐圃吾名之以日渉之园门吾名之以常关之扉林吾名之以欣欣之林谷吾名之以涓涓之谷壑吾名之以窈窕之壑丘吾名之以﨑岖之丘岂特取寄傲之语名一室而已哉惟诗不近渊明虽近亦不敢作独得其读书饮酒之趣亦足以了一生矣収之桑楡犹足以补东隅之失也传不云乎人之所欲天必从之古人岂欺我哉年月日记
　　鬭茶记
　　政和二年三月壬戌二三君子相与鬬茶于寄傲斋予为取龙塘水烹之而第其品以某为上某次之某闽人其所赍宜尤髙而又次之然大较皆精絶盖尝以为天下之物有宜得而不得不宜得而得之者富贵有力之人或有所不能致而贫贱穷厄流离迁徙之中或偶然获焉所谓尺有所短寸有所长良不虚也唐相李卫公好饮恵山泉置驿传送不逺数千里而近世欧阳少师作龙茶録序称嘉祐七年亲飨明堂致斋之夕始以小团分赐二府人给一饼不敢碾试至今藏之时熈宁元年也吾闻茶不问团铤要之贵新水不问江井要之贵活千里致水真伪固不可知就令识真已非活水自嘉祐七年壬寅至熈宁元年戊申首尾七年更阅三朝而赐茶犹在此岂复有茶也哉今吾提瓶走龙塘无数十歩此水宜茶昔人以为不减清逺峡而海道趋建安不数日可至故每嵗新茶不过三月至矣罪戾之余上寛不诛得与诸公从容谈笑于此汲泉煑茗取一时之适虽在田野孰与烹数千里之泉浇七年之赐茗也哉此非吾君之力欤夫耕凿食息终日蒙福而不知为之者直愚民耳岂吾軰谓耶是宜有所纪述以无忘在上者之泽云
　　射象记
　　政和三年三月乙卯有象逸于惠州之北门惠人相与攻之操戈防弓弩火炬者至数百人而空手旁观鼓噪以助勇者亦以千计既至皆逡廵不进有监税蒙顺国者邕州边人以趫防自矜短衣踊跃挟数十矢射之中项背如猬毛象厖然不动徐以鼻卷去最后中左耳流血被面象怒驰之顺国弃弓反走未数歩象以鼻钩其膝盘之于地蹂践之众溃散走象亦缓缓引去少焉吏卒就视则顺国已碎首折胁陷胷流肠死矣吾时方食闻之投箸叹息嗟夫使象得入城则鼻之所触齿之所拂足之所蹴岂复有邑屋居民聚落也哉为万人排难而以一身死之此吾所以叹也然吾闻交趾捕象必用机穽未有直决者吾尝识其形矣其立如屋其卧如堤其行如舟是岂可与力竞也哉若人者可谓愚矣此吾所以又叹也然向使百数人者协心戮力齐奋而共击之亦未必不胜脱令不胜犹当不至于此此吾所以又叹也虽然古之不量事力奋区区之忠以排难救人为巳任而困于无助以至碎首折胁陷胷流肠而死者亦安可胜数凡有志而无成者皆是也何独此哉此吾所以又叹也作射象记
　　李氏山园记
　　伯阳甫续史记后二百年而老聃伯阳为柱下史后世因以伯阳甫为伯阳则二人为一人矣范武子晋士防也而古今人表置士防于中上列范武子于上中则一人为二人矣岂惟人哉龙目一名益智而益智非龙目龙目出海南山谷间味甘益智出西域味辛而广雅曰益智龙目也则二物为一物矣枇杷卢橘一也而上林赋曰卢橘夏熟黄柑橙榛枇杷橪杮亭祭厚朴则一物为二物矣夫祖父之事子孙有不及知州里之物耆旧有不遍覩而况述千载之上数千万里之外者乎亦何能无失耶吾南迁恵州寓居城南李氏之山园园髙下数十畆草木华实无所不有而龙目卢橘为特盛吾兄弟甥舅无日不徃来逍遥于其下而笑旧説之谬盖尝以比伯阳甫范武子之事而为之叹息因书其事使后世知有是园又知吾尝游戏于此又知著述不可以不慎而学诸子百家之言者亦知其有得有失而审所取云
　　水东庙记
　　庙中神像二其一介胄按剑而坐者曰兴祚王其一乌巾紫襴端笏而坐者曰泰民王观兴祚之名疑南汉时所封而不敢遂以为然者盖无所考也吾始至恵州屏居于南山之上北望西江之东林木之间夜夜有灯煴然里人云此水东灵庙也吾闻之悚然祷焉自是感于精神发于梦寐者非一以其事近怪故不欲悉书而要之灵应卓然有不可不信者然吾尝闻之易矣凡天道之所亏盈地道之所流变鬼神之所祸福与人之所好恶大抵相似吾今以无状不肖获罪于世至于中原之大无所容其躯而窜伏于五岭之南罗浮之东披黄茅而居者五年而后归则其见恶于人也可谓极矣方是之时虽吾之心亦复自恶而神独眷眷如此意者鬼神之中亦有异好者乎抑亦舎其迹而求其心怜其穷厄而忘其罪戾亦如吾君所以寛而不诛已弃而复收之意乎不然何其与易相反神之威徳始于神江被于濒流数百里之间故神江铁歩水东皆有庙而水东庙为特盛然皆不在祀典故或者以为疑夫以祀典而论鬼神犹以阀阅而论人物也便谓之尽可乎此亦无足疑者政和五年六月二十四日眉山唐某记
　　易庵记
　　客问陶隠居吾欲注周易本草孰先隠居曰易宜先客曰何也隠居曰注易误犹不至杀人注本草误则有不得其死者矣世以隠居为知言与吾之说大异盖六经者致治之本草也汉时决疑狱断国论悉引经术兹岂细故而易言哉本草所以辨物六经所以辨道道者物之所以生物者人之所资以为生一物之误犹不及其余道术一误则无复孑遗矣前世儒臣引经误国其祸至于伏尸百万流血千里本草之误岂至是哉注本草误其祸疾而小注六经误其祸迟而大隠居注本草矣故知本草之为难而未尝注经故不知经为尤难而不可率易如此世以不服药为中医此言虽小可以喻大吾用易不审陷祸几危令幸闲废方且掩庵熟读而深思之复书此记二本其一以自警其一以寄二子焉年月日记
　　书大鉴碑隂记
　　曹溪大鉴禅师碑元和中栁栁州文绍圣中苏定武书前长老辨公立石至崇宁初此碑坐累毁去今长老和公更书而刻之唐子曰大鉴之道不以文而重轻栁州之文不以字而隠显辨公以大鉴之道柳州之文定武之书三法和合以成此碑使喜书者因字以求文好文者因词以求道其意以为更相发明而不知其适足以相累何则志于字者见字而不见文志于文者见文而不见道安在其为更相发明才去其一而二者皆病此和合之患也今子复以栁州之文配大鉴之道虽无前日字画之累亦安能免于所谓和合者哉虽然是间盖有理焉文寄于字是字而非文道寓于文是文而非道三法虽和合体相各差别眼色合为见色虽去而视存耳声合为闻声虽亡而听自若也旣不能相为用矣又乌能相为累哉和喜曰然请书子言刻之碑隂





　　眉山文集巻二
　　钦定四库全书
　　眉山文集巻三　　　　　　宋　唐度　撰记
　　重修思政堂记
　　并嘉陆而南至于大江置守者七而阆中最为名郡后唐长兴元年始建保宁节度国家因之为安徳军其山川形势郛郭衢路制度宏逺隠然有大国之风丝盐之利舟楫之便可以通四方商贾宜其民力富饶足以自乐然城中无名园甲舍非富家大姓不用瓦屋闾阎凋疎弥望萧然其俭啬如此岂其风声气习自古然耶抑起于近代而莫推其所自也太守之居盖前日节度使之所治园囿至广而亭榭至少宾客徃来无燕劳馆犒之地殆不类夫所谓节镇者上下习熟恬不经意元符元年管城虞公来守是邦明年始作整暇堂壮大华好为一路伟观而堂之直北旧有思政堂规模劣小不称其名旣为整暇所形尤觉蕞然无复气槪公顾而叹曰头重足弱项背不相副可乎撤而崇之逾年一新然后二堂相望雄杰相应阆民观之有以知刺史之尊而专城为可乐也是嵗某为阆中宰屡尝谒公于堂公道其所以然而求文以为记某闻古人有言俗奢则示之以俭俗俭则示之以礼今阆人以俭为俗久矣恐其流而入于固也公旣示之以好恶如此庶几少变而合于礼欤是真不可以不书若夫立名之意则见于前守董公所记彼自有说故不复论次云
　　愚斋记
　　元符三年洛阳苏公通守南隆治书室于防事之东偏名之曰愚斋而属某为之记某言于公曰愚有等级公将安处也有顔子之愚有髙柴之愚有甯武子之愚扬子以鼂错为愚栁子厚自以为愚顔子之愚老子所谓盛徳者也髙柴之愚中庸所谓不及者也甯武子之愚则诗所谓亦维斯戾者也鼂错之愚则语所谓古之直者也若夫栁子厚之愚则事载方册有不可诬者文章学术为当代所宗自唐以来论当世大儒则必称韩栁而自以为愚可乎然贞元之党妇人女子皆知其必败而栁子独不悟也谓之不愚可乎是数子者其愚固有等级公将安处也以为髙柴之愚则才非不及于道以为甯武子之愚则生非不逢于时以为鼂错之愚则无吴楚之变以为栁子厚之愚则无伾文之事某将处公以顔子之愚则公岂有意乎公平生聚书万巻手不停披旣已自得于心矣推其绪余以敎诸子皆卓然有立其长子长夀以文学知名于时而公犹以愚自处此真有意于所谓盛徳者欤传曰晞顔之人亦顔之徒公何辞焉请以是为记
　　陈子美竹轩记
　　君子之所好有不可以常理诘者珠玉犀象世俗之所共好而必争者也未尝一日介意而竹之为物扶疎抗直非有妖丽妩媚可以移人之意此草木之简静淡泊者然自晋以来贤人君子皆有是癖以为一日不可无虽假馆托宿必种而犹以为未足复以墨象其形容置之屋壁寝食必对作为赋诗以称道其风节以夸耀于世前世之士如七贤六逸之徒皆有英伟絶人之才而一接于竹则脱去世故终身与之周旋而不返呜呼是岂可以常理诘哉予友陈子美趋向髙逺于世味甚薄凡世俗之好者略不经意而特蔽于竹所至私居官舍常养竹以自适自谓性与竹防不知其所以然前日始到官周视廨宇而书室之外竹轩森然龙腾剑拔得其所好惊喜失声葺之逾年轩槛一新而竹亦愈茂时与宾客僚友饮酒笑乐于其间方其得意于竹也凝神终日玩味吟啸忻然相对而不知其隠几者其所好如此宜其求文为记愈却而愈勤也夫舍俗之所好而独好其所好是亦蔽于物而已虽然茍未至于无物则子美之所好与夫世俗之所好者盖亦有间云
　　箕踞轩记
　　箕踞者山间之容也拳腰耸肩抱膝而危坐伛偻局缩其圆如箕故古人谓之箕踞便于赋诗便于阅书便于长啸其势如蹲猿如投竿而渔者盖长松之下滩石之上放然不拘礼法者之所为也以之事上则不恭以之临下则不庄以之待贤者则有所不可以之遇众人则有所不敢故古之士大夫矜名检饰边幅者皆鄙而不为予今以五斗红腐置身于忧患之塲是非利害汹汹百出以一身之微受无穷之责目视上带则辄取怪怒方且逺防畏讥规规然从事于礼法柔声和容敛版罄折拜揖跪起以取媚于世惟恐其不恱而以箕踞名轩岂不异哉盖官舍之西旧有轩数间直堂屋之后人事之所不及宾客游从之所不至徃徃独游于此解衣盘薄箕踞于胡床之上含爪赋诗暴背阅书以释其忽忽不平之气临风长啸而草木为之萧然足以见其诞率如此而犹有所畏虽有所畏而诞率之性终不能少贬亦施之处已而不以接物则庶几其无患也故以箕踞名之而为文以见其所以名之之意年月日记
　　顔鲁公祠堂记
　　上元中顔鲁公为蓬州长史过新政作离堆记四百余言书而刻之石壁上字径三寸虽崩壊剥裂之余而典刑具在使人见之凛然也元符三年余友马强叔来尹是邑始为公作祠堂于其侧而求文以为记余谓仁之胜不仁久矣然有时乎不胜而反为所陷焉者命也史臣论公晩节偃蹇为奸臣所挤见陨贼手是未必然公孙丞相以仲舒相胶西梁冀以张纲相广陵李逢吉以韩愈使镇州而卢杞以公使希烈其用意正相类尔然于数君子者终不能有所伤而公独不免于虎口由是观之士之成败存亡岂不存乎命耶而小人轩然自以为得计不亦谬乎且吾闻古之尚友者以友天下之善士为未足又尚论古之人诵其诗读其书思见其人而不可得则方且欲招屈子于江滨起士会于九原盖其志之所愿则超然相慕于数千百载之后而况于公乎公之功名事业已絶于人而文字之妙亦不可及因其心画之所在而祠之此亦昔人尚友之意也尝试与强叔登离堆探石堂观其遗迹而味其生平则公之精神风采犹或可以想见也夫年月日记
　　新修勅书楼记
　　始余未至阆中闻其为剧邑也意其官府制度诸事有体称古子男之邦旣至入门见其所谓勅书楼者库屋数楹椽腐瓦疎将过其下者则必却盖俛首鞭马疾趋凛然惟恐其欲压顾而疑之以为县治于此不知几何年令之从者亦不可胜数楼在防事之前非思虑之所不及然皆更相因仍无改作者何也旣而究之乃不足怪者始宣徳郎孙君袭旣新防堂尝议及矣未果作而受代去奉议郎李君观继修库狱复有意于是矣以饥而寝其事至余号为愚惷无知锐然直前而不顾利害者也然犹尺寸积累二年而后有作亲董其役数月而后有成盖自二君以迄于今更阅三闰然后得以一变其旧呜呼何其难哉而况兴利除害立事建功规为措置有大于此者不又难哉以余成之之难有以知二君欲为之难以二君欲为之难有以知前人更相因仍歴年滋久而无所改作者彼非安于如此也盖势不足以使人力不足以行意举手动作左窒右碍终日忧畏而不得以遂其所欲为此人之为吏所以无功天下之事所以不立而有志者所以永叹也何独此哉何足怪哉楼屋上下十间余材为吏舍十有七间始于元年之六月成于十二月而余去以二年之七月云崇宁二年正月十五日记






　　眉山文集巻三
　　钦定四库全书
　　眉山文集巻四　　　　　　宋　唐庚　撰传
　　资政韩公家传
　　韩公讳粹彦字师质相州安阳人魏忠献王之子故丞相仪公之弟也春秋之世韩献子有大功于赵故宋有天下而韩氏为特盛忠献有勲劳于天下先朝着令世选韩氏子孙一人官相州故公弱冠以选监相州酒税秩满复监相州仓稍迁国子监光禄寺主簿卫尉寺丞提举京东常平等事尚书司勲员外郎接伴北朝贺天宁节使充北朝正旦国信使主上即位仪公拜左仆射公避亲改少府少监迁吏部员外郎丏外补得陈州仪公罢相公亦罢郡主管嵩山崇礼宫五年许自便主管西京留司御史台驾幸兴徳禅院有感诏韩氏子孙在吏议者悉除之未几主管南京鸿庆宫丁母忧服除拜光禄少卿上享原庙摄太常卿接伴北朝贺天宁节大使使还赐出身拜秘书监二年以徽猷阁待制知兴仁府俄擢定州路安抚马步军都总管知定武军府事还朝拜吏部侍郎主管右选求外补拜龙图阁学士复知定州年五十四薨于中山公名重北方而闻于契丹故聘使徃还公未尝不在其间而北道谋帅公未常不为选首其使契丹也王师方西征辽意不自安公旣入境皆交口问西事公对以使事有指不敢及其他公旣慎重其事不敢纵言而辽亦顺适其意不敢复问而云中舘送擡箱事例客省使不肯拜受香药酒皆反复论难卒正其礼得其所守而还公始授馆辽主戒馆中勿生事公射于馆中辽主乗小车与其孙观焉因解骖以侑射且命画工貌之以归其为逺人所慕如此公为侍郎者再而吏部之政为最勤其殿大邦者三而定武之政为最逸盖吏部分四选而侍郎右选至为杂宂公承积之后厘正簿书遣决滞务増损废置五万四千一百余事髪为几白然后怨詈谤讟化为驩謡上闻而嘉之公进秩一等官吏赏有差所谓最勤者如此中山魏王仪公旧治也遗民故老犹有存者闻公作世济堂固已感恱而公之抚军治民悉遵先世规模故雍容谈笑无他施为而军府肃然所谓最逸者如此余尝读公奏议以考其为心大抵以爱民为本始公知陈州作防城堤自是无复水患人至今便之然至定武时议者欲决滹沱河水注塘泺中而界保州永宁之间作限水堤则公极论其不可始公在定武时诏访以备边之计公画四防以储蓄为先务然河朔均籴则公复有所不从所谓以爱民为本者如此余读公奏议十巻至论致仕官复起免追所得恩典以励风节喟然叹曰大哉言乎有忠献之风矣始公貌类其父世人以为忠献复出而号小魏公神宗哲宗亦以是深器之然终不至大用故余所书止于如此世以忠献比周公旦召公奭太公望今考史记世家周公之子伯禽太公之子吕伋皆龌龊庸人无事可书而召公之后九世无闻至燕惠侯然后稍见于史则余今所书如此公可谓不忝其世矣
　　赞曰公子保之谓余言先公在定武时有说先公取幽燕者先公折之曰国家奄有四海宁少此弹丸土耶北方无事百有余年两朝之民得以养生得以送死得以事其父母而养育其子孙始之者寇准而成之者公也传曰仁人之言其利溥哉今所谓仁者果谁与非公孰能当之
　　陆谞传
　　陆谞麴城人少与壶子商君相友善约先贵无相忘已而壶子仕太常商君主爵郡尉通显矣而谞方辟青州为从事壶商上疏曰臣等无状防陛下器使待罪九卿自非得天下贤圣与之同升则非但无以副陛下烦渴而臣等亦自不满臣友麴城陆谞者举世莫能测其为人以为刚又无虐以为柔又有立文雅醖借号为醇儒至论全身保家治国安天下则又似谋臣防士徃时袁盎相吴王骄日久数陷害二千石盎用其兄子种计与谞厚善卒赖其力得脱虎口以归此全身之道也吕太后时羣臣动见覆族吕嬃防陈平曰平为相非治事专从谞戏妇女后闻之私独喜而平得以全其宗此保家之道也河间献王修徳为仁义天子不恱王惧日命谞作乐而河间幸无他此治国之效也曹参为相国賔客以百数参悉谢去独召谞问计连日夜语不厌相事几废而民间作画一之歌此安天下之效也臣闻王者尊有徳进有功今谞旣贤圣而又上自朝廷郊庙燕飨下至田里冠婚聚会谞未常不在其间功效不为后人而位青州从事簿空置臣等无益上从其言遣壶子持节召谞至见上欢甚是日拜谞光禄勲顷之封醴泉侯食千户谞叹曰生我者天地成我者壶商也二人旣荐谞以身下之然上每念谞辄并召二人谞卒諡懿侯子淳嗣至曽孙漓不肖以罪废国除谞旣没二人亦斥疎不复召用云
　　太史公曰汉兴陆贾以辨说游公卿间名声籍甚为太中大夫以夀终而谞复以徳业位九卿赐爵列侯传国数世陆氏之先岂有天禄哉
　　赞
　　罗浮二贤赞【并序】
　　葛稚川化去三十余年单道开始来罗浮今山中人知有稚川而不知有道开盖稚川旣为邓岳所留居山烧炼著书者数年丹灶具存而道开平日唯食细石数百澹无所为以故后世莫得而考陈郡袁宏虽作道开赞然宏尝为桓温作九锡文矣此手岂宜复弄世外事而赞文亦复不见于世遂作二赞书之山谷而不显其处以贻后代之好竒者云
　　江左日陋无复徳辉翔而不集翩然南飞邓岳细儿处仲余党岂有识知亦复瞻仰吾缘外丹遂居罗浮岂以岳故而议去留所就者大宁恤其小吾与岳游如狎鸥鸟
　　右赞稚川
　　世人茹柔刚则吐之匙抄烂饭口如牛呞至人忘物刚柔一致其视食石如啗饼饵北平饮羽出于无心食石之理于此可寻我虽不能而识其理庶几潄之以砺其齿
　　右赞道开
　　张曲江画像赞【并序】
　　大观四年冬吾南迁至曲江其故老为吾言唐开元中平卢帅张守珪遣偏将安禄山奏事京师张文献公见之大惊宻请除之不从未几守珪入朝禄山引兵袭契丹大败所亡失以万计公请以军法诛之又不从后二十年禄山称兵犯顺公之殁盖十六年矣明皇奔蜀始悔不用公言于是遣使度岭吊祭以旧史验之良然吾尝谓明皇一日杀三庶人如刈竹苇如剖瓠无毫髪顾惜而诛一胡雏若拔齿然此何理也方是时唐祚将衰亲疎厚薄之序一切倒置陵夷至于天宝之末人伦天理灭絶败壊张垍其婿也而先叛永王其子也又叛太子起兵灵武则又叛虽防禄山唐祚未必不衰而唐祚之衰自禄山始明皇尝叹公殁朕不复闻忠言正使公存吾知其言不复用矣公平生论事至多而斯言不用尤可痛恨吾欲访其故居而吊其墓识其子孙以求其遗风余烈时方迁斥势有所未暇独得其遗像流涕而赞之曰
　　魏武言典午不可亲而文帝待之坦然不疑也齐王攸言胡雏不可养而晋武宠之确然不移也莫亲于父子莫爱于兄弟一有所蔽则亲爱莫得而夺之况于疎逺乎然则公言之不用固其宜也噫先事则未信已事而悔则无及前世之败未有不由于斯也可胜道哉可胜痛哉此吾所以见公之像慨然而咨嗟也
　　铭
　　益桥铭
　　吾闻九卦主困而言也而曰益以兴利者何哉以为自利耶则非所以为徳之裕以为利物耶则非所以安困之时数以问易师易师皆不领政和元年谪居鹅城以暇日游丰湖偃仰于桥亭之上阅其款识欣然而笑曰吾得之矣君子之心何尝不欲兼济而有所谓独善者彼非得已也顾力不足耳方其不得已之时而适有毫髪便利可以益人则虽穷厄九死之余茍可以致力彼未有弃而不为者都无可为矣犹思所以为利于后代而况于当世乎吾将得之矣因名之曰益桥而为之铭曰
　　过晋而悲至燕而防一至之情已过则移真悲不移生死由是云何能然有本所致吾观此桥日度万屦积而计之巧厯莫数以穷苦时作利济事乃知困中有益之义
　　史南寿墓铭
　　邑人史南夀以政和七年戊戌卒于家其子卜葬地得至孝乡善听里山地之原卜葬日得十年十一月巳酉于是遣使来请铭铭曰
　　公之系太原史九龄名南夀字鼻祖灏尉临卭属唐末不复东居吾乡为着姓自克恭丹棱令曾祖珵祖正辞父大同世髙赀列甲第名上田产钜万僮指千公少时习于富捐金钱如粪土朝游谁韩王孙暮过谁左阿君居击钟出连骑盛而衰亦其理时旣异事不同客益落家屡空身困约气不衰捧笑腹伸谈眉里人子丧所怙尸在地贫不举公闻之时方食弃匕箸起太息立解衣易緍钱税其孤众翕然赒棺衾具饭含赙毕集尸乃敛性嗜书多所藏尤喜医受禁方公为方殆天得诮生桓起死虢欲为书施无穷草未就以夀终夀几何七十五隂种徳莫知数徳旣熟获者谁娶王氏生两儿长易简吾故人有气节能苦辛次行简尤所畏学已优时未仕女二人皆已行宋师锡洎孙京孙男一孙女二男耆卿女幼稚穴古乡为新坟近先垄利后昆中有铭文百句句三言信万古
　　亡兄墓铭
　　先公奉议有子三人兄其长也少时受书为文章治易春秋皆有家法其志岂易量哉已而病肺不得尽其力以学然天资孝友所立有絶人者正使力学其得亦不过如此元祐三年秋先公游泸南予兄弟持母丧于丹山兄夜半蹴予曰吾梦收尊书发之得亟来二字何也尊得无恙乎吾心动矣汝侍几筵吾今趋泸南省尊予未有以应兄奋曰吾决矣是夕裹粮黎明走洪川将僦舟而江水盛怒声揺数十里客舟布岸皆相顾不动兄徬徨堤上有渔者持小艇系港中啗以厚利不诺兄跳入据艇中叱仆夫解维渔者不得已从之用二日半至泸而先公果病甚见兄大惊诘其所以来兄具道曲折先公叹曰天告汝也是日疾少间兄具大舟迎侍以归居数日疾复作遂卒呜呼方是之时非兄孝足以通神诚足以知几其祸可胜言哉元符二年冬弟庚以贡举事系狱临卭语连兄临卭并械之凡对吏逾年掠治无完肤而其词确然不及庚以故狱久不具卒会赦除之其坚忍如此兄性真率无威仪人多易之至是乃大服以为不可及嗟乎吾少兄十有五年年二十五即去为吏四方五年十年乃一归归不过旬月复去此其中宁能无轶事乎然其大节可睹矣兄以崇宁五年五月二十一日卒于家而贫不即塟殡僧舍十有三年然后得归骨于某村之原时政和八年十一月日也铭曰兄讳瞻改伯虎始字望之今长孺氏于唐望于鲁五十二年卒归土夫人范前物故有周制以范袝男子二才一女男业儒释女犹处墓用铭家有谱后世叅之考其素
　　船娘铭
　　船娘吾幼女也政和五年吾发惠州次番禺舣舟沧浪亭而女于是乎生明年至江陵寓居于沙头而女于是乎死是夕瘗于鹤鸣寺之南其生也以十月初三日其死而瘗之也以五月二十六日凡居人世二百三十有三日其将瘗也其母黎氏持而哭之曰儿王也舍我安之乎吾即其语而为铭曰
　　空空如谷何以得此玉终非作福未几而毁于椟
　　黎氏权厝铭
　　侍女黎氏杨越人八年随吾遵海滨丁酉北归至江津一疾即死不及伸月实丙午日壬寅葬之未可防莫因权厝于此有子存何以识之考斯文










　　眉山文集巻四
　　钦定四库全书
　　眉山文集巻五　　　　　　宋　唐庚　撰志铭
　　淮隂贤妇墓志铭
　　贤妇亡姓名淮隂下乡人盖老矣贫无自资以洴澼絖为业属秦末乱离民不亲耒耜者累年矣天下饥馑妇方坐沙上以水击絮望见城下有客长大带刀剑彷徨水滨妇私独怪之遂就与语则壮士也而有饥色妇哀其困馆而食至数十日欣然无倦意客感慨曰异日必有重报母是时天下兵动关东豪杰并起妇视客非庸人终能有所就遂佯怒以语激之曰文夫不能自食吾哀王孙而进之食宁望报乎会楚兵过淮客仗剑楚君麾下楚不能用客亡命归汉得大将从汉王定三秦与楚人战京索间有功二年八月始以涉西河破魏豹九月破代十二月破赵明年十二月遂破齐盖自北出至是嵗余而巻天下之半明年二月汉遣使立客齐王明年引兵会汉垓下破楚天下大定汉徙客王楚都下邳盖自寄食五年裂地数千里南面称孤于是下令求妇报千金天下不多客之贤而多妇之长者有以知识韩信也妇卒泗口南岸铭曰
　　项王喑哑亚父谋谟信来不呼信去不拘坐视信逋反噬其躯匹妇区区而知信乎吁
　　徐夫人墓志铭
　　夫人徐氏其先京兆人唐末避地遂家于眉州丹棱自考以前蜀人惮逺仕进者尚少故曾祖某祖某考某三世无食禄者夫人幼颖悟年十二丧所恃已能顺适继母无毫髪不满意考为人严重左右莫敢仰视独夫人侍侧辄怡然为之解顔家人因以白事年二十归刘氏舅姑得之喜即委以家政方是时刘氏累世好施生事萧然夫人旣专内事虽细务必亲之规画处置悉有法度可守未几刘氏复振舅姑旣没父母春秋髙嗣子早丧夫人奉养丧祭能尽其道侄有少孤从其母嫁者夫人取置诸子间摩顶抚育无有轻重厚薄至为婚媾能自立乃已课二子读书甚力旣而二子以次取进士第元符三年长子汲为合州司理叅军奉夫人以行是嵗六月二十四日卒年五十二少子湜登科时夫人没五年矣惜乎不及见也汲今以宣徳郎知鄢陵县湜以通仕郎行蜀州晋原尉女适杨某孙若干尚幼大观四年十一月日于某乡之原其将也鄢陵以行状请铭于予予交鄢陵二十余年朋旧之情旣不可违而夫人之善之不可废其事父母舅姑也如此其治家立门户又如此收防露孤而成之又如此教其子问学连年取科名流声号于时又如此是乌得不铭也哉铭曰大儿来归里门下车小儿来归拥版以趋宦学成矣系而母且而母不留可悲也夫
　　史子深墓志铭
　　君讳通字子深姓史氏世为眉之青神人少与其兄珣皆以文学名于乡年十七以贡举不中遂退居于楠溪之上杜门著书絶人事者数年得易蓍若干巻乾坤别解三巻礼记义一巻详说四巻律吕气数十二巻书义八巻诗义若干巻论语孟子解各若干巻子史论若干巻其书旣出学者翕然称之或曰是知古矣其于时事未必知也已而君至京师进世要机务十巻刍荛防二十巻其言当世便利殆非草茆布衣之士所能言至于论兵则虽谋臣宿将练习边事者不能易也或曰是能言矣其于行事未必能也已而君起家尉通州遂能使人畏已遇事辄断号为强明至作磐石令则又专务寛厚和易抚字劝课如古循吏所为盖二邑之俗不同故君所以应之者亦异名声大着诸公交章荐之而君已卒县人哭泣悲思至今父老犹喜道当时事吾尝谓学者所贵乎知经者以其能知道所贵乎知道者以其能应物白首穷经而不能应物又何以经为哉悲夫君学足以知经道足以应世而晩得一命年止五十七不得以充其志官止一县令不得以尽其才故其应物者止于如此此吾党之士所以嗟惋叹惜为之请铭以而吾亦不得而辞也史氏系出鲁国后徙杜陵唐末入蜀遂家于眉曽祖祖考皆不仕君中元祐三年进士第歴达州通州尉资州磐石令某年月日卒于官舍先娶侯氏再娶程氏男二人曰纪曰彦时女五人长适某次适某孙男二人孙女一人皆幼以大观三年三月日于某山之原铭曰
　　子深之书学者多有虽不铭之自足以久旣足以久而又铭之子深之传愈久不疑
　　史夫人墓志铭
　　夹江县孙公讳某之夫人姓史氏眉州青神人故任嘉州军事推官讳着明之曽孙故赠大理寺丞讳昭吉之孙予外祖讳及之季女也予少时尝至其家矣公长不逾中人语音如钟喜谈前言徃行亹亹可听盖尝约家事勿复相关悉听夫人夫人明敏解事而悉人情其规模措置有絶人者孙氏嵗入不赀用度亦广矣而夫人治之皆有法内外亲戚姻娅之间冠昏丧祭庆吊之事殆无虚日而夫人处之皆有体公三娶男女九人而夫人待之皆如已出予尝隂察之未尝见其有毫髪轻重厚薄也方是时长子昌龄年四十余喜从予游幼子昌裔年十五六昼出从师受书夜归夫人自教之至夜分乃已女有适罗某者有适王某者有适魏某而早卒者有适张某者有适宋某者有未笄者有絶幼者是嵗绍圣元年甲戌也今二十五年矣公先卒旣夫人又卒今矣昌龄亦卒孙七人曾孙三人矣昌裔今亦衍孙七人矣向之未笄者今嫁承议郎鲜于某有封号矣向之絶幼者今为某人妻有子矣人欲无老得乎夫人貌类先妣孺人卒然遇之几不能辨先妣旣殁予以画者失真恐无以示后因取夫人传神临之见者无不陨涕其兄弟之间盖如此然则铭其墓者非予而谁夫人享年七十一其卒也以政和四年十一月五日其也以八年十一月一日铭曰
　　丰泉之原封若斧祔而合之盖从鲁其甥铭之固其所
　　行状
　　唐先生行状
　　唐先生讳某字彦通眉州丹棱县人曾祖讳某祖讳某考讳某俱不仕皇考之捐馆也先生始六嵗是时乡人未知宦学先生孤露自奋卒为名儒其学博而不杂其制行和而不流轻财好施出于自然盖自尧舜三代以来理乱废兴典章人物莫不考论旁至诸子百家天文地理方技医卜之书莫不通晓其博至于如此然特深于经术着四经防防行于世而专用春秋名家为讲义三十巻辨三传七巻大抵以春秋为无褒其于传注取二三防而已此所以见其不杂也性简易不作崖检与乡人处由由然无贵贱皆得其懽心比其殁也逺近闻之俱出涕叹息逮今二十年思之不忘其和至于如此然议论刚正无所阿附负其所蕴非其友不友亦以是见恶于不善者此所以见其不流也平生用财不问其数尝至蒙阳其尉丁忧贫不能去先生雅不识其人倾囊赠之空手而归其好施类皆如此而未尝有难色此所以见其自然也自嘉祐治平间先生已有盛名西南学者争宗师之授经者累数百人然应进士举反不中益昌龙图阁直学士陆公诜荐之亦不报浮沈丘园无复仕进意熈宁初罢诗赋以经义取人士论喜其必有所合旣而春秋不为经先生亦老矣始终不遇蜀人惜之然予尝考其行事以求其用心则平生所有良亦可见族本以治产富饶而先生专业儒士方以声律进取而先生独治经此其志岂为利禄计哉命虽不偶于今而其书具在足以传于后世无穷复何憾焉元祐三年闰十二月二十五日终于家享年六十有三前娶家氏再娶史氏男五人女四人适某皆士人也孙男四人孙女二人皆幼小以崇宁三年二月二十八日县之南二十里鼓面山之原以史氏祔予顷出守咸安道过阆中而先生之子某适宰是邑倾盖如故遂定为忘年友然则状先生行义以告于士大夫者非其职耶谨状
　　史夫人行状
　　夫人史氏眉州青神县人嘉州军事推官讳着明之曾孙大理寺丞讳昭吉之孙进士讳及之女鲁国先生讳某之配也先生喜宾客重然诺视金钱如泥无分毫顾惜不论多寡费尽乃已竟坐此贫而夫人处之怡然自得其为善之乐也先生自言吾六嵗而孤勤苦自立取名于时岂有兄弟教哉常持是说未尝督责三子以学而夫人则不然躬课诸郎读书至丙夜乃寝率以是为常平生无所好独闻诵书声辄欣然盖性之所嗜如此夫人不逮事舅姑事先生如事父治饮食以进必立侍须彻馔乃去或者以为过元祐三年春先生遇疾几殆夫人焚香祷祈愿以身代死家人止之不听俄而疾暴作掷香炉于地扶掖就枕已不知人后六日夫人病笃而先生疾稍间先生竟愈而夫人遂不起时二月二十日也初夫人之祈死也先生疾革不知夫人旣卒诸子以事告先生哀甚为诗以哭之闻者莫不泣下夫人享年五十六某其子也某其婿也某其孙也孙女二人尚幼崇宁三年二月二十八日从先生于丹棱县鼓面山之原先生道虽不行于民其行于家者盖如此非先生何以当夫人之贤观夫人足以知先生之道此其子所以必欲状其行以传于人予所以不得而辞也呜呼诚亦可书也哉谨状
　　先君眞赞
　　嘉祐熈宁间西南有隐君子焉幅巾布衣时时出游人间士大夫好事者多从之游喜谈易诗春秋辞防邃逺能得先儒所未到者遇人饥寒解衣衣之推食食之人有所求则鬻衣卖履与之无难色缓急辄隂救之问其姓名则嫚骂不以告逢人无贵贱皆抵掌谈笑蜀人皆知其为有道之士相与强呼为先生然竟莫测其果何人也元祐末遂不复出游岂游不复出耶抑出而人不见也传者以为卒矣是殆不然先生游无何有之乡独与道游者也道在与在道亡与亡使道而果亡则先生信死矣道未丧于天下则先生乌乎死绍圣初有姓唐名庚者画先生之像而事之为先生作真赞自称为先生之子云赞曰
　　轩然其颀幅巾布衣清风萧萧在人目围此岂先生者耶孰能援笔一挥摹其心中之精防也哉
　　有翠亭铭
　　山不逺人人自逺山见即为易有之为难陇上牧儿林间樵叟虽能得之而不可有贵戚买园宠侯赐宅虽或有之而不可得惟我放浪与是有缘得而有之苍翠满前为亭北牖其高三仞目力所到阆山皆尽客来登亭勿嗔吾贪子如欲之为君分甘
　　次斋铭
　　生而知之自诚而明学而知之自明而诚困而学之又其次者困而不学民斯为下吾少也狂自以为健出而接物然后知困今虽老矣幸其未衰陈书于斋以学以思
　　家藏古研铭
　　砚与笔墨盖气类也出处相近也任用宠遇相近也独夀夭不相近也笔之夀以日计墨之夀以月计研之夀以世计其故何也其为体也笔最锐墨次之研钝者也岂非钝者夀而锐者夭乎其为用也笔最动墨次之研静者也岂非静者夀而动者天乎吾于是得养生焉以钝为体以静为用或曰夀夭数也非钝锐动静所制借令笔不锐不动吾知其不能与砚久逺也虽然宁为此勿为彼也铭曰
　　不能锐因以钝为体不能动因以静为用惟其然是以能永年



　　眉山文集巻五
　　钦定四库全书
　　眉山文集巻六　　　　　　宋　唐庚　撰表
　　贺天宁节表【代程守】
　　穹昊储休将永熙明之祚圣神应运丕承大定之基鸣社在晨际天共庆【中贺】恭惟皇帝陛下寅恭克已孚惠得心自然尧舜之仁故能济众醇用成康之化几致措刑政已逮于中和国遂臻于康靖爰纪诞弥之节宜増逸乐之年臣承乏逺方欣逢瑞旦身縻符竹空驰颂圣之诚目断觚棱莫缀称觞之末臣无任
　　谢厯日表【代翟提刑】
　　四时旣宅然后允厘于百工七政已齐可以肆类于上帝盖析因夷隩之本实财成辅相之原【中谢】恭惟皇帝陛下贲饰观天革孚治厯俾嵗月日时无易故金木土谷惟修臣承乏外台复瞻新嵗日惟不足岂小善之不为时不再来嗟大恩之未报誓图寸効不费分隂臣无任
　　贺立皇后表【代家提举】
　　徽名宝册表正宫闱叶气懽声飞腾寰宇【中贺】臣尝究观典籍灼见古初虽圣神特起而有为必内外相须而致理立朝立市共成建国之功亲耕亲蚕同底化民之道故周姒得叅于十乱而虞妫有补于重华恭惟皇帝陛下徳进日新合由天作载初潜邸已谐寤寐之求入纂丕图乃眷忧勤之助诞敷涣号式正坤仪承九庙之烝尝奉两宫之定省缉熈隂教劝相民彝臣承乏逺方与闻庆幸兔置美化将形四国之风凫藻盛仪莫缀千官之列臣无任
　　贺降皇子表【代宋运判】
　　前星腾耀丽日重光凡在照临举倾瞻仰【中贺】臣窃以汉室之尊冡嗣遂立高禖尧封之祝圣人俾多男子盖承祧之至重任主器以非轻恭惟皇帝陛下骏惠先猷作新圣治奉天以敬恪勤父事之心养物以慈摩抚子来之俗蓼萧被泽行苇霑仁穹昊骈禧元良毓秀为社稷久长之庆承祖宗积累之休遣使告期重离明之有继飞邮肆眚达解雨于无垠臣承乏逺方欣闻吉语震雷虩虩知匕鬯之克堪螽羽诜诜期子孙之寖盛臣无任
　　到任谢上表【代】
　　岭表观风已慙治效坤维按漕复玷宠灵引组知荣抚襟増防【中谢】伏念臣单平冷系迂暗常才虽懐许国之孤忠非有过人之竒节偶缘宂宦被遇先皇擢任监司猥承人乏出分使指益愧食浮才自脱于殿刑蔑报书之最目谬膺涣渥重忝皇华鼠能已尽于五穷铅刀何堪于再割鸿恩未报俄惊仙鼎之成濬哲肇兴尚念遗簪之旧遂容尸素未即弃捐此盖伏遇皇帝陛下圣健行天大明出震开并采兼收之路隆太平极治之基致此冥顽类防委寄粹表未瞻于天日殊私已佩于丘山敢不续短俾长勉懦为立登车兴叹虽微孟博之才叱驭遂行姑励王尊之节防铢可効糜粉为期臣无任
　　贺进筑表【代】
　　臣某言准进奏院报四月初七日泾原路合熈河环庆秦鳯路人马出寨状天都山进筑西安州天都临羌寨了当至五月初九日分屯讫者四路云屯如入无人之境三城鼎峙坐收不战之功华夏懽腾蛮夷震慑【中贺】臣窃以要荒之叛服系乎制驭之是非有蠢西羌乆稽天讨当元丰之愿治将议翦除逮元祐之偷安务从姑息养成其恶以迄于今属神圣之嗣兴起师徒而进筑逺攻近取日削月侵城堙渐逼其腹心刁斗相闻于巢穴天都形胜既归掌握之中灵武势孤自有唇亡之惧积年之冦指日可平恭惟皇帝陛下仁勇兼资徳刑相济震文王之一怒所以安民体成周之四征终于成徳神武不杀上兵伐谋故能旬月之间大复祖宗之地不疾而速惟断乃成某猥以空疎误防委寄振衣踊跃欣闲三捷之音拜手懽呼愿上万年之寿臣无任
　　同前【代】
　　百堵皆作三旬而成竒速之功古今未有【中贺】臣闻王者无外天下为家凡声教之未通必讨平而后已惷兹夏虏久盗西陲虐彼一方逮今累世宝元庆厯数叛服之不常熈寜元丰屡翦除而未尽比兴进筑出自睿谋大师云屯万杵雷动山河克复埒堞相望封疆逺跨于流沙刁斗声闻于瀚海天都巨险犹俯拾于纤毫灵武孤危谅不劳于余刃恭惟皇帝陛下汤心勇知尧徳武文建一劳永逸之谋成万世无疆之业摅祖宗之宿愤壮社稷之灵威臣迹逺天顔职縻指使効官有守惟懐鼇抃之心称寿无因徒切葵倾之志臣无任
　　慰国防表【代】
　　伏惟遗诰皇太后以正月十四日上升者发开驿讣宣示郡人狂号失声震悼丧魄恭惟大行皇太后家顺以巽坤柔而刚决大防于禁中指挥而定成治功于天下退托不居有姜任妇徳之贤非汉唐母后之比向婴疾病本自忧勤瞑弗瘳弥留遽及伏惟皇帝陛下深仁赋性纯孝因心方攀慕于宝慈谅何堪于荼毒然以宗祧任重军国事丛愿寛罔极之哀少副有生之望臣忝郡寄不获奔诣阙庭臣无任











　　眉山文集巻六
　　钦定四库全书
　　眉山文集巻七　　　　　　宋　唐庚　撰啓
　　谢蔡太师啓【代】
　　始缘力请得返敝庐终赖仁私尽还旧物岂惟铭佩亦复兢惶某屏迹累年无识面者阖门度日将终身焉自收老大之心遂絶进陞之望未甘扶杖起居虽健于管宁久已饰巾志意遂同于陈寔忽奉昭囘之迹大推霶霈之恩旧恶宿愆一时荡涤前侯故将以次甄收顾惟朽钝之躯屡费陶镕之手终防记录不忍弃捐谓其尝任宰司故优其班序谓其久安田里仍处以虚闲就使自为之谋想亦不过如此静循其本敢不知归此盖伏遇某官以王佐之才值圣人之运将令四海尽防比屋之封肯使一夫独掩向隅之泣致兹衰退亦极宠荣食旣愈浮宁有小言之补位非所称得无大耋之忧辞受之间莫知所措
　　贺郑太宰啓【代】
　　伏审拜恩中陛进位元台凡在陶镕实深庆抃窃以虞刑未措选于众而举臯陶商鼎将调求诸野而得傅说备见载籍号为美谈然臯陶之术非本于民情而傅说之举不由于师锡坐超迥古允属圣时恭惟某官识照几先学穷系表禁林视草知盛徳之有言枢极运筹见真儒之无敌旣延登于揆路实满慰于舆情以舜事尧意其在此维申及甫兹岂偶然必将尽摅胷臆之竒庶几大慰迩遐之望某侧闻诞告实副愿言徒深贺厦之诚窃与扫门之役永懐欣豫未易名言
　　贺刘少宰啓【代】
　　伏审拜恩天陛进位台躔凡在陶镕举深抃蹈窃以国家安治何啻百年宰相称呼盖尝屡易置平章于后省冠仆射于南宫犹袭唐余未皇周制主上亲纡宸翰追述先猷作新二宰之名永着一王之法自非智足以断国论仁足以遂物宜则何以上副旁求进膺大用恭惟某官才推人杰学造天民言不外于圣人故常合稷喻必根于经术岂肯借秦登二府者曽未数年裨万乗者盖非一事逮兹爰立实副具瞻所谓萧也规而曹也随周公左而召公右年登可待刑措为期方此投闲闻之起立阻逺潭潭之府莫趋两两之阶欣跃之诚实倍伦等
　　贺右仆射韩相公啓【代】
　　伏审显奉制麻延登宰席播腾九有欢庆一辞窃闻考元以断大谋不如旧徳指乔木而称故国未若世臣才猷夙着于庙堂名实已隆于天下故社稷因之而倚重而朝廷恃此以稽疑恭惟某官器重海涵神清玉粹天资攸禀有仁民爱物之心家学所传皆论道经邦之术蔼扬令闻坦涉亨途顷任枢躔谋已深于汉幄出临阃寄泽未溥于南霖波地久虚佥言允属值圣朝之嗣服思辅相以迓衡召还三迁遂宅百揆韦平盛事固无媿于古人房杜全功诚责成于今日必将尽发胷中之蕴庶几大慰海内之心某承乏遐陬侧闻除目阻逺潭潭之府莫趋两两之阶丛抃寸诚难形尺牍
　　贺门下李侍郎啓【代】
　　伏审拜恩中陛秉政东台凡与生成举深欣怿窃以明良之会今昔所难董贾有志而竟不逢时房杜得君而未能及礼故汉功不过于如此而唐政亦终于阙然追还古初意在今日恭惟某官识探道奥学济圣涯经天纬地之文得之性禀尊主庇民之畧尽在术中早跻华途夙着时望西垣润色灿追典诰之风右辖论思肃振维纲之任顷从鳯阁出守麟符众人叹其失时君子知其复用值圣神之嗣服思耆旧以迓衡召还自外而任以春官曾未阅时而入居左省除音所彻众议允谐必将尽摅胷臆之竒庶几大慰迩遐之望某久依琳馆尝辱钧陶激懽忭于重衿难叙陈于弱翰伫闻爰立益副具瞻
　　贺蒋枢密啓
　　伏审诞敷明命擢贰鸿枢世稔服于重名人共欣于显拜恭惟某官才髙康济志切经纶文章秀发于妙龄器业养成于晚节中外荐更之久所守益完纵横应变之材无施不可出而颇牧入则卿云先帝深知欲大用而未果嗣皇优眷遂图任而无疑召还自外而归直禁林曽未阅时而延登枢府叅裁机政宁穆邦猷朝廷取决于坐筹边鄙折冲于燕爼君臣千载孰窥造膝之谋冠带百蛮行见止戈之武某侧闻除目阻逺钧严莫伸贺厦之私永愧登门之旧其如懽跃罔喻端倪
　　贺安谏议啓
　　伏审光奉制纶推居諌苑朝廷増重中外耸闻窃以致君泽民圣贤之所易逢时遇主古今之至难当諌行言听之时居面折廷争之任得伸其志实系于天恭惟某官蕴借深醇议论辩博养慷慨敢言之气负纵横适用之才必将论列是非敷陈利害然恐供职未几别有九迁之荣遇事辄言安俟七年之久某荷知有素称庆无缘欣忭之私实倍夷等
　　贺马学士啓
　　伏审光奉宸恩荣陞册府除目流播士类懽腾伏惟某官望重贤关名髙英彀才适邦家之用识穷道徳之防简在上心重已千之宿学延登客省正门五之阙文盖朝廷以待于清流而卿相多由于此出愧邮传之旣晩致庆牍之稍稽
　　贺杨运判啓
　　伏审宠膺宸命荣抱使权爰择刚辰巳谐礼卜凡叨属部举切欣悰某累任剑东粗知民俗虽人贫地瘠顾嵗入之不饶而吏禄军储亦年计之足用倘货源之不遏宜利孔之并兴驯致羡余式资经画恭惟某官才猷强济术畧疎通入握省兰已振望郎之誉出持漕节用昭烦使之能谅生财之有方不加赋而自给伫腾最目行陟华途某方隶旄麾敢论葛雅故未忘于一日庇庥当赖于二天懽忭所丛端倪曷喻
　　贺杨提刑啓
　　伏审光膺宠渥移尔祥刑使选愈华佥引允慰恭惟某官道心蕴粹徳性禀醇气有养而益完术无施而不可以才自进容无待于后先中道而行时不分于彼此逮兹显擢殊慰舆情乗传出闗已嗣弃繻之志过家上冢益知昼锦之荣先声播腾属部澄肃某方欲述具利害尘浼聪明若使迁延期月之间必能听用刍荛之说遽闻移命今复何言仰望飞腾永言欣怿
　　贺新提举啓【代】
　　伏审只膺诰纶肃持使斧士流称庆舆论率同伏惟交代某官真性禀醇道心养粹学造天人之理识穷性命之微荐履儒官夙着朝望亿万桥门之士景仰余辉三千阙里之徒争传绪论将以渊源之素施于政事之间爰自讲筵出膺使指某偶缘幸会忝作交承即谐倾盖之懽愈切望尘之意
　　贺王安抚啓【代】
　　伏承令嗣新恩秘书荣登者充赋外台已居前列第名丹陛复处上防气类増光缙绅共庆窃以西汉解颐之士止得丙科元和大手之文犹须三上况天下承平之后实人才并出之时俯拾巍科不妨谈笑非有源流之庆谅由堂构之基伏惟某官文苑标名将坛受钺碧油建幕虽专十里之权白首穷经不改一瓢之乐遂推余庆俯及诸郎继三叶之荣名钟一门之盛事某方图称庆首沐腾缄仰仞谦冲惟知喜愧
　　贺侍其钤辖再任【代】
　　伏审宠膺宸命再握中权伏惟懽慰伏以某官兵机练达将畧雄深缓带轻裘镇压千里纶巾羽扇指麾六军上寛当宁之忧乃眷捍城之效知其难继许以借留诏目外腾人言胥恱飞文展庆寓命于书邮占翰布勤首烦于记室永言倾戴孰喻端倪
　　贺王安抚啓【代】
　　伏审令嗣秘书新恩赐及第者潜心几案素髙黄绢之词唱第殿廷果叶青钱之选士流胥庆儒道増光窃以间嵗搜贤本朝廷之故事一经肄业复神考之新科人材一兴仕路四辟非有过庭之敎曷充入彀之英恭惟某官爼豆儒风诗书将业投班超之笔意气一时请南越之缨功名万里遂推余泽俯及诸郎得片玉于昆山复青毡之旧物挥毫洒翰实髙贾董之才干蛊克家行继韦平之盛某未遑展庆先辱飞文感愧之殊敷宣罔旣
　　贺王尚书啓
　　伏审光奉宸恩荣膺阃寄凡居属部举切懽悰窃以自昔雄藩首称全蜀一十五州之士悉隶封疆数千里地之师尽归节制实资重厚坐镇浮华宣惠爱于逺方此倚毗之本意恭惟某官徳基逺识局深纯奕世功名不替忠臣之后歴朝议论共推长者之言辄从喉舌之司出绾山河之柄纶巾羽扇暂寛忧顾之懐鼎席台阶行副具瞻之望某备员属部托成下风忻怿之私叙陈罔旣
　　谢两府啓【代】
　　滥充星使未及期殊无迁徙之劳就领转输之寄便于私计出自洪庥窃以运漕一方按绳百吏其权旣重所责非轻军储仰哺于十州铨管复归于八路员多阙少忧注拟之艰难地瘠民贫苦均输之窘急宜择经纶之士以观施设之方某学术迂疎吏能短薄少年气锐谩有志于事功晩嵗数竒已冥心于造化偶从常调擢领使权曾未经年复膺新命此盖伏遇某官陶甄士器匠石人材隆太平极治之基开并采兼收之路曲成羽翼特借齿牙敢不推本上心钦承厚徳斧斤樗散少酬培植之恩棰防疲驽期尽驰驱之力
　　谢杨提刑啓【代】
　　伏审宠膺宸命荣领使权将揽辔于乡邦因取途于敝境闻名久矣何幸如之伏惟某官庙琏至珍天麟异禀夙负弃繻之志果谐题柱之心奉汉使以巡行讲周官之班敛过家上冢为桑梓之光华衣锦还乡览溪山而感叹未遑驰问首辱腾缄瞻望徽猷不胜翘跂
　　谢许提刑啓【代】
　　幸托下风尚未瞻于履幕敢图过听遂引纳于门墙在于然何以称此伏念某忝分郡寄坐易嵗华本自空疎无可称于尺寸矧今老大岂有补于涓埃尚此迁延居然尸禄推挤未去固已荷于并容剪拂所加尚敢期于见及此盖伏遇某官道心禀粹徳性养和格物不以所长动为可意待人必出于恕不复求全致是顽冥亦防比数虽衮褒一字足为衰朽之光而鼠技五穷终负提携之赐永言铭佩有激肝膺
　　绵州谢监司举辟啓
　　命敎之始置师惟难旣非所堪适足为愧伏念某一离国学十阅嵗华叅两任之卿军自云得趣负三年之令弩未始辞劳止于为贫无所不可狱讼刑名之职皆是道塲簿书钱谷之间莫非乐地况优游于儒术复咫尺于乡枌便于婚姻得以斆学有幸如此归恩可知此盖伏遇某官匠石人材甄陶士类好贤乐善每推引类之心忧国爱君深轸思皇之念致兹后学得托下风才地非堪固难胜于重责使天所庇将铭锁于初心感佩无穷敷宣罔旣
　　谢翟大夫啓
　　窃以使部屈指岂无俊良书生何顔过承论荐伏念某幼而学字少识偏旁长而属文仅知平侧久服圣时之化育窃闻经术之绪余若得用其所长庶几或有可取投之猥冗无所施为岂礼乐云乎哉亦会计当而已夫荀卿以为仰禄而孟子所谓为贫不图登门便许推毂此盖伏遇某官赏信而罚必事易而说难嘉善矜不能与人不求备遂令微贱幸获依归今日穷途自激昂于气节异时得路期奋发于事功庶几终身不负知已
　　谢吉文州啓【代】
　　伏承令孙新奉纶恩同登桂籍潜心文苑素髙连运之才较艺词塲大振机云之誉士流缩手众议归心共推黄绢之词果叶青钱之选三荆已秀双剑横飞岂徒几案之功盖有箕裘之素伏惟某官诗书将术爼豆儒家投壶雅歌得祭遵之潇洒轻裘缓带有元凯之风流宜俾庆门叠膺盛事未遑称庆遽辱贻音欣荷之私敷陈莫尽
　　答吉文州啓【代】
　　仁不可失常恐招黄民欲必从果谐借冦恭惟某官道心禀粹徳性养淳循吏袴襦安一方之民堵将军裘带肃千里之塞垣方松庇之共依虑期之亟至欲荐才美自愧言轻幸天髙而听卑果朝奏而暮下此实边民之福固非言者之功过辱长牋益深慙徳
　　到任谢两府啓【代】
　　五岭乗轺已慙非据三巴拥节复忝殊私荣逾望端感结情外伏念某奋身仕版通籍朝缨擢自宂流承乏水衡之属继膺异数叨持外计之权虽指心誓报于宠灵而临事辄牵于才分二年揽辔竟无尺寸之功万里还朝犹在品题之目重申巽命出按坤维地瘠人贫虽困转输之苦嵗丰事简曾无施设之劳再省空疎一何侥幸此盖伏遇某官材猷絶世名实在人定防两朝炳着安刘之业矢谋九徳巍标賛禹之功曲怜孤单未遽遐弃缻罍易溢忧小器之颠隮陶冶无私荷大钧之坱圠永懐铭佩有激肝脾
　　谢家提举啓
　　书生所学粗记姓名军事方叅未知拜起心劳意拙志广才疎绩未考三责将满百抱关击柝真为贫之所为毁瓦画墁叹无功而坐食夤缘厚幸依托下风惟忧鼠技之穷宁顾马曹之辱逮今三载虽每侍于燕闲未始一言辄有求于左右岂有意于为异盖自耻于无厌遽辱见收实过所望此盖伏遇某官赏信罚必事易说难其交物也淡以亲其待人也轻以约遂令顽悍亦费陶镕敢不祗畏简书服勤簿领一丘一壑旣未遂于初心三浴三薫其敢忘于厚徳感佩战越不知所裁
　　谢陈使君啓
　　部封七邑嵗荐二人首及庸虚良深感愧伏念某备员百里至是再期因其俗之所安岂能易俗齐以刑而未肃矧敢去刑惟其守拙以无他所以见称于不扰本来事简非听断之无留适值嵗丰致赋输之仅集以何功效致此品题此盖伏遇某官以乡先生为郡刺史土地民政得诸侯之宝三敬义惠恭有君子之道四悯怜椎鲁收录羇单所学背时虽不侔于枘凿此身末世或有望于桑榆论报殊私当期后日
　　答解元谢啓
　　篆刻旧人望经郛而未见昏老眼岂文鉴之能精偶为国以得贤则因人而成事尚期勉励前膺縻爵之荣益使衰迟坐获知人之誉百函拜赐十袭藏珍
　　谢及第啓
　　射防枫宸已甘退黜第名桂籍尚获采收叨被宠荣惟知感慨窃以文章君子之余事忠义天下之大闲国之休戚不系于文章士之进退莫先于忠义方天子临轩而防士岂徒求摛藻之华而诸儒充赋以在廷盖亦取切时之论欲考终身之节必观筮仕之初宜有谠言少裨睿听如某者少不好学老方读书左右图史者十年涉猎经传者万巻杜心浸癖窦性成痴虽古今成败之原粗知其畧而篆刻雕虫之学本非所长妄意拣金谩来市璞青天万里堪嗟蜀道之难白雪一声难和郢中之曲笙竽异好水石难投自知与世不谐几欲拂衣而去因缘附骥侥幸化鹏入瞻天日之光亲奉丝纶之诏周询要务冀获至言顾为学之荒踈愧乎无补若与时而髙下诚所不为姑尽节以惓惓宁抱关而碌碌夫何献白亦预拾青此盖伏遇某官匠石羣才钧镕众窳与人而不求备嘉善而矜不能茍有寸长未加尺退谓其辞虽鄙讷论不将迎弃在边庭必能裹尸于马革置之言路必能碎首于龙墀薄示甄收或堪器使敢不冰霜志操金石肝肠狱讼簿书岂辞劳于今日功名事业将有望于他年庶免小人之归永为国士之报
　　答通判赵承议啓【代】
　　伏审宠膺睿渥荣佐郡符伏惟庆慰恭惟某官宦路老成士流先达才能通敏学术深醇评三尺之祥刑已资口案賛六条之善治岂动心机曽称庆之未遑遽贻音之见及何承谦挹惟有铭藏








　　眉山文集巻七
　　钦定四库全书
　　眉山文集巻八　　　　　　宋　唐庚　撰书
　　上蔡司空书
　　司空相公阁下十五年前吕丞相用事当此之时某布衣为诸生吕丞相罢章丞相用事当此之时某为利州治狱掾章丞相罢韩丞相用事当此之时某为阆中令韩丞相罢曾丞相用事当此之时某为督邮曾丞相罢而阁下当轴某自常调防朝廷记录脱之于刀笔之间而处之于师儒之任自念徃时阁下镇蜀某游太学阁下还朝而某已归蜀一迹不涉于门馆一字不通于几格流落西南四千里外平生交友皆不在要路不知谁荐而得闻于左右也当此之时其感恩为何如而其责岂易塞哉昨自到任以来日夜黾勉职事庶几有以补报万一而才调学术止于如此所作讲义率皆敷衍前軰旧说无一言一句能自立门户亦尝推究学校利病意欲有所建明而勅令格式周悉备具乃至无有毫髪未尽可以借口独有一事今试言之阁下少加意焉迩来士大夫崇尚经术以义理相髙而忽略文章不以为意夫崇尚经术是矣文章于道有离有合不可一槩忽也唐世韩退之栁子厚近世欧阳永叔尹师鲁王深父辈皆有文在人间其词何尝不合于经其防何尝不入于道行之于世岂得无补而可以忽畧都不加意乎窃观阁下辅政旣以经术取士又使习律习射而医筭书画悉皆置博士此其用意岂独遗文章乎而自顷以来此道几废塲屋之间人自为体立意造语无复法度宜诏有司取士以古文为法所谓古文虽不用偶俪而散语之中暗有声调其步骤驰骋亦皆有节奏非但如今日茍然而已今士大夫间亦有知此道者而时所不尚皆相率遁去不能自见于世宜稍稍收聚而进用之使学者知所趋向不过数年文体自变使后世论宋朝古文复兴自阁下始此亦阁下之所愿也某久不谈世事感阁下屡记其姓名敢复一言或行或否惟阁下裁之
　　上邓左丞书
　　尚书左丞阁下某学术空虚不能尽知前世事自建隆以来数之蜀蜀之先进仕至两府者众矣其行藏出处是非长短非后进小子所得轻议然大抵畏避形迹不敢援引蜀人盖起逺方孤立无与过于虑患不得不尔天圣中阆人陈鸿渐以文章知名于世制防入等以季父当轴不得召试摈弃流落饮恨至死引嫌之风其由来久矣自阁下执政不复防袭前事每见蜀人未尝不访问人物虽不以天下名器私于蜀人而蜀人之善未有弃而不录者老成宿徳后生晩学随宜录用各当其理至于甚愚无知如某等辈犹得备员学校阁下旣不自疑而天下之人亦不以为私何其自任之重自信之笃也某绍圣元年自太学归从事州县三任于此勤苦于簿书狱讼而不以为劳奔走于车尘马足而不以为卑十年之间遂无一字入国门者意谓古之为贫而仕止当如此旣无以取知于人遂不敢求于人知而人亦无有知者不知阁下得之于谁遽有荐引得非过于采听而好事者遂得以欺左右乎不然何缘记忆也某自到此忽忽嵗余事稍闲不废读书俸入差厚足以为养比之辈流最为侥幸所不满者势有不便耳风土气非所宜而饮食医药多不如意此其所以戚戚思蜀而辄布腹心于受恩之地也古语有之为浮屠者必合其尖此言虽小亦自有理惟阁下留意焉
　　上席侍郎书
　　知府侍郎阁下某备员学校三载于此在辈流中年齿最为老大词气学术最为浅陋敎养训导之方最为疎拙所以未即逐去正赖主人以为重今阁下还朝晓夕大用为执政为宰相为公为师此诚门下小子之所愿闻然孤宦小官遽夺所依此其胷中不能无介然者日夜思虑求所以补报万一而书生门户无有他技因効其所得于古人者惟阁下裁择某初读书时未习时事意谓古之圣贤例须建立功名其后涉世益深更事益多考论前代经史益见首尾乃知古人之心本不如此舟遇险则有功烛遇夜则有功药遇病则有功桔橰遇旱则有功戈弩剑防临冲兜鍪遇战鬭则有功凡物有功悉非得已龙蛇杂处而禹有功草木障塞而益有功民不粒食而稷有功天理人伦颠倒失次而契有功夷蛮贼寇干纪乱治而咎繇有功自此以降不可胜举然皆因时立功非圣贤本意伊陟臣扈巫咸相太戊无他竒功以格上帝乂王家为功巫贤甘盘傅说相祖乙武丁不闻有功以保乂有商为功君陈相成王毕公相康王不自立功以循周公之业为功后世知有功之为功而不知无功之为功其去道已逺至谓圣贤有心于功名其探圣贤亦浅矣天下承平日久纲纪文章纤毫备具无有毛髪未尽未便一部周礼举行略遍但不姓姬尔窃谓今日正当持循法度不宜复有増广建置歌呼于吏舍者勿问醉吐于车茵者勿逐客至欲有所关说者饮以醇酒勿听择士唯取通大体知古谊者用之虽不立功功在其中矣某之所得于古人者如此不知其当否也閤下倘以为然归见何丞相其亦以此说告之
　　上监司书
　　某闻管仲相齐夺伯氏骈邑三百而没齿无怨言诸葛孔明相蜀废廖立为民至死不敢恨古之人以徳服人者盖如此某诚不肖防诸公误知过有论荐遂得循资作邑于此其人虽微其位虽卑其中虽空虚无有然有民有社亦一邑之长也到官二年前日治一豪右而不胜其忿狂怒诋誖移文纷然逮今未已今之人诚不及古人逺矣赖执事聪明不以为过在于微贱无复可言者然念朝廷责成于监司监司责成于郡县郡县乃朝廷事也今奸人大姓败羣乱法刺史县令不敢迕视稍绳以法便起异论或责其量力度徳犯五不韪或赏其奉公嫉恶不屈于势噫此特职所当为不得不然耳责之赏之皆过也使今世人亲见汉时何益董宣辈行事当作何等骇怪耶某固不才何足议此然切思比来州县孱弱纪纲废壊上下习熟恬不为怪颍昌寄屋彭杰殴县尉张读新繁百姓殴县令李注环州监押潘演殴知州种师中殆非治世所当闻见兹盖法度陵迟渍染至此此所以言之于左右者诚望执事入为侍从首当论此尔非独为今日设也区区之心执事察之
　　上宪使书
　　某窃惟阁下奉使入蜀首尾三年于兹矣蜀中缙绅士大夫与夫四方之游宦于蜀者不知其几何人扬眉吐气求出于门下者亦不知其几何人求而得者几何人求而不得者几何人应者有尽而求者无穷意者閤下亦厌而鄙之否乎某尝思之此非独士人之罪时使然也先王之世所以进退天下人材之术与今大异盖自尧舜时已有三载考绩三考黜陟幽明之说至于成周而其法大备官府羣吏日考其成月考其要嵗终则冢宰考其会而议废置三嵗则王者大计而诛赏之当是之时才者有所劝不才者无所容凡所以正其位进其治作其事制其食者莫不有先后之序故士皆安分乐业惟上之所进退曷尝有此奔竞驰骛之风哉周道衰先王之法壊凡上之所以进退天下之士者一切出于保任荐举嗟夫保任荐举之法行则奔竞驰骛之风作此理之自然势之必致也岂独士人之罪哉孟子曰士之仕也犹农夫之耕也其失位也犹诸侯之失国家也无田则不祭出疆则载质士之进取固不足多责独论其正与不正尔某迂昧寡合众所非笑独閤下恻然以为可敎奬借诲谕似非偶然方此依赖而遽闻阁下有使吴之命虽欲长侍下风可复得乎是用忘其鄙陋而妄有说于左右伏惟阁下观先王所以进退人材与近世不同怜士之进取实系于时而寛假之不胜幸愿
　　上翟提举书
　　某暗塞不通世务独于诸书粗知首尾而平生所笃好者惟孟子七篇因其言以推其为心则其去取畧可见矣其书曰求则得之舍则失之求有益于得也求之有道得之有命求无益于得也所谓求有益于得者果何物也在我之固有者也我固有是恻隠也我固有是羞恶也我固有是辞逊也我固有是是非也反而求之则万物皆备为仁义为礼智聚而为浩然之气散而充塞乎天地之间舍而不求则集义所生者遂至于梏亡而不用之心不免于茅塞日夜之所息雨露之所润者萌蘖不胜于斧斤牛羊而终归于濯濯也故曰求则得之舍则失之求有益于得也所谓求无益于得者果何物也在彼之傥来者也是物也如游尘如野马如蚊虻之过耳如风雨寒暑如空中之浮云来莫知其所至去莫知其所适来不可得而留去不可得而追求之未必得而不求者或得焉故曰求之有道得之有命求无益于得者也然则孟子之去取其亦可见矣有益于得者孟子求之无益于得者孟子不求也某自幼读书于家事师于乡求友于京师从当世士大夫游仅二十年旣而倦之黙坐终日观一性之初以求孟子之所求者而茫然竟未有所得今复置此而从事驰骛以求孟子之所不求者不亦昩其初心为知道者所非笑哉然窃闻之孔子曰可与言而不与之言谓之失人不可与言而与之言谓之失言说易者曰豫之初六未可豫而豫故有鸣豫之凶六三可豫而不豫故有盱豫之悔恭惟阁下负俊声二十年今为天子奉使万里聪明通达如明鉴止水而某于此时効官左右得以朝夕受诲真孔子所谓可言而易所谓可豫之鸣矣若不稍自振发以投一时之机会则不亦失人而有盱豫之悔乎用是忘其鄙陋而妄有干说于左右幸阁下少垂意而加察之不胜愿幸
　　上俞漕书
　　某以章句书生备员属部官府之务十掌其八刑禁法令簿书钱谷刍秣市井无所不隶而兼领权摄者盖不与焉虽日夜焦心劳思惟马上得休息而思虑之表有不应三尺律者多矣赖上官慈仁未忍汰去使月得五斗红腐以祭以养固已侥幸岂宜开口求进为不知分人耶然念趋事以来忽忽半载每以职事进见必防敎诲慰谕恻然有悯怜之意私自揆度似见知于左右者冐昩自陈而执事试观焉某自少暗塞不通晓世务独好观古人经籍传记上自尧舜三代下迄隋唐五季数千年事仅能涉猎凡所论著实非有以过人而一时辈流谬见推借年十八始游京师遂与羣俊并驱争先未尝少却鼔吹虚誉相扇于塲屋间是时年少气锐未歴世事遂以功名唾手可得而不信造物之能厄已也年二十四始得一官随牒推移十载于此平生相知零替畧尽一落选调不能自脱今三十四矣苍顔白髪奔走尘埃中虽名从八品实胥校市评尔忧患摧折曾不得吐气此皆曩时盗名无实大言妄想为造物者所憎以至于此复何言哉今兹所陈诚以阁下聪明通达敦厚和粹道徳之气见于面目此西南之士所以归心而某亦不能无望于门墙也昔骐骥伏枥闻伯乐足音而长鸣某非骐骥而阁下士之伯乐也有伏枥而长鸣者其亦少垂意而察焉幸甚
　　上监司书
　　某宦学四方从缙绅士大夫游仅二十年闻执事之贤有日矣然未知其所以为贤者前日党事起朝廷元老大臣与夫当世贤人君子一切贬窜斥逐方是时执事由某官谪为某官洎党事罢向之所谓元老大臣与夫贤人君子者皆起于岭峤江湖荒逺之地以次收叙甄拔录用落落然布列中外方是时执事由某官擢为某官昔之观人者必于用舍进退之间以求其向背去就之志盖观其所以逐而其节可见观其所以复而其才可知呜呼此执事之所以为贤者欤乃者执事下车之初某自顾疎浅不敢造次奉书犹觊按部过邑得以瞻望顔色今旣除代恐其遂去而不得一见也因写近着文若干以献执事以谓旣不得一见犹欲执事知其姓名耳文字不工初不喜示人徃在益昌五年自念方在困中其言不足以取信未尝一出所学以伸于不知巳者其出可谓不偶然矣澄按有暇庶隠几而阅之莞然一笑即付之火干渎尊重慙汗不已
　　答陈圣从书
　　公名家子博学有才此固鄙人之所愿交而惟恐其不可得也惠然辱书相待过厚使人读之面热汗下且承示以所疑以公之明岂不到此耶意者将自有所说耶古人有言多闻守之以约多见守之以卓盖闻见旣广然后收敛反约此入道之序也子路曰何必读书然后为学孔子曰是故恶夫佞者子路之言孔子之所恶也公何疑焉读医书而不能为医者有之矣未有不读医书而能为医者世人徒见尝读医书而不能为医便以医书为不足学而一切从其臆决此其杀人尝毒于梃刃矣自顷学者多以纸上语为杀人刍狗务欲超然自得于不可言传之际闻某此说当见诟然佛言无有一法自虚空入者此所谓其实语也公更思之切磋琢磨乃是朋友之常分公有问难愿得反覆讲究某有所疑亦当质于左右师范之说止作笑端置之勿道千万千万











　　眉山文集巻八
　　钦定四库全书
　　眉山文集巻九　　　　　　宋　唐庚　撰杂文
　　送苗师顔序
　　崇宁元年冬兴元军士有怨其守费诜者走益昌上变告诜叛益昌守得之惶惑夜半遣吏驰出城趋兴元捕反贼即日以事闻传檄郡国拘其亲属后旬日诜面缚至并就逮者数十人悉幪首系狱穷治反状自冬迄夏累月无所得首鼠不决朝廷疑之迁其狱于鳯翔而天兴宰苗君师顔实领其事时二年六月也诜旣槛就道所至发卒鸣鼔围绕防送人皆意诜不能自白而诜亦自度必死曁至岐下一问而得实八日而狱具诜无毫髪罪即日破械出之告者用赦窜海外诜之出也感慨悲泣观者顾指欢呼道路相传一日万口而师顔之名遂满天下吾尝论诜之不死其所系岂小哉向使一夫流言二千石族诛以死则士大夫必将姑息吏卒谁敢控制而使令厮役皆得以胁制其主非朝廷之明白师顔之俊伟则缙绅之祸岂独诜而已哉汉时治狱必取通经术知古谊者不可谓无意也后二年予官鳯翔师顔为治中得从之游每服其为人而兴元之事者尝欲作传而未果于其归也因以为之序
　　上钱宪杂文序
　　宪使钱公按益昌命某献其所为文意将有以敎之也承命欣跃退求平生所业而多沦失存者无几其间复有俳谐者放荡者触时忌者不近道者妄论天下利害非所当言者文多不足录者为故纸糊牕首尾讹缺莫可考者率皆削去得古赋一首汉漂母碑一首竹轩记一首古乐府二首近体诗一十九首并序为二十五首以献噫士之自鬻非古也惟某不能自鬻以取困于时然亦以此得出于门下而公亦信其决非自鬻者庶几可以受敎而无嫌焉谨序
　　李生方书序
　　周官硩蔟氏掌覆夭鸟之巢庭氏掌射国中之夭鸟吾少时读书至此未尝不窃笑以为不急之务也后读圣惠方言有鸟夜飞谓之无辜小儿衣服遭之辄以感疾因以无辜言之状如五疳吾以是知天鸟之害有如此者非独如郑氏所谓鸮鹏之类而昔人所以力去者亦自有旨非独如郑氏所谓国中洁清而已夫硩蔟氏庭氏之所去者虽不专指无辜而无辜之出于斯时者亦无所容其迹虽未必能尽诛要当驱而出之于九州四海之外而不得以为害斯周公所建置果不可谓不切于事也周道衰二官之职废物之神奸遂得以滋息涵养于天地之内数千百年愈久而愈不可去故夭鸟之巢徃徃有之而世终莫之识虽识亦无如之何当此之时李生以善医无辜专门名家于秦陇间其功利岂少哉生出论数十篇示余以求文而为序吾闻扁鹊入秦为小儿医生岂得其书乎何其术之妙也年月日记
　　送王观复序
　　绍圣丙子嵗予官益昌始从吾友王观复游方是时其文已如击石拊石诚非世俗之乐独音节未和尔其后四年相会于南隆复得其文读之遂觉雍容调畅取意论事益有条绪庶几乎八音克谐无相夺伦者予方耸然异之求其说而未得或者便谓涪翁在宜城观复以书相切磨涪翁竒之相与反复论辨复书栁子厚效渊明古体诗十数解示之然后知有文章低昂疎宻之节疑其有得于此是未必然观复比来日益就道盖更事愈多见善愈明少年锐气埽灭殆尽收敛反约渐有归宿宜其见于文字者如此吾何以知其然也人之精神何与于琴而几动于心则声应于指自然冥合有不可诘者而况于文乎文生于气气熟而文和此理之决然无足怪者盖涪翁所告者法也余所论者理也告之以法而观复又日进于理今其归也自言从苏子于湘南过涪翁于宜城又将尽得其所谓法者则观复之于文岂特如是而已耶观复其勉之哉
　　郑黙字序
　　郑子以其名黙求字于余余为之说曰韩非作说难竟以说死箕子过商欲哭而不敢梁子作五噫之歌明帝闻而非之近嵗蔡常山以笑贬海上甚矣处世之难也言笑歌哭皆有所禁则子之欲黙也宜哉虽然孟子不与右师言右师不说由是言之黙遂可以免乎字之曰时言
　　上任德翁序【时年十五】
　　薛郡任公之敎授通义也士之曳长裾服方领抱书束带优游于泮宫者数百人英俊豪杰徃徃辈出有少年书生曰唐某者诵书不甚多属文不甚工碌碌落落无可称者一日持一轴书掉三寸舌草衣麻履攘袂登门危言髙论不顾忌讳公一见而嗟异之再见而礼貌之三见而怜恤之劝戒勤笃敎谕款宻某处之而不能自安退而谘之于客曰公于我厚矣吾将图报矣吾欲胁肩謟笑巧言令色以顺适其意以是报公可乎客曰不可是小人之报也吾将抱长剑挟匕首有恶声至者以血溅其襟以是报公可乎客曰不可是侠客之报也吾将淬文锋砺词锷庶几超腾奋跃髙飞逺举于天下使天下人指之曰斯人也出于任公之门以是报之可乎客曰唯唯是国士之报也某因书以为序
　　招隐辞【并序】
　　出左绵城南渡涪水至南山下并江而东行三四里有居民数十家以捕鱼为生世不易业不知其几千百年古木参天自江北望之郁然幽深图经号渔父村盖昔时涪翁隠居处也吾泛舟至其下未尝不悠然遐想慷慨叹息裵徊不忍去世言前代隠士大率多虚名少实效此诚有之然不可一槪以此量天下士盖昔人论隠士者必首称涪翁河上丈人二人之道实并驾而齐驱者也河上丈人敎安期生安期生敎毛翕翁毛翕翁敎乐瑕翁乐瑕翁敎乐臣公乐臣公敎盖公盖公敎平阳侯曹参为汉相国而髙惠之间天下无事民务稼穑衣食滋殖盖自河上丈人至曹参更六七传授受失真去祖风益逺而措之天下已竒伟卓絶如此使齐驱并驾者得行其意独不能处其君尧舜乎河上丈人之裔尝一显于时而涪翁之后独无其人然江乡泽国安知其果无有也试为长言以招之其词曰
　　予谁友兮涪之云出为雨兮泽斯人子谁亲兮涪之水朝于海兮日千里趣子之驾兮舍子之舟子不我信兮与云水谋
　　书朱尚书集后
　　仁庙初号人物全盛时而尚书与其兄郑公以文章擅天下其后郑公作宰相以事业显于时而尚书独不至大用徘徊掖垣十数年间故其文特多特竒兄弟于字学至深故其文多竒字读者徃徃不识其将殁也又命其子慎无刋类文集故慎秘而不传于世元符二年其子衮臣为利路转运判官予典狱益昌始得尚书平生所为文读之粲然东坡所谓字字照缣素讵不信哉文集二百巻予得九十有九巻其余云在曾子开家衮臣谓余他日当取之并以授子云
　　读巢元修传
　　唐末有郑遨者与李振厚善振仕梁至崇政使遨未尝一至其门后唐同光初振窜岭外遨徒步万里徃见之其后一百八十年而宋有巢元修事士之难得者盖如此吾闻子由立朝謇謇有大体然靳惜名器太甚良以是失士心比其败也士大夫诋之又过矣观其书巢元修事可胜叹哉可胜叹哉
　　诫谕诸路提举常平司防民
　　夫理财所以养民养民所以阜财知理财而不知防民则民且散矣安得财而理诸财用不足而加赋扰民其害有甚于是者则财亦不可以不理此常平之法所以必不可废虽废而必复也虽然徒法不能以自行故国家部置使者任之以权授之以成书使专董其事予欲使民仰事俯育足以自给汝为予欲使民凶年饥嵗无流离失业汝防予欲使民疾苦呻吟有以自达汝听予欲使吏奉法唯谨无意外凿空以侵渔小民汝察庶民艰食赤子开口仰哺嗷嗷吏或恬视不发圭撮民所不欲吏或牵课抑强以利嵗入之赢数期会未至吏或文移四出系累敲扑以要治辨之功汝其纠戒必罚无赦于戏有吏无法立法之意至寛至厚条目至纤至悉至明至白汝确行之无俾民受其害而归咎于法无俾异意之人得以借口哓哓无谓朝廷不汝闻知朕言维服其听无怠
　　思庵记后跋
　　有思是作病无思是灭病有思而无作惟无邪者近之无思而非灭惟不出其位者近之君侯几于道哉思无邪而不出其位


　　眉山文集巻九
　　钦定四库全书
　　眉山文集巻十　　　　　　宋　唐庚　撰杂文
　　自説
　　诗最难事也吾于他文不至蹇涩惟作诗甚苦悲吟累日仅能成篇初读时未见可羞处姑置之明日取读瑕疵百出辄复悲吟累日反复改正比之前时稍稍有加焉复数日取出读之病复出凡如此数四方敢示人然终不能竒李贺母责贺曰是儿必欲呕出心乃已非过论也今之君子动辄千百言略不经意真可贵哉
　　名小子説
　　世疑老子西游以谓有慈有俭有不为天下先持是道以游于世何所不容而犹有所去就耶是大不然惟其无徃而不容则虽蛮貊之邦行矣此所以为老氏故名小子曰聃字以景老
　　客至説
　　贫家无酒食待客独有茶汤尔山郡无佳茗而汤材亦不常有顾惟有水自入夏江水浑而井泥不可饮客至相对清谈然比来公事冗冗清谈亦不暇客之不至宜哉
　　失茶具説
　　吾家失茶具戒妇慎勿求妇曰何也吾应之曰彼窃者必其所好也心之所好则思得之惧吾靳之不予也而窃之则斯人也得其所好矣得其所好则宝之惧其泄而秘之惧其壊而安置之则是物也得其所托矣人得其所好物得其所托复何言哉妇笑曰噫是乌得不贫
　　异箴
　　道丧俗非惟今日援而救之顾自有术汝旣无术欲救不能掲掲自异徒以取憎鲁人猎较未害于圣万春乡射未害于正礼有从俗易贵随时汝独自异背俗而驰凡汝所为世俗尤嗤充汝之操蚓而后可士不必异亦不必同异褊同污均失乎中勿异勿同惟义之适勿以汝身与世为的
　　直箴
　　直乃一节未为全徳全徳之人能曲能直不师全徳而蹈一节十围之腹不能纳一吸之气径尺之颅不能压三寸之舌毫端棘末在汝胷臆汝不能讷冲口逆突出輙逆人遂失顔色顔色不怿内藏怨隙谈笑之间遽成仇敌汝怨汝疾终身不汝释汝不蚤自责何以安汝迹耶
　　杂説
　　桓帝永夀二年天下民口五千余万自李固杜乔陈蕃李膺之徒相继诛死汉室于是大乱天下四分五裂血战百余年晋武平吴然后天下复合为一是嵗民口五百余万比之永夀杀四千五百余万矣嗟哉悲夫君子贤人之存亡用舍其所系岂小哉
　　皇太后服药斋僧文
　　伏以眉毫散玉临照十方臂色舒金防持一切仰资愿力上祝慈闱恭惟皇太后谦道施平坤徳载厚始佑思斋之圣惠于宗公逮叅访落之谋率时昭考过轸邦家之念稍违寝食之和有诏多方恭修胜利慿无量佛作大医王早臻勿药之瘳益引后天之算来均介福敷锡羣生和南谨疏
　　谢雨文
　　攸司失政无以召和正觉能仁勇于利物遂获霈然之泽复兴槁矣之苗无得之功莫知所报
　　又
　　攸司失政无以召和大道集虚妙于应物遂获霈然之泽复兴槁矣之苗不宰之功莫知所报
　　祈晴文
　　维神有以庇民则民有以事神嵗方幸于有秋雨不止而弥旬将磨鎌而刈获复闭户而嚬呻人自慙于屡祷神不倦于为仁
　　谢晴文
　　剑利皆旱种不入土神私此邦独赐以雨雨旣过多厥害维均令复还之遂祷于神拜手未起雨声遽止归未及家霁色千里令有何徳感于神明何以报之牲肥酒馨
　　送湫文
　　视之泠然可滥觞兮用之沛然泽一方兮罂瓶罐勺破骄阳兮稼穑以苏民小康兮功成不返失其常矣歌以送之示不忘兮
　　辞庙祝文
　　敢昭告于某神某不用于时来长此民得以理去实赖于神神以为然余无足道戒行有期敢不以告
　　祭诸庙祝文
　　祈报着甲令此常典也今嵗兹土无大旱涝蚕谷以登赋输以时顾守土者治行不足以致此惟治朝协气所薫与夫上下神只之庇庥而赐不可以虚受故洁蠲饮食以答灵贶尚享
　　祭祖坟文
　　呜呼昔我先祖积善累仁以垂裕于后昆皇天福善笃生我先人夙有淑质未幼而学我先祖以考终惟我先人丕承厥志率徳履行令闻令望风动于四方匹夫匹妇罔不知有我先人时命不与则竟罔有成功至于小子某不肖惧忝前烈早夜只惕畏慎虽荐更多难则亦罔敢怠荒而禀赋颛防不能承我祖宗之志天子哀其愚锡以一命俾俟罪于益昌非某小子能实惟我祖宗之休呜呼某生不辰不逮事于祖宗夙夜恃怙则犬马之养无有所施惟是勤劳王事益尽为臣之忠庶几有裨我祖宗之绪不至于陨越呜呼酒醴荐羞虽则不腆以告其区区之心祖宗其格思尚飨
　　祭宋承之文
　　呜呼公乎维公蜀人起于逺方角出特立致身富贵头角轩昂入握省兰出持使斧有其光西极岷峨东尽河湟维公之疆圣神嗣兴改易法度登崇俊良先帝旧臣千载一时森列庙堂一日九迁唾手可得易如探囊车在要津舟在急流遂尔沦亡炙手之势桑隂未移遽冷如霜跪奠道左感念畴昔挥涕其滂尚飨
　　祭程公仪文
　　呜呼哀哉我昔携孥赴官益昌公时送我泣下霑裳云我老矣不复见子终天之别将至于此我谓不然愿翁加飡秩满即还弹指顷间我舟旣行翁止于岸眷眷不去囘首永叹我官于东转眼十年复来寻翁墓木苍然永懐徃事泪落秋草为文写哀以荐萍藻呜呼哀哉尚飨
　　祭陈戸部文
　　惟公学道寛中善于容物立言诣理足以名家入则郎潜出则使指践更旣熟进退自如未应闲适之年遽有便安之请舍者争席方物我以相忘吊者在门遂幽明之永隔耆旧零落衣冠叹伤阙文之史今亡正始之音遂絶岂无礼乐顾先进之可思虽有典型嗟老成之愈逺况我小子受公深知拊棺长号有泪如霰呜呼哀哉尚飨
　　祭孔明文
　　天降丧乱汉祚将倾公抱器业南阳躬耕隠而未见行而未成呜呼清哉万乗知巳三顾茅庐计安天下周爰谘诹协力合谋克賛霸图呜呼智哉帝念公心战战兢兢举国托孤知公之能公受顾命拳拳服膺呜呼忠哉建国之初国如缀旒负扆莅政为伊为周燕盖不乱民言不流呜呼难哉步卒数万哆然北出河洛骚动雍梁震栗曹氏君臣为之仄席呜呼壮哉天未厌乱短公之命礼乐不兴斯民不幸曹氏君臣酌酒相庆呜呼痛哉昔我先子旅病泸川乃祷公祠冀得生还神鉴孔昭生还故山呜呼灵哉西蜀遗民荷公之恩登公之祠拜公之神祭公以馔吊公以文呜呼歆哉
　　南行祭江渎文
　　年月日西蜀唐某顿首跪拜江渎之灵慷慨太息而祝曰仆草莱野夫愚不知分不能与田夫野老佣耕南畆而背书腰剑假道荆楚以游大梁乡里亲识笑其狂妄兄弟妻孥泣涕撮挽而击鼓发棹奋然不顾其志盖将有所为也他日登金门上玉堂垂珰珥笔昂轩峩冠亦在于此荣耀父母庇廕兄弟兼济友朋养活妻子亦在于此安国家定社稷立功名使千万世不泯亦在于此仆之此行所望大矣所系重矣神之有灵鉴其所存为我拘鼋鼍蛰蛟蜃鞭逐鲸鲵俾无惊湍怒涛之恐此神之隂助力也其他功名富贵则人所自致非敢以祈于神尚飨
　　代程信孺祭新妇文
　　平生孝和天岂无耳宜夀而夭孰穷此理藐然二孙谁抚谁视岂无他人宁若所恃魂兮何之岂复念此
　　代路次祭文
　　殡之于室犹在目前丧旣即路遂复寂然昔以懽交今以哀别痛如之何有泪如血















　　眉山文集巻十
　　钦定四库全书
　　眉山文集巻十一　　　　　宋　唐庚　撰杂文
　　惠州谢复官表
　　臣某言今月八日惠州送到告身一道伏防圣恩复臣承议郎臣已于当日祗受讫始以为梦旣而果然俯伏拜恩喑呜流涕【中谢】伏念臣生逢尧舜迹虽涉于仕途性嗜老庄口不谈于世事自知无用非敢有求适遭学校之兴累冒师儒之选传经天性已负愧于面顔奉使日围固难逃于指目果缘侥幸卒至颠隮命察如丝罪几擢发奋空拳于岭表不保朝昏托众口于江阳莫知存没夷居万里烟瘴六年赖禀赋之冥顽得保全于视息虽简编度日益坚国尔之心而兄弟灌园已作家焉之计岂期仕伍复齿朝绅此盖伏遇皇帝陛下如日正中惟天为大曰生曰杀得驭臣之方作福作威有惟辟之道建元良于震邸均介福于坤舆旧恶宿愆悉皆荡涤前侯故将咸被甄收而臣忧患摧伤志意衰落虽受再生之赐终无一割之功惟作颂声以歌圣治臣无任
　　答合守程元老书
　　某顿首李元应到泸出示所赐书伏承暑中动止万福眷聚无他良慰某处田野间亦复自适不足垂念但泸南前日小旱二麦已不偿种今又甚雨复忧麻豆矣仕进如此退耕又如此岂但人力耶妇稚病肺比老益甚五月中垂死复活今幸无事然以此都不成家计闲居旣无过从而衰晩亦不耐烦逃虚旣久已自成趣闻人足音乃更不喜九月间送女到丹棱因放脚一到峨眉瓦屋雾申青城诸山至春末可归向示漆器今纳二十字闻此寛相忆为邦复好音人生五马贵莫受二毛侵伏幸检收合阳过客絶少公帑有余日生事想见不多多亦不劳余刃政当薫衣理鬓努力行乐自厚不宣某顿首再拜
　　上张观文所业书
　　某惶恐顿首某欲焚弃笔砚之日久矣而时时技痒终不能自制虽制亦不能久今日暂止明日复作如间日疟不断根本昨旣至惠州便用赵广汉法为缿筩每一篇成辄投之缿中不可复取比其还也始破缿出之得歌诗杂文三百余篇念持此无所归必归之门下而篇目猥多无气力装写但写古律诗百篇杂文二十篇以献辞旣不工虽工亦安所施亦各致其所爱习而已隠几一阅即投之火中幸甚干冐钧重悚愧无量门生具位书
　　再上张观文书四幅
　　某顿首再拜某违逺敎诲忽忽累月暑中未审钧动止何似某六月初五日到泸南僦居安夷门外无屋以居无田园以耕以植虽不及陶渊明归柴桑时然老弱具在无所损失胜杜子美归鄜州矣以此自遣不敢上烦厪念正逺师门下情不胜瞻依之至谨奉啓起居不偹
　　某惶恐再拜某旣至泸南泸南边人知某为门下客也争持酒肉相劳且问相公起居状某具言相公年七十余精力如四五十人须髪乌光无一茎白者今虽翘然独与道游而愿力深重不忘利物之心父老闻此悉以手加额至于感慨流涕寄谢相公为宗社百姓厚自调卫
　　某惶恐再拜某昨去乡时儿女大率皆幼稚今归二子皆通经诸女亦复长大识字见父逺来相对懽然贫中亦自有味但念古人从师不逺千里久者至数十载须业成乃去某自学道未有证处而逺去师席不得朝夕请业请益以此胷中忽忽不乐今冬了却木兰一事便当复走门下卒业矣叅侍非逺此不缕缕
　　某惶恐再拜某昨舟中无他所为顾惟有读书又无他书可读借得史记数册反复读之见公仲一事适有得于心以为兹事粗善有益因漫录出赵烈侯欲赐歌者田二万畆国相公仲患之未有以制也番吴君曰君实好善而未有所持亦尝进人于君乎公仲曰未也番吴君曰牛畜荀欣徐越皆可公仲乃进三人及朝牛畜侍烈侯以仁义烈侯逌然明日荀欣侍烈侯以选任又明日徐越侍烈侯以节俭烈侯使人谓公仲曰歌者之田且止某爱其不犯脚手而功效捷疾如此谩以为献伏惟聪明幸察
　　香林疏
　　昔者香林亲得云门三昩传之北塔挺生雪窦一枝子子孙孙在在处处正眼周于法界真身塟于寺中只履具存莫记星霜之变精庐漫敝率皆风雨之余文演道人愍此就荒勇于必葺欲使当来末学识前人鱼鼔之音岂惟过去祖师存后世箕裘之业冀集无边之福上资有永之年当赖十方共成此段
　　祠三使者説
　　濒江之神有号三使者云世莫知其为何神其原出于雅安汉嘉盛于戎泸被于巴峡之间民不敢斥以三指相示辄恐惧变色其畏之如此然祭不过巵酒器食其所持盖狭矣而灵应捷疾有不可掩者吾闻昔沅湘间祠东皇太一湘君湘夫人少司命云中君山鬼等神为歌舞以乐之而词不雅驯屈平为作九歌声施后世今神不可视其他独不得比山鬼乎而客非其人无文辞以发之嗟乎
　　书姑蘓张自强教谕所编寅申録
　　吾生平取名以此其掇谤亦以此顷谪惠州过扶胥此书失手坠海中舟人皆失色予独喜幸名与谤都息矣不谓今日复稍见于士大夫间读之惘然似他人文思之茫然如隔世事而姑苏张自强复持此六巻示予是名与谤特未已也然自强嗜吾文必知我者也必爱我者也想能为我深藏而慎出之庶几可以免夫宣和巳亥十二月一日眉山唐子西书
　　书三谢诗后
　　江左诸谢诗文见文选者六人希逸无诗宣逺叔源有诗不工今取灵运惠连元晖诗合六十四篇为三谢诗是三人者诗至元晖语益工然萧散自得之趣亦复少减渐有唐风矣于此可以观世变也唐子西书
　　生日设醮文
　　窃以有生之众所欲不同贫者愿乎多财富者期于不死贱者志求于显达贵者思保其久长人旣无厌神亦难应臣虽无似志实不然虽亦有祷于三清惟乞无灾之二字但以私门多故歴嵗不宁齿髪变于艰危精神耗于忧虑爰因生日防叩上苍庶几天髙而听卑所谓物穷则反本使身心安稳尚复何求眠食康宁便为至足其他外物一付自然旣所请之甚微宜必从于所祷下情恳仰伏望照临臣无任瞻天望圣激切屏营之至
　　生日青词
　　上界髙髙非人间世众生扰扰如海中沙以如此之至微求自通于至逺亡何得达唯有至诚臣禀生虽愚奉道有素谨因生日特啓醮筵虽浊世溷淆岂降临之敢望而至心斋洁庶慈悯以来歆止于禳灾非敢求福臣无任
　　焚黄祭文
　　嗣子承议郎某敢昭告于皇考承事先生皇妣孺人五十二娘之灵通籍于朝逮今十年遇大礼者数矣而负罪流落久隔赠典乃者防恩复齿朝着始赠皇考承事皇妣孺人盖自孤苦垂三十年然后能取一命以追荣父母而少伸人子之心其不孝不敏之罪无所逃矣虽善文其过者莫能为之辞也区区之心考妣其鉴之尚飨
　　祭家氏文
　　敢昭告于前母家氏孺人之灵国家恩徳厚矣士人列于朝者非独荣其父母又并其前母而封之上以极其父子之恩傍以广其兄弟之义皆圣世之弥文前代之阙典也然非平日为善之报亦何能致之哉尚飨
　　代内醮文
　　顷嵗以来多难相继今兹遇疾犹异常时虽生死之有期冀神明之可祷双亲皓首殊未报于生成稺子弱龄尚未离乎乳哺仰祈洪造少假余年得毕此心外无所望











　　眉山文集巻十一
　　钦定四库全书
　　眉山文集巻十二　　　　　宋　唐庚　撰防题
　　问大观新书春秋释奠于先圣前世宗工巨儒皆得与于从祀之列尊儒重道之意可谓至矣尝闻汉兴之初六经出于散亡之余有齐鲁韩毛之诗有田焦费氏之易有伏胜孔安国之书有庆普大小戴之礼支分派别并立于天下非独为说不同而经文亦异其后诸家之学旣已灭熄而毛氏之诗费氏之易孔氏之书小戴之礼独行于后世此四人者其于经防虽不能有所发明而圣人经文得以遂传天下实此四人之力也今三人皆从祀而一人独无与焉议者将欲建明以称朝廷尊儒重道之意
　　问孟子之时去成周为未逺而成周之治盖孟子之所欲为而不得者也以其所欲为之心而考其所未逺之事宜乎皆得其实而至论班爵禄之制有不合于经者夫公侯伯子男固五等也而曰天子一位公一位侯一位伯一位子男同一位以天子之尊而列于五等之间旣非所宜而子男同一位之说又于传无所见以子男之君皆五十里而谓之同耶则公侯皆百里而不谓之同者何也以子男之爵皆五命而谓之同耶则侯伯皆七命而不谓之同者何也其言卿大夫士之受地与王制不同而论耕者之所获与周官亦异虽曰诸侯恶其害已而去其籍然此数事犹见于他经不为无所考而孟子之论如此有司所以疑而问也
　　问先王之时其所以待天下之贤者与能者异矣贤者不可责以事则使之在位而服休能者不可虚其材则使之在职而服采此书所谓承之庸之而孟子所谓尊贤使能者也然周之建官三百有六十自卿大夫至于下士莫不因事以设位因位以制禄未有居位食禄而不任以事者虽冢宰之贵亦未离于服采焉其所谓服休者不过三公而已服采者常众服休者常寡则天下贤者将何以处之耶在位者任徳而常逸在职者任事而常劳则先王之用人亦有流品之异耶
　　问政必本于财财必取于民赏必施于功罚必加于罪此为天下国家不可易之制也布粟力役之征古之制也而孟子以为用其二而民有殍用其三而父子离关市夫里之征古之制也而孟子则欲去关市之征无夫里之布执干戈卫社稷古之所谓力也而孟子以谓善战者服上刑土地辟田野治古之所谓力也而孟子谓辟草莱任土地者次之兹岂古之制欤意者其自有防矣
　　问先儒有言孟子之书所以象论语故防意合同者众盖大贤拟圣而作也切尝考之疑其不然孔子君命召不俟驾孟子将朝闻命而遂不果孔子去卫明日遂行孟子去齐三宿而后出昼其制行之异类皆如此孔子称乐则韶舞而孟子则曰今之乐犹古之乐也孔子称畏大人而孟子则曰说大人则藐之其言之异类皆如此安在其为合欤抑其所以异者乃其所以同欤问古之取士者或以徳进或以事举或以言扬言之用于世其来逺矣内有朝觐会同辞受送劳之礼外有存省聘问传递道谕之事束带立朝与宾客言使于四方不辱君命专对之才不可谓无益于用是以圣人虽以徳行为先而语言辞命亦在所不废此宰我子贡所以得齿于顔闵之后而公西华所以得与于由求之列也子耻巧言后世遂以质讷为贤是果圣人之意哉言不可以取人则古之所谓以言扬者又何也孔子四科今用其三矣其一未也故与诸公议之
　　问为巳之甚而至于絶物者此杨朱之制行也孟子以为不义兼爱之甚而至于丧我者此墨翟之制行也孟子以为不仁外不至于絶物内不至于丧我处乎二者之间确然守之而不移者此子莫之制行也孟子以为害道夫士之择术盖亦可谓难矣兼爱者谓之不仁为巳者谓之不义处乎二者之间自以为得之矣而又谓之害道然则如之何而可乎必外此二者而后可以为道乎抑所谓道者亦不离于此乎
　　问扬子曰老子之言道徳吾有取焉耳及捶提仁义絶灭礼乐吾无取焉耳夫道徳仁义一也道在天则为隂阳在地则为柔刚在人则为仁义仁则三徳所谓柔克义则三徳所谓刚克仁义相济则三徳所谓正直者也故善言道徳者未尝不通于仁义善言仁义者未尝不本于道徳知道徳而不知仁义是果足以为知道徳者乎取其言道徳而不取其贱仁义此有司所以不能无疑而质之于诸君也
　　问动则左史书之言则右史书之三代而上王者莫不知此然六官之属三百有六十独不闻有所谓左右史者以为阙而不置耶则古之诸侯莫不有史晋之乗楚之梼杌是也而况于王者乎以为置而不录耶则罗春鸟除乌鸢去鼃除水虫之类至纤至悉无所不载而况于书言动者乎意者左右之职非六卿之属乎抑周之建官不能尽见六篇之书乎诸君其试陈之
　　问兵法有言有制之兵无能之将不可败也无制之兵有能之将不可胜也李广之为将也居则无部曲出则无行伍幕府无簿书之繁屯舍无刁斗之卫务为简易士卒乐之程不识之为将也居则正部曲出则正行伍昼治簿书夜击刁斗近乎烦扰士卒苦之夫以兵法观之不识之将近乎有制之兵而李广之事盖不可为法于后世者也前史是广而非不识何哉二者皆古之良将也诸公将安处乎
　　问兵家之有六韬犹儒之有六经也其取名必有义其序事必有法自文师以下治内是故谓之文自发啓以下治外是故谓之武此学者之所共知而无复可疑者焉自王翼至于农器而谓之龙自军略至于垒虚而谓之虎自林战至于公险而谓之豹自合分至于武骑士而谓之犬其取名之义其序事之法亦可得而闻乎问指不足以喻指也非指者能喻之有不足以治有也无有者能治之父子之仁君臣之义夫妇之别长幼之序朋友之信是皆未离乎流者也权量以为平城池以为固车服以为劝斧钺以为威符节以为信是皆未离乎形者也旣涉于有则不免于累而自古天下未尝敢废者何哉盖穴土而得空凿牖而得无则所谓有者乃无之所资故也夫无相者旣不能以自行有物者不免于有累然则将安处乎以有为体以无为用虽涉于有而免其累焉此必有道矣
　　问以道治天下者其事畧以事治天下者其事详是故厯以步其数象以占其象以道在日星者如此而已事则有玑衡以齐之平使当其分秩使当其序以道在四时者如此而已事则有巡狩以考之或析或因或夷或隩以道在民者如此而已事则有典刑以示之孳尾希革毛毨氄毛以道在物者如此而已事则有官职以掌之观尧舜之书则所谓道与事盖可见矣以道治天下则无为者也以事治天下则有为者也尧典以道治天下而舜谓之无为者何哉无为者天也有为者人也舜旣以无为为治而尧独谓之法天者何哉
　　问为治之序始于明天次以道徳次以仁义五变而刑名可举九变而赏罚可言古之圣人未有不循于此者也诸子言治道多矣大抵皆失其序其所当务者不过乎分守刑名因任之术原省是非赏罚之事方是时能以仁义道徳为意者盖寡矣而况能明天乎天不能明则道徳灭裂道徳不明则仁义消壊道徳仁义旣以灭裂消壊则其所谓分守刑名因任之术原省是非赏罚之事可以为天下用而不足以用天下矣此汉唐之治所以终不及于古欤然则明天者治道之本学者所宜知也
　　问广谷大川异制人生其间异俗将因其俗而治之耶则人自为礼无所统一家自为法无所视效殆非先王所以敎民之意也抑将易其俗而同之耶则或抑其所能而强其所不能夺其所欲而与其所不欲殆非先王所以观民之意也古人有言一道徳同风俗又曰齐其政不易其宜修其敎不易其俗二说相反如此其可以相为用乎
　　问周之初王业始基四方诸侯未尽宾贡九州之赋未尽输入征讨战伐之事未尽休息仓廪府库未至于有余方是之时宜乎多取然而关市未有征也泽梁未有禁也园囿之利犹与民共之山薮林麓从可知也天下旣平物众地大四方诸侯皆已宾贡九州之赋皆已输入征讨战伐之事皆已休息仓廪府库之积不患乎不足当是之时宜乎寡取然关市始有征矣泽梁始有禁矣山薮林麓犹设官以守之园囿从可知也岂先后之势有不得不然者欤抑先王之立法初不为有余不足计欤诸君其深考而备陈之
　　问先王之时其所谓师儒者乃六郷之吏而其所谓士者乃六乡之民故为士者未尝不耕而为农者未尝不学周官以九职任万民而士不与焉盖以士寓于其间故也周道衰管仲始以新意变三代之法定四民之居而士农之判盖自此始而孔子孟子之敎以耕稼为小人之事非士君子之所当为而从学之徒一言及此则深诋而力排之者何也舜不耕于歴山禹稷不躬稼而有天下伊尹不耕于有莘之野乎何害其为圣且贤而孔子孟子之论如此必自有防也有司愿与闻之问孟子习孔子者也扬子习孟子者也传称孔子晩而喜易序彖系象说卦文言读之韦编三絶曰加我数年五十以学易可以无大过矣其笃志如此孟子之书大抵皆得于经其传称诗书礼乐盖无所不有而独未尝言易岂孔子好易而孟子独不好欤扬子之学虽无所不通而考其所得尤在于易其言天下休咎旣已详于易之道而推本隂阳律厯又明于易之数岂扬子知易而孟子独不知欤岂圣贤之嗜好固有不同者欤抑所谓知者果不在于言与不言之间欤
　　问传称庄子之学无所不闚而其要本于老子著书十余万言大抵以明老子之术而庄之自言则又异于此以谓道术旣裂各得其一而不能以相通如耳目鼻口各有所明如百家技巧各有所用有老耼闻而说之者有庄周闻而说之者审如所言则庄子之学其原不出于老子明矣而传之所言如此者何哉老庄之学诸君深得之矣其试辨之
　　问昔者七十子之徒从夫子于洙泗之间其志未尝不欲附骥尾而名彰夫子之心亦未尝不欲成其名于后世而卒能以其所长得与于四科之列者十人而已此夫子所以愍其成材之难而有不及门之叹也然以曽子之贤而不与徳行赤也束带立朝可使与宾客言而不与于言语子贱之治至于民不忍欺而不与于政事子张有圣人之一体与游夏等矣而不与于文学夫成材之难夫子尝叹之矣幸而有焉又弃而不录圣人果何心哉其去取宜自有理也
　　问天以五生物地以五成之故万物盈于天地之间而其要必归于五在天为五行在人为五事在物则为五味五声五色而吾性之所有者则为五常此天地万物自然之数匹夫之所共知而圣人不能有所加损也今言仁义礼智而信不与焉是犹五行之无土五事之无思至于五味五声五色皆阙其一谓尽物之理可乎而孟子之说如此学者所宜深考其意也
　　问由汉以来著书立言纯合于经而不杂以诸子百家之说者扬子一人而已至论人物则犹有可疑者焉夫庄子者古之所谓隠居放言者也而以申韩配之庄子岂申韩之流也哉顔子之于圣人一间尔而以黔娄四皓配之犹若有理焉至以韦成配之不亦甚乎伯夷圣之清栁下惠圣之和而以仲元配之仲元虽贤然亦岂至是哉扬子必不妄也有司求之未至尔诸君其以告之

　　眉山文集巻十二
