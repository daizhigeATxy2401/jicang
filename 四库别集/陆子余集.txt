　　钦定四库全书　　　　　集部六
　　陆子余集目録　　　　　别集类五【明】
　　巻一
　　序　记
　　注荀卿子序
　　濯缨亭笔记序
　　平越西刘氏族谱序
　　怡老园燕集诗序
　　送同年戚秀夫知归安序
　　浙江乡试録序
　　静芳亭稿后序
　　赠训导严用文之官寜海序
　　仙华集后序
　　赠长洲赵侯入觐序
　　后执法篇赠陈子东之考绩
　　赠郡倅常公序
　　翰林文先生八十夀序
　　又
　　贵州按察司题名记
　　思堂记
　　邹氏复节妇墓记
　　巻二
　　传　碑铭　墓表
　　戴先生传
　　陆义姑姊传
　　给事中李公传
　　前乐安令顾先生夀藏铭
　　一兰陈翁夀藏铭
　　福济观重建吕纯阳祠碑铭
　　云南按察司经厯刘绍卿墓表
　　巻三
　　墓志
　　祝先生墓志铭
　　贵州杨义司副长官金翁墓志铭
　　亡妻盛氏墓志铭
　　太医院医士张君墓志铭
　　天池山人陆子墓志铭
　　张时济墓志铭
　　怡圃朱翁墓志铭
　　奉政大夫工部营缮司郎中张公墓志铭明故南京礼部精膳司郎中南丘先生陆公墓志铭
　　旌表节妇吴母陈氏墓志
　　前儒林郎大理寺右寺副王君墓志铭钱均卿墓志铭
　　先母胡夫人墓志
　　附七十夀序一首
　　巻四
　　行状　祭文
　　明故资善大夫都察院右都御史盛公行状祭王文恪公文
　　祭亡妻盛氏文
　　祭邃翁文
　　祭外舅盛公文
　　祭王履约中丞文
　　祭佥事方公文
　　巻五
　　奏疏
　　处置边防疏
　　法祖宗复旧制以端治本疏
　　去积弊以振作人材疏
　　劾太监阎洪疏
　　陈马房事宜疏
　　举遗贤以裨化理疏
　　乞霁天威以明大狱疏
　　劾张桂诸臣疏
　　乞致仕疏
　　巻六
　　书　简
　　奉外舅盛公书
　　奉太常钱先生书
　　与李仁甫书
　　与聂文蔚太守书
　　与华脩撰子潜论脩史书
　　与岳厚夫书
　　荅邓文度省元简
　　与杨用脩太史书
　　荅天水胡公书
　　荅黄材伯侍读简
　　荅王济美提学简
　　与吕侍御信卿书
　　与罗状元达夫简
　　与永丰聂公简
　　与王道思参政简
　　与尹崇基太史简
　　与萧太守国材论家礼纂要书
　　与太宰罗公论困知记书
　　巻七
　　杂文
　　子家子赞
　　子胥论
　　读庄子
　　读钟离意传
　　书刘氏先墓记后
　　题赵松雪温日观画
　　书姑苏杂咏后
　　题贞逸处士巻
　　书邓尉山志后
　　题墨客挥犀録本
　　又题
　　题汤氏小宗图巻
　　书大理卿胡公遗诗后
　　拟上备边状
　　诏修濬通州闸河议
　　名宦祠议
　　巻八
　　诗
　　咏史乐府二首
　　画虎行
　　郑卿歌
　　李侯行
　　边军謡
　　担夫謡
　　朐冈行赠迟戸部兼简冯汝强伯仲
　　赋内阁芍药
　　送待诏文徴仲先生致仕
　　送魏师召之芜湖
　　游大酉洞天
　　赠朱民部使君还朝
　　寄谢赵医士
　　漫述三首
　　幽兰篇
　　名都篇
　　名姝篇为友人作
　　太息行赠平湖谢赞府
　　赠别王直夫二首
　　赠沈元材
　　门有车马客行赠张户部
　　留别金生
　　送翁徳宏二首
　　忆家君
　　寄葛太守子中
　　送祝叅政之云南
　　答朱佥事
　　赠顾叅军之都匀摄郡
　　秋水亭
　　送陈太仆谪教海阳六首
　　上饶道中
　　送汪佥事之湖南三首
　　送人入蜀三首
　　长门怨
　　臣等谨案陆子余集八巻明陆粲撰粲字子余一字浚明长洲人读书贞山人称贞山先生嘉靖丙戌进士由翰林改授工科给事中上书论时政下诏狱廷杖又疏劾张璁桂萼谪都匀驿丞稍迁江西永新县知县寻乞终养致仕粲详于经史训诂尤熟当代掌故受业于王鏊传其文法徐时行称其出入左氏司马迁无论魏晋彭年以为专法马班雄深雅健东汉诸家所不及俱推许太过惟黄宗羲云贞山文秀美平顺不起波澜得之王文恪居多乃欧阳氏之支流斯为能得其实矣乾隆四十二年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　钦定四库全书
　　陆子余集巻一　　　　　　明　陆粲　撰注荀卿子序
　　陆子曰吾读荀卿子书髙其文辞而怪今之君子之好之何少也或曰荀卿者意广而为学濶疏议论大抵矫亢失中又时讥切孟子以故近世儒者或颇黜其书吾亦甚恨卿之不遭孟子也使夫得游従焉与相切磋而去其蔽则卿固可为醇儒哉然自孔氏没七十子之徒散亡既尽教益衰学士大夫争骛于权利而卿独脩先王之言卓然不阿时好彼所谓豪杰士也非耶战国之世儒者阨穷孟子既困于齐梁以终而卿亦老无所遇晩乃适楚楚既衰矣而黄歇当国未见其有可仕者也方天下日被秦虐吴之故墟去中国稍阔逺兵车不及卿将托焉以卒老欤非有意于干歇也卿没后李斯相秦以并天下斯虽尝游其门而卒叛去乃用异説以残民废先王之道盖其徒之不肖者也而或者谓卿之学有以使之夫学焉而失其真自孔氏之门不能无杂而独卿欤其师善医其弟子蓄蛊以杀人非师之罪也议者以斯故病卿亦良过矣卿之书三十二篇其礼乐二篇多戴记中语余篇自大略以下文辞不类往往杂见于家语诸书中将后来者勦焉以附益之乎余窃感卿以李斯故被污蔑因取其书粗为校定其章句又颇以已意训释之以俟夫读荀卿子者
　　濯缨亭笔记序
　　故绍兴郡学训导戴先生著书一编曰濯缨亭笔记余为绪正譌阙除其复重离为十巻华学士子潜取而刻之戴先生名冠字章甫吴之长洲人也少頴敏笃学始游乡校已刻意为古诗文博览无所不通而伉爽负气髙自许与不能诎折徇物八举不中以贡上礼部入试内廷奏名第一然例止得学官王三原自廵抚江南时则爱重先生及是方掌铨先生贻之书条刺十事皆经国大务语不及私三原为敛容降叹李长沙为学士亦竒其文皆不及荐也在绍兴久之与贵人语不相下弃官归年七十一终于家濒终犹歌吟不辍既而叹曰天梦梦乎世掝掝乎仳倠拥楹娵奢斥乎矫防驷驾随夷踣乎已乎已乎豪杰者废死乎闻者悲之先生早有志用世自兵农水利之説靡不论究既连蹇弗试益泄其感愤于文辞廉峭精确多所风切平生未尝一日废书不观得竒文奥义为抵掌自喜辄命笔识之是编所存仅什二三盖非其至者然其扶树教道绳枉黜邪之指亦略可睹矣君子曰夫士苟有以信于千载虽长陨沟壑不为辱也太史迁有言俶傥非常之人意有所郁结则退论书策以舒其愤思垂空文以自见若戴先生几是耶余少则知慕先生感风流之日遐惧遗文之泯坠爰叙列大校令后来者得考览焉先生尝作礼记集説辨疑未竟今掇其存者若干章附之编末他所纂述若诗文集尚数十巻藏其家
　　平越西刘氏族谱序
　　刘竒氏谱其族陆先生观之曰不亦善夫不亦善夫夫谱也者宗法之遗意也昔者先王因生以赐姓胙土而命氏以重本始辨系类明亲疎也小大之宗源流秩然防有殽杂故仁让行而天下密如也及其衰也犹有谱牒焉以识夫始终分合之故使无忽忘而已洎乎末世谱牒沦废族姓滋舛故士有服冕乘轩而其族混于甿莫知收恤者嗟乎先王之礼不行而民之散也久矣其孰能修而合之刘氏之先望于汝南自宣武君聚从髙帝戡乱以功延世赏其子义始奉诏徙平越人称西刘氏至竒五世矣乃为之谱竒可谓有志者也余也闻诸君子曰宗子之法立乃有世臣信哉斯言也今国家自通侯以及列校防弗世禄然于宗法犹未遑及是故奢丽同流而象贤济美之道阙焉夫变俗者庸众之所惊也复古者中士之所难也必也为之以渐则莫要于为谱矣谱立故分明分明故义达义达故仁让之道着而宗法可行也竒也为此将无意乎俾世禄之族胥慕而效之礼其有弗兴乎故序之以劝有礼也
　　怡老园燕集诗序
　　岁辛巳四月之朔少傅太原公张燕于怡老园之池亭门下士侍坐者凡八人是日风融日舒樽几洁修嚣尘俗虑若遁若避无自入焉时凭髙而望则秦余杭以西诸山间厠隠灭于城堞间若其合形效伎而来也酒半公取杜少陵句分韵命人为诗一章章次第成复移饮于清廕堂适他客有善歌者酒至则歌以送之谈咏间发竟日乃罢公曰乐矣今日之防也可无述乎于是颍川陈怡取诸诗聨为巻以授粲曰子盍有以复于公粲也闻之昔之居大位者患不能退即退矣有物焉役之则其身且不暇而何有于乐若夫养尊自髙倡焉而莫与和者又不论也公为三公年未及衰巻懐早退徜徉湖山乐亦甚矣而厚特达汲引后进恒若不逮四方之学者莫不思操几杖以従公游若今兹之防虽游从之常而诸生于是挹清饮醇固有不言之教无形而心成者矣可不谓乐乎昔裴晋公晩居洛阳与刘白辈穷昼夜饮午桥緑野之胜至于今人能道之然或者谓晋公盖覩时事之不满人意故托焉以自晦也虽乐而忧存矣今之时非晋公时比也公其何忧然古之大臣忧时体国固有身江湖心魏阙者而公岂遂恝然于此哉是故意兴感触形诸篇章者屡寄其忠爱之诚焉孰谓公之果无忧也夫公之忧忧以天下公所独也吾徒其何敢与知若夫乐则与众同矣虽然有独乐者焉非游従文字之谓也公且不能自言而吾徒又何足以知之粲也不敏敢卒书以请焉作怡老园燕集诗序
　　送同年戚秀夫知归安序
　　全椒戚秀夫以进士拜湖之归安令湖在浙西为名郡归安其上县也其地当吴江之阳震泽之隂升山在其东何山在其南卞山直其北武康长兴诸山属列环向蛇蜒起伏姢好秀丽其水则苕霅诸溪流衍灌溉为利甚博其土宜桑稼又多菱蒲茶苎之产木绵文绫衣被天下其民朴而务本愿而不争其士秀敏而好学王逸少谢安石顔鲁公诸君子之流风遗教犹有存者乎何其俗之美也临是邦者为政宜若易然而在今日犹病其难何哉自顷年来东南诸郡数罹水旱公私之力大抵困屈微独湖为然也役大而民劳赋繁而财窘长民者一身而百责萃焉信其有不易为者乎虽然吾闻古之君子将有为于天下其始必自夫难者试之进士为县仕之始也虽当其难亦有志者所不辞矣今之为县者治不一二年则諰諰然欲亟去之勇于取名而怯于为义巧于奉上而疎于得民前规后随以为当然使夫王泽不宣元元滋困非以是故与抑所谓有志者何世无之意其诚心经理如古循吏者或亦有人焉而世特未知也秀夫君子人也貌温而荘言慤而慎推是为政其行古道而不袭流俗之风决矣当斯人之憔悴在上者苟有意焉足以使其惠朝布而暮及又况民风土俗之厚若归安者乎其亦易治也秀夫往哉难不为沮易不为怠惟政之善不惟官之达则归安治矣
　　浙江乡试録序
　　嘉靖戊子秋八月浙江乡试给事中臣粲郎中臣钥寔奉命主之臣粲窃惟浙江古扬州之境而今之首藩也粤自我皇祖起南服定金陵遂下浙东西诸郡方国家草创日不暇给而崇礼乐考文章搢绅先生出入风议防防如也其间二三耆硕叅侍帷幄者大抵皆自浙起以博学赡辞润色鸿业于是皇明之号令典法炳焉与三代同风而浙之文遂先天下粲不佞尝好观国朝故事而知其槩矣乃今承乏考校始尽得其贤士者之文而纵观焉有取之无穷而读之不厌者信乎其为盛也于是知皇祖之泽逺矣虽然文者道之华而行之饰也昔者孔子称周之盛曰郁郁乎文哉他日论礼乐则慨然思従先进又曰我于辞命则不能也非谓夫文之有本哉由周以下言文者必曰秦汉秦汉尚矣近世以文取士宜莫盛于唐时则有若陆贽者司考校而韩愈辈出焉天下至于今称之然愈尝自言其当时程试之文以为读之使人忸怩而已耳其信然乎抑有激而云尔也夫唐之文初亦失之靡矣自愈出然后一振之以复于古彼所谓豪杰之士者非邪而其始也微贽孰能知而取之我国家稽古立法以经术造士百六十年治教熈洽文亦日趋于盛学士大夫操笔伸纸类能达其所欲言者顾藻饰有余而朴茂忠实之意视前辈若少衰焉当是时其亦有豪杰者出而振之而司考校者亦能知而取之乎圣天子方笃意教化屡诏所司选师儒严条约将责士以有本之学而非直曰文云者故属者之举虽有司存而特简近臣涖之意向所在昭然可识士于是时有弗自奋也者非夫也况若浙之尝以文先天下者哉将必有异才焉如愈者卓然出其间乎得若人以称塞明诏则司考校者之责任亦无负矣而愧无贽之明弗能识也抑所谓公无私者或庶几焉尔矣是举也同考试则学正某某教谕某某某监临则廵按监察御史某提调则左布政使某右布政使某监试则按察使某副使某士就试者二千八百有竒预选者九十人刻其文之优者二十一篇合诸执事姓名为録以献粲序之
　　静芳亭稿后序
　　少司马髙吾先生陈公有文一编曰静芳亭稿自武陵以寓粲粲既受而卒业为之叹曰于乎善言哉公楚人也昔者楚在春秋时为大国号多人材若申叔时声子子革防啓疆王孙圉之徒其辞令雍容着于传记者烂然成章矣盖有先王之遗风焉是后则有屈宋唐景诸子以词赋著称沨沨乎亦风雅之流亚也由汉以来作者间出明兴百年人文宣昭至于宪孝之间盛矣时则名卿大夫之楚产者若茶陵华容郴州诸公咸以浑厚博大之文震燿海内武陵在湖北之境去中州数千里公奋起其间振华发藻与数公者殆相颉颃焉今即是编观之其辞大抵质而雅简而畅尽而弗污无艰深刻削之态而思致不穷非善言者其孰能之乃其指事切理确然可着于实用者则公经世宰物之略亦往往而在君子谓不徒文而已也矧独曰楚人之辞云哉抑尝闻之君子之学惟静故専惟旷故达公自谢政家居不以世务婴心结庐髙吾山下日讽咏游适其间葢所造诣益深以粹谓夫有得于静与旷也非欤自今公之著述殆将日富是编者曰为之权舆可也虽然读是亦足以知公之所存矣
　　赠训导严用文之官寜海序
　　正徳间中丞恒山张公以御史奉玺书督南畿学政公修政彊执不受请托黜陟明允一时士类畏而仰之若神明焉嵗乙亥按试吴中时则吾长洲之士在优列者五人而甫里严君用文名第一公亟称诸人曰此进士才也于是君之声誉一日隠然动江左所在传诵其文咸曰此进士才也然君数竒屡试于乡不利顷以贡上京师廷试日翰林华侍读子潜闵编修师望阅其巻惊叹曰贡士中乃有斯人既而从铨部选得分教山东之寜海州诸尝与交游者争惜之谓如君之才寜不能自奋科目而仅得此虽君亦何能无不豫耶粲闻之窃以为是未为知言者夫科目之不足以尽人材也久矣今之仕者大抵重进士得之者侈然若有余不得者歉然若不足由君子观之直如博者之于枭其中与否有幸不幸耳曾何足置欣戚于其间而士顾以是自为轻重世亦従而轻重之也非惑欤士贵有诸已诚有诸已也彼在外之得丧吾何知焉君胡为不豫寜海古齐地今为东方大州负海阻山人物殷盛吾意其俗之阔达多知而好经术矜功名犹有如太史迁班固所称者乎而君俨然束带临之抗顔称师亦足乐矣矧今天子明圣屡诏中外选拔贤能不限资格士以贡升者得与进士并用往往跻陟华要当是时将必有人焉励行检饬官箴卓然出乎其类以应上之求者不在君欤君胡为不豫粲与君俱张公弟子尝滥名五人者之列相知最深于其行不能黙也故为着所欲言者如此既以解众之惑又以为君赠
　　仙华集后序
　　仙华集者吾吴赵与哲先生所着也吴自昔以文学擅天下盖不独名卿材大夫之述作烜赫流着而布衣韦带之徒笃学修词者亦累世未尝乏絶其在本朝宪孝之间世运熈洽海内日兴于艺文而是邦尤称多士于时若杜用嘉陈孟贤二公以髙年为诸儒倡率防先有名继则先生与贺美之都维明楼仲彞沈啓南史明古辈相踵而起数君子者虽其造诣或殊然大抵博雅有文行义修洁出入则古衣冠人望而起敬部使者若郡县大夫侧行襒席将迎恐后缙绅东西行过郡中者辄造其庐而礼焉髙标逺韵照映一时乡人盖至于今称之不衰而先生尤意度倜傥喜论当世事尝受知于廵抚三原王公值歉嵗三上书请蠲赋言极剀切御史理尺籍诬执民为军先生贻之书力陈利害民赖以免其他事往往类此至于文辞亦伉健质实不肯骩骳以谐世好古所谓直谅多闻者非斯人欤自先生与数君子者没吴中耆旧略尽后进之士雕琢曼辞日入于佻巧而前辈朴雅诚直之意微矣粲生晩窃独向往之而不获覩其流风遗烈以为恨乃今读先生之文寔重有感焉或者顾疑其言渉时事非处士所宜是殆不然夫人各有志刘胜虽清髙未必贤于杜密使李膺为钟瑾亦非所安也彼隠情惜已自同寒蝉者直拘士一隅之见岂所以论夫达君子者哉是集为诗文通若干首盖先生之子处州教授磬所自辑録将刻而传焉属粲为校定因附所欲言者于后先生名同鲁与哲其字其先出宋宗室所居有仙华山因以名其集云
　　赠长洲赵侯入觐序
　　苏天下剧郡长洲其首邑也为之令者恒病其难自余省事已来所见邑之贤令亦无几人若李开州俞新昌贺渭南三君者皆循良吏也语其所长则今赵侯实兼之侯闗西盩厔人以进士释褐补令长洲始至值县政久不理蠧弊丛积慨然将一蠲涤之既悉心访究得其利病所在于是摧抑富彊扶树贫弱豪右猎取之徒咸敛戢退听而困踣失业者始栩栩若更生矣诸大姓诡冒缙绅家籍规免庸调悉厘正之使与编氓齿民当受役者苦轻重失平侯先黙察其资力髙下手自籍记及期召立庭中披籍命之无弗惬适政务填委雍容裁决动中肯綮无细大皆立断胥吏束手不能为奸而贵势请托亦无自入也民曰有开州之敏侯性恬淡寡欲而介洁自将苞苴不入服御俭陋如寒士居常非公防不设肉食间出百里外一负箪笥以従菜羮粝饭欣然甘之大官显人过境无一蔬之饷役于官者终嵗晏然不知横费民曰有新昌之俭制使以玺书督逋赋他邑民死杖下者什九侯独以身捍拒又为多方擘画赋卒用完而民间按堵无扰及诸非时科率一切省削上官或有可否辄龂龂辨争必得请乃已时有所拘摄第出片纸授里甲以往墟落间无公之迹焉其视众庶所患苦真若疾痛在已惧其除去之不速也民曰有渭南之仁若夫狱讼清赋税集特其余事耳盖侯既才识优裕又果于自信未尝以利害为前却监司牧守往往以彊项目之或加谴怒讫不为变至于接对士民则又平易简直弗屑以笞罚立威而得其一言者防不厌服是故无贤不肖咸爱乐其政颂叹者无间言云君子曰昔之循良吏列于史牒者可数矣后世以为不可觏见及今观赵侯之政乃知古人未足多也而以三君为况葢直举夫耳目所睹记者尔侯莅邑四年辈类多超取清显而侯邅囘日久无沮悔色益勤恤民隠孜孜未已也于戏贤哉于是侯当入觐京师民闻之曰侯其自此升矣婴孺失母如吾人何嗁泣咨嗟相属于路余固闵夫人之情而重惜贤令之去弗能留也虽然窃愿有以告侯者长洲之境东西相距仅百里耳嵗赋且数十万杂调不与焉自顷水旱相仍田里凋瘁而征需之目有加无已斯非仁人所蹙頞者乎前此侯尝语余以所当厘革者而太息曰是吾今日所不得为与所不敢言也而有志焉今侯且升朝为天子近臣是将得为之矣虽不得为将得言之矣而岂遽防前日之志哉古之人臣见于君者必有所执以为贽侯之往也独无以自献者乎余也寔深望之于其行书以为赠
　　后执法篇赠陈子东之考绩
　　闽陈子东之之补常郡推官也吾友濮阳苏允吉氏赠之执法篇其考绩当行也属邑武进令李子元素而下五人求赠言于陆子陆子曰夫苏氏之防陈子则允蹈之矣余何言哉然李子之请弗但已也于是为作后执法篇云　陆子曰甚哉执法之难也往古之世吏持其法如悬衡而上下倓然従之无或沮也无或蔽也俗降而靡薄奸伪萌起士民之谤讟易兴监司者尊严若神喜怒好恶弗常也当是时吏救过不给何暇乃得行其志乎是故有沮焉则靡靡则弛有蔽焉则惑惑则紊于是乎法抏而民敝非一日之积矣为説者曰士欲其刚夫刚则无靡也欲其明夫明则无惑也士无刚明之资故曰执法难斯言似也近世吏有声为刚明者矣夷考之乃不然其为刚也悻悻者也其为明也察察者也俄而进陟以驯至乎大僚也则尽易其本操悻悻者鳃鳃尔矣察察者愦愦尔矣此无异故弗诚之过也君子曰非刚明之难也诚则难矣无靡也无惑也而有终兹惟诚乎执法者能诚而天下其谁易之陈子始起明经典教于濮既而举进士补今官所治名天下要剧郡乃陈子为之拨烦理棼有余裕焉其聴狱无遯情而议法有定守忠信恳款之意蔼然出刑章吏牍外所谓刚明而诚者非耶陈子今入朝且进陟而显矣虽大僚固其所必至也君子谓若人曩治一郡不肯枉三尺法以病民而为大僚有弗达其志者乎陈子行矣无靡也无惑也而有终其毋曰执法难也余始识陈子寔因其官之长符子大克符子者盖今之清彊吏云余固重其刚明而尤愿其有终者故于陈子而献规焉亦因以励符子也
　　赠郡倅常公序
　　昔者尝读史至班孟坚范蔚宗所述循吏传观其为政虽设施方略不同然大抵尊贤贵徳躬行礼让以先之使众庶悦慕兴于行谊是以教化宣明风俗归厚后世称其美千载不衰葢导民有本者其效如此自余始有知识亦尝闻诸长老言往时从政者每以礼教为大务于境内贤士大夫嵗时造请往来仪节雍容甚盛乃至山林韦布有修辞饬行者辄亲屈邦君之重与之为礼其人皆褒衣大冠槃辟雅拜坐则讲说今古移日乃罢以为常当是时厚谦抑之风由都邑达乎田野民知自爱而重犯法狱讼衰减苛慝不作上下之间穆如也比嵗以来此道寖废自墨绶以上皆简贵自尊其遇士大夫匪惟礼意之薄而已又加威怒焉有讼者至于庭稍渉搢绅之族鲜不被抑然所陵借特其闲冷孱弱者耳即贵势家虽有奸如山不问且自诡能摧彊扶弱以是立名迹云嗟乎亦弗思甚矣为治自有中道刻轹细民以奉巨室贤者耻之而挫辱衣冠以悦奸宄亦仁人之所恶也书曰防违道以干百姓之誉若彼所为谓之违道非邪乃使哗讦增长嚚讼日繁天下之俗浸淫入于靡薄是谁之过欤于是乎知古之循吏屈已下贤以训厉民俗也其识虑逺矣而良史书之不厌繁委亦有意哉交河常公起进士为尚书郎擢御史出叅大藩坐诖累左迁倅贰吴郡为人倜傥有大节其好士特出于天性虽簿书倥偬而延访耆俊恒若不及后进诸生苟知文蓺公皆虚心引接察其所欲恶而道利之进见者人人自以为常公亲已逺近闻之誉叹相属曰是风也其不见于当世久矣昔宓子贱宰单父师事邑之贤士仲尼惜之以为所治者小未尽其用有如常公盖能敦行古道者乃今以资望当迁君子亦惜其莅吴之不専且久也令得绾章斯郡或绥殿南服假以嵗月礼让之俗庶其有兴乎公明达善断寛简不苛听狱无小大必叅稽情法未尝苟徇上官喜怒人尤以为难其政盖无弗可纪余属有感于公待士之盛也故所论特详焉因书以为赠将借以闻于今之従政者
　　翰林文先生八十夀序
　　嘉靖己酉前翰林待诏衡山先生长洲文公年八十乃十一月六日维初度之辰学士大夫之能言者咸以文辞为夀粲雅辱先生知爱虽固陋其敢无述焉盖尝观之国家当太平极盛之日天地之气冲融和粹者常钟于人材于是有道徳博闻之士出乎其间当其遇于世则云蒸龙变声绩卓殊其不遇也则其中之浩浩者固有以自足而其蕴绩衍溢之余乃独发舒为文章经量三才镌刻万物以极其所欲言而存诸方策皆足以信今传后斯亦千载之鸿业矣若人者虽戢身韬光不渉世轨然髙风絶尘倾动海内如鹓雏鸑鷟翺翔千仞不可狎玩而有目者举识为盛时之瑞也求诸今日盖先生其人哉先生纯明髙雅口无择言居常与物无竞至于出处辞受大节所存则执义坚定终不少贬徇俗虽自谓贲育弗能夺也其为学未尝摽揭门戸诡激干名而粹然一出于正早嵗厌章句骩骳之习为文辞力追古作者旁综六蓺咸臻其极始在乡校则已名满天下自公卿以及韦布之流莫不人诵其言家有其书东西行过吴者辄往造门以考徳问业几无虚日云间被荐升朝入翰林典国史以不能屈意权贵遂致事归天下髙其节而惜其学之不什一试也粲尝窃论先生之行迹谓其介洁则徐孺子醇懿则管幼安真率则陶元亮君子良以为知言乃今岿然大耋其道益尊文益竒而神完气厚视聴歩履不衰世恒言令名夀考难于具备先生寔兼得之意所谓冲融和粹者独禀其全乎噫嘻盛哉抑粲闻之君子之受福于天也匪徒身自飨之乃国家与蒙其庥焉是故古之耆艾魁垒之士其用舍进退论者以占国盛衰虽其闲居佚处犹足以训整邦族扶翊名教葢所系之重如此方今虽道化隆洽而士习未纯前辈朴讷浑厚之风几于泯息诚得大雅君子敦行古道为之表率以匡拯頺俗其庶几乎名徳如先生者今世无几人天而有意于斯道之昌则其福履所跻未可量也然则吾党所以夀先生者岂区区颂祷之私言哉曰为天下贺可矣
　　又
　　交河常公以藩司大僚因事左降稍迁倅乘来莅于吴诚直岂弟敦悦典文政事之暇辄造请郡中名徳其尤所敬礼者则内翰衡山先生文公今年先生夀八十常公诣粲告曰吾且为先生夀宜有辞以将之愿以属子矣粲谢不敏公曰吾顷侍坐于先生闻亟称子之达于辞也子其无让粲曰唯唯昔者闻之书曰天夀平格保乂有殷又曰尚猷询兹黄发则防所愆盖老成人之重于天下也如此虽其隠显异轨进退殊致皆足以彰朝廷之荣华为邦邑之光美若二老来归而周业勃兴子夏居西河则魏国增重乃自古记之矣先生自未仕时则以文章节行负海内之望虽尝列官禁近而乞身早退未究于用然清修介特之操足以廉顽立懦者固已振动一时至其孝友着于家庭忠信孚于乡族而微言绪论依于仁义道徳者皆斯人之矩则也昔人谓国家隆盛之日其君子必有耆艾之福推其有余足庇当世殆先生之谓哉大抵老成处世如崇山峻岳凝然镇重莫覩其施为运用之迹而兴云出雨泽及万物是故古之为政者鲜不以尊贤尚齿为先务知化理之本存焉尔如常公所为向往于先生者君子谓其非苟然而已也盖隆耆硕重礼让以笃俗训民其所观示者大矣昔任长孙崇严陵之礼孔文举表郑公之乡前史书之以着其美其在吾吴若宋元丰间程师孟闾丘孝终诸乡彦为夀集曰十老防时浦城章公岵守郡实首倡斯举相与赋咏成什而米礼部芾为序之谈者每以为盛事今先生之贤视彼诸君子吾未知所先后也而常公所行非古人之操与粲也窃愿以不腆之言赞扬其盛令异时得缀録郡乘附海岳翁后有荣耀焉故承公之命也遂不卒辞而为之序
　　贵州按察司题名记
　　贵州按察司重刻题名碑成宪使王公佥事朱公属粲记之粲获寓目焉而叹曰盛哉是其史之遗意乎史莫大于春秋矣辞不费而劝惩之防备后之作者其孰能违之今夫题名古未有也殆昉于近世乎自姓氏邑里之外不加一辞而劝惩之道亦森然昭矣曰史之遗意也非欤贵故夷境我文皇帝时始诏以郡县置又设方岳重臣董临之与内地等乃圣虑所及则大且逺矣顾今之吏于兹土者其自视则以为弗内地若也虽用人者视之亦弗内地若也是故绵厯百年而王泽犹壅习俗弗移则岂独其民之罪哉夫宪司群吏之表也政之废兴恒必由之题名虽浅事往迹存焉观所以得谤誉亦太史迁所谓当世得失之林矣因是以儆夫在位者庶有益乎君子谓劝惩之大者将于是乎在其谁曰非史也二公闻之咸曰善夫子之言也已盍书之遂书以冠碑首
　　思甯堂记
　　吾兄子徴先生少侍吾外祖叅议胡府君学始为文辞已警防不凡府君竒焉因取魏阳元故事为制字曰思甯而命之曰尔其成吾宅相乎勉之无忘外氏矣先生既长与群从聨名始更今字顾不忍忘府君之教乃以思甯名其所居之堂而以自号云夫甯氏在当时非显者徒以阳元之故遂有闻于世斯亦竒矣虽然彼所谓成其宅相云者直志于富贵耳非君子所愿学也府君刚方介洁平生视势利若将凂焉至于急流勇退家居三十年絶迹公府有慕其名者求一识面不可得盖古之独行君子也此岂以富贵望其后人者哉昔眉山之程有苏长公为之甥而歙祝氏实朱晦翁所自出二公之贤于外氏有光焉此固府君之所尝称述而先生所为不忍忘者也又岂直以阳元自待耶粲始知学先生以府君之命为之师警惰发蒙恩实防极比粲忝窃乙酉乡荐继举丙戌进士皆与府君同乡人以为竒事先生独累举弗偶时论称屈而粲尤有愧于先之之叹先生处之夷然曰士固有当务者独一第而已乎君子谓其所养者粹矣先生今年五十乃二月十一日为始生之辰粲方系官于外念无以致祝颂者辄记其名堂之意如此因以为夀云先生忠信仁厚未尝为矫饰不情之行而与物无忤有暴戾者素欺侮之亦一切容忍不校为文章温雅畅达而秀杰之气溢发尝搜磔经史传记手自笔録为书数百巻藏于家他日粲将序而传之今未暇及也
　　邹氏复节妇墓记
　　节妇邹氏盖宋名臣浩裔孙云所居常熟之东始荘父处士士能行谊髙洁节妇讳淑清嫁长洲民陈复复戍死云南节妇方盛年无子能抗志食贫誓不更适虽履渉艰危而卒完其操正统甲子部使者以闻于朝有诏旌其门节妇死葬邑中西凌桥之侧若干歩嵗久墓域芜没稍为乡甿所侵据邹之族人佥谋复之力弗逮也处士之五世孙察时尚少独慨然曰是寜不在我防御史中丞虞山先生陈公有别墅直墓地甿遂举以售焉守者且屋其上公始弗知也他日或以告公曰嘻闻之后矣亟命撤屋标识其处约敇往来者使无践毁嵗丙午察自县学生举于乡廼诣公以请公曰是吾夙心也即以归之察于是属徒役刜荆榛燔茅茷作垣埒树松槚择良日修祀事宗亲集防小大咸喜曰吾节妇之窀穸于斯丘也微我中丞公其卒湮没尔矣爰相与颂公之美曰丘之隆隆孰培尔封我公之功丘之秩秩孰奠尔宅我公之徳凡邹孙子世其毖祀祝公万年锡嘏自天察间以语粲粲曰不亦善夫不亦善夫夫君子之甄表节义凡以笃俗导民而已节妇事尝着列县乘迨今且逾百年乡人犹借借谈之诗曰蔽芾甘裳勿翦勿伐召伯所茇思其人犹爱其树况其体魄藏焉者乎而頺然沦废固仁人之所隠矣中丞公以纯徳雅道纪纲人伦盖尝执宪中朝则绳弼之谊着保厘外服则彰瘅之法昭今兹之举在公直细事尔然扶植彞教以轨训邦俗者固于是乎在昔吕荣殉节糜君崇义妇之阪郁生守志姚子表贞姬之号斯固吾乡邑旧事也乃今复遘见之而察能笃念先烈敏于举义以卒成其父兄宗族之志亦贤矣君子谓中丞公也仁谓察也孝皆盛节也不可以不志庸叙述大致俾刋列贞石植诸墓左诞彰厥休且以视后来者庶永永无壊






　　陆子余集巻一
　　钦定四库全书
　　陆子余集巻二　　　　　　明　陆粲　撰戴先生传
　　戴先生讳泰字岳宗世为江西之永新人先生少頴异日记千言为文援笔立就以家难避之襄阳襄阳人未之知也独居敝庐中躬执防涤旦暮手一编朗诵不絶口旁舍人窥见异之就问曰客何为者自苦如是先生不应居久之士人有知之者延致之家为塾师遂占籍襄阳补县学生同辈见所业惊服稍稍从问难因折节为弟子先生故治易诸为易学者争愿従先生游当是时先生名闻江汉间成化戊子荐湖南魁其经辛丑礼部试中乙榜授蜀之南川教谕地杂夷獠士鲜知学先生日夜亲督教之数年乃有领荐者调大足应聘考浙江乡试称得人秩再满乞致仕不待报辄去当道者强起之又调金坛而先生自顾老矣益不乐亡何竟归诸生留之不得涕泣送之归十年卒年八十二先生性敦厚质直继母性严事之以孝闻仕二十余嵗不过校官所至未尝以私干人自言吾无过人者顾平生不能言利耳既老家赤贫服御单陋有人所不堪者终不问产业所著述务以理胜尝教学者属文当先治心无徒支离其辞为也君子以为知言先生之先本萧氏元季有宗濂者为庐陵判簿当天下乱纠义旅捍乡社髙帝闻其名召授节钺不屈死金陵市中至其孙为戴氏甥因冒姓戴至今自判簿以节死乡人髙之其后子孙寖显若代长史礼蜀伴读弼汀州守禧及先生皆起科目为名人先生子梧今嘉善令忠信好修世其家
　　陆粲曰余闻之太史迁言汉祖灭项氏令诸故项籍臣皆名籍独郑君不奉诏被逐死至其子荘官九卿诸孙为二千石者六七人今观判簿之死伟矣其后世贵盛略与郑氏等天于忠义之报固有意哉梧与余同进士举相善求传其父平生得判簿死事因附着云
　　陆义姑姊传
　　陆义姑姊者吴郡陆粲之姊也婉嫕有识鉴归蒋氏而寡其弟粲举进士为给事中疎戆好言事一嵗中章十余上数讥弹用事者过恶竟以是得罪谪西南夷徼外地荒逺不能以家从粲既行数月而其妻病殁有一男一女皆幼母胡夫人老且失明方悲号嘑天莫知为计姊闻之曰嘻此吾责也顾其子曰善视而室吾往与二雏俱存亡矣亟走弟舍抱持其男若女以泣日抚视之且教以学书记及女红恩意甚笃男若女皆忘其母之没也他日粲得稍迁为县令过家恋恋不能别姊曰行矣有而姊在何忧粲亦遂慨然辞去不复顾家曰有吾姊在何忧久之粲致事归其男若女则皆长矣姊又日为缝纫衣被饬治奁具视毕婚嫁乃辞去复従其子以居于是吴之大夫士凡与粲兄弟友者闻之莫不髙贤姊之行曰昔者鲁妇人遭乱舍已子而存兄子时号鲁义姑姊今姊行足追配若人宜遂曰陆义姑姊云或曰姊其有所闻而兴起者欤姊未尝学问顾自其少时喜従诸弟説史传故实及览稗官小説至古人壮节事辄拊手称善为吟诵不释口夫其嗜义也固天性然耶然姊居贫足不出阃阈又其诸弟及子皆贱士不能借交于四方之贤豪长者以谈説游扬其名故姊之事独其乡人知之耳令世有良史如刘中垒者録寘之列女传中安知不与鲁义姑姊者并传也虽然姊之始愿则岂为区区之名哉于是姊年且六十其弟粲将率其男若女往为夀而书其事以视之曰俾尔后之人无防焉作陆义姑姊传
　　给事中李公传
　　给事中李公者大梁之祥符人也名濙字宗禹一字原洁其先自燕来居大梁世有显人称衣冠家公早孤力学被选为校官弟子员美须眉仪观丰伟好倜傥大节举成化辛丑进士久之拜南京户科给事中防敬皇帝初即位是嵗六月朔日有食之公上疏劝上饬躬修政以销弭变异因陈慎始保终之戒上嘉纳焉都民当供杂调者其髙赀富人大抵为贵势家私役而官中百需特倚办下户公令所司覈实而均其征有挟私干请者痛斥絶之于是宿弊尽蠲上下称便中贵钱能素饕诐时典留钥兄弟为奸利暴横都城中公奏劾其罪状又论刑臣不宜干纪与政辞指尤峻切用事者怒俄有盗取土于孝陵壖中者公廉得其主名以闻用事者因指擿以为诬防非所宜言有诏镌一阶补肥乡丞肥乡小邑去京师差近朝贵往来境上每有所发取守令不能距违公至则一切裁之以法其后遂莫敢妄求皆曰无挠彼彊项丞为也是时左降官多简傲不省事独公尽心吏职推情与下先谕教而后笞罚民大信爱之惟恐其去也一日集数百人走阙下上书言愿従明天子乞李丞惠养小民书报闻而公以母忧归矣比终丧年才五十余遂无仕进意家居日夕手一编絶迹公府部使者以下造门不辄见既见语不及私所居湫隘或请更诸爽垲者谢曰先人安焉余不足以嗣之余保此足矣巡抚都御史孙需陶琰先后列荐于朝使郡守丞即其家劝之复出譬説良苦公弗应既而拊心笑曰此中乃坚过于石何可转也因署所居曰石庵以着其志中贵廖镗镇守河南势张甚蔑视士大夫独心敬公间为具召之时宾客满坐待公举酒公不得已彊往酒一再行即据席睡大鼾镗慙顾左右曰李公老人也不胜桮杓矣少选公起拭目理髯长揖径去镗为防然自失自是不复召也论者儗之宋广平待王毛仲事云素轻财居官所得俸禄悉分遗族人未尝营立产业既老益贫常饭脱粟犹时时弗继独居一室土牀苇蓆而已然无不足之色遇良日乘小车従子姓出游茂林广野靡所不之意欣然乐也正徳癸酉年七十一乃终公善书所为诗文皆有思致今存者若干首
　　陆子曰班固书称朱云着节汉廷后不复仕常居鄠田时乗牛车游衍自适虽宰相欲延致之东閤弗屑也余观李公仕盛明之朝数上书显讥贵势亦矫矫壮激矣其谪也非上意令异时复起必且驯致大官乃泯迹里闾优繇终老遭有力者相援而执志弗变方诸槐里令屈彊衰世者虽所遇不同然风操则髣髴似之矣抑吾闻马文渊有言凡人既贵当使可复贱也今之仕者一日去其官即愁沮丧志如鱼失水喁喁然死耳若李公者食贫不悔为人所难所谓可使复贱者非邪公子世徳为礼部郎坐小法谪吴邑博士间述公行实视余余为列其大者以传
　　前乐安令顾先生夀藏铭
　　先生姓顾氏名兰字荣甫其先家吴之香山国初始迁郡城临顿里今为里人父伦母薛氏先生少则儁朗不羣未冠已博综羣籍补长洲学生治戊午占应天府乡荐累试礼部不第正徳丁丑谒选得山东淄川令淄川小邑而赋役繁重富人子大抵出赀为省府掾以夤縁规免先生按籍钩考令诸科讁一视资产为差吏徒抱案受署不能有所前却上官闻为下其法于旁郡邑行之无弗称便他杂调为民病者一切放罢邑故有郑康成祠久废亟为缮治率学官弟子以时行祀事毁僧尼庐即其故址作社学简少俊立师教之民骎骎向化俄改知江西之乐安乐安俗尤靡薄人死泥堪舆家言积十余嵗不葬子弟未冠而婚女妇夫死不持服辄嫁先生以礼风晓其士民且白监司严设科禁俗用丕变里胥豪夺乡民不令受事先生察其利病为参停均适常使孤逺者得所民喜相传告自山谷争出应役长老惊叹以为数十年来所未有也是时辈类为州县者多超取显美先生治两邑更七八年以不能树援当路故名秩不进而其意亦已倦游因力请致事以归时年才逾五十耳所蕴蓄葢什不一试谈者至今惜之先生受性介洁自为举子抗志食贫不苟取予或要与俱请事于官曰不能少屈意以自润耶先生不应拂衣径去其人惭语人曰是子固狷士也居官益自矢清白自淄川入觐单车上道囊空无一钱父老为率邑中得数十缗以献竟赋诗却之乐安民长乡赋者嵗饷令五百金先生亦峻谢焉比归足不入公府所居委巷中有小圃杂莳花木果蔬培壅灌沃勤而适时久之皆蔚然成林日徜徉啸咏其间不一问世事喜读书每得一编披玩不暂去手间为小诗辞致清婉亦善绘事而不轻作早嵗颇少容晩更夷旷与客谈防常雍容欵洽虽率然啁笑亦隽永有味云粲与先生同里居为后进亦以仕龃龉早退而肮脏寡谐意独亲先生先生亦折辈行与交时时相过従辄解衣槃礴竟日语笑饮酒相乐也至是自治夀藏于白莲泾之世墓语粲曰吾年过七十旦暮従先人于是子为吾铭庶吾犹及见之也先生故所与游最善者文内翰徴仲徴仲为着传拟之陶元亮当世以为知言铭曰　望其外臯如即其中廓如是维先生归全之区徯后百年乘化以徂有知徳者过其下尚曰此古独行士之墓也而式诸乎
　　一兰陈翁夀藏铭
　　一兰翁作夀藏横山下语其子晓曰吾老无所觊慕独念欲得当世之君子有道而能文者铭吾斯藏吾庶以是不朽矣小子盍圗之于是晓诣余告曰是莫宜子者因出所着事状再拜以请余不得辞也为撮其略而书焉翁名纲字宗宪姓陈氏世吴人大父本仕为蜀罗江教谕子姓从宦学者因占数汉州以便进取父昌太学生母水氏兄经中蜀省乡试髙等翁生州之寓舍幼岐嶷不凡従其父兄受尚书若毛氏诗辄了大义既而随父谒选京师道出华隂父暴病死逆旅中逆旅人不聴殡将野墐之翁长跽哀号竟得成殓潜丐县令防其丧间闗达蜀翁时年十有五嵗既壮乃克奉其母以父丧归吴葬焉家储无担石所亲有哀其贫者颇赒给之始出従事贸易久之足迹殆徧天下常经渉险阻濒危而济一日慨然曰奉先人遗体数履畏途以徼尺寸王阳独何人哉自是不复出取故所读书稍寻绎之里中人争迎致为子弟师盖翁虽尝服贾而其韵度固蔚然儒者也居家孝友念其父客死言辄洒泣养母极滋味每食必亲省具乃进诸兄弟前卒者为收恤孤嫠咸令得所族子以罪戍边翁为所诖累尽丧其资无几微见顔色平生非其义弗苟取尝适济南有袁丞者寓以百金道遇盗従者迸散翁独弯弓射盗却之或説使匿其金曰第以盗为辞足矣翁不聴卒归之他事多类此翁生天顺壬午正月四日今年七十有九而聪明不衰娶苏氏子男二人长晓县学生次晴先卒女一人惟陈之先盖有隠徳学谕君尤称笃行夀且百嵗至翁起孤童奋自树立虽食贫以老而不陨厥问殆难能也已晓方发藻儒林有禄养之望焉天之报翁将在是乎始翁尝读琴史至猗兰操意若有感焉者故自号一兰余为铭以着其志铭曰　兰生幽遐蹇独芳兮弗纫而佩亦何伤兮有美若翁庸比徳兮其则嘉秀而硕兮终为国香媚于后兮干禄百福用滋茂兮君子刻铭播厥芬兮后千百祀其永有闻兮
　　福济观重建吕纯阳祠碑铭
　　福济观建吕僊纯阳祠葢成化中道士郭宗衡始为之而武功徐公记其事云夫神僊窈惚不可知然观王大猷所遇则又甚显妙化迹龙升霞举孰能测识之哉余尝闻纯阳举进士不第弃去遂学为僊是以乘三光逰帝庭为可致而土苴文章刍狗富贵视吾儒之论著琬琰勳勒鼎彞者果不足尚乎然真风灵惠又往往足以济世而福民是故神明之异贶生人之别造也嘉靖甲申吕祠火道士周北山再建焉栋宇鲜胜丹垩互照中设僊像旁翼嶐庑洞门神室郁然云开于是复为真境矣北山名以昂少学道独扣宗洞究至理其闲神旷思翛然尘外而世之文章富贵举无以溷其中然又慕儒行习孝友之纲敦礼义之节为时所重又尝与髙逸者逰诗酒弥日乐而防倦然问以神僊事则黙且笑呜呼是诚窈惚不可知邪抑有之而顾难测识邪若北山可谓学道而有得者矣祠成请铭于余余未暇也葢又十余年始克为之其辞曰　阊阖东褎虹桥西络真苑崇开新宫载作神居鸾峙灵堂虎跃云搆髙翔天工巧削雄柱含虬文题引鹤日抱璇梁霞流珤阁邃宇芝成洞房绮错采絙周廊丽张夏幕银牓初辉金函廼托馆伏苍龙门呵朱雀星攀桂户风揺兰薄蔽槛千禽翻阶万萼绛府嵯峨踪绰约龙驷天行螭衣雾落鳯衔红节鳞吹紫锷琼女鸣箫玉童捧勺来往太清逍遥真乐祥光一临仁飇四廓福溥下民惠同上药极夀乾坤永标丹雘
　　云南按察司经厯刘绍卿墓表
　　绍卿自太学生得按察司经厯铨注云南先是余以给事中言事谪贵州都匀驿丞云贵接壤皆古西南夷地贵州地尤瘠恶非人所居余行数月乃至境上属盛夏暑雨所经由皆大山长坂下上劳惫尽日道无行人俄有骑而自后至者绍卿也与俱憩坐林樾间语相劳苦仰视山两崖斗絶数百千文色如积铁雾气浡浡起山巅虎迹交错道上绍卿怃然不乐余顾笑曰子悔来耶丈夫不经此当何由知艰难子行矣绍卿亦笑且颔之上马去余至都匀防驿舍久废僦居平越平越者云贵往来孔道也诸自云南来者时时传説有新官刘经厯彊执不受请托蛮酋武官放恣淫虐不畏大官府独难刘经厯耳余闻之良喜自余去平越及归吴中三四年间与绍卿不相闻既而绍卿上计京师自廵抚大臣而下署其考为诸幕官防当迁秩矣廼有飞语闻吏部于是以不谨罢则闻有按察官以细故相恨望实隂中之云绍卿自失官家居十余年病卒卒后若干月且葬其子瑊诣余泣请表墓余许诺因为道往时事曰吾知若父久矣忍无以慰其死哉绍卿讳某先世家临江国朝有编戍苏卫者今为苏人自其従祖父刑部尚书与清始起进士至大官父某母某氏绍卿生有至性十四丧父执丧循礼而力学工书事母以孝闻在云南涖政明决上官才之事多倚成焉数平亭疑狱土官杨训杀人帅府桀黠奴髙璧亦坐事当谪戍两人要重货投之不纳卒案致如律千戸胡学诗戕其妻行赇要人脱罪一讯得实状论死王髯者圉夺杀人道中郡吏名捕之一兵官子亦王姓而髯疑惧自髠为吏所録既诬服成狱矣绍卿往覆案立得杀人者而出兵官子嵗饥督视平粜计防详密而赋授必均民以不殍死阅视迤东诸郡庾积奸蠧为清他所建易尚多不悉纪令任职差久其功绪当益有可观者顾仅逾一考辄以晻昧之过去谈者惜之或曰绍卿平生刚急少醖借用此触忤贵人卒见废退斯自取之也非耶余谓不然夫仕在不失己耳乃祸福则有不可知者昔人有言秪系其逢不系巧愚信矣今世仕者或工于语言日蒲伏公卿户下拜起望顔色然其人固自有利不利利则躐取华要不利则亦放弃流落死耳要之荣达有定分非必以谄傲为通塞也如绍卿辈蒙垢泯黙以终者世亦何可胜道哉绍卿之卒以嘉靖丙午四月九日年五十二其葬处曰灵岩乡桃花坞室人郭氏余族姑之夫之女也一子即瑊吴县学生秀敏有文世其家













　　陆子余集巻二
　　钦定四库全书
　　陆子余集巻三　　　　　　明　陆粲　撰祝先生墓志铭
　　先生讳允明字希哲苏之长洲人也其先出古太祝以官氏或曰黄帝之后封于祝以国氏云七世祖碧山胜国时由松江来守郡后卒官一子留于苏遂为苏人祖颢皇正统己未进士终山西布政司右参政父瓛母徐氏大学士武功公女先生少頴敏五嵗作径尺字读书一目数行下九嵗能诗有竒语既天赋殊特加内外二祖咸当代魁□目擩耳染不离典训稍长遂贯综群籍稗官襍家幽遐嵬之言皆入记览发为文章崇深钜丽横从开阖茹涵古今无所不有或当广坐诙笑杂遝援毫疾书思若泉涌一时名声大噪嵗壬子举于乡故相王文恪公主试事手其巻不置曰必祝某也既而果得先生文恪益自喜曰吾不谬知人自是连试礼部不第当道竒其才防修史将名荐之弗果初仕兴宁令地介岭海民尚哗讦惑于禨祥先生示之礼简进秀异授以经学亲为讲解遂一变其俗群盗窜处山谷时出焚敓为设方畧一旦捕得三十余辈邑以无警稍迁通判应天府亡何乞归又五年卒春秋六十有七夫人李氏乡先生太仆少卿应祯之女子男二长续进士入翰林累迁陜西按察副使次侧出幼未名女嫁潮州府经歴王谷祯先生简易高旷不乐拘捡在众若无能者然黙而好深湛之思时独居著书解衣槃礴游心间賔客来者叩户呼之若弗闻也性善书出入魏晋诸家晩益竒纵或购得之辄藏去为荣喜奬掖后进终身不言人过其为家未尝问有无得俸禄及四方饷遗辄召所善客与醵饮歌呼费尽乃已或分与持去不遗一钱故其没也几无以敛云先生少有意用世既濩落不试一发于文虽声实闳振犹非其志也所著书合诗文集为数百巻藏于家陆粲曰斯文之用与天地准由汉氏来缵言之士臻于斯极者亦仅可数已明兴百年士犹胶守章句未覩其恢然者也乃宪孝之际始彬彬矣祝先生由诸生起覃精发藻横逸踔厉超追古昔盛哉若其湛浮自得龙变不羁大观逍遥廓然离俗矣夏侯湛赞东方生云明济开豁包含大拔乎其萃游方之外者殆先生哉殆先生哉先生没以嘉靖丙戌冬十有二月二十七日又明年戊子冬闰十月十六日葬横山丹霞坞太原王宠撰次其事行粲为之铭铭曰维圣有文自天啓之其卒敝刓孰振起之猗嗟先生发天之明达圣之经播为浑锽举世震惊维时弗逢食贫以终独昌其辞以烛群防横山之原崇四尺者先生之坟后勿坏伤视此铭文
　　贵州杨义司副长官金翁墓志铭
　　贵州盖古牂牁之域今其地为戎衞者以十数平越最大自平越之境所通为安抚若长官司者以十数杨义最大杨义地可数百里其所治曰杨山其为之长者曰金氏金氏之先世雄于其土明高皇帝时遣大将军出师下滇僰诸夷道出平越金氏母闻之率所部诣军门降且以羊酒献大将军喜承制慰劳始奏更其司曰杨义以旌之命金氏母之子孙世为副长官领其众其众咸喜曰嗟吾君之有此爵土乃吾媪力也迄今称之以拟冼高凉云三传至翁翁讳洪字某自始仕即以才谞知名每有寇警方镇大臣以檄调诸司兵诸司狐疑相视莫先发檄至翁翁捧跪戴首起读一二行已即瞠目援弓刀上马令其众敢后出者死及战又甚力所向有功常为诸司最至他赋税征发率先期办集以故方镇大臣咸爱重翁迨其老犹不听卧家遇重大事常以属之有奸民造伪印谋据城为乱翁诇知之密白上官以计缚其人余党惊溃一境获全翁既晓畅世务又多权略临事翕张人莫窥其际颇喜读书为奏牍若文移操笔动数千百言自老宿吏诵之未尝不称善也嘉靖九年十二月十六日以疾卒得年六十有七妻某氏子四人长鳌袭副长官次凤衞学生次某次某鳌等以某年月日葬翁杨山之原贵州去京师殆万里诸酋豪依阻阨擅杀生自娱一方僴然谓中国孰与我广大卒乃犯天怒至举种殄灭无炊火焉若金氏有土数世矣恭谨不懈子孙相传声光益荣曰为善之福非邪陆先生曰语有之顺天者存余于金氏睹其效矣是故録焉以劝忠也鳯治春秋学自余以谪寓平越寔始来从游余铭翁亦以鳯故铭曰杨山峉峉閟此室夫人不死我铭在是匪夫人则铭以训臣子
　　亡妻盛氏墓志铭
　　亡妻盛氏故御史大夫斯徴女也盛在吴家世衣缨其先盖多钜人长者至大夫益以刚毅大节闻天下孝宗朝大夫年始冠擢进士第奉诏归娶元室沈夫人亦出郡中名族其生吾妻也大夫适被选为工部郎故命曰选及归余余为字之曰德媛自余举进士为翰林庶吉士工科给事中吾妻皆从京师亡何余以言得罪再下诏狱天子仁不忍诛仅谪贵州都镇驿丞都镇地逺且荒恶非人所居弗能以家从吾妻乃留侍吾母于家故病脾至是增剧又加痰竟不起逾年余防恩量移永新令寻致事归又久之始卜地于虎邱之西以葬云吾妻自为女子贞静柔婉其祖通议公竒爱之不欲与凡子通议公者亦杰魁人也与吾先父如隐府君有世契尝过府君府君觞之酒中以诸子见时余始六七嵗通议公于坐命之属对语辄随口响应通议公为之唶唶嗟赏罢酒辞去他日府君闻其女孙贤也使请婚焉通议公闻之则大喜曰彼聪明儿邪即报许受聘已乃寓书大夫曰为若得壻矣比吾妻来归时年才十有四府君及吾母胡夫人怜其少视如己女而吾妻亦执礼尽孝至接遇内外婣戚恩谊咸备自奉俭薄食不兼味衣被簪珥无华靡之饰于所生子女虽甚爱之然未尝徇其欲御家众特寛简每以余性卞急易怒为戒曰是累德亦伤生奈何不自爱邪至今忆其言而愧之余之校文浙中也大夫适奉玺书治漕河相见于济宁欢甚时大夫综画诸务过劳貌殊瘦吾妻见之悒然进曰仕可止矣大人盍归乎先是大夫已疏乞致仕闻其言良悦曰真吾女矣及余逺谪吾妻初欲与俱曰夫安乐同处患难相违人谓斯何余谢曰吾母在子岂可复去左右哉乃止将别虽极悲怆终不以余黜官为怼其贤而有识如此然竟不免天没伤哉余结发读书困于进取且二十年中更家难豪族侵侮赋役交并困厄惊忧有人所不堪者吾妻实相与同之今往事犹若在目也而逝者不可作矣矧病不与知没不与敛痛可言邪吾妻之生为治丙辰十月十日其卒为嘉靖庚寅八月二十一日得年仅三十有五其葬为丁酉三月十八日子男一人延枝郡学生娶毛氏女一人适王有壬太传文恪公孙也以防为尚宝丞铭曰嗟余放逐兮于贵之阳薄言还归兮兰先委芳尔命寔蹇兮终焉永伤尔德则嘉兮子孙其昌
　　太医院医士张君墓志铭
　　余外祖山西叅议胡公仕有廉直节弗究于用既谢政归吴益高简杜门不与人通独里中医师朱廷用氏以世契故得数请间燕语时吾先父如隐府君方馆于公家吾伯氏子徴生始数嵗而廷用之壻张君汝声亦有女年相若也繇是始相与为婚姻而张君与吾父亦相得驩甚暇日辄过从饮酒歌呼为乐往往逾夜分始散去若是者葢三十年吾父既不幸弃诸孤又数年张君亦卒矣君为人闿爽尚气义与人言辄披沥底里不少囘伏自廷用以疡医名吴中君传其业又遍读素难诸书得其肯綮旁涉史传皆晓畅大义防疾处方什不失一虽廷用自谓弗如然君性简倨郡中多豪长者贵人君与语常尔汝之豪长者贵人弗乐也有疾则迎他医他医技能大抵出君下或耳剽方术谩谰以射利然造请者其门昼夜常满君业虽高不为人知设药肆于门日危坐其中无过而问者以故家益落晩乃以荐入京例试礼部奏名入太医院为医士亡何以事乞归后再至京待次得寒疾死逆旅中年五十九诸尝与游者为治棺殓归其家君讳镈汝声其字先世汴人从宋建炎天子南徙家于吴父谨以君之兄钦贵赠中书舍人母李氏赠孺人子出朱氏者六人男三潮瀚涛女三长归吾伯氏次归沈某次归石某侧出子二人男涣女幼未行孙男四女二君没以嘉靖乙酉闰十二月二十五日后十年乙未十一月十五日始克葬于花园村青龙坞之世墓潮属余铭君之再至京师也益濩落无所遇闻余举于乡当赴省试喜语人曰子余今来吾事济矣子余余旧字也寻病且革或问后事时舌强语不能了了犹若曰子余今来云呜呼君之望余深矣矧吾父所亲厚者吾忍辞铭铭曰生吾不能恤其困死吾与之铭嗟张君之藏其永宁
　　天池山人陆子墓志铭
　　天池山人陆子者吾弟也名灼更名采世吴人吴之西境有山曰天池盖道书所称可以度世者也君意慕之因自谓山人云君生踔厉英发始为校官弟子不屑守章句纵学无所不观从其妇翁故太仆少卿都公游锐意为古文辞寻以例升太学益务精进视当世显人名能文章者辄往蹐门自通防以所业皆一见赏爱其名遂隐然以起自江以东学士多延颈愿交者而君意独自许用世谓功业可立取时时于广坐中奋髯抵掌论天下事语多触时禁客不乐闻稍稍引去或目笑之君色自如不为止在太学二十年累举辄踬遭世玩侮中不能无少望日夜与所善客剧饮歌呼为乐间出游或经月忘返槖中装无一钱从者以告若弗闻也东登泰岱赋游仙三章慨然有轻举之志南逾闽峤徘徊武夷诸山语人曰世无知我者吾闻京师天下豪杰辐辏又燕赵多慷慨士吾且往观焉傥庶几乎行半道病还及家意颇惘惘夜中数起东西行谓余曰日者言吾嵗行在酉当厄今吾形神不相摄矣吾殆将死也因屏人属余后事其言凄怆不忍闻兄弟相对歔欷泣数行下居亡何竟不起伤哉是嵗嘉靖丁酉九月廿二日也年四十一后八年乙巳十二月十三日乃葬其地寔天池之麓于君初志亦若有防契云陆于吴为着姓宋季始家陈湖之上吾先君讳应宾母夫人胡氏有三子君最少先娶都公女继娶邹氏子男二长舒枝都出府学生次敬枝侧出女一邹出适太学生陈沛孙男一嘉观君性傥不羁与人游处输写心腹无所隐匿每扬防今古品藻人物机辨锋出莫能穷者而彊执自信不肯诎折徇俗虽故所亲善一弗当意则面斥之或致怨怼不恤也于文喜称六代诗初规摹盛唐晩宗谢康乐造语往往似之居闲弄笔游戏为近体乐府若啁笑率然之作亦醖借可喜独好习国朝故实所至延访勤切率多闻人所未闻者他如幽防物恠黄冶变化之言靡不采获着之编録黠者或谩言以中其意君亦倾听弗疑闻有竒人异士不逺数十百里走求之其笃好如此余与君俱侍吾伯兄子徴学议论下上自相师友而嗜好略同方赖焉以时规切庶有益乎而君弃余死矣铭曰吴有竒士陆氏子生不逢时又弗永年呜呼悲夫
　　张时济墓志铭
　　东西两洞庭山皆在太湖中包络市井居者骈坒其上田贾亩数十金民食指稍众者辄出为商贾然其人大抵纤啬虽家埓素封龊龊愈甚张君时济东山之产也性独倜傥高亮轻财好施能立然诺可以为难矣君始业儒既而弃去従事废举尝南浮江汉北涉淮泗歴齐鲁燕赵之郊辈类皆高赀富人货布充羡君所操视之不能什一且时有利钝然意常豁如也与人贸易一以诚信虽累百金不刻契传终无所欺而人亦无欺之者尝得遗金于道物色其主归之族党有鬻产者君畀之直而还其产不取友人贫流寓逺方为具衣资将防以归他行事率类此论者谓君盖有古节侠士之风焉不特贤于其乡人而已至于家庭之行尤多可书者父孟昂病胪鼓脐下出水医云其味咸生淡死君亟取尝之母刘年过八十君亦班白矣孝养弥笃母没孺慕毁瘠人以为难早嵗尝学武事善射絶人正德间游京师会有诏举材武士所知者具草荐之君以亲老固辞乃止居常手不释巻喜养生家言著书一编以老氏致虚守静之防为宗斥黄冶容成之术曰此去道逺矣亦善谈禄命时时竒中一日忽为书以贻其子曰今嵗吾将观化壬辰则吾逝日矣及期果以疾卒亦异哉时嘉靖庚子二月廿九日也年六十九以是嵗九月二十六日葬俞家山之原君讳淮时济其字娶习继陈再继钟子男一人本孙男一人余烈女四人曾孙女一人本笃学好修尝游王文恪公之门与余善而余烈亦従余游且葬以君之甥肇庆守朱全甫状来请铭铭曰谁谓服贾而寔才武亦敏而艺弗庸以试其卒有闻在其子孙
　　怡圃朱翁墓志铭
　　吴郡朱元吉氏将葬其父怡圃翁自为状数百言以视其游陆粲而属之铭粲撮其略而书之曰翁讳某字某其先吴江儒林里人也始徙洞庭东山再徙郡城父某母某氏翁生天顺壬午三月廿九日阅世七十有八年以嘉靖乙亥三月二日终于家辛丑【阙】月【阙】日葬梅湾山世墓娶王氏有内行二子元吉贞吉皆县学生翁天资朴茂居家能孝于亲而睦于二兄妻死不更娶故族之人归其仁于所知者有过未尝不尽言规之不屈挠辞色以徇人故里之人推其直少尝治进士业中嵗弃去以其学授乡之后进生而内以教其二子其既也后进生之従游者业皆有成而二子为名士盖晚因厌事去即郡城之北辟地为圃种树养鱼以自适不一问世故或荐与乡饮亦谢不往故郡邑之大夫称其洁君子谓翁盖古所谓一乡之善士也者非欤或曰昔朱长文居吴有高名以经术授学者世称乐圃先生翁岂其苗裔耶乃其行固髣髴似之矣陆粲曰翁殆有意于希长文者其号怡圃也盖若以自况云故卒成其志而为之铭曰呜呼呉逸人怡圃朱蓊之墓
　　奉政大夫工部营缮司郎中张公墓志铭
　　孝宗皇帝之时吾吴人仕于朝者最盛自卿大夫有功德着闻当世弗论若其位未显而名迹可纪者亦甚众也其在工部有两张公焉曰都水郎中嘉玉营缮郎中守之皆峭直清刻风轨行能相似也当是时天子仁明能容奬臣下守法虽左右贵近臣毁誉之言不辄聴以故两公者得行其志而成其贤名及正德初逆瑾盗政两公遂相继得谴去都水公戍辽左瑾诛乃宥还中人犹忌之卒摈不用死营缮公亦除仕籍废于家士之有志当世而惜夫人才之难者至今恨之营缮公之卒也属粲以后事及葬则其孙衍庆来征铭张陆世婚姻家公粲父行也为叙其事行而铭焉叙曰张公讳约守之其字吴之长洲人也世为士族考翥始起进士卒官云南按察使母吴淑人公治庚戌进士初授虞衡主事监竹木税于杭及于芜湖所至剔摘奸蠧课入充羡自尺寸以上咸籍而归之有司无所汚染进都水员外郎久之吏部以营缮剧司非公不可乃进郎中寻奉玺书督造汝王府于卫辉量功命日节缩浮冗省费三十余万还掌司事张真人以建第请中防且许之公言嵗歉国贫而勤民以饬异流之居非王政也事竟寝京师浮食竒民关通中人为奸利常所输材木不能什一则以足告受直累巨万曹司莫敢诘公严为限列非经覈实者不得输每宫省有所发取若诸藩府陈乞非令甲所有一切格罢羣小侧目惮之相谓曰尚书易与耳独无奈彼张郎中何也最后治外戚庆阳伯第瑾新用事将夺民居数百千区以益之公争之彊瑾怒会考察京官遂属吏部以不谨黜公一时台谏皆知其枉而畏瑾莫为论捄者公家居盖三十余年中更赦复故秩致仕以今皇帝之十九年嘉靖庚子六月某日卒春秋八十有五某年月日葬城西金芝岭之原元配宜人浦氏继宜人钱氏子男一秉仁太学生前卒女二县学生杨宸太学生陈道复其婿也孙男三余庆承庆隶校官并秀慧而有文早夭最幼者衍庆女三曾孙男一夔公面目严冷外若椎少文内实好学虽耄年不废读书善饮酒多而不乱其居家治生自鸡豚莳蓺莫不有法而自奉殊俭饮食菲恶冠服故敝能安之平生无谰言謟语呜呼其所谓笃行君子者耶铭曰张公质木守道敦笃式法従政思竭毣毣彼阉饕诐干国之纪扞其铦锷乃黜以死曰此臣职虽黜奚怼而或隳之宠不塞愧天维显思锡公夀耉高朗令终福则亶厚金芝峛崺公墓在兹孰为诡随视此铭诗
　　明故南京礼部精膳司郎中南丘先生陆公墓志铭
　　明嘉靖辛丑三月二十日葬我南丘先生吴郡陆公于华麓山世墓其従子粲谨叙公事行之大者而铭焉叙曰陆之先自齐宣王少子元侯通封平原陆乡以为氏汉豫章都尉烈尝为吴令卒葬胥屏亭子孙因家于吴末裔蕃衍为郡着姓宋季朝议府君千九始家陈湖之壖公九世祖也曾祖讳守道以公再従弟少保公贵累赠光禄大夫柱国太子太保吏部尚书祖讳瑄考讳溱更徙居郡城之阊门外以公贵赠工部主事妣王赠安人有五丈夫子公其仲也讳应龙字翼之南丘其所自号云公生而风神清茂自少敏悟过人弱冠游郡胶为文下笔立成而辞理鬯达累举于乡辄不利治戊午应贡入太学是嵗始中应天府乡试明年登进士第授工部虞衡司主事监税荆州嵗满羡余累千金悉归之郡帑寻以疾请告家居正德初逆瑾盗枋雠视士大夫诸在告违常期者并勒令致仕而公与焉瑾败乃召复故秩补屯田司转营缮员外郎又转都水郎中奉玺书领漕河事诸所兴革公私称便而要束明信无敢以情挠法者内侍刘潮奉使还载私醝道索资送搒笞属吏且挟刃伤人公抗疏列其罪状忤防被逮下锦衣狱逾五月而得释镌三秩谪为浙江布政司理问理问视古法曹掾专治狱讼公平心剸决不以笞罚立威经讯鞫者咸自以不寃或譌传得代囚闻皆恸哭其得人心如此久之稍迁应天府推官寻陞南京礼部主客司主事再陞精膳司郎中公时已无意仕进即疏乞致事少保公在吏部持之曰少需之当为兄易金绯公曰是祸余也再疏得请不待报亟归当是时少保贵倾中朝仕者争愿出门下公亲其兄乃仅以一郎官归老士有遗望焉而公意恬如也其后逆濠搆乱少保为忌者中伤阖门逮系得祸甚烈公独超然免于訾议当世高之素康强无疾戊戌冬十二月十七日忽神思不怡越三日遂卒春秋八十有四元配阙赠安人继配徐封安人先卒子男三长耿亦先卒次炫县学生次烶今更名太冲女三长适姚奎次适张禾次适南京刑部员外郎陈椿孙男三女六公忠信寛和自束髪至白首不为卓诡之行以立名迹其在众中言呐呐若不出口而简易直致略去边幅贤愚皆乐亲焉居家孝友奉工部府君及王安人依依弗忍去左右事伯兄如父待诸弟有恩尝夜有盗入室刼持府君公跣而趋出欲以身代闻既释乃止他日郡获盗赃货不赀盗自承以为公家物郡守召视之公曰非也长揖去之守为惊叹仕且二十年所至专以诚长者处官吏卒服其恩信亦不大欺性不喜华靡虽贵布衣疏食如寒士奉身之外无长物焉晩益与世抹摋日端坐一室诸公贵人造请至门辄谢弗见时时幅巾单衣遨游闾里人不知其有官也同时有以富贵自矜大者尝诮其简朴公应曰人各有性长短自裁若子所为吾不愿学也孔子谓木讷近仁太史迁称鞠躬君子者公盖似之铭曰古有君子秉心无竞万石建陵醇谨笃行悛悛我公实维其俦含和养恬不忮不求亦既升朝暂斥而复其卒遄归以逺殆辱小夫干没多财益愚睢盱自贤与跖为徒达人大观视彼腐防従吾所安其乐栩栩夀考令终福则具全勒词贞珉以诏后贤
　　旌表节妇吴母陈氏墓志
　　陆子曰刘子政列女传称鲁寡陶婴者养孤守节作歌以自明其辞惨怛哀伤读者悲之顷余得乡人吴镗之母陈节妇事乃防然为太息曰嗟乎贤哉若人夫其操行危苦视陶婴加难矣而世或谓古今人不相及岂其然哉岂其然哉节妇者长洲人陈贤之女也嫁为同邑吴宣妻以柔令孝谨闻宣为郡史得危疾时未有子而节妇妊五月矣宣且死意凄怆而无言节妇谓曰吾知子不悲短命而痛嗣息之不续也今吾方妊所生男也固大幸即女也吾且长育教诲之为择壻属以烝尝子无忧乏嗣矣宣死后节妇免身果得男即镗也而宣父清所娶后妻王氏性严且意有所属数説清云新妇年少盍使更嫁节妇闻之号恸呼天矢不贰志自是蓬首毁容日居防帷中人莫见其面既葬宣因庐于墓所其嫁时衣被簮珥悉为姑所留乃独纺绩以为食既而闻有谋戕其儿者或谓有所受也节妇忧危惴栗昼夜保抱儿不暂舍每拊之哀泣声感行路而其兄陈容者亦有气义人也为往来防视之语人曰有籍吾妹若甥者容得以血湔其衽矣卒其母子得全者容有力焉镗少长有知识节妇训教之特嗃嗃严厉镗用感奋自修敕称克家子既冠娶妇莫氏生男曰一桂而家亦骎骎充衍节妇乃时为破顔一笑云镗念母节未白亟请诸学官弟子为言于部使者列上其事于朝竟得旌母为节妇嘉靖甲辰九月十三日节妇卒年六十九后【阙】年【阙】月【阙】日葬金鹅乡之原合其夫兆于是镗诣余拜且泣以墓文请余哀而许之既为志其事于石又拟陶婴为歌使并刻之异时有复传列女者庶几采获焉其辞曰有鸟比翼兮于飞颉颃中道失雄兮孤雌徬徨秉心贞壹兮终不再双有雏唲唲兮在母旁天命不可期兮憖与此俱存亡雏翾飞兮毛羽襂褷以长室家具完兮母心则降嗟嗟义烈兮志士为闵伤着之歌謡兮千载不忘
　　前儒林郎大理寺右寺副王君墓志铭
　　君讳延喆字子贞姓王氏其先世家吴之东洞庭山考文恪公讳鏊始起高科致位馆阁为时名臣母夫人张氏君生卓荦不羣自幼侍文恪公居京师则已开敏习事公性高简其为家未尝视簿书仕既隆贵产业无所增益君年未二十归吴即慨然欲恢拓门户当是时吴中富饶而民朴畏事自重不能与势家争短长以故君得行其意多所兴殖数嵗中则致产不訾诸贳贷子钱若罏冶邸店所在充斥起大第西城下前堂列优笑钟鼓筦弦后庭比房数十歌舞靡曼穷日夕为娱乐时出従所善客驰骋防游舆马鼓吹縦横道中贵游子弟望见君侧行屏气不敢疾驱君视之蔑如也然遇士大夫逡循有礼中嵗愈更约敕为恭俭罢诸辜妨细民业者益市古彛鼎图书充牣于家有嘉客至则陈而观之従容竟日悛悛若书生客退相语曰人言王公子伉健也今视之谨厚人耳初以名隶校官正德间繇廕叙升朝拜中书舍人奉使颁诏闽中今上时再使淮扬诸郡既又持节册封徽王妃所至能恪防以蒇事满九载进大理右寺副而涖中书职如故久之复以使事过家会考察京官当路有不悦者署其考才力不及坐外补兖州府推官未行而疾作竟以嘉靖辛丑正月二十六日不起年五十九其年十二月二十二日葬洞庭马坞之原娶毛氏封孺人有内行后君一日卒无子诸少房生子男五人长有壬尚寳司丞次有霖有翼有承有嘉女七人长适吴县学生叶献臣次适马学诗次适太学生安希尧余在室孙男一人女一人君长身伟须鬓魁梧悍坚不类南产家居事文恪公孝养隆备抚幼弟延昭有恩常日用财若纎啬至有所规剏必尽观美而建文恪祠工费最钜壮丽严洁乡人称焉尤善经画世务操縦弛张不露机颖一时名有权略者皆自以为不及也若其观时低卬壮老异操卒以昌大其家而免于悔吝太史迁所谓以武一切用文持之者耶然今之游闲公子大抵困于晩节君自结髪知名逾四十年标望不衰当世谈贤豪间者往往以王氏为称首即其所成就亦足为一时之杰矣余少为文恪公所知爱为其孙娶余女即有壬也及是以诸弟来请铭铭曰穆穆文恪履贞涵醇靖共三朝贵而能贫卒恢于家在其嗣人矫矫大理始骞以扬博谋敷施业是用昌乃戢而藏不陨其光孰不贵富乘高偾疾之子优繇亶厚福泽衎衎施施燕乐饮食五十九年既豫既丰讫无艰虞以获考终刻诗墓门昭示无穷
　　钱均卿墓志铭
　　吾吴有道德纯一之君子曰文懿先生钱公先生有兄子曰均卿其少也侍先生学当是时先生以经术为四方学士所宗仰弟子自逺至者甚众均卿日在左右藐小若不胜衣而秀朗卓达每先生有所指授辄能不逆于心操笔为文辞尤隽永有思致又性度温密可亲诸弟子咸爱重之相与游处如兄弟既而被选为县学生尝与辈类俱试郡中名第差后黙自念曰吾不熟耰而望获可乎亟归襆被入奥室塞墐其户独留一牖以通食饮读书昼夜不暂辍乃至发病家人破壁负出之病数月乃已盖自是学日益进一再举应天乡试不中士子传诵其所为文诸中选者自谓弗如虽先生亦为太息曰若之不第命矣夫先生既升朝官太常擢丞鸿胪以归归数年卒而均卿亦且老矣于是先生二子道卿文卿皆绩学有名庠序间而均卿之子应龙继起名尤借甚均卿一日慨然曰余髪种种矣尚与儿子辈争进取乎即引疾不复出督学使者闻而嘉之檄授冠服非其好也所居濒漕湖绕屋种竹数百竿日徜徉其下有良朋至则呼酒共饮饮少辄醉醉则歌古诗辞折竹枝叩石为节间以象戏往往竟日防倦遇风日清美漾小舟湖中观云水交映鱼鸟来亲人意欣然乐之家产故薄有田不满四百亩晩以分诸子益谢家事令无复关白而足迹不入城市虽邻里燕集不数赴也性孝友事二亲能备色养伯兄行迹颇跅弛极谏之继以涕泣而终不失欢当析产父别授之田若干亩以资占毕固让弗取遇人翼翼恭敬平生无忿言厉色蹈义履方壮老一致人无贤愚皆信服之里有悍少年率众造其仇家将甘心焉望见均卿在坐即逡巡为好辞引退语人曰吾不遇君子几防于不义吾乃今知改矣其以德感人如此嘉靖戊申九月二十日终于家距其生成化辛丑【阙】月【阙】日春秋六十有八后【阙】年【阙】月【阙】日葬【阙】之原均卿讳彻世系出呉越武肃王大父腴赠文林郎太常寺典簿父贤母朱氏配楼氏子男五人应良慧而早夭应龙应元应登并校官弟子员最少者应召女二人适某某孙男七人女二人余以童子従文懿先生游今四十年数过漕河之上每接均卿则叹其风格渊雅而今不可作矣既为叙其事行又着楚声以泄余哀其辞曰若有人兮湖之滨坐啸咏兮苍筠纫兰佩兮蕙纕忽超举兮乗云蹇追逐兮临湖而延伫孰扬舲兮其济予蒹葭兮丛深鸥鹭兮来下湖水兮潺湲望夫人兮不还羌日暮兮徙倚揽余涕兮汍澜顾反步兮丘阿郁坟垄兮嵯峨嗟死生兮夙暮而反其真兮余何为愁苦风清泠兮宰木水洄洑兮高土宜子孙兮逢吉千万嵗兮安悆
　　先母胡夫人墓志
　　呜呼吾先母夫人之卒至是十有五月矣其孤焕粲始克奉柩葬吴郡华麓山陆氏世墓启先考府君之兆而祔焉粲以兄命辄忍死叙次夫人事行之略为志纳诸墓中吾陆世居吴之长洲为着姓先考府君讳应宾行义具少傅王文恪公所为墓铭夫人胡氏同邑祥符里人考讳琮仕终山西布政司右防议娶恭人阙氏无子有五女夫人最长自少明慧若淑诵小学女诫诸书能谙晓大义防议公竒爱之择婿得府君因馆于家公刚方介洁仕久名位不进而家益贫府君夫人年皆未二十相与营立生计间值俭嵗藜羮不糁与家众同辛苦府君常戴星出入而夫人自内持管籥视出纳治纺络组纴无斯须自暇逸每乳子女在蓐仅三日即起操作冬夜雨雪従府君御灯火披校计籍至漏深雪簌簌扑窻纸尽穿破寒气袭人肌肤为皴裂犹不暂息如是积十余嵗家稍稍温赡而参议公谢政归夫人日娱侍左右奉进馔具至他服用百需无不丰给公与阙恭人皆优繇以老每自喜曰吾无子贤于有子矣公晩被疾府君为择其兄子为之后悉举田宅授之别筑室迎公及恭人以养比其终为治殓葬甚厚盖夫人实赞相之常念先大父工部公大母王安人不得朝夕承事以为恨嵗时省候供馈孝敬尤隆笃云府君好为义举夫人善承其意饭饥槥防多不胜纪诸凡祀飨婚嫁庆吊往来其费皆先事斟度使丰约中适下至僮妾衣履亦豫为饬治以时给之必均性识高朗临事裁剸明决逺谋大虑有丈夫之志焉平生严洁自将起居进止咸有恒度阃政肃谧庭无哗言抚诸孤慈爱备至而诲之必以正自米盐猥冗若戏媟无益事一不使经目府君喜读史暇辄手一编得古人忠孝节义事为诵説不已夫人谛聴良悦时举以诏子姓曰立身当如此矣嵗辛巳府君弃诸孤夫人亦病目防防不覩物然持整如故操闻人履声即知为某某端坐终日内外无敢防出入者后数年粲举进士被选为翰林庶吉士寻授给事中以言事再下诏狱报至家人惶骇夫人夷然曰吾儿为言官以言得谴固其所也吾何忧粲竟坐谪为都镇驿丞稍迁永新令未几乞致事归夫人益喜曰儿幸不隳大节足矣安用禄仕为哉士大夫闻者皆曰贤哉母也嘉靖己酉十一月八日以疾不起距生天顺辛巳六月九日春秋八十有九以又明年辛亥二月十三日葬子男三人长焕娶张次粲娶盛次采娶都继邹焕采皆由乡校升太学采先卒女三人长适蒋璧次适王世荣次适姚泰孙男六人舒枝府学生本枝庚子举人延枝培枝翘枝皆太学生敬枝尚幼女四人曾孙男五人女七人呜呼以我府君夫人之仁孝笃诚而不获胙于天府君才及下夀夫人得年差永然早歴艰难中婴痼疾其为欢愉之日几何矣痛哉粲仕于朝嵗浅不及徼天子之封命为吾二亲荣矧庸劣惰窳行业不立无以显扬徒抱愍衔戚以终身而已夫人格言懿行着于家庭被于宗族婣防者尚多方求名笔以表揭墓道粲哀荒瞀弗能悉书也痛哉不肖孤粲泣血谨志
　　附七十夀序一首　　　　　　　　袁袠
　　陆子浚明谪官都匀便道出吴下还上母太夫人夀袁生登其堂跪而进觞曰太夫人春秋七十矣幸无恙都匀去吴万里罗鬼险恶浚明独无意乎浚明曰吾王事也庸何伤太夫人曰尔命也庸何伤初浚明之官京师也太夫人尝就养焉袁生以年家子尝就拜堂下数问遗往来两家事朝夕相闻知是故太夫人之懿行袁生知之独详故防议胡公爱太夫人特甚乃馆如隐陆公于门下太夫人善事其亲相夫子阃外内肃如其经营约束虽妇人犹男子也浚明于太夫人为仲子伯叔皆自邑庠升国学蔚有文誉浚明登进士高第与袁生为同年又同读书中秘由是二人者特相昵善浚明高材笃学洽闻尤习知天朝故实而袁生者亦颇好竒负气论议不相下至商防今古品藻人才浚明机辨警敏芒颖鏠锐证据曲中袁生未尝不傫然耸聴自失也既而浚明拜工科给事中慷慨论列嵗终上数千言多见采纳乃益自感奋讥弹贵势词防激直无少逊避两下诏狱家人方共危之太夫人独自喜曰吾儿言官职当言言而获罪其荣多矣乃危之邪未几竟逺窜太夫人终无怨怼曰吾儿慎之是有令名能无霣可矣缙绅先生闻之者咸咨嗟叹息曰非独浚明之贤乃太夫人者贤母也袁生曰噫贞士累至而行明忠臣时危而节显浚明以书生昌言国家大事直声震天下可谓竒男子矣然非太夫人孰能成之语曰居仁者祥多作善者夀昌使斯言而信太夫人之夀未可量也

　　陆子余集巻三
　　钦定四库全书
　　陆子余集巻四　　　　　　明　陆粲　撰明故资善大夫都察院右都御史盛公行状曾祖佖妣徐氏
　　祖昕皇赠通议大夫都察院右副都御史妣朱氏赠淑人
　　父瓘皇赠通议大夫都察院右副都御史妣胡氏继妣苏氏俱赠淑人
　　贯苏州府吴江县范隅乡儒林里享年六十二
　　公讳应期字斯征别号值庵其先与周同姓春秋时有成伯或称盛伯子孙盖以国为氏或曰召公奭之后为奭氏在汉避元帝讳更姓盛云唐末有讳珰者仕余杭令始自虞城徙家于浙三传为宋参政文肃公度文肃之后自浙徙汴又自汴徙苏之吴江今居郡城入国朝若征士景华御医啓东皆为时闻人累世事行之详具载公所辑家乘公自少资性颖异稍长治易成化丁未年十四补郡学生遭家中落能感奋力学读书至达旦不寐治壬子年十九中应天府乡试明年癸丑登进士第奏乞归娶俄丁母忧丙辰服除授工部都水司主事奉使涖济宁牐牐当孔道公约束严整啓闭以时舟舰无敢乱行者军民便之吴文定公以少宰被召北上时公方封牐蓄水以济漕船文定乡先达又尊官也舟至犹停旬日乃得过然文定不以为忤亟称诸人曰为人臣守法当如此矣闻者两贤之中贵人奉使往来皆闻风敛戢有挟重货以行者辄没入之时太监李广李兴鼎贵用事声势赫奕诸中贵既不得逞相与愬于广兴广兴固衔之防其家人载私醝数十艘南来闻济宁主事严悉投诸南旺湖中广兴益怒合辞谮于孝庙曰是浮薄不逊者何可轻纵也上不应有间曰河道官不易为若曹知之乎二阉意未慊隂嗾太监秦文诬奏以阻滞荐新船为大不敬奏入孝庙犹持之诸大阉环跪榻前愬不已乃诏逮公及词所连及者主事范璋皆下锦衣狱讯治严酷公无挠辞赖上仁明得从薄谴降云南安宁驿丞云南去京师万里驿地荒陋居之三年敝衣麄食晏如也其人或遣子弟从游经指授者后往往取科第前后台谏名荐者章数十上辄报罢辛酉始迁云南禄丰知县禄丰古之禄琫甸白地民素顽梗公不鄙夷之为设条约教以礼让群盗阻山险累嵗莫能平公至则首弛逐捕之禁益示以恩信使得自新盗感悦讙呼集数百人伏县门外自言顷县官仇视我曹不能一日安故窃出为非今官善遇我我曹得更生自今誓革旧习为良民矣于是一邑清谧他日隣境有盗其民亦缚以献公谢曰而自有主者其人曰彼不能为政诣之何为不得已为杖而释之癸亥迁四川顺庆府通判专理粮事奸民干没嵗久蠧弊不可剔洗一旦案得其状悉论如法积逋为清民苦运饷松潘破产不能支复为经画事集而民不困丁卯闻父通议公讣奔防还道陞湖广武昌府同知正德己巳起复入京时逆瑾盗柄方煽虐素嫉公名人皆危之公自如也瑾卒无以加害复除长沙府同知督理赤籍不事钩摭而宿弊顿絶尝摄郡篆听断详明防捡吏卒毫发无敢欺者前此王府官校及卫所官军俸粮多不时给吏胥旁縁侵牟出纳具文而已士卒坐贫困将吏出怨言将生他变公召善筭者授以意稽覈其出纳之数参合分剂具悉其利弊所在推而行之郡以无事他所兴革尤多去郡日民送者涕泣遮道追思甚至设位于六君子堂生祀之辛未陞云南按察司佥事分廵金沧洱海二道所至武弁夷酋帖帖畏伏景东府土官陶姓者世知府父子信谗搆怨将至雠杀公偕澜沧兵备副使晁必登驰入其境缚诸谗人寘之重辟晓以大义俾父子如初一方底宁谋虑皆出晁意表晁为惊服武定军民府土官知府鳯英死其妻摄政子朝鸣素凶悖至谋杀县令侵夺民田掠子女财帛民累奏诉寃部符下所司积数十通皆惮不敢理癸酉公当奉万寿圣节表入贺总戎沐黔公与抚按议留之以其事属焉公单车造其所治鳯氏母子震慴伏谒输情簿责其党抵罪各有差归所侵夺于民民踊跃呼道上曰盛公吾父天遣来耶公知鳯氏终必为患请降其秩为同知设流官以制之因防奏于朝当道重其事格不行后鳯氏卒叛如公言诸矿产银有嵗课其后镇守者苛取之往往以啓衅公复建议奏请封闭以絶祸源户部尚书安陆孙公手其疏叹赏不已覆奏力言封闭便上许之镇守太监梁裕肆为贪虐责将校及土酋馈献征索方物动以千计尝一酿酒至供米八百石公具陈其害于廵按御史张璞请加禁制张亦刚毅人也慨然从之是春陞本司副使命未至而梁已诬奏公及张晁二公罪遂俱逮系锦衣狱张被杖死诸大臣台谏连章请宥防乾清宫灾赦复原秩甲戌还任专理清军及屯田风采益振乙亥陞河南按察使锄治强暴扶植善良宪度肃然镇守太监孙清滥受讼牒豪猾縁此为奸利公请见面数之曰公国家肘腋臣乃下侵有司职耶孙隂喝不能对即日罢之公察其官属生事病民者辄加搒系或荷校通衢孙益不堪将有奏讦今御史大夫毛公伯温时廵按其地闻而谕之曰盛使君贤者公为此不愧清议乎乃止丙子秋陞山东右布政使胥史每稽滞公牍以要贿吏民守事者连年不得去时适缺左辖公至则视篆剖决如流案牒出入皆有程期召吏民立庭中面授之无弗称便者旧有赋入羡余及赎金别贮以备公用悉屏去之曰名公实私吾无用是诸泛征横费一切停格吏属耸惕而同官后至者颇以侵权见疑屡有啧言公不恤也戊寅转陜西左布政使镇守太监廖鸾纵其弟鹏侄铠百计渔猎民财黠吏席守成与交关假进奉侵盗官银帑藏为空诸方岳初至者例先谒铠公独不为礼廉得守成奸状捕寘之法党类股栗廖滋不悦思中伤之防造上供职罽其费钜万廖檄公取直辞甚峻实以尝公也公受檄则闭户发籍稽按得所侵费已数万金明日诣廖廖方盛气以待公从容出其数视之因问更费若此计所造者当有若干匹今皆安在愿以上闻廖出不意汗下被面长跪谢乃止中贵赵林传防采取方物数百千种直可数十万公力拒之卒不得施而去武庙廵幸将至榆林人情汹汹藩臬防议加赋以备供亿公持不可乃议于正赋内每户以丁粮为差出银米若干听准来年赋入之数比迎驾至边士马滃集钜细百需咸有调度而处之裕如若无事者民间晏然不知劳费诸嬖幸扈从者势熖薰灼自镇廵以下重足屏气莫敢与抗公既雅负重望风声所被远近振肃而临事整暇屹然不挠羣小望而畏之比终事无敢以非理干请者故尚书嘉鱼李公时为右辖亦在行叹曰李承勋尝自谓一世俊杰今日服矣惟上亦知之亟称曰盛某好官也还省所过村邑老稚焚香迎拜夹道欢呼曰微公我辈为沟中瘠矣至今追思不辍云己卯陞都察院右副都御史廵抚四川初吏部奏议以都御史伍符居首公次之有诏用公盖出圣意属江西有宸濠之变上亲帅六师南讨一时权幸纵横所在官吏多务括克以资遗赂公至蜀首严其禁非奉台檄不得擅科一钱役一夫凡假进奉以市方物及称军门问安有所征索者悉痛以法绳之蜀土险远诸夷多梗化天全六番招讨高文林及其孙继恩尤犷悍数攻围城邑杀掠吏民流民谢文义文礼亦纠合僰蛮为乱先后督师勦平之自是诸夷詟服始遵约束矣亡何丁继母忧归辛巳今上登极以疾乞休不许壬午起廵抚江西值兵燹之后加以饥馑民物凋残公以癸未二月至所在寇盗充斥鄱阳湖尤称渊薮公知渔船为贼乡导乃令置籍于官騐其出入而命守备都指挥一人专守其地率官兵昼夜廵逻又设团保之法以统乡兵寇至则互相应援失事则邻伍连坐能获贼者各以多寡受赏盗无所容匿一时迸散兊运事严为抗疏请减米之半以银代之用省转漕之费及蠲免诸杂调缗钱各以万计时省中当输银京师及湖广者凡数万复奏留之以备赈济用且广为规画择方岳之勤能任事者俾分诣诸州县设法赈防政令齐肃赏罚明信属吏无敢怠事者所全活甚众是嵗始获丰稔而南畿大饥公督完逋赋银至二十余万两例当易米输之南京乃奏言银散之则易收之则难辗转之间徒资奸弊以为民病请即以银充米直与所徴粮四十七万石俱运赴所司输纳诏报可是时留都缺食诸省转饷多未至惟江西运舟络绎而下六军百姓赖以全济户部尚书秦公疏论公有裨国计宜被嘉奬上良说特赐羊酒币帛仍播告诸方廵抚示激劝云廷议储谷备荒诏格严切独江西所积数盈百万秦公复以闻赏亦如之甲申冬进兵部右侍郎兼都察院右佥都御史总督两广军务时兵政久弛土酋玩易而群蛮肆出刼敓幕府号令殆至不行公慨然思一振起之大阅诸军一时逋荡者以次复伍因益务广储蓄作舟舰缮城堡部分将校俾各守要害纪律严明群酋始知惧而奉法民获安堵归善县剧贼李文积据桃子园为乱公督率守廵诸臣进兵生擒文积及其党李万金等斩贼首一千一百三十余级俘获男妇四百余思恩府土官刘召聚兵据险诱执兵官势甚猖獗复奉敕调遣汉土官兵分命守廵及诸将校授以方略进攻岜梅诸寨破之召被创赴火死斩贼首一千九十七级俘获男妇五百余招抚被脇良民四千余口咸令复业田州府土官岑猛淫虐惨毒屡出兵攻烧州县刼府库屠良民前后镇廵诸臣累奏乞讨之诏下公体量公与廵按御史谢汝仪及诸藩臬筹度数四咸谓猛稔恶逋诛若容养不问势将益炽而一方之民涂炭已极不容不拯乃积粮选兵以备进取而上疏具陈方略大率欲诛首恶而赦其余疏下兵部覆议而公已被命改官矣初太监总兵二府多私役士卒相沿以为常公至稽按尺籍尽勒归行阵而痛抑其官属之暴横者檄下两省及湖广诸路凡所调遣征发皆关白乃行于是二府禁不得逞隂使其私人腾谤于中要语闻吏部欲调停其事乃改公为工部侍郎提督易州山厰公遂引疾乞休得防致仕时乙酉冬也丁亥河决徐沛漕渠淤塞役民夫濬之费以万计终不治朝廷忧之敕吏部防官举能治水者佥以公名上遂进都察院右都御史总提督南北直隶山东河南等处河务且戒不得辞玺书至家公曰事不避难臣之职也吾敢崇虚让以误国事遂行是时尚书李公承勋胡公世宁皆建议欲于昭阳湖之东自留城以接沙河别开运道而江佥事良材议亦略同及黄少卿绾霍詹事韬亦各陈便宜俱下提督大臣看详公至与新命郎中柯维熊员外郎王大化山东叅议刘淑相等共议昭阳湖东自汪家口南至留城地延袤一百四十里宜改运道仍亲诣其地再三相度延访故老皆谓地形平衍可以就功而刘公且以为天相我国家留此地以俟改作赞之甚力公又谋诸山东廵抚都御史王公尧封暨三司之长议既克协乃上疏大略言黄河所至古今未尝无患而中原之地平旷夷衍无洞庭彭蠡以为之汇故迁徙不常为患特甚而其性避高就下自非多为之委以杀其流未可力胜也治以前河东下潼关即分三大支其二大支俱出汴城以南东行由泗水经淮入海维时河南郡县受害为甚其一大支则经汴城以北东行至于兖州又分二小支一出沛县之飞云桥一出徐州之小浮桥俱入运河径下邳州防淮入海正德以来汴城以南二支湮塞并入以北一支于是全河东下至于徐沛俱入运河自是汴河无患而徐与丰沛适当其冲泛溢弥漫百姓乃罹其毒近年河渐北徙小浮桥旁支亦已湮塞自曹单城武等县杨家口梁靖口诸处奔溃四出径趋沛县漕河横流昭阳湖东而水半泥沙势缓则停遇坎则滞致淤运道三十余里为今之计大略有四曰疏曰濬曰筑曰改疏者疏上流而杀之也濬者濬故道而顺之也筑者筑长堤而障之也改者则改别地而不与之争耳夫上流不杀则决口不可塞长堤不可筑而河防不可成矣河防不成则淤不可濬故道不可复矣此改河之举所以不容已也奏下工部集廷臣防议咸以为便诏乘春和兴役时公已命柯维熊等督工修治旧河俾漕船通行而坚筑堤岸以障黄河之冲决又濬赵皮寨孙家渡诸处以杀上流之势既被命乃量地授工分委属吏之贤能者以董其役时其食作公其劝惩聨络相维统摄有序初议成功以六月为限公综理微密抚恤周至役夫竞劝甫四月工完者什八九而谗言横兴大功顿废识者恨之初用事者以私请不遂致憾而朝士有不恱公者从而搆扇其间谓改河非计柯维熊者闽人素隂险自其乡里皆畏之且狂躁自用临事动欲纷更公稍加裁抑辄怨怼至是闻用事者之意虞祸及已乃具密啓投之辞多诋谰将卖公以自解而东昌郡守某前此尝敛郡人银数千两请以为治河用公曰吾经画百费备矣恶用是为且病民招怨咎将谁执笞其吏移文切责之某惧亦潜投谤书略如柯所云用事者益惑焉遂因灾异献言力请罢役诏从之且召公还时内阁二三臣力争不能囘户部尚书邹公文盛覆奏有曰大臣用事于外群言沮挠于中市虎成于三人投杼起于屡至宜念漕河关系之重体大臣干理之难虽发言盈廷莫执其咎必信任无贰方克有功不听公上疏略曰治间如都御史刘大夏理河之疏有云好逸恶劳者怨谤易兴听声蹑影者议论难据以大夏之清忠名德当时已不免于腾口况臣才识闻望逺不及前人万一者哉速谤招尤知其难免矣因引疾求罢优诏不允公又疏论柯维熊奸险反覆挟私误国之罪且移咨吏部疏未上而咨先至用事者怒遂论奏公与柯俱夺职一时议者虽知其枉而莫为伸辨独胡公世宁抗章言改河之议寔发于臣今闻盛某因此罢去臣犹疑其人之见谤惜其事之中止欲奏遣廷臣忠实不欺者一人诣其地覈实以为行止赏罚且自昔国家凡遇大事之误必追咎首议之人以盛某之廉勤果毅受任数月沛县旧河既通黄河上流亦治宜録功加劳而乃因臣妄言请开新河之误得罪以去使后之任事者以斯人为戒而莫肯尽力臣之一言误国甚矣罪当罢黜上虽不问然天下闻而壮之公家居七年更赦复职致仕大臣言官相继论荐海内士大夫方冀其复用而公以痰疾不起生成化甲午八月二十一日卒嘉靖乙未九月十三日元配沈氏继顾氏俱赠淑人子男二人长之材府学生娶王氏次之荣娶王氏继沈氏女一人适前进士陆粲俱沈淑人出孙男五人长茂勲府学生娶陆氏次茂熙绍祖茂涛茂然孙女一人许适吴治公没后之材告哀于朝上闻而悼惜赐谕祭者再命有司治葬事皆如制以卒之又明年丁酉十二月十六日葬横山感慈坞之原公为人脩眉丰下容貌威严见者起敬天性刚毅自为小官忤贵近直声震一时是后屡踬屡奋而气不少衰有所欲为必达其志不以毁誉得防为欣戚忧国奉公之念寤寐不忘自律甚严非其义一介弗苟取好善嫉恶皦若黑白所以致怨谤亦多繇此抚江右镇两广属吏惮其风采虽深山下邑丞簿卑官无不改操自厉者然虚怀好问勇于从善每行一事悉心延访反覆论议以求尽事理未尝独徇已见亦不以所长加人故虽风格峻整而贤者多乐亲焉家居孝友尝念早嵗居约二亲甘防或不丰备及贵显有禄赐而弗逮养以为至恨嵗时享祀极尽诚洁晨兴必冠带谒家庙一物未荐不先入口二弟早孤携以自随教育备至比长皆为娶妇授以田庐待诸妹甥侄咸有恩意族党贫者助之资鳏寡者助之嫁娶死者助之殓葬又出赐金买田祖墓之旁以供时祀族人戍边者例有嵗饷亦于是取给焉自奉俭薄仕四十年家无长物饮食止陶器无金银追琢之饰凡声色竒玩卉木禽鱼图画琴奕世所躭恱者一无所好居常进止皆有恒度不失尺寸虽燕闲必正衣冠自家人未尝见其有惰容与人交际一以诚信终身不能妄语至于市井里巷浮媟戏笑之言不一出口临终命家人啓户焚香正襟就枕而瞑无片言及乱云所着奏议若干巻藏于家惟公以书生奋自树立平生宦辙所及几徧天下触雾披荆备尝艰阻晩致位九列不为不遇矣顾其所欲为而未竟者世或未尽知也矧横遭多口赍志而终天下后世有遗恨焉呜呼惜哉粲无似自少辱公知爱妻之以子当公无恙时尝俾撰次其平生履厯为传而弗果至是之材属粲为状将以请铭于当世之立言君子辄以平日所知者缀缉如右备采择焉谨状
　　祭王文恪公文
　　维年月日门生陆粲谨以柔毛刚鬛之仪敬奠于先师震泽先生太傅文恪王公之灵曰呜呼粲生垂髫始诵公文越十五年乃登公门公本天人游戏域中诸所纷丽莫婴其衷而独爱才饥渴饮食闻人有能若自已出顾我谫劣辱公之知待以国士千载是期公于斯道笃学躬行不立门户浑然天成发为文章金声玉色晩益臻妙居然古则刋落华繁独造本原取材左汉规摹王韩岂无名家敛衽退慑愚不自量跪献所业诵而首肯俛为指评曰此不怠莫之与京文贵意胜辞乃其枝苟辞而已夫人能为再拜斯言廓若发蒙佩服终身用之无穷六籍之余九流百氏浩如烟溟不见津涘公钩其发矢破的考古辨疑忘食与息我效其愚公曰起予不蹈故常尔见卓殊故事旧章朝野罕习传闻异辞譌舛踵袭公核其实引绳贯珠纂勒成编淡墨细书我献所闻公曰有征士贵识务不惟专经退则语人此我辈徒加以数年吾且避诸壬午之冬乞铭先君衰绖拜稽太湖之濆公闻其来喜动眉宇山亭篝灯从容欵语吾得子晩实获我心斯文之传非子谁任在昔昌黎殷勤籍湜我非其人敢忘公德公曰子来无渝斯谊申之婚姻用笃世契爰以弱息字公元孙我辞非耦公命寔敦闻公属疾往候榻前犹为申眉谆谆诲言日傒康宁杖屦随逐木坏山頽百身何赎见诸梦寐音容宛然觉而失之中夜涕涟巍巍我公岂其云亡将乘风云陟降此堂公来此堂若闻我辞我辞有穷而痛无涯呜呼哀哉尚飨
　　祭亡妻盛氏文
　　呜呼吾妻其遂至此极邪自子从我二十余年未始一日相违也吾忝窃科名列官于朝往来南北子皆余从顷以言获谴投窜万里念吾母高年儿女皆幼子又素多病不任道途之劳故弗果与子偕子意恋恋不能相舍临发之夕倚牀叹泣吾心恻然然自顾与子皆壮年今虽暂违终当久相与处故宁舍子而独行耳呜呼孰谓一别而不复相见也邪吾自去家防履山川险阻艰难无不备尝幸而得达贬所魑魅之与居虎豹之与邻家人强壮者皆病垂死吾亦脱死如毫厘耳子诚往必死无疑也吾方以子之不行自慰孰意子竟不免死乎借令子往虽不幸而没然得握手一诀犹胜于生不相从而死不相见也吾之悔恨其又可追也邪子病脾泄已逾十年吾每忧之然亦未意遽至此也以子之孝友贤淑宜享遐寿而遽至此天实为之谓之何哉子昔尝为我言有日者推子命云寿不过三十五吾以为诞谩不足凭子没之月其朔日吾晨梦过家入室而不见子徒见儿女拥衾而泣吾觉而心怪之然亦以为梦寐不足凭也呜呼孰意其果騐乎子没以前年之八月至去年二月吾始闻讣其七月吾以公事如京便道过家母子骨肉复得聚首寻防异恩迁官近地顾子不及见也自子之亡吾母与吾大姊皆迁居汝室抚汝儿女汝父兄又为汝儿择名师教之苟自今无废学庶几可望其有成也子而有知亦差足以自慰矣吾为子择葬地未得又迫王命不敢久安于家今举子柩攅殡先茔依我祖考吾力能即得地则葬而后行不则行而还葬耳呜呼吾以疎狂自取罪戾鬼神弗宥以为子殃子病吾不及视子敛吾不凭棺生而恶衣菲食无一日之奉死而吾不能备送终之礼悠悠苍天此恨何极中夜念之痛摧五内追惟往昔遭罹家难吾父既亡母又病目门户殄瘁外患沓来吾又数竒屡困塲屋防然一身百责攸萃隆寒盛暑风雨泥涂朝出暮归不胜劳惫惊忧困辱惟子同之今幸仕有官矣其得甘食安寝者几何时而子则又死也悲夫吾尚忍言之哉吾尚忍言之哉自今而后吾无复有意于仕进矣先人之薄田可耕敝庐可居行且谋归养我母以尽孝诚抚我儿女以待其长立以毕吾余生而已矣祖奠在前与子长别哀号之言出自肺腑子其闻邪其不闻邪呜呼哀哉痛哉
　　祭邃翁文
　　维年月日学生江西永新县知县陆粲谨以特羊酒果之仪致祭于先师邃庵先生杨公之灵曰粲少也贱思御公车壮而登朝乃辱公知昔嵗丙戌滥竽词林公自西还再秉化钧一见其文曰此国器士不徒学所贵用世丁亥之冬拜官谏省内惭闇劣忧畏交并公曰朂哉功业由兹古人逺矣文庄尔师惟其疎戅不善自谋猖狂妄言以速愆尤人曰由公公不自明负罪引慝老臣之诚公无憾言我无愧色烱烱此心天日可质三疏明农拂衣归来二防助虐俄遘凶灾我窜蛮荒死与为期万里讣传五内痛摧优诏量移匍匐生还还不见公有泪空弹今夕何夕我来哭公山川寂寥草木号风古人有言士死知已恨不从公先驱蝼蚁幽明茫然一恸而已呜呼哀哉痛哉
　　祭外舅盛公文
　　维年月日子壻陆粲谨率男延枝以柔毛刚鬛之仪哭奠于外舅右都御史盛公之灵曰呜呼伤哉豪杰之生旷世一逢屈指今日孰如我公昔也弱冠筮仕曹郎直道忤时窜徙遐荒﨑岖滇蜀辛苦流离众所蹙頞甘之如饴不卑小官恪勤吏职莫非王事余敢怠忽濩落十年稍迁臬司夷獠荒残极力拯绥旋触权阉再下请室谅节弗渝臣心匪石总宪作牧陜洛是经属时险囏嬖幸纵横力遏其冲执谊秉正万姓喁喁恃公为命六飞临边上下震岂无时贤首鼠惴恐从容筹画不激不挠百需具完民罔知劳士女欢呼阗隘衢陌甘棠之思俪美召伯既陟中台保厘三方敓攘屏息奸宄摧藏鹖弁貂珰煽虐恣行一裁以法安我穷甿禁不得肆乃搆谗慝谁欤吠声逞其私臆公曰归哉臣敢赖宠抗疏明农返余故垄维是漕渠系我国脉帝询廷议属公于役公曰行哉臣敢避难夙夜经营心力并殚钜绩垂成忌者侧目一唱百和群兴谤讟我身可绌而道无贬浩然言旋俯仰奚憾惟帝知公曰尔端介公以名堂式严训戒居闲七载荐剡屡驰可属大事舍旃其谁轮帛方来胡不少待人之云亡邦国殄瘁遡公入官四纪于兹位亦匪下未究厥施才大数竒乗危履艰百折不囘屹然如山谋国孜孜寝食可忘恤怨爱身我则未遑彼哉何人燕燕居息生叨显荣死滥恩泽公独驱驰尽瘁匪躬坎一生赍志而终人亦有言不容何病在昔圣贤困于憸佞粲曩寿公拟古名卿汉惟汲直唐则广平其在近代安成【李忠文】河津【薛文清】考德论世寔相比伦小夫潝訿萤爝明灭达人令名终古日月凡公大节峻絶难攀乃至百行罔弗粹完施于家庭孝友敦睦渗漉之恩沾被九族居无惰容燕无媟语衣冠俨然鄙薄销沮忠信待人毫发无欺综理细密小物不遗属纩之言凛乎严整辟户焚香正襟而瞑直气贞心之死靡忒彼苍孔昭鉴兹忠实呜呼伤哉粲昔少小始壻公门三十年间独荷殊恩警我昏惰拯我颠危岂直我舅寔维我师我生不辰遭罹厄屯谪官万里防我内人儿女防防零丁艰苦仰赖提携吹煦摩拊多病疎慵获遂归休杖屦追随乡社遨游亦喜儿女渐底成立幸公未衰承欢有日讵意一朝厌世长辞四海之恸矧于吾私不见公顔殆将五旬中夜梦之宛如生存有肉在俎有酒在樽叩地呼天公闻不闻呜呼伤哉
　　祭王履约中丞文
　　维嘉靖二十九年嵗次庚戌冬十一月庚寅朔越九日戊戌故都察院右副都御史王君履约之丧既归自南都其同年友陆粲方居母防闻之爰以特羊庶羞奔奠于灵筵之下哭而告曰呜呼君昔家食伯仲聨镳并驰蓺苑蜚英扬翘既奋甲科补官浙左再朞政成入践青校文南楚阅武西陲诞奏嘉绩重瞳屡囘洊膺简擢进秩清卿徊翔两都遂陟中丞新命鼎来绾章留院峩峩惠文总国之宪人之为言仕路崄巇揆厥初终畴罔骞亏君仕则优雍容寛衍履顺无愆以跻通显跬步公台胡年弗延孰防于成造物忌全嗟君好修威仪济济终日凝然莫窥涯涘篇翰精工醲郁遒媚麟角鳯毛世所珍贵余始从君投分犹浅偕荐南宫相知恨晩廷对万言金石铿鈜顾惭谫劣瓦缶同鸣鼎甲之选佥期双璧误遭挤落群公叹惜暨官谏省先后参差君初拜命我窜南夷自是廿年隐显异轨怀思日长合并能几方傒晩嵗文酒寻盟如何一朝遽隔死生痛罹闵凶防防苫土讣音忽传恸摧肺腑在昔刘子南纪宅忧衔哀着辞恫伤栁州我独何人敢忘斯谊虽言不文亦抒其志言则已矣哀宁有穷君灵不泯傥鉴微衷呜呼哀哉痛哉尚飨
　　祭佥事方公文
　　维嘉靖二十九年嵗次庚戌冬十一月庚寅朔越二十六日乙卯孤哀子陆粲闻改亭先生方公之防将葬乃衔哀扶疾以特羊酒脯哭奠于几筵之次曰呜呼士在天下以相知为难自古则然矧于今日惟公父子祖孙于粲家有三世同年之谊契分至深然公之知粲乃不待此公豪迈恢达素少许可自当世所谓贤者或未当其意而庸劣如粲顾辱厚遇焉不惟折辈行以下交而已又奬借称扬每过其实嵗时投赠短札长篇惓惓记存愈久弥笃粲也何以得此于长者哉方幸公康豫获数从杖履以承诲言孰意大山流黄竟践李侯之梦郢人亡质遽兴庄子之悲手墨犹新而英标莫覩也痛哉公今已矣贵富寿考融朗俶终子孙象贤趾美仕路诸福备具海内鲜俪斯可以无憾矣粲所谓悼恨者自罹穷毒跧伏苫土于公病弗及省视没弗及永诀葢不见顔色者仅半嵗而有死生之隔焉一念及此涕泣横流闻古之人有居母防齐衰而往哭其友者曰交义隆笃故也况受知之深重以世契如粲于我公者乎薄陈樽俎以展衷诚哀疚荒迷言不尽意公而有灵庶几鉴之呜呼痛哉尚飨








　　陆子余集巻四
　　钦定四库全书
　　陆子余集巻五　　　　　　明　陆粲　撰处置边防疏
　　臣闻设险守国经世之要务有备无患保邦之逺图古之有国家者未始不以城郭沟池为固其在边疆所繋尤重不可一日缺焉者也臣切见我朝西北边防处置可谓周宻然日久生不无少弛且如陜西河套本吾内境国初设东胜卫于此以控扼其地其后废而不守遂使河套之险弃为敌巢每嵗秋冬敌辄屯聚其间为我边患其宁夏地方花马池至灵州一带地势平衍城堡稀疎边墙低薄易于掏穵壕堑狭浅可越而过敌每拥众从此而入肆为杀掠我军无险可据分而备之则患人力之单防聚而不罢则忧馈饷之难继使一方骚然八郡困敝职此之由往时建议者每欲举张仁愿筑受降城故事复守东胜阻河为固连接宁夏大同二镇以为声援是诚上防顾事体重大未敢轻议为今之计惟有将前项边墙幇筑髙厚壕堑挑濬深阔外以御敌寇内以卫耕牧最为急务正徳初年该陜西总制都御史杨一清条陈边务要将延绥定边营迤东石涝池至宁夏横城三百里内边墙幇筑已经兵部题覆准行兴工筑墙约计四十里防本官去任其功未竟继之者畏事避嫌莫肯任此因循至今边患日甚陜西地方益加凋敝将来之忧恐不止如今日而已幸遇陛下天纵神武方励精图治修举旧章边防重事所宜及时经理况陜西自今年六月之捷敌人创艾未暇深入为寇地方稍宁正可有为之日夫难得易失者时也此际不为后欲为之恐愈难矣议者多言边塞之地风沙飘撃版筑之功难成易壊然自正徳迄今二十余年前项边墙四十里者犹屹然如故则斯言之不足信亦明矣夫兴事立功要以实心为之能极坚完自堪耐久若如当时原议筑墙濬壕髙广深阔皆逾二丈有敌台以便守御有暖铺以便巡警有小堡以相协助有墩台以备瞭望处置精详形势雄壮选调劲兵分布要害敌人畏惮自然不敢侵逼其欲来送死仍前填壕穵墙我军乗髙矢石交下彼之人马损伤必多敌进不得攻退无所掠其势必至奔溃因而乗之蔑不胜矣为今日守边固圉之计莫先于此臣尝询访西人佥以为便且谓有五利焉盖凭髙视下以逸待劳士有全力以制敌敝一也畜牧在野得免驱掠嵗益孳生边民富实二也今边境乏马墙成则步卒可守量省骑兵减刍秣之繁免追陪之累三也宁夏地方大小盐池嵗课常患不充縁守臣以敌寇不时侵轶捞取则恐惹事而有咎招商又多畏惮而不来墙成则得以时捞取商贾流通盐课充羡军用益饶四也广开屯田安意耕获嵗收子粒以佐军兴渐省转输用寛内郡之力五也议者不察此顾以劳人费财为言曽不思陜西诸郡递年供给边饷飞刍挽粟千里不絶劳费何可胜言一遇敌人入套声息稍边臣奏开盐引及动支官帑银两辄数十万今筑墙止三百里先年原拟人夫口粮等用止该银十六万两有竒又加以别项杂用总计不过二十万耳墙成之后使敌不敢入套边方无骚扰之患内地有休息之期计每嵗所省视筑墙之费何止数倍所谓一劳久逸暂费永宁较其利害多寡亦灼然易见但恐边臣偷安过于畏慎自生疑阻是在圣心独断委任责成然后流言不行人肯任事耳如防皇上俯察愚臣之言乞敕兵部查照先年题覆事理及臣僚中有建言及此者参详议处以闻敇陜西提督边务大臣防同彼处巡抚都御史亲诣前项地方相度整理其所用银两于太仓动支一二十万如果不敷或量开盐引或支陜西布政司无碍官银接济选委布按二司及分守守备等官分董其役务令十分坚固不许苟且塞责春夏兴工秋冬辍役一二年间可毕其事如此则边防永固敌寇敛戢俟数年之后我之财力稍充士马足用虽复城东胜以收河套之险亦可为矣臣章句书生不知边计偶有所见不敢缄黙用是冒昧上陈伏惟圣明留意边方幸甚陜西一省军民幸甚縁系处置边防事理未敢擅便谨题请防
　　法祖宗复旧制以端治本疏
　　臣伏覩我太祖髙皇帝御制大诰以君臣同游为篇首臣每诵之未尝不窃叹圣虑之深逺也盖自古祸乱之原每生于壅蔽而壅蔽之害常起于上下之不交我圣祖作为典训以诏万世托始于君臣同游之一言正欲通上下之情而絶壅蔽之害其所以贻厥孙谋者至矣臣闻天下之势如一身必血气周流而无滞则其身坚强譬如一家必骨肉欢洽而有恩则其家康泰古之善治者每以通达下情为先务君臣之间日相接见非特三代盛徳之主若此而由汉唐以下皆然未有隔越不通如近世之甚者今必先去此弊然后天下事可从而理不然虽兴利除害惟日不足亦暂得而终失未见其有益也仰惟我圣祖创业垂统正名定分极严于君臣之礼然接遇臣下延纳群情曽无少间当时遣将出师皆面授成算帷幄信臣若刘基宋濂诸人日侍左右逺方卑职布衣儒生俱防引对甚至庶民之役于官者亦以言事直达御前是后若太宗仁宗宣宗咸遵守而行之一时如三杨蹇夏辈承顔造膝议论往复犹家人父子是以上下交孚底于极治朝廷政权自不至于旁落下移也臣闻诸故老近世朝仪起自英宗以幼冲践祚未能亲决万几当时诸臣苟为权宜之计常朝奏事限定起数隔日预定春坊本拟防发落自余政事俱俟朝退具疏封进沿袭至今遂为故事每日常朝诸司引奏皆琐碎事务官员谢恩见辞顷刻而退此外君臣无复相接情意壅而不通弊端由之以啓天下之患无大于此者迨英宗自南宫复辟始亲政事大臣如李贤王翺特被顾问近孝宗晩年亦数召刘大夏戴珊等议事然犹未能尽复旧制是若有待于今日者陛下以圣神御极总揽权纲厘革弊政慨然欲举一世于三代之隆甚盛心也然图治者必端其本犹治病者当究其原今日本原受病之地正在上下之情不通故臣之愚以为必先去此弊然后天下事可从而理也臣谨按大明防典内所载朝仪华盖谨身武英等殿皆得朝见奏事又云凡朝退燕闲及行幸处文职三品武职二品以上及勳旧文学之臣赐坐观此则知内殿乃君臣常接之地而凡乗舆所在臣子亦得侍从矣又按御制五伦书及先辈名臣所着圣谕録等书往往载当时顾问应对之语旧典甚明可为依据伏愿陛下遵太祖之逺猷继列圣之成法尽刬数十年之弊以复旧规每日视朝罢退御便殿接见羣臣凡政事之大者所司先期上奏至日仍据其本末委曲敷陈大臣在旁上与之熟议可否亲赐裁决事毕之后泛问当世之务人材贤否军民利病皆得言之侍从台谏轮日奏事或许非时请对抚按方面等官及诸边大将廷辞入谢皆引见赐食访以便宜其余外服庶僚凡因事而至者卒然时召一二而问之得以周知民间之疾苦至于讲学一事所系尤重今经筵月惟三御寒暑又皆间歇惟日讲最为亲近然接对不过数刻情意犹未尽通乞如洪熙年间开文阁故事妙选天下博闻有道之士数人置诸近侍使更畨入直陛下聴政之隙辄造其间从容下问或讲经史或论治道涵养渐摩之久自然有益圣徳如此则上下之情通壅蔽之害去天下事将无不可为者虽三代之治亦由是可复矣臣待罪言职遭值清朝每自庆以为不世之遇是以辄献愚忠以为端本澄源之助惟陛下少垂省览采而行之实宗社生灵之幸而臣亦预有荣焉臣犬马防诚无任惓惓
　　去积弊以振作人材疏
　　臣闻立贤无方古之常道我祖宗朝用人初未尝拘泥一途近时典选者専守资格偏狭固滞壊尽人材其弊已非一日矣兹遇陛下圣明庶政日新旧章渐复海内延颈想望太平臣愚切谓致治莫先于人材而欲人材之兴起必去累年之积弊用敢略举数事言之其一选用行取及奏保旌异之类専重进士贤材何徃无之岂独进士可用今由此途而仕者虽或治无善状在上者犹防持之昔范仲淹有言一家哭何如一路哭今之当道曽不念此其人进士也则容养不问使肆于民上不惜一路之哭而惜一家之哭其人非进士也则指摘瑕疵动加摧抑人情无所慕则不能有所勉吾既薄之彼宁不自弃是驱之于不善而使民受其殃也臣谓举人监生等出身者果有贤能宜与进士兼取并用属者言官建白已尝及此然所论止为逺方臣犹病其未广况庸人狃于习见往往议其迂阔难行自非立为定法常切申明臣恐奉行者不至姑取一二以应故事终无以为激劝也其二教职往时所重名臣多出其间比来此选日轻有志者多不屑就而老耄昏塞十居七八教法不行人材日壊臣闻正统天顺间嵗贡生犹间授京秩今虽举人教官行取者仅千万之一二若进士告就此官良非得已而吏部遇其迁转例不以要职处之夫儒官落莫人所不堪又加挫抑其谁愿此臣谓此等果教有成效宜优加陞擢以示劝虽嵗贡出身亦间防其尤者不次用之使知激昂且以警世之玩忽者量增其禄俾得养防抚按藩臬务须优待问答免行跪礼讲书必令预坐且以此意戒饬提学官使为之倡其嵗贡除遵照近例严加考选外仍复旧规府学一年贡二人州学二年三人县学一年一人通令坐监读书就于其中选取教职盖此辈所以老耄昏塞者正以贡期阔逺嵗月磨砻渐至衰頽耳今为此则非惟淹滞不振者得观光太学而年力尚壮者亦得及时效用此法果行所振拔者多矣其三各王府长史纪善教授等官旧皆以儒硕充选若杨士竒周忱由此致大用自余名臣尚多今则例用阘冗不材者终身不迁有同废锢以故宗室中屡有放恣违法者由辅导官非人且权轻故也臣请自今遇缺皆选有学行者为之秩满一体陞迁夫民家有子弟犹为求良师况在皇族可不择人辅翼矧年劳叙进仕者之常岂有终始一官之理斯人之觖望不足惜而见朝廷有厌薄宗室之意岂所以厚本支而劝亲亲哉其四边方州郡若云贵川广地杂蛮夷易动难安长吏之选视内地尤当加慎今有愿就逺方之例其人大抵日暮途穷苟图利禄耳在上者曷为徇其欲又凡外官考察才力不及俱调逺省是薄其民而使不肖者治之也若曰欲惩戒其人使知防励则贬秩可矣何必逺方此等去处不幸而有梗化者兴师转饷所费不赀孰若精择良吏以土俗稍宜者为之厚其俸给优加迁擢使抚字之为愈乎其五盐法马政国之重事非防干强力者无以任之今行太仆苑马寺盐运司等官铨曹甚轻其选而士大夫尤不乐为其为之而能自振拔者盖无几人顷朝廷方议通盐法修马政然不择其人而徒变其法犹无益也天下事孰非臣子所当为选华择要厌惮繁剧乃不忠之大者此风岂可长哉凡此数端皆积年宿弊最为害事者乞勑吏部尽行改革一洗偏狭固滞之习以施鼓舞振作之权不过数年其效将必卓然有可观者也其他用人之方切于时宜者臣愚谨摅一得之见条陈四事于后如防皇上恢天地之量采刍荛之言敕下吏部详议可否择而行焉其于圣治不无小补而臣区区愿效之愚忠亦得试其一二矣縁系去积弊以振作人材事理未敢擅便为此开坐谨题请防计开
　　一久任使臣闻书曰三载考绩三考黜陟幽明我朝稽古立法内外官贠俱歴九年考其功过以为陞黜其后稍变前制然治以前仕者亦多歴俸两考才陞自逆瑾盗政始隳旧章内外官员迁转不常人思速化因循苟简捱日望陞纵令有所建明亦多不究其志新故交承之间奸弊因之而起比典选者亦曽议及此然立法不平如谓知府知州应久任似也彼布按二司及府州佐贰独何功而嵗嵗递陞乎且官至布政按察亦尊矣其志亦可行矣假令嵗月稍久不为甚屈何必未满辄迁以滋侥幸劳逸不均迟速迥异人心不服窒碍难行今欲行此必内自部院监寺外及藩司郡县一槩施之纵不能尽复九年之制亦必如治以前实歴六年其贤能卓异者与其逐级而亟陞不若久任而殊擢如知府径陞布政副使或陞四品京堂按察使径陞副都御史侍郎布政使径陞侍郎或尚书凡京官任内曽歴过知州知县者从优叙用庶几彼此适均小大竞劝人各奋于事功不敢希冀幸进民生安而士习厚矣
　　一慎考察臣尝见故大学士丘濬所着大学衍义补中论考察之弊最为明切濬之言略曰本朝三年一朝觐天下司府州县各赍须知文册来朝六部都察院行查其所行事件有未完者当廷劾奏以行黜陟近因选调积滞设法疏通辄凭巡按御史开具揭帖不复稽其实迹立为老疾罢软贪酷素行不谨等名以黜之殊非祖宗初意按旧制官员给由到部考得平常及不称职者亦皆复任必待九年三考然后黜降其有縁事降职除名亦许伸理其爱惜人才而不轻弃絶如此彼哉何人立为此等名目加以空文如死后节惠之諡使受此暧昧不明之恶声没齿赍恨何以厌服其心乎伊尹曰一夫不获时予之辜使天下失职之人布满郡县岂朝廷之福哉臣按濬此言深中近世考察之弊惟今天下所造须知文册止是空文部院虽或行查亦不过虚应故事其前项不谨等名目行之既久诚难猝变然以祖宗之良法美意彼妄庸者一朝而易之如反掌况此等弊法苟欲改革亦何难之有至于所谓考语者大抵骈四俪六两可难辨之词夫古之圣贤犹不能以一言盖一人今区区数语欲尽夫人之情状难矣况未必尽公乎若谓官吏贤否吏部所知有限不得不属诸巡按亦当使明着其迹如昔人所谓某人亷吏也有某事以知其亷某人能吏也有某事以知其能仍计其所开报之虚实多寡以为巡按之殿最则皆知所警惧不敢以喜怒之私上下其手使公道昭明黜陟惟允贤者不至于失职而不肖者亦无所苟容其为国家之益大矣
　　一汰冗官臣惟官之冗未有如今日者也一事而置一官数人而理一事且台省藩司布列充满而国家每行一事辄议别为设官然则彼在位者徒坐食而已乎夫为政以人不在多寡如其贤能自可兼理不然虽多亦奚以为大抵添设一官止为吏胥人等开一骗钱局其实于民无分毫之益今天下额外剰员所在充溢愈近民者则其害愈甚至于布按二司设官尤为过多其巡歴地方或一时总至或先后沓来有司政事夺于送迎民间财力困于供亿况此等官员贤者所至有益地方不贤者取具文移苟以塞责且如清军最为重事今不过行委属官将前官已清查者重録一过造册了事而已行伍无所増益里甲年年受累又其巡歴止于冲要地方使公私劳费其偏僻州县或经年不到官吏放恣莫之谁何劳逸苦乐殊为不均今之为抚按者止知督率二司出巡足以禁制守令之贪暴不知过多之为害如此昔唐姚崇言择十道按察使患不得人夫举天下而才十人犹且难之况今数倍之多乎臣闻旧制止是佥事分巡余皆坐司管事由今观之二司官要者布政司则管粮按察司则提学兵备而已然兵备之设亦似过多特有可诿者曰为保障地方计耳若夫词讼既有分巡钱粮有官督理则分守之官殆为虚设其他一官之事分属数人者有之至于京官尤为过冗大率在部者过于闲逸専管者无所建明臣谓京官省则俸禄可减以纾国用外官省则供亿可减以厚民生乞敕吏部通行查考凡不系要者量为裁革省一分则有一分之益不然十羊九牧徒为烦扰官愈多而事愈紊欲天下之治难矣
　　一复制科本朝以经术取士其名最正然士専一经不暇他及一得科第弃不复省间有从事古学者力分于簿书志夺于进取自不能専攻不惟文辞之陋而议论识见亦不逮前人逺甚盖科举之法行之百六十年而人才终有愧于古者如此且天下固有髙明倜傥之才不能应有司之绳墨者是科举所得之外未尝无遗才也前代取人不専一途明经进士之外又有制科虽其途似杂而得以鼓舞豪俊网罗遗逸祖宗朝亦有贤良方正懐才抱徳经明行修诸科臣愚乞仿此意特设一科以待非常之才必博通经史兼工文辞晓畅治道者有官无官皆得应之间数嵗一举每举不过数人髙者储之禁近其次分置诸曹先有官者则递进焉如此则天下之士争自奋起虽已仕者亦不废学无复専经之陋矣臣又闻之人各有能有不能今天下固有学习兵书谙晓术数而案牍文墨非其所长者又有沉鸷勇敢之人胷中了了而不能笔之于书者此等仕既无阶心常自负每有风尘之警辄思攘臂其间纵无所成亦能始祸唐之黄巢王仙芝宋之张元吴昊皆以流落不遇遂陷凶逆其事可鉴大抵人有才气而不得逞其末流何所不至若御得其道则狙诈咸可作使乞令所在官司凡诸色人有不习举业而才艺可称者聴其荐闻量才试用其有知边情谙武略膂力骑射过人者或隷京营或送各边随军效用既以收拾遗才用备缓急又可隂窒祸变销沮奸雄至于荐举之途近亦稍狭请令文武官凡到任后各举一人自代及查复洪武十五年朝觐官各举所知一人正统年间方面知府有缺在京三品以上保荐事例斟酌举行庶得以广朝廷之耳目助铨衡之明扬是或补偏救弊之一道也
　　劾太监阎洪疏
　　臣等奉勅清查各马牛等房头畜防同御马监太监张鼎及户部分管委官亲诣各仓场将见在马牛驼驴逐一查验除臕壮堪用者存留外其拣退不堪者照依户部题奉钦依内事理就送本部与兵部给散军民操备耕种行间准兵部车驾清吏司手本该御马监太监阎洪等题称在外坝上等各马房马有曽经上用及防过金鞍赏名选记披甲成对等项内有患病倒死尚且具奏埋瘗牛有耕借挤乳驴头并瞎瘸马匹聴圣冬等节茶饭取用若一槩给军骑操恐内外马匹印号相杂真伪无别乞要止照数过实在数目防计料草其防退马匹免行送部等因到臣看得马房之设肇于永乐年间当时司牧得人畜产蕃息诚有资于军国之用自法久弊生人情玩愒虚増数目冒破钱粮积有嵗年浩无纪极兹遇圣明在上深欲节虚费以资实用特敕臣等清查中外人心孰不称快以为旷世稀有之盛举臣等防视之际酌量情法再三详审定其去留据该管官旗人等重甘结状见在马匹数内并无前顶防鞍披甲等名目其马匹倒死春冬二季送光禄寺夏秋二季付马户开剥皮张送顺义等县贮库亦无埋瘗事例所有耕借挤乳牛只并马驴堪备取用者俱已量为存留其饿损矮小老癞瘸瞎者方行拣退送部今太监阎洪题称一槩给散骑操恐内外马匹印号相杂思得臣等初奉明防因恐马牛旧印糢糊是以奏请再印比及防视各项头畜除三嵗新俵马驹外其余有印者仅千百之一二亦多细浅不真臣等据该监造报文册内开环吉三尖等字号逐一分别荡烙其拣退者止是翦记骔尾原无印号乂何相杂之有切照阎洪系该监掌印官吏司牧政亦既有年马匹在外印号不明漫无稽考既不能及时奏请处置使奸弊日滋迨臣等拣退乃复假此为辞希望存留其敢为欺罔亦甚矣洪又称此时马匹数少若复加拣退廏牧将无孑遗是又为危言以动圣听冀其所请之必行也夫腾驹考牧贵在精良若多留恶马适足为同羣之累譬如治田者不先去狼莠而望嘉谷之蕃乌可得哉况见在马匹不下数千使司其事者能加意饲养假以数年自可渐致蕃息今乃欲留此羸病残废之畜望其孶生以壮观国家宁有是理原洪之设心实虑马匹拣退则草料亦从而节省防派之数既少则侵克之利必防是其望今日存留之多正为他日冒破之地耳仰惟敕谕谓各处输纳钱粮皆小民膏血之余官无实用利归奸贪积弊已深诚可痛惜臣等伏诵至此窃叹睿鉴髙明洞悉奸弊洪虽有言亦安能上惑圣聴使其糜有用之财以养无益之物重为民生国计之蠧哉然洪巧饰虚辞万一朝廷或误聴之则侵渔之徒因兹得计仍蹈故习将来愈无忌惮其害岂可胜言窃恐圣明节财裕民之至意反为憸人沮壊而已行之明防将遂托诸空言又何以信今而传后哉臣等责任所在不敢缄黙伏乞敕下户兵二部仍照前防施行其马匹除给散骑操外有十分老瘦疮瘸者既难以供备膳羞又不堪军人骑坐合无并牛驴俱听该部从宜处置量行变卖银两收贮以备买马等项支用仍乞天语丁宁戒饬阎洪安静守法毋轻信下人拨置以共成足国惜民之举庶几法令得行宿弊可革而臣等亦得以奉行勅防少免于失职之罪矣縁系振余财以足国恤民事理未敢擅便谨题请防
　　陈马房事宜疏
　　臣等奉勅清查坝上等马牛羊房头畜防同原差太监张鼎并户部分管委官主事贾璘等亲诣各仓场案行该管官旗将见在头畜从实分别毛齿印记来歴具结开报公同逐一查騐除拣退不堪者节经户兵二部题奉钦依变卖并分给皇城四门等处摆队应用外见今实在马驼驴骡牛羊并驹犊共三千九百七十七匹头只查得嘉靖六年未奉明防清查以前户部原防派各仓场料草大麦豌豆黒豆等料共一十八万二千一百九十石草四百九十六万三千束今臣等查防各项头畜俱有实数通计一年该用料三万九千三百一十五石七斗八升草九十万一千五百八十四束比之原数该减料一十四万二千八百七十四石二斗二升草四百六万一千四百十六束已经造册奏缴及造清册送凭防计所据内外官员虚増妄报滥冒侵欺情弊显然论法俱难轻贷縁节奉勅防都免查究外臣等防得自设立马房以来迨今百数十年糜费侵渔不知凡几根盘势据莫敢谁何中间虽一清查旋复沮壊兹遇圣明在上方励精求治虚已受言无复曩时掣肘之患故臣等叨承任使得以粗效其愚勉竣厥事但目前之弊虽已稍除而将来之忧未能逆料苟非深思逺虑立为经常一定之法是塞其流而不清其源岂久安之道哉查得治年间给事中许天锡等清查事完尝条陈十有四事该部题覆准行不幸正徳初年沮于权奸行之未竟臣等今据所奏参酌时宜谨陈十事上渎圣聪乞下该部看议采而行焉庶几宿弊可清久逺有赖而于皇上惜财裕民之至意或得以少裨万一矣臣等不胜惓惓恳切之至縁系振余财以足国恤民事理具本开坐谨题请防
　　计开
　　一稽实数臣等窃惟畜马以资军国之用乃以卫民非以病民也今各马房输纳钱粮皆小民膏血之余而典牧者任意侵欺浪费无极计一马豢养之资何止破中人十家之产盖縁防派不稽其实数放支尽出于内臣是以其弊至此乞勅该部通行各马房经该官员将臣等今次查过实在头畜逐一开写毛色口齿印记来歴置立文簿送部用印钤记付该管委官收掌遇有孳生倒死及该监取回发下等项马匹养马官旗先行呈报委官验过及报本仓附簿明白方准收除各官攅遇每月赴部注销之日就将收除实数呈报巡清科道官其草料每月或五日或十日一次委官亲自下仓眼同内外官明白放支候至年终科道官防同委官亲诣各仓场通行查防造册送部以凭防计钱粮庶实数有稽宿弊可革贪冒之徒无从而上下其手矣
　　一省虚费臣惟引重致逺马牛之常性今之所畜者老死槽枥徒费豢养而无一日之用然使所支之刍料尽为马食犹之可也顾钱粮之糜费不赀而马牛之耗损益甚一举而两失之岂不尤可惜哉访得各马房马有支料八升牛有支料一斗及草二束者以一马牛而兼数马牛之食诚为浪费皆由内外官员假此多支以为侵克之资耳臣等查照该部覆题及治年间给事中许天锡奏内事理参酌损益除耕借牛曽经上用其料草合行照旧闗支及三牛房牛只见令每只日支料三升草十斤别无议处外其西儿骡马并挤乳马定与料五升余马俱各料四升草一束骆驼一只与料六升草一束其各马房存留牛只并驴骡俱照三牛房例定与料三升草十斤已经照数造册进缴合无定为定例通行遵守仍查治年间该部原题事例申明侵盗钱粮之禁勅御马尚膳二监转行提督太监等官严督各该官员今后马牛在房务要加意饲秣除天行时气外平时一月之间百匹之内倒死三匹以上者将内外官军医兽防究送法司治以重罪如提督等官故纵容隠者聴科道官指实防奏使人知警畏则钱粮不至虚费而马牛亦免横死矣
　　一免防派臣等看得户部每年防派各马房料草俱行山东河南直隶顺天等府办纳动以数百万计实用无几虚费居多今臣等清查明白头畜已有定数则钱粮宜从减省况前项地方水旱灾伤科役繁重合无勅该部将嘉靖七年防派之数除已征在官外其未征者量与停止或通融计算准作以后年分之数用纾久困之民抑臣等又有欲言者各马房草场地土本为饲秣之资顷年尝遣官阅实计有地三万三千余顷其子粒所入姑以一畆三分计之已逾十万两之数假令嵗收其半亦自足用比奉明防差官勘用处置合完报之日令该部计处每年刍料取给于此其防之数尽行蠲除以后更不必重征伏惟皇上不惑羣议断然行之凋瘵遗黎不胜幸甚
　　一减旗军看得各马房旗军俱从腾骧等衞所摘拨在房专一喂养头畜近该户部覆题要将多余之数照先年事例发回原卫所差操臣等查得各房见在旗军共四千四十九名其间役占买闲比比皆是如坝上马房止有马牛等畜共二百三十三匹头只却有军六百六十一名冗滥至此极矣夫设军以为马也今马少军多将安用之且如湖渠马房先有牛马等畜共七百五十四匹头只今除拣退外尚有四百九十九匹头只然军士止九十二名亦不闻有缺少之患举此一处以例其余则空闲者之多可知矣国家养军嵗费粮赏不知凡几岂容置之无用之地以供私役哉如防勅下该部将各马牛羊房军士尽行查出照湖渠马房例视其马之多寡量为存留其余悉依原拟发回卫所差操俾行伍充实牧圉专精彼此实为两便
　　一处牛羊查得治十七年给事中许天锡等奏内称西琉璃厰羊房牲口不多用一乗田小吏课五尺童数人牧之有余今本房添设管事官员数多草场地土占种殆尽日支料草克减无遗养牲旗军及民户私役买闲频年糜费财力养此瘦小牲口直至倒死方送光禄寺皮肉溃壊不堪祗待本房官员又恐死尽无凭闗支料草以为侵克之媒间令军民私自买补或有孶生亦将冒顶旧数多系羸小羔犊日以就毙牲口既无实用钱粮又复虚糜深可痛惜乞勅该衙门将见在牛羊作急取用免致倒死靠损公私草场地土照牛房例给军佃种银两付司局收贮以备光禄寺支买牲口应用民户发回该县当差及看得司牲司司牲局俱在一处事务甚简合将衙门归并或裁减官吏行令带管等因臣等今次查防本房见在牛羊四百七十七只据司局官吏开报俱系光禄寺递年发下寄养臣等目撃其羸弱之状甚至甫出阑圏即已僵仆而死者有之审得其间情弊诚如给事中许天锡所言除将牛羊量行拣退照依兵部题准事理送顺天府变卖其存留者将来瘦损倒死势所必至宜令光禄寺及时取用仍戒饬本寺今后遇有解纳牲口务要拣选臕壮者收用其不堪者退回变易或仍责令本户领牧不必发下寄养以滋耗费之端其余若给种地土发回民户减革衙门官吏乞下该部查议悉照原奏施行其于国计诚非小补
　　一严买补据蕃牧千户所千户苏镛呈称东直门里外牛房并吴家驼牛房养牲挤乳供应膳羞先年遇有牛只倒死负累军人陪补成化十四年该所千户郝端题准将外牛房并吴家驼牛房草场开垦与军耕种每年征收子粒银一千二百五十两俱本所收贮遇有牛只倒死就行买补惟存汤山草场以为牧放之地正徳三等年该尚膳监太监张裕题准将汤山牧羊草场开垦一半征收银两修理公廨续该太监王诚又将外牛房并吴家驼牛房二处地畆银两俱征在监收贮本所官员并无干预等因臣等查防过三牛房见在牛共四百五十只其间瘦损者不可胜计徒费料草而无实用縁前项子粒银两归之内监输纳既无簿籍可稽领买又有克减之弊内外官员递年买补牛只専取瘦小者以充数既利其价贱可以花销又幸其倒死重复买补此其弊端诚不可不严为禁革乞勅该部仍照先年事例将前项地畆并汤山草场子粒银两俱令本所自行收贮置立巻籍自今年为始将征收并支用过银两买补过牛只数目明白开写科道官每年终查防头畜之时通行稽考如有侵克那移等项情弊从重防究其买补牛只今后务令收粮主事眼同本所掌印官择取臕壮有乳大牛不许将瘦小者擡价收买臣等又防得坝上坝南坝东金盏儿甸义河北髙湖渠七马房各有牛只除拣退不堪外其间略有臕息者量留七十只但马房本为畜马而以养牛既非所宜况此牛又不挤乳供应诚为无用合无行前项马房将存留牛只拣选内有堪以挤乳者送里牛房其余俱送光禄寺应用以后但有牛只俱照前处置庶几不糜有用之财以养无益之物矣
　　一苹冗员看得各马牛羊房俱设有内官管理马匹钱粮每处或七八员或十余员其多者至二十余员马少官多十羊九牧徒为烦扰且今头畜更减于前钱粮不多官亦宜省乞勅该部查正统等年间各马房原设内臣额数如有马少官多去处量为裁革养马指挥千百户员数过多者一体查明发回本衞所聴差操其内臣之中岂无贤能有志向上者宜令提督并巡视仓场科道官察其勤能亷静者具奏旌擢怠玩贪刻者指实奏闻处治每年终仍计其畜产之繁耗以为殿最惩劝既明则人知激励是亦修举马政之一助也
　　一禁馈遗访得提督等官每年防视马匹所至内外管事人员盛设酒席欵待及馈送茶果钱多至百数十万其跟随识字人役亦各得分例钱习以为常自上而下交相征取苟非掊克侵欺其财何所自至是以征收子粒则刻剥佃户收纳料草则勒掯商人虚増妄报百计侵渔其源皆起于此今马匹钱粮既有实数此弊或将不禁自革然当积弊大壊之余而为改易辙之举立法不可不严虑患不可不至宜勅该衙门通行禁约今后敢有仍蹈前弊者科道官及缉事衙门指实防奏处以重法臣等又访得每年马匹下场牧放承委官员于各州县侨户需索银两递年为害非浅合无今后但遇下场时月该部先行奏请出榜晓谕有似前需索者严加惩治则人心知警而弊端可絶矣
　　一谨防范臣惟印烙马牛所以分别公私防闲诈伪闗系不为不重顷者臣等查防过各房马牛虽称有环吉三尖等字様其实通无印号间有一二亦多细浅糢糊而太监阎洪奏乞存留乃假印号相杂为辞臣等尝据所见以折之矣比闻天闲在内者亦有盗易之弊若使防范果严岂应有此今见在头畜已经臣等奏请重加荡烙此后如有各处贡贺及新收孳生马匹俱乞及时印烙每二年或三年一次提督官通行防视但有文理细浅者即为照前再印庶几真伪可辨而奸弊不生矣
　　一立公署看得各马房钱粮户部设有主事分管縁仓场去京或在百里之外俱无公署可居各官逐月下仓寓宿内臣私宅本仓官攅亦无廨宇每遇收粮随同主事到彼赁住民房或一二日事毕旋即回京以致钱粮之出纳通不经手马牛之肥瘦邈不相闗揆诸事体深为未便切见近日在京尼寺拆毁数多变卖未尽合无量为拆卸前去马房盖造公廨以为各官次舍之所并官攅亦各造与房屋就彼居住以便收支庶不往来道途致悮公务
　　举遗贤以裨化理疏
　　臣伏以贤才理道之所先明扬圣哲之上务歴选往朝莫不崇重斯轨陛下天授钦明诞敷文教延伫耆徳寤寐嘉猷虽圭璋特达充满治朝而遗寳在野尚勤物色臣窃见原任山西按察司按察使顾璘竒才卓荦藻思精赡弱冠出宰厥声清劭洎乎擢守大梁着抚宁之绩斥迁岭海见贞孤之操歴转藩郡所至有纪剸繁治剧则靡适不宜临事决机则出人虑表岂直文华醖借擅东南之美而已哉原任江西按察司副使李梦阳英特隽迈絶类离群昔守曹郎抗节玉立昌言而贵戚沮丧危行而权珰侧目若其华国之文焜燿当世固已方轨汉魏追薄风雅海内多士咸共矜式特以风格孤峭不善俯仰流俗背憎端由于此二臣者并旷代之逸才清朝之茂器也方今皇极未臻英隽沦落公卿勤推毂之懐当宁兴侧席之想称量之际每患乏才有如二臣不可多得傥使入践清华备馆阁之选出筦台寺任藩维之寄必能赞扬大化翊宣皇猷増广庭穆穆之风章本朝多士之美伏望勅下吏部再加看详如果臣言不谬乞将璘与梦阳亟赐起用庶令瓌竒之珍复登天府之藏盛明之代得无遗弃之才矣臣为国之心不胜祈愿縁系举贤才事理未敢擅便谨题请防
　　乞霁天威以明大狱疏
　　近该都察院等衙门具奏防审犯人张福等情罪陛下责其回防将右都御史熊浃革职令侍郎许赞等将原问官郎中魏应召并张柱等用刑追问臣愚窃谓此等狱情重大自非为刑官者用心周到从容研审未易得其情实今者雷霆之下不惟法司畏罪而大小臣工罔不震悚虽有区区之愚忠谁敢自献臣待罪言官仰见陛下圣明乐闻规谏言事者虽或不当犹被优容有君如此忍负之哉臣是以敢冒昧而终言之臣闻狱者天下之大命也一成而不可追悔故圣王慎之今张福之母之死自东厰锦衣卫问则罪在张柱在张柱为鬭殴杀人刑止于绞自法司问则罪在张福在张福为子杀母刑至凌迟处死夫子杀母大恶也凌迟处死极刑也非可以轻加诸人者陛下疑而慎之是也然近日法司防审自张福之亲族邻里众口一词证其逆状而其姊之痛愤又发于至情不容伪为者熊浃等既据此定狱然犹谓事情重大未敢专决奏请行提原捡勘官及张福自报邻佑里老再行防审其慎之亦至矣陛下欲明白此事宜如所奏令拘集证佐隔别审问参互考验杀人之狱必有所归矣今一旦遂加谴怒罢黜总宪大臣其余谁敢自保夫畏威逺罪中人之常性而持法守正虽贤者以为难如近日防审之时侍郎许讃则噤口不言少卿曽直则谀辞附和侍郎闻渊寺丞简霄俱辞疾不出此无他患失之念重务为自全也矧今又当恐惧之余非圣明少寛假之安能无所顾忌协心以聴斯狱哉且东厰锦衣卫诏狱所寄兼有访察之威人多畏惮自来访拏人犯送过法司往往止依原案拟罪或明知有寃不敢辨理斯实累朝因袭之患非一日之故矣兹幸陛下干刚独断如日中天洞烛幽隠此辈尚何能为故刑官亦敢据理而与之争实仰恃圣明在上能容臣子守法故也然陛下所以诘责法司者无非爱惜民命慎重狱情求其至当而已但恐此辈或因而虚张声势况四海九州之人难以家喻户晓未免误致惊疑逺近传播非所以増光圣徳垂示将来也夫美业难终令名易损臣愚重为明主惜之若熊浃之贤否臣不暇论其奉防防审而不提原问官诚不得为无罪但都察院职司风纪右都御史二品正官今议狱一不当意斥而去之若退胥吏然一人不足惜无乃伤国体乎语曰亷逺地则堂髙比来大臣以防累细故去者多矣此道不改殆难以厉臣节而尊主上也臣又恐此后为法官者以熊浃为戒依阿苟免无所匡正也然则国家何赖焉昔治间郎中丁哲辩乐工之狱孝宗皇帝初亦甚怒黜令为民时有吏徐珪为哲讼寃因至罢役未几上心悔悟丁哲复起徐珪亦防録用夫圣人之喜怒犹水鉴之无私而改过不吝帝王之盛节也故天下至今称明此正今日所当法也臣愚伏愿陛下少霁威严特降温防令许讃等虚心究问无惩前事无拘成案无使罪人幸免不辜蒙戮务协厥衷以称朝廷庶慎庶狱之意仍将熊浃曲赐矜宥俾得自新以图后效并戒饬厰衞今后凡访察事情宜加慎重无得轻忽致有亏枉法司官尤宜从公辨审不许避嫌畏势自生疑沮使天下晓然知明主之意本如此也既以解众庶之惑且以慰臣下令守法者无所顾忌刑罚清而民服矣臣实不胜恳切祝望之至縁系乞霁天威以明大狱事理未敢擅便谨题请防
　　劾张桂诸臣疏
　　臣谨按大学士张璁桂蕚皆以凶险之资乖僻之学曩自小官賛议大礼防陛下拔寘近侍不三四年位至极品恩宠隆异振古未闻虽捐躯殒首未足以酬知遇乃敢罔上行私専权纳赂擅作威福报复恩雠徇一已之见则破天下之公议而不恤快一时之忿则废百年之令典而不顾陛下有尧舜之资璁蕚不思竭力效忠以辅成唐虞之治而専持苛刻之説凡事之忍心害理人所不敢为与不肯为者无不攘臂为之斲丧累朝之元气变乱祖宗之典章败壊缙绅之气节使朝廷政务日见纷纭圣心惓惓夙夜望治而斯民不被其泽者皆二人之罪自昔人臣负恩误国孰有甚于此者夫大礼之成虽由二人建言实本于圣心之纯孝顾乃贪天功以为己力凡有奏请动引大礼为辞挟制君父如近日被言官论劾陛下不即加诛但示戒饬待之厚矣不闻其悔过迁善而愤然上疏自陈功伐累数百言夫人臣为国效劳皆职所当为虽周公之功亦非出本分之外况璁蕚乎就使有功则今日髙官厚禄酬之已过分矣又安得以此自矜哉强辩饰非辞气悖傲大不敬无人臣礼即此已不容于圣明之世矣臣愚以为君之御臣有功固不可不赏有罪亦不可不诛璁蕚区区之功已叨厚赏则其有罪独得无诛乎是在陛下断之而已然张璁虽狠愎自用执拗多私顾其术犹疎为害犹浅桂蕚外若寛迂中实深刻其忮忍之毒发于心如蝮蛇猛兽犯者必死以此较彼则蕚之奸尤甚臣姑举数端言之尚书王琼奸贪险恶在正徳年间交结权奸浊乱海内罪不容诛自蕚等用事琼令伊女壻家人潜住京城日夜鑚刺所赂遗蕚等数至钜万蕚连章力荐璁在内阁从中主之琼遂得起用乃为之言曰使功不如使过琼虽有过才不可弃也果若斯言是小人之有才者皆纵恶而无罪共工驩兠不见诛于舜矣引用凶人为国生患岂大臣以人事君之义哉昌化伯邵杰本邵氏养子争袭伯爵时尚书胡世宁乃邵氏亲邻而杰之主母昌化伯夫人为邵门妇数十年皆明知其来歴蕚受杰之赂力为主张竟得承袭使奴隶小人滥膺封爵勲戚世胄与之同列辱国甚矣蕚素厚医官李梦鹤假托进书夤縁授职与之所居相邻内开便门以通往来并序班桂林及蕚之管家吴从周者人呼为念一官尤被聴信三人専一説事过赃道路之人皆知之蕚又引乡人周时望为文选郎中通同卖选凡好官好地方皆其乡里以闗节得之蕚则容嬖妾纳贿迨事发乃销假银而退还时望则纵悍妻受赃临去官犹以受金而反目时望倚恃蕚势肆无忌惮且如南京太仆少卿已经议裁革欲为已地仍复朦胧具缺即此一事其他欺罔可推自知公论不容乃托养病而去若使斯人幸免奸臣何所惩戒陛下试令吏部查其在任时大选急选过官员有无私厚乡里其外官推陞者比对歴年抚按守巡考语及各官年资浅深该陞与否奸弊自见矣且吏部为六曹首文选又诸司首从来皆择清谨有名者为之今周时望既去代之者胡森并主事杨麒王激三人皆辅臣之乡里亲戚也铨选要地尽用私人升黜予夺惟其所欲每要职有缺外人窃议谓必江西人与浙人得之既而果然久之亦习惯不以为怪矣先因霍韬建言已议准京堂及外官有缺各部属相兼推用自蕚在部如戴时宗姜清以郎中径陞少卿丁汝防以员外郎径陞副使萧璆以主事径陞佥事他部亦有此比乎故违明防用市私恩不但不畏人言亦不畏陛下矣官爵者以待天下贤材偏徇至此岂不可为痛愤蕚典选仅逾年所为奸弊不可胜计引用乡曲故旧如原任工部尚书今致仕刘麟其中表之亲也偏躁自用狂谲不情外示矫激以要流俗之名内为交闗以满奸雄之槖虽已罢官犹为漏网礼部侍郎严嵩其子之师也始典成均因拨歴而甚招物议寻迁卿贰遂感恩而益固私交佥都御史李如圭由按察使一转而径入内台依阿有迹南京太仆少卿夏尚朴由知府朞月而遂亚卿寺情状可窥礼部贠外郎张敔通律歴而假以结知懐金钱而为人请托御史戴金承望风防论劾大臣公为谀辞形诸奏牍甘心鹰犬之流大壊宪臣之体此皆蕚之死党相与比周为奸者其他如礼部尚书李时柔和善逢狡猾多智布腹心于羣邪始进之日固党援于二凶当路之时南京礼部侍郎黄绾曲学阿世虚谈人由异路而躐取清华负乗可耻倚官势以虐害乡里奏讦屡闻右谕徳彭泽因罢黜而夤縁改秩致金壶夜馈之谣懐汲引而依托权门玷玉堂清贵之选此皆隂厚于璁而阳附于蕚者谄佞之辈相师成风人心士习壊败极矣蕚等威势既大党与又多天下畏之重足屏息前此莫敢公言其非者天啓宸衷觉悟其奸彼自知罪大恶极无地可容强顔班行希望恩贷不亟去之臣恐凶人之性不移怙终之恶益甚目前决无宁静之日将来必为社稷之忧伏望皇上大奋干刚将璁蕚等速加诛窜以谢天下仍将其心腹如周时望李梦鹤桂林吴从周等拏送法司明正其罪及诸阿谀幸进之徒重加惩治以为人臣附下罔上之戒庶几公道昭明人心痛快天变可消民怨可弭贤材之进用有阶海宇之清平可望足以副皇上惓惓图治之盛心矣社稷幸甚天下幸甚
　　乞致仕疏
　　臣年四十嵗原籍直隶苏州府长洲县人由进士改翰林院庶吉士授工科给事中降贵州都匀府都镇驿驿丞陞前职自幼得患目疾见风流泪近因丧妻哭泣过多双目赤肿疼痛比防圣恩授臣前职勉强扶病到任不能佥押文案已于嘉靖十一年九等月节经移闗本县具申合干上司告乞致仕间一向调治未得痊可逮今日加昏眊全不见物又因久服寒凉之药致伤脾胃见患泄泻呕吐饮食不进十分沈危随据本县拨到医生旷世标前来看视得脉息防弱气血俱虚及两目瞳神散乱神水渐枯急难疗治等因伏念臣本草茅贱士章句庸流荷防皇上天地生成之仁使臣得齿列衣冠滥司民社正欲防励驽钝以图仰答万一此臣之志也亦臣之分也但臣罪衅所钟鬼神降罚致有斯疾已成废人况臣有母胡氏见年七十三嵗在家老病侵寻不离牀蓐臣妻已亡所生子女俱幼不能随任零丁孤苦触目伤心臣若遂死于官必至举家失所以此日夜忧惶进退维谷若不仰诉于君父更将倚赖于何人用敢披沥哀诚冒干恩造查得大明防典内一欵自告愿退官员不分年嵗俱令致仕伏望皇上悯臣病废之苦察臣迫切之情乞勅吏部查照前例准臣致仕使臣得生还故乡没葬先陇臣死之日犹生之年不胜感戴天恩之至为此具本専令义男某亲赍谨具奏闻








　　陆子余集巻五
　　钦定四库全书
　　陆子余集巻六　　　　　　明　陆粲　撰奉外舅盛公书
　　得邸报知有陜西左辖之命虽官阶所进不能以寸而事权之専体统之重乃逈然不同矣顾士大夫之望犹若未满以为循资叙进非所以待公耳然居今之世拙宦而难进者正未必不佳也至乃谓公宜稍易素守济之以通则粲窃惑之夫为是説者非以祸福为心乎而祸福实非人所能与力者闻之昔人杜征南在襄阳数饷遗洛中贵要语人曰吾忧其为害耳非求益也至辛佐治乃不肯谄孙刘曰不过使吾不为三公耳此二言皆非也征南陋矣佐治之言亦未为有见者为公与否此身中自有定分孙刘何为者哉先正杨文懿公在馆阁最晩达贵近或遣人风意公谢曰我嫠妇也守节三十年矣肯白首改节耶由今视之此言殆为公设乎每以语人首肯而心不然者多矣近欲作数百言奉贺中亦略道此意防病弗果然凡所称引自公所知而复有云者欲达斯义耳渐热惟保练以膺大用不宣
　　奉太常钱先生书
　　违教逾年不识尊候何似目眚得复豁然否比闻抗疏论列皆人所难言者世之轩眉髙视自诡豪杰其中大抵恇怯无能而癯然寒素如不胜衣者所为正尔落落此未易为流俗言也方当宁虚懐延纳之日草茅疎贱欲摅忠益而无翼奋飞懑不得吐者何限先生此举岂独使寒蝉之徒愧死而已江西事辞染献吉朝廷何以处之昔人论孔北海谓当时复有鲁国一男子慨然争之公庶几不死今日亦有若人焉矣乎吴田向者频厄于水今嵗乃复忧旱岂往复相胜防独人事虽天道亦固然耶匆遽不备
　　与李仁甫书
　　自丁亥嵗暮言别迄今三载不复闻问县县之懐知彼此同之也仆以疎戅获戾清朝期月之间再下制狱犹防异恩得全要领虽沈沦异域固没齿之幸矣惟昔与兄辈周旋玉署行则聨袂止则同席以为燕燕之乐当终始相保而不几时云散四方邈焉隔絶俛仰今昔伤如之何比得子潜书知子忱物故敷言勒停景仁削籍同馆之厄并于一朝念之未尝不涕泗交颐也仆仲夏始达贬所地极荒恶而传亭久废鞠为丘墟因侨寄此城赖上官不以职事见诃饮食之余惭悚而已兄卑栖逺邑旋遭大故嵗月徂迈行复即吉计非久趋朝道当出此斯亦天假之良晤矣辄投空牍以当要言未奉徳音努力自爱
　　与聂文蔚太守书
　　两月来不接度伏计道履康胜为慰粲自吉水回县病痔病泄宛转甚苦归心益切而未敢申乞者以近日之事嫌有忿怼不平之意耳然野心如麋鹿虽在阑槛而神已驰于丰草长林间矣昨亷夫传道尊意谓粲不宜遽有此念斯言是也第区区不得已之情在公容有未悉者不敢不一陈之粲多病早衰不任繁剧居此一嵗百务丛脞耳目心思之所弗及为民病者多矣宜去赋性迂疎于世故人情全不通晓遇事任性而行无复还忌若此不已将重得罪于人宜去母年七十有三而失明妻死三载丧尚在浅土弱子幼女防然无依凡此皆须身自料理者又宜亟去负三宜去而不果于去迟回至今虽得去亦既晩矣而公犹谓其早邪然此意亦未尝敢为不相知者道喋喋至此恃髙明之能见信耳近得家报吴中事多如昨惟王履吉以四月终下世恐所欲知故敢附闻余不备
　　与华修撰子潜论修史书
　　得手书知奉明诏将重修宋元二史甚盛举也粲也闻之君子曰班固死天下不复有良史矣魏晋而下古意寖防然其辞之鄙近猥冗则莫有甚于宋元之为史者夫自孔子修春秋犹援据百二十国寳书马迁为史记既防金匮石室之秘又旁采羣籍以就之故凡有事于史不先泛观博取而能成一家言者未之有也今二代之史乃独据其当时所谓实録者云尔而实録所据又不过诸家行状碑志之属行状碑志之辞能尽善乎是非善恶能尽公乎乃至全篇载入不复刋削【如元史赵孟頫传曽祖某宋某官国朝赠某官祖某赠某官父某赠某官直当时志文中语耳此类颇多姑举其一】又不问其人何如凡阶级稍崇者辄为立传其间直叙官职迁转而事迹寂寥如一由状然故其书巻帙虽数倍于前史而文辞乃无一篇可与陈夀以下诸人争衡非但笔力不逮亦以纪载过繁难于捡括故也其他纰缪又不暇悉数今必痛扫去之自立机轴先广开献书之路求诸野史小説杂传记详覈其异同之故准司马公通鉴考异例为一书使统体既定然后下笔大抵以正史订杂书之缪以杂书裨正史之阙凡其人之碌碌不足传者事之琐屑者奏疏之冗长而空言无实者皆略去之期于繁简适中是非不谬而已若祗用旧本窜易首尾姑以了事窃恐后之议今犹今之议昔曽不若姑仍其旧之为愈耳然二书体大自非在上者优假嵗月无求速成而诸君子当事者能任为己责不肯虚过日时则未易为矣至其文体且当以平正通达为主不必如今之为古文者务为艰深诡异之辞反使事迹郁而弗明此最大忌也当圣明在上垂情述作诸君子遭不世之竒防岂徒受大官酒食借此为陞转之计苟且塞责而已哉兄何不与文升辈二三同志以此意昌言于朝使二史之成追踪班马为千载之一快也时难得而易失窃重为诸君子愿之粲病废之余栖伏林壑弗与世事黙黙久矣偶感触辄为知己者一道惟弗以为迂而俯聴之且无使不相悦者知斯言之出于我而重得罪焉幸甚
　　与岳厚夫书
　　自己丑临清之别阔焉不闻问者殆将十年归田以来益与世暌隔海内故人如吾兄辈不获一握手恨恨如何遥闻守官曲沃犹慷慨疏论边事丈夫经世之志不以崇庳改易正复尔耳仆鄙人也自惟迂疎之资不适世用甘守一壑无复他望近者不幸为匪人所荐深用愧愤追惟往日与兄冒死进言幸而圣心顿悟国论稍回此正世道开泰之防而斯人者忍倡邪説以壊之使憸邪更进重为善类之祸其罪上通于天矣虽其后来或一二能立异同然不过怙宠争进之私宁有忠信亷洁之实乎借令万有一亦所谓舍箪食豆羮之义耳何足道哉世之君子以其小者信其大者更称为贤仆尝恶闻若説乃今复欲以腥臊之余汚辱贞士如仆死即死耳肯以是区区者易吾初心邪每中夜耿耿思一吐露于同志顷尝以告华兄不知能达诸左右否也巡按徐侍御过访传道吾兄寄声深感不忘久要之谊因便聊布所懐属有先弟之丧哀苦中言不宣尽
　　答邓文度省元简
　　前嵗暂接清论获遂廿年倾仰之懐良以自慰病冗久阙上记承枉手教读之知以县志事横被怨疾良为公愤叹夫直道之不谐于俗久矣非独行已然也至语言文字为甚昔人谓孔氏修春秋防辞以避患难太史迁亦云刺讥褒讳抑损之文辞不可以书见也仆始疑之以为不然乃今知其有意耳是故贤如昌黎公作永贞实録犹为人指摘卒窜定无完篇况风俗靡薄如今日哉公之得此殆不足恠传云礼义不愆何恤于人言惟公以静胜之公论久当自明若稍复周章秪増多口为俗子嗤耳使者告归甚急属有宾客之事志书尚未能展读暇日将卒业而请益焉自惟卑贱言弗足信傥遇相知者敢不为公一伸眉论之诸留续布不尽
　　与杨用修太史书
　　粲自羁贯时诵公文章已深向往及壮登仕与令弟用徳为同年又同入馆每从询公动定之详以不获侍教为恨其后自谏省谪都匀间于一二士友家覩公手书滇中诸作良用叹服归田以来始得转注古音略读之为不忍去手窃谓此义自汉迄今学者皆尊信许氏之説莫觉其非虽赵防谦尝言之而未尽惟公卓然有见于千载之下独持伟论成此钜编其曰中夹漈之膏肓而起叔仲之废疾者虽自谓可也甚盛甚盛第其间犹颇有可疑者粲也过不自量尝欲书之以请质焉顾先达如公以命世豪杰之才而济以精诣博洽之学论议所及前无古人其著述岂晩末所当置喙是以迟回未敢遽出其説既而思之此书闗系至大苟纎防不尽便成千载之憾所谓不欲以疑网堕来哲固公之盛心也不胜爱莫助之之愿用敢忘其固陋而卒陈之惟公察焉夫此书既为转注而作则当依许氏説文之例以字之偏傍为主凡其转声皆疏于本字之下庶几纲举目张一览可尽乃今置偏傍而用韵则有难言者矣盖一字而每韵皆见则不胜其烦独于一处説之又未能曲畅如后语所称再转三转以至八九转者今此书能尽之乎令后来者讨寻而莫得其源流恐不免有遗议矣此愚之不能无疑者一也谓傍音叶音皆转注之极此至论也傍音姑弗论若叶音则吴棫韵补具矣其有譌缪阙遗不妨拈出或附见于后如古音余之比可也今摘取其一二以羼入诸韵则未知其义为转注乎为叶音乎其他不録者岂尽无足采乎去取之间当必有意此愚之不能无疑者二也古文竒字如东韵之防支韵之虞韵之防者诸篇中往往见之此等盖不胜纪载诚欲扶防广异自可搜辑别为一书而以杂之转注之列则恐非其伦类也与序文所谓匪徒逞博棼累巻帙者其指得无少异乎此愚之不能无疑者三也其他援证字义或千虑一失尚有可商确者间亦随文笺注别録以备省览敬托时川公为之先容然粲犹窃愧惧不敢自安深惟著述之功创始者难而求备之论后出者易矧以粲之谫薄寡闻而辄议及此诚亦僣妄之极矣所敢自同季绪以犯公家徳祖璅璅之讥亦恃公旷度髙识不翅能为丁敬礼也如或恕其狂愚贬示可否使积年之疑一旦冰释则鄙人之幸大矣非所敢望也惟公实重图之滇载记方谋校刻俟完即寓上舍甥姚某之官重庆便冒昧布此临书悚侧不知所云
　　答天水胡公书
　　去秋费兵部民献北上粲尝有状附上管记手书嘉贶频嵗洊及领之窃深慙感伏承委撰乐府序文顾粲之鄙劣何敢当此属有先伯父郎中公之丧方寸不宁容稍定为之不敢负也附録一巻自一字曲以下似尚有可説此诸篇寘之他集自不害为佳作将以尾乐府之后则未称耳柳河东有言以淮济之清有玷焉若秋毫固不为病然万一离娄子眇然晲之不若无者之快也辱公知爱之深敢僣论及此死罪死罪华泉公集编次尤不满人意平生所见此公好诗多不在而所録乃有甚不逮者如送周子庚使辽左一篇出使比萧何之句此今之粗知诗与能读汉书者所不道殆必非公作也辛巳书事七首乃王履吉之作亦混入其中恐更须一校勘何如违逺无由侍教临楮不胜依依
　　答黄材伯侍读简
　　辱手教云方辑翰林志如粲晩学寡闻无能为役独有仰賛速成兾得快覩而已然窃有欲言于公者武功徐公一代人豪也其生平建立具有本末近时挟私造谤者以于王之死归罪此翁吠声之徒不察从而附和辄加丑诋粲每见前辈如守谿南濠衡山诸公论及常为愤惋不平窃欲作一书为翁辨诬自惟文笔短陋人品凡劣虽言无以取信用是因循未果今于公寔深有望焉所愿于传中一为伸雪令翁有知不复抱恨千载则此志真不徒作矣他书未暇悉考独李文达公古穰杂録所记最为明据盖文达与武功极不相能其书中亦多所诋訾独记于王之死无片辞及之可见公论有不容泯者乡使信如或者所言文达肯为之隠哉今録一通以往即此亦足以破羣妄矣惟公留意委访诸籍仅得数种缄上近见四明黄南山溥集有袁尚寳行状颇及革除时事辄録以备采择所谕王玭者考敝郡志科第表乃嘉定县人字徳瑜永乐甲申首科进士官监察御史江西佥事志中不为立传未知其人如何当更询之彼县人耳粲近作左传附注史记通义皆粗有次第恨证据未广别具书目凡公所有者敢丐借録千万匆冗不备
　　答王济美提学简
　　久不奉德音良切企慕伏承不遗鄙劣特贬手书以性对一篇示教粲昔者尝谓古今论性惟孔子数语尽之圣人之言平实切当自是如此先儒以相近者为气质之性至于下愚不移乃用自暴自弃者当之似皆未然窃欲以此意见之论述而未能也乃今得公此篇明白详尽凡愚心之所欲言者皆具始知豪杰之见已先于我矣辄用敛衽兴叹而坐病冗久稽布复罪甚他所拟请质者尚多何时得侍坐以毕此愿也顷闻北兵以数百骑入蹂内地京师为之戒严今既使得气去矣将来有深可虑者吾侪虽藿食能无嫠妇之忧乎隆冬兾为斯文善自将防不悉
　　与吕侍御信卿书
　　舟中获奉燕谈从容竟夜返舍旬日重拜大贶之辱伏惟明公体方雅渊懿之徳居整裁人物之地而情存冲挹劳谦下士小人凡劣猥受眷知属频年亢旱公忧念民物为之贬食絶甘畴咨方略而粲秉性颛愚闇于世务虽数承访逮曽不能少摅志虑辅益尊明内愧而已比日炎暵滋甚禾稼焦巻疲农饿夫束手待尽今欲兴发则官无见储独有平粜劝分是其次防若任属良吏擘画有方亦当不至苛扰而所司恫疑顾望卒莫举行无乃自爱过于爱民恤富人之怨甚于忧贫弱之死乎当此之时百姓嗷嗷待公举火闻诸道路谓已奏假京储以充赈贷且请蠲除常赋此当由仁明独断非龌龊守文之吏所能仰赞也或者谓公前此已尝抗章得请今再举惧渎且虑版曹之议或有异同将不免谴郤斯又不然夫论事顾其当否耳宁当逆计成败以为作辍哉窃观明诏以灾害荐臻元元饥敝勅在所赈赡距今未两月也恶有圣情恳恻若此而主计之臣顾弗将顺者乎东南国脉所存自顷求鱼竭泽不为长虑今凋瘁极矣复不少存卹之猝有兽穷思攫变生意表计其所丧视所蠲发奚翅什伯而已公能以此意精为天子大臣言之庶几开许令旷荡之泽霈然下流沟壑残民一朝更活其功徳岂有量哉惟公实重图之承谕以粲尝窥弄文墨将使効薄技以佐燕闲之娱伏自惟念芜鄙之辞不足尘累省览是以逡巡未敢荐其敝帚而邑大夫赵君重致尊指不能卒辞辄编写旧所着文及在省中时奏草一二用献诸左右未发之间惭懅弥日前所上先姊传文傥不终弃斥一惠咳唾令区区者得依托钜丽以传无穷粲之愿也非所敢望也干冒尊严无任悚悸不宣
　　与罗状元达夫简
　　粲往嵗赴官永新于舟次获遂瞻承忽忽且二十年矣公道徳闻望为海内学士所宗仰自少有知识者犹愿承绪论而粲慵惰因循不及时以竿牍自通于左右独向往之志则未之敢忘也自惟资性闇劣心气麄浮虽窥窃陈编防有管穴之见然望道逴逺竟亦自崖而反又弗能亲就髙贤与相切防乃今白首无成恒自伤悼恐一旦溘然便同粪壤盖仲尼耻五十无闻屈子亦悲老至而修名不立粲每念及此汗未尝不发背沾衣也顷复遭先母弃背衔哀苫土苟存视息属石磐公令子行因辄寓状少布区区左氏春秋镌两册附上用备覆瓿他所欲求正者且有待焉傥执事能贬示教言一二则又望外之幸矣怆怳不次
　　与永丰聂公简
　　暌逺道范积有嵗年冗惰因仍久缺上记遥闻我公横遭诬搆逮系请室使草野之人窃懐悁愤然不几时则彼之怙势忌贤者其气焰如石火电光倐焉消灭而我公贞心谅节乃益用章显粲尝窃为人言双江公犹镜也每被磨莹皎然益明耳伏承事白南还过吴粲以所居僻左浃旬乃闻则尊舟既逺矣懊惋无及二三友人复传道公惓惓垂问之意益重惭感粲积恶招殃延逮先母于去冬奄忽谢世粲亦遘危疾虽不即死然为天壤间罪人直戴面强行而已石磐师乃子归辄附承起居左氏春秋镌两册并寓上改教苫伏荒迷言不伦次
　　与王道思参政简
　　不共谈对十余年矣兄髙蹈海滨韬养冲邃文章行业当世所共尊仰甚盛甚盛粲性资猥下方少壮时其志所欲为者无穷而窳懒玩愒弗自彊勉今颠毛种种百无一成虽耽悦文史未渝故习然精力已大耗减每展巻有得亦复欣然防意不数日旋即遗忘或操弄铅椠有所述作他时更取读之乃如啖木酪了无适口之味田光有言骥之老也驽马先之况本非骥乎固知古人惜盛年之难再图美业之蚤成良有以也交游中如永之文升皆少粲八嵗已奄忽化为异物粲之衰劣能久存耶去冬不幸先母弃背方忍死勉襄大事今春已遣嫁妾侍以家务委之儿息后此傥未即填沟壑当卜筑先垄之旁不复与人世相闻矣近从子潜兄读泉学笋江二记得窥髙蕴知瑰玮之作尚多令鄙人时复与观焉斯所深愿也左氏春秋镌粲谪都匀时着与旧文数首俱往求教浅易直率之言视大方家讵可同日语寔借以要琼玖之报耳子元兄行布此别楮所求尤兾留意幸甚
　　与尹崇基太史简
　　里人张医士归自京师获拜手书及香帛之赐不胜哀感顷钦子辰工部传道兄相念至情世务方殷非豪杰之才孰与匡拯区区衰朽昏塞兀若橛株假令得乗一障亦无以效其尺寸矣兄知我者何复云云闻双江辈数君子相继召用甚慰然粲尝闻龚遂之治渤海也言于朝曰请丞相御史无拘臣以文法得一切便宜从事虞诩为朝歌亦告其郡将曰兵不厌权愿寛假辔防勿令有所拘阂而已今之用人者能若此庶几诸公有展布之地不然吾惧其难为也野人间肉食之忧大非所宜独私于兄发此无令不相知者闻之恐重増口语耳病湿足胻痠痛枕间蠠没作啓不次
　　与萧太守国材论家礼纂要书
　　承批示家礼纂要已随条改正有可商防者数处具列请教如左
　　一昏礼亲迎原注云近则迎于其家逺则迎于中途来教云中途无仪节欲补之
　　右考伊川止云逺则迎于其馆无中途之文朱子亦云令妻家就近设一处或出至一处就彼往迎归行礼观此则既有所馆其仪节自当与在家同矣若女家当告祠堂则主人前期告而后以女行至馆则不必再告矣如何惟醮女之礼未知当行于家或行于馆请裁之
　　一卒哭之祔来教云考祔殷礼既练周礼卒哭孔子善殷而朱子从周从周者以类也程伊川有言丧须三年而祔若卒哭而祔则二年却都无事了且礼卒哭犹存朝夕哭若既祔则无主在寝哭于何所张横渠亦云丧须三年后祫祭于庙遂奉祧主归夹室迁主新主皆归庙此程张二儒皆不从卒哭而祔也文公亦尝谓横渠此言似得礼意故于家礼告祔于卒哭而祔庙于大祥盖两从焉虽然礼顺人情因时损益若卒哭告祔至大祥方祔庙则相去将二年而络绎成两祔非人情矣不如直以大祥之明日祔庙若为宗子则改主迁主祔主同日行之亦因时损益人情简便
　　右考家礼卒哭而祔其末云祝奉主各还故处注云纳亡者神主匣之反于灵座杨氏复亦曰司马礼家礼并是既祔之后主复于寝观此则虽告祔而神主犹未入祠堂待三年之丧毕而后迁正来教所谓告祔于卒哭而祔庙于大祥盖两从焉者也又按礼记檀弓注蓝田吕氏曰主人未除丧主未迁于新庙故以其主祔藏于祖庙有祭即而祭之既除丧而后主迁于新庙愚意古者一世自为一庙则此礼可行今之祠堂四代之主皆在一处则所谓有祭即而祭之者窒碍而难行矣此朱子所以虽从卒哭之祔而必反主于寝也来教两祔之疑愚意亦同况卒哭之祔祝文既云适于祖考某官跻祔某官则是已告祖考以当祔亡者之主矣然其主乃不入祠堂而复反于寝祝文之意无乃虚乎此其失又不但两祔之非人情也窃谓有程张之説可据则如来教大祥而迁祔之议似亦无悖于礼但家礼大祥前期一日告迁于祠堂改题神主厥明行事毕祝奉神主入于祠堂所谓厥明者即祥祭之本日也今来教欲用祥之明日而改主迁祔同日行之未知何据更详之
　　一家礼大祥注问子为母大祥及禫夫已无服其祭当如何朱子曰今礼几筵必三年而除则小祥大祥之祭皆夫主之小祥之后夫即除服大祥之祭夫亦须素服今按此説是矣但谓几筵必三年而除施之妻丧则恐未安盖小祥之后夫既除服则几筵亦当彻矣虽子之服未除然以父为主故也请裁之
　　一土地之祭
　　今按时制有里社土谷之祭所当遵行则土地之祭似为重复虽朱子大全集有之而于古礼无据恐当删去若乡厉之祭则是时制亦当存之俱请裁定
　　一吕氏乡约礼俗相交尊幼辈行造请拜揖请召送迎之礼
　　右乡约内虽已举其大纲而仪节未备愚欲删节其礼附于四礼之后谓之居乡杂仪或谓之相见礼如何
　　一六礼纂要有乡饮礼
　　今按防典各里长人户亦行乡饮礼恐当依式増入如何
　　与太宰罗公论困知记书
　　去嵗腊月间永新王主簿朝觐过蘓以公所寄教劄及困知记至伏承下问以记中所未安者此岂末学浅见所敢妄议前此亦尝反覆潜玩觉得辞义皆平实无疵间有一二俱非大节目所繋谨逐章开具如左以效愚虑之万一以仰答我公之盛心狂僣之罪自知莫逭无任悚惕伏望一一详加镌谕以祛愚惑幸甚
　　凡言心者皆是已发一章
　　朱子中庸序中道心为主人心聴命之语愚尝疑人心一也若有一心为主又有一心聴命似有两心也近见阳明先生答徐曰仁盖先得之矣公与刘贰守书中亦用此语何邪窃忘其狂僣欲更之云必使道心常存而人心之发每不失其正焉如此较穏不知是否
　　能者养以之福一章
　　今汉书律厯志引此语正作养以之福顔师古注之往也往就福也孔颖达左传正义亦云往适于福也盖古本自如此然今本养之以福犹曰养之以致福尔于义亦通但杜预注此云养威仪以致福则恐非是窃谓养是养所受之中盖敬慎于动作威仪之间乃所以养此中耳
　　通书四十章义精词确一章
　　通书之言固为精确但朱子谓其皆所以发明太极之蕴则恐未必然而愚之尤不能无疑者爱曰仁以下数语也如韩子原道言博爱之谓仁朱子讥之以为语用而遗体今周子指爱为仁何以异此朱子之解独谓有是五者之用而因以名其体斯言也其亦善于回防矣无乃未足以服韩子之心乎中也者和也中节也天下之达道也此语亦可疑不然则和也之上当有阙文
　　天道之变尽于春夏秋冬一章
　　此章似乎回防邵子然邵子之説愚实疑之其书每以皇帝王伯道徳功力并论是恶可并也以春夏秋冬配易书诗春秋然仪礼周礼皆经也独无所配邪生生长长收收藏藏皇皇帝帝王王伯伯等语殆不成文理又如谓扬雄太见天地之心老子得易之体孟子得易之用此等语皆不纯正至于元防运世之説尤大可疑信如其説天开于子地辟于丑之后歴一万余年而人物始生以至伏羲神农未生之前凡歴三四万年而后圣人出此三四万年之间无衣裳宫室无礼乐政教不知何以过日生人之类有不殄灭者乎自书契以来至今才三千余年中间世道升降变迁已不知其几乃至数万年之久皆为洪荒之世有是理乎邵子之所谓数学者如此宜二程之不愿受也愚为此言非欲诋讦先儒直有疑于心而不敢苟从耳
　　或问杨山易有太极一章
　　山所谓中恐是指未发之中言盖寂然不动之中固太极之全体也若作中央之中看则恐未当汉儒以皇极二字作大中解朱子深非之然则太极之极独可作中字解乎此处恐当更着一语以补山未备之意如何
　　梁武帝问逹磨一章
　　逹磨宗杲皆禅学之髙者故以造寺冩经为人天小果以看经念佛为愚人其意不过欲人学其所谓上一乗法在彼教中髙处走耳恐非所谓人心天理不可得而泯灭者也此语似更宜斟酌







　　陆子余集巻六
　　钦定四库全书
　　陆子余集巻七　　　　　　明　陆粲　撰子家子赞【有序】
　　子家子鲁公族之贤者也仕扵昭公昭公庸愚无足与有为者而子家子从之何久也已为同姓之臣君且亲之义不忍决去也故宁周旋焉迨君死而已矣始昭公与羣小谋季氏子家子谏之不聴及意如被攻屡请而欲以五乗亡也岂其诚心怒私党而骄君志缓公徒之攻以待变耳子家子知之故劝君许之许之则季氏之谋益懈意如虽不成亡而昭公亦可以无出一与之盟而国定矣此子家子之心也比其从亡在外谋事发言度礼处义无一不中节呜呼贤哉公薨防至自干侯従公者皆自坏隤出奔畏季氏雠已也若子家子则意如知其贤且许以従政矣乃不受而逃之従君七年卒而不以利疚其志可不谓仁乎卫献公失国十有二年而复子鲜子展二臣者有力焉然孙甯之得民未若季氏之専且甯喜有志扵逆君矣又当时齐晋尚强国有贤者可动以义不如范鞅梁丘据之贪以无君也而二子乗之易矣不然以子家子之贤得中主辅之虽以强霸可也而复国扵何有夫其力不能康君身而又不足以诛权臣故亦洁其去就尔矣孔子称志士仁人者扵斯人见之然吾惜其终不着扵传岂自坏隤之后遂长往山林以没身耶又怪太史迁书所为贤卿大夫列传甚众顾独遗子家子曽不得与曹沫専诸者比何哉故重论其事为之赞赞曰鲁多君子抑有世臣谁欤遗之自其先君周公伯禽尊贤亲亲蔼蔼子家既忠且仁君亡我従君没我遯明王不兴孰反我雠我志弗遂而终无尤岂无材贤内恤其私从雠如忘弃君如遗我思古人爱莫起之呜呼子家百世之师
　　子胥论
　　楚平王无道其臣伍奢以谏死奢之子曰子胥者奔吴得其政卒以吴破楚入郢扵是平王死矣发墓鞭其尸走其嗣君楚几亡陆子曰嗟乎君臣之变一至此乎当是时周衰甚矣晋为盟主亦孱焉不自振故使一夫恣行而莫之问也苟时有桓文之君举义以行伯则子胥者其诛首与公羊子传其事而曰父不受诛子复雠此为敌以下言可也非所以论于君臣之际也夫苟至于君臣之际未有可以报复言者也父者子之天君者臣之天一也父受诛而君诛之则其分也不受诛而君诛之则其命也吾为臣子之不幸也死之可也逃之可也怨吾且不敢焉而何有于报复哉夫伍氏者非楚之世臣乎自参若举以来立扵其朝也几朝夕矣一不受诛而几亡其国人臣之义不如是也故奢之被戮棠君尚归死焉父以君死子以父死死正也虽子胥之成功吾以为不如尚死之之安矣虽然父兄并命焉己又继之一朝而尸三隽犹无益也故为子胥者亦逃之而已矣择逺国而自托苟以庇身存其嗣寝苫枕块没吾世而无怨言焉其可也率雠国以伐之覆国都而迫其君以濒于死又无礼于亡者人臣之义不如是也于时昭王奔郧郧公辛之弟以父怨将弑王郧公止之曰君而讨臣何雠之为若皆雠君则何上下之有乎举斯言也足以蔽子胥之罪矣方子胥自楚适呉以防干僚而光沮之子胥知其心因进鱄诸焉窟室之兵鱼炙之剑尸之者子胥也夫畜老犹惮杀之而夫夫也欲报其私雠之急乃不难于教人以弑君乎扵呉则操刃焉扵楚则鞭尸焉一人而雠两君何其悖也夫其好勇而未仁有匹夫之节而无儒者之道是以猖狂至此与夫属镂之祸世皆悲子胥之不幸然吾以为虽无是子胥犹不免何者以人臣甘心其君固天所不容也虽然子胥之伐楚也谓夫身有父兄之雠也孝而非也其以谏死也谓夫君有先君之雠而不可忘也忠则至矣彼视其君有先君之雠而忘之而安坐以食其食徒为髙谈以世也者其衣冠语言儒者也而中实匹夫之弗如也彼又子胥之罪人哉
　　读庄子
　　庄子之文为其学者所谓要言妙义也然吾有惑焉夫知道者不言道其不得已而有言也一二而足矣凡庄生之论其大防不过数端是一简者足以尽之而多言何为哉彼其数数然若曰我能知之者然则浅矣语曰虽小道必有可观若庄生者吾取以备异说焉谓无叛于孔子则妄也或谓訾孔子之说昧者入之今观其书诚然然而昧者谁与非庄生之徒而谁为之彼以李斯之罪罪荀卿则彼狺狺然吠于孔子者之恶庄生何逃焉谓夫列数诸小道而不及孔子云以尊之者尤非也马医夏畦之徒之无敢与吾君父匹也愚者知之呼若人焉与之坐而无及吾君父曰吾以尊之也则人笑之矣孔子者若天然不俟赞也夫赞天者赘矣又恶用夫狺狺然吠者之尊之哉彼谓庄生之文有中乎其志而取之可也并与其訾孔子者讳之非也
　　读钟离意传
　　建武永平之间政理苛切当是时士之脇肩侧足碌碌如辕下驹者可胜道哉若钟离尚书陈寛博之谟以抗严察之主可谓大臣矣世衰道防士为一切之行以趋时好非徒避诛责也乃以徼恩泽焉悲夫悲夫吾读史至意与宋均传反复其文为之流涕
　　书刘氏先墓记后
　　刘生竒其父扵外氏之墓次陆子曰何居我未之前闻也或曰生有为为之也刘之外族逺徙而遗墓不葺生之父念之以属其子曰我死则扵是焉子孙以吾故乃无忘外氏矣故生之为此以卒父志也陆子曰生可谓不死其亲矣言合于礼则未也昔者曾子称子従父之令为孝仲尼非之楚屈到嗜芰将死曰以芰荐我其子弗従君子曰违而道今夫念其外氏而以身殉之虽笃于亲其于礼也逺矣如之何从而弗违也曰如墓之不葺何曰存则谨视之殁则书其言着其不忘之意以示子孙而已子孙而贤也不忍忘其亲而忍忘其言乎其不贤也虽以身殉之无益也然则为生之道者奈何曰夫孝者必以礼处其亲以礼处其亲则不惮改作为生之道无亦卜地而迁诸犹为善也生闻之曰诺将迁矣
　　题赵松雪温日观畵
　　赵松雪画马温日观画蒲萄联为一巻提学侍御石磐先生所藏也先生以粲为门下士俾识一言松雪绘事之妙夫人知之固不俟论若日观一僧耳然南村野史称其愤杨髠之发陵见輙詈之此其志节岂直缁流中所不易得哉彼肤敏祼将之士宜有深愧之者矣先生寳此其意盖不特在乎区区楮墨间而已也
　　书姑苏杂咏后
　　乡先生太史髙公季迪所着姑苏杂咏一编古今诸体咸备论者谓可考见呉中故实不徒诗之工而已公既坐魏守事以卒同时有周正道者亦作杂咏于公颇肆诋訾又摘龙门一诗谓其身贻党祸所行非所言余窃惑之方公之在朝也与魏守寔同事史局及魏来治苏因与往还岂有意为李膺之客者哉夫士之处世其所遇祸福大抵有幸不幸如太史者君子哀而不讥也正道所云亦少恕哉若其辞视公孰为工拙则知诗者必能辨之里人某重刻公杂咏以传余为题其后
　　题贞逸处士巻
　　余读杨隠君叙贞逸处士事未尝不太息也古今称文人多穷自唐柳柳州以髙才摈扵时其弟宗直亦善操觚牍号为竒峭博丽然卒不试与其兄相随死南夷中迪功之有贞逸曰柳氏之类也非邪虽然巧宦善趋持粱齧肥偃仰睢盱得志一时者身死而民不思寒士羸饿生不一伸眉其没也贤者伤之又振耀之以文辞俾流声无穷若贞逸者足以死矣亦何憾哉亦何憾哉
　　书邓尉山志后
　　邓尉吴之名山也前此未有志沈君润卿始为之读者谓其详赡得体非苟作也余少时尝一游兹山今二十年矣间者再至虽岩壑之胜不殊而梵宇荒落顿异畴昔其间幽栖邃构往往为势家所据而长松古梅揃伐殆尽问之山僧云苦更赋繁重鬻以偿逋负矣余闻而怃然比得君志读之则往时秀杰深迥之观犹歴歴在目为之太息不能已抑盛衰相寻固物理之常未足深论余独慨夫横政亟行而人力之日单竭也虽浮屠氏自谓修出世法者犹不能一日安其居以保其所有矧夫齐民者邪君子即是编以考其废兴之故可以占时政焉不徒观游之细而已而君所为区区纂辑意亦有在于斯乎故书其后以俟夫观民风者録焉丙申端阳日
　　题墨客挥犀录本
　　是书吾乡人沈生所藏沈有题识援邱翰林语以为彭乗譔按陈振孙书録解题称墨客挥犀十巻续十巻不知作者名氏而邱公云然盖必有据然余考彭乗者蜀华阳人大中祥符五年登第仁宗朝为翰林学士羣牧使卒官与熈丰诸公自不同时今此本于涑水半山六一皆称爵諡且及东坡海外归事则建中靖国初也距乗卒时逺矣而其文直抄取宋诸家小说若笔谈冷斋夜话之属凑合而成亦颇杂以旧书所记如解叔谦魏舒张华等事皆是盖坊间浅妄者伪譔以射利非彭氏本书也余少时尝见宋刻本扵友人家惜不及録今不复能记忆未知与此本同否戊申新春病起偶读一过漫书
　　又题
　　彭乗蜀人渊材江西新昌人【今瑞州属县】元非同族亦非同时此本所记渊材事皆僧惠洪冷斋夜话中语也渊材名攀龙扵惠洪为叔父云
　　题汤氏小宗图卷
　　汤氏世以髙赀称呉中子衡生负竒气挟策走京师游诸公贵人间语不合径归家徒四壁立晏如也间独喟然太息顾其友曰余之先盖多朴茂耆硕之士今族姓衍大而谱牒未立先人遗徳殆将泯焉吾何以逭后死者之责哉乃仅纪其所自出者繇乃髙祖而下四世为小宗图又出遗像摹寘巻中而手録所受制词若铭诔之属咸具曰姑着吾志其他则非吾力所及矣余闻而悲之今世富人子能辜较财利斥广田庐辄自谓贤人亦贤之语及其先世鲜不懵焉者传有之禽兽知母而不知父野人曰父母何筭焉今冠裳而邑居积镪贯朽卧起其间至扵老死而防其身之所自出也此何人哉子衡虽濩落食贫君子矜其志曰汤氏之贤子孙可也
　　书大理卿胡公遗诗后
　　昔在宣徳初吉郡胡公槩以大理卿巡抚南畿威望甚著论者或颇讥其苛刻然余长闻诸长老言当是时天下乂安江以南人物浩穰乡里渫恶民大抵渔食百姓以致富羡而彊宗右室所为多逾礼制朝廷患之赐公玺书有祛除民害之语惟公亦以为莠盛苗秽不可不鉏故其为政尚严虽所诛罚不必皆中然一时并兼豪植之徒蔪除略尽奸宄革心小民得职去之百年而其名声犹赫赫使人畏仰农甿走隶皆知胡卿云若公者方诸汉吏盖赵京兆尹扶风之流非耶自承平久而法抏敝也流俗之论以容养奸蠧为寛厚従政者雍容简贵日坐官署黙数嵗月得美迁即去苟少出意见有所建易则众口諠哗流言飞文上下交搆必挤而去之甚者防之死然后快呜呼可悲也已令胡公在今日身且不保安望其功名发闻若是乎公所着有芝山公余二集皆未行扵世此诗仅数十字盖初仕时为吾乡人作者余间得观之乃因论公之行事而窃识其所感者如此士之有志当世者或扵吾言而太息焉嘉靖庚戌长夏日陆粲题
　　拟上备边状【馆中作】
　　臣伏以顷者敌人不道扰我边陲将士出战或全军覆没累使告急至扵上劳圣虑特敕本兵搜练戎卒简命文武大臣待报出师以为应援臣窃惟国家设立鎭戍委任将臣凡以防遏敌人保固边圉也宣府重地为国北门密迩宸居尤非他镇之比先事预防临机应接实惟守边者之责其不可他诿明矣且以古准今中国之势诚莫尊扵我朝而敌众不能当吾一大县自有敌人以来亦未有衰扵今日者也以全盛之势御极衰之敌宜其战胜攻克所当者破而事乃有大谬不然者彼稍为钞掠我辄已不支令赤子创残疆埸侵骇是岂独一时边臣之罪哉其患之所从来久矣臣闻书曰惟事事乃其有备有备无患兵法曰无恃其不来恃吾有以待之无恃其不攻恃吾有所不可攻也自顷边防废弛将吏偷安平居则玩愒而度时有事则张皇而失措比其事解兵休即复泰然不以为意譬如濵河而居者不能预筑隄防一日水潦奄至则挈家室乗髙避之希冀水退复还故处岁岁迁徙苟且支吾谋国如此可谓疎矣臣窃覩事势不胜愤懑惟昔贾谊弱冠愿以尺组而系单于终军妙年欲请长缨而致劲越彼之二子岂为好名良以感一时之遇思效节扵明主也臣以菲才荷国储养受恩无量自惟疎贱性资驽劣进不能陪庙堂之末议退不能备数戎行効死一障区区之忠无以自列谨条边事所当施行者以闻盖将为久逺之图而非以副目前之急也臣诚愚闇不识大计伏惟陛下赦其狂妄特垂采纳臣不胜幸甚
　　一曰明赏罚臣闻御军之法莫先于纪纲纪纲之存莫要扵赏罚赏当功罚当罪人主所以驾驭英杰之大权也赏罚一失虽有良将劲卒尚安得而用之夫守边固圉之臣天子所属以一方安危之寄者举措一不当则为国大患此其用之甚不可以不详也今也受爵公朝输欵私室仗钺边境借势禁闱无功则冒滥陞迁有罪则朦胧幸免故虽有忠勇果毅之臣一言不中节则呵谴斥去不复顾惜而庸鄙饕餮者乃得以坐享富贵此忠臣义士所以扼腕而不平者也夫贤者不必用而防无辜之罚此其中必有沮之者用者不必贤而享非望之福此其中必有佑之者陛下亦尝察之否乎天下之患起扵因循而成扵防蔽苟不能一振作而刬除之未见可以善其后也陛下圣质髙明略不世出属者亲谳大狱天威所临臣下震悚诚推此心以忧边事一日慨然思起积习之数御便殿延见大臣従容咨访决壅隔以开聪明核名实以定黜陟以至台谏之论列抚按之举刺察其果出扵至公亦当虚心纳之屈意従之使喜怒之私无以蔽是非之明爱憎之言不能乱邪正之实凡诸将中贤否勇怯莫不了然于圣心有功必赏不以疎逖而遗有罪必罚不以贵近而免録用命之士厚死事之家正逗挠之刑严掊克之禁恩足以怀勇夫而义足以激死士又何患武功之不立哉夫齐威王不过一诸侯耳能奋其威断封即墨大夫而烹阿大夫与左右之妄毁誉者则四邻闻之不敢加兵齐国大治曽谓天下之主有不能乎苟有意焉一转移之间使将吏革心士卒生气区区敌兵臣见其不足灭也二曰广召募臣惟敌众深入我军遇之众寡不敌遂至战没故议者多患边兵之少而欲亟发京军与之协助然臣以为近日之事若使诸臣守御者能以地方大事为念不分彼此而并力协谋互相防应縦无大利自可保全我军不至尽没于敌然则所以致败者或不专在于众寡之故也古云徴兵满万不如召募数千今边郡土人多能战者亦往往入堡与军士相兼守御臣请益募以应敌此其贤于京军逺矣盖土兵生长边方熟知地利耐寒苦习战鬭内欲为其室庐坟墓之卫外欲报其父兄子弟之雠人自为战勇气百倍但患将帅不能抚恤而虐使之是以惮于应募宜悬示厚赏资以器械优其粮饷许以事定之后复业归农不籍其名有所得扵敌即以予之则勇徤者争出为用矣若夫京军平时豢养骄惰不经战陈道里非所谙劳苦非所习况大将一出叅随之类动辄数十百人名为报効从军实则因縁图利故临阵则退缩不前失利则争先窜匿幸而克捷则攘人之功以为已有且首级之利武夫所贪今彼以性命得之此以谈笑夺之使边人解体战士离心率由于此为将者亦私其所爱或因权贵所属明知其坏事而不加禁戢致失军情诚非细故臣请自今每遇边警不必动调京军或止命大将将之驻劄近地遥为声援使敌知吾内外有备亦当闻风遁去必不得已而往尤宜禁约部下叅随亲兵不得侵夺边功沮坏军法仍戒其不得邀杀被虏逃回之人以冒功赏如有犯者虽主帅所甚爱必斩于军门以徇若将官任情回防听纪功御史指实叅奏庻几可革前弊虽然兵难隃度今日之事臣岂敢必京军之可以无出乎昔成化间满四之乱议者多请自京师发兵讨之大学士彭时力持不可或以危言怵之时不为动后满四卒平于土兵之手前事可徴是固当轴者之所宜熟计而审处也
　　三曰严教练臣惟今日军士坐食者多能战者少加以私门多役占之夫尺籍有诡射之弊内则宿卫单薄外则营堡空虚近者明诏特开投充之科以收爪牙之用斯亦权时补之一防也然臣闻兵贵精不贵多多而不精亦徒然耳乞敕兵部并选差素有风烈给事中御史三四员公同各营将官将见在军士通行简视凡其老疾者去疲懦者去游手无赖诡名冒籍而实不堪用者去抽选精锐与投充之人新旧相兼什伍相比严加教阅以备缓急至扵操练之法止是教以坐作进退分合疾徐之节外虽整肃可观其实临敌无用况与敌人战如兽伏鸟散岂暇从容应节哉自今操练务须人习一艺艺必精通又须每人兼之以射盖弓弩实中国之长技而两军相遭必长短之兵兼用乃能取胜臣请于各营将士中及附近州县选取善骑射者不拘军民官舍立为教师分领团队使专一教射定为赏格以十矢为率能中八矢者为上五矢者为中皆有赏三四矢者为平不赏不及三矢者有罚合格者月粮之外别加赏给其教师亦视所教之人合格之多寡为赏罚凡军士有争讼则射有过误则射有所请求则射视其中否而予夺之其他技能以此为准仍行下各边悉仿此格施行其器之良者如广中猺獞及唐邓等处所用药弩之类皆取其法俾军士演习以备用语曰一人善射百夫决拾使人人自励于武勇则虽京军亦可用之于边不二三年可以得志扵外夷矣
　　四曰脩马政马政之不善未有甚扵今日者也牧扵官者名存而实亡牧扵民者有损而无益两京畿山东河南之民编户养马已不胜其困顺天等府县又有寄养骑操马匹孳息不蕃倒死相继秣饲之累陪偿之苦动至竭产而不能支比其俵散骑操类多疲病羸瘠驰骋内地力已不堪出塞御戎尤非其任昔晋人谓冀之北土马之所生杜牧亦称河北产健马下者日驰二百里今安在耶民有养马之害官无得马之利不行先王之法而袭宋人保马之政是法也亦可少变乎夫马所以蕃息者岂有他哉主之有人牧之有地食之有法而已比来士大夫选华择要不喜亲考牧之职在内则太仆长贰迁转不常既难望其诚心经理在外则苑马等官类取资格稍下声望不扬者为之间有能自振防者盖亦鲜矣是主之非其人也自永乐以来各处草塲及监苑故地大抵侵据扵势要昔之建言者盖屡及之近日明诏亦俾经理顾未及施行而不逞之徒已倡言沮之自非圣心独断扵上而当事者能以身任怨不为浮言揺夺未足以议此也曽此不图而因袭故辙重困吾民民之力有限马之害无穷卒之人马俱毙而已是牧之非其地也古之畜牧皆有政令有司者掌之自防牝去特腾放调习莫不有法今皆无之且一马而朋牧扵数人今日在甲明日在乙牧无恒主奸弊日滋燥湿寒暖之不调饥饱劳逸之不节而马日病矣是食之非其法也三者之患不去求马政之举终不可得矣夫七年之病求三年之艾苟为不畜终身不得及今不为至于不可为而为之得无已晩乎昔唐初马少及张万岁领羣牧在官数十年不迁置八坊四十八监于陇右河西地广千里募民垦田数千百顷以给刍秣其后马大蕃息至七十余万匹今其地固在前史所称肥饶而善水草者宜不异于古诚能依仿旧迹斟酌时宜立为通融经久之法务使上不病公下不妨民择廷臣中有才望者俾专经理其事委之重权假以嵗月聴自举其属惟务得人不限资品俟其事稍就绪然后推行于山西辽东诸路其在两畿山东河南者必如先朝大学士邱濬所谓于民养之中而寓以官牧之意又自今岁以前宿逋一切蠲之与民更始而后可为也臣闻有治人无治法法岂有无者哉变而通之亦存乎人焉耳矣为今日之计诚莫有要扵得人者苟扵是而加之意是固修举马政之大端也
　　五曰作士气用兵之道以气为主强敌在前援枹鼔当矢石喑呜叱咤而三军披靡者气为之也古之善御将者必先厉其气鼓舞振作之术有出扵爵赏刑戮之外者故士也踊跃奋迅而愿效其死自承平日久士大夫鄙薄武臣虽位钧体敌犹蔑视之事有相闗任意径行不相咨覆稍下则慢易凌辱无所不至武臣亦不自贵重曲意奉之若中朝贵人衔命出鎭者势尤赫奕将吏奔走俯伏奉事称呼之间眞与厮养无异其间顽钝无耻者固不羞为人下而英伟磊落之士宜亦有忸怩不安者矣非惟观瞻不雅体统有失且使士气因此销沮盖人之气槩激之则日伸挫之则日屈譬如文臣初出仕者类多英锐及其沈抑扵州县奔走扵送迎往往志气頽靡锋铓略尽又况武夫素无执守尤易摧屈者哉议者必谓此曹麄犷恐假以顔色易生骄慢臣谓奬与太过使桀黠之徒得志横行固非盛世之福而摧抑过当使英雄之士垂首防气亦乌得为便计哉要在适其中而已乞敕所在镇巡藩臬等官此后接遇将官必加礼貌自非违法生事非礼害人者不得轻肆凌辱事有应共议者平心易气与之商防彼所执苟是即宜乐従或有竒材异能自当优为之礼虚心以下之至诚以动之庶几士气日昌国威可立
　　六曰拔异才言当今之患者皆曰才难上自朝列下至郡县皆有乏才之忧而军旅之任尤患不得其人是岂果无人哉夫天下未尝无才而用才者类不足以尽之限以资格则豪杰之在下者不进拘以弓马一夫之技则智略万人之敌见遗取人而求备则倜傥不羁之才以诖误而弃去者有之矣及其有急宁取潦倒龙钟贪鄙闇劣者使当大任不知求才之方而猥以为才之难得亦甚不思也且夫英雄特达之士其中必有以自负苟非上之人深知而异待之则彼固未有乐于效死而尽其能矣昔李愬攻淮西获其降将李祐用为心腹诸将疑忌流言上闻而愬力保持之祐至感泣卒用其防以擒呉元济故夫士不素厚而轻使之未有见其成功者也今偏裨行伍之中岂无异才而不能自达扵上者多矣惟本兵若行边大臣慨然思为明主求才有贤劳者不必限以下位有智略者不必问其弓马有材气可使者不必计其小过虚心访求多方搜采或督令管军官员各举所知叅伍考验果得其人即不次拔擢待以殊礼推赤心以置其腹加厚赏以劝其劳使有以自异扵众三军之士属目向之而彼不思所以自效者非人也至扵军士亦择其勇锐机警者异视之俾凢有技能皆得以自见而不至杂然扵俦伍之中平居感奋思赴功名之防缓急之际必有可使者矣臣又闻昔之行军者必多置介贰叅佐以广耳目咨计画且以收遗逸之才杜意外之变闻今军中亦自有诸名号但或非朝廷所位置故士得之不以为荣臣以为士之智勇而尝有功者宜别立异名以居之若古所谓叅谋典籖行军司马之类者使其礼秩体统稍与众殊以示宠异傥以为可行自京营推之各边是亦激励人才之一防也
　　七曰恤将士臣惟守边之卒百战伤夷终年勤苦视内地坐食者劳逸苦乐不可同年而语在上者不加优恤如陆贽所谓怨生扵不均者既所不免矣而将帅又従而朘剥之计其平居怨望不细而一日驱之使冒白刃难矣幸陛下悯念边兵灼见此弊特扵诏条中严克减月粮之禁禁之诚是也然臣愚以为苟未有以易之则此弊终不可革何者朝廷恤将帅然后将帅爱士卒自然之势也臣观昔之人主称善任将者莫如宋太祖太祖之用李汉超郭进诸人使守边也皆厚以闗市之租饶以金帛之赐家属在京仰给于县官贸易往来不问其商税故边臣皆富于财得以养士用问洞见敌情时有宼钞亦能先知预备多致克防终太祖世无西北之患盖恒人之情私计不足则常怠于奉公况将帅捐一身以当安危之冲此尤不可不恤其私矣彼其区区之俸禄不足以自给则百计渔猎以资赂遗之不暇又何暇为明主养士以收竒功乎窃见国家无名之费嵗以万万计诚能捐其半以厚边臣俸禄常赐之外别有以优之俾得多收智勇之士以为心腹巧慧者用之间谍拳力者用之战陈明扵术数者用之以知气熟扵韬略者用之以叅谋议山川险易敌情虚实行兵调度皆讲之有素不至临事张皇又将帅既饶于财自然优假士卒国家养兵之惠得以下流虽素觖望者亦感恩而知爱其上矣昔李牧为赵将居边军市租皆入幕府为士卒费遂能破走东胡魏尚为云中守出私钱三日一椎牛飨士是以匈奴逺避使今之守边者能然敌虽有十倍之众臣知其无能为也
　　八曰择主帅主帅者三军之司命而一国之祸福系焉故用兵之道择师而已夫秉钺而专行握机而立断类非簿书筐箧之才弓马一夫之长所能办也精神志意足以折冲威棱气槩足以慑敌定力雅量足以任重逺心旷度足以用人长筭硕略足以济变而体之以忠诚将之以愼密兼是数者可以称大将之任矣今诸将中有名者不过数人亦可当一面之寄若具文武全才堪为大将者其谁与窃以为威望素浅者则临事难以服人人品不髙者则所为必多顾虑是未足以当推毂之首选也惟圣天子恢雅度不以小过而舍干城之器不以浮言而废有用之才大臣当选将之任者又能竭诚体国取其才望之过人而不忧其名位之轧已则可为大将者出矣且择将非难任将为难为将者非如州县米盐之吏可以岁课迁也苟其人可任近则十年逺则二三十年甚者终其身而已今月改而嵗移坐席未暖又更他鎭地形未识土俗未谙军情未接而已去之虽有韩白为帅无以成功矣夫有非常之人然后能行度外之事汉用陈平捐黄金四万觔不问其出入遂以灭项羽今之边臣动支一钱谷拔用一将校稍破常格则文法吏且操尺寸以议其后显效不録流言亟行彼方求免于谤讪之不暇又何以责其有功设令将得其人任之有道调停粮饷厚恤边民以裕其力广开屯田疏通盐法以丰其财无以贵幸之臣间之以一其权假以岁年不为人言沮夺使得展布以尽其才养威蓄锐以待事防之来虽一举取敌可也臣又闻之天下事有本末边境末也朝廷本也昔已已之变有一于谦遂以安靖近孝宗晩年信任刘大夏则北鄙虽或跳梁而终亦无患斯治其本之效也今夫富人之营居室者刀锯斤削之工岂必一一择之亦惟求工师之良者而委任焉指使羣匠各当其能则其室易成而难坏兵者国之大事非特居室也不为之择良工师可乎今舍大图细计其末而忘其本也虽终日汲汲岂有益哉伏惟圣明深为社禝至计忧其所当先者天下幸甚极本穷源之论诚莫过于此故臣条边务而以是终焉愚忠所激不知忌讳幸陛下矜而察之臣不胜祈恳之至
　　诏修濬通州闸河议【阁试】
　　具官臣某言伏奉敕防以某官臣某所奏脩濬通州闸河事宜下臣等详议奏闻者臣伏以通惠一河乃前元都水监郭守敬所开国朝自文皇帝定鼎北方嵗漕东南租赋以给京师其始因济宁州同知潘叔正建言命尚书宋礼平江伯陈瑄开通漕河以代海运而自通州至都城四十里间陆挽为难乃议濬守敬所开故道置闸蓄水以通漕舟然嵗久废弛河日淤塞仍用陆挽车辆脚价所费不赀遂至加耗日重东南民力不胜其困当纯皇帝时尝议脩复而豪贵不便讹言沸腾假造妖异以动上听其事遂寝识者恨之迨今又数十年矣国计之屈民力之困又非曩时比脩复之计诚宜亟行而不可缓者幸赖陛下圣明俯従言者之奏特命大臣相度可否诏防谆切期在必行凡有志于经国者皆以为希世之遇而异议之徒犹借借病其功之难成非特不智盖不忠也臣请得以备折之今之议者曰风水之说世所恒言通恵泉源出自西山流经大内今欲开导虑于诸陵及京城形势有妨臣以为是特卜史鄙浅之言君子不道也就令有之则河道山陵地絶辽逺于其所谓隂阳向背之说亦邈乎不相及矧今不过因循故道稍加濬治非有凿山通道动絶地脉之患也而扵京城形势亦何损乎难者又曰国家财力方困公私耗竭骤兴大役何以堪之且水道之迟孰与陆挽之疾乎臣以为成大事者不计小费而不一劳者不永逸陆挽之费嵗无虑数十万诚令捐三四年之赀以就此役犹将为之而况故迹尚存泉源不竭功可计日而成所费未必至是乎且舍陆就舟所省十倍水道淹留不过数日虽有剥载之劳而无雨雪泥泞之阻以其费之多寡而当其行之迟疾利害亦较然矣难者又曰京城内外防手何啻万人借挽运僦直以糊口一旦罢之将使失业恐生他变臣又以为不然夫所谓濬河者非曰遂废陆挽也谓与陆挽并行也河成之后立为禁例惟以通军民之运船余若商贾之负载官民之往来仍従陆行则舟楫不至壅塞车辆可以无废一举而两利存焉民方便之何变之生哉凡悠悠之谈其大指不出此三端而自明者视之皆不足忧也夫天下事谋之贵详而断之在独诗曰如彼筑室于道谋是用不溃扵成惟庙堂之上刚断不惑而任事之臣能一心为国无怵于人言则功可成矣彼倡为异议者特世家大姓利僦直之入而已朝廷之威令苟行彼亦何敢嗫嚅其间哉若夫修濬之法要在相度髙下窃闻京城地势视通州为髙而水势就下蓄泄为难河身浅则遇旱易涸而难行闸坐卑则泉源迅疾而难积今宜于近京之处大东桥迤东挑掘令深去髙就卑使略平坦増置闸坐多为板级土去则河平板髙则水深而挽舟逆上者无艰阻之患矣仍添设治河之官重其责任时常加疏濬凡诸乘势射利之徒假以尚方供用为名放舟挽阻运船者坐以违制之罪启闭有节蓄泄以时此河一成而不废则脚价可除加耗可减东南之民庶几有瘳乎且昔者置仓扵通州正以挽运艰难不能全达京师而为此权宜不得已之计有识者盖深为朝廷忧之已已之难尝用言者计焚马房之刍粟矣斯实前事之明鉴也此河既开通仓可罢军士之受粮于官者免往来担载之劳而太仓陈陈之粟深贮严城可无意外之虞矣岂非万世之利哉抑臣又有私忧过计者国家财赋出自东南所赖以通往来者一河而已沛水淤塞漕舟遂梗借令有不测之患过扵此者又将何以待之是以先朝忧国之臣如大学士邱濬者尝建海运之防其虑虽若迂逺而其说不为无徴臣愚以为漕运之法固当万世无废而海运之舟亦可预习以备不时之需宜博求谙知海道如元之朱清张瑄者使熟议而行之万一有他故此不来而彼来亦国计之一助也国家太平之业与天地无穷而杞人之忧窃有不能忘者是以愚衷所怀承诏辄发猖狂妄言答所不问惟陛下不以为迂疎而弃之则社禝之幸也臣不胜大愿臣谨议
　　名宦祠议
　　谨按苏郡学名宦祠所祀古今监司守倅通若干人而其间有不系扵苏者盖六人焉王魏公旦富韩公弼欧阳兖公脩苏端明轼陆文安九渊李文靖侗皆贤者也而得祀扵苏则知礼者疑之夫祀国之大事也将昭勳徳劝忠孝示爱敬以为民质也不可不谨闻诸古曰鬼神不歆非类又曰非其鬼而祭之謟也诸君子未尝涖官兹土虽声实显著而恵之流扵苏也不専其祀之也越于礼矣或曰诸君子之言行功伐合于祭义所谓以劳定国法施扵民者将天下得祀而何有扵苏粲以为非也在礼惟天子有天下其祀无所不通诸有国者山川百神之祀皆不出境卫成公欲祀相甯俞曰相之不飨于此久矣不可以间成王周公之命祀楚昭王有疾卜曰河为祟大犬请祭诸郊王曰三代命祀祭不越望江汉睢漳楚之望也河非所获罪也皆不果祀今之祠者郡守丞实従事焉郡守丞秩不过古诸侯诸侯之祀不敢逾国而郡守丞得祀他境之贤以为礼也亦有据乎今之制惟孔子为师儒宗得天下通祀自余若臯陶伊尹伯夷太公之伦犹不得与孔子比其祀皆不出扵其乡与其所封之土礼之节也诸君子防有孔子之圣虽贤亦不能当臯陶伊尹伯夷太公而祀非其地也越扵礼矣原其始所以得祀不可知殆邦人之好贤以是寓其爱敬或其门人子弟有官扵苏者以其私附焉而后人遂袭之与知礼者亦改而正之矣或曰诸君子之祀列于学宫邦人习闻之三百年矣诚一日撤焉将骇民听而伤忠厚之道夫与其过而去之也宁过而存之乎粲又以为非也夫非礼之礼君子有弗贵者焉孔子曰曾谓泰山不如林放乎以死者为无知又焉用祭以为有知夫亦忸怩而莫之顾也君子爱人以徳细人爱人以姑息今为非礼之礼以渎贤者又拂先王之经而逾当代之制非小过也不亟正焉而袭细人之姑息以为忠厚亦陋矣又苏自汉以来监司守倅贤而不得祀者尚多谓宜择其人进之而罢诸所不当祀者于谊为允且使斯民知礼之严若是虽贤者不得僭冒庶几禁滛祠黜非类以示风教之本也由兹祠始谨议
　　粲尝因是窃观之今名宦乡贤两祠所列犹有未当扵后学之心者乡贤姑弗论名宦所祠止扵宋而不及前代则狭而未尽俎豆其间者既未必皆极选又杂以二三寓公则泛而不専若魏文靖杨文元固寓公之贤者然文靖已敕祀于书院而文元则吴学尝有祠矣本朝夏周二公亦自有専祠而复位于此似亦近渎至扵王防者奸桧之妻兄以聚敛酷虐闻而亦预焉诸贤有灵宜羞与同食矣苏为名郡四方扵是乎观礼而祀典一事已卤莽若此此而可苟其何所不苟也故尝过不自量因郡乘所载诸贤为撮其尤者得若干人疏之如右晩生肤学见闻未广辄议及此诚狂僭矣虽然有意扵风教者或见采焉相与愽议而行之固一方之盛举也
　　名宦事略【已祀者不列】
　　汉
　　第五伦长陵人守防稽变其俗无滛祀以已俸业贫民坐法徴民为守阙下上书得免归后官至司空
　　钟离意山隂人郡督邮也歳大疫意独身巡视为民尝药所临护甚众他日守出省灾民逆谓曰公无出独得钟离督邮来可耳官至仆射
　　王充上虞人为郡治中自免归闭门作论衡防不皆粹亦恢然成一家言
　　张霸成都人守郡以经术化其民野为之无宼迁侍中卒私諡宪文【右四人皆在吴防未分郡时】
　　晋
　　邓攸襄陵人初守河东没于羯南奔拜吴国内史为政清明饮吴水而已罢任民酷留之不得歌思之终右仆射【攸弃子事为世所短然治吴之绩不可揜也】
　　唐
　　韦应物洛阳人起环卫折节为儒名能诗刺苏清脩寡欲后数十年有白居易居易政不见纪述然苏人尊其名【应物今有専祠在学宫独其扁书集贤太守者可疑】
　　王仲舒祁人为谏官与阳城同论裴延龄事坐贬稍迁为苏州化成为天下最卒官江西观察使赠散骑常侍
　　李徳裕赵人先刺苏后又观察浙西相端陵有功拜太尉爵卫公独颇狥所憎爱以故逺贬死海上然涖南方最久有名
　　本朝
　　姚善安陆人建文中守苏最有声绩以忠死
　　朱胜金华人寛然长者民安而化之去久思不衰擢江西右布政使以卒百余年来循吏殆未有先之者
　　王恕三原人成化末以尚书抚南畿有妖人从巨阉横江南恕奏斩之还阉于朝内降旁午数执奏罢之忤防致仕归再起为吏部稍不合又竟去得年最髙赠太师谥端毅恕忠谅世莫与比当士习頽靡中独秉羔素之节有古大臣风




　　陆子余集巻七
　　钦定四库全书
　　陆子余集卷八　　　　　　明　陆粲　撰咏史乐府二首
　　俎上翁
　　广武城边列旗皷重瞳拔山气如虎手提老翁坐髙爼汉王嫚语项王怒俎上老翁心独苦心独苦儿不闻儿言但索杯中羮儿自生翁自死三军缟素为何人幸有君臣无父子由来久假终必归机心一发不自知匆匆数语殊可悲汉家创业何草草谁云杂伯未为非君不见当日隂山沙碛中弯弓鸣镝亲射翁
　　拥篲行
　　汉困楚阿翁忍死登髙俎楚和汉阿翁归来依旧战吁嗟翁归方立炎汉基三年为虏生无几功成不记翁危辱但记曽嗔无赖儿泗上亭长作帝王宫中老翁犹布衣翁生不知皇帝贵家令一言翁始畏儿来朝翁拥篲须臾趣诏尊上皇家令归来金满牀昔为田舍公今为天子父拥篲一迎眞有助呜呼拥篲行何足嗤犹胜当年俎上时
　　画虎行
　　山人视我画虎图邀我为作画虎行我生城郭不识虎向来浪说眞无凭自従谪居傍夷落时惊夜啸风生壑似闻行旅遭搏食往往白骨撑丛薄朝来击皷驱猎徒于菟中箭人讙呼儿童奔走我亦俱近前谛视摩其须初观据地疑未死金睛荧荧吻血紫却归更与展图看意态狰狞宛相似画手尔何人谁遣为此笔丹青浅事何足问物理试思堪太息我闻太平世野兽恒避人吁嗟猛虎今为羣渡河无复逢刘昆黄公赤刀伥鬼窃裴旻李广俱澌灭书生徒手无寸铁对画空令双皆裂还君画为君歌道上虎迹今转多
　　郑卿歌
　　君不见闽中郑卿湖海客十年跨马燕京陌公车昨献三千牍玉陛新投万言防词章翰墨清朝珍何况相术称絶伦阅人千百一无失往往髙谈惊缙绅古来能相各有名近代无过袁四明伊昔抱艺王门上轩眉抵掌何雄壮龙顔眞人四尺须虎头将军一品相君臣际防岂偶然遗事流传定非妄郑卿絶学自天授著书且欲排荀况长安公卿走相问门外日髙车几两我初识面自南省三百人中见英宕把臂谓我风骨竒愧我岂是廊庙姿谁言黄扉玉堂上用此野鹤孤云为従来贤圣困草泽腾踏升天终有期祗今世途多汩没尘埃谁是封侯骨牝牡骊黄未足凭骅驑騄駬空超忽蔡泽噤吟笑唐举今我低徊犹乞汝男儿紫绶不在腰磊落峥嵘徒自许吁嗟郑卿勿言聴我歌终曲秋风渐髙白日促与君且倒杯中緑他年我访希夷生石室瑶编手飜録靑天招尔骑黄鹄
　　李侯行
　　李侯古介士皭然冰雪姿平生藜苋肠不受膏粱滋南山栢叶苦犹咽首阳薇蕨甘如饴官厨廪米不盈掬糜薄吏卒常苦饥顷来单车临絶域豪酋悍吏俱惕息盘餐对案欲挥去苦为苍生忧菜色此心炯炯天应知俗士聋瞽何由识山中夷獠胡为者眼不识字心肠直指天画地说李侯依稀似谓今难得纷纷冠盖看塞途谁哉肉食能逺图西南兵役况未歇万物癃病何由苏持梁齧肥众所羡志士茹藿翻见迂可怜李侯今腐儒一官白首仍边隅范丹鱼釡久寂寞李侯之节世所无吁嗟李侯之节世所无
　　边军謡
　　边军苦边军苦自恨生身向行伍月支几斗仓底粟一半泥沙不堪煑尽将易卖办科差颗粒那曽入锅釡官逋私债还未足又见散银来籴谷去年籴谷掲瓦偿今年瓦尽兼拆屋官司积谷为备荒岂知剜肉先成疮近闻防守婺川贼尽遣丁男行运粮老弱伶俜已不保何况对阵临刀枪宛宛娇儿未离母街头抱卖供军装闾阎哭声日震地天逺无路闻君王君不见京师养军三十万有手何尝捻弓箭太仓有米百不愁饱食且傍构栏游
　　担夫謡
　　担夫来担夫来尔何为者军当差朝廷养军为杀贼遣作担夫谁爱惜自従少小被编差垂老奔走何曽息祗今丁壮逃亡尽数十残兵浑瘦黑可怜风雨霜雪时冻饿龙钟强驱逼手抟麦屑淘水餐头面垢腻悬虮虱髙山大岭坡百盘衣破肩穿足无力三步回头五步愁密箐深林多虎迹归来息足未下坡邮亭又报官员过朝亦官员过暮亦官员过贵州都来手掌地焉用官员如许多太平不肯恤战士一旦缓急将奈何噫吁嚱一旦缓急将奈何
　　朐冈行赠迟户部兼简冯汝强伯仲
　　君不见朐山之冈矗立千万重髙者盘躩如虬龙下者偃蹇蹲踞如貔熊中起双尖屹相向青天突兀安屏障灵栖仙宅信孤迥碧红泉亦清壮东州迟侯爱山者茅堂窈窕冈之下饥鼯縁屋萝雨垂老鹤啄堦松雪洒时登巉岩入幽絶万壑隂霞倐兴没天风萧萧日欲堕野色苍然上睂发一従献防金门去寂寞冈前旧防路竹户留诗碧藓封石牀散帙红霞防朅来持节下三呉楼船伐皷凌江湖酒边向我夸故山令我耳热歌呜呜迟侯尔勿言且复共饮酒我生夙抱山水癖往曽楚粤穷林薮祗今潦倒意未衰决防东行定非久朐冈之防亦何有泰岱云松落吾手海门虹月踏飞梁蓬阁烟涛坐虚牖因君寄语大小冯肯同蹑屩追従否
　　赋内阁芍药
　　金门柳色萦深緑上苑春余杂花扑夭桃已歇秾李衰红药飜堦正芬郁此花初种自宣皇百曲雕阑七寳妆融风窈窕昭阳殿暖日轻盈白玉堂玉堂学士看花早赋成芸阁留诗草卷幔频看碧雾流挥毫正耐红云绕忆昨宣皇居法宫太平乐事君臣同宸逰每出濯龙里曲宴偏临翔鳯中是时南苑飞霓旌烂熳仙葩绮绣明临风宛转如矜妬俯者如愁仰如诉半沾防雨妖红湿太眞泣凭阑干立至尊一顾六宫回茜裙霞帔俱羞澁华蕚楼头雨露偏芳容赢得美人怜君恩为与分春色诏许移来种阁前阁前复道连金谷翠辇经过几回瞩内家敕进赏花词昭容传制黄门促沈吟此事六十载当日繁华宛然在绀幰金舆絶幸临黄扉紫禁畱风采不羡扬州寳带围长安红紫竞芳菲五侯七贵同邀赏寳马香车疾若飞争似名花出天上雾阁云牕俨相向浪蝶防蜂未许窥酒徒词客空惆怅江南三月足豪华绣幙围香富贵家亦有幽姿在空谷风雨憔悴天之涯燕山游子江南客独对名花感今昔草木何知人自怜逢时亦复升沈隔世间荣辱偶然事不独此花何叹息
　　送待诏文徴仲先生致仕
　　文星南指斗牛遥先生拂袖归江臯平原苍莽晨车发霜天突兀云髙忆昨先生登玉堂千钧笔力开混茫手飜翠虹霓翰飞赤鳯凰隂崖絶海垂绚练文章不独词林羡琴瑟真谐清庙音珪璋已备明堂荐却従纶阁梦云林山水长悬故国心燕山东望吴越草堂何处闲风月茶磨峯前緑树低行春桥畔花如雪杖屦今来续旧防顾盼溪山増秀发先生雅志追古人有道何尝羞贱贫平生气与秋防迥未肯低睂事要津山巅水际従自得龙腾鹤起谁能驯我师太常更清眞一官白首従明禋【钱漕湖先生】谏书三上排紫闼钓竿归抱漕湖濵共尔完名宛双璧况也意气同胶漆丈夫要自能勇退人生富贵何终极我曹胡为空役役虫臂鼠肝争得失君不见林屋山人名世才【蔡九逵】几年为客鸡鸣台消夏湾前画楼起木奴千树烟花紫主人不来谁对此君归傥为寄双鱼好共相邀弄云水
　　送魏师召之芜湖
　　魏子昨捧分司檄与我青门相逢朱袍皂帽气遒逸佩刀左右盘双龙燕山雪消河氷泮玉节辞天春未半江东花满姑孰溪君到春衣应未换谢公宅前芳草生李白坟头江更清日出靑山看舞鹤月明采石听流莺多君俊迈今无匹四十为郎头正黑文贞遗笏世珍竒知古流风本仁直都门送尔惜离羣日暮行歌潞水云明年跃马东城陌杨柳青青正忆君
　　游大酉洞天
　　畴昔览山经名迹称大酉乾坤辽阔吴楚长倚劔青防只翘首谁云万里今独来快意兹防信非偶主人亦清真同余紫霞想旋披榛莽度巉岩细窥隂洞琅玕长侧身初下觉黯黑却立斯须忽爽朗千年古壁玉为色垂乳晶荧翠犹滴仙人去后石函空緑烟销尽藏书室金灯闪倐知有无瑶草纷蕤乱朱碧吁嗟此竒观乍到神欲竦盘涡嵌窦深不测鸣流泄濑惊奔澒临厓拄杖聴犹疑白昼或恐风雷动我従放逐西南陬裹粮徧入名山游桃源偪侧岳麓小眺逺未得开双眸终然灵境谐夙好造物似为畸人谋根盘路转更礧砢石田如掌琪花亸奋衣欲往心飜然水深泥滑愁无那何当秉炬破幽暗净扫云牀相对坐髙秋晴日傥更来待余为启青铜鎻
　　赠朱民部使君还朝
　　使君慷慨青云客落落英标世无匹朱晖行业自传家刘晏才猷本经国昨者辞天下紫廷手持尺一东南行轺车驿路驱甘雨旌斾江天拂使星东南列郡疮痍积遗黎半已沟中瘠使君催科静不扰蔼蔼温言宛仁恻四野欢腾众相语卧安衽席由慈母徴书忽报日边来狂走吴侬泪如雨山人病卧茅茨下草深穷巷无车马君行驻节欵寒斋坐语藜牀意倾写九月霜华落岸枫苍然秋色满江东送君官道临当发浩歌怅望髙天鸿兹行防献公车牍应知重为苍生哭囊封愿与缀新图丹青徧写逃亡屋
　　寄谢赵医士
　　忆我初住清虚天笑吹龙笛蕋宫前时骑苍鹿绕殿戏撞摧玉柱惊羣仙仙班不容共诉帝帝遣谪来东海边人世溷浊蝇聚羶旧防恍忽心茫然帝呼六丁下戒敕丁宁莫遣随尘縁麄人犷暴失帝防欻従鸡肋挥熊拳排门颠倒齿着阖血濡狼藉唇双穿父怜母惜救不得惊呼婢子成狂顚庸医信手乱涂药疮成赘结唇珠悬当筵每遭恶客笑扑镜欲絶将军咽赵家王孙今国手早従紫府窥眞筌灵心昔饮上池水禁方独受神龙传三吴来往走汲汲秋兰一叶江湖船金箆或刮眼中障玉斧欲斫头风涎刀圭为我轻防拂须臾赘落如増妍梁公神针不足道华陀刮骨何须怜夜梦乗云归上谒帝稽首陈前愆臣非此翁此疾无由痊疲癃四海今沈痼为翁乞活三千年要令赤子无颠连帝为首肯低一笑归来月落僊华巅仙华山髙杏林赤尔家旧业青芝田俞跗越人今已矣此翁絶艺谁争先挥斤削垩妙手不易得赋诗为尔重续南华篇
　　漫述三首
　　蔼蔼都城内甲第开中逵赫赫相国门杂遝贤豪驰五更中扉辟来者肩相差良久磬折入俯仰前致辞一言得所欲喜气生须眉谁云行多露进趋当及时儒生不解事六籍空覃思白首著书成依然卧茅茨
　　翩翩青云士才敏复辨强新除得壮县三年理归装侍者绣罗襦内子八珠珰辎车阗道周徒御生辉光俄闻谒帝阍台省従翺翔问之何能尔贵人亲荐扬不惜千金资自喜紫绶长顾笑范史云守志徒糟糠
　　杞子忧天陨祗为智者嗤贾生亦无赖痛哭干明时出身奉圣主誓言报恩私九闗虎豹严白日雷霆施小臣不自量抵死陈狂辞朝为朝堂客暮为路旁尸弃捐谁为收妻子不敢窥一身既灰灭安用虚名为所以漆园翁甘心效涂
　　幽兰篇
　　嫋嫋幽兰姿悠悠芳气结采掇入君怀佩之顔色恱君心一朝异弃捐不复察昔与瑶华姸今同蔓草没春阳不回光孤根恐芜灭寂寞空谷中馨香为谁发
　　名都篇
　　名都天下饶闾里藏豪雄蹮蹮轻侠子结友相追从依凭董君宠着籍期门中联骑出近郊翩翩若防龙撃毬平乐观逐兽长杨宫縦横驰道上意气轻王公司不敢呵敛手避其锋暮投北里馆张组陈歌钟嘉肴列千名酒醴防且丰坐拥燕赵姫巧笑姿芳秾转喉变新声折肢舞回风为欢竟永夜挥霍千金空天明掉臂去复防平陵东日月信徂迈滛乐何终穷
　　名姝篇为友人作
　　名姝产西州皎皎氷雪姿结褵事夫君修姱盛光仪入宫见猜妬众女憎蛾睂承欢不敝席故宠忽已移掇蜂误尹公掩鼻残楚姫由来谗言昌涅素易为缁所嗟奉仁明中道成乖离白日流髙天妾心炯如斯君恩傥可还枯槁生华滋誓言敦谅节素发以为期
　　太息行赠平湖谢赞府
　　太息复太息悲风动河梁浮云翳中天白日不回光谢子庐江来脩髯宛清扬伏阙三上书雅道陈虞唐九重天聴髙臣愚不自量臣有肺腑言譬彼俗医方和缓傥见收足使疲癃康退谒相国门持书立堂皇卑之无髙论咄尔书生狂归来逆旅中哀歌不成章顾余伸前议意气何慨慷聴之重为叹泪下沾我裳纷纷肉食者俛仰随班行而子饭藜藿抗言一何张坐令吾徒惭喑嘿中自伤严冬霜雪集子行返南疆薄宦栖逺邑别路悠且长握手为子言努力慎所将明明辟皇闱元化方日昌嘉谋防当酬良贾善深藏势位无崇卑名节要自臧空言顾何施令徳有遐芳
　　赠别王直夫二首
　　商飚激疎牖蟋蟀鸣墙隂志士恒感秋况乃违所钦之子役王事逺适闽江浔揽衣起追送彼川涂深少小従子逰方轨驰文林时去志愿违素发忽满簪抚景嘅今昔恻怆情难任愿言顾离索恵我琼瑶音
　　威鳯天际翔潜虬泽中蟠严子时闭肆贡公乃弹冠显晦岂必同各以性所安子行树逺绩奋身青云端鄙人栖蓬藿蹇拙聊自完丈夫志千载飞沈何足叹相期保贞素嵗晩同金兰
　　赠沈元材
　　迢迢逺行客驱车蓟城隈蓟城何郁纡前有万古台昔时燕昭王千金收逸才英风洒六合霸业何雄哉往事久消歇遗墟满蒿莱无人市骏骨騄駬空虺隤烈士多苦心行歌相顾哀仗劔出国门白日飞黄埃援琴为子弹急商声催一为黄鹄调恻怆摧中怀
　　门有车马客行赠张户部
　　门有车马客垂组怀银黄自言邺中守揽衣升我堂问客今安适云暂返东方家本自海滨乐土风泱泱窈窱丹崖深葱蒨昆仑苍灵圣此栖宅龙鸾蔚腾锵中有不死药服饵凋三光闻言向客叹抚心増慨慷人生若蕣华何以待朝霜苦心雕虫蓺萤爝同防茫神仙差足慕冲举多竒方三山亦跬步谁谓鲸涛长愿乗扶揺翰与子俱翺翔
　　留别金生
　　去年杨山宿悬灯照华觞今年发杨山灯影如旧长黯黯照离人恋恋情难忘岂不念良朋客心怀故乡感子礼意勤援手徒彷徨后防焉可期一别永相望愿言慎加飱慰我愁思肠
　　送翁德宏二首
　　之子越中儁英姿闲且都蚤通闱籍灵鳯仪韶虞一鸣乃见斥蹋翼天南隅朅来冠恵文扬旌万里途岭海非荒遐王泽今播敷志士树勳烈无为惮驰驱所嗟离别难握手心烦纡炎方积埃郁慎尔千金躯及时怀好音慰此山泽臞
　　罗浮神僊宅乃在南海堧连峯三十六一一鸾龙鶱窈窕勾令居丹灶余青烟逝将枉车盖税鞅兹山巅念夙抱竒癖遐览穷幽要言在献嵗及尔同周旋飞泉濯烦襟古洞窥防筌陈词为先駈傥结山灵縁
　　忆家君
　　白发人千里朱门月半扉燕山云去逺泽国雁来稀无夜不成梦有书空道归遥怜北风劲寻便寄寒衣
　　寄葛太守子中
　　忆尔投荒日依依恋翠华亦知行万里不是为丹砂郡古畱铜狄堂深绣土花勿须忧瘴疠意逺即烟霞
　　送祝参政之云南
　　官髙仍外省地逺更南荒十月繁霜白千山落叶黄虎应窥日没鸟亦倦天长夷落知迎单车见祝良
　　答朱佥事
　　惨淡江天里何人识岁星众嘲扬子拙公爱屈原醒昨日传书札殷勤问勒铭【朱以书来求作宪司题名碑文】平生无健思多病况飘零
　　赠顾参军之都匀摄郡
　　斗酒别城闉天风吹马羣落月度山箐野人迎使君地逺多暇日楼髙宜望云知公解蛮语终复作参军
　　秋水亭
　　夷门秋水亭梁王古台下台前旧堤路尽日无车马
　　送陈太仆谪敎海阳六首
　　十载台郎滞尔身白头重作岭南人祗縁汲黯忧时切不信虞翻骨相屯
　　世情应笑贾生疎谏草谁传太息书惟有潞河南柳色暖风吹上逐臣裾
　　蛮中千嶂啼猿里海畔孤城匹马过却望泷江更南下月明双泪聴夷歌
　　大庾岭头日欲低曲江祠前行客迷一过韶阳倍惆怅刺桐花里鹧鸪啼
　　鳄溪南望海云生韩山花开千树明玉序横经周柱史鹄袍端拜鲁诸生
　　天涯芳树绾离旌迁客迟回恋圣明晓梦依稀度阊阖尚随残月聴流莺
　　上饶道中
　　桃花参差柳叶多新雨滩头生緑波一夜东风吹驿舫榜人齐唱弋阳歌
　　送汪佥事之湖南三首
　　分司冠动神羊影江渚舟冲白鹭羣见说武昌风日好楚王宫殿蔼晴云
　　骢马长鸣饮碧流花银镂带鹔鹴裘行人大别山头望云外双旌下鄂州
　　汉上春风吹驿舟汉南箫鼓作春防夏口莺啼虞帝庙江陵花满仲宣楼
　　送人入蜀三首
　　有客乗骢蜀道行江天秋色动双旌巴山水月和烟照剑阁云霞映日明
　　浣花溪头花欲然花叶参差俱可怜锦衣乌帽来防客笑系玉驑髙树边
　　楼船捩柁浪花生百丈双牵黛色明夹岸儿童齐笑语嘉陵江似使君清
　　长门怨
　　金屋承恩事已非玉顔憔悴度春晖无因得似宫前柳时有长条拂御衣












　　陆子余集巻八
