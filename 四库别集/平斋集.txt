　　钦定四库全书　　　　　集部四
　　平斋文集　　　　　　　别集类三【宋】
　　提要
　　【臣】等谨案平斋文集三十二巻宋洪咨防撰咨防有春秋传已著录是集经筵进讲及制诰之文居多诗歌杂著谨十之三其官御史时忠言谠论力陈时弊畧见于宋史本传而集中不录其奏疏或避人焚草之意欤考史称咨夔为嘉定二年进士而厉鹗宋诗纪事据咸淳临安志谓嘉定无二年榜因防为元年今考集中题陶崇诗巻云某与宗山同壬戌进士按嘉定以戊辰改元其二年为己巳若壬戌则实嘉泰二年史特误泰为定鹗未详考而以咨防为嘉定元年进士非也又谢枋得叠山集末附录赠行诸诗有洪平斋七律诗一首核其时代与咨防殊不相及宋诗纪事别出洪平斋一条不以入咨防条下是则考之为审矣乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总　校　　官【臣】　陆　费　墀












　　钦定四库全书　　　　　集部四
　　平斋集目録　　　　　　别集类三【宋】
　　巻一
　　讲义
　　巻二
　　讲义
　　巻三
　　讲义
　　巻四
　　讲义
　　巻五
　　讲义
　　巻六
　　讲义
　　巻七
　　故事
　　卷八
　　故事
　　卷九
　　策问
　　卷十
　　策问
　　巻十一
　　策问
　　巻十二
　　内制
　　巻十三
　　内制
　　巻十四
　　内制
　　卷十五
　　内制
　　卷十六
　　外制
　　巻十七
　　外制
　　巻十八
　　外制
　　巻十九
　　外制
　　巻二十
　　外制
　　巻二十一
　　外制
　　巻二十二
　　外制
　　巻二十三
　　青词
　　帖子
　　古今诗
　　巻二十四
　　启
　　巻二十五
　　启
　　巻二十六
　　启
　　巻二十七
　　启
　　巻二十八
　　启
　　劄子
　　巻二十九
　　序
　　巻三十
　　记
　　题跋
　　巻三十一
　　墓志铭
　　巻三十二
　　祭文










　　钦定四库全书
　　平斋集巻一　　　　　　宋　洪咨防　撰讲义
　　豫利建侯行师
　　豫有犹豫备豫和豫逸豫之义人能决犹豫而思备豫则见几于吉之先安往而不和豫过于豫则逸矣其义虽四而实则一也豫承谦之后谦无凶悔吝则和豫可知震动于上坤顺于下动必以顺故建侯以亲众行师以动众事虽至重无不利大顺则大利在其中也建侯而非顺则开国而用小人行师而非顺则行险而毒天下果何利之有哉其卦以一阳主五隂亦有比建国师蓄众之互体
　　象曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉六五以柔居上九四以刚应之刚宻比于柔不期应而自应也人君有柔中之徳虚已以任大臣大臣有刚徤之德自任以天下之重刚柔相应而相济志所欲为何往不克然志之所以行亦惟其顺也以顺而动用能致豫既豫之后又以顺动终始一顺无有间断天地所以妙不息之运如此而已人君之建侯行师其能违乎天地以顺而动则日月四时无过忒人君以顺而动则不待刑罚而民心服在我无所违乎理在人自无所违乎我也时者天运义者天理顺而行之豫之时义岂不甚大茍或违道干誉咈民从欲是为悖矣
　　象曰雷出地奋豫先王以作乐崇德殷荐之上帝以配祖考
　　礼极顺乐极和顺则和矣乐所以导和也方雷在地中动于至静而不露迨出乎地而奋乎天群蛰啓户万象趋荣孰不同其和豫然圣人合震坤以为象不曰雷出地上而以奋言深闭久欝之余一旦奋发造化妙用轩豁呈露施生防合动植昭苏豫莫大于此先王观豫之象发扬和声褒崇先德如韶继勺酌以侈祖考对天之休盛荐之上帝如思文我将推而配之葢谓治至于豫皆祖考盛德之积非予一人所能致也人君惟不以和豫自居则不至于以逸豫自安矣
　　初六鸣豫凶象曰初六鸣豫志穷凶也
　　臣闻巧言者误国之具佞人者危世之本豫五隂皆宗九四一阳四秉大臣之权初以隂柔小人宻相应与极其趋和之意形为邪謟之辞以求容恱大臣亦恱其爱已而甘受之象以志穷致凶为言志不自立惟用之于献佞贡谀其穷可知矣等而上之以此求容恱于君人材阨而不进则曰野无遗贤民生困而不省则曰雨不害稼积薪将燃而曰已安已治朋党方兴而曰太平无象其发于声音謟曲万态而宦官女子之言朝夕薰浃于耳者又相与为表里大厦就頽同于一压凶孰大焉
　　六二介于石不终日贞吉象曰不终日贞吉以中正也臣闻天下之理非与物俱转者所能察也人惟主中正于中然后能介然如石能介然如石然后能见几而作盖石质坚而体静静者见善必明坚者用心必刚一念不动万里洞烛不俟终日已尽见未然之几区处先定应酬不差宜其正固而吉也盖二与五为应不与四为应众爻皆宗九四之大臣二独居中得正介特自立以砥柱一世可谓难矣然二五君臣虽为正应而隔于九四其情不得以相亲故介特之臣但能坚于守未能鬯于用其先见之逺先知之明万夫之望已深属之矣人主能不沉酣于逸纵不昏蔽于便佞好贤之心不衰求善之志不改则介者终有时而亲矣
　　六三盱豫悔迟有悔象曰盱豫有悔位不当也
　　臣谓此人臣患得患失之象三廹近九四当国之大臣欲如初六小人进为容恱恐非正应而不我与眄眄仰视逐逐营求是患得也欲如六二君子介特自守又利害祻福交战于胸中踌躇未决趦趄复前是患失也以不中正之人处不中正之位而盱迟皆悔陨获充诎情状毕露其悔而不凶者大臣不与为应奸无所售故不至凶使其奸得售则欺君卖国无所不至矣有国者安用是患得患失之臣为哉
　　九四由豫大有得勿疑朋盍簪象曰由豫大有得志大行也
　　臣闻九四以一阳为众隂所宗材全而气盛毅然以天下之重为已任下倾心而仰之上虚心而属之此天下之豫所由致也由我致豫建侯而国势尊行师而人心顺其有得大矣然功业之盛者必有信已太过之弊权任之隆者必有专已自用之咎大臣当由豫之时茍骄吝一萌不能开心与天下之贤以共治则豫之由致安保其不为乱之阶得亦安保其不失也惟洞无有我之私披胸臆以待贤忘势分以下士疑豫一防不防于中则声应气求之下如簪聚髪何材之不集而致君泽民之志遂得以达于天下信于万世此正周公握髪吐哺时也盖疑者德之莠事之贼大臣无疑心之累则足以合天下之善防防乎知贤之当任知邪之当去不以疑贰之心来谗贼而啓惎间则百志维熈矣
　　六五贞疾恒不死象曰六五贞疾乘刚也恒不死中未亡也
　　臣闻疾非特六淫之疾凡足以为吾心之害吾德之累吾国之忧吾民之戚皆疾也人君处和豫之极而逸豫生嗜欲好乐便嬖侧媚之足以蛊方寸者纷至于前于此能一念内固外邪客气不得以乘虚而干正则德性坚明元气充实既寿其身又以寿其民寿其国则亿万年无疆之休皆其功也象以乘刚中未亡为言葢六五柔中之君乘乎刚则有格心之大臣而内志不可摇秉乎中则有闲邪之定力而外欲不能入内外交相飬此所以贞疾而安恒不死而寿也夫德慧生乎疢疾鸩毒藏于宴安此爻在豫之五当以无逸三宗享国之意参之
　　上六防豫成有渝旡咎象曰防豫在上何可长也臣闻人孰无灵明虚彻之性有物蔽之则灵者防和豫之极而肆逸豫此心瞽塞罔有知觉故防豫以成成非一日之积也方此心清明之初岂不知观逸逰田沈湎耽乐之为患及为外物所移则勤者惰立者弛操者放日积月累性为情铄而防顽不灵之豫于是乎成正以隂柔之资不能闻义而徙见善而迁以至此极也易卦未有穷而不变者故逸豫既极必渝渝则亦可以无咎旡咎善补过前日之不善庶几其可揜也茍既极而不知变则危亡无日何长之有哉然防豫既成宜无可变之理圣人犹许之渝若其未成而知变岂特旡咎而止观此则知唐明皇之乱兆于开元成于天寳懵不知变祸乱四起可为万世之戒













　　平斋集卷一
　　钦定四库全书
　　平斋集卷二　　　　　　宋　洪咨防　撰讲义
　　随元亨利贞旡咎
　　臣闻随者从也从之义无不该人之从乎我与我之从乎人皆从也而随以我之所从为重外卦兑内卦震震动而兑说一念动于中随所感而说随之得所从则有大亨之理然动说成体易于转移惟利乎贞则可以保其终之无咎况人君宅民物之上一言而万里响应一动而群黎风偃致亨之大有不难者特惧乎所从不得其正耳从乎天理正也而从人欲从乎人心正也而从已私贤人君子之从正也而从佞人忠言嘉谟之从正也而从谗说儒生学士之从正也而从宦官女子从非其正咎能免乎穆姜谓有四德随而无咎似识此意其以随元亨利贞同干德之备非彖意也
　　彖曰随刚来而下柔动而说随大亨正无咎而天下随时随时之义大矣哉
　　臣闻易以上下无常刚柔相易成卦干上九之刚来于坤二隂之下为震而上卦则兑动于内而说于外也盖随自否来方否之时三阳位于上三隂位于下天地不交而万物不通何随之有随之为卦上下接而隂阳交故其动也臣言可从则说而从乎臣民欲可从则说而从乎民刚下于柔不惟已之狥也惟不狥乎已之私是以否之塞转而为随之通大亨且正终保其无咎而与天下相安于时措之宜羲农黄帝尧舜氏十三卦之制作与夫子丑寅之建忠质文之尚析因夷隩作讹成易之序莫非与时而偕行上无戾乎天运下无咈乎人心其义至大而不可穷皆刚来下柔转否为随之功也茍徒恃一已之刚而不明下柔之义势尊则亢气盛则骄君子之言日踈小民之情日戾犹不免于无民无辅又安保随之不为否乎
　　象曰泽中有雷随君子以向晦入宴息
　　臣闻静极而动动极而静造化自然之理也雷动于春夏今潜伏于泽之中兑为泽正秋之时也雷収声于正秋亦维当静之时随时而安于静且以养夫动也雷不养动于静无以出地而奋豫君子不养动于静无以体天而行徤龙蛇之蛰以存身岂徒蛰哉故朝以听政昼以访问夜以安身莫非惟时之随使不安其身于夜神过役则易竭朝听昼访乌能无惫是以向晦必入处于内而宴息息盖作之机生之本也夜气存于至静之中湛然其清渊然其明浑然与太极同体向晦所养若此凡旦昼所以泛应酬酢各中乎理而用之不穷者皆此其出也彼沈湎于长夜宴安于袵席安知瞬息存养之义
　　初九官有渝贞吉出门交有功象曰官有渝从正吉也出门交有功不失也
　　臣闻随以刚来下柔成卦重在初九初随之始也所随邪正是非当严之于始夫耳目之官不思而蔽于物心之官则思人之一身耳司聪目司明以至口鼻体莫不各有所司心则綂之君子治身之道当先治其心盖此心不难于应事物之常而难于接事物之变境变于前感物而动官失其守遂与俱移能于纷至防来之变操之常得其正则吉矣然必出门而交乃能有功出门即出门同人之义交于事物无亲昵系吝之私也一私不立与天下为公则既吉而且有功岂非所交不失其正与彼谓不见可欲使心不乱是必死灰槁木而后可其何以定而应寂然不动感而遂通天下之故感而通天下之故而寂然不动者常自若能如是则见可欲而心不乱然后可与论从正不失之义
　　六二系小子失丈夫象曰系小子弗兼与也
　　臣闻理无两立心无两用人无两从随以得所从为吉六二以隂从阳初九阳之防为小子九五阳之盛为丈夫小子剽轻而无逺虑丈夫静重而有深识吾心所系茍属于在下之小子则必失在上之丈夫所与岂能兼哉大抵中人之性趋下易趋上难小子狎而亲便嬖善柔如以石投水丈夫敬而踈直谅多闻如以水投石言焉舍忠而从佞事焉舍是而从非行焉舍正而从邪得于此则失于彼曽不自觉也六二隂柔牵于多爱故设此戒以劝择善板诗刺厉王失道老夫灌灌然输其忱欵而不见听小子则蹻蹻然得志而骄所从可不谨乎
　　六三系丈夫失小子随有求得利居贞象曰系丈夫志舍下也
　　臣闻同是心也操舍有存亡善利有舜跖一念之发所由分也故人心惟危六二本居中得正系乃在于小子六三本不中不正系乃在于丈夫克念罔念之间狂圣易位此心界限恶可不严哉吾之所系既能舍邪而从正舍非而从是则无求不获人之善皆我之善也而犹以居贞为利不正则虽择善而从不能固执何益哉然所系得失当观之立志之初趋向髙明则上从趋向卑汚则下从三欲舍卑汚而进髙明宜不为小子屈也君道亦然志在于下则系孟明而失蹇叔系商鞅而失甘龙系林甫而失九龄系卢而失陆贽天下以之而乱六二六三两爻政相反玩易者可以类推而知所择矣
　　九四随有获贞凶有孚在道以明何咎象曰随有获其义凶也有孚在道明功也
　　臣闻仁者先难而后获初未尝有获心诡遇一朝而获十则有心于获者也人臣之患莫大乎有心于获获心一萌则髙者狥名卑者逐利一念外骛曽莫知返功与道始判而为二臯防稷契伊傅周召道行而功自存乎其中管晏求功于道之外而功亦冺矣九四以阳刚之材居近君之位动于中而说于外其心所随惟在于获急浅功近利之计昧至正大公之趣贞固守此宜其凶也是必顺天命本人心以辅治而行其所无事惟知有道不知有功一忱所存终始无间则功自道出昭然大明于天下皆归于仁义礼乐之中皥皥乎其不自知尚何咎之有夫子之得邦家立之斯立道之斯行绥之斯来动之斯和足以尽此董仲舒谓仁人正其谊不谋其利明其道不计其功足以知此
　　九五孚于嘉吉象曰孚于嘉吉位正中也
　　臣闻嘉者善也九五居中得正之君在随之时以说为体声色玩好一无动乎其中而惟善之从言必善言动必善行发必善政用必善士其推之四海散之两间良心善性之感发祥风膏雨之露被何往而非嘉哉然其要在孚孚者出于中心之实而非伪表里相应终始相续以不二不息之心而从乎善防防乎有诸已之信以极乎充实之美辉光之大而进乎圣神之域吉孰大焉茍惟矫揉于十手十目之地而放于宫庭之渊邃勉强于一朝一夕之顷而怠于岁月之悠久秉于中者非实意饰于外者皆伪为善转而恶吉亦转而凶一念之孚不孚其意盖不爽也象以位正中为言盖有是位不可无是德九五之位既正且中而德之正中又能防万善于一已位斯称矣是知居天下之广居立天下之正位必行天下之大道
　　上六拘系之乃从维之王用亨于西山象曰拘系之上穷也
　　臣闻民至愚而神可以心感不可以力刼可以道御不可以智笼随之上六人心恱从有所不容释此非智力所能及也太王居邠廹于狄不忍以养人者害人而去之民相与遮前拥后力攀强挽惟恐仁人之舍去既拘系之又从而维之与诗白驹之留贤者絷之维之同意民之防太王者若此太王终不为之防而从者如归市有人斯有土故用之享于西山周家八百年之建于是乎肇迹矣象以拘系之为上穷盖上处随之极髙而无位太王为狄所廹失位而去至于拘系之不可留遂邑于岐山之下岂非随之穷乎易道穷必变穷上返下宜有亨之理也然则人心之所去秦虽刼之而不能止人心之所趋周虽逃之而不能郤有天下者可不深求抚后虐雠之义而思所以固结斯民之心哉








　　平斋集卷二
　　钦定四库全书
　　平斋集卷三　　　　　　宋　洪咨防　撰讲义
　　蛊元亨利渉大川先甲三日后甲三日
　　臣闻大弊极坏之世天所以开圣人也蛊取坏乱为义以爻言之自防来以卦言之继豫随之后安则玩玩则媮媮则垢弊日积养成坏证与人久宴溺而疾生于心其为蛊一也而蛊无终蛊之理故蛊坏之中有元亨者存何则饥易为食渴易为饮大极坏易为治方王道板荡纲纪文章一切扫地英君起而拯之中兴不翅反掌是知蛊未有不可治治得其道而大亨虽江河至险亦利于涉特患安于蛊而无兴起之志耳然急于救弊者未免用意之太鋭切于望治者未免求功之太速险难在前径渉不惧志壮气盈视天下事若无足为而易之易则难者将至过惩前日之不事事适滋后日之多事未保其不然也夫甲者十干之首而事之端既先三日以谋其始又后三日以图其终反覆拟论备极详宻使治道日有趋新之功而无矫枉之虑前可拯后患可弭矣夫如是然后谓之善治蛊
　　彖曰蛊刚上而柔下巽而止蛊蛊元亨而天下治也利渉大川往有事也先甲三日后甲三日终则有始天行也
　　臣闻户枢不蠧流水不腐以其日运而不息也故蛊坏常生于久安不事事之余人君亢然于上人臣靡然于下截然其不相接且下以巽顺养腴无切劘正救之益上以逸乐养尊乏振厉奋发之意于是纪纲隳于姑息制度弛于因循道揆法守紊乱于私意之轇轕天下之治日入于大极坏之境而不自知在卦艮之刚居上九巽之柔居初六巽顺艮止而蛊以成正君臣相与拱平安坐以致天下之乱也然蛊岂终于蛊哉有能以饬蛊为已任力量大而规模壮精神全而风采立一斡旋间扫积坏之弊而兴大亨之治有不难者利渉大川必明之以往有事盖久安不事事所以成蛊往有事所以济蛊也况作事贵果虑事贵精世之贤君思欲为天下拯起坏而纳之治岂非立志之美然或发强有余而宻察不足广大已致而精微未尽故事随举而随沮令随行而随辍皆由未得先甲后甲之义也夫先甲三日以谋始后甲三日以图终终而复始循环无间精义入神以致用何蛊之不治其在天行如贞之复返于元艮之复出于震非终之外有所谓始也故观天运知人事
　　象曰山下有风蛊君子以振民育德
　　臣闻左氏传风落山为蛊风落于山下无物不挠故蛊以取象然致蛊者风之动治蛊者艮之静盖艮体重厚而笃实不为物移屹乎山之止也风能挠于一时使山下之物散乱不齐少焉风止草木之髙髙下下自若山何尝加损哉君子观象于蛊以巽振民以艮育德育成君德固作兴民心之本而德之育也必以山之静与山下出泉防同吾能体中正仁义而主静挫众纷而不扰应万变而不乱动与静无非静外物孰能蛊之吾心无所蛊则人心无所蛊而天下国家之治无所蛊一静足以制百动也玩易者必因象而求意
　　初六干父之蛊有子考无咎厉终吉象曰干父之蛊意承考也
　　臣闻蛊自防来具乾坤之体故诸爻干蛊以父母言父之行事一出于正作室而涂塈茨为力甚易不见其子干治之功惟前人蛊坏有待振饬必其才足以植僵起仆使百堵皆作于室毁之余则干治之功见矣有子而考无咎正以子能补其过也不然生不之诤没不之改陥父不义犹为有子乎然圣人以不改父臣父政为难初六乃于继父之始亟惩其蛊坏而饬治之必有甚不获已者而于心终不安故必以惕厉处之事无轻举举之必当如此则可以终吉终不失其顺也象所谓意承考盖前人之蛊自我而治不曰我之能而曰吾父之志欲为而未遂者今特以我之意逆父之意而行之干治非我功也是不特揜父之过又将扬父之名岂不俱有光荣哉元祐改新法斥奸臣皆推之神考之意正得此意
　　九二干母之蛊不可贞象曰干母之蛊得中道也臣闻九二上应六五为子事母母有不及不可不正正救或过则易至于伤恩怡声下气柔行巽入使之浸润而氷释则蛊为可治或以贞行之隂柔之性吝执不囘情有所激未必不重其蛊也贞者事之干而干母之蛊不可贞不贞乃所以为中盖闱阃之内听其自蛊为不及急于治蛊为太过无过无不及则中道得二居巽体之中犹以是为子道戒事母难于事父也诗凯风母氏圣善我无令人痛自尅责几无以自容于天地间卒能回母心而成其志可谓得此义矣推之事君暌之遇主于巷未免委曲开陈隂柔故也若夫事刚明之主则王臣蹇蹇匪躬之故惟恐其不克贞
　　九三干父之蛊小有悔无大咎象曰干父之蛊终无咎也
　　臣闻舜之斋栗曽子之养志莫非顺乎亲也子以顺感父以慈应家有蛊坏不治之事随宜整饬次第毕举而闺门雍肃气象自如乃干蛊之善也九三处巽体而过于刚安得无悔然其才足以克家与其嘻嘻失节置父于有过之地孰若三谏号泣纳父于无过之域故所悔小而咎不至于大象以终无咎言之迹若非顺心未尝不顺也彼排闼引裾折槛轫轮之臣虽一时若以忤上为咎而其心欲使国家动无过举实存乎爱君忠显而咎冺亦犹是也然则子以刚干父之蛊而旡咎恃父之慈臣以刚干君之蛊而无咎恃君之明
　　六四裕父之蛊往见吝象曰裕父之蛊往未得也臣闻德可以勉而进才不可以彊而能世之贤子以起家为已任如善奕者以一着救一枰之败非有过人之才不能也六四以柔居艮体之下寛夷静厚有余而材不足方家事之蛊坏非不思涤荡振刷而一新之材不逮心讵容强揠故其蛊仅止于裕裕者寛缓而不廹也事势抢攘弊端轇轕人情易于躁紊而能镇动以静制逆以顺抚横厉以柔逶迤容与不求快于一时而磨以岁月终能使乱防之自解而蛊亦徐饬矣茍不量其材冐为一决则往必见吝正以力常夺于过髙变每激于欲速不可以轻进也人臣治君之蛊亦有随才就功以为裕者子产相郑修辞令以交于晋楚而外难纾主强直以盟于丰驷而内难解乡校议之而不怨舆人诵之而不怒郑頼以宁非裕于蛊者乎故孔子美其有君子之道而不称其材茍材过于子产而道非君子则盆成括之死又孟子所深叹
　　六五干父之蛊用誉象曰干父用誉承以德也
　　臣闻爱敬者孝之始显扬者孝之终人君出而当遗大投艰之责仆者兴之纷者理之坏者修之弥缝前人之阙使天下后世不得以议其过如昭帝继武帝与民休息已为难事而况扬父令誉于无穷者乎六五柔中之君得九二刚中之臣为之辅蛊坏之见于前者一意干治不遗余力已往之咎与时俱化方来之善随日加新而父之誉用是暴白于天下后世此无他承之以德故也承以材畧则必求度外之功承以文法则仅救目前之过惟承之以德则髙明光大之懿缉熈于九重溥博渊泉之泽渗漉于海内天下莫不以手加额贺吾君之有子后世亦莫不称其为天下得人之仁父之誉岂不充塞于天地之间乎文王当商末蛊坏之世有志未遂武王以圣德继之而文之声益广此爻应之
　　上九不事王侯髙尚其事象曰不事王侯志可则也臣闻功名之士轻富贵道义之士轻功名世道蛊坏少有抱负者孰无趋事赴功之心而上九乃不屑事王侯岂其恝然忘天下不与世同其忧哉费惠公曰吾于子思则师之矣吾于顔般则友之矣王顺长息则事我者也缪公亟见于子思子思不恱以位则子君也我臣也何敢与君友也以德则子事我者也上九居无位之地而道足以为王者师茍其时上无明天子下无贤诸侯讵肯屈道而事之潜心太极之先独立万物之表髙尚其所行事外物无一足以动其心志如此其逺也百世闻风犹将兴起岂不可为世则哉虽然隠居求志正所以为行义达道之本一瓢非所忧则可以继四代而兴礼乐万钟非所慕则可以承三圣而正人心世之兴大事建大业决非患得患失者之所能为穷居不损盛行不加则致君泽民恢乎有余用矣伊尹三聘而成格天之功孔明三顾而定兴汉之计道义重故也是知不以富贵功名先入其心者乃可与图天下之事













　　平斋集卷三
　　钦定四库全书
　　平斋集卷四　　　　　　宋　洪咨防　撰讲义
　　临元亨利贞至于八月有凶
　　臣闻事防沓来乃君子大有为之几此蛊之所以转而临也夫阳大而隂小有自然相临之分方一阳为复其端甚防五隂在上讵能独胜故必待朋来而后无咎至二阳为临则有朋矣阳得朋则群隂禠气而退听故复止于亨临则元亨利贞阳寖长而隂寖消也临据阳长之防既能变蛊坏而亨通又能处亨通而正固以此保大其又奚虞而见逺识防者毎不胜其隠忧是则隂阳无两盛之理一长则一消其机在反掌间自复而临以至为泰为大壮为夬为干阳极矣而一隂潜萌于五阳之下为姤二隂则遯也由建子而至建未而遯凡八阅月二隂之遯与二阳之临正相反阳消而隂长凶可必也然乱生于治否生于泰理所必至而酣豢宴安者常忽之有能烛其几于人情之所易忽而转移机轴于防防之中使履霜不至于坚氷阳常进而隂常置于空虚不用之地则大亨以正可常保而吉其凶矣观至于之辞则知吉凶未定之间尽有可用力之地特患乎玩安忘危不知所以用其力
　　彖曰临刚浸而长説而顺刚中而应大亨以正天之道也至于八月有凶消不久也
　　臣闻一阳而复二阳而临刚浸长也下卦为兑上卦为坤説而顺也九二以刚处中上与六五相应刚中而应也临有是德故大亨以正也隂阳消长皆非一日之积今阳刚浸长于复返之余其来有渐然惧其乘方进之机鋭于逐羣隂而失之暴故继以説而顺説而无所愤顺而无所拂心和气平动循天理则刚不至于过于是臣之刚中足以辅乎君君之柔中足以济乎臣上下交应同归一中宜大亨可致且不失其正也岂特人事为然天为刚德犹不干时一元运于上而云行雨施保合太和莫非刚徤中正之用天道亦何尝过于刚哉况阳无常胜之功隂无尽灭之理消长往来间不容髪二阳之临方长而二隂之遯已知其必至阳消葢不久也自复至遯阅月凢八而谓其消不久何哉疾疢萌于强壮之时人不自觉也元祐初司马光一洗新法之弊而奉行差役已有蔡京消岂待久哉遯进而否君子之道尽消则蔡京之祸天下凶莫甚焉夫惟上之人常以防防杜渐为心遏隂柔于未进之始尚何阳消之虑
　　象曰泽上有地临君子以教思无穷容保民无疆臣闻坤地在上兑泽居下地之临泽最为切近君临民之象也地上有水为比泽上有地为临皆以切近取义而水与泽异水流而不盈故比于地而不为临泽者水之潴含深蓄逺渟奫演迆而地之岸际常临之此具区云梦大野所以为泽而不为川浸也君子观地与泽相临之象而得近民之理故教思必无穷容保必无疆无穷者意味深长百世犹有先王之泽则兑之浸润也无疆者规模恢广出日莫非丕冒之地则坤之包含也人君以是临民无媿君师之责矣葢君之于民犹父之于子其相亲也以情相维也以道而非可以势分拘以势而临则教思必浅容保必狭私心町畦公道磔裂尚何足以知临之为大乎大哉尧之为君惟天为大惟尧则之人君方寸之中与尧同大而后可以尽临之义不然教思何由而无穷容保何由而无疆哉
　　初九咸临贞吉象曰咸临贞吉志行正也
　　臣闻泽通于山为咸咸感也凡具隂阳孰能无感以贞则吉贞者正也君子小人之辨在于正不正之间临为刚长之位初九与四为应而比于二皆临我者也吾欲感动所临获乎上以行吾道必一出于正旷乎其公而系吝之私不防纯乎其诚而矫饰之伪不作此以正感彼以正应精神心术之妙相与凝固而不散则君子之道由是进退乎泰亨之盛所感以正而吉也然所感之邪正莫谨乎其初志者心所之也在卦之初此心趋向志于正而行则无往不以正合进以正可以正邦也一涉于邪则见金夫不有躬进不以正特一时之茍合耳然则下之感乎上能察乎正不正而为进退则不至于失已上之应乎下能辨乎正不正而为用舍则不至于失人
　　九二咸临吉无不利象曰咸临吉无不利未顺命也臣闻临之为卦以二阳为主二阳又以九二为重二承乎五五临乎二实君臣相与感通之防二刚中五柔中俱得其正宜既吉且无不利也然自复而临阳刚浸长固吉矣而长必有消八月之遯已逆计其必凶君臣相与纲维斯世其将听隂阳之自为消长付之无可奈何而安之若命乎抑将进阳退隂以制消长之运而自我立命乎命赋于天受于人行废有定运死生有定数非可以人力转移然有君子不谓命者存二阳长而为临与二隂长而为遯固天运之所必至茍一以命哲命吉凶委之天而安之八月有凶拱手顺受而不思阖辟变通之道临终为遯矣我生不有命在天此商之所以亡也惟知赋命在天制命在我旋干转坤与世立极阳宜消矣挽而囘之使不至于消隂宜长矣尼而止之使不至于长吾方以天自处未容一切惟命之顺也夫如是君子常长小人常消而咸临之吉常存二五君臣各尽其道矣不然何以君相不可言命
　　六三甘临无攸利既忧之无咎象曰甘临位不当也既忧之咎不长也
　　臣闻君子之乐王天下不与存为人上者不可以位为乐也夫以天命难谌民情难保大业难守重器难安夙夜兢惕危惧犹恐不蔇而可乐于得位而泰然处之乎甘者悦乐之至也六三居下卦之上处兑悦之极而以临人之位为乐玩声色之娱而忘美疢之患懐宴安之适而遗鸩毒之虑好乐一形投合四集便嬖侧媚相与以巧言令色鼔舞之施之政事宜其无往而利也有能凛然深省幡然大改以所乐为所忧念二阳方进于下而消不久之凶已兆于呼吸之顷操危虑深若不能以终日切切乎予又集于蓼之惧则前日之咎今可免矣盖三以甘説为临其位不中不正一惟偏私之徇故象示不当之戒又惧夫人耻过而遂非开之自新许以转甘为忧虽有咎而不长有国者宜知所择矣
　　六四至临无咎象曰至临无咎位当也
　　臣闻至临临之至也四居大臣之位上比于五君以道合下应于初贤以道亲且时当刚长大臣虚心无我援天下阳刚之贤进辅其君与共成致君之业以此而临岂非至乎然进贤退不肖大臣职也援阳刚之贤与共成致君之业乃职分之当然极其至如周公之握髪吐哺始可以无咎有一毫骄吝之色贤者望望而去之则咎随之矣象明临之能极其至亦惟处得其位之故以六居四是为正位体柔履顺不自矜其能而惟贤是与德与位称也六五之君柔矣六四之大臣又柔而下无阳刚之贤为之应则治沦于姑息势失于委靡谋国者能辞其咎乎
　　六五知临大君之宜吉象曰大君之宜行中之谓也臣闻知所以察未见之几制有为之防人君之临天下转移万化阖辟万变必有知行乎其间而知以得中为难盖是知之用不及则闇太过则察无过无不及则中六五有深沉先物之知又下与九二之贤为正应不以一已之聪明为聪明而以贤者之聪明为聪明临无遗知矣然知不可以过用世之小知自私者用知必过明帝之苛察德宗之猜忌何其褊也故惟大德之君然后于用知为宜明有前旒之蔽见无渊鱼之察知君子之当进必推翕受之量知小人之当退曽防深疾之心以大用知而知得其中即舜之大知也象言行中之谓岂非不过用其知即舜之用中与中庸聪明睿知以有临必寛裕温柔以有容正此意
　　上六敦临吉无咎象曰敦临之吉志在内也
　　臣闻卦终必变君临天下之道以克终为难必用心加厚乎其初则可以保其终敦者厚之至也何所厚厚于亲君子也亲君子逺小人之心久而愈笃则以之畏天天必加畏以之爱民民必加爱无所往不用其厚也艮上九以敦艮而吉临既吉又申之以无咎者为六三设也上六居临之终而应乎三三不中不正上茍私所应与而亲之何以免咎惟舍三隂邪之小人而志在二初阳刚之君子故宜有咎而免也兑为内卦君子在内屈已下亲不以久而替宁有加于大亨之鼎毋或失于二簋之权舆则贤者肩一心以辅乎上非箴之庭燎则戒之无逸君临天下之道于是乎保克终之吉矣明皇始厚宋璟韩休张九龄终厚李林甫宪宗始厚杜黄裳李绛裴度终厚皇甫镈此心一移卒贻不终之祸可为百世戒












　　平斋集卷四
　　钦定四库全书
　　平斋集卷五　　　　　　宋　洪咨防　撰讲义
　　观盥而不荐有孚颙若
　　臣闻临观反对卦也临二阳在下观二阳在上观如两观之观仪型揭而群瞻耸也观之圣人正心修身以观天下一诚之外无他尚犹宗庙之祭交于神明一诚之外无他物盥即奉槃沃盥巾以帨手时也祭先盥手然后酌鬯而祼祼用鬰鬯犹未免托物以求神盥则蠲洁内外与神黙接洋洋乎如在其上如在其左右不假物而诚已通又何俟腥熟之荐而后逹其诚哉为人上者能至诚主一无假乎外如盥而不荐斯民不期孚而自孚矣孚者信也诚之实有诸已者也人受天地之中以生谁无是诚君以诚感民以诚应颙然兴起不约而同与圣人作而万物覩均此机也是知人君之化天下不难于孚诸人而难于孚诸已
　　彖曰大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣
　　臣闻一隂为姤进而为遯为否为观为剥莫非小人道长观独不以隂盛为忧者二阳在上四隂顺听于下是上有阳刚之君仪表一世隂柔虽众方将化而为君子之归其为观甚大也观合巽坤为卦以九居五顺巽而中正也循理而行无所拂逆可以懐天下未足以观天下观天下必中且正大明当天万物咸仰一有偏倚必有照临不及之地此圣人所以为天立极也然必本之以诚诚者物之终始不诚无物此心之诚不存则顺巽中正俱失其有犹盥而不荐以诚为主黍稷不如明德之馨杀牛不如禴祭之福在诚不在物也此诚所格斯民莫不相孚以心颙然尊仰随所观而化其观果何所见哉诚则形也其化果孰使之然哉唯天下至诚为能化也求诸天道春夏秋冬运行而不息皆神之所为圣人以是道设教天下不期服而自服又岂非诚则神乎观之圣人一诚贯通三才之间始与人为一终与天为一极而归于无声无臭之妙非黄帝尧舜之神化宜民文王之纯亦不已不足以当之
　　象曰风行地上观先王以省方观民设教
　　臣闻自上示下为观天下之物凡可以示人者皆有形之观惟风行乎地上草木均被披拂则无形之观有形之观其观浅无形之观其观深故先王取象于风之行地省方观民而设教五方之俗各有不同随方省察因民俗而教之以救其偏扶其正使同归道德之中舜之同律度量衡成王之考制度虽若涉于有形之观教行而民从犹风行而草偃皥皥乎其不自知实有无形之观存盖诚存乎中不动而敬不言而信不容以形迹窥也后世省方之礼废人主深居九重之上民何由观教何由设亦惟心存乎群生之休戚庶俗之美恶四方万里皆了然于户庭之间而以身为教自正心诚意以至于修身齐家无一不尽自然国治而天下平与身歴目覩所设教何异哉
　　初六童观小人无咎君子吝象曰初六童观小人道也臣闻观以二阳位否剥之间欲化小人为君子故待小人恕欲君子益进其为君子故待君子严九五宅中于上光明硕大之德如日月之照临有目皆覩初气卑质弱而去五逺乃为童稚之观童者防而未发孩提之童无不知爱其亲则有可发之几彼其陥于小人岂性也哉物欲蔽之也茍如童稚于倥侗颛防之初有以发之则昏者可廸塞者可通气质变化安知小人之不为君子故虽童观而许其无咎象以小人道为言其质固不可以语上而申言初六亦示其上进之路也为君子而不能以学问开明所见而甘心与懵然无知识者同归则为吝矣圣人于大观之初恕于待小人所以示皇极大受之法严于待君子所以示春秋责偹之法
　　六二闚观利女贞象曰闚观女贞亦可丑也
　　臣闻圣人之道无穷人心之见有限上帝降若有常性灵明虚彻初无圣愚贤不肖之间而气有清浊材有利钝故所见亦随之而广狭仁者见之谓之仁知者见之谓之知百姓日用而不知此其所以区而别之也闚观之不能广大岂非六二气质之柔闇与九五阳刚之君大观在上乃帝光天之下至于海隅苍生万邦黎献共惟帝臣之时初以童稚之见而观防昧未有识知二以窥觇之见而观有识知矣又自安于卑陋蹇浅仅足以知圣人之污是惟女子生长于深闺之中幽间专静而有守则闚观犹未至害士君子则害道矣象发明爻辞之所未发谓闚观为观虽女子之贞亦有可丑盖钻穴相闚闚见室家皆为不正之视女子虽贞而所视不正心随境移恐不能保其贞也然则欲广闚观之见则何先中庸曰好学近乎知学愈进则见愈广圣人之全体大用目击而道存矣故惟已百之已千之虽愚必明虽柔必强
　　六三观我生进退象曰观我生进退未失道也
　　臣闻三上承二阳下接二隂而居其中阳为君子隂为小人进而从阳则为君子之归退而从隂则为小人之趋一进一退盖邪正善恶之关也三于此观我生生者出于吾身者也其大端则言行是已观吾之言其进而合于君子耶其未至于君子耶观吾之行其退而陥于小人耶其遂逺于小人耶君子小人之界限其间不能以寸反观吾身之所发必欲进与上之二阳同其光明而不欲退与下之二隂同其柔闇能如是三虽处不中不正之位亦未至于失道也盖三之质易于失道以能反观诸身去小人而从君子故道为未失也然未之一辞犹未深保其不失道盍亦战战栗栗于取舍之决为舜而不为跖为尧而不为桀哉此正大学致知工夫之地
　　六四观国之光利用賔于王象曰观国之光尚賔也臣闻九五刚中之君在上初与二去九五为逺故止于童观闚观三少近则未失道四切近则利用賔观愈近见愈亲也贤者进退有时行藏有道如麒麟凤凰其出必待休明之世故观国之光然后賔也国之光明本君德之光明人君能明吾之明德如鉴不受翳水不受滓则本然之明常存笃实之光充实之辉皆由此而发在朝廷则礼乐彰法度着在天下则道德同风俗一其为国之光大矣贤者观乎此而愿立于其朝伊尹起于莘野吕望归于东海岂非汤文之时利用賔乎象以尚賔发之盖道义重则势利轻贤者宁甘心于白驹之谷考槃之涧不肯屈身轻售其出也以时其进也以礼其事君也以道君望其仪型而起敬故崇尚之以賔礼而不敢臣取重者在已重之者在君如此则谏行言听膏泽下于民矣茍在已无以取重君且望而轻之毋怪乎有言莫之行也
　　九五观我生君子无咎象曰观我生观民也
　　臣谓反观内省之功儒者所难而况贵为万乘可喜可欲所以移其心者满于前乎九五阳刚而中正居巽而应顺动无过举矣然犹于我生必反而观之凡言行出于吾身者为我生观吾一言之出皆合于君子之道则言无过言一行之出皆合于君子之道则行无过行以此示民可以无咎有一不合于君子则有咎矣吾身未能无咎顾欲使天下皆有士君子之器表偏而影正无是理也象又以观民言者君子之道本诸身徴诸庶民观羣黎百姓徧为尔德则知言行之出于吾身者为善观怙侈灭义服美于人则知言行之出于吾身者为不善是观我生者必当观之民也因观民之所化而观吾身则言行是非不能掩因观我之所生而观吾心则念虑之邪正不能蔽由外而返诸内愈近愈不敢自恕由内而推诸外愈逺愈不能自隠内外交养之道既尽天下观而化之孰不颙然而孚乎
　　上九观其生君子无咎象曰观其生志未平也
　　臣闻上九与九五爻辞同惟我生其生异盖吾身之所出为我生九五之君所以自观也上九则观君身之所出故为其生五君位上处无位之地而宻比之虽居无位之地一念未尝忘乎君常欲纳之于无过故观君之言行果君子耶则喜其能免于咎观君之言行未君子耶则忧其不能免于咎身在畎亩心在王室因所观而察之惟恐吾君之出乎身发乎迩者有一毫之未当无以示四海之仪则其志岂遽平哉然九五观我生上九观其生皆合乎君子之道而仅止于无咎何耶人君之治身无止法言行极尧舜禹汤文武之盛不过尽其身之所当为初非有余故君子乃无咎不然有咎矣人臣之望君无止法以禹汤文武为未足又耻其不及尧舜故君德至于君子特喜其无咎未敢遽以为可安也此观之君臣所以各尽其道













　　平斋集卷五
　　钦定四库全书
　　平斋集巻六　　　　　　宋　洪咨防　撰讲义
　　噬嗑亨利用狱
　　臣闻嗑者合也噬去頥中之物而合也頥卦合艮震为体初上皆刚而中之四爻皆柔犹人之颐虚其中也噬嗑初上皆刚与頥同而四亦刚是頥中有物间之故有待于噬而后合也凡去间之道皆然时则勿有间之是君臣之际以无间而合也人不间于父母昆弟之言是骨肉之际以无所间而合也彼蛮夷猾夏防贼奸宄盖梗圣人之化为天下之间者去其间则化行于天下矣噬嗑亨间去而合即亨也其义利于用狱狱以推见其为间之情而去之则梗吾化者不至于覆出为恶病根除而正气还也其在人心则人欲为天理之间人欲尽去天理流行岂非间去而亨乎此又克已工夫之当尽
　　彖曰頥中有物曰噬嗑噬嗑而亨刚柔分动而明雷电合而章柔得中而上行虽不当位利用狱也
　　臣闻頥者养也頥以纳饮食致养而有物梗之故必待噬而后合合则亨矣亨之功在噬噬者用力囓去之也小人为君子之间不用力以退小人则君子不进夷狄为中国之间不用力以却夷狄则中国不尊奸民为良民之间不用力以治奸民则良民不安此皆噬之功所以致亨也以爻言之则三阳三隂为刚柔分以卦言之则下震上离为动而明以象言之则震为雷离为电二者参合而成章雷取其威电取其明治狱之道无大于此然六五为用狱之主乃以柔中之道行于上虽以隂居阳为不当位而治狱以烛见情僞为先离体虚中而明故于用狱为利夫狱者民命所系得其情则哀矜而勿喜钦恤之仁行焉茍不以柔治而以刚治则明过于察威过于猛人将无所措手足失天地大生之德矣噬嗑义在除间而归于柔中以此知好生者圣人之本心用刑者圣人之不得已
　　象曰雷电噬嗑先王以明罚勑法
　　臣闻隂阳相薄而为雷相轧而为电故震之一阳动于下离之一隂明于中噬嗑之象取焉卦本先电彖象乃以雷先于电者盖泰卦上坤而下干不曰地天交泰而曰天地交泰取其交也噬嗑上离而下震不曰电雷噬嗑而曰雷电噬嗑取其合也电明而雷动雷行而电随明与威合然后梗化者可去徒明而不威则详于察奸而不能除其失也懦健威而不明则鋭于去恶而不能辨其失也闇明行以威威发以明天下无难去之间矣先王观雷电之象于是用电之明以明罚用雷之威以勑法罚显而枉直各得其情法勅而轻重各当其罪利用狱之道尽矣舜之去四凶成王之去三监孔子之去少正夘皆此道也然辟以止辟刑期无刑圣人岂徒恃法令为齐民之具明与威并用罚一人而千万人惧法虽饬而不常用也雷电之合随即开霁天道亦岂常用其威哉
　　初九屦校灭趾旡咎象曰屦校灭趾不行也
　　臣闻噬嗑利用狱初上为受刑之人人之性本善情动欲生遂陷于恶圣人悯之故设为刑罚以惩恶而挽之于善然善恶观其所积欲恶之不积当于其始而禁之趾在下为行之始加校于屦而趾灭焉彼虽欲行而不可得则不进于恶可以免咎矣校足械也灭没也校深大至于没其足也或谓灭趾为刖刑刖则施踊何取乎屦有履加校非断趾明矣唐虞畵象而民不犯特赭衣菲屦之类肉刑未尝用也盖小惩而大诫故能免丽于刑小不惩则恶积罪大圣人岂得而私宥哉其在人心一念有不善贵乎早觉而力遏不贰过不逺复之功皆基于此觉之不早遏之不力则去舜就跖悔莫追矣观易者知治已则知治人
　　六二噬肤灭鼻旡咎象曰噬肤灭鼻乗刚也
　　臣闻为一卦之间者九四也初九与四为正应是同恶相济者也肤柔而易噬犹初之为恶未稔而易制鼻高而难灭犹四之为间甚大而难治始噬者肤而终至于灭鼻小惩于初遂大讨于四也四之间去则初无与应小人之党孤何能为哉乘刚言二位乎初之上乘初之刚以攻四之刚因瑕而及坚也盖二居中得正以用刑所施不失其序故下能治初之罪上能除四之间轻重有权尚何过咎之有皇矣一诗文王侵自阮疆不过用轻兵以临之而阮自服进至崇墉则声罪致伐必是絶是忽而后已彼其刚戾梗化之罪虽同阮为易讨崇为难讨侵阮则肤之噬伐崇则鼻之灭圣人初意不汲汲于深治小人而终有不容不深治者皆其所自取也
　　六三噬腊肉遇毒小吝旡咎象曰遇毒位不当也臣闻周礼腊人掌干肉腊物之全干者也小人党盛而势强其坚难噬与全体之腊同三乘初应上而邻于四疾小人挟党为间欲尽除之然人之为恶情有浅深罪有轻重不问渠魁胁从而例殱之是举腊肉之全体求快于一噬故反遇其毒岂非可吝者乎而其吝小终归于无咎我之治小人名正言顺彼虽有反噬之心无所施也然其遇毒亦以位不当之故无瑕者可以戮人三所处不中不正而欲施刑去天下之间人其肯心服哉齐威公自侵蔡而伐楚犹噬难噬之腊肉屈完如师辞多勃戾有遇毒小吝之象而终于服包茅不贡之罪则旡咎矣齐之挟天子以令诸侯位固不当楚虽强不敢不服岂非齐之尊王名正言顺乎
　　九四噬干胏得金矢利艰贞吉象曰利艰贞吉未光也臣闻凡物干为阳濡为隂腊胏及肉以干取义指阳爻言也九四在一卦之中本为间者以爻言之则四之位近君九之材足以坚决而立断故资之以除间初九不畏不仁不耻不义四与为正应犹联骨之胏肉既干而坚至为难噬一旦噬而去之见善明而趋义勇盖得金矢之象焉有金之刚而无柔懦有矢之直而无回遹义形于色不茹不吐宜难噬者之无不噬也然去间不可有所易以易视之枢机不宻未必不反为人所制不可有所挠在我不能贞固其守而犹豫迁就安知无当断不断之患此所以利艰贞吉也象言未光盖始与小人宻而终力去之虽得去间之义亦岂所谓表里纯一本末坦明昭昭然揭日月而行者乎平勃劝吕氏王诸吕其后卒诛诸吕在汉为有大功参之王陵以白马之盟折其萌则二臣为未光矣大臣任去间之责者当观之此
　　六五噬干肉得黄金贞厉无咎象曰贞厉旡咎得当也臣闻人主天下之利势威灵气之所暨以去小人之间则小人消以去夷狄之间则夷狄服权有所归则势有所易也腊肉全体最难噬干胏附骨亦难噬干肉虽难噬而较噬腊胏为易凡三爻之阳皆足以梗化以六五离明之君制之如噬干肉然何坚之不断何间之不除正以其得黄金之象也黄取其中金取其刚人君有刚中之德天下之悍戾邪僻无不退听尤当正固守此而以兢惕危厉行之则恶无覆出凶无反噬尚何咎之有夫有间则有咎其所以能终免于咎盖以得刚中之德以治间当其宜也六五本柔中爻乃取刚中为义上卦属离离一隂居二阳之间中柔而外刚仁者之勇也君德茍仁有余而刚不足则无以断天下之疑定天下之业唐之姑息受制于强藩悍镇汉之优游养衅于宦官外戚岂不甚可鍳哉
　　上九何校灭耳凶象曰何校灭耳聪不明也
　　臣闻初上两爻皆受刑之人初九小惩而大诫故受刑轻上九恶积而罪大故受刑重何校械其颈也械深大至于没耳耳主聪有耳而不能闻过徙义聋瞆其心而浸至此极其所由来者渐矣夫视曰明听曰聪本二事也而以不明丽之聪明于听德然后谓之聪也天下之耳相似谁无是聪私心塞之顚倒是非而有误蝇声而鸡蚁鬬而牛外虽有闻中实蔽坏故闻人之善言而恶其逆已闻人之恶言则悦其顺已不明孰大焉使盗跖桀纣能听人逆已之言而不以顺已为悦亦何至天下之恶皆归万世不可湔濯哉此易象示人迁善改过之门最切处








　　平斋集卷六
　　钦定四库全书
　　平斋集巻七　　　　　　宋　洪咨防　撰故事
　　高宗皇帝建炎元年冬十月内侍自京赍内府珠玉二囊来上上投之汴水翌日以谕辅臣黄潜善曰可惜有之不必弃无之不必求上曰太古之世擿玉毁珠小盗不起朕甚慕之庶几求所以息盗耳
　　臣闻人主一念之动左右承之百辟趋之天下向之故好恶之念当谨其防盖此心不能两用有所重则有所轻爱易流之隂者视尺璧如瓦砾宝难得之贤者视逺物如粪壤径寸之珠不易齐之四臣连城之璧不夺赵之一士审轻重之义也鲁公伐卫齐人来归卫宝而意不啻足齐伐北燕赂以瑶瓮玉椟遂不克而还此念一为外物所移志消气沮矣我高宗皇帝绍开中兴急欲信大义于天下以内侍所献投之汴水使左右诸大夫国人皆知志不在小而在大与光武手不执珠玉同意用能收拾人心于涣散之余振起国势于頺坏之后后圣所当法也廼者经畧山东九重之上初未尝有嗜好见于外而当国惟宝玉是狥诸将旁搜巧索争投所好珍竒异玩坌集私第归附者得以窥其无志于中原而动于恶臣愿陛下一惩宿弊而反之凡以珠玉服玩来献皆碎之通衢以示圣意之所向边臣闻风亦将以功名自励务为亷白以服豪杰盗贼之心事功可集矣至若中原铜镪亦不必以辇入内郡为功昔张林告淮阃有云土地归本朝铜钱安徃识者谓为至论谋国者所当察也
　　晋谢安以荆江二州并缺桓石防有沔阳之功虑其骁猛在形胜之地终或难制乃以桓石民为荆州桓伊为中流石防为豫州既以三桓据三州彼此无怨各得所任其经逺无竞类皆如此
　　臣闻御得其道则天下狙诈咸作使御失其道则天下狙诈咸作敌御之为言以马喻也谲衔泛驾之马跅而难制使王良造父御之则鸣和鸾逐水曲进退伸缩无不如意否则駻不受覊矣谢安之用三桓人徒知其经逺无竞而不知驾驭之术黙寓乎其间盖石防趫防絶伦既夺之上流而石民与伊非所患兼是时荆江豫三州军事皆在安都督之下而兵权实操于内此首重则彼尾轻也茍朝廷无以操其权而制其命王彪之所谓兵权萃于一门非深根固蒂之宜安乌得不为之深虑哉知此则知八柄驭臣虽王者有所不敢忽
　　高帝诏曰欲省赋甚今献未有程吏或多赋以为献而诸侯王尤多民疾之令诸侯王通侯常以十月朝献及郡各以其口数率人嵗六十三钱以给献费
　　武帝制初郡十七且以其故俗治毋赋税南阳汉中以徃各以其地比给初郡而初郡时时杀吏汉发南方吏卒徃诛之费皆仰给大农以均输调盐铁助赋役故能赡之然兵所过县为以赀给毋乏而已不敢言擅赋法矣
　　臣闻人君有爱民之实意而后有及民之实惠汉世诏书出于人主之笔精神心术之防悉于诏见之观高帝欲省赋甚之语简严明白继之文帝振贷减租之诏勤勤恳恳其爱民实意皆可以对越天地安有不被其泽者汉赋有三口赋以食天子算赋以治库兵车马更赋以给戍边此诏所欲省当是斯时又有献赋郡国假献为名重赋以为民害故亟欲省之方楚汉之争未决则初为算赋及天下既定则欲省献赋以此见伤财害民无如兵费之重兵费百出而欲行爱民之政盖难然爱民之意不可以兵而间断也武帝元狩之诏谓君者心也民犹支体支体伤则心怛非无爱民之意而好大喜功移之臣尝考司马迁平凖书其论帝取财赡兵本末凡十余节一节害深于一节曰江淮之间萧然矣曰废沮诽穷治之狱用矣曰三人言利析秋毫矣曰吏道益杂而多贾人矣曰稍稍置均输通货物矣曰无虑皆铸金钱矣曰公卿大夫多谄谀取容矣曰杨可告缗令纵矣曰县官有盐铁缗钱之故用益饶矣曰株送徒入财得补郎选衰矣而终至于曰不敢言擅赋法矣而极高帝欲为民省赋帝乃听吏擅取非经常之赋夫岂不知有民哉置郡方新颙颙待哺恐废前功惟求趋办虽欲禁吏之不擅赋不可得也益口赋三十轮台悔之犹幸此意不絶如线而仁义之泽未至于遽斩此所以寿四百年之脉与
　　绍兴元年六月辛已上虞县丞娄寅亮上书言宗社大计欲望于伯字行下遴选太祖诸孙有贤德者视秩亲王使牧九州以待皇嗣之生退处藩服上大叹寤戊子上谕大臣曰昨令广选艺祖之后宗子二三岁者得四五人资相皆非岐嶷且令归家俟其至泉南选之臣恭考高宗皇帝诞圣于大观丁亥即位于建炎丁未至娄寅亮上书之岁圣寿方二十有五万世无疆之计大矣哉
　　蜀先主将东征孙权羣臣多谏不从大军败绩诸葛亮叹曰法孝直若在则能制主上东行就欲东行必不倾危矣
　　唐太宗欲自征高丽羣臣多谏不听凡防十城上以不能成功深悔之叹曰魏徴若在不使我有是行也臣闻孟子曰入则无法家拂士出则无敌国外患者国恒亡盖自尧舜不作人主孰能无举动之过所赖以拂正其非而反诸是惟左右前后之臣耳而便佞者逄之轻黠者长之具位者拱视而不暇问畏事者窃欲而不敢言幸而敢言亦惟一言以塞责而终归于首防人主过举于是莫之能救使当举动少差之初力尽面折廷诤之谊引裾不从继以折槛自非讳过愎谏之主安能不瞿然悟幡然改惟其若宫之竒懦而不能强谏故虽谏无益也先主复关羽之耻而兴忿兵太宗讨高丽之罪而兴贪兵非无黄权褚遂良等之谏而所谏不力无救于行法魏二臣犹在必将激烈恳到极其骨鲠不从不止也夷陵鸭緑之悔当时诸臣安得辞其责哉虽然亮知惜孝直而考其推择之素特蒋琬费袆之纯良向宠之淑均何望其复有孝直之方劲太宗知惜魏徴而田舍翁之怒见于生前仆碑停昏之恨形于身后敢言之气沮丧殆尽末节欲望廷臣如徴之剀切难矣是则人君平时能养法家拂士之气临事乃获法家拂士之力
　　上方欲用文武求之如弗及始以蒲轮迎枚生见主父偃而叹息羣士慕向异人并出卜式防于刍牧羊擢于贾防卫青奋于奴仆日防出于降虏斯亦曩时版筑饭牛之朋矣汉之得人于兹为盛儒雅则公孙董仲舒儿寛笃行则石建石庆质直则汲黯卜式推贤则韩安国郑当时定令则赵禹张汤文章则司马迁相如滑稽则东方朔枚臯应对则严助朱买臣厯数则唐都洛下闳协律则李延年运筹则桑羊奉使则张骞苏武将率则卫青霍去病受遗则霍光金日防其余不可胜纪是以兴造功业制度遗文后世莫及
　　顺帝知能任使故士得用情天下喁喁仰其风采遂乃备元纁玉帛以聘南阳樊英天子降寝殿设坛席尚书奉引延问失得急登贤之举虚降已之礼于是处士鄙生忘其拘儒拂巾祍褐以企旌车之招矣至廼英能承风俊又咸事若李固周举之渊谟深左雄黄琼之政事正固桓焉杨厚以儒学进崔爰马融以文章显吴祐苏章种暠栾巴牧民之良干厐参虞诩将帅之宏规王龚张皓虚心以推士张纲杜乔直道以紏违郎顗隂阳详宻张衡机术特妙东京之士于兹盛焉向使庙堂纳其高谋疆塲宣其智力帷幄容其謇辞举措禀其程式则武宣之轨岂其逺而
　　臣闻求贤而不用吉士与不求同知人而不善任使与不知同人主有志于治孰不知非贤罔又而急于求贤者有行可际可公养之仕亦莫不起而应其求海濵之大老至洛阳之年少至东山之高卧者至周南之滞留者至明廷立鹄华阶振鹭非不极一时之盛而知不尽所抱用不尽所知如医者聚参苓术桂玉札丹砂于一槖品虽至珍用与病违虽聚无益也武帝蒲轮之徴一下而异人并出顺帝元纁之聘一驰而俊又咸事好贤急士之意前后无间然武帝有儒雅笃行质直推贤定令文章滑稽应对厯数协律运筹奉使将帅受遗所聚凡二十七人而汉以之盛顺帝有渊谟政事儒学文章牧民将帅推士紏违隂阳机术所聚方二十人而汉以之衰盖武帝于人才之长短小大洞察底蕴随所用而当顺帝第知来之而高谋不见纳謇辞不见容智力不得宣贤才满朝廷足以美观听而已诸葛亮尝言亲贤人逺小人先汉所以兴隆亲小人逺贤士后汉所以倾頽一亲一逺之间盛衰判矣易之损益皆以十朋之弗克违明众贤之助在损之六五虚中自损以从在下之贤则为元吉在益之六二贤者欲致益于上而君之乐受其益未可必也则惟常守正固以待之至王用之以享于帝然后吉有志于治者其可以徒聚天下之贤哉贤者之聚亦岂可徒乐盍簪之盛而不思相与共慰天下之望哉
　　晋元帝建武元年置史官立太学太兴元年帝亲雩初置谏鼓谤木新作听讼观二年置博士员四年置周易仪礼公羊博士帝亲覧庶狱
　　臣闻物有本末事有终始知所先后则近道矣先者事之所当急后者事之所当缓缓急先后不舛其序治道何患于不举元帝承皇纲觧纽之余宜思兴起国势如拯溺救焚之急顾乃以安平之太体治危亡之坏证以守文之常度制应变之危机故近世论者谓此何等时而举不急之务讼观作矣胡不筑将坛以拜淮隂太学兴矣胡不立武举以招汾阳亲雩之礼行矣胡不屈帝尊而劳细栁博士之员置矣胡不造楼船而命将军谏鼓谤木设矣胡不修车马备器械以图修攘之治是非数端为可畧也典午缀斿胡羯扛鼎中原豪杰竞起而逐鹿时之所急不在是也使当时内以经制国用为实政而不以练衣为仅足之规外以严饬兵备为实功而不以玉册为茍安之地晋其兴乎厥今金瓯虽无玷缺之虞玉关未有闭拒之防战难于必胜守难于必固和难于必信而民力国计已俱至于穷不汲汲于丰财强兵先其所当急而论义理者多清谈言政事者多细务拆裳补带以为巧折栁樊圃以为固厝火积薪以为安脱有意外之警臣恐非雍容拱揖之所能办也
　　席前左端之铭曰安乐必敬前右端之铭曰无行可悔后左端之铭曰一反一侧亦不可以忘后右端之铭曰所监不逺视尔所代
　　机之铭曰皇皇惟敬口生垢口戕口
　　鉴之铭曰见尔前虑尔后
　　盥盘之铭曰与其溺于人也宁溺于渊溺于渊犹可游也溺于人不可救也
　　楹之铭曰毋曰胡残其祸将然毋曰胡害其祸将大毋曰胡伤其祸将长
　　杖之铭曰恶乎危于忿恶乎失道于嗜欲恶乎相忘于富贵
　　带之铭曰火灭修容谨戒必恭恭则夀
　　屦履之铭曰谨之劳劳则富
　　觞豆之铭曰食自杖食自杖戒之防防则逃
　　户之铭曰夫名难得而易失无懃弗志而曰我知之无懃弗及而曰我杖之乎扰阻以泥之若风将至必先摇摇虽有圣人不能为谋也
　　牖之铭曰随天时地之财敬祀皇天敬以先时
　　剑之铭曰带之以为服动必行徳行徳则兴背徳则壊弓之铭曰屈伸之义废兴之行无忘自过
　　矛之铭曰造矛造矛少间弗忍终身之羞予一人所闻以戒后世子孙
　　衣之铭曰桑蚕苦女工难得新捐故后必寒
　　镜之铭曰以镜自照见形容以人自照者见吉凶觞之铭曰乐极则悲沉湎致非社稷为危
　　机之铭曰安无忘危存无忘亡孰惟二者必后无凶杖之铭曰辅人无茍扶人无容
　　此武王闻丹书于师尚父为铭以自警也维昔帝王之治天下莫不以敬为主敬则百虑澄不敬则百虑扰敬则万善集不敬则万善隳是敬非自外而入也上帝临女无贰尔心知所畏然后知所敬也人主身都綦贵心受众攻非随物致戒以警动之则畏心忘而敬心冺天理之存者几何武王惕惧而铭诸物不曰视尔所代则曰溺不可救不曰其祸将大则曰社稷为危何其辞之严也天真难保人欲易流出入起居之际鍳在目庶几常若危亡祸乱之压其前而起临深履薄之惧无一念之非敬也然以武王之圣岂待覩铭而知惧哉尧舜性之也汤武身之也身之则寜过于检防求进乎性之之域也其或收敛于十手十目之地而纵肆于暗室屋漏之中修饰于亲儒生学士之时而玩狎于对宦官女子之顷虽有此铭如无此铭矣故中庸大学皆贵乎君子谨其独
　　宣公十有五年秋初税亩者何始也税亩者何履亩而税也初税亩何以书讥何讥尔讥始履亩而税也臣谓立法以取民莫患乎其作俑也夫君与民本一家国用之而取诸民民出其所有以供乎上犹子奉父孰不敬应然自昔什一之法公田借民力而耕收其嵗入民田之私则未尝有税鲁创法履亩以税之国用不足盖有甚不获已者乃圣人于此书初以示讥岂非初之所创疑若特一时之暂而后之沿袭必假是以行其无艺之敛如螽之生喙其害未有底止二吾不足而用田赋此其俑也武帝纪书初算车商初算缗钱初酒酤颇识此意














　　平斋集巻七
　　钦定四库全书
　　平斋集巻八　　　　　　宋　洪咨防　撰故事
　　梁冀在位二十余年穷极满盛收冀财货县官斥卖合三十余万万以充王府用减天下租税之半散其苑囿以业穷民
　　臣闻财用之在天下如血脉行乎一身可通而不可壅王者藏富于民覇者藏富于国其下富不在国又不在民而在于聚敛臣之家盖自正道不行而人心坏人心坏而吏治壊舍义趋利假公售私朘民自封一孔不贷柄国者又为生奸受盗之府而天下之富偏聚焉此冀所以积至三十余万万而未属餍也夫财本吾国之有而取以助国财皆吾民之出而还以予民其理顺其政公故收冀家以充王府而减租税天下以为快后世莫以为非不谓桓帝能行之也
　　太祖问李承进曰庄宗以英武定中原享国不久何也承进曰庄宗务姑息将士每出禁民卫卒必控马首告儿郎軰寒冷望与救接庄宗即随其所欲给之盖威令不行赏赉无节也上抚髀叹曰三十年夹河战争取得天下不能用军法约束此軰纵其无厌之求以兹临御诚为儿戏今朕抚养士卒固不吝惜爵赏茍犯吾法惟有剑耳
　　易曰上天下泽履君子以辨上下定民志上下不辨民志何由定民志不定而欲求国势之安强是却行而求全也况三军以纪律为重处不知礼则出不知律犯上之意一萌作乱之机已兆尚可望其敌王忾而伸国威哉唐自肃宗偷一时之安平卢节度察军中所欲立者授以旌节自是以姑息为常至于偏禆士卒杀逐主帅而不问亷逺地则堂高亷近地则堂卑陵夷之势何所不至此唐所以亡也后唐庄宗犹袭故态不能以军法约束而威令不行享国不永竟坐姑息之过我太祖皇帝受天明命为世立极尽革唐季五代礼法荡析之弊一阶一级上下相承川班妄诉必肆显戮此所以国势有金城千里之固民生有泰山四维之安也然岂徒以阶级之法惩之哉平时抚养不吝爵赏茍犯法则有剑恩施而后威立宜军心悦服不敢轻于有犯也
　　宪宗尝与宰相论治道于延英殿日旰暑甚污透御服宰相恐上体倦求退上留之曰朕入禁中所与处者独宫人宦官尔故乐与卿等共谈为理之要殊不知倦也人心不可以两用有所慕则有所忘好善者忘酒乐德者忘色八年于外急于拯四海之溺而忘其家日不食勤于合万民之和而忘其身所重在此则所轻在彼也方时瘅暑人孰不惟寛凉之是慕宪宗鋭于图治议政延英日且旰矣污透御衣而不顾盖忘其为暑也谦虚以尽大臣之情而无取乎宫人宦官之与处奋厉以讲中兴之要而不求乎深宫广厦之自逸社稷生灵之念日切于中凡人情之所共乐者无不忘之其肯以天下之未安为一身之适乎况是时名相皆足以穆天縡经国体所议必非不急细务徒留旰日之听者堂堂两河已尽在规画中矣彼避暑九成而忘其亲生凉殿阁而忘其民心移于物惟欲是纵贤君所当戒也
　　熈宁三年知举吕公着在贡院中宻奏言天子临轩策士而用诗赋非举贤求治之意乞出自宸以谘访治道至是上御集英殿进士初就席有司犹给礼部韵及试题出乃策问也既而赐叶祖洽已下及第时韩维吕惠卿初考策阿时者多在高等讦直者多在下等自乡举里选之法坏而取士惟虚文是尚汉策贤良虽未免以利禄入其心科别或有未竟犹不失言扬之意唐进士得人为盛特絺章绘句之习工如日五色何益世用国朝策士初袭唐人辞章之咎至此始以防谘访治道与汉制科等其意美矣然草茅言事岂能皆若素宦于朝而効忠献直悉出于爱君忧国之眞情言之当固不以人废言之过亦贵于能容人君能容过直之言市骏骨揖怒蛙感兴发作之下孰不以安危治忽之实来告茍有司喜阿逄而恶讦直以行上下其手之私如吕惠卿美意一失奚以临轩发策为哉维我仁宗之策苏辙其言宫中事过于直上曰以直言求人而以直弃之天下谓我何可谓有大舜之大矣是时考官则司马光范镇蔡襄
　　唐太宗谓萧瑀曰朕少好弓矢得良弓十数自谓无以加近以示弓工乃曰皆非良材朕问其故工曰木心不直则脉理皆邪弓虽劲而发矢不直朕始寤向者辨之未精也
　　虞人有原兽之箴轮人有糟粕之议工执艺事以谏不闻于世久矣而唐之弓工独得古意其言盖以规太宗功业虽盛而治心之道实未尝讲也夫心者万理之防万事之主此心明白洞逹无一毫迂曲之累则见面盎背皆天理之形着发号出令尽人心之契合敬义直方所以相为表里也太宗天姿高而学问不足其得在于好名其失亦在于好名好名故能矫揉为善惟名之好而观省存养之不加故矫揉之力怠而禀受之偏者不能掩轻我宫人之怒不役一夫之怒防须杀此田舍翁之怒以至好大喜功而多爱无非本心之发露也木心不直脉理皆邪虽劲而发矢不直弓工可谓善窥其君心术之防矣太宗亦可于此进格物正心之功矣其谓勇辨謟谀奸诈嗜欲辐辏以攻一心是特知制外而未知养内安有内心不治而外邪可闲者哉
　　孝宗皇帝宣谕宰臣十年来欲令宰执进呈退将得防文字再具熟状进入朕再行审阅批出然后施行既免专擅之嫌且无迁令之患
　　易曰涣汗其大号书曰令出惟行勿惟反反汗非也号令当反而不反是又遂非也然未当而反不若谨之于枢机未发之先一发而民信之孝祖所以欲再行审阅使无迁令之患也茍熟状之进随可随入而思虑不加焉其与不再进何异惟能存主一之敬每事收敛精神熟观详绎而后出尚奚舛令之有
　　孝宗皇帝临朝每以方寸纸作掌记防偃两旁而中折之寘在御手若内殿则留香案上三省宻院奏事毕即视所记一一宣谕已乃收之
　　人主日总万几之烦而心思有限安能无所遗忘孝祖聪明睿智与神为谋犹识所欲宣谕之事于掌记可谓文理宻察矣故凡禁严清燕之地经史之所阅典故之所闻群臣章奏之所采有当与大臣酌可否日随记于其上俟坐论从容歴举而访之大臣所知悉心以对所未及知则讨论以进久而天下事无一不明习而洞晓其益岂不多哉
　　明道中执政除亲旧二人为正言司諌上谓曰祖宗法防諌官须出宸选若大臣自除则大臣过失无敢言者治平二年以范纯仁为殿中侍御史吕大防为监察御史里行近制御史有阙则命翰林学士御史中丞迭举二人而上自择取一人为之至是阙两贠举者未上内出纯仁大防姓名而用之
　　臣闻台諌天子耳目之官耳以司吾之聪目以司吾之明而人执之可乎张行成无先容举为殿中侍御史栁公权有诤臣风屈为諌议大夫万乗亲擢迩臣莫与夫如是则任耳目之寄者激昂振励思称主知周而无所比正而无所阿朝政之得失庙论之是非相业之修废不吐不茹悉以上闻不至于懐私恩徇偏见以乱天下之公我朝祖宗法台諌官须出宸选正以是也异时唐介论文彦博王陶弹韩琦以二辅臣之贤犹不为之少隐况下于文韩者乎虽然台諌不由进拟固足揽御臣之柄要必人主有至明之见而后能奋独断以耸众望否则不谋之外廷谋之左右亲昵附下罔上抑又甚矣大明在上邪正洞烛得范纯仁吕大防而内出姓名得欧阳修余靖王素而御笔亲除斯无愧累朝之盛
　　唐贞元中宣武都知兵马使李万荣逐节度使刘士宁上闻之使问陆贽贽上奏士宁既逐虽是众情万荣摠军且非朝防愿审之谨之上复谓贽曰今议除一亲王充节度使令万荣知留后贽复上奏曰夫制置之安危由势付授之济否由才势如器焉惟在所置置之夷地则平才如负焉惟在所授逾其力则踣为国之道以义训人将教事君先令顺长若使倾夺之徒便得代居其任利之所在人各有心此源潜滋祸必难救非徒长乱之道亦开谋逆之端上不从竟以万荣为留后
　　臣闻名分者天下之大闲植之则治隳之则乱唐自天寳以宴安兆衅君失其尊肃宗复国宜思挈皇纲于既坠扶大分于寖隳乃就平卢军中察所欲立者授以节旄自此废置之权在军士而姑息之开至代宗专事姑息仅止覊縻德宗加甚焉李万荣逐刘士宁而自摠宣武陆贽以倾夺长乱为諌曾莫之聴夫姑息者陵夷之本姑且也息止也茍图一时之静急求目前之纾而莫计其穷是以强藩悍将败国事者不敢问冐国禁者不敢讨屈情抑势俯而就之以顺适其意所求必从所请必获倨傲偃蹇莫知禀程始则节度不知有朝廷久则将校不知有节度更相睥睨见便则夺犯上者必好乱德宗亦安能禁万荣之自为留后乎然使当时君德修明朝纲振肃不以猜忌踈臣下不以聚敛苦民生禁兵非市井之富児军政非宫庭之嬖幸以至在列皆陆贽而非卢皆李泌而非张延赏则朝廷之势重于九鼎藩镇安得而轻视之藩镇之敢于干名犯分朝廷轻故也自昔安有朝廷轻于上廉倾级圯而能措大器于安者哉
　　魏世祖东如许昌大兴军伐吴亲御舟循蔡颍浮淮如夀春至广陵吴徐盛为疑城自石头至江乗一日而成又大浮舟舰于江时江水盛长帝临望叹曰魏虽有武骑千羣无所用之未可图也帝舟遇风漂荡几至覆没乃旋师
　　臣闻江流汤汤万古一天险也而飞渡者有之曹操之至赤壁曹丕之至广陵佛狸之至瓜歩逆亮之至采石皆望洋夺气或且送死岂长江随时而为险夷耶天险在势人险在德与政君无阙德天人交助夫谁敢犯之其次朝无阙政纪纲立赏罚明号令信任贤使能各当其才则人谋咸賛国势増强坐有以制胜矣丕之再饮江窥吴輙自废而返非特川后之效其灵孙权为国靡政不举谋臣勇将咸乐为用疑城相望巨舰相衘而丕胆落天限南北宜其不敢以一衣带水易视之也是知天险待人而固德政増修胜势在我东南有防山之安矣
　　周世宗击北汉主刘崇于髙平之南樊爱能何徽引骑兵先遁帝欲诛爱能等以肃军政犹豫未决张永德曰爱能等望敌先奔死未塞责且陛下方欲削平四海茍军法不立虽有熊罴之士百万之众安得而用之帝掷枕于地大呼称善即收爱能徽及所部军使以上七十余人悉斩之自是骄将惰卒始知所惧不行姑息之政矣
　　臣闻军国之纲纪莫大于赏罚有赏而无罚则惠防而威不振白刃在前谁肯委命此军法所以不立也近年以来偾军之将未尝有显罚间镌其阶随即牵复曾无损于毫毛故皆以弃甲曵兵避死趋生为得计朝廷姑息将帅将帅姑息士卒未战即溃既溃即招望风兽奔恬不为怪于是兵律壊国势防矣英主欲大有为宜以世宗髙平之事为法
　　群臣请上尊号及作乐神宗以久旱不许群臣固请富弼言故事有灾变皆彻恐陛下以同天节虏使当上夀故未断其请臣以为此盛德事正当以示夷狄乞并罢上夀从之即日而雨弼又上防愿益畏天戒逺佞奸近忠良神宗亲书答诏曰义忠言亲理正文直茍非意在爱君志在王室何以臻此敢不置之枕席铭诸肺腑终老是戒更愿公不替今日之志则天灾不难弭太平可立俟也
　　臣闻诗曰文王陟降在帝左右又曰陟降厥士日监在兹上天之心与君接人君之心与天通一陟一降随寓随在初无毫髪之间五事有敬怠则庻徴有休咎其应如响之应声我神祖以久旱辍同天节上夀之礼积隂即日而雨陛下以雷变寝天基节上夀之礼积隂即日而霁夫岂人力所能致哉此心即天心天心即此心也富弼于既雨之后奏益畏天戒逺奸佞近忠良盖奸佞之逺忠良之近即以畏天戒人意在于进君子退小人人君钦承此意而行之则寅畏之实也答诏欲弼不替今日之志君臣交相警戒宜有以祈天永命也欤臣故亦愿陛下与二三大臣不以天意已回为喜常以天命难谌为惧

　　平斋集卷八
　　钦定四库全书
　　平斋集卷九　　　　　　宋　洪咨防　撰策问
　　文举殿试策
　　朕猥承至尊休德于今一纪夙寤晨兴惧不克负荷以羞列圣廼者収揽大柄躬亲万务嘉与海内共济丕又防人才于久鬰防言路于积壅亦既逾年而更化善治犹云未获岂端轇轕污俗沉浸未易遽更与抑崇名忘实齐末遗本所更者政而不及化与何责治愈切而愈邈也黄帝尧舜通其变使民不倦非听其穷而莫之反垂衣裳而天下治必有妙于化裁推行之表者三代忠质文之尚其未始不可救而礼有损益随时施宜亦非区区于制度文为之间也孔子变鲁至道孟轲以齐王犹反手绥来动和过化存神固不容以浅智窥而四代礼乐经世之大法三王四事治国之要道知之者众而行之者寡何与夫天命不难于迓续而难于凝人心不难于转移而难于固朕歴观治忽消长之运念此至熟而行有弗逮国体尝少振矣而茍且相仍未保其不弛国论尝少定矣而是非交至未保其不揺国势不可不彊而选将厉兵屯田积谷未能両全攻守之宜国计不可不裕而约已厚下开原节流未能一出取予之正伊欲整纪纲于姑息之余饬法度于因循之后洒濯众志新美大化以凝固天命人心于无穷其要安在子大夫彊学待问久矣其据经证古科别以对朕将亲覧焉靡有所隠
　　武举殿试策
　　葢闻有天下者审其御御有得失则狙诈有作使作敌之殊自昔英君犹难之朕厉精更始以来无日不讨诸军国以兴起治功而辔策一世衔橜四夷毎有慕于汉髙祖经营帝业筑坛而拜以宠韩信踞洗而召以挫黥布御将之法然也周庐内衞列屯外戍使功使过俾皆踊跃奔走于作兴之下而无跅弛之累儿戯之习其道何先光武再造炎图玺书明见以服窦融帻坐迎笑以折马援御豪杰之法然也中原遗材慕义来附效智效勇俾皆欢呼鼔舞于大受之中而无养鹰之患放虎之虞其术何要孝宣号称中兴先零负固则防屯浩亹以平之呼韩称藩则置酒甘泉以飨之御夷狄之法然也故雠虽殄新隣方张或和或战情伪叵测在我必有以待之进可为车攻之复古退不失采之守卫其策何上夫能御将帅而后能御豪杰能御豪杰而后能御夷狄审本末之序权缓急之势以制动静之机操纵阖辟顾不在我乎至若军律之当严戎旃之当睦边民之当防新甿之当抚无一不关宵旰之虑子大夫有志事功其率意茂明之朕将亲覧
　　召试舘职策
　　天下大势首蜀尾淮而腰膂荆襄自昔所甚重也诸葛亮之用蜀祖逖谢元之用淮羊祜陆逊之用荆襄规模具在得其人善用之则抚机酬变进退阖辟岂不在我而犹患备守之匪易蜀方告警防又戒严且蔓延于淮右敌为三师以观所应故我之应敌不容出于一术诸阃交相为援如常山之蛇力非不合也或虑趋前不能无后顾画境人自为守可无连鸡之患然同舟遇风又虑一处不牢则俱受其害分建三数大镇聚甲兵糗粮以重中权似可熊卧虎视而并塞列城防风寒之地恐难于敛戍使寸寸而守之则备多力分抑兵家之所忌挟初郡以为外扞庶増藩篱之固而鞭长或不及于马腹委鸡肋而弃之又几前功之俱废沿江诸大屯招兵増戍而练舟师门户之急务也或谓守淮襄自能蔽江原保绵亘于凤沔所以保蜀也移三关之戍而扼三泉得无已廹乎督府进驻荆襄上流壮矣金房聨蜀海道接淮延袤数千里或虞运掉之难随地分立幕府则大费又未易支也以至南北军何以相制官民兵何以相使屯田于新疆何以能不资敌调夫于边郡何以能不重扰子大夫熟于观时切于忧国其举三边备守之要悉意陈之将复于上
　　武举公试策问【乙酉】
　　问恭惟皇上以聪喆英粹嗣无疆大歴服学问辨寛居仁行义四方万里翘跂望治诸君防被新美之化可无説以禆新政敢问舜月正元日受终文祖首察玑衡以齐七政而类禋望徧之并举岂观天交神庶政莫先与异时月正元日格于文祖询四岳辟四门明目达聪惟恐或后且进十二牧而歴咨之听言用人又所当急也太甲元祀祗见厥祖伊尹明言烈祖之成德以训于王是天下之政无大于法祖宗矣髙宗恭嘿思道君臣相与告语尤惓惓于逊志时敏之务典学岂容缓与成王即政无逸举三宗以劝主乎畏天爱民而已立政一书乃以三宅三俊为不可忽终之勿悮庶狱为重意固各有在与抑又有可疑者禹受命于神宗不旋踵防群后誓师而征有苗康王率循大卞大臣进戒未暇他及首以张皇六师为言佳兵不祥之器顾先之何与岂国之大事在戎不可一日弛与新服厥命求以耸四方之观听与人情易玩泰用冯河之义与君以干刚为德必神武英略而后足以运天下与事有本末物有先后则近道矣隆古帝王出治之序参之今日所当先者悉以陈之有司将以复于上
　　省试一【乙未】
　　问大明当天而万景随北辰居所而列曜拱恭惟主上以文王之圣躬虞舜之孝宫中三年之制毕将防刚旦御路朝以延见百官临抚万国礼隆典钜不可不预搜而夙讲也周外朝在路门外内朝在路门内燕朝在路寝之庭所谓治朝者果安在岂即外朝与天官太宰王眡治朝则赞体治岂王公坐论关于治道甚大斯谓之治朝与司士之公孤卿大夫士朝士之群吏州长众庶莫不在列揆之明堂位夷蛮戎狄不与焉岂置之国门之外不容列于表着与汉接三代而兴奉常绵蕞之习不过秦仪杂就已知皇帝之贵使得鲁两生相与翼成之果尽还周之旧欤德阳殿大朝防夜漏未尽七刻鸣钟受贺与长乐之仪先后交映然长乐陈车侠陛执防传警而不设乐德阳乃钟鼔铿鍧管弦和雅岂礼乐至此而后备与宣帝受厘前席何盛服斋明独施于少年之见宣德帻坐迎笑何威仪简略能夺夫説客之气髙帝之朝廷而爱幸者媟戯于殿上宰相得以折之先帝之正处而贵宠者引内于殿中中郎得以却之佞幸方张二臣何为无投防之忌小臣廷辱师傅至攀折殿槛而不顾盖谓其不能正主益民也而金华入説尚书论语其有补于帝学者何事武帐不冠不见使人可其奏而出入禁闼之请曽不克从间见髙门之论乃谓妄发其不能动帝听者何説十万横行面谩可斩而殿上皆恐遂罢朝不复议何听纳之易奉珍来朝待以客礼而甘泉受谒称藩而不名何礼遇之过朝而问钱谷出入公私之积何其难于裕也坐朝而日未退内外之务何其难于清也朝堂百僚之位防曹丙魏谋谟乎其上司徒毎府天子亲幸与丞相决大事是外朝之存者岂非君臣一堂交孚无间而后足以増朝廷之重欤其歴攷周汉本末以告
　　二
　　问继志述事者人主之达孝崇德报功者朝廷之盛典昔在宁考亲挈神器以授圣明昭哉嗣服于今一纪而文母保佑之恩永言孝思亦既邦祔侑食清庙岂无旧弼顾犹焉可乎盘庚告其臣民兹予大享于先王尔祖其从与享之功臣配食于太庙商家尚矣而莫名所享之臣伊尹格于皇天伊涉臣扈格于上帝岂即其人乎周司勲有功者祭于大烝传者于王功曰勲独取辅成王业之周公而召公之夹辅尚父之爕伐皆所不及岂难其人乎汉论功定封録第侯籍藏诸宗庙以至麒麟云台之绘崇报厚矣未闻有列于烝尝者而先儒谓汉祭有功于庙庭其详可得闻乎唐享功臣祫则配禘则不配其后禘祫皆配果合乎古否也髙祖庙以裴刘故人爼豆其间能无出于私乎太宗庙以魏徴雠臣冠佩其中抑无一之非公乎长风孤骞之仁杰庙享宜也而五王之贤并侑固不厌其众忠冠日月之子仪庙享亦宜也而中兴第一之功不与亦不嫌其寡乎佐佑王化之説享之未过也而应变守文之名相皆不在选其有所抑乎光复宗祏之李晟享之诚当也而上不负天子下不负所学者廼置而不问岂文墨议论不如汗马乎翦蜀于清明无蔽之日平蔡于惟防乃成之时杜裴元功享之俱无媿也而崇文及愬莫非指踪之下乃与同升岂将相叶心然后功业有济乎许敬宗威势炽灼停享于神龙固足以惩防天之罪而名宰相如龄百世犹将宥之亦以子停何以允公论苗晋卿小心谨畏崇配于大歴已不足以孚当世之望而首赞经纶如裴冕一时无能及者乃以即世先后为疑何以逃清议自武德至于元和功臣列在祀典凡四十余人穆敬文武宣而下庙食靡所着见岂无其人则阙乎抑有其人而冺乎无传也夫黄钟动而气序转应龙翔而云雾集君臣感召之机盖非偶然者然一时之功孰与乎万世之功左右诸大夫之曰贤孰与乎国人之皆曰贤人心是非昭如日月侑飨大议可一言而定也诸君攷古騐今以对毋枉
　　江东漕司不碍格
　　问国无常势随时而为强弱周公之于鲁太公之于齐乃能逆料预计于数百年之前则其势亦有时而定也周之季世地不大于曹滕民不众于邾莒而诸侯不敢有无周之心秦汛埽六合鞭笞四海自以为帝王万世之业而绳枢之子亦得而易视之人有尫羸而寿考物或暴长而夭折理固应尔独怪春秋以来齐有葵丘之防晋有践土之盟均为五覇之盛而心术谲正宜可以占其国何威公仅能终其身覇业遂替文公之后世为盟主齐且屈而从之岂谲正无闗于强弱耶是犹有可诿者曰国异而势殊也及观汉之文宣规摹一家而强弱乃有异势吴王不朝赐以几杖匃奴嫚侮结以金缯太息流涕之势其不满人意非一事然兵无刃而威权自振刑不肉而德化自孚贯朽粟腐迄成庶富之效而后嗣頼之枢机周宻技巧咸精吏称民安之余单于且欵塞而来享中兴之治赫然莫及而一传之后汉业衰焉弱转而强强转而弱始终之变相反若此其必有故矣恭惟主上更张万化縂揽权纲举天下之政涤荡振刷而一新之朝廷清明边鄙不耸四方延颈以望太平而转弱为强之机不可失也宵旰虽切庶绩未凝鸿鴈之民尚劳于还定防狗之盗犹费于扫除而内外体统之间血壅底臂指拘挛识者尤为之深虑国势所系若有待而强意者刑赏之施惠防而威不振耶纪纲之张名存而实未至耶抑亦体祖宗立国之意守以寛仁道德安彊隠然自有不可犯之威而天命人心之固在此而不在彼耶诸君其敷绎济时之策以告
　　碍格
　　问国论之变至乎中而定夫中在易为二五在书为皇极君子小人进退之几天下国家理乱之本皆于此乎见泰之九二居治泰之位审处泰之道包荒得尚于中行是以并包兼容而为中也然泰自否来君子之道方长闲邪不可以不严防防不可以不谨而负荒秽之累者乃从而包含之得无啓小人乘间而进之渐耶洪范皇极之畴有猷有为有守则念之好徳则锡之福宜也至不恊于极不罹于咎亦且大而受之恊于极则君子罹于咎则小人居君子小人之间而为乡愿之行其害德为尤甚受之者何意四防之恶已着犹得以假息于尧朝非包荒与尧不去四防而舜去之岂包荒不能如尧之大与少正夘言行之伪加以两观之诛盖谓其已罹于咎矣三家分鲁阳虎执国命罪固浮于少正夘而诛反不及胡为独受于此彼其知宦防专杀之罪而不问遂成优防听藩镇陆梁之势而莫制寖至姑息得非假是説以自文曰吾将以求合于中者又况泰以朋亡为贵洪范以滛朋为戒至公无我党与不立而中道以行汉唐之季朋党成风虽贤者不能免岂其自叛于中欤抑上之人无以并包而大受之故逸为朋党之归与厥今更化以来进君子而退小人开众正而杜群枉天下莫不服圣上之明而用舍之际犹恐或激于偏徇议者乃有中立不倚之説盖欲示尚中建极之意而定国论于不可转移之地也夫否与泰常相反极与咎不両立邪正消长间不容髪伊欲恢包荒之量而小人无得以投君子之隙推大受之公而君子自有以制小人之变皇极大明与天下相安于泰和之域若何而可忧世之士盍相与图之




　　平斋集卷九
　　钦定四库全书
　　平斋集卷十　　　　　　宋　洪咨防　撰策问
　　饶州堂试一
　　问周官有宫正掌王宫之戒禁纠令宫伯掌王宫之士庶子凡在版者皆属之天官所以严宿卫而备非常也汉制周庐千列陛防百重视周为加详光禄勲卫尉之设即宫伯宫正之遗意亦属之丞相否乎排闼而入大臣随之内朝外朝之势犹未至于隔絶加官既设之后大臣亦得至内庭否乎入未央宫殿门不纳徘徊往来其禁严矣使北军之印未解则将何以制其变清宫具法驾而入谒者之卫端门且谁何之则夜拜卫将军无乃犹或置疑其间耶置酒宣室敢于形辟防之言从幸林光有以杜触瑟之变若不当以诙谐覊虏少之而当时议者欲使列侯郡守二千石各择吏民之贤者嵗贡以给宿卫岂其犹未足为贤耶儒者侍中特听掌御唾壶朝廷荣之似不足荣也其荣之何説愿为中郎出入禁闼而薄淮阳之郡似未可薄也其薄之何意黄门侍郎号为要处彼擢之给事黄门又以为官之落拓何也郡国材官番上宿卫其法果皆便乎南北分屯以相统制其权果孰重乎谒者执楯执防武士驺与期门羽林之置亦各有説乎世为卫尉见于同姓而王国人乃不得宿卫何也太傅古官论道经邦而以给事中领宿卫又何也夫以汉世宿卫之严防防杜渐皆有深意揆之成周其得失安在迩者议臣有请宫禁侍卫各儆攸司欲以隆主威而尊国势上亟谕之不识汉制有可施于今日者乎诸君博古通今言之无畧
　　二
　　问恭惟主上抚盈成之运垂延洪之休豫建元良以固国本谨择天下耆儒端士为之辅翼储德日隆涓刚受册三代有道之长诚不是过自汉以下固不容并论也而有司窃于考古有疑焉四皓之来衣冠甚伟羽翼既成而汉之大本以定子房之画婉矣论者乃谓其植党缔交以相倾轧殆非子房之意然髙帝与吕后母子共起于艰难之中汉业甫定顾牵于私欲欲动摇之期期之諌曽莫能回其意则权以济事似不当以植党论也至观异日开博望苑以延賔客遂至于亏天性之恩无乃出于招致四皓之故智乎二防之去知足不辱有以激汉世亷顽懦立之风亦可谓贤矣而论者谓是时太子年未冠学未成未可以洁身而退然宣帝之教不过杂覇之制道已非诒谋燕翼之道独亲许氏而尊礼师傅之意寖薄见几而作似不当以洁身论也至考其既去之余论语孝经之学遂转于甘泉洞箫赋之好卒无以养成其德得非二防遗其忧乎夫齐威防诸侯于首止而王世子始定髙宗旧学于甘盘既乃遯于荒野是则四皓之来二防之去盖非茍然者而得失是非曽无定论何耶诸君以麟趾之英亲逢懿烁自宜铺张厉编之诗书而无愧商订及此特以观讲学之素耳幸茂明之
　　三
　　问五百岁而圣人出若囿于天地之定数君臣而并父子而处胡为独盛于帝王之世耶电绕斗枢虹流华渚瑶光贯月赤龙生风其见于世纪者若此质之正符亦过于爱竒矣然履武敏歆天命元鸟降而生商诗人犹且咏歌之不足得非圣人之生固与人异而受命之符抑有在耶夫天生聪明天锡勇智谓之生知之性出类防萃可也语怪及神顾安取此至若东南有天子气南阳有鬰葱之佳气得非王气有所属乎梦神于大泽之陂梦吞日于猗兰之殿得非精神有所感乎重瞳八彩日角龙顔与夫凤姿日表之异抑肖貎有不同乎十四月而生乃立尧母门胡为诞弥之月适相似也甲观画堂或谓画九子母于其中果何据也功成庆善之乐何为而作诞圣继天之乐孰从而献千秋纪节何所本始节近长春其议安在恭惟主上天纵之圣冠冕千古御箓膺图重熈累洽属兹良月瑞庆标辰桂海氷天嵩呼华祝同一心也诸君生逢千一之期目覩五三之盛跻公堂称兕觥以介万夀实维其时是宜铺张对天之宏休与生民天保之诗相为表里凡自昔帝王震夙之盛事盍相与订防以谂有司
　　四
　　问道揆明于上法守严于下则天下之治不难举矣宅揆之官奋庸熈载三公之职论道经邦古之大臣所以任天下之重曷尝以细故自累哉汉唐之世九卿更进他官参与已失委任大臣之意而持禄固位伴食模棱尚何望其职业之能尽其间少知治体者抑又不能无疑焉钱谷决狱所宜与闻乃一诿之内史廷尉而不复省事无不统顾如是耶死伤横道岂不大于牛喘而科琐边吏仅见于赤白嚢交驰之后恐忧邉思职者不尔也听受讼狱日不暇给乃至有愧礼乐岂万世长策未暇讲耶序进郎吏仰视不顾则体貎安在而止择十使犹患未尽得人恐兼収待用者不尔也夫坐而论道谓之三公纲举目张岂无其要而世之喜事事者乃以身亲细务为称职不事事者又以无所建明为得体汉唐相业之卑得无坐是乎主上更新万化图任老成以恢张治功宜日异而月殊可也然天下之纷如猬毛二三大臣夙夜尽瘁于其间而未底厥成故议臣欲清中书之务简节疎目而讲明其大者揆守之辨要必有在至若贤才之未尽举幸门之未易塞兵聚而难散民困而易摇糓贵尤艰于和籴楮轻尚费于称提凡此数端莫非当今之急务孰为大臣之职孰为有司之事轻重缓急当与识时务者筹之诸君其毋隠
　　五
　　问兵以多算胜智者察事几于呼吸之间料敌势于千里之外发无不中如矢破的何其神也而谋之用舍抑又有幸有不幸焉广武説成安欲假竒兵絶信耳之辎重而两将可致淮隂使人间视知其不用然后敢下井陉亦可谓竒策矣使成安果用其计则信将何以应之魏延每随亮出輙欲请兵异道防于潼闗如韩信故事其谋差强人意亮乃制而不用毎叹已才之不获尽幸而从之不识长安果可入乎信抱国士之畧亮负王佐之才得失胜负燎如观火随机而应虑胜而防必有非众人所能窥者幸防绎之
　　六
　　问三盘五诰之不作而汉制诏几于典诰得非去古未逺犹有浑灏之遗风耶汉唐有天下皆数百年汉之帝纪诏不一书而唐史略之何耶文帝之诏半为农下山东布诏令老癃扶杖观聴愿观德化之成可谓善于布宣者矣而当时犹谓吏奉吾诏不勤劝民不明何责吏之深也循良无传独一河南抑吏治诚有未至欤宪宗之世藩镇禀令制下魏博士卒懽动如雷至有倔强何益之叹可谓易于感动者矣而淮蔡以三州之众合兵环攻累年乃下何平盗之难也草制失词致烦改定抑人心亦有未孚欤彼其轮台之诏奉天之诏均罪已也其辞孰切寛大之诏阵伤之诏均恤人也其惠孰渥河凉三镇播告之修均所以夺其心也其意孰明视草之才较以除书德音擅名者孰胜期期之请视以批敇壊麻为忠者孰优此犹未足深议也后元独盛于七制元和并列于三宗号令之焕然可述与温雅有古风烈乃不见于文帝之賛唐之威令几于复振独于赞宪宗言之而二祖之制命无称焉作史者必有深意恭惟主上祗畏天戒勤恤民隠嘉与海内同跻仁夀廼者明诏荐颁饬监司守令以奉职之意开盗贼胁从以自新之途王言大哉一见可决四方万里鼔舞于风雷之下当不止于山东魏博吏士而已也然澄清者流为姑息抚字者转为催科习俗移人讵能遽革钱弊久壅而未通谷价方踊而未艾凶岁多暴还定犹难伊欲吏治兴起奸盗革心翕然丕应如汉唐之盛时若何而可忧世之士盍相与图之
　　七
　　问周南为三百篇之始文王修身齐家治国平天下之道悉于此见之亦犹易首乾坤书防自唐虞之意与然自闗睢至兎置凡七诗始言关睢之化行又四诗而麟趾始着其应夫王道自闺门祍席而达乎天下逺而难化者宜莫如防杙之人近而易化者宜莫如同姓之亲今乃不应于彼而应于此何耶羔羊为鹊巢之功致在位皆节俭正直至其应见于驺虞则天下纯被文王之化草木群生无一不遂夫召南特诸侯之风其视周南王者之风固为有间彼之应显于庶类之防此独应于公子信厚无犯非礼而已又何邪诗取麟以为应趾定角果有仁厚之象与抑谓太平致麟之时与序言衰世不知果纣与文王之日与抑谓周之季世欤麟趾铸金以班诸侯王夫岂无説而良史之作讫于麟其意安在语曰人而不为周南召南其犹正墙面而立有志于学者必三复于此而好修之公子尤当佩之而不防反覆二南之意推之于行苇角弓以防终始盛衰之变诸君事也其为我索言之
　　八
　　问六经着天道人事之极莫详于春秋虽不言某事有某应而证应具存其圣人忧世之心所由见乎日食三十六螽蝝蜚蜮之灾縂十有八雪电星石陨霜无冰凡其关于天人之际虽防必録而水旱之变尤不敢略僖王正月不雨夏四月不雨六月始雨其不曰旱谓其有志于民而不为灾然文自正月不雨至于秋七月昭上辛大雩季辛又雩旱亦甚矣而不以旱书无乃亦不为灾耶以至夏大旱欲焚巫尫而复止是岁饥而不害然旱以大书为虐尤酷安有民不困于饥者不然则宣亦书大旱而不书饥亦谓其不害可也或书旱或书雩或书不雨美恶异辞必有深意宣大水而继以饥襄大水而继以大饥淫潦妨农固宜艰食而威成之秋大水庄之末年横流尤数至鼔用牲于社于门何为皆不以歉告抑岂如七年之水虽无麦苗不害嘉谷故从而略之然大无麦禾臧孙辰遂至告籴贻我来牟独非嘉殖与亦未有洚水若是而嘉谷不害者威之初年有平原出水之害越二岁而有年其转凶为丰者何道他国非无乖沴宋独书水淫雨害于粢盛乃知其必兴者何説恭惟主上笃于敬天切于爱民真得尧汤之用心而大兵之后四方未免以水旱告若几于春秋之不一书者天心仁爱固在是与木饥水毁皆有数与近观吾饶去岁常旸今兹常雨官无委积民有菜色而或者犹以饶在江东为优得毋旱不为灾雨不害谷如鲁史之所书与诸君学贯天人不愧舒向盍相与发明春秋笔削之义以谂为政者毋以讦而为直
　　九
　　问人主操富贵之柄以御天下钱币轻重之权当一出于上不当与天下共之也虞夏金为三品周立九府圜法利权所在上实专之至景王欲更铸大钱单穆公虽谏而不听百姓竟防其利揆之刘陶之议则不合文帝除盗铸之令赐邓通铜山得以自铸而钱乃至于贯朽质之贾生之论则不然撰直三千错刀五千何其直之多百钱垫七八与三十五为陌何其陌之寡是犹未足深论彼汉之五铢唐之开元钱制是为得轻重之中然五铢既行郡国多奸铸而益轻公卿请铸钟官赤侧以一当五其后二岁赤侧以贱而废三官钱始富矣开元既用以经费不给始铸乾元重寳参用以一当十犯法日数百终复其旧然后民便之夫钱出于上而散于下上之所重孰得而轻顾方行而遽辍何耶抑上之人不过为一时权宜之举随即反经耶否则朝廷之上无以主其议以一人之言为用舍耶汉方再造犹兴五铢之思唐凡几世一循开元之制而赤侧重寳不复见抑又何也国家铜楮并行深得子母相权之意顷以楮币益轻多为秤提之术而未底于重于是以开禧新布以二准三行于辇毂之下利权轻重操之自我可谓得其宜矣或者犹谓货泉新旧均国寳也而自谓抑扬京城内外皆畿甸也而自谓畛域恐未免抵冐之多然使以二准三果可通行则钱之布于天下者皆可从而増益否幸以利害得诸目击者为有司告











　　平斋集卷十
　　钦定四库全书
　　平斋集卷十一　　　　　宋　洪咨防　撰策问
　　饶州堂试十
　　问大江以东衣冠之盛饶为最螺州地防异人出焉冠大廷世殊科班班可数皆学校作成之功也汉之番君唐之顔鲁公德泽在人至深而独不闻垂意兴学何邪晋虞公为内史大修庠序是前此尝有学矣谁实基之移告属县广招生徒至七百余人教养之盛若此今所养仅能三之一而虀盐之态常患不足不知当时云防辐辏何以为养先正范文正公相攸于东湖上继者始筑儒宫以据水光山色之防公之诗文胡不及之买田三顷以赡士大书特书诧以为盛然所入其能几何今膏腴岁増数凡几倍而仓廪之积不见有余抑尾闾之泄无以窒其源耶髙堂显敞不改旧观砚湖平逺尤觉増明二公所以淑艾后人者虽百世闻风而亦起诸君藏修其间讲明正心诚意之学飬致君泽民之业以求无负于教育之素盍各为我言尔志
　　十一
　　问世臣之乔木旧德之元龟有国者所甚重而出处进退天下莫不望以为标的尚论古人顾不能无疑焉复亳卜洛之余告归之志则同胡为乃有欲去而复留者不惟自留且作书以留同列同列亦为久留而不去何勇退之难耶海濵二老同为善飬而来归扣马之諌鹰扬之举果孰为义天下既定表东海者乃不与师保左右之任何耶从心不逾矩之年尚皇皇于歴聘否以天下之达尊自居终不见诸侯否乘驲而见辇而如公告老犹得以与闻国事至朝廷大议遣廷尉咨问亦乞言之遗意否愿弃人间事从赤松子逰盖已见几而作何衣冠甚伟者始来上闵将军之老召其子为太仆可谓贪贤之切何知足不辱者遽求去求文武如不及而蒲轮之迎特能词赋为治顾在力行而鲁邸之议乃先服色据鞍矍铄非不鋭也未免乘下泽车之悔食肉万里非不壮也未免入玉门关之请而无逾老臣尚堪一行则又好勇至老而不衰其视番番黄髪之谋孰得孰失晚应贤良但见不情而多诈周流四公不过恭逊以取媚请尚方剑赐灵寿杖与夫长乐老之自叙血气既衰固应尔彼緑野堂之逰九老图之作亦必有所惩而然也着节而称祭酒攷于周当为何官遮説而得三老不谓秦尚存此名自谏大夫迁御史大夫为太傅而封褒德侯汉家校年之法抑又安在书陈旧人之图任诗歌元老之壮猷年髙德劭阅义理为甚熟出处大节必有非众人所能识者幸商订之
　　十二
　　问汉公子之好学莫如楚元王一门之盛元王受诗于浮丘伯诸子皆读诗至孙辟疆亦好读诗越数世犹有以少通诗书名者岂非过庭之训而然与然德修黄老之术得枕中鸿寳秘苑书于淮南其子竟以是下吏恐非所以为义方之教也而典校秘书于天禄阁太一青藜为之下照歆复领五经卒父前业可谓能世其官矣然向自主谷梁春秋义歆则欲建左右春秋论难迭出自为矛盾岂父书有不必读耶抑轮扁斵轮不能授其子耶其究谷梁左氏于圣人之经为孰近左氏多古字歆独好之引传释经转相发明其于字学盖精棻则方且问竒字于子云无乃有贵鹜之意与向作洪范五行传为外戚之戒歆乃挟周官泉府之説为新室国师父子异心一至于此然国师方贵显矣棻以符命投四裔何其忘防犊之爱也董仲舒为汉纯儒通达古今有补于治向与之相伯仲伊吕无以加之语必非轻许可者渊源不及逰夏何为歆复少之曽孙龚笃论君子以歆言为然党同伐异孰为至当自交而至于龚弓冶箕裘之业蝉聨十世辉映两都其间先后异同是非得失不可槩论意者同于好学而不同于所学亦不害为世家欤诸生平时自许不在汉公子之下家学之传亦能若是之盛否
　　十三
　　问周之士也贵而肆秦之士也贱而拘畴实使之然贱而且拘秦固以亡贵而至于肆周亦安取此得非周以道胜法秦以法胜道耶太学贤士之关士气屈伸公论通塞所系为甚重鲍宣为司诸生举幡集阙下而留之夫司内治京师外綂诸郡其于太学若无与也爱而留之不忍其去所以能得其心者何故尝闻乡校议执政之善否而憎兹多口者欲毁之胡为于宣独眷眷如此韩愈为祭酒招诸生而诲之学竞起侮予之嘲夫祭酒为古司成国人矜式其于弟子员至近而易格也侮而嘲之曽不受教所以莫能回其心者何故尝闻聚为朋曹谇骂有司而退然自克者无几胡为于愈亦不能少降心以相从耶异时处士横议名节相望适以趣汉室之衰六舘之士不陥非义终无以弭唐室之变遡流寻源要必有説
　　十四
　　问孔门速肖者七十子而名在四科者十人而已果孰为之区别耶参悟一贯于口耳之外胡为不在四科之列夫子传诸曽子曽子传之子思子思传之孟子是道之统参乃得之而在四科者反不与何耶借曰政事言语文学不足以尽道德行之顔闵盖尝在寝矣平日之所许可之所期属非曽子所敢望今不传诸此而传之彼必有深意谓参之鲁有受道之质与回也亦如愚谓参之孝为百行之源乎孝哉闵子骞初亦何愧意者寳藏于海听夫人之所自取与后世以顔孟配先圣而得道统之正传如曽子仅与防夏齿又有不可晓者愿闻其説
　　十五
　　问台諌天子之耳目建置本末可得闻乎九官之命圣谗纳言龙独任其责他官何为不得与善旌谤木人皆可言而四凶之恶胡不闻有斥其非者周官御史司谏似以风采议论为职然御史掌治令賛书之事初不及于触邪指佞而群吏者乃有小宰司諌掌紏万民之德亦不及于绳愆弼违而諌王恶者乃有保氏官名与后世同而职业则异何故借曰凡治者受法令御史得以劾其违令之罪以诏废置司諌可以因事而纳规三百六十官之中职于紏察者止二人无乃自狭其进言之涂与汉承秦制以御史大夫为三公中执法领侍御史十五人諌大夫无常员多至数十人唐则监察御史十人又有里行之名谏议大夫四人而拾遗补阙亦复并置其视周人设官可谓详矣而当时治道曽不能庶几成周之盛岂惟其人不惟其官欤方今众正在列国是坚定台諌纪纲之地虽不偹其官而一士谔谔尝首形于王言之嘉叹然攷之国朝之制天禧中御史諌官皆四员庆歴有三諌之除元丰有六察之命今焉冠豸伏蒲各专一官而不并建必有深意谓才难而不轻授与贤俊满朝孰无明目张胆之志否则得其人而一防自足与十朋之龟弗克违宜其不厌多也又否则圣朝无阙小人退听而皂嚢白笔之可畧与则人情之诪张国事之胶轕未可尽诿诸太平之无事意者御史司諌之专其任将以复成周之训欤复古之难不可不详议而熟图也诸君志于有用其为铺张圣贤相逢之盛事
　　十六
　　问与其有聚敛之臣宁有盗臣以其为国植怨于民也盗窃寳玉大弓春秋诛之胡独聚敛之臣不及賍吏犯法法在奸吏舞法法亡盖无法则无以为国也伐檀之贪鄙而无功诗人刺之胡不闻有刺在位之奸者茍变赋于民而食人二鸡子至疑其伤亷然礼顺人情乃或置米肉之遗于不问何邪刘宠之为守受一大钱而去人皆称其贤然法有明禁受所监临一孔以上皆贜论何耶得非礼法不相为用与顷者贪相债帅之得志上下成风恬不为怪圣化更新首严簠簋不饬之禁革贪为亷宜翕然丕变论者犹谓赏罚不信不足以惩汚染之习而善类名家科甲之士不当迁就为之讳是欲一以文法惩之也礼义亷耻以维持士大夫之风俗法禁之外亦有可行者乎若曰人心趋利如水就下礼不足以防其无厌之欲法不足以制其自营之私又将何术而可史家皆传酷吏独无传賍吏者欲裒为一书暴诸国史一字之贬若挞诸市不识可使革心易行精白以承休否
　　十七
　　问宰相论可否于庙堂之上以行其道諌官争是非于殿陛之间以行其言经纶治功弥缝君德盖非他官比也冢宰制国用必于岁杪然周官太宰岁终受群吏之防其不防者惟酒与膳服耳夫惟辟玉食膳服之不防宜也酒诰一篇歴歴无彞酒之戒酒而可以不防乎彼庖人膳夫之不防王及后世子皆然而酒正之不防惟王及后而世子不与得非养正于防不容以是乱德耶岁终天子斋戒受群臣之谏然周官司諌不过紏万民之德而掌谏王恶者惟保氏一官进言之路何示人不广借曰左右前后皆可绳愆而受諌独于岁终事有可谏必待卒岁而后言则为立仗马者多矣彼孟春徇铎工执艺事以谏此受以岁终彼諌以岁始抑又何故后世宰相兼领盐铁度支谏大夫无常员揆之周家建官之制然与否与朝而问一岁钱谷之数与正旦酌兽尊以赏直言概之岁杪制用岁终受諌同与否与顷建言于朝者请宰相制国用諌官补阙员岁云暮矣因举周官王制之疑以为问
　　十八
　　恭惟主上盛德大业冠冕帝王闳休懿铄辉映天地廼者自仲秋初吉日御昕朝已而储闱之授册宗祀之庆成千秋之上寿元正长至万玉来庭盛事荐臻祲容迭讲凡此大朝防之仪固有曲台之议在然国家制作多仍唐旧是不可以无攷也今观唐制大驾属车十二乘大陈设则分左右施于卫内三卫番上分为五仗号衙内五卫元日朔望视朝则服翼善冠其后朔望仍用弁服元日冬至朝防七德与九功同舞其后至有不忍观破阵乐舞者至于大陈设皇太子而下以次上夀且奏祥瑞云物其大略亦若是而已而其间不能无疑者太极宫之承天门受万国之朝贺既曰古之外朝矣或又谓含元殿在周为外朝在唐为大朝何也太极殿者朔望坐而视政既曰古之中朝矣或又谓宣政殿在周为中朝在唐为正殿何也两仪殿常曰以听政而视事为古内朝又以紫宸为周之内朝汉之宣室唐之上閤亦曰内衙然乎否乎两仪承庆皆为受朝听讼之所而元和中正朔乃御紫宸朝贺寳歴中则又月朔御紫宸行入閤之仪胡为受朝之地曽无定所旧制以只日视朝其后乃命辍朝放朝皆用双日或又五日一御太极殿胡为临朝之日曽无定期引对廷臣何屡见于延英读示月令何独见于宣政入閤之仪开元旧礼本无之后之诸儒从而附益抑又何説也夫以唐家一代之制损益沿革岂无得失之辨仰参周典俯采汉仪其合于古而宜于今要必有一定之説诸君结绶登畿观光之国有日矣试言其槩












　　平斋集卷十一
　　钦定四库全书
　　平斋集卷十二　　　　　宋　洪咨防　撰内制
　　殿中侍御史王遂辞免除户部侍郎恩命不允诏
　　朕自亲政以来台谏以直声著者必超轶等级而进之所以劝敢言广忠益也卿气壮而材茂识髙而论伟繇分察再迁察非法于殿中暴未殄之恶折方萌之奸蹇蹇匪躬闻于天下朕甚器其直稽诸故府台臣以供奉赤墀摄贰版部仅一二见如卿即日为真亦足昭眷简之殊旌防之异矣矧尝考覈郡国计簿具见本末理财有疏义利之辨尤严今特举而措之毋多逊所辞宜不允
　　权戸部侍郎赵立夫辞免除户部侍郎恩命不允诏
　　小司徒掌建邦之教法令贡赋抑其细也而后世专以理财为职卿本固而末茂外寛而内明践所至务以有余不敢尽之意寓于政事摄贰地卿恂恂如不能言而钩索原委检覈渗漏吏无所容其欺心计精矣就俾为真用懋前业夫天下大计分四总其入于版曹者才二十七郡生寡而食众用疾而为舒故常患不赡鞭筭笏画之长朕方以陈恕望卿勿辞可也所辞宜不允权刑部侍郎李性传辞免除礼部侍郎恩命不允诏
　　有虞氏命伯夷作秩宗曰夙夜惟寅直哉惟清寅故直直故清也知此然后可以为礼乐之官卿务敬以直内之学有渊乎似道之风甘泉之论思露门之劝讲责难陈善备罄忠益而不汲汲于进寅直清矣若昔折民惟刑与降典相为表里畴庸邦宪之平正序春官之贰选妙望华朕命惟允齐仲孙来省难知鲁秉周礼而不敢动晋欲服楚必先大搜被庐示之礼时方多艰卿其思所以尊吾国者徒鸣其谦非朕所望所辞宜不允权兵部侍郎赵彦悈辞免除兵部侍郎恩命不允诏
　　卿学问造乎精防论议根乎正大垂绅端笏于朝盖麟之仪仪鳯之师师也引年告归朕以金华之业未就擢繇武部之最就进贰卿之真亦可为勉留矣而犹以归谂歴观在廷番番黄发我尚有之而公族之年耆徳明孰逾卿者四郊多垒主忧则臣族同姓之老方与国同其戚休而忍不为朕修九伐之法明七徳之武遽舍之去乎其彊起就厥位所辞宜不允
　　朝议大夫新除兵部侍兼国史院编修官实録院检讨官兼崇政殿説书赵彦悈辞免陞兼同修国史实録院同修撰恩命不允诏
　　经者道之纲也史者事之纪也八书十字而下述作纷纷经学之不明也深于经则必良于史卿学有师传晚造自得迩英论説析防抉奥多先儒所未发用力于经深矣典谟歴代之轨范春秋百王之防墨记言动者祖焉卿能以经法为史法品藻实録方将轶迁董而上之进参纂修尚奚逊所辞宜不允
　　特进左丞相兼枢宻使郑清之等奏为雷发非时乞赐罢黜家居待罪不允诏
　　自昔有国之患莫大于君臣玩天变而不知惧间者雷洊发于首春雷君象也诗称震电不寕不令朕方引咎修省卿等亦以阳不敛藏俟罪于家上下相与警惧若此吾国其庶几乎汉丙魏同心辅政风雨灾变时气失节皆惕然以为己忧而中兴之治成卿宜一乃心徳图所以回天意者移灾股肱非朕志也明发其率百辟以朝端朔所请宜不允
　　特进左丞相兼枢宻使郑清之等奏为满散天基圣节乞许肆筵不允诏
　　朕惟天心仁爱人君故出灾异以谴告之星雷示变天所以大儆朕也而卿等职思其忧莫不震恐引慝可谓得交修之谊矣然损贵酌损节戒苦节礼以义起必惟厥中朕于诞日既寝上寿之礼群臣嘉賔之式燕可尽略乎勉体示慈之意毋勤引避之嫌所辞宜不允太中大夫同知枢宻院事兼知政事郑性之奏为雷电非时乞赐显加黜罚不允诏
　　廼立春再翌日庚戌殷雷始发又再翌日壬子而震少阳骤泄恐惧靡寕故预戒百官天基节寝介寿辍用乐庶几上答天谴卿乃谓咎在臣等乞加显黜昔我仁祖以春雷为异明诏责躬曷尝归过股肱卿宜悉心辅朕以虩虩致福勿复辞费所请宜不允
　　工部尚书李鸣复辞免玉牒兼侍读恩命不允诏
　　周小史掌邦国之志奠系世辨昭穆师氏以媺诏王居虎门之左司王朝自唐以来瑶牒之纂修经帏之诵説盖昉诸此而兼其长为难卿着御史之冠曵尚书之履声称籍甚而执春秋一经以陪缉熈之讲尤多所发明朕熟察所韫闳中而肆外故以开元禇无量开成李衢之职兼命之进而劝读则明引君于当道之谊退而撰次则用大事于书册之法恢乎有余地也所辞宜不允户部侍王遂辞免同修国史实録院同修撰恩命不允诏
　　文以气为主职史事者有直气则无曲笔卿以学问养集义之气顷为御史不为强御屈刚且直矣进升言语侍从之聨参举纪传编年之法以前日之是非一时者荣辱百世均是气也况司马迁之进奸雄崇执利班固之否正直轻仁义曾莫能当卿麾诃之余锋一代大典久未就绪非卿其谁宜为所辞宜不允
　　兵部侍赵彦悈辞侍讲恩命不允诏
　　元祐中程頥为説书以敬涵养君徳范祖禹为侍讲以和开主意亲学士大夫之益如此朕知卿和而能敬始进之以頥今进之以祖禹徳性之廸意向之正惟吾宗老是凖巽椟来上谓究心自得而无能悟主朕实愧焉虽然学有缉熈于光明佛时仔肩示我显徳行亦惟卿勉之所辞宜不允
　　特进左丞相兼枢宻使郑清之金紫光禄大夫右丞相兼枢宻使乔行简再上奏为雷发非时乞赐罢免退伏田里不允不得再有陈请诏
　　春秋书三月大雨震电夏正月也刘向谓雷未可以发而发阳不能闭隂之象故迩者雷发于春始朕甚惧焉丞相与国同其戚休既夙夜薰心图答谴告积隂随霁矣而犹执咎不自己夫勑天之命惟时惟几元首股肱交相儆戒固应天之实然宣王遇灾而惧侧身修行讵尝分过于申伯仲山甫哉况今外患未弭内治未饬朕方倚丞相如左右手其安厥位懋我政事以保乂我有夏穆我天縡毋轻于奉身而退以孤朕也所请宜不允端明殿学士宣奉大夫李上表辞免除资政殿学士知眉州恩命不允诏
　　朝廷以耆儒而尊故国以世臣而重朕万里召卿期以为股肱心膂讵肯使一日去修门哉惟西土尝不靖朕为之废寝食者累月峨英岷秀尽瘁王庭卿大夫之旧徳宿望莫有留者拊髀踌躇忧顾无所寄然后知季良在随亷颇用赵之足以重乡国也辍经幄之优进书殿之重髙牙大纛归镇鸣珂荐绅父老念畴昔绥靖之勳犹在必动色相戒坤维可无忧矣况峻职以尚贤即家而为守在蜀才止一人朕于卿可谓尽体貎之宜往哉毋以中外为间所辞宜不允
　　端明殿学士宣奉大夫李再上表辞免除资政殿学士知眉州恩命不允诏
　　孔子自卫而反鲁孟轲去齐而归邹弗逢其时乃诿诸命卿心存于致主朕志切于用贤将以有行未为不遇曩频年外服尝著绩于制垣今再嵗中朝遂眡班于执政雍容劝读缱绻给扶顾图任之念未忘何引谢之章屡至跻隆名于秘殿建巨屏于故乡歴考前闻罕见近比相如之谕蜀道方来弩矢之迎买臣之守防稽何勤印绶之上谅薄言于昼绣尚远告于辰猷所辞宜不允














　　平斋集巻十二
　　钦定四库全书
　　平斋集卷十三　　　　　宋　洪咨防　撰内制
　　太中大夫守兵部侍郎淮南东路安抚制置使兼知扬州军州事赵葵以防边无状乞赐罢归不允诏
　　善射或失于百命中之余良医多得于三折肱之后此操危虑深者所以达也卿早懐智略鋭赴事功虽鸣剑伊吾之志未酬而坚壁细栁之风犹在梁荆俶扰淮独晏然渉歴多而识虑老可与圗守矣边烽少敛亟上归请兵法曰毋恃其不来恃吾有以待之贼情叵测吾圉尚疏卿宜日讨军实忠敌王忾其可遽奉身而退乎所请宜不允
　　太中大夫守尚书户部侍郎兼删修勑令官赵立夫乞畀丛祠不允诏
　　汉张苍为计相更以列侯主计唐刘晏自度支领租庸盐铁至仆射犹领使如旧理财不宿其官簿书放纷吏并縁为奸利虽竭江河之入莫供尾闾之泄也卿践更中外之久财赋脉络洞烛表里而姿禀静固精力强乂又足以行之左户为真朕方委重阅日几何遽以春衣办集而求均佚苍晏职业仅以是自诿耶维时调度孔慇尚防尔材毋旷吾事所请宜不允
　　朝奉大夫权工部尚书时暂兼权吏部尚书兼修玉牒官兼侍读李鸣复辞免除权刑部尚书日下供职兼职并依旧恩命不允诏
　　朕惟舜命九官垂作共工臯陶作士皆终其身不易后世必逓迁熟试以观通材卿为棘卿有明清之风则峻縂一台为台端有直亮之操则超跻八座为起部有简静之誉则并摄天官知卿深故进卿亟也然经逺犹者贵事功之详歴图大任者在望实之积孚兹由五雉之华趣典爽鸠之重擢无虚月意盖有在卿以因人序升而辞过矣其思式敬尔由狱以长我王国所辞宜不允中奉大夫寳文阁待制赐紫金鱼袋钟震辞免除寳章阁直学士知静江府广西经畧安抚恩命不允诏
　　朕待臣下无中外之间以久不见卿诏自姑熟赐对于便朝议论平实可见于行良用嘉奨摄长起曹诏墨犹湿而啧言已至怃然不得而私也廼眷桂管为管右都防有江山之胜无瘴厉之虐峻直西清往颛牧御过家上冡行道谓荣岂若季布徒以一毁誉为进退哉勉敷德意使海蜑山獠人懐其生则予以怿所辞不允朝议大夫权尚书兵部侍郎四川安抚制置使赵彦呐乞速加汰斥不允诏
　　西南六十州倚天险以为固卿老于边筹控仙源之险以挫贼锋功与马服光据北山等朕既下诏奨劳矣而尔子洸夫又能狝溃旅以纾心腹之忧威名既立贼虽狼贪无厌羝触未已独不忌吾老罴之当道耶进卿武部之贰且官厥子于朝其体有功见知之意益坚授任危难之图收合散亡谨固封守使全蜀以宁毋过爲引咎以自馁其气也所请宜不允
　　朝议大夫试尚书工部侍郎防江制置使兼江南东路安抚使马歩军都总管知建康军府事兼行宫留守陈韡乞亟畀祠廪不允诏
　　天下一身也论病以及国原诊以知政汉之盭唐之疽根皆识国体者所深忧朕不能逺德防然念三垂之不靖北门管钥徒得卿重除戎搜实养威制变靡一政之不举再进文昌用懋乃迹俾脩捍我于艰病在膏肓日甚一日忽腾祠请殊骇朕闻得非切于忧国以身之病喻国之病与夫医缓所视固砭剂所不及秦越人浣肠涤胃必有可起之方盖国势之转移在人未可诿之壊症而不爲治也卿亦勉爲王事亲药饵啬精神以佩高危之寄所请宜不允
　　魏了翁辞免依旧端明殿学士除签书枢宻院事令疾速赴行在奏事恩命不允诏
　　采薇以遣戌视薇之刚柔以爲行役久近之而出车劳还杕杜勤归继之所以闵歴时之劳也间者嵗聿云暮卿愤于封豕长蛇荐食上国烈然以枢臣视师于江上星言夙驾冐犯霜露曽无防防见顔面亦云壮矣呉楚上下数千里臂指运掉气势翕合有出门同人之应朕寝爲安廼睠暮春阅时且再劳于王事盍遄其归在师中吉序进一等特以示吉甫之燕喜而饮至防勲犹有待也何行而弭敛戍之后艰何施而杜挻忧之内奰何所处置而使朝廷尊强生灵之无失所延英入对其熟数于前以圗绥靖引疾而辞非朕望所辞宜不允谢奕昌辞免特授保寕军节度使提举万夀观恩命不允诏
　　我孝宗廸关雎之风重葛覃之本言告师氏间归谒于祖祢之庭诏驭羣臣必进褒于伯仲之列着爲国典用厚人伦卿笙磬和平珩璜缜粹清规雅度具存江左之风嘉则令仪同禀洽阳之气聨鴈行于朱阁肃鹭序于彤墀祗奉宫闱还展寝庙荣光接于五世异数萃于一门超陟斋坛总提真舘盖率先朝之旧匪繇近戚之私宜益务于好脩毋过勤于引避所辞宜不允
　　谢奕礼辞免特授保康军节度使提举万夀宫恩命不允诏
　　朕尊临凾夏夙建长秋化成二南曽无示私外家之意礼成五庙宜有昭徳异姓之防卿性行淑均风神秀彻如圭如璧泝庆于貂蝉吹壎吹箎播英声于鹓鹭托在肺腑郁爲羽仪奉翟祎而脩寝庙之恭拥旌旄以领祠庭之秩宠超二等荣动一时以淳熈戚畹之彛章爲庆元相阀之盛事匪徒驭贵抑以教婣勉循制节之规宜畧防谦之牍所辞宜不允
　　魏了翁再辞免依旧端明殿学士除签书枢宻院事令疾速赴行在奏事恩命不允诏
　　兵难隃度则倍道而疾征事有宻奏则乗传而趣入王事靡盬所以不遑啓处也国朝儒而知兵莫加于范仲淹出经畧西事久之未获要领而占爲副枢定庙谟于殿陛之间震天声于灵夏之表卒柔服之卿腹有万甲名齐一韩廼者视师之行恊比诸阃拊循三军有关疆事既得以直达朕听今又以所目击还归坐筹折棰笞之好音懐之吾有以待敌矣恢台之交风日未烈其遄驱以慰渴伫所辞宜不允不得再爲陈请
　　皇叔祖少傅保宁军节度使充万夀观使嗣秀王师弥生日诏【十一月十七生】
　　新阳逾节恊气先春生一代之宗英爲两朝之国老眷隆列棘防贲垂蓬备牢饩以陈仪茂燕頥而介夀
　　同知枢宻院事郑性之生日诏
　　小寒届节峻岳储神应昌运以生贤干洪枢而赞治特隆眷遇肇锡饩牵介黄髪之脩龄侈缁衣之笃好
　　永宁郡王杨石生日诏
　　纪凤标春将临铭栢传毓瑞先庆垂蓬丰好赐于周官洽燕私于汉戚祗予宠眷介尔耆灵
　　光禄大夫右丞相兼枢宻院使郑清之再辞免特进左丞相兼枢宻使防命不允诏
　　元恺并举而百揆宅之司空公孤俱立而六典掌之冢宰大厦必栋梁之任巨川惟舟楫之资允系具瞻曽防虗授以卿韫帝师之学抱王佐之材畴绩中台升班首辅盖欲防致主泽民之业凝调元赞化之功使国势重于泰山而人心安于磐石倚毗良切考课匪轻盍亟为奠枕之图犹坚执循墙之请人不足与谪也朕正赖于格心时则勿有间之卿何疑于立政况此艰难之日岂其闲退之时所辞宜不允
　　宣奉大夫知枢宻院事兼参知政事乔行简再辞免特授金紫光禄大夫右丞相兼枢宻使恩命不允批答
　　帝赉良弼而辅丕乂天生贤佐而祐中兴繄一徳之交孚实千龄之幸会卿三朝夀俊四海达尊充于性则硕大而光明备于身则康寕而夀考如圭如璧之猗重较久人望之独隆非龙非彲之遗汝师斯国均之对秉盖天所相惟朕之承中外之壊证已形上下之忧心如醉趣展济时之畧毋贻避事之嫌所辞宜不允
　　宣奉大夫知枢宻院事兼防知政事乔行简再上表辞免特授金紫光禄大夫右丞相兼枢宻使恩命不允仍断来章批答
　　朕以治国平天下根本于人主之身深宫暗室左凖右规何尝一息懈而世道积壊之余国势未振物情易摇中夜以思凛乎若朽索之驭六马榆塞又将秋矣并建辅弼亟图康济免椟洊至得无以补苴罅漏扶植頽敝之难耶列圣纪纲法度具在天下事犹可以为卿老于谋国勇于致君调元经武特在机括之一转趣亮天工用答人望牢辞可已也所辞不允仍断来章
　　光禄大夫右丞相兼枢宻使郑清之再辞免特授进左丞相兼枢宻使恩命不允仍防来章批答
　　元首明则股肱良股肱喜则元首起相须甚切相值甚艰卿学足以承三圣之传识足以定万世之策适更张之有待嗟大壊之难图救病于己危以尔为上医之卢扁葺庐于既朽以尔为巧工之班输特隆左揆之登昭示右贤之切交孚靡间频巽奚为暝而厥疾瘳妙试回生之剂绸缪而彼桑彻熟思御侮之规毋弃尔成亟祗朕命所辞宜不允仍防来章
　　金紫光禄大夫参知政事兼同知枢宻院事曽从龙上表再辞免除知枢宻院事兼参知政事恩命不允仍防来章批答
　　国朝之治莫盛于嘉祐时则有大臣考覈兵数地理使边防无阙戍奉典章故事使百官奉法循理而朝廷尊卿之祖也卿山立川流克世厥德兹以参预进本兵之重且世厥官运筹幄中制胜堂上修撰两尽庶几海内复还全盛之风诗不云乎对扬王休作召公考此朕所望于卿者防辞徒费所辞宜不允仍防来章















　　平斋集巻十三
　　钦定四库全书
　　平斋集巻十四　　　　　宋　洪咨防　撰内制
　　端明殿学士正议大夫同签书枢宻院事陈卓再上表辞免签书枢宻院事不允仍防来章批答
　　葢闻宣王中兴倚重于孝友之张仲有孝友之臣主于内则戎车四牡始得以成功伐于外卿践履全君子之和操守得大臣之正朕之张仲也自登宥府物望具孚进不躐等厥任増重夫国势之安危在所寄边防疎濶军律放纷风寒之虑太深隂雨之备宜亟卿虽位枢庭之末可过谦乎所辞宜不允仍防来章
　　曽从龙再辞免枢宻使不允批答
　　召虎江汉之命姬旦淮夷之征皆爵上公往衞中国欲威灵之旁畅必名位之崇加卿有武而有文能定而能应处基命宥宻之寄得受任危难之风果为朕行耶趣进临于都防吾无复忧矣知坐折于遐冲胡尚逊于使端似未孚于予志望之重则可以尽防诸将权之尊则可以奨率三军矧视周家之礼犹轻其在国朝之典未逺匪隆縂统曷耸观瞻抑使表里聨络之诸屯皆识上下纲维之深意玁狁孔炽我是用急姑烦筹笔之劳徐方来庭王曰旋归伫锡命珪之宠倚毗良切伛俛奚勤所辞宜不允
　　魏了翁再辞免签枢督视荆湖兵马不允防章批答
　　昔在先朝蜀出名辅张浚精忠之山立允文硕画之渊深皆于王事靡盬之秋克奋元戎啓行之畧朕方深于忧顾卿盍展于英猷荐披谦牍之勤犹逊师干之重睠禁途之献纳暨经厦之建明虽所陈略施未尽如贾谊之志然其策常用已深识子房之心兹共济于艰难乃过虞于扞格况上流之形势甚重而中朝之体统不殊精神既孚络自贯甲寅报可亟宜上方略于金城辛巳飨功讵止讫天诛于洄曲倚须戒道勿事循墙所辞宜不允
　　曽从龙第二次辞免枢宻使都督江淮军马不允防章批答
　　易之师正丈人吉非必以素居富贵称也才谋德业众所尊信畏服则国势倚之而重卿德业之茂才谋之伟积孚于众望出分忧寄尽董师干十乘啓行有日矣本兵置使特壮前茅岂以富贵卿哉况两相兼官于中元戎专官于外体貎均一脉络贯通修扞于艰以敉宁武图功盖在此行虎拜稽首对扬王休毋屡勤逊牍为也所辞宜不允仍防来章
　　文武百寮宰臣郑清之等上表奏请皇帝正月五日天基圣节御紫宸殿上夀不允批答
　　朕亲揽政柄以来嘉与海内相安于善治而秉德不康宁无以辑天人之和咎证荐形于象纬妖氛旁煽于疆陲致使吾民重罹其害夙夜怵厉心焉如捣其敢晏然盛礼备乐于廷以侈诞弥之庆哉群公百辟盍图往求朕攸济顾援承平旧章以请君曰卜尔万夀无疆固天保归美之至情而严恭寅畏天命自度治民祗惧无逸享国之长在此不在彼也其思将顺用副忧勤所请宜不允
　　文武百寮宰臣郑清之等再上表奏请天基圣节御殿上夀不允批答
　　诞节之置非古也我朝列圣观防通以合礼必随时而酌损之上天示变则寝同天之祲容万民失业则蠲天申之缛典盖以畏天恤民为心不以位为乐也朕获承至尊休德于今一纪露囊献贺毎抑而不进矧今玩荐雷之象恐惧修省莫敢遑息而可効千秋为宴乐乎约浮崇简朕志坚定卿等勿重请也所请宜不允
　　谢奕昌再辞免授保宁军节度使提举万夀观恩命不允仍防来章批答
　　后父据春秋褒纪之义帝舅縁大雅申伯之意而外戚恩泽寖薄其来尚矣卿以相门芝兰之彦中闱棠棣之隽蹈履规矩蔼有令誉翟车归谒首建骍旄虽恩数超出拘挛之表而人不谓过岂特旧章之可循抑官惟其称非私昵之及也樊氏世笃隂亦戒侈恂恂苗裔传龟袭紫朕所以期卿者甚逺毋留成命所辞宜不允仍防来章谢奕礼再辞恩命不允仍防来章批答
　　闺门者王道之本后有进贤之志无私谒之心则公道行而幸门塞纪纲立而名器重虽同气何有乎滥恩卿傃富贵而退逊服儒雅而谨勑后实嘉之于邑于谢寝庙既成祎衣归省相祀有恪伯仲一日而授两节度越常科恩义称也免椟来上谓除名盛典不容幸得而谦畏有加汉四姓防克专美于前矣亟祗若予命所辞宜不允仍防来章
　　光禄大夫右丞相兼枢宻使郑清之可特授特进拜左丞相兼枢宻使加食邑食实封制
　　门下伊尹学而后臣商后所以懋格天之业周公相而为佐成王所以绵卜世之休朕厉精百度之新注意一贤之切望既孚于巗石位宜正于元台咸辑群工涣扬大号具官某道包乎众甫气塞乎两间其无我则顔氏克己之仁其有为则曽子守约之勇升旸谷之日而春万象翊我初潜兴太山之云而雨八瀛赞予更化即上天下泽以辨分本内阳外隂而进贤凛諌路之复开纷幸门之自塞回狂澜于既倒坐消贪浊之风泝大川而独航期济艰难之运惟宿不容于骤革而骏功有待于美成修攘之务孔严安危之寄逾重匪进久虚之次曷旋丕应之机是用稽之端拱赵普之元勲以咸平李沆之旧德序陞左辅光践前修总枢机于本兵超品级于赐位仍陪多邑并衍真畬以尊天官冢宰之权以应太防上相之象于戏一德咸有莫大乎主善之为师百志惟熈莫先乎任贤之勿贰予欲天縡之穆汝翼予欲国栋之隆汝为予欲职业咸修汝明予欲形声俱和汝听仰承尊帝吁俊之意益防佐王治邦之功一人以宁万世永頼可
　　宣奉大夫知枢宻院事兼参知政事乔行简特授金紫光禄大夫右丞相兼枢宻使加食邑食实封制
　　门下朕玩占防象稽若干文北斗璇玑之斡天枢既运平于四序太防端门之列次相爰经纬于三光肆嘉宥宻之英夙稔弼谐之望诞扬制綍旉告廷绅具官某秉先觉之姿厉后凋之操学问贯穿于千古器能包括于三才退然不胜衣充以至大至刚之气渊乎其似道形为可观可度之容徧仪禁路之华趣践政途之峻力扶更化备罄陈谟惓惓乎任贤而去邪恳恳乎理内而御外尚猷询兹黄髪独知筹虑之深咨岳有能奋庸咸谓延登之晚睠予匪质绍我前休宴紫云之楼念民生之未裕开天章之阁虞国事之多艰楫舟必頼于烝徒维厦匪资于一木参诸梦卜得尔耆明庸合守文应变之长共致经体赞元之助仍揔提于枢管兼叠进于文阶申锡多畬并陪真采于戯仲虺为左而伊尹为右本一体以相须召奭在后而周公在前必同心而叶济惟宻于补衮则无弥缝之迹惟妙于和羮则有调一之功惟精神强则国势张惟纪纲正则人心定俾予以治时乃之休可
　　金紫光禄大夫知枢宻院事兼参知政事曽从龙可除枢宻使督视江淮军马加食邑食实封制
　　门下朕祗承鸿业逺慕骏功督江左之军而国势张晋頼谢安之畧视淮右之师而皇威畅唐资裴度之筹顾采薇治外之孔严宜烝民任贤之尤急妙简元枢之望尽提诸将之权肆诹刚辰式涣孚号具官某学醇而识邃德厚而器闳蚤擅两都之伦魁蔚为三代之王佐炳谋国之智先见洞乎蓍龟励事君之忠精诚贯乎金石再践政涂之峻独颛宥府之崇一念虑必图乂于家邦一訏谟必思安于社稷气塞乾坤之大志期宇宙之清克敷心腹之司宜佐股肱之郡属鞬清跸亚父细栁之风摲邑麾城子云长杨之赋眷言江堑粤若淮壖昔称南北画限之区肯蹈东西分晋之辙兹太乙之神来格久占福曜之临而甲子之厯有开适应初阳之复趣迎善气特命元戎皇天付予有家莫重要冲之守宁王遗我大寳适资艰运之扶维文武之全才蕴深沉之大畧就陞使领仍衍井畬总表撑里拓而定规模合前茅后劲而受节度风生草木声震山川圣策定则有功可必应兵之胜真儒用而无敌何难外侮之平注倚非轻延登有待于戱义问之拒逆亮収万全于指顾之间张浚之却伪齐奏三防于谈笑之顷朕方恢于祖烈尔宜迈于前修众益集则精神强列戍睦则首尾应亟菑攘于外侮用劢相于中兴可


　　平斋集卷十四
　　钦定四库全书
　　平斋集卷十五　　　　　宋　洪咨防　撰内制
　　左丞相郑清之口宣
　　卿德尊朝廷勲在社稷欲重处中之寄宜膺虚左之求宅揆奋庸扬庭孚号亟祗殊眷力济丕平
　　右丞相乔行简口宣
　　卿斯文砥柱有国元龟久枢纽之宻旋趣钧衡之对秉纶言焕发舆望允谐亟祗予休共图乃乂
　　左丞相郑清之批答口宣
　　延登上宰翊赞中兴増九鼎之尊安永三阶之澄穆趣祗成涣毋事劳谦
　　右丞相乔行简批答口宣
　　孚号大廷登庸硕辅允頼巨川之济式隆巗石之瞻亟效赞襄奚勤逊避
　　右丞相乔行简批答口宣
　　朕寤寐治功延登耆德既恊从于龟筮宜交济于盐梅其遏牢辞以图丕乂
　　左丞相郑清之批答口宣
　　天毖成功帝赉良弼首陟泰阶之峻亟图鼎饪之和勉为坚留毋烦牢避
　　知枢宻院曽从龙同知郑性之签书陈卓批答口宣
　　外治有严中枢尤重必进爽邦之彦廼凝基命之功勉效胜筹毋勤逊牍
　　枢宻使曽从龙批答口宣
　　十乘董戎亟宜引道五兵置使奚尚循墙体予忧顾之深寝尔防谦之过
　　节度使谢奕昌批答口宣
　　卿世业韦平家法隂马宠陟斋坛之峻荣施先庙之崇涣綍已孚巽凾可遏
　　节度使谢奕礼批答口宣
　　卿椒掖流辉芝庭峙秀袭冠貂之积庆膺绶鹘之殊恩朕授非私尔辞毋屡
　　赐龙图阁学士京西湖北路安抚制置大使兼知襄阳府赵范兵部侍郎淮东安抚制置使兼知扬州赵葵银合夏药勑书
　　卿望耸禁涂筹安边阃属履炎蒸之序备殚牧御之劳宜锡上奁用颁内剂御兹烈日扬我仁风
　　赐工部侍郎防江制置使知建康府陈韡银合夏药勑书
　　卿法从名流陪京重寄【余同上】
　　赐权兵部侍郎四川安抚制置使赵彦呐银合夏药勑书
　　卿天名流坤维重寄【余同上】
　　赐司农卿知庆元府兼防海制置使游九功银合夏药勑书
　　炎令司衡赫威烁石廼眷辅藩之彦具宣制阃之劳爰锡珍良式资寳卫
　　赐右文殿修撰四川安抚制置副使兼知成都府丁黼银合夏药勑书
　　廼睠汉庭之彦具宣蜀阃之劳【余同游九功词】
　　赐兵部郎官兼淮西安抚制置副使兼知黄州杨恢银合夏药
　　廼睠汉庭之彦具宣淮阃之劳【余同上】
　　赐直寳章阁权发遣鄂州兼防江制置副使张元简银合夏药勑书
　　炎令司衡赫威铄石廼睠上流之寄具宣外御之劳爰锡珍良式资寳卫
　　赐镇江府都统制王虎池州都统制赵邦永鄂州江陵府副都统制樊文彬江州左军统制权管干光州武定都綂制司职事王忠银合夏药勑书
　　三庚御序万甲分屯总戎律以良劳犯炎威而不惮宜颁珍剂用示眷懐
　　赐平江府许浦水军都统制董琳银合夏药勑书
　　三庚御序万甲分屯防海道以良劳犯暑威而不惮宜颁珍剂用示眷懐
　　赐帯御噐械兼权管主马军行司公事兼知光州孟珙建康府都綂制兼知泗州李虎鄂州江陵府都綂制兼权发遣德安府王旻兴元府都统制李显忠镇江府副都綂制刘虎襄阳府忠卫军副都綂制江海权沔州都綂制司职事陈昱权利州都綂制司职事曹友闻权庐州强勇军都綂制司职事王福利州后军綂制权行管干金州都綂制司职事吴桂银合夏药勑书
　　三庚御序万甲行边总戎律以良劳犯炎威而不惮宜颁珍剂用示眷怀
　　赐龙图阁学士京西湖北路安抚制置大使兼知襄阳府赵范银合腊药勑书
　　卿任隆外阃威耸上防犯霜露以靡宁防风寒而良苦爰锡衞生之寳用旌敌忾之劳壮尔精神寛予忧顾赐权刑部尚书防江制置大使兼江东安抚使知建康府陈韡银合腊药勑书
　　卿佩囊法禁典钥陪都凛水泽之中坚严风寒之外防爰锡摄调之剂用昭睠倚之懐壮尔精神寛予忧顾赐寳章阁待制防江制置副使兼知鄂州黄伯固银合腊药勑书
　　卿承恩中扆建阃上防犯霜露以夙征防风寒而良苦爰锡衞生之寳用旌敌忾之劳壮尔精神寛予忧顾赐兵部侍郎淮东制置使兼知扬州淮东安抚使赵葵将作监淮西制置副使兼知庐州尤焴银合腊药勑书
　　朔雪方霏淮风更凛言念制垣之重备殚王事之劳爰锡珍良用资葆塞増壮鱼丽之气茂扬鹤唳之威赐权兵部侍郎四川安抚制置使赵彦呐右文殿修撰四川安抚制置副使兼知成都府丁黼银合腊药勑书
　　卿分忧北顾制胜西垂犯霜露以靡宁防风寒而良苦爰锡摄调之剂用昭眷倚之懐大振戎容亟苏民瘼赐太府卿四川总领兼抚谕使安癸仲银合腊药勑书
　　卿分忧北顾宣指西垂【余同上】
　　赐司农卿知庆元府兼防海制置使防九功银合腊药勑书
　　卿坐绥海服宻拱京畿凛水泽之中坚严风寒之外防爰锡摄调之剂用昭眷倚之懐民瘼既苏戎容益振赐带御器械兼权主管侍衞歩军司公事兼建康都綂制王鉴带御器械兼权主管侍衞马军行司公事兼知黄州孟珙带御器械镇江都綂制李虎池州都綂制赵邦彦鄂州江陵都綂制兼权发遣德安府王旻兴元都綂制李显忠平江府许浦水军都綂制刘虎权光州武定都綂制司职事于俊权利州都綂制司职事曹友闻利州后军綂制权行管干金州都綂制司职事吴桂权江州副都綂制杨福兴襄阳府忠衞副都綂制江海鄂州江陵副都綂制兼知枣阳军樊文彬平江府许浦水军副都綂制兼知海州赵东淮西路钤兼权庐州强勇诸军副都綂制司职事王福权管沔州都綂制司职事和彦威银合腊药勑书
　　卿等系出山西威行塞北慨朔风之未静忘霏雪之为劳赉以寳奁实诸珍剂用壮前矛之气进图破竹之功赐端明殿学士同签书枢宻院事督视江淮京湖军马魏了翁银合腊药勑书
　　卿推诚体国决计视师犯霜露以靡宁防风寒而良苦爰锡上池之水用纾先乘之劳壮尔精神寛予忧顾赐直徽猷阁防海制置副使兼知庆元府王定银合腊药勑书
　　卿显膺阃寄坐镇瀛壖【余同防九功词】













　　平斋集卷十五
　　钦定四库全书
　　平斋集巻十六　　　　　宋　洪咨防　撰外制
　　国子司业张虙除祭酒仍兼侍讲制
　　勑具官某贤必希乎圣士必希乎贤朕欲新美天下之士亲择老成有贤望者为国子师士非幸与尔渊乎海濵之老也见几而早遯覧徳而肯来俾参师氏诏媺于虎门望其容则易直子谅之心生聼其词则渊泉溥博之义见而况抠衣问业于函丈之间者兹用进之大司成以专六徳之教师道立而善人多丰芑所以为数世之仁朕其庶几乎可
　　枢宻检详袁肃除右司中兼权枢宻副都承防制
　　勑具官某朕更张万化首命一相筦文武之柄宰掾以賛政理枢掾以参訏谟非深识厉精求治之意不在此选尔学得其传而邃于知气集以义而勇于行端笏立朝论议闳伟朕知其可大受也挈宏纲于省闼宻防于殿陛肆兼命尔维时股肱大臣内欲为朕修天保以上之治尔弥缝之外欲为朕举采薇以下之治尔佐佑之往钦哉可
　　右司中袁肃除太府少卿兼知临安府制
　　勑具官某惟前寕人得名法从濬正大之源以养君徳折奸邪之气以兴人心学无不该用有未尽求诸一庭诗礼之彦为我四方岳牧之资尔讲贯有源业履甚度盘根利器奏民庸而独髙熟路轻车耸朝望以更伟肆简都曹之最进参列寺之华典吾神臯资乃儒术俗久坏而周南之化未浃政积弛而商邑之治未张澄精神于百为妙机括于一转廸若攷诗书之训宣朕躬道徳之行民情咸熈国势自重此非赵张三王所能知也往远乃猷用对予渥可
　　大理少卿李鸣复除大理卿制
　　勑具官某朕近观勑令所编类旧典我孝祖宸笔逐事防勘増修删改曲当情法于恤刑之条尤加详焉企慕不已因亲札以示轻用徒刑之戒廷尉天下平可不遴择尔表于西州仪于王朝心夷气和蔼然君子长者之风廼者俘累之狱咨尔聴之简稽得情弊成以宥而朕好生之徳被于貉达于穷髪之北良用嘉欵晋跻九列帅属棘庭使四方司政典狱咸知朕钦恤之意念之哉刑期无刑以长我王国可
　　吏部中赵彦悈除大理少卿制
　　勑具官某朕近观勑令所编类旧典我孝祖宸笔逐事防勘増修删改曲当情法于恤刑之条尤加详焉孰复企慕因亲札以示轻用徒刑之戒廷尉天下平可不遴择尔讲学之粹操履之茂摽的于公族而吏治更髙司臬江左谳奏平允一道无寃民入为望进参列棘四方司政典狱于尔乎则焉刑期无刑以长我王国可国子博士李大同除秘书丞仍兼崇政殿説书制
　　勅具官某斯文在天地间前乎管百世之既往后乎钥百世之方来非诸儒谁属尔以经明行修都伦魁之望诗所谓如金如锡如圭如璧者也列在书帷据今订古以沃朕心具有师法朕甚嘉之繇博士进丞中秘仍懋金华之业盖将闳其中而肆其外用昌斯文岂特以镇吾群玉之府可
　　著作佐蒋重珎除著作郎仍兼崇政殿説书制
　　朕甚嘉之繇佐譔进领着廷【余同前】
　　校书黄朴除著作佐仍兼崇政殿说书
　　朕甚嘉之进繇典校佐譔秘廷【余同前】
　　太常博士徐清叟太学博士叶味道并除秘书仍兼崇政殿説书制
　　尔以经明行修茂名家之传【徐】
　　尔以经明行修都儒林之望【叶】
　　朕甚嘉之繇博士进典中秘【余并同前】
　　秘书丞彭方除著作佐郎兼权侍左郎官制
　　勑具官某斯文在天地间前乎管百世之既往后乎钥百世之方来非诸儒谁属尔以经明行修都儒林之望诗所谓如金如锡如圭如璧者也丞于秘邱摄组画省铨综余隟尽读未见之书韬涵日富进之佐着盖将闳其中而肆其外用昌斯文岂特为时佳吏部哉可
　　秘书郎张洽除著作佐郎制
　　入典中秘读未见书【余同彭方制】
　　敷文阁学士通奉大夫程珌该庆典转正议大夫制
　　勑奉寿巵于长乐方深追慕之悲通禁籍于甘泉尚共荣怀之庆有嘉宿德何爱崇阶具官某学邃而识融履纯而养厚济时谹议五霙六茎之和华国髙文四琏八簋之古自玉堂之引去毎宣室之兴思胡扼虎关尚闲驹谷复非遽复已萌于硕果之余暌不终暌必合于遇雨之后首进班于穹阁仍赋廪于珎台在尔初无慕爵之心惟朕盖有懋官之典肆加蕃锡庸侈殊私施防方新寕鬰起家之望佩囊惟旧毋忘存阙之忠可
　　著作郎权司封郎官吴泳除军器少监兼直舍人院制
　　勑具官某朕亲揽万几总饬百度与士大夫洒濯激昂以追元祐思得轼辙掌我书命兴起人心于播吿之下尔操行纯茂文思汗澜本之诗书畅之庄骚太史体宜演诰朕有戎监职优务省往服少事雍容讨论推厉精更始之意着之训辞浑厚森严与越棘大弓同其古斯无愧江汉之灵矣论駮以扶国是朕又于此观尔之风力可
　　礼部郎官兼学士院权直赵汝谈除秘书少监兼权直学士院制
　　勑具官某中兴百余年公族之直禁林惟淳熈间彦中一人尔识度纯明风槩凝远杜门著书尚友千古皎皎白驹之在空谷也泰道宏开勉为朕起南宫北扉文简而有法进参木天之峻仍直丹地之严选妙擢殊前后间见尔其推朕厉精更始之意着之训辞使四方万里咸曰大哉王言一哉王心是为称职可
　　太府少卿何炳除司农卿制
　　勑具官某文帝一形钱谷出入之问贯朽粟腐其效立见朕于国计登耗念之熟矣而大农经费常患于不赡何也尔性行纯固材谞通明蚤防刅而有余晚韬光而更宻入参治藏之府曽几何日能声着闻进长九扈将以裕吾国也孰漏当窒孰蠧当除孰冗当节公尔忘私毋惮丛剧庸称予厉精政事之意可
　　金渊李榘并除太学博士制
　　勑具官某等科举之学非所以淑士也必义理性命之学明则多善士化更而新师选可不重乎尔抱负闳讲贯熟制锦剧邑歌蔼闻可以为成均师矣敷畅奥义薰陶善性使诸生人人有舞雩咏归之乐则吾与防也可
　　太学博士叶应辅除国子博士仍兼景献太子府教授制
　　勑具官某模范贤关惠训宗邸能茂明所学可以为胄子师矣【余同上】
　　奉议郎袁立儒餫赏转一官制
　　勑具官某间者均光襄房之役靡劳不酬尔才良气隽优于边画督餫以济军事不惮鞅掌御侮制冦与有劳焉朕方信赏以劝事功进官一列其懋承之保障最闻俟有优擢可
　　全子材除淮西安抚副使兼知庐州兼计度转运副使制
　　勑具官某朕梦想东都廼眷西顾若昔濡须之筑芍陂之屯郾城之士饱马腾淝水之风声鹤唳欲追往躅宅牧良难尔彊入而忠果达且武荆襄淮海倍着贤劳入搴朝列之华出镇边维之重四履绥靖三军激昂令行陈颍之间气薄潼蓝之表朕嘉尔勇于徇国就畀帅旄仍总飞挽用防多多益办之韫惟和战之议论不齐守御之规模一定必量敌而进虑胜而防必临事而惧好谋而成能图万全何往不济尚勉之哉可
　　赠寳文阁学士杨迈特赠龙图阁学士制
　　勑朕慨念汉宣入承大綂博陆侯之定策方共致于中兴澓中翁之受诗胡独成于长往宻勿麟仪之旧凄凉马鬛之新睠怀若存褒赠宜厚具官某抱古邃学事予初潜反覆发明尽诗书礼乐之奥从容规切必仁义道德之言每尊所闻务藏诸用既授五龙而夹日忽比列星而骑箕杂佩赠之莫防仔肩之益一鉴亡矣可胜殄瘁之悲虽防典之有加尚徽章之未称峻陟渊图之序丕増泉壤之光易文子之名死宜不朽録叔敖之后生与俱荣尚其营防服我休宠可
　　黄壮猷何处信课最各转一官制
　　勑具官某综覈名实而信必其赏罚亲政之急务也尔守【何处信贰】辅藩有美政且能濬利源坯窒蠧穴版部课赋入以最闻増秩赏能庸示予信其益厉精白以承可
　　右正言王遂除殿中侍御史制
　　勑具官某朕始亲万几首得一士置在明目张胆之地蔚有正色敢言之风神鼎铸而魑魅莫逢干将淬而犀兕亦防善类吐气贪夫革心察之既稔所安用之不厌其速甫跻谏列亟副台端纯仁之内出姓名盖非轻授赵抃之不避权幸抑所优为朕方虚已以受人尔亦得时而行道难逢者风云之胥防易失者日月之如流万古在前亿世在后毋替精白承休之节用为汗青传远之图可
　　吏部郎中兼右司李宗勉除监察御史制
　　勑具官某盖闻淫朋去然后可以谷正人侧媚屏然后可以用吉士天运之往来消长此其机与尔和而趋于中大而丽于正日用力于明善之学如恐不及洊奉郡最入仪郎省素丝一节未尝以爵禄入于心诸大夫国人皆信其为贤也朕方谨憸人充耳目之戒仪图可御史者莫如汝宜在易一隂不能胜五阳则决之于夬五阳不可忽一隂则柅之于遇潜观机括而制其防天下可常泰也尔亦有辞于永世可
　　大理卿李鸣复除侍御史制
　　勑具官某朕稽家法之相传睠台纲之特重仁庙思得忠厚淳诚之士裕陵务革浇浮薄恶之风盖心直正则无诡随议论平则不沽欲维吾国宜表若人尔秉心澹夷蕴识精粹良吏之誉溢于外服吉士之称着于中朝甫陞卿月之华趣应法星之象维昔田锡暨于何郯莫非西土之英列在南床之选几年无此一旦得之春秋之尽而不汚大关荣辱洪范之防其有极一洗党偏百辟咸慕乎君子之中四方耸闻乎仁者之勇繄予所属惟尔其承可
　　秘书丞兼崇政殿説书李大同除右正言兼侍讲制
　　勑具官某师氏诏媺保氏谏恶皆有道之士为之朕厉精求治之初増置经筵官相与讲明五三六经之道以养其源诸儒序进襜如翼如尔于其间须眉皓白气肃而辞庄渊乎其似道也朕退而自喜曰得一佳谏官矣擢寘骑省仍侍氊厦逆耳沃心朕于尔乎嘉頼官守一时之臧否言责万世之荣辱毋惮婴鳞有懐不尽然轫轮折槛特救过于已着望仪刑而意消不闻亦式不谏亦入庶其置朕于无过之地乎可
　　吕殊除太学録制
　　尔金玉其度而不茍售可以为成均师矣【余同金渊李榘】大宗正丞蔡范除户部郎中淮西总领制
　　勑具官某三表五饵不如晁错实塞之策破强弩不如充国留田之奏绥御皆不可废夫守也尔名儒之胄良吏之表亷静有立不为茍同宜出入省闼以缉庶务中原事机方集必事力之裕乃克济庸辍尔以尚书郎给饷道往哉守淮所以蔽江而控河士饱而歌马腾于槽淮西之成隽功以此出纳有经而无壅利取予有权而无近名足食足兵尔盖优为之寓攻于守而不株其守盍以方畧上可
　　归顺人李义承节郎张瑀李德魏珏保义郎制
　　勑具官某讨叛以谊怀服以仁殱渠贷胁归斯受之尔能革心奚爱勇爵祗戴寛恩勉图报效可
　　归顺人同鼎武翼郎王闻显武翼大夫呼延实来伯友修武郎制
　　勑具官某国家推天覆之仁舍逆取顺岂以南北为间尔等执覊絏以事异姓途穷力屈束身归命朕不汝弃也易畀武级之劳毋亡忠力之报可
　　广州观察推官魏国良殁于王事赠通直郎制
　　勑具官某岭甿不靖尔挺身往谕恩信亦既勤止得疾于行赍志以殁録劳进秩尚慰九泉可
　　淮西路钤范用吉授髙州刺史节制京西北路军马制
　　勑具官某昔年余烬中原为墟关河方徯于来蘓陈颍首归于疆理上功莫府谓尔有劳亟陞遥刺之华仍揔进屯之重祗承休渥益励忠勤可
　　江陵府副都綂孟珙特转武经郎制
　　勑具官某方城为城汉水为池天险也制阃设险加严峙刍榦具畚臿濬深培髙屹然金汤之固第劳来上尔实程督进秩二等用劝事功可









　　平斋集巻十六
　　钦定四库全书
　　平斋集巻十七　　　　　宋　洪咨防　撰外制
　　西和州守陈寅妻安人杜氏男基暨垦死节赠官制
　　勑具官某妻氏男某人等西和婴孤城抗敌力穷援絶臣为国死忠子为父死孝妻为夫死义三纲立焉捐身犯难人所甚难阖门殉节古亦罕见朕悲不忘优赠以贲营魂往从尔夫子于庙食可【三子改夫为父】
　　西和州守陈寅族人立照玺舘客李良臣死节赠官制
　　勑具官某族人某舘客某人等【阙】尔以族党良臣尔舘于守义不茍免亦相从于死良用嘉叹赠秩以贲营魂往从寅于庙食可【余同上】
　　权兵部侍郎陈公益磨勘转中大夫制
　　勑朕一日万几厉精方切三岁群吏考绩尤严肆畴法从之劳庸涣明缗之宠具官某操修无玷问学有源簮笔雍容每罄论思之益效经宻勿屡殚啓沃之忠繇积日以效功爰歴年而防课睠贤虽旧诏爵惟新汉中大夫之员寖髙秩序周小司马之职勿替谋猷可
　　秘书少监徐侨除太常少卿制
　　勑具官某礼者天地之序乐者天地之和夷防不兼命也而箪瓢陋巷之士夫子遽以四代礼乐付之何哉尔好古学行古道瞻彼淇澳其容比于礼考槃在涧其节比于乐朕方罗众俊聚之本朝老成典刑思见如渇擢贰篷省翔而未集又举奉常亚卿以进之时行则行幡然一来讲明王道于玉帛钟鼓之外以善人心视独善有间矣毋使朕有齐鲁二生之叹可
　　杨一夔父秉迁明堂恩封承务郎制
　　勑具官某父某人宗祀庆成均福寰宇髙年尤吾所尊礼尔禀厚飬深年过九袠有子登名于奉常义方立矣锡庆增封用劝好徳可
　　韩昱特转武功郎制
　　勑具官某廼者凶渠就殱于杨逆俦犹负固于楚元戎进讨诸将争奋薄城一鼓而空之东垂以寕第多来上尔战尤力用命必赏朕不食言进秩四等总徒骑以防周庐劝功之典渥矣益懋卫上之忠増壮居重之势可门下省检正诸房公事辛克承除太府卿
　　勑具官某朕阅班簿輙兴才难之叹得非比年以来抱有用之才而鬱于顿挫老于闲退者多乎尔纯实无华廉靖不竞越在外服治誉夙着顾善刀而藏之若将终身焉朕方収召四方俊乂以重周行起尔宰士又进尔治藏之长岂以货贿出纳为足以烦吾老成哉百辟卿士媚于天子不觧于位民之攸塈尚求无媿于古可
　　资政殿大学士曾从龙明堂加恩制
　　勑朕绍祖宗之休防天地之贶十年飬晦垂衣裳于岩廊三嵗蒇祠奉圭币于重屋肹蠁髙灵之堕嘉虞熈事之成廼眷时髦尝参政柄有赫庆条之布于昭命綍之敷具官某肃括而端方深沉而凝重涵今茹古学术两都之宗尊主庇民噐业三代之佐孰复于安危之势雍容乎进退之几终始几年夷险一节东山之卧安石常存忧世之心江左之见夷吾盍究济时之畧登崇有待注想惟深顷展采于合宫躬受厘于宣室肆颁祭泽增锡圭畬以昭体貌之隆以侈荣懐之盛噫靖四方于我将之颂朕正切于仪刑卜万寿于天保之诗尔无忘于归美趣承丕渥入吿嘉谋可
　　资政殿学士葛洪明堂加恩制
　　勑朕稽周典九筵之规酌羲经二簋之义礼从简约诚罄精纯玉瓒黄流裒时之对泰元神防何天之休属寝容之熈成宜恵术之具举畴咨旧徳诞播显纶具官某简栗而亷刚大以直博学明辨非一日用力于仁特立独行虽三公不易其介甫罄弼谐之益遽兴恬飬之思心广而体自胖年髙而徳弥劭方详延于俊乂每渇想于老成翊翊而神嘉虞虽阻受厘之问皇皇而帝宴飨盍均赐胙之恩申衍租畬光昭简注噫烈文辟公之锡祉福聿图继序之功黄耉台背之介寿祺尚笃乞言之意体予辰畏告尔辰犹可
　　左谏议大夫郑性之明堂加恩制
　　勑朕搜仪先甲展采上辛赋思齐之诗制虽严于孝慕稽我将之颂礼不废于宗祈恍三灵之宴娱遒百禄之来下有嘉首谏宜锡闳休具官某抱陆贽之忠励汲黯之直深见逺识平国论于玉衡忠言嘉谟开君心于金鉴其博大则廊庙之噐其浚明则邦家之光啓沃方深向用良切授防而拜防一莫侍奉髙之祠受厘而问鬼神尚前宣室之席肆增华于骑省庸申衍于爰田虽举邦彛实均帝祉春秋承祀欲大祖功宗徳之传夙夜畏威勿替天命人心之戒可
　　吏部尚书崔与之明堂进封南海郡开国公加恩制
　　聿怀耆俊宜锡宏休具官某行峻而约之中气刚而飬以直风槩髙古秋霜烈日之严典刑镇浮防山乔岳之重洊十行之趣召俨三命之滋恭展也达尊烂然全节延英论事莫遑汗盛夏之衣宣室受厘犹思前半夜之席肆肇开于公社仍申衍于爰田繄举邦彛寔均帝祉积徳而后兴礼安得鲁生之来为治不在多言勿替申公之告可【首同郑性之辞】
　　敷文阁直学士知潭州余嵘除华文阁学士防海制置使知庆元府制
　　勑朕总治中朝分任外阃或统江淮表里之势或当防蜀风寒之冲廼睠鄞江近扼海道欲壮股肱之郡必求方面之材具官某学明而履方气充而用博操纵阖辟莫穷应变之长卷舒屈伸不改有常之度拥甘泉之夙望镇长沙之介藩谓弄兵多出于无聊而患盗每生于有欲风采一振号令具孚驩緑林之革心青草之息警转闻良伟简在逾深冦恂之定颍川乆徇借留之请箫生之守冯翊更图详试之功陟奎阁之穹班总制垣之重寄宏开四履爰控三韩惟威望耸则风颿浪舶之无虞惟恩信着则椎髻卉衣之来慕以至业相安于田里福并及于京师繄我誉髦奚烦多训可
　　直秘阁新成都府路提刑赵彦覃除都大坑冶制
　　勑具官某国计莫重乎铜楮之相权朕出寳帑之储敛宿楮而易之物价浸平又必钟官能振厥职尔天支之秀周行之隽甫起家于蜀部举圜府之权尽畀之进用亟矣唐诸道置炉九十有九在东南为多地产今犹昔也尔能公以惩浮冗明以剔奸蠧敏以干壅滞少府水衡之积何患不承平若哉可
　　太后山陵复土钱忠表赵若浚转一官制
　　勑具官某等六騩复土五使置官凢备驰驱悉霑赏赉尔祗吏役例进一阶茂对恩荣勉思策励可
　　李安国特转武节郎制
　　勑具官某比嵗蜀阃失驭溃旅迸逸为民害甚于冦尔薫染忠义奋骁雄扼险要待其来民恃以无恐果山至今徳之増秩旌劳俟有褒擢可
　　直秘阁知温州游九功除司农少卿制
　　勑具官某良二千石入为九卿汉法也北海朱邑以治行第一掌周稷之业盖此其选尔肤敏而静平易而正京蜀荆闽屡更名郡刚不至甈柔不至坯民安其政而有去思可谓良矣朕惩吏道放纷之循名责实思用其良不俟东嘉上计以汉法选贰司均夫长于治民者必优于裕国信能为朕飬其和节其流而时斟酌焉钱谷之间其纾乎可
　　林禧子封父承务郎制
　　勑具官某父某宗祀庆成均福寰宇髙年尤吾所尊礼尔禀厚飬深年过九袠有子登名于奉常义方立矣锡庆疏封用劝好徳可
　　林禧子封母孺人制
　　勑具官某母某氏云云　母训昭矣锡庆疏封用劝好徳可【余同父】
　　归顺人孙政鲍义邉寳张仲于徳杨翼张彪张实髙三受张旺汲汉臣邢海蔡青魏成方元郭通綦同张时并补承信郎制
　　勑具官某人等讨叛以义懐服以仁殱渠贷胁归斯受之尔能革心奚爱髙爵祗服宽恩勉图报效
　　归顺人王元纯补廸功郎制
　　尔尝为士奚爱文秩祗服异恩勉图报效可【余同上】
　　史复祖除刑部中制
　　勑具官某朕间者闵雨念中外狱吏奉吾法不防逮系多淹上干和气亟下宥减之令而雨宪部列属必求知朕意者尔静而不浮谨而不廹明习于律令而不苛累驾缇屏具有善誉辍郡而参聼四方之谳奏其选甚髙公则强御不能欺恕则文致不能入勤则冗醸不能困钦哉监于兹祥刑以达朕好生之徳可
　　军噐监兼刑部郎官李直柄除大理少卿制
　　勑具官某我神宗定官制理寺卿一少卿二分左右聼刑狱今圜土空虚治狱虽非宿其业可也四方奏谳萃于断刑业可不速乎尔悃愊近厚容气俨肃习于舜士师周司冦之典而以恻怛行之五为理官三为宪曹其业宿矣爰命尔以亚卿断天下之刑宥过无大刑故无小能知此意则可以明于刑之中率乂于民棐彛念之哉可
　　权工部尚书防江制置副使知黄州兼淮西制置使赵范除两淮制置大使节制廵邉军马兼防江制置副使制
　　勑江为国之门户淮为国之藩篱门戸严则谢元无后顾之忧藩篱固则祖逖有前进之势盖出入运棹之如意在表里撑拓之得宜分外阃以相维总中权而尤重具官某兼资文武世笃忠劳賛筹江汉之间隐若敌国制胜淮海之表贤于长城功虽着而有谦抑之风气虽锐而有深沉之度知可属于大事期共成于逺图残虏宿雠歘一朝之就烬中原故壌莽万里之为墟欲乘车攻复古之机无出天保治内之畧孰强吾意尔壮其犹防诸八座之聫付以元戎之寄淮东西之星垒尽受指挥江上下之云屯参聼号令本之老成谨重之识行之平定安集之心以守为攻以全取胜乃若秦人之鹿犄角相资常山之蛇首尾俱应必能通脉络于诸道斯可防精神于一家迄跻中兴用光前烈
　　赵薿除大理寺丞陶木司农寺丞赵崇嵒太府寺丞姚珤国子监丞贾似道军噐监丞制
　　勑具官某等汉宣帝励精求治综覈名实以练羣臣黜陟有序众职修理上下无茍且之意迄济中兴朕甚慕之尔薿世业之华噐能精敏尔木儒林之望议论坚明尔崇嵒公族之彦材谞通畅尔珤决科之隽讲习有源尔似道克家之美趣尚不茍廷尉太农太府有丞胄监戎监亦有丞徃为我分治之丞者承也所以承辅其长使无旷职也政事文学理法之士继自今咸称厥职则予以怿可
　　林申除宗正寺簿赵镐夫司农寺簿赵汝璲太府寺簿余元廙国子监簿制
　　尔申茂于践踢声华甚畅尔镐夫勇于奋励材术孔优尔汝璲抱负纯明志不茍售尔元廙渉歴详练材不自宗正大农太府胄监皆有簿徃为我治之先簿正祭噐圣人犹不敢忽职业之尽也【余同上】
　　赵汝除司农寺丞杜范军器监丞李以制大理寺簿章劢将作监簿制
　　尔汝秀于公姓材刃有余尔范頴于儒绅业履甚度尔以制金玉其质安雅自将尔劢弓冶其传谨畏自饬大农戎监有丞李寺戎监有簿徃为我分治之丞以辅其长簿以纠正厥违非特示进擢之荣也【余同上】
　　淮西安抚使机宜兼通判庐州刘子澄除军器监簿兼淮西安抚司参议官制
　　勑具官某邉阃上介之置非内地比中原事防之集非他时比故择材尤谨尔气禀爽迈议论英发与闻经畧西事之机筹亦既熟矣班王朝而长莫府厥任逾重深沉者无躁谋老成者多逺虑尔乃赞乃牧圗全而制胜功懋懋赏朕所不吝也可
　　国子监丞张翀除秘书监制
　　勑具官某寺监皆有丞中秘为髙天球琬琰之出元圃楩柟梓之生邓林地望殊也尔学殖粹材猷翘防蔚乎诸儒之頴丞我胄监不挠于法而教令行贤闻益昭西昆群玉之府防其间者皆天下选尔往丞之地望称矣本固则末茂形大则声宏其益充所养以待方来之用可
　　太府寺丞尤焴除枢宻院编修官兼权检详制
　　勑具官某国朝经武要略一书尊阁于枢庭朕万几之暇亲御翰墨作经武阁三大字扁之事増重矣职删润者宜称尔涵负器识之髙讲明理义之熟困能不失所亨此致养所以致用也中兴保大定功之略咨尔纂修垂则于亿世时政有纪防计有録并以属尔而捡详兼徂尔祖淳熈间尝为之长虑却顾宻賛幄筹求所以安国家利社稷期无忝家传之学可












　　平斋集卷十七
　　钦定四库全书
　　平斋集巻十八　　　　　宋　洪咨防　撰外制
　　太府寺簿刘炳除诸王宫大小学教授制
　　勅具官某行苇忠厚内睦九族岂惟睦之必择师儒以玉其成尔西产之良邃于易能发明未画之蕴其师表于磐石防绎义理切劘情性使成人有德小子有造则予汝嘉可
　　军噐监丞谢奕礼除大宗正丞兼权兵部郎官制
　　勅具官某丞郎朕所重非其人不轻畀尔韦平之裔有诗礼之传隂马之族无富贵之累可谓雅噐矣丞我大宗摄徂郎省岂特用为尔荣恭俭惟徳恪勤廼事朕将以是观尔之致逺可
　　贾似道特转奉议郎制
　　勅具官某朕建后于相家又命妃于法从而关雎之化行进封有俶推恩惟称尔袭芳弓冶之传承晖四星之首擢丞武监进秩二等奕奕光荣矣务学好修用燕多祉可
　　度支郎中谢采伯除军噐监制
　　勅具官某吴越之剑取其地良妢胡之笴取其材美朕观诸此得噐使羣工之道尔生相家而无骄气地之良也挹儒科而有能声材之美也地良材美繇郎版部长戎监畴不谓宜岂徒以肺腑进哉易之除戎诗之备械书之胄敿干皆今急务毋视训工程作为猥酿而不之屑可
　　魏峻除太社令杨璪除籍田令制
　　勅具官某等社籍置令类以公卿佳子弟处之鸾停鹄峙于梧竹间贵其称也尔峻貂蝉世家风度凝粹尔璪笔槖名裔气禀开敏或司国社或掌帝籍列在容台培养逺噐其益励于学以对宠荣可
　　华文阁待制知泸州魏了翁用明堂恩进封蒲江县开国男加食邑制
　　勅朕有懐时彦宜锡神厘具官某学贯乎古今气塞乎穹壌立朝素节挺朝阳之梧桐去国丹心凛歳寒之松栢属更张之伊始顾趣召之宜先頴川正急于借恂宣室遂迟于见谊既底于治廼遄其归维昔宗祈敷时馂惠骏奔百辟曽齐胙之靡仪燕衎一贤胡鲁膰之未至宜爵升于糓辟仍戸衍于畬圭尔毋谓万钟之何加朕方念四簋之不饱亟承显渥入告嘉猷可【余同郑性之】
　　诸王宫教授蔡仲龙除太常博士制
　　勅具官某奉常礼乐之司王政由出朕方起耆儒为介卿以备诹访博士叅之宜得贤才尔醖借其学详雅其度楷模宫邸蔚有贤声端委佩玉据经以订损益之文折是非之议盖裕如也彼度吾所能行而迁就焉朕安取此
　　太社令李晞顔除大理司直制
　　勅具官某三尺法具在枉于舞文吏朕甚悯焉必得古之遗直而后可为邦之司直尔词藻有华业履有度所居官惟法守是谨以是议法于廷尉不桡不折不不滥而王道行皇极立矣枉己未有能直人则孟轲之戒可
　　敷文阁学士李埴明堂恩加食邑实封制
　　勅具官某学博而识明气全而节劲螭头去国望久郁于论思豹尾行邉功独髙于绥定属大权之亲揽务众正之详延首告李泌以束装欲为贾生而前席正深乐只宜亟来思维昔宗祈敷时馂惠肆畴采邑仍衍真畬【余同郑性之魏了翁】
　　戸部侍郎京湖制置使史嵩之明堂恩进封鄞县开国子加食邑制
　　勅具官某赋頴脱之才抱辐辏之畧从途荣显侈世业于韦平制阃崇严耸军声于羊陆惟四履遐之絶警故九筵精意之潜通礼既底于熙成福宁容于专向爵升蒲璧户衍畬圭帝命式于九围朕既荷受球之宠天威不违咫尺尔毋忘拜胙之恭懋畅英猷对景况可【余同上】
　　徽猷阁学士新知太平州邹应龙明堂加恩制
　　具官某学擅抡魁望髙法从居易以俟命初无徇世之心充实而有辉未防济时之蕴试望之于冯翊得汲黯于淮阳虽广合宫之询尚迟宣室之见维时熙事丕举庆条肆加多邑之荣庸示名藩之宠绥我思成者在于温恪介尔景福者由乎靖共茂展英猷对休渥可【余同上】
　　华文阁学士知庆元府余嵘明堂恩进封信安郡开国侯加食邑制
　　具官某学擅名儒材优法从长沙之称吴芮久借蕃宣东海之得翁归更需镇抚虽缓受厘之访靡忘吁俊之思廼睠明禋迄成熙事馂惠下逮于煇庖之贱脤膰上亲乎族姓之尊岂繄时髦可后祭泽肆进彻侯之重仍加采邑之腴绥我思成在于温恪云云【余同上】
　　杨汝明聂子述明堂恩进封加食邑制
　　具官某业擅名儒材优法从骑星辰于奎阁歩武寖穹挹风露于珍台精神更逺属改而更始每前席之兴思廼睠明禋迄成熙事惟予靡忘于寅畏尔毋替于辰犹可【余同上】
　　吏部尚书崔与之除端明殿学士提举西京崇福宫制
　　勅节谊天下之大闲而厉其节者在人主徳齿天下之达尊而褒其徳者在朝廷朕眷懐东海之濵夙着南阳之望渇于见晩趣使来思顾抗志之何髙宜疏恩之特异具官某纯明而绩学静定而善谋东抚淮堧制胜纷防之表西驰蜀道计安震扰之余乃荷宁考简知之深予冲人注想之切迟十年之圭觐洊一旦之旌招戋戋之贲丘园仪图共政嚣嚣之乐亩畆恳请辞行屹砥柱于患失之波归灵光于戒得之境免从雅志丕振髙风维元祐诸贤之方来独范镇屡召而不至进承明之秘殿领崇福之殊庭兹复见于耆英宜一循于优礼凤翽翽而亦集爰止朕虽阻于仪刑驹皎皎而毋有遐心尔尚殚于训诰可
　　华文阁待制江西安抚使陈韡除权工部侍郎兼江西安抚使知隆兴府制
　　勅政令寛猛之乖而后有苻泽之奸民困饥寒之廹而后有潢池之盗鉏萌芽则力易图滋蔓则功难有嘉讨捕之劳庸示褒迁之宠具官某忠以体国儒而知兵遏淮防之鸱张威名早畅殄闽凶之螽起筹略更髙緑林动于循梅黒祲被于汀贑跳梁莫制震荡靡宁朕合三道而建元戎尔鼓诸将而鏖剧贼访鸿鴈于棘荆之下追狌鼯于篁竹之间左翦右屠而禽其良既大惩于弗靖下筦上簟而安斯寝遂咸乐于有生以数年宣力之勤底一旦成功之伟宜进班于起部仍宅牧于洪都勉为朕留益振如虎如貔之气尽除民蠧永凝买牛买犊之风可
　　大理寺丞郑伯谦差知常徳府提举德沣辰沅靖州兵马制
　　勅具官某武陵枕重湖带五溪民夷错处牧御非易必熟知德意者徃绥之尔厚而不浮庄而不挠正于廷尉恻然惟恐一民之寃德意盖熟之矣出布藩条旁制四郡奉法循理以康又民夷俗亦将闻风而帖服本正则末治也朕方以责实课吏尔求为可知嗣对光华之渥可
　　复中大夫直龙图阁致仕季衍特赠通议大夫制
　　勅具官某天未有久而不定者士君子所以不急乎人之知而蕲乎天之知也尔公而忠亷而直所至厥绩用茂顾以闲退终人胜天乎朕思起事功于积弛而才之难九京莫作良深悼叹既还尔秩又寓直羲图进两阶以追荣之天者定矣魂而有知歆此愍章可
　　新知西外宗正事赵彦纾乞休致除直秘阁官制
　　勅具官某奔竞成俗如水趋下有安于命谊而无得心吾能尊显之尔业履平实治行亷静甞为部刺史通显矣耻于浚常之求甘从肥遯之乐读书求志若将终身朕起之外宗曽莫能夺何巻懐之深耶寓直木天优游闲舘身愈退而愈荣可以媿世之嗜进而务得者可
　　王仪特转朝奉郎致仕制
　　勅具官某仕者以员外郎致其事则泽及后嗣非防课应格不可幸得尔疏通而勤敏甞贰安庆板筑之功居多引疾告老进秩一等不俟积阀遂郎员外殊恩也归而教忠尚其无斁可
　　朝散郎直秘阁李燔特转朝奉大夫直华文阁致仕制
　　勅具官某朕新美政化民献有十夫予翼方来而未艾也胡一贤之不憗遗尔早从诸老之游熟讲有用之学果逹而艺从政何难时未可为则巻而懐之时可为矣则嵗不尔与果制于命也耶陟序正郎陞华奎阁荣其归老示我惜贤可
　　归顺人伪防御使樊辛特补武翼大夫忠州刺史淮西兵马副都监制
　　勅具官某淮右鞠旅汝南归疆尔有箪食壶浆之迎我无亡矢遗镞之费肆加知义易授穹阶徃分刺郡之荣仍领防戎之寄勉殚忠力用荅殊恩可
　　李大谦特转朝议大夫依前直寳章阁致仕制
　　勅具官某竭忠尽瘁者人臣之职分荣始厚终者人君之恩礼尔寛平而栗精练而介吏能着闻久矣辍从郎省司臬左淛皇皇临遣精神尤炯然也亡几何遽以谢事告良用闵恻华之奎直佚之祠舘又陞之元士始终恩荣尔尚奚憾可
　　寳谟阁待制致仕毛宪明堂加恩制
　　具官某松阶凝邃了忘势利之荣栗里萧闲自适性真之乐属励精之更始毎吁俊而兴思肆衍邑畬之富庸増家食之华予方笃养老乞言之意尔无忘归美报上之忠可【余同魏了翁等制】
　　许应龙除礼部郎中制
　　勅具官某朕亲政以来除南宫郎者再西垣北扉斧藻王度皆由此其选尔防袭荃蕙之芳歩武珩璜之节璧海瀛山休问籍甚望郎出守挹汗澜之泽于潮学益老矣撰遗草奏挈之华峻能以博古之识昌用世之文其升也熟御可
　　司农寺丞傅防除都官郎中制
　　勅具官某周司总冗辱之役属秋官汉都官从事掌中郎官不法属司今庀曹宪部挈令士职古而事简尔儒术通明吏事详敏累绾郡绂绰有治行盖能世其家者渉笔农扈甫谓之来赐墨隃糜趣进厥序其钦饬百使不枉于法以培卿用之望可
　　淮西强勇军统制吕深转武经郎制
　　勅具官某廼者山东逆俦敢犯王畧大振貔虎之气亟正鲸鲵之诛制阃第功尔甞鏖战进官三列仍统一军其日夕淬厉以称信赏可
　　赵汝遇除度支郎中制
　　勅具官某地官帅属以经邦用司金职其入司度司其出赢虗所关维材是授尔歴中外以老成精练闻国费积冗军调纷集楮币盐防术穷而莫继尔其精意计度量入为出斟酌损益而图厥中毋徒委诸有司之吝可
　　安恭行除大理寺簿制
　　勅具官某朕缅懐光朝枢臣保蜀之勲而□其报既擢其子又録其孙尔竞爽而警敏王父所钟爱也丞郡东川方腾善誉簿正棘庭趣登华缀三世有绩于朝荣矣哉仕优则学图称厥家可
　　利州路转运判官陈隆之除直寳章阁权知沔州兼利州路提刑兼提举制
　　勅具官某蜀号天险沔当要冲积吾百年之经营空于一旦之蹂躏孰寛忧顾宜得伟材尔气鋭于理纷术优于应变祁山斜谷之遗迹木牛流马之故智防绎盖精辍从漕挽徃图控御合两节奎阁以重其行尔能以公灭私一意国事阨塞当筑堡坞当修流离当集疲弱当练悉为朕挽旧观而囬之进可以瞰秦陇退可以蔽梁益则维汝功可
　　利州路提刑王翔除利州路转运判官制
　　勅具官某武侯用蜀每患饷道之不继以木牛流马为未足而杂耕渭上规模逺矣朕订古谋今慨然于懐尔志气宏壮材猷达周旋剑栈之表具着劳效繇宪而漕岂特以平时将输望尔关隘空于冦攘闾井荡于兵燬旧规犹未还也尔其以坚力行实政安辑流离经葺荒坠使民趋生业之乐则兵享耕屯之利西顾庻其寛乎可

　　平斋集巻十八
　　钦定四库全书
　　平斋集巻十九　　　　　　宋　洪防　撰外制
　　宫观叶莫除权发遣贑州提举南安南雄汀州兵甲制
　　勅具官某章贡与闽越错壌其俗易摇而难服奉吾诏令以镇绥之其惟良二千石乎尔和平而有制庄静而有立武冈戎伍之变洞察情伪设方略不数旬凶渠授首一邦底宁帅阃上功既懋尔赏绳于文吏吾帅臣又为尔明白之起分二水之符坐緫三州之甲必恩意孚而善良吐气威信着而悍犷革心治化蒸蒸如汉良吏是为不负所举可
　　陈良骥转承议郎制
　　勅具官某维扬翦冦之赏大阃弟功无防不逮尔庀役州赍伐援比以自请亦陞一列责实方严思称所防可
　　王丙特改承务郎制
　　勅具官某巴蓬山髙林深奸民渊薮啸呼剽刦实烦有徒尔奋身书生急义乡井招懐其胁从禽僇其不率一方安堵诸阃上功超授京秩宦涂方开亦克用勤可参知政事兼同知枢宻院事乔行简除知枢宻院事同提举编修经武要略加食邑实封制
　　勅朕抚车攻复古之运慕烝民任贤之功我仪图之则山甫柔嘉侯谁在矣则张仲孝友廼睠股肱之重夙咨齿德之尊讲内治以既严筹中兴而抑熟进握本兵之寄俾殚谋国之长涣我明纶谂于列序具官某直大而不倚深冗而有谋翛然其癯精神溢于万物之表皓然其老志气塞乎两仪之间予养晦则宻勿以效忱予更化则従容而賛决凡君子小人之进退暨中国外夷之盛衰备输启沃之忠居頼弼谐之助惟关洛有鼎来之几防而江淮有前进之规模必元老壮猷乃可以出万全必真儒无敌乃可以大一统就烦旧德坐筦洪枢緫提经武之编益懋运筹之略申陪井赋并实圭畬噫询黄髪则罔愆朕方谨仡仡番番之戒有常德以立武尔毋忘緜緜翼翼之图渉厯深则无躁谋思虑精则无遗防共恢大业茂对闳休可
　　资政殿大学士新知建康府曽从龙除参知政事同提举编修勅令加食邑实封制
　　勅庆厯之开太平范仲淹为预元祐之新大法吕公着为凝丞朕遵晦十年厉精一旦趣召先朝之彦俾还近辅之聨诞丝纶敦告簮绂具官某学根乎正大气抱乎纯明其重足以挫众纷屹然鼎吕其静足以烛羣动了若蓍龟蚤服在于大僚耻茍同于污俗不合则去有待而行鹤鸣九臯之闻声而乐只鳯翔千仞迄览徳以来思予兴相见何晚之嗟尔动可为忠言之喜举昔大对劝今力行嘿有契于此心期共由于斯道更化则可善治宜増重于本朝折冲何必临邉奚尚劳于外服爰辍居留之计聿严共政之图莅勅局以提纲拓爰田而衍赋并昭异数式奬英猷噫六典建于周家莫光乎设而置辅庻绩凝于虞室尤在乎同寅而协恭勉殚訏谟之忠共济垂拱之治可
　　左谏议大夫郑性之除端明殿学士签书枢宻院事同提举编修经武要略加食邑食实封制
　　朕廸简在廷仪图共政繇谏长而选盖仅闻于二纪之间自抡魁而升况并见于一日之顷繄非常之盛举必不世之竒材翊我事枢于制綍具官某身端而行治心广而体胖鸿渐可用为仪望风髙于华着鸡鸣不改其度志晩适于槃阿维予初潜慕世贤喆未亲魏征之论已稔萧生之名迨躬揽于万几首旁招于众正擢从郡最列在从途朝入对于治朝暮进登于骑省规君德则中庸大学条国事则天保采薇方累疏之前陈己一言之嘿悟经跻宥府宻賛筹帷由求之切而得之难故知之深而用之速总武经之大笔陟书殿之穹班爵肇启于彻侯封更陪于多邑以寄股肱之重以示精神之强噫虞舜之治有五人朕方笃任贤之意宣王之德洽四国尔盍思复古之图叶济庙谟丕昭儒效可
　　何处久除直寳谟阁知镇江府制
　　勅具官某南徐襟江枕海而控淮地望重矣制胜孔严择守加遴尔材猷宏硕志气激壮为御史谏官甞陈内外修攘之略具有本末朕甚伟之冠冕蓬山未畅设施祖逖击楫渡江之地以奎直徃为朕图厥功应接于外屏蔽于内威行爱孚而天险之势以强京师并防福也可
　　何琮除直徽猷阁福建路转运副使制
　　勅具官某七闽乐郊也间者鸱义奸宄多抵冐于法非憔悴菀结莫之省乎尔风槩凝逺性行修洁世道渫浊能不磷淄朕噐之奏对间久矣敛武华要寓直凝邃夙驾暑征徃将使指岂直为飞挽计以铁冠触邪之余威察一道臧否贪亷丙刺举之使奸吏澄而民气舒斯称朕临遣之意可
　　董洪父自修王公瑾父羽方岳父钦祖赵子森父复先陈子椿父千期朱炎父师友孙镛父价明堂恩封官制
　　勅具官某总章大飨熙事涓成敛福锡民同跻仁夀尔耄期康彊有子仕版京秩防封式昭善庆可
　　太中大夫曹叔逺特转通奉大夫依前焕章阁待制致仕制
　　勅访正元之遗事尚想告犹追长庆之髙风遽闻请老莫囬雅志用锡徽章具官某襟度旷夷风规凝粹羊肠峻阪早备罄于忠勤豹尾属车晚寖隆于恩遇劳禁途而谂疾佚真舘以言归赐杖窃迟挂冠何急叠进髙华之秩仍通严邃之班祗服宠荣益绥夀嘏可
　　正议大夫程珌磨勘转正奉大夫
　　勅等六曹而上课严三嵗之迁超四品而陞秩重八年之转虽循彛典实着恩章具官某粹学渊深英规山立谋猷献纳备殚日月之忠典册铺张叶应风云之防繇殊庭之引兴每魏阙之存心积阅既深陟明可后飞鸿自适初何计于穹阶鸣鹤相求肯尚遗于宿德可闾丘梓林炎赵崇赵崇森除大理评事
　　勅具官某等典狱惟平之难汉吏用法巧文浸深于是置廷尉平四人务平之尔皆练习律令而文无害故并命以司庻狱之平明啓刑书胥占咸庻中正则平矣钦哉可
　　虞衡除大理寺正制
　　勅具官某王制狱辞之成史告于正正听之正所以正庶狱之不正也尔简澹而详敏褰帷岭峤之东以风力着庸命尔正于李吏有上下其手以舞吾法尔悉为朕纠之庻几廷中称平而天下无寃民可
　　权知信州史弥忞除将作监制
　　勅具官某上饶间于江浙顷悍卒轶纪律以骇吾民翦其萌可缓乎尔优于应变勇于讨恶尺二渠于市而羣奸之魄裭千里底定朕甚材之召丞匠监用旌尔能缮修务简益培雅望可
　　赵与懽起复直寳谟阁淮西提刑制
　　勅具官某兵刑一也西淮方整军经武陈时臬事宜加谨尔公族之隽材优而气盛甞守辅邦蔚有能誉繁弱可久櫜乎起之栾棘进之奎直徃司臬于西能使在泮献囚与在泮献馘同功则移孝为忠之道得矣可
　　大理寺丞桂万荣除考功员外郎制
　　勅具官某冯唐白首顔驷厐眉尚书郎以老于职为重尔行已纯固莅事精恪丞于北寺不诡不挠盖渉深而识定者也考功课吏之法公则一私则万殊勉为我权衡之抑扬惟允俟有褒进可
　　权兵部尚书赵至道除寳谟阁直学士知镇江府制
　　勅法从莫如文昌八座之尊介藩莫如扶风三辅之重必巻舒之有裕斯出入之俱荣具官某早以孝称晩繇防进歴耳目之寄每侃侃以自将升喉舌之官尤循循而维谨久厌禁严之直欲寻闲退之盟莫挽而留宜华其去赤刀琬琰峻秘职于西清皁盖朱幡巩名城于北固亟上中兴之最慰予耆艾之思可
　　太常寺丞兼权右司曽天麟除将作少监
　　勅具官某永惟技巧工匠之鲜及不如宫室苑囿之无増故膳监不以饬工而以程才尔防通而艾寛静而栗材出邓林信良矣容台省闼趣陞于少匠厚其储以致用也尔知噐用利则用力少而就效众斯识朕心可
　　王瀹转承议郎制
　　勅具官某朕观新店民之语知和籴之厉民尚矣尔守滁日籴办而民不扰数逾三万应我赏格増秩旌贤尚鞭其后可
　　归顺人沙兀惹特补修武郎添差蔡州兵钤兼权蔡州事诏
　　勅具官某襄汉奋伐淮蔡底平莫府以戎防来上谓尔能知逆顺之分赤心归谊愿效忠力蔡人即吾人也爰畀右阶就命尔守复民业以趋耕作士气以待战保障巩固斯称委寄可
　　房应发转文林郎制
　　勅具官某六騩复土五使置官凡备驱驰悉霑赏赉尔祗吏役例进一阶茂对恩荣尚思防厉可
　　刘显以艾评战殁补承信郎制
　　勅具官某蜀关御防虓将死勇尔父从之鏖战继殁羽林孤儿汉恩特厚録尔一官用劝徇国可
　　石天瑞白华补秉义郎制
　　勅具官某等方城濯征垂瓠震溃执讯获丑余烬为空尔能自归贷而官使尚图忠効用答生全可
　　李骏起复直龙图阁四川都大茶马制
　　勅具官某秦蜀牧之政分合凡几然非其人分任而不足得其人合治而有余尔沉毅足以经逺果逹足以治剧所居底绩晩誉更伟坤维事力日匮茗法壊而后马政壊顷甞分任未见其益也兹庸合以命尔且寓直渊图以重其行毋俟祥琴慷慨叱驭能使亷信浃于园戸行于蕃落则摘山富而效牵烦矣可
　　工部郎中郑寅除尚左郎官制
　　勅具官某艮以止为体能时止则止然后能时行则行尔简粹而通亮为郡甞以治理效闻顾时俗之流又孰能无变化惧荃蕙之为茅也而恬然归洁坐玩嵗华待化机之转移偕众正而彚集其将有行乎郎选甚髙毋惮于剧朕方思所以进尔者可
　　王迈转朝请郎制
　　勅具官某务万货萃焉而摘山煮海之利居多羡入必赏厥有着令尔材优于从政甞司出纳嵗有羡利其知理财正辞之义乎一官懋赏益图尔庸可
　　将作少监赵与芮除大理少卿制
　　勅具官某孟侯朕其弟必巻巻以陈时臬事丕蔽要囚为诰岂非刑者君子所尽心焉友之笃则诲之切乎尔气质金玉歩趋绳矩卓有大雅不羣之风朕犹欲其政事之笃也既试之大匠又试之少大理民命至重国脉所关钦哉惜哉其宁惟永尔亦与有令闻可
　　邓云转武节郎制
　　勅具官某山东逆俦负固淮楚大震貔貅之气一空狐兎之羣制阃第功尔甞鏖战进官四等获戎湖右其日夕淬厉以称信赏可
　　王旻
　　勅具官某峻升武级用奬骁雄仍颛戎律之严坐镇邉城之重祗承异渥勉防竒勲可【余同上】
　　直寳谟阁宫观刘宰除太常寺丞制
　　勅具官某圣人与曽防悦漆雕开盖不汲汲于用乃所以致用也尔德于天者厚求于人者浅见几逺引乐道而著书与行乎国政之久者相为终始世方澜倒独落落乎其有风飚朕甚嘉之防之槃涧丞我奉常幡然一来尚不负国人之望可
　　考功员外郎桂万荣除尚右郎官制
　　勅具官某比嵗幸门开而吏道杂武级猥滥尤甚综覈方严铨管宜允尔为考功郎气严词厉莫敢欺推是以修审官西院之法鉴掲而妍丑分衡设而轻重判剧曹其澄乎来几何日三锡厥命用惟其才毋谓序进可










　　平斋集巻十九
　　钦定四库全书
　　平斋集巻二十　　　　　宋　洪咨防　撰外制
　　两淮制置使兼防江制置副使赵范除江淮制置大使制
　　勑全江淮济中兴莫大乎要冲之势筑坛场拜大将莫严乎专阃之权乃睠时髦宻承庙筭内养威而植屏外观变以投机丕建使名特加命绂具官某挺资果毅抗志忠勤材闳而用周力振西平之业气壮而识老逺追邓禹之风自讨贼之策勳即平戎之定计入仪法从出抚成师朕惟九节度以无统率而危唐四将军以有领属而强汉必中权之独縂斯外治之咸张车攻复防东都首经营于江浒閟宫遂荒徐宅先疆理于淮夷兹大恢表里之规摹宜尽禀精明之号令翼翼文昌之座堂堂太乙之旗壮本根于荆扬震声采于汴洛诗书之帅以尊主为德仁义之将以安民为功行三军则务于好谋掌六师则贵乎同力观宣劳之寖久信任重之优为江左自有夷吾朕方倚深长之畧河南尽为晋土尔盍坚绥定之图
　　权工部侍郎留元英除集英殿修撰知江州制
　　勑翠緌鸣玉入聫法从之荣皁盖飞旟出殿名藩之重不轻厥选宜贲其行具官某笃实无华寛平有则物情方靡初何意于鹰鹯世道既回仍可仪于鹓鹭政借居中之益忽腾补外之章勉徇恳祈俾图共理升班论譔留夙望于甘泉奉最藩宣寄壮懐于湓浦予曲尽待臣之礼尔益殚报上之忠
　　华奭除国子博士应□除太学博士兼在文府教授汪之道除国子録制
　　勑具官某道存乎人心蕴之为德行行之为事业文辞陋矣朕故谨择知道者为学校师尔奭直简而廉尔□融明而静尔之道英拔而粹俱有得乎正大之防庸命奭为博士以学胄子□为博士以学士仍典藩房之教之道为录以紏冑监之不如规者师道立而皆知以求仁明善为急化成天下独不在兹可
　　前右正言何万龄特转朝奉大夫直寳谟阁致仕制
　　勑具官某台谏以触邪指佞为职自仗马相戒而舍豺狼问狐狸有年矣尔以骏发之才迈往之气列在骑省能于波流风靡之中奋击大吏疾于迅霆非不畏强御者乎衔卹以没岁月奔驶崇阶邃职示不汝忘可著作郎兼权司封郎官蒋重珍除起居舍人兼崇政殿説书制
　　勑具官某廸惟先朝策多士得抡魁之彦敷遗后人休朕既简在大僚又简厥修如尔重珍者以柱史从华光之游矫矫乎鳯凰之集阿阁黄鹄之下太液也荣贵素定盛名难居诏美责难益究尔韫使硕大光明不愧天圣嘉祐之盛顾不伟与可
　　黄壮猷除金部郎官制
　　勑具官某朕方经理京洛财计裕于内则事力充于外金币委输钩考其数以周知登耗而颁节制司珍职也尔噐局明整才华畅茂司庾左浙能斟酌取予敛散之宜以乂我民趣践郎省参掌国用曹虽剧刄游盘错矣抑以是详观尔之能可
　　司农寺簿赵镐夫除司农寺丞兼提领安边所制
　　勑具官某景夀昌丞大农関内漕谷国便之常平置仓民便之北边亦借以给丞不当如是耶尔镐夫机圜而不穷气鋭而有立逾月再转就丞九扈且坐縂边计材选也孰利当兴孰害当除毋使夀昌专美于汉则职之称可
　　军噐监簿陈振孙除诸王宫大小学教授
　　勑具官某我仁宗诏诸宫院教授非止讲习经防须选履行端慤盖欲其以身教也尔静而不竞简而不华可谓端慤矣振振麟定以尔为之师观矩度于歩武之间挹芳润于言论之顷而成童既冠莫非大雅丽泽讲习之功将有考于此可
　　方大琮除司农寺簿楼杓除军噐监簿制
　　勑具官某寺监有簿职钩稽违失简矣国以养材士以养望尔大琮粹然其瑜而静俾簿于农寺尔杓嶷然其度而立俾簿于戎监鸿之渐而鹭之振也观其所养朕不敢忽尔益观其自养可
　　知南安军彭铉职事修举转一官制
　　勑具官某汉二千石有治理效輙玺书勉厉增其秩故良吏为盛朕甚慕之尔果于事功达于识虑而敏于材江右南接岭峤俗悍而【阙】　　垒假守能不以茧丝易保障田里相安蟊贼屏迹其汉吏之良乎一秩示劝益进于理以对显擢可
　　施差知雄州制
　　勑具官某融在广右为望郡铜虎符玺不轻畀尔以淳熈执政之胄克修令猷履平而植固三为别乗抱璞不售亦老于世故矣是以起家毋鄙逺其民而厚拊之廉善达于听闻斯称惟良之选可
　　曹叔逺赠光禄大夫制
　　勑老之将至甫抗志于垂车生也有涯遽遗言于易箦推我防伤之意形于赠禭之章具官某薰然泽物之称蔚乎成己之学中年去国流落而气不衰晚节还朝虺隤而志已倦进陟论思之选退寻萧散之盟方惜日以自休胡御风而不反出处本末具知存阙之忠始终哀荣茂享书棺之宠可
　　李衍直寳文阁致仕制
　　勑具官某河东守以一人之毁而去云中守以文吏之防而罚今昔之通恨尔直方自信无所挠折宅牧淮右竟以贾憎朕夷考其平生公于狥国廉于居官暌弧之疑可亡也齿发未衰遗荣何亟进直寳奎尚其吐气可
　　吴渊除右文殿修撰知镇江府制
　　勑具官某物不受变则材不成人不渉难则智不明此风雨霜露所以为天道至教尔以昂霄耸壑之秀质出于邓林夫岂常材也哉而匠石必取于敛华就实之后京口为江淮襟喉升班论譔起家出镇识老噐定而政平军民之福也暇日登北固而长望慷慨击节闻风作兴斯称予蓄材待事之意可
　　蒋重珍除集英殿修撰知安吉州制
　　勑具官某董仲舒宜在汉庭而出相教令国中所居輙治志在及物无中外之间尔以奥学闳识奉天人之对尝襃然为举首不轻于售挽莫能致迨揽大政幡然肯来敷经旃厦吮墨螭首朕方倾意卿之非仲舒不遇比也卧疾念归姑以论譔殿辅藩勿药且召矣可
　　姚珤除直秘阁权知建宁府制
　　勑具官某富沙军情屡摇顷为甚官治民庐半委烈烬朕念之怛然故选熟知德意者为守寓直中秘以荣其行尔名在文学之科而议论锵发志气英迈丞于麟台郎于宪部与闻庙筭于宥府声闻日起讵宜轻去一方病矣勉为朕徃廉平以字民简静以驭军百废具举而声色不动以表列城可
　　何炳除集英殿修譔知江州制
　　勑长江上下防风寒非一处浔阳西挹武昌东引京口自晋以来为重镇故辍从臣临之具官某以拨烦之才致逺之识尝建台阃于上流厥绩用茂晚登从涂齿宿而气不衰升华论譔徃控天险酌保鄣茧丝之计严绸缪牗户之图江波不惊庐阜屹峙尚可登庾亮之楼而销忧也可
　　国子监书库兼皇后宅教授徐雄除国子録制
　　勑具官某虞周有胄子国子之教汉有四姓小侯之学朕参用之以作人尔讲习克勤圭角不露方授经隂马之家遂分録成均之政师道行焉茂哉思其所以为人师可
　　陈大朴平黎蛮赏转儒林郎制
　　勑具官某黎蛮干犯海邦绎骚尔宻赞守臣设谋致讨论功宜赏爰进一阶汉水之阳益勤警逻可
　　张绰平蛮督餫赏转儒林郎制
　　勑具官某黎蛮干纪海邦绎骚维时守臣亟致讨定尔服官黄绶督饷良劳示劝一阶益勤警逻可
　　赵善瀚知岳州制
　　勑具官某岳阳处粤蜀荆楚之会吴晋皆为重镇以鲁肃陶侃为之守尔气盛于权竒材优于盘错杰然公族之頴繁弱櫜藏人所共惜起冯熊轼揖肃侃于千古之上可无薄洞庭而羞君山也维彼泽国民生孔艰悉力拊循无失休誉可
　　黄朴改差知泉州制
　　勑具官某奉亲而守便郡缙绅之至荣尔学问昭融议论激壮以抡魁雅望昌文声于朝而料戎情商国势类出人意表识者以方面材期之甫懐吴兴之绶随绾温陵之组去家压境能几何舍板舆亲御如行户庭父老相与荣艳于道周且喜色相告曰仁孝同源孝于亲必仁于民凋瘵其苏乎可
　　涂显行知崇庆府制
　　勑具官某蜀在万里外朕于人物之贤否难隃度而耳目惟制阃之寄尔之公亷律己岂弟爱民彦呐为朕言之观逺臣以其所主唐安一麾不汝吝也政平讼理图称厥举勿以去朝廷为邈可
　　厉模楮纲赏转朝请大夫制
　　勑具官某币行于东南而取楮于蜀精实致宻伪难以乱真也尔抱才敏鋭将漕井络歳发楮纲适应赏今其升一级庸劝奉公可
　　权工部侍郎徐侨除集英殿修撰提举佑神观兼侍读制
　　勑劳侍从之事愿去承明考仁圣之风勉留广厦虽优老之盛典实从儒之盛心具官某志操孤高问学淳古咏归沂水之上世果何求作兴北海之濵时然后出有嘉耆艾置在清华守益固而眷益隆进愈峻而辞愈力兹领祠于阙下仍劝读于禁中以体貌大臣之旧规为尊宠高年之特礼更陞论譔不替纂修行苇之养老乞言亦孔厚矣大学之致知格物尚茂明之可
　　黄堮知肇庆府制
　　勑具官某朕惟民生之不易吏治之不良虽斗垒未尝轻畀矧名藩乎尔承元祐故家之传材优而气壮自着劳于试邑即振誉于登畿仅尔小休倐焉起复为遐峤之民择守也溃旅未殄地廹高要徃疾其驱亟图案堵可
　　丁晔除直寳谟阁淮东路转运判官制
　　勑具官某王良造父之御鸣和鸾逐水曲无不中节人与马相习也尔气明而敏材通而伟屏翰澄清之最荐着于淮左物情地利习之久矣兹还寳奎之直俾膺飞挽之寄咨诹贵广积贮贵丰徃究乃心用图厥绩以寛我东顾可
　　平斋集巻二十
　　钦定四库全书
　　平斋集巻二十一　　　　宋　洪咨防　撰外制
　　魏了翁除权礼部尚书兼直学士院兼侍读制
　　勑秩宗之典三礼虞凝垂拱之功春官之掌九仪周格盈成之治繄制作之自古必推行之在人进我鸿儒膺兹妙选具官某气以志为帅学以经为宗贾谊六太息之书洞达国体魏征十不终之防仰当帝心梧桐方挺于朝阳蒹葭已飒于白露遂处以顺乐忘其忧务著书而立言期精义以致用緑竹猗猗而瞻彼澳每兴磨切之思白驹皎皎而食我苗徒起絷维之叹适中朝之更始俾外服之遄归睠百王之典寖微而一代之防多阙匪究定民之本曷为经世之方汉仅草仪犹折武夫之气鲁惟秉礼卒回强国之谋尔熟讲乎后苍之九篇深稽乎姬公之六典未入趋于宣室趣摄长于容台仍摛盘诰之文更劝索丘之读登崇伊始简注良深吏士之见官仪正頼济时之畧公卿之明王制毋忘致主之规叅知政事曾从龙除知枢宻院事加食邑实封仍兼叅知政事制
　　勑圣贤相维而致升平莫重弼谐之寄文武兼资而有智略尤严宥宻之图廼睠誉髦洊参大政进筦五兵之重用培九鼎之尊倚成匪轻作命惟允具官某学该乎今古识贯乎天人长江大河不足以喻其量之深太山乔岳不足以言其噐之重夙擅抡魁之望尝陪近辅之聫仲舒见疾孙不少安于朝廷之上李泌出避元氏宁退处乎畎亩之间既屡最于介藩爰趣还于政路属逢更化备罄告犹直方大之兼全深得镇浮之体知仁勇之并用洞明应变之几顾边鎻之孔艰期庙谟之洪济宣帝枢机周宻固先二相之资宪宗纪律设张尤切众贤之助肆畴庸于间社俾进序于本兵縂提星纽之权仍赞台衡之务邑畬申衍邦典增崇以成道德之疆以全帝王之胜噫天保治内所以收采薇之功烝民任贤所以定车攻之业维真儒之无敌知中国之有人务逺乃猷用厎于乂可
　　签书枢宻院事郑性之除同知枢宻事加食邑四百户制
　　勑帝舜之格三苗有伯益以赞禹宣王之定四国有吉甫以诵申睠宥宻之孔严頼寅恭之恊济肆颁命綍参典事枢具官某资早悟而夙成学旁贯而曲畅凾钟太簇为角始终缴绎之和玉瓒黄流在中表里清明之粹久矣冥鸿之去时哉仪凤之来不累日而长谏坡未再月而登政路以非常之际防为有大之规摹难于定不难于回熟知国势可以战斯可以守洞识戎情爰进贰于本兵仍申陪于赐邑维予制胜咨尔陈谟府兵列于关中孰是相维之制属国置于塞下曷为叵测之防隐忧既深区画可后坐弭控之警宻输借箸之筹噫文武之宪万邦政有頼中兴之佐明良之图庶事盍共康丕应之功惟尔之能俾予以治可
　　同签书枢宻院事陈卓除签书加食邑四百户制
　　勑民献敉宁武功求济于艰大之日王师遵养时晦用介于纯熈之余睠国势之重轻视人谋之臧否进贤宥府扬号明庭具官某栁下惠之圣和乐正子之好善谦谦自牧夙全君子之风蹇蹇匪躬克慕王臣之操纷炎门之竞骛独夷轨之徐行一冺忮求両无淄磷去知有命靡矜噐能政理之长来亦何心益稔议论文章之望迨亲览于威柄爰趣登于政涂勤朴斵于梓材力赞厉精之治绸牗户于桑土常懐先事之忧备罄壮猷罙深邃简就陟枢庭之序仍循书殿之班爵进公圭秩陪邑采俾宻裨于胜筭用坐折于遐冲噫明主可为忠言朕方合介胄缙绅之议上策莫如自治尔盍思车马噐械之图必同寅协恭而和斯禁定功而保大式孚民听庸对王休可
　　余玠起复宣教郎防阳府通判兼西京制置司机宜文字制
　　勑具官某夺情非令典也惟从戎则许其墨尔以明敏练达受知于制阃秋防孔迩辟置自助起之垩室贰政要藩且参幕府之画不以家事辞王事其礼之变乎移孝为忠勉图协济可
　　李勉平黎赏转朝奉郎制
　　勑具官某广右平黎上功尔以彊敏宣劳于莫府进二秩以奨之甫通闺籍遂阶员外异渥也试邑于防益厉勿懈可
　　军噐少监徐清叟除将作监依旧兼司封郎官崇政殿説书制
　　勑具官某朝廷之用贤非一途信其贤耶用之惟恐不亟故必躐正郎梯监少而升尔家传正大之学躬厉直方之操金华开説援古以证今亹亹不倦朕甚嘉之摄主爵贰戎监而进大匠华轨直矣朴素化行缮修务简涵泳竹素绰乎余暇轮人有释椎凿议上之读书者试详访之以告庻乎他山之石可以攻玉也可
　　大宗正丞蒋岘除军噐少监仍兼权侍左郎官制
　　勑具官某武监戎部之附庸官间无事少也占位渉笔无几牍然向用之材于是乎储尔学问醇茂义理融畅恬夷而庄舒巻阿吉士其人欤丞我麟宗摄郎铨省几案文书填委不动声色随手冰泮而九品无遗鉴体用具矣试材以剧养望以暇鹤膝犀渠姑贰程作朕方图所以进尔者可
　　丘岳除兵部郎官赵与□除都官郎中兼枢宻院检详文字制
　　勑具官某等国朝最重尚书郎之选怀香而奏明光襆被而直建礼非郡最不真授尔岳笃茂而畅迈守夷真以吏畏民懐称尔与□防明而详达守嘉禾以政平讼理着朕厉精政事以来厯课吏治皆其良也表惟良之吏以劝郡国故俾岳郎于司武与□自丞大宗郎于司仆且摄属于宥府太防积星之次即日为真顾不谓荣乎兵不可黩刑不可滥必寝必措勉賛而长可
　　枢宻院编修官赵汝譢除宗正寺丞仍兼右司制
　　勑具官某王丞望华职简而宰属为剧授官兼剧以简欲其才有余于事也尔早收危级蔚着雅望摄组省闼靡枉于法守而事不辞难沛乎其才也擢由编纂涉笔宗盟仍行纪纲百司之职轻车熟路畴能及之益涵致逺之噐用对方来之渥可
　　汪之道除太常寺丞制
　　勑具官某汉制朝议武夫抜剑撃柱之风为之气夺使成周礼乐得见于后世情伪之防何如哉故奉常置丞必通于古谊尔学愽而约气直而清时辂冕舞之传孰复盖乆谈经官邸薫陶信厚涉笔曲台宜矣因革损益订古而施诸今以美化善俗亦惟无忘夙夜惟寅之义可
　　刘克庄除枢宻院编修兼权侍右郎官制
　　勑具官某时政纪者国史之椎轮经武要略则先朝制胜典刑之囊括其书纂次于枢属自昔必名儒文士尔家传儒艺蚤着文声韫抱不凢脱饵科级诸老先生多之簿正属籍进升删润维汗青之称也与闻庙画摄事郎讃精毖简通对我殊擢可
　　陈一荐防献俘有劳转朝奉郎制
　　勑具官某垂瓠合围穹庐就烬凾首绪槛天网献功于藁街修途防役尔实宣劳其升员外之阶徃効莫中之画可
　　顔信之献俘有劳转保义郎制
　　勑具官某淮蔡凾骨献俘之役尔与有劳其陞一级以酬防涉可
　　蔡仲龙除大宗正丞兼权屯田郎官袁商太常博士并兼沂请王府教授制
　　勑具官某等沂邸于属为近朕笃内睦择师而教之乆则逓迁奬其勤尔皆以经明行修立于朝如玉在山煜然其煇润楷范麟趾丽泽多益是用进仲龙丞于大宗且摄省郎进商继仲龙议礼于曲台而典教悉惟求旧懋诗书礼乐之训陶河间东平之风不特讲习留屯搜绵蕞之钦厥职也可
　　安恭行除大理寺正制
　　勑具官某廷尉有正监及平汉制也我朝置正于卿少之下丞司直之上厥选盖谨尔材资亮通风矩明整蔚其梧鹄之秀丞郡以李法簿召未至升之正以听狱成甄防峻矣书曰明启刑书胥占咸庻中正勉哉图厥称可
　　魏峻除宗正寺簿杨璪太府簿赵与爽籍田令制
　　勑具官某等楩柟梓之材生于邓林其地美也非雨露之养不成尔峻简而温雅而文尔璪茂而通整而练尔与爽頴而秀韶而明英英世家翘翘天支朕皆欲养其材以待用故进峻簿正于珤牒璪继峻簿外傅与爽继璪令帝籍前晖后映其各懋于自献可
　　冯去疾除武学博士制
　　勑具官某善用兵者不学古兵法而圯下一编亦讵容无师庆厯置右庠之意昉此尔以通经博古之学彪炳于文成均诸生咸敛衽其下风而平时慷慨激烈论南北离合之势兵家胜负之畧皆有据依迁之博士使业韬铃者又得所矜式新美作成之下安知不有武举如子仪出于中乎可
　　刘宰除将作少监制
　　勑具官某朕宵旰图治计効犹邈每叹君子有材之难然不敢诿斯世之无其人也尔隐居以求志深造而自得君子人欤其论天下事目无全牛投刄可以中桑林之节材益伟矣旌诏屡下未肯从吾防何耶超越拘挛繇丞奉常经贰缮监迎之致敬有礼矣惠然来思毋兴尽而返可
　　尤爚除知江陵府兼京湖路安抚刘煇叔政绩转一官依旧知建昌军制
　　勑具官某等河东以地望之重归季布頴川以民情之安防防恂悉惟其宜尔爚抱识时应变之长徃帅荆州事权非昔而承上抚下无间言可以为难矣故齿召复还以壮吾上防控扼之势尔煇叔厉尽职奉公之志出守盱江邑里甫集而兴利除害无遗功可以为善矣故选擢复留以尉千里恋慕之情分阃乗垒任有轻重朕为地望民情而择官奚有间哉各鞭厥后无弃尔成可葛洪除资政殿大学士提举洞霄宫制
　　勑武公叡圣晚年不忘箴规之心文子亷忠至老犹笃事君之志朕缅怀旧弼乆乐燕居年垂九袠之崇望稔三朝之重峻深邃职昭示隆恩具官某峄阳特生之桐新甫后凋之柏致身廊庙雍容麟也之来引兴丘园翕忽鳯兮之去仁乐山而俱寂义饮水以自娱虽黄发之皤皤愈丹心之炯炯廼睠粹古务尊耆儒不得谢则赐杖而安车优防佚老如有问则就室而珍从恳切乞言方将遗掌故而访伏生乃欲致少傅而从防受旄期虽重于趋召矍铄讵容于告归陟秘殿之大名踵珍台之优礼肆加体貎式耸观瞻噫夀考维祺朕敢失日秩月存之礼忧心如醉尔无忘晨兴夙寤之规益茂养恬对猷训可
　　何处乆太府卿兼知嘉兴府制
　　勑具官某士君子任于时入仪九列出殿三辅通愿矣矧建惟月之旜冯扶风之轼而为王人尔守故家之学术熟昭代之典章色庄辞毅争是非于殿陛间不少诎用之郡国何奸萌之不戢戻气之不弥哉因南徐惜其去之早知檇李恐其来之暮就乗夏缦趣布藩条徒得君重毋薄淮阳也可
　　度正转朝议大夫守礼部侍郎致仕制
　　勑允矣君子佩笔槖以方贞贤哉大夫挂衣冠而何亟能知所止盍贲其行具官某学守粹传性全至善见于治郡有闭阁思过之风推以立朝得自牖纳约之体进贰秩宗之典仍参师氏之司尚頼绳愆遽闻告老一正君而定未究责难之恭致为臣而归廼慕保身之哲宜升华秩用慰耆龄还家峩雪之邉遗世烟霞之表莫回尔志徒怆予怀可
　　太学博士李榘除诸王宫大小学教授制
　　勑具官某太学在西郊小学在国中四代之制然也二学并设以教神明之胄则我朝作古尔行应周旋之规学茂讲习之泽相观而善六馆得师而吾葛藟瓞之秀不可无良范也故辍之司教于宫庠小以成小大以成大等就傅肄简而上皆知勉于为善则振振之化行可



　　平斋集巻二十一
　　钦定四库全书
　　平斋集巻二十二　　　　宋　洪咨防　撰外制
　　礼部侍郎致仕度正赠通议大夫制
　　勑有十夫予翼方来下于井参不一老憗遗乃去骑于箕尾宜加禭典庸示睠懐具官某秉心醇明制行平实大夫国人之誉蚤推其贤诸老先生之传晚试所学践禁途而献替簉经幄以开陈每望其仪尝期以夀胡夕阳之莫驻忽朝露之先零卧病于数千巻之间性焉已尽殓含于二三子之手命也何言凄凉万里之归赫奕四阶之赠英魂如在茂渥歆承可
　　赵琳除大理寺丞诸葛十朋除大理司直
　　勑具官某等狱重事也鍜链以为巧攟摭以为察析律以为宻深文以为公而民命近止国脉斵矣理官其可不选尔琳噐含浑朴薰然忠厚长者之风挈防直于圜棘刑不失仁故就进之丞尔十朋歩中规矩蔼然悃愊无华之美賛笏画于国帑利不失义故俾继琳司邦之直皆以达吾好生之德也敬之哉惟良折狱可
　　太学正何处恬除太学博士制
　　勑具官某博士掌通古今汉始以五经制施雠之易孔覇之书张生之诗小戴之礼皆尝以是论同异于石渠其通经何如哉尔涵浑厚之气蕴精深之学正于胶庠士服习其训而不敢犯升之分经讲授之官剖疑析滞导正释回以成首善之风乃见师法可
　　架阁林宋伟除太学正临安府学教授林伯顺除武学谕郑斗祥除太学録制
　　勑具官某等文武异庠而枢纽风化坯冶人物之功等故选授皆明师尔宋伟志气激昻讲议精博尔伯顺风规凝整汲古深长尔斗祥抱负瑰杰造理宏奥掌故郡博士中一举而得三士上庠以宋伟为正斗祥为录右庠以伯顺为谕望实孚矣教学相长尚观所进可两浙转运判官顔頥仲除户部郎官兼知临安府制
　　勑具官某朕间者亲札十有二条敕畿尹以重四方之本丁宁恳到奉行惟人尔立心直而平见理静而明处事果而精将漕阙下声采奋厉抚虎兕之出柙知牛羊之求牧兼组弹压都人士安之兹用擢之版部郎俾为真周以奠枕于京为盛汉以桴鼓不鸣为能爕友彊弗友刚柔异施而国势增鼎吕之重斯克训于朕志可都官兼检详赵与□除直寳章阁两浙路转运判官制
　　勑具官某歳九迁而日三接遇合之盛也未半歳褒表者五六其非常之遇与尔良而材寛夷而精宻治郡辅有善最朕既增秩原其任未几以丞大宗召又未几以都官枢掾进又未几以寳奎寓直国畿将漕选翼乎鸿鹄之遇顺风谁能御之夫诸路之漕一也而漕于畿为难嘘弱揉彊压浮镇薄与牧尹参错为功皇皇枕奠矣可
　　端明殿学士广东经略知广州崔与之除参知政事加食邑四百户制
　　朕仰稽列圣并建辅臣在干德则除余庆于荆南就参国秉在绍兴则擢赵鼎于江右入预政机肆嘉牧御之贤久欝訏谟之望讨论旧典扬厉新纶具官某存心以事天行义以达道风节高乎一世威名耸乎四夷泛三峡而归久适山林之乐越五岭而召尚安水石之闲甫陞书殿以赋祠旋即里门而宅牧期释宵衣之虑忘居昼锦之荣方飞鸮懐我好音已肃登陴之谕迨急鹿铤而走险竟伸负固之诛环扶胥黄木以懐生极交阯苍梧而息警益深简在可后仪图维汉化之虽更尚唐纲之未振聚民献以为敉宁之本每拊髀于才难开皇极以示会归之方尤抚膺于道逺畴可禆于大政信无易于老成以叶羣心以熈庶务仍縂提于邦典兼申衍于邑租趣装而来虗宁以待噫召公成南国之化既茂着于民庸尚父起东海之濵盖共扶于国势体予至意究尔嘉猷可
　　凌嵩除大理评事制
　　勑具官某天下之平一倾则用法者皆为之轻重故廷尉置评以平之尔秉心近厚莅事详敏退然不知而不愠擢画一之科亭四方之谳以身体之以心求之何徃不得其平哉毋徒曰三尺法安出可
　　江西路转运副使吴濳除太常少卿制
　　勑具官某礼乐根于心着于日用达于天地之化百物之产隆古圣人重之故分命夷防以治其精后世文胜实衰一奉常掌其粗足矣矧卿不常命惟贰之置尔以伦魁之望发名父之传事亲从兄仁义充于一性而礼以节之乐以乐之无非实理出扬濡辔之光华入縂容台之制作孰非实用哉世教之防范不立人心之情伪益滋借耡取帚拔剑击柱纲常几少隳矣尔其思辨上下和神人之道以畅所学可
　　冯田改差知金州兼管内安抚制
　　勑具官某襄沔上流为安康以守行帅事左符每艰其选尔守洋川有治行制阃谓才周应变绩着筹边宜易镇要藩信如其言吾得良牧矣郡据秦楚蜀之会距商虢孔迩非识常山蛇势不足以图攻守而抚军字民其本也毋怠毋易可
　　资政殿学士中大夫提举万夀观兼侍读真徳秀转太中大夫守资政殿学士致仕
　　勑上印祈闲风独高于东府挂冠告老景遽迫于西山繄一身何有于去留而四海实关于轻重特隆礼貌昭示睠懐具官某俊伟而光明直大而博厚出则野老望车而迎拜识恨不先入则都人遮道以聚观用嗟何晚进陟词坡之长宻陪经厦之游勉朕躬为天地而立心使斯世见帝王之为道久韫经纶之妙径跻丞辟之崇方观厥成乃辞以疾虽坚留于劝讲莫力遏于懐归何但上下牀信人才之有间如失左右手况时事之多艰维圣贤之会难逢而治忽之机易判所期三事宁计一阶噫君子不可谖兮尚想英规之在贤者乐与共也竟嗟初志之违徃服恩徽用光祖道可
　　资政殿学士致仕真德秀赠银青光禄大夫制
　　勑致为臣而归甫惜孟轲之去非夫人之恸忽惊顔子之亡以十年退养廊庙之资不一日与闻朝廷之议悲深易箦恩重书棺具官某休休焉有容属属乎其敬中庸大学之经世讲贯深微伊训説命之格君敷陈坦白少回翔于禁路首典领于文闱为国搜贤忘身竭瘁方腾彻棘之誉已告负薪之忧趣升股肱旋乞骸骨钟全气于三光五岳如斯几人受正命于太极两仪仅尔中夀举朝叹息行道咨嗟顾民生之方殿屎岂天意之未平治咸觖金瓯之望特陞银艾之荣噫渉大水而无津孰济奔流之势仰高山而景行尚闻屹立之风九原可兴百世不朽可
　　同签书枢宻院事陈卓赠三代
　　故曾祖嘉谟朝奉郎赠太子少保特赠太子太保制
　　勑有妫逺系为汉世家咸而钦钦而躬躬而宠则位司空实而纪纪而羣羣而防则官仆射繄流光之无斁盖钟庆之有源具官某故曾祖某充实中存浚明外着爱利物博古通今孙搴法从之华子拔列卿之頴传至尔曾进辅予治培深而发必茂积厚而报亦丰雨露九霄进陟青宫之保云来百世益增黄壌之光可
　　曾祖母黄氏上饶郡夫人赠文安郡夫人
　　勑天降时雨山川出云嵩高峻极之诗所以作也必有隤止发祥之懿是钟经文纬武之英具官某曾祖母某氏淑行椒兰柔仪苹藻妇从夫而积累始大厥家孙生子以显扬遂彊吾国丕显曾门之庆申加名郡之封僾然如存歆此休渥可
　　故祖膏朝奉大夫太府少卿赠太子少傅特赠太傅制
　　勑寤寐治功登崇人杰三阶聫耀不忘夙夜宥宻之忠五庙均休益茂春秋烝尝之孝宜隆尊祖用显诒孙具官某故祖某德履纯明风猷简逺荐更外服隂成勿翦之棠特立中朝气凛后凋之栢仅升华于卿月竟钟瑞于枢星賛我逺图皆而遗训班高亚傅特申加第之恩望重世臣益笃传家之庆可
　　故祖母蔡氏魏郡夫人特赠安国夫人制
　　勑舜帝之后为陈文王之昭有蔡宜其家室贻厥子孙具官某祖母某氏任只秉心温其积行礼严举案曵藻绶于名卿教笃断机飞翠绥于法从传芳再世制胜五兵不忘报本之思宜厚追荣之典积恩徽于大郡新汤沐于名邦象服是宜尚其不昧
　　故祖母汪氏鲁郡夫人特赠崇国夫人
　　勑含饴弄孙者家庭之庆为醴烝祖者寝庙之荣肆倚重于良臣庸追荣于大母具官某祖母某氏淑均姆训雍肃妇仪采南涧之濵躬承家而共祀有北山之李世为国以生贤睠时枢纽之尊賛我经纶之妙孝思惟永徳报宜隆易郡号于曲阜之墟进国封于崇墉之壌潜光焕发懿魄祗歆
　　故父居仁华文阁学士正奉大夫赠太师特追封申国公制
　　勑朕讲求采薇治外之畧企慕烝民任贤之风擢时英猷列我该辅千寻之木以培植而茂九层之台以积累而高必有教忠乃能移孝具官某故父某心夷而履粹学博而文雄缔眷阜陵佩荷嚢之清切受知光庙拥茸纛之森严视万石以为轻传一经而独重克开哲嗣进翊洪枢祢庙防荣跻上公于二吕师垣流庆迈盛事于三陈可
　　故嫡母王氏镇国夫人特赠燕国夫人
　　勑延范葵而开陶侃济世之功闚龄而卜王珪佐时之业家或无于贤母国奚有于名臣具官某嫡母某氏环佩雍和帨纷肃穆献纳论思之最能勉其夫弥缝辅赞之功克昌厥子任方隆于政路报宜侈于脂田进召公故国之封正鲁人小君之号音容未泯蠁其歆故生母俞氏新安夫人特赠和政郡夫人
　　勑防衣之戏天性真乐板舆之奉人生至荣睠予两社为辅之英抱此万钟致养之憾匪隆禭典曷慰孝思具官某生母某氏毓诗礼之门嫔衣冠之族怡声下气奉棘列之尊章柔色令仪佐槖班之君子爰笃生于国栋肆坐筦于天枢心如母存义以子贵易旧封于古歙加新命于西岷不惟纾蓼莪之悲抑亦示白华之劝故妻林氏信安郡夫人赠大宁郡夫人
　　勑召南鹊巢之什夫人起家鲁侯燕喜之诗令妻受祉何嗟契濶不逮显融具官某妻某氏佩服女贞践修妇则于沼于沚齐明锜釜之供如山如河娴雅筓珈之饰宜百年之偕老胡一旦之溘先顾予枢臣失此内助宜郡封之加峻俾庙食之增华
　　家抑除将作监丞制
　　勑具官某参井之光下济岷峨之气上直钟其英者多清庙之噐故选抜为盛尔渊于学而睟葩于词而峻西产之彦也外阃荐以名荐深鐍弗售特招乃来球璧宜在东序而渉匠监之笔朕岂以阆剑善最为可略哉职优事简姑涵雅望伯仲壎箎声问孰御可
　　四川制置司机宜文字赵珖夫除太社令制
　　勑具官某朕重名噐甚录其父之劳而进其子于周行不一二见也尔父以名法从当方面抚蜀控秦具有威畧赞筹莫府尔抑有助朕何爱司社不以为循陔之荣哉其砥砺事使人知西平有子可
　　史弥巩王防防务羡赏各转一官
　　勑具官某等筦防国计所关羡必有赏尔宅职京口克懋厥官嵗入有常能溢其额俾进陞于一列庸奨厉于劳能
　　史全之监军平蔡州转两官制
　　勑具官某方城负固我师进讨摩垒鏖战遂复故境尔监厥军计功受赏两秩升华勉思来効可
　　孙林张旺告发军奸并补承信郎制
　　勑羽林失驭敢犯纪律尔发其奸悉正显戮而京邑以宁登名武阶储材将列表示戎行使知惩劝
　　陈文孙知高州制
　　勑具官某炎峤守吏必谙风土稔习俗然后能尽心于抚字尔端饬而敏于政守封川民无叹愁易符高凉必能推之共理诗不云乎谁能烹鱼溉之釜鬵贵不扰也往母鄙逺其民可
　　淮东路兵马提辖耶律均复山阳有功转三官授武德大夫兼知淮安州盐城县制
　　勑具官某山阳淮之门户间为防保王师大讨蚁溃防逸尔搴旗鏖撃之勇莫府高之叠进武阶徃理边邑加意拊循母失军民之誉可


　　平斋集巻二十二
　　钦定四库全书
　　平斋集巻二十三　　　　宋　洪咨防　撰青词
　　万夀观纯福殿开启甲子本命道场青词
　　玉厯绍休猥次周星之岁金行纪闰适临元命之辰祗祓瑶坛具宣琼箓伏愿真游濳格景贶旁流九扈有秋陶人心于和乐三边无警巩国势于奠安
　　朱表
　　孟秋月闰先甲命元肃延真驭之临仰控忱之祷上销咎证下镇危情格丕乂于万方储鸿休于百世
　　太一宫祈晴醮青词
　　西成应兊南亩占丰熏心滛雨之忧拜首丛霄之祷伏愿飚斿濳格曦驭昭升凡陶玉烛之和俱燕金穣之庆永祐陵下宫显恭皇后殿神帐后壁山墙坍损修整毕告迁神御还殿表文
　　奠幄栢宫灵斿夙御缮垣椒寝僊仗尝移屹鸠僝之告功俨燕宁之复次
　　孟冬朝献祝香文
　　伏愿干文循轨防道迓衡爱日薰和民遂熈恬之乐朔方絶警军无露之忧
　　昭德崇勳阁安奉太师赵汝愚貌像祝文
　　维姬有旦维宋有公断鳌奠极賔日升穹岁阅周星祀登崇功诹礼曲台妥灵肖容肩摩前哲凌烟嫓隆
　　祭告功臣二十三人祝文
　　容台丹青森拱星弁有虚其席惟人是践相我前宁磐宗硕彦讯良告防爼豆羣献
　　甲子本命青词
　　气转一阳甫应初躔之纪辰开六甲首逢端命之元祗演云籖仰延飚驾伏愿天光下济帝况博临夀域四方永底宁民之意金城万里亟收却敌之功
　　满散朱表
　　序届初阳辰临元命宣演冲科之秘导迎善气之新鹤唳风声奉天威而制胜星晖日丽受帝祉以緜休
　　立春祭太一祝文
　　天尊神兮挟东皇龙驾翺兮周八荒五福舍兮廸时康祠坛紫兮歌青阳神宴娱兮夜未央星留俞兮集祥光四气和兮万有昌三垂晏兮九农穰多受祉兮命溥将
　　太一宫交年醮青词
　　化宫宻转序首正于孟陬歳事更新法肇颁于象魏輙输悃素仰叩旻苍靖念眇躬适逢多故陇西未靖逞貔虎以慿陵汉上方鏖又风鹤之报警狼烽交于梁沔骑徧于荆襄由秉徳之不康宁致御事之日艰大跂丛霄而引咎迎端朔以祈休伏愿上帝畀矜尊神笃祐以全取胜亟清玉塞之尘转危为安增壮金城之势凡遂耕桑之乐悉归覆育之仁
　　天基圣节青词
　　保佑自天运应一元之泰诞弥厥月气陶万彚之春展寀瑶坛投忱璇极伏愿两仪申祐列曜延光时和岁丰妙叶玉衡之正兵寝刑措屹隆磐石之安
　　朱表
　　星回蓂厯茂迎震夙之期云防芝函备展泰元之荐仰祈昭鍳申锡鸿厘东作西成跻民生于仁夀南畅北洽措国势于安彊
　　孟春朝献祝香文
　　伏愿缉熈纯嘏保合太和雨霁秧畴咸乐东郊之业风恬栁塞尽清南牧之尘
　　攒宫补种祝文
　　路寝孔硕每切慕思春露既濡宜加缮植先事以告维灵之安
　　孟夏朝献祝香文
　　伏愿本支蕃衍疆塲敉宁物被生成穆若薰风之阜民陶耕凿熈然化日之舒
　　雨师雷师风师祝文
　　天歩方艰以稔为命龙见而雩雨不时若高原下隰暵其干矣熬熬然巻簔笠倚耒臿以告瘉神所闵也雷霆以鼓之风雨以润之坎震巽三者之气合而隂阳和甘霈应既霑既足迄用康年维尔神之功
　　昭慈圣宪皇后永思陵宪节皇后宪圣慈烈皇后下宫修葺奏迁神御表文
　　葱葱鬰鬱蟠佳气于两仪实实枚枚巩閟宫于千古饬御史以省视戒工师而缮修迁御有严前期敢告
　　孟秋朝献祝香文
　　伏愿气调玉烛序秩金行雨足周原年屡登于大有风清汉塞运丕济于中兴
　　天基圣节锡宴致语
　　帝出乎震祥开华渚之光云上于天恩锡镐京之燕恭惟皇帝陛下聪明时乂刚健日新与物为春播太和于有截自天申命绵景祚于无疆【臣】等幸备伶官愿陈口号
　　寳鳯啣春度玉墀开基节后即天基日行黄道三辰秩斗转苍龙万象熈扶起车攻常武运做成既醉太平时千官拜舞东风里欢上延英万歳巵
　　勾合曲
　　嵩岳三呼山巩圣人之夀钧天九奏春融治世之音上奉天顔教坊合曲
　　帖子
　　端平二年端午帖子
　　皇帝閤五言三首
　　更化开皇极中兴兆赤符节摽千岁厯气协五时图
　　又
　　雨足秧分甽风清麦弄岐圣心涵水镜即是太平基
　　又
　　明进离方午柔生遇已隂妙参三圣易理测两仪心
　　七言三首
　　缉熈虚敞薰飔细清燕深明昼晷长大学中庸繙咏久金猊几度手添香
　　又
　　登进英才追庆厯开延正论踵咸平朝廷有道长如此拜赐宫衣信是荣
　　又
　　王师一举下河东好定规摹继伐功入眼宫槐宜夏日转头关栁易秋风
　　贵妃閤五言二首
　　佩袭芳兰碧钗明寳篆红深宫三十六同被二南风
　　又
　　萱长宜男草榴开结子花欢声喧令节庆事属天家
　　七言三首
　　绮防浸影槐龙转绣户浮香艾虎垂砚冷玉蜍金井水手抄警戒爱君诗
　　又
　　裁成寳月翻宫扇织就祥云制御衣朝贺归来无防暑坐防燕子引雏飞
　　又
　　穿莲漏水金铺邃雪藕衣轻玉殿凉好把毋邪毋不敬细挑防字夀君王
　　端平三年春帖子词
　　皇帝閤五言三首
　　龡鳯东风转携龙北斗回人间遒振铎天上兽樽开
　　又
　　氷天寒雪饯旸谷齐华賔生意乾坤满宸襟一防春
　　又
　　寛大朝廷诏中和郡国诗欲求跻庆厯先使见淳熈
　　七言三首
　　唤仗紫宸披晓霭退朝清宴坐晴霏简编有味鑪香永铃索无声漏箭稀
　　又
　　东风送喜上天顔吉语飞来井轸间榆塞雪消鸣镝静栁营月暖撃刁闲
　　又
　　麦苗培秀腊前雪稻种浸芽春后晴野老田夫观治象便从新歳贺升平
　　皇后閤五言二首
　　太液轻澌泮温明霁日融菜流芳荇碧花颂瑞椒红
　　又
　　甲观韶光集禖坛好语传思齐男庆百假乐子宜千
　　七言三首
　　涂山隂赞夏王化妫汭宻嫓虞帝仁保合太和无间断际天蟠地一般春
　　又
　　关雎风化冠周南次第桃夭及葛覃农事未兴先献种女红方起又亲蚕
　　又
　　殷雷金钥千门邃斜月璇题六寝深禁栁防寒烟未起求衣已献晚朝箴
　　贵妃閤五言二首
　　梅试催籹粉兰披入梦香迎春占北斗受福拜东皇
　　又
　　象应轩龙次恩承帝座光燕坛风澹荡蚕舘日舒长
　　七言三首
　　春透蓬莱碧玉壶晴恭侍寳奎敷从容玩画家人卦取次题箴列女图
　　又
　　鳷鹊雪残笼霁景防防波暖飏纹漪宫中不用催行乐草木羣生各自熈
　　又
　　万年枝上防缀緑千叶花头酥防红镜绶嚢丝相映烛探先半月庆流虹
　　古今诗
　　东山
　　金堂石室旧徜徉被发依然下大荒风送婵娟花落蘂云移缥缈湿踈篁桓伊筝外深情酒幼度碁边定力香万事古今开阖眼楼头吹面水风凉
　　东山即事
　　西风巻宿祲天高近重阳门虚自沆瀣塔静能琅珰幽花多素英秾香夺春芳草木未黄落繁隂留夏凉棋隽决汉楚杯壮迷彭殇醉防信孟嘉归鞭忘葛彊万事贵适意谁能扣苍苍
　　东山塔院春暮
　　太皥明朝禅祝融杖藜能送几东风两崖萝蔓因依緑一树桐花自在红聒聒窃脂农即事喈喈抟黍女趋功细思举世谁闲得一咲浮图倒影中
　　又絶句
　　折屐棊边情易矫捋须筝畔泪难禁何如拍手招元放玉室金堂深更深
　　三休亭【亭在玲珑山九折岩之南】
　　出郭暄欲暑渉林清自秋歩随目力高身与山气浮飞来辛夷花拾得莲叶舟一声提壶卢四顾丛薄幽诘屈九曲屏突兀十二楼泉流涧级峻云起树隂稠左摩紫髯兕右拂苍鳞虬上呼笙箫侣下瞰锦绣洲太极浩初判此山鬱相缪几人记曾来老苔蚀雕锼玲珑听我歌歌彻玲珑愁有酒且湑我羲娥雪人头
　　丁东泉
　　渇乌滴尽三更雨鐡鳯敲寒六月风汤饼困来茶未熟为师摇梦作丁东
　　招隐辞
　　云气敛兮天目之巅涛江线横兮海门溅溅扶桑子半兮阳乌翩翩可俯而掬兮咽以天井无声之泉子其隐乎吾与子兮拾荃
　　其二
　　云气冐兮天目之趾叠湫濆薄兮洞石齿齿列缺正画兮睡蛟蛰起可豢而扰兮浴以天河倒流之水子其隐乎吾与子兮采芷
　　其三
　　云气吐兮天目之腹乳潭沉沉兮鸭潭煜煜徐伍朝徃而暮来兮双碧鹿可挽而舞兮侑以天风歩虚之曲子其隐乎吾与子兮莳菊【徐伍天目二仙人】
　　寳福寺山房
　　门巷萧然雀可罗藏书万巻自研摩懒寻玉女登西岳甘伴金仙坐补陀书带草长尘虑少鉢昙花放道縁多酒肴问字如相过引道松间不用呵
　　又荅景阳
　　朝家久设礼为罗小寄禅共讲摩红锦障泥飞騕褭黄金寳校设盘陀冰虀荐饭乡风古雪汁烹茶雅道多领取单传心法去会将佛祖一时呵
　　再用韵
　　烟霏深处万山罗闲里工夫歳月磨上采纬书干凿度下捜史志薛延陀手挼不厌薰沈少心赏何妨【阙】　多若问【阙】　阁【阙】　南丰一瓣也须呵
　　游岝防山
　　骤暖偃芳草薄游烘软尘乱山云气晓啼鸟杏林春人物少催老浮华陈玩新一声铿尔瑟涧水緑粼粼
　　西山【晋许迈隐居防】
　　西山许迈无人问只説东山有谢安富贵光明贫贱晦世情从古两般防
　　九州山僧房
　　路突亭依石林防渚见沙嵚危几岣嵝深蔚似琅琊客动惊寒思僧闲防歳华雨风露影一树枇杷花
　　题松轩
　　苍官面目冷于氷倾盖真成耐久朋随世炎凉渠自尔与时荣悴我何曾声传茶鼎风鸣籁影过熏炉月抹楞束传欲烦三昧手个中着个覔诗僧
　　翠蛾亭
　　晴雷碾破白云窝无数林花滚下坡好把辘轳翻转防昆仑顶上卷黄河
　　次俞紫薇止止堂诗
　　佛法示无法人谋尽过谋説空犹是着领妙更何求径滑松杉古虚水石幽琤琤鸣鐡里安防一时休
　　东山塔院
　　僧伽传法处阿育放光时到顶上无缝透心横有枝梅间诗凤咮竹里酒鸱夷醉上危层去空明所思









　　平斋集巻二十三
　　钦定四库全书
　　平斋集巻二十四　　　　宋　洪咨防　撰启一
　　谒庄提举启
　　鐡砚关心莫续盘洲之脉绣衣具眼好开泮水之荒虽离竒了无先事之容而啐啄或有同时之理不孤此志端系其逢昔者东坡之门卓然北斗之望惟斯文之宗主在是故当世之豪杰归之后山仕徐尝赋稲苗待公秧之句山谷游魏亦哦小草有逺志之诗皆繇郡文学之官自附墨客卿之列品题一出声价倍增四学士之名等华岳而俱重六君子之号与日星而并垂此风无传吾道谁属必宗工之继作则善类之争趋伏念某骨相蹒跚性资肮脏悲歌长铗盾鼻之檄未能活计短檠床头之易犹在讽重闱之白发峭独冷之青衫访三洪于故国之中拜一范于公堂之上湖山醒梦何嫌书懒读之嘲山色疗饥敢为饭不足之叹顾此游之不恶知其命之将通恭惟某官吾儒津梁斯世鼎吕辟雍讲道激扬洙泗之波秘府抽书排戞蓬莱之气胡斜飞而背日肯夙驾以观风以胸中之镜而照老吏之百奸以肘后之方而起疲甿之九死且力扶于公议每乐得于英髦有觊赏音遂忘跃冶僖公六辔九顿首于先驱惠子五车一防头于后觉归依良切敷染奚殚
　　谢叶提刑荐启
　　泮水思乐熟观鲁侯之旂雩舞咏归首与曾防之瑟孰蚍蜉之借援自蜾蠃之投机引而进之望不及此窃以古灵之藁莫非名臣温公之门类多君子惟相知不在肝鬲之表故一见尽得眉睫之间信公道之主盟乃人材之司命如某者拊缶不韵挈缾无竒遇会意之文时拟景福灵光之赋求安心之法日对布衾陋室之铭羞褦襶以不为任揶揄而弗顾正请老农之学忽求病甓之师抵掌而谈古今千嵗可坐致也屈指而计日月期年尚窃迟之岂期夜雨之灯忽入春风之笔先鞭方着归衮难留埃风而上征殿奔虽后过屠门而大嚼知味已多倘自兹或寻覆蕉之縁则其他可乗破竹之势造物所相终身焉依兹盖伏遇某官列防名家褰帷肤使抱王覇之略前身江左之夷吾主人物之评后世汝南之许劭障末流于既倒牖晚学于方来淑气一嘘韶华四满犹谓踈枝冷蘂有未放之寒梅纵令换叶移根亦旧栽之红药轩昻露剡特达知音某敢不恪守官箴勉求师説四方逐东野自今有入道之门一瓣为南丰何日是报恩之地
　　谢费提刑荐启
　　光近绣衣久跂八鸾之末褒荣华衮忽开三鳣之先一举轩然斯文幸甚某尝观种树之传因得论花之评香出汚泥濓溪之爱莲未为过影横篱落和靖之好梅正自佳其或合小樊水僊而为弟兄以至集海棠酴醿而与賔客虽非同调还许聫芳如某者狷有弗为懦知自立收心学问不过乗欵叚而称善人抗志功名未免带櫑具而见公子来习青青之佩得依皇皇之华曲为吾道之主盟不以众人而见遇念濒于满盍宠其归飞一鹗于霄汉之边送乗鴈于江湖之上俾之末缀假以先容兹盖伏遇某官功过于张材如房杜转移风俗力可以回万牛主张人材言足以重九鼎滋兰荃而方茂撷芹茆以尤勤遂令孤枿之防亦殿羣英之后某敢不笃于信道期以酬恩诵醉时歌宁叹广文之冷作进学解尚观宰相之方过此以还未知所措
　　谢巩都大荐启
　　虎防不齐几多属吏熊鱼兼得独一门生异哉知己之深荣矣终身之托尝观古人推贤之道因得君子引类之心仁杰之举柬之屡称为宰相之噐萧何之荐韩信数谓有大将之材言不厌多用然后已每叹此风之寖逺不图今日之犹存如某者直是孤寒甘从独冷过辱诸公之遇特开寸进之途着从事之衫固知有分给尚书之札犹叹无因忽闻一鹗之飞复许六鼇之掣俾得与政事文学之秀者早及英华精鋭而用之兹盖伏遇某官范世清规铸人妙学以修明公道自任如日行天以涵育人材为心如川赴海最怜氷底之芹藻屡采水边之芷荃始终三年盻睐一意某敢不力守狂狷之行多读圣贤之书陈古灵防名以闻未知所报赵韩王缀奏而进更大其成国士自期墨卿莫究
　　回鄱阳张宰启
　　阅千佛之经升沉有异作同官之记先后无多分桃李之余隂动茆芹之生意恭惟某官气摩霄汉手摘星辰过秦论以来复见作者谕蜀檄而下盖优为之蜚声翰墨之塲抗志功名之会凛凛胸中之兵甲堂堂眼底之金汤八面当锋一身是胆张睢阳之骂贼谁解秋围刘幷州之却胡竟成宵遁勳当居最赏未酬劳收鹤唳之余声蹑飞鳬之隽武未施于事已信其能三异政成沸歌于东楚十行诏下锵环佩于西昆某一第八年重亲寸禄睨健翮于扶摇之上抱寒根于寂寞之濵忽得年盟好为道地有酒沽我不须问识事之竒退食自公政可説从军之乐
　　通交代林教授启
　　才名方册之间愿从而后交好佩衿之地偶在其前糠粃包羞藻芹增气恭惟某官学传伊洛文过晁张横絶银河织天孙之云锦倒翻沧海弄明月之骊珠妙舍选之青钱高胪传之淡墨欲培所养靡疾其驱乃睠楚东庠序之林实为江左衣冠之薮一关隔市俗客不来双塔照湖伟人间出宜得胡安定之宿望以修范文正之遗规螺觜地清聊对檐花之雨螭头天近即迎御栁之香某喜共儒门愧妨贤路径腹之嘲未解刀头之梦频惊遗君子以桃李之场逝将去此纳诸生于芝兰之室尚亟图之
　　生日回学职启
　　干策年华方惊去速土圭日景又欲添长虽无蜕鹤之姿仅有闻鸡之志辱高懐之期许迂隽歩以临存出防妇受辛之辞推老人甲子之数绛纱帏底欠度曲之雪児青玉案边付诵诗之骥子其为感佩未易名言
　　谢黄留守科目启
　　分教三年受察诗书之帅去官数月登名文学之科貌无地以先容恍自天而下坠得公借重举世知荣窃以古人以文表见者盖多后世随手澌灭者皆是作毛頴传犹谓类俳续春秋经或讥失僭要得宗工之印可始成后进之声名伏念某嗜古忘餐爱竒成癖有欧阳必同欧阳之説期之千百年之余非子云莫好子云之书岂以一二人而辍未离翰墨之径遂堕虀盐之场患在为师教因知困谢江郊之陈迹临京国之迷津吾党虽狂谁门可叩遽辱收千金之敝帚奚啻获一壶于中流机会之来神明所相兹盖恭遇某官日光玉洁山立时行著书立言袭六为七而无媿解疑辨惑问一得三而有余发先儒之所未传使后觉之有定郷顷东防而纳谒因北面以知归见若平生期诸宴歳不谓久违于矩范乃防肯记其姓名虽无子固之文亦应温公之格某敢不益彊所学期放厥辞日近长安喜听衮归之诏云趋材舘终归钧播之功
　　宗教谢庙堂启
　　虀盐有分未寒侯頖之盟槖籥无私仍玷宗庠之选寸进当安于常分一命皆出于至恩拊已包羞逢时知幸窃以东平为善之最乐河间大雅之不羣由其得涵养学问之源所以忘生长富贵之习欲陶成于公族必鉴择于师儒如某者久坐文穷难医书癖头颅如许敢谓絣防有封侯之方面目可憎自知管城非食肉之相末第坐逾于一纪冷官仅了于三年画饼可观炊沙不饱靖念皇极无弃人之法况当太平乐与贤之秋归诚光范之门妄意翘材之馆惟爱人之以德故应物之无心谓其尝在文学之科可使徃分属籍之教资格虽惭于黄甲姓名犹托于青氊磨鐡砚以为期徒抱益坚之志垂玉衡而在上莫名平施之功兹盖恭遇某官德享天心功在王室纲维万化国有关雎麟趾之风羽翼羣经人由中庸大学之道力任斯文之重妙裁吾党之狂权度无差斗筲不弃某敢不笃于洁已思以淑人遅戌于八年之余畴能缩地速化工于一息之顷尚觊回天捧戴惟深栞摩罔既
　　谢荘中书举自代启
　　禁路问津首玷十科之选词垣正席仍推三字之储赏音愈久而愈深推毂不进则不已感由心刻声与泪俱窃以东坡免试而荐伯修南丰初除而举贡父是賔是主无古无今如某者鐡砚仅存金桴何有少未闻道徒寄荣华于飘风之中晚悟作文颇见涯涘于霜降之后抑而为説难孤愤放而为牢愁反骚是特不平之鸣殆非有用之学胡杰出于一佛俾同升于诸公舍旃舍旃茍亦无然虽谗波之可畏类我类我久则肖矣终恩地之有归对黄茅白苇之秋光借红药苍苔之春色闻风甚伟学歩良难兹盖恭遇某官道徳宗师文章宿老紫薇阁静一挥赞普之书白玉堂深屡草河凉之诏每谓丝纶之手要须锦绣之胷岂无他人正在我軰为命得裨谌子产顾不伟与稽首逊殳斨伯与亦几过矣某敢不弹冠而起执笔而从丑妇效颦讵作金屋人家之想痴児説梦尚追钧天帝所之游铭德惟勤抒词莫既
　　谢庙堂启
　　雷霆震叠正切省循日月清明遂叨拭转化功其有力戴恩纪乎无涯窃以剥复相乗者隂阳之机生育不穷者天地之德蠖信于屈沍寒之气回春苗稿而兴大旱之云为雨凢物皆尔于人亦然如某者魏瓠中枵晋锥外钝生涯牢落初无郭外之田学术荒踈仅余牀头之易或喜其有山林之气或疑其非边幅之材竟坐五穷难逃百谪大为世僇方无地以容身过重亲忧遽终天而抱痛所欠一死不图更生缁衣之宜又改为兮端出中心之好白圭之玷尚可磨也大明前事之愆复俾临民免为弃物兹盖恭遇某官身任四海九州之重道为五帝三王之师排斡黄河回天下不能回之势涵渟沧海受敌已所难受之言赵韩王开国之元勳文潞公服人之厚德相去几世合为一人乃若以春秋为防世之权以皇极为用人之法平心而运公是以昭脱诸千仭之渊示以九逹之路虎豹啄下人些知莫扼于九关鸾皇为先戒兮愿早施于八翼大造所及终身焉依
　　谢庙堂差干官启
　　公朝天大甫开荆棘之涂边阃地雄遽缀芙蓉之幕惊魂复返感涕交流盖尝絶大江而东游倚长淮而北望虽有可乗之几防未知一定之规摹茍于偏安殆非孔明公瑾之志急于进取未免蔡谟羲之之忧虽坚忍可与成功而审量最为上策首击尾应尾击首应要莫测于吾谋我出彼归彼出我归使常牵于后顾纵未大慰乎元黄之篚亦可坐弭乎赤白之嚢责在元戎亦资缓画如某者交无狗监泣有牛衣沧浪濯缨早叹鬓毛之飒大行倚剑斗惊髀肉之盈居纷纷其离尤分落落乎难合化功一转生意顿回朝刋黜籍之丹暮剡辟函之墨拔从九地置在重霄巴西此日之放麑可谓仁矣塞北向来之失马讵非福耶矧去家无千里之遥而望禄特半年之近生成至此称塞谓何恭惟某官以社稷臣为帝王佐十年生聚十年教训坐凝更化之勲一嵗力役一嵗戍屯深轸佳兵之虑惟奠安中国以为急斯镇抚四夷而有余既素定于庙谟尤不轻于边锁大先谋帅细及简僚遂令守尚白之踪亦在依红泛緑之数某敢不痛心前辙加意后鞭不徒丐升斗以养亲庶几展尺寸以图报平定安集况曽读建武天子之诏书踊跃懽呼所愿草颉利可汗之露布归依大造誓毕余生




　　平斋集巻二十四
　　钦定四库全书
　　平斋集巻二十五　　　　宋　洪咨防　撰啓二
　　通崔安抚啓
　　捧砚从游久缀门人之列分弓庇役就充幕吏之员天巧其逢人荣所托窃以小范之帅环庆举张方平大苏之牧中山进李端叔两公辟士之盛事百世知人之羙谈不图晚生亲见前辈恭惟某官光明而亮伟端重而沉深望之俨乎道德之容挹之薫然仁义之泽驱千兵万马于笔下风雨恬霁而无声吞五湖三江于胸中波涛舂撞而不动剸兕麻源之右掣鲸桂海之南清畏人知静忘物竞其去也诸公挽留而莫可其归也四辈趣召而后来甫跻郎省之华亟填戎垣之重秋风保障威行万灶之烟春日耕桑驩动一犁之雨淮南倚以为脉山东闻而属心况狐兎失穴之余正貔貅扼塞之日人皆轻进公独隐忧谓中原机防之方来而外治规模之未立防上棘门如儿戯耳尚遗债帅之风方城汉水虽众用之未免市人之战要须彊国势于精神之表乃可制卤命于掌股之间反覆开陈庶几感悟彼竪儒几败乃事徒委诸一胜一负之常此元老克壮其猷必运以万举万全之畧宁少迟于遄召庸迄奏于肤功坐缚可汗尽还余地某四年食客三世夙縁济慈航于黑风大海之中送灵槎于黄河昆仑之上乌幕滥巾于温石兎园接袂于邹枚誓上下以相随抑东西而惟命诵芜城之赋熟形势于曽来续泗水之碑寄功名于不朽矢心归倚拜手敷陈
　　谢崔安抚举改官啓
　　子来几日甫尔依红我有二天居然破白惟屹立于世方横溃之表故力挈于人不比数之中抒敬瓣香归恩丈席窃以人才由江左而降幕客在淮南为多韩魏公得王金陵而不及赏音牛竒章辟杜书记而未尝推録遂令遗憾尚见前闻伏念某读书不多渉道更浅方其始锐自谓五石瓠可剖以为尊迨此中艰乃知六州铁犹铸不成错以舟行岸移而阅世变以霜防水落而观物情虚防寖平剥蚀渐复富贵非吾愿未敢云然贫贱玉汝成容或有此然纷纷成败之异论而咄咄炎凉之易情不图一日之逄遂有终身之托拔从食客列在属僚岁寒东阁之梅结根已旧春色平山之栁成防方新广平下坐而揖之前相如末至而进之右使无地主谁破天荒兹盖伏遇某官功盖三边眼高四海论材以相马之法观过于夺牛之蹊得一士于河南了无贵戚之命空群良于洛北惟有山人之媒共惊甄拔之殊谁识机契之早五更进履已是会心半夜传衣不容放手故于落落难合之防而有沾沾自喜之荣上下四方尽是依刘之地始终一节敢忘在莒之时衔戴寔深编摩抑略
　　谢丘安抚举改官啓
　　从莫府之游甫当春后上公车之荐忽在秋先轩轩特逹之知落落希阔之遇得之惊跃传者信疑窃以槖驰种树以蚤实为功狙翁赋芧以朝得而喜伊物理之犹尔岂人情之不然矧堕七选之坑欲结五剡之塔宁为鸡口毋跋狼胡必考索以防头始探期而入手如某者有婞直之短无趋和之长肝胆轮囷据鞍之髀易满头颅萧飒读书之眼尚明不能忍藜苋之饥漫欲决枋榆之起勉辞袯襫来拂兠鍪多以白面书生而见嗤独得紫髯将军而许可乐哉飞泳籍甚推扬着鞭要使出祖逖之先成佛肯教在灵运之后未囘沆砀预借扶摇兹盖伏遇某官亲得南轩之传世济文定之羙非有心于富贵而富贵自廹不求名于气节而气节更高脱彼少年新进之场运此真儒无敌之略识防见逺常怀猛虎出柙之忧强本折冲自有老罴当道之势至若虚以接物而谦以下士明于见善而勇于拔材又当路诸公之所难实举世善类之攸属矧在晚出亶为至荣本无畴昔之縁便防刮眼不负平生之学即是酬恩百喙可穷寸襟莫写
　　贺侍御啓
　　榻前承渥柱里升班物情大旱之余适苏霖雨天象太防之次首应法星九重侈知人之明四海享任贤之福窃以两仪具清明广大之体万物钟扶舆磅礴之灵得其中和者为景星为鳯凰全其刚正者为屈轶为獬豸况千古之间气生一朝之伟人如伯夷圣之清如孟轲勇于义用能任天子耳目之寄于以寿皇家气脉之传恭惟某官歩趋圣贤冠佩道德旁蹊防径不求少室之山絶岸孤峯坐阅瞿唐之浪顾环辙之久矣终览辉而下之簪笔乌台伏蒲骑省上不为危言而骇听下不为矫节以沽名惟致辨于君子小人之间而防微于宦官女子之际外邪不入元气自充以培社稷无疆之休以兆国家中兴之象深缔邃严之眷进颛雄剧之权堂堂不挠为儒宗谋犹惟旧行行且止避御史风采又新然而一论列关吾道之盛衰一建明系斯民之休戚时虽无阙事或可言士大夫怀寡廉鲜耻之风将帅乏趍事赴功之勇战守之规模靡定赏罚之纲纪未张斜封尚费于调停横敛更多于朘剥惟正人用则国势重于黄钟九鼎惟公道行则人心安于泰山四维此皆前日之已言抑亦于今之最急愿申谹议迄济丕平当令文靖警君复闻于世毋使清献之论事专羙于前狂斐一鸣陨越万坐
　　谢李坡举自代并应诏啓
　　草正元之谏疏既许同升应建武之诏书又防特举人惊再推毂于朞月之顷谁信屡击节于十年之前抚往事以慨然幸平生之有此伏念某灌畦自命媚灶不能忽起市虎无端之疑遂罹蹊牛已甚之祸丹心独破畴能百口保之白发相看安忍一家哭矣已甘堕地之弃甑不谓中流之得壶剪纸而招惊防探囊而起坏证虽乏洛北山人之誉亦备淮南幕客之员怜抱影之零仃为腾书之旁午六鳌连掣五鹗齐飞它人不足而我有余大造已多而公未倦让防让龙而让朱虎诚过乎谦进豹进鲋而进乐羊抑何其力所谓真知己者夫岂轻予人哉兹盖伏遇某官地望如山门庭似水万斛转舵运平国论之偏五色补裳弥缝君德之阙其正足以用大其公足以生明去小人如去稂莠不厌其芟夷爱君子如爱杞梓宁过于封殖引蔡襄而居同列有言必酬荐唐介而处要官弗进不已爰得鱼而取掌仍骑鹤以纒腰曷胜自喜之情犹有无厌之请苦心选佛固慙衣鉢之传凢骨登仙更乞刀圭之赐寸忱有属尺楮奚殚
　　谢制使李尚书举改官啓
　　谒裴度于洄曲之营最居人后抜杜牧于淮南之幕忽处众先得之击地而惊恍若从天而下窃以前辈所谓汲引孤寒之绠近世以为攀级权要之梯倚冰山为防山延颈待嘱指防璞为荆璞拱手奉归名为蓄吾家之参苓实则种它人之桃李自喜得计乌知可羞若其防头堂下之一言具眼坐中之小异几年无此一日见之如某者材非竒竒老已冉冉方虚防恃气安知培翁四句偈之有功迨拂乱动心始信竮山三字箴之得力眇鸿毛其自命蕞鸡肋以何求朅来刁斗之郷偶备櫜鞬之役既不能磨盾以草檄又不能推枰而画筹第于内外臂指之拘挛与夫上下精神之消靡多所感触为之隐忧顾国事以如斯于身谋而何有炎门耻炙防径甘賖道之将行欤但居易以俟命人莫我知也欲忍穷而著书不图负之秋乃有囘澜之力未齐五鹗先获一麟固非曹刘沈谢摸索以可知且无许史金张游而为助逈出望表猥尘选中兹盖伏遇某官翰墨大苏威名小范黄髪儿齿入奉寿母之懽织文鸟章出寛圣主之顾以忠孝两全之懿用文武兼资之才号召青齐指挥燕蓟已断匃奴之臂行漆月氐之头与共功名孰非豪杰乃至嘘一寒之谷欲使脱七选之坑以劝着鞭以愧刓印伟此举之尤特信所关之匪轻某敢不敬佩十六字之褒期答二三策之取丸药生翼初匪求而得之瓣香报恩当有大于此者巻巻防戴切切敷敶
　　谢权帅洪提刑荐啓
　　骑扬州之鹤正切梦思冠楚人之猴忽叨论荐嗟世道之寖薄幸宗盟之有归窃以丝苓同生于松而丝以苓为根渠荷皆出于藕而渠倚荷为防惟鼻祖源流之无间故耳孙枝榦之相依伏念某少耕潜山壮宦鄱水访盘州之事业正印难传诵野处之文章余灯可续柰九京之不作竟千里之空还昔期芳菲菲而弥章今欲景翳翳其将暮不图州牧出我世家蔚乎相扶日有川泳云飞之乐划然长啸时窥山鸣谷应之机胡人事之方乖曽身谋之靡定防随风引舟挟岸移长铗自随勃窣兠鍪之底短檠相对凄凉刁斗之边皇华不隔于照临吉语忽传于吹送一鳬已去五鳯俱飞虽狄武襄之谱梁公大非吾偶然吕文穆之举夷简岂无他人出于真情有此竒事兹盖伏遇某官器能管乐苖裔韦平材恢恢乎办多身矫矫其独立山韫玉而自润粹然有道之容水中凖则不争澹乎无我之意扶立故家之乔木挽囘末俗之頽波涕唾热宫金玉寒畯谓族姓如晨星之有几况主賔与春风而俱和置冗迹于四贤借华衮于一字俾懋所学用昌斯文白髪声名媿难齐于二陆青云歩武尚自附于三洪深感于中姑陈其概
　　谢贾制置特荐啓
　　小单于之胆落方集竒谋大都督之眼高首荐下士试新刻黄金之印署独御碧玉之章同日驩传一时盛事伏念某万无能役一不敢欺满架挿书自矜邺侯之富举家食粥谁念鲁公之贫风霜不贷而枝叶凋岁月已老而根榦在往来塞下出入兵间车辚辚马萧萧毎痛心于浪战田确确牛咤咤更揽涕于烦输两年之赏识固多一旦之遭逄尤异蚁随磨转鴈逐阳飞趋幕折腰甫识少陵之面上堂携手已知鬷蔑之心听说剑于酒边许推枰于灯下良由机契遂以名闻兹盖恭遇某官贯穿古今挥斥宇宙望长安于防防一生忠义之心进雍丘于淮隂百战功名之防用绍兴分道之典故施庆厯定边之规摹既绥请于山东且经营于河北筑台延士思得良筹推毂进贤不遗余力爰俾摧頽之下走亦防特逹之殊知念图报之无他惟纳忠之有益虎兕出于柙曩尝失于防闲蛇龙放之菹今盍思于区处势必知己而又知彼权当在我而无在人御众莫若寛平制敌无如审重财散则民乃聚食足则兵自强此皆己见于施行务在更加于推广大孚众望洪济中兴绘像云台不媿胶东之传磨崖浯水愿书元结之碑触突有诛震惕退听





　　平斋集巻二十五
　　钦定四库全书
　　平斋集巻二十六　　　　宋　洪咨防　撰啓三
　　通李参政啓
　　退思岩之勳名闻从诸老独乐园之风骨识后群儿惟伯阳实出于洪宜孔融自通于李輙将一瓣仰叩六符窃以武侯未起于草庐熟知成败晋公虽逸于緑野常佩安危上天非无故而生贤君子盖有待而行道矧今大势异昔平时朝廷未深察取燕之图边鄙或复用攻辽之策国计捉衿而见肘民生剜肉以医疮士怀诱鹤之心将有养鹰之志屯棘门屯防上视纪律以如无出斜谷出祁山问规模而犹未总使置一胜一负于度外可不计五大五细于目前欝攸煽熖而薄京师荧惑吐芒而犯帝座仰占天意似应人谋朋党渐萌未免向时一网之虑元良未定岂无异日半纸之忧波方急而维楫莫施证已坏而刀圭安在上深念此公有意乎恭惟某官道德宗师文章宿老太山之云为雨自有机缄虞渊之日洗光不动声色方权奸之用事惟明哲以保身几年出邺侯以避元载之锋一旦进弱翁而正霍禹之罪云霓尽扫宇宙复清五龙夹以飞既展济时之畧四蛇入其宇初无求世之心耡梅花之月于未春饮木兰之露于将晓观渠血指攅我醉眉然救否者莫谨乎苞霜而反剥者亦由乎硕果离当复合危可使平我公有衮衣以归趣登上相天子负斧扆而立迄济中兴某涉道未深谋身更拙聊尔署冗防于纸尾居然托后乘于遨头矫詹峨眉太白之间知有东坡頴濵者在虽执鞭之晚矣尚捧砚以从之盖欲质平生书囊之疑岂止为方来夹袋之地后天下而乐况曽恊于寅恭安宇内为先愿无忘于辰告寸忱所属百喙奚殚
　　上刘阁学啓
　　驷玉虬以征尚迟牀下之拜骑青牛而过敢后道旁之迎顾斯文千古以无传而前辈百年之几见熟窥梗槩粗识源流盖自蜀公以来始有后溪者作其清明则青天白日其高深则太山黄河参古今之典刑具出处之本末权门鼎盛在熙宁自拔于熙宁圣化更张在元祐不党于元祐以鸡鸣胶胶之志追鸿飞防防之风去不可留归犹未老廵梅花而索笑浩若胷中之春树萱草以忘忧萧然物外之乐尽醉于田父泥饮之顷相忘于舎者争席之间文章散落于人寰翰墨流传于夷裔虽有诏以强起曽何心于复来然而一饭不忘乎吾君百方欲济乎斯世有关庙画毎以驿闻宗磐未强首陈储嗣事之十九疏民瘼已亟次及条例司之数千言仗孤忠以直前犯众怒而不顾亶为仁者之勇兼得圣人之清天下之逹尊三孰如公者国中之儒者一其舎我乎赐剑履以给扶伟衣冠而入侍某遨头后乘钳尾冗衔毎思退续离骚之辞何幸亲问太之字观神和而气定知目击而道存自怜孺子倥侗毋惜一编之教更愿老亲强健亦如三夀之朋敬在下风有如皦日
　　上安宣抚啓
　　鱼鳬蚕丛以来形势千古伏龙鳯雏而后勲业一人朝家西顾以寛忧属吏东郷而听令九夘旗之近三熏子墨之恭窃尝泛观古今制敌之机颇识东南立国之势腹心江浙腰膂荆襄维蜀道之山川如人身之头目吴合之则可夺曹瞒之气晋失之则难折阿坚之谋虽太白峩眉四万八千年始通中国然西陵江都五千七百里莫重上游唇亡则齿必寒首击而尾自应欲混鼎峙三分之地无如坤维半壁之天恭惟某官抱王佐之材任天下之重乘云气骑日月横骛泬寥之天簸鸿防扇雷霆独立汗漫之表以道义养吾之大勇以忠忱运我之壮猷唾怒虎其方拏截奔鲸乎已沛声子璋之罪血糢糊于髑髅正刘辟之诛刀纷纶于脍脯三纲垂弛以重立四极既摇而复安逮黑谷之绎骚重緑林之俶扰病逢坏症碁入危机人寒心而莫支公揽涕而又起矛驱海若障汉沔之頽澜甲洗天河敛殽函之妖祲威行夷夏功塞堪舆盍归上相之班犹坐元戎之帐以西土之方靖宜东人之欲留不惟后劲以中权要使左饘而右粥勃律天西之野春草犊肥蓬姿雪外之城秋风马卧惟梁益无鸣弓之警则荆扬享奠枕之安纪社稷之元勲申山河之信誓微管仲其左祍矣夙髙耆定之谋归周公以衮衣兮伫翼升平之运某暂洿班尾即趂遨头顾治中之非长置员外而奚益惟大莫府推赤心而听计而小朝廷开青眼以延才甘羊肠愿詹马首出师一表既于伊训说命而有光皇武两诗当视吉日崧高而无愧委心归倚拜首敷陈
　　添倅到任谢庙堂啓
　　东望日边迷前尘于班尾西来雪外陪后乘于遨头辙行地以虽遥梯倚天而实近作平生不到之梦出造化非常之恩伏念某文字虫鱼姓名虮虱偪仄何偪仄定非湖海之豪伊优自伊优粗有山林之气袭子长南游之遗迹放少陵北征之壮怀捩淮柂以方休挂江帆而又去石头牛渚六朝名胜之如存夏口乌林三国英雄之安在木叶秋飞于楚些竹枝寒送于巴歌毎渺渺以凝思还逢逢而催发滩周十二涪之上路绕百八盘之间鹿角狼牙旋涡正沸虎须龙脊激浪欲飞电惊鲊瓮之谽谺雷吼业牀之喷薄寄性命于一篾荡神魂于两桡可谓人生之畏涂然亦天下之伟观三峡矗井络而上动摇星辰一川飜月窟而来倒倾河汉屏巫山于絶岸柱滟滪于中流峭立百牢之关横陈八阵之迹脚力未穷于涪万目光已射于岷峨万里桥边啁哳估船之晓百花潭上喧呼药市之春以治中别驾之冗员追方外司马之乐事径行所到躐取已多进可赓王褒益州之诗退可续太冲蜀都之赋匪私钧播畴与玉成兹盖恭遇某官道大而有容功高而不伐谓紫云楼之议论在安细民而天章阁之条陈务去宿咄坤轴之万里邈君门之九重硕防多贪小鲜易扰既择蕃宣之雅望又收关决之驽材俾笏而鱼随琴与鹤惟民愁之既剧且兵调之方殷卫公筹边之图必精思而制胜武侯出师之表非快意以邀功要当为根本之谋乃可固藩篱之势勉毗镇抚期答生成一弛一张知妙得济时之畧五细五大愿早施医国之功言非所宜死有余罪
　　通成都倅啓
　　手弄参旗快治中之展骥眼穿危栈容员外之题舆凄其一叶之来幸甚万间之托恭惟某官储岷巫之秀传坡頴之源天孙云汉之分轩轩杰作巨灵太华之擘矫矫竒材藏诸用而不穷随所施而可纪盍陟道山之峻犹迂锦水之遥泥轼生光油幢倚重浣花胜践聊接武于遨头视草新除便问津于龙尾某淮城久戍蜀道遐征虽云裂风月而三之不过旅琴之一耳古心而又古貌自信独难异人而得异书相从未晚
　　囘节推袖啓
　　殿上呼卢之防早动诸公幕中倚马之材肯交余子接茵已幸衘袂何谦恭惟某官琅琅国子监之书烂烂蓬莱宫之赋一通脱手万乘改容杜书记在其下风严少尹置诸上客如石投水犹珠生渊指筹边之两图平章蛮徼草出师之一表号召秦关搴尽芙蓉之花遂翻芍药之影某几年心敬一日眼明略窥小陆之文已识大任之韫屋头问讯欣鸡犬之相闻剑外征行恨燕鸿之相避
　　囘佥判袖啓
　　星槎仙客忽来笙鹤之声雪锦主人益壮琴之气辱在聨事愿言定交恭惟某官贺白材名晁黄文采集芙蓉之裳而修初服不着一尘卧莲叶之舟而读玉书平吞八极屡试发硎之刅难藏露頴之锥宣阃防尤戎垣借重落笔于龙筋鳯髓之上寄兴乎鱼泳鸟飞之间姑賛筹边即登天禄某远趋幕底近接墙隂合簮甫挹于清标揽袂首勤于好语手遮西日曷图横草之功脚东风当共浣花之乐
　　龙州到任谢庙堂啓
　　万里桥边甫解佐州之组百牢关里忽分防塞之符名未登圣天子之御屏身已入真宰相之夹袋梦想不到顶踵有归伏念某氷霰穷厓风涛苦海藐尔几年之流落轩然一旦之遭逢补太庙斋入扣天田之角与京官通判出扪云栈之参了无关决之长惟佩丁宁之训一来锦水四度剑门虽弗陪大幕府之賔犹自诡老元戎之客其于徇国靡忘愚公移山之心所谓筹边但进彭祖观井之法偶毕葵丘之戍方谋栗里之归不图寒根遽动春意兹盖恭遇某官胷中水镜笔下化炉有猷有为有守则念之得箕子建极之意乃牧乃事乃凖惟后矣循周公立政之规凢诸老退而无营暨众正用之未尽大为坯冶悉入搜罗上关丰芑数世之仁下应防茅三阳之象为今元祐嗣昔淳熙矧堕甑之余生乃播钧之旧物亟令剖竹靡俟需厯吉日以问涂遡下风而委命丹心许国敢矜畵防之荣白髪倚门苐想防衣之乐两全命谊一出生成
　　谢制置崔阁学啓
　　目送飞云欲问吴头之路手遮落日忽过蜀尾之关告赤崖父老以天子之圣仁谕青羗种族以元戎之威信凢束衿而听令皆弹指以知恩伏念某危机熏心老色上靣拍铜防而舞角鋭之习已空摩石鼓而歌嗜竒之癖犹在惟鸴鸠不能以自奋故駏蛩有待而后行追随一琴防履防剑草左将军之檄虽未愈于头风诵崔大夫之诗亦能驱于疟鬼满宜去矣行复尼之走絶栈之危途访缒兵之间道邦人嗟异昔无朝士之来山獠传呼今见莫賔之出乐郊至止道院萧然长笑而万壑譍独立而千章拱真成吏隠何有官痴兹盖恭遇某官心与造物者游身任天下之重以彊国势为定三秦之根本以收人才为用四蜀之规模乘鴈虽多前鱼未弃始平辟司马以丞郡其事略同小范挟师鲁以行边所期更逺故虽公斯世而称物未免私其人而择官矜此踈庸置之简静俾于抚字催科之暇而求切磋琢磨之功为君子儒从先生后类我类我久则肖敢忘函席之规式微式微胡不归尚慰倚门之望请事斯语有如大江
　　囘生日啓
　　年华垂暮久矣倦游月纪就盈依然初度影留积雪之表心在飞云之边何勤记存特枉庆问夸诩斑衣之乐铺张黄绢之辞义重同寅情深泛爱赠之秋菊知欲制于頽龄歌以木桃尚无忘于永好








　　平斋集巻二十六
　　钦定四库全书
　　平斋集巻二十七　　　　宋　洪咨防　撰啓四
　　迓郑制置啓
　　入侍中宸出制外阃西控六诏磊落筹边之图北定三秦淋漓出师之表惟卧龙之规抚素定故刺虎之机防可投气压赤云声摇紫逻恭惟某官学空万古名塞两间缁衣敝予又改为兮典刑尚在朱倡予有遗音矣格调更高岸巾湓浦之秋风举酒平山之春色吟怀激壮酣胆轮囷论山东之事宜浪战非防指淮南之形势寝谋在人上知为天下之竒材公请当今日之重寄方整雍丘之役又严斜谷之征惟井参之上游与关陇而错壤枕戈虽切传檄尚迟岂人谋之未臧抑天运之有待敌乘丙午之衅而犯梁汴于今百年我应甲申之防而破秦川在此一举开诚心以集众智倡大义以激三军招摇所临欃枪如洗天生晟非为朕亟收耆定之功帝咨度遂相予丕赞升平之业某一身虎防万里駏蛩昔凌斗野以从游今介雪山而听令慨斯道之孰主夸吾邦之有人未赌前茅已占破竹读长安之露布相与懽呼赓泾水之铙歌尚知兴起
　　被新防奏事谢庙堂啓
　　瞻太行之云心方摇于西徼近长安之日梦忽到于东华天道以从欲为仁人纪以锡类为孝纲常立矣圣贤能之窃以行卭郲九折而去官汉许全于子道守西山三城而入奏唐使便于亲闱盖天下之至情宜人上之深詧伏念某汚邪家世窭薮身名王粲问从谁猝猝行边之忠顾况悔生汝依依去国之怀泝瞿塘滟滪而西蹑龙门石柜以北趼足万里囘首五年江上秋风影断未归之鴈城头落日魂飞返哺之乌读何蕃之传而踌躇覧孙寳之章而惕息去天虽渺控地有祈但为昏定晨省之谋廼叨朝奏暮召之宠父曰嗟予子行役展转许时昔我往矣今来思团栾有日举家懽舞行道荣观兹盖伏遇某官以躬行作百世之程以性学立三才之极大既和于民则细亦尽于人情四牡之啓处不遑听其来谂杕杜之忧心孔疚知尔懐归况家山正在红云之旁而菽水难供白云之外俾趋北阙就养南陔所谓老者安少者怀莫非仁之至义之尽苐阊阖防关之有虎蓬莱引掉之常风可恃而前惟系所主三吐哺三握髪行窥上衮之光壹举足壹出言永戴洪钧之施过此以往未知所裁
　　贺庙堂定防啓劄
　　恭审以一代元勲定万世大防生灵有主社稷无疆尝观歴代之源流因攷置君之本末奉之冕服伊尹在太甲为阿衡逆以干戈召公相康王作顾命凢邦家奕世之庆皆宰辅得人之功秦不足言汉亦未善代王之入以太尉陈平何为曽孙之立以将军杨敞不与或外戚推择于襁褓之内或宦官操制于掌握之中托周公行事者皆然如武侯用心者有几以至晋听之司马之处分唐付之中尉之转移倒持太阿擅弄神器忠如狄仁杰中宗仅付诸人智如李卫公宣宗不出于己噬脐莫及搤擥徒多惟我熙朝若时元老藏书金匮定大业于兄弟之继承渍墨水盂扶正统于父子之授受顾托之寄在宰相拥立之权归朝廷大典具存盛事复见某官相先帝十七年之治培皇家亿万祀之休巍巍煌煌无逸太平之业赫赫濯濯崧高中兴之谋逮几之道重嗣服之付托讴歌之啓而人心属厯数在舜而天命归危疑虽深咳唾已定挈洊雷而出地独恃寸心扶大明而当天尽出一手此盖列圣鍳其志先正啓其用能奠九鼎于声色不动之中于以大一统于观听维新之始旂常编纪钟吕特书泰山乔岳之俱崇长江大河之无极某委身坱圠拭目休明知宗祏之有依与草木而同庆然事莫难于谋始功尤重于图终潞公老臣尽日立侍于少主之侧魏公旧相一旦巻帘于母后之前有光昔人正在今日某下情不任踊跃庆快之至
　　秘书郎谢庙堂啓
　　虎落赋归尚忆穷邉之戍龙飞入奏忽叨广内之除当明两作离之旦而兼收与谓一为元之制而并下始终大造之力俛仰平生之荣窃以汉九种一百三家録严中秘唐四部二十万巻藏富文迨熙朝之煟兴严列舘之鼎峙上搜禹穴下采虞初登其庭者道山日月之最华读其书者瀛洲风露之亦饱乃若秩羙职清之选莫非见殚闻洽之神如某者识字无竒用心徒苦日斜牛背惯从袯襫之耕月暗马头间问兠鍪之役莫府剑山之外丽谯涪水之濵粗了官痴不改书癖伊川絶学已箍匠之不存清献高风尚苍龙之可语心折百牢之客路眼穿万里之亲闱苐期西崦之还乃作东华之梦周章拜命勃宰趋朝天近五云甫候紫宸之对地清群玉忽陪碧阆之游左思于此而赋三都世南由是而擅五絶歴观作者深愧斯文兹盖恭遇某官定大计如隆兴开皇极如元祐收召久闲之耆艾韩吕朋来登崇未显之俊良晁张辈出谓今奎壁之府自昔豫章之林国以储才士焉养望遂下采于兎褐亦俾乘于鹿车某敢不澡雪精神于征尘没没之余收敛身心于夜气摇摇之后竹里汲泉而煮茗花边挹露以研朱端日将临首献三元之颂盛时亲见尚赓七德之歌
　　囘胡判院啓
　　旷度高才方快景星之睹雄文大轴忽勤明月之投喜获一麟尽洗万马恭惟某官垒劘屈贾灰拨隂何以湖海一生之豪为京洛诸老之客流涕痛哭见于议论怒骂嬉笑发为文章具眼非无其人压头终付之命黄金且尽长铗犹存自昔声名当三千而何啻只今富贵过五十以非迟某脱从烟霞来足风露枕书清樾之底谁与唤醒拾句落花之邉更烦举似略兹具报幸甚鍳纡
　　临安诸友招讲东山啓
　　慕徂徕之余风退安西崦引岳麓之故事延致东岩岂不愿一乡善士之交其如非诸儒名家之选莫当盛意輙诵浅闻盖自两楹之梦既符一贯之学如线以仲尼事有若安能无貌似之疑由子思传孟轲所幸有性善之说迨秦熖之寖冷而汉涂之复开淄川言易济南言书各擅专门之业贾逵作训马融作传居多着録之徒虽穿凿之未纯亦发明之良苦防文有益温故宜师乃若防北之仰昌黎衡湘之宗子厚头童齿豁未免先生欺予哉之嘲耳拂心骚且有吾子见爱尔之叹顾好为之通患在善诱以畴能惟本朝五星之聚奎而斯文百川之至海自伊洛出有洙泗风气象岩岩立尽三更之雪精神盎盎坐余一月之春所谓贤希圣圣希天夫岂书尽言言尽意诸老信有功于后觉群英求无愧于前修腔子里尽恻隠之心贵加存养科举外有义理之学不厌讨论待自得于源流更孰加于模范藐如逐客老矣陈人久忘东涂西抹之时未定南去北来之地辱拂黄龙之榻俾修白鹿之规端是借聋诚难起甓见大巫而怯敌危坐于虎皮从野翁者游尚醉眠于牛背略敷梗槩切几鍳纡
　　再荅招讲啓劄
　　某伏承妙语申谕宠延曷月予还归哉久啓故园之兴吾年今已如此难陪胜社之游况蜗涎不足以自濡而萤爝何堪于共照徒惭便腹多费解頥幸诸君之见寛容老子之省事洼尊西市甘寂寞之漫郎石室东山付风流之太傅荐縢口説切几心孚
　　生日囘啓【戊子】
　　苍顔五十三又逢初度化身千百亿总是穷愁辱飞双鳬来顾独鹤开行厨于竹里出妙语于梅邉为留西日之隂特转东风之信挂梢緑鳯梦何到于调羮啄黍黄鸡盟尚寻于煮饼其为心感并得面陈
　　生日回程宰啓【己丑以墨梅并诗来】
　　牛奋其角阅良月之就盈鸿渐于干惊朔风之欲暮过勤掞藻加贲垂蓬某官学道爱人折节下士问出老先生之门而惊其不偶日奉太夫人之懽而念其有亲欲囘东里之春先寄西湖之信句随香动格与榦高照见百里奚饭牛之心写出九方臯相马之意戒以防白俾之守元老我长闲敲碁声于橘里为君细诵引酒兴于梅边
　　生日囘啓【庚寅】
　　阅天地之数久矣疑年对圣贤之书萧然送日方叹箕张而牛奋忽闻春发以鲸铿笑桃李之争新许楩楠之耐久词高戞玉意重订金水调数声恨欠雪儿之唱山光一带愿从诗老之游占报斐然垂察幸甚
　　生日囘啓【癸巳】
　　九年谪之赋不暇问天十月交之诗犹记堕地方拥山隂之雪忽披沁水之春醖借不凢机杼自别以彼富贵荣华之梦开此风流散淡之怀意气重于断金音调谐于佩玉醉唤卢仝之赤脚强为我歌笑摩杜老之白头莫当君赐其为感着未易名言
　　生日回呉季永寺簿啓【乙未】
　　岁周六甲气近一阳过辱高情俯记初度呉罡之斧修月出语不凢洪崖之榼留春拜赐殊侈琢磨以岷山五花之玉防养以峨眉千岁之苓爱之欲生永以为好义襟特重莫讶巻锦鲸而还老眼尚明要看冠鐡豸而立
　　复官谢庙堂啓
　　新纶涣发宏开宥罪之科旧秩复还仍赋祝厘之廪与两仪而同量控九地以知恩伏念某姿禀迂踈学问寡陋明主可忠言之日谊熟数之天下本无事之秋黯妄发矣宜坐反唇之律特寛擢发之诛仅裭官聨俾安家食儿从郎罢拾柿叶以学书妻对藁砧然松明而理绩凢此团栾之适莫非坱圠之私以口语心引手加额第一日之去国倐七年之杜门戸外屦空但有莓苔之径床头金尽况无防防之圩未问数百指碎累之煎熬可堪七八十老亲之落莫居然待尽忽尔更生长乐宫之称觞华夷同庆丹鳯门之肆天地皆春大或漏吞舟之鱼细亦振坯戸之蛰洗之丹笔畀以青氊昔渔者争隈已断市朝之梦今廪人继粟遂纡沟壑之忧靖惟平生尽出大造兹盖伏遇某官手扶社稷心契乾坤惓惓乎缁衣之好贤休休然干旄之乐善谓四海之英雄豪杰悉归笼络之中岂一介之皦厉便儇不在防容之数贷之众人欲杀之始察之公论既定之余欲放一头趣开三面缙绅相顾而动色简册大书而有光某敢不仰体包荒退思迁善歩虚声里疑从钧天帝所之游知见香中期报佛地位人之德铭藏亡斁乗染奚殚







　　平斋集巻二十七
　　钦定四库全书
　　平斋集巻二十八　　　　宋　洪咨防　撰啓五
　　贺郑丞相啓
　　伏审庭涣号宅揆奋庸天开圣人揭大明于积隂之后帝赉良弼兴霖雨于久早之余九鼎尊强万殊闿怿窃以庆歴之进杜正献尽草弊端元祐之相司马公力囘正论凢其变则通通则久本乎定而静静而安今圣上始亲于万几朝家大整于百度追还盛观允属真儒恭惟某官秉粹而履方造博而守约黄裳文在中也道传往圣之宗缁衣敝又为兮身繋圣贤之脉蚤劝初濳之学蔚为大任之储渊源养防羽翼出震六龙御天而万物覩依乘最先九鳌负地而四极安扶植更力肆増隆于上婘亟入赞于中枢密勿引裾雍容补衮避权逺势初无富贵之心合意运筹自契明良之防覆金瓯其久矣登玉铉焉迟之播一朝希濶之麻开几年壅塞之路昔妖星示变除旧之兆已萌今瑞雪应期作新之庆可卜两全文武之宪独斡中和之机惟国事总总乎其方殷而民情喁喁然其更切决否泰之消长在乾坤之转旋平轻重于一舟丕展济川之畧寄安危于八柱迄成支厦之功以福华夷以夀社稷某霜途易蹶冰谷难春夙防鍳赏之殊快覩延登之盛调元有道坐培上甲子之休播物无垠早吐雌丙申之气踊跃胥庆编摩曷宣
　　礼部郎官谢庙堂啓
　　九年去国甘从西崦之耕一旦起家遽草南宫之奏大明昭揭于积曀之后妙造濳囘于沍寒之中脱迹沉沦委心坱圠伏念某天姿不頴世谛更踈虎负嵎莫敢撄徒奋直前之气鹿走险何能择了无善后之谋寄怀抱于倚楹付光隂于靣壁低徊空谷转辗穷途蛮素掉头早厌香山之老雍端拍手亦嗤栗里之贫间意行而覔诗率危坐而读易忽逢隂剥遂与阳升牢落冯唐寻青绫之故歩推頽禹锡访瑞锦之新窠久湮焦谷之芽顿吐寒灰之熖俛仰自省生成有归兹盖恭遇某官道包元功心契真宰伊尹举而不仁逺矣选众惟公臯陶歌而庶事康哉知人尤急熟观否防往来之运宻转乾坤阖辟之机大奸朝耡众隽暮防谓鹊巢可窥而鳯凰集骏骨既市而骐骥来怜其数竒开以寸进某敢不敬佩隆眷加鞭后图白首为郎敢叹桑榆之晚丹心报国更祈松柏之坚
　　囘薛观文啓
　　恭审陞华秘殿均逸珠庭六子之佐乾坤功成斯退八还之玩日月宇定自光几几虽新岩岩维旧恭惟某官吏师一代王佐两朝问方略之世家自唐浸盛练制度之人物视汉畧同三十年密勿于修门一万戸肇开于大国倚成方切引去何轻野梅官栁之坊路喧迎骑流水青山之屋门系归艎儿孙出万巻以披吟父老散千金而燕集移阊阖衣冠之梦为园林钟鼓之盟阳羡买田拍塞秧畴之雨惠山试水飕飗茶灶之风谁为公谋使有此乐某猥慿客度輙犯顔行吕献可固得罪于荆舒文潞公初何尤于质肃想见幅巾萧散访畴昔之钓游愿言列鼎舂容享方来之耆艾
　　囘程内翰啓
　　伏审均逸珍台陞华穹阁人材凋落之久上深念之天运转移之新公向用矣渐所以进防于此占恭惟某官九垓隆名五岳全气伊川明道而后独传正宗野处平园以来复见作者早从龙尾直上鳌头扶日之功未酬偃月之机已露方夺萑苻之气遽寻花竹之盟司马公之流水青山姑从独乐欧阳子之茅檐凉簟尚想玉堂虽出处了无累于吾心然安危岂遽忘于斯世宜膺蠖濩之眷趣进凝严之班与造物者游益培夜气后天下而乐亟告辰犹某狂编虎须穷巷殻追十年之梦宁傲宰相而不敢傲翰林叨一日之逢难为谏官而犹使为御史防恩莫称请诲无从所愿君子之彚征庻几吾道之浸长元祐之诏大老峩冠而来庆歴之颂名臣执笔以俟惓惓有属纚纚奚殚
　　中书舎人谢丞相啓
　　岁星之犯执法【前数夕太史奏岁星犯中执法公果出台】猥干宪府之诛帝座之拱紫薇骤玷词垣之选观君相之深意知乾坤之厚恩窃以为治莫重乎纪纲之张用人尤患乎意向之转拱辰一网君子之气遂衰之邵两来小人之势斯盛厯攷往鉴宁忘隠忧伏念某髪种种其丝棼心怦怦乎绳直欧阳余靖列在四谏毎怀圣德之诗王衍卢合为一人欲着辨奸之论适改而更始偶簮笔以居先议论不足以耸鳯凰之鸣风力不足以快鹰鹯之逐苐濳观于机括虑或挠于规摹景祐一不肖之来大图搏噬熙宁三舎人之作孰效钳锤去稂莠所以养嘉禾薙茅艾所以防芳草独奋一击众观四惊或疑靣前行路之未寛或怪袖中弹文之太早勇为国计奚暇身谋奉帝勑而传霹雳之符何难驱鬼仗佛力以运金刚之杵自可降魔虽閤门不隔于交章而台院俱成于退舎彼奸既折此志还伸立五花之砖甫轩眉于旬浃扈六飞之跸遽蜕骨于须臾黜转而陞荣忘其辱兹葢恭遇某官吾道砥柱斯文津梁逊直谏如元龄之佐唐去副封如魏相之兴汉谓保合善类必去败羣之羊而修明太和何爱溺井之狗辨薫莸之殊气培杞李之深根俾京尹授舘以使留许词臣逊阙以见处宣昭实意安集危续翻红芍药之吟莫知称塞占澄碧琅玕之梦终托生成衘戴轮囷栞摩梗概
　　囘赵制使啓
　　恭审上思东略公请西征以文昌八座之尊总元戎十乘之重江淮増气关洛属心恭惟某官文武兼资忠孝两尽西平父子悉如飞而如翰庆州弟兄抑非彲而非虎挫锋镝于指顾之下却貔貅于笑谈之间功归一家名震四海正佩甘泉之槖又分细栁之弓幼度却符坚于合肥风声撼塞公瑾破曹瞒于赤壁雪浪翻江中莫府之宏开外提封之尽防不求一胜必出万全东夏口西武昌规模既定北羊肠南伊阙经略何难大奏凯于前茅永垂光于汗竹某搔头白雪引睇赤云竹楼之记犹存徒怀清赏桃林之诗可作尚贺元功
　　囘杨侍郎啓
　　窃以南台执法未输折槛之忠西掖代言遽献斵窻之丑防恩超越揣分凌兢伏念某蚤坐排根久成流落穷怀不柰毎嗟煑鹤之琴老气未衰尚爱击蛇之笏天适开于日月地偶借于风霜了无囘川障澜之功仅有去莠防苗之志方奋前而抨击忽踵后以褒还观象门深浃日之留已幸翔鸾阁静半生之梦还惊取数过多揆元有自恭惟某官声谐笙磬佩袭璆璜閙里掉头耿耿高时之操闲邉袖手惓惓忧世之心念善类之相扶欲頽风之复起遂令渫辱亦转光荣诗到苍苔寄宦情之澹薄帖来青李佩交好之绸缪占报斐然垂察幸甚
　　囘赵婺州【必愿】谢忠定配享劄子
　　防惟先正忠定太师周程粹学文富精忠龙夹日以飞定神器于危疑之顷鳌负极而立安磐石于指顾之间初罹偃月之谋终堕浮云之计迨更圣化始记功宗侑食原庙之廷图形容台之阁阿衡格于上帝虽音迹之莫追周公祭于大烝迄英灵之如在旂常増耀简防腾芬某滥次周行耸瞻盛典知臧孙之有后宜文子之作原尔祖与享之已着丹青之信斯文未丧也更坚清白之传賛忭良深敷宣曷既略此酬谦施之辱切丏纡察
　　囘赵制使【葵】谢忠肃赐谥劄子
　　恭惟先正忠肃太师学问以毋自欺为先践履以不逺复为主胷吞八九云梦浩乎无涯腹有数万甲兵用之不尽拥师干于江汉控戎索于关河以颇牧之筹修羊陆之政屯田之奏则营平之逺略出师之表则孔明之精忠收绩前茅垂休汗竹边有云中之警上兴钜鹿之思洒寳墨以疏恩易美名而壹惠光流宇宙声撼华夷是皆曹武穆之将家范文正之儒裔克传世业深结帝知故能显扬于无穷于以侈大其有子某耸聆盛事倍懦方图羾于柔缄忽首勤于珍翰执谦良过抱愧为多排纷控贺不庄仰丏台察
　　除礼部谢丞相劄子
　　某恭惟我圣上亲万几之初贤相宅百揆之始大明昭揭公道宏开群隂见睍而雪消众正连茹而茅防融归皇极扶立太平某去国九年奉祠再岁自谓穷途之老死不图大造之更生抱旧直之青绫趋新窠之瑞锦孰云起废有此叨荣某官鉴其愚而无它肠爱其懦而有立志以恤穷悼屈之念为嘘枯吹生之仁首加招徕使脱沉滞动八十亲之喜寛数百指之愁踊跃而兴糜捐以报然念禹十年待文昌之相始授此官温公数月趣东坡之还乃居是选岂繄晚学可跂前修伏望钧慈悯伤弓之心危察堕甑之气索收还误渥改转真机赒其甔石之家授以升斗之垒一饱养志三熏戴恩谨此控谢并布其仰祈钧察
　　答呉总卿劄子
　　某九年摈去都之树已空一日唤囘少林之壁忽倒若有相者夫岂偶然某官功名鼎盛之秋意气相期之素谓荃蕙化为茅久矣尚复何言而桃李自成隂有之不须多虑毎对酒而忆太白必裹饭而问子桑更加牙颊之春欲起头颅之暮昔耕今获彼竭此盈窃自攷其生平曽不满乎一笑方趋郎舎忽被邮籖论复如前固待以唐质肃之举节难保晚正恐如韩忠献之言猗须公归共论此事伏丏丙照
　　答叶子真劄子
　　某九年坐废翟公之门欲氷一旦谓来冯唐之首已雪方群振鹭忽防栖乌作之髀肉久消之余置诸梦想不到之地莫知称塞第剧凌兢足下气云升而川増文水涌而山出念尝交讯知可论心方从九芙蓉之游特贻百车渠之帖首劝之以刘元城范希文奏疏继戒之以王彦霖朱光廷防题推车惟主于行乗舟毋偏其重惓惓一意纚纚千言期頽风之复兴使懦志之有立把玩不已感藏可知此去凡可以警防其不逮毋惜陆续













　　平斋集卷二十八
　　钦定四库全书
　　平斋集巻二十九　　　　宋　洪咨防　撰序
　　楚泮荣登义约序
　　礼賔周制续食汉法士未尝为舂粮之谋科举设而待士之意衰荐名春官至有贫不能行者亦有屡上而索其家者逺方皆病之番江去武林余千里岁当大比相与裒金俟同盟荐送之多寡均以给费嗟乎牀头金尽壮士失色囊无一钱羞澁万态彼盖未知道者吾儒读书万巻可敌猗顿之富何至预以行槖不充为忧是举以义为劝亦惟相期于功名之会而已然义利相去不能以寸而趋舎有舜跖之分平时灯窻议论务以道义相磨礲至利害廹之小则卖友大则卖国视所学为刍狗者多矣诸君联翩青云致身富贵其毋忘虀盐时后车十乗从者数百其毋忘聚粮时一贵一贱升沉不齐其毋忘同盟时能守是约斯可谓义皆曰能遂辍万钱为之倡嘉定三年正月望日钱唐洪某序
　　送何龚父序
　　夏至后三日龚父归阆访予以别饮之酒且告之曰君子之学进于静为难静者诚之复性之贞也圣人定之以中正仁义而主静学圣人者必以静养夫中正仁义之所自出盖人生本静物交物引之则静者动动而无以制之爱恶情伪互相感触则横流而忘反静所以制夫动也而静之功非可以骤进朝省夕察日磨月链用力于惟危之地如驭悍马如防溃隄如治百万之师使志足以帅气而气不为非义馁在我者立在物者靡欲心平而躁心释静之功进矣静进则内体纯固而清明广大生焉清明则天地万物之理皆会于吾诚广大则方寸之运天地万物皆为吾用而道在是矣易六十四卦乾坤之外其本体以道言者惟复与艮复之动隠于至静之中故曰反复其道艮之静立于羣动之表故曰其道光明道未有不自静入者也参之鲁艮顔子之如愚复圣门之正传以此龚父资简茂近于静其入道为易澄心以观我平心以观物一敬主内万想不摇山光凝而白云度野水空而庭草碧悠然意得表里俱莹所到讵可寻尺计哉予方习矣弗察乃以告吾子它山之石可以为错朋友讲切之义也龚父勉之异日将于是乎观所进
　　于濳洪氏谱系图序
　　洪姓有两出一避唐孝敬帝及今本朝宣祖讳易为洪一伏羲神农间共工以水德伯九州其子勾龙为后土后裔封于共为共氏汉末避仇益水为洪吾宗共伯之胄也聚族天目下以东洪名其村无虑六七十家耆旧相传始祖自四明挈家奉母来今西庄下担墓犹亡恙毎岁除家祀所谓渡江祖席地用古礼而所徙岁月漫不可考然自始祖至于今不翅十五六世一世三十年当是唐中叶徙居于濳谷口矣洪望炖煌郡其散见于纂记多占籍东南吴庐江太守矩宣城人唐集贤学士孝昌舒城人翰林学士侃仕南汉参知政事昌杲仕南唐升元宗谱一侍御三尚书则鄱阳三洪之逺祖也得姓以来鄱阳为鼎盛而在濳之洪四五百年间种德蓺善源深流长曽未有显者岂闻崖之风以肥遯为高欤抑名山大川英淑之气有待而发蓄云闭霆然后大沛厥施欤绍兴己酉裔孙珏首考世系别为图藏于家其后斌又采之为祖宗讳第图讫于己夘去今六十八年枝叶益蕃不可无纪余自郎曹罢归地偏日永因彚稡而续之凢力田以肥家从戎以世宦读书为文以名塲屋皆仓监公长子仁朗之传吾所祖也故详仁蕴之后数传而遂微故老不存旧闻放失未免间阙文以俟质访夫能言其祖郯子见师不识其先借谈取诮肖貌于两间者不可不知世系之所自出知所自出则知根榦华叶同此一气自叶流根不容间断春秋烝尝以序昭穆而谨终追逺之意存岁时会聚以亲族党而乖争陵犯之风息朝夕讲摩修饬求为善士君子之归而无忝于尔祖此图盖亦风教之助云寳庆丙戌六月庚寅十五世孙某序
　　豫章外集诗注序
　　天降时雨山川出云故嵩高烝民之咏不于人物之盛而于其生我朝列圣以人文陶天下学问议论文章之士莫盛于熙丰元绍间其生也类在于神宗朝如诗家曰苏黄曰黄陈苏公生于景祐陈公生于皇祐而豫章生于庆歴天地清宁日月正明禀于气者全也公得清宁正明之全气气全而神王挟丰隆骑倒景飘飘乎与造物者游放为篇章超轶絶尘独立万物之表坡翁盖心服之而后山师焉其集尝拟庄子分内外篇外集如韩淮隂驱市人背水而战暗与兵法合内集如诸葛武侯八阵竒正相生鬼神莫窥其奥彚分之意严矣君子之学日进而日新日新而日化进则人新则道化则天逝者如斯不舎昼夜正以是也文与诗亦然论诗者不泝其始无以知其进而新不极其终无以知其新而化内集断自入舘以后极其终矣外集起初年溪上吟泝其始也眉山任处士骥天成摆落科举之累真积于学者无不览爱公诗若嗜欲然以内集有任子渊注因注外集十二巻攷年谱以推出处用事必求其意用字必探其原勤且博至矣或以诗尝经公手删而疑其多爱然使学者尽见前辈少年至老之作以观日新日化之功虽多不厌也子逢博习有家法方注诗时两髦耽耽检书捧砚领退而学诗之意今以名卿守蜀白首矣惧父书无传力自校讐锓而公诸世万里信来俾序之某晚出未闯其藩何敢赘疣攻瑰谓宋宗儒摘阮歌戴道士弹琴书不知何以分内外当有能辨之者余闻李卫公好惠山泉置驿取水有僧言长安昊天观井水与惠山泉通杂他水十余缶试之僧指其二曰此惠山泉也文饶为罢水驿欲知内外之辨者请以是观之
　　桂岩双莲图序
　　西风入檐凉满巾席紫水何君器之以嘉莲图来示云大儿自任舎桂岩沼中所产前是庭砌尝长异篁今复有此乡之耆耋隽艾相与夸咏以为瑞惧弗克当也子以为何如余抚图太息曰深哉造物之意也鸤鸠在桑其子七兮淑人君子其仪一兮鸤鸠之哺其子朝从上下暮从下上均平如一君以义方名家以厚德燕后男子子四叔仲季连着声科级而伯未也伯有子亦复崭然露頴义方之泽蔓厚德之庆犹鸤鸠晚哺已徧于下方进而上固有开必先乎夫英华者和顺之发也馨香者忠信之逹也充实辉光者善羙之形见呈露不可遏者也君观是华根培而榦擢枝芳而趾荣天理人事之相符昭昭也惟无必其在天而后知天之可必也
　　春秋说序
　　帝王诰命讫于平王国风变于黍离圣人伤王者之不作因鲁史修春秋以奉天命而立人极夫天命流行于人极之中无一息间断人惟不知吾心有天而外求天谓吉防祸福天未尝定往往无天而动于恶然天虽有时而未定终必有时而定天者定则人者屈此人极之所由立也此春秋成乱贼所以惧也彼乱臣贼子惟利是计岂惧夫空言之贬身后之辱哉惧夫天者定而人者屈失其所以为利也故凢犯天下之清议冐天下之大罪逭诸一时不能逭诸异日能逭之其身不能逭诸其子孙人谁无爱身爱子孙之念知天定有不可逭则欲动于恶将有所惧而戢此拨乱返正之笔所以有功于人极也且易春秋在鲁皆所以司天人之契人欲穷而天理灭其卦为剥春秋二百四十二年纯乎剥者也以齐威覇天下始末求之毎四十年当一爻隂愈进则乱愈甚盟宋之后晋以天下之权授之楚而大夫专盟诸侯皆廪廪乎赘疣之危五隂之剥成矣其末又以天下之权授之呉吴楚与越参立而交横大夫各朶頥其国祸乱及矣而获麟于西狩乱极必治安知无王者作此硕果不食剥所以不终于剥也春秋以伤王者不作而始以幸王者复作而终以鲁圣贤之泽未冺一变可至道而托之以诏万世天道至教圣人至德备见于行事断断乎循之则治失之则乱信人极非春秋不立也余自考功罢归杜门深省有感于圣人以天治人之意作春秋说
　　两汉诏令序
　　天道不言而四时行圣人不言而万化成言非感人悟物之本也审矣二帝之典三王之谟犹不能已于言诚在言前也言出于诚虽言而忘言汉世至诚之学不讲皇极之训蔑闻而一人志虑形为播告大抵出于手制天下犹得以因其言知其意夫言之不文行之不逺浑浑灏噩王言之体也汉上接三代统绪其文犹有尔雅之遗人主天资有高下躬行有纯驳识量有广狭政事有得失固不容槩论而以仁立国之意丁宁反覆四百年犹一日至先主孔明之用蜀一时诏勑亦能使闻者为之兴起岂非两汉之泽未斩欤孟子曰诵其诗读其书不知其人可乎是以论其世也此书为尚论其世作
　　送程叔运【掌】之湖南序
　　秋风动容木叶欲下眉新进士叔运程君过我东山将歴沅湘而南征愀然买酒酌之曰香草佳木随地皆产而莫盛于湘之南湘南众芳所在杜衡江篱芙蓉薜荔木兰若芷荃孙椒桂不可一二名而莫盛于兰兰有国香人服媚之初不以进而荣其生深林无人自芳亦不以退而辱骚人所以反覆深致其意以其似道也故纫之为佩折琼枝以继之而求袭其芳泽是芳发于身逹于家渐于国以及乎天下熏烝乎两间流被乎百世曽何负于人哉而服艾者谓不可佩人心嗜好不同乃尔于兰庸何悲委厥美以从俗而与恶草俱化则兰之悲也然芜没于萧艾之中可蔽其芳不可夺其芳故曰佩缤纷其繁饰兮芳菲菲其弥章又曰惟兹佩之可贵兮芳菲菲其难亏其根于天者盖始终未尝为时俗流从所转也兰有数种有泽兰有石兰有一榦一花之兰或秀于春或旉于夏而发荣沅湘者紫而尤馥见于秋为正秋方憭栗惨凄万卉溘然如战败无人色緑叶紫茎表表独芳其可敬也夫坎维心亨困而不失其所亨此兰之所以似道也君欲进乎道盍于兰乎访之且为我歴讯众芳无恙揽涕延伫未知九畹百畮之谁属也
　　嬾窟诗藁序
　　秘丞檇李钱君子正与余好尝从容论诗喜称仲氏庆善赋咏得囘谿老人之传恨不及识也子正即世十有五六年其犹子岩友以嬾窟一编来曰愿徼福于秘丞叔丏为先君子发之予怆然追往不能已因念诗亡而离骚作骚之愤世疾邪盖出于小雅之变后世之诗又以出于骚为近雅时触乎所感事拂乎所遇托物引兴以寄永忾纡余窈渺激扬顿挫有不尽之思而诗工矣然皆变小雅流风之遗也知大雅广哉熙熙乎之体几何人哉庆善尝为长乐宰施不尽学其见于诗凢骚人感槩不平之气愤欝无聊之情一无有陶写性分惟澹然乐易之归江山之平逺风月之清明草木鱼鸟之幽闲自适皆其神气之动德符之充也广大而静疏逹而信者宜歌大雅其必有会乎













　　平斋集巻二十九
　　钦定四库全书
　　平斋集巻三十　　　　　宋　洪咨防　撰记
　　东山婆娑岩壑记
　　婆娑岩壑者何郷先生吏部俞公读书处也天目下趋于临安穹为双径奥为大涤洞崛竒明邃为九玲珑及东西永安其钟为人物唐光啓中钱武肃始以功名著越百二十余年有公卓卓相望为名法从山川英灵之气大抵屯固防欝蓄极而后发夫岂易然也哉公家西市离东山里许少屏人事穷年藏修山中学成一举冠天下后毎觧官还里輙抱书山房绎其业讲索益精造诣益深论著益雄故四方秀艾抠请屦满缁徒可与语亦泊然与为莫逆交轩宇佳处丏一语品题未尝不笑领也公即世忽二十年僧老死且尽独主塔且仁应门业静趣明澹寂如止水抚风物之萧踈怆耆旧之凋落以平生最爱环翠之胜因葺阁下为堂以祠公摘公畴昔所赋名之且悉疏诗文于壁林巚蔽窥花竹深暎与窣堵相近远俨犹昔也公傥骑云驭风挟仙人左元放之徒忽去而倐来乎夫出处之义大矣静者常得之艮为山主静而动静不失其时其道光明虽动未尝不静也公方徜徉空谷燕坐深山月明长啸而林华堕门风霆阁云而人莫窥其涘及出而施之诗书仁义之泽滂礴淋漓而春融万象风节所存殆有骇涛怒飏日夜舂撞所不能摇者身在禁闼乃心清泉白石间盖处亦静出亦静也纶巾一壑目击道存顾不重耶晋谢太傅高卧东山石室濬谷之趣自谓伯夷何远悠悠千古此意惟公识之故并图其像以慰山灵之思云
　　余杭重建县治记
　　余杭苕霅之津会故冬予奉亲行霅上诸山扁舟循苕溪而下间登岸从牧翁溪媪语人人夸诵吾令年方壮而识老政出清静民曽不省有官府也因以野服谒订所闻令肃容于丞舎起讯之故曰县治旧占溪南后徙于溪北宣和焚于睦防江令袠重建建炎焚于金兵张令永嗣又建之阅年百余浸淫穿蠧凛乎欲压图撤而新之治寺吏民之耳目非他役比故不敢不勉予退而心念邑近在畿内地望非不枵然大也而土薄水浅十日晴则告干三日雨则相戒为溢备民以故无葢藏而令以负租督过者十七八彼芘于此岂能为压焉之惧哉所压有急于屋者见大夫以朝士来宰乎此茍可撑扶以延歳月何新为新之宁不勤其民而自为纷纭耶未信溃乎成也越岁月苕人过予门曰县之寺成矣治事之防退食之堂宴息之室崇楼邃阁表里中度发地得中霤遗趾位置靣势且还其初矣屋后恶木丛莾鸱鸮狐狸舞怪之地薙翦不留余拓圃结亭竹木伍伍气象一新矣而田里宴然罔闻知嗟夫县无剧易弱者以茍偷为安遑惜我后强者惟力是务一役之兴万戚之乘也于此能于政休俗暇储材庸力以植坏起仆使吏治尊民瞻耸而一毫不以动其民至斥圭田再岁之入以食功可表也已惟昔圣贤道化之盛有本末而无内外其用力自相在尔室始盖万室之治不如一室之难也言偃宰武城澹台灭明非公不至是室之严所亲必直谅所谘必正大所践必诚敬诐辞诡行奸声乱色无一得以摇吾之清明而歌之化行矣令其进于是乎役起正月己未迄于五月癸丑令公族名希磐以进士试刑法中其科尝为大理评事云绍定癸巳秋七月甲子记
　　于濳县防题名记
　　六飞都呉邑加重令加选题名昉于隆兴甲申续于嘉泰癸亥前后着见者四十有二人石近燬绍定戊子续记自晁大夫始旧闻放失矣九华程君焘至精敏而浚防大不弛纲细不漏目民隠吏慝搜猎几无遗治行亹亹逼前献垂满讨诸故府合题名三为一以存往而诏来且追书唐及国朝全盛时贤令十一人于首高山景行不以耳目所接为仅足也然着记未免于阙闻遗风或待于慨想东晋虞府君尝为吾长吏甚有遗爱志逸其名托钱武肃干山济安庙碑以传邑自汉丹阳以来为令者知几人传者能几否固幸其不传臧而不幸不传者可胜道耶夫士君子立于世岂以传而为善不传而遂已也未有为不善而必其传也亦未有善积而名不传也其亦为所可传勿为所不可传而自幸为无传也虽自幸于无传而根窳相形其溢于邦之耆老俊秀牙颊间者未尝不并传也书曰康乃心顾乃德逺乃猷裕乃以民宁司民社者尚监兹哉
　　会心楼记
　　濳负天目支石柱为县治前缭鳯凰青山右峙岝防三靣腾跃峻防多竒观东山独庳伏不称畴昔尝于门阿少左作近民楼以亢厥势而地廹杂嚣非宜久且十年矣今令荆溪张君本耒公余慿高周览谓景冈观泉辨隂阳而位置古人所重相攸众乐园亭之列岫正枕东麓可驾庳以为崇属时农隙买材赁力斥亭为重屋三间飞防缥缈脱氛埃而接云气扁以会心其下轩窻静深仍列岫之旧名前二十歩山碕斗立碕外八十歩许为圃以射北有净凉亭环立巨竹廼取径于亭之东南渉圃级碕而升楼羣山奔凑一览而有如主人由阼阶肃賔及介相与揖逊酧酢几席间不哗不偪左右具宜邑势隐然以尊非直为临眺故也而却纷领要疏涤此心之烦欝以熙其民厥有助焉人心元体湛然太虚之涵万象无主则物诱于外心徃防境有主则理融于内境来防心定而明静而所见物物皆春意斯得所防矣君起中兴世家年壮而识老气盛而志立其政以不扰为理以勤为功弹琴读书于退食委蛇之顷泊如韦布坐以静胜云生前岑鸟号后坞徃徃忻然契所适是楼特寄焉尔其成也以绍定辛夘腊月丙午越明年立春后五日记
　　此君轩记
　　轩旧丽寂照精舎东坡以倅杭行县为赋不可居无竹之诗隆兴初徙于县治衮绣堂之东开禧间尝重建寳庆初元避上嫌名令桐江方侯熙易以此君轩仍用坡诗晋王徽之语也君者有德位之尊称自万乗至子男百里之国皆称君以君名县斋之竹其尊与君百里等然竹之君以德言百里之君以位言知君之所以为德则优于君百里矣易之震为旉为蕃鲜为苍莨竹其时为春春物之生旉而蕃鲜莫竹若孤根峭直不数岁被山如云戴角茧栗曽几崇朝已干霄而乐生意勃勃乎其不可御故欲观造化生生之德亦莫竹若也侯政成心休日与君对念吾民生齿之数能如君之蕃乎生养之具能如君之阜乎襁褓鞠育能如君日夜所息与沆韰俱升黄髪婆娑能如君什伍相依少长相扶老岁月饱风霜而无憔悴之色乎以君之生观民之生侯于此不徒名也吁人未哺吾不可以独饫人方吾不可以独腴对此大嚼奚心哉说诗者以意逆志可也
　　于濳县丞防续题名记
　　吴门叶君芑丞吾濳诸台交荐其材垂满过予以题名更端属之记且曰官无庳崇职无简烦事无易难惟敬则行居是官而罔其思非敬也居是官而出其思亦非敬也上不侵官以僭下不怠官以旷心止于是靡他其适如农有畔行无越思其斯为执事敬乎芑不佞何足以及此惟是常平义仓之赋受丁口力役之简稽暨上官所以奔走使令之悉惟谨土膏脉奋冻觧泉动出入阡陌程督防潴日与台笠袯襫相尔汝过此不问也有堂述六靣山而俯沼嘉卉美竹参伍布列暇时玩游鳞之落曳听幽吭之啁哳防柔芳而坐宻防以休其心负丞不负丞不敢知也余爱其言知敬于职业因笔而畀之且告来者
　　题跋
　　龙州免运粮夫防
　　蜀自开禧佳兵以来调役屡矣龙之民独共其二平时家出丁壮番上十关五塞以扼氐陇有警则以赋授役霜骭雷腹麕奔鱼贯飞挽于关表间顾更厚征之其民重困有怼而无告制置南海崔公都运合阳赵公闻而恻然曰不堪命矣严尔戍寛尔转饟自今其勿与山穷水尽之邦刀耕火种之俗始有生意诚求之也诗曰民亦劳止汔可小康毋纵诡随以谨罔极敢告诸来者嘉定甲申五月
　　易斋诗藁跋
　　诗无定鹄会心是的仲可谪居二十年自放于诗多警防其赋梅有天不能寒独有梅一涉春风不足竒之句读至此怅然久之曰其有分寒饿也耶余于此有会其亦有分寒饿也耶因书巻末
　　崔文昌书翰跋【为黎监丞伯登作】
　　蜀舆鬼分野多鬼术辛巳节【阙】瑞庆节有日者自益昌过少城窃菊坡老先生于大慈寺满散所退而谓某曰帅岭南古佛西蜀福星也至节前后度剑即辞过崇宁谒德升曰贤大夫旦夕入益昌幕时宣阃犹无恙甚疑之已而至节后果度剑德升寻入幕以缜栗纬恢博以简静翼方严从容议论如正志审固之镞划然而破的如踌躇满志之刅謋然而中窽如鸣和鸾逐水曲之驭安然王良造父之手而六辔如舞也用能起久惫之俗弭纷集之变而遂与同升賔主遇合固有数行乎其间夫以朝廷信臣由一路帅四路若可亿揣幕府初开求士于丛英旅隽之中而数已先定人其可萌一毫劵外之想乎因观菊坡手帖有感敬书其后
　　俞拙庵偈语跋
　　士君子平生学力最可騐于啓手足之顷曳逍遥之杖易华睆之箦盖安之以为常而不以为异也拙庵居士业儒好修以拙自喜拙则静静则平平则澄而明理明志定不为气所动故能无怛化病革家人环泣防勿泣命子德藻涤砚濡茟手书四句偈以诀神宇凝正钩画劲峭实践素履絯摄呈露坦然以方寸遗子孙非学力之騐耶至此然后知簸防精光于百巧者之不如拙
　　陶同年【崇】诗巻跋
　　某与宗山同壬戌进士甲申冬同除秘书郎迓之江上投分日宻乙酉秋某去修门未几宗山亦去时上方乡用旧学何落落独尔耶宋广平赋梅花疑非鐡石心肠人海棠诗近之矣九原莫起抚巻澘然
　　彭忠毅谥勑跋【为董景晹作】
　　绍兴间顔邵以其祖鲁公所自书告进之上曰人皆有一死或轻于鸿毛或重于太山处死为难尔忠毅彭公亦善处死者也守衢日方腊防歙睦杭衢介于三郡贼势张甚独与郡僚段处约守城城防骂贼以死有杀身以成仁公之谓矣公伯氏尚书元祐绍圣正人壻余御史亦以直声闻天下一门气节相尚辉映千古景旸公曽孙壻得吴傅朋所书谥勑于其家故箧猥酿中寳之如天球拱璧其知所尚哉年月日某敬观于朱陀闻复阁
　　家朝南避伪囘任檄跋
　　开禧丁夘之变蜀士有死之以为忠者有去之以为义者各行其志也吾朝南其去之以为义者与夫死生命也去就义也惟其委死生于天而后能全去就于人易曰君子以致命遂志朝南以之
　　徽庙草书千文跋
　　臣恭惟我徽宗皇帝圣学天纵粃糠姚姒万几余闲游戏翰墨元气淋漓不择地而施梁周兴嗣所次千文遂被异世非常之遇及高宗皇帝中兴江左志在复古列圣云章奎画厚募归之东序毎得宣和宸藻輙悲不自胜以故左珰虑伤夫上意多抑不进此文其一也龙腾电掣出入造化躏繇轹羲前无千古甲丁防持刼烬不坏凢十有六纸悉以交龙篆章分劵其缝臣子述博古识真恭褫而寳袭之一日出以示臣臣闻绍兴间今上知懐素千文藏董弅家命朱胜非谕防投进使此书得陈乙览岂复求鹜于野乎感叹之余谨拜手稽首志其末寳庆初元寒食日臣洪某
　　髙庙千文跋
　　经干纬坤者典学之全功出圣入神者游艺之余事臣恭惟髙宗皇帝断鳌立极息马论道缉熙光明之学追嫓三五倬彼云汉敷贲石经龙画螺书旁分编刻莫不大闗造化细及庻务垂则于亿万世千文特凡将下陈何与大学婣娟余闲亦复肆笔及之臣子述所藏临智永书识以彭城瑶晖奉华印章刘望彭城或谓当时刘贵妃所得好赐楷法遒润草圣妍力神动天随超絶众妙视永所书可谓集厥大成金声而玉振之矣我太宗皇帝尝行草千文赐李至至请镵诸石以诏方来上曰梁武得钟繇破碑周兴嗣次韵非垂世立教之道孝经百行之本朕当亲书观思陵奎藻者当以熙陵之意叅之寳庆改元清明后一日
　　程刚愍死事跋
　　死生命也处死生义也义所当死直死耳君子不茍免而生也身不茍免而生乃所以生社稷也天寳之祸唐以顔李张许之死而生靖康之祸吾宋以傅李梅陈程安诸贤之死而生皆功在社稷者也呜呼安有功在社稷如刚愍而其后莫之録乎端平初元立夏后两日古濳洪某
　　题洪崖图
　　洪崖三皇时有道之士其见于隋唐间者曰张氲或曰蕴自号洪崖先生出入以髯髧五雪驴一自随此图是也呉兴叶子渊得晁氏所藏龙眠本手临以见遗老人戏云先生固清高弄拙或反巧一人御六子终被雪儿抄此畵此诗俱有眼也犹子穮诵之余取所畵临之一发輙破的老睫为明因识其末绍定癸巳立秋日
　　题西岳降猎图
　　君玉以宫车游猎图二寄示共七纸韔箭前驱嫔御纷从来舆去马蹴踏云气其精妙瑰怪纵横变化出入天神叹非龙眠莫能作而不能名之转似都官隆山李成之曰西岳降猎图也吾家绢本得之康节邵公济家人物部分与此无一不合独第七节前多马上羙人四因合二图为一次苐其先后以复得非两家所藏同出一时之笔纸其创绢其成与绢夀止五百年纸寿千年君玉倒黄河以洗研挹玉井以濡翰醉揽风露吸金天之晶而赋之必有与此畵相为夀者绍定癸巳秋日洪某书
　　题天台声闻十八尊者像
　　余庚午初夏与会稽王仲钧同游庐山旬余一夕仲钧先还南康城予独宿开元寺轩窻静深毛骨洒然夜半梦至佛殿前遇长身僧握予手而言尧曰数句已断于篇章之末参乎一唯独得于言意之外孔子子思相传者如是吾佛亦如是孟子不足与语此言讫而觉林月满庭水泠泠如琴筑因起坐不寐晨粥举似衲子无能防但以山中古佛示现为对转首二纪矣临安东山静空出天台声闻十八尊者像乞一转语恍然有感追前梦书之声文领此必有超悟于语言文字之表者
　　范丞相谢表跋
　　庆歴中仁宗以中外人望用韩范富共政责治于期月间遇合之盛如此一朝欲止侥幸退不肖而小人始侧目相继去位高平公受知髙庙前无与比至重惜名器裁抑茍得亦罢相于绍兴初直道之难行虽盛世犹不免可胜叹哉【端平丙申正月十一】
　　刘忠肃尚书右丞告跋
　　挫士气者沽激之名坏国是者调停之论忠肃公在元祐初以吕正献荐为侍御史进中丞又以正献荐擢尚书右丞方在台时弹奏蔡确章亨吕惠卿安焘等靡遗余力苐知去大奸大佞以扶植更化之盛不暇计它日之祸也使公计他日之祸则必以无所是非可否避沽激之名开调停之论局靣随手变易奚待阅八年而后为绍圣哉虽然无鲍叔则无管仲无子皮则无子产无正献则安有忠肃观此告者当有感丙申春社洪某题于摛文堂
　　刘忠肃冗费官制拟草跋
　　前两项寳元嘉祐详定减省冗费似是进故事之类后两项元丰颁行官制指挥必公为右司郎中时代宰臣拟进续通鉴于覈正吏治条曰诏于创被差命条曰上批其间颇有删改处大意皆如所拟年月与此合我神宗圣训左右司须是学为宰相良有以夫
　　刘忠肃遗龚辅之手啓跋【公时为校书郎】
　　公用韩魏公荐自江陵府观察推官除秘阁校勘初入朝时帖也尊谏院以先生丈丈首畨用名印于月次畨用于名皆近世所罕见
　　观刘忠肃手简
　　嘉定甲申予与公曽孙为龙州交承端平乙未丙申又获与公元孙今太常寺主簿同朝常簿论事挺挺有祖风力可敬也出示此轴敬书其后
　　题刘忠肃和洗竹诗帖
　　洗竹和篇与白乐天养竹记同意辟邪卫正严矣异时罢相乃出于所善之杨畏何荟翳托根之深耶
　　观刘忠肃所书金刚经
　　此必非在台省时所书闲退中移心法耳
　　书诸公赠鍼医李立之十全堂诗文后
　　真西山病亟呉义夫自江西津致立之视之曰鍼有起死功未至之数日西山隤呜呼天胡夺斯人之亟耶岂二竪畏立之之至廹之殆耶抑立之有天幸鍼不及施于决不可起之疾得全其术耶余得竒疾于上腭逾年累更医不効立之视之曰鍼艾所不及也知其不可治而不治是亦全已江湖间恐有异人竒士能以竒方治疾试为访之幸得其方以寄是又不自居其全而能进于全与
　　书天竺杲古镜持箴
　　此古镜磨镜法也久后光明透彻自无待磨诸禅莫被老行者热瞒道不须拂拭古濳洪圣俞
　　平斋集巻三十
　　钦定四库全书
　　平斋集巻三十一　　　　宋　洪咨防　撰墓志铭
　　吏部巩公墓志铭
　　靖康建炎间中原学士大夫多避地南徙巩至自东平吕至自东莱爱寳婺溪山之胜家焉地偏俗古文物未振山堂巩先生首以北方之学授徒着録几数百人吕成公继讲道明招精舎负笈坌集声气薰浃渊源濡渐类为世闻人公讳嵘字仲同山堂季孙成公门弟子也糿神气明粹风骨凝重大父爱其似北人曰必昌吾宗长偕兄丰执经明招钩邃摘幽神接心领出语輙破的同舎敛袵避其锋中淳熙二年第授严州建德尉调淮西摠领所凖备差遣以格知徽州歙县忧免起知处州丽水县当路交荐其材入提辖防货务都茶场干办诸军审记司迁太学博士进大理寺丞出知严州未逾月改邵州擢都大提防坑冶铸钱司职事修举直秘阁因其任七十余年旷典也除侍右郎官以烦言畀武夷祠起家知温州擢江西转运判官比年丏闲有防入奏未行除司封郎官罢奉鸿禧祠祠满检会续食而春秋寖高浩然已忘世故垂车得请日杖屦溪山间弄花漉月昌羊忘返曰佚我以老上恩深矣寳庆丁亥三月庚申终于武夷里第享年七十有七积阶至中大夫爵须城县开国男食邑三百户初尉建德世其官拯溺字荒不遗力父老谓有祖风淮西总臣被命筑歴阳仓修采石战舰及体访防江军政举以委公条画详明悉当上意一日大军库延燎防帜登屋周麾而呼曰熸士力者赏众奋火扑观者勇之歙十有八郷讼牒丛伙公日听郷二操约御详庭空如水丽水以抚字寓之催科如治歙前积负郡逋累百万郡胥利其稽索县贿县胥乗其索以重民扰公曰此无补于州而厉民以饫吏可乎力白守刋其籍编戸以役破家者相踵为去所以蠧役者民争应恐后东南仰茶盐为国计三防务总于辖官讨寻源委如理家事吏莫敢欺岁入数倍富商木栰之讼府尹掣于交谒改属于理公当承鞠慨然曰天狱临安府可乞送耶避嫌止当送邻路白于朝从之审计轮对论催科管防之甚力暨为学官适有诏以火灾求直言谓学校公论自出不可徒应故事上书陈时政阙失多所指切大略谓兵端不可开权奸忤矣未几予郡陛辞论外攘当先内修复寓兵不可轻用之意自信不挠朝誉借甚江右剧贼方棘邵与溪洞接蛮徭性狙易动至即増埤濬隍肄射缮甲以折奸萌发储劝分置六十四场赡恤饥羸一郡帖然治司孝宗朝定铸额嵗十五万缗后寖亏额六不及一公推原弊端知楮轻丱重售不酬费故入少而铸亏乃使楮与丱各时其直轻重足以相权坑丁竞劝丱务倍入先是冶卒窳惰多遗丱泥滓中有司莫之察公置局淘洗所得皆精良于是尽还故额俄兼宪节积潦薄番城民庐半没叶舟掀舞家访戸厯周防之见者引手加额永嘉始至访名儒之闾问所宜先以海濒逐末者众首劝民务本业适岁大比増辟贡闱以受多士士狃积习以逞试之三日躬警防于棘外有贵游子挟醉号呶道上莫敢何亟械于市曰士不自爱者视此讫事无敢哗牓掲校艺官例亟行缓则羣噪遮境上生可否公故留宴至累日乃去前所未有也时严海道之防得防造防冲二十艘掾属请下诸邑公不可捐利诱海商二十人人造一艘按期办集符不及民漕台以官军讨捕剧贼日费共亿公私告匮公综理纲条补窒罅漏漕计裕而民不知和籴至百五十万斛皆商贾愿出于市尽革敷配之十一州上供岁圑纲六有无相影数多亏公区别窠名使不相紊卒复其旧豫章一再摄阃岁和物阜政平讼简时往来东湖书院与诸生以义理之学相讲明士风为起释奠帅守宿学必露刅以卫曰此何为郤之士服其知体去之日邦人揭帜追送拥车后先有经夕不能舎去者性静正夷博居官未尝泽辞色贯声光以媒进而儒术吏能毎为时所不舎与人不植岸异周旋委曲惟恐失一士之心至不为利囘义疚虽议其介不顾也平居细谨动中徽墨及仓卒应变多出度外邵阳番汭江右凢三斩虣卒弭患未萌其识权类此为政务因其俗未尝容心终归之爱利民多绘像祠之始生逾月而孤与兄相依为命白首无间言母杨夫人通孝经论语毛诗大义所至奉板舆行日请所以为政如丱角口授章句时乡党称其孝爱书一过目终身不遗忘作文期于有用非精粹不轻出有厚斋文集八十巻藏于家其先出晋士庄伯世为真定人后徙郓曽祖焘左奉议郎赠通奉大夫祖庭芝左议郎赠太中大夫父法赠正奉大夫娶何氏继高氏先卒皆赠令人子友闻儒林郎台州司戸参军孙端祖从事郎江州瑞昌县尉次延祖孙女一曽孙男女五绍定己丑正月庚午朔诸孤塟公于金华县寿溪原友闻以某辱公知最早重趼请铭呜呼栁下惠圣之和者也而三公不易其介卒穷于三黜公遭时且乡用矣云出輙还膏施未光其囿于命也耶铭曰
　　可欲之善莫难于有中庸之德莫难于久何以有之典则世守何以久之源流师友公祖山堂而师东莱学实体用根干条枚气定心夷求福不囘絫麾再节用不尽材孰亏孰成蜕和委顺易箦琅然忠孝其训有苑彼阡山晖木润过者式之我耆夀俊
　　亡弟子文圹志
　　洪氏世居濳山之谷口大父年二十四生我伯父镃伯父亦以二十四生我弟琥皆冡嗣也琥字子文生于淳熙丁酉二月丙子后余一岁防嬉戏相逐长同就外傅既而予忝一官樯浮辔走胷喘肤汗曽不免于穷子文循分理生足不趼不折而疆畎日斥蔇日华林沼日蕃爼鲜以奉亲籯书以教子优游卒岁两忘荣辱余未尝不欲其计之得也其为人修干丰下而髯行已恪与人信磊落明白不为深险操切且退然若虚里党推重寳庆丙戌四月辛夘以渴作一夕不起莫不惋惜之母妻皆増口阮氏男二人日卿庶孙三人尚防母夫人慈而肃礼法行于家春秋七十有六失壮子悲不自胜末疾増剧明年九月已亥卒又明年正月壬辰次子璞偕日卿塟夫人于家山鸠起之原从夫兆同日葬子文于西鸠相望三里所兄某揽涕叙其平生纳诸圹
　　高朝散墓志铭
　　嘉定辛巳壬午间成都通守高才卿防叔以文学器能为西阃赏重某时员外置间与闻末议回首十寒暑矣其守三嵎﨑岖走书天目下为言先君子即窆有年识竁之文犹未也蜀非无宗工可属必公诸东南庶几信百世子好我敢请案高姓于齐占籍卭蒲江者世有隐操珣生孝立孝立生兴国尝大书于屏训子孙学以忠信孝弟为本君其长子也讳泽字叔渊少朗悟絶人书一再过成诵荀杨氏韩栁氏汉唐三国南北诸史皆手抄是非得失反覆究见根极而折以经郷先生赵澥深可之浸寻不偶退谓其子曰基之以孝悌植之以忠信培之以至诚无息天终阨我哉未几予防名奉常君喜见顔靣曰天所逸我也屏举子业不复省轻车就养笈书以自随所至隽艾系踵请益危坐纵论要其归于涵泳孰复而自得幅巾萧散当路欲一见輙谢去不喜诵佛氏书而戒杀严甚曰物我俱生天地间同一气也用心怛类如此开禧丙寅夏啓手足于普慈郡文学官舎春秋六十有二累赠【阙】　郎娶韩氏事姑婉恪能得其懽心间君客游手课其子容止服御有常度里党尊为妇则先君十八年卒赠恭人葬仁惠郷山阡从舅姑也君兆卜向六门惟干食相距三里而近丁夘蜀变浅殡故庐西丙子四月乙酉廼克葬一子即防叔今朝请大夫知嘉定军府事一孙允绩某官曽孙男女若干人士求仁之方莫切于孝悌忠信四者秉彛所钧有甚易知易行也往往由之而不知何哉学失其传尔君得一语之传于家庭知之至守之笃朝夕省饬欲天理之在我者皆实而无伪其志于仁矣乎明善诚身上可以顺乎亲则下可以谷尔子宜其至嘉定而大也铭曰切已之学莫如求仁求仁维何诚善于身孝悌其本忠信其质仁莫近焉落华取寔翼翼緜緜是似是传荣光漏泉何千万年
　　二钟君墓记
　　临安亭川钟氏景常生子渊子渊生福州助教亿亿二子长贵州助教俊卿字子明次将仕郎仁卿字子寿子明娶徐氏生端理蚤卒次端详一孙与龄子夀娶龚氏生端谟端谊二女适施大用龚英二孙道龄佑孙子明忼慨机警遇事无留难子夀通而敏文多成诵生相后十年志钧才耦以力业相摩厉凢所规画兄不自谋必以咨诸弟弟剂度可否听兄决之壎倡箎和如出一人以故积居懋化中权而获厚生理既裕又相与以轻财急义聚书乐教为声华胜士往往愿交邦大夫亦賔礼异等居旁池园深秀结堂竹石间扁以世友暇时相携娱娭华髪交映儿侄迭起奉觞为夀雍如也子夀年六十有四以绍定庚寅十一月晦卒越明年八月五日子明卒得年七十有五二君无恙时誓生无异庐死无异兆治夀竁于新安郷南山之原右左以序至是同卜以其年十一月丙申葬焉惟孝友于兄弟知孝于其亲而思手足均父母之遗体则能友矣兄弟之子犹子也知伯叔父即吾父从兄弟即吾兄弟则能世其友矣子明子夀之友后人盍求以世之乎呜呼和乐而家道昌暌疑而外侮起又可不惧乎余探二君友爱之情并志之使其子各刻一通藏诸墓以慰九原云
　　罗廸功墓志铭
　　行于蛮貊易行于州里难行于闺门尤难愈近愈不可矫也三代直道防俗日益薄有能积忠恕平实之践使乡人尊家人亲而化耳目所接得临安罗君介圭元度焉曽祖将仕晓祖文学虨父将仕若济聚族以恩义相陶浃三世不异居君意承厥考弗懈偕夫人厪苦节约以奉烝尝酬应内外一簮弗营其私倒已槖且弗勒而量浅机深之戒毎为子侄诵之肃雝一门自为师友升其堂诗书之声锵如也绍定甲寅水糓价腾跃道殣相枕前是里中贷子钱者计缗累万君叹若救死不赡何忍更责若偿裒劵焚之他岁饥疫率推食馈药以振羸乏惟恐不我闻乡邻信其长者有讼不之有司而之君取平相踵也人性皆善气质厚薄则有不齐而行事因之君于善利取舎之间择明而守确既行于其家又行于其乡得天者厚矣岁癸夘莲异葩同柎擢于沼而子震龙生壬午玉燕巢于庭辛夘异竹产于书塾之庑义方发祥兰院竞爽震龙声撼胶序舎选以优升君时七袠遭逢慈明大庆遂被初品封天于厚德之报未垠也明年二月乙夘以防疾考终于家巷哭多失声十一月庚申葬平西上沈坞夫人先六年卒同兆子男四震龙正奏名进士次友龙从龙一龙女四适俞元龙俞镕呉伯振郎应午孙男六女二铭曰
　　尽已忠乎推已恕乎践其着乎处其裕乎噫庶乎元度乎
　　吴致政墓志铭
　　东朝庆霈临安吴君孝先谦仲以子元卿为太学诸生封初品官越再岁绍定癸巳春正月壬申卒夀六十有八先是君未属纩晨起语家人吾梦游穹林邃洞三茅君命之坐殆非久于人间世者自今勿以肉食进越半月曰吾殆病矣四肢百骸无所苦而胃少弱自今勿以粒食进惟日饮参枣汤两瓦桮又半月曰参枣煮汤固佳未免烟火气棘人苐汲井花水饮我可也如是者又半月水不复饮矣翛然一榻神恬气明亲交省候人人起道寒温叙慇懃去则执手诀别以寡欲延年乐善受福为劝唅殓葬祭纎悉治命忽整衿曰吾苦目累年今划若开明亟取笔来书颂甫毕而坐暝莫不异之君读书务实践耻为口耳之学晚倦游场屋移志道书得谷神琴心之防毎谓其说与吾儒同归手稡孔子子思孟子仁义孝弟之训自出机杼纂为科典亡虑万余言冠佩宣诵听者竦立家事付诸子深居燕坐飞神御气排胶葛而泝沉寥超摇八极之表水旱緑章精祷雨霁迟速言輙騐静则虚虚则明故也性冲澹不忮竞而笃爱敬治家严而有节端黙堂皇内外无履声待人接物恕而慈嘉定己巳大疫暴骼莫揜君募致累万举佛老防归之明年岁大祲道殣相枕首发私廪为粥以食饿者巨家相率致助全活不可计又明年糓腾跃犹故尽出伏腊之储捐直以粜为乡里先而包黍以遗饥纫絮以济寒和药以拯病岁其常也人有善诵羙如已出有不善恻然闵其失本心见义勇前茍利于众不退顾见贤起敬起慕不暇隣曲小故伤和雍容谈笑以平其忿而人犯之不校亲族以事咨访立为剂量轻重使不失凖虽童稚必拱而忠告其笃于信道而诚于善自少壮至老犹一朝夕也卒之日郷闾逺迩嗟惜不容口室钟氏先六年卒墓在福昌玉泉山君以某年八月甲申合葬焉曽祖某祖某父某将仕郎男五元卿和卿舜卿舟卿德卿皆业书二女适进士钟甫钱克俊孙男七人道家以清浄自然为宗致柔返朴而虚其心所以求道也东郭顺子人貌而天虚縁而葆直清而容物深于道矣君中扄虚明内行纯固盖渊乎似之委蜕乗化宜有以异于人哉某省族牀下属以幽竁之铭挂剑之义不可寒也铭曰
　　深根宁极絶外营危坐内照虚白生龙章虎箓提玉衡鞭风驾霆溘上征九光前八景迎祗欵寥阳朝通明紫皇濳简一念精瑶宫璇台标名积功满千道纪成拍手下招人盈独骑黄鹤凌太清遗剑堕舄摇寒晶云气纷葱防佳城
　　郎廸功墓志铭
　　余自郎曹以言事谪侨居西市距君舎二里所尝过君饮君时已七十余姿状厖艾髯髪尽白酒酣慷慨道平生经行山川之险易风俗之媺恶及可喜可愕事纚纚有本末且言开禧初淮楚驿骚身在围城中间以竒画干主帅用辄中围解欲官仆掉头挟所得胡人弓矢径归毎北风尘起拂弦抚笴犹踊跃自喜恨不获窄袍快马蹴氷雪効驱驰也语毕目光烱然如秋隼之欲撃意甚壮之问君何以不从戎曰吾宗本诗书家也景德六年逺祖简登进士第仕至工部侍郎名在国史衣冠中絶落莫几二百年物乆鬰必怒货久居必赢仆少游四方阅人多视诸孙当有以儒科进者归出槖中装延师教之昼综理家事夜张灯挟防坐孙辈旁吟讽与相应和老者未寝少者不敢懈以故伟伋能力学于绍定壬辰同忝科第以续前脉仆借是亦偕初品孰与鹖冠多因扣君养生以何术曰寡欲安生以何术曰寡怨治生以何术矍然摇手曰是非考功所当问老夫亦不能语考功也余今浮湛周行媿且病念君涉多而见博年耆而识明沼鱼畦卉可以永日欲归效太史公访所过长老从君执笔记所闻而遽以不起讣噫惜哉君郎姓在汉为安丘人在魏为中山人唐五季以来世为杭之临安人赟生瑀瑀生孜孜生君君讳思字伯永性明直无机械事母孝老弥笃抚鞠犹子尽恩平居意色沉毅闺门整暇与人言是是非非不茍同临财义不立责劵而乐周急生以绍兴庚辰卒以端平乙未十一月八日娶章氏封孺人男三谦咏该季早卒女嫁施廷祀孙男七伟前绍兴酒官仪俶伋新庆元市舶务俨侨俌孙女四曽孙男女十二卜以明年三月壬申葬君于章坞先域伟伋奉大母命来乞铭曰曽大母尝得铭大父不得铭宁不葬惟先生哀怜之因次第其说系之铭曰动以顺乎时为富静以安乎命为夀四世而林立一科而岐秀其蓺之深封之茂也夫




　　平斋集卷三十一
　　钦定四库全书
　　平斋集巻三十二　　　　宋　洪咨防　撰祭文
　　祭俞侍郎文
　　中兴伦魁舄奕显融頴出天京横浦与公公殖其学里腴表丰井养厥德用汲不穷匪矫为崖春阳茸茸温作之厉飞霆驾风匪阻为巇晴波溶溶平激之跃惊涛矗空肆为文章奫沦舂容麾屈轧宋轹迁轶雄发造化籥为世廸防万象旉与与天为功再入西掖笔老逾工鼔舞八极浑噩嫓隆矧拘劲节志为志帅翼如防鸿碧落无际有氷其山众倚而睨有蜜其刅众嗜而哜公乎闲闲表立一世巻舌方棘独犯其鋭岸不受驯嗾獒以噬采荼罗山其甘胜荠大明中天攘屏霾曀帝趣公归不夺弥励胡为孤愤菀结惉懘任重道逺竟死毅翦焉诸生淑艾一蓺中流失楫夫谁与济丹旐悠悠遮道哭酹匪私之悲邦国殄瘁
　　龙州新建武侯祠堂祭文
　　三纲五常之理与卑高俱陈其斁也时其存也人周衰吾夫子作春秋书盗书叛一辞不贳而乱臣贼子惧公以贼名魏迄能倡天下之大义扶天下之大伦此圣贤所以有功于人极而百世其仁也夫以公之功在天下仁在后世岂蜀得而私之蜀之荐绅大夫父兄子弟维公之训用能不为鬼蜮之魏而为汉宜其德公之深歴千百祀而常新防巫以东泸黔以南岷峨以西剑栈以北莫不家社而戸稷尝秋而禴春江油独无公祠而祠邓艾是知敓攘之盗而不知慕鞠复之亲知用物精多之为厉不知正直聪明之谓神方艾缒兵无人之境行险侥幸特乘汉运之屯耳魏为汉贼晋为魏贼三尺童子皆知之艾顾嗾昭挟魏以蹙汉汉亡而魏亦亡天彛冺矣小有材未闻君子之大道适足以杀其身安能祸福尔民哉某始至毁艾祠垂去祠公于遗址之西而丹青之背甲而腹壬羽扇而纶巾鱼复弥牟之八阵龙腾虎跃左揖右拱可骇可愕而不可驯于以钥疑牖蔽劝不二心之臣栢溪奫沦玉平嶙峋公兮来妥椒馨醑醇
　　祭庄侍郎文
　　呜呼三代而下何其正且大之难耶西都之士如洞庭彭蠡滙众川以为容非不大也未见砥柱千仞截齧乎頽澜东都之士如峨眉太白防地而峭立可谓正矣所少者吞云梦苦八九之寛公造万里之根极含一真之胚腪道大学而中庸文五诰而三盘望之闲闲炙之温温扣之盘盘风停水止渺不知其孰倪孰端及义形于色凛不可干则孤絶防坐睨乎横决而崩奔大而不失之靡正而不流于隘盖三代人物之遗也奚两都之足论去玉堂其归乎搴芙蓉而饮兰歘帝所之谓来径御风而不还功在斯文名在太史于公乎何憾寛兮绰兮瑟兮僴兮其如四海善类思君子之不可谖某出入函丈十五暑寒毎进而诲之必曰敬立而内直义行而外方然后可以闯圣贤之门忽梁木之告坏抚张绅其永叹遡秋风而一酹谁与作于九原
　　祭程廷迈文
　　呜呼廷迈君坤之垠我巽之漘气贯脉应倾盖忘新泛东津之月西岑之云尽日乎酴醿芍药之春相莹以虚相熙以真上下数千祀之论议沉着痛快眉一伸而百颦是何貎之臞而精神之敷与言之温而肝胆之轮囷信抱负之不凢缫苍璧其纯纶见乎文采政理者特臯兰之余芳山风吹衣马首划分胥命维何禁栁压闉无何我斥而君已招防大江之濆呜呼人之生也气日至而滋息其盈也气日反而游散皆不离乎隂阳徃来而屈伸伸而为物屈而为变魂升魄落既化而无有矣根于理而日生者固浩然与天地而长存况君定静而明明清而凝宜与根于理而日生者相为无穷乗云御飚横八极而戞九旻杳铭旌兮西还嘻有子兮应门寄一酹于江风眇离索其酸辛
　　祭邹都大文
　　中兴百年人物云蒸大江之东以气骨称宫亭彭蠡蓝田昆丘公于其间琅玕天球纯明而刚平直而方落华取实锦衣褧裳力囘万牛气凌三军宴坐观来坚壁挫纷奔鲸荡海奔涛矗空干艘辟易独抗逆风雷电晦防刦火涨天万瓦俱破浮屠屹然见危致命众雌我雄在蹇六二王臣匪躬上功莫府我醒众酣劳而不伐应谦九三蜀控辽夏人为金汤探囊取槖神旗央央潼关函谷秋风扇腥筹笔未试前军堕星矍铄如援能饭如颇一朝至斯于理则那巴秦父老赍咨同词东南诸生矧公所竒矩度在目诲言在绅一酹寄悲天乎不仁
　　灵泽侯生日祭文【龙州】
　　惟神炳山川之灵司一方之命不知其几祀矣诞弥厥月秋以为期民犹生事之欲神之福民无穷也某敢为民奉觞上万有千岁之夀
　　老人祭畴甫文
　　呜呼天目之阳翼翼鳞鳞道同味合吾三数人溪光澹暮野芳春孰赋不旅畴觞不賔老瓦逓肘柴车共巾山中之乐白头一真年过六十气壮意新期之岁寒开我胷陈君遽舎我如蚤脱轮我不见君如钓失缗村南村北梅笑栁颦扶笻出门谁与问津嗟彼有司贱玉贵珉老死不售连城之珍此在畴甫逹观屈伸而我所悲残星向晨铭旌飘摇寳华轮菌斗酒只鸡遮道酸辛
　　钟惠叔哀辞【并序】
　　惠叔临安人讳应侨与予内同母余仲女其子阜妇也君蚤敏悟絶人读书日千言场屋屡见头角气盛志勇风进颿驶得前辈格言题满屋壁坐卧与对伊洛诸老书多隐括为歌诗时时自讽咏以苦志得竒疾毎发輙神游六虚骖辔鸾鹄与浮丘安期相后先寤则索酒酣饮耳热浩歌吸呼月露以荡胷中之峥嵘几豪矣而操行纯白与人交无贵贱皆尽情奉重闱惟恐少婴其和丧母过哀悴以死年止四十有五吾党共惜之余败官寄庐西防与君周旋作暖热至未几君舎之去可胜欷哉葬有日为赋哀辞相柩繂且以塞余内余女之悲其词曰
　　凢托形于溟涬兮藐起灭于一沤前乎名世之既徃兮后方来而未休来者不我接兮往者不我留譬草木茍吾臭味兮揽而袪以写忧便儇嵚之纷前兮岿斯人之好修凝乎其觚而不坚兮澹乎其靓而不浮素忠信以为绚兮粻诗书以为羞索瑚于海若兮采夜光于昆丘黙会心其跃如兮独起舞而长讴乐得朋而讲习兮瓮未蛆其已暖涧兮泉浏凄巘兮云幽松矫矫兮雪明栁濯濯兮烟柔君其兰亭竹溪人物之俦耶胡思神放而莫收若士耸身八景之上兮御防冷风而跨九州排赫羲与超摇挟鸿蒙与夷犹頫人寰而隘之不啻蚁蛵蜂牗蠛蠓而蜉蝣也径御母于少广之庭谒帝于碧瑶之楼世之夀者未必薫兮夭者未必莸蒹葭老于霜露兮胡梧桐之不能秋岂防气聚散之靡常兮听推迁而斡留抑百鬼常瞰乎高明兮三彭甘心乎尔仇不然万物芸芸各归其根兮蹇彼苍尚奚尤薄寒兮梅窝嫩凉兮荷洲伫立以望兮君不来有酒不乐兮谓我何求呜呼天乎何夺吾良之亟兮孰论心乎白头
　　祭孙汉州文
　　呜呼君宣我杭共此天目竹西定交日稔月熟清不失和惠济以肃韫抱国器涵停民福越在庚辰太少择牧旅鹤与琴万里追逐晓鼓齐发暮灯分宿短髪相扶芦花映烛风恬日舒前山迎緑推蓬唤酌烂熳鱼蔌云变风怒雪浪翻屋更呼递号投岸挿舳瞿唐灔滪奔浊飞镞舟失毫厘蛟腭鼍腹巾子桂林峭磴危矗牵车青于菟起伏脱险趋旷秀水佳竹交口劳苦挈命博禄频年过从分谊骨肉绸缪劝酬低鬟度曲我守江油君倅绵谷相望几驿靡善不告莫府奏功菊坡解蜀我踵而东君荐华毂风防絶世等视荣辱尉荐寂寥骈函絫幅政平如水行粹如玉谓寿而臧胡夺之速皦皦召汚落落起讟人不胜天天定斯复江飚有灵稳送归鹄所不满君早访松菊西望敬亭设位恸哭平生故人安得正叔呜呼哀哉
　　诸父堂祭妣徐夫人文
　　呜呼哀哉吾父早孤独当门戸渺然世业危如一缕所赖恊济其不及以相其成惟有吾母中寛而外和上顺而下抚螽斯之德薰浃于闺门鸤鸠之爱均壹于儿女诸儿既及成人相与扶植以不坠祖父之绪则母训之故也年过八十曽孙如堵含饴戏防婆娑笑语盖一身之所关实众福之攸聚尚安享于期頥胡奄成于千古呜呼哀哉风木不停驹隙易度垂毕素冠三年之丧不忍灵车一日之去恍音容其在堂防丹旐其欲举一酹号攀终天悲慕呜呼哀哉呜呼痛哉
　　老人祭亡防阮氏文
　　呜呼吾父在时德厚福全三子七孙竞爽满前妇姑妯娌肃然懽然门无哭声二三十年吾父既丧仍岁忧苦首哭吾妻继哭吾母若弟若兄俱沦千古诸犹子中亦不堪数特有防氏为家典刑粹言懿行兰椒其馨岁时上夀叠防照庭环数百指蔼如春荣逾七望八亦既备福晚哭冡子遽弃华屋铭旌聨翩子先母续遮道祖酹老泪可掬
　　同日祭百二侄文
　　呜呼吾与汝父友爱纯切记属纩时握手呜咽谓令兄弟可惜作别言犹在耳念輙痛絶惟汝克家子侄之杰不有渥洼无此汗血毎见汝来紫髯红颊如见汝父我心则恱牗宻蜂劳巢成燕怯讳病莫告汲海欲竭修程方开出门轴折母病在牀寻亦永诀吾年寖高晨星孤月何忍见汝母子俱发祖道一巵春瓮初酦汝能饮否我怀如割呜呼哀哉



　　平斋集巻三十二
