　　钦定四库全书　　　　　集部六
　　苏门集　　　　　　　　别集类五【明】
　　提要
　　【臣】等谨案苏门集八巻明髙叔嗣撰叔嗣字子业号苏门山人祥符人嘉靖癸未进士授工部营缮司主事歴官湖广按察使叔嗣少受知于李梦阳弱冠登朝薛蕙一见叹服晩年自订其诗文曰苏门集陈束序而行之当正徳嘉靖间梦阳以诗学倡导海内学者无不从风披靡叔嗣独以清和婉约为宗宻咏恬吟自标新頴虽未尝显与梦阳树帜而举所为拆洗吞剥之病不啻一举空之李开先谓何李虽似大家去唐却逺苏门虽云小就去唐却近王世美亦谓李何尚有废兴徐髙必无絶响是当北地盛行之日而深识之士俱已信其必传迄今绎诵遗篇其冲澹清腴实有不可名言之妙王世贞艺苑巵言评叔嗣诗如髙山鼓琴沈思忽往木叶尽脱石气自青説者以为善于形容马之骏又举羊孚所云资清以化乘气以霏遇象能鲜即洁成辉四语为其诗賛人亦许为笃论盖当时作者如林而论风雅之正声要当以叔嗣为称首固非沿流逐波者所得而比拟也乾隆四十三年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　苏门集原序
　　嘉靖甲午冬束在史馆时苏门髙子业由晋阳入朝京师防都亭下明年束罢史职出佥湖湘宪事又明年丁酉子业由晋阳转湖湘为观察使从游省署中累两月而束弃去行湖北子业乃病病十余日死矣嗟哉悲夫子业盖尝谓束曰余生平所向慕两人后渠崔子谓余文不如诗崆峒李子谓予书不如诗诗乃不如文矣防内知交非子谁定吾言悲夫已矣子业既死之三月束乃收其遗言而叙之文有知者勿论论其诗序曰夫诗以微言通讽谕其教温柔敦厚为主本不通于微不底于温厚不可以言诗由三百篇迄于唐其指一也国朝以经义科诸生诗道阙焉洪武初沿袭元体颇存纤词时则髙杨为之冠成化以来海内龢豫搢绅之声喜为流易时则李谢为之宗及乎治文教大起学士辈出力振古风尽削凡调一变而为杜诗则有李何为之倡嘉靖改元后生英秀稍稍厌弃更为初唐之体家相凌竞斌斌盛矣夫意制各殊好赏互异亦其势也然而作非神解传同耳食得失之致亦畧可言何则子美有振古之才故杂陈汉晋之词而出入正变初唐袭隋梁之后是以风神初振而缛靡未刋今无其才而习其变则其声粗厉而畔规不得其神而举其词则其声啴缓而无当彼我异观岂不更相笑也苏门高先生子业夙禀降嵩之精早契藏山之防性隣其庶学匪待兴束髪就傅受知北郡李生弱冠登朝亳州薛考功一见叹服五言示志遂忘形焉良其丽之益异乎求闻通解之妙曽无先觉矣既雅见推重益自贵珍谢绝品流因心师古涉周秦之委源酌二京之精秘防晋余润契唐本宗每有属缀伫兴而就宁复罢阁不为浅易之谈故其篇什往往直举胷情刮抉浮华存之隠防独妙闲旷合于风骚有应物之冲澹兼曲江之沉雅体孟王之清适具岑髙之悲壮词质而腴兴近而逺洋洋乎斯可谓之诗也其言满万其年三十有七悲夫先生雅性亢洁不喜凡庸虽迹在周行而情懽在野故其在读书园诸作特超乘虽屡仕通显非其素衷是以即事赋怀每有忧生之叹夫志士惜日达生玩世古今人情谅同斯揆矣诗凡三百一十首文五十一首共为八巻成一家之言刻之山堂传诸其人明州陈束序











　　钦定四库全书
　　苏门集巻一
　　明　髙叔嗣　撰
　　考功稿
　　自叙曰嘉靖三年余繇工部营缮主事调补吏部稽勲已而再调考功时三原今光禄卿马伯循为郎中钧州今江西按察使张子鱼为员外郎武城今国子祭酒王纯甫同为主事海内方更化学士大夫相与讲文艺之事翕然甚着而三先生皆当时号大儒余日闻所未知翰墨间作其后各以官迁替去而余出为山西叅政盖一纪于今余于是取往日所为诗读之凡所作裁如旦夕间尔精神怳因以太息何则余少窃不自度思建功业垂不朽之誉今已稍陵迟上睹日月之易迈下悼齿髪之将衰感古之豪士能自树名坚莫逾金石矣丰碑彛鼎一旦化为砂砾载绩史册后至有未尝见其书者名岂足言邪且夫同室之人衔杯酒笑语犹不能相信而欲竢百世之后邪年壮气盛回思颇自笑此身譬如落叶随风东西因时荣枯草木何择焉方其吐英擢秀流诧谱牒与贤士何异何所加损哉固知亦不足叹矣时方徙居冀宁道初秋朔稍亡事因次其语载之篇首观者知余怀所繇起云苏门山人髙叔嗣题
　　省中春夕
　　纎月升庭树柔风动四荣坐窥宿鸟至微悦触幽情南国流莺满西郊春草生归欤假羽翼长路起遐征
　　冬至日
　　迎气发阳管穷躔历众星我行岁一晏千里隔趋庭圭测愁中永云物望外停簪裳实滞迹梦寐何由宁
　　御沟鱼
　　隂阳陶融万物一轨惟其所在有生有死故赋云尔
　　鲸沼沧溟龙池禁籞流锦鳞何瀺灂素水日沉浮地接皇仁渥天容品庶优风云终有气纶饵始无忧江使闻遭宋波臣或泣周讵知沕穆理得坎故悠悠
　　明月引
　　满地金波迥中天玉镜飞有乌多夜语无鴈不春归影彻银河水光翻织女机何当御尊酒常此奉澄晖
　　秋夜直省中
　　鹊绕瞻堦树鸡栖入省台防烟仙署合悬月闱开伏枕南天逺听笳北地哀潘生应髪变【秋兴赋序】司马倍肠廻为木同先伐积薪异后来无言秋夜永申旦自徘徊
　　冬夜寄友人
　　客地殊不乐褰裳夕望通葭灰欲变节桂魄几乘空楚奏今维切商歌古亦穷兎园推上客狗监数文雄留滞无萱草扳援有桂丛何因辞世网去矣作冥鸿
　　送陈秉中之吴
　　燕蓟子分袂吴门千里游风期夙不殒雨散使人愁目送青山断心驰沧海流音容如可假梦寐一相求
　　至日怀大梁诸友
　　浮食变寒暑鸣玉供朝趋量力恨短弱更岁塞王途阳候浮天纪隂风出地隅感时频自惜盈抱无新娱澄醪屡泛巵髙斋坐自持佳晨拘省署何似幷游时素雪交北下青阳吝南移往欢徒驻目祗足搅归思引领托长谣情兴何萧条同怀在万里劳望阻今朝萱有忧难解桂无隐易招愿为皎皎驹共食故塲苗
　　魏安福文瑞伤其师地官左君然俾为是诗
　　共拟丘明作谁云大雅亡时惟忧鵩集物以忌兰芳垂泣惊相吊兴言耿不忘鳯毛空挺异鸡舌但余香恨积泾流咽愁深省树苍招魂防有述一为诉巫阳
　　再调考功作二首
　　弱冠发大梁慷慨多竒志师事鸣臯子担簦窃自异几穷柱下防颇识壁中字虽非国士才通人尝予器始辱狗监知终奉龙门贽弛负归中朝持防备末位孤根难为容名过易生累一官岁再移弥取简书忌眷然怀夙昔回首日増愧
　　引疾三上书微愿不克谐徙官复在兹心迹一何乖轩裳日待旦阊阖凌云排入属金马籍出与羣龙偕积贱讵有基履荣诚无阶但惜平生节逾久浸沉埋既妨来者途谁明去矣懐鸟迷思故林水落存旧涯惟当寻素业归卧守荆柴
　　岁暮作
　　旦夕兹岁改萧条旅思多云物媚晴宇气候属妍和峥嵘新阳至故景实蹉跎感时岂不怀二纪倐焉过栖身惭择木望道叹伐柯如匏吾自系匪玉孰为磨有髪日就长心短独若何但云毕夙志唯力岂知他
　　赠西原二首
　　昔予潜夷门同声慕俊豪耳习长者风心驰亳丘劳共家大河侧一水连波涛壮龄窃邦誉防足叅时髦吾子遂见知微才受虚褒倾盖歘自值倒履趋相遭忘年当异代终日托同遨同遨讵几时时变忽我挠诗人咏啜泣贤者惮餔糟送子今出居流言尚莫逃抚膺空踟蹰念别心郁陶芝焚良有叹膏在那无熬惜乏灵均辞为君缀离骚
　　平生好篇章抗迹匹古人上望建安风退泝开元津夙心空十载长怀莫予亲家本握剞劂文思效经纶恭承时嘉防中朝遘俊民兴文方栖鳯著书凖获麟置足述作塲发藻何彬彬心赏始一遇神交迈千春将登昔无岸言卜今有邻分离忽廹兹辛苦何能陈晤对不可期咄嗟动我神本抱中孚爻俄伤明夷辰子其崇尔德摅光垂不泯
　　江翁挽章
　　太息怀髙士常闻卜隐年一丘伴麋鹿三叶珥貂蝉遂啓专门业还资肯构贤藏舟称太遽流恨向遗编
　　防情
　　凉风吹庭树萧然已暮秋岁运空云往客行胡久留良时每易失微志果难求余光傥可积但恐成山丘
　　腊日
　　璧昏时告迁悬象驰北陆朔风起庭隅白雪涂我屋客游岂不久钻燧频改木祗役兼秋冬余力不遑戮辰策几犯星宵暝疲案牍自顾铅刀质安能久持禄先民有逸行抽簪入空谷我怀中园游曷云反初服
　　生日
　　年往望空除时来循虚至明两无留晷吹万有逸气我行淹一周兹辰适再值束髪岁更七算齿纪将二少怀沧洲心壮损青霞志淮禽终异化魏瓠始同弃五游存予欢三费亡吾忌逹生庶不疚乗流随所寄
　　数诗寿顾中舍太夫人
　　一鸟自丹丘翩翩何陆离二仪含景气金母来西池三角挟上元飘飖等宴娭四牡翼防虬后车载云旗五芝结福地下采永相贻六乐列仙倡鹤整其仪七盘舞湘君广庭自委蛇八珍羞水玉疗我忽忘饥九醖安足重流赮方泛巵十洲尚延伫黄髪谢修期
　　代赠李使君兵备齐郡
　　执象流化包虎息金革还忧十二郡选属备疆埸独资樽俎士折冲展竒画阳文辨赤土隂符访黄石坐控负海险时搜孟诸泽功成象泰岱洪烈归竹帛光命祗今辰申赠绕朝防
　　酬家兄秋日读书平台见忆之作
　　予在长安初授衣平台谁共偃郊扉青天寺里客应到李白祠前叶欲稀旅舍再惊鸿鴈至离心常伴鹡鸰飞亦知相望相思苦欲学仙人缩地归
　　出自蓟北门行
　　北望何苍苍黄云亘塞长匈奴冦汉垒鸣镝遮甘凉龙堆坐已没狼烟行相望将军被严命仓卒备封疆出师忧太白募士乏中黄努力一再阵沬血不相当还思关辅险顷岁何流亡内地困蜚挽中人无盖藏填壑力易屈土崩患难量欲陈九折术惜非医国良
　　初侍御廵盐山西
　　汉家事边财已屈始置盐官佐边实征尽笼山海利均输未免公卿失肉食宁知藿食忧富国不暇富民谋朝廷经费贵取足文学当年宁见收古来猗氏称国寳舟车辐辏河东道颇闻大贾巧干没转见疲人色枯槁绣衣持斧出西邻却望关山惊敌尘匡时不必资盐防为访鱼盐遯迹人
　　古謌二首
　　荆和当路泣良璞为谁明茫然大楚国白日失兼城燕石十袭重鱼目一笑轻古来共感叹今予益吞声黄河决孟门捧土安可补君子被微言擢髪不能数众毁积铄金羣言倐成虎吁嗟复吁嗟有怀予莫吐
　　病起偶题
　　空斋晨起坐懽游罢不适微雨东方来隂霭倐终夕久卧不知春茫然怨行役故园芳草色惆怅今如积
　　谒海上人相
　　京邑驱匹马日有尘沙顔清晨整巾帻时叩髙僧关白日照仙閤晴云满空山相看偶一笑念此客身闲富贵不可求余将从此还
　　元日时有御制诗
　　端冕趋三殿垂衣值七春帝歌时睹舜天乐晓闻钧迂谬疲郎署遭逢谢俊民欲将草老犹愧子云身
　　初去都夜
　　泛舟当日落解佩及春归病比相如是情方叔夜非暖云蒸海气残月吐洲晖今夕孤怀客谁云伴少微
　　延津县立春
　　征路日才几客心时已烦春风花鸟处回首忆田园
　　安阳道雪中呈崔后渠先生
　　开岁物始和首路风犹急淅沥冐晨雪隂蔼窥春日驱车临故疆游子情非一伊昔本丘樊养此顽钝质但愿得丰年耕稼事已毕又恋圣明朝不敢安私室抚身媿前贤巻怀良无术非公存明德吾志当谁述
　　漳河上元日寄呈后渠
　　落日铜台北独行南望频邺城今夜月灯火可怜春
　　行至车骑关河南界尽处与亲知别
　　山河未可尽行处与春长驿路沙俱白关门柳欲黄亲知还自反离别各相望且缓征车发中心恋故乡
　　登真定大悲阁
　　关山千余里平分南与北临路两悠悠客子情何极青山地北横白日天南落欲缓故园思聊凭最髙阁
　　途中遇樊少南便别行至安肃县作
　　驱马一相见悠悠难再逢客心春夜月官舍白沟钟不免微名累其如多病慵空临南北路愧此平生踪
　　安肃县楼作
　　恬旷少有志牵拘兹无成已自宦王朝谁能离官程殉禄归京邑抱病滞山城忧来上髙楼农人正春耕感念故园居萧散中田行新泉满深池芳草夹路生日夕为谁叹所愧当年情吾生未四八岂遂贪华缨
　　安肃县寺病居汉阳董亮见过时董奉使还阙
　　门前易水路下马汉阳人野寺天晴雪他乡日暮春相逢一尊酒久别满衣尘不惮王程急应怜伏枕身
　　谢病后初朝
　　旧识趋朝路重来谒帝庭出门听晓漏立马望春星拙病身仍在羁栖志少宁盛时谁不恋终日忆山坰
　　简友人始至京师
　　始自辞京邑终将守敝庐犹来殉寸禄今我情何如千里门前路三年袖里书怀君不相遇日但恨顽疎
　　寓居慈仁寺游览
　　终日仙宫掩青松绕殿遮到来长春草行坐落天花閤上王城尽门前官路斜微身随处是何敢叹无家
　　与王庸之饮
　　旅舍背都门春风酒一尊坐看芳草路回忆故山村为客难称意逢人未敢言留君须醉倒无奈日黄昏
　　归自萧氏园作
　　到来日已暮归去恋柴门空自山当舍其如酒满尊心知柳叶长愁见桃花繁立马一回首令人思故园
　　毘卢閤上同伍畴中诸公西望
　　客来常一上对此西山平向夕檐楹立凭空阁道行杨花飞暮野雨色动春城却恋同携手都忘羇旅情
　　寒食日毘卢閤上寄茂钦
　　髙楼晴出帝城南杨柳千家夜雨含欲换春衣惊客久况逢寒食思谁堪门前归路愁心绕槛外羣峯僻性耽凭报故人应相笑微身何事恋朝簪
　　送车氏之齐河二首【车长葛人】
　　昔予与夫子读书汳水南今才绾县印我乃厌朝簪落魄时难识离魂日不堪都门春复晩须对酒频酣闻道齐河县应将长葛同近关愁驿使小国想民风作吏情如此为儒数好穷圣朝莫不用徒自失豪雄
　　饮任文选宅
　　敢谓齐年齿常嗟夙抱心文章知汝在交为谁深华屋春灯艳层城夜柝沉赖防终夕语客路一开衿
　　与邹生游香山宿僧房
　　遽愁春草歇驱马春山中夜宿禅关下时将心赏同风生近谷满月照前湖空终愧渊明辈言对逺公
　　华严洞上夜作同邹生
　　宴坐最髙头冯岩散客愁俯聆玉泉响仰聎金波流伐鼓山堂夕焚香石殿幽与君学栖遯它日更相求
　　送仲实黄门扶侍还固始
　　一路通淮水从亲千里余到门系舟楫登岸啓园庐洲富千头橘溪深盈尺鱼明光待起草且莫赋闲居
　　晩出都门登寺阁
　　柳叶桃花雨夜干今年寒食在长安淹留不为依防树蹭蹬合应笑一官行出都门常日暮到来客舍已春防芳菲满眼心无奈祗上毘卢阁上看
　　送别家兄张掖门时谪开州
　　垂泣一相送临途无限情功名何物是流落此心惊梦里窥乡树愁边滞帝城终朝谁复语犹去恋尘缨
　　简子阳廷评
　　终日祗缘此微官奈若何世情堪叹息身计任蹉跎客鬓凉风早乡心夜雨多故交谁复在无厌数来过
　　雨中简子仁员外
　　积雨旷朝暮层城苦沉沉端居谁与言抱此怀人心一为轩冕拘遂使名迹侵长愧豹姿隐雾南山岑君通微妙理伫想开尘衿
　　送阎公甫赴保定太守
　　郡城三百里北望即皇都驿路客常满征繇民未苏门临白沟水山绕太行途君到为良吏平生仰壮图
　　送别伍库部谪居
　　开秋庭树落旅馆日已凉髙空气萧条万里鸿鹄翔子有江南行离别结中肠贫病忧方集无能具一觞平生寡交游逮此尽分张谗言乱白黒贤圣昔徨顾我贱且愚如君则何伤荣名不足为忧患莫可量圣朝非弃才大君如虞唐兹邦佳山水遨游保乐康穷逹难预谋愿君履其常
　　被言后作
　　髙材多负忧洁身易招累余生本顽疎何取当年忌守官郎署间恒若临髙坠分过毎自惊名微久知愧中岁反故丘三载甘斥弃秉操茍不坚出处成二致复此还京邑长路果颠踬赫赫明圣朝贤俊骈足次悬爵待天庭但非通时器人言敢谁尤黙黙伤夙志
　　简袁永之狱中
　　本同江海人俱为轩冕误子抱无妄忧余有多言惧昔来始青阳今此已白露岂乏速进阶茍得非余慕罪至欲何言直以愚慵故众女竞中闺独退反成怒追诵古时人防寃谁能愬皇心肯照微与子齐归路
　　送别永之
　　怜君方迁戍况我婴愁疾一别若流云相从竟何日平生托交游弱冠弄篇帙书愿藏名山功期铭石室安知事不就跌宕情如一已矣复谁陈今亦反蓬荜
　　送别德兆武选放归
　　燕郊秋已甚木叶乱纷纷失路还为客他乡独送君罢归时共惜弃置古常闻莫作空山卧令人望白云
　　送皇甫博士重补曲周
　　辞邑初耽寂攻诗每晏居贫家满坐客闭户一床书襆被情何忝腰章意已疎问君趋府处髙兴复何如
　　赠送蔡苏州考最还郡
　　汉家存旧令侯国有斯人【汉法侯国人不许备宿衞】纨绔诸生贵金貂帝族亲登朝贾谊少拜郡孟舒频半刺官犹薄全吴化已驯诰颁鸾纸阔板露鸐书真上最登王典中和颂使臣才怜同舍屈情以异乡伸临路何如赠期君树德新
　　送张比部允清归养
　　鼎食思归养拂衣懽遂初深辞西署宠独守北山居伏腊趋庭屡乡闾进夀余架楼藏紫诰闭户读丹书吴峤秋成橘江门日荐鱼亲顔老更悦取乐欲何如
　　中秋同栗梦吉饮
　　罢酒俱不乐开帘望北轩寒星出户少秋露坠衣繁散步怜新咏平居想故园空庭今夜月客思岂堪言
　　送管平田先生颁封秦府归省
　　五等周分国三王汉世家日闻敦帝族时见遣皇华翦土仍鹑首疏邦自犬牙秦关通使节灞水渡征车过邑恩难屡登堂礼更嘉何如北山客行役动长嗟
　　送太宗伯介溪公南都十二韵
　　露板承懽渥天书拜宠灵春官典邦礼风后佐王庭出入登三事遭逢起一经持衡人莫讲殿帝亲听妙思黄华句雄篇绣补铭龙文生赤汗鸾翮奋青暂枉神都逺同追祖帐停二京分化理八座备仪形仙櫂花催发官途柳为青微生荷翦拂孤迹困飘零空谢伸眉日多愁短发星公还众所祝强饭念朝廷
　　岁暮答许武部廷议怀归
　　掩阁日愁晩他乡岁已深未能逃世网岂是恋朝簪以我不如意怜君同此心故园春事及归路傥相寻
　　再移居
　　僦居屡傍禁垣西曲巷重渠路转迷万事无能心尽懒一官何补首常低归冲落日时驱马起伺朝天每听鸡濡迹自伤非宦业纶竿终有故山溪
　　送仰之侍御谪兴国
　　别离无奈客心烦直道南迁荷主恩临路加飱好自爱平居握手更何言连山楚雨迷官舍隔县乡音认故园君到江州定回首同游霄汉几人存
　　送许国华之靖州太守
　　零落同声和者谁怜余今恨得交迟防中初已收名士巻里常因见好诗汉邸拜官怀绶日楚邦行县巻帷时政成它日看循吏黔郡生祠第一碑
　　至日省中
　　惯逐官僚后欣逢郊礼嘉防恩赐冬假拜手庆年华暂亦休朝马闲唯待暮鸦人言郎署好毕竟未如家
　　斋居偶题
　　自免知何病重来尚此身愁多长畏客官拙竟随人日鎻空庭印风添满几尘山田薄亦好不去岂关贫
　　壬辰生子
　　客贺当长至渠生履岁和更衣起自庆醉酒坐同歌身世浮沉甚田园芜秽多吾今只若此知尔复如何
　　春夕同李考功道旧
　　下马春庭夕明灯夜雨深人多新岁感日有故园心磨灭名题柱凄凉赋卖金十年同省旧谁念各如今送陈永和钧改官之真定学曩府君教处
　　厌事尝疑抛县印之官又见向儒宫城临沱水新桥在路绕恒山旧驿通乍到士人应认姓试询父客几成翁经中更废蓼莪讲坐处青氊恨颇同
　　再去都别亲知
　　少缺经世用遭遇明时康出入在省闼仰逐羣贤翔譬如驽马足侧畏道路长颠踬不终朝中岁还故乡愿言守旧庐没齿乃其常皇恩究微物明照收羣方改服起渔樵端笏陪鹓行顽疎果难容进退益多妨犹防大藩居守此国西疆华阶岂不崇荣进非所望退念孤蹇迹临路私自伤无为世俗牵久要不可忘
　　秋日赠别诸进士
　　陪役忝南宫文塲收数公名加周鼎重价敌楚金同遽向公车别先愁客位空一尊良已薄慰此路西东别馆敞秋晴离筵荡客情致身付公等分手使人惊阳鸟迎霜动隂虫候夕鸣赠言何以叹虚薄愧吾生




　　苏门集巻一
　　钦定四库全书
　　苏门集巻二
　　明　髙叔嗣　撰
　　读书园稿
　　自序曰老子有言知我者希则我贵夫人不期于世之知而何较贵贱耶余素弗攻于辞戊子以吏部郎中谢病归于家开封当郡县孔道应接称烦余于是徙之城东田中依旧庐稍葺治以居家贫遂力农事月裁三四至城而已当是时李空同先生方盛邑子之属出其门撰为文辞模于古人若宋苏轼唐韩愈薄不为也余私心不能无慨慕时时窃撰一二篇庚寅岁所着独多逾年余既上京师斯事乃罢夫本非所长而强力慕之度必取于众然其篇留笥中甲午余分守冀南将按县晩出文水方初冬新雨已车行村墟景色如故园余怳然太息其夕宿汾州烧烛披取笥中诗事历历在目低回久之夜不能寐非特憾于诗也曩者不能取容故退而耕于野丘园之乐使人忘老而余不自持复且茍焉干禄淟涊于今犯诗人胡顔之诟其知于人也盖希矣然则余岂贵邪老子之言明其玩世也已汾州多文士暇因出是篇正之髙叔嗣题于清心省事斋
　　始至读书园
　　疲薾违时好归来践夙懽田园深自托朋旧肯相寛挂壁寻耕耒刈林选钓竿亦知身寂寞长冀赏心观
　　元日同谷子延赋
　　雄都盛賔客车马争驰骛芳辰啓初年宴饮多所务不知灌园身何为迷方误郊馆抗空壑山扉啓峻路良朋平生欢就我今朝步城因并舍登径为穿林度微隂原上明片日云中露青霞照深池白雪停幽树共贪岁欲新不厌日旋莫农田方在兹君岂数能顾
　　子修侍御见过时谢病
　　郊扉临巨壑野日照晴空柳色春衣上波光晓镜中当轩留驷马出户倚防童欲问朝簪懒人今卧病同
　　再同子延上方寺赋
　　已沗阳春游再陪琼瑶作首岁与君同名区践初约芳风散入林隂霭逓相薄微雨防春城流云荡仙閤楼当望逺立酒共冯髙酌树里梁王台水际夷门郭伊余本孤踪事主乏明畧偶因负郭田解印归丘壑闲居道心増日恋空门乐安得拙病躯放逹长此托
　　叙怀二首
　　生长夷门郭往来莘野路家贫无良谋躬耕有逺慕始穷伯王畧遂览生民故曰余本空疎当年恣髙步庆彼鸣鹤期沗此飞龙顾亦知敝帚材早享千金误日月不我留抚心惭往素
　　伊昔迨弱冠奋足参贤豪衣褐出下国脱挽造中朝圣期开九五河清在一朝升龙假渊鸣鳯托芳条五从宰府辟连荷公叔招名过有瑕纇道在无矜骄犹全不肖躯解冕来逍遥
　　空同宅海棠树下赋【花下一壶酒为韵】
　　良辰随系马仰靣看名花二月芳林畔春风柔且嘉不惜花隂薄愁窥日景斜
　　花覆金杯中客坐磐石下芳条媚晓堂新雨惊春夜共拾落英妍翻空繁华谢
　　酒半向髙堂不知送白日隔林见花景皓月东方出欲试暗香发彷佛情非一
　　暝色起花间向夕景更殊游丝挂花片烧烛坐庭隅懽至不知醉唯忧竭玉壶
　　手栽海棠花庭前岁已久客来能赋诗花开常饮酒主人龙门才今日成白首
　　酬蔚士量见过
　　勿以归来早其如疾病何朝朝故园里寂寂古城阿自入深林牧闲当大道歌知非蒋生径求仲尔来过呈刘西陂先生将按部洛阳道出小园
　　喧言洛阳去皁盖首行春尚枉柴门步应怜伏枕身柳条簇官骑雪色没征轮公问袁安事平生解避人
　　酬李考功茂钦寄忆之韵
　　别离方此岁谈笑欲何时外物都相累中心只自持身迷五柳传手把四愁诗零落亲交尽如君能不思
　　移树道上
　　春园就芜秽杂树生防宻不知雨露功长养何多术婆娑使人怜斩伐终余恤乘时聊徙植于以托吾室交生两相当列映直如一转令门巷新遂放鸡豚出修修原上风团团村边日纷吾本蹇劣兼尔抱忧疾敢学成都桑而谋荆州橘愿及垂隂成初志傥此毕
　　寄亳州薛考功
　　少年不识字持防仕金门万事蹉跎岂自料一官憔悴与谁言上书昨日辞天子还从阙下归田里束缚始自重为人激昻尚欲酬知已不悟名轻世果然翻嫌计晩身如此便尔深林学遯栖家贫那免杖畊犁腰鎌暮向夷门北倚杖朝过莘野西伐木手营一茅宇披榛力灌几药畦箧中笔砚无时把肘后诗书坐懒题往往顽痴众所疑悠悠端合困明时闻君解注五千字【考功顷注老子】宅畔仙窟定所知此日低头应笑我平时开口却为谁
　　晩步
　　出门还自笑复此欲谁亲惆怅村头树归来路口人风声兼乱叶日气抱游尘岂不躬畊苦东看是有莘
　　观游人
　　大道通游遨倾邑出车马玉管移髙堂金鞭临旷野尽踏芳草中时歌花树下浩荡春思盈留连莫愁写回看岩石间顦顇躬畊者
　　寄忆茂钦员外
　　闲居已可懽况复乘嘉月山鸎日自鸣园树皆争发出从草际归行傍村头歇临流或潄齿倚杖乃散髪此时正忆汝振佩趋丹阙
　　霍开府载酒见过
　　列坐青郊映容门畵防雄晴原猎骑外春草舞筵中玉佩邀皆至金尊狎与同无将灌园意错讶楚三公
　　少年行
　　死士结剑客生年藏博徒里中夷门监墙外酒家胡有时事府主无何击匈奴虎颈一侯印猿臂两雕弧誓使名王侍羞闻边吏诛长驱随汗马转鬬出飞狐蒲垒遂破灭莎车不支吾甲第起北阙蛮邸开东都岂学嫖姚将椒房仗子夫
　　春日行
　　大隄花欲然芳郊草不歇冶服谁家子良辰争驰突寳剑本侯家金鞭自侠窟共矜百金装相夸千里骨云散懽未终月明还城阙朱门徒御稀青楼歌管发倡女尽朱唇贵主俱鬒发衣向车中更爥从坐上没谁论墙东生白首羞干谒
　　春日省台诸公设饮不赴作
　　不能营世务拙病属相寻偶随饭牛侣遂此逃人心东郭春复晩三岁忽于今台臣猥垂念张燕情何深公门隔崇重华馆肃沉沉宾客尽来集冠盖中如林恨以微疴在芳尊不共斟抽笔对来使日夕起长吟
　　与客游宋戴楼城门九老泉上
　　草屩相携处田家水郭间林风动衣带泉色照容顔软草留堪坐芳花折与还春城一散罢车马更难攀
　　答谷司仆见问
　　幸自返中园非关逃微禄方因疾病余黾勉供樵牧春至东郭田夏来北林木时从逺原上日纵平郊目野老逢与言道书闲能读何为共世人无事相追逐劳君问出处日莫掩茅屋
　　与霍将军集和大龄庄
　　蹔息城隅驾欣随骠骑筵园林窥胜地谈笑接髙贤花外仍张乐林中正击鲜晩来车马散归就故村眠紫团山人歌赠上党栗梦吉陈州之弟
　　紫团髙山槩青云生贤吐瑞合氤氲二冯卓荦【奉世野王】不可睹栗家兄弟殊不羣陈州一出驱五马令弟二十窥三坟博物自识显陵防对人能读峄山文今日汉家方贵少归来结绶朝明君
　　赋得峄山碑送李东升明府
　　秦皇千载后峄领尚遗碑断石青山路孤城沧海湄萧条余霸气磨灭想雄辞君到鸣琴暇应多吊古思
　　与客集和氏园
　　惟君游每接自余居多暇留连上客筵欵曲中园驾赋诗芳泉侧举爵茂隂下放心安知忧携手不能罢日气淡将夕云影垂方夏为农信可欢世自薄躬稼
　　晓还城休左氏庄
　　与君枕隄日共结东城庐日出苍林背回看十里余柴门通大道村巷隔平墟主人心无事见客头未梳累言惟农务一饭但园蔬方当数来往肯为容篮舆
　　夏日林枋田家六言
　　手疏偶然辞主腰鎌率尔为农今日田园自许平时车马相从
　　雨后千家竞似云中万木齐髙路口来过杖防墙头方挂防臯
　　芳树不知冬夏荒城何计春秋有客今辰携手无人终日科头
　　轻屐防临池上方牀好坐林间酌酒壶干未巳赋诗坐久忘还
　　斜日深林度鸟微风乱柳鸣蝉茅屋人归水际柴门路绕天边
　　欲笑于陵逃井还轻顔阖移家顾我何营世务对君但惜年华
　　晩过陈荩卿时寓居废寺
　　不识禅宫废来从客舍看如何种竹相对雨花坛新霁开晴景微风起夏寒淹留未忍去华月在云端
　　从陆道函间命
　　壮年方自顾多病防相乘山泽思长往荣名惧莫胜浮云寄宇宙野鹿返丘陵舒巻随其适优游焉所惩从君问季主倚伏欲何冯
　　得张子家书
　　晩日照余晴荒亭暗复明归云度深树飞雨过髙城蹇劣惭当代栖迟笑此生空持一书札长叹故人情
　　东原晩望答李鸿渐
　　东原晩望草烟齐久卧无心出路迷闲立秋风看木落独行斜日听乌啼一官已谢于陵后百畆才开莘野西此地故人应念我逢人昨有数行题
　　初秋谷司仆杏山别业
　　田庐元自接谈笑竟相从是日当农暇秋风动客容开尊临积水解带挂长松欲去城东陌留连听暮钟赠别永和陈明府秉中余与秉中同举于乡今十年矣秉中始以亲老乞教驰驱江海所怀未尽迁官西去遇于故园之间仓卒离顔情意吐申郁郁无已诗凡二百一十字
　　十年宦未逹万里犹一官适从何方来又陟晋山峦拊髀忽自笑把臂聊相懽伊昔被短褐同步入长安遭时赐顔色当年厉羽翰君独念老亲吴门弹儒冠髙堂甘防荐学舍苜蓿盘迟回竟蹭蹬感激生愁酸众中见年鬓坐上论温寒明镫对深夕还作故乡看嗟我病狗马昨亦谢鹓鸾无才媿明主仰荷恩波寛种豆白石冈垂竹清水湾【白石清水皆今时名】丈夫贵适志出处预难观寸心向谁是逸气徒莫干君其安小邑鸣琴到可弹石楼与永和自古称雕残不见太公望神灵泣灌坛【世云石楼永和多挟左道故引】秋风动当夜白露檐前漙一别更何所不觉起长叹
　　逢李淮安
　　怅别各千里忽逢指寸心明镫不自意故国乃相寻寒馆鸣秋雨髙城结暮隂胡为畴昔愿江海尚如今
　　杨州门主人
　　空林一叶落茅屋几家秋对酒凉风至开帘古木幽相看还自笑欲去为谁留正北夷门下休猜姓是侯
　　雨后有怀子延
　　骤雨新秋晩微晴墟落间悠然抱藜杖率尔倚柴关空壑才容水流云故满山遥知城市里应羡此身闲
　　秋日感怀即事
　　盛时畏易衰修名患难立伊余心不逮年命降将集素发今已乖画省昔尝入感往慕宠灵忧来恋乡邑咎本怀璧招时岂赢粮及坐见白露漙行方朱火戢小人安故丘始愿终能执
　　和汝南见过
　　晩日留仙辔凉风劝客尊偶然击筑伴依旧抱关门树落千重叶蓬吹万里根病身一如此谁念在孤村
　　东壁偶题
　　皁防辽东客青门汉代宁知汴水上更有野人家巾服临秋换壶觞自逺賖闲身与逸兴并向物情夸
　　九日登城楼宋故都门
　　佳节倚秋城朋曹晩相逐窃怜坎廪心蹔寓登临目日落故乡杯霜寒游子服百里览山河千年看陵谷生欣盛时康追叹亡王促帝功頽九五霸气消百六犹能识宫观但见登樵牧纵酒在髙楼悲歌对乔木身同司马病怀异步兵哭举头望长天万里来鸿鹄黙寻阶除降独去归茅屋
　　友人设饮病不赴
　　荒村犹病卧空媿故交深复有髙堂宴无如伏枕心寒郊悬日影平楚带秋隂向夕东城望宁知伫立吟
　　送别萧司勲
　　柴门夜语罢惆怅出前林晓日孤村映秋风落木深别来生白发归去换思心还复茅檐下朝朝鸟雀吟
　　逢友人
　　几年别京县昨日咏归来本无奔踶用且养拥肿材穷巷在东郭柴门临路开经时到城市累月迷蒿莱传君渡汉口八月朝天回鞍马落秋风賔客满高台相寻重欵聚相慕屡游陪客舍不洒扫衣冠多尘埃懽然握手笑对靣无嫌猜方思在霄汉賔友如云雷春天浮屠馆夜雨皇州杯鹪鹩各善赋鹦鹉皆天才看君振藻翰江鲍力能裁声华俱美矣怀抱何悠哉而我独病困于今翻自咍长鸣恋俦匹蹇步安驽骀赏心夙岂在离限兹仍催故园乘秋景黄叶纷如摧长天随道路落日徧城隈赠言无终极蓄意独徘徊
　　偶题
　　久为南畆客况此北时翻笑陶元亮应多归去辞凉风昨夜起残雨夕阳移坐卧身无事茫然生逺思
　　秋夕
　　问年有短发逐世无长防日已逺人徒秋方卧阡陌天髙星流火夜久月生万形观此化四运愁相廹身非塞北翁情是周南客聊齐得丧心安此留滞迹
　　感事
　　凉风摧髙木夜雨生秋草蟋蟀吟东壁霜露凝西颢志士感夙心嗟此頽光早静言执德长揖解洪宝亮乏嘉遯节尚慕丘园道古人逝不存何用抒怀抱
　　晓起
　　惆怅空堂晓萧条秋气隂悬对疎雨落叶满重林长往怀仙事端居养道心谁知岁复晩髙志莫能寻王元玉偕邓应和见过时元玉将北上
　　霜落岁方晏田园空复情念君重离别邀客到茅荆晩日农夫语秋天鸿鹄鸣坐中问畴昔无事解朝缨
　　晓出前林
　　理栉听鸣禽搴帷望朝旭快然登前林烟芳纷满曯秋晴带余隂夜雨生新绿道胜絶纷华情惬关幽独在天羡白云凌风慕黄鹄赏心久已违感此劳中曲
　　简李伯材
　　抱病敢称隐端居祗自惊林臯白露下庭际绿隂生偃蹇时方笑蹉跎岁屡征惟君重幽赏共此郊园情
　　夏夜同袁德延骑出宿村家
　　景落息炎氛轻策稍相试微风送林木皓月临平地路逺忘前期情惬随所至田父止我宿茅屋劝客醉起步中天空仰对明星次一贪鸡黍筵三叹前贤意轩冕愁束缚江海伤憔悴且愿为老农敢谓辞髙位明发返故墟努力看身事
　　酬左舜齐林中冬夕见寄之作二首
　　霜叶落渐空暝鸟飞俱罢出门岁已防倚树人方暇映月眺烟郊了自见茅舍下有饭牛朋商歌满初夜携手自京都归心乃畴昔岂不恋明恩久持金门防今日故园身残岁空堂夕含情亦何言尘耒挂东壁
　　晩出曹门北道
　　晩日郊关迥寒冬筋骨劳不知临旷野何事平臯斜路孤村引空园乱木髙岁防今去卧谁认在蓬蒿
　　冬日西园
　　泱漭空寒野萧条只旧林登髙时送目望逺日愁心世与身为累贫将病转深无能学袁盎闾里共浮沉
　　西园再酬谷子延
　　茅屋还相见冬郊那可闻荒城连冻浦落照与寒云逺树行时倚归途到处分留君终日语犹自日思君
　　谷司仆田黄门诸公见过
　　山林髙士驾鸡黍野人心不避家贫馔难忘岁暮寻寒城云际拥晴树雪中深谁念平生意幽栖独至今
　　与诸公登舍右古城
　　积雪严寒当此地寻幽尚有故交能穿林斜路逢人过旁舍髙城共客登玉树望中梁苑尽金汤行处宋都曽留君贳酒柴门晩何独山隂兴可乘
　　次韵田水南见过之作
　　夜雪连穷巷朝来片日晖故人停驷马问我掩防扉自出知谁是相看能尔稀家僮酿酒熟猎伴射禽归草具成賔馔木绵对客衣岁寒心不浅日暮意难违客兴催花发农功候鸟飞期君前浦泮预指钓鱼矶
　　刘西陂函山二先生见过
　　简畧缺世用守此郊扉居天寒草树尽卧病情何如台臣存旧好宴饮及吾庐伊昔趋天阶俱衘君子惠提携文苑游出入鹓行缀良时未可忘世故身相系安知尊酒同岁暮荒城际无轻一日欢乖离几更岁
　　招友人
　　散发终朝偃旧林墟中无事肯相寻数家砧杵惊秋早满院蒿莱对夕隂多病秪堪谋药物微官何敢汚朝簪浊醪渐熟来同醉无限萧条岁暮心
　　宴王礼部绍甫诸君
　　寒日转髙馆微晴冬朔余穷巷多氷霜车马盈我庐良朋四方来各擅当年誉言论吐中堂温如春华舒枚邹久不存梁苑为丘墟千载得斯人燕好同其初嘉防不可常古人言岂虚有酒今不懽岁晏情何如
　　将去故园时有令请告三年削籍
　　出身本疎慢秉志惟山潜请告及三岁拘廹时禁严欲出乏明畧退处还自嫌朱绂系我腰仰恋明恩霑不能遂舍此安敢尚久淹且当整驾去三叹顾闾阎
　　将赴京述怀
　　请告有严程命降不遑安行子起自视当此岁已防出门冐雨雪所畏非天寒上恋髙堂养下顾同生懽将乖意方切欲去情弥难岂乏躬畊余可以供晨餐终媿逹人心不能弃朝冠平生亦有志临路但长叹三年保闾井国恩良已寛








　　苏门集巻二
　　钦定四库全书
　　苏门集巻三
　　明　髙叔嗣　撰
　　晋阳稿
　　自叙曰嘉靖癸巳余始出为山西防政春去都繇漕河泝汳归上苏门山以其秋杪乃履官属岁饥奉役徃来辽沁汾潞之间无宁日逾年冬朝京师其明年归复自汳入晋轨辙所临殆徧焉亡不再至者复逾年乃转为湖广按察使可谓久矣余本农夫每造山田林壑蓄志所感慨然太息归心萌作发为篇咏又多戎马边陲之警其诗率着于驿壁吏从旁书之都为一卷畧无去取观之可以考岁月动定所繇自余之出友朋亡省记余在山西者纵记之岂复知其劳且久者虖虽余亦且忘其久何则居闲亡事优游暇豫则视日舒长今卒卒薄书朝也疲于应事夕则偃卧于室扰扰不知梦所之少暇不过玩日自解如此而岂复知时久速耶夫吾且忘我而又谁之求取观所作篇恍不自忆虽然茍书是以视同游庶尝有省记余者诗凡九十首是岁丁酉仲夏望日
　　河西主人壁
　　不识河西逺留连夏日长主人设髙防上客满中堂近海波流异夹河池馆凉回瞻京邑路云树极苍茫
　　武城漕河逢张使君考功旧寮
　　岸折留余照舟行称晩风归心千里倦行役一时同置酒苍波上停桡緑树中思君如河水何日不朝东
　　归途大名晩行
　　客心兾早安川途争晩涉水宿阻风湍宵行问舟楫时见逺村明月出荒城堞良时余幸遭青官常摄已多绛灌毁而无金张业来往路将疲出入心独怯夜梦守旧闾劳怀先已惬
　　初登太行山
　　髙岳千重发马鞍故园回望客心酸他年筋力知衰徤已厌羊肠九折难
　　至苏门山二首
　　髙尚心徒在良游今始能名山无俗侣日暮亟攀登空山暑气少临水夏云多照影人将老愁心在夕波
　　权店晩行
　　孤城吹角罢黄昏归马萧萧向驿门衰柳更添霜后色残流初耗雨余痕求田未果青山愿出守仍衔紫禁恩转入乱峰行不进投身空馆寂无言
　　十一月朔孝义道
　　山城风物岁将防行县初因问俗安授厯漫惊违一载趋朝尚记逐千官烟钟动阙天微曙火树薫庭夜不寒久沗恩私今始悟簿书催急驿程难
　　太原县西十里亭逢张景周宪使归田
　　京国当年进谒曽柏台棘寺旧仪形未言投劾归田早长羡出疆矫制能晋地雕残非往日汉家兵火剧繁星逢君便作东西别他日相思记此亭
　　文水县驿壁读王司仆德征诗因和其韵一首
　　长涂无骥足短发有渔舟感叹如同日羇牵自去秋寒灯知客意鸣柝乱人愁屏上山川记何因认汴州
　　清源县作
　　行县时方暮山城岁弗登寒灯斜暗壁夜雪洒空庭案上闲周礼囊中贮吕刑吏情那可道归去几时能
　　交城县壁
　　汲黯匡君意顔延出守情慿髙无处语寒日下孤城汾州忆家兄时自虞衡郎中左迁同知嘉兴
　　忆昨防恩与子初双垂印绶奉宸居赋诗春日趋朝后把烛良宵下直余今日客身何潦草古来人事有盈虚江湖万里天南北岁晏山乡少报书
　　十二月十四日有忆子阳仲材诸人一首
　　去年今日共长安遣骑邀宾卜夜欢别后客身愁里老向来人事梦中看残更改席归犹懒大雪盈庭醉不寒念此边城独坐语相思晴月满林端
　　至日晋府拜朝同曹仲礼
　　王庭肃穆映朝晖圭景才长暖力微此日预沾新岁酒同时应认旧朝衣暂开宫殿倍仙仗端望云霄拜帝闱不到边城时作吏向来恩遇未知稀
　　灵石山行
　　长路天俱逺髙山日易昏强余疲马意垂首恋君恩
　　襄陵县庭
　　边地人愁老寒斋酒醉醒乡心何处见院竹一丛青
　　夜次冷泉关用吕太史韵
　　山寺慿鞍歇冷泉髙峯月出满林烟非关定性人忘睡自是惊防夜不眠
　　辽州上元立春城西寺同孟东漳作
　　山城镫火巧逢春野寺芳筵接故人石路晴余雪色好花宫满映月轮新一杯最喜同今夕再拜俄惊见此身旧事繁华君记否神京车马逐游尘
　　辽州即事
　　羇愁日日与春増分省无功笑吏能官舍到时常是客山城多暇静如僧新晴满院朝来雪佳节空堂夜半灯最是上元无意味平时宴赏隔良朋
　　沁州次壁韵
　　我心才抚壮客路遂如今郁郁终何事区区尚此心奋飞羞短羽归去慕长林愿受王乔术千秋开我襟
　　分水岭晩行
　　客兴日无奈兵荒岁屡加少年曽许国多难更移家逺水通春骑孤城起暮笳冯髙一回首何处是京华
　　再次权店
　　摄官强四月被役乃三来把炬寻山路传餐就水隈忧荒早头白忍事竟心灰客姓途人记官程驿吏催梁园即此路何恋不南回
　　褫亭闻边事用壁间李川甫韵川甫大梁人
　　北来烽火震边州春兴无聊客髩秋得丧此身真是马姓名与世任为牛晴天乱雪吹空壑落日黄云暗道周但有乡心随处是题诗人满驿前楼
　　送冯廷评还阙用韵
　　银鞍白马使臣尊宾从如云晋北门满目边城春草緑因君长忆帝京原
　　潞安道公衙罢
　　微雨润春郭层云冐空山讼庭方散吏髙阁闭重关缓带不遑息投身簿书间念昔郎署居此时曹务闲焚香娱道心服药养羸顔良游忽如昨行役无时还边州多客愁日夕髩将斑
　　由关子岭发兵入绵上
　　儒衣曽事主羽檄且征军敢奋一朝画而邀百战勲深山连古木落日断黄云愁思荒村夕诛求不忍闻
　　清源县再作时上疏乞解官
　　抱青朝还夕经途去复回山城仍滞雨夏馆始闻雷客病关愁得乡心逐梦回投书报明主早晩归蒿莱奉次艾峯侍御送李叅政平防后擢任南阳之韵
　　中台决防静妖氛幙府得贤独冠羣正有捷书传白日况兼宠命下青云鸣笳喜动三关士授钺功先四道军见説南行防上赏汾阳人勒去思文
　　汾阳道暮晴下四首俱奉和姜侍御之作
　　连城催暮角暑雨变新晴垂穗緑槐合将雏乌鸟鸣山川发髙咏州邑宠廵行莫怪炎蒸歇霜华满路清
　　孝义道晓发
　　新雨晓天霁余霞抱日长平原多草树夹路郁青苍下马文侯墓看碑卜子堂埋轮一何壮共识无豺狼
　　施同寺是日奉陪弗及
　　楼阁丹青上烟虹石壁重雨余净香界天际响疎钟汾水当阶次绵山即近墉题诗人不见骢色乱云峯
　　冷泉寺
　　露冕长林下酌泉大士家根深别有水色冷不关茶香象浮深壑毒龙防浅沙烦蒸若为减客思正如麻
　　奉酬姜侍御见赠之韵
　　探奇曽禹穴能赋岂天台长自羞知已徒言谢上材忧加年近老名在毁重来欲去犹増恋归心寄草莱盘陀驿再用沁州壁韵一岁中四出此路
　　乞归又晩计奔命尚如今九折无良术三钻岂夙心客程任春草官舍即晴林便作途穷哭阑干泪湿襟四月望后二日奉夀永和松山殿下八韵
　　圆月光仍满轻风夏始温降神元此旦秉德自先藩玉殿朱弦合瑶宫紫气屯防童时献药三老遂通言汾水连天濶绵山挿地尊儒衣得上客服冕尽诸孙齐奉千秋曲争持一日樽浅材何以颂抽笔愧梁园
　　秋日早起偶题
　　镜中一夜恨揽此二毛増寡识时方忤多忧日不胜云霓发宵梦簿领迫晨兴脱屣吾将往丹丘尚可仍
　　提调山西试院赠诸广文二首
　　重门照月景华馆肃秋隂吹角烟楼暝悬镫夜堂深圣代急求贤不千黄金辟命来四方文儒集于今芳筵列珍殽盈尊敬子斟大国富俊豪譬木产邓林所愿获异材以如渇心朱弦曲未奏清庙乐将沉希君鉴幽潜为我扬洪音
　　惟昔忘疲谬趋役尝南宫艺林阅众彦文事叅羣公琳琅充天府但媿非国工亲交一旦逺凄恻数年中遇子携手叹感我夙心同广庭曙色啓层阁银河空出门宾御散嘹唳闻髙鸿离觞在朝夕别路长西东何言秋欲尽追忆无时穷
　　九月河汾书院雨雪陪诸公宴集
　　千山风雨集九日雪花深岁序嗟如此宾寮盛至今酒中催夕暝乐进解秋隂醉傍龙山饮谁怜幕府心
　　赠亢思谦入防试因寄京师同游
　　函谷投繻日灵光着赋年【王文考十九岁】古人犹汩没今汝遂腾鶱神宝初开璞龙媒早受鞭通衢千里驶美价十城连艺苑材如此离堂意杳然行收金马绩髙视碧鸡篇京邑多朋旧同声若为传
　　斋中检旧集因呈孔文谷学宪
　　寒城朔吹动庭树晓霜繁省斋稍无事驰情念旧园发箧理尘帙展玩不知烦往事盈篇章幽居多苦言郡中盛儒彦暇日遂讨论敢为矜文誉要识夙所敦广堂宴晴晖防酒湛芳尊言笑一相投逍遥穷朝昏心赏不易值素交世罕存疎简本吾性牵拘守兹藩高车数来往无为厌公门
　　宴别文谷先生赴祁州
　　扰扰时相见悠悠遽逺辞离居不可道行役且焉之岁晏氷霜厉天寒鼓角悲军城数杯酒官舍满篇诗感激多新调飘零最苦思才髙世总弃名在众方推暂识风尘色行霑雨露私郡斋暇北眺犹接帝京陲
　　余吾驿壁
　　秋日何凄冽晓云隂复晴客行多所怀郁郁独含情登髙倦长坂涉水乱河声仆夫不遑息投馆晨鸡鸣惟昔负微尚于今遂无成田庐日榛芜何由反躬耕寄言同志者羞作望尘迎
　　送杨方城中允拜表赴都
　　新秋雨微霁山川气蚤寒朝日照长林隂霞冐层峦咫尺神京路追饯不可攀大君方垂裳海宇息波澜八方修臣职表贺集长安天门辟日月神宫栖鹓鸾甘露降中庭色润黄金盘跪进万年夀夷夏靡不驩仙管奏乐府宝馔出大官君臣髙宴防维时良已难盛世思夔龙留佐虞廷端而我寄边隅迟回亦何叹
　　发平定【以下入觐作】
　　空山悬日影长路起风寒京邑方趋役边城遂发鞍孤心向谁是直道匪今难不是秦关客貂裘亦已残
　　井陉道中
　　晓霜涂屋重寒日出林微改辙辞边徼登车望帝畿深山藏驿道巨壑断村扉欲问前征侣迷津何处归
　　得京邑书次新城作
　　边城迢逓强西还岁暮征车入帝关风定尘沙迷旧路天开云雾认前山寄心转切鹓鸿侣投足新从戎马间谩道姓名人忆少琼书长把慰愁顔
　　良乡壁间旧题间有虞衡家兄和句
　　江海飘蓬叹此身重来拂看壁间尘五年题字今不灭兄弟相思泪满巾
　　过真定呈周中丞
　　万国朝正属岁繁上游要害此邦存使臣北下颁铜虎质子西来敞玉门自是霜威清道路无须云骑防郊原宋都鎻钥真堪寄汉代扶风未足言
　　春日同上党栗道甫登毘卢阁
　　祗言逺出守何意暂归朝僧舍春隂重神京暮色遥向来成梦幻所歴尽尘劳须共登髙阁客忧赖此消
　　出都
　　驱马临长坂征徒动逺情官桥杨柳映客舍春鸠鸣荣进頽前志激昻谢后生亲交好相语此去偃柴荆
　　寒食定兴雪中
　　二月莺花少千家雨雪霏可怜值寒食犹未换春衣积水生空雾髙城背落晖忍看杨柳色从此去王畿
　　定州道
　　夹岸新杨映广津客行无绪独愁人故园亦有千头树二月中旬汳水滨
　　再次真定城别陈秉中时自京西还
　　经途雨雪涉冬春仓卒重过柰此身客舍留人酒瓮熟官桥系马柳枝新河山半折北来路烽火全惊西望尘别去定知头白尽边隅谁念一征轮
　　星轺驿雨中别林八南还
　　驿外隂云合窓中宿雨含深岩龙自鬬险路马能谙短发星星甚长愁日日堪休将南望泪归傍二亲谈
　　再赴晋阳太行山上作
　　祗役方如昨衔恩更此年可怜客鬓改应厌马蹄穿万壑深蟠地孤城上扪天东南回眺处愁絶故园边
　　避雨五巑山
　　鸣雨断还续连山下复髙疎慵元自惯登顿为谁劳问馆投身促防崖着足牢客程怜若此终念反林臯
　　再过紫岩寺
　　受事方从北持车还向西青林含日影赤坂造天倪宦味同鸡肋官程任马蹄苍崖摩遍认隔岁几行题
　　雨后柏井同方体易
　　疎馆余晴片日晖隂移髙树晩凉微自窥水槛人将老转念山扉客未归天畔緑虹临户映风廻白雨过村稀荒庭一醉君共呼取浊醪兴莫违
　　自柏井还平定山行用西陂座主韵
　　渇汲香泉玉井瓶午行愁热待昏星空山寂历鸣蝉断水纵横疋马经日下孤城边气紫地偏六月草根青休将浅薄供时议自合深栖与世
　　饮平定孙太守宅奉赠时夀八十二
　　榆关月出满晴晖留客芳尊尽夜归本恋青山辞虎竹甘垂白发守渔矶药栏傍户花香入藤树当庭叶露微便向磻溪问衰徤周王仍欲梦熊非
　　夀阳东寺阁忆体易
　　朝来携手罢夕间赏心同岸帻层楼上冯轩野寺中岚光冐邑里秋气变林丛坐使客愁集非关尊蚁空
　　太安阻雨有怀都下诸友
　　苍苍云木变川原黯黯客愁独掩门卧聴逺舂白日静起看隂壁緑苔繁官名薄劣惭新侣郎署迟廻念旧恩强欲题诗报同舍便应投劾去乡园
　　还自鸣谦山行用前韵时体易使君亦至
　　尘鞅苦西东追攀日复同戍楼雨宿夜山馆晓行中峭壁排云树崩湍下石丛流观亦可悦宠辱此心空
　　平定城东西交口用壁间韵
　　敢言触热倦悦此午隂长兰气清林薄蒲风散野塘髙陵堪下马怪石欲成羊可念征途侣题诗偏驿堂
　　宿八角
　　严更金柝起杪岁玉关寒行侣时相问边程进更难归心惟日夜客鬓已星残仰悟中林羽投枝亦未安
　　晩趋忻口
　　云峯聊极目立马独愁心岂直关山逺其如雨雪深笳声先入夜边气迥生隂畴昔长征意蹉跎力不禁
　　忻口趋五台一首
　　戍鼔行人断客心日暮悲长风巻沙塞积雪满山陲濡迹亦何久孤踪逺更危含情不胜道纵道知从谁
　　途经五台山不及攀游
　　客路迂回甚驱车怅此分悬崖晴度日洞壑晩生云怵迫非吾意悲懽与众羣终当卧灵岳夙志岂徒云
　　偏头关傅节度宅守岁
　　深堂弦管杂边声幕府宵严刁斗鸣起舞更衣聊自慰懽歌纵酒不胜情关河絶塞催寒尽烽火连山照夜惊改岁不辞征戍逺其如客病卧边城
　　再出太原赴石州
　　旧路三年倦新林二月余行旌晋祠水田鼔汉城墟愿以烹鲜治无因害马除往来竟何事媿尔行春车
　　仲春山行
　　春事殆过半客行殊未闲流云开白日微雨防青山身世本迟钝林臯当早还烟郊草色长感此柰愁顔
　　经向阳硖
　　屡饭青岑下力疲路转长投身应虎穴顿足即羊肠天地固无外关河祗自防驱车舍此去余意戒垂堂
　　还自石州作
　　傍舍新泉注归途柳叶开出无十日计行作千里廻衣带不遑解车轮亦已摧公私两何补驱笑非才
　　三月二日交城大雪
　　建辰开此月上已预今朝柳絮寒应未雪花晩故飘轻盈对山榭防缀爱芳条若伴边愁客经春总不消
　　鸣谦驿夏夜
　　闲馆草生徧芳林夏气清月华何泛滟天宇益空明懒慢本吾性羁栖非我城投冠还旧里庶此逹人情寄家兄祠部郎中时自嘉兴同知量迁
　　自别五更岁相看千里长闻辞郡府谪欣拜礼闱郎稍进云霄上还追鹓鹭行趋朝日振佩直省夜焚香得罪皇仁阔失羣予志伤气犹负然诺力已困迎将春草边城緑寒云战地黄忧心何以见视此髩毛苍
　　辛廷评虑囚后喜雨
　　周人忧旱虐汉使宠循行不睹甘霖注安知谳狱平乘飇驱暑郁入夜润枯荣河汉分天泽云雷物情一言折疑事九死出寃生流长无极汾州比颂声
　　省中夏日述怀
　　聊遣尘事营宴坐适心懽重门永日影开帘新雨残山城方觉暑水木湛生寒夕气冐川泽晴霞映林峦顾怀职司忧眷然发长叹华居岂不崇斯人讵获安先民计日食所戒在空餐薄俗匪足矜要使寸殚
　　赋得蟠桃核奉夀朱使君太夫人
　　昔西母降于集灵东方窃于金马蟠桃之事世以为妄然陈核传之先代斯物藏于大内宋承防景濓赋焉故咏云尔
　　瀛丘初种处汉殿稍尝时遗实神应守殊形众讵知加殽登玉案注酒比金巵一献髙堂夀千秋乐不支
　　赴平阳之役次冷泉关
　　羣盗无由歇官程讵敢宁征衣犯晨露吹角动寒星匡时悲深志逢世谢壮龄谁言关路永马足岁尝经
　　霍州旅次
　　久客顔将老逢人舌尚存欲询干主防所愿与谁言霍岳三年路汾桥十室村不堪驱马去秋日易黄昏
　　送方体易秋日入都用韵
　　大壑朝霖满边城秋气髙亦知王事急终念客行劳骐骥悲长坂鶢鶋闷太牢慿君报京邑曰余返东臯
　　南关晩行
　　笳声入晩不堪闻驿路山腰向此分洞壑空蒙秋雨雪岩崖突兀石生云愁心边马方频入寓目鸿定几羣归兴转从今日尽将因沙塞着微勲
　　归次南关驿作
　　祗役忽于今经涂宛如昨秣马息荒林振车越重壑岁暮滞还期客心怅不乐曰予本沉遭时乃濩落化海异微禽蟠泥岂尺蠖方因迁斥余始遂归来诺逝将入云峯灭迹从所托
　　奉别南山沈国殿下用韵二首
　　玉巵申欵宴金殿觌丰神髙视文犹古虚怀德益新飘零敢自意迂贱许相亲每忆文园夕留欢倒葛巾再奉瑶篇至长涂慰别情文章魏陈思宠誉汉东平日暮余吾道天长潞子城拜瞻竟无路祗有客愁生
　　沁州张源铺
　　去国三年意还家此日心天寒客路永日暮众山深沙塞人偏老风霜马不禁如何更万里投迹楚江隂















　　苏门集巻三
　　钦定四库全书
　　苏门集巻四
　　明　髙叔嗣　撰
　　入楚稿
　　髙君自山西左参政转迁湖广按察使去住所得凡十三首为入楚稿
　　量移湖南用文谷韵
　　岁暮边隅客归来见此身马蹄穿欲尽虎穴到为邻漳水经涂旧湘潭去路新我生岂断梗逐处任飘沦
　　阳曲湾作二首
　　闲庭芳草日分长疎雨髙槐夏转凉一片乡心千里目青山无数晩苍苍
　　湖天杳杳夏吹风凉雨蒙蒙夜已空梦入梁园樵采路觉来身在戍楼中
　　二月十日至尉氏
　　含凄去旧里秣马顿荒城是节春将半崇朝雨再晴鸧鹒欲作语杨柳尽垂荣楚塞杳何所嗟余方此征许州城南道行酬左君舜齐招隐之句
　　微阳稍晴曙新雨被山川芳树交生道春流灌注田耦耕本夙志驱役乃兹牵未觉江湖逺投身窃自怜
　　襄县城东即事
　　春晴汝岸曲夜雨襄祠东日出蒙雾天垂断续虹关梁临水闭驰道与山通旦夕龙舆度千城望幸中
　　龙泉镇作
　　落照写澄潭石梁水半含可怜雨气歇复与天光涵客路乘春景人家映夕岚我行殊未倦彷佛见荆南
　　吕潭境上
　　连山望不极况复楚云长万树含春色孤村带夕阳解鞍当古戍投袂及空堂去国日方逺怀君意敢忘
　　汉江春日舟中
　　汉臯微雨防人衣江路南冲鴈北归寓目不堪愁逺涉投身方自愧髙飞缆牵蘅杜多春气船泊云霞变夕晖未许笠蓑同楚父来逃荣禄守渔矶
　　初泛汉江东峪使君邀饮习池
　　大堤两岸春流满岘山十里衔日晩新雨深沉洲屿移余霞明灭川途逺南来鞍马背髙城泛舟始作汉江行总辔昨朝当寒食鼓枻今日值清明清明寒食愁江路逢人乍问栖泊处杨柳深垂渡口喧桃花浅映村头暮襄阳使君乘暇日邀饮习池酒兴逸然灯清夜歌管鸣吹角苍波鱼龙出去国未觉客身轻乘流翻恨风帆疾别君转入江湖长明发解缆情如失
　　自承天进船暮至潜江寄郭舜符
　　汉渚雨声深日暮愁客心楚山云雾多其奈客行何时时登岸览风物往往张帆去超忽泱漭江流雨正添防茸春树日催发兹行岂是乘桴意欲遣虚舟随所至生年本自江海人终朝遂谙鱼鸟事投札乡园报所思搴芳欣及仲春时顿忘异国劳行役但阙同心废赏期
　　省阁率尔题寄同怀
　　下车春草歇掩阁夏云深情以轩裳倦愁縁节侵讼庭白鹤毳廨宇碧山岑乘夕恣逰屧慿髙敞郁衿连天通汉水多雨暗枫林畏鵩非前志为鹏想壮心越乡谁不感题此继庄吟
　　广视堂作
　　兹堂抗峯首伏槛即江流夕日川新涨空天雨半收烟虹形婉俾石壁色青幽行药恣闲步题篇纪胜游城邻龙伯国宅并羽人丘临眺非无乐客心自有愁
　　夏日作
　　宴坐清烦暑阖扉映夕曛山堂聊假日水气自蒸云处洁嫌新沐怀竒厌旧闻斋中无一物几上太文
　　轶稿
　　髙君先自吏部乞病还苏门山者三年复从苏门山还朝逾年然后外补中间题咏颇众今考功读书二稿乃其自选多所不载何也括其遗编不忍弃选其优者凡五十二首为轶稿
　　铜雀妓
　　松栢墓已拱绮罗台未空青防上驻日白雪下流风雅曲此遗媺劳歌谁与同君王自不见閴寂无终穷
　　题冯正伯卷
　　太息髙踪客诛茅沧海边同来负鼎日共忆挂瓢年梁父龙初卧南山豹正眠有缨濯孔性无楫济商川才为苍生屈名縁赤绂牵九臯空唳羽七水但流弦仆类蓬南转情同橘北迁涂中曳尾地辙外涸鳞天仰视鸱应吓却惊防可怜重寻显志赋长揖愿归田
　　检校戎器
　　弱冠伏南土微才卓不羣虽懵坐胜术干戈非所闻九域效太运六位升明君黄石埋兵畧青藜照秘文楛矢积北阙弦琴奏南薫龙庭元刋垒虎贲久息军如何储戎器还以事边勲鹤膝非时急犀渠要日焚折冲存墨带多算骋皇坟愿言思农扈王化在耕耘
　　病居
　　得坎愿自息披离忌有卧疴还以嬉烦嚣暂一屏孤贱本寡俦升平遘多幸束发辞丘园登躯入华省王事累朝夕非才充俄顷不堪类昔嵇自免乃今邴北顾尚濡迹南归徙引领岁暮诣空山耒耜方当秉
　　主客行
　　主人为夀客起酬今宵有酒可无忧镫前大笑呼五白塲中试赌敝貂裘去年奏赋惊天子今年谢病归田里当路徒嗟少故人宁期行道得知己慷慨翻为他人论结交慎莫向金门
　　门有车马客行
　　京城十二衢轮蹄何纵横纵横行且止金张门已盈媒拙坐趦趄言巧通逢迎中防命丰馔四座羽觞倾南冠进楚舞西瑟发赵声辰防日移中昏宴及钟鸣主恩谅不訾杀身良为轻片辞重大吕一顾越兼城何如草客寂莫擅英名
　　应仆
　　晨趋长安衢冠盖何逶迤归视相国第轮蹄交中逵寒热各有宜巧防来相追拊膺悲遇晩握手称新知一顾辞白屋片善登赤墀车马如流水髙门象海涯主独用憔悴谈天祗自竒闭门几廿载无由免寒饥公孙起徒步黔突为帝师董生独寂寂区区苦下帷滥竽竟有合敝帚将无施深谢彼竪子夙志良自持守兎诚言谬屠龙岂愤迟卑髙虽异势庆吊亦同时浮荣等过隙暂跌若頽坻布被不覆宠祸载牛车危三年避园圃英声千古垂守慕二老养素吾不移逝将还旧臯耕牧潜东菑咄嗟奴仆心多言益见
　　中秋无月
　　三五唯今夕烟霜防昔欢埋轮濳泣兎掩镜暗翔鸾风金天彻星楼子夜寒客衣素已变不分向明看
　　秋思
　　凉风今日至鸿鴈欲南征衣缓他乡带心翩故国旍园荆愁外死池草梦边生防挽髙飞羽凌天寄别情
　　杂诗
　　穷巷寡人迹当户生芳草伊人空堂上徙倚伤怀抱独摄敝衣冠容色何枯槁飞鸟更我庭敛翼空山早仰视黙含情思归故乡道
　　感秋二首
　　候羽三秋至层鳞四运移商风吹地籁兑日正天时鱼辙涸谁诉驹辕伏自悲纷伤庭木脱梦绕故园思蝉辞夏露丹木受秋霜坎防应怀楚离忧欲奏商劳生嗟害马失学叹亡羊兰芷空山路披衿耿未忘
　　赠别茂钦
　　昭代富文化九叶何光华君初奋海裔应运生王家余本孤贱者射猎夷门野偶起攀飞龙俱载入金马结绶自兹朝鸣玉日逍遥亨衢孰予假同升上宰朝分曹青闼联步黄金阙居常愿接屋游每得并橜晤对无朝曛发防多所闻玉壶湛芳醑宝帙散仙文相知恨不早相与倾怀抱缱绻三年间莫喻同心好柰何忽分张念此使人伤衘哀赴陇墓反塟归尔乡仓卒发皇邑追饯难再及一临万里途三叹各于邑昔为连茹草今类孤根蓬我身非吾有谁使西或东离别易永久聚散诚不偶愿言指素心努力望白首
　　送许廷议
　　狐岭郁苍苍龙沙出塞长千金收骏骨万里历羊肠云就亲庭色星分使路光亮为汲长孺随力防封疆
　　驾出
　　帝出南郊日言观黄屋尊选神役风伯徙乐具云门驰道青阳丽斋宫紫气屯九朝祠礼秘归待从臣论
　　驾入
　　万乘因春驾千门洞晓扉鸾旗纷旣至龙驭宛来飞日月随灵玺星辰抚帝玑还同受金防六觐紫宫归
　　读史二首
　　萧生抗竒节立语忤当时解剑谊不辱抱关身敢辞伯喈渉叔世髠放久流离董氏握天宪临命何狐疑知死亮难塞猖獗反受嗤雄杰在末位逆曵恒足悲结髪事天子两絶良无期全生忌众怒庶与哲人知
　　傅子夜蛾感张公海燕篇抚膺恸末路发愤睹遗编忧来每侧足患至岂息肩巢由既在野沮溺亦在田逹人贵先识怀寳乃称贤
　　送张子鱼太岳叅议用家兄韵二首
　　客路情何极临途别所亲威迟驾欲发隐闵思难伸柱始题仙侣环终赐帝臣交期无叹逺白首肯如新妙有丹丘建虚无楚岳寒五图配神异七泽擅游观云卧灵为友天行帝与欢知应逢石髓留减待余飡
　　海口
　　海路连天极河流绕国门气迎朝雨至川束众流奔隐雾行随豹抟风坐辨鲲乘桴意何限扬楫倍伤防
　　晩行
　　去国芳春在行舟首夏临沙痕前水耗雨气晩山隂衾枕容顔改衣裳节候侵不堪采菱调防絶滞归心
　　读书园始游览
　　伯成善养志沮溺无仕心惜予不及古逃禄归空林林空杳静黙抗宇疏髙岑排户羣木秀浮阶大壑深发书玩农术作歌学樵音辍耕空陇上徐步荒城隂身悲离羣兽目感归栖禽虽微贞士操絶轨犹足寻役形多众患遗物无或侵傥偕彭氏老异世开吾衿
　　酬空同载酒见寻二首
　　负郭幽常卧移尊逺共寻觞中泛野色座右落城隂自顾蓠蒿满还惊巷辙深相看欲何语疲病谢朝簪农畆遭炎暑宾游践逺郊辍耕元水曲畅饮即城防长日蝉声静微风树色交空承白雪咏顾许愧林巢
　　东郊雨中柬士量
　　闲居甘絶迹疎雨对芳原念欲开青眼谁还共緑尊林烟旁舍午野色逺村昏自笑平生意无人空闭门
　　秋郊雨后
　　空阔容秋望虚徐步晩曛夷门新夜雨太室半晴云犊放前王地身闲野客羣鸟来幽兴惬谁语遣相闻
　　喜萧司勲袁比部见宿山园
　　上客何时见中园屏卧幽门连莘野树路转信陵丘共坐深林晩纷看落木秋非君怜病侣谁向此淹留
　　刈禾了晩望
　　禾黍空塲圃秋风满近田出门看旷野倚杖向髙天嵩岳孤烟直蓬池落日圆醉歌有邻叟共笑夕林前
　　谷杏山宅田水南限韵赋喜雪
　　尝闻洛阙呈祥日复此梁园对酒情故里衣冠时共集丰年陇畆兆还成金尊侧引瑶华入青阁髙临玉树生今日正须修耒耜东郊驱犊伺春晴
　　题东门壁
　　试走夷门道徘徊念此身抱关空有客虚左竟何人
　　寄霍山人歌
　　驱车意不乐还出梁宋门马头逐残景野火连孤村北风飒飒吹郊树明月照见村前路东方隐者昨归去相寻不见空相慕隔县即同莘野田逢人只在空桑住明时不合但渔樵少年岂是穷章句羡君苦节应多竒嗟我支离亦如斯夙昔产业身无赖长大衣冠名未知有如徒步谒天子无何解印归田里方计为儒世已惊祗言作吏人同毁画堂賔旧走营营柴门容髩看秋水西望夷门厌纷华东来却出寒城里顾此栖栖何所求钓鱼牧豕适吾谋野田忆汝不堪寐把笔题诗此夜愁
　　呈枉顾诸君子
　　谁复临穷巷丘园问腐儒寒醪倾凿落野饭进雕胡开牖连云白穿林照日孤岁防总相笑何处觅濳夫
　　简思仲
　　凉野转萧条秋林自晴朗静看霜叶落闷听寒蝉响朱绂与时违素发随年长安得携手同常此丘园赏九月六日元玉侍御汝愚都使上方寺閤
　　官曹虽异迹梵宇黍同游预有重阳酒兼当故国楼登临殊忆昨疲病飒惊秋不借空门乐那寛北望愁
　　九月十日晩登城楼同川甫
　　暝色起郊关层城烟雾间千家响砧杵四顾满云山片月増愁思凉风减病顔登髙情未已还共此追攀
　　元玉送至河上夜饮作
　　野馆接芳筵客心尊酒前终知临路别且恋对床眠近壁烛残夜开帘星满天乡园犹在眼卧此已三年
　　淇上
　　旅馆值芳辰留连淇水滨犹怜官道柳满目故乡春
　　毘卢閤雪后招仪曹诸同游
　　春寺朝来雪微融望已晴千家柳色浅二月桃花生白日照仙阁青山绕帝城冯髙迟数子此际愿同行
　　与仰之阁上限韵
　　晩日层轩上凉风散客衿登临思不浅留滞夏将深三十竟何事一官空此心无惊宠与辱老氏有明箴
　　赠子晋
　　浊酒相逢即为开怜君况是洛阳才久淹帝里谁能念数过禅扉独见陪四月温风吹草树西山落日映楼台它乡尽醉无不可愁见都门归马催
　　人日省中同正夫
　　官阁晴云满春庭夜雪沾緑尊应汝伴白髪为谁添多病能相惜微官敢自嫌流光无柰此日日客心淹
　　重五日宴集张宅
　　将军赐第敞园林上客邀懽得暂临弦管坐消白日暑衣冠起挂緑槐隂官曹多暇乘佳节客路长愁损壮心须把菖阳频送酒明年聚散倘思今
　　送许中丞捄水出抚畿内
　　陆海邦千里黄图帝九围选贤每推食佐圣本垂衣讵意日多儆方嗟天降威流离诗在是反覆事何非【用翟子威】暂辍霜台亚羣驰星路晖宠光假金节拜命出黄扉疆埸当专制朝廷正塞违决河伤汉绪分陜壮周畿愿见功成日时来朝禁闱
　　奉和太保桂洲公二首
　　宫酒先颁帝右臣恩波晓逐岁华新饮同湛露诗歌雅道合皇天岳降申中使颇传初酿法大官不数旧藏珍嘉名愿叶春王夀涓滴香分万国仁【右元旦赐长春酒】
　　燎火陈庭逼晓明青旂鸾辂簇春城朝吹仙管条风应夜洒瑶宫瑞雪平天意三阳开岁始帝功一纪被歌声共知调燮人难颂稽首明堂布法清【右正月三日立春早朝】
　　赴晋渡黄河
　　王程不可缓去此故园难晩日临晴渚秋风动早寒山田十畆废蓬髩几丝残顾影真成笑驰驱为一官
　　将归苏门山题王度支诚甫潼川巻
　　十年出入紫宸班多病空知恋北山尘髩独怜为客倦道心长共野僧闲行窥白石寻初径坐对青松守旧关惆怅王孙不归去潼川桂树许谁攀
　　进兵介休
　　巻斾轻风发趋程落日悬重来介子县还渡魏侯川吏道堪头白兵戈正眼前亲交齿尽落归计只年年
　　送马二来视其弟遂归上蔡
　　握手惨离羣白眉重昔闻星辰来暂聚鸿鴈去还分春入荆南草天横蓟北云新丰空复客无路荐明君
　　别顾武祥
　　夙昔属良友同声岂异时谬縁骥尾托常识鳯毛竒长价方推尔怀芳每在兹分飞意无限眷恋寄南枝送刘侍御叔正周侍御时伯视学南北
　　二京方选士三府共推文辟下中台动章连内殿闻春催遒铎振星与使轺分桃李江南地骅骝冀北羣还观文体变得俊答明君
　　除夕
　　残岁何俱尽微情浩不穷引巵留夜色烧烛候春风旅迹孤蓬倦离心众草同劳歌无处语楚水正飞鸿【是时家兄使承天】
　　岁十一月皇陵山上作
　　北上陪严祀初行诧所经龙蟠包地脉象卫列天星积雪千山白屯云万树青神霄腾寳气夜壑下仙灵险固合三用乾坤得一宁传图防有永探防授竒龄
　　郑师周石村巻题三首
　　髙尚意何如穷山闻卜居神功无禹凿人物有秦余叠嶂维灵境孤峰冠太虚时因费杖履触处觅仙书结搆依嶙峋幽深自可亲云峰连海峤泉涧逹江津独立迷山鬼端居养谷神何须羡谷口君即子真身世故搅余愁平居寡所仇有生皆白髪无地是丹丘稍抑六龙驾还追五岳游思君栖息地去此暂淹留
　　禁中遇雪时有诏祈之
　　落日长原独客行郊园暑歇正新晴林悬宿雨千村似禾入凉飇四野平尊酒笑从田父饮柴门静识古人情翻愁人拟陶元亮前径初无五柳名
　　自西园移向城东稍幽寂
　　微生无定踪扰扰谁为虑始营西郭居复恋东郊住东郊长幽寂野迳迷行处茅宇绕疎篱空阶垂茂树是时仲夏中林雨开残曙无人敞深扉永日多新趣卧听逺舂声起看前村路兀傲不知非翻恨来兹暮如何豹姿更隐他山雾
　　送别袁永之
　　冠盖中朝旧田园野客扉异时梁苑地今日长卿归疲疾冯秋徤懽娱怅逺违须知耕处一望使星晖
　　九日有怀家工部兄
　　无客荆扉掩萧然病卧时荒村夜听雨佳节晓吟诗鸿鴈衔书少黄花对酒迟楚山万余里今日最相思
　　西园宴集谭侍御空同本贞二宪使
　　闲园一杯酒还与故人同借问茅檐下何如柏府中城乌窥客晩野树落筵空却爱霜林静留懽共不穷
　　秋夕忆兄
　　一树秋风落渐多髙天窥鸟暮双过欲将逺字愁难送正把新诗闷自歌云外楚山移使节雨中梁苑对耕蓑柴门此日谁怜病情极湘江万里波
　　饮酒空同海棠树下分得一字
　　庭前有奇树含采弄春日托根磐石间垂景幽兰室攀条事可怜对酒情非一空嘉树传赋尔惭抽笔
　　夏日田水南别业二首
　　爱此君何僻怜余逺更亲上皇犹古俗中散即今人树绕夷门口隄横汳水濵他方炎热及逃暑欲来频荷篠时相问衔杯晩暂同南风当坐满大暑入林空勋业浮云外田园醉眼中前村亦咫尺归路夕阳红
　　阳春曲
　　迟日丽原野和风扇芳林棃花覆白雪杨柳菀黄金岘北怀何极荆南思不禁睹时谢寂寞伫立吐髙吟
　　秋日
　　閤道凉风日已严空庭落木晓相添病身虚拟秋来徤客路真惊岁尚淹北海鹏风犹未徙南山豹雾合终潜悠悠感事徒増叹岁暮谁从季主占
　　杂诗
　　悲风乘夕兴木落岁方晏肃肃鸿鴈征悄悄客心羡王途怅多违三岁余力倦兴怀念故闾抚事夙见平生素丝姿岂为黄变知我亦已稀谁论贵耶贱
　　贾令驿
　　防马寒云髩脚垂岁防深叹客行迟亦知拙病今仍出归去青山定几时
　　灵石县作
　　残冬犹按县落日稽官程闾里何萧条荆榛正纵横道逢流亡卒但闻悲泣声不能舍之去且为缓前旌匡时岂乏防牵迫非我情髙职久为黍曵组暂百城
　　星轺驿
　　万山诘曲此孤亭逺客西行暂所经生事不堪头早白世情无赖眼常青深林落日慿轩望乱叶吟风隔坐听寄谢罻罗当日者髙飞今已入冥冥
　　南关驿壁间韵
　　际晓霜风急空山落叶寒微名沉吏迹久客笑尘冠改辙登冈险寻源出路难回思髙卧者茅屋有余安还次阳武与孔文谷饮和其韵二首时冬至后
　　客子多苦辛尘满征衣裳旦下太行坂车轮摧羊肠边戍久不归马毛变繁霜安知平生亲合并此中堂广筵罗丝竹寒日悬晴光陈觞未及饮感往各自伤岁晏客如何欣愿履初阳
　　我心郁不乐岂乏御冬裳驰情多所怀无以布私肠山川行不竟飘飖冐风霜感彼瑚琏珍胡不置明堂时俗难与谋神寳秘其光每用揽古昔惄焉心自伤驱车复辞去陟马大河阳
　　七夕赋得牛女
　　银汉凉风起灵妃此夕过流云通聚语微月照凌波帝乐无新曲仙机有旧梭应怜并飞羽忍用鹊填河
　　夜怀家兄时有七歌示叔嗣
　　髙梧残雨滴凉气晩来生一夕茅檐下思君千里情夜蝉临户响晴月度林明要自离居苦长歌不遣平
　　读薛考功所注老子
　　雨余长夏交动望皆成趣雏鸟发新声残花开芳树浊醪聊自斟轻葛始当御手持老子编目覩薛君注因之怀人心况以薄世故曲几在深林起视不觉莫
　　书壁
　　方知日月易归来已三年先世有敝庐遗此东郭田况遭圣明君闾井各息肩自我解朝籍抱疴常晏眠衣冠挂尘壁起来茅檐前有时负藜杖逍遥看晴天柴门白日景鸡犬鸣篱边中心私自念微愿倘能全安知被严命尚为尺组牵不行冐时禁欲去且留连仰扳道傍树手种皆可怜人生岂落叶一往随风迁亮怀逹人心万乘犹将捐终当复来反不愧昔时贤



　　苏门集巻四
　　钦定四库全书
　　苏门集巻五
　　明　髙叔嗣　撰
　　序
　　送仲纯李君赴四川建昌道少防序
　　十一年四川抚臣言四川郡县宋某逺在西垂而建昌接连西域孤县一方去省城千有余里属丽永盐井之际仇杀守廵官不可一日阙且虽有之或一人摄三四道者地逺事繁难于徧履惟上眷念遐方下吏部早选贤才补用久之吏部言往者议省冗官也四川布政使来朝言建昌管粮防议一员可裁革令兵备副使摄之吏部诸部议南北京十三省可革官本一时之议中间去留不能遥知惟下南京及各省抚按官勘覆明白永为经久之规奏可下有司未报前员至今未补四川抚臣言是其冬十二月吏部上礼部主客郎中瑜精膳郎中伊名上可其中一人实仲纯李君为四川布政使司叅议理建昌道事序曰四方之极京师最北闽广最南齐鲁最东西方惟闗中而四川最西自秦汉开蜀渐被教化与中国亡异然山川县逺夷僰犹存旤乱间作得人则治失人则乱夫京辅之地吏多而政急其民难治其吏轻逺方之吏寡而政寛其民易治其吏重海内亡事遐迩寜谧吏若可省矣而变常不虞假使万里之外卒有旦夕之忧者当是时方思补吏以捄不亦缓于事情乎逺方之员不可省也议者之言颇漏于是矣巴蜀之地明兴数被兵灾然旤成不久四竟不扰旋作旋灭者岂非任吏参置之得宜虖宋大夫建复官议为虑诚深逺而又得李君以行朝议咸服仲纯始为吏部司务懋行多学号称最良擢为主客主客又宜渐歴一纪受是宠命故众咸服也建昌虽逺努力为天子用于是文选验封稽勲考功之寮咸饯而洪承志氏张崇礼氏髙公照氏陈太初氏王惟周氏谓叔嗣得交仲纯最久则序其事
　　送麦元实之贵州提学序
　　今上元二叔嗣始游京师举进士海内贤豪毕集礼部叔嗣得交山东则黄徳兆刘叔正李茂钦南京郑师周浙江应子阳广东麦元实七人者又集于吏部是时文治汪濊七人者出入燕喜以文友也亡时其后叔嗣除营缮徳兆职方叔正御史茂钦户部师周行人子阳广平元实行人各解去其后叔嗣相次茂钦调吏部师周叔正元实以使事出稍疎矣其后师周为御史叔正佥宪茂钦元实以忧归而叔嗣则谢病去七人者益落上十年辛卯叔嗣再忝朝籍是时徳兆以武选火罢矣叔正繇四川谪判许州矣茂钦起家繇考功复谢病矣独师周自浙来子阳在廷评元实精膳四人者遇之诧而各自惊相惜也亡何元实又以宪学之贵州矣繇厯癸壬不出一纪间七人者浮转愁懽殊涂异情不可胜説回思畴曩之际俄如防尔使人愕倡言曰达人所以细万物而遗吾身者身且遗之而计其它虖故遇其得众人惊抃夸诩而未尝喜也遇其失众人哀恋怅惘而未尝忧也今吾数人数遗迹而追往事抚当年而惧方来其心闷闷焉其貌皇皇焉其言戚戚焉怨兹防之莫再而数人者且不自料其将东西分析而莫谁止也于是抆涕不大可笑虖元实曰贵州大荒也去京师且万里吾谁与居而不悲叔嗣以为生人贵遭时尔今吾与元实方抚壮立徳扬休垂光不朽视力所能匪善不为不然与众人何异非畴曩所以抗众顔而特立者志也奚必京师为近而贵州逺虖于是坐者又俱莫不酸楚激昻是岁也徳在壬辰背春首夏叔嗣师周子阳饮元实室饯之四人者相乐也已而相与明日麦子遂南髙叔嗣纪其事
　　夀序
　　嘉靖九年开封学长某祥符学长某商水学长某二学生某百余人相与议于学舍曰今天子颛意徳化虑郡国学敝则道术流遁士亡从以出故移近臣辍以领其事甚重且宠方城公始用太子中允来治河南岁时行视下国收才民间汰斥不可开书院拔异士次第禀食之四方之士聆响毕辏又设春秋礼二经师集诸通是艺者使渐习其间期于五学并盛繇是七郡之士斐然回思于道天子之化旁流四溢烝烝向治于今二年某等自度终亡以称塞公盛意者如何是嵗三月二十九日方城太夫人夀考七十始降之辰羣士又相与议曰闻之其母贤者也其子肖盛徳焉太夫人之徳不出乎阈窃观方城公始举进士于庭上擢为第一遭遇至隆也出入内廷坐议承明之庐兄弟结佩而趋儒者以为谈先天子将建大用而试诸外自它人鲜不以为劳然人未尝见方城公一语者是其所得岂当世所敢望哉此可以观太夫人贤已则相与私于髙氏皆再拜言所以愿为太夫人夀者状如此叔嗣让曰诸君诚欲进夀太夫人氏者计必选于能言以颂述其事然后休徳流于当世垂之亡穷为后之贤母式与古图畵所着何以异若仆不文上亡以为飏师徳下不足以效羣士之私心是过听而使仆也让不能已于是纂次羣语以告于祝史献太母无疆之夀辞
　　送何进士元述惠州教授序
　　刑部进士何元述上书言臣有亲也老臣举进士得事陛下幸甚顾日夜思亲养不能湏臾竢愿得学职食其禀冀有秋毫以报天子可之十一年八月以元述为惠州府学教授始何君登春官髙子知其文于是何子过髙子而问所以教人奈何髙子曰子欲易士习乎夫国以文取士试有定程已余与君皆繇是出也变之是反士好也人且不信夫官有条约慎取而行诸无怠然士则固敏化矣何也吾子举进士进士时所髙少竢之可取尊显然而君曰有亲老矣日夜思亲养如不能须臾竢愿得学职此务求已志不求外知者假令矜一官亟趋荣显忘父母养荣显也计何益于身惠之士闻吾子之行固已洒然而异它日观所亊亲旦暮趋堂下上食称夀愉有和色君有二弟益敦友行人莫不改叹孝弟兴而化美躬行于家非外求益也所以教人者如是耳夫人孰不能文前言哉而行不逮尝为世姗笑欲教人得乎自叔嗣任朝冠于今十年观士习益媮操行不合古人其修于家者非也此非为师者咎乎君惟端其行而责实化自此始何子谓客吾得惠州而甚喜恵与泉竟接也土风不异道行裁十日相吾奉亲旦暮趋堂下上食称夀吾以二弟从吾居也客问何子令子假三旌之贵以受万室之邑然而与父母月违也又逺兄弟则如何何子以为戚髙子闻而叙之是时也余姚钱君亦乞得苏学
　　送徐君崇教江陵明府序
　　海内之势譬者曰如身使臂如臂使指今由抚廵而藩臬是坐论者也繇藩臬而府州县是役使者也然县尤难此譬以众身而加一臂众臂而加一指也为指者常病矣一省之大凡在上治者一人于县无不统也为县者常病矣是故政令不宜则病因而行之则民被其疵因而不行则我受其罪如此病已数易则病廵抚意有所出御史方思而矫之前者革之后者方思而复之如此病已计三嵗终抚易一人或二人御史易三人矣藩臬诸公大抵半易当是时县方承其后虽冉季犹难民性五方异宜缓治之不能不骄也急治之不能不怨也计百里之境一人领其上百姓终日且不知吾心而能知百姓之心乎吾朝夕奉上簿书不暇事上不暇而暇行政乎二者均之难然民之难未若事上之难也故为县者顺于下邪则民防其利而上不之予顺于上邪则上予之而民不防其利上予之则贤上不之予则否而朝廷之用人也常繇之然则顺于上乎吾秉道而行不失诸已上果其人则犹我予也设非其人犹足免于罪戾矣然则顺于下乎此贤人之所以有志而众人以为不暇泛泛焉视之而弃之者也人臣幸得事天子虽繇今至公卿鼎食无足异者无内外皆臣也岂以一县而弃之哉天子以印绶假我它人欲从旁挠之乎故上令可行行之不可行吾不行也宠利毁誉无秋毫疑于心政成而后去治定而赏及之则奏功乎一县而天下且颂之又何计难乎此吾意也凡前难之者众人意也乡人徐崇敎举进士三年始试于江陵友人既祖之则继之以言
　　赠山西王都司朴守中都留守司序
　　髙皇帝既匡中国鉴宋之失武备弗振使边患孔棘旤被天下也法初贵武乃易枢宻院为都督府五外设留守司一都指挥使司而下凡武职皆加文吏一等岁天下诸司表贺京师大鸿胪传则留守司为首岂不欲强国势眎人以勇且使知王基所在耶然裁百六十余年兵微疲人趋于文日习末仪为儒衣冠择地而仕以养交游不任弓马皆下留守司不乐其土髙皇帝奬顽励懦用役羣材稍百数十年遂若是中都之地周酆鄗汉丰沛也祖宗陵墓所在沐汤所邑甚贵且严而人不乐之何也眎权所在而以无事为病也人病无事而遂忘所事此最大患不足用法山西都指挥王君朴始用武举科签书是司山西地廹邉陲而走京师也近民愒于法难以设治未可旦夕处已而君遂居八年人皆强取以为功而君独退然无庸人皆智以媚时而君独黙然无为人皆售材以争进而君独郁然久困众以是归君之防静防静非壮士节然货利不入其心荣枯不易其操固良将材已十四年九月天子拜君为留守司正自山西眎留守司留守司稍优君亡所择置欣恶于是益见君长者虽然海内方承平君乆邉陲知士马数道里险易仓卒如为大将何以易子慎毋以无事自佚同官于君之南也使叔嗣叙其言
　　赠杨方城公上山东布政左使序
　　上以侍从之臣政未洽于民乃歴试诸外若求辅弼则用是而充诸臣或厌于是而有佚心故弗能于治惟方城杨公不然公举进士第一人为国史修撰太子中允者七年出为山西按察司副使山西京师视为邉邑薄之公无所变已而徙河南用以修学政久之转山东布政司防政守海右诸道督漕入都越十四年转为山西布政右使九年于外服益恪不懈政声四塞吏民颙然靡不嘉颂夫上厉精中兴本汉宣用萧望之意下徙近臣而公覃于六借学无所不观文章为当世冠又不厌为吏越望之甚逺十五年七月二十日转为山东左使廹次公卿之选叔嗣观古者兴国之臣皆木呐无文若敝矣然而恒治则其人皆起民间习知疾苦所发政善也故内外均及其季也皆文学儒生若华矣然而不治则其人皆少贵不嫺于事所发政舛也故重内而轻外髙皇帝定天下画十五省设官之制曰朕有天下更行省为承宣布政司所以承者朕命宣者代言布者张陈之政者军民休戚国之利病自防政以下皆自辟属盖尝御书其门顔其重如此山东西京师辅车之地士马财赋缓急以需后世宜选贤建治而或薄之然则积轻岂一日哉公于山东西皆再履之熟知闾阎利病道里隘塞财赋所出无不讲国既赖以为重遂据鼎铉登元宰受鸿名而佐道治俾天下内外之势不偏当繇此已吏民久瞩望于今羣僚感公之东咸述明徳作此序辞以示后式嘉靖十五年岁次丙申秋八月之吉
　　赠曹尧我公上顺天府尹序
　　嘉靖十五年九月山西廵抚都御史廵按御史言山西灾布政左使兰施政最良事注赖之虽三年满愿留以治疏上报可防顺天府尹阙众皆心仪之十月【阙】　日公果拜为尹始公以辛未进士为大宗伯大司马属声誉隆翕出补凤阳府以不事权贵左迁浙江盐运同知无所动转福建运使未拜起家山西太仆卿歴今官所在不扰有去后思其在山西叔嗣幸得终始侍其治大抵以防静为本一切繁浮屏去之财赋出纳惟谨吏奉行条约府中晏然无事是时山西壬癸甲连岁大饥而省中多巨室大猾号难治公既与之休养而持法无所纵舍吏无以为奸于是上下皆安故满苑洛韩公言于朝也其言云云君子以为知言叔嗣观汉之兴也承周秦之敝髙恵之间民不胜其病公家平阳侯顺时之急师事盖公与百姓休息故当时大治于汉为元臣后世称贤相无继之者公之学其繇来逺矣推是治天下可也京尹岂足言哉虽然山西三年赖公以息肩吏民无以留惟日夜望遂为宰辅施大恵以和四国愿公无忘叔嗣窃不自外旦夕承以为师羣寮既祖俾序其行安敢以不文辞
　　赠陈中川公拜山东按察使序
　　十四年乙未中川公由山西布政司防政拜山东按察使髙子受命序其行未就逾岁冬公拜河南布政右使既履任始毕序焉客谓公已迁拜补序之不近于复乎髙子惟侍公之日久又代之守冀寜所知三事俱盛徳可式恐后益久遂冺不传乃作序以示永永其一山西甲午乡试任西溪公为布政左使充提调当复用寮佐一人御史决之髙子惩曩者同试南宫之事且不欲妨众辞去归本镇防任拜都御史遂抚山西当改辟中川公卒引髙子同事处其上不嫌也酉月朔又八日髙子始入院中诸事皆受成公考难亡不晓鬯每丙夜始寐其精厉若此公少以善文四川举之第一人登进士读中秘书学益闳邃为宪臣两察学政士亡不归师之名髙天下然院中每属文一篇成必折诸人髙子盖尝删之数字不辠也故人服公之量试称得人録文至京师不至诋讥夫人茍心不相许鲜不以名相下遑恤其它然则公之量莫可及已其二山西多豪族定襄人李仁子希沆尚宗人女故家横山筑城自卫夺民田匿亡命县每索逋至城下第阖门相谢且数十年尝恶县令使客盗其印防之大辠郡中震焉莫谁何公以计缚杀仁狱甫就而迁髙子代之因堕其城归所夺民田三百顷劾希沆褫其官逺近大悦故人服公之明公下车常先徳化此细者何足着欲着其得民也其三五台生王师祖以私爱格杀其妻阳缢之室事闻公按之抵辠师祖富于财万端营之莫解既公迁也则或释之髙子治文书得其巻叹曰是陈公所正狱也而可释哉使吏发王氏妇冢诊其尸如生一县中尽骇异乃杀师祖故人服公之防凡三事皆可纪且熟知之作是序
　　郑太夫人夀序
　　光州郑修之既登进士掌行人之职其冬受命礼部使于蜀持节过邑而母夫人氏夀七十宾客咸贺于家祥符人髙子贤言曰夫人姓尚氏与宪使公褫同祖始归于郑生三子而寡贫矣夫人乃奋力勤俭躬视臧获耕织家繇是振布衣蔬食积余为子师友费故修之有成为天子使臣荣衍乡闾也敬愿祝夫人麋夀康乐无疆观贤子之终成也以陟于尊位次岁癸已阳和方始太夫人加年有一于古难致之物东海若木之杖西山桃实之觞玉山之禾以为饭丹丘之泉以为浆江妃仙佩洛浦明珰青云之衣丹霞之裳愿资以为献是日夫人出御北堂堂上畵西王母图壶觞在左賔客在右修之乃以诸宾拜为夫人贺夫人慈顔黄发愉有夀色虽繇今百嵗未艾也诸宾皆拜遂为修之贺叔嗣观古者国家之兴不独其君子贤也盖皆有母徳云然内徳幽贞不容赞已自予与郑修之游也谦抑博约以予陪役春试始终执其礼不肯以齿先此非其修习于家者厚也不能然者故吾欲祝太夫人于子考之虽微善言窃不自外愿从诸友后以献期耋之夀
　　送张东田伯翔致仕文
　　昔汉河间相张平子居职不乐淟涊是愠故叙四愁之诗作归田之赋后世君子伏读其书未尝不嘉奇志之髙翔而恨盛徳之终诎也江都东田先生守河南布政左使引疾遽归解印将逝抱素愿以自洁嗣风而髙蹈抗疏王庭两致其辞悼行年之将迈顾与物之多违奉职无状中切忧危语具在前后疏中于是有诏特释其位未老悬车暂以逃禄初先生以南阳防政病免于家杜门受业乡里服化奄及七年絶意荣宠防今上协九八以开期登十六而该辅始起家四川参政河南布政右使寻领今官数月三迁强出岩石固已使朝廷虚心而仄席缙绅拱手而避位然犹甘守屠羊之心不顾飞龙之运此固逸民之絶轨盛世之贞士也昔先王图治旁求俊杰必崇谦退以防横流人无老成仪刑安取羣僚在列莫止其行咨嗟徙倚咸驰空谷之情衔遵渚之思遂因出祖使献其文云尔
　　南山诗序
　　粤在癸巳九月叔嗣被役于山西繇潞安则朝于沈国逾年甲午二月望遂分守冀南行诸县因复朝焉凡再见宴礼有加然叔嗣天子外臣使事严恪不敢自越窃观于王国诸族睦悦咸蹈于礼阖郡肃如也而王国诸臣长史宗孔南仪宾瑢贤六七人者以文相友嵗时赋诗称夀号为最盛若东火之仇又敦礼克让非感化于徳教则不轃此圣天子以道理万邦藩国克守侯度本支百亿盘石四安皇天其锡防国家者亡穷纵有善颂无以益其説愚如叔嗣也又何以言者于是瑢再拜言曰惟王盛徳有文当垂永永与明亡极配于南山羣臣歌颂咸借于斯义放诗鲁颂号其编曰沈颂诗凡如干篇视叔嗣其目
　　研冈先生集序
　　河南中国之枢四方之都防人文最盛明兴沾濡王化瓌杰挺生自叔嗣得承宴侍若空同李先生大复何先生浚川王先生后渠崔先生柳泉马先生有涯孟先生研冈杜先生七公犹宗庙之有瑚琏朝廷之有梁栋士用仰止观其精美之蕴卓荦之节敷为政事发为议论衍为辞章着为翰墨皆中榘度以垂法式巨细咸宜物理必该成一家言而余得交于研冈实有忘年之谊相与考先王之道遵哲人之轨弥歴年所叔嗣始为古之学本以説文证以鼎彛考以汉碑准以章草先生不谓之异为辞赋之学先国风楚骚次汉乐府昭明所选下渉盛唐先生不谓之溺为制度之学考周五官酌汉八书及唐六典遵诸司职掌先生不谓之迂泊然自守不养交游不贵权势以违于时先生不谓之愚道合则从不合而去仕于吏部屡进屡逐补吏邉隅先生不谓之罪可谓相得于形骸之外已先生有集若干巻众刻之传于世叔嗣防知最深宜序左方窃见我明有天下四海内外以称臣妾百六十年兵戈寝息纪纲政治罔不画一学士大夫讲为文艺比迹先民遭进今上益隆文治礼乐修明小大颙然咸登诸用数君子生其际遂享大名为儒宗匠若是昔在巨唐诗道中兴许燕擅其美沈宋极其至其后李白杜甫之流遂作雄词逸气沛若江河上掩前古莫之与京白之诗曰扬马激頽波开流荡无垠盖伤周楚之音亡而汉魏之声离已然甫白之开流则亦已甚作者靡不遵其轨辙慕其风猷以迄于今羣公继焉防翰敷词不翅抗行翕然同响盈被朝野文章之作于斯为盛后有知言必是焉观叔嗣既守邉隅不复奉对以究绪论録感遇之由爰及数公庶梁宋之间闻之以劝
　　抚平録序
　　嘉靖十二年大同之卒复婴城告变朝廷议将尽治以惩以天下之兵翦此方隅无不得意而非天子之仁也故诛其元凶矜其丑类选良臣焉以善其政布我大惠惟邉徼之恤于是都察院右佥都御史双嵒樊公实受宠命照临兹土公縁上徳意除苛用轻荡然与士卒更始仁恩汪濊凡境内外靡不懽赖强者寝忧弱者忘死安其室家有其孙子疆宇大和由是考戎实修马政兴废举坠摹画精明奋兵击敌鸣镝逺徙奏功京师天子大悦玺书以劳赐服嘉新吏民歌颂载诸图牒叔嗣惟邉塞之民与中国异本以谪戍屯诸境上扞蔽戎狄使内亡忧惟其桀勇以为邉畧岂它之虑盖徒恐不知天子之仁所以生息之故今大同之卒既以自乱上寛其死懐服明徳公复申之其泽益深无不履戴邉境以亡警功徳至盛宜有歌诗传之无穷惟公曾大父司马府君当永乐辛未之岁防名受事出入两朝翊赞宣皇开府济寜勲绩烂然垂于后裔余休永长公以正徳辛未登朝光嗣前烈为国鼎臣文事武功异世同符歌颂之作代有其人充盈于家荣观诵法必取于斯知府诰遂刋为书叔嗣谨序诸左方
　　再作老子集解序
　　考功薛先生既屏居亳一纪致崇于学庚寅始注老子号曰集解余为序其书刋之甚着先生意未覃尽时复损益丁酉乃成视余读之义加精微要以至道协于大中繇汉以来言老子者盖至是决矣顾世莫有与知老子者又孰以知先生之注序曰始余少读老子谓犹皇帝王伯之降所言殆上皇事尔朴而不华后世弗能用也诚窃之亦足寡营而致治壮益读之则见与圣人之道亡抵牾可施于世特其辞所出抑扬已甚骤不能通愚者欲信之助以灵异繇是遂为儒家所诎置为养生之书其徒守之至言湮晦要之古之圣人所学咸修已治人之事或得有浅深见有纯駮尔奈何絶去使世讳言之老子之书殆于息矣余懐此意未有以明其后仕都质之今祭酒武城王纯父先生孔老所以异奈何纯父答之与尼父意同而言异彼生于周末睹文之盛也嫉欲还之古故激言之激则不能亡过中已试言之仲尼曰人而不仁如礼何礼云礼云玉帛云乎哉礼与其奢也寜俭而聃则曰礼者忠信之薄而乱之首也其激如此去仲尼之辞逺矣故尼父之书诵法万世而聃卒废而为它也余藏其牍他日仕山西复质之今京尹曹徳芳先生其言圣人之言道也犹人之名天也中国谓之天矣彼匈奴则谓之撑犂岂有二哉特其辞异耳天固不自知而人强名之又争辨之故学者诚求至于道凡支言可忘也达哉言乎盖二先生皆深于老子者今以观考功之注尤信易大传曰天下同归而殊涂一致而百虑学者习而常闻如不见其同与一独以其异也遽诋诃之盖读其篇未讫往往已惊岂但老子邪呜呼难言矣百世倘有其人固自知之余何暇置誉毁哉记二先生之语篇首复作序
　　太平经国书序
　　正徳十四年余以増广生被试防问周礼疑信相半之繇余方少窃闻其槩因以意对曰昔孔子之时周徳方衰而对鲁哀公以文武之政布在方防人存政举之説及周益衰孟轲氏始言诸侯去先王之籍不得闻其详彼所称方册与籍岂谓周礼耶孔子尚思兴东周孟子则直劝齐梁以王当是时不但其籍亡虽有之固不可为耶至荀卿之徒李斯佐秦遂取经籍一切焚弃之后世以为辠然使始皇并天下为周武王李斯有周公之圣其时欲行周礼能乎周之兴也深仁厚泽垂十余世圣后继作礼乐法度莫不讲明国以为敎家以为学渐被陶融非一日也故周立为天子颁其政式放于四海靡然信从事若画一不竢强勉其来逺矣秦则不然以战鬬为功以干戈为业法令已成习俗已定方其烹灭诸侯而六合为一也虽有周礼将安施之而况后秦者乎何也先王之法至周始备至秦始灭去此其防也后世直用秦为古耳秦不复行周礼明后世之不可行必矣然则是书可尽废耶何为其然也三礼莫古于仪周公所亲定者説文云礼之字从豆从曲从示示古神只字盖先王于笾豆神只之间曲尽其意于是乎録其升降等其隆杀故谓之礼此其迹也先王之意有不在是者周易观之彖曰盥而不荐有孚颙若先王以其诚敬之心事神故下观而化故传曰圣人以神道设教而天下服矣今夫官名之设内外之辨崇卑之度多寡之数成周致治之具也而所以致治岂尽于是耶故善为治者师其意而已若周礼者存之以考可也其畧云耳是时南原王先生督学优之其年叔嗣举于乡后三年得进士为考功主事始好是书闻人有异本不惮求之同县人按察副使田勤甫氏刋周礼集説读其中往往引太平经国书可观取恨不见其全他日翰林学士姚维东氏云有之传以示叔嗣録藏于家后十年而为嘉靖丙申上冬朔日刋于山西布政司
　　栗上党集序
　　上党栗道夫弱冠志学与古为匹遯迹太行之麓十年弦诵思幽入上瞰周秦之阃奥下渉隋唐之波流着诗若干巻岁己丑余解司封郎中屏居梁墟尽谢亲友道甫担簦相造鸡黍终日笑言甚得乃出兹编三复嗟叹故赠予诗云髙风今重世大隠不居山遂忘年焉道甫既连举不第诗名益振名卿大夫想见其人称不容口癸巳余出守晋阳道经潞上见道甫于家总理文翰探得弥深又赠余诗云风声随斗望精采若云流投篇相答邈不可逮余乃辞去毎持瑶章把玩忘疲嗟乎余少而无闻长而倦学名本东家之愚夫情类南郭之丧我曾何所知敢与斯文然于当世之士未尝不聆言而心赏睹形而目成也道甫之作良契余怀诚无虚奬昔中郎倒屣于仲宣少府荐表于平正世亮有精鉴兹编者行役之余辄缀数语用俟哲人
　　栗陈州诗序
　　夫艺士才髙位卑者自古不可胜数然名茍足称虽诎焉岂可恨哉上党栗道甫者余识之爱其文乙未岁朝京师翰林编修唐君应徳语余曰道甫诗可传复诵其伯氏仁甫尤长歌诗思见之未闲也仁甫登乙丑进士防试第三人例以父尚县君不得备宿卫补为陈州知州亡何遭谗口弃官筑舍五龙山下屏迹不入城兄弟讲业其间人谓其负谤易白而陈州辨不肯力咸悲其不遇余闻古之达人让卿相之位屠羊灌园有逃之没齿者世岂能度陈州之心耶夫懐金佩玉揖逊人主之前诚与灭迹云峯者不可同日语顾持操茍无闷当无疚于衷已丙申余始得陈州诗乃道甫为之次之者读之终篇察其身名之际畧无所恨其所得逺矣余曩者尝学于斯艺思所折衷性弱复善忘不能为丽之词每数日裁譔一篇不喜辄弃去今益怠何足与知诗虖慢懒相乗愿自放于山林之间聊作以抒忧耳故睹于陈州之述益感焉
　　任吏部集序
　　固陵先生始举进士奉大对今上亲题其文直词絶识名冠海内士莫不延颈愿托末交余辛卯春再登上国首奉欵曲宴语阑宵相得甚真乃投赠诗云文章知汝在交谊为谁深既遂别去其后余迁守邉垂世故相系亲交日疎疑莫与匹乙未春得以觐事祗役阙下先生犹敦夙好不薄厌之感谷风之谊诵同人之言君子于是知友道存焉时则翰林唐君应徳陈君约之司勲李君伯华咸相综理文艺启发微言一朝大振余拘以外寮不得久侍遂録先生诗謌文论总若干首用着矜式夫李白有诗人之材而无诗人之识杜甫有诗人之识而无诗人之度故言匪世法动迕于时余观先生雍容谦和声华益逺制行以周孔为师陈词与诗书比轨不激而髙不刻而工治世之音于斯以备明王之佐舍是焉适先生复不以余陋而使缀名于简辄不避逊敢扬大雅夫世有心赏之士丽精微茍有见于斯编其必讃叹愉悦犂然自解又何赖于余言乎是岁苏门山人髙叔嗣谨序
　　内乡王殿下谒园庙序
　　夫执珪结驷位由徳尊玉食瑶宫道匪人替维昔皇祖疏土建邦模汉京放周制本支茂于百世磐石冠乎诸刘周自定王肇启兹土加大邑以褒称慕小山而典学内乡诸国殆且百余诸侯祭于其祖厥礼存乎有司岁庚寅十月内乡殿下乃启以卜吉载鸢而祖行授馆不惊上食在道遂用登于某山实惟定王卜藏衣冠之所也斋明有防改服而进神灵肃肃孝思蒸蒸鸾旗宿于青山牢醴修于碧殿刋石纪美礼成而还王国诸臣佥曰惟上稽尧典以睦九族体比象而亲万国大孝之化洽被宇内今王防犯风露驰驱山川展敬园茔起感水木一物不烦于民间百礼尽徴于士类自非纯孝永思笃志履道者孰与于此且王自丧元妃遂虚内寝后宫之丝竹生尘宾庭之缨冕成市好古迈河间之风为善小东平之日休懿贞范不述何观载金石而不朽被弦管以日新昭徳兴文将俟君子叔嗣不敏家本夷门人同抱闗之生地虽梁苑才非授简之叟故畧为着其大都以贻无穷云尔
　　老子集解序
　　亳老子所产也初老子著书言天道虚自汉以下莫能遡其本旨咸窥见一偏説由此起故其书日离州人薛考功先生始覃思大道之原究意天人之一折羣言合于榘度老子之道则粲然大明书成嘉靖九年岁在庚寅之次叙曰大道之归一致而百虑圣人之旨同情而异言昔仲尼之门罕言天道是以后世无得闻焉然周易干爻配象六龙始于勿用终于穷亢不以吉凶告人用九见羣龙无首则吉而仲尼賛之曰用九天徳不可为首也乾元用九乃见天则盖刚而能柔天之道也此与老子何异故称吾见老子其犹龙乎夫学者独患天人之分不明天人之分不明则其议圣人者陋矣自古言仁义礼乐有过于孔子者乎然而非不知天也言隂阳刚柔有过于老子者乎然而非不知人也顾圣人示人有不同其所言者学者之所信也所不言者学者之所疑也故世之为老子者则绌儒学儒学亦绌老子夫知人而不知天者近乎愚知天而不知人者近乎诬奈何以此议圣人也或曰老子养生之书夫圣人之道内之以养其身则夀而康外之以理乎物则顺而治圣王之事同条共贯岂有他哉作者既皆已没景响仆絶所谓其人与骨皆已朽者神而明之存乎其人薛氏老子集解二巻藏于家予録其副焉
　　刻二张诗集序
　　二张九龄韶州人字子夀諡文献有曲江集説雒阳人字道济諡文贞有燕公集马氏经籍通攷载之自文章道熄修文之士荟萃篇题畧采名作习所目见不复知有诸家集余曩岁得曲江集京师盖丘文庄公録自阁本刋传之求燕公集亡有也后再至都始获写本友人大理评事应君子阳有宋刻然不完二集缺谬亡复可攷二公俱唐相事宗遭李林甫文献出为荆州文贞出为岳州叙曰夫诗之作岂不縁情哉余读二公诗方其登台衡执鼎铉抽笔兰室雍容应制词何泽也及临荆南履岳牧懐人寄言托物写心又何凄也夫士抱器丁年曷尝不欲感防云龙道佐明主建不朽之业垂非常之誉乎而时谬不然逺迹江海之澨放意鱼鸟之区事与愿违心以迹孤况逢按剑之怒方同窃鈇之疑知谗不免欲语从谁是以忧来无端咸宣于诗尔尝观文献在荆诗云一跌不自保万全焉可寻又云众口金可铄孤心丝共棼文贞在岳诗云谁念三千里江潭一老翁又云平生歌舞席谁忆不归人词旨悲凉令人太息然文贞特牵归思而文献良多惧心岂其遭倾夺之余尚险仄未平耶今集中载林甫秋夜一篇公酬答甚逊得于周易避咎之道焉彼谗人者竟冺澌何在而公名徳烂然存于终古呜呼哲哉叔嗣游郎署时览公诗未觉沉痛既渉江汉三复焉乃知意所由兴复以尝践兹地也因合刻之置广视堂斋中堂据江夏山首下瞰江汉前使君叶县卫正夫修筑嘉靖丁酉夏四月朔









　　苏门集巻五
　　钦定四库全书
　　苏门集巻六
　　明　髙叔嗣　撰
　　记铭
　　读书园记
　　七年春髙子署吏部员外郎被病久之注朝籍已复从病中擢署验封郎中三月乃上书曰臣少不知自慎身被狗马病遭遇陛下一拜官再徙再擢职自惟受命凉薄曩守工部主事移疾请告者二语具前疏中今春沈病防兴气涌痰结害于眠食昏瞀颠踣臣以问医医曰是血衰气逆积弱损心不治将害于躬夭絶天年臣窃自悲伤年未逮壮抱不测之病当朝廷建治之日弗能备用行伍独困逆旅宾客左右过视无不怜臣为臣流涕者伏惟敕所司亷臣病状无他以例免归倘天诱臣衷不遂殒亡犹得下观鸿化所成如遂不捄亦得瞑目丘壑用其月放归次月还上父母夀毕谢诸宾客不能共往来无何则屏居田间为约每五日夕入定省辄出以为常以书谢过视宾客不敢先以相劳自他迹不及城府所髙子乃称曰始吾以元年冬去父母于今吾兄弟者三伯兄不幸以疾夭仲兄相次为工部主事非有人侍父母者法制仕者凡有兄弟不得归养父母今吾以病免吾乃得侍父母孔子有言书云孝乎惟孝友于兄弟奚其为为政余用不肖之躯拔足陇畆间幸得备位郎署无毫发有以称报上者退敢自托于仲尼之意亦惟以无事弃日时复俛取先王之书所以游神而广思者于此审居身之序盖将终学乎庶几乎平生之蓄志本兹旨以建园名冠其元门采上语列之刻石东壁后之人其永览焉
　　东读书园记
　　出仁和门由宋曹门歴边村隄达独乐冈北至园出丽景门由扬州门右转歴苏村后走陈留道隄达冈南左转歴白塔隄相国寺瘗僧所达冈中出丽景门北径走白塔李氏坟后歴隄如上至园凡路四初髙子止西园西园垣庐新成然近念欲东东者大父所耕处自髙子他时未尝一再至甚僻逺是时坐焉文堂心犹豫召仆问东路宋衡指地对出仁和门三十五里出丽景门右减三里出白塔减五出李氏坟后减七然李氏坟道狭不容车利走者又问一日往来如何冬后渉首春凌晨往食黄昏归正夏秋初日出往食游息日斜归秋春杪晨往食游息黄昏归于是以囊盛书以缶盛糒以柴车载夏五月望髙子遂东父老闻皆过班白相向蓑笠交于户起与揖让问所以归状游仕孰与吾农乐多少髙子具以得事皇帝六年兄弟结佩趋金门之下幸遭知遇前后凡五践省闼父母被封泽小人分过烖生身受久病朝廷加恩不絶其官还耕于野谢父老游宦无状安敢望公等乐父老人人则大喜咸手操鸡黍为劳髙子与之饮人人益説始西郭人见髙子自引避非衣冠洁楚固不肯见粱肉皆具书拜函为礼髙子大厌之及是虽袒跣人与语礼文益衰乃大喜谓可居也恨来之晩髙子曰世以庄周所录古巢许之徒讥尧禹薄孔公其辞不驯雅学士大夫弃不信谓其人无有然孔氏书载接舆沮溺诸公其姗笑仲尼已甚恶可言无其人顾其风淳至不可用诗书礼乐之际责者余始至于野受父老之诘乃无以应怅然久之固知周言世有斯人不虚哉髙子既自读书园徙而东犹防前号加东作记
　　定非亭记
　　髙氏之先盖自洧川徙云厥初渔陶于郑门之野郑门者宋之顺天门也明兴天下久既治邑中贤豪殆以百数而郑门处其半咸敦谊相尚有古遗俗风髙氏又号为雄长家为门屋特大之聚族其间人乃谓大门髙其后众稍分徙髙子之仕于朝白家封君曰郑门吾祖宗所发踪今吾宗族处之且坟近祖宗防灵不无乐游其中今故庐或闻乃为他人有叔嗣愿因今求为室岁时伏腊上冢故留防亲戚故人饮以长驩敬甚便于是家封君求修如之田于其阳所谓读书园也防作园亭今上赐髙子告居之时从父老问先世事曩之贤豪之子孙之存亡其流风灭如也异时之俗无有盛衰在百年之际何移之易也岂其地有异乎髙子曰予登郑门之首循故城以西望其闾里遂直如人身首足不具父老为予言往者盛时有老父过其下指谓人是有非字之象焉其后多是非之兴其书云然夫古先王养民必匡其俗乡遂各树之长时书其人善不善献状于君君乃赏罚及之其所以防民甚备逮教化陵夷犹有长者能使乡之人羞为不善不敢使闻之何者其行淳备感于人深也叔嗣观于上世尝里人死问其无以塟时顾妻耳脱金珥畀之夫妇犹叹终无恨色其邻里每食相率之先熟之家不责宾主至少年乃直懐器轹诸其釜去今人闻所大笑之者即其风足感动于人心今复有是乎亡久矣俗之非奈何谓地形罪乎孔子曰文末吾犹人也躬行君子则吾未之有得矜文之末圣人不喜予患夫流俗之言不惟其本所以定之故号亭曰定非侈往世之风烈傥后有其人庶几遇之
　　潞安府亭游记
　　潞安改府四年甲午六月侍御艾峯先生四行郡国吏畏民和登览兹亭追惟有唐宗王迹繇起察兴衰之辙求用舍之涂慨然太息是时新雨飘槛微阳移庭緑虹垂于天际余紫生于林末开轩流目思在山泽歌以释情而郡守宋君圭出广平家传相业篇终遂寄期望兹一时之盛也叔嗣获从游观幸托名于石左防政分守冀南道髙叔嗣识
　　清心省事堂铭
　　嘉靖癸巳余罢吏部稽勲郎中出为山西布政司左防政分守冀南道始明约束逾岁禽巨盗于汾阳黜贪吏于某州属年谷登竟内称便乃为堂于治所宋潞安元锡为题其顔曰清心省事余既道满改守冀寜殆三年于兹邦益习土风达民志贬身自厉务为俭约趋时之急不敢首事夫古之君子所为能悦于民者岂多为条教以防其明哉茍察于身适得所止不戕于物不乏于务而已故能与下相忘与下相忘者下斯悦之矣盖古之以道理人者如此而叔嗣何足知之乃作斯铭着于冀寜道之堂其辞曰呜呼我闻毋以嗜欲杀身毋以货利杀子孙毋以政事杀民毋以学术杀天下后世仁哉斯言我服而行至简不烦铭于斯堂庶几永存
　　樊氏堂铭
　　懿彼崇堂显于东土海岳廻环青徐左右吁何迢遰歴世不朽也爰始发迹脱挽事主三朝拥旄千里开府分陜是隆襟齐带鲁惟圣执象寝兵包虎披榛诛茅手营兹宇回瞰故园消遥嘉圃王事多暇往来容与冥司节黄钟应序时御髙庭白雪交下逮其晴霁击牛伐鼓宾客称觞赋诗笑语四海无波右文戢武故里有堂燕乐乃举县榜勒名樊公是取系曰天造草昧辟王室皇初拔剑汉为匹舞阳苗裔奋儒术立朝正色入造膝文作经纶武作帅文章之际功难悉司马所没民所律哲孙聿兴祖徳述辛未纪年符祖出三叶其今事如一遗堂克搆嘉志毕陈图采诗在今日再拜作颂载厥实
　　轶稿
　　西征记
　　初去都也羣友设祖东门外皆去乐安人李茂钦在户部独追余饮三忠祠东以漕船载时四月中晨雨微霑人衣并河行三四里许各怳然叹息余识茂钦国子监既登进士歴吏部相得久甚一旦舍去未期防面何时回瞰双阙在云雾间因思曩日奉朝谒听晨鸡鸣夹立丹陛如此且十年令人不觉涕下其夕泊张家湾月欲望始出苍然照水际防樯如树鱼商杂集歌语相闻余身繇此逺矣余以疲谬之姿防国宠灵福过其量未有秋毫补今试山西倘杀身邉垂也欲以报国者于是繇河西务天津沧州东光观家大人之旧治余始生八月家大人携之东明携之黟又从之东光十六而家大人解官十九而余举于乡逮于今未尝一日习于囏也渉世甚浅得无踬于今虖繇东光达武城临清防王纯甫张子鱼二人者同时考功之恭友也纯甫是时拜国子祭酒子鱼行兵备副使繇临清达大名卫辉抵舍客诮髙子曰方今羣贤并足驰丹毂结华绶造天子之廷荣名嘉美流光亡穷吾子何独厌于时而弃之外亦有説邪余对曰若叔嗣所谓福过其量者也天子防贤而用辅弼必臯防在廷必元恺海内承风羣士向化辟如骐骥骋于康庄而疲牛自伏楩柟登于明堂而散木自废彼其材大小宜也余胜带游朝寺曾无所逾人赖罪之寛也尚得参领大藩傥陈愚朦之力究寻丈之用乎畏讥议且不暇矣而何説之有五月十三日归九月二十三日始西渉黄河宿原武过修武上太行时秋尽山西木尽衰叶摵摵落遂入境行泽潞沁终日走大山中水泉交泻深谷无底仰观青松生岭上防笼无数梁宋之人缓歩游歴才出城郭而已令闻此犹心生怖三晋属荐饥早霜杀禾百姓怨恐羣盗匿山谷且出且入或杀县吏而去傍县皆震即扑防复作有司方议赈事余然后知民之凋残吏治之难也脱使赵广汉张纲富弼张咏三四公者处此力能治乎十月六日余上官而分守冀南冀南者沁潞泽与辽汾也汉侯王传郡守大吏也贾生汲长孺若不受于官彼其立朝意不自得故坎而长去然二子设用矣卒嘿嘿白首与汉羣臣何异谁当惜之者君子要当树名于后尔岂必皆遇于时哉故黯与谊未为达也其明年三月甲午始作记
　　西征后记
　　髙子之谢病再补官而家大人年六十七益衰兄仲自虞衡谪嘉兴矣无他兄弟以娱亲者于是髙子览于大明令曰官员祖父母父母及年七十许离职侍养适在稽勲又掌其事曰吾得归侍吾亲足矣防白之朝不果癸已春出为山西左叅政夏繇漕河遡流而南问山西之涂曰繇原武黄河渡信宿达于泽行计之如是则得奉吾亲行易也归而白于大人辛卯壬辰癸巳三年而大人须发白尽矣齿揺落曰吾老不能西其冬叔嗣则奉太夫人以行既处于山西省而叔嗣分守冀南当戍汾州分守之改戍汾也自青羊山之役始五岁而吏未有寜居者髙子二月之间三出三入于是太夫人劳叔嗣曰而二月之间三出三入者不以我乎始吾从而西也谓有寜居者今二月而三出三入是公私废也太夫人遂有归思矣叔嗣固不敢止逾岁二月十六日繇前路复于河南太夫人处山西者凡四月既南髙子送之然抆泣曰叔嗣罪不可解矣曩吾为郎中不能一建明今备官于邉心非不欲奋也而智力不逮也有老亲在又恋不去欲何解其罪虖大梁东有田百畆退而思自牧其间嵗时奉杯酒上父母以终吾身焉不亦可缓罪虖又何求耶髙子于是虖始乞致仕
　　乞终养疏
　　山西等处承宣布政使司左参政臣髙叔嗣谨奏为陈情乞恩比例终养事臣年三十六岁河南开封府祥符县人由进士歴任工部吏部主事员外郎郎中陞补今官自度材能朽钝智虑迂浅防受厚禄常思殒躯用补秋毫臣父珣先任东光知县受敕封吏部考功清吏司主事见年七十老病间作臣兄仲嗣任嘉兴府同知今陞南京礼部祠祭清吏司郎中臣与兄俱守官局礼缺昏晨甘防汤药别无人事养每一念至心神殒越不胜私情伏覩诸司执掌内一欵凡官员父母年七十之上户内别无以次人丁者方许亲身赴京面奏掲籍定夺亲终服满起服赴部听用又查臣同县人陜西按察司副使郭凤翺因伊弟凤仪任湖州府同知同省人青州府知府胡湘伊弟瀚任礼部司务俱近年题准放回终养臣窃不忖独犬马微贱幸徼洪恩愿比副使凤翺知府湘例如防敕下吏部该司查实与二臣相同别无他碍放回原籍终养以尽一日乌鸟之孝臣不胜感戴吁祈之至为此具本令家人髙禄赍捧谨具奏闻伏敕防
　　乞养疾疏
　　吏部考功清吏司主事臣髙叔嗣谨奏为久病三次乞恩放归调理事臣年二十五嵗河南开封府祥符县人由进士臣少时窃不自爱身有犬马之病去年为工部主事时疾状有异卧旅舍中三月许具奏二次语在前本中未防放归其月转臣吏部稽勲清吏司主事无何又转今官臣虽微才为朝廷所知伏自伤念不有少效也其何以酬恩者故忍而至今独寄居他人舍中乡邦友人皆识臣情苦自今月来前疾转加伏枕累息瞑无效自审难以供职是以昧死复请伏惟垂皇慈而展洪恩赐臣暂归调理则圣朝无帷盖之废而微躬免沟壑之虞不胜努力思报之至为此具本令家人髙进人抱赍谨具奏闻伏敕防
　　与孔文谷书
　　顷过邑伏蒙临幸频日宴语防宵投分实深报徳良薄感媿何如叔嗣朅来江闗寻亡王之陈迹探仙灵之奇踪况値仲宣作赋之楼交甫解佩之浦登髙送目懐古愁心所恨不得摅情于良知聆音于大雅耳乍抵此诸务卒卒先此布问薛西原先生竟不受召殊为邑邑未审防见否顷有何篇章不惜示及鄙作栗生防定者一册附请敎兼新刻愿乞大序倘肯恵及数言即十朋之赐射虎髙作更望録至不一一
　　与李少頴书
　　奉辞忽一载邉邑兵凶相继奔命西东尘劳可想此月初于任西谿方伯处得读手翰借良厚复谕及朝夕研冈嘿斋处追惟旧踪令人恍叹何日复一合并髙论防夕以写郁陶也贱子少慕老庄遗情物外自以颇累患顷牵拘多故块然闷处事与愿违形随众役乃知放达之未真而结习之弗尽也仰媿古人岂不自惜老亲贱室各在故园一身行役但増离思耳种种惟故人识之文章声望如吾少頴淹居吏局久矣不一调何耶偶问及外试録文集随上清览统惟尊鉴不备
　　答袁永之书
　　曩者数辱过视伐其蒙蔽弭节负郭之巷举觞茂林之中逍遥文史夜以继昼自惟亡侯生之奇而有虚左之顾乏叚干之徳而辱过式之礼非扬雄之而当造门之敬匪杜甫之旧而接出郊之驩是以临别之日倚夷门而长谣望天邑而太息知遯迹之亡穷寤离羣之有限别后复收来书申之嘉言兼闻伯氏发迹并珪璋以秀朗连骅骝于长途斯天伦之极乐也言慕容音何时可再金门多暇持防自适玩覇王之明畧鑚孔墨之遗训勉事圣君流声当世使仆夫得髙枕于丘中永逃名于区外耕稼以输王税采樵以奉亲顔于时新谷既升田家大洽肥羜烹以享神枯鱼燔而召友蓑笠在户桔橰空悬浊醪相命击缶长歌兹亦鄙人之自快而故人之所予也相思无穷言不尽意努力自爱还忆音书苏门集巻六
　　钦定四库全书
　　苏门集巻七
　　明　髙叔嗣　撰
　　碑志
　　山西八角堡新置守备碑
　　嘉靖乙未朝邑韩公既治山西冬遂行三闗十二月繇代州登鴈门上寜武留六日歴八角所留一日校士射去至偏头稽兵实赏有能定法除残士心悦励惟冀寜道左防政叔嗣佥事日干鴈门兵备副使启从逾嵗从镇西入省公察于邉害要之地乃上言提督鴈门等闗兼廵抚山西右副都御史臣韩邦奇谨与镇守山西副总兵臣铎视邉闗歴八角堡察其道里南至镇西卫裁一百四十东去寜武裁九十西至偏头北至老营堡各如之其地适中臣以考之图乃与大同西路平朔奶河堡荍麦川相値而地不甚险敌骑内侵路必出于此邉人数防其患往嵗都御史锭建此堡议甚是其额置守御千户所一指挥一官军一千四百然指挥非兵部所拟注即缺类以空员一人强使之其权甚轻兵将不识何以责成功且又本邉乏人臣见管队诸职往往摄以旗军虽百户亦无于是守御指挥缺即不得不用腹里者充之益非其人不良于用甚无益臣邦奇臣铎谨议宣府地方如新河新开诸堡官军裁三四百又无卫所比之八角相絶然尚为置守备臣谨请八角堡置守备一人领之便因奏偏头指挥万山可守备十五年【阙】月奏下兵部其月兵部奏俱如请叔嗣谨考山西地当敌一面其北守大同割朔应蔚浑源州属之以南守鴈门镇西镇西者岢岚州也洪武三十三年稍置偏头成化二年置寜武则与鴈门而三其后正统末更置老营堡稍大之而置八角堡实由嘉靖元年始后二年成偏头初领以都指挥后治十四年始移置副总兵鴈门寜武成化初置守备老营堡正徳八年置游击将军一人而八角置守备实由今始羣吏议伐石以纪苑洛公之徳视后世其系曰圣皇临位匡抚万国表画河山鴈门南北乃立三闗以戢兵革莅用鼎臣羣帅奉职鼎臣之恪法令修饬吏奉条约豪族屏匿下究闾井轨敎不忒细大齐同俱有品式嵗乃大和百谷繁植民歌于涂美衣衍食讼狱既平士行端直嵗十二月来廵邉域乃周三闗士马审劾阅于平壖兵罔不克徼亭外内燧火衰息声彼四逺酋长柔服乃建守臣下僚是陟疆埸谧寜惟公明徳我刋厥石以垂罔极
　　新迁贾令驿碑
　　贾令驿不知名所繇起置在盘陀同戈洪善之间嘉靖十五年八月大水坏驿舍其月祁县知县刘鋭因呈言驿去祁二十里而近并河民居裁百余客来无肯安者常止祁传乗糗刍县驿两具之以应客求惟祁所出民病不敢言且驿长诸役使皆近驿人为之善伺得其私公亡匿传乘虽囚系亦解纵去莫谁何前后长以罪罢去不可胜数驿事益废愿因其坏迁之县便当是时祁父老皆言驿当迁都察院下其呈驿传道察院下分守道使都司断事尹竭视之视之贾令东抵盘陀三十五里北抵同戈四十里南抵洪善七十里祁居其中盛言可迁防都察院结汾州狱繇祁还分守道白其状议乃坚决曰必得人以专其工不然不就于是属太原府检校郑鸿计其直期以毕工得代故成起以九月二十六日成以【阙】月【阙】日始贾令人食于驿闻驿迁聚族将讼之其言惑人检校鸿遽撤其材尽归之县乃不果讼故太原名善讼不虚也夫以一驿之细其事明白如此不迁则祁民不堪而困已迁之则贾令不利而怨已怨者其私也微断以行之有不为言所动者谁邪繇此言之彼其大者可虑也已
　　嘉平渠碑
　　惟嘉靖十四年十月朔都御史苑洛公平榆次康彦徳之讼徐沟王知县怀礼乃刻石以明政意始榆次县东泉出合流山曰小河水由马村前西放至军村过蜀巴村蜀巴村彦徳居之下流百姓治渠灌北胡乔西胡乔郝村太原右卫军屯在徐沟者号庄子营及北闗厢村凡五连塍交注其约春引水起北胡乔以次及北闗厢秋起北阙厢以次及北胡乔各为长分督之以故田皆成膏沃而彦徳田在上游也水由地中直走下亡所用异时他村人引水至此从上或坏并渠田彦徳村人故塞其水于是他村人约为至期饷之酒若食不免则遗之糓尚无厌久之他村长赵文奎不忍乃讼之屯田道屯田道听其狱弗直靣彦徳讼之都察院下分守道治于是分守道乃变其渠长谕他村人均出直割并渠地界之代纳其税则长亡争属懐礼成其事逾年春懐礼言渠事明白矣号其渠曰嘉平立石焉
　　遂成鎭碑
　　丙申夏四月叔嗣行夀阳方君体易同至要罗山视新镇讫工楼屋壮坚登之传舍作其下街衢洞直可观已有树新楹者三民曰自镇成而迁至之家十有五矣于是题其门刻石号遂成始山西辛壬癸岁屡弗登羣盗萌芽而要罗山介阳曲夀阳榆次盂县之间也东走京师西走蜀秦其路四达盗没其中吏莫之捕相视缓罪往往林岩蔽亏行旅百出百姓患之叅政今山东按察使遂寜陈君子学分守冀寜建保甲之法根逐踵系竟内盗息思制要害鎭议由是起矣防兵部奏欲为邉民修堡壁并居之以为固咨下诸抚廵都察院行子学乃援之请而都御史任西溪公可之使吏度要罗山地毁南沟寺撤古瓦桥材木茍完复分其力三县来役工作子学迁去体易摄是道身督其工故有成也起以嘉靖十四年二月成以其冬十二月夀阳主簿牟嘉续榆次县丞丘岳盂县丞郝世爝牒告工毕请设廵检司廵抚都察院察院下其呈叔嗣以设官置吏法当奏闻缓乃议置百长一人割三县民壮五十之百长居官舍给之廪为常皆如议体易福清人今按察佥事分廵冀寜子学体易俱有文以道治民上下便之叔嗣实代子学守其条教不坠刻石纪其事
　　汾州马跑泉碑
　　嘉靖十三年甲午正月冀南道汾州王府教授所申欲改引州城西马跑泉水环城隂颛其利民并泉居且千余家恃水以富百余年其乐改否如何也廵抚都察院得敎授言信之符下分守冀南诸道亲诣汾亟举其事分守道时在潞安也心疑凿引水泉妨民生业不便呈复议止之廵抚院以为不能身帅人徒托空言防冀寜道有贼杀石州吏目遂按行冀南道径夺其俸收吏罚治之分守道既造汾汾士民数百余人俱言引水无益而马跑泉山下郝洪里人李从恩等果状言自父祖以来世守其田源今欲引夺之必死亡聊其言哀痛百姓或哭遮道讼不已分守道符下权州平阳府推官授孝义县丞前给事中国良往视之归俱言地势髙下崖谷断连去城五七十里工作非钜万不可当夏秋山水漂发举而弃之亡益也絶不可行分守道往眎之良信欲上其事复止之部吏皆震惑曰必重得罪当是时民饥诉赈分守道议以移沃野之粟救瘠土之人公私俱便可行呈上乃得请毎地畆劝义粟三斗贮之仓使同知苏珑掌其入谕民占水种田如旧于是汾父老议以分守道止不复改泉矣然吾等老后世子孙谁复知泉所为不改者乎诸司代去亡常安知后不有欲改泉而人弗能止者邪则羣诣道请刻其事石又惧藏碑不固请树之公衙堂比余感其意叙其事刋之石叙复质直不文后人益笑余愚也
　　大明北墅李公墓表
　　北墅公始自庆阳徙开封当成化之十八年盖为儒无所成有弟曰梦阳世称空同先生幼异才公朂之颛学登进士以文章名公乃称曰士而贵蓄道徳若庻人则惟居积不多之患于是习猗顿陶公之术遂以财雄第宅田园极膏沃子孙皆与开封人婚治中夀寜侯横时空同先生为户部主事也上书言其状下狱繇是有直声正徳元二监官刘瑾窃政户部洪洞韩尚书劾其罪而弹事出空同手瑾怒矫诏羣逐之已而逮系空同京师使者乘势窘廹且希瑾意欲杀之甚急家人畏或匿去公既富于财往来其间賔客游説万端卒脱之狱空同直声动天下而公遂以友爱闻有子四女四初娶真定阜平孟氏大同府知事楫之女也有妇徳生子根散官木举人友竹为石岔驿丞而侧室陈氏生子树一女柳氏生三女诸孙子九某某女十曾孙子三女三公事父母孝处亲族治家教子孙有法木既以丙子举于乡文翰茂美当世达士莫不交之而诸孙中用恒用谦用观皆为府学生女嫁皆贵族岁时上夀车盖至里巷为不通公好气慷慨坐中起舞行酒客尽欢既老为诸子异产居之曰使后世相敬也享年七十五孟氏享年六十九卒合塟城北百冈空同先生之叙谱曰李氏贞义公者名恩赘于扶沟王聚而于庆阳寜州军故居庆阳贞义公生忠号防士公世有达节处士公生正为阜平县学训导迁为周府封丘王教授号吏隠公娶髙氏生孟和字子育即公梦阳字献吉孟章夭故公娶于阜平而家大梁从吏隠公也空同官至江西按察司提学副使先公卒叔嗣读李氏之谱而用观妻我兄子姻娅之间闻其行谊特着谨撰其大事刋石墓道以告勿毁
　　明王先生配陈氏合塟志铭
　　友人王子安生十八年甲戌为正徳九年厥考卒藁塟后二十年甲午为嘉靖十三年母陈氏卒逾年十月二十六日合塟之开封城东南神冈新阡子安追惟考妣之徳着于同年生马昌之状以命叔嗣铭状曰王氏在元为兰阳县人大明兴曰八老者初徙陈留县天下甫定诏百姓得自垦田因家于堌阳镇八老生玊玉生谅谅生宣宣生先生讳禄字天赐起迹田畆博学诗书明于古今之务卓荦不羣弱冠试于有司文辞甚伟补为开封儒学生受业京师车一之山东王懋纶诸公门下交相推奬许以经世之材遂及诸生亦逺让伏流誉至今夫其徳輶所被声实兼隆虽时弗遇人犹悼嗟故可述已乃若峭直之性与世寡交端严之度疾恶若仇然而闻善若惊视人犹已渊懿大温如春和故罕所尤于世焉至其孝友之行可质神鬼尝闻父疾絶河归视防履春氷奋出不死园庐遗产推致伯兄不取其丰致身以礼屡空晏如不幸早殁享年三十有八生民弗防其惠学士徒纂其业呜呼痛哉有子康字子安举进士省试録其文次子赓孙男四孟言仲言季言少言孙女三俱幼陈氏惟仪封之望粤有令徳慈柔纯静克配先生躬履井臼至防马通用供防妇职备修庭无间言以昌孙子享年六十叔嗣幸与子安好村墟相闻尝拜太夫人堂下鸡黍用劳惟我母氏接侍慈顔每语叔嗣谓王氏有贤母遂用刋石幽堂铭曰昌有云政缺道分魁儒艺士晻沕亡闻若王先生夫妇之徳俪于古训其行弗忒更百后世孰知其则我铭兹石以眎罔极
　　霍上蔡墓表
　　嘉靖八年秋守河南都指挥军事卢龙霍君录其考上蔡知县妣刘宜人死王事事河南髙叔嗣读其书其奏曰给事中臣瓒言河南廵抚都御史臣璋廵按御史臣鳌言上蔡破贼杀其知县恩裂尸四置县门其妻先自罄于室武皇帝曰其赠光禄寺少卿刘赠宜人録其子下有司治祠屋共祀事其碑曰贼断上蔡颈无血白气缕缕若腾龙靣犹生其传碑同而与奏絶异人曰霍氏不忍其酷故传避之碑防其误始贼入上蔡城上蔡人相与谋脱霍使一人衣冠伪走贼呼我知县来贼则羣执以去以其间使霍可亡去霍不肯传皆漏不载传不可信要之死不可讳徒使后万世人疑者当以奏为正于是采上蔡遗事勒石墓上遗事上蔡始为山阳设法省共餽私费为安邑不受富民请初富民翁独死其妾私其货于养子乃逐其养子归其货于其族以食其妾罢山民之为吏樵者遭宦者刘瑾夺其官起家为上蔡贼攻上蔡城凡一日夜城破犹巷战城卑于故蔡城而附之故破刘宜人先上蔡一日死宜人筑台曰望夫宜人少蔡十二嵗继取始人以上蔡少子免贼初戕上蔡于南门县人收其尸上蔡少孤事继母孝性不饮酒人不敢干其介三仕家不益皆碑未载者十五事合前十七事
　　明袁处士公墓志铭
　　袁处士公讳寳字尚资祥符人也家故髙赀始元季豪杰莫肯为吏多臧于贾中而处士先景英者筦公家盐利防世已乱县中人皆辟匿去景英独计不去久之髙皇帝已定天下三年予百姓户繇县中故族计裁六七家它尽乃客户景英帖为匠以此益饶知名生伍伍生贞贞生恭信敏信取曹氏生处士及定处士年十三信则卒亡何敏卒袁氏本据世业信敏以然诺四方客归之列肆东衢上既皆已卒而处士幼好弄闘鸟游嬉衖中里父老或倚门笑曰是儿袁士衰矣处士闻则归投杀鬬鸟持抱母问父生时状三年足不复出前衖以千金往徕商吴楚间益敕行三楚秦晋江淮之良贾益多归之乃复振当是时袁氏同财五世子孙数十非痛以礼折之则羣不相能而处士事其母最孝与弟定友爱鼂夕问汝得无饥寒事率身先之不以一钱入私室族以大和正徳中尝诏郡国求五世不异火者有司皆计莫如袁某家乃以羊酒先袁氏奏定当上矣而太监镇守府缚族子以他事欲杀之处士行千金立出之狱家繇此困而防他家几欲得袁氏肆者念处士老诸舍子亶不分分而夺之易耳即绐谓诸子汝亶能分吾将佐汝金为生诸子心各欲自谋果讼欲分处士诣郡听事叩头屈指数吾为若取某嫁某未尝多少为家三十余年诚无状然奈何使家至身破乎争不能止诸家既分乃置酒又要诸肆中贾客诸肆中贾客长老曰袁四未尝利人一物妄一言欺我皆莫利从去诸家遂败处士又振时犹恤诸家然前诏遂格不行它时郡县春秋乡饮求客学上处士名具以状对郡乃召以为宾嘉靖八年十二月十九日疽发髩际卒计生天顺五年十一月二日年六十九取晏氏继方氏继杨氏方氏生一女镇平王府辅国将军夫人杨氏生子四永爵学生永祚永徳永清女三一归刘承武生一叔嗣封安人一陆柬生卜以逾年【阙】月【阙】日塟宋城西土桥旁晏氏方氏祔铭曰累蹶而趋亦莫踬也既丰于家而弗利也视居则卑徳之贵也乡人之思卒相谓也辞以申之余歔欷也大明山东邹县学训导陆公合塟墓志铭
　　髙叔嗣有友壻陆生柬者陆生之父陆公生而甚秀异父名曰澄他日曰闻古有陆澄则更名清字汝清七嵗诵孝经朱氏小学少长受毛诗常知县所通诸家之言为县学诸生县学诸生文尽出其下试輙得廪膳陆公连让补后已贫者谓不足为儒也乃与其弟濙泽澍淳修孝友之事躬行于家当是时陆氏同食者数十而母族之贫者又数人大母家朱氏母家林氏尽仰给生死之具而朱氏故一子陆公尝求得资之为贾又为取妇生子朱氏得不絶人由是颂陆公长者矣而郡太守至亲拜陆公之父以子孝故也陆公尝父母病不解衣日夜侍非口亲尝药者不进父丧三日不一饮食母丧亦三日诸尽放古为之终丧五年卧庐中哭数几死其后右目枯人益贤之无不欲知陆公者然而七举不得第正徳十五年嵗贡入京师天子殿试例授山东邹县学训导陆公欲之邹卦之得不吉陆公谓人命也明年之邹之乡则以其学帅人不受诸生金钱居岁余果卒诸生为棺衾哭皆哀陆生之母初举人李海者取于杞之徐氏一夕徐梦见月光入于怀妇翁临洮知府绅谓海汝夫妇当生贤女后海夫妇生女名曰金樱因不肯妄予庸人时隂求可予者而人往往誉陆公而陆公业两取皆早卒心亦仪李氏两家遂为婚姻嫁时陆母年二十矣能孝舅姑姑林病困求同辈无敢进者陆母独进陆公为儒而陆母自三四嵗时已通孝经列女传等晓诗书治家家内外皆治生三子兰先卒东陆生皆口授之书生二女亦先卒陆公之丧羣弟始异而陆母从二子归塟也贫居一败官舍中则以其嫁时衣被为东取于杨祯氏无何杨氏卒又为取于刘云图氏为陆生取于袁寳氏其治家犹如故时人莫见其妇姑面者陆母少尝危疾陆公治之百方至是哭杨氏疾动卧两月卒于是陆生兄弟议曰始吾北涯公塟时无铭非先人意今吾母又卒且吾陆自元儒学提举五万府君二世而中卫大夫儒学提举名三世而克仁四世而铜陵教谕伯昻塟其地五世而巩县教谕贵常徴不就官始居祥符六世而鉴以有先人七世俱盛徳是不可泯故乞铭于髙氏陆公生成化六年三月七日卒嘉靖二年二月二十八日其年四月九日塟年五十四陆母生成化十三年四月十六日卒嘉靖八年八月五日【阙】年【阙】日塟年五十三初陆公所取陈氏琮女杨氏举人瓒女两人无子皆合塟事不载铭曰陆氏之先赫自金华本源六世波流而他自陆公讨始识厥家由上而推盖渊龄族二家藏之云谱所録陆氏之先儒亦世有澄也徳明今则不朽天昌其学而身不偶宋城南偏西者公墓三妃协徳合塟其处
　　封君黄先生墓表
　　先生讳锦字元美安丘宿家都人也族胄由兴盖自淮安元室板荡官虽常次或遗其孥处于兹邑择土浯河一世曰通甫二世曰大用三世曰友敬四世曰英隠沦不仕恭竢休明五世曰泰为文林郎泰娶钟氏实生先生纯徳懿行当世让伏嘉言贞矩孚于闾里故可得而述已始侍文林府君歴官五台寳丰应山出入翊赞俾无内顾海内称亷服膺遗训藏书礼器殁祭辄哭春秋嘉辰宾客罢庆攀墓恸毁用是疾亡母钟痼病侍药床褥经渉年所祷用身代遭丧悲号呕血而瘖逮事继母不易其礼与伯氏裳少长友爱庭亡间言裒多益寡干蛊于家后奉伯氏裘书必均弗取其赢疾疟相持奔命江淮卒完而归孤祐罹贼蹈刅争捄贼义乃舍亲嫟故旧穷达弗变口鲜侈言交无私诺朋友防好不能酣谑僮仆劳役恒用身先惟其孝友出诸天性动不逾轨言可贻谋享年六十有八嘉靖十二年七月【阙】日卒子曰祚祯祥祎禄女二长嫁张东莱次嫁刘万钟孙曰守中守正守道守黙守愚守庄守铨守藩守直守谟守让守文守野守经孙女七祯字徳兆癸未赐进士出身春官録其文式歴官大司马属佩印典职治行卓絶为诸曹冠天子褒嘉诏先生封为承徳郎兵部职方主事辛卯武库火徳兆下狱夺官归无怨色以奉大人当世缙绅称不容口叔嗣幸托徳兆末交谊均子弟习闻休范承讣哀恸追慕音容诵述光烈思垂罔极刋石墓道俾后子孙永观于兹
　　乐安李封君诔
　　嘉靖六年丙戌正月十七日山东乐安李公卒于京师春秋六十又三公始家贫弃儒为吏授饶州府司狱后以子懋钦贵封授吏部稽勲主事服官克家作范当世则有三原马伯循氏之铭彰徳崔子钟氏之表明徳髙文殁而不朽于是乎在而嗣人思述前烈匪资一物茍人有其辞皆将被之金石顾叔嗣顽敝复何以效其言乎敢追而为诔曰昔在帝舜寔惟咎繇克慎典狱光于虞朝齐美五臣庸登大理厥姓斯官末胄称李淑问世滋百代伊始惟公少长习诗敦礼谁谓儒行而安为史皇授司狱于彼饶州民讹讼徤邦典为仇桎梏日满货赂川流敬徳不恒物承之羞自公慎止郡邸孔修严严犴狴生出死入天作寒暑烖盭仍集贪残之故捄命弗给网罹无辜恒嗟以泣人之寛猛过犹不及司狱秉徳乃柔乃刚屏其臭腐哺其疾疡囚曰父母眎我如伤无或恐愓恃以不忘仲子耀文擢应嘉举冠名春官飞歩宰府邦降嘉礼恩洽于亲丹裳玉佩玺书四陈公拜是受宠命日新寛乐令终悬车海滨自时不造于今为甚邹鲁榛芜文教衰寝丧服五礼民莫以谂抑抑封君化行繇家道伪以诚作俭于奢乡用折衷时尠有加奉姑惟仁友弟惟爱每思禄养而亲不逮纯孝永思疾用是废乙酉之年盖至京师何以朂子先民有诗先民有诗夙夜在公着之翰墨以饬汝躬临危末命道莫先忠言发长逝遗宪无穷呜呼哀哉于公驷马功在活人丙吉不死报及其身云何封君背世湮沦天道不厥嗣以信万石周愼不言笃行微物必举内行纯明校徳徴古异世同称无曰位薄善靡与京岂乏鼎食或隤其声天之所与是谓仁荣身殁名劭来哲作程呜呼哀哉






　　苏门集七
　　钦定四库全书
　　苏门集巻八
　　明　髙叔嗣　撰
　　杂著
　　説直一首赠巵山先生
　　去十二年余以直友人之事得谤繇吏部郎中出为山西左防政居尝邑邑不自解亡与言者逾嵗冬巵山葛君来为同官意相得也稍相亲言相合亡何余入觐京师后数月复还山西则防诸潞安是月首夏地尚寒夜宿馆中明灯鬯饮论议卓然闻所弗及某人贤不肖指诸掌上不阿当世不私其交留二三日不忍舍去每念直者尝挠于众君昔领郡淮安绾兵符天津淮安天津当京邑孔道使者舟车四靣至客皆欲如所愿时时兴毁怨君居数年然缙绅益称之何以致诸彼人巧为将迎众或不可徧悦曲为避畏事固不可预谋惟直矣凡望其容貌而察其言者皆知其君子故诚贤者斯敬君不肖亦且惮而引去无私求何怨之敢如叔嗣肮无匹于世世亦弃叔嗣然敬尚君故知君所以得天下士誉者以此虽然有畏余读説文説直字从十从目从□□古隐字也谓人十目所视而亡曲隐为直繇此而乗于心为徳余衍其説人以十目而视我于隐处茍克当众心然后为直夫人以十目视我于隐处其可畏孰甚焉士茍利其身已矣而且戕人以利身茍遂其私已矣而且毁公以成私夫戕人以利身毁公以成私矜名夸宠贾利骋欲何不至者而视人于隐处吾诚爱君故愿君畏之也巵山先生命叔嗣以文且欲规之也作是説
　　释训
　　始许函谷先生读论语至夫子吾道一以贯之曰圣人之道合治已治人而一之故曰一贯当是时曾子亟曰唯已而解于门人所谓夫子之道忠恕而已矣忠者尽已比于治已恕者及人比于治人此其同情而异言者也参五六籍曾孟如大匠执规矩而攷器象靡有不同已然注者曰圣人之心浑然一理又曰借学者忠恕之事其辞非不美而非仲尼本旨仲尼所以教人者博文约礼之功修已安人之事耳性命盖未多言也繇是著论语指要顾学者莫敢当言注家或信或不信函谷为少宰也他日以语其属髙叔嗣乃考论语昔者子贡号最博识尝闻一贯矣然谓夫子之言性与天道不可得而闻或曰夫子罕言性矣假使论语显言性命弟子据而书之明白如此又安得所谓不得闻与罕言者乎繇此观之论语所载皆所恒言可得闻者也夫子尝曰中人以下不可以语上也思得中行而不可他日又思其次矣如此则其书岂有所谓语上者乎髙叔嗣曰儒者可谓失其防矣圣王之道内之治已外之治人非二物也道之分裂由黄老则其説长于治已繇申韩则其説长于治人然治已者身无为而人自化焉故其效可睹也治人者本末逆施法制逾多功效逾速祸逾近故申韩之旤不可胜言也此繇圣人之道弗明也今之学者不以圣人之所以修身治民者而修身治民徒以仲尼之所罕言与贤人之所未闻者而立言何也彼其施于用犹今之医也亡岐仓之智而惑其遗方焉或能用其半或有不能徒视其才尔而非其学之获也然则圣人之言卒亦未明也已
　　塟驘文
　　隂阳育物亿类齐均喘息蠕动俱播陶均往来变化孰测其因咨尔有形谁使之然卓尔垂尾修脊环连四蹄矫徤双目深员如镜之莹如金之坚禀气中土其色孔纯资生于马骨状特雄少有轶才长而甚驯为家良驷十有三年较能诸畜茂建元勲青阳受禅百草亨屯鸟降于桑戴胜绵蛮农夫正防星言于田布种黍稷迎春之先服我耒耜已事而踆霜露既下天地戒寒展力塲圃以告成功五谷大熟厥禾亿千登之仓廪维粒陈陈曰为防酒乃杀丰豚速彼诸父享此百神既醉既饱和乐无厌三春既熙士女溱溱主人出游于以遨防我车既膏大道是遵鸣銮侍御税于交甸兴殚日暮总辔而还归涂未毕县车逮昏黙识路指景而犇长鸣在野穉子倚门主人下车休于其宫服劳余齿旅力不既儞髙足出入孔安形神茂美老而奋气竭力罄不克永生哀鸣而毙伏枥不振仆曰鬻之我心伤闵追思田方老马是训少尽其力弃之不仁乃捐帷盖塟之髙原嗟乎造化役汝以身予之蹄毛尝其苦辛初县髙价争之市中金羁华廐何益汝躬当时所贵孰知其终才以厉已利以为人万物刍狗道于是存尔其息矣长反而眞
　　权説
　　夫大道未形万类纠蟠有生之羣纷纷相奸圣人忧之窥天之象察地之理隂阳变化百物之体追琢大道张之使县制民之中有物曰权于是乃有君臣乃有父子乃有兄弟乃有朋友夫妇之伦皆于是起是故宫廷有仪吉凶有礼农耕于野贾坐乎市饮食衣服以生以死蛮貊鸟兽跨海内外经常垂布万世逌赖天下大治亡物不遂有不协于是者斥为妖孽逢其灾害百姓乐成守之曰经权乃遂废藏为虚器圣者司之歴世莫施遭时之变众不能治时耀其权百姓惊疑权之久藏众既弗知及其用之适遭非时故若为变设与经乃离夫圣立人极道以为公变故之来弗可胜穷随时而迁与道相从是故或揖逊位或兵相攻或握节而死或摄羣雍雍合于亿载孚乎万邦使预为之是谓兴戎权之推移巨细齐同辟犹圆以出规方以应矩大圣创物莫不有祖生民之业上下栋宇几席户牖亡不得所闾闬相承愚夫咸睹及其筑台九层畵宫百堵竒巧万方寓意而举孰知工师之有规矩行有舟舆居有杵臼生民之业种种而有孰知规矩为制之首世衰道微变故日多环视亡权莫如之何丘轲立言思济天下无位弗行民不肯与权乃大坠世鲜克举王路榛塞伥焉终古天下大敝祸乱无数易曰圣人作而万物睹圣人作权与道为伍騠駃骧首周流九土鸣銮中律奋足中舞既践康庄超忽囏阻凤皇翺翔集于蓬堵驴驘鹜鹅困不得所折足伤羽众人肖之孰者可语
　　卜隐
　　世有先生韬鸣鹤之懿徳羡飞鸿之髙举指西山以寄言托南郊而特处制芰荷为我裳结芝兰而为佩濯长缨于洪流隂卿云乎倾盖爰乃至人诏之曰夫空谷之音不响于时久矣逸轨榛塞至言何述焉今先生舒翼区外抗志浮云执圭不以曜宠列鼎不以取珍结驷不以移歩丰屋不以怵神独杳冥以凝道汗漫以濳眞寂寞以熙体寥廓以捐纷吾将为子端卜居之防吐招隐之歌降山父于箕岭反老氏于流沙命耕稼于后稷受渔钓于姜牙然后疏以仁谊之渊辟以礼乐之涂休以六经之林栖以七畧之庐弭节三坟之表秉耒九丘之虚优哉游哉于以自娱先生改容而称善援柔翰以成书
　　赠恭川李大夫词引语
　　甲午之春晋方荐饥羣盗萌芽始防窃于深山俄狼狈于防郡铜符夜分羽檄日驰御史大夫王公御史姜公忧国忘食得贤解衣选猿臂于邉邑求骥足于幕下时则有我恭川李大夫义形四坐勇贾万夫帷帐画防则言发中机俎豆折冲而谋成制胜开府总四道之兵建牙徴三闗之勇指水济魏侯之川举火焚介推之岭鱼贯争奋乌合尽殪桴鼓之声絶京观之事筑未浃旬而大憝就平不崇朝而一战著绩壶浆陈于竟上露布走于邦中士女咸观父老胥悦先是恭川久服事于晋阳将拜职于梁省除书初下辟命载留冦恂可借河内繇之息肩裴度既行淮西于是授首建此长防赞我众绩自昔未有制全胜于一出收成功于将去如斯之巨者也家蓄油素愿勒去思之铭国有宪章当赐来朝之乐羣寮岂有言而弗闲欤将颂功而未能者爰献觞于出祖敢抽笔以命词
　　防秀才文二首
　　问韩文公王荆公文章之工节行之髙独冠唐宋然昌黎不登宰辅天下恨之金陵再持台鼎讪笑于今夫退之之不为相未可量也使介甫优游下位材不究施则世之惜王者又不但如惜韩矣人之成名固有幸有不幸欤抑其材有宜有不宜也流俗之毁誉取舍岂尽合中果可定耶诸君必有独见之言
　　问大易有云乐天知命故不忧未至乐知其忧果何事孔子又云四十而不惑未至四十其惑果何物且以圣人犹然而况于吾人乎人之穷通譬如寒暑天不能以无寒暑而人能以无穷通乎然而俗士桎梏于轩冕逸民放达于山林皆不能见于通穷者故茍无心焉虽日处朝廷之上而不惊茍有心焉虽日在江湖之上而不舍请问安身之术何所据养心之法何所先诸生必有闻于此矣顾一陈之以观其趣
　　祭郑虔州文
　　在昔先民惟名与位茍取其一莫兼其二自非大雅孰能两至渊哉府君旷世髙视先朝治时维休明俊乂四集偕应弓旌试宰洪洞民嬉政成郡国交举天子是徴歴佐司徒抚翼皇庭处烦不厌在众能澄乃守平凉既践于防宠命亨嘉紫绶金川流雨润恵政旁施四民弗扰一郡咸宜邦降褒礼人兴颂诗君子有行与时舒巻未老引年称疾自免中林放达故里蹇古人髙方公则浅庆发厥门教成维子仲继地官伯登御史如珪如璋令闻不已玺书攸嘉爵服改增公拜于家帝命再承履道不愆考徳斯冯庶几乡国永观典刑天不遗老如岳中崩呜呼哀哉某等忝接封壤嗣人之友礼弗登堂慕徳永久追诵光烈虽殁不朽望逺陈辞兴哀稽首
　　祭晋溪公文
　　嘉靖癸巳孟冬之望谨用牲醴楮币申祭于故府主太宰恭襄晋溪公曰在昔圣哲与道屈伸出入巻舒厥分惟均曩者戊子愚也在逐退耕梁囿逍遥河曲捐弃余息犹荷天覆端笏鹓行参辔骥足时维明公秉衡在司徊翔省闼瞻近光仪狷直不容屡倾于时大人含忘其陋私嗟余孤贱不惩其狂天不终恤逮公雕亡防恩过幸出守晋阳事方贾傅情比顔延回思畴曩感戢自怜过瞻墟墓辕马弗前孟冬十月官程孔亟征徒憔悴轨路杳黙驱车汾上垂涕山侧庶公精爽鉴予心恻
　　祭翟母太夫人文
　　嗟夫人氏禀圣含贞奉嫔髙族厥徳纯明乃诞元哲作邦国祯青紫闼出入光荣凤诰龙章昭受命服登于遐龄享兹景福帝曰惟良克镇荆楚江汉咸平元哲来抚夫人从之如曹大家伏腊晨昏其乐孔嘉江鱼橘柚鼎食崇加夫人曰归公疏再上天子眷之锡我禄养河东不归弗克以往遂殂于荆邦人咸悲云我大夫大邦是绥夫人夀考匪悲所兴夫人东辕不我俾寜凡此庶僚罔不轸懐祖祭路隅以告同哀呜呼尚飨
　　轶稿
　　山西乡试防问二首
　　问典谟诰誓垂布万世帝徳王业于是乎在求之尚书而其文可观也我太祖髙皇帝天纵之能神授其厯草昧初兴不忘讲习尝伏读御制惟诏则有即位诸篇惟诰则有封信国公汤和诸篇惟书则有与元防主诸篇惟勑则有谕太师李善长诸篇惟文则有即位告祭诸篇惟防则有圣学诸篇不刋之典悬诸日月自然之文沛若江河盖与典谟无二矣昔汉武帝征伐四夷诏令尔雅是时司马相如吾丘寿王之属为之视草唐徳宗奉天罪已强悍流涕是时陆敬舆为之裁诏彼徒臣下之代言尔然其盛若此而况出于圣祖亲制者乎是宜勍敌革心钜儒拱手也列圣相承金匮石室藏之天府副在有司兹愿颁布学宫与六经为七人得诵法神武圣文示百王式不其盛欤其视续七制之书集两汉之诏令者相去逺矣诸士子谨相与颂其盛可乎问圣人立言垂训至六经孔子之书止矣后世专门著书者无虑数十家何纷纷若是哉要之纯驳是非之间自有不可掩者矣姑举其大者与诸士子商之夫经莫大乎易作太者固欲凖之也説者谓其言一本于庄老已不免于覆瓿之讥矣然则易果不可凖乎传莫大乎论语后之作中説者固欲拟之也説者谓其言实过于荀扬亦莫逃于竖屋之讥矣然则论语果不可拟乎至若大学之书敎人之大法也后儒因之以作衍义其二纲四目之列非所以阐其旨乎或谓但及修齐而不及于治平者何欤春秋之书经世之大典也后儒继之以作纲目其褒贬鉴戒之义非所以帅其意乎或谓笔削之间有与凡例不合者何欤愿着于篇以观稽古之学
　　题焉文堂集后
　　古人不云身将隐矣焉用文之仆丘园之姿久婆娑于人间思放达于物外爰有敝庐托于平野郊闗之外人境都絶乃若二三朋曹欵柴闗而论焚枯鱼以引白笑陶令之晩归叹尚子之情非防翰敷辞不必工拙散在他方各成巻帙子弟门生稍自辑録嗟乎雕虫无补子云始自悔于末年畵虎何成孔璋终受讥于当代号曰焉文堂集云耳苏门山人识
　　题刋髙氏日程后
　　余少好老庄之言离心事务废日自放复以家贫干禄京辇迂疎不进学术事功两亡所就奄及四九之年缅思哲人竞时之训俛而自吁然悟来者可追则又阑宵起坐不寐茍繇是天加之年淬砺不怠将有所树立以自效不泯泯于斯世至于隐显之际匪吾好所存因刻日程以眎吾志云岁柔兆涒滩十月朔日山人髙叔嗣书于焉文堂


　　苏门集巻八
　　苏门集后序
　　正位自少闻河南苏门先生名间尝读其诗若文则见格调闲逸意兴端洁回出尘表辄抚巻而叹息见其人已而入仕宦游中外闻荐绅先生谈其为人鋭情雅道不与世随在都署而有山泽之想若凤仪麟游之不可羇思其人寔与所着诗若文似之孟子曰诵其诗读其书不知其人可乎位于先生有以知其人矣比位出守维扬幸厠总漕毛介川翁属翁乃先生壬辰礼闱优録也坐镇江淮文武为宪居嵗余特召内台将行出先生之集命之重梓俾后生知前辈之盛则又执集而叹曰视其所举则知其所为举之者声应气求固然也古之豪杰之士遇知于文塲者如唐陆宣公之于韩昌黎宋欧阳之于苏伯子而吕东莱一见陆象山之试巻即名知其人夫固有所辨也位虽未得见先生而先生之为人盖益验于知人矣然则兹集也其传也夫翁道徳文章光被海内而所至不欲以文显窃见抚临以来百务节省独于此集用心焉岂惟知遇之私诚重其人也刻既成位不揣猥庸谬识末简如此若夫先生著作之美则旧本已序之而我翁名世徳勋朝之士大夫仰之凡辙迹所至之吏民颂之何止于江淮之间奚啻于当时之近则又何庸于位之喙云
　　嘉靖癸亥嵗季春月吉旦直扬州府知府豫章后学张正位谨序









　　跋苏门先生集后
　　苏门先生集凡八巻后冈陈公首梓于湖省而考功读书园诸稿多先生先日手所自辑愼传也水阳亢公再梓于汴省而诗暨文廼增入数首重遗也盖后冈为先生海内知交而水阳则先生甲午晋闱所取省解也恺也不佞壬辰就试南宫缪为先生所録迨今三十余载慨师资之日逺幸斯集之犹存披诵之余肃然如对先生焉盖先生亢洁不羣雅自好修盖其所撰述大都类其为人一字一句莫之能易大传曰修辞立其诚又曰吉人之辞寡先生其立诚之吉人者哉总漕之明年为癸亥付扬守张君正位梓之不特以其辞焉已耳是嵗仲春之下澣日门人毛恺拜手敬识于集思广益堂




