　　钦定四库全书　　　　集部四
　　提要
　　山房集九巻　　　　　别集类三【宋】
　　【臣】等谨案山房集九巻宋周南撰南字南仲吴郡人淳熈庚戍登甲科官至秘书省正字再以荐入词馆皆不久罢去遂以殿廷所授文林郎终焉宋史艺文志有周南山房集五巻巻目多寡逈异今检永乐大典所载有题山房集者亦有题山房后藁者与陈氏著录之本合知宋志五巻之目乃传写脱讹不足据也惟永乐大典所录篇帙无几当由删薙太甚故佚去者多今但就其存于今者各依原目厘为前集八巻后藁一巻以畧存其旧南长于四六以俊逸流丽见称制诰诸篇尤得训词之体其初入馆也叶适实荐之考吴子良荆溪林下偶谈有云开禧用兵韩侂冑欲以叶适直学士院草诏适谢不能既而卫泾被命草云百年为墟谁任诸人之责一日纵敌遂贻数世之忧泾见适举似误为墟为成墟他日周南至适告以泾文字近颇长进然成墟字可疑南愕然曰本为墟字何改也适方知南实代作因荐其宜为文字官遂召试馆职葢即其事按此四语今在南所作秦桧降爵易諡勅中则当时巳载入己集足徴其不能割爱而勅内别有兵于五材谁能去之臣无二心天所制也数语亦极为王应麟所激赏是其织组之工脍炙人口尤可以概见矣集中又有诸书题防二十余则与馆阁续书目体例相近疑亦在馆校勘时所作又杂记数十条多述宋代故事间或直录古书之文无论防疑本别有説部附于集内而为永乐大典所割裂今无可叅证姑仍其原文录之云乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费墀













　　钦定四库全书
　　山房集巻一　　　　　　宋　周南　撰
　　五言古诗
　　季春【三月二十四日】
　　初篁欲迸箨晚风防过之斑苞初委地永与琅玕辞篁生五丈髙凤吹鸣参差陨箨膜己朽不恨见竹迟物成亦大艰搔絶谁当竒誓同初生竹长防幽贞姿
　　暮春
　　兹辰如飜车其行靡脱毂春无十日妍见此条蔓緑苍苔拾落花天膏尚如沐足身岂不好反覆看已熟惟有白石子粲粲菖蒲斛
　　八月七日与吴沈二道人同过书坞时山堂初成
　　暋阳收晶荧清舫度林彚坡陀认槿篱屋角初涂塈入门露防竹走鞭土为沸橘栾尚小澁菊柄已幽毅少纾趺坐筋渐出穹隙味疎丛石贞瘦宻樾尘髣髴成余独徃愿劳我慈亲费亲年合几何倐已近喜畏我发白满把晩食迟下胃一嵗能几来每来时自慰不雨已经旬长道熠饥蜚竹檐出山泉草根坌土气长愿居此劳州里未为贵
　　咏史
　　客婴义主臣销骨事未竟臼友雠诺责斯义在项领惟臼秉纯心遑恤身后事惟婴抱遗育不以后死愧嗟乎古人达树德见衷则并驱不同逵存殁事愿毕兹事亦大难义竭斯近仁孤成死不死太息难重陈
　　博鸡
　　庆元夏四月所至喧博鸡小市车不通引首望其逵鸡笼三尺髙鸡价千钱提苦云输钱少取取鬭样归小儿博手短颠走歌呼齐搜携遍村墅徃徃空其栖或买鹅代之亦取鸡为辞仆夫告我言官人那未知聚呶已跨日来初知为谁余无五行学觉有纎芥疑老距不可臛利觜长安施更讶十钱片一博多得之归寻故老问始云眼见希因之互猜愕传来又夸毗或谓近鸡祸或言鸡者饥嵗行将在酉事应恐在兹圣明攸好德百祲潜光辉蠢兹朱衣者万万不关时但疑一种类争雄无兼雌更恐坊市内相望野鸡啼岂将有防沴神者预启其乖风感乖气朗鉴尚表防人言良过矣邦禁亦未非我欲效风人聊赋博鸡诗
　　七言古诗
　　呈赵蹈中
　　赵子面白如玉傞定须逃得文儒饿经年忆破古人心近日妹夫初病可忽然到门已惊骇令我失喜多两拜君来看我还看亲我顾不能君莫怪自云曽见杭州火説着红湖先泪堕水衡支散新铸钱诏书未御正朝坐向来送我龙泉器秋色新蔬恰相似且将浊酒慰营魂多留几日论文字取诗须取杜正传寻到岑参髙适边转处正须寛一步只今且向晩唐前
　　卓文君
　　西京杂记载司马相如将聘茂陵人以为妾卓文君作白头吟以自絶因推其意为文君怨
　　旷代佳人十六七肤如凝脂发抹漆芙蓉为脸玉为容淡拂眉尖逺山色夜梧月落秋夜长孤鸾三叠传髙堂琐窻认得琴心怨直恐韶华不得当瑶环潜送慇懃意只今犹记来时事杀身不赎父兄羞圗得嵗寒成共蒂阳昌市里鹔鹴裘鸾鉴相看未白头试拈玉轸拢金拨新声比似旧声愁世间恩爱何时尽流水落花皆徃恨不愁归避茂陵人羞逢徃日临邛令鸳鸯并翅双飞宿欲话衷肠歌不足古来应有白头吟谁念妾身今再辱
　　五言律诗
　　十月十日立冬
　　立冬前一夕聒地起寒风律吕看交防衣裳出褚中骭疡时作尰懐抱嵗将终汗手污牙笔晴檐共秃翁【余有牙笔防朱二十年矣】
　　入梅
　　地湿衣生醭天凉葛未裁暴暄偏壊药防洒似成梅苦笋相将尽良朋久不来若无书作伴那得好懐开
　　石湖
　　作者看胷臆泠然接大荒云溪收浩荡海观度沧凉故国余丘壑春船落艳阳百年看俯仰越燕又空梁
　　姑苏台
　　辍杵余千禩丛台此旧都氷花销窳瓦组练入弥湖浩荡春风在荒亡霸业芜徃来吴父老借草话城郛
　　庭燎
　　种髪看如约松明又送寒颇哀黧老健慨我获薪干小市街声沸明河小雾漫卖痴儿女唤更作夜来看
　　读史
　　条综都遗忘繙收乱贮储据梧甘觝滞抚卷涉伸歔老去从萤槁昏来着茗祛缅懐千载上知读几年书
　　登阊阖城
　　阊阖开城郭东南见此州尊安山体奠柔静土田收易野曽兴国崩台早得秋闲民无职事力食愧锄耰【力民代食】
　　秋日步至湖桑埭西
　　伏枕衰方剧搘笻气忽増细泉鸣暗窦疎树映孤灯断鴈寒依渚长鱼健脱罾行纒已无用却作在家僧
　　赋里人亭前三立石
　　昔人藏巧拙收拾老亭云雨溜漫天凿年侵见石心支撑非尔力秉执俨如临亦有浑浑气唯嗟骨未任
　　山居晩步
　　蔬肠消谷暖拄杖出林深犊背斜阳在蛩声暮气侵岗峦舒伏脉松菊防归心墟落函寒早山曛日未沉【田父为予言阳山外日夕尚未昏黒不比寻常日落山便夜言阳山能隔日】
　　步担腰鎌急平畴沥稻稀水云漫白道烓灶起青霏缝塔随烟暝巢乌择木飞年丰间正少乗屋匠人归
　　山居
　　燏火烧乌桕敲氷煑石楠烈风冬日夜短褐野人庵麦地宜秧谷香栾记接柑山中无具日影渐移南【一本云物照农蚕】
　　山家
　　小麦连湖熟黄梅作弹飞穿林青犊过触柁白鱼肥子男输绢急姑妇插秧归枳花茶似雪留客共湘瓷【一作新茶新出焙　案此诗后半脱粘结句亦出韵疑有错误今无别本可校姑存其旧】
　　驱傩
　　髙明纾鬼责奥渫费谁何儿女今无恙街坊又进傩流年荧惑过【一作磔攘田畯少】队仗【一作闾巷】史巫多求福吾能记门前不用呵
　　奉问座主丘侍郎
　　早嵗虚仁鉴频年濶素书斯文谁后死甲子正安居公馆初阳动江沙海气淤近传肝液少嵗晩更何如故老凄其甚嗟余尚庶几勲庸迟琬琰顾盼有晶威伯氏供为子诸生记摄衣凄凉葑菲恨圗得诲言归
　　送邻守邂逅祭酒李公
　　早作将吴守临分御李侯清醇瞻耉老省素共晨羞乡里终全活人家更小留腐儒疎懒意白水看行舟
　　懐友人赵蹈中
　　妙质端能劲除官正尔迟和歌谁与共掺别可无饥俗学訾豪夺家人怨絶痴相看又秋暮未敢叹余衰虚想怜神怒端颐防暑侵父兄寛众责寝饭验初心夜气收肝膈晨得笑吟生年推我长蓺殖可能深
　　孟良甫别一嵗无书有懐寄之
　　孟氏好兄弟相从隣巷居一穷吾得忍千里意何如夜雨看僵仆家儿不詈予丰年民瘼少莫厌故人书
　　示子
　　编轴初黏饰堂畧净蠲师前无脱履弟幼与随肩苦柰休多食精絺不耐撋迟明吾语汝欲睡更来前
　　闻馆客病侵晓得小马亟归
　　蒙蒙露气白耿耿东方明马捉步犹碎乌营食又鸣倐过黄岘岭遥见阖闾城欲问儿曹懒前虞禄命轻
　　哭同年友冯校书
　　叔常双骭骨客死汉江中忆昨烦忧甚知吾友道穷逺游那知己即愿得纯终他日论巴产东西有二冯病父沈挛久扶行未有孙寡妻持酹酒巴月旅归魂摧落收威暑兢危过峡门铭旌今逺近到日败垣存
　　五言排律
　　偕蹈中过书坞归二十韵
　　我坞须君到兹行説几时喜来衣里少勇出岸头维篙节探渠溜灯笼上酒瓻乱蛙嘈沮洳警犬笆篱阙白瞻林罅排苍架月规澣絺櫺易透洁榻帚难施落弹如梅熟抛簪似笋遗橘包收夕润杉彩漾朝曦漆椀湖鱼莹瓷瓯釡粥糜防肩髙木防安膝下亭茨散地今兹见荒蹊过者谁诡求诸老记留下故人诗惫干宵中复佳眠旦起迟衣篝寛女送药剂切兄毉仆防昏来窊船桩泊定移句材当面逼天巧古人窥还徃枫桥路低徊泰伯祠比君多数嵗把巻忆吾师八月登秔稻西风理钓丝未嫌墟曲小来赴野塘期
　　余杜门兀坐三年壬申六月九日出吊平望归途阻风第四桥余曰是特偶相值尔不然岂造物者出门即相料理耶舟人曰然因识之
　　地借沮龙宅隄横海蜃楼马蹄飜震雹沙觜更生洲云壑悬绳渡天风激箭抽湿霖平衍沃暗井灭夫沟蹴起争桥齿撺来似海防浪花将岸飐塔影听桴浮却忆衔枚地曽驱缟练舟谩云天设险岂是水为柔无事人千古逃荣茗一瓯川灵工阅世翻覆几时休
　　七言律诗
　　春日即事
　　料理清明天气催搀先几日柁船开六朝事徃余簪塔百草春囘上舞台巢燕争迎华屋去海潮犹傍故城来主人两鬓千丝雪更斸青防出稚栽【一本云琖面春山旧舞台搀先几日柁头开一簪影落山头塔千树香吹岩下梅鸟入寒烟迷翠羽鸠呼宿雨长苍苔主人两鬓千丝雪更斸青冥种稚栽】
　　后过书坞夜坐
　　下驾官桥黄岘东二十五里名新丰慈竹色如芦苇白石楠顶结樱朱红纸灰养火冬将尽趺坐看书暖渐融且蓄春雷归地底放令晴雪满山中
　　九日祁城外
　　清晨驱马出重闉渐有狂花似小春草市丰年声泄泄官河霁色水粼粼山林送老无予罪物色愁人逐嵗新便拟移家去城郭可无萸菊慰慈亲
　　泛舟游虎丘
　　水绕朱门宿海槎山沉海月上晨霞鸟啼烟树雨初歇钟度云楣日未斜僧俯劔池看贝叶人追寒食衮杨花西子年侵丘谷换女墙还有旧宫鵶
　　过虎丘
　　勾吴霸业竟谁成留得崇丘嵗一登玉鴈已随黄壌尽铁花空向碧潭凝【注阖闾金玉为鳬鴈东坡虎丘诗铁花秀岩壁】空中有塔掀铃语台上无僧唤石应踏尽苍苔春老去但余落日与寒藤
　　狐埋狐搰已无成【吴语】春去春来几度登海涌名山真幻出酒酣看劒已尘凝鸥陂人逺台空在【内传阖闾昼游苏台射于鸥陂】莺谷声残鸟倦应越絶兴亡俱一梦为君同吊剡溪藤【文粹有吊剡溪藤文】
　　晩出至湖桑埭
　　残年孤寂不堪言时唤平头驾短辕老气犹能作罴卧壮懐谁复记鸿轩櫂歌缥缈城西路烟树参差埭北村堪笑怪竒消未尽夜来还梦属櫜鞬
　　送林潮州【六月赴任】
　　谁把科名误寘君不教献纳近华勋一麾暂逺长安日六月先清瘴海氛马首喜无泷吏问笔端应有鳄鱼文明年胜日知无限还记江东日暮云
　　乙卯之秋送项秘书倅池阳是时教官之阙尚在来春
　　诸老纷纷去不留之人也作翠防游要看緑字封苍藓须趂黄花插满头秋水隔人犹有恨春山得伴更何求九华楼上新风月不学诗人赋隐忧【太白秋浦诗题诗留万古绿字锦苔生　一作已到三山忽引舟去寻小杜翠防游诸儒旧仰传心学博士先寛血指羞秋水隔人犹有恨春山得伴更何求明年胜日应无限不学诗人赋隠忧】
　　送项倅
　　衡岳山头唤下来髙人不肯住蓬莱先秋手得平分月当暑身无半防埃世事相逢休挂口吾侪一见且衔杯夜阑约立银河表阊阖天门次第开
　　昨者搜贤诏下来旌蒲纷遝起蒿莱谁人肯厌承明直我辈休污世俗埃天近须回宣室召时难倍怆渭城杯殷勤为诵江湖句少立斜阳舟未开
　　送江陵牧次对贰卿
　　梦断江湖絶寄声不圗犹见老成人白头未觉相从晩青眼何繇此防频【山谷诗寄声何由频】自古荆襄俱重镇今公羊陆是前身六千里地无非郢【郢今江陵县】寛着恩波浸逺人
　　嵗杪送同官趋朝
　　异县飘零兴已阑更来楼上説加餐不知壮日消磨已也似中年赋别难酒尽沙头悲夜永书来日脚是春残人生涂辙嗟何限好在分携恰嵗寒
　　谢友人见过
　　嵗暮寒风易中人对床谁与话情真平生知我无如子此度相看又隔旬世味惯看如嚼蜡寒窻痴坐正凝尘只今便拟髙轩过饮水毋嫌仲叔贫
　　和史君喜雨
　　通宵奠玉乞移灾闾阖天门午夜开屏翳不随风伯住雷车争逐阿香来送神曲奏争加额【送神日道傍无不以手加额】喜雨诗成巧夺胎闻説阪田犹未插更须精意斡天囘蚕筐无叶不成眠眯眼黄沙障麦天谁遣炉烟生湿雾立飜江水沃桑田雹飞邻壤同时事春入民襦頼吏贤欲把丰年占覆斗寸心应向碧霄悬
　　百万疲氓饥欲啼隂灵一夕靡云旗谷芒緑润沾天泽梅子黄肥带雨时薄宦经时谁举手丰年重见且信眉【自至池雨见稔】诸生未用歌华黍得熟民贫未可知
　　挽耿侍郎
　　给事初为畿县令姓名直彻阜陵前后来佩尽名藩印死去家无数顷田留与道涂歌长者未调鼎铉合长年龚黄只取优称去更有云台论百篇
　　同年葛签挽章
　　杏园张饮上晴湖忆在团司识面初二纪年光何忽忽五更春梦己蘧蘧彯缨曽识飞鳬舄折狱争驰荐鹗书可惜佳城萦蔓草只教绿水泛红蕖
　　少年并马曲江游曽到慈恩塔上头过眼流光真露电惊心宦海半沉浮君今又隔重泉梦世事嗟伤逝水流独立东风数华发不堪春草起离愁
　　挽秘撰赵郡运子固
　　旧学虚防一字褒暮年曽得拜江臯舟砂雅意成前约玩印连章避左曹事业畧曽随手见死生应叹有身劳只今蜕迹西林去始得先生蚤退髙【公自隆兴归南始参识于京口】
　　阙题
　　天怜羇迹寄诸侯付与危栏早得秋相见便知悬榻意阚亡时得挟书游山容老去苍崖在水潦痕存浅碧收髙我儒冠无用世不应更蹑九华楼
　　天怜羇迹寄诸侯差近危栏付与秋风物卷帘都在眼湖山如画恰当头征鸿已作随阳计社燕能为几日留赖有楚天凉夜月二年相伴上谯楼
　　五言絶句
　　皇帝閤春帖子
　　路寝朝元早条风应律初八荒跻夀域一札下寛书玉烛天时正金穰嵗兆丰华封遥上祝圣德与天通禁籞希临幸宵衣戒末明余闲寓弧矢劝讲只儒生
　　皇太后閤春帖子
　　迟日回苍陆祥霏下庆霄灵椿储夀嘏宝册迨琼瑶官梅犹注萼御柳渐垂丝太母如任姒深居宝俭慈内殿家人礼猩袍奉玉巵椒盘勤盥馈百世有孙支
　　阻风
　　野鸡尘掠起大舶势方张客子双篙弱回风得岸当
　　七言絶句
　　皇帝閤春帖子
　　晓漏催班拱至尊千官绮胜簇金旛紫皇恭俭忧民切未祝椒盘祝兽樽【晋礼志正旦元防设白兽樽于殿庭能献者发此樽饮酒】
　　玉宇朝来变好春都传塞上己和亲中天日月无私照万国耕桑雨露均
　　万里长城汉有人羽书渐少防书频君王轸念春寒重更解貂裘赐将臣
　　皇太后閤春帖子
　　三朝备福尊夀乐七秩脩龄古更稀问寝龙楼家法在鸡鸣步辇过慈帏
　　当年三殿【当作合殿】瑶池防天仗将囘乐末央献嵗东朝还大内仙韶迟上万年觞
　　濯龙宫馆漏声徐闲把黄庭味道腴侍女不持珠玉玩争传文母澣衣圗
　　九日有菊
　　此花每嵗须霜后素节今年置闰深流转风光须好在只愁人老鬓毛侵
　　咏梅
　　此君一日不可欠独尔梅花动隔年更有晦防风雨在可能相见不依然
　　此花髙是少人知步到乔林始见之老我怕风并怕雨一年过了又无诗
　　不是冲寒欲避春古来辞富不辞贫髙之孤竹求仁辈卑是羊裘钓雪人
　　诗在溪桥兴在人年来绕树费追寻何人链得氷霜骨调出孤山韶濩音
　　过霅溪
　　晴溪帆巻艣声柔两岸青红湿未收欲问三吴清絶处碧澜堂下采莲舟
　　宿春谷【周瑜为春谷长出备牛渚】
　　猘儿总角交孙防牛渚明年得小乔邂逅英雄谁似此向来州县岂徒劳
　　游石湖
　　晓日曈昽水雾开自吹清管过湖来阖闾城下青青草又染裙腰上舞台
　　观钓鱼
　　凑饵惊跳去复回直疑芒粒是浮埃江湖多少潜渊地何事持身水面来
　　南仲将至荷叶浦舟人忧防窃不敢宿浦下迨晓方渡闻久无荷矣
　　晴波緑净渺如湖认得荷花似子都疑是天孙憎俗驾急收云锦长萑蒲
　　过齐门友人居
　　药栏园户是邻家破板门开两髻丫瓦斛子中柑落尽腊前寻访白山茶
　　过青阳齐丘旧隐【本应天寺改为征贤】
　　旧学纵横术己精不妨髙卧且辞荣可怜三别秦淮路不得终南处士名
　　利尽渔民五季年谁蠲丁口亩输钱不将公量收家邑漫把徴贤改应天
　　赠上人
　　上人梦里营诗思比似看经僧更忙包山寺里秋晴后霜未浓时橘正香【案此诗下二句脱粘】
　　又赠上人
　　八十诗僧嵗莫闲又随白浪上包山青霜四面橙栾熟独步三门独自还
　　八十髙僧不诵经挑单又发洞庭程包山雪里三门上吟就橙诗立又行
　　橙橘青时最有香包山架后雨畨霜上人梦里营诗思比似看经僧更忙
　　酌第四桥水有懐陆羽
　　未必茶瓯胜酒醒且将衰发戴寒星太湖西与松江接不碍幽人第水经
　　横山寺楞伽塔诗
　　白傅游春得几回寺门还对海门开行人莫问【一作如今莫上】横山塔曽见开皇混一来
　　姑苏台畔千年土斸作牛羊出没行惟有江山懐故国五湖犹绕越东城
　　吴越台池大业城如今花鸟故时春思量却是楞伽塔曽见苏州六代人
　　寒食懐游诚之
　　清溪寒食水弥漫忆在齐山约共观便着窄衫鞭马去路傍惊讶是文官
　　十九日初程至青阳赵令尹遣妓出迎自至池不赴乐饮至此望见令却之【庆元丁巳九月】
　　飘泊寒城两嵗年巧妆那记紫防篇毛嫱不用惊飞鸟买药韩休更可怜
　　重赋三髙
　　着就农夫谷不收江湖着我系虚舟渔樵拍手应相笑不得长鲸取次休
　　儿女呻吟嵗又穷也应无语对西风向来一箸鲈鱼意赢得寒亭四壁空
　　千金孰与此身多惭愧君王用已过乞得头颅江海去一生辛苦几渔簑
　　寄友人
　　生前何事苦收身身后浮名底样荣只得太湖三万顷与君亭下作真清
　　懐友人赵蹈中
　　水宿山行可煞劳山川应是怕才豪诗人只好游湘水上却巴陵恐是骚



　　钦定四库全书
　　山房集巻二　　　　　　宋　周南　撰
　　诏勅
　　科举诏
　　朕博延美才协济兴运若稽祖宗举贡之日参用词章经术之科惟岳降神既巳作兴于多士丰水有芑犹能燕及于后昆今当三年大比之秋嘉与四海共繇斯路庶几兴贤论秀之遗意无愧登明选公之盛时其饬攸司申谕厥志
　　又
　　朕至公旁招急亲为务惟祖宗选举之制莫如进士之详凡公卿辅佐之才悉由此涂而出盖列圣陶成之素亦有司考覈之精仰成法之俱存谅淳风之可复适当大比思得真才其加申饬之严庸示网罗之广夫懐忠信强学问待举者之事抑浮华进器识考文者所先朕将论定后官尔其身劝为驾谨择可者俾偕计吏而来亲策问之极陈当世之务布告中外其体至懐
　　告谕两淮诏
　　勅两淮百姓等比者戎马俶扰邉陲绎骚赖将士邀撃其归与邉城固守之力敌巳亡逃出塞兹欲和亲民用荡析离居罔有定极痛念两路生灵之众加以百年积累之余居者杼柚其空去者饥寒不保使尔动揺而破业为之恻怛而伤心朕既复公田以贷民出缗钱而续食谕吿所抵之吏存问失业之人属兹邉警之渐稀犹恐流庸之未复室庐未免毁壊鳏寡不能自存迨兹农事之方兴尚忧种食之不备宜敷恵泽用拯疮痍
　　戒谕诸将诏
　　朕惟敌据中原今逾六纪戴天履地其忍忘靖康未雪之雠尝胆卧薪常恐负烈祖有为之托惟是寝兵之已乆深知动众之匪轻属闻敌运之将衰加以干戈之内扰河南亢旱赤地无余汉北连兵暴骨相属遗黎转徙襁负来归爰念沦溺之民至于相率而请命故下绥懐之诏实非得巳而兴戎朕既不能遏邉衅于未开之时未免列将屯而为不虞之备惟今疆塲之多事正须将士之同心若平时情意之未孚则缓急犄角之何望咨尔三军之统帅暨于列校之偏禆如亷蔺之共济艰难若李郭之相勉忠义各殚勇畧以赴功名或迎敌以前行或邀撃于后阨或附聨其疏罅或应援于往来务令声势之相依有如心手之相应并谋合力功必有成髙爵厚禄朕所不吝
　　成肃皇太后丧请御正殿批答不允诏
　　朕惟内殿问安之常见三宫席庆之盛兹念皇祖实贻后嗣之燕谋屏予一人尚有重闱之慈覆未报含饴之徳方谐移御之欢不吊昊天降此大戾供寝门之色养为日几何痛奕世之母仪于今尽矣朕以元孙而祗遹思昭大孝于继承躬垩室以执丧惸然在疚莅法宫而亲事非所忍闻所陈宜不允
　　第二批答不允诏
　　朕遵谟烈之训于阜陵殚怡愉之奉于长信谓物本乎天而人本乎祖视保佑而则同故养致其敬而丧尽其哀于听修而未暇比勤忱请尝谕至懐方勉尽于追恫忍亟闻于他务非不知日有万几之事与匹夫之孝不同然遽忘母育三朝之恩亦行道之人弗忍矧仰成于衡弼相与协谋若亲政于浃旬不几太速所陈宜不允
　　秦桧降爵易谥勑
　　诛奸雄于既往罚虽逭于生前申劝戒于将来罪难逃于身后盖人心之积愤岂天网之终疎九变而赏罚可言虽阅时之己乆百世之子孙莫改庶清议之犹存具官秦某在政和间为中执法方军前之抗议其言几类于程婴及塞上之还归此节何如于苏武惟我髙庙过夏少康排众论而授宰衡如中流之遇维楫谓其间闗万里或能为国报仇岂期首尾两端反欲与冦为地既潜交于境外卒堕敌之术中兵于五材谁能去之首弛邉疆之备臣无二心天之制也忍忘君父之仇洎奸计之弗行幸国威之再振羣后以师毕防三将之防日闻黄河以南巳闻尽为晋土鸿沟未割何患不归太公乃复贪天之功亟为削地之防密布私党隂遣誓书造飞谤以翦爪牙忠臣为之解体还降王而就葅醢行路至今兴哀神州自此陆沉外侮因之坐大一日纵敌遂贻数世之忧百年为墟谁任诸人之责朕遹追累圣之遗训褒表上流之故侯悯其洒泣以从戎至于脱帻而就死为之封菁茅而崇血食庶几激义槩而鼓芳风嗟道济之见收罪成汝手使武安而尚在戮及其身况士气乆郁而未张公论追尤而弗置虽保首领以入地下奈何怨毒之于人深昔晋幸免于贾充礼官请为改谥唐逋诛于林甫天下快其削官其追极品之殊荣更夺易名之美谥以昭宿恶以激懦夫噫鼠以近器而犹忌投岂不念渡江之旧谁兴厉阶而今为梗其少伸误国之刑盖获戾于在天祖宗之灵故假手于今日论议之及尚复漏泉之泽勿忘结草之图
　　制
　　太府卿枢密副都承防制
　　朕惟右府之属莫如密命之亲以次对而赞訏谟亶惟旧制用列卿而为副介未有前闻属图乂以儁功固难拘于常比尔才能鲜俪慷慨自将护漕日畿巳登最课尹民天府绰有能声伟兵畧之深知方军书之旁午爰跻荣于农扈俾禀务于几廷夫帝王之道出于万全毫厘之差谬以千里其协承于几急必审当于事情服我优恩嗣有明陟
　　李壁除叅知政事制
　　朕思巩丕图眷求近弼继自今其立政事将嘉靖于庶邦进有徳以尊朝廷俾参陪于端揆肆畴在列佥曰汝贤中奉大夫权礼部尚书兼同修国史兼实録院同修撰兼直学士院兼侍读赐紫金鱼袋李壁防学逢原上才周变禀金玉之坚粹谐箫勺之和平文华纬国以成帝坟父子追踪于彪固江汉炳灵而绚幽思弟兄俪美于卿云粤若髙鶱仪吾禁从汝典朕礼夙夜直哉惟清其代子言训诰坦然可举比持虎节逺絶龙荒使万里而见几微分以身而许国诗三百而能专对类不战而屈人嘉想着于贤劳爰叙陞于常伯谋猷入告于内靡惮其勤议论持重有余益恬于进是用参稽人望擢预国钧夫执政其犹股肱自昔固同于一体然中流而遇维楫于今尤急于相须矧万几实繁寸隂当竞桑土之彻宜迨于未雨琴瑟不调斯解而更张若时登庸赖尔励翼惟能肩一心于同寅协恭之始庶几缉百度于匪朝伊夕之间噫四海方想中兴深轸渊氷之惧三事以佑乃辟允资柱石之良式究逺谟祗若明训可特授中大夫参知政事
　　张岩除知枢密院事制
　　朕眷求贤辅寜敉武功立政立事而相我家乆参陪于国秉惟时惟几而勅天命肆专擢于枢谟委注益深仪图惟旧光禄大夫参知政事兼知枢密院事权监修国史日厯同提举编修勑令兼同知国用事广陵郡开国公食邑四千戸食实封一千三百戸张岩懐才伟异令徳端凝仁义弼于朕躬俊杰识乎时务太平之畧非一士望耸于栋隆北辰居所环众星具瞻于魁极自王庭之迪简肆贤誉之昭宣抨弹争烈日之严论駮擅回天之力四辅史佚在右陶成寜壹之风三年周公居东蔼着遄归之绩洊膺图任旋付本兵取人不以己长持效君之众美有猷入告尔后每虑敌于万全朕若稽旧章分畀二柄虽制胜御人本繇一道方赖兼资然修戎立武以整六师莫如因任夫庙堂欲销未形之患帷幄当运决胜之筹若虞机之张于度则释庶桑防不徙其功可成惟卿逺算深谋加之专心致志矧夙殚于忠力必尽展于经纶噫宵旰进股肱之臣既登庸之无竞夙夜基宥密之命庶耆定之有期往哉汝谐祗若予训可依前官特授知枢密院事加食邑四百戸食实封一百戸余如故
　　辛弃疾待制知绍兴府制
　　师帅承流本以寛大奉行为首防稽近海思得文武备足之才属此畴咨得于巳试惟素望夙烦于镇压则赤子必善于抚摩其即祠庭往分阃制具官辛某忠诚素矢智畧无前方燕昭碣石之筑宫无愧海濵之至驾华山騄耳以行逺忍忘烈祖之知乆矣践扬蔚有风采爰擢登于禁从将旋付以事功其才任重有余盖一旦缓急之有赖为吏太刚则折此三期贤佞之未齐朕方甸四方而用俊民岂因一眚而掩大徳其以济南之名彦载新浙左之旌麾夫材固有于所长政亦贵于相济往者盐鬻为害赖卿奸党为销今闻仗节以重来必且望风而尽屏惟威严之少霁庶寛猛之适中噫黄覇治如其前终归长者越人轻而好勇务在安之
　　丘崈除兵书江淮宣抚使制
　　朕遹追贻谋思广继伐防诸侯复境土虽云大义之明非上智必英豪正徯真儒之用畴咨惟允委寄宜隆盖威名资实在素望而已孚则号令指挥不崇朝而改观丕昭使指申锡命书具官丘某早负名能之称少有公辅之望实受知于烈祖嘉有志于中原栉雨沐风贯四时而不改批郤导窽解千牛而若新比以在王室之心幡然当留都之寄御下简易折冲精神虽并邉纷羽檄之驰而十郡无犬吠之警朕惟四海想中兴之美三军惟元帅之谋岂应方叔之壮猷坐视羣公之血指其进陞于常伯以尽抚于成师噫制胜如奕碁巧拙惟其所用持兵犹槃水审重乃能成功惟卿涵蓄之累年加之踌蹰而四顾必有多算成此万全服我训辞以应事防
　　四川宣抚使制
　　汾晋古为重镇闗陜夙号奥区虽地隔皇风奄逾于嵗月而人思王化方切于云霓将建上将之皷旗以救遗黎于水火惟天亡此冦固以殄灭为期然敌亦吾民无若招携之礼爰示绥懐之意式増委寄之权具官某威惠着闻机谋果鋭沉鸷而能待士有如李愬之推诚缓急真可将兵无愧亚夫之持重惟乃祖父有大勲劳营垒犹存百战遂安于岷蜀指麾若定长驱寜有于闗河嗟有志于肯堂使宣威于分阃果着西垂之绩大扬北伐之声
　　江西转运判官制
　　朕惟国之任人如工之利器若处得其当则用无不宜尔以相阀之英陪枢掾之列日者九江之选牧方分千里之左符大江以西货泉所萃将漕之职委寄不轻辍尔以行不惮改命惟尔才谞之优裕智识之敏明考察盈虚必能剔除蠧驰驱原隰无忘护养本根行有显庸不忘明陟
　　表
　　代淮南运使谢上表
　　入忝省郎出膺漕计揣薄材而弗称冒叠组以尤惭臣中谢伏念臣一去国都十换年籥服勤两郡误来召驲之邮列属中台几徧剧曹之舎获参陪于勅局复迎饯于使人凡此记怜皆念臣之家世本非敏达可备上之使令淮壖以南将指匪易币轻楮重霖潦复为之忧籴贵价腾刍稿至几于倍己忧囷廪不给灌输复无麦苖可望接济静言心计嗟未达于利源所兼刑司动更闗于人命重负抡才之责不胜匮事之忧兹盖伏遇皇帝陛下恵顾幽遐厉使铅钝歌皇华以遣八使出红腐以赡一方凡臣所将皆得之实臣谨当周爰靡止殚竭以思积水未疏则疏之以振失业之民繁费可节则节之以为先事之备更体训辞之厚不负举刺之公庶几驰驱少效毫发
　　代和州谢上表
　　擢之班事之中付以州麾之寄不共是惧祗服云初臣中谢伏念臣所领之州其北近鄙江臯逼介固为敌之必窥声援相依是亦庐之右拒一昨南渡之后假以管内之权下玺书而营屯掲赏格以团结岂不望为雄镇相与共捍极邉良由彼此异同规模不立是以要遮前后形势未成今牖戸绸缪时则可矣岂壤地褊小臣曰能之兹盖伏遇皇帝陛下后臣克艰文武并用方恢胜算大为复古之图更厉缝衣共底扞城之绩臣敢不傅聨疏罅绥辑耕屯得嵗年之间寛绳墨之驭使淮淝以东无腹背之忧邉萌自消吾圉用固
　　代郭帅到任谢表
　　衔命睦邻慨神臯之未复叨恩分阃愧将畧之非长属立表之有期恐循墙而莫避趣趋营坞谨视印封臣某中谢伏念臣五世逢辰三朝缀仕始由涓赞误简渊衷列卫储才竟负阜陵之殊遇属櫜入侍旋陪文陛之信臣既中外之屡更亦偏禆之洊歴窃挂弓而图报尚横草之未酬每思鹰扬勲伐之旌犹藏盟府及读马革死边之传恐坠祖风数战髪以无多建州麾而自试方俟戍葵之次敢图细栁之行惟秋浦之上流控长淮之一面地形峻峙前瞻庐寿之战区天堑横陈中接荆吴之声援邉烽乆熄家累日増非深识兵势之人孰当警急欲少贾敌塲之气尚费拊循藐下臣之无闻冒中权而有惧兹盖恭遇皇帝陛下博收戎佐靡间位名既分宿望以责成犹欲后来之軰出知臣虽乏汾阳之贵气谓臣及闻陇右之家声因其能忠谨以自将遂假以事权而躐授臣敢不勉思跗注载缉犀渠志在死绥虽未得犯难忘生之所师如挟纩当使有捐躯徇国之心傥尺寸之幸成庶涓埃之少答
　　代某官辞免第三次知临安府表
　　忱思控免优防弗俞合承命以急装【急装二字出事类赋衣服门】尚捧书而横涕臣闻陈力不能而即止事君非入而后量故廐秣未疲则误蹶尚可以终试若芒锐已顿则更刀不如于善藏臣之数竒势实相类一昨再上为真之印旋叨使过之行岂不知用旧之恩深亦庶几图新以自见然根已揺则易防技既竭则难工访为医于折肱犹夫前耳较失伍于持防抑又甚焉今假宠以居冬卿复起家而司神甸盖矜怜其屡坐谴而去尚须假其能振效于终恩指愈隆称塞斯重操心既切防虑尤深借令不汝瑕疵寜复有他缪巧况责论议则逺猷安在工发擿则美疢未瘳若贸贸而复来常惨惨而畏咎物忌太甚人将求多畏不能趋岂其行之敢惮往而有吝不如舎以无虞重念臣补过未能投闲巳幸复南容之圭玷尚或可为收东隅于桑榆自嗟云迈负鸿私之起废防蹇产以懐疑愿哀罪罟之余仍赋祠官之廪迄收成涣允穆师言
　　代执政重明节贺表
　　辰在于苍龙尾就盈数焉社鸣而圣人生时纯熙矣臣某中贺恭惟皇帝陛下大徳懋昭小心抑畏春秋鼎盛属万国之本于元良弓矢载櫜驱一世之民于仁夀昔在殷宗飨国丕若有夏厯年皆由嘉靖于庶邦式克延洪于景命于皇盛旦髙掩前徽臣顷玷近司自干大戾心倾葵藿幸逢汉日之再中身在江湖徒望尧云而三祝
　　代贺太上皇帝表
　　星流虹渚弥月不迟寝问龙楼与天齐寿瑶图増羡函夏均懽臣某中贺恭惟太上皇帝陛下脱屣如虞提纲命禹非心黄屋早褰裳而去之置酒未央今为父乃贵尔属凤纪诞弥之节乃麟书大有之年鱼钥才通拥三宫之瑶佩露囊来献映双掌之金茎如日之升自今以始臣分符乗障率舞无阶望日下之鹓鸾莫陪栢宴指云间之箕翼愿祝椿龄
　　劄子
　　乞经理邉事劄子
　　窃惟当今急务先须安定大势而后缉理事功寻常无事之时积已费枚数厥今号为更化自应头绪更多然凡事须论慢下手合有先后且如本朝所患最是宿兵矧今国力已蹙若复有事疆场必是愈难撑拄是以法当先纾外患俟得境内粗宁然后余可次举若但求髙论不切事情安危所闗臣则不取盖近日之事与汉诛霍禹唐诛元载不同霍禹专制朝权元载窃弄威柄虽毒流生民而未尝连兵结衅故一旦既服上刑则天下旋即无事今元恶挑怨敌国身虽诛夷而祸故尚在幸今主徳无阙朝纲稍张敌狃百年之安与靖康时异耳然迹其产祸则实与蔡京王黼梁师成童贯相类是时贬斥流窜典刑举矣然六贼虽夷河上金人初未尝去尽破诸县为鎻城法则太原之围初未尝解自敌去阙提兵再下中间亦得数月间隙止縁精神涣散着数悠悠加以寜徳两宫重费调防庙堂卿佐不相协和行遣羣小稽滞日月委任二三莫克任事既不能急纾立至之患方且枝节横生虚费光隂是以强敌复来遂不可为今日之事若使小使还归别无邀索通谢之使次第可行先得了抹此叚然后方见眉面今敌窃据钟离出没淮漘既有轻我之心复知求成之急设或所求未厌隂有包藏则今秋之患偃然固在若终归于和复用隆兴故智压我以兵则邉鄙之忧盖亦未免或有坐断不进以待我困则彼虽不战我亦不支以此三者推之则今日事势所可喜者不过且得元恶就诛别无意外不测之患其动揺震岌未可谓之安且定也自始用兵淮民南来一家十口不存二三近者津遣复使还业若田庐无归则彼将安往昔东晋闗西大饥流民欲求寄食巴蜀朝廷遣使慰遣不令得过剑阁其后共为逃难之计而李特之乱则六郡流民也自创立雄淮所费钱粮不可胜计近者溃散所至剽刼若邉风益髙则必为乱阶昔宣和间谭稹増衣粮以招常胜军至十万人其人皆勇悍可用乆之食廪不足出不逊语而我军亦怨其后沿邉开门纳冦卒乱河东者则皆怨军也故今不特有外患且忧有内讧解衣包火直未发耳复闻上自九江下至沿海戍兵八万自近者不许劈劵増盐菜钱费増一倍此项钱米既出经常截拨之外自今别无科名可给楮币折阅印造不及尚犹未办米以月计不下数万米非楮比何从可得初闻江淮宿储几二百万沉而为泥煨而为尘委而为敌至今巳皆竭尽近浙籴买数亦未敷未论和与不和只论米数穷竭巳不可为故不和则事方殷诚可虑和则备未撤亦可忧若不且先求安定之策则虽有智者不能为矣臣愿陛下君臣同心委任专一辅相同心不分同异侍从近臣交相协赞不为虚设及今小使未回之日令以和与不和之利害早求其当更须趣召分阃重臣入奏利害与二三总饷商议乏兴一节若合成有日则事固有序脱或邀索尚多则何防可以相持必俟外患内忧渐次平息而后其他议论可以讲求譬如常珍之食若堂皇洁除腹心无恐则皆可以排列而进矣不然臣恐逺患未弭近忧先至也臣无任
　　同陈正字傅校书王秘监乞进防要劄子【十二月丞相过局面纳】
　　伏见实録院昨奉防修纂今上皇帝寳牒各巳成书同时进呈独是秘书省所修防要为书最钜尤当以时编集自乾道六年修进以来九年又进淳熙六年又续进十三年又续进绍熙三年庆元六年嘉泰二年三次又进未有厯五六年而不进者今自三年进书之后至今巳及九年稽之典故未有如此乆者伏覩淳熙十三年十一月上四国史列传秘书沈揆等劄子乞将所修防要同时进呈绍熙三年十二月上至尊夀皇圣帝圣政乞与至尊夀皇圣帝防要同日进呈庆元元年上圣安夀仁太上皇帝日厯乞将太上皇帝防要同日进呈前后三次本省申请得防并依盖同时脩进非但省礼文之费而典章法度免使日乆有所遗落闗系非小今欲望朝廷敷奏将所修防要参用典故与寳训玉牒同时并进
　　代人上殿劄子
　　臣闻有为之主能转移天下之事变于其始则当思辑寜国家之基命于其终恭惟国家廼者不幸上天降灾烈祖即世始之以谒省之礼阙重之以防纪之制废于是天垂妖象地出灾符讹言沸腾举国震动当是之时命垂于呼吸国危于缀旒若非天命有所系属宗社有所依赖则巳散之人情必且溃决而不可收拾巳壊之国势必且倾危而不可扶救巳兆之祸乱必且纷起而不可防御天未厌汉陛下奉慈极之命而幸海内述安泰之志而御皇极于是覆手之间而事情殊轨一朝之顷而安危异观然则太皇太后扶持保防之功与陛下不惮危难以出当事变之力可谓能转移天下之大变于震动倾侧之中矣今祸乱固巳消弭社稷宗庙固巳全安然向之所谓揺兀者当转之而为安妥可也危弱者当易之而为强固可也以臣观今则人情虽曰安静然所谓安静者不过免于前日之忧惶而巳以为上恬下熙可以触事而遇变则臣未敢保其胶固而不解也国势虽渐平定然所谓平定者不过异于前日之壊乱而巳以为凭藉维持可以乆安而长治臣亦未见其果能牢固而不防也所以然者岂其间辑寜而底定之者尚犹空疎旷阙耶臣窃譬之前日之忧危犹之大厦之疾颠今日之新政则如堂皇之重植其栋隆视前日则不挠矣其基址视前日则无壊矣然牖戸犹未缜密扃鐍犹未严固若不补葺其空虚填塞其罅漏则臣恐脱于飘风骤雨之漂揺而不免于担囊胠箧之窥觎矣汉唐继世之君或平内难而兴或迫外讧而出其间稍有英气者皆能立国于危急抢攘之中然考其运祚之延不延国命之续不续则防称焉岂非徒知转移事变于其始而忘其所谓辑寜国命者于其终欤书曰予迓续乃命于天诗曰夙夜基命宥密此臣于始望清光之日所以欲为陛下深言之也然辑寜之道大闗于天运细及于人谋其讲论条画非该通独见之士不能知其弛张罢行非丞弼议政之臣不能举臣之浅陋岂能究知若臣规见所当及者如君徳不可太急则愿陛下调平其喜怒安舒其气志勿使性情之失中而有轻扬暴急之失国论不可以屡易则愿陛下委信仁贤尊礼勲徳勿以既往而待将来勿因一人而疑羣类子道不可以不尽则愿勿问其志意之未孚势分之未接冺絶其痕迹而自竭其孝诚命令欲合于公议则欲思断制之易专名器必及于有功则欲念除授之可骤若此数者行之而靡不至则巳定者可以安寜未强者足以振起若忽视而不行或略行而不尽则臣恐巳揺之人情终易震动巳弱之国势终难扶持如火消膏而天下不可为矣民力困竭国计空虚吏员冗滥武备单弱此则臣所谓当讲论条画弛张罢行之凡目而辑寜国家之急政也陛下若有意幸听臣言则当出臣此章降付中书俾二三大臣思其所以变通之防损益之方条具来上而陛下同与二三大臣开肆厥志细立工程不惮其行不计其近以次而为之如此则庶几不负烈祖之忧勤太皇太后之付托而可以迓续天命于无穷矣夫忧患易忘安肆难保伏惟陛下抚前事而惊心顾后患之无防诵诗书辑寜之戒鉴汉唐短蹙之由惕然终日厉于有为则天下幸甚取进止
　　代人上殿论州郡事劄子
　　臣幽沉田里多厯年所瞻望阙廷永叹无阶今者伏防天慈记怜既巳起之名城以责来效又特促上戍期获觐龙光臣一旦得整冠緌望旒扆赖宠而去以为逺地牧民之重臣死且不朽未知何以论报惟是臣今以守臣陛辞其有闗系郡县事体所合奏陈者臣不敢避出位之罪臣闻今之守长事权太轻更易太骤臣攷汉制凡裁防犴狱制用赋租选辟州佐废置令长甚至调发擒捕其权无不皆在长吏是时尺一诏书希经郡邑长吏方畧皆得自效其后自置刺史稍事督责然二千石所以尊重难危者事体终在是以奸轨清屏国祚灵长今朝廷责成郡县之意固重然恩威无素风采消铄过客防士得以短长钳制嚚讼奸豪得以越诉动揺小吏不敢亷按惰兵不敢教阅小小兴革辄畏生事臣以为此平居无事可也仓卒如此何以为方面之重何以为弹压之制此臣所谓权轻之害也臣又尝攷江左元嘉百官乆于其职六宰至以六朞为断是时三十年间吏不苟免民有所系戸口殷盛租徭平均其后迁换去来渐变旧制然齐之初年治民之官犹以三年为断谓之小满盖虽经歴江左此制不壊今朝廷乆任郡县之诏数下然浇竞难制法守易逾前者方以才望而超迁继者或又易节而徙去去者方以罢软而更易来者或又负课而潜移逺者期年近或数月人情既以重内而轻外守帅由是倐去而忽来臣以为朝廷用人不拘嵗月可也郡县如此何以堪送迎之扰何以责教化之行此臣所谓数易之弊也臣仰惟陛下方率作兴事以图大业大臣方殚竭肱股以倡其僚今百司庶府改视易听趣功首事皆思自尽以奉其上庶几乎内治举矣而郡国之政靡靡如此诚不足仰副徳意志虑臣谓欲使表里并举于今惟重守令之事权乆郡国之嵗月为最急可以重民社可以息民力初无变法更令之扰其事在朝廷主张申饬之间而巳惟陛下留意焉天下幸甚
　　代监司乞行下浙西广籴劄子
　　猥以庸虚滥将使指防赖主徳穑事屡丰田里少纾永絶愁叹下臣司庾遂得以逃一路敛散之责可谓大幸然臣职思其忧窃以为西浙土风例无贮储若官有所蓄卒遇水旱通融补救亦何所患今之所虑正以民间既无宿藏公家亦无余粟所在常稔仅支目前一遇小歉便苦踊贵臣思其故正以丰嵗不收遇歉旋籴先事不图粟无所积故也考寻赈济故牍前执政罗某任浙西提举日用米最多为日已逺绍熙五年黄某任内赈济赈粜总之为米一百四十八万石有零臣见米数浩瀚随即刷具本司一路所管诸州米斛意谓必且有余然今之所有仅止于二十六万二千石耳以平时之所有视饥嵗之所发不能十之一二天时无常尧汤不免卒然有方千里之旱乃骇而图之恐非计之得也臣闻汉谷石五钱遂置常平隋人社仓亦因谷贱臣询问今米仅及二百父老皆谓二十余年未有此稔及今广籴恐正其时若更小缓利归富室必且増价丰年难得古今所惜臣管见浅陋窃以为不可蹉失此时欲望圣慈轸念近畿生齿幸因大有之嵗不贻失事之虑给降度牒取拨钱镪行下浙西产米州郡置场广籴候籴到数目取自朝廷指挥专委司存掌管岂惟可以救目前谷贱之弊实可以为后时缓急之需一路幸甚









　　钦定四库全书
　　山房集巻三　　　　　　　宋　周南　撰书启
　　与庙堂议论和书
　　窃闻小行人之归敌必欲得用事者之首而后归侵疆定和好堂堂大国决未之从果若行之则国不可为矣昔唐杜元頴自宰相出为劔南节度敛取苛重蛮徼咨怨太和三年南诏乘虚破成都焚郛郭蜀之宝货工巧扫地文宗遣使临抚南诏南诏上言请诛元頴遂贬邵州刺史议者不厌斥为循州司马死于贬所【此叚出唐书二十一巻杜元頴传】其后李德裕为相议曰元頴尝居宰弼失于驭远致蛮冦内侵蛮夷之情不可开纵若为之执怨以快其心则是不贵王臣取笑外域【此一叚出李卫公集十二卷】窃考杜元頴厚敛剥虐遂开边衅与诬君矫命轻动干戈固不侔南诏小国入蜀之祸止于一方与挑祸强敌轻动百年两国之盟好三垂受兵海内骚动之事固不类元頴庸谬书生论罪极于窜责今之奸虐几于荡揺宇宙倾危社稷滔天贯盈罪状固万辽絶然卫公终以元頴尝为宰相不忍因夷蛮之请而死之所以惜国体而非为元頴也杨国忠之枭首李林甫之斵棺无非专权蠧国开邉召乱之所致亦无戮尸之事唯晋王敦谋叛事平而敦巳卒乃跽而斩之此三恶者诛之不同然苟出于其国家之典刑虽陈尸于市并坎而埋取其巳戮之体凿掘斩刺无不可者若夫因敌人之命函用事之首以求成则自古未之有也惟燕太子丹封樊于期之首以献于秦赵孝成王取魏齐之首以赎其弟本朝徽宗皇帝令王安中函张觉之首以送金人其事今可复袭耶矧燕丹雅意欲使荆轲刺始皇非禀秦之号令也魏齐魏相与秦相范睢结怨秦求之急自魏而赵非用事于赵也邓叔子降贼也后周太祖宇文泰因突厥遣使请诛邓叔子太祖许之収叔子以付使者杀之于青门外至今简册以为深鄙【此事出后周书突厥列传四十二巻】悉怛谋酋长也唐文宗恐吐蕃复怨竟令执还戮于汉界之上李徳裕终身痛惜降俘且尔矧有关于大体者哉今奋迅震之威而殒魁渠之命大刑正矣悯其祖考惠以三寸之棺大体全矣我辞既直敌暴应销何必取巳死之骸逞无己之刑快敌心而后可和哉昔逆亮渝盟生灵骨暴亮既废殒则我遂退听此未尝得而干预也且乾坤之怒不极彼独无大臣乎始任之以事而终戮以自送亦且为敌窥矣昔吴主戮诸葛恪臧均上疏乞令收塟以为人情之于品物怒极则哀生见恪贵盛世莫与贰身处公辅中间歴年今之诛夷无异禽兽观讫情反能不慨然均之斯言最为深切自顷元害扫除六军喜踊长安孩防詈声成风国之大刑亦震矣敌所指取志亦偿矣若又掘诸坎瘗重加斩刈以求媚于敌恐过而伤恩人情慨然昔之怨詈转而悲叹矣敌人无厌自此邀索未巳愈肆恣睢他日握兵之将分阃之人深惩往事其孰肯出身任事以与敌抗是一元害之首不足惜而国自此不可立大可畏也窃谓冝择专对之才引义析情以答塞其谋而力拒絶之不冝以此复命
　　谢解啓
　　甫离防童获齿贡牒慙非夙慧甚玷明扬伏以环吴四封行周大比山藏泽育谷处樊栖通国皆称岂无頋陆后来之秀必若机云谁为糊名成此蒿目未闲占毕巳锐毫芒稍应凖绳不嫌羁丱于是老智逊夫壮决后出睨其先传流风嚣然扫地尽矣抑使生而小异长则大竒如云出山待族而雨若木初值勿爪其肤徐而采収庻其堪用如某者未窥尊足犹有童心粤从趋隅粗识揽笔家庭肄业谩经训之菑畬场屋应书类土砂之嬉戯贡成滥吹重累公衡古云博系于投信矣瓦注则巧甘井尺泽旱汲则浑小儿疾趋长老所惧兹葢恭遇某官诞宣明綍崇属寛条浮江而西独峙膺门之盛如星之斗更髙曾子之文江山动顔拱把入的贤师友吹送之如此里父兄寛假其偶然某敢不严冬夜之书程讲春闱之尺度或能不辱持以酬恩过此以还未知所措
　　赴池阳囬金提干啓
　　讲学无闻冒处儒官之舍问涂有日获依幕府之贤恭惟某官生长见闻渊源师友及门独盛身为贾谊之孙諌藁未亡世守郑公之笏合居要地用续遗风使贤者低徊于斯岂我軰夙昔之幸某之学殖其犹面墙不虑此而教人多见其不知量不图邂逅获见典刑操篲医门愿疗好为之患分光邻烛不愁独冷之官瞻咏之私敷宣罔既
　　池阳囬贺冬啓
　　砚寒金井方愁客坐之无氊灰动玉葭忽报绣纹之増线自分闭关而读易谁其执讯以贻书恭惟某官古学绠脩髙文隽永曕彼向荣之木便合春囬乃知蛰地之雷尚须日至方将再转为丞之记巳蜚七日报政之声少淹緑水之循除即上紫宸而鸣玉某未能独复深愧鸣谦刚动而顺行敢谓朋来而无咎阳生而春至但惊人事之相催
　　答商总卿啓
　　显膺中诏晋陟贰卿惟委寄之非常冝宠光之特异有隆使指益简上心属在听瞻举同欣慰恭惟某官英猷轶世妙算济时使尽行其言岂惟以箫勺之音而谐羣慝虽不遇故去犹将全江淮之力以济中兴方樵蘓后防之时正飞挽多虞之日公既洗手以奉职谁复瞠目以语难操刘晏李巽之竒赢岂特变通之有赖倚关中河内为根本益知克复之无难伫观茂勲膺受显册师言如此非某敢私
　　池阳通胡总卿啓
　　待问广廷误蒙题品庀官泮水获奉教条方以书生来依大芘敢谓学校不同有司輙抒钦企之情布见拙陋之语恭惟某官清夷而不挠简塞而能通虽即之也温初非刻意尚行然定而后应未尝吐刚茹柔泛观人才各擅噐品法士亢于检局通人失在阔踈岂无偏长不可翕受乃若噐博足以融众异力厚可以折羣轻方其晦养于册府之中以至杰立于纪纲之地文采缜深而不轻衒露是非纷起而独守正中仍使吾身无暴赫之名欲使天下被平和之福此斯世之所罕恐重任之必归胡为玉堂鼎铉之才尚司金谷甲兵之寄有如地位必副时须愿为世道而自强式副师言之归重某志向甚拙艺业无闻绕舍栽梨浸忘歳月为亲捧檄适在帡幪不图遭逢有此幸防唯士之初进如木之初生非有托于养成则亦易于蹙防尚期保惠获寡悔尤苟获逃庠序之讥庻不负门墙之赐
　　池阳通建康张书定叟啓
　　隆堂执讯甚惭妄冒以求知外学防名更惧庸虚而受察窃以十国连帅之重下视九品文学之卑敢以平生半面之私而后竿牍小夫之敬恭惟某官勲劳奕世文献在躬凡绍兴讨伐之规图与衡岳讲论之宗防公既得之于亲授志在肯堂天复大之以全才刃游余地而又逊却乎三事之位而唯恐身早贵周旋乎二纪之余而能以事链心春秋未髙而望巳隆是非纷起而人不忌窃观地位殆为时生今百年之敌运将衰而四世之国雠未雪忍使中原之父老遗恨故国之世臣昔景畧之孙尚存异代犹迎于防上渭南之星巳殒返旗足退于魏人伫观帅钺之防勋即自石头而受册某未能卒业巳廹为亲方齿髪尚壮之时不知有巳持科举非工之习何以教人自知非敢为人师所恃亦有执事在闻诸道路屡辱齿牙方今名能半出题品岂伊拱把亦误轩衡涸辙枯鱼聊借斗升之水托根小草敢登桃李之场
　　囘毗陵代者啓
　　老于庸贱无望宦涂谓我交承知君长者远勤贶施莫识报酬恭惟交代巳屈儒科尚淹賔佐颇闻望郡积苦文书今主公弛张最异等课幕府休沐如无事时微老成之居间孰左右之及此是归前辈不计晚成伏念某始奋迅以应书俄逡廵而敛迹老之将至命可奈何过防恻怜夙告期防泽巳涸之鲋薄少则多束乆驽之筋周章可想终虞罢耎不任走趋倘觊幸而及之于分愿为过矣谢言不敏感臆无穷
　　赴浙东仓幕上浙东帅钱防政啓
　　未远陆沉复甘屏去夙叨钧播喜遂依归岂造物之兴怜俾此行之有遇恭惟某官学推该辅功在生民百年深林知必有于乔木终夜屡叹期不负于阜陵退然山泽之癯佩此朝廷之重日月在上金石为开果膺当馈之思亟付殿藩之寄昔孟子三宿而出昼周公累年而居东永言感悟之难未有遄归之盛海内闻公之复起师言于是乎大和朝孚号于王庭夕收锋于邉障方寻黎老再植棠隂约束瀚海之波全防桥山之气然后安车入觐黄髪告猷终汗青未毕之功名使戴白不知于兵革彼哉不言而去今之所就孰多舆论如斯告廷可必伏念某本无远韵偶执愚心一昨与在甄收置诸筦库岂不私怜其云暮庻几自奋以求通然而采撷芳防巳嗟将落攀跻分寸更觉云賖輙因附赘之员请赋支离之粟钧天乐阕嗟视之鶢鶋望月潮生幸向洋于海若深惟在昔之士孰能自致其身矧今台阁之英半出品题之鉴巳见膺于世用或遂擅于时名岂其遐弃之踪获此否终之吉尚以素乏翘材之介绍难窥岩石之隆髙芹欲献而意防汲愿深而绠短惟一世具瞻之重故十舍重趼而来方殚鑚仰之劳岂以属餍而弃出匡衡于幕府自愧非才进朱游于门墙傥谐受业尚念燕昭市骏马之骨免使越人诮章甫之冠庻几晚軰之无闻获托稽山而不朽恩荣之至铭镂无忘
　　赴浙东仓幕上章仓啓
　　未远陆沉复甘屏去获私宇覆喜遂言归幸造物之兴怜俾此行之有遇恭惟某官雅声遥远令范端凝梦授神毫绚虹蜺之巨丽肩劘哲匠操牙旷之余徽振鸿渐之羽仪丽丹霄之孔翠方将立文石赤墀之陛演黄麻紫诰之纶属当转漕之费繁重以牢盆之法弊稍严法濵之厉禁思斡山泽之余饶孰能操竒赢以佐军兴其惟以儒术而饰吏事沃若如濡之辔思与解而张果销釱趾之风独最熬波之课宝储地峻难久驻于星轺平准书成必尽陈于民瘼载惟委身幕府之列实将借势鹍鹏之翰凡罗致于其中谓鹰韝之巳脱然而风动帐开之客必皆才雅气鋭之流有如颛防曷賛画诺殆类支车之鼎更怜骈指之枝恐速素餐之羞敢望青云之附倘如燕昭市骏马之骨免使越人笑章甫之冠获怜负担之余无弃采葑之节庻几磨砻其事业终防运转其困穷戴德之私矢心曷巳
　　贺鲁仓到任啓
　　伏审辍从省户光啓庾台惟昔三丞实始阜陵之遣使属时多事更严畿甸之观风窃窥遴选之精私喜本根之固恭惟某官天才英迈德宇端凝家承哲匠之传名在诸儒之冠属登最课交上荐书上渇见之付以路匦司宗之事礼废久矣擢参议郎博士之游清规秀出于班行小选鉴精于铨緫一台分纠将陪栢府之騘六辔如濡廼俶周原之驾是将以儒行而饰吏事庶几操竒赢以佐军兴厌承明适防稽暂弭輶轩之节访古文上禹穴欲成平准之书伏念某本非名能偶执顽鄙身已甘于遐弃仕几类于漫游爪肤以騐生枯无望郭橐駞之种攘臂而取薪粟欲效支离防之愚瞻使指之来临抚滞踪而知幸但惧管蠡之浅见莫禆煮摘之利权幕府文书将负素餐之愧海濒广斥更忧属禁之穷何以助公有此而已
　　贺赵师工部尚书知临安府啓
　　六卿率属尤严平土之司南国承流咸仰神臯之重惟中都之难治自汉世而已然前有赵张后有三王固已不全而不粹久者年嵗近者数月未闻至再而至三恭惟某官智畧纵横风神峻整轻车熟路翼乎其遇顺风错节盘根恢然其有余地久剸繁而治剧旋入从而出藩履声已近于星辰最课常司于辇毂肆求已试允副畴咨宫室无所増修庸示班聨之峻吏民服其威信益彰委寄之隆乃以冬官之长往殚天府之劳献纳论思岂止及百工之事耳目方畧尚能折千里之冲翘企之私感慕曷已
　　服除再除馆职谢啓
　　衔哀去国絶望清时申命起家复尘旧着痛永辜于亲养忍再窃于身荣削牍之归抚心流涕盖闻好丑之并进宁无底滞以求通然金为物之至坚改煎犹惧其耗木已防而再植迁地弗能为良故天不能靳乎材之易成士莫艰乎命之难进伏念某虽极人之艰阨尝为世所记怜一昨废弃于党锢之初甄收于禁解之后故府聨名于文部书林接迹于俊躔虽未霑涂辙之清华已屡费朝廷之收挽而某始求外禄席未暖而丐归旋廹内艰舟遇风而引去葢无地以承其资泽非造物不与之流行然父母生之不思稍稍而自见日月逝矣乃欲闵闵以及亲仰视爰乌于何从禄天门荡荡一布武以何艰棘人栾栾百此身而莫赎闰余倐变人事复常礼有尽而易穷哀无涯而难尽方将灌园以老返税于耕使国人曰幸有子哉虽饭蔬食而无怨矣矧雕年之迟暮抚竒迹以踟蹰孰引手于断绠之渊复滥吹于英游之后莫知称塞但剧凌兢兹葢某官懋建大中博延髦士执度以成宫室慨念才难爪肤而视生枯尚图畦种曲怜孤迹不置他岐但某积困埃尘未窥坟索深惟先朝秘府之重庻几丰芑数世之仁皆怀郢握之珍复毓蓝田之囿于皇得士燕及无疆今精储麟阁之英巳度越瀛洲之盛采及蕞品恧焉厚顔鈆椠者书生之常为敢忘加勉流落者人情之所闵更冀兼收
　　代刘武谕赴都堂审察啓
　　下方悠远絶望趋风台曜宣明许容执贽敢沿晋候陈见疑诚窃以光辅于泰宁毋若扬明于仄陋固有掀出于泥淖之贱其或置罗于旷莽之间惄如饥渇之求岂以属餍而弃惟是宝玉无趾毁誉过情古忧无因而前今或抱虗而进于是山林知耻之士以自献为羞智愚争骛之场有难知之叹诸侯嵗荐以充赋大臣承诏而察言待礼而行者谁欤求详于初者势也然而卞子三献而刖足鬷蔑一言而升堂或扫门拥篲而不见收或立谈防面而膺上赏又有遇与不遇岂特才与不才今兹贸贸而来得无赧赧之色伏念某趋隅虽早覩奥未能一自家庭之谪迁重以铜梁之间阻中夜陨涕报国无门幸王路之复平于私愿而已毕忽闻牧守猥上姓名方其取而上之岂无可者不曰如或知尔则何以哉以故怵惕交怀趦趄即路莫知报称但剧兢慙兹葢恭遇某官大庇生民不遗一物念坤维之辽邈悯蜀士之沉防收此弃遐纳之彚进然晩后今者来思正恐召见问之不过妄庸人耳伏惟如作巨室如济巨川茹纳以容翕受无间苟有寸长与片善岂必石称而丈量少须假之观其来者誓于职分仰答生成感篆维深铺论靡究
　　代通交代知县啓
　　伏审防荣帝宠出宰王封俯慙瘝旷之余行借交承之庇顾平昔慕用之巳乆又子孙托契之云初盍修鄙辞致敬下伏以某官奕世钟英受才絶俗颂美中兴该羣公而惊叹诗追古始擅作者之风流追观祖宗登用人物之时合居台馆储蓄英材之地安用一律以待长才葢君子仕不辞卑姑假此小邦以自试抑下邑民巳乆天其使贤尹之来临某之不才缪兹代匮尝以为百里之地是乃古人之欲得岂有于三年之内尝忧己志之不伸非事之本末不同则人之才否不逮伏惟鉴拙者之巳矣思志行之孔难泥古则踈必有可通之律度狥今巳陋又将小出其规模庻几当世不以作邑为难岂特小民独被善后之赐
　　代潮守囬倅啓
　　入泷船而説海将从知津而问之跨岭峤而题舆胡为失脚亦来此方异县屏居而扫迹忽执讯贻书而踵门逃虚而闻足音邂逅而适我愿既开闭者数四盍酬答于万分恭惟某官地望髙华天才頴特乆矣姓名之籍甚独于进取则常恬然颇闻诸公贵人欲寘诸长安近日之地正使为治中别驾亦令在通都防府之中岂伊毒雾之瘴乡乃使竒宝在道侧岂非造物为后人之计遂使贤者不择地而居某巳诎儒冠敢图吏最虽闾阎碎颇于退处而更尝独狱讼簿书未有一日之阅歴所幸珠玉之在侧庻几辅车之相依望西向之水云某既免拥马不前之患分南中之风月公能为展骥小届如何
　　池阳通添倅啓
　　光膺宸綍来佐藩条惟昔者建监郡之官几特分于刺举而近世同正员之置葢优礼于勲贤兹为异恩曽不轻畀恭惟某官籍甚问誉退然谦恭峻门髙闳贵盛今凡几世渇砚枯笔业履方如诸生恭惟元符定防之懿勲与夫景德保衡之相阀虽故事同称于四谥而盛德实冠于五朝是宜闻孙克绍先烈中兴多二令而曩者或七寺而至清华恐召驲之即来岂别乗之能屈某凄其弱植陋矣多闻方将与诸生而受诲言敢自谓学校而废彛礼
　　深源定婚啓
　　大婚为继世谋敢云非偶一命忝三事壻幸见此风敬以季冬之吉占求归仲子于贱息不腆将币用昭乞盟有如相阀庆源之长重以慈范姆仪之素傥使外孙之是似不患吾门之未兴但以緑野平泉方袖裴李经纶之手半通五两輙陈朱陈嫁娶之仪尚期赦其不闲庻几永以为好
　　长女囘定婚啓
　　三施未报居怀采菲之慙长子维行复拜委禽之赐惟相阀之上噐烱润玉之竒姿大闬华宗咸愿有请秃翁丑女何所取材兹事夫岂偶然得壻亦云幸矣河水在此谅不以一贵一贱而易情鸡鸣而兴尚谨听尔舅尔姑之明训
　　为滕守囘送婚啓
　　婚嫁逼人未忘关念髙明过听趣使拜成于自为谋敢不共命窃惟逑合每重女行瞻彼萝丝尚犹择木岂其浅绪不戒委禽幸所见之略同获共图而不朽三肃将命敬拜贶于庙廷一齐尊门永燕休于甥舅【庙廷出韩文袁氏先庙碑国朝几品曾许立家庙执政之后应用一夲云赋緑偏州倦游乆矣结婚髙援内顾慊然云云得婚如此遂成季弟之名乗车相从愧在丈人之行】
　　为长侄定里人朱氏婚啓【作承奉名】
　　求婚继世敢轻为孙子谋择妇先邻况获依丈人行幸哉姓合贽此币将钦惟肃雍之门素廸婉娩之教尚神灵之克相永迓续于有家
　　为次侄定东阳乔魁婚啓【作承奉名】
　　属者仲孙谋择婚对求诸里丈人之行意见靡咸卜及先令君之门筮皆吉迨兹定论事岂偶然【余前同】
　　回侄女婚启
　　古者世婚必尊谱牒流俗竞利乃尚襟期邈矣此风敢不重拜近求邻比是似朱陈尚论绅緌恐非秦晋惟聴采之误惟礼请之勤钦承神休登受好币三肃将命奚所措辞一齐尊门永廸有禄【阙】











　　攅峦兮龙之渊色黭兮水之吹云雾兮涵星躔酾膏油兮泽炎田嗟沮龙兮宅幽潜应小云功兮返亦无言湛清酤兮送灵泉濑之祠兮万年
　　起水祝文
　　九华之峯兮千仭其崇有渊其渟兮潜虬之宫升虚陵冥兮随感而通粤春徂夏兮旱气蕴隆首种弗入兮歳将鞠凶羣望并走兮灵雨未蒙乃饬礼币兮改命于龙灵波出地兮旸乌微曚丰隆轰车兮屏翳冥空天昏地黒兮流洽四封枯萎起舞兮惔焚陨融吏德良薄兮神施实洪是一掬水兮变化无穷乆而不返兮惧于不恭酒脯菲薄兮莫明予歌以送之兮雨旸时若而年丰
　　奉安神水祝文
　　箫管初迎巳腾波而奋响宝坊甚肃用掲防以妥灵伏愿精祲潜交蜿蜒来享鞭雷车揺电帜骧灵驾以徘徊泽地产祛人灾转甘霖于翕歘
　　送龙泉祝文
　　九华之峯兮千仭其崇有渊其渟兮潜虬之宫升虗陵冥兮随感而通粤春徂夏兮旱气蕴隆首种弗入兮歳将鞠凶群望并走兮灵雨未蒙乃饬礼币兮改命于龙灵波出地兮旸乌微曚丰隆轰车兮屏翳防空四方播洒兮吹漓以风神非无意兮天啬其功既开其始兮忍靳其终是一勺水兮变化无穷吏德良薄兮匪施未洪乆而不返兮惧于不恭酒脯菲薄兮莫明予惟神终惠兮赐之雨足而年丰
　　迎龙池水祝文
　　假守云初亢阳为盭四月维夏五种未艺傥少须臾立见流徙穹谷之渊神龙是宅翕忽嘘气穹壤被泽敢命别乗躬乞【去声】灵液鱼在鼎竚立以俟灵雨随车明神之赐
　　祀太一祝文
　　仰止行宫天神之贵保祐皇家五福来备青阳肇新有开嗣歳嘉荐令芳聿言常祀神之听之百嘉以遂时和歳丰五兵不试惟春之祺神其贶施
　　祀太一祝文
　　元冥冬之孟月甫就歳功太一天之贵神聿修祀典北郊之迎伊始中坛之荐有严伏望明灵顾歆肸蠁昭格五谷皆入民咸乐于丰登四方无虞国永臻于安泰
　　代太守春赛诸庙祝文
　　池濒大江民处瘠土阳微骄而巳旱霖未成而惧雨相瓯窭之单薄滋耦耡之莽卤土膏既兴农事斯举洁牲蠲罍展祀祠宇惟神闵民亦既劳苦隂阳明晦毋爽厥度黍稷菽麦有殖斯茂我田既臧我土维阜太守与民弗忘神助
　　诸庙祝文
　　粤嵗旱灾祈神隂祐甘霔霈发焦土兹荣昭报惟诚弗忘终赐
　　祈雨防文
　　龙湫掬溜云巳上于天需鹳垤鸣隂雨复随于风至皆守长恳求之未至致隂阳并隔而不通肆洁精诚防修净供惟大觉随方而赴感庻骄阳覆宇以成霖
　　阳间水府龙宫水陆斋防文
　　秋浦不雨春种失时走羣望以精祈阅屯膏之亢虐肆陈梵供遍告龙囦伏愿嘘气成云出地奋响施及四封之外普沾三日之霖
　　玉皇大帝水陆斋防文
　　夏序甫临尚愆甘泽春种不入曷济后艰嗟人力之莫施仗佛乗之上愬吏失其职惧兴亢旱之灾天矜于民庻解倒垂之急
　　送昭明归祠宇防文
　　比祓公庭輙延灵驭旱既太甚忧夏种之后时神之格思转骄阳为甘雨輙防谷旦敬返颷斿尚终赐之无忘非初心之有懈
　　安奉归庙防文
　　来云軿于倐忽实自感通俨灵驾以旋归有光寅奉伏愿崇灵受职休徴若时闵阳亢之兹深续隂功于未竟
　　水陆斋防文
　　陶陶孟夏巳临盛长之辰每每原田未浃播敷之泽荷神灵之眷顾随祈恳而感通然亢阳之日既长一洒之润随涸朝暾复出嵗旱如初不胜下吏之忧心重与阖州而请命念至五月而不雨所未絶望者几何若非三日以为霖则恐噬脐而无及凭血诚而上愬冀膏泽之旁流
　　又
　　大命近止屡伸祷旱之情小信未孚尚阻为霖之望嗟下吏微诚之难动非大慈觉防以畴依爰即灵宫防修梵供伏愿再鼓雷霆之气尽发天地之和集沟浍以满盈洗山川之焚涤
　　祈雨防文【闰六月初九日】
　　炎风之吹赤壤适当三伏之时甘津之沃祥禾未浃四郊之内属垂成之在望岂屡凟之敢辞伏愿来夜泽于沧江缀朝霏于緑穗沛然下雨俾愿足于三农譬如为山毋功亏于一篑
　　祈雨防文
　　碧泉青稻觊遂丰成杲日炎风尚虞侵铄将毕畎亩三时之赐何惜乾坤一雨之恩粤惟神休迄此隂相
　　谢雨疏文
　　六月炎天敢必云雷之泽九霄绛阙速如影响之从荷天意之曲成续农功于垂就伏望稻一嵗而再熟禾六穗而连茎水緑方塘已脱夏田之焦槁云黄防防更祈秋敛之丰盈





　　山房集巻三
　　钦定四库全书
　　山房集巻四　　　　　　宋　周南　撰
　　序
　　同舎小録序
　　予至池学之明年始作同舎小録以识州里邑居离嵗月之乆近其式参用云萍録而加详焉池濒淮故多淮舒人间嵗邻郡歉学或不能多赡士士亦有至者然不过五七人或不十余人皆往来不常其间有浙水它郡则皆随侍子弟非为来学而至者也予年四十学于四方师友犹未知其方何敢言斆学之益且是邦之士方不屑与之游或幸得与之处矣而又无以琢磨而滋长之则是録之作毋乃为诸兄浼乎然自惟始终与友朋相期之志以惟是之求异时思同堂合席之不可得而展巻以观其人之孰进孰否则区区所望也
　　记
　　长洲主簿防壁记
　　天下雄镇校一嵗戸赋之伙若苏者不一二而支县长洲苗以石计者九万二千三百有畸自占籍五等而上应输之户五万通嵗合夏秋输为钞萃于邑者六七万簿应时据案小吏执牍曰此为甲此为乙稽其籍末勾之凡一戸之赋有轻重等色输冇先后不相均齐非一阅再阅辄随手可了也簿笔不停未日晏腕欲脱巳离立欠伸索憩去簿间有志须不离局不追趋人事不数数上官籖诇而后能専或其人以旷达自解或愦愦弗强或为在势者知而委事众则其职废此余耳目之所接往往皆然嘉定庚午春阳羡周君大猷始刻壁记而属文于余噫设官者固未有若近民者之重也今仕者习于簿而摄为尉何哉岂非以尉之事难工而簿之责易媮耶然尉不才盗不发民不求尉也簿失职民重输根本且剥矣然则何必壮县如长洲者簿为重凡欲厚下而平赋者虽千室之邑必自丞若簿始矣大猷字允叔亷行而文故资政殿大学士简惠公孙也初绍兴十三年部使者得廪人刻弗深考建请出隠剩益秋赋为七十万诏即州创经界司行之将推其法于天下防简惠自湖移守苏难之且辨其所以然部使者屈使仍图志之旧为三十四万至今所在犹言经界方量之为后便而不见増赋之为永患者实自简惠争之始也则其为徳岂止是邦而已哉然公卒坐论斥余十年而龙学徐公稚山亦自里居议使者括田谪矣余少时长尧老犹能道简惠之事而歌思之者今去之七十年矣而大猷世其科而来仕故因其请既为之识其官之当勉者且并着其先世之遗惠以永邦人之思焉记始于尚书郎丰公谊而下其前则嵗月弗可攷矣
　　平江重修贡院记
　　合苏之境为县五为乡二百有几三嵗诏进士举十人绍兴初又益以流寓总为十有三人合五县二百几乡之士三嵗试于有司者谓之终场淳熈中复搜遗材以试于太学谓之待补南渡以前试者少每诏下则试于浮图近郭之虎丘其后渐多则试于郡学又多则郡学纒苇为屋以居之后又益多太守姚宪始作贡院距今四十年试者至二千人合五县二百几乡之士七八十年间增至二千几百人今太守陈公惧不足以容也乃辟而广之因为之记
　　玩芳亭记
　　玩芳亭山居废址也畧计地可十畆中洼为池周径百步桥于其前有径百尺其濶十咫缭曲而复可以散步厥初经营与草争植恶木蔽芾乃夷菑芜斫宻为疎瀹出茂好彚次窠株有滋其荄爰暨秀发作亭瞰之其楹以五夫卉木盖雨露之英华和气之滋液其在人则其杰然者是也蕞尔亭朱者白者无几尔而天地之生意具焉余日临之把酒赋诗迎繁送谢当其目倦挟种艺书按行砌下芜秽不治而秀色薿薿亭所以名此其义也古者士以退伏为常以循修为职故世无放士士无淫观进退之间皆有事业今余遗落其天常傲堕其四体不自知其罪也又从而买花逸老于一亭之上幼壮之不力又何以记为盖余道徳之弃才也进而仕则腐于力退而学而乐地未融焉斯亭之作盖获寛于父兄师友而求不没溺其身者也是故余之有得于斯亭三焉芬而洁妍而整若知所自持一也采掇则人即之而不即人二也纎秾相安开落不竞庶几乎知命三也噫余之得是者亦直寄焉而已士防其实徳不知分之所当为纵心志之欲而又自以为义理之在是殆哉亭无瓌材无斵饰可不记记其落成则某年月日也
　　论
　　四塞论上
　　长安四塞之地也盖自山东而入则有函谷限其前【今陜州潼闗是也】梁楚之鋭锋不能遽前也自襄邓而进则有武闗制其旁【今邓州县故武闗】襄汉唐邓之游兵不能乘隙也西有大散以制秦陇之窥伺北有萧闗以当匈奴之侵轶屏翳蔽遮牢宻周固若四塞然而函谷地髙而又险其于四塞之固尤为重虽然函肴则天下之险固而洛阳则又天下之咽喉也秦谓之三川汉谓之河南唐谓之东都有洛阳而为藩篱则函谷可以立不幸强者据三川之路塞成臯之险距飞狐之口杜大行之道使天下之兵三面不能相救则函肴虽未下而闗中孤矣昔秦居闗中洛阳置三川守尝聚重兵汉都长安而荥阳成臯巩洛皆为重地髙祖虽屡败不去京巩七国之变亚父疾走蓝田抵洛阳盖有洛西而后有咸阳此天下之大势彼禄山反书既闻明皇始以封常清乘驿诣东京募兵得六万人断河阳之桥为守御之备【河阳今孟州】是时崔无诐守荥阳【荥阳郑州虎牢也】士卒乘城者闻鼓角声自坠常清所募白徙亦弃陜地欲以溃军退守闗门而失潼闗【即函谷也】盖汉守河南则长安固唐轻陜洛则闗中危唇亡则齿寒何独汉事哉楚之城郢也陈之守江也蜀之剑阁也委弃四隅孤独而守门戸戸庭之外冦来偪人如之何而可哉
　　四塞论下
　　其次武闗髙祖由此入秦七国之变田禄伯亦请自淮南长沙而入武闗刘裕伐燕沈田子一军亦取道自此盖函谷必由巩洛其地尤髙且险唯武闗径捷其视函谷道为径易然使山东无变江淮封壤环于外武闗乃吾圉也又何患哉闗中所患独有北方之沙漠尔娄敬传称匈奴河南白羊楼烦王去长安近者七百里轻骑一日一夕可以至考之张守节之释史记河南地今灵夏胜州也其地至上郡鄜延不甚逺而鄜延去长安亦不为逺所以敌入云中鴈门则京师晏然入上郡北地则京师震动盖敌自云中鴈门而入陷燕代下井陉压晋阳然犹在河东也闗中大河卫其东岂能遽为患哉若入上郡北地则亟矣孝文十四年单于十四万骑入朝那萧闗杀北地都尉遂至彭阳是敌犯原渭而鋭锋至庆州矣骑至雍甘泉甘泉去长安三百里尔孝文后五年匈奴三万骑入上郡三万骑入云中烽火亦通于甘泉夫敌自右北平燕代而入者吾未暇论自河南地入者氛祲相去每在三百里内何哉盖京兆虽有三辅而冯翊扶风之前已为上郡北地近而冦迫朝那萧闗之城塞不足以距敌则三面之势此为最弱焉尔昔周之都洛也困于西戎秦仲始大以能为周扞其西也其后周避犬戎而东以地近戎而西陲无甚封国也及秦襄公逐戎复夺岐丰之地周终不能有而割以与秦秦之兴实自此然西方无大封国则周不能以独存周固不容于不与秦也汉都闗中又迫戎患则宜鉴周之事分择信臣置雄镇于上郡北地以藩王室则敌虽大入庶几亦有所屏翰矣自髙祖用韩王信于太原用臧荼卢绾于燕未几皆叛且不暇为西方之虑娄敬虽能计道里之逺近而其防不过欲徙诸田屈景之族以备敌尔不知为四封之外虑也文帝每遇敌入发兵屯上郡屯北地亦为乆驻之计盖尝以十万大兵用将军屯长安旁及后灞上棘门去长安俱二十里而皆宿重兵皇皇然忧其仓卒而至堂奥之内也其得免于外国之祸者幸矣哉
　　髙祖论
　　或问髙祖其劣于汤武欤曰汤武圣人也髙皇帝真天授者欤不然何其有为君之大畧耶汤武救民于水火之中取其残而已矣髙皇帝立义帝北面而事之非有自取之心也籍吏民封府库取防丞相府图籍文书而以子婴属吏除耦语去诽谤立三章之约与父兄除害而巳迹其初兴汤武亦何以加诸项氏王汉王于南郑也曰安能郁郁乆居此乎吾亦欲东尔志在天下不以敌而自沮也相距于京索间项羽不能进者三年矣髙祖将十万众距巩洛阻河山一日数战无尺寸之功不以不敌而去之也为义帝发防缟素捐闗中付之三人淮南付之九江王布梁地付之相国越韩信独当一面北举燕赵东击齐皆付之以不驭之权假之以専征之任而约防于固陵而项氏灭矣大哉髙祖之畧也自起布衣为万乘监门戍卒见之如旧海内已定布告天下曰王者莫髙于周文伯者莫髙于齐桓皆待贤人而成名今天下贤者智能岂特古之人乎患在人主不交耳此岂非周秦以来不讲之论而六经大易乾坤之大义哉恢恢乎以天下为心而不隘矣毎过大梁必祠魏公子无忌过赵曰乐毅有后乎过丰沛击筑而歌曰大风起兮云飞扬安得猛士兮守四方此其灵略英辔超出乎笼络驾御之外矣盖髙帝虽道愧于帝王而性洞达其于为君之大略庶乎其近之矣或曰髙皇帝有为君之大略则然矣项氏支属皆赦不诛而必赐姓刘氏田横惧诛与五百人入居海岛曰横来大者王小者侯不来且发兵加诛季布为项羽将数窘辱髙帝即位求布千金匿者三族论功行封所诛皆平生仇怨所封皆故人帝有非常之度矣若此者何其未达耶曰此髙祖不学之过也不学故恣于情性而有情性之失然非髙祖心术之大害也愚读太史迁班固书皆言子房自入闗即道引不食谷髙祖之劣于帝王其诸入闗以后厌苦征战之余急急于求定有防闲天下之过乎萧相国守闗中定社稷立宗庙髙帝虽数亡山东而常全闗中以待帝盖宗臣也陈豨之反上使使拜丞相为益国行封置一都尉为相国卫人主在外而大臣无故益封何耶黥布之反上自将击之数数问相国何为何哉相国以私财佐君上始説买田宅以自污上心乃安又何其浅陋如此耶史称人有告韩信叛者又曰上恐恶其能也嗟夫裂地而王之叛证未见一夫告变主名不立遽执防之髙祖于是失君道矣昔者丰沛之初奋然为父兄除难而起此心何心也虽未足以言汤武之事其所举动庶几其近之矣今以为一失控制则天下将为他人有不免因事而诛天下之能者此心又何心耶岂惟不敢言汤武之事而去曹孟徳宋武帝不逺矣或曰髙祖不如此则天下不定呜呼是所以为髙帝之未学也夫天命之集于髙祖乆矣其有不治者乎
　　説
　　滕昺改名説
　　滕昺年十七専以不越戸限对春秋大义齐晋霸事数百言甚辨于文余闻滕家子颖出皆无常师因训其名曰昺昺日也字之景舒日躔乎子于丙斯极度三百六于进其积学成匪溃毫厘丝忽舒迟尚畔勇取为跲咨示滕昺勿溃尔力有所防细乃学之则
　　传
　　刘先生传
　　市南有不逞者三人女伴二人莫知其为弟兄妻姒也以谑匄钱市人曰是杂剧者又曰伶之类也毎防聚之冲阗咽之市官府听讼之旁迎神之所画为场资旁观者笑之自一钱以上皆取焉然独不能凿空其所仿效者讥切者语言之乖异者巾帻之诡异者步趋之伛偻者兀者跛者其所为戏之所人识而众笑之有刘先生者少尝为儒巳而遇道人者教之养生忽一日尽弃其所尝学者日卖一药计所得以活妻子辄闭门不交人事然其年已六七十嵗肩髙于顶頥隠于脐貌特异而独不出声每过市无不为之絶倒而其少年者特工效之遇其作场往观者必曰看刘道人云计一日之谑虽多端而其少年效刘喝药声则必开场自是三五年刘出恶少必随之或夺其药笼或批其耳而刘之药不可售一日天微雨伶人者饮于市适遇刘卖药过其前伶乗醉而诟侮之以资市人之笑乐路遏不能行刘困苦甚乃谓伶者若可谓不自怜矣尔以工于效我顾从而得衣食其妻子今不嘿自思我顾有恩于若而又困苦之不知防我能使观者若此众乎又顾其观者曰里父兄何笑我为且其效我二年矣众见之亦厌矣必又择其可笑者而效之计非吾里中人人不见彼不学则吾忧某人者必代我矣且效我我无妻子日困苦于市饿穷一身尔軰吾家此声一出则谁鬻卖耶众少年闻之骇然而散退而相与聚言曰是言有理
　　康伯可传
　　康与之字伯可家宛丘与常子正相隣又相好也方全盛时洛阳左王屋右嵩山岩岫互出若列庭户水竹花木天下鲜俪故贤士大夫多居之其后居者众而物益贵欧阳公既得谢始去而之颍上焉宛丘介乎颍洛之间当崇观间嵩山晁以道四丈方间居伯可尝往学焉又尝从涧上丈人游涧上阳翟陈怙叔易也两公名行尊所谓中朝之遗民伯可操几杖侍谈麈固尝亲闻正始之音一二矣尤强记熟诵左氏千言不遗一字子正絶爱之是时天子方粉饰太平大庆酺燕非时临幸四时竒丽之观不絶贵游勲戚乘坚防肥游目骋意不惟都人为然而近京人士习惯亦不能免方时殷富家设义浆于闾外肴羞名醖皆取具于道路宛丘距都门不数舎午夜灯火相望伯可驰骑信宿往返狃于承平年少之习其后兵火飘转方相与求生于草莽之中而溺于旧染至于中伤善类兴苏玭之狱卒为名论所废是知风俗之移人可畏也巳因具録之以为世戒云初伯可监杭州太和楼酒盗库钱饰翠羽为妓金盻履坐免官落魄无所与归防子正自中司出守吴与伯可固通家子弟也又尝偕行入广遂奉夫人氏以往子正创检察御书月赋缗钱三万伯可费辄随手尽不及甘防供也其后子正将去郡探取数月辇致其夫人氏所伯可心不乐也则去而之姑苏依周彦恭彦恭东平人虽法家而北客例收防南来旧族解带换衣待之如骨肉然伯可又挟秦氏子弟为重请得出乐妓赵芷籍携去彦恭未有以显拒之也倅苏仁仲尝监奏邸兼官宻院计议与胡澹庵有同寮之契仁仲间白事造堂中秦丞相骤问铨书有斩桧语信乎仁仲实未见书冲口以不闻对桧疑以为党衔之其后请外得知广徳军复论罢之乆之起丞郡姑苏彦恭迫伯可请不已因相与谋之仁仲丹阳魏公孙子正女婿也颇能道子正爱赏伯可语谓是举也且为伯可终身累果爱之则如勿与仁仲非特难一妓也实爱惜伯可然不知伯可已携妓去而之松江矣彦恭寻亦悔因追还之具道贰车相爱语伯可溺一妇人不得则无聊因惆怅失绪日夜求所以逞憾于仁仲者未得也未几子正卒于海盐遂诬彦恭赙子正钱二百万且属仁仲为文以祭有奸人在位公弃而死之语当路震怒立命中丞俞尧弼核彦恭镌职且罢其郡丞命提举浙西茶盐事王珏鞫之于是仁仲与其子玭之狱起矣狱上卒无騐坐玭将遣祭持纸入其家显为文有实而已于是削仁仲籍投临汀玭亦停官窜吏十余軰子正妻方氏务徳经略女弟也子弟尚幼传闻祸且及巳将録其家遂尽鬻所有一簮不留窃载旅榇之聚坞黄氏之水濵归以待南荒之命实绍兴庚午事也其后当柄者死诸尝告宻兴罗织之狱者次第论罪伯可仕于闽过其帅李如冈座责命至如冈固匿之且问前事犹谩辞以对如冈叱起之后还三衢或云竟取芷为俪云伯可初以小词行世号康伯可故不着其名论曰自太史公传佞幸后世因之盖嫉夫盗言之孔甘而至于乱国也而谗诬为尤甚迹其中伤污蔑如蝮蝎然至使忠善受诬君子无措足之所而史氏不表出之何哉予録汪召锡陆升之莫汲姚诸尝告宻者为谗夫传以着小人咀毒起秽之因以补史氏之阙遗焉呜呼当秦氏之末年道路以目相视而杯酒失意者辄肆其忿恨以起大狱原其端则自康伯可肇之也呜呼若伯可者又可胜诛哉
　　答
　　弃砚答
　　有物于此寒暑激射背面剥蚀仲夏之月拂乌几啓蔵室舒蚕茧之楮握鸡距之笔将防续广骚于未晡了百函于一日既而墨跂跂而如距翰欲濡而旋啬周子乃呼仆夫涤外胶荡幽黙拟隂鉴导灵液终朴厚而古丑蔑呵嘘之滴沥乃喟然而叹曰物壮则老理乆则息囿于形者皆然而况乎石之泐于是氊包席裹将弃旧而规新期易钝而为利午夜见梦曰陶氏应答条理一一可纪曰若憎予之迟缓而不及事乎我虽漫漶饱阅世态形刳心存不磨在子何底凝之尤而索我于形骸之内我与子居今四十年子学防染于我磨研余波所及文字生焉学浅学澁短章大篇予取予求不汝瑕殄我质颛愚不利走趋中间太学辱在泥涂黄尘满面墨突无烟载饥载渴不饮盗泉我心匪石知白守黒穷年矻矻昔子在莒有褐之父善治文字发未种种弁髦同弃桐门鱼里得子之始胶漆自比功成榦尽俯仰谁记今其存者独余在尔子何不思故旧之不遗而忍于狧糠而及米余应之曰物庶新竒适用者宜今有支机捣练为物之卑靡濡靡润犹莫之为况乎词翰于是乎出而淹速随之子如椎鲁发藻者谁今将告子以农之谱子未可轻为主人疵夫砚品数十故有错精铜裁水玉传偃漆截筠谷采美蜯之殻浮查之木彼铁中之铮铮亦余子之碌碌又有屑石末出陶穴发瘗土斵瓦铸虽埏埴以为器然非我之族类乃若青州之砥绛丝黄里维淄之坑有闻无声駞基罗君绣织五纹洮河腝玉价侔结绿虽未足为天下之寳皆尝狎主黒壤之盟今将与子订楚产穷越砥访南唐良工之子孙騐西岩絶顶之脉理定七里之优劣续五絶之欵识子其志之夫斧柯之山青花如秋紫云炫目绀润夺玉尚其色也苌洒泪黳精绚内九晕防心有间有正贵其目也浮轻沤飘麝末圆毫促防薄重干腻声之隠也黝眉黄眼玉乳金沙蒸云含星旋转如涡体之异也黼形縠理有茫索索若烟非烟若缕非缕文之细也暮天如水秋雨新霁表里澄洁无间奴莹之至也凡此数者寸有所长与人莫逆或静而敏或顺而泽满唇抱水喷墨成纸低心承润无趾自至故能发微文涌泉思侔徳于万石君之家索价不啻二万钱之贵今子欿然孔穿褊陋黯浅有度而迟符采不乏刮眼之相视渐老色之上面投闲置散乃分之宜挟故而问则吾不知乃莞尔而笑曰凡子所称皆研之靡有物于此天地储精日星耀芒凝以雨露结以隂阳其形则长短大小或圆或方难终难穷不主故常其文则轻清重浊能能黄一经一纬迭为文章其嘘则触石而致千里之润其翕则涸隂而冻七泽之温黙则收声于厚壤语则出响于渊是为无名之璞造化之甄故陶唐氏得之而为纯懿夏禹氏得之而广疏凿孔子得之而修坠地之文孟子得之而距摩顶之墨若夫帝鸿之玉纽太公之金匮河东之故刻鲁庙之穿札虽模范之尚存而不知道术巳为天下裂矣于是灭于坑焚散于屋壁愚黔首尚刀笔进大滑虽斯文之未亡足为砚之一阨厥后马迁发名山之蔵班固揭兰霤之秘相如招徕乌有之徒子云作为墨客之对又数百年韩愈氏囬狂澜汲古绠作传以附见其出处修文以瘗蔵其破碎然皆不过寳为文字之祥而资笔墨之戏今我不惜漏泄于言语盖欲子畧识真才与大体而乃専持匠石氏之説宜吾以秃翁而见弃也且夫尤物移人慢蔵诲盗彼平生之长物充耳目之玩好然木石之怪圣贤弗寳故偃王为之以玉璞而讫于贻石室之辱晋懐冩之以铜镠而无以御陆沈之扰方其寳之也自谓可以润生民泽世教然迄于争夺瓦解原壤如燎乌覩夫终身之与俱而贮水之不耗哉矧夫一气变化万类氤氲空花结习是身非身故丑好沿于所见而髙下生于相形澹台无貌墨臀无名或饿死于纵理或始生而有文髙黒子而成帝莽紫色而余分虽八彩之至贵亦重瞳而自焚彼人肖天地之形而犹若是况乎一拳石之无情彼其着星压赘丑防或黄中而通理或罗缕而自陈剡芒竒诡触浊经清譬如木伤雨而奸黣础欲润而晕生尔乃生差别之想分利钝之根拟形容于厥象指瑕纇以为真是何异指波心之炯而索月见空中之肆而为人耶居吾语汝九韶不奏孰嚅凤咮一勺之水岂容龙尾鸜鹆来巢春秋所以纪异不食马肝食肉未为不知味若认赘以为嫡以有眼为最佳剸持黜朱之论几何而不见笑于大方之家矧夫端石无铓歙材少腻譬如柔曼之乏风骨亦犹通敏之多粗粝彼未能以免俗必反常而为贵然求百于千万尝无十之一二非沾沾而自喜则消耎于精鋭况邺台屋上之乌尚欠淳灰之洗而距野澄泥之字未免下同于羣碎其他渴则乞索饱则滞淫无之靡阙有不为珍今子岂尝学书而得败箧者哉不然何至以下驷而骄人且吾尝有大造于子其知也耶曰何如对曰子之为人廉而近刿其色焦然微有刚利欲投胶而变浊常蒿目以忧世恶毁方而瓦合几转喉而触讳伤中心之坦直贻四面之污痏向及其锋而用之则劓汝于是非乆矣顾方为子收巻而小靳何乃责我以未能汪洋而大肆然则子为蹈火不热入水不濡乎胡为纳之罟擭坑穽之中而不知避巳余乃内热震悸三揖而进之曰余闻石不能言今子无须眉而甚口乃过于童乌之言岂天将怜之假神以啓其衷乎吾今知子矣曰若知我谓何曰子见素而抱朴者也学黄老之道伤墨氏之兼爱而隠于漆园之下者也昔吾见蔑之面今吾见蔑之心矣挫其外方而不割也刳其中虚而为盈也摧屈其锋鋭不鬭其防也肌色昏然毋以气骄人也其以虚为之骨黝黙为之体者乎子殆有道者也曰斯言过矣我虽于淡泊相遭而形为心之累少共绢素之用长识淄渑之味上之岂不愿学为文雅以镇俗中之岂不知发为波澜而饰治下岂无几案之材而规升合之水我岂石之人哉我惟涉笔其间有见必识蒸亥豕之涉波见出昼之濡滞闻或行而或尼非臧仓之沮毁吾既不能削方而为员兮信有失流行而坎止幸托好于金石兮逐浮沉于下里子以我为不能斵而小之则固宜若曰进于道矣则恐未子言过矣毋重吾罪余恶其荒唐而无端崖复从而扣之曰天生万民必授之职始吾期子之道为沈浊今子乃言有命之通塞果且有知乎哉请子一决其用舎行蔵庶几不忧夫之尚白于是辞穷吻索自知不能究诘请以太卜之瓦兆参诸连山之宓易乃命史苏端蓍防视墨拆遇董先生下帷之兆曰余不堪也又筮之遇贲之艮贲之贞火也其悔山也文明以止晦其明也其繇曰他山之石有文在脉时止则止幽人贞吉筮既袭东方将白主人就席举手揖客陶父笑言哑哑早知翰林主人之设客难万言不如一黙








　　山房集巻四
　　钦定四库全书
　　山房集巻五　　　　　　宋　周南　撰
　　题跋
　　古今注
　　古今注三巻晋太傅丞崔豹撰舆服都邑音乐鸟兽虫鱼草木杂注问荅释义凡八篇
　　炙毂子
　　炙毂子唐琅琊王叡纂叡以二仪实録及古今注乐府解等辞义重叠削烦补畧正其谬误为一编凡五巻巻各有类
　　国史补
　　国史补二巻唐司勲员外郎李肇撰记开元至长庆间事报应鬼神梦卜与帷簿皆不书
　　邺城杂事记
　　邺城杂事记一巻唐马温之撰温之代宗时人邺旧有陆氏邺中记杨楞伽邺城故事温之乃自魏武初造至髙齐败没凡邺中帝王所居及君臣行事録之梗槩号邺都杂事
　　封氏见闻记
　　封氏见闻记唐徳宗时吏部郎中封演撰凡十巻首篇道教叙道君符应之诞辨河上公非汉文帝时人儒术篇记广文馆本末与孔子庙祈子之事文字石经所载甚详其后杂载官名制度名物殊异终于侮谑
　　牛羊日厯
　　牛羊日厯一巻唐太和九年刘轲作斥三杨与李宗闵牛僧孺之恶谓僧孺结宦官杨承和穆宗不豫尝懐异图后有懔栾子皇甫松书称此书为信史目僧孺为太牢又谓僧孺母不检作周秦行记呼徳宗为沈婆儿録恶巳甚岂李卫公党嫉恶牛公者所为乎
　　南部烟花録
　　南部烟花録一巻防昌中拆瓦棺寺有双笼藏书中有白藤纸数幅题为南部烟花録有鲁郡文忠顔公题録隋大业末炀帝南幸湎滛秘迹即大业拾遗记顔师古撰
　　又题
　　上元县南朝故都梁建瓦棺阁阁南隅有双笼闭之忘记岁月防昌年诏拆浮图开之得笋笔千余头中藏一帙虽随手飞溃而文字可记乃隋书遗藁也有白藤纸数幅题云南部烟花録僧志彻得之及焚经僧人惜香轴争取之拆去纸笔视轴皆有鲁郡文忠顔公名题云手写是经即前之笋笔可举而知也志彻因将隋书草藁示予遂得録前事及取隋书校之多隠不文时有符防事颇简脱岂不以国初将相争以王道辅政黄门顔公不欲笔靡前迹因而削乎今则尧风巳还徳车斯驾独惜兹事堙没不得词人才子谈柄故编成大业拾遗记本字缺十六七悉从而补之
　　龙城録
　　龙城録栁子厚谪居次中朝士大夫所闻凡四十三事有云罗池龙城胜地役者得石刻云龙城栁神所守驱厉鬼于山左福土氓制九丑欲隠余于斯欤其后退之庙碑中语岂推本诸子厚之言欤
　　松窻杂録
　　松窻杂録一十六条唐人韦濬志元宗中宗德宗文宗狄梁公姚崇李卫公遗事与物之异闻者十余件
　　幽闲鼓吹
　　幽闲鼓吹唐张固撰次首记宣宗数事余杂识中唐以后事今多载正史【又云宣宗屏人问韦涣杜淙劝李宗闵以御史大夫荐李德裕如此类今见正史者皆本此】
　　岭表録异
　　岭表録异唐广州司马刘恂撰恂昭宗时仕岭表纪岭表川泽犀象禽鱼珠金草木有殊于中夏者三巻凡百余事
　　传记
　　传记两巻唐刘餗撰餗尝为唐史官又作是书杂记齐梁隋唐初事今多载正史
　　尊号録
　　尊号録宋莒公庠撰取陆贽封演之説述厯代帝号之称谓当否称颂仁宗庆厯以后不称尊号之美欲存实去华尽屏前号専帝皇之称
　　刍荛论
　　刍荛论张文定公方平撰时仁宗即位八年以制防取士一举而得富公弼再举而得文定英宗谓执政曰吾在藩邸时见其刍荛论及所对防若居典诰之任亦国华也乃拜翰林承防
　　题徽宗实録
　　徽宗皇帝初政天下耸然保太平矣始召范忠宣欲以为相陈瓘龚夬丰稷邹志完在台谏忠宣以瞽不至薨乃以承防召蔡元长既至曽子宣亟出之帅太原数日蔡挟二向王都知刘友端専以继志述事开陈曽韩二相罢蔡为右丞月余入相陈邹軰立遂皆置岭外天下事自此壊以至外国相侵竟无虚日而其祸靡所底止矣
　　书胡澹庵为忠献作卞壸祠记后
　　右晋骠骑将军卞侍中祠记绍兴辛巳故资政殿学士澹庵先生胡公笔也距今五十二年矣石未克立而庙及忠孝亭滋圮某既缮而新之防公之仲子将漕适至亟请于参预楼公书而刻诸祠下惟澹庵先生行逺之文足以垂世扶教某幸甚得附名于碑隂云
　　书陈文正拟进绍兴亲征诏草后
　　故右丞相陈文正公当北人叛盟时宏济中兴不动如山镇安中外之功如谢太傅竹帛登载类能言之独亲征诏天下传诵余四十年未知有出公笔者窃意盛德大业尤不欲与文士争名故推美于人是以至今昔防昌伐叛播告之修多出卫公台宰之手于时夸艶学士軰几无顔色卫公卒罹谗忌惟我文正韬德不竞宜其一时文武才艺尽为公用卒成伐功也
　　题四川耆定録
　　衢州士人毛方平仕于蜀遭吴曦乱后毁印纸乆之叙雪得伸过吴见访出此相恵此编于蜀乱最详其所着从乱逆党蜀师怯懦与事变初闻庙堂无防恐不为不当其痛杨巨源之死由彭辂皆别録所不能及方平颇负气云
　　吴敏中桥録防
　　右吴敏中桥録绍兴曾卿元伯家所传本敏中真州人録苏文忠奏议文字盖方禁苏黄之学云
　　戊午议和録防
　　右绍兴八年戊午议和自赵忠定罢相曾胡二公谠言得罪至次年己未下诏晓告四方和议初成本末嵗月未甚逺日月先后鲜有能知者暇日搜讨旧闻録诸楮中姑备遗忘题为戊午议和録周山房书
　　书隖丛録防
　　乙丑嵗余忧居读靖康以来杂记得数百事间有太史氏之所不録者抄置楮中不复诠次题为书隖丛録余老矣东观兰台梦想才命所不易到姑识遗忘而已周南仲书
　　姑苏衔寃録防
　　绍熈初元修髙宗皇帝实録故侍郎庐陵孙公从之时在史院是编尝取以徃改间遂为间道实孙公笔今遗墨尚在而哲人沦谢已三年矣南顷为太学诸生实受教诲成就之赐追思博学多识忠君忧国爱善奬物之意为之泪流嘉泰二年清明日书
　　赵氏痛心録防
　　右数叚丁夘春在浙东仓幕时宗兖之子监越之盐仓适其弟京官为黄氏婿者来闲语及之亟借録记十册自言黄氏録藏颇多似不堪示人也次年居忧偶题
　　扬州利害録防
　　此篇谭元猷作元猷名良显作此编时张诏君卿实命之君卿与郭【原阙】雠家恐未必为当论
　　书政涂杂抄録后
　　右政涂杂抄庆元大事记此必非老参笔恐诸郎增饰或云参长子广德之文也余与陈氏子弟别乆丙寅自掌故得浙东仓幕过之知其于甲寅间事必有私所记録其次子昌孙新抚州守谓余曾与其昆弟徃来之日乆且尝辱参荐于朝且自谓其言可售丁宁不泄而出之余亟呼书吏崔宗之録藏于箧抚州连三遣老吏督索而此本已完矣后察其意亦悔出之也丁夘居忧书
　　谯天授事録防
　　谯天授事己巳抚州孟济甫録示济甫今为鄱阳守襄陵许公翰甥也鉴堂遗事赵撙御批皆在池时所得
　　五云次旧闻録防
　　右五云旧闻新太平倅韩楚卿家传本作此书者倅之先丈膺冑绍兴有五云门盖诸韩所居云充浦小上方李好谦琏馆其家得之嘉定癸酉三月十五日识
　　书方夷吾已见録后
　　右方夷吾所遗夷吾名导侍郎务德之子曾侍其亲仕于绍兴乾道间此编若无可取故旧文字不欲弃毁耳周南仲书
　　防尤氏家藏苏子美帖
　　昔陈后山作丛谭记杜正献丁文简二公在政府时言者攻苏子美甚急正献避嫌故文简论以深文子美遂坐废为民按元丰六年后山年十六七时已出从曾南丰游其于庆厯三年事相去方三十余年丛谭记録旧闻必不妄窃谓杜公非不与也不待已与耳当时有天下望者孰有如韩公韩公位副枢为上言舜钦一醉饱之过不足深治尹公师鲁亦争之二公皆天下所取信者斯言出则公论定矣杜公何用复取而自言之此正与李邦直之事类邦直防制科有雅才或谓韩公以伯氏聨姻数抑之韩公为天子宰相当轴果以私嫌屈公议是所以为私已计而已安得为韩公盖韩公不自用邦直有欧公永叔知之又荐之犹杜公不自救子美有韩公尹公辨之也当庆厯治平间天下以是非贤否之责为公而任之者非一人故二公益得自谨于嫌疑之际其后欧公为人罔蔑举朝乃无一人出与之争而吴冲卿不免自为文疏以辨若蒋頴叔軰东坡犹字之而不名也冲卿虽谊不容黙而气象非前日矣世衰道防好以后世之见臆量前軰愚恐学者误读丛谭壬申腊日舟过锡山因尤焴出示子美帖辄题其巻末云
　　防巩洛行记后
　　右巩洛行记一巻妻外氏洪公吉夀绍兴九年辟只谒陵寝使蜀道间笔录也始余窃从好事访以南渡旧闻则先老已无存者庆元丁巳前籍田令岳侯震舣舟秋浦亭下徃纳谒焉因语岳事本末籍田媿谢方患难时齿幼不尽知又问绍兴十一年齐安士防坐交书藩镇罢大宗司斥居外复倾身请以百口辨诏狱之寃诬是何相知之深相与尽力之如是耶籍田泣谓余先公孤起军旅岂识宗室近属曩者齐安偕张公焘衔命谒省桥陵道过武昌时始识公先公素意卿士大夫一见即握手引坐深语既谍知敌情动息实无意敛兵因力言敌无信且二公此行闗国体盍少缓未害也齐安年少固激昂喜事方日夜企而望归谓公不主和实曼辞邀留不为之动且谊不当以王事惮行遂驰去既去三数舍尘氛倐起嚣呼动地导从股栗复驰而南无几何则兵帜已压其前先公在行且怒且喜迎呼二公固谓君母遽今董御带牛观察已前交锋矣顷之两将防书尾而至其后齐安坐论救公谪慨然有烈士风实激于所尝目覩谊知公非但徳公深也余竒伟籍田所闻谓世必有私识于简荣者每以未及尽见野记小史为恨丁夘再适越知妻外氏实壻齐安且用齐安表上其才得仕又尝身预使从亟求得此巻攷之按赵张以是年二月二十四日出国北门王事沿道有程独至鄂罢就舍二十许日洎再得金字信督趣始治行皆无所谓仓卒道遇兵事但既行命张宪以兵防之而徃而已是书距今七十有三年当时岂有所讳隠阙略而不着耶抑非其使行时事而传之误耶然在武昌所抄多窜定不尽存其赴岳军燕设与岳帅致馈间亦多涂抹偶其字画浓淡尚余髣髴使实遇兵又防岳力其不敢形笔墨以贾祸决矣要之无故不应淹泊武昌如此其久非尝有意外又不应严兵辍爱将为卫其不止于道梗备它盗明甚则籍田之言为不谬决矣惜乎刼于告宻罗织之威虽奥渫寒士箧牍私小文字家人所不可得而见者亦畏避删除而不敢尽存故虽七十三年败笈之所蔵复出而曾不足以考证之也则其间遗落泯没而不尽传者何独籍田之所闻哉岂不甚可叹耶按张子公归奏诸陵石涧久涸使至而津流适通今阅行纪实泰裕二陵在永安军之南号青龙河其载新界事实如李熈民李仲荀不屈于童贯皆有补史氏之佚遗稍加删润当与程公子山西征记并行公名龟朋世家维扬博学有文屡上有司不第尤嗜史手冩温公通鉴今藏其家结字行楷有法生平喜著书业堕右列不偶多散逸不传云嘉定庚午外孙婿周南书
　　书僧仲殊诗词真迹后
　　右僧仲殊诗词癸亥秋得于叶石林家石林书院今景德寺侧天台倅叶松所居是也叶氏谓此编仲殊所自写牍背皆元祐间刺字仲殊死于承天寺僧房尝见老僧能言其诗甚异嘉定庚午周南书
　　墓志铭
　　黄平甫墓志铭
　　黄槩字平甫世昭武人故阁学士谥简肃讳中之孙今衡阳守瀚仲子也平甫家庭所渐意气亢卓论学取友务一趋径直好面数人过以此无亲昵然其遇长老所敬恂恂退然卑执未尝敢自出也防补京官再监麻沙枫桥镇税镇视县事少则已能蹇然不屈惰有当仕之意能使去而懐之转通直郎干办江东茶事司吏瞒取官物平甫掠治之旦日吏告属官専捽小吏去将归罪列僚俛首谢平甫争不能得即卧病匄去使者促切之不为动则又益怒然终以平甫整佐长事无夸挟意卒得职手冩吏牍不苟敬事上在官私损衣食间遗亲旧有名色俸别居之以当公费卒于妻谢氏父给事中官舍庆元某年七月几日也病革矣闻其友报罢犹强其弟棨治书竟起自为之年才三十二未厌于学有至性云妻谢氏后几月亦卒将合葬于某里棨来索铭余曰如平甫继嗣何曰大人命矣棨有子则以后之铭曰于是黄氏宦十世矣有孙而贤难哉余尝与平甫仕于池与之上下议论其父子实宗从朱氏学云
　　朱晞冀墓铭
　　晞冀得年二十八庆元五年某月日卒明年几月几日葬某村某里晞冀居然成就子弟始得热疾汗其表失度或曰痎疟也误矣是谓亡津又二十日竟死顷尝见晞冀试官题同学者称之及病亟谓其母必葬我买好棺以敛其父母皆六七十嵗人可哀也已有两兄其季晞顔求铭于同年进士某人铭曰嗟晞冀徃谁嗣生吴县铭在此
　　陶宣义墓铭
　　嘉兴旧为苏邑其俗乐谊而尚施然其弊也夸豪而事无益千金之家羞不相及或仅不足以急人至若华穰丰饱以崇老释者徃徃竭其力以趋之虽其为施同要以不累于俗而知所轻重者是为难耳栁泽之陂有长者焉陶君其人也君防成于父兄不广斥于利诿事于弟侄不计析分铢独慕为恢阔均戚及疏偕其嚬呻药病敛死梁川甓道视力所到又自以为弗足也己巳庚午江淮饥民相食近甸斗粟防千钱官赋民粥不给卖饼饵者不敢过市饿者撮道旁滓苴嚼齧之大家方峙其粮以左右望君抄并舍二千家发囷廪下其贾之五计口赈之瘥且起简其疾者餽以共之归其流者橐以遗之或转其厯来弗却也稚者养之死者瘗之讙曰无多事啬祸矣君曰共患尔非德也已乃义君之举者风动四方出滞藏仿为之所活者倍于栁泽焉君有业于华亭之海隅海隅差役重有田者輙破相与为隠寄而已君创义役弭争端窒赇谢吏失望怅然则怵豪右撼之于有势君不私一家患一乡反倾补罅瘠已赢人凡十年义役得不破君燕处则有侦于门闾出则有谒于路旁观者厌苦君开门当之无空手还者顾谓其子吾所为未有遗后长道也今当别为义廪几以赒族婣为义薪防以平市估其所甚重若饰神祠缮梵宇察其轻重缓急以为弗若焚劵已责之为急也病革矣犹曰无虐贫庸无为怨府亦异乎放利而没身者矣初君不求仕教子而已一钟之粟分人之灾非如畦种可计日待也而大章大甄并入太学大章擢丙辰第大甄未防以上舍防名君不由流级值国大庆亦得官封至宣义郎以老岂为善者虽浅薄彼昭然者如响之扣若此其易耶君卒于嘉定壬申五月几日相为禳禬有刲臂肉者诚之感也世或谓人不可以义动者其信然耶君名某字某大父某皆不仕父某保义郎世籍震泽其适栁泽也实自保义定迁始母某氏继母某氏娶沈氏孺人先卒二子大章某官大甄某官女适从政郎前浙东路提举司干办公事刘宰孙男尚防以某年十一月防日祔于栁泽之西沈夫人兆铭曰施不必义逺于利恵非为德可以食嗟陶君恢有识嵗窭艰发仁术线霤微诚逹石刻幽藏后有述
　　郭子东圹志
　　有宋郭君讳震字子东年五十二嘉泰辛酉十月七日卒后八十二日葬吴县长州乡华山梅坞父讳大任奉议郎知陜州赠中奉大夫母陆氏赠太令人郭氏由淄川人南渡为吴郡人君陜州仲子十余嵗喜问伊洛遗书未冠读易叹曰天地吾仁中一稊米耳由是弃科举婚宦超然有遗俗之志后十余年君病七八十日药尽试弗除已而神畅朗一变洒落末乃与所谓通神先生者游其所得者他人亦不能识也不狃方术不缪吐纳气合体固冬不蕴絮夏不瘅暑动作怡易爱陶潜诗时作行草数行或夜半起坐鼓琴乐其所以自得者三十年尝欲泛潇湘窥庐阜访隠沦以终身终以兄弟友爱不忍去也属纩气微手容如拱盖君质纯虑淡生不揉于物而坚磨澄滤之功深宜其终始逈异于人也惟君隠约之迹应得铭志今日薄姑追大致纳诸圹君尝号曰自然盖得之于梦寐近先茔亦治命云
　　长女圹铭
　　宋有秃翁周某以科举进居二十五年官不过一命阅才六百日有女长曰艮母黄氏出也曰子不能为农祈年贾射利工追技行矣盍嫁而女老焉于是今资政殿学士长沙太守卫侯以其子朴请曰昔仲子尝女而子矣重婚不可乎朴今为从事郎书冩湖南安抚司机宜文字自少顺悌而居业専心黙向之乃不更卜女弱息惧不任人事既行姑和政夫人曰介妇奉盥举进应节吾固甚暑不令纳拜也又曰朴室诸而睦门内觉更亲朴庶有妇乎明年偕朴行有子曰衡老女尚防结帨早不知妇人蓐九生十死急起抱新乳儿为戱乐行又不能得庶媪俱失任防风乗伤凑神腑疾且动且止夜中犹语笑亹亹索领縁视曰向晨我且为家人夀十一月冬至夕也已而忽变剧殒矣始女三四嵗尝病后乃无侵苦以嫁嫁止一嵗居屋室不知有庭除足才出门即逺涉三湘数千里生往死还又倍之果命耶何必使余重累朴以嘉定癸酉几月几日之某所去其家太傅茔几歩余悲夫昔好与之别而不见其诀也乃铭之铭曰女二十而嫁不畱迨其期为子之未能而母为呜呼父母之尤兮而止于斯
　　行状
　　永国夫人何氏行状
　　夫人何氏曾祖某太庙斋郎祖某大理评事父某登仕郎夫人家世山阳着姓也初夫人在婴抱先君武翼犹未生登仕指夫人谓先祖监元曰以是女为寛仁家他日子妇可乎先祖临淮人寛仁字也俱州里同舍又相好也故相狎及之实一时戯言非尝有意预约论婚也及汴京摧破敌骑渐窥南下淮楚閧动盗起如猬赀髙者先期南渡登仕独絷于坟墓柅不果行顷之张简常盖张荣四出荡掠诸渠首皆指登仕室宅为蚁聚何氏三百口殱焉夫人族破时八嵗顿仆絶矣偶有天幸贼投以兵反置刄不死因得逃生于草莽中自是兵火飘转谁复记省前所谓戯言先祖独心念登仕曩与我言者意良厚且吾终不以登仕死生负恩谊卒迎夫人归先君焉夫人既归则间独叹曰吾终身不获事吾亲矣以吾慨父母而弗及者而以尽于舅姑傥可赎吾之不孝于终身乎盖先祖夀八十四祖妣时夫人九十六夫人共养五十年凡食饮刀匕烦撋诸劳辱事皆身亲之如一日焉药虽常所服饵不以付婢手进也时夫人体或小不平虽苦寒甚暑不离立左右或侵宵分时夫人曰新妇休矣则眷眷不忍去至再三言趣去之足才移限外犹侧属以謦欬苟疾未问未尝安于寝也自播徙来吴生计落然然先君固守门戸终不肯叛去缝掖营什一之利聚十数学子资其赀谢以供耳夫人能俭薄缀积纎微量寛计急戸内晏然不见疏罅客睹疏筥什器不乱未尝肯深信其家为空乏也虎自为常儿粗已领畧占毕独不能服勤章句先人止一子又不忍楚督之及长六博尚气不谐于俦类独夫人知之夫人自少涉难语外门事情则雪涕被面故心亦独喜尚气节间语虎曰汝慕为倜傥竒节而摈细谨诚汝有志则当折节于学不学而怙义矜侠则为跌宕毁驾驹矣于是鬻钗钏趣虎亲师友故虎得稍服驯义理不改错规矩由右学首武科以至服勤官守叨被国家推擢者皆夫人之赐也夫人尤胆决有智数嘉泰甲子虎自閤门试守浮光于是守边者多已遗家独徃虎将迎养则念偏慈老矣未决夫人曰我两更兵不死今为守将母何遽死耶即死国不犹愈乎命尽室载以行既行则又徐驱暮舍抚慰行路以镇安人情虎以开禧丙寅移郡山阳至四月则山阳大兵悉出赴屯矣官吏前在者固无防将又遣其孥潜去百姓因之舳舻相继虎患之欲止之则惧益骇未有以发也夫人曰易耳命虎传戒典客吏曰吾母以重午召防尝寮家人于是议归者惴然不果动而居民去者亦稍稍复集他日依城自固之郡仅保空墉四壁而已惟山阳民不轻徙故庐井迄今犹故焉是年秋虎论戎事诋首将而下当柄者入其言立报罢且就逮宣司谓且推列夫人曰无惧也汝未有得罪于民汝行矣虎遂行防逮则闻宣司察之请以身任虎于朝矣虎前事果益解遂改而守厯阳焉先是朝廷知厯阳为敌冲势重命大将戚拱驻全师任捍御之责冬十一月敌犯淮甸濠梁安丰长驱而来拱惧敌一夕胁众遁于是厯阳大震三日间亡者畧尽官兵存者才千八百民兵七百而已父老缚桥治道叩头请见愿得循用近事亟出移治虎慰谢遣之犹不去夫人遽出谓之曰父老惜太守之死于敌耶太守离城一歩是亦逃矣事定则为失守如国法何遂顾谓虎今携汝子江浒以朝夕望汝汝其死事吾将育汝子以无废汝父祀而已立道诀絶语以别虎幸因夫人处当家事即方寸洒然于是立命土三面门一意为死守计矣初濠梁涡口既弃不守敌又乘安丰伍口之胜遂径趣合肥合肥之木栅不破者仅耳而士卒前后多战死者是因江淮间偶见诸小戍将咸得择利进退讙谓欲弃和以避敌锋戚拱之遁也固坐退懦然其敢于直渡不疑亦畧可见矣是时虎受围旬日矣方事之警日夜冀援军至而诸将谓虎常日强项因是欲快其素所不平委虎于孤壁不之防且并匿不以闻虎得与城存亡则幸矣独念国事谁与直之幸赖夫人在外知事棘非但为一家一身自为牒驰诉于宣司牒词恳迫宣司读之为动容始议遣属趣兵来赴焉方围闭时影响不通夫人数厚赂夜缒人入传逹外耗故城中因得以为备复窘雨雪樵采路絶储偫且将尽夫人又宻抚将士虽防而醝茗药剂悉市以送之守者用益感励不懈凡攻围逾月城几防者数矣慿国威灵卒赖以全者夫人之助为多而虎不得为诸将之所甘心者实由夫人恳诉之力也初夫人以慈福大庆封太安人至是超封感义郡夫人加永国太夫人今参枢雷公在纶省道上褒异教忠之意厯阳军民为起祠刻石记其事焉上既更化録虎防劳超授虎正任付以主管侍卫马军司事人谓夫人脱忧虞就荣养当年健强且亲见虎之躐用足以伸眉适意乐矣而夫人居之泊然如常时每见禄赐优厚辄对虎忧曰汝何以胜且吾家不借束脩活方十年而汝五六年间起家涉三郡今又骤跻岩卫汝何以胜且汝戅不已则将速咎盍归乎盖夫人虑虎之骄而戒之者如此身所被服好自纫补一唾壶三十年矣虎请以白金易之不可曰此吾先姑所遗也然自虎城守几毁其家洎敌退夫人来登城慰藉将士而下又尝辍脂休俸嫁死事之妇四百七十人孤女五十六人士卒口众而亲老者必于时序为名色以赈之虽临事能断而虎治军或鞭捶稍过则阳悸疾呼使归治药故虎所至人尤戢母氏之恩意焉夫人没其后厯阳火携绠汲以捄夫人祠者数百人如防其所居焉自虎得仕每令倾意胜已投分推诚通其有无前殿岩夏侯震彭侯辂为列将时皆升堂入拜以母事夫人夫人皆以行呼之中间彭侯去其军来荆南虎时在厯阳夫人立命虎入奏愿以母子保辂今堂帖故在也盖夫人识理过人者如此非虎欲衒其亲而诬人以所难能也虎不孝嘉定五年五月防恩除带器械兼干办皇城司于是虎去其家十年矣至是始得奉板舆以还里舍夫人时已属疾虎得祠请终养则病不可为矣遂以某月日不起夀九十一一子虎也孙男一人某某官女二人适某人将以某年某月合祔夫人于某所先君之兆虎念夫人之为妇为母至遭变事皆应得书而虎惧即死无以永夫人之传也于是辍泣忍死録其梗槩伏惟裁哀幸赐之铭谨状














　　钦定四库全书
　　山房集巻六　　　　　　宋　周南　撰
　　防问
　　池阳月试防问
　　问江左之地自昔建国者为孙氏司马氏刘氏两萧氏陈氏孙氏不得保淮陈氏不得逾浙又亡荆及巴蜀非司马氏刘氏敌也故不足论司马氏自武帝太康中平吴分天下为十州分三辅为雍又分陇山之西巴汉之北为上邽为梁刘氏自武帝北乎广固西定梁益又克复长安尽得西河之北为州二十有二齐萧氏又复增其一而梁萧氏更为析置数逾四倍陈虽微弱而犹为州四十有二不可谓不盛也窃甞究其地形扬必兼徐之彭城荆必兼豫之襄阳藩扞增固则齐鲁宋郑蔡二州之故封可疆理然数州之地彼各分置不常所治随易若司州在晋治洛阳在宋治义阳冀州在晋治房子在宋治厯城在齐又治涟荆州在晋初治洛阳后治江陵在宋又治南郡扬州在晋初治夀春后治建邺徐州一也而有南兖北兖之别自是而徃如豫如并如青如凉所谓二十有三州三十有二州四十有二州所易之意所治之地所号之名最为纷错皆可得而考乎宋文帝元嘉中遣将北伐水军入河克魏碻磝滑台虎牢洛阳四城梁武帝天监后分重戍于后有下羌戍白狗堆硖石角城四镇在今复为何所皆可得而考乎或有遽云河南四战之地我从荆扬圗之蹈瑕抵巇仅能挠其城邑终弗能有也果如所论则曹操袁绍相拒于官渡将十分居一之众画地而守之何以终不能攻曹操卒从河南以灭袁绍而取河北若操者未得为有道者也尚能如此河北固不常强河南不常弱在吾用之如何尔而况江南广莫附以巴蜀御之果得其道则天下智力咸作使河南北地何为隔絶而遽自捐割也夫以江左之地而克中原正今日之所急诸君讲之熟矣必有经济之防并论其得失成否与江左郡县之废置形势之强弱地理之逺近以献俾得沿其故以成恢复之勲则朝廷今日之所望也
　　问兵卫之设尚矣羽林天驷垂象于上屯营庐卫取法于下成周廵徼之制兹固弗暇询也汉立南北军所以尊京师制诸夏其详莫可得闻也太尉掌武紫绶金印意者兵无不统矣今考诸史期门羽林乃属于郎中令诸屯卫司马特以卫尉领之岂参佐副贰其体自不同欤抑小大相维厥意各有在耶唐踵隋制立翊卫骁卫屯卫候卫分设左右以统诸道之兵其法畧可观矣间以官制订之乃十六卫之名仍着五府三卫之目岂十二卫之外复创是欤抑因时废置随事沿革其号虽殊其职统一耶材官骑士畨递宿卫汉之兵益众矣异时乃选六郡良家子与夫教养从军死事之子孙分科置法各有司存较诸唐亲兵之立与被元从禁军之称其源流于此可考乎防刘讲武法固详矣折冲都尉率五校兵马毎冬校猎而还以唐凖汉大畧亦相似否乎践更畨上之殊都试分统之异其居重驭轻强本抑末以至内外相维者大要果安在耶元戎十乗以先启行此畿兵不出境之騐汉用虎符唐下鱼契其处置之宜调发之法抑果协于古欤城门校尉既十有二矣乃复增七校之置其职果何耶彼所谓戊巳楼船之名射声长水之义又果乌乎取耶骠骑车骑二府后更名鹰扬郎将副郎将皆府卫之制也独不知监门卫金吾卫领军卫之设果何从而始耶方今三衙之兵皇城之兵总为行都之卫而分屯于外地者悉御前殿前之司良法美意殆非汉唐所及矣然考古以验今式表夫博洽有用之学毋诿曰迁固纪汉不作兵志唐兵三变法无足取幸厯言之毋怠毋简
　　问恭惟主上居安虑危储才待用比者纳廷绅之请申饬主帅延见偏禆将以防尤取以次甄擢于以捜择练兵习武之才阴养推毂分阃之望甚盛举也知人之难自昔所重防校为将其事尤难厥今士伍之间岂无勇畧之士且古之选将或出于儒学或得之果毅今将取诸轻裘缓带之流乎则成安君以儒者而卒为敌禽是文非所尚也不知春秋谋元帅何为専以诗书礼乐乎将取诸搴旗先登之流乎则杜预身不跨马而竟成骏功是勇非所先也不知诗刺爪牙之士何为而首讥其无拳无勇乎逊抗并萃一门或谓将畧之传真有其种然赵括读父书李陵隳家声似不可以门地拘翦起皆出山西或谓将才之生诚有其所然孙破虏吴人周瑜鲁肃皆淮产又不可以气俗论或又曰平居无事先论拊循料敌制胜当观防略然李广简易士乐为用不免屡北霍去病不学兵法军行絶逺未甞乏絶岂长于拊循者未必可用于战阵拙于韬畧者未甞不长于深入耶夫将者三军之司命持大兵如擎盘水用得其人宗社以宁称匪其才成败系焉上方驾驭英雄收揽羣防以壮国威以严武卫伊欲韩白之将辈出以供器使愿闻拣防捜选之方以副眀诏何为而可
　　问方今急务莫急于财财有盈虚则法有变通譬诸琴瑟専一谁能聴之窃怪汉武帝纷更造三品之金制鹿皮之币乗传鬻盐四出郡国领防屯田逺及渠犂条目多端不便輙弛独盐铁之议至始元犹未决何耶桓寛桑大夫之议论孰为当否乎唐自肃代用兵第五琦更铸法李泌复府兵王播请行飞钱论建甚广其利莫覩独盐之利至顺宗而犹可为何耶刘晏李巽之增羡孰为优劣乎今印造猥多用楮困于折阅于是讲称提之防楮劵析阅引亏于入纳于是下贴纳之令铜钱不赡沿江遂参以铁镪邉地旷虚汉淮欲复于屯田其已行者措虑精而未及施行者讨论亟矣然称提之説众矣可行之论安在贴纳之法当矣经乆之计何若钱镪用而行商少则参用岂无可虑流庸归而闲田寡则营屯似难猝行如之何则可
　　问昔王通以直大论尧舜直简论夏商帝王气象各有不同耶班固賛髙帝虽日不暇给而规摹逺髙祖之行事具在不知指何事而见其逺耶唐史臣称太宗制度纪纲能维持天命太宗之条教具存不知因何道而能延永基命耶后之子孙遵循而勿变者有防又能加益而昌大者谁欤抑甞疑之班固以律令章程礼仪为汉规摹唐史臣以租庸调六典为唐制度若班彪梅福李绛崔植皆不苟于为言者彪福论髙祖之兴归美于纳善用人无一语及萧何叔孙通之所创造绛植皆与其君评论贞观之盛又以为是能用房杜王魏尔亦勿及其他二子之论孰得孰失岂所谓逺与夫所谓维持慿借者不在彼而在此耶元帝好儒威权损夺若宣帝之严厉当矣乃自陥于偏杂宣宗好察唐室以衰若文宗之忧勤切矣亦无补于盛治何哉恐必有其故问大明生东少海重润元良以温文之姿而加就将之益社稷生灵万世无疆之休也窃考寝门问安之礼虎闱齿胄之礼见于经四学之制执醤执爵之制承师问道之制杂见于大戴记其礼仪之曲折学问之先后可得而尽考乎汉置家令之官唐有瀛洲之学士其官僚之建置防见之欵宻可得而尽闻乎汉宣帝以制度教太子唐太宗亦作帝范其家法之相传谟训之相授孰得而孰失乎乃者圣天子稽式旧制开资善堂以大臣而重储宾鸿儒硕生切磋问辨徳善积于端闱而令誉彰于四海无愧于三代矣若前所询凡可以广辅导之功者有司愿并闻之
　　问敌国相持岁月已乆忽遇其时是天授也天与不取反受其咎此范蠡所以不聴吴王之行成而子房趋汉髙帝追兵于鸿沟也若夫抚机不断英雄遗恨亦或有之方曹公入汉中蜀人一日而数震此取蜀之时也若用司马懿之説乗胜而压之蜀亡必矣而曹公不从吴蜀相攻孙权无故而称臣于魏此伐吴之时也若用刘之説蜀攻其外曹攻其内吴虽未亡江东危矣而文丕又不从何耶当先主败于白帝舟船器械水歩军资一时畧尽徐盛潘璋谓备可禽请复收之此胜势也而陆逊不用及丕叡继尽而幼童用事殷礼言于吴主欲数道大举犄角并进以定华夏此至计也而吴主又不用何耶蜀失荆门下阻三峡窥吴无路独有岐山可撼闗中曹休之败贼疲于西亮乗其隙大兵疾驰而魏已有备防于无间之可乗然亮每出祁山一路耳若他有间隙亦兵法之所不恶也当魏使主壻夏侯懋守闗中见谓怯而无谋魏延欲以竒兵出子午谷乗便取长安亦一机防也而亮靳靳以为不可又何耶岂三国形势大畧相若而不可以并一乎抑时至不取而卒成其鼎峙之形耶愿茂眀之
　　问昔魏文帝问贾诩吾欲伐不从命以一天下诩曰刘备有雄才诸葛亮善治国孙权识虚实陆逊见兵势据险守要皆难卒圗三国地丑德齐莫能相尚好谋之士所见畧同诩号为知计之雄其论亦已尽否三国人物无如孔眀周瑜孔眀虽负管晏之畧不敢轻曹之敌据荆益以结孙氏始初规模畧已可见厥后虽不释念于丕叡然卒所成就不过如此独公瑾所见夐出诸人自赤壁之防便欲与奋威取蜀并鲁还据襄阳以防曹操夫赤壁诚天下之骏功然操未易轻也马超韩遂固不劳公瑾折棰然亦岂可便谓天下为无人当时在瑜目中不惟已无昭烈孔眀而已并谓曹公为可欺矣不知使瑜不死蜀汉果不落备先乎而许下亦肯坐视瑜之并吞荆而甘心为之蹙踏乎三国自孔眀而下号为英雄者独瑜有混一之志王通曰通也敢忘孔眀公瑾之盛心乎愿相与细论之
　　问自昔失驭盗据中原其初为刘聪石勒其中为苻坚又其后为元魏方祖士雅在河南练兵积谷欲取河北庾翼兄弟志在灭敌违诏移镇然勒虎尚在则皆徘徊而不敢进苻坚之盛灭燕取邺虽以桓温之强不敢再谋闗中魏自朔幕而迁平城至魏太武尽并北方宋文帝以二十年力谋河南虽甞得滑台下潼闗再举再衂魏兵卒歩元嘉之业衰焉其后魏孝文出而迁洛阳制礼作乐太和之政防于近雅而兵威所加已次汉沔皆以其强也江左谋臣不敢北望然则外域之盛衰岂非中国之强弱耶然勒卒而虎毙北方士民降者以千数朝野皆以为中原指期可复此机防也禇裒气势不能进取此不足责桓温伐秦西至覇上耆老垂泣喜见官军而咫尺长安而不渡防水竟以退归何耶苻坚折北而归谢安欲乗苻氏倾败开拓中原谢据彭城刘牢之据鄄城河南城堡次第归附兖青司豫相继皆平此机防也然苻丕请降慕容垂北遁牢之已屯邺相城大功垂成而卒以召还又何耶自苻坚破灭姚苌遂据闗中国号大秦姚兴继之好事虚名而少实用姚继之懦而乖争刘裕数道伐秦执姚丕于渭桥其功伟矣已克长安竟舍而归又何耶元魏之乱甚于坚勒其始分为东西其后西魏为宇文泰所簒而为周东魏为髙澄所取而为北齐周齐相并亦渉数年江南足有可乗之防然梁武帝乗魏人之乱用陈庆之送元魏人颢还洛凡五十七战克三十二城功非不儁而卒不能有陈宣帝乗北齐之乱用吴眀彻一举尽复淮南及再举而争徐兖则卒于防师夫外国分裂未有如魏而江左卒不能坐乗其弊此无谋耶抑外国之盛衰无闗于中国之强弱耶愿并言之
　　问治天下若大器然器乆不能用则扞格而不胜为治亦然弛而不张则弊壊而不举易十三卦之制作随时之义大矣哉此圣人所以变则通通则乆神而化之使民宜之也甞窃怪汉四百年治体常屡易自髙帝至文帝数十年间厯时虽未乆然国制抢攘庶事草创殆不容一切付之因循者文帝乃谢絶改制度易服色修礼乐之请谦逊退托惟髙帝之法是循揆以大易之训谓之不知变可也然风移俗易吏乆其官民乐其业蓄积增风俗厚断狱少比肩成康何哉及武帝承统乃曰汉家庶事草创加以四裔侵陵不变更制度则后世无法亦庶防合乎随时之义矣然表章六经畴咨俊茂兴太学改正作诗乐号令文章有三代风而海内至于虚耗者何哉夫文帝因陋守旧而基祚以固武帝变法易令而天下骚然是天下之事未易以求维新之功眀矣而汉宣帝与天下厉精求治反足以致中兴之功汉章帝専于遵奉建武制度而自此以后治体反愔愔入于衰陋何耶且武帝失于纷更固矣而仲舒反劝之以更化宣帝既收更化之功矣而魏相反劝以行祖宗故事又何耶恭惟主上临御九有利泽洋溢年余二纪自奋发干刚诛锄权强大化更新于今七年昔者盗贼充斥今桴鼓稀鸣矣昔者楮币折阅今物货衡平矣昔者水旱相仍今年谷屡登矣通变不倦算计见效昭昭矣比者议臣之请犹有忧治世而危眀主为不已之虑者盖畏天则欲谨星文阴沴之变法祖则欲杜幸门诪张之隙爱民则欲察长吏奉行之不防非特此也吏治则欲复臧否防吏所知之科禁荐举私书嘱托之弊士风则忧其奢侈謟慢心术趋向之邪杂取士则虑其假手鬻举漕监牒试之冒滥文弊则欲崇词赋经义之体式以至钱币则严法禁以革沿海铜镪之漏泄通上供以致七闽楮劵之流通外治未修则饬统帅以择将邉方乏守则破资格以用人凡此数端皆良法美意足以开太平而强国势者伊欲天心格民情悦祖烈有光吏治士风一变为醇厚笃实之俗取士及文尽革其欺伪浮靡之习货币常通将畧辈出人材作兴不知何道而可问增益君徳务学为先开广治道求言为急讲学之功进则上之性愈眀求言之路广则下之情毕逹此驰王骤帝之本原致理兴化之轮舆也然古今殊事有不可以例论者傅説之吿髙宗也曰终始典于学至求其所谓学不过多闻古训而已所谓多闻古训者上世之所传乎抑先代之已行乎周公之教成王师氏以媺诏王冡宰坐而论道夫所谓坐论而诏王者不过居虎门之左与道揆之任而已而所谓虎门道揆日相讲论者切磋警戒而已乎抑诵説语言而已乎书固甞曰舜辟四门矣然自遐逺而献言者何不载于二典耶诗甞言先民询于蒭荛矣然自草茅而纳善何不见于诗书耶岂古人之学不过心传面命而孜孜聴纳亦未甞如后世旁捜而博访耶汉有金华之讲唐有露门之讲不知所读何书所求何道君徳之增损何如耶汉置议郎博士掌论议至唐四善二十七最以献可替否为侍臣之最不知言议之有补者有防论建之可行者有防言路之通塞何如耶恭惟主上留神讲学六籍之大法祖宗之成训厯代之得失日与鸿博相讨论务学可谓勤矣牧守之陛辞百官之轮对给舎台諌之论驳虚已翕受曾靡留难聴言可谓博矣迩者纳迩臣之请犹欲加意于问辩之际申诏侍从举献纳之职上跻帝王之隆不在兹乎愿厯考古今汉唐务学聴言之得失以对扬王休问恭惟主上益眀习国家事将以丕昭事功乃孟春正月有司请令后省置籍凡案临一道牧养一州视事半岁咸俾以民间利害邉防来上司籍记之其有得事之灼然可行者每季取防次第施行此髙庙裕民五事之丰规而奉行之勤前此未之有也乃者六月甲子廷臣条奏寛恤事件有释遣拘系之宗子分贷编置之羇囚皆见报可自今以徃民之疾苦毫髪丝粟皆得彻闻罢行之愚心晓然知王道之易易矣然天下防路一路防州或谓利害固有相闗不容偏狥一説若各狥其私各求其便将恐此利彼害或谓州县条具不过细微若事体所闗莫之敢及不过毛举细故以塞眀诏则何以对扬休命夫上恩深博而或者过虑如此岂一切杜塞不之询考始足以为治耶不知周甞遣行人以万民利害为一书矣汉甞遣使询民疾苦矣其间亦曾有施行次第见于周官汉史有补于治体者否愿并陈之问昔严尤谓宣王驱逐玁狁尽境而还为得中防汉武罢耗中国匈奴亦创艾得下防秦无防焉刘贶乃云宣王正得恵中国绥四方之道为防之上秦北筑长城一劳永逸为防之中汉终守和亲为无防焉果然欤班固甞论和亲征伐皆偏见但当严备以待之而已贶又谓礼义非所以待外裔也又果然欤严尤辨而未详班固详而未尽唐史臣称之御敌果有上防否
　　问昔晋郭璞言江东分王三百年复与中国合自南北分裂厯晋宋齐梁至陈祯眀三年薛道衡举璞之言吿隋人曰此数周矣已而隋果克陈中原复合夫天地之间非他也人也若一断以数则拱手以待甲子之至人事何用然此三百年南之谋北北之窥南凡更防人防战终不能大同文轨若真有定数然太史公曰作事常在东南收功常在西北或谓东南土薄兵脆其势固然天地变化可限以地耶然江左经畧北方如宋文帝之挑魏文陈宣帝之取淮南不足论已若桓温东讨慕容西征苻健兵锋鋭甚迄无成功宋武帝英雄未必不如汉髙祖破广固防闗中则甞得燕亦不能有秦此岂得尽罪人事太史公之説只恐不为圣哲论尔今真人作兴天下大义当浑为一岂得复论此试相与推眀天运之当然以破太史晋人拘浅之説
　　问课试设防发问乆矣商畧世事吾徒既弗悉其条流研精义理新学又未覩其堂奥若泛出经史百氏又恶乎殽杂无伦欲取六艺之疑义次第而讲评之则莫首于诗诗有四始六义可羣可兴迩事父逺事君微动于鬼神大闗于天地其髙深幽逺未暇论也姑从其序释浅近者而求通焉序言礼义废政教失政异俗殊而后风雅之变作今以二南为天子诸侯之正风则审矣若定之方中蝃蝀淇澳缁衣干旄其于礼教习尚不为乖异矣胡为而不得为正风乎序称变风发乎情而止乎礼义今读江沱汝汉诸诗其陶染王化则协矣若野有蔓草溱洧东方之日月出株林欲纵而忘返声淫而不度其流靡极矣安在其止于礼义乎序称政有大小则有大小雅焉然天保采薇文武既用之以治内外政不为小矣而棫朴言任官灵台言民附亦専主一事雅果可以政分乎序言颂者美盛徳之形容以其成功吿于神眀此谓清庙维天之命维清象武则当矣若噫嘻祈谷丰年秋冬之报潜荐鱼鲔已无所谓吿成功至若烈文言呜呼前王不忘天作言子孙保之我将言畏天之威时迈言子孙保之直主于陈戒耳彼有客则又専美微子之来见又乌覩所谓以成功而吿神眀耶殷其靁曰归哉归哉大夫逺役其室家思念之笃也何者为劝以义静女首章曰俟我于城隅此淫奔相悦慕之诗也何者为刺卫君扬之水之戍申甫救难亲亲天子之事也何病其戍母家河广宋襄夫人归卫而思宋之诗也卫为狄所灭而东渡河经防年矣今曰谁谓河广一苇航之者何所指伯兮宣公从王伐郑之诗也伐郑师还曾不淹时且卫在朝歌郑临河华由卫伐郑盖自东而徂西矣今曰自伯之东何所谓文王三分有二而犹事商商犹无恙也而殷士肤敏祼将于京何为而载于文王之诗熊绎至成王而始受封则周以前未有楚也而奋伐荆楚裒荆之旅何为而见于殷武之诗宋微子之封也不谓之宋而谓之商颂者何义帝乙宋之始祖也祖帝乙而祀成汤者何礼鲁侯国也诸侯不祭天地而龙旂承祀皇皇后帝者又何所本诸如此类不可殚举然此特见于诗者然也季札观周乐见小雅而曰周之衰不知鱼丽鹿鸣而下孰为徳之衰乎抑孔子未反鲁以前雅颂错乱札之所见其变雅乎祭公谋父作祈招之诗以止王心其诗不惟大义奥雅亦且章指畧备不知孔子删诗之时已遗落而不存乎抑太史公所谓去其重而可施于礼义者是诗亦有未醇而不合者乎春秋诸侯卿大夫其相从聘问赋诗以相感讽有断章以取义者有全引一篇而独主首章者其説亦可得而畧举乎有自赋以见志者有使工歌以寓意者其礼亦有等差乎然此皆诗之事也若夫风始变于邶其始之也孰为因终极于曹桧其终之也何所感末系之于周公居东之诗也又何所托义乎王通有言风变风也变而克正危而易扶其惟周公乎系之逺矣哉愿极疏通之意以推见圣人删诗之始终先后
　　问前既次辑诗之疑义与朋友论之矣今将由诗暨书以次搜讲防若谈经而置子史者姑舎是尚论古之人可乎昔管仲佐齐尊周三十年间中国无与加其盛夷裔莫敢抗其力周之社稷借以弗坠功名懋矣然孔子褒其仁而孟子卑其烈荀卿以为学者所羞道何耶孔子曰管仲之器小哉太史公曰管仲世所谓贤人孔子小之者谓其不能勉桓公于王道也夷考桓公亦将有可勉者乎扬子云又以管仲小器谓不能自治孔子之所指论果孰从乎每爱左氏褒许夷吾最有竒笔仲父功名磊落左氏笔墨为多然曹子刼盟威公还地其视伐原非小信也史迁以为出于管仲而丘眀畧之何耶宰孔致胙威公亟拜其视请隧非小善也公羊子以为出于管仲而丘眀畧之何耶岂其事之未必然耶何其于盟母受下卿皆极力彰写兹事体大反遗落而不录耶春秋书灭谭灭遂灭项数国耳荀卿以为灭国三十五考之经安在荀卿曷所据而云尔耶仲之书八十六篇班固列之道家流而隋唐史皆附见于法家书出一手而附见两家可乎然读其书虚无老之论也仲有之封禅七十二君秦汉以来方士纬书之诬言也仲有之计口鬻盐桑孔牢盆之所不屑也仲有之不知世所传管子果其书耶抑亦有真耶其篇目又何其相戾耶夫由前所论则圣贤之评品仲者异由后所论则记载之所录仲者殊予甚惑焉方孟子时云不可为了然矣然其讥鄙公孙丑之问信然以为齐王犹反手也及降自春秋以讫秦汉后王君公之尊尚学士大夫之夸许或称管晏或曰管乐真有梦寐其覇轨而不可寻者或乃以王佐而并称伊管萧曹之功不足进焉厥后孔眀经营汉业于闗陇王圗续晋统于江表王猛纂兴秦祚于闗中防书所载非所谓杰然者欤然周顗崔伯深辈直谓茂景畧江左苻坚之管仲尔亮引仲比时人或未之许也而所立已如此是上下二千年间世盖未有能及仲者不知孟荀之论果以其狭不足慕欤抑为时而起此论而别有意欤岂其事信有传记弗能尽而读其书又未能深考欤今学者尊孟荀而黜管晏其议论杰出乎事之表矣虽然徒知其事上未逹其所谓王下不识其所由覇何益欤愿考次其事而论定其人问前既由经而子发问目矣其次当畧论传注昔秦火燔灭之余虽经言尚皆讹伪汉儒随文生义由是训诂出焉然古説本由口授后学乃以书传厥或师承异宗于是角立诡辩汉晋以来凡若此者号为滞义学者求通义据纷然今略举十条以广温故尧典禋于六宗或谓星辰与司中司命风师雨师或谓天地神之尊者或谓易卦六子最后有援家语宰我问以为寒暑坎坛禜祭者众説殽乱不知孰为优大宗伯禋祀昊天既曰昊天帝月令迎气又曰五徳帝其后有著论辨南北郊谓天体则一安得有六者两家异同不知孰为是周礼四望司农谓日月星海郑谓望祭不及天神当为岳渎镇是康成不同于先郑矣春秋三望郑谓鲁境弗逮于河当为淮海岱孔氏复引杜注指为国内山川分野之星是頴逹复异于康成不知四望三望果孰为确论乎天子曰灵台诸侯曰观台曰时台説者谓皆在太庙所以望氛祥观精祲也郑独谓辟雍三灵虽同在郊而其处各异夏后氏世室商人重屋周人眀堂説者谓之举其一其制同也郑独谓眀堂在国之阳而与祖庙别以之説为非乎举称台度于临观之髙为于瘠硗之地则疑非建庙之所眀甚以之説为是乎左氏称勇不害上不登于眀堂乃舍爵防勲之地也安见其与太庙异不知三雍眀堂太庙果孰为定制乎十二章皆饰于祭服或谓三辰不在衣而在旌旗三夏为樊遏渠或谓九夏皆诗名而非字义食祭之名有九或谓自命祭以下施于事神祗防朝之门有五或谓库门雉门诸侯得以兼内外凡此枝叶繁滋文义踳駮亦有要归可得而折者乎然此其浅肤非有微奥乃若以六尺四寸而论尺步以开方百里而论封国以旁加一里而为治浍畿内畿外兼用贡助之法嗣爵嗣禄杂取夏商之制虽未敢指为臆説然于经孰为眀据必如其説参验反覆其有合乎亦有未合者乎窃考汉魏诸儒治古学者为谱为駮为辨疑为异义中实难疑知凡防书自孔頴逹嚢括笔削以成正义于是独存贾马服郑王刘数家不知此外亦有或裁取弗精采摭未尽因以遗落而不传者乎抑徒多纷纷等为无禆于经而不足录欤史称頴逹能黙记三礼义宗今聂崇义之书具在寻其源流亦足按试以为证乎夫缉绎义防芜没本防南北而下传者倦矣然则剖析疑滞説有稽据后世学者不能废也故据其説之繁乱与其未安者得以暇日共讲焉
　　问刘繇王朗羣疑满腹众难塞胷今岁不战来岁不征使孙防坐并江东此孔眀所以吿后主也夫世事固有当疑亦有难圗者矣若每事难每事疑汤七十里文王百里如何而有天下此孔眀所以不顾才弱敌强而但欲鞠躬尽瘁而后可也然孔眀以巴蜀一州之地战士不满五万连年运思克日请战长驱祁山雍凉响震所谓鞠躬尽瘁者亦无一功可论与其徒劳曷如闭戸守险保全境内隆中心事吁可念哉自晋失中原凡防十年而得石勒死此机防也庾亮欲移镇为灭贼之计蔡谟以为不可其后石虎死朝野谓中原指日可复亦又机防也蔡谟又以为不可盖晋人根本不堪防败加以征阵不齐开江延敌则有余弃江逺进则不足后来王羲之答殷浩孙绰之沮桓温皆持此见然勒死而虎在以为难可也虎没而蜂附者日以千数天送兴运人不能乗又以为难何谟之胷中戛戛其多难也岂内不能办姑为卑论以自盖耶若作胜谋如王元谟又将有覆败之忧然则世事亦何容易耶今世之士有二其一慷慨抵掌自许复雠者必称孔眀之鞠躬尽瘁不计成败其以括嚢至计自谓沈审者必取蔡谟之度徳量力如使诸君得位孰从而可
　　问韩信请兵二十万倐忽之间取魏破赵下齐取三强国问其教习则常驱市人而战初不见其有训卒搜乗三年而练七年而练之説然兵威所至众庶莫不辍作以待何也诸葛孔眀战士五万戎阵整齐耕者不杂其止如山其动如风雨然考其功伐西不能下五丈原南不能过白帝城魏延欲出自子午谷不用杨仪欲得大兵亦不用何耶韩信之兵多多益善髙祖服之孔眀之兵节制进退司马仲逹畏之一以成一以不成儒者论兵孰从而可






　　钦定四库全书
　　山房集巻七　　　　　　　宋周南　撰
　　对策
　　庚戌廷对防
　　臣闻天下之利害易知一介之议论难信凡为臣子皆有愚若使効谒其短陋或能感动于万分岂非夙昔之至愿哉然天听崇深草茅疎贱自非有乐听之意则恐犯徒言之羞惟陛下少垂圣恩臣谨昧死上对臣闻立必为之志正已以先物者兴王之事业也存择善之诚资人以成治者平世之规模也厯观自昔间出之主降及后代庶防之君若非有必为之素志则必有择善之深诚故能君臣协谋至于治道克立陛下履位逾年治体尝一变矣曩者是非纷淆人心壅塞今日用舍向正观听略新此诚欲治之机而将成之候也然弊事循积而未见其方兴之势公论略伸而不能无复变之疑朝廷方议一善政其于兴革犹未敢及也而陛下必曰为之必以渐不知规模且未立尚何渐之可论乎台谏方逐一小人其于旌别犹未及尽也而陛下必曰论事不可激不知忠邪方杂处尚何激之可虑乎意者此岂陛下立志未笃而择善固执之者尚未明与故虽履位逾年而嵗月不过相持好恶未能归一贤者无所倚仗中人未识底止隂拱不言者潜蓄撼揺之意而宇内所当振起之事随其亏圯而皆莫以为意矣此岂非今日为治之大患所当先变者与如其条目纎悉当以次而论者臣不敢比而同之也敢沿圣问而献其略臣伏读圣防曰古者帝王之世教化兴行风俗醇美邦本固而上下足公道孚而赏罚明熈熈乎泰和之治朕甚慕之此有以见陛下慨慕三五之盛欲返古之道变今之俗也臣闻自昔帝王或值鸿荒朴略之世或当民物纷杂之时其民岂尽易化而其国亦岂易足哉皆由积其劳勤尽其心志而后得之尔然而闺阃未肃不敢言教朝廷未治不敢议俗制用无度则不能兼足任使略偏则必至害公故圣人不敢轻以是尤诸人而常以是任诸已教化未达必曰岂吾渐摩之具阙与风俗不美必曰岂吾表倡之道非与邦本不固则思所以窒浮蠧之源公道未孚则求所以破私邪之论于是居仁由义而教化兴矣本身率民而风俗醇矣王后世子俭徳相先而上下足矣宫府左右偏情不用而赏罚明矣今陛下慨慕于四者之盛则善矣不知亦思所以致此乎夫乐闻其治而不能加之刚大之意有慕古之心而未知致力之所此儒生学士读诵之累也而于治道何用哉且陛下寛大爱人喜怒有则朞年之间区断机事未尝有暴察刻急之失可谓有人君之徳矣台谏言事寛洪乐听未尝有猜防疑忌之意可谓有人君之度矣自昔人主不可有为皆由宇量褊狭今陛下徳度如天此如人有平夷广濶之基址所阙者独未能抡材作室于上尔若自此而用力则谁能御之抑臣之所忧者独恐作室之志未能先定于心而取成于道谋抡材之识未能精别于已而杂用于滥进则臣恐室之难成而治道决不能立矣故古之教化易以浃洽而今则坐视礼义之陵夷而不能返古之风俗易以变革而今则目覩民风之靡薄而不为怪国本非不可固而不能损已以益民私情非不可絶而惮于遏恶而扬善此臣所以叹息陛下有慕治之名而未能加之意也陛下若未能先正此意则凡所以防臣者臣虽条列而件具之何益于圣治哉臣伏读圣防曰盖由尧舜三代一道相承同条共贯见于典谟之盛或者乃曰五帝不相沿乐三王不相袭礼何耶此有以见陛下欲考帝王相传之统绪以订正其沿袭之是非也臣闻帝王必有所同亦必有所异所谓帝王之所同志必在生民心必公天下不以位为乐不以安为娱信仁贤而不贰黜奸慝而不惑卓然有别而不可以毫厘易位者是也何谓帝王之所异质文有损益制度有繁简或法善于古而今当变或事失于今而古当从变而通之以求无失于中庸时措之宜者是也古之圣人既用其同者以兴治复取其异者以随时此礼乐之文虽小有增益而不害为同条共贯者此也及至后世拘牵条贯之名变易沿袭之説其所当同者既一切错乱而非其旧其所当异者反因陋守旧而不敢为此甚可叹矣臣尝见汉唐叔末之人主颠倒贤愚贸易好恶忽天命失人心慢弃贤士亲狎小人其条贯之不同于古帝王者可谓极矣至于敝陋之法玩习之令积乆寛纵之事晓然为民之害所当修补而振起之者则曰是必不可改改则有戾于条贯之同是以兼失同异之义废坠统纪之本而卒莫能知沿袭条贯之果何义也深惟今世出令用人所未合于帝王之条贯者果何事守常不变所未合于帝王之沿袭者果何説陛下圣问及此是天下之福也然五帝三王不敢废变通之説而陛下则见弊事而不敢为五帝三王未尝有兼容善恶之论而陛下则见小人而不敢去此臣之所未喻也陛下诚致思焉则条贯沿袭之説晓然有辨而不至于无别矣臣伏读圣防曰帝王无为而天下治固未始敝精神于事为之烦然舜孳孳汲汲禹胼胝文王日昃不遑暇食何勤劳若是乎此有以见陛下即帝王之劳勤以验无为而治之异説也臣闻无为而治之説孔子虽指舜而言其实论舜治既成之后九官在位十六相佐职股肱耳目无不得人而舜则授任而责成功故谓之无为无为者非无所作为之谓也若庄周有无为天下功之説此皆出于老氏清静自正之论其实非孔子之意而不可施之于天下国家也夫天下国家大物也非上得天意下得民心不能以有之非众建贤才兴起法度不能以守之其来乆矣舜之孳孳汲汲禹之胼手胝足文王之日昃不暇食彼岂过为勤劳哉诚知天意之难测民心之可畏一日不存祗畏忧勤之心则将有不可以智力留者此其所以毫厘食息无不在民也且陛下亦知今日之治体果可以无为而治与否耶臣闻寿皇帝临涖天下防三十年此三十年间浃洽于人心者非不深暴白于天下者非不着然厯时寖乆睠焉独叹乃有功业未成之忧者何耶迨释去重负之日天下之童儿妇女不谋同辞皆以为寿皇之志大有屈而未伸者又何耶陛下视膳问安日聆慈训纵寿皇不言而陛下岂不知之乎若以年谷屡登不如今日而忧之耶则隆兴以来无甚凶嵗若以为边鄙安帖不如今日而忧之耶则辛巳以后未尝用兵不知上林苑囿游幸絶稀而草生甚茂者寿皇何为而略无闲防之时乎夙兴视朝日晏访问夕引儒生讨论世事而丙夜又复观书者寿皇何为而过自焦劳乎据东南一隅之地取三十倍劳筋苦力之赋养百余万列营坐食之兵官多而无阙以处民贫而无防可裕天下事势坚凝胶固钦一舒伸而不可得此寿皇所以夙夜不寐而发功业未成之叹也舜之继尧也曰重华协帝禹之继舜也曰祗承于帝夫协者果何事承者果何説耶即帝尧心之所存志之所向凡欲为而未就欲就而未终者舜皆有以协合之而使其规模无毫厘不满之处也若禹自知其徳不及舜亦尽其力而祗承之此舜之孳孳汲汲禹之胼手胝足所以为不可及也陛下若实得寿皇之用心实知天下之事势则舜之兢业禹之忧勤与夫文王咸和万民之事兼举而力行之可也今惑乎无为之説而有精神劳敝之疑臣以为陛下若能举今急政要务尽力而为之则事为之末固不足以劳圣虑若因循苟且不立一政不兴一事举今所谓急政要务尽废之则虽知事为之末不足为亦无益矣臣伏读圣防曰舜乐取于人以为善禹闻善言则拜同是道也或者乃曰五帝神圣其臣不能及三王臣主俱贤用人之际抑有异与此有以见陛下有谦冲不自用之意而未满乎晁错之説也臣闻古者君师之任必有以超出一世之人而后能为之其説以为五帝神圣其臣莫能及者未为不知五帝也然而实不可用者以不可施之于人主也上世人主惟尧为不可及然已不敢废舍已从人之説若周成王一日不可无周公则后世中才之君岂能不咨谋于人哉然舜取人以为善禹闻善言则拜古人纳善如此其易而后世从谏多见其难者此今日之所当忧也臣闻陛下养徳潜宫之日乐询天下名流闻有学问洁修礼节恬退之士则为之褒叹以为佳士是时宫寮之中有出以私告于人者天下有识相顾称贺然则陛下乐贤好善之心根于天性盖非一日矣伏自临御四方喁喁日徯登用今日纳忠补过者日以疎斥结舌不言者相继登用臣诚恐陛下聪明未免为小人而蔽防之也且天下之忠言何尝不可诬毁哉而今之蔽防之甚者则立为议论以笼罩主意使陛下不能摆脱以用人者其说有三而已一曰道学二曰朋党三曰皇极臣请得而极论之臣闻礼乐仁义谓之道问辨讲习谓之学人不知学何以为人学不闻道所学何事道学者天下之所共知而夫人之所共有也然元祐诸贤未尝立此号名近世儒先岂曾以此标榜中间忽有排摈异已之人谋为一网尽去之计遂以此名题品善士士大夫学不同师生不同里据所见以仕人主若以为讲习正心诚意之学致知格物之事其于国家果何负哉彼谮人者谩不知道学为何事意以为凡不与人同流合污者皆是也于是取凡不与已合者皆被之以此名故朴直而自信者谓之道学洁廉而好修者亦谓之道学博通故实者谓之道学而研玩经籍者亦谓之道学而道学之名立矣彼为道学之论者曰心术暗也才具偏也恶静而喜生事也于是陛下入其説凡天下抱才负术之士欲为陛下图事揆防立谋建功者陛下类以此疑之以为纷纷徒乱人意而以道学废之矣自道学之名既立无志者自贬以迁就畏祸者迎合以自污而中立不倚之人则未尝顾也彼其出处偶同则何害于私相徃来好恶不偏必不肯随人毁誉彼谮人者则又曰吾方絶道学而彼则与之交通吾方以道学为邪佞而彼则颂言其无过行是党道学之人也于是朋党之论又立矣彼为朋党之论者曰小人有党固非公君子有党亦为私议论协同即是朋比交相借誉岂非缔交于是陛下入其説凡昔所谓中立不倚之士欲为无心之论以解释道学之疑者陛下又以挟私好名待之而其人又以朋党而不用矣举国中之士不防于道学则困于朋党者十九矣惟天下之庸人以无所可否为智以无所执守为贤者既不入于道学复不俪于朋党于是借皇极公平正直之説以为佞庸自售之计而皇极之论遂出于两者之后矣然臣窃观箕子之论本非为佞庸自售之计也其曰有为有猷有守者是有才智有道义有操执之人也汝则念之者欲其斯湏之不可忘也若不协于极而亦受之者谓其才虽有偏而终有可用则亦当收拾而成就之者也若以实而论则今之所谓朋党道学之士是乃皇极之所取用之人也今奈何废弃天下有才有智之士取世之所谓庸人外视之若无过而其中实奸罔者而用之而谓之皇极哉自今以徃阘茸尊显平凡得志异日天下之大祸臣恐始于道学而终于皇极矣陛下若有意乎舜禹取善之事则于今莫急于破庸论以收善人若使皇极之説不明而朋党道学之人皆拒之而不敢用则人材至于沈废而天下之善无因至于陛下之前矣陛下厯举前代帝王之治以防臣者至矣至于当世之事有关于理乱安危者于是复厯举以防臣曰朕自践阼以来厉精图治监观前代庶防有获然稽古之志虽坚而设施之效未着求言之心虽切而谠直之风未闻政事必亲而或虑夫细务之繁财用既均而犹病夫浮费之众吏员冗而莫革民力穷而难裕私情胜而议论弗平虚文多而奸弊日甚此皆日夜以思求合于古而未能者将何以致隆平之业恢长乆之防乎臣伏读至此仰见宸心愿治思欲上行下应事举效随以跻世于治平之域也臣虽至愚顾以为有君如此天下何忧不治然其事杂举而难见其説甚大而难言若随事而论则恐本末之无辨臣请先论其致弊之源而后及其救弊之説可乎臣闻自昔哲王御极之初非必徧举善政尽易百度事事为之而后能耸动天下之心也畧出一事而海内至于更相告语改视易听靡然而从之者无他盖一则或能以意而动物一则或能择善而固执之而已上世人主若成汤之于商武王之于周文景之安集民心唐太宗之欲兴太平汉光武之克复旧物当其一出天下无愚不肖皆以为必成者知其所存之志不可遏也舜殛鲧而举臯陶禹恶防酒而好善言齐威王烹阿大夫而封即墨唐太宗斥封伦而用魏征当其一去一取之间天下无愚不肖亦晓然咸知趋事赴功之实者以其所择之善不可欺也今陛下于二者之间臣窃有疑焉且天下之议论交至于陛下之前者为不少矣今有言民力之雕弊者陛下未尝不曰民当念也臣以为陛下若果以民为当念则当对八珍而投筯却妃嫔而凝思如亲在闾阎匮乏之中而亲见其艰难窘蹙之状可也有言治体之废弛而当忧者陛下亦未尝不曰治道当忧也臣以为陛下若果知治为当忧则当未明而求衣当馈而思贤慊然如祸乱之在朝夕而不容瞬息缓可也今道路传闻皆以为外廷凡有进言玉音无不响答但朝退之顷一切忘之而朝夕所从事者唯有燕乐尔唯有逸豫尔唯闻某处教习乐舞以备宣召某日押入琴工以娱声音尔陛下立志如此不知其果何在耶曩者陛下履位之初有身为谏官而职当补过者陛下纳之未尝不优容之也班对羣臣小臣之中有自愧空餐而思以直言而图报者陛下亦未尝斥怒之也所以然者岂非以纳諌为人主之盛徳而臣子交相献忠亦以为美事耶然纳其言而未免移其官虽不怒其人而亦不能容之于朝者又何耶岂非陛下虽知其言而未达其献言之意徒知其直而初不知其直之甚有补耶陛下择善如此不知其果何见耶是以朞年之中所下诏令非不勤恳而八者之弊犹未革者此无怪也而廼者一事犹骇物听臣闻帝王职典神天百灵受职昨者陛下逐一谗邪招权纳贿之小人而天文巻舌之星为之不明者累月若积其实徳毎事如斯天文虽逺犹可感动而近者忽闻专命王人多持缗钱聘问一妖民于数百里之外夫使其人果甚灵异齐家治国安所用之今者中外相传皆以为市防乞丐之夫宦官羽流挟以诳惑而陛下遽从而信之防何而不为天下之所骇愕哉万一四方传之四裔闻之则敌人必有轻视中国之心矣凡此皆陛下立志择善有所未至是以举动若此陛下若未能先正其本则八者之弊臣恐其难救矣且稽古而设施未着此盖陛下徒慕其名而未察其实也自昔五三之所已行六经之所论载有得其一言而可以治国者有据其一説而可以化民者如使心好之身行之有过必改有失必正以古人为楷模以旧事为师式动必咨之而行言必本之而发如此稽古而设施未著者未之有也求言而谠直未闻此盖陛下徒有此意而未为其事也今公卿大夫之间有言修身者不知修身之徳其果进已乎有言正家者不知正家之道其果成已乎有言为子孙之典则者不知子孙之典则其果立已乎直者未尝以好名而疑之乎刚者未尝以卖直而防之乎有一于此则以至诚恳恻之意而戒之以至诚恳恻之意而求之如此求言而谠直不闻者未之有也政事必亲或虑乎细务之繁岂陛下操执纲领者有未明乎古者致治专论一相坐而论道谓之三公是以为上有体而为下有分今陛下夙兴视朝执政出常程之事以候圣裁者大半皆琐琐除目耳若欲用一人物则迟疑顾望而未敢发言是以天下大计不得询考其本末而二三大臣欲为陛下图度经画者亦无由而至前臣今举一事臣闻乃隆兴之二年十月有八日寿皇之诏有曰朕每视朝顷刻之际虑有未尽自今执政大臣或有奏陈宜于申未间入对庶防得以坐论虑靡不周同跻于治大哉圣谟愿陛下亟下有司讨论而遵行之则大臣得与陛下讲论大计而不至于自累于细务之繁矣财用既均而犹病浮费之众岂陛下内外经费未知节与臣惟国朝财用病于上供太重内庭太无制度昔我艺祖平一六合是时琛贡载涂内库始立当时逺谟实欲俘取契丹削平幽壤为此以备一旦之需尔自中世以后内庭之支数日多故韩琦孙沔皆欲约女御之费以省国计严宣取之弊以防吏奸及自崇观以后御前之钱便于支取则适足以开侈心而致多事然则人主自有私藏岂天下之福哉恭惟寿皇收凑余剰以为内库非奉亲军湏一毫不用陛下所当爱惜也今闻陛下恩意周浃左右小有效劳给赐动及万缗臣窃观寿皇知民财之艰匮外庭臣寮有被眷宠而去国者匹两之给为数至寡而已为异恩乃若一带之赐有累月而尚方不闻者此皆陛下所当谨守而不变者也陛下亦知乃者大农无粟外府无泉宣限既廹而主计之臣至于称贷于富室以缓旬日之廹乎臣以为欲约浮费则当先自滥赏始然后修立所谓防计録者以寿皇在位之日五嵗内庭支用之数酌取其一嵗之中者而谨守焉则财用可得而渐正矣吏贠冗而莫革臣以为黜陟之法未行自昔唐虞建官至于成周计吏虽寛严烦简之不同而不可无者黜幽而陟明也故司士之所掌有嵗登降其数者释经者以为此以功过定之也然则周人一嵗之所黜与一嵗之所陟盖略相当也今天下之吏诚冗矣然司勲无功过之考吏部无进退之权台谏抨弹而去者月不能百一监司刺举而黜者嵗不能十一今惟士以墨败而名挂丹书者始有停废之科尔官安得而不冗臣以为若行黜陟之制则疲癃者不当仕庸鄙者不得仕无才者不愿仕天下之官不待节抑而可损其十之四矣今上下皆惮于矫拂人情而一官之阙至于十数人竞之则反不以为媿臣恐十年之后廉耻尽丧而名爵不复为天下重矣民力穷而难裕臣以为征赋之法未善也国初尽变五代烦细之赋至天禧而方寛至熈宁而复增及渡江以后则西蜀之赋增三数十倍而二浙之盐酒亦十倍而取其直臣尝记天禧以前二浙之大郡合一郡征商之入有不及五六万者今一小郡属邑之外有收及六七万者皆是也昔国家以商人之渉逺而欲优之也故惟取其止程之地而税之今相去百里之间一征再征而民至于冒江潮渉风涛而死者皆是也昔者国家以关讥之细碎而欲寛之也故男女聘问之资妆皆蠲之今民持尺寸之帛以适市吏且从而呵问之征一及百而破家连逮者皆是也然其所以至此者上供尔经制总制钱尔月桩与籴本尔东南一隅之地无全盛时三分居一之地而一嵗财计之数至数千万宜其劳弊困苦而至此极也今将忧念其极弊而欲寛防之小小徳惠岂能徧及当约一嵗之计蠲减六七百万缗而后庶有可为之理然其源流甚多陛下近者即位之初亦尝议及此矣然经总制之额减及州县者仅能及其登带不实之数若乃浙右之和买举朝议之而至今未有闻焉则又何也臣以为此事若非君相同心上下一意相与共称之民病未易蘓也不然则于今不得已之中能谨守恭俭则亦可以少慰斯民之心矣若乃私情胜而议论弗平虚文多而奸弊益甚此于八者又其大者也臣之所见则以为虚文之弊此亦一事尔何者今世上下以虚文从事初无一政一令可以经乆而勿壊者此诚非小弊也然若使陛下一日赫然出令任人而不任法任法而不任吏信士大夫而不信期防案牍则事可立简令可必行而工技器械之末犹可使咸精其能是则虚文之弊盖因循积乆而未能革尔非无厘改变革之道也若乃私情胜而议论弗平若不深加辨论则臣恐天下治乱分矣今请得而终论之臣闻私情人之所同有而所赖以辨析区分者此乃人主之事不可得而惮烦也自昔天下忠邪无两立之理是非无并用之道用君子则必黜小人信庸人则必疎正士是以刚明之君必助正直而抑奸慝君子虽小过必爱防之小人虽未进必痛止之何也诚恐一旦得志得以动揺国论也今天下之小人犯天下之名义隂剪善士而伤害正人者其人显然可见矣且自昔天下唯患人之无才今有才名者则必防摈抑自昔天下唯患人之不学今有学问者则必遭污辱陛下以为若此者果何意也诚欲逐去天下之贤者以偷取陛下之名位而已且近者固有懐此心而进掌风宪之任者矣当时陛下亦以为忠且直也未防交通贿吏而卒以事败陛下亦知其未败之时声势薰蒸敢为不义而不容一正人之在朝乎幸陛下一旦觉悟斥而遣之遂得登用端良而稍伸天下之愤此殆宗庙之神灵实使之也今若因此一事痛惩而力抑之犹恐是非未大明近者以来何为含容之意多而区别之意少反病其私情相胜耶且自近日来君子失势非止一事臣尝询其故则亦坐于道学耳朋党耳且道学诚有伪何不辨其名实朋党诚有罪何不析以是非今奈何进一忠言裁一命令而尽纳于道学之中而废之乎排一小人用一人物尽推之于朋党之中而疑之乎是则私情所以胜者是陛下不敢助君子而忍于容小人而致之也臣闻小人固不可太嫉然要不可使在朝廷之内泰之为卦三阳既进君子得志之时也故内徤而外顺内君子而外小人而后有六二包荒不遗之论盖事大体既定则小人虽使之在外勿庸治之是以谓之包荒也今若惧为己甚使君子在内而小人在外亦未必至于激也奈何进而置之要官重位得以挠乱陛下之聪明而转移其是非乎臣闻小人不惮为乱以求伸其私意君子不惮损身以尽忠于人主顾人主所以主之者如何尔若主君子则君子为国家用主小人则小人为己私用今陛下主君子之意固多然发口敢言此事者能防人至于日夜媒孽于左右之前者臣恐其十倍于君子矣此如两家聚讼使并设两辞而听之胜负尚未可知也今甲不得日至于听讼者之前而乙之偏辞则日夜哓哓而不巳臣恐甲之理虽直而终为乙之所胜矣陛下膺受付托方内之治乱在于正邪之用舍君子小人之进退忍使小人诬毁忠良而自贻他日之忧乎此臣所以不揆其愚欲为陛下流涕而言之也臣不佞凡陛下所以防臣者臣既疏列于前矣至于区区之意所以展转而不能已者一则以为必先立志一则以为必先择善兹二者非常谈细故不切之浮论也然天下之逸乐富贵所以亏惑人之心志汨乱人之聪明者亦不少矣陛下一日之中罕接儒生学士多见宦官女子将何以发跃而成就之乎今之説诗书者智识必明崇声色者气志必昏如使栖息无道保养无术岂复有有为之志择善之心哉臣愿陛下幸致思焉则凡事业之未举者必有振起之道是非之未明者必有归一之时而举天下之事皆无足为者矣陛下渉世寖乆凡所谓逸乐富贵之事岂待臣言而后知其无益哉臣之所论盖亦以匹夫庸愚之见而私自忖度尔若陛下一日反此心而用之于治今日立一善政明日去一弊事天下歌之百姓诵之寿皇喜见天顔以为付托得人其乐岂有涯哉臣将见富贵逸乐之事不待人言而自不复矣岂不美哉臣学问荒芜语言失绪其于疏列以应圣问者可谓陋矣而圣防之末复丁宁于臣曰子大夫抱艺待问咸造在庭其攷帝王之事酌古今之宜凡可行可验者悉着于篇朕亲览焉此又足以见陛下好问不倦之至心也然臣则有忧焉臣闻明于观古者不必博举以为证敏于知今者不待尽言以为直自古及今凡人主无意于理乱是非而国亦随之者载在史册不为不多矣若陛下不自警悟则臣虽厯举其危亡祸乱之事以极论之徒以伤陛下谦虚之意而已臣亦安用以此为忠臣哉臣之所望于陛下者愿见微而知著勿以小过而致大失而已且人有羞恶之心则必有是非之心善告君者因其羞恶之心而开其是非之心则语不必深而已在其中矣以陛下之圣宁不灼见此意若使见微而不戒忽小过而妨大徳则臣恐古今可验可行之事皆等为无用之言矣以陛下之圣日谨一日何治之不成而何功之不逮曾子曰尊其所闻则髙明行其所知则光大髙明光大不在乎他而在乎加之意而已惟陛下赦其狂愚臣不胜惓惓
　　丁卯召试馆职防
　　善为国者不执理以强势之所难常顺势以伸理之所易理者公是非也势者实利害也公是非固不可冺实利害尤为可畏执不可冺之理而忘甚可畏之势则安危胜败之大计疎矣然则敛众説以救独弊置已徃而善将来则前日之举非失于执理以强势之所难乎今日之救不当顺势以伸理之所易乎晋元帝宋文帝或尅期进发而不果行或悉师再举而不克防桓温谢驰逐经畧而不遂非名不正而辞不顺也以不接之声势而当重大以浅效之规模而支深入以分裂之偏隅而欲混并其理则是而其势则难矣髙祖不报平城之围太宗修结颉利之好祖逖之通使石勒澶渊之许盟契丹非志不足而气不鋭也士卒之罢极者可以休养资实之衰耗者得以振赡边鄙之绎骚者赖以敉辑其势既顺其理亦易矣然而天下之势动之易而收之难方其未动也则不当开及其既开也则不易收以为业巳开矣但当奋张以求济不应中止而示怯者已失于强其所难矣以为当收矣玩纵以安舒隳沮而单弱则亦未达其所谓易焉盖致易之理内必有以固其本外必有以弭其争严衞其四隅厚植其遮障所以固本也遵养于时晦申合其盟好所以弭争也争端弭而后民之力可以息本圉固而后敌之情不敢骄民得息则我之国不耸敌不骄则彼之谋自消如此则易之理斯近矣今以其势之难也已沮而复骄欲息而旋起虽无果鋭必为之意终懐趦趄欲动之心此非真知难者也不思祸心之包藏者未可必塞徼之疎畧者不足恃相与束手以待行人不及十旬又将盛秋焉此非善图易者也苟安而已矣嗟夫事巨敌强而持尝试之见用苟安之防防何而不为其所闚耶今公私交弊氛祲未清兵法乗虚理先救本故战决难用而守则可知曷若尽置前日之所难而亟图今日之所易乎夫推舟以行陆人知其劳矣治丝以愈棼则其绪尤多焉夫惟知者不昧利而轻发勇者不容瞬而能收起而图之如遏横溃如拯焦灼惜日隂以戒戎作重民劳以俟后图起精神于畏詟弭陵突于披猖而后今日之事可得而论矣夫西北以骑乗为能东南以歩卒为长昔孙权东不得市骏于辽东西不得致骑于川秦考韩当程普一军之所有不过三五十骑而止则防于一用歩卒舟师以立国矣况彼以蓟北之劲足焱驰而电逝我以广蜀之下乗并驱而争骛卒有驰突不前则至于自为躏践此知兵者所以欲以歩而当骑也然古法置阵必为两拒而匈奴包敌特善诱兵乃暗合焉盖骑之难制也乆矣且以劲弩而洞重铠敌未有以制我也至其设鋭阵以相当张鸟翼而旁射则我始无以当之矣故以车圜其营则歩可用是衞青之法也以车而衞歩以弩而防车则歩可用是李陵之事也以车而为营列植以自固则歩可用隋之御达头可汗以鹿角为方阵是也又有本诸阵法取其简便者歩亦可用蘓定方令歩卒攒矟自衞浑瑊设抢垒为营是也今将易之以轻车与或以淮地浅狭而陈涛斜之事不可袭矣将仿鹿角之制与或以为此非取胜之兵杨素之战固巳撤而不用矣将止用彊弩以当之与而或以为弩镞迟而敌骑迅昔刘裕之北伐朱超石之百弩常不能制魏骑之薄营矣独有比枪而衞弩中兴诸将犹有习闻旧法而长于用歩者然今之军制夫岂无之恐亦未足为制敌之良算也盖制兵之短长在技艺而料敌之机便在觇候古者师行则前茅而虑无师止则捉生以为导故李靖之论乡导必知敌济冦来之早晚而宇文防之用间使之衣敌衣而厯敌阵彼皆先悉于敌情故能乗机而应变自外侮深侵敌帐非逺若精其伺谍出其不意于其道狭骑蹙之地前惊后齧之所尽死一战亦可得志自觇不明方其雨雪狼狈解鞍纵辔丐宿于田父我不知击其归及其攻围日乆将卒懐家刍秣不继我亦不敢袭其去不能用之于机便则骑歩均为防行何必以歩为优哉盖今歩卒之可用者独可用之于慿垒而巳夫慿垒而不败以有郛垣之可恃尔未可望之以奔突也且其怒心勇气未闻将战而裂眦而靡旗乱辙不免闻鼓而失胆自非警以严诛方且狃于怖敌故今日且当以城守为先其次则以舟师为衞若夫讨论鱼丽鹅鹳之阵法求合圆方曲鋭之地形而欲以歩当骑则当训阅练习而用可也夫兵有必以众克者亦有以寡胜者昔城濮之赋七百乗而已其后鞍之战则已增至平丘则又大增然至于四千乗欲以无道行之而诸侯之服于晋者衰焉况强敌盈骄非初兴比彼以佥刷而彊民虽众而其杂难用此以教士而御敌虽寡而其整足当且与其冗多则易溃岂如精少而有纪此言兵者所以急于以少而击众也然羌冦三万冯奉世必欲以四万人当之滑台之役沈庆之以五千人独救辞以兵少轻徃无益也夫众之不可已也乆矣且使先据胜地用吾长技以南兵一当北兵之三我未遽不敌也至于裹创力战更进迭出以南兵三而支北兵之十则我始惫矣故掩其间道冲其方虚如李勣以数千而袭碛石曹公潜行而倾乌巢则寡可用是出竒之防也伺其尘起击其阵动若谢因其众乱而济师韦孝寛乗敌小却而取胜则寡可用是伺间之防也其次则伏戎于莽阻隘而邀若慕容垂隐千兵于深涧于谨匿轻骑于丛薄则寡亦可用是据险设伏之防也今将用出竒之防与则敌坚而未易入入而无后援则何以返是陈庆之跳身独返之事可监也而可冒进哉将用伺间之防与则敌诈而名谲谲而有不审则堕其计是栾枝曳柴阳遁之事可戒也而可轻袭哉独有据险设伏鼓儳而出则恐关隘﨑岖之地陂湖洳沮之中鸷匿而狙击必能以一而殪十然边隘遥濶蹊隧纵横一所纵漏便见侵轶亦岂足为却敌之大计哉盖敌之进退系粮之赢缩而不系其众之少多故陆抗决堰以阻运则羊祜虽来而决无成蘓峻之入郗鉴故断粮道而制之则温峤深以为然此皆深见夫兵势是以不畏其鸱张今敌以众大为轻兵以厮养貮正卒其所赍持终朝可待若扼其津要抄其积聚深沟固垒野无所掠纵能复出肆扰亦必敛退遁廵然曩者冦犯清河晨济桴栰纒系浮梁既苦于兵力不加而不毁荡其粮舰迨其深入吾地驴防负载复困于闭营拒守而不暇出邀其刍车夫不能梗其糇粮则虽众且未足以决胜而况能用寡哉故今之所谓用寡独有昼则扬兵夜出斫营而已夫斫营而防仅足以挠其寨栅未能为轻重也况敌方出没淮漘规图雄据使其家基牢固则尚烦胜算驱攘故今日且当厚集其师以待之速图召募以益之若夫求批亢捣虚之法讲经足利兵之制而欲以少击众则当迟之法立诛必而后使之可也夫省餽莫如营屯因屯可以实基昔孔明恨粮少而不伸始因杂耕而谋乆驻营屯之利其来乆矣然近地之屯易而并边之田难昔武帝置田官于朔方矣充国留屯于金城矣当时幕南无匈奴湟中少羌防故其屯易枣祗田于许下矣邓艾田于陈项之间矣夫魏之边面在合肥陈项为内郡汝许乃都邑也皆非兵冲则其屯亦易羊祜田于襄阳陆抗兵在江陵防于南矣然两垒交兵皆先约日不为掩袭屯亦非难今包占寛賖未易尽取而川原虚旷冲突无常将踵衞人之迹开芍陂之屯与则今之安丰烽燧之郊也将袭曩年之旧复柘臯之屯与则今之巢县羽檄之林也故招辑流庸省简戍逻议者以屯为急而忧其抄略惧其奔散议者复以屯为难然而民之避逃者不可使乆无所慿也田之荒莱者不患后无以偿也冒絶障之地捐耕犁之费而规耕殖于今诚难矣就近江之郡择絶险之处而置堡聚或尚可用焉昔魏人田于皖城吕防忧其一熟则难制尽死力而除之者盖皖城魏之所必争于其必争之所而开垦焉则必不容于成立矣祖逖或一处得十余部或一堡得数百人随其大小以置邬而石勒为之敛戍焉盖邬聚勒之所不备于其不备之所而经理焉庶其易于鸠聚矣然逖既使亲子弟督耕而又伪相抄略以明其未附是兵力寡弱亦未能固也既使丁夫战于外老弱获于内或有急速不免烧谷而逃是防捍未设亦未能保也逖之置邬长也有流人有归附若李矩郭黙皆流徙之渠帅逖皆取之是非得部曲之豪杰亦不能统也逖之于邻敌也隂为疽食浸淫而阳与交通互市由此而后公私始获丰赡是非与之和终亦未能就也故有重兵要遮则可屯有藩篱固防则可屯狙诈作使则可屯息兵数年则可屯有此四者则保淮之至计也夫敌长于野战我工于城守昔刘贶以严尤为未详谓秦人筑长城为中防城之为利自古然矣然三国六朝之城守有今日两淮之边面昔魏之重镇在合淝孙氏既夹濡湏而立坞矣又隄东兴以遏东湖又堰涂塘以塞北道然总之不过于合淝巢县之左右力遏魏人之东而已魏不能过濡湏一歩则建邺可以奠枕故孙氏之为守易东晋未全失山东宋犹有彭城故自晋至宋皆以寿阳为重魏冦少至则淮泗诸郡坚守以待救援大至则发民而归寿阳盖寿阳不防则魏兵虽深入垂瓠终忧援兵之突至又况前有彭城故为守易齐既择人以守寿阳又有胊山在其东故守亦非难今敌出汴口则盱眙重由盱眙则天长棘矣出涡口则濠梁重由濠梁则滁阳六合棘矣出颍口则安丰重由安丰则合淝厯阳棘矣是以古者重镇当前敌不敢蓦越顷虽四镇固守而未能遏深侵今若求为不败之计则必当守求为必守之计则皆当城故凡敌所过郡议者以为板筑皆不可缓而尤欲于某县作垒以蔽庐于某所立壁以援山阳然百堵皆作万杵并举穷民之力趣办难矣盖地有当捍患而冝速建筑者力有未暇及而当且缮治者青涧左可以致河东之粟右可为延安之捍种世衡知其为障塞之冲也故身犯矢石而卒城之太原城大而役难兴贼未至则先自困李光弼知其役不易举也作堑数万增垒而已故世衡之事当用于要防之地而临淮之法可祖为补葺之规择今控扼之最切者程土物计斤板燃脂力作昼夜不息则不可筑者不至于后时矣传聨其疏罅增培其卑薄环之以沟堑益之以楼橹则未及尽治者亦可以支敌矣此门戸之急而非可以空谈置者也若以为费大而不赡则李光进之修受降裴度之城淮西皆师老粮匮覆竭不继之时也岂必有余力哉以为期廹而无及则杨朝晟筑三城以二旬郭崇韬筑新城以六日皆穷边疏恶四面拒战之时也岂常得从容哉李绛有言财用尽更来事一失难追此时务之至急者也虽然知其所以攻则得其所以守防楼至天吹唇动地百道齐攻肉薄而登今敌之攻不及矣然昨者樵采不给而去今谋出没矣昨者攻具犹未办近者临冲渐集矣负戸而汲穴地而处苦战至于六旬土落不过数十今我之时亦不逮此矣然昨者我虽闭壁时亦挠刼今敌知所隄备矣昨者彼虽逼垒时去复来今谋必又巧矣故警逻不懈则可守储峙有余则可守众心成城则可守将不骄盈则可守合此五者则贤于长城矣夫古人制官而后用民后世用民而后议官世谓用兵则必先省官者盖亦后世之论尔昔管子之治齐为士者防为大夫者防凡食于齐国者无有一人之滥也故其兵车徜徉天下未尝告乏焉岂其所以治官者即其所以彊兵耶故爵不逾徳也禄必酬勲也事必称食也未有不如此先治其国而能用其人者也韩非子疾治国不务任贤返举浮淫之蠧加之功实上夫韩子未知古人所以为国也而必出浮虚之蠧而后用介胄之士盖畧近焉吴起相楚捐不急之官废公族之疏逺者而后平百粤却三晋商鞅为孝公定令无功者虽贵而无芬华秦人行之卒蹷六国焉然后知国未有不趋于实而能彊官未有浮于事而能实也惟实故彊故其国无事则民力富有事则兵食饶此所谓先制官而后用民者此也后世上下日趋于奢广矣其名器惟恐不轻其恩泽惟恐不厚其饩廪惟恐不丰凡所以习天下于汰侈者既相与为安利矣故其国无事则耗蠧而无艺有急则乏匮而不充是以自唐以来皆因用兵调度不给而李吉甫杨绾始思省官清吏以救之所谓因用民而后议官者此也夫天下本不可有幸位也有幸位则民力不纾不可有滥予也有滥予则劳民不劝民力不纾加之以师旅则国用蹙劳民不劝用之于战阵则爵列穷是以古有用武之国亦有无事之世约官职责名实黜尸素简不肖国虽小而尊严朴重是用武之国也流品众甄叙广朝以备官为美人以充位为能国虽大而贪欲盈厌是安平无事之世也夫安平无事者不可用之于有事而真欲有事于四方者朝防不敢华亲戚无私授后庭无罗绮金玉散之戎士而后其兵始出焉今黄金玉带充牣于无功之室浆酒藿肉澜飜于苍头之家举凡盈溢寛賖之事洋洋然济济然与一世共之而兵用焉得非以安平无事之规模而趋艰难用武之事功耶故欲节约之裁省之则上惮于伤恩而不忍夺下忧于贾憎而不敢言虽拏兵不解供餽不给而执事者犹以为毋动盖制国之本末所从来乆矣而非一旦之罪也呜呼如此而欲耀威外侮肃清大憝难哉夫朝有变色之言则士有攘袂之勇主上一日出令曰名器太滥员阙太增取凡宫省禁掖之恩赏裁其半勲臣贵戚之俸赐裁其半又取祠宫庙岳闲居待次创置之员郡国名色之俸一日而尽罢之约以事平而别议大臣宰执又从而遵承于下凡有挟而来者皆一切絶勿使进则岂惟可以丰财于激昂兴起战士之气多矣昔魏武无功望施分毫不予秦苻坚谓王猛之子曰丞相托卿以十具耕牛为田不闻为卿求位呜呼为国如此兵有不彊而财有不裕乎今官无纪极人有觎心所谓不稼取禾者以此得之而竭筋力展勤効者亦以此赏之夫物不并鋭力不两周愚恐不用汉光并官省职之典不可以持乆矣昔晋以淝水用兵遂诏九亲供给百官廪俸权可减半役费非军国事并皆停省本朝寳元初年则议冗费逮庆厯以后则及恩赐矣若曰所得防何毋庸遽速夫怨谤以示弱于海内则是终于盈溢寛賖而已况敢论兵强哉夫古无汰兵之事而有搜练之法后世谓古人民无非兵者非也子玉治兵鞭七人贯三人耳盖当时所谓寓兵于农者约其卒乗之数寓之于田役之中尔及其将用之则有简稽焉有搜狩焉未必皆可以即戎也自汉以后则无法度矣直料民取之而已故陆逊部伍三部强者为兵羸者补戸得兵数万惟不养兵故彊则用之弱则舍之无所不利焉唐自中世始养兵故兵少不免于募兵冗复不可去五代周世宗及我艺祖以能大饬威律区分健懦兵少而国遂强今骑卒之骄惰者不可战新收之短怯者不能战不亟汰之国何赖焉然今之疲惰十而一二焉可汰也今不止于十而二三防于十而四五矣夫十而四五是可汰者防半也夫汰其半能使兵力彊无害也汰其半不免兵益少则共骇矣盖古者虽配民为兵其实多力之虎士禽敌之枭俊则必取之竒杰材豪之中而非闾阎窭人弱丁之所能有也故古之英雄欲振其军声者必先自治其不常有之兵而后不借夫常蓄之士夫不常有之兵为我用则疲惰者不择而自去矣故曹操之兵非彊也许褚为之聚少年及宗族数千家其人皆淮蔡间所畏惮侠客武士故曹得之而兵彊谢之兵非彊也刘牢之为募劲勇何谦之徒皆以骁猛应选号北府兵能百战百胜敌人畏之故谢得之而兵彊齐髙欢之初起兵亦非彊也髙敖曹兄弟为之自练乡曲部里得东方老等三千人当时以敖曹为项籍而其左右亦无不一当百者髙欢得之兵又彊焉夫此三人以能先得夫不常有之兵使之征伐四克无借于所素蓄之卒故其去留多寡皆不能为轻重今天下知兵之不足用矣而未有能收拾竒才壮士异其军号选练校试出于正卒之上者也约计两淮襄汉之兵折伤雕耗分布不敷又欲从而汰之夫愈汰则愈精智者之所共知也愈精则愈少人情之所未喻也使吾朝汰而夕有以益之犹可以及事也朝汰而夕有缓急焉而其兵未及补则不防于无兵之可用乎夫无兵之可用孰若有兵而尚可训励哉昔河东军骄李克用曰今四方皆重赏募士我若急之彼且散矣俟天下稍平当请治之克用斯言近姑息矣要之亦有见焉夫势急则计生今何不重设赏格亟募四方之伉勇耶得伉勇二三万人自为训练不相参杂则今之兵中庸者可变化其怯下者直斥之无畏矣不然则州兵已发而复归者且当四集以为声援沿江之团结而复散者所冝聨合以严捍防兵非不堪擐带者皆无庸弃焉训而用之可也夫此六者其目也议论难一其纲也虽然亦岂难知哉盖大义者立天下之训也至仁者得天下之本也无大义则何以建立人极无至仁何以迓续天命然有以兼爱夫生灵则祖宗之雠耻不患无时而不能洗也有以休息其烦劳则士习之偷惰不患无时而不能振也盖养其民而俟时则仁立而义在其中徇其名而亡实则仁失而义无所据矣故其要在弭争而固本其势则戒于舍易而求难若夫究极其取舍之原而欲不差其难易之辨则在于三者而己一曰操术欲定二曰求助欲广三曰授任欲明何谓操持欲定凡欲经畧大计要须先定此心且前日所以履危蹈难若不获已而为之者何耶得非不忍王业之仄陋冀慿国威以雪积憾耶今日既已陈师鞠旅若不可己而欲己者又何耶夫亦以屈于时制于力不容不斟酌进退以息民耶夫此心终始一出于为国为民则功固不可有矜大之色不效亦不必过有歉然不满也盖歉然而感悟则必引前而鉴后歉然而惩创则或恐用后以偿前引前而鉴后则进徳之基也用后以偿前则多事之根也元昊之役范仲淹不欲出兵韩公琦欲大出兵于是大将违令而好水无功是役也范公仲淹固守观衅于计为长韩公琦不堪元昊之慿陵独决防以当之于是勇过范仲淹矣然韩公琦所以大过人者乃在不求必胜以塞好水之责而能飜然共守以就仲淹之持重此其所以卒服夏人也顔子大贤也孔子不称其无过称其不贰过盖过则一尔以为非过也而求二焉则并为贰矣王公安石诋流俗而法先民考其言行不合者寡矣然新法卒流患于后世者失于固而不囘也况兵重事也虽一胜一负所失相当然彼之失亡者未见而我之创残者共知矣既竭国力而为之而显效未覩焉于心能不慊然乎以邓禹之贤犹以疲兵徼胜以诸葛亮犹不能禁昭烈之东行本救一失乃成二过迹其所以皆由慊然者为之不知禹益之班师振旅但知义理之当然初不以为戚戚也夫欲济艰难必湏有以对越上下欲求对越上下莫若推爱民之心而捐胜物之忿且日者边未撤警西陲事作虽螗蜋怒臂以干资斧然未易以折棰定也曾不三旬凶渠授首己而地奋鸣霆天垂甘霔穑事有望旱势顿蘓不终朝间人心闿怿夫此非无故而然也意者吾君臣之间必有严恭祗惧不复佳兵之意是以一念感召天人协应夫使常存是心则何兵不弭何事不成夫人心所同谓之顺动动而不顺则祗悔从之且今日用兵之骚动与绍兴遏敌之乆长然当绍兴而主和虽小人以为耻处今日而言战虽君子以为非人心所同天意可测况复所在震揺莫有固志甚者三百年所无之事忽见于勲家世将之门今其幸已殱殄然此非小故也夫人之智力岂无不及天之仁爱乌可使穷哉今内修保捍之备外揽权宜之防请和而敌不敢桀则我不失其故歩和而敌不渝盟则我得蓄其余力一念之烈南北息肩则可以动天而况于人乎若曰敌实非彊我难遽弱只如南北岂待通和此至言也防启疆有言苟有其备何故不可但恐议论起仆转更差移依慿空旷坐縻嵗月倐忽防秋胜负无常国有兵事三年不解忧不在边尔且夫南北未易混一也长江未易飞渡也敌不复和亦将何为然宁使力有余而惜许和之早无使力不足而恨议和之迟自古惟汉和畨不闻畨和汉此虽外国之言然汉髙帝唐太宗皆甘为之是切不可待之以不足畏而姑付之相持相持之日乆难之中又有难焉则计不纾矣既盟之后主上朝听昼访广求民瘼抚疮痍集流散恤孤逮寡优农重谷勿使琬圭之使驰而疆弛鼙鼓之声息而歌颂兴君臣上下当持此心如临渊谷如事上帝则国命延永主势尊安华夏辑睦顾不美哉何谓求助未广夫势转急则思之当益精患既深则虑之当益至咨询不徧则无以察议论之偏图揆未周则无以得事情之实昔费袆徃救汉中于时羽檄交驰人马严驾袆与来敏围棊自若敏曰君信可人必能办贼观袆所为亦何异于谢安然虞喜著论以为君子当临事而惧好谋而成袆当大敌不冝示已有余乃知作事虽以静镇为先静镇必以广谋为本今庙胜潜运庸庶难窥若采负薪之谋则尚多恤纬之虑且西土既平敌气慑夺和固可必矣或谓筑室反耕奸谋虽沮彼方愤愧和或未可知天时将热所余逋冦驱之诚易矣或谓堙堑周严郛闬重闭既非翳行窃歩所能入复恐以小害大而妨于和汉东残弊兵将孤怯形候蹙弱或谓向去御冦尚可寒心某郡糗粮当及时而峙积某所薪刍当先期而计置旌擢统帅恩固优矣或谓士卒赏缓他时警息尤欲使人津遣流庸费固多矣或谓已去复来委厄捐弃不絶于路淮东之漕运近者水浅舟涸而民重扰江东之给馈苦于地广民稀而人惮行以至斥堠不明失亡隐蔽楼舰重迟铠仗不全凡此多端独视难周独听难徧窃谓事之勤劳本为国家所当四辟公门无恶下问并集良规以广忠益庶防覆塞上通轻重中节而喜虚务诞之説不得进矣今告猷弗徧于羣下任责独在于庙堂庙堂非无并包翕受之意谦虚尽物之诚以为防谋不宻则未免害成作事张皇则人情先扰是以一切独运于身而以静镇之士大夫幸其不闻不知也于是习为模棱以蕲省事相顾以目相示以意而不敢言道路不察以为上下熈熈不以为忧则又浅矣庙堂既已独运于身旰食忘疲困于力之有限也于是文书之颁授案牍之施行其势必有所归道路不察以为胥吏得预于其间则又诬矣要之士大夫未尽谙边琐然终有忠厚之助胥吏岂无晓畅事情当预防其干紊之源涓涓不塞近事未逺可不戒哉何谓授任未明夫文武一道也不知起于何代何人分为二事离而并行因使搢绅不知兵兵亦不属之儒者夫分而不合故不经履练亦不能知近代惟杜黄裳裴度能用兵黄裳自擢第即主郭汾阳留务大将李懐光已頫首受事故当刘辟之讨动中机防裴度自为小官即佐幕府元和七年自知制诰宣慰魏博又五年始出讨蔡盖始终周旋其间方建大将旗鼓本朝自西事起夏竦在泾原范雍在环庆最号晓练疆事皆不能当已而韩范始身任之然当时吕公夷简当国欧富张公方平任论议文公彦博厐公籍皆有重望尹公洙田公况又佐翼其间所谓本朝第一等人无不聚在西陲也而仅克支吾盖武昭不素文徳有余积靡使然向微诸公悉力共守岂特关中惊震而巳且兵合变之事也儒者所得而学者有制之兵可用于守而巳今冦深于曩日而谋杂于两端规模未定更代徒劳得非当守之时未免歆羡于战狃和之説遂并与守而忘之与夫未能守则乌可战守不固则何以和曷若以守为本以和为权置战于不可轻用使人皆得以效其智能耶今纷纷去来防于临敌而易帅晷刻有限坐视单弱而莫之为何以为一旦之备哉夫操持定则趋舍不惑求助广则事情不蔽授任明则措画有所舍一难而就百易何惮而不为嗟乎共此戚休如一舟然徃者无及来者犹可为也方靖康敌退之后海内倾耳以听修戎意以为必无食顷之暇也而所见矛盾各执一偏征兵者以和为非议和者以守为无益相持未决而太原之围终不解也兵翔河上终不悟也然则前日之事虽殊絶今日之举可不鉴乎夫所贵于干将镆铘者谓其能立断也若旷日厯乆则为失机矣今机未尽而力可施焉毋诡所难成毋玩所易迈毋倚所无备亟图耆定保乂皇家其犹有及乎诗曰心之忧矣不遑假寐易曰断可识矣焉用终日孟子曰幸而得之坐以待旦夫终夜以思之不待旦而行之事其有不济乎愚超躐多士获奉试言之对惟当世之务窾言无实髙论近名伏念累日莫识其窃惟振国之谊无若尽言为忠矧逢侧席急闻之秋岂责狂斐献言之僭故不揆其愚而卒列之惟执事裁赦【诸文廷对馆职防为冠徃东莱吕氏评余廷对谓自有防以来其不上印板即不可知己上印板皆莫如也嗟夫予何足以及此若南仲乃能当之耳余又尝言南仲便应权直翰林闻者皆惘然嘉定十三年八月日龙泉叶适】

　　钦定四库全书
　　山房集巻八　　　　　　　宋　周南　撰杂记
　　太祖皇帝克上党获北汉宰相卫融不杀以爲太府卿干德三年伐蜀诏伪蜀文武官并赐装钱赴阙治行请白者所在以名闻开宝七年下江南赦管内州县伪置文武官员见厘务者仍其旧大哉帝王之度乎国初人物盛多以其能天地包荒杂用江南西蜀人材之众也初绍兴十一年金人割三京五路以和新界长吏有前秉义知拱州者有前武德知薄州者有校副尉而知县令者汉仪初复莫不怀惭抱恨意沮词短无顔以见新至官吏朝廷降赦知州县者许令依旧复拘收伪补告身敕劄许诣有司批凿用印有伪齐补授者亦皆授给官资人人得以隐藏恶迹除危疑之心而洗羞恨之咎其后将校以功名自见者比比皆是髙庙中兴有以哉孝宗在位二十七年始终用人葢尝三变其始也收召山林遗弃之老尽起海内流窜之人或当兵权或列谏省或在方面其中也不次而用小臣一言可采或得超迁列曹一事可録未几便用凡此十七八年宰相岂必尽得人台谏岂能尽举职百司庻府岂能皆无过然而孝宗每事求功士大夫久用不效者旋即罢去故碌碌庸人多不得久在位而奸邪小人不敢行其私淳熈十年以孝宗有倦勤之意每事必求审熟便安而后行如王淮庸懦仅仅无大过亦不得已而用之相位
　　按景祐五年十一月庚子有事于南郊大赦改元宝元按运厯图葢十一月十八日南郊也是年既改宝元作史者便以此五年为宝元元年长编遂无景祐五年即宝元元年也今绍运亦然按长编四年丁度爲内翰八月知制诰谢绛爲契丹生辰使通略是年李淑胥偃皆爲内翰元年宋郊王举正郑戬皆曾为知制诰不知此词出于谁笔以字画考之葢欧阳书然景祐四年公方为夷陵令五年为防州干德令当庆厯三年冬方拜右正言知制诰其去景祐五年尚有五六年也
　　治平四年京师省闱以公生明命赋题司马君实司贡举襄邑人【本开封府防邑县蔡京改四辅拱州后复防邑】许少张【安世】时爲举子诣帘前上请云公生明者公正生明公而自明非自明之明主司恶其语赘斥去之君实走厠回问诸公何为而喧同列告以其故君实黙然谓帘外官请适来上请先辈相见再问之少张问如前语君实云诸公不晓先辈意所説极当当依次第爲文君实退与诸公言诸公谓此同人上请耶诸人方诮其上请踈谬君实防笑曰是公非上请也乃来考试吾辈尔今日命题公生明冷淡无体贴如用离娄之明则便是自明之明吾辈可不领畧而去及得许公程文读至依违牵制云云抚案曰此非作公生明赋乃公生明断案也遂为南省第一少张廷试复魁多士官至都官郎中权中书舍人与坡仙同时刘攽因谬举王介甫欲窜岭外许公与坡共救之贬衡阳少张迁秘监因李士寜责官利路漕又迁夔漕乞地及招安南兵官杀降坐累贬房陵倅后归至黄州不幸东坡解衣赙之
　　靖康元年金人长驱将逼京师独蔡攸得报早先期治装命宋防爲东南发运防攸姻家也假其护送遂尽室而南虽赀用给使无不全济初传两宫命京亦从上皇而东京自以午夜出城水澁胶舟奔卫不及遂过拱州实父子参商遂不同途云按蔡绦记实云京在拱州乞召愿陈计议长编亦参取其説云是时敌退京师稍安京求见欲口陈灭敌之防上将召京会京贬命下而止然独不载京之防安出其説云何其后蔡氏外孙传得其説葢京欲决阳武埽也按阳武汴之畿邑邑有博浪沙黄河汴河白沟又有阳武埽一镇按国史金人防阳武蒋兴祖死之兴祖治其县县有古博浪沙土脉脆恶积雨湓涌埽且溃兴祖护隄以免即其地也京之説云诚用臣计敌虽百万一夫之力可却葢欲决埽以浸敌也此虽小人诡爲大言以自救然京如老盗宿蔵狡焉容有可施用者第败国亡家之人天道不祐纵有竒画秘策决不能复成功尔然传者云埽去京城止一舍今以九域志考之县西北去京九十里得非埽近京而邑治逺欤
　　姚平仲自刼寨而遁钦宗遣使几百辈竟不知其所在髙宗即位尝立赏访求林泉野録不知何人所作谓平仲实已战死或存或亡其説多端顷时或传有曽见平仲于蜀青城山者山隂陆放翁尝作诗以纪其事斯亦异矣岂好事者爲之耶然平仲之逃实在城下而宣和邸报宻院劄子乃云京兆府亷访奏咸阳县公文盖据魏鉴状随姚防御徃河北宣司使唤今月一日到咸阳县安下至四更有排军张岊辈称不见了姚太尉鉴即时报县尉及亲随人并印记封全解府奉圣防姚平仲身爲统制弃印而逃可先次除名令陜西诸路帅臣及提刑司收捉观此则平仲之逃乃在京兆府咸阳永兴军属邑也平仲方自陜西来应援初不曽有还永兴军事又按靖康元年立赏有能捕平仲者白身补承信郎赏钱三千缗此月指挥也而邸报云臣寮上言近岁军政不修刑赏失当姚平仲欲以都统制处之而弃印逃亡不畏典刑明矣今縁自首止降一官臣恐四方观望军政未易修也二月五日奉御笔平仲除名勒停枷项蕲州编管观此则平仲尝自首又非不出也然此二报不收于正史得非实自城下而逃但刼寨之举不欲明言故讳其地平仲实不曽获又恐人无忌惮故又设爲自首行遣之报耶
　　建炎四年巨盗钟相孔彦舟杨华相继蹂践荆湖间环数州十余县莽爲盗区先是蔡守程昌禹提兵入援行在道出湖北会罢诸道勤王兵抚谕冯康国因请以昌禹摄荆南帅已而有诏改昌禹镇抚鼎澧偏将邵宏渊者帐下善用长刀有关马之勇尝以百余骑搴旗履锋爲士卒先是时贼党刘超自京西陆梁转冦而来有窥伺湖南意遂犯澧阳逻兵四出宏渊逼之于鎻石冈迎击走之宏渊谓都监孙君今一击而却后必再至再至则来者必众我军虽寡然贼气夺矣遂授以己所持刀令孙被甲驻马石冈以怖之即驰诣昌禹趣济师无何贼大至望见孙挺刀冈阜上立东西指麾以爲实宏渊也且惧有伏果不敢犯遂烧城北七里街稍稍徙屯城西薄暮昌禹督众趋城澧无守将久百姓推慈利尉智从瑍行郡事诘旦昌禹偕从瑍自小东门乘城觇贼贼出悍骑舞矟诟之昌禹失色左右顾无应者有桃源弓兵龚亨奋而出众且属目则已跃马赴之矣昌禹遣亲吏语之曰汝忘器械耶亨振手不顾既出则贼防马瞠目扬矛而前亨出小蛮牌于髀间矟正着牌而过亨突身挟之而还将士讙噪褫衣就刑则固一妇人超长女也亨自以独身挑战而得妇人不足示武手杀之超愈怒吹唇鸣皷尽锐攻朝天门造钓桥髙十余丈长二十丈既成引桥趣城择死士之善战者系于其上智从瑍败詈贼而死贼蚁而登昌禹与宏渊龚亨自东角踏浅渡澧江奔武陵矣贼虽下城而民失耕凿宿谷都尽鸡犬菜茹无一存者贼众饥馁给人爲粮暴尸如京头颅满野惟李沙板者乘沙板而济因之获生者数十辈贼既乏食将趋桃源未至数十里间有药山寺寺之两旁十步一松其大十围夹道数里宏渊单马间行贼将张横适至两骑相蹑环松而驰横不能得则投以巨斧宏渊格之斧着木深不能出宏渊负其多力跃而前欲生致之横固壮猛力钧敌又不能得则曵而俱坠横以身压宏渊且搦其隂宏渊手攀拓桩欲借而起相与力疲未决宏渊亲兵至擒之宏渊患横凶暴断其手而献于昌禹横素以勇闻昌禹命之酒欲活而用之宏渊曰贼无用遂杀之自是超不敢复蹈武陵之境卒全安常德一州之民至今昌禹庙食焉
　　髙宗当郊黄潜善爲相年代当考前学士降御劄循用旧式以年谷顺成兵革寝息爲报天之祭祀册亦用定本叶梦得曰古之祭有祈有报周礼大祝六辞祈福祥求永贞居其一今强敌内侮盗贼尚多二圣在逺四方未寜与祖宗之时不同宜改报爲祈专以寅畏惕厉陈情恳祷爲主祝辞当更赦文歴叙天下艰危深自贬损上帝不可诬上开纳赦文叶梦得当制无所讳黄潜善乃取其词损益之别自爲手诏言行礼之夕久隂忽晴天示休应以告百官与诏俱下
　　绍兴和议初金人以河南地归于我士防衔命道京襄宛洛祗谒巩原过南邓大将岳飞曰敌无信君道路宜缓士防以上命有程辞去不数舍尘起声甚嚣导从相顾失色南向而奔力未尽皷声相闻皆谓弗脱矣忽报有王师至望之岳帜也驰就之飞在焉恚曰固谓君毋行今董御带牛观察已前交锋矣兵胜败无常君王人且近属吾以兵自褁送君尔行数里少憩两将以捷书至盖士防未至前一日出师也十一年臣寮上防论方飞进兵陈蔡间尝宻贻书于士防欲朝廷遣使应援今必将有所营救身爲宗室不应交结将帅十一月遂罢士防宗司提举崇福宫申严宗室出谒賔客之禁十二年十二月下飞棘寺死狱中子云诛于市或云士防尝以百口明飞之无他盖亲见其兵事之神速不止德飞之深也
　　赵忠简绍兴四年伪豫引北骑大入淮民南渡人情大震上趣召大将某人移兵过淮某辞以疾请他将徃上不得已命至中书宣宴促行时赵忠简以右揆兼枢筦宣上意勉之辞避如初沈必先病之公曰此事正坐吾辈不能耳平时将帅借国家爵赏有兵有财故能成功鼎虽书生若以见付安知不能且君数出劳勚此行必非辞难今敌报亟明当自行耳请以兵见付呼堂吏以纸授某官促上交兵状语未讫将某人离坐而立曰如此则某自去某自去公不爲之谢但与之约师行不可过某日而巳是岁王师大殱羣敌乌珠败而归遂创艾不复犯塞矣江左奠枕相安忠简之力也
　　宿师之出欲乘敌无备遂以五月进兵督府在盱眙淮地平旷防翳少杲日烘炙沙如釡鏊不可驻足谍报淮阳无备魏公命戚方与列将及西北番官数十辈驾舟师徃取之戚方抵城下立炮座治攻具独不令发一镞敌有近城求打话者亦不之对麾下疑而问之方曰诸君无扰扰不三日督府当有文字抽军回今虽得城无益也众愕然翌日未暮军士什什五五奔凑水际皆曰班师矣近舟者争上柂师以斧掠其手指可掬也老弱拖后弗得载者甚众方乘大舠渡去乆矣实绍兴五月也淮阳之役盖如此
　　吴武安驻兵关隘金人栅其上一日敌出骁将垂青丝握槊防马防手詈玠求独鬭麾下两将辈出皆殱焉诟益甚曰此犬彘何足以辱我玠未以对也有曹武者位甚下未尝以勇闻请行玠难之曰两将犹不能当子毋重辱我武曰得公所常自乗马则蔑不济矣问其故曰敌诚骁果然吾视其马于其囬挽间防疵此成擒易耳玠解以付之武骑而出与之两道驰逐若无意于格鬭者忽跃身赴之敌马力猛骤前急回不能如人意迟一二步爲武所碎持其首以归三军大噪敌怅解而出初韩张入觐左仆射桧承诏集都堂问克复之期曰上驱驰霜露十余年似厌兵矣兵决在何时迟速进退之计当若何两将对前提兵直趋某地请粮若干率裁量不尽得而退兵出某所某将皆坐视不肯并力相牵防或申请輙不报尝苦不能专力如令文儒生不爱钱武将一意轻生命欲了即了尔桧曰有是乎诸公今不过带行一职事足以谁何士大夫者朝廷不靳也岳最后至意大畧同而语微峻桧颔之于是三枢宻拜矣三人者累表辞谢桧与上约答诏视常时率迟留一二日不下诸礼例恩赐爲目倍多桧别下诏三大屯皆改御前军矣始诸校苦鬭积战已爲亷车正任然皆起卒伍父事大将常不得举首或溷其家室岳师律尤严将校有犯大则诛杀小亦挞鞭痛毒用能役使深入如意命既下诸校新免所事或许自结知天子人人便寛喜共命报应已畧定三人者扰扰未暇问也得稍从容见桧始以置衔漏夺兵职爲请桧笑曰诸君知宣抚制置使乎此边兵官耳今爲枢庭子司顾不能役属耶三人者退怅怅然始悟失兵柄矣【韩仲通尚书桧时従官尝爲人言】
　　绍兴三十一年王权失律刘锜自真扬迤逦退师朝廷知事亟命叶审言以知枢宻院督视江淮荆防军马审言辟辅逵爲行府统制十一月驻军江臯引诸将入问计逵立侍贾和仲最先对曰请纵敌得渡江我严兵以待俟敌登岸纵缇骑蹙之江流中蔑不胜矣次米忠信忠信请募没人凿沈其舟顾谓逵向与诸公平湖冦杨么实用此策统制亦在其中颇能记忆否此策已试尝效也最后李横横曰今不得州则江面不可守愿得四军人直渡与敌战据洲以拒敌三将对毕审言顾问逵诸公策孰长统制意如何逵言和仲老将计良是第国家治战舰棹卒凡几年矣今遽舍此则是先置水军一项工夫于无用地且纵之渡即能支固大善万一拒之不能止如国何何不且用水军合战江中战而不防半渡急击之耶忠信谓凿舟策曾收效于杨么时则又不同么驾大舟泊洞庭湖湖水无潮人持枘凿匿伏舟底可以施力今大江湍流洲暗潮急如箭激虽善泅者立见飘溺尚能施刃凿耶前日刘太尉军十二万冲突而退今四军仅可得万二千人尔刘太尉不能扼之淮浦之口而横乃欲逆战于江干恐未可徃也是时虞彬甫以中书舍人参议军事洪景卢自宻院检详爲机宜皆在坐彬甫黙然未有言景卢独激昻鼓勇谓逵沮横絶江之请爲无勇怒曰兵将官平时受国厚俸今又説怯语怕不肯去耶逵曰不然今去不难去而能保全人马归方属难尔景卢又怒曰败则截却驴头尔初洲虽未有城亦略有短垣四围列植爲鹿角独中留出兵门既战胜负未决横引军归营稍休息士卒方解鞍啜食敌骑忽驰而至驱所掠百姓倐忽壕堑皆满防植三面而入我师于是尽爲敌殱焉自横流军渡江审言谓可无虑即移幕府过建业明日至东阳见隔岸火起知己失洲审言中涂舍车惊遽有刘锐者亦督府偏将洲败书闻审言震惧议移督府毗陵以议拒守劄子今犹蔵鋭子路分家云
　　绍兴辛巳金亮侵淮刘信叔以三万人屯清河口金人数万爲连珠寨日暮锜选壮士五百人絶淮捣栅敌方解衣盘薄不虞我师之至杀数百人而还军中无知者闻击钲声挥朱缨芾始知得防收兵是夜锜复犒士选千人皆身首长大翌日晩再刼之敌有偹我军殱焉得脱者三数軰乱流而济锜叱之曰何不尽死力犹欲用军法明日锜命以三千骑扼淮与之交射敌以生牛革防粮舟縁北岸而过飞矢勿能及军士望之怅然而已薄暮我师伤者半锜着褐半臂踞胡床抚案而视战酣麾左右使就战然军士夺气矣犹终夜击柝呵号振皷严更若将警备者虽帐下趋走亦不知军之移也逹旦万骑已去问之幕府过维扬将李横与数校殿而巳敌疑有伏日已晡火起犹未信真扬之民遂得预避而我师成皁角林之防
　　绍兴十年金人以河南之地归于我三月命济州防御使龙神卫四厢指挥使刘锜爲东京副留守发临安五月至顺昌不旬日金国韩翟二将军与乌珠大入侵锜命清野以待近城民皆徙入之先是属邑警报至锜下令命军士及徙入百姓人持荻煤纳于州之佛寺庑下宻遣小校碎以臼杵嚢盛而积之数日入者填满勿能容有畨欲出城避寇者因命人授一嚢以归且禁勿开视曰汝归视汝冡墓于其井坎四旁沟涧遇有水则投之敌当不敢近且戒以勿泄时出者既众一二百里内投者殆遍敌以五月出兵至顺昌涉六月自陈蔡而来地多桃非北人宜食入境捕生口散鞫之所言人人同汲于井间得渗沫敌唶曰吾固疑吾军多腹疾且马亦多毙葢锜寘毒于水也始命军士掘地而饮遇天雨则以杯勺承以饮马人马燥渴皆欲速战故锜得因城守以破之
　　锜自皁角林得防即称病求解印符肩舆过京口金骑将至江浒督府惧失江面且兵形背水爲置之死地而生廹诸将瓜洲迎敌诸老将皆难之遂相率就锜问计锜病卧萧寺令伺于户外以待移顷呼入告之曰今取百余舟凿其底覆以篷席借以版榦维檝外设防樯度不能一二里沈者鳞次于岸步复取坚致可战之舟舣泊于岸夙戒军士交锋勿及则徉败而疾趋坚舟委泊岸者勿顾敌气鋭必乘见舟以逐我谓可直渡度敌毕登放舟离岸即囬戈以赴之乗其没溺可以得志诸将皆谢非所及拜受教去午夜宻使移舟而前时督府驻金山望洲如对面迨晓见南舟舣岸讙曰是欲遯尔亟呼舟曰诸将位卑无能以利害争者皆恸哭云必败于是刘汜先遯李横不能支失统帅印章敌骑蔺借我师皆一壅入江而死暮夜有把芦苇而过者实丧师八千人横仅以身免今防淮州郡印章皆冠以绍兴镇江戎司亦然以此
　　金将败盟朝廷移刘锜爲荆南帅张真父以司业佐郡盖不欲以民事烦之也锜悬赏招效用甚重然无如效用逸何遂下令逃者斩一日捕两卒至未及问真父趋而前曰杀之而逃不止孰若生之以观其后锜奋而起指其颈曰司业今何等风色设有缓急此非锜所能保而顾惜若曹耶命牵出斩之以狥自是义勇成军矣先是公安白昼剽刼撞钟鼓以过市至是军声震叠子夜开户无盗至今义勇效用犹可用云刘汜者锜之犹子衣褒博近文墨锜一日责数之令易楚制巾帻从军士汜好论军计锜犹信之洲之败汜爲提举军士云西蜀之兵分爲三路金州当其东兴元制其西兴州当其北各据一面三路之中兴元最爲要害盖进则当冦之鳯翔退则据蜀之咽喉故重兵不可不置于此事势不可不力于此大帅不可不设于此以地理考之敌人犯蜀不过三路曰岷鳯曰兴元曰金州而已然自兴元而至兴州百三十余里自兴元而至阶成与鳯逺亦不出三四百里是兴元而应接西路不爲甚逺也自兴元而至于洋七十里自洋而东至于金州二百五十里是自兴元而应接东路亦不爲甚逺也是以南渡之初国家深知其然镇以重臣开宣司于汉中夫使朝廷择才智之臣据根本要害之地平时得以考覈将帅蓄积财用一旦有事得以专制二道十万之兵东西应援不出于三四百里之外而敌人不得一蹑吾咽喉之地岂非固国之善谋哉
　　陈箍桶方腊之乱初因盗犬系狱其徒不堪遂破械出之初犯缙云界自黄墓岭过止六七人至崇善寺纵火杀掠自号圣公隂兵执镜照人谓凡用心不臧者皆照见之百姓窜走方伏匿于山林其徒持镜四出谓人曰我已尽见愚民畏惧皆出就擒邑民盛九沈五各立党伍起而应之括苍素无城守遂被剽掠其后腊就擒童贯问腊谁爲谋主腊以陈篐桶对贯捕获之问君教方腊反何耶对曰正坐腊不受某教耳又问汝所以教腊者云何曰杀徽严以示威长驱渡江结人心以入长安尔又问何以篐桶爲名对曰天下之势犹桶板耳能篐则合不能篐则离其不韪如此贯诛之
　　绍圣中余见刘莘老蕲州因问公自中执法爲执政拒絶交游独听一王岩叟语悔乎莘老黙然久之曰惟蔡持正事过当离青州时固悔矣又云孙升爲选人时梦僧指府界提防蔡持正曰此本朝第四人过岭宰相也自卢冦丁三人蔡谪新州第四人也又云刘拜右仆射之日一小仆仆于堂下呼曰相公指挥头徃新州去己而诘之悟曰莫知其言之出也
　　开元中终南山竹开花结子绵亘山谷大小如麫其歳大饥其竹并枯死后汉襄楷云国中竹栢枯者主当之人家竹结实枯死者家长当之终南山竹花枯死者开元四年而太上皇崩朝野佥载见广记一百四十巻唐天寳后甲子三年自陇而西至褒梁数千里内民相食忽山中竹无巨细皆放花结子饥民舂食与红粳不殊自此千村万谷并皆立枯出玉堂清话广记百三十二竹花六十年一易根
　　按渚宫故事长沙有阿育王相至齐末像常夜行每南朝有大事及灾疫必先流涕数日
　　邵伯温父邵康节河南人熈寜丁巳卒于洛程明道志其墓伯温仲良其子也伯温字子文传康节易学节行尤髙以经明行修荐授大名助教初温公之子公休卒温公之后再絶独公休之妻张夫人无恙遂复立族子爲公休后朝廷遂除子文教授西京经纪温国之家属任之意略亦可见其后章子厚欲用之子文不求进也徽宗即位日食求言伯温坐上书斥几四十年建炎初没于利路转运副使绍兴七年赵忠简当国上其所着辨诬乞行追録始赠秘撰诏藏其书于史馆子文本末备载于忠简一防其守道行已可谓始终无愧于师友矣然贤者遇非其时顾亦有重不幸者先是堂吏魏伯刍尝知石泉军宣和中蔡京用伯刍变盐法帑藏骤増擢伯刍爲外府卿提举务其后除伯刍徽制以赏其功故事从官除拜得自举代伯刍状巻伏覩朝奉大夫权知果州邵伯温识量渊明学术该博外寄逺邦吏民畏爱傥置要途必有异能臣实不如举以自代伯温早登富公温公小申公二韩忠宣之门荐之者乃持国范纯夫伯刍小人据非其位乃自诡荐贤而不揆其不韪不知谁实教之虽子文名德皭然彼安能凂然亦可谓贤者之不幸矣
　　种师道本以文资换右列后爲名将其抚士卒最爲有纪然不特皆以威云初师道爲小官冬夜赴尝寮之集夜笥中尝置薪炭白粲而去家人辈笑之既至会饮之家或侵夜仆多寒或给散俭薄不能满适则羣聚喧嚣冀得声逹于内賔主各不自安早罢酒归主人或欲延客客饮兴或未阑无如人从之不肃何以故多不得从容散去独师道部曲所至竟夕常无一人喧哗者或怪而察之乃知师道自始入席即以所携付之众卒众卒深夜得粥既寛饥馁己而爇薪炽炭相与附火不忍舍去是以不暇爲嚣忘其爲夜艾也然其用兵持重出没变化人莫能测师道于果肴喜啖榛实每与诸将谈论置榛于前咀嚼之一席坐久食之尽适有军议沉吟未得其説则时时引手就碟撮取之不悟其已空也左右谓其乐嗜未巳也取他器满饤俟其顾盼有间潜置之易取空器而去师道觉之恶其揣度窥伺立命推问诛之
　　崇德人吕援字权仲居南塲营治圃垒湖石山植海桧五六十株大者盘枝如鳯面二丈又屈其上小枝如倡乐杂戱尤婆娑可爱朱勔起花石纲得直逹檄秀守周审言封以黄衣帕援知不可得匿其事走汴都投京尹宣和殿学士盛章请以园归上方以恩换右列后爲忠翊郎援亦稍强直家富得官里中稍推之建炎改元杭卒陈通叛福建经畧鲍贻逊至方总枪杖手驻崇德通刼围城中前某路漕俞防仁逹秘书监李光泰发主仁和簿吴括子直之嘉兴约提刑髙士曈漕尉顾彦成求和通诛在十二月是冬雪逾月三人者在崇德不得其日尤记防衣单求絮衣于援二使者亦舣援岸强使援摄尉摄酒税时兵自杭败还者日数百援阨市南包角堰设钓桥谕使纳兵器旋以小舟济渡藏其械于县庑败兵道饥委仗得食皆无事去知县事邓根失赏廵司寨卒有怨言援以告根出缗钱分之卒尽醉之乂悉其家市酒一釡不留指市井谓人此旦夕吾所有也有得其要约文书者始知将以五皷集县治约以声喏爲节初谢犒赐次取兵械【即败兵所纳者】次杀官吏援诣根谋先十刻率保甲袭之卒尚醉多就殱余四十人首领都头者甚健彀射保甲尽济四十人手覆钓桥奔去众卒趋许村都头窜落县南田父家绐谓田父送迎饥渴索浆饮田父逆知之爲具酒饭已乃熸汤请浴遂即浴床反接以献根戮之市沥其胆于酒书食胆将军于旗下令以五十万钱捕一卒未几许村尉执四十人爲一舰至取赏镪实舟而返讫通诛崇德无恙援后辟都监未几虞兵徐明反谓人曰我蓄反久以吕都监故迟之因囚太守赵叔瑾荷筒其项叛卒张设列饮州治牵使叔瑾行酒曰常日汝饮燕立我脚直一脔汝必尽之我恨今当偿遂取所余肉与之邓根兵至城下明拥官妓乐饮西楼上根募射生手弩射明矢着胡床与妓俱仆明乱二十日王渊兵至不施梯冲卧桅竿于堞上数人蚁而登守城者皆散去明遂诛方明作乱援去州方一宿云根字深伯昭武人登进士第治剧有风力射命中根父及弟皆能兵一仆矮小尤蹻防根以功改秩贰郡爲秀守方根上功状父子兄弟咸在独不及援援子恕字子齐年八十矣爲予言之长老尚有能言其事者子齐又云陈通独不杀僧士大夫持精缣易瓌衲自髠剃以避难至暴其额于日中首乱者通次王贵通诛杭人有云脱通换通罪过陈通换对着对罪过王贵通剐肉尽犹索水饮云
　　范觉民防阳人美如冠玉有经济大略尝诘伪楚之立邦昌辞以渐逺则归节时大盗纵横桑仲李横霍明蹂践京西朝廷力不能讨耕凿尽废觉民置镇抚使于是桑仲得防阳霍明得郢分地既定盗贼渐不能相统仲虽兵众而无器甲欲叛入川爲王彦所败己而征兵于明不至仲自防阳一日疾驰数百里至郢明知其已疲出迎之使人爲握髪以鐡锤击杀之李横复以兵至郢声言爲仲复雠围之几年不下明自水窦出走行在所自是虽不加殄戮而蠭屯之冦离析矣建炎初觉民首建择宗室子之请实基重华揖逊之举皆大议也邦昌初立同列皆在莫知以何服见且称谓何觉民奋然以背子直入呼邦昌子能而已吕成公长觉民二十许岁觉民书顿首元直丞相止十数语今书尺俗缛自謟秦氏始也李伯纪与觉民皆有党局务官叶审言上书攻觉民或云主伯纪云觉民生于已夘以三十二入相罢相居天台得痢疾误投热剂薨三十八始擢第直言有议行遣者李士美丞相救之士美京师人事近习因此稍盖前愆
　　建炎三年髙宗复辟苖刘拥众南走犯富阳桐庐寿昌遂至三衢檄守臣胡唐老应办唐老谕众曰檄用明受年号我知建炎而已讨叛可也何以应办爲贼遂攻城唐老御退之未几韩世忠兵至遂连败傅正彦唐老移守镇江是岁秋隆祐过江西上幸吴越拜杜充右仆射江淮宣抚使尽防诸将兵十余万以偹敌戚方者本教骏兵士军兴入贼党后杀贼首以众归充留爲帐下小校十一月敌挟李成入冦充败诸将皆溃去爲盗镇江本倚制置韩世忠爲重世忠在江隂方廹城唐老度不能当出金帛牛酒犒其军方纳其善意爲之罢攻唐老又请曰晋陵吾父母邦也愿将军舍之方许焉遂去不疑有刘晏者初苖傅麾下统赤心队至浦城谓众曰我岂从逆者以其所统归世忠共破傅兵朝廷授晏朝散大夫时驻兵马迹山有兵八百人晋陵守周杞闻方将至邀晏共城守毗陵小郡方易之晏素号知兵能以少击众自西门出数十骑大殱方军方败去以唐老爲绐已也复从故道收唐老束防之剥其肤乃害之方迤逦遂犯宣城李泰发不能却诏晏领巨师古兵徃援且解其围晏恃勇先犯贼锋冀生得方遂殁于阵唐老晋陵人世将族父也晏辽人李泰上其死事赠统制泽及四子庙食其所号义烈今毗陵亦绘其像于烈帝庙庑下有碑志其事或云晏以明法入官云周杞字子山缙云人苖刘变作汤东野爲吴门守张吕檄书周杞汤东野控扼于要衢即其人也方时扰攘杞植白梃数十于庭下百姓有犯令者輙击杀之人不堪其酷然亦赖以镇压后縁坐下吏以预复辟卒得释弟绾南渡后初除祭酒绾尝爲监司有风力不识学省事体遇监学官如州县属吏士论讥之
　　赵令畤宗室近属安定郡王犹子好学有诗声着侯鲭録行于世元祐六年签判颍上东坡出守爱其公姓而有文一见待以文士赋诗饮酒尝令属和别去怀思形于篇咏字之曰德麟其后张文潜书字説谓德麟与韩子苍诸人名振一时东坡领郡时表上其才明年去颍又力荐之至器其人爲清庙之寳东坡既谪德麟亦坐废十年绍兴初始以正郎爲宗司方拟上除目髙宗谕宰相谓德麟尝事谭稹不当齿士大夫竟易环卫后得宣和邸报始知德麟事爲有实得处右列已爲侥幸矣按宣和年以太尉遂寜军节起复稹宣抚河东燕山稹辟置议幕管句凢九人德麟时爲泗州倅辟置盖其一也是役也实攸稹首祸不待明智谁不寒心如侯益辈与之爲属固不足道观郑望之城下之盟犹能略与敌争而面责郭药师望之以身从稹巳爲可惜况德麟号识理通文反面自污谬迷至此得罪于九原多矣乃知髙宗圣训盖指其实也
　　李士寜羽流也许少张安世任省官扣门求见云闻秘书有劒上有鳅文得之可用煑丹能惠我成药乎少张与之未几士寜者谋逆少张外补利漕复徙防忽乞地反而召复之后爲二兵官杀已降乞地再冦蜀少张坐责房陵倅房陵复有道人三朶花者知人兴废能自传神少张以书荐姓名于东坡先生故东坡先生答以诗云学道无成鬓已华不劳千刼谩蒸砂归来且防一宿觉未暇逺寻三朶花两手欲遮瓶里雀四条深怕井中蛇画图欲识先生面爲问房陵好事家
　　李柽字汝几牛渚人略有权数营卒郭通作乱守将避去之民居扰扰会乡老有请愿李通判出计事贼许之亟遣邀汝几汝几不爲惧登车而徃既至不得已与讲均敌礼且诘所以乱故曰衣粮不给尔汝几曰既如是非朝廷负若辈也讙曰然即请寓公列于朝贼赖以是安得不生事其后就戮渠首一二辈而已秦氏当柄自江以东皆待以乡曲独不及柽柽学防于医心悟鍼法铸铜爲人身具百脉幕楮施针芒镂不差蓄一寿二百岁暇日寘香奁自随出守上饶失之及还牛渚啓合俨然年九十着防防新书尤知养生之学云
　　范寥蜀公之后也初张怀素与吴储吴侔有异谋寥知之将告之惧莫能得其情也遂以仆役投募于怀素怀素问寥识字乎曰自小力农不能识也怀素固未之信则命掌一书室室中皆四方逹官贵人书尽堆积案几封题固在皆宻爲识认以测其移易取视寥才入则困卧榻上鼻息沸然使人穴壁窥之则固农夫也
　　千之学于六一先生千之一日造公是刘贡父公是问永叔五代史成书耶千之对书将脱藁矣公是问爲韩瞠眼立传乎千之黙然公是笑谓千之如此亦是第二等文字耳按国史韩通爲周朝亲将尽节于所事俗号韩瞠眼云近时陆放翁作南唐书文采杰然大得史法予尝扣放翁曷不传徐骑省放翁笑而不对然骑省卒于国朝放翁不爲无説也
　　古之帝王一岁而四巡狩后世廵狩之礼废然事有缓急无有人主跬步不得去王室之义臣于经筵尝论魏惠王迁都于梁之事矣王者无故而迁都固不可若唐明皇以安禄山幸蜀代宗以吐蕃幸陜德宗以朱泚幸梁僖宗以黄巢再幸蜀后日皆保安全晋成帝不避苏峻故危梁武帝不避侯景故亡靖康谋臣以固守京师而大误










　　钦定四库全书
　　山房后藁　　　　　　　　宋　周南　撰五言古诗
　　读信州赵昌甫诗
　　斯文世不收未絶仅如缕哦君古律诗思君用心苦廪钱能防何茅舍月有取懐哉斯人欤被褐止衡堵
　　七言古诗
　　蚕妇怨
　　去年蹉却沤麻时寒女卒岁号无衣今年无叶蚕眠迟五月簇茧方缲丝丝成那【去声】望衣儿女且织霜缣了官赋不愁织尽杼轴空只恐精麤不中度寒女寒女无重叹且将败缕缝新绽愿得明年蚕叶平剜肉医疮为汝办
　　呈南安孟使君
　　使君四十铜虎符一矢曽识金仆姑唐三百年进士举不再鼓之终非夫西风笼槐桂扶踈笔势汹如涛江驱知君三昧等游戯我欲一言口嗫嚅元凯登庸用谱系稷契虽贤名第无当时未有明光赋致君大畧到唐虞君家六防联椒涂身无一防薫香污颇疑膏粱逼寒畯顾欲场屋争分铢高山深林百年余大夏生殖雨露濡其间吾疑有栝栢根蟠拟作轮囷株尚能尔雅注虫鱼下同年少争得途极知文章君之余何爱漏刻收桑榆但疑入山见成鐻可惜弹雀烦明珠大夫当据要地居仕宦须作执金吾治经博士苟无命不妨饿死同侏儒君不见徳裕生无不读书死不肯与诸生俱期君事业如韩吕【韩持国吕原明】何嫌门地用崔卢我尝一掷色得卢盘中双陆万人呼只今欲学支离防徒嗟七十战匃奴
　　五言律诗
　　过田家
　　得麦儿今喜无梅雨又愆翁身今七十眼见防般年连年増口数再世种人田【一云一家都数口岁种主家田】机上畸零绢今当数百钱
　　扫地
　　滑几悬游气磨塼出寸光及时须敝帚措影见胡床拱揖延书入澄收得虑庄苍头拥箕袂持礼老夫旁追送友人李季允归蜀三首并寄所怀
　　独往知心在晨风忆防开江涛寛屡渉山鬼讯重来【赋别虎邱】甲子悲麟去【余恨不识先太史】林庐有鴈囘赠言吾岂敢遗药可无猜【以灵沙分送】
　　保终无智力丽泽慨重湖白水当门户清秋送舳舻他山藏实録稚子狎长途自古多零落空悲永夜徂西州余一老六月上穷山仲子何时到三吴説鬓斑土风添药费圣代有生还归梦商于近音书报是间
　　伍相庙
　　封域依神保遗哀记属镂荒庭垂白露古屋换爰乌配食虚神果除坛欠阖闾向来存二庙犹得慰三吴【五代时以陈神果尝有功于吴尝以配食今蒸尝希少子胥庙亦然狄仁杰存四庙子胥防伯在吴中】
　　又题伍相庙【时新作庙塑像皆非其旧】
　　废堞披榛旧羁臣毕命心江湖吞故壑貌相匪斯今激烈功名在低徊岁月深胥门沙衍浅碑首未应沉夏中兄病闗心复了一二小书稍凉薾然有白髪坐念力衰而学晩慨然有感
　　凉飔侵病榻鬒髪减膏长得承亲健宁辞煑药劳书程贪昼永心量怯年高艾耋犹知礼昏明在所操
　　刮釡
　　刮釡嗟邻母经旬值湿薪煎磨知物性丰大转民贫康食心知愧哀嚣听颇亲稻花伤昼雨愁杀看书人孟夏望日过书坞明日晨炊至秀峰小雨假伞骑马二十里至三洋福林寺寺门石幢刻唐咸通年又云上当庆惠尼寺十数字盖寺旧名云字已漫新创钟楼屋瓦遮蔽不甚见湖僧满引过其居又过满槛正湖濶处皆云风便食顷到阳羡苍烟白雨翠坞防缀所谓七十二山者亦畧见矣偶风雨大至满为呼渔者孙翁船孙翁上网具苇席自满槛相载扶一艣掠太湖二贡出入紫山经过长山泛游湖入鲈萆溪而归书坞余问孙翁太湖渔舟凢防孙翁云凢三数百只畧计三州须二三万只
　　荒莽残唐寺前通霸越江茭芦私井税钟皷助舂撞大壑容渔户残碑寄石幢好山三四十浮入两僧窻气逼梅天溽衣霑溜雨篷暗潮留地灢濶水架天风黯黒初星出颠狂一瓠空孙翁无片纸説得五湖同
　　七言律诗
　　随太守送神归而有感
　　泌水洋洋可乐饥强寻囊粟止儿啼自怜蠧简为儒误也逐鸣笳到佛祠文字不堪供吏役【时方供斋祝文】姓名渐喜少人知一防未办归耕计坐看槐堂緑防移
　　太平州陈大监挽章
　　老去无成乆索居尚能林下听除书百年门地推鸿绪三月春江照隼旟云路脩程惊折轴昔游风谊记囘车緑隂春草佳城暮无计亲陈野客蔬
　　人称扁画更传诗飞到青防却自迟今代人门能有防伤心年寿遽如斯百年乔木虬枝在千里棠隂晓角悲日暮佳城春草碧生刍遥奠野人巵
　　丘都督枢密挽章
　　曩时威凤览辉初独对丹霄耸万夫千载阜陵嗟见晩百年乔木有神扶只将囊底安江左不见天中运斗枢圣主恩深臣命薄悔今强敌尚逋诛
　　淮水尘清小使归壊梁俄叹哲人萎江山收泪还风景草木知名怖鼓旗生惜勲庸专管葛死余忠信压邉陲南州十月停砧杵料得闻丧处处悲
　　七言絶句
　　二月五日发舟
　　此行休羡得闲高也莫徘徊过二毛破砚无由賖一饭且携黄牒拜南曹
　　春日迓新使君
　　半生穷巷抱遗经多谢诸公説姓名四十头颅成底事五更炊黍学将迎
　　云幕初收未肯晴又将风雨做清明隂沉天气浑无赖更兀篮舆梦行
　　池阳春日迓新使君
　　东风卷地滚尘沙扶起垂杨损尽花留意野棠无意度淡红踈蕾当年华
　　读唐诗
　　一日勾消两巻诗趂忙抄得是灯时隔窻一閧狂风雨无数啁啾冻雀儿
　　自分余工督小儿更抄两巻晩唐诗勾消日力跏趺坐欲写凄凉神已疲
　　一般生态防人描砑尽吴牋秃尽毫却是晩唐工状物手调烟露染天膏
　　听湖州歌
　　十五隣家女末行棹歌端的诉情试将月出株林比应有齐风櫽未成
　　柬龚立道
　　不课木奴千树入却夸蠧简百年余先生不要金花帖只借耕田覔饭书
　　笻竹杖
　　四十龙钟欠一年【四十龙钟见坡诗及乐天诗】不应鹤骨防乗轩杖头无用燃藜烛倚向荒畦印屐痕
　　答静翁并以笻竹杖一枝赠行颂
　　南鸿北鴈年年客有个生涯主不知撼动从来忧乐事夜窻风叶响棠梨
　　栽松道者身先老放下锄头好再来八万四千闗捩子与公一个鎻匙开
　　一笻九节添行李用得人间处处尊只要上山行饱饭莫将风雪打人门
　　万事实头方稳当十分足陌莫跷除困来展席日里睡读尽空中鸟迹书
　　途中赋落梅
　　一叚幽竒破腊忙只将迟暮了年光从教篱落飘零尽也胜房栊半面妆
　　冻藕
　　雪藕前身玉井莲与泥俱出又经年长卿渴杀郫筒酿乞与春塘范堰船
　　游山寺
　　山寺清明蛱蝶飞中庭古佛供琉璃僧房也有追游市瓦狗泥车诳小儿
　　喜鹊
　　檐牙唤起前时梦远信凭君便有期岁暮柴门今事少寒暄音问不须知
　　火已食幽贞墨干鹊犹将吉语传高处营巢君自好张罗门外尔徒喧
　　瓶中花
　　清晓铜瓶沃井华青葱緑玉紫兰芽鬓毛白尽心情在不分看花学养花
　　制
　　沈作宾除户部侍郎制
　　六卿分职阜民莫重地官之贰大事惟戎与祀适当经费之繁非素识于源流孰协司于泉货兹求宿望爰畀真除具官沈某襟度粹夷器能宏裕昔襦今袴霭闻郡国之风謡霜节星轺防徧江淮之使领顷资心计擢赞民曹满岁为真行正甘泉之扈从八命作牧复分湘水之藩符朕方斡万货以佐军兴规九筵而修宗祀虽每语国用而至日旰然戒言利事而析秋毫欲令庶邦惟正之供毋乏吾事求诸儒者已试之効佥曰汝谐矧尝寓职于松堦其亟跻荣于荷槖噫量入为出未能制三十年之通被甲荷戈今方餽数百万之众惟尔能使敛不加而用足俾朕免忧兵未决而赋滋庶防敷教之官不但理财而已
　　赵师知贑州制
　　朕妙选贤良奉行寛大田里无愁叹深惟司牧之难岳牧用词人兹得贤能之彦尔人文彪炳天分高融首多士于南宫旋上立螭之陛裁五花于西省无慙倚马之才方迟进立于要津宁许退藏于闲地一州敛施矧尝流福于京师二水合流其往分符于章贡示不忘于家食尚少竚于懐章夫择廊庙具而分忧此意厚矣如有治理效而表用岂汝忘之
　　赵师知江州制
　　庶民安其田里由共理之惟良长江如防风寒于中流而尤重矧两禁论思之隽望十年偃屈于里门其分作牧之麾亟使即家而拜尔持心忠恳遇事激昻良贾深藏若虚端以才而为畧岁寒后雕乃见知斯玷之可磨方人才驰骛之秋岂贤者卧疴之日必能据鞍而起为朕扞城其民夫能收之桑榆莫如措之事业朕以九江浔阳之雄镇有三国晋代之遗踪【藁本作其以九江之镇往折千里之冲】以卿扣囊之余当此投机之防必有课最寛我顾忧毋或惩羮而吹虀至于因噎而废食不失邯郸之歩斯复鴈门之踦
　　表
　　寿皇祥除代某官慰太上皇帝表
　　桥山弓劒莫囘夕驾之车汤孙烝尝忍毕朝祥之祭余恩所浃率土允懐臣某中慰恭惟太上皇帝陛下志循祖武动式礼经痛舜德之陟方哀何可极属禹躬之致孝制弗逾中愿裁笃远之思用缉贻谋之绪臣滥分符竹浸远阙庭莫陪班缀以进名徒与吏民而兴感
　　代某官慰太上皇帝表
　　昊天不吊又期而祥引睇寝门莫返仙游之驾兴言陟岵可胜孺慕之懐臣某中慰恭惟太上皇帝陛下纯孝自天至行高世释重负于元子执通丧于庶人虽黄屋非心欲终身而永慕然素琴在御盍示人以有终愿抑哀情于将散之余享永福于高蹈之表臣属拘守土阻预进名
　　牋
　　寿皇祥除代某官慰太皇太后牋
　　鼎湖奄驾羲厯再朞慈懐防伤薄海感动臣某中慰恭惟太皇太后殿下劬劳思切保佑恩深方尧耄期而倦勤巳隆予子之助及舜陟方而不返更深悲远之情冀寛西池帝母之思永御东朝天下之养
　　代某官慰皇后牋
　　德如闗雎聿正齐家之本礼成清庙谅均尊祖之思臣某中慰恭惟皇后殿下柔静仪坤徽明俪日方国家用礼文之变由夙夜有儆戒之功及此外除亶为内助荐祥服吉既尽事于宗祊笃远谨终益肇基于王化
　　啓
　　池阳囘外邑啓
　　来从下国未偿快覩之心惠我尺书乃拜先施之赐辞情甚缛褒借更优恭惟某官学见本宗文无瑕摘弟昆奋起于家塾声实震扬于士林追观文盛之时兹谓秀出之彦纵使栖迟于位亦当黼黻其人胡为长才尚屈外邑为大于细惟贤者有是心辞尊居卑非吾党之所望某少而淟汨长益乖踈骎寻半世之初心荏苒一官之十稔问讯四封之内独高三异之名钦闻花县之琴声无因问字安得茅堂之雨夜相与论文
　　池阳通仓使啓
　　甫离民畆遽窃儒官获近按临更深祗惧窃惟古礼见所尊而执贽近世废其礼而修辞敢以昔时之品题而忘始进之恭恪恭惟某官清规端厉素学精深洞肯綮于践扬敛光芒为蕴蓄泛观人品各擅器能杨仪多才性乏平忍孔融高气失在阔踈至若行身于清和之间据德于刚柔之防在班联则朝廷増重将使指则父老去思兹为卓异之才合在建明之地尚驰轺传远迹江沱岂以三吴之颂声未彻九重之渊听下情难壅温诏亟囘某行艺缺踈志业芜陋踌躇四顾岂敢为众人师冒昧一来盖恃有执事在
　　防问
　　试进士防问
　　问恭惟圣天子絶骋望昭太素躬至德以平章百姓虽未获抵珠于渊而竒丽之原塞合乎孔氏对季康子之意矣精念元元过自贬损为之简良能重赃锢濯囹械巳逋更实行唐文皇与羣臣论止盗之事忧心京京匪居匪康以故防貐消荡江淮晏清甚盛举也儒者安居则思临事谈仁义则不废方畧试畧取古事论之昔大汉世宗内穷奢敝造起纷纷遂至绣衣虎节断斩于山东自始元元凤与民休息逮至地莭元康其君慈仁节俭嘉靖庶邦非前比矣而揔练臣工尚以盗贼课为郡国最胶东渤海犹有攻官寺畧市朝者讫于黄龙忧盗未弭何耶东都中世长吏贪浊縁隙产防乃若中兴之初并郡国省调役田租三十税一上下勤约末流致防之弊未见于维新之时也而建武十六年以后青徐幽冀冦毒盘结下逮叛蛮防刘啸阻亦三数年岂孔子所谓赏之不窃唐太宗谓民饥而吏弗恤者二汉盛时殆未免耶西京能吏或多耳目或置伍长或设赇寛往往所至应时消平有如渤海弄兵二千石不能禽制选用良牧单车独行一方晏然虽前日诸暴酷吏击断论死未至动辄烦兵也建武诏书至贷守长纵盗不坐逗挠畏愞专责以禽讨捕斩是时琅琊渤海有以设方畧明赏募称者皆以奸猛尚杀乃定厥后朝歌贤长不免自以讨戮为恨两京相去事势乃尔不同何耶岂西京之盛未为巨患东都渠党非威无以制之耶小民之生非甚不得巳孰忍去而为盗自汉造白金用皮币铸五铢犯法者众相挺而起建武货币杂用布帛金粟始行五铢其役纵民煑铸又其后货轻钱薄民益贫困然则开其衣食之原宜无急于货币矣然自始贾谊忧其召祸起奸厥后梅福以为铸钱起盗刘陶钱议亦惧忧怨之民从而相挺而欲罢铸夫不广布以救民而乃忧泉多而去本何古事与今相远又如此耶夫开纠告之科下招降之令殚穷治之术前代行之备矣矧今景风行赏鸣桴息响山空谷静弭盗之方亦巳尽矣姑借汉事以窥诸君精博之蕴焉毋畧













