　　钦定四库全书　　　　　集部四
　　提要
　　崧庵集六巻　　　　　别集类三【宋】
　　【臣】等谨案崧庵集六巻宋李处权撰处权宋史无传其集诸家亦不著录惟方囘瀛奎律髓内录所作送二十兄还镇江诗一首而注其后云处权字巽伯洛阳人邯郸公淑之后有崧庵集宣和间与陈叔易朱希真以诗名南渡后尝领三衢云云其履贯畧可攷证而亦不言其距李淑为防世今其集传本已絶独永乐大典中有之且寻检各韵处权自序及其从弟处全原序邵骥原防一一具在所纪生平踪迹差为详备惟世系仍未明晰今
　　案建康志有李处全小传称处全淑之曾孙本丰县人后迁溧阳官至朝请大夫而王明清挥麈余话亦称大理少卿李传正为淑孙即处全之父据此则处权实淑曾孙而家扵溧阳瀛奎律髓所称洛阳当是刻本传讹以溧为洛耳淑家富典籍其邯郸图书志晁公武每引以为据又精研声律所作诗苑类格今尚散见诸书中处权承其世学更能标新领异别出以清隽之思扵诗道颇为深造处全序称其齿益髙心益苦句法益老与少作不类是其覃思吟咏老而愈工虽原帙散佚东京与南渡以后所作互相糅杂不复能以年岁辨析而综其大概五言清脱浏亮畧似张耒七言爽健伉浪可拟陈与义在当时实一作手久经湮没幸而复存亦论宋诗者所宜甄录也谨采掇排比以体区别厘为六巻仍以原序防分系前后俾将来有以考见焉乾隆四十六年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀















　　原序
　　少陵句法出审言豫章句法出亚夫有唐若我宋诗人莫可居二老先盖其祖考源流所从来逺世父莱阳府君少承家学尤刻苦于诗建中靖国间送张芸叟帅中山三十韵有孝治追羊枣嘉言问冻棃之句浮休抚几嗟赏以为发语浑厚托意防婉可为后学模范自是名重京洛为郎拜州汩汩旧辙晚节益不偶至于废放流离度陇蜀入涪万逮还故官北归下瞿塘灔滪泛大江泝淮汴多厯竒崄益昌其诗崧庵兄世父仲子也人物髙秀山立玉举世父爱之早付以衣鉢在政宣时与陈叔易朱希真皆以诗名中更兵火奔迸遇物托兴亦未尝一日废绍兴甲子而后齿益髙家益贫用心益苦句法益老始与少作不类然暮年颇艰出故不多见噫诗果能穷人抑穷而后工耶审如是则诗固人所忌也绍兴己巳余与兄合并于武林者逾月将行饮饯浙江上临分哽怆不忍别且道家世斯文之属后六年兄殁于荆州盖不获见矣诸子流落湖外遗编断藁多为喜吟咏者持去心常慊焉陈君安民惠伯调官中都因过余溧阳暇日语长沙佳士有刘氏伯仲庐陵人自其先世喜与贤士大夫逰兄建炎末避地客其家其调防甚至旧所藏诗文颇多或者乆假而不归每恨不获锓版与吾人共之因裒辑少日所记与十数年来摭拾得之于亲旧间者四百余篇寄惠伯使归诸刘氏以满其好事乐善之意兄尝自叙作诗本末独幸偶存较之今所亡则甚伙而先后亦失次矣异时复有得焉当为别集处全行年五十而学益落虽呕出肺肝望古人地位终不能到一灯弗焰愧负识别慨然雪涕书所欲言不文其辞也淳熈六年嵗在己亥八月望日弟处全谨题




　　自序
　　处权未冠始学诗于先君一日谓处权曰三百篇诗之祖也六义存焉至六月序篇卒之以小雅尽废则四夷交侵中国防矣诗之道岂小补哉小子识之处权再拜服膺而退既冠归洛则又学诗于乡先生段处厚约亦一日谓处权曰昌黎公作荐士诗序诗之髙下得失至矣尽矣不可以加矣学者当于此求外此非吾所知也处权敬佩书绅于今不忘处权固陋既不敢坠先君之训又不敢负段丈之教虽羇旅鞍马疾病呻吟拳拳之思终在是也昔人所谓目瞑知深搜吻动觉苦思与夫钩章棘句月锻季链者自谓有焉五十年间作古赋五古诗三百律诗一千二百杂文二百长短句一百平生之力尽于此矣不自知其不可也异时阳翟陈叔易恬尝语孙正夫端曰恬归自岷峩行六千里复见中州知旧其气不衰文益进者李巽伯而已汪内相藻彦章程紫防俱致道皆极力推称口之不置故一时名流胜士翕然相与衢守张巨山嵲尝遗处权书云近朱希真报巽伯寄示梦归古赋文采不减两汉字画逺追晋宋当今第一流也公有此客顾不佳哉处权繇是稍得自信而其志益确不知老之已至身世皆寓于其中而未始语人亦难与世俗道也暇日拾掇次第粗成编缀名之曰崧庵集后日有能敦义爱半夜走缄书俾作者序而传之耶或谓尚白用覆酱瓿耶则不敢知也绍兴二十有四年嵗在癸酉二月旦日崧庵惰夫李处权序








　　钦定四库全书
　　崧庵集巻一　　　　　　宋　李处权　撰赋
　　乐郊赋【并引】
　　春雨既霁放歩于野见飞者鸣者哺于巢者防泳于渊者戯走于陆者与夫行歌而醉于路者凡生物之遂植者盖俯仰之间无不欣欣而乐也于是感焉予亦忘其老之将至身世之所遭也而况不陨获于贫贱既行乎其素矣则何往而不自得邪作乐郊赋其辞曰
　　感余生之几何兮冒霜雪以盈颠邈吾庐之安在兮寄幽梦于涧驶嵗月之不留兮梗行路之且邅起临风之浩叹兮嗟欲往以无缘徒搔首以延伫兮复顾影而自怜眷于越之上游兮适寓止之所便税予驾于萧寺兮占南向之明轩敞函丈之几席兮纳万顷之风烟属幽人之晨兴兮畅晞发而潄泉徐拂尘而启户兮蔼春物以相鲜纷宿云之解駮兮散朝阳于一川挺嘉木以敷隂兮嘤其鸣而始迁念人生之行乐兮宜及时而勉旃饫笋蕨于既饱兮破月团而自煎幅巾藜杖适野在田或狎鸥而借草或观鱼而临渊或流憇以骋望或防心以忘言于时逺山兮连连近水兮溅溅青秧兮芊芊白露兮娟娟麦初芒兮燕乳桑已葚兮蚕眠喜膏润之及私兮庶遂逢于有年田父野老醉着道邉扶擕不去堕帻頽然盖不减拾遗之杜曲右丞之辋川也予亦兴尽而返欣此地偏披襟脱帽断简絶编樽陶情而有酒兮琴寓意以无弦惟受性之拙疎兮乏趋时之周旋委穷达于造物兮问行藏于彼天凛嵗寒之孤操兮固久久而弥坚拟登髙之能赋兮托余思以终篇方俯仰而自得兮尚无媿于昔贤
　　梦归赋【并引】
　　予洛人也既更衰乱奔窜潜伏烟尘阻絶身世相吊遑遑乎羇旅之忧忽忽乎嵗月之久也迟暮良苦一夕梦归故里顾经于目而歴于耳者憯不胜乎其悲也作梦归赋虽文不足采而援古知今卒反乎正庶不谬述作之旨云其辞曰
　　梦故国之圮城兮陟曲隅之欹亭俯伊洛之蜿蜒兮仰嵩少之峥嵘痛一炬之焦土兮彻云汉以宵赪吊瓦砾之塞路兮失厦屋之连甍蓊草木之丛灌兮骇鸟兽之悲鸣访吾庐之无处兮嘅遗址之已平动心目之惋伤兮惨神沮而骨惊究此都之宏达兮匪郡国之可配也挺龙门以防其面兮伏邙阜之峙其背也亘飞梁于波上兮矫双阙于云外也鸣天鸡之一声兮非烟拥乎冠盖也思当年之行乐兮信承平之嘉防也想涧瀍之始卜兮奠九鼎而初定也宅取夫天地之中兮气得乎隂阳之正也奉巍峩以再迁兮转岌嶪之连乗也揭神行而百灵防兮极方怒之万牛并也世三十而年七百兮姬公导其庆也谅轻重之在徳兮胡楚子之可问也皇哉我朝兮遹徳事之追前圣也伟恢复之鸿业兮眷上帝之所命也陋肃而不算兮抗宣光之与并也席成基以永固兮膺寳运之方竞也观兹鼎之复出兮奄旧宅而果盛也
　　梅花赋
　　予衰病索居经嵗不出芳物过眼真成一梦偶作梅花小赋以寄所懐其辞曰
　　伊造物之发生兮无一木之不卉顾四时之不齐兮曜白黄与丹紫懿江梅之秀出兮俨亭亭而絶比既婵娟以暎岫兮复窈窕以临水类忘言之贞士兮肖独洁之君子许兰茝之仅似兮睨桃李之可鄙占嘉月与好风兮泛幽香而未已寄美人之一枝兮想横斜于镜里抗翠袖于天寒兮抚修竹而孤倚怅衰翁之揜闗兮抱防疴之在体起三嗅而三叹兮魂忽荡而心欲死
　　悼亡赋【并引】
　　予几七十而鳏倡无和也问无应也视人世之苦无甚于兹者一日抑泪茹悲作悼亡赋虽不足以増伉俪之重庶使览者知予不敢于其厚者薄也其辞曰
　　噫予虽老而鳏兮坐成窘独之叟眷伊人之具美兮视同列而未有追维琴瑟之义兮谓相从于白首忽一日而不见兮惨四顾而无偶始来嫔于我家兮倐五十之改嵗惟内政之克修兮躬苹蘩于时祀施慈恵于仆妾兮靡失色于娣姒既甘苦而食淡兮实于君而有愧何沉疴之不解兮岂厄防之偶值楚切切而在牀兮亘日夜以相继愀皮骨之仅存兮情恻恻而不忍视讫命尽而数絶兮奄悠然而长逝痛割裂于心膂兮陨滂沱之涕泗譬令孽妇之久生兮曷若假夫君以永世信尤物之易毁兮审竒花之早落抱雌如吴门之剑兮返魂无齐人之药顾晨夕之傍偟兮类失侣之孤鹤揽明月之入牕兮惊风动乎帘幙淡星河之欲晓兮清露零于丛薄悄空闺之岑寂兮想音容于冥漠矧早衰之多难兮决非久于世者叹幽明之异路兮复何时而见也哀断弦之莫续兮怅贝书之不复把懐平生之好合兮竟缱绻而难舍觊魂梦之可接兮睇长松于广野虽涸流以濡翰兮浩予悲之莫写
　　五言古诗
　　谢士特饷樱桃
　　今年客闽中春山亦花鸟时果次第熟风露枝袅袅含桃品居最朱实若自表髙人肯见分厚味未觉少绛囊敢鬭荔木蜜虚名枣多食顔自驻此语闻本草翩翩出谷莺啄取定先饱故园当此时行树映池沼散火耀隅隈灼目看未了翳叶色逾深累颗核更小园人挈筠笼银甲摘清晓匀圆入雕俎拟借麻姑爪择佳间留玩引杖日数绕烟尘坐流落魄断首空矫
　　赠刘至道
　　性静乃可琴徳常乃可医二事人所难而子能兼之好古身则润活人功不赀未媿孙思邈何慙钟子期俗眼多重轻世态工瑕疵自视无所嫌安行复何疑子有贤舅氏闻名四方驰勉矣归问津沛然有余师
　　赠彭表臣才臣
　　我交半天下颇接金石友相逢便论心已别更回首三年厄兵火水陆东南走风餐近波浪露宿薄林薮庐陵信名邦昔贤犹见取水南遇彭子门巷似无帚胷中有泾渭如镜不受垢呼儿具杯盘物物皆可口新青撷嘉蔬大白酾旨酒使我忘身世不复问升斗茫茫四海内二子可与久我昔当少年摆落谢纷纠老来龃龉事在十常八九尚倚笔锋劲恃此或不朽飘零欲何归故国生藜莠无乃造物意穷途一假手丹枫作初寒客袂不掩肘冥冥甲子雨山逺似无有试问夜归舟网中得鱼否
　　同吕倅小饮
　　一日不作诗已觉神不王一日不饮酒更苦舌本彊梁王自堕马贾傅恨无状寥寥千载后有懐意谁谅夫君出世家伟一魁三相人物方辈出事业雅相尚笑我守丘壑踪迹更漫浪尚余杯中物足以助豪放相逢倾五斗老子未多让
　　送嘉仲兄赴永康宰
　　我兄如琼林皎皎尘滓外不从门地初便许人物最裁诗陶谢流射防晁董辈欬唾落人间一一珠无纇羣居款名理澡雪赖箴诲坐我琅玕林清风长十倍谁令困小官寸进而尺退前年宰荥泽与古能吏配兹入山水国牛刀钦益淬穏借一帆风开涛上鲸背独怜藐然孤厌逐儿童队梦想在东南浮云寄心防定不俟及归奉明光对犹当念竒穷寂寞将把耒
　　右司公致书显上人并遗楮衾诗以赞之并简都公
　　缁徒中有人籍甚初与显是非不挂口好恶不入眼终日但怡怡言行无可拣外相示枯槁风味殊不浅初公如鹤长昻藏谁得管今秋忽坐脱山立不少偃显公方晏如随缘自舒巻平生三事衲夏燠冬不暖大雅右司公国器乃瑚琏颇敦方外契渊明亦亲逺道术乆相忘书来叙缱绻一被直千金溪帘浄氷蠒邀我置香茗抚玩不忍展而我在家僧业习尽鉏刬琴书不疗饥拙生良可莞未识韩荆州不敏懐媿赧向来袖漫刺到门不及款音问复后时当防贷疎懒公如骥腾骧我类鼈跛蹇出处固不同投分怅已晚明年壑源春驱车望云巘载醪问竒字从公定忘返
　　溪晴独钓
　　霁景如发防幽人事临眺山明乍开屏水浄新拭照百年能几醉万事付一笑纶巾称芒屩持竿坐窈窕勿谓吾钩直我意不在钓独鹤何处来寒云发清叫乃以闻天声和此登臯啸我亦遗世人与尔岂殊调
　　水栀
　　隂泉隐岩壑长夏发幽植深处但闻香往往樵苏得幸不杂薪槱论价亦何直适从支郎舍逺致居士室婆娑复偃蹇其髙不盈尺铅华了不御绚此氷雪质我有古鱼洗嵗久莓苔蚀注之清泠水借以璀错石静态自愔愔孤芳何的的初疑云生础复讶月过隙膏沐露穰穰动摇风激激忽然参鼻观似欲破禅寂俗物多丰肥仙姿乃癯瘠已输白玉英更作黄金实昌阳讵足数薝卜诚可匹老来无所好一见心輙溺坐卧与之俱于焉遂成癖异时张紫薇饮客尽一石放怀歌舞筵折赠无所惜蝉蜕倐仙去楼居藐姑射三嗅哦公诗俯仰成今昔问花花如嚬对之长太息
　　孝感堂
　　孝为百行本儒训存六经未有仁而遗礼宜权重轻哀严以事死敬乐以事生岂徒天性得乃见人道成显显三彭子徳事肃且馨好仁无以尚尊誉乡有评当年防衣戱此日羊枣诚春秋荐霜露洒扫供粢盛新亭洁轮奂拱木连髙甍霜松无鹿犯风树有乌鸣不惭王谢家芝兰秀堦庭他年看崛起濶歩跻公卿可为风俗劝以代门闾旌埋蛇功亦防获报犹尔荣岂念不忘本罔极通无形天人固相悬昭然无臭声请观妙莲华嘉瑞非其徴
　　次韵徳孺晚菊
　　屈原作离骚采菊飱其英渊明赋归来径荒菊犹荣此物有至性名因君子成岂知时节过不顾霜露凝嵗华易晼晚芳物随凋零艳色始独秀馨香自孤清花似时美女俗恶空娉婷由来品次定横议那得争公如醉翁贤雅好违世情三噢复三绕莫逆如友生泛之黄金杯愿言制頽龄更呼门下士哦诗同倒倾
　　次韵约之秋懐
　　野人不入俗裋褐分田舍由来黄犊车不受尘中驾空牀蟋蟀邉隂牖蒲萄下适然契幽懐推枕起中夜粲粲东篱花如为时节好冥冥花上蝶婉娈死亦抱神仙那可求姑欲学不老去去人世间髙歩撷瑶草
　　偶书
　　春事有底忙清和风已扇小雨出花竹微寒生几砚直道毎多违修门难自厌栖迟无与言袖手看归燕
　　陪林茂南逰上清宫分韵得落字
　　百年梦一觉无事且行乐何必寻方外而求不死药我里足嘉处胜践两芒屩有来问名利掉头告莫莫夫君永嘉彦载酒情不薄凌晨马首北共赴云霞约珠宇敞天中非烟动寥廓黄庭拜吾祖素髪炯然灼堂前系牛木柯叶宛如昨少陵诗之史余光贲伊洛虽烦鬼神防九原不可作我辄吟其傍窘愧穿凿是时天已霜山川向摇落南登驻跸亭北上朝元阁俯仰尽形胜觞咏得盘礴惜无羽客琴一洗尘土恶
　　简友生促酒
　　闭门倾浊醪胜接俗子语蟹螯得橙韲风味正如许缅懐氷雪姿何由对谈尘夫君腹为笥万巻方撑拄哦诗送归鸿平生无漫与十年就闲旷一日看轩翥老夫衰病余頽然守环堵无因少年事挿花更椎鼓嵗晚场圃休黄落溪上雨溪邉双白鹭见影忽惊举水天渺无际瞑霭下前浦此时亦愁絶拥鼻吟正苦安得百斛舟载取君家醑
　　钓台
　　先生志丘壑溪山助幽兴持竿聊尔尔至乐在游泳故人已龙飞旌车逺来聘掉头藐不顾长揖辞万乗人生各有愿可不安吾分是在易之干曰遯世无闷至今堂前竹苍翠有余润我行出祠下敬谒仰胜韵愧负营口腹驰驱违本性言归不敢迟卖劒买鱼艇
　　题无疵庵
　　身无累则佚心无营故乐舍外而取内此味初不薄使君蚤闻道观妙契独觉不即仍不离无止亦无作庵如大圆镜万象含虚廓檐空看云归牕静闻雨落惟良二千石分忧得此托蕴真惬所寓俯仰成今昨
　　潜心斋
　　古之学为己今之学为人始乎芒芴间扩充遂无垠克已而复礼天下皆归仁尼父百世师道妙圣且神天将为木铎故未丧斯文贤哉顔氏子至乐忘其贫语之而不惰好学无与伦孟子养浩然卓尔踵后尘万钟与千乗不肯易其身茫茫自圣哲六籍经几秦末学更多岐学海无问津伊川二先生身修道愈振当年从之防不减洙泗濵至今士气盛亦复民风淳柴子柯山秀言厉即之温由来思无邪果见徳有隣潜心坐一室淡泊遗嚣纷収视而返聴自得于见闻先生虽云亡书在传日新得味极钻仰恍如入室亲而我先君子实预绛帐宾我亦闻绪余往往书诸绅多言反成蔽目击道乃存藜杖一幅巾蚤晚来叩门
　　谢王敦玉惠双兎
　　惟兹衣褐徒功用莫与大驰骋文字间下上无不载卓哉昌黎公毫端跨百代传纪何新竒不泯良有赖先生胷次广万窍号一噫学成身益穷动輙与时背兴怜不肖子磨砻去瑕纇辛勤三十年所得才稊稗遗我虽八蹄髙义意有在想当避鹘拳冈垄如歴块束缚谅何施拙情甘自退笔砚行且焚重垂儿子戒方当事口腹坐与巨觥对闭门拥红炉大嚼资一快
　　送森侄赴官
　　郴江带郴山逶迤入平楚伟观甲潇湘信美非吾土阿咸方试吏家风在仪矩此时奉亲舆行李慎袢暑别离同姓重况我老尔许勉力事勾稽逺臣观所主
　　招士特似表
　　山云向晚留山雨凌晓濯花明红欲坠松浄翠可握未觉人意寛独喜鸟声乐平生麋鹿性避地谐丘壑复接翁季友诗文賸酧酢萝门邃宜歩洼樽深可酌不闻杖屦过无乃厌硗确愿承名理谈煑茗破昏浊
　　自冝兴归谒邹徳乆不遇
　　客里仍惊奔南走荆溪上系船楼前树偶接丈人行兹惟天下士抱负不可状而今年七十面睟背益盎论文复把酒十日共清访归家照眸子炯炯觉神王朅来情所亲邹子颇直谅斯文有能事笔挟风雨壮今晨叩其门不见动惆怅我希嵇叔夜子慕陶元亮念子如清风执热欲何往冦退子当返子去我曷望何时芝兰室重见玉色酿快意倾百杯浇我舌本强
　　行之金部既获奉祠之请归赴大阮之约诗以髙之
　　阮籍颇推咸谢安已举盛事如昨日风流想当年嶷嶷次对公人物艺且贤文忠命世豪植本濬其源世家不乏人名徳见所传郎官后来秀骨相尤卓然庭中生玉树池下出龙泉向来宅大忧未了粥与饘吉服事朝请髙名动陶甄青云要平歩一嵗期九迁人事喜倒置正直成党偏一笑就闲散拂衣遽言旋及门聴传呼和气驩相延共止一区宅分食二顷田逺从物外逰髙谢区中缘方须康乐屐岂问祖逖鞭人生规逺大跬歩何足言风雨聴朝鸡结束无安眠何如一丘壑耳目清不烦嘉禾防沼沚可濯亦可防有酒自献酬醉操云峤篇慕此防鸿念彼跕跕鸢贱子不适用受性愚且颛晚忝登门逰缪称嫫母妍眷言林下期雅尚寄所便野服袖漫刺乗凉过东阡
　　赋樊氏园双花
　　天地有至和薰蒸效兹祥异哉桃李蹊葩萼俱作双纷纷承朝露一一春阳飞来两珍禽文采粲成章鸣集芳树间其音美如簧近君白玉堂奉君黄金觞君家伯仲贤人物伟相望衣冠作嘉话何止跨一乡永言棣华好和乐殊未央我赋角弓诗封植讵可忘
　　翠微堂【为刘端礼题】
　　我读醉翁文想当笔如椽东坡独知翁谓今为飞仙伟明后来秀文亦星斗悬一旦辞世纷归巢月轮邉大雅乆不作刘子艺且贤笔墨所横溃折冲遂无前向来坐位书一日万口传不慙顔鲁公易地则皆然身闲无事日日渉五畆园圗书破百金花石费万钱子真隠谷口摩诘居辋川渊明道上醉知章井底眠风味有数子较量谁后先君乃于其间并得四子全髙堂纳日月竹树森以聨览彼不尽景乐此无穷年前山若飞来倚断西南天灏气濯苍玉晴阳生紫烟固疑融结异真恐造化偏想像山中人因之招隠篇我家居洛阳门巷伊水连吾庐防清竹不受车马喧一来升君堂抚事情悁悁交浅言已深胜处相磨镌却来从杖履已办几屐穿折简王夫子载醪擕向泉
　　题东坡枯木
　　先生万巻读命世文之豪矫矫鸾凤姿仰止人物髙坐石翳白拂古茧磨衲袍玉堂挥翰手不数乘与褒前身老画师寓兴时抽毫要在胸中竒醉笔随秉操柘原沙错错独树风骚骚天荒鸟不入路絶人告劳一旦辞世纷御风归泬寥遥知紫玉府冠佩方逰遨不然跨汗漫骑鲸弄云涛夜中梦见之酌公以蒲萄觉来空把巻我心増郁陶
　　送翁子秀归泉
　　昔从大小阮日为林下游酒熟无孤斟诗好不易酬形影一参商书问缺置邮渇闻盛徳事仰止东家丘大阮今养髙誉望老更収小阮遂长往嵗月已载周人生一世间所重惟交游而我忧患余身事良悠悠阿戎逺来过整整仪矩修话言极敦笃道旧何绸缪萧寺夜寒深风雨鸣飕飕秉烛如梦寐惝恍一夕留明发又告别行色不堪忧赠言加餐饭心折涕泗流
　　赠术士
　　君平隠于卜百钱非少多术妙语更简数精心匪他羣书了在口诵解如县河驰声日籍籍问肆肩相摩小人恶切直先生无诡阿有时隘穷巷轩冕纷巍峩朋来竞徼福习吉理则那从而再三凟不告反嘲诃少焉一閧散帘前可张罗要知安分者鲁叟正波波
　　叔父作夀藏
　　昔闻刘伯伦荷锸常自随又闻陶元亮自作挽歌辞人生一大梦未了黄粱炊有初必有终此理夫何疑大阮吾宗杰徳事见所施后凋难老质夀考当期頥开阡营兆域预卜青乌期无乃大蚤计究竟良不痴一旦与世辞于焉乃真归庶几达者观永谢髙人嗤山川蕴嘉气雨露竹栢滋于公更髙门驷马来不迟
　　将至兰陵道中以逺岫重叠出寒花散漫开为韵
　　我如萍不根有往而无返天涯与地角孰能量近逺故乡无巢归流落嵗时晚辜负平生心何由见嵇阮故家洛阳隅烟林接云岫社酒无俗期柴门有清叩传闻俱丘墟凄凉兵火后秖应秋夜月松竹影如昼惊飇起羣鴈落日明孤松溪驶石齿齿树断山重重功名贵及时丈夫不可慵初不系贤愚秖系其所逢故人限南北昨日梦寐接朝来得素书开缄意稠叠别时赠吴钩璀粲犹在箧因循愧迟暮欲见煌煌业王民坠涂炭志士懐愤郁岂无卧龙人想待三顾出从容命世豪肯为庸主屈英名如白日千嵗常不殁舟子厌牵挽峻濑凌风湍烟霏丽初日水气生早寒鹾物直六伯始叹生理难一月不食肉凄然对盘餐客程方浩渺念此道里賖秋林伤客情霜叶色胜花溪鱼不论钱我饥岂无涯何当见升平四海如一家溪行日有趣便欲老絶涧复懐少陵作亭午气始散客子鬭身强尚得加餐饭弟兄杳何许不及沙头鴈早希马少游下泽而款段一官聊尔尔此志亦复漫束薪与斗米未足了晨爨人生固可怜况复更忧患小黠而大痴耄耋均童孩当其有酒时且共笑口开渊明真可人吾庐归去来我今无吾庐念之寸心摧
　　送范才元
　　古云七尺躯不及一尺面纷纷阅人久过眼今乃见吾弟外门杰籍甚东周彦澜翻倒三峡浩博横万巻不减王夷甫似是曹子建抱负三十年始遇相君荐声名彻当宁赐对金銮殿乃不留石渠颇动荐绅叹大藩须按察此事君亦漫遥知闭斋阁幽讨在几案嵗月局上消山水琴中玩官池本不浑慎勿惊鱼乱明年麦秋残荔子承清宴即席洒椽笔可酢风味献归来佐中与密勿膺帝眷不忍话艰难江淮尚酣战乃翁月旦评饱学冨文翰当年防赏音好我置华馔侑觞出歌舞色温微笑粲回头隔生死拊事脸必而今百无堪老大足忧患读书秪自误株愚不知变平生一丘壑竞此岂其慢正可巻而懐安于素贫贱故乡无巢归客子鬭身健功名要晚就婚嫁须早办浮萍偶相值怅此临岐饯更待南鴈回书来警衰愞
　　送张巨山
　　士为知己用亦为知己死嘉哉孔文举特达惟荐祢寥寥千载后此事今已矣俯仰常有懐邂逅过愿始襄阳紫防公操行见所履字如入草蛇诗继余霞绮家声凤凰池盍在金门里三年民父母政事粲可纪倦游丐闲归解绂如脱屣东山宁乆卧行为苍生起要观补衮功左右圣天子小人不更事岂解令公喜平生万巻书不直一杯水頽然衰病余所存今复几与世竟悠悠逢人但唯唯从公文字饮徳言方在耳胡为舍我去衣袖不可禠离合亦偶然世事皆如此声出已复呑相顾泪如洗
　　送荣茂世
　　戎马絶黄流飞尘暗京畿竟成王室祸痛定不忍思衣冠半陷没逃难皆散之有如水衡君将命弗顾危跃马赤手出扼隘河之湄中途被冲突星夜西南驰回头望城阙隔母与妻半年无家书欲言涕先挥微身亦曷爱所忧国歩隳仓黄偶不死定省陈苦辞汴水六七月横泛被两隄河渠忽中干漕挽功莫施不劾辄加罪散秩总厥司相次下维扬庀职从六飞众人之所畏逺害夫何疑春来仪真火鼠辈轻王师伟哉马氏妹贞节不可欺终焉兵在颈视死端如归何慙古烈妇事与日月埀君性根孝友而不求人知方其闻孽初对客神若痴茹悲不敢哭上念亲老悲岂惟识者悼行路犹歔欷兹畴魏楼功叙君官甚卑几年始见录孰为公是非君懐有直气不为宠辱移朝来又骇闻白简停官资索马亟往唁我心有不怡君乃笑迎我喜色见睫眉曰此造物意巧以从其私舟楫密已办生具亦甚微税驾不可必茍全其庶几我贫君不厌交契管鲍期去意尚勇决升斗不足縻春风鼓河水立岸看解维四郊鼙鼓声问君此何时
　　送程思永
　　恭惟文简公雅意在人物一时推鉴裁似秉袁许术莘莘材馆盛多自东床出昌黎宰相器气宇吞溟渤门阑最前席褒借难具述爱贤前辈事此道今谁防我生独何后叹不及湔祓声驰翰墨塲兴尽云霞窟古来豪杰士可杀不可屈涂穷暂时尔被褐未宜忽之子乃名裔秀爽开风骨尚勉激頽波典刑庶不没
　　送范彦覃
　　春风恼百物物物不禁渠水为盎盎绿栁亦舒芳菲遽如许流光亦须臾谁令更别离此恨当何如外门有人物照映氷玉壶茹古髯似防説兵胆过躯中外已践更能事乃绪余主馈孟光贤郎君千里驹人生得此乐底事犹区区兹行谒贤相袖有时政书世家治剧手陶冶宁舍诸我老不适用饥寒出无驴论亲无党近分义何敢疎吾儿似我拙乆已分龙猪一闻词赋功决科良起予山林与钟鼎愿言今则殊嵗寒茍在兹勿忘双鲤鱼
　　芙蓉
　　佳哉木芙蓉秋晚芳意足偶植华堂下似续渊明菊眷此好顔色可玩不可触始见开二三旋已放五六濯濯晨风吹鲜鲜宵露浴非闗竞时节庶用慰幽独我老百念空扫迹坐林谷犹作烟霞想乆絶脂粉欲三径阻幽事吟苦颠毛秃河洛未休兵媿负杯中绿





　　钦定四库全书
　　崧庵集巻二　　　　　　宋　李处权　撰五言古诗
　　元夕陪张使君燕集
　　老大于节物真成风马牛出山赴嘉招敝袍厠英防箫鼓市井隘绮罗人物稠嫦娥亦飞来余光上帘钩使君民父母謡颂布政优牙旗错防绣康衢看遨头夜气烛光满春寒香雾浮中兴太平象郡国皆鲁邹丰年入醉乡颁白卧道周遥知苍龙阙宴敞华萼楼惟公班马手斯文擅风流行归侍严宸玉堂聴更筹独怜衰病客鬓毛蚤惊秋頽然賔裾后报徳慙应刘
　　简申甫求画
　　平生金石友参商几暌阻二年更丧乱流落随处所夫君丘壑姿鸿鹄杳鶱举超然有能事妙絶见心苦苍茫尺余松黛色起烟雨兴来洒风竹六月无袢暑又尝作平逺近代未可数奈何于吾侪一笔独不与我有敲氷练度越世俗楮烦君作横巻放意冩湘楚
　　次韵翁子秀移竹
　　尝读东坡诗不可居无竹况此真琅玕一一温如玉得非瑶池种阿母所爱育一日三封植近之谁敢触山僧不知贵遣送如薪束坐成阮家林色映兵厨醁主人何必问抱琴来就宿此君不须多潇洒数竿足却笑陶元亮但采东篱菊
　　哭驾部舅【并引】
　　吾母弃诸孤一年季舅驾部公奄即泉路天丧明哲殆及斯文吾舅徳容徳言济以问学郎官使节未为达官人望之已如泰山北斗矣废居几二十年以没其身平生抱负不尽用于世然士之贤有识者咸能道其平生又何憾焉某衔哀力贫走五千里觊一见吾舅以诉孤苦将至其前遽闻讣音如中锋刃不知涕泗之横流也世乱身危茍生何益因追想作诗哭之云
　　外门推望郎天啓眉干白掲掲廊庙器仕道无枉尺仁义允蹈之言行可法则优为君子儒彬彬见文质伊川有夫子四海尊学术燕申乡里化语黙世不识公时列髙弟见独蚤入室从容为邦问领略济时防海涵而地负光辉日充实向来坐省中能事已籍籍出入羣公间持论颇正色皦皦活国心周召可辈伯朝廷公议丧牛李计方得道大固不容青蝇工防璧知难襆被去回首帝阍隔嗟嗟已衰俗弗俾防其泽出把使者节顾未逺亲侧荣耀老莱衣孝心惟惕惕温寻故时学委蛇山水国澄清足暇裕荐延颇推择宛彼南阳族食指居数百衣冠日零替贫有未葬骨嘅然斥余赀黄壤即安宅于公已髙门叔敖有隂徳敌马祸中原南迁例奔廹故林无巢归瓦砾漫阡陌艰难更道路扶病亲药石肩舆岂乆堪命数奄兹厄铭旌瘴烟里过者为凄恻无儿但有孙尚可付窀穸坟墓五千里河洛兵未息招魂动楚些路逺迷南北鲰生愧无似忘年罇俎客提擕在斯文恨不借羽翮去春失所恃钜痛摧肝膈衔哀赴丧所寸歩且如棘犹期见渭阳慰我孤苦极伤心舍我去涙落满裀席遥知凛生气千古犹不没夜中梦见之话言及畴昔谓公犹在世眼明失心疾山风忽惊起月朗清露滴
　　食石鳞
　　异时栁栁州谪居食虾蟇人情尚随俗此道谁疵瑕穷工见文字制作排滛哇作诗报昌黎想当剧雄夸集中此篇亡恨不穷天葩人生一饱止何事须鱼虾我乡实西北柯山偶藏家土人重石鳞充馔蔑有加商论及品次众口时纷拏朝来有分甘珍味到齿牙笼粒坐剥雪壶浆荐流霞此物亦易致我饥其有涯儿童还可笑逺防去擕义
　　感春
　　春风欲裂石春云如鼓涛况复横来雨檐溜声连宵畸人早盥帻散目临亭臯挽折户外栁吹残竹间桃慨然念芳物摧抑适所遭因之感时节幽愤空忉忉少年亦弃置自引瓶中醪醉后眼生缬孤坐清吟髙
　　闻梅
　　岩寺报梅开可是知时节映竹已萧疎临流复清絶正须幽士赏莫纵狂僧折山寒云雾深日暮更飞雪
　　雨后凝秀阁口占呈子方
　　春云向晚留夜雨凌晓濯花明娇欲语栁绿浄可握化工了无尽芳意殊未觉烧笋荐清尊此味初不恶君知忘忧物便是却老药百年终一炊无事且行乐
　　陪张巨山谒清献公祠
　　惟昔清献公二年蜀中归归载无长物一琴而一龟龟属烟霞想琴寓山水思婆娑二物间徳容俨怡怡元龙岂时辈康乐匪俗期书斋质不陋覆之以茒茨手植参天松亭亭嵗寒姿公去几霜露髙风犹在兹可使贪夫亷至今仰伯夷使君挺孤洁后身盖亡疑治体简而肃民俗醇不疵竭防拜公像雅有賔僚随置酒延公孙诚意公所知表表孝弟里人物固未衰徳厚者流光此言良不欺春隂澹物华蔼蔼原隰滋逺山出云气近水余风漪时禽屋上语野蝶筵中飞此堂歴千载盛事传一时凛如公在傍冠弁不敢欹庶几饱公徳满酌其可辞聊以永今朝画景方舒迟
　　赠髙老
　　野寺何所有梅花如玉盆客愁浩如许我声已载吞大士坐丈室燠若阳谷温从来第一义入耳简不烦不谓兵火余见此只树园仰沐方外契蔼然风味存我诗如废井已涸宁有源又如既老马力尽不复奔空余浩然气踵见常焞焞熊经非我事讵以胎息论防庄岂达者区区説鹏鲲何如栁下恵坐令薄夫敦殊方对节物凄断逰子魂山晚云欲雪隂风树雅翻不见柴桑翁此意无语言
　　送禅客入髙峯
　　茫茫人间世佛法最长乆山林坐九年面壁不挂口须是丈夫儿悬崖能撒手为语学道人何须天下走夜寒云去尽横参挂南斗我已办青鞋要闻狮子吼
　　赠寳胜主僧
　　木落山重重溪长雨霏霏云惨伤客容风饕裂征衣我行已千里恨无羽翰飞倒帆近古寺烟钟深翠微明轩快逺目俛仰涵清辉上人恵休辈道眼与世遗匡床竹火炉翛然自忘机余生尚奔迫所遇非所依天地兵革满乡闗音信稀拊膺坐长啸嵗晚将安归
　　戱赠巽老
　　学诗如学佛教外别有传室中要自悟心地方廓然悟了更须坐壁下三十年他时一瓣香未可孤老禅
　　江郎峯
　　壮此江郎峰何年俨而峙融结自太古造化钟一气屹然居独尊羣峰俱不至如冠劔大臣廷诤而出位大哉天地间覆载不敢议此峰有四面面面各异势撑空方突兀傲世不妩媚我昨玉山来雪罢烟収霁川平如涌出荡漾浮苍翠已逺更回头眼老犹决眦眷言须水阳税驾得岩寺黄童与白叟追逐两阅嵗胜践在咫尺心赏通寤寐尘劳不鞭后俯仰徒自媿防待秋风髙杖履穷幽防云深月满山傥与神仙侍
　　简士特
　　春来雨鸣屋夜静雷破山客子叹身世曷以舒心顔髙人不事事结屋苍翠间松竹不改操鸿鹄何由攀想知于此时斋扉犹未闗短檠书史倦危坐聴潺潺
　　读书
　　西风吹雨来濯此青琅玕黄华媚幽独秀色如可餐我居适在野门庭已荒寒老屋四壁立生涯堪鼻酸向来颇好饮无日无杯盘而今废升斗百忧何以寛惟取架上书拭几支頥观伟哉圣贤防妙处言莫殚如渇遇新汲醒然开肺肝因不求甚解防心亦解顔茫茫百年中毁誉非一端要知仁与义多出贫贱间相逢勉为善世路良独难谁能逐狂痴凌竞趋险艰何以易此乐此乐居之安
　　雪中赴徳孺燕集
　　北风夜号呼逗晓云已罩腊雪及春来佳瑞故难料舞空复低徊投隙乍颠倒山川若为容松竹不改操断陇失坡陀连峯増峻峭琼堆与玉立南北浄相照独鹤无处寻田中发清叫疎梅有时见水际含微笑晏裘昔所慕王氅可同调江练好催诗公乎今谢朓
　　题吕季升谷隠堂兼寄居仁
　　莘野隠于耕傅岩隐于筑叔夜隠于锻君平隐于卜四子隠不同抗志俱超俗夫君无所事扫迹隠于谷优防以卒嵗燕居常慎独方寸湛若水顔状温比玉白璧无瑕玷幽兰自芬馥插架万籖书拥檐千挺竹时乗昃月过自伴防云宿萧然伏腊余尚不愧此屋岂曰不愿仕可以速则速富贵草头露荣华风中烛止止理固明知止乃不辱小人无借在放浪谢羁束衰年廹饥冻强顔隐于禄晚食且徐行分量初易足婆娑一丘壑雅趣在松菊平生喜文字终恨窘邉幅顾闻多种秫迎寒酿已熟更约阮仲容清谈夜更仆
　　陪约之宿东禅
　　倦逰得兹行颇惬丘壑性俗虑与秋澄禅心随夜静灯前见脩竹月下闻清磬未作故山归空吟长卿咏
　　北禅
　　老屋不知春余花纷委雪中有忘言人截断天下舌我久执情见终日在谈説一笑示全机春云满城阙
　　送岑婿归许昌
　　恨我生不早不拜苏范岑伥伥斯文中永叹一何深世家颍川上万巻脩竹林相望羣玉府清风犹至今合好一大事遗训敢弗钦求之且弥年齐大肯见临侍郎着清徳温厚如球琳吐而为文章中有太古音嗣孙固多贤玉立俱及寻近坦东床腹执礼不免簪留连嵗将晏离索秋正隂往崇丘索志用壮爵禄心一杯须重持为子商声吟当复记衰懦病懒何可箴
　　陪陈叔易汪彦章登浮翠亭
　　羣峰如髙马飞云若为驭苍翠来无际摆脱欲仙去我时登兹亭物色生四顾同行有君子粲笑随杖屦樵苏自生理孤烟横匹素归鸟枫树林天髙西日暮不见髯将军长桥斩蛟处安得起斯人扶危正天歩平生江湖想齿发凋行路倘有百斛舟载酒经烟雾
　　环照阁口占呈徳良
　　髙情接巾屦雅志在丘壑林疎见鸟下池静闻鱼跃嵗月已屡改风烟只如昨我知造物心遗子良不薄畏途有豺虎骇浪有鲛鳄何如逺忧患共此吟啸乐
　　抚松堂【为王晋玉题】
　　丈人居水南未省价髙索平生丘壑事长啸天宇窄舍傍五株栁宛是陶家宅舍南数畆园似与人境隔方须漉酒巾渐喜扶老策以兹不愿仕偶然似彭泽青松手所种抚之无愧色都忘嵗月徂不受霜霰廹是身等浮云术也可不择持此百年间常恐中道画旷哉遗世情遇我眼不白问我来何时胡为乆于客我官亦易抛行矣勿多责方从倦飞鸟望林整归翮
　　双松堂【为季舅题】
　　对植是何年岩岩挺寥廓风雷已屡起霜雪终不着先生立其中偃蹇相参错髙标与秀气鼎足冠伊洛想此堂成初来贺纷燕雀醉哦渊明句众鸟欣有托伟哉防俗姿闻见穷浩博钟鼎列珍玩圗史谐至乐小人辱忘年髙义见啸诺讵敢窥藩篱庶遂饫糟粕南池俯空旷倒影如衡霍乗月抱琴过坐石幽弄作
　　面山堂
　　青山不逺人人自与山逺好事或致之来赴不待挽夫君有丘壑于此兴不浅昔为谷口郑今是竹林阮雌黄不挂口青白常在眼官居真吏隠衙鼓自早晚常令逺趍走俗冗尽除刬朝夕面苍翠无事日把醆填门气象豪入户云烟满诗成足风味醉墨自舒巻我获一日雅甚爱王戎简傥无絶交书定过嵇中散
　　十月十日陪张丈奉髙雅臣徳器凌波亭小酌
　　漂流剧东南所厯过所闻始及庐陵郡俯仰尤不尘朅来未敢忘事贤友其仁翘翘萧与李防萃而多文萧君辞盖寡空林兰自薰扬鞭舍我去意欲树殊勲李君舌尚在真气凌秋旻扫门与我俱软语回阳春客舍甲子雨八荒同一云倾盖有彭子微言时解纷爱我忘其陋肯顾罗雀门从容香积饭可口谢八珍张公丈人行气宇老而淳舒吴无俗姿信是徳有邻篮舆复聨翩去指江之津坐中皆我辈肴防来逡巡把盏属形胜领略难具陈山寒更宜逺江流复沄沄大哉开辟功孰测造化源挂席者谁子其来自无垠躭躭载万斛徴取何其勤落防占近岸过逢庆欣欣方矜猗顿富谁信管鲍贫鸣雁何处来冥冥初不言亦知个中好鸣呼下其羣商羊不觉舞渔父収微缗烟树仅可识归鸦喧水村我昔观画图对此犹心存怳若梦中事有懐擕酒樽客子鬭身强身外安足论无事颇相见斯言吾所敦
　　月夜鼓琴
　　清风泛寒露夜乆气转凉恍然幽梦觉明月及我牀披衣起独坐爱此数尺光兴来御桐君正始其可忘山髙既峩峩水流亦汤汤方当志获麟故冝鄙求凰永懐嵇叔夜复思蔡中郎妙处与心防乐哉殊未央
　　次韵叔羽聴琴诗
　　峄桐斵孙枝所取非老大比其爨之焦孰谓邕也过拂拭见太古断腹宛蛇卧持来长安市万口莫能破爱公胸次广云梦吞几个夜堂发孤弹风月清入座髙山不易赏白雪乆无和且乐舜弦薰毋事楚臣些
　　退老堂
　　我公自言老能事如少年我公自言退人材望陶甄公功在本朝本朝方赖焉公徳在斯民斯民宁舍旃中年倦政几去若浮云旋名山占形胜筑堂苍翠巅洼樽为壶觞虚籁为管弦招擕足賔客啸傲穷云烟胸中万巻书三峡倾词源兴来不停缀摛华笔如椽登临出妙语珠玑落清圆不数刘白辈一斗真百篇裴傅堂绿野赞皇墅平泉东山谢安妓五湖范蠡船四子之于公器业微差肩公之于四子趣尚并其全公术可活国公力可回天苍生望公起天子忘公艰伫瞻丹凤诏衮衣来陛前三入知眷殊一防见任专发挥中兴业开辟造化权拯焚而救溺持危而扶颠雍容复密勿造膝陈一言长驱巻沙漠穴空腥羶谈笑九州复懽呼两宫还四海各安堵六军同晏眠跻民入仁夀致主登光宣圗像冠云台勒功照燕然功成了不居髙谢区中縁拂衣赤松防辟谷求神仙去去蓬莱路云螭不受鞭
　　题周氏棣华堂
　　管蔡既失道周公遂相残召公乃赋诗棠棣良可观圣贤尚如此末世讵得安斗粟与尺布至今兴永叹汝南贤伯仲乡评蔼芝兰氷清而玉洁友于甚相懽鸿雁识先后鹡鸰知急难同衣且共爨怡怡生理寛壎箎翕和乐学海闚波澜好爵岂终靳未用咏考槃他年表门闾紫荆出檐端
　　题瑞松亭
　　徳积固有源吉卜可无地要知青囊术讵尽黄壤计翁族鼎七闽籍甚月旦议五车闻善训三迁见深意父子兄弟间接武广寒桂世方慕朱紫此道非我贵而今二阮贤风雅果未坠婆娑竹林下颇用文章戱诸郎赤凤麟唾手可髙位惟松嵗寒质似抱君子器伟此无情物胡然效斯瑞天人理则悬声闻在交际我行几千里嵗晚飘零至升亭整素冠敬仰动长喟塜木助芊芊前山益佳气
　　召伯祠
　　我行出陜右来升召公堂叹公不可作祗令吾道伤优哉聴讼日斯民歌乐康善教被南国美防余甘棠惟公与周公左右相成王孰知二公心千载惟苍苍人不学二南其蔽犹面墙先圣垂此言下士其可忘太史述世家源深者流长公泽亦至今风烈殊未央再拜仰公像冠佩犹煌煌裴不能去泪落征衣裳
　　题九江徐使君眄柯亭
　　庭植何夭矫苍皮余雨溜本非寻常材嵗月方成就伟此萧散姿眄睐揖孤秀慕陶筑斯亭千载可同臭引杖歩嘉防擕书席永昼舒啸一徜徉清风满懐袖更想五老峰杰卓立癯瘦何因借羽翮接踵賔裾后
　　次韵陈叔易三首
　　草碧波复緑南浦愁送君君行将何之怆指南北云相思无早晚生离无近逺悠悠闗塞阻杳杳音信断青灯挑已尽夜长方展转
　　东邻有艳妇倾城室家索西邻有贞妻空闺守葵藿良人万里去岂为铅华落君心谅不移妾命由来薄天地终无情人生复何托
　　马鸣旌斾摇雪满闗山道白草连云中羊肠复萦绕别离工损神宿昔已枯槁却望南飞鸿惊亦虚防祗应马上曲偏能冩懐抱
　　将游西池偶书
　　去年客中愁忽忽意未伸归来媚儿曹行乐犹及辰融怡帝乡日浩荡天街春物色岂不好所思难重陈婉娈有能事朱弦妙通神从容兰臭言事事皆可人关河一乖隔梦想清洛濵况乃行止间愧负匏身情随节物改事逐风景新踌躇不自释渌酒徒芳辛明朝更牵强接踵肥马尘凌波固可慕解佩良无因青翼不复来怅望瑶池津
　　纪鹤
　　青松百尺余宛彼山之陲白鹤巢其髙皂鹤巢其卑红鹤不敢来下巢枫树枝阳春一动荡百鸟俱蕃孽绸缪各尽力草草成藩篱卵翼与哺育不媿乌鸟慈清晨求食去鼓翼逺奋飞斯须复来还亦有蛇鳣随引颈鸣相呼所忧非渇饥不日毛羽成颉颃下陂池浴之以清泠弄影相娱嬉既乆遂不来逺举将何之髙山与深林浩荡信所归明年又当至复作今所为我为唐虞世鸟巢何所窥乱来纒兵火杀气满四维人羣失安居恨无羽翰施偶此共偷生偪仄何可辞忧患亦所同去就可弗思网罗非尔事弹射不尔私近辞燕雀喧逺与鸿鹄期相望在寥廓大翮如云垂时来松树间聴我哦此诗
　　玉簪花
　　秋露日以繁秋气日以清爱此堂下花色好香满庭借之青玉叶表以白玉英微风过披拂小雨来滋荣我老味更薄与世无复情頽然衰病余见花犹眼明俗客不到门取琴花前横小童为席地取酒花前倾昔人工比物言簪岂虚名愿登君子首雅与冠弁并
　　溪桥
　　昔人爱仙掌归时倒骑驴风味顾不浅岂以俗士拘我来过溪桥效颦返肩舆异世颇同懐往者不可呼是时秋冬交霜后木落疎人家在窈窕溪山如画圗我老尚羁束媿尔鹜与鳬川光媚烟景防戯得自如人生一世间过眼皆空虚偶然及胜践临览复起予尚当风月夕借地倒一壶意亦不在酒得句聊自书谁能五侯门长铗归来乎
　　聴照旷尘外琴
　　老全氷玉姿不受一滓尘弹琴看飞鸿自是千载人幽兰冩国香白雪回阳春邈视嵇阮流不肯加冠巾丝桐得心法二子入室亲髙山与流水领畧难具陈前年出闗意浩荡谁能驯跌足兵火围所遇多苦辛却来湖上寺翳拂坐石门颇有名胜士宛然交道存寄书亦及我匪但通寒温问我能来无媿负匏身翩然如野鹤接羽凌秋旻过我晋陵郡促轸风露新谐和下鸾凤幽怨出鬼神老全殆不没千古名知津漂流更丧乱我生乃不辰见子顔色开慰我羁旅魂我心亦清苦久愿丘壑邻何时舟载月一弄秋江濵
　　翁士特李似表相过小酌分题得踯躅
　　我无锦绣肠而居锦绣谷春风二三月山花名踯躅芳鲜照寒涧窈窕映修竹化工亦耐事造物能委曲不知几猩唇贷此色可足看久直欲燃况乃手未触杖藜两幅巾人物俱惊俗方观笔端妙更对杯中醁念昔嵩少歩千层上云麓政似徐熈圗冩生开百幅懐归阻兵火梦想如在目防当返升平柴车驾黄犊
　　家君为张丈明叔段丈处厚作诗集序小子赞之
　　二老学而穷超然以诗鸣雍容三百篇一一韶与韺挺特汜水诗彊梁与古争寂寥防隠篇澹荡遗心营珠玑沦瓦砾有时应夜明过者剧千万岂无一不盲我父实久要早以文防并兹来唱无和樽酒懐平生遗篇乃见属悼往泯厥声歘然奋长笔摭实无过情而今且谁托两族俱凋零从古作者意所务非近程徐观百年内汚世曷足名
　　寄题向伯恭芗林
　　芗林近知名怅望江干路无因从之防梦魂几飞去侍郎天下士器识廊庙具诗似王右丞文如韩吏部勇退不待年苍生思谢傅幽栖新卜筑日渉已成趣人物在篮舆风流称防屦身闲鱼鸟近心逺烟霞聚浄几展圗书疎帘约风露时倾清浊酒唤客坐飞絮江鳞白可脍野雀黄堪茹懽言忘賔主脱帽方箕踞手挥玉麈尾故自有佳处拄颊欲招隠撚髯知得句快当走尺书径拉王文度
　　次韵张匡山使君郡斋对雨效韦苏州体
　　坐歗凝香雾巻帘松竹青新霜戒微寒逺日朝霞赪过午时云族其蒙见初零萧萧打叶响沥沥依檐声幽鸟故格磔寒蜂自竛竮椶君曲江裔句含万古情端知意有在复契心所至哉防庄言为善无近名天弢乆已解世网讵可撄寄谢夸毗子胡然事蝇营
　　次韵元章黄冈春雪督二侄诗课
　　夜雪驳羣峰春寒僵万木山斋无所为髙卧仰看屋冻云飞不去就我檐下宿平生柴夫子能事立于独蚤直渭水钩晚懐荆山玉陆地讵能沉世侯终必复不见林中兰无人亦芬馥暮年一丘壑避地歌同谷散诞水石间清凉日三沐笑人强解事闭门作龟缩一世竟何成万事蛇着足二侄瑞家庭贯穿经史匵才如射虎将中石犹饮镞诗成出连璧墨妙粲牋幅乃知作者心求益不求速我年及学易方究大小畜翛然对此君苦节更森束嗟今但洋洋悼往宁逐逐愿借邺侯书尽阅三万轴无因访煨烬叹惜邯郸目
　　雨望
　　寒望暮雨来隠见田中路纷纷黄雀起冉冉行人度长林相蔽亏连冈莽回互莫作异乡悲百年均暂寓






　　钦定四库全书
　　崧庵集巻三　　　　　　宋　李处权　撰七言古诗
　　望灵石
　　杖藜出望江郎峯清辉秀气在眼中当年何人运神斧劖削碧玉成芙蓉平地崛起五千仞浮云落日当秋空东西南北千里间他山莫敢来争雄英灵往往在人物异时杰出闻数公伟哉髙厚职覆载储精毓粹良未穷畸予家世本伊洛四时行乐都忘慵楼台面面得形胜锦屏女几鸣臯嵩十年戎马断归路流落江湖今一翁平生所得在黄巻昔贤今圣独见容青衫憔悴百寮底犹欣收此笔砚功声名突兀不磨灭要与此峯相始终
　　歳晩诸君送酒赋长歌以谢之
　　我有经纶天下之大志陶冶万物之雄心上书防欲自荐逹君门无籍不可寻归来抚劒星斗近老去援琴山水深混迹渔樵友麋鹿兴发时为梁父吟雾雨方寒蔽林薮黄狐跳梁苍兕吼歳云暮矣人白头纳履踵决衣见肘茫茫大块宁终久青史功名谁不朽昔贤逹观有至言破除万事无过酒朝来叩关闻剥啄长须致简喜且愕满壶倾写清若空一釂衰顔返丹渥此物难从俗士论古今与世收竒勲寒谷可以回阳春浇风亦使还其淳书生分量当饮温圣清贤浊何用分浊醪有妙理引人着胜地乘坠且不知焉知物为贵扬雄嗜饮而家贫嘲尚白费解纷屈原独醒良自苦湘累空有些招魂一石亦醉淳于髠五斗解酲刘伯伦卧舆当道陶渊明骑马似船贺季真吏部有时甘盗瓮丞相他年容吐茵古人已往不复见忽然举觞如对面穷通得防寓于此旦暮方齐死生变拍浮池中固不恶麴垒糟丘仍不薄一杯一杯复一杯身世兼忘乃真乐不可一日无此君今吾于酒而亦云安得四海尽种秫春台寿域长醺醺士贵要予赋水轮因广之幸率介卿同作兼呈郭宰
　　吴侬踏车茧盈足用力多而见功少江南水轮不假人智者创物真大巧一轮十筒挹且注循环下上无时了四山开辟中沃壤万顷秧齐緑云绕緑云防即变黄云一歳丰穰百家饱今年小荒人菜色斗易衾稠逮昏晓古来善政抑兼并贫富相通俗淳好闭籴待价良忍哉客主遑遑不相保令尹贤于郑子产视民恐伤心皎皎朝来戒谕甚丁宁令下翕然风偃草我今亦有在陈厄回首田园迹如扫他年归计一防氓抱瓮甘同汉阴老
　　次士特韵寄德久牧之
　　家山凿龙似修眉中有伊川寒更緑吾庐亦复逺城市舍下清流环防曲四时幽人共吟醉饮若长鲸杯要覆三年芳草怨王孙定有金钱无处卜南征际防竹林阮兵厨况有酒百斛夫君笔力抵万钧所当穿彻如强镞义形抗论及朝政正容凛若氷霜肃因君逺忆邹与张畴昔之言皆可复二士揭揭庙堂器用之艰难一防足空令两行壮夫泪回首尽向燕云哭我心之忧正谓是夜中兴叹仰防屋相思歳尽书不来念我衣单体生粟
　　再次士特韵
　　爱君直似朱丝绳遇物可折不可曲三仕无喜已无愠肯学时人走巫卜平生不作吠尧事乘矢犹闻去其镞至今莫可奸以私尊视正冠何太肃归来田园不改旧歳寒见此猗猗緑絶交未怪孔方兄有酒盈樽书满屋小人倾盖已防润遗我珠玑不论斛使我竟夕搜枯肠鱼目非珍何敢复我今已似云无心江湖不説虚舟覆言乘下泽与款段蚤莫少游良易足惯防赤脚老婢悲亦任索饭痴儿哭皇天其忍杀善类支离亦受三钟粟
　　听弹广陵
　　时风正薫弹广陵乱世掩抑吚嚘声孰谓康敢不臣此心炯炯难自明荒楸古墓鬼神啸大泽深山龙鳯惊我来听此可无语天乎孰谓得其平
　　普月新寮
　　百年均梦幻俯仰在一室况乃物外人身闲有余力朝来忽改作轩牖开虚寂匡床竹火炉棐几贝叶帙清风常入座飞尘不霑席煑茗焚香净扫除賸种松杉障西日
　　陪曽宏父登冷泉亭望飞来峯
　　何年此峯独飞来羣山让秀中崔嵬神刓天画不可状仰视孤髙摩斗魁蕴灵产此万珍木隆霜防度森不摧异僧一见乃能识击洞果有猿声哀灵隠之南天竺北筑亭结屋初谁媒直疑朱夏落氷雪亦恐白昼蔵风雷槛泉清可数毛髪白石齿齿如琼瑰参差透影防日下淅沥生籁长飔回恍然若欲学蝉脱洗眼緑净无纎埃已将缨尘付流水更以屐齿防苍苔南丰家世有人物幅巾藜杖同裴徊剧谈抵掌共相对惜无玉酒倾金罍先仲防仲纯仲三兄过普明寺赏雪分韵得饮字
　　渉春徂冬祷雨雪皇天靳此云何甚儿童晓报六花飞失喜钩窗犹屡审荒渠断氷已合度鴈停号口应噤望中玉树散枝柯二室峯峦张素锦我家西隣有胜概杖履清擕冒凝凛平生不作儿女欢此地适谐文字饮浊醪氷蔬荐重味燃鼎当炉肆烹饪诗豪遽发要分吟頼此放过新弛禁归来老匠已先成定笑才悭弗胜任惜哉初无田二顷徒偕雀防贺登稔堂堂大尹燮理才嘉瑞应祈当奠枕书生醉饱何为者鼻息如雷但酣寝明朝更约提石缾来试壑源最髙品
　　短歌送范彦行【并引】
　　昔司马子微谓李白有仙风道骨可与神游八极之表白赋鹏以自广实寓言也壮哉丽矣而卒不及导引服食长生久视谓白不仙可乎外弟范彦行风骨之异映世照人立乎其旁觉我形秽仙事亡疑矣予流年骎骎忽过知命苍髯华髪把镜自吊奔走尘土为儿女怜殆不免于翦翦之流弟方为江外之行予亦有吴中之役飘然南北眷不忍别赋短歌以激之九万里则风斯在下可不勉哉它日相遇顔如渥丹气塞天地使予骇叹之不暇者必知得于此也且为停杯一笑之资云
　　海上芳敷有瑶草采而食之顔不老海中翕赩有骊珠探而得之形不枯赤乌未同宿姹女婴儿自相逐深存踵息通三关升降出入无时闲九转七返成大还功髙行满起人寰凌虚一举三神山
　　次韵德基效欧阳体作雪诗禁体物之字兼送表臣才臣友直勉诸郎力学之乐仍率同赋
　　朝来冻坐如缩龟不闻打窗那得知江南地暖亦有此惊心逺自龙沙吹六一居士最能赋东坡先生追撚髭腐儒得句亦起舞砚寒沃笔浮轻澌征尘暗天铁马健衣冠南奔身世危兄弟相望音信絶梳头纷纷满面丝裋褐袖手如懐氷车马不来奚所为前年毗陵雪盈尺蟹螯犹记左手持归来浩歌仰防屋夜深凛凛粟满肌室中老妇防兴叹膝下奈此号寒儿今年造物颇垂顾税驾仁里懽此时杀鸡为黍朝夕事苦节诸郎方下帏起防松竹有特操坐对溪山无俗姿刘子唱髙和弥寡要当独醒歠其醨已呼稚子来门更戒黄童无扫墀十千不向楼头贳一蓑正忆江上披五陵之客夸轻肥呼鹰逐兽广莫驰五侯之第事豪侈瑚照耀金屈巵岂如髙举纵清赏钩帘一目万景随亦有末至居客右其言不让故哂之
　　枯肠服气如寿龟穷冬却扫百不知开门忽见雪满地纵横浩荡春正飞入隙时欣防万巻仰檐不见霑吟髭松林冥冥起薄雾涧水活活生防澌清可洗心明洗目卑且不汚髙不危残妆如见寿阳面不食可怜姑射肌书生长年营口腹颇似蜘蛛空吐丝身将老矣厄离乱我生之初尚无为百篇落落或能赋一杯炯炯须重持崆峒漫倚防身劒枉负平生作男儿回首农桑三万里无复贞观开元时恭惟天子尚勤俭早集书囊为殿帷一朝随仗过沙漠落日风尘龙鳯姿此时燕山士如虎寒多况乃秫酒醨肉食岂堪茹毛苦应念靴鸣集赤墀尘沙错落赭黄暗貂狐独向寒风披关山寂寞草树死指防射猎方奔驰心益不忘尝胆事望云遥祝万寿巵向来窃取名器者扈圣曽无一夫随忠臣义士愤切骨皇天后土傥鉴之
　　浴罢
　　泉汤瀹肤垢如失振衣坐觉神充实挹其寒冽事清盥三咽逾甘过饴蜜华清之池故有名玉莲出水香雾生可怜妃子汗犹湿已闻伐鼓渔阳声我思行吟泽畔者梦想沧浪归濯缨
　　次韵刘端礼兼简王民瞻郭进道
　　从来膏粱鄙世胄岂知牛后与鸡口况乃末俗交道衰时态纷纷翻覆手刘君门多长者辙俗子驱车未容蹂斯文博约有王郎正如白二得元九子猷无事只种竹渊明有巾惟漉酒万钟五斗唾不顾冷笑累累印如斗我今已无田园归身外宁论婚嫁有卞和三献已两刖被褐防当逢一剖今君家世自汾阳汉相人物何堂堂坐使斯民歌乐康岂弟之化如龚黄趣君移具过吟窗羽虫得时已飞扬
　　谢徐献可送款识刻
　　九江使君何殷勤千里遗我款识文夏匜商钟迄周鼎良工模刻锱铢分先秦述作知渊源相斯不绍嗟无传歴载数千如昨日人与寳器名俱镌使君雅尚心絶俗攷古稽疑如不足搜罗遐迩极闻见附益之功思更续曽奉宣和乙夜观万丈光芒牛斗寒兵戈散落人间世神防往往投衣冠时去事非空叹息玊轴牙籖蛛网织载行何啻数橐驼变故纷纷岂人力烟尘翳没咸阳道尺璧寸珠沉野草秋风吹梦入长安白髪苍顔日枯槁
　　梦江彦文
　　春寒苹末风尤劲过雨山林都眼净西江天来泻明镜劈箭孤帆飞小艇中有丈人若氷壶氷为眸子玊作肤黄河逆流沧海枯彷佛羡门丹丘徒僊风道骨何敷腴烟霞之姿逺见揖弭棹芳洲招我急野人竭蹷抠衣入酌之瑶丹饫琼汁荐以金桃露犹湿御防衣袂方泠然岸巾笑拍洪崖肩交梨火枣开心田木钻石盘今已穿青鞋布袜白行纒游戯人间五百年
　　送李巨源
　　我世君家居里同异时德隣饱过从论文髙摘屈宋艶结交逺蹑管鲍踪嗟我不识丈人行喜君雅有前辈风靖康三月虎狼去长安城中一再逢笑谈未了已吹断五年千里一转蓬只知兵戈事奔窜岂料樽酒陪从容清溪照人山入座鸎声已老春事空人生一世太草草客舍百事尤怱怱和文已逺典型在芝兰玊树庭砌中况君屡持使者节至今能声满河东丞相方须幕中画国士之顾必所防开元贞观望公等天子不在咸阳宫
　　赠叶生
　　带如当风衣出水曹吴丹青古莫比一时更有刘与杨妙手斲泥端及此叶生心匠何瓌竒异代同声人所推颇甘蔬饭絶肉想神物自应来防持花鬘珠冠寳月相补陀寳山移海上净缾杨柳翠鹦鹉突兀惊人焕寻丈十六尊者初不同俨然肖貌清而雄或伏猛虎制毒龙或飞锡杖凌虚空伟哉功刮造化窟凛发天风肃毛骨来观堵立万口传坐防声名从此出
　　贺雨
　　太歳治水十二龙春夏用事秋罔功半年不雨人作恶禾苖枯槁井泉涸使君勤政首劝农忧国如家愿年丰斋居意祷天已通四山升云野返风雨脚如麻未断絶檐溜连宵声不歇竞报兼并发仓廪千里欢呼舞童耋上帝犹怒勑雨师羣龙鞭后不敢迟帝力于民民岂知始我公田毕及私槁苖复起井泉涌更闻击鼓歌鱼梦庙堂行拜富民侯归作商家霖雨用
　　次韵刘彦冲醉歌
　　家山回首三千里世乱身危今老矣由来客子鬭身强敢弗加餐慎行李闽中此地称多贤招我作隣宻且迩二子人物夙所慕倾盖忘形到汝尔刘郎能事出世家胜韵那知集于此人生多计才狙公朝暮不离三四中我今一食日还并士也乃有如此穷爱酒犹能致山简清谈兼喜对王戎异时掉臂五侯门解纷堪作滑稽雄如今流落百无用夜起捋须问苍穹白髪萧萧不胜理客舍灯花虚作喜怜君咳唾是珠玑照眼陆离光棐几惜不当年夺绣袍枉着词锋夸孟劳遣我黎明拥吟鼻寒蝉抱叶空哀号
　　喜贼退
　　父母之邦岂复雠人情至此乃可忧刺史县令方坐视久矣肉食无逺谋崇墉可当天设险烟火惊奔无一防可怜缩手俱就毙不见一夫来袭掩清晨诸家好音至説贼回戈马回辔玉帛子女既充牣捆载而归乃真退妻孥向来便伸眉将军凯旋亦班师身长八尺剑三尺缓带轻裘有设施
　　翁士特借韵见及复答之
　　许国以身身反辱十日呼天鬓凋緑蛮貊直倚忠信行我心不疑顾何卜生喜柴愚恶鮀佞封侯岂谓能钩曲可怜论交道大防云雨纷纷手翻覆望郎胸中横万巻日破千篇酹一斛雅好上取唐虞器多闻逺识肃慎镞桃李不言自成蹊家法整如官府肃四海人髙悬犊鼻定知不作穷途哭郎君天池渥洼种堕地惊人千里足夜光联璧乃暗投刮膜金篦快三复草正忆扬雄宅我今皇皇未有屋余波岂止九里润周也意在监河粟
　　次韵端礼谢郭宰载酒相访之什
　　贤哉令尹出名胄百里歌謡不容口岂弟父母今信之视民恐伤如足手讼庭端可置雀罗若网在纲无杂糅万顷之陂黄叔度云梦何止吞八九潘岳无事只种花陶潜有巾惟漉酒三公九卿唾不取金印从渠大如斗刘君语黙端可人固知十室忠信有五经腹笥贯今古决疑索隠如瓜剖小圃风烟似洛阳翠微不减緑野堂防闻激烈歌时康不负抵掌工雌黄何时赠扇乃有语向来仁风已奉扬
　　送庾侄亲迎延平李先生家
　　庾郎吾家千里驹朝暮勤苦读父书少年绰有老成态月旦考订评乡闾明当别我择贤妃【去声】结束琴劒谁挽裾春空吹晴惠风畅烟草弄色和气舒野桥融泄栁絮合石岸惨怆鸣鶢鶋乘龙有期弗获饯数椽政葺渊明庐旅愁防思莫排遣离恨挂臆难扫除况当春晩气暄淑着体欲醉甘醴如修程所嘱盖养摄礼毕早办双飞舆妇翁传道世大儒习俗再使淳古初稔知贤舅继家学子如从之师有余归来阿叔待审订义路礼门从广居
　　双溪堂晩集
　　北风呼云生夕阴小松稚竹俱萧森双溪主人不孤斟好文尚类肯见寻坐中少监乐登临清谈亹亹知古今有句不吐蔵之深而令下士寒螀吟
　　游石桥
　　御风缥缈云霞衣骖龙翳鳯相追随三秀为粮桂为醑玉笛送酒双童吹樵歌已换人间世未了岩前一局棋桃源归路咫尺迷醉眼疑在扶桑西仙人授我长生诀俄而梦觉鸣天鸡
　　张元览追和东坡咏梅要予同赋
　　江空月挂踈梅村生香湔祓何郎魂亭亭自是尘表物玉质敢有烟埃昏西州风土似南国髙树缭台丞相园居然志士节独苦炯若徳人顔更温至今往往入幽梦梦去折花迎朝暾冦来一炬半月红伤心无处求朱门君知行乐不可缓中圣友贤余勿言侍郎堂西腊前破唤取我辈防洼樽
　　文度以大笏见遗竒伟特甚非鄙人所称拟柏梁体廿句以谢然他日出处断不负此笏老狂不衰聊供一笑云
　　南越巨象何壮哉齿牙脱落歳防枚削木混真易以埋玩视常恐生怒猜良工到手能剪裁成此大笏莫与偕逺随舶贾凌涛雷论贾奚啻百琼瑰异贶忽自王孙来珍蔵十袭敢遽开莹如截玉无纎埃照人氷彩满袖懐惟君许我王佐才我亦自负刚不摧他年致主登中台垂绅峩弁直斗魁正色凛凛天可回帝傍奸佞须击排恢复洪业平泰阶写之丹青上云台
　　懐陆仲仁
　　陆郎好古心不俗雅似王郎爱脩竹緑阴清昼坐焚香想见人琴两如玉尺书招我我未暇兴发从君醉醽醁秋风满院木樨繁明月飞来花底宿
　　观渔
　　老渔取鱼倍知津设网提纲疑有神船头兀坐如鸱蹲忽然一举千百鳞涎沫盈筥趋早市掌握铜腥俱是利陂湖漠漠水连天尽欲防为子孙计书生白首困嚅嗫世乱身危舟一叶君不见孟尝门下客三千此日冯驩正弹铗
　　闯山亭
　　亭臯树林五月寒坐损秀爽披孱顔使君清雅颇好事妙墨风流名闯山云归雨罢作佳色山在杳霭空蒙间烟中合还展屏障鸟外纡余堆髻鬟踈帘卷尽一搔首决眦荡胷如可攀江头好山不知数供给骚人犹等闲
　　简柴端叟
　　笔端落落曳十牛老气飘飘横九州河伯未睹北海若鲁人未识东家丘豪户但余酒肉臭要涂秖益衣冠羞旦评公议百年后此士斯文班马俦








　　钦定四库全书
　　崧庵集巻四　　　　　　宋　李处权　撰五言律诗
　　西亭
　　江南形胜地列坐肆遐观气象天围大溪山眼界寛逺风来緑野返照上朱栏更待秋澄澈重寻落帽欢
　　简彦冲兄弟
　　过午时云簇膏春暝雨簁石苔先受色桃叶复含滋客舍居难穏家书到毎迟二公俱强饭宗社要扶持
　　简江二十丈
　　旅泊桐庐郡溪山过所传稍寛游子恨知有丈人贤水落鱼鰕聚林踈橘柚悬淹防拚宿醉卧扣月中船
　　戱简秦处度
　　淮海秦夫子相逢又十年好诗无漫与爱酒不虚传夜寺云连榻秋江月满舩不知嵇叔夜何得絶交篇
　　简知章
　　野老元同社柴门不上关喜君捐俗事令我破愁顔宿雨生流水春云媚逺山何当事鸡黍把酒坐忘还
　　道夫惠诗为和五首
　　饭已抄云子杯仍致麴生青梅方弄色黄鸟已无声世态穷尤见吾心老更明从来文字饮意不在倾城独醒非我事多难亦吾生将相知无种文章怕有声且当乘款段无复谒承明使我忘羇旅弦歌近武城山云谈次改溪水坐来生白鸟饥逾静苍蝇饱不声令君真子产墨客陋弥明回首人间世尘埃望赤城不恨青春去唯愁白髪生日长冝燕乳水满自蛙声念我心方逝逢君眼渐明刚肠三尺劒光彩动丰城水陆劳千里诗书误半生山开南国翠鸟已故园声防是豺狼静方瞻日月明牵羊今古恨洒血望占城
　　士特倒用韵作元日复和
　　覔醉无千日浮家又一春闲门久罗雀贫甑自生尘我欲论秦过君须赋洛神穷途依二阮遂欲老于闽
　　再和
　　鬓丝殊觉老泪血更伤春阅世元如梦除天总是尘有心躭传癖无意媚钱神坐怪三衢守书来不到闽
　　元日闻养源文少醉诗以简之
　　南州新嵗换北客长年悲吾日且三省我生仍百罹谷深云不起树暖蝶先知闻道山翁醉何如卧雪池
　　同二三子歩溪上
　　已恨春风过犹欣夏日长莺喧桑已葚燕乳麦初芒白髪悲如许青鞋乐未央归来安客舍更有北牕凉
　　谢翁养源惠醋
　　已着莲花酿仍兼竹叶醅橙和致上味蚋聚见良材政想攅眉漉须烦掩鼻开先生元自立不是乞邻来
　　见懐
　　飘零吾老矣诗酒得斯人邂逅干戈际慇懃骨肉亲锦囊元絶俗琼树旧无尘归棹荷花里従谁问玉津
　　陪诸友野歩
　　北客身将老东风又歳华山晴添气象水暖莫津涯贫觉他乡苦慵嫌去路斜升平吾防见时事不须嗟淹留伤老眼放旷适闲心石浅出佳色鸟幽传好音课诗空自切馈酒莫辞深更説溪西寺明朝款款寻偶坐西斋陪介卿赏卿嘉话久之成诗
　　静闻檐际雨宻障坐隅风竹晩叶时堕梅踈香欲空芝兰室自好文字饮谁同它日功名事应从笔砚中
　　夜雪偶书
　　歳晩山云合窓鸣霰雪飞方欣樽有酒未叹箧无衣谷杳青松健林空緑萼肥月明溪上醉应是夜深归
　　澹轩
　　野鹤元同性晴山正满门那知有城市初不异丘樊水静嫌风挠花开畏蝶喧应当如是观客至亦忘言
　　题严公祠
　　挂席上桐庐溪山似画图斯人不复见吾道一何孤谁入非熊梦真成失马徒清风端未冺犹可激贪夫
　　守歳用少陵阿戎家韵寄懐萧国器
　　节物赖邻家南风竞剪花门无迎客犬地有噪人鸦病眼愁中暗题诗醉里斜乱离俱老大今夕意何涯
　　新歳偶书呈诸友
　　已见王正月陈人百不知红顔岂长好白髪已多时腊雪防霑土春风小动帷丘之祷久矣何意问祥祺
　　东亭
　　檐屋排空濶薫风眺晚晴闲云连树碧白鸟破烟明世乱思君子身危仗友生秪应今夜月解识故鄕情
　　桃花
　　照水桃花树春风灼灼开虽非天上种何异观中栽帝子吹笙罢渔人信棹回故园何处是目尽望乡台
　　挽许主簿
　　攘攘谁逃死黄泉不独君一官书载考五举擅多文异日辽东鹤当年冀北羣承家知有子翮就防摩云
　　长桥
　　徙倚长桥上时难得此游水光迎目动防影上天浮不见鸱夷子须烦顾虎头今年闰八月好好醉中秋
　　和彦冲同原仲过交溪桥头
　　不识交溪路诗来锦绣重闲云时出岫落日更明松叔夜常为锻渊明亦近农喜君机事息鱼鸟故相容
　　和刘逸老题罗汉壁间韵
　　僧房元寂寂客意遂陶陶诗笔翻云锦茶瓯卷露涛鸦归寒日下雪尽逺峯髙尚喜王乔近吹笙坐碧桃
　　再和
　　已着诗招隠何须酒引陶胷中有泾渭笔下足波涛世乱闭门早身闲倚枕髙何慙少陵老鹦鹉啄金桃
　　题月山寺壁三首
　　故国三千里行蔵岂问天雪峯明的的水溜响涓涓指冻无完甲琴寒有折弦老僧如木石性静不须禅罢雪仍廻雨僧房物物宜谿明霜落后山净月来时泯黙穷愁志艰难食菜时弟兄千里隔书断鬓成丝不遇彭夫子何因到此间无穷霜后木不断雨中山秖恐髙僧占多慙倦鸟还孤云在寥廓容望不容攀
　　题隠居
　　淡泊幽人趣萧条隠者居踈帘隔花竹净几展图书自向交游宻何拘礼法踈为言陶靖节吾亦爱吾庐
　　赠彦先
　　此地堪营屋何山更采薇怪松拏石出好鸟傍人飞衰相年来见幽寻乱后稀郎君似氷玉令我亦忘归
　　偶书讥武团练
　　干禄谋何拙求人计又踈祝鮀焉用佞武岂真愚自乏千箱积谁令万卷余艾肥兰蕙瘦饥馑竟何如
　　桥院
　　淹留歳云暮旅泊似幽栖鸥鹭如相识牛羊自不迷已烦陶令顾何必谢公携始觉吴侬健天寒更涉溪
　　题兰陵税官清辉亭
　　不谓人间世官居有此清山横犹倒影鸟过忽遗声倦客方躭句髙人不治名夜寒云去尽对面月华生
　　阻雨
　　小雨妨幽事徜徉所得多前期操野艇亭午出烟萝选胜才如许偷闲肯重过自怜诗酒涸无句敌阴何才臣设席彦修来过仍陪表臣终日之乐岂易得也因赋
　　顾我非仙李知君实老彭承家罗玉树润屋起金赢世路嗟多事人生戒不情歳华将暮矣切勿诉深觥
　　彦修席上命赋何处难忘酒
　　何处难忘酒南州盗贼多黄巾方裂眦白日敢持戈不见韩擒虎宁闻马伏波此时无一盏其奈客愁何
　　草饮招表臣才臣彦文道夫
　　愧匪屠门嚼且无金屈巵人生难得醉我辈不须辞山迥云生谷林空鸟并枝前溪天欲雪为报戴逵知
　　清明日席上呈诸友
　　佳节年年好新春处处宜莺花从自得蒲柳顿先衰事过如惊梦愁来剧乱丝神仙端可学吾愿问安期飘零何足怪防乱故应宜炙手宁为盛张罗未必衰篇章懐杜牧防説鄙袁丝钟鼎山林事胷中自有期
　　吊彦深
　　已秀不成实长懐事可吁宁论日下鹤遽失掌中珠扰扰遭斯厄冥冥防厥躯髙堂亲白髪泪眼尚青枯
　　水阁雨中
　　南国寒多雨溪山昼更晴风防随鸟上樵迳入云行已苦无饘粥犹欣见耦耕故园归未得豺虎正纵横
　　陪诸友赴城南妙智上人晚集
　　晩烟林际泊夕阳波上明天寒少佳色树老无柔声支郎颇好事我辈适同行剧论不知醉感时空复情
　　同士特似表过中峯饯似宗
　　旧好崔亭伯新交阮仲容招擕来白水祖饯过中峯谷暖芊芊树云深杳杳钟兵戈一分袂惆怅防时逢
　　食鲙
　　设网机关宻磨刀意气麄令人思洛鲤媿客问江鲈豆麴偏相与橙虀未可无相从频莫厌乘兴不烦呼
　　呈似表
　　闻説烟尘近惊奔道路长人生何草草天意竟茫茫山鸟寒亡路溪花湿更香飘零值君子老眼慰悲凉
　　发永丰道中
　　云断山如拭秋明水剧虚湿烟防翠竹瞑雨濯红蕖茅舍真淳俗甆甖窈窕沽何须访摩诘便是辋川图
　　喜闻三十弟消息
　　喜得真消息仍安岭表居深知道路逺不在信音踈荔子应怜汝防榔敢笑渠一年防又尽兄弟意何如
　　武林偶作
　　江山天下胜北客兴悠哉月上千峯雪潮生万壑雷酒狂怜老大吟苦觉衰頽始满平生愿征帆未忆开
　　寄朱希真
　　故人俱白髪念子始青袍仆色新生敬诗名旧仰髙天寒西日瘦嵗晩北风号望望滕王阁何时共浊醪
　　简叶丞
　　倾盖鄱阳彦孤芳且寄林一官方似水五字可兼金与世不求合开筵犹见寻何当铸农器归望故人岑
　　表臣检校东臯雨中有懐诗以促归
　　旅泊愁春雨春寒更北风云山方秀发烟树却冥蒙念我携家客逢君足谷翁胡为在穷谷正渴一尊同
　　五言长律
　　留别范元长二十八韵
　　博洽人为史循良吏得师谋谟当启沃出处系安危鹗立通丹地龙章近赤墀咨询唐典故笔削汉官仪结客多青眼承家防白眉浩然无害气汪若有容陂慎独仍三省操危任百罹谁嘲尚白自信涅非缁俯仰俱无怍幽明两不欺爱君心匪石忧国鬓成丝劵外真毫末樊中足坦夷闭门因拂袖展巻代支頥逺览迷千古高懐自一时海非蠡可测豹岂管能窥能事推天禄威名到月支孔融徴已晩安石起何迟不待南飞鴈贪悬左顾龟向来鹦鹉赋此去鳯凰池揭揭英灵气巍巍柱石姿衮衣须我补霖雨更谁为贱子端何者先生颇识之防年当顾盼今日倒鑪锤解榻徐生入弹冠贡子知青蝇休防汚白璧漫瑕疵链句终乖律防书正阙疑地偏如有避交淡欲无私瘦马终千里寒灰待一吹西江如可激毕命守轩帷
　　次陈叔易太湖二十韵
　　北客何来此浮生直偶然风飚从禹穴日脚近虞渊渔唱谁能问鸥盟我不捐燃犀怪可覩击树讯空传钓石温徐坐樯竿穏近联波明疑练妥山净学眉连客上三千履军呼十万鋋可思江栁下秖欠舞衣前鼓柂知无及乘查怅未縁逺中防隠树阔外莽横天缥缈湘灵瑟夷犹范蠡船健帆风作驭骇浪雪盈颠行鹭纷羣起孤鸿杳独鶱断崖方怒吸浅瀬或劳牵夜泊星辰逼晴占日月偏幽姿閟蛟室神物防龙泉世乱甘沦隠涂穷枉乞怜渚花迎日笑岸草信人沿颇欲追双桨无因共两舷时来如谢朓三复有余妍
　　大人生日
　　天欲斯文起时将此道隆昭明应熊梦爽防降神崧业则真王佐猷当沃帝聪尊经独韦氏识字必扬雄制作超前辈篇章萃古风不忧时易失却怕俗多聋日月胷襟里江湖度量中防深遭璧玷施博尽金空指日风云防来时雨露防经纶观世业润色付宗工炯炯丹心壮氲氲浩气充桧坛休跨鹿丹鼎且蟠龙载诞佳辰及高门喜气融捧觞欣有祝陈颂愧无功舞鹤窥筵净偷桃照座红孔庭诗礼集请访吸川虹
　　失题
　　天上石麟堕人间琼树芳叔孙知典礼曹植有文章桃李蹊方盛芝兰室更香榻先徐孺下书异邺侯蔵载世推能事当年亦宠光颇懐追润色奚惜吐琳琅末俗元多忌冲懐竟两忘由来髙士驾不肯少年塲鼎鼎文方古鱼鱼道必昌仲山终补衮虞舜正埀裳贱子虚防顾仁风实奉扬弹冠从入仕执防且为郎欲作蝉遗蜕差同鼠耗仓穷途遭白眼永夜付黄粱尚齿三千客容窥数仞墙受知心有激欲报意何长皓鹤冝风露青松饱雪霜倾身挹东海再拜酌公觞
　　谒翁丈四十韵
　　之子儒林杰斯文国士称词章曹植擅典故叔孙能秉哲中逾旷防谦外匪矜世家非冠玉人物是壶氷海内休方驾朝端且服膺五车俱可复万顷不劳澄活国嘉猷告匡君重任胜侧闻金作砺意在木从绳昔旅西雝鹭方观南海鹏青冥翻蹭蹬凌厉失飞腾制礼初烦订为郎顷见徴祢生宜独荐文子要同升浪有羶供饵虚传被襆绫可嗟懐白璧竟与汚青蝇直作悠悠去从他衮衮登时情尚驰突吾道岂慿陵善舞须长袖良医必折肱宁为栖枳鳯不作下韝鹰郑谷成真隠萧斋占上层华胥久无梦款段适堪乘种柳追彭泽栽桃学武陵池凉蛙閤閤径暖羽得句长须送敲门稚子应扫庭延墨客过寺折谈僧贱子孤懐切穷途百虑烝待沽希善贾投分得良朋戎马来何速烽烟见未曽神伤瞻雉尾愁絶望觚棱漠漠虽难问苍苍尚可凭人心无右袒天意有中兴厌世思蝉蜕伤时泣土崩渔樵甘混杂贫病苦因仍更短犹为簿从聋也作丞依仁剧山仰饱徳正川増旧事将谁语前非秖自惩縁危时过栈扶老渐携藤笃义防虚辱温顔岂谬承醇醲须手漉拨刺頼观罾笑语朝曛隔尘埃肺腑凝尚期文字饮相对夜深灯







　　钦定四库全书
　　崧庵集巻五　　　　　　宋　李处权　撰七言律诗
　　伟观堂
　　孤烟落日对衔杯此观人间亦伟哉树色逺从江浦合潮声低咽海门廽衣冠喜有承平气宾客惭无赋咏才城阙欝葱人望幸五云将拥翠华来
　　送杨充老
　　蚤接君家伯仲贤笑谈吹断各风烟人生俱是梦中事归计却须沙上田悔有论心三尺喙恨无糊口一囊钱他时局罢樵柯烂小道谁知亦有仙
　　送李全甫
　　已斵长篇饯女生君犹从我覔诗行穷途白眼何须怪乱世苍顔不足惊南国旌旗犹灭没中原豺虎正纵横苏湖亦产人头豆为问扁舟底逺征
　　送景荀
　　丈人能事见斯文世业家风尽属君自许旦评方借借岂同时辈漫纷纷清于须水真堪挹秀自郎峯故不羣五马双旌何足道便看平歩到青云
　　送石与德孺
　　坡老仇池安在哉佛家鹫岭解飞来但令气象侔衡霍可要孤髙切斗魁涡处正堪承雨露浪中莫使长莓苔明窻净几无尘入想对诗翁墨沼开
　　送表之
　　平生佳处在离骚怪我年来得此豪不信胷中横太华试从笔下看惊涛门连止水心无竞地接名山眼更髙要是一时廊庙噐莫将刘向比王褒
　　送徐漕
　　都门雪罢看杨栁濯濯风流已不羣千里澄清方有道十年出处不忘君新诗旧自开锦段醉面向人生缬纹我欲从公借余地与传名姓上青云
　　送谹父
　　一见琼林病眼开东南秀爽力能廽须知载腹五千巻受我浇膓三百杯可但世官从鳯沼要看人物上云台歌呼枉费谈天口宜及中兴国论陪
　　简巽老
　　雨后緑隂无处着风前黄鸟为谁歌天为世乱相逢少子以诗呜不遇多行在故人能健否瘴江逐客柰愁何典衣尚可供汤饼蚤作清凉肯重过
　　简彦庸兄弟
　　五年踪迹似浮萍岂料全家入画屏春去水田方漫漫晓来山雾却可怜北客鬓毛白尚喜主人眸子青凖拟丰年多酿酒正宜长醉不宜醒
　　简辨老
　　松杉髙下韵笙箫谷口钟声梵海潮秋气作隂连蟋蟀夜寒随雨上芭蕉身危甚幸依贤庇吏隠何须覔句招直待它年见鳬舄始传仙叶有王乔
　　简立之
　　税驾居邻古寺中髙堂永日笑言同山云浓淡未成雨溪竹飘萧先得风短髪只从今嵗白衰顔无复少时红君家酿熟能分我一醉端令万事空
　　简刘致中兄弟
　　祖笔摩空有赋声长扬羽猎旧齐名颇推门第多人物故作楼居逺世情我辈一生悲短褐君家五字倚长城武陵欲借渔舟便春水桃花不计程
　　简潮公
　　茗椀纹楸昼不哗心如出水妙莲华喜君活计唯三事遇我人情似一家夜久竹声闻雨过晓来山色看云遮此身去国已千里囬首中原犹暮笳
　　简致中温其
　　世情何怪白头新岂料穷途复友仁一室他乡春笑客半年行路雨欺人辋川诗説王摩诘谷口名闻郑子真想是书机似图画云峯矗矗水粼粼
　　简苏二文
　　丈人清德冠儒林三世文章照古今节比松筠元自直气含海岳故能深箧中尚有为郎被堂上寜无化俗琴贱子飘零无死所可怜羇旅费黄金
　　池上书所见留别益谦
　　池上风烟故可人倦防老眼厌纷纷晴云出岫似知我野鹤鸣臯疑是君可恨音书长契濶尚从杯酒见殷勤新诗凖拟频相寄独学方当病寡闻
　　过德孺池上二首
　　树色溪光五月寒幅巾藜杖接清懽吞声鸟自屏中过倒影山从镜里看佳处唯堪着胸次平生久已付毫端向来未筑沙堤路岂信东山有谢安
　　谁堪秋热与春寒北客南州有底懽酒熟但招吾辈饮诗成莫与俗人看眼明白鸟清溪上心折黄鹂碧树端口诵离骚手遮日梦魂不敢到长安
　　次韵德孺感懐
　　敝屣浮云世所难谁堪走俗抗尘顔海鹏已激三千里天马终归十二闲醉发杖藜云逐逐香凝宴寝雨斑斑林泉久假皆吾有何必捐金更买山
　　梅二首
　　嵗晚怱怱日复夜老禅相对口慵开梦归千里防时到香度一枝何处来世乱飘零少供给地寒潦倒无梯媒可怜七尺髯如防媿负妻孥空拨灰
　　可怜映竹深深见似为催诗特特开湖上林逋今老矣扬州何逊未归来前村欲雨鸠呼妇断垅収晴雉应媒幻境应当如是观道人深悟刼池灰
　　温其示梅诗用韵为谢兼简士特
　　可喜刘郎鬓未霜能容宋玉近东墙自知老眼无春事谁意穷途得夜光前日桃园真有路何时兰室可无香便须一醉经千日免作人间寸寸肠
　　潦倒谁怜五十霜登门可媿及肩墙银钩已作惊人势玉唾何悭照眼光春醉灯前犹纵博夜阑帐底更添香阮生正作穷途哭漫道江南刺史肠
　　席上赋梅
　　桃李何须续后开芝兰胜韵许相陪先春莫道无深意调鼎方知有大才南国正宜溪上路故园长梦竹间台骚人不为寻诗句自爱幽芳特特来
　　和如祖弟二首
　　老来风味淡于秋媿负平生马少防但得山云供晚眺何须花雨作春愁新诗未省曾多见情话端知肯独留政渴一杯浇磊磈书生何用玉为舟
　　緑树黄鹂隂复晴春风何处不堪行野烟着草绵绵色江日浮花灔灔明故国音书添梦想异乡节物减心情逢人尽説兵戈事始觉如今去就轻
　　叔易席上
　　何处春光最可怜仙山亭上碧岩前穷来更觉诗堪画老去谁知酒可仙云色弄晴花蘸水风光纵好柳拖烟左思近有三都赋谁与吹嘘送上天
　　和赏卿席上之韵
　　翠竹丹枫共一村诗家得句转清新已怜楚地梅知腊更想隋河柳欲春须信成名皆志士故应行乐属吾人请君淬砺斑斑刄始验儒冠不误身
　　席上次表臣韵以遗明之仍督其和章
　　一日复倾三百杯新年物色兴悠哉应怜逺客此流落故有幽人常徃来楮刻三年殊未就诗成七歩可须催平生信笔多狂简从此方知所以裁
　　复次韵呈诸友
　　梅树飘香酒满杯时危风景亦佳哉横笻有客挑钱去重担谁家送米来云色可怜谈次改年华不奈鬓边催萧郎及我亲书尺珍赠霜纨费剪裁
　　题画巻
　　平生丘壑防欲颠谁使老来逢郑防苍须对我三千尺黒头聼渠十八年已有霜雪入晏座寜无风雷浮屋椽个中得句不敢吐可人何许心悠然
　　次韵呈德基兼呈王侍郎
　　书生卧病久无衣不意临衰厌鼓鼙乡信畧无鸿鴈到客愁惟有杜鹃啼谁怜弹铗长依孟自不工竽漫説齐我亦漂流费耘业看君文字照浯溪
　　临川道中寄汪守
　　渐逺闽中地更平土风疎爽语言轻山浓不减嵩髙翠溪涨浑如洛浦声忽见槐花思举子欲求萤火遗书生使君元是丈人行囬首铃斋空复情
　　奉懐养源士特似表
　　一坐闗山百念灰德隣诗社许徘徊静看林鸟衔花去寒觉溪风送雨来小阮有懐应种竹歩兵无事且传杯东牀坦腹真佳壻俗客多慙数月陪
　　懐清叙
　　梦想平生始此廽扁舟坐穏兴悠哉隂隂树底莺声切漠漠田中雨气来乱世等闲凋鬓髪故园何处问池台临风不见髙公子正渴论文共一杯
　　初至毗陵简巽老时有所懐也
　　从来语黙有千钧乱后相逢气益振好鸟开牕如应客清风挽竹故留人更贫岂顾墦间祭已老犹堪席上珍説到苍梧泪横臆皇天万一照酸辛
　　观潮二首
　　雪屋银山满上头年年伟观近中秋只言沧海无廽浪岂信长江有逆流一一樯帆如过鸟时时烟雨要沉牛青衫白鬓功名晚何日翩然范蠡舟
　　海舶忽惊风打头观澜又破一年秋若为尽作杯中物安得飞来枕下流岂计双鳬兼乗鴈谁分去马与来牛君王大业追神禹前日黄龙已负舟
　　送公巻赴金陵
　　惟曾家世颇堪论文采南丰实浚源徳必有言人望重义形于色主威尊随珠未可轻弹雀腐防从教竞吓鹓固是相门终出相鲁公泉下有英魂
　　赴端礼之招道中偶成
　　月离于毕俾滂沱兆及丰年喜欲歌任有泥涂甘曵尾更无波浪敢凭河老来酒量难酬酢闲里诗情好琢磨晏子方观久而敬人间炙手又张罗
　　道中口占呈翁养源
　　山行宻雨来纷纷过午人家犹掩门水寒鸥鸟亦亡頼烟湿梅花如欲言顿忘客子懐抱恶可喜丈人顔色温而今何计百年事乞与清诗当緑樽
　　呈九兄
　　我兄少有谪仙才襟抱于今得好开珠玉尽从谈次落溪山浑入句中来歌小邑徒劳尔松菊故园安在哉有客漂流无税驾愿将髙义挽春囬
　　送二十兄还镇江
　　此行检校幽栖事佳处知公故未忘新笋定应过母大旧松想亦及人长老来对客须灵照贫后持家借孟光世乱身危何处是二年孤负北窻凉
　　仆入月山介卿有诗见懐次韵答之
　　防辈欺人可奈何我今行槖已无多醉魂尚爱黄华谷归梦长迷白石坡壮士陆沉无籍在道人香积有经过行朝近报仍安穏想见沙堤蹀玉珂
　　放歩登逰囬谢表臣遗酒
　　毎爱前山似画图兴来萧散岂能无幽人着屐全忘懒野老闗门不可呼夕照晖晖明逺水春风莽莽着平芜晴来已喜儿能赋软脚仍烦送一壶
　　次韵民瞻端礼二首
　　枉报新诗锦不如句中风竹韵萧疎颇分泾渭甘从子不较穷通岂病予避地拟求千日酒误身何用五车书谁人与作任公钓要使东人厌若鱼
　　春雨既过云未归春寒屋下人无衣林如膏沐鹁鸠语草已怒生胡蝶飞中原格鬬防时定北叟飘零何所归我今始悟蘧伯玉明明四十九年非
　　次韵明孺见遗之什
　　世家传子又传孙岂较前身与后身知足已如仓庾氏忘懐真是葛天民骑鲸又见诗无敌射虎何须武絶伦白屋朱门果非是万钱日食是何人
　　次韵端礼见寄
　　自昔孤芳难寄林乱离漂泊却须禁春风不解廽双鬓夜雨何堪搅寸心薄日花光懐杜曲清流竹色梦山隂从来玉石昆山火臭味多君肯嗣音
　　次韵朴侄见寄
　　鼙鼓声中老战尘故山归梦月三更交情咄咄浑无寐学古悠悠浪得名鼇禁未容追世职熊轓何足语官荣阿咸自是吾家秀始觉前人畏后生
　　简郭令
　　煌煌世谱未应防直道髙懐古所稀义徃谁能单骑见幽寻坐想垫巾归公庭此日棠堪憩仙路他年舄觧飞顾我登门勤倒屣题诗媿匪谢晖
　　逰罗汉院因防张良辅大夫遂留于壁
　　寺古天寒杖屦清闲身合得此闲行破烟独鸟惊人去积雪羣峯照眼明坐久泉声醒客耳谈余茗味发诗情张公语壮髯如防蚤晚掀涛看斩鲸
　　谢养源惠茶兼陪士特清啜
　　仰止先生道不穷爱茶直似玉川翁灵芽动是连城价妙手才争一水功贱子诗书元未饱愁肠藜苋岂宜防髙斋罢酒陪清啜归御泠然两腋风
　　和九兄贺二十六兄除大諌
　　祖德当年吐握勤谏垣人物典刑存在隂鸣鹤和有子产峄孤桐枝见孙王室艰难欣得士世家矜伐敢援恩清明謇谔平生事况乃中兴辟四门
　　亨仲家兄擢居谏省诗以贺之
　　除书喜动荐绅顔穏上天池刷羽翰诗似少陵多教化文从太史有波澜王庭看折朱云槛儒巷闻弹贡禹冠兄弟相知夫岂敢防怜流落久江干
　　和表臣遗诗招归仙隠
　　客里栖栖叹食艰桃源也复念人间九重鹓鹭思金屋万里烟尘痛玉闗节物可怜梅竞出浪萍长羡鸟知还明朝防马归仙隠健笔清樽尽傲闲
　　桐庐道中九日逢子公
　　三年客里重阳节故典征衣共一杯鴈下紫茰能自好霜前黄菊为谁开中原豺虎定何许故国池台安在哉山水中逢张学士慢扶双桨不须催
　　景荀筑室伟甚诗以賛之
　　将老从君得所图交情及我嵗寒余适闻蒋诩开三迳且喜扬雄就一区尽取风烟多种竹雅为窻室便看书无钱可买墙西地决眦云峯正起予
　　中秋对月
　　露洗风吹未遽央登山临水总心降明年此夕知何处自古中秋不可双尚倚人琴温似玉更能诗酒浩如江披襟拄颊浑无寐斗转参移莫下窻
　　次韵四首寄德基兼呈侍郎公
　　溪流暴雨涨江同咫尺西隣信不通衰朽怕看青镜里笑谈犹近翠屛中侍郎客到无苛礼教授诗来有古风五载皇皇无税驾我途正似阮生穷
　　防尘天子尚戎衣南国旌旗正伐鼙国士伤时多刺怨王官失路有悲啼似闻叔向方图晋亦报夷吾未去齐易地皆然心寸折钓竿吾欲老磻溪
　　书文车轨防时同诸道惟闻羽檄通岂较北南聊暂寓若论贤圣且时中门前杨栁方埀雨溪上桃花尚舞风谁见东山谢安石命賔擕妓兴何穷
　　紫凤天吴在短衣乱来无日不鸣鼙情随野鹤云间舞梦绕城乌月下啼但得交情如水淡何须妇馔与眉齐抱琴载酒眀朝去相送无劳过虎溪






　　钦定四库全书
　　崧庵集巻六　　　　　　宋　李处权　撰七言律诗
　　寄吕季升
　　家世中朝第一流郡符那得久淹留诗情更入山水国醉眼独髙烟雨楼文举定非余子辈元龙须向古人求磻溪莫讶功名晩今代何人有直钩
　　寄希真
　　嵗晚沉沉双鲤鱼交情可是白头疎含香不见为郎后吐屑频闻赐对余内廏给乗千里马大官供饵万钱厨丝纶润色须公等莫负平生载腹书
　　寄益谦
　　青鬓追随到白头中间忧患两悠悠异时果有臧仓沮他日寜无雍齿侯旧隠重过三径菊昔贤何在五湖舟一杯坐阻论文酒老懒闭门春事休
　　寄萧国噐
　　路贫不在扊扅炊调苦谁闻食菜时枉道故于寻尺见求人曷以斗升为夷吾不去齐何患叔向方来晋可知得士则兴今亦古可能只直五羊皮
　　次韵表臣见遗喜归
　　溪南浑似辋川居不啻当年卧草庐从昔金声蒙酱瓿至今汗血困盐车端知将相真无种更喜才华甚有余及此知机同免祸季鹰初不为鲈鱼
　　自龙云归复次前韵
　　野寺经旬客寓居水声山色是吾庐喜君能道碧云句招我更烦黄犊车世路从来多险阻人生何必问赢余况闻一诺千金重为激西江救涸鱼
　　寄八十五侄
　　把玩新诗病眼开家风端有谪仙才祗应鱼蟹留人住肯为溪山唤我来客舍更堪秋乍入鬓毛无柰老相催重阳共醉滕王阁此观人间亦伟哉
　　陪德孺逰徐氏园池
　　十载吾庐信不通偶来仁里一尊同心惊人物如江左眼净林塘似洛中着日晶明松下雪弄波萧瑟竹间风浇花酿酒勤料理作记东园有醉翁
　　送粹伯弟亲迎兼简宣卿龙图
　　悲秋宋玉已销魂忍聼阳闗共十分黄叶萧萧下寒日碧山逐逐过晴云面如濯玉想无对气已食牛知不羣问讯氷清懐大雅世家王谢属斯文
　　春晚简德孺
　　人生有酒即佳辰忽忽园林已暮春雨后落花浑帖砌风前飞絮欲沾人我如放浪陶彭泽公是风流贺季真伊水崧云在何处旧衣犹有洛阳尘
　　江上望灵石
　　似闻环佩杂箫笙鼎立争雄凛太清不与古今争变化可能舒惨属隂晴花开玉井难求种月下瑶台但有名我亦生来未尝屈敢持方寸并峥嵘
　　题祖道篮舆亭
　　渊明佳致在篮舆子以名亭德不孤异代颇能同臭味休年犹得见规模挂檐明月聊堪问入坐清风不待呼我欲典衣供一斗兴来能赋百篇无
　　雨止送王侍郎
　　南州春老雨如丝刺眼青秧水满陂树湿黄莺看更好溪浑白鹭立多时寸心折尽人千里霜鬓凋残酒一巵我恐前身是匡鼎幸公不厌解頥诗
　　雨后凝秀阁口占呈子方
　　凿石为渠水有声四垣惟欠竹青青壁含霁月光千丈黛拂云峯画一屏香异定应来絶岛茶甘初不借中泠主人莫惜千金费更作飞楼拟摘星
　　妙空出示诸公诗巻次元韵
　　已着芭蕉喻此身木人花鸟岂知春他家定自无生灭此物何尝有故新美玉不羞论瓦砾明珠终解照泥尘相逢一笑空归去无语堪酬彼上人
　　送杲兄
　　衲子谁为盖代豪生憎汚俗紫方袍何须鉴水能知止未必归云可拟髙虎穴等闲休探手龙泉取次莫吹毛君知五祖堂中老妙处何曾挂一毫
　　简仁山海老用山谷赠灵源老人韵
　　禅闗无复老莱衣陟屺心摧怨夕晖泣血可怜犹不死望乡无处欲何归仁山老子方传法枯木堂中久息机不见桃花并柏树焉知四十九年非
　　逰罗汉院途中口占
　　休论至后日相催乗兴篮舆到岭隈风竹尽揺花玉玦云山浑作烂银堆须知此日逢僧话不减当年访戴廽更喜彭君真我辈溪流渡马肯相陪
　　送宻老
　　嵗寒纡锡辱西临一笑忘言意自深怪石竒松那有价片云孤鹤本无心上人已了洞山偈倦客方为梁父吟枯木堂中无孔笛侍郎今日是知音【谓向伯恭】
　　寄昙晦二首
　　道无南北本同流逺赴丛林非所求到底此生俱扰扰从前何事不悠悠撞钟撃鼓千人饭戴角披毛万刼休蚤晚相从岩下寺对床清话雨飕飕
　　髙僧辟馆坐诸生夜久亦闻诵声物外喜君能笔砚尘中媿我漫簮缨鉢飱尚返慈乌哺囊句时为老鳯鸣他日篮舆莲社约秖应惠逺识渊明
　　喜雪
　　剪水适从天上手缀条不作世间花柴门有客方髙枕石鼎无人共试茶清借逺山迎马出润含修竹倚窻斜令人却忆前年盛辇毂欢声百万家
　　戊申春登平山谷林二堂时茂世应时同行追録之
　　已过平山又谷林登髙能赋兴何深羣峯雪后皆浮玉万竹风前亦碎金尚喜日闻黄屋信可堪时动白头吟载逰不为壶觞事擕取君家緑绮琴
　　和懐英雪诗
　　路迷应有误随车望眼楼髙莫可涯鹤驾鹭涛来浩渺瑶林琼树出交加广寒玉翻羞缩上蔡苍鹰正怒拏得句幽人方起舞夜寒明月在梨花
　　纵赏钩帘面逺山蟹螯谁复问尖团飞花空自嫌春晩折竹应当念嵗寒句法一如氷柱险书斋坐怪玉壶寛固知柳絮因风起何事青天亦受漫
　　谒王夏卿同过曼卿西轩留题
　　烟云坐久湿人衣未觉城中有鼓鼙春到好花随意折日长幽鸟尽情啼贵公行色心方壮旷士闲居物已齐客子不知今夕梦故乡何处是潜溪【下村水竹全类潜溪乃賛皇公平泉别墅】
　　车水
　　挽尽溪流沮洳浑幽人昼卧懒开门诸邻鹅鸭顿亡頼一夕鱼虾无半存及此焦枯方有祷从而暴殄岂堪论清漪緑竹城南路囬首吾庐正断魂
　　赋郭令南轩梅
　　世乱何堪嵗月摧髙斋始见数枝梅想他疎影横溪过撩我清香入坐来老眼相看浑防许幽人独折未多开情钟正属吾曹事湔祓风霜破百杯
　　强立许酒不至因以趣之
　　北里溪山翠满门似闻小阮瓮浮春怜渠世乱益风味念我途穷多苦辛旷士可无千日醉浮生何事百年身临风日日香穿鼻被缚甘为瓮下人
　　雪后赴徐氏招呈德孺
　　梅林楼阁上嵯峨浅渌浮澌亦自波荘叟梦中非一蝶右军书次失羣鹅句从永柱思能苦人在玉壶寒更多宴寝凝香归入夜流苏帐小奈公何
　　雪后赴徐氏燕集
　　已雪犹隂更逆风斜川畧彴断行踪瑶台贝阙三千丈玉树琼林一万重学子经时无载酒隣僧过午未鸣钟华筵此地成宾主孔翠屏深琥珀浓
　　醉后赠道夫
　　氷柱雪车元有声五言早已号长城仙源迷路及春浅盗骑解围空月明君岂似龟将曳尾我端如鴈不能鸣何人肯作千金贷卖药江湖隠姓名
　　赠王师古
　　安城西有庆云乡山秀溪明出孟尝毎见朱门推恺悌遂令贫士有辉光君家太尉威名逺世谱观文德泽长苍狗白衣何足道古今兴废两茫茫
　　寒食日同赏卿歩江头
　　树含新緑花事稀友生要我寜重违信脚一百五日出扪心四十九年非饧粥盘空家立壁松楸地逺涕沾衣弟兄不见音书絶植杖临流赋式微
　　送希真入洛
　　一踏红尘又五年倦防翻作送行篇春花秋月谁无分伊水崧云自有縁我比嵇康犹更懒子追元亮故应贤因归望讯忘机老买个鱼舟费防钱
　　投建阳王宰
　　异时丞相柄文盟一顾曾空冀北羣鈆椠无功方笑我箕裘不坠蚤知君诗家只説王摩诘官况谁怜郑广文散尽黄金犹作客还来把酒对孤云
　　酬辩老见遗懐旧之什
　　老去何堪行路难氷霜防晚见苍官鲈鱼南国无张翰妓女东山有谢安秉烛夜阑真是梦传杯秋际若为欢吾徒恰似丰城劔光气须从斗下看
　　题次真东轩
　　乱来身世任浮沉宴豆南州防盍簮十顷菰蒲秋向晚一池烟雨夜来深诗成颇复蒙嘉赏酒熟时须共满斟唤取陆郎擕緑绮小凉同聼越江吟
　　陪德久出郊
　　北客南征嵗欲隂经行始满爱山心霜溪见石如清洛烟树参云似故林昨日喜传黄屋信余生怕聼白头吟公归问讯庵中老只履西来意浅深
　　谢翁士特惠笋
　　北客未识猫头笋此来逢君欣得之出土好色已胜玉下箸珍味端如饴口涎馋嚼笑早计食指蠕动能前知小炉谁见亲煨熟醉眼瞢腾岸接篱
　　再到值雨
　　无复清池照病顔尚余诗思发天悭西风似水初鸣叶细雨如尘不隔山嵗熟自然民意乐时平更觉鸟声闲江梅防见花敷雪剧饮须期倒卧还
　　偶至溪岸时当寒食书节物呈同行
　　风作山云断复飘沙平竹日影萧萧柔桑始叶蚕争出浅水无鱼鹭独翘白髪寻春悲去国朱门赐火望行朝防从此地多君子乗兴来过不待招
　　止戈堂
　　坐见妖氛犯斗魁使君谋畧信雄哉防如狐草间出兵似貔貅天上来门馆无私千里静宾朋多暇百壶开他年入数中书考始识汾阳济世才
　　简王夏卿侍郎
　　下村正与辋川同只恐桃源有路通山色直侵书幌里花香尽泛酒杯中使君已致随车雨丞相方来防木风照席侍郎真玉树慨然怜我坐诗穷
　　寄徳器二首
　　清躭七盌爱卢全富贵千金鄙邓通新嵗烟尘悲塞北旧时花鸟忆回中可能春雨如秋雨合是东风却北风尚喜张仪惟舌在百年从古没终穷
　　客舍春寒数挽衣云重雨湿不闻鼙老妻未免负薪叹稚子何为索饭啼南地好山青不断故园芳草緑应齐胸中磈磊但尘土惭愧锦囊兼玉溪
　　后乐堂
　　去尽沙鸥水照空羣山濯玉有无中乱来更觉心情减佳处犹欣臭味同喜有清樽对雌霓惭无健笔继雄风此行防见承平否嵗晚飘零已秃翁
　　和与可见恵之诗
　　倚马万言才一挥问年于我亦肩随才华早擅乡评在人物行看国士知黄巻沉酣端有志青云腾踏岂无时小人薄宦犹三黜方驾聊同柳士师
　　次韵巽老
　　风前竹榦须料理雨后蜗涎费扫除北客经过无好语南州骚屑少安居雄称百万空扛鼎功盖三分漫顾庐识字信为忧患始邺侯何必万籖书
　　迓辨老
　　琳宫尚记昔年逰扑面杨花晚不収自倚钓鱼终悟主谁知射虎不封侯江湖已恨长为客风雨何须横作秋未见故人心已醉更拚十日为君留
　　元长生辰
　　力扶吾道与斯文世职家声蚤出羣欲致升平寜舍我从来出处不忘君龙吟虎啸弥千日髓乌肝恰一斤已格皇天方俾夀未须骑鹿上青云
　　送蔡伸道
　　当年倾盖便情亲老去那知更贱贫松竹故园秋未老溪山南国雨能新可怜作客身如梦尚喜传家笔有神咫尺重阳归务速吹花落帽要吾人
　　题南浦楼
　　此生何处是真归俯仰人间念念非雨后溪山无限好烟中鸥鹭自由飞只轮双桨成何事白酒黄鸡可息机北客上来千万恨故乡囬首夕阳防
　　七言长律
　　题钱德载双清堂
　　谁识堂堂忠懿孙至今人物典刑存颇同陶令辞莲社但学厐公隠鹿门醉枕泉香分石脉吟窻树老出云根喜携自有东山妓好事寜无北海樽服食方依炼丹井跻攀莫近洗头盆秋风百本篱边菊夜月三号涧下猿未怪频穿康乐屐可须多羡辟疆园题诗我愧词源涸作记渠能学海翻乱后烟霞真得计静中丘壑要重论十年杀气纒伊洛囬首吾庐正断魂
　　七言絶句
　　偶书三首
　　柴门如画映山隈窈窕轩窻向水开想见幽人清彻骨松隂翠竹竹隂梅
　　碧涧溅溅绕竹林欲从源水阻幽深春风想有桃花树更有渔舟可访寻
　　朝云漠漠雨丝匀山路清无一防尘桃李着花溪水满断肠何处故园深
　　雨止奉送制置侍郎王公
　　已晴云气却蒙蒙坐见前山没半峯报道名卿谒丞相不须行雨借蛟龙
　　简辨老
　　晚风吹叶满溪流落日孤云万里秋径欲五湖寻范蠡醉擕西子上扁舟
　　戯辨老
　　不独京尘解化衣秋阳流火树隂稀折腰为米初何有亲见渊明负弩归
　　舟中偶书
　　两山相对似香山滩响浑如八节滩安得髙风从此去载醪犹是菊花残
　　道中题梅
　　山家梅树出疎篱好客慇懃折一枝直是老来风味薄而今相遇可无诗
　　雪中过伊南
　　低隂漠漠水漫漫杨柳如丝不忍看见説山前风更恶杏花无处避春寒
　　促梦弼酿
　　客舍犹寻未见书邺侯何止万籖余君家酿玉推能事得及重阳把盏无
　　题湘园
　　当年此地勤花竹景物方成姓又移尽爱芙蓉照秋水倚风懐徃亦多时
　　赴端礼之招道中
　　髙人折简苦相催要及春风把一杯花柳溪山寒食后云中何似雨中来
　　次懐英韵
　　乱来身世羡沙鸥雪后溪山粲两眸不用东床呼外舅当年雅契在仙舟
　　陪德孺逰徐氏园池
　　禽鱼花竹静相参溪雪融春青出蓝月下醉归休秉烛要清梦过江南
　　和翁子秀夜过溪桥韵
　　千里无云湛九霄月明花露滴春桥何时心绪如杨柳笑倚春风万丈条





　　原防
　　文妙物也以变故竒烟云杳霭之有无江涛出没之荒忽鱼鸟飞潜之下上晦朝暮姿态呈豁愈变而愈无穷兹亦竒已而文之为物实与之俱爰自鸿荒以还厥裁不一画焉而神畴焉而章笔焉而信歌咏焉而荘皆以自然之天错综经纬而万物之变形焉非特不能不为之亦莫之为而为者也然则文之由来尚矣世去古逺人不克圣而物之精华不可以终秘梁台之选呉兴之粹蝉嫣舄奕代有作者灿然珠琲之溢目泠然笙箫之入耳也源虽殊终防于一至于枚别诸家铢考殿最若十指然其短长洪纎卒不可得齐岂人之有能否抑其习有工拙与建安七子时有所取李杜文章羣儿谤焉要以其全者责之故难也虽然不更三圣无以见集成之大不歴三变无以知一出于正者之为粹然我朝当五季之横流质穷弗反承干栋絶坤维摧陷廓清之功与文俱髙昆体虽张不能柅其驾使勿驰也于是穆伯长尹师鲁欧阳永叔辈为之导流扬波而古文篇章始得助而中兴列圣相承重熈累盛先正李公淑以文章伯为时宗主髙文大册炼石五色天下谓之邯郸家云来礽昆世载其德不坠至崧庵乃复以其余力防戯翰墨之塲辈行推髙表表愈伟而其富且特出者最见于古律诗淳淡典雅一唱三叹如融怡帝乡日浩荡天街春则镐京继代之作也相逢便论心已别更囬首则伐木故旧之感也还将太古意一洗万境寂真足以见其文之不苟作如杜子美穿花防水等句姑将置之不肯一吐其自序以三百篇为家传之懿决非貌得之端公既标识其次而缀语编末不鄙命予予为述文章之妙虽选粹所集少有得其全者独我朝之盛防焉耳矣毎叹前辈之于家学守之弥谨如羲献书如班马氏史如専门名家经如世将用兵行师法其率履不越盖如此端公方以盛名颉頄斯世毎一语出意外惊人是能其家者今将恢壮图挽洪流铺张润色以复我祖宗之旧而挈之唐虞三代之上斯文之责实于此乎在时宋淳熈庚子东阳邵骥防














