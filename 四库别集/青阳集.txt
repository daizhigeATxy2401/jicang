　　钦定四库全书　　　　集部五
　　青阳集　　　　　　　别集类四【元】
　　提要
　　【臣】等谨案青阳集四卷元余阙撰阙字廷心一字天心色目人世居武威以父官合肥遂家焉元统元年进士累官淮南行省左丞分守安庆陈友谅防城自刭死赠行省平章谥忠宣事迹具元史本传阙以文学致身于五经皆有传注篆亦精致可传而力障东南与许逺张巡后先争烈故集中所着皆有闗当世安危其上贺丞相四书言蕲黄御防之防尤为深使阙计果行则友谅之能防江东西否尚未可知也其第二书谓往时泰哈布哈【原作泰不华今改正】曼济哈雅【原作蛮子海牙今改正】并力攻蕲黄贼防就灭忽檄散各军止有布延特穆尔【原作卜顔帖木儿今改正】驻劄兰溪盗之复陷沿江诸郡实人谋不臧证以布延特穆尔本传知丞相托克托【原作脱脱今改正】虽有功于江淮而实阶乱于蕲黄之地又第四书曰兰溪之功布延特穆尔平章为最曼济哈雅中丞特因之成事布延特穆尔传亦采用之则又是非之公足以信诸后代者也其诗以汉魏为宗优柔沈涵于元人中别为一格胡俨杂説曰初危太朴以文学徴起士君子皆想望其风采或问虞文靖公曰太朴事业当何如曰太朴入京之后其词多夸事业非所敢知必求其人其余阙乎问何以知之曰集于阙文字见之后阙竟以忠义显乃知前辈观人自有定鉴云云然则文章虽阙之余事而心声所发识度自殊矣乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　钦定四库全书　　　　　集部五
　　青阳集目录　　　　　　别集类四【元】
　　卷一
　　诗
　　卷二
　　序
　　卷三
　　记
　　卷四
　　碑铭　墓表
　　卷五
　　策　书
　　卷六
　　杂著


　　钦定四库全书
　　青阳集卷一
　　元　余阙　撰
　　诗
　　拟古
　　昔在西京日纵观质前闻皇皇九衢里列第起朱门借问谁所居丞相大将军平明事游谒车马若云屯芍药调羮鼎狒狖铸酒尊颂声美东鲁逸奏出西秦回风薄兰气十里扬清芬东家有狂生容顔若中人谬言拟宣圣幽思切文著书空自苦名宦乃不振悠悠千载下安有扬子云
　　又
　　昊天转时律大火西南驰劲商发羣籁白露降严威揽衣起视夜明月鉴薄帷翩翩征雁翔唧唧寒蛩悲红兰委芳采柏叶亦离披乔乔千丈松孤生泰山隈凝霜裂其肤层氷断其柢摧残若倾盖苍翠终不移草木有至性明哲宜戒之
　　白马谁家子
　　白马谁家子緑辔缦胡缨腰间双宝剑璀璨雪花明甫出金华省还过五鳯城君王赐顔色七宝奉威声夜入琼楼饮金罇满绣楹燕姬陈屡舞楚女奏鸣筝慷慨顾賔从英风四座生一朝富贵尽不如秋草荣黔娄固贫贱千载有余名
　　拟古【赠杨沛】
　　杨生仕州县谋国不谋身一朝解印绶归来但长贫茅茨上穿漏頽垣翳緑榛空牀积风雨蜗牛止其巾辛苦岂足念杀身且成仁
　　天门山【保宁知府杨丹梓人作记】
　　杨子博地志名山屡出王但言隠弥匿崇冠峙嵩梁井络通遥甸天经列钜障羣峰如菡萏歴乱发金塘玉壶既岖崿天门逈开张宛虹连紫盖丹泉溅石床入门防竹中夏若寒霜灵鸟多异色中林皆妙香耀真啓幽室积石构瑶房万里秘防奥千秋阻秩望惟应学仙侣结桂共相羊
　　送刘伯温之江西亷使【得云字】
　　祖帐依山舘车盖何缤纷使君驱驷马衣上绣成文中坐陈绮席羽觞流薄薰情多酒行急意促歌吹殷况我同乡友同馆复离羣初旸丽神臯遥望澄逺氛回镳望双阙五色若卿云苍茫岁年徂东西岐路分道长会日逺何以奉殷勤惟有凌霜柏天寒可赠君
　　送李好古之南台御史
　　都门相送处旭日动兰晖绮树鸎初下金沟絮渐飞分骖向逺道把袂恋音徽去去江南陌应看满路威
　　送普原理之南台御史兼东察士安
　　霜署起南天云霄画榜悬两帏犹可对二妙古难全夏木笼雕槛风华度绣筵时应联骑出谁谓非神仙
　　送霍维肃令尹
　　握手兰宫外朝光满径涂山寒知塞近苑静觉莺疎草草离罇既悠悠征辆驱还应轸时念不羡报金吾
　　秋兴亭
　　涉江登危榭引望二川流双城共临水两岸起飞楼汉渚深初緑江臯迥易秋金风扬素浪丹霞丽防舟登髙及佳日能赋命良俦御者奉防酒庖人供膳羞一为山水媚能令车骑留为语同怀者有暇即来游
　　安南王留宴
　　将命坐藩服式礼奉国賔贤王重意气延客到华裀肃肃髙堂上圆方馈八珍齐优杂赵女歌曲一何新遗响从风发雕梁落素尘中觞每传满眷眷难具陈厚徃已有愧怀报恐无因
　　九日鄂渚登髙
　　南州理秋祓嘉节协干阳爰与幕中友临眺陟崇冈维时天气肃芬菊已沾霜霤霤风振谷凄凄日在房髙云敛楚岫曜景游川涨微径出丹林列坐泛金觞佳宾未易合良会安可常英曹幸文雅献酬宁计行预恐还吹防烦君戒太康
　　吕公亭
　　鄂渚江汉会兹亭宅其幽我来窥石镜兼得眺芳洲逺岫云中没春江雨外流何如乘白鹤吹笛过南楼
　　咏井上桃花
　　本是仙源种移来禁中栽为爱妖娆色偏临露井开
　　先天观
　　仙客链金地苍山深几重至今龙虎气犹在琵琶峰峰前石路整金涧垂杨岭万壑閟阿宫千年奉丹鼎日日采三秀人人吹玉笙既要王子晋复命董双成方朔金门步春来多自豫青鸟几时还衔书寄君去北阙怀美禄南山思逺游劳心如御水东去复西流
　　黄鹤楼
　　嶕峣黄鹄岭岿巍构楚材澄江还画楯连城抗铅阶雕衡朱鸟峙渊井緑荷开隠见长沙渚想望阳云台晴霄一仰止轮奂信美哉淮南傥好道日夕化人来
　　别樊时中
　　桃花灼灼栁丝柔立马看君发鄂州懊恼人生是离别不如江汉共东流
　　宴晴江山拱北楼
　　汉坻开绣阁萧然似渚宫晴江华楯外列岫绮钱中树色青罇緑荷花女脸红贤王敬爱客乐宴意何终
　　山亭会琴图
　　连山环絶壑云木乱纷披中有抱琴者有如荣啓期萧然久不去问子欲何为
　　絶尘轩
　　网轩开翠崿山水下葱茏江中宝牀拥树杪画栏红心融二障灭境静六尘空应似青莲叶齐开緑水中
　　压雪轩
　　轩辕铸鼎处仙台成画图寒云生洞渚暝色入苍梧如雾飘丹阁非烟起玉炉年年漫来此无处挽龙胡
　　大别山柏树
　　竒树如蛟蜃盘骪上虚空孤生虽异挂半死反如桐香带金炉气色映绮钱中灵从后皇服年随天地终常瞻北枝翠终古郁葱葱
　　竹屿
　　秋水镜台隍孤洲入淼茫地如方丈好山接会稽长紫蔓林中合红莲叶底香何人酒船里似是贺知章
　　题虞邵庵送别图
　　南州山水丽中田岁事丰时贞文物粲道合朋辈同济济众君子班坐防青松回洲环偃月丹林结防虹翔鸥方矫矫鸣雁亦嗈嗈即趣情已展染翰思弥工予亦幽栖者缨冠朝北宫披图诵佳咏邈尔想髙风
　　送危应奉分院上京
　　峡路传清警金舆夹防旃还如向姑射讵比幸甘泉苑树纷成幄关榆始委钱从臣偏宠近载笔幔城边
　　题段应奉山水图二首
　　水如剡溪水山似剡溪山想见鲈鱼美扁舟常不还花隠玉堂署曲几对云为问江南客何如九里松
　　嘉树轩【为胡士恭作】
　　嘉植将百岁积翠广庭间髙柯出闾巷低枝防井榦流膏从风飏芳气散如兰别有清霜节将同绮树看
　　鹤斋【为薛茂道士赋】
　　叶县飞鳬舄琴髙驾赤鳞岂若青田鹤萧洒乃仙伦刷羽琪树侧振唳华池津鶱腾望霄汉逸气已冲辰链液谅有验灭景入无垠还乘过缑岭举手谢乡人
　　祯祥菊【为实喇卜院使赋】
　　旧花已萎絶新花乃再芳都縁禀金气特解傲司藏旖旎生残馥葳防出故房应怜蕙草质戢頴委微霜
　　赋得九里松送吴元振之江浙左丞
　　结驷向青郊松隂九里遥言从天竺寺自度小春桥偃蹇成芝盖萧瑟防兰桡相送将何赠期君保后雕
　　龙丘苌吟赠程子正
　　战龙起新室羣鸟亦翩翩伟哉龙丘生抱琴归故山仰视天际鸿俯弄席上弦清音发疏越逸响遗涧泉悠悠鳯翔汉婉婉虬媚川清风自千古何用能草
　　送观至能赴归徳知府
　　善理崇富教长郡等烹鲜况兹久雕瘵望治切宸渊纡组承明里结驷双阙前燕郊芳草歇商墟大火悬髙怀薄霄汉揽辔殊慨然揆予昧时用载槖从甘泉庶闻两岐咏为予书汗篇
　　送黄绍及第归江西
　　上林华落尽东门饯别初游丝横辇道金波溢镂渠含觞不能饮踯躅此城隅念子正英妙丹泉媚緑蕖翻然阻山岫邈尔问离居芸阁谁同坐蒲生孰共书时应有词赋为寄北飞鱼
　　送胥式南还
　　孟冬寒律应原野防繁霜客子倦游览结笥还故乡驱车出城阙旭日悬晶光绮宫上烂烂翠阁后苍苍岂无京华志晞景发清扬富贵在荣遇贫贱有安行恒恐岁年迫臯兰凋紫芳君看沙上雁鶱翮乃随阳
　　题果啰罗易之四明山水图
　　窓中望苍翠春木起晨霏孤嶂才盈尺长松未合围萧萧此仙客日日候岩扉念尔空延伫王孙且未归
　　题黄河清艮岑幽居
　　大明照四海之子乃陆沈逺絶仁义绊结宇幽薮隂荟翳谷中路崭崱北山岑窓鸎响初防陇月頽夕林时凭曲水几萧散发长吟委化谅为逹滞乐恐遂淫援琴鼔招隠念子为薰心
　　题施氏西屿书堂
　　中智得贵性得性非易求羡君淠水曲松竹蔽层丘春秋当佳日兄弟各命俦摠辔凌晨术展席靣緑流参差琼峰出澄绮碛周缃荷承绣宇黄鸟响疏楼起坐玩芳帙为乐鲜优游河阳耻巧宦建春厌旅愁安得周公瑾为舘孙仲谋
　　送方以愚之嘉兴推官
　　帝仁同禹泣典宪辍朝缨我友膺时选衔命出承明是日芳节届列饯多钜卿桃花疑组色鸟啭杂歌声仰献一杯酒逺慰千里行丈夫有逺业文墨非所营勉布惟良政持用答皇情
　　玉雪坡【为周伯温赋】
　　江梅有至性能怡君子顔开花竞芳节擢秀带春寒惟与玉同色还嗤雪易残芳香拂罗袖如薰金博山置此宾席上人人别意看
　　题刘氏聴雪楼
　　羣峰拥临槛倄竹郁菁菁防向曲池好声惟雪夜清天寒三日卧人道是袁生
　　题光禄主事虎仲桓海棠图
　　沈香羯鼔打春寒才见开时又见阑争似君家屏幛里年年岁岁有花看
　　送王其用随州省亲
　　都门杨栁万丝垂城下行人驷牡騑宫中近得三年谒箧里新裁五色衣汉臯秋晚游娼少梦渚波寒猎火微我有愁心似征雁随君日日向南飞
　　题果啰罗易之鄞江送别图
　　欲去更还顾依依恋所知今朝去京日似子渡江时
　　宋显夫学士挽诗
　　紫陌暗苍茫松门近太行悲笳翼蜃轴素绂引鱼荒故笔谁探取神书永共藏愁寻持槖地秋隂结女牀
　　马伯庸中丞哀诗
　　结缨趋魏阙俛仰二十霜化运易迁逝故老今尽亡维时游公门时节防髙堂峥嵘奉余论炫燿希报章制若缛绣陈声若宝瑟张仪若龙文鼎烂若照夜珰芊眠出工巧幻妙极豪芒抽思究皇术振藻咏时康是时朝廷上才彦羣有望公如逸虬出万骥为留行念此今已矣松栢杳茫茫驱车入珂里穹门委旧衡珠移青渊涸桃尽故蹊荒龙火出劲秋玉衡变春阳朝荣计已殒夕香岂不芳感彼推轮始恻恻我心伤
　　祝蕃逺经歴挽诗
　　逸轨无还辙惊川有怨思苍苔生旧舘素简委空帷龚胜谁相吊虞翻少见知惟应问道者庐墓荐江蓠
　　题红梅翠竹图
　　竹叶梅花一色春盈盈翠钿掩丹唇休言画史无情思却胜宫中剪防人
　　题蛾眉亭
　　空亭瞰牛渚髙高凌紫氛澄江万里至华崿两眉分落日兼霞防流光成绮纹凭轩引兰酌休忆谢将军
　　南山赠隠者
　　君家南山下南山果何如开如阵云黑向背凌空虚木客采薜荔怨女咏蘼芜何当牵白犬见君岩下书赋得慈恩寺塔送李惟中赴西台侍御
　　只园开塔庙遐瞰尽三秦雕玉裁文陛金铜结绮轮髙标双阙外流影灞陵津揽辔还登眺题名继昔人
　　兰亭
　　奉节过东鄙摠辔临越墟览此崇山阿亭树犹晋余阳林积珍木禊舘疏镂渠防风旋轻瀬宛委写成书秋杪霜露滋清商满县隅红莲雕绮蕋微澜见跃鱼借芳泛羽觞视聴良有娱逍遥大化内岂必三月初
　　汪尚书夫人挽诗
　　喧喧引长绂箫鸣闾井间旌连绮霞阁路指敬亭山泉防鸾台掩城中翟盖还尚书老归国谁与袭芳兰
　　赠澄上人
　　坏色衣裳防七条手持经卷意萧萧头陀寺里相逢后又向天台访石桥
　　赠山中道士善琴
　　山中道士緑荷衣新抱瑶琴出翠微已与尘縁断来往逢人犹鼔雉朝飞
　　题红葵蛱蝶图
　　蛱蝶既无数秋花亦满枝终焉不飞去似怨弄芳迟
　　自集贤岭入大龙山
　　皖公标楚甸兹岭孕竒形翠积枞江浒崇冠吕防城戒途入中林平冈驻我旌延望失来术周览多所经峩峩石窓矗窅窅岩岫防离离云朝隮粲粲树敷荣关弓射鸣雁羣谷振弦声仰怜山人居俯悦洞下耕苍龙啓春候金虎收光精欋家既非学农用或可明顾言同载者为尔铸阿兵
　　安庆郡庠后亭防董佥事【亭名天开图画】
　　鲸鲵起襄汉郡邑尽烧残兹城独完好使者一开顔省风降文囿弭节遵曲干双池夹行径累榭在云间天净羣峰出地迥苍江环霞生射蛟台雁没逢龙山开罇华堂上命酌頫危阑主人送瑶爵但云嘉防难岂为杯酒讙乐此罢民安魄渊无恒彩清川有急澜明晨起骖服相望阻重关
　　题周伯宁画
　　杀机起无象平陆忽成红苍生既猛虎日驭经纷虹举目墟里间但见蒿与蓬惟有王官谷于今似画中
　　九日宴盛唐门
　　今日良宴集玉帐设金县賔称此嘉辰令徳应重干凄凄秋阳升湛湛江景鲜西驰三澨津东瞻九华山文湍带粉堞卿云覆防旃清歌送银爵泛此秋花妍嗟予逺征人别家今四年采薇夜归戍操筑朝治垣微此一日欢苦辛良可怜中肠感前谋抚运当泰年燔柴盛唐郡泛舟枞江前临川射长蛟雄风推八埏竖儒缪从役任重力乃绵武功既无成文徳何由宣微勲倘有济敢愧鲁仲连
　　登太平寺次韵董宪副
　　萧寺行春望下方城中云物变凄凉野人篱落通口贾客帆樯出汉阳多难渐平堪对酒一罇未尽更焚香凭将使者阳春曲消尽征人鬓上霜
　　三月廿九日郡庠后亭防卢啓先佥事
　　晨集疑江渚列席当蕙杨斯亭信显敞翠岭带澄川潮驾宜城步山积司空原青松纷被径红桃竞发园众宾起为夀繁转出娇弦中觞念逺离岁行已再迁漂萍有时合浮云未见旋今朝不为乐来会知何年
　　寄题环秀亭【五祖寺】
　　宗老来相报黄梅盗已平传闻一峯下还有九江横象构谁能坏香台积可成凭询几小刼又复到昆明
　　题溪楼
　　溪水緑悠悠髙楼在溪上日暮望江南舟中采菱唱奉和防南上人喜雨之什叔良虽不作诗不妨一观也
　　出车横门道采薇皖溪水杂耕不逢年军士常饥馁奉牲走羣望悃迫忘汝尔皇皇大司命配天奠南纪方屯啓时泽拯民出濒死云章变肤寸雨势来不已睇岭三峯深行阡九江起开房各菶菶擢叶方泥泥説郊君牡騑馌野田畯喜未论车箱满已见沽酒防斯民既云乐兵甲行可洗赫灵有耿祉夀夭诚在已淫隂无往辙薄伐有凶理抚事非偶然凉薄那致此骋辞继周颂屡丰自天子
　　送康上人往三城
　　尝登大龙岭横槊视四方原野何萧条白骨纷交横维昔休明日兹城冠荆杨芳郊列华屋文纕被五章乘车衣螭绣贵拟金与张此祸谁所为念之五内伤竖儒谬乘障永赖天降康枞阳将解甲皖邑寖开疆耕夫縁南亩士女各在桑念子中林士振策亦有行我闻三城美龙岭在其傍连林积修阻下有澄湖光明当洗甲兵从子卧石牀
　　七哀
　　殷武诵罙阻周鲁歌东征圣哲则有然我何敢留行斩牲祀好畤衅鼓起前旌野布鱼丽阵山鸣铙吹声函关何用塞受降行已城路逢故乡人取书寄东京寄言东京友勉树千载名一身未足惜妻子非无情
　　葛编修挽歌【景光】
　　昔别情何乐今还语向谁幽房通贝阙空馆芜丝未过徐公墓徒怀有道碑扁舟望湖曲清泪湿江蓠
　　凌孝女诗
　　王裒废蓼莪女亦有凌娥哭鱼奉慈母凄凉防女萝幽丛啼蕙露芳树罢莺歌迢递城南路诸姑将谓何
　　赋得钜野泽送宋显夫佥事之南山
　　堤上栁沈沈春蒲泛渚禽济田东滙阔汶水北流深落日依中沚浮云积太隂微茫看不尽浑似别时心
　　夜坐和成太常二首
　　片月生碣石微光挂玉弓秋河空窅窕遥映建章宫哀鸿知时节南飞正匆匆感君思亲咏恻恻此心中牵牛表宫雉华星动绮钱沈沈鳷鹊观悠悠清漏传无才愧三益虚食念百防绵思至中旦莫继瑶华篇
　　送张有恒赴安庆郡经歴
　　晓路通髙嶂春城入大江草生垂钓浦人语读书窓肃客移茶鼎行田载酒缸幕竂谁得似髙步絶纷厐
　　宋祭酒挽歌二首
　　文章知有数耆旧忽先零东井开图画西山閟爽灵司徒虚执馈太史早垂铭怅望平原绣时时问客心东阁哀长别南宫阙嗣音相知谁复旧为报果如今江汉无时返奎文永夜深凄凉钓鱼地落日下遥隂
　　谢尧章妻挽歌
　　草满章台墓松欹石柱庐忆归司里能诵伏生书夜哭闻茅店春祠杂笋菹伤心夫与子尘简若为舒
　　送李伯寔下第还江西
　　之子不得意南行无怨辞官河人杳杳客路雨丝丝古木淮隂市春城孺子祠凄然千里别为赋小星诗
　　美浦江郑氏义门
　　省风浦江浒凭轼歴髙门借问居几何九世今不分觧骖青松林爱此季与昆检身事先训礼度尤恭温生祥亦何用有后天所敦常棣闵叔咸厉阶悲妇言一朝或罔念丧败宁具论清源无浊流芳兰有竞芬摛毫诵勿替勉哉贤子孙
　　大口迎驾和观应奉韵二首
　　晨光开翠崿广路净炎氛玉防度流水华盖烂垂云既御大宛马还朝鳀海君都人望旌纛乐哉歌采芹仗出弹筝峡川原彀骑分天行肃大化时迈耀前闻整跸传清道激吹入行云日暮望双阙草木亦欣欣
　　送王开赴泗州行捕提举
　　苍茫吴楚会纵横淮坂流春氷未泮渚芳杜已生洲扬旌朱楼前张猎青山幽献功效大兕亦致公子裘逍遥足为乐何嗟晚不侯
　　待制张廷美姑阿庆诗
　　葭菼啓望国灼灼咏桃夭操觚染芳藻短髪未胜翘始聆白雪句兼传黄竹谣兰萌初映砌春霜已降霄秋榛覆故陇惊蓬飒回飚金尊与瑶席庶足奉阿娇
　　云松栖
　　初日髙楼上卷幔对黄山黄山出霄汉烂漫发青莲参差非一状朝夕看屡妍九华承双舄敬亭附骈筵漫漫云罨岭沈沈松覆泉清飚坐中起如闻帝女弦静有幽事乐动无尘虑牵逍遥悦心目兹道可长年
　　杨平章崇徳楼
　　重城控秋塞丹楼耀芳甸頳霞上氛氲苍林下葱蒨长河城边急积岫窓中见逺雁灭居延行云归鄯善大贤谢卿相垂帏化乡县春虫触宝瑟余花飘玉硏方从董园乐陋彼歌梁转伊予去山泽寒斋秋草徧载览登楼篇益重临渊羡
　　八月十五日处州分司对月
　　武夕始正华月生秋旻金波何穆穆緑桂满中轮徘徊出西陆照耀此瓯闽光流河宿隠气随商律振余辉动轩房紫兰含微津皇天降嘉岁五政亦已陈乐哉一巵酒允矣同庶人
　　有所思
　　春风起寒色春衣方重熏新装卷罗幕清唱入行云艶色若流月芳泽谢兰芬婵娟信无度我思何在君
　　长安陌
　　浩浩长安陌琼楼夹广防鸳鸯御沟上芍药吹楼前骏马追韩嫣金尊约郑防功名有时有且得乐当年
　　伯九徳兴学诗
　　上徳抚运吁俊尹神京三雍烝髦士五学训齐氓登歌陈羽县鸾刀奉丽牲优游乐清化大道嘉方行
　　送孙教授
　　皇情重声教宵装尔载驰边城南徼外礼殿左江陲揖让陈椰器歌防薜帷全胜宜春郭花落闭门时
　　赋得君子泉送彭公权为黄州教授
　　君子没已久遗井郡斋中本寓思人意兼全泽物功银牀驳故藓玉甃落寒桐几日趋官舍横经诵养蒙
　　赋得春雁送司执中江西宪幙
　　春风起苹末旅雁尚四翔乳鸭娇同啑新蒲短可藏应怀洞庭水非避塞垣霜客路频怀旧题书寄帝乡
　　赋得蛾眉亭送王徳常御史赴南台
　　江亭望华崿望望似脩眉扫黛偏能巧含颦知为谁娟娟微雨里脉脉夕阳时千里乘骢去因之伤别离
　　南归偶书二首
　　帝城南下望江城此去乡关半月程同向春风折杨栁一般离别两般情
　　二月不归三月归已将行箧换征衣殷勤未报家园树缓缓开花缓缓飞
　　别樊时中亷使
　　光禄桥西惜解防春星欲傍露盘低自来宫栁多离思更着城乌在上啼
　　题段吉甫助教别墅图
　　玉署挂新图如君旧隠居峰髙乃霞上叶变是秋初游客看常在溪声聴却无只此同登望岂必命柴车


　　青阳集卷一
　　钦定四库全书
　　青阳集卷二
　　元　余阙　撰
　　序
　　送归彦温赴河西防使序
　　河西本匈奴昆耶休屠王之地三代之时不通于中国汉始取而有之置五郡其间自李唐以来拓跋氏乃王其地号为西夏至于辽宋日事战伐故其民多武勇而少文理然以予观之予家合淝合淝之戍一军皆夏人人面多黎黒善骑射有长身至八九尺者其性大抵质直而上义平居相与虽异姓如亲姻凡有所得虽箪食豆羮不以自私必召其朋友朋友之间有无相共有余即以与人无即以取诸人亦不少以属意百斛之粟数千百緍之钱可一语而致具也岁时往来以相劳问少长相坐以齿不以爵献夀拜舞上下之情怡然相讙醉即相与道其乡邻亲戚各相持涕泣以为常予初以为此异乡相亲乃尔及以问夏人凡国中之俗莫不皆然其异姓之人乃如此则其亲姻可知矣宜其民皆亲上死长而以弹丸黑子之地抗二大国传世五六百年而后亡非偶然也自数十年来吾夏人之居合淝者老者皆已亡少者皆已长其习日以异其俗日不同少贵长贱则少傲其长兄强弟弱则兄弃其弟临小利害不翅毫发则亲戚相贼害如仇讐予犹疑江淮之土薄而人之生长于此者亦因以变及以问夏人凡国中之俗今亦莫不皆然其于亲姻如此则异姓之人可知也夫夏小国也际时分裂而用武必不能笃于所教而区区遐方教之亦未必合于先王之法及国家受天命一海内收其兵甲而摩以仁柔养之以学校而诱之以利禄今百余年于兹弦诵之声内自京师逹于海徼其教亦云至矣而俗乃日降如此吾不知其何説也我祖宗之置肃政亷访司于天下大要以风俗为先而其职以学校为重故世谓之风宪是得先王为治之意也故尝选任尊官非道徳爵位出乎庶僚者不得与是选所以为民表也今皇帝用嵬名公为御史大夫公乃歴选朝着尽拔诸名臣为亷访使而吾归君彦温以枢宻院判官而为河西君少擢科目能古文辞有大节由国子博士五转而迁是官今为亷使于夏必能兴学施教以泽吾夏人吾夏人闻朝廷以儒臣为尊官以莅巳必能劝于学以服君之化风俗必当丕变以复于古其异姓相与如亲姻如国初时如余所云者矣故道吾夏之俗以望吾归君焉
　　送月彦明经歴赴行都水监序
　　中国之水赖禹治之而悉平而河独为患至今未已者何也河失禹之道而治河者不以禹之所治治之也盖河出昆仑合诸戎之水东流以入中国其性劲悍若人性之有强力其来也甚逺而其注中国也为甚下又若建瓴水于峻宇之上则其所难治也固宜且中原之地平旷夷衍无洞庭彭蠡以为之滙故河尝横溃为患其势非多为之委以杀其流未可以力胜也故禹之治河自大伾而下则析为二渠大陆而下则播为九河然后其委多河之大有所泻而其力有所分而患可平也此禹治河之道也自周定时河始南徙讫于汉而禹之故道失矣故西京时其受患特甚虽以武帝之才乘文景富庶之业而一瓠子之微终不能塞而付之无可奈何而后已自瓠子再决而其流为屯氏诸河其后河入千乘而徳棣之河又播为八汉人指以为太史马颊河者是其委多河之大有所泻而力有所分大抵偶合于禹所治河者由是而讫东都至唐河不为患者千数百年或者以谓王景隄防之力乃大不然使无屯氏及徳棣诸河河之大无所泻而力无所分景以寻丈之防而捍犹螳螂之臂而可以捍大车之奔吾不信也惟河之委既多大有所泻而力又有所分景之隄防特以捍渐水之衍溢者耳比赵宋时河又南决至于南渡乃由彭城合汴泗东南以入淮而汉之故道又失以河之大且力惟一淮以为之委无以泻而分之故今之河患与武帝无异余尝以为中国之地西南髙而东北下故水至中国而入海者一皆趋于东北古河自龙门即穿西山踵趾而入大陆地之最下者也然河天下之浊水也凡水一石率泥数斗尝道出梁宋观河所决凡水之所被比其去即穹居大木尽没地中漫不见踪迹河之行于地也方数千年而河徙千乘自汉而后千数百年而河徙彭城然南方之地本髙于北故河之南徙也难而其北徙也易自宋南渡至今殆二百年而河旋北乃其势然非有他説也比者河北破金堤逾丰沛曹郓诸郡大受其害天子哀民之垫溺乃疏柳河欲引之南工不就又遣平章政事嵬名公御史中丞李公及礼部尚书台哈布哈公沈两珪有邸及白马而祀之河之患不已乃会诸老臣集议治河者诸老臣无能言其説独尚书台哈布哈公以为当濬河弃道复引河以入彭城而待制杨梓义力以为弃道不可濬设使濬之而河未必能入庙堂无所从遣都水使者相其便害或者以为当筑隄起曹南讫嘉祥东西三百里以障河之北流则渐可图以导之使南庙堂从之乃置都水分监以任其事选朝臣之知水者为都水而吾同年月君彦明为元幕将行以问于余余不知河事者虽然谚有之曰不习为吏眡已成事以事已成者为君言则古所以治河者可见也今河惟不反故道则其势可障而排之使南使反于故道由汉之千乘以入海则国家将无水患千余年如东都与唐之时乎今禹之九河既不可复考而河亦不复徳棣之间汉人指以为太史马颊河者尚未泯可寻究如缕河之道是将大有所泻而力有所分非若一淮之小而扼其势而使之横溃为吾民害也今夫庙堂之议非以南为壑也其虑以为河之北则会通之漕废其系于朝廷甚重余则以为河北而会通之漕不废何也漕以汶而不可以河也河北则汶自彭城以下必微微则吾有制而相之亦可以舟以漕书所谓浮于汶逹于河者是也余特欲防钜野而使河不妄行俟河复千乘然后相水之宜而脩治之特一人之私言也朝廷方事隄防固无事此乃以彦明言者似迂逺而不切也万一隄防不足以御河则余之言或有时而验焉故为之叙
　　送樊时中赴都水庸田使序
　　国家置都水庸田使于江南本以为民而赋税为之后往年使者昧于本末之义民尝以旱告率拒之不受而尽征其租入比又以水告复逮系告者而以为奸治之其心以为官为都水而民有水旱之患如我何于是吴越之人咻然相哗以为厉已会天子问民所苦乃以为民实水非奸遂劾逐使者破械纵民而以闻上朝议乃歴选公卿有学术知大体者为之使而吾樊君时中以江南湖北道肃政防访使而选是职自君之来官僚协和吏畏民服政以大行命下之日无不相视嗟咨以惜其去独其友余阙跃然曰东南民力自前已谓之竭矣况今三百余年昔之盛者衰登者耗今其贫者力作以苟生富者悉力以供赋有持其产为酒食予人人皆望而去之其穷而无告甚于前世益逺矣其可重困之今而得贤使者以莅之修其沟浍相其作息不幸而有水旱之灾则哀矜而为之所民之穷者其少瘳矣乎今夫木之实繁者其枝披其本疏者其干抜况于国与民乎哉故善树木者简其实而厚其本善为国者疏其赋而厚其民理之较然者也时中慷慨有大志临大事果毅不择利害而为之今其行也其能有以大慰吴越之民望以副朝廷之倚注也必矣二月初吉式发鄂城卉木繁盛宾僚具在各为诗以称美之予故首序焉
　　送范立中赴襄阳诗序
　　宋高宗南迁合淝遂为边地守臣多以武人为之九十余年间未尝一岁无兵革故民之豪杰者皆去而为将校累功多至节制郡中衣冠之族惟范氏商氏葛氏三家而已三家之在当时贵不过通判显者或至知县与府族亦未甚大也皇元受命包裹兵革休养元元民既富庶矣而又修礼乐定治具诸武臣之子弟无所用其能多伏匿而不出春秋月朔郡太守有事于学衣深衣戴乌角巾执笾豆罍爵唱赞道引者皆三家之子孙也故其材皆有所成就至学校官累累有焉当宋季时诸武臣之富贵眂三家蔑如也而百余年之后惟儒家子入为弟子出为人师随其才之大小皆有闻于时虽天道忌满恶盈而儒者之泽深且逺从古然也范氏世多闻人立中尤通敏由郡直学为襄阳教谕宋亡时蜀流寓之士多在江汉意必有老成典型人也有老成典型人与之游立中此行将大有得范氏之后有大显者必立中也于其行也书以赠之
　　李克复总管赴贑州诗序
　　仁皇帝即位録怀来功致髙位者无虑数十百人独韩国李公以甘盘之旧为最显位平章总百度君臣一徳锐精治古而韩公相业见称于天下后世者设科取士其最也元统初余忝论荐计偕如京师与诸同年求韩公子孙得今伯徴太常相往来又识克复屯田于京师比来佐泗州而君复为泗州屯田提举日与君处念天下士所以复见前代宾兴之盛者由韩公士不及见韩公见屯田不其犹见韩公乎且与太常同年辱使纳礼故以太常之事君者事君朔月岁时必从诸僚友造君第君暇亦轻裘缓带以一小吏持马过我我必为之倾盖而后去君色严而气和有学而知体坐终日屹然于先朝人物故实无不熟而知聴其言亹亹如环之无端坐客无能置一辞也去年秋既书满宰相以君有门阀且久更事非散地所宜处奏为贑州路总管州之长贰及诸屯田与九州之人往贺君阙在次举琖拜君言曰仁皇帝之文徳入人也深天下不忘仁皇帝必及于韩公朝廷録勲旧家首言君斯文之兴可俟矣请以为天下贺又曰韩公能以道术昌其家君兄弟能保功名以有光于韩公致中二千石请以贺君又言江之西文教之盛者曰吉曰贑多士彬彬焉人之所以厉于学科目之兴也于韩公之始而厉于学独不于韩公之季以治哉贑虽号难治君处之余知其为易也请以贺于是程泗州赋诗四韵坐客人士皆为诗以道其行使书吾说以为引
　　杨君显民诗集序
　　我国初有金宋天下之人惟才是用之无所专主然用儒者为居多也自至元以下始浸用吏虽执政大臣亦以吏为之由是中州小民麤识字能治文书者得入台阁共笔劄累日积月皆可以致通显而中州之士见用者遂浸寡况南方之地逺士多不能自至于京师其抱材蕴者又往往不屑为吏故其见用者尤寡也及其久也则南北之士亦自町畦以相訾甚若晋之与秦不可与同中国故夫南方之士微矣延祐中仁皇初设科目亦有所不屑而甘自没溺于山林之间者不可胜道是可惜也夫士惟不得用于世则多致力于文字之间以为不朽而文辞者有幸有不幸者不幸者至于老而无所用矣而其文又遂泯不显是可哀也比年大江之南山林之士有挟其文艺游上国而遇知于当世士之弹冠而起者相踵京师大官之家皆有其客而遇知于当世者亦比比有之若豫章杨显民者抱其才蕴不屑于科目甘自没溺于山林之间当士羣起而有遇之时而又终不肯一出以干时取誉是其中必有所负而然也予虽不识显民然闻其人力学而操行通古今之务江南之士渐其泽而有名者甚众其弟子之登科目仕州县者亦能以政称其家固贫而年又将老乃日萧然吟咏以自乐无少怨怒不平之气其殆古有道之士耶余读而爱之其弟子凃頴持其所谓水北小房集者来京师将刻之以传于世余为题其首使后知显民南州之士有所负者也是盖有道之士也
　　贡泰父文集序
　　余天性素迂常力矫治之然终不能入绳墨矫治或甚则遂病不能胜因思以为迂者亦圣贤以为美徳遂任之一切从其所乐常行四方必迂者然后心爱之而与之合凡捷机变者虽强与之然心终不乐也故暂合而輙去京师驰逐声誉之区也迂非所宜有尝隂以求之士大夫之间得一人焉曰贡泰父泰父故学士仲章君之子能诗文少游太学有时名因自贵重不妄为进取有所不可交者亦不妄与交故吾二人者驩然相得若鱼之泳于江兽之走于林也时泰父为应奉翰林文字固多暇者即与聚盍有蔬一品鱼一盘饮酒三行或五行即相与赋诗论文凡经史词章古今上下治乱贤否图书彞器无不言者意少适即联镳过市防鞍谈谑信其所如而止及暮无所止则相与问曰将何之皆曰无所之也乃各策马还自古暨今王公贵人能求贤常少然自至元初奸回执政乃大恶儒者因説当国者罢科举摈儒士其后公卿相师皆以为常然而小夫贱亦皆以儒为嗤诋当是时士大夫有欲进取立功名者皆强顔色昏旦往候于门媚説以妾婢始得尺寸此正迂者之所不能为也因翺翔自放无所求于人已而皆无所遇予既归淮南泰父亦以亲嫌辞官归除绍兴推官不相见者为最久去年大原贺君为丞相搜罗天下人才之有政誉者而泰父之治为浙东西第一乃得复召为应奉余适入朝为待制相见益欢计其别十年矣吾年少于泰父须发皆白而泰父鋭然靣红白如常出其别后所为诗文甚富且大进益知泰父真豪士也夫以士之贤无所遇而淹于下僚宜其悲愤无聊而不能尽也顾乃自树卓卓以其余力而致勤于文学且其貌充然非其中有所负盖不能尔然则吾泰父之迂又过我逺矣夫古之贤士多不兼于文艺文艺虽卑而世且贵而传之者爱其人故也不贤者之于文艺虽极其精人犹将贱之亦何以为也泰父忠孝人也其功名事业当不待文与诗而传而况于兼有之耶余昔与之别今见其文如此今又当别去计相见时其文又必有过此矣于其行也序而识之
　　送葛元哲序
　　文者物之成章者也在天而为三辰在地而为川岳其在于人若尧舜之治化孔孟之道徳仲由之政冉求之艺一皆谓之文今特以言辞之精为文者夫言之精莫精于周公孔子二圣人之于言岂有求其精而然哉而其文何若是其蔚也扬雄司马相如韩子欧阳子始号为工于文者彼其于周公孔子之文非不欲穷日夜之力极一世之所好孜孜焉追琢磨砺以求其精而卒不能至焉濂溪二程夫子之学其视扬雄司马相如韩子欧阳子盖有所不暇然味其言渊然而深雄然而厚睟然而醇使得列于圣门虽顔子曾子将不能过则夫言之精者又若不待穷日夜之力极一世之所好孜孜焉追琢磨砺以求至于圣人而后已此无他圣贤道徳之光积中而发外故其言不期其精而自精譬犹天地之化雨露之润物之魂魄以生葩华毛羽极人之智巧所不能为亦自然耳故学于圣人之道则得圣人之言学于圣人之言则非惟不得其道幷所谓言胥不能至矣金谿葛元哲旧以文章名江南既擢第其文又传于京师众谓元哲之文宜为天子粉饰太平铺张鸿业以传于后世会有守宰之选遂以为兴化録事余知元哲终以文选非久于外者也于其别也故与之论文
　　送许具瞻序
　　余读周易之谦未尝不掩卷而叹曰圣人待小人之心一何如是其至也夫阳君子也隂小人也小人盛则干君子故隂至三则履君子盛亦未尝不下小人故阳至三则谦谦虚也阳本实而云虚者不自满假故屈而下于隂也是谦以下为徳者也初而谦谦下而又下者也二则浸以上矣故以鸣谦鸣者以言谦也三则益上而位髙故以劳谦劳者以功谦者也以功而谦厚之至也厚之至而民焉有不服者乎故三之辞曰劳谦君子有终谦而民既服君子之道终矣谦既终民既服进而之四何施而不可圣人之心犹以为吾之待小人者未之厚也又自反而防谦故四之辞曰无不利防谦其徳已厚其谦已防进而之五而小人者之终不可以化入也于是乎有侵伐之师故五之辞曰不富以其隣利用侵伐不富以邻徳之盛也利用侵伐顺之至也圣人之待小人至是可谓尽心焉耳矣昔者禹征有苗苗民逆命益之賛禹惟在于谦禹遂有舞干之举此其所谓防谦也谦犹防而未格则其侵伐者禹终得而已乎哉祖宗受命迅扫六合以有尧舜所未有之天下圣天子绍承熙洽爱民犹子尧舜之仁不是过也顷者盗起海隅剽民财犯官漕其罪可诛而区区赤子又特一将校之力所能举乃不以为罪止于招谕盗又止我省臣以求降此尤可诛也而亦从其请且曰徳不下宣此吏之罪遂尽变易濒海之为宣慰及其郡县之官选能当其任者得三十八人亲御便殿给符传而谕遣之呜呼此所谓无不利防谦而禹之所以待苗民者也三十八人之中天台许君具瞻当治鄞具瞻佘同年进士也其行端洁其材勇以干前知武义时摄金华县事武义之民羣诉宪府请还君金华之民亦羣诉于宪府留君不欲其去其得民如此可谓称兹选矣故余为道圣天子爱民之深与夫所用具瞻者如此非惟勉具瞻亦以告夫民也
　　赠刑部掾史刘彦通使还京序
　　舒岸大江为城北走英頴南亘畨歙西通黄蕲湘汉鄂岳东距鸠巢所谓四通八逹之地也自兵兴所在从乱舒介其间而独徇义秉节不与之共戴天故羣盗环攻之舒亦不少屈挠日治矟防弓矢以与之相格鬬盗大至则男操兵妇给饷童子负瓦石空巷乘城与之决战如是者今五年其劳如此故其富者日贫而贫者日死以耗入其市防里萧然适其野榛莽没人不见行迹至其馆簠簋不治饩牵不具委积不充使者之道此怒而去者往往有焉其以公事来者多眂赂以为喜愠喜为春温愠为秋凛或怒而去则民相与踧踖曰祸其始此耳不甘食安处者累月而未宁逮无事乃已浚仪刘君彦通为秋官掾亦以事来居郡浮图每食蔬一器饭一盂馈之珍羞则辞賮之财则艴然以怒持节至军中勇者执手以勉之创者涕泣以劳之其居此特久而民爱之如始至惟恐其去已也传曰有功而见之则説也君重其民情而闵其劳民之説也亦其宜也临川毛顺孙爱君尤至与士大夫赋诗以美之余故处合淝知君为掾亷而有能以为士之美君者非誉也故序而冠诸其首
　　髙士方壶子归信州序
　　尧舜之时以幽幷为朔易元兴举尧舜未有之天下而一之而幽并始为土中以为四方之极然其地去荆扬数千里而气苦寒而多风非其土著至则手皲而足裂其居处服食异用絺葛果茗鱼鱐之物不能以易致皆性之所不便故南方之人其至者恒少非为名与利无从而至焉又况浮图老子之徒以遗外世俗为道其于名与利盖有所不屑故其至者尤少或至焉者则亦名利之人也髙士方壶子至正中至自信州余始遇之以为名利之人也徐与往来见其气洎然其貌充然人与之谈当世之事则俛而不答独其性好画人以礼求之始为出其一二皆萧散非世人所能及尝为余言太行者天下之脊而居庸古北者天下之岩险也其雄杰竒丽非江南之所有天府之藏王公钜人之所有皆古之名画余所愿见者今皆见之而有以慊吾志充吾之所操吾非若世俗者区区而至也余曰贤哉方壶其古所谓善操技者与夫轮扁之为斵知斵之为美不知有王公之贵知斵之为得不知有晋楚之富故其为技也古今之善斵者莫加焉今子几于是矣其有不臻于古者耶吾党之学者苟迁于物其尚能望子耶于其行也相率为诗以赠之
　　聚魁堂诗序
　　安庆郡文学秦宗徳持其友人豫章严撰书来请曰去年丙申江西行中书之乡试也临江贡士有曾鲁者偕其友庐陵解蒙髙飞鳯刘倩玉俱就试寓止同舍往还复同舟而载拆号四人者俱在甲乙选列捷报至髙与刘解乃留鲁家乡人因名曾氏之馆曰聚魁堂云仆与鲁姻娅也复率大夫士之能文辞者赋诗美之谓宗徳常获私于公书来请序愿勿辞将以为荣焉余曰科目取士吾尝司文衡于中外矣退而攷其所得父子同榜者有之兄弟联名者有之师生俱在选者有之若同志同升鲜有闻如曾鲁者也其理似不偶然岂有数存其间耶然不足泥也余惟爱鲁之交友得人而人之与鲁交能登科目发身也由此而升以行道以致君以泽民将无不可吾意四方者亦当弹冠相庆矣则亲朋赋诗以志喜也固宜宗徳曰斯言甚善请书以为序
　　送李宗泰序
　　淮东南西北道之地其民忠而能守国者三郡曰庐夀舒自盗兴夀守先治战备与民为守至輙败然不能保其近地民无耕收而长淮之饷道义絶以致父子相食而后溃庐大郡其南沮泽之地大而有名者三十六俗名之曰围地广而足耕而守与将才下余尝识之凡其日之所营夜之所思非宴乐之事则掊克之政也民有持耒耜于门者则曰召使夺而辱之民饥以死城大而不能守乃敛四境乡兵以守之又无以食以赋富者大都剽吏杀人而莫之禁至以其兵去之城遂陷余至舒时国门之外数十里之地皆盗栅也幸战而胜乃为攘剔旁近之地令民耕之筑垒以防其作役其不能耕者时节与之缮城隍修矛防而又明其政刑平其赋敛治其争讼朞月而颇张今民之勇者无敢哗弱者无所怅如承平时然惟教民之术有未治耳方将与学士修其庠舍共讲唐虞治道天人性命之説则祸乱有不足定者若姑孰李宗泰志学而行端义吾所当延而礼之者也而力不足宗泰族人陷在姑孰者闻多自抜于宣将往来之又义之所不敢止者姑序吾怀而与之别
　　藏乘法疏后序
　　天下之书博者未尝无要法五声十二管可以尽天下之音声十干十二支可以尽天下之甲子象形指事转注谐声会意假借可以尽天下之文字其统之有宗其会之有元充之而不穷合之而不遗知者创物其有功于世类如此佛氏有法疏书会萃名义而藏十二部之理无不在诚要法也西庵遂公罢讲游方二十年归乃取而修订之补其所未备白其所未明去其所未安明性相析机宜刋定名体目曰藏乘法疏濡须有道之士文公无学以衣资若干贯刻之板以惠四方昔卲子皇极经世以元会运世衍为十二万九千六百年以尽事物无穷之变其文博其义富蔡西山撮其机括为指要一编其有功于卲子大矣遂公之书是亦大藏之指要与余读传灯婆子请赵州转经绕禅床一帀云转经已婆云只转得半藏半藏全藏姑置勿问五千四十八卷一周行顷何为而转之此又西庵不传之妙因书之卷末在学者所自得















　　青阳集卷二
　　钦定四库全书
　　青阳集卷三
　　元　余阙　撰
　　记
　　含章亭记
　　坤者天下之至文而世谓坤为含章者美而含之六三之事非尽坤之道也尝观于地山川之流峙至文也风霆之流形至文也鸟兽草木之彚生至文也故夫子赞之以为光大又以为化光又以为美在其中畅于四肢天下之文孰加焉而三独含章何谓也夫干尊道也坤卑道也故干主于五而坤主于二若三四者爻之无位者也干之四近于尊故曰或跃或可以进也坤之三近乎卑故曰含章可贞可晦而可用也夫子释含章可贞以为以时发者相时而动之意故曰可者仅词也若四近于尊而括囊矣上儗于尊则龙战矣是故龙君象也若六五者可谓至尊而非据矣自非中徳何以能吉故曰黄裳黄中之色裳下之服夫惟有是中徳故不失其体也无棣徐君子谦博古而通今自监察御史郎官署为诸道肃政亷访使者政理蔚然俱可谓之文矣惟坤之六二可以当之非六三之事而其名亭谓之含章者人不知其所云也余与君处江夏凡期年知君之为人冲然贤者也曾子称顔子以为以能问于不能以多问于寡有若无实若虚君尝慕而师之羣居相与不言不知其有蕴也然则君所谓含章者其必以此岂世所谓断章取义者欤君曰子之言然虽然子论含章先儒所云请求诸通经者而质之
　　穰县学记
　　学校之教圣人所以尽人性者也夫人之性天命也天命者诸生徧予者也其理仁义礼智其器君臣父子夫妇长防朋友其文昏丧冠祭朝觐会同射饮军搜此性之体然也若夫忠信也而流为残贼礼让也而流为争夺文理也而流为淫慝此性之失而非其本然者也圣人人之綦隆也是故为之学校之教师法之化礼义之道所以正人心而定天命也而世儒之言有曰残贼争夺淫慝者性也必赖圣人为之教然后忠信礼让文理兴而生人之道立是不知性者之言也今夫鸟之鷇也飞而逐其雌兽之生也走而轶其羣然止于飞走而已也惟人之性其天命者也是故充其知可以通昼夜之道而知死生之説推其才可以参天地而赞化育何也所性而有故也今曰性无善也必圣人为之教而后善则敺鸟兽以由于学校之教师法之化礼义之道亦可以为忠信礼让之理也其可乎是故桮棬栋宇圣人所以尽木之性也引重致逺圣人所以尽马牛之性也学校之教师法之化礼义之道圣人所以尽人之性也其教已立其化以行其道以成之后于是忠信立而残贼息礼让着而争夺寡文理明而淫慝平其动之也神其渐之也深则夫民之心可与为善可与为恶可与为治可与为乱夫岂夺之以恶而与之以善易之以乱而诱之以治使其民至于如是哉亦尽其性而已矣有弗若于吾化弗迪于吾道者然后为之刑政以齐之则刑政者先王所以辅治而未尝以为先也是故教成而王政成而霸咸无焉而亡其道有大小而其教有浅深如此自先王之迹息而天下之治皆苟且由其知治而不知教而其甚者遂至乱亡相寻终莫能胜民之棼棼者皆不考乎此大元之兴百有余年列圣丕承日务兴学以为教党庠塾序徧于中国虽成周之盛将不是过夫穰大县也自入职方以距于今吏犹未能为民立学蒙古伊噜布哈君来监县乃曰学校之教先王为治本也遂出其田禄以为民倡民欢乐之乃买地于州治之西攻其正位肖孔子及顔子以下十四人之像于殿余七十二子以及诸儒之从祀者悉绘之于两序后为学舍廪厝以安居其师弟子前辟门道属于大衢立表而题其上曰穰县之学学甫成会天子以学校考吏课君方乐有学校教民也而乃以忧去其同年友成君遵寔家于穰入朝为礼部郎中言君所以待穰之民甚厚而笃于教思如此故既去而民至今思之而恐后之未知所以教而民未知所以学也为予诵其所闻以告之君操行廉白为政以爱民为本日常偲偲然若已伤之是可谓良有司也况予于君亦同年也故为记之
　　湘隂州镇湘桥记
　　湘水出零陵北至湘隂入洞庭而湘隂诸山谷之水则会于城南为东湖以入湘方春夏时水潦降而洞庭涨则湘水不能入湖因以湠漫为大浸州为湖南北孔道凡行者之陆出与夫乡民之有事于州者每涉湖则有风涛之虞否则又为舟人还阻之患宋之时州有邓氏媪率其田人作大堤絶湖以属之州为二木桥以酾湖水行者徳之谓之邓婆桥当徳祐末桥毁官为复之至大徳中旋敝州人黄仲规乃以私财命其子惟敬率众为石桥南北楗石为崖中累石为髙柱布木靣石其上为屋九楹覆之以与民为防易其名曰镇湘桥歴四十余年至元初覆木又敝屋且坏惟敬之弟惟贤惟徳徳发其帑得钱万贯以告州人将卒其先之功州人乐为相之又得钱二万五千贯乃撤覆木施石梁更作大屋中为道左右为市肆桥广若干尺袤若干尺上可以任大车下可以通千斛舟饰以防绘逺而望之烂若隂虹之饮湖中行者之来与州人之市于此者若由康庄而履堂奥不知其有湖之阻也夫水天下之至险圣人为之舟楫以济民而舟楫需人之力人之力有限而涉者之无穷也不须人而能济有无穷之利者惟桥为然夫桥之利大故其费亦大非若一舟楫之可易具非有司与大家之力则不能为黄氏非有大作业大廪藏而为有司大家之事力有不足至父子相承乃克成此夫亦难能也惟徳之子天禧有才藻通经术屡领乡荐余校艺鄂渚时得其文以置前列其擢第也将亦易然黄氏有子如此必多益于人如是桥类也故为记之
　　汉阳府大成乐记
　　礼乐出于天而备于人卑髙以陈者礼也絪緼而化者乐也故礼者天地之大节乐者天地之大和其体极乎天蟠乎地其用行乎隂阳而通乎鬼神夫人者天地隂阳鬼神之会而礼乐者观防通以行其道也其君臣上下宾主之有其文升降揖让缀兆清浊之有其度礼以着节乐以为和节以别同和以合异是皆天之所畀而非人之所为也然心天命也欲心生也欲炽而无以治之则心梏亡矣礼乐者先王用之以迪民心而定天命者也是故朝觐会同礼乐以接郊社庙享礼乐以成军旅宾客礼乐以治用之于天神格用之于人鬼享用之于民而民事治故习俗美而侵侮荡淫之心无自而生天下之大政岂有出于此者哉洪荒之道邈矣尧舜以还歴夏商周礼乐始备而天下称为极治成康之后浸以就弛至春秋而坏烂极矣汉之时礼虽麤具于经而亡散者亦已甚乐之道荡然雅颂所存特其文而已耳是故其礼失者其俗污其乐滥者其教衰天下之治所以不及于三代者礼乐不足之故也皇元之兴诸事未遑即定着孔子庙祀之礼既又令天下庙祀用大成乐令虽具而吏亦鲜能应诏制春秋奠荐类以鼔吹行事夫礼乐者以之习民使之饱闻而饫见之然后入人深而成功大孔子庙者乡大夫属民敷教之地而民幸有礼可以畧见先王之道而乐又不备由吏之为政不知本末与所先后也如此汉阳府孔子庙祀旧亦循用俗乐河东谭君知府事乃率其同寅相与出俸金作雅乐器教授余时献以其事来请宰臣是之为遣一封传作之平江数月而乐至为琴瑟笙笛埙篪各二特钟特磬柷敔鞉鼔各一箫八编钟磬各十六择诸生肄习之八月丁丑有事于学宫人声在上乐奏在下翕如纯如疾舒以度礼仪既举观者咸作而叹曰礼乐之用大矣若夫子监于四代乐取韶舞其治所先在放郑声钦若彞教以迪民性夫礼乐之存有如饩羊荐于明灵永永是享于是州之士相与乐谭君之政而喜民复见先王之乐也咸愿刻石树之庙廷余为之书而使归刻焉
　　新修大宁宫记
　　华西神川原大宁宫者华人以为古后土之祠也宫故并岳祠宋真宗幸华山赐今额以华山道士武元亨主之其后元亨以祠隘请于朝改作之于神川之上宫初甚侈大至靖康时兵燬里中人尝修复之然庳隘不能如旧观金正大中乃加增拓下距于今二百有余年故屋皆坏无能修葺之者里人张某欲以私力加缮治之未及为而殁其子某乃追成先志以钱二万五千贯具材木瓴甓会工艺自门至寝为屋若干楹凡期月而成左氏曰共工氏之子曰勾龙能平水土为后土之官故祀以为后土卢植诸儒从之遂以为后土勾龙也蔡邕则曰勾龙社神也尧祠之稷之神柱与弃也汉后土祠在国壬地社稷之位在未地为王肃之説者又曰社与稷皆土神但生育之功异故有二名耳史记武帝初郊雍太史祠官言当祀后土于方泽立为五坛坛一黄犊太牢具天子从之乃东立后土祠于汾隂脽上亲望拜之如郊则汉以下地祗有社又有后土后土之説纷纷莫能统一以余考之皆失也郑司农曰后土社神也盖社以地言后土以神言社之有后土犹郊之有上帝也曰帝曰后皆能宰之称天子之社神曰后土诸侯而下之社神亦曰后土者犹郊之神曰上帝而五方主气者亦谓之帝不以嫌也五土之神吐生万物而稷者五谷之长也人非土不生非谷不养是以先王尊而祀之勾龙有功于水土柱与弃有功于稼穑故以配食其神曰祀勾龙以为后土者犹所谓禘喾而郊稷是也又周礼以血祭祭社稷五岳其以血祭则非人鬼且其祀先五岳则不得为勾龙亦明也古之制天子祭天地诸侯祭山川大夫祭五祀位有贵贱故祀有大小而后土之祀自天子逹于庶人所以生者一也王者为羣姓立社曰大社自立社曰王社诸侯为百姓立社曰国社自立社曰侯社大夫以下成羣立社曰置社大社国社为民祈报也王社侯社自为祈报也大夫以下无民人莫为立社又不得自立社故与民族居百姓之上乃立社以祈报之今国都至于郡县皆有社独置社亡耳民春秋虽有社祭然无坛壝主位牲齐仪章皆不应于礼其踵事而生者益甚莫为之禁夫不祀其所得祀非义也祀其所不得祀非礼也后土者民之所得祀者也今虽不能应于礼能修而祀之其贤于失礼而犯义者也余之同年光禄主事虎理翰君家于华义张氏之斯举也而属记于余焉
　　梯云庄记
　　晋地土厚而气深田凡一岁三艺而三熟少施以粪力恒可以不竭引汾水而溉岁可以无旱其地之上者亩可以食十人民又勤生力业当耕之时虚里无闲人野树禾墙下树桑庭有隙地即以树菜茹麻枲无尺寸废者故其民皆足于衣食无甚贫乏家皆安于田里无外慕之好间有豪杰欲出而仕由他岐皆可以得官爵故其为俗特不尚儒周行郡邑之间环数百里数百家之聚无有一人儒衣冠者独杨黄许氏以儒称于乡三时力田一时为学褒衣博带出入里巷之间其族数十家化之皆敦于礼每岁时上冢族人各具酒馔羣至墓下推长者一人主祀以次奠荐既竣长者坐少者以序罗拜之然后皆坐相与行献酬之礼子弟有为小不善者则长者进而诮让之众皆进曰长者言然请改是乃已至于再至于三而终不能改也则众相与摈绌之不与同祭祀如是者已三世矣尝询其族人许氏之祖有义甫君者攻词赋有声于时其弟恒甫君治经义通周易号松谿先生然皆隠不仕恒甫之仲子克敬始以教官歴太常奉礼翰林国史院编修官而孙寅字可宾与余同登元统元年进士第擢翰林国史院检阅官中书掾中书照磨名声益显杨黄之许遂为其乡着姓郡守为表其邑中之居曰梯云坊其后河东佥宪杨君士杰行郡至是曰杨黄者可宾之所生长其田庐丘墓皆在如是又命有司易其庄为今名以风厉其乡人使知儒之为可贵也夫儒之所以为可贵以先王之道之所在也是以古者少使居学老使居塾不如是者不列于王官不可以长民故时不贵儒而儒贵后世之用人不必尽出于儒者也则民何由知其可贵而贵之比年朝廷设科以待天下之士民始稍稍知所趋向独晋俗坚强不轻而变今贤使者殊其宅里明其贵贱示其好恶其意岂为许氏计哉昔常衮为福建观察礼貌其士俗以丕变而况上有用儒之君下有风厉之使吾见晋之人父诏其子兄训其弟其必相谓曰弗若许氏不可以同祀弗若可宾不得以为秀民耒耜以业诗书以语民之彬彬将若邹鲁矣然余尝闻之民可以身化难以利诱可宾为人侃侃笃于孝谊有位于朝行显贵矣乃以亲老弃其官而养人皆贤之以贤者而化民如草尚之以风也其有不从者乎故余为记其表闾之始且以观其成焉
　　合淝修城记
　　至正十一年冦起淮南自浙西江东西湖南北以及闽蜀之地凡城所不完者皆陷合淝之城久圮且夷仓卒为木栅以守栅成贼大至民赖栅以完其后佥宪马君至顾而曰以栅完民幸也非所以固乃白皇孙宣让王及其宪使髙昌公议修其城遂发公私钱十万贯召富人之为千夫长百夫长者佣小民相故所圮夷尽筑之富人得官发钱无甚费咸喜助所不足小民方饥得佣钱奔来执事鼛鼔不设鞭扑不施捧柴荷畚麕至竞作自十三年二月朔戒事九月毕城四千七百有六尺六门环为睥睨设周庐庐具饰器门皆起楼橹相盗所必攻者甓之计用木若干甓四百四十八万用人之力七十七万八千城成而盗不至者今期月矣余生长合淝知其俗之羙与夫所不从乱而可与守者有三焉其民质直而无二心其俗勤生而无外慕之好其材强悍而无孱弱可乘之气当王师之取江南所至诸郡望风降附独合淝终始为其主守至国亡乃出降天下既定南人争出仕而少不逹则怨议其上而不可止吾合淝之民布衣蔬食秀者治诗书朴者服农贾昏丧社饮合坐数百人无一显者无愠怒不平之色驱牛秉耒鸡鸣而耕朝而息日出而耕莫而息不合耦而终十亩负二石之米日中趋百里而无徳容惟其质直而无二心故盗不能欺勤生而无外慕之好故利不能诱强悍而无孱弱可乘之气故兵不能訹昔者木栅犹足以力战御冦而无肯失身于不义者今而得贤使君修其垣墉救其疾苦防持抚摩以与民守之而民之与君又歌舞爱戴与君守如子弟之于父兄手足之与头目然自今至于后日是惟无盗有亦不足忧也君前为庸田佥事城姑苏今宪淮南又城合淝一人之身而二郡之民赖之以有无穷之固儒者之利不其博哉君名世徳字元臣雅尔喀斡国人由进士第厯官应举翰林文字枢宻都事中书检校庸田佥事为今官与余前后为史氏城又余之所志而未成者也义为纪之其敦事与凡供役之人则载之碑隂
　　大节堂记
　　皇帝御天下之十五年念君徳之不宣民生之未遂乃诏丞相更守令之法着考课之令厯柬朝臣以为郡县亲御便殿赐之酒而谕遣之于是天下之吏人人奋厉以治所谓六事者以成功名称上意宗正郎中韩君建之守安庆也独鲜有所事其政清浄而已在官三年頴六之盗起所在竒衺之民羣起从之杀守令据城邑时天下久平民生长不识兵革而郡县无城廓无兵备卒然有变吏往往盗未至先去而城陷有不去者盗至而民不与之守城亦陷明年十一月盗入宿松破太湖潜山吏多徙家江中为去计君独无所徙而治城隍计军实以示民必守不去越明年春盗入桐城以桐人来攻城君纵民出击之盗败去自二月至于九月盗之来攻者十有一大小百余战皆败之盗大忿乃悉众而东舳舻数百里钲鼔之声动天地王师败绩小孤山十月癸夘盗逐北至城下城南郛久为民居而联羣舰为城盗纵火舟烧联舰舰溃火入南门烧民居诸守将亦溃民恐甚走来眂君君方部署寮吏为战守如恒日民乃无恐且战且扑火甲辰盗傅西郛战却之明日傅东郛又战却之相火所经撤民屋材夜栅之旦具甲寅盗力攻无所得利诸溃者闻城完且相率来援盗望见之乃夜引去余来戍郡道闻城陷矣比至乃完问故父老皆曰韩君完我君时亦去则民无与为守民无与为守则城之完不完盖未可知矣方朝廷更化时吏皆黼藻其政以角一日之能君若无能然者及临大变其所能者乃若人之所未易能君诚不可以小知也予观于今南方之国不频于盗非其所力攻有能守者矣而频于盗者为难频于盗徼幸于一胜有能守者矣而屡胜者为难民屡胜矣至于败且危于是不去而上効死以保其下下効死以衞其上卒能因败为功以危为安如君之为者盖千百之十一此人之所难能也曾子所谓临大节而不可夺者君其人欤郡所治属县六西至于怀宁又西至于潜山又西至于太湖武夫义民列砦相望百战抗盗赖君以为根本而无叛意东至于池又东至于姑孰数郡之民赖君以为藩屛而无死伤之祸君之所完不既大矣哉余抵郡十日盗复大至与君率众殱之盗不至者今再朞矣十四年春三月朝廷録十月功特加君中奉大夫秩从二品幙官以下各升秩有差余因名其防事曰大节之堂所以扬君之懿于无穷也虽然治之乱犹旦之有夜也后之人坐其堂而思其人思其人而惧其时有不协于其行不完于其民者独不欿然于君者乎余之名堂又所以劝于无穷也时与君守者逹噜噶齐西夏阿尔长普照磨杨恒録事司逹噜噶齐摩哩齐録事黄图伦台録判爕理桀锡权怀宁县逹噜噶齐约蘓图安庆万户府经歴郝瑞千户李思礼卲永坚王国英许元琰贾伯英额森特穆尔鲁沁耀珠洪保张彬路忠金嗣元葛延龄百戸卢显宗卲文质韦与权齐世英宗达周文谢茂陈士达杨买儿朱杰李玉祝茂夏兴侯兴祖吕重禄朱臣孙朱惠龙弹压严继祖伍子云张宏晁关保扬州弩军翼千户贾禧百户王孙儿伯勒齐尔布哈防海翼百户毛伟牵连书之使与有闻于不朽君字公懋辽西人
　　宪使董公均役记
　　古者井天下之田以授民民百亩易者倍之再易者再倍之其养均也则九壤程九贡市防二十而一近郊十一逺郊二十而三甸稍县都皆十二其取之又均也小任以力则上地家三人中地二家五人下地家二人大任以兵则比为五闾为两族为卒防为旅州为师乡为军其役之又均也之二者王政之大端也大端具而又为之刑政以防民情为之学校以道民性为之公卿大夫士以登民材其制详故不乱其本深故不拔是以商周之世皆七八百年而后衰也自经界废于是田不在公而养不均矣养不均则土会民数皆不可知而赋与役不均矣养与赋与役之不均虽周公为政不可以言治也浙东古于越之地也其地之民无甚贫甚富之家山谷之间有一亩之居十亩之田者祖孙相保至累世不失又其土瘠故其小人勤身而饬力其君子尚朴俭而敦诗书非若吴人之兼幷武断大家收谷岁至数百万斛而小民皆无盖藏此固易治之地有贤师帅为之制而道利之其亦可以庶几矣乎然余尝行郡以观民风其庶人之役于官者往往闾左之民也而富人则有田而不役甚者或不以征岁终保正称贷而输之至破产者无算此其田虽近于均而役则不均也至正十年秋藁城董公来长越宪省民所疾苦乃曰井田者吾虽不得而行而役不可不均于是择其部吏之精强者委之以事以衢州路经厯王仲谦西安县主簿张拜珠治金华青田县尹叶巴延治武义永嘉县丞林彬祖治永康而兰溪州逹噜噶齐齐哩克齐义乌县逹噜噶齐额琳沁浦江县逹噜噶齐罗阿李巴哈东阳县丞蒋受益自治其邑义乌县则复以衢州路録事范公琇为之辅而总管陈巴延布哈总领之先期一月令民及浮图道士各以田自占其或蔽匿及占不以实者没其田令既浃乃保以一正属民履亩而书之具其田形疆畎主名甲乙比次以上官官按故牍而加详覈之曰鱼鳞册以会田别为右契予民使藏之曰易由以主业其征之所会曰鼠尾册以诏役弓兵卒铺兵为至劳坊里正主首次之馆夫步夫又次之凡民田多者役其劳少者役其逸又其少而不足役者则出钱以助竒田不助者则以待夫不虞之役其一人而有数保之田者各役之即卖其田则买者承其役凡一州六县之田二万六千四百二十四顷四十九亩役者一万二千六百六十八名故役而今复者四千三百名所未役而今役者三千四百六十名役而不复者休而始役之册成一留县一藏府一上宪司于是野无幸民公无逸征强弱有伦赋役有经上下和洽岁以有年盖公之遇人有礼故吏尽其力其使民有义故贫者戴其徳而乐其复富者服其公而忘其劳以故为是大制政不肃而成民不扰而治也传曰天地养万物圣人养贤以及万民公之是举兼礼与义则诚贤者矣继今之人毋替公政或推其所未及则越之民乐乐利利其福岂可既哉故于终事也其下咸愿刻石以示不朽以阙尝陪其末议而知其梗槩遂来属笔焉至正辛夘十二月记







　　青阳集卷三
　　钦定四库全书
　　青阳集卷四
　　元　余阙　撰
　　碑铭
　　慈利州天门书院碑
　　皇上稽古明道饬躬建极孜孜于治者十有四年慨然念生民之未遂徽化之未洽遂诏大臣严守令之选更考绩之法使之务农桑兴学校以其殿最而进退之维时贯侯阿尔思兰哈雅来监慈利乃均赋疏讼剔除奸强期月之间民志丕应州有庙学既敝且坏侯与同知州事杨君雄伟判官李君巴延焦君克忠劝其邑人万文绶悉修完之天门书院者国初时州民田公著作之山中傍隣防峒教罕至椽栋摧腐神用弗宁租入单寡士无以养名存实废靡所为教于是山长张徳明以请于侯侯益大愳不任以教本民有田怀徳诣侯言曰昔吾父荣孙尝为州作三皇庙乡邦称之今仁侯幸导宣徳意惠教遐壤愿输财力迁而大之乃度地于澧水之阳天门之麓揆日程事百工并作期月而学成宫庙闲敞堦序整峻讲肄厝防具治弗遗称其所谓诸侯頖宫者民士怀道鼔箧而至敬业乐羣惟侯之教侯复为之据经引史开析疑义防防颙颙有如鄹鲁邑人杨侯舟张侯兊皆以髦俊登名天府有政有文侯又尊而礼之以表民厉俗其于教思亦云勤矣然不自以为功使使来鄂愿有纪述曰俾吾民获闻道徳仁义之言君之赐也昔我祖宗已笃于教武宗仁宗益大用劝至于皇上同符往哲法宫之中万几之暇惟先王简册卧起与俱以古之治徳礼是首乃着吏课俾民兴学荒遐所任非贤不使故尔民得贤侯以治以教俾尔防乎诗书之渊而息乎礼义之圃其小人服礼以事其上其君子力学以待用则上之徳与民之幸其眂于古岂不侈且大哉宜有铭诗以昭化志功章于无穷前侯额森哈雅君之昆季世系勲阀具见州学之碑铭曰
　　帝笃保惠惟守惟比询于台衡命以六事贯侯振振慈利是监去其螟蟊使民耕蚕既纲既纪于学有事民谁子来惟此田氏惟此田氏赀长厥里相侯有作丕应厥志厥初圣越处在阿乐是侯兴式迁于嘉嵩梁有佳井络所委凌黔轹溆为望于澧山有松栢是斵是削是髹是艧为栋为桷陟其在筵龙章朱延临尔炳然降观于宇秩秩有序作配在下笙磬柷敔牲齐维旅侯入即事其仪伊诩坎坎击鼔有士如雨侯陈其书以教以语以酬以酢以论以报执爵与酱以事父老理融于中和畅于肤有顽弗即亦来在隅有简有秩惟帝训勑惠于天常于帝之极昔弗课吏只事以文令着孔严民章聿兴楚公之孙兄弟先后克广帝心道民于厚天门之嵯新庙有仪侈兹侯功俾民遂歌
　　安庆城隍显忠灵祐王碑
　　城隍祠古不经见自唐以来始稍稍见之今自天子都邑下逮郡县至于山夷海峤荒墟左里之内无不有祠然以余观之民之事神与夫神之着灵于民鲜有闻如舒者也舒故楚壤也其俗巫鬼今乃他无所祠祀独于城隍出必祈反必报水旱疾疫必祷一岁之中奉膋萧膏镫旛幢于庭者无虚日五月之望里俗相传以神生之日也民无贫富男女旄倪空巷闾出乐神吹箫伐鼔张百戱游像舆于国中如是者尽三日而后止其祠眂他郡为特盛至正中頴六之盗起江淮以南郡县陷没者十七八及盗之平所在为墟舒特与盗竟大小格鬬前后百余民率咨神而后行卜朝以战则朝而捷卜夕以战则夕而捷羣盗未尝一日得志而去者故其城郭庐屋眂他郡为特完民不忘神徳相率出泉以新其庙又请于朝乞崇其号以大报之中书下其事太常博士议升神于王号显忠灵佑十四年夏四月报下帅守及民以少牢祀神于前殿而扬言于众曰夫舒大岳之裔也非南方诸国之所能拟其神之着灵固宜且吾舒人亲上死长既义而忠神之降休亦其宜也乃为铭诗刻之庙门以荐道神休民徳于无穷其辞曰
　　岩岩大岳时维皖潜临此大邦为望于南神宫于铄追房绮閤玉几在中衮衣朱舄其灵有皇其声有那使人斋明奔走是宜彼惛不臧盗兵以狂蠭屯于疆其斾央央我民秉义弗随御之殷轮鼔之褁创斧之其衷伊奭赫若皎日神之正直宜福之锡天人之縡具曰旭卉明者眎之端若观火天因者人人成者天相彼草木其固可言此有荣木蕃彼雨露彼有颠由自无承者凡今乱邦孰无神依民失厥道胡能有右桓桓舒人为君为国先民有言自求多福其充厥行孝父长兄弗祈于神丕乃降祥而自不义不率不迪来瞻于宫神吐不食古师之克执律以报今我小康敢忘厥佑严严奉常秩号有光牲币版章升真于王礼行既具乐奏既卒工祝致告徂赖无极其自于今无害有年民乐龂龂烝衎于神
　　化城寺碑
　　小河出霍东流至六北转南折以入于河曲有洲二参互衍迤带之以清流被之以嘉木齐头诸峯离列其前森蔚峭丽如屏如防可指而数禅师洪聪泰定初自邢开元寺游淮过而乐之州民阚氏为买其地乃筑室前洲居焉学佛者闻其行多往从之室隘不能容六人乃委货利输材木筑广其居久而从之者益众而人之为筑者益大前有门中有壂左右有序为穹屋壂后以庋佛为堂序西以栖僧钟鱼铃磬凡浮图之器皆具隄其傍联络二洲滙水其中以溉田为圃以蔬为塲以树襍植梨栗枣柿寮竹之属数千本春土膏动则率其徒及优婆塞负耒出耕而躬为耨众亦勤田力作力齐而粪多凡食百余人而稻麦麻菽果茹不取于人而常裕务闲即合其众讲其师之説因号其寺为化城皇孙宣让王雅敬佛乘与为外护六人之事佛者亦无不礼焉余闻聪尝厯事江南名僧其才干敏其行敦朴而勤苦其言辩博善于诱人平生未尝蓄一钱有所得悉以俾其弟子使治其居故人慕而爱之而就此易也然余闻之古农工商士皆用世之人也浮图后出其道以出世为説而须世以生故言道者病焉聪学出世之道而不须于世故君子取之禅师松江人姓陆氏初事法忍海翁师后受具于开元明公铭曰
　　洋洋清川蔼蔼兰渚名标化城斯实寳所芝陑藤井丹槛琼戸翠岭承牕瑶溪环宇寳树朝防水华晚妍未瞻灵鹫已肃只园朱鸟殷宵仓庚司序夫须以耕闲闲于野阳乌敛曜清钟戒夕诜诜学徒栖禅于室练心净域结轨涂渡河析兽袖衣啓珠内无佚已外弗求物以学以耕其谁之疾王侯归依四性效绩斵辞贞珉永告无斁
　　济美堂铭
　　观夫封建之命攸贵象贤考室之诗粤蕲朱芾盖国以人而竞家以材而兴情之所愿孰大于此济美堂者丞相贺公所居之正寝也自公之先奕世载徳忠贞以茂功而基业惠愍以厚泽而亢宗名冠庶僚勲配名族故能保其富贵世守兹堂萧何之第不为势家所夺晏婴之庐当守先人之旧念兹多惧思贻无穷故取文子之言以为扁表所以昭先烈示后昆庶几持盈之戒不忘于侑坐良相之业可续于箕裘某忝登公之堂知公所以命名之意谨为铭曰
　　皇庆有极析木之津孰为林匹作我世臣烈烈贺氏祖孙承徳肃肃崇构奠兹王国厥兹有室爰考斯堂俭不至固质乃逾章前檐翠观后丽武荣并栖鸾制惟旋马疏承仙岭阈镜瑶泉文井□□尘筵惟公先世克济厥美其美维何黄中通理忠贞防法相我世皇啓兹陪辅为时廪梁惠愍肯构树立有茂惠农商工泽深仁厚两公之懿后先相望故居不斥疏爵弥光礼贤于馆丽族于室庙宁鬯贞庭具钟食出有旌棨入有图书龙光载锡戚里通车【阙】　　　徳及累世至于今公奋庸于位开诚布公登选俊良挈彼宇寰隮于平康天子是若民命是赖敦功磐石垂裔河带小心寅畏念兹厥初欲其曾眠此渠渠百尺之木其本必倍混混源泉其流无既惟忠惟孝为本为源勉师元凯相我皇轩
　　青阳县尹袁君功铭并序
　　红军起頴六纵掠江淮之南南方之地雄都钜镇诸侯王之所封藩臣臬司之所治高城浚隍长防强弩之所守环輙碎之鲜有固其国者青阳小邑也非有山溪之险兵甲之利貔貅熊虎之众以为之固也昔者行戍过之其邑屋无所燬败其民安生乐事无桴鼓之惊其馆人具酒肉刍粟迎劳使者无丧乱穷苦之态如治平时问其所以全则皆其尹袁君之功也君初游太学举茂才五转而尹兹邑为人端敏精强重知人情里俗与其所疾苦而其心一以爱人为本至民有鬬讼从容召逮不数言折之庭中未尝有留狱也邑有积患吏之所不为理者悉薅栉治一切与之道利之冗吏悍卒不敢入县门以干其公大家武人不敢肆虐其乡与其过人其治既已张矣乃以其暇日作伏羲神农黄帝祠祀之俾民知所本始吉月望日衣深衣角巾拜谒孔子庙退坐讲席横经析义进民观听其左以习知立身行巳之大端于是上下相率惟君言之为听张弛禁止无抑其教者其治如此故民徳之而无畔心及盗入畨君即委家野处令民为保伍自守其地而身往来督眂之相民之良者收其豪以为巳用其无良而起应者诛磔无遗有盗至率民逆战如武夫健将然其勇如此故民恃之而有竞心卒能外捍凭陵内固根本至于今日休也余出入乱中以观南方之民或盗至而乱或未至而迎降撞搪谲恠有如鬼蜮岂独异于人哉由吏政不足以得民心勇不足以振民气民兴而善者亦莫之能守也使夫天下之吏皆得如君者用之则亦何至如今者之事哉不幸有之则亦易治不至若是极也今乱而甫定也湖湘之间千里为墟驿驰十余日荆棘没人漫不见行踪青阳之民于是益以君为有徳于我也平居称谓皆曰我君而不忍名字君邑之故老与其学士愿铭贞石荐君功徳垂于无穷而使儒生程孔昭请辞于余余故史氏也于志义无所让乃为之铭君名俊字孟敏富州人也辞曰
　　元受天命并臣万邦如山如泽或生蛇龙冯淮逾江残吴啮楚狺啸厚防邑无完者徂兹青阳畨人所毗君治有政民乱无阶乱民来既俾民为伍君先以勇众缮厥武民以为城治以为兵大邦攸畏小邦攸忾相彼乱邦裒骨如麻尔父尔子耕稼啸歌乱之所定棘生有辟尔室尔家究为安宅君功在时民乱弗知既克防靖功为君归载其肥羜及其防酒祝君无归亦戒难老念之谓之易由畀之至于孙子怀允无止南山之华其媺如英嫓于君功民説无疆
　　勉学斋铭【为江泽民作】
　　飞黄之疾一日千里驽马弗辍十驾可至圣源于学不以其才或利而勉殊涂同归人十巳千人一已百孰云余愚而圣可作行百里者其半九十十里弗勉不入于室尔祖好修厥有令名勉兹学者聿观其成
　　镏府君墓铭
　　元至元戊寅八月十六日鄱镏君殁既葬而天下兵乱不克立碣墓左今海宇晏夷冡子昺始刻铭以昭厥志君讳斗鳯字友梧母李梦鳯翥北斗间而生故名君疎髯伟度倜傥负竒气尝攻举子业屡试不利监郡马公某举茂材部使者王公都中贤之复交荐授集庆句容校官既而慨然曰大丈夫坐庙堂佐天子出号令以保乂庶民不然仗节出万里外气慑强敌耳奈何栖栖服章逄乡井耶遂絶江渡淮遡河济过齐鲁之邦遨游燕赵间周回秦汉故都南还吴楚登髙酌酒吊古豪杰遗迹发为歌诗皆磊落魁竒当时虞文靖公集揭文安公傒斯礼部郎中吴公师道咸交君爱其材雄赡争言于中书擢应奉翰林文字未上而卒年三十二以卒之年十月十五日葬鄱义城东潘超之原遗诗文若干卷燬于兵父讳环岫字杰夫两浙盐运提举大父安朝宋国子生君家世簮缨光奕史牒宋赠检讨太尉中书令左仆射封颍川王浩八世祖也君克继诗书有志弗获显庸惜哉配朱生昺昱燮三男子昱燮亦天昺复业儒文声动缙绅间铭曰猗鳯鸟昧灵兆夀曷少气则浩跖而老顔而夭匪天道兮
　　墓表
　　葛徴君墓表
　　君讳闻孙字景先姓葛氏累世皆隠合肥巢湖之上有少田力耕以为学至君祖嗣武始补太学生迁桐城县主簿宋亡遂归隠淮安忠武王録宋官授龙泉县丞辞不受而自放于诗酒以终父天民亦隠徳弗耀君生十九年而孤能自策厉为学天性警敏日诵数千言辄终身不忘居家孝友待朋友有信义每旦冠衣诣母束夫人问起居躬眂食饮惟夫人色所欲即趋为之凡物夫人未食即弗御也亲旧知其然每食亲必先以餽君使奉夫人尝以贫出为顿文学既而曰此非养志之道也寻不复仕其后宰相荐君文行可用擢翰林国史院编修官复辞不赴召而教授于其家诸生不逺齐楚之路皆来从之余尝谒君湖上升堂拜束夫人君侍侧须鬓皓然进几捧觞进退旋辟惟谨为好言温借之母夫人年八十余耳目聪明泄泄然乐也食下始出坐馆中为诸生谈先王之道诸生环列修整皆若有得焉者问以亲故入城中城中人无少长争候迎谒以不至其家为耻君与人言无贤不肖率依于忠孝其语切至初若不可亲及徐就之乃甚有味久而不厌也里中有鬬讼官府所不能折者君以一言决之其见重于乡如此以故乡大夫有大政与大狱多以询君君亦通练诚恳问无不言诸大夫隂用之乡人多蒙其利此余之所知而乡人未尽知也至正五年母夫人以夀终于家予往吊之君衰绖癯然众以为君若不胜丧如此是年冬余还京师而君遂以死矣呜呼圣人之道犹天然而一本于卑近精粗本末无二致也而世或骛于高虚若徳合一官行庇一乡者往往薄之以为不足为君平生不事大言髙论而行事皆圣贤之实用其用以教人亦必以此虽不肯出仕以尽其所学而其学之可用盖不待出而后见也其文章平实称其为人有文集若干卷藏于家配倪氏子男一人桢黄冈县教谕女六人皆适士族君之殁以至正五年九月癸巳其葬在十二月癸酉年六十一明年其友余阙表其墓曰昔予登第还里中里中长老言朝廷召君时合肥之学甘露降于松明年又降于柏占者曰国家养老之祥也君得于人者如此而得于天者又如彼非笃于孝友积诚而不已其能然乎乡之人士过君墓者式之
　　张同知墓表
　　澧之慈利有隠者曰张君积学厉操居州之雍沙乡雍沙之人称之以为能孝君丧父时年始十四即养母而能敬生事大小自尽身力一不以属母而务有以乐其心母素多病君自侍侧具汤液食饮行坐卧起必自扶掖之而未尝去左右如此者殆三十年间适市心动亟归眂母火发帷家人无在者母病卧且惊不能起君冒烟熖褫帏灭之微君母几不能免母病甚尝割股肉以疗之夜即焚香吁天愿以巳年益母夀母殁哀戚甚躬负土为墓不以委僮奴人是以谓之孝也良重信之有争讼者不诣公府而诣君取直其里之麀鹿泉者乡人素赖以溉田延祐丙辰夏大旱泉竭众相与祠其上丧豚败鼓卒不能出泉乃率以走君曰泉閟禾且槁民不知死所矣泉其或者聴孝子乎君为沐浴而往再拜为民请泉出如线众讙曰泉至矣君乃又再拜泉沛然如初所溉方数十里之地是年独得岁人益齺然谓君诚孝子也君性介直不阿乡里敬之有挠曲为欺者见君靣辄发赤其事寡姊有恩义经纪其家事如其家凡细行类此多可书者不书大其孝也君通尚书以授其子兊兊亦博学有文章元统元年贡于礼部中髙等授同知茶陵州事君以子贵封承事郎英徳州同知声光显融享有禄养凡七年以夀终于家自君之没兊之治民日有政誉转尹当涂公亷劲毅以治行称徴为翰林国史院编修官君子曰天与善人孝者善之纪也故孝者必有子今于君徴之尤信君讳杏孙字子春以至元己夘十一月二十一日卒年五十有四以某年某月州之怀徳乡永乐村青山谷张氏世为蜀之安岳人曾祖文震宋吴潜榜进士官至知江安县祖圆避乱始迁澧自圆而下皆世治儒术然无显者显乃自君始是可表也
　　两伍张氏阡表
　　张氏本防阳人其先世有讳岂者徙家淮南之两伍村子孙繁富皆有美田在湖上无贫者君之祖子可始为儒教子君父谅裔日诵书不问其家生业见异书无钱质衣买之故君家在诸张中独贫而教子益不怠君讳拱辰字景星少以儒荐为兴化县教谕崇明州学録泰州学正云南栢兴府建康路两学教授改将仕郎主安丰霍丘县簿而卒弟竑字景山亦由天长泰兴教谕扬州学正真州教授以将仕郎滁州判官致仕初张氏虽盛然皆农家无闻人自君父以耆学著称乡校逮君兄弟登仕版有闻誉故两伍张氏遂称江淮间君为人寛厚不嗜利居贫晏如不以动心竑性刚直好贤而疾恶此两人者所操虽异而士大夫与之交者一爱敬之君兄弟仕时其父已死矣君每与人言其先世必呜咽流涕曰吾先人以儒者望吾兄弟吾兄弟今皆读书为儒官虽贫亦何憾哉余往吏淮南闻君伯仲之名甚习会君之孙天永遂得其先世之槩如此重为慨息盖淮俗之数易矣宋之季时其地专用武故民多尚勇力而事格鬬有号为进士登科第者徃往皆武学也混一以来其俗益降民之贤者始安于农畮其下则纷趋于末以争夫鱼盐之利其积而至大富者舆马之华宫庐之侈封君莫之过也故其俗益薄儒以为不足以利巳朝廷设科以诱之今三十年民亦少出应诏君父子自拔于众人之中倾家以为学可不谓之豪杰之士哉天永自树崭然弱冠属文敦义异时非能振其宗乎诗书之教能淑人心学之至可以为圣贤其次不失为善人其绪余亦可以得禄以振耀其宗族夫孰知不足以利巳者为其家之大利与君之于乡可表以厉俗矣君兄弟殁两伍之墓隘不能葬乃改卜倪村焉君配陈氏子二人祯桃源县教谕孙男三人天序天庭天庸竑娶李氏子一人燮将仕佐郎扬州教授孙男三人长天永次天竒天亨至正六年二月述





　　青阳集卷四
　　钦定四库全书
　　青阳集卷五
　　元　余阙　撰
　　防
　　元统癸酉廷对防
　　臣闻之周武王曰惟天地万物父母惟人万物之灵亶聪明作元后元后作民父母此言君天下者凡以仁而已臣尝思之天地生物而厚于人矣而于生人之中尤厚于圣人其所以厚于圣人者欲其推生物之心以加诸民是仁者人君临下之大本也臣谨稽天地之理验之往古则仁之为道夏以之为夏商以之为商周以之为周祖宗以之而创业后圣以之而守成其理可谓至要而亦可谓至难矣恭惟皇帝陛下有聪明睿知之姿有寛裕温柔之徳爱民而好士神武而不杀爰自初潜仁孝之声固已播闻于中外今兹诞膺付托龙飞当天轻徭役薄赋敛罢土木之役恤鳏寡之民而仁厚之泽果有以大被于天下当天命眷祐之初人心归向之日又能不自满假拳拳以守成之大计下询承学之臣顾臣庸愚无所通晓然臣观陛下防臣之言反覆乎三代及汉守成之艰难而深彻乎今日当行之切务自非圣心独诣深有以考之于古质之于今灼知上天作君之心与夫祖宗创业艰难之计者不能为是言也臣伏读圣策曰古人有言得天下者为难保天下为尤难臣以为人之于仁忧患而思勉者易安乐而勿失者难天造草昧之际英雄角逐之会而世主之心所以不敢暇逸者鲜不如敌国之在旁严父之在上其思所以康济小民惠鲜天下者盖馈屡辍而寝屡兴此其势之易然者也天下既定方内无事兵革不动四荒向风天下之臣又日奏祥瑞丰年颂圣徳者声相闻于朝歌太平者足相蹑于道虽以创业之君尚不免于不终之渐况其后世乎盖治平则志易肆崇高则气易骄志肆则败度之心滋气骄则爱民之意熄如是则岂复念夫先世艰难勤苦为何如哉甚者至以其祖宗为昔之人无闻知见其先世勤俭之迹则曰田舍翁得此亦足矣此亦势之有必然者也陛下以保天下为难此臣所以踊跃忻忭而不自知陛下此言可以承宗庙可以奉六亲可以育羣生可以彰洪业臣拜手稽首而为天下贺愿陛下永永无忘此言也臣又读圣防曰自古持盈守成之君莫盛于三代夏称啓能敬承继禹之道殷称圣贤之君六七作周称成康能致刑措夫以禹之功而惟啓以文武之徳而惟成康贤圣之君之众莫若殷亦不过六七而已其后惟汉之文景而言文景之治犹不得比之三代善继承者何若斯之难也臣以为惟思祖宗得天下之难者则于保天下也斯无难啓太丁太甲太戊祖乙盘庚成康文景之君则思祖宗创业之难而保之者也桀纣幽厉桓灵则反是故伊尹之于太甲则明言烈祖之成徳周公召公之于辅相成王也亦谆谆于文王之典武王之大烈盖知其祖宗得天下之难则必能求其所以得之之道矣知其所以得天下之道则知所以保天下之道矣夫祖宗得天下之道即其子孙保天下之道也孟子曰三代之得天下也以仁此仁者祖宗得天下之道也易曰何以守位曰仁此仁者子孙保天下之道也夫仁之难成亦已久矣持盈守成之君若是之难得者宜哉臣又读圣防曰我祖宗积徳累世至于太祖皇帝肇啓土宇建帝号又七十余年世祖皇帝始一天下以致至元之治厥惟艰哉顾予冲人赖天地祖宗之灵绍膺嫡统继承之重实在朕躬夙夜兢兢未获其道臣以为陛下此言可谓深知祖宗创业之艰难者也当其巡天西下又诏定西夏怀高昌北取辽金南取赵宋其经营开创之事有不待贱臣之言而后知若夫祖宗所以得天下之本则陛下之所当知也臣尝妄论之我国家之得天下与三代同自太祖皇帝起朔漠而膺帝图世祖皇帝挥天戈以一海内不恃强大而其仁义之师自足以服暴乱不用智力而其寛大之徳自足以结人心至于渡江临卾与建元之诏观之则我国家得天下之本一仁而已矣故以曹彬之事命帅臣而革命之日市肆有不闭以大易之元建国号而中统之绍天下所归心太祖既以七十余年而平一之世祖皇帝又以四十余载而生聚之徳在民心功在史策以圣继圣传至陛下吾祖宗所以得天下之道是即陛下保天下之道也然犹云未获者是即文王望道未见之心也臣何以多言为臣又读圣策曰子大夫通今学古其求啓之所以敬承六七君之所以称贤圣成康之所以致刑措其道安在文景之所以不及三代其故何繇及今日之所以持盈守成孰先孰后孰本孰末何以致刑措称贤圣继祖宗之盛悉心以对毋有所隠臣以为三代及汉之君其见称于当世者虽有不同然不过守其先世之仁而已矣而今日陛下之所以持盈守成之道又何以他求也哉洪水滔天下民昏垫而成允成功者禹之仁啓之所以敬承者此也啓网祝征仇饷者汤之仁太甲以之处仁迁义太戊以之治民只惧武丁以之嘉靖殷邦祖甲以之保惠庶民盘庚以之鞠人谋人之保居此所以称圣贤也以言文王之仁则无冻馁之老以言武王之仁则行大义而平暴乱成王特制礼乐以文之而已耳康王特奉恤厥若而已耳其所以教化行刑罚措仁之浃于民故也汉家制度视三代虽有愧然髙帝之寛仁爱人实灭秦诛项之本原文帝之务在养民景帝之遵用成业实卓然为汉贤君其不及于三代者无太甲仁义之功无成王缉熙之学故耳以今日之道而言臣则以为守成之本仁也所当先务者仁也至曰功曰利曰甲兵钱谷曰簿书期会曰禁令条教皆末而当后者也然就仁之中而其本末先后亦不容以无序也有先王之仁心有先王之仁政孔子之告顔子曰克己复礼为仁此以心言也孟子告齐梁之君所谓五亩之宅百亩之田与夫学校庠序之类此以政言也有是心无是政则其心终不能有洽于天下有是政无是心则其政亦不能以自行必有内外本末交相通贯是即尧舜之道也陛下有顔渊明睿之姿可以致修身之功有尧舜君师之位可以推爱民之泽不宜狃于近功安于卑下而不以圣贤自期也臣愿陛下万机之暇取孔孟之言而深究之体之于身揆之于事求其何者为欲何者为理知其为欲而必克之知其为理而必复之明以察其几勇以致其决日日而克之事事而复之则自心正身修而仁不可胜用矣或于听朝之时或于进讲之际数召大臣延问故老深加咨访某事为先王之仁政而未尽行某事为今日之弊端而未尽革某害未去某利未兴某贤未用某物失所敏以求之信以达之时省而速行之委任责成而程督之使天下疲癃残疾得其生鳏寡孤独得其养而无有一物之不遂其生则民物安阜而人莫能御矣异时陛下五刑不试如周成康圣贤之作如商诸王夫然后可以答上天玉成陛下之心生民蕲望陛下之意先帝慈皇付托陛下之深计而我国家时万时亿之统可以传之永世而无疆矣诗云宜民宜人受禄于天古人有言曰爱民者必有天报陛下诚如臣之所期则申命之休将如日之升如月之恒矣伏愿陛下少开天日之光得赐鉴察则臣不胜大幸只冒天威临书不胜战栗之至
　　书
　　上贺丞相书
　　阙以微才叨蒙柬拔伏惟閤下以不世出之才居大有为之位此诚千载一遇之会切欲奔走左右以効微劳以报知遇之万一时事亲日短乌鸟情切急急谋归而閤下眷顾之恩笔舌莫既南至金华不胜依恋因念下之报上不限逺迩苟有尺寸之功即事左右之道抚问雕瘵屛除奸贪所按郡县麤见条理特以上无知已即罹谤议老亲衰病旋弃诸孤防防庐次又遭俶扰墨衰从役辛苦万状尝切痛恨以为当贤者摈弃之时乃有天步艰难之事仰天号痛譬犹中流遇风波无所维楫私心自分惟有与城俱毙而已仰荷天休偶全性命且闻閤下为时一出董师淮南其喜何可云喻也瞻望前茅为日已久比闻旌节已渡大河限于守城不能亲诣辕门以听约束今遣县尹陈秉徳迎迓马首事上常礼僣易尘渎伏计不拒部内地图就用呈上盗贼之势可见大端小邑城郭不完方议修筑去年饥馑不能进兵今冬欲调各县义兵扫除余孽二者非有钱粮不能成功倘朝廷馈饷有余乞拨粮数万石钞五七万定或者犬马之力少得展布部内之地可以澄清外有区区之请世祖之取江南或日中未食或中夜以兴艰难混一非偶然而致也国家经费大半仰之非砂碛不毛郡县之所比也今日不幸半沦于盗切计以为江南不定中原殆难独守中原不守则朝廷不能独安朝廷不安则宰相不能独富贵伏愿广忠集思勉图大业以作穆穆迓衡而用兵之道所以驱人赴汤蹈火无赏无罚决难集事仰瞻光范多所欲言麤陈其大者如此因布区区伏望垂鉴
　　再上贺丞相书
　　前闻六纛已至广陵遣县尹陈秉徳迎迓想彻崇严比日朔气应祥雪瑞屡至伏计天声所振逺迩畏怀神介动履多福下情良慰小邑借庇粗守今岁贼人三次见攻皆已克捷但所部县分民寨多为残破止存怀宁潜山两县百姓贼势焰焰将及于此城中军壮四千精锐者不满千人仅能城守不敢抽撤若此二县民寨不守孤城亦危孤城倘危则淮西之地尽为盗有长江之险谁与控制古人谓解杂乱纷纠者不控拳救鬬者不搏击批亢捣虚形格势禁即自为解今南方之贼以蕲黄为之首往时朝廷台哈布哈平章攻其北布延布哈攻其西布延特穆尔平章曼济哈雅中丞攻其东贼势大窘将就擒灭忽调布延布哈军入安丰曼济哈雅军入格溪救庐州而台哈布哈平章亦还河南往夏止存布延特穆尔孤军驻劄兰溪以致盗势复振武昌随陷防江诸城闻风皆溃岂天未欲平治天下亦由人谋不臧以至此耳今闻河南之兵已至黄州以孤军而讨羣盗恐未易定妄意以为布延特穆尔曼济哈雅二枝军马先系蕲黄收捕军数正在大人节制之内今二军收捕江东江东为寻常蕲黄乃心腹之疾一军之中得抽勇鋭者如王逹中万户胡巴延同知使之由望江登岸勦捕而西余军留取江东如此则不惟可以救援安庆蕲黄势分似亦易破南贼自平所谓一举而两得者也若二军或不用抽撤麾下兵多切望垂念淮西之地止有此城急调精鋭三五千人量与钱粮赏犒与本路兵一同勦捕望江宿松之盗亦策之善也自非窘迫不敢僭易干凟伏兾垂察
　　再上贺丞相书
　　前闻斧钺出镇淮南两遣属吏诣谒前茅皆至广陵道阻而还近承台劄伏审六纛已至耿山降附踵至室家相庆以为有穆穆迓衡之望其为欣慰何可云喻兹遣怀宁县达噜噶齐伊苏甫赍状前诣辕门呈报兼有管见上尘台聴切以为淮南之敌今有两枝一枝在濠一枝在蕲擒必先擒其首余当自定今庐州安丰别无官军似难下手惟蕲黄乃有可攻之机近日潜山县报蕲黄伪官吴右丞投降大军攻破防江诸寨昨日郡人自贼中逃来云白水包家窝义丁攻蕲水甚急白水诸寨万户陈汉所部也西兵既进如东首得一军乘机并进冦必难支所索王建中胡巴延等正系节制之内军马今宣城已降姑孰犹疥癣即日又有鄂尔和平章收捕之军得一钧帖调来共攻望江宿松蕲黄之冦东西受敌决然可定蕲黄既定可以合兵东定庐州安丰更得一重臣监军多与钱粮建中巴延等许以优加名爵则无不尽力淮南有可平之望万若或无人可委江西省谔勒哲特穆尔郎中亦可统率谬计如此不知尊意以为何如此外又有私请守城之急钱粮功赏二者而已自兵起之初大郡皆破安庆以蕞尔孤城如寸草以当疾风赖国洪休上下血战至于今日某诚不佞斯亦人所难能也今仓廪匮乏钱粮不充所上战功又以朝廷隔逺不得准报今幸閤下照临其地若麾下钱粮有余曲为接济城治可安所举有功皆出众论不敢置纎毫私意于其间早与准除庶易以使人也兼以菲仪就用尘凟此部吏事大府之常切望不拒
　　再上贺丞相书
　　春末闻九重加惠淮土特起大臣出镇雄藩罢民俱庆如旱得雨尝遣怀宁县达噜噶齐奉微礼只迓遄闻复有台衡之命此虽一方暂失怙恃当此多艰而得元老大贤斡旋元化天下之难其可济乎某受知公门为日已久军中之事不能悉陈粗言其略以复上执事皆知格亦易定特以委任失宜赏罚不当以致余孽复张江襄大振所谓委任失宜者夫将之用兵自有其才譬秋之于奕非学可至如近宋科目有文有武兼是二者一代几人而比日将兵惟用大臣或用谪官夫战陈之难如赴汤蹈火市井贫贱未得富贵者或肯捐身为之大臣富贵已极夫复何望又谪官者心志俱丧岂能有为覆军杀将皆由于此用人不效甚至用贼用贼之弊尤为难言一则使天下豪杰有以窥朝廷之无人二则功多赏薄者皆起作贼之志将恐一贼未灭一贼复起目前之事未见快意将来噬脐有不可悔者矣如安庆小邑世袭官军善战者少而善战之士多田野市井之子故某于此事不尽用世袭军官而多用田野市井之子往往得其死力克捷俱多朝廷选将不限有官无官惟择能者用之而以亷公大臣临之以行赏罚则将得其人矣所谓赏罚不当者比见军将勇怯在上有若不知而上之赏罚与外议絶不相似颇闻庆刑之典多出爱憎或左右便嬖为之营干以近军所赏闻见者而言如兰溪之功布延特穆尔平章为最曼济哈雅中丞特因之成事者耳而朝廷颁赏中丞居上平章次之中丞部内得官者数百人而平章不过五六人此犹不过有高下之争耳如庐州开义兵三品衙门而使者悉以富商大贾为之有一巨商五兄弟受赏者此岂尝有寸箭之功而有功者皆不受赏故冦至之日得赏者皆以城降而未赏者皆去为贼夫用兵之道纪律为先故街亭之战武侯不得不诛马谡智髙未破狄青不得不诛陈曙比观诸将畧无忌惮拥兵不战谁与相督冦至弃城无复问罪不惟不罚甚又赏之迁官增秩之功无异故贼之攻城如燎毛兵之拓地如抜山某之守此智勇俱乏特以有功必赏有罪必罚奉以至公罔敢阿比是以列郡多陷小邑独存朝廷苟于诸部悉以亷公大臣监之信赏而必罚天下亦不难定矣夫江南不定则中原不能独守中原不守则朝廷不能独安朝廷不安则宰相不能独富贵此肤浅易见之説岂足为明智而言计亦大贤之所不厌闻也夫某之不肖岂定乱之才特此邦之民天性忠义故易与为守而难与为乱然亦战守五年大小咸弊迩日江南郡县皆破此邦独完如洪炉片雪大可凛凛者也谨遣奏差丁正前诣台阶白事诸所请求具于别幅伏望钧慈曲为准报岂特门下之士赖之孤城得安江淮有可定之日亦国家之利也谨奉状上陈以闻伏兾照察
　　与中书参政成谊叔书
　　别后凡三奉书而使者久皆不还伏计道梗不能上逹閤下位望日隆负荷日难特切为之悬心比闻贺公复相乃大可庆然闻尚在军中不知置左右者何人相知曾见任否江淮贼势本不难定特以考察不明刑罚失当诸将玩愒遂致难图区区小邑虽曰上下一心幸尔完固大类红炉片雪实为可忧耳今长江万里止存此城如大病之人命脉未絶犹有复生之理失今之救则首尾衡决江南大难定也兹遣奏差丁正等前赴左右白事诸所请求惟閤下是赖倘蒙朝廷俱赐准报不惟此邦之幸未破城邑孰不以安庆自勉国家亦有利也缕缕之言具别幅上陈不善为斵使还赐教以匡不及不胜幸荷不具
　　与伊彻察喇平章书
　　自旌麾致讨高沙两尝奉状候问起居皆以道梗不能得达比闻兵威振扬贼势消衂驿置颇通谨遣山长秦宗徳千户额森特穆尔持微礼谒辕门献岁发春伏惟履兹新正即清氛祲天下苍生均蒙福祉
　　与国子助教程以文书
　　近叔良过舒始闻动履之悉所寄高咏尤慰下怀乾坤卦説问商主簿言已付贡公想惟所戱藏此真玩斋矣多事以来不特仆辈受此荼苦闻馆閤文臣亦有差使之劳此际当得优游矣子美近有书言乡人多相思者欲取公还山中斯文无人得且住为好纪千户辈如京师军中诸事左辖公话次得赞助一言早赐准报为荷仆至军时贼势方炽然心安去岁又有读书之乐今年贼浸平恶况百出每俗事不如意归思浩然近又有同知之除似未即得归矣奈何奈何自牧闻除礼部向有一书见寄手病不能裁答彦中惜未尝一见歆羡歆羡并烦致意何时聚晤话此苦辛未见自爱不既
　　与曾舜功书
　　别后屡得书及纸墨之惠良感契谊江西徳星所聚年谷屡登深为可喜徐邹之防仆久与之比隣无长不足畏况于已衰而逃者也下眂此间窘迫则公等皆天上人也徐朝升籴粮江右百望维持得满载早归为好有便时时惠教虽相逺即同见也余惟自重不具叔良佳否烦道致意手病不能多书
　　与危太朴内翰书
　　史馆两得从游岂胜荣幸区区南行又辱盛饯尤其感刻也乡暑伏想文苑优游雅候动履多福良慰良慰友人赵子章北上观光谨此附谢子章有学而能诗佳士也得公眄睐当价增十倍矣仲举志道以声景先中夫希先鸣谦诸先生处不及别状望致下忱为感余惟自重不具
　　与刘彦昺书
　　阙记事奉复彦昺茂异文契足下李宗泰来辱四月中教墨且审舟楫善达无虞深慰所想兼承葛布铜香模璧鲁纸诸贶感佩感佩所闻京兆公还朝蕲黄官军捷音可喜区区孤城无援粮乏兵虚愿望者皇天悔祸耳先大夫墓铭率尔呈丑军务轇轕殊无清况幸删削之









　　青阳集卷五
　　钦定四库全书
　　青阳集卷六
　　元　余阙　撰
　　杂著
　　题宋顾主簿论朋党书后
　　先王之时上与下同患故国家之政夫人而得言之召穆公所谓士献诗史献典瞽献书百工谏庶人传语近臣尽规亲戚补察故凡事之得失政之利害国之治乱上无不有以全知而慎修之而至于无败盖天下之势如操舟舵师失利岂特棹夫之患哉而凡同舟之人患也故有忧天下之心者无不有以尽其言不尽其言者是不忧天下者也有忧天下之心者由有以知其得失利害治乱之故不忧天下者是不知所以得失利害治乱之故者也夫天下之大患在于人之不得言而得言者不以言与虽言之而不用其情甚者至以为俗虽有忧天下之心之人而不知天下得失利害治乱之故者亦不敢言而国遂以乱亡如秦季世盖可监已而世主终不以为戒何哉三代而下若宋之一代人心世道犹有近古内而宰执侍从台谏有奏疏卿监以下不得日奉朝请则有论对朝臣上殿则有奏劄皆与天子酬酢于殿陛之间如家人父子之相与外而监司郡守凡所职事皆得以疏闻天子亲御笔劄以报之日有书至万言者若事大体重言者不以言则大学京学诸生与凡韦布之士皆得诣阙上书言之至其晚年权臣执命士益探鼎镬冒刀锯而论事不可壅遏其下与上同患如此故能外捍强国内修民事传绪三百余年而后亡虽先王之世人心之亦何以过此也予昔与圭斋诸先辈修宋史尝爱徳祐时有萧规者前论丁大全黔靣贬岭南既赦还又与京学生叶李论贾似道又再贬似道罢陈宜中当国得诏还学犹伏阙论事竒气烈烈如平时宋亡我世祖皇帝追大臣物色当时言者得叶李用以为执政而规独不见盖当时率诸生论贾者规也李特因以成事者耳惟李应时掩以为名而规遂不见知于世欤于是时规已老死或伏溺而不出耶予屡欲传其人于史以不能详而止至今惜之永嘉顾仲明谒选来亰师示余以今大宗伯达公所书其先世主簿君与萧侍郎论朋党书言论慷慨而激烈时秦桧柄国方以威权钤制天下士大夫罹其祸者甚众而君言若此此予之所素叹以为人心世道之媺者故为之书达公昔予局之监也其为之书亦必重叹于斯焉
　　题孟天暐拟古文后
　　秦燔烧诗书百家之言汉兴稍掇拾之诸子后出然颇襍以依仿之説如国防诸篇多蒯彻之流所撰甚至窃取他书以足之如先秦者岂尽短长之旧哉孟君天暐喜模仿先秦文章多能似之其读国防当能辩之知予言为不妄也
　　跋掲侍讲遗墨后
　　豫章掲先生好称奬后学人有片善即夸道之不去口况于通家之好故人之子有可夸道者耶故世称先生为忠厚先生之子防亦克树立世其文行此忠厚之报书曰人之有善若已有之以能保我子孙黎民信哉彼媢疾者闻先生之风亦可媿矣
　　题凃頴诗集后
　　凃君叔良来京师与余同寝处凡两载羮藜饭糗之余相与论古今人诗皆有造诣尤长于五言其精丽有谢宣城步骤平淡闲适不减孟浩然叔良年甚少将来何可量耶余尝论学诗如链丹砂非有仙风道骨者不能有所成也叔良殆有仙风道骨者耶旦晚余将有越中之行与叔良同处不知又在何日临别殊难为情读此尤不欲舍吾叔良也叔良勉旃他日闻大江之南有谢宣城者必吾叔良也此亦足以名世岂待区区外物哉
　　御书赞
　　今上皇帝潜邸广西时书方谷字赐臣毛遇顺谨賛曰皇徳渊靓泊如大虚海上浴日惟书为娱穆穆云垂若脂素神马登河惊鸾游雾臣顺霑赐今益造云汉在上胡不寳焉
　　潜岳祷雨文
　　具官余阙谨告于南岳潜山之神曰凡列于天地之间者吏食君禄以治其争讼神享君祀以御其菑患无非事者也自盗之兴同安之民农失其耕工失其业商失其资吾吏日夜孜孜以图利之安集之以思报君食然自去岁以来田苗屡旱雨泽不时百姓饥死此则非吏之所能为而神之责也夫所谓神者以其聪明正直而能福善祸淫者也昔者凶盗燔尔宫庙竭尔粢盛而吾民纾忠迪义以殄防之而神乃祸民而弗祸盗所谓福善祸淫者安在吏或不职以干天和神乃降灾于民而弗降灾于吏所谓聪明正直者安在夫羣神虽举各有攸职能兴云致雨者惟山川之神耳尔神受命作岳司命之寄在东北西三神之上又吾同安封内之神也水旱之责不于汝而奚归今白露将近虽雨无及玆与神期三日大雨田禾熟成将率吾民修尔宫庙奉尔祭祀不然将与民图变置汝其无悔
　　勉励叶县尹手批【名巴延】
　　告青田县尹叶承事圣天子忧悯黎元而承宣者不能道扬徳意反以厉民君莅邑之初即有政平讼理之誉若汉黄霸鲁恭皆可师法诗云靡不有初鲜克有终君尚宜益修美政以追配于前人固不伟欤公堂酒二尊专人奉劳
　　西海祝文
　　维兊为泽奠位宅西翕输隂彚荡泊金天我有骏命肇域兹澨祀事惟常于皇无替
　　后土祝文
　　媪灵旁魄合徳于天食于汾脽为古方泽有严母事殷荐斋明蕲我涵生永沐光化
　　西岳祝文
　　节彼灵岳荒于华阳二仪钟秀三条分方兴雨祈祈嘉祉耿耿以报以霾神休惟永
　　河渎祝文
　　水伯之徳称自前古肆予宁神罔有弗至萃庙伊嘉况载荐醟闵兹瘝人以翕暴横
　　江渎祝文
　　水徳之灵神实位长鸿纪六州泽施三壤秔稌允殖飞潜资养我报以祀神哉昭享
　　中镇祝文
　　岩岩大岳为望于兾宣徳禀神作镇中土唯中是建四方之极神祐我民列岳所眂
　　西镇祝文
　　天作髙山典司云雨作福于下秩配君公有严崇镇奠我岐下惠于西土民人所荐
　　湖广省正旦贺表
　　二仪啓歴申逢首祚之期四海登图诞际朝元之会普天均庆庶物皆春申贺运抚休嘉功深对育与民同始须解网之寛条属吏在延布画衣之新宪光辉缛典益固皇基臣等猥以凡庸叨陪亮采身江湖而心魏阙遥陈晋锡之词内君子而外小人愿介泰来之祉
　　正旦贺笺
　　伏以青阳焕景丕陈元会之仪彤史表年申告履端之庆和薰率土喜洽岩宸合徳无疆徽音有馥六宫进御人涵樛木之恩九庙烝尝时谨采蘩之事茂临苍律益介鸿禧臣等逺任旬宣阻趋朝觐椒盘献颂仰瞻武之光桂殿迎春早应髙禖之瑞
　　圣节贺表
　　伏以华渚效祥光临首夏大廷行庆忻对上仪凡四表之尊亲同一心而舞蹈功超振古仁洽含生竭智附贤特重铨衡之选轻徭薄赋屡颁纶綍之恩徳与气游夀宜川至臣等旬宣江汉瞻望蓬莱承露丝囊遥献无疆之颂齐天宝命愿符有道之长
　　书果啰罗易之作颍川老翁歌后
　　至正四年河南北大饥明年又疫民之死者半朝廷尝议鬻爵以振之江淮富民应命者甚众凡得钞十余万锭粟称是会夏小稔赈事遂已然民罹此大困田莱尽荒蒿藜没人狐之迹满道时予为御史行河南北请以富民所入钱粟贷民具牛种以耕丰年则收其本不报览易之之诗追忆往事为之恻然
　　济川字説
　　济川者熙宁张子瑞之号也子瑞世以活人为功闻于时其艰于衞生若川险者咸以舟楫济之乙未春避地来归袖卷求予字并説予方欲济时艰得其人亦可尚已而言曰济川者司命之谓也惟命弗罹于险弗婴于疾畀终其天者为正婴于疾罹于险乃戕其生为夭夭也者靡有司之者也呜呼惟天生民有欲汲汲于名孜孜于利蛟龙鼋鼍之涧风涛险濬之所阻车马限往来罔知祸厉者唯病夫涉情荡于中气戾于外膏肓蛊瘵之府疲癃残疾之基贼脉理伐夀龄罔重摄养者唯病夫身此医药之利于人犹舟楫之利于天下二者固相若已虽然匡君正国爕隂阳以利天下其道其术亦不外于是説命曰若济巨川用汝作舟楫此子瑞之志也此其所以为号也此济川字之説也
　　赞晦庵
　　父前子后大带长裾人仰其名家诵其书盛哉若人是谓用誉
　　题永明智觉夀禅师唯心诀后
　　永明夀禅师平生著述甚多唯心诀者其犹般若之心经也孙城祐上人顷作观心堂于广福寺及见西庵遂公明教台得是编即以衣资刻之甫毕工属余归自范阳请题其后心者万化之原也迷则愚悟则圣存则治亡则乱易所谓差之毫厘缪以千里者正指是言也是编于心之细无不烛体用无不该三藏十二部精要之言无不在是先民言圣贤千言万语只是欲人将已放之心约之使返复入身来自能寻向上去此又永明著书立言之心也元统甲戌五月谨题
　　题黄氏贞节集
　　皇元至正十二年余阙奉旨出守安庆时边警事严日寻干戈悯悯无须防得摅怀思越六年丁酉抚金谿吴级以书抵辕门请题其母黄氏贞节集并録其所譔祭夫文及训子诗三十韵读之辞义严正风节凛凛令人增气槩所恨行伍中笔砚废置久安得从容诸先辈翰墨之后思发其幽潜乎然阙也方以忠君为务而级也拳拳以孝母为念声相应而气相求是可无一言以慰人子显亲之心耶及观黄氏年十九嫔于吴曾未几而夫死涕泣誓不更嫁破衣弊屣身操井臼卖簪珥以防舅姑之丧日训二子以学夜分乃寐男长以室女长以家闺门肃雍动止无纎毫愧悚淑徳着于乡闾令名达于朝省足以表仪于当世矣若古之衞共姜曹大家班班经史者不是过也其同郡翰林吴公奎章虞公皆有叙述同里危素叙其诗曰世之人不能天其天而有愧于黄氏者多矣呜呼我国家以仁义肇基朔土干端坤倪靡不臣服列圣相承风教宏逺宜可以登三迈五超越乎汉唐矣夫何自兵兴以来州县披靡能卓然以正道自立者仅不一二见其余卖降恐后不啻犬豕昂昂丈夫真无女妇之识良不悲哉且天下有可为之机而无敢为之士民情有向善之意而无激善之才遂使淳良化为枭恶骨肉转为仇讐叛溃奔离益相戕贼闻黄氏操行如此彼独何心朝廷百年休养之恩宁不辜矣此予读黄氏诗文益有感焉宜夫徳人钜卿咏赞不已盛朝所以旌其门复其家昭名于史册者岂偶然哉予又闻黄氏之子级以一介贫贱奋不顾身集乡丁御强暴里闬得全非其母训之素能若是耶是皆可书淮南行省防政西夏余阙识
　　染习寓语为苏友作
　　人若近贤良喻如纸一张以纸包兰麝因香而得香人若近邪友喻如一枝栁以栁穿鱼鳖因臭而得臭
　　结交警语
　　君子相亲如兰将春无夭色之媚目有清香之袭人小人相亲如桃将春有夭色之媚目无幽香之袭人












　　青阳集卷六
