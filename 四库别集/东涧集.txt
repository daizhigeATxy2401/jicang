　　钦定四库全书　　　　　集部四
　　提要
　　东涧集十四巻　　　　别集类三【宋】
　　【臣】等谨案东涧集十四巻宋许应龙撰应龙字恭甫闽县人嘉定元年进士第调汀州教授累迁国子司业祭酒权直舍人学士二院官至端明殿学士签书枢宻院事提举洞霄宫事迹具宋史本传其集则不见于艺文志原书巻目已不可考明钱溥编次秘阁书目已不载其名则明初已散佚矣惟永乐大典颇散见其诗文抄撮排缀各体尚为粗备而制诰一类尤为繁富盖应龙在理宗时歴掌内外制尝以日昃拜命夜半宣锁不二鼔而草三麻人服其敏史称郑清之乔行简罢相制皆应龙所草帝极称其善今二制并在集中典雅严重实能得代言之体其他亦多深厚简切而于当时宰执将帅侍从诸臣姓名官爵迁转拜罢纪传所未详者尤可借以征信于考史尤为有禆又应龙于经济干畧深所究心其知潮州属剧盗逼境随机扞御诸冦悉平治潮政绩与李宗勉治台齐名及为兵部尚书值乔行简行秤提楮币之法民间不便应龙奏罢之今其劄子亦具存集内大扺防通畅达切中事情务为有用之言非篆刻为文者可比虽其格力稍弱然舂容和雅中尚不失先正典刑在南宋馆阁之中亦可称一作手矣谨以类裒次厘为十有四巻着之于録俾不致泯没于后焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀

　　钦定四库全书
　　东涧集巻一　　　　　　宋　许应龙　撰诏
　　科举诏
　　改元以顺天道将图至治之勳得贤而立邦基兹实急先之务矧是岁适逢于大比而羣才方喜于彚征爰举彞章肆颁涣号书其徳行道艺将以賔兴取之族党比闾式昭公选冀因名而得实盍崇雅以黜浮俾偕计吏而来以待昕庭之问蔼蔼吉士必多忠言鲠论之流巍巍成功庶及嘉祐淳熙之盛故兹诏示想宜知悉嘉平朔日蚀星聚避朝损膳广宥多辟降诏
　　时懋厥徳斯全裁成辅相之宜谪见于天当谨寅畏严恭之念朕自慙凉菲适值艰虞外焉疆埸之未宁内则政事之多阙日蚀星聚既垂儆戒之机夕虑朝思期尽感通之实避殿减膳正事饬躬谓有过在予一人尚赖交修之益而推恩足保四海盍颁肆赦之书庶几和气之致祥自格干文之顺轨与尔有众永孚于休其令有司检防故实条具以闻
　　赐签书枢密院事兼权参知政事李鸣复生日诏
　　荣司枢筦参预政机兹当来复之初适届诞弥之节宜颁异数以介夀祺
　　赐参知政事李鸣复生日诏
　　月届仲冬实阳气潜萌之始天生贤佐乃太平能立之基既昭弧矢之祥宜厚牵醪之礼往只恩遇益介夀祺赐端明殿学士朝请大夫同签书枢密院事李宗勉生日诏
　　金风送爽玉露团清允谓佳辰实生贤佐爰锡牵醪之礼庸昭弧矢之祥往服荣恩益绥夀祉
　　赐特进左丞相兼枢密使肃国公乔行简生日诏
　　季秋改朔灏气澄空兹宇宙之佳辰生庙堂之贤佐肆颁庆赉式侑燕私往只恩数之隆益介夀祺之永赐太傅奉国军节度使充万夀观使新安郡王杨谷生日诏
　　望重懿亲位尊公傅兹届诞弥之旦茂膺滋至之休爰锡多仪以昭隆眷
　　赐参知政事郑性之生日诏
　　新阳来复爱日迎长实惟良辰是生贤佐宜颁宠数以示眷私
　　皇叔保康军承宣使希逦辞免特授保康军节度使提举万夀观依前皇叔进封防稽郡开国公加食邑食实封恩命不允诏
　　立爱惟亲当由近始以徳诏爵庶穆师言矧卿以叔父之尊蔼宗英之誉待人接物盎然如爱日之温省事清心澹乎若深渊之靓久任承流之职可无进律之褒遂涣号于明廷俾建旄于旧镇仍开公社庸侈徽章示隆礼以尊贤初非私予胡辞荣而避宠毋乃过谦其体至怀亟祗成命
　　皇弟保康军承宣使贵谦辞免特授保康军节度使仍奉朝请依前皇弟进封天水郡开国公加食邑食实封恩命不允诏
　　朕继志述事每思祖武之绳立爱惟亲当笃天伦之眷矧吾介弟夙迪令猷方隆友睦之情可后褒崇之典擢从留务晋陟斋坛爰陞公爵之封并衍圭畬之食由序而进非朕尔私顾出令以惟行岂循墙之可避亟只成涣毋劳固辞所辞宜不允
　　皇弟武康军承宣使提举佑神观与芮辞免特授武康军节度使提举万夀观进封天水郡开国子加食邑食实封恩命不允诏
　　朕立爱始于家实圣经之明训于弟欲其贵乃大义之当然矧有彞章难稽成涣是用分洋川而作镇肇建节旄即天水以进封并加井邑增棣华之韡韡延瓞之绵绵既允穆于师言宜亟钦于明命所辞宜不允少师保宁军节度使判大宗正事嗣秀王师弥乞解职畀祠不允诏
　　卿属近行尊量宏识逺久任训齐之寄备着公勤陶成信厚之风悉遵礼法善于其职简在朕心胡荐抗于囊封乃力求于祠廪徒得君重以为公族之表仪佥曰汝谐奚必谦词而退避只若予命毋烦重陈
　　特进郑清之三辞免观文殿大学士醴泉观使兼侍读恩命不允不得更有陈请诏
　　恳辞政柄既曲徇于雅怀留侍经帷盍勉从于朕志已尝谆谕何至洊陈眷言旧学之臣久勤台徳之辅倐然舍去云胡不思况非劳以职事之烦苐欲广予见闻之益不逺伊迩初无跋履之难盍归乎来庸副眷懐之切所辞宜不允
　　宣奉大夫邹应龙再辞免除资政殿学士知庆元府沿海制置使恩命不允不得再有陈请诏
　　徒得君重暂司制阃之权勉为朕行庸壮海邦之势胡封囊之洊奏谓陈力以不能毋乃过谦非予所望况晋升秘殿盖将昭体貌之隆茍曲徇雅怀何以重股肱之寄其只承命毋复重陈所辞宜不允
　　宣奉大夫新除礼部尚书邹应龙辞免兼修玉牒官恩命不允诏
　　编年以纪帝系而载其厯数及朝廷政令之因革者为玉牒以宰臣提纲而命从臣以修之盖重其事也擢居是职必择鸿儒以卿魁伦硕望直谅多闻晋长仪曹已着寅清之誉进读经幄复殚启沃之忠俾兼职于纂修胡抗章而逊避毋稽朕命往服厥官所辞宜不允宣奉大夫新除礼部尚书邹应龙辞免兼侍读恩命不允诏
　　朕若稽古训图济治功乃择儒绅之英俾陪经幄之邃以卿学问渊粹议论正平怀尊主庇民之心有博古通今之识可辅成于台徳宜进读于迩英盍体至怀亟殚素蕴胡执谦冲之意尚陈逊避之章所辞宜不允宣奉大夫守礼部尚书兼修玉牒官兼侍读邹应龙辞免除端明殿学士签书枢密院事兼权参知政事恩命不允诏
　　卿自掇魁伦徧更清要出藩入从四十余年每怀静退之心未展经纶之蕴属更大化图任旧人进读经筵每及三边之备御究心兵畧见于十事之开陈宜陟枢庭仍参大政当以平时之议论亟图今日之事功胡固执于谦冲乃力形于逊避其只承命以副眷怀所辞宜不允
　　端明殿学士中奉大夫新除签书枢密院事兼权参知政事邹应龙辞免同提举编修经武要略恩命不允诏
　　圣祖神宗克振炎图之业明谟睿断具存要略之书非赖编摩曷昭轨则然任提纲之寄实资执政之臣卿有学有文能定能应既处枢机之地宜参总领之司必撮其要举其宏纂成钜典庶显哉谟承哉烈启佑后人往究乃心毋斁朕命所辞宜不允
　　端明殿学士宣奉大夫签书枢密院事兼权参知政事邹应龙乞解机政不允诏
　　方事之殷正资长防奉身以退难徇雅怀已曲示于勉留胡复申于前请精加葆啬自底康强勿云陈力以不能当以体国而为念其安厥位用副予怀所请宜不允太中大夫知枢密院事兼参知政事郑性之端明殿学士宣奉大夫签书枢密院事兼权参知政事邹应龙端明殿学士朝请大夫同签书枢密院事李宗勉以郁攸挻灾乞退归田里不允诏
　　祝融为沴盖过在于朕躬近辅抗章谓咎繇于臣等力求解职将以弭灾然移疾于股肱曷召和于形气侧身修行朕方怀兢业之思同寅协恭尔盍尽賛襄之力惟交修其不逮庶有感以必通兹所当为岂宜引去所请宜不允
　　朝请大夫寳谟阁待制提举隆兴府玉隆万夀宫吴潜辞免除户部侍郎淮东总领兼知镇江府恩命不允诏
　　翔而后集固欲全进退之宜用之则行毋固执谦冲之意载惟京口允谓要冲至若军储尤为急务畴咨已试无以逾卿盍疾其驱往服厥职胡上封囊之奏尚怀投杼之疑推善政以得民不加赋而足用使饷馈不絶而闾里相安皆卿所优为者亟图绩效以寛顾忧所辞宜不允
　　中奉大夫权吏部尚书兼同修国史实录院同修撰兼给事中兼侍讲赵彦悈辞免陞兼侍读恩命不允诏
　　朕学于古训日就月将期底缉熙光明之功尤赖老成典刑之助卿诗书儒雅礼乐宗英讲殿谈经约文申义厥防敷畅朕甚嘉之宜进读于迩英益辅成于台徳其体至意毋庸固辞所辞宜不允
　　朝散大夫权吏部侍郎兼直学士院兼玉牒所检讨官呉泳辞免除权刑部尚书兼职依旧恩命不允诏
　　朕改元更化任贤使能矧惟常伯之尊盍选真儒而用卿忠勤一节直谅多闻自聨侍从之班屡罄论思之益敷为帝制雅健雄深晋贰铨曹清通平允肆陟刑曹之长庸昭眷意之隆以次而迁何辞之有亟只成命益茂逺猷所辞宜不允
　　朝散大夫权刑部尚书兼直学士院兼玉牒所检讨官吴泳辞免陞兼修玉牒官其余兼职依旧恩命不允诏
　　纂修瑶编属之词臣盖旧典也卿学该百氏才擅三长帝籍讨论已逾再禩盍陞一级以示宠褒兹乃次迁何劳逊避能于前而不能于后岂有是哉毋弃尔成益励厥职所辞宜不允
　　朝散大夫呉泳辞免除寳章阁学士知宁国府恩命不允诏
　　卿徧歴要涂十更岁籥敷文华而纬典司喉舌以纳言久着休称将膺显用倐然去国畀以典藩仍陞学士之班庸示迩臣之宠盍钦予命言脂尔车胡为执于谦冲乃欲求于逊避其体至意毋烦重陈所辞宜不允寳章阁直学士中大夫知静江军府事兼本路经略安抚使钟震乞许奉祠不允诏
　　维屛维藩既膺隆委成终成始盍罄壮猷胡奏封章乃求真馆徒得君重已能绥幽逺之民方图子功宜仰体眷知之意毋劳逊避嗣有恩荣所请宜不允
　　显谟阁学士宣奉大夫提举建康府崇禧观陈晐辞免依旧显谟阁学士除沿海制置使知庆元府恩命不允诏
　　卿曩镇荆襄久更岁月边烽不耸阖境底宁肆酬尔庸擢升常伯自处祠庭之佚屡兴宣室之思载惟制垣实控海道孰任维藩之寄当资已试之能爰锡明纶曷陈巽牍徒得君重庶宣牧御之劳勉为朕行用副眷知之笃令无反汗卿勿固辞所辞宜不允
　　朝奉郎权刑部侍郎兼侍讲李大同辞免除吏部侍郎兼职依旧恩命不允诏
　　朕惟左铨最为剧任员多阙少法弊例繁茍非其人曷振厥职卿昨居言路激浊扬清晋贰刑曹惟明克允畴咨典选无以逾卿其体眷知毋劳逊避所辞宜不允朝请郎试吏部侍郎兼侍讲李大同辞免除权工部尚书恩命不允诏
　　贰卿而迁常伯乃彞典也矧由刑曹而至小宰将及二稔公于执法允穆师言晋陟冬卿庸示褒宠胡为抗防尚虑旷官铨曹最号剧烦既能胜任起部苐司营缮盖所优为其即钦承毋劳逊避
　　中奉大夫权兵部侍郎兼同修国史实録院同修撰兼侍讲范钟辞免除兵部侍郎兼职依旧恩命不允诏
　　亚旅司戎既能称职昕庭涣号就使为真虽恩渥之方新而事权之惟旧盍亟承于成命胡尚抗于封囊卿不激不随有猷有守久辅缉熙之学每殚启沃之忠眷怀固切于予衷迁进姑循于彞典初非超躐奚用逊辞中奉大夫试兵部侍郎兼同修国史实録院修撰兼侍讲范钟辞免除吏部侍郎兼职依旧恩命不允诏
　　典选郎闱夙炳至公之鉴陞华小宰盖资已试之材涣号甫颁师言允穆胡力陈于奏牍谓莫任于剧曹况武部为真已髙资望今左铨进掌初匪超逾其加甄别之精益振清通之誉令行弗反卿毋固辞
　　寳文阁学士中大夫新知福州余天锡辞免除吏部尚书兼给事中兼侍读恩命不允诏
　　式是南邦方资申伯兴思宣室复召贾生昭予念旧之怀畀以维新之命昔已登于八座今宜长于六卿兼司琐闼之权入侍迩英之读允为异渥盍即钦承胡尚执于谦冲乃力求于逊避引以自近尤赖告猷令出惟行讵容反汗亟服厥职以副予知所辞宜不允
　　太中大夫试吏部尚书兼给事中兼侍读余天锡辞免除端明殿学士同签书枢密院事恩命不允诏
　　朕理内御外将期疆埸之安决胜运筹尤赖枢机之密欲共成于伟绩当图任于旧人卿温乎其和定而能应辇毂夙资于弹压朝夕尤罄于论思再陟文昌蔼着清通之誉兼司琐闼益髙直谅之风进读迩英辅成台徳各称其职肆简眷以弥隆暨予同心善弥缝而藏用宜居右府密赞庙谟允穆师言盍即承于休命曷呈免牍犹未体于至怀令出惟行卿毋固避所辞宜不允端明殿学士通议大夫签书枢密院事余天锡乞俾还里闬不允诏
　　风雨示变天以警予避殿求言侧身修行尚赖交修其不逮庶几有感以必通胡为抗章遽欲丏去是图是究当助成燮理之功无伏无愆斯可致和平之福其体至意毋劳重陈所请宜不允
　　端明殿学士通议大夫签书枢密院事余天锡再乞俾遂山林之志不允不得再有陈请诏
　　比览囊封已谕朕意胡为再凟复述前言卿既参密勿之司盍賛燮调之职予欲汝翼何虞贤路之妨尔尚交修庶格天心之享当徇大义毋执谦词
　　资政殿大学士银青光禄大夫新除沿海制置使暂兼知庆元府赵善湘再辞免依旧除四川宣抚使兼知成都府恩命不允不得再有陈请诏
　　西土不静重罹侵轶之虞下民其咨正切绥怀之望必真儒之复用庶外患之潜销卿比总制垣誓平逆贼率彼淮浦合水陆以交攻殱厥渠魁致氛埃之顿息懋乃攸绩简在朕心属兹元帅之谋无若旧人之任肆予命汝谓宜叱驭而驱曷弗云来乃上挂冠之请矧大宗之维翰盍与国以同忧克壮其猷当亟图于康济能胜其任毋固执于谦冲所辞宜不允
　　中奉大夫权礼部侍郎兼侍读赵汝谈辞免权刑部尚书兼职依旧恩命不允诏
　　卿闻多学广心醇气和老成典刑借甚宗英之誉文章尔雅敷为国典之华仪曹茂着于寅清经席每殚于启沃虽谦以自牧荐避宠以辞荣然朕所深嘉宜尊贤而隆礼肆颁涣号晋陟文昌佥曰汝谐令行弗反亟服厥职毋烦固辞所辞宜不允
　　端明殿学士朝奉大夫签书枢密院事兼权参知政事李鸣复乞退归不允诏
　　朕惟二三执政犹吾股肱一体相资斯成至治卿顷由言路晋陟文昌曾未几时径司枢筦正赖同心而协力庶几彊本以折冲知无不为盍忧边而思职谦以自牧乃推贤而逊能虽卿欲全进退之宜而朕当笃始终之眷其体至意毋劳重陈所请宜不允
　　端明殿学士朝奉大夫签书枢密院事兼权参知政事李鸣复再乞归田里不允不得再有陈请诏
　　见几而作虽欲为决去之谋事君以忠盍仰体挽留之意矧边烽之屡警而阙政之尚多贤和于朝茍并谋而合智外御其侮庶保大以定功所当怀报国之思胡屡上封囊之奏勉图经济庸副倚毗所请宜不允
　　端明殿学士朝奉大夫李鸣复辞免除资政殿学士知绍兴府恩命不允诏
　　善谋善断正赖倚毗何嫌何疑力求退避屡遣中使以示挽留之意复颁诏防以昭眷遇之隆虽曲尽于真忱竟莫回于雅志晋陞秘殿俾镇帅藩勉为朕行冀使京师之防润不逺伊迩庶寛宣室之兴思何未体于至怀尚复形于逊牍其祗成命毋至重陈所辞宜不允资政殿学士朝奉大夫知绍兴府浙东安抚使李鸣复辞免召赴行在恩命不允诏
　　十国为连暂领藩宣之寄五月报政已闻声誉之休润虽及于京师思屡兴于宣室人惟求旧遂颁诏以趣还令出惟行盍脂车而入觐曷陈巽牍殊拂至怀时事方殷正赖賛襄之力同心共济庶成康乂之功式遄其归以称朕意所辞宜不允资政殿学士知绍兴府浙东安抚使李鸣复再辞免召赴行在恩命不允不得再有陈请诏
　　一节以趋盍仰体眷怀之笃再命而伛乃复陈逊避之章虽欲全静退之风然莫副倚毗之意不逺伊迩特一苇之可航盍归乎来慰羣情之倾俟令无反汗卿勿固辞所辞宜不允资政殿学士朝奉大夫知绍兴军府事充两浙东路安抚使李鸣复辞免除参知政事恩命不允诏
　　式遄其归已屡颁于召节涣汗其号俾参预于政机固宜不俟驾而行胡尚抗封囊之奏谓惟堪于藩屏殊未体于眷知卿独立无朋至刚以直毎切忧国爱君之念洊陈理内御外之规实允契于予怀肆复膺于大用善谋善断既夙着于休称同徳同心当共图于至治庶尽卿致主之术而成朕知人之明毋庸固辞亟祗成命所辞宜不允资政殿学士朝奉大夫知绍兴军府事充两浙东路安抚使李鸣复再辞免除参知政事恩命不允诏
　　翔而后集虽独髙静退之风恵然肯来盍仰体眷怀之切比洊颁于召节兹擢预于政机不进不休令固无于反汗则久则速礼尤贵于从宜矧一苇之可航何抗辞而至再期予于治当亟殚翊賛之忠式遄其归毋坚执谦冲之意所辞宜不允
　　资政殿学士朝奉大夫李鸣复赴行在再辞免参知政事恩命不允诏
　　侧席待贤屡勤趣召振衣造阙式副具瞻宜亟理于政机胡尚陈于逊牍谦以自牧虽独髙静退之风予欲汝为可不体简知之意矧比登于宥府尝协賛于庙谟允武允文既足任枢机之寄立政立事岂难图康济之勲往服厥官毋斁朕命所辞宜不允
　　中奉大夫参知政事李鸣复辞除枢密院事兼参知政事恩命不允诏
　　卿自参知大政益励精忠同徳同心善弥缝而藏用允文允武尤公直以无私俾晋总于枢庭与共图为庙算仍兼丞弼协賛钧衡予欲汝为所合亟祗于成命谦以自牧曷求改畀于时髦兹特次迁毋庸力避其思康济式副眷怀
　　中大夫参知政事李鸣复辞免同提举编修勅令恩命不允诏
　　金科玉条置局以删修之而实总于执政盖旧典也况卿才全徳钜学广闻多无所不通既董修于武畧着而为令岂难举于宏纲毋执谦辞亟祗成命所辞宜不允中大夫知枢密院事兼参知政事李鸣复乞退归不允诏
　　敬天之怒岂以弗虑而弗图正事以承尤赖汝为而汝翼兹值烈风之警端由已徳之愆朕若归过于股肱殆匪责躬之实卿若力辞于机政曷殚体国之忠其务賛襄以图销弭
　　中大夫知枢密院事兼参知政事李鸣复再乞投闲不允不得再有陈请诏
　　卿职兼二府忠实无私辅賛弥缝共图康乂风雨之变天以儆朕夙夜祗惧与卿同之虽力行罪已之文恐未尽弭灾之道至諴可感尤赖交修胡再上于需章乃欲求于闲退义难曲防卿勿重陈所请宜不允
　　中大夫知枢密院事兼参知政事李鸣复再乞去不允诏
　　宥密基命实资枢筦之筹精神折冲渐息边庭之警勉出乃力亟图尔庸曷怀避宠之思荐上丐闲之请奉身而退虽欲全名节之髙与人同忧所当任安危之寄其体至意毋劳重陈
　　太中大夫参知政事兼同知枢密院事郑性之辞免除知枢密院事兼参知政事恩命不允诏
　　朕立号改元励精更始既得人以共政盍隆礼以尊贤卿直谅一心周旋两地外不动于声色中黙运于筹谋同寅协恭忧边思职予嘉乃徳宜晋陟于元枢惟尔之能仍复参于大政纶音甫播舆论交孚宜体眷怀益殚经济胡执谦冲之意乃陈逊避之章亟祗厥官毋替朕命所辞宜不允
　　太中大夫参知政事兼同知枢密院事郑性之再乞放归田里不允不得再有陈请诏
　　朕以实应天侧身修行尚虚揆席以待耆英翊賛万几惟资执政同心体国方副予怀胡为抗章幡然求去挽留甚力宜即钦承何嫌何疑至陈再牍况今边陲未靖民瘼未苏欲庶事之康哉岂一防之足矣其思夹辅毋庸固辞所请宜不允
　　太中大夫知枢密院事兼参知政事郑性之再乞俾归田里不允不得再有陈请诏
　　朕兢业万几简求四辅冀同心而体国庶强本以折冲卿名重魁伦材髙经济谏垣抗疏首排喜功好大之谋右府运筹莫非和众安民之计朕所深倚人无间言胡再腾逊避之章犹未体眷留之意期予于治盍殚辅翼之忠无弃尔成庶底敉宁之绩勉徇大义毋庸固辞所请宜不允
　　太中大夫郑性之除职与郡辞免不允诏
　　卿迭更两地已阅四朞每思职以忧边务同心而辅政胡为避宠乃力丐闲勉防雅怀畀以藩宣之寄仍升华职昭予简眷之隆毋庸固辞亟祗成命所辞宜不允太中大夫郑性之辞免除资政殿大学士知绍兴府浙东安抚使恩命不允诏
　　卿荐上囊封力辞枢筦念久任股肱之寄固宜加体貌之隆爰锡明纶晋陞秘殿不逺伊迩莫若防稽以宠其行俾分帅阃岂但京师之防润庶寛宣室之兴思宜疾其驱往服厥职以副朕意毋庸固辞所辞宜不允资政殿学士魏了翁再辞免依旧资政殿学士知福州福建安抚使恩命不允不得再有陈请诏
　　我图尔居信莫如于南土徒得君重谅无薄于淮阳谓即钦承岂宜引避已尝谆谕奚复重陈矧惟三山易治之邦苐烦卧防当戒十乗启行之日毋以疾辞往服厥官以称朕意所辞宜不允
　　资政殿学士魏了翁再辞免依旧资政殿学士知绍兴府浙东安抚使恩命不允不得再有陈请诏
　　式遄其归屡兴思于宣室引以自近俾分治于东郊庶几善政之得民抑使京师之防福盍钦成命言脂尔车胡尚执于谦冲至洊求于退避徒得君重以为屏翰之光勉为朕行亟任保厘之寄庸副舆望毋烦固辞所辞宜不允





　　钦定四库全书
　　东涧集巻二　　　　　　宋　许应龙　撰诏
　　宣奉大夫李辞免除同知枢密院事四川宣抚使恩命不允不得再有陈请诏
　　尽防诸将当属重臣充壮其猷无如元老况士卒乐为之用而草木亦知其名成命初颁师言允穆先声所至已处置以得宜威令既孚岂安强之难致能胜其任盍图尔庸毋固执于谦冲庶亟寛于忧顾所辞宜不允宣奉大夫新除同知枢密院事四川宣抚使李求早遂退休不允诏
　　载览封章备知伟绩招擕以礼已安反侧之心整师修戎复振驱攘之畧渠魁就戮声势寖张尤坚一意于防秋足见尽忠于体国自任以重既能胜委寄之隆图惟厥终庶立底辑宁之效胡为逊避犹至再三身实佩于安危所关者大心茍怀于进退是弃尔成益殚元老之壮猷罔使前人之専美所请宜不允
　　宣奉大夫同知枢密院事四川宣抚使李乞免奏事不允诏
　　闵劳以事遂颁诏以趣还式遄其行冀有谋而入告曷腾奏牍遽欲挂冠卿老成而有典刑靖共而好正直宣威全蜀备歴艰勤召对昕庭庸昭简注虽道之云逺不无跋履之劳然民具尔瞻已徯来归之亟其体至意毋庸固辞
　　宣奉大夫同知枢密院事四川宣抚使李辞免仍知成都府恩命不允诏
　　四路之权既能胜任一州之寄夫岂难兼况诸制垣悉总郡事胡独陈逊避之牍谓莫当酬应之繁然各有司存奚待躬亲于细务徒得君重苐烦振举于大纲矧元老克壮其猷而羣材乐为之用必能共理毋庸固辞所辞宜不允
　　同知枢密院事四川宣抚使李乞退归田里不允诏
　　自任以重既处置之得宜毋弃尔成庶安强之可致胡为谦逊又欲退休方特建于宣威弗复分于制阃事权归一脉络相通况有请以必行顾奚施而不可是崇是信方笃于眷怀何嫌何疑尚虞于谗谤其体至意永肩一心岂惟収善胜之功抑亦有无穷之闻所请宜不允寳章阁学士通奉大夫淮南东路安抚制置使兼知扬州赵葵辞免权将淮西一路分史嵩之与赵葵节制恩命不允诏
　　文武兼资无施不可东西惟命何为力辞况与人而同忧每以重而自任深沟固垒已处置以得宜决胜运筹致冦攘之潜弭复遣精骑力援邻封予嘉乃勳俾分兼于制阃维扬我武当力奏于肤功其亟钦承毋庸逊避以解倒垂之急克成无敌之功时乃之休惟朕以怿所辞宜不允
　　资政殿大学士通议大夫提举临安府洞霄宫葛洪初辞免依旧资政殿大学士提举万夀观兼侍读日下前来供职恩命不允不得再有陈请诏
　　朕更新庶政图任旧人逺既召于耆英近可忘于元老肆颁明命趣侍经筵谓询黄髪则罔所愆而学古训乃能有获盖资尔典刑之重非劳以职事之烦盍即钦承胡为逊避况其室则迩初无跋履之难不俟驾以行庶副眷怀之切其祗新渥勿复重陈所辞宜不允
　　资政殿大学士通议大夫提举临安府洞霄宫葛洪再辞免依旧资政殿大学士提举临安府万夀观兼侍读日下前来供职恩命不允不得再有陈请诏
　　卿老成而有典刑正直而无偏党昨参大政确守精忠久佚祠庭兴思宣室欲辅成于台徳俾进读于经帷盍归乎来奚再陈于逊牍不逺伊尔宜亟驾于安车庶于朝听夕访之间益广日就月将之学其体至意毋庸固辞所辞宜不允
　　寳谟阁学士朝议大夫沿江制置使兼知建康府陈韡辞免特转两官除焕章阁学士依旧沿江制置使兼知建康府行宫留守兼淮西制置使恩命不允诏
　　卿允武允文善谋善断首平七闽盗贼之扰阖境堵安继专三道节制之司羣凶影灭暨金陵之分阃殱京口之逆俦比因强冦之鸱张复厉精兵而血战士卒乐为之用真足追良将之风草木皆知其名宜兼任淮西之寄肆升华职仍陟崇阶总两路之权所制者广决千里之胜何功不成宜即钦承以寛忧顾胡遽陈于巽牍殊未体于至怀所辞宜不允
　　赐寳谟阁学士朝议大夫沿江制置使江南东路安抚使马步军都总管知建康府事兼行宫留守新除兼淮路制置使陈韡辞免兼淮西制置使恩命不允诏
　　守边备塞正资处置以得宜应变随机尤贵事权之归一遂令制阃兼总帅垣庶脉络之贯通无彼此之扞格胡过形于谦逊谓莫任于驱驰况八面之才无施不可而十连之寄夫岂难胜体予眷倚之隆亟底拊绥之绩令无反汗卿勿固辞所辞宜不允
　　端明殿学士太中大夫崔与之辞免除观文殿大学士提举临安府洞霄宫恩命不允诏
　　卿识并蓍心坚金石年弥髙而徳弥劭事可法而义可尊久从绿野之游实系苍生之望涣汗其号晋登弼亮之司盍归乎来克尽经纶之业胡未承于休命乃屡奏于需章避宠辞荣莫致安车之至尊贤隆礼可无宠渥之颁书殿升华祠庭均佚庸示朕心之眷以昭全节之髙令出惟行卿毋多逊
　　端明殿学士太中大夫崔与之再辞免观文殿大学士提举临安府洞霄宫恩命不允诏
　　亮采惠畴正有赖老成之重辞荣避宠乃欲全名节之髙虽屡趣于锋车竞莫回于雅志涣汗其号晋升书殿之班惟适所安俾处祠庭之佚胡为谦逊犹复控陈兹特彛章未足示尊贤之礼其只成命尚无忘告后之猷资政殿学士太中大夫提举临安府洞霄宫崔与之再辞免特授正议大夫右丞相兼枢密使恩命不允不得再有陈请令疾速赴都堂治事诏
　　天下大老咸徯来归若时登庸中外胥庆已令帅臣以礼劝勉复遣中使谕防趣行宜乘安车亟造廊庙以副眷怀之切以图康济之功奏牍洊陈乃坚逊避虽道之云逺不无跋履之劳然民具尔瞻实佩安危之寄徒得君重勉为朕行毋徇小亷以孤众望所辞宜不允观文殿大学士金紫光禄大夫醴泉观使兼侍读乔行简辞免特进左丞相兼枢密使进封肃国公加食邑一千户食实封四百户恩命不允诏
　　立政惟人明王所以宁万国辞荣避宠君子所以善一身权之以义孰为重轻卿之事朕十有三载知无不言言无不騐弥缝藏用善则称君暨予同心爰立作相方喜获老成之助与共图康乂之功属咎证之未消援故事而丐去趣遣四辈留侍经帷虽询黄发罔所愆固赖蓍之益然涉巨川求攸济讵容维楫之无爰启沃于朕心俾晋陞于上宰明纶甫播舆论交驩谓衮衣归周公岂止京师之奠而中国相司马自无边隙之生毋徇谦冲之私宜从中外之望所辞宜不允
　　观文殿大学士光禄大夫醴泉观使兼侍读乔行简辞加食邑食实封恩命不允诏
　　朕躬亲珪币宗祀明堂仰获顾歆迄成熙事率循彞典敷锡湛恩邦甸侯卫煇胞翟阍罔不沾被矧吾硕辅显相盛仪盍先涣号之颁申衍土田之锡义所当受毋复重陈所辞宜不允
　　特进左丞相兼枢密使肃国公乔行简辞免提举国史实录院提举编修国朝防要恩命不允诏
　　朕缅惟中兴以来更歴四朝承烈显谟具载简册阅时滋乆犹未成书遂命史官专任修纂然总提其纲必资硕辅所以重其事也卿间世真儒斯民先觉翊賛机务整理有条擘画谟猷何事弗济顾岂不能摅三尺以总太史之任乎其趣汗青毋烦逊避
　　特进左丞相兼枢密使肃国公乔行简辞免提举编修玉牒监修国史日厯提举编修经武要略提举编修勑令恩命不允诏
　　纂修钜典各有司存而宰相无所不统实提其纲盖旧典也矧卿道包众有材擅三长谋畧精深宪章明习总领庶职润色成书以新一代之典直余事耳其只朕命毋烦固辞所辞宜不允
　　特进左丞相兼枢密使乔行简再乞俾归田里不允诏
　　卿四载秉钧一心体国好贤乐善休焉其如有容事君尽忠粹然一出于正复能定而能应每必躬而必亲属当多事之时正赖耆英之助曷荐陈于奏牍乃求解于政机况筋力未衰尤克任弼谐之重而安危所寄岂宜怀进退之思毋弃尔成期于予治所请宜不允
　　特进左丞相兼枢密使肃国公乔行简以烈风乞解政机不允诏
　　骤雨终日方深积潦之虞昊天动威复示烈风之警减膳彻乐罪已求言正有赖于賛襄庶潜消于变异胡腾奏牍祈解政机倘移疾于股肱曷召和于形气侧身修行朕当怀兢业之思惟时亮工卿盍尽燮调之道其体至意毋复重陈
　　特进左丞相兼枢密使肃国公乔行简再乞投闲不允不得再有陈请诏
　　卿自登揆路四阅岁华勤劳百为总领众职弥缝藏用朕所仰成积雨烈风倐垂儆戒正赖交修其不逮庶几转妖而为祥比腾丐去之章已谕眷留之意胡为再凟殊拂至怀虽欲全进退之宜其孰任燮调之寄当徇大义毋庸重陈所请宜不允
　　特进左丞相兼枢密使肃国公乔行简第三劄乞解政归耕不允不得再有陈请诏
　　克壮其猷无如元老自任以重有若保衡再登弼亮之司益励公忠之节不随不激言皆可行必躬必亲事至能应朕所深倚众无异词胡因变异之临屡上退闲之请方今边陲未靖民瘼未苏矧值欝攸正资销弭若方勤于朴斵而遽易于工师人将谓何势必不可其安厥位共图宁敉之功毋弃尔成盍体眷留之意所请宜不允
　　朝议大夫权礼部侍郎兼同修国史实录院同修撰兼侍讲游似辞免除权礼部尚书兼职依旧恩命不允诏
　　卿有文有学可企前修不倚不流允为吉士再登班列益励公忠谈经则有劘切之功典礼则着寅清之誉予嘉乃徳俾晋长于仪曹往服厥官盍钦承于休命矧惟序进何以辞为尚体深知以宏逺业所辞宜不允朝议大夫权礼部尚书兼同修国史实录院同修撰兼侍讲游似辞免陞兼侍读恩命不允诏
　　卿闻多学广色温气和劝讲雍容善于敷畅以辅台徳启沃良深进读须贤肆以命汝庸示褒崇之宠曷腾逊避之章盍体至懐亟只成涣所辞宜不允
　　朝议大夫权礼部尚书兼同修国史实录院同修撰兼侍读防似丐祠不允诏
　　西陲绎骚正资经理事难筹度爰集谋猷卿蜀士之英公忠明审每于经筵进读之顷获闻边事缓急之详因思患以预防可随机而应变胡为抗疏遽丐丛祠当与人而同忧有谋必告庶运筹而决胜图功攸终其体眷怀益殚忠荩所辞宜不允
　　朝议大夫权礼部尚书兼同修国史实录院同修撰兼侍读游似乞赐投闲不允诏
　　卿望重羣英职兼两部密辅缉熙光明之学每殚论思献纳之勤启沃良多忠嘉可尚胡辞荣而避宠冀置散以投闲虽卿欲全髙尚之风而朕当笃始终之眷其体至意毋劳重陈所请宜不允
　　朝议大夫权礼部尚书兼同修国史实录院同修撰兼侍读游似辞免除礼部尚书兼职依旧恩命不允诏
　　直哉惟清既能典礼肆予命汝就使为真虽恩渥之维新而事权之仍旧曷陈免牍未体至怀卿学识兼该端方有守每因诵读之顷屡殚启沃之忠简在朕心当畀便蕃之宠兹因彞典尚何逊避之为所辞宜不允朝议大夫试礼部尚书兼同修撰兼侍读游似辞免兼给事中恩命不允诏
　　琐闼之司政纲所系必得端方之彦庶伸封駮之权卿纯粹无瑕靖共有守典礼着寅清之誉进读多劘切之功允谓荩臣宜兼兹职谦以自牧乃陈逊避之章知无不为盍体选抡之意其只成命毋庸固辞所辞宜不允朝议大夫新除礼部尚书兼同修国史实录院同修撰兼侍读游似辞免陞兼修国史兼实录院修撰恩命不允诏
　　纂修史籍由同而正盖彞典也卿学该百氏才擅三长论撰逾年善于其职晋陞一级以示宠褒胡执谦冲谓难冒处能于前而不能于后岂有是哉毋弃尔成亟只朕命所辞宜不允
　　中奉大夫试礼部尚书兼给事中兼修国史实录院修撰兼侍读游似辞除吏部尚书兼职依旧恩命不允诏
　　卿比兼铨曹蔼着休绩执法若权衡之审知人如氷鉴之明属常伯之尚虚选真材而后授畴咨已试佥曰汝谐遂辍自于容台俾晋跻于旧职钦予时命尚何逊避之为往服厥官益振清通之誉
　　中奉大夫吏部尚书兼给事中兼修国史实录院修撰兼侍读游似乞退从医药不允诏
　　卿铨部持衡蔼着清通之誉夕郎振职咸推封駮之功况进读于迩英尤辅成于台徳朕所深眷人靡间言胡避宠以辞荣乃引疾而求去恪恭乃事既无旷于厥官优游尔休尚何虞于余证当体简知之意毋怀进退之心益懋逺猷以副舆望
　　朝散大夫权戸部侍郎兼同详定勅令官兼知临安府浙西安抚使赵与权辞免除户部侍郎兼权兵部尚书兼职依旧恩命不允诏
　　辇毂弹压素号剧繁财赋源流尤难稽考卿恢恢游刃借借休声既左右之俱宜岂褒扬之可后爰正贰卿之位复陞常伯之班庸重藩宣式昭简眷盍即承于休命胡尚执于谦词往修厥官益宏逺业所辞宜不允朝奉大夫试户部侍郎兼权兵部尚书兼同详定勅令官兼知临安府淛西安抚使赵与权辞免除权户部尚书兼职依旧恩命不允诏
　　载惟民部实掌邦财浩如海暴如山最难钩考建其长立其贰俱合选抡卿自副地官每殚心计革吏胥之欺弊知贡赋之源流下不病民上无乏用善于其职予所深嘉擢从小司徒之班畀以大常伯之任宜亟承于休命胡尚执于谦词亟服厥官以永终誉所辞宜不允降授朝奉大夫权户部尚书兼同详定勅令官兼知临安府赵与权辞免特与叙复元官恩命不允诏
　　郁攸为沴既殚扑灭之劳稠叠抗章乃有过愆之惧力求贬秩将以示公勉徇卿之所陈实非予之获已况散财发粟深慰于舆情接栋连甍悉还于旧观公私无扰兵民相安清议莫不交称青氊固宜亟复胡辞荣而避宠欲后已以先人益见谦冲良深嘉叹其只承命毋复重陈所辞宜不允
　　朝散大夫试户部尚书赵与权辞免兼修玉牒恩命不允诏
　　编年以纪帝系而载其厯数及朝廷政令之因革者为玉牒以宰臣提纲而命从臣以修之盖重其事也擢居是职必择英材以卿信厚性资被服儒术自登宗寺为簿为丞而复为卿其于瑶编纪之详而攷之熟矣兹俾兼领以续前功盍体至怀毋庸逊避所辞宜不允朝请大夫试户部尚书兼修玉牒官赵与权乞畀祠禄不允诏
　　惟尔之能信多多而益办使治其赋宜绰绰而有余正赖剸裁以供调度胡陈巽牍遽丐丛祠卿比尹神臯克勤民事既公清而不挠尤经理以得宜休绩蔼闻朕心以怿乃执谦冲之意屡辞弹压之劳勉徇雅怀俾专司于民部庶几省事得一意于邦财方嘉整饬以有伦难避宠荣而求去益图来效庸副深知所辞宜不允朝散大夫赵与权辞免除户部尚书日下供职恩命不允诏
　　司民部之权已能称职涣昕庭之号就使为真以穆师言式昭隆眷盍亟承于新命胡尚执于谦词卿自尹神臯蔼腾休誉随机应变处置得宜戢吏爱民寛严相济况直郁攸之后尤多经理之功既力丐于退闲难久劳以烦剧勉从雅意俾专任于版曹兹特旧官非躐陞于峻级其安厥位以副朕心所辞宜不允
　　朝请大夫试工部侍郎兼权给事中兼侍讲李宗勉辞免陞兼侍读恩命不允诏
　　朕惟台谏言国家之得失纠命令之过差然进见之尚疎犹开陈之未尽岂若谈经于间日许其赐坐以移时用广多闻以辅台徳卿有博古通今之学怀忧国爱君之忠执法乌台升华骑省并兼劝讲多所发明兹擢长于谏垣宜进读于经席其摅素蕴以沃朕心何固执于冲怀未即膺于成命所辞宜不允
　　朝请大夫试左谏议大夫兼侍读李宗勉辞免除端明殿学士同签书枢密院事恩命不允诏
　　改元更化期臻绥定之功立政惟人莫重枢机之寄参稽舆议咸曰汝谐况谏疏屡陈罔匪忧国爱君之意及经筵进读悉关理内御外之规尤不激以不随复能定而能应允为正士宜弼朕躬盍仰体于隆知胡尚形于逊牍令行弗反卿毋固辞所辞宜不允
　　端明殿学士朝请大夫新除同签书枢密院事李宗勉辞免同提举编修经武要畧恩命不允诏
　　卿允武允文善谋善断度徳定位既登宥密之司强本折冲正赖賛襄之力载惟要畧具在成书虽编摩已属于有司而典领实资于近辅肆予命汝盍撮其要而举其宏传之无穷庶轨易遵而度易则亟只成涣毋庸固辞所辞宜不允
　　端明殿学士朝请大夫同签书枢密院事李宗勉辞免依旧端明殿学士除签书枢密院事恩命不允诏
　　卿自司宥密益励公忠同寅协恭善弥缝而藏用忧边思职尤处置以得宜予嘉乃勲涣汗其号特锡陞迁之宠庸昭委寄之隆永肩一心当为强本折冲之计以康四海庶成用儒无敌之功尚克钦承毋劳逊避所辞宜不允
　　端明殿学士朝请大夫签书枢密院事李宗勉再乞奉祠不允诏
　　辞荣避宠虽欲全进退之宜思始图终庶不负倚毗之意比尝谕防奚复抗章勿贰勿疑方深于简眷汝为汝翼盍罄于忠勤矧素怀体国之心而屡进捄时之防言底可绩岂已试以罔功民具尔瞻尚无慙于非据当徇大义毋事小廉所请宜不允
　　中奉大夫参知政事李宗勉乞退归不允诏
　　风烈必变将图销弭之方职思其忧正赖賛襄之力曷陈奏牍祈解政机静言咎征之形实警朕躬之失我其夙夜盍正事以建中移之股肱岂应天而以实当务同心而辅政庶几转妖而为祥毋庸重陈其体至意所请宜不允
　　中奉大夫参知政事李宗勉再乞退归不允不得再有陈请诏
　　二三执政犹吾股肱一体相须斯成至治兹当变异之儆实由政化之愆方赖交修庶几潜弭已尝谕防胡复抗章当与国以同忧务应天而以实其安厥位庸副予怀所请宜不允
　　寳章阁学士太中大夫新除京西荆湖南北路安抚制置使兼沿江制置副使兼知鄂州史嵩之乞改畀丛祠不允诏
　　卿自领制垣荐更岁籥务防秋而备塞善应变以随机整吏修戎比决边陲之战排锋挫鋭将伸中国之威盍展壮猷益图伟绩胡为逊避遽欲退休勿贰勿疑朕方隆于委寄成终成始庶永底于安强毋庸固辞勉徇大义所请宜不允
　　寳章阁学士太中大夫淮西制置使兼沿江制置副使兼知鄂州史嵩之乞祠廪不允诏
　　安边境立功名盍用礼乐诗书之帅修封疆守要害自无冦贼奸宄之虞既得若人宜久其职卿昨司襄阃备悉敌情尝屡奏于肤功信足当于隆委遂以两道之寄特劳十乗之行属时绎骚究心筹画遣师徒而捍御弭隣敌之凭陵然蹂践之余尚资经理而流离之众尤赖抚绥胡遽抗于囊封乃欲安于真馆能胜其任岂宜怀退避之思毋弃而成庶亟底安强之绩勉从朕志嗣有殊恩所请宜不允
　　参知政事督视军马史嵩之乞畀祠禄不允诏
　　整师修戎既克底侵疆之复命将遣戍又能挫外敌之锋允谓殊勲深副舆望方身佩安危之寄实系重轻胡力辞督视之权欲求闲退虽备见谦冲之意然孰图康济之功矧已陟于台司宜益宏于逺畧其徇大义毋事小廉
　　通奉大夫参知政事督视京西湖南北江西路光蕲黄施防州军马史嵩之乞畀祠禄不允诏
　　卿昨司制阃屡阅岁华应变随机不但固边陲之守排锋挫鋭又能伸中国之威已绰着于殊勲遂宏开于督府独当隆委益展壮猷招辑淮军欲安民而和众遣行蜀戍尤与人而同忧既处置之得宜信缓急之足恃成终成始盍图尔庸何嫌何疑遽腾逊牍况实佩安危之寄岂宜怀进退之心其体眷知益思经济
　　通奉大夫参知政事督视京西湖南北江西路光蕲黄施防州军马史嵩之辞免兼督视淮西军马恩命不允诏
　　理内御外固当因时而施宜强本折冲尤贵并谋而合智遂令督府兼总西淮庶脉络之相通而事权之归一以守则固何功不成况恢恢游刃之材何兢兢履薄之虑只若予命毋事谦词
　　通奉大夫参知政事督视京西湖南北江西路光蕲黄施防州军马史嵩之再辞免兼督视淮西军马恩命不允诏
　　比览囊封已谕朕意胡为再牍复述前言谓同舟方运于风波而一室难分于尔汝则宜共济奚庸固辞况已遣于援师俾相为于掎角既合督府制垣之力当销敌国外患之虞其展壮猷亟图伟绩










　　钦定四库全书
　　东涧集巻三　　　　　　宋　许应龙　撰批答
　　中大夫参知政事李宗勉上表再辞免特授通奉大夫左丞相兼枢宻使不允批答
　　立政立事既资参预之司善断善谋宻効弥缝之力畴若予采无以逾卿擢居冡揆之尊仍总洪枢之寄明廷孚号寰宇均懽谓公而无私必能开众正而杜羣枉仁而有勇岂难抚百姓而镇四夷已允穆于师言盍亟摅于逺略谦以自牧竟荐陈逊避之章予欲汝为宜仰体眷知之意令行弗反卿毋固辞
　　端明殿学士通议大夫签书枢宻院事余天锡上表再辞免除参知政事不允批答
　　善谋善断既宻运于洪枢允武允文宜晋参于大政以昭隆委式副具瞻胡未体于至懐乃荐形于巽牍予欲汝翼令出惟行当协恭而和衷共图逺畧庶理内而御外亟底丕平兹乃序迁毋庸多逊
　　中奉大夫游似上表再辞免端明殿学士签书枢宻院事不允仍断来章批答
　　朕励精思治立政惟人敬老尊贤既畀当轴处中之任运筹决胜尚资随机应变之才以卿持铨衡则佥谓清通居闼则屡尝驳正至于进读尤切纳忠以若所为可当大任肆予命汝俾賛洪枢胡守一谦至形再牍其体眷知之意亟图康济之勲
　　余天锡上表再辞免除同签书枢宻院事恩命不允仍断来章批答
　　安邉境以立功方思长防任旧人而共政俾賛庙谟何明命之载颁乃固辞而未已虽欲表谦冲之意然当明缓急之宜顾今何时正图共济勉出乃力庶能有成毋曲狥于小亷盍亟只于新渥其殚忠荩以副倚毗所辞宜不允仍断来章者
　　观文殿大学士金紫光禄大夫醴泉观使兼侍读乔行简辞免特进左丞相兼枢宻使进封肃国公加食邑食实封恩命不允批答
　　进退不失其正虽欲全名节之髙辅弼以成厥功当尽展经纶之蕴比莫回于雅志姑屈侍于经帷咸欣大老之来归倾徯真儒之复用亟扬涣号晋陟元台天日为之开明中外闻而呼舞既上下之叶应岂勲业之难为进英俊则可以彊本朝择将帅则可以安邉境总庶职则无茍且之弊开众正则絶侥幸之私况善断而善谋复同心而同徳从欲以治永孚于休毋固执于谦辞盍勉狥于大义所辞宜不允
　　宰执赴经筵听讲三朝寳训终篇奏谢宣答词
　　圣绪绍休求多闻而建事皇祖有训已劝诵以终篇实自弼谐奚劳称谢
　　侍读官进读终篇奏贺谢宣答词
　　祖训昭垂莫非懿范迩英进读已遂终篇有喜启沃之勤犹赖发挥之广
　　宰执率侍读侍讲説书侍立官奏贺讫宣答词
　　诵祖训以彻章端自賛防之力率儒臣而称庆足知恳欵之忱方思洪业之遵尚冀朕心之沃
　　文武百僚宰臣乔行简等三上表奏请皇帝御正殿复膳听乐宜允批答
　　朕自御便朝倐更累月日不遑食期咸和于万民予欲纳言奚暇闻于六律务侧身而修行将以实而应天比览封章冀复彛典虽不惟不敢愈殚抑畏之思然至再至三重咈防拳之请勉循众志深惕予懐尚资协恭而和衷勿惮格王而正事庶防孚佑亟底辑寕所请宜允文武百僚宰臣乔行简等诣文徳殿三上表奏请皇帝御正殿复膳宜允批答
　　省表具知寅畏严恭冀获帝心之眷起居饮食敢従已欲之私俟咎证之寝销复常仪而未晚然抗章以请既勤至再以至三而承天所为当不以文而以实茍务尽忠而补过必能转妖而为祥勉循所陈益思加谨所请宜允
　　文武百僚宰臣乔行简等三上表奏请皇帝上夀宜允批答
　　理内御外方图再安而再寕劳思焦心几至不寝而不食虽当诞节亦辍彛仪一札赐颁俾免効华封之祝三章来上犹欲同嵩岳之呼意则弥勤理难固拒然归美报上岂惟称万夀之觞而补过尽忠尤冀献千秋之鉴资政殿学士朝奉大夫前知绍兴府李鸣复上表再辞免新除参知政事恩命不允仍断来章批答
　　贲然来思己体眷知之意亦既见止获闻经济之言宜益罄于精忠以辅成于台徳比因逊牍尝谕至懐胡云就列以不能尚欲辞荣而避宠卿言虽力朕志弗移图任旧人正欲賛万几之务钦予时命当共凝庶绩之熙毋狥小亷以辜众望所辞宜不允仍断来章
　　文武百僚参知政事郑性之等上表奏请皇帝御正殿不允批答
　　省表具知翼翼小心方严蒇祀震电倐尔动威既垂警戒之机敢替寅恭之念侧身修行下诏求贤图所以销弭而感格者不遑寕处避正殿减膳羞彻音乐益加贬损以示夙夜畏威之忱乃若指陈时启沃朕心以辅其不逮者实惟公卿百执是赖庶形声和而天地应以永孚于休便坐畴咨治固无壅若御正宁诚非所安所请宜不允
　　文武百僚宰臣乔行简等奏请皇帝御正殿复膳听乐不允批答
　　遇灾而惧盍图销弭之方思徳以承当尽寅恭之实悉从贬损冀补过愆尚虞民瘼之未蘓莫致天心之昭格曷遽陈于奏牍欲亟复于旧章意则弥勤义难曲狥嗟尔有众方谋爰处以爰居其在朕躬讵可求安而求饱未暇听声音之奏将期致枹鼓之和其体至懐毋庸固请所请宜不允
　　再请御正殿复膳听乐不允批答
　　比以郁攸为沴怵惕兴思谓经徳秉哲以畏天斯尽感通之实非避殿减膳而撤乐曷昭抑损之忱虽举彛章尚多阙政辅予不逮赖尔交修胡未喻于至懐犹洊陈于奏牍劳来安集俟旧观之悉还饮食起居庻常仪之可复卿言虽力朕意不移所请宜不允
　　文武百僚宰臣乔行简等诣文徳殿拜表奏请皇帝御正殿复膳不允批答
　　省表具知以日星而为纪每虞帝度之差非夙夜以畏威曷格皇穹之眷比太史预占于薄蚀而朕心益致于严恭下诏而发徳音避殿而减常膳冀图销弭用集休祥云滃而兴倐广垂于覆冒日中至昃竟莫见于盈亏敢云有感以必通尤赖交修其不逮曷遽陈于奏牍祈即复于彛章意则虽勤义难曲狥所请宜不允
　　文武百僚宰臣乔行简等诣文徳殿再拜表奏请皇帝御正殿复膳不允批答
　　省表具知朕侧身修行以实应天其在燕闲尚轸不睹不闻之惧矧当变异敢懐求安求饱之心爰御便朝仍减常膳胡甫逾于半浃荐冀复于旧章虽太阳交蚀之时已因云而弗见然上天难谌之意当靡日以不恭其体至懐母劳固请所请宜不允
　　文武百僚宰臣乔行简等再上表奏请皇帝上夀不允批答
　　载震载夙式临诞日之期是究是图方急安邉之务将运筹而决胜犹暇食以不遑难徇彛章举行庆礼颁十行之札已谕至懐上万夀之觞曷形再牍虽备悉防拳之意然恐非宴乐之时宜畧繁文共成伟绩所请宜不允文武百僚宰臣乔行简等上表奏请皇帝御正殿复膳听乐不允批答
　　风雨震凌既垂儆戒夙夜只惧讵敢康寕将正事建中以承天当避殿减膳而撤乐冀消咎证以召至和虽转隂为晴幸免浸淫之患然侧身修行盍坚终始之诚曽未越于数旬乃祈复于常典倘求安求饱遽欲闻六律之音是弗虑弗图何以格两闲之佑勉思修辅毋洊控陈
　　文武百僚宰臣乔行简等再上表奏请皇帝御正殿复膳聴乐不允批答
　　仁爱人君既示谴告扶持之意恪谨天戒敢求起居饮食之安矧未致形气之和又奚暇声音之听已尝谕意曷荐抗章茍徇卿之所陈是重吾之不徳小心翼翼方勤政事以饬躬百僚师师当务尽忠而补过惟交修其不逮庻有感以必通俟休证之若时复常仪而未晚毋劳固请其体至懐
　　左丞相乔行简再上表辞免特授少傅平章军国重事进封益国公不允仍断来章批答
　　朕参稽成宪褒宠耆英晋陞亚傅之尊独冠台司之任予欲汝翼正资经济之逺图复闵其劳特命平章于重事庻朕不失典刑之助而卿亦获泮奂之休既揆义以两全曷抗章而三逊期予于治益殚元老之壮猷时乃之功罔俾前贤之専美
　　参知政事李宗勉再上表辞免特授通奉大夫左丞相兼枢宻使不允仍断来章批答
　　奋庸熙载实归端揆之司为官择人莫若真儒之用肆班涣号以副具瞻况邉事未寕正赖是图而是究何需章来上犹勤至再以至三亟服厥官期予于治不特卿有无穷之闻抑使邦其永孚于休
　　端明殿学士朝请大夫同签书枢宻院事李宗勉再辞免依旧端明殿学士签书枢宻院恩命不允仍断来章批答
　　宥宻之司其任至重由同而正兹实彛章涣号甫颁师言允穆比腾免牍毋乃过谦已导至懐胡犹未喻况事权之惟旧非等级之殊勿庸固辞亟只成命所辞宜不允
　　皇叔新除保康军节度使希逦辞免前官恩命不允仍断来章批答
　　卿属近行尊所当优礼承流授钺盖有旧章成命诞敷佥言惟允荐陈防牍足见谦冲虽庆赏固待有功然藩屏莫如同姓初非滥授宜即钦承况令出惟行义无反汗已尝谕防勿庸固辞
　　少傅保寜军节度使判大宗正事嗣秀王师弥再辞免特授少师加食邑食实封恩命不允批答
　　朕立爱惟亲以徳诏爵矧卿以宗盟之长董属籍之司比及三年悉陶善教遂多彬彬文学之彦有如振振信厚之时载念难兄尝膺褒渥兹有成绩盍举旧章晋陟亚师佥言惟允宜钦成命勿庸固辞所辞宜不允少傅保寜军节度使判大宗正事嗣秀王师弥三辞免特授少师加食邑食实封恩命不允仍断来章批答
　　董正宗盟已更三禩率循旧典盍进一阶遂扬涣号之新俾陟亚师之位朕非私予人无间言胡为谦逊之深乃至再三之凟虽辞荣避宠固欲全风节之髙然敬老尊贤当仰体眷懐之笃亟只成命毋复重陈所辞宜不允仍断来章者
　　金紫光禄大夫乔行简辞免观文殿大学士醴泉观使兼侍读恩命不允批答
　　卿善谋善断同徳同心老成而有典刑惓惓忧国论谏而本仁义炳炳如丹暨秉钧衡愈宣忠力方喜获賛襄之益与共图康济之功曷因变异之临屡上退休之请莫回雅志姑佚祠庭冠书殿以通班侍迩英而进读岂惟纳诲以辅徳盖将论道以经邦谓亟钦承乃坚逊避盍念十二年之乆相得益彰胡为再三凟之烦恝然求去不独卿有报国未遂之叹亦使朕获用贤不终之讥其体至懐以全大节
　　徳音
　　两淮荆襄四川州县被防寛卹徳音
　　勅门下朕更化励精视民如子固封守而康四海期臻保定之功修文徳以来逺人每切绥懐之念然内治之尚缺致外患之未平荆襄既被于创残淮蜀重遭于侵扰道路流离之众惨不聊生室庐焚燬之余茫无所托骨肉罹于荼毒丁壮困于转输常产仅存者莫供征敛之须旧业乍还者又乏耕犁之具肆夙宵之轸虑如氷炭之交懐嗟汝何辜由吾不徳幸天人犹助于信顺而将帅悉力于捍防虽烽燧之甫停奈疮痍之未复肆颁涣号用慰羣情发粟以赈贫蠲租而布惠血战之士当议优恩死事之家盍加卹典或乗时而啸聚或失律以逋逃咸与维新同归于治于戱各得其所既推还定劳来之恩遹观厥成永底安静和平之福咨尔藩宣之吏奉予寛大之书毋事虚文俾沾实惠
　　嘉平月朔日蚀星聚徳音
　　勅门下朕纂绍丕基躬亲庶政无日不惕每思是究以是图畏天之威安敢自暇而自逸适众星之交聚而灵曜之复亏端由朕徳之愆莫副皇穹之眷遇灾而惧可无消弭之方承意以从当尽宠绥之念肆颁涣号诞告多方薄敛寛租俾沾实惠赦过宥罪咸与惟新辑寜蹂践之区劳来流离之众胜防者厚加于恩赏亡殁者亟録其子孙使无愁叹怨恨之声用集安静和平之福庶防孚估永絶艰虞于戱风翔而和气游盍广徳泽流行之施人説而天意解伫开日星明润之祥尚期藩屛之臣各尽布宣之职勿为文具以副朕心主者施行
　　诰词
　　权礼部尚书游似陞兼侍读诰
　　入侍经帷俱资贤徳然劝讲则苐分章而析句进读则可因事以纳言以次而迁盖优兹选具官某讲明正理博极羣书日就月将期广缉熙之学朝听夕访每殚啓沃之忠既升常伯之尊宜进迩英之读虽循故事益峻新班援古证今当尽责难之义引君当道庻成善治之功往服厥官以副朕意
　　资政殿大学士葛洪特授提举万夀观兼侍读诰
　　建道徳以为师冀获多闻之益命朝夕而纳诲莫如良弼之求趋造昕庭肆颁涣渥具官某学该百氏文倡诸儒彊而义简而亷澄不清挠不浊擢参机政屡进忠嘉自勇退于急流乆养恬于真馆学于古训当图任于旧人侍我经帷庻辅成于台徳不逺伊迩盍归乎来其体眷懐益殚启沃
　　翰林学士洪咨防除端明殿学士提举万夀观兼侍读诰
　　翰苑辞荣爰畀祠庭之佚迩英进读仍升秘殿之华庸示异恩肆颁成命具官某才周世用誉冠时髦激浊扬清蹇蹇厉匪躬之节闲邪陈善拳拳懐忧国之忠掖垣推润色之工铨部着清通之誉甫升闼复上玉堂不进不休方图柄任至三至再乃以疾辞盍隆礼以尊贤使清心而省事峻陟延恩之职时游广厦之间既俾躬而处休当勿药而有喜精加葆啬用副朕懐
　　起居郎曺豳除权礼部侍郎诰
　　知无不言允谓正直端方之士徳以诏爵盍居论思献纳之班爰锡明纶庸昭隆眷具官某天资和粹徳宇恢洪出驾轺车每务扬清而激浊入登言路尤思补过以尽忠劝讲经筵辅成台徳遂擢从于柱史俾晋贰于仪曹往服厥官岂但惟寅于夙夜以报其上益殚入告之谋猷茂对殊休以阶显用
　　宗正少卿兼权礼部侍郎防似除权礼部侍郎诰
　　修礼明乐盖有司存为官择人当繇试可已着直清之誉盍申褒擢之恩具官某器局恢洪风规秀整和不流而中不倚言有物而行有常劝讲经帷辅成君徳仪曹兼摄尤夙夜以惟寅旧典聿新岂礼文之犹阙既能胜任何以假为爰正位于贰卿俾升华于法从益修厥职用副予知
　　资政殿学士知绍兴府李鸣复除参知政事诰
　　理内御外将期庻政之交修选贤与能莫若旧人之图任肆颁涣号以穆师言具官某间世真儒斯民先觉介然有守未尝扬已以取名知无不言莫匪爱君而忧国人无异议朕所深知允为直谅之臣遂畀枢机之任弥缝藏用处置得宜遽収敛于经纶出镇临于屏翰报政未乆胡东欲留而西欲归有徳可尊故彼无恶而此无斁宜锡趣还之命擢陞参预之司爰进爵封并増圭食噫竭股肱之力本忠正以辅一人庻道徳之威成安彊以清四海只服朕命益展壮猷
　　宗正少卿兼检正兼权户部侍郎赵与权除户部侍郎诰
　　司民部之权既能称职涣昕庭之号就使为真允谓殊休式昭隆眷具官某禀资信厚律己公清登文学法理之科有俊敏疏通之识出则任侯藩之寄入而膺宰掾之司随所设施蔼然声誉暨副地官之职尤知邦计之源遂令绰绰以有余足见多多而益办宜正贰卿之秩仍参省闼之华茂封宠荣益思献纳
　　林畧除宗正少卿诰
　　宗寺典司属籍事简职清实论思献纳之阶也傥匪名儒盖不轻授以尔闻多学广心正气和词章谐韶濩之声闻望蔼珪璋之粹繇此致身于通显曷尝枉道以求人众皆曰贤盍复归于清着徳以定位宜进贰于司宗益懋逺猷嗣膺异渥
　　赵以夫除直焕章阁枢宻副都承防诰
　　右府本兵之地事机贵宻宣纳之任要在得人以尔才周世用望重宗英使节州麾所至可纪郎省卿寺无施不宜况荐更宰掾之司尤善賛庙谟之运升华邃阁导防枢庭益究逺犹以需显用
　　江万里赵发除校书诰
　　校雠东观汉以硕学名儒任其职唐则以为文士起家之良选肆我国家益加崇重非儒科前列黉宇名流殆不轻畀以尔万里蜚英舍选直谅多闻以尔发得隽鼎魁安恬有守俱假涂于学省遂给札于玉堂敷陈谠言切中时病或畀校雠之职或居是正之官茂对宠荣益加韬养
　　徐元除校书郎诰
　　魁伦之英荣进素定擢陞秘府犹以序迁盖所以养其望而硕其用也以尔文谐韶濩行粹珪璋姓名独冠于儒科器识逺参于前辈兹由是正晋典校雠岂但读平生未见之书抑以成贤人可久之业往服厥职以俟柬求
　　范钟除国子祭酒诰
　　成俗化民必由乎学传道授业当立之师然非博习修洁之儒曷任教养作成之寄以尔禀资恬淡履行粹纯列职郎闱靖共尔位谈经秘殿啓沃朕心擢由册府之中进陟儒宫之长成均以治学政精勤而诲诸生汝所素明奚劳多训
　　林畧除太府少卿诰
　　朕思治励精任人共政思得吉士以重列卿以尔心地坦夷性资寛厚学问得先贤之防趣词章为后进之宗师中外荐更声称蔼着粤自祠庭之佚屡兴宣室之思资尔名儒贰予外府岂但攷受藏之数盖将为进用之阶尚克钦承以永终誉
　　顔颐仲除太府少卿诰
　　京兆素号难治非明敏长材恢恢游刃者曷胜其任克称厥职可后褒迁以尔通练而勤寛猛相济明于听讼枉直立分惠以恤民丝毫无冦攘相弭闾里相安予嘉乃勲擢寘月卿之列涣汗其号以为天府之光益着休声嗣膺异渥
　　陈康照除司封郎中诰
　　贪位慕禄相率成风其来非一日矣朕励精思治崇奨恬退寘之班列将以新旧染而激末俗以尔学富词丽棣萼交辉宰邑佐州公明亷介耻阿时好十载居闲众正路开屈守邉郡累召不至风节凛然晋陞郎省非为尔荣式遄其行以副朕侧席待贤之意
　　起居郎丁伯桂除中书舍人诰
　　西掖演纶既云试可中宸出綍遂畀真除以穆师言式昭隆眷具官某量吞云夣秀挹湖山接物待人上不謟下不渎修身端行简而亷直而温居乌府则务激浊以扬清立螭坳则屡直前而奏事晋兼词掖贲饰皇猷必也正名庶示宠褒之意肆予命汝俾登侍从之班茂对殊休以阶大任
　　袁甫除中书舎人诰
　　涣汗其号方膺辅郡之除式遄其归亟正掖垣之任复青氊之旧物登紫橐之穹班具官某气节刚方风规峻整有是父有是子词源学海之渊深难为弟难为兄卿月朗星之辉映独掇魁伦之选荐更麾节之华秉史笔于螭坳代王言于凤阁兼司铨综佥谓清通暂均佚于祠庭每兴思于宣室趣还表着重掌丝纶盖畴已试之庸径锡为真之命不但讨论而润色尚资献纳以论思益茂逺猷以阶大任
　　起居舎人吴泳除起居郎诰
　　记动记言各分所掌在右在左以次而迁虽姑徇于彛章实寖阶于大用以尔言传伊洛秀挹岷峨伯仲并立于要津议论一循于直道典铨守法端如绳墨之诚陈视草演纶编之诗书而无愧久参法从行畀真除暂资鸿渐之仪増重螭坳之左益宏逺业庸副深知
　　国子祭酒王与权除起居郎诰
　　君举必书正资直笔位定以徳当用真儒以尔禀性温恭禔身端谨践更久矣声誉蔼然自趋觐于枫宸姑假涂于棘寺虽晋陟成均之长犹未昭简眷之隆径立左坳俾陪法从既不违于咫尺当益罄于忠嘉茂对殊休以称朕意
　　应繇除著作郎诰
　　着庭清选也矧由小至大歩武寖髙傥匪名儒曷称厥职以尔学粹而精词丽以则礼闱校艺卓冠羣英由璧水而登蓬山陟郎曹而直翰苑休声绰着逺业未涯兹除特寄径耳益加韬养以俟柬求
　　卫洙除著作郎诰
　　由秘郎而佐着庭盖旧典也越次而升允为异渥以尔学粹词丽得隽儒科防足周行靖共正直由棘庭而跻秘府歩武寖清晋名论撰之司仍兼郎省乃显用之阶也茂对殊休益宏逺业
　　袁甫除著作佐郎诰
　　兰台东观専司论撰非兼才学识之三长曷膺是选以尔气刚以直识敏而明得父兄经术之渊源为学校诸儒之领袖早居册府休誉弥隆擢寘着庭师言允穆益宏逺业茂对殊休
　　余元廙除著作佐郎诰
　　着庭之选素号清华名公钜卿多由此而进以尔舎选蜚英谦和通练践更中外所居见称擢寘蓬山师言允穆复提史笔仍摄郎闱歩武寖髙式昭隆眷益宏逺业茂对殊休
　　方大琮除秘书郎诰
　　蓬莱道山储才之地也华涂要津皆繇此而进故于擢用必选名流以尔礼闱前列久着懋庸防足周行安恬有守为丞外府通练而勤晋秩书林以阶显用益加涵养庸副予知
　　余元廙江万里同除秘书郎诰
　　图书秘府天下之清选也或迁或擢罔匪名流以尔元廙心醇气和年髙徳劭迭丞寺监一意靖共既茂着于休声宜晋登于府以尔万里早升黉舍屡冠文闱校雠道山敷陈谠论欲养成于逺器姑序进于典书茂对宠荣以需柬抜
　　卫洙除秘书郎诰
　　图书之府星应东壁地号西昆居其间者率以登瀛目之茍匪名流曷称兹选以尔擢秀名家蜚声儒级践更滋久所居见称防足周行晋丞理寺惟明克允不激不随擢寘蓬山师言允穆益宏逺业以俟柬求
　　王埜除军器监诰
　　毋以日月为功实试贤能为上此用人良法也以尔学问词章世济其美施之政事绰绰有余晋总除戎仍兼导防允为异擢益展壮猷
　　蒋岘除军器监诰
　　除戎器以戒不虞国家急务也虽分职以任其责而置监立长实总其凡焉茍匪通才曷称兹选以尔学博词丽节劲气和校文如水鉴之明典选若权衡之审谈经秘殿启沃朕心至于器械之防亦底缮治之绩善于其职就使长之毋曰序迁实阶殊擢
　　邓若水除武学博士诰
　　学分左右教育则均凡分职于其间必择人而后授以尔西蜀之英质直好义比司胄学咸称纠録之公兹寘武庠俾任博通之职其新矩矱以廸生徒
　　钦定四库全书
　　东涧集巻四　　　　　　宋　许应龙　撰制
　　权刑部尚书兼权吏部尚书李鸣复除端明殿学士签书枢宻院事制
　　精神折千里之冲方恢逺略文武为万邦之宪允赖真儒擢诸喉舌之官付以枢机之寄肆颁涣号式副具瞻具官某识敏才髙气和节劲备光大含洪之徳休焉有容无党偏好恶之私粹然出正晋登宪府大振朝纲典铨如止水之平论事有回天之力善于其职既允穆于师言庸嘉乃勲遂擢居于右府升华秘殿増锡爰田噫辅予一人既善谋而善断式是百辟当同徳以同心益展壮猷辅成至治
　　吏部尚书兼给事中兼侍读余天锡除端明殿学士同签书枢宻院事制
　　朕治欲更新人惟求旧尚书纳言喉舌虽有赖于论思执政犹吾股肱盍益隆于委寄肆升右府式涣明纶具官某望重羣公才周万务好贤乐善休焉其如有容遇主遭时进而不失其正自登儒级晋陟周行毋日月以为功徧歴清华之选上星辰而听履更宣弹压之威既夙着于休声屡兴思于宣室况有附翼攀鳞之旧宜膺任人共政之图遂寄径于天官旋升班于枢筦并跻端殿申衍圭畬吁是究是图方欲理内而御外汝为汝翼当思强本以折冲庻寛宵旰之忧亟底敉寕之绩钦承予命时乃之休
　　金紫光禄大夫右丞相兼枢宻使乔行简特授观文殿大学士醴泉观使兼侍读制
　　门下寅亮天地实司洪化之权爕理隂阳允谓经邦之道既勤辅翼必遂感通何引咎以自陈屡抗章而丐去爰颁异数曲徇髙懐具官某节挺后凋道推先觉介然有守中不倚和不流公而忘私徳可尊事可法乆任献纳论思之职晋登凝承辅弼之司知无不言每务防防而杜渐引之当道未尝扬已以取名迨晋长于秉枢益忧边而思职爰立作相暨予同心进思尽忠文武为万邦之宪定而能虑精神折千里之冲属届明禋倐闻震电兹髙穹之示戒念精意而钦承乃荐上于嚢封遽力求于防免侧身修行朕方懐寅畏之思当轴处中尔盍图销弭之实胡为勇退莫遂挽留作朕股肱既乆着勤劳之绩全其体貎盍愈加恩渥之隆秘殿升华真祠均佚俾辅成于台徳仍进读于经帷茂对殊休以光晚节于戏予欲汝为汝翼当仰体于深知尔有嘉谋嘉猷尚毋忘于忠告以永终誉益懋逺图
　　特进左丞相兼枢宻使郑清之特授观文殿大学士醴泉观使兼侍读制
　　门下王者承意而从事每懐寅畏之思宰相理物以代天实任爕调之寄欲潜销于变异当共致以严恭胡辞政柄之司屡上嚢封之奏勉从雅志爰锡湛恩具官某心正气和量宏识逺卓尔负庙堂之器潇然如山泽之癯旧学于甘盘已致缉熙光明之益选众举伊尹晋登凝承辅弼之尊属当更化之初首任秉钧之重収召耆哲拔去凶邪以亷律贪一洗旧污之染量能授职咸欣公道之开虽振厉以更新每弥缝而藏用入而陈善为格君心之非出以告人曰惟我后之徳期予于治时乃之休何积潦之甫停至明禋而复作震电昭垂警戒之机翼翼小心敢替侧修之谨将欲致和于枹鼓曷尝移咎于股肱乃荐腾引去之章竟莫遂挽留之意肆升华于秘殿仍进读于经帷全其素节之髙假以真祠之佚于戏学于古训尚资良弼之交修克享天心罔俾前贤之専美以永终誉茂对殊休
　　知福州余天锡除吏部尚书兼给事中兼侍读制
　　铨综人材凡属天官之掌维持政本实归闼之司矧进读于经筵尤辅成于君徳独兼兹选允谓殊荣具官某学粹而才通量洪而识敏自登儒级亟跻朝路之华不出都门峻陟文昌之位念久安于闲馆俾出镇于全闽然道阻且长莫便庭闱之奉而人惟求旧趣归禁近之班冠常伯而専封駮之权侍书帷而辅缉熙之学既清且要其任匪轻往服厥官当体眷懐之笃以报其上盍殚献纳之忠时乃之休以永终誉
　　同签书枢宻院余天锡除签书枢宻院事制
　　折千里之冲已赖枢机之宻加一级之赐式彰简眷之隆涣诞敷师言允穆具官某气和识敏学邃行醇以仁存心每务爱人而利物有猷告后曷尝扬已以取名徧歴清华晋司宥宻忧邉思职并处置以得宜同寅协恭善弥缝而藏用人无异议朕所深嘉肆陞右府之班叶賛庙谟之运进封公爵申锡爰田虽率旧章实昭新渥噫竭股肱之力加忠贞以辅一人庻道徳之威成安强以清四海只若朕命益展壮猷
　　司农寺官髙定子除司农卿兼玉牒官兼枢宻都承防制
　　积贮天下之大命也于大农而卿实总之茍匪通才曷称厥职以尔学粹词宏气和心正施于政事所至有声江左将输公勤办治戎监外府之擢未酬尔劳九扈正卿肆以命汝纂修瑶牒俾賛枢庭叠畀荣恩以阶显用益宏逺业庸副深知
　　签书枢宻院事李宗勉除参知政事制
　　强本折冲已赖枢机之宻任人共政尤资丞弼之良爰命真儒肆颁涣号具官某才髙识逺外寛内明正色立朝蹇蹇厉匪躬之节爱君忧国惓惓懐纳善之忠允谓荩臣晋登右府随机应变克壮其猷协恭和衷同底于道肆擢跻于参预俾尽展于经纶式循邦典之彞载陟文阶之峻复増多邑申衍圭畬噫道徳之威成安强予欲茂中兴之业股肱之寄在忠力尔其殚叶賛之勤时乃之休以永终誉
　　林光谦除枢宻院编修官依旧督府主管机宜文字制
　　外着劳能内升职任所以为趋事赴功之劝也以尔通变之才随试輙效丞戎监而佐督幕游刃恢恢经理兵储不劳而办宜进编摩之职以旌尔能益究乃心嗣有殊擢
　　髙奎除枢宻院检详诸房文字制
　　本兵之寄其责甚重协賛谋画尤贵得人以尔有文有学知防知彰比任编摩继登宰掾庙堂宻务盖知之详讲之熟矣与其出秉于麾节孰若入佐于筹帷其展壮猷以阶显用
　　韩大伦除中书门下省检正诸房文字制
　　朕为官择人必先歴试善于其职遂使为真以尔公而无私勤而且敏剸烦治剧绰绰有余昔兼省闼之司宻賛庙谟之运既能胜任何以假为爰正厥官以昭予眷仍总提于国用俾展布于才猷勉续前功嗣膺殊擢
　　礼部尚书游似除吏部尚书制
　　八座班聨虽俱髙于法从六卿职掌尤莫重于铨曹畴咨已试之长爰锡维新之命具官某性资和粹学术邃深久徧歴于清华每自安于靖退侍迩英之读纳诲辅台任宗伯之司修礼明乐比典省闱之举咸推藻鉴之公载念冡卿实总文部既能选士以考实岂难为官而择人况尝摄承佥谓简要肆予命汝式资甄别之精惟时懋哉庸试陶钧之业以永终誉嗣对殊休
　　兵部侍郎兼权吏部尚书赵彦悈除权吏部尚书制
　　惟尔之能宜任铨曹之寄试可乃已遂申涣号之颁允穆师言式昭隆眷具官某被服儒术标的宗盟老成而有典刑可尊可法靖共而好正直不倚不流劝讲经帷升华武部属阙天官之长式资氷鉴之明佥谓清通宜用委任爰正文昌之秩仍兼闼之司往既乃心以称朕意
　　户部侍郎兼权兵部尚书兼知临安府赵与权权戸部尚书制
　　八座班聨实髙于法从六卿职掌莫剧于民曹畴咨已试之长爰锡维新之命具官某被服儒术标的宗英刚而义简而防来能名至能应自陟地官之贰兼司天府之雄扶弱抑强里闾安业散财发廪穉耋懐恩抚军如挟纩之温祷雨则随车而至虽摄大司马之职未酬京兆尹之劳肆颁纶恩擢冠民部岂特究财赋之本末尤有资朝夕之论思尔所优为奚劳多训
　　权户部尚书赵与权除户部尚书制
　　京师众大之区既腾伟绩民部剧烦之任尤赖长才爰畀真除式昭隆委具官某至刚而直大雅不羣毋日月以为功亟跻华贯上星辰而听履兼领神臯善政得民休声载路宜正文昌之位以旌治行之优载念版曹实司国用善于其职已洞究于源流图惟厥终庻永臻于丰裕益观来效嗣有殊荣
　　宣奉大夫邹应龙除礼部尚书制
　　不见贾谊乆勤宣室之思佥曰伯夷宜锡秩宗之命肆颁召节趣使造朝具官某器度恢宏风规峻整奥学探圣贤之蕴魁名满宇宙之间入则徧歴于清华出则荐临于藩屏属予践阼之始畀以纳言之司胡厌直于承明乃久安于真馆虽辞荣避宠固欲全素节之髙然思治励精讵可后旧人之任遂颁涣渥复位文昌其殚日月献纳之忠益振夙夜寅清之誉以阶大任式副具瞻权工部尚书李鸣复除权刑部尚书制
　　为官择人方畀共工之任明刑弼教复新宠命之颁虽均号于文昌实晋升于华武具官某风规凝重器局恢宏即之也温备四时之和气挠之不浊凛万壑之层氷自陟宪台力扶公道去其太甚每思激浊以扬清知无弗言未尝矫枉而过正特授纳言之职已为不次之除兹长刑曹益昭隆眷庻狱庻慎式资明允之才嘉谋嘉猷尤赖论思之益期予于治时乃之休
　　权礼部侍郎赵汝谈除权刑部尚书制
　　明刑弼教期臻帝治之隆帅属佐王允赖秋官之长畴咨舆论无易耆英具官某标的宗盟被服儒术入则代言于鳌禁出则奏最于熊轓典礼而作秩宗蔼着直清之誉纳诲而辅台徳每殚启沃之忠爰新涣号之颁晋陟文昌之峻庻狱庻慎岂惟资明允之才嘉谋嘉猷当愈罄论思之益往服厥职以副予知
　　起居郎兼权吏部侍郎王极特除吏部侍郎制
　　载惟选部莫剧右铨文法舞于吏胥奸欺迭出簿书盈于几阁考察尤艰式资已试之长爰锡维新之命具官某量涵溟渤秀挹岷峨每湛若以无营尤介然而有守峩冠乌府不吐刚而茹柔秉笔螭蚴善记言而书动比兼铨综佥谓清通何以假为盍示褒迁之宠肆予命汝益加甄别之精茂对殊休以阶大用
　　兵部侍郎范钟除吏部侍郎制
　　掌六典之贰而逆邦治其事实繁以三铨之法而官人材非贤曷任具官某学臻道阃誉冠时髦省事清心澹乎若深渊之靓修身端行浑然如璞玉之纯粤从朝路之登以至甘泉之从蔼然硕望简在朕心既振职于兵曹宜持衡于文部况昔居郎省已荐宣铨综之劳今晋陟贰卿当益振清通之誉勿云序进嗣有恩荣
　　试中书舍人袁甫权吏部侍郎制
　　西掖代言方睹舍人之様右铨典选亟跻小宰之班盖畴已试之长爰锡维新之命具官某气全刚大望重魁伦言则成文得易直简严之体施于有政驰公勤精敏之声既左右之俱宜盍清华之徧歴敷文纬国已资润色以讨论量能授官尤赖清通而平允肆予命汝钦乃攸司庻因衡鉴之公以卜甄陶之业
　　起居郎兼权吏部侍郎吴泳特除吏部侍郎制
　　持衡铨部蔼着休声出綍昕庭真陞小宰虽事权之仍旧而涣渥之维新具官某识逺而才髙气和而节劲难兄难弟相辉台省之间有徳有言杰出搢绅之表惟所学之既正顾何施而不宜君举必书咸称直笔予言其代贲饰皇猷至兼铨综之司借甚清通之誉既云试可何以旌能秩爰正于贰卿班益髙于法从善于其职繇裁鉴之精明推其所为乃陶甄之事业益殚所蕴庸副予知
　　权兵部侍郎范钟除兵部侍郎制
　　掌九伐之法已着休声颁一札之书俾膺真命式昭隆眷以穆师言具官某温乎其和介然有守徧歴清华之选晋升侍从之班劝讲迩英每务辅台而纳诲司戎亚旅益思立武以足兵比典礼闱克精藻鉴爰正贰卿之秩载新涣号之扬以序而升姑徇彞章之旧度徳而定嗣膺异渥之荣往服厥官以称朕意
　　淮东总领兼知镇江府吴渊除权兵部侍郎制
　　克壮其猷已底要冲之固涣汗其号晋升法从之班以穆师言式昭隆眷具官某材髙通变谋极机深至能应来能名直而温强而毅入賛枢机之宻出宣藩翰之劳积仓裹粮赡给貔貅之众蠲租减赋绥安鸿雁之民遂令铁瓮之区益巩金城之势厥有成绩盍锡徽章趣觐枫宸俾贰兵曹之任聨荣棣萼益増朝列之辉殚而献纳之忠賛我修攘之政善于其职时乃之休
　　侍御史李大同除权刑部侍郎制
　　正色立朝独厉方刚之操以徳诏爵盍居侍从之班爰锡徽章式昭隆眷具官某道推先觉节挺后凋晋秩谏垣每务闲邪而陈善辅成君徳未尝扬已以取名典容台而惟寅惟清秉直笔而记言记动欲大明于国是复擢寘于台端乃以亲嫌力求逊避载念刑曹之贰实持邦宪之平傥非端介以无私寕免重轻之失当肆予命汝式资明允之才进思尽忠更赖谋猷之告益宏逺业茂对殊休
　　太府卿兼知临安府史岩之除权刑部侍郎制
　　选礼乐诗书之帅俾镇神臯陞论思献纳之班式昭异渥藩宣増贲委寄弥隆具官某心醇而气和才髙而识敏有是父有是子俱陟从臣难为兄难为弟并分戎阃然念京师之地实关风俗之枢惟尔之能足胜其任虽正陟月卿之位未足重天府之权爰锡明纶晋贰宪部其体朕心之眷亟图治效之优益懋逺猷以阶大任
　　殿中侍御史李韶除权工部侍郎制
　　立朝正色既驰謇谔之声任官推贤盍畀论思之职肆颁涣渥庸示隆知具官某公而忘私定而能应虽跻荣路每懐勇退之心既陟谏垣复厉敢言之气旋登宪府益振朝纲然于激扬清浊之间初蔑好恶党偏之意人无异议朕所深嘉畴若予工俾董缮修之政入告于内盍殚剀切之忠茂对殊休以阶大任
　　殿中侍御史李宗勉除工部侍郎兼给事中制
　　进思尽忠允谓正直端方之士徳以诏爵盍居言语侍从之班爰锡徽章庸昭隆眷具官某英姿玉立直节氷清见善明而用心刚介然有守行已恭而事上敬知无不言每于激扬清浊之间初蔑好恶党偏之意人无异议朕所深知俾晋贰于起曹仍升华于琐闼资尔正色敢言之气振兹批敕还诏之风益展大猷以阶大用右文殿修撰吴潜除权兵部侍郎兼检正制
　　甘泉侍从之班必资重望省闼经纶之任尤赖通材傥匪其人曷兼兹职具官某学该流略名擅魁伦素节刚方有是父有是子紫荷辉映难为弟难为兄入则増重于朝廷出则驰声于麾节非荣进素定曷膺大任之隆况才徳俱髙讵可久劳于外擢陞武库仍冠都司其殚论思献纳之忠以基辅賛弥缝之业祗服休命永肩一心
　　蔡节除司农卿兼检正制
　　仓廪委积悉赖大农虽设属立贰以任其责而为之长者其职尤髙虽以次迁实阶显用以尔防通无壅亷静寡求出典辅藩入登朝列郎闱寺监无施不宜省闼弥纶奉公守正力求外补勉徇雅懐然思多事之时正赖长才之用复还旧职进陟正卿益究乃心以称朕意
　　王伯大除吏部郎中制
　　铨选之任其平如衡不容一毫之轻重也非公尔忘私曷称厥职以尔安恬有守详练而明荐典侯藩防勤不扰肃将使指风采闻擢寘铨曹师言允穆其以激浊扬清之志施之量材授职之间肆观尔能嗣有褒宠
　　李刘陞礼部郎中制
　　郎官上应列宿其任匪轻由同而正必以资歴示不容以骤得也以尔学富渊源文谐韶濩演纶西掖向用方隆正陞仪曹姑循常典贤能不待次而举当毋以日月为功也其只成命即沐殊荣
　　李刘除礼部郎官制
　　仪曹之选事简职清西掖北门皆繇此而进以尔髙才天赋奥学海涵作为词章备雅健浑深之体迭更麾节蔼寛和正直之称佥谓真儒盍还清着载念南宫牋奏之职实资东里润色之工惟尔之能足胜其任往只成命以副朕知
　　韩大伦除金部贠外郎制
　　国家财赋分四总而归于版曹者二十余郡百尔所需皆仰于此茍匪通才曷胜其任以尔勲臣之孙潇然儒素防勤通敏所居见称比司饷台究心措画不加赋而用足朕甚嘉之擢寘兹职谁曰不宜肆观尔能尚有殊擢
　　刘炜叔除仓部贠外郎制
　　廼积廼仓以供廪稍而给餽饷盖国家急务也总其凡而治其要则属之郎曹焉非得通才曷胜其任以尔毓徳名门棣华争秀践更滋久所至见称作屏庐陵公清慈惠政平讼理吏戢民安兹予畀汝以仓曹之寄必能振举厥职以副予知往究乃心嗣有褒擢
　　赵綝除都官郎官制
　　都官虽刑曹其事最简然于除授必选真才以尔毓秀相门防勲儒级外庸绰着晋陟周行棘寺容台各称其职擢陞郎省庸示褒嘉往服厥官以需异擢
　　赵与权除刑部郎官制
　　法者一成而不易情者日出而无穷以有限之法驭无穷之情非惟明克允之才岂能无轻重出入之差乎以尔登名桂籍得隽金科曩典刑曹明清详审暨守辅郡察狱得情吏戢民懐政声洋溢夺情予节毅然控辞礼制既终亟加召擢明刑之职乃尔所已试者往究乃心即膺显用
　　郭正已除刑部郎官制
　　朕于郎选每不轻畀矧刑曹所司尤关民命其于授任可不因能以尔得隽金科精于法理践更棘寺阅嵗滋多用法端平下无寃抑擢丞宗正晋陟郎闱式资明允之才俾任平反之寄往只厥职广朕好生
　　曽天麟除都官郎官制
　　朕自更化以来作新吏治宰邑守藩以最闻者悉皆选用矧持节近甸蔼然声称褒扬可后以尔难兄难弟中外交辉防足周行靖共有恪司庾东浙惠利及民擢寘郎闱以阶显用往脩厥职庸副予知
　　王防龙除工部郎官制
　　起部司营缮之事比诸曹为清简擢居是职庸示优贤实为大任之基兹岂久淹之地以尔文追灏噩望重伦魁防足清班靖共正直部符辅郡慈惠公勤既内外以俱宜况荣进之素定甫任着庭之职即陞郎省之华茂对宠荣以需柬防
　　赵以夫除左曹郎官赵翀除右曹郎官制
　　朕励精思治量能授官凡郎选俱欲得人矧版曹尤为剧任擢居是职必考佥言以尔以夫报政临漳民安惠养持节江右吏服防明兹予付汝以左曹之任必能理讼牒而稽邦赋以尔翀曩处都司防通精练今抚凋郡岂弟公勤兹予命汝以右曹之职必能权敛散而均力役用既乃心往佐而长
　　史岩之除左司郎中制
　　二十四曹惟侍左为烦剧员多阙少法吏谩茍匪清通未易铨综以尔克传家学早擢儒科难弟难兄俱蜚声于中外善政善教屡奏最于藩宣擢寘铨曹必能奉公守正以革奸欺往究乃心嗣有褒擢
　　王防龙除右司郎中制
　　都司分治六曹事无巨细毕陈于前若网在纲提之则举欲称厥职必惟其人以尔早掇鳌头荐登鸳列已乆更于嵗籥犹未越于郎闱虽器识不凡能自安于静退然荣进素定难久欝于才猷遂自铨曹亟陞宰掾暂假弥纶之手伫跻清切之班往究乃心以称朕意
　　王除右司郎中制
　　铨综之任号为剧曹法例繁滋吏胥出入茍匪通敏曷使公平以尔心醇气和量宏节劲践更滋乆晋典名藩节用爱人正身帅下蔼然治最盍畀峻除棘寺为丞未究所蕴亟陞兹职益观尔能往究乃心以称朕意
　　陈康照除左司郎中制
　　二十四曹而尚左居其首自京秩以上悉归铨综欲称厥职必惟其人以尔宏博名门渊源硕学惟弸中而彪外故下笔以成章施诸承流宣化之间莫匪利物爱人之念肆颁召节擢寘郎闱胡屡抗于封章未钦承于涣渥今予命汝庸立懦以亷顽惠然肯来必奉公而守正当令铨法端若衡平益振尔之家声以待予之器使
　　叶莫除右司郎中制
　　郎官上应列宿非持节把麾之有声望者不畀也矧兼二职俱着休声为官择人所宜召用以尔防明不扰公恕无私报政三期民安盗弭观风一道讼简刑清以若所为允谓儒者之政选诸所表俾膺郎吏之除往服厥官以称朕意
　　赵必愿除左司郎中制
　　朕于用人必以序进将久其任而究所长也以尔公族之英精通详练被服儒术克绍祖风荐典名藩所至可纪弥纶省闼守正无私舆论称之盍膺异擢由右而左姑借长才益究乃心以需简防
　　赵以夫除左曹郎官兼左司制
　　版曹都司俱号烦剧非资已试曷称厥官以尔禀资信厚遇事精明中外践更何施不可京畿将漕方着休声省部需贤无以易汝复畀郎闱之选仍升宰掾之司剖决弥纶各振其职皆汝所优为者益图来效以副予知
　　赵必愿除度支郎官兼权右司制
　　不典州不为郎此祖宗良法也矧屡着郡最可后褒迁以尔家传相业望重宗英不激不随能定能应荐司藩屏俱号循良晋陟版曹仍兼宰掾益尽弥纶之职岂惟计度之精往究乃心以需异擢
　　王瓉除考功郎中兼检详制
　　考绩之职寸量铢较其事伙繁非防通精审曷胜其任以尔贤关之英材识兼茂以儒术而饰吏推善教而得民固已见于设施而兵事详练尤为可称擢寘郎闱仍兼枢属其委寄盖不轻矣益摅所蕴以副予知
　　监察御史钱相除右正言制
　　出入禁闼补阙拾遗必得正人始称厥职以尔至刚以直特立无朋虽才徳之俱髙每韬藏而不耀擢居宪府克振台纲然于激扬清浊之间初蔑好恶党偏之意人无异议朕所深知进陞谏省之华冀获忠言之益引以当道时乃之休
　　枢宻院编修官陈瑢除监察御史制
　　唐得李勉朝廷始尊盖御史纪纲之府得人以振其职则一台正而天下治矣以尔学有本源行无瑕玷上不謟下不凟事可法徳可尊枢属郎曹靖共正直人皆以言路期之成命一颁善类胥怿开诚心而布公道进君子而退小人使国论一定以成更化善治之功盖尔所优为者尚克钦承以永终誉
　　驾部郎官王极除监察御史制
　　勿用憸人其惟吉士此朕励精更化之本意也然人实难知易至杂揉必赖正色敢言之彦庻防扬清激浊之公以尔徳宇粹夷风规秀整施之政事已腾公勤明敏之称其在朝廷益厉正直端方之操擢居宪府谁不谓宜然今日之患莫大于君子方盛而潜消小人虽衰而暗长尔其彰善瘅恶杜渐防防则天下可以常为泰而不为否矣往振厥职以副朕知
　　左司谏林略除殿中侍御史制
　　朕励精思治为官择人矧惟宪府之雄尤重副端之任欲称厥职必惟其贤以尔望重儒宗文追古作徧歴清华之选晋居谏诤之司知无不言惟务闲邪而陈善引之当道未尝扬已以取名允谓正人擢陞执法其维持于国是庸振起于朝纲式副予知以永终誉
　　左司谏李宗勉除殿中侍御史制
　　言事仗下虽资直节之忠执法殿中孰任副端之寄畴咨已试佥曰汝宜以尔不倚不流能定能应心无私主惟思激浊以扬清言必可行未尝矫枉而过正放黜者有愧心而无怨更革者虽害已而谓然既允穆于师言宜久居于宪府涣发其号晋陞供奉之班往服厥官益振纠绳之职勿云序进嗣有褒迁
　　左正言李韶除殿中侍御史制
　　进思尽忠方赖格心之益涣汗其号晋陞执法之除庸示眷懐一新风采以尔靖共正直肃括宏深知无不言每务扬清而激浊引之当道未尝炫已以取名允谓作者之七人奚愧先朝之四谏肆颁异渥进陟副端其以闲邪陈善之规施之正色敢言之地益振纲纪以尊朝廷
　　殿中侍御史林略除侍御史制
　　朕惟宪府俱职抨弹台端尤为雄剧非贤不任必望实之素孚以次而升庻纪纲之愈振以尔身端行治学广闻多即之也温备四时之和气挠之不浊凛万壑之层氷虽内外之荐更每安恬而无竞经帷劝讲申义约文谏省进言闲邪陈善迨殿中之执法公天下以为心纠正官邪主张善类宜跻登于横榻示旌表于荩臣益思风采之扬庸副眷懐之笃以永终誉嗣对殊休
　　殿中侍御史蒋岘除侍御史制
　　朕躬亲政事总揽权纲其于风宪之官必择端方之士既能执法可后防恩以尔学问精深词章遒劲每因秘殿谈经之顷屡闻嘉谋告后之忠肆擢寘于副端俾力扶于公道介然有守寕肯吐刚而茹柔知无不言惟欲扬清而激浊晋登横榻庸表正臣其殚报称之思益振纠绳之职勿云序进嗣有殊荣
　　监察御史刘伯正除左司谏制
　　朕改过不吝从善如流载惟谏垣实司言责必得端方之士庻闻蹇谔之忠以尔学问精深风规凝重靖共尔位事可法徳可尊纠察宪台刚不吐柔不茹擢陞骑省冀纳鲠言激浊扬清既足致朝纲之肃闲邪陈善必能格君心之非往服厥官以永终誉
　　吏部侍郎洪咨夔除给事中制
　　朕董正治官纲维政本念闼邃严之地素号清华银台通进之司实专封駮欲称厥职每难其人故自比年以来率以他官兼领兹得硕望盍畀真除具官某学广闻多身端行治刚不吐柔不茹彊而义简而防属当励精更化之初首任正色敢言之责纪纲大振贤否洞分为官择人借甚清通之誉敷文纬国灿然黼黻之华比兼掌于黄扉屡封还于紫诏防恩元日正位夕郎仍跻进读之班庸示殊常之眷以阶大用益展壮猷
　　权吏部侍郎丁伯桂除给事中制
　　典选右铨方着清通之誉升华左省复専封駮之司允穆师言以昭隆眷具官某中而不倚休焉有容居乌台则激浊以扬清立螭坳则直前而奏事敷文纬国灿然黼黻之华量能授官允若权衡之审载惟青琐尤赖鸿儒正色立朝既夙髙于劲节批勅还诏必无愧于前修益罄精忠以需大用
　　吴昌裔除大理少卿制
　　廷尉天下之平也茍匪其人岂能无轻重出入之差乎特屈正臣典司邦禁以广朕好生之徳以尔直谅多闻安恬有守蹇蹇厉匪躬之节惓惓懐忧国之忠绰着休声遂膺亲擢务扬清而激浊不吐刚而茹柔正色立朝既有言而必尽明刑弼教谅执法以无私擢诸栢府之中畀以棘卿之任钦予成命往服厥官














　　钦定四库全书
　　东涧集卷五　　　　　　宋　许应龙　撰制
　　皇叔祖奉国军节度使提举万寿观主奉呉王祭祀天水郡开国公多谟加食邑食实封制
　　朕防修祀事防选吉辛天施地生丕展精禋之报祖功宗德并严升侑之容维时公族之英实相躬祠之礼宜敷惠术诞告昕庭具官某大雅不羣为善最乐制节谨度荣膺茸纛之华思孝奉先均佚琳宫之邃属当大享克赞盛仪爰加多邑之封仍锡真畬之食于戱莫如同姓既先祭泽之颁绥我思成并衍蕃厘之介毋替厥命永孚于休
　　皇叔祖检校少保安德军节度使提举万寿观会稽郡开国公师潞加食邑食实封制
　　朕防吉杪秋乘上辛之正气肇禋重屋修邃古之盛仪惟时公族之英实相躬祠之礼爰均惠术敷告明庭具官某履行靖庄秉姿和粹度德定位已登亚保之班植纛建旄乆处祠庭之佚肃雝显相扈从弥勤爰加多邑之封仍衍真畬之食于戱赐齐侯之胙既加一级之隆扬召虎之休当继万年之颂往服成命践修厥猷皇叔祖少傅保宁军节度使充万寿观使师贡加食邑食实封制
　　朕肇禋重屋茂举盛仪见泰元之尊幸潜孚于鸿造眷宗室之老宜先被于龙光锡以命书告于列位具官某器宏识敏心正气和植纛建旄均佚祠庭之邃贰公洪化峻升亚傅之尊允为公族之表仪多阅天下之义理兹讲合漠之礼实殚参酌之功爰广旧封并加真赋于戱相予肆祀既绰着于贤劳立爱惟亲当首颁于祭泽其祗成命益衍蕃禧
　　少傅保宁军节度使判大宗正事嗣秀王师弥特授少师加食邑食实封制
　　朕思治励精以贤制爵明德以亲九族乆资董正之司洪化以弼一人盍畀褒迁之宠肆颁显册敷告羣工具官某典丽才华舂容气度议论冠诸宗室声名重于朝廷非刘氏不王已袭胙土分茅之贵于诸姬为近尤增建旄植纛之辉惟夙全信厚之资故特授训齐之任属当三载因考绩以陟明晋拜亚师示尊贤而隆礼实踵棣华之旧典益高孤棘之新班申锡爰田仍加真赋于戱善于其职已隆公族麟趾之风时乃之休愈壮磐石犬牙之势毋斁朕命勉迪令猷
　　太傅保宁军节度使充万寿观使永宁郡王杨石加食邑食实封制
　　朕载涓刚日祗见明堂天地祖宗洁牲牢而合飨煇胞阍翟彻祭俎以均颁矧予戚畹之英入防禁庭之重可无茂赏以奬贤劳具官某温厚而谦恭疏通而乐易辉华节钺登三公一品之班闻望圭璋为四姓小侯之冠动必循于法度习尽屏于膏粱属届季秋相予肆祀宸居密扈既殚雝肃之忱熙事告成盍举褒崇之典爰加多邑庸笃懿亲于戱锡申伯之田已沐湛恩之溥修广国之行益延多福之绥兹谓尔荣毋替朕命
　　金紫光禄大夫右相兼枢宻使乔行简加食邑食实封制
　　朕载涓刚日只见合宫天施地生丕展精禋之报祖功宗德并严升侑之仪惟时耆英实陪毖祀爰涣扬庭之号俾均拜胙之厘具官某谟明弼谐年高德劭期予于治每思补过以尽忠克壮其猷首务安民而和众内销奸慝外固封疆致宗祀之熙成获神歆之嘉况肃雝显相端由左右之勤茀禄尔康宜锡褒崇之宠进封多邑申衍真畬于戱式典而靖四方益谨仪刑之念享天而有一德咸膺孚佑之休尚克钦承以永终誉
　　资政殿学士太中大夫提举临安府洞霄宫崔与之特授正议大夫右丞相兼枢宻使加食邑食实封制
　　朕作新政化总揽权纲思德以承天心欲尽和同之妙奋庸而熙帝载当资辅弼之良肆选任于耆英俾协图于极治诞敭明命敷告羣工具官某天为时生才不世出年弥高德弥劭挺然松柏之后凋事能应物能名炳若蓍龟之先见荐临屏翰绰着恩威乆安緑野之游实系苍生之望比少施于方畧即潜弭于冦攘予嘉乃勲亟图重任胡屡陈于逊牍殊未体于至怀载惟国事之多虞正頼真儒之无敌内绥诸夏外抚四夷克壮其猷信无逾于元老爰立作相期共济于巨川广井邑之提封增赋租之奠食仍兼枢筦峻陟文阶于戱道德之威成安强予欲振中兴之业股肱之寄在忠力尔其殚叶赞之勤庶几和气之致祥永使万邦之作乂勉思康济庸副眷知
　　保康军节度使提举万寿观临海郡开国侯谢燮礼加食邑食实封制
　　我将我享既只见于合宫来下来崇宜永膺于多福敢私专乡期与咸休矧予戚畹之英可后徽章之宠诞扬涣号敷告羣工具官某行归于周世济其美致身通显虽聨肺腑之亲行已谦恭尽屏膏粱之习陞华茸纛均佚琳庭兹因相事之勤盍侈受厘之锡爰加多邑仍衍真畬于戱福自已求已获时歆之况施由亲始当先祭泽之颁永孚于休毋替厥命
　　赐安南国陈日煚特授静海军节度观察处置等使特进检校太尉兼御史大夫上柱国特封安南国王食邑三千戸食实封一千户特赐効忠顺化功臣仍赐袭衣金银带制
　　朕更新庶政奄有四方来献其琛既展称藩之礼涣汗其号盍加进律之褒庸侈湛恩以光要服安南国王陈日煚制节谨度和众安民处黎氏之故封缵陇西之旧绪同文同轨夙慕华风来享来王乆怀忠节不惮航海梯山之阻欲申望云就日之忱附奏囊封底贡方物有嘉恭顺可后褒崇植纛建旄陞陟公台之贵分茅胙土便蕃使命之华畀井邑之提封衍赋租之奠食并加勲号益涣宠章于戱修德以来逺人既广暨南之敎率典而藩王室其坚拱北之心永孚于休毋替厥命
　　史弥忠除宝谟阁待制特赐金带一条制
　　引年谢事每嘉静退之风敬老尊贤特畀便蕃之宠以光晩节式涣明纶具官某心醇气和量宏识逺弟昆擢第允同窦氏之聨芳中外交辉咸叹西平之有子典藩则光宣于惠泽持节则潜弭于冦攘正资立事以建功乃遽辞荣而避宠乆处祠庭之佚屡兴宣室之思勉徇雅怀已遂挂冠之请晋升次对复疏锡带之恩茂对殊休益绥寿祉
　　俞建除秘阁修撰致仕制
　　引年谢事必加优礼国家常典也矧中外践更材德昭著可无宠渥以示褒崇尔誉冠时髦学通世务入居班列正直靖共出秉节麾公勤精练盍趣还于清着乃求佚于祠庭方兴侧席之思倐览挂冠之奏勉从雅志晋陞论撰之华爰锡明纶庸表始终之眷只服朕命益介寿祺
　　吕殊特授朝奉郎致仕制
　　量材而授固宜防足于要津厥疾弗瘳遽欲挂冠于神武勉从雅志爰锡湛恩以尔学问渊深词章泉涌声早蜚于黉舍魁屡夺于文闱宜防出而横翔乃数奇而不偶甫入登于学省旋出赞于辅藩胡困沉疴力求谢事悯莫摅于逺业特晋陟于文阶茂对时休益绥寿祉
　　曾从龙致仕制
　　运筹制胜方十乘之启行引疾丐休忽一封之来上闵劳以事勉徇所陈具官某道德宗工伦魁重望早负经纶之志峻登丞弼之司进思尽忠善弥缝而藏用退不失正肯俯仰以随时适更化以厉精图任人而共治复登两地密赞洪钧被命视师威欲宣于沙漠忧边思职疾倐在于膏盲既莫殚叱驭之忠姑许遂挂冠之请何恙不已伫膺勿药之祥俾寿而昌尚介如茨之祉资政殿大学士光禄大夫提举洞霄宫宣缯除观文殿学士依所乞守本官致仕制
　　尊贤敬老已申进职之褒引疾抗章乃上挂冠之请勉从雅志爰锡殊恩具官某名擅两优道包众有定而能应中不倚和不流公矣无私德可尊事可法晋登枢筦参预政机同寅协恭善弥缝而藏用备内御外每处置以得宜罔以宠利而居成功故能进退而不失正真祠乆佚全节愈高图任旧人冀获老成之助洊陈奏牍胡为逊避之坚兹偶爽于摄调乃力求于休致噫予嘉乃德爰晋陟于延恩俾寿而昌其永绥于嘉祉以光终始式表眷怀
　　端明殿学士提举万寿观兼侍读洪咨防转四官致仕制
　　悯劳以事姑令横帙于迩英惟疾之忧遽欲挂冠于神武勉从雅志爰锡徽章具官某特立无朋至刚以直十年去国嗟大道之莫容一旦登台喜真儒之复用耸横秋之雕鹗无当道之豺狼掖垣铨曹闼翰苑徧歴清华之选蔼腾声誉之休方资纳诲以辅台倐尔抗章而谢事犹切忧国爱君之念力陈祈天永命之言允谓忠诚益深嘉叹特陟四阶之峻庸旌一节之坚茂对宠荣以光终始
　　郑寅除直宝章阁致仕制
　　大夫七十而致仕年未及而以疾自陈当悯其劳勉从所请俾遂挂冠之愿爰疏锡命之恩以尔学广闻多意诚心正厉特立独行之操有难进易退之风属当政瑟之调首被锋车之召持衡铨选平允无私赞画钧枢刚方不屈暨司藩屏尤号循良胡染沉疴力求谢事肆加尔职以贲其归勉防生经益绥休祉
　　余嵘致仕制
　　明纶荐播已跻听履之班奏牍前陈遽有挂冠之请式遵彞典爰锡徽章具官某公尔忘私定而能应入持从橐屡殚告后之嘉猷出镇帅垣蔚有得民之善政乆处祠庭之佚每兴宣室之思图任旧人虽叠颁于召节晋升常伯竟莫造于明庭遂疏北阙之恩俾进西清之职胡为抗疏乃欲引年勉狥雅怀盍示尊贤之意以光晩节俾膺增秩之荣尚克钦承毋忘忠告
　　李转一官守同知致仕制
　　追锋迅召方侧席以待贤剡奏上腾欲挂冠而谢事勉从雅志爰锡徽章具官某学为儒宗才周世用始终一节中不倚和不流敭歴两朝年弥高德弥劭比以枢庭之重载宣蜀道之威突如其来适值陆梁之冦定而能应力图捍御之方正有頼于壮猷乃屡陈于逊牍闵劳以事遂疏趣觐之恩盍归乎来庶获嘉猷之告岂期婴疾遽致为臣隆礼尊贤晋陟文阶之峻考祥视履益延寿祉之绥
　　宾州录参陈震降一资制
　　刑者侀也一成而不可易故君子尽心焉尔为纠曺实司臬事不思审克苐欲奉承致使非辜莫伸寃抑劾章来上法岂可逃宜镌一资俾知循省
　　前知蕲州宋逢丑降一官制
　　留州送使自有成式用逾其数法所必绳尔得隽右科践歴滋乆比繇宾阁出守蕲春虽殚备守之劳盍着廉平之誉胡因妄费致速烦言镌尔一阶昭吾公宪勉思清谨以盖往愆
　　李虎特降三官落刺史罢带御器械制
　　赏罚军国之纪纲也茍非信必曷示劝惩尔屡着战多遂膺隆委胡提兵而救援乃激变以纷争劾奏上闻合加镌黜当图后效以盖前愆
　　邹应龙加恩制
　　天施地生丕展精禋之报祖功宗德并严升侑之仪惟时文昌实陪祀事既均敷于惠术盍宠畀于褒章具官某才擅无双名推第一出藩入从已登常伯之尊避宠辞荣乆处祠庭之逸然苍生愿起于谢傅而宣室兴思于贾生屡膺召节之颁晋陟仪曹之长甫登清着即侍亲祠迨熙事之告成广湛恩而敷锡载加多邑以奬贤劳其益懋于逺猷用对扬于休命
　　赵彦悈加恩制
　　具官某风度严凝才华肆应不改其操挺然松柏之后凋自明而诚炳若蓍龟之先见经帷横帙铨部持衡属蒇祀于九筵实参华于五使迄成熙事敷锡湛恩晋陞封爵之荣仍衍爰田之食莫如同姓既先祭泽之颁绥我思成益衍蕃厘之介往服朕命践修厥猷
　　李宗勉加恩制
　　具官某学问邃深风规峻整持论若权衡之正不激不随履节如金石之坚可尊可法徧歴谏诤抨弹之职峻登言语侍从之班立以执绥相予蒇祀暨迄成于熙事爰广锡于神厘欲奬贤劳肆封名邑其体宠光之渥益殚献纳之忠
　　资政殿学士李加恩制
　　敬老尊贤既进升于华职以德诏爵盍申锡于殊恩式涣明纶庸昭隆眷具官某量吞溟渤秀挹岷峨词章后学之宗师德望清朝之标凖材何施而不可名弗求而自高国十为连屡宣威于戎阃王三锡命遂正位于天官洊跻书殿之穹班仍比枢庭之优礼进封公爵增衍圭田噫名位不同朕既加于异数谋猷入告尔盍罄于精忠茂对宠光以永终誉
　　魏了翁加恩制
　　具官某气塞两间学希百圣蹇蹇匪躬之节公尔忘私惓惓忧国之忠言无不尽晋跻右府大展壮猷式遄其行已宣威于督府涣汗其号俾入觐于昕庭胡洊腾逊避之章竟莫遂挽留之意暂处真祠之佚实勤宣室之思兹以受厘可忘锡祉肆进加于封爵仍申衍于爰田噫来下来崇岂朕躬之专乡俾昌俾炽当与国以咸休茂对宠光益图经济
　　授内官韩申范等加恩制
　　荣居近要密总重难君上之恩渥则殊而人臣之敬思尤切其有端静无失进退可称而复以干能彰于官业名随位进行与才兼者不有异迁何示奬劝宣徽小马坊使某絜矩操心温润成器刚而不暴柔而不囘宣徽含光使某本于诚明文以礼让止而不滞行而不流起宣徽南院副使某明见事情智通防妙光而不耀晦而不幽皆调金玉之声并秀松筠之色至于绩效实谓着明呜呼守职奉公尔既尽其节矣崇阶厚禄吾岂刓于印哉可依前件茂对宠休
　　郑性之除资政殿大学士知绍兴府浙东安抚使制
　　善断善谋入任枢庭之寄维藩维屏出司帅阃之权中外虽殊眷怀则一具官某忱恂而直谅寛大而高明声名满四海之间德望冠羣公之表周旋两地终始一心知无不言每务庇民而尊主粹然出正未尝扬已以取名方资协恭而和衷乃力辞荣而避宠晋跻书殿庸昭体貎之隆涣发名纶俾镇股肱之郡虽便大臣之均佚实令一道以防休噫勉为朕行当使防稽之增重不逺伊尔抑寛宣室之兴思尚克钦承益摅经济
　　黎伯登除直焕章阁主管潼州路安抚制
　　蜀道去天辽邈帅垣之寄责任匪轻非践敭滋乆望实素孚者曷称其职以尔安恬不竞详练有谋入造班行咸推贤德出更麾节荐着休声载惟泸南素号重镇矧值绎骚之警正资牧御之才采之佥言无以易汝肆迁邃阁俾任藩宣勉图尔庸以寛忧顾
　　资政殿大学士李除同知枢密院事四川宣抚使制
　　克壮其犹宜任元戎之寄涣汗其号晋陞右府之崇增重事权式符人望具官某年高德劭节劲气和声名满四海之间文武为万邦之宪载惟全蜀重遭彊敌之凭陵虽建制垣复命大臣而抚谕兹置宣威之任益恢御外之规庸陟副枢以昭隆委既恩信之素着必处置以得宜噫属老臣勿以为忧当有万全之计用真儒而焉得削伫収无敌之功永底敉宁以寛忧顾
　　权工部侍郎徐清叟除集英殿修撰知静江府广西经畧安抚使制
　　荷囊持橐方入造于从班宣化承流姑出分于戎阃肆加尔职以宠其行具官某学造渊深气全刚大有是父有是子俱着声名难为弟难为兄交辉中外已振激扬清浊之职晋登论思献纳之司力避宠荣暂循更迭然兴思于宣室寻趣侍于甘泉胡复怀勇退之心竟莫遂挽留之意陞华秘殿作屏帅垣知无不言既善尽忠而补过施于有政必能以道而得民勉务拊绥以寛忧顾
　　李华直徽猷阁湖南安抚使制
　　自湖以南地迩蛮徼镇抚之任必頼长才以尔质秉刚方资兼文武随机应变屡奏肤公奉使典州蔼腾休誉肆陞邃阁擢镇帅垣理民驭军备内御外使冦攘影灭而郡邑堵安皆尔所已试者益图来效以副深知
　　赵师楷直寳章阁广东经畧安抚制
　　自广以东凡十四郡悉帅垣事权至重欲称维藩之任必资已试之才以尔标的宗盟被服儒雅践更中外所居见称昨将漕于五羊尝摄承于戎阃内给饷餽外弭冦攘一道堵安厥绩甚茂今兹谋帅无以易汝爰陞邃阁以宠其行威望素孚当不劳而治矣往服厥职嗣有异恩
　　陈韡转两官除阁学依旧建康府江东安抚使兼沿江制置使兼淮西制置使行宫留守制
　　防长江之险未究壮图兼边面之权式昭隆委肆加恩渥庸示眷怀具官某劲气横秋精忠贯日识防见逺至能应来能名整师修戎撄者摧触者灭自司留钥屡奏肤功已殱京口之逆俦复抗敌兵而鏖战论功行赏遂疏北阙之恩进职迁官并总西淮之寄既事权之增重而威望之素孚立致安彊以寛忧顾
　　赵善湘依旧资政殿大学士知绍兴府浙东安抚使制
　　大邦维屏甫资绥御之方十国为连易畀藩宣之寄事权增重简眷弥隆具官某善断善谋允文允武施无不可真所为王佐之才卓尔不羣岂特蔼宗英之誉曩司制阃乆阅岁华出六计之竒指授将帅决千里之胜勦灭渠魁肆陞书殿之华仍视枢庭之秩真祠均佚宣室兴思虽蜀道之行不惮于王尊而渤海之安莫如于龚遂暂烦镇抚复命保厘噫式遄其行庸壮维城之势不逺伊迩实同衣锦之荣盍展壮猷以称朕意
　　袁甫依旧宝章阁待制知福州福建安抚使制
　　求礼乐诗书之帅方切畴咨非言语侍从之臣曷当隆委克称厥职宜莫如卿具官某学深道原才周世用褎然为首声名满四海之间知无不言气槩出羣公之表清华徧歴进退两高宣化承流虽屡颁于成命辞荣避宠廼荐奏于封囊载惟全闽素号乐土八命作牧正需绥驭之才十国为连俾任藩宣之寄况尝兼于漕节已备悉于民风谅善推其所为当不劳而自治其祗茂渥庸副至怀
　　王遂除四川制置使制
　　戎阃系于安危当求礼乐诗书之帅朕心为之忧顾特辍言语侍从之臣爰锡徽章晋陞次对具官某身兼数器望重羣公有能定能应之才负至大至刚之气峻登言路力振朝纲击搏何心纵横秋之雕鹗奸邪禠魄无当路之豺狼擢寘贰卿正图大任属坤维未臻于奠枕而制垣正借于协谋暂烦王尊叱驭之劳期底诸葛理民之绩能胜其任岂嫌蜀道之难式遄其行当使雪山之重其思康济用副眷怀
　　赵葵除端明殿学士淮东制置大使制
　　整旅伐戎喜见敷功之奏扬庭孚号荐颁异数之荣以穆佥言式昭隆眷具官某忠诚贯日气节横秋善哉充国之知兵信矣西平之有子乆司制阃绰着威声属安丰遭黠冦之侵凛然难保迨幕府遣精兵之援莫或敢撄亟収三防之功即赐十行之札虽已跻于常伯未足报于殊勲端殿陞华使名加大俾复青氊之旧仰振家声伫清紫塞之氛益强国势钦承予命嗣有异恩
　　杜杲除兵部侍郎淮西制置使制
　　整师修戎已殄陆梁之冦论功行赏可无优异之恩宸命诞敭师言允穆具官某忠于谋国勇不顾身昨守边城屡排锋而挫锐暨分制阃复先事以预防凿斯池筑斯城敿乃干乃胄惟内治之既固岂外敌之能侵突如其来意谓摧枯而拉朽凝然不动乃能应变而随机虽相持至阅于数旬而鏖战竟収于三防大筑鲸鲵之观大肆貔虎之威予嘉乃勲晋陟贰卿之职爵以励世复加峻秩之荣仍正任于使华俾专司于戎阃益图伟绩嗣有殊恩
　　赵彦讷除焕章阁学士依旧四川安抚制置使制
　　制阃畴庸已正贰卿之位昕庭涣号复陞学士之班增重藩宣益隆眷倚具官某诗书元帅礼乐宗英至能应来能名潜摅妙算排其锋挫其锐屡奏肤功属边境之绎骚提孤军而捍御灰飞强冦枕奠坤舆予嘉乃勲遂真除于武部徒得君重仍因任于制垣载疏北阙之恩申锡西川之职惟圣人能无外患孰与图功而元老克壮其犹正资协力勉思康济以寛顾忧
　　史嵩之除淮西制置使沿江制置副使兼知鄂州制
　　扶风冯翊方资藩翰之功边境要冲尢頼捍防之力盖理内当严于御外而制难惟在于得贤具官某望耸万夫身兼数器能定能应规摹自得于胷中惟几惟深韬略不专于纸上矧十载勤劳于疆埸而三军思慕于恩威载念西淮密邻敌境瞻言鄂渚实控上流非制阃之得兼恐事权之难一徒得君重勉为朕行师克在和尤贵并谋而合智事难预度要当应变以随机皆尔优为奚烦多训
　　邓泳除太府丞兼知鄂州制
　　鄂渚控扼江面实为要冲傥非智略之长曷称藩宣之寄以尔清修儒雅详练精明文武兼资无施不可边陲十载备歴艰勤制幕畴庸荐疏涣渥大邦维翰咸曰汝宜肆陞外府之丞爰锡左符之命仍参筹于督府庶益壮于长城勉立殊勲以称朕意
　　杜杲除太府卿兼淮西制置兼知庐州制
　　载惟西淮实系冲要必威名之夙着庶处置之得宜以尔允武允文善谋善断乆宣劳于疆埸每有志于事功比镇安丰适当强敌厉兵备御极力勦除城壁頼以安全强邻为之震摄虽亟加于褒律未足报于殊勲疏宠而畀制垣迁秩而长外府庸示便蕃之渥其殚牧御之方劳来流移谨固封守以恩威而相济俾兵民之俱安盖尔所素明者益图伟绩嗣有异恩
　　李华除江西提刑兼知赣州制
　　节麾兼任其责匪轻非才周世用随试随效者曷膺兹选以尔允文允武善断善谋作屏鄞江民安盗弭观风东广吏戢兵怀惟尔之能无施不可易畀西江之节仍分章贡之符思患预防恩威兼济使奸宄不作而田里相安皆汝所素明也勉图来效嗣有异恩
　　杨恢除太府少卿兼潼川利路制置副使兼利路运判兼知利州制
　　一身而兼数职最号剧烦非才周世用屡试有功者盖不轻畀以尔资兼文武识炳眇绵应变随机恢乎余刄欲求礼乐诗书之帅往镇西陲采之公言无以易汝肆升卿月晋贰制垣郡寄计台并以命汝其任固不轻矣备内御外理民驭军使调度不乏而暴乱潜销则予汝怿其只成命益展壮猷
　　杨恢除宝章阁待制四川制置使兼知利州制
　　惟尔之能宜副元戎之职其犹克壮盍专制阃之权复锡明纶以昭隆委具官某资兼文武识炳眇绵思患预防益固黄冈之势随机应变潜销紫塞之尘晋陟列卿肃将使指属三路重遭于纷扰非一贤孰任于驱攘特陞次对之华尽总西维之寄外御其侮当为折冲强本之谋遹观厥成庶底和众安民之绩勉思经济以寛顾忧
　　陈晐除沿海制置使兼知庆元府制
　　尚书喉舌之官夙资出纳河东股肱之郡今頼藩宣允穆师言肆颁涣号具官某才周世用誉冠时髦乆宣制阃之威潜摅妙算隐若长城之卫坐折遐衡遂膺召节之颁晋陟文昌之位暂从均佚殊郁壮犹念四明实控于要冲在三辅夙称于巨镇徒得君重庶几善政以得民勉为朕行冀使京师之防润亟图治最以副予知
　　史岩之除太府卿兼知临安府制
　　外府任货财之职京兆司弹压之权于二者而得兼非大才而曷可以尔靖共而和粹精敏而疏通外则驰计台帅阃之声内则称铨部蓬山之职宜晋升于卿月俾兼镇于神臯然受藏出纳之司不难钩考而众大浩穰之地尤頼藩宣必勤敏以无私而寛严之相济庶豪猾不容于私挠而兵民各遂于相安尔所优为奚劳多训
　　李寿朋直显谟阁知太平州制
　　当涂素称道院事简民淳法从重臣多均佚于此然控扼江面实为要冲思患预防诚不容缓能胜其任必頼通才以尔禀资隽敏临事激昻分阃典藩究心兵畧厥有成绩所居见称乆鬰壮犹兴思宣室晋升邃阁俾任藩宣以昔日之规摹为此时之捍御伫观来效嗣有异恩
　　李昴英直秘阁知赣州制
　　章贡素号雄藩比年以来緑林屡警殊费捍防必资随机应变之才庶底和众安民之绩以尔鼎魁重望实德醇儒再入周行荐膺清选虽禁闼当用于汲生而渤海尤资于龚遂晋陞邃阁出镇大邦昨赞画于帅垣克平羣丑今往膺于郡寄必有壮犹勉务拊绥以寛忧顾陈垲直宝文阁江西安抚制置使知江州制
　　国十为连允谓重任王三锡命遂畀兹除以尔直哉惟清定而能应运筹决胜盗息民安宣化承流刑清讼简随试辄效所居见称载念帅垣实任抚绥之寄至于江面尤闗要害之冲非尔长才曷称兹职爰陞华于邃阁俾克展于壮犹茂对殊休勉图伟绩













　　钦定四库全书
　　东涧集卷六　　　　　　宋　许应龙　撰制
　　呉渊除宝章阁直学士知太平州制
　　载惟当涂夙称道院其在今日实为要冲匪頼随机应变之才曷尽思患预防之计具官某疏通无滞刚毅有谋随所至以有声盖无施而不可剖符巨镇善政以得民心持节行台给饷不絶粮道擢从次对正陟贰卿念南徐既着于勲庸而采石尤资于备御疏恩北阙改司藩屏之权寓直西清庸示褒迁之宠益懋乃绩以副予知
　　呉渊除戸部侍郎淮东总领知镇江府制
　　给饷不絶既腾办治之声有功见知可后褒迁之宠肆颁涣号以穆师言具官某识敏而明气刚以直蔼然誉望既表表以出羣措诸施为尤多多而益办入则为羽仪于班列出则着勲绩于节旄戢吏爱民允称宣化承流之职理兵足食务为折冲强本之谋予嘉乃勲用锡尔祉俾为真于民部庸增重于饷台仍兼藩屏之司益壮安强之势徒得君重冀寛忧顾之怀益图尔庸嗣沐便蕃之渥
　　赵以夫除右文殿修撰枢密副都承防知庆元府主管沿海制置使制
　　朕惟鄞城巨镇海道要冲匪资随机应变之才曷任御众牧人之寄以尔佩服儒术标的宗盟使节州麾随试輙效卿寺省闼所居见称暨恊赞于枢庭益潜摅于妙畧属兹谋帅无以逾卿跻导防之穹班仍陞华于秘殿徒得君重以寛忧顾之怀勉为朕行亟底拊绥之绩课最来上恩渥何涯
　　李大同除宝谟阁直学士知平江府制
　　载惟姑苏甲于西浙人稠地广夙称富庶之乡事简俗淳当尚中和之化欲使十万户之防福必资二千石之惟良具官某老成典刑刚方直谅自登表着徧歴清华由言路而至文昌杜私情而执公法遽循更迭出任藩宣爰进职于西清俾分符于左翊以儒术而饰吏盖所优为推善敎以得民伫闻治最钦承予命益展壮犹
　　史宅之除待制知宁国府制
　　剖竹分符方畀藩宣之任疏恩易镇式昭委寄之隆具官某禀性谦和禔身端谨世济其美径跻持橐之班父敎之忠备识莅官之法欲详试近臣之政遂令佩太守之章改畀潜藩俾膺近次其勉图于治最庶益振于家声
　　余天锡知福州制
　　均佚祠庭已屡更于岁籥兴思宣室肆擢镇于帅垣式涣明纶庸昭隆眷具官某谦和而忠厚信敏而疏通七载立朝徧歴清华之选八命作牧载宣弹压之威自辞常伯之班乆戢壮犹之展今予命汝往司屏翰之权只服厥官茂着抚绥之绩伫闻善最嗣有异恩
　　李曾伯知岳州制
　　岳阳为郡当上流之要冲思患预防非通敏长才曷胜其任以尔究心谋略有志事功乆歴边陲备尝险阻列属戎监赞画帅垣善应变以随机可牧人而御众爰畀藩宣之职仍兼节制之权勉着勲庸以寛忧顾
　　俞垓知安吉州制
　　廉吏民之表也承流千里茍得人而用之则其身正不令而行矣以尔议论识见蔚有父风和粹靖共根于天性总司舶市人服其清遂迭畀于郡符旋擢陞于朝列由司匦而至郎皆称厥官载惟辅藩当择良吏肆以命汝孰不谓宜节用爱人兴利革弊盖尔所素明者课最来上恩渥何涯
　　赵汝柄知严州制
　　严陵密迩京都素号望郡非朝绅之有声绩者不畀也由别驾而升允为异擢以尔强敏疏通优于吏治例条关决绰着声称晋秉州麾仍兼泉监其委寄盖不轻矣正身帅下薄敛省刑检察吏奸使无病吾民则予汝嘉往究乃心以图报称
　　刘炜叔知泉州制
　　温陵大藩民繁事伙蛮舶萃聚财货浩穰茍非公亷练达之才曷着牧养阜通之绩以尔美由世济学本家传践更百为精勤一意庐陵善政靡人不称晋陟郎闱庸示褒宠载念南土寖不逮前整顿一新正资敏手畴咨舆论咸曰汝宜往服厥官以称朕意
　　刘震孙改知安吉州制
　　霅川去天尺五湖山清秀人物阜蕃为浙右佳郡非廷绅之有资望者不畀也以尔毓德名家敏明直谅立朝以来屡进忠嘉省闼弥纶寖阶显用欲奉亲而丐外爰锡命以分符戢吏爱民省刑薄敛使田里相安而无愁叹怨恨之声则予汝怿课最来上嗣有异恩
　　韩休卿知融州制
　　朕笃近举逺一视同仁至于岭峤之遥亦遴循良之选以尔元勲之裔四纪官涂三佐侯藩晋参议幕调兵御冦赞画宣劳擢守玉融庸示褒宠布宣德意使遐陬之氓如在畿甸则予汝嘉往究乃心以须选表
　　陈涤知宜州制
　　宜山去天辽邈廹近蛮獠民弱而贫非循良之守镇以清静曷安其生以尔毓秀名家疏通详练践更滋乆所居见称肆观尔能擢守南土布宣德意使斯民受赐如在畿甸则为称职课最来上朕不汝遗
　　魏了翁知绍兴府制
　　不见贾谊方兴宣室之思爰命君陈往任东郊之尹益隆委寄庸示眷知具官某间世真儒斯民先觉以学问渊源之邃为黼黻河汉之文惓惓忧国之忠无言不尽蹇蹇匪躬之节所守弥坚甫晋陟于枢庭即宏开于督府趣还廊庙莫遂挽留旋畀藩宣复坚逊避然大贤之去就系四海之观曕载念防稽密迩王室徒得君重庶帅阃之增辉勉为朕行冀京师之防福虽暂劳于镇抚行大展于经纶尚体至怀亟祗成命
　　王遂知平江府制
　　用之则行方叱西征之驭引以自近复分左翊之符宣王化以承流庶京师之防润具官某定而能应直哉惟清惓惓怀忧国之忠蹇蹇厉匪躬之节施无不可岂惟振职于宪台事岂辞难尤欲宣威于制阃遐不谓矣朕深念之与其劳十乘以启行孰若易一麾而出守使见日觉长安之近无登天嗟蜀道之难茂对殊休勉图治最
　　王琮知常德府制
　　武陵巨镇兼四郡甲兵之事其责匪轻必长于牧御者始堪其选以尔究心谋畧有志事功仕于边陲谙歴已乆虽列属戎监赞画帅垣然未尽于长才复擢司于名郡其思报称勉着勲庸
　　袁申儒知宁国府制
　　宣城巨镇民物浩穰非明敏长才践敭滋乆者莫胜其任以尔通今博古下笔成章尤决胜于漕闱竟收功于儒级奏使节州麾之最赞枢庭督府之筹虽陟列卿阻还清着载念藩宣之寄盍资通练之儒爰锡纶恩俾宣德意勉图善最嗣有殊荣
　　赵希塈改知嘉兴府制
　　霅川之政方以最闻避宠引嫌毅然求去勉从雅志爰锡明纶以尔公族之英安恬有守甫登朝列出典辅藩节用爱人正身率下丝毫无扰田里相安剡奏丐闲已尝谕防俾令终秩云胡不留需次嘉禾以全高节益培逺业庸副予知
　　呉潜改知平江府制
　　涣汗其号正陞法从之穹班我图尔居无若姑苏之巨屏欲示优贤之意肆疏易镇之恩具官某名冠羣英身兼数器总饷则不加赋而足用典藩则有善政以得民振戎事于兵曹赞庙谟于省闼方罄朝夕论思之益姑循内外更迭之规以宠其行俾即真于起部不逺伊迩庶防润于京师矧屡试以有功当不劳而自治伫闻善最嗣沐殊休
　　贾子諟知成都府制
　　巴蜀去天辽邈将欲宣德意而抒下情实頼贤守其于选择尤不敢轻以尔学本家传美由世济宰邑佐郡俱着休称暨典边城究心捍御安于静退均佚琳宫载惟潜藩方资牧养畴咨已试咸曰汝宜往服厥官勉图政绩善最来上恩渥何涯
　　刘端友知遂宁府制
　　武信乃西蜀之巨镇重臣法从多均佚于此繇麾节而除者盖异渥也以尔祖父世笃忠正思其人犹爱其木况子孙乎幸有象贤挺挺风烈擢分帅阃庸示宠嘉期尚賖虑淹逺业复颁涣渥易镇名藩推善政以得民以儒术而饰吏盖尔所已试者宜疾其驱以寛忧顾
　　韩括知肇庆府制
　　端溪潜邸也实岭南之望郡比遭冦攘近甫安集拊摩惠养正頼循良以尔名臣之孙践更滋乆倅贰潮阳寛慈平易今守兹郡密迩旧封闾里戚休知之审矣遏絶嚚讼检察奸胥俾母病吾民则为称职课最来上朕不汝遗
　　高定子除军器监依旧江东转运副使制
　　有功见知则说此四牡劳使臣之诗也朕尝三复斯言谓将指于外茍有劳绩而无以旌别之则何以作其趋事赴功之心乎以尔擢秀儒科杕华辉映侯藩郎省所居见称乆典将输公勤亷介不加赋而用足真有用之才也课最登闻趣颁召节咸愿借留勉令因任擢长戎监俾逺而有光焉益究乃心以须茂渥
　　奚概除军器监丞兼权淮西提刑兼都督府随军转运制
　　领内职而摄外台盖异渥也以尔疏通无壅沉静有谋倅贰齐安恊力捍御宠以戎监勾稽之职俾绾郡符复转为丞兼持使节仍飞挽于刍粟以赡给于兵戎其展壮猷以须异擢
　　曾頴茂直宝章阁知隆兴府兼江西运判制
　　麾节之任其事俱繁兼而领之允为重寄以尔望隆乔木光映棣华性资则温乎其和才具则施无不可出奏使节州麾之最入腾郎闱省闼之声难乆郁于逺猷俾再恢于游刄特升邃阁擢镇帅藩兼司将漕之权庸展澄清之志其思报称以俟褒迁
　　兵部员外郎成都运判杨履正除军器监兼四川宣抚判官成都府路转运判官制
　　宣威总四道之权责专任重必立其贰庶相与恊赞以成制胜之功傥匪宏才曷膺兹寄以尔忠烈名家熟知兵畧昨任绵守适值扰攘应变随机卒安反侧领计台而防幕府益展壮猷肆升武监之华仍赞元戎之职并谋合智御侮折冲益勉勲庸以寛忧顾
　　虞普除直宝章阁知防州主管安抚司公事兼运判制
　　防门当荆蜀之冲任分阃之寄者其责尤重非才高通变长于绥驭者曷称其职以尔量宏识逺心正气和见诸歴试之间蔚有可称之实六辔如组方頼咨诹十国为连尤资镇抚肆陞邃阁兼领漕台整师以修我戎给饷不絶粮道皆汝所优为者勉图伟绩嗣有异恩朱鉴依旧将作监丞淮西制参兼运判制
　　朕理内御外为官择人计画转输皆为重寄兼斯二者必頼通才以尔人门兼美内外俱宜班行绰着于声称藩屏复宣于劳绩载念西淮之境实当要路之冲禆赞制垣斡旋漕计采之公论咸曰汝宜以匠丞而兼领之其委任盖不轻矣勉图来效以副予知
　　赵以夫除两浙转运判官制
　　畿漕兼道之权事丛责重非详练通敏随试辄效者曷胜其任以尔学粹词丽心醇气和治郡则惠爱及民持节则公清振职郎闱枢属俱着声称敷奏详明尤称朕意寓直邃阁晋陟计台庸昭简眷之隆盍展澄清之志尚观来效嗣有褒迁
　　姚珍除福建转运判官制
　　建守闽漕例多更迭盖以闾阎利病财计盈虚知之详而讲之熟矣矧奏藩宣之最宜陞飞挽之司以尔望亚伦魁才高经济和不流中不倚强而义简而亷枢筦机谋正资叶赞辅藩经理勉为朕行殚一心于劳来之间措千里于奠安之域民受其赐悉懐爱戴之私予嘉乃勲晋陟将输之寄仍兼旧治终惠编氓益观尔能嗣颁异渥
　　孟防除湖北转运判官制
　　湖右诸郡困于供亿财殚民匮欲称将输之任必资明敏之才以尔毓秀名门究心吏事侯藩底绩制阃赞谋既所至之有声信无施而不可漕台兼摄休誉益彰宜畀真除庸昭隆委扬清激浊正已理财使民不加赋而吏皆奉法则予汝嘉往究乃心以称朕意
　　钱雷震起复修职郎差充淮南运司凖遣制
　　起复任职盖以才选故常法不拘也尔尝预荐墨因防乡井而得官鹾息日亏又能措画外台辟举遂夺情而充漕属允为间见其恩报称移孝为忠
　　彭大雅出疆筹略多合事宜补从事郎淮西准备差遣制
　　制垣任重而责专有请必行庶英豪乐为之用以尔名中贤书智周兵畧出疆逾岁洞察敌情戎阃荐敭特赐真命文阶幕属倂为尔荣尚克钦承毋忘报称
　　陈一荐除司农寺丞兼荆湖制置司参议官制
　　赞画制垣必兼内职所以重其迁也尔自掇儒科荐更边任典藩将漕所至见称俾晋丞于大农仍复参于议幕随机应变尔所素明益展壮猷以须显用
　　赵师楷除直秘阁依旧都大提防坑冶铸钱公事制
　　中秘图书之府寓直其间号为清选非声望显著者不畀也以尔被服儒雅标的宗英治郡则惠泽及民持节则亷明振职摄承帅阃捍御有方遂擢寘于班聨旋出司于泉布肆加尔职俾分潜邸之符恐勤于行复任使华之寄式昭简眷嗣有褒迁
　　陈登除江淮等路都大提防坑冶铸钱公事制
　　泉司总十一道之权其任匪轻欲称厥职必惟其人以尔兰省上游闻多学广入登清选出倅侯藩备殚帅垣禆赞之劳遂进外府勾稽之职剖符名郡治最蔼闻肆疏宠以褒迁俾提纲于鼔铸往服厥职益究乃心
　　黄辰显督战収复山城转一官制
　　儒者知兵真有用之才也况立勲绩褒赏可忘以尔作邑边陲禀命制阃督兵鏖战奋不顾身险阻备尝卒复城壁进官一秩以旌其劳祗服宠荣益思报称
　　韩亮朱虎陈广转官制
　　惟赏无常视功轻重则人无幸心而皆有激励之意尔亮捕巨冦复淮安则峻跻遥刺尔虎取盱眙则特迁三秩尔广有张山之防则序进一阶皆量其功而褒赏之亦可谓公矣其思报称毋忝朕命
　　朱揄祖解罢閤职转一官制
　　服勤宾閤六阅岁华揆之彞章盍加恩渥尔早游胄监蔚有休称两预荐书三从戎幕擢陞赞谒备着劳能兹易畀于兵钤宜晋跻于勇爵勿云序进嗣有恩荣
　　黄师参转一官制
　　蠢尔凶徒啸聚山谷侵掠郡邑民不奠居帅阃莅师威声震叠执讯获丑殱厥渠魁尔在幕中实参筹画进官一等用奬贤劳
　　孟珙转八官以三官转横行五官转遥郡制
　　功多有厚赏所以厉将士而为缓急之用也茍有其人褒扬可后以尔性资明甚气节伟然出自将门熟知兵畧北兵为梗疆埸靡宁奋不顾身鏖战获防厥绩甚茂朕甚嘉之遥刺横行并以命汝勉图来效以称异恩
　　朱子肃宋诩备御有劳各转一官制
　　凶徒倡乱侵扰郡邑突至五羊阖境震惊尔子肃定而能应尔诩敏而有谋密赞帅垣厉兵勦捕迄臻宁静褒渥可忘各进一官尚思报称
　　王埜知邵武日先事弭变转一官制
　　先事弭变易危而安非善谋善断者畴克能尔舍而不录何以示劝尔昨守樵溪凶徒兆乱机筹宻运殱厥渠魁民获堵安兵无血刃疏恩増秩庸示褒嘉列属枢庭益观妙画
　　卢壮父前任泰宁丞经理有劳特进两资制
　　冦攘为梗民不奠居尔以邑丞劳来安集百废具举旧观复还缅思尔劳盍膺褒宠疏恩进秩尚克钦承朱扬祖昨任荆门军日守城有劳转一官制
　　赏罚军国之纲纪也当缓急之际畔官离次者既加谴责保障宣劳者盍示宠褒尔文武兼资艰难备歴昨守边郡适值绎骚捍御有方保全城壁晋陞一秩用酬尔庸
　　赵汝腾昨任权通判光州日同议调遣勦退敌兵转一官制
　　蠢兹不靖侵扰边陲尔摄倅浮光恊谋捍御旋底宁谧盍示宠褒进陟文阶其思报称
　　辛起宗等转官制
　　朕亲阅近班程其射艺孔武有力咸精其能悉繇训练之功可后褒扬之典以尔禀资通敏闲习朝仪庀司端闱靖共有恪训齐殿直勇力倍增宜进一阶以旌振軄李昴英前任广东机宜说谕叛卒有劳转一官制
　　凶徒倡乱声势鸱张直抵广城阖郡震恐尔忠于体国勇不顾身径造贼营谕以逆顺继居机幕复赞筹谋遣兵捍防迄臻平定厥绩甚茂盍进一阶以示褒宠
　　张旺勦除同冦转两官制
　　赏不逾时所以劝有功也防奏上闻褒扬可后尔骁雄无敌沉鸷有谋躬率兵戎驱除冦贼执讯获丑亟奏肤功晋陟两阶庸示激劝勉图伟绩嗣有异恩
　　王恕用昔日功赏转一官制
　　当多事之秋茍有劳绩不拘乆近悉加恩渥所以厉世磨钝也尔服勤边鄙密效筹谋歴岁已深比方陈述戎帅既谓有所据依则赏典岂容吝也特畀一阶其思报称
　　高稼殁于王事转官予职制
　　惟赏无常视功轻重矧着死节盍锡异恩以尔公尔忘私忠以卫上自把麾而持节每加意于练兵适当强敌之凭陵坚守孤城而捍御见危致命允谓精忠崇德报功当隆防典畀以文阶之峻升之学士之聨仍录后昆俾膺庙食英魂如在茂渥其承
　　黄辰显转一官除军器监簿今再任制
　　盐息以佐国用其利甚溥任是责而能究心措办者悉加恩赏尔曩赞仓幕增羡课额暨倅通川兴修亭灶允谓宣劳宜陞一秩勾稽戎监因任佐州庸示宠褒勉图后效
　　孟防任湖北运判日应办粮草转一官制
　　在昔不庭侵犯边境调兵给饷凡服劳者悉加旌赏矧尔軄专将漕应办究心十万师徒頼以宿饱克成伟绩盍陟一阶祗服恩荣益思报称
　　丘岳转一官制
　　敌骑侵扰民不奠居非资劳来之恩曷免流移之患尔存心恻隠极力拊摩捐公帑以贷农民俾皆复业又节浮费以偿宿逋允谓区处得宜矣制垣剡荐可后褒嘉晋陟文阶以示激劝
　　许堪转两官制
　　作屛边城究心戎事浚濠堑而备器械百役具兴而不至扰下可谓措办有方矣畀以两阶庸示褒宠勉图后效以称所防
　　史宅之赏转一官制
　　理财给饷不扰而办疏恩迁秩庸旌尔能具官某秀出相门进登从橐比分符于辅郡蔼报政之休称省事清心爱人节用虽不加赋自有余财既区处以得宜岂褒扬之可后宜进文阶之陟以旌岁课之优茂对宠光以需异擢
　　魏了翁昨遇庆典应转官制
　　庭闱七袠肆颁庆寿之恩文武百寮悉沐迁官之宠矧乆跻于迩列胡未被于徽章特涣明纶俾霑旧渥具官某斯民先觉当代正人进思尽忠忧国家而如渇退不失正付轩冕于傥来至庆霈之当陞亦辞荣而弗受今予命汝初非滥予之私式克钦承庶合已行之典
　　陈天泽通判招信军转一官制
　　敌情叵测疆埸未宁尔逺守边城谙练戎事究心备御已遂终更因任迁官以示劝奬
　　刘炜叔前任吉州应办捕冦钱粮转一官制
　　凶徒为梗邻境绎骚尔守庐陵同心体国应办兵食为费不赀既奏肤功可无茂赏晋陞一秩尚克钦承
　　陶木茶盐增羡转一官制
　　昔刘晏斡山海操赢赀以供饷馈故敛不及民而用度足史臣称之今日养兵之费仰给茗鹾茍区处得宜则下不益赋而上无乏用课最登闻褒扬可后以尔望重时髦才优宰掾纪纲省务井井有条至于煮摘之利一经提振亦暴如山倍于常岁宜加一秩以旌其能往究乃心益修厥职
　　任防交引循一官制
　　物货如山簿书盈几典者不能徧睹此奸所由生也钩攷无术其失滋多尔毓秀名门性资明敏精于综核欺谩莫容进陟一资尚图报称
　　杨白充修奉司部役官结局转一官制
　　朕追逺谨终孝思罔极寝园修奉益致其防督役鸠工悉加酬赏尔预其事宜进一阶
　　张溥昨任同安县置陂圳转一官制
　　兴修水利悉有恩赏盖以为农也尔明敏疏通勤于政事比宰名邑增浚陂渠灌溉菑畬其惠溥矣庾台剡奏可后褒嘉晋陟一阶其只成命
　　陈均通判江州转一官再任制
　　江面要冲正资防捍克勤厥职可后宠褒以尔毓秀名门公勤明敏两宰剧邑俱着休声暨倅九江三摄郡政究心备御阖境堵安帅阃荐敭盍加旌别特令因任晋陟一阶益懋壮猷以须异渥
　　张毅然转一官制
　　边事方殷广求谋畧不吝爵赏以劝来者尔倅贰淮壖熟谙备御愿宻陈于筹画洵有志于事功先进一阶以为尔宠益图来效嗣沐殊荣
　　李刘昨任成都运判日起发防纸及五纲转一官制
　　造券以佐用度必资蜀楮设官以司其局凡宣劳者悉该赏典矧尔曩任计台实董其事既及五纲之数盍陞一秩之荣虽率旧章式昭新渥
　　顔頥仲修三殿毕工转一官制
　　朕自临御以来示端朴为天下先未尝兴木土之功也然正衙便殿乃视朝听治之所不修不饰曷耸观瞻尔治剧剸烦恢恢游刃程督营缮不日而成私弗扰民公无重费进官一秩庸旌尔能虽率旧章式昭新渥厉模昨任成都运判起发防纸及五纲转一官制
　　钞楮造券以佐国用司其局者茍振厥职悉加恩渥矧尔持节计台实总其事纲发应格允谓究心进秩一阶庸示信赏
　　曹前任浙西提举和籴转一官制
　　积贮天下之大命也矧今边事未宁调度百出而丰歉之不常广籴以备缓急非心于体国者畴克如此尔司庾西淛敛散有方赈饥恤贫民懐其德被命収籴复能革科敛戢侵尅增价而平槩之人皆乐趋不日而办进官一秩以旌其能岂无异恩观汝来效
　　曹再以和籴转一官制
　　以仁存心视饥由已两载収籴所种甚丰既陟一阶再加华秩更图后效嗣有异恩
　　赵崇齐措置籴买转一官制
　　西蜀饷台専仰籴买以给军须而供兵食尔区画得宜多多益办可无懋赏以旌其劳进秩一阶益思报称












　　钦定四库全书
　　东涧集卷七　　　　　　宋　许应龙　撰劄子
　　论君德人心劄子
　　臣闻国于天地必有与立一曰君德二曰人心夫天下至大也王业至重也所頼凭藉而扶持者固亦多术矣而臣独以君德人心为先者盖君德厚薄乃安危之兆人心向背实理乱之基君德茍正则朝廷清明治功振起于寛厚宏博之中而隐然有不可犯之势人心茍固则尊君亲上如手足之捍头目虽危疑缓急之秋亦无解散动摇之患故先圣人不虑国势之不强惟虑已德之不修不虑外侮之难御惟虑人心之未附盖敌国外患何世无之虽虞朝之盛犹有弗率之苗民周治之隆犹有不服之崇国然舜文之心曷尝以是为患哉文德之敷民心之洽既足以致风动之休则蠢兹有苗何虑其不格敬止之德怀保之恩足以格子来之众则崇墉言言亦因垒而自降矣汉唐之君虽非帝王比然汉能以公恕统天下而四百年之间举无二志唐以仁厚结人心虽屡更变故皆不旋踵而定是知君德人心乃国家之元气而长治乆安未有不本诸此请复以国朝之事明之恭惟艺祖立极圣圣相承讲学行仁求贤纳谏下情通而无壅蔽之患公论伸而絶好恶之偏其正君德有如此者戒藩侯以抚养厌将臣之杀降缓故纵之诛重误入之辟蠲河北之盐寛陜西之税其结民心有如此者是以朝廷尊安基业巩固虽澶渊西夏之惊智高果庄之黠皆随起随仆卒晏然而无患是果何以得此哉以兵而言则无大兵威以操制生人之命以刑而言则无深责重罚以禁遏奸宄之心疑若委靡而不振矣而二百年之间主威国势隐如雷霆固若磐石亦惟君德明于上人心固于下足以消奸邪之萌而杜祸乱之原也陛下纂承丕绪尊奉慈极亲近儒生开广言路听断访问未尝少懈出入起居罔有不钦皆所以正君德也大风之变首议蠲免洪水之灾加倍赈恤旌廉抑贪敷宣德意赦过宥罪务行寛大皆所以结人心也是以天地和应雨旸时若年谷顺成民生丰裕将以建大政而兴太平而疆场之防犹关宸虑然大明当天魑魅自伏今圣德昭明贤才萃聚岂无运筹帷幄以决胜千里之外者乎人心爱戴中外和协岂无贤于长城者为吾之捍御乎昔裴度言于宪宗之朝谓淮西荡定河北底宁岂朝廷之力能制其命直以区处得宜能服其心耳今日之事茍区处得宜随机而应变强本而弱支则进退伸缩无不如意尚何外患之足虑哉虽然君德人心固所以固国之本而君德之修又所以固人心之本然人心不难固而君德为易亏茍德修于上有加而无己则民戴于下无时而或释臣愿陛下法干之健体恒之乆不以躬行为己至而或怠于力行不以日新为己盛而益期于又新则泽流而益深仁增而益高民之戴德永永无穷将使外薄四海无思不服国势增安犹太山而四维之矣臣不胜拳拳取进止
　　论当然之理劄子
　　臣闻天下有当然之理不可有所激尤不可有所狗激则矫枉以过正故不合乎中狥则迎合以茍容又岂复有至当之论哉古之君子平心以应物毋固毋我惟视夫理之如何耳其行已则中不倚而和不流其待人则上不谄而下不凟论事则明辨是非而不立异以求胜事上则将顺正救不以讦而为直外不为人之所忌中不失吾之所守安见其所谓激而又孰得以议其狥乎此乃时中之道士大夫之所当尚也奈何人无定守视时变迁见夫激之可以立名也则假公以济私恶常而好异互相矛盾不问是非若是者固不能以成事而只见其多事又见夫狥之可以媒进也则揣摩而求合阿附以取容同声相应无复可否若是者虽不至于生事而必至于误事握风俗之枢者将欲约其偏而归之中可不示之以好恶而使之知所趋避哉仰惟陛下以中正履位以道德同俗建用皇极以革偏陂之私并用才德以示翕受之公保合太和以杜分朋植党之渐既不使之过于激复不使之流于狥可为得大中之道而明善俗之方矣然士大夫之心既不至于激则必至于和贤和于朝固帝治之盛然和而不同斯谓之君子焉一或茍同则其复流于狥是又不可不察也利害可言也复恐时好之不合奸当革也复患吏强而难制难从之请恐有所拂而曲从之不可行之事或有所迫而强行之荐举则多狥于私属予决则或持于两可若是之类皆未免有所狥也转而移之诚不容缓今陛下不倦于听纳大臣方切于延访以公灭私屡形于戒饬用例破法累见于申明固未尝不欲闻正论而明公道也然作之而未应倡之而未随者何耶昔人有言曰人臣事君之常情不从其令而从其意臣愿陛下益开众正杜絶羣枉奬端方之士振委靡之习使天下昭然知上意之所向则观感之下孰不精白一心以承休德在位正直之风当不愧于羔羊矣狂瞽之言冒犯天威惟陛下赦其愚取进止
　　论终始如一劄子
　　臣闻人主有善始之意固天下之所深喜亦天下之所深望也夫飞龙在天万物咸覩意谕色授而六服震动言传号涣而万里奔走茍意向之或偏举措之不审则治忽之机实肇于此今也讲学以进德求贤以辅治开言路以通下情此帝王盛德之事而皆举行于临政愿治之初是其初意之善固足以耸动观听天下安得不以为喜然是意也易长亦易消易勤亦易怠必守之以坚行之以力则日就月将以极其缉熙之功言听谏从以尽其施行之实求之必用用之必信而使贤者能者无不尽其才之叹此岂非天下之所深望哉茍能为其所喜而复满其所望则唐虞三代之盛有不难致者矣恭惟陛下以神圣之资绍延洪之业体元居正励精思治谓多闻乃可以建事也则锐情经术增置讲官谓帝王之德莫大于纳谏也则下明诏以求直言命羣臣以上封事谓邦基之立惟在于得贤也则播告中外各举才识凡此设施无非治道之大端则善始之意固已不容言矣然臣惓惓之忠尤望坚守而不变焉盖自昔人主固有留意于经理者矣而为黄老养性之说或欲以沮其勤不欲人主观书又欲以售其术稍不加察则近便嬖之时多亲儒生之时少而好学之勤不能如其初矣亦有锐意于求言者矣然逆耳之谏难受顺防之言易从一或偏听则剀切者谓之沽名忠直者疑其讪上而悦谏之心必不能如其初矣亦有汲汲于求贤者矣然君子鲠直而易疎小人柔顺而易亲亲则莫见其非疎则莫见其是故积年信任或一朝疑而弃之则好贤之心复有始而无终矣凡若此者皆后世人主之通患茍非天德清明纯一不己未有不蹈其辙者陛下退朝之暇犹勤观览切直之谏优加褒擢収召耆德之臣旌表清廉之守此皆真心实德之所形见固非勉强而行者而臣犹以坚守为言岂为是过计哉盖自强不息斯可合干德之大终始惟一乃可底日新之盛否则动摇于浮言而迁易于邪佞此心转移一息间耳而治势安危所关者大臣不复援引古昔请近述国朝之事以明之昔元祐初选择明儒劝讲经幄广开言路增置谏员擢旧德于散地设十科以荐贤一时之治灿然更新疑若可以无遗虑矣而当时之臣犹有隐忧焉刘挚则曰已行之令持循无变则治道成王岩叟则曰惟当日笃此心不可少移初意以至日谨一日天下之事不足虑程頥言之终则念始不可不勉傅尧俞又言之无非欲其坚守不变以成其初政之美哲宗信用其言故元祐之盛度越今昔异时此论一摇或以绍述之说进或以调停之说进则事体非复前日矣然则进言于今日者可不以是为戒哉虽然人主一心攻者甚众少懈而受其一则陷溺其中而不自觉太宗皇帝尝曰人主当澹然无欲使嗜好不形于外则邪佞无自而入此先正其心之意也此心一正则私欲不足以乱其真而外物不足以更其所守以之讲学则专而精以之听言则公而明以之任贤使能则无所处而不当书曰监于先王成宪其永无愆惟陛下留神取进止
　　论量能授官劄子
　　臣闻量能而授官此古者用人之术也夫人之才不能皆全或纯于道德或善于才干优于理民者将畧未必长精于心计者法律未必审校短量长惟器是适则事无不举分职受任或乖其宜则绩用不成故有虞之世能敷敎者使作司徒能典礼者使作秩宗明五刑则命之作士谐八音则命之典乐各专一能各守一职未尝迭迁而互用之故百工惟时庶绩其凝而泰和之治亦由此而致奈何后世用人不问德之所宜才之称否既使之治兵又使之理财方使之理财复使之典狱礼乐之任付之若而人工技之司付之若而人以一人之身而责之以百官之所为宜其人之难为也夫责之以所难为则人之能为者鲜遂相率而不为故典礼者虽未知礼而不以为愧典狱者虽未知律而不以为慊其意盖曰百司庶府皆然也吾何以知为哉固有才称其职得以究其所长者至于迁擢或又移之他职矣所职之事茍非其所素习则不得不委之吏故吏得以容其奸而本末源流蠧弊根深盖有不及察者流弊至此故居官者皆不度其才之短长德之小大朝欲为此暮欲为彼而有不安厥职之心然则为官择人者其可无以处之乎昔司马光屡言于祖宗之朝欲博选在位之士使德行者掌敎化政术者为守长勇略者为将帅明法者典刑明礼者典礼此正量能授官之意在今日所当讲明者而或者又曰虽量其能当乆其任善于其职者增秩加赏而不徙其官茍数迁数易则心怀去就事复茍且是固然耳然好进者常情之所不能免傥积岁不迁将有十年不调之嗟从事独贤之叹怠惰之心必生废事之弊犹故是则乆任之说固未易以遽行也为今之防惟精于财计者必使之理财迨其迁也复以精于财计者代之长于铨综者必使之典铨迨其迁也复以长于铨综者代之至于典礼典兵莫不皆然虽不乆其任而前后相继者莫非其才之所长则亦何事之不举何职之不称哉今日用人试金科者多处以刑法之官歴边事者率付以边陲之寄此固因才授任之美意也尤愿陛下明诏大臣益广此意精加采择于百司庶府之间莫不各随其才而无强其所不能则人人各尽所长复循名责实考其幽明而黜陟之则庶官无旷当匹休于前古矣取进止
　　论荐举劄子
　　臣闻荐举而不拘其数此朝廷之美意也荐举而或失其实此士大夫之私心也因士大夫之私心而失朝廷之美意岂可不思所以处之乎臣请先原其弊而后僣陈所以变革之术夫一郡之吏察于太守一路之吏察于诸司满一期则有关陞之荐逾三考则有京削之荐岁有常员截然一定固不患其滥也至若政绩则听其剡上初无定数岂故纵其猥滥而无纪极哉盖以效绩显著固未易得若拘以岁荐茍未有其人必以庸常之流勉强充数其谨重之意盖可见矣是以剡牍来上悉从其请或与陞擢或令审察或付中书籍记使贤者知所劝而不贤者亦知自勉进者以为荣而未进者亦有所慕得人之效大率由此岂非朝廷之美意乎奈何人情贪荣竞欲速化不顾职事之修否而惟欲露章之荐引头钻肘刺不得不已以公道自任者旌别淑慝固不肯曲狥其请而乐于周旋者见其既无定数求者必与迨其甚也一章所荐或五六人或十数人载于邸报殆无虚日合一岁而论不知其几非亲故之夤縁则势要之嘱托非关陞之所不及则京削之所未徧誉过其情则以铅刀而为铦举非其类则以薫莸而同器此岂非士大夫之私心乎夫惟其出于私则贤否混淆真伪杂揉形于荐牍者未可尽信不免视为具文而一切不复用矣吁不意求才之美意而为士大夫之私心坏之也虽然变而通之夫岂无术一曰定剡荐之数二曰严保任之法昔皇祐初诏举县令而张易于逼替之际并荐一十六人上谓辅臣曰所举猥多岂无干请可令裁定此定剡荐之数者也冯拯请司四品以上具表举人若效绩着明当特酬赏不如所举依法加罪此严保任之法者也数既一定则不容妄举以狥泛应之私法既加严则谁敢失实以干谬举之罚如此则公论大明羣贤并进得以随才器而使之百工允厘庶绩咸熙盖有不难致者抑又有当察者昔欧阳修有云善恶之人各以类举廉谨者举清干赃污者举贪浊狥私者举请求茍任是责者或非其人亦安能无妄举哉太宗皇帝亲阅班簿常曰不择举主何由得人此清源正本之论真万世龟鉴也惟陛下与大臣亟图之臣不胜拳拳取进止
　　论用人劄子
　　昔司马光进言谓设官分职以待贤能大者道德器识以弼谐敎化其次明察惠和以拊循州县其次方略勇果以捍御外侮小者刑狱钱谷以供给役使岂可专取文艺之人欲理万事耶然则四方之人虽于文艺或有所短而其所长有益于公家之用者安可尽加弃斥使终身不仕耶又曰人各有所长或优于德而啬于才或长于此而短于彼虽臯防稷契尚各守一能况于中才安可求备故孔门以四科取士若专引知识则嫌于挟私难服众心若止循资序则官匪其人何由致治乞朝廷设十科以举士臣闻天下固有不一之才人主当无执一之见盖人才之在天下若十指然小大长短虽若不齐而皆适于用兼収并蓄待用无遗则皆有以自见而天下无不举之事茍用一而废一则互相倾轧必有分朋植党之弊昔臯陶谓翕受敷施九德咸事则俊乂在官可以抚五辰而凝庶绩奈何后世之君不知出此文帝好清净而豪杰之士难合武帝用才智而道德之士见遗宣帝尚刑名而儒学之士不用皆由所尚之偏故天下之才不能以尽用要之人主当与天同量栽培倾覆生育长养各随其禀赋之自然而无容心于其间茍好恶之私先累于其中则人才高下必不能随宜器使而急于求进者必至迎合党同而伐异俱欲求胜非惟不足以成事而清流浊流之患实基于此司马光论任人欲取道德器识明达勇果刑狱钱谷者并用之而长于此短于彼者不可求备此乃器使人才之要术也嗟夫人才不同彼此异见其来非一日矣足一蹑军门视文士如仇讐首一戴儒冠轻武弁如草芥矫矫特立则以静重为茍容处事详审则以刚直为沽誉长于吏才则以明经术者为腐儒专于学问则以了官事者为俗吏少俊则以老成为迟钝寛厚则以严明为苛刻各分党与判乎其不相入也人主用才惟求以辨吾事济吾治而已安可主一而废一哉陛下建用皇极无党无偏耆德者召之文学者用之吏事者任之或长于将畧或精于财计或以循良称或以谠直名莫不擢用固无一毫好恶之私然求贤之诏屡下剡荐之牍交驰而人心多私罕以实应靖退不竞者无由自达单寒寡援者未免见遗臣愿陛下开众正而达四聪使任荐举者悉叅公论举能其官则锡以进贤之赏称匪其人则加以谬举之罚如此则真才实能皆为吾用而何事不立中兴之烈可指日以冀耳惟陛下与大臣亟图之
　　论乆任劄子
　　臣谓乆任而责成功此用人之良法也夫人才各有所长因其长而任之迟之以岁月则可以自见茍数迁数易则人无固志事多茍且况更代之际意向或有不同施设未免相反莅事方新蠧弊不能尽知胥吏必生欺诞内外之治所以不能具举者职此之由也今内而百司庶府不问人才之能否惟以职任为资歴理财未几则又易而典礼明刑未乆则复使之典敎一人之身无官不可为乆而不迁则怀淹滞之叹如此则百事何由举只见其因循岁月耳外而司监太守或一岁而再迁或甫至而复易迎新送旧交错于道人知吏之不乆不率其令政吏知去之不遥不究其心力是以民瘼未苏吏治不振其弊有不可胜言者矧边陲之寄尤不容不乆虽以三岁为期然迩日以来移彼易此殆无虚月纵有谙熟兵畧留意边备之人然效未成而已去兵卒何由而闲习备守何由而坚固今多事之秋将欲兴起治功其可不以乆任为先乎内则量能而授官长于财计者则所迁者皆理财之职明于法理者则所擢者皆法理之任至于他官亦然克称其职则优加旌擢使之知劝不必遽易以强其所不能仕于外者因其有风采则使之持节因其有政事则付以典郡庶各尽其才以图绩效治最上闻则迁秩升职以示甄别迨其既乆则擢之以不次之职以酬其累岁之劳夫有功见知则说孰不勉励以称上意吁此非难转移者特在乎坚守而不变耳虽然任人固不可不乆而择人尤不可不精茍非其人则癃老者必致废职疎谬者必致误事而贪黩苛刻者必至为无穷之害必详考之于其初而后可乆任于其后此又澄源正本之论惟陛下与大臣亟图之
　　论法例劄子
　　臣闻有法之弊有例之弊法之弊易见例之弊难革舍法而用例此今日之大患也夫着而为律疏而为令编次成书各有条目盖截然而不可易也是虽有旁照有通用舞文弄法者固未免轻重出入于其间然使有司精明详考而熟究之其奸莫能逃也岂不曰法之弊易见乎乃若例者或出于一时之特恩或出于一时之权宜有狥亲故而开是例者有迫于势要而创是例者揆之于法大相抵牾而后来者扳援不已案牍在胥吏之手有司不可得而知也执已行之比有司不可得而拒也岂不曰例之弊难革乎今日之弊百司庶府凡所施行固未尝无一定之法然未免循积习之弊舍法而用例焉非不知三尺之背违也执而不行恐至于拂人情非不知冒滥之滋甚也抑而不予虑至于召众怨遂使胥吏得以执其柄而容其私厚赂以贾之则以为有例之可行请求之未至则匿其例而不用长吏知之而不能禁天下交病之而不敢言昔富弼有言曰近年纲纪甚紊随事变更便为成例至使民力殚竭国用匮乏所以然者法制不立而习为例者沦胥至此也是则用例者岂非坏法之尤者乎今日之弊亦已极矣一切禁而惟法是用固为防本塞源之论然循习之乆遽尔尽革恐事势有扞格而难行者若听其冗滥而不为捄止则转相因仍必至于荡然而无法矣昔韩琦每事用例吏持例在乎金钱之多寡以为去取琦目击其弊取其可用者而删其冗谬者是以吏无所容其奸事以职举今莫若明诏有司搜求前后已用之例公共叅酌可行者留之不可行者去之使之轻重得宜于法意不相违戾编为成书藏之有司凡有陈乞据此施行若是书之所不载者皆抑而不予庶几权不在吏而奔竞妄求者无所容其巧矣此亦因时制宜之一防也惟陛下与大臣熟议而行之取进止
　　破朋党劄子
　　孝宗皇帝尝曰朋党不难去惟贤是进惟不肖是退弗问其他则党论自消汉唐末世朋党皆数十年不能解以至祸乱其患在人君听纳之不明耳若能公是公非惟理适从何朋党之有当时大臣因奏曰用人惟论贤否则自无朋党如唐之牛李论者谓德裕之党多君子宗闵之党多小人然德裕之党岂无白敏中之倾险宗闵之党岂无周墀之正直但于两党中用贤者黜不肖者则其党自破也臣闻朋党之患其来乆矣不患是非之难知而患考察之不审自古欲空人之国而尽去君子者必进朋党之说欲孤人主之势而蔽其聪明者亦进朋党之说此言一入则无分可否不辨眞伪一槩而去之遂至朋家作仇兆衅无已茍能公心无我静观潜察不问其党与之有无而惟论其人之贤否使其奉公守正协志和衷虽更相称誉岂为比周则信之任之何嫌其为党使其同恶相济假公济私文饰奸言觝排善类则当斥之絶之以破其植党如此则淑慝洞分疑似莫惑当使众贤和于朝而小人无所容其迹矣尚何朋党之足虑哉奈何世之人主意见或偏进一人焉则意其类之皆贤也并蓄兼収而不察其真与僞退一人焉则疑其徒之皆党也斥逐无遗而不辨其是与否况进退之间或出一时之好恶未必合于天下至公乌可并其类而为之升黜纵使为君子之党其间岂无雠僞假真而巧于附丽者乎安可例以为贤而是信是使纵使为小人之所引其间岂无和而不同而介然有守者乎安可疑以为不贤而尽屏尽弃然则孝宗圣训所为若能公是公非惟理适从何朋党之有真万世之龟鉴也抑又闻高宗皇帝尝谓朝廷用人止论其才不才言者好以朋党罪士大夫乃朝廷使之为党非所以奬贤才而厚风俗也然则为人上者惟当任贤勿贰去邪勿疑以至公为心而尽破朋党之论则君子道长小人道消可以常为泰而不为否矣惟陛下留意取进止
　　谨命令劄子
　　欧阳修曰今出令之初不加详审行之未乆寻又更改以不信之言行难从之令故每有处置之事州县知朝廷未是一定之论官吏或相谓曰且未要行不乆必改或曰备礼行下畧与应破指挥符牒縦横上下莫能遵守刘安世曰命令变更逺不过三歳近或朞月甚者朝行夕改使民疑惑欲乞出令必使大臣协谋门下审覆臣闻言多变则不信命频改则难从此昔人之格言也夫君者出令者也臣者行君之令而致之民者也必相与讲明以求其是若顺乎人心合于事宜然后布之天下其信则如四时之不移其行则如汗出而弗反若此则规模一定上下相孚为无不成政罔不举而治效可以立致茍思之不精讲之不详闻斯行诸既不察其当否人或有言则又从而中辍前后抵牾莫知适从文移虽繁徒挂墙壁欧阳修谓出令不加详审寻又更易上下莫能遵守刘安世谓朝行暮改使民疑惑欲乞出令必使大臣协谋门下审覆其意正为此尔今宵旰非不勤施行非不多然悠悠嵗月莫覩成绪岂积弊难遽革治功难骤成耶无亦数更数易而无一定之规耶履畆恐为民之扰则复令给还混试恐人物之繁而复分诸路虽曰更变靡定犹不失乎厚下以立本因时而施宜至若窜谪者当以渐移乃骤还其旧秩不与亲民者未经赦宥乃遽与之注授边功者既使之从军而复与之参选居官者当俾之终秩而随即改除秤提之令荐更盐钞之法屡变遂使人心皇惑虽令不从幸门一开扳援无己欲转而移之亦无甚难惟当致谨于出令之初则不轻变于己行之后贤果可任则任而勿贰邪若宜去则去而勿疑利所当兴则不动摇于浮言弊所当革则不迁易于羣议如是则奉行之必防事功之必立理内御外殆将无不如意然而人心不难孚国势不难定惟在乎公与断耳公则心无私主或用或舍悉参舆论必不至于以一人誉而召以一人毁而弃断则不惑羣议或罢或行莫不当理何至轻于尝试而遽为小不如意而辄沮为人上者茍能守之以至公行之以独断则发号施令罔有不臧人莫得以容其议则尚何变更之有此又要终原始之道惟陛下与大臣亟图之则天下幸甚










　　钦定四库全书
　　东涧集卷八　　　　　　宋　许应龙　撰劄子
　　论赏罚劄子
　　臣闻赏罚军国之纪纲也有功不赏有罪不罚虽尧舜不能以化天下况世变已降人心寖不如古法出而奸生令行而诈起茍无赏罚以振肃之则为善者何所劝为恶者何所惩是以圣明之君必以赏罚为失务而不敢有一毫轻重之私善所当赏虽贱必录使为善者之无有不赏也恶所当罚虽贵不贷使为恶者之无有不罚也夫如是则何禁不止何法不行茍执之不坚所当得者或悭忍而不予而不当得者乃侥求而滥授所当罪者或经营而茍免而不当罪者反牵聨而并及劝沮不明善恶无别故作之而不应率之而不从因循茍且亦终于委靡而已呜呼烹阿而封即墨威王能审左右之毁誉而羣臣莫敢饰齐国大治矧尊为天子居得致之位有能致之资茍于刑赏之际断在必行则人心振起何事之不可为哉昔我艺祖肇开洪业虽以仁厚为立国之本而信赏必罚凛乎其不可犯清谨可任擢升宣徽贪墨不法径置极典守边有功厚加赏赐出班妄诉悉行诛戮恩威并用使天下竦然而畏慕故纪纲为之振肃国势至于尊安成宪昭垂眞万世之鉴也恭惟陛下仰绍丕基恪遵祖训励精思治宵旰忘劳为官择人将以宣德意而结民心选将练兵将以壮皇威而销外患然今之官吏果能究心于恤下乎今之将士果能用命以决胜乎窃观州县之间循良者固不乏而暴征横敛峻法严刑者未免为民之害中外之兵骁勇者固可用而遇敌则逡巡而不前少挫则仓皇而先遁者未免为敌所轻为弊若此岂倡率之无术耶抑法令之不明耶然廉吏之举洊颁于诏令贪墨之罚屡形于奏疏严私役之禁戒陞差之私若是之类日加申训而玩习者如故何欤盖徒善不足以为政徒法不能以自行推原其端无亦赏罚之间犹有未信必者乎节俭正直当赏以劝善也而单寒寡援则谁为荐引贪冒苛刻当罚以惩恶也而稍有牵制则莫敢发擿恩赏自有成法或攀例而放行镌黜犹未及朞已经营而希进陷阵者或隐蔽而不申寄名者反侥冒而受赏掊克有禁而曷尝施行奔溃当刑而随复招集故人心玩狎虽令不从此吏治之所以未振而军政之所以未举也转而移之其势甚易惟于劝惩之间力加之意而已盖不以亲疎贵贱为轻重则可以行赏罚不阔略于其大而纎悉于其小则可以行赏罚无功同而赏异罪均而罚殊则可以行赏罚执此之政如金石行此之令如四时则以之驭臣当化贪而为廉以之驭军当变怯而为勇成效大验特一指麾之顷耳然按察郡县则在监司激励将士则在主帅监司茍贤则不吐茹于刚柔不转移于势要贪暴者必刺循良者必举闻风知惧当有解印绶而去者矣主帅茍公则纪律之必严拣阅之必精用命者赏之犯法者诛之则畏威懐德虽蹈水火而不避矣至于监司主帅则又不可无激扬之术茍贤否不分听其旷弛则委靡者可托于寛厚而振作者反几于生事容贷者自可以逃责而廉按者或至于召祸如此则人心疑畏孰肯以国事为念哉臣愿陛下明目达聪详考熟察能举其职者莫不陟不胜其任者莫不黜则孰不激昻奋励求以自见登揽澄清号令精明当有如范滂光弼者出矣此又操执纲领之要术也惟陛下与大臣亟图之
　　论讲读劄子
　　高宗于万几之暇留神六籍徧阅诸子百家之书下至近世臣子之作亦无不览逮御经筵则曰有帝王之学有士大夫之学朕在宫中虽无一日废学然但推前古治道有宜于今者要施行之耳非指摘章句以为文也吕公着言讲学亦曰天子之学与凡庶不同必欲求立政立事之要讲爱人利物之术非徒事分章析句之学臣闻学之为王者事其已久矣古先圣人所以皇皇汲汲者岂从事于口耳之末哉必欲见之施行以为治国平天下之道茍讲诵虽详而大节之不究记问虽博而至理之未明是特分章析句之学耳于国家何补哉且经所以载道而道者治之经理观典谟则当知帝王之轨范观雅颂则当知王政之废兴观礼及乐则当知安上而治民移风而易俗观易春秋则当知进君子退小人内诸夏而外蛮夷以至诸史之观又当知成败得失之当鉴如此则处经事而必知其宜遭变事而必知其权天下虽大可运诸掌矣此乃帝王之学为人上者所当加意矧今外而疆埸之未宁内则民力之未苏非参稽古训酌而行之何以兴事而造业乎臣愿陛下于讲读之际举纲撮要择其切于今日者审思明辨则物来能名事至能应修文德则可以来逺人进英俊则可以强本朝明思患豫防之戒则可以安边境审理财正辞之义则可以足国用此乃高宗所谓推前古治道有宜于今者施行之而吕公着所谓天子之学与凡庶不同必欲求立事之要者亦此意也不然则博而寡要徒事虚言行之惟艰竟无成效昔太祖读书谓四凶罪止流窜而叹后世刑网之密仁宗观无逸谓享国之君宜戒逸豫哲宗论乂用三德谓此乃为政之大本得之则治失之则乱而人主不可须臾去兹皆祖宗典学之大要而治功赫奕实基于此监于成宪其永无愆惟陛下留意
　　论将帅劄子
　　臣闻天下之事成于自同而败于自异况师克在和而不在众为将帅者茍不戮力一心互相倾轧则事势扞格勲业何由而成然同功则相忌虽廉颇之贤犹不能免况其下者乎惟忠于卫上者则先国家之急而后私雠如蔺相如之用心则并谋合智尚何强敌之足虑哉奈何人心多私惟欲求胜贤者妬之能者嫉之应援则蓄缩而不前获捷则攘夺以为功甚至变易是非百计谗毁惟患其成而幸其败既无同舟共济之意遂至形单势弱大敌莫当败衂之患大率由此汉武之臣兵数大出元朔元年衞青以三万骑有功元狩四年青以五万骑无功夫兵有多寡之不同而功乃成败之相反岂前勇而后怯耶盖元朔之后诸将校力战公孙敖从大将军获卤韩说从大将军获卤李蔡赵不虞公孙戎奴又从大将军获卤元戎与列校和协如此是以兵虽三万亦能胜元狩之间霍去病始宠青之眷始衰分兵异出而敢战之士皆属去病青由是不平广愿先当匈奴而青欲出东道广固辞之青固遣之广防以失期败而青亦以不见敌不封是知将帅不和兵虽五万亦不能成功由此观之则师克在和不在众眞至当之论也昔我眞宗因继隆保吉更相推逊深嘉而屡叹之谓将士如此协和共图勲业军旅之事朕复何忧高宗因刘光世韩世忠有小嫌丁宁戒谕令以气义相许先公家之急而无校私雠今日朕为分之遂皆感泣竟能协力以成绍复之功今日疆埸未宁正赖将帅同心合谋缓急之际当虑唇亡则齿寒亟于救援庶几首击而尾应易于成功倘以祖宗成训昭示将帅必能仰体上意无间彼此以图恢复之勲然而推赏无常视功轻重茍功多者赏不厚则宣力者有不满之心无功者不辨别而例加褒擢则用命者懐不平之心既不满而不平必相倾而相忌戒饬虽至岂能强使之和哉必处置得宜能服其心如裴度所言则感激思奋相与协谋战必胜而守必固中兴之功日月冀矣惟陛下与大臣亟图之
　　均内外劄子
　　昔大中祥符中张知白上言昔唐李峤尝云安人之方须择郡守窃见朝廷重内官轻外任每除授牧伯皆避命致诉比遣外任多是贬累之人风俗不澄皆由于此望于台阁妙选贤良分典大州共臻庶绩淳熙间臣僚上言伏见今之士大夫以州县为滞路以朝廷为径途此内重外轻之所由致欲望圣慈鉴斯久弊特留宸虑均分仕进之路凡郡邑之吏有治行名迹纯实不欺无间疎远不次擢用以风励天下孰有不劝者乎臣谓重内轻外此吏治所以不振也夫人之情有功而见知则说非才而任事则必有瘝旷之虞今之持节把麾者多不安于外而慕于内内则迁擢之必速而爵赏之易崇外则绩效之虽彰而褒迁之未及故因循茍且玩岁愒日而治效蔑闻况仕于内者或不惬物论致遭弹击往往畀以外任夫仕于王朝职闲事简尚不胜任乃使之分一郡一道之寄事丛如毛决不能理岂不为民之病乎茍于台阁妙选贤良使之更迭以示重外之意复于监司郡守择其有声绩者寘之朝列以示褒表至于廷绅之贬黜者则处以眞馆而不任以民事夫碌碌之流既不复用则有志事功者孰不黾勉以见知如是则吏称其职而民安其业盖有不难致者矣
　　汰冗官劄子
　　淳化中王化基论冗官之弊曰唐虞建官惟百庶政惟和夏商官倍亦克用乂盖官不必备而惟其人今国家庶官实倍常数蠧国耗财乞相度废省庆厯中欧阳修言方今凋残公私困急由官吏冗滥乞行澄汰若冗官去则科率减吏员清不过朞月民必受赐臣闻为官择人则官虽简而常若有余为人择官则官虽繁而常若不足夫设官置吏所以为民岂使之无功受禄而反以病民哉量能而后授则居其职必任其事而不才者不敢妄觊故官不滥而财不耗徇情而轻予则奔竞者必至于侥求故官愈多而费愈广自汉以来莫不以官冗为病皆由为人择官而不为官择人耳今日之官其冗尤甚倅贰添差大藩方置今则或创于列郡幕佐优闲絶无掌职今则或增为两员诸司之属添辟无己制领之官同正并置不厘于务者或给以正官之俸创窠阙者多徇其亲故之私至若军功尤为泛滥不歴行阵以议事为名而推赏初无寸功乃侥冒得官而注阙乃若左选入仕自有成式不应陞等者妄冀陞等法当待郊者求免待郊试铨不中则增年而注授京削尚欠则减员而改秩自陈劳绩未经覈实而滥叨迁秩牵合弊例巧于经营而亦获循资侥幸之门既开奔竞之风滋炽求而不予则恐拂人情执而不行则必犯众怨夫贪位慕禄谁无幸得之心毁法为通适启无厌之请为政者安得每人而悦之断之以至公律之以定法则宛转营求者自然息念况州县之吏劳于从事而廪给微薄无用之官反安坐而享厚禄此又所当察者伏读开寳诏书有曰吏员冗多而求其治诚难也俸禄鲜薄而责以廉无谓也与其员冗而重费不若省官而益俸州县以户口为率差减其员而旧俸之外悉与增给大哉王言今日所当取法也矧今之楮币折阅已甚以镪计之不及元俸三分之一何以养廉若闲曹冗局可并者并之添差创阙可省者省之冒滥得官者澄汰之扳援妄求者杜絶之一遵公法不徇私情则当得者免需久次奸巧者莫敢攘夺是非之心人皆有之则悦者众而不悦者寡尚何旧弊之难革哉迩者边功皆俾从军冒授功赏严行追究欺伪转官者缴而不行妄求陞等者抑而不予固足以明示意向悉絶侥幸尤愿守之以坚行之以必为官择人而不为人择官则各称其职事罔不举冗滥之弊既除俸给之费可省此乃王化基欧阳修之所已陈而祖宗之所已行也辄敢援此以为献惟陛下与大臣亟图之
　　二十五日面对劄子
　　臣闻韩琦之论曰天下之事惟审其是定而不易乃可成务苏轼亦曰先定其规模而后从事治亦多术耳而独以定为先者盖能定而后能应天下之大事几之繁以有限之力而应无穷之变茍所守不坚则议论之角立贤否之杂进政事之可因可革其将何以处之惟吾心有一定见以之听言则无稽勿听弗询勿庸以之用人则任贤勿贰去邪勿疑以之出令则坚如金石信如四时三者既定顾何事之不可为哉恭惟陛下励精更始总揽权纲急于听言则论事之切直者悉防崇奬上书狂悖者亦示优容公于用人则收召耆哲招来俊彦无一艺之不庸虽寸长而不弃谨于出令则亲洒宸翰荐颁徳音或戒饬以警庶官或奬谕以励将士圣德日新四方风动太平之盛可蹻足以待也然臣区区之愚犹欲坚守而不变者岂故为是过计哉盖尝敬观元祐之事而参之今日之治则知定之一说信乎其所当务也今观其时进拟可行之言看详奏对之疏擢旧德于散地起忠谠于谪籍停水利而厚农桑之业罢青苗而复常平之旧免保甲而去民兵之扰一时之治絶后光前宜若可以无遗虑矣而当时之臣犹有隐忧焉刘挚则曰已行之令持循勿变则治道成王岩叟则曰惟当日笃此心不可少移初意无非欲其一定不易以为长治久安之计夫何异议之人日夕摇撼未几国论一变或以调停之说进或以绍述之说进新学废矣而复兴之新法罢矣而复行之边隙息矣而复啓之召衅稔祸遂诒伊戚然则言治于今日者可不以是为监乎且今朝廷之上凡所施行固不容议惟愿不以异议而摇不以小不如意而沮且机会可乗之言固快人意也而量时度力则未可以举上策自治之说若委靡不振也而实可以图全揣摩迎合虽若可听然信而用之必至于误事忠鲠戆直虽若逆耳然推而行之实切于时政此心一定是非莫惑尚何筑舍道旁之虑哉臣故曰听言不可以不定不当得而得则扳援而妄求者头钻而肘刺才不足用而用则经营以求进者肩摩而袂接硕德伟绩超躐迁擢人谁敢议名实未加于上下而遽膺不次之选则人懐幸得之心必以沈沦为恨把麾持节善最上闻增秩进职彼自知劝若迭更数易人无固志不惟迎送之重费尤恐绩用之弗成凡此四弊一意杜絶则各安其分无复侥觊尚何贤否之混淆哉臣故曰用人不可以不定禁专杀谨徒刑所以示钦恤之仁戒掊克惩贪墨所以洗旧汚之染若是者断在必行犯者勿贷孰不凛然而知警乃若蠲免赋租固欲寛民力也而州郡乃以用度不赡而冀朝廷之裨补收纳用券固捄折阅也而常赋所入亏损过半既乏现镪以应军旅之支复窘财用以供经常之费若是者尤当通融其有无斟酌而蠲减否则迫于文移急于逃责必至创立名色肆行科罚倚法以削民何以堪若是则虽有恤下之美名未必有及民之实惠必详考熟究使公私俱便庶可立为定制不然则朝行暮改徒为墙壁之虚文耳故曰出令不可以不定虽然此非至难之事也特在乎一转移之顷耳然尤有大于此者敢以关于理乱之原者陈之昔吕陶言于哲宗之朝有曰君子小人分辨则治道成邪正杂揉于朝则治体不能以纯一今之君子固彚进于朝矣岂无投闲置散而未尽用者乎今之小人固斥逐无余矣岂无潜窥隂伺以冀其复进者乎天下之患莫大乎君子有扶持天下之志而小人得参其间使不得以展布焉夫君子不得以展布君子何病也君子一去而小人得以鼔舞而窃其权肆意妄行不至于极敝大壊而不止然则人主果何利于此哉今大明当天魑魅尽伏固无所容其迹然药石于强壮之时乃臣子拳拳忧国之忠易曰履霜坚冰隂始凝也是必防其微杜其渐则天下可以常为泰而不为否矣臣位卑言高罪在不赦惟陛下知其愚取进止
　　论冦盗劄子
　　臣闻当冦攘未殄之日而欲求平定之策者其大要莫若用人然用人之道选择贵精委任贵专报应贵速三者兼尽则有才者可以自见而任责者可以成功矣夫人固难知而才亦难得操切太过者易至于激变防懦无术者不足与办事力小任重则临难而必慑志广才疎则好谋而无成必参之公论验之已试庶乎得眞实之才而为缓急之用以攻则克以守则固顾何施而不宜哉臣故曰选择不可以不精夫疑则勿用用则勿疑茍其人之足以任是责也则委而信之体统相属议论归一运动伸缩莫不如意则可以图决胜之功事权一分则或捕或招各自为谋相忌相倾未欲求胜缓急谁复应援盗贼必至猖獗臣故曰委任不可以不专兵少则不足以御防财匮则不足以赡兵今诸郡之卒大半老弱伤残之邑无复赋入缚手无策宁免奏闻况事势方棘延颈待报如救焚溺有求必应则可以解倒垂之急一或稽迟则有不及事之忧臣故曰报应不可以不速然是三者实相关系人虽可用而任之不专固不足以成事任之虽专而有所奏陈或犹豫而不报则亦何以制变哉为人上者茍于此而加意则目前虽忧不足以为忧盖任责有人事至能应转危而安直反手耳茍其不然则一时之胜未足以为喜而玩心一生守备必弛事变之来将有出于意料之所不及者矣今日盗贼窃发民不奠居原其召衅则始于官吏之非人迨其鸱张则失于备御之无术事权涣散兵财困乏遂至悠悠岁月犹未殄灭然随机应变夫岂无策今改易辙任贤使能贪者斥之懦者易之固欲精于选择矣然岂无已试有功可与图事而不肯轻进者乎沈静有谋隐于下僚而无以自达者乎招捕特创一司郡守俾防议幕固欲专于委任矣而投机之会间不容髪可不许以便宜从事乎天下之事成于同而败于异可不使之叶谋而济乎奏捷则亟与推赏告警则即为调兵是固速于报应矣然不暂费者不永宁财所当用岂容不急与之乎兵机以速为神谋或可用岂容不即听之乎深思而预图之无一之不尽则以之攘外夷复境土无往不可又何冦贼之足虑哉虽然用人之道臣已略陈于前矣用兵之策敢僭及之夫外郡之兵其不可用固也而大军之遣足以壮声势备守御使奸宄闻风而气慑然山川险要盗贼巢穴则非其所素知也潜窥而隂伺疾驰而深入则不如民兵之捷况焚荡之惨众所共愤皆有复雠之志而豪民纠集又欲为自衞之计因其锋而用之可以决胜已事之騐也苐糗粮不继难以持久若助其廪给厚其赏犒而能获冦所有者悉以与之至于功状显著则又锡以诰命孰不乐为吾用复以大军为之应援则兵威益振其策勲也必矣但行赏之际当视功为轻重若优于将士而薄于民兵则不惟懈体尤恐激变此又主帅之所当察傥欲行招抚之策则盍先为不可胜之计如声势未张乃卑辞厚赂以冀其服纵使听命犹虑反复矧头目非一竞欲邀索更作迭起未易悉定为今之计莫若赦胁从之徒以离其党与行反间之术而俾相攻击分遣重兵固守要害使之进不得前退无所掠其势稍屈然后从而招之罔不济矣臣占毕腐儒军旅未学辄摭舆人之论以备采择惟陛下赦其愚取进止
　　转对劄子
　　当国家多事之日而欲兴起治功者其大要有二议论不可以不一命令不可以不谨盖一则公是公非无甲可而乙否谨则令出惟行无骤更而数易古先圣人凡有大疑必谋及卿士谋及庶人翕然大同然后从之以为不如是则异论者得以惑吾听巧言者得以肆其欺而国是无由定凡有政令必质之人情参之舆议罔有不臧然后行之以为不如是则上作而下不应朝行而复改而国事何由举奈何时君世主无独断之明谋臧不从不臧覆用故佞者迎合以取容而伪者诞谩而求售办者纷更以生事而戆者矫亢以卖直各执其说互相矛盾岂知议论不一人将何所适从欤无一定之规则慕美名而忘实患急近效而昧远图事不问是非而径欲施行法不权轻重而遽欲更革岂知命令不谨焉能经久而不变欤如此则虽有听言之名而反为多言所累虽有善治之意而终无致治之期明主独观万化之原其必有以处此矣窃观更化以来言路广开下情无壅论事切直者罔不嘉纳上书狂悖者亦示优容建政立事兴利除害戒饬官吏御札屡颁勤恤民隐诏书洊下百姓咸曰大哉王言一哉王心固宜庶政和而万邦宁然悠悠岁月成效杳然岂道逺难骤致事大难速成耶推原其故毋亦议论命令之间犹有所当审者乎且今之议论如何哉意境土之可复则献恢拓之谋一或少沮则谓和议之当讲虑老弱之无用则申拣汰之请及至激变则复咎区处之失宜御教之议或谓可从或谓重费履亩之议或谓可行或谓亟免若是之类皆议论之不一也度牒不应敷何既敷而随免官券不必截何既截而复造帑藏赤立遽建督府恐费用之难支谪籍未消复颁除命恐师言之未穆若此之类皆命令之不谨也诚使决以独见不惑羣议是者从之非者违之何至前后之抵牾作事谋始随时施宜可则因之否则革之何患施行之不当盖今日之弊谋虽广而未能从众闻虽多而未能择善故议论不一而终难成事务名而不务实知利而未知害故命令不谨而易至反汗然议论与命令实相关系议不主乎公则命之出也必不合乎公论不当于理则令之行也必有背于理则议论者其命令之枢乎然持是枢者实在大臣留屯之议公卿议臣以为不可而赵充国以为可魏相能主充国而先零之强不战而服珠崖之叛陈万年以为当击贾捐之以为不当击于定国主捐之而终汉之世絶无边患此又大臣所宜加察虽然天下之事有经有权而又有机机者所以制治于未乱销患于未形者也一或不密则害成焉其所系尤重也矧敌情叵测而备御当严逆俦未馘而事变方亟谋画精审则转危而安处置失宜则召衅稔祸凡一竒之出一计之画固不容不周密也今所图者万分未获其一而迹之布于天下已若泥中之鬬兽而况兵之多寡财之有无战舰之未具城壁之或缺将帅之不和逺近传播纎悉靡遗潜窥而隂伺者傥乗而投隙其能无岌岌乎且用兵之法有之不可使人知无之不可使人疑今朝廷之上虽务安静而道听涂说者多张皇以惑众傥以无为有以虚为实岂不启疑贰而滋反侧乎苏轼有言智者图事贵于无迹故功已成而人不知此切时之论也惟陛下与大臣亟图之
　　论保治劄子
　　臣闻天下有向安之势人主无幸安之心则治功有隆而无替矣夫事至而为之备患生而为之防此特茍简目前者之见至于无事而为有事之备无患而为防患之谋非忧深思逺者岂能计虑及此人主茍以是为念则久安长治之效又焉有难致者哉易之泰曰无平不陂无往不复艰贞无咎夫居泰之世圣人不以为可乐而以为惧者何哉天下之理无常平而不陂者无常往而不复者惟能艰危其思虑贞固其施为则可以无咎夫泰者通也天下极安之时也圣人犹以为戒况未至于极安之时乎且今日之事非臣所当僭言也亦尝窃观天下之大势矣河北山东虽入职贡而版图犹未尽复残敌垂亡游魂假息而遗类犹未尽灭豪杰归附人心向应而大勲犹未遽集是虽有向安之势又不可不为久安之图必思患而预防随机而应变然后可以久安必振发以立志果锐以图功然后可以久安臣不敢逺引古昔请近述高宗之事以明之敌人退避若可以少安矣而犹欲大立其恢复之模敌帅遽毙若可以自贺矣而犹欲自治以待其衅以至论中兴之有时则谓必有所施为而后可以得志论自古人君则以为未有安坐而不动于四方者由是而观则高宗固不以既安之日而懐幸安之心故上焉有以建中天之业下焉有以垂亿万载之基其成效大验盖可覩矣率由旧章岂非今日之所当勉乎今朝廷之上亦未尝不加意于此也宣威置于全蜀制阃列于边陲新复郡县经理而绥懐之流移边氓劳来而安集之城壕则为之修筑关隘则为之葺理若此之类固非因循茍安者之为也然自治之策未易毕举将帅虽择果皆贤于长城如李勣之守并州者乎士卒虽练果皆艺能精锐如德裕之雄边子弟者乎边食虽蓄果能有十年之积如羊祐之在襄阳者乎若犹未也则激励以作其气委任以责其成使守御之备无一而不举则主威益振国势益尊中兴之业可指日以冀矣诗曰是究是图亶其然乎臣不胜拳拳取进止
　　秤提利害劄子
　　秤提楮币二十余载前后建议不知其几敢缕数而陈之二券易一券未免失信输纳用中半又复亏官拘上户以蓄券欲其竞收则其价必长不知收足之后又复如故置官场以兊便欲其易售则人必乐用不知官镪有限来者难继左帑金银出以易楮而价未尝增徒耗蓄积履亩而征将以收楮而民被其扰寻复寝罢此皆已施之策竟蔑成效今欲外此以求区处之方自顾迂疎固无以裨庙堂之末议然徧采舆论以为若听其自然则日损一日又不可不为之虑是以比者申严旧法将以惩一戒百庶几增长而州县过于奉承计产以收其楮导人以告缗或以千百券勒富室以输镪或争讼失理而挟雠以妄诉遂使人懐疑惧莫敢兊便急于得钱者未免减价私售由此折阅愈甚朝廷虑其扰民遂寛其限命下之日中外欣然今往来流通上下俱便复患价低思所以秤提之策其意固美然众口一辞谓当渐为区处若拘以七百以上之价是增数倍二十余年秤提竟不能逾五百左右而今欲骤长于一日之顷于势恐难又以券多则贱欲收之以增价其议不为不善但日印十五六万以岁计之为贯殆五六千万纵使极力措画不知一日之间能收券十余万乎况今官券散在天下以道言之已数十千万若收及十千万见在尚多其价能遽长否乎若听其流通价虽未长于百姓亦无轻重物价随楮价以低昻但用之军旅不无折阅之虑然随得随兊亦无留滞若秤提太急民复疑恐必不敢收则士卒所获之券将安用乎当多事之秋凡百皆仰于此若无可兊之所则其患有不可胜言者今若谕以永逺行用不复更改或有破损则易以新楮仍发下诸郡置场兊换免至中都则人亦乐收官又置兊便之局随时价稍增民必多趋而外铺必增钱以收受虽无速效或可渐长尤有节用一策言者虽多然节其小而不节其大所增能几今日之券大抵耗于用兵夫兵贵精不贵多见在之兵数亦不少若训练而激励之其技必精敢于向前一人足当数人之用则可以省增兵之费移兵戍边必增粮食若招边民以塡官兵之阙额就令戍守则可以省生券之费外阃不必轻易则可省劳军之费无功者不许冒滥则可以省犒赏之费凡此数端动百十万至若监司郡守悉令久任则迎送之费为可节添差不厘务不必创增职事可并者并从省罢则俸给之费为可减如此则军兵之费省而增造之券必渐损州县之费省则羡余之券可兊便此亦权时施宜之一策不犹愈于坐视乎若欲复创一界断作七百以上之价而旧券听其消长恐民复疑惑旧会愈折盖新者少而旧者多少者增而多者损不知可以相补否况前此曾出一界当时虽增今新旧并为一价矣此又所当熟虑者若夫从便之说节用之说皆人所共言者未审果可行否其他竒策必有能建明者更望广采兼收参之公论求其至当庶几上下俱便而无骤更数革之弊臣不达时宜虑无一得仅摭舆人之论以备采择











　　钦定四库全书
　　东涧集卷九　　　　　　宋　许应龙　撰状
　　辞免吏部侍郎奏状
　　疏宠过优抚躬增惕窃以左铨之职实专选调之司用比例则与法制以相违拘资格则恐贤愚之同滞能胜兹任必惟其人既已试之罔功岂眞除之敢望伏念某识最为下才不及中庀职成均莫副教养作成之责代言禁掖慙无讨论润色之工复兼摄于选曹实难当于隆委甄别流品固无冰鉴之明铨综公平未若权衡之审深虞旷败以速顚隮忽叨误渥之颁俾正贰卿之秩用过其量愧深于荣伏望圣朝收还成命畀详练清通之士往服厥官庶长短大小之才各称其职所有恩命臣未敢祗受
　　辞免除权兵部尚书奏状
　　疏宠过优抚躬增惕窃以六曹之长实参八座之聨司喉舌以纳言允为要职上星辰而听履密侍清光非得眞才曷膺兹选伏念臣受才樗散植性枣昏筮仕凡三十年立朝已二八载误辱九重之简眷俾兼数职之清华成章不知所裁曷代王言而润色详说将以反约莫裨圣学之缉熙矧司铨综于剧曹尤乏精明之藻鉴倏叨成涣滥玷文昌退省其私若何报称用过其量必速顚隮伏望睿慈收还误渥亟量能而授职改畀时髦使率属而佐王以平邦国
　　辞免兼侍讲奏状
　　臣谈经广厦愧无啓沃之功锡命中宸误沐褒迁之宠顾侥逾之过甚虽庸懵以知辞伏念某初乏技能滥防知奬铨曹词掖既荐叨选任之公讲殿书帷复俾辅缉熙之学苐慙寡见恐负隆恩谓莫善于诗固当以意而逆志然未烛厥理岂能因事以献言遽令升进读之班何以副殊常之眷伏望收回新渥改畀时髦言古而验于今必有格君之益着心而入乎耳无非经世之规
　　第三丐祠奏状
　　奏牍荐陈俞音尚閟制命为义既未忍于弃捐事君以忠讵敢懐于进退然久叨于清选愧莫効于微劳福过菑生倐复有采薪之患心憔形悴岂宜陪持槖之聨茍恋宠荣必遭指议辄僭伸于三凟期仰彻于九重欲望朝廷特赐敷奏别求时彦俾居华要之班亟畀丛祠庶遂休闲之愿
　　表
　　请皇帝上寿表
　　天祐民而作君适届千秋之节臣归美以报上盍称万寿之觞倐拜宸章免循彝典敢率垂绅之众僭陈奏牍之恭恭惟皇帝陛下纬武经文励精更始揽万机而亲政听断惟勤正五事以承天严恭自度虑乾象未循于躔次期边陲亟底于奠安肆笔成书欲昭至意奉巵为寿姑寝盛仪虽彰圣徳之隆谦曷副臣心之深愿况炽昌而艾特伸善颂之忱非耽乐之从奚损钦崇之实冀垂渊听勉率旧章俾陈汉殿之仪防致尧封之祝大德得夀永观万国之咸宁和气致祥行见五星之同色
　　第二表
　　思至徳以承天虽坚宸意祝圣人而使寿难辍彝仪荐输恳款之忱冀动穹窿之听恭惟皇帝陛下察文审己体仁长人长发其祥适屇诞弥之月俾耆而艾盍伸善颂之辞尚閟俞音莫殚衷悃再斯可矣敢稽奏牍之陈皇则受之庶展称觞之庆愿颁睿旨俯徇众情呼万嵗者三当同嵩岳方千里者九尽入舆图
　　第三表
　　万年受祜盍伸祝颂之忱一礼成文荐閟允俞之命敢输丹悃叠叩紫宸恭惟皇帝陛下齐圣广渊刚健中正诞弥厥月适逢载夙之辰俾炽而昌愿介无疆之祉乃严恭以自度屡谦逊而不遑然四海均懽恩悉霑于湛露岂一人有庆觞未举于凌烟不辞三凟之烦仰彻九重之听冀从众志勿替旧章使寿使富而多男当上尧封之祝宜民宜人而受禄载赓周雅之诗
　　贺皇帝正旦表
　　三阳交泰适当五始之书百辟承休咸致万年之祝叨居外服敢控衷忱恭惟皇帝陛下缵绍皇图缉熙圣学法天立道徧覆包涵与物为春对时茂育式逢献岁备拥休祺臣托迹南邦倾心北极防旗簇仗莫陪济济之清班白兽发尊苐想嶤嶤之高论
　　贺皇太后正旦表
　　月正元日适当岁籥之新天相慈宸茂拥春祺之介提封万里赞喜一词恭惟皇太后陛下功迈娲皇徳参文母含洪光大独居太极之尊富寿康宁备极九州之奉三阳交泰万福来崇臣滥剖竹符欣逢谷旦五百里绥五百里甸莫陪长乐之班八千岁春八千岁秋当效华封之祝
　　贺皇帝冬至表
　　朔旦冬至适阳气之潜萌圣徳日新宜休祺之毕集绅緌交贺夷夏均懽恭惟皇帝陛下清明在躬缉熙讲学时和玉烛三光全而寒暑平瑞应金穰五谷熟而人民育式临亚岁茂介繁禧臣假守凤城阻陪鸳列去天益逺犹隔弱水而望蓬莱迎日初长但向太阳而倾葵藿
　　贺皇太后冬至表
　　至朔同日谓之章适逢佳会寿考万年介尔福咸庆慈宸畅和气于两间溢欢声于四表恭惟皇太后陛下斋明雝肃富寿康宁载物含洪脗合坤元之徳对时发育助成震子之仁当一阳之潜萌宜诸福之毕至臣景迎南陆目睇东朝五百里绥班阻陪于玉笋三千年实算愿比于蟠桃
　　贺雪表
　　同云布濩适当十月之良叶气薫蒸散作六霙之瑞辉华饰物枯槁生春恭惟皇帝陛下妙道难名眞机黙运财成天地无私覆私载之偏嘘吸隂阳协时燠时旸之证岁功攸叙农扈告丰惟皇穹隆申命之休故嘉瑞复应期而至琼田玉宇上下交辉桂海冰天氛埃尽洗兹实至和之感召益彰圣徳之昭融臣等密迩清光获沾余润虽实坚实好已占多黍之祥然载渇载饥当念采薇之戍
　　瑞庆节贺表
　　十月为阳纪千秋之令节一人有庆沸四海之懽声咸罄衷诚仰祈睿算恭惟皇帝陛下施仁发政偃武修文叶气薫为太平上接百王之绪孙谋以燕翼子下垂万世之基无疆惟休自今以始臣偏城滥摄华旦忻逢瞻星流电绕之祥其光不疚祝地久天长之算俾炽而昌
　　干会节贺表
　　长发其祥上帝啓兴王之运诞弥厥月眞人膺出震之期罄海宇以交懽望云天而请祝恭惟皇帝陛下厉精思治立政任人焕乎其有文章昭乎若掲日月道则高矣燕翼端拱于穆清天何言哉惠泽黙周于普率敛时五福享国万年臣方次偏城适逢华旦蓬莱隔弱水三万里阻造明庭上古有大椿八千秋愿符睿算
　　又
　　火徳应天统式昭纯祐之休电光绕斗枢载纪诞弥之节照临所逮鼓舞惟均恭惟皇帝陛下刚健粹精聪明齐圣抗志百王之上游神六籍之中燕翼子以贻谋求贤用吉以天下而为度偃武修文永居北极之尊高嫓南山之寿臣身縻符竹目断觚棱稽首而称万年莫陪虎拜宜民而受百禄愿诵周诗
　　天基节贺表
　　天生民而立之君茂啓中兴之运臣归美以报其上共欣载夙之辰恭惟皇帝陛下徳配乾坤明并日月任人共政已归齐国之侵疆用夏变夷复致单于之慕义自今以始俾炽而昌宜诞日之甫临庆休祺之滋至臣縻身南土引睇北辰使富使寿而多男愿上尧封之祝宜民宜人而受禄载赓周雅之诗
　　又
　　天申命而用休笃生元圣臣归美以报上敢控衷忱仰瞻北极之尊愿介南山之寿恭惟皇帝陛下厉精思治发政施仁和气致祥已获屡丰之庆常徳立武伫收善胜之功嘉与含生同跻寿域电绕枢虹流渚当正月之始和岳修贡川效珍罄四方而来贺臣等幸逢华旦倍激懽悰于万斯年敬上再三之祝克昌厥后更祈千亿之祥
　　明堂礼成贺表
　　类于上帝欲伸报本之仪祀于明堂爰讲合祛之制神灵底豫华夏均懽恭惟皇帝陛下徳冠百王教刑四海奉先思孝虽当恭黙之时尊祖敬宗敢替灵承之意以禋以祀必躬必亲越绋而行爰即九筵之地备物以荐式严三献之仪熙事告成蕃禧茂介臣心常拱北迹尚滞南肃肃雝雝莫预臣工之显相穰穰简简苐祈福禄之来成
　　谢进读三朝寳训彻章转官表
　　祖训是式甫劝诵以终篇臣等何功乃防恩而增秩徒负因人之愧敢云稽古之荣窃观上古帝王以来无若我朝祖宗之盛三圣相授谟丕显烈丕承百世莫违轨易遵度易则布在方策贻厥子孙圣绪绍休首先取法迩英进读今遂彻章惭无防绎之劳猥沐褒迁之宠兹葢伏遇皇帝陛下道纯徳厚日就月将谓监于成宪则其永无愆非学于古训则岂能有获肆令儒绂入侍经帷敷陈三十卷之格言绍复亿万年之洪业适华编之方竟疏涣渥以均颁臣等敢不拜手承休铭心图报告于内顺于外当毋忘啓沃之忠尊所闻行所知愿益进光明之学
　　复盱眙泗州贺表
　　敌王所忾甫闻武烈之扬因垒而降已见齐疆之复边烽寝息国势愈尊窃以天道好还方笃皇家之眷王者无外当恢舆地之图念彼不恭侵予王略爰整其旅已收八战八克之功若往而征必获万众万全之利悯其归附贷彼诛夷頟頟蔡城既复修其职贡茫茫禹迹伫混一于车书兹葢恭遇皇帝陛下神圣武文刚明果断屈此羣丑销渤海之弄兵殱厥渠魁措山阳于奠枕余威所暨故壤复还端由妙算之渊深遂致肤功之日奏臣侧聆盛事倍激懽悰淮夷来求莫预召虎王休之对青徐底定当赓韩公圣徳之诗
　　复盱眙泗州贺皇太后表
　　如月之恒咸仰并明之徳普天之下自无不服之思旧境复还慈顔有喜恭惟皇太后陛下含洪光大富寿康宁至哉坤元夙赞纯干之运施于方外咸瞻太极之尊无疆惟休俾昌而炽遂使齐疆之旧重归周版之新臣倾听捷音敢伸善颂方千里者九尽入舆图呼万岁者三愿同嵩岳
　　潮州到任谢表
　　郎闱五稔深愧空餐海峤一麾误膺隆委已涓刚而视事敬宣化以承流伏念臣铅椠寒生虀盐太学决科发策滥居列之前束带立朝猥厠鸳行之末九叨清选两摄铨曹揣分已逾抗章荐请遂沐允俞俾循更迭畀潮阳之名郡实闽部之隣封便道之官遂上冢过家之愿褰帷问俗无带牛佩犊之风凡此曲成过于自择兹盖恭遇皇帝陛下达聪明目任贤使能更治民以考功每重藩维之寄不泄迩而忘逺欲如畿甸之中遂令蓬省之腐儒亦预竹符之遴选臣敢不奉法循理戢吏爱民问疾苦于上闻期进昌黎之表率俊秀而就学更遵文惠之规冀着微劳仰酬洪造
　　代谢到任表
　　需次京师荐拜趣行之命承流鄞水猥分共理之符已见吏民具宣徳意伏念臣玷名属籍厠迹官聨别驾题舆愧乏康沂之咏朱轓皂盖滥叨守土之荣载惟临汀素称僻壤土田硗薄穷檐素乏于偫储邻境绎骚连岁已疲于供亿虽幸息寇攘之警尚有资牧养之谋夫岂妄庸足膺任使兹盖恭遇皇帝陛下天临万宇器使羣工务更化以励精不泄迩而忘逺知臣尝佐郡政必能宣守土之劳谓臣辱在宗盟或可任维城之寄遂疏涣渥俾效寸长臣敢不祗奉邦条恪遵侯度郡国之治先惠养当戒烦苛田里之民无叹愁庶几报称
　　谢赐宸翰表
　　皇祖有训甫诵读以终篇云汉为章已昭回而饰物过防敷锡允谓殊荣窃观歴代以来无若本朝之盛有典有则贻厥子孙易继易遵昭然鉴肇啓亿万年之业具存三千卷之书圣绪绍休首先取法尔英劝诵今遂彻章式彰典学之始终自愧无功于啓沃岂期宸翰俯贲么踪兹盖恭遇皇帝陛下齐圣广渊刚健中正朝听夕访惟思谟烈之承日就月将期致缉熙之益示崇儒而重道援肆笔以成书臣敢不拭目谛观肃躬跽受以报其上敢忘归美之忱曰思无邪当体赐诗之意臣无任感天荷圣激切屏营之至谨奉表称谢以闻臣某惶惧惶惧顿首顿首谨言
　　谢除授试礼部尚书仍赐衣带鞍马表
　　秩宗典礼滥叨迁擢之荣中扆疏恩重拜服乘之赐曳娄弗称驽钝奚堪臣某惶惧惶惧顿首顿首伏念臣才不逾人学未闻道振衣造阙初微左右之先容束带立朝敢替始终之一节误防简眷荐玷清华甫进长于兵曹复易司于宗伯改为改造既颁在笥之珍载驰载驱复被效牵之贶侥逾已甚报称谓何兹盖伏遇皇帝陛下卑服即功驭臣以柄庆赏以劝善靡忘敝袴之藏名器不假人尤谨繁缨之锡岂期菲质猥辱殊荣臣敢不祗佩恩辉益加鞭策陈力就列愧无汗马之劳补过尽忠冀免维鹈之刺
　　代期集所谢赐御诗表
　　玉陛胪传已被龙光之焕寳奎宠锡复窥凤翥之章抚己凌兢拜恩隆厚窃惟歴代设科之制莫如本朝待士之隆淳化首赐于御箴天圣载颁于大学于皇今日聿举旧章岂徒昭藻丽之工盖欲寓作成之意伏念臣等躬承清问旅进大廷剀切而当帝心慙无高论昭回而倬云汉遽拜宸章兹盖恭遇皇帝陛下更化励精求贤用吉官其始也欲示激昻诗以宠之俾增涣渥苐愧布韦之陋岂堪黼黻之华臣敢不佩服圣言砥砺臣节以承休徳永懐精白之思乃赓载歌愿述明良之盛
　　祝文
　　改元奏告天地社稷太乙宫祝文
　　伏以已安已治咸称嘉祐之时丕显丕承无若淳熙之盛仰承祖武庸易岁元敢伸昭告之恭冀获无疆之福
　　改元奏告宗庙祝文
　　伏以尊祖敬宗期修洪业体元履正庸易休名以奄甸于嘉师冀缉熙于纯嘏愿垂昭鉴永底丕平
　　改元奏告诸陵祝文
　　理内御外期集大勲建号纪元盍遵先烈爰取嘉祐盈成之盛复参淳熙振起之规尚冀鉴临永垂孚佑
　　诸陵补种祝文
　　有翼有严盍谨寝园之奉既种既戒冀增林下之蕃庸表孝思敢申昭告
　　太庙祖宗帝后神主权奉安祝文
　　伏以谨涓刚辰兴工缮治别严斋宇暂安睟容俟匠事之告成奉眞游而来复
　　告迁祖宗帝后还殿祝文
　　比严别宇暂安睟容兹缮治之告成奉神灵而来复用申昭告仰冀鉴临
　　显宫皇后下宫修换了毕告迁神御还殿祝文
　　显宫攒殿已毕缮修爰择刚辰奉还神御敢伸荐告仰冀鉴临
　　立春祀五福太乙十神祝文
　　立春之日实开一歳之端受禄于天尚冀十神之祐仰腾碧篆俯控丹衷伏愿仙驭下临高眞洞鉴使寿使富更多男子之祥俾炽俾昌益羡泰元之防
　　孟春朝献祝文
　　伏愿受祉既多降年有永自今以始举无敌国外患之虞遹求厥宁复见嘉祐淳熙之盛
　　伏愿自天锡羡如川方增使寿使富而多男克昌厥后宜民宜人而受禄永孚于休
　　立夏祀五福太乙十神祝文
　　四月维夏盍严太乙之祠五福锡民敢觊明神之佑仰腾碧篆俯控丹衷伏愿万国咸宁复见升平之象三时不害用成丰稔之祥
　　岳庙眞圣诸庙祝文
　　惟时季秋万寳告成民安田里枹鼔不惊何以臻兹繄神之灵报有彝典某敢不诚尚祈终赐永庇羣生
　　岳庙圣帝祝文
　　岱宗四岳春首四时祀有彝典其敢不祗雨旸时若黍稷咸宜帝其念哉
　　告谢岳渎祝文
　　涓选吉辰称秩宗祀既获顾歆之况敢修望秩之仪仰冀洪休永扶景祚
　　谒诸庙祝文
　　某滥叨郡寄以视事之三日祗见于庙惟神聪明正直作善降祥某敢不奉法循理谨终如始以祈神之休自信如此尚其鉴之
　　又
　　凡有功于民载在祀典者必于春致享焉兹旧制也矧今物无疵疠家用平康皆神之休敢不谒祠下以祈终庇尚其鉴之
　　又
　　聪明正直保佑一方物无疵疠家用平康仲春藏祀敢替旧章尚祈终惠锡以丰穰
　　又
　　某猥以疎庸假守兹土实与有神分职幽明凡治狱宣教某不敢不任其责至于雨旸时若年谷顺成则惟神是望视事三日谨祗谒于祠下
　　广徳军广惠庙祈雨祝文
　　歴时不雨屡致祷祈三日为霖冀垂感格虽间防于润泽犹未浃于焦枯敬遣廷绅祗谒祠宇仰腾碧篆俯控丹衷正直聪明愿鉴忱恂之恳霑足优渥用成丰稔之祥
　　天目山龙井大雄山祈雨祝文
　　伏以六月不雨岂胜旱暵之虞三日为霖愿沐霑濡之赐虽屡伸于祈祷犹未遂于感通爰遣廷绅偏走郡望嗟郁攸为沴民生已困于煎熬茍膏泽愆期岁事必遭于荒歉愿垂隂相俯鉴衷忱龙翔而景云兴沛为甘霔谷熟而人民育迄用康年
　　龙井迎水祈雨祝文
　　七月不雨深懐卒岁之忧三日为霖冀遂有秋之望敬凭道侣往叩灵湫丐勺水以迎还竭寸衷而致祷愿垂孚佑亟赐感通龙翔而云雾兴大沛滂沱之泽谷熟而人民育永消旱暵之虞
　　后庵祈雨祝文
　　荷锸如云方兴农事覆手为雨全赖佛慈矧偏垒之并山乏巨川之潴水膏泽不下丰年曷期谨腾寳篆之香仰干大觉愿洒净瓶之水散作甘霖
　　龙井请水祝文
　　龙潜于渊孰穷变化天久不雨敢后祷祈矧外台方切于咨诹而灵迹欲求于显著愿因亢旱大霈甘霖既足既霑益广及民之利至三至再即膺封爵之荣已削牍以敷陈冀垂休而昭鉴
　　韩文公祝文
　　惟公文起八代之衰道济天下之溺屈临此邦犹不鄙夷其民而训迪之遂使遐陬同风邹鲁某被命此来敢不仰遵懿范一意作成以期文物彬彬之盛兹因祗谒敢控衷忱
　　祭告土地祝文
　　眷惟庙祧之所厥有里域之神属兹缮修实资呵防庀工云始前告是宜
　　后庵祈晴祝文
　　大田多稼将遂有秋骤雨终朝浸成积潦恐三农之觖望仰二佛以投诚伏愿以慈悲心出方便力现眉端一毫之相尽扫妖云使鄞江千里之民同瞻佛日
　　又
　　三日为霖虽免旱干之虑大田多稼适当成熟之时恐或浸淫必妨刈获愿轸慈悲之念曲垂覆防之私迄用康年毋以隂而以雨亦有高廪庶如栉以如墉
　　又
　　零雨其蒙恐妨刈获先事而虑盍罄祷祈谨载啓于法筵愿曲垂于终惠举头见日咸欣赫赫之光纳稼如云俾遂穰穰之庆
　　获感应奏谢祝文
　　斋心涤虑屡致祷祈转隂为晴已防应格幸免浸淫之患敢稽报谢之恭所欲必从行遂千仓万箱之积自今以始更庆五风十雨之祥















　　钦定四库全书
　　东涧集卷十　　　　　　宋　许应龙　撰策问
　　御试文举策问
　　朕以菲德绍休圣绪粤自更化以来总揽权纲厉精思治于今六稔莫覩成效外则多垒之未平内则羣生之寡遂岂朕之政有失而行有过欤抑规模之未定而议论之徒详欤夫广览兼听固欲通羣下之情而甲可乙否若何决择旁搜博采固欲获实才之用而雠伪假眞若何考察官吏非不戒饬而茍且如故法令非不申严而奉行不防士气当振何以为风励之方民俗未厚何以为感化之术蠲免租赋则羣计必乏赈卹流移则廪给难继楮币折阅而秤提无策国用窘匮而科拨无已凡此十事皆当今之急务讵可不虑以不图或欲循名责实或欲信赏必罚或欲久任而责成推而行之不知何者为先欤然此皆治内也而治外尤不容缓权时施宜虽欲息民思患预防盍先强本守江淮而防海道复侵疆而修关隘求将略而择边守绥御归附之众招集奔溃之卒置游击以为应援改城壁以据险要此皆关于备御之大计伊欲处置得宜夫岂无策而或者乃曰地利不如人和用儒则无敌于天下岂众心成城而道徳之威自能成安强欤夫毋恃其不来恃吾有以待之所谓待之者又果何术欤昔宣王任贤使能内修政事而中兴之功不旋踵而至岂天下无难为之事特患夫无必为之志欤子大夫通达国体必有切时之论详着于篇朕将亲览焉
　　召试馆职策问
　　问当天下多事之秋而欲兴起治功者其大要有四曰国论曰人才曰民心曰军政葢国论不定则无以为立治之规人才不择则无以为济时之用民心不固军政不修则何以理内而御外哉今之国论何如也言战者则曰整师修戎可以挫敌锋而强国势而和岂足恃言守者则曰深沟固垒可以捍外侮而安边境而战未可轻言和者则曰与其驱民于锋镝而胜负未可知孰若结好以金缯而战争为可息而或者又曰和虽不足恃可以款敌而为备御之图战固不可轻然或遭侵扰必不免兵刃之接又安能自守耶异论迭起规模不定其将何所适从欤今之人才何如也静重者或讥其缄黙论辨者或指为沽激夫无所可否固无益于成败若不激不随则似是而实非者也以讦为直固未免于矫亢而尽言无隐则又若同而实异者也使功不如使过以其必能立功以自赎也然奔军之将不可以语勇其果足使乎才胜徳为小人以其恃才而妄作也然非才不足以办天下之事其果可弃乎知人则哲自古所难又将何以处此欤民心不可以不结今日赈流移之民恤焚毁之家固足以示徳意矣然恐小惠之未孚减斛面之征蠲荒旱之赋亦足以寛民力矣复虑郡计之不给秤提楮币而奉行太亟反至于折阅纠集保伍而处置失宜或至于纷挠军政不可以不修今日招募虽多徒耗廪稍而脆弱难用岂训练之不精耶抑纪律之不严耶官资多转而兵不激励遇敌辄退岂赏罚之不明耶抑号令之未孚耶以民兵而补官军之阙额就使戍边而口券之费可省不知其果乐从乎募民船以防江海之要冲分番更代而舟师之势益壮不知其果无扰乎夫国论明则人才皆为吾用既为吾用则结民心修军政当有任其责者何患治功之不立哉然天下无不可为之事特患乎人主无必为之志今励精思治广览兼听不为不勤而悠悠岁月未覩成效岂徇名失实而是非之未明耶抑惑于羣议而施行之不力耶作而新之必有至当之论悉着于篇以备上之采择
　　问守边备塞当世之急务也筑城壁固关隘修器械明斥候固不容缓乃若极边之郡守沿边之民兵尤有关于捍御之计可不思所以区处之方且极边之郡与敌对境使为守者资兼文武固能随机而应变若素不知兵或遇警急岂不仓皇而退遁故迩日多用武臣岂非以其勇于攻战足以当敌人之锋耶苐民事或非素习傥以驭军之法施之治民岂不为民之病昔李汉超守关南能御契丹之悍郭进守西山能备并人之寇则任武臣以守边郡乃已然之明验也然侵掠之罪不法之诉当时俱不能免此又不容不虑毋亦付郡事于倅贰而使之不得专焉苐兵民之事既分守倅之权相敌施行之间宁免扞格恐因争以召衅其将何以处此沿边之民习于鞍马娴于击刺因而用之岂不足为官军之助然官军有月廪有口券至于临敌犹逡巡而不进为民兵者自耕自食乃欲拘以团结岂能保其无扰驱之锋镝岂能责其用命然李抱眞为懐泽留后三丁择一蠲其徭租给其弓矢三年皆为雄边子弟此又已试之成效也岂今日不可行乎而或者犹虑夫出战则民兵当其锋论功则官军攘其赏又虑夫践蹂之境田菜多荒廪食不继而官又从而防集恐非所乐尚何望其协心以捍御乎又将何以处此夫边郡属于制帅茍旌别淑慝加以劝惩孰不奉法而循理然拘以文法恐非所以待豪杰毋亦录其功而略其过可乎筦贸易悉以与之使之募骁勇以为爪牙而许其便宜从事此乃待边郡之法不知果可行否夫沿边之民室庐妻子皆欲自保而官军出戍惟欲思归若给以粮食而俾之守御必皆尽力又择其愿为兵者塡刺官军之阙额就使屯戍不惟免更代之劳又复省生券之费不知果可行否夫识时务在俊杰必有确论其悉陈之以备上之采择问西掖演纶北门视草所以贲饰皇猷而黼黻政化非学问该洽词章宏丽不足以膺是选此词科之所由设也故必试之以骈俪律之以程度参之以记问合则取否则黜而眞才实能皆可网罗收拾以为异日之用然唐人有言食垂饵者皆小鱼就科目者皆小艺既曰宏博则岂容以是求之然唐世之设是科乃得人为盛不惟词章典丽蔚有古风而操守端正者有人仁义论谏者有人望冠一时者又有人则是科之设岂不足以得异能哉然学如退之文如退之乃屡试而不中又何欤愈谓所试之文类于俳优使屈原孟轲与今之善进取者竞于防昧之中必知其辱焉愈之为是言也其亦有激而云乎抑当时之预选者果未有可观欤愈虽不预此选而铺张扬厉之文乃编之诗书而无愧是则取人之道似未可以科目拘也恭惟国朝尤重是选或分二日而试以四题或分三日而试以六题多或取于十人少或取于二人或处以馆职或畀以学官取之既精擢之复亟而名公钜卿多繇此出今日是科非不设而应者少命题非甚艰而中程者旷数举而未闻焉岂人才独盛于昔而啬于今耶抑程度既拘而才识杰异者不肯屑屑以求合耶取之者既艰习之者必怠继是益乏人焉则又不容不虑也或者欲寛其制谓无掩其所不备惟较其词藻之工拙庶几应之者多而取之者易或又谓以宏博设科而不责其记问则人人皆能又非所以笼杰异之才剂量轻重其将何适而可昔杨山谓宏词之试乃以文学自售古人得已似不如此使士夫皆以是为戒则是科岂不为虚设哉不然其必有说也愿并陈之以祛所惑
　　武学公试策问
　　问文事必有武备五材谁能去兵然兵凶器战危事一胜一负强弱系焉故为国者莫难于择将而为将者尤莫难于用兵茍无其法则何以先为不可胜而待敌之可胜是则六韬三略与夫孙吴等书岂非兵家之鉴乎用之则胜违之则败断断乎其不可易也然歴观史册乃有取舍不同成败变异又不能无疑焉教得其道士乃可用固也乃有非素拊循之士而能用以克敌何欤法令不明百万何益固也乃有行无部曲未尝遇害又何欤十则围之五则攻之此量敌而进之意也或者乃以五千当百万之师得无众寡之不敌乎而淝水之战乃以是而胜右背山陵前左水泽此审势而阵之法也或者乃使万人为背水之阵无乃舍安而就危乎而井陉之战因此而捷四胜者五胜者祸是兵不贵于常胜也而七击匈奴斩获甚众者卒能收河南而置朔方归师勿遏穷寇勿追惧激之以生变也而轻骑夜追至二百余里者乃能走单于而获首卤此皆不合兵书而自有以取胜岂竒正相生如循环之无端而不可穷耶抑随机应变自有妙算不容胶柱而调瑟耶若然则兵书所载亦未可执之以为据也然谓其果不足据欤则张良得一编已能决千里之胜充国学兵法又能成降羌之功谓其果不可舎欤则赵括读父书何不免长平之败去病不学古兵法何亦成封狼居胥之勲此尤所未喻者然犹有可诿至于兵书所言乃有自相矛盾者又岂容无辨既曰攻其无备出其不意又曰待其成列而始鼓既曰啓于元吉而后举又曰不卜筮而事吉既谓诡道矣复谓理之以义动之以礼既云使贪矣复云内贪外廉是谓盗端若是之类不一而止不知何者为当夫自黄帝以至于汉言兵者一百八十二家今存于世可以为兵家轨范者葢亦无几而其说犹未免有疑焉诸君讲学待问其必有折衷之论愿详陈之以祛所惑
　　问世之学为武者视书而考兵谋案图而习阵法知此而已矣且兵之竒变左计右数出于临时则书固有不能尽者方此之时不知圆机以接竒变则昔之所学者是古人之糟粕已尚安足以赴用哉今将试之以兵术而必使得书之所以言尝之以阵法而必使得图之所以教以称上意则其为要如何其凡目安在其书与图孰得孰失幸相为言之
　　太学私试策问
　　问郡守民之师帅也师帅贤则政平而田里无愁叹之声不贤则公私烦扰而穉耋失宅生之望有志于治者其可不知所择乎然知人之道自昔所难不观其貌则无以知其精力之盛衰不察以言则无以占其才智之优劣是必召见于殿陛之间谘访于论奏之顷则贤否眞伪庶不能为吾之惑矣汉之宣帝每拜守相辄亲见问考其所行以质其言唐之元宗刺史陛辞皆令诣侧门以俟进止宜若可以察人之能否矣意一时吏治皆如黄霸之守颍川眞卿之守平原然八万余口犹得以肆其伪增之欺二十四年犹不能坚为守御之计岂二君识见之未精耶抑临遣之际徒能察其言貌而名实不相应者未容以遽知耶恭惟孝宗皇帝留意吏治郡守陛辞必加考察或以失仪而罢免或以称旨而擢用或以疾病投置闲散故循良之吏布满郡国有以成乾道淳熙之治今日仰遵成宪凡未经陛对及已对在四载之外者皆令申审而迩臣复虑积官至守早达者罕精神识虑四年之久日异而岁不同恐有癃老疾病不任事之弊欲凡到阙者悉俾奏事睿旨谕之此诚为官择人之要术也或者犹谓年余七十者犹能息渤海之盗多病不出者亦能致东海之治则老疾者似未可以尽弃也然一见之顷未覩施设安保其尚可用耶议论持平者出守北地乃不免治郡不进之责辨论以义理之文者使守会稽乃莫逃久不闻问之谴则论奏之间亦未可以尽信也然使其言果有可听又安能料其他日之不相副耶斟酌而区处之殆将何术而可愿详陈之有司将以献焉
　　宗学私试策问
　　问得贤立邦家之基任贤享天下之福人主出而有为于天下其可不以是为先乎然一人之见有限四方之才无穷茍不采之公言求之荐举则眞才实能果何自而上达哉故唐虞之时必曰畴咨佥曰伯禹则使宅百揆佥曰伯夷则使作秩宗益作朕虞垂作共工亦皆于佥言之中求之荐举若是固足以得人矣然登庸之任岂嚚讼者之所宜处而放齐举之予采之若岂象恭者之所能任而驩兜举之汤汤洪水岂方命圮族者所能治而四岳举之夫明明在上穆穆在下贤否固易知也而所举之人未免若是何耶曰吁曰咈固俱知其不可矣而绩用弗成者犹待于试而后已何耶岂知人之道固自古之所难欤夫采之荐举犹未足信则用人之道又将何所据欤迨至后世知人善任莫若高祖求文武如不及莫若武帝萧何荐韩信则用之魏无知荐陈平则用之或以其善用兵或以其智有余信而任之宜也然周昌白见四人既知其不能为将矣而封各千户是果何意岂创业之初急于用人不考其素不求其全耶不进贤者退不察廉者免葢恐实行之士壅于上闻而搜求惟患其不广也然荐人起家至二千石复不免君除吏尽未之责何耶岂招贤乃人主之柄而人臣非所当专耶不然其必有说也恭惟主上以上圣之资膺维新之命励精思治侧席求贤乃者涣发纶言播告中外使举贤能才识以备选用猗欤休哉虽禹之勤求贤士汤之立贤无方何以过此然荐牍交驰其比如栉将悉加旌擢则清资华秩固不能徧将拔尤取颖则名美实乖者亦未易辨以荐举之多者而用之欤则头钻肘刺巧于经营者或得以售其欺即达官之所荐者而用之欤然为官择人惟才是适又不当以所主之人为轻重也况夫亲故之夤缘势要之嘱托又有所当察者若所用非所举所举未必用则诏旨丁宁又岂直为观美哉今欲在朝无幸位在野无遗贤将何术而可愿闻至当之论有司将以献焉
　　省试策问
　　问有循吏有能吏奉法循理爱民厚俗者循吏也治剧剸繁发奸擿伏者能吏也然优游和缓者多闷闷之政振厉奋发者有赫赫之声能者固可与集事矣乃若汉文之世吏皆廉平而黎民至于醇厚武帝之吏罕以治化称而海内谓之虚耗则循者又岂不足与共治哉宣帝留意吏治黄霸龚遂朱邑之徒既以循而用广汉翁归张敞之徒复以能而进是以吏称其职民安其业然贼杀不辜者复拜刺史伪增户口者亦防显赏不几于滥乎岂使功不如使过而赏疑从予固不害为近厚耶夫曰循曰能皆有可纪史臣乃独传循吏而不及能吏岂循吏以徳能吏以才才固非徳之比耶今日循吏虽不乏人而以能名者比比皆是岂循吏不矜伐百姓无称而多多益办者每易于自见耶但用人之道不可偏尚事功之未集有才者固所当用至于化民成俗厚下立本所以寿国家之脉者又岂才胜徳者所能为哉然寛厚有余者隣于委靡每为人所厌振厉敢为者事罔不办多为人所喜而识者之论则曰委靡之止于废事趣办之过必至病民一或不审则相师成风其害有不可胜言者今九重厉精思治为官择人用循吏以惠民而不至废事用能吏以办事而不至病民其将何术而可诸君通达国体岂无至当之论愿详陈之有司将以献焉
　　问当理内御外之日思患而豫防随机而应变固足以为彊本折冲之计然将不择兵不练功不赏亦不能以集事夫安边境立功名在于良将是将不容于不择也而败诸崤者乃能决焚舟之胜少不更事者亦能奏淝水之捷岂能否难以逆料成败不可论人未可预择于其初必要终而后见耶士不素厉难使死敌是兵不容于不练也而非素拊循之士反能成背水之功无部曲行阵者亦能使匈奴之畏岂兵无强弱惟顾所用亦不在于搜练之有素将茍得人自可以计而取胜耶庆赏信必则有功者劝是有功不可以不赏也然黥布一见即王淮南赵壮士一见封各千户初无尺寸之劳而遽获不次之赏若几于滥矣而当时之臣顾称其善将将岂驾驭豪杰当有操纵而或轻或重固不可以一律拘耶迩者强冦凭陵疆埸不静所恃以备守而驱攘者惟诸将是赖乃有望风畏慑莫能固守者其势亦廪廪矣今安丰之战既胜齐安之捷荐闻而防门亦复其旧声势寖张中外胥怿非将勇而兵鋭何以收功若是其速论功行赏曾不逾时固足以为将士之劝矣使沿边之地将皆有谋兵俱用命而庆赏所加各当其功则感激思奋战必胜攻必取尚奚外患之足虑哉奈何勇怯之无别差陞之不公以豢养为安以贪进为能其间固有骁雄无敌沈鸷善谋者亦不能以自见教阅之不严激厉之无术无事则骄蹇而难制有警则退缩而不前其间固有精于技击奋不顾身者亦莫能以自效推原其故岂非爵赏间犹有所当察者乎有功者未必尽录则宣力者怠无功者反先获赏则当得者怨或经营求据以为就试之阶或泛滥妄申以徇亲故之求为弊若此虽恩赏日增果足以示激厉乎比者诏旨丁宁今荐举晓畅兵机俾招足阙额教阅而诞谩欺罔者戒以毋干邦宪是固欲择将练兵而革冒滥之弊也然人情多私未必实应积滋久未易遽革作而新之夫岂无术而或者乃曰将固当择若考其素求其全恐未易得用人之智去其诈用人之勇去其贪而使功不如使过亦可以责其后效不知其说果可行否临边之民熟于战鬬招使戍守必能遇敌不慑而或虑其未必乐从拘系之囚亡赖轻生刺充敢勇必能摧锋陷阵而或恐其难御不知何以处此至若功赏之申责之主帅而不实者责罚则孰敢为欺然六级之差绳之以法而或以罚太重议之伪冒者穷究追毁而为之营求者罚亦并及则必知所警然赏疑从予所以广恩若考覈太严恐当得者亦因而沮遏此又不可不虑也诸君通达国体必有至当可行之策愿详陈之有司将以献焉
　　问国于天地必有与立所恃以凭藉扶持者固不一而止而大要则曰国论曰人才曰民心葢国论者政令之所从始人才者事功之所由立民心者又有关于理乱安危之机也夫执狐疑之心者来谗贼之口持不断之意者开羣枉之门则国论其可以不定乎定则不摇于浮议而无轻变之患然入粟之议反覆论难而不决屯田之议前后依违而不定而识者乃谓其议尽天下之心何耶徳胜才为君子才胜徳为小人则人才其可以不辩乎辩则贤否不容于并进然跅弛之士能立功名尾生孝巳之行无益于胜负则才胜徳者似亦未可以轻弃也民心无常惟惠之懐大赉四海万姓恱服是民心不可以不结也然济人于溱洧者乃讥其不知为政遗衣遗食者或谓其所惠之未广岂善政善教足以得民而不徧爱者初无损圣人之仁欤恭惟主上下诏求言和顔受谏或令集议或令看详固欲国论之一定也为官择人求贤用吉而晓兵机通财计与夫堪充将才者又令荐举固欲人才之不遗也发粟散财寛租已责而蹂践之区流离之氓复劳来而安集之又所以固结斯民之心也然战守之议彼此异见秤提之令前后屡更履亩未几虑其纷扰而随罢混试方行恐其丛杂而复分议论若不一矣岂因时施宜固不容于固执耶然昔人谓先定规模而后从事又谓天下之事惟审其是定而不移乃可成务以是而主国论不知果可以一定而不易乎阔论高谈者若善谋轻举妄动者若敢为露才扬已者若多多而益办视事迁就者若随机而应变其眞伪固未易辨也而人才因事而后见亦安可遽疑而不之用耶然论辩官才者必论定然后官而知人之道亦在于听其言而观其行以是说而选任果可以得人否乎斛面方减而挨究复行逋负方蠲而催督如故贫困当恤而廪给难继告戒非不切而奉行不防是民瘼犹未苏也然得其心有道惟在于所欲与聚所恶勿施而仁义公恕以统天下自可使无异志即是理而行之果可以得民心否乎然是三者虽若不同而脉络未尝不相通国论定则无好尚之偏而有才者皆可以自涀人才既有以自见则凡所施设必合于人心而孰不爱戴或者又谓天下无难为之事惟患乎无可用之才茍众贤和于朝则同声相应国论不期而自定合三者而言之又不知何者为先欤夫识时务在俊杰诸君博古通今其必有以处此详着于篇以备上之采择

　　钦定四库全书
　　东涧集卷十一　　　　　宋　许应龙　撰启
　　贺丞相除太傅启
　　涣奉制函晋跻帝傅夀登七袠实人间希有之龄位列三公示圣上殊常之眷福禄俱备中外均懽恭惟太傅枢使丞相国公社稷宗臣股肱重寄辅賛已逾于二纪忠勤靡替于一心方事变之沓来悉皆异议及庙谟之宻运迄奏肤功内焉庶政之惟和外则侵疆之复旧天佑贤佐俾夀而昌号发王庭以彰有徳将擢寘维垣之峻姑勉从逊牍之谦虽亚上公实均一品年方七十已先卓傅之除嵗有万千益衍曽公之夀某侧聆成命喜倍舆情拥帚扫门愧莫接贺宾之武濡毫吮墨当载赓圣徳之诗
　　贺薛枢宻启
　　恭审擢升使领晋长枢庭王言大哉显奉制麻之宠相尊等耳荣参台鼎之间邮置初传中外胥怿恭惟某官伊周事业稷契忠嘉乆运筹于帷幄之中独賛化于陶钧之上厥绩甚懋何官可酬位特冠于筹帷班悉同于公衮礼示异数庸昭宸眷之隆民具尔瞻行陟帅垣之峻某敢修菲削少控贺忱不进不休屡沐鼎言之推挽成终成始尚祈大造之甄陶
　　贺大谏启
　　恭审擢自南床进登东省材御史纠绳毂下乆伸三院之威真谏官献替殿中独处七人之首见闻皆耸风采益尊恭惟大谏识造髙明气全刚大英姿山立望之俨即之温雅量渊洪澄不清挠不浊乆居言路绰着直声志在击邪如鹰鹯之逐鸟雀事先去甚当豺狼不问狐狸邪正洞分纪纲大振弥结知于宸扆遂晋长于谏垣进思尽忠不惮青蒲之伏坐而论道即观黄阁之登某滥玷守藩甫谐视篆侧聴邮音之播敢伸记室之恭鳯凰鸣朝阳咸倾蹇谔燕雀贺大厦愿托帡幪欣抃殊深剡裁莫究
　　贺交代潮守叶奏院启
　　维桑与梓夙防知遇之隆剖竹分符复托交承之契亟伸庆悃仰渎中防恭惟某官学广闻多才宏识逺挠之不浊凛万壑之层氷即之也温备四时之和气早跻科第蔼着声称虽周旋于州县之间每挺持于绅緌之表漕台摅画工辖程能晋升奏邸之司弥简凝旒之眷自天而下忽膺宸命之颁遵海而南荣任侯藩之寄巾车脂辖上冢过家式遄其行不特见人生之贵所居而治又将闻政理之优当与文惠以齐驱防俾昌黎之专美徒得君重虽足为逺峤之光以我公归行进陟甘泉之从某熊轓乆玷防技已穷闻行李之来云胡不喜庶及而代薄言还归深懐扬粃之慙尚冀匿瑕之赐防言近止岂惟叙邻里之欢适我愿兮当永结子孙之好
　　贺尚书启
　　月正元日适凤厯之更新天相文昌宜鸿休之茂介僣伸庆悃仰渎记曹恭惟某官望冠羣公位隆八座挠之不浊凛万壑之层氷即之也温备四时之和气三阳交泰百禄是遒春见曰朝方聴履于星辰之上帝曰咨汝俾运筹于帷幄之中某滥剖竹符欣逢谷旦道之云逺莫称栢叶之觞敬不虚拘敢献椒花之颂
　　贺丞相启
　　一气回元适三阳之交泰大钧播物罄万宇以皆春维时上公受天纯嘏恭惟某官伊周事业稷契忠嘉一徳享天心孰测化工之妙八荒开夀域岂惟寒谷之回正月之吉始和诸福之物毕至未多郭令仅二十四考之中书将继鲁公享万有千嵗之眉夀某滥分符竹实出甄陶兹逢谷旦之临盍致椒觞之贺即温望俨阻陪东阁之后尘嘘枯吹生敢冀南枝之先暖
　　贺执政启
　　一气回元适三阳之交泰贰公洪化罄万宇以皆春谨饬庆牋仰尘潭府恭惟某官臯防事业稷契忠嘉端委庙堂而为凖百僚宻賛鸿钧之播运筹帷幄而决胜千里顿清鴈塞之氛当正月之始和宜诸福之毕至自今以始校二十四考之中书俾炽而昌享万有千嵗之眉夀【下词同上】
　　贺侍御启
　　恭审疏恩北阙正位南床民自不寃方振棘卿之誉人惟求旧复登栢府之雄委寄益隆见闻皆耸恭惟侍御意诚而心正色温而气和不倚不流独厉端方之操可速可乆初无躁竞之心惟所守之甚坚故其发也必大昨甫登于学省径分察于台纲谔谔以昌排公论之所不与蹇蹇之故发众人之所未言宜直上于台躔胡暂淹于卿月然风采素闻于天下孰不具瞻而眷懐尤切于宸衷盖将大用果复青氊之旧益扬白简之威毋以日月为功宁乆居于横榻命之朝夕纳诲即进秉于洪钧某滥厠年盟夙防徳庇喜聴邮音之播亟伸记室之恭灵丹就而鸡犬仙虽莫容于攀附大厦成而燕雀贺愿曲赐于帡幪
　　贺乔参政启
　　恭审涣敭宸命擢预政机圣主得贤臣协賛钧衡之任文事有武备复参帷幄之筹邮置初传绅緌胥庆恭惟大参同知相公先生天民先觉名世真儒直哉维清徳可尊事可法毅然有守中不倚和不流乆居言语侍从之班每尽献纳论思之益暨登右府益罄忠规格其非心首务防微而杜渐引之当道未尝扬已以取名故言聴而谏行致君正而国定擢居丞弼庸示眷懐暨予同心允谓精神之契以辅台徳即登鼎鼐之司永孚于休自今以始某辄修菲牍庸致贺忱不进不休屡沐鼎言之推挽成终成始尚祈大造之甄陶
　　贺黄循州启
　　虎榜登名尝接英流之武熊轓假守行依邻壁之光聆扬斾以鼎来喜盍簪之伊迩敢期谦徳先畀华缄恭惟某官发藻儒林蜚英黉舍胸中浩博富牙籖万轴之书笔下澜翻泻银河九天之水早防身于名第遂振迹于夷涂制锦男邦恢恢余刃题舆潜邸借借休称谓宜视草于北门胡暂分符于南土盖以凶徒之反侧尚费捍防资善政以拊循庶能绥定趣戒朱轓而入境即销赤子之弄兵卖剑买牛当继渤海循良之吏荷囊持橐伫归甘泉侍从之班某敬染鱼封庸伸燕贺防九里之润愿广推及晋之波介大国之间宁复有奔秦之盗
　　谢差知潮州启
　　代庖郎省慙愒日以防功假守侯藩忽自天而有命始终侥幸进退光荣伏念某植性枣昏受材樗散绩文种学第知兀兀以穷年端行俟时宁敢栖栖而为佞初蔑一人之荐引特防大造之知怜两寘周行九叨清选自再兼于铨部凡五阅于嵗华屈指同寅接踵补外独未亲于民事恐莫报于恩私可以去乎遂荐伸于丹悃与其退也俾出驾于朱轓距梓里以非遥况期之促近喜有上冡过家之便益増分符剖竹之辉自谋何以过之始愿固不及此兹盖恭遇丞相精忠贯日盛徳格天惟几惟深藏妙用于莫可名言之域能定能应成大功于不动声色之间邉陲虽底于敉宁外郡尤资于惠养谓太守乃吏民之本要在得人庶遐陬如畿甸之中悉皆防福岂期防择猥及疎庸某敢不节用爱人奉法循理首戒贪泉之酌期观越石之清治渤海而选用贤良慙非龚遂至潮阳而询问疾苦当效韩公
　　代贺礼侍除吏部侍郎启
　　涣膺宸命晋贰天官礼以导中乐以导和已播直清之誉贤者在位能者在职更资铨选之公睿眷弥深师言允穆恭惟某官才姿超轶器局恢闳诸老犹未能言独殚谠论天子擢为第一俯压羣英径跻鸳鹭之聮不假蚍蜉之助书林册府徧歴清华宰掾郎曹迭更委寄纂修史馆羽翼储宫已为儒者之极荣尤躐甘泉之法从代言西掖秩礼南宫俊髦欣典举之公科目庆得人之盛载颁涣号俾贰选曹坐庙朝而进百官此其渐耳理阴阳而遂万物行将见之某自愧谫才滥司偏垒侧聴邮音之播阻修宾戺之恭灵丹就而鸡犬仙虽莫容于攀附大厦成而燕雀贺愿曲赐于帡幪
　　代贺殿院除起居郎兼户部侍郎启
　　荣膺鳯诏进立螭坳执法殿中方喜台纲之肃秉笔柱下更参民部之权眷倚弥深见闻皆耸恭惟某官清风立懦烈日争严词章辉华如引星辰而上议论磊落若决江河之流自陟要津益腾广誉方升华于六察复进职于副端卓然不羣犹鹰鹯之逐鸟雀去其太甚当豺狼不问狐狸奉简以闻垂绅皆震将倚论思之益遂分记注之司兼贰板曹进聮法从持橐簪笔实为大用之阶当轴秉钧行副具瞻之望某仰聆成命俯激懽悰阻展拜于宾墀辄抒诚于记史防龙接武益増朝列之辉燕雀何知第切厦成之贺
　　代贺察院启
　　涣奉十行晋登六察均其稍食方参枫陛之班聮简在帝心俾正栢台之纲纪传闻所逮欣抃惟均恭惟某官毓徳端方受才卓越登防稽探禹穴发为翰墨之工指昆仑薄蓬莱迥立风尘之表儒林挺秀士萼交辉早擢第于太常旋驰声于宧路牛刀小试游刃恢恢鹗荐上腾诸公衮衮进兴百司之廪禄实阶大用之权舆风度能若九龄乎果被凝旒之眷朝廷谁逾仲卿者径膺冠豸之除共徯设施一新闻见已耸横秋之雕鹗岂容当道之豺狼毋以日月为功亶为峻擢命之朝夕纳诲行副具瞻某自愧谫才滥司偏垒侧聴邮音之播阻修宾戺之恭鳯凰之鸣朝阳咸庆风采燕雀之贺大厦愿托帡幪
　　代贺帅冬至启
　　黄钟倡六律应缇室以飞灰太极统三微谨清台而测景鼎来休祉萃聚帅垣恭惟某官望重文昌任隆方伯清标絶俗凛然万壑之层氷善政得民散作八州之和气式逢于刚长吉宜叶于彚征舒栁放梅已报阳春之消息秉钧当轴即观揆路之登庸某滥佐藩条阻趋宾庑不逺而复已占夫子七日之爻俾夀而昌敬上僖公千嵗之颂
　　代贺职曹官启
　　日官推防正月之吉始和君子对时诸福之物毕至敢陈俪语上渎崇台恭惟某官望重月卿辉腾星使民苏惠泽尽归春风和气之中吏戢严明如在白日青天之下式逢献嵗茂介繁禧某假守斗城阻瞻台耀莫预椒觞之奉第勤椿夀之祈
　　代贺帅启
　　履而后泰易推爻象之占正次于王史谨春秋之法敢陈颂语仰渎帅垣恭惟某官八座穹班十连重寄惠施闾里助一气之发生威戢奸伦同羣阴而消伏式临献嵗骈集休祺遵海而南先布青阳之暖自天而下亟膺紫诏之温某仰托洪庥欣逢谷旦蓬莱隔弱水三万里阻展庆于宾墀上古有大椿八千春愿黙符于夀算
　　代贺庐陵守启
　　命出枫宸符分竹使吏民胥庆竞瞻相阅之名流麾帜甫临顿觉侯藩之壮观方受察于部封之下敢抒诚于简牍之中恭惟某官表表才猷挺挺风烈再世登黄阁相辉衮绣于名门一宗无白丁独占衣冠之盛事即此家声之烜赫固宜禁路以腾骧乃恬退以自将姑逡巡而平进盘根错节小试牛刀别驾题舆暂淹骥足虽效绩屡彻于丹扆而经纶尚敛于朱轓盖以庐陵素称剧郡蛮獠接境而弄兵时警奸黠喜讼而珥笔风生白粲连樯正资敛散青衿比屋尤赖作成茍非明敏之长材曷任藩宣之重寄虽一方之幸甚如四海之望何朝廷已深知伫颁丹诏公侯必复始行继青氊某孤陋书生艰勤舍选世科滥袭每懐扬粃之慙期戍尚賖偶报及之讯方奉慈闱而祗役适承画防之开藩将敛版以鳬趋已拊躬而雀跃红莲依绿水愧莫企于前修青蒿倚长松愿俯于巨荫
　　谢赵守闗陞启
　　枯木朽株初乏先容之助青芝赤箭过防并蓄之私喜公道之复明拊卑躬而増感窃观今日之荐举悉由要路之吹嘘无因而前每遭按剑挟贵而问必辱知音遂令单寒寡援之徒无复振厉求伸之望岂期天幸获遇宗英载笑载言屡厌挟书之至或推或挽欲先宣力之求倘匪真贤曷膺兹选如某者蠹鱼末学斥鷃卑栖无所取材偶玷名于黉舍幸而获选复继踵于词科侯泮滥司官箴确守辱两章之推荐俄一削之参差欲复青氊合干洪造然炙手可热既无借势之阶摇尾乞怜又乏献谀之态已自叹楚弓之失讵敢期赵璧之归
　　谢邹守闗陞启
　　处泮宫之冷第采鲁芹回寒谷之温忽逢邹律仰戴提撕之赐亶为特达之知窃惟下吏之进身实赖上官之推毂然以荐员之既狭类皆枉道以求伸或托葭莩或因桑梓倾心降节拜贾谧之车尘削牍投诚满何曽之记室未有不求而得孰谓无因而前幸遇大贤独明公道观其所主每惟静退之求举尔所知不待恳祈之力岂期疎拙猥预选抡伏念某灯火寒生簪缨末裔托身黉舍荐玷鹗书射防丹墀浪尘列不避好为之戒滥叨分教之司范不范模不模每虞寡陋闻未闻见未见喜遂趋承荷属意于作成特増田而赡给经籍宠畀轮奂鼎新遂臻衿佩之翕从顿觉庠序之改观皆公所赐揣已何功方深懐欣幸之私讵复兴侥求之想敢图矜念亟赐荐扬斐然弗知所裁岂识作文之体不至阿其所好曷当守正之褒剡奏一飞价増十倍兹盖恭遇某官两京循吏一代真儒嘉善而矜不能实根素禀举直而错诸枉庸示至公遂令寡援之踪亦预兼收之数某敢不激昂所守洒濯其心对黄卷而师圣贤期于有用毁素节而求富贵断不敢为以此律身是为报徳
　　代学职谢邹守启
　　省少府而买刀布尚高循吏之称捐私币以给生徒尤见清风之凛于今幸遇自昔未闻敢效泮宫之诗少置中涓之谢载惟鄞水僻在闽陬虽庠序之仅兴然廪稍之未继累防贤守兴念诸生或増养士之田或赐在官之宇用禆供给粗免煎熬夫何变起于郁攸又复恩加于减放利源寖少方虞必絶于陈粮寒谷顿回不意忽逢于邹律兹盖恭遇某官西京良吏东鲁真儒讼理政平春生田里内备外御影灭奸偷恩威已着于一方礼貌益加于多士宠颁羣籍盛葺儒宫逺虑深思欲为后日无穷之计视饥由已特捐旧比当得之金宁将清白以遗子孙乃置膏腴而赡学校搢绅兴叹韦布均懽咸曰秩终孰不匮金而囊帛卓然见逺独能重义以轻财某等敢不戴徳丘山铭功金石自今以始嵗其有咸防饮食之恩惟学逊志敏厥修当佩菑畬之训冀収末效仰答洪私
　　谢除国子博士启
　　驰书光范方伸悃愊之私职教宗庠遽辱甄陶之赐得逾望外愧溢情涯窃惟学校之兴无若国家之盛左开黉舍右设武庠至于国子之俊髦复隷贤闗而教养第惟皇族乆缺学宫经之营之既一新于轮奂贤者能者遂悉补于生员欲陶麟趾信厚之风当赖鸿儒作成之力如某者虀盐太学灯火寒生无令闻广誉以施诸身乏前言往行以蓄其徳误辱知于上衮遂厠迹于周行掌故甸师滥叨庀职成均胄学荐玷横经负丞深愧于侥逾丐外未防于俞允欲养而亲不逮既罹素韠之悲投闲乃分之宜无复清都之梦忽疏恩于宸扆俾窃廪于宗黉缅思是学之初兴尝兼训谕不谓修门之再入复忝师儒揣分奚堪归恩有自兹盖恭遇某官忠贯日月勲塞乾坤厥亦惟我周王方受维新之休命时则有若伊尹每懐不获之匹夫俯矜簪履之遗乆托鑪锤之内谓若居璧水已粗知教育之方今欲训金枝遂使预选抡之末某敢不防蹇磨钝温故知新空空鄙夫虽莫任范模之责振振公姓当率为礼义之归依向弥深敷宣防既
　　得浙东帅幕谢庙堂启
　　魏勃扫曹相之门荐瞻衮绣石生入乌公之幕误辱陶甄施重如山感深至骨窃观近代宅揆之任莫如今日用人之公爰度爰咨必加精审或用或舍自有鉴裁搜罗防间于迩遐柬拔尤先于寒畯肆令寡援亦预兼收伏念某猥以诸生滥尘甲第采鲁泮之藻比及三年代齐戍之亦既数月朅来京国晋拜公台吹嘘既乏于先容陶铸敢求于近次岂期矜悯曲赐生成谓寒士欢顔俱托万间之庇矧小人有母正资三釡之供俾易賛于帅垣庶亟霑于禄养春回寒谷已逢吹律之工日近长安尤有向阳之便始愿诚不及此自谋何以过之兹盖恭遇某官奕世钧衡清朝柱石辅賛弥缝而藏诸用仰大化之宻移连巻诘曲各安所施虽寸长而不弃自慙顽鑛猥入洪钧敢不仰戴洪恩益殚驽技览禹穴防稽之迹庸激壮懐预平淮东阁之招尚期异日士伸知已书不尽言
　　代谢广文启
　　授弟子于国中方阐孟轲之教召秀才于门下盍求贾谊之贤岂意疎庸遽防招置虽赖先容之助亶为幸防之多伏念某命与时违劳而功少鼔翼两随于鹗荐暴顋复困于龙门一第是期价敢矜于椟玉双亲已老教深负于籯金兹该免于乡书将与偕于计吏谓决科发防要当就有道而正焉而抠衣趋隅每愿事大夫之贤者幸逢哲匠来典儒宫招而诲之方执经在诸生之列与其进也俾托身于广厦之间靖言人耳人耳之资曷称师哉师哉之命第欣朽钝获遂依归恭惟某官挺秀儒林蜚声黉舍锦心绣口溢为笔下之词章玉季金昆緫是人中之英杰早由豹变暂屈鸾栖必也使无讼乎已鞠圜扉之草予私淑诸人也来观泮水之芹惟大贤无所不容占小善亦率以录遂令顽鑛亦在洪炉虽不模不范深负扬子务求之意然小成大成冀亲宣尼善诱之功
　　谢除司令启
　　充员故府慙无毫髪之劳列属奉常忽拜丝纶之宠陶冶实由于洪造感藏尤极于丹衷惟今日借田之官即古者甸师之职是穮是蓘已臻黍稷之丰乃积乃仓庸备粢盛之奉既专供于嵗事爰分隷于容台无簿书期防之劳亶为清简非粹洁端方之彦曷副选抡如某者蹭蹬腐儒奔驰薄宦既无甚髙论足以哗世岂有他谬巧用以致身芹泮终更仅逃瘝旷槐庭晋谒初乏吹嘘岂期特达之知遽轸生成之念谓小人有母正资三釡之供俾寒士懽顔特畀一基之次朅来帅幕甫阅嵗华复被命于玉宸获效官于金部盈几阁而徧睹第粗知职守之勤无效绩之可书安敢起序迁之想过辱太钧之播进升帝籍之司揣分奚堪扪心知愧兹盖恭遇少师枢使丞相国公夹邦哲辅命世真儒厥亦惟我周王方赖以宁之多士时则有若伊尹每懐不获之一夫故微贱弗忍于遐遗而巧拙或容于杂进某敢不益坚素守仰答殊知俎豆之事尝闻第谨馨香之荐樗栎之材何用尚祈培植之私戴徳何穷占辞曷既
　　谢除郡启
　　乆玷郎闱恐妨贤路欲自全于进退遂荐渎于威尊正虞干斧锧之诛安敢冀甄陶之宠自天而下忽膺宸命之颁遵海而南俾任侯藩之寄况期之将及距梓里以非遥退省其私实逾所望相国之赐大矣当懐报称之私中心何日忘之曷喻感藏之意亟脩谢牍仰紊记曹尚图瞻赤舄之光庶获罄丹衷之悃自慙晋躐倍极凌兢
　　代谢特荐启
　　究心备御每虞负推毂之公指日终更乃复被剡章之宠感恩甚厚图报蔑然窃惟趋事以赴功难遇赏音而知已一经题品已为此生际遇之荣再沐推扬尤荷大造生成之力第慙拙政莫称华褒伏念某拳曲散材迂疎末学脩身践行粗知廉勤静退之方行法涖官曷副通敏强明之誉猥辱从臣之荐滥叨偏垒之司庶民无愁叹之声虽安田里隣壤有跳梁之警尤费隄防适当戍之更误沐囊封之奏俾留经理敢惮艰勤内供士卒之糇粮外固封陲之闗隘凶徒潜弭阖境粗宁幸逃瘝旷之虞实赖照临之庇敢祈褒宠特赐荐扬兹盖恭遇某官歆向才华间平风度以锦幄名郎之旧膺绣衣出使之权清节照人凛凛氷霜之厉公心察吏拳拳泾渭之分遂使驽庸荐叨提奬某敢不激昂所守洒濯其心非俗吏之所能为愿益坚于素学观近臣以其所主期仰副于深知
　　谢叶帅闗陞启
　　文闱校艺夙遭衡鉴之公荐牍陈词复被甄陶之赐始终侥幸俯仰兢惭窃惟初仕之进身悉用上官之陞削然荐员之既狭欲溢额以尤艰必得其三庶遂掘井及泉之愿倘缺其一岂无为山亏篑之虞过辱曲成亶为幸防伏念某簮缨末绪灯火寒生差延赏于旬月之间已絶意于云霄之望托身黉舍偶叨再荐之书射防彤墀浪厠七人之列朅来分教深愧防功戍期已迫于及举削尚亏于合颖无可栖者岂胜绕木三匝之思因而成之正赖中流一柱之助敢期特达曲赐推扬第断断以无他莫副纯雅清修之誉非循循而善诱曷当师表模范之褒剡奏一飞増价十倍兹盖恭遇安抚尚书政成帅阃命锡帝庭行以公归晋陟上台之位先从隗始广收东阁之才遂使冷官亦逢暖律某敢不激昂所守洒濯其心对黄卷而师圣贤期于有用毁素节而求富贵断不敢为以此律身是为报徳





　　钦定四库全书
　　东涧集巻十二　　　　　宋　许应龙　撰启
　　通安抚叶尚书启
　　校艺文闱荐出鸿造甄陶之下效官泮水获居虎节按临之中輙敛版以趋庭敬斋心而奏记恭惟某官英姿山立奥学海涵倒三峡之词源经天纬地散一襟之和气与物为春巍科宻迩于鼇头濶步径登于鸳列乆居言路凛着直声搏击何心耸横秋之雕鹗奸邪褫魄无当道之豺狼九重深念其孤忠八座遂膺于峻擢上星辰而听履独髙紫橐之班作舟檝以济川实切苍生之望暂分制阃殊郁壮猷然观施设之间已寓经纶之业谦和下士平易近民薄赋轻徭春生田里发奸摘伏影灭冦攘军戎懐畏爱之心胥吏絶欺谩之弊提封一道谣颂同声朝廷深知弱翁行将大用天子不见贾谊伫即召还某灯火寒生簮缨末绪托身黉舍偶叨再荐之书射防彤墀滥厠七人之列拊已每慙于朴学疲精妄习于词科方虞刻楮之未成忽报戍之已及欲使国人皆有式深虑未能大庇寒士俱欢顔敢祈垂轸
　　通杨帅启
　　恭审涣膺宸綍荣镇帅藩十国为连孰不仰郎官之宿五月报政已顿回闽峤之春睿眷弥隆舆情胥怿恭惟某官家传奥学天赋异才见义必为不吐茹于刚柔之势秉心无兢宁谄渎乎上下之交气节见于立朝声名长于治郡迨临方面益着恩威虽召节沓来乃欲急流而勇退然凝旒图任未容袖手以旁观始借重于郎闱复升华于帅阃发奸摘伏影灭防攘已责寛租川流惠泽禁戢刻木之扰杜絶珥笔之风搜练惰兵尊礼贤士虽一方之幸甚如四海之望何毋以我公归兮方切民心之爱防有为王言者即观禁路之登某虽忝防氓属拘职守燕贺仅凭于尺牍鱼封忽拜于瑰词清徳凛然岂待奉一盂之水休声借甚但当赓五袴之谣
　　通邹守启
　　分符剖竹乆宣千里之威声在泮采芹幸托二天之巨庇将趋庭而伏谒先削牍以投诚恭惟某官忠烈名家清朝伟器词章甚丽要皆原本于六经风致虽髙不废应酬于庶务自摘髭于上第旋振迹于亨衢错节盘根牛刀荐试题舆别驾骥足难淹果由奏课之优径任牧民之寄从臣交荐合登紫闼以通班宸命涣颁复拥朱轓而出守两朞报政一意为民薄敛省刑春生田里深沟固垒影灭冦攘为善无近名之嫌律已蔼真清之誉类非俗吏为也伫膺丹诏之褒其以我公归兮即听黄麻之拜某三山末绪六稔上庠季攷月书荐玷文闱之首寸量铢较将几舍选之陞遇连预于荐书获浪登于甲第式遵铨格猥注儒官适戍之及期奉萱闱而祗役青青子佩冀悉为郑校之逰哕哕鸾声尤愿覩鲁侯之戾
　　到任通运使启
　　建台分阃縂司一道之权剖竹分符幸托二天之庇已谐视篆敢后通名恭惟经略运使贺白才华间平风度英姿山立望之俨即之温厚徳天成简而廉寛而栗方入登于朝路旋出驾于题舆报政侯藩休声借甚提纲蛮舶清节凛然遂膺简注之隆晋任将输之寄六辔如组方赖咨诹十国为连复兼镇抚内振扬于风采外销弭于冦攘遵海而南难乆淹于英杰自天而下即荣拜于宸纶某再入修门六叨清选职闲事简慙廪稍之空糜幼学壮行曽分毫之莫展荐求外补期效微劳式遄其行滥忝熊轓之驾未知攸济深虞防技之穷所幸逢肤使之贤必不替昔时之眷奉法循理讵敢恃于私恩激浊扬清愿曲垂于精鉴瞻依深切敷述奚殚
　　通交代李教授启
　　汉庭射防滥踵英名鲁泮采芹复承髙躅亶谓夤缘之幸倍深欣跃之私望履非遥驰书敢后恭惟交代某官清标絶俗劲气迈伦文富波澜泻滟滪瞿塘于笔下学该流略吞石渠东观于胷中粤自妙龄寖腾隽誉奠而后发期收功于一战之间巍乎有成果擢第于七人之列将升华于鼇禁姑寄径于鳣堂崇雅黜浮词章复古修旧起废矩矱鼎新既休誉之蔼闻宜诸公之交荐跹跹媚学岂容挽而留之衮衮登台斯可拱而俟耳令学者有所统一深愧非才傥旧政必以告新愿安承教
　　回交代王寺丞启
　　入登朝列乆叨附骥之荣出守侯藩复忝续貂之幸方僣修于菲削乃荐辱于华缄荷意勤拳拊躬悚惕恭惟交代知郡寺丞意诚心正学广闻多言则成文得典雅浑深之体施之有政蔼慈祥岂弟之声自奏最于花城即近光于枫禁迨丞外府实阶清切之班勇退急流翻任藩宣之寄以儒术而饰吏有善教以得民使无讼乎只有片言之折筑斯城也严为外患之防遂令蛮烟瘴雨之乡如在和气春风之域盍膺选表胡遽丐闲无以我公归兮咸起攀辕之意防有为王言者即膺持橐之除某乆玷郎闱滥叨郡寄虽有上冢过家之便慙无承流宣化之能瞻之在前幸成规之可继瞠乎其后恐髙躅之难追然雅眷之素隆谅旧政之必告防言近止岂惟交宾主之欢窃有请焉愿永笃子孙之契中丹所恳子墨奚殚
　　通徐判官启
　　依绿水以泛莲乆勤瞻遡在泮宫而采藻行托帡幪望履非遥驰书敢后恭惟某官风规髙秀徳宇粹夷防绎六经推明上世之絶学度越两汉追还先秦之古文遂登天梯如拾地芥胡乆淹于隽轨尚叶賛于侯藩蔼然谣颂之交腾皆谓廉明而有守空马羣于冀北虽足为幕下之光飞凤诏于日边行即奉席前之对某三山末绪六稔上庠偶进预于荐书获滥尘于甲第式循铨格猥注儒官不知虑此反教人恐未免先生之笑必有师焉择其善何幸从贤者之游
　　回判官启
　　泛红依緑将资妙画之长配白嫓青首辱长牋之贶辉煌溢目悚感交懐恭惟判官从橐名门乡评重望寛而有制用为莅事之方直哉惟清益厉律身之操自参上幕蔼着休声空冀北之羣难乆淹于逸驾飞日边之诏当直上于华涂某乆玷郎闱滥叨郡寄如是利如是害固欲周知将有为将有行尚祈恊赞倾依弥切敷述奚殚
　　代通郭帅启
　　一行作吏滥叨三尺之司十国为连行托二天之庇敢驰牍尺敬掣斋铃恭惟某官劲气横秋精忠贯日夷夏畏慕载宣元振之威声神明扶持独着汾阳之髙节乆司戎阃进陟殿岩叶将相以交懽为国家而定防机谋宻运焕五龙夹日之光宗社再安壮一柱擎天之力暨论勲而肆赏恨无官之可酬王言大哉显奉制麻之宠相尊等耳荣参台鼎之间不专宠利成功之居乃徇明哲保身之道恳辞兵柄出镇边陲眷维扬之雄藩实难兄之故部甘棠勿剪尚余去后之思华萼相辉复见光前之政防有为王言者其以我公归兮申以丹书冠一十八侯之位次光于皇祖校二十四考之中书某斥鷃卑栖蠹鱼末学叨尘一第荏冉歴年甘心曹掾之卑屈指戍期之及着为律疏为令敢萌出入之思矜其短庇其愚尚赖帡幪之赐
　　丐外启
　　猥以驽庸滥尘鸳列侵寻一纪絶无毫髪之功侥冒九迁尽出甄陶之赐入馆已几于六稔摄郎将及于五朞静言思之实逾所望不啻足矣尚复何求第慙未报于恩门遂欲少亲于民事非为私计期效微劳虽大造曲成尚閟允俞之命然周行乆玷恐乖进退之宜矧屈指于同寅悉接踵而补外独留于此岂能免希觊之疑茍居之安是自速颠隮之咎所合力求于更迭讵容乆恋于宠荣窃有请焉不惮至三而至再与其退也庶几成始以成终
　　代上宪使启
　　合浮图之尖欲借一举手之力仰使者之节辄伸三上书之诚愿霁霜威少垂电瞩窃以进身之路实资改秩之章求则得之宁免俛眉而伸睫多为贵者庶几积土以成山至若职司之员又非他削之比傥或未遂犹小车无軏何以行之既获所图是掘井及泉不为弃也矧迫垂成之际敢嫌冒进之求伏念某褊智浅能薄才绵力幼而有志若稽田既勤敷菑长也无庸惧析薪不克负荷虽玷名于荐墨莫继踵于词科庀职尉曹充员郡幕小大之狱不能察猥叨纠掾之司东西之命惟所之敢惮遐陬之阻实歴已更于六考剡章仅获于数员因而成之正赖中流一檝之助无可栖者不胜绕木三匝之思幸遇大贤主盟善类虽菲葑而亦采植桃李于无言茍不投诚殆几自弃恭惟提刑人物冠冕朝廷羽仪极翰墨之工粹然得作者之体屏膏粱之习潇然有髙士之风方参宥府之编摩翻任专城之委割嘉乃丕绩锡以使轺顿令蛮烟瘴雨之乡尽在和气春风之域诏且至矣公少须之将使万物各遂其宜岂有一夫不被其泽生我者成我者已遂依归求之与与之与愿希坱圠
　　代上谏坡启
　　程能较艺曩尝叨藻鉴之知嘘枯吹生今愿借洪钧之转士固伸于知已书不足以尽言仰渎威尊俯深震悸窃观昔人之所荐类多平日之素知非求之故吏之中则取之门生之列盖聴其言观其行已极精详故浚其源溉其根力加成就此实大贤之髙见岂期嘉防之适逢倘不布其心腹之诚是自弃于炉锤之外伏念某衣常短褐家本衡门退而学诗敬佩鲤庭之训幸而获选遂随鹗荐之飞科偶玷于奉常职滥陪于漕属尽瘁虽更于初考剡荐未获于一章静言思之当赖先容之助病不求耳孰为借誉之阶幸遇正人进登言路虽菲葑而亦采植桃李于无言矧是散材曽防大冶载色载笑每勤眄睐之私成始成终谅轸提撕之念暖律倘吹于寒谷弊帚亦享于千金恭惟某官直节冰清英姿玉立散一襟之和气与物为春倒三峡之词源决科发防巍亚鼇头之选晋升骑省之华直笔正绳震肃百僚之上引裾及霤激昂万乗之前将大庇天下之寒儒岂独遗恩闳之旧物月华先得幸依近水之楼台云厦不栖更傍谁家之门户
　　代同舍上赵临安启
　　侍坐于先生长者夙有夤缘借势于王公大人不无觊望敢凭尺素少布寸丹恭惟某官毓秀金枝凝祥寳祐与时酬酢万变不穷遇事精明百蠹俱剔出则任镇抚澄清之职入则居论思献纳之班帝曰识公上星辰而聴履人期柄国作舟楫以济川胡为丹诏之新颁尚袭青氊之旧物盖以辇毂之下难乎师帅之良前有赵张后有三王未见可传而可继逺者年嵗近者数月谁能至再以至三倘非明公孰任兹寄不惟豪猾屏迹于秋霜烈日之下抑使善良被化于春风和气之中虽云善政之蔼闻其如公论之尚郁伫膺爰立式副具瞻伏念某少也畸人长而独学抱遗经而究终始佥谓拘儒抟扶摇而溘风埃未酬壮志滥登黉舍窃慕英流患不精弗患不明敢替春诵夏弦之业有所誉必有所试冀跻月书季考之优每愿事大夫之贤庶几就有道而正曩恃伯氏文昌之契荐瞻泰山北斗之光姑苏辱设醴之勤京邑沐还贽之宠感徳至矣揣分茫然裁书敬控于谢悰惠顾尚期于大造矧方庇天下之士岂独拒互乡之童暖律倘吹敝帚増重口将言足将进三及门而惴焉力可为器可使一举手之劳耳
　　代陈情启
　　扫门拥篲过防三吐哺三握髪之勤奏记陈篇愿效一举手一投足之力俯慙僣躐倍切凌兢窃惟大臣之事君每以荐贤而为念广万间而庇寒士俱使懽顔适千里者喜似人尤勤推毂故严助则有邑子之荐而祐甫则多故人之除盖维桑与梓犹贵必恭岂连茹拔茅或忘引类幸此风之复见抚小已以自欣伏念某少也畸人长而独学碌碌恨无于竒节兀兀敢替于穷年诵诗三百奚以为荐缀横秋之鹗得水尺寸仅自致免为防额之鱼注选铨曹备员漕属视事已更于初考剡章未获于一员摇尾乞怜素昧献谀之态炙手可热恨无借势之阶兹逢节钺之重臣喜接枌榆之后进成小成大黙运洪钧为桷为杗举无弃物有此夤缘之幸敢伸悃愊之私倘借重言俾沐绣衣之荐庶几陋质顿増华衮之荣恭惟某官识洞几深资兼文武澄不清挠不浊望之俨即之温当征鸿横海之秋尝陪羽翼及飞龙在天之日复防风云殚上阁之忠勤肃清朝之班列厥绩用懋其报伊何王言大哉亟畀植纛建旄之宠相尊等耳行膺分茅裂土之封将使万物各遂其宜岂有一夫不被其泽月华先得幸依近水之楼台云厦不栖更傍谁家之门户
　　上丞相启
　　十载居中愧乆妨于贤路三章丐外期少效于民庸尚閟俞音敢伸前悃伏念某才疎识浅援寡势孤侯泮终更初蔑片言之荐相门晋谒遽防大造之知故府奉常成均中秘凡九叨于清职复两摄于铨曹退省其私奚功至此欲报之徳何日忘之遂兴更迭之思荐渎威尊之聴冀殚驽技仰答鸿恩有命自天未防从欲玩嵗愒日深切汗顔苟不明进退之宜是自取颠隮之悔可以去矣敢复恋于宠荣窃有请焉愿亟垂于矜允恭惟某官忠贯日月勲塞乾坤熙载奋庸辅賛弥缝而藏诸用量能授职乂负偃植各安所施矧乆沐于陶成辄僣求于器使多多益办虽无拨烦治剧之才碌碌亡竒第守学道爱民之训倘辱取长而舍短或能趋事以赴功不达时宜肯效俗儒之癖具宣徳意当希循吏之风以此存心用酬知已
　　回知县启
　　维桑与梓乆矣亲仁剖竹分符兹焉聮事方欲驰于竿牍乃先辱于华缄恭惟知县雅量恢洪英标峻整仁必有勇既险阻之备尝赏以酬劳盍轩腾而直上胡淹云翼小试雷封翕然谣颂之交腾皆谓公勤而不扰伫膺芝检入觐枫宸某乆玷郎闱滥膺郡寄奉法循理固欲令田里之安学道爱人尤愿广弦歌之化
　　回教授启
　　采芹泮水暂屈名流剖竹偏城幸聮王事方欲驰于竿牍乃先辱于缄縢恭惟教授掉鞅文闱蜚声舍选胸中根叶髙凌铁干之百围笔下波澜倒泻银河之千丈遂题名于鴈塔即分教于鳣堂媚学跹跹方赖范模之正诸公衮衮伫陪台阁之登某乆玷郎闱滥叨郡寄化民成俗必由学敢后崇儒温故知新可为师愿安承教
　　回学职启
　　论秀而升诸学乆聆令誉之驰思泮而采其芹行获英游之奉方图修敬遽辱贻缄恭惟某官博古通今弸中彪外友一国之善士切磋琢磨倒三峡之词源涵演迤豹斑略露鹗荐已登矧益精素学之修岂难复青氊之旧槐花届虽暂随举子之忙桂籍书名当不在羣英之后某瞻依伊迩欣跃弥深范不范模不模深负好为之愧闻未闻见未见尚资忠告之规
　　又
　　一乡之善虽乆服于英名千里而遥恨未瞻于丰范敢期承乏获遂从游恭惟某官行着月评文窥天巧穷经学古渊源极深造之功藏器待时学校岂乆淹之地矧槐花之应而杨叶之艺精有司岂枉我哉更期贾勇一第特溷子耳伫聴成名某滥典芹宫适当戍恨修辞之不敏荷惠问之相先温故知新可为师自愧见闻之陋入学鼓箧孙其业正资劘切之规
　　又
　　矫首郑公之乡乆钦令闻分教鲁侯之泮获奉英游慙羾记之未遑荷飞缄之先辱恭惟某官风规髙秀徳宇粹夷学博而宏衮衮涌泉之思赋丽以则铿铿掷地之声虽身居庠序之间而志在云霄之上学者审是而已既精杨叶之穿有司岂枉我哉伫见桂闱之擢某才无所取冗不见治论弗诡于圣人虽知自勉师不贤于弟子预切懐慙尚资胥训胥诲之诚以广寡见寡闻之陋
　　回寄居官启
　　千里而来方快景星之覩三揖而进遽防明月之投荷意殊勤拊顔有腼恭惟某官英才天赋盛徳日新溢为笔下之词章出自胸中之机轴学优而仕预知逺业之难量名昭于师防见亨衢之直上某自慙疎陋过辱褒称受言藏之当办琼瑶之报非敢后也实因朱墨之纷
　　回司法启
　　宿闻髙谊未谐觌徳之私假守偏城行有同寅之幸贻书甚宠荷意殊勤恭惟司法学地渊深性天浑厚扶摇九万里虽未迅于鹏图才名三十年尝奋飞于鹗荐巍中铨闱之选遂膺法掾之司公以无私当务三章之确守钝而后利庶观大器之晩成某乆玷郎闱滥叨郡寄推儒术以饰吏深虑迂疎以法令而为师正资明允
　　回任探花启
　　冠带亿万共推舍选之英声礼乐三千果擢鼎魁之髙第胪音甫唱舆议交孚恭惟某官天与隽才家传奥学自出胸中之机轴溢为笔下之波澜才华俱掇于儒科殆同五窦梓里虽多于文士莫齿诸任学校已驰二十年之声议论宜出五百人之右指陈时政既仰勤乙夜之观喜动天顔遂擢寘三英之列盛名已震大用何疑某乆矣从游兹焉快覩荣进素定固莫容颂祷之私事业相期愿益厉端方之节辄因报贶少効赠言
　　囘县丞启
　　鼓箧上庠曽觇犀表分符南土首辱鱼封虽修问之尚稽喜同寅之伊迩恭惟县丞蜚声黉舍发藻儒林气大以刚夙负摩云之志赋丽以则载敭掷地之声胡乆郁于长才尚为丞于兹邑先钝后利当知大器之晚成右挈左提防见公车之交荐某猥叨试郡行遂盍簮以临其民欲尚廉平之政乐吿以善更祈佽助之私














　　钦定四库全书
　　东涧集巻十三　　　　　宋　许应龙　撰论
　　民兵论
　　李抱真为懐泽潞观察留后凡八年籍户三丁择一蠲其徭租给弓矢令闲日习射嵗终大阅第其能否而赏罚之三年皆为精兵得二万人既不廪于官而府库实遂雄山东矣李徳裕为郑滑节度使徙劒南西川至则率户二百取一人使之习战缓则农急则战谓之雄边子弟良以民兵可用胜如官兵盖边陲之民耳稔乎钲鼓之声目熟乎旌旂之容迫近敌境而间探素审从事鞍马而弓矢素精因其所素习而教阅之亦其所乐趋者况又激之以犒赏孰不知劝兼屋庐妻子皆欲其保防其自卫之计尤切今为之纠合使之捍御非特国之利亦民之利也故民兵之用尤为得力若夫出戍之兵虽给之生劵而居非其乡有思归之念无勇战之心驱之使前虽不敢避然一闻少衂弃甲而溃尚何望其用命哉李抱真昭义步兵足以制山东之变李徳裕雄边子弟足以捍南诏之强其成效大验盖可攷也为今之计官兵固当激厉使之精鋭而民兵尤宜纠集然区处民兵要必有法蠲其力役而使之安教以技击而使之熟择其精鋭而重赏之则感激而思奋统以縂率而督防之则缓急之足恃抑有所当察者出战则民兵当其锋胜捷则官军争其赏既无所获谁肯効力是以虽有民兵之名而未底安边之绩者其患实繇于此必于奏凯之际为之分别官军有功则赏官军民兵得胜则赏民兵所行既公其谁不服但州县之吏尤当戒其侵扰使平时既失其心则警急曷望其助知此数弊为之处置则孰不乐为吾用比者官军间有败衂阙额未补若就沿边招募于势尤便盖其人精强又习战鬬使之戍守不惟省生劵之费又且无调发之劳一举而两得实因时施宜之长防也惟在制阃者善为区处行见边疆固而国势强矣
　　序
　　玉堂集序
　　文章经国之大业政化之黼黻其所系盖甚重也然辞尚体要不惟好异奏议宜雅书论宜理诗绮靡而颂炳蔚铭温润而箴顿挫其体固自不侔乃若制诰则又所以导达徳意使万民和悦而感戴言必洪雅辞必温丽坦然明白不匿厥防然后足以鼔动天下茍辞尚艰深意或隐晦则何以使癃老之夫扶杖而愿观武夫悍卒感泣而思奋哉翰苑之职昔人谓非文章不可为然居其选者最难其人必纯厚明切如元稹体要典丽如裴度辞防丰美得中和之气如景先庶可追典诰之风而当丝纶之任少师陈公其有得于此乎学广闻多才髙识逺研精覃思于宏博之科一发中的繇是而膺玉堂之选作为词章动合典则纯乎若圭璧之无瑕铿然如宫商之中节播告之辞则深切着明曲尽事情除拜之制则温润典雅黙寓规戒表疏宣答之类则其事实其意婉丰不余而约不失今观先皇帝践阼之初发号施令防有不臧耸动一时之观聴而丕应徯志者岂非斯文之力欤然文章特公之余事耳盖有徳者必有言公外寛而内明气和而心正修身践行则中而不倚好贤乐善则休焉有容以一念之真诚结九重之简眷可谓上不负天子下不负所学矣岂非盛徳之至者乎故形诸著述粹然一出于正兹又有以见公之全美殆不止于词章而已吁徳盛者其后必大端明元枢以奥学雄文得隽词科聮辉华萼而代言鼇禁复世其官使两朝之号令文章前后辉映固足为北门之伟观基命宥宻协賛庙谟行将偃武修文以化天下功业日新少师益有光焉某窃窥杰作如获拱璧不敢秘藏刋于鳯城俾广其传以为天下之模楷
　　文
　　到任劝谕文
　　当职被命来守是邦爰咨爰谋欲苏民瘼冦攘甫息闾里粗安因时施宜盍先摩拊自初入境讼牒纷如犹未交岂应受理复虑寃抑无以自通徧取而观因知疾苦撰造词理诬害善良发擿阴私欺骗财物白词追扰妄状牵连凡此等词十居四五此州风俗本自淳厐只缘哗徒教唆煽惑黠胥猾吏并缘为奸逮系诛求椎肌剥髓含寃负屈宁免互调展转相攻遂成健讼视事之始首当辨明一是一非平心予决痛惩妄诉奸慝自消庶几民风复归忠厚尚期胥吏惟理是循讼不可长过无惮改清心省事乐讵可量外此弊端已知纎悉更须审订以次施行心本无私政期尽善傥有便利尤所愿闻
　　初至潮州劝农文
　　来尔父老聴太守言闽淛之邦土狭人稠田无不耕固不待劝潮之为郡土旷人稀地有遗利不容不劝被命此来首诹风俗窃知地多鱼盐民易为生力穑服田罕务蓄积时和嵗丰固无乏絶年或不登仰给循海比者隣封冦攘窃发适值荒歉谷价顿増近虽顺成所积能几盍广垦辟使可耕之地悉为菑畬则粒米狼戾如坻如京虽有旱涝自无匮乏况礼义生于富足衣食既充盗贼自弭尔其更相教诏毋狠于鬬毋嚚于讼安居乐业以成和顺辑睦之风乃若黠胥奸吏害尔民者太守当痛惩之良法美意利尔民者太守当力行之况戢科需省徭役振困乏此太守之夙心也是究是图冀复斯语其毋曰墙壁之虚文
　　次年劝农文
　　一夫不耕或受之饥农固所当劝夺其民时不得耕耨农尤不当扰此邦土旷人稀地有遗利劝相之方真不容缓然劝之意虽勤扰之害未革则莫遑安处欲耕得乎乃者视事之初穑事方兴邻冦绎骚舆论纷然欲鸠保伍爰咨爰谋恐妨农务第调禁卒控扼要冲迫近冦境始令纠合以助捍御复罢科需蠲工役戢追扰惩诬诉涓埃无挠俾一意耕垦迄用康年家给人足田里熙熙揆厥根源基于不扰今春和时重举旧典劝课有文不复繁述太守当行恤民之政不替厥初尔民当思力穑之效图惟厥终上下相安和气召祥时雨时旸复如旧嵗则进业日登其乐奚穷尚恐利有未兴害有未除耳目之所不暨者毋惮来告当为审处期于便民今乖争寖息讼狱顿稀岂教化能遽转移盖礼义生于富足更冀父老胥告胥训申孝弟而修忠信以成和顺辑睦之风岂不休哉
　　代劝农文
　　闽峤郡八鄞江介在一隅山丛水浅舟楫不通民所仰食不出郡境时和嵗丰仅以不乏一或少歉旁郡谷粟釡钟莫致细民艰食率多转徙窃发之虞故此邦力田之务尤所当急比年荐登粒米狼戾稚耋按堵冦攘屏迹尔民亦既享力穑之利矣矧今风雨时若土膏脉起尔父老其帅子弟于耜举趾是穮是蓘人力既至地利必倍茍惰农自安则灭裂之报虽悔何追今太守出郊躬行劝相尔民勿以为故事而聴之藐况太守莅事以来禁遏嚚讼蠲免宿逋胥吏蔑追呼之扰田里絶力役之劳是农时不夺而农力不困矣一意耕耨迄用康年使家给人足以修孝悌而兴礼义顾不休哉
　　跋
　　学田跋
　　郡给田赡学学刻石以纪兹旧典也环峙森列歴歴可稽捐私帑而置未有邹侯若者侯属意教育超轶今昔廼者捐金之始谆谆面谕以剏邸宇掠僦金不若菑畬之安且久地遥多逋土瘠易歉又戒以择负郭膏腴市之深图逺虑委曲详尽兹不亦仁人之盛心庠序之殊遇乎今所殖者地迩而租丰亶可裨廪稍传永久大书深刻俾青青子衿顾瞻咨嗟以无忘莫大之徳易曰观颐观其所飬自求口寔观其自飬盍亦自飬以副所飬则游泳其间者可无恧矣
　　又
　　捐闲田以赡学诸郡皆有别驾而为兹举者林公之前未闻焉盖公尊贤重士出于天性以两科得隽荐典芹泮作成誉髦増羡廪给四明富沙交口称颂今虽展骥治中于学校尤属意尊先圣则饰帘易防礼诸生则设醴餽金复因民请荒莱拘其租入屡以畀学青衿感戴请志诸石某谓公賛贰此邦亷明平恕诸台列剡去是而羽仪于天朝也不逺矣广厦万间将以庇天下寒士俱欢顔岂但汀庠防赐而已
　　记
　　戸曹防记
　　视漏不苴忽倾不支居公宇者大概然也求其不洿不毁时葺时理者十不一二焉矧曰其有能毕力营剏不为已而为人如赵君之宅心宏大者乎戸曹廨宇始剏嵗月漫不可考其重建则淳熈四禩也堂庭卑隘椽栋挠折上雨旁风无所障盖其来久矣三衢赵君以妙龄擢第来处兹宇休焉息焉而不以陋自厌独念阅文史防僚寀不可无所于防左隙地营一室扁以深容他悉未暇葺曰予得兹足矣既而郡侯邹公剡奏于朝易寘推幕寻迁宏宇复喟然曰吾虽获安于此而旧防将圯不为更新继至者何所休焉遂捐已俸市木石陶瓦甓计工役为费不赀郡邑聆而韪之竞挥金以佐用于是涓吉相方前指后画谓昔门面北防靣西堂庖面东南委折颠倒不中凖式乃撤亭凿墉转而南乡规模宏敞形体端直更旧门为櫺以便览观葺旧防为亭以供燕娱工既讫集同寅而落焉酒酣或执爵而言曰昔叔孙所舍虽一日必葺其墙屋左氏特书以着厥美今赵君鼎新旧宇以惠后人其绩尤彰彰焉而漫无纪述亶为缺典某谓此直君之余事耳君智足以造谋才足以集事文足以饰吏而又辅之以端方沈厚之质惫心疲神宻賛郡政凡有可以便安于人者行之刚果不俟终日其经画缔建宜如此其宏且敏也众曰然请刻于石使来者得以观焉
　　漳浦桥记
　　南浦临漳之岩邑也去邑郛五里鼇峰瑞岩屹若对峙中横鹿溪演迤涵往来病涉绍兴间邑士杨造林正中始剏石梁阅嵗滋乆东倾西溃嘉定六禩竟圯于洚水寓公南安尉黄君克寛三山理掾陈君縡共谋重剏虽更迭宦游而解组来归必拳拳疚心焉或拉耆艾捐金以倡始或命浮屠作偈以劝施铢积寸累前规后画以迄于成于溪之东改甓旧路五百丈以隔沮洳于桥之南肇建新亭三十楹以便憩息经始于甲戌之秋毕工于甲申之夏如虹斯垂如翚斯飞阖境耄倪顾瞻咨嗟愿刻石以记适黄君造朝以予同登且尝侍先君宰兹邑遂以见属某曰伟哉君之是役也昔薛惠为彭城令桥梁不治薛宣知其不能今君里居乃能经营缔创以为无穷之利行宰钜邑必将推此以平其政民之被赐胡可既乎虽然是桥之建不特为山川竒观而人才之盛实系焉邑有旧防谓鹿溪平出公卿通人行状元生昔人以鹿溪名桥意盖取此后有易其名者自是人才湮郁嵗在癸酉黄君复以溪平名之是秋即有褎然为荐首者继而桥成则与计者八擢巍第者二亭成则登乡书者六捷礼闱者三皆向所未覩者虽防纬之言茫昧难信然事有适相符者是亦可异也已继自今其益修人事以应之则异才辈出纷纶华耀当有以叶昔时之防又不但若是而止愿相与勉之
　　繁昌县学记
　　繁昌邑庠肇于庆厯迄今几二百禩其地则始在县治之南寻迁于东复迁于东北隅或因烬而剏或因敝而脩比嵗以来邑计窘匮遂不复葺三山王公来莅兹邑首谒先圣循行学宫视其殿则倾东溃西视其堂则上雨旁风廊庑圯毁庭除榛芜公嗟吁良乆亟欲新之而宿逋溢万无以为资朞年政成则用渐纾乃市木石乃陶瓦甓乃属匠役倚周簿董其事前设櫺星次植三门旁置翼屋殿之间三堂之间五斋之间十有八至于庖湢亦防不具环以垣墉凡百有十丈经始于乙夘之夏讫功于庚辰之秋宏敞峻洁顿改旧观祀器尚缺复新剏制共縻米百石有竒钱一千一百缗有竒学廪素微赡给虑啬复嵗増缗钱四百米石百有二十俾青衿肄业其中月有书季有攷于是阖邑誉髦族观聚叹愿得文以志诸石走介来请余谓僖公修泮诗有其歌文翁兴学史有其賛郡国之大财丰而用足其力固易为者犹使人咏叹无斁矧地俭于百里复承公私赤立之余乃能经画缔纫其事为孔艰焉是乌可以无纪况今之为邑者茍以办治闻则献羡余以希进饰庖传以称客否则以封殖其私留意于庠序者盖罕焉今公舍彼为此不曰贤乎一宜记间有兴学者又第饰美观贾虚誉而教养不立今公乃丰其储而课以艺或城阙无佻达之讥环佩获渐摩之益二宜记邑之秀民不利于南宫数纪矣今是学甫建而登桂籍者即有人焉茅拔茹连当自兹始三宜记至于修坛壝新仓庾葺杠梁表闾巷又特其余功耳盖公廉勤练宻讼理而政平县计既裕遂得以为脩旧起废之举善最蔼闻趣召不逺使嗣是者毋替其成又从而増益之则邑之防赐其可既乎
　　永和堤记
　　运河有塘衣带淛水自帝都东北桥镇薄吴头楚尾緜亘千余里闗提封者六州带主筦者十县仁和首当其一邮递辇运憧憧旁午惟永和堤阻鼎湖白龙潭之险夘风湍流朝夕鼓荡一有残溜则膏腴数百顷瞬刻就浸欲经乆不拔是岂一日一人之力哉邑有范任二君倡为义役乃悉心讨究谓土力屡溃于成也于是率众僦工筑以石桩以松迄成二百五十丈为钱数千缗范君为费独当什伍董视犒赉尤详焉傍筑道民庵给伏腊俾早晏巡徼事无疑虑整如也肇始于绍定己丑之春告成于是嵗良月之望民间曽无劳动之苦公家坐收兴筑之利谈何易哉堤成请记颠末余嘉其贤劳且谂对曰自令之尹吾邑也无横敛暴赋以蠹民繇是吏日贫而民日富既有余财矣无深刑酷罚以残民繇是役益简而生益蕃既有余力矣及今闲暇率就斯役用答令徳故输财而不知费尽瘁而不惮劳令不吾强也余亦欣然而思以谓总总而羣虽各有心其于于望望未尝不基于寛虐之政廉污之操虽令不从与不赏而劝者抑岂无故哉今范令尹光世济其美连跻科级以儒道字民泽最深矣始终不扰与民相安宜其一乡之善如范君学谕武任君学录安世毅然以身任其责也吁佚道使民虽劳不怨凡领民社之寄者何独不然岂真仁和之长独擅其美永和之士勇于为义耶故书绍定庚寅阳月吉记




　　钦定四库全书
　　东涧集巻十四　　　　　宋　许应龙　撰帖子词
　　皇帝閤春帖子
　　日向皇都永氷从太液融青阳才转律物物被和风寛大书方布欢声四海同阳春如有脚造物不言功圣徳乾坤大皇图日月长逺人咸畏慕国势寖安强金华防胜年年巧栢酒椒盘嵗嵗新恭愿吾皇千万夀四时无日不阳春
　　三白从来兆嵗丰几看瑞雪舞回风苍龙挂阙农祥正击壤行歌我稼同
　　东风昨夜扫氛埃四表咸欣寿域开都防已飞三捷奏凌烟同上万年杯
　　皇后閤春帖子
　　一气转洪钧阳和触处新上林春更早草木已精神一嵗两逢春皇都景物新发生何处早甲拆验庄椿椒殿霞觞举金花拆胜鲜年年庆佳节眉夀祝绵延日融阆苑红初露氷泮瑶池碧半涵管取新年多胜事当知风化自周南
　　腊前三白兆年丰即更弥旬雪满空嵗籥未经春已到从今物物被和风
　　贵妃閤春帖子
　　木徳新回律琼壶暖不氷举头闻鹊喜翔舞下觚棱月射璇题烂风传玉漏清仰瞻云汉表辉润四星明昨夜东风入律新朝来蕙露净无尘玉觞椒酒陪欢宴总道今春胜旧春
　　贤哉淑徳继鸡鸣宻賛闗雎美化行夙夜若为勤警戒始终一念欲相成
　　翠管银罂旧事传新春賸喜在新年巧裁防胜迎佳节更祝君王夀万千
　　皇帝閤端午帖子
　　卑服即康功君王俭徳隆却颁罗与葛恩渥被羣工内外期无患兢兢理万防延英勤讲论遑恤汗沾衣清净无他好歌风舞舜琴阜财并解愠总是爱民心离明赫赫正当中万物咸欣长养风陇麦已登蚕又熟更多膏泽兆年丰
　　诞敷文徳洽寰区赳赳明明运庙谟自是不争应善胜何须更佩辟兵符
　　殿阁凉生昼景长翠烟缥渺御炉香经帷讲罢看章疏至昃犹闻食未遑
　　皇后閤端午帖子
　　玉切菖蒲细金包黍角香年年庆佳节燕衎侍君王寳篆烟轻绕瑶台日正中等闲调玉瑟聊助舜琴风重午宫衣赐百工香罗叠雪葛含风谁知此日荣恩被端自称丝效茧功
　　辟邪不用符为佩续命何须防结丝逮下徽音继樛木穰穰福履已来绥
　　三千玉女鬬羣芳并蓄兼收百药良咸愿东皇与西母无穷眉夀等天长
　　贵妃閤端午帖子
　　撷秀鬬羣芳兼收百药良不因仁及物庶草曷蕃昌淑徳仪宫阃天教受祉繁艾人暨桃印奚用更悬门丹篆钗符防缕鲜承恩侍宴玉皇前一年一度为端午此去应须亿万年
　　裁成御服进君王雾縠云绡叠雪香却效葛覃躬节用不忘澣濯旧衣裳
　　槛有榴花沼有莲南薫拂拂晩凉天六宫莫度新翻曲只理云和伴舜弦
　　诗
　　次韵张太博方得余所遗二程先生集辨二程戱邵子语
　　文字未科斗图书未龙灿然天地间此理触处逢是谓象之祖而为数之宗昊羲古神圣先得人所同文因而繇之旦出亦并雄讫于我孔圣天命滋益恭浑然一理贯宻察而从容辞变于象占四者固所崇推时以知变象占在其中荒荒秦汉后学者昧所从不以灾异防则以虚无通天开周氏子易道乃复东动静静复动终始始而终上承千年绪下起百世风同时有邵子讲道于伊嵩天地之运化阴阳之无穷即物验消长先机知吉凶邵子极道数独立几无戎【助也见诗注】二程阐周孔为时开蒙蒙其归则一耳昧者结忡忡学之将奈何矧余倍颛防要知羲皇心须踏周孔踪
　　送天台李守
　　天台罹洚水平陆几成渊经理阅再禩民瘼犹未痊将令田里安须得牧守贤畴咨能俾乂佥曰蓬莱仙君侯寛且明履节金石坚吏事素精敏公心无党偏分符膺重寄为政将奚先租赋盍蠲减狱讼无淹延奸黠须禁戢阨穷当悯怜庶销愁叹声播作谣颂传使华闻有命丹书下日边复使兹郡民鼔舞戴二天政成彻丹扆驿召归甘泉嗟予十载间稠叠同班聮学馆暨郎省昕夕相周旋喜君驾朱轓恨我违英躔同寅举饯觞佳句聮华牋枯肠强捜索缀缉仅成篇
　　送杨郎中守嘉兴诗
　　君昨倅嘉禾施设皆儒者千里称廉平六邑荷寛假海沂虽赖祥宣室俄思贾召还甫再朞出守荣五马旧治闻重来懽呼溢田野正苦夏日炎将沐秋霖洒君侯寛且明义利审取舍愿推一片心大作万间厦苛敛戒分肥严刑去衣赭当令愁叹声转作诗歌写如君梁栋才一麾宁乆把只虞席未温又赋公归雅
　　送人赴仓台
　　帝念畿甸民财力俱有限俗吏肆贪残侵渔荡赀产致治在得贤刺史尤当拣明公如范滂清节迈杨绾疏宠畀仓台一道俱刮眼籴贵望公平敛苛冀公刬察吏贵精明临民当敬简髙才固优为伫见鸠功僝将令愁叹民喜至笑声莞绣节暂驰驱玉堂资着譔行矣促公归饯行聊举盏
　　赠韩倅
　　鳯城乆矣钦韩公华胄重来振祖风闗决藩条明且恕待人接物春融融散为和气徧南土雨顺年丰民按堵海沂虽喜赖王祥骥足治中难乆驻向来文惠倅瀛洲借借声名动冕旒愿君凌厉绍前美南涧事业当同休于今且庆生申旦敬爇瓣香祈鹤算中秋节近月婵娟正好平分通夕宴君家自有旧氊青合上星辰聴履声明年此防知何处宣劝黄封下帝廷
　　赠林倅
　　元是清都紫府仙出为名世应半千发矢两科俱中的英名烜赫斗横天鄞水富沙典芹泮黜浮崇雅文风焕沙阳之政寛而明吏不忍欺民不玩双飞鳬舄造皇州三台八座俱挽留辞荣避宠姑别驾恬退髙节前无俦千里提封勤賛理恕以待人严律已一轮秋月照无私百尺春潭清见底须知作善天降祥俾耆而艾夀而臧萱闱朱顔映苍鬓诜诜兰玉如鸾翔匪伊丹诏日边至防足乌台陟端揆年年衮绣舞莱衣瑶池屡献蟠桃瑞
　　代上何枢宻
　　宋元宪公王沂公妙龄擢第魁南宫清华歴徧陞谏省雍容二府亮天工却敛经纶来望郡一镇天雄一镇郓政声洋溢彻宸聦丹诏紫泥催入觐庙堂端委秉钧衡致君尧舜风俗醇至今景祐皇祐治振荡人耳如雷霆巍巍勲绩谁能继三叹真贤生不世岂知今日元枢公矫翼天衢更凌厉礼闱得隽冠羣英旋登言路撄龙鳞运筹帷幄参宥宻翻私雨露泽全闽生平出处搃相契左揆尚虚天有意宣麻指日下彤廷整顿乾坤迈前美萱堂正富八十春防衣辉映衮衣新二公荣贵虽同辙如此盛事真无伦先子姓名叨附骥况复团司同典记遗簮堕履傥未捐惠顾尚期逮孙子鲰生鼔箧趋贤闗朔风急劲脩涂艰坱圠洪钧转一气为借阳和先破寒
　　饯王郎中赴湖南仓
　　明明天子御丹扆首择英贤将使指湖湘以南阙仓台环顾在廷谁足倚蓬山兰省辍名流礼乐光华共心企看看六辔载驰驱爰度爰诹逮田里散财发廪苏阨穷扬善举贤律贪鄙苐恐崇台未突黔趣上亨衢诏泥紫与君同齿复同寅那更着庭绍英轨交情金石乆益坚人虽渐逺心则迩衡阳鴈过可传书时愿刘公贴一纸
　　贺同知生辰
　　訾陬之月如阳春君臣庆防应昌辰虹星牛渚将诞圣崧髙维岳先生申日角珠庭辉绿鬓仙风道骨真宣靖才凌铁干四十围量狭银潢三万顷端委枢庭賛化工制胜谋谟谈笑中九扈告成村墅月一尘不警戍楼风勲名元是青氊旧衮衮名公谁出右黄麻昕夕下彤廷玉带貂蝉辉衮绣曈昽瑞日上公槐宣劝黄封天上来賸喜千秋佳节近需云复宴鳯凰台福禄固知公自有不待占星问牛斗鲰生只备三千诗留取年年祝公夀
　　代上庠同舍上廷评
　　忆昔弱冠游芹宫颍川先生振文风蹮蹮媚学比如栉抠衣执经函丈中何人才识最竒伟惟公表里珪璋粹学精姬公经国书赋飘司马凌云气词场价涌荐争魁赐也何如敢望回一别星霜逾十阅侧耳誉声轰如雷翩翩荐鹗翔西淛一飞直上黄金阙排云披腹呈琅玕蟾窟仙枝径攀折枳棘难淹鸾凤栖金科得隽易如携趋归立拜廷评命青琐黄扉指日跻屈指曩年同砚席五人已作龙门客乡书黉舍多有之碌碌未能着竒节着鞭无若祖生先策足要津仪班聮自笑尘踪犹隠雾拭目亨衢问天渊绨袍恋恋故人意堕履遗簮未捐弃不求而荐佩私恩髙谊如公今有几虽然前事已参差荷借邹生律再吹苦无好语为公谢抖擞枯肠成此诗
　　鳯池立碑纪事
　　鳯翥龙骧欲表三山之竒杰蚨螭首载刋千佛之姓名虽云故事之流传未若此时之烜赫胪传星陛三魁同萃于一州喜动天顔四海喧腾于盛事凡遇榜中之选又皆天下之英卿云黼黻而游夏渊源歆向才华而孙吴韬畧比肩接武已増闾里之辉华博学宏词尤耸绅緌之观聴若是横翔而捷出固宜深刻以大书维石岩岩益壮飞鸾之胜迹诸公衮衮伫聮振鹭之清班幸目竒观率成长句
　　阅尽衣冠盛事图三魁同郡古来无词科得隽真鸿笔仙籍聮荣总钜儒此日姓名辉石刻他年步武接天衢浯溪更把元勲勒借借休声震八区
　　赠郑枢宻
　　丘壑方将窈窕寻肯贪斗印耀黄金几颁中扆留行诏莫返元枢勇退心红斾分藩虽足乐丹诚恋阙自难禁浮云出岫知无意只恐苍生望更深
　　拜赐宫花纪恩诗
　　济济跄跄蔼缙绅祝尧均效华封人觞称鳯阙懽声沸花锡鸾枝内様新露叶巧裁隋苑彩天葩先借汉宫春举头仰戴君恩重好尽忠诚报紫宸
　　不用凉州羯鼔催阳和已逐小春来谁将万防花间艳都向百官头上开様巧賸裁隋苑防影摇斜蘸汉宫杯玉阶再拜君恩重洋溢懽声遍九垓
　　和权郡重九韵
　　铃斋静暇锁棠隂幽壑何妨窈窕寻咳唾珠玑辉众目铮鏦琴瑟乐宾心引杯非为黄花醉设席欣逢皂盖临来嵗茱萸赐朝士看君鲸吸玉壶斟
　　和闽帅
　　龙飞天子揽英雄旧徳欣逢泰道通丹诏果然颁北阙防舟行矣驾东风雨余杉径新添绿暖入花妆旋姹红待得湖边春色满我公已在鳯池中
　　新凿南湖接海潮油幢领客泛兰桡那知半夜雨声急却放新晴物色饶尽日登临陪步武髙谈洒落挹风标阳春白雪真难和泚笔惟书道路谣
　　和邹守鹿鸣宴
　　贤守声名重泰山肯将曲学误儒冠相期素节终身履不道青云得路难多士聮翩阊阖去忠言凌厉雪霜寒朱轓指日归枫禁廷防烦公具眼看
　　馆中和赏桂诗
　　喜陪盛集桂丛间拟赋新诗未敢先忽拜清篇真寡和难将拙语更争妍枝头烂漫黄金粟席上风流紫府僊凡骨岂容攀俊轨也沾賸馥醉花前
　　挽节使少保
　　一节忠勤绍祖风貂蝉七叶擅华宗版曹羡利巍迁秩强敌知名特敛容荐士半跻青琐闼为民数奏皂囊封龙旂虎节今何在纪绩还须仗蔡邕
　　衮衣赤舄我公归共傒登庸翊政机枫禁荐颁天语渥薤歌我叹露华晞真王未复青氊旧亚保空余紫诰辉突兀麒麟图绘处仰瞻遗像倍歔欷
　　挽李文昌
　　颙颙徳望重朝廷况有胸中千万兵蛮獠未擒宵旰虑轺车一出笑谈平囊封力沮和戎议制阃咸推料敌精壮志未酬天不憗空余草木识威名
　　盛名从古号难居公独峥嵘四纪余禁陛几年闻曳履帅垣三度拜除书夀祺合享千龄永往事俄惊一梦如乆矣辱知惭未报仰瞻丹旐倍欷歔
　　潘上舍父挽诗
　　狗茍蝇营笑俗情机心降尽倒风旌人生六袠不为夭家累千金能享成老去月评推吉徳生前天爵谢虚荣悲风瑟瑟飞丹旐行道歔欷亦失声
　　兰玉贤闗隽誉飞词场几见捷音驰登云将慰椿庭望陟岵俄惊薤露悲荣养痛嗟今日隔嘉封赖有异时追前冈已卜牛眠地螭首行镌九尺碑
　　夫人黄氏挽诗
　　枢庭勇退古无前内助端由妇徳贤燠馆凉台供燕乐衮衣褕翟庆聮翩虽云生死皆同嵗犹恨徜徉未百年遥想铭旌摇曳处江山草木亦凄然
　　代同舍上郎中
　　人物依然吕洞宾氷霜风骨玉精神退朝花底千官散标格如公有几人
　　能赋人人説颍川谁知妙诀已亲传词场屡草干将句掷地金声震九天
　　逸气飘飘正妙年縦横礼乐扫三千胪传玉陛星辰晓姓字巍居鼎甲先
　　父子同时践禁涂一门荣耀世间无愿凭曹霸丹青笔绘入衣冠盛事图
　　册府方羊冠列仙粉闱深处烂星躔黄扉已设屏风隔防见丝纶下日边
　　题西岩寺
　　第一岩前风景殊山僧去后野云孤归来不费丝毫力幻出天宫一画图
　　修行极则到心安静处忙中只一般谈笑打开新铺席此身元不离蒲团
　　自叹
　　仆诉无衣婢诉饥老妻终日不开眉十年待得齐熟又似齐未熟时
　　荠菜
　　拨雪挑来叶转青自删自煮作杯羮寳堦香砌何曽识偏向寒门满地生










