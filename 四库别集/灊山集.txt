　　钦定四库全书　　　　集部四
　　提要
　　灊山集三巻　　　　别集类三【宋】
　　臣等谨案灊山集三巻宋朱翌撰翌有猗觉寮杂记已著录其集目见于诸书者宋史艺文志作四十五巻诗三巻陈氏书录解题作三巻焦氏经籍志作二巻而周必大平园集又云其子軧等类公遗稿凡四十四巻巻目彼此互异葢必大所言即宋志之四十五巻乃其文集陈氏所云三巻者则専指诗集经籍志所载亦其诗集而又讹三巻为二卷也今文集已不可见诗集亦无传本惟永乐大典所收篇什尚多谨裒而集之厘为三巻以还其原目翌父载上尝从苏轼黄庭坚防翌承其家学而才力又极富健故所著作颇有元祐遗风集中五七言古体皆极跌宕纵横近体亦伟丽伉健喜以成语属对率妥帖自然陈鹄耆旧续闻刘克庄后村诗话王应麟困学纪闻皆采其佳句盛相推挹葢其笔力排奡实足睥睨一时与南宋时平易啴缓之音牵率潦倒之习逈乎不同周必大序以杜牧拟之非溢美也今陈鹄等所摘诸句虽不能悉见全篇然三巻之内菁华具存亦足窥豹一班矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　钦定四库全书
　　灊山集巻一　　　　　　　宋　朱翌　撰五言古诗
　　双鱼花
　　物生本不同所贵以形似如何小草间或作潜渊类宛然花叶分有此尾鬛备如以栁贯腮十百共一蔕可肩比目鳞与世为上瑞稽首蓬莱宫愿附花鸟使
　　送山芥与徐稚山
　　北风撼坤轴飞雪封髙崖万草坐冻死不复存根荄蔚然苍山底有此紫玉钗本无尘土侵寜畏霜霰埋偶为樵牧知遂与薇蕨偕坚瘦故耐乆苦森终怒俳未免一时出肯事众口谐可以寄乐天时供八关斋可以送庾郎三九代食鲑朱门厌燖煼嘉蔬日谁差飞觞失行次可口相推排尔来走缾甖遂费登山鞋文昌列宿光骑省后人佳居官乃退歩养气能实骸一箸须子同苦硬求吾侪
　　淮人多食蛙者作诗示意
　　淮人为水族庖脍亦已巧田间有鸣鸡性命得自保吴人口垂涎捕取穷浩渺于吴产或多于淮求则少要之业境防食债良自绕予也家淮南游吴尝草草平生下箸处但觉皆羊枣不论赤鯶公亦及长须老何况鼓吹部可作钟鼎寳世间多空中所见徒有表至美不外示鱼鼈岂皆好君防十月鹑羽翼甚轻矫变化湏臾间不念旧池沼食鹑乃无言食蛙或颦愀鹑蛙等无二妄想自颠倒舌根无尽期所得在一饱哀哉南路徐食方説燖煼但俱供芋不必着锦袄较之食疮痂岂但能稍稍
　　游月岩诗
　　赫日方正中忽见第二月老木盘硬枝扶疎真桂叶烟云成显晦望靡盈阙初无大小余可以厯没灭但能照行人千古此山侧却笑天上轮昼夜不停辙
　　张翰恵书告窘
　　伯龙营什一抚掌鬼在侧燕公铸横财地下万炉热贫富有物司得失难智索我今竟日餐或待门生设朝园斸菜根暮火团松节黄妳坐上座方兄行禁谒安能决余波可以润子箧俯视腰一围何时解三荐福纵有碑震雷即惊裂读我送穷文还君乞米帖
　　与刘令食枸杞
　　周党过仲叔菽水无菜茹我槃有枸杞与子同一箸若比闵县令已作方丈富但令齿頬香差免腥羶污我寿我自知不待草木辅政以不种勤日夕供草具更约傅延年一饭美无度解衣髙声读苏陆前后赋
　　王令收桂花蜜渍埳地瘗三月启之如新
　　桂花老月窟堕地防金蕋长忧风雨余失此香旖旎抚树三叹息留花姑少俟枕中有仙方解使香不死蜜蜂喜输粮余润获渐靡瘗深阅三月发覆验封玺虚堂习新观博山为频启初从鼻端防忽置秋色里氤氲缥缈间可以降月姊自兹闻四时何止名七里
　　与郭令歩至城下见田间稻秧已可挿慨然有感示郭令
　　端居倦来往春去谁与娱眷眷斗升米翛翛东南都薄暮喜穿屐同逰又吾徒念昔始经此污邪祝满车及今几何日立苗还欲疏懐新舞翠剡生意蔚以舒吾生将安之土偶之与俱清夜梦乡曲未觉田园芜他时招子归把锄春雨余
　　重午菊有花遂与菖蒲同采
　　菖蒲秀端午黄花作重阳万物各时行半嵗遥相望云何忽并开相与同一觞仙人九节杖东坡一枝香洗去仲夏热如逢晩秋霜均是酒中物俱使吾年长莫夸雨露私勿笑草木狂登髙阅竞渡乐哉未渠央
　　竞渡示周宰
　　英英屈大夫遗骨沦湘湄楚人念何深叫空寃水妃虽无些词招顾有铙鼓悲忆昨上已日纵观金明池突殿隠负鼇长桥低卧蜺诸公贵人来珠幢绀幰随两军各气熖万楫生光辉鱼戢影避虎龙挟翼飞想当大军后益觉游子稀况我中兴君髙拱絶宴嬉覊人老淮楚古寺临长溪节物亦撩人风俗自随时徃来两舴艋规模具体防邑人乐丰年聚观眼不移捐金赏先至顿足助絶驰在昔攻战具今但娱羣儿因而语兵法可以威四夷八寳水中央大海压左圻其中椎剽奸连舰扬皷旗先事能预防在易则见几作诗示周郎赤壁有成师
　　竹枕
　　方牀洗湘斑夏簟织蕲笛谁与同卧起青奴甚相得嘉哉直节君契分近愈宻深林捕猫头乃复枕上膝直从无热天径下清凉国早晩报平安一觉我自适梦中从我游子猷推第一
　　西园月夜竹影满堂
　　良夜天彻幕林间月如筛解与竹传神月娥真画师东坡元不死鹤驾相追随习气未扫除戯笔聊一麾调和水墨匀幻出虬龙枝图成不挂壁掷地容俯窥欲进复小却尚虑鞋底泥
　　初直省宿
　　薄暮欣暑退吏散列闲屋氷防冷如水孤坐一巾幅乆絶青绫赐仅免牀下伏何尝语丁寜但愧头蓄缩频年耗太仓初夜费官烛枕书倦已抛梦蝶来更速咍防到天明从人笑列宿
　　次韵胡明仲见寄
　　去年玉笋班仰视见櫑具论事似陆贽任事似裴度今年起衡山出守非不遇床头防周易象在益长裕解琴湏更张谋国乃疾固要开天地炉更使万物铸可怜氷氏子大似鐡鑪步自谓乐于贫公乃知其素来删城旦书聊免吏部注祝公早来朝为上寛北顾
　　送张巨山
　　天方六月暑君有千里行相从苦不欵惜别难为情发轸子胥山落防石头城火云午尤竒水风晚更清辉辉萤自烛嘒嘒蝉争鸣今代太史氏昔者兰台英人如晋宋间诗与顔谢并吾君志恢复求士出至诚玉堂紫防省待子来经营
　　七月十四夜月分韵得明字
　　澹澹烟覆渚呜呜角收声白毫万丈光下注千山倾良夜三五时玉楼十二城皇天老眼开碧湛双瞳睛窥我读书徘徊到天明风从树头来挟我入太清飞萤转蒿丛熠燿徒营营露气下庭宇秀爽凌冠缨以兹无尽景对此不平鸣不如使云遮寂厯忘吾情
　　有感
　　退之传毛頴歩骤过迁固当时不入眼怪笑且惊怖栁州极不平裁书细説喻浮云蔽两曜慿虚亦暂驻何伤黄道行终古元气聚呜呼古今一吾其秘缃素
　　晓上乌石滩
　　急滩上水船进寸辄退尺老夫敢穏坐解衣起佐刺凡我同舟人有力俱不惜已济各相贺可以正枕席反观顺流人如电亦如射艰难与快意等是时行役月落东方明云收逺山碧翩然两白鹭过眼已无迹天地正尔寛何苦自局蹐脱帯且腰舟歇我履一只
　　章质夫帅广时以酒六壶寄东坡于恵州书到而酒不至东坡有诗传在人口思召作广东漕翌适居曲江亦恵六尊且云吾家故事也为作此诗
　　西枢镇番禺绍圣之初年覆露落南人雅意极周旋六尊南海春万里罗浮仙先生洗破觥使者张空拳五十有六字至今星斗悬君持泽国节我赋囚山篇欣然故事脩要使家法传礼等百牢我情均一觞天夜来灯有花不忧爨无烟但恨语无味何以追昔贤
　　三月旦行园
　　我栁已飘絮我笋亦上竹雪氊宻盖地犊角横入屋兹辰略行园喜色动眉緑炎荒异中原气候少清淑一日具四时旦暮变寒燠而我于此间兀若蚕上簇但爱草木长遂使杖屦熟喜甚得小诗意防语不续尚可羊何和不用唐衢哭诸公幸无事来不待休沐牀敷三百棊胜负任反覆
　　饭大涌泉入紫防洞洞乃余寻出
　　山川有佳处神物严守衞自非夙有因孰敢发其秘众壑拥流泉青间见白沸洗我杖与屦时作深入计要须乡道先行与老人值指我洞壑已忽不知所诣劚荒刬巨石稍去眼中翳豁然大厦开位可百人置嵌岩一日出自此沓逰骑开山属老夫爱山必同类甚畏长风寒当暑皆敛袂欢伯遂行登相引入胜地
　　嵗乙丑余年四十有九矣因诵太白四十九年非一往不可复之句次其韵
　　南来不赢粮随身一竿竹四年钓曹溪溪水香可掬求方驻隙驹辟糓起黄独五十止欠一何地可归宿今晨祖师前一掷杯珓卜去以六月息来期七日复徃事一局棋信手不必覆吾生行休矣自此生处熟
　　题刘宪十君子轩
　　北极元轩气受命惟尔独四方散子孙万里异闽蜀戴谱六十一嵓谷无遗録段记三十九防搜出隠伏世若不尽见谁为合其族儒林老丈人与世谈无欲开轩延十君跪坐进三沐髙低列云来新旧间伯叔团栾十家春门户各清肃客至为巻帘賛名问寒燠一见伯玉辈遂使季子服我欲作竹史就君求品目
　　予居曲江五年今嵗又暮慨然有感
　　坐对研旁峰卧阅屏上山一事不挂心万病方穷源吾君礼南郊吾母望北还一嵗几得书五年阙问安是自取之尔尚复何所言手种庭下梅花开聊喜欢系日既无术缩地良独难
　　寄江东王端明
　　徳人大江南壶歌温玉帐三嵗丰年玉民倚嵩华壮政碑满七尺赐盖髙一丈平生诗有声行与李杜抗余力到行草妙合晋人様如此未赐环颇复辜众望前时幕下生今作倚门肮故国动逺思一夜清江涨身如甲巻书自鱼乙放南风造新凉爽气来叠嶂壶觞得自引茵鼎保无恙愿公介厚禨中卣调秬鬯
　　十月旦读子美北风吹瘴疠羸老思散防之句初寮甞作十诗因次其韵
　　战休左触氏梦破大槐国肝胆方一家燕越非异域是中路坦平本自无降陟乾坤有乾坤无极复无极海角尽东南天门洞西北万里无寸草何人不相识亦有鼓刀儿大烹举铜鬲
　　其二
　　问学要根柢文章忌雷同字求反切当义用训诂通纵之逼论劔收之入檀弓平生苦我心不如作一农林间潇洒侯川上赤鯶公姑从贤者乐勿笑鄙夫空秋宵引佳月暑昼追凉风如此了一生我其塞上翁
　　其三
　　戱语陇头子与若本等夷朱紫强包褁本非我所宜失脚落番山杳杳随风吹将买二顷田树以枳棘篱还我本来面度今正其时此防我自决欲问其从谁譬彼沈疴人忽然饮上池穷命可抵虎寜畏山林魑
　　其四
　　老火已退师寓客不忧瘴静坐窥物理一一见情状用起举拂子功成卓拄杖五行更主事衰絶变生王此身属造物穷健胜美恙
　　其五
　　厌晴思滴沥闵雨思开霁姑欲快吾私岂暇计丰嵗身如姑射山物物无疵疠可笑建除家卜日论开闭堂堂百年中顾已阅半世徭蜑且友朋百粤即鲁衞
　　其六
　　子房悯浊世意欲一洗为五日老人约何乃数后期功成去学仙辟糓从清羸岂不知自苦反覆加深维志士极钻仰坚髙今益弥是为万世法何止帝者师寜知取履时几欲真殴之
　　其七
　　兹辰驭北风所至有东道把袂问浮邱餽芝走商皓着裙拜木公献寳出富媪气平四大和以此可却老长生等终古彭祖是亦夭有客诣理窟相过或谈妙再拜有所乞乞我如枣
　　其八
　　南来走炎荒北归定寻思一生困坎忧患真吾师堂中木上座万里唯尔随方幸得良喜那肯懐秋悲但令今可行勿愧论少卑少时不解事日日荒于嬉投老又懒惰得一或十遗戯我过此生造物真小儿
　　其九
　　中夜念凉天搔首坐待旦北风鸣屋角此懐忽凄断儿曹计伏腊极力供井爨忆昔冬来南骨肉遣星散念兹岂人为稍定理丝乱呻吟裘氏地皆是儒与缓往语执金刚勉力守门闬倒嚢留一钱且免用鞭算
　　其十
　　囚山无他谋治生出下防载之百漏船吹以无孔笛一饱乆定矣誓不为欣戚家山天一方何地休行役天其调伏予中嵗遭逺谪养成一牯牛露地见纯白
　　寄无锡诸蒋
　　夜帆起犇牛乌竿鸣五两百年几寒暑两嵗五来往竟不到恵山闲日真难享闻道山中泉煮茗蒙珍赏当年京淅递不洗牛李党故人在邑中乃汉三迳蒋欲击月下门正想鼻雷响兹山君常到此约吾又爽且复卜后来归程一阳长
　　王承可有招隠黄龙之意
　　通途无寜轨世网阔遮逻九迁食肉荣一饷在堂贺泥深迹逾深时过事亦过要之钟鼎饱不及薇蕨饿吾知此理明甘作蚁旋磨丈夫当勇决勿使良便蹉黄龙百丈间山围天几大徃丐一椽茅抚枕得髙卧不能赓梁噫且复繙屈些卖药足生理故是伯休那当年白鸟盟肯为青衫破防官亦漫尔弃去不啻唾王子里中人到处成穏坐傥不食前言扁舟在公左
　　罗巨济辟学之西序为轩以奉板舆之乐余名之曰难老轩
　　龟息六用藏禽戯两翼张俛仰何自苦要与宇宙长深山具灶火煮沙烹硫黄此又出下防中干外徒强我有不朽计事具泮水章佳哉罗江东意师张曲江重席坐日永脱屦来鴈行举醆醉六经抵掌谈三王青云去一蹴寿域开八荒始知吾道中大有却老方以此施其母何疑寿而康煌煌忘忧花秀色迎朝阳愿子多酿酒容我时登堂
　　径山白虎寺诗
　　绕郭寻好山直北得覩径一重复一掩间度略彴峻溪声出左方环玦歩相应万木俨扶持四山拥清润髙疑星可摘况乃斗之分诸公恨到晚六月宜问信颇闻开山老説法起众病坐受于菟降了不懐寸刃山僧诧神通辩口纷若磬我岂必胜哉渠自有佛性
　　告春亭诗
　　东臯有佳致中夜雨一犁喜笑作春声麦块青欲齐浅濑发清响陈根出新荑红情顔未破翠颦眉上低练巾已堪岸藜杖始一擕殷勤遗好音胡卢来劝提
　　送郑公绩赴试金陵
　　庭槐着老花佳兴澄江束书望故国飞防响篷窻白袍防先登唾手筑受降从风靡彊燕举火烛老庞秋天鸿鹄髙惊到中叠双闺人侈宵占玉虫缀灯缸
　　君到洗沐已蜡屐欵北山吾祖山中人凛然千载顔其旁马鬛封近去龙衮间通鉴恰施行新经宜少删世上有公议渠自明忠奸物情有报复天道则好还
　　昨日天子诏痛念并州儿傥有长毂动何忧折棰笞似闻当宁叹颇牧今何之岂惟一方痛其势又类腓防士仍三年侧席收六竒谁当挽天河洗出中兴碑
　　笔端忘杻械舌本贵温润明明获麟书作世大镜哀哉束髙阁斯文乆不胜皇天开老眼牵复首拜命秋来举子塲谁领斯文印向来鍼膏肓必古司农郑
　　念我荅飒乆区区劳此生借屋就瞿昙长湖绕厢潆未了文字债截蒲坐纵横天公喜相我贶以秋风清他年载兼两防勲首短檠饥吟愧峩冠谁知此心倾
　　孤城挟龙虎盘礴纳万象冯夷遵节制旦暮过稽颡君今搦寸毫意与孤鸿徃雄豪揽千古光彩发万丈忆昨吏三年到今余梦想古寺壁间名劳君拂蛛网
　　我缾无储粟世累如缀缨读书寡见功一饱不可营鳞差四百指习惯啼饥声天岂私贫我客气略已平安能事计然且复师渊明傥有故人问但如诗所称
　　髙轩过我数相对心迹清共乗殿角凉剧谈新月生稍作莲芡费乆絶壶觞倾告我买夜航襆被催宵征秋晚破敌归连营稍休兵青云付一蹴齐晋多世卿
　　七言古诗
　　豹隠轩诗
　　金钱晕花山中竒七日雾雨人不知一朝跃出从于莬毛羣惊骇光陆离钓竿在手身在野未用声名动天下乆幽则见理则然世间岂有终藏者道人见笑皮为灾羔裘要袖孰剪裁男儿独患无文尔圣世何忧不遇哉
　　羣玉亭
　　泗濵石窟如蚁族巧匠琢山如琢木不问人家与官舍轩窻随分作岩谷符离城东石更多天划神刓相倚緑当年来过玉局翁拄杖敲门歩幽麓翼然危屋谁所兴赐以嘉名号羣玉翁家自有小仇池壶中九华伴孤独经行趣尚絶世姿丑好例皆蒙纪録银钩烂烂照无穷走马来防僵立仆是时官梅香正阑亦有海棠红映肉老翁盖棺二十年世上遗编数遭狱只今见字如见人满眼清风乱庭竹想当入海期汗漫云车屡下僊山曲仙山缥缈虚无间我欲慿之两黄鹄
　　大雪
　　汉时长安雪一丈少陵有诗不吾诳今年广陵雪一尺忍寒长作缩状从来穷巷説多泥自是泥深劳拄杖闭门不出动经旬出门无路将何向故人乃遗咫尺书逺祝长须问无恙湿薪如桂米如珠有突不黔旦逾望但擕古鼎烧黄连香穂流珠凝碧帐崒窻间石数峯气凌太华嵩衡上黄杨冬青压余滋碧幢羽盖排仙仗蒿庐頼有此清絶兴来何用山隂访飞鸿似帯燕山书重氷怕结黄河浪元防得意愈自娇嵗律囬春未全壮吾君曲轸天下寒语到三军真挟纩自怜难备絶域使规模但可山中相起来举手祝羲车何日金箆开眼障
　　溪南大雪示常子正
　　王者有徳琪树生兵马欲洗银瓮出天将以寳奠中原何用真如传恍惚沙寒汀冷鹭啄氷藻暖饵香鱼近罾梅花抱蘂不肯吐敛袵且让天花升朱门歌呼正围妓江上猎围飞鐡骑惟有书生无所为下帷煮茗汤沸
　　用禁物体书雪
　　宵分猎猎风翻帏平明漫漫雪拥扉髙妆老树枝不举深压野麰根渐肥削平履迹顷刻尽吹落杨花从来稀饥乌大有在陈厄循阶入户冷不飞我曽倚頼东风暖驱儿出市典衲衣不料元冥贾余勇小窻无地逃寒威起来塼炉荐软火敢营肉阵张妓围认香寻梅亦不恶敲氷煮茗寜皆非扫除习气几时了忍寒琢句声益防东坡先生六一老当年格法谁遵依不量吾力效跛蹩从今望炙晴檐晖
　　韩干二马图
　　飞龙翔麟夜不关房星之精下人间一鸣堕地势千里四十万匹中如山皇天生此意何在天意有在平百蛮百蛮欵塞皆稽首干戈包尽于菟斑剪成三鬃代官字濯之太液登王闲紫坛谒天五使出玉辂扶日双轮还寳鞭不用绣鞯穏扇筤前开曲盖弯方知徐行备天仗絶胜疾走周人寰开元距今四百载人物风流无一在如何两骥今尚存好手传神能不壊请从此画究规模便见当时似三代
　　人日雪
　　天公号令今年早阿香动地连催晓今朝才及七日人却见长空六花扰我独塼炉坐画灰扶杖出门愁屐倒细挑生菜鼎香落尽梅花妆额巧诗成思发在花前更愿晴多怕晴少君不见贞观有道几成康谁其致此唐文皇一时献纳尽豪杰郑公臣徴尤激昻当年入见适此时见谓人日宜相当有如此人当此日整顿乾坤才顷刻
　　夜梦与罗子和论药名诗
　　鑚破故纸我拙计该贯众史子得意籖排百部象齿悬陟厘万张蝇头字分甘遂如百两金作苦躭成五车记地锦天花出妙机琼田水英生爽气诗成欲度甫白前冠弹请继王阳起天门冬夏鸢尾翔香芸台阁龙骨蜕任真朱子老无用得时罗君政如此今宵月白及风清想君不作呼卢防泉石膏肓肯过予饮量定能加五倍
　　吴道子华清宫图
　　霜清十月天无风行宫缥缈祥云中重重绣岭光相通荘严具足无遗功泉鸣三汤春蒙蒙合欢皂荚双垂红人间尘垢一洗空玉声璆然出房栊鸾吟鳯舞纷层空岂不大胜游月宫向非道子妙絶笔那见开元全盛日槎牙老木青铜柯坡陁巨石苍玉质石言木应苦何闻阿房兴废才顷刻乃知吴生有深意一时心事能貌出臣非丹青好画师臣以画諌乃其职此山此事姑置之此画当今须第一
　　观猎防图
　　一日射雉六十三命中要是人所难一日射虎三十六骁勇无前谁不伏沙平草软雪泥干手拓弓弦腰两镞祥麟选马防若龙翻身已堕双飞鹄拜贺将军箭有神摩旗拍皷轰相逐锦褾大袖挂虚堂勇夫视之心发狂不如缓帯氊车上举酒割鲜殊不忙
　　送砚与周宰
　　巧匠斵山取山骨媪神拱手不敢惜因隆作防洼作池以金为声玉为质借以绨衣便挈擕置之乌皮长拂拭忆昨随计西入关太学三年同寝食晨昏缀缉困蝇头嵗月磨研取鸡肋时来偶题千佛经吾自无功子何得祗今懒慢大可笑身外了然无一物经时不脱管城帽子宜不赐汤沐邑我今容子乞身去却到安宜宰君室宰君真是潇洒人文章机杼乃自出陈元毛頴费追呼子坚而厚宜比徳从兹去给上方札便当入珥螭防笔切勿劝草封禅书亦莫上献开边防愿君发明错与谊昨奏条画今所急忠言谠论闻四方砚乎汝为不失职
　　简宗人利賔
　　昔时桐乡汉九卿家在淮南天一柱石麒麟冷一千年子孙不敢去坟墓我之曽髙主宗盟昭穆亦与公家叙不容妄继鄼侯萧何尝敢掘城南杜深山大泽堑刼灰甲第名园走狐兎飘零直见似人喜何况乃与吾宗遇为善本求乡里称浩叹正坐儒冠误出防留守入坐曹抑亦为此防禄故灊山山髙灊水深眼前谁作藩篱防心随大信小信潮梦绕长亭短亭路生涯旧欠钱一囊归装或有经五库今子新从彭泽来归去来兮几时去一杯且遣客枕安百尺竿头同进步
　　观诸公打马诗
　　酒酣侑坐展博局分曹并进角马足过关验齿出天衢入关未掩绕日轴十骥并驱纵来徃一将折棰制起伏击前叠后防腾骧避堑守狭良局促缓时必若出门殿妙处正湏蚁封逐孙膑能令田忌胜诸人徐贺塞翁福障泥在前解则行杜蘅可采帯宜速莫疑檀溪坠三丈终使青云成一蹴吾家欵段乃如狗敢上夷涂陪骥騄但能书与尾而五未免以筞数曰六归欤秋满华山阳茼麦倍收连苜蓿
　　闻隣舟琵琶
　　樯乌逐风不停飞尾燕掠水东复西蛮弦金拨窃私语行客转头声更悲扰扰云吹寳鬟緑新妆半隠朱帘曲无限柔情指下生谁道弹丝不如竹谷儿指法来帝城曹供奉传新曲名香山居士家有此何况更闻江上声路转溪回双橹咽弹尽胡笳十八拍山头日落暮潮平一帯荷花自秋色
　　石斛栽莲
　　数夕一梦吴淞江两桨飞度荷花乡刳中山骨泥数斗趂雨屈盘三节藕镜面光寒溢井花四顾无人下渇鵶老翁真个儿童似我非韩公亦儿戯緑茎亭亭忽独立帘踈不隔香直入宛若船舫坐促膝遂使江湖在方尺虽无太华藕如船定有庐山房似笠【摭遗载齐已于庐山瀑布中得莲房大如笠】
　　端午观竞渡曲江
　　楝花角黍五色缕一吊湘累作端午越人哀君檝迎汝呼声动地汗流雨鱼虾走避无处所小试勒兵吾有取楼船将军下潢浦佽飞射士彍强弩大堤士女立如堵乐事年年动荆楚却忆金明三月天春风引出大龙船二十余年成一梦梦中犹记水秋千三军罢休各就舍一江烟雨朱帘夜隠隠滩声细巻沙沙浅滩平双鹭下
　　南园用端中韵
　　有韩太尉淮隂家十年种木今开花松隂渐可张翠葆桃蹊乆已蒸红霞早来雨过着芒屩曲沼镜平清见沙道人从我似支遁公子立名非务华剧谈坐致千嵗日黙诵初无一字差主人负重守且将一手撚箭黄蛇因来小集休沐地何时共听归来笳饥肠欲饵桄榔粉香身要采毗陵茄凉风翛翛引佳月归兴忽起从栖鸦谁怜老我夜不寐儿曹见祝无多茶
　　八月十四夜对月效李长吉
　　雨江洗出揉蓝天结璘下铺白玉筵尾箕斗牛珠一穿连晖接影堕我前整襟危坐天地黙不知夜漏下几刻飞萤一防从外入白露下湿桂子香蓝桥云英正卖浆金盘荔枝龙眼双
　　题校书图
　　我闻校书如扫尘尘随帚去辄随有萤窻孤坐志不分帝虎鲁鱼相可否榻上诸公富贵人安能辨此铅黄手緑栁啼莺耳畔春翠袖弹丝眼前酒如何复窥蠧简尘又借管城公作帚画史画名不画实润色丹青传不朽我是瀛洲旧校书挥汗磨铅胝两肘当时万一见此图诸郎不免涎垂口
　　寄张子公
　　政和圣人拜贤书陛胪春晓传天衢集英殿下八百众一时如公此防无万口一词期第一擢之第三众不怿诸公贵人愿相识戒阍走马要君入君言不媚有药石国子先生乃例得我亦跪起就穿执妄意得蒙子公力六年一别安宜北忧患压人气不出闻之减米符离日首阳激贪用一律呜呼四海鸣锋镝白昼豺狼恣吞吸帝在奉天颇仓卒丝纶政渇宣公笔缄情逺附雪原鹡愿公来扈廵南跸平泉松菊凌霜碧伐叛亭成燕賔戚起居因书问晨夕宜为苍生调鼎食
　　方提干有端石砚池狭不能容水予擕以归令匠者广之疑其不返也书来见督以诗解嘲
　　端溪有石紫玉润未遇良工失追琢眇哉池面劣容指水至不能容一勺灊山道人请归治要使墨池少开拓毎烦健歩逺来徴事必不然空臆度子如不忘一块顽予亦敢负千金诺防令合浦防还珠岂忍荆山长抱璞一毫不敢我非有万顷难量子宜学闻道年来好説禅初机最忌多贪着认为已有已大谬乆假不归非爽约均之在此犹在彼弟兄四海何曾各笑倾万斛付江流所有尽空心境廓请对使者一斧碎与公少解贪痴缚
　　谢人寄砚
　　老矣捐书卧防屋尚记姓名供简牍仓皇去越着南冠头已如蓬口生醭无因可结孔方交有药唯医管城秃新凉稍与灯火亲学字颇惭虵蚓曲罗纹重厚使守舍铜雀不真非所蓄敢遣良工开下岩要使珍材过天目君家旧物多锦借声若锵金眼鸜鹆前者一见首重稽回视他山真碌碌公今遣一从我逰谨当配以蟾蜍玉
　　诸公劝楚真叟应进士举以诗勉之
　　太祖皇帝龙飞初君家枢宻推日车一时事载太史笔九庙画展功臣图昭陵取士极妙选乃孙应诏从诸儒威如草木部刺史屡进药石谏大夫谁知冷落百蛮里忽见其后清而腴读书过眼似皎月裁诗出手争秋蕖诸公力请举进士骈四俪六子有余三经新义未改科一代元老出此涂要令我才必有用不忧此口无以糊他年上国与计偕防日五色传天衢
　　谢人恵浅滩一字水图
　　风行水上初如织任使荡云髙沃日屏翳歇去冯夷归本体湛然无损益风本无形不可画遇水方能显其质画工画水不画风水外见风称妙笔清泉道人乃了此笔下渊源心自得斜斜一字浅可掲渺横滩晚尤急规模上继蜀两孙妙处直度吴诸戚老夫老矣不观澜但爱漪涟才咫尺面墙注目风萧萧渔浦西兴待晚潮纵贫那肯拆波涛还渠并州快剪刀
　　过秀野亭观赵昌花
　　牡丹酴醿送春归南风亦复吹戎葵青女不瘦芙蓉肌雪中山茶火争辉此开彼落相背驰安得坐隅皆见之劔南老人来解衣好手不免如徐熈萧然四幅十二枝规模一出众史卑妙处天授非人为右军字画少陵诗后来纵好难并驰传观左右识者谁爱画入骨吾一痴惜哉不获坡谷题何妨扰扰俗眼疑秀野前后花成帷按图求之君自知
　　简韩仲朋
　　老范好客老更豪长恨无人陪痛饮我尝解帯坐南轩闭门投辖则大窘小韩云是故人子酒量直湏吞万顷昨宵风雨送秋来雨罢月林散清影想当一口吸西江防抚朱丝移玉轸谁将五斗为解酲蜾蠃螟蛉供一哂野人无酒可留公一酌山泉荐佳茗
　　谢方务徳恵粟麦
　　投闲闭门且穏坐动辄有碍天难测钱神不肯赴招要鬼乗时作寒热要之贫困真我道一一为向儿童説山中宿麦旧为农缾无储粟今何拙甑尘不扫爨未烟米尽自从仁祖索元英之孙陈义髙急遣樵青分粟麦细舂落落簸珠圆退磨纷纷飞玉屑粥香恍若在僧坊麫又将思水厄从来藿食不谋国饥即湏餐困仍歇笑杀多牛足糓翁何用诗肠生锦襭
　　耘村麦熟
　　君不见五经纷纶井大春不得已见隂将军将军故为设麦饭推去不食言非诚又不见刘懐慰作齐太守亷吏籍中自称首邦人馈米不肯取示以麦饭吾所有我有郭内一亩田帯经荷耡愿有年今年麦熟始一饱乆饥客子俱来前姓名乆与市朝絶将军薄饭不吾设亦不彊学刘公清但使儿曹知稼穑
　　题孙倅面山轩诗
　　举头直北防青山低头直下觑黄巻黄巻辛勤有时厌青山于人保不变山作主人我为客主人防客长不倦今代风流潄石公吏事直以儒雅縁一邱一壑在胷中尘土汚人聊举扇开门抆拭旧题傍坐与乌龙通一线近因秋雨聘此君更倚嵗寒为外援贱子与世多背驰只有青山存半面莫嫌剥啄时扣门要是绨袍故人恋
　　髙风堂
　　一溪之云各为雨聊与萧王分出处乱山深处有生涯三尺渔竿一枝艣细读懐仁辅义书先生于世未尝疎我已飘然遗物去斯言却以告司徒政树碑颂遗徳舍人作堂诏无极髙风之髙髙几何下视乌龙六千尺
　　洞霄宫
　　委委曲曲山九锁巍巍堂堂天一柱灵官跨龙出洞来仙人驱虎载箬去【皆山中事】泉流两山鸣佩玦夜坛星辰可手摘世间何限真人祠身未尝到衔空结一日来游岂偶然草中更识天荷叶
　　罗教授不赴真叟观李花之约已而有诗次其韵
　　广文著书不窥园刻杯以玉露以繁澹乎不蹑俗士驾雅意要令吾道尊那知韩赋李有花常以博士居四门老夫却欲来不速但恨人静钟鸣昬明朝未必遽零落徃防花上春风喧更语宗文与宗武诗成入耳宜不烦














　　灊山集巻一考证
　　第一页后三行　苦森终怒俳句按蘓轼咏橄防诗有至味森森苦且严句翌诗葢本此意惟怒俳二字于文难通或以其质地挺劲故比之端人正士而以俳优为喻然义亦费解今无别本可校姑仍原文
　　第一页后七行　苦硬二字按蘓轼建茶诗有苦硬终可录句葢出宋时方言姑仍原文
　　第六页前八行　櫑具原本讹作礧具按櫑具乃劔首之饰出汉书隽不疑传今考正
　　第六页后二行　氷氏子三字文义不可解按栁宗元永州铁炉歩志称世有负其姓曰吾门大问其位与徳曰乆矣其先也然而彼犹曰我大世其冒于号有以异于兹歩乎朱翌乃朱载上之子载上与蘓黄游有名于时据此诗本防葢自谦冒其家声如栁宗元所称铁炉歩之意则氷氏当为永氏之讹然无别本可校今姑仍原文
　　钦定四库全书
　　灊山集卷二　　　　　　　宋　朱翌　撰五言律诗
　　贺陈内翰去非三首
　　闻道催宣召传呼入翰林堂髙初上玉带重更垂金烦悉周公诰丁宁葛亮心调元知有日天意向君深梦获生花笔祥开视草儒奉天专仰陆元祐只传苏莲影光分烛丝纹细结絇禁中颇牧在夙夜赞神谟夜到甘泉防光揺建晓魁唐家方再造汉徳已重开太史书云后羣公贺雪回十行寛大诏早晩出银台
　　出城
　　少防经营饱多方处置闲樵谈消一日野坐看千山白鹭逺飞去防云时复还展开新乐地攻破旧愁关
　　城上观月
　　月上孤城早山迎雉堞低四天浮沆瀣万瓦贮玻璃松猎风声北江揺斗柄西诸公宜欵曲吾且倚枯藜
　　示叶令
　　舟楫三吴客江湖二月寒交情元自淡酒味莫嫌酸日者坐何事君乎能自寛不来同一醉何以解忧端
　　示李令
　　春色遽如许春愁无柰何看山连楚越端坐惜羲娥吾子频相见新诗苦未多试穿一两屐从我上烟萝
　　轿中坐睡
　　饱食登长道箯舆枕臂眠鼻间真栩栩腹外亦便便徙倚两竿竹咍防四仆肩忽然成小憩放手即醒然
　　寄王承可
　　籍甚王郎子扬州一再逢至今清夜梦犹在笑谈中想见芙蓉句空懐杨柳风着鞭来不晚声价动诸公
　　寄叶应之
　　人老江湖外官拘簿领縁剧谈尝共夜好句得先传行李无他阻朝廷有阙员相逢一笑喜已种玉为田
　　寄符正民
　　体力今何似函书阙到门匆匆縁不暇负负复何言此日忘疎逺明公实见存扪参懐蜀道叱驭忆王尊
　　五更不睡
　　擂罢城头鼓膏凝烛下槃留三尺月纩挟五更寒事事华巾结年年纸帐寛梅花正好在青女莫摧残
　　晓出
　　浩荡乾坤晓凄凉客路穷小舟轻劈浪宿雾宻糊空累重苦无饭时危甘转蓬但闻淮上贼不敢视江东
　　初到曲江六首
　　度岭三百里携家五六人卜居依古寺爱日向初春时有逃虚喜端无去客嗔团栾何所作不寐守庚申昭代人无弃遐方住亦堪司分大火舎官作世南男守拙休心匠忘忧纵手谈平生不喜閙所欠一茅庵灯火光元夕歌呼亦尽欢欣闻雪霏白愁失荔垂丹老酒莲花麴甜鱼藿叶槃万金书若到便可解忧端岭外山川最天涯草木芬曽经五月狩俱被一琴薫韶石静张乐舜峰髙出云真同适鲁见何异在齐闻草断城头路春来履屡穿雨余峰染黛云出岭垂莲眼傍青林转愁来白鸟邉中原好消息问取此江船嘉卉懐炎徳孤根幸斗临象蹄交绿润佛眼瞬红深含笑香飘坐素馨娇满簮老榕虽拥肿六月十分隂
　　丙辰人日雨雪
　　此地从来僻今朝自古隂五年犹作客一饭敢虚襟春色岂终閟晨光宜早临国香无恙否抱雪秀深林
　　有惠曽公逍遥楼字者
　　蒲阪今灰烬兹楼亦草莱如何三字大却到百蛮开屋漏真能尔霜严可畏哉置之当座右亲手拂尘埃
　　次韵胡明仲见寄二首【胡示辨正论】
　　双鸟鸣方盛公今遂著书浮云供一扫直笔用三余孔孟扬韩道乾坤日月如平生击奸手发踪【去声】自桐庐栁州非国语意恐乱诗书去草絶根本立言推绪余断疑先近似反已问何如嵗晩飘零甚归欤指敝庐
　　归自南华诗
　　众绿扬新楚初晴中薄寒行山无濶歩陟巘有遐观蕨紫拳犹小松黄粉渐干无嫌一马痩径度两重滩
　　南华具素饭烹茶诗
　　颇有客仓卒初无具咄嗟家贫难办素人众不烹茶此老来修供兹辰并拜嘉小船横一笛风引入荷花
　　南华道中诗
　　小市荒隄转涌泉春水悭频经石角铺不上马鞍山桥断冲泥过松摧塞道艰草鞵牢踏雨更着一蓑还
　　晨起
　　晓日光穿户衡门起及晨檐垂氷折柱涧涌雪镕银腊取一时乐春期数日新曝书仍曝背自笑巧于贫
　　遣兴
　　客去抽书读愁来闭户推眼花因酒剧书草更人催怪石巧依竹净瓶香引梅悠然鉴湖念又向鴈邉回
　　次韵张巨山正月十日逰天竺
　　欲饭云邉寺先寻湖上春山川良是旧嵗月又更新草长烟如积梅晴粉自匀久留知不可暂过却须频
　　猗觉寮晚饭
　　卒律葛答美钩辀格磔肥翁川茶不媚何氏酒今非砚水添池浅棊盘下子稀姮娥怜我独未暮欵扉【卒律葛答煎饼】
　　归去来园南邻刘家菜圃近许辟路相通
　　假道趋南浦排墙度小沟仙人中谪李邻里外依刘良友经时集清贫觉我优防榔初不设佳茗或相投
　　雨晴吴李过园中
　　聫璧来吾隐交欢只贺晴酌泉心不易指李话平生万木翠光合一池春水平更询消遣法元自不容声
　　告春亭
　　一丈寛锄地三重宻盖茅分封鸥鹭境拾翠芰荷防正尔賔中主居然国外郊老来俱倒置营圃不营巢竟日成清坐因行或抚松墙隂连曲浪木杪涌竒峰要路看公等闲乡属我侬未春花已尽春到若为容自断身将隠无嫌论少卑江湖双桂楫天地一茅茨溪篆行蝌蚪林妆啭画眉悠悠昏复昼聊尔给其私
　　地僻
　　地僻门常闭家贫客自疎溪山行老我风月不欺予谩有书成诵端无货可居清江千里道持此问舂鉏
　　种黄菊
　　白日殆欲寝黄花能起予妙香来枕上正色立霜余护外劳编竹培深更荷锄收功归我枕洗眼读残书
　　重阳不见菊次诸公韵
　　我圃黄花晚君行不下舆屏居甘寂寞佳节愧空疎小待西风急频防夏屋渠开时即重九那恨子来徐迟笑秦昭舅吝讥和长舆当时虽说贵退歩不为疎萸实采重岭拒霜临碧渠梁王门下客先后有严徐归去思陶令安时似子舆近知园可灌唯恐菊相疎酒幸浓如珀诗令价重渠看花随早晚何必更因徐菊以黄为正纷纷秪皂舆待寒縁耿介纵老不凋防秋净花如染时迁水走渠惟留五字句能不愧应徐风流人稍间渉笔为题舆今我思黄菊携君近绮疏先秋飘桂子出水老芙渠俯仰俱陈迹聊书嵗执徐西风吹露斚晴日驾香舆羡彼根茎茂怜予齿发防功成身老健重味笑轩渠甘谷谁能汲瓶甖走莫徐【予多种甘菊入药】
　　十月十四日立冬菊花方盛
　　黄菊一何好持觞惟尔从名应称晚秀色岂为人容正似花重九休论月孟冬霜威占清晓直欲犯其锋
　　夜雪
　　夜集羣山雪寒欺一把茅红炉无宿火黄绢有新抄坐久灯排粟杯行橘解包頽然投败絮老懒信儿嘲
　　谢邕倅寄佛面杖
　　自得闲居乐欣闻隠具来杖头观佛面掌内化龙才行变黄金色依然满月开从今不妄出留上妙髙台
　　遣僧澄收刈潼阳
　　下潠田将获东屯稼亦收厌烦吾老矣为众子行不一粒生何处千箱庆有秋灌溪明日饭今日已无愁
　　送杨亨仲还建康
　　湖海重相面干戈早脱身亦知懐琰琬宁肯就风尘船泛东吴夜梅寻故国春毛锥有持防如子岂长贫
　　金秀轩诗
　　金秀皆垂頴山园特有光牵牛髙晕碧滴露小匀黄老读离骚传儿寻急就章杜门观化物吾得傲羲皇
　　过王监园
　　为问西园客秋花余几何敲门容剥啄此老正婆娑十月为春酒今年得子鵞举杯邀月罢击缶仰天歌
　　戯事
　　相逢多戯事聊以度长年间出诗聫句时因酒合钱歌狂无所择棊胜亦欣然龌龊好苛礼逡廵不敢前
　　七言律诗
　　牡丹次韵
　　一日春工过颍阳名园次第欵侯王风流得见升平瑞气味初无世俗香早托筠笼驰驿骑旋张罗盖护晨光最怜一尺槃盂玉穏上髙鬟映额黄
　　画舫何须载西子青裙今幸拜东王佛谈非想色界色天造玉皇香案香兴庆池邉凝晓露善和坊里借余光行闻绮席开东省飞鞚争驰御道黄【唐东省有看牡丹宴见南部新书】
　　跋司马才仲六论
　　温公言语药石谱犹子文章星斗罗家世有方能治国宦逰无地可降魔谛观深切着眀论平视贤良方正科四海共知勲室后享年孰似贾生多
　　题蒋山草堂
　　俯仰之间迹已尘重来屐齿藓痕匀晚菘早韭有真味夜鹤晓猿无故人万一可偿他日愿再三须卜此山邻北山大士乃吾祖烝蕙肴兰长荐新
　　约徐令登妙髙峰徐不至
　　衙鼓声中百事休独攀危磴看江流君脩吏课中中考我且山行上上头下视三千佛世界髙寻十二仙人楼闻思大士谁呼应愿赐飞霖洗旱眸
　　后两日叶干携酒
　　喜君酾酒吸鲸空置我飞云卷雾中蒲鸽青浮初落蔕冰蚕茧就旋开篷小凉已觉生衣怯短策能寻熟路通直上髙台延望眼万山横浸一溪东
　　题水云亭刘升道福唐所居
　　沙合南台防有期沙邉筑屋俯清漪宋香陈紫丹成后渭绿湘斑族盛时长者时懐流水念老兄元爱白云知一尘不到忘言处云在青天水在池
　　雨后登城上亭
　　何堪湿热坐支离且就虚凉看剧棊避雨唯应急走耳登城愿丐少休之江山政此成三絶耳目醒然亦一竒突兀小亭吾画箧真形妙境恣君窥
　　观李思训幸蜀图
　　上青天路最﨑岖藏日擎天却有余既验六龙行万里始知一卒当千夫望云骓稳无前马带雨铃鸣动属车纵有将军天下笔不如无逸旧时图
　　顔鲁公画像
　　结刍续体祭中丞鬼质何为苦见嗔千五百年如烈日二十四州惟一人朝衣视坎趋前死羽服行山即此身頼有区区张孝举直言惊倒汉廷臣
　　读刘太真碑
　　衮衣华藻刻坚珉下马来寻剥藓痕断画岂如弦可续阙文犹冀石能言鬛村故址今仍在螭首遗踪碎莫存欲较智愚三十里又飞丝鞚过前村
　　黄守不饮茶
　　賔客相传无水厄欣然脱屐上公堂涤烦疗渇名虽着瘠气侵精暗有妨梦寐无忧眠可熟清虚自积体尤强樵青竹里管何事侧听杯行供暖汤
　　寄范伯达
　　薰风永日一帘垂剥芡从容待晚炊举白且看连引满汗青不用叹无期昼思夜梦人非逺客附书来喜可知千里与公供一笑何时相遇战低棊
　　次韵刘美中早朝
　　凤凰山下凤凰城辇路凌霄遡紫清秋入九天风露冷云藏五玉佩环声虞渊出日升黄道织女斜河转启明鬰鬰安能久居此君王有意待还京
　　题日渉园诗
　　一叶黄时秋气清三山转处大江横禽鱼自有亲人意草木皆能识履声晴望髙崖寻李愿酒行半道致渊明将诗与结江山好他日来逰分不生
　　寄胡明仲
　　尺一催公想疾驱盛传今已过羌庐纷纷眼底何时定郁郁江南更久居陛下不妨髙枕卧先生来草射聊书铜駞可惜埋荆棘防有人能为扫除
　　送王端材以宣谕属官入川
　　使星入蜀动佳占幕府谟谋要子参天下兵戈连嵗月朝廷根本在西南路经九折休回首事考三分小驻骖想见梅黄飞雨里前旌已在百花潭
　　方竹杖
　　此君骨相一成矩气禀坤爻六二全运用四方随手转操持一节比松坚玉雕界尺疑同様金作觚棱笑削圆见寄分司真得力时将缓歩与周旋
　　万竹亭【东坡名文与可篆】
　　气禀元轩玉立身露幢烟纛晓初匀一时顿有七贤集千亩今余万个春能以风流夸后日政縁名篆得斯人寂寥不见平安报只有东风为扫尘
　　顷入南华僧仲有诗为次其韵仲欲见予诗集
　　促驾难求马一寻行纒快走任山深上方首入文公褐小语能披逸少襟三尺盆池清照影五更月黙传心更烦细看门前水昔日西流何似今
　　寺分三集易披寻藏在名山意亦深但与止兹鸾凤友共逃不学马牛襟年来惟以睡过夏老去莫令诗呕心欲见文章须近北太平风雅盛于今
　　约郑公绩出城
　　颇厌低头看文字似曾有约到南山稍回妍暖日自喜扫尽积隂天解顔便合与君聫骑出更谁如我两人闲相逢莫作伤时状且趁春光竞往还
　　寄江东故人
　　北风号木造秋悲书到江南九月迟鴈过宜频问消息诗成犹得慰相思想当雨澹烟昏处又见橙黄橘绿时若到北山烦寄语道林真觉乃吾师
　　冬前雪珠夜下早闻逺山皆白
　　夜深真可覆三氊地僻何因致八绵五岭盛传非昔日一寒如此怪今年固知渊客难藏寳倒卷珠池立散天日下有丹能变白青山休恨早华颠
　　雪作儿童以衣袖盛之如栁花状
　　六花几嵗不来南大似优昙欲遇难瓦响急倾鲛泪颗袖寛先得柳花团莫忧荔子眀年少已是梅英向腊残骨冷魂清北风里更临江槛俯惊湍
　　龙山送客
　　茸茸风草弄春柔宻宻桑隂向绿稠江上星居多草阁波间斗转一渔舟吾行适此心无事客去何妨刺漫留尚戒奚奴休叱驭不辞小住看潮头
　　烦人置葛
　　饱诵韶州白葛轻十年曽不慰前闻芰荷欲使风裳制谿谷难褰雾縠纹坐甑遭炊无可避踏氷赤脚谩多云试将一事烦吾子粗绤精絺可细分
　　七月一日夜坐观星
　　半夜凉生过雨初起迎秋色扫庭除西牛东女经年防北客南风一笑防干鹊悲鸣桥渡汉龙泉腾跃气凌虚盆池水面萤飞过上下天星总一如
　　七夕后一日诸公携酒见过
　　昨夜天孙拥翠軿余光犹此照河津且欣大暑去酷吏更辱诸君为主人庭桂酿花香有信盆荷迎露緑长新浮云扫尽天无滓仰面争看月半轮
　　送范漕子仪
　　乃公乃祖帝王师勲在周家日月旗徳盛固宜长有后材髙如此用何迟五更雨脚方收絶六月云峰正出竒好去加鞭度梅岭及时功业继前规
　　丙寅十月逰南华
　　五年四转入曹溪飞盖干霄日为低人定忽闻钟不嗄饮香休问水流西桄榔子熟旒珠重荳蔻丛深扇羽齐郁郁苍苍千嶂里犯寒犹着一蝉嘶【寺钟声嗄近稍清矣曹溪西流】
　　大厯寺遇风
　　舟絶清江系老榕杖藜小住翠隂中萦青缭白千山日骇緑纷红万窍风足倦要休怜地僻心闲无事见春工囘塘大有田田叶索酒来倾碧玉筩
　　夜宿方允廸家雨雪大作
　　肺附羣山襟带江近人鸥鸟日成行每来问道维摩室何幸浓薫班氏香雨脚雪花方间作灯红酒緑正争光更烦采选消长夜坐看回旋穴骼忙
　　观潮
　　海山不见两螺青但见横江展玉城动地鼔鼙飞屋瓦刺天鬐鬛鬭溟鲸拍浮未见羣儿弄借势须令万楫迎俄顷日斜风欲定向来元是一沤生
　　寄诸洪
　　彭蠡春生万顷湖光眀相映棣华跗鹓雏鸑鷟俱为凤乳酪醍醐总是酥归夀其亲来继踵无求于世独知吾青天一纸雁数字南北虽殊意不殊
　　次韵俞路分见寄
　　有田二顷复何求长恐斯言久不酬青篛正堪烟雨笠白文终返水云裘相亲多谢风标子可欵岂无潇洒侯更下疎帘对君奕要观都大出棊州
　　龙尾道南初见子烱如玉笋出瑶林别来东海记三浅歌罢武溪同一深后五日看真得力前三语且更留心平生着手枯桐上防有人能识此音
　　戊辰元日到南华诗
　　清晓匆匆贺嵗归又随防雨渡曹溪祷晴愿见五色羽揭户方占一日鸡沙水半揺新畧彴云烟深防古伽黎曹源激水仍过颡桃李无言下有蹊
　　书事
　　春来何事可相关拨置书丛得少闲洗砚谛观鸜鹆眼焚香仍拣鹧鸪斑花开北陌东阡外人在朝三暮四间俯仰乾坤了无愧心如枯枿更谁删
　　逰锦石岩
　　梯空何事上秋旻要定三岩着隠君斗柄下垂星可摘天门将近语先闻猿窥虎隠人惊去牛汚龙池雨解纷偿我七年东向念却张风腋跨归云【岩髙百余丈顶有龙池牛浴即死池中继有大雨洗池王孙极多见人即惊去虎隠岩名也】
　　逰紫防洞
　　堂堂胜境久潜幽经始耡荒用我谋日照洞门开户牖霜飞暑路索衣裘鞭笞鸾凤天将近弹压山川酒不休大费骚人题品力薜萝俱挽入雕
　　揖翠轩
　　篛笠蓑衣一叶舟西风吹我与同逰洋洋盈耳松声乱亹亹逼人山翠浮讲罢已闻花雨落心清暗与妙香投道人居士忘机久一饱关门相对休
　　戱同诸子书所见
　　已老犹痴作蠧鱼出门延望立须防或深或浅花先后半霁半隂云有无山月向人俱引领海风无日不嘘枯论诗各尽诸郎意篱落之中自可娱
　　八月十三夜与张检法泛武溪
　　川净波平五板舟天开地辟一轮秋白银国放黄金色宫锦袍添紫绮裘坐久星河挂璎珞夜深风露走珠旒人间意适须乗兴我是闲人更自由
　　次韵李令
　　青云独上肯随羣遇我真成数面亲未许儿童骑竹马且看土偶笑桃人弟兄酬唱诗无敌賔客过从徳有邻世味傥教如嚼蜡便能调鼎识甘辛
　　过小市李秀才居
　　大涌泉东小市头川平土沃似中州谁欤筑屋溪山里李也读书戸幽懒觉郊行差自适老于春事不相谋他时来问曹溪路系马桥邉更少留
　　同郭侯僧仲晚至武溪亭议真率防
　　平逺寒林暮霭横右丞不死毕韦生八人过处草齐绿一日去来花笑迎衲子自知空是色将军要使酒犹兵尺书相与盟真率岭海风流似洛京
　　邓提举留诗南华予后五日入山次韵
　　有句谁知李似隂好竒仍许杜犹岑后期五日来圯下面壁九年参少林瘴鬼安能惊鹤众地灵何敢着狐任雷车电炽中宵起看取龙工济物心【是夕始雷雨仆居曲江九年今嵗行脚皆以南华多瘴罕至】
　　南华卓锡泉复出
　　竹龙衔尾转山房饮足寒清滴夜长曽问鞠穷目眢井为焚安息坐胡床千山从此俱防润一线才通未可量六月炎方了无暑谁知世上有清凉
　　次韵常子正
　　骨鲠当朝迹未尘但知谋国不谋身试看犀角文表真是鸾台凤阁人短别可堪驰梦驿小诗聊为冩情亲雪山满眼寒潮急凴仗归鸿一问津
　　寄洪倅景伯
　　潦倒麤疎老更痴手摩枵腹逐儿嬉处隂息迹真休矣遇坎乘流一聴之臈后春生须鴈到花前思发幸梅知瀛洲学士沧洲兴妙唱一年渔父词【洪近作十二月渔父词】
　　题足轩诗
　　域中宁有一毫真静极方知众妙存疏受果能从父议王章终不用妻言脱身兵火防天幸沃日风涛到海呑两顿藜羮如大飨一畨布被有春温
　　元日登城
　　第一逢春管物华率先桃李被褒嘉明朝又数日为狗回首犹惊嵗在蛇香聚椒槃萦防字春生茶椀结琼花层城独秀东风里下瞰川流脉脉斜
　　睡起
　　客不敲门饱睡魔静聴檐雨防天河从人指画竹如意假手爬搔松养和屏上水翻波浩砚旁山卧石陂陁十年防戱三间屋一笑留连两曜梭
　　送福帅
　　春到春城和雅歌又携春去度云萝过余竹里煎茶久看子花邉簇马多千里福星临福地一时天使挽天河江红陈紫留连得奈此催归尺一何
　　谢刘宪惠龙眼诗
　　龙目秋成亦一竒略无瘴雾损瑶肌荔枝韵胜材谁亚益智名同性即非侠士从禽携弹去鲛人探海得珠归不须直待枯成腊便遣尊前解褐衣
　　江上待客不至
　　烟雾蒙蒙逺岫埋沙邉特为小徘徊行人又向去处去客子未知来不来诗似芙蓉临水出人如杨栁待风开何时见此消愁眼更责后期倾玉杯
　　寄刘明道
　　平山飞骑竹西州到处逢君得纵逰满地落花春病酒一帘明月夜登楼江帆带雨人归后烽火连天客罢休一纸短书劳逺祝貂蝉到底出兠鍪
　　次韵傅丈见寄
　　到处能行到处藏饭余挂鉢解茶嚢不縁头上五分白始与人间万事忘一介逺劳询近日十年如此住南荒只今已是交逰絶不问比邻不择乡
　　土甘蔗窖深藏【二物南中皆窖蔵春发】青李来禽子在囊胜日园林吾有分暮年歌酒尔无忘扫除金屑不到眼尽力石田难救荒每遇北风长引领皖公山下是桐乡
　　湘江亭别程干
　　十年频望秀而巉琴筑齐音和阮咸砚浴珍材躬试墨画收名笔旋开缄长江流自胸襟出大艑来如首尾衔分手一言君勿忘他时容我见千岩
　　郑元亚新居面梅开轩诸子读书其间名曰擢英
　　纷纷百卉不须栽一见论交正有梅诗兴已从东阁动山寒并许北枝开影横纸月为友香着砚屏春共来庭下芝兰争秀发对花君但莫停杯
　　江上送客夜归
　　江干燕客酒如淮归路飞辀破緑苔灯影入帘窥酩酊雨声宜梦引咍防岂无文送穷行别似有人呼隠去来一念不生无可道此懐今欲向谁开
　　送杨倅致政还郷
　　交说纷纷不惮烦要公小驻北归辕三休恐负名亭意【公作憩轩于郡圃以示归意】二去吾宁顾子言快指柴桑还我里遥瞻神虎到君门画图史笔俱张大又得杨家一巨源
　　与钱端修诸公饮兴福
　　积隂解尽可信眉梵宇仍容欵扣扉山净且无尘一防湖平惟有鹭双飞杯行客恶思传令刼急棋争看解围招隠不知谁好事为寻幽处着渔矶
　　送苏判院赴江东辟
　　春风桃李正开花客路江山亦可嘉白鹭洲前浪山起乌衣巷口夕阳斜一星终矣君重往四壁萧然我独嗟元祐子孙今用尽如公岂合在天涯
　　端午登郡城得白菊一枝
　　天外飞云结晚隂城头清吹度虚襟江山已定南居计鱼鸟休撩北去心菊早有花千叶嫩蒲香酿酒十分斟归来卧听黄昏雨与我尤亲一布衾
　　寄贺子忱
　　昔嵗裁诗逺送君知君未可作闲人那知半纪重相见全似当时只话贫推毂向来谁尽力弹冠从此不谋身想当六月苕溪上万顷荷花一幅巾
　　寄婺州欧卿徳孺
　　醉翁遗迹遍江湖何事东逰不到吴遂使山川有遗恨却看孙子歩清涂沈郎带减传千古婺女星髙近六符簮笔便当归从上盖蓝鞍锦照天衢
　　与林大夫谢灵夀杖
　　万木山中美木成【木生此山】古今灵夀得嘉名龙鳞未测他年化蜗角先从每节生【每节生四角】禅拟问来须便打醉思吟后不妨行使君有惠怜衰薾欲报惭非藻思清
　　以灵夀杖寄汪内翰
　　一枝灵木坚多节千里逢人寄永州赐出汉宫尊子夏封当大县庆邳侯衡山云散迎归骑湘浦春晴更顺流欲往从公无羽翼请携上座别愚邱
　　喜见白发诗
　　种种年来渐满簮儿童环视语相惊故人大半黑头死老子何妨白发生弹镊不须夸手熟着冠犹喜觉头轻元无粉黛居闲屋任尔星星易数茎
　　寄方立义方曾在诗
　　西南一柱力擎天笞凤鞭鸾下散仙不愤狐狸成窟穴亦知沧海变桑田梦归丁令鹤飞去念旧徐公榻尚悬我是乡人君是客兴言及此泪如溅
　　寄向伯恭
　　天竺山前昔据鞍帽峩髙屋古袍寛发虽比旧十分白心有忧时一寸丹云路正看鸣剑履君门何早挂衣冠为公试草芗林传归日来纫九畹兰
　　次韵江子我病起
　　食不下咽当奈何千金不惜聘秦和则知有我聊示病旁若无人正浩歌薄雨过墙醒槛竹西风吹暑下庭柯但令一局消长日且乐眼前休问他
　　渊明以正月五日逰斜川时年五十予以正月二日逰曹源庵年五十有二矣慨然书示同行
　　城里喧呼子不贪乃能从我就僧谈平明且喜风收润仰视只愁云向南靖节使年慙过二斜川推日在前三吾生大似僧行脚好问真空觅住庵
　　寄方允廸
　　山隂兴尽晩船催猿鹤欢迎入翠防为信在山名逺志便令满箧寄当归一牀独设空诸有三径就荒知昨非更頼仲容贤莫敌竹林从此倍光辉
　　雨止读陶诗有感
　　涓涓泉溜木欣欣便觉居闲思不羣快覩朝霞开宿雾少休时雨霭停云无琴上宫商足有酒篇中醉醒分谁是知音谁可酌置琴罢酒对炉熏
　　顷种柏假山中黄宪相访见之后八年黄宪复持节来柏已长大
　　两石之间一寸栽与君坐看劚莓苔苍官阅世犹如此欢伯唤人归去来飘放又瞻新斧绣光华重照旧池防他时左纽纹生后更望西逰老子回
　　与罗教授饭园中种栀子
　　园木交隂正可观壶觞随分却成欢绿钱流地雨当足飞絮暖空春不寒雪缀酴醿縁屋角香移薝卜近栏干与君细说炉亭话强对防榔蒌菜槃
　　与郭侯饮园中
　　秾李晨兴着缟裙酴醿首出上瑶簮此时老子兴不浅旦日将军幸早临敌手对棊消昼永中心闻射隔墙隂春生夜瓮蓬莱緑酌我无多劝客深【郭酒名蓬莱春】
　　华干携茶入园晚坐柔桑下
　　光穿两脚间彤霞声急城头集暮鸦且与凤雏桑下坐共烹龙焙雨前茶的中薏嫩莲新采笋上竿成竹已斜读得齐民书熟烂把锄今作老生涯
　　喜雨欲行园
　　南风转北遂为霖倒掩书帷坐累茵洗沐江山三尺雨庄严天地十分春猿吟鹤舞图双引酒社诗坛待五申说我小园増秀润便思徐歩转城闉
　　园中示客
　　风急梳松堕碧钗雨多及榻长青苔趁虚阿段阿稽去挟册宗文宗武来不用张罗知寂寞恐妨飞鸟乐徘徊侵寻老矣成何事一日华严一巻开
　　园中即事
　　出山道士在家僧晩诵儒书早佛经灰尽此心犹木偶扫除往事送刍灵花邉过客蜂旁午溪上良时鹭适丁一到菊坡分品目玉盘盂可次金铃
　　至后饭客
　　新阳为我解忧端梅破南枝雪造寒绣刺五纹添日刻饼炊十字荐春盘遣排百念有时尽邂逅一尊无限欢更待小晴拏小艇兰浆重酹子陵滩
　　送罗巨济北归
　　君才可从六龙飞便合超腾向日畿曾使诸生馆下立又骑一马醉中归江山得助云蒸笔桃李不言春上机归去来园花似海子行吾且闭柴扉
　　寄仲弥性祝子权
　　博士曽瞻穆穆光贤良犹抱汉文章江山不隔梦千里鸿鴈欲归书数行蝇变岂能分白黑木灾初未有青黄逡廵嵗晚成何事捧腹看傩驱不祥
　　逰江医园江避贼归四年花木皆再种已开花着子矣
　　避地归来四阅春春来草木尽青青桃花暖逐桃花水竹叶光临竹叶缾闭戸自求安乐法活人时说卫生经移床却就溪邉坐照我新生白髪星
　　遣兴
　　衡门秋到摠堪悲荷折蒲荒不整齐但喜风前无立豹亦知砌下有蹲鸱吾徒老矣成何事生理茫然更乆稽清净无风天雨已山前山后且扶藜
　　雨后告春亭饭客亭下荷花皆为酿家入麴久雨頽垣方议栽竹代之
　　半夜檐声挟北风平明贺雨走诸翁山人起向水亭坐野饍不求行帐丰麴糵有香莲不死藩篱无阙竹成功闲中自有闲生理促办牛衣戴此公【此公笠也见王褒僮约】
　　有惠益母粉及当归者
　　多病年来叹早衰试凴草木为扶防关心药裹知多少系肘方书识是非曽子定应怜益母曹公端解寄当归从今洗面饶光泽血气仍充旧带围
　　送崔若砺令河源
　　双鳬飞出九重关带得中原气象还抵死欲留之子住吹笙要伴老夫闲草荒白鹤峰前宅云散黄龙洞口山茉莉素馨闻已熟妙香从此賸熏班
　　静坐
　　年来岂复为秋悲静里端能阅化机风引饥乌将子下雨催羣蚁运粮归畧无车马闲尤好粗有诗书家亦肥更得干戈渐衰息不辞长采首山薇
　　送胡徳辉
　　抗章乞得清凉国已是无心瑞锦窠谁去自追戯下信时来宁免禁中颇三吴春尽天连海四月梅黄雨压蓑倘有新诗求共和莫辞一骑送羊何
　　送果州邵公济分韵得其字
　　蓬莱清暑按行归却向西南万里驰郡继尊君家有法学传乃祖世无师曹刘墙短自今日班马香浓如昔时青士在旁知别语夕阳回首更凄其
　　东津送方务徳
　　一年痴雨令人痩三日佳晴送子回何以赠之青玉案我姑酌彼黄金罍寻春出郭非聊尔下水行舟亦快哉小试平生钓鱼手老夫合住子陵台
　　寄鸬鷀源方允廸江子我
　　世间豺虎正争岐隠去何妨九曲迷懐人梦到北山北卜邻意欲西枝西麦云已有饱气象梅雨又烦诗品题他日篮舆入源去尚期趺坐对青藜
　　喜雪
　　待雪多年乆未逢兹辰如望故人风稍添松顶三分白独露蕉心一寸红泥尾可能留鴈使豚蹄何敢谢龙工不如借取公家氅着向飞楼缥缈中
　　今年吉利好人逢万玉妃来各驭风客坐暖浮茶乳白夜堂春动烛花红心存帝所元非梦化出天城不用工却怪浩歌韩吏部巧分垤处与防中
　　嘉瑞真成一旦逢寄牋天下托鹏风分无侑坐歌眉緑但有挑蔬冻指红画史莫传飞舞势诗人俱尽琢磨工此间不见乾坤妙妙在竹扉山崦中
　　分水县舍夜遇大雪
　　挥扇解衣真早计果然一夕变春隂屋头瓦裂风掀户牀上珠跳雪满衾我自不妨髙枕卧人今更有惜花心此行特地非乘兴明日扁舟兴亦深
　　元日防凌季文家【伯达劝酒仆不能满觞辄刳洞庭橘为醆壁间灯照梅影如画双头荔戯伯达云】
　　栢叶椒盘巧试新大呼珠履集华茵香醪满劝橘为醆红烛未消梅冩真荔子双头归有遗天花六出静无尘稍晴便合西湖去寻遍山房洞戸春
　　春逰
　　乆不出门心已灰佳晴作意苦相催莺花世界共逰戯竹石弟兄仍往来心有所之无逺近兴虽已尽更徘徊江邉渔父伤时切得遇郎君笑口开
　　示同防【案此诗据方回瀛奎律髓増入】
　　无奈春寒老不禁喜看晴日上櫺羣花半露乾坤巧百刻平分昼夜停拄杖有时挑菜甲桔橰无复问畦丁逢春不出何为者众醉谁知可独醒
　　简范信中
　　天下皆闻公子贤轻裾长袖更争妍青春自向东山好下客空懐代舎迁生活不甘诗冷淡年光专用酒留连直须万里骑黄鹄俯仰安能在一椽
　　正月十四日西湖留别同舍
　　背淮辕楚过三吴铁轴膏轮每疾驱千里未能归北客一觞来此别西湖门门灯火动今夜歩歩溪山迎故吾明日归潮君看取浪花堆里啸樯乌
　　正月二十日过江氏园
　　宛宛桥虹卧碧涟深深古屋背长川园官送菜无虚日溪友留鱼不问钱厯数旧交俱老矣及时行乐且欣然梅花更有黄千叶携取一杯花下传
　　三月五日防刘光世园
　　南髙峰下访余春霁草浮光暖更薫日转暮山添着色风旋湖水作回纹飘零大士天花雨惊顾将军画栋云兴尽不须呼麴友他时来饭一瓯芹
　　闰月四日大风出灵鹫捕鱼具鲙且约冬间再集
　　西北云收廓太虚东南风急放船初冬深更许侯设鲙地逺不讥公矢鱼白小未容登燕俎红鲜忽已间嘉蔬重生鳞鬛浮江去尽是先生所弃余【浙中有鲙残鱼俗所谓银鱼是也】
　　陪董令升西湖阅竞渡
　　驰波鬬舰疾轻鸿歌鼔喧天保嵗丰直面北风吹雨过巻帘斜日照楼红吴儿戯水用长技太守行春如醉翁社稷中兴岂无日羣鱼跃水正飞空
　　行乐何妨纵水嬉劝耕犹喜及花时风和官栁未飘絮緑满园桑无附枝训练指麾谈笑里清凉潇洒古今宜西溪雨足归舟稳防送髙帆入鳯池
　　三衢胡定愍祠诗
　　把酒论诗建业城三年金石见交情罗池忽待中流泊姑蔑应无剧雨倾直道岂知人负我英姿如在死犹生鑪香销尽丛祠晩独对西风泪臆横
　　买田潼溪
　　求田得处便成家笑为污邪祝满车潄石枕流新梦想带牛佩犊老生涯歌成但可相舂杵客到莫嫌炊饭砂祭罢土龙春雨应稳骑秧马一鞭斜
　　过乌龙岭
　　羣山低首避乌龙行道惊看翠倚空地设中原如此险人无鬬志若为功九重颇觉天门近一卒能当蜀道雄细酌粉泉庵下水泠然归去御刚风
　　晚晴歩谒杨令于乌龙寺
　　举头廓廓见晴虚山色秋光得自如杖履可行三里近斧斤不赦万松疎上人坐设刀圭饮乃祖家无担石储语罢寒温晩归去相逢应不问迁除
　　离临安日范伯达送茶约至钓防烹之正月十八日宿台下兼简务徳
　　过尽长滩唤落帆舟人取火上髙岩已携败絮来投宿记有珍茶旋啓缄忽忆住时同短要须于此办长镵可怜一夜梅花雨防滴犹随舳尾衔
　　钓台观新刻范文正碑
　　日角曈曈上蔡阳有星飞去避余光东西怵廹谢新进南北逍遥乐故乡载刻庙碑求琰琬一新祠宇照沧浪使君着意敦风俗更作髙堂牓卒章
　　竞秀阁【案此诗据严州府志増入】
　　辋川遥展右丞图盘谷中藏李愿居龙睡潭深飞客櫂鳯鸣枝老结吾庐但令蜡屐去前齿安用鸱夷托后车西望子陵三十里烟云来往问何如
　　逰玉泉
　　坡陁石上大绅垂踞石跏趺世虑防奉引有春扶屐去送归生月带星稀一时花木助欢笑四顾风云入指挥是日乃书惊蛰节鸣蛙已傍小池归
　　欵段寻山不着鞭每逢佳处且周旋生无一字夸金谷喜与诸公防玉泉雷转正喧三级浪绅垂直自九重天有能庚伏留终日大胜朝堂食万钱
　　立夏前一日登马氏山亭
　　百忧不到酒三行万事尽休棋一枰梅子未黄先着雨樱桃欲熟正防莺忽惊夏向明朝立便恐春从此地更数蝶飞来花寂寞乱蛙鸣处水纵横
　　夏日登叶氏山亭
　　云气向晓不待族风伯忽来吹使醨溪南溪北半篙碧荷叶荷花一段竒旋扣柴荆行问道少休松槛坐移时渊明志广桑麻长此语勿传朝市知
　　题翠波亭
　　天垂叠巘翠相交风展文漪碧半篙胜日难逢宜乐此好山多买不为饕了无叹息同登岘忽有防心如在濠更看溪光山色里红霞蒸起万株桃
　　七夕日逰仙人洞
　　蝉引秋风上桂枝登山临水不胜悲兽蹲虎踞石见怪天划神刓洞出竒无复碧蓝鸡刷羽空余青栗猬攅皮傥分衲子三椽屋当与仙人五日期
　　晨光亭夹径草深庵僧澄锄去之将种桃李
　　径荒随处长蓬蒿忽告通幽且尽薅已问花翁移郁李竟从金母折蟠桃住庵事简吾何力种树功髙子有劳吏用公材当小试把锄来趂雨如膏
　　晩歩城外
　　芒履寛柔野策轻晩来无暑歩重闉人间争梦大槐国物外谁寻小草民一鹭缓飞为我伴半川铺练写余真何从可觉秋消息忽有凉飔到白苹
　　冬至后三日与罗楚入倅防两松下梅花盛开取酒酌石台上思得名手作松梅图
　　老松鳞甲待拏云俯视梅花意亦亲粉色上参冬岭秀虬枝下挽越溪真乘闲到此能终日与我来逰尽可人今代华光古韦毕生绡一幅两传神
　　再次前韵
　　匆匆前日贺书云那似今朝笑语亲年例一来窥雪様嵗寒同此见天真梅间蜂阵长围日松下鸱蹲反吓人一椀檑茶未忘本三杯薄酒不能神
　　冬至后雪夜
　　腊前梅蘃未斜横至后醅香试满觥过眼文书开数叶打风雨又三更闭门髙卧直差易拥鼻防吟何似生稍取湿薪供热弄住山如此不多争
　　送邓清臣之行在
　　老去何嫌雪满颠放懐惟与子周旋起趋吴越时难得上继张余理必然岭海断云归鴈底江湖春浪白鸥前故人相见问今我雨笠烟蓑事力田
　　钦定四库全书
　　灊山集巻三　　　　　　　宋　朱翌　撰五言排律
　　元宵懐都城简胡令俊民时胡连夕在告
　　天豁晴光合檐收雪汁干灯期欣在火令不为难方喜春风动犹怜暮色寒仙晨今夜乐帝所旧年观郁郁卿云宻葱葱瑞气盘五门双阙耸三岛十洲攅风伯清黄道钩陈卫赤鸾声流车水快花影烛龙蟠入望云裳举低迷杂佩歌翻楼上下人与月团栾夜色清凝露香风静泛兰陆莲揺艶质汤鲤转惊澜故国云天外家风楚俗完良时亦竞作游兴颇相干诸县丰登际元戎礼数寛辍耕来野父沽酒办余欢少问飞鳬客遥知道室安樵青能笑语太白酌弥漫要是弦堂宓何妨花县潘黄庭须黙课灯录不重看羡子闭门坐嗟予脚力殚醉归哦五字一一待公刋
　　南华五十韵
　　乡里黄梅接家居祖刹邻常闻肉身佛甘作硙坊人坚有悬腰石空无拂镜尘已舂诸米熟自识本心真拄杖敲顽质袈裟绕净身衣传千古信法待五年伸拨棹烦师送投林避众嗔风幡俱不动金瓦定非伦汝听宜皆谛吾言决可遵由兹开顿教为世作良因叶坠虽归本烟斜不向新铃声鸣白塔雾气走黄巾塑手藏衣袭闺姝败鉢唇全提诸佛印开尽一花春代代灯灯续尘尘刹刹均性天南北合道徳帝王亲歌皷昭陵日梯航外国珍庄严及山谷赐予出金银龙翥开飞帛春温布縯纶镇安清净境奔走防持神楼阁三千界香灯十二辰蘓铭模妙墨栁记刻丰珉自昔炎荒地常容放逐臣流人悲去越从者病居陈庚子何忧鵩春秋谩感麟足生行路蠒眉结念亲颦卜吐千瓶水官分十束薪九韶先幸舜五岭后通秦气今无瘴人情古亦惇何尝疎北客賸喜预嘉賔鼔角催归梦江湖动钓缗时花开有信山果种生仁武水长懐古曹溪毎问津端居七里郭相望一由旬抱被来投宿闻钟起及晨自怜终北向天遣试南询竟日云垂地通宵雨溅茵桥横一滴上雀见五方驯飞锡泉香发连山寳气振杖寻桃竹把佩采楚兰纫大礼行郊次洪恩浃海濵稍寛三面网归作再生民甫里将收栗松江细煑莼橘懐工戯防萱背更栽椿风急团云絮霜清洗月轮治行今数日问信不嫌频三宿真成恋诸寮且遍巡鬬茶夸顾渚羮芋説西岷寺有坛经旧谁知祖意谆持归化岭北大地免沉沦
　　送吏部张尚书帅成都一百韵
　　一代亨衢上明公逸步超河东书具作圯下老相邀海濶云垂翼天清斗压杓三人前鼎甲千佛仰孤飚弟子师尊董诸儒称述萧西昆收俊乂东壁絶尘嚣别乗将离汴轻舟迳指苕湖山纵清美家国尚飘飖恸哭天倾柱归情户见蛸奉祠投里闬招隐向山椒并海屯千卫披榛拱百僚囘銮须故国负靮且今朝光列哀乌位星驰封马轺贤裾来接武阴沴自潜消香案依丹陛螭防立紫霄飞鸿九天去归鹤一声嘹主上思图旧王人促见招起居还左史议论鄙南朝大吕声扬逺元圭质匪雕掖垣裁诏宻禁路赐缨彯灭浇图兴夏巡方首从姚自南瞻析木直北望枵玉海千寻浪江南五色鹞矫如出尘隼凛若在秋雕去国还追信刓章岂易尧光华司马甲整顿路车鞗国事烦参决廷询得具条乗时笑干没许国敢轻佻河洛干戈满陵原草木焦青春深仗节久雨更乘橇取道先辕楚扬旌转望萧一坏藏万世九庙正三昭遂使仪如汉将令乐奏韶路迷彪过迹涧涸夜生潮去日春仍浅归期暑正熇君王喜不寐天下首方翘疏奏忠无隐臣生苦不聊戴天那忍共得地岂宜骄内治今当亟髙名不敢要铨衡真有托启事复何辽道直咸推汲谋深岂计晁定非挥扇羽寜要挿蝉貂褒贬书方举奸谀骨合销懐开真坦坦燕处自夭夭当宁西南顾常懐参井迢徧询医国效立遣愈民痟文武资兼禀诗书气不恌众皆可却縠一以委张昭除目凌晨下行装即日撩被携犹刺刺涉逺乃翛翛帆影三江水车声万里桥丈人峯嵂屼神女峡岧嶤石室画闇淡草堂人寂寥山围玉垒峻水减石犀遥石表笋双立铜青栢未凋锦江喧士女药市混仙樵刼堕乾坤壊流横海岳漂惟兹井络外依旧角弓弨自昔三刀梦多传五袴謡威余严仆射功説李文饶文定棠尤美乖崖福可徼事今难悉数公亦岂其苗秦地新通栈瞿塘稳泛桡虎貔环外阃耨耜得深穮正可供壶奕随宜列鼔箫蒲鞭束髙阁竹马戯垂髫好阅相如赋终闲李广刁奎文天象转延阁士林标此去庭无愈行闻众选陶付之枢极运咸仰泰阶霄贱子无三径平生有一瓢老将书蠧槁时作草虫喓大笑玉三刖不求银十腰古今同阅宙南北信吹薸已类蜂粘网真成鹿覆蕉屡经多盗境几至独身跳何处地堪避知谁战敢挑月明三匝鹊巢比一枝鹩钓瀬长烹鲤穷山饱听鸮临书池尽黒就局博嫌么臂有七贤把丹亡九转烧唯堪贯薜荔未肯摋芳虈卖药难争价为农等寓侨稍能羞野葛初未识江珧已罢寻蛩駏欣闻退猲獢谁怜人为米敢有意迁乔过我深披藋追凉薄曵绡狐裘怜晏子缟带与公侨挽引烦推毂陶甄为置窑清时容潦倒筞府着刍荛忆昨西湖上随公羽盖飘青山迎晋履绿水泛湖上相尊仍美将军勇正骁道争棊屡覆壶响箭呈枭茶乳晴尤发香云净更翲晩花栖嫩菊近岸俯游鲦四望天连水羣簮玉及瑶政亲连榻坐倐见锡戈雕良月霜枫冷佳晴雪霰销留公已无策鼎食望加调
　　宣城书懐
　　髙爽清凉郡登临佳丽都上连三蜀重旁挟两淮趋天分光牛斗溪行走舳舻新林天际浦青草栁边湖丁令鹤归晚琴髙鲤疾驱髙城布渠答近市表浮屠龙具深耕雨牛车富入租钟鱼广教饭箫鼔敬亭巫祷请俱先诣斋修必尽愚防恭问杯珓畴昔梦摴蒱桃李万家邑鱼盐百贾区棊争三品胜钱为七郎输湖上同皇甫楼中记独孤五云裘可作天马锦应无射的穿云白莲房照水乌山精今及采鹰爪得同拘右史题榜太和存漏壶劘牙虞吏像衣褐卯神图蝎走收宵螫蜂讙保穴雏泉甘黄蘗旧茶隽白云腴幽寂谷留马凌歊舟若鳬山登天柱石沙暖句溪蒲洞启三天秘滩愁六刺迂轻烟藏石女防雨浴花姑半夜笛声起临轩桂影敷谢公亭别范孔子井犹洙舟起鹭前导桥横龙未雩子安飞逺近杜宇诉朝晡示爽归田约懐氷洒篆娯白公谢霞绮荀媪进雕胡神王能旁逹心闲免外虞白飞入楚赤马棹通吴孤枕喧鼯防南亭听蟪蛄贡先红毯贵俗尚褐袍麤蝉蜕裴丞相聪明陆大夫刘诗送拄杖班传出葫芦露柱从师指金杯受赐殊汉书国史法心要藏经郛鲋活有竒术锦还真梦驱苦心思懿老一鉢走元孚潜隐大中主躬行外域膜储神天北极系念水西隅内屏如来地当阳造化鑪千年犹可想一絶定非谀昔在中书省亲闻大禹谟土阶临黼座文石上丝絇红绕当阶药阴留一院梧不才持史笔有愧但书厨卜筑随鲲徙囚山与鵩俱忘懐从北院归命只南卢作赋先招隐移文卒谢逋晩归真发覆岂意辱嘘枯黄屋南巡岳侯圭毕防涂时持莘野鼎来采防稽菰圣主新更化羁臣首辨诬书修天禄阁游并道山儒汨没顔容改因循嵗月徂此生甘泛梗余论许分符节近书云日轮驱画鹿朱川华氷片合山曲卧屛纡入腊占三白登堂展七扶人家多露积村鼔不鸣桴身奉三年最魂收一纪逾可无人叹息粗免鬼揶揄夜引星朝斗晨瞻日出嵎两旗叹潦倒五马忘﨑岖严瀬犹如睦昆山恐是苏深怜百口逐只办四方糊旋磨鱼千里弥缝金十奴何如今守馥犹愧旧官呼笏有看山拄歌无击缶呜江山真肺腑鱼鸟自葭莩正赖管城子能招墨客徒李梅诗格律斑竹政规模事省囚寛系年丰酒易沽近分天驷监遣牧决波騟苖狝申军法蕃宣奉帝俞校旗推妙手啮镞视张弧杼轧丝双茧篁包米一桴遇风专戒火听雨甚忧圩酒盏经旬把歌茵特地铺赐金夸魏绛顾曲少周瑜硕果园林宻春山雨露濡木红镂体银杏绿匀肤栗发风前罅柑垂霜后株蚁侵梨酿蜜盘走芡圆珠野蔌多将春盘细剪蒌谁同九日菊难得一枝萸水阅寻鱼鷘沙连合阵鸬爱闲多闭阁因事或操觚敏捷惭铜鉢工夫体辘轳僧谈曽接防老境合师瞿月重重镜松风一一竽饫飡佳境蔗旋鲙早秋鲈本是烟霞痼何疑山泽癯计难出栢马收必在桑榆旧事论新事今吾非故吾意中不足致身外复何须朝市安能隐田园久已芜斯言诚有味端不减醍醐
　　陪昆山邑官逰慧聚寺诗
　　日暗蒲鍼绿风囘栁影圆好山如有旧胜事颇相牵绀宇欣留屐炎官快着鞭神工盘岌嶪妙手活蜿蜒竒甚梁唐迹伟哉张孟篇【皆寺中事】故人逢异县旧话説当年留滞江湖逺惊呼嵗月迁还同一笑乐相与对牀眠笔向晴落名垂漆榜鲜味腴知茗胜势猛觉碁仙飞盖干霄上危栏挂斗偏压云云掩苒待月月婵娟【二轩名】石镂珍球恠杉重翠幄妍迎风拳乳鹊尽力叫饥蝉雨脚斜侵戸湖光逺拍天徐浇白玉酿笑折水晶莲时节酒中过襟懐物外縁安居岂城市避世必林泉好乞弹丸地聊成痼疾烟山只应许我木杪架飞椽
　　再次前韵
　　日走瞿昙宅殷勤问觉圆荷珠翻雨碎荇帯逆风牵安步穿芒屩长驱断蜡鞭临深呼属玉骑气道蜿蜒前辈几人到髙情五字篇翩翩遗浊世落落度长年断石崖蜂出乔枝谷鸟迁端为逃暑去复作拂云眠心旷风林豁书干棐几鲜丞方有公事尉亦从羣仙倚玉吾何幸栖云志未偏久知情澹泊不梦翠连娟晚日斜吹绮新诗欲鬬妍防行窥沼鹄孤坐蜕枝蝉俯视千章木如临尺五天韵髙巾垫角饮痛盏垂莲小筑坚前约兹逰定昔縁欲夸山耸髻安得思流泉却恐樽无醁羣忧防不烟谁来助清兴吹裂笛如椽
　　次吕居仁九日羣集韵
　　衣冠交上郡气象有中州九日一尊酒千岩万壑秋星方聚呉分鱼已跃王舟即事感今昔乃情无去留忧时俱出力济胜合先谋北望边风凛戎衣讵敢休
　　七言絶句
　　蔡倅羔羊斋
　　有生不酿羔羊酒无日不诵羔羊诗贤哉蔡子勇成癖自励要如三代时
　　尽输精白承休徳政用诗书造太平略为周家推在位太颠闳夭散宜生
　　题李成山水
　　好山谁定识真形着白山人眼最亲半夜忽闻遭有力中书君召主林神
　　题程干燕公山水
　　电眼观山老更真能分天造一层层直须擘华尊瀛手始解铺张入剡藤
　　石芥
　　古人重改阳城驿吾辈欣闻石芥名风味可人终骨鲠罇前真见鲁诸生
　　长安官酒甜如蜜风月虽佳嬾举觞特送盘蔬还防否与公新酿鬬端方
　　山芥
　　湿带青烟古涧濵气含石理助芳辛山中酒醒凉生脑乞与文园渇肺人
　　南山观雪
　　入山初与雪云俱坐定云收雪亦无不见旧时苍翠色换将粉墨作新图
　　南逰客上妙髙峯拄杖敲氷袖障风巻起面前帘看雪烟鬟浑挿玉珑
　　次韵书事
　　西风昨夜入庭梧况味今年似旧无想见防秋有长策幽人真欲反吾庐
　　圣朝始悟文章弊大霈首更诗赋科白苇黄茅供一扫英豪人物未消磨
　　熈寜事作崇寜様嘉祐政为元祐师但得至诚行号令坐令风俗似当时
　　当年司马温公力今日宣仁圣烈尊哲后在天何愠喜要令元老雪沉寃
　　天申节诗
　　南来欣遇千秋节北向空驰万里心永日清风吹古寺一杯聊见祝尧深
　　明庆晓班催百辟钧容仙部下层霄如今独立薫风里却听羣仙奏九韶
　　南华书事诗
　　珍重南华五色禽云栖雾宿见无因雨中恐悮翩然出我是闲人非贵人
　　万木杉从一寸栽参天次第可推排他年空翠桥边路来选承天八柱材
　　真觉止能留一宿桐乡今已住连宵却将膏雨下山去聊助南溟早晚潮
　　火树烧春明踯躅紫罗囊笔缀辛夷花枝照眼防清润帯雨游山亦自竒
　　曲江渔者得鳜鱼弃之目为师婆鱼
　　巨口细鳞初出网皮玳瑁乃同斑了无骨鲠人人喜更盐虀发笑顔
　　溪友渔翁忍弃捐却应游泳得长年遐方未识珍羞贵不道杨凭已得仙
　　夜梦采选
　　荣辱悲懽反覆手竞呼穴骼欲求功大开眼作人间梦何况真成一梦中
　　惠崇芦鴈
　　我是江湖一漫郎鸿飞鹭宿见行藏西风吹尽芦花雪水驿云程未易量
　　谢谭南恩寄六目
　　无了禅师劚草莱清江使者六眸开我今筑屋虚空里亦复蹒跚出海来
　　乞双峰山频婆果
　　我昔南逰三眼国逢人一笑启丹唇祗今重到孤峰顶依旧丹唇一笑新【事见华严三眼国比邱唇如此果】
　　我闻如来有佛眼结子成时速寄来从此慈悲修广目得争开处便争开【频婆一名佛眼果】
　　延祥寺手植竹有甘露
　　圣主尊贤方侧席此君凝露美如饴形容盛德书生事请对佳祥着好诗
　　穰穰天酒被修篁的皪枝间日射光岂为炎荒多热恼故教灌顶作清凉
　　月下对白菊
　　诗人月下见梅花着力形容极口夸若使月明中见菊欲将何语为褒嘉
　　饮氷啮雪传延年要比蟾宫桂子妍忽遇嫦娥防一盻桂花未敢着鞭先
　　佛头菊
　　我杖常扶佛面强我花今见佛头香灵山防上曽拈出一笑悬知是饮光
　　金杯玉盘菊
　　玉盘金盏世称珍天酒琼浆晓自盈天为我贫都乞我我虽不饮亦关情
　　桃花菊
　　菊花忽作桃花面放眼难防九月黄花不见桃惟见菊又将红雨学啼妆
　　雪见羞【菊名】
　　白如白雪复何加岂有寒英胜六花真是岭南稀见雪花光胜雪喜无差
　　睡轩三首
　　意马心猿不用忙睡乡深处解行装华山闻有希夷子安得斯人与对牀
　　诸公对奕我髙眠此法非人不可传四脚碁槃皆黒子孝先从此便争先
　　风和日永饱食已雨急天寒戸不开遇此佳时无一事搘牀髙枕听咍防
　　谢惠杨梅
　　杭州金氏越州楞撒火飞星五月春百菓若重推贡士风流应不下平津
　　南屏
　　百步堦头长进步南屛堂上立移时明明万象森罗处鍜链雕镌费我诗
　　早来风定絶尘霾扫地如镜尽开昏明四望移逺近昼夜两湖分去来
　　正当昼永六十刻久坐僧斋烹雨前满园菜花开向夏一双蝴蝶飞上天
　　寄题竞秀亭
　　吴山越岭老于行何地诛茅寄此情直使浮云无一防千岩应接始分明
　　来徃人传客寝安问渠何事驻征鞍只应门外千山好能使胷中百念寛
　　观乌龙山瀑布
　　一日一夜雨如倾北山山顶垂天绅是间去海只咫尺缓流何用走踆踆
　　五老峯前三峡桥不论时节听飞潮那知冷落穷山里忽见晴空练一条
　　漱石漱流俱可意濯缨濯足且随时到江莫作滔天浪妨我轻舟理钓丝
　　题搓线图
　　谁言粉白但闲居纫补尚烦金十奴治得棼丝有条理却嫌红女未工夫
　　舍后污池有小鱼数百迁之于江
　　一已脱归涔水万顷初惊广莫乡且向江湖成自在幸因风雨得腾骧
　　雪霁捕鱼图
　　羣鱼何日举舟师玉海瑶山欲霁时正是严冬当设脍老翁香饭必先炊
　　园中开牡丹一枝
　　天下花王都洛京清明寒食走香軿东君欲表南来意一朶蔫然尚典型
　　咏紫荆
　　鹤骨龙筋结夀枝红绡紫绮曝仙衣只应不奈麻姑爪独领春风住翠防
　　有惠新醤及酒者
　　拾遗久住浣花桥生理谁能济一毫携醤借糟来过我故人惟有孟仓曹
　　听鸽铃
　　蓬蒿门巷久张罗岂有笼坊重客过天外鸽铃惊午枕儿童误起听长呵
　　次韵董令升四咏
　　寻幽亭
　　帝遣银河下太防余波散绕野人扉此行步步有佳处盘礴孤亭试解衣
　　竞秀亭
　　山阴道士顷留连应接烟云马不前君説江南亦如此我虽未到想当然
　　性乐堂
　　且置纷纷事百端从公系马白云边欲知太守乐其乐山色溪声得两全
　　玉泉
　　至寳何年伏九渊飞空散作玉声琤那知夜半腾朝采防见长虹属太清
　　诗余
　　桃源忆故人【辰州泛舟送郭景文周子康赴行在】
　　催花一霎清明雨留得东风且住两岸栁汀烟坞未放行人去　人如双凤云间举明夜扁舟何处只向武陵南渡便是长安路
　　谒金门【道山亭饯张椿老赴行在】
　　风露底石上岸巾愁起月到房心天似水乱峯清影里此去登瀛须记今夕道山同醉春殿明年人共指玉
　　皇香案吏
　　防绛唇【梅】
　　流水泠泠断桥横路梅枝亚雪花飞下浑似江南画白璧青钱欲买春无价归来也西风平野一防香随马【案此词据歴代诗余増入】
　　朝天措【五月菊】
　　玉台金盏对炎光全似去年香有意庄严端午不应忘却重阳　菖蒲九叶金英满把同泛瑶觞旧日东篱陶令北正卧羲皇【案此词据朱彞尊词综増入】



