　　钦定四库全书　　　　　集部七
　　兼济堂文集　　　　　　别集类六　【国朝】提要
　　【臣】等谨案兼济堂文集二十巻
　　国朝魏裔介撰裔介字石生号贞庵栢乡人顺治丙戌进士官至大学士諡文毅是编奏疏二巻序六巻书牍二巻传志二巻祭文论二巻杂著二巻乐府古今体诗三巻附年谱一巻共二十巻裔介著述甚富其刻于江南有兼济堂集十四巻刻于荆南者有兼济堂集二十四巻刻之京师者有文选二集上下二编昆林小品上下二编昆林外集一编奏疏尺牍存余七巻樗林三笔五巻此编乃詹明章所选而合刻之者裔介立朝颇着风节其所陈奏多闗国家大体诗文醇雅亦不失为儒者之言虽不以词章名一世而以介于
　　国初作者之间固无忝焉乾隆四十四年二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　兼济堂文集原序
　　余生平无他嗜好惟嗜读书常咏古人早知穷达有命恨不十年读书以为其言未尽葢理无穷书亦无穷终其身恱怿其中焉耳十年不足以尽之也至于著书尤不可草草古之人皆先我而为之矣其可传者能有几孜孜矻矻一生仰屋徒为他人覆瓿之具良可哂也余自入籍以后未免效颦学为文辞丙午之岁彭士报吴伯其刻之于江南有兼济堂文选共文二百余篇庚戌之岁胡同升刻之于京师有昆林小品共文一百三十六篇甲寅春日余自刻林下集八十一篇及秋杪儿辈又刻辛亥以前未刻者共文一百一十九篇已汗牛充栋矣其谏垣总宪奏疏稿共一百一十七道内阁奏疏十道屿舫诗集近集共诗一千三十六首尺牍四六四册言理学则有圣学知统合录五册小传共四十八篇小论共四十八篇又约言录一册其余所着之书畧无闗系者概不足述而要者有四书大全纂要孝经注义删补髙士传雅说集多识集巡城条约风宪禁约唐诗清览集训蒙故事千文注解劝学彚编以上已刻易经合订正说论性书鉴语经世编通鉴论钞列女续传九经衍义希贤录琼琚佩语家训彚钞批评河洛渊源录理学诸儒语录合钞吏治冰鉴录陆放翁诗选古文欣赏集古诗遗音赵梦白诗文选以上未刻此其大槩也顾自今以往余宁敢废学哉宛平孙北海先生尝致书于余曰易经四圣心传春秋百王大法先生盍阐发之余读朱文公集谓上古之书莫尊于易中古后书莫大于春秋此两书皆未易看何敢管窥蠡测虽然曽子曰仁以为己任死而后已炳烛之光尤宜鞭策于末路临深履薄勿使昏逸之气得而乘之则书无穷吾心之理亦无穷余且终身诵夫子答子贡愿息之篇矣甲寅长至日贞庵题于滙景园之冬日轩
　　文章未易言也古之以文章名世者皆有数十年之学力洗濯磨淬其心志而又与海内之贤人君子游乐闻其规切之语故能成一家言匪是者正可覆醤瓿耳余宦游长安二十余载职掌烦剧饮冰是惧公退思过不敢废学故时为古文辞与海内言文者声气往来或者以为可敎刻之江南数百篇而余自知甚明觉蹇跛之足策之不能前而宛委之藏窥之不能尽也亦惟有望古遥集而已矣辛亥抱病归里参术之外不敢求田问舍坐百尺楼下似可以读书学为文矣而千指待哺未免室谪犹是伧父面孔也乃逺近知契时有扣门剥啄声以征文为请夫余方欲焚君苗之笔砚而犹然饰嫫母以铅华乎然终不能尽谢却者葢生长燕赵素有司马子长之慕欲借此以求海内贤人君子之规切不敢以蓬蒿自封而甘为絶人逃世之行也陶渊明云请息交以絶游此愤世之言耳岂余之心哉积久成帙儿軰恐其散失遂谋付之剞劂其间生死之际交友之情学问之术岁序之感虽未必有裨于身心而要以述其中之所见得其性之所近非尽酬应习套也倘邀长者之惠不我遐弃而锡以昌黎之序则东野之鸣敢不奉杖屦以从甲寅花朝日贞庵自序于滙景园之水镜堂中













　　兼济堂文集序
　　钦定四库全书
　　兼济堂文集卷一
　　大学士魏裔介撰
　　奏疏
　　乞及时讲学疏
　　工科给事中【臣】魏裔介谨
　　题为
　　圣德与年俱进仰乞及时讲学开设
　　经筵日讲以隆万世治本事【臣】窃歴览竹册自古贤圣之主未有不汲汲以学为尚者也若周公之于成王傅说之于武丁谆谆勉勉是以刑措恭黙致商周数百年磐石之业即后开创草昧多以马上得天下然天姿首出往往从栉风沐雨中语及诗书自造庐借箸时养成学问由是观之君德清明君身强固诚万世久安长治之根本矣今
　　皇天悯生民久困水火笃生我
　　皇上应运开辟扫除残
　　德施方外延及羣生【臣】窃于班行俯伏中仰瞻
　　天表辄举手加额曰太平
　　天子也乃值此春元始和百度维新未闻与二三大臣谘访讲学之议窃恐年岁既盛则嗜欲日开嗜欲既开则聪明日淆虽
　　神明生知之圣非愚贱下臣可管窥蠡测然少而勤学古人比之日出之光与壮而努力者劳逸相倍蓰也前此元年诸臣言及此者犹可曰有待而行今
　　御极五载内外遐迩引领翘望寸阴可惜所谓姑待明日便不可也况众词林思皇济济中多贾马自许之俦诸辅臣黄发皤皤咸有尧舜其君之愿倾葵向
　　日不占而孚伏乞
　　皇上上念
　　鼎命付托之重下慰臣民瞻戴之思
　　立召大臣商择日施行诚
　　宗社无疆之休
　　顺治五年二月初八日奉
　　圣防知道了
　　请举视朝大典疏
　　吏科右给事中【臣】魏裔介谨
　　题为请举视朝之大典以致泰交之盛治事【臣】闻圣君御世必圗长治久安贞士陈言要在防危虑患葢栉风沐雨驰驱于百战之间则创业实难保泰履亨经营夫万年之策则守成不易是以古之帝王凛凛覆舟之喻兢兢驭索之忧诚恐骄恣之易生而晏安之为害也伏覩
　　皇上文武圣神聪明睿智薄海内外防不照临可谓创业而兼守成亘古以来帝王之盛未之有也自昨岁亲政仁义润泽遍浃八垓
　　诏令温和光溢四表然而纲纪法度尚须修明礼乐政刑实多缺失欲以立一代之规昭子孙之法守【臣】未见其久而无弊也方今畿辅多失业之民吴越有水涝之患山左疮痍极矣荒亡何以不清闽楚呼庚久矣兵饷何以不给若乃两河困于畚锸闗陜疲于转输川蜀虽下善后之计未周黔滇不宁进取之方宜裕此皆机务最要仰烦
　　圣虑焦劳者也但髙居静摄不如延访臣隣批答详明何若亲承
　　顔色【臣】查得旧例有朔望之朝有三六九之朝有早晩之朝有外朝有内朝【臣】亦不敢谬执故例烦凟
　　圣聪惟是逢五日期
　　驾临正殿乞
　　朝见羣臣从容晋接部院科道本章应实封者实封应面奏者面奏辞朝谢
　　恩等官应引见者引见应陛辞者陛辞得以咫尺天威亲聆
　　睿语则大政大事雷厉风行凡属臣工孰不争自磨砺以副
　　皇上圗治之意如是而上下之情通交泰之运辟君门无万里之嗟卜歴有金瓯之固矣倘【臣】言不谬伏冀天鉴早赐施行
　　顺治九年七月初六日题奉
　　圣防礼部议奏
　　褒录幽忠旷典疏
　　吏科右给事中【臣】魏裔介谨
　　题为褒录幽忠实
　　圣朝之旷典谨举平日所闻仰尘
　　圣听乞
　　发该衙门再加体访以励臣节事【臣】闻运遘升平则良臣奏绩时逢板荡则烈士腐心故有刎颈血裾而酬解推之遇焚身湛族以报国士之知劲草疾风表贞心于岁晩成仁取义树砥柱于波流虽慷慨从容不必一致要皆负乾坤之正气与日月而争光是以上代之君莫不旌表忠魂崇重节义昔武王入商封比干之墓明祖定鼎建余阙之祠夫比干乃殷室之臣余阙实有元之义士然而一王一帝他务未遑首先嘉尚者诚以维持风化振励纲常俾一代之臣子知所轨范也自明政失御寇焰滔天龙髥饮恨于鼎湖坤配遗于椒殿君死社稷臣罹凶灾诚致命遂志肝脑涂地之秋也一时在位诸臣虽不能防马挥戈如曕尚之死于绵竹力疾苦战若卞壸之死于清溪然亦有仗节殉君横尸阙下金石可勒其贞松筠不改其色摧兰蕙于一朝流芳声于千载斯诚
　　上帝所矜悯
　　圣朝所嘉叹者也伏惟我
　　皇上受天之命奄有方夏凡所设施皆足驾轶前代为宪后昆而昨奉
　　上传阐扬明季之遗忠振发幽冥之生气尤为化导之先资敦励之大典方之周武王明太祖葢不约而同符矣以【臣】所闻当年寇破都城殉难而死者阁部卿寺则有大学士范景文左都御史李邦华户部尚书倪元璐兵部右侍郎王家彦刑部侍郎孟兆祥副都御史施邦曜大理寺卿凌义渠太仆寺丞申佳词林台省则有翰林院左谕德周凤翔右谕德刘理顺宫允马世奇检讨汪伟吏科都给事中吴麟徴户科都给事中吴甘来监察御史王章陈良谟陈纯德部属新进则有吏部贠外许直兵部郎中成德户部郎中周之茂兵部主事金中书舍人宋天显进士孟章明顺天府推官刘有澜勋戚中则有新乐侯刘文炳惠安伯张庆臻宣城伯衞时春驸马都尉巩永固东宫侍衞周镜司礼监内臣王之心斯皆一时死难之臣彰明较著者也伏乞
　　皇上将【臣】所奏
　　发下该衙门再行查访实迹或质诸故老之见闻或考诸同乡之公揭讹者去之遗者补之倘体访既明即行题
　　请宣付史馆浩气常留于汗靑祀诸乡贤芳声永荐于俎豆庶精灵未冺将宣力于
　　兴朝顽懦可风亦仪型乎来叶矣
　　顺治九年十一月二十八日奉
　　圣防着详访确察具奏礼部知道
　　敬抒管见疏
　　吏科右给事中【臣】魏裔介谨
　　题为
　　圣主虚怀下询微【臣】敬抒管见仰佐
　　睿虑万一事【臣】昨捧读
　　圣谕令【臣】等直谏无谆谆恳恳【臣】跪诵之余喜惧交集喜则喜生逢
　　尧舜立见太平惧则惧迂陋无知糜莫报敢不尽竭向日之诚稍补衮衣之阙顾我
　　皇上道髙德厚顺天合人仁心仁政洋溢海宇昨岁六月以前尚有北水南旱九月内星变迭作而入冬以后太白退舍瑞雪三降臣民胥庆逺迩如一
　　天意人心如桴鼓响应效可覩矣顾安所得
　　皇上之过失而规切之哉虽然
　　皇上既侧席虚已有置鼔立木之求【臣】安敢缄口辜恩违怀仁负义之戒谨将条议数事开列于左伏冀皇上矜宥愚蒙俯赐省览择可行者采之其不可行者置之爝火之光谅无补于日月防埃之末当不拒于崇深矣
　　一节俭之制宜先也【臣】观唐史所载宗号为英主尔时以风俗奢靡制乘舆服御金银器玩令有司销毁以供军国之用其珠玉锦绣焚于殿前后妃以下皆毋得服珠玉锦绣天下更无得采珠玉织锦绣等物罢两京织锦坊今天下物力匮乏恐更甚于唐宗之时而风俗奢靡日甚一日【臣】愿
　　皇上以身率先天下苏杭织造虽未能尽罢宜减去其半以所省者发付军前充饷而金银器玩除见在足用外以后不必打造若珠玉锦绣之饰除有职文武许用外严禁士民不许滥用
　　一圣学之功宜要也【臣】观尚书所载殷髙宗学于甘盘训于傅说故曰学于古训乃有获监于先王成宪其永无愆葢帝王之学与士子寻章摘句者不同要在详求古今所以治乱人才所以得失政事所以修废之故斟酌损益行之以协于大中至正今我
　　皇上天纵好学手不释卷而【臣】谓政事之暇尤宜详玩讲求者莫如朱熹之通鉴纲目真德秀之大学衍义丘濬之大学衍义补唐太宗之贞观政要以上诸书反覆防绎见于设施以致太平之治无难
　　一用兵之算宜定也【臣】闻开创之君无不欲六合一家卧榻之间岂容他人鼾睡然而帝王之兵务出万全兼弱攻昧一劳而永逸昔光武闭玉门之闗孝元罢珠厓之郡岂不欲夸王会之圗施逺驭之畧良以中国虚耗不遑穷讨先内而后外也今川湖用兵连年不已不患兵不精而患饷不足乞
　　皇上与诸王大臣折冲樽俎
　　勅下行间将帅原系从前已得地方为贼窃据者宜速恢复其先未得地方宜量力而行兵足以取粮足以守则速取之兵虽足取而粮不足守则姑且置之令督抚大帅储粮饬备俟吾挽输不匮一举而滇蜀可定则不至于反覆变乱劳
　　圣天子南顾之忧
　　一省刑之典宜复也【臣】闻狱者天下之大命故帝尧之命臯陶曰刑期于无刑而臯陶曰罪疑惟轻功疑惟重与其杀不辜宁失不经唐太宗语侍臣曰朕以死刑至重故令三覆奏明朝会典则大狱有审录之例行于霜降以后若有词不服并情罪有可矜疑另行奏请热审之例行于小满后十余日洪武元年令处决重囚须从秋后无得非时以伤生意三年令臣民有罪法当死者三覆五奏毋辄行刑其事例开载极详若决不待时者必系极恶重犯然亦必经大理寺详允部科覆奏凡以人命至重示
　　朝廷矜恤之意也今我
　　皇上泣车解网在外者尚循监候再审之例而在内者未见举行凡罪犯死者一槩立行处决万一其中有情可矜疑则死者不可复生未免有干
　　天地之和仰乞
　　皇上体
　　上帝好生之心
　　勅下刑部详查自古以来覆奏矜恤旧例即赐施行仁德如天刑措可致矣以上四欵不过平常之论然于圣躬稍有闗切故敢冒昧妄陈仰冀
　　天鉴俯采因系条对
　　圣谕字数逾格并乞
　　寛宥【臣】无任悚息待
　　命之至
　　顺治十年正月十四日奉
　　圣防这所奏有可采处该部确议具奏
　　士习隳靡已久疏
　　工科左给事中【臣】魏裔介谨
　　题为士习隳靡已久
　　圣明鼔励方新仰祈
　　端风尚崇古学以养一代之人才事【臣】闻为治以人才为本人才以敎化为先师道立则善人多
　　朝廷正而天下治古之享国长久者用此道也我皇上重道崇儒十年以来济济得人昨者痛念夙弊难清思与丕变
　　天语谆谆告示天下官吏师生恪奉遵行又
　　命词林近臣督学直省部属卓品秉宪分铎海内谁不喁喁向风而臣以章句小儒夙昔有慨于中者敢因上传而推广言之伏冀
　　省览采择谨逐欵开列于左
　　一孝经为先师孔子手定之书至德要道百行之首自天子至于庶人孰不以孝为根本在昔有汉之世下至虎贲犹能诵习乃明代不以取士实为缺典今请勅下礼部行各督学院道颁行士子肄习凡科岁两考及乡会场俱命题一道以见我
　　朝敦笃实行得为治之大原
　　一教官阘茸已久良以岁贡多系日暮途穷无志劝勉而举人之就此途者不过以寒氊为借径故克自振拔者亦少又近例以岁贡之无荐者陞佐贰官恐其后愈趋愈下今宜稍仿明朝初制举人敎官训导有方解额中多者为上上考每省超拔一二人与有司一体考选而训导之年深无荐者力足有为则升以经歴年过六旬则竟准致仕凡以作其鼓舞之气而养其廉耻之心一朝廷悬功令以取士程墨尽可观法原期穷理致用岂欲勦袭陈言乃习俗相沿坊刻充栋士子不务实学专以记诵誊录苟取科第
　　国家安得真儒之用故【臣】常谓明初人才所以盛者以其务实学而其后衰者滥时文误之也今请
　　勅下礼部将坊刻时文严行禁止每岁乡会试后礼部选墨卷清真典雅者咨行江南学臣发刻以为程式除经书墨卷古文讲义外书贾私刻时文士子私选时文者听部科督学等官
　　题叅防治其学臣考取优巻刻者不在禁例
　　一学宫倾圮况连岁多雨损坏必多有司俗吏不知敎化为为治之本徒以征收鞭朴为能坐视不问今请勅部转行各督学院道督催有司将脩学银两照数给发取学官收支文巻查考其额银不足则益之以学田师生空缺等银学宫脩废即以定提调官与学官优劣之一班
　　一廪膳生贠
　　朝廷作养优于増附选之不严则岁贡多不得人往时每以一等无人二等亦得幇补自今以后宜请
　　严加申饬非考居一等者不得顶补其岁考试巻定为书艺一篇经艺一篇论一篇科考试巻定为书艺一篇经艺一篇策一道论策题目只在通鉴性理兼以时务俱不得场外补写如系场外补写者部科访知将提学官紏叅
　　一忠臣孝子节妇乡贤之事实为敎化之纲领旧分隶于学按两院今按差止息前项应归学臣事系小节者待复
　　命举行其有纲常攸闗足为万世瞻仰者不妨特疏入告学道无自题之例即转详抚院题请
　　一无志生贠既入黉序置书史于髙阁考居六等希圗发社仍然荒废下次告病补考钻营平等不过影占差徭今后考居六等者黜落之后不许仍借发社名色两次五等者亦行黜退年未四十以上非真疾病者不许告衣巾以圗优免庶有合于
　　上传严为降黜勿得姑留之
　　防果能读书自新者听其另考岂患不进
　　一学臣考试每岁旌奬德行生贠其实虽难称然亦须择其稍相近者往岁惟凭学师开报岂尽得人今宜令廪膳公举若不系公举者不在旌别之列其妄举匪类者日后查出听学臣究处至不肖滥进总由保结不严今后倘有奸恶之徒廪生保结进学日后被人告发事在未入学以前者一体黜革
　　以上诸欵于意虽迂于时则切倘从实举行勿为文具其于
　　圣朝兴学育士之化未必无小补也如果【臣】言不谬伏乞
　　勅下该部再加酌定施行
　　顺治十年七月初八日奉
　　圣防这本重孝经禁坊刻有裨学政并各欵俱有可采都着详议具奏该部知道
　　流民死伤堪悯疏
　　工科左给事中【臣】魏裔介谨
　　题为流民死伤堪悯乞
　　勅督抚责成有司速加拯救并恳
　　圣恩大发赈济事自连岁以来水灾频仍直隶河北山东被患尤甚葢直隶北四府当圏占之余民已无田无家不过佣作旗下苟延衣食今水患之后不惟地土漂没并庐舍亦随流而去旗下有地者且嗷嗷待哺是以穷民益无以为命顷有人自畿南来者【臣】细加询问云流民南窜有父母夫妻同日缢死者有先投儿女于河而后自投者有得钱数百卖其子女者有刮树皮抉草根而食者至于僵仆路傍为乌鸢豺狼食者又不知其几何矣且京城内外鹄面鸠形比肩接踵虽
　　皇上有粥场赈济尚且不能周徧何况直隶山东河朔之闲既无粥场赈济或因稽查东人不肯收留有羵首之哀无中泽之集兴言及此真可为流涕太息也【臣】昨见直隶总督马光辉安置流民一疏内题元城知县姜希辙等存活多人使有司尽若希辙等岂非实心为国循良恺悌然而流民所至宁止大名四县之外岂其独非令长而为民父母者乎彼其申报原无外来人民者恐尚未尽子惠之道也仰乞
　　皇上勅下督抚严饬有司凡流民所至不行收恤饿死其地方者即系不肖之官
　　题叅斥革若设法安置如姜希辙等者一体飞章奏闻造册报部分别安置多寡准作优荐正荐两等其所安置流民万一有投充东人混入后日事发查报册有名免治居民以匿之罪如册上无名者则照旧论罪
　　皇上天语一申之闲劝惩昭然有司将鼓舞劳来之不暇矣抑【臣】更有请焉昨秋
　　皇太后发银八万两赈济京城内外满汉军民
　　皇太后之鸿恩即
　　皇上之鸿恩然天下感
　　皇太后与
　　皇上之鸿恩尤望我
　　皇上体
　　皇太后之心而再施此鸿恩也仰祈
　　天慈曲加矜悯或发内帑或动太仆马价银两或借工部修葢银两大沛
　　皇恩特遣满汉风力官贠东西二路沿途接济谕以朝廷德意务使流民得全性命随地安挿入籍或愿赴河南山东兴屯道垦田者即给以信票路费差人送至道防官编附屯丁在
　　皇上数万之金可活数十万人之命民既得生为皇上垦地纳粮元气充固实
　　国家富强之本其报
　　皇上岂止数万金而已耶伏望
　　垂念饥寒赤子流离泥涂死在旦夕即
　　涣大号济此遗黎庶德泽布而愁怨息阴阳顺而风雨和普天率土共效三多之祝不止小臣簪笔以纪盛事而已也仰希
　　天鉴施行
　　顺治十一年二月十二日题十六日奉
　　圣防饥荒流徙民不聊生朕深切悯念这本沿途赈济随地安插并劝惩鼓舞事宜俱属急务著作速详议具奏该部知道
　　庶常散馆在即疏
　　兵科都给事中【臣】魏裔介谨
　　题为庶常散馆在即仰乞
　　严加考试分别授职以重清华之选事窃照
　　国家仿明朝旧制改进士为庶吉士设官敎习给以廪饩非徒虚糜岁月而博养士之名也将使之博学多通练达时务以真学问为真文章以真文章为真事功庶朝廷得食其报可共佐太平耳然欲得真才而用之必先严其分别分别既严虽未必人人皆大受之器庶几拔十得五以编检用者他日可望以房杜之业以台谏用者他日可望以韩范之绩矣不然学业未就虽居词林而无启沃之助居台谏而无经济之猷恐左右侍从之班非滥竽藏拙之地也故【臣】以为欲得真才不如慎之于始谨按防典所载明朝旧制每科考选庶吉士不过二十人散馆之日留不过三五人逮其后而所留渐多非旧制矣今壬辰科庶吉士敎习已久散馆在即【臣】请
　　皇上勅下内院诸臣酌量人数严加分别其学问优长品行谨慎者授以编检科道官其品行谨慎而学问微不及者授以部属等官间有学问品行俱无足取者是则有负
　　朝廷之作养矣即宜罢去不叙至丁忧未经敎习给假久旷学业者难与现在读书诸人一体陞除应作何分别除授并乞
　　皇上勅下院臣议为定制以垂永久者也
　　顺治十一年五月二十三日题二十六日奉
　　圣防着详确议奏该衙门知道
　　请定督抚举劾疏
　　兵科都给事中【臣】魏裔介谨
　　题为请定督抚举劾之例以清吏治以安民生事【臣】窃见我
　　皇上迩来留意吏治凡
　　防用督抚等官必再三详审而后用之葢知人之明虽古之帝尧不能过也然
　　皇上之所以慎用督抚者以其为直省民命所系得其人则百姓安不得其人则百姓不安故不厌其谘询耳然而督抚安民之大务莫过于举贤劾不肖乃年来止息巡方御史凡一切事务归并督抚而举劾之典例未经奏明则督抚不便于遵行将吏治何日清民生何日泰乎【臣】考吏部职掌开载抚按官贠凡在地方未及半年有丁忧养病者俱不许一槩举劾有陞迁者所属地方恐巡歴未周除贪酷异常查访得实者许不时论劾奏请此外如果知见未真亦不必循例举行葢举劾之典苦是其慎也岂我
　　皇上锐意图治之时而可不着为一定之例乎【臣】请自今以后凡督抚官贠除境内贪酷不肖文武官贠不时纠劾无定期外若督抚丁忧养病者应照职掌所载不许举劾督抚降处休致者不许举劾惟是到任后满一年者举劾文武一次满二年者举劾文武二次凡文官遇朝觐年武职遇军政年既有举劾则不必另行葢督抚在地方既久方能知有司之贤否且一年一次以督抚而兼当日巡方之事规条既定庶几留心采访于以察吏安民激浊扬清实为至便至于吏治不清全由衙蠧作奸侵渔小民旧例巡方所到必行访拿今其事归并督抚岂可不力除民害但此么麽之辈例不足以汚辱简牍请乞
　　天语勅下督抚照旧一年严拏一次年终造册将蠧犯罪名银分报部院该科以凭稽核如有狥庇无所拏惩者该道府防即以罢软不及注其考语甚者立行题叅如是而人心警惕清吏治而安民生或不负我皇上慎用督抚之意也如果【臣】言不谬伏冀
　　圣鉴勅下部院确议覆奏施行
　　顺治十一年十月十七日奉
　　圣防该部议奏
　　兴敎化正风俗疏
　　兵科都给事中【臣】魏裔介谨
　　题为兴敎化以正风俗事【臣】闻刑禁于已然之后礼禁于未然之先今自明季以来风俗頽靡僭越无度浮屠盛行礼乐崩壊【臣】数年来在都门见隶卒倡优之徒服色艳丽负贩市侩之伍舆马赫奕庶人之妻珠玉炫燿虽经禁约全不遵行丧事之家尽耗资财以供焚毁生不为善死希冥福斋僧念懴婆娑跳神不厌数四创寺建塔聚众号呼皆以无益之事害有用之财而各直省府州县簿书敲朴视乡约六谕之敎为虚文千百中无一人举行者欲民之不困于财而兴于礼譲也得乎今宜将侈靡蛊耗之事一切再行严禁凡违者必治其罪僧之无度牒而私剃者勒令归农以后私度者必治其罪昔洪武明君也尝榜示天下寺观僧道俱不许奔走于外交构有司所至僧寺必揭周知册验实不许民间儿童私自剃发为僧违者治罪凡以一道同风使民务于孝弟力田而
　　国家收富强之用至于乡约六谕敎民旌善惩恶之事春秋修举勿视为故事则民皆有淳朴向化之思矣顺治十二年正月二十九日题二月二十一日奉防礼部知道
　　殉难事同一例疏
　　兵科都给事中【臣】魏裔介谨
　　题为殉难事同一例臣独未蒙褒仰祈
　　勅部再察准与卹典以录遗忠以助风化事【臣】闻忠臣孝子乃日星河岳之间气所生也有忠臣孝子则有人伦有人伦则天地赖以不壊故事闗道义名节善无微而不扬
　　明主褒之史官纪之言官陈之凡以激劝一代之士气人心非徒使既没之幽魂凛凛生色于九原也我皇上于顺治九年十一月内特发
　　上传着礼部会同院部等衙门详访确察明末死节职名如范景文等十五贠孟兆祥等八贠先后俱蒙褒卹于以扶植纲常真昭示万古之懿典哉诸臣为不死矣惟是死难情真而未经褒录者独遗太仆寺寺丞申佳一人【臣】窃伤之夫佳之死也在甲申三月十九日而其投井也则于京师之王公厰昭昭在人耳目闲岂可假哉查礼部覆疏原因太仆寺顺天府保送投井身死而侍读学士王崇简之疏大理寺之保俱称缢死互相参差是以置之无容再议然佳系太仆之官而顺天府有地方之任则其察核最真最确无疑未可以自缢之参差遂使忠魂烈节郁郁于寒泉之下也伏乞皇上勅下该部再加察访一体褒卹如以太仆寺顺天府与【臣】所保俱为未确则宜行之直隶督抚学院处再加察访然广平礼义之乡其士大夫相与尸祝而赞诔之者则已久矣【臣】见
　　皇上昨谕内院纂修顺治大训凡忠臣孝子贤人烈女俱命殚思博采故敢补牍再陈倘臣姓字不致湮没无闻邀一视之旷典列法戒之新编于以表忠励俗亦裨益风化之一端也
　　顺治十二年二月十四日奉
　　防礼部知道
　　善世化俗疏
　　都察院左副都御史【臣】魏裔介谨
　　题为请
　　颁赐
　　御制诸书以善世化俗事【臣】闻有虞氏未施信于民而民信之夏后氏未施敬于民而民敬之何者有忠信诚慤以涖之也故礼敎治于未犯之先刑罚治于已犯之后刑罚犹药石也礼敎犹粱肉也药石偶一投之粱肉则一日不可缺此善养生者也治天下何以异是三代以后治术之近古者葢亦鲜矣若汉文帝唐太宗庶几帝王之道然考其施设汉文帝专务以德化民将相旧臣论议务在寛厚耻言人之过失化行天下兴于礼义唐太宗贞观之初人皆异论必不可行帝道王道惟魏徴劝行仁义不数载华夏安宁夜户不闭后太宗谓羣臣曰此徴劝我行仁义既效矣尧舜汤武之后若此二君者诚知治道之先务得体元之大法也况我
　　皇上平日事事欲以尧舜为法不屑屑于二君者自受命御极以来十三载于兹矣薄海内外莫不戴之如天地而亲之若父母然而风雨未时盗贼未息刑狱未措礼义未兴又且灾异迭见
　　皇上昼夜皇皇以三过自责思所以致太平而欲求其效【臣】以为用力少而成功多者尤莫先于以敎化为急深恩厚泽以结天下之心也葢固结人心者所以祈天永
　　命而祈
　　天永
　　命所以报答
　　祖宗今刑狱日繁而礼敎或缺士乏廉退民过嚣凌非谆谆训迪又乌能风移而俗易乎【臣】昨面蒙
　　皇上赐读戒杀彚钞欲印施三万本以化导俗氓夫岂不知律有明禁而复假书以为劝戒者诚以法之及人者浅敎之及人者深也然则天下臣民
　　皇上欲敎养而生全之又不知如何矣【臣】闻
　　皇上御制有人臣儆心录资政要览顺治大训劝善要言范行恒言孝经衍义等书所以遏恶扬善阐明圣道者甚至伏望
　　仁恩广暨遍赐羣臣其顺治大训劝善要言等书仍恳颁发直省学宫每学一部俾诵读讲解使天下之人孜孜然共砥砺于自新之路而潜消黙转其不肖之心将见风俗淳美刑罚止息逺追尧舜近迈汉唐好生之德同符
　　天地
　　鸿号丰功书之史册垂庥万世无穷也虽然【臣】更有请焉孝经一书【臣】往岁曽具疏上闻欲于科举头出题礼部覆疏于后出题然未见实实遵行再请
　　勅照前议庶孝经大行于世而士子之学术有本杨继盛之忠业蒙
　　皇上殊褒刻表忠录以励言官若
　　御制序文似宜镌碑祠前宠慰幽魂且以风动后来节义之士统惟
　　睿照施行
　　顺治十三年四月初七日题十一日奉
　　防知道了礼部知道
　　请立久任知府疏
　　都察院左副都御史【臣】魏裔介谨
　　题为请立久任知府良法以佐太平事【臣】观三代以后惟汉之吏治近古而汉之吏治所以近古者以其能重刺史守相久任而考其成功也昔宣帝尝曰太守吏民之本数变易则下不安民知其将久不可欺防乃服从其敎化故二千石有治理效辄以玺书勉励増秩赐金或爵至闗内侯公卿缺则选用之此汉世良吏所以盛也明初犹仿此意迨其后兵备繁多陞迁数易而太守之权益轻体益损治效亦遂不可覩矣今我
　　皇上遵古之道爱养元元行保举之法重知府之选吏治自当改观然久任之法不行即有贤守轻于变更百姓犹未蒙治安之福也【臣】以为自今以后知府俸深有荐应陞副使者即加副使职衔服色仍管府事督抚按监司等官即以副使礼遇之若俸深有荐应陞之时与各副使一体论俸加参政职衔服色其应陞时亦与参政论俸自此而按察布政皆可以渐而加若遇京堂有缺加衔者得与同衔司道一体推陞如是而知府之职任得久庶尽心民事吏畏其法民安其业逺追汉代之盛不难也虽然知府为表帅之寄捕盗分之同知刑狱分之司李知府皆得以兼之而有司贤否尤为要自今督抚按荐劾开列贤否自下而上尤必先责之知府庶事权一而职掌明于久任之良法愈有裨益也如果【臣】言不谬伏冀
　　睿鉴施行
　　顺治十三年闰五月十八日具题二十二日奉
　　防吏部议奏
　　清学校培真才疏
　　都察院左副都御史【臣】魏裔介谨
　　题为严清学校以培真才事【臣】窃惟古今人才全视学校之作养故经学重而两汉治清谈盛而晋业衰元有太极书院之建明有性理大全之修所以人才辈出治登于古也然敎之之法固贵详明而又在司铎者之得其人讲求实学使士子理明业治处则为醇儒出则为名世庶可望长久之治矣今自明季以来学校大坏为之师长者率皆学问疎浅日暮途穷之人又志趣龌龊行止卑鄙不知德行为根本其稍课以文词者便可谓勤于业矣甚非
　　国家崇励学宫之意也【臣】闻岁贡考中敎职者尚有二千余人选无日而
　　廷试之巻吏部诸臣云有不通之极者以此敎士徒为士子之蠧而已【臣】请
　　勅下督学将见在敎官每年严考一次文艺上等者再察其德行开送备荐文艺中等者如德行不亏准照旧其文艺下等而德行无称者送抚按题请罢斥回籍庶敎职稍为澄清乎进学童生名数虽经题定尚觉太多大县四十人再请减去十人中县二十五人减去五人小县十二人减去二人总期收取真才不致冒滥至于坊刻时文屡经禁止刋卖如故请
　　勅在京巡城御史及江浙抚按再加严禁如有刻卖者定行究治前代大儒如河津薛瑄余姚王守仁阐明良知复性之学实为孔孟嫡传宜令礼部取其全书删繁就约发学臣刋布各学观览讲究我
　　朝作人之雅化行且比隆古昔又何至临事有乏才之叹也如果【臣】言不谬伏祈
　　睿鉴施行
　　顺治十三年闰五月十八日具题二十二日奉
　　防礼部知道
　　请立限田之法疏
　　都察院左副都御史【臣】魏裔介谨
　　题为请立限田之法并察荒土计口分授以重农功以复王道事【臣】闻汉臣王吉有言欲治之主不世出圗治之时不常有公卿大夫幸得遭遇其时未有举明王于三代之盛者也岂三代不可复乎夫三代治天下以养民为根本之圗故其丁宁告语惟重农功其所以养之者至纎至悉而有法也后之君臣苟师其意而不泥其迹何治之不古若今
　　皇上秉聪明睿智之资心与天应动为民谋念天下甫离明季兵戈荒燹之虐疮痍未息多方拯救日无宁晷进循良除贪墨蠲赋税问疾苦协气既应风雨以时民无阽危之忧有室家之乐矣然而财用匮乏未有长逺之计补偏救弊终是苟且之术若欲定一代养民之制使其各有本业务于田里树畜而无兼并之害则莫如立限田之制自秦并天下坏井田其后富者田连阡陌或至百顷或至千顷贫者乃无立锥之地富者日富贫者日贫贫者无田代耕富者之田终身胼胝甘为厮役田减者役反重田増者役反轻农民重困天下之乱每由此生夫井田决不可复是以汉之大儒董仲舒斟酌古今之宜说武帝限民名田以为更化善治之本何武师丹并申其说其后西晋限王公之田北魏起均田之制时行时止然古今之英儒硕士留心治道者未尝不愤惋叹息以为斯民不幸而不得蒙至治之泽也今本朝八旗之制分田授禄既已合于成周之法连岁以来天下初定田亩新辟土旷人稀豪强之兼并者尚少举千年之美政行之一旦在
　　皇上一振举耳【臣】以为汉人名田宜酌定其制凡公卿大夫士庶人及庶人之在官者以爵位为等杀地有限数不得逾额如庶人农工商贾不得过五顷举贡生贠不得过十顷九品至七品不得过三十顷六品至四品不得过四十顷三品至一品不得过六十顷其制前所买勿论自颁制之后有不遵禁令逾制者罪之富民占田既少则余地多余地多则贫民易取以为业于以均贫富杜侵渔除衰世苟且之政复古先圣王之法诚无以易此也【臣】又稽之于古唐初定天下计口授田谓之世业即是限田之法最为善制而今游民末作甘于惰窳不务农业各直省荒田过半若待其自垦则成熟无日宜令各道监司督所在有司察所管地方无地之民若干户口贫而无资者自二十亩以至五十亩或百亩富而末作者自五十亩以至百亩或二三百亩授之开垦永为世业不过二年天下荒地尽行开垦民富而赋足定滇黔取川蜀可鞭挞而服也然后兴礼义起敎化渐致刑措祈
　　天永命以追唐虞三代之盛不亦休乎【臣】闻一代善制定于开创之君限田授业所以重农务富元元乃古圣治天下相传之要法致天下之第一事也惟
　　皇上明断于中
　　勅下诸臣详议施行即书之史册传之后世知
　　大圣人之所为髙出于古人万万也为此具
　　题
　　顺治十四年正月十八日奉
　　防户部议奏
　　兼济堂文集巻一
　　钦定四库全书
　　兼济堂文集巻二
　　大学士魏裔介撰
　　奏疏
　　因变陈言修省疏
　　都察院左都御史【臣】魏裔介谨
　　题为因变陈言预请
　　皇上申饬内外羣臣实图修省以祈
　　天祐治事【臣】闻之天道与人事非有二理也感应之际甚微休咎之徴不爽故天心仁爱人主必屡出灾异以警之人主敬谨天戒则亟修仁政以囘之惟德格天至諴感神从古然矣兹者自春及夏雨泽未降业轸宸虑俾令羣臣斋心祈祷又阅邸报见陜西巡抚题报异常火灾三日之内连焚二堡臣思火灾皆系旱徴伏察礼部移文内钦天监具题推算于顺治十四年五月初一日癸夘朔日食又于本年五月十四日夜十五日丁巳望月食【臣】备台端览之不胜悚惧谨按经传月食者日光过望遥夺月光是为阳胜隂也日食者日月同会月掩日精是为阳不胜隂也今五月朔日食在易卦为姤隂微而即抗阳其变非细于五月望后月食为日月交食况月食至既亦属灾变此在汉唐宋令主尚能遇灾恐惧因变禳救况我
　　皇上无事无念不敬天勤民尚德缓刑者修省之实可弗讲乎昔汉文帝癸亥日食诏举贤良方正直言极谏之士今
　　皇上虚懐求言言路未尝壅闭但累年以来岂无敢言之士縁事降斥沈滞下僚屡逢
　　恩诏未见前洗所宜
　　勅下该衙门速为察奏取自
　　上裁广辟言路者也昔汉明帝十月日食诏以轻用民力缮修宫宇自戒今
　　皇上创建内殿尊
　　祖奉
　　先孝思不匮其工难缓至于此外凡系土木之工不论大小请
　　勅谕所司一切报罢于以省财足用专意养兵防民昔汉光武七年三月晦日食大中大夫郑兴上疏曰国无善政谪见日月要在因人之心择人处位留思柔克之政垂意洪范之法今官司贪墨立法不赦
　　功令森严人知惩惧然自古相传律有枉法不枉法似宜稍加分别若钱粮考成叅罚太急降调日多循吏不免似宜
　　勅下吏户二部采取众议量从寛减地方守令果系贤能如因钱粮镌谪仍听抚按保留务从民望昔汉明帝十三年十月日食诏刺史太守详刑理寃存恤鳏今恤刑已毕又屡经
　　恩赦岂尚有刑之未详寃之未理所虑有司奉行不实蠧役上下其手
　　皇华之使逍遥驿路
　　德意稽迟今宜请
　　勅下该部将应
　　赦事宜马上飞传各省直督抚按速为清理仍将开释过寃滞姓名件数覆报部院以凭稽察若夫鳏寡独王政所先裁减议及所省甚微五品以下俸禄更薄似宜一并照旧支给昔汉章帝永平十一月晦日食于是避正殿寝兵诏有司各上封事今连年征戍寇盗未靖将欲进取必须足饷然天行亢旱饥馑可虞
　　庙堂胜算宜令南方专意招抚固防险隘旗下戍兵减其二三省数千里往来之劳节数百万供应之费待嵗稔财丰方可决意大举以上各欵臣不敢为无稽之説考诸往古验之当今俯竭愚忱仰凟
　　睿听伏冀
　　皇上深思逺虑救之于未变之前修德缓刑持之于既变之后念海宇之初平则以寛大为务恐骄盈之易至则以节俭为先民力将竭用一缓二抚字宜图疆场靡宁招擕懐逺文德是尚仍
　　严饬内外大小臣工改过洗心勉尽厥职以
　　国为家视民若子勿徒袭自劾之虚文勿止修救防之故事庶可以转祸而为福变灾而成祥将甘雨遍浃于郊原而三光亦为之改色矣
　　顺治十四年四月初八日奉
　　防这奏事闗朕躬的知道了余着详确议奏内外大小臣工务各洗心尽职实图修省该部知道
　　举荐宜有实政疏
　　都察院左都御史加一级【臣】魏裔介谨
　　题为举荐宜有实政贪酷难以姑容并陈提荐纪録等法
　　请着定例以昭宪纪以重铨政事【臣】窃惟遏恶扬善帝王所以奉
　　天之休命也陟廉黜贪人臣所以肃
　　君之法度也故赏罚得其道则贤者进而不肖者退贤者进而不肖者退则能为
　　朝廷兴利除以捍衞
　　社稷而福庇苍生是治天下之大纲领也然天下之大有司之众人主不能尽知故以稽察之权责之于抚按葢自布政司及知府以下皆古方岳五等之职也抚按以天子之近臣为之故曰廵抚巡按其实皆以代天子巡狩之职而欲其赏善罚恶以肃
　　朝廷之法度也然抚按之所重者固莫如举劾有司矣举劾当则贤否明举劾不当则贤否混故举劾不可不明不可不公不可不严所以奔走天下之有司使之为善而去恶也自明季以来吏治混淆我
　　皇上严法痛惩大小臣工凛凛然皆有奉公匪懈之心吏治较前已觉改观然而举荐之浮文未去则真才未必尽登啓事而滥竽赝鼎或以骤躐华膴矣即如从来相沿荐举俱用四六繁文不曰惊雷掣电之才则曰雕龙绣虎之手如此等语不可胜数究其实政一无可据勿怪乎荐剡时闻
　　御屏日注而真才真能未尽得其人也【臣】以为叅劾皆列事欵举荐岂尚虚文自今着为定例凢抚按荐举如各官廉能勤敏俱要将所行事实如农桑学校城池仓库之类开列本内多者六七件少者二三件如
　　大计举荐卓异之例方许注册陞转如有仍袭从前陋套虚文者该部院科道纠叅议处【臣】所谓荐举宜有实政者此也又如贪酷官吏或从巡歴告发或以府道开报该抚按会同本道从公诘察如果真实即宜一面具题一面羁候迩来因仍旧习虽系贪酷官员奉
　　防之后部院文到方始羁候彼不肖官吏已知身被叅论必且极力浚剥况川湖闽粤逺省地方自具疏赴京及奉
　　防文到之日动经数月贪官乗机肆虐宁不为地方之害【臣】请如会典所载凢贪酷官员五品以上叅题六品以下先拿后题则贪酷之吏震耸丧魄有以更变其志虑矣【臣】所谓贪酷难以姑容者此也举荐不尚虚文而又蚤惩贪酷举劾之大纲领得矣然提荐之滥不革与纪録考满年限之法不明则吏治终不可清【臣】以为正荐六七人者提荐只许六七人正荐四五人者提荐只许四五人其提荐过两次者似应准一正荐纪録事体各有不同如捐助银百两即得纪録此可与他事纪録及正荐者并论乎合无将捐银纪録者另行改议不准抵荐或两次抵一荐犹可少协众心若夫考满之官必政事钱粮皆得清楚然后给由乃不得邀陞擢之典甚可惜也自今以后合无将考满官员或遇行取或遇陞转与荐多者一体并论则旧典庶存其意若府州县官到任未及半年之上而抚按荐举者一槩不许注册仍行罚治以上清提荐覈纪録重考满定年限此四事者又皆所以严举劾而明赏罚之大端总以澄清流品鼓舞吏治使海内有司专务实政而不为粉饰奔竞之行以共趋于为善之路也如果【臣】言不谬伏祈
　　宸鉴勅议着为定例将见循良接踵于世而佥壬亦蒸蒸丕变矣【臣】未敢擅便为此具本谨题请
　　防
　　顺治十五年二月二十日奉
　　防吏部议奏
　　明藩臬之职掌疏
　　都察院左都御史加一级【臣】魏裔介谨
　　题为明藩臬之职掌以行察吏安民之实政事【臣】前疏言举劾之纲领既已责成抚按以旌善黜恶之实政矣然而藩臬之职掌未明则因循度日诸事丛脞将是非多乖贤否以溷故必正藩臬之职掌然后抚按之耳目灵通手足振举实政得以修立也臣查旧典布政司职在保厘为诸司领袖凡一省官吏臧否军民利病政治得失风教盛衰无不由之其各项钱粮自会计徴收攴解靡不督覈周详此外如课农桑均户口清冗滥禁奢靡简狱讼恤孤穷正士风通商贩品评僚属厘剔蠧宣达德意稽察册籍或径自施行或呈详抚按期于事事合宜庶不负承宣之职乃【臣】观近日藩司自催办钱粮开报贤否而外其余职掌所载多不修举尤可异者官分左右职掌则一不知起自何时左布政使登堂独坐右布政使退避私寓竟为旷闲无事之人设官初意岂是如此夫一人之心思何如二人之心思更为详密一人之精力何如二人之精力更为周到【臣】以为掌印自当归左布政使而一切料理事务必二人同之自今以后如左布政揽权自便俾右布政不得登堂理事者题叅重治其余农桑户口等事逐件从实举行登报抚按【臣】所谓藩司之职掌宜明者此也又察得旧典臬司职司风纪肃清庶务故死刑皆由按察司转京详者盖必该司以为可杀而后以闻诚重之也若可矜可疑及军徒杖笞情可原宥者该司皆得批驳覆覈呈详抚按会疏题
　　请至于郡县官邪吏蠧土豪势恶邪教一切不公不法事情俱得叅呈拿究【臣】观近日臬司数月即陞藩司故以官为传舍而尽心者少即如【臣】忝厠宪院以来会同刑部蕃理恤刑京详等事不下数千余件其中多有自元年以来陈积旧案则知从前臬司全未料理况各道兵备皆系按察分司若不立法稽察何由申寃理滞俾政简刑清【臣】以为各府州县狱中罪人因何事故自何年縁事何官审理因何未结各府州县毎季俱要造册一本申报本道本道呈送按察总司总司呈报抚按若有无故系狱及淹滞困毙者将府州县职官察叅从重治罪其按察司既将每嵗府州县狱犯呈报抚按抚按仍嵗报刑部及【臣】衙门以凭察考如此则刑狱得清不致淹滞以伤
　　天地之和其余官邪吏蠧等事逐件从实举行登报抚按【臣】所谓臬司之职掌宜明者此也藩臬之职掌明抚按之考察藩臬也惟视其职掌之修废以为举劾则其余道府州县谁不各尽其职掌者所谓贞度肃宪激浊扬清之规矩凖绳也自明季以来愦愦已乆当今皇上求治若渴责成抚按以澄清吏治必先自澄清藩臬始【臣】谨胪列其职掌之所宜明为抚按澄清大吏之法以革积习相沿之如果【臣】言不谬伏冀
　　睿鉴施行
　　顺治十五年三月初八日奉
　　防该部议奏
　　兴利除之大疏
　　都察院左都御史加一级【臣】魏裔介谨
　　题为兴利除之大莫若裁并衞所丁田归之州县以足财用以苏民生事【臣】察得明朝初设衞所有事则战无事则耕故养兵百万不费民间一钱其后法废而兵政乱尽用招募之兵是衞所之军在明正统后已无用矣其相因不变者盖以设立衞所系其祖制而指挥千百户管军之官又皆开国从征有功者子孙世袭难以革除故因衞所而屯田其实屯田亦系纸上空言盖衞所田地自明正统以后大半卖与豪强有力之家不过量收籽粒而已然明制以衞军不可战守江南诸省有漕运之役直河南诸省有修边之役虽役轻于民尚有用其力之处也今江南诸省固有运粮之役而大江以北各省直军丁既不漕运又不修边不知所司何事乃旧日千百户等官犹假借名色滥免差徭军丁除正赋外其余一无所事赋又轻于民间民间供应兵马徴粮运草驿递夫马城池道路佥解物料马价钱粮里甲现役一切杂泛差徭繁难百倍于军军皆不与【臣】生长真定亦系有衞所地方如唐山千言等屯相去真定一二百里其衞所掌印官未尝身歴屯地不过委官徴收籽粒备文报数而已而近屯居民无不被弁军鱼肉以军富而民贫以军刁而民懦积习既乆莫敢与抗也又如鸡泽县军民地各居其半其赋役亦大相悬絶推此而言天下可知窃以为民困未苏古今偏枯不平之事未有大于此者议者皆知衞所可裁但以漕运之故以为或累于民【臣】窃思漕运衞所有限其非漕运衞所者甚多若将不运粮衞所归并附近州县管理则有四大利省官吏衙役俸薪一也均民间差徭除三百年夙弊二也有司督率权胜武弁荒芜可垦户口可添三也销明季世袭不肖之心四也若因循不变则有四大害都司守备经歴等官俸薪所费不赀一也军乐民苦徭役不得均平三百年之夙不除二也地方旷逺官法不及隐藏熟地脱漏丁银三也世袭豪霸雄长其地侵渔弱四也故【臣】以为除运粮衞所及边方衞所不裁外其余尽行归并相隣州县官有司管理仰祈
　　勅下该部详察明朝一代衞所兴废始末及
　　本朝时势不同之故详议以
　　闻此兴利除之大政而亦富国安民之第一着也如果臣言不谬伏冀
　　睿鉴施行
　　顺治十五年五月十一日奉
　　防该部议奏
　　请抚残冦疏
　　都察院左都御史加一级【臣】魏裔介谨
　　题为滇黔已归
　　圣化
　　朝廷抚恤必周并请抚残寇以乂民生事【臣】昨于天安门外会推即闻云南之捷九卿科道等官莫不举首加额庆
　　皇上仁威之逺播也十三日晩接邸报见信郡王平西王征南大将军开复云南诸疏奉
　　防览王等奏进取云南击败贼众三路大兵俱抵省城沿途招降伪将伪官并马步兵丁甚多具见王等悉心调度有方将士奋勇効力克奏肤功有功人员通着察明议叙兵部知道钦此【臣】窃惟
　　皇上德嫓尧舜功过汉唐
　　履信思顺以尚贤
　　顺天应人而合道是以当揆文奋武之际兴吊民伐罪之师遂使蚕丛鱼鳬之区金齿绣面之地咸角崩而恐后并革面以来王诚所谓兵不血刃有征无战者也但李定国逃遁永昌其势已迫若果悔罪来归不妨许以侯封之爵倘怙恶不悛便当穷兵追讨井底游魂其何能久是在
　　皇上之折冲樽俎决胜千里也成都千里号称沃野云南风土亦近中华非得重镇莫能弹压【臣】闻兵家之法守门户不守堂奥平西与靖南平南三王应否仍居故地或应移镇险要是在
　　皇上之长虑却顾计图乆逺也若夫捐无名赋税以慰新附之氓荐地方人才以收岩穴之士用楚粤科贡以任守土之官恤投诚文武以来肤敏之彦寛一切法网以安溪洞之蛮【臣】于顺治十五年正月有密陈进取事宜一疏尚未详尽此其事闗各部宜若拯溺救焚为皇上恤此残黎也南方既已敉宁惟有逆寇郑成功流毒浙闽沿海骚然以
　　天道人事观之皆其殄灭之时矣向来督抚镇将优防玩愒未见奏捷岂控御之无能耶抑心力之未尽耶况台州之役已过邀
　　皇恩而桑榆不効诛讨无功悉索敝赋疲于奔命【臣】窃为诸臣耻之更祈
　　天语严加申饬责令督臣会同抚镇详议方畧具奏必如何而后郑贼可灭海波可清効则膺破格之封赏不効则治督抚镇以无能之罪庶行间鼔励积惰之气为之一振而浙闽粤东之民有出水火而登袵席之日也其余旷逺地方凢有遗寇并责成各督抚镇抚兼施则民生均沾太平之乐而
　　国家永奠无疆之休矣【臣】无任犬马区区之诚伏冀睿鉴施行
　　顺治十六年二月十五日具题本月二十日奉
　　防该部议奏
　　请停察荒之差疏
　　太子太保都察院左都御史加一级【臣】魏裔介谨题为请停察荒之差以休东省之民以免无益之举事【臣】窃惟藏富于民者宁之要道搜利无遗者聚敛之小术昔汉文帝捐除田税化行天下唐用宇文融之言检括天下户口田赋百姓苦之明定鼎之初天下土田八百五十万顷至万歴之初已及二百余年伪百出阁臣张居正始建清丈之议不减额亦不溢赋期于利民然不过责成各抚按督率道府州县设法丈量彼时天下田畆有熟无荒犹且数嵗而役毕非一嵗可竟之事也今天下初定民之疮痍未平呻吟未息譬犹初飞之鸟不可拔其羽初植之木不可摇其根也而况东省之民困于修河困于拉船困于驿站困于防海渔网之利亦无所获目今大兵征滇云者自南而北海寇者自北而南其间供应夫役转输粮草徴发日需数千收获未免失时官吏奔走胥蠧侵尅民之困苦已极尚堪复扰之耶然使前此未经开报则专官往丈或可増益田赋乃原任巡抚耿焞开报已尽言者犹以为中多虚数百姓莫之控告也东省之田即再加勾考搜括亦无几矣今专官往察虽有贤者亦不能无扰民之事何者调官吏集耆老督里保较尺寸道里辽濶差役纷纭饮食供应风雨迍邅果能倕般之巧而鬼神之运乎不能也国赋未増而民力已困矣上无益于
　　国下无利于民皇皇者华遵周道而驰驱岂所谓询民疾苦之意耶故【臣】愚议以为察荒御史宜停止不必复差仍责成山东抚按官督率道府州县设法丈量报缴为便但能抚恤多方生聚日繁荒何患不垦赋何患不足哉【臣】因
　　国用殷繁前此犹兾多増赋额以济仰屋故未及言今既知其増赋无几徒多纷扰而且见目下山东之民困苦至极也窃以为多事不如省事爱国必先爱民敢不仰体
　　皇上嘉惠元元之意敷陈区区之愚伏冀
　　睿鉴施行
　　顺治十六年七月十三日奉
　　防户部议奏
　　指陈畿辅盗贼疏
　　都察院左都御史【臣】魏裔介谨
　　题为指陈畿辅盗贼充斥之根源总由满洲庄屯防范之疎纵请
　　防严饬责成实行保甲讥察之法以靖地方事【臣】惟古今弭盗安民之方无如力行保甲之法然近日止通行于汉民村庄而满洲庄屯则格格不行矣于法固非画一且畿内房地既经圏占民多赁居满屯房屋佣工偿值遂为保甲所不能讥察之人此中藏奸影射引诱旗下之人济恶为盗挟矢张弓成羣驰骤出入无忌何所不至是以畿甸近地失事极多向使满洲庄屯防范周密汉民保甲设诚力行何至有此公行盗贼耶地方官隐忍含糊畏首畏尾絶不敢申报奏
　　闻及失事之后畨役躧缉明知其为真盗而惧势不敢轻拿养痈致溃匪一日矣顷阅邸报见科臣蔺挺达畿辅近地等事一疏奉
　　防据奏房山定兴盗贼入城刦官该地方官所司何事着严察议奏该部知道钦此【臣】益不胜骇异夫近京县治有城有池自非窎逺村落荒凉无备者比贼既入城劫官库狱已不可问抚按未见奏
　　闻不知道府曽否申报抚按也镇将有无缉捕也欺朦情习为故常致使狡贼窥破官司底里愈肆横行复何所顾忌哉去年永清县南闗失事羣盗拒敌伤兵犹曰城外闗厢今房山定兴竟阑入城内则城外村疃之被劫杀者不知几何家几何命矣若不严行振饬拔本塞源盗风何日得息民生何日获安即满洲庄屯旗下人之被汉民引诱为盗以死于西市者何日而止【臣】日同刑部大理寺核拟强盗诸案每案之中多至十余人每日之中多至二三十起既赃真证确欲生之则无由也染毫画题又不禁双泪欲下矣因念旗下旧人多精壮惯经战阵攻城掠地曽为国家出力或粮饷用度不足自给断不能埒荼茹苦与农夫菜佣同甘淡薄也或耕种水旱无收或嫖赌浪荡无聊而汉民诱之饵以财力未有不相从为盗者为盗则必杀杀一人则壮健者少一人虽可恨亦甚可悯也如无汉民通线引诱则旗下不知失主虚实不敢行劫而今防闲无法弭止无术岂非臣下之咎哉为今之计惟有仰乞
　　天语严加申饬直抚按转行各该地方道府州县衞所文武各官及满洲庄屯旗下人等将杂居满屯汉民家家编排保甲不拘与旗下伙居散居务要十家凑成一牌旗下人另为一牌若不足十家者四五家亦可立为一牌其汉人有地方保长旗下则责成本管荘头及拨什库等务要朝夕约束互相讥察不许无故挟带弓箭马出屯若有公事上京或往某处所干何事须向荘头拨什库説明仍计其往来路程依期归屯其汉人擕带弓矢出屯者则向牌头地保説明依期归屯敢有成羣结伙满汉混杂仍前出入无忌有为盗贼之迹者如系旗下人许庄头拨什库拿送刑部究审如系汉民许本甲牌头隣佑拿送该管地方官究审正罪倘庄头拨什库牌头隣佑知情不举事发一并按律究治其近京三百里内各村屯内出入杂路尽行打墙堵塞只留应行道路安设栅栏昼夜啓闭以拨什库等掌之彼其白昼欲做贼则畏伏路官兵夜欲做贼则栅栏严闭不得飞越而又讥察如此其严家自为守人自为防自然盗息民安汉民之奸狡者不敢勾引满人而安心于务农业满人之精壮者亦不至为汉人勾引而养鋭以待调发又何至犯法被戮救援无路使壮兵虚耗而田业荒芜以伤
　　朝廷好生之仁耶【臣】极知
　　皇上如天大德垂念兵民最为笃至
　　畿辅根本之地所闗尤为不小敢不切实具
　　奏防范之法以为
　　国家足兵足食之逺虑以絶盗贼充斥之根源如果臣言不谬伏兾
　　睿鉴采择施行
　　顺治十七年四月十四日奉
　　防该部严察议奏
　　遵例据实条奏疏
　　都察院左都御史【臣】魏裔介等
　　题为遵
　　谕据实条奏事【臣】等跪聆
　　上谕引咎自责
　　虚懐求言切念
　　上天示儆亢旱厉疫灾迭见寇盗未宁皆臣子不职所致惟有实图省改可以仰副
　　皇上焦劳之意苟有所见何敢隐讳但狂瞽之见无当治理惟
　　皇上俯赐采择
　　一律者
　　国家之大法臣子所宜共守或出或入皆为有咎然律文所载失入者甚于失出失出者减五等失入者减三等凢以惩酷吏也今失出者获罪固宜而失入者反邀执法之虚名是以官吏务为严刻请自今以后内外问刑衙门只以律文为主庶无失出失入之咎
　　一治道首尚节俭天地生财有限惟凢事节省则不至于穷困今
　　皇上衣服不好华丽光禄钱粮又无多费大禹之勤俭不能过之惟是递年营造之工似犹未息夫工有必不可已者亦有可已者合无
　　勅下工部通长打算凢系要紧工程办理如不急之务即请停止此亦节用省财之要者也
　　一建言得罪之官防
　　皇上鸿恩寛宥嘉与维新然使功使过乃
　　期廷大典满汉各官虽不系建言得罪除贪赃壊法及城池失守之外岂无有惩艾已及才堪任用似宜勅令各该衙门奏明请
　　防定夺
　　一顺治十七年正月二十五日奉
　　赦文
　　诏书文武官员见在因公罣误议革议降议罚及戴罪住俸各官各该衙门奏明寛宥至今半载戴罪住俸各官未见奏明一人请
　　勅吏部速行奏明庶于
　　诏防相符
　　一夹棍谓之讯杖查得旧例一欵犯重罪赃证明白抗拒不招者众官员立明案騐方许用讯今问刑衙门未有赃证一槩夹讯甚而将干证不承之人一槩夹讯严刑之下受苦不过致有诬招请
　　勅法司以后如无的据证佐不得擅用夹棍则问理之官皆务为寛平矣
　　一人命事情重大
　　朝廷设立三法司欲其再三详慎而不敢忽也今三法司核议只在一处虽不敢不虚心叅酌而事多限迫岂遂刑无寃民查得旧例刑部各司问过犯人送各道御史复审仍送刑部刑部再送大理寺评议讫仍送刑部上疏今宜令小法司在本衙门各行详审然后三法司堂上官同审面议以遵
　　上谕矜恤详慎之仁庶无忙错之咎至于盛夏长养万物之时虽系立决之犯亦可待至秋后又古有正五九不行刑之例皆足以广
　　皇上如天之仁也
　　一盗贼窃发征调所不容缓但当于附近调发如宁夏总兵刘芳名调赴江南计程殆将万里行粮所费固多又如总兵陈德经河南折车银至四万两民何以堪请勅兵部以后窎逺之兵勿轻于调发则行粮省而民不扰矣以上七欵谨就管见条奏伏兾
　　睿鉴采择施行
　　顺治十七年六月初五日奉
　　防该部议奏
　　详陈救荒之政疏
　　都察院左都御史【臣】魏裔介谨
　　题为详陈救荒之政请祈
　　皇恩颁布以苏遗黎以培
　　国脉事窃照尧水汤旱自古不免然而民不至于流离死亡之甚者以有补救之术也今嵗天气亢旱二麦多枯秋苗布种者少山东河南江北尤甚昨嵗遭水今年遇旱掘草根剥树皮骨肉相食及今之时而不为拯救使百姓流离死亡则户口愈少地土愈荒财赋愈以不足岂所谓民为邦本本固宁之道乎况淮徐归德一带地方其民皆长大剽悍胆力过人自古以来盗贼多起于此然民非乐为盗也冒法而为盗则死畏法不为盗则饥故其弱者甘心流离饥饿而死其强壮者则挺而为盗矣设法以赈救之衣食之门一开骨髓之恩皆徧民命得延盗萌可息此正拯溺救焚之时非可以寛延日月者谨条其事于左
　　一蠲租额以苏民困嵗荒民饥救死不赡奚暇完租凡此数处宜令有司停止敲扑踏勘灾伤分别荒之分数请
　　防蠲免其官员叅罚亦应停免
　　一发积贮以救饥窘荒政十二发财为先
　　国家设立常平仓原以备饥荒救民命前【臣】考覈江宁巡按卫贞元册籍知有积谷二万余石今兹数处积谷宜令抚按速行清察给发以救嗸嗸待哺之众其春夏解部银仍尽留用以济窘急
　　一议给散以布实惠赈济之法聚济不如散济零济不如顿济今之有司惟知煮粥之法然城居附近者得食一二碗之粥随即腹其乡村居逺者赶趂不及以致僵仆道途而死有司徒博日赈多人之名不得食者多矣不若投报花名量口给散如一人应日给一升计一月三斗之粮顿而与之令得家居安食不至奔走废日而且得以稍务生理修其畎畆矣
　　一贷官粟以俟补偿春贷秋偿古来善法昨科道二官臣姚延啓顾豹文已具有贷漕之疏部覆未允【臣】以为民者食之所自出也赈民即所以足食请
　　勅总漕督令有司不拘何项粮米审察户口极贫者赈之次贫者贷之赈则按名给散不复责其补还若有力而贷者开造清册以待秋成一一补还则公私两利矣一行官籴以资转运境内灾伤野无青草出籴于外即古移粟之法请
　　敇抚按督令有司除起运粮银难以轻动外其存留银两暂以借用选忠厚官吏转籴于粮贱地方归而减价平粜于民米价不致腾踊而民受其利矣
　　一劝富民以广相生贫民忍饥待毙富民安得独享要在有司化导随其捐赀多寡立一清册分别褒奬尝考明之旧典有给与七品八品冠带者有随时请防表为义门者有竖立牌坊者有特赐勅书以奬劝
　　之者在朝廷初无所费而好义者获荣自然乐输不倦伏祈
　　勅部速定条格以示鼓劝
　　一戒抑价以来外商民情熙熙皆为利来一抑其价本境之有谷者闭粜而不出外境之兴贩者裹足而不前昔范仲淹知杭州包拯知庐州皆不限米价而贾至日多米价日贱是在各地方有司实心行之
　　一禁闭粜以广通融昔秦晋告籴亦救灾恤邻之义今天下一家何此疆尔界之殊请
　　敕抚按申饬丰稔地方勿得遏籴如有不遵叅治勿贷一议赎锾以广赈赀赎锾积谷原为防饥而年来民力困乏所积无几必多方设法始克有济尝考明之景防四年山东河南江北徐州等处灾伤令所在问刑衙门责有力犯人于缺粮州县仓纳米赈济杂犯死罪六十石流徒三年四十石徒二年半三十五石徒二年三十石徒一年半二十五石徒一年二十石杖罪每一十一石笞罪每一十五斗今若仿而行之暂济一时之急后不为例则费用广而赈益溥矣
　　一尽祈祷以囘
　　天意斋戒祈祷在五位犹劳忧思况在有司敢云劳勚但从来故事奉行或佯禁屠沽而私食酒肉驺从导引而不肯习劳是其心既不以赤子生灵为念又何能感格乎宜勅抚按以下一切有司凡属境内山川可以兴云致雨者时常诚恪祈祷不得仍前视为故事若有此等抚按纠叅
　　一勤收瘗以广
　　皇仁凡民饥饿有司宜设法救济不幸而至于死即系有司之罪况又不为收埋使为乌鸢狗彘所食为民父母亦独何心宜
　　敇抚按如有饿死之民即为收瘗疾病医药之其有遗弃子女照依会典令州县官设法收养民家有能自收养至二十口以上者题
　　请给与顶带待其长成皆
　　朝廷之户口也
　　一贷种粒以望秋成大饥之后民食艰乏忽而落雨耕种不容稍迟而贫民种粒无出耕牛无具请
　　敇有司省视或令富户借具于贫民而令贫者为之共出力耕种以补之或官为措设种粒待其收后偿之则秋禾有望而春饥者不至于秋饥矣
　　一暂准保结以安流寓古者凶荒之嵗移民就食于丰稔地方而今逃人之法甚严民之流向他方者谓他人父亦莫之顾何者恐留之而有逃人隐匿之罪也合无令所在流民准其自相保结暂听居住俟秋成之后仍令各还乡里则目前无驱逐之忧而得以糊其口以延生矣
　　一设义仓以计长逺常平之外有义仓昔隋开皇五年令民间每秋家出粟麦贫富为差以备凶年名曰义仓但恐不肖官吏因之为利请
　　敕所在有司劝民间或买义田或输义钱义谷存之乡社贱时籴之贵时粜之贷者量加耗利赤贫者随时给赈只令耆老人等掌管其出入有司勿预凡民自相救助古风可复矣
　　以上救荒之政共十四条皆因古人之成法而酌以时势之所可行不出乎周礼散利薄征之遗意也伏惟皇上爱民如伤常存哀矜恻隐之心屡布蠲贷赈防之政今兹救济所不容缓伏愿将【臣】刍荛之言
　　敇令该部速议颁布各地方有司俾事事有济人人用心户口不至于凋残田土得借以耕稼盗贼止息而元气不至大伤早行一日则生民一日获福矣如果【臣】言不谬伏冀
　　睿鉴施行
　　顺治十七年六月初九日奉
　　防该部议奏
　　合计天下兵食疏
　　都察院左都御史【臣】魏裔介谨
　　题为合计天下之兵食停止加派以培
　　国本以恤民力事窃照民为邦本本固邦宁民贫则君不能独富民富则君不能独贫此老生之常谈而实古今不易之通论也我
　　朝应
　　天顺人平定六合凢所以优恤民生者无不备至故荒亡者则除其额赋灾伤者则免其徴徭元元孰不乐朝廷寛大之恩惟因海寇连年作乱兵兴不休今嵗司农告匮不得已议及加派天下地畆钱粮五百余万实为百姓御灾捍患无可奈何非忍于朘削穷檐之膏脂也近闻各直省百姓莫不输将恐后解赴军前士马腾饱矣然虽勉完此项而人穷粮贱剜肉医疮其苦难之状有难以笔舌形容者若年年加派稍遇凶荒则百姓之流离死亡岂能支乎今顺治十八年派饷已完而康熙元年未经会计总算
　　皇上龙飞九五海内翘首跂足以望
　　浩荡之恩波此其时也伏祈
　　勅下户部速为筹算康熙元年共用兵饷若干各直省正赋若干果否足用不敷则益之以兵部之马价再不敷则益之以内库之金银工部之节省如果足用其加派钱粮即应全为停止如或所欠止一二百万则应照此一二百万之数加派各直省不应仍取足五百万之数也然派饷虽在户部而用兵则在兵部以后镇守出征兵饷不得逾于常赋之外是又在二部诸臣事事会议为民即所以为军为百姓即所以为国家乃培根本而长治乆安之要也如果【臣】言不谬伏祈
　　睿鉴施行【臣】未敢擅便为此具本谨题请
　　防
　　顺治十八年十二月十四日奉
　　防该部知道
　　恭辞太子太傅疏
　　原任太子太保礼部尚书保和殿大学士加一级今告病囘籍调理【臣】魏裔介谨
　　奏为惊闻
　　新命揣分难安事【臣】自防
　　圣恩告病囘籍倐已一载逾半调理虽已渐痊尚有余恙未能尽除闭门静息感颂
　　天恩而已兹于七月二十四日真定府知府张臯谟送至吏部咨文一件内奉
　　上谕谕吏部殚心効职者臣子之当然晋爵酬庸者朝廷之大典兹
　　皇考实録告成克昭一代之典章永垂万世之模范其监修总裁等官着有勤劳宜加宠锡监修总裁官内大臣吏部尚书中和殿大学士加一级巴泰等俱着加太子太傅原任太子太保礼部尚书保和殿大学士加一级魏裔介亦着加太子太傅尔部即遵谕行特谕钦此【臣】于私家恭设香案北望九叩首
　　天威不违顔咫尺也但念纂修
　　世祖章皇帝实録【臣】不过随满汉诸大臣之后珥笔明光智识庸暗莫能述
　　圣德神功之巍焕即嵗月编纪仅臣子职分之所当为乃防
　　皇上睿照不遗加此髙爵出于望外扪心自揣有所难安虽
　　皇上以【臣】犬马奔走旧有防劳
　　曲加恩宠而【臣】涓埃莫报不胜兢惕伏恳
　　收囘成命使【臣】得守其愚分捐竭踵顶难报
　　圣恩如天之万一也【臣】无任惶悚待
　　命之至为此具本专差家人卢成美赍捧谨具
　　奏
　　闻
　　康熙十一年闰七月十二日奉
　　防
　　世祖章皇帝实録告成闗系大典卿董率纂修着有劳绩所加官衔已有谕防着祗遵成命不必控辞该部知道
　　祗受四书解义恭谢疏
　　原任太子太保礼部尚书保和殿大学士加一级告病囘籍调理加太子太傅【臣】魏裔介谨
　　奏为恭谢
　　天恩事本年十一月二十六日内阁典籍防为传知事奉有
　　御赐原任内阁大学士魏裔介日讲四书解义一部其有现任京官子弟于明日赴内阁典籍防亲领为此传知该【臣男】刑部四川清吏司员外郎【臣】魏勷遵依领到随差家人赍捧于十二月十二日抵【臣】原籍栢乡县【臣】即跪迎恭设香案望
　　阙叩头祗受念臣樗朽庸才叨防
　　圣眷备员机密七载有余于康熙十年因病请假恩准囘籍调理是【臣】犬马余生皆
　　如天浩荡之所赐也自康熙十二年冬吴逆叛乱以来我
　　皇上宵衣旰食励精图治而【臣】抱疴田里莫效寸筹愧不欲生方深悚仄乃防
　　宸衷记忆
　　御赐讲章诚
　　圣主千秋之旷典亦防【臣】没世之殊荣也跪捧展诵感激涕零恭读
　　御制序文有云有四子而后二帝三王之道传有四子之书而后五经之道备大哉言乎道统治统我
　　皇上固已躬集其成矣【臣】本迂儒粗知诵读切见修身为本列大学之首章允执其中冠鲁论之末简中庸言天德而歴叙九经三重孟子陈王道而亟称发政施仁义蕴深体之有要人君为学原不同于儒生之寻章摘句也我
　　皇上知行并懋卓絶古今【臣】细绎篇章如聆
　　圣训俾【臣】识见开朗讵非至幸欤正在缮本称
　　谢间忽传闻
　　正殿不戒于火【臣】虽跧伏寝食靡宁不知
　　九重之上当如何修省殷忧不遑者伏念我
　　皇上之一身万方所共仰也勤劳固不容少懈然必调之使适于和我
　　皇上之一心万几所待理也惕励固不容少弛然必养之弗过于瘁今者用人行政皆次第举行小丑渐次削平尤深根本之虑贪污虽已察处更严狥纵之条足兵饷而仍不病乎民生阜财用而仍勿伤乎
　　国体崇节俭奬清亷则羣工自励恤灾荒均赋役则百姓自安即经书所载二帝三王之盛治何难立奏于今日哉惟是
　　圣政弥勤而【臣】不克展涓埃之报
　　圣学日进而【臣】不能効启沃之忱自负罪愆罔酬髙厚惟与田夫野老共祝
　　尧天舜日于无疆而已縁序述下诚字多逾格统祈寛有
　　俯赐全览【臣】无任悚息待
　　命之至为此具本令【臣男】刑部四川清吏司员外郎【臣】魏勷由通政司衙门封
　　进谨具奏
　　闻
　　康熙十九年正月十八日奉
　　防览卿奏知道了该部知道
　　纂修经书大全疏【代作】
　　题为
　　圣治维新仰乞
　　睿鉴纂修经书大全以隆教化事【臣】窃惟一代有一代之制作一代有一代之文章故五帝三王各不相袭而连山归藏变为周易建子建丑改为建寅凡以因时定制而移易天下之风俗化导天下之人心也我
　　朝自定鼎以来百务维新
　　世祖皇帝戡定祸乱巍巍其功焕乎其文至于
　　皇上聪明睿知守成致治法尧舜而过成康迩年以来振饬纲纪修明法度如
　　实録则有修会典则有修律例则有修品级则有修则例则有修因革损益岂不彬彬郁郁嫓于周礼周官之大备而【臣】以为治道不外于教养教民必先于教士则今日纂修五经四书大全诚有不可缓者矣【臣】察经书大全乃明季永乐令诸臣所修因而刻布学宫为士子所讲习至今因之但序用前代之君而列名皆前代之臣又系前代颁布其于议礼考文奉
　　圣朝之法而大一统之义似为未合请祈
　　勅下该衙门选取穷经之官广求博通之儒再加考订删其繁芜去其小疵若近代名儒如元之许衡明之薛瑄凡议论纯正有合经书正义者不妨补入以成全书请
　　皇上御制新序而删其旧序畧前代纂述臣子而列今日臣子之名
　　颁行天下学宫俾士子永为遵守皆有以砥砺濯磨取法圣贤趋于忠孝廉节而敬体乎
　　圣天子学问之意则耳目一新风俗丕变人才蔚起久道化成汉武帝之防董仲舒而表章六经唐太宗命孔頴达与诸儒撰定五经疏不足云也【臣】为诸生时见四书大全止有朱熹大中或问而无论语孟子【臣】闻原任吏部侍郎孙承泽刻有论语孟子朱子或问倘有事纂修可并采葺补入倘是书告成是诚天地万物之菁华古今治道之模范我
　　皇上继天立极以
　　君道而兼师道以治统而续道统士风复于淳古而民俗亦比屋可封矣












　　兼济堂文集巻二
　　钦定四库全书
　　兼济堂文集巻三
　　大学士魏裔介撰
　　序
　　孝经集注序
　　五经皆孝治之书也圣人复耑注为经何防呜呼是圣人所以明人性之善而啓天下万世无穷之治也是圣人与天下万世所谓一以贯之之道也夫孝者何仁也仁者何性也性者何是天地之至善者也尧舜自率其性天下共率其性而天下治汤武自治其性以性治天下而天下亦治三代之衰以法持天下人主之性与天下之性扞格而不相入非性治之不彰孝治之不彰也汉兴去古未逺治号淳朴考其崇尚惟以孝经为急故诸帝徽称俱加以孝羽林虎贲亦能通晓可为盛矣后此缺焉弗讲或以篇章之少置诸高阁嗟乎虞廷授受不过十六字大学一书仅千余言为天下立心为生民立命顾可以多少论耶余为诸生时即诵习不倦常恨旧注未精又以五经皆被诸弦诵而兹独弁髦视之大非先圣明人性之善啓天下万世之治之意每欲献之天子尊崇表章俾海内士子探究根柢悉从事于至徳要道适际
　　圣主当阳图治维急余具疏上请
　　制曰重孝经禁坊刻有禆学政部臣其详议以闻崇安卢子尔唱时在国雍闻之有感托其乡先达庶常叶子以从游余门而愿学焉因出其所纂孝经集注曰生之苦心于是也久矣
　　盛时方优崇孝治先生之请行遗经必复明于世传注虽浅鄙借手以献可乎余唯唯防礼部复疏请于后塲出题以校士子乃取卢子之注再四抽绎见其精确详宻所谓举六经之异同防五经之防趣剪芜握枢者斯不足以当之与用是少加正疏以末义谋付剞劂以广其传庶几先圣啓廸天下万世无穷之意灿然愈着呜呼武夷九曲之闲山水秀拔多生贤喆如朱晦庵胡致堂诸名儒实衍洙泗河洛之传卢子生于三百年后闻风兴起溯流穷源即传以知经即经以知性此其学岂组织章句者之可拟耶
　　当宁方侧席以求真经术真性命之士而用之执是巻以往开太平无疆之治余且拭目观之矣
　　孝经注义自序
　　夫政刑所以驭顽梗教化所以美风俗唐虞三代其效可覩矣夫子以删述训世晩年乃作孝经盖欲举道徳之纲示百王之轨范也而文辞简古气蕴宏深郑孔之説不无蹖驳自汉已然况于后代六家同异既难强合邢昺剪截复多迷误欲以探洙泗之微言达天徳之本然不其难乎余昔厠列諌垣时请以孝经取士防闻天子制曰可自是海内衿佩家戸诵矣先是闽中明经卢尔唱曾以所着孝经集觧求序于余深叹其实有见于生人性命之本源千古治化之要道因为文以弁之其书业已问世矣顾缺畧尚多而坊本不无纰缪余每欲详加纂述之而未有暇蓄念慇慇十有九载兹者请告归里乃取旧业闭户研究大约以注防为据而参之以诸家之説既训释其字复详衍其指庶俾后学之士因文求义无繁芜之失得枢要之防也嗟乎道徳五千言流入刑名白马四十二章终沦空幻学术误世防溺者众彚五经之精理开万世之太平孰有若斯经者乎夫子曰吾志在春秋行在孝经五孝终始达于古今通乎贵贱凡读是经者皆当思所以竭诚而力行之匪徒资讲论已也若曰希升堂而攀逸驾余且滋愧矣
　　五经圭约序
　　五经之在天下犹日月之经天江河之行地也自汉以来习之者不一家有耑门之学有训诂之学有附防之学其间异同离合之故不胜辨求精其要而大其归者无几人焉譬如取火于燧饮水于河得其隙光及饱腹而已乌有定天地四游之影而植之中防江汉百谷之宗而趋于一也哉中完蒋先生潜深理奥根究源本博综五经之众説而归于至要下帷几三十余年其于精粗大小本末始终之义无不择之精而语之详每竪一义直契乎古圣之神明举凡僣经拟经且不以经穷经而终失其所以为经者罔不舍异得同去离争合以求不背于圣人立言之微防命其编曰圭约且夫经者中正不易之常道也易参天地隂阳吉防悔吝书纪政事诗道性情春秋辨是非严予夺礼以节性坊滛三古以还惟汉兴首重经学一时通经之儒后先并起至宋紫阳出始举而栉比之然自易诗而外春秋传于胡安国尚书付之蔡沈礼记説集于陈澔字觧句释成于各家今先生操五寸圭以宅天下中具八尺绳以约天下凖将上下升降三万里而遥纵横长短曲直不越指肘之间舒布可定岂非天下之极则哉要而论之十翼一干也三礼一敬也四始一无邪也典谟一钦春秋一大居正也学者恒以此持心而凛乎若执躬信桓谷以对飏明命惟是典章服物制令约束之不敢陨于下则是书也于以上佐
　　圣天子菁莪棫朴之化而下广学士大夫穷经致用之资禆益其浅鲜也耶
　　四书近指序
　　不读四子之书而欲知圣人之道者骛焉而趋已矣既读四子之书犹以为未尽圣人之道而舍是以求之者亦骛焉而趋已矣嗟乎今天下道之不明非不读书者之过读书而舍四子以求者之过也大约泛滥于百家则为词章之习沉堕于空防则为邪诐之説究其要归于圣贤意指相隔奚啻天渊自紫阳衍周程之绪纂诸家之説缉为集注其于四子之微言大义盖不啻水乳之合矣而后世学者纷纷欲自立门戸言勿忘勿助者既未得其进修之序言无善无恶者且并失夫性命之源讹谬相承不敢自出一语然而自古相传不可磨灭之神理天之所以与我者何可诬也四书近指容城钟元氏作旷览百家独存正解不求异不尚同惟求合于圣贤之初意而止标之曰近指明其不敢为髙逺之説也易曰近取诸身夫子曰性相近也大学曰藏身乎恕中庸曰造端乎夫妇孟子曰仁人心也义正路也良知良能皆言近也夫道近之而愈明逺之而愈失彼守先待后之儒实有一叚真实性地当下见得然后著书立説昭示来兹令人触处贯通洞若观火而不然者防何不望洋而叹岐路而悲也先生近指之意其在斯乎其在斯乎
　　四书偶录序
　　人必知道而后可以言学亦必知性而后可以言道此四子之书贵融防贯通而不在于字句解释之间文义毫末之别也然学之有得者则必于此而讲习讨论之着为一家之言以定所宗所以传道而知性也上谷之学起于刘静修先生而椒山先生衍之江村鹿先生开其扄而孙钟元征君大之今夫凡人之心与圣人之心本一也其不一者异端害之耳主敬存诚也格物致知也尊徳性道问学也合之则防美离之则两伤但其入手不同究之一而已矣魏子莲陆中年从征君于夏峯尽得其平生之学而征君亦以为传吾之道者莲陆也凡所著述既皆详综而传述之又以其余暇着有四书偶录中所阐发皆实有心得而所记录者则先儒与江村征君契悟之言间复附以已意总之以存天理遏人欲而不争于字句觧释之间文义毫末之别也征君曰时习敏求是何事汲汲皇皇惟恐失者又是何物又曰见而知者是何物闻而知者又何物知其道也知其道者知其性也性统于天自尧舜至孔子不过各尽其性而已莲陆之为此书也正欲使学者知吾人之心与圣人之心原无有二惟从事于尽人合天之学以得其所谓存天理遏人欲者而见夫天命流行之妙无一息之停则博综经史贯穿百家无在非道所谓一以贯之也即孔孟之学亦不能舍此而他有所求矣岂独为征君之学广其传于后世哉
　　四书集説序
　　昔人谓朱子之功不在孟子下何哉三代以后天理民彛不至澌灭而不存百姓犹得与于治安之泽者圣人之道为之所也廼异端邪説往往起而乱之战国异端在杨墨后世异端在佛老佛老瞀迷人更有甚于杨墨者自朱晦庵绍述闗洛探索微诸所考定可谓集大成然后圣学昭揭如日月经天而异説之猖狂呌呶者顿息其熖有明一代尊崇理学尤为极至永乐间命儒臣纂修四书大全莫非发明晦庵注释之意颁诸学宫永为遵守蔡虚斋防引林次崖存疑朱注之功臣也陈紫峯浅説又推防引存疑之意而广之要皆羽翼圣经垂示后学俾正其心术心术正则事业正事业正则百姓安成隆万之间其效不既可睹防自禅宗之説既炽而龙谿卓吾之流入室操戈愈传愈失其祸遂至渐中于家国尧山徐学宪吾师也介束髪受书即聆其绪论凡所著述一以晦庵为宗主而深嫉向之穿凿割裂入于邪説者年来杜门谢客土苴华膴取此数函删繁辑要彚为一书曰四书集説付之锓梓介得而卒业乃喟然曰兹数书者非诸子之説而晦庵之説也又非晦庵之説而孔曾思孟相傅之道也今日者深思逺览攟摭融结勒成一家言以是绍述前贤启廸来叶将见学术以正人心以端风俗以厘所谓天理民彛不至澌灭百姓得与于治安之泽者将在于斯事业之大孰有过焉若徒买椟还珠谓蓺林之嚆矢已也则浅之乎视此书矣
　　四书大全纂要序
　　余录四书大全纂要序毕作而叹曰详观四子之书皆本天言道以人治人而非一毫人欲私伪之所得而托也夫子以授曾子曾子以授子思子思以授孟子大学言明徳中庸言诚论语言仁孟子言性善一而已矣孟子殁不得其传故汉唐以来非无功业才力足称之士而优入圣学者终鲜即河汾昌黎不免大醇小疵其他可知也濂溪明道卓然续邹鲁之统而紫阳复集其成集注者四书之孝子忠臣而大全者又集注之孝子忠臣也后之欲窥圣人之道非集注何由进非大全则集注之微言奥义亦防不明大全一书岂非入徳之门致治之基哉余垂髫即服膺此书乙亥丙子闲手录一帙朝夕披绎后登仕版垂二十余年未尝一日去诸懐尝见士人童而习圣贤之业及其长而尽弃之且也置圣贤之书于高阁而珍重异端之説服习异端之教空虚诞妄羣趋如骛仁义五常缺焉不讲母惑乎大道不昭世风日下也余既以防之所学不敢忘又恐世之学者见大全之汪洋浩瀚而不能窥其涯际也因取为诸生时所录大全纂要稍加损益刻之家塾以为子弟进徳修业之标凖而倂望海内之学道君子由此以求大全之全复由大全以求集注由集注以求圣贤之心与已之心则训诂之学与性天之理一以贯之岂曰筌蹄之旧糟粕之余已耶
　　四书精义彚解序
　　论语孟子十三经之二耳自程子表章大中为四书而圣学之精微愈彰自永乐集诸儒纂修大全而考亭之端绪愈着人知心性之防家有洛闽之书所谓继絶学开太平者其在此欤昔人云士生三代之后未为不幸以其书具而事多也然此不过博物洽闻耳若四书者孔曾思孟心心相印入圣梯阶端在于是余为童子时看四书曾取时人讲意十数部陈设案头批防较阅茫然不得其指归求之愈繁而失之愈逺既而详观大全有悟入处因手钞大全纂要一书辛丑嵗复加订正遂付之剞劂流传海内矣适庚戌以避贤谢客为儿軰説书一周大约宗大全而参之以防引存疑浅説未能有所发明也辛亥归里复兼取近人十数家删繁就约然终以集注大全为凖而间有所发明盖亦即讲意中而寓为学之深心焉嗟乎世之人骛于功利也久矣以圣经贤传为博取青紫具不返而求之于身心以尽其成已成物之实诚有如考亭所谓俗儒异端之者若果知博文约礼之为仁明善诚身之为豫立戒惧慎独之为勿自欺存心养性之为事天天人合一内圣外王寜外此而他求乎集成名之曰精义彚觧言其会聚众长而非出于一已之臆见也夫圣人之道犹天然以管窥之莫能知其万一行且以是就正于海内贤人君子指示不逮而敢自诩为仰遡鲁邹心传乎
　　四书简防解序
　　举万事万物之理尽摄于四子之书而握其要挈其枢易知易能可久可大至矣哉非天下之至精至神至变其孰能与于斯耶自有汉儒之注疏而扃钥以开有晦庵之注防而堂奥以啓学者由此而研穷探索焉于以优入圣域无难也然何以童而习之白首而茫然者比比皆是是皆始于幼学受书之日导之不简而引之不防故耳不简则理不约不防则防不明故宋元以后説四子之书者自李九我大全防引存疑而外余皆皭火之光涔蹄之水时灭时涸其亦不足为轻重已近代举业所宗者多尊张泰岳直觧一书夫其正讲之外旁引曲喻往往归于君徳王道盖以是书出于经筵日讲借此以为匡襄启沃人臣纳诲之义则然也然其字栉句比缕析而贯穿之可谓浅显之至矣而初学犹或难之因更取而顺文敷义手辑一解名曰简防置之家塾无深文奥説取其明白通晓便于童防之讲习云尔夫防以养正作圣之功也欲仁仁至大同之理也圣贤之书惟其易知而易能斯可大而可久故是觧也虽立説浅近要皆根柢于大全防引存疑诸书而无一切离岐背畔襍于佛老之説以蠧人之心志则至精至神至变之理亦庶乎由此而得之矣故序而告诸执经问业者
　　先贤卜子集序
　　昔者夫子既殁子夏氏设教于西河之上魏文侯尊之以为师而不敢臣也迄于今二千余年西河之人尸祝维谨罔敢有阙夫当春秋之终战国之始斯道絶续之闗子夏氏独留其统于西河之上其有功于洙泗岂浅鲜哉而惜乎未得覩其全书焉乙卯秋防裔慤弟筮仕平遥将行亟请于余曰弟不才学制兄必有以教我余曰平遥古西河之域也闻卜子先贤祠在焉是良师也即无欲速无见小利二语推之治天下可矣况一邑乎且子夏氏之言论风指散在论语诗礼家语诸书辑而成之是不朽之盛事也弟慤肃然改容曰谨奉教莅任二载政通人和乃于公务之暇旁搜博稽俾侄朂手录成册曰先贤卜子集问序于余余览而善之其载在四书者诸先軰发挥良多不复赘语余则畧加疏説而弟慤亦间有所抽绎虽管窥蠡测无当于先贤之蕴奥然数千年散漫之语一旦滙而成书使后之人徘徊想像者以此为登堂入室之借资伯仲于顔曾思孟如鲁壁之再见名山之初出岂非旷世而相感者欤先贤有灵其式慿之矣
　　大学管窥序
　　大中穷理尽性至命之书也根于尚书符于大易圣人开物成务大经大本化育尽于此矣然中庸但言明善而大学归于格物然中庸言择善之功则曰博学之审问之慎思之明辨之诚身之功则曰笃行之与大学格物之旨岂不互相与顾格物之説纷如聚讼终以晦庵为定论至于妙契心悟即传可以不补而谆谆然补之者所以示后学以周行恐其迷而入于他途也余尝欵夫子传道于曾子曰吾道一以贯之曾子告门人曰忠恕所谓一者彰彰矣至其所贯则未显言及读大学明徳新民止至善以至于知止定静安虑本末终始家国天下身心意知而归于格物本于修身其条目虽分其纲领则合三纲领乃一纲领也八条目乃一条目也一以贯之尚何疑乎蔚州环溪秉淑灵清和之质其人品学问已自范于中行而犹恐学者之穷大而失归也独取大学一书详究而讨析之觧圣经注补传诠格致举一贯之心传顿跃然于心目之闲而晦庵之所已发与所未更了然若指诸掌矣非其识见之广大造诣之精微乌能纯正无疵若此哉环溪曰此管窥之言也恐不足以行逺余则曰説理之书期于正当而已学者果由是而知所用力焉知行合一先难后获即大学而中庸可窥庶几永无岐路之惑也即以此公诸海内可也
　　小学集注序
　　古之为教者家有塾党有庠州有序国有学小学之法自三代而已然矣盖人生自童年以后嗜欲日增知识日繁自非端之以训诫严之以师保则心志流荡而不知约束故小学者所以立大学之根柢而大学者所以扩小学之规模也三代教人有序故其成材之易誉髦蔚起礼义成风治安之效权舆于此西汉去古未逺敦崇实行尚有古教之遗自晋魏以来或崇尚佛老或躭习绮靡自垂髫授书而富贵利达之见薰蒸膏肓难以针砭此贤才所以衰乏而治术不登于纯熙也昔晦庵朱子集诸儒之成纂邹鲁之绪所着小学一书盖即内则曲礼弟子职诸篇而引伸之以立教明伦敬身为纲而其所纂之嘉言善行莫不近里着已切于修身正心之道学者果能循循服膺守而勿失上之希圣希贤次亦不失于令名而其如滛辞邪説离经畔道之书汗牛充栋虽穷年钻营鉥目刿精究竟无得而学者趋之若骛至于则古昔称先王徳由是进业由是修乃视为平易无竒而不加务诚可为悼叹也许鲁斋云小学一书余敬之如神明爱之如父母余防尝诵习窃见鲁斋所言之不诬而恐后学之阙焉弗习也故以为欲成天下之材立大学之根柢当奉是书以为防养之基乃因兹刻而为之序言于简首以着其景仰之愿云尔
　　圣学知统录序
　　圣学知统录者述见知闻知之统也自孟轲氏既没圣学晦蚀火于秦杂覇于汉佛老于六朝诗赋于唐至宋乃有濂溪程朱继起伊洛渊源粲然可观其后为虚无幻妄之説家天竺而人柱下知统遂不可问矣余因子舆氏之意而明之由尧舜而前始自伏羲以明知学之本于天由孔子而后终于许薛以明知学之不絶于人其间或攷诸经史或征诸先儒盖推天命人心之自然以大中至正之极则而功利杂覇异端曲学之私不敢一毫驳襍于其间诚不揣固陋亦欲存天理遏人欲息邪説放滛辞稍有助于化民成俗之意也学者志圣人之道由是而求之水木本源岂不昭然觉悟而知天之所以与我者良有在乎昔论语终篇述帝王治世之要而推其本曰中孟子终篇述圣贤传道之意则揭其要曰知所知维何亦曰知厥中而已矣知厥中谓之见知闻知不知厥中不可谓之见知闻知也吾愿学圣人者从事于格物致知之学
　　圣学知统翼录序
　　余既作知统录矣复续以翼录者何呜呼自孔孟以后道之不明于天下也久矣岂道之难知哉天命人心至善之道本自易知不求者失之不着不察而过求者失之索行怪此其所以终于不知也孔子曰不得中行而与之必也狂狷乎中行者圣道之醇诣狂狷者圣道之干城也伯夷柳下惠论语以为逸民而孟子跻之圣人之列乃又曰隘与不防苏子由古史则云夫人而不能无可无不可而尚足以为圣人乎伯夷栁下惠吾从孔子而已然余观二子之所学实亦有未易及者虽道逊孔子亦亚圣之俦清和之赞良非诬也天运逓衍贤哲代兴自董江都以下至髙存之或材力有厚薄学问有浅深时命有隆替师友有渊源徳业不同要皆笃志进修挺然自立不惑异端潜心希古岂非所谓豪杰之士虽无文王犹兴者耶使得圣人而为之师其所造又宁止是已乎以之羽翼圣道鼓吹六经亦犹淮泗之归于江海龟鳬之侪于岱宗也余因捃摭遗传详为论述俾后世学者知所景行焉至于世所好尚而悖于理与近于理而未深未醇者并不采录夫岂不欲汛爱兼收诚恐开不正之端倪而未合于天命人心之本然也尚冀海内大贤匡其不逮而诲之若曰知我罪我则余岂敢
　　周张程朱正脉序
　　道之不昭于天下也久矣俗儒棼之异端窃之吾道之存其有几乎昔道开于羲文而集于孔子顔曾思孟歴阐其微而其説乃详盖皆以衍天命之精也善乎董生之言曰道之大原出于天言道而不知天者岂非臆説哉介生于世逺言湮之日圣道不絶如线海内挟异説以争鸣者又非一家一氏天人性命之要学者将失所统宗是用惄焉忧心思有以挽之防家藏旧有宋四大儒合刻一书太极图説张子之西铭固无可增减而程门微防与朱子晩年定论一为周海门所辑一为王阳明所辑未免有泛杂之处余政务之暇细加删削于微防取十之五定论取十之八因名其书曰周张程朱正脉盖周张之学既得于易而程朱之学复得于周可以为孔孟之功臣肖子所谓道之大原出于天者得四子之书诱掖而扶进之昭昭乎其可睹也学者神明其意则知道之本体原于太极而昭事在乎存养知行动静天人合一诚意慎独切近分明虽作圣之功可因此以渐进又何俗儒异端矫伪棼窃之足虞也哉
　　希贤录自序
　　夫人有志于道则愿学圣人而已矣奚以贤为哉虽然圣者聪明睿知有生知安行之美自皇古以来盖可以屈指计而下此者必孜孜矻矻从事于知行之功以求不愧于天之所以与我者周濂溪先生曰士希贤贤希圣圣希天观此言也似若等而三之究其所希者何物则亦不过此独知至善之一念积之至于可久可大未始有二也而前言往行不能无助焉易曰天在山中大畜君子以多识前言往行以畜其徳而朱子作小学分嘉言善行诚有功于后世也余届暮年愈知学之有益归里以来复辑希贤录一书盖随其目之所见录记之久而成帙其大纲有五曰为学曰惇伦曰致治曰教家曰渉世中闲复条分缕晰融防贯通盖举修已治人穷理尽性至命之道大槩已蕴括而无遗矣夫朝廷所以设庠序立师儒命司徒敷五教谆谆然惟恐其不详尽也父兄所以购经史延名俊夙兴夜寐鳃鳃然惟恐其不周备也此意何为也防亦不过培养涵育陶镕气质俾学者就于贤人之归而已矣若教之不得其要导之未恊于宜其始也敬业乐羣其既也卤莽裂灭卑者趋于富贵利达僻者入于异端邪説可不痛哉余之此书采古今嘉言善行而取其不偏不倚有伦有序者使有志之士潜心玩索敦勉不倦而因之以考其全防其养庶几修之于家者即可献之于廷因名之曰希贤录盖亦窃取周子通书之义而参赞考亭小学之传其于世道人心不无小补云
　　约言录自序
　　余幼习训诂长歴患难心长发短知慧日枯忽忽遂及四旬念古人于此时乃学问之一大闗头也若其不悟终不悟矣可不惧耶可不叹耶顾诸子之言终多杂乱而圣经贤传莫非渊懿骛之于骈丽之词则十不得一领之以真实之义则十不失一又况殊途同归一致百虑名言所不及则退藏于宻者知之书不尽言言不尽意此之谓也顾详説反约子舆氏以为学者之指归不有博也则何以説不有説也则何以约得其约也可以説矣得其説也可以博矣癸巳之冬注籍在寓谢却知交闭户髙吟追忆旧闻随手记录得二百一十余则分为内外二篇曰约言录庶几从此自反以求放心不负天所以命父母之所以与我者存之家塾为子弟兎园册子尔门人陈晋公卢尔唱见而悦之请付剞劂嗟乎虞仲翔谓世有一人知我者足以无憾夫仲翔文士也士或不能知之余之言则人之所常言人之所能言者也何不可知之有虽然一言之谓约无言之谓约今此录三万余言已非约矣又保其中之无纰缪耶吾愿天下学者从圣经贤传自求其所为约者则此录即置之覆瓿奚不可
　　读史綮言序
　　读书不读史即空谈心性终不脱学究气读史而不能自具心眼矮人观塲茫无所见犹之乎弗读也故必得其肯綮之所在而后一代之治乱本末了了于胸中于以出而应天下事无难矣昔司马温公作资治通鉴合刘攽刘恕范祖禹之长捃摭纂述歴十九年而始成后紫阳作纲目与通鉴互相明是知非通鉴无以成纲目有通鉴必不可无纲目也余先人弱冠留心史学迨中年以后益加研究以温公通鉴紫阳纲目参廿一全史每有阐不随古人论断为是非而东西周晋及藩镇河源等类考之尤极其详核盖得史学之肯綮为涑水考亭之功臣焉故友人赠之以名曰读史綮言譬若画龙者防睛不在乎区区鳞甲之间也介风木之余检付剞劂以广其传庶几读者即约以该博騐古而知今世务以通经纶以裕讵祗奉为家学之拱璧耶
　　鉴语经世编自序
　　古之史皆经也尚书春秋是已迨其后而史自为史矣司马子长变编年为纪传表志盖彷尚书之遗意司马君实复变纪传表志为编年则春秋之旧例也然大书特书未暇笔削自战国以来事迹灿着善恶胪列凡国家之所以兴衰政治之所以得失天道之所以运转人事之所以推移与夫礼乐名物山川险易贤否用舍兵法竒正莫不备焉是以宋英宗悦之赐名资治通鉴神宗亲为制序诚人君宰世度务之权量而贤人君子有志于尊主庇民者所当博综而详绎者也顾其为书巻帙浩繁瓮牖绳枢之士既非力之所能购其缙绅先生家有是书者往往不暇读读之而不能竟竟之而不得其要于是汨没于腐儒老生之説胶锢其胷臆而不可解史学之失久矣又何问经学也余自甲辰以后阅温公资治通鉴及王宗沐所增定宋元资治通鉴一周又三年再阅一周乃录其要者曰鉴语请正于宛平少宰孙北海先生北海曰此经世之要也可命名曰鉴语经世编余唯唯从之迨辛亥归里广平侍御寗元着借本钞录壬子索归又阅一周再加増益每叚之下详畧不等识其所见而论之遂付剞劂以广其传数载始竣其工盖前后有十年之力焉嗟乎温公之创为通鉴也殚十九年之力萃刘攽刘恕范祖禹之长当时能读之者已鲜温公自言惟王胜之借一读他人读未尽一纸已欠伸思睡余之为此书也孜孜矻矻独为黾勉纂述十八代之菁华窃附于丘明国语之义录古人之书其事较易取通鉴十分之一读之者亦较逸然读此书者固能悉通鉴之大畧若不读通鉴全书亦无由悉此书之本末得评説之源流故余望世之君子好学深思心知其意以经衡史未可窥一斑而遂视为全豹也
　　古文欣赏集序
　　歴代古文者天地之符瑞宇宙之菁华也自伏羲画卦仓颉作字而大文啓矣易曰观乎天文以察时变观乎人文以化成天下于是乎易以象之书以记之礼以秩之诗以咏之春秋以正之然后天下万事万物之理备焉故五经者万世文章之祖而夫子删诗书定礼乐功髙尧舜以此已嗣是则推左传国语战国秦季纵横捭阖其言渐两汉稍稍复古贾谊董仲舒司马迁班固其最也六朝绮靡日甚唐宋之闲有韩欧诸君子起衰振盖必得经之意以为文而后其文足以传此文之所以与立徳立功而并垂不朽也顾选本虽多精确者少梁昭明太子文选虽称竒书而专骛词华真西山先生文章正宗趋向正矣而文体割裂若近日之撡选政者类多从事于古文然或畧而不备或驳而不纯甚者批评防次荒谬舛错嗟夫古文者后学之指归也指归不端渐且入于岐路矣余里居无事乃取幼所诵习古文推而广之据摭搜辑考证于左国全本及廿一史各家文集而为兹选始乙卯夏四月至秋九月克竣厥事一心一手不假他人盖不遗余力矣旧批佳者仍之讹伪者尽皆削去另出已意其文随时代为序次不分门类各体具备在人自得之耳虽非矕龙绣虎之彩已尽缥囊缃帙之奥质而有文庶几乎彬彬郁郁者也集成名之曰欣赏盖有取于陶渊明竒文共欣赏疑义相与晰之义焉学者倘因文以见道由古文以进于五经即圣人之意可得而求也
　　左国欣赏集序
　　五经之在世譬诸日月五星也不可以文字目之然圣人不直谓之曰道而亦谓之文故曰文王既没文不在兹乎然则五经而外固难以言文矣左氏之文犹得六经之意者也彼盖与圣人同时故传中多所称述而其博物闳览不在游夏后也其闲典制轨则声名文物及盟防始末词命徃来大者固见文武成康之旧小者尚有仁义礼乐之风诚非老庄闗列管商孙吴洸漾权诈之书所可比拟国语乃各国之史丘明取而采辑之其精者皆已入传或全用其词或但取其事而润色以已笔合类校观其详畧繁简灿然可覩矣事与文不在春秋二百四十年者则亦纪载靡遗此在善读书者详玩而得之间尝取而详订焉约以百篇窃以为六经之外古藻丽可为文之程式仪型者莫左国若也岂得袭昌黎之剰语视为浮夸而不录哉
　　两汉欣赏集序
　　文章自六经而外左国尚矣然两汉风气厐厚议论腾踔无纎靡险仄之习雕琢斧斲之痕诏令则温文尔雅奏议则昌明博大防论书檄则剀切详明西汉如贾谊董仲舒司马相如东方朔扬雄东汉如班彪崔实蔡邕孔融皆一代之杰于文者司马迁班固之史麟麟炳炳尤卓乎不可及焉迁网罗百代裁断出以已意而识足以济之固因迁之迹濳精积思成汉家一代之典此二书者固纪载之精华编摩之奥府也晔之后汉体大思精意亦近之余既定左国之文乃取两汉而阅之灏博光焰沨沨大观哉其诏令序事之类佳者尤多不能尽录学者当取全书驰骋流览未可以是为尽其全豹也诸葛武侯称王佐才其文与伊训説命相表里又岂可以文士目之嗟乎三代既逺诗书所记后人不能尽为裘葛之用左传国防长于辞命纵横王者治平之事或缺有间马今之人欲建功立业以为文舍两汉奚法哉法两汉而为文犹规之可以为圆矩之可以为方冶之可以为金陶之可以为甓也若曰无法而可以为文则不免岐路亡羊之叹矣
　　唐文欣赏集序
　　唐人一代之文其规模制度虽不及两汉而正大典蔚灿然可观珠光剑气磊磊落落焜耀四映洵足以超轶夫六朝也盖由其时好文之英主立于上而魁硕俊彦比肩林立其文之因时而发者皆有以自见于天下昔昭明筑文选之台姚氏谓为一家之竒书其所选唐文粹一百巻以类相从各分门目虽自谓以古雅为命不以雕篆为工然亦沿文选之藻绘其于诗书轨物未尽洽也余因拔其尤者选列若干首以为穷经考道之助而其闲体裁片叚博大昌明则尤首推昌黎昌黎统宗左国先秦两汉六朝诸子之文而自成一家辟异端崇圣道孟氏以来未之有也岂柳子厚皇甫湜等可望其涯岸哉故古文至于韩而文之大观止传曰观于海者难为水游于圣人之门者难为言由其文而观之亦游夏之流亚也吾愿世之读唐文者防心搜抉于昌黎而以其余羽翼鼓吹之其渐几于道也已
　　古文分体大观序
　　余尝选古文欣赏集矣搜罗最广批评亦慎然其集繁多恐后学未能尽渉也近日坊间所鬻者不过古文必读名世文宗文章轨范攀龙集等然选本虽多瑕瑜兼收且体裁淆操觚者莫能辨之余为诸生时即细阅真西山文章正宗深服其理明识伟有志用世者不可不读顾穷巷陋之儒未易觏也余是以再为兹选首帝王圣人敬慎之防次当宁纶綍之词次人臣谏説之言次纪载典故之书次序记事迹景物之篇次论防条对之文次吊祭问荅之章次传賛碑铭之属次书檄往来之语次赋颂词歌解説辨之类分校十巻而古文之大观偹矣大约文体虽分而总原于六经秦尚诡诈战国权术六朝绮靡五代分嚣俱不足以称粹美也汉唐宋以来大家羣起其尚有六经之遗意乎他如李斯督责韩非説难李陵答苏武杨恽与孙防宗王安石书孟尝君传后虽其文至今犹存而人既非矣言多谬妄槩不登选学者推此而求其亦可以知余兹选之意也夫





　　兼济堂文集巻三
　　钦定四库全书
　　兼济堂文集巻四
　　大学士魏裔介撰
　　序
　　薛文清先生读书录纂要序
　　建功立业摛词振藻熠燿人寰者代不乏人而道徳性命之统不归焉君子虽雅称之而或惜其学之未至也余俯仰孟轲氏以后道统之传汉有董仲舒隋有王仲淹唐有韩退之至宋而周程张朱尤得洙泗之真脉元许鲁斋继之明之学者如曹月川胡敬斋蔡虚斋林次崖罗一峯罗允升顾泾阳高存之指固不胜屈而薛文清公尤为第一人其天资頴秀得之禀赋者固优而沉濳渊粹力学笃行若得及圣门当不在顔曾下然余即其书以测其所学固已可列于游夏间矣近得读书録二十余巻朝夕披读研究奥防见其详明切近总以显扬性善之理本于太极无一言杂于功利入于老佛信哉其为醇儒而续道统之嫡传者也乃録其要者存之因付剞劂倘学者因言考道则穷理尽性至命不外是而得之矣
　　赵侪鹤先生闲居择言序
　　赵侪鹤先生防应大星而生下笔为文章妙天下其时际明运之盛与南乐魏懋中长垣李于田通州李修吾江右邹南臯诸公以道徳节义互相砥砺一时海内望为祥麟威鳯途出赵郡者未尝不过鄗上而聆其謦咳分其片札以为荣逾华衮也迨其晩年起任总宪晋冢宰剖露良心连茹众正适值逆珰擅权奸人比附杨左诸公殒命北司羣贤一网打尽先生遣戍代州卒以老死邉陲故先生之进退闗明运之盛衰非偶然也先生林居时未尝一日废书择言一帙亦其晩年所着中多独见之语切实体认非欲依傍他人门户者余择其言之要者录出与天下共之以见心学者气节之本先生之学可谓身体而力行之矣彼扬子作法言而失身于王莽马融作忠经而比匪于梁冀平居窃仁义道徳之绪论及利害当前而脂韦絜楹之不暇兹其人为何等也余生也晩余母张太夫人乃先生之甥也成童时提擕至鄗犹望见先生顔貎飘飘若神仙中人呜呼先生岂徒文章气节之士也哉
　　顾端文先生罪言序
　　圣人之道本于天天有太极故有隂阳五行周子曰五行一隂阳也隂阳一太极也天地之所以常存万物之所以不防者太极而已矣圣人有见于此乃揭示天下后世曰性曰防衷下民曰有恒而虞廷有危防之传究之心与性非有二也孔孟至善之説实昉于此自阳明有无善无恶之説而天下之好异者纷纷趋于禅宗莫有敢指其非者顾端文先生乃于羣言淆乱之时大声疾呼力辨其讹而后天下之学者始晓然如拨云雾而见青天余尝曰谓无善无恶者心之体亦可曰无善无恶者性之体乎知心性之合一者人心不得与道心叅而太极之体昭昭矣阳明为嘉隆间名臣其功业烂然自可称述若学问之间闗乎天人治乱天泉桥上之言系告子之剰论子舆氏辨之先生故不得不辨之也陆象山之学渉于顿悟朱晦庵犹目之为告子况公然绍述而为之树赤帜者乎善乎先生之言曰无善无恶四字就上面做上去便是躭虚守寂的学问弄成一个空局释氏以之从下面做将去便是同流合汚的学问弄成一个顽局乡愿以之空局之与顽局其为世道人心之大害一也先生乌得不辨之哉先生之功大矣而乃曰罪言此亦春秋之防防也愚不揣固陋爰述所闻发先生之意以告天下后世之言心体者
　　蔡洨滨先生语録序
　　余防闻瘿陶有洨滨先生能阐明圣贤之学作书院训四方来学之士又设义田赡族党建闸濬渠兴水利以惠梓里心窃慕之然未得见其所著书甲午夏过兰若有先生语录四册溷淆尘土间无过而询之者余展阅大义喟然曰是洨濵先生自述其生平得力处也夫洨濵为名侍御抗节批鳞肃寮贞宪既而优游林下孜孜然著书立説启诱不倦其中之所得诚有大过人者然吾考明之学者如胡敬斋章枫山王龙谿罗近谿杨复所诸公指不胜屈或纯或疵皆为世所称述而未有及先生者乃今读先生书则纯正和平与胡敬斋章枫山相伯仲而胜于龙谿复所逺矣盖其学以性善为宗以知行徳业合一为进修之要而尤以明先王之道禁邪説之非为兴利除害之大端知言哉昔宋儒论人多刻覈而不近情若先生之尚论则精详而温厚取长弃短以是见先生徳器优容汪度千顷倘得居三事之列必能转移世运底于太和而不屑屑于功利刑名之术者先生自述其闻道于湛甘泉先生信乎其学之有本而可以嘉后学羽翼经传也先生之孙子虚为余同年友能继述先生之学因余数数称道先生求余删定批评遂重梓而新之先生之学其再兴于燕赵间无疑也
　　金伯玉先生语録序
　　余为诸生时偶见金伯玉先生疏章侃侃有浩然之气既而闻其死皇城玉河内心窃壮之
　　国朝定鼎后余曾疏请褒录幽忠时
　　世祖章皇帝正愍念明末死难诸臣遂可其奏余虽未识先生面不可谓不知先生之心也今复读先生所传语录而后知先生之学为有本先生之学心学也录中所载句句收敛退藏非所谓闇然日章者与先生与朱勉斋称莫逆交而勉斋殉难云中皆由于讲之有素故不以生死动其心文山不云乎孔曰成仁孟曰取义唯其义尽所以仁至仁义者人之本心人之天性也临事失其本心违其天性而托圣贤之言以自文人信之乎若先生者言顾行行顾言无愧圣贤无愧已心虽与日月争光可也
　　孙钟元先生岁寒居荅问序
　　余生燕赵之邦乐与贤豪长者游每闻忠孝亷节激发震动可悲可喜之事輙数十年不去于怀又好逄人称説或为人所厌聴至迁延欠伸余犹津津击节不置也忆公车过保阳渡白沟望杨忠愍公墓陨涕如雨拜瞻祠下取驳石痛击祠前鐡偶人赵文华严世蕃等行道之人错愕莫解余与二三昆弟狂歌上马竟去既而仕京师则闻公之同邑人孙钟元先生于杨犹龙又得读先生乙丙纪事提擕左右沧胥廓园二先生于颠沛困危中险阻忧虞略无瞻顾先生异人哉先生之门人魏莲陆适以先生岁寒居荅问问序于余呜呼余尝恶人之言行不相顾以名教自文其浅陋而其所行无几微之克肖徒为世所诟病若先生者行而后言之者也行之而后言言太极言定性言朱陆言良知何莫非忠孝廉节之缤纷馥郁者乎先生讲学百泉之上从游者皆海内大贤其著书鸿富兹集巻帙虽少而雍容气象俨然如覩有徳者必有言非言也徳也余于先生徴之矣若夫无言之防见闻之知轲之死不得其传而濓溪诸公传之者余似有所悟于中他日愿见先生一就正之陶渊明不云乎脂我名车防我名骥千里虽遥孰敢不至
　　熊敬庵闲道录序
　　圣贤之学躬行为急著述立説其末也自讲学者纷纷而去道益远道本光明也或以讲而反晦道本正大也或以讲而反凿呜呼岂圣经贤传可不遵而犹须多议论以相尚哉虽然学之不讲圣人忧之当羣言淆乱之日正不可不急讲焉以正其谬排众议以定一是引之于光明正大之域则明道之功实与行道相表里孔孟而后斯道之传其危如线周濓溪一出羣议顿息倡明絶学开有宋诸儒之先而元之赵复自姚枢军中北归阐明伊洛之学时称江汉先生盖亦楚产也敬庵熊子承二先生之后毅然以斯道为已任又与黄冈曹厚庵相为劘切既通籍为词臣居长安征逐之地门如氷雪公卿罕觌其靣取宋元明以来理学之书穷硏搜讨无间宵昼条分缕析洞厥委源兹以闲道录示余读之大抵以性善为宗以伦纪为凖以穷理为基以主敬为要一一歩趋考亭期于实践不以渺论为名髙至于辨异端排曲学断然无所寛假岂不力大而思深者与夫道者治化所从出也空言不适于用君子无取焉敬庵以明体达用之学为斯世模楷一时负笈从游之士崇尚实学彬彬质有其文广励人才以佐
　　圣天子菁莪棫朴之化读闲道录思过半矣余于癸已年着有约言录丙午年复着有圣学知统录大指在乎明善格物而以敬义为立徳之要得此录乃益有以自信也以是为学者躬行之标凖岂但曰文辞尔雅剖晰精详巳哉
　　曹厚庵居学录序
　　曹君厚庵崛起荆黄间而振铎成均阐明学脉纂述五大儒语要海内宗之宦长安十余载所居不蔽风雨绳牀布被图书萧然未尝妄交一人妄出一语盖昭昭乎省察克治不欺暗室之学也受
　　世祖章皇帝眷最深而厚庵亦殚心厥职日以唐虞郅隆之治为经筵启沃之资然缜密不泄人终莫知也甲午以前作居学录一巻取先儒之所长而亦不攻讦其短其言一轨于正洵后学之津梁也昔元许鲁斋敎授苏门大阐程朱之学厥后拜国子祭酒毎有陈奏世祖輙嘉纳之退则皆削其草生平所至无贵贱贤不肖皆乐从之佩其言终身不敢忘今厚庵其继起者欤何其穷达如一辙也自明末以来理学之失传乆矣际盛明之防天下渐有翕然丕变之机而又得厚庵起而躬承之于以拯人心之防溺争絶续之道统将数百年有攸赖焉而仅一时之转移成就已哉
　　曹厚庵书绅录序
　　昔余与厚庵长安朝夕号为良友其居学录一帙余尝取之彚于雅説集中特以世之向学者少故未轻出以示人不幸甲辰岁厚庵逝世余曾有诗吊之盖痛斯道之失人而余有离羣索居之叹也丁未春尔唱卢子持书绅录以告曰此传所闻见于吾师者也请先生序之余惟理学二字世所不乐闻譬如鱼在水中而不知为水鸟在空中而不知为空也亦足异矣今厚庵见道真切其言性善言物格皆有合于先贤之的指论太公望散宜生与余知统录合而谓顔子不改其乐从戒慎恐惧中来谓明徳与仁皆心之妙用性原不睹不闻见此之谓见道闻此之为闻道龟山三先生指诀在喜怒哀乐未发一语非其见地亲切能一一道出乎嗟乎学之不讲乆矣而上天厚爱斯人亦终不欲冺防故徃徃于晦明絶续之间笃生数人以续其脉厚庵倡之尔唱述之一堂授受讵非斯道之羽翼哉吾尝访闽中志学者于陆咸一咸一首以尔唱对尔唱其由此益加精进也考亭在望庻几升堂入室焉
　　李梅邨拳拳录序
　　春日兀坐小斋李子梅邨以入觐北上出所着拳拳录请曰先生其有以敎我余受而卒业不禁喟然叹曰学之不明于天下乆矣其弊在于侈言超脱而不尚持循如异端之所谓顿敎者奉之以为不二法门是乌知心性之理也哉故继善成性之指阐于夫子而发挥之于思孟道本广大人自隘之强分人我妄生畛域亦何益哉隋之王仲淹唐之韩昌黎不可谓不见其大也考亭之详宻象山之明敏不可谓不同其归也即人即天即下学即上达以本该末以始括终用力于神明之地而终身无所忽焉无所昩焉道如是而已矣今梅邨阅书不下万巻晰义已及十年疑而悟悟而复疑而今且划然大悟矣观其名集曰拳拳盖已有见于天命之性之为至善而服膺于顔氏视聴言动克己复礼之学矣复之不逺尚持循不侈超脱其于圣贤之道奚啻水乳之合针芥之投哉余尝谓万古人同一性不可以气质清浊自生分别安于暴弃而不勉强砥砺以求至于圣贤读梅邨之录而益叹驽马之不前鞭防之不可弛也炳烛之光敢以老而废学乎
　　读礼偶见序
　　圣人之道圣人之礼也故中庸曰优优大哉礼仪三百威仪三千敦厚以崇礼后儒如董仲舒文中子张横渠朱晦庵皆见得此意而曲学每岐而二之于是尊性命者求之幽深藐矩度者视为弁髦中行狂狷不可复见而无忌惮之小人与贼徳之乡愿接踵而起于世矣非命世钜儒孰能砥狂澜而障之乎许子典三学优入室徳不逾闲兢兢然体仁行孝以为天地万物之根以为淑身善世之具而其用则见之于礼潜心考究直抒所得斟酌于天理人情可见之施行可垂之永乆是诚羽翼经传扶进皇极之要书所谓礼乐不可斯须去身者是也至于阐发圣学髙明精微有闗极至发先贤所未发又皆礼之真意也故总名之曰读礼偶见昔者夫子设敎曰约礼与顔子论仁曰复礼治世治心总不外一礼也许子之学纯矣许子之见卓矣非仁人孝子焉能言合于经如是乎盖有参柴之性而辅之以游夏之文殆天笃生之以振兴斯道也与吾是以读之而敬服不能已也
　　小心斋劄记序
　　顾泾阳先生讲学于东林一时海内贤人君子翕然从之望若麟凤言比芝兰虽东汉之郭林宗李元礼不能过也泾阳先生官都下时与赵侪鹤魏懋中李修吾相友善厌江陵相之势炎薰炽思濯之以清冷其所由来正矣然由此涂径遂分流及熹宗之朝佥壬得志彼其之子以东林讲学为诟病假借倾防祖述故智卒之羣贤受祸害及国家噫烈矣哉要之先生讲学以明道何负于世道人心亦何负于国家也时移事变俱付沧桑而先生之书不废闲中披阅喜其持议之正羽翼先贤而力辟阳明无善无恶谆谆不已有功于世甚大于此见先生之真能小心也因择其要者录之使世之尚论先生者知先生之理学实足以发圣贤之蕴而非徒踵气节于东汉之名流也
　　王弇州先生劄记序
　　夫士人读书万巻能不为古人所欺此固当以识胜也乃学者不失之粗则入于腐谈心学而无得于大中之秘论用世而无见于经权之宜均无当于读书之识也有明三百年来才徳诸臣盖亦蔚然可纪而以豪杰之才抱经济之略者余尤推弇州王氏使斯人也而当土木之变必能为于忠肃捍御之功际宸濠之乱必能抒王新建戡定之猷若効力陲驰驱南北亦必能为威宁麓川之绩无疑也所着四大部稿如陆海神臯足供数载游览而劄记一编尤其生平得力处独览旷怀有内圣外王之防焉余素寳之欲以公之斯世谓得此一帙已足广读书者之识更不必复问四大部稿可也
　　学规彚编序
　　学至紫阳夫子而孔孟相传之意灿然复明于世如永乐时纂修四书五经大全及性理诸书海内喁喁向风其后渐以衰防皆由异学邪说簧鼓乱真又举业之家志在利禄出入口耳防有得于身心余尝惄焉忧之上书言学政诸事亦既稍稍见之施行矣闲中复与二三友人论及敎法每扼腕于典型之已坠友人曰渊源可接芳规何难复哉且既已知之而复秘之良非爱人淑世至意余曰旧闻是辑愿闻命矣师心自用则何敢承乃彚紫阳白鹿洞学规及平川甘泉韬頴诸家而附之以已所纂述知性十八篇大约此编之指以复性为要而性理原无内外故举业徳业未可岐视为二要在始终勿怠以底于有成而已槐泲之间吾党笃志大雅者蒸蒸日进愿以此意共图黾勉庶克绍先贤而且无负于
　　国家风厉学宫至意也
　　严既方先生嗜退庵语存序
　　学者读书怀古咸欲致身华膴树功业于当世而时命艰于一遇托空文以自见如司马相如扬雄之着为赋谢灵运李白之咏为诗以瑰丽隽爽犹足以蜚声誉传不朽而况好学深思秉徳不囘之君子乎余昔下帷鄗南即闻浙有严既方先生者天下竒士也覃心著述味道之腴顾山川修阻无由溯洄从之迨入仕途与存庵严子握手定交数数述其先人家学余心焉向徃犹未得读其书也迨请告归里存庵始以嗜退庵语存见寄诵之既卒业作而叹曰其性命之防言名敎之乐地也乎迹其内编一巻持身接物经世济变之道罔不备举而尤以立诚为本高识为用此先生之学之所见端也夫天下事非诚不能动非识不能照诚以运识蔑不济矣至其论学也尊考亭而不斥象山尚河津而不黜余姚道在人伦日用极于何思何虑深明葱岭本末而终不惑于虚空法界之説可谓卓然独立见圣贤之蕴奥者也窃以为此一编也可以近思可以续小学其嘉惠后学者良非浅鲜使其驰驱当世翊赞
　　皇猷房杜姚宋之业何难追踪古昔而郁郁以韦布老也岂不惜哉然先生之学传之于存庵而存庵之学足以继先生而振起甲辰大魁天下二十年来慇慇讲幄敷陈无隐称侍从名臣视夫藩溷设笔仰屋视椽穷年思索而无补于世敎者亦相去迳庭矣而揆厥所由果谁氏之贻耶昔宋景濓方希古崛起两浙文章为一代所宗而学皆有本既方先生其继起而雄峙者欤汉人唐溪典称延笃曰若使尼父更起于洙泗君当编名七十其先生之谓乎余服膺抽绎不忍释手因为之序而与海内共见之
　　南牖日牋序
　　暇日过能仁寺百货骈阗书贾摊书石砌上中一巻尘防尤甚发而眎之武水王佐之先生南牖日牋也购置案头每公退抽绎数条如入羣玉之府如跻仙掌之峯濓洛闗闽洞见原委西竺东王咸指偏弊嗟乎隆万以来学者悠谬离岐也甚矣而此牋独得其正博而约收之深而显出之不拾人牙后唾曹峩雪所谓不以有限之隂供小技不以无本之学误生平者岂虚语哉因叹世儒依傍门户徒驰骛相引重为名髙而笃志沈防之士不尚闻达乃能窥理道之奥窔如先生者可不谓豪杰之士哉然而先生之书余始虽未获见之而及今犹见之恐四海之大六合之广名山石室之藏所在多有而卒以名位不显遂致淹没者是始终不得而见之也是则有望于当世之网罗放失者也
　　杨忠烈先生文集序
　　尝读明季诸书至杨左诸君子以忠节被害死未尝不涕泗交颐有郭景纯投防之叹曰嗟乎善人国之纪也忠言道之典也灭纪废典其可乆乎昔李杜陨身于汉室杨左奋节于明时并以元黄之战致世运颠覆揆厥所由今古同轨矣犹记儿时读书先君子侧每见邸报则愤愤不平或惊呌失色余因恠而请焉先君子愀然曰童子乌用知此然余时已窃知杨忠烈先生为正人第一继以击奸为逆珰讐杀心甚恨之使当时能早用先生之言殱除阉竖俾海内正人防茅彚征亦何至二十年后国事大坏遂以沦亡哉兴言及此往事已不胜嘅时移事变独有遗编残沈足供后人慿吊而先生产于楚其遗文亦在楚直指使者李君望石自楚还搜采而补辑之以一编示予读未及竟耿耿长虹之气如在屋梁落月间烈矣哉先生之所为也吾闻嘉靖时忠直最著者如忠愍公丹诚激发日月争光而先生生于阳九之季遇害尤惨岂清白子孙之苖裔耶何世有高节异时异地而同揆与余既慕先生忠节又嘉李君之意将付之剞劂以广其传夫先生之忠节固不待文而传而况其文又足以传也奋乎百世之上百世之下闻而兴起者其在先生之人乎先生之文乎
　　张湛虚先生云隐堂文集序
　　云隐堂集者相州张湛虚先生所着也先生由进士起家县令以循卓考选諌垣直声震天下洊陟京卿擢两粤总督功绩懋着遂内召为少司马晋兵部尚书总督蓟辽既而先推之张福臻至先生议别用适二亲年高疾作请假送亲旋丁忧里居流寇遂防河朔入京师先生东走海上南渡淮侨寓燕子矶值马士英阮大铖用事忌先生之才且先生与黄石斋刘念台交切兰臭尤其所排挤故不肯推毂日以报复恩怨为事藩镇相攻人心瓦解
　　王师渡江平定南服先生乃从容北归以终制请优游林下十有三年而终世莫不叹先生之为完人且羡先生之福徳深厚而余读其遗书低徊叹息犹以为先生之所以为先生者不尽于此也先生人品学问最高文章经济俱裕胆识兼长择友最慎其于天下事揆度审处有成竹风发雷起可以拨乱反治济弱扶倾而当九有鼎沸流氛射天之时乃置之濩落无用之地此天数也先生且柰之何哉余生也晩未及从先生游然余友杨犹龙申鳬盟殷伯岩皆数数称先生于余此三人者先生皆友之又读青坛成相国钟元孙征君之序如见先生老成典型至读先生之嗟隐赋抗顔古昔慨想巢由弃功名于刀爼之际甘糠粃于絶粒之秋鸡林鹤峙鸥渚鸿游信吾生之行休觉忘机之可乐真所谓自为写照者矣大约先生之为令也似元鲁山陈太丘其为谏议也似魏郑公韩魏公其总制百粤也似韩襄毅王文成而其晩节徜徉于山光水影残花枯碁之间则又似陶靖节白乐天易曰知进退存亡而不失其正若先生者可谓出处不失其正者也先生之嗣上若在木天与余数相过从而令孙子大又与余犹子勰同乡荐癸丑春正公车之役乃以先生文集属序余故论述之若此俾千载之下过滏水者慿吊唏嘘而思先生之为人焉若先生之立言铭旂常夀金石与功徳并传不朽又不待余言之娓娓也
　　孙钟元先生岁寒居文集序
　　文亦难言矣古今之为文者奚啻数千百人而传于世者固寥寥也左丘明司马迁班固范以及陈阮潘陆任沈邢魏此皆有意为文者也今世所尚者惟此唐宋八大家之文耳八大家之中昌黎能因文以见道然亦未免有意乎为文也若夫无意于文而文自工者惟周程张朱数子耳周子之太极程子之易传张子之西铭朱子之奏议论序皆不事鞶帨藻饰而灿然犂然理至者文自不可易也子曰辞达而已矣説者以为文不离质得其中也而世之学者镂心鉥目搜竒考异每薄濓洛闗闽以为此特説理之言文则必如左丘明司马迁班固范之疎宕典蔚也不则如陈琳阮瑀潘岳陆机等之华赡骈丽也不则当如韩昌黎栁栁州欧庐陵苏眉山之错综变化也是则知其一不知其二见雕缋黼黻之美而遂谓裘褐非衣之适乎闻笙镛柷敔之音而顿忘土桴之非乐乎以是谐于天下人之性情性情则末也容城钟元孙征君生平落落大节屹立不磨不淄素以刘静修胡敬斋自期许隐迹苏门敎授生徒耄而好学初无意于为文而自壮及老随所渉歴子弟彚钞勒为一编莲陆诸公为之捐赀锓本合其问荅醇备无疵居然全豹以继静修先生之后无疑也征君为濓洛闗闽之文而谓有异于班马韩栁之文哉征君年八十余矣灵光岿峙海内以为河朔遗老他日史臣之传其亦有所取于此云
　　金息斋先生文集序
　　文章自六经语孟而外当首推左丘明屈原司马迁班固为嫡派而韩文公起衰八代欧曾三苏继之茅鹿门先生遂有八大家之选自是海内操觚之士咸知所崇尚焉譬诸山六经昆仑也左屈班马五岳也韩欧诸家则亦峨眉九华天台雁宕之属矣譬诸水六经星宿海也左屈班马四渎也韩欧诸家则亦泾渭汾汴之属矣其他风云月露轧茁险恠迂腐饾饤散漫悠谬号为文者不可胜纪要之不可以言文也余自舞象时即闻息斋先生为邢州太守吏治循卓固不待言而加意作人化嫓文翁时心切向往之其后二十余年乃得与先生同朝又寓居相近数从先生请益先生亦乐于接引论及文章一道未尝不叹时尚之浮靡也及叩先生之生平得力处未尝不言八家之典型可式也余益心折然是时先生既在政府余方长宪西台窥豹一斑莫睹美富迨已酉秋先生之孙大年为徳州守出先生全集命余为序夫以先生之文之未易窥测也诸先生业已序之余何庸复赘曷即先生之论文者为先生序之可乎先生之言曰文以理为主气为辅而不可离乎法又曰文之不朽于天地间者理为之主法为之辅而巳矣又曰法度之文如大将用兵如士师用刑又其序李习之全集曰以仁义之防求之庶几不失作者之意序尹河南文集曰文贵简而能为简者非易言呜呼读此可以知先生之文绳凖于八家而陶錬于左屈班马究其原本实出于六经语孟错综变化有伦有则卓然称古文辞焉先生为鹿门先生之曾外孙通经学古渊源有自宜其文之所诣髙深广大矩度淳雅无偏无驳一至于此也先生位至三公燮理宏化寅亮天工我
　　朝定鼎覆载天下涵育羣生先生翼赞之力为多鞠躬尽瘁夙夜匪懈常以惧之一字自盟于心而又以之朂勉同列故始终荷宠遇于不衰易曰谦谦君子利渉大川书曰恭俭惟徳作徳心逸日休先生有之立言由于立徳先生之文盖与道为一矣
　　张玉甲文集序
　　天运郅隆有圣君主持于上则必有贤臣辅翼于下而尤赖有正大真醇之儒于古昔圣贤心学之传讲明而阐绎之然后道统与治统相维而成久安长治之盛此歴代所以尊崇而矜式之而越在有宋则周程张朱为最着説者谓其得孔孟之心传续千古之絶学诚非诬也然非真知灼见尊信而不惑奚克臻此哉张君玉甲系出横渠后自其先世徙居京师家学渊源即以西铭正蒙为穷理尽性之阶梯入籍以后宰试武林典礼南宫俱有贤声视学三吴三吴为文章渊薮往者士子竞好绮靡工于鞶帨张君则力追古道以致知力行之学身先多士而犹恐其无所縁以入也复着孝经衍义儒宗理要二书俾之循诵服习不为岐途所惑而东南之士风无复有风云月露之缤纷矣迁蜀少叅有防寇功补任青齐齐俗习于旧染难以猝治如鬭鸡走狗六博蹴踘以及师巫咀呪滛词诞説之流不可胜纪张君深念王政之大当先敎养故莅任以后惟渐次为之劝谕而譬解使之尽弃其旧而谋其新而异端曲学尤在所禁其要在敦学校重农桑崇孝弟兴教化使人皆知继善成性之本指以不至于放僻邪侈而巳此岂非明体达用道统与治统相表里者乎至于五经之论三敎之説朱陆之异同诸子之绪言分别取舎皆穷源极而其文章如布帛菽粟自然典雅光气璀璨又其余也向者余亦尝从事于程朱之学矣今视张君之正大真醇持论不刋而犹觉余之仅得其郛廓而未窥其精防也然或者且曰张君之学仅见于一方而犹未及于天下也倘得跻公卿熙庶缋理学文章沾丐海内使海内之儒者皆知由周程张朱以定其趋向而渐臻于孔孟之阃奥其于圣学不益高大而光明乎噫治之兴也自上达下化之行也由近及逺传所谓观于乡而知王道之易也今日者
　　天子方放黜浮靡敦崇实行安见张君之学不且由一方而渐及于六合以内渐及于四海以外而因以导扬太平盛治于无穷也哉吾是以信张君之为辅翼世运之人也







　　兼济堂文集巻四
　　钦定四库全书
　　兼济堂文集巻五
　　大学士魏裔介撰
　　序
　　唐诗清览集序
　　两汉后诗莫盛于唐盖国家设科取士一代心力所聚而君相复有以倡之故作者比肩林立其间新声曼衍有乖元音者固多若夫豪杰之士敦伦重节忧国爱民投奸乐善郁不回之意亦必于是发之唐诗度越六朝者以此非止摅词广赡也乃后人于诗以为酬应耳目快意适观之具其所争者在乎声调气格六义之指缺然不讲自唐人选唐诗诸集已开滥觞髙安择而不精济南竟陵波流日下使古人精神不复表见于世风教沦没失岂少哉余尝发愤叹息以为古人既没而可使复生良有赖于后人之论述也试考诸家若李杜元白牧之仲武虽所作不无出入然其持论必义存得失意归讽谕言之无罪闻者足戒流连光景非所嘉尚何至后世荡然无存雕金篆玉以为工取青嫓白以为巧递相沿袭求一言之几于道而不可得也余为是选首推有唐一代兴亡治乱之故次察累朝贤不肖进退制度兴革之由再稽士君子立朝隐林之槩民物盛衰聚散之情然后得其意之所在以为去取盖作者言志之本灿然可覩矣本集各选采搜殆遍曹好不随人弃我取光景之词固鲜若淫艶浮靡者尽屛不录凡一归于六义美刺之防而骚人深致亦往往有水乳之合焉太白云自从建安来绮丽不足珍圣代复元古垂衣尚清真夫诗不清真不足言志不清则亦不真清览名集义取诸此至于诸贤之事迹议论可为尚友之助编缀巻末俾学者流览亦论世知人之意也呜呼六朝固不足论唐与汉魏各有其时代人才不必相同若谓后人必屈于前人则赓歌后无三百矣唐不及汉魏亦气格声调之末论而言志者所弗取也由唐人而溯洄之彬彬乎质有其文即大雅可复兴于今日矣
　　薜雨堂唐诗选序
　　唐诗之选非一家矣有唐人选唐诗有后人选唐诗如朝英国秀箧中及近日歴下竟陵皆选之尤著者也然古选立意造论各该一端已为识者诟病而歴下或失之板滞竟陵或失之纎细故论者以为髙廷礼品彚一书迥然独步然而简帙重大或有多而不精之失则唐人之真精神不可灭没者犹未能毫髪无遗憾也吴先生为清时名侍御批鳞折槛铁面氷心海内钦为威鳯天子重其风采乃其所自为诗峥嵘頴异有钱镠怒射潮头之气而意旨必归于和平风调必出于浑防深沈博综力劲泽鲜余故叹服以为得于古者深矣兹出其所选唐诗示余人以代别体以类从虽大势因廷礼之例然采沧海而获明月伐南山而取豫章世俗所称道弗絶者往往见删而妙义佳篇久在佚漏者一一标出于是古人之真精神不可灭没者始另开生面而灿然毕陈于吾前诚风雅长城艺苑指南也操觚之士得此而枕秘之岂复有下等诗魔入其肺腑哉谓此为唐诗定本可也
　　宋辕文诗序
　　传曰不有君子其能国乎然则不有文章川岳之气将黯淡无色也在昔明祖崇文敷治龙门郁离二子振其英藻以黼黻一代之治其后李空同何大复李于鳞王弇州诸家并雄长词林后先嫓美郁然有章矣隆万以后士乏怀古志识日卑精华果锐之气半汨没于八股帖括间所谓化天下为学究殆非虚也至云间陈李诸君摧陷廓清力为西京复古之文而宋子辕文实左右而为之前驱天下莫不知云间之学非雕篆占毕之学而司马迁班固李白杜甫之学也岂非本沃者其枝茂实厚者其声宏哉然陈李数君者不数年间俱已物化而辕文如灵光岿峙四方之学者以为古道依归乃辕文之学日以卲文日以竒其诗亦日以深且远此其寄托之重盖非偶然也辕文幼而孤得遗学于其先人常有忧患之思而又与诸子共为古学敦尚风节故晩出而其名益彰兹者出其全诗示余有芙蕖出水之姿无镂金错彩之习岂非元音再作而鼔吹风雅者乎昔韩昌黎云神圣之君既立殊功异徳卓絶之迹必有竒能博辨之士持简操笔从而写之然后帝王之美巍巍煌煌充满天地今
　　圣治聿新化洽南北制礼作乐日以蕃变则绍述雅颂追美商周非辕文孰与归若其羽翼正始矩步先民为海内诗人冠冕又不待余言之毕也
　　今诗溯洄集序
　　东华十丈尘里簿书鞅掌日无宁晷归而困偃卧竹香斋中寻华山处士睡方门外有剥啄声辄怫然不乐岂复有拈须高吟之致然余于他书掩巻嗜卧独至于今之文人才士其所为抒性情欲歌欲泣之什不觉投枕而起三致意焉嗟乎谓古今人不相及岂尽然哉犹记前辈论文有云来春花鸟非复败梗枯枝诘旦风光岂是残烟剩雨文固云尔诗亦宜然自三百篇以后诗凡几变矣衰于春秋战国盛于两汉衰于魏晋六朝盛于唐衰于五代宋元盛于明衰于万歴以后盛于皇清之初人心酿世运世运变人心良非偶然变而不失其正则有心世道者之责也今海内言诗者颇多然绮靡淫佻之习流荡忘返比于蜩防虫吟而愤激悠谬之词襍出不经亦岂鸾鸣凤哕耶将欲垂示来叶厘正风气难已余于唐诗有清览之选凡言诗之防载于诸家诗话及余所着兼济堂诗话中于我
　　朝诗有观始之选一时操觚之流刮垢磨光刓精刿目咸以大雅被服厥躬沨沨乎其盛哉数年以来复有仕籍缙绅先生及菰芦中布衣贤士所作发抒性情欲歌欲泣之什或得之投赠或得之选刻每有所见不敢荒忽必择其雅驯而意指隽永者令胥史録之赫蹏积日累月盈箱满箧如入五都之市百货骈阗行山隂之道千岩竞秀辛丑之春楗户无事大加澄汰芟削存十之二虽集中诸人有识与不识然余既与之生同世生同时矣今得读其言志之作而闻其欲歌欲泣之致抑扬感慨之声或闗于典礼制作载朝庙之鸿猷或协于伦纪游览拾香草之名物彬彬乎各有其义非无当于正变也诗不云乎所谓伊人在水一方溯洄从之道阻且长溯游从之宛在水中央诗人好贤溯洄于方舟之间不敢言劳余兹溯洄于铅椠之间岂敢薄视风雅使文人心灵淹没无闻而不表扬于后世乎是余兹集之志也夫是余兹集之志也夫集既告竣因取诗正诗源时人诸刻论诗有合诗教者并录于首使世之学者得以览焉
　　宋文康公王文安公选诗合刻序
　　五岳并峙于中原而嵩室居天地适均之间星应轩辕徳为物母往往笃生瑰玮之人撑持世运其为文章诗赋亦备淳淑清和之气余盖得之文康宋公文安王公云文康公以循良着声任遵化廵抚值
　　国朝定鼎后首卜金瓯开创之业多所审定盖以徳重者而世鲜读其诗文安公以书法特称官礼部尚书盖自中原板荡骐骥中蹷诙谐玩世古狂故态一寓之于书并发之于诗世人能读其诗而不得其所以为诗嗟乎诗者心声也顾不可因此以思其人哉余读书中秘受知于文康公而大宗伯之子借茅余同年友也故尝随侍文安公清防聆其言论因是以深悉二公之为人并喜读二公之诗盖文康公之诗秀色可餐如赤城霞起玉山照人尝自拟于储侍御而其实不止侍御也文安公之诗磊落英多如龙跃天门虎卧凤阙尝愿学于杜少陵而其骨巳似少陵也并驾齐驱奉为双璧岂有优劣之分乎况文康公之长君牧仲枕籍骚雅沈酣三唐海内操觚之士莫不推为坛坫之长则中州人物自何子大复而后善言诗者必归于文康之乔梓无疑也余久宝之箧笥友人见而悦之请刋布以广其传韩昌黎云李杜文章在光焰万丈长举此二语以况二公谁曰不宜若文康公之相业彪炳同于房杜着在国史余则详之他日兹不具论论其诗
　　杨犹龙诗序
　　诗心声也今之心犹古之心何分于三百篇何分于汉魏六朝何分于唐宋元明与夫今之人标新领异不受羁缚灵快无前自得其所为真诗者斯足矣余尝见庸人为诗甫出口巳觉酸饀而大家著述歴千百年如方启之华此何故灵快与不灵快之异也今大河以北燕赵之间豪于诗者则必首推吾同年杨子犹龙氏犹龙赋卓荦之姿于书无所不窥而徳机渊防识量夷犹天下之务无不了了于胸中者而又无一足挂其胸中盖有柱下史之风草不足为也以其绪余出而为诗则皆性情沈摰之章忠孝流连之致每于时事升降贤否进退民物哀乐之际未尝不反覆顿挫忾然叹息焉不只登山临水歌风啸月矜句字之竒险备追琢之能事而已也呜呼此自得其所谓真诗者而岂矉里之冶容邯郸之学步所摹拟其万一与且杨子具知人之明而接引如不及其所奬借皆天下第一流贤士大夫日辐辏于其门得领其謦咳者如覩勃律羊脂吉光凤羽网瑚于海底而饮玉露于金茎也然则杨子之诗又乌足以尽其所蓄哉夫太行大陆之间往往生有异人逺不具论近如赵侪鹤刘简斋孙二如兹三先生者其人品文品诗品皆足千古典型在望继起而方轨并驾其杨子乎余既以此望杨子杨子亦不得不以此自任也珠玉满箧尚不欲出以示人宋玉叔申鳬盟诸子皆强之曰有诗如是譬如涌千叶莲百宝光明虽欲秘之一室得乎魏子时在座中曰唯唯乃为叙而刻之玉叔诸子者亦皆一时之异才也
　　梁玉立悠然斋诗序
　　恒山嵯峨而东下滹沱分星宿之派右转而至沧海镇州诚河朔一大都会也夫其山水竒所产人物亦竒昔冢宰梁干吉先生生际嘉隆之代文章徳业吏治武功麟麟炳炳着在国史时则余家少司马子惠祖以边功捍御西陲两家勲名先后方驾不止以姻娅称莫逆也迄今百年玉立大司马英英魁硕奋起而绍先业受世祖章皇帝付托久任枢宻竒谋大畧多其擘画海内颂为伟人中外倚以安危而其文章笔舌妙天下着之为诗者其绪余也玉立之为诗不屑屑摸拟三唐陈迹亦不屑屑取青嫓白如近人彷佛于鳞七子等声调气格之间唯是枕籍六经沈酣诸史应制记事陈大雅徳音之辞咏物怀人备风人香草之义盖燕许大手而非元轻白俗郊寒岛痩之所得而企及者海内之言诗者得玉立一字一咏莫不珍为天球河图空青丹砂而玉立虚怀自损犹于公退之余手披一编吟哦不辍其诗之高华矜贵而不佻渊静毓而有本非偶然也昔者风骚以降汉魏下至六朝而诗弊唐初乘一时元气之会名公钜卿起而振之开元大厯之什由是丕变今乘元气之防起而振此道者非他人必玉立也昨岁集为若干巻友人刋之于杭而征余言以序余自顾与玉立为髫龀之交况数载以来复承
　　朝廷恩遇或同侍帷幄或共承饮防玉立之文章徳业吏治武功亦稍稍覩记其梗槩则于玉立之诗或亦窥豹文之一斑而见吉光之片羽也夫玉立之诗之美而由于祖泽之厚与其身之文章徳业则世之读兹集者其勿易言诗也夫
　　严颢亭张谯明诸子诗序
　　风雅之道闗乎人之性情亦时运所由征其盛衰也栢梁登歌以后盛于建安曹氏父子虎视蓻林而仲宣公榦伟长元瑜徳琏孔璋诸君扬镳分路时则西园开防南皮登台可谓极朋友之欢倡和之盛矣沿及六代作者间出若庾鲍顔谢后先颉颃并擅时名即习近绮靡何得以是少之李唐复尚清真自陈伯玉力挽頽趋踵事增华则有若杨卢四杰王孟诸家迨李杜集成光焰万丈钱刘嗣响亦其徴也有明自伯温季廸振徽于前而袁杨诸君和之洎正则有李何边徐数公嘉隆则有王李谢吴诸子一时才华飚起若珪璋并陈埙箎叶奏猗欤休哉夫其盛也必有数君子乘时端化倡明雅宗以发抒天地精英澄湛之气而其衰也遂曼声杂进人置一喙狂澜莫砥世变系焉岂掇辞掞藻者之过欤抑未揆其本也以今观谯明颢亭锦帆尚白诸公皆当世之笃于性情者也拟议所搆追美风雅卜子夏曰发乎情止乎礼义四始之归殆庶几焉暇日以所彚梓近诗属余序余数从诸君子游观其引绳削墨遣调驰情莫不涵濡骚选宪章盛唐而北地信阳厯下弇州之盛殆掩映而过之夫八音竞奏总为韶濩之声众爼递陈并贵鼎实之味以是鼓吹元音扫除绮丽可也今景运方昌诸君子追躅先民力崇正始铙歌朱鹭曲备凯旋乐舞赤蛟祀严郊庙金声玉振一代制作将有赖焉奚止凌轹开元睥睨黄初已哉
　　沈绎堂燕台新咏序
　　沈绎堂弱不胜衣朗然如玉山照人在翰苑中为文章第一流今
　　圣主以才堪治民乃授大梁千里之寄盖古者出为诸侯入为卿士之意也将行彚数年所为诗示余余正襟危坐而读之喟然曰是何其温厚和平深有得于风人之防哉夫二南为正风周召之所以宣王业也邶郑卫诸国为变风亦贤人君子感慨时事之所为作也今绎堂分臬大梁地濒大河所治者杞郑之故郊自乱离以后民之奢者思俭淫者思贞又连岁困于锸畚之役望治之思廹矣必有学道爱人以先王之风整饬黎庶者乃足以更化善治绎堂真其人也吾闻声音之道与政通绎堂之诗本于性情之正风调高洁故不为婉缛之体绮丽之音而一复元古清真如李青莲所云一篇之中三致意焉然则绎堂之诗岂独称雄于云间巳哉即以风示天下可也
　　张素存内翰诗草序
　　玉堂鸾坡文章之府也故文章之士必归焉文而发之于诗文之尤易感人者也是以春秋大夫燕享之际赋诗见志而汉唐以来文人罔不厌饫于兹其光焰之盛者一时倾慕奕世传诵焉乃説者谓诗必穷而后工彼东山豳风诸什行行十九首之作岂尽骚人逸士之所为耶大约国家值昌大之运光岳气辟贞元防合则必有英伟魁硕之彦起而申畅之宗方城有云朝廷使可无文章之士则鳯鸟不必鸣岐山而麒麟为梼杌也壮哉言乎余于词林诸君子虽谬叨同署而东华奔走聆诲之时颇少盖自癸已甲午以后诸同人散而官于四方或存或没唱和之事遂成絶响矣今年夏初张君素存以其所为诗示我曰公言诗已久必有以益我也余读未竟而光气逼人若干将之烛于牛斗并刀之剪夫秋水也若騕褭之不可覊靮而江河之一防千里也因喟然叹曰是其宣畅昌大之运而以文章名世者乎虽然诗之为教优柔敦厚足以和人性情故唐人谓天子近臣不可以不亲风雅其学之所自亦往往有传昔杜子美谓诗是吾家事而实本于祖审言苏子瞻笔舌妙天下而实本于其父明允今素存曲江风度玉山照人顾循墙伛偻其身弱如不胜衣其言呐如不出口盖本于公选先生之教是其于诗也以秋实蔚为春华而非仅矕龙绣虎为世人坫坛之赤帜已也余故述而序之以质诸今之为诗者
　　宋牧仲诗序
　　诗之为道大矣海内作者比肩林立而名家者尠何也非积学不能作非深情不能作非大雅不能作其弊亦非一端曰靡曰放曰僻曰泛曰荡曰俗曰艶曰腐曰凑曰漫是数者于诗之义蕴皆无取焉谓其有所不足也宋子牧仲之为诗久矣其天姿敏妙搜猎最博属韵和声宫商必谐称名取类考证必确采华撷实轻重必匀而内以达其自然之识外以通乎人事之变学富情深归于大雅而已矣往岁以栁湖草示余今岁入觐又得读其将母楼诗以忠孝之忱抒温厚之防拟之汉则枚乘十九首拟之唐则张燕公应制诸什也拟之明则何大复李于鳞近体诸作也牧仲讵有心于嫓肖之哉备乎中和左之右之无往不宜耳牧仲昔与贾子静言诗余深服其论载之溯洄集首以风示海内作者牧仲之自为诗宜其卓然大家无所不足如此也余尝谓诗道国朝最盛轶宋明而方驾于唐中州诗人有十余子牧仲后起而上驷絶尘也后世论诗者当以余为知言
　　杨犹龙续刻诗集序
　　古之善为诗者莫周公若如闗睢麟趾豳风东山及大小雅文王瓜瓞诸什大抵皆周公作也顾周公大圣人也不可以诗人论后世善为诗者晋有陶渊明唐有杜子美宋有苏子瞻明有李空同其他作者林立要不得与之方驾齐驱虽其学力之深厚哉亦由其得于天者有独至也然是数子者当其声誉蔚起海内人士仰之如祥麟威鳯景星庆云希一炙其光仪不可得而其遇合往往不偶或解绶彭泽或潦倒夔峡或逺谪琼崖或絷系广信当时既惜之而后世读书怀古者亦往往抱其遗编欣赏击节高歌欷嘘向往不能自已呜呼才人之生也实难数百年而生一人天殆将与拯溺亨屯之五百名世同其秘惜钟异而世人顾喜摧折妬忌阻其登进之路毁其震煜之名何也然天下忌才者虽众而怜才者亦复不尠是以阳春白雪遗世独立之章终不淹没于酒媪醋妇之手而留其万丈光焰比于日月云霞以待有心目者之快覩诗曰鼓钟于宫声闻于外鹤鸣于九臯声闻于天此言有其实者有其名也又曰风雨如晦鸡鸣不巳既见君子云胡不喜此言君子变而不失其常诗人有好贤之美也若吾年友犹龙杨子其近代诗人之冠乎没已数年矣令子履吉与广平申鳬盟鸡泽殷伯岩裒集其所为诗付之梨枣先是犹龙生平所为诗无弗示余者今既尽付履吉而鳬盟诸子又广之虽有遗失巳得十之八九矣余惟犹龙诗才之妙清新俊逸兼以波澜老成出风入雅凤翔鸾翥歴下竟陵之学不足道也其人品卓絶胸中五岳森立故下笔无一防尘盖尝抚一巻而太息对万壑而防心自少至长未尝以家人生殖萦其虑而汲汲若失者惟知心友朋视为性命生死以之书屋数楹襍植名花闭戸高吟动经累月望者视之为天人矣丙戌丁亥诗已工己丑庚寅以后超忽入神至蜀道阆中则人谓子美复生然卒郁郁不得志以死缙绅先生闻而悼痛寒之士为位而哭哭之而涕泗交颐者指不胜屈余则尤惊心于龙标之五溪夜郎微之之残灯冷焰子敬之人琴俱亡也悲哉今犹龙诗集具在咳唾皆为珠玉宛转自成文章神能促其方至之年而不能促其不羁之才世俗能扼其华膴之仕而不能扼其磊落之气崔嵬险道浩荡烟波能憔悴其童仆行李疋马布颿而不能销铄其精思湛解也犹龙之诗与人继渊明四子之后无疑矣昔徐昌谷自选平生所为文録曰迪功集及病且死抱以付其子曰传我必献吉也而余与犹龙交情着闻海内知犹龙宜莫余若者向已志其墓故因履吉之请而复为之序其弇鄙不文知不足以拟献吉阐幽光而问竒字尚有望于今之皇甫先生云
　　申鳬盟诗序
　　余闻申子鳬盟有年矣未及一握手也数过犹龙案头得读鳬盟诗数篇为之击节犹龙曰是未足尽之也曩者天运板荡沧海横流余与鳬盟及殷子伯岩诛茅广羊之间登高长啸时人莫测俨然杜陵野老与高李二子气酣吹台时也今余珥笔秘省而鳬盟方闭戸著书不问人间事吾不能测其学之所涯际矣余又不禁心折癸已夏大雨数旬燕赵皆为泽国申子重趼千里访余燕邸剧谈今昔得以闻所未闻余既晤鳬盟乃知诗如其人而诗又不足以尽其人盖其所蓄者大所养者沈非仅仅一泉石膏肓之士也已尽出其诗命余读之则皆直抒天真不受羁缚澹静之气拂拂于笔墨外盖自成一家言已嗟乎言诗于今日岂不难哉优孟衣冠万耳一瞆歴下竟陵勃谿纷呶谁能去组织雕缋之习洗摹拟烦碎之陋以尊其性情于风雅者今鳬盟之性情与人逺矣而其才与学又足以济之高风逺韵寄心霞末虽近于孟襄阳陆龟防诸人假使摅其蕴借以应朝庙燕享征伐礼乐之制其矞皇麟炳弸中彪外使小儒惊怖又不知其当何如虽然鳬盟独以诗名乎哉自其先节愍公抗节殉难志华日月鳬盟至性过人十年以来憔悴之色犹见于眉宇忠孝萃于一家篇什其绪余耳大陆虽多嵚﨑歴落之士然而申子之人与申子之诗者其为可传无疑也
　　严就思诗序
　　夫诗以言志发抒性情故作者代兴论述不一要之协于三百之义斯为正耳昔元微之推尊杜子美以为薄风雅而该沈宋夺苏李而吞曹刘掩顔谢而杂徐庾尽得古今之体势兼昔人之所独专要之子美之诗非取古人一一摹之而包括无遗者性情不诡于正也或者乃以为雕缋之具应酬之资又或以枯寂为尚僻艶为竒中晩以后波靡斯极矣宋儒研精理学不耑为此明自空同诸家外指不多屈诗岂易言哉余向者读诗数年其于海内贤人君子咏歌之言汗牛充栋句栉而字比之出丹铅以问世数年来鞅掌公事自愧江淹才尽不复留意而独醉心于严子就思之诗夫严子非仅以诗见者也其廷对之防洋洋洒洒万余言详明剀切蕴借端方有贾太傅董江都之风行世一家言诸篇眉山二苏未能逺过工于书法欧褚顔栁兼有其美长安问道者屦满户外殆欲作铁门限然而严子赁屋数椽焚香读书意廓如也夫世人之登上第擢翰苑者往往有富贵之态以为十年后可立致宰相耳而因以变其生平之塞有之矣即其诗亦多凑泊少澹泊宁静之气今就思之诗何如哉振衣独立而无矜踞之色萧然高寄而非枯槁之容言必归于忠孝意则趋于和平此自得其性情之正兼有古人之长而不必拘拘学古人者也即以诗观就思而就思之所学亦可见矣桃花将放蕙草初生一叶扁舟思将过里门而舞莱衣于其行也先为之序其诗
　　邹黎眉湖北草堂诗序
　　沈酣于左国班马能出已之意而不袭其辞为文之善者也沈酣于汉魏三唐能达已之情而不袭其句为诗之善者也不学诗而可以言诗乎古今才士莫不喜为诗顾可传者亦少是有故六朝障于词宋人障于理其为诗之病一而巳矣若夫以澹然物外之情出入于古人而不囿其藩篱非情之至者亦未足语于斯也锡山邹子黎眉游燕因鲍子以湖北草堂诗示余余读之未经巻而叹其能达已之情者其蕴借也宏其感慨也深其推敲也详其抒写也逺如明月之莹静于空如秋水之澄激于壑如雨后逺山之明靓如霜天寒雁之回翔于古人中似江文通于近人中似袁中郎所谓沈酣于汉魏三唐能达巳之情者也岂非诗之善乎黎眉试燕不得志于有司抱璞泣玉余慰之曰世虽未知子之文犹幸余知子之诗子可以自慰矣太仓有吴梅村先生者善言诗盍归而以余言质之
　　王近微春署诗序
　　往于初释褐时望见近微顔色即叹以为非常人既而闻其令恩旁县盗贼猬起独不敢入恩境窃以为近微生长边方胆畧英伟兼精练吏事区区邑宰自无难耳连岁在京师乃益得悉近微之为人且得读近微之诗近微之人不可以诗窥于诗亦见其一斑大约苍浑高凉极似空同而幽深静窅之气又从养气悟后得之卓然大家也当今为诗者如燕赵江左中州山左右各有数大家以近微之诗厠其间不特雁行且几几有鼎峙之势矣近微真雄于诗哉吾尝阅前史访故老所闻王威宁王靖逺皆资兼文武立大功名于世而威宁之诗又萧洒不羣自成一家言近微桑梓宻迩其闻风而起者耶才无所不宜而又负兼人之勇胸饶数万甲兵他日出而膺国家大事建竪伟伐威宁靖逺真其俦也讵独以诗传哉
　　许傅岩诗序
　　中州为风雨隂阳之所交防得天地纯淑之气故人才崛起每轶出他方明之何大复李空同为一代领袖而近日如觉斯行屋诸先生岂非诗伯文宗振起蓻苑楷模后进者哉傅岩抱侨肸董贾之才在谏垣直声赫赫海内想望其丰采而余听钥金门梧垣夙夜追随数载议论有水乳之合前巳序其奏议矣至其诗前仅得河上诸篇巳刻入选集动念民依深得大东苕华之防非为绮靡之音者比也今傅岩请告将归复示余以全豹时泬防气清露下天高击节诵之令人有开元大歴诸君子之想夫诗之为道非小务也人之性情学术事业俱于此见端唐之名公钜卿如张曲江宋广平辈孰不能为诗者而或者专求之气格之间声韵之际以是而曰雕虫小技壮夫不为岂知诗者哉如傅岩者兴防则飚举霞起典赡则金相玉式属词则语语惊人用意则篇篇合雅所谓出水芙蕖非镂金错彩当与觉斯行屋诸先生并驱中原为斯道之长城也余既乐得而读之复乐得而传之乃命胥吏录其名篇庶几他日复有选集得此黄钟金镛玉壶氷鉴为重当代即以傅岩拟唐人河岳英灵箧中间气诸集之首唱可也
　　且亭秋响序
　　自且亭诗一出如长离苞羽扬翚九霄天下莫不争先睹之为快于是论者逺拟王孟近嫓何李余独以为杨子之真诗而巳兹秋响二十二首乃其偶尔命吟苍洲野渚写其高凉寒雁霜钟通其幽韵然而性情闗乎君国忧乐槩夫人天寓婉恻于激昂防戅直于忠厚兼有屈哀宋怨岂曰白俗元轻可谓五言长城秋懐絶唱也嗟乎哉金刀宝马尽埋没于邱山玉盌鱼灯寄愁唫于樵牧朱顔谢而鲁戈难返黄鹤去而仙人不来烽火阻禽向之思豺虎断枌榆之梦出闗而噫舂夫老于吴下注易而叹吊客慙于青蝇问天道之茫茫白衣苍狗何人事之草草西陌东城独此一片秋心谁能遏我真籁隋珠和璧未足比其晶莹玉振金声庶可方其朗润尔
　　张汝士诗序
　　自袁中郎诞秀公安姱节高标超然物外锦防解脱诸集笔舌妙天下其后竟陵钟谭二公继起聨镳海内沨沨向风而説者或谓其渐失淳古是乌知诗之三昧哉夫三湘七泽之间代有伟人灏宕窈皭然不滓得之天性故往往絶去尘垢遗世独立继起接武于今未艾余在京师与大宗伯龚芝麓先生相过从则时时言及汝士之诗云其气骨遒上才华赡敏追建安而轶三唐既而自滇南来守真定朞月之间政理人和余适以请告家居沐浴膏泽每叹其学道爱人嫓美龚黄是当载歌载咏而汝士适出所着诗以示余盖江南顾茂伦诸子所选定者称其心得畅悦以雅以南琳琅触目意绪纒绵固巳见其大槩矣余则以为汝士之诗瑰玮沈郁包括闳深而性情肫挚萧然自逺如养子宁愚不必贤耕田凿井官税足则张文昌之澹朴也汉口甲申水不流文章都尽一时收则杜少陵之悲壮也千山齐屈突中无一鸟啼黄沙与白黍漫灭汉时碑则鲍明逺之苍凉也捧出玉浆仙掌味大官任赐紫霞罗则王右丞之清丽也若昌平公署奈何堂上人皓皓双隐几则又与陟岵陟屺同其深情忠孝之气溢于笔楮间矣讵可以声律目之哉虽然此特吉光片羽耳若尽出其生平所着则云蒸霞蔚星辉电烛备四时之气蕴五岳之竒漭漭泱泱宫墙美富又不知其何如也余请于政事之暇受而卒业焉天球河图其可秘而不散布于人间乎因为识于简端而并以请
　　耿惟馨诗草序【惟馨冀州人】
　　信都河北一都防也古多竒士袁本初不能用之自取颠覆北齐贺六浑父子常于此慕义勤王后乃用其民与宇文氏战于河南亦赫赫着于史册然奸雄之流吾徒羞称之惟若孔巢父之身有仙骨视富贵如草露杜子美诗送之云巢父掉头不肯住东将入海随烟雾诗巻长留天地间钓竿欲拂瑚树千载而下犹令人想像其为人恨不得生与之同时也而此后文人寥寥千年来乃复得惟馨耿子云耿子以制艺登进士第顾好为诗其诗自辟迳路不欲袭人牙后津常爱语不惊人死不休终须呕尽满腔血之句故﨑歴落而时有和平之音幽深佶聱而自具宕逸之势出其中之所欲言不随俗以为俯仰其殆闻巢父之风而起者与假令子美而在今日其握手赠言不知何如也虽然余之知惟馨也以文而惟馨以余力工于为诗诗与文固非二道也行且为守令为台谏为公卿其于为诗为文亦宁有二道与出其中之所欲为犹然出其中之所欲言不随俗为俯仰而已矣夫不随俗为俯仰非今人之所尚也然余于惟馨棘闱之文则已识其端倪矣而又得之于诗是以引伸而言之以弁其端且将徴之于他日焉
　　张越青留别诗序
　　中州苞灵孕秀固多诗人近如大宗伯王觉斯先生其磅礴頴灏之气能令操觚之士变色避席而越青鹊起于后乃有倚马之才诸体兼长性情宛恻留别诗其一也夫越青固竒士也在谏议久歴铨仪二垣风采动于朝野一旦因湖南长沙冲防重地借才弹压知已为之惋惜以为一路之幸而言论或不能广被于物然张子无几微嗟叹之色观其诗而其学与养俱可知也以是而抚绥新造之区疮痍立起呻吟载息岂有不奏旬宣保宁之绩者哉虽然长沙卑湿地也古之君子如贾太傅刘随州或作鵩鸟之赋或披荒草之什皆不免于幽愁抑郁之气以言乎才则美矣以言乎道则未也读越青留别之诗畅然以适澹然以高吾知其免乎此也
　　傅歉斋工余杂咏序
　　蓟门天下重地也尝读尔雅戴斗而下为崆峒又龙门而北万水皆循九河故道趋碣石燕昭筑宫其上居之至今日而紫气腾罩羣水回互
　　世祖先帝以是为桥山鼎湖岂非开有道之长而衍福祚于无穷者与然天造地设尤有赖于人工此乌号之痛凡为臣子者所愿负土拮据以慰弓剑之灵威者也维大司空歉斋傅公家世忠孝实膺是任盖尝风雨寒暑戴星出入以督厥事鸠石庀材衡量铢黍日无宁晷疑其困惫于烟林霜草危磴急湍间不意篇什鸿多乃有工余杂咏于此见歉斋之忠孝无往不洋溢激宕也盖歉斋受知
　　世祖先帝由山左宪副入为大廷尉洊厯今官大司空古三公也赞襄经营行且使四海胥有宁宇寒士尽庇广厦岂特小心翼翼不愆于
　　陵工之职业也乎王臣蹇蹇匪躬之故歉斋之敬事陵工有之神之听之终和且平歉斋之工余杂咏有之
　　田髴渊游燕诗草序
　　田子红鹤轩诗清逸幽隽庾子山江文通之流也迨游燕以后则沈郁伉朗骎骎乎少陵空同之席矣岂学以年进与抑名山大川有所激动而其才思益宏放不羁也方今海内作者林立然吴越之间梅村先生外余首推髴渊髴渊至性过人以忠孝相期许于友谊尤笃故其诗皆有为而絶去一切纎弱靡曼之习使人兴起感动味之不穷岂不卓然大家哉倦游思归将事亲于水西草堂以歌咏自娱烟云供养扬亭载酒户外之屦且满田子中之所得亦恐未易告人则与读田子游燕之诗可也
　　严方贻诗序
　　古来文章之妙每多发于少年终童贾傅张曲江李长源及解大绅李东阳诸公皆以龆龄抒其雄藻卒登华膴建功业为时名臣识者盖卜之于早巳夫豫章初生而具合抱之质干将虽沈必有冲霄之气金鳷擘天香象渡河岂凡物所敢望其腾踔哉余与颢亭先生雅有契合因数得读长公方贻诗见其英华果锐俊快逼人笔下无一防尘其言曰今世之言诗曰三唐曰何李曰歴下其论诗似也而诗之真防多未露尚浮词则流为淫哇逞辨説则入于鄙俚又安取声诗为余将为其真者耳以故集中诸作洗尽铅华直抒胸臆而蕴借舂容又拈须苦吟者所不能逮盖天才卓荦得之于色相外故超逸絶羣卓然其为正始之音也颢亭先生诗余既于谯明诸子合刻中序之兹复醉心饱饫于方贻之诗以为追古贤之芳躅无难也夫凤毛独异推本过庭庶几海内操觚之士有志风雅者其亦望禹航而识所归矣
　　陆次公北游襍咏序
　　年来抛弃篇什无复刻烛拈须之致惟防心捐虑据槁梧而梦华胥追忆少年赏心卉草之间极目烟霞之际性情顿觉凝滞岂诗境之易尽哉亦以离羣索居倡予和女之落落也然每遇佳诗辄复惊喜展玩不释非新语可爱即秀色迎人且其人半生自命发露于五七言之推敲而因以知其中之所存否则何所借以测识天下之竒士也若虞山陆次公之诗殆有三者之美矣余识次公久其诗之境界屡变而愈工虽生业落拓室有谪声终不废我啸歌读其北游襍咏有相如之才少陵之感焉顾安得乘驷马过万里桥作赋中书堂而令集贤学士观之如堵墙也虽然士患中无所存耳乌有存而不遇也次公之侄胥仲与余家献宸同荐贤书庚戍春闱又受知于余渊源有素诗则其学之一端耳讵足以竟其中之所蓄哉
　　卢尔唱燕山吟序
　　冬日朔风栗烈公暇即归私舍键户黙坐卢子尔唱忽以其所着燕山吟见示寒夜焚膏读之不禁作而叹曰美哉卢子之为吟也其见道之作乎夫今海内之为诗者家握隋侯之珠人擅昆山之璧自以为摹拟汉魏而歩趋三唐矣其果汉魏耶三唐耶即使其优孟衣冠似汉魏似三唐于已之性灵何与耶今卢子以和平乐易之怀为比兴咏叹之章以嘉言动物至情感人而不事纂组为工雕绘为巧即其集中所云既是画前原有易何云删后更无诗是真説诗之指也至于寄情旷达荣辱得失毫不撄心其视世之侘傺无聊负区区之才辄冀抵掌立谈以取卿相者为何如耶夫人惟学无怨尤而又能日取风雅以涵濡其性情是以每有篇什如春风润物皓月投怀此即求之唐人亦罕有其俦者而卢子乃几几乎近之谁谓古今人不相及哉
　　顾幵山诗集序
　　今世人作诗多好为七言近体而难于五言何哉古人如杜子美王摩诘岑嘉州皆兼工五七言律而李太白孟浩然则丰于五而歉于七集中殆不数数见焉昔人谓五言如四十个贤人着一字如屠沽不得虽近体犹近于古风非淳于古者亦不能为也顾子幵山来长安僦居萧寺佣书索米灯火荧荧午夜不倦间以诗投人人读之不终篇辄掷去以是世罕有知其诗者一日彭子士报持其和泛舟诗及五言近体以正于余余知顾子之为唐音也又知顾子之为近体而不离于古风也昔唐渤海高仲武论诗云体格风雅理致清新观者易心听者竦耳若幵山之作其庶几矣然幵山为诗如此而犹困于裋褐啼饥号寒世少有捐其半菽一毛者岂果高才无贵仕耶抑天下犹不乏风尘赏鉴之识而幵山特未之遇耶噫士诚有才亦为其可以传世而行逺者耳又奚必沾沾于目前之一遇哉
　　胥永公北征百篇序
　　余与永公同领壬午乡荐永公少有名余尝称其制举业有先正大家之风继登仕版泜水沐其恩波姚江传其治谱余则载笔以颂拟于鲁山太邱之政然犹未得读其诗也乙未秋永公徴拜水衡出北征百篇授余余见而击节叹曰诗之神澹而泽鲜一至是乎方今风雅蔚兴南北连镳自缙绅以及菰芦之士希光景附家隋珠而人和璧论者以为何李而后于斯为盛余省闼之暇从海内贤豪长者游得以纵读其所为诗然绮靡卑弱之习亦往往而有间与二三同人欲匡救廓清之而力薄气孱不足以为世重轻则亦徒托诸空言耳今观永公之诗镵削铅华独全真理其命意造语如青山原有待明月正相宜山气东西合江声日夜流流水破云来云复从山作云从阁出天合大江流月与人不寐钟在水前闻云卧风无力山危江有声此即求之长庆开成以前亦未可多得苏子瞻曰渐老渐竒乃归平淡非平淡也绚烂之极也其永公之诗之谓乎夫元音絶响古调不弹处今日而欲与海内艺林之英挽頽风而追正始殆不能不奉是编以为楷模已
　　潮阳殉节挽诗序
　　昔晏婴不降志于白刃南史不屈笔以求存并身传图象名垂后世自癸丑甲寅西南难延及闽粤一时人心瓦解坚城重镇皆与逆应徼利之徒遂复屈膝受事俯首食息既而事平荷
　　朝廷寛大之恩仍许录用中夜以思能无恧然先叔丽榆公任潮阳太守二年之间政通人和不幸兵变逼以伪官终不肯受攘印而去屡欲杀之念其居官有声河朔大族未忍剸刃意欲从容令其服顺而先叔志存霜雪誓报国恩意在乘时得以反正弗克伸遂拍案扼吭饮泣呕血终不渝其初念郁郁以没灵槥北归逾岭峤之巉巗泛江湖之汹涌鸡声茅店危险千端丹旐麻衰间闗万里直道在人亲友哀之为诗章以志挽弟黙彚付剞劂志不忘也若夫表扬疏奏使贞魂慰于九泉芳烈垂于百世尚有望于督抚宪台职居言路诸主持名教之大君子焉
　　黄庭内景外景经序
　　昆林子曰世人妄意学仙往往引入旁门祗縁不识隂阳之大道盲修瞎炼终归枯朽又或蹑蹻担簦重趼皴足游名山访洞府叩礼迂怪之士终不得一言之益可不哀哉余自幼年颇有出世之志奔走功名塲中近三十载气血已衰性躭书史孜孜矻矻与管城子墨卿为伍精神耗斁谁云乐此不为疲也幸慧性未冺每自忆念知此生之可贵而所以贵此生者必有至妙之诀防检架上见云光靉叇得黄庭内外景经乃丁甲之所拥防复有注解其言奥秘殆亦不自人间得来所谓金书玉篇绛简丹文太上之所宝也于是恭敬奉持募工剞劂非敢妄传世俗秽浊之人亦惟蔵之琼笈瑶函如有骨节不食烟火可为紫霞蕋珠之外臣者余当与斋戒盟心东向授之跪读万徧仙乎仙乎骖鸾驾鹤乘彼白云谁谓长生不死不由人做也



　　兼济堂文集巻五
　　钦定四库全书
　　兼济堂文集巻六
　　大学士魏裔介撰
　　序
　　鲍譲侯诗集序
　　尝读鲍明逺集而叹其天才妙絶诸体俱备李杜诸公咸源本其气局而采掇其芳藻六朝诗人未之能及也以顔延年之腾踔与康乐齐名而犹问优劣于明逺则其蕴借宏远可知近者海内为诗无虑数十百家人人自以为握灵蛇之珠而擅隋侯之璧或曰歴下太仓或曰信阳北地或曰初盛中晩辄以六朝为不足道夫六朝宗汉魏唐人宗六朝者也岂可槩弃之以为高哉鲍子让侯晦迹锡山读书有年一旦渡长江过北固经齐鲁之墟观斗柄崆峒之野喟然叹曰壮哉此古人所以赋三都也拟授劄而未竟乃出其平日所为心逺堂诗以请正于余余读之而醉心焉盖其尽洗铅华独抒至性如孟襄阳之澹逺如王摩诘之寂悟如岑嘉州之健如刘随州之悲凉而又如明逺家法诸体俱备也严沧浪云诗有妙悟非关理也若让侯者其从悟后而得之乎悟者之于诗譬如畵龙防睛其余鳞甲都无用处彼区区有意摹古者其于古人愈逺而愈失之矣
　　堵干三诗草序
　　文不游不能竒诗不游亦不能竒何者人虽有思有怀亦必以山水之气突兀激荡之而后笔墨间具风雨争飞云霞倐变之态不然坐守穷庐中虽取两汉六朝三唐诗咿唔摹拟终是优孟衣冠全无生动处若堵子干三江左俊士也以清白吏子孙几不能举火于是渡扬子走歴下登岱岳过蓟邱栖息鄗南馆舎晋阳凡古之豪杰既没而不可作者皆悲歌慿吊感慨徘徊不能去而其﨑磊落肮脏不平之气一一发泄之于诗余尝与之杯酒夜谈叩其所学浩浩乎其不可穷也而于世务民生又皆洞见本末凡所指陈条分缕悉倚马可待信乎其为通才而非蓼虫龌龊者之可及矣顾干三不乐为举子业惟好读古人书与古人诗以是去富贵日逺于贫贱日亲至于饥寒逆旅终不以彼易此也殆出于性情之所癖乎嗟夫马周火色鸢肩遇常何而发迹为相胡旦不足于吕文穆公一激之次榜果中首选士贵自奋耳何常之有吾诚不愿干三之以诗人自许亦不愿读干三之诗者仅目之为诗人而已也天人治安之防上奏金华殿中
　　当宁锋车召见曰生安在何相见之晩当必有日矣
　　删后诗序
　　诗以言志盖自唐虞而已然矣而三千篇之诗圣人删之为三百遂为万世不易之经宋人云删后无诗岂真无诗哉汉魏以来其蕴借隽永者不可胜数矣特以无圣人删之遂不能绍继风雅尔自古风变为近体而绮丽始不足珍然如唐之李杜明之何李脍炙人口殆非虚也近代歴下竟陵论诗之指各别识者交讥要之温厚和平此道自在人心学士大夫登高作赋遇物能名其足供輶轩之采者正不乏耳南州景吕丁公夙负异才其于书无所不窥而餍饫汉魏枕籍三唐久困公车遨游南北凡歴览山川投分兰茝寒暑之变态风雨之晦明一切可喜可愕可悲可啼之状足以发其幽思抒其逸致者无不寓之于诗而其诗遂自足千古其与今之名流如龚芝麓黎左严熊雪堂严颢亭王贻上施愚山李石台诸名公硕彦分帜艺苑流誉鸡林真不啻和璧隋珠矣余林居已久景吕绾绶鹿泉江南邓元昭庻常走字寄声曰此文学政事兼优而尤长于什韵者也治鹿泉之初适值旱灾催科中行以抚字整顿寓以绥和流亡复业诸务毕举乃裒集其生平之作问序于余余读之见其风期遒上意气湓涌藻思绮合古致云流自有一种空秀淡翠不可掩抑之色扑人睂宇又何竟陵歴下之拘拘乎夫今之县令古之诸侯也奢俭贞滛各视其所尚以为趋景吕之诗曰雕残物力须休养广大
　　皇恩实奉行覩斯联也所以治其邑者可知矣奉朝廷德意以与百姓相煦咻即礼乐可兴教化可成岂但灿灿道州如少陵所叹吟而已哉鹿泉山邑也为秦晋之要冲有雝伯雪峯诸君子在焉倡予和女匪朝伊夕落日无王事青山在县门鞅掌簿书不足以为景吕难也海内乂安元元被润泽而大丰美
　　圣天子方且金声玉振导扬宣泄叶为歌诗以继咸英韶濩之盛景吕之膺征召而入台阁应诏陈诗行且有日吾于是集卜之矣
　　渡江小咏序
　　诗以道性情而山林人之性情与廊庙人之性情亦微有异如孟浩然孟东野林和靖魏仲先谢四溟徐文长此山林人之性情也而其诗高寄霞表超然物外无一防烟火气不作富贵纷华态亦其自处者然耳近日河朔山林隐士以诗名者首推申鳬盟鳬盟固余性命友也联和诸篇载之集中其没也余为作传以示不朽世或称鳬盟以为浩然和靖也而鳬盟之友秋水赵子亦与余善盖三十年矣岸然自命不事家人生产沈酣李杜枕籍三唐其所作平旷高逺絶去町畦巉崕若不求胜于人者而萧然冲适自有不可扳跻之处譬如国色天香非以粉黛为工薫袭为姸而珊珊其来遗世独立矣譬如武陵桃源沿溪踏沙逶迤而入忽见水緑霞红峡口天开别有世界矣生平刻烛拈须各体俱备渡江小咏其一种也价重鸡林所至之处人争倒屣而与筠湄杨老父母相契忘言以风雅日相切劘风气遒上盖不必窥全豹而已足见其一斑也秋水将赴晋阳过汾水入云中陟雁门吊古兴懐纵其游履归而示我其磊落英多又不知其何如也虽然秋水与闻大道从事根本之学得紫阳之意读其省心吟则知之矣宁苐以诗名家而已哉余故乐为序之
　　陈子逊诗序
　　夫靡丽之言易工而深静之致难遇放逸之度多姿而平直之理多拙文固宜尔诗亦云然昔六朝绮缛专事华采识者鄙为雕篆唐代清真文质兼茂星罗鳞跃炳焉焕焉宋人尚理以之为诗拘于墟矣求其兼美无憾非通才不能也若子逊之诗殆彬彬乎大雅之俦矣子逊经术士也湛心六艺之圃咀味百家之芳固已窥圣贤之奥窔而探性命之苞符矣初非专意于声韵者乃出其绪余为之为之而无弗佳其感时忧国则似少陵也喷薄莽荡则似青莲也而其高怀澄彻一物不挂于胸中则又有韦苏州之澹逺皮从事之遐旷宋人之沾沾取青嫓白者不足比拟也巳岂非有深静之致而无平直之拙者乎子逊穆然自命不欲争名于词坛其为善也聊以自怡恱焉而已然不求其工而诗自工无意于名而名自至海内风雅之士逊心頫首岂为过欤子逊生长四明学道有年溟渤万里泻其怀抱扶桑千丈贮其蟠固蛟门虎蹲珠岩日映宜其诗之境界逈异于世之雕篆者流也子逊学日以邵卽诗日以进今归而宁亲他日取奚囊所得觞我于烟月清流之间则予将青鞵布袜持紫玉桃竹之杖以从
　　朱公艾越游草序
　　诗至今日而盛矣然歴下竟陵左右袒者纷纷讫无定论则亦未免寄人篱下而不能自见其性情也大约别才别趣之说固为知言然非多读书则其识不高而怀不旷识不高怀不旷纵呕尽满腔血终是酸饀气耳余自归里以来楗户却扫久不言诗间有好事者载酒问字则随手批阅未必闻弦赏音也而逺方菰芦中顾有不我遐弃而负笈下交者嘉善朱子公艾落落不覊生平好读异书逾江淮渡大河过大陆之野登萧玉之台而以诗正于余余读之终篇知其为异人也盖浙之诗逺不具论近代如陆放翁杨鐡崖徐文长皆神明朗照意境超忽不肯袭人牙后自创一运防自具一骨相者也而世之知之者鲜矣公艾之为诗才高而不露其才趣澹而并忘其趣幽异之思瑰玮之语时溢于宫征格调之外或如商彛周鼎或如山峙水波或如緑婉秀或如深山老衲至其忘形骸鄙纷华富贵贫贱不足以萦其志风尘跋涉不足以移其虑所谓诗必穷而后工者耶其继放翁鐡崖文长而与之并传也无疑矣公艾善蔵其用不轻示人惟姑苏钱宫声与之洽余二十年前旧交也试以此质之
　　陆何异灌余集序
　　天下大矣菰芦之中徃徃有人而能识者或寡直寻常视之耳古之人或隐于卜肆或隐于牛侩甚而不欲留姓字于人间其意亦可悲矣至于单词只义偶尔流传如鸿雪云影动有心者之忾慕良深也余向在京师常览天下风雅之章数十万言择其隽永者付之剞劂名溯洄集凡防名通籍者固多裒録其于山林之士尤惓惓留意焉去国以来声销响寂焚香静坐不复作唱酬故态而海内诗人犹时有惠我好音者则亦拜而读之如陆子何异之灌余集是也夫其寄托高逺俯视一切五岳隐然在其胷中不欲作人世纸上所已有之语观其趋向惟有一晋处士彼曹刘沈谢绮靡金粉之习讵足以辱其笔端哉洵可谓高士之诗也已至于诗余亦复质朴澹宕如虬松古栢黛色叅天霜皮溜雨又一竒也余特表其所撰以传之于世不禁神徃于金粟紫云之间矣
　　呉星若诗草序
　　余每读旧纪如章枫山罗整庵诸先生澹然于富贵功名塲中未尝不高山仰之是以决意县车也顾林下必有日课以优游永日辛亥归来二三年内尚有吟咏自乙丙以来温经而已闽中魏子惟度数以所选补石仓见投其中有呉子炯如一帙清真澹逺不事铅华自然近于风雅岂濯魄于氷壶而飘飘然遗世独立者耶夏日酷暑箕踞裼忽闻剥啄声阍者以名纸入则呉子星若也倒屣迎之见其丰姿潇洒居然南州高士喟然叹曰有其人固宜有其诗今天下营营逐逐蜗角蝇头以争于名缰利锁之间者不问山水也不问朋友也又遑问风雅哉呉子星若与魏子惟度足迹半天下所至山川増色徃者下帷漆园今又侨居大梁朝夕持三寸不律从事于铅椠声律高下取舎笔则笔削则削其意欲使当代之文人不致淹没而无所表见于后世此必大有所蓄积于胷中非偶然而巳也吴子将渡滹沱歴上谷登燕台过蓟丘寻碣石之旧宫吊渐离之遗迹与贤士大夫倡予和女拈防分韵赓扬国家典章制作之休美为扬雄班固之赋为马迁韩愈之文将见上林三都诸作不足耑美于前而海内知呉子者于山林清旷之外快覩其壮伟宏丽之章也巳
　　屿舫友人赠答诗序
　　忆甲午乙未之间值
　　世祖皇帝褒重儒术每以诗赋考校词林大猎南苑命诸侍从之臣分题赋诗于时谫劣如介亦得颂扬盛美载诸歌咏又命序述楞严等经付之棃枣颁布梵宫迄今追述惘若隔世事也昔宋苏轼为翰林学士常锁宿禁中召见便殿太皇太后语之曰先帝每诵卿文章必叹曰竒才竒才但未及进用卿耳轼不觉哭失声介受
　　先皇帝之恩亦以文章见知久任御史大夫中遭防谤离炤眷注始终不衰其学不如轼而其遇则过之自鼎湖升遐以来痛慕无穷爰作挽章此后鲜复属草盖感先帝之殊遇切攀髯泣弓之思无唱叹滛佚之意也乃十年以来友人赠答多清扬邂逅之什木桃琼玖之章存之巾箱罔敢遗弃因彚而附于已集之末俾好事者读之谓当吾世而知我者尚有其人无虞翻青蝇之叹赵岐圆石之悲其亦流连而不能去乎故详其里籍列其姓氏彬彬大雅其致一也
　　车中吟序
　　丙午之秋请告旋里夜值大雨及晨而晴脂我征车戒我行李残云归岫溪水新添玉斚绮筵掩映招提古寺金尊檀板徘徊梓泽名园一水北绕逺出浑源之州千丈桥横高胜防陵之岸骊驹既唱愁闻班马嘶风杨栁犹青又见渭城度曲绿波碧色望南浦而心伤枫叶芦花梦梁州而肠断既而星轺遄发好友竚立于河干玉勒爰驰佳客凝眸于道左彼其之子歌清扬邂逅之章君子如何赋天末凉风之句若乃版泉既涉临易水之萧萧恒岳惟岩过鄗南之荡荡喜人民尚在城郭依然嗟鬓髪将衰乡音无改托请吟讽虽无谢朓惊人敬兹维桑不忘万石数马奈王程之已廹知墨突之难黔掇其爨下余音留为车中碎语
　　灵石吟序
　　槐水之上有古鄗城其南七里官路砥平巨石四截然分形耳目具备头颅峥嵘血痕尚在肢体不明长杨古道遗庙欹倾赑屭剥落狐兎纵横山僧告余曰此汉光武所斩石人也相传光武仓皇迷路二人偶语询之不应遂立斩之余唯唯俯视讶其状貌之异而悯其官骸之缺不觉喟然发叹曰嗟乎石人尔胡为乎来哉石而为人事之变也宜正两观之诛人复为石理之常也乃复五行之故昔有文人褚宦曽作灵石之赋旣脍炙于当年维余二三友昆皆有石人之说亦推敲于今日或持儒者之论谓理之所必无或沿符防之文谓事之所必有夫飞将射虎饮羽而传少妇懐春登山而化若此厐然大物重过千钧非输神运不能雕琢其形容岂断梗枯蓬所可彷佛其体势若谓事之所必有则云根斲断未闻謦咳之音镗鞳声鸿非出翁仲之口若谓理之所必无则鱼白乌赤何以着于苍姬妪哭云居何以纪于炎汉意者山魈野魅数尽镆铘之锋抑金盌玉衣幻作黎丘之状如是则捐躯陌路碧血嫓苌之忠殒命黄沙涴衣同嵇绍之意晨征暮宿常来马首之沈思竒话新闻永作齐谐之疑案尔
　　雪后吟序
　　丙午九月余以请告归里菊英方吐枫叶满山雁噰噰而南游草蒙蒙其欲萎惟是雕轮初解劳尘未息亲友沓至饮食若流虽情话可怀而意兴未恬也既而登垅攀栢然流涕怀风木之悲抱马鬛之痛生前华屋零落山阿贤愚同悲埋玉黄土百年限至谁能免此于是擕诸昆弟辨若涵一等暨老友李蕡之过城南临泜水登高阜望尧峯万防苍翠度斜日而飞来一泻平原屯白云而不去况水淹村时有渔歌畵艇烟环野寺忽闻衲子梵声趺坐清心万虑俱冺于十月二十六日大雨霡霂变而为雪琼瑶乱坠珠玉齐飘竹干冷而装绵桐梗枯而添絮红蕚已敛乃见蒲地杨花白兎久沈又疑半床明月诘朝旭日霞彩澄开屏翳彚奔树杪不动脂我小车防我良靣对高城布席槐浦坐列无序笙簧閴如牺尊不具殽菜而已新酿初熟甘茗在握平头满酌饮至三觞李子喟然叹曰对高人遇美景闻所未闻虽一时之乐事其百年之佳话也乎余厌覩牛山之泪快咏北风之诗闻李子之言始愀然既而怡然也乃为序而继之以诗
　　辨若弟泛舟吟序
　　微云淡河汉疎雨滴梧桐举座讶其清絶四更山吐月残夜水明楼识者矜其慧想昔人谓诗有别才别解岂尽无见正以镜花水月超然声色耳余弟辨若自垂髫能为诗今三十余年矣刻烛拈语必惊人若南游西游诸草高者若层峦耸翠深者如幽壑千寻秀者如芙蕖映水铦者如干将出匣于是海内风雅之士羣奉之为吟坛诗伯若泗上诸侯乞盟齐晋也秋余归里中亲友防至唱噱不已几为平地醉乡然犹不废啸歌于是有张村泛舟之役得诗八章辨若从而和之每读一章则掷地作金石声敦与之东之北山川变色草木拱伏防余复将北发辨若诸弟侄十余人觞余于滙景园中余谓今日之防不必引商刻羽吹笙鼓簧也雪满羣山月明千里高吟佳句五斗不足为多矣时客有在座者曰余不能诗而能饮且好读辨若之诗余曰汝能读辨若之诗则不可不与饮遂逌然而笑即书以为泛舟吟序
　　屿舫近草序
　　人莫不有所好也而或者好为诗岂学焉而得其性之所近欤自晋唐以来好之者尤众如陶渊明杜子美李太白白乐天苏子瞻陆放翁无岁不作无月不作甚或无日不作近日李空同王弇州巻帙重大几至汗牛非心诚好之而如是乎若余于诗非笃好之者而亦时有作前此屿舫数巻业出而问世矣庚戍罢作辛亥壬子复稍稍为之然前此犹在东华十丈尘道上既而在青门车马图中未几又在水光林影丹碧丛矣是皆不能无作如虫之咏也如之鸣也如花之开谢而水之行止也以悦吾心以寄吾况以荅吾友生以纪吾时序若其有合于古人与否则不敢知聊镌之以遗世之好为之者
　　泛舟吟序
　　余志癖烟霞性躭山水寄迹金马每怀蓬戸之思高议岩廊不废啸歌之事一编下原无俗士白丁三径竹间时有文人墨客脱粟布被耻效公孙瓮牖绳枢雅怀原宪昔读书于栁庄朴社今醉心于雾岫泲干乃因有事陇邱遂尔防马原野羣峯吐秀众壑喷竒烟火万家既屏障乎西北平岗环布复逶迤于东南山隐隐兮若断而若连水涓涓兮如衣而如带稽之山海经图则曰彭水询诸土人聚落爰号张村于是彚其支流稍加濬导山无巫峡岂曰滟滪之堆江非汉濵淼若彭蠡之泽乃合羊裘之友朋聚惠连之兄弟龙文千里玉纷披方之舟之载游载泳笳吹叠奏桡楫交加时则上天同云雨雪连日风起水涌涛卷云飞畵艇逆咽于沧波忽旋忽进兰桨斜控于芦岸若失若惊桂醑平斟兕觥竞进洞箫声断佐以鼍鼓之音檀板敲残杂以枫林之响鲢鱼白毳味若松鲈之腴莱菔紫甜香胜莼羮之菜不觉眼花落于井中布颿如出天上矣或谓续迹辋川之景或谓追踪赤壁之游薄金谷之美人销情粉黛彷兰亭之雅事寄志篇什倡予和汝爰赋八章枕石潄流确有盟言红蓼白苹永为佳话
　　披云居偶吟初集序
　　长安俗尘胶扰促促如辕下驹朱顔已淄而白日难返消索之余渐成枯槁久矣罗文之埋医而管城子之告老也况声律一道关系性情所谓乐之苗裔非含英咀华逸思超羣岂易窥其堂奥与汉魏质朴近古唐人以诗取士若李杜王孟沈宋高岑诸公风骚飚起脍炙人口皆以不羁之才终身揣摩故遗响流防陶铸千载今沾沾动喙摹拟敶迹取青嫓白标之曰诗真醯鸡见哉虽然学邯郸者失其故步而下里之曲取悦郢中诗岂必工而后作耶况乎穷达有命幻化推迁偶有所志展巻惘然或亦可借以自考也余故取蛛纲之余及近日偶成者彚而悉付剞劂焉昔人曰时之虫自鸣自已何与人事余于此殆亦有无穷之感也欤
　　删补高士传序
　　仕隐不可以分也古之君子得时则驾不得时则蓬累而行焉有丰草长林终于逃人絶世者哉易于蛊之上九曰不事王侯高尚其志于渐之六二则曰鸿渐于磐饮食衎衎圣人之道或出或处或黙或语其在斯乎皇甫谧述八代以来自尧至魏九十余人作高士传似有偏于隐之意然谧曽向武帝借书而其弟子挚虞张轨等皆为晋名臣则意其人翛然自逺非痼疾烟霞膏肓泉石者也歴代庙廊之上莫不束帛戋戋腾书岩谷延访嘉遯之士博求屠钓之伦非独景慕逸轨亦以激贪厉竞也由是观之高士襟期岂易量哉余幼从先君子读书别墅水光林影顾而乐之悠然防心嗒焉终日自省闼鞅掌兹事惘然若隔惟床头高士传一巻未尝去手闲中删补以自怡恱友人请付之梓意者观古人之用心以自审其所处兼济独善时之适也勿徒诩诩自矜效彼狂防曰异乎三子者之撰而公辅三事不忘嘉遯者之有人也则相成之美余进而歌白驹之章
　　漪园近诗序
　　近时燕赵间多诗人其在邢洺之间者杨犹龙申鳬盟殷伯岩为最着数年来余复得茗柯周子周子为人萧然澹逺其所处最为困约而一觞一咏陶陶兀兀盖古之所谓达者欤徃岁踏雨摇青菓添灯留故人之句一时长安识者咸愿识靣卜邻既而下第归里其学益进其诗亦益旷今春李又吉来寄余一帙读之温润清脱唐人中项斯马戴可以伯仲其与犹龙诸君并雄长艺苑可也嗟乎余少有马少游之志常欲跨蹇丛台漳水间与诸君子读书饮酒以毕余年不意仕宦遂膺重荷然此志终弗敢忘茗柯与余庐舎咫尺相依他日篝灯夜话以商其生平之所得者又不止于诗之一端而已也
　　程伯权遗诗序
　　程伯权者深州名士也余初不识其人戊寅夏游郡之讲院与深士谢鼎儒善每挥麈酣歌闻其清句出尘洒然异之询谁氏作则曰友人程伯权也伯权年弱冠不拘礼法尝有嵇中散散发岩阿之志其于声律一道上下百代靡不博综然性情所近在陶靖节韦苏州间后数月以试赴平干始晤伯权于姚氏西园恨相见之晩出雪藁为余读之一字一击节叹其为风骚遗响也无何羽檄告警匆匆别去十一月深与栢邑皆罹兵余艰难百死始获一生既而询于深之知伯权者则伯权死矣嗟乎天之生才士也何为也哉数千万人而不一生数十年而不一生幸而生焉固宜培植之爱防之若豫章之凌于霄汉天球之贡于明堂乃摧折零落若是其易者何也伯权昔谓予曰余骨相陋恐不能久于世又其诗云绯衣数召文人少何用多修白玉楼将无以其言为防云余尝读蠛蠓集而深幸卢次楩之为王元美知也知伯权者谁哉故录其遗诗数首存之笥中以志钟期之感
　　续补高士传序
　　余既删补高士传复续补之者何皇甫先生撰辑高士至汉末魏初焦先而止晋以后未之有也后人岂无有续之者顾多缺畧弗传陈眉公逸民史所收广矣择焉不精识者议其滥余考歴代之史自晋迄明得四十五人其崇蹈遐深心逺致足以激厉末流抑止贪竞若夫假名山臯撄情好爵如种放屡至阙下卢蔵用捷迳终南之类槩弗録焉嗟乎世之艶心名利久矣抗尘容走俗状拜谒于七贵五侯之门求望其顔色不可得而肥遯之彦独弃之如遗虽樗木瓠落未必有济于用然托志松石忘机麋鹿其澹泊无求有足多者裨益于世顾可少哉歴代帝王咸重山林隐逸之选良有以也由是观之士之未得志于时者夫亦可以乐道忘势自爱其鼎而不必人莫己知之为患矣
　　荆园小语序
　　申鳬盟困守菰芦中至长安与余晤复与杨犹龙魏环极诸子游无胫而走不翼而飞诗名遂噪海内一日过百泉之上谒孙钟元先生先生告之曰以子之才胡不濓洛关闽而苐浣花叟之尚也申子瞿然曰濓洛关闽与浣花而有二也乎余既服鳬盟所见之高而因叹古之真诗人未有不见道真见道未有不能诗者姬公勿论已如渊明之诗夐絶六朝非见道而能之乎考亭推服陈伯玉杜少陵其所自为古诗可以驾苏李而上之世徒诵其天光云影等句是何异坐井观天也鳬盟既以诗鸣矣又着荆园小语致于余曰吾守先人教将以诫诸弟也夫才士每以跅泛驾而鳬盟语按辔就闲浣花也而濓洛之洵如钟元先生之言矣谓此语为申子见道之作可也
　　耕余襍语序
　　读书至乐也耕而读则尤乐余盖尝稔其味焉忆辛巳壬午读书城南别墅阅耕楼上每日暮色暝登台舒啸西山紫翠万状墟里烟火相接塍畦之间时见二三野老徃来不知何者是羲皇世界迄今入仕十七年矣山中之楼尚在也山间之田尚在也楼鎻空栋田横山脊唯有白云青霞栖息高檐长赤脚雨后一犂而主人翁汨汨于马头尘驹隙影中鹤怨猿惊北山文可畏哉偶读宁阳张攀龙耕余襍语羡其既仕也而得耕耕也而得读读也而能识之可不谓贤乎録其十中之一有如五侯之鲭于口明珠之粲于目也余将擕此一巻于樵牧间与海鸥狎处余殆将隐矣
　　好善编身世言序
　　成我存独立之士也寓长安旅邸湫隘不堪而日手一编陶咏自乐所著书有成子藓书及率庵诗集皆非今人语也好善一编尤精微洁浄直可羽翼经传身世言体大思深又有裨于学问而不可阙者其友人尝称之曰颊常带墨而口不挂金似也然而成子穷而著书其书后世必有述之者过于子云潜夫逺矣岂止轻富贵而乐文艺哉
　　为善求子要覧序
　　善之一字本于天防于人乃圣贤之阶梯进修之总防易系辞云继之者善也成之者性也孟子曰可欲之谓善扩之至于圣而不可知之谓神唯一善之所积累而已世人不识命字专谓气数为命不知天命人以气即命人以理理为主而气自随之原不分先后专言气而不言理此世人所以惑于支干之説以为气数一定而不知穷理以尽道也故惠廸吉从逆凶帝王首言之袁了凡少不究心于经传晩乃得之于云谷何其见之迟哉杨子体干欲刻为善求子要览问序于余余嘉其意将由善而求进于无穷也元吉无咎利有攸徃岂但求子之助已乎即此一念引而伸之自求多福不可量矣若曰正其谊不谋其利明其道不计其功则又与善相忘其量愈大矣请以质之他日
　　动忍斋小言序
　　余晤承之武子于斋见其厐眉道貎以为烟霞痼疾者耳既而得读承之诗又观承之小品杂言廼知其于世事了然无碍而意思深沈又若有荆卿梁鸿之志愤欝于中者特善于自晦而未见之用世亦无由知昔汉文帝谓李广曰惜哉子不遇时若遇高帝万戸侯岂足道哉余于承之盖不能无感也承之事亲至孝又能阐明邹渐斋先生遗书广布于世人品学问于此见其大端殆未可以烟霞痼疾者目之也承之蔚州人为吾宗环极老友以道义相勉来京师不数日辄告去曰吾与飞狐山下耕者有约何敢违环极亦不敢固留也其大致如此
　　李义山无题诗新注序
　　唐人诗若李杜二大家如军中之有李郭岂寻常偏裨可拟尚哉元和而后得骚人之深者莫过李义山余尝叹服其絶句之妙以为有独至之识而蕴借宏深江宁供奉未能过也修龄呉子自为诗既竒变幽细而于唐人中尤酷爱李义山尝注义山无题诗慨然曰义山抱用世之才适际唐运之衰非宰相援引则无由进而令狐氏龊龊自私无开诚布公之见此明珠之所以汨而江蓠之所以咏也世槩以艶诗目之不探厥本指谬哉余读唐诗既悲义山之不遇复悲世无能读义山之诗者修龄能读之匪惟读之且能知之是义山不死而骚人之学将复见于世也余固乐为序而传之以救夫世之习于艶而忘返者
　　南和吟序
　　余久辞白社厠迹黄扉歩阴玉堦之砖待漏霜寒之夜每愧补衮无能折足莫救五言七絶几为谷音拈刻烛顿成徃事追忆甲午乙未之间啸白云咏仙迹海内同人慕义闻声负笈重趼唱和成帙惘然若隔世事矣近惟挽杨方伯十二章脍炙人口或谓楚骚山或谓廻锦离不止天末凉风之句残灯无熖之篇也请告归来日登丘垅松楸欝然攀泣而已茗柯周子将刻南和县志乃以邑中十二景诗见属且先惠诸篇琳琅珠玉续貂难然余素仰止文贞高咏梅赋对景懐人依稀在目遂援笔立和如韵庻附骥尾而名彰不知江郎之才尽也
　　乔文衣诗序
　　乔子十余年来诗道日进声誉借借公卿间争折节交之恐后乔子何以遂能诣至此哉吾闻诗有别才别解不尽关于学与理大端在能悟耳太史公游天下名山大川故其文疎宕有竒气名山大川何与文事而文以进则太史公之善悟也诗与文盖非有二矣自丧乱既平乔子簿于郏歴四明再歴蓬莱凡波涛汹涌山林窅防人世骇竒之状尽收吟槖而又有迂怪之士恢谲之书扩其见闻所未及乔子夙受庭训有所大悟于中无不镕铸而裁正之宜其胸之浩浩落落发为歌咏防尘不滓也入长安以后潦倒况瘁亦絶无龊龊之态每一篇出苍苍凉凉爽秀扑人眉宇嗟乎余与犹龙氏言诗久矣得乔子乃益张吾军海内之习声律者莫不思一见乔子之为快岂无所悟于道而能然与故吾尝谓乔子之遇似岑参而诗如贾岛
　　罗子地理管见序
　　易曰俯以察于地理此地理之说也地理对天文而言犹之乎阴以配阳母以配父合则双美离则相伤不相舛耳古伏羲生而知之其后圣人迭兴莫不洞然黄帝分九州尧巡五岳周公营洛孔子墓泗水上朱紫阳详论天下称冀州大风水讵谓此非儒者事而忽之哉余素不读青乌之书己丑先考妣见背乃得地理四书读之其第一书郭景纯葬经古本也观玩月余有得于中大约即河圗洛书之意而归重于乘生气一语顾佳地不易得地师不易遇应受佳地之人亦不易许此三者所以难相值也罗世兄自西江来其学本于吾师罗先生乃孔孟程朱之正传以其绪余学及于此注解大意精防深奥举景纯之妙义阐发已无剩蕴而又得其象外之诀教外之传着为俯察一赋勿论指示天机老婆心切即其文辞声韵骈丽精工操觚染翰之士亦可饱其枵腹而当琅玕之液金鼎之膏矣有志地理者熟读而精味之察地之理以察心之理察心之理以察天之理此仰观俯察下学上达契合于一而岂但造福于世为仁人孝子所必资哉








　　兼济堂文集巻六
　　钦定四库全书
　　兼济堂文集巻七
　　大学士魏裔介撰
　　序
　　卫紫岚先生奏疏序
　　呜呼壬午癸未之间天下之乱极矣非经济鸿才孰与拯溺亨屯乎有其才而不尽其用使后人欷嘘于邑而不能已则亦运数为之而莫可如何者也余于紫岚公祖夫子之奏稿不能不三致叹云崇祯十四年夫子以推官考选召对谓平流冦为足国第一义真第一义也迨巡按真定等处其视国如家视民如子每一起草声泪俱下读至夜有鬼哭昼无人行之语聂夷中之诗郑监门之圗不足云矣而其大者在以无逸是圗进君德以用贤养民规辅臣若夫紏劾悍帅控制骄兵痛陈俵马津米之害皆关彼时政务之大倘尽用其言可以转危为安起亡为存而揆席无人但以不痛不痒之局了之庸人误国夫子且奈之何哉今其稿见在载之国史则救时之硕画也留之邑志则仁人之利溥也载之家乘则訏谟之法言也字字从忠孝血性中流出不袭古人纸上陈言夫子之遗稿在即夫子之气塞宇宙而志贯金石矣余为诸生时受知于夫子盖尝倒屣命坐论文谈心期以逺大之器壬午岁侥幸贤书夫子闻之喜倍于常握手慇慇勉以进取救时其后鼎革沧桑音问杳然迨禹涛老父母下车新乐乃得读夫子之遗稿虽惘然隔世事又赫赫若目前也禹涛父母清操慈惠雷封有水镜之颂箕裘克绍治为畿辅最行且绣衣持斧亢宗象贤奉此稿为指南不必复问贾长沙陆敬舆于枯竹间也而此稿泽被赵魏又当人奉一编以为勿剪勿伐之甘棠瓣香尸祝与恒岳同其高滹水同其永也已
　　都諌朱蒿庵疏稿序
　　古者言无所讳三公九卿大夫以至中下士皆得进言则皆言官也然周礼保氏掌諌其责亦有专司而秦汉以来为尤着
　　本朝混一海内监元之失凖明之制尤重谏官凡选取进退皆出于
　　上以故昌言盈庭而蒿庵朱都谏以笃棐之心抒謇谔之言所条上皆关民生吏治纲纪风俗之大不止一时补苴已也已亥之秋海寇狓猖都谏念桑梓凋残上疏言利害及漕操督抚诸臣付考功议以诖误逺谪于闽既数月而都谏南征以疏稿示余曰风雨露雷莫非至教升沈逺近皆天恩也且余既忝持槖簪笔依光日月有年矣虽逺去安敢自同于牛医夏畦之列乎余曰焚草之事古人载之于书而或者以为不然今都諌仕于魏阙则直言若矢谪于江湖则每饭不忘存斯草也一以表朝廷之优容纳諌一以识臣子之笃棐不防顾可少哉夫汉上游女之篇惧皓露夺兰秀之色邯郸才人之什叹玉阶辞朝云之没古之君子皆以风雅行其经济故可以为天子之近臣今之人何独不然都谏在谏院为直臣在艺苑则大雅也方今
　　皇路荡平礼乐渐复非直节雅望吾谁与从然则当宁特征起田间而畀以大任王魏韩范之业必再见于他日余于斯草觇之矣
　　都諌柯岸初疏草序
　　都谏柯岸初先生廻翔禁掖歴两朝着直节今年之夏请假休沐廼锓其奏疏凡若干篇而属余为之序曰舜典所谓出纳臯陶谟所谓賛襄皆以其言而已不闻其以文也自秦汉以下贾长沙刘中垒敷陈指切累千百言为当代之冠贾以文胜而刘以质胜文者援引古昔揣度时事其议论足以定命其藻采足以华国质者直而不流正而不肆有欵婉而非将顺有诚挚而无媕阿二者不同彼其心皆足以自信而以信乎君国之际故进言之道甚难余尝谓若长沙中垒者可取其心以为法焉初都谏释褐为枣阳令以治行异等擢居谏垣先后尝八年所矣以今读所上奏议其大都长沙中垒之心也欤盖都谏于民情吏事既谙熟服官之日一旦得所发舒首论吏治之蠧若顿五指而张之尽切当时之疾又壹意务遵职掌其在礼户两垣也凡正文体戒嚣风覈漕兑清输役所以嘉惠士民者无算而其有所抨击也不为循声逐影之谈当
　　世祖励精圗治开言路所入辄俞即时有诘问终然涣释都谏固有以自信于心者矣迄
　　今上圣化维新尤得多所论列其首陈六部变通之宜凿凿可见施行而既为兵都垣也请定武选之规请毖绥逺之计至言新令以春秋论取士宜四传并重不得耑任一家致滋穿凿此诚足为笔削功臣非曲学阿世之比其心固在于此而尤为不苟也余者待罪掖垣以疎戅故未甘隐黙固不敢望都谏之后尘然窃自幸有以知其心之所存即今都谏暂旋里门宝啬精神以需大用其后设施岂仅仅止于此者顾遭逢
　　圣世与长沙中垒文质相上下而能得其心足信夫天下后世者已槩于是矣
　　都谏袁六完疏稿序
　　人臣食天家之禄得以明其志而伸其所学者莫如言官然亦莫难于言官益上则损下便私则妨公议因则贻议于骫骳议革则掣肘于更张主断则怨讟烦兴施惠则沽钓横被且和平既等于沃石抗直又类于撄鳞甚矣谏臣之难其职也余在垣省日目之所见鬰勃于中时进一得之愚虽多荷
　　朝廷之采纳而返之于中无日不切饮冰之惧以是深知此官之难也六完袁公歴官都谏敢言人所不敢言朝封章而夕报可由其所言者洞达时务指陈情事悉协缓急之宜卒之政行而民便民便而国享其功以故一时台谏莫不奉为典型凡有大事造膝恐后曰袁公议论虽马周陆贽不过也余与公之弟同举于南宫同官最久因得与公交交二十年矣饮醇自醉汪汪千顷而英敏亷干遇事辄防其蕴发为言论虽数千里外了如指掌真有用之竒才哉今已晋陟京卿出其奏草付之剞劂问序于余余谓公之弟以刑垣为大司空中丞驻节滇南威惠翔洽屹然西南保障公亦以刑垣膺显擢岂非二难杰出人间盛事乎他日同秉国钧尽摅其致君泽民之伟抱则一编者可以备国史之修大政之考岂独载之家乘藏之名山耶
　　呉玉騧疏稿序
　　江淮之间神臯奥区徃徃笃生名世竒硕逺不具论以余耳目之所覩记盖有十余人焉姓氏闻于海宇訏谟着于汗青即燕许韩范之流未足多逊而余尤醉心者同年呉子玉騧也玉騧以壬午乡荐文心之妙雕龙绣虎价重鸡林凡属操觚之彦莫不熟诵以为功名梯阶癸未既捷遭时多难隐伏山中及我
　　皇家张八纮以网罗欲使蚌无遗珠璞无匿玉乃用督抚之荐征召至京试之宻勿之地满汉侍从之臣服其综博咸称之曰能既乃授以谏议之职敷奏剀切条对详明皆有关于生民疾苦天下大务如钱粮宜归画一一疏则杂省而夙清政治最重守令一疏则体统肃而职掌覈督抚本章冗繁一疏则虚文去而实效彰其他中肯綮而厘奸窦者又不可更仆数也呜呼山有猛兽藜藿不采国有谏臣膏泽沛布古人所以重此官者非谓其操得言之权为人所畏詟正以救时行道摅其生平之所素蕴耳今玉騧生平之所蕴摅矣
　　天子亦既改容而听之矣暂归林下益观古大臣之所以用心与其所以匡时弼主之道而沈潜高明以自养譬如千章之木廊庙资为栋梁万斛之舟风涛失其险阻然则初为名进士继为名谏议终且进于古大臣之列也余故读其奏疏而击节叹赏不置为弁言以志其端
　　都谏许傅岩疏草序
　　古来文章之大者必以奏疏为重谓其有关于天下之安危民生之治乱而非词赋之杂于骈丽议论之托于空言也然非有济世之才与救世之识则其所言者必屑苟且而无关于当世之务有其才与识矣而意见不化偏私未除则其所言者或至于愤争矫餙而开斯世以党同伐异之端此易所以称同人于野之亨而昔人谓谏官与宰相等诚重之也傅岩许子昔过槐水与仆有下榻之欢时丁离乱酒酣谈天下事慷慨悲歌继之以泣盖抱其才与识而不得试者有年矣既而位陟谏垣夙夜匪懈乃得尽抒其生平之所欲言大者在进丹扆以执极之道而吏治民生河防兵政莫不敷陈剀切足以振蛊起若夫正色纠劾无所回防其余事耳所谓关于天下安危民生治乱而为文章之大者也昔晁贾擅美于汉宣公隆誉于唐眉山空同之流联镳并驾傅岩方之讵不异世同揆者欤虽然臣子所以谏行言听泽被苍生而名流奕叶者以圣明之君在上斯得以殚其嘉谟嘉猷也倘遇忌讳之朝一鸣辄斥虽有鳯咮豸角亦安所措哉故吾读是集而叹
　　天子之能用言圗治且重许子之可以为
　　天子大臣也故不揣其鄙陋而为之序
　　都谏严颢亭疏稿序
　　国家利病生民疾苦在乎补偏救弊然能行之者唯宰相能言之者唯谏官宰相职在密勿难于靣折廷诤谏官职专论思无权势之嫌得以行其意木从绳则正后从谏则圣谏官之关系天下也久矣其任既重则取材必精其道既闳则着议更伟是以自古显当世垂竹帛者徃徃出于谏官如刘子正魏郑公司马君实范希文指固不胜屈也
　　皇朝稽古定制台省并设二十年来梧掖之中标鸿树骏耿耿不磨者踵接肩并颢亭严都谏其尤著者也严为浙西望族代有达人颢亭蚤岁成进士受
　　世祖皇帝特达之知自词林转掖垣非抑之也时方开创必得熟谙古今之英杰然后可以黼黻
　　皇猷颢亭知无不言言无不尽亦既见之施行着为大政而其不负
　　当宁之宠眷盖不负生平之所学耳兹防超擢候陞乃彚辑疏稿问序于余余读其督抚请告甄别考语察典澄源诸疏皆国家大计凿凿硕画诚
　　丹枫之柱石谏院之师表哉然颢亭多识典故论说侃侃足以动
　　圣主转圜之听而鼓朝阳鳯鸣之气此为海内所共闲见若其学达天人无所不窥器识渊防好善不倦不可以一端测不可以耑家名则今日谏议之嘉言即他日宰辅之先资也讵不乐于娓娓述之
　　宫定庵奏疏序
　　昔在唐虞夏商君臣皆靣相诰诫勤勤恳恳见于诗书者可考而知也故不事奏疏之繁自周秦以来乃渐见于传记如左国所载文义蔚然典则而事理亦灿然明备其有裨于治道多矣乃世之言奏疏者莫不归美于两汉则亦非通论也两汉之后若唐之陆宣公李邺侯宋之韩魏公司马温公其敷陈关合君德揆度洞中机宜亦何逊于两汉哉彼其学诚有所本而识议有以大过乎人也定庵宫子庚戌以第一人魁南宫癸丑选入庻常其舘试诸作固足以冠冕海内文章之士矣既而授为侍御冠惠文衣绣衣正色立朝言论风采无所屈挠天下想望之未几以粮运关乎军需借才叅藩于中州而定庵恋主懐阙之思则未尝一刻忘也其奏疏具在如止开矿酌题补责成河工酌议开复疏理海口虽未罄其底蕴然已见其明义利之辨抱生民之忧而具古大臣之梗槩矣使尽出其所学崇论伟议又宁可测耶方今海内未靖
　　圣主立贤无方需才甚慇试之内复试之外乌知大造之陶铸不欲使之为承天之柱立极之鳌乎定庵其益励所学蓄其识议之本他日宣室夜半前席都俞吁咈赓扬
　　帝德以此奏疏为权舆矣
　　蔡魁吾先生督漕奏议二集序
　　自汉以后岁漕关东之粟以给京师迄于唐宋元明莫不以为大务盖民以食为天政以足食为首苟食足而民富以战则取以守则固以闲暇无事则足以兴礼乐而致太平何施而不可故司农者国之大本督漕者国之大用也我
　　国家定鼎于燕挽漕因前代之制而加详焉命大臣开府驻节淮扬七省舳舻云集鳞次任至重也顾漕之丛积蠧久纠纒纷纭而难治大约各省粮道与在京坐粮防及诸胥吏斗役市侩为雀鼠长子孙于其中清厘之则以为多事因而饱其膏腴则曰是庸庸之福其弁丁困苦捐瘠以至于破田产鬻妻子征发期防遍于亲党敲朴逃亡呼天抢地弗问也漕事之坏极矣三韩蔡公始膺
　　特简来督兹任举从前牢不可破之习一旦厘然大变之凡舟楫之利概量之凖本折之宜以及官役额料之増减轻赍赠耗行月之征解存给一一酌以精心靡不允当东南之民力用是得苏而国储亦因之无缺无何公以勤劳致疾告归休沐而海氛不靖漕政遂弛世祖章皇帝睠焉有南顾忧乃诏复起公舆情懽呼甚于借寇顾公之再莅任也所居之地同而所处之势异所处之势既异而所行之事亦遂不同昔也以漕之在于漕则专于漕治之而漕之已去继也以漕之在于生民耗斁则不专于漕治之而漕之利乃兴公于是多方补救筹海防河请蠲议赈凢所以恤军裕民者呕尽心血而劳来安集之余始获飞刍挽粟之旧其一切措置较初政为详爰辑奏议刋成二集今读其入告诸疏指陈便宜申明职掌缕析条分洞如观火虽山公啓事房魏奏牍不是过也读其制阃文移商畧形势委曲周详洋洋洒洒和可挹虽韩魏公范文正之互论西事不是过也读其碑记之附见者恻然深思悠然遐瞩其格神之诚寄懐之旷虽昌黎之南海庙碑欧阳之偃虹亭记不是过也盖其经天纬地蓄霆泄雨无非出于忠贞之志夙夜之懐而成之者于以兴利去虽百世奉为成规可矣予于退食之暇从公游见公萧然于清泉白石间左琴右书怡愉自得有安石东山之致未尝不叹公寄懐之逺读抚漕奏议又何其勤勤恳恳无不详尽也岂非神明洞彻躬勤政务而具经纶之伟畧者乎苏老泉常称张益州曰天下有大事公可属若公者今之益州也
　　圣天子方厉精圗治所需于佐理者诚殷一旦侧席求旧臯防旦奭之辈余于公有厚望焉兹集也特管窥豹文之一斑也云尔
　　李绳武制府奏议序
　　天将佑国家昌大之运则必笃生魁硕桢干之臣以经理其封疆而绥乂其人民粤稽歴代莫不皆然而我皇清国初之臣麟麟炳炳尤多济世安民克奏肤功足以铭旂常而永带砺者盖不可胜数也若太子太保大司马绳武李老公祖其尤彰灼者矣公辽左之巨族也生而英迈不羣博习文武之业气槩沈雄心思缜宻办事郎署精敏练达
　　世祖皇帝知其非常器也拔之为佥都御史其风采已着矣迨进职少司马而筹画军旅恊赞枢宻动中机宜于是人皆知其经济之才遂推总督三省奉
　　命而徃三省帖然宁谧迨荆楚多事移任荆楚卒以劳瘁而殒贤郎以公所为奏议授余读之令为之序余不禁呜咽而太息也公之事
　　世祖皇帝也与余同时余时为谏议为副宪总宪每廷推廷议未尝不服公之议论侃爽识鉴明决节制三省适当兵革之后民多失业榆园曹濮西山一带盗贼窟穴河患水决下民昏垫苞苴积习洗濯难清公用勦用抚无不荡平纠参贪婪剪除大憝如方大猷王昌印等非公莫能除其害也伊时三省之民如安于袵席之上及其在楚正当挞伐滇黔征讨姚黄公控扼关隘儧运粮储选将练兵遂致荡平海寇之变明安将军舳舻东下救援金陵公安湖湘使风鹤不惊预备船只真不啻神运鬼输而且捐借战马以为水陆兼制之势是以灭此朝食克奏敉宁公之功洵大矣哉虽然此犹以功言也至其乃心
　　王室凡有水旱灾伤必痛切陈奏不但为民请命也其慇慇恳恳笃棐之愿
　　朝廷之上时存创业艰难之心以为祈天永命之本惟恐其好大倦勤也故忧
　　圣危明而言之即唐之宋广平宋之李文靖不能过也此真大臣之用心而时或致无识者之诽议公固不暇计矣年方壮盛身骑箕尾犹以父柩未葬母老弗侍为痛其至性廹切溢于毫楮可谓忠孝克全者哉诗云人亦有言柔则茹之刚则吐之维仲山甫柔亦不茹刚亦不吐不侮鳏寡不畏强御公之谓也使天假之年而久镇方州或内授衡宰其为
　　社稷倚毗霖雨苍生讵可涯量乎公之应传入名臣无疑也余与公夙昔相交及公之弟塞公亦公辅材也故备述之以为他日信史之征
　　袁了凡先生农书序
　　自井田之法废后世治民者务为因循之政其一切耕耨种植蓄泄灌溉之宜瞀焉不讲惟听民之自为而已幸雨旸时若征敛无暴则民生获安不幸水旱洊至岁比不登为之上者又不思所以寛之之术盗贼患作杀伐用兴民生凋而国家因之以蛊壊矣此农田水利所以不可不亟讲也余尝考诸禹贡雍冀厥壤黄白号为上中而其后产薄民困荆扬厥土涂泥号为中下而其后产美民饶岂非三代以后东南之水利日兴西北之水利不修之故与袁了凡先生高才博学有志先王之道其农书一册作于令宝坻时凡所以教民耕耨种植之法甚备而其水利蓄泄灌溉之制尤慇慇焉呜呼此井田遗意通其变而善用之可使家给人足非迂逺而濶于事情也兵马指挥张完修特表而出之付诸梨枣吾谓是书区画详密可造天下后世生民之福而施之西北为尤急欲复三代纯王之政者必奉之以为权舆则张子汲汲复古之心附着于篇与了凡先生当日康济之心并存于天壤矣
　　纪元圃蜀南治畧序
　　保阳山水秀丽风气凝结自古多重名节之士近代如刘静修杨椒山尤为竒杰而江村之鹿太常容城之孙钟元或出或处学有渊源余皆心慕之若余同谱纪元圃先生则又今人而古处者盖自其初登乡荐相遇于燕邸与之言时务洞中肯綮如汪汪千顷悬河倾防而不竭也论古人则黒白判然如明镜当空而姸媸毕照也迨试之以吏事在浙而浙治在蜀而蜀治左之右之无所不宜士民爱戴如父母兼师保元圃之言曰防稽繁华之地也人习其羶吾以淡心处之蜀南荒残地也人厌其冷吾以热心处之吾非有治绩之可见也惟勉尽其心耳爰彚其在蜀南申详移防条告议谳之类共为一册示余余读之竟篇知元圃之为治以实心行实政而荒残凋瘠之区顿有文明厐厚之象非其学之有本师友切磋卓然自立焉能不以逺近易虑而体国忧民若是今元圃再补宪副矣海岱惟青州其民濶达多匿智太史公言之其所以治之者又必有道也敦礼让厚风俗勿使小加大贱凌贵此今日急务敷布以渐王元美讵耑美于前哉吾且执此巻以待海岱之治谱
　　张玉甲青齐政畧序
　　贾子曰移风易俗使天下回心而向道类非俗吏之所能为也吏者天工人代何可目之以俗正以其所急者在簿书筐箧征发期防而于先王教养之大端无所涉焉故耳然又有习为文具铺张垒砌如所谓下车条约者涂餙一时之耳目虽其文义若有可观而无勤勤恳恳之诚意寓于其中君子不贵也大抵学者讽咏载籍每好谈王道卑权术及至授之以千里之寄委之以元元之命则又委蛇迁就失其所守甚而武徤严酷刻轹钩距以为胜其任而愉快失之逾速矣惟玉甲张老年翁学有本原志在利济受命于
　　天子观察青齐入境之后其所规画设施皆有成竹于胷中而次第布之故观其惇本善俗六条则已知为治之大端矣其余禁火耗禁赌博禁差役禁僭侈息词讼修城隍储仓厫建社塾凡一切惠民之政条分缕悉无不备举而于禁止巫师僧尼邪教尤不啻三致意焉盖世人怵于祸福之说每遇葱岭之徒虽心知其非是多方假借望浮屠而膜拜以助之焰而益之波若异教繁兴白莲无为等邪说暴行徃徃酿成大患是以政畧于此直欲拔本塞源本先王仁义之道革其浸滛旧染之汚盖非深于洛闽之诣而具昌黎之识者不能确然不惑如此也昔班固传循吏谓江都相董仲舒内史公孙儿寛居官可纪以经术润餙吏事由今观之岂但润餙而已哉玉甲通籍既久所在声迹俱着督学江南而士气兴建臬川南而顽梗化今又见之于青齐泱泱大国之间去稂莠长嘉禾型仁讲让教养备矣余昔与玉甲论学于京师玉甲谓立身行道惟在孝经一巻时则心识其言今余检方林下无补于时而玉甲以其所学实实见之政事丕振风俗乂安东夏不负
　　圣天子任使之意由是而跻位九卿蹑文石之陛坐云台之下与海内耆宿名儒讲求三代以来所以统羣类而一方畧者亦必有其具矣孰谓王道不可行于后世也
　　河防刍议序
　　自黄河趋于东南而漕运资之以为利故昔人有言岁漕四百万石非借黄不能浮舟于是言治河者即治漕亦在其中乃修筑方完溃决立告费水衡数百万金钱防克奏绩不惟生民昏垫即漕艘亦有梗阻之患此圣天子所以侧席殷忧特遣重臣巡视而简选才猷之鸿硕者徃任其事也今江南按察使崔子愓庵曽任荣阳令歴淮安郡丞改理河务迁四明太守特举河道监司于是有河防刍议一书自丙辰之春寄置案头问序于余余方养疴林下兀坐高斋数年来不出户庭何知河事顾闻高寳清桃诸邑时有懐山襄陵之厄田庐防没室家仳老幼妇子几尽化为鱼鼈则不禁心怦怦然惄焉如捣乃披览河之全图暨黄淮交防圗及其条议五十则或问二十五条知其身亲目覩手口卒瘏日与河上之劳人瘁吏斟酌筹画而苦心以出之非揣摩尝试之见可得而比也昔神禹治水疏瀹决排而已今则疏濬之外必以塞为要法盖不塞则漫衍于上不疏则壅滞于下也故篇内云在上流则塞之使归故道不致中溃而来在下流则濬之使归故道得以顺流而去又云黄河自西北而来至清口出云梯关入海淮水自西南而来至清口出云梯关入海二水并行清以制浊水行河底海口自深则黄河南北两岸自无溃决此故道也亦旧制也善哉言乎盖已无剩义已夫河之利害大矣神禹之功不可复见武帝筑宫宣防犹有劳心之遗意彼贾让放河使北入海固厉民之妄言而李仲昌穿六塔渠竟无成功亦庸人之浅见惟故明之潘季驯李化龙谙习河道疏塞兼施虽不敢比绩平成亦庻几安澜无恙者矣今惕庵所着殆与季驯化龙相表里坐而言之起而可见之行事居河道之职任者得是书而宝之奉为指南车其于国计民生端有攸頼治法得治人而行河漕其永无患乎
　　理邢末议序
　　邢与余乡接壤汉为襄国春秋时齐桓公起而定之迁于夷仪传曰邢迁如归然后知弱小僻阻之邦犹必待其人而后治况今为冯翌近地在天子畿内车书绎络之冲哉我
　　朝定鼎之十三年始命闽晋安长源萧君李是邦夫李虽佐郡位在郡司马别驾下然独持风纪为台宪纪纲之寄下以师帅其僚属凡官评之臧否吏治之得失李得上之督抚按督抚按防以入告黜陟之郡有大狱大政诸司不能决者下于李而始平诸豪猾不轨胥吏之虎而翼以暨闾里恶少年椎埋弄丸李得摘发峻治之而谳其牍于宪任綦重也自萧君李邢后予乡之人士有事辇毂者咸告予曰邢狱平矣邢政修矣邢之大奸大蠧除大猾去而牟鼠息枹鼓卧矣予心韪之乃未几以循绩报最召之内廷入都门出所为理邢末议四册授予则三年中文移案牍俱在予读未竟愈信夫君之得此声固有所致而然也按邢故烦剧四方轮蹄趾相错又密迩山左右自明季多伏莽我
　　朝以近畿地养丰沛禁旅废屯卫牧地以给诸失业诸失业者争而土著虎踞之讼牒十余年不休昔之李官综理大纲而今则属邑之刑名庻狱之赎锾皆责成之载在令甲是邢故难治而今之邢尤难治矣今观牍中所载批却导窽条举目张发于言见于施行其他谳狱平允轻重出入各恊于情而丽于法何其左宜右有毫无棘手也夫国家用人当用湛于经术宏深通博而又智意开张无胶柱束湿之患庻克有济方君读书时闭户研精掩巻有得一旦试之携取逢源是故学术者吏治之本也吏治者风俗之本也读是编者其亦思萧君之吏治出于学术即由是为
　　天子之大臣无难岂但比于古之循卓而已哉
　　王鹿萍服官十要序
　　作吏自古难之尝读元次山道州诸作及高逹夫封邱县诗未尝不掩巻太息也况在今日疮痍未起鸿羽甫集自非得学道爱人者抚而治之其能免于美锦学制之讥乎博陵王鹿萍少为名家子尝从学于赵侪鹤先生博洽多闻不屑屑于温饱盖其于立身行已之大端讲之有素矣余于桑梓问每艶称以为善士兹且筮仕望江以服官十要质之于余余曰服官者之不知其要也久矣彼其所谓要者肥身家饱妻子夸耀闾里广置田宅以蠧役为腹心以钻营为捷径因之以希显荣膴仕者有矣然踬足防鼎而为世所姗笑者亦徃徃不乏也曷若清慎自厉身名俱泰之为坦途哉王子之所谓要者如是是即服官者之指南也
　　圣天子试理人之防执此以徃可矣
　　劝民绪言序
　　一邑之令长即古诸侯也得其人而邑治矣然治之无其道则怠废焉而不治即勤勚焉而亦不治纵弛焉而不治即督责焉而亦不治盖为政之道莫先于教诫而教诫之道尤当根心以出之因俗以理之谆谆焉如父母之训其子师长之诏其弟使民欣然皆有乐于为善之心而无甘于不肖之意间有不率而后济之以刑则人服而不怨此子羔之所以感刖人武侯之所以服李平也近代以来赋役繁而刑狱滋饥寒廹而奸伪出为长吏者日惴惴以获免于罪戾为幸奚暇复以教民为事且念及于教之必以其道哉邑侯邵君子昆昔令临淄曽着劝民绪言一册移风易俗厥有成效矣今改授鄗南下车未几即以孝弟急公息讼止奸防盗数大端布告闾里此犹名医诊脉立方皆其尝试而已騐者而要之古循吏所以教诫斯民之道实亦不外于此矣书曰学古入官邵侯之学盖有源本者也以学为治治故不同倘由此而力本崇俭以裕之诵仁让以渐之将挽近之风不崇朝而可底于淳朴之化又何冲瘠之难治而报最之无期哉
　　章邑侯吁灾录序
　　水旱灾伤虽曰五行之沴气乎然亦人事之未善有以召致之也以人事召致者还以人事补救之是不能无望于良有司易曰同人先号咷而后笑号咷者疾痛求援之情笑者疾痛既去而不胜欣喜之至也戊申之岁春夏不雨既而地震大雨连旬不止水大至冀青兖荆扬罔不被水者于是
　　圣天子恻然悯之廼乘鸾辂驾苍龙翠华雷动斿旂电转过阪泉之野歴尧母之墟瞻恒岳幸镇州亲见北方诸侯进连率大臣询民生疾苦知水灾异常蠲免额赋以拯恤遗黎维我栢邑得与斯恩膏广沛之泽时令斯邑者菜山章公也先是七月初七初八四五昼夜雨若河汉倾注城以外平地水高丈余黒风白浪蛟龙怒舞人结巢于木杪系孩幼于欂栌谷麦在囷者皆付洪流尸骸飘泊而下城以内沈灶产蛙士民登陴而望色若死灰公以身捍御手操畚锸曰吾虽不及苏子瞻之在彭城然水不退余义与城为存亡投以少牢于是水既入而旋去民则大喜然禾尽化为波臣矣民则既喜而复悲悲其不死于水而将死于无食也公曰若勿忧吾为若请命于是以水灾十分请其言真切沈痛洒贾泪而绘郑圗矣大中丞甘公踏勘至槐亭慰公曰若言不谬吾为若请命于是大司农以例应免十分之三奏闻天子曰畿南吾股肱郡其尽免康熙防年田租部檄至邑大张告示民则又大喜过望然邑当九省通衢赋旣免廪给供科无可措兵漕候核算毕乃调补公计无出至典衣负债支应邮符民则旣喜而复悲且曰奈何令我公苦如是魏子闻之曰邑之被灾天也他邑之民被灾而至于流离死亡兹邑之民无之灾而能以人事补救之公之力也近世有司好隐匿灾伤利于催科以求赢羡公不忍为也即免租一岁矣驿站急追呼以济然眉亦可以告无罪于地方公又不忍为也有大徳于邑之民无德色公因邑之民以致朝夕饘粥不能自给无怨色公则诚贤父母矣而我邑之人尸而祝之者宁后于畏垒之民也邑诸士民进而告公曰公为民请命其事不可以不传其文不可以不纪父将以语之子兄将以语之弟且以语后世子若孙其勿忘兹日永戴我圣天子之德与贤父母之惠也于是乎捐资以刻斯録而余乐述其前后以为之序
　　高云峯先生殉难实録序
　　道可以符于独知而不必出于众见事可以快于一时而无不传于千秋此天理之极而人心之公也若云峯高公甲申殉难一事盖炳炳乎可以照汗青而光简册矣昔余于
　　世祖章皇帝时曽上褒録幽忠一疏若倪元璐等二十余人皆防华衮至今海内诵
　　朝廷美政其于亷顽厉懦不为无助然彼时未闻有云峯高公也逮同邑谷子席之出显忠一集余乃知云峯殉难之事盖其死之事甚竒而其从而死者又甚竒奋身入棺瞑目而逝李继善贾彛伦等十人同日自缢发火焚毁何其烈也按高公时已七十余岁矣以悬车高卧之年官守言责俱无所系即遯迹韬晦可以自全而率其家仆及所属官决絶不顾者诚以受恩深重国破君死以身殉之不忍见流寇鸱张愧天下之人臣懐二心以事其君者也然吾闻公自髫年读书耄而好学练习国家事务知纲常大义又所着有一化元宗书深明性命之理其死也见之真守之定无所顾恋宜已乃继善诸人何为者昔田横齐壮士耳义不臣汉自刎而死其徒五百人在岛中闻之皆死论者谓其素得人心若公者非忠义之气久浸于及门之心何以令十余人同日甘投烟烬耶故云峯之殒身者心国家之心李继善等之殒身者心云峯之心也独知而已何必众见自快而已奚问千秋然而天理人心顾可冺哉今公死且二十余年矣丹心成灰藏血化碧枯骨归于马鬛忠魂郁于荒阡上谷张茂才旣为之作传谷子席之复问序于余余泚笔述其殉难之意以见其可传而余昔年褒録幽忠之疏有所未尽职司银管者采录不可以不急也若其生平懿迹则自有本传在
　　畿辅人物志序
　　畿辅人物志者退谷孙先生所以志畿辅之才也先生以谏议名臣直声闻于天下后复晋位少宰衡量羣品天下之士风走响应莫不称为一世龙门今旣急流勇退侣樵牧而癖烟霞矣犹然惓惓不忘著书何居呜呼于此见先生之志也尝闻古之君子得时则尊主庇民功业蔽于天壤不得志亦必著书名山以嘉惠后学若夫灰心槁形自命旷达有道者弗居焉先生生长京师幼习宗庙百官之美富炙彼都人士之光仪而又仕宦省闼与海内贤人君子有椒兰之契其出处显晦多所阅歴若其水火党锢之祸又尝痛心疾首于铅椠覩记之间故以四朝人物志天下之人才而复以畿辅志燕赵之人才扬其善而不及其恶举其大而不缀其细无善可称者虽宰执不録有节可纪者虽匹夫不遗兹何心哉夫论天下古今之事者在乎识识正斯义正义正则是非取舍无不正无爱憎之偏颇无贤愚之顚倒无事迹之损益无逺近之弃忽此皆于义乎取之也先生旣以严气正性自治其身其于人物之进退一以是折衷之凡所表扬褒着皆忠孝大节经术文学非是义也不列姱修人才若此可谓沨沨乎盛哉余尝读司马迁史记至西山作歌燕市击筑乐毅报书虞卿弃印诸如此类未尝不掩巻而泣乃知古燕赵多悲歌慷慨之士本为天性所近地居东北为阴阳风雨之防左沧海而右太行山川激宕欝为人物者代有英灵不可销歇今观志中所载硕彦竒士比肩接踵亦何逊于古人也后之读是书者典型未逺景行不怠即其义以测先生之志其亦可以翼史而賛经矣若夫畿辅一代人物即系明室一代之盛衰诸君子序之退谷先生自序之详矣余何庸复赘
　　重修广平府志序
　　书纪禹贡诗列国风山川土田风俗人物固已见其大槩矣自编年变为纪传表志后世史家遵用之志即郡县之史也然史之善者称马迁班固陈寿欧阳修诸家而郡县之志未有为文人所脍炙者何其地陿隘其事尾其品行骏伟者不过数人其文章卓荦者不逾数篇即有龙门之高才扶风之家学捃摭网罗终无以与于瑰玮竒丽之观已故不登五岳不知羣山之卑也不观四渎不知众流之渺也不游蓬莱道山册府芸香不知金匮石室之珍储鸾台鳯阁之故实也然则为郡县之志者不亦难乎乃今广平郡志告成盖三长俱备而五难不足为诟病矣广平名郡也天文上应毕辰星斗枢地势北通燕涿南接卫郑山则聪紫红娄水则漳滏洺沙风气廻环坟壤沃饶洵河朔间一都防哉乃旧志相沿一百三十年未经再修缺有间矣维太守石友沈公师帅敷化大雅在躬观察进也潘公蕴借宏深风标朗峻下车以来卽欲搜采成一家言垂光琬琰适有内阁卫公之条议抚军金公之宪檄遂造随叔申太史之庐而请焉曰非先生椽笔无以谋不朽太史亦遂降心以从曰余尝珥笔金华殿中矣纂述之劳又乌可以辞于是掩关却扫笔削铺叙始于乙卯之冬迄于丙辰之春未百日而毕厥役其间总较者则大司空公冶诸公参订者则左辖襄璞诸公捐刋同阅者则郡丞瑞生宾扬诸公书既成矣石友使君遣一介之仆问叙于余余焚香诵之继之以膏见其赡而有要详而有体自星野沿革曁灾祥襍志共二十巻而古今典制兴革地方人物胜迹天道地势人事之本末备矣告竣虽以百日繙阅取之廿一史歴有三载此龙门扶风之遗意可为龚黄元鲁之指南也岂不盛哉抑余因之有所感矣国家幅员广濶包容无外而根本在于畿辅畿辅近郊多入公侯采地赋税所出根本又在于赵魏广平赵都也距邯郸两舎耳咽喉所属似平而险当战国之时秦人鹰扬虎视日肆吞噬惟赵与之抗衡秦终不能有加于赵唐之河朔藩镇蟠结桀骜不可控制昭义横亘其中卒破朱滔救魏博而定其乱则以洺磁邢三州为之尽力也贝当沧瀛之冲亦为重镇今军兴未已转输粮饷且为汉之关中河内矣岁多水灾民寡蓄积煦噢而休养之俾不至疮痏而奋其忠孝之气以作干城贤使君明府之心亦此地父老子弟之望也敢因弁语而并及之以附于诸叙之后尘云尔
　　重修南和县志序
　　日东月西阴阳之禅代徃来而不已也前圣后贤人物之英灵生毓而不竭也匪文人纂组之则天地无色矣故曰域中有三大而史官居一焉邑之志即邑之史也黄帝分天下万区禹防诸侯于涂山执玉帛者万国今之邑即古之国也国而可无史乎此志之不可不作也南和在天文昴星分野自汉唐以来为邢州封域之内夫其西眺太行北倚嵍大陆在其东洺水经其南洵胜地也自古名贤指不胜屈而鉄骨氷心为有唐贤相第一人者莫过宋文贞公其后则明之李载心白华池朱和阳诸公后先颷起语曰人杰地灵地固以人灵哉旧有志书残缺已甚邑人咸欲修之而未有首其事者丙午之秋余以假请告至里故人周子茗柯以咏邑之十二景示余余走笔和之移书茗柯谓可以补邑志之所未备防郡丞干峯王公邑令徳符章公言之文宗虎臣蒋公文宗大为嘉叹曰今人一行作吏据三尺案日事敲朴午夜犹持筹计锱铢耗羡而乃以载籍为重以儒术润饰吏治此儿寛黄覇之遗也吾闻周子茗柯虽邑诸生哉其人熟于左国班马有史材盍以币先之茗柯拜受惶切不敢辞乃挈同事诸子网罗遗失搜葺碑版咿唔笔削晨夜不敢休息数月告竣不缛不繁有典有则灿乎其如云锦之章也厘然其如纲目之纪也事皆详尽而考核期必当人皆贤哲而去取无所阿岂不卓尔大雅彬彬史笔哉书旣成上文宗蒋公公竒之忘分与谈曰子诚才士勉旃自爱且嘉郡丞邑令之用心慇慇征良吏之一斑也茗柯至都索余文以序余昨厠黄扉之侧读秦抚所进陜西通志窃叹其多识旧典寓意劝惩有古大臣之风今兹志书之成一举而数善备焉则他邑之志闻风而修举者尚未艾也是宁特一邑之美哉
　　重修晋州志序
　　晋州古鼓子国汉魏为下曲阳元中统间乃改今名盖真定东隅之重地也旧志云鼓山耸翠滹水环清背恒岳肘扼陆川亦可见形胜之大槩矣而或者曰晋地极目平沙絶无苍岩白石参差掩映足供流览所谓左接瀛海右拥太行俱非肘腋间物徒虚语耳是殆不然闻之青乌家言山峦之秀脉落平阳达人旷观俯视寰宇九防烟耳名山大川何必居篱落间乃为己物余为诸生时曽入州境见其民物熙洽风俗淳厚桑麻遍野弦诵有声心美之以为一变至道此地其庻几也欤迨鼎革以来闻地渐瘠民渐困探丸者刼人于雈苻衿佩者发咏于苕华则又不胜慨叹安得良有司绥乂之以复昔日之盛也乎防州大夫思蓼郭公来守是拮据二载以子视民以礼育士政清人和百务犂举因奉抚军诸司宪檄修辑志书乃聘诸生关永清等编次采访学正程思恭郷绅纪澐等参订考较大夫则修餙润色斟酌损益期于至当书成问序于余余读而善之盖志即一方之史也史才甚难唐刘知几谓有三长五不可而又云学才识世罕兼之故史才少今观志中有纲有目分为十巻体裁较然而每欵有引有断备规劝焉安饶武三邑例有联辖听其另修不相混淆见统属焉职官师长功德可纪者褒其大槩恕其疵瑕善善长而恶恶短存厚道焉科目仕宦孝义节烈有关风化核诸典纪询诸父老确实无私示鼓励焉艺文惟择其有裨于治理者经制则取其有切民瘼者而道释二途原属异端非王化之所尚附诸简末以寓存而不论之意岂不三长之咸具也乎余因是而思古今治天下之大要吏治与人才而已矣有吏治而人才愈盛有人才而吏治愈淳此庙堂所宜慇慇加意也即如晋之人才指不胜屈而唐之郑国明之恒山尤为表表者然郑国受业于河汾恒山授徒于书院其学皆有所本矣学而后吏为良吏儒为真儒可以为州郡之父母亦可以为天子之大臣匪是则以寇莱公之功业尚有不学无术之讥然则学可以不勉乎哉州大夫之亟亟于修志也仕而优则学之大指亦所以化此州之士与氓共沐浴于先哲先民流风余韵而徐求所为一变至道者岂仅操觚染翰铺张纂组以应编摩之故事而已耶夫以其学为志一州之书规模已逺大如此若进而登天禄奎章之阁睹金匮石室之蔵又何难扬扢耿光大烈继龙门扶风之迹也余故乐述而为之弁其端
　　新乡县志序
　　盖闻天道无常故星日有薄蚀之变地势至厚而陵谷有迁移之时然其间斡旋转运俾三辰不失其次河岳咸循其纪则在乎人事之修举而已人事修举责诸君相而史臣之职实为之龟鉴故曰域中有三大曰天曰君曰史官此非虚言也史在于朝则为一代之书史在于邑则为一代之志志顾不重哉新乡古地殷先王之膏泽沐浴最深其后虽染于妹土而保乂之化肇自孟侯殆与伊洛丰镐同其熙洽其析汲获嘉二邑地置新乡则创于隋累代因之山川形势左孟门而右太行人民风俗勤播种而尚孝弟洵河朔要区哉前志虽有可观丧乱之后因革固已不同名公硕人之懿行骚人文士之纂述更多未备适大中丞胶侯贾公持节豫州檄州县各修厥志新乡之志则请于许傅岩先生曰先生操觚司海内文衡久矣若然藜天禄之阁则当上继龙门扶风助是非赏罚之权兹一邑之志聊摅所怀其邓林之一枝而昆山之片玉也欤先生曰是役也余不可以辞于是含毫吮墨纂要钩深询诸故老之传闻与夫贞珉之镌刻且旁采博搜自经史以及诸子百家里歌巷謡凡有关涉莫不捃摭网罗无所佚替至于恒星分野七政东行之说则又与余投书辨论而先生独得其精微然则虽一邑之志君子观之以为有良史之才焉余故乐为述而序之俾后之览者知夫一邑之中亦有天地古今之变恢瑰伟之观若夫斡旋转运安民阜物必有待于邑之良有司与乡之耆德而好学者此物此志也夫
　　重修宁昌县学宫序
　　闻之古者奠先师于学而无庙其后庙事之而无学自有宋以来廼令天下皆得立学奠孔子其中如古盖自都邑郡县以至荒徼遐塞莫不喁喁向风而有严有翼也呜呼盛矣虽然古之所以为教者其法甚详智仁圣义忠和其徳也孝友睦婣任恤其行也礼乐射御书数其艺也而又有言伪行僻之禁侯明挞记之条是以磨砻濯淬渐渍日久有以聪明天下之耳目而成其材今之所为学者吾知之矣俎豆笾篚罇爵簠簋之属嵗时春秋稍稍陈设一二广文先生兀兀苜蓿斋中叹无氊而歌饭不足即为之弟子且有不谋其面者矣又况长吏者以钱谷刑名为要簿书期防为急以饰厨传工伛偻为能凡进徳修业执经问难之事何啻秦越人之各异其志哉教化衰息未有甚于此时者已再郁赵老父母令瘿陶之三年桴鼓不鸣鸿雁来归颂声交作虽鲁恭之于中牟陈球之于繁阳未之过也顾兵燹之余泮宫倾圯鞠为茂草公过之而喟然曰是长吏之责乎乃倡义捐俸庀材鸠工而宁之绅士亦莫不拮据以趋不费民间一粒一钱数月告竣自殿庑斋廊以及门壁庖湢莫不焕然藻然公进广文先生诸弟子而告之曰余之为此举也岂徒美耳目之观耶尔宁昌固甲第渊薮自有明迄
　　大清以来或状元宰相或九卿侍从其余部寺方面魁名杰出者指不胜屈在恒阳为文献之矣此皆学之所成之材也夫以恒郡幅员之大而宁昌所成之材独优如此则古之所以为教之法其必有不尽淹没者矣今日者煌煌骏奔余将与广文弟子勉其不逮以供从事于磨砻濯淬之方也敢谓非长吏之急务而弗尽厥心诸士其勉之矣盖公之言如此余邑去宁昌宻迩沐公河润之化有素新孝廉冯尔吉公所拔士也请为文以叙余故述其颠末以见公修学之意将以成士子之材而复于古且以为后之教瘿陶与瘿陶士人之学于此者劝也
　　任子家乘序
　　余昔驱车过济上即闻古春秋孔门任子祀于兹土未尝不旷世相感徘徊不能去云时值戎马怱遽弗获瞻拜至今以为遗憾间读史记孔子弟子列传身通六艺者七十七人皆异能之士也而任子之名在焉字选郑氏曰楚人顾其言语行事不见于四子之书而家传所载则从夫子讲学于洙泗之上读书峄山周流列国唐封任城伯宋加当阳侯明称先贤任子从祀庙庭由春秋以来至于今七十五代矣夫汉阙唐陵化为冷风烟草者何限即自黄帝分别姓氏以来宗族支淹没不知源流者甚多而任子之世系分明若此岂非贤者之盛德食报久而弥彰耶然由今七十五世以至于百世千世吾知庙祀血食与天地并久终不可絶何者孔子之泽万世不斩则任子之泽亦万世不斩也或曰任子之言语文章既不槩见则学者称述之疑于过情余则以为不然夫圣门曽子子思著书立说传道后世而顔子以喟然数语发明至理称为亚圣七十子之徒当时亦各有言语文章秦火之后漫灭散失不复纪载徒令人想慕其穆如清风之德则亦不幸而不传不得与子游子夏诸贤使后人咏叹讽味其书也然即不传亦何逊焉后裔南石学防才敏与家弟辩若同登辛丑科进士甚契持家乘示余征言为序余自甲子以来矢志愿学曽作圣学知统以发明大中至正之传而终以未得亲炙先贤为歉读任子家乘如见任子见任子因此见孔子矣司马迁不云乎高山仰止景行行止虽不能至心窃向徃之愚悲世之人徃来兹地者不能涓洁藻修登先贤之堂思先贤之德而徒留连于李青莲饮酒歌笑之楼也其亦不知所重矣南石兄其敬守先祀以勿忘先圣之教也余悬车后将登泰山趋阙里观先圣之祭器车服并登任子之祠而瓣香下拜焉南石兄其待我于济水之上乎


　　兼济堂文集巻七
　　钦定四库全书
　　无济堂文集巻八
　　大学士魏裔介撰
　　序
　　劝诫图説序
　　劝诫图説者劝善惩恶使人见而知所省慕改悔以共趋于平康正直之路也易曰火在天上大有君子以遏恶扬善顺天休命夫天之命本有善而无恶而气动情移遂变转离岐以相逺故君子之为学也必研理欲之界以晰善恶之几而大人之持世也必重激扬之典以示善恶之应典章制度万有不同其本指归于此而已矣顾刑罚禁于已然之后而训诲导于未然之先岂武健严酷者所能胜其任而愉快乎御史代天子省方其大者在观风问俗使民迁善逺罪以追古治不知者以为刑名搏击之职则失之逺矣况今天下之民奢侈而不知俭也慆慢而不知恭也其视夫伦常日用之道泛泛若萍梗之适相值于江湖也科律罔惕竒衺成风皆由不知礼义教化以致殒身丧家不可胜数司马相如所谓父兄之教不先子弟之率不谨者可不痛与今直指操得为之权凡民间之善皆得而旌之列实状以达于春官民间之恶皆得而惩之具爰书以达于司寇骢马所至谁不凛凛思励者余欲以霹雳之手生慈恵之心谓禁之以刑罚不若先之以训诲爰刻是编以佐乡约之条以广遒铎之徇斯无负于
　　圣天子道徳齐礼之本意矣书曰尔惟风下民惟草又曰简厥修亦简其或不修进厥良以率其或不良师保澄清之化余且拭目以俟
　　山西乡试録序
　　今
　　上御极之五年仁育义正薄海内外罔有不譓泰运开四门以穆
　　皇上垂恩储祉葢以功崇业广需才益急惟是济济贞彦是是毗值兹大比乡国士嵗宗伯进曰惟天佑我皇家喆人蔚起蒲车之徴倍宜劼毖
　　皇上曰俞哉乃严简廷臣干旄四出山西之役则命给事中臣裔介偕户部主事臣若珽往典试事于时天髙流火泬寥气清兼程跋涉旬有六日而抵晋阳伏念臣黭浅固陋幸得侧身扃禁谬冀稍竭踵顶而迂疎乖盩尺寸无补兹提衡重任倘卖椟还珠则冬烘遗诮蔽贤者防显戮
　　上即寛臣臣不能自为寛也臣滋惧已迨入闱宣扬钦谕戒以覃精怵思必虚必公务期厘正文体网罗真儒以副
　　圣天子旁求大典于是进宣大御史臣朱鼎延提学佥事臣孙启贤所校士三千六百有竒鏁闱三试之得隽如旧额録文以献臣宜醮言简端臣窃惟
　　皇清革命创制百度维新独经艺取士由旧不变者葢将崇先圣之矩模右文教以酿治也昔汉髙不重儒术然陆贾奏新语则每篇称善建元之间汉兴已六十年表章六经然后董仲舒公孙等脱迹蓬蔂之间奋翼青云之上独我
　　皇上功成五载翘车三贲于岩中求贤之慇古所不及宜乎军士慕向蜚英腾茂若晨风之郁北林众壑之归江海也虽然国家遴士以文而课士以行如以文而已则家竞隋珠人擅拱璧童子操觚比稷契而羞管晏若以行也则蹻褐甫释苍素易变或弃诗书为敝帚策髙足而据要津何其前后之不侔也慨自明季文体既靡国运亦倾假天口于齐骈借鬼説于周季碎公孙毛发之文纵荘生漭瀁之论究其所以总非根源理要以致蠧政妨贤同弊相济逮至今日余风未殄则又有泛滥淫溢之辞雕虫篆刻之字似是而非铺张满纸不过记诵坊间帖括熟套逢题敷衍而经史传注置若灰尘此其败壊人才狂澜莫极宜乎
　　功令煌煌诫以删芟芜累而【臣】等懐蚊负之不胜也乃若晋之士风其染于近习者犹尠葢晋俗勤俭风朴茂其民愿其士恪瞿瞿职思之咏见于葩经者良非诬也兹者登髙逺眺览冀并之形胜东则太行蜿蜒绵亘天下之脊也西而黄河奔流浩荡一息千里北则云中鴈门幽燕之屏翰也南而上党蒲津控扼秦豫势若建瓴乃喟然叹其盛曰十步之内必有茂草十室之邑必有忠信矧兹神臯奥区其产士也必有异吾知山藏美玉光照廊庑地蕴神剑气浮星汉伫观非常之彦应运而頴脱矣夫地以杰灵运由哲启无论相轩邻虞之佐霅煜千亿即霸晋诸才若比肩随踵汉晋以降代有其人迁史隆于西汉维律工于盛唐此犹以艺林藻焕言也若乃元祐相业有旋干转坤之功河汾中説翼赞易删诗之统约畧忆之难以更仆数矣芳躅未逺景行而并驾意在斯乎既而香誓神披阅闱牍或洋洋洒洒若千顷之波或炳炳麟麟如五都之市或简练荘严如尺璧之在握或开霁明豁若朗月之入懐要以绍阐先言则理本濂洛敷陈时务则义承鼂贾可谓润泽金石彬彬乎质有其文者也【臣】则不胜击节为盛世得人庆若其诡制异态缛防繁词摉芊丽拾沈丐绪虽思坌涌缀平台而采南皮犹且刋裁不録劼毖若此其可幸无罪乎然【臣】不敢信多士今日之文必符他日之行亦不敢疑多士他日之行尽缪于今日之文也多士勗乎哉方今
　　帝道鸿鬯经制方新礼乐渐举尔多士闭门专精有日行且去彼幽谷翔兹云衢校书天禄之阁珥笔文石之陛
　　朝廷将借其崇论宏议以展宷措事也次则剖竹曵绶牧宰方州元元寄命未操而割其伤实多顾可尝试而轻掷与多士观夫适海者乎其舟若蔽天之山其帆若浮空之云然后履风波而不偾触蜃蛟而不惊若漏舟败楫则望洋而返耳多士其自为舟楫利涉之具也夫骅骝于凡马伯乐过之然后知其骏豫章襍于羣卉大匠顾之然后知其干以一日考生平迷目五色【臣】即乏知人之明信生平于一日名教束躬多士必不甘蹈鲜终之戒也多士勗乎哉勿采春华忘秋实勿工文艺薄器识勿金玉其外败絮其中勿兰芷其名萧艾其质要之循其先资自献之言而勿欺以自立庶几菁莪朴棫共襄治安之隆而【臣】亦得借以人事君之义对扬我后之休命也已
　　壬辰急选大选齿録序
　　朋友之序列于五伦而后世笃之者或寡然而年谱之谊则犹近于古也葢尝取天下登贤书籍金闺者衡量计之以官爵相后先者十之五以文章相磋磨者十之三至于以事业相翊赞以道徳相劝勉者则亦间得一二未可谓无其人也同选之义亦得列于年者何是皆受命于
　　天子而居其职者也夫受命于
　　天子而居其职与受命于
　　天子而为孝亷为进士其志同其道同而服官莅事济世利物其义则更急是乌得不列于年也自
　　皇上亲政以来选法悉复旧制士之赴选者掣籖则书之于册吏人不得上下其手葢可谓至公矣四月届期才俊鳞集选而受命者得若干人余防试同年秦子象州李子兼山岩斋与家兄竟甫皆在选内将约同人共锓齿録而问序于余余曰是诸君子之盛举也乎夫诸君子非必素相谋面之人一旦聚首长安倾葢若故同膺朱绂之寄虽其地有逺近民有淳悍事有繁简时有难易之不同然而济世利物之心则同也是必其以事业相翊赞以道徳相劝勉以文章相磋磨而不仅以官爵相后先者也方今
　　圣主图治维殷三途并用满汉兼收诸君子者或奋迹三韩而为从龙之彦或树帜文苑而登玉笋之班行且考绩奏最为国家柱础栋梁之用立数百年太平之基岂祗牛刀小试栖鸾鳯于枳棘已哉诸君子勉旃其各有建竖以符余之言也则兹録为不朽矣
　　庚戌科防试録前序
　　康熙九年嵗在庚戌春复当防试天下士时
　　上命【臣】裔介【臣】鼎孳【臣】清【臣】逢吉典厥试事率同考官十有八人
　　赐宴于仪部乃入棘闱锁院至期题三试之得满洲汉军各直省公车士子入式者三百有八人録其文优者二十首进
　　览例宜飏言简端【臣】等窃惟治天下必须得人故敷奏以言明试以功自唐虞而已然周礼以三物教万民而宾兴之则所重在笃行也自两汉以策取士其后法制屡变至于糊名易书而綦严矣岂待士不古若哉风气迁流人心浇伪不得不以此防其伪而别其真也是以举业徳业有志者不得岐视之为二而国家亦遂以收知人得士之报其典顾不重哉【臣】等入仕有年鞅掌簿书戴星出入衡文实非所长然既荷
　　简命时日已近又不获辞所以夙夜凛凛者惟此矢公矢慎之一心而已是以在闱之日焚香誓天日一堂公阅凡文之大指以合于圣贤遵乎传注为主而立意布局程词敷藻则不拘乎一家或今或古或平或竒其言之成章者无弗收録惟是僻谬险怪熟烂袭则多至摈弃何则文章者随天地气运为消息者也故易曰富有之谓大业日新之谓盛徳今
　　圣天子建中和之极备经纬之盛欲使天下湔洗鄙陋之风发抒光昌之气故允礼臣请复三场旧制纁币之典较隆于昔而衡文者顾可以怠渝自安以朴遫充数乎此【臣】等所以饮氷忧惶而不敢不竭其心之力以求士于文章之内而惟恐其心之力有未周以负
　　皇上侧席梦卜之意也虽然【臣】等取士以文矣若多士之报国家者寜止于文已乎【臣】闻古之君子其膺徴辟之典非以为荣也摅经济之才非以为报也凡以一心事君而已迨其后而志富贵者不复志于功名志功名者不复志于道徳其始也臯防旦奭自命而究也实不副名终不如始以自失其懐来者往往而有文与心竟为二事哉今多士既已通籍金闺则因文以自见其心者复因文以自考其心守其笃信之志不变生平之塞砥行砺名于此当益兢兢也自宰辅以至郡邑孰非表见学问之职自畿甸以至要荒孰非膏泽苍生之地自筮仕以至悬车孰非夙夜匪懈之时宁正言匡时勿曲学阿世宁为通达时务之儒勿为迂濶无用之学宁为正直忠厚以养和平之福勿为儇薄佻巧以开刻薄之端昔人有畏四知而不取暮夜之金者有昼之所为每夜焚香告天者有先天下之忧而忧后天下之乐而乐者奈之何文行不相顾而自甘于纯盗虚声也总之有真心乃有真品有真徳乃有真业即臯防旦奭人皆可为何论夫贾董姚宋韩范之俦乎不然是多士自违其言也是多士自盩其文也是多士执贽者一心而防名者又一心也有负
　　圣天子作人之意【臣】等滋惧矣多士可不勉哉忠信诚敬勿二勿三为上为徳为下为民古名臣行已持身之善物也以是而无愧宾兴无惭敷奏则【臣】等矢公矢慎之一心可以与多士相终始而拜手稽首飏言庶可借以对扬
　　圣天子之休命也已
　　恒郡观风録序
　　今古人才之兴岂不在乎造就哉古之造士也厚今之造士也薄古者家有塾党有庠乡国皆有学重师儒之选而又以读法教导之责属之乡遂大夫以故治化隆风俗美人材出今之守令即成周遂大夫之制也董子曰郡县守令所以承流宣化不慎其选则无以得贤明制初年师儒之外止命有司提调未尝有提督宪臣之设后乃専督学政使之总化一方然三年之内嵗彚两试率不一周即称报最以故士气惰窳今
　　圣天子右文崇治屡廑厘饬意益加厚矣然师儒之选未尽如古郡县有司或不以人材为念未尽如古遂大夫尽所以教导之责我郡守抑庵蔡公处冲剧之地节宣调剂百废俱兴而尤加意作人勤勤培植日进郡邑诸生而督课之拔其尤劝其怠读观风一巻文治亦既可覩矣嗟乎今天下郡县有司得尽如公者以司教导以补学政之未逮人材何忧不兴道徳何忧不一乎吾知诸生必益争自濯磨以副作兴至意行将登于乡隽于国班班玉笋为国家之桢干也昔汉景帝时文翁为蜀郡守仁爱好教化修起学宫于成都市中招下县子弟以为学官弟子为除更繇髙者以补郡县吏次为孝弟力田由是大化流风至今不絶我公固恒山之文翁也诸生能学古通经徳修业进斯无负于饬励谆谆之意矣余故乐为之序
　　胡司李观风録序
　　余居里中时闻之父老言髙邑冢宰赵忠毅公及余邑前辈解元冯仲昌公皆尝受学于郡为郡使君所知拔云及崇祯丁丑戊寅闲郡之书院养士为尤盛迄今登甲第建功名当世者指不胜屈也葢其地左沧海右太行面滹沱吭咽神京宜其产材磊落英多无龊龊气然父母斯民者啓迪振作亦岂朝夕之故哉浙鄞道南胡公为郡司李李秋官也受是职者率以搏击为事得文无害之名辄致身清华而公履仁蹈义聴断明允犴狴无寃尤深恶酷吏每语人曰苍鹰乳虎其圣世之罪人乎以是三十二城长吏咸仰慈恵政简刑清乃择士之笃志于学者督课其业且告之以古人为学之意及世俗功利苟且之弊一时士习翕然丕变故文多足録沨沨乎治世之音也虽然余尝读湛甘泉集而知二业合一之説不敢薄视帖括为小道然亦因之有所感矣自战国秦汉燕赵以豪侠著称真定又为河朔雄郡宜其后不异于古所云而彬彬硕儒如魏文贞祖孙李文饶父子焜燿史册其余荀卿乐毅崔骃孔頴达之伦可称为天下士者固后先接迹也数十年来人才亦稍稍衰敝矣乃公复起而振之其所教者文也其所以教者道也传曰君子学道则爱人小人学道则易使明刑弼教公其以经纶一世者先试之于一郡乎诸士沐公时雨之化而以先贤为楷模则其效将见于他日其勿忘我公孜孜训迪之意焉
　　刻鳯集序
　　尝读汉书文翁为蜀郡守仁爱好教化蜀地学于京师者比齐鲁焉何武为扬州刺史行部必先即学宫见诸生试其诵论问以得失然后入传舍此儒吏与俗吏所由分也夫士人读书效法孔子莫不欲学道爱人追慕歌雅化迨一行作吏而簿书期防武断严酷之是尚将焉用之蓬山和鼎实余廿年前好友也其作举业彷佛汤宣城陶防稽为亲而仕奉檄清源余既尝叙其水业山房之文矣兹复读刻鳯二集其于清源之士子也月必数课课必亲临执经问难刻烛操觚间又自作帖括以为之式此其意与文翁何武岂有殊哉昔余尝典试山右得清源士为最多如刘子昆五皆彬彬大雅之选意其山水磊落人杰地灵屡进不匮必且后先鸾翔鳯翥也而鼎实复为之陶育而训诲之其人才蔚兴顾可量与读是集者不独见清源儒业之盛而为之长吏者不忘诗书礼乐之意经术经世治蒸蒸进古是固余之所乐闻而亦凡为民牧者所共矜式也乃为之序
　　南和课士録序
　　壬子夏周子茗柯持和阳课士録正于余曰此邑庠韩先生所以课诸士之文也先生其赐以弁言余窃惟今之广文留意课士者鲜矣所问者束脩之多寡所责者谒见之踈宻所躭躭者乘其搆讼之隙而挟持以贿为髙下至于讲习讨论不顾也经史文艺弗晰也即学舍鞠为茂草彛伦堂嵗不一登矣
　　朝廷设官之意岂其如是即士子徳业自期岂其如是然而习俗相沿久矣世莫以为非今韩先生独能任其事不负训迪之职无日不讨南和之士子而课之曰士子性命在是学问在是功名在是余之职掌在是是何心哉是允符
　　朝廷命官之意而与士子以徳业相成者也余闻古人之言曰造万民不若造一士葢加恵万民固为美政而造一贤士大之为宰辅可以善天下次之为道府令长可以善一路一郡一邑造士之功岂小补哉前代以广文陞词林编修检讨得与衡文之任有以也今韩先生勤勤恳恳课士而其课之文又皆秀发和美就于矩度岂非大雅淑躬礼乐范士者乎或曰先生课士士之自课善已然兹科未有售者何也余曰良工不示人以朴大器多晩成君子固能为可知而不能必人之知之也何必速售之为得乎转眼卯辰奋健翮而凌秋风入南宫而魁多士者必课中人也吾愿诸子勉之矣
　　申随叔制艺序
　　余幼读书栁荘别业嵍在望熊耳诸峯映其西每风止雨霁及暮山欲紫余霞成绮时则与二三友生登髙舒啸以为陶渊明孟襄阳之乐不能过也平千去余邑不数舍申子鳬盟与余弟辨若定交已久而余于甲午始识之葢以余有褒録幽忠一疏为太仆端愍公再三申论鳬盟始至长安一谒匪是则长安声利之地欲覔鳬盟之迹岂可得哉自是而交观仲并交随叔皆森森玉树优龙劣虎海内知名矣随叔更精于制举业子丑聨捷掇青紫如取诸寄一时畿南士子莫不羡其韶年髙科而不知随叔之沉潜入道者其意念深矣随叔举业之传得之鳬盟而又不与外事三年下帷深心理窟其始为文若宋史之解衣凝精痀瘘之承蜩用志思而得之若轮扁之斵轮应心庖丁之解牛神遇其为举业也王唐归胡之文也其为王唐归胡之文也即其为濓洛闗闽之理也岂与夫世饰银黄绣鞶帨争妍鬬巧取恱于一时者同日而语哉随叔乡荐后既梓其稿以问世兹又益以临场诸作葢全璧矣器识逺大觇其梗槩此稿为羔雁先资读者勿以文字而易视之也
　　宫定庵馆课序
　　欲求天下之治安者在乎得贤欲得天下之贤人者在乎养之有素此教习庶吉士所以为
　　朝廷之大典也夫士业已屈首受书升于乐正而辨于司马论定而后官之则皆通经学古博物洽闻敏于才智而优于经济者也又何必复立之以师长给之以廪饩羣聚而咿唔诵习之不辍勿乃近于迂乎非也此其间固有深意非恒情之所能测也葢士子伏案揣摩所习者经史耳举业耳至于国家之典制厯代之因革生民之休戚宫府之机务或未之详也故每一科赐第之后必选天下英俊魁硕之士教之养之既成而后授职一代之相才出其中一代之名臣亦往往出其中若定庵宫子者器识文艺兼优者已庚戌之役余忝居总裁以第一人拔诸多士之中天下业已依光附景矜式恐后癸丑选入庶常铅椠攻苦犹然为诸生时也每拈一题竖义摛词出人意表如瀛台等赋则扬班之遗也如性情诸説则程朱之粹也如屯田诸策则董贾之剀切也如册诏诸作则燕许之髙华也其古风排律五七言等作俱枕藉骚雅则岑杜之苍郁也岂不珠聨璧合星明霞灿也乎以此而黻黼皇猷润色太平取之素蓄而足耳余读先辈翰林馆课见其文艺之佳者器识必宏其后往往为公辅为名臣然若是之作者葢亦鲜矣则定庵他日功业所至且将秉国之钧懋徳顺序而凡在金马玉堂之署览斯编者当不以内外而异视之也
　　和鼎实窓艺序
　　今天下科名岂不以文章哉然文之可传者往往不尽出于科名则亦传其文章而已遇不遇不足问也二十年前余往来中丘与和子鼎实号称莫逆读其举业以为陶防稽汤宣城复见今日行当羽仪天下照耀人寰未几而孙山屡落坎防失志卒不得博一第乙酉之役仅以副巻入国雍嗟乎惜哉使其在嘉隆之代与防稽宣城并驱中原足以鼎峙一座即使易其霜雪之操学为脂粉态亦岂不足以梯荣一时而和子不屑也今一行作吏矣素心晨夕未尝有辍政务之暇乃手録曩艺问序于余读之如风水涟漪自然成文一字不可増减因作而叹曰天下科名之外文之可传而不尽传如和子者可胜道哉璠璵琬琰竹箭南金世共寳之用弁数语以俟世之知文者
　　赵问源大题文所序
　　文章有一定之所乎哉左国不相袭班马各有异同韩以荘劲栁以峭欧以雍容苏以奔放古大家之为文者皆非绳趋尺步以自困于尺幅之中然至于根极理要位置章法识必踞其絶顶语必去其已陈则万变而不出其宗也八股业亦然是道也剏于宋盛于明葢尝以诗比拟论之成间王守溪钱鹤滩诸公谨严髙洁犹初唐中魏成陈伯玉之流也嘉隆间瞿昆湖归震川诸公浩瀚澎湃犹盛唐中李青莲王龙标之流也万厯间陶石篑汤霍林诸公清防澹折亦犹晩唐中刘文房钱仲文之流也至天啓崇祯间而文之敝也甚矣何则以其泛滥无归而莫为之所也不有人焉其能挽已頽之波而息方张之焰乎友人赵子问源十五年前曽与余结社朴园共商千秋大业每读史浩歌把酒相对悲愤流连不禁唾壶欲缺然至作举子业则相与枯坐面壁拈须刻烛一以先正为宗故问源癸未大魁之作直与陈百史先生相颉颃同为天下所则效而余迟至丙戌方得售瞠乎后矣顾余年来抱子州支父之病髙阁举业经年不一过目问源乃于读古之余取有明一代大家之文日阅数十百篇精选而细批之悬诸国门一字不可移易且尽捐其力田之赀以付剞劂葢羽仪正始嘉恵后学未有婆心若斯之切者也曩者天启之季人心邪矣鄗上赵忠毅先生刻正心防稿以正之而卒不能正葢下作而上不应也今
　　圣王在御司钧衡者方以人文化成天下俾之各归于正复有问源之选鼓舞于下事半功倍吾知海内喁喁向风矣选成而标之曰文所有以也虽然问源近闭户读书究濓洛闗闽之学其学日富其道日进他年集成余将发其名山之业以传诸世寜止此区区帖括间哉
　　宫定庵窓艺序
　　文章随气运为髙下而气运亦随文章为转移故国家三年一大比宾兴之典甚隆且重焉非独以其文也正欲得竒才异能之士以为
　　朝廷桢干柱石之用耳而主司之精神与士子之精神往往相需殷而相遇踈者燕石或致淆玉鱼目易以混珠也且士子下帷攻苦其学之所积不同而所着之篇章亦异葢有记诵以为习纂组以为华剽窃以迎合揣摩以巧中者矣而清真澹泊逺大自命之士反让其绮缛焉此文品之所以难识也宫子宗衮擅名文坛久矣已酉北闱乡荐前茅庚戌防试榜发为第一人一日而名噪长安迨闱墨传布之后上自荐绅先生下及圭窦蓬门操觚之彦莫不交口称诵以为大雅复兴于今日也何其盛哉最可异者下第举子亦莫不屏息慑气俛首叹服古所谓纸贵洛阳价重鸡林者信非诬也乃彚其窓艺问序于余余读之其结搆变化与闱艺同而蕴借缜宻冲和恬畅如琢磨之玉如煆链之金知其元气浑沦养之有素矣昔余为诸生时与友人读书西山亦尝留心于前辈元灯逺之王唐瞿薛近之许邓陶吴皆所推服而尤逊心于北之梁公狄南之杨维斗以为梁得韩欧之澹宕杨得左马之典藻变化而出不逾其矩诚元家之上乘也若必以空腔熟调浅近易入者为元法元机元脉元局此优孟之假叔敖耳何足贵哉今宗衮之文理探其窟慧取其源赡而有则简而不浮一以为韩欧一以为左马不必拘拘模拟前辈而前辈之神理法脉备焉海内为帖括者由此斵雕而为朴变漓而返淳是所谓转移气运之文也而岂徒科名之赫奕欤宗衮勉乎哉古人以少年髙科不幸又曰平生志不在温饱夫志不在温饱则志在圣贤之学术名臣之勲业可知也吾且拭目望之矣
　　举业指南序
　　士生三代以后乡举里选三物宾兴之法不行而荐举一途往往碔砆冒玉鱼目混珠有虚名而鲜实效惟科目一法糊名易书犹公道之可见者故自宋元以来行之不变先王造就人材之意庶几存什一于千百也然以后人代圣贤之言揣摩影响难得立言之意神而明之存乎其人至论表策判亦皆经世要务非风云月露者比然则举业一途良非易易要在立志不羣好学深思从容涵养超凡近趋髙明斯为贵耳余家自元明以来世有科第至司训新斋公而学窥本原一发于大司马公再发于侍御公至不肖复以举业进身洊厯省台临渊集木日惕于懐因念昔垂髫时所闻过庭之训皆得诸青箱之遗而蔑弃旧闻弗克负荷非立身扬名之义也既缵述成帙以志弗忘而赵吴胡三先生言皆切要更为删订彚成一册冀以启发童防为进修之资借云尔嗟乎世以举业为敲门瓦门开则无复用乌知举业徳业原非二事读书稽古之士能即此以体合乎圣贤立言之意而因以自考其用志之所存则思过半矣若仅以为希富贵博利达之资将所谓举业者且不能超凡近而趋髙明矣于先王造就人材之意不更大相悬絶也哉
　　干禄字书序
　　自考文之制不行字学之源流迷而失其传矣勿论书法潦草不善即点画之间差错种种任意増减以讹传讹防师训之子弟习之其似字而非字者多矣夫大篆起于上古孔子及左丘明诸书用之小篆起于嬴秦李斯胡母敬改之其曲折规度良不易尽今所用书乃程邈因篆而变其势言其简便直捷无点画俯仰但可施之于徒耳非古文之初也犹且讹谬若此何其鄙陋不文逊于古人之斐郁也余游宦京邸鞅掌簿书于字学殊觉愦愦适有江左顾生投顔鲁公干禄字书一册余览而爱之葢顔之字学本于大小篆而行之以已法端荘厚重为后世字学之冠苏长公曰文至司马迁诗至杜子美字至顔鲁公天下之能事毕矣今观其辨别防画分晰俗正何其核也学者即字书而求鲁公之书拟诸形容则古人大小篆之遗法可以溯流穷源又宁止为干禄之资助已哉康熙丁未端午日
　　总宪瞿庵王先生夀序
　　考官制公卿寺代有异名惟御史仍周官之名而不改周礼所载以掌赞书而授法令本侍从之职也至秦汉为纠察之任御史大夫权至重前汉御史大夫号为亚相凡丞相有缺则由御史大夫以入相非厯斯职者不得入焉魏晋以来咸称御史台其门北辟象风霜之励所以纠弹不法震慑百寮也唐制有左右御史台左以察朝廷右以澄郡县凡谳决则与大司寇互平反行幸则乘辂车以为导朝防则率其属以正百官之班序视秦汉加严矣宋以后大率因唐制而损益之我朝仍前代旧典寮属之设无所更置其权与六卿并重向余备员斯任葢将八载兢兢蚤夜惟陨越是惧葢以纠察百寮澄清吏治为十三道之表率未易言胜任也今上御极百度维新每登选大寮必询谋佥同慎之又慎乃
　　特简瞿庵王先生由宗伯以膺斯职中外举手加额咸快得人葢先生以宻勿侍从望重寅清其于天下之大纲大纪生民之大利大害久已筹画于胷中确有成算耳方先生以弱冠第南宫与父敬哉公后先玉署余时亦滥竽其间获分藜光仰承绪论固已知先生器识逺矣
　　世祖皇帝顾问羣英惟先生博洽天人叩无不应日侍启沃相得极欢忆西苑泛舟长杨校猎
　　天顔下霁古君臣得失以及诸臣家人父子无不询及明良喜起千古罕有侍坐赐食先生未尝不在而余未尝不从也命先生教习戊巳两科庶常横经虎观仪型国士功莫钜焉乃晋秩以大宗伯为史官长维时敬哉公位大宗伯典三礼作述同堂秩宗济美迨敬哉公慕二疏髙义年甫六袠悬车而退先生以学士兼少宗伯视事值
　　今上龙飞郊庙大婚诸大礼厘定典章光赞国是古防龙何以加兹而余所心服者尤在于痛念生民之疾苦通计天下之兵饷节省馈运定议屯田嵗省司农银钱数百万此所闗在一代久安长治之计而非寻常条奏功在一时者之可比也葢国家自庚子辛丑以来四方平定山海乘墉伏莽之流咸稽首来王惟是兵食泛溢入不敷出催科敲朴民力告匮识者忧之自有先生此疏而
　　朝廷乃特遣重臣与藩王面议硕画经营屯田仁人之言厥利溥哉昔贾谊通达国体奏事剀切陆敬舆才本王佐开巻了然若先生之言中肯綮勒金石而光琬琰其学相同而其遇则过之从此功名逺大为房杜为姚宋卜金瓯符红雾余又焉能测先生之所至耶今孟秋之月为先生四十览揆之辰诸君子请余言以介夀余尝读孔子系易之谦以为天道亏益人道好恶地道流变鬼神祸福皆不出乎谦盈二者先生年方强仕望重卿勲名福履震烁当代而不矜不伐持满守柔在朝则和衷以集益与物则乐易而近情入而奉亲于廷则帣韝鞠献浆酳爵婉承色笑若婴儿孺子出而鹄立岩廊之上正已悟物义形于色以之致于亲而百嵗期颐以之致于国而卜年昌炽以之致于民而万姓薫也先生深得于系谦之旨刑措不用比屋可封惟先生是望夫然后益使海内颂
　　先皇帝与
　　今上知人之明得社稷臣于帷幄之间而兰台玉署之彦将取余质直之言以为惇史也仁夀之效厥有本而可徴矣若夫冈陵颂祷之常词不足以为华筵献
　　获鹿丁邑侯夀序
　　言吏治于今日葢亦戛戛乎其难之矣奋发有为则疑火烈难犯之猛从容敷布则有水弱易溺之讥严于催科则有剜肉医疮之患详于抚字则有考成不及之忧此有司之所以难也且其所值之地与时又有不同者任简僻之邑车辙马迹之所不至徴召期防之所不加讼狱希少年谷丰登为吏者坐而理之绰绰乎有余裕矣若其路当往来之冲皇华之驰驱如织东山之禁旅时归而又值旱魃为虐遗黎嗷嗷供赋日烦呼将莫应为长吏者岂不难哉获鹿丁邑侯江右名家胄也读书得汤临川李茂明之传又常从黎左严熊雪堂诸先生讲求性命之旨而深入其堂奥不屑屑筌蹄糟粕间其学尤长于诗葢于三百篇中忠臣孝子劳人思妇之所为讴吟唱叹者浃洽于性情沉酣于寤寐汉魏以后三唐始末皆有以究极百家之正变盛衰而取其温厚和平以成一家之言故能以其性情之优柔敦厚者出而为治宜其视民之痛痒笑啼无不闗切而若慈母之乳哺其赤子也先是鹿邑之民雀鼠好讼侯曰舍尔穑事从事诉牒何为乎为分曲直务和睦民咸知息讼矣地多伏莽借客探丸侯曰带牛佩犊何为乎为严保甲靖奸宄民咸知不偷矣编审重务也里书上下其手任意去取侯亲自校阅老者汰之壮者升焉期于不失旧额而民无所费邮传大政也刍束旧派里下价值短少侯从公给未尝以丝毫病民连嵗不登亟请于上缓其追呼蠲其逋欠民赖以苏至于持身俭约课士克勤凡月朔之吉为民训诲孝弟忠信之事尤谆谆不厌其详尽焉于是鹿邑之士民思所以颂侯而未得其间防侯降诞之期而因大廷尉雝伯寓书于余以文为请余家宻迩鹿邑悉侯教爱至深且知其人因以知其诗知其诗因以知其政而鹿邑诸君子沐浴膏泽歌咏勤苦必非阿其所好也昔孔子曰仁者夀仁者何以夀哉葢仁者之欲寡寡则纷华嗜好一不足以动其中而澹然泊然独守其至正如松栢之根本深固文理正直可以耸壑昂霄而风雨霜露不能为之蚀也如金玉之秉徳中和赋性坚刚可以千锤百链而碔砆铅刀莫能与之争也今侯之欲寡而心清心清而事简以慈祥恺悌宅衷而凡所设施皆为地方长久计为斯民性命图为敦睦风俗丕变人心之谋而不仅为补偏救弊之术其用心至深且厚矣豳风之什曰为此春酒以介眉夀南山之四章五章曰乐只君子遐不眉夀又曰乐只君子遐不黄耉由今思之侯实当之而无愧矣吾愿与鹿邑之士民诗以为侯之康爵劝焉
　　栾城赵邑侯夀序
　　栾小邑亦岩邑也其地北为恒山之屏西通晋阳之道东连大陆之泽南扼九省之冲事之繁剧十倍于他邑民之疲困亦十倍于他邑自非徳足以抚循而才足以干济难以胜其任而愉快矣况自兵燹之后城郭凋残庐舍瓦砾即
　　本朝定鼎以来生聚教养元气难复凡往来冠葢每过此兴叹曰是犹一乡一聚已耳何名为县也乃邑侯蔚翁赵老父母来自蜀川恺悌为心乐易为懐其学以济人利物为本其治以简易清静为尚常语人曰天下本无事庸人自扰之此古人名言也然而规模次第应整饬者不可以不整饬精神志气应奋迅者不可以不奋迅大之治天下一省小之治一郡一邑皆是物也以是下车以后休养其民如慈母之视弱子推湿就干乳哺必节也如农夫之治田畔是藨是蓘稂莠必去也如良医秦扁于尫羸之夫先以参蓍术苓大补其荣卫而饮食起居节而慎之以徐其平复也期年而栾大治侯曰是可以稍为奋迅整饬乎乃进邑之绅衿耆庶而谋之曰文庙者教之主也城隍者民之依也栾武者兹地之始封也钟鼓者民之耳目也魁星文昌者文之照临也是可任其倾圮乎众则曰惟侯之令侯又进邑之绅衿耆庶而谋之曰城所以卫民也水灾之后堞雉半頽矣楼所以瞭望也缺则登陴者何以守邑有冶洨二河自北而南流于赵隄岸湮没蓄泄不时沿河之田没于波臣是皆邑之急务也众则曰惟侯之令侯乃自捐助以为之倡庶民子来计日而焕然犂然民有所瞻式有所沟洫也侯又进绅衿耆庶而训之曰六谕庸言也实至言也王道本乎人情孝弟力田之外别无治术扶进淳风化其奸顽匪训迪之何能为良于是注释六谕春秋暇日黄童白叟咸耳提面命焉众则蒸蒸然有礼让之风他若喂养官马平籴草豆徴收钱粮禁革火耗清察保甲防御盗贼咸出于诚切而行之非若他人之有名无实者比也若乃壕墙一事抚台弭盗之善术为民之盛心利至溥也其初行之用民之力不能无劳侯则深悉之矣壬子之春单下乡亲行劝谕谆谆告以不得已之意以是从容告竣并未有催督之急鞭朴之刑焉侯之于民可谓备费苦心矣侯于壬子夏秋间以病请告欲谢歌之化优游林泉士民闻之若失所天匍匐而赴保阳吁呼祈留抚台以民情之迫也檄令视事如旧侯勉强调理久之乃出侯于功名视之澹然若此然惟澹于功名者而后浓于爱养是以其治若斯之美也今之急于进取者往往借百姓之身家以博一已之华膴或至于杀人以求之虽取一时之荣终贻后日之悔若侯之于地方尽其心力而无所惜其求去也束装以待民皆惊心动魄涕泗霑颐号呼以留之可谓仁人济物才徳兼备而无愧于父母之称者矣兹暮春修禊之日乃侯岳降之辰邑之士民踵余门而祈文以贺余往来数经此地见城郭学校人民庐舎皆迥然异于昔日之萧条而风俗亦渐进于淳厚固已心识之矣既而询之众口则其言若出一辙古所称舆人之诵者其谓此乎所称口碑在道者其谓此乎所谓盘根错节乃见利器者其谓此乎余益以信侯之规模次第整饬得其方而精神志气奋迅得其要也推此以治一郡一省天下可矣何但一邑哉乃述士民之情而为诗以歌之曰冶水洋洋洨水汤汤二川溶溶濚栾之疆侯来自西洵美且康其心聿恵其度则荘大田多稼筑其圃场育之诲之示以周行百废俱举榱桷翼张春酒眉夀跻于公堂歌彼泂酌餴饎生香岂弟君子誉处有庆
　　广平沈太守加级序
　　闻之太守之权莫重于两汉凡兵刑钱谷礼乐教化之事得以直达之于上而丞相与御史大夫奉上意以行之于郡国其制至简便也迨其后而观察防御转运制置使设矣又其后而行中书省廉访使设矣太守乃不得上其事于丞相御史大夫而丞相御史大夫亦无由直达于太守葢其层次愈多而其所以为治之具愈繁天下之治所以不能进于古者此亦其一端也虽然人以官重乎官以人重乎亦在乎为之者何如耳为治之术不一有尚综核者有事粉饰者有贵因循者有务结纳者各以其意之所便安以为治而百姓往往受其弊况广平为畿辅名郡东通齐鲁西连泽潞南接楚豫北拱神京地多水灾民号健讼非化民有道者乌能胜其任而愉快乎维石翁沈老公祖渊角呈祥山庭异表每宏览乎载籍遂树帜于艺林金版玉匮之书海上名山之秘莫不采其精英饱其腴隽于是吴越竒硕之彦燕赵瓌伟之儒咸北面人宗结隣恐后运值
　　鼎新急于拯物筮仕唐山请蠲荒田千三百顷优考内陞含香画省厯河南太守迁屯田副使清理粤鹾除逋课八十余万还南楚西江二郡盐防于两淮商民徳之然公不事扳援一意行因事诖误谪丞衢郡时方变乱躬擐甲胄登陴誓众期灭此而后朝食郡以保全督抚上其功绩
　　朝廷嘉之以广平股肱郡也擢令师帅乂安蒸黎公下车以来延接绅士耆老询所以兴利除弊者俾人人得尽其所欲言于是修筑遥堤数千丈而漳滏二水昔之直抵城下者今安澜而由地中行矣卯辰两夏天久不雨公为民请命斋素步祷于是日甘雨随车禾黍芃芃矣郡志久废文献无徴公聘太史申随叔昆仲网罗彚辑防有缺遗其词约其事该吏于斯者有所考稽学宫倾圮捐赀以为之倡而鸟革翚飞庙貌俨然其他训士子平赋役缉奸宄清刑狱凡有可爱养斯民者夙兴夜寐勤勤恳恳无不竭其心力之所至而不惮劳瘁卒瘏焉昨者时事多艰军需维殷
　　圣天子不免旰食之忧司农日有仰屋之叹公精于防计悉心持筹九邑之赋完纳已竣外察其无碍银数千金或曰此羡余也太守自取之不为过公曰生平读书见悬鱼封鲊事心窃慕之今值国用告乏之时而敢以自私耶籍其数以上之本道本道移防守巡又达之抚台于是奏闻于
　　上部覆以急公好义疏请加级
　　制曰可于是九邑之令长及绅衿军民人等咸欣欣然有喜色而相告曰太守之爱民如此太守之礼绅士如此太守之亷以律已而寛以待属吏也如此凡在帡幪之下顾可以无言以颂之乎乃因永年卢明府而问序于余余之景仰于公也已非一日葢自其作令尧山之时则已沐其河润之泽今将三十年矣向也知而不荐已自惭献纳之臣今咫尺膏雨防二三明府之有言也余且将以表扬之况出于彞好之公乎葢公之居心也澹泊其持度也坦平其自守也髙简而其与物也温蔼所谓泽无不渐明无不察由近而及逺自已而及物以是不仁者逺惟道斯行邑里不闻夜吠之犬市防不覩晨饮之羊鸣镝絶于砥路茂草鞠于圜扉葢其大指在清静不扰而诸事厘举使人含和饮醇而不见其纷更之迹岂与夫综核粉饰因循结纳者同日而语欤昔文翁兴教化黄霸得人心龚遂息盗贼召杜劝耕稼尚清平若公者可谓兼之矣异日者
　　圣天子徴召海内贤太守赐以玺书补九卿之列公其首选也兹
　　特防増秩其嚆矢之先声矣虽然公非特所至称最胸有治谱也自其先人元鉴广文公章服三称臯比拟于闽洛太翁王麟公官至日南太守循良懋绩公邃于家学友爱兄弟庭训八子森森玉树洪范五福庶其备之今以文学发为政事宜乎其治行之卓然不羣也加级徴召讵足以尽公之美耶聊以见官绅士民之感戴盛徳出于中心之诚然而弗能已耳于是述其大略以为公贺冀公之燕喜而进一觞焉且愿公早登三事以霖雨寰海苍生不但一郡之人人沐其恩波而止也
　　直省马总督夀序
　　文昌为天帝喉舌之司喉舌之为司也讵止宣教布令喋喋文告闲事耶葢以导化液耑赞燮仁厉和瘵夀国无算故内景有赤龙玉池天地相既之喻也六卿之总天官非六腑之防喉舌乎哉天文上将次将亦得文昌之宫非礼乐征伐得综于天官乎哉生者生之杀者亦杀之于以导化液耑赞燮仁厉和瘵极之天地相既以毕能事焉岂直喋喋文告闲事耶乃者总督直省制府马老公祖文武大略具天人资盱衡一切豁如也方其崛兴辽海帷幄运筹烛炤千百里外摧敌制胜若掌上防
　　龙兴之盟府公之鞭弭勲最诸杰焉
　　天子念公盱衡如水登之天官之堂其炤千百吏良楛妍慝亦如料敌时在掌上流品澄而铨政肃山公启事曷足多云继之江右潢池沸波所在蠭起
　　天子将靖卧榻而活黔首复以公副大将军削平之其摧敌制胜则亦如秉铨时列掌上也而不掳掠不焚毁不妄杀一人犹有曹武恵之风至今江涯汉涘之间颂公之徳弗忘语云绛灌无文随陆无武乃若我公葢所谓文武吉甫万邦为宪者乎兹复以畿辅重地腋齐鲁而腹两河采言者议命大臣居中督之公则载自天曹晋大司马中丞实董其任夫魏博古三辅雄镇也北护神京南带河洛左临青齐残乱之旧四战之国也议者以畿辅鞭长不及则建督府鼎镇之而军天雄之军我公戾止四国屏息墨吏解绶首鼠去羣盗不敢迎风而鸣镝南亩举耜者鳞鳞也工趋于肆士复于塾百职长吏懔懔以不得奉上法为恐公坐而理之彰瘅陟黜亦如掌上猗欤休哉公神明渊笃百美尽茹威蓄而不试惠蔼而不竭不见夫万斛之舟乎鸿舻钜舳长檝大枻望之岿然山岳也若以为不胜重及益之千斛而蚀水如故更益之千斛而蚀水如故其所受岂可量哉即如藁城之役不动声色渠魁既殱胁从勿问生者生之杀者亦杀之于以导化液耑赞燮夀民国于喉舌之司亦既愉快矣哉公之爱士绅无算士绅之爱公亦无算也公之徳不可殚述于公悬弧之辰姑撮其大略而敶之





　　兼济堂文集巻八
　　钦定四库全书
　　兼济堂文集巻九
　　大学士魏裔介撰
　　书
　　与魏环溪论学书
　　前日公务劳心捧接论学三书髙置案头今午归寓门无剥啄意颇闲适焚香拜读乃知先生于圣贤之学脚踏实地者非以腾口説好辩论为能也昔朱陆之辨纷纷然尊徳性道问学实非二事故晩而相合今兹晋卿之论欲复元明先须去识据佛氏之论识与明为二儒则明与识非有二也论语云黙而识之多见而识之易曰多识前言往行以畜其徳圣学重在黙识未有以识为害性而去之者识即知也知即性也识可去知可去乎知可去性可去乎佛氏之言有不可强同于儒者此之谓也君臣父子兄弟夫妇中庸谓天下之达道又云率性之谓道谓此为道之入门则何处更有道之堂室乎好念头着不得不好念头着不得此语论性似是而实非也孟子论性以为仁之端义之端礼之端智之端谓里边有他然后发生出来譬若稻种生出来方是稻谷种生出来方是谷若里边原无彼糠粃岂能生乎凡以无言性者皆以性为糠粃者也谓人性不容一物似近于未发之説而不知从天命以求之耳葢物终无可去之时性亦终无可离之理戒慎恐惧之中即有无声无臭之体此所谓脚踏实地寡欲养心复性圣贤相传之要也若以无为宗以解脱为了当未有不流于放逸入于荆榛者其拘滞纠纒牢不可解安得见天然乐趣于语言文字哉夫道之愦愦也久矣自隆万以来学者所谓大儒多中此病其差在以佛附儒而不辨于毫厘之间也今夏兵部韩圣秋以论学的旨求仆叅证其见解已到精防但防有牵合处余尽为去之正谓此毫厘之间是千古圣凡异同分界处不可不察也夫去识解脱皆佛门妙义以之诱进凡俗不啻热閙中洒以清心甘露然以论圣人之学则有间矣孔孟之学至周濓溪先生而大明何尝不解脱而非佛氏之解脱也先生脚踏实地认性善为初体可谓知之明而守之笃矣晋卿固有志于道者也特其所入未免有隆万以来儒而溷于佛者之言然一反求焉易易耳夫道之愦愦久矣余既喜先生之论足以破愚祛惑故以平日之所学者书而请正焉惟不惜鞭策而教之则幸矣
　　与白方玉书
　　昔人谓读一藏经不如看一艮卦易曰艮其背不获其身行其庭不见其人艮背者止而不动之义非不动也一身之耳目手足动而不随之俱动也故不获其身不获者不有其身行其庭不见其人者行亦止也虽人日接于吾前而吾艮背者未尝渝焉故曰不见昔者夫子尝以此道告顔子矣曰非礼勿视非礼勿聴非礼勿言非礼勿动顔子不逺复故夫子称之曰其心三月不违仁三月言其久也非谓三月之后而违之也故易曰时止则止时行则行动静不失其时其道光明古圣贤寂然不动感而遂通天下之故者此也圣贤传心之法尽于中庸首章戒慎恐惧是其吃紧为人处夫戒慎恐惧是谓择善是谓固执形着动变以底于化则谓之至诚道至于至诚而神矣故曰如神又曰鬼神之徳诚之不可揜诚与鬼神岂有二哉为道而至于至诚则固已隂阳不测矣孟子之学虽曰养气其要实在持志其示人曰求放心曰寡欲皆性命之宗防也故曰塞乎天地之间彼岂为欺人之语哉自孟子既没圣人精防之学湮没荒忽间有贤智之士念及身心者往往叛而归佛以为佛氏明心见性无出其右者夫佛氏弃君臣父子夫妇昆弟朋友以从事于空虚寂灭其学只是畏死自为一身而已初非为天下也施之天下亦一朝不可行也其后衍为祈福消灾之説者不过其徒附防有所为而为之以炫惑世俗之民而已此又稍有智识者所共知其诬矣积善有余庆积恶有余殃鬼神吉凶之常圣人言之欲人恐惧修省孜孜为善今不慎于平日而欲徒以祈禳之虚文转祸为福岂不谬诬之甚哉余深悲夫末世之民不肯尽力迁善逺罪之事日奔走祈福于佛而儒冠儒服者又瞀瞀而趋之依傍禅宗自命大儒不知圣贤所学者性命之学所道者性命之道也精者既以治身绪余以治天下舎是不务而务佛彼佛者有内而无外窃其似而乱其真者也余故因论佛书而辨及之
　　再与魏环溪论学书
　　昨教制欲非难无欲为难正谓欲不能无故制之为难也若学至于无欲则圣矣昔圣门若顔子三月不违仁不违仁无欲也三月言其久也若三月后便违仁亦不成其为顔子矣子夏则入见夫子之道而悦出见纷华靡丽而悦此犹然欲心未尽耳若能刻刻制伏念念制伏久久纯熟岂不竟似顔子但圣人以礼为主譬如大将登坛则一军震慴无敢哗乱学者鲜能认得此礼守定此礼故制之而复起如风中扫叶扫去还来然欲学为圣人必须如此用力不然目前声色嗜欲人情物态何日不来窥伺因縁如贼兵十万百道攻城非墨翟岂能守宋非李光弼焉能守河阳耶大约近世学者知自爱知养心而恐物有以诱之则学佛氏一切举而空之以为直捷了当之法在彼法中亦自有受用处而圣人之学广大精防有一大主宰故可以穷而著书可以达而行道可以饭糗茹草可以袗衣鼔琴而于本性无加毫末此谓之无欲而非初学制欲所敢望其藩篱也礼也即性也夫圣人之治一身与治天下也岂有外于礼者哉
　　寄孙徴君钟元书
　　屡荷雅教相期千古声气之孚不约而同虽未瞻道范如依依在左右也仆驰驱十有五载暌违祖宗坟墓昨者请告得以暂返丘园涂出保阳晤同年魏莲陆见先生手书慇慇相爱之切且为约言録序文仆何以得此于先生哉然此作于甲午之嵗其中含蕴浅薄惟能不惑于异端耳而古圣贤源流一巻之大旨犹未阐发也数年来乃成圣学知统録一书葢于公务冗迫之余为之其大意明道之出于天惟天降衷下民厥有恒性性无不善明此善者可以淑躬可以治世君道以此行师道以此立无二理也见知闻知知此而已矣而致知格物之説亦并附焉良以此二字数百年以来几如聚讼故详考深究厯述诸家之説而折衷之欲以永断异説之纷纷也先生髙品大贤国英人瑞自任非小今由莲陆处请正斯书果可以合于圣经贤传否若有纰缪望指示之乃见知已之大雅也又仆在里中当有百日徴君倘恵然北顾或平干或南和或槐水之上数日下榻剖晰防言直证中道鵞湖之防闻者流涕殆不足道也苏门虽系胜地但不知向得力有人否如贵府理学节义数百年来真文献之邦兴起而教育之岂不在此时乎莲陆乔梓任重道逺之器进求之未可量也惟徴君先生留意焉
　　与姚敬存掌科书
　　圣学既逺濓洛闗闽之后惟有龙门姚江学龙门而不得犹不失为笃信之儒学姚江而不得者或流于无归之説自非心心相印岂能直接絶学仆自垂髫读书即闻承庵先生绍述圣学得其要领然未睹成书望洋而已前诵佳刻益知理道渊源元凯济济珠连璧合不止优龙劣虎华岳发于昆仑河汉统于星宿良有以也且玉印之合亲聆圣训登堂入室夫岂间然焚香开巻如干之名义学习防旨便自迥絶凡义性理抉羣贤之奥史纲续获麟之统彼买椟还珠谈天炙毂者瞠乎后矣况庭训维劼省宪后先明徳之后必有达人斯其徴矣仆长跽有懐恨生也晩未及侍雪得睹遗书如瞻函闗紫气拱璧驷马曽何足云尚当勉其驽钝求跻涯岸先此肃复以拜仁者之赠
　　复安庆郡丞程昆仑书
　　向者在部之日辰入申出循例执簿未得效执鞭之谊然闻足下才名久矣今春蒋修撰虎臣以大集见示每一披阅则赏心悦目窃以为古文之废久矣三代而后自当以马班为宗韩欧为嗣二苏笔舌妙天下而失之泛溢程朱理学入堂奥而诗文有逊焉明季一代濓溪正学弇州而外寥寥也岂不难哉大作于流衍之中絜以法式于奔放之余达以精采然非镂金剪防之比其为大家可传无疑也方欲寄声相询以商千秋文字之秘而彭子士报先至道台意续承手教虚懐慇慇下询若以仆之著述足以稍继古人之一二者仆非敢易言文也尝以为诗以抒情贵得三百篇讽谕之意故子美可尊也而并喜香山文以抉理贵得六经经纬之意故两汉可师也而兼取唐宋金粉之香艳训诂之饾饤不足以言诗不足以言文已今先寄拙作数种不日再抄序记论传碑铭数百首寄览此后瑰玮之作隽永之什望不时教示之
　　与孙北海先生书
　　读老先生考亭晩年定论辩不胜叹服考亭之学虽不及顔曽而实游夏之比肩自无善无恶之説起頽波流垠遂全入于葱岭今老先生读书穷理致广大而尽精防开发聋聩岂但为攷亭之功臣已也仍乞数本以嘉恵后学至于论孟或问闻而未见以大中较之料亦无多若刻布流传功亦不在子舆氏下望之望之北岳祀典曲阳刘父母有意改正而时方大计或未暇及待之明春可乎山中无事阅金岂凡文集信今代宗工得八家正法惜陈百史未能尽知之也其序尹师鲁文极佳但生平未见尹集欲向老先生乞其写本抄之幸为慨发録完之日即缴上也秋气渐深想起居健快仁者之夀又何言神仙乎
　　复纪伯子书
　　素心晨夕良晤在懐忽而迈征咏采葛之章为之三叹足下髙懐不羁真气迎人每向长安物色不敢再屈一指也所教井陉获鹿以及晋阳之险葢弟昔于役之所厯矣其山嵯峨其水激荡较之吴越虽稍粗放然而竒矣古矣若乃吊淮隂左车之旧迹唐宗宋祖之遗伐尹铎保障越石清啸俯仰古今得无有动于中乎恐烟云满贮古囊不止此行堪白发终日厌青山之句也仆少多病长寡学虽欲策其驽钝勉竖功业于时而才疎志劣毫无补益方寸地近愈成灰先人遗薄田数顷瓦庐数十间在泜水之北其中亦稍有亭台沼榭明嵗春杪便乞恩
　　圣明躬耕陇上且以求尽昔日所闻于大君子者足下嗜痂之好乃比之于昌黎仆诚媿死矣若乃东野之达则足下实足以相后先也
　　与白涵三书
　　人生若不学道实为虚度而异学往往簧鼔是以君子乐于就正前书殷殷质之髙明良以此也性有体有用老氏襍之申韩壊之佛氏乱之故知性者鲜矣薛文清明代之紫阳也醇然一出于正阳明良知亦是圣学正脉而晩年为王龙谿所误以无善无恶之説笔之于书未免遗误后学顾泾阳先生辨之详矣孙钟元亦心服泾阳者也然于阳明此处未敢公然勘破仆素推专孟子故其説与泾阳同而欲以性善补阳明良知之缺耳先生以为何如耶今世尚此者甚少都门惟有孙北海山右有魏环极颇号同志吾乡则先生与申鳬盟周茗柯指固不多屈也因谦懐辄尔刺刺未审是否
　　与蔡子虚水部书
　　都门得朝夕晤对以谈素心自台驾行后便有离羣索居之叹赖有康侯差不寂寞耳足下真气迎人恬退自怡虽不得铨曹而桑梓雅望莫不归之昔人以四衙门不宜做即有激之説然在今日正自有深味也势之所在易于沾染且任重劳心何若闲曹冷局以江山烟云花鸟为供养哉前所云赵忠毅公文集此诚希世之珍吾乡自宋广平魏郑公后惟有此老李赞皇诸人皆逺不及也夫长于忠节者未必文章尔雅文章尔雅者未必道理纯至若忠毅公者可谓兼之矣当明之季使得行其志天下何至遽壊今足下慨然欲重新其事赵公有知岂不感于防漠惟是集中所载尚有十中之一二应去者又有闲居择言及史韵一书乃忠毅公一生学问切至守先待后之大闗键处而刋落不入则后世谁与见之此则有烦于髙明商酌者也
　　与杨履吉书
　　生平良友乃令先公与蔚州魏环极清化抱疾竚望调摄平善以遂西征不意溘然令人五内崩摧始得信于陈渒水再得信于殷伯岩复得讣音于吾子而后敢以为真也为位而哭梦魂如有所失者弥月复值亡荆之丧赴吊迟迟今炙絮耑奠舎弟并匐匍以往其祭章文颇有愤懑语在令先公未必有此意友朋相念为此无可奈何之词灵爽不冺闻之稍为破顔耳并冀藏之笥中不可令忌者见之以来其谣诼也读礼之暇仍取经史温习以继令绪则凤毛蔚起家声不坠临頴垂涕不尽
　　与申鳬盟兄弟书
　　犹龙遂作古人山川俱为削色诚如尊札所云堪恨世人怜才者少泛泛而置之令后世有心读其遗诗及文不知泣下之何从也虽然失职而志不平岂尽天之为哉贵昆玉笃友朋之义者无俟余言之毕若伯岩相随亦何负于古人愿椽笔作传以垂示方来耳溯洄诗文二部奉览学道之念何刻可忘山中如有所得希信示之今天下饮食之人甚众若长安尤为声利角逐之薮仆虽居势之地未尝不日加猛省诚恐堕落坑窠中为海内大贤所耻足下勿以醒眼观醉人而金玉其音也闻张命士已有风症郑子勉能与贵昆玉讲求道业他日当为后进领袖甯元着青年美质承推已告以俭用读书详慎疏章之道果不弃刍言其进未可量也寒尽春回新禧伫企
　　与曹厚庵先生书
　　弟之瞽説将付剞劂识见浅陋且滚滚马头尘匆匆驹隙影岂能如古人之精思入里耶但差胜于作无用雕虫者故不欲舎之庶几从此鞭策十年内可望有立然陶元亮何等人品犹云总角闻道白首无成弟于此敢妄言哉以老先生之髙明惇笃直接河津姚江之传而于弟大有契合深加奨借虽曰乐与人为善然弟自揣实多俗气未退葢生平勉力只此不欺二字惟冀赐以弁言勗其不逮不祗借晏名言妄希纸贵也
　　与呉梅邨书
　　昨嵗钱子大士至得先生起居为慰又知与侍御为儿女姻亲当此晩景兰荪依依膝下亦人生之一乐也再加调摄用道家修养之法便可夀跻期颐矣望之望之仆迩来随行逐队无所建竖于时无足为先生道者顾于文章尚未能忘情近有明陈子颂嘉曹子至京邸晤对知其所学皆已成立而古文辞卓荦不羣追美古人无难先生灵光岿峙东南领袖若与之左提右挈尚论千古着为定评诚千载一时也昔萧统着文选于梁季后代词人奉为枕中鸿寳张先生天如所批汉魏百三名家至今称艺苑鼓吹乃自唐宋以来诸家著作渐以零落散失今既有三呉两越诸子网罗分校先生综其成岂不为文圃之盛事乎又元明以来亦有数十百家诗文尚无定论参伍进退似亦在此时也惟留意而商之逺追昭明近绍天如若仆才力浅薄复为公务鞅掌精神渐以耗斁粗有撰述皆未成集案头偶有二种以奉轩渠不足观也
　　与李龙衮掌科书
　　曩者东行竟未及握手相送殊为媿歉云树之思方与日积捧读手教能无怅然尚阳堡人食其力固有太古之风况有叠嶂长河烟云供养昔管宁邴原皆常避地辽左愿足下上友古人则去国懐乡之思自可澹然矣今长安如张坤安等者非不位极八座而溘然长逝若于旷逺之地而能存心养性求其道之在我者朝闻夕死无憾矣胸中既已洒落亦岂有遂死之理乎待一二年后朝廷自有恩典昌黎复入子瞻北归当令长安再见完人耳心绪烦冗不能为诗以寄逺人輙抒其鄙陋之见亦夙昔所窃闻于先正也
　　答孙徴君钟元书
　　来教褒奨过深自惭樗朽岂如所云所谕王文成公生平学问功业尽自辉煌绚烂其阐发良知有功后学但传习録一书大段透露而无善无恶一语曲徇其徒王龙谿之言未免遗误后学此顾泾阳所以深辟之也仆于昨嵗之七月尝语贺宣三曰心性一也谓无善无恶者心之体亦可曰无善无恶者性之体乎若曰无善无恶者性之体是又一告子也尚论前辈固宜浑淳然此所闗性学甚大故不容忽视也吾辈以孔孟为律令合者尊之不合者置之岂容有心向背于其间哉仆知统録一书尚有统翼数十人已有头绪因八月间怱怱归里未及每人作论如董广川王仲淹韩昌黎等亦皆维持世运不得冺灭者又如明之诸儒向未有定论今亦一一为之差次寛收之中而严析之不开后世议论之端是所贵于吾辈生同此世之意也何如何如保阳初二日草复不尽
　　与许典三书
　　老年翁亲台荣选岩邑足以发抒生平之所学继先贤之令誉为桑梓之美谈则晋武帝所云清慎勤三者其要也而人情世变又在有以先觉而察之使之无间隙之可乘则持身涉世兼得其情与理之中葢设诚力行与防奸驭诈其道相为表里每读周易见圣人于小人情伪无不尽知之是以元吉无咎耳恃在知已故进刍言不敢以四六套语也读礼偶见其言礼人可及也其言学人不可及也葢不但升堂而已入圣人之室惜哉先儒多未能及此近代唯薛文清先生洞彻上下全无隔碍耳余意欲分为上下二巻上巻言学下巻言礼尤令观者醒快也拙叙奉览幸斧削之胡子同升已归于敝邑倘用之代劳笔札要其人资质忠信不相负也并指示
　　与佥都魏环溪书
　　前闻大喜即欲走伻一叩縁胶老像赞未书故尔迟迟兹遣役鸣贺聊作衣履不敢効世俗银币也惟涵存之昨回札及喻春山寄字俱已到人生最患无友幸有诸子朝斯夕斯况纂述家礼尤为要务王子敷五苏子亮工俱可泰山太守北面耳喻春山学博思深河洛律厯弟尚未能尽了若道在于仁则三十年来所服膺有不约而孚者矣向寄大学管窥久在案头作序奉上恐不足发挥其义然而大着精矣至矣自宜刋布公之海内也林下养疴最宜习静而逺近以文字徴索者接踵而至不能尽却畧知用心或者贤于博奕乎命童子録十首请正外惟孙北老阅之幸指示一二庶知所磨励也秋气髙凉伏望起居珍摄
　　复许典三书
　　因宦途二十余载庐舎田园大半荒芜连嵗收拾稍有头绪敝府如探春海棠栾枝柘榴之属不缺而松则全无山西乐平至者俱不佳真定舎亲梁大金吾园其松柏皆合抱询其始之所由来则云冢宰公移之于邺下也是知贵府花卉之盛甲于天下洛阳广陵不足云耳承恵种种俱属佳品所恨敝邑城中土脉多劣为花之辱耳夏峯先生翔于千仞卓然髙品自是千古人物不以著作见长而著作又兼其美年来过承其推服以姚许相位置殊为过情若夏峯先生与静修未易轩轾静修才髙夏峰品粹二者可以相当乎读令先君年谱行实为之下拜知大孝仁人其尽心正无已也儒派圣学此议迥然从来无人发透顾諟天之明命正是尼父知天命根源人知夫子祖述尧舜宪章文武不知自契与汤以来维天降衷下民厥有恒性言仁言诚俱从伊祖发脉也后儒言气质之性竟与天命之性为二谓孔孟之言不是一様未免开支离之端而无善无恶之説拾告子之余唾更为可哂他日更欲详着其说幸髙明不惜教我也
　　与总河杨燕石书
　　黄河之势至今日而岌岌可忧前读大疏洞悉利弊较若指掌但不知筑新隄果易为工而董口旧道果不可复濬耶方今百万生灵漕运徃来所系诚非顾惜费用之时矣仆尝思神禹治水导河自积石合九州以治河而今于徐扬之间治之故难为力大小河身处处淤浅旧日隄防年年冲壊而雍州豫州之水建瓴而下直趋淮扬桃源正当下洼之处是以烟墩冲决故上策莫如大兴水利凡陜西河南一切小河俱令水利道管以分泾渭洛汜之支流而黄河之水势自减中策相视淮安以下入海之路分为支流如禹疏九河之意下策察照元明旧制时时修筑时时挑濬刻刻眺望防守以保此东南遗黎漕运数百万粮艘为
　　神京咽喉饮食计不然此事未知所底止也闻龙窝一口去桃源止二三里有滔天懐襄之势惟望妙算逺虑早为堵塞疏其下流分而入海一刻难缓此为国家生民计非为有司功名计想髙明超出寻常万万也
　　与辩若弟书
　　闻贤弟于前月二十九日抵舎甚用为慰一意静养务将元气全复即气果虚弱渐加调摄不难大壮也心清则气调气调则身自安此养心之法即养身之法至于读书犹是末义愚兄近日深悟向来之悠悠忽忽不曽脚踏实地从程朱留心一番因儿女出痘暂止进垣闭户着约言録一书虽无过人之论亦欲示之子侄俾稍知趋向不至堕落也曹厚庵今之大贤所着居学録于先贤之道大有发明今寄贤弟以供静中究玩再将周易与四书向身心体贴其他书可且置之耳明窓暖室屏去一切返观自家澄然不滓处何病不消暇则与兄弟儿女笑语雍雍勿自取烦恼也
　　又与辩若弟书
　　支穷于亥生于子吾家先茔亥龙也水为文心岂有不发之理但恐人事不足以副之耳门户已有衰弱之象自非修徳力学不足以济之人生要一团天理刻刻戒慎恐惧将四书本子放在头上如师保父母一般天理生而精神生福禄生天理死而精神死福禄死圣人复起不易吾言也昨得贤弟手复有悟悔之机即此便是向上机栝但恐迷复再剥而心君不能作主则病根终难拔尽今幸春光明媚可将秀才营地一段起一书舎栽花种栁自然有清明气象凡望见粉黛即作枯颅观作刀剑来斫我弓弩来射我观一包浓血何足恋也礼义是行已大规模清静是晩年真受用再以良药济之虽不能上夀古稀可望也愚兄今嵗亦觉元气减了分数每夜自已返照大约一年不如一年坐功虽有小光景亦非大安乐法也惟有定静艮止惩忿窒欲尽之矣
　　与孔圣裔书
　　恭惟老先生台台洙泗渊源古今文献某潜心笃志仰止有年何日不东望瞻依思一覩宫墙之为快乎词林霁庵家学深克缵箕裘樗朽偶于暗中摸索得之岂敢言九方臯之识而令族孙自是青云伟器也承恵楷木此圣林嘉树海内楷模某之求此非但为树也亦庶几覩树思林因林思圣而衍圣教于一脉耳鲁赵六百里俨若同堂也可胜感谢至于喜髙躁而忌卑湿与梧桐同其性情又赐真种子一包从兹山槐水之间莫非嘉防之所广被流传后世足为美谈种植之法并求园叟口传秋冬之交尚容耑役往领若杖履登堂则俟之他年耳
　　复虞虞山书
　　复上虞山先生足下先生滇南之伟人也又有道人也自庚寅以来钦仰仪型然仕途少暇马头尘驹隙影未及谈性命之秘奥往嵗论心经虽解脱之法门犹一偏之枯说也昨捧指示谓独宿二字神仙闻之莞笑鬼神闻之啮指大哉言乎古之圣人夀登期頥皆从事于此白日飞升不足信又谓自然之道静则天地万物生此妙着在隂符经世少有知之者先生乃吐露无余非至爱乌肯若是然弟数年来留心隂符有集注一书业已梓完今赍以奉览千里同心如对紫芝眉宇于几席间矣滇考乃迩来之竒着大序无愧皇甫安定谢教不尽拙序如小巫见大巫矣
　　与田髴渊书
　　昔者聚首燕邸扬搉古今订正风雅虽弇州于鳞之契合无以逾也一别遂成参商辛亥赋归得惬初愿尝见荣补山左禹城冀捧檄来临而竟不果固知鳯翔千仞岂囿寻常藩篱间也小儿自北旋读尊札知逃名而名随之此亦古人常有之事要之升沈显晦总是浮云林逋魏野等彼于性分皆能真实得力自然内重外轻耳但侨寓长安已久广川天人之策洛阳治安之猷何日敷奏乎盛贶稠渥殊非所宜无縁赵璧拜领为愧即今嵗聿其暮泰运复始葛衣凉冠狐裘防茸岂易得者一芹之仪聊为元日辛盘之助近着二册就正大方其余另容刷印寄上要之性命防言正须面商不尽在文字间也
　　与张子长书
　　仆读书数十年以孔孟仁义之道救世不屑不洁之事逺方之人多有向慕书问至于近者寥寥无人偶有来者久而察之为利而已是以终年楗户乐天知命聊以卒嵗焉俟之没世而已昨与令弟偶而谈及公郎青年美才可以上达但穷窘之甚承教云云欲执弟子之礼此亦未可草草必须齐心祓志有立志为圣贤之意而功名自在其中一念之诚终身矢之昔平定张日葵侨居髙邑读书十载宁昌张仪公为孙二如服心丧三年彼其所学未知果出于圣贤与否而尚有古人之意所愿公郎之自审之可行则行不可则止也
　　答盛珍示书
　　契阔久矣每读大选理正气醇识精议确未尝不心焉向往也昔有明以举业致太平三百年
　　本朝因之收海内绅士之心而握选评之柄鼔吹休风者则归老年台矣任子北上曽托致声犬子粗知帖括未诣阃奥乃荷指示又念及樗朽恵以佳选墨则阐传注之精防诗则备骚雅之风致广陵南征诸作用意尤深且逺也置之案头不逾十朋之锡乎仆年过六袠世故饱尝息影林泉置身物外抱遗经而叹息式先哲以徬徨尊所闻矣未能行其所知此一刻不敢自安者也至于国难未平民生多故寜不怵然于懐甘于独善而自反迂朴实非匡济之才若冒昧出山能如武侯乎能如晋公乎能如希文乎能如温公乎若其不能也冲寒触热随行逐队徒为识者所笑六年以来守知止知足之戒者一旦狼狈失据矣故被发缨冠有其心而无其才何如且守东冈之陂耶拙刻数种聊以请正向来钻研断简徒作老蠧鱼木之灾也因纸缺遂置髙阁容他日奉上以希笔削
　　与孟翰林书
　　抢攘数载四尽三空不忠不孝之呉逆妄觊神器天道岂可欺哉今幸川蜀荡平黔滇不日来归此又孔孟之道可行管商退舍之时也木天一席世俗所谓清淡然读书养徳全在此十年功夫如贵乡之徐存斋申瑶泉王荆石诸公其近之矣江陵分宜桂洲皆偏愎未化故及于难然后知文之以礼乐正以化风气之不纯也贤契资才敏慧笃志学问相才相度涵毓讵可量乎望之望之生所着鉴语不过错综史材而志其要意在效法丘明国语文因其旧稍为论断非有超然之见既防下索敢不奉上但未及装钉且纸俱粗恶不足观耳倘公事之暇弁言序之附骥名彰耑有望矣
　　与刘公愚书
　　前平遥舍弟旋捧瑶札具悉相为之雅犬子归里又道及忆念慇慇且言将有信使辱临乃于十一月之廿日果接兰讯奨誉过甚弟何足以当之人生斯世亦易度耳飞鸟过目能不惊心而炎凉谿谷人情纷纷读王右丞酌酒与君君自寛之诗为之三叹老年翁台台经纶满腹意气如云生平厯所在见称今金马优游防修职事之外别无他务正好养修健翮以待拯济时艰耳弟之少也犹不如人今年整六旬渐有衰态覩时事之纷沓能无缨冠往救之思而才疎志浅肩鸿任钜谭何容易不如安于樗拙之为得宜若夫随时俯仰以取富贵则不待今日而久已不为之矣此不敢以欺老年翁台台并不敢以欺天下之人也
　　与申鳬盟书
　　今春元日晴和似有丰年之象但得麦与秋各五六分即不至枵腹矣总在
　　庙堂之上随时调燮天人合一固难以预定也东西据守尽可以支持目前而收复之局谁为邓艾羊祜其人者恐杞人之忧未得少寛也弟今六十一嵗竟老矣心思犹绵绵不歇而脊背疼痛稍愈复作血气衰耗每用无物为补之法终不济事宋儒云不学便老而衰此言最是学便有存养功夫虽不能免衰可以延之久逺矣老年翁精力尚健及今著述传之后世不为窦汉卿即为刘静修耳拙选刻之无赀今或先完其目録迩来用度实难也孙徴君诔文奉正
　　复张掌科书
　　忆昔追随杖履快聆嘉谟朝有不讳之风人多敢言之气老都掌科实为正人之领袖而弟樗栎散材亦得碌碌观成庆连茹之彚征是即大来之一防也迨批鳞之章迭奏髙轩暂息于岩阿每南望浦云何尝不采葛兴思伊人生叹顾以犬马之病检方林下时亲书史酷嗜烟霞每咏杜子美水深鱼极乐林宻鸟知归之句蔬食布衣遂欲忘老承老掌科不忘旧交恵以好音勉以救时弟虽不肖常奉教于君子矣覩时事孔棘寜无嫠妇之恤而自揣才弱非济川舟楫故欲自掩其丑寜托逺志而鄙小草哉虽然知已之前尚有可狂瞽者民生为社稷之本吏治乃纲纪之要安内而后可以攘外也养兵休民而后可以大举也理财虽曰急务必为久逺之谋用人尤闗治体仍严冒滥之端君相之主宰与言路之精神镇定而无所挠自然天心悦豫治平不逺矣何必张皇而失其所以控驭之术哉陆敬舆赵则平皆能戡定祸乱而不棘手者也未知有可采择否
　　与佟髙岗抚台书
　　东西交讧海内民生弗获息肩禁旅久戍供亿维艰此庙堂旰食之秋臣子枕戈之日也老先生亲台坐镇中州尤为腹心重地绸缪桑土不容刻缓且壮猷素着足以消窥伺之萌前言宁敢谀耶至于弟以抱病守拙然沐
　　两朝之恩寜忘嫠妇之恤而发短心长老无能为如烛之武所云矣窃以呉耿之势如唐藩镇之所为谋匪一日实繁有徒而坚甲利兵足以逆我顔行自非元老名出竒制胜未易奏肤功而畅
　　天威也相持将及一载馈运恐愈消乏幸今秋收成稍稔故羣盗不起不然可忧大矣夫兵分则力弱多则瞻顾匪明赏励罚一其权力何以鼔天下忠义之心哉耿弇李愬何人也樗朽之夫辄复哓哓为知已一鸣其刍荛耳
　　复李湘北翰林书
　　退处林野日检方书兼亲陇亩既非陆宣公之优防暇日亦无李赞皇之平泉花鸟仅如王右丞所云林叟谈笑而已占晴较雨农圃之事岂足以为大君子道哉芝翁先生毅瑰玮忘身救世与某夙有同心仰托钧鼎慰其存殁乃小役之旋捧读瑶函蔚乎舂容薫乎兰郁蓬蒿满径恨不得蔷薇露浴手以读之也再讽大什气韵生动格度髙古沈郁顿挫直逼少陵非中晩以下可望其藩者置之案头令人扑去俗尘三斗矣兼赐名画更惬卧逰之愿抚琴动操众山皆响已泠泠然在天竺鹫岭间矣何以为谢阅邸抄知荣转侍从葢以老年翁台台才优王佐学擅儒宗本经术以论思劳深嵗阅矢谟谋而弼亮望重台垣行且梦卜金瓯霖雨海内走歌咏太平为幸多矣
　　复许子位书
　　一别十载道阻且长山川间之无由促膝谈心论救时之急务溯尚友之雅懐怅然如何前阅邸抄见姓名登于荐剡徴书腾于谷中虽大雅逸致不以此为荣而海内闻风兴起裨益良多所谓隠士无求于
　　朝廷朝廷有求于隠士也方今贪冒成习民生凋敝独总宪蔚州环极公奋然起而力争之欲致其君如尧舜奠羣黎于袵席足以彰吾道之有人矣白子仲调深心大力无愧古人倘得契丈出腹笥五经应
　　睿圣之称制何难汉建武唐贞观之遗轨乎若生者年逾耳顺齿豁头童虽非姜桂之性老而弥辣实则樗栎之材匠石之所弗顾况四时之序成功者退彼范睢蔡泽战国从横士耳犹脱屣名利何况被服邹鲁之教旷观宇宙之表者乎山中无事日手一编如豆之目灯下尚能作书拙刻二册寄奉览正聊披衷愫冀足下知吾心也
　　与宫宗衮书
　　庚戌之役精白一心誓之神明颇为人所不快然文体之正人才之盛窃以为
　　本朝未有逾是科者而老契丈之伟度博识将来必作黒头公尤于望见顔色即知之不待考之他年也昨嵗东门饯别深荷雅谊归而从事参术积劳之躯休息渐痊平畴逺风秋林红叶莫非嘉况复味古人知足不辱知止不殆之言觉梦魂俱惬岂复有东华道上之想哉丝纶之地任大责重非其人未易胜也至于服食养性之术亦知向慕而未得其传近唯学息心省事一着似是不传之秘诀耳老契丈以为何如小儿赴京应试一槩未令拜客故未得通接阅邸报知散馆大喜尚望及时进修以膺宠眷临楮无任拳拳
　　与黄菉园书
　　葢闻古之君子虽著书立説而必以救时行道为急如生迩年以来稍有发挥如拟程格言不过雕虫篆刻之技緑野东山何敢望其毫末也经世编一书有闗经济不知曽已入览否兹具论性书一部请正固非时务之急亦根本之要也小儿粗有才具未知融錬尚望教诲不怠人情反覆周防宜固也并有陈者闻二十八日地震大变
　　庙社震惊
　　圣躬忧劳修省之诏极其痛切然不患
　　圣心之不真而患羣工之不改耳即如三载黜幽陟明乃唐虞以来大典今自癸丑以后吏道襍而多端官职耗斁贪婪阘冗之辈饮食民之膏血惟以加耗为事讼不论是非刼反苦失主百姓怨恚无所控愬乡绅自顾不暇焉敢吐舌即言亦无益此而上天安得不怒生窃以为三品以上既令自陈而大计亦宜速举才贤劾不肖其余户口钱粮套册一切报罢以省摊派苦累天下亦可以挽回天意之二三也而疏通亦在其中督抚除自陈自有睿鉴外其留者即以大计之是非定其是非非举贤退不肖无以治天下非信赏必罚亦无以治天下也生见古之大臣虽在草野条议国家大事葢君臣原同休戚者也故敢告之知已以为台谏皆有治天下之责者也未知刍荛是否
　　复黄菉园书
　　著书立説只是一事然坐视民生之阽危而不能救先圣之家法尚不如是也论性书费二十年苦心不知果可以画一孔孟之言否虽防契丈之褒许而海内深山穷谷中如周濓溪程伊川者未必无人安得一订正之也经世编他日刷印另容寄上大计举行足以激浊扬清拯救一时之困而新抚数人驱车就道草木亦觉为之改色矣承教欲纠弹一二人得其事实生以为此不足为也昔生在掖垣后居宪席从未尝攻发人之隂私凡所论劾皆见于章奏有实据者契丈欲养大臣之局度正不必争一二人之得失也方今人才最为紧要宾兴选试而取之奔走道途而弃之夫捐纳者之先用当先用于捐纳者之本行耳奈何将厯科进士举人皇上临轩亲策之人而并先之也进士为一行举人为一行例监捐纳丞簿捐纳为一行教习为一行斯可矣天下之财尽没于火耗是
　　皇上之天下其财半入于有司也禁之而不得其所以禁之之方有司火耗收粮书役又有使用虽有禁约一张亭长之壁即髙阁户书之室耳宜令各巡抚定天平法马等子之式发与州县其银钱低昂多少之数照时价徴收每季一报知府职司钱谷不时查核呈报抚院庶银钱多收之弊可革也武备者国之大事把总者兵之首领而无功卑贱之人贿赂滥收剥削行伍以媚上官水旱之后盗贼窃发何以控御宜以武举充之如文举拣选之例庶冒滥革而营陈壮练也天下之事可言者甚多姑举思之所偶及者可分疏言之总一疏以陈之若其思所未及者尚不胜屈指数也至于纠弹则于章奏中察其破绽臣僚中见其奸邪方可据实奏白简以闻苟无其人自可正色以待之不必疑似冒奏反中心悬悬数月有悮正事也
　　与郝雪海书
　　弟自归林下以来实无出山之意而子老雝伯每有招招舟子之思勉为应酬遂不觉多言矣以老年翁台台超然逺览视万物其如脱也琐琐之论岂宜数溷清尘哉虽然弟非果于忘世者也阅厯三十年知学问之中自足千古富贵之外别有道徳相期者正不浅耳今若不忘青眼髙歌之素于今世人情之外洞见性与天道发挥江汉秋阳之蕴非台台而谁哉升沈之问何足论也阅邸抄见疏通盐课
　　圣心嘉恱内陞在即亦须兢业以竣之过此一闗稳至八座也八座亦寻常事得以余力越姚江容城而上之此乐惟子舆氏耳弟近缵卜子夏集已竟或谓顔子没而圣人之学亡弟独以为顔子之治心曽子之敬身卜子之传经皆圣学嫡传也书成另当请正
　　与郝雪海书
　　今天下之财不在国不在民亦不在乡绅此今日之三空也独老年翁亲台巡视淮上溢额至六十余万足以抵一省之赋矣洵哉救时之竒才也其克当
　　上意有以哉弟阅邸抄不胜欣忭始信经国逺猷非迂濶者之可办耳至于时务之要不可胜言想俱犀照数计无庸鄙人之喋喋也弟著论性书未知是否必须质之髙明前已送健庵观之又不知彼以为何如也子云太直可覆瓿作赋反骚彼谓雕虫篆刻仰屋恐类于此方今纂修明史千古大事贤人君子精光熠煜在列星中奸雄佥壬朽骨不容少恕吾郡赵忠毅天雄李于田魏懋忠穆文熈石司马皆应得佳传而敝邑有职方张公讳主敬清正絶俗赵忠毅公题其墓为明之正人而先曽祖封大学士乐吾公者真理学真品格曽着养生弗佛二论继响昌黎今以奉览希详察之果与耳食夫佛老同否果与隂用而阳避之如王龙谿等者同否北人不好名故往往楗户潜修发潜徳之幽光在于后辈君子也弟所未举者不及更仆此事希台台与大司农雝伯诸公讨论之以佐太史公之采访谁谓后世之名不急于生前之升沈显晦也域中之大史居一焉正谓此耳
　　答友人书
　　生本朴陋幼受先人庭训粗渉经史遂有意于天下事遭明季抢攘国事已壊区区一孝亷无可为者遂欲遁迹青山絶意世故如陈希夷之所为者老亲不以为然遂复驰驱功名之防言路宪席前后十有八年不敢丧其所学唯以仁义王道为敷陈遭值
　　世祖皇帝知人善任言聴计从亦人臣之竒遇也迨居冢宰端揆殊碌碌无竒然中间救正亦自不少正欲待上亲政之后徐为调剂不肯枉道以求合而不悦者众恐复受
　　今上之知遂乘机排摈然时事固难凑手大位本非易居况宰相尤闗天下利害自古宰相得人则治失人则乱何敢窃位尸禄以塞贤路是以不谋于妻子不告于朋友请告归林此亦自审其材分所宜非敢托于髙尚其事也至于学道一脉厯观夫子以来先知先觉代有传人上天明明有意葢世无学脉则人欲肆而天理灭矣试观六朝五代君臣父子之间何如士民生其时者为何如也生不自揣于诸家之学探讨思索辨而晰之葢亦有年其所著书未知有合于圣贤与否然要不至于与虚无寂灭襍霸功利者为伍矣至于文章一道生平向慕马班韩欧此在圣门亦游夏之流亚也而心气短耗不能穷搜逺致敷演而已足下乃以能文属之以好学称之岂见其外而未究其内耶
　　答韩康海内兄书
　　骨肉至爱如吾兄者能有几人别忽经年渴想如何言官尽言乃职分当然不然则生平所学何事但以为草野举手加额则不能不媿汗耳吾兄询及于学可谓有志学须如军遇敌与他破死相杀一番方可得手得手后尚有许多紧要事应为者尧舜尚可为况举人进士乎举人进士未是人间美事欲以建功立业于时则非此无以为阶梯愿吾兄勉旃也贤郎能读书是一大快活事但不可如世俗急急学做时文须本经四书之类着实讲究每日将通鉴看一二板长大自然识见髙明不堕学究气习吾兄以为何如





　　兼济堂文集巻九
　　钦定四库全书
　　兼济堂文集巻十
　　大学士魏裔介撰
　　尺牍
　　与邢州史太守
　　徳业由人造而文章必自心生古人逓作不相袭也若以防夏之徳合以班马之文抑亦可以为成人矣懐此有年徒劳寤寐乃承褒奬谓可嫓美坡公仆于坡公无能为役若心之所向徃则亦不敢不勉旃也台台江左名宿大雅模范但邢州久属鄙陋今乃得所瞻依彼宋广平郭守敬刘秉忠之流范今人独不可嘐嘐而慕乎是在作养而成就之耳高吟成帙想不后于厯下也愿以他日请教
　　与白方玉
　　连日读赵忠毅公文集吾邑前辈可采辑者尚多如解元冯仲昌之俊才高第职方公父张栢庵之敦练淳谨王槐扬之善书得名其父邠州学正王子新之操守不苟中书介人魏绍川之倜傥能文先母舅庠生张庸周之苦学有志皆宜附于人物之列者而旧志仅列其名未有片语之褒为诸生者则并其名而不列嗟乎千秋万世草木同腐谁复知者夫一节之善君子不弃况以防防下邑而贤者又不为之表章则后起之士何所矜式焉阐发幽光责在吾辈愿与老亲台共存此意也忠毅公铭文甚多又宜采入
　　与孙征君钟元
　　今春因病请告四月朔轺车始发于彰义门绅士饯送者葢数百人自惭无功徳及于民物久宜引退况二竖在于膏肓实实不能支吾非以易退为高也晤莲陆兄知老先生许其有知止知足之义某何足以当此哉向因暑热侨居敝郡七月中元后始返家园念老先生年愈邵而徳愈进孜孜不懈未尝一刻不以学问为念声气为懐诚斯世斯人所托命者而跋涉未便翘首苏门我劳如何绎堂沈老公祖当今海内大贤也昔在中州久已景仰高山敢为绍介竭诚拜瞻敬聆一夕话胜读十年书矣
　　复庶常李维饶
　　恭惟老契丈台台銮坡侍直才雄万选之钱鸡树掞华香含五色之笔行见卿云呈瑞载史笔于螭坳红药翻阶代王言于鳌禁何期定省之方殷忽有苫块之大故闻之痛悼无缘奔驰虽素车白马之萦情而炙鸡樽酒之尚缺兰札来自江云捧读之余不觉心驰于豫章也牲醴之仪伏冀叱名致之灵几之前若生之近况栽花种竹督课农桑而已舍侄侥幸乡试二犬子下帷益励其所学他日或得奉教于大君子不至堕落以辱家声未可知也
　　与辩若弟
　　向接手字知欲为江淮之游丈夫处世自当放开双眼岂有终日昵昵儿女子间者但今路途多险暮雨潇潇江上村不能无世上如今半是君之惧也昔勾践好游而孟子导之以嚣嚣嚣嚣之道在我不在外也今三年之内所应为者甚多恐无暇耳贤弟其且安意以处发案上之奇书绎四子之要防则名山大川不越跬步而得之矣防试録一册寄览侄女当令之诵女儿经三字经昔忠毅公有教家二书即此烦寻一本致之长安吾曽祖养生弗佛二论并希寄来兄将重刻之
　　复卢尔唱
　　读来教知贤兄大有领悟所言学庸论语孟作鸢飞鱼跃观甚是但愚意鸢飞鱼跃亦尽作学庸论孟观耳又云行不着习不察未必非举业累之此言似是而未尽然从来大儒如程朱薛文清王阳明诸先生那一个不是从举业入门的只怕无明师指授则圣贤传心之法只为博青紫之具甚可叹也今世有曹厚庵先生诚可谓躬行实践者贤兄奉为模范足以不虚此生若不佞者虽粗知梗槩而于克已之道未能实用其力不敢自欺以欺人也愿共加勉旃
　　与弟辩若论文
　　近日之文松灵中贵端錬清虚中贵精到不欲其郊寒岛痩也观墨巻则各体备矣
　　从来善用兵者必有心腹精鋭之士以先登防阵治举业之道亦犹是也葢战阵胜负机在俄顷举业工夫亦在风檐寸晷自非精熟难以得力矣张观海所谓水火集者诚举业之金针也
　　举业一道如裁衣如造室必有体制若寛窄大小不合于式则不可衣而居之矣起疎提宻中疎后宻一定之法也
　　谢朝华启夕秀自古格言若尘饭土羮已经小儿搏捖千百次谁能过而问之耶新科房书宜看厯科墨亦宜澄汰运用之妙在心固不以多为贵也
　　清夜月明此时文心十倍萧寺中想更有防心也将斗酒过之
　　文者心之所显也故必先养其心心定而气足气足而神全则文之能事毕矣今文古文非有二义
　　赵忠毅公文章气节世所共知而举业之精妙者往往匪夷所思所谓胸有万巻笔无防尘由其得于学者深故心境澄彻识见高明以绪余为之自不可及吾师乎吾师乎
　　与郝雪海
　　天气暑热晤客稀少竟不知台驾东出潞河又不知钟元先生亲至贵庄有此一段竒缘老年翁不可不加之意此事非大聪明人不能领悟非极沈潜人亦不能造诣不然如王龙谿王心斋周海门之流皆流入于异端而不自知矣今既有孙先生老年翁与鳬盟则徳不孤立亟亟商量一畨尚可为也过此则老冉冉其将至恐修名之不立耳
　　又
　　道之至者四子之书尽之矣汉虽训诂未大失也六朝而后决闲逾防横流溃溢天理几灭王仲淹韩退之尽其大而未细所谓由也升堂未入于室阳明负不世之才晩而反入于虚无今之为学大防在于崇正辨邪愚意自荀杨以下皆细细详观以察其是非而天命人心之极直示人以知所宗则淑世济人庶不负天之所以与我者惟老年翁留意焉
　　与杨犹龙太史
　　今日吴梅村札来云温邢任沈南北聮镳正指年翁而言如弟者虽勉强效颦而才思弇浅未能纵横夏秋之闲拟尽发案上诸书读之或者少有进步耳连日读佳集将半但觉芳防袭人明霞入牖岂独弟一人之私好乎有心者想共见之也
　　又
　　乔文衣云书绫精妙絶伦欲往观之然未敢造次必得黄柑数十枚佐以涞水新酿挟客如贾耘老辈者方可耳不则未敢唐突雪斋也
　　复葛曲阳【讳绥】
　　向于刘永生扇头得诵新句兹捧芳讯展翫鸿篇如火齐木难观者辟易而书词高明又不以风云月露为懐知生平得力非独文字间也第理学二字言之今世鲜不以为迂怪而声律之学又往往非淫则诞即有厯下弇州复出亦未易起而正之也方今理学有曹厚庵先生诗学有吴梅村杨犹龙诸先生不肖谬附莫逆而二者俱未有当焉独设心制虑循循于名教中则不敢不勉乃防褒扬过甚岂嗜痂之好不遗于葑菲耶感且媿矣临楮不尽
　　荅高忠宪子高
　　手教叙述高邑及令先君始末令人慨然此固生平之所素闻者而近于华峯顾兄处又屡寄家藏之书今承惠数种有已见者有未见者自当详细读之以穷其旨趣也朱晦庵之后许薛皆系嫡传阳明见道未真遂流于虚浮在当时已有非之者而顾泾阳辟之尤力令先君资学清淑自当继文清之后私心窃慕无日忘之况通家谊重乎前日于李石台之出已托其加意而生之微意则欲并东林二字化却以复同人于野之意未知有当否也
　　与周茗柯春时
　　行期廹促未得细谈衷曲每懐芝眉为之怅然承教体用兼全之説诚为有见然向来诸公议论不一多将体认差了认得体真用自不遗认得手便知防持认得足便知防行王阳明认得良知又曰无善无恶却是不曽认得良知也孟子认得真故道性善勿论书本子靠不得若不从自心上认得真随声耳食如聴盲人指路必走荆棘矣天之与我浑然完全天爵章已明扩充之外别无摆脱工夫世缘纷纷先定其在我者则自不为外所摇也
　　复李伯潜
　　桃杏树边别我去而今已见雪花飞详味斯语令人感叹葢大化运转无一息之停日往则月来寒往则暑来少者变而壮壮者变而老老者变而死古之圣贤未尝不死其所以死者有道故曰朝闻道夕死可矣今之人悠忽嵗时天之所以与我父母之所以与我者全未梦见良可悼也贤契憬然而念及此岂徒为流连光景之语其中亦必有所慨矣唯望留心四子之书讲求性命之防则愚虽逺隔京华不啻在几席之近也不尽
　　与李邵林侍御
　　向承音问深慰渇懐但以抱病林下不能时时教而此心之向往则无日不慇慇也贵房师史舍亲忽而仙逝令人痛悼贤人君子无禄于时世道安所倚仗岂但一人之私恸乎尊补在于何日民生凋弊可谓至极某渐近樗朽无能为矣所望老公祖台台妙为调剂虽在田间得以安枕皆鸿赐也
　　荅姜定庵
　　退处山樊积疴渐得攻治暇则南村东埭涤塲纳稼早上赋税免胥吏之追呼至于
　　君恩未报友谊难忘则未尝不耿耿于中但樗朽恐无益于时而揣分似宜于三休矣承教自当遵志弗忘惊闻大故不胜痛悼穷猿拘系不得千里赴吊奈何行实祈赐下勉为诔词以抒鄙悃于万一也更望节哀自珍先此驰孝履
　　复大宗伯龚芝麓
　　季夏二十八日得承兰讯谆谆恳恳言无不尽夫牛李蜀洛败人家国事何如引退聴其施为以销人我养寿命哉若老先生为当今洓水海内属望不啻斗山懐高尚之思恐生民立见涂炭惟宜休养元气以起凋瘵不宜复事尅伐以致委顿也
　　与王迁安
　　前者志懐高尚驰慕松筠窃以大才伟畧不宜独善其身以效山林之癯兹读来札知边工告竢坐卧马脊鴈岭之间销铄冷风酸雨之内遂使岩闗紫塞屹然金汤有功于国家不小读大什秋月当闗朔风带鴈及新刻诸篇又居然李杜声律矣何政事文学之兼优如此也如此勤劳当事者自鉴赏而令支城完尤有例之可援耳
　　柬环溪论诗
　　昔之善作字者至于三过笔可挂万钧之重以其意在笔先也佳作蕴借高深吞吐灵异原不规规效法诸家而意与境全气以神链不艰不肤庄处似少陵澹处似摩诘虽夙慧之不偶亦由思之湛于寂悟者久耳僭为批阅不觉醉心
　　与白青玉
　　近日长安冷署萧萧惟日手一编与古圣贤相对乃知此道去人不逺泛泛从事于词章者无益也闻老社丈下帷葆园静中当亦有所得鸿羽之便希有以教我也秋兴诗嗜痂者过以为佳然亦感慨时事而发恐未协风人之防何老社丈之过为揄扬乎令爱出阁妆奁之需自不可少薄宦何以助辩若遭此竒厄幸已愈念之念之想老社丈时时相顾不同于陌路所为也
　　寄翰林罗老师【讳大任辛未进士南昌人】
　　恭惟老师采芝商山追踪绮甪诚所谓节比金石志华日月者也沧桑以来身寄虎吻幸而苟免际盛典网罗谬厠木天念吾师培植鸿恩何时不为耿耿奈道阻且长未得便羽何意瑶札逺颁不遗微末乎世兄年台鳯翥高鶱中秘所借以生色寓内已定正贤者发抒之时老师含饴高卧出处各得伏望加餐随时朝夕怡悦临頴瞻悚
　　与白方玉
　　吾乡前辈唐有宋广平自是千古只品李賛皇之才与力脍炙人口或议其未纯李文靖相业彪炳而文章不见于后世若夫文章事业理学兼懋者有明之代其惟赵忠毅公乎葢数百年而始得一人也仪型在望犹及身亲见吾辈何可不拳拳服膺而事之也
　　与赵香雪
　　当此頺波横流之时老社兄博雅自雄犹以为未足又进而求之圣贤实学非深心大力孰能与于斯仆所纂薛文清读书录壹册非有高奇可惊喜之论而上接考亭以阐扬四子最为嫡非傍门可望其藩篱也昨青坛阁下亦极称道徳之不孤岂不然乎今以一帙奉览想寻文悟义河津犹羮墙见之也观始集征诗学之盛于人心亦有所观感焉
　　与李胜之
　　八股业童时所习也以吾邑中防学或未尽谙故有此刻然正恐盲人指路面防山而问郢耳老亲台乃切嗜痂之好耶千古明哲张子房范少伯李邺侯生平焚香叩礼正为扁舟赤松等举如神龙不可羁豢介以赵鄙书生滥邀锦玉岂可不知止足葢以受
　　上之知遇未敢启齿今春夏勉啚报称意于中秋前后恳请归里不至久蔽贤路耳承至教为荷不尽
　　与陆咸一
　　胡冲霄至捧读大着理学则闻程朱之秘词藻则兼欧苏之长旁及诗余片札亦莫不淹雅亹亹近代以来未之有也自当彚为全集传示来兹他日得执三寸管为之颂述是所愿也弟亦经年作老蠧鱼而未加裁定不无烦襍之忧今寄旧刻一部望大方指教也人生何必京堂即宰相亦时来则为之耳岂果才徳过人哉吾辈千秋不朽毕竟在于文章幸未至耄耋方与老年翁台台共勉之耳
　　与侄勗纂修先贤卜子集
　　古人之于诗如饥渇之于饮食衣服之于身体而后世之学者诵之而不知其义亦鲜能触类旁通引而喻之观子夏诗序何其曲尽也夫子言思无邪兼风雅颂朱注似耑言风矣颂岂有恶耶
　　诗小序当另为一册古人説诗定有所本此未易轻注他日合朱注与吕东莱酌之方能名家耳
　　复叶眉初
　　茫茫斯世皆争名图利之人有留心二氏学者便自以为超然物表矣而道之与生俱来者尚隔河山也弟于此潜心有年而不敢倡言之以世人好之者寡且恐蹈昔年南臯邹先生之迹也偶而谈及与有心者共留一线耳熊青老前一茶之间而议极相合此非势利之交而性命之秘也至谓弟为洙泗的传濓洛正派敢望其藩篱哉
　　与李杜二阁老
　　介以庸才受
　　主上知遇之恩未能报答因病请告防恩休养得治夙疴实为深幸然囘首阙廷何尝不中心徘徊行行且止也国家事大百姓待治如饥子之思哺所望老先生光賛宻勿臻于太平弟在田间受福廕多矣四月初九日已抵真防兹遣役上本谢
　　恩并老先生万安
　　与友人
　　念金元明以来其传于世者几人不觉通身一汗丈夫生世宁可灼灼一时乎是以迩来向近里着已处思索一畨随即记录亦欲成一家之言正之有道然浅植薄蓄未易言也其中是非有可教者幸教之
　　复徐宁庵内翰
　　读佳作不欲复作文字观惟当焚香静对鄙吝自消耳防鱼氷泮野鸟花明如此情况与尧夫白沙未知孰为今古也至笔法之妙居然右军岂非形上者不遗形下无意于工而自工欤圣道久晦以功利词华为第一义得老先生与厚庵振起而倡明之诚世道之幸也捧读之余欣快何如
　　与孙北海先生
　　前者轺车南指老先生逺出饯送路傍观者为之感叹他日好事者绘图以纪之其中厐眉皓首衣冠甚伟者则退谷先生也但不知长安此时丹青画师有解人意者否如有则亦不可少此一段佳话耳四月初九日已抵敝郡原有祖业小房遂而栖止闭户偃息在床不敢与一毫外事惟是学道一念时自警惕确然可以自信者而行之不倦则未之有得也
　　与大司冦梁玉立
　　昨丰贶下颁又劳纲纪逺至下里深用铭刻谨耑役申谢前在郡城雨后同友人至雕桥及贵庄白棠遂至曲阳桥禅院稻田千顷高咏摩诘漠漠水田一聫觉形神之俱逺书呈大教归里后躬亲収获之役始知鸡犬桑麻间另有一种风味然野人之事不足为老年翁道也
　　复太原周太守
　　恭惟门下筮仕之初固已心切仪型至于今春始遂良晤知道气深沈汪汪千顷之波岂近日片长自矜者所能企其万一卓异特举藻鉴公明而异同之论徒纷口舌部覆确然可以令循良吐气矣至于某之固陋何足以比拟古人唯是我辈生居
　　圣世亦当求为不朽之事而龊龊于富贵利达中转瞬埋没故常恫之而自砺耳既承雅教敢不献丑倘督诲其所不逮庶不至堕于迷途矣
　　复叶眉初
　　两次翰教极承忆念之雅且读大着西北水利东南赋役诸篇洋洋洒洒王佐才也然久屈枳棘自当翔步天衢以造福于苍生耳家兄降调原属无妄之灾截鞭留镫自有公论某素志林泉毎形言咏不知者以为尽道休官之常语耳其实麋鹿之性出于诚然今乃得遂初服长安热閙塲中翻云覆雨不作是梦想也草复并起居
　　与大宗伯龚芝麓
　　前有一函周茗柯持上想已达台覧矣冢宰司农俱满望转移而当今海内晏安所重在于礼乐故寅清之地非公不可耳知大君子道力坚沈无所动于胷中也闻揆席亦有欲高尚者伫竢金瓯早覆以慰苍生之望弟之近况无足道者入春以来日以栽花种菓为事性之笃喜良在于此虽身病稍减而心病则犹昔也安得海上良药疗我积年沈痼乎
　　与史省斋
　　昔顾泾阳先生云海内有十三个好巡抚十三个好提学则天下太平余每佩服斯言今观老年翁台台之为文宗而嵩髙大河之气为之发舒洋溢则益信起衰之非诬也但向来尚未见试牍希惠数册非但慰岑寂实以开茅塞耳何诞老掌科有中州之游景行有素冀聆新教握手披肝又不待巵言之谆谆矣
　　与孙北海先生
　　孔孟以来学术所以不明者总由于不知物耳物即明徳明徳即性新民又明徳中事也以此观之更为显然朱文公像如有画工希命之画一幅当奉工值也
　　与周子俶
　　刘伯温天文策岂在江都之下真是如数家珍元朝得士如此人而不能用焉知帖括中有伊吕耶
　　与史及超
　　忆昔追随舘阁每钦曲江风度葢道心静深包括一切岂世之炫才露能者彷佛万一哉而虚懐下交不遗樗朽赠言珠玉此则伏处蒹葭未尝一饭敢忘者也荣转宻勿兼判仪曹瓯卜在旦夕矣
　　与耿又朴翰林
　　前嵗过承惠頋又赐同门硃巻玉笋之班他日防当骧首风云彚征皇路也生连年楗户息影而圣贤之书未尝敢离于心乃知吾人安身立命惟此义理之腴为隽永耳契丈暂假归里读书论世王佐之才裕于斯矣岂犹夫人之雕篆取悦目前者哉
　　复梁葵石
　　久不修可胜渴思想老年翁颐养倍善承教下询内养之事弟禀赋单薄故五十六嵗即请告归里使当日仆仆长安道上则今日已在古人之数矣每焚香闭户休息身心觉有安顿处一切龙虎铅汞之説无所用之似亦稍有得力老年翁虚懐慇慇得无问道于盲耶慈云至槐水适有舍侄之丧不及欵洽化缘之事料不能行
　　与宋牧仲
　　昨台驾之行甚速未得尽一觞之敬不胜恋恋梁园风雅已付使者贵乡诗人文人河洛之英灵也焉可令其湮没而不见于后世乎弟意以为老世兄加以批评而重梓之则鲁壁之古文复出而合浦之明珠再还亦不朽之盛事也
　　与白见先
　　昨杨体干扶病来晤亦足见其向学之心老而不衰甚可敬也今之少年非自暴即自弃与草木同腐而不及草木之开花结实君子悲之但所示总防皆讲章所有未能有所明似不必付梨枣耳
　　与张元裕
　　葵花灼灼向日亦自可爱张仲蔚蓬蒿满迳中物也虽不及渊明之菊茂叔之莲然视沈香亭畔木芍药未必肯以彼易此














　　兼济堂文集巻十
　　钦定四库全书
　　兼济堂文集巻十一
　　大学士魏裔介撰
　　传
　　赵郡张育华先生传
　　张公讳居仁字叔广号育华赵州人生而頴异七嵗能赋诗十三能文章十八举茂才于书无所不读每试冠军有司咸器重之顺徳司李隅阳陈公春秋名家以公家世春秋延为西席葢公父活泉公以春秋举嘉靖甲子科兄可斋公又以春秋举隆庆丁夘科故一时推公为麟经独步数竒凡应乡举者六万厯乙酉始举于乡越己丑成进士仕晋之高平不善逢迎失当事者意阴中之降高邮州判寻擢山左城武令以倭警擢知胶州不一载又为忌者所挤降湖广布政司照磨时播酋杨应龙跳梁西南大扰大司马长垣霖寰李公奏公防佐大将军刘挺军事乃用火攻青龙囤杨酋授首公以督军劳瘵军中往来檄草及露布文尽出其手力疾磨盾吐血如流竟卒于蜀叙功赠兵部职方清吏司郎中予诰建坊署曰平播精忠嵗给粟十二石养其妻子云初公为诸生时常游长安醉骑驴行逢英国张公高咏不下为驺卒所呵公夷然不屑也观者异之既成进士又出荆石王公頴阳许公之门在长安为时望所推公之师友如茅公鹿门李公九我邢公子愿赵公梦白魏公昆溟公之同年如焦公漪园董公思白黄公慎轩莫不推引恐后然而公高才絶学睥睨一世嗜酒谩骂遇俗士多白眼是以屡触物忌不获跻公卿列至其忠耿爱君屡谪不怨目击不平水火蹈之不负知已没于王事有古人风着有春秋旁训春秋酌意诗集刋有十二家唐诗三体唐诗皇眀诗统眀隽昭眀文选宋鵞池诗于世魏子曰赵郡人才渊薮唐之诸李最为显著明代则当推首育华公矣公以高才迹似放逹仕未大显然平播秘谋实出于公霖寰一代豪杰匪公才何以举卒以劳瘁殒蜀疆葢有伏波之风其视世之沾沾内顾死儿女子手中者为何如也公之孙光昌与余游为诗能文有鳯毛不愧公而家徒四壁又令人不能无感云
　　斗山高先生传
　　高三位保防之新安人也其先自小兴州徙畿内者讳鹏举七世祖讳应金应金生善官善官生先生幼而至孝生母崔氏蚤捐舘先生抚养于祖母及继母俱能得其欢心弱冠读书不务章句之学尝言曰今世之所谓学者以纂组词华纡青拖紫为务圣贤视之土苴耳昔有元之世吾郡有刘静修先生其学上接闗闽濓洛即吾世而去椒山先生未逺其流风犹足慕也奈何以俗学自圉而不求进适容城有孙钟元先生者学古人之学者也先生折节下之于是学益深防见道之本原顾生当明季不欲仕独优游于田野嵗时伏腊招延亲友饮酒赋诗以自乐然其趋履端方不苟又非纵情阮之比建家庙置祭田凡宗族贫乏不能振者赒给无倦而友于兄弟尤笃治家勤俭教子有法以崇祯壬申年三月十七日卒于里享年六十六魏子曰余里居时每闻前辈言燕赵长者多推斗山先生先生好与孙钟元孝亷游观其所交葢天下之大贤也世弃君平龙蟠不屈岂知时之不可为而不为者乎其子似斗鳯翥鸾骞官大司马大司冦攀鳞附翼手定太平一时称为名臣福泽及于子孙先生之隠徳頋可量哉
　　暄山吴先生传
　　公讳履中字汭暄山其号也籍金坛为儿时读书便知解防如夙授者作文意度空濶无意求工如海风自运有波涛万里之势后折节苦研贯综典诰涵茹百家一范千矩气虽醇敛而浑浑灏灏自足牢笼当世二十余嵗始补博士弟子员负大志不事米盐细故笔耕砚食弗以贫为苦束脩不私启悉封遗父建滨先生郊行获遗金伫立竟日不见有覔者爰以金投之寺僧时万厯辛酉乡涌醴泉三日夕占者曰泉为解瑞应有厚徳载物泽被函宇者出而名世嵗秋公果举于乡如苏门谒直指稍置鲜衣建滨先生责其志侈公乃永贮之凡嵗时防防俱布素未尝改初服下第归茅楹数椽非禀建滨先生命趾不敢逾阈每夜非读书不敢就别室侍立至夜分命之寝乃敢就寝乙丑成进士筮仕行人一使防蜀再使榆闗翠芗垂云鹘亭鱼腹多所题咏持节还擢侍御史代巡牂牁方抗疏论事以丁外艰扺家形骸哀毁公春秋已迈嗣息艰且日夕劳于王事髩有二毛史孺人劝为广嗣计公喟然曰天步多艰遑恤我后孺人曰独不恤祖若父耶爰聘沈孺人生伯子初及祉与祜崇祯七年复任畿南直指彰徳锄强郡邑望之若神邢台吴道明有竒绩特晋列贤祠宁晋栢乡诸邑烈节者六人为之表其墓传其事是时温与王两相党内竖以售奸公力劾之极论体仁深峭抝厉应熊挤善朋凶岂可令偏心小人侧于宅揆之地也疏三上举朝震动闻者缩舌二相欲杀之上悯其忠第降级示惩上用中官钤制外臣骄横特甚公痛言宦官不可用列陈欺蔽之害自是益深忤贵近意复条陈驿逓宜清津粮宜酌筹画俱当上意因忤权奸事遂寝八年夏四月按部广武虑将士无固志单骑赴闗日驰二百里厯阅闗隘冲缓有差绍宁管太史赠以诗曰细窥囊草凝云碧毅立砖花捧日红一饭未能忘钜鹿六朝谁不仰青骢洵实录也入报政掌河南道印九年六月丁母忧兼程抵舍十三年起为北畿督学使夤缘窦径为之一洗及莅任黜轻浮崇古雅北方之学者翕然从之阅巻不假他手文章道术海内所望为山斗者受知于公指不胜屈十六年迁大理寺丞法务明允一时廷无寃狱十七年召拜户部右侍郎署尚书事时饷匮不继公酌复常平法焦劳粗就阅月而京师防思陵殉国公抽佩刀欲自杀仆子方抱持之而贼已扼其吭贼素闻公贤欲授伪职酷刑逼公不屈有誓死诗云夷齐死后人伦在逢比生前吾道穷谁误苍生倾社稷到今惟有诉苍穹旋里病卧不复起顺治六年三月初七日卒距其生于万厯十五年十二月初二日享年六十有三魏子曰崇祯甲戌之嵗余以观风防公首录及壬午应大比试复防首录其奨借之词即以国士见许也乡荐后相晤燕邸谈笑欵洽移晷弗倦即道其生平所以为学者以相期望余既素懐肮脏又得海内大贤焉以为之师私心以为射策遇主可相依以建功名于世耳癸未下第后楗户山中逆闯播虐天日为沈闻公抗节不屈私心壮之所幸天留硕彦优游林泉为世楷模名教攸闗重矣乃闻箕归天呜呼泰山梁木頺壊兴悲泪不禁倾河倒峡也公刚直不屈似汲长孺通达国体似陆宣公爱奬后进似李元礼使龙髯未泣而盐梅借调则其利社稷福苍生当更有出古大臣上者何用公不早用公于万不可为之时也可胜叹哉虽然天以完名全节付公而诸子初与祉祜复煜煜能自立读遗书以世其家公亦可以含笑于九泉矣
　　南宫令仁寰彭公传
　　彭公讳士号仁寰锦州人以癸酉举人于崇祯十五年壬午知南宫县事轻刑杖革火耗平讼狱礼士绅一以廉静为政甲申三月流冦繇顺广将至南宫公集绅士耆民人等誓以死守有劝公降者公曰奉命守此土无降理即城不可守余一人任之或又为公妻子计公曰身且弗防尚计儿女辈耶邑人感公言从之既而贼至城破伪权将军刘芳亮执公逼公降公厉声曰头可断身不可降又索印急公厉声曰吾将擕以还朝匿不与贼怒将刑执刄者曰好官好官苟降为汝请命公又厉声曰杀即杀耳谁请耶杀之白气上升首悬城门经月面如生刄者惊曰吾夜梦公为城隍神矣赴庙焚香防之芳亮曰自破潼闗迄河北以来仅见此人弗问其妻子并贷百姓邑士民数千人収公身首城南号哭之声震动天地即于墓前立祠塑像祀之像颈有裂痕涂之复裂如故邑人曰此公志也今存之公二子可恒可豫也
　　李副使征一公传
　　李公讳申字徴一号涒滩顺徳府南和人性纯孝甫勺舞读书不辍声彻户外父患疾几危与妇焦氏侍床褥尝汤药数月衣不解带日夜号泣露祷求以身代父病寻愈明壬子补博士弟子员食饩于庠甲子登贤书领乡荐自以起家寒苦益节俭敛束减举火资购名书数千巻累累满簏笥一切世味泊如也厯试礼闱不第谒选得河南彰徳府推官啣命而往有澄清之志邺下多豪猾蚕食里闬胁抗官府有司莫敢问莅任即严访置之法自是羣奸逺遁古迹华林园铜雀台以及九华宫玳瑁楼土人多掘金珠为利至岳武穆侍中韩魏公等诸先贤墓亦不能免乃痛禁采樵犯者罪不赦理彰五载诸台使者考绩报最陞户部广西司主事临清钞闗旋里读礼训课子侄辈闭户读书悉得成立性浑厚诚慤与人言笑油油如也而行顾抗直不作佝偻纎趋态自贫贱至仕宦衣皆布缕食必粗粝值嵗凶道路剽掠父子相食省已用哺饿者二百石贷人数百金皆以凶故焚劵不责报仍劝人以节俭力勤固穷安业乡里人徳之服阕补户部员外陞郎中寻陞陜西榆林兵巡道布政司右防议榆林逺在西鄙岩疆寒苦公清俭益力脂膏不润常啖田家饮食阅文书吏持簿书闗白至阁下惊叹公处之自若也镇卒多剽悍偶而月饷不继忽然鼔噪饷司被辱营将不能制公单骑出抚谕大众解散三邉称之整饬三嵗秩满陞山东分巡兖东兵河道按察司副使苍山一带贼首王俊焦二青等啸聚至十万防兵大勦身先士卒俊等授首其流民被迫者尽为招安全活万众壬辰秋感疾卒于公署邑人公举乡贤道府勘实申详督学允祀魏子曰余尝读汉书见宣秉布被瓦器王良之妻布裙曳柴从田中归嗟乎古贤者之洁已如此乃若启祯之间风俗奢靡接踵相尚变盈流谦势使然也今观涒滩公所行身为方伯食甘粗粝虽古高节何以加焉数当变乱冦盗猬起镇定不扰卒奏厥功迹其始终可谓才守兼备者乎
　　糠粥先生传
　　糠粥先生者高邑人也其上世出于賛皇避难乃移高邑八世矣先生居高邑之北鄙足迹不入城市幼习举子业有声食廪饩甲子乡试本房拟第一巻值主司冬烘弗隽庚申选贡督学使者已取复为大力者负之而趋然先生澹如也廷试后授文安县学博士先生亦不辞与诸生讲肄所尚者性命宗防不屑屑帖括闲文安去通州宻迩卓吾李老窆焉先生尝徒步往吊致鸡絮束刍呼天大痛葢彭城老父哭龚胜之意也旁观者咸瞪目莫测其故未几拂袖归归则结茅葢顶绳床布被冬不炉夏不扇教子课孙之外未尝与室人接作诗歌以抒志皆潇洒无求乐天安命之词亲友至者无少长皆与之欵洽有酒则设然亦不多饮逺近过庐者必式先生精医算地理阳宅然皆不以此见年过古稀视聴益聪明书蝇头小字步履如飞夜谈至四十刻不倦其王彦方之流与其邵康节之亚与先生家贫蚤晩粥一盂嵗歉益之以糠覈故顔其庵曰糠粥而自号糠粥先生先生为谁讳名世表兄赵忠毅公字之曰子文而槐水魏子为之传
　　吕尚书豫石公传
　　吕维祺号豫石洛阳人由万厯癸丑进士司李东兖以孝弟感民民为之化擢铨署清餽遗谢嘱托抗疏近侍不许干预政事旋予假省亲八年居家不附逆珰时天下方以讲学为讳立芝泉书院修明濓洛之学几中危祸转玺卿又转奉常上防微八事作感遇诗有一心持素节丹日照常春之句授南少司农清覈侵冐以数十万计履任五年余饷可支三年授南大司马汰冗登勇视政之暇复集多士立丰芑大社讲明正学无何以父病乞养归里侍父汤药四阅月病致忧防致哀既襄事复集郡士立伊洛大社以守先待后自责疏进孝经请颁学宫时芝十八茎生于庭戊寅冬十二月流冦猖獗宜永沦胥攻洛阳分守北城率家人登陴防御罄资劳军士辛巳正月十九日贼抵北城缒家丁杀贼十数人贼集西城攻打日危守者有溃志公方食子兆璜等入白叱曰小子何知为国家大臣与城存亡义无可迯况读圣贤书所学何事挥璜等去曰此予见危授命时也及旦贼至被执曰此吕尚书耶叱之跪应曰生为正人死为正神岂跪草贼即转身北向拜阙复西向拜父母乃从容就义公常曰我一生精神结聚在孝经二十年潜玩躬行未尝少怠毎论孔曽相传谓得力于战兢十二字故曽子易箦示门人曰吾知免夫非谓免于毁伤葢战兢之心死而后已其自铭座右则曰不负天子不负知己不负所学所着有孝经本义或问大全存古篇明徳堂集奏疏全抄音韵日月灯行世魏子曰自明道伊川之后絶学衍于考亭洛中得其传者或寡矣吕公生数百年之后当明季羣言厐杂正路榛芜而独重遗经着眼于战兢十二字夫战兢者即修己以敬微旨也自古帝王圣贤防不得力于此而世儒且以为不假修持直证本体其言过髙乌足训哉若夫临难授命大节凛然其学之不惑昭昭如也
　　钟佥事伯敬传
　　钟先生名惺字伯敬景陵人也万厯癸夘乡举庚戌成进士授行人厯陞福建按察司提学佥事一年父忧去职大计中人言服阕不起卒于家先生负逸才刻深好学而貌羸寝力不胜衣性不乐与世俗人接或时对面同坐起若无所睹者同辈饮集极欢独然若失无酬酢宾主礼以是众皆阳敬而实阴忌之然由是得谢絶人事专于书史尝憾世人闻见汨没故独思遐览深入超出当是时袁中郎之书盛行其意以诗主性情期自适何取古蹈袭为也始亦有所矫厉为之而其流及于俚防谑浪先生与同邑谭子友夏取古诗汉魏至唐末闭门丹鉊以冲淡为浑厚以简静为通观人于微众忌者取之众习者落之世所传诗归是也先生改南仪司时曹务简僦秦淮水阁闭户读史有所见輙笔之成帙题曰史懐多驳翻古人倦则歌管往来恣陶写至游人午夜棹囘曲尽席阑两岸寂无声而壁灯火荧荧笔墨酣濡不忍収者视之嗒然伯敬先生也东南人士以此称先生真好学所至名山川必游游必极足目之力使蜀厯三峡入东鲁登岱观日出过闽陟武夷久客吴越盘桓忘返焉年近五十念人生不常悲泪自失着如説十巻先生虽僻冷至接士友以诚荐人惟恐其知曽荅当路书至半停笔思曰彼土有何士为一言久之思得一人喜而书后所荐反致毁先生先生待如故与谭子交最善其余布衣穷饿得遗篇瓦石中表而出之前后著名当世者众然居丧着诗文游山水不尽拘礼俗伯敬既死其书盛行天下皆窃附伯敬以行或谓淳古几失握景陵书嗫嚅而不欲读要之楚人文繁兴其才识刻深能自立者如伯敬之学亦未易测云史懐别为书行世秀轩集十巻魏子曰余未及见伯敬先生读其书及所选诗居然有秀之色
　　谭孝亷友夏传
　　谭元春字友夏景陵人自幼通俊喜言诗是时同邑钟伯敬方以宿学列缙绅才名蔚起海内向慕之则最推服谭子相引重为莫逆交友夏声籍甚伯敬取古人诗与友夏防心放懐选诗归世传钟谭由此遇坎坷不得志所至追寻山水蹑屐扶笻游久而归归即复游性孝友任家督一日薄暮取酒兄弟相对论学置饼蔬醴席间佐兄弟啖母曰长若此可矣不须富贵也钟公没颠毛苍然车牙豁所业诗与年益进而睠懐凄凉悲涕横集丁夘年逾四十豫章李明睿主楚试得闱中巻取置第一先是楚监司成都朱公之臣亦深知友夏时屏车至寒河读书处取其诗文且饮且读以天下士期之及发榜得解天下之慕友夏者且谓诗不能尽穷人也其诗灵深澹朴乃其议最持平尝于袁中郎诗有所裁断彭年述之者中郎子也抵以书报曰爱人者不防其短传世者精神佳妙不定惟俟人心目自合而其所不足人指为疵纇者安知可传不在焉友夏举于乡丁母忧服阕一上春官不第归益取厯代史批阅又手订所为庄子名遇庄已读大学衍义未竟北上中途抱病卒天下之慕友夏者于是累息欷嘘又以为诗之足以穷人也士大夫景仰风流至今曰钟谭云友夏着鹄湾稿若干巻魏子曰势极重者必返岂惟人事文运亦然往者王李以秦汉盛唐为鹄海内翕然从之数十年后公安起而与角公安死未久景陵又起用其意而稍异要之于大雅均未有当也然友夏善读书与袁述之书云人指为疵纇者安知可传不在余则云人指为可传者安知疵纇不在乎焉得友夏不死而与之商此语也
　　李葆甫先生传
　　李日燝字葆甫世居泉之清溪少有才名每试于庠辄为一邑冠乡试入闱文应售者屡矣顾以数竒终艰于一遇年四十以恩拔入辟雍文衡孔公司成杨公竒其文以为国士先是清溪地僻而险又接龙浔桃源二县皆山壑深峻林莽绵连逋冦窟穴其间时出侵掠有司莫能捕顺治乙未夏同令弟避居山堡中夜半贼骤至堡防一家缧者十有二人拷掠以索贿贷由是公以忧逝葆甫时在他乡疾驰归哭念力不能与之较将以身殉焉遂素衣诣贼垒泣而言情庶几感动贼亦爱其诚礼貌遣之然诸子弟未有生路也葆甫乃募人伺贼间察其巢穴四壁巉立仅一面可通而贼之守备亦甚设犷悍之徒殆数千昼夜椎牛享其党思刼州邑葆甫谋于众曰不入虎穴不得虎子我辈但患心力不齐耳何论众寡哉率家僮百人攀蔓附藤萝而上五鼔抵其巓以竹筒为号分驰吹喊时贼方酣寝大惊扰奔溃因击之蹂躏死岩下者数百人然贼势颇众旋紏合余党入县界葆甫则同诸亲友及乡义旅力拒破贼营砦数十辙乱旗靡穷蹙无计遂归命于有司而三邑由是无冦警时有欲以功闻之朝者葆甫力辞之曰本为雪亲之恨保全桑梓岂敢邀赏爵哉迄今年六十余有官未就结庐湖山之陂左图右史殆将终身焉魏子曰余读古人书至于射书辞金及让侯封之爵而不受未尝不垂涕想见其人也以为古人大节磊磊殆未易及今以所闻厚庵之伯父李葆甫先生天资孝友蹈死殉亲一军慕义遂剪鲸鲵之巢不特报寃地下而雈苻宁谧地方之受其保障多矣若其学问宏深文章尔雅所著述甚富足以藏之名山而留后人之咀味又其余也斯岂非豪杰之士乎余故乐得而述之以备后之采择焉
　　奉直大夫徳珩杜太翁传
　　公讳珥字徳珩澄城令于盘公之季子也澄城令有三子始以伯子任诗书仲若季耑务力田伯子学成补博士弟子员既而以寒疾不起澄城公乃令仲子仍务力田而徳珩公攻举业葢成童而后向学不数年遂游黉序聪頴非人所及云公孝友笃志事父母承顔顺志谐其欢心事二兄甚谨起居饮食如一读书有得每讲晰至中夜不倦有一味之甘必推而共之性肮脏不羣亲友至者往往促膝飞觞博奕投壶酒后耳热顿足起舞歌声如出金石每爱苏东坡大江东去之词不屑屑栁耆卿杨栁外晓风残月也四方文学豪侠士每恨交欢公之晩庭训慇慇独得举业正传常曰作文以理为主而词与法俱不可废泛驾野战非范我驰驱之道也长郎子静天才既髙而磨礲砥砺之者无丝毫瑕纇太守范公成六课士书院首拔识之以为精金美玉之文崇祯己夘遂登乡荐出曹秋岳先生之门一时文名赫奕公自处益恭敦睦族党褒衣博带徒步里社遇农夫樵子与之语油油不忍去故人穷亲有过从邀请者未尝以倦辞其缙绅大夫连车盛晏防者每谢病弗往葢翛然物外不以事物累其神眀矣甲申值鼎革之际公慨然曰笃志缥缃弗获遇命也况性癖躭酒今当时事如此儒冠何为尚友阮步兵陶彭泽入醉乡华胥之境聊以卒嵗耳安能操觚濡毫沾沾求利禄于风檐寸晷间乎遂长揖学宫不复与试事惟时时督诸子诵习经史聘博洽直谅者为之师友诸子风气日上相继入庠序有儁声天伦之乐愉愉如也辛夘疾作八越月已有起色壬辰春疾甚遂没年五十七嵗逺近亲友莫不叹息闾里为之罢市云魏子曰余自垂髫时即识子静于栾城道中未几遂同笔砚于恒阳书院交莫逆也然未得登堂一拜徳珩公至今以为恨时闻其轶事高风旷致如天半朱霞令人可望而不可即其古之达者与至于敦尚物恒言为世法行为世则持身训家恂恂退让如不及则又陈仲弓王彦方之流也仰止景行何能己巳
　　严母陈太宜人传
　　太宜人陈姓清溪之望族也赋性端淑自幼通孝经喜观刘向列女传父东曙公家号素封衣饰妆奁颇丰赡然太宜人喜俭约不事华丽于归于封翁严先生也修行妇道有提瓮出汲之风是时封翁为诸生方下帷攻苦中癸酉科副榜声名借甚户外之屦常满太宜人则时时质簪珥治饮食以供宾客无倦色士林咸以为严先生有内助之贤其事舅姑至孝鸡鸣问寝不离左右每食躬亲治之必精以防舅姑为加餐称之曰佳儿佳妇不但养口体直可谓养志矣舅铨选得居鄛遭流冦之难夫妻俱殉节死之太宜人乃同严先生负骸骨千里匍匐归一路号泣擗踊哀动路人至里中则家徒四壁立无以为生计牛衣相对或至不能举火太宜人曰先生坐守蓬蒿室人即不谪独奈何抱所学而空老为于是严先生出游于四方四方之富豪长者咸乐从之问字严先生防臯比而为之高谈雄辩太宜人亦不以家事相闻问乐羊子妻之劝夫绩学不过也是时存庵与其弟俱幼太宜人令之早就塾师夜则篝灯读于侧太宜人躬自纺织寒冬酷暑不少辍辛巳壬午嵗大饥米珠薪桂太宜人犹擘麻枲以供盘飱毎泣诲二子曰尔大父大母没于贼难家道伶仃如此尔曹若不奋自勉何由克振家声为尔父母者何日解顔耶存庵兄弟长跪而泣曰敢不勉力以负母氏之教于是大肆其力于经史古文而诸子百家及汉魏三唐之诗赋亦莫不咀味其菁华存庵年十有五补博士弟子员后值郡城多故窜匿山谷间寄庑赁舂艰苦尤甚或午防不继采菱角豆荚而啖之谓存庵兄弟曰尔等他日富贵无忘我母子咬菜根时也甲午存庵列贤书闻报日床头仅贮麦二升出以饷之谓封翁曰我喜此子有今日我悲舅姑不见此子有今日也因泣数行下辛丑存庵中式南宫甲辰对策状元及第太宜人为之色喜然不忘训诲常曰汝勿以少有进歩遂忘砥砺当恪恭尽职以报
　　朝廷丙午存庵请假归里斑衣戯防居逾年太宜人促之北上曰我两人强健尔当及时赴任为
　　圣天子启沃纂述以辅太平之大业迨庚戌恭遇覃恩封翁封奉直大夫内文院侍读母封太宜人一时象服冠佩焜辉闾里太宜人不改寒素之旧午夜灯火荧荧犹课子妇扎扎机杼也严氏聚族而居太宜人处之以和肃之以礼凡尊卑上下无不恱且敬焉而于诸昆弟子侄之贫困者尤加赒恤葢天性慈善始终如一日云存庵受
　　上之眷日侍左右马作赋文不加防端凝厚重人皆知其为公辅之器他日必能为国家兴建太平之业然皆太宜人之教有以成之也存庵性至孝每以板舆迎养太宜人以山川修阻坚不肯就年过六旬有二遂溘然仙逝然其和丸画荻嫓千古之贤母遐迩莫不闻之钟灵毓秀笃生存庵为
　　圣朝第一状元非母之积仁累义盛徳在躬乌能食其美报如是耶余与存庵以文章道义交知太宜人之壸范有素因捃摭其遗事而为之传他日史臣彤管流辉续列女传之后曰严状元母陈太宜人其亦有取于此也夫
　　孙征君先生传
　　先生讳竒逢字啓泰号钟元保定容城人祖臣嘉靖辛酉乡试由沭阳令厯官河东盐运司运判居官以廉着乡里有长者称父丕振邑诸生学使者以文行授儒官公兄弟四人兄竒儒竒遇著名胶序弟竒彦为武城宰兄弟相师友皆砥砺名行少为闾党所推公十四嵗入邑庠谒杨少保补庭补庭问设在围城中内无粮刍外无救援当如之何先生应声对曰效死勿去补庭曰此足卜子生平矣补庭者忠愍公子也明年以高等食廪饩十七嵗登万厯庚子京兆榜与定兴鹿伯顺公善继为友以圣贤相期勉不为口耳章句之学相与讲习讨论取诸儒同异而发明考证之中有自信人即辨駮不顾也二十二嵗丁父艰哀毁成痢病防葬一准古礼偕兄若弟结庐墓侧不饮酒不食肉不御内者三年服甫阕旋丁母艰既葬倚庐六载如一日督学使者李蕃具以事闻特旨建坊旌其孝公家固萧然值两亲防葬之后产益落饔飱常不继邑中富室有愿以金粟贷者及邑长欲以事属公闗白一言者公皆婉辞力每至絶粮辄割郭外田易粟一日与伯顺公自辰讲论当中饭时苍头始持豆麫作羮以进而食贫自甘若将终身以父母未伸一日之养遂淡然仕进从忧思忍郁中灼见功在慎独而名教自任义之当为不少退避邑绅士范薛等被诬祸将莫测公同伯顺跋涉风雨中白之当路始得平天启乙丙间逆阉魏忠贤窃柄毒虐忠良左佥院光斗魏科都大中周文选顺昌三君子皆与鹿公为友于公有国士之知当左魏被逮时佥院遣其弟光明科都遣其子学洢相投周文选顺昌寓书有一身作客同张俭四海何人是孔融之句公义激而起时鹿公賛孙高阳师于榆闗其父鹿太公出身营救于时厰衞严缉为两家子弟计栖身之所上书孙枢辅公求援畧云左魏诸君子清风大节必不染指以庇罪人此何待言独以善类之宗直臣之首横被竒寃自非有胸无心谁不扼腕维桑与梓固浮丘旧履地也遗爱在人不止门墙之士兴歌黄鸟昔卢次楩一莽男子耳谢茂秦以眇布衣为行哭于燕市曰诸君不生为卢生地乃从千载下哀湘而吊屈乎李献吉在狱何伸黙致书杨邃庵求为引手康徳涵义急同调至不自爱其名浮丘廓园之品固当直踞献吉何次楩敢望某等一介书生无能哭诉尚负慙于茂秦阁下功徳前无邃庵怜才扶世之感谅亦有激于中稍一斡旋且有出徳涵上者枢辅随具疏以闗门事请入觐面奏机宜忠贤闻之绕御床而泣谓孙承宗提兵数万欲清君侧奴辈必无噍类上即驰旨止之佥院竟拟贜二万科都五千严期追掠公深念南来者未必即至且科都介节家无以应与鹿太公张果中谋义助完炎蒸策蹇奔走数百里外醵数百余金赍送都门而科都已毙杖下矣科都既毙佥院之迨比倍严公与鹿太公计佥院旧为屯田使曽以十三塲子粒为定兴开永赖之利又督学畿辅知名士悉拔髙等约乡民凡十三塲子粒亩捐钱一文可得数十万缗约青衿各随心力或数钱或一两可得数百金于是输者云集数日之内义凑数百甫送至而佥院亦毙杖下越一年周文选又逮其友朱祖文先擕其手书至云某以迂愚拙直罹此严旨雷霆雨露均属圣恩在臣子只宜欢喜顺受弱子同来因其中途患病力遣之归所仗止一密友朱完天全赖吾兄为之覆庇知不须多嘱也时伯顺已从闗门入里与公计防完天北行复偕力区画得数百余金送都门而文选又毙杖下诸君子之不免于死虐焰方张凡素与往来者皆键户遯迹无复过而问之公急难拯溺置身家性命于度外而害亦卒未之及也海内高其义有范阳三烈士之称葢公与鹿太公张果中也保母奉圣夫人客氏与魏忠贤相表里其弟光先以时焰倾结士大夫一时附其门者恐后恒欲延公座上不可得介所知餽名马公曰家负不能豢养复致刍秣之需公曰孱弱病躯不胜骑乘辞婉而确卒不受邑元儒刘静修墓在沟市里荆榛樵牧公过而伤之倡同人建祠竪坊嵗时率绅士扫墓复公举邑前贤李伸张绍烈配飨祠中请于邑令乡之人得免其徭役孙枢辅公督师榆闗鹿公与茅元仪防賛师中枢辅数向二君言公可大用欲为推毂令元仪来商谓先以职方题授代鹿任公曰君与鹿君从枢辅二君之才二君之志也某既无其才又无其志愿老公车不敢借途求用茅曰元仪辱公知身在危疆公宁无一言教我耶公曰朝野所倚重者闗门一片地将相不调未有能立功于外者君文士之雄所朝夕共事者二三大帅耳倘有一见才之心便不能容人人能有为我用者元仪佩服其言后祖帅以疑惧东奔中外惊骇元仪鼔励大帅马世龙追还得和衷共事元仪尝自谓可不负孙公之教而枢辅公序公家乗亦云尹吉甫佐周宣王中兴归而饮防归功于张仲孝友启泰实为余孝友之张仲也公为当世所引重如此庚午御史黄宗昌荐公与伯顺可当大任请行徴聘公具呈力辞朝野重之称曰徴君甲戌礼科给事中王正志保举公不赴嵗丙子大兵薄畿辅逼容城公与兄若弟率宗族乡党入城邻邑戚友奔集依公者数十百家时秋霖土堞倾圮西北隅尤甚公独领西北一面未筑而兵突至即窥其圮者公随御随筑移时而城成调和官绅以济同舟倡劝捐输以保身家攻数次竟得保全于时隣近大邑俱陷独容城屹然若金汤巡抚都御史张其平恤刑员外郎胡向化俱上其事奉旨加级擢用嗣南大司马范景文以军务聘公俱辞不赴时天下多事锋镝时传人无安枕戊寅冬有兵革之事公率子弟门人入易州之五公山族党绅士依之者愈众公饬武备辑人心为守御计誓神告众暇则讲礼兴学诵诗读书修冠婚防祭之仪相恤相亲简而可守于干戈抢攘时隠然揖让礼乐逺迩皆服其徳化至壬午迄甲申避地者三有扫盟余话引田子春避地无终山扫地而盟之义门人有双峯书院记其始末伯顺讲学江村去公家三十里两公门人互相问业伯顺没公独肩学统者四十年尝擕家寓江村发明大旨寓定兴之百楼者六又寓新安又寓祁州公多年旅食不问家人产而随在能安一囊贮米屡罄不见有忧色也鼎革后尝病疮疡国子监祭酒薛所蕴以让贤荐兵部左侍郎刘余佑以举知荐顺天巡按御史栁寅东以地方人才荐陈棐以山林隠逸荐公俱以病辞不赴因田庐充采地移家于衞慕蘓门百泉之胜为宋邵康节元姚许诸儒髙尚讲学之地遂家焉水部郎马光裕赠夏峯田庐辟兼山堂读易其中率子若孙躬耕自给门人日进公乐易近人见者皆服其诚信生平未尝以讲学自居不绳人以难行之事聆其绪论无不信圣贤之可为上自公卿大夫以暨田氓野老有就公相质者公披衷相告无所也中州直指藩臬诸台使者尝过夏峯修式庐之礼公田家鸡黍惓惓以民彞为念尝云匹夫为善康济一身公卿为善康济一世某力不能及民愿公减一分害民受一分之利至负笈北面有千里百里至者卿贰韦布不作岐观即悍夫武弁闻之倾心悦服自勉于善或有以始终瑕瑜为公咎其滥者公曰与人为善论其现在已往将来安可必耶公学以慎独为宗以体认天理为要以日用伦常为实际尝言七十嵗工夫较六十而宻八十嵗矣较七十时而宻九十嵗矣较八十而宻学无止境此念无时敢懈此心庶几少明非堂上人不能判堂下之是非视聴言动无非礼子臣弟友能尽分戒欺求慊此是圣学实境界也考订诸儒辑成理学宗传二十六巻识趋学力于此见其大端矣公一堂蔼然一身粹然当八十六嵗之辰子孙门人正为公称觞公冡孙自容城抱其孙亦至五世绕膝内外近百人逺近咸以为异至天性孝友兄若弟先逝已久每触其手迹辄为涕零当两先人忌辰惨容素食九十嵗后犹孺慕如少年生平尤笃友谊故人子孙饥寒颠沛不能自存者见之恻然推解无倦色而成人之美终人之节风化所闗自任甚力如割股孝子赵廷桂为助其婚娶割耳节妇孙光祚妻李氏贫得其养死葬以礼邑绅陈可成乏血倡议立嗣醵金经理其家诸如此事难以悉举自之卫后有日谱巻帙浩繁宗传外所着有四书近指二十巻孔学使刻于大梁余为之序四礼酌一巻李居易刻于宻县张元枢刻荅问于覃懐魏一鳌常大忠刻荅问文集于上谷余为之序公没后赵刺史刻书经近指于滏阳取节录六巻孝友堂家乘八巻旧刻于上谷读易大旨圣学录两大案录畿辅中州人物考甲申大难录嵗寒居全集尚未授梓康熙乙夘四月二十一日终于夏峯享年九十有二前数日不能粒食整衣危坐与门人子孙讲论不辍有考终录载记甚详没后官吏绅士以迄穷乡老幼残疾贫窭之人无不奔走哭吊门人千余里皆服心防治葬事冬十月葬于夏峯东原卫郡六邑绅士合词请于学使者祀于百泉书院容城绅士请祀乡贤子六人立雅奏雅望雅博雅韵雅尚雅女二一适贾尔霖以节孝着一适杨士丙子死定兴之难奉旨建坊旌表孙十二人澜洤潜淳浩溥沐浴溶汉湛源曽孙十三人用柔用霖用恒用桢用梓用樟用模用榦用柱用柟用楷用栋用榧孙一人熠魏子曰论人者当观其忠孝大节读书其一事也假令实行不孚于乡邦不超于斯世而日取道徳之言以自饰宁足见信于海内之贤人长者乎徴君弱冠庐墓固已有王伟元之风声驰逺迩矣及左魏诸君子被党锢之祸一时知交削迹逺遯奉头鼠窜惟恐蔓引波连徴君为之求援于枢辅醵金于衿民虽未能出之死地然当逆珰绕泣御前之时其势焰亦稍衰减矣乌知非于王庭之也然害卒不及可谓善全其用者已累经徴辟终不肯就以孙枢辅之贤至契好友而不能屈葢有严子陵邵尧夫之高致焉其徳纯故不求世知其道隆故不为时用易曰鸿渐于逵其羽可用为仪徴君之谓也世徒见徴君乙丙之间急于友难以节侠目之又见其讲学于百泉之上以为追慕姚许见其接引公卿大夫暨田夫野老油油然无倦色谓其和而不流此谁足以尽知徴君耶二氏之流断臂然指觊觎长生终沦幻妄徴君不离人伦日用夀几期颐子孙三十余人和气盈庭虽禀气之异哉亦有以养其浩然者在也若其著述备兼总条贯又出之绪余而足矣説者谓容城有三异人言静修椒山与徴君也百世而下犹将闻风而起况及身亲炙之者欤余与徴君茟札往来雅相善也而终未之得见今为之传纪其实以俟后之君子
　　申鳬盟传
　　申涵光字孚孟号鳬盟永年人申端愍公之长子也少而頴异博涉经史下笔为文章高洁宕逸超出寻常蹊径外顾善为诗端愍公游宦四方在家键户约束仆从不干户外事戊寅冬地方有城守事捐四百余金登陴者赖以济壬午立观社三郡名士毕集质疑问难经艺行于逺迩甲申避地广羊山与钜鹿杨犹龙鸡泽殷伯岩为患难交防京师陷端愍公殉难扶柩旋襄事毕即南赴淮上依路皓月先生时路任漕运总督经济长才负人望且其子妺婿也故省之求先人旧交作志传墓表捧以归丐四方名笔表章煌煌焉乡居方耕课二弟诵先人遗书足迹絶于城市时有同邑人张葢字命士岸然髙尚以古人自处与鳬盟相善也诗歌倡和酒后耳热或相泣殷子伯岩则自睢宁弃县令来归日与之游即妻子呼之归弗顾也人皆异之鳬盟既屡踬塲屋又痛先端愍公殉难而没春露秋霜环塜而号近涙无干土焉为诗多且久自秘惜不以示人有好事者传之遂名噪于坛坫人争录写一时纸贵犹龙杨公持以示余余曰此风雅鼓吹也防
　　诏访前朝死难诸臣举封墓之典余时为谏议上褒录幽忠疏共二十余人端愍公姓名列奏中已而格于部议余一疏再疏争之卒与祀典鳬盟乃趼足至京匍匐座侧曰先人之忠节垂诸不朽大谏之力也余曰公道不可冺耳何敢为徳葢鳬盟旧与余弟辩若相识于燕邸而余之识鳬盟实始此也自是诗文相往来无虗日长安士夫高才博学蜚声艺苑者莫不求识面愿结隣巷中之车满矣甲午游泰山过厯下登李于鳞白雪楼划然长啸旁若无人有大儿孔文举小儿杨徳祖之意遂至大醉同游者扶掖而返奚囊之什多杰作焉丙申访杨犹龙于太原时为臬司留署中月余每谈竟夕犹龙迁豫州方伯复见之于苏门因与孙征君先生共发天人性命之秘或以为鹅湖之再见也时
　　朝廷有诏郡县辟举孝行有司欲以鳬盟名应力辞之上书曰孝道至大昔贤所难光虽不肖岂敢以终南片席为梯荣地哉有司乃止同郡中表王襄璞为山右方伯邀至署未几遄归襄璞讶其速荅曰此中有高士傅青主贫居不能蔽风雨公以身下之胜于光之留多矣襄璞为之捐俸买宅一时传为盛事青主者枕石漱流人也辛丑弟盼成进士选庶常教之惟谨鳬盟亦以恩贡入成均辞病不赴
　　廷试曰吾才不堪仕宦耳靳太安人卒于京奔赴不及冯棺擗踊血泪俱下风木之恨抱痛终天丙午弟煜登乡荐教之惟谨戊申恩诏举荐山林隠逸之士余谓鳬盟称其选欲公言之于当事鳬盟托弟随叔婉辞余欲成其高亦遂己辛亥壬子连举二子作书寄余引刘随州诗云未知门户堪谁主且免琴书别与人防随叔告假归兄弟聚首衡门反鎻俯仰二仪错综人物陶然自足不知老之将至焉葢鳬盟之于诗一以少陵为宗而沐浴于高岑王孟若李空同何大复亦兼采所长其他弗屑也遂以诗名海内然自辛丑后不复多作古文辞不轻着笔曰剏获未易勦袭我亦耻为之年逾知命玩味诸先儒之书不释手作堂聫曰真理学从五伦做起大文章从六经分来又曰主静不如主敬敬自静也又曰求放心只是敬又曰士人要有岸然自命之气又有欿然若不足之心又曰好胜者必败恃壮者易疾渔利者害多骛名者毁至又曰朱陆同适于道朱虽周而穏陆似捷而危在人自择耳皆格言也二弟经出口授文成大家兄而兼师矣性不喜释老解琴理鼎彞书画寓意而无所留意也交友不滥生平同声气者不过数人拯危扶屯挽殷伯岩于冦难赒李志济于戍边赴义有如饥渴取与之间一毫不苟晩而学益进悔名之为累也蓬蒿满径长吏式庐者逊避不出官其地者愈重之邑人执贽问字者亦不拒为之指陈大义亲友至者脯菜蔬食而已不尚宴防曰是劳人奚益兴至则独酌数杯辄止丁巳六月晨起犹与客谈娓娓不倦诣两弟归及堂楹一仆而卒年五十八或谓其数与杜少陵相符云所着有聪山诗集八巻文集四巻荆园小语一巻进语一巻説杜一巻此二巻有余序性习图义利説等书魏子曰余尝作续高士传而叹世之难其人也又读先儒诸集而叹其人我见之未尽化也若夫昭昭然浩浩然不违亲不絶俗混迹风尘蝉蜕物表弹琴咏先王之风乐而忘死其所自得为何如也郭林宗黄叔度之在东汉孟襄阳之在唐其近之矣世徒吟咏其篇什谓诗人之冠冕固不足以知之也余与鳬盟称莫逆交其行谊至高耳目睹记之深以切故述其梗槩如此余则载于观仲随叔所述不必尽详也噫世不复见有斯人矣









　　兼济堂文集巻十一
　　钦定四库全书
　　兼济堂文集巻十二
　　大学士魏裔介撰
　　墓志铭
　　四川布政使钜鹿杨公犹龙墓志铭
　　公讳思圣犹龙其字号雪樵直钜鹿人也今海内能文家无不知有犹龙氏者康熙改元公以四川方伯觐阙下毕亟旋所任时病痁及河内之清化镇遂不起其友魏裔介闻讣为位以哭赍文告奠畧叙其出麾藩臬之故而尤悲其如是之才未竟厥蕴属其家焚于柩前不欲以示人也已又念公生平所嗜好复以诗十二首哭之而其孤履吉作为行述且以申涵光之传来固请余铭曰呜呼余安忍不铭吾友哉自公之出也余猥窃台端顾中遘谗讼既不能出其气力挽吾友于生前而仅以其文报吾友于地下则将掩袂以为之铭而去吾友之亡也忽又一年矣公幼有神童之目年十二补博士弟子员己卯以乡试副榜贡入太学壬午中顺天举人丙戌成进士选翰林院庶吉士已授编修纂修实录陞修撰厯任春坊侍读学士寻出为山西按察使陞河南右布政使转四川左布政使以卒公天材隽妙风神卓絶举世所不得梯攀尤工于为诗擅晋人书法既居禁近誉望日重而性慎许可间与一二知己秤量人物时有贵显以坛墠自命者公辄不肯屈一指闻者固已恚之矣世祖先皇帝方留心翰墨召词臣能书者面给笔札公与陈宫詹爌所书缣幅独称
　　旨赏赉有加恚者益忌公将大用思有以中之防上欲破铨法积习内外互用而公遂补外陈公亦出为陜西布政或疑公注情风雅必不谙熟吏事若以此困公者乃其在山西也谳决精敏累年大案片言立解督若抚皆倚办如左右手其在河南也摄左藩事革羡额给军饷以亷洁称居一年盐使者力荐及迁而之蜀蜀系新造土荒不治民与虎狼杂处时又用兵军需旁午通省榷算歳所入不过三千缗无以应也公至则悉心综理之首曰募开荒立法尽善计増额至数万一以输之县官而民不谓苦次曰招外商平剂物价无有竒赢四方担负而至蜀渐复故凡四载当事交章举卓异因入觐赐袍服有差而病已甚矣然则天下之称公者止以诗文为当今之第一固不足以尽公也即荒余轇结欲大有以难公者适足以见公之才成公之誉则亦何益而可以止矣独怪公厯官报最资格转注防应内迁而廷推者再达于
　　御前若或尼之其根蒂之结不知何自而然今以方伯有功可纪使稍延月日以上考平进必为卿贰将发挥其所未尽乃八年劳吏间闗殒命于车尘马足之间也呜呼岂非天哉公之于诗也抉开元大厯之精髓明人中独喜李空同何大复当搜放意动惬天然登山临水忧时悯物之志无一不泄之于诗其且亭稿有六刻无虑数万言入蜀以后益苍茫蔚跂伯仲浣花之间大复固不及也但其宦迹之辽逺年华之耗折竟与大复相上下葢公之必传于后也以诗而公之遭忌以没也亦以诗嗟乎是则可哀也已公生平于声色仕进皆不营心独鉴别人伦接待寒素有若饥渴于己丑礼闱拔今读学士曹本荣等二十八人本荣学者所称厚庵先生也先是公与其友永年申涵光鸡泽殷岳读书广羊山中后居方岳每懐岩栖之志及病亟殷生时在左右公曰我为庸医所误殆将不振没之后魂魄其依广羊乎太原有髙士傅青主者精医术我所善若彼至或可以救殷生掉臂行力趋青主触炎冐雨昼夜走千里及至而公已没公之知人能得士心也类如此噫余与公交几三十年矣忆初相遇意气蠭涌被酒招呼两人即以性命期许已同籍同朝风雨如晦无间朝夕游屐所至皆有歌咏笔札往来殆成巻轴公既在外以山川契濶之故犹托毫素以论心及辛丑之来亰师也殷殷执手凄然更不胜情方与余约为他年禽尚之游乃未及而匆匆以死余之浅植薄蓄岂敢望公世之耳食者且以大家同类而并称之呜呼王前卢后其亦待后世览者之流连慨叹也与按杨氏之先其谱系相传出自山有讳忠者为始祖四传而公之曽祖讳中明嘉靖庚子举人同知杭州府祖讳若栢光禄寺署丞赠奉直大夫妣穆氏薛氏皆赠淑人考讳粹玉赠奉直大夫妣阎氏赠淑人公之元配李氏封淑人有二子履吉官监生娶河南水利道副使刘公防女徴吉官监生娶内府中书舍人李公培基女女三已适其二公生于故明天唘元年之八月十二日卒于康熙二年之六月十四日享年四十有四凡没于王事者例应赠侍郎尚未题疏今将卜于某阡铭曰天之驷也而窘以绁殿之柱也而短以楶谁不公卿而反躠防胡斯文之则舒而一官之若拙爰视大鸟啾兮徘徊言告蝼蚁勿蚀其穴
　　清故孝廉公仪张公墓志铭
　　张公讳来鳯字公仪原籍山西乐平永乐初有讳海者徙宁晋霍家庄数传至伯州生自完字还真生子三人公其长也生而端凝頴异十六歳补博士弟子员十九歳应歳试取髙等赴束鹿问业于耿大公杲如又贽于同邑孙恭宪公丙子科考取首巻补廪中顺天乡试第四名丁丑赴春闱不第恭宪公慰之曰得失命也公益自奋恭宪公亦数过其书室一灯荧荧清谈至夜分皆性命之秘也公之识由此愈戊寅冬十一月邑被围急父死室人刘与母杨暨两弟妇霍章及母舅子李嘉猷妇王氏俱死已而大兵去自井舁出姑妇五人面色如生公泣血长号枕块寝苫庐于墓侧日啖粥不过一盂治葬事比窀穸四方来观者咸叹其节义孝顺萃于一门已舘获鹿魏敬甫家教其二子双鳯双麟双鳯后登进士擢侍御直指卫公桢固奉防考覈举人众举公孝直指旌之曰孝亷真品癸未上公车试期改八月入都自陈一门五烈部议核寔建坊旌表公自戊寅鳏居至是七载始再娶甲申三月逆贼李自成防亰师公率弟子暨门人缟素哭于郊作挽诗五章乙丑至都孙恭宪公病留侍汤药病革以所著书付公永诀刘太史闻其两世同防题其堂曰师忍辛夘赴赤城乙巳丙午在漳州仲弟丹公任所丁未归里戊申为弟子通鉴两汉性理太极圗説及西铭大义秋大水颗粒不収称贷度日怡怡如也己酉立义冢夏冬逰孔林秋赴西山筑白石居居之冬仲弟陞漕标中军防将自山归庚戌人日复入山冬始归里辛亥正月将入山有汤姓者与侄檠善来投之有风疾其还也投桑干河而死其家讼之公鬻产徃为之分理事乃解仲弟归自漳设家宴兄弟少长暨内外主伯亚旅莫不欣欣然有自得之色壬子公年六十九歳矣抚檄各乡村筑墙濬壕公奉法维谨首先倡之报竣捐助独多与乡人有年徳者十二人为和睦社每月一防彷古乡饮酒礼行之肉菜五六簋酒不过三巡而已紏合族人以地二顷为祀田为其髙曽祖立碑暨五烈旌表始末立坊建飨堂四时躬亲奠祭焉闰七月有失血疾延医调治不效以是月廿五日卒癸丑春正月余自郡城归里公之子梤登堂顿首持范鹿野先生所为状来请铭曰余父励学一生愿得琬琰之文以垂不朽也嗟乎余与公隣邦壤相错未及一晤公犹记丙子科试于闱中不利既而见公中式之文而愧之在都与孙恭宪公相过从则又数数闻恭宪公称道公勿絶暨请告归里思一见公而未得也然夙有知公之言盖昔年奉诏举山林隠逸之士余尝语人曰如宁昌之张公仪者孝亷中真孝廉也以膺斯举庶名称其实既而不果然既有是言也桑梓亲友共闻之矣是则乌可以弇鄙辞今就鹿野所状为之诠次而其嘉言善行固有不可胜纪者姑撮其大畧耳葢公一生笃志经史沉进修不敢有一息之懈凡设帐逺近十八九处授受无虚日执经问业者数百人此固公之所甚乐而不以为疲者也其生平孝友敦睦视两弟如左右手视诸侄如已子痛二亲之没也春露秋霜忾乎如见父还真公嗜茄终身不忍食茄舅氏子李士良贫困飬于家为之一再娶妻李崇阳贫困给地十四畆从伯子龙遇害死从叔母李以饥死俱収之族兄鹓鸣舘涿州病革为之医药及卒殡之萧寺先遣其妻女归携榇归复嫁其女族侄之彦欠粮捕系公代为之偿収飬于家仍为之娶妻生子其于孙恭宪公耿大防公之没也皆有心丧之服三年如此者皆人之所难吾尝读史而慕孟宗张公艺萧頴士之为人以为古人不可复覩矣今观公仪行状所载自少至老孜孜矻矻以伦常为菽帛诗书为性命其所言者非今人之言而古人之言也其所行者非今人之行而古人之行也终身不失足于人不失色于人不失口于人盖其于义利理欲之辨有卓然其不惑者焉且其习讨论教授生徒非但工词章取华膴慇慇然有独为君子之耻其视世之依阿淟忍脂韦滑稽以取富贵者为何等也世俗艳称富贵轻藐道义见防行为善之士则相与揶揄几欲束之髙阁要之天理在人良知难湮徳固不孤而兰为国香生于幽谷不以无人而不芳是以公仪以经魁孝亷名重燕赵间未尝重茵而坐列鼎而食髙车驷马出入里巷有一日之荣使乡里小儿骈肩累迹瞻望咨嗟不可不谓士之至困极穷然而处白屋甘粗粝披巻咿唔至死而不倦不怨者良以有所得于中也其足迹所及半天下海内贤豪长者亦多乐从之逰殆与盗虚名而无其实者异矣所着有易经补注苍岩集策论法存四书定字等书行于世生卒子女嫁娶详具本家志铭铭曰六经删述念斯人孔壁蝌蚪孰与亲超腾冀北自絶尘一室常懐万物春赤城禹穴走逡逡綘帐立雪咸俊民茟秃唇焦酉暨寅海若汪洋许问津著述不辍拟等身古文竒字校周秦桮棬几筵涕泣频闾党化之风俗淳土厚水深马鬛新公之子孙宜振振
　　诰封通奉大夫太子少保礼部右侍郎兼内翰林国史院学士六鹏李公墓志铭
　　余丙戌与黻庵同举南宫即知有年伯霁岩先生顾以同舘读书课业少暇晷嗣后转给諌宪院王事鞅掌竟未得登堂聆训诲至今有怀耿耿也黻庵文章妙天下官至学士少宗伯金瓯红雾海内想望宣麻乃以壮歳悬车官至二品家徒四壁而霁岩先生积学隠徳终始一致微特桑梓称之亦海内所宜矜式也是安可以不述按状公世籍江南嘉定治间移家亰师为顺天人曽祖讳某祖讳某文学考讳某举明经皆未仕李氏勤学好古操行纯笃久而未发识者知其后必有达人公生而纯厚状貎奇伟广额丰颐寡言笑然间发论则腾踔瓌伟四座尽惊读书目数行下事父善所公及嫡母刘夫人以孝闻入黉序为文辞熟于左国班马下迨韩栁欧苏皆咀味其菁华不但工帖括已也一时名流咸服之然文太髙不合于俗目屡困塲屋毫不介意学愈力前后居善所公及两母防哀毁尽礼几至灭性大亰兆及督学使者数嘉奬之公寡嗜好确然自持既欝欝不得志辟地数畆种花树襍植果蓏灌溉之余则课子弟执经问难虽守传注説时出新意毛郑程朱考辨精切以故丁夘以来黻庵售公之诸子先后售公之执友及平日称同志者或与公之子称同年而公独落落不合每味孟浩然十上耻还家徘徊守岐路之诗为之慨然晩年闭户读书自经史以及稗官野史分类摘抄成书六百余巻名曰雅荟并文集若干巻藏于家公讳方懋字六鹏号霁岩顺天府文学以子贵累封通奉大夫太子少保礼部左侍郎兼内翰林国史院学士加二级于康熙七年十二月二十五日卒得夀七十有七元配梁氏封夫人先公九年卒男四人诸孙十人孙女七人曽孙五人男长曰奭棠丙戌防元探花及第厯官礼部左侍郎即余同年字黻庵者也次曰起元安陆府知府皆先卒次曰元发甲午举人次曰元飏孙长仙源奉天府推官次仙灏仙湘皆贡监生次仙潢仙流仙湄仙沅仙沚仙津仙渡孙女长适丙午举人冯载余未字曽孙曰镛镇铨铎钟呜呼公之嘉言善行甚众如状所称教弱弟嫁遗甥推诚好义诸彰彰在人耳目者不可悉数而徳行文章尤足为世之积学力行者法至于诸子之贵显诸孙之昌炽公所谓若固有之自视欿然者也以公之盛徳其学深邃非浅随薄蓄者可窥使余得闻其绪论必有开发愚陋以达于昭旷之域者而竟以尘劳汨汨失之是则余之仰止弗获咨嗟涕洟者也昨歳余过孙北海少宰芥舟见架上有书数十巻询之曰是霁岩先生雅荟也余仓卒涉猎光怪陆离知为奇书语北海曰是当必传北海亦深以为然呜呼徳行文章两无憾者非先生耶先生虽居亰师然老屋数椽在沙窝门内最号僻逺知契者非覔骏足赍粮糗往往半涂而返公则居之数世不移即此可见先生髙风逸致如鹍鹏翺翔于寥廓也余又何足以知先生哉元发等将以康熙某年某月某日扶公柩与元配梁夫人合葬于广渠门外观音堂村祖茔之新阡爰砻石为铭铭曰于阗之玉出彼流沙磨砻淬厉瑞于王家煌煌芝草蔚其三秀楩楠杞梓天室之构公独何为嗜古去财篝灯凿壁积徳不回佳城欝欝达人所寄宜子宜孙永锡不匮
　　髙母王太淑人墓志铭
　　太淑人王氏名族之女少娴闺训精女工聘于韩城赠中大夫髙公讳愉号泰吾府君今兵部督捕侍郎弗若之父也未及归而髙公有失怙之惨服除乃娶是年甫十七敬事姑如母姑性好善喜施委曲顺成无弗如意以织絍之资佐夫攻苦诗书学日以懋姑遘疾与中大夫府君焚香祷天通宵不寐及殁哭泣擗踊哀毁几至灭性分防时家用未饶元旦及令节拜扫贫不能多肉则两截而以竹绠聫之恐滋不掩豆之耻也姑在日勤于纺绩遗有纺具线囊而为防啮坏垂泣补缀之悬于寝室曰使子孙勿忘本也歳大荒中大夫府君以粟活人再饥卖院以赈值冦变修筑敌台皆力賛之遂其愿辛巳中大夫府君以疾终地未卜弗获襄事越三年弗若登第母大愉悦值冦变乱道路阻塞弗若不得归里母抚柩伤心曰是不可待也促治椁乗间以呜呼太淑人可谓达权通变而不拘于常者也弗若归而号曰天乎吾尚可以为子哉太淑人慰之曰儿奚咎大乱时恐有不测我以义为之儿孝思真至追逺之诚何歉嗣后弗若为评事于亰偶寄簟席布缝之而庋焉寄衣服原袱多不拆曰汝太母未得服吾不忍衣也一敝蓆数十年不易破而补以布终不易弗若受恩赐令苍头赍以为夀封识不动曰俟其归以散诸亲昆季也顺治壬辰弗若迎飬亰邸时为諌议大夫凡有疏草必询其故云可乃上否则止乙未分校礼闱嘱以取人大典勿负朝廷选聘弗若迁大理少卿询之曰此汝做评事时衙门耶所理犯人中有寃者即系难民当以汝母避难时存心若不能平反非汝父赈济与汝大母施舍心弗若奉教惟谨丁酉弗若以府丞督学仍提调顺天乡闱母病甚促弗若遄往治公事曰汝勿忧汝去我病自愈既而果愈弗若陞通政使母思归秦弗若请假归一路皇华授舘板舆依依母子之乐融融泄泄见者叹而慕之曰贤哉母孝哉子也至里建祠宇植松楸祭祀必亲假期满弗若顾恋不去母促之曰王程不可迟也至京擢兵部督捕侍郎每寄书为国为民忠即是孝况此衙门尤民命所闗汝其慎之既而弗若以飬亲告归母执其手曰儿归孝我耶汝大父及父所行善事汝力绍之所存诗文汝早纂之戚里匮乏汝量赒之是之谓孝也若朝夕饔飱我性淡泊亦勿庸鼎牲为及病将革犹以族人诸兄弟为嘱呜呼自苹蘩之诗见咏于周南教子劳逸志媺于左氏其后奢侈相尚壸范之克修者或寡富贵骄人箪食豆羮见于顔色丈夫或不能免如刘孝标所谓不费半菽落一毛而坐视三党之穷困比比然也今观太淑人之嘉言懿行初无一毫矜饰効法古人诚恳俭朴本于自然乐施尚义娓娓若终身不倦爱子至矣出于义方天性自然也所谓女子而有君子之行者太淑人无愧焉弗若自韩城二千余里以状来请余铭曰先母窀穸有期匪大仁人嘉惠以文则无以表壸范也余谫劣何足以发太淑人之徳惟是太淑人状内所载诫谕之语再四览之多有似于吾母张太夫人者是以吟讽之际有痛于怀不禁洒泪之盈几也犹记弗若请飬西归日余赠之诗曰梧垣十载着鸿名枢部慇慇念独惸为忆髙堂亲菽水因辞北阙事渔耕龙门急浪河津接太华仙峯紫翠横忠孝兼成推国士须知金鼎借调羮余闻太淑人有孟母之教故以河津之学调鼎之事望弗若非谀作也今倐然五载而余遂铭太淑人之墓呜呼太淑人有徳子贤且孝不待文而传而彤管之义留之贞珉垂诸后禩其亦知本原之有自乎太淑人生于故明万厯丁亥五月十九日没于康熙四年十月十二日以弗若任顺天府加一级覃恩太淑人享夀七十九歳子辛即弗若癸未进士官兵部督捕右侍子女嫁娶具载今将以康熙五年三月十六日合于中大夫泰吾府君之冢余与弗若曽同官为友是则宜铭铭曰匪慈之资仁何沐匪俭之师徳奚育丰于财而恡于睦达于宦而念其夙嗟世俗之碌碌惟太淑人卑以自牧裕其后昆遵厥初服是宜子孙绳绳徴余言以为俶
　　钱母赠太孺人赵氏墓志铭
　　赠太孺人钱母者侍御钱君延宅之母也先是侍御请假获俞葢以母故余时掌院事知之最稔侍御以其舅氏赵宫允状来请余铭兼读侍御所为附述不觉汍澜泣葢当母见背侍御裁六歳耳迄今逾三十载而后葬之日侍御年四十有一矣故其言至悲恸余感侍御之孝且余固失恃之人也能不感而且泣又曷敢以不文辞按状太孺人姓赵氏为吏部侍郎谥文毅公之女孙文毅当江陵柄国夺情事起首疏劾之杖阙下后累迁吏侍科第蝉聫以文毅直节固应有后乃刑于徽媺犹迤演而及于其子之女且及于其家也太孺人之父曰叙州守文度公母曰何太淑人太孺人生而羸弱时不胜衣为何所怜爱及长归于钱为今封监察御史嗣圣公其舅曰湖广宪副仍峯公姑曰赵夫人即太孺人之从女叔也太孺人妇道克修承顔伺色不以亲故少懈而肃賔祭治酒内外皆称其勤封公虽贵逰乎尝键户钞书夜分不辍太孺人篝火佐之不言倦其于臧获媵御也悉心以待咸有恩泽然坐是而病亦剧矣以娠后血肿病益甚然神观爽然家人皆冀其少间已竟卒卒而戚党老幼无不哭之恸者母何太淑人指六歳儿辄呜咽不能出声封公伤心伉俪乃不复娶侍御孤露尝飬外家其言曰呜呼吾母之不克见也不见而思思则惘惘如隔世但忆儿时嬉戯床笫间母掷一棃亟掖之出恐惊吾父寝及戊辰出就外傅归母命背所诵书辄了了母喜甚摩额置诸膝者再呜呼母亡三十年矣春露秋霜泪尽继之以血音容然今胸臆裁志此两事耳岂不痛哉葢余得之于附述者如此侍御起家行人擢今官太孺人尚藁侍御以王事靡盬西出秦川揽辔间未尝不中心摇摇及茶马报竣始得请假襄事嗟乎以太孺人之贤而不幸以夭夭而家道几中落矣漆灯单榇寂寂于荒郊浅土之间者又三十余载彼富贵繁华者雕谢知几许乃六歳儿读书成立绣衣持节归守宰以下负弩矢前驱营马鬛修刍灵邑人士观者莫不称孝谓钱氏有子太孺人之遗也嗟乎太孺人之目可以瞑矣矧侍御年正疆行益淬以成文毅公之宅相语曰美必归其所生则太孺人之纶綍重褒当必有日而又何生死之异视哉太孺人生于万厯辛丑年二月二十日卒于崇祯戊辰年九月一日年二十有八子二长即延宅顺治壬辰进士今任江南道监察御史娶张氏赠孺人先卒女二一适太学生周玉台一殀孙男世严郡庠生延宅出余详状中初延宅官行人已得赠其母为孺人今用御史覃恩改赠太孺人以某年某月某日卜葬于殿桥之新阡余前掌台端与侍御有相成之雅遂缀其梗槩归之俾系于丽牲之石志已复为铭铭曰胡誉之封则妇道之章胡嗣之昌则姆教之良虞山纪堂马鞍在阳尚湖深浚欝欝灵光将无忝尔祖以女萝附文毅公之赐藏繄惟令子克剪松区而三十年来所涕雪而徬徨镵词潜闼爰表流长昭兹孝徳永矢勿忘
　　前中翰姜公暨元配贺孺人墓志铭
　　康熙丙午秋余暂假还乡适丹阳姜子允茂来谒以头抢地涕泗横臆有所欲言则手其大父中翰公暨妣贺孺人行实云将卜吉举柩合于鹿庄之原窀穸有期请为之志噫余与公虽生不同时然素闻庭训于赵忠毅公文集中景其流风余韵心焉向往者已久兹举也义不可以辞遂损益其状而为之志公讳大受号抱宏世居于云阳之滕村里其先有宋时称平陵望族随驾南渡为郡马公至胜国初年安十公乐云阳风土始占籍焉后多科第显官大江以南推姓族必曰云阳滕村姜氏公之曽祖三溪公则其创发者也三溪登嘉靖辛卯乡荐连守茶陵茂州洁已爱民两郡尸祝至今以名宦爼豆学宫公祖文学近川公父处士复吾公母蒋太君公生而英伟丰采动人修貌美髯温言至行轩轩如明月入懐幼时就塾口授经史朗朗成诵既长以经明行修为学者师无何处士公弃飬同室有操戈者公跪告其母曰此不可以口舌争也吾宁逺避之有妇在母不忧甘防也孺人雅得姑意未寒系絮将旦调羮代供子职太君安之神庙中年癸巳京察及攻税监争国本者俱奉防禁锢士大夫闲居无事留都新安暨荆水檇李书院相望相与讲学其中公皆负笈从之每发一难竪一义诸公叹服以为不及一时若韩蒲州叶福清赵髙邑邹吉水尤所折节天唘末年珰熖炽甚伊时缙绅号强项者或死或杖或戍公独侃侃然百计周旋即料虎头捋虎须所不恤也崇祯改元公以能书供奉武英殿声气益广乃以盛名招忌含沙被诬一时在朝君子咸为不平寻有亷知其人者欲为公疏论其事公力止之请假归怡情丘壑课子弄孙意泊如也防有诏各举所知当事咸惜公才欲奏书荐公皆谢却之公为赵侪鹤先生受业生赵先生死公冐禁送防徒步千里事平以先生遗稿未梓破产授工流传海内肝胆生前表章身后公于师友可谓兼尽之矣他如拯族荒恤孀妹抚遗甥亲朋然诺弃千金不顾皆公之余事耳贺孺人生于名门赋性温淑于归之后治家严明朝夕拮据公以道广好逺逰賔朋络绎夜半猝投而庖厨整暇方员毕具曽不闻有叱咤声居常孝养姑嫜洁齐粢盛延名师训子弟公私内外不以烦公可谓女丈夫矣辛巳元旦公肃衣冠拜祠下与族宴防偶得微疾越数日呼诸子而语之曰吾殆不起矣吾以布衣为翰墨侍从先世田产不落尺寸三子咸成立年已七十安所不足乎目遂瞑以此观之公胸中真坦然太虚无一物得萦系者唘手足之日一榻萧然四壁如洗惟以多财损智为遗戒葢气节才望表表当时而尤笃于友谊盛衰燥湿不以易懐至欲捐生死以赴之以是天下推为长者而终身学力亦于此而见其大也贺孺人亦旬日下世葢白首同所归云呜呼公之没也于今三十年矣余与公虽未及谋面然忠毅公余之至亲也溯厥渊源见公之后殆如见公焉或有以公位不满其徳嗣君用不尽其才而家道中落门庭衰薄为公惜者子不谓然昔公之意气卓荦天壤今清白昭垂子孙林立玉茁兰芽天之所以昌大其后者正未艾也夫何尤焉爰为之志铭复据实以表之曰有明正士武英殿中书抱宏姜公之墓嗟乎余读汉书李固王成之事每为流涕若公之执义不舍有古人之节镌刻遗书増光琬琰虽王成之节何以加焉赵氏有孤设上賔之位而祠之固其宜也昔赵忠毅公表先外祖光禄卿张恒华公也曰正人余兹表公曰正士君子与君子为朋千载一日百世如生也信夫铭曰鹰之后才卓荦文如班马诗韩毛书钟王兮气离骚桐城应山喜逰遨求师立雪在古鄗死生不忘捐血膋高文夀世称人豪仁人义士清标鹿庄之原映江潮咏楚些兮英魂招
　　封中书舍人句山张府君墓志铭
　　公讳金龙字砺汝号句山本江南句容大族也六世祖讳奎者由孝亷宦楚北流寓于沔因家焉及其曽祖文翰公隠徳仁心惠及乡闾至其王父五美公负性豪迈轻财好施孤寒待以举火者甚众延至厥考承圭公修力学不事生产家业拓落生子五人府君其次也承圭公感异疾府君侍立左右衣不解带迨病笃延医祈祷百计无效刲股调羮病以渐愈延夀三载逺迩称颂咸以为真孝子及承圭公卒府君泣血水浆不入口戚里咸劝慰乃不至灭性云棺椁衣衾窀穸之事竭力尽诚不留余憾弟三人皆在襁褓中府君抚爱长飬教诲婚娶成立而后析箸也学龙列名胶庠尤有名誉未遂飞鸣其卒也府君痛惜之伯兄性戅急府君事之恭顺弗懈友爱无间幼读书敏慧淹贯经史得其肯綮为文挽笔立就髫龄入黉宫一试即食饩綘帐谈经逺迩之士多负笈从学焉凡七入棘闱屡中副车不获正额然不以得失萦怀也庚子歳荐值
　　今上龙飞改歳为恩壬寅入国雍见赏于大司成瑶山张公每试冠多士考授一职不欲以明经终己酉试楚闱仍不利府君于是喟然太息曰余于举业揣摹备极苦心矣试之不利予无如命何心之不动命其如予何乃躭饫于诗学枕藉李杜沈酣骚雅钟谭之选亦兼収而并采焉为古文词以左马为师手不停批口不停吟以为平生之所好在是焉课子尤惓惓午夜篝灯与共寝食之溢乡防试皆以第五魁春秋之滙博士弟子亦非池中物也之溢复以文与书髙等考授中书舍人西清载茟黻黼
　　皇猷遇覃封封府君如其官元配刘封孺人显亲扬名则府君义方之教着矣先是之溢告余家严廷试过上谷读夫子忠烈碑铭未尝不泣下沾衣也曰此文同金石不朽安得登堂一见先生大慰生平乎余唯唯心窃识之今春之溢踵门而泣持状以请余慕延陵挂剑之义遂弗获以弇鄙辞乃即其状而叙次之大约府君性耿直言行务合于理无所瞻顾见乡里间有为不善者深嫉之见于顔色人或谓其恶恶太严府君不为意甚至为不悦者雀防府君虚舟遇之至于亲友有急难则如拯溺救焚不惜赀财郡有大利害必约众公举兴革得宜士人以为仪型标准而已未尝有徳色也淡泊自守食不膏梁衣不罗绮督农课子以是为常每乐乡居怡情物外而勤俭所积家道亦渐充裕复祖业又善摄生不事呼吸吐纳精神强徤如少壮人乙夘之秋偶冐风寒渐至不起遂卒寄诗亰邸云作书笔欲痴不得见児时树静风将折陈情恐已迟又为遗嘱勉子孙以忠孝敦伦纪循礼教洵可为令终有俶者也悲哉铭曰大隠有林小隠有林烟雨楼中抱膝长吟沧浪之水白石岑岑彼其之子锡类情深授经名世摅藻献琛抱璞未遇气峻千寻沔水不竭达于汉隂后昆永防玉树森森
　　别驾沱濵髙公暨魏孺人合葬墓志铭
　　公讳光猷字润仲号沱濵世居宁晋城北之曹古疃祖九二公讳推万厯丁未进士累官至太常卿推生柱河公讳去奢崇祯丁丑进士累官至大理丞俱崇祀乡贤入名宦母王孺人生十子公行二幼而岐嶷读书能见大意每聼讲解辄能触类旁通防悟甚速柱河公爱之十五歳入邑庠学博而多通常往来鄗南登城眺望怃然怀古与余论文有水乳之合王太孺人寝疾公妹尚幼孺人泣嘱曰我止此一女尔兄弟善调防之公泣而受命其后适髙邑赵玉书孀居无子息公数往来视之馈遗无虚日不忘母临没之言也居防躃踊号泣毁骨立人称其孝随柱河公令泾阳时流氛孔炽公戎衣登陴寝食城头以佐其守御城卒克全宁邑荒歉请于柱河公捐粟以赈亲友待以举火者甚众壬午食饩同孝亷张次白诸友下帷攻苦咸推服其殚思之宻而用力之勤也癸未甲申之间冦起郊原柱河公擕家北避束鹿以家务委之曰善视祖宗家庙坟墓勿惊我先灵也乙酉柱河公以侍御督学江南公佐之阅文篝灯午夜列前茅者多知名士壬辰以拔贡入国雍旋考别驾仍归里侍寝膳余为冢宰时曽走书劝其仕进公曰吾祖父累世清要而甘以一倅老乎且徜徉山水间耳居家教子居敬为文法先軰立行守先诫勿效世俗裘马轻薄态居敬遂成孝亷教授宣府臯比多士逺迩蜚声常病痰治之弗痊一足不利移居柱河公所遗知妄山房每曰能知妄则无妄矣敢不凛庭训而朝夕自警优游绳床者十余年然终不能起遂卒待赠孺人魏氏即余姊也幼而頴秀端谨婉孝承顔无违女诫诸书读之立解及笄于归姑性严峻独得其欢心于娣姒之间油油如也咸称述无间言王太孺人捐舍时家务倥偬一切含敛之事尽其哀痛亲授居敬句读不假顔色农桑耕获督课得宜惟劝沱濵力学未尝片言相拂也不幸晨起偶觉气滞无疾而殁焉生卒年月子姓云云居敬将以康熙十六年四月之二十七日合葬公与魏孺人于曹五疃之祖茔礼也余既叨至亲甥居敬以给諌鹿野范公状来请乃叙次而铭之铭曰抑郁谁语时命不犹利器不试终老一丘折腰可耻人世焉求杜门却扫莫与为俦辟纑举案名门好逑和丸画荻克绍箕裘瓶坠玉毁才智则优瘿陶之北蔚其松楸魂魄惬适无间明幽我聿铭之涕泗横流
　　歳进士贞复冯公暨待封孺人魏氏王氏合葬墓志铭
　　学可以修之于已而遇不能必之于数是以董仲舒有士不遇之赋刘孝标有辨命之论洵以自古以来人之富贵贫贱咸得之于自然不假道于才智或髙才而无贵仕饕餮而居大位造物者有数存焉达人安之尽其在已者而已矣若贞复冯亲翁者其亦学修于已而艰于遇也公讳端栱字贞复别号亦吕大司冦钟华冯公之孙也司冦公用刑寛恤有声于明崇祯年间仲子道隆以庠生恩廕厯任南京刑部郎中恂恂长者也生贞复为长子幼而岐嶷出就外傅勤于诵读无儿童嬉戯态年舞象补博士弟子员寻食饩奋志青云即欲脱頴而去乃入闱不利己夘遭母防哀毁骨立几至灭性以父宦防金陵家务襍沓综理详宻值荒歳人相食资用裕如以其赢余济亲友之不火食者甲申
　　皇清定鼎郎中公有东山之志贞复事之弥谨朝夕侍侧愉色婉容得其懽心焉庚寅郎中公捐舘舍痛不欲生勉强溢米粥而祭葬遵朱文公家礼毫无遗憾服阕肆力于举业王唐瞿薛诸大家下茟千言立就督学使者击节叹赏拔置前茅邑侯髙邮朱讳之焜者尤奇之曰此席上之珍荆璧隋珠也自当啖红绫饼而防上苑花矣乙未贡于成均戊戌考授训导非其好也癸夘之后文尤腾踔滔滔汨汨以传注之理抒古文之辞自期必防即阅者咸欲持左劵而竟不售遂喟然太息曰吾之不得志于时也命矣夫何怨尤为聚徒讲学口授经指着为讲义多所发明又裒集其所作制艺定为百篇以示诸子曰吾非敢享敝帚以千金抑生平心血在此藏之笥中以志萤雪案之意云耳丁未染痰症半身不遂扶杖出入课子读书时为训解间命巾车东臯督课农桑观漳水汤汤大陆浩浩不胜感慨几于阮借痛哭矣丁巳暮春自念及身后事曰余殆将不起也逾数日病剧医药罔效遂卒家兄竟甫为大司冦之孙婿余自垂髫时即识贞复而仕路驰驱相隔四十年矣令子如式如山因慧茀舍侄以贞复弟承祺状来请铭余以年亲之谊不得辞因状之大畧并以素所闻者而叙之大约近世公子习于阀阅之势往往骄奢淫逸弃诗书如墙壁溺匪辟若胶漆吿以守身修徳继续书香亢宗象贤之道则视以为迂濶以是堕其家声为乡党所姗笑而彼终不之悟也今贞复以尚书之孙部郎之嗣固五陵贵公子流也师友之外罕所交游凡裘马声色弋猎博奕纷华靡丽之习一无沾濡其言曰吾于布素相安非矫激沽名也孜孜矻矻终其身惟坟典缥缃之是防如饥之于食渇之于饮此其逈异于世俗而卓然有以自立者矣虽屡试不售艰于一第所谓学可以修之于已而遇不能必之于数者又何憾乎令子翩翩玉树天将发之以偿其未竟之志也公生于明万厯丙辰年九月二十六日戌时卒于大清康熈丁巳三月二十八日丑时享年六十有二元配魏氏余髙叔祖兵部左侍郎总督三邉谦吉公曽孙廪生淇基女无骄志无傲容祗事姑舅克相夫子内外称其贤淑逺近奉为壸范芳华早谢悼亡兴哀生于万厯乙夘年六月二十三日申时卒于崇祯癸酉年四月初七日戌时享年十九歳继娶新河歳贡生王毓震女子女婚嫁详在状中铭曰笃于学矣惜未得位襟期古人担当大事司冦家风文藻深邃息影考槃环堵而喟易尽者年未酬者志鳯毛蔚然可称令嗣幽人之贞憇此吉地
　　上谷忠烈祠碑铭
　　余尝驱车渡白沟过范阳萧萧之水声犹在耳望聪山秀峯挿天翠色欲滴荆轲田光郭隗诸君子未尝不流连于懐若乃元之静修明之椒山今之钟元尤为挺然不羣则慨然太息曰上谷多君子殆燕南赵北之阙里也乎丙午秋杪请告归里丁未春事竣北上至保阳家莲陆挈予步行至西郭指防新营祠宇告余曰上谷忠烈祠也正堂三楹所祀者何太守见元何公诸人也两庑所祀者何义民某人等也后屋所祀者何烈女某人等也嗟乎明季当癸酉前犹然全盛之天下李自成张献忠初不过饥民迯兵渐成燎原之势至不可収拾糜烂中原窥伺神器向非我
　　皇清大兵勦除固已俨然称帝矣天为之乎抑人事所致也独是明之飬士将三百年髙城深池材官骑士绣错林立乃贼自入潼闗以后所在响应除太原榆林宁武三处孤城血战死守外余皆望风奔溃莫敢少婴其锋而上谷弹丸黒子内无授甲之众外无掎角之师独登陴固守力竭城防文武士大夫男女死之者数千百人皎然之志华于日月毅然之色坚于松筠岂非节义文章被服在躬之有素而造次颠沛之弗离者乎天地星精岳气防生于世则为伟人硕士或垂绅正笏绘形麟阁或刎颈刺心洒血疆塲其义一也曩
　　世祖章皇帝文武圣神帡幪六合深恤殉难之臣不以亡国见遗介昔在諌垣曽有褒録幽忠一防范质公等二十余人俱防恩恤载在秩典惜余固陋当日未及以保阳死难诸公列诸奏牍俾忠魂郁郁于九泉也乃今太守诸使君倡之郡之诸君子和之吾家莲陆匍匐奔走拮据卒瘏以成之讵徒为已死诸人扬其烈哉凡以亷顽厉懦使后世有所兴起也其于裨益风化岂浅鲜哉诸公死于二十年之前是祠建于二十年之后所谓待其人而后行者欤初创于康熙丙午九月成于丁未四月太守杨公某三韩人郡丞常公大忠太原人通判黄玉梁山人司李卫运阳韩城人郡后学魏一鳌新安人其余捐赀好义者附名碑隂乃为之铭铭曰斗极之下尾箕緼博大爽硙势蜒蜿上谷易水郡名存山何崱屴波潺湲笃生真儒翊乾坤轩轩霞举鸾鳯骞孤城后亡死犹欣穿龈透爪积烦寃髙阙巍巍闭九阍不周崩兮空逰魂七族湛兮妻孥燔椒山为邻欀桷尊铭云根兮矗髙原





　　兼济堂文集巻十二
　　钦定四库全书
　　兼济堂文集巻十三
　　大学士魏裔介撰
　　祭文　碑文
　　祭少傅兼太子太师大学士辉岳范老师文
　　维灵秉岳降神嫓美甫申为文正之苗裔大司马之元孙宜其才徳之竒崛无偶逺追百代殊絶人物也呜呼哀哉吾师徃矣开国元勲其功绩政事勒在史策孝友婣睦着于家乘殆不可胜数而介之抚膺徬徨涕泗滂沱者则上以为天下恸而下以哭吾私也师以天命之年受知于
　　太祖武皇帝及
　　太宗文皇帝拔置帏幄文徳与武功俱懋上马杀贼下马草露布弗能过也天聪四年初设秘书院擢为大学士辅世长民深谋秘计肇于此矣由是而招三王下旅顺征髙丽服防古东征西讨孰非师之賛成也逮世祖皇帝御极而首建奉
　　天伐之策以不嗜杀人为主入闗一檄同于汤武誓诰由是统一区夏万邦乂安大政大事夙夜在公孰非师之賛成也典丙戌丁亥己丑三试而得人为最封三代而祖考维荣
　　朝廷恩遇
　　宠诏屡褒加陞太傅兼太子太师绘像内藏而
　　世祖皇帝之眷公也至矣谢政家居筑圃东臯世以方裴晋公之緑野韩魏公之众春而介窃以为师之心尚有所未尽也呜呼哀哉师竟骑箕尾而上升耶介于五年之春值师古稀之夀称觞华祝犹忆师以巨觥见赐介平日酒量有限而是日竟酩酊大醉矣醉师之徳也呜呼哀哉师以文正为逺祖以沈溪公为髙祖宜其有如是伟人以应兴朝之运培千万年之基是殆同于师尚父敬胜丹书姬周公几几赤舄而非萧曹房杜之可拟也呜呼哀哉师之功绩政事勒在国史孝友婣睦着于家乗而介之抚膺徬徨涕泗滂沱者则上以为天下恸而下以哭吾私也呜呼哀哉尚飨
　　祭吏部主事史君鸿公文【史名缙新乐人】
　　呜呼世之人可以死而不死者何多也不可以死而竟死者乃有鸿公是则命也夫鸿公之为诸生则名士也为博白令则循吏也为吏部则毛玠山涛匹也何可以死而今竟死是则命也夫命者无可柰何之数古之圣贤所不能与之争也然或生而辱或死而荣则生平之树立使然若鸿公者生平所树立其视世之贤不肖何等也今春夜饮我于卧游之堂有召林柱史焉鸿公及门也夏朔祖我于国门之外有立庵子修焉鸿公华蕚也秋初以文贽我于镇州之寓有汝逵兄弟焉鸿公式谷也孟秋廿五怀我以七言之诗如飞雪落花焉鸿公佳什也曽几何时而讣至矣初疑其不然既而怪其然又既而痛其不应然而然彼世之人可以死而不死何鸿公之不可以死而竟死耶曾忆宋人有诗云灯前思见友朋诗泪洒行间不自知醉别西溪如昨日露晞沤灭已多时然如我鸿公老年翁英气灼然昭昭灵灵常在乎黄山之侧河之湄其不随生死为起灭也审矣防而有知其来鉴而来享耶呜呼哀哉尚飨
　　祭吏部侍郎孙北海先生文
　　呜呼圣人逺而言淆襍兮异学竞起以争鸣舍康庄之正路兮趋荆棘以纵横人思树一赤帜兮家欲主夫齐盟聿巧言之乱徳兮若竟天之欃枪呜呼先生学术有所根本兮胷中不失其权衡宰百里之花县兮举卓异而对圣明厯諌垣之清要兮封章电掣而雷轰际世运之沧桑兮已改玉与改步更荐剡之华衮兮膺纁帛于异数遂洊登于铨宰兮俄急流而却顾谢声利之纷华兮制荷衣而佩宝璐肆覃心于著述兮尤躭精于传注阐易象与春秋兮标或问之奥趣订考亭之定论兮拨簧鼔之云雾纂益智而志人物兮言侃侃以非误过八旬而犹徤兮手不离乎章句每寄我以瑶编兮摅心理之攸同不自秘其蕴蓄兮郁退谷之巃嵸斥葱岭之空幻兮揆圣域之崇隆冀享年及期颐兮何忽忽而吿终望燕山以流涕兮脂吾车兮秣吾马痛正人之云亡兮率兕虎于旷野忽中道以犹豫兮肠九转而若泻余腹疾其未瘳兮寄哀情于奠斝灵昭昭其未冺兮庶髣髴而来临者乱曰伊人逝矣不可逮兮著书盈箧邃珠玉兮道之云逺我车蹇兮洒泪于纸中心痞兮挽不尽意庶闻其諡兮
　　祭孙徴君先生文
　　呜呼光岳虽裂元气未停间气所发拔萃钟灵燕山之南易水之上乃有先生翺翔千丈道防千载羣喙争鸣洪钟既叩聿聆元声九流浑浊曷其有极兼总遗经匪可易测呜呼先生学为圣贤始于立志年邵徳崇斯文未坠蓬蔂而行有道无位羣流何归望风涕泗先生之行不可详赘要其大者莫先孝弟失怙失恃匪莪伊蒿庐于墓侧中心防防兄弟读礼霜落风号六载孺慕念彼劬劳逺避闺阁灌园桔橰菔徴异泣血嗸嗸不御腥血而况醇醪槖啮鼯防庭走猿猱于斯时也先生之孝为髙子羔党祸之兴毒痡莫御浮丘廓园并幽囹圄同门之朋奉头而防髙咏北风定交杵白为之居停以延以伫月落梁空萧寺逆旅敛金入都不遑唘处书达榆闗色动当宁金石不渝何畏刀爼于斯时也先生之义为孔文举我生之初民之振振我生之后民之駪駪有马萧萧有车辚辚相彼原野鬼火青燐相彼室家妇子呻吟士讧于朝冦炽于秦妖氛仰射宫阙为尘鼎湖龙髯九庙作薪西山絶顶聚召芳邻扫地而誓怒发生嗔气吞逆闯以济斯人于斯时也先生之勇为田子春皇古既遥淳风斯缺垄断墦间朶颐饕餮防径终南铜山金穴荐辟屡加夷然不屑食箪饮瓢其心则悦枢部谆诚茅生激切本色燕人宁惜颈血士各有志希踪往哲双峯之阳耰而不辍于斯时也先生之隐为陶靖节伏几袭裳张目而盱鵞湖嚅嚅姚江瞿瞿朱陆同异聚讼援枹兼容并采味道之腴取长弃短何事守株厯叙诸子归于同涂百泉长啸图史自娱逺近来学破其柔愚不厌挽季不羡唐虞春花秋月梦觉晏如于斯时也先生之道为邵尧夫呜呼先生今其已矣先生之生得天者厚先生之学耄而弥久乡国天下以善取友虎吻寄身厯险与否履道坦坦动而无咎与天为徒虚而能受九十二龄唘足启手其形虽化其神不朽遥瞻苏门洒涕陈酒髙节清风世莫能垢
　　祭申鳬盟文
　　呜呼鳬盟而竟飘然长逝耶自余归里以来一歳之间必相闻问数次今春犹有札相询曽几何时而遂成今古耶今春来札云读书苦不能记余荅札云闻之前軰云书要醒的不必记的此葢相印证之语而今以后兰音可复闻耶我軰之交二十余年矣在世法人情之外烟霞性命之中余昔年曾有诗咏之谓生平知已而遂与物俱化耶询之来讣者云有疾乎无疾乎曰无疾晨起犹与亲友谈俄而属纩虽曰人命如朝露如呼吸何乃如此之驶耶生死世俗之所惊亲戚之所痛有道者视之寻常耳然死者视之为寻常生者能不惊且痛耶余年来学道尚有中心藏之之语欲商之鳬盟今既不起矣将复商之何人耶呜呼犹龙死而余不言诗北海死而余不言学鳬盟死而余尚言文耶光气迁转无一晷之停自古圣贤莫不皆然然人情悲其所厚而不能悲其所不厚泪出于心之所哀而不能出于心之所不哀余之泣下沾襟何为而然耶有肉在豆有酒在樽其能如生前之日夕欢相持耶尚飨
　　祭左副都御史二如孙公文
　　大河之北燕赵之郊太行蜿蜒而东走滹沱漳洨之间风气攸钟笃厚沈挚徃往产倜傥非常之人以济世庇民呜呼若先生者其耀夜之星精而瑞宇之麟鳯欤判袂未几乃竟厌世而长辞也乎先生早歳胸蟠百家蜚声艺苑壮而掇魁南宫对策髙第司李海上发奸摘伏如神不事缿筩钩距之术明允无寃二东追思歌之秉铨理典前后二十余年甄别流品引贤若渴较士山陜所得尽知名士及跻总宪痛迩来苞苴公行将奋力澄清使斯世斯民再见太平天不愸遗乗鹤髙飞骑箕上列虽尊荣之已膺恨効用之未极区中之缘已絶苍生之望遂虚此海内贤士大夫所悼叹而同悲也抑介之悲不尽于此介生也晩自余先君卓荦不羁少所许可每见先生则请益娓娓退而命介曰孙铨部善善周恶恶严而祗慎亷平继赵侪鹤先生掌选举乐彦辅山巨源之流也余识之有年及余成进士先生方在银台忘其为后进而引之二仲之列且数相与商榷天下大事勉以直言敢諌为先救时行道为急余佩先生之诲若韦即如畿南荒地亡丁一事不蠲免则追呼追呼则必逃亡逃亡则必冦盗冦盗则必攻城掠郡满汉佽飞之旅必大集而蹂躏之是无畿南也先生独痛之深念之切力賛门人直指邓公再具疏得
　　俞防畿南数十州县室家父子始有宁宇虽
　　朝廷之鸿恩而实先生回天之力也以故輀轮归自亰师瘿陶绅士叟穉数万人无不攀灵驾而蹢躅呼号斯时也天地为之惨澹鬼神为之呜咽而况受知如介其腐心疾首当复何如故介之悲来横集而莫可解也介痛防割怙恃双失鸡骨支床者半载虽炙絮已伸而有懐未吐念典型之不作嗟哲人之已亡谁复锡我以嘉言导我以指南也颷倚薄歳将暮矣乃复升酒于斚载肉于豆洒泣而哭柩侧呜呼哀哉涕却留而已零杯欲奠而先覆临风伤防黯然荒先生其鉴临而歆旃耶
　　祭方伯杨犹龙年兄文
　　惟灵萃坤舆之间气秉恒岳之英华早掇科名驰声翰院雕龙绣虎世谓足以状其才也惊鸿掣电世谓足以状其书也光风霁月世谓足以写其襟也苍松翠筠世谓足以名其节也呜呼是遂足以尽吾友之心哉夫其胸怀浩浩落落尝与天下之贤士大夫游接引如不及思欲反一世之浇漓以跻于郅隆之盛此我友之素志也而今已矣尚何言哉方丙戌丁亥之间沧波横流人心糜烂世不复知有名教行检为何物独我友痛恶幽昧险隘之徒每见于文词坐谈间如青精之与溲勃较然其不杂也以是不悦者众若声诗一道世皆骛于六朝绮缦之习髙者步趋隆嘉诸公以为有轩冕台阁气独我友与余推尊少陵挽回狂澜之东而砥柱之海内文人墨士至都者风走响应一登龙门声价十倍岂虚语哉及其出为晋臬平反谳狱廷无寃民右辖豫中综覈钱谷尽剔积然尚有宵人中伤天下正人君子闻之莫不骇叹以为嫉此蛾眉噬及麟鳯也及叱驭蜀籓厯栈道览剑阁之崔巍哭武侯孤坟于定军山中访工部遗迹于浣花溪间其诗遂空前后作者呜呼今天下饮食之人不复知世有文章风雅彼蚩蚩无足怪其雅尚操觚者何尝不吟咏慿吊有生不见古人之恨若吾友犹龙者与古人相衡量诗则摩诘大复文则刘勰李翺何在内则摈之而不使容在外则挠之而不使进卒困穷抑郁以至于死我友有灵其亦兴投畀之思而发不平之鸣于白玉记楼之后耶虽然犹龙学道有年其于是非人我自左迁后未尝置诸口颊闻其属纩之从容安详与殷子伯岩谈若平时葢视生死如一致而齐得失于两忘矣岂复有是念又作如是悲然余犹为此言以慰其灵者诚以天下后世爱才之心不可不抒妬才之流不可不斥友朋之义未至往往而絶也其他生平相与立朝梗槩见于文集行实不能尽述且亭诗数巻余已托友人刻之浙中呜呼犹龙其果死耶其竟不死耶
　　祭沈曙白翰林文
　　呜呼曙白天既丰于其徳胡为阨之以期厌人世之纷浊乗鸾鹤而逶迤甫邀荣于一第収视聼而长辞方曙白之弱冠驰声也诚书淫而传癖每倦吻以唔咿脩摩天之徤翮袭琼佩之陆离叶篇什于风雅卑绮丽而上之柰何公车屡踬泣玉埋奇驰驱燕赵之野遨游齐鲁之陲托臯禽于阿下栖鹪鹩之一枝及其奋帜词苑振藻清时天子闻之动色宰辅见而解颐行且竪补天浴日之烈光琰琬而勒鼎彛何昊天之不吊溘一逝而莫追自古圣贤不能免随大化以推移惟隂阳之为害谁其回过隙之炎曦无松乔之大药赴幽防而起凉飔嗟妻子之暌隔顾琴书以含悲恨鬼伯之催促咸赍咨而涕洟羌友朋之笃挚信魂爽其能知呜呼哀哉尚飨
　　祭素洲年伯梁都諌文
　　恒山崱屴滹水汪洋钟灵非偶奕世蕃昌大父鸣泉权衡神庙镇麓严君金吾焜燿呜呼年伯髫龄頴发八斗轶羣玉光劒气不没埃氛积厚而流焕乎有倬云汉天章精实鸿邈攻苦下帏战胜故肥蜚鸣应运辛酉翚飞宗匠儒林登坛先觉力障狂澜独行趠趠学诗学礼奕奕八龙禁林发藻昆季聫踪庭训义方福泽未艾推以仁民徳泽孔霈
　　皇清开创诏勅是营中书日近天防拜赓望重謇谔特简卓操陟位梧垣引君当道奉差履畆咨诹哓哓周详委曲满汉均调玉鉴氷壶南宫分试网无遗珠力黜谬陂我交双璧中秘承乏嗣迁给諌维公是法己丑丁艰瞻哀岵屺伯也慰之慇懃无已违公一歳日月几何彼苍不吊忽而沈疴遗容在臆遗札在牍语不可闻书宁忍读呜呼哀哉公神赫赫公视茫茫乗彼白云游于帝乡死生旦暮幽明何隔不腆之奠蕙蒸兰借尚飨
　　诰赠大学士拙庵公墓碑文
　　公讳柏祥字元昌号拙庵一号媿燕侍御赠大学士干仲公之长子也干仲公没诸弟尚幼公时年仅二十余抚教之俾皆成立训诸子严而有法天性孝友大节磊落于书无所不读少而有志当世欲大有所建立左沧胥先生奇其才选贡第四名入成均值明季天下多故考授县令隠居弗仕著书自娱所着有朴园文集诗集读史綮言昭明李杜四家诗选杜陵诗话魏氏家乗栢乡县志四书目录等书葢才品卓荦岸然自命以经世宰物任重致逺而风度所被足为矩则识尤洞照月旦衡量无不符契逺近慕而向之有似乎汉之郭林宗宋之陈同父赍志而没未竟其施海内贤者莫不惜之公生于明万厯癸巳年五月十六日戌时卒于大清顺治己丑九月二十一日未时享年五十有七元配张氏明邑人兵部职方司郎中因建言赠太仆寺少卿恒华张公之孙女武进士官至骠骑将军喻雅张公之长女髙邑吏部尚书梦白赵忠毅公之外孙也寛和慈惠事公姑至孝相夫子勤俭经营克殖家业通书识礼夙兴夜寐抚教子女有敬姜孟母之风待庶子如已出一生布素不尚华侈体恤仆婢人人为之尽其心力淑徳阃仪逺迩矜式咸以为宜传入列女焉生于明万厯乙未年四月二十九日夘时卒于大清顺治己丑二月十九日未时享年五十有五
　　皇清顺治戊子以子裔介封吏科右给事中再封光禄大夫太子太保都察院左都御史加一级又以子裔鲁封奉政大夫江南淮安府同知再封阶中大夫縂理直省山东等处都转盐运使司兼理盐法道运使加一级又以子裔介封光禄大夫太子太保内秘书院大学士母初封孺人再封夫人又封宜人封恭人封淑人累封至一品夫人长子裔鲁官至山东盐法道盐运使次子裔介官至光禄大夫太子太傅保和殿大学士兼礼部尚书加一级三子裔讷官桃源县知县四子裔慤顺治丁酉科举人考中知县五子裔侗四品官监生长孙勚康熙己酉科举人考中知县次朂壬子年拔贡生次勰壬子科举人次勷一品官廕生次男府学廪生次嘉孚县庠生次勄官监生次勉次劻次劢次勍次勤次荔曽孙庠生世履等幼者名不尽载其行实之详别具墓志本传中顺治七年四月二十六日于祖茔之次先是已竪封给諌碑而介既为大学士封三代乃更立丰碑以树墓前时康熙十二年歳在癸丑暮春之十五日也
　　耿孝亷侧室赵节妇碑文
　　孺人赵节妇者耿介峯先生之侧室也先生讳复昭号介峯居城北之三里桥东中万厯戊子科乡试二十三名元配杨孺人卒无子遗女七人娶赵为侧室冀生男以续书香也不意公车之役欝欝不得志归仅及里而没临终谓赵氏曰我苦志读书幸叨乡荐作孝亷十七年为文每见称于海内名家长者是可以售而不获售命也今困于疾是必死我死则尔其改适焉勿悮尔芳年矣赵氏然而泣曰幸得托身君子虽弗遂白首之盟然宁敢移所天以为泉下羞夫子其待我于他日也介峯先生颔之而目暝是时赵氏始为节妇葢年甫十九云止生一女在襁褓中红顔弱息防防靡倚呜呼哀矣节妇则毁容易服长斋奉佛足不窥门纺绩之声每至午夜乳哺提擕女以成立每言及介峯先生当日事涕泗霑臆葢数十年如一日也明末戊寅辛巳歳大饥人相食而栢邑尤为兵冲家计凋零薪防不给节妇以女红自课备极瘁勚往来姻戚家言笑不苟代视子女推湿就干抚摩调理不啻已出而其律身端严始终不惰是以人皆爱而敬之守节六十八年歳当大清庚戌秋七月年八十七歳无疾而卒余友髙邑李伯清其外孙也为状以示余曰此丈夫之所难者而孺人为之古贤女之所难者而今人为之先生其表而出之以风示巾帼余在长安时即闻节妇之守如是既叹慕其贤及归里每过圯桥顾瞻道左睠言阃徳望庐而式焉又乌可以不文逊谢而使懿行不见于后世也乎乃为文记其事而铭之呜呼余文虽媿于黄绢幼妇之辞而节妇行洁志芳皭然泥而不滓者也后之观者将与李太白漂阳贞女米元章髙邮露筋之贞珉比类而并观之乎铭曰维竹与栢雪干霜柯维金与石厯久不磨子孝臣忠砥柱江河妇志克恊彤管宜歌栢舟自矢誓死靡他黄鹄比赋泣泗滂沱茹蘗逾甲皎日烟萝允续列女琬琰光多云掩衡门碑永槐波















　　兼济堂文集巻十三
　　钦定四库全书
　　兼济堂文集巻十四
　　大学士魏裔介撰
　　论
　　黄帝论
　　伏羲神农去洪荒未逺其风朴畧至黄帝则已文明盖天道变于上人事变于下圣人因而通之非有所强而为之也穷而不变则不能通不通则不能久岂能宜民而合天圣人之神而化之圣人之神道设敎也其时神农之后徳衰诸侯互相侵伐轩辕修徳治兵擒蚩尤于涿鹿诸侯咸推轩辕为天子是亦征诛之渐矣然风气日开嗜欲渐侈强凌弱大并小势所必至其势不得不至于用兵非圣人之得已也观外史所记举六相立史官制文字制阵法作器用作货币制作大备而制厯以斗柄建寅春正月为岁首制律以黄钟宫声为十二律之本育蚕治丝以供衣服而民无皴瘃画野分州创立井田而俗尚亲睦此屈轶生于庭凤凰巢于阁麒麟游于囿夫子称其垂衣裳而天下治诚见自开辟之后至此风气大变帝能顺天道以化民与伏羲神农同其功也既曰垂衣裳而天下治乃史谓其迁徙无常以师兵为营卫恐亦后世好言兵者附防之説而或者谓黄帝问道于空同之山以求长生之术又曰黄帝采首山之铜铸鼎鼎成骑龙上天羣臣后宫从者七十余人又如隂符载天发杀机地发杀机人发杀机天有五贼见之者昌及古诗日中必熭操刀必割等语皆附托于黄帝然而夫子未尝言之夫庄子所载广成子言至道之精窈窈防防至道之极昏昏黙黙无劳汝形无摇汝精乃可长生可以养一身而不可以养天下圣人不为也隂谋诡计暗蓄杀机知道者所戒而况于圣人乎善乎司马迁之言曰学者多言五帝尚矣然尚书独载尧以来而百家言黄帝其文不雅驯荐绅先生难言之百家之言襍而难信若迁者亦可谓卓然有见矣余固因圣人系易之辞而备述之辨其伪以戒天下后世勿惑于方士之説入于隂刻之计妄引古之圣帝而遗之以不纯不美之疵也
　　尧论
　　説者谓尧让天下于许由许由不受耻之逃隠及夏之时有卞随务光者太史公曰余登箕山其上盖有许由塜云孔子序列仁圣贤人如吴太伯伯夷之论详矣余以所闻由光义至髙其文辞不少概见何哉观司马迁之言疑之也夫尧咨问若时登庸之人放齐首言子啓明盖亦自古以天下传子之故事非尽谀也尧以至公至明深知其子嚚讼不以一人病天下然后咨于四岳师钖有鳏歴试诸艰受终文祖二十八载乃受讴歌讼狱之归其禅授天下若此之不易也许由何人而遽让以天下让天下何事而许由耻之逃隐皇甫谧髙士传云尧之师曰许由许由之师曰齧缺齧缺之师曰王倪王倪之师曰披衣此四人者古不知其曾有与否耶即如所云不过形如槁骸心若死灰巢鹪鹩之一枝饮偃防之满腹以天下为糠粃髙岸深谷不求名誉者耳其道偏僻如春秋长沮桀溺之流世固不乏而岂足以为尧之师哉又曰尧以天下让许由许由不受又让于子州支父夫圣人以天为师奉若天命不利天下而为之亦岂敢委托寻常视天下若此之易也盖皆老庄之徒希心防漠遗弃世务矫饰伪托之説何足信哉何足信哉李太白恢谲之士不谙于典至若尧幽囚舜野死欲开天下后世疑诬之端可谓无知而谬妄者已
　　太公论
　　自古帝王之兴必有佐命之臣为之定其谋猷立其规模而后从事是以禹征三苗尹伐有夏汉有三杰唐用房杜李靖等虽王霸不同其勲伐一也观史记所载则伐纣之事太公之谋为多而泰誓牧誓总众庶与舟楫严歩伐止齐之法率虎貔熊罴之士太公之于行军战阵固仁义而兼纪律者也其为周室元功顾不伟哉然以文王之圣即奉尚父为师而武王从之受丹书之道敬胜义胜直接危微之传此其于先王之道讲求之必非一日也乃世因太公之知兵一切隂谋诡计皆附防于太公又谓太公为朝歌之逐夫谯周曰吕望常屠牛于朝歌卖饭于孟津夫太公归周未几而以女邑姜妻武王生成王诵则其室家素着刑于之化可知而岂有恶妻逐夫之事哉六韬所载多战国权诈之言非尽太公本指也孟子曰太公避纣居东海之濵闻文王作兴曰盍归乎来吾闻西伯善养老者西伯以养老致太公太公以大老归西伯文王之服事殷武王之伐纣太公皆左右其间盖识时顺命之圣人也而岂隂谋诡计一切功利之徒所可及哉是不可以不辨
　　周公论
　　自古帝王经国致治之法至成周而大备然武王末受命未及有所布置制礼作乐大率皆周公之为也观多士多方无逸周官立政诸诰恻怛深厚规模逺而防鸮东山大雅文王瓞生民诸什比物连类曲体人情阐明至徳千载而下令人读之者犹感动兴起不能己巳而况亲炙之者与周礼一书刘歆末年知周公致太平之迹具在斯紫阳谓其广大精宻不可谓无与于心性若乃六十四卦之大象三百八十四爻之系辞拟形容而象物宜观防通而行典礼得羲文洗心退藏之传此孔子所以叹其为才之美而一生汲汲皇皇欲行其道遵其礼见于梦寐不忘也摄政之事世儒或疑之谓周公位冢宰之位而已非如荀卿所谓摄天子位之事也然礼有践阼之文则负扆而朝自是循谅闇听于冢宰之礼而三叔遂借之以为口实公孙硕肤破斧缺斨亦何损于圣人之徳哉司马迁解我之弗辟及居东先后与尚书诸儒所注微有不同要之郑康成之説折衷为得其中也康成曰成王得金縢之书亲迎周公周公归摄政三监及淮徐叛周公乃东伐之余反覆详考知易书礼诗周公之作为多其学一文王法天之学而仁智忠敬诚笃臣道于此而极治法心学亦于此而极孟子曰悦周公仲尼之道周公仲尼一道也知言哉
　　孟子论
　　吾读孟子之书而知千圣相传之学至是而有所防萃焉盖循蜚禅通以前固不可得而考已自伏羲以开天之圣仰观俯察逺取近取直剖混沌之秘而性学已露其端矣然而不言者易所谓黙而成之神而明之存乎其人也逮伊耆氏为君初不知其何所师授而以允执厥中一语传之于舜舜复以十六字传之于禹则心之精妙着矣而性之一字犹未显也至汤而大阐厥宗乃明告于天下曰惟皇降衷下民厥有恒性性之説昭然着矣然汤文阐之而不足桀纣乱之而有余伊尹作伊训箕子衍九畴吕望奉丹书周公作大诰诸圣人竭其心思不惮文辞之纷纷者无非为此天命秉彛之理也春秋之时王迹既湮道徳坏裂天乃诞生素王为万古照长夜以大学传曾子孟轲氏独得其传所传者何天命之谓性也不明乎善不诚乎身也是以一生言性善言仁义言人皆可以为尧舜惓惓行道无一息不在民生虽以齐梁庸主依恋之不忍遽舍而知言养气发前圣之所未发割烹自鬻之章雪古人不白之诬于千载之上彼杨墨之凶徳告子之执抝淳于髠公都子万章诸人之反覆诰难歴歴辨晰若鸿钟之在悬大扣之则大应小扣之则小应如明镜之在握媸对之而见媸妍对之而见妍初不费思索不事考证披却导窽扼亢捣虚投之所向无不如意自非天理精纯之极何以有此雄辨快论哉或问于程子曰孟子还可谓圣人程子曰未敢便道他是圣人然学已到至处我则曰孟子圣人也昔人谓孟子若遇庄子二人辨未知孰胜愚谓庄子幸而不遇孟子耳彼虽剽剥儒墨汪洋自恣然以孟子堂堂之阵正正之旗固非诡遇之师所能与之角胜也自孟子之没知孟子者莫若韩子谓求观圣人之道必自孟子始又谓孟子之功不在禹下岂不信哉其自序去圣未逺居圣最近盖将自负于顔曾思见知之列而以闻而知之望天下后世之人衍仁义之绪于无穷而后世之学者犹曰圣人未尝有一法与人亦无有一法受于人前无辙迹可循后无典要可据见无所见闻无所闻故曰无有乎尔举圣贤传心要典入于异教而不自知也哀哉奈何不反而求其放心也
　　留侯论
　　汉留侯张子房义士也亦仁人也世皆以为子房始终为韩似矣夫东见沧海君得力士击秦皇于博浪沙中此为韩也説项羽立韩成为韩后此为韩也项王杀韩王成良复归汉以图羽此为韩也若烧絶栈道朱子以为其意自在韩而不在汉则已未必然盖汉王之王蜀即有欲攻羽之心特以势力不敌乃听萧何之言养民致贤收用巴蜀还定三秦张良自无不与其谋者烧絶栈道愚楚也岂絶汉哉若烧絶而不可复出汉王虽愚必不听其计矣况良之归韩亦汉王遣之盖欲待还定三秦之日为汉羽翼耳良欲辅成以助汉则有之谓成之僝弱遂足以定大计而王天下良不若是之昧也项王杀韩成如几上肉彼无智以自全其不足与有为可知矣良始为韩击秦及立成而羽杀之则击秦者不得不移而击楚故黥布彭越之可使韩信之可属大事运筹帷幄之中决胜千里之外而项王已在良掌握中矣灭项王则良报韩之志已毕而辅汉之志方急故足可蹑也盟可背也楚梁之地可捐也闗中可都也凡以为汉王久安长治计耳及其功成身退托于神仙此明哲保身之智乃杨龟山以为汉事得成吾责已塞然后自托于神仙以遂其不欲事汉之心此殆不足以知子房盖为韩报讐者义也佐汉定天下者仁也三代而后若子房者其才智渊涵如神龙变化不可测识诚伊尹太公之流而岂仅进退从容而已哉若曰止于为韩而已则当郦食其请立六国后之时汉王已称善刻印韩亦在复立之列良何以借前箸而止其谋哉良之不复立六国后盖以已心已尽大义已明天下苍生久困不可以一国一已之私而有拂于天道人事自然之势也岂非仁义兼尽者哉若区区复讐不以康济为怀则豪侠之举而已何足以为子房
　　平原君论
　　战国四公子信陵君固为第一其次则莫若平原君盖其知人之明虽不及信陵而虚怀下士有足多者如识毛遂于自荐而説楚以合从斩笑躄者之美人而轻色以重士其识趣固已不羣矣至于邯郸被围辛垣衍説赵以帝秦围城危急鲜不悚怵易虑而平原犹豫未之肯从虽鲁仲连之説辞慷慨乎然非平原君有见于大义鲁仲连之説亦未必行也由是观之可不谓贤乎太史公曰平原君翩翩浊世之佳公子也然未睹大体鄙语曰利令智昏平原君贪冯亭邪説使赵防长平兵四十余万众邯郸几亡余独以为不然上党之于邯郸仅隔一山建瓴之势也秦得上党视邯郸囊中物耳其民既不乐属秦而乐属赵冯亭因民之欲而请之未为邪説假令将亷颇诎赵括深沟髙垒与白起相拒而出奇兵絶秦之饷道白起救死不暇乌能坑赵卒四十万哉夫国之安危系乎将将之决胜在乎谋赵之失计在以赵括易亷颇不在受上党也太史公利令智昏之説岂足为确论哉故吾尚论平原君以为后信陵而先孟尝春申也
　　汉赵苞论【癸丑年春月作】
　　东汉赵苞之事世未有定论也程子曰以君城降贼而求生其母固不可矣然亦当求所以生母之方奈何不顾而遽战乎必不得已身往降之可也徐庶于此盖得之矣方正学则谓苞善守官矣然而未知义也鲜卑众多而可以计取性贪而可以利诱不此之图而使母死于寇虽可以存天下君子犹不忍也况一城乎义者合乎道而宜乎人心之谓也不可以固而不知变也上不失亲次不失职惟达于义者能之乃李卓吾藏书则又置赵苞于杀母逆贼之列是三説者将何从焉魏子曰徐庶之事与苞不同徐庶当曹刘分争之际君臣之分未定而曹刼质庶母故庶不得不去且与昭烈有知心之雅其去也昭烈盖许之矣今苞乃守土之官义当与城存亡若降贼则已为不忠之臣矣不忠之臣即不孝之子辱其家声有忝祖父况汉法至严苞之宗族岂无伯叔兄弟连坐受累虽母子俱存何益且其母贤母也遥谓苞曰人各有命何得相顾以亏忠义尔其勉之见理亦甚分明岂肯苟生哉由是言之苞以身降忠孝俱亏断断不可程子之论非也卓吾以苞为杀母之贼则又太过苞于锋刅交接之时仓卒无计葬母之后呕血而死情甚可怜岂可以杀母律之哉惟方正学之论颇为合宜但当日苞曾否以赂求鲜卑或鲜卑必欲得城不但欲得赂史臣皆未详载而以义权之则正学之説为不悖于理而可行也纲目书鲜卑寇辽西太守赵苞破之发明曰赵苞急于王事遂至不能全其母故虽呕血而死纲目亦畧而不书所以权轻重而示训也呜呼微矣观紫阳之书法则于赵苞之事非深许之而亦未尝深罪之后世尚论者当怜苞所遇之穷而其心则无他庶乎其为定论余恐守土者降人而罹于重法有亏忠孝赵苞以义士而防恶声也故不可以不辩
　　田子春论
　　韩昌黎祭田横云事有旷百世而相感者余不自知其何心非今世之所稀孰为使余歔欷而不可禁夫田横齐之壮士耳义不臣于汉髙其客五百人皆死于海岛慷慨同心固世之所稀有宜昌黎洒泣墓下也若汉末之田畴者余读其传掩巻太息徘徊不能去窃以为世之所稀殆有过于田横者矣原其奉命长安间闗出塞得报驰还虞已被害谒墓哭泣陈发表章逃遁穷山逺迩向附与其宗族扫地而盟曰君仇不报吾不可以立于世复怨雪耻之志昭若日星矣其后曹操北征乌桓用畴之防越白檀之险出空虚之地遂登白狼破蹋顿操欲加以封爵畴义不肯受复令夏侯惇就宿寓意答曰畴负义逃窜之人耳防恩全活为幸多矣岂可卖卢龙之塞以易赏録哉千载而下盖鲜有知其心者余读陶渊明诗云辞家夙严驾当往至无终问君今何行非商亦非戎闻有田子春节义为士雄斯人乆已死乡里习其风生有髙世名既没传无穷不学狂驰子直在百年中渊明之悦慕于畴如此亦必有其故矣世或以为畴不受侯封为狷介小节余则谓操之所为畴必有所大不足于中者故欲刎刭自明以遂已志假令操破乌桓而表刘虞之忠节以正公孙瓉之罪则知已之感岂不重于侯封乎呜呼此则余之歔欷洒泣不禁百世而相感者也
　　赵子龙论
　　论曰昭烈崛起涿鹿提一旅之师崎岖于曹孟徳袁本初刘景升吕奉先之间卒能三分鼎足剏业西南文武佐命自以诸葛闗张为先然吾观赵顺平大节磊磊非特名将诚可谓古之大臣也当阳长阪之役非顺平则阿斗母子不免于厄北山之战非顺平则不能有汉中故昭烈称之曰子龙一身都是胆也余谓胆者忠义之聚也非忠义发于性生乌有如是之胆哉而其不欲居成都田宅引霍去病之言曰匈奴未灭何以家为今国贼非但匈奴未可求安湏天下都定各反桑梓归耕故土乃其宜耳又其諌先主东伐曰国贼是曹操非孙权也谓宜早图闗中因河渭上流以讨凶逆其识尤伟惜先主违諌自用以致败衂王业中頽良可叹也倘用顺平之言舍孙权而取闗中秦陇响应汉室可兴矣盖先主生平颇有知人之明而用兵之识暗于时势权谋故其自将也往往致败而顺平之将畧亦未竟其所长然先主能知顺平于微贱以是终身感契得自奋发史册功绩焜燿古今陈夀以为灌滕之徒果其俦乎
　　王导谢安论
　　晋之南迁论贤相者必曰王谢吾则以为王导之不及谢安甚明盖不特功业不及而其心术亦大相悬絶也昔者元帝渡江庶事草创人心未辑王氏以中朝旧族人望所属且兵权在握势据上流于是以王敦为大将军王导为扬州刺史録尚书事是则晋之将相导兄弟二人为之权重极矣时人所以有王与马共天下之謡也及敦之反叛乃因元帝引用刁刘非有他故伯仁之死假手于贼虽良心所发涕泗交流然行胷臆而报恩怨所误者国事非但负良友于幽防也幸敦死得成其功假若王敦簒晋焉知导不受封南面而王乎苏峻之变束手无防登床卫帝亦差强人意耳石头取节见笑于陶侃导亦顔之厚矣史谓其简素寡欲善因事就功而其灭敦之功不足掩其阿敦之罪也若谢安苍生雅望乆着东山桓温不臣谈笑而道遂寝移阼之谋违众举亲竟成淝水之绩使非安也则投鞭断流麋鹿游于昭阳之殿矣岂复有江左风流六代繁华哉由是观之文靖之功固十倍于文献而心术光明磊落冲虚淡泊更无一毫渣滓之未化王导之不及甚逺非可以伯仲而论也
　　王通论
　　仲尼没而微言絶七十子丧而大义乖孟子以仁义持世辟杨墨息异端嗣后董仲舒以儒术答防斥百家尊孔氏两汉四百余年国不异教家不殊俗庶几乎三代之世也自曹孟德以奸雄之姿怀攘窃之谋矜其才智抒为文藻子桓陈思皆稍有情致于是飞盖西园驰声邺下芙蓉池上之篇美人白马之什莫不丽句泉涌彩辞玉屑然皆华而不实雕而不朴流于哀怨习为绮靡崇尚老庄驯致南渡清谈满座挥麈接席其所谓文者竞一韵之竒争一字之巧不过风云月露之形如李谔上隋祖之书见其槩矣即求一近道之言不可得而况于知道之人哉文中子生于隋季讲学河汾之上一时魁硕之士如薛收董常房元龄杜如晦李靖魏徴温彦博杜淹之流莫不执经问业成就其材以佐有唐之治此岂可强为引重而尽无其实者哉至于元经续诗续书盖亦其祖父皇极谠义时变论大政论之属因而命其门人成之是以未合于仲尼删述之大经大法而考亭有吴楚僣王之论也然其人之风致既髙而议论多有可采温公传中所载不必论矣如所谓言政而不及化是天下无礼也言声而不及雅是天下无乐也言文而不及理是天下无文也如所谓为人子者以其父之心为心为人弟者以其兄之心为心推而逹之于天下斯可矣如所谓吏而登仕劳而进官非古也古者士登乎仕吏执乎役禄以报劳官以授徳静以思道一以贯之嘉言固不胜数然其间驳襍之语亦不可胜数如谓陈思王达理以天下让谓汉文帝废肉刑害于义而其尤不可解者以释迦为圣人不能不起后世之疑然以文中子好学深思其拟托六经固不能无过亦何至假借齿颊寛假老释显然谓晋梁之乱非其罪者哉意必其子福郊福畤之徒惑于异端借大儒之书为之寛其途辙耶此考亭所以深惜之而余亦重有意乎其人论列而并着之瑕瑜各不相掩庶乎后之君子志学适道者断不可参以二三之见襍以私欲之萌以自流于僣伪虚浮而天下后世未尝无知言之君子其耳目何可尽掩也
　　唐太宗论【癸丑年春月作】
　　天下之纲常何在乎曰君臣也父子也兄弟也若唐太宗六月四日之事君臣父子兄弟之义尚可问乎后世徒以太宗为君贞观之政尚有可述而欲寛之虽然亦乌得而寛之也或曰建成与秦王在髙祖当日处之甚难欲夺嫡则建成长子也欲传位建成则秦王之功甚大建成与秦王又无太伯子臧之节其势必至于相讐相争而后已为髙祖者将奈何余以为立建成而封秦王于外此正义也虽然封秦王于闗东建成即位秦王能为之下乎如是而国之乱在后日但君臣之分一定秦王何能为今既不出秦王于外兄弟并在禁卫是以有六月四日之事杀兄之后几有弑父之萌乃臣子大恶天下大变也尚何国家之为哉故为髙祖者立建成为太子即应封秦王元吉于吴楚之间即位之后必不敢萌窥伺之志可以保全其王位而福防及于后裔即使为汉吴楚之事若有周亚夫其人者可以坐而定之不知出此使秦王手刅同气为万世指摘虽尊为天子富有四海清夜以思其何以自安也秦王既杀建成元吉而又戮其子其可谓忍心害理而大不仁者矣或曰秦王之功既大而建成元吉必不相容故秦王不得不出于此余曰天下事断之以义不当论功凡功盖天地皆臣子职分之所当为昔者周公有大勲劳于王室未闻有觊觎为王之心而凡为周公之偏裨卒伍者亦未有如尉迟房杜之谋也秦王功虽大不当立建成虽才具庸常太子之分已定君父之命已成焉有不禀命而杀太子杀其胞兄者哉考之通鉴元吉劝建成即杀秦王而建成不从是建成犹知有父未忍杀秦王也秦王独何心哉故为秦王者寜作咸阳一布衣而兄必不可杀父必不可廹胁而禅此天理人情之至天下万世不易之公论也厥后武氏之簒杀唐子孙殆尽而太宗之子孙为帝者多不克令终则六月四日之事之报也为天下者于君臣父子兄弟之际其勿轻生不仁之心哉
　　唐初诸大臣论
　　呜呼人臣委身事主虽曰建功立业然苟非以徳为本即彪炳一时未有能久食其报者也昔者五羖大夫相秦劳不坐乗暑不张盖仁徳广被及其殁也童子不歌謡舂者不相杵商君天资刻薄临渭论囚渭水尽赤卒以车裂由是观之人君仁暴闗其国之兴废大臣仁暴闗其家之盛衰也岂不信哉唐初知名之臣不可胜数然言贤相则必曰房杜言将畧则必曰英卫言犯顔敢諌则必曰王魏余独怪房杜子孙后皆荡废而世勣之孙敬业虽以义兵为名竟俱诛死独郑公子孙多有贤者至其五世孙謩复相宣宗卫公之后亦尚有人未尝不诧其庆殃之不同也及细观唐书乃知六月四日之事房杜之谋为多既杀建成元吉乃并诛其数子尔时房杜不尽忠言以止之厥罪何辞哉李世勣将畧虽优武氏之立一言防邦初不过从保全身家起见而其孙敬业反以此夷灭天道好还良不诬也卫公不预武门之事其识最髙郑公劝太宗以仁义安天下宜其福泽绵逺也房杜相业虽贤以人品心术较之难与郑卫二公同日而论矣然后知人臣当国家艰难之时必以徳佐主乃为长乆之计若取快抒愤于一时其出尔反尔断断乎其不爽也存心设虑盖可忽乎哉
　　王珪魏徴论【癸丑年夏月作】
　　王珪魏徴之事世多议之而程正叔之论尤严正叔语司马君实曰魏徴事皇太子太子死遂忘戴天之讐而反事之此王法所当诛后世特以其立朝风节而掩其罪有善有恶安得相掩君实曰管仲不死子紏之难而事桓公孔子称其能不死与徴何异正叔曰管仲之事与徴异齐侯死公子皆出小白长而当立子紏少亦欲立管仲奉子紏奔鲁小白入齐既立仲纳子紏以抗小白以少犯长又所不当立义已不顺既而小白杀子紏管仲以所事言之则可死以义言之则未可死故春秋书齐小白入于齐以国系齐明当立也又书公伐齐纳紏去子明不当立也至齐人取子紏杀之此复系子者罪齐大夫既盟而杀之也与徴之事全异盖程子之言如此余尝详考子紏之事论语子路子贡皆言公子紏非但称紏也再考司马迁史记则曰襄公醉杀鲁桓公数欺大臣羣弟恐祸及故次弟紏奔鲁其母鲁女也次弟小白奔莒小白母卫女也及战于干时鲁兵败走齐遗鲁书曰子紏兄弟弗忍诛详史记之文则子紏乃桓公之兄矣再查左传杜预注管夷吾召忽奉公子紏来奔亦曰子紏小白庶兄盖预本司马迁史记而注之也程子乃谓小白长而子紏少岂未考史记与杜预之注耶至胡传所注大畧本之程子曰左氏书子紏二传曰伐齐纳紏君子以公谷为正一子字固不必深辩至引史称周公诛管蔡以安周齐桓杀其弟以反国此殊不足为据汉晋去春秋未逺其考证必详岂有舍司马迁杜预而反以泛引之文为据耶余谓王珪魏徴之事与管仲召忽正同管仲之不死未必是夫子苐以其功而大之其曰匹夫匹妇之谅非指召忽也建成为兄为太子见杀于弟王珪魏徴从而事之于义安在以此责之自当有愧于心但紫阳纲目书法亦不深责之者正以徴之功徳可比管仲紏未正其为世子建成虽为太子上有唐髙祖则亦未正乎其为君也此与反面事讐者微有不同故应在末减之列耳功过既不相掩而功又大于过此春秋善善长而恶恶短之意也善乎尹起莘之言曰臣之事君固当终始一致若君臣之分未定遽欲死于其难则亦君子之所不予又曰东宫官属与诸王官属与人臣事君不同故夫太子臣子也藩王亦臣子也其僚属亦臣子也任是职者当以一人为主不得以所事为主此岂私于珪徴之言哉盖其晰义至精为天下后世虑深逺耳故管仲之事桓公魏徴之事唐宗皆未合乎义也然责以必死如君臣之分则其理固有不同者矣余故曰王珪魏徴之事与管仲召忽正同而不在子紏小白兄弟之称也假令仲无匡合之功徴无仁义之效谓二子品在召忽之上其谁信之若子紏建成既已为君而管仲魏徴背之虽有匡合之功仁义之效则冯道范质之流当为君子之所羞称也余故详辨之以俟有道者论定焉
　　五代史剏业诸君论
　　五代剏始之君曰朱温曰李存朂曰石敬塘曰刘智逺曰郭威此所谓梁唐晋汉周也五代史资治通鉴及朱子纲目所载是非已大较矣余谓此数人者皆不足以为君而有簒逆僣窃之罪者也朱温从黄巢为贼事穷归顺托崔为腹心弄张濬于股掌兵围凤翔刼迁天子假手氏叔琮朱有贞以成弑君之祸天地所不容神人所共愤彼清流白马杀戮士夫之恶又其余矣李存朂虽非唐室之纯臣然以复讐讨贼为名请矢王庙负以前驱自郓入汴剪灭伪梁以雪有唐三百年亡国之恨不负三垂岗竒儿之称惜其骄溢自矜不立唐后信用伶人中宦残害忠臣大将魏州之变赵在礼乱兵喧豗反戈相向登道旁冡置酒相顾泣下死于郭友谦之乱葬以乐器所谓取天下于十指者竟安在也李嗣源负心背义公然反叛无足论矣石敬塘踵之遂召契丹赂以山后十六州乃以儿皇帝自居身死未几景延广横挑衅隙杜重威以十万之众卷甲投降张彦泽先入汴州而出帝遂迁黄沙白草得一噉饭地竟何益乎刘智逺才识愈觉庸下拥兵不动甘受木柺伺隙乗便掩有洛汴所任用者如史肇杨邠王章皆牧竪小人父子践阼四年而亡自古未有失国如斯之速者也此与天之厯数何渉哉郭威以尧山老革遂作花项天子与李嗣源石敬塘同一罪人而付托世宗可谓贤嗣显徳之政几致一统则亦天之不忍忘情斯民而非威积功累仁有以致之吾故曰此数人者皆不足以为君而有簒逆僣窃之罪者也虽然彼既已居大寳受万国之玊帛矣岂可谓之非君乎余曰称之为君者以其有为之之名也不予其为君者以其无为之之实也若但以强弱大小而论则西南诸国盖亦尝称帝矣即可谓真天子乎彼刘汉之僻居闽粤犹以中原为洛州刺史安在其为天子耶五代之间置君如奕碁其委贽而为臣者如萍梗而九州四海之民视其君如旅客之于传舍而无所系属也然则朱温五七人其与李茂贞王建杨行宻钱镠之徒又何以异呜呼天降下民作之君斯君也天既不作之君矣自作之君天不予之史臣安得而与之
　　治道论
　　衣食者生民之要务礼乐者维世之大防古之帝王所以治天下者不过此二端所谓富而敎之也至于刑罚廼不得已而用之耳然裕民之衣食要在易其田畴薄其税敛孟子二语尽之矣至于礼乐人皆不知其本往往求之于登降周旋音节声容之际何其谬也不知伦常之外别无礼乐但使五伦各得其叙君君臣臣父父子子兄兄弟弟夫夫妇妇截然有分以相接肫然有情以相通此所谓礼也由是祀郊庙和神人祭先师饮酒礼重婚娶别祭葬禁娼优之淫哇絶浮屠之荒谬民各甘其食安其居上下贵贱各有品则亲戚朋友互相往来风俗淳厚寇盗不作则王道之大端已傋于此矣虽唐虞之世百姓恊和时雍风动可渐致之如谓舍此而别有治世之道或尚刑名或崇异端或好土木或兴邉功或嬖女色或事游猎有一于此未有不亡岂但无益于治也呜呼治道之要具于尚书以心法出为治法而通鉴纲目善恶具载人君欲治天下国家者在知人安民以一敬为万事之根本而已矣
　　举业论
　　举业者朝廷取士之法也有四书艺有经艺有论表判防理义何一不备其中世务何一不备其中若四书经艺通于圣贤之理义论表判防中于世务之规防岂得不谓之佳士可以临民可以事上可以为台谏可以侍讲读即公卿宰辅由此其基之矣故自有科目以来得人之盛未易更仆数在父师宜有义方之训养之于蒙穷理致知博通今古而储之为有用之材在子弟宜有潜心之功修之于闇专心致志研究经史而发之无不足之虑如是而应有司之弓旌斐然成章自然荐拔入格曰孝亷曰进士皆古所谓至美之名而今人所祷祀而求也既已得志为忠为孝为亷为节仰事父母俯育妻子加惠三党施恩闾里何为而不可今之髙才者往往忽视举业比之敲门瓦厌为兎园册而不肯精细用力但泛滥求之诗文不知举业之道细诗文之学粗以作举业之心学诗文未有不工者若但留意于诗文而不用力于举业则粗疎支离虽勉强终塲而不能入彀日复一日年复一年及其老而悔之已无及矣或不得已而作卑官作幕客举少年肮脏奔放豪上奇瑰之气销磨殆尽虽以杜子美之贤而悲辛于残杯冷炙之间富儿肥马之后良可叹也丈夫出世父母妻子倚赖匪轻奈何不能出人一头地而藜藿其食鹑结其衣乃致怨于室人之交谪哉孟子曰故术不可不慎也吾故婆心言之洒涕书之以告天下之才士志士勿甘心骄语于一时而自误其终身焉耳
　　严子陵论
　　箕山頴水世传其节而不见于孔子之论述若史传所载严子陵以光武故人被召不屈卒钓严滩名髙千古其旷代之眞隐避世之奇士乎余曰否否子陵用世之士非避世之士也于何知之于其答侯覇之言知之覇使西曹属侯子道奉书于光光口授曰君房足下位至鼎足甚善怀仁辅义天下悦阿谀顺旨要领絶是子陵欲以仁义济世已微露其端矣覇得书奏之帝帝不深维其旨以为狂奴故态虽车驾幸舘抚腹谈笑升舆叹息相对累日于以论述故旧则可耳非子陵受聘之初志也帝之言曰咄咄子陵不可相助为理耶子陵张目熟视曰士固有志何至相廹自其言视之若志在挂瓢洗耳矣寜知光之羊裘钓泽以吕望自居也三反后至以伊尹自待也伊吕自待当以伊吕处之光之志斯得行矣奈何以諌议大夫相吏欲与周党王良同其礼遇不亦薄待子陵之甚耶帝从容问光曰朕何如昔时光对曰陛下差增于往意其贫贱之时交称尔汝谆谆仁义之言必大有所开发于帝今兹之来将以丹书敬胜敷陈使斯世登于三代也而帝身居至尊有其一以慢其二不复求益此子陵之足所以直加于帝腹欲悟帝而帝终不悟也可胜惜哉古之圣贤论道徳不论势位故上下相得而益彰子陵以文王成汤待光武而光武之待子陵乃不如桓公之于管仲富春之耕桐庐之钓悠悠千载此志竟谁识之或曰光武不任三公而任归台阁大臣以切直死者有之羣臣以非防而见罢黜者有之子陵刚介人也不黙黙以固位必谔谔与之争岂能堪此与其用而有疎薄故旧之嫌孰若不仕以全君臣之义子陵诚为知几范文正公作祠堂记曰微先生不能成帝之大微光武不能遂先生之髙是二者之论皆近之矣而未足以尽先生之志也若夫庸流俗子艳称夫客星帝座之説此又瞽史之见何足论
　　三国论
　　或问于余曰三国之刘孙曹孰可以取天下者余曰取天下以徳与才若三子者皆非其人也昔髙祖光武起于匹夫奋三尺之剑诛秦戮项枭寻灭莽云合响应其机防于桴鼓然皆以仁义为心不杀为尚又当吕政王莽残暴之余而能驱防英雄动中肯綮是以算无遗防功流奕世今三国之时天下则汉献之天下也刘孙曹三人者为汉室之臣子则宜竭忠尽力死生以之扫清贼孽复于旧都显膺封爵永誓河山乃臣子之大分也夫何操之奉迎挟天子以令诸侯为问鼎请隧之谋即东西征伐芟除大难皆假王室之名号以遂其私而快其愤非有兴复汉室之心也假若操居心笃棐无戕杀孔融董承之事无贼弑皇后贵妃之恶鞠躬尽瘁夙夜匪懈其子丕化之世济忠贞乌知天命不佑之乎乃如鬼如蜮曰天命在我吾其为周文王操为此言其亦蒙靣防心不知愧耻不特不可欺天下后世之人即其附和之党亦闻之而窃笑也孙权席父兄之势虎踞江左未为戎首固非曹氏之比然以地方数千里带甲数十万未尝显暴曹氏之恶如孔璋之檄声罪致讨但闻信使往来一则上书请正大号再则上书称臣请封彼其意若曰蜀急则依魏魏急则依蜀权变随时合于纵横聊以固吾圉尔不知为牛后而不为鸡口奉表纳贡屈辱已甚宴安酖毒兵甲朽钝不敢北向一矢相加遗吾恐诸葛武侯之巾帼不特宜遗司马仲达而先应遗之孙权也况白衣摇橹蒙逊诈谲于和好之时为掩袭之计明明以威震华夏南北通谋忌汉事之将成为贼羽翼罪可胜诛哉州吁弑君宋鲁诸国伐郑公子翚固欲出兵春秋深恶之以诛夫与乱贼为党者也孙权之恶何以异是吾独怪昭烈当刘表之没不取荆州而尚匹夫之让关忠义孤军深入未有继起之师夷陵连营举国知其不可而刚愎自用同姓为婚不顾辰嬴之丑而大伦有乖生平周旋于郑康成之间讲学者固如是乎故曰三子皆非取天下之人也虽然曹与孙其才与徳既无足取矣昭烈仗义讨贼屡经挫防志气不衰卒以郁郁而死才虽不足其义则正矣是以君子取之以续汉统
　　李淳风答太宗论
　　武氏之乱唐也见于秘记所传有唐三世之后女主武王代有天下太宗于是秘问太史令李淳风淳风对曰其人已在陛下宫中为亲属自今不过三十年当王天下杀唐子孙殆尽太宗曰疑似者尽杀之何如对曰天之所命人不能违也今使得而杀之天或生壮者肆其怨毒陛下子孙无遗类上乃止后其言果验世莫不神淳风之数以为天运已定余独以为淳风之数则精矣淳风之所以对太宗者未善也夫武氏之乱唐也诚天数为之然天果何恶于唐而生此妖孽以乱之哉太宗以文武兼资之主开创而有天下其杀建成元吉也戕手足以争大寳已为忍心害理至于取巢刺王之妃而渔其色其家法已大坏矣彼武氏者生禀狐媚之姿而负枭雄之性身为才人亲见太宗之行已有鹑鹊之思其后勉强为尼适髙宗入寺故有意美于前髙宗习于太宗所为而效尤之遂不惜以社稷殉一奸妪是则武氏之祸实由太宗酿成之也使太宗问淳风之时淳风正辞以对曰天数固有然人事足以转之诚能法闗睢之徳正刑于之化使后宫勿以冶容见宠而昔所为乱伦之事不惮更易辙以图之则髙宗他日嗣位必将兢兢于有家之闲不至凟乱于先帝之下陈武氏性虽隂狠亦无由燕啄皇孙而龙漦帝后矣纵使得志其祸亦未必若彼之烈也奈何对不及此徒曰天之所命人不能违使太宗听其恣肆以为此数之无可奈何独不见太戊修先王之政而祥桑枯死武丁祭成汤有飞雉升鼎耳而雊内反诸已以思王道而重译来朝乎夫所贵乎至诚之道可以前知者谓善必先知其福不善必先知其祸善不善之间转移甚微而非如推测之家拘拘于一定而不可易也唐徳宗语李泌曰建中之乱术士豫请城奉天此盖天命非卢杞所能致泌曰天命他人可以言之惟君相不可言盖君相所以造命也若言命则礼乐刑政皆无所用矣纣曰我生不有命在天此纣之所以亡也观邺侯此论可谓深于天人之际然则武氏乱唐虽曰运数独不可修徳修礼以挽之乎如谓修徳修礼亦不可挽是褒姒妲已应作于盛徳之时而飞燕玉环可惑夫清明之主也岂其然哉吾故曰淳风之数则精矣淳风之所以对太宗者未善也
　　白乐天长恨歌论
　　余读白乐天长恨歌而不能无疑也妃子以倾国之色专宠金屋养成渔阳之乱以致鞞鼔动地城阙烟生翠华西幸六军不发蛾眉死于马前花钿委于陌上明皇于此其有悔心之萌矣故杜子美诗称之曰不闻夏殷衰中自诛褒妲以见肃宗之所以能中兴者由于明皇割袵席之爱以援六军之心天下闻之皆知其有迁善改过之思也至于龙驭既廻春风桃李秋雨梧桐复动其鸳鸯翡翠之梦是以临卭道士乗间而入之排空驭气得之海上仙山寄钿钗以盟心忆七日之私语此术士幻化之所为明皇堕其中而不也夫以妃子之狐媚误人家国使其死而有知亦不过为丽色之鬼耳岂得复处于金阙玉扄之间哉然则七日之语何以知之金钿之寄胡为乎来曰此术之易晓者耳凡物之精魅者尚能知人已往之事岂鸿都羽客而不解此耶余深怪明皇之既悟而复迷乐天又着为歌词以艳其事恐后之人君防溺于中甘心尤物而煽处者且妄觊于死后之余荣也则所云窒乱阶者恐反为乱阶矣故诗人之义必当以子美为正
　　致知在格物论上
　　知为徳啓明之端物乃知自涵之理大学以此为入道之首务所以示天下以至善之则由此而求之则自正心诚意修身以至于齐家治国平天下无有毫厘之非失此而求之则自正心诚意修身以至于齐家治国平天下无有毫厘之是是非之间道之几也故君子必察焉致知在格物此何解哉朱子曰人心之灵莫不有知而天下之物莫不有理惟于理有未穷故其知有不尽也因其已知之理而益穷之以求至乎其极至于用力之久而一旦豁然贯通焉则众物之表里精粗无不到而吾心之全体大用无不明是説也人尝疑之以为天下之物如此其赜也而吾纷纷焉日求所以格之则亦不胜其劳矣乌乎知而不知朱子之言求至乎其极固非纷纷焉骛之于外也盖知非他即心之灵也物非他即心之理也致知而遗物以为知则流于空虚而无实致知而逐众物以为知则又近于玩物丧志格者格其一物之不离众物也格其物物之合为一物也格其一物之不离众物则吾心之理岂能遗乎天下格其物物之合为一物则天下之物岂能越于吾心前序知止能得之后不云物有本末乎人皆知言本而不知明徳之为本人皆知言末而不知新民之为末人皆知言本末而不知本末合而为物格者格此而已岂有他哉然所谓求至乎其极极者何也曰即所谓至善也物无不善格者至于至善故在止于至善其功尤在于格物不知至善何以止至善
　　致知在格物论下
　　知物之所以为物则知知之所以为知不知物之所在而强言致知之学者非明徳之本指其于学也为妄而已矣知外之物非物也物外之知非知也若以其超然立于万物之上而不与物以为偶以是防然自号曰致知致知则未也夫惟显微无间精粗一致直窥夫天人合一之大原而不忽其用力之方于是乎穷理之学乃以有功于天下大学曰致知在格物明明徳之始事何其灼然哉夫物之説至难言矣圣门论述未有训释之明文此固啓天下后世以疑似之端者也然纷纭于百家为惝怳无据之説不如还考于六经有至常不易之理易曰精气为物凡物未有不合精与气而成者所谓形而下者谓之器形而上者谓之道是也诗曰天生蒸民有物有则凡物未有无则者所谓有耳目则有聪明之德有父子则有慈孝之心是也孟子曰万物皆备于我矣理一本而万殊万殊而归一本盖不知物之为我我之为物也如是而物之为物亦大可识矣四海有圣人焉此物此知也有贤人愚人焉此物此知也乌用格然而知不遗物仍以知达之于物则自有灿然明备之象物不外知即以物涵之于知则必有极深研几之功吾乃知仰则观象于天俯则观法于地观鸟兽之文与地之宜者伏羲之格物也仰以观于天文俯以察于地理是故知幽明之故原始反终故知生死之説者孔子之格物也能尽其性而尽人物之性以参赞化育者中庸之格物也道性善而称尧舜四端之发扩而充之火然泉达者子舆之格物也物即是知格即是致穷理尽性至命一以贯之矣然正心诚意而曰先者次第而及之之义也此直曰在者反而求之更无别解之义也先儒髙存之曰圣人之学所以与二氏异者以格物而致知也致知而不在格物自以为知之眞而不知非物之则去至善逺矣所系岂其微哉斯言也有得于致知格物之心传
　　战国诸子论
　　或问于魏子曰战国诸子如公孙衍张仪虞卿陈轸乐毅鲁仲连范睢蔡泽之流其才智辩给皆横絶一世载在火册者班班可观果孰为优劣耶余应之曰首推望诸君乐毅观其纪律之师慷慨之气奏对淳厚怨而不流于憝进退礼让智而不渉于祸居敌境不扰寜从容以待服而不忍杀伤民命辞王位弗居甘草泽以终老而不忍攻伐故国诚天下奇才当世所无此诸葛武侯所以逊心而夏侯太初亦称其为王者之师也世徒以成败论英雄迹乐毅之行事与武侯岂相逺乎后世比武侯于伊尹太公望乃等毅于战国之士殆不足以知毅也若其次则鲁仲连排难解纷视富贵如脱屣虽辛垣衍庸人亦知为天下士使其得志其布置方畧岂在望诸君下然齐赵诸国皆不能用之魏安厘王问天下之髙士于子顺子顺曰世无其人也抑亦可以为次其鲁仲连乎子顺则诚知仲连者意其所学必得圣门春秋之意而非泛泛于功利夸诈之习者矣公孙衍张仪以顺为正妾妇之道孟子论之已详虞卿著书自见然弃相位而从故友其见狭陈轸善説然局隘惟苏季子合六国以摈秦虽为张仪所解散散而复合合而复散六国赖其余论支持歳月数十年孟子言公孙衍张仪而不及秦岂尚有所取与然行止不端变诈倾危游于燕齐之间汩利而死君子是以羞称之也
　　战国四公子论
　　古帝王盛时所以养士之典甚备故国有学家有塾党有庠术有序敎之以穷理尽性脩已治人之道是以七年小成九年大成其畿甸之士天子自用之而列国之诸侯亦莫不贡士于天子天子以此为赏罚进退法至善也其时之号为士者亦岂有奔走四方游説列国之事哉自春秋战国以来养士之法坏而魁硕奇伟星眸河口之士乃蹑蹻担簦抵掌于华屋文石之间或片言致富贵立谈取卿相者有之若四公子之徒养士各二三千人计其饮食衣服庐舍刍秣之资日费千金即有汤沐封邑食有鱼出有车又焉能人人遍给也噫剥民膏脂以养虚名无益之人盖有之矣子法言曰或问信陵平原孟尝春申益乎上失其政奸臣窃国命何其益乎司马温公通鉴载雄此言不为无见愚则以为四公子之人品不同心术各异而忠邪功罪亦自了然未可以一言槩毁之也孟尝君门下鸡鸣狗盗仅脱函闗之难王安石之论得矣其与闵王有隙坐视齐国沦亡而不之卹殆不仁之人也覆灭良宜春申君始与太子同质于秦画防归楚以身待命何其忠也其后听李园奸谋效吕不韦穿窬盗国杀身为世姗笑又何疑也平原君寛厚明敏爱人下士邯郸之围微公子则赵亡不待王迁杀李牧之日矣司马迁以平原君受上党之地利令智昏此亦成败论人耳使赵受上党而以廉颇守之虽十白起何能为若信陵君鋭意合从惓念宗国走王龁于邯郸败蒙骜于河外强秦震动六国吐气自五覇以来功未有及公子者也使魏王用之则魏日以覇秦日以削何至社稷为墟哉乃听秦反间疑之不用公子不忍坐视沦亡酒色自娱而死亦可悲已今读其上魏王书犹令人慷慨泣下汉髙祖过大梁每令人奉祀不絶此诚百代殊絶人物可谓知人能得士而岂孟尝春申平原之可拟哉扬子云曲士也槩曰奸臣窃命司马温公不察而取其説是使安国辅世之奇英埋没于腐儒三寸之舌也何以为千古定论哉余故不可不别其是非以见公子之贤与春申孟尝平原三子者未可同日而语焉
　　道不同不相为谋论
　　欲定万世相传之道统当絶异端相似之议论而后人极立而祸害消盖世之所以维敎者道道之所以权衡者谋谋之而臧吾道有千城之借而斯世斯人俱得与于皇极之休谋之而不臧吾道有榛芜之惧而斯世斯人俱将沦于聋瞆之域所以古之君子兢兢业业守其大中至正之矩而不敢流于放辟邪侈之端诚愼之于其所向也夫子之言曰道不同不相为谋思深哉自道之大原出于天而河图洛书现其灵光于龟蓍矣道之至理发于圣而易书诗礼传其奥窔于文字矣圣人有其聪睿夫妇亦有其知能贤智穿凿而不能出其范围愚不肖蠢蒙而亦时窥其渺末又安有所谓不同于其间哉然而道无不同道之所以不同则以谋之者为之也谋之不同而道似乎有异然而道之所以同者自在则又不可因所谋之不同而纷之也今夫道率性而是尔不逺人而止尔乃若不同者其谋则有异厌至理之平常而甘心于隠怪也忽卑迩之浅易而驰念于髙逺也于是乎谋与道岐也而有其一端谋岐之中又相岐也有其一端而又不止于一端焉持之有故言之成理喜为异説而不让敢为髙论而不顾所差者心术念虑之间而闗纲常名教之大所争者几微毫厘之中而系世道治乱之本君子于此有拒之而已矣辟之而已矣辨之而已矣若与之谋是无异认贼为子而乱其支本也引冦入室而发其嚢箧也其不为世道之害几何哉虽然谋之为言商未定之辞是非未明也得失未判也我不操之戈岂遂増其焰我不遏其流岂遽益之波而不知天下无二道圣人无二心从来狥私逐妄之流固足以荡秉礼守义之坊表而依违两可之徒尤足以破大中至正之藩篱勿论叛道者不应与谋即此调停于道与非道之闲而欲混不同以为同者是又与于叛道之甚者也可不慎哉他日夫子曰攻乎异端斯害也已又曰乡愿徳之贼其説愈明而子舆氏阐发不遗余力其防良本于此
　　明季利论
　　治天下之道固亦多端大要在于定经制正人心厚风俗而已然经制之要莫先于取民有制取民之制在审天下各郡县地土之厚薄而定其髙下收获之多寡而权其重轻尺丈之大小而审其规则如南方多种稻而稻地有厚薄之不同北方多种麦谷而麦谷地亦有厚薄之不同收获多寡有大相悬絶者尺丈小大亦有逈然不同者倘不详加察覈而定之生民之苦何由蘓乎户分九则明之制也自明之末季而已不可行矣又况于今日乎种马之起于永乐之时散马种于民间而岁收其驹名曰俵马大为河北山东诸省之害民之倾家产鬻妻子者不可胜计至我
　　大清而革俵马如解百姓之倒悬俵马既去矣每县折银约二千余两民力犹易办也明季驿逓之马令民间喂养又每驿设驴其喂养马驴者谓之马头驴头而以驿丞司之顾覔人夫则有逓运所司之凡冲途州县则令偏僻州县幇贴然民间赔累至极至我
　　大清而令官养官应其收买草豆不无之民间短予价值之然百姓甘心而无怨盖利其大矣而小小有不足计也又如天下卫所乃明朝蓄兵养马武备军政也无事则耕有事则战其卫所官长皆以指挥使千百户为之而统于京师之五军都督府五军都督府同知佥事皆以公侯伯为之如有征讨则设挂印总兵用文臣参赞调取各卫兵马事平各归本卫所法至善也迨其后天下多事乃以卫所之军为不足用而召募民间之骁悍者以为兵此軰多四方无籍之徒主将得人养之厚而驭之严亦能有功否则鼔噪逃窜去而为盗明之流贼虽起于饥民实由此軰蓦入其中为之雄长往往有弓马技艺精熟过人者李自成张献忠皆逃兵中渠魁故官兵逼之而溃如饥民乌合虽百万亦不能战也葛荣之寇败于滏口窦建徳之众败于虎牢皆乌合也安史之不易平者正以其徒皆邉陲劲旅耳此数端者或用旧法而或变旧法而败是以为天下者在乎斟酌时事变而通之以尽其利勿拘拘于胶柱鼔瑟之见斯可以矫偏救而不至于国事民生之大坏也可不审哉可不慎哉
　　圣学以正心为要论【顺治戊子山西程】
　　人君有志于二帝三王之道则必先端其本以定其所向而后可得其枢纽之所存盖圣人之治圣人之学为之圣人之学圣人之心为之也今夫衡平则轻重不易鉴空则妍媸不爽而况人主之心静乎天地之大览万物之衡也故心得其正则天下万事万物无有不得其正者矣心不得其正则天下万事万物终无有得其正者矣世之人主亦尝留心稽古鋭意典籍矣而德逊缉熙道逺隆古则亦未挈其要焉防哉胡氏之言曰圣学以正心为要此可谓得学之本矣请得而申论之今夫四海封域至广也五方嗜好至纷也古今治乱之故人才邪正之关羣黎安危之机至难洞晰也非通之以人主之学则瞀迷惑伥伥乎其何之然所谓学者第左经右史以资采讨朝坟暮典以供渉猎乎矜一字之奇争一韵之巧驰骋于风云月露之形状乎如以是而已也彼工秋风白云之词者何以有多欲之讥妙瀛洲学士之选者何以有帷薄之惭甚则宫人学士马上清夜无解江都之危望仙结绮玉树临春何救眢井之难则论圣学之要者洵非归之正心不可虽然正心亦难言矣心驰于声色燕歌赵舞粉黛靡曼以倾城而艳处心驰于货利钜桥鹿台琼林大盈乃多藏而厚亡心驰于宫室阿房建章千门万户土木生黔首之愁心驰于征伐楼船昆明置郡苍海戍役动深闺之怨若乃望蓬莱而思羡门之属入同泰而身浮屠之敎莫不贻笑一时垂戒后世岂非一念之不正故其所学为无用之学哉虽然学之要在正心矣而心之所以正者非学不为功焉古者图象已出制尚繁多诸神圣皆知丘索之为虚文往往舍其象器以求于靣对口授之际崆峒有顺风之请华封致乗云之拜其后帝无常师吕望以先朝之老北靣而授黄颛之道曰敬胜义胜二者而已今人主诚能广稽古宪考典谟之正训披圣喆之心传得其惟精惟一克已复礼者而从事焉则五帝不足六而三王不足四也一念之发内自省察曰此其为天理乎人欲乎果天理也作圣者由于斯吾存之扩之果人欲也作狂者由于斯吾惩之窒之此心既正则貌之恭足以作肃言之从足以作乂视之明足以作哲听之聪足以作谋思之睿足以作圣然后宫壸有闗睢之徳小星顺贯鱼之序家之正也贵贱谨戴盈之戒貂珰无威福之窃左右之正也公孤寅清而论道六卿率属而分职而庆赏刑威无不得其正矣操之不过一掬而施之盈于六合谨之不过一时而沛之达于万世古圣人所谓修已治人之学者岂有外于此哉是以谓之要也盖常观于儒者之学矣儒者穷年吚唔窥琅嬛之秘发汲冡之藏天地古今莫殚其蕴鸟兽禽鱼亦晰其义可谓广且博矣而博归于约必以礼为内心焉诚崇先圣之规模不敝其神于无用也况天子之学岂在乎纵横艺圃驰骤瑶林多闻强记以矜博物之名乎故正心以正朝廷正朝廷以正百官正百官以正万民一正君而国定正其心之谓也夫正者无偏无倚之谓盖不待已发而后制之也古圣之相授学也以中中则无不正矣主敬者诚正心之第一义也故曰慎独可以行王道
　　经世大法在方防论【翰林舘课】
　　古之帝王承天子民未尝任其智术诈力以驭天下也唐虞授受之际言精言一然后命岳命官平章恊和禹汤文武之王皆以一中心法口授耳传或以畴范或以懋昭或以缉熙敬胜故能犂举百度陶范万物以成忠质文三统之化然则先王经世之大法其即先王经世之心法乎先王虑后世怠弃天常流祸生民故殚精研思多为之所以布之于方防总之不离古文者近是乃数传之后浸以陵夷昔孔子叹周道衰于幽厉而汉儒董仲舒亦曰周道之衰非道亡幽厉不由也繇是观之不行先王之道虽金縢秘箓宝册鸿文亦且灭没于旷日玩时之下苟行先王之道虽片语只字断简残编亦可防通于精往神来之间而况圣君明相所手授而心订者未尝不灿然昭垂如二曜之丽天四渎之行地乎三代既降秦孝公用商鞅之法奋其私智而不师古始皇承之听李斯之奸谋烹灭诸侯破坏井田焚烧六经自以为功超三王德过五帝然沙丘告终咸阳遂火七庙丘墟为天下姗笑何者仁义礼乐先王本天以治人乃斯湏不可去者秦尽弃之而权使其士诈使其民是以缙绅之士积怨而发愤谪戍之卒奋臂而云合也汉之武帝表章六经一时学宫喁然向风可谓宣圣之功臣然内多欲而外施仁义汲黯已窥其隠唐之太宗励精图治贞观之政几致刑措然喋血禁廷终怀惭徳皆有志于先王经世之法而未窥先王经世之本者也夫先王之法后世人主所由适于治之路九逵四术五都之市有目者所共覩舍而之乎灌莽坑堑之区则穷矣之燕者不南其辕之越者不北其舟况治天下而可瞀瞀以从事乎説者往往以一事之失以一人之谬乃遂訾议先王之法以为宜于古者不可施于今是何其不讲于变通之术也盖为治有本末养民有先后封建虽不可行若夫强干弱枝犬牙相错间以郡县藩卫王室则今犹古也井田虽难卒复若夫比闾族党寓兵于农限民名田以赡不足则今犹古也三公论道六卿分职亷善计吏以赞天子乌有不法先王之辟门吁俊而可为治者乎执爵而酳执酱而馈父事三老兄事五更乌有不法先王之尊年尚齿而可为治者乎推之明刑弼敎期于无刑五典克敦九功惟叙凡先王之法垂宪万世者固不可更仆数矣即有黄老之虚无申韩之刻薄杨墨之邪慝浮屠之空幻纷纭迭起以乱吾先王之法而先王之法自昭著于金匮石室之间与天地同其夀呜呼美矣人主诚能招延英俊朝夕讲求大小兼举巨细靡遗措天下于久安长治之盛易易耳虽然法在方防矣所以法法者不在方防也人主得其所以法法者而通之于法不为胶柱之鼔也则几矣





　　兼济堂文集巻十四
　　钦定四库全书
　　兼济堂文集巻十五
　　大学士魏裔介撰
　　记　説　防　募疏文
　　平山县三门寨新修天柱山北武当宫殿记
　　天地间一气之所融结而已矣峙而为山流而为川结而为日月星辰散而为人物草木莫非此真气也而神得之以为神圣得之以为圣仙得之以为仙佛得之以为佛不知者二之知者一之矣顾帝王治天下者必得山河之胜宅中以图大而仙佛之修道者必选灵秘之区絶尘以栖真如五岳五台终南峩眉天台鴈宕九华庐山盘山防苍海内名山指不胜屈此虽在尘世实无异碧落天宫也余少年常欲炼龙虎修铅汞结黍米之金丹证无为之妙诀而遭世多难苍生倒悬遂易其自了之心奋为济物之愿潦倒名利塲中三十余年牙齿摇落而须发苍皓矣夙昔意中所愿往者竟为虚谈惟于卧游草堂中览图畵峯峦岩岫以自适而已同邑有僧类随者本姓王氏城南之驻驾村人出家于赵州之观音院住锡于平山之觉山寺坚持戒律禅心湛寂知人法之两空悟定慧之相依凌霜冐雪肩头一杖访余于樗林曰先生知平山县有异境乎余曰不知也类随曰是山在平山之西九十里初名三门寨由坡陁而行渐入岗阜逶迤﨑岖复歴数里入寨有摩呵堂长廊洞遂过仙人桥惟见青黛壁立髙至百仞濶处可容万马陿处仅可容舟竒花异草散漫山谷间四季不絶松栢橡栗之树大者数围参天而起泉流潆洄而曲折珍禽异兽唼喋噳呦多不知名惟南北东三门可入其西如芙蓉翠屏隔絶不可通矣中有帝殿三间前列廊庑后倚重峯直侵云霞观者瞻悚有迳可陟爰建玉霄之宫所以事上帝也而烟火厨库修真炼性之室亦俱整洁而幽防左有金牡洞灵云洞右有土府洞三眼洞冬燠暖而夏凉爽可以诵丹经迓髙真养谷神餐沆瀣逺隔浊世颐养天和骖鸾驾鹤计日成功焉其外环而绕之者则喻珈寺觉山寺揷旗脑石板庐前所朝对者清风窟也住持者为中贵林公本河间府任丘县人俗名重华明季原任内官监顺治初年出家法名清徳别号真隠子日日静坐今年七十矣改此山为天柱山北武当盖以配南武当也余尝读道书帝纪钦礼修真始末八十三化顿应事迹太和紫霄五龙玉虚等宫图如身在天宫日月风雷之傍而拜伏金阙玊陛之下也帝乃元始化身三皇时下降黄帝时复下降于浄乐国孕十四月而生越海东来修道于翼轸之下七十二峯之间今之均州太和武当山是也山自干兑起迹盘旋五万余里上冲紫霄天下无双是山虽逊其幅贠然自北岳而来迢迢奔腾忽开竒峻正在坎位洪荒以来莫有具眼识之者今始发其瑰玮之光吐其泱之观矣帝蹑坎离之真精摄武而镇北方以是为行宫也即拟之为天一真庆宫岂不可乎余故述其颠末不特表此山之神异显帝徳之广逺庶几修道之士坚心厉志销去邪障养其浩然之气防宅飞升世岂遂无其人也
　　南和邑侯锦雯吴公庙碑记
　　余尝读汉书见朱邑桐乡之事病且死属其子曰死必葬我桐乡后世子孙奉尝我不如桐乡民其后果然民为起冡立祠至今不絶又读五代史而见汝州防御使刘审交吏民上书乞留葬汝州诏许之太师冯道论之曰刘君为政非能减其租税除其繇役也但推公廉慈爱之心以行之耳此亦众人所能为但他人不为而刘君独为之故汝人爱之如此上下二千年间仅见此两事耳今者南和锦雯吴公既死而民思之不絶为立祠岁时享之殆与前二事并之而为三也南和当燕赵之冲官其地者往往得志邢州县有九谭吏治于此若渉虎尾履春氷能胜其任而愉快哉独吴侯之来尹也为政三月而颂声作和之士农商贾暨父老子弟相与旌树幡曰真父母前此未之见也朔望谒庙曰瞻望弗及欢声如沸以为常栢邑去南和仅四舍余闻之问侯之治行何以致此其邑之人曰侯能去无名之征侯能尽除火耗侯能捐一应杂侯能无以衙前伍伯下于乡侯能不以票帖米盐酒醋扰于市侯能理寃狱侯能恵学校是数者侯之所以治也余曰美哉侯之治也信其为古之遗爱矣今
　　天子悯念民生所以加意二千石墨绶吏者甚重然吏治未尽登于古或有若束湿若乳虎若苍鹰饰虚声干进多干没以润槖者有能为圣天子爱养斯民者乎宜急防擢之以风示海内既闻侯之治有声迹则志之弗敢忘而孰意天不憗遗俾长逝于此土也邑之士农商贾暨父老子弟号咷哭泣若防考妣然不特邢州各邑也又旁及于鸡泽永年隆平余栢乡之人亦有赍楮帛而往哭者士大夫哀之无不失声呜呼使非侯之公防慈爱何以致此侯死数月其民痛之思之考地于县治之南为庙以祀堂三楹廊庑皆具嵗时以祭将立碑周子茗柯来请记余曰是余昔所闻贤父母也是余生平慕朱邑刘审交殆有相符者也凡近人所为去思碑与生祠者我知之矣或上之人邀誉于百姓以揜蔽其劣迹或下之人希其膴仕以求媚焉以此相习为故事故碑与祠往往不足重也今侯劳于邑而死非有所邀誉于百姓也又非下之人希其膴仕以求媚也侯之爱民至矣民之爱侯亦至矣爱之不得见则思思之不已则为庙以崇之若侯之日临于邑也岂非出于至诚而不可解哉以此见人心不灭循吏不可为而可为也邑人欲葬侯于和而不遂庙之犹葬之矣列之史册与朱邑刘审交嫓美千秋可也侯钱唐人壬午孝防善诗赋古文辞所着有娱晖堂集岭西集兰陵草白门草诸刻行于世前任苏州肇庆二府司理名最着今特举其及于南和者为勒一片石而记之
　　崇福寺记
　　释氏生于周昭王庚戍之嵗汉明帝时始入中国迄于今尸祝而社稷之者奔走无停晷伙矣哉虽然佛道盛孔氏之道衰也今使圣人在上道徳明礼乐兴五伦正风俗醇则夭扎疵厉之害销而万物皆融融焉以游于和所谓胜残去杀也必世而仁也以言清净真清净矣以言慈悲大慈悲矣奚用披缁薙髪以求出世之説哉故余尝论释氏之敎有体而无用者也而其体亦释氏之体孔氏之道体而兼乎用者也而其用则生人之用自世道交防横目之民既不达夫孔氏之体而兼乎用者又罔防乎释氏之体而不合于用者于是轮廻报应三途六道之説胶固于人之肺脾而不可解虽其化导末俗不为无助而要非天理人心大中至正之极也鄗之北有村曰河头村之北有寺曰崇福相传创于明昌四年大定初僧了殊修葺维新元末圯废明景泰间鼎建加扩隆庆四年复修至今日又八十年沧桑异运頺然剥落村人袁公讳汝霖耆年而长者也募诸檀越庀材鸠工焕然改观不日落成而求余文以记余尝考之史传髙邑与栢乡皆为古鄗地而余又常往来泲槐二水之滨乐其风土之美人情之厚买田于村之西将追柴桑处士之遗躅而家焉他日岁时伏腊与野老樵牧过兹寺而谈为善之事五伦风俗渐渍以入将启其愚昧而引之归于大中至正之极是亦纳约自牖之义也可不记乎乃书而载之石
　　栢乡县重修学宫记
　　吾邑侯莱山章公浙之君子有徳者也研精经学探藻蓺苑既下车之次年民习其教吏慑其威桴鼔不惊赋税如额讼简矣刑清矣环顾黉宫泮水而叹曰是何其偪侧而湫隘乎与广文先生谋是宜拓其规模治其倾废广文先生雀跃而前曰善顾赀财匮乏何所取给适余请告归里首捐以为之倡好义者趋集不倦维日躔实沈之次宫中之池澄如也池外之墙翼如也墙表之坊俨如也咸告竣侯偕广文先生暨诸弟子落成走北京师求余文以记余闻而嘉叹不已爰述侯修之之指以告邑之博士弟子曰昔古帝王之治天下也莫不以建学为首务孟子曰设为庠序学校以敎之皆所以明人伦也故天子辟雍诸侯泮宫泮宫者半于辟雍之宫今邑壤地虽小泮宫之来乆矣拓而修之岂但踵事増华以为观美乎将以国家风励学宫之义而成其徳业者也将以先王礼乐诗书之意而淑我髦士也将以胡安定之经义治事朱考亭之居敬穷理许鲁斋之明善习礼而措之于躬行实践也虽然吾于斯有所慨矣夫阳宗不曜则爝火争晖时雨不沛则灌溉尸利圣人之道不明则异端邪説羣起而瞀天下之目簧鼔天下之耳蛊惑天下之心自三代以后如老庄杨墨管商申韩荀杨皆足以害道而天竺之害为尤甚若夫雕镂诗赋记诵辞章揣摩帖括穷年兀兀接踵比肩从事于利禄之途而不知天命人心仁义之本然者尤近代学人之通也呜呼岐趋者吾无论矣峩峩庙貌洋洋泮宫奔走趋跄伏其几而袭其裳字之曰仲尼之徒果仲尼之徒哉董仲舒曰上之化下下之从上犹泥之在钧惟甄者之所为金之在镕惟冶者之所铸为民父母者甄冶之化非学则何所从事耶今邑侯思敷教于诸生诸生得受教于邑侯阐性命之微言继见闻知之统绪诚千载一时也执经问难大儒辈出礼乐在躬斐然可观旦暮俟之若纡青拖紫能为时文以取科目焜燿一时而不志其逺者大者犹非邑侯今日君子学道爱人之本指也是役经始于丙午之阳月告成于丁未之午月捐助缙绅士民及督工生员耆老等人书石碑隂以劝来者故为之记
　　重修闗帝庙记
　　建大义于頺朝扶纲常于草昧当时服其英雄万世颂为圣贤者谁乎闗圣帝君也帝君在汉则前将军耳生为汉臣没享汉爵何为而以帝君称以帝君称者从明代之褒封也夫天下向往之谓王天下主宰之谓帝帝君何以得此隆称哉呜呼是殆非浅见薄识之所能测也当汉室倾危奸臣窃命鱼龙混淆羣丑鸱张即稍有才识如荀文若张子布軰无不失身防节唯帝丹心炳炳百折不回志吞华夏兴复炎刘其视孙曹直牧竪防軰卒也皇穹厌汉天命难移白衣蔽于江上鼔声死于麦城而汉室不可复振矣故吾谓汉不亡于邓艾缒蜀之日而亡于荆州星殒之日也然自有帝君以身任春秋之统君臣大义灿然复明褫曹操之魂延献帝之祚一时臣子无不悼汉而欲食曹之肉惜汉而欲饮曹之血是汉虽亡卒未尝亡也且令天下万世尸祝之社稷之禋祀钟皷奔走恐后惴焉有斧钺之恐凛焉若师保之临虽穷髪龙烛之国鸟言卉服之乡无异于神州赤县由是观之帝君之神如白日曜午震雷在天无一息而不赫赫若揭也夫人君之治天下有深恩厚泽加于百姓者不过数十年即服教畏神亦二三百年而止耳若帝君之以神治天下而为天下宰者虽万世可也余栢人之有帝君庙尚矣莫攷其所从来明万厯二年张玳等修之前进士怀堂赵公为之记其文瑰玮奇倔可与燕京正阳庙焦澹园碑文颉颃今顺治庚寅兵燹之后栋折壁圯岌岌大坏庠生冯学古等紏合阖邑捐赀修葺贡生白玠请余为记余惟帝君之行实在汉青史威德在人耳目述之则累纸难尽且近于复也乃为阐帝君之所以有功于当时及万世而享此隆称者勒之丰珉俾后人入庙而祀览之有感相与勉为正人无忘此日修复之义焉
　　拟待漏院记
　　国家简防俊乂置之鹓班明光趋防清览披云固非徒纡青拖紫为交游光宠闾里燿已也一日立乎其朝则一日尽乎其职此即退食委蛇之际未尝不有天威咫尺之思而况阊阖开青鎻追陪尤宜凛凛者与兹待漏院之设非无因也人臣进退文石之陛天子既已改容而礼之矣从容坐论夏屋渠渠奚不可然圣主在上未明而思衣既旰不遑食脱簮致警鸡鸣示诫不敢稍自暇逸百尔君子焉得不夙兴恐后而以顚之倒之为畏耶而要非碌碌因人毫无建明苐俛仰朝列遂可为卸担地也居宰辅之位则思格君心之非司钱谷之筹则思寛穷檐之力兵刑未靖何以黙销夫寇贼奸宄礼乐未兴何以振起乎文章学校至于职经筵者成就君徳莫移于宫妾宦官居台諌者讲求国是要期于乆安长治总之位不论大小凡一命以上膺朱绂之荣顾此院者皆当斋心涤虑以靖献于天子固不特鼎鼐盐梅望而矜式已也不然星临户动鸣珂建章虽识龙鳞之顔不闻羔羊之节其亦听漏声而扪心自恧已其慎之哉是为记
　　甘泉亭记
　　井者泉之所自出人所恃以养也易曰改邑不改井往来井井井养而不穷也井之为义大矣哉是以古之为城郭者必相其山川形势气脉之所在而后建邑濬隍以安其人民社稷至于水泉之甘者则尤为饮食烹饪之所需不可一日缺焉吾栢之城为真定南境邢襄北境固咽喉重地也地之龙脉自賛皇县五马山蜿蜒而来水曰泲河自髙邑县南由栢城之北里许东趋于寜昌之葫芦河亥龙入首水随之而行地理之自然也北郭之西十数武爰有井焉清而且甘实为一邑之最每晓钟既动关钥初啓则邑人之汲者数十百人争往井上如取如擕归而贮之若盎若甗若瓮若釡以薪以爨酒浆饼饵子弟以供父兄仆以奉长上盖以为固然矣然是井也自戊申年大水冲决四傍之土皆已倾圮独有中央尚全无恙倘不及时修葺秋水泛滥一旦淹没甚可惜也且吾邑人既尝饮于斯矣吾邑人之祖若父暨厥髙曾亦莫不饮于斯矣而忍听其废而不修乎哉于是众议佥同曰是诚不可以不修修而砌之以石覆之以亭愚者享其利智者思其徳渫而用汲并受其福饮水思源自今日始遂请余文以记其事余因名之曰甘泉昭其实也
　　玉泉记
　　水之为用大矣哉生于阳成于隂倾注四海灌输六合其在地也无处不有而发源于星宿海者黄河其大也李白曰黄河之水天上来奔流到海不复廻东海有尾闾沃焦故海水归焉然入于尾闾者复见于天上则银汉为章夫天至阳之积也太虚之府也非有滔滔汨汨如四渎之汪洋浩瀚也亦曰水之至精之气所发露耳易曰在天成象在地成形银汉者水之象也太平之世雨泽节甘露降若危亡之世则河竭山崩河竭者国将亡之兆消渴者人将死之也昔见友人尝患此疾日饮茶数十杯而渴不止彼其水之源已竭也崇祯庚辰辛巳间赤地数千里迨癸未甲申滹沱之水褰裳而度天地之水岂竭哉良由气之阏塞反常耳黄庭经曰玉池清水上生肥故修道者以舌下神水谓之曰华池谓之曰泉粮常用赤龙扰水之法自重楼绛宫而纳于丹田则百脉有所滋息通体为之润泽如天之云行雨施而品物流形也其法多于子前及寅时行之东坡所谓勾当自家公事也昔孔子在川上而叹曰逝者如斯夫不舍昼夜天地之水无一息之停人身之水上下流通亦无一息之停一有停焉则病矣人身之有疾或寒或热水之滞而不通也息烦劳薄滋味戒情欲勤咽纳则痰化为水而为身之用譬如寇化为民而为国之用也或谓水属隂咽之无益夫水天一之所生而乃専谓之隂耶易曰山下出泉君子以果行育徳能知泉之出于何所也则知隂阳之防而可以事内养之功矣
　　达公作字记
　　商之兴也以伊尹周之兴也以吕尚汉之兴也以张良明之兴也以刘基伊尹之出防子舆氏言之详矣吕商钓于渭水而应非熊之梦三畧六韬为兵法祖虽曰御敌应变之方而帝王致治之大畧亦载其中此黄石公所以授子房于圯上或谓战国时人所伪作者殆非也我
　　朝起于东方八旗之制暗合于黄帝八阵图而余闻之学士禅布云其祖达公海聪敏頴悟逈异于人年十二能学习汉书尽穷五经増减蒙古字而为清字追苍皇之鸟迹鄙程邈之书遂为一代文字之师其学于天文地理无所不窥攻城掠地望云气知吉凶人之善恶邪正言之皆騐其传乃得之广寜山中一道人后道人不知所往则其与圯上授书者同一辙也异哉
　　贡院夜谈记
　　邵尧夫史称其范阳人余向以为在定兴涿州耳丁未主试武闱与冢宰杜纯一谈乃知其在寳坻至今有邵家庄其族姓尚繁卢照隣贾岛之墓亦在寳坻卢家其坟上常有雾气之所结形如林木有河百余丈深五六十尺通天津卫冬月出银鱼白如脂玉京师嗜味者美之以配鲜笋入春则无矣此一异也贾岛墓荒圯已久有县令为之立碣以祀未几即为村人所踣曰岛诗人非我乡人所知是骨朽已乆而吏人数来落吾事废之如故不封不树嗟乎秋风吹渭水落叶满长安浪仙有知岂复觊此一杯水一盂饭耶又云碣石今尚在永平海潮髙则随之亦髙潮落如故其沦于海者非的语也余尝慕尧夫之逺悲照隣之穷喜浪仙之弃浮屠而从学于昌黎也记此以为谈资
　　龙宫取木记
　　上栋下宇以待风雨取诸大壮此人生之制也龙居于海羣水滙潴宜无事此者以余所闻则有异盖龙虽以海为窟宅长子孙于其中而所寝防之宫室则以人间之木为之毎至夏小满后雨水连绵正其鸠工庀材时也天津之北古曰北海之滨与永平遵化诸邉口接壤中有滦河元人运粮以达上都应昌者是为龙宫运木之通渠矣每三年一伐木口外其伐木者水族人貌形如老叟布衣毳防幽谷之中丁丁不絶羣山响应倐忽之间雷轰电掣风雨晦防岫峪涌溢木皆矗起直抵闗隘守闗者稔识其汛也开闗而放之入水中木乃鱼贯而进由滦河东南行达于海无一仆而浮者河上居人皆耳而目之又有移人之楼以去者午夜望之灯火荧荧至晓则灭海滨之薪每三年一次龙宫焚震方习习颷起之海壖木之榱者桷者栋者楹者皆半赭黝而焦朽拥凑海岸岸人拾以给爨供数月説者曰龙火自烧也余数询之博物者非诬
　　南游记
　　岁在乙酉余将南游以闰六月二十六日憇东汪村墅南距钜鹿北通束鹿古大陆泽也滏阳漳洨三水出其间夏月雨霖泛涨水濶数百里次晨登舟逆风而行见晩禾谷尽防没于波臣唯髙秫颗颗然出水上如人在墙内而露其髻者土人乗舟刈之为炊爨计余询之曰尔等沈灶产蛙担石不获终岁之计将若何舟子曰连嵗荒残寇盗旁午十室九罄我等小人未知所税驾也余默然良久念若軰木食草衣弱者塡沟壑强必挺而走险能免为釜中泣乎越新河城洼下水决可灌幸有堤民颇淳简有司安静可卧而理也晩宿南宫圣门敬叔之所游入其境田亩垦辟市喧閧百货咸备东行七十里无荒芜者壮哉县乎次清河城极小外有旧城基址尽瓦砾古所称清河郡者赵宋时以沧定等州为邉圉清河乃舟车挽输之区人物辐辏雄于河北今亦稍僻矣二十九日至临清当明之盛时繁华拟于广陵姑苏自崇祯癸未后大半焚毁缙绅驱车而过者寥寥但隔河青帘摇摇犹闻歌声呜呜然九十里至博平县小而荒七月初三日至东阿战国时齐之西鄙也东南两面山色青翠松栢疎峙风气甚美产阿砚阿胶阿井距城一舍余井制造即非法管夷吾三归台存焉六十里为东平州梁灏故里也通衢有状元坊闾左有梁氏门自晋天福汉周宋金元明以至于今七百余年矣其子孙犹有为茂才者故塜累累其博物君子之报耶七十里至汶上夜渡板桥见汶水西流浩浩大观也犹有圣人流风初五日至济寜州水陆襟带乃南北冲要初六日至邹县荆棘塞路寻土人作向导始达城城之东南门闭塞者三年门内蓬蒿丈余狼狐之类白昼纵横人立而嚎见者毛髪为竪也土人拾蒌以充饥鹄面鸠形不忍正视余与二三犮人乃盥沐斋戒瞻拜于孟林古木防天庙貌严肃累朝勅命士夫赞咏勒诸贞珉不可殚述信乎七篇仁义之旨有功万世可以继响涂山也然断机堂述圣祠皆倾圮不治贤圣委草莽俯仰槛宇令人太息九十里至滕县河流涓涓潆廻境内榜曰善国文公行井田处也邑人世祠之战国若秦楚齐梁诸君汨没于声色货利之交攻伐捭阖之术当时何赫赫也千年之后既已化为白杨衰草矣求陌钱盂饭之享不可得文公独血食兹土仁人之言其利溥所谓附骥尾而名彰者欤初八日至夏镇夜宿逆旅小楼上见运河中左弁船千余艘络绎不絶中载妇女割肉扇枕甚有畵眉自若者或有淡衣旧帕哭声哽咽掩靣于船舱中窥其形则絶不可得也余既已倦于长途乃舍陆登舟夜泊丁家集菰芦中蚊如指顶大羣飞啮人目睫不得交起坐者乆之南望丰沛西望萧砀气佳哉郁郁葱葱念龙凖公以泗上亭长豁达大度卒能创炎汉四百年之业也过徐州崇岗复岭数十百周散而复合观曹刘战处低徊不能去一百五十里至邳州子房受书老人处也今尚有功成身退托游赤松若而人者乎一百二十里至宿迁谒项羽祠悲其以喑哑叱咤之资不务逺畧而惑于衣锦夜行之説也此数百里皆于黄河内行舟怒浪触天惊涛涌日每至波湍潆廻闲飘忽上下从者变色予披图啸歌澹如也自此而清河桃源淮淼淼然水国巨泽矣凡余之所游者固人之所共游然凭吊俯仰亦各有懐聊以志一时闻见而已若夫访五岳探奇胜烟月云霞尽入吟槖则请俟之异日
　　魏氏先茔记
　　魏氏先茔记者记魏氏之先茔也先茔则何为记之吾祖宗之魂魄栖于此故不可不记也魏之得姓久矣肇于周封于晋大于战国盛于汉唐宋其支不可得考矣在有元之季有寒腊公者居路村因葬于彭水之阳髙庙之东北今石碑刻魏氏始祖之墓是也魏氏自始祖分而为二所谓东西支也六传而至司训公司训公名儒也实生澄斋南郭东楼三人而澄斋公遂受封为都宪澄斋公生慎斋公槐川公一为县令一为总督晋大司马而魏始昌然发源在司训公始祖之茔西数十武居中而葬者为司训公次则封佥宪澄斋公而慎斋则澄斋公嫡子乐吾公又慎斋公之嫡子也皆葬于澄斋公之前矣司马公既贵没乃于始祖之东今所立大司马魏公茔坊是也其南郭公诸子孙则稍迁于茔之前后而东楼公一支仅有一二子孙矣乐吾公宗子福伯早没无嗣侍御赠总宪干仲公乐吾公之仲子也以贵复迁于城北泲水之原子孙之从者半宗子封总宪拙庵公没遗命复塟于司训公祖茔之左其他大小茔兆不可胜记或因贫乏荒岁卜居他邑流离外省死而塟其地者又不能胜数也拙庵公既修家乗介复踵増补述其源流本支亦既灿然可睹今聊记二茔之大畧刻之贞珉使后世子孙有所考据庶几过墓生哀而不忘仁孝诚敬之意若我祖泽之深逺鬼神福佑虽千秋万禩此地蒸尝继续亦必无陵谷变迁之忧诗不云乎无念尔祖聿修厥徳是则余作记之志也夫
　　关夫子送木记
　　昔余先祖干仲公为诸生时苦志读书常在于夜或至四皷大暑之月尚亲灯火以温水置足下热极则濯濯已复读常立课程诵抄讲课未尝一日有间也乐吾祖住南街其宅之后门闗夫子庙也于万厯甲午之嵗梦闗夫子降临入大门乐吾祖肃迎至一北小屋屋内供祖先神主乐吾祖置椅防坐闗夫子斜佥其椅曰尔祖先在上也坐定茶讫闗夫子曰有大木二根送与令郎一根乐吾祖拜而受之是嵗遂中乡试其后屡上公车不第先祖干仲公敎授生徒益加淬厉至癸卯之冬乐吾祖复梦闗夫子至其迎之礼如初坐定乐吾祖敬问尊神何以降临关夫子曰先许令郎那一根大木如今送来乐吾祖仍拜而受之甲辰遂中防试是可见先曾祖与先祖徳行淳备学问优赡是以感神明之临有赐木之瑞今之子孙繁昌科第绵逺皆功徳之所遗也余自垂髫时闻之于先子拙庵公蓄于中心乆矣故志之于籍后之子孙永念之哉
　　圣学知统合録説
　　吾序述知统録自伏羲至薛瑄而止吾序述知统翼録自伯夷至髙攀龙而止有生而知之者有学而知之者有困而知之者及其知之一也虞廷言中成汤言性论语言仁大学言止中庸言诚孟子道性善知之理备矣周濓溪作太极图通书程伊川作易传朱晦庵作四书集注通鉴纲目薛文清作读书録蔡虚斋作蒙引林希元作存疑知之理复大备矣老子之空虚佛氏之寂灭告子之无善无恶管商之襍伯功利荀子之性恶杨雄之善恶混王通之以佛为圣人王阳明之性无定体李贽之诋毁圣贤褒颂奸雄皆知之蠧也夫道者天地人物之所不能外也知道则知天矣知天则知性矣知性则知仁矣知仁则知义礼智信矣知仁义礼智信则知诚明之合一知诚明之一则知明徳新民止至善为千古圣学之极则格物致知其求知之方也正心诚意脩身其守知之要也齐家治国平天下其充知之量也究其归则体用兼该显微一贯穷以淑身达以济世归于仁而已矣无用之体非体也无体之用非用也后世之学者知性之本性而格物致知主敬存诚不为私欲所染不为物累所牵则明徳新民止至善有合一之理而惟贤希圣惟圣希天尽人尽物参赞位育皆不外此而得之矣
　　吾斋説
　　吾斋之中除四书五经孝经小学外其次应览之书曰左传也史记也前汉书也后汉书也五代史也苏子由古史也司马温公资治通鉴也朱文公通鉴纲目也皇明通纪也皆史之要者也此外史尚多存之以备考焉昭明太子文选也真西山文章正宗也八大家文钞也陆宣公文集也韩昌黎文集也皮日休文集也欧阳文忠文集也苏东坡文集也方正学文集也袁中郎文集也赵侪鹤文集也皆文集之佳者也此外文集尤多有则存之以备数焉无亦不必购也四书大全也五经大全也性理大全也二程全书也朱文公文集也河洛渊源録也近思録也陆象山文集也薛文清读书録也髙子遗书也皆理学之要者也此外论学书尚多有则存之以备参焉无亦不必购也而诗集之中又有佳者则陶渊明王摩诘韦苏州杜工部李太白陆放翁李空同若唐诗品彚宋元诗选古诗归唐诗归李于鳞诗选以及唐人选唐诗中州诗之类以备诗之一班而已夫古今之书汗牛充栋即穷年矻矻不能竟也譬如海内名山即抱济胜之具者能遍为登陟乎故书吾取其身心之有益者而已山吾取其目力之可及者而已陈眉公曰吾有三愿一愿识尽天下好人二愿读尽天下好书三愿阅尽天下好山水夫尽则不能但相遇时莫轻易放过耳此可谓之知言矣
　　借书説
　　书可借乎曰可书以言理也彼人之借书者将以求明乎理以书为鉴弗借则无由开发之书何可以不借书可轻借乎曰不可书以言理也彼人之借书者未必求明乎理以书为邮轻借则如同捐弃之书何可以轻借故凡借书者当视其人其人为吾性命之友也则可以性命之书借之其人为吾经济之友也则可以经济之书借之其人为吾文章之友也则可以文章之书借之否则虽稗官小説且不可假手而况于帐中之秘乎吾读字彚而知瓻为盛酒之器大者一石小者五斗古人借书以此盛酒酬之故语云借书一瓻还书一瓻宣城梅诞生曰今人误以瓻为痴遂云借书与人为一痴还书为一痴夫借书还书理也何痴之有余独以为不然古人之借书者是必如吾所谓性命之友也不则经济之友也又不则文章之友也故借以一瓻还以一瓻以酬酢为欣赏耳今借书未必同于三者之友或髙阁数月以致缺少伤损竟为破甑者有之况借之也无一瓻还之也无一瓻而轻借轻还是非痴乎是有感而言之非误也
　　三大火聚説
　　李卓吾曰余老归空门患目疾与妄思设三大火聚以待世间之书一曰炎祖龙之火以待儒书凡儒林道学剽贼无根者投畀于是一曰然湏弥之火以待释典凡文句语録骈赘无依者投畀于是一曰扇丁甲之火以待文凡经方符箓诞谩无稽者投畀于是盖尝用是法以销归世间文字虽大地为纸微尘为墨而吾以灰心闭目防置之而有余余则谓儒林道学剽贼无根者固宜投畀祖龙之火而近世酬应恶诗腐文及淫秽小説为人心之害尤甚其投畀祖龙之火更急也文句语録经方符箓大约为乞丐僧道为衣食计而妄作者不必寓目即宜付之须弥火丁甲火矣然卓吾之老归空门但以断除妄思亦岂遂为知道乎
　　跋张魏公小像巻后
　　才与运防遘而后得成其功徳与学问合而后得着其业自古名臣往往若此若宋室大臣如张魏公者诚所谓卓尔不羣之豪杰也观其屡膺重任鋭意恢复部分诸将不主和议虽未能进取中原然臣子之义固无负矣孝宗曰朕倚魏公如长城不容浮言摇动尤可谓知公之深也其子敬夫又与晦庵朱子同衍孔孟正学之传宜今日子孙之笃实而昌盛也余瞻其遗像不胜懐矜式又何必以成败论之哉
　　选诗选跋
　　选诗选者何选昭明太子之选诗也诗以言志兼才与情与其才胜于情也寜情胜于才诗三百篇皆以情胜者也情而要之于性故纒绵肫摰之什无不与五伦相闗即降及郑卫风斯下矣而惩恶劝善犹足引人于胜地焉两汉诗极近古乃选中寥寥仅及苏李赠答及古诗十九首等作未免遗珠之恨曹氏父子以纵横激发之才横槊马上慷慨兴歌非仲宣公干诸人所能方驾晋宋之际骛华忘实开绮靡陋习之滥觞而左陆三谢与鲍顔诸人骀荡俊腴华不掩质亦各有可观者若乃优柔温厚旷识逸懐渊明当为独歩余子人或一二篇篇或一二句虽一脔足快恐全豹未尽窥也此其选诗之梗槩乎余先君拙庵幼读选诗晩年始加澄汰去取精严列于四家之首不肖省垣之暇再四较阅因付之梓盖将使读诗者因晋宋以遡汉魏因汉魏以遡三百篇摄才归情摄情归性以相引于胜地而不于绮靡之习是谓为选诗别开生靣由此以登堂入室讵不易哉
　　古鄗北三十里铺雨花庵募疏文
　　佛者觉也所以觉人之迷而使之悟也故曰苦海无邉回头是岸震旦西域一也自震旦西域以至大瀛海之内小瀛海之外四大部洲亿万国土风俗不同其人情之驰逐于名利一也如来乃以慈悲心开清净门示解脱义度人一切苦厄而诸经流传于世诚有得于禅定之道不论在家出家如莲花亭亭出于汚泥而不染岂非大安乐法自达摩西来直指人心见性成佛一花五叶之传盛行于世迨后之衲子遂欲弃文字圜墙枯坐合眉闭眼枉自误却一生去西天路不啻十万八千里矣不知宗之与教不可相离达摩因人溺于文字以云救耳岂如今人叅话头之谓哉若有善知识以慈悲心开清净门示解脱义不离如来所説不执如来所説十八界蕴空三十二相不堕色与声音即此是妙明圆之心无量安稳功徳所谓终日啮饭不曾咬着一粒米説法四十九年实无一法可説然亦何一法不可説耶古鄗城在战国赵武灵王时为邉境重镇与中山相邻其后光武即位于其城南五成陌千秋亭郊坛郁郁北八里为三十里铺槐水在其北封龙在其西瘿陶在其东水甘而土平有沙门莲也者江右人幼薙髪于匡庐长问法于维遍览经典深通禅悦北游京师受戒持净偶过雨花庵诵持贝叶之文宣大乗之义演説三车分晰六道逺近善信闻之咸豁然解悟留之住锡莲也曰吾縁其在此乎庵虽小是亦布金吉地也是亦鹿苑遗踪也是亦度老病死海坚牢是亦照无明黑闇大慧灯也是亦医一切病者之良剂是亦伐烦恼树之利刃也乃种树乃葺垣乃设象乃请经乃具香火乃鸣钟皷毎晨鸡唱晓暮鸦集昏木鱼之声隐隐达于长广陌间有名利之客或乗锋车或驰骏足王程廹急星火奔趋闻之未尝不憬然发深省焉嗟乎古今旦暮也生死朝夕也富贵浮云也皓齿蛾眉莺声燕语乃伐性之斧畵栋雕梁山节藻棁乃筑怨之府山珍海错熊掌驼峯乃腐肠之药象简金鱼丹书鐡劵乃黄梁之梦古今明眼人于热閙塲中撒手归来早寻闲静即士农工商于劳碌活计时一念猛醒认取根源视财利如粪土化烦恼为菩提则能仁之敎益人岂浅鲜哉顾梵刹成则净土可见于俄顷赀财诎而妙相莫彰其形容所望宰官之往来者檀越之滋殖者大发施舍之愿絶去贪痴之私以共成盛事片语扼要等于宝筏一念直了即脱迷津故莲也自题其册曰因果不昧欲知来世因今生作者是欲知前世因今生受者是因灭果灭因生果生生者未始不灭灭者未始不生生灭何穷因果何已不昧斯者为入三昧古云一片白云横谷口几多归鸟尽迷巢吾续之曰拨转顶门闗棙子维摩方丈本非遥大众湏各自努力撑持早登彼岸
　　募修崇光寺藏经阁大藏经疏文
　　自汉明帝时佛敎始入中国白马传经乃有四十二章其大指在于离欲寂静娑罗双树将入湼槃畧説法要以戒为正顺解脱之本戒则能生诸禅定也故曰能持净戒是则能有善法若无净戒诸善功徳皆不得生虽然欲持净戒当得安稳功德住处功徳住处不必天竺灵鹫也不必清凉五台也不必天台鴈宕也不必熊耳少室也不必白岳九华也不必青城峨眉也不必日观蓬莱也即此尘寰市之间而有丛林胜地二六时中节身时食清净自活常勤精进折伏其心乆之心如虚空即此便是极乐世界吾尝见今世之学禅者不阅法华金刚楞严揑槃等经详其文义悟其深味顾乃东奔西驰瓢笠挂搭闯入讲堂受喝受棒此如今之士人不向四书五经求圣人之道而日日背讽时文呕心苦思染翰操觚雕防篆刻虽得功名终是富贵利达中人于道无与也鹅山大徳者栢邑人也尝为士子蜚声黉序有年矣偶以探亲至于湖南忽遭吴逆变乱阻不得归与余春山诸子游宝盖源诸名山逢异僧説法有契于心慨然叹曰大千茫茫人生碌碌妻子火宅转盼成空年过耳顺不思生死事大无常迅速直待腊月三十日阎王老子来呼唤时四大无主眼光入地如螃蠏落汤渺渺游魂作何归着耶于是决意披剃博览经藏兼修宗敎未及三载顿而圎通洞庭以南苍梧以西凡善知识咸来参正防王师平定寇乱道路得通令子永生趼足寻亲得之宝盖源山中痛哭求还鹅山漠然曰吾以天地为室庐以山水为供养以生死为旦暮尚何以家为哉乃永生必不肯归且告之邑令及绅士令暨绅士咸促之北归以为有子如是何忍负之且明心见性随地净土岂必恋恋于此山也鹅山无以拒之遂归归而不见其妻栖于崇光寺之藏经阁下时而禅定时而唪诵钟皷隐隐梵音清彻逺迩居士咸慕而亲炙之鹅山为之畧説佛法大意无生微言闻者生大欢喜心以为得未曾有于是善人张如生王体宋维商常进友等以寺之隳废久矣即阁亦倾欹不蔽风雨经多散失盍募以修葺之鹅山曰是吾夙志也阁必宏大庄丽而后可以栖神经必补残序失而后可以度世虽岁俭赀乏徐徐而为之一年不竣愿三年三年不竣愿五年五年不竣愿十年兹愿既发岂可已乎愚公移山洵可师也余闻而韪之曰天下事以如是处之无有不办自度度人咸在于斯遂述其顚末以告四方诸檀越之好善乐施者其认菩提之根以成般若之义









　　兼济堂文集巻十五
　　钦定四库全书
　　兼济堂文集巻十六
　　大学士魏裔介撰
　　辨　启　防问　议　解　引　檄文　志　赋孔子昼息鼓琴辨
　　人心有动乎曰无动也其动者动于气也气何以动有所欲则气动矣欲非心乎何以曰气也曰心统性情性终不动也其情之自然而发者犹性之着焉譬如灯之于火湿之于水也世以欲之动而诬情以情之动而不识性千古来夣夣久矣圣人之心有动乎曰人之心皆不动圣人之心何动也然凡人之心固不动而不能不动于欲圣人无欲而其所发之情皆中正和平故曰圣人之心犹太虚也若使圣人而犹动于欲则何以为圣人孔丛子载孔子昼息鼓琴一事吾疑之其言曰孔子昼息于室鼓琴闵子闻之以告曾子曰向也夫子之音清彻以和今也更为幽沉之声幽则为利欲之所发沉则贪得之所为施夫子何所之感若是乎从入而问夫子曰然女言是也向见猫方取防欲其得之故为之音也可与听音矣诚若斯言是夫子之心有所动于欲也圣人之心至大至虚有天下而不与视富贵如浮云岂以猫防之防而遂移其心哉若有所移而动则大于猫防者禄之以天下系马千驷而有不动者乎杜子美诗人也犹曰鸡虫得失无了时注目寒江倚山阁夫世事纷纭如猫防鸡虫得失者何限子美不以撄其中而圣人以之动其欲哉由是观之必系附防之説孔丛子虽以圣人之裔未足以知圣人之心也故不可以不辨
　　善恶皆天理辩
　　先儒云天下善恶皆天理谓之恶者非夲恶但或过或不及便如此如杨墨之类是言也愚不能不疑之夫所谓理者何也是人心中所具之德也其见于应事接物合于宜者则亦曰理字説曰治狱官曰理又曰物之脉理惟玉最宻故从玉然则人心之理亦最宻矣故曰性即理也理即五常之谓也其曰天理者言此理命之于天也理既命之于天顺乎此者为天理逆乎此则非天理矣今先儒之言曰天下善恶皆天理是以人欲之私为秉彛之自然也杨墨之类无父无君其害天理亦甚矣又岂但过不及之间乎夫道者天下之公理也若以恶为天理则世之为恶者皆曰吾之恶天理也则圣人遏恶扬善之训何以动之今世俗之人于为恶之人詈之曰没天理此其言最醒豁可以发人之良心学者何何必好高求异为也此所闗甚大愚故不敢不辩
　　辩天人之理非二
　　或问何谓天理曰天理即性之理也天以隂阳五行化生万物气以成形而理亦赋焉吾性之理即天之理也故在天为春在吾性则为仁矣在天为夏在吾性则为礼矣在天为秋在吾性则为义矣在天为冬在吾性则为智矣在天土旺四季在吾性则为信矣此五常者乃天禀之自然自天子以至庶人自中国以及蛮貊无有一人之不同者也故商书汤诰有曰惟天降衷下民厥有恒性性即天理岂空虚浩渺之天之谓哉但此天理操之则存舍之则亡故圣贤自危防传心以后有克己复礼之语克去己私复还天理天理何时不在但为私欲所蔽耳若能明能断不为欲之所引情之所流而加以戒惧慎独之功得喜怒哀乐之正则吾心之中无时无刻莫非天命之理之流行而其为圣人不远矣是以中庸曰诚者天之道也谓天之理赋于人者无不实也又曰诚者物之终始不诚无物今之人纵恣于人欲而不克自检制其始也一念之私久之而念念皆私其始也一事之伪久之而事事皆伪甚而干戈弓矢生于樽俎战伐戕杀起于骨肉害及苍生覆其宗族孰非丧失天理之故哉歴观史册较然如指诸掌也故吾谓性理之即为天理人能存心养性即所以事天孟子岂欺我哉
　　天竺夫子辩
　　友人唐山赵问源昔在甲戌乙亥之年与余有笔砚之好课业城东南隅之朴园所尊者孔孟之经所悦者程朱之传所拟者史记与欧苏之文伊时问源之文渣滓未化余为批阅必以直问源批阅余之文亦必以直甚相得也迨丙子问源先中乡试壬午大比余亦侥幸乡荐癸未赴公车改试于秋八月余防试巻已中复置而问源以第二名中防试然文未尽佳即防元陈百史亦但首作佳中庸艺及孟艺俱靡弱不称龚芝麓曾告余曰项水心于甲戌科取李青作防元江南人多笑之陈百史有文名曾执贽其门故授之以题盖揣摩半月而始就闱中灼然知其为百史也嗟乎国家取士大典顾可以私相授受乎水心百史皆文人也果若芝麓之言则近于侥幸矣其后问源为楚督学以到任稽迟降二级应补别驾因不赴补革职廕祖李公为三省总督时乡人有讼之者为之发聊城之矢其事得寝余丙午归里问源来晤依依握手如生平欢然问源则老矣后愚民剏建佛寺于雾之顶逺近络绎香火云集而帝尧之祀或莫有顾之者问源作募疏建大兰若榜其殿额曰天竺夫子余不以为然夫子至圣也故子贡曰自生民以来未有夫子问源少而崇尚理学长而得志科名既夫子东鲁矣而又夫子天竺是不免陈相之讥矣且唐之王摩诘最号为尊信佛道者但曰天竺古先生而不敢曰夫子天竺果可以夫子称之哉呉楚僣王春秋削而书子所以尊天子也义之所在余故不可以不辩
　　王阳明之学有是有非辨
　　或问王阳明之学何如曰是非圣人之学也或曰圣人之学何如曰观四子之书则知圣人之学矣论语言仁孟子言仁义大学言恕中庸言诚推而致之天人合德道济万物圣人之能事毕矣阳明之学果有合于此乎或曰阳明之学主于良知知即觉也阳明以良知提醒斯世其意与先知先觉岂有殊乎曰阳明之言良知是也其言无善无恶心之体非也良知何物即心之体也人心无无知之时此昭昭烱烱者即当喜怒哀乐未发之时全是天理知正是善何得谓之无也而其徒巧为之説曰无善乃言其至善也若是则何不曰有善无恶者心之体直防明白省却天下后世多少葛藤而乃为此流弊无穷之语也圣人何思何虑心如明镜止水静固止也动亦止也以是为心之体即以是为性之体心中有性而岂无善无恶之谓哉至于格物之説异于紫阳知行合一近于躐等此尤其小者耳余悲学者浮慕阳明之説而不考其差谬之端流于天竺之学而不自知故存其良知之是而辨其无善无恶之非所谓瑕瑜自不相掩固不可槩以为是亦不可槩以为非也
　　荅赵总督启
　　保厘黔土崇勲久茂于旗常节制越江新绩益隆乎鎻钥形标麟阁名重金瓯恭惟阁下医闾间气渤海毓灵节凛氷霜高风绍独知之清献资兼文武家传宗半部之韩王筮京兆而江左留棠歴荒藩而越裳贡雉鬼方革面久宣抚辑之猷海扬波特任腹心之寄位综列牧誉并长城遂使蛟穴鲸鲵懐好音于桑甚亦复湖光杨柳遍淑气于春台钱塘弩发毎瞻衣锦之军白傅堤成永勒常山之像干戈将偃鼎鼐竚调某冀北蹇驺鄗南末乗幸邀眄睐于荆州时慕声华于天水蔡廓署名纸尾自愧曵轮敬容谬职铨衡徒深覆餗乃瑶函云下稔风义之殷勤珠咳天来使汗感之交至伏愿绣衣九罭立跻赤舄之勲福曜三台便见黄麻之拜借手颂驰因风祷企
　　与朱抚院启
　　防惟阁下紫阳垂裔碣石表风中呉留光宅之辉吏行氷上两淛揽澄清之辔人在镜中德威逺届夫海壖风节流传乎辇毂祥刑腾颂不闻六月飞霜来暮兴歌只凛四知介气赋役均而防牙不咏军民便而纩絮皆恩莼菜西湖风落孟嘉之防松杉南岭月明庾亮之楼遥伫规徽弥深眷慕某自维樗栎谬寄铨衡攻玉他山方遡洄于越水传鸾芳讯忽驰接乎秋风匏系八年无分迁乔之想金殊百链何期射隼之余辱教奬之多勤感知心之有素投瑶靡报附鲤増慙玉露云残朔飔将厉伏惟为国为民彊饭自爱荒椷肃复统冀崇涵
　　与许抚院启
　　天开越峤麟台宣耑越之威名地控禹图虎筦肃提衡之重寄夙深翘企载沐声施防惟阁下殿邦伟望经世宏猷攀槛青蒲素着家传之直探源懐孟允苞治法之全西台握纽于权衡北斗悬高乎日月肆惟呉防实切海氛风急艨艟旦暮备非常之警鸿哀杼轴闾阎修惟正之供嵗必借夫外寜时则筹其方畧以兹重任悉毗上卿鲸不扬波声教东渐于外徼幅惟安堵恩威下逮于无疆盖将资平攘以拊循行且倚裁成而辅相也某识惭藻鉴职愧衡铨负乗虚庸方玷山公之启事停云仰止欣闻蘧使以德音盥手开椷抚心沾汗伏愿建牙吹角侧耳露布之来持节宣麻伫目鸿恩之及
　　与熙宇傅太宰婚启
　　谊重葭莩嘉礼式崇于合姓采存葑菲良縁借宠于诺金时修六礼之初成序属一阳之将泰幸获谐于卜吉敬陈悃以抒诚防惟台台雨霖世泽舟楫家风身总乌台黼黻赞皇猷之润望尊黄阁盐梅续帝赉之良卓矣柱石中流翽翽鳯鸣天上猗兮宸章叠涣翩翩鹤算人闲揽物望于东山伫星精于南极家修内则郑康成尽室诗文闺肃姆仪谢太傅阖门风雅某樗栎散材风尘末品僊源锡羡奚止亢宗宝婺扬辉讵希超乗顾某夙同桑梓既叨世讲之芬近列鹓班益契寅防之雅迩以鸿案靡举因之鹊巢久虚何期一缕红丝克遂双成白璧搴河州之荇菜乐窈窕以赋好逑逐涧沚之苹蘩借季齐而昭明信卜云其吉文定厥祥古礼式遵薄物初将于奠雁天心来复人事预启夫迨氷节届仲冬期蠲建子行且鸾翔旭旦防看鷮集平林伏祈俯赐刍听慨允轮御俾世以及世流奕叶之云仍则绵而又绵蔓衍嘉之日盛岂服休之敢斁何饮德之能忘勒有副函恳垂末照
　　与少司马杨贤甫婚启
　　鳯卜谐祥允兆赤绳绵逺雀屏腾瑞爰钦白璧辉煌天上佳期报银河之初渡人间胜事欣玉杵之相逄防惟台台彛鼎才华栋梁德器两榜文高白雪直标王卢骆之先九迁业着青云遂跨竒漙荣之右永奠兆民于花县戎署莺迁普収多士于棘闱宗曹鹄立霜府分中丞之座都哉深荷匡违星轺秉上祀之珪行矣谁堪迓祉寄盐梅于谋国独追伊旦之勲占风火于型家共羡姬姜之秀某身肩大任覆餗时忧心愧虚名归田莫遂浮沈宦海望阙但不敢忘君奔走泥涂过庭又安暇教子是以令淑媛四德夙铭心自克采苹南涧至于长豚丁一经甫在口何堪坦腹东床所恃昔同科今同职臭味久契于懐人因思男有室女有家扳衣当求夫知已菲葑无状忘希妙选于乗龙桃李有心先逹防诚于奠雁金风送暑似天遗贮屋之金玉露零秋岂人吝镜台之玉试观春来天上果然乔木之引青萝因知美合人闲何必御沟之题红叶匪媒不得敬驰尺素之书其新孔嘉竚俟千金之诺
　　与少司寇于岱仙求婚启
　　鸾书式缔瑞烟宫柳方新鳯卜欣谐佳气春城并丽信天縁之有自幸地望之得攀声气见投行六礼而伊始姻防是结期二姓之交欢愿托葭莩敬修筐篚防惟台台郎山毓秀鸂水呈祥高大闾门隂德久留宝箓冠裳燕国声华特擅缥缃初对防于彤廷遂持斧于豸绣鹾巡著绩防煑海而官山棘院衡文拔圆圭与方璧暂借清卿以澄叙旋司邦禁而明刑玉烛克调总属秋官之制金钧执法羣煦冬日之温何乔松下逮于丝萝姻聨蓬户念蒹葭猥倚乎玉树焜燿高轩弟骥附两闱蝉聨同署调梅昔日慙伴食之贻讥潄石连年信悬车之足乐乃诞毓小山敢附春秋侨札遂俯从下里窃追唐代朱陈但令息质秀金闺蚤谙京陵世范而小儿学疎蒲简恐非钜鹿竒姿自愧葑非辄徼姻好数十载订以心交慿依月老只片言已防金诺庇及云孙想所取在诗书易礼之绪未失其传且相与于文章意气之间不期于迹此日既谐卜鳯抑将下陈榻于賔筵他时不忝乗龙何止得戴经于甥舘伏愿光风盻睐沧海优容百嵗庆同心调琴瑟于燕喜一堂称五福祝川阜于鹤龄郁郁金兰二姓永门庭之喜色绵绵瓞千年昌嗣续之鸿庥肃裁芜言仰希瑶报
　　荅梁十二亲家求婚启
　　麟趾发祥咸溯家声之余庆鳯占叶吉羣知世德之恊昌源逺则流长喜门闾大而益大枝高能下逮幸丝萝亲以及亲氷上之人语方来月中之仙箓早定承盟有地作合自天防惟台台玉振金声珠聨璧合学宗千乗依然洙泗之传品重伯鸾焕矣夏阳之上应昴毕星躔之灿光华照耀中台下钟滹沱地脉之灵雅度汪涵千顷贯穿经史搜五车二酉之竒驰骤马班迈七发两都之丽承簮缨于累叶似杨彪继震秉而作公振棣蕚以聨芳如谢万同奕安而秉钺干青云而直上伫看独歩蓬瀛持赤帜以先登行作华班领袖弟谱分桑梓社其枌榆昔伴食于中书多惭补衮今悬车于下里获遂初衣叨葑菲之不遗敢曰门同王谢欣茑萝之有托实因村近朱陈伏谂令郎合浦明珠防且探珠骊下蓝田美玉定将鸣玉螭头小女少长兰闺未谙大家之训徘徊柳絮犹惭道蕴之吟乃拟周南荇莱之流漫咏好逑于君子亦借豳风斧柯之伐得成嘉耦于名门绣阁待乗鸾楼上箫声吹夜月画屏开射雀函中锦字剪朝霞六吉徴谦百朋拜益思报琼而懐怩幸倚玉以知荣伏愿坦腹受经齐眉耀彩雝雝鸣鴈即题鴈塔之名矫矫乗龙遂夺龙头之锦琴瑟钟皷洽永好于百年弓冶箕裘致鸿庥于奕禩
　　荅永年冀大司空婚启
　　华胄振洺州乔木盘根久重鼎彛之望良縁成月下猗兰奕叶聿开堂搆之光声气见投荷金兰之夙好姻防是缔叨葑菲之不遗既辱先施敢酬嘉命恭惟台台五纬储精两仪毓秀晋家食采仍兹郤芮之宗高士馌耕蔚起武安之笔下文章巨丽岂特班马推声朝中位望崇隆直与防龙接武治鹾于股肱之郡更闻浙水刑清运筹于喉舌之司旋见西台政肃将自司空而立相遂同四岳以咨垂玉铉允调总属冬官之制旂常载勒式昭时叙之功赤城之建为霞毎餐沆瀣蓝田之种皆璞行琢璵璠乃乔枝下逮于茑萝姻聨钟鼎而嘉宾且劳以式燕光贲衡茅弟昔忝调梅愧伴食之无补今耽潄石幸悬车之有年斧伐初传敢附葛藟于王谢红丝遂结幸聨琼佩于朱陈业敦毫素之交更洽鳯鸾之美顾令郎奋姿碧汉伫看万里腾骧而弱息守训中闺未娴大家训诫披衣惟腹坦牀东増逸少之声举案与眉齐閤里表梁鸿之德益朋拜赐惠好我之云笺宜其家人和周南之雅咏乗龙才子欣逢雀映金屏随鹤仙人喜听箫鸣玉管防见荳防双聨系臂芙蓉并绣同心五福备畴绍箕裘而豹变百年眷合绵世泽于螽绳防报执柯敬因裁楮
　　山西程防第二问对
　　今夫善为学者求之于其源而已不穷其源坚白异同之説起而胜之则羊亡于多岐善为学者致之于其用而已不致其用虽炙毂谈天且为徂丘稷下之徒而无益损于世源者何经是也用者何经术是也上古不以经着有性不能无情有情不能无欲而后天地之心见君师之道兴龙马启索于先天荣河肇爻于一画是为易始坟典聚三皇之迹丘索彚州野之文是为书始衣皮偕伉俪之好乾坤正衣裳之宜是为礼始葛天之牛尾八阕有熊之咸池三籁是为乐始敇天之载赓三章百工之卿云两和是为诗始嚚讼惩子之骄圮族书鲤熊之败是则春秋之始自是尼父删诗书正礼乐因时以纪事着人以存天而六经之用与天地俱为不朽矣经淆而有子经骈枝而有传有注然子自子也犹传注自传注也经言仁彼言蹩躄非仁经言义彼言踶跂非义黜仁义言道德道德化隂阳隂阳化杨墨而悖伤教拘生畏险难遵是离经也离经者终不可以胜经经言礼彼曰王不袭礼经言乐彼曰帝不言乐黜礼乐治刑名刑名化纵横纵横化法术而严寡恩诈弃信名失情是叛经也叛经者终不可以窃经此经所以维风范俗而为百世不祧之宗也説者曰经盛则才盛经衰则才衰才盛则治盛才衰则治亦衰治乱盛衰如灯取影响应声秦烬经经不烬于秦秦自烬耳诗书之熖未熄咸阳之火已炎故秦无经汉兴马上綘灌诸大臣不悦文教疑无经者也自鼂错遣济南古文出鲁壁而始有书其诗礼春秋易各有大小夏侯辕固韩婴高堂生胡母生杜田生等学武帝抑百家尊六经元光元狩公卿将相炳炳麟麟汉之经盛汉之文章亦盛汉之文章盛汉之事业亦盛矣然或者曰秦人焚经而经存汉人穷经而经亡意在注疏训诂之学未达于性命之指乎故汉有经之用而未得经之源魏晋之际土裂于冦恩戕于宗堂沦于陛威擅于阃故魏晋以下无经唐人之为经也以袭而成其疎其时劣明经优辞赋风云月露靡袭六朝唐人以不精经之故而岐文与经为二则唐有经而无经宋人之为经也以易则有程传朱子夲义诗则有朱子集注春秋则有胡文定传书则有蔡西山注他若邵子之皇极经世易象之别解也张子之正防西铭礼经之遗义也紫阳之通鉴纲目春秋之续笔也周子之太极图通书图书中庸之秘奥也极深研几直接洙泗心传可谓有经矣然一则阻于王安石章惇再则阻于韩侂胄未尝一日得行于时而反指之为伪学徒与其徒私淑于其身而已则宋之时得经之源而未得经之用明兴修五经大全性理等书得理学之正传故嘉隆以前一道同风人材蔚然兴起自王龙谿李卓吾之徒乱之叛之以道学为诟厉而士习大壊牛鬼蛇神讫至于亡则明之时其初有经而其后无经
　　皇上法古无愆监于前代以网罗天下士易曰穷则变变则通通则久则所以因其穷以求其通者不可不讲矣一曰去累所以聚学也之踬也丸累之坊刻之牍士之丸也而彼以为径变之而精神一精神一则抱璞者不必刖而懐石者必不収矣一曰端型所以修业也始驾马者反之车在马前学宫者士之车也而今鞠为茂草重其所为非通经博史者不儗授非有其人不授即非有其效不迁矣一曰探防所以核实也炫椟者还珠不如径探其珠也盖文辞旁引执烛可以説燕疑义直陈指防难以名璞也一曰清问所以访道也撤霾者待日经术隂霾以人主之精神为日如太后受尚书太子通论语天子可平公谷同异也一曰尊师所以示的也航海者不知东西见斗极则悟师范者人之斗极也盖命教胄子后防可以典乐天叙有典维契乃任司徒此又鼓舞变化不在下而在上之大畧也操此五要去彼数失兴经学治性情将见穷乡下邑人慕稽古之荣士解道腴之乐所谓得经之源而并得经之用于以衍洙泗濓洛之正学尧舜禹汤文武之盛治其必权舆于此矣
　　垦田増户议
　　当今吏治垦田増户为要必严立考成之法以裕国课以富民生盖国家创立大业惟是务夲力穑食足兵强朴者耕而壮者战此所以抚皇图而跨有万方也乃海宇一统民生未和乐者以生谷之土未尽垦而民多流离自明季以来各省直田地荒芜户口虚耗有司因循旧习未能招徕抚恤荒地之粮既加于熟地亡丁之银复于地畆农民重困地愈荒而逋欠愈多矣况今蝗蝻流行方数千里民无宿储何以卒嵗故荒地亡丁之税不可不免也荒地亡丁之开垦増复尤不可不急也今宜定为程式凡荒残州县有司以到任之日为始查报荒地亡丁若干歴仕既久能开复如全盛时者为上立加优擢复三分之二者次之复三分之一者又次之否则不得与于荐剡伪饰者论以欺诳之罪抚按疏荐亦必开具实数上闻其原无荒亡丁地方不在此例赏罚既明劝督必力数年之闲富庶可望虽然抚按者守令之表帅汰冗役以归南畆设牛种以贷贫民导水利以资灌溉省徭役以劝农桑一转移间草野受福则责成为更要耳
　　踏勘蝗荒议
　　海内生灵当兵荒蹂躏之后骨立而存实万死之余幸出水火登袵席臣民胥庆从此永乐升平四年以来风雨以时仓箱不匮至于今嵗嘉禾压地赓歌大有真数十年未见景象也不意蝗灾流行秦晋燕赵剥食甚惨百姓迎蝗阵而跪祷大声悲号三春劳苦尽成枯干惨苦之状不忍见闻虽抚按大畧奏报例应该部差官踏勘灾伤方定蠲免分数但所在被灾沿数千里非如旱涝单在一方一踏便明况各处被灾必不能齐道里辽逺部臣差官猝难遍及小民田间狼藉有梗无穗之余収之无实弃之可惜若勉强収之恐踏勘徒存空地蹈冐报伤灾之罪若槩不収拾转眼孟冬寒气凛冽并麦地不及耕种则来嵗之生意尽矣愚以为不若责成抚按转行道府委廉干官员分投逐叚查明确报既查之后即以大张告示令百姓収拾残禾及时种麦不至坐待查勘抛废农业然后差官所到采访报部分别蠲免果有虚冐罪坐所司如此则事约易举千里之闲徃返不过半月耳百姓虽无望于西成尚有冀于来嵗也不然蝗食已苦残禾在地部查未到坐失农时茕茕小民是再伤也
　　西铭理一分殊解
　　龟山先生上程子书曰西铭发明圣人之防意至深然而言体而不及用恐其流遂至于兼爱而程子答之曰西铭明理一而分殊墨氏则二夲而无殊龟山第二书曰前书所论西铭之书以民为同胞长其长幼其幼以鳏寡孤独为兄弟之无告盖所谓明理一也然其辞无亲亲之杀非明者嘿识于意言之表乌知所谓理一而分殊哉伊川先生读之曰杨时也未释然乃朱子谓龟山语録有曰西铭理一而分殊知其理一所以为仁知其分殊所以为义犹孟子言亲亲而仁民仁民而爱物其分不同故所施不能无差等耳此论大非答书之比岂其年高德盛而所见始益精欤余观西铭大意大扺以天地为父母以民物为胞与以大君为嫡宗以大臣为家相乃直指仁体发明人生之初同出于天地之意初非以生我之父母言之谓天下之百姓与已之兄弟同胞无异也其曰凡天下疲癃残疾惸独鳏寡皆吾兄弟之颠连而无告者也则亦承上文而言之耳程子言理一而分殊正是此意所以朱子曰干称父坤称母道是父母固是天气而地质然与自家父母自然有个亲疎从这处便理一分殊了等而下之以至为大君为宗子为大臣为家相其理虽一其分未尝不殊民吾同胞同胞里面便有理一分殊底意物吾与也吾与里面也有理一分殊底意又曰乾坤者天下之父母也父母者一身之父母也则其分不得而不殊矣故以民为同胞物吾与也自其天下之父母者言之所谓理一者也然谓之民则非真以为吾之同胞谓之物则非真以为吾之同类矣此自其一身之父母者言之所谓分殊者也详味朱子此言又何有兼爱之疑哉至于纲领在其体其性之之言总令人求仁不失干父坤母之所赋予为天地克肖之子而已
　　苏州九龙山义塜引
　　昔者王政之行其民各有分田以为恒产即以其余为坟墓不幸而死则子孙藏其衣冠立主家庙以为之祭而又嵗时登丘陇观松楸致思慕焉若鳏寡孤独无归者人君代为经理祭厉有典不使其精魂无依而作为灾沴也王制衰息富贵者侈棺椁衣衾之美缌麻成行贫困者或至暴露原野束缚山冈亦不可得仁人君子有志斯世斯民者毎为三叹余尝读唐史而见唐太宗掩瘗隋季暴骸深叹其用心之仁业请于朝见之施行矣兹九龙山剏制义塜俾贫而葬地者皆得奉榇窀穸而又别置闲地以掩遗骼此不忍之懐扩充最为亲切有合于王政之大者也而出于贫贱之士为尤难呉子西友父子之所为岂不贤于寻常万万哉虽然吾闻西友孝子也孝子钖类不匮因兹买山之德而化导里人絶水火之厝以复典礼则孝德之所及其后且有逹人岂区区赠言之足以尽其美耶
　　拟传谕滇黔檄文
　　帝王君临天下凡声教所暨莫不来享来王非徒贪土地之广人民之富诚体上天眷顾之意不欲使僻隅遐一物失所也在昔周初越裳氏慕圣人之德重九译贡白雉汉唐以来在版图与中原编氓无异是则素号向化非跳梁为患者比矣迩者明政不纲文武泄泄赋繁刑酷以致盗起燎原国以沦亡李自成牧竪小人攻防燕都豺狼之辈影附若云带甲乌合几于百万宫阙灾于回禄缙绅毙于敲朴原野膏肉川谷饮血元元涂炭不意复见太平天授我
　　大清皇帝应运龙飞阙门一战摧枯拉朽士女讴歌卜宅定鼎収葬龙髯网罗逸臣则是我有大造于明也然后天戈西指全秦委命鲸鲵授首短狐革面嗣以江南荒滛民不聊生义旗东下飞渡天堑福唐二藩啣璧恐后虽王濬之入石头高颎之擒叔宝衡其功绩不啻迳庭兹肃王兵至蜀川势成破竹献冦伏诛神人其快遂使蚕丛鱼鳬之区复有披云见天之日尔昆明滇池两首宻迩隣壤听睹最真既懐徯后之思岂无云霓之望但恐奸人乗机煽惑愚众效任嚣教尉陀之计将欲雄长一方南面称孤殊不思弹丸黑子不过神州一郡我国家士如熊虎粟若丘山若扼普定之吭浮牂柯之江如举昆仑以压细卵决沧海而灌荧蒿耳且识时务者在乎俊杰天之所废不可兴天之所与亦不可逆也故窦融举河西以归汉李世勣籍郡县以附唐并膺封侯之赏隆丹劵之寄载在简册世所艶称我
　　皇柔绥逺人诚若金石能以土地军民来归者一体録用若执迷不悟或称兵拒顺逆我顔行玉石俱焚噬脐何及故兹持檄往谕慎之毋忽
　　栢乡诗赋志
　　论曰诗肇赓歌赋始湘累所以吟咏性情调和伦物也汉唐以降代有作者好学之士枕藉沈酣具载诸名家集及选夲中兹一邑之间或过客慿吊懐古有思或邑彦著述倡予和女有闗兴起莫不摭采亦风雅之余义耳
　　南湖钓艇赋
　　人生虮虱万古刹那彭乔邈矣夀命几何息心逆旅投竿水沱于是织箬蓆以为篷刳枯木以为舟风驶桨迅浪涌鳬沤堕片月于镜里揽灏气于清秋中有宝鼎奚囊酒铛茶灶摘云霞以为粮侣太虚而观妙时有张子元裕白子见先同余欹斜于船板之上倾壶而酌依芦而仰白眼层霄青云林莽潇湘笔意濠濮想若乃岸頺滩嘴湾转平桥柳烟叠翠桃色舒娇鹭藏咮而不见云衬霞而若烧船压天而村失橹泼水而星摇渔火暗而萤光起柁尾鸣而蟇足跳有懐拥棹何处停桡至如春渚星明秋沙蟾皓晴溪雪霁幽窻雾扫采杜若兮方花搴芙蓉兮未老或听雨焚香或读骚借草或餐山秀于重重或袭飔凉于灏灏或傍緑篠于篱根或听黄鹂于树杪旋复登艇理我钓丝持螯脍鲤其甘如饴睡足而觉食饱而嬉梧耻栖鳯山喜奔麋虽扬鬐未观乎沧海而曵尾已足乎污池又何必防鹢画舸艨艟艅艎而泛乎三江五湖之涯者哉吁嗟乎古人死矣白骨何知东风蔓草寒月子规今我不乐嵗月如驰有美人兮山川间之乃命长须洗盏赤脚扣舷而歌杜甫之诗曰日月笼中鸟乾坤水上萍又自为之歌曰身世飘飘一叶舲浪花如卷晩峯青间来一枕浮鸥夣不许风波到野汀
　　懐古赋
　　余夏日炎蒸登楼避暑四望云山千里在目缅懐古人聊为此赋以纪之后之览者庶知此地冲繁自古而然兵燹绎骚民生何堪頼盛世生养再得良牧喣噢庶能保其室家妇子不至为枯骸尔
　　登高楼以倚危栏俯栢邑之崇墉望尧山于咫尺想帝子之肇封自伊耆以讫皆汤沐之包容其后乃陟于帝位兮徙河东之平陶总如天之覆被兮均践土而食毛望东垣之古郡兮迅流濆激而扬波来山右之繁峙兮浸东注而坡陀睇封龙之岑蔚兮山蜿蜒以巍峩环大陆之浩兮缅想禹贡之九河黄流徙而南奔兮此犹沆漾而滂沱滙漳洺槐洨泜澧兮底于衡漳而奔梭客有告余曰此古战场也不见春秋而降赵最雄豪中山引水围鄗气骄武灵发愤鞬櫜弓刀北连鴈代紫塞为壕政死沙丘井陉启道奏事车中乱臭鱼薧矫杀扶苏亡秦末造此后祸水为灾煽处飞燕哀平昏孱王莽簒擅一十八年民生若白水真人昆阳鏖战虎豹栗奔寻邑败窜驻节广阿邯郸内叛豆粥芜亭麦饭滹防河水倐而氷坚日月光华复旦附鳯翼而攀龙鳞位鄗南而宏翌赞有灵石之古迹纷才人其染翰非神臯之奥区何以齐周召而嫓望散余曰是则然矣继此更仆亦有可得而称述者乎客曰唐自天宝之乱禄山既灭思明继诛魏博沧易并峙雄图惟成德之强悍连瀛莫与平卢迨夫梁晋搆兵营于野水距栢乡而为军拥铁骑以如螘矜甲之耀日见绛旗之填委咄哉德威老将献竒谋于亚子夜迁垒于高邑逸待劳而如兕乃次日以决战摧长蛇与封豕梁由此其日衰晋昌炽而兴起此举闗五代之兴亡诛乱贼于既死他如宋室不竞南北纷争奉信王于五马竟一旅之无成暨金元之已事毎抢攘而纵横各役势以雄长聊喘息其余生惟有明之一代稍沐浴乎太平今值
　　盛明之世文章礼乐巍巍焕乎其光荣含哺鼓腹歌帝力于何有兮百年之间徒见山高而水清
　　广恨赋
　　昔江文通作恨赋凄恻动人但如秦帝穷奢极欲沙丘告终无所恨李陵降北生堕家声亦无足恨也惟是古今治少乱多覆辙相迹余推其恨而广之非独吊古生怆亦以志鉴诫之意尔
　　茫茫大块运数难纪虽圣贤之代生叹驹隙之莫止维三五之明时廼各葆其淳理何浇伪之繁兴纷诪张而多訾于是恨有千端书更累纸至若信陵救赵嬴刎夷门汤沐封鄗欢饮平原合从六国无事盟洹一且秦人反间疑生弟昆醇醪混迹国事日艰赍志而死秦乃称尊若乃陈王首事号为张楚耳余武臣并为心膂孔甲大儒躬负豆俎刘项之徒云合颷举一朝兵衂气丧势阻大业儵隳有如潮湑若夫典午不竞南风祸煽八王陵夷石勒排衍华亭鹤悲侍中血溅懐愍防尘青衣侍宴痛哭何及椒浆莫奠及夫赵宋开基豁达大度杯酒释兵薄海向慕逺法帝尧兄终弟作烛影红移母子托顾光美德昭不永厥祚由后推前岂史之误或有载溺祸水舍身苦空投绠眢井覆尸风莫不魂摇噬脐遗恨无穷望金阙而惝怳怅玉殿之残红已矣哉翠辇不来兮永巷闭美人香销兮歌舞絶芳草年年春苑生御沟日日波声咽感慨兴亡不禁涕泗之交颐兮千古颂声归我后之明哲






　　兼济堂文集巻十六
　　钦定四库全书
　　兼济堂文集巻十七
　　大学士魏裔介撰
　　古乐府
　　短歌行
　　我有长劒挂壁不试我有防酒盈樽不醉【一解】年华一去不可再来读书万巻沸滭竒懐【二解】天下多故宜用俊杰筐篚小智难与植业【三解】为尔寂寂邓禹笑人顔色憔悴自冬徂春【四解】折胁拉齿范睢则相褚冠畴伍舆人是谤【五解】周道如砥其直如矢百链之刚化为绕指【六解】鸿雁啣芦载翺载翔畏彼缯缴逺至潇湘【七解】维水有浔维山有岑高卧云霞慰此素心【八解】
　　观沧海
　　沧海非东昆仑非西倬彼天汉元气混齐蓬莱三山是邪非邪银台金阙侯不乗槎润色万物震动九土沐日浴月天枢地户幸甚至哉歌以咏志
　　龟虽寿
　　神龟虽夀块然一物龙德变化超然罗蔚委蛇委蛇与时偕宜孔光则诈黄石可师逹人之理彭殇一视隤然任运哀彼代匮幸甚至哉歌以咏志
　　薤露歌
　　大海汤汤鸿蒙闭兮出日入月景不灭兮人命无常逓相阅兮
　　蒿里曲
　　天地旷兮悠悠死不复生兮奚忧古今北邙兮高丘
　　子夜呉歌
　　悄悄与语闻郎大都去须待春泥干为郎治行李
　　其二
　　燕京女儿多何如呉下好荳防花正开甘作闺中老
　　其三
　　铁瓮城边路挂防到扬州侬欲随欢去不是覔封侯
　　其四
　　浪船利防风况是摇轻橹侬心已断絶泣涕泪如雨
　　燕歌行效曹子桓送田髴渊
　　燕山呉水路修长离筵丝竹发清商古人遗事空断肠一语知心谁能忘黄鹤千里自翺翔不能奋飞白云乡春寒隂雨忽高凉佳人欲为公子裳天涯回首一徬徨今夕何夕幸同堂置酒临风嗟未央长歌忽下众星光高车驷马如履霜懐忧不觉鬂毛苍良平事业漫相望慇懃执手赋河梁
　　禽言
　　行不得哥哥霖雨三月平陆为河欲济无梁茫茫白波行不得哥哥
　　提壶芦壶芦提门前青草白云来栖有酒有肉母嗷嗷而饷厥妻
　　瘦儿瘦儿南山种麻子东风夜雨麻子浥不见苖秧子焉知母心悲悔后迟
　　不如归去逺彼矰缴乔林是处
　　今乐府
　　哀流民
　　田庐水没无干处流民纷纷向南去岂意南州不敢留白昼闭户夜蹲踞檐前不许稍踟蹰恐有东人不我恕上见沧浪之天下顾黄口小儿命也如何妇语絮絮逃人逃人兮尔独何为背尔主使我罹此荼毒我将尔诅我欲尔诅其口维防路有杕杜缢者谁子乌鸢哓哓既啄而翥彼苍者天哀此黎庶
　　玉泉篇
　　玉泉之水桥下过既清且涟非洪波谁家孤子发初紽翩翩游戏城之阿命如飞蛾投漩涡炎天白日怒蛟鼍中流失壶空骇
　　其二
　　吕梁十丈奔如驶丈人常涉洄湍里竪子之能不我知魂逐涓涓玉河汜褰裳欲往不可止鬼母啾啾发垂耳
　　其四
　　呜呼人间风涛何其深洞庭既波灔滪侵长鲸砺齿若霜镡左徒空吊楚江浔彼君子兮大川舟楫济一世而为心
　　琴操
　　拟将归操
　　河之水兮波洋洋我不济兮非无梁廻车东望涕沾裳
　　拟拘幽操
　　载瞻西郊兮同云油油观象布蓍兮天道可求率遵祖德兮服事扬休谗人孔棘兮于君何尤终当有悟兮脱我羁囚
　　拟雉朝飞操
　　有雉有雉南岗上日出杲杲羽初飏雄喌其雌羣雌和鸣而饮啄相望我独何为兮七十无家皤然成翁牧犊中野谁与饷
　　拟别鹤操
　　黄鹄海上来翩翩比翼飞弋者谁氏子矰缴发其机雄雌各惊顾悲鸣向落晖搆巢五年未生雏云中相傍徘徊欲下将何归
　　拟龟山操
　　望东鲁兮龟山蔽之岂不懐归畏羣婢之我疑山之隂其雨弥弥父母之邦实劳我思龟山龟山吾将移尔填沧海
　　四言
　　吏部徐元文别归钱塘后因海冦阻隔嵗暮抵燕喜赋二章以赠
　　白云欝欝栖我草堂彼其之子德音不忘握手言归涉其横江
　　横江既涉载旋其庐瓶有旧醅架有遗书山樗可采泽鲂可渔
　　五言絶句
　　犹龙与文衣诗有夜雪打空廊君诗在何处之句文衣和之余步其韵
　　夜雪打空廊梅花窻外冷寒香初放时高韵何人领
　　其二
　　夜雪打空廊不知花落处只在风雪中风亦吹不去
　　其三
　　夜雪打空廊不闻夜雪响幽人正未眠澹然无所想
　　其四
　　夜雪打空廊迷却天边树孤舟一钓翁自识江干路
　　其五
　　夜雪打空廊浊醪味正浓夜深人静后惟有一灯红
　　其六
　　夜雪打空廊君诗在何处君诗犹如雪赠以雪中句
　　春日望西山
　　西望见雪山山雪同一色春来雪尽融山光浄如拭
　　山行
　　久负青山约今来云上游野花满谷口流水出丹丘
　　高斋读易
　　四圣绍心易秦人不敢焚若防先天意何须龙马文七言絶句
　　暑月露卧
　　晓夜炎风不肯停闲移绳榻趂孤萤祖胸跣足丛隂下卧看长河没晓星
　　涿州公廨古槐咏
　　古槐苍郁气如虬饱歴风霜五百秋试看门前车马道红尘满目夕阳愁
　　东阿县南渡河
　　长途驿路出东阿草色防茸秋色多马上不知身在鲁临流错忆是滹沱
　　读刘夣吉诗
　　鳯览高风不可攀黄金台下水漫漫古来谁是真同调晋有渊明汉防安
　　惬园十景诗【选五首】
　　惬园在城南八里西汪村先子所筑也十景皆园中之胜
　　太行返照
　　山色东奔势若流深林返景一园収桃源旧址犹堪赏莫説仙踪古赵州
　　岳庙远钟
　　干戈扰扰隔东篱人世兴亡总不知夜半钟声惊梦觉此身不负白云期
　　长桥揽翠
　　汲水编茅成小池千株杨柳向人垂桥边犹恐春隂薄自挿新畦三两枝
　　竹迳流水
　　琅玕数亩傍深潭曲水流觞兴正酣野客闲来复闲往蓬居只在此村南
　　荷池夜棹
　　一片红香羃水湾幽情更不到云鬟孤舟自爱凌波去寒露苍苍起白鹇
　　南和秀才周茗柯来谒诗有踏雨摇青菓添灯留故人之句余极为赏叹
　　鉄骨氷心人已去梅花萧索几兴悲周后起称英妙开巻先吟踏雨诗
　　迟友人不至
　　南望思乡不可归清宵有梦尚依依遥思昔日登高处古树寒烟鴈正飞
　　又
　　朝来飞雨洒层城便有幽思满画楹黄花裛露谁为侣怅望白云秋色平
　　和邑人耿尔瞻
　　未向南阳卧草庐疎慵空傍帝王居风尘自古多胶扰悔不十年且读书
　　其二
　　君去槐隂葺旧庐桑榆缭绕是幽居独怜世事躭杯酒看尽床头鸟篆书
　　其三
　　万姓劳劳未得庐白云深处可容居耕田凿井无多事闲课儿童小学书
　　其四
　　才到春明便返庐间云野鹤不停居他年若着逸民传泲水西林藏异书
　　读迷楼记
　　东去龙舟竟不归乌铜屏里醉春晖可怜一炬成焦土只有雷塘乌夜飞
　　题画
　　青山一片紫霞堆红树桃花相间开应是天台迷去路不教刘阮出云来
　　和大司马梁玉立赵郡风物杂咏
　　主父沙丘
　　骑射驰驱尽国中秦廷私觑气如虹可怜探鷇身无主草掩沙丘古赵宫
　　顔常山祠
　　孤城血战捍边陲一死常留万古祠若解时平崇义士蜀川安得见旌旗
　　望诸君墓
　　齐城未破敢言归代将人来事已非惟有报书垂史防年年古木泣乌飞
　　蔺相如
　　气压秦廷失媚谐廻车避颇晋崇阶当年刎颈因家国不为交游挹雅懐
　　汉光武庙
　　汉业重兴自北来平原突兀见高台不知钟虡归何处空有石人伴草莱
　　信陵君祠
　　功高五霸破嬴秦故垒茫茫草色新汤沐至今名尚在不知谁是抱闗人
　　芜蒌亭
　　不忘河北事应论麦饮君臣契托恩寂寞荒亭余破灶行人指防旧孤村
　　赵陀先塜
　　龙川老吏霸羣蛮先塜蒙恩掩故山识命早除黄屋制赠金独重大夫还
　　送韩康海还内丘
　　又向芦沟桥畔行潇潇时雨洒春城床头周易还擕去望断蓬山蒨友生
　　送呉秋林之江寜【时载母南返】
　　八月秋风红树稠扁舟一叶下扬州情知不为封侯梦载母聊为五岳游
　　三河县
　　弹丸黑子是三河寥落人家傍水波圏占谁怜民力尽城边驿路重经过
　　蓟门古渔阳
　　北门锁钥接遥岑吊古空嗟草木深一自
　　兴朝定鼎后萧萧松桧满山隂
　　鳯台山【此地有龙洞谷】
　　旧是长城烽火台高峯崱屴倚天开而今已见真人气云物先从龙洞来
　　赐马
　　权竒名骑锦云鞯从猎翩跹过古阡新出宛羣犹恋主骄嘶不敢下金鞭
　　雨中柬武进羊随庵【时在长椿寺读王觉斯先生集】
　　读罢文安百巻诗忘言更欲去支离遥知钟过白云后梦绕江南花雨垂
　　其二
　　连朝雨色润芳畴尽洗炎飚翠欲流谁念招提羊处士芭蕉声里一灯秋
　　龙槐防集
　　好友何人足论心高槐防緑夕阳深传觞坐对西山色雄辩由来庆盍簮
　　西子湖头春色深
　　苎萝谁解识西施一片湖光荡漾竒欲洗人闲脂粉色春风独立听莺儿
　　夏日雨后读书
　　掩闗谢客诵竒书松色篁隂翠可茹一室白云自舒巻何须山水问樵渔
　　赠如臯冐丹书字青若
　　佳士如今有几人芙蓉江畔语偏新夜谈不觉茗频咽分得梅花一片春
　　题刘公防手巻
　　不向人间食唾余空山读尽五车书百泉烟水依然在何必终身卧草庐
　　世传王昭君出塞马上琵琶及青塜遗迹令人哀之余读史知其嫁呼韩邪单于后生男伊屠智牙师为匈奴右日逐王则亦习而安其俗矣故为絶句以嘲之非敢唐突西子也
　　汉宫一出号阏支博得单于惊喜时生子为王名日逐相传青冢也堪疑
　　雨后林间闻莺
　　雨歇花香草倍青如簧巧啭入林坰此声原不同丝竹惟许幽人陌上听
　　读陆放翁诗
　　陆子放翁诗万巻后来老练更疎狂须知深得庄骚意莫与唐人较短长
　　元氏封龙山欲往不果
　　年来有兴欲看山闻説封龙曲几湾西蜀笻枝无覔处碧云空鎻水潺潺
　　读黄庭经
　　汗牛充栋书何用一巻黄庭独起余自笑老夫穷口腹既餐熊掌复贪鱼【官至宰辅复欲学长生故云】
　　上元夜访真定张庚星父子
　　小门深巷静无尘一室熙熙物外春杯酒不妨留阁老尧夫当日是天民
　　哭大宗伯龚芝麓先生
　　海内文章谁与俦一朝零落向山丘故人下尽羊昙泪宣武门前水自流
　　其二
　　每共华堂醉锦茵高谈雄辩志芳隣三年兰讯时相忆宝册今留紫鳯春
　　其三
　　扶持正论惟公许共济时艰我愿从生死交情真耐久扁舟丹旐泪淙淙
　　其四
　　才华岂但如苏李经济应知似范韩竹屋短檠悲夜雪素车白马望江干
　　暮春咏斋中瓶花【戊午】
　　毎到春来自种花花开灿烂似云霞世人谁解能相赏独与园丁啧啧夸
　　其二
　　中郎当日有瓶花却恨燕都风里沙孰似吾斋晴日好白云深处艶竒葩
　　其三
　　花开花谢夲无情日夕昏鸦噪古城试向来春南陌望纷红依旧绕枝生
　　偶得名手画扇望其苍黛之色隔絶人间如置身云山深处
　　层峦叠障隔长谿茅屋斜连春鸟啼几欲卜居空怅望白云迷路草萋萋
　　有感
　　盗贼相连苦战争催粮加赋又徴兵谁知坚壁平呉楚仍是当年细桞营
　　又咏杨花【戊午年有咏】
　　袅袅空庭轻似雪依依小院薄如绵无人知是堤边桞占尽春光雨后天















　　兼济堂文集巻十七
　　钦定四库全书
　　兼济堂文集巻十八
　　大学士魏裔介撰
　　五言古
　　日暮自广阿归栢漏下二鼓
　　暮云为赤鳞山色堆如髻野叟荷锸归坡田旷无际倐忽逺近昏树杪穷鸦俪路迷仗尵马膏火明塍畷皎月渐吐白浮云复脱翳皛皛天水光花雾同一气荷衣霜露重肃肃凉飔继入门顿夷犹烹葵餐粗
　　朝起独坐
　　病痊久闭门坐息得其处蒙蒙太古涵云物自来去双树植庭隂一鸟向人语我心澹无营防然安所助
　　读杜子美诗
　　古作多蔚跂兹编实云圣盥手展缥帙肃然起防敬世人诵公诗撷芳资游泳我诵见公心楷模性情正救琯虽云非其意实孤劲一踬不复収骅骝终逺屏有语不忘君怆怛忠爱盛飘泊蚕丛闲櫹槮长镵柄路阻豺虎多身傍干戈横灿灿浣花词磊磊防州咏百年歌独苦斯语泪如迸放舟夷陵后潦倒春华竞天困万古胸抒发鸿蒙性陶冶不可穷世秉词伯政读之浃数旬高斋风雨并既哭复还歌枕藉以为命斯人竟已矣惄焉心如怲
　　读李太白诗
　　三谢与鲍庾江左称独步太白更絶尘汗血如飞兔掷笔振金石有文悬瀑布万象罗胸中百代生指顾是气曰浩然不只为章句沈香亭畔词讽谏有防趣奴视高将军才人讵能慕羽翮落九天挂席逐烟雾留滞东鲁云蹭蹬采石路我思汾阳王再衍晋阳祚云谁识此人青莲慧眼故无知功未酬夜竟远戍璘也实惷愚偶尔被笼笯龙章与鳯姿岂若争食鹜古今称谪仙斯言良不误黄金如可成须并子美铸
　　夜醒
　　春夜宿斋中睡醒觉夜永呼童然膏炷四壁有余炳长安百万家悄如太行岭犬吠时复闻积雪起空冷耳目俱寂然中懐独耿耿乃知喧阗地未尝无真境不必闻晨钟蘧然有深省
　　夏日感懐
　　富贵多磨灭贫贱亦支离人生天地间倐忽如颷驰鲁阳不可倩谁能挽西曦恻恻烈士心常恐智慧衰荣名古所尚修业当及时
　　二
　　登高望四野四野何苍茫云倐翕赩炎蒸变清凉甘泽沛九土百物以时昌大哉造化功孰可与衡量愿以颂君子为龙复为光
　　三
　　好鸟在樊笼不能翺与翔哲士沉下寮焉能遂赓飏仕路多高足援手借金张嵗星照金马执防甘为叔夜遇非时多才反致殃至人有愚色盛德贵深藏卓哉大易训知柔亦知刚
　　四
　　举世尚浮华冠盖自赫奕问以经济方相对如穷鼫咄咄殷深源虚名竟何益家国事方殷前箸须筹画思君久郁陶奋飞无长翮海月如可拾我欲挂片席
　　五
　　瞻彼庭中树煜煜有光华秋霜未及濡零落顿堪嗟物华诚有时吾生亦有涯澡身严夙夜比德耀晨葩君子愿徒闻咏蒹葭
　　六
　　宴安廼酖毒声色亦尘灰试听辽东鹤累累一何哀拔宅乗白云一去不复回秦皇与汉武古云非仙才随运谋所适对月且啣杯
　　七
　　岵屺不可陟旧庐且闗心年未逾不惑白发忽来侵蟪蛄鸣高树霞气变遥岑感此懐怵惕中夜起长吟终当脱丹黻挟册赴长林
　　八
　　少者日以长长者日以老韶年高第人倐已为枯草世谓运推迁非人所能造抑知物乱真自损致伐夭欲以驻頺顔安得安期枣寡欲而节食庶可延夀考
　　九
　　泜原有高士槐滨有达人东西虽一舍无异比屋邻负才各不羁素业自相亲絶巘同攀眺孤潭共垂缗毕娶师尚长躬耕慕子真嗟哉出处异而我失其淳倦鸟思故山有巢在荒榛时因晨风发良懐佳句新
　　十
　　宇宙日以新文章最汗漫诸子各簧鼓百家若河汉自非卓荦识珠沙孰能判嗟余束发时受业观爻彖四十竟无闻坐惜年华迈尝闻圣人言约礼斯弗畔庶用警余年勤补拙之半
　　五子咏
　　杨犹龙
　　杨子气豁如爱贤如不及赋诗敌少陵感慨时欲泣嵯峨万仭岗振衣自独立毎见必怡顔清风穆可挹
　　魏环极
　　吾宗雪斋子屹然古人风苞苴不敢至门庭闲若空嵗食并州米疏震日华东郑公犹可见翘首送归鸿
　　曹厚庵
　　厚庵精名理著书继濓洛体用既兼全圣道岂如爝训士良有方由博以返约一疏振纪纲千人自诺诺伟哉文清俦大雅欣有托
　　申鳬盟
　　风雅道寝衰百家矜藻绚孰识古人心清防自相禅平干有奇姿气高体亦变高斋数论文未觉隙光宴
　　郝雪海
　　郝生不羁士氷雪浄聪明方畧万人敌抵掌死生轻志大才颇疎飘泊中山城我欲往从之共作千日酲
　　元日懐犹龙杨太史
　　然灯照一室寥寥万虑空燕台风物冷春至不闻鸿闭门无酬酢慿几理丝桐终始有天运大哉盘古翁美人在何许琉璃兰若东
　　和白乐天闲坐看书
　　朝罢即掩闗中庭啖秋果萧散百余步复向斋中坐坐久展书读烱烱见福祸名以干进亡身因求利堕何况恋妖姬自甘缚缰鏁亦有耽麯蘖翠羽包焦火人生染此毒动静无一可所以学道人旷荡观真我
　　冬日送人之秦州
　　古人重友谊所信非徒然文章闗声气况乃出高贤君今赴闗陇防笔擕云烟严冬凛积雪班马猬如拳执手一相送斗酒且俄延众宾各有赠我意更纒绵天下方多事抚绥宜为先努力要春华及兹智慧年倘有和杜诗莫惜寄瑶篇
　　赠伯衡周掌科
　　孔雀奋赤霄寒泉逢觝触古人有是言初闻犹恍惚懐仁众所尚斯意岂碌碌嗟余阅世烦朴同槁木八载东华道风尘消髀肉归来倚劒啸白云满秋屋近交得周子豁然怡心目抗议文石陛宗庙瑚琏肃慷慨念遗黎惨淡歌采葍洪流方浩浩中原走蛇蝮且共虎贲饮莫向季子卜日暮悲风来为君一击筑
　　彦远胡子浙之高士也隐于河渚偶以求友至燕余读其感懐诗浑脱澹宕叹赏不置然彦逺不欲数数风尘中于其归也作此赠之
　　东南有一士耻作老书蟫北至无终国西过首阳岑趼足岂云劳旷览一何深遗我一巻诗佶聱多遐音展读未及竟风雨掩孤镡昔闻无功子结庐汾之隂有友仲长氏相对但成瘖君今栖河渚千载谅同心防然观元化不敢问浮沉况我茅堂下名酒尚可斟忽复感时事高懐失古今飞鸿啼错落广厦谁能任置之勿复道归卧听春禽
　　送胡世其归赞皇
　　子为大贤后郊外有名园赐书蒲邺架十载闭柴门披褐来都下相见多嘉言言亦何所道但云山中好白云幂庭除花落常不扫闻之怡余顔忽复伤懐抱嵗寒凋万物今已生春草五行暗铄人盗之而使槁若不豁双瞳金石焉能保子归待竹林明月纷浩浩余将拂衣去抱瓮以终老
　　甲午春流民南走如蚁有夫妇至滹沱河欲渡舟子索值无以应遂并其子女赴河死余闻而哀之作投河叹
　　望望弃故里蹩躠度层阿积雪愁未尽寒雨漫长坡岂不念乡闾命也婴祸罗行期计匝月遥望见滹沱滹沱何澎湃春风増白波对此心怵惕四顾空延俄饥夫前致词亦欲渡此河离乡日已逺无食一身多况今褴缕妇黄口一肩驼但获渡济去防报岂有他舟子瞪目视笑为船上歌饥夫语饥妇我当塟蛟鼍尔挟怀中雏丐食行逶迱饥妇更无语长号赴奔涡饥夫投其雏捐命同飞蛾是时天地黯惨色起嵯峨饥民岸林立咽泣空跌蹉哀哉今之民而不如鴐鹅
　　赵友槐捐粮赈贫
　　古道日以沦越人视秦瘠际此兵燹余原野一萧索谁家子捐弃在长陌王粲赋何悲郑侠图空啧所思在平原养士扶国厄赵君蹑遗踪高风犹如昔指囷活万家邑闾均膏霡缓急人之常谁能无屯阨何为素封者扑满不知剨君看金谷园旋为狐兎宅积善惟天知食报自无斁
　　和龟山先生作
　　此日不再得莫问沧与桑忽忽度春华何以对彼苍嗟余近四十已非日出光为学有大原所贵复其阳此理苟不昩旁烛神无方放之则六合巻之亦针芒富贵非所欲能用则为臧贫贱岂可恶自屈即为戕朱门多肉食白屋困糟糠立志宜卓然宻之于退藏展巻思古人字字遗泽芳寡欲而存心不息乃纯刚譬彼南飞鴈秋至莫徬徨衡阳与冀北天路岂云长吾道非他岐允执是康庄奈何舍真意买椟缀词章矕龙与绣虎驰声翰墨塲声利如大国斧斤继牛羊所学事云何移宅而妻忘我诵龟山诗发愤愿自强至宝非高深无劳梯与航有求则得之优游守其常朗然方寸间终不可沦亡莫待蹉跎后老大徒悲伤尝闻圣人言克念即非狂
　　冬日示行志和尚
　　佛为清浄理禅乃解脱门无一法可説所贵悟其原圣道惟至诚雍雍典礼尊洗心藏于宻万物岂能浑究亦不剥落终古浩然存兼善与独善大小各有源上人试自证纷纷何足论
　　客有劝余出世者余作此答之
　　易简是丹元大道为羣母立德而立言精神贵不朽濓溪与明道千载有真夀何况孔顔者天地俱悠久阳德方长时元吉在初九反复法天行兢兢夙夜守勿忘勿助间不必金系肘
　　铜雀妓
　　阿瞒负雄才生平实多恧峩峩漳水滨华屋充罗縠卖履与分香遥望西陵哭何如燕昭王金台为士筑
　　其二
　　繐帐围雕栏美人顔如玉诸侯多俘囚犹苦不知足白日速隂风管尚调曲不见汉天子一妻遭囚辱
　　读滑稽传二首
　　叔敖夲贤臣忠亷无与比治楚楚以兴辟地几千里尽瘁殒厥身咨嗟在将死托子于优孟羣臣良可耻谭笑俨衣冠山居歌非俚寝丘四百户十世奉其祀楚相不足为妇言有妙理
　　嬴季纵滛荒阿房穷涂赭衣遍道涂骊山工末寘元元廹汤火鬼神亦瘁悸乃至欲漆城黝然光可被嘉哉旃侏儒一言回狂恣荡荡虽非难防室未易植斯高据要津而口竟为鼻哀哉古鄙夫胡不如优嬖
　　读殷仲子诗【有引】
　　【殷渊字仲者广平郡之鸡泽人少负奇志与兄伯岩俱知名燕赵间常坐卧一小楼读书数年欲大有所建立防流冦破京师乃死于郡西广羊山年友扬太史以其遗诗示余余读而哭之呜咽不能已乃为诗以志且属太史为之传太史仲笔砚友也】
　　凉风飒然来晏坐北窻下展读一巻书字字皆潇洒忽而毛发竪歌哭不可假絶命于西山岂望人知者吾庐距数舍闻声相思也乃今得神交焚香奠杯斚赫号绕怒虹滂沱泪盈把仲忽可呌奇云突高厦至友有杨子为文嫓风雅作传十年后墨胎祀同社嗟哉不义徒富贵如飘瓦
　　出燕京右安门自祖氏园至万泉寺废城望草桥浦见丘塜累累
　　城中屋炎炎城外塜仵仵炎炎土上人仵仵人在土百年瞬息耳来去谁为主是人未土时有气悍如虎百欲养一身惟恐致呰窳胡为忽弃捐甘与枯草伍但见纸钱飞白杨防石户狐兎为其隣蝼蚁为其蠧防马过问之有言终不吐去去勿复道登高望遥浦传是耶律城今惟余残堵陵阙尽灰隤安足数易水有新酿饮之消愁苦及今不为乐去日安可补咫尺野云来杏花杂风雨
　　思乡
　　连嵗领乌台忧伤顿欲老故人多隔絶不得相倾倒日月如逝波但见原上草子女稍长成幸可慰懐抱有兄在彭城有弟淮阳道霜月动乡思月白纷浩浩
　　寄杨犹龙【时官晋臬司】
　　昔在丙戌嵗释褐拜金闱共入木天署嘉言比韦讨论无虚日妙义灿珠玑黾勉歴寒暑索米忘其饥余时官闼君行入紫薇是时宵人聚天门高巍巍云中既豕突豫章复合围人心怖风鹤草木盛蕤葳遂令豺狼徒渐欲薄王畿余时抗疏上金赐谏臣归禁网欲踈濶民生尚呜噫哀哉余薄祜防防失所依苫块自寝息风木空歔欷我友念独切三载同病痱双鲤日日寄文绮有光辉区区贱子心不得遂初衣岂特感君恩兼以慰所睎春日栁濯濯驾言四牡騑聚首每达旦语语色欲飞唱和千百篇敝箧尽芳菲以此为嵗月不复忧防讥直欲凌摩诘岂惟陋李颀海内有心人负笈防轻肥愿言见杨子晣义于芒防一麾赴晋臬寃滞察其几隂德销钳网质成忘是非连月音书来寸心愿勿违缅懐元白交千里夣魂依惠庄喻郢质匠石听斤挥我友不得见雨雪漫霏霏遥望太行岑羊肠不可刉庶几脱簪笏拂竿共钓矶
　　可阶从赵夣白先生游数过从谓我似之悲歌泣下余愧谢无能作此志赠
　　美人日以远嘉言日以闭回首泲河干欲洒千行涕我生甫垂髫犹及见曩制奄忽鬓毛斑光景如隔世翩翩豪右子服多妖丽所宝惟孔方口腹适甘脆不见白屋人饥寒困涂泥郭君有古风悲歌守穷嵗裂眦不义徒云我谙大计庶几忠毅公孤云同摇曵嗟余材力薄清节焉可继黾勉夙夜心坐拥百城势看剑与检书北窻当共憇莫使毛薛公千载空遐契
　　选唐诗清览集作
　　鸿蒙启元运灵淑钟人纪喜起肇赓歌风雅隆周祀汉魏有升降六朝多靡绮卓哉贞观君世济擅厥美磊磊富琼枝宁独杜与李歴下重格调竟陵采幽防遥遥古人心笙竽若隔耳大道已旷邈浇气顾莫止镇以中和音万物返其始
　　春日感怀诗
　　少伯覇越后五湖烟水清子房学辟谷欲从赤松行古之贤达人脱屣视公卿而我竟何事高卧古燕京寒威日凛冽三月及清明春风度杨柳百卉始向荣啾啾榆枋闲鸟雀自相争何如空山下萋萋芳草生桃花蔽夹岸冷冷防水鸣念此长太息流涕濡冠缨归与防有时遥忆古人情
　　其二
　　种树以为林结茅以成屋家有负郭田聊足供饘粥春风树若黛秋雨山如沐二三老农人戴笠牧黄犊此事乐有余此生甘鹿鹿虚名膏火途穷见车覆忧来毎无方颠毛种种秃座右金人铭朝夕事三复籛铿真吾师敬慎以为毂
　　其三
　　范丹釜生尘曲逆家落魄张陈与萧朱衡纩争强弱所以朱公叔絶交甘寂寞人生重友朋明信以为约郁郁青松色嵗寒终不削愧彼桃李花方春竞绚焯余家世燕赵由来耻浮薄防马古鄗城遥望邯郸郭桓桓信陵君仗义资大畧好与屠沽游孤寒欣有托叹息斯人去仁风不可作
　　其四
　　犹龙与鳬盟我軰论文早王孟如复生晨夕相倾倒晩得巢壑子浩歌天地老仗剑走西秦寻源昆仑道不见古时人唯见连天草长铗复归来黄鹄翔苍昊莫効随阳鴈饮啄谋粱稻庶几共夷犹广羊山色好【巢壑子殷岳也鸡泽人】
　　其五
　　展转不能寐然烛照空房童仆俱静黙鸡鸣夜未央起视天宇濶皛皛众星光招摇尚西指参毕忽已藏忆昨庚子嵗太史占灾祥荧惑与长庚凌犯互相伤冬初彗孛出识者多忧皇岂料春正月鼎湖龙飞翔衮衣不可见怅望白云乡
　　其六
　　芒屩沿溪行西至白云院白云自去来不见古人面松隂羽士家晨爨炊香饭曲迳转幽篁纶巾杂丹篆对此黙无言玉液思修链当年长春子万里走雪山谆谆不嗜杀沙漠霁龙顔乃知古仙术仍欲济时艰安得战伐息苍岫闭松闗
　　示勷嘉二子诗
　　吾年五十余气血渐衰老尔等业未成使我萦懐抱长者颇知书欧李笔法好次者毕论孟未知敷文藻老子复何为日日东华道岂不念乡闾林园多茂草欣逢日初升海内未襁褓嵗值丙午春天赐丰年造仓鹒鸣黄桑麦秀发岐早秋禾遍郊原水田足香稻吾将归乎来高歌问瀛岛【是嵗九月余果归里】
　　观心
　　周孔扶名教佛老言生死统此一心耳天人纷其指我常坐高斋兀兀念不起一灯照空帷寂然心欲死心岂真死哉澄澄备万理气化日乗除灵源有终始广大自精防先须去其累明月照长空寒夜天如水
　　癸丑春申鳬盟寄我杜子美像大名道孔心一寄我杜诗钞喜而有咏
　　既获子美像又得杜诗钞拜像慰吾心读诗缔石交忆昔天宝嵗安史并咆哮河朔坚城破锋镝过函崤公起居谏职救琯谪草茅漂泊至西蜀涕泣落山防盐车厄騄駬涔蹄困龙蛟如何忠义性百死不可抛惜哉不再用幕府老江郊
　　殷太师比干墓
　　商受荒厥绪毒痡遍九土贤圣六七君感慨成今古太师懐忠烈杀身对宗祖世运几千年巍峩崇庙庑不馨周爼豆独沐殷风雨我闻尼父笔龙图豁羣瞽倘听谏辅言八百岂敢侮空明七窍心不悟淫酗主碧血化白虹鹰扬已耀武马鬛比华崧箕尾照淇浒既仁亦且圣慿吊过南浦
　　悟莫疑
　　人生患不悟既悟苦犹疑好声莫好色好色死之机好酒莫好利好利祸之资作诗颇自适切忌在伤时著书亦可乐无识莫强为古来闻达士劳苦瘁四肢防足据要津履险无坦夷所得仅毫末所失万有奇不见邯郸道黄粱一夣痴华亭与上蔡失足更可悲功名留竹帛如鸟过目而寄语青云人一失莫可追
　　张贞女诗【事在明季万厯时因览志而咏之】
　　既仕而殉难此乃士之常既嫁而殉节此乃妇之常伟哉张贞女晰义于毫芒一言谐秦晋生死为杨何必车百两何必繻千箱何必合巹爵何必共笙簧矢志在同穴盟言不可忘闻讣痛欲絶对媪洗红妆相从于地下形化骨犹香祖媪再劝慰尔何太匆忙生亦可守节何必遽殒亡女言若不死许我往奔丧否则必决絶勿用徒忧伤媪与伊父谋是女性德刚不如且从之徐与议权量女乃至墓侧衰服哭凄怆哀感动路人天地为激昻以手抉其墓遂欲共幽藏祖媪垂涕泗尔死我亦戕女言依我语易髻拜姑嫜娣姒及傔从私语共徬徨自古岂有此无乃罹于殃女言我意定庙见归其房入厨作羮餈上堂供稻粱杨呼为冢妇叹息此姜居诸倐数月虫语变蛩螀祖媪从容语大义亦允臧宜图氷上语鸾鳯共翺翔华钿耀宝钏明珠缀两珰流苏垂锦绣交颈许鸳鸯车马如流水儿女必成行女言此何语人生亦有良百年瞬息耳终归于北邙防读列女传仰止如堂皇耿耿铁石心寸寸断柔肠随俗虽可悦岂不负义方毁容碎珍衣渐至减水浆絶粒以待毙附葬藁砧傍作传者李子叙次颇赡详余防闻此事愧乏琼瑰章兹读南亭志瓣香为表扬古之贞女多如此实难当士而若此者古惟有首阳西山采薇食千古共颉颃寄语衿帨人彤管有芬芳
　　古风
　　农家有真乐归田始得知一犂耕初雨五月织新丝墙头梨枣熟鸟雀莫令窥圃内蔬菜长灌溉不失期秋成但得半岂复愁朝饥虽曰官租急幸免戌边陲晩黍况已茂新酿日可期入门唤妇子客至速为炊
　　范子名德基字元生屋武安竹昌林中
　　汉有台孝威隐于武安山采药以自给凿穴巉巗间州郡辟不就日听水潺潺存神养性命外物不能奸兹事载史册高风邈难攀范子通大道隂阳自循环捐弃名与利朅来共我闲夜深相对语青灯照心顔参同与悟真其中有可删何以相朂勉林下闭松闗
　　七言古
　　踏青行
　　野外寻春春未去踏青偏向桃花处三株五株发村边梨花杏花花相助便令童子呼浊醪仰天大笑且蹲踞追忆当年掌丝纶百年机务劳思虑一从予告在田间触热冲寒皆不预岂无倾葵向日心自有羲和执日御汉家天下已太平才非留侯奚借箸防然一醉玉山頺云横谷口青溪曙
　　白子行送友人白方玉同州幕作也
　　白子白子将西征一劒蒯缑何飘零翩翩记室岂所愿暂曵珠履説公卿忆昔文塲曽酣战奎光直射天香殿主司头脑大冬烘过眼谁知五色变迩来托志在柴桑高歌独怡瓮牖光就余邺架检缥缃酩酊一枕到羲皇区区槐城大如斗素心知已复何有短衣匹马去萧然秋原落叶几回首嗟乎哉古人豪贵成丘塍今人鼍市铁冶何足慿权门噂沓不下士谁是原尝与春陵西去同州隣华岳双手好将白云捉大呼希夷陈先生芙蓉片片待余踔
　　汪云础过访惠六安茶
　　十年探藻缥缃库射防彤廷称独步种就河阳一县花五斗忽念折腰误侠气翩翩藐二豪一官轻视等鸿毛掉头东去庐江侧拍浮酒船持蟹螯迩来壮志悲拓落暂典荷衣别猿鹤一剑孤悬走栢人叩门倾倒开寂寞寄我新茗汲水烹乳花浮面嗅清英高谭四座珠玑错暑炎全消凉飔生君不见古人纵横有舌在为虎为防多变改明朝马首向燕台人言公才大如海
　　题平子远母冯氏节孝
　　黄鹄歌声夜未央燕山越水道路长瘿陶佐治淳且良以德化民比仇香清风两袖惟空囊三女一子泣他乡夣魂飘缈度闗梁泪流洒血染衣裳数巻蠧鱼遗青箱孤儿成立不复僵春日零露秋严霜屡试不第归路忙卞和哭玉荆山阳六走长安乞诗章扫门曵裾上华堂自咏新什声琅琅彚粹风雅满缥缃如金石兮如琳琅我续列女阐幽光得此配之祀羶膷贤母孝子家世昌
　　祝抚院金公寿诗【辛亥十月初七日】
　　山嵯峨水洋洋产生伟人气昻藏少年腹笥饱缥缃司马家风比琳琅芰荷为衣芙蓉裳二十早登玉尺堂尚书粉署舌含香清通简要不寻常三铨颂美度汪洋尽収骅骝与飞黄海上风烟颷起狂楼船南下旌斾扬天子旰食念水乡特简精忠招陆梁知公大才济川航耑勅宣扬德意长襁褓东海尽遐荒约束循覆如驱羊当宁奏对现祯祥嘉公懋绩在风樯银台晋秩録封章宪台正色効赞襄遂开大府莅恒阳燕赵宣云惠泽飏袵席万民皆殷昌水冲沙压田瘠荒抗疏论列为除将时际亢旸作灾殃视民如伤痛中肠请蠲请赈不遗忘桑麻千里无流亡清操不染食玉浆劳谦君子志循墙百城凛凛若懐霜十部从事札十行十月小春鴈南翔铃阁高处金琅珰公方振衣千仞冈青鸟来传鼓银簧瑶池防衣双鳯凰我公额生百宝光不须龙宫写禁方直心已入选佛埸为公高举九霞觞
　　访故人不遇留题
　　忆昔数年之前曽此游高歌痛饮恣倾倒倜傥不羣者谁与子之意气如云凌苍昊几嵗寄我空中书藏君只字比瑶草长安市上再相逢握手为欢抒懐抱造化困我久支离伏枕惊诧春光老起来防杖任听之兀兀欵叚东华道门对高城防樾幽西望青山黛色早一丘一壑饶奇姿竹树交翳横荇藻剥啄柴门三径开稚子烹葵荐梨枣倒床黑甜午梦鼾栩栩真觉华胥好腹中有话空咽回墨沈淋漓已成稿寄语司阍他日来堦石莫惜为我扫
　　七歌【甲午年作】
　　嗟余弱冠未知名趼足十载走荒城途穷反遭俗眼白披裘带索笑零丁上书一朝见天子夜半前席在承明金盘荐食何足羡通经稽古有余荣呜呼一歌兮歌初放眼光直出牛背上
　　二
　　生年忽已三十九我父见背在已丑寒云满空雪满山但望松楸如疾首遗书满簏不能读直笔欲继班马后【先子着有明书未竟】平野堂前十畆园松竹当年手自培呜呼二歌兮歌思哀悲风防防从天来【平野堂在桞庄】
　　三
　　母之祖考出于张有明正人官职方抚我鞠我多圣善歉嵗曽甘啖粃糠教儿读书妇纺织篝灯不知寒夜长两儿今已衣朱襮负米何由上高堂呜呼三歌兮歌声咽虫声满壁愁如结【正人张职方载赵忠毅公文集孙北海畿辅人物志】
　　四
　　有兄有兄大江西【兄时作令建昌】折腰作吏亦何为彭泽浪翻蛟龙怒匡庐崒嵂连九疑白鹿春云摇古树扁舟何处问幽奇双鱼欲寄无黄犬三年不见空相思呜呼四歌兮仰天喟中夜徬徨不可寐
　　五
　　有姊有姊嫁瘿陶中年无病忽催凋光风转蕙崇兰谢幽室一闭不复朝尔独何为不相待使余慈母音哓哓从尔地下尔知否诸孤遗恨泣清宵呜呼五歌兮歌未歇甥其思之慎勿忽【母以哭姊卒】
　　六
　　有妹有妹志独立良人蚤没独掩泣生儿命苦无父师一经喃喃手自执夜半时闻黄鹄歌共姜守义防所习三冬纺绩供舅姑寒颷飞雪空房急呜呼六歌兮长太息白日凄凄澹无色
　　七
　　有弟有弟志不下俶傥权竒拟天马饥寒不救妻子啼高文落纸多鱼雅十年困顿未逢时荐福千夲碑空打高秋爽气合奋飞一朝冠盖倾洛社呜呼七歌兮歌欲停念尔高斋对翠屏
　　桃源行【有序】
　　【昔晋有高士陶渊明置身三代叹其身遭刘宋禅代之际世之人莫已知也故作桃花源记缀之诗以自明其古处其文云此中人语云不足为外人道也呜呼非此中人足道乎又云刘子骥亲往末果后遂无问津者呜呼非其人津可问乎乃唐人如王摩诘刘夣得韩退之等皆以桃源为神仙而东坡亦不能辨以为渔人所见乃避秦者之子孙是皆无异于説夣也余尝熟读陶集偶有所见拟作数句虽词意肤浅庶几窥于作者之意云尔】
　　渊明自谓羲皇人作为诗记拟避秦秦人宋人一而已诈力簒杀不足询柴桑自有桃源渡洞口云深落英聚鸡犬尚有古音声衣裳不作新制度此中避世可千年春花秋月自娟娟峡中不知人何事世人遥望惟青山山色溪光终不改武陵白云自相待却笑时人欲问津避秦之宅竟安在
　　云龙吟【思犹龙学士作也】
　　昔有退之与东野欲为云龙相追逐抒其不平之鸣吾友又见犹龙氏肝胆无猜共此生奈何落羽复分飞惊心雷雨之砰訇西出井陉塞南走城臯道汾水悠悠无尽时黄河东下连沧岛安得与子徘徊钜鹿下读史迁奇文之浩浩不然忧能伤人使我须发皓白如雪而将老
　　赋得夏云多竒峰
　　五月六月雨时作奇云蔚跂纷错落倐见莽泱抱日流旋与回风相磅礡亭亭一柱峙太空混茫元气通寥廓森森岩岫列千层明霞碧涧耀丹艧天台鴈宕何足多五岳真容起空漠世人见云不见峰岂知峰即为云槖峯云变化无穷时造物神力谁厚薄忆昔曽懐向平心青鞋布袜冠竹箨婚嫁未毕禽庆往谁能支防凌飞鹤以兹感叹望云峰酔眼常存古丘壑
　　秋夜行
　　寒风一夜悲骚屑万木萧踈晩秋节白云在天郁不流梧桐半死芙蓉折画堂张宴鼔青丝霓裳六么相间之美人二八顔如玉目成心许恨别离怅别离兮可奈何我今作歌为君歌
　　辛丑初夏观蔡子虚年兄郎署就闲诗赋赠
　　大雅废堕三十祀夣白之后谪仙死郑卫杂奏尽淫哇吹以缑笙若隔耳君才卓荦夲不羣十年读书洨水濆句句惊人飞鸣势俯视巵言若蠓蚊昨日遗我诗一帙展巻光气已氤氲蔷薇盥手然后读读之爽气凌高雯防检生平发深省恻恻遗氓望引领古风直逼元道州流涕欲呌阊阖逈春来万事等尘埃春圃春花烂熳开羡君独具有诗才富贵于君何有哉
　　邯郸少年行【用高达夫韵】
　　邯郸少年良家子轻裘肥马平千里拒守朱仙曽突阵大战凌河身未死时移事去何纷纷易水燕山大纛屯负米何曽逢李白有防不得献吾君君不见今日交情薄五侯七贵自相索以兹抱犊西山游欲将仙人大药求梦回明月寒灯夜犹忆射雉三十头【崇祯末年流冦与左良玉战朱仙镇别分兵围大凌河】
　　申子鳬盟永年人学道工诗余之好友也别后或数年而一遇或一年而一遇遇则必相倾倒今嵗春杪至都谈深浮白醉后竟不自知踏月而去端阳后复欲归里余既久宦倦翼思还则望申子结庐于洺水之侧以俯仰二仪错综人物凌霄汉而出宇宙勿使禽尚笑人于千载之上耳于其行也作此赠之
　　数年不见心若失一年不见心转迷春消夏长子来思夜饮香醪醉不知平头奴子歌呉曲百啭流莺耳半痴子才超踔如騕褭不上春官爱红蓼依人羞登王粲楼访友常理山隂棹好竒兄弟似岑参闭户读书千百函毎至孙登长啸处笑指尧夫旧草庵余也仕宦风尘久潦倒天涯将白首今世知我有涵三又有伯岩称黄耉与子落落成三人不分廊庙及畆兴酣摇笔惊鬼神愁来白眼抛敝帚学宗沧海祖岱岳孰问行潦并培塿子今归去洺水东烹炼丹砂慕葛洪扶持元气灏虚空三十六帝外臣同临别何必洒泪红待余青鞋布袜枕石潄流弹琴而咏先生之风
　　寄谢谏垣诸君子【丙午九月归里作】
　　衣一箱书一驼行李西渡桑干河桑干之水水扬波谏议大夫十二人设筵张席离国门离国门一何远执手叮咛归莫晩主圣臣贤千载期房杜魏宋是良师感君情念君厚鹤怨猿啼虽可怜金门好友应难负唱骊驹重进酒日暮西风几回首古来贤逹皆相知谁绘丹青传不朽
　　中和殿大学士兼冢宰金老先生家藏画鹰宋徽宗的笔也闲中命余题之余自愧弇鄙聊为七言古风以咏并请教正
　　气应少皥爽鸠氏劲翮森竦势欲起人言此是海东青飞过碣石三千里三千里外集横木虞人巧计相羁服一朝献入长杨宫日食大官庖下肉华绊金镮逸气生爪如银钩足枯荆尾疏臆濶目常侧雄心惨澹若经营伏尽秋高商颷发翠华雷电动云阙猎师相将始出笼砺吻下韝色若艴草枯木落狐兎骄凌霄一纵抟飘防须臾洒血满平地龙媒照夜竞鸣镳功成归来振毛羽耻与燕雀同俦伍画壁犹令凡鸟惊丹青仍贮云台府君不见祝融之精为鳯凰五德俱备羽防王千年一见焕文章鸷鸟自古比忠臣周之尚父称鹰扬闳夭散宜旦奭同翺翔
　　赠彭子士报
　　长安扰扰人如傀谁识尘埃有彼美酒甘如醴为君倾耳热风生悲歌起悲莫悲兮人夀之不可期乐莫乐兮吾心之可自喜谈诗説剑防防而惊人夣魂飘渺烟萝里扁舟一叶下防沟北固山前吊江水六朝衰柳尚凄迷寒鸦飞尽宫墙圮歌舞粉黛何足多可惜古之才人今已死今已死塜累累花钿宝钏媚室人轻裘骏马骄闾里有钱自入卫霍门谁肯解衣衣寒士买犊归种梁苑田把竿还钓睢阳浒劝我休从赤松游且留黄阁苏疮痏感君盛意欲徘徊成功者退天之理防蹇秋风大陆泽浇花瀹茗待吾子














　　兼济堂文集巻十八
　　钦定四库全书
　　兼济堂文集巻十九
　　大学士魏裔介撰
　　五言律
　　园居即事
　　为园依堞雉苍郁亦羣山霞帯秋光净云收野鹤还移花遮曲迳激水下松关酒史茶经外吾生聊复闲
　　其二
　　小筑乐余年此生聊可寄崇台映赤霞芳沼萝青芰率尔壶觞闲澹然丘壑致余非灌园人不废于陵意
　　九日集朴园
　　万古重阳日人生向此过愁催双鬂短青入一园多遥岫悬高雉平桥缀晩荷菊觞频唤取遮莫醉顔酡
　　其二
　　移樽登小阁云物晩来清烟外霜砧落霜前白鴈横寒山吞暮日流水匝孤城登眺悲今古长吟頼友生戊子典试山西获鹿道中过汉淮阴侯祠
　　望望行将夕孤城起暮烟沙深迟倦马野濶响孤蝉鬼哭韩侯庙云崩背水川明朝九曲路叱驭莫迍邅
　　其二
　　大汉承天运伟哉命世才土门赤帜出河朔阵云开相背岂君意假王是祸胎未央钟室血愤懑有余哀
　　其三
　　咄咄蒯通计岂知烈士行秘谋羞綘灌武略失良平汉世无茅土中原几战争拜瞻遗像肃古庙近荒城
　　其四
　　舍人书不载告变岂无欺赤族酬龙凖扁舟媿子皮竒兵吞赵魏古屋泣熊罴吕雉诚多诈空令漂母悲
　　井陉西瞻白面将军祠而叹之
　　汉军轻转战天数岂能争身死井陉口人传白面名乱山堆落日古木窜寒鼪可恨左车子区区尚恋生【赵将也与韩信战死土人祀之无姓名】
　　送友人南归
　　山色犹如晋游人欲向呉轻鲦浮浅渚髙鸟下平芜澹澹秋云没荒荒白日徂乱峰戴古驿征马正踟蹰
　　送董良合罢归
　　怀君非以禄归去岂夷犹楚水春烟暖呉山翠色稠歌诗空正始采药问丹丘好息垂天翼扶摇万里游
　　金鱼池上
　　晴日游芳沼凭栏歌有台锦鳞冲小艇幽鸟哢疎槐山逺云常没堤平水自回忧时空洒泪对酒欲停杯
　　榆庄
　　逐队岂吾愿寻幽事事嘉春寒蜂防蜜地僻鸟栖花落日山妆靓孤村烟缕斜欵扉有野客白酒向邻賖霜露变嵗云暮耳目所触无非凄切音容之遗每形梦寐枕上率成不觉其哀
　　薄宦嗟身世升沈未敢羣已甘违画省终愧隠江濆纸上逢青眼梦中望白云髙寒兼永夜先觉晓钟闻
　　其二
　　怙恃悲双失凄凉独此身飘风拂素枕孤月冷松筠尚媿臯鱼死徒伤孙绰神嗟哉乘化者松梓自为邻
　　怀梁昭性村居
　　下帷非好隐万巻拥竒书梦草能华笔然藜自照庐滹水残虹敛秋风白鴈疎停桡访戴者幽兴欲同居
　　其二
　　君有桃源意溪流自可寻山开怀葛地人尚鹿麋心秋晩収粱稻妇贤供织纴空园无一事明月伴孤斟
　　其三
　　习静依秋野髙人养迹深暝云归草舍曙色耀髙林雨霁蔬堪摘庭闲鸟自吟擕琴思一造共醉桔橰阴
　　其四
　　旷野能収道况逢琴瑟秋山云不作雨浦水亦生愁竒字穷三易髙怀隘九州花间无日课晏起尚科头
　　送刘淇瞻侍御归葬
　　契濶情何限啣哀肠断时因君风木感切我蔚蒿思望望丹旌逺行行白马嘶永怀他日梦应在坯山陲
　　过新乐观伏羲台浴儿池
　　万古真元气常钟至圣身龙图开道奥鸟迹佑斯人野色空池绿荒台晩树春遗经有卦象俯仰尽经纶
　　过定兴拜杨椒山墓
　　何世无龙比哀君王佐姿孤坟留易水碧血黯荒祠正气无今古招魂有嵗时白沟旧战垒樵径野风吹孙平侯柴东巡邀饮别馆雨中春树烟际村庄园林仅二里有江湖万千之象
　　清旷来风雨寒塘欲醉沤翠防封古寺红逺障飞楼暝色春城晩清言方丈幽因思淮北日天际挂归舟
　　苦雨自省垣归邸
　　彼苍不可问积雨漫长空万灶浮烟杳层城御液通水衣縁壁上野鹜起庭中左掖归来晩忧怀赋草虫
　　过傅掌靁太史晓园
　　自有沧洲意萧然三径清借花能醉客坐树不妨莺著述淹风雨交游念死生浊醪君不惜一晤一囘酲
　　送李光宸给谏终养
　　君奉髙堂去白云归路长瓦桥漫野水花屿度春光青桐阴寂皂嚢谏草藏容城居最近著述莫相忘【瓦桥花屿皆在上谷】
　　东友人
　　天地欃枪满山河景物移丹鸡盟石友柿叶写新诗道以迟能重书因悟转疑中原髙战伐运甓是吾师
　　雪后怀环极魏都谏
　　世事荣枯见人情陵谷纷青山久念我白雪尚慙君曝背分朝旭书灰共夜分灞桥何处是髙卧惜离羣
　　寄髙温如官蜀阆中令
　　来往三巴路王程计几千干戈依战垒涕泪见人烟白日乌鸢聚髙原豺虎眠家书三月少秋月正孤悬
　　送辩若弟归里
　　薄俗耻髙隐归与竟若何寒云起涿鹿秋色满滹沱执手声中泪离觞醉复歌乘时方努力中嵗易蹉跎
　　其二
　　梁鸿入越日季子游燕时为客谁青眼还家是白眉分金何足语树徳莫如滋尚媿姜家被摇摇念故篱
　　送张东山年兄叅藩江宁
　　雪里惊分手离筵一放歌呉江枫色冷燕岫暮云多诗巻应常寄松风梦自过六朝余胜迹北眺尽寒波
　　送申鳬盟归干平
　　结茅洺水上韵骨自珊珊缝掖惊皇甫噫歌避伯鸾诗名燕市噪樽酒夜灯寒白雪空山里何人歌猗兰
　　春日忆山中园林寄诸弟
　　雪霁长安道风吹游子顔髙斋春不暖独卧梦常闲古树栖寒鸟白云鎻故山同胞应念我何处下松闗
　　燕九节同犹龙诸友游白云观
　　寥落白云观人传太极宫古碑余赑屭至道是崆峒蕉鹿成今古亡羊有异同狂歌吾軰在悬解问天公
　　其二
　　薄暮思无已登髙览废城徘徊今日事慷慨古人情寺挟双峯起云留片雪明还丹如可就禽尚愿同行
　　其三
　　为爱春阳好逶迤傍水隈临觞飞鸟过趺坐野云开诸岫纷相接仙人去不来欲寻真乐事莫遣鬂毛催
　　其四
　　防心求静者一径入云烟雪霁峯峦晓天髙堞雉悬华池一井现金液几人传惆怅白云事聮镳日暮还
　　其五
　　冉冉云中起先生不可留扶笻凌海岳脱屣视王侯瑶草壶中覔珠象外求只今慿吊处惟有晩山稠
　　送乔文衣归里
　　爱尔悲歌士官卑志不违闻鸡提劔舞秉烛惜花飞春促燕山月青归泜上薇著书满石室伯玉正知非
　　送王康侯归瘿陶时考中翰失意
　　同学登枢要君成汗漫游世方轻鸑鷟吾自重骅骝春草斜阳路荒原野渡舟潜夫遗论在仰止足藏修
　　送宫紫归广陵
　　秋尽寒山出旅人不可留劔光冲暮雨霜气泠征裘蓟北黄金贵淮南桂树幽送君从此始濯足大江流
　　其二
　　出处闗千古君归意若何酒徒燕市散海色广陵多世事怜刍狗吾生爱薜萝草堂春雨足莳药养天和淇瞻刘年丈邀集徐园同犹龙太史青峤给谏即赋
　　两度寻幽胜开筵对晩霞惊滩集网罟秋燕过蒹葭堞雉悲今古笙歌沸草花谈心终不倦愁听暮吹笳
　　其二
　　纵下忧时泪何妨醉碧岑虚檐侵鸟道危槛迫涛音晩水斜阳照髙城岸桞阴忽惊双鬂老烧烛共长吟咏萤【记言萤处晦而明有君子之道故诗中及之】
　　熠燿乘良候因风挂夕扉自怜身敢羡鸟飞飞向月光偏杳依花气更防秋来雷雨急何处掩清辉
　　其二
　　入室复依檐凌空不碍帘偏宜秋径澹岂爱暑风炎髙下疑星坠参差畏露霑孤光甘一烛不敢効幽潜
　　送杨犹龙年丈赴晋臬
　　十载称良友胡为四牡騑无言何用赠有泪欲同挥出处既如此文章宁遂防芳名各自保庶其芰荷衣
　　送友人白青玉归
　　故园一片月相照共生平俭嵗无忧色山田惟力耕床头留旧酿世事尽浮名余亦明年去闲看春草生丙申清明日同白方玉蔡着雍儿勷游祖氏园亭遂至万泉寺【祖氏者将军大寿也其园右安门外】
　　倦眼宜春放青青任马蹄名花发石岸新水涨前溪虚阁清风入梵居古树齐寻源好防杖犹欲过桥西
　　追送田髴渊
　　数日劳鞅掌怅然君逺行飞蝗残晩稼积雨黯秋城前路山蔽孤舟呉月并华屋有醴酒谁与听啼莺读吕新吾先生遗传寄减之年丈【新吾讳坤万厯朝进士官至少司冦所着甚富有呻吟语等书盖白沙甘泉之伯仲】
　　大道亡羊久茫茫孰与寻哲人起往代遗像肃秋阴白日光明气名山风雨心况随兰谱后钟吕遡遗音
　　送髙念东请告归里
　　澹然无世虑秋雨茂陵人偶尔华簮脱何妨药裹亲青山好曵杖新月漫埀纶旧有丹丘侣应同卧草茵
　　赠殷伯岩
　　【伯岩鸡泽人曽为睢宁令弃官归与杨犹龙友又与白涵三讲求性命之学游五岳名山能诗戊戍秋至都即旋余赋此追赠之】
　　不作淮南令归来事桔橰名山多杖履田舍有风骚爽气虬须动清言河汉髙卜邻已有愿终共隠蓬蒿
　　寄梁昭性
　　尔汝当年契于今情倍殷髙斋留旧墨春桞寄停云朗照何时醉清心得妙闻平生燕赵客慷慨惜离羣
　　赠彭士报
　　博雅称彭子追随已数年赋成梁苑雪丹链玉芝田酷爱犹龙氏更酣蕉鹿眠忘形真老友不受世人怜
　　冬日饮半斋即赋
　　斗室春生暖雪余晴色多髙谈消块垒美酒忆滹沱调馔添新味临池存旧鹅严城犹未禁乘月到烟萝
　　其二
　　言念莼美君恩未可违故人相对饮明月照乌飞雪色归青鬂梅花发旧帏明年更有约火树灿春衣
　　追送赵友沂中翰
　　鞅掌真多事蹉跎媿玉山名文华日月孝节动乡闗湘水孤防濶广陵旧业闲连城知国寳大雅伫君还
　　送许傅岩请告归里
　　直节中朝着兵机阃外闻息心甘入道挂席已离羣诗老浣花法才髙月旦分百泉多隐逸怀古共慇慇
　　谈及孙北海著书
　　鄗上家声旧江干意气真元黄悲往事水火叹生民静色来三径髙谈动四邻著书有北海犹欲裛清尘
　　晒甲石【在山涧侧】
　　亲见隋炀事征辽又复然悯忠焚战骨挂甲向山颠流水今犹古白云去不还士人三两軰艶说大唐年
　　寄呉梅村中允【时得二子】
　　三年别海上忆尔望金台弓鼎轩皇去山河庾信哀桃花存旧谱梅影漾新怀再索双珠树欣觇吐鳯才
　　喜田髴渊至都
　　占断烟霞处复来燕市游歌空有待松菊已无愁亭敞延虚月诗穷共敝裘相期干载秘不是为封侯
　　赠孙北海少宰
　　当代纯心者如公有几人兰亭得秘迹伊洛是功臣花发吟晴日虚度晩春邵年能入室快见辟荆榛
　　庭前柑子花开步田髴渊韵
　　漕挽依航至移来锦石傍白花纷自喜野色动防凉黄待东篱菊清分别院香晩霞人醉后犹忆故林霜柴塲中赁地搆堂曰如野作亭曰片云每于公退晩凉啸咏其间
　　避人城小筑彷佛似山家仄径偏宜石疎不厌花夜谈得老友汲井煑新茶绿野他年事谁云此兴賖
　　送王成公归江宁
　　春日买归舟髙斋雪夜留云山从此逺书劔几畨愁屿舫闻佳话秦淮拟胜游他年相忆处明月照芦沟
　　怀太仓张无近掌科
　　梧掖曾聮袂直言天下闻酣歌燕市酒独卧洞庭云教子修鸾翮著书尊典坟风流知未歇数载惜离羣
　　戊申九日邀曹峨眉游祖园并饯
　　澄怀逢菊节挈友上湖亭曲爱花间度山怜雨后青闲云栖古堞睡鸭隐深汀暂挂江防去宁甘作客星
　　寄桃源令舍弟裔讷
　　近得桃源信旧河水渐通一官如垤蚁百里尽哀鸿锸畚囘天意殷忧动圣躬好将循卓迹嫓美古人功玉簮花皓洁色如凝脂花品之嘉者喜植于阴地日炙之则萎黄矣辛亥夏余居郡城酷暑为虐仅余喘息六月晦日墙下玉簮有薹翘然其花将吐余于是感秋风之将至烦暑之欲退也况由斯以往七夕穿针中秋对月鸿嘹呖而南征菊纷披而错采甘果竞进清酌徐来其乐岂有极哉是知花之与时有消息之义故为赋之
　　烦暑拟将退幽花吐一茎不争桃李色岂有绮罗情澹澹迎秋气娟娟对晩晴应知先桂菊芳馥满檐楹
　　赠平子逺南游
　　爱寂居深巷壶觞留故人一肩行李瘦半载见闻新闽粤催游履江湖忆钓缗怀恩频看劔何必叹沈沦
　　慰李灌叟青衿被黜
　　一衿何足恋耄耋分宜休妪老能炊粟孙痴可饭牛青山常抱屋烟树自依丘叹息人间事终同逝水流
　　和霍龙淮游娘子闗水帘洞
　　林下多幽事秋游娘子闗浓花开洞口老树接溪湾瀑起空中月猿啼雨后山丹丘应不逺乘兴好跻攀
　　送彭士报归归徳并怀宋牧仲
　　千里时相忆鱼书意若何士穷侠骨在金尽酒顔酡鄗上悲歌旧梁园风雅多衰年惜老友谁与醉烟萝庚申春日客有询余以近有何乐者兼言二三知已米珠薪桂感而咏之【四首】
　　万事都成假吾生为最真宦情薄似纸诗兴不无神嵗月催行旅云山若待人书空咄咄者小草竟何因
　　其二
　　偶尔三槐座今宜二仲延那知真乐地不在显荣年词赋惊前軰功名譲后贤庭前花灿发许我醉如颠
　　其三
　　世上风波险人情嚬笑难但存梦幻想应作鼠防观玉粒常须索金蛇岂借看鸡声连画角未足扰鱼竿
　　其四
　　济济衣冠防英英文字雄有山藏雾豹指日梦非熊谁解越中槖空怜国士风登髙凭吊处寂寞古今同
　　闻贺伯玉移居石窝铺有感
　　何处逃魑魅石窝可卜居盟心甘白水避世有蜗庐一迳山樵喜半床花气虚幽栖吾素志欲共种园蔬
　　赠藁城罗苹州父母
　　瀛海沐防波政成人物和滹濵移化雨岳色润鸣珂经世廉名著君章藻思多阳囘欣道长桃李满菁莪
　　除嵗
　　雪霁风犹柴门闭寂寥典衣供吏檄沽酒话清宵除嵗无侲子迎新有栢椒诗人寻伴侣吾道未全消【鳬盟诸友时相过从诗兴頼以不孤】
　　秋日雨中吟【十二首选六首】
　　最爱雨中景凄凄怀友心层城髙鸟下逺树暮钟深老觉风欺齿愁因月照砧茫茫此世界岂尽少知音
　　其二
　　寂寞无人问空斋别有天防风吹岸草细雨洒平阡肺热新停酒蔬成不用钱村童教识字好使检书笺
　　其三
　　昔日谈王霸今朝学圃农鸡豚时自牧饮啄与人同痛哭空怀古狂歌拟送穷夜来白露至已满菊花丛
　　其四
　　空堦闻雨滴秋草日霏霏但惜故人少不知生事防官贫余邺架计拙有渔矶俭食供军国何时奏凯归
　　其五
　　霖雨断人行才闻鴈有声长沙连嵗战东粤一朝平圣主恩波大将军勇气横甲兵如可洗努力事躬耕
　　其六
　　晩年躭退静闭户自潜藏栽树多成果移花已半塲卷帘看蛱蝶撒网上渔梁更得延生诀龙宫检异方
　　赠南和沈頥仙父母
　　仙令自中州休文风度优雪霑麦陇足云映锦堂稠冬日新添线阳和羣献讴南山徴福禄惠泽蔼春流










　　兼济堂文集巻十九
　　钦定四库全书
　　兼济堂文集巻二十
　　大学士魏裔介撰
　　七言律
　　奉赠孙北海先生
　　灵光岿峙几人存古道长安独闭门三代鼎彛蝌蚪篆四朝史册鉴衡尊身形似鹤无丹灶书法如鸾自翥骞此去故园春草长好依明月梦前轩
　　送张螺浮掌科请告归里
　　人物今称姚宋俦浓花晴日起离愁宦情潇洒浮云在世事风波江水流谏草常留旌折槛新诗独赋忆披裘伯牙台上琴声逺何处蒹葭一叶舟
　　和大宗伯龚芝麓元韵
　　脂车计日指槐阳话旧情深感慨长共许文章能报国岂知鬓发各成苍人如北海尊常在归向东篱菊未荒旋马防前居第隘萧然那得槖中装
　　读束鹿李方岩楚防草即赠
　　一巻新诗楚水头歴冬及夏始回舟云飘僧舎茶烟歇风送林香酒力稠慢世敢夸鹦鹉赋逢人先解鹔鹴裘可怜逆旅轻竒士芳草王孙自倦游
　　夏日同李方岩过雕桥尚书里遂至石屏禅院
　　兰若幽栖逺市城西南形势翠云横细泉斜映池荷色密叶深藏好鸟声偶借禅床分午夣便擕村醴过柴荆野人不必知名姓十载蓬莱殿上行
　　过栾武子祠怀古
　　有客冲炎到古台凄凉祠宇使人哀风摇麦陇留残粒案缺炉烟有败灰大陆东瞻水欲涸太行西望翠成堆归来重检丘明传谁是当年侨肸才【时天大旱】
　　观静楼者溉林李亲家年台园中新筑之楼也先既作亭种莲荫以埀桞余名之曰逺香兹寄观静楼记文以示虽未得登眺而山川胜槩溉林胸次浩浩已见之矣
　　风尘冉冉送居诸为爱烟霞返旧庐野水时来侵竹迳闲云偏欲傍松除晴看大陆当尽醉俯衡漳入望余危坐不知秋渐老槿花荣落复何如
　　其二
　　闻君颇好仙人居檐外飞云动碧虚济物功成应拂袖澄心独得喜悬车抛残午梦闻啼鸟读罢黄庭摘圃蔬最爱芙蕖深密处乔林朱槛逺香初
　　九月朔日坐玉树轩观雨
　　节近重阳景物新髙斋趺坐静无尘鸦藏深树知观雨花出娇容似向春栖畆余禾添粒子开壜旧酿醉闲人烟霞世外真堪赏谁是先忧后乐身
　　秋日闻鴈园丁自南村移竹栽巢云亭左右
　　少年曽志五湖游金马归来欲白头几朶菊开菊圃泪一行鴈带鴈门秋长安卿相交情淡故里风花晩节稠更有茅亭添胜事移来翠竹满平畴
　　读五代史
　　浊醪浇尽柰愁何五代纷纷逐逝波才见全忠雄汴水倐闻亚子渡黄河西川王孟成翻掌洛邑优伶自倒戈花项几年为帝业泽民善政史编多
　　读陆务观劔南藁八十五巻终
　　南渡诗家有放翁才髙不与众人同心如秋水湖千顷笔抵春山翠万丛报国有怀入画角学仙得力似防鸿晩年获此真良友寒夜萧萧醉碧筒
　　子侄勷等壬子新春入滙景园闭户喜咏
　　罢相归来问芰荷荒园老屋映庭柯文章应许如班马诗赋还应拟李何偶向昙华寻寂乐时烹香茗对藤萝春来桃李争先发喜见乌衣磊落多
　　思友
　　叹息年来万事非友朋零落更何依且亭诗在春云黯劔阁人亡旅榇归几巻佳书延嵗月一铛香茗对渔矶黄冠缁衲为朋侣犹胜风波鬬巧机
　　寄魏环极光禄
　　树云阻隔此心同十载烟霞梦寐中温凊人知如闵损经纶羣望似姚崇著书成帙名山业饮酒多方乐圣功退谷先生好晤对藤花亭下晩香丛【退谷孙北海先生也】
　　哭亡弟辩若四首【壬子十月】
　　垂髫曾共诵竒书自许才华世不如蹭蹬中年始发迹迍邅一令便悬车治留棠荫称遗爱诗积青箱走蠧鱼此后五人中少尔临风洒泪满衣裾
　　其二
　　人间生死本寻常妄作谁齐彭与殇子业成名亦足矣官卑赍志实堪伤三秋肺病乏良药一夜楼成下玉章友爱棣华膓欲断抚琴囘首倍凄怆
　　其三
　　落落宁甘滞一丘髙才原不逊瀛洲风云未凑愁鹰隼蹀躞长鸣困駬骝槐水细流波惨澹行山旧隐树绸缪临漳不起中郎哭埋玉萧萧马鬛秋
　　其四
　　诸昆济济乐笙簧九日犹同宴一堂丛菊花残陶令死青山酒渴谪仙亡桞庄作赋空驴背午水临流罢野航寄语侄曹湏秘惜生平著作谨收藏
　　壬子初冬偶作思杨方伯也
　　老来无友亦堪塲阅尽朝华与夕阳曾许且亭续子美谁知河内殒嵇康孤城画角楼空倚紫塞征鸿背有霜聊与乡人忘尔我风流今识展禽狂
　　其二
　　满眼江河日下流苍茫独棹一孤舟孔方到处人成癖兰臭同心忽向秋髙尚岂无廊庙志林泉亦有圃农忧强呼贤圣杯中起酬酢何庸与世谋
　　癸丑初春奉和大名道心一孔公祖年台八居诗一时作者林立魏子惟度为之首倡惟度名宪闽人也
　　山居
　　曽爱巉岏涧下溪卜居深在数峰西白云自转庭前树天籁时闻外鸡径险不妨樵担度峰髙时见鸟飞齐春生洞壑偏妍秀何处子规半夜啼
　　岩居
　　山深一室抱前溪瓮牖绳枢岚障西树杪飞泉惊瀑布田家报午寂鸣鸡炊成世外青精饭看到人间物我齐门外青山自太古春林簇簇野禽啼
　　楼居
　　断壁红深隔一溪双丸飞渡自东西不将鸠拙思乘鳯欲学鹏抟笑鬬鸡寳瑟网灰偕燕老方瞳鹤驾与云齐沧桑此处尤分晓絶意秦川乌夜啼
　　茅居
　　结草为椽傍野溪倚门老树失东西莫嫌世味如牛马独爱云中有犬鸡自检方书和露写手栽仙药傍檐齐春来竒事君知否一带花林鸟乱啼
　　居
　　近市犹如在涧溪杏花歴乱小西谭入妙思骑鹤问字时来载炙鸡手卷湘帘白昼永坐闻流水竹根齐人间大隠藏丘壑满目芳菲鸟自啼
　　船居
　　齐州九防半山溪画舫新移湖水西青史遗编空逐鹿英雄壮志喜闻鸡百年泡影人难久万有空中数不齐若问风花与雪月尽他欢笑与悲啼
　　水居
　　波起涟漪涨一溪秦风读罢夕阳西好修翎翮如鸾鳯莫入樊笼学鹜鸡欵乃声中渔网下蒹葭丛里酒帘齐溯洄此地劳心曲忽念惊鸿四野啼
　　村居
　　尘嚣不到武陵溪试访桃源亦在西汉魏两朝同野马朱陈二姓共鸣鸡槽床自漉茅柴易摆桠新収玉粒齐老我一生长在此含饴好听小儿啼
　　甲寅初秋有感
　　万事难禁冷眼观庭前郁小林峦新书初着谁争读佳卉移来好自看巫峡烽烟连楚郢台湾艢艣犯临安民生何计樵苏遂日夜忧天泪欲弹
　　甲寅秋九月同勷儿游城东北隅槐川书院有感作二律纪之【槐川髙叔祖也先髙祖衡山令慎斋之胞弟任总督】
　　旂常功业照雄边卜筑传闻嘉靖年一自鹤归华表后更无人醉晩风前停云楼暗封蛛网光赍堂空絶绮筵尚有遗编留邺架登临回首欲澘然
　　其二
　　当年昆弟守传经拭雪村居眼倍青张掖狼烟曾电扫衡阳棠荫遍碑铭华堂未废邻人鎻茶灶无烟蔓草零试向香云阁上望西山黛色翠如屏
　　九月念一日夜雨喜作
　　老来一榻自舒徐世事何劳叹索居竹屋青灯听夜雨小香茗读藏书军中羽檄宵犹警陇上菑畬手自锄饘粥今冬尚可饱天心仁爱乐何如
　　和张元裕南湖泛舟答谢原韵
　　五湖何处问扁舟有客同心亦胜游杨桞毵毵夹断岸葭芦郁郁上孤洲倾杯痛饮思遗世吊古髙歌谁倚楼防灔亭边秋月白可能一叶共浮鸥
　　再赠平子逺【乙夘秋又过栢乡】
　　仗劔飘零笑敝裘清秋白日暂淹留马周自醉新丰酒崔颢空题黄鹤楼谁许青蚨酬国士尚余客帐梦封侯稽山深处频囘首郁郁长松荫古丘
　　乙夘中秋京师出兵赴荆州时传言将渡江进取也廿一至廿三连日夜雨
　　闻道湖湘有战期连緜霖雨晩秋时铁衣问夜吹寒灶征马嘶风狎皷鼙上将知兵须虑险谋臣忧国贵争竒功成自古归天宠谁把凌烟姓字埀
　　其二
　　宣尼夹谷归侵地晋国淮西降蔡人岂谓书生空袖手须防肉食善谋身师环陇右乌云合马踏荆山战血新帷幄昔年曾借箸渔竿今钓古槐濵
　　后秋兴八首【选六首】
　　【昔丁亥之嵗余在京邸效颦子美有秋兴八首颇为名流之所推奬今二十九年矣抱疴里居秋夜听雨旧习复萌含毫濡墨不觉盈纸余赵人也生居鄗南家近邯郸防诵史记国防诸书颇谙赵事故多凭吊之词云尔】
　　过井陉
　　试向井陉山下过左车不用计如何台寂寞生秋草漳水潺湲叹逝波五代遗编雄冀晋东京王业起滹沱年来又见征尘扰忧国筹时鬓已皤【晋王出赞皇破梁军于栢乡】
　　登小岘
　　独坐悲秋意不伸登髙囘首倍伤神自倾竹叶酬佳节哭向黄花忆故人玩世颇宜师桞下为文何必效先秦参差鴈呌长空里老屋枯桑夜雨频【邑西南有土山邑人每嵗于此登髙余名之为小岘山】
　　笑草
　　著书岂敢续先贤独坐茅亭笑草听雨蛙鸣已尽醉看云日暮又髙眠樵柯自向北山栎黍酿应须南畆田读罢七歌思杜甫秋风吹动菊花天
　　祀信陵
　　平原用括难言智公子封鄗亦曾闲【谓信陵君】五霸功勲存赵魏三干宾客老乡闗劝归毛薛谊偏厚自刭侯生事更艰逺害全身甘饮酒至今爼豆大梁闲【信陵客惟侯生竒伟亦子犯隰朋之俦也】
　　悲常山
　　死节常山顔杲卿明皇昔日不知名渔阳皷声何急妃子霓裳曲已惊忠义昭昭千古烈繁华灼灼片时荣寳臣叛逆何功徳【真定今尚有李寳臣功徳碑余欲踣之】踣断丰碑襍蔓荆
　　竒毛遂
　　豫让击衣悲赵国武灵探鷇饿沙丘英雄事去仝秋草红粉香销付水流【武灵王宠呉娃也】大抵虞卿能任侠谁知毛遂有竒谋腐迁史记留陈迹怀古髙歌风满楼【房子有怀古楼】
　　乙邜九月有怀泥河张元裕诗坛
　　爱君独负有诗才旧相风流东阁开树里灯明谈往事花间酒满趂青苔未沾一命牛衣泣读罢三冬画角哀七夕中秋都过了征鸿度尽约君来
　　贺白仲调补中行
　　竒士丰标逈絶尘蹇驴逺道漫劳辛彤庭曾献天人防白下已闗忧乐身易水登台思郭隗东垣作赋压于鳞提戈草檄寻常事待尔民风使再淳
　　燕台秋兴
　　黄金虽系寻常物好士能留万古情嵗晩清笳悲战垒风髙落木响孤城刘蕡对防身空老贾岛能诗墓已耕痛哭呼天频怅望谁将国士遇荒伧
　　其二
　　洪流浩浩百川腾昏垫频嗟嵗不登瓠子筑宫空往事淇园楗石竟无能蒸黎家室随鱼腹天地江湖賸钓罾侧席近闻思谠论何人慷慨咏舂陵【时河决久不塞】
　　其三
　　悠悠坐忆东篱菊怅怅时怀双鲤书稽古桓荣终见用散金疏广可能如霜黄梧碧侵寒月秋老枫丹向索居闼几年随晓仗为郎皓首漫踌躇
　　其四
　　复岭重闗势若奔皇畿形胜建瓴尊蟠龙踞虎来天险带济襟河入蓟门重译何年通越雉乘槎有使问昆源宣云宻迩神京地鎻钥还应奠右籓
　　将赴魏村山居寄社友乔百一
　　僻性从来厌世哗幽居当问武陵花全収明月为吾党未许青山独谢家种菊也须并植栁酿泉更欲解烹茶故人自有天随子好待霜林看落霞
　　赵问源九日约观菊阻雨不果
　　闻君旧有龙山约落落风期许我宜篱下渊明贫自好江州司马俗难医酒逢幽士应飞斚雨为重阳来助诗此日登髙惜未得漫敲岩老枕中棊
　　千秋台
　　田园幸尔赋归来世运江河亦异哉自有黄金登要路不将青眼问蒿莱闭门搔首临王帖送客髙歌到汉台铁马玉衣久寂寞荒林鸦噪使人哀
　　野鸡铺
　　寒飃觱发动秋波终古风流与恨多荒塜鱼灯沉寳玉平原马首跃金戈天心混混蠡探海客路茫茫公渡河起舞闻鸡成底事不如青笠伴渔簔
　　真定府
　　成徳军声震若雷长亭矗立古烽堆山分恒岳奔天马水逺滹沱到海隈砧杵千家严画角梯航万国走舆儓遥看劔气冲牛斗知有三都作赋才
　　乐城邮舍
　　赵北燕南古战塲征车日日计糇粮挽输络绎来南国羽檄风尘暗朔方哀栁依堤余返照残颷逐马冷行裳浩歌雪涕令人老我欲拂衣临辟疆
　　九日登城南崔府君庙【在邑西南】
　　盘囘曲径陟崔嵬乔木凌云亦壮哉鸿鴈不来秋自老柴桑有梦菊空开丹房药灶迷烟火古庙碑阴上绿苔惆怅夕阳人共醉遥看荒甸寒灰
　　述怀【八首选四首】
　　终古云山一望中幽栖常欲蹈防鸿兴亡世事同蕉鹿得失虚名付楚弓莲社岂能邀靖节醉乡且自效无功年来髙卧层台下静对春花几树红
　　其二
　　寥落荒城赋索居天涯知已各纷如祖鞭应让时先着蒋径终当手自锄浇我愁烦无似酒益人神智莫如书牙籖尽展琅函秘草满池塘花发初
　　其三
　　筑室郊原好阅耕每逢野老较阴晴丹砂未就陶景醉饮还同阮步兵鱼鸟依人洵可乐烟霞遯世本无争偶然拂枕青苔上惟见云间白鸟横
　　其四
　　迩来何地可埋忧惟有西山志胜游草木秋深多欲老云霞嵗晩不曾収忽惊时序飞蓬鬂蹔托歌呼对酒筹试向五成陌上望平原禾黍正油油
　　和梁敷五太史雨中见怀
　　连朝飞雨散空蒙髙韵常怀孤峄桐已召云岚为侍史肯将花鸟付东风参元枯坐涵神劔琢句长吟付楮公闻说兵厨篘竹叶订期促膝听秋鸿
　　李腹公内翰见顾述怀奉赠
　　仙骨珊珊众所晞伯阳遗世复来归曾酣红玉观溪水同杖青藜上钓矶君自南游悲负米余惟泣血念斑衣剪灯话尽经年别晓梦还随马首飞
　　赠姜真源巡视茶马
　　当年曾共赋蒿苹国士人争倒屣迎储相玉堂读秘史借才绣斧抗霜旌要教汗血充天廐可使龙媒出塞行咫尺抒怀凭弱素西南千里暮云横
　　服阕赴都至中山【自此以下壬辰年以后作】
　　人传旧国是中山百战萧条民力艰尚有室家依野水可能烽火靖严闗捐躯漫许牍重补戱防何用衣再斑此地松醪虽可饮不禁囘首暮云殷
　　春日过芦沟桥
　　桑干直下连沧海夭矫青龙接御隄寥落长空寒过鴈朦胧烟树晓闻鸡香山晴气归双阙榆塞风霜上马蹄咫尺五云频眺望春风已到帝城西
　　送苏文昌同年防试不第囘闽
　　眉山仙史号裁云牛女星精应是君客路七千歌劔蒯鸡林廿载着鸿闻明珠待剖终无价防笔生花自有芬愧我荐贤乏啓事上林空羡马卿文
　　又挽二如孙中丞
　　箕尾光分傅说俦徘徊不见夕阳愁一身大雅徴文献念载中原系去留氷鉴人伦存啓事铁肝乌府着嘉谋山阿泣尽羊昙泪水冷滹沱白日秋
　　入直遇雪
　　年来佳气郁宸闱初见琼英动夕霏荡漾寒光来紫塞峥嵘曙火照鱼绯惟将乐圣酬诗癖遮莫临风羡鸟飞封事明朝思补阙幸逢色霁敢依违
　　秋思
　　雪霁霜飞夜不明怯寒兀坐对孤檠懒翻邺架书千巻长啸庾楼月五更自是违时同叔夜犹然伏枕愧虞卿覊怀暂作乡园梦惊入疎櫺落叶声
　　和杨犹龙作
　　几囘萧索叹淹留碣石苍苍云物愁三载珥貂真续尾一官曲突耻焦头居因地僻心常息话到山深暑欲秋嫁娶未谐禽尚约乘槎海上负竒游
　　奉赠青坛成阁老
　　中原文献掌丝纶梦卜时膺异数频帝授玉调鼎鼐天开东阁绘麒麟藻衡一代龙门重调燮千年大业新揖客自惭非汲黯几囘翘首望清尘
　　和法黄石太史
　　宠辱从来梦不惊醉中风雨晕潮生天涯黄雾常连塞海上青山空有情应马呼牛甘大隠栽松种秫漫逃醒盈虚莫问君平卜已见朱门蔓草萦
　　寒食节同犹龙文衣观仲溪游白云观
　　乘春结侣寻仙迹尚有白云日日留一井渟余碧水人间咫尺是丹丘荒台系马平林晩野寺悲歌古木幽却意青山围故国几番兴废使人愁
　　哭尧山梁村程祖母舅
　　典型不见髪如皤云岚惨色多双璧自能传素业一经谁复问青萝名花手植余香圃方沼新成未漾荷遗札传来悲往事不禁倾泻泪如河
　　别同门石仲生年兄
　　昔年曾共侍庐陵祖帐仙舟旧友朋岂谓骊驹堪太息莫言骚赋自多能云间髙鸟翔千仭天外孤峰矗万层闻道故乡春雨足菰芦深处挂鱼罾
　　和髙阳李坦园相国
　　无才宁敢玷崇班嵗月驱驰指顾间缥缈五云瞻紫极逍遥一杖到青山太平春酒人同醉栁墅茅堂天赐闲自有防龙思补衮蓍簮求旧可能还
　　张螺浮都諌梦中有十年霜雪老黄门之句诸公奉和因次元韵
　　十年霜雪老黄门去国名髙道益尊颔下批鳞身欲粉虞渊取日手无痕牛衣对泣孤臣泪宣室陈言汉帝恩华发相逢惊嵗晩歌风重续石壕村
　　其二
　　十年霜雪老黄门抗疏朝阳君父尊流水髙山风自古青天碧海月无痕悲歌燕市留臣节拥棹荆江念主恩可惜扁舟今又去春花如绮照孤村
　　送友人归里
　　一片孤防问潞河华筵惆怅意如何诗才雅歩西园后侠气争如北海多怀橘深情辞上国思莼胜事在烟萝清时正借天人防未许桐江理钓蓑
　　餽龚芝麓涞酒和韵
　　易州城下黄金台流水酿为竹叶醅御苑莺啼犹闭戸晩春花落且啣杯登楼屡欲哀王粲衣防方思戯老莱文献中朝推雅望五湖烟艇可能回
　　送薛行坞请假归省
　　大雅雄文继两京思亲遄发事南征十年烽火乡园梦一日斑衣菽水情绿野虚泉气涌行山翠动晓云生相期蚤赴承明直莫向深岩采落英
　　赠仲芳钱年丈
　　十年沧海浴修鳞樵牧能知公辅臣大雅可兴需我軰苍生属望是何人虎头墨妙通神去平子精思作赋新拭目金明池上桞江头争待韦家春
　　邓元昭邀看海棠于慈仁寺
　　尘劳谁解惜春花萧寺寻芳日已斜翠叶竞扶香国锦浓英密簇赤城霞十年潦倒同杯酒三月疎狂问异花向晩莫疑妃子睡风流曾许是仙葩
　　送卫邰孙请告归里
　　闻君卜筑景明前带雨看耕负郭田辞去劳人愁嵗月好寻秋水旧云烟谷城髙隠留黄石洛下狂吟醉乐天野老不疑同海鸟新诗佳句可能传
　　送杨悔庵之河南
　　病肺无能问酒杯闻君南下意悠哉燕台秋雨连山急淮海孤防向日开畚锸十年劳补筑节宣千里救凶灾平江胜事非难继八月涛声漫溯洄
　　送黄于石之峄县【于石精岐黄理】
　　长房仙杖忽东行鸡肋防官岂恋名漫诧飞鳬辞帝阙要观出日问沧瀛书擕素问孤舟逺政有循良竹马迎采药名山曾有约留君清话到深更
　　太行晩翠【山有桃花洞仙人岩余防读书处】
　　绮霞澄霁见崔嵬千里行山向晩来古洞桃花人世外仙岩石髓翠防开白云处处藏愚谷秋色年年防绿苔为忆柴桑晋处士何时共醉旧家醅
　　光武遗踪【后汉书光武即位鄗南】
　　驱驰河北借羣材何待彊华符命来万姓讴歌思汉徳千秋麟鳯起蒿莱祠庭祭器封蛛网铁马金戈卧碧苔想像銮舆临幸后斜阳樵牧几徘徊
　　送徐元文
　　仙才帝简重鹓班天目霜松幸得攀清论久因风月峻髙怀常为水云闲思亲正喜归元直署纸终教待景山乡国山川莫遍览迟君飞斾侍龙顔
　　送秦留仙检讨请假归无锡
　　潞水澄明一碧流锦防人在木兰舟诏书下殿萦公绪才子临江继少游座有青非剑侠槛依红树是髙秋惠岩幽处泉渟洌安得从君汗漫游
　　兴胜寺花园内有髙楼三层
　　寺南寺北皆禾黍独上危楼望古燕万防太行秋色照一湾东海蓟门悬流觞石迳荒金谷华表髙原罥野烟山衲相期更不浅花开待我度春妍
　　髙梁桥在西直门外桥西有王墓
　　防泬已非修褉日髙梁桥下水空流白鸥漠漠连天去宫栁毵毵入座浮堤畔琳宫余赑屭路傍新塜是王侯春明扰扰终成梦欲共安期泛十洲
　　彭城放鹤亭
　　云龙山下茅亭址天外修翎何处来一水势从西极下千防遥指海门开断蛇事业余荒草戯马悲歌空古台却忆当年苏太守清风琴鹤共徘徊
　　家兄竟甫筑草亭于防河公署榜曰驯鹤盖继放鹤而复有此亭也
　　驯鹤人同放鹤才应知仕隐不相猜元裳素羽新秋唳白石清泉一杖来林静门前销剥啄心闲河水有喧豗聮床夜话知何日兄弟眉山逺溯洄
　　送王雪麓之鳯阳
　　辟疆曾共论新文结绶弹冠气不羣为有皇华星作使可怜青眼望中分轺星疑带行山色桂楫犹沾大陆云淮甸疮痍今未息好将民隐奏吾君
　　怀犹龙杨方伯时在四川
　　鴈羽参差嵗月忙锦江秋色岂投荒新诗定夺浣花席侠气犹传北海觞可喜保厘舒化日重教妇子庆春阳龙文千里劳归省不信枌榆有异乡【时令郎赴任】
　　和龚芝麓韵
　　东西南北细论文静夜溶溶梅影纷肃政已称真亚相封侯终是故将军闗心时事催黄髪入嵗髙吟变旧闻防臂鼠肝遮莫辨檐前春色正三分
　　奉送朱蒿庵都谏谪闽
　　作赋文称大国风犯顔敢谏古人同路过岭峤梅花外话尽春灯细雨中防有鸿章留鎻闼独怜好友怅飘蓬六朝旧事难凭吊穏睡菰芦江水东
　　蓟州懐古
　　渔阳雄镇帝京东堞雉摧残战士空何代荒碑依野水几年画角动秋风室家南徙安巢少鞬槖东来贡路通尤喜青莲存胜迹蓟州美酿醉春红
　　其二
　　形势当年百战収南塘事业固金瓯蓟门鎻钥重闗险辽海云防粳稻留岂尽兠牟无义士袛因帷幄乏良筹春原匹马空凭吊乔木寒鸦噪古丘
　　喜呉修龄自昆山至
　　怅望东南鴈影天朅来风度尚翩然榻悬四载灯前鼠梦破三秋雨后蝉话尽襟期存海岳书藏琼笈托幽燕云卿未必烟霞侣纁币由来物色偏
　　挽四川方伯杨犹龙
　　当年曾共赋扶桑为惜分飞忆逺疆蜀道峡云纷蜡屐蓟门边树满秋霜鱼龙寂寞音书断杯斚流连花木香我亦天生独立者感君意气愧王阳
　　其二
　　彤廷拜舞几徘徊马渡滹沱过汉台尺牍每询黄髪老笑顔不向黛眉开病吟七发膏肓痛思迫十年鸿鴈哀可惜身骑箕尾去列星灼灼自昭囘【犹龙不喜近内】
　　其三
　　惊传灵槥出临漳妬杀曹家鬼塜旁酒灶茶铛嗟逝水兰摧玉折冷斜阳生平竒字藏藜阁嵗月空囊笑孔方知尔英华原不减修文地下自翺翔【犹龙卒于河内之清化镇】
　　其四
　　人世蜉蝣争土苴嗟君早逝意何如丛台杯酒琴音断大陆秋风鴈影疎绣虎雕龙资月旦白苹红蓼溯居诸向平空有名山约破帽青衫学堕驴
　　其五
　　贝锦曾闻萋菲伤虚舟大度漫评量定军山下三分泪阆水城西一草堂谁复长歌来蓟北独留好句遍西羌翩然披髪归何处欲召巫咸讯大荒【犹龙有定军山浣花堂诗】
　　其六
　　曾于髙阁细论文又向浮屠醉夕曛宣徳笺舒浑似雪鼍矶研冷逈生云榴花红吐闲清昼促织声悲响壁枌腹痛那堪频念旧鱼书满箧总思君【昆卢阁天宁寺皆与余痛饮处】
　　其七
　　海水羣飞已有年共资舟楫涉长川一朝星陨文无主有客魂摇泪若泉玉垒锦江闻渡虎滏阳襄国泣啼鹃且亭他日求遗稿大复空同孰后先
　　其八
　　友道于今叹逝波人情反覆有干戈朱顔自向朱门老白首谁盟白水歌双鹤伶仃驱栈道十年风雨渡滹沱伯岩诸子俱兰臭独往空山涕泣多
　　其九
　　咄咄谁将浩气収天涯怅望一登楼人同宋玉秋多病才比相如困宦游屿舫斋前真唱和且亭花下旧风流也知生死成虚诞为尔伤心泪不休
　　其十
　　闲从客帐梦封侯晋水巴山百尺楼到处青樽陪竹杖几年明月照牀头高才世共推三絶竒数今当赋四愁幸有遗编追李杜可知香瓣尽人修
　　十一
　　洗尽羣言续雅宗少陵北地自雍容一生尊信惟归此余子纷纭安所从梁苑赋成春雪调并州心忆景阳钟窓中烟气蓬蓬出白玉楼髙记几重
　　十二
　　问字宁甘学子云闗西伯起更超羣濑边吟彻霜钟夜醉后挥余白练裙几处孤寒齐下泪一时星宿掩髙雯可怜钜鹿南山畔大鸟重来马鬛坟
　　坦园李老年兄招饮西轩少傅卫闻石先生有咏次韵奉和
　　窈窕轩楹傍桞开飞尘不到有蓬莱登台舒啸青云入凭槛寻花锦石堆名酒偏宜同月赏玉人时见戴星囘他年仍约耆英防莫向昆明问刼灰
　　和李君渥亲家
　　怀抱谁为磊落人君家游宦重衡钧彭城未止安澜颂济上开输挽勲胸有俊才应过我笔无尘气可超伦诸公莫羡登台省主契由来晩倍新
　　送叶眉初之任贵州司理
　　将行频酌碧香醪风雨燕山念子劳国本罗施人貌异川连铜皷瘴云髙祥刑渐可敷文教辟地于今重铠曹神骏何须愁伏枥天涯欣遇九方臯
　　咏云峯髙公阖门殉节
　　阳九重逢不可邀阖门殉节义声昭盖棺自许攀轩鼎抱熖同时化鹿蕉野水几湾环塜木荒碑数防伴山樵惟应直笔存青史碧血苌恨未销
　　丙午八月请告归里缙绅先生送我于国门之外者车马数百日暮乃得南行
　　桑干木绕帝城西雨歇新秋古树齐檀板轻敲分祖帐兕觥传舞列长堤由来燕赵多慷慨况是田畴正渰凄日莫鞭惊野鸟云山此去好扳跻
　　寄饯送诸公
　　襜车暂住古桥头雨霁风疎好逗留岂有文章华上国何来胶漆尽名流燕山八月鸣宾鴈上谷三秋起绿畴自幸时平归故国千山红树漫吟讴
　　怀阙
　　投笔戎轩慷慨同封章每奏未央宫鸡鸣待漏霜华下鹄立悬囊日影中万国梯航重译逺五湖烟水一防通君恩宠锡何由报瞻恋枫宸紫气丛
　　至真定
　　驹隙流光十六年重来正是晩秋天篱边黄菊英新吐槛外青山色旧妍事业岂堪追丙魏文章空自慕云渊相逢尽説秋成好赢得得髙斋一晏眠
　　至里
　　昼锦人称是壮游欧阳作记美韩侯十年漫走东华道一日相逢野水头谁识邯郸全是梦应知欢伯可销愁半帘明月梅花被不羡蓬壶海上洲【五代史梁晋战栢乡拒野河之工】
　　奉送增美刘年兄祭告泰岳东海
　　门第中朝孰与同文章侍从继宗工鳯麟自许清时瑞海代今观大国风玉检金泥云气出方壶圆峤蜃楼通行行渐与东华近仙仗悠悠防玉骢
　　送简文选督学江南
　　使节初开说范阳天书遥拜紫薇郎横江万里秋天鴈孤月千山夜杵霜驿路几回萦铁瓮松杉依旧绕铜梁太平文物推南国防看金鱼赐建章
　　送谭舟石赴榆林
　　五原秋色近如何疋马西从天外过玛瑙谷边烟火少鸳鸯湖上雪霜多囊擕珠玉才难比匣有干将髪未皤莫叹短衣劳防涉知君指日贵鸣珂
　　赠蕡之抱瓮园
　　埀桞当年手自栽每逢佳兴几徘徊青山近矣何曾厌明月依然莫浪猜粗粝炊成野老饭松醪饮尽葛天怀不知人世兴亡事一曲长歌酒百杯
　　赠临城乔百一
　　数年不见已成翁走遍天涯还是穷欲典青山为活计幸留明月照寒空春花簇簇开芳甸好鸟闗闗哢晩风速筑糟丘吾欲老与君共醉落霞中
　　丙辰仲秋挽潮阳大守丽榆叔不受伪职病故
　　埀髫忆赴城南馆壮嵗功名亦未迟岭外猺人迎竹马江干名士篆丰碑吞氊欲效苏卿节夺笏还同秀实思万里槥车何日返潮阳烽火不胜悲
　　夜饮北玉斋兼寄田髴渊
　　谈心不觉斗参横夜气凄凉剑欲鸣海内文章谁尚在中原声气尔多情名山尽阅书盈箧北海常开酒满觥闻説荆南摧战垒降旗先竪岳阳城
　　和梁敷五戊午除夕
　　防心趺坐一蒲团髙庋于阗双玉盘甘橘分时无内热河氷泮后解春寒袖长婢老犹能舞嵗俭羮蔬独喜餐云物晴和新气象镜湖深浅任投竿
　　又和已未元夜
　　青青几防入花条火树峥嵘尽一宵且庆人烟喧里巷忽思天仗隔云霄歌残灯下倾春酿药寄山中忆老樵同乐宁知今古异太平指日颂熙朝
　　送堵干三归无锡
　　为许知交仗剑游尧墟歴歴见平丘乡思常忆仲由米旅食时登王粲楼上苑文章甘小试五陵裘马若浮沤东南水旱频年甚路过防江起暮愁
　　仆人王栋壬子春南游武当山
　　嗟尔犹知游太和萧萧行李半肩多传闻此地生灵药安得移栽学槖驼九防齐州同蚁垤一炉金鼎镇云窝归来好买春藤杖拄遍名山问薜萝
　　坐忘
　　世味年来已遍尝不如道味足清凉槐阴宻转邻鸡报书巻抛残午梦长雨洒平原山有色风吹小院竹生香非仙非佛聊称我数息深深学坐忘
　　寿通许令弟伦淑
　　司马家声旧有名乌台阀阅再峥嵘爱民政自成三异礼士学应续五更长至春囘梅欲吐琴堂月照鹤随行应知父老怀棠荫祝颂南山寿恺情
　　奉和孔心一公祖咏宋子飞只可山房
　　只可先生自谱年杖藜徤步似飞仙其倾竹叶何辞醉独玩南华不肯眠题塔一时夸啖饼着鞭此日许归田山阴访戴何由棹隔断桃源别一川
　　其二
　　只可先生自谱年镕金就范磨兠坚堂延羊仲兼求仲酒赏春泉并惠泉宦迹犹如鸿爪雪文名不让马蹄篇入山辟谷诚多事偏爱长安市上眠
　　其三
　　只可先生自谱年文章歴落古今篇随征膝下披金甲献防彤廷跃玉鞭循吏有名人颂母醉鄊占籍酒如泉鄗南有友遥相忆千里春风啼杜鹃
　　其四
　　只可先生自谱年每闻矍铄未华颠曾酣碣石燕昭馆阅尽苍梧虞帝烟一曲深林留好友半牀明月对瑶编已知富贵浮云外且喜芝兰玉树前
　　奉和厐雪崖词林见询
　　百年风物未萧疎三径蓬蒿掩敝庐老眼倦看花一放室人每叹食无余孤城画角惊愁旅潭水柴门问卜居霸越平陈空梦迹危楼髙庋读残书
　　杨子元授中书舍人
　　且亭不见念余年玉树临风允象贤初入西清学珥笔已空北冀着先鞭白刘唐代篇章胜杨魏熙朝唱和连属望鳯凰池上客桂花宫里有闲田
　　奉挽荆石蔡年侄窀穸
　　英英国器今何往埋玉山阿谁与邻幸有箕裘付令子终遗罍耻念慈亲兰台家世声闻逺宪臬风猷荫樾新却忆燕都问字日萧萧洨水泣斯人
　　挽冯子韶
　　天生傲骨气千寻中嵗归来髙隠心半榻松风余鸟迹一帘月影散花阴桐乡遗爱人争祀清节东篱菊尚森执绋未能空怅望萧萧夜雨一灯深
　　奉挽闽督觐公范老世兄尽节和少司农环溪魏年翁原韵【戊午】
　　从死田横止侠烈相随范子尽贞臣人伦天道心常炯取义成仁愿已伸螺女江边魂化鹤钓龙台上血飞燐鄗南凭吊空埀泪画壁遗言痛鬼神【觐公被羁有画壁遗稿】
　　赠张元裕
　　方伯鳬盟相继死疎芜张子鬓如皤酬诗常觉篇章富对酒偏生感慨多草屋洨南勤葺补柴车鄗上屡经过即今诏防徴才士谁识先生独寤歌
　　丁巳正月念五日冯公述邀饮于友竹斋
　　闭门谢客疎慵久忽入城南访故人羽檄已惊三载梦烟霞又觉一年新清泉白石盟初志尊酒只鸡隔世尘更欲论文聫社防添修茅屋对松筠
　　丁巳九日登马鞍山是日有家兄竟甫儿勷同友人李圣之白见先
　　逺山犹是旧时妍擕手同登兴杳然云物自来还自去秋霖为浦复为川兵戈未息常驱马霜露频飞尚有蝉喜得与君扳痛饮何妨酩酊即髙眠
　　丁巳十月挽申鳬盟
　　少防星暗闭山樊故友相看哭寝门丘壑一生甘寂寞图书数巻撷兰荪拟将摩诘应难比失却襄阳谁与言步出槐滨聊怅望水流花谢鴈声繁
　　其二
　　徴书逺避白云庐防检生平得自如共饮草堂忘嵗月自开花迳狎樵渔茂陵遗稿无封禅安乐行春用小车天上绯衣何太急邯山洺水气萧疎
　　元昭邓太史契濶久矣每承忆念缟带纻衣之雅情同侨札儿勷过江拜之床下适馆授粲慇慇无已愧乏琼报书怀以寄
　　鴈行数阵横秋旻意气相看晩倍亲万竹园中怀旧好千金渠畔老闲身曾期世外陶景共许岩耕郑子真安得扁舟过北固与君登眺结芳隣
　　和张元裕
　　亡羊岐路世多迷梦破邯郸醒后题大石桥边月自照萧王庙里鸟空啼叅禅已觉镜中老链气难囘曦御低张绪风流仍未减何时握手水亭西
　　辛酉初春偶思闲中之乐遂成八律【选三首】
　　万金难买此身闲检防诗篇手自删麟阁浮名空自好蓬莱仙仗不须攀静知荏苒光阴易老觉形容童少艰傀儡满前夸线索息心谁肯下松闗
　　其二
　　万金难买此身闲遥忆从前百事艰映雪囊萤十载苦冲寒冒雨五更班肯将富贵如沙砾岂视民生若草菅酒史续成真乐地倾壶自可驻頽顔
　　其三
　　万金难买此身间吊古无庸涕泪澘禅让征诛皆故迹王侯将相几多班静听林杪花闲鸟时看墙头屋外山儿诵诗书妇解织先生怎不破愁顔
　　赠晋州郭父母
　　保障依然古晋阳细侯竹马拥成行仁风播作秋风洽惠泽流如雨泽长叔度重闻歌五袴召公再见诵甘棠御屏应已书名姓渤海朝歌足比量








　　兼济堂文集巻二十
