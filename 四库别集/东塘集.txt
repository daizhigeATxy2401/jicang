　　钦定四库全书　　　　　　集部四
　　提要
　　东塘集二十卷　　　　　别集类三【宋】
　　臣等谨案东塘集二十卷宋袁説友撰説友字起岩建安人流寓湖州登隆兴元年进士第嘉泰中官至同知枢密院参知政事説友学问淹博留心典籍官四川安抚使时尝命属官程遇孙等共辑蜀中诗文自西汉迄于淳熈为成都文类五十卷深有表章文献之功其集则书録解题宋史艺文志皆不载故厉鹗宋诗纪事仅从杨慎全蜀艺文志采其巫山十二峯诗一首从郁逢庆书画题跋记采其题米敷文潇湘图诗一首而不言其有集则非惟诗文散佚并其集名亦湮没不传矣今据永乐大典所载搜罗排纂得诗七卷文十三卷又家传一篇不知谁作后半文已残缺而前半所叙仕履颇详亦并存之以备考证集中题跋诸篇于司马光韩琦欧阳修苏舜钦苏轼黄庭坚蔡襄米芾诸人皆慨想流连服膺甚至而跋黙堂帖一篇于王安石新学之失辨之尤详知其学问渊源实沿元祐之余故其论事之文曲折畅达究悉物情具有欧苏之体其诗与杨万里倡和颇多五言近体谨严而防伤局促七言近体警快而稍嫌率易至于五七言古体则格调清新意境开拓置之石湖劒南集中淄渑未易辨别矣説友敭歴中外凡三十年其政绩虽不尽见于后然章奏敷陈多切时病今集中尚见大凡其论守淮宜用武臣一疏谓文臣不谙兵事不宜以边务委之切中当时坐谈偾事之弊非迂儒之所能言又蜀将当虑其变一疏引崔宁刘辟王建孟知祥为戒説友殁后卒有开禧吴曦之变若先事而预睹之其识虑亦不可及魏了翁鹤山集有祭袁参政文以耆臣宿弼相推惋悼颇深当非无故宋史不为立传殊不可解今收拾于散佚之余剰简残篇尚能成帙俾其人其文并借以传则是集之存其足补史氏之阙者又不仅在词翰间也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　钦定四库全书
　　东塘集卷一　　　　　　宋　袁説友　撰五言古诗
　　连宵得雨应祷
　　蜀旱昔流行皇恩念凋瘵饥寒乏冬酒烹剥仰春菜二麦傥复失一饱竟安在当春苦旱干甘泽未沾沛奔走山川灵翻履云雨改连宵建瓴水万亩轻花穗如渴饮得泉如病药得瘥髙原沃清润热蒸防濯洒只今麦陇收可以日月待喜气挂珠玉词源拥涛瀬自怜忧国愿窘似生体疥得此霡霂益遂入清凉界容我早归田懐章东望拜【案此诗上去二声互押集中此类甚多今悉仍其旧】
　　被防许浦阅舟归
　　皇家百万兵一一拱行阙朌恩劳军士有诏防良月鸣銮肃天仗君王自亲阅旌旗照鼙皷铠甲耀冰雪金缯辱君赐再拜嵩呼叠天子曰嘻哉长江殆虚设云屯皆壮士宁有中外别廼命臣某某腆犒均行列许之问军旅利害与优劣臣闻畴昔论舟师利通防出入如风驰进退如电掣乡来经始意规置有余烈更张一何误事亦随废缺横舟卧平沙鍪胄半折裂防冲才什五水卒无枭杰祗今众弊见噤不一语决往往忧国者无路伸喙舌小臣愧不敏衔命纡华节愿陈一得虑竹头而木屑方畧许图上稽首思罄竭君王赦其愚臣敢毕其説
　　书懐
　　摊书志尚友咄咄心如痴上言思尧舜下言商龙夔搜竒日有富得句中自怡家人问产业即曰非所知古人不可见古书今可求寻源谢潢污至味捐珍羞朝曦去还至夜炬燃复休从此饱文字不闻饥饿愁
　　采石遇顺风
　　我观挽强弓去镞不可止弓力小有尽所至亦无防又观鸿鹄飞冲霄势难已天髙羽翼倦俄复知还矣何如我行舟雄风东北起危樯张横幅波涛涌前水青山掠窻户白浪送舟尾快哉一帆速何止万牛比飞蓬偶飐滟稚子且忧喜众曰无彼惧天借此风只鸣钲十数过瞬目三百里嗟我出修门江淛半经履轻舟纵壑便未见防如此颇闻顺逆势殆似倚伏理逆境当反视顺亦无自侈今朝进固锐明日去还弛迟速本何常付之造物耳
　　过风顶山
　　直上风顶山如接天上语环观千里内此山峙为主循彼下山脊翠石满原膴巉岩巧雕刻诡特效蟠舞青苍髙一色磊块千万数光腻细泼油滋腴润经雨攅天石林居绵地三茅宇大湖石可并灵壁磬同取少却俄回首一洞视须俯崖深拱四壁下蛰蛟龙虎梯蹑不可下蹲望深可怖但觉拂衣尘防风洞门鼓太息天地间纷纷诧竒覩云収树隂转山浄川华吐长吟笔力穷小憩去程阻
　　泊采石登蛾眉亭蛾眉山为云霭所蔽
　　平生山水縁所阅輙相偶寻幽半江浙领擥如益友我闻姑孰下二梁山对守两娥颦黛逺乆落诗人手今行适未到梦寐念殊乆今朝古亭上四望一无有风岚暝四合云沙涨江口渺渺天际间了不辨妍丑登临漫连日所得竟何取嗟予山泽姿林泉賸奔走嵗晚忆蛾眉欲见事还否人间遇不遇难以智力诱坠楼人不见举案情何厚何如对此山逺拂双眉栁风樯明日上相期后牛首天浄楚江寒黄昏一杯酒
　　过新滩百里小驻峡州城
　　明朝上巴江日日峡中行天险三峡路峡险滩头程就中十二滩新滩尤可惊父老记往时此地江流平一朝陵谷变崩裂山峥嵘大崖江里卧小石江心横作此一大滩水石相吞并涛雷殷昼夜浪雪鸣轩轰空山十里遥已接千鼓声末流到山尾犹作汹涌鸣朝家忧病渉遣使劳经营辇石竟无谋舟至不敢征东来西上者因有盘滩名我来滩水傍滚沸如煎烹众畏岂不畏稚耋栖檐楹遐观一舟来掀浪嘈鼓钲羣夫山下蚁百丈风中筝冲涛已飐滟转柁犹欹倾戞戞到龙门艰苦如颉羮须防近平峡便觉天地清携孥穏乗舟相庆如更生蜀道登天难于此论始明况我衰病余懐此忧惧情国恩念未报一叶身为轻小臣抱孤忠思有称使令举酒望星河作诗聊自评
　　江舟撁夫有唱湖州歌者殊动家山之想赋吴歌行
　　我家苕霅邉更更闻夜船夜船声欵乃膓断愁不眠一声三四咽掩抑含凄切宛转断复连尽是伤离别两月江头程杳不闻此声身防荆渚路梦到湖州城但闻空山女儿呼不见前溪渔父鸣今朝撁头上忽作吴歌唱初声与后声一一浑悲怆问汝何所得昔棹吴中航吟得溪女曲动君思故乡我方西上夜夜夜家山侧声声劝早归霅水年年碧
　　和魏南伯县丞寒食西湖韵
　　红尘乆厌人湖山猛从事巾车出西闗触目饱幽致聊从吸鲸饮发我涌泉思松鸣当丝竹山肴胜肉味爱此天地寛无复名利觊淡妆与浓抹晴雨盖一类车马防驰逐簮珥颇遗弃稍出鹓鹭行来与鸥鸟缀归来灯火近忽枉珠玉遗三复已醒然袭藏有巾笥
　　二月上澣防制司幕属和孟诚之制参韵
　　三刀入梦乡逺作益州镇空懐十驾念那复一篑进心劳政自拙愧彼东郊尹得人盛乌幕澹台不由径竞効有用学一扫虚名徇雍容三语掾文润相涵映一樽聚羣彦坐乏黄封印开懐纵清酌词锋凛豪隽春花自开落醒醉百念静谈笑吐胸臆宁较名与分矧兹賔客贤讼过便【平声】退聴吾侪东与西邂逅喜滋甚惜也民菜色旦旦急荒政及兹雨膏麦觞咏是招聘我方道州考盍抗归老论早上竹笮船故园松菊盛
　　和林子长韵
　　横塘老居士官意云蹉跎归田百顷溪一目真恒河春来几栉沐昧者时工呵惟公独未然计拙乐且多秧针破水面照影成婆娑黄梅雨朝昏已压前溪荷连旬听盆倾頽空竞嵯峨城头望弥漫湖海环丘坡横隄荡如洗灭没相陂陀【陂陀谓广袤也】却闻城南围千丈一水过坚壁了不动坐胜洪涛波佛力与愿力精意驯蛟鼍独此夏日雨慰公春时簔我方嵗事忧一饱今无何乞我黄淤秋【后山诗乞我黄淤十里秋谓田也】同此天地和不然遂弹铗稍续冯君歌
　　和林子长韵二首
　　霜风弄衣结脱木嘶千峯寒暑相主客造物谁为功百年俯仰间逸兴追林宗白髪已种丝飞雪筛长松宦游岂不佳于我马牛风
　　我老倦吟哦君诗如渊明秀句出闲暇熏然有余情寒深雪意浅颇厌十日晴东邻买婵娟一斛明珠轻借我一面看诗人岂狂生
　　又和三首
　　兄弟生同室长大相差池浮生朝露如欢乐随忧悲南来防飞鴈北去归同时嗟君胡不知恨此何可追
　　右感鹡鸰原
　　前生老居士识我臭味同诗囊欲往来一别已再冬相从能防何嵗晚惊飘蓬须赋早归欤共老千岩松
　　右懐萧居
　　人生自作难百念一已多七十古稀有况此疾病何纷纷老骀驽失脚千丈坡行乐当及兹嵗月如经过
　　右叹七十
　　和王徳和知县谒萧千岩韵二首
　　虚名误壮夫黄金变顔色谁欤帛米谋困此刍狗迹安和一榻上精神余笔力我欲造之深剧谈忘漏刻诗工解穷人词苦乃见意味公千岩篇粗了瑟僴义平生师友念正尔金兰契毋使我廻还执炙不知味
　　和林子长训诸郎韵
　　祝臝不知难防犊不知累我生饱经渉一一如厯块泛观孩提儿铿锵防应对由其学不学所入遂同异有子当务教否则基业坠明经仰韦贤所重识与器黄金委尘土教子逰于艺父子踵黄阁功业美且粹最怜房杜家门户早覆篑纷纷不肖子扫荡等剧戱贤愚岂少年成败见晚嵗君家万金产两两兰玉萃儿时见头角已负食牛气诵诗了瑟僴引义触俦类长大守经训含咀乐心醉澜翻纸上语笔力功凭恃老蚌生明珠光彩烂足畏渥洼堕龙种不数蟾蜍軰孟仲叔季间更盛而迭贵吾儿豚犬耳衣鉢倘可遗登门倚羣玉辱交每不外譬如般若光照此大海防愿续无尽灯庶为宗门慰
　　和梁饰甫通判招饮林子长溪堂韵
　　多病苦长夏炎歊盛朱明得秋如故人一见意已清夜来风袭月桂栁窥栏楹颇忆横塘溪百计无余营清风菡萏秋摇摇月中声剽闻有新约賔主意各倾妙语含风漪一笑槊可横尊前欠佳客岂无葛强生
　　再赋
　　千家满明月更觉双溪明秋来诗酒无毋乃亦太清诗筒解我意续续堆轩楹岂无斗酒藏而待君所营顿闻别驾贤行聴立鹄声秋光恐无防有酒何从倾扁舟下沧浪及此月犹横要当办兹逰竒絶夸平生
　　郡寮案乐饮赵判院有诗次其韵
　　簿书纷如丝取乐得少空悠然杯勺兴借此歌舞送从事来官厨醉不睡隣瓮衣裳防兰泽言议杂嚣閧人生醒忌独胜日饮须痛向来韝上鹰府公解其纵【佥判司理禀枢相许之方作防】先生作禅卧肯以静嗤动形臞诗则昌万境供日用文字与红裠宁非一理共退之强分别无乃梦中梦丝竹娱中年耐此髪种种明当解予酲酒徳赓旧颂
　　病不能从沈徳逺少卿草堂醵饮
　　溪南十里山有客今渊明归来厌城市着脚鸥鹭汀客来笑谈剧日暮车马行我昔曽见之浩气犹凭陵尊酒浸成列翰墨时相迎惭渠前日约念此故旧情冲风走篮舆剥啄山头扄人生等游戱底问割与烹但令賔主欢莫识众我醒毋以患难移政须公主盟
　　李兼济分教江隂
　　结交不在乆但问交者谁相从何用频要以道谊期我初未识君已诵班马辞太学金薤篇烂若琳琅垂妙理遡家学雄文想英姿天乎慰此心而获亲芝眉一见语未尽觉我骄气移荷君偶过聴得我嗟何迟我方缚防官君亦居所疑于今五六年见日常差池有时适相逢一语不及私往往从容间百篇惟新诗归来念所得如日身亲之君将抱停涵一洒澄江缁想君车马至短褐环旌旂万口如一词是曰得所师一斑见稍稍士气今虹霓江城见儒英而我失所资自惭索米乆不去今何为及早归欤问舍江之湄政须迩门墙作意频追随穷逹于其天纷纷徒自欺买羊沽酒日剖此胷中竒沈徳逺守衢州用林子长通判送行韵
　　宦海足风波汹涌百态动更嗟为郡难一木支桡栋利害秦越瘠谤讟邹鲁閧区区美众口于道竟何用一堕怨憎机玉毁石可贡乡来羞染指负此淮阳重公今上柯山威望压羣众州横车马冲吏黠机巧共寛猛叹何适往事成一梦利孔百已竭举手下輙讼其难皆如此要以人折如公补天子轻重识抱瓮善刀而蔵之游刃真总总政成余啸坐事定畧衔控人生五马贵愿公还旧供归来佐雄畧一洗潢池弄我方烟霞痼尔若丹霄凤傥知下愚贤应笑臧文仲
　　王恭父出守洋州二首
　　胷中万卷书足下四方志士任重道逺渠以中外异肯恋承明直狭此天下计方此议逺畧慷慨谁襆被翻然有抗章属之英儒耳
　　我懐粗忧世所遇輙盾矛自公握手初臭味一一投一麾咸阳邉而岂但寝谋应有齐人者归此侵疆不小防洋州勲不止万户侯
　　郑恵叔阁学守建宁三首
　　天生栋梁姿本作栋梁用岂其天下望可使觖万众乾坤欲开泰数定不可霿我公胷中秋万寳一未种士其少须之要以他日重
　　周之士也贵如圭璧璠璵东陜与南土出入本裕如髙冠不可羁位次实有余轻此一叶舟孰肯戱鲁儒自公抗章行益以贵士夫
　　公乎斯文宗学者仰泰北而我幸姻娅心切迹每梏龙门甫登进已动骊驹曲江湖摇归心我亦慕髙躅更愁帆风船无路送双目【时方防客不获与江头祖席】
　　赠王副伴
　　将军年少时束髪在行伍西方顷多事二十勇如虎一身殆百战手足疮四五征行乆邉戍肯惮服役苦西陲五十郡一一经险阻一官三十年铢积仅如许我闻中兴后卷甲乆未举宿将零落尽屈指不可数政恐据鞍者骄懦如婴乳时平偶无事酒肉而子女问之行阵事缩头而栗股有如将军乎少小服军旅金疮厯厯在末老勇亦贾抵掌谈世事忠愤气如鼓愿欲奏君王臣不知死所轻舟明月夜慷慨闻奏语酾酒誓长淮有力期共努归去觐前旒此懐须尽吐
　　观野塘荷花
　　淤泥生荷花物外各有性环城散红锦飐滟满支径人卧莲叶舟酒吸碧筩柄个中有真乐乐尽意不尽
　　松坡
　　陵坡擢孤根生意已翘楚主人嵗寒姿于此眼目具夷荒挺劲节偃盖浥漙露相对琳琅篇后来惭骥附
　　大石
　　困卧篮舆中醒视人影直伸头起四望不断山环碧羊肠路百转当面一蹲石髙广不可际隆重谁与匹宛如百楹屋缯四笼羃又如龙虎踞烟云绕其侧突出众山间旁无他石立古今嵗年乆光彩净如拭儿童梯级上羣聚相戱剧伟哉殊特观我来聊扣击汝从何代有长养成大质汝今阅世多防见陵谷易汉王欲东时曽经车马迹武侯三顾后曽见王师出衮衮千万载人与事如织兴亡竟何在而汝独如昔古有石能言今乃不可诘徘徊不忍去抚掌重太息安得李将军一箭夸雄力
　　遂宁府库古铜物
　　我貌殊不古而有好古心未老已成癖此病那砭鍼本非口腹累乃困耳目侵遂州古名邦有物嵗月深一一铜作器得之古墓隂灯间管柱匜耳擎杯斟劒弰累苍节凤口涂黄金人形杂兽面诡异难橅临糢糊滓尘土剥蚀遭晴霖摩挲细拂拭名代不可寻楛矢辨形质古磬鸣声音一经圣贤手疑信别古今佳哉今所藏厯世方骎骎防当有博雅破此聋与瘖敢效石鼓歌吾意岂防吟
　　苏公内翰栢石图
　　栢生两石间顔状何落落行须接石脉生理初甚约岂无蝼蚁窥未免风雨剥孤撑谢裁培欲取那可攫森然两石意与栢真不薄峥嵘炎凉外盘踞互相络千尺意有余凛凛未可度公防养口体怪此躯干削满眼较短长琐细公所畧
　　题陈氏净香亭
　　人生乐事难清节视险夷遇坎而履坦讵以得丧亏我观万物间独此琅玕宜颀然挺氷操得之风雨时秋风桐飞翻夏雨民怨咨廹真乃见嗟物如一岐此君岂其然风雨而不移姢姢净明月细细香浮漪此理固千载俗士难与知洮湖着危亭千亩胷中竒植此凛凛节照公堂堂姿仕已轻浮云喜愠不一施山髙空翠湿草劲便【平声】疾吹此风此雨至公乎无磷缁我方索米乆官事成痴儿望公潇洒中粪壤与菌芝何当亭上游细诵简斋诗
　　题杨诚斋南海集二首
　　君侯大雅姿万态归物色商畧南海句以心不以迹试吐胷中竒如臂指运力今推王扬贤童子漫雕刻诗以变成雅骚以变逹意变其权者徒中有至当义水清石自见变定道乃契文章岂无底过此恐少味
　　至游堂二首
　　力田须逢年掘井须及泉学者志于道如以规正圆及其见道时揽辔谁争先筌蹄蜕陈迹羽化而登僊是中时反观一一人之天森然众妙现所见惟所便猗与至防者日运万里船胷中三景轴与道相因縁道大心以悟心逺见孰偏一室景象存物物随飱眠不防以为防至乐无冥颠防非在山水黙与山水聮天下有至防得道有至贤贤者以道防百游不一愆至于游俱忘公与道独全谈笑出清风樽罍益欣然张扁诧中郎训记増雄编嗟予幸升堂顿觉尘垢湔从公至防境左右余芳鲜归来欲语人心知口难传
　　嗟哉予少年学志如防泉区区指漫血未识方与圆晚于方册间再拜予公先琳琅粲珠玑意公真其僊寒手不停朝暮披云天已办膺门登肯放邉腹便一身落宦海去若不系船懐此日月长嵗晚而夤縁长安初拜公抠趋立庭偏一见意未尽愦愦如醉眠春闱接从容拜赐喜欲颠夜半呼论文不复懐官聮此身愿持似稽首从公贤一意门墙归稍却名利愆寻幽并湖山百计一未全而公亦倦防卜筑方怡然把酒问明月诲我诗成编淋浪身上衣归喜那更湔雄篇富褒拂字字华衮鲜吾侪一瓣香斯文今有传










　　东塘集卷一
　　钦定四库全书
　　东塘集卷二　　　　　　宋　袁説友　撰七言古诗
　　仲春劝耕有献两岐麦者和丁端叔茶使韵
　　周原膴膴侔歌颂我访春郊届羲仲市桥曲屈古招提媚日暄风傍鞯鞚布宣徳意父老喜醉饱盘餐儿女共眼防秀色垄头多风落轻花枝穂重东皇生意满阡陌不待池塘春草梦道傍瑞麦献者谁秀出双枝骇羣众春风和气下披拂产出祯祥呈妙用我思昔嵗旱为虐防度牋天香火供悬知政拙漫心劳自惭弗称甘泉从今年春到一犂牛是处膏腴饱耕种举趾于耜竞东作剥枣烹葵弭田讼三农傥遂富庶乐四体如忘疴痒痛只今贻此来牟喜大手铺张烦屈宋崆峒有咏拾遗语茂陵作颂相如讽【司马相如居茂陵作颂曰嘉谷六穗】诗成岂待击鉢催句恶自惭操管弄与君拍手颂丰年姑置别离倾酒瓮
　　行麦垄
　　农操豚蹄竞谋鬼已信今年非昔比十日五日风雨时好语急传儿女喜南来麦熟春事収东郊日落人影稠骚人一见喜不尽新诗预庆丰年秋悬知圣徳回天地荒政已修非罪嵗目前更防牧羊人不觉维鱼来梦寐
　　祷祈喜以甲子日得晴
　　去年闵雨忙今年以晴祷年年水旱苦闗心忧国不知身暗老蜀田百里无陂池山头陇亩如画棊平时忧旱不忧水秋水十日忧雨垂天公忍使垂成阨但把精诚期感格扶桑忽上东海来一夜天清风露白今朝甲子逢晴秋定应无耳生禾头少待余粮栖亩日倩渠送我归田休
　　咏晴
　　农夫一饱甞忧迟十年五旱无已时今年陇上消息好天不靳我食与衣黄梅雨了时雨至三尺稻梗一尺泥不忧夏潦忧甲子阿香忽放雷车归白波翠浪雨霑足已觉抄云先簸粞新春入甑供晨炊吾农自此今无饥迩来更説蠲输好州邑抚我如婴儿如今不怨田家苦但忆诗人歌子妇
　　喜晴即用前韵
　　春田欲雨常忧迟夏田得雨嗟逾时春耕夏耨两无及眼干泪竭空沾衣翻翻聫聫脚力尽万车不救一尺泥朝看东南暮西北晚霞倐忽山头归白日一照黄潦定秋来凖拟筛红粞早田拾得晚田熟今年更救明年饥念夫陇上一月宿趂晴归欲呼妻儿与夫嵗嵗同甘苦未容恤纬慙嫠妇
　　江行有惠梅花者因忆杜少陵云江上被花恼不彻无处告诉只颠狂遂借此意而吟
　　去年短櫂孤山阁寻得横斜在篱落帯花饮酒六七人醉傍钱塘城下泊今年江上花恼时无处告诉狂如痴一枝的皪对无语独把诗酒相羁縻平生百念轻于髪惟有梅花心未歇只愁花谢老相催老尽头白花又发
　　峡中闻杜鹃
　　春风破晓晴岚湿客子竛竮去程急空山两两杜鹃声回首家乡无羽翼劝归不归声厌多旅懐剌剌空奈何君不见秭归城上今啼不多少行人满江口
　　听道人弹琴
　　东城寻春春事浓长啸理防蓬庵中道人饭了徒快睡万虑一洗惟丝桐髙山不断春啧啧流水无言声磔磔月明露冷意有余夜想朝吟恨谁释平生心赏竹间寻嵗晚欣逢正始音烦君更抚文王操慰我寒在此琴
　　和林子长海棠韵
　　去年寒食犹依然海棠花落南溪前风随雨雪作三厄燕支落尽无人怜今年花下去年色不暖不寒三月天花间置酒君有意我负宿约惭周旋年年惜春春易老春去花残常恨早劝君更办一杯春明朝卷地东风扫园溪已涨桃花急月明夜钓渔舟笠君能割我半亭溪宁叹此锥无地立
　　和赵周锡咏魏南伯家葱茶韵
　　武夷十月甞先春风生两腋撩诗人玉尘一缕轻且纯不与凡味争比邻铛中碧玉涛涌银七盌不厌烹啜频书窻假寐熟欠伸重煎倍觉滋味匀吾乡此茗孰与伦谁家却説江茶珍剥葱细切夸珠蠙泛瓯更骋如铺璘不知珉玉难并陈从来居上嗟积薪魏君胡为白头新懐兄讵可论不均我虽曽沃齿下龈不敢溢美忘乡津方圭圆璧当春晨请君反本毋予嗔
　　和林子长谢徐吉甫蒲萄韵【吉甫生子与仲子同日】
　　吾儿癸夘豚犬耳徐家同日生明珠廼翁爱子爱其类堆盘嵗嵗分甘腴甞新既足防甘奉遣送更欲均有无但肯食芹而美矣如渠此意夫岂徒嗟予已老将疾至肉味不啜惟僧蔬忽惊马乳堕几案未免馋口飡其余及兹满架未零落少待明月相携壶
　　和魏南伯乞酒韵
　　古人行斾夸碧油我舟寂寞随处留何人夜半诗博酒鬼神欲泣如楚囚一朝江上同漂泊莫向樽前情淡薄为君更作白头吟欲办锦囊慙句恶
　　小饮
　　残蝉古路无人迹瑟瑟西风已三日杜门却扫处一室颠倒笔砚理书帙平生但恐辜吟笔薄宦云浮奚固必客来相与入诗律一叶庭柯恍如失
　　和王使君恵诗酒韵
　　我生纪厯三逢申乆矣只影谁为亲恋彼溪山意已在举目更友君子人言论道徳归大醇葑菲下采顔色温买羊一见慰饥渇载酒三就忘辛勤今朝好语防盈门排攅炫晃惊童孙字向纸上欲翻舞句生妙处増清新推更沃嗫嚅口便觉四体陶然春嗟予从此毋多作君方袖手韬竒畧诗坛行即拜将军莫谓小儿多浅薄
　　和董显叔韵
　　江南人物在觌面足以慰予畴昔念识公只在文字间君子若人今子贱江湖路逺暌言谈八年于外自亦闲有时拂拭旧珠玉端欲论诗伯仲间公懐席珍方就聘一航我欲长安近只知喜接故人欢宁羡官髙如斗印羇懐寂寞逢春光未着语意何可当下帷诸孙出新句如蠒抽绪思无疆一诗杰出骇竒创觉诗坛羣胆丧自怜老退无好懐语不惊人惭少壮宦情不絶真如丝有愤莫吐谁与咨只今犹得斯人语剰有风骚同激推不堪人事长乖处闻説扁舟复西去十年一见意匆匆更冩潇湘别离句男儿气节天所资道大何计合与违但读诗书谈世事防公衣锦他年归
　　和野堂恵老中秋月蚀韵
　　一年清絶中秋时仰天髙欲攀桂枝乾坤镕入玉奁鉴万象一扫光芒垂今年不见今宵月有物噉之倾且仄惜哉至此狼狈凶空效玉川歌月蚀一杯相嘱三更夜安得飞来明月借明年应解胜今年莫使诗人愁笔下吁嗟今夕知何夕且对孤灯照隙夜阑搔首独翻书且喜灯前双眼碧
　　和张季长少卿尘外亭韵
　　金城玉垒雄西邉云崖凛凛摩苍天环城万井四十里无处着眼江头烟我来登临重叹息搜索胜景披云巅结亭百雉上南郭山川映带围桑田春风城南细麦好夏雨城北圆荷鲜长澜四溢去不断茂林百种森当前朝光下卷西山雾界天一白如镕甄两年寂寞谁知已一日邂逅诗中仙品题印可喜所遇澜翻笔下源流泉平山醉翁何以重一词一记垂千年于今尘外已独歩壮观絶致谁争妍痴儿莫苦簿书债一笑亭上应忘筌春来花栁賸遨乐念我一舸方东遄甘棠遗爱定无有赤壁懐去犹能全他年吴蜀问安好简缯各寄沧浪篇
　　和周元吉提刑席上得雨韵三首
　　西山忽作暮卷势长蜺噀水驱炎晖雷车震动吹海立火伞退避如鹢飞天公不惮翻覆手客醉何惜淋浪衣云収暑退夜空濶归路已觉星河稀
　　湖山十里围万井烟云过尽迎朝晖连峦得雨有余态归鹭倚风无限飞田头逺布翠縠浪池上暗湿红裙衣山翁何惜一倒载及此讼简人已稀
　　蓬莱秦望两如峙中有万顷浮光晖自怜俗吏脚不厯每欣竒观身欲飞芃芃布野翠卷浪霭霭出袖云为衣诗材满目供不尽只恐寡和诗人稀
　　野堂恵老恵笋
　　骑台落日飱秋菊寒食江南馔饧粥一年节物正撩人賸把尝新伴幽独平生惯饱藜藿淡口腹累人何日足故园又作穿篱态解箨呈新包一束甘寒不浇礧磈肠一饭更须炊白玉年来稍学长沙味一月煨藏爱余馥腥羶弃去不复念从渠且负将军腹老僧日食常住供饱坐饥食不论斛春来不讼箨龙寃每诵坡僊食无肉个中风味有谁同付与新诗照湖緑
　　谢恵补之送梁杲墨
　　江南黟歙千峯长盘纡融结百鸟颃钟灵孕秀山之玉中有石墨时伏翔曹公万斤如赢粮士龙二螺石髓香人间那得掣笔郎此物我亦成空囊松煤仅贮陈光磨楯未办文檄梁知公腹藁夸成章梦中盈袖方椟藏仲将一防容升堂佳哉秀句来一方愧我学书临池旁幸公琼报母相防
　　寄于忠父先生
　　天教英雄声名好满眼防渠腾蹋早吁嗟世事暗如漆虞卿穷困刘蕡老平生翰墨弥九州丰城埋劒干斗牛一官了不受羁束婆娑风月聊归休天欲成之烦一蹶子美东屯笑耕月诸山摇落不成林看取孤松嵗寒发西湖十顷玻璃风酒阑豪气诗千筒请君流水照冰雪长鱼岂与虾蚬同
　　再赋
　　诗来已报平安好犹恨得公诗不早忽闻单舸下沧浪却喜此翁元未老折腰耐辱来皇州大手妙割无鸡牛平生拄腹五千卷百未一究真难休我昔从之曽竭蹶刮眼期公空嵗月老来犹足举千钧岂是周郎独英发苕溪猎猎苹花风溪楼万瓦如铺筒未须黄帽催归去尊酒一笑期君同
　　赠青眼杨相士
　　秋风摵摵敲庭槚独卧孤窻类瘖痖道人剥啄向东塘欲识酸寒孟东野公今以直不以情我亦论心不论形平生方寸只如此政可烦公防眼青年来万事翻成覆
　　幸有藏家书可读丁宁莫学世间痴苦欲从公専问福
　　潜圣汪君辱借诗编作小诗归之
　　是客胷中春百顷日夜葩花落毛頴竒芳珍艳亦不乏緑賸红余尽桃杏定収三冬充腹肆那费五车压牛领不忧铜雀吻干燥正喜诗泉势奔猛举檛聊作渔阳掺成篇半是吴江冷谁忧豹老云雾寒谷空蒙光欲炳
　　渡嘉陵江宿什邡驿
　　山程十日不见江前日初逢黎渡水牵车又到渠江畔漾漾翻波意尤美今朝嘉陵江水寛危峯大石更巑岏棹儿艇子呼晚渡亦刜钲鼓推标竿渡头枫緑蔷薇宻我宿山南雍城侧细思青史什邡侯君恩何似嗟来食
　　过虾蟆泉
　　平生一壑清濯裳爱泉谨防如隄防酌饮爰至虾蟆涪水经第四源流长天教神禹使壬甲幻得蟾蜍半山压建瓴泻出沆瀣清底事汗流犹背浃恵山车马松江舟两泉寒冽天下求不知此水更竒品世间实处多名浮
　　过渠江渡
　　櫂歌江峡三月程颇厌风涛困征艣驱车山路两旬浃又觉﨑岖萃劳苦甘溪岭下冉村路一道渠江拆山坞风平雨细无皱面浥浥寒漪清客暑渡船也学钲鼓声催上篮舆傍江浒夷犹短檝瞥眼过却懐江程乆如许山踪水迹本逰戱南北东西惯安处兹行两脚不遗力千里环山防艰阻一江淼淼横目前如渴得泉旱得雨流波闻向合州去却入恭江汇西溆便欲挟浪扁舟西褰裳回首忻从之君恩如天未酬一一念惓惓系孤迹
　　过故郡渡
　　山路一千三百里中间四渡今江流天涯作客壮年事老马长途防日休谁知江深念归客日向峨岷无尽头举首白云天共逺四方上下与同愁
　　过黄泥坂
　　牵车缓上黄泥坂复岭重岗甚前日跻攀千级下如之十里三山三降陟平生两脚疲辛酸嵗晚行路熟蹒跚人言蜀道如登天未必登天如此难
　　登嘉州万景楼
　　我行大江西胜槩数追逐南楼岳阳上雄絶快心目今到西南第一楼嗟哉余子真碌碌岩层嶂叠匝天外蒲净葭丛蘸江曲三峩之雪晚在望九顶之云暗相矗萦纡拱揖俨左右吞吐澎湃环山腹弥弥漭漭三万顷何止江郊供逺瞩俯观大象欲堕地仰摘星辰防可掬一天万景不可状尽付此楼归约束危栏徙倚纳清观蹁跹意已追鸿鹄仙官五千九百到我亦悠然立于独雾收江际天接水日动山尖光漾木倚楼拍手呌青天一笑江横送飞鹜
　　舟行遇逆风
　　扁舟直下沧浪緑百里溪程消一宿天公嘘吸解穷人逆水冲风何太酷年来矻矻便深居一动一静诚何如不堪世事苦相逼政自未免奔走余今朝莫讶东风逆明日归舟顺如翼世间逆顺岂关人自是人心长戚戚过马肝峡石形与色皆如马肝迸出峭壁之上予观之盖石芝耳大窠一本小者四五不知风雨防百载而质不败赋石芝行
　　巉岩复巉岩昨日通灵滩通灵二十里有峡名马肝一山削壁立万仭中有突兀如芝蟠轮囷累片叶盘结分枝栾宛然老枝菌如出枯树端大窠数尺迸崖缝小者四五髙低攅徃来竞称马肝石不悟石芝为异观朝廷日清明郡国无旷官钟此温厚气瑞草凝防岏不见为羊又为马石芝灵异元非难此芝瑞峡中一一行人防何人果妙丹青手便可图上归长安
　　舟人强以二锾多取渔人之鱼余増百钱与之作渔父行
　　老父家住逢家洲无田可种渔为舟春和夏炎网头坐茫茫不觉秋冬过卖鱼日不满百钱妻儿三口穷相煎朝飱已了夕不饱空手归去芦湾眠今朝何人买鲜鲫直得千钱酬二百抛钱帆去了不譍却谢君子为増益嗟嗟莫怨行路人满江风月侬最亲但防渔翁更强健银刀赤尾长鳞鳞
　　峡中瀑布泉
　　万石枕山眠千峰随路转林深暝岩穴一道寒泉溅分明氷箒垂空壁隠约珠帘挂苍石深山寂寞有谁知只与行人润诗笔
　　孔明庙柏
　　陵邱冉冉烟草新丛祠寂寂君与臣千年不死一庭柏八阵犹余三峡春【八阵图在夔州城外春时郡人载酒歌舞其上】昔人已化辽东鹤古徃今来事如昨当年鱼水奋云龙天不兴刘死诸葛
　　题天衣寺
　　稽山道上多名迹万顷湖光衬山色云蒸雾集累千年屈指风流防人物平生佳处身曽经頼此泉石供余龄爱山何惜买山费明珠不博娉与婷我闻天衣最竒絶万顷清凉扫烦热持经夜半鸟鼠听忽覩金僊起还灭把茅从此成开山法华妙果僧中贤当时十诏徴不起神竒变化泥生莲山神谨防泥封诏独有遗风传内教袈裟金缕照琉璃时放祥光蔽云物我来官守无时闲着脚未厯城南山区区俗眼空自翳耿耿此意如循环我心岂是真如石慙愧新诗与推激自怜未到此山中想见入山深未得要令攻俗如攻城兹逰约与秋风迎吾曹岂办痴儿事为君一醉南湖清
　　朱东父作室
　　贪夫筑室齐云湄满溢既死不可持佳哉髙人世念薄文室缉缀如茧丝门前流水照明月门里有诗清更絶汲泉欲潄齿怯寒擕杖先登腰易劣客不待速来往频剥啄扣门有谁譍主人酌酒要客醉坐客见花心自醒长松古栢垂杨岸为萁一亩酒无算花开诗酒足逢迎花谢蝶蜂漫零乱万物荣枯付逹观我欲从君着眼看傥能剩扫床头金笑彼人间痴死汉
　　扬州堡寨
　　西风一舸来扬州疋马直上新城头环城九里十六歩一一峭壁临深沟俄焉唯喏两军士众手指示陈其由扬鞭试问筑城意曰堡曰寨何所谋诵言长淮十六郡天险地利兹其尤江横万里限南北借此屏翰屯咽喉向来强敌蹈此境夜半一叱遭防刘平畴旷野不可限一城未足防侵牟髙城西北古城后因势决防成楚丘四门大开楼橹备中有万甲蔵戈矛譬如一铠何足恃被之重铠前无忧乃知旧臣建议仅出此我亦防马嗟去休不知城二势则一添足画蛇真赘疣君不见紫岩先生昔经理钓桥深堑先防秋当时方畧岂不究而使浪防为今羞吁哉成事不复説只恐前计无时酬书生衔命偶经履一见敢谓可与不世间万事一笑里轻帆送我催行舟
　　题陈日华二友堂
　　书生作吏从朱墨官事纷纷何日息不堪鴈鹜对敲朴宁解诗书伴松竹太丘退食何萧然笔研不落尘埃边前嵗读书山水县今年二友来通川料君捧诏还朝日老盖寒梢应的皪此时留与后人看要使清风继前迹
　　送陈景斋宰鈆山
　　我昔曽为江左国賸説鹅湖今壮邑频年官府苦催科百里齐民犹珥笔男儿遇事难是圗猛士缚兽须于莬才髙政不较难易知公此去无趦趄嗟予仰韩如仰斗公亦登门及予否为言饥饿六年中两眼犹能记千首
　　送周可大守通州
　　丈夫忧国如忧身疴痒疾痛均伤生胷中百药寒凉明有疾一试真权衡我观周郎真豪英落落磊磊通而清少年志欲天下平夜光无因匹夫惊万卷堆胷兀相撑尚论千载欣谈兵不堪北首瞻神京抵掌不平中屡鸣老来符竹防新荣捧檄正须堪一行舌翻衮衮倾波瀛察讥之説何铿鍧龙头悦怿意若迎领畧健论心为倾朱轓好去方北征黄堂暇日烦经营老狐恋恋巢穴成两雏兢鬭夸纷争料公志畧须纵横边尘一洗诛长鲸片言定可攻聊城覆巢熏穴无余氓牢盆细务毋太萦簿书期防母留情只今了却功与名大副昔年梁楚声我来踪迹水上萍与公相望防连甍交情契合逾弟兄颉颃上下相嘲评有时立论披腹呈彼此浩气俱峥嵘公今事业行轩轰我懐礧磈方聋盲愿公不负忠与诚归来濶歩名公卿愿我百念一羽轻公乎访我惟岩耕
　　送王齐卿教授造朝
　　江浄孤月寒山空野梅白我是天涯人却送东行客送君直上蓬山首莫忘西南困征取功名富贵不须多只把诗书垂不朽
　　寄中都故人
　　千山叠叠髙入天中有缥缈之神仙壁立烟容风虎卧林深洞启云龙潜长安诗翁有健笔蜀道客子无新篇尺书万里寄天逺万一故人曽我怜
　　用杨诚斋韵题吴梦与集
　　大钧落落元无钩百尺空卧元龙楼天生斯人竟何用摇笔仅可供眉愁诗人惯作惊人语富贵迫人嗟防许世间万事要其终只今此道犹能东
　　陈日华删定读书林
　　雄编已汗南山竹对坐松篁夸鼎足犹嫌官事作痴儿故向书林巧徴逐苍龙宛转鳞之而此君寂寞清且髙晚来鴈鹜无人进又报明公欲变骚
　　题王顺伯秘书所蔵兰亭修禊帖
　　永和九年暮春日兰亭修禊羣贤集含毫欲下意已先媚日暄风佐摇笔当时一笔三百字但説斯文感今昔谁知已作尤物防流传人间天上得天髙地逺閟不示仅许一二翻摹勒忽然飞上白云俱径入昭陵陪玉骨识真之士已絶少真者一去嗟难覔纷纷好事眼空只把残碑慕真迹萧郎防去明真赝定武传来差甲乙如丁如爪辨形似不丰不露分肥瘠人亡无复见风流漫费精神疲得失临川先生天下士古貌古心成古癖捜竒日富老不厌如渴欲饮饥欲食有时瞥眼道傍见倒屣迎之如不及牙籖轴已过三万集古録多千卷帙平生着意右军处并蓄兼収一何力赏音本在笔墨外何必此优而彼劣清波万顷浑一防明月一轮云半入是中元不碍真趣气象典刑尤厯厯知我罪我春秋乎政尔未容言语直我方随羣厚其嗜门户弗彊才仅立几年防捜政无那剩欲流涎分半席阅公善本三四五不觉长歌书卷侧羲之死矣空费公家九万笺安得斯人写金石
　　十月雪四白
　　夜来风絮鸣觚棱纷纷消息何频仍不堪十月已四白岂暇一嵗夸三登祁寒未必小民怨哭雪政恐樵夫憎穷阎冷市籴贵谷破灶湿苇烧层冰寒又冻诗翁笔清夜谁怜贫妇织人言宜瑞不宜多官放论钱不论日请君髙吟祈碧苍愿天今夕开扶桑寄语龙公且相卹忍待明年莫仓卒
　　效东坡从欧阳公咏雪体不用盐玉鹤鹭絮蝶飞舞为比不使皓白洁素等字
　　楼头一夜寒声促但怪重衾惯藏六小窻起聴枯叶鸣更觉凝寒透肌粟乃知龙公修故事幻作轻细巧翻覆搏空积势欺檐楹过眼随风满坑谷云涛衮衮浩无际顷刻庭前三万斛小山爱我已霜髩老尽苍崖垂布瀑儿童爱雪不爱身堆削形橅笑盈掬风梢嫋娜困无奈一一扶头恣敲朴我来苕霅四寒暑破漏怜渠数间屋无人推户起僵卧漫把清风继前躅寒炉夜拨终不熖冻笔呵吟已先秃人间忧乐有定分隣家乃奏琵琶曲回飚落屑防翠袖纷纷花映花奴肉杜陵老眼不禁寒只有诗筒再三读请君早办雪儿歌唤取诗翁醉醽醁
　　雪中简林子长
　　玉沙飞堕何衮衮一夜青山损顔色此山底事厌青姿故学何郎轻傅粉晓来窻户何人开僵卧欲起惊皑皑微风淅沥卷还起片片直上双毛来扁舟賸欲敲邻屋料得羔羊酒初熟琼瑶欲尽不可留梁园歌吹须君侯
　　巫山十二峯二十五韵
　　巫山磊块山林姿一邱一壑贪成痴寸峯拳石瞥眼过张皇攫覔惟忧迟东南佳山多秀丽就中所欠雄与竒饱闻巫山冠巴峡竒峯十二相参差昔年图画常一见欲见此山无路之扁舟西泝上三峡千岩万壑争追随终朝应接已不暇心目洞骇俱忘疲蓦然钟鼓髙唐上峯峦二六排旌旗一峯霞彩迥在望一峯展翠开屏帷【望霞峯翠屏峯】无心出岫云吐色偃盖平峦松并枝【朝云峯松峦峯】仙踪鹤驾羽衣近坛石瑶台阊阖低【集仙峯聚鹤峯净坛峯上升峯】白云一起凤皇下清泉四合蛟龙嬉【起云峯圣泉峯栖凤峯登龙峯】羣峯角立变态异一一大巧乾坤为外堪击拊试声律中含造化分四时天下名山亦多矣未有列岫竒如兹九华一景固天巧惜与江流相背驰南北两峯喧众口妆抹却恨同西施何如此峯无限好行行列列临江湄烟云漠漠出寸碧风雨时时横黛眉舟人渔子漫回首骚士墨客劳支颐我来穿水入天去貂裘章甫生尘缁昻头见此大竒特跻攀不上空嗟嘻吾将欲访三岛登九嶷上蓬莱道山之壁絶泰华终南之嵋飞鳬去舄啸沧海却来巫峡温前诗







　　东塘集卷二
　　钦定四库全书
　　东塘集卷三　　　　　　宋　袁説友　撰五言律诗
　　喜晴放海棠
　　春日海棠早媚云开逺岚醉容犹未足睡态已微酣嫩緑干枝衬殷红一防含东君真有助落笔为渠谈
　　常通判惠虞美人花亦名双鱼儿花
　　好景无穷巷名园有异姿春今十分好花又一畨竒比目红绡结双鱼碧玉枝孤窻还遣伴空忆美人词
　　盆池荷花
　　根向盆池束华敷菡萏丛细擎深院宇低袅半窻风蘸水凝绡翠当轩试脸红化工虽力浅犹折小莲蓬
　　石上玉簪花
　　根齧棱棱石香衔寸寸心误人猜落蘂眼拾遗簪掬水滋繁种柔枝倚短岑清姿浮玉润不受暗尘侵
　　植花于假山
　　岩石棱棱巧盆池浅浅开空山初幻化方丈小飞来屈曲清泉溜参差细草栽只今山在眼着眼便徘徊
　　石上水蕉
　　傍石根斜缀澄波叶半舒气涵流水润冷彻内心虚带月轩窻外凝蓝雨露余慿将摩诘画雪里细寻渠
　　和林子长种菰韵
　　城郭千林静菰蒲二顷宜移根元不费殖利已先知仅脱黄泥贱相从白玉炊平生惯藜藿于此羡耘耔
　　屋后植竹
　　穏袖三年手新锄十丈园傍山移早筀扫径斸孤根琐碎梢头影凄凉竹外村可人风月地头角见龙孙
　　丹桂
　　月窟分僊种人间识此花十分晴殢酒一抹晚呈霞晓镜匀丹脸香肌挹绛纱相看秋色净独映夕阳斜
　　水竹
　　拳石环清泚龙须细屈蟠两峯低峍崒一簇小琅玕宻叶风前影疎枝水底寒相从此君尔着意问平安
　　杨梅
　　酒着圆腮重珠联细叶芳绛纱笼蜜颗朱粉皱新妆色渍桑间椹甘传荔子浆轻酸认梅种草木有他杨
　　莫子章惠蒲萄
　　惯病冝秋早分甘荷嵗寒骊珠初压架马乳又堆盘酒美夸重醒书成欠百端不须烦广利移种长安
　　谢周唐卿分惠宣棃二首
　　啄木门初扣分甘味占髙风标夸饤坐津润忆流膏賸受千梨户寜辞五藏刀一杯须领意老欲为渠饕澹澹夕阳逺行秋塞鴈髙卷舒连夜烛长短几檠膏贫岂嗟悬磬家犹及卖刀藜肠惯羞澁更觉近来饕
　　周可大惠昆仑桃
　　秋雨成萧瑟缃桃辱记存品髙来禁籞地逺想昆仑幸有千年实愁无五石樽欲修琼玖报素手愧空言
　　谢侃老惠乳糕
　　多病柘浆酒闲愁梅雨天婆娑清梦防剥啄好音传怜我虀盐薄从渠乳酪鲜莫嗟闻道晚着意问师禅
　　尝顾渚新茶
　　碧玉圑枝种青山撷草人先春迎晓至未雨得芽新云叠枪旗细风生齿颊频何人修故事香味彻枫宸
　　惠相之惠顾渚芽答以建茗
　　一室环三径诸郎读五车山髙空锁翠涧濶自流花辍我闽山焙酬君顾渚芽书来惊嵗晚老去各天涯
　　鬭茶
　　截玉夸私鬬烹泉测嫩汤稍堪肤寸舌一洗苋藜肠千枕消魔障春芽敌劒铓年年较新品身老玉瓯尝
　　遗建茶于惠老
　　东入呉中晚团龙第一匳政须香齿颊莫惯下姜盐笑我便捜搅从君辨苦甜更烦挥妙手银粟看纎纎
　　沈无隠国正惠殿庐所赐香茶
　　公论归吾党平生只故人近书时遣况旧雨日相亲茶辍闽山贡香分御府珍须公文石陛回首霅溪濵
　　谢呉斗南教授惠贡茶
　　我愧周行乆君方戴席重一缄驰素玺五玉卧乌龙滴雪浮瓯浅濡香过齿浓欲酬新句好官事正填胷
　　谢叶秀州惠酒
　　雅况尊罍重髙情翰墨余寒窻半杯醁老眼数行书旧雨故人少因风来雁疎君侯独懐旧一嵗几相于
　　晚春过雨
　　酒恶病成恼春深愁转加园林三月事风雨一庭花燕幕自相语蜂屯争趁衙傍栏迎霁色溪上几人家
　　梅雨逾月始晴甫两日复大雨
　　猛作连朝雨愁添一尺溪頺云惊满坐涨水急平堤泽国几成壑田家未半犂闗心独朝暮刚认勃姑啼
　　和林子长池上听雨韵
　　逺浦鸣疎雨平林送落晖霏烟青栁暗晚霁白鸥归触目懐心赏慿川念昔非池塘消息近一笑莫身违
　　归舟遇大风雨
　　客里才三日归来仅一程片云天外立短棹雨中行小却黄昏路犹须半夜晴春光又零落防子不胜情
　　夏至日雨
　　烟千岩木溪明一带楼片云封旧恨急雨罥新愁节又匆匆过诗从轧轧抽病躯无耐暑老鬓不禁秋
　　暑雨
　　猎猎蒲欹岸斑斑藓渍墙檐低泣蛛网叶落溅蜂房西嶂暮凝色北窻新送凉晚来池上过风擘藕花香
　　溽暑雨后
　　多病愁如许催人暑奈何檐穷风有限云薄雨无多浪卷连村麦珠旋小叶荷炎凉苦多变四月未清和
　　雨中即事
　　夜雨恰一尺新秧髙九分烟深数峯暗涧急满山闻苍蔚添新翠溟蒙蔼暮云田家方乐嵗泥淖也忘勤
　　喜晴
　　梦防窻全曙儿童竞报晴层云擘轻絮飞鹊噪新声一水长天静双溪万橹鸣傍檐聊覔句乐处漫蝇营
　　乆雨霁后见月
　　涨水横侵屋轻舟半宿溪竹风千影乱帘月一钩低鼠黠欺残照鸦啼识故栖余樽才稍稍薄露已凄凄
　　暑夜得月
　　风搅桐声碎蝼鸣鼓吹长半山蟾吐影一水鉴浮光冷碧迎秋色清飚借乆凉不堪鸡唱晓归枕报朝阳
　　登屋后城
　　笑傲愁如失登临酒半醒故将双眼碧割断半山青土沃差宜竹城髙未着亭可人东郭外绡翠舞娉婷
　　双溪亭
　　源委萦苕霅乾坤接水云半天孤月照两派一溪分日落虹垂影鱼翻縠断纹烟波岂无义【邦人谓双溪为无义水】泾渭固难羣
　　题小隠九曲亭
　　小隠前山入空亭往事忙放泉杯曲水环坐客流觞雅不寻丝竹归冝釂酒浆山阴莫专美更数水云乡
　　题墨妙亭
　　茧纸竒踪絶龟趺古意长怜渠风雨厄为尔屋庐藏寂寂闲庭静迢迢永昼忙伤心三废碣犹识汉文章
　　白苹亭
　　苕水夸空阔苹花笑泬寥【白苹今无有矣】楼台溪上女杨栁岸邉桥凉月明烟渚春氷称画桡晚来鱼一跃带雨识鱼跳
　　北园
　　菡萏暑风晓芙蕖秋露时青山无限好明月故相宜雨长穿城竹湖深隔岸池春堂夜留客举首问南箕
　　水西叶氏园【石林之后】
　　风月欲在眼园林须傍家崚嶒飞翠巘飐滟舞绡花门近山光入堂深树影斜犹将小西景更为石林夸
　　俞氏园
　　好景环深院名园得故家楼髙春带月池曲晓催花亭着城头穏溪浮眼界賖成阴虽嵗月老树看槎牙【霅川名园圃惟俞园嵗月最乆】
　　王氏山居
　　豆粥通幽径松杉蔽野门眼空楼外碧身落洞前村荷静风岩晓梅开雪月昏环山书未卷林薄鸟声喧
　　六客堂
　　山水呉兴窟风流一代雄满城溪月里六客笑谈中玉骨埋黄陌云书挂碧空【六客堂东坡所书也】声名百年旧无复二三公
　　碧澜堂
　　照影澜飞碧临深雨过凉夜横千櫂月冷浸一溪堂鱼跃翻寒藻鸥闲戱夕阳百年数行客几度落危樯
　　题顔鲁公懐忠堂
　　羽化仙家乆祠严霅水东一身终许国千载独懐忠徙倚丰碑旧瞻依古像雄堂堂祭如在从祀有坡公
　　慈感寺
　　门迫沧浪水堂深泰华莲光芒珠一粟相貌佛诸天【寺藏蚌珠具罗汉如来相】树老半无叶僧闲谁问禅雨旸须大士泽国屡丰年
　　逰慈感寺用壁间赵安石韵
　　薄俗冷还暖余年春复秋诗穷无限意身老半生愁饱睡书慵展居闲客强畱功名羞镜里白发奈盈头
　　慈感寺放生
　　生灭成宗刼慈悲种善因纷纷嗟蠢动一一付波臣物我形声异人禽爱恶均不堪明月夜小艇掷丝纶
　　慈感寺四月八日浴佛防
　　一刹传经地诸天诞佛辰犹将清净水更浴涅盘身居士应无垢菩提各有因要须慿苦海万里涤情尘
　　同周可大莫子章同逰证通寺
　　好友频相过闲愁一笑忘逶迤萧寺径淡薄老僧房饱饭溪山足空门日月长归来懐妙语心地转清凉天寜寺有白石曰卞山脚石上多名公题识
　　隠隠来岗续沈沈土脉萦一峯庭下立十里地中行石脚犹依佛山腰恰近城摩挱嗟嵗月风雨几题名
　　侃老舍天寜寺往逰何道二山二首
　　拍手笑无语挑包去不还行行余一鉢厯厯上诸山明月随方照孤云任意闲猊床待师处猿鸟撤松闗飞锡真防戱论诗解往还一声狮子吼十里道塲山緑竹静无语白云长自闲赵州应路滑无复叹间闗逰清凉寺逢説命者傅防云帅垣星照西方
　　奔走才千里辛勤説五行星躔初下照君命趣东征万壑乾坤注千艘日夜横江山看不暇此役快平生
　　岘山塔院
　　野寺埋荒草浮屠出近郊松声来葆乐竹影乱旗梢地僻钟鱼响庭空燕雀巢断崖流涧逺隠隠下山坳
　　送惠老往住上方
　　又作西山去潮音鼓一通丛林推此老诗社得诸公着眼浮生外冲风逆水中殷勤三请已此意不雷同
　　过富池庙
　　祀典名称重神灵逺近闻陈牲共豕一裹饭集乌羣水旱忧民切江山防国勤丹诚祷祠下不敢事虚文
　　霸王庙
　　志大无遗策天亡有愧心威棱空炯炯祠殿独阴阴木秀千年古溪流万折深江东父老意羯鼓奏新音过三山矶有庙祀李氏女尝以诗托之过客梦中江神曰逰奕将尝求经于陈惠公得防司迁职
　　矶到三山峻涛奔乱石濵吟哦灵女庙逰奕防江神古往人何在幽防事已深平生仗忠信持此问天津
　　访赵王北园荷池
　　小熟乌程酿重逰习氏园乱蝉依栁噪疎雨趁荷喧短棹双溪静轻鸥一羽翻青山满归路新月送黄昏
　　过邻水县横碧川
　　一水横空翠羣山送逺阴临流新栁媚隔岸小楼深五斗渊明米朞年子贱琴可人山水县莫倦读书音
　　出东城观水
　　浩荡东城外微茫病眼开烟颿一鸟过云挿乱峯堆緑水漫漫去青山衮衮来飞边双鹭没天末晚风回
　　骆驼桥
　　家住水云窟路分苕霅溪天髙横蝃蝀水阔跨鲸鲵卷浪去还却行人东望西帆樯惊嵗月桥柱几人题
　　甘棠桥
　　波入南溪緑荷薰夹岸香一川虹倒影百步带横塘【邦人为桥如腰带形】舟傍桥边栁鱼惊月下榔人亡遗爱逺谁复赋甘棠
　　舟行夜过甘棠桥
　　逺鼓三更急长虹十丈低影浮氷鉴月身渡玉壶溪画烛人应醉桃源路肯迷疎星与残月防防下玻璃
　　舟泊竹篠港夜坐诵后山诗
　　沙岸人归后船窓月上时霜风竹篠港灯火后山诗嵗晚羁懐恶江空熟路迟邻舟一樽酒不使老夫知
　　舟发黄州连日遇逆风泊赤壁
　　赤壁矶方到黄州路未遥辛勤四十里防涉两三朝戢戢牛羊下闲闲鸥鹭骄忍将今嵗月容易客中销舟遇逆风有叶舟坐二小儿以一竿挂二笠代帆而来
　　小艇浮孤苇垂髫识二童巧将双箬笠快夺一帆风去去渔歌里翩翩麦浪中呉儿惯浮浪早已逐飘蓬
　　舟行邂逅别呉子明郎中
　　杜宇催归急青山送客忙去帆辞断港过眼接危樯亲戚五年别尊罍一笑长山西堕残照不忍酹离觞
　　庖人舟以风殿后早饭不继
　　帆蓆搀前去炊烟落后陈一杯羮已饫方丈食何因自分贫兼客休嗟愁杀人江风吹送穏晚酌待频频
　　舟中懐稚子
　　逺浦三更月春风一夜程平生惯安静多病怯征行急橹夸先后连山防送迎闗心小儿女幽梦落东城
　　观渔舟得巨鱼
　　猛作修鳞想观渔忆故濠横舟排雪浪敏手夺银刀过熟偏宜酒余鲜更带糟忍穷须忍口老矣为渠饕
　　舟过七里店迓客
　　涨水一篙足环山七里长维舟横畧彴惊鹭入菰蒋话旧人俱老相嗟鬓各霜年来慵不出犹未免迎将舟中酒味酸许深父漕使以家醸来亦不欲受
　　樽酒称台餽牢辞以例陈独醒心已醉不饮意如春凝望嗟陶令夸醒笑伯伦兼金有前训寄谢白衣人
　　月河
　　路转双溪曲河湾一迳通清秋杨栁月落日芰荷风直抵濯缨水当前文笔峯满城佳气聚擢秀美羣公
　　练湖
　　练湖四十里往往半徐州巨浸膏千畆余波济万艘回旋迷宿鸟浩荡狎飞鸥父老相迎问犹懐旱暵忧
　　入淮
　　桐栢分源逺清流接泗濵于何号边境不忍问淮民北顾闗山在西风草木新天河如可挽吾欲洗边尘上官桀诈令人为燕王旦上书言光疑有非常臣愿归符玺宿卫察变上曰朕知是书诈也后桀燕王等谋废立事觉尽诛
　　燕国归符玺将军有谤书君王嗟诡诈党与悉趦趄白日中天照浮云扫地除狂谋身一败邪骨满丘墟髙庙灾董仲舒推説其意稿未上主父偃候仲舒私见嫉之窃其书而奏焉上召视诸儒吕步舒以为大愚下仲舒吏当死诏赦之
　　老学推占后奸人媢嫉初懐私真诡计候见窃成书猛欲挤贤辙寜思戒覆车那知一回首身已毙诛锄文帝登虎圈问尉禽兽簿不能对虎圈啬夫对甚悉上拜啬夫为上林令张释之曰今以口辨超迁恐天下争口辨无实遂不拜
　　辨舌机锋鋭言簧巧意倾一闻贤者议众鄙啬夫名利口宜深戒违顔愿力争须知黙化帝已乆躬行文帝议以贾谊任公卿绛灌冯敬等害之乃毁谊曰洛阳年少擅权于是天子疎之以谊为长沙王太傅
　　诸老谗言入长沙逺地留一闻天子议众嫉少年谋自堕奸谀术谁寛痛哭忧至今言绛灌犹为孔门羞张汤治狱皆穷根本上欲释严助伍被汤曰弗诛后不可治巧排大臣益见尊任后以怀诈面欺上使使簿责汤汤为书谢遂自杀
　　最是慈祥日为臣惨刻闻弯弓屠善类刺骨见深文流毒嗟苛吏伤恩负此君不知惭簿责一死尚何云遇张玉叔荆漕自潼州易节来言蜀人两载前以制帅相期矣
　　上愧三朝老深惭四蜀民君恩无语报世事有前因叱驭寜论逺扪参敢爱身但思强健日归计莫因循
　　孟子开宰余杭二首
　　畿邑三年令先声百里春公朝勤恤隠吾道足亲民不作劳人想犹堪发刃新从渠清俗论峩豸已知津得友寜论少登门不愧迟交防今有几襟抱独相期笑我方椎钝如公政骤驰我今怀旧意不敢爱于诗
　　武康县治松桂林二首
　　松桂论交乆诗书造道深犹于官事日不忘嵗寒心此地赓酬句他年蔽芾隂男邦有佳政应促诏纶音诗竞山川秀亭随草木新歌鲁言偃吏隠汉梅真淇苑雪霜广寒宫殿春相望不百里一苇要身亲
　　遗云液新醇花胯正焙于制幕
　　彦聚有英伦公余无杂賔一樽云送液寸玉雪先春浮蚁酒中圣团龙天上珍遣之陪幕府聊以欵车巾
　　曽同年南仲至自徳清二首
　　嵗月飞梭疾交防旧雨疎故人欣戾止之子最相于话旧须樽酒奔忙缺饭蔬不酬千种意空寄一行书老去慵驰骛诗来慰阔疏吾庐聊复尔仁里盍依于乞米惭书帖呼儿笑撷蔬强吟须撚句博得玉钩书
　　和同年张唐英懐弟晋英韵二首
　　旧学知何补丹心早已平过从欣故侣慨慕熟英声笑洽愁肠释诗来俗眼清君家好兄弟何愧洛中程嗜利终羞澁论交愧懒昏日髙忺闭户客至倦迎门多谢铿金语来如挟纩温穷年得佳友花栁乐村村
　　和张思济县尉韵二首
　　作计寻山径论交独两生相过真有意多病只垂情老怯终年别诗烦一夜程懐思几秋梦月落晓溪横书债频年积舟行一水期稍吟秋夜雨不尽故人思正为才髙累寜论事了嗤相忘心屡折落笔更蜚驰
　　和唐英韵
　　客乆催归驭愁牢爱大杯骊驹勤咏叹行李尚淹回皇甫有书至盖公何日来巾车莫濡滞祗此趣盐梅
　　和丁端叔九日韵
　　风雨重阳候旌旗五客逰清樽烦卜夜归鬓但惊秋薄暮霭云散倾城终日留晚楼东望际萸菊故园丘
　　和人怀归
　　宦海风波恶穷途故旧新匹夫犹按劒夜璧莫投人狎水舟沈羽防城口累身归来老丘壑一笑乐吾真
　　和林子长家庭韵
　　诸郎方竞秀兰玉谢庭家国士无双誉蟾宫第一花侍嫔歌采苢笄鬓绾堆鸦已办如椽笔绵绵赋瓞
　　和惠老自上方来住广福寺
　　嵗晚逢三友身闲爱一丘喜闻孤锡至又向白苹留失笑拈花手无人野渡舟个中须具眼着语待公酬乡人徐辩道见过自云有升平遗策当挟之西逰乞诗祖行聊作一首
　　乡翁初识面独往定何如客舍风霜急权门韦布疎北书应有犬南食尚无鱼身外祗遗策苍苔空故庐
　　故人爽贷粟之约
　　小泊渔舟晚春风燕子回从渠三月约误我一舟来风雨故相厄溪山犹可陪人生竟何有此抱向谁开
　　谢王进士惠近作
　　秋入淮乡老风连塞鴈悲一书烦故旧七字更新竒我已归颿日公方客馆时天涯每相遇不敢爱于诗
　　谢李兼善书库寄近作
　　笔下陈无已香分一瓣竒有孙今见嫡得髓政忘皮怀旧书来曰惊人语妙时犹思频咀嚼咽子百篇诗
　　谢赵周锡制干和篇
　　甫掷抛砖句俄惊翻水成源泉夸敏思击鉢噤无声白玉雕镌巧黄金煅炼精我惭非腹藁不复敢披呈疑独学録屡过仆言诗又遗以成编盖区区毎有意于此而拙无佳语为大恨因作鄙言奉报
　　初闻富经术颇复事风骚作者意不尽斯人才已髙大编来警策短发对爬搔好语逺相避独怜曽几遭
　　泊金陵得仲元书
　　亲戚不忍别弟兄那可离枕边鸿鴈信天外鹡鸰诗老大须长健音书莫较迟今朝万金至无语不成思
　　兴化吴宰商卿来书
　　百里报消息一缄劳寄驰但知怀旧切犹恨得书迟儒者可言政懐邦当易为问君安否外别后几篇诗
　　读书
　　宦牒刚驰逐篇章半扫除稍寻无事日重理旧诗书笔砚寒灯寂轩窓昼景舒政须堂下问糟粕意何如
　　持课
　　梦接三乘境香胜一炷薰风牕独趺坐鸟雀听声闻目想金刚防心存贝叶文稍蠲烦恼毒天雨看缤纷
　　周可大携子入山读书
　　一日不觌面三秋应动心刚闻将子去又惯入山深饭饱羣书乐窻闲万竹隂扁舟才十里得得要相寻
　　训子
　　投老寻三窟传家只一经呼儿亲料理开卷熟叮咛我已头居白谁堪芥拾青颇懐兰与玉长忆谢家庭
　　展扫先茔
　　寂寞千松老萦纡一水通重来惊鬓雪遗恨满春风拱木人何在伤心泪已穷羇懐不成寐月落半山空
　　展扫先茔省伯氏用前韵
　　久作弟兄别相看笑语通寒窻酧酒夜落月对床风志得寜论晚名髙不畏穷君看天下事一一漫雕空
　　闭户
　　户屦无人满庭罗尽日张闲窻书白羽清梦熟黄粱瓦瓮苕溪渌铜鑪柏子香出门本无碍穴惯深藏
　　曝书
　　红日庭初熭青编手自摩乌踆浮竹简鱼蠧阳和眼恨频催老书惭未触多相看不相弃同老故山阿
　　试砚
　　断璧推良质寒窻足雅供防分鸜眼秀色渍马肝浓岩浸端溪月纹藏古歙峯可怜方寸石笔下几迎逢
　　治药
　　药采人间足方从肘后参年来医罕问老去病多谙风雨关淫疾刀圭辨苦甘君看不手犹败越人南
　　理发
　　拣发亭移昼临风手独搔愁添丝几缕老怯鬓双毛自叹头颅薄空懐胆气豪年华莫相逼疎栉已如缫
　　懐仲子病目
　　秋日家乡逺西风去鴈迟小儿应药喜老父数归期昨夜三江梦今朝五字诗至情如饮水冷暖自深知
　　家信报仲子目疾已平用前韵
　　岘也平安久书云传遽迟意寛千里逺归更一旬期眼过无非景身闲足可诗江湖终欲老鸥鸟已先知
　　有感
　　万事縁憎爱孤衷只惷愚归与乖俗好老矣误时须举世冲霄鹄何人滥吹竽穷通一不问无复鬼揶揄
　　偶成
　　老眼慵开阖闲窻独欠伸梦残亭过午漏永箭浮申黄卷卷舒足黒甜滋味真生涯惟一枕百虑不关身
　　灯花
　　一防寒釭照楼头夜鼓挝报人初缀玉戱我只空花身已遗荣辱灯应误逞夸焚膏畴昔事墙角几檠斜
　　自适
　　有地容投老无田解赋归浮生几朝露活计一书帏闲只诗添债愁应带减围人间翻覆手莫怨是中非
　　絶粮
　　旧索长安米今无负郭田平生一饱计嵗晚百忧煎漂母今何有王孙空自怜日髙亭欲午寒屋灶无烟
　　淮白
　　未识淮乡味饕馋老不衰及兹秋水涨已食小鲜肥众口虽难美饥肠本易为岂无鲈鲙好物以罕为竒
　　古镜
　　老眼羞看镜华颠怯半霜栖迟勲业晚孤负嵗年长月透光深杳花摇影颉颃衣冠从尔正不趁晓来妆
　　景山寺古鼎
　　小憩山前路清谈得道僧爱渠惟一鼎持此供三乘制作前无古摩挲喜不胜兹逰真可乐着句忆吾曽
　　灵壁蹲石
　　几朶连峯峻千年古镜浮气分灵壁秀声逐泗濵流笑我成孤影从渠老一丘山川多胜地击拊叹中州
　　洞庭立峯
　　絶壁横翔势当轩伟岸姿一峯云欲下乱藓雨频滋独立霜寒耐衔空月影筛缅懐黄石事犹想谷城时
　　玲珑山
　　颇怪玲珑景浑疑雷雨穿灯分岩下径目骇洞中天傍磴莓苔合环山草木鲜白云时欲下烟锁闭神仙
　　与副伴王领卫论奕象
　　轻兵三十二一着见安危疋马渡河日单车驰敌时棘门漫儿戱淝水付枰棊小试平戎手将军更出竒
　　扇画雪景
　　杖屦祁寒里林峦幻景同生绡明月影淡墨老霜丛防染三冬雪招邀六月风呼童小挥手残吹袭帘栊
　　壁画竹鹤
　　风月寒窻寂丹青半堵开南墙看俨立华表认归来邈想风声唳求栖鸟雀猜雨余新着色防防上苍苔
　　卞山石林
　　物是人非旧堂空语不譍千重云夭矫百态玉崚嶒断壁苔封径悬岩树挂藤搘頥重覔日犹记昔年曽
　　午阴小饮
　　草树涧边青人稀自掩扄阴沈端午水晴映半天星倦枕敷横榻枯藜傍小亭谁知一杯酒小醉不嫌醒
　　和惠老元日立春复雪韵
　　一声春正晓雪里荐新年揽镜星霜久催人嵗月迁化工原著意物态漫争妍我老心尤逺居闲觉地偏
　　归自郊外遇雪
　　细雨初收脚飞来已溅身固应宜瑞雪未必困行人酒里寒犹重吟边语未新更怜渠白叟呵手诉车尘
　　和某提举喜雪韵
　　冷彻狐裘薄风团栁絮堆雪先迎腊至梅怯后时开晓色连山老年华两鬓催浮生惊节物谁与赋归来










　　东塘集卷三
　　钦定四库全书
　　东塘集卷四　　　　　　宋　袁说友　撰七言律诗
　　元日立春
　　春入帘帏线几添更随桃茢快新瞻晓看宻宻轻丝堕晚作纎纎细雨兼可喜田家余谷粟也应泽国饱鱼盐年丰更乐歌化知是曹装渐趣严【令尹以今夏受代】
　　元日得雨
　　知时膏泽下新正便觉欣欣物意生细雨寒梢半檐滴单床孤梦五更声两年元日嗟萍梗万里殊乡付酒觥不似斗杓容易转只今迎嵗指东城
　　惜春
　　不缘雨雪不缘风九十风光半已穷嫋娜熟眠杨栁緑天娆浓醉海棠红客懐不直韶光好诗兴犹因景物雄投分东君未应薄乞花偿酒强迎逢
　　梨花
　　东风日日防征衣野阔林疎四望奇景物賸供行客眼梨花更索老夫诗登山趁得春三月带月犹看雪一枝七日崎岖三百里倡条冶叶故相随
　　和杨诚斋春雨韵
　　十年此袂与君分一笑楼头日过晨真个愁来真似梦不因诗到不知春云霄元似非关我风雨何须故恼人犹得吟边慰懐抱絶知膏馥乞诸邻
　　早行遇雨
　　约得东风二月春稍陪孤櫂晓溪行酒能寛我三更梦雨不饶人半日程愁对梅残初话别懒看桃艳欲欣荣红尘未踏心先退不是宵长故独醒
　　四月雨应祷
　　夜半溶溶四面遮云峯推起阿香车只今陇上夸多麦谁为丘中赋有麻喜见緑针初刺水笑渠青笠趁烧畬偶然精祷诚非昧应有欢娱田舍家
　　赵再可邦君六月雨应祷
　　长夏何堪日日晴徳音优渥遍羣氓黄堂少试为霖手赤地今传喜雨声诚意自知关善政天心正不逺人情四郊已报田家语一饱应无百计营
　　祷雨于保福寺是日大雨至
　　常旸为虐势流金稽首长松屈临一佛等慈清苦海众生度厄浴甘霖沛然而下期中熟可以无饥免大祲好雨防人愁抱释退思畴昔尚熏心
　　和赵成子提干喜雨韵
　　一天膏泽下民区此意拳拳敢自居欲冩呉歌夸嵗好苦无杰语愧才虚稍留佳客聨珠履共酹余觞笑麴车试问苏州两年熟岂无名笔作【去声】农书
　　十年三已冒为州每每于民有旱忧午听雷声鸣屋角晚惊雨脚压云头及时三日为霖好为汝千箱乐岁求欲办一椽名喜雨愧无老笔赞宸旒
　　和子西喜雨
　　战龙卷水动诗兵着语才非喜雨亭但得云秔香颗颗不愁霜发短星星秧针刺水轻浮緑麦浪翻风半挟青只愿年年饱忧国庶几万里一心宁
　　鄂渚得雨
　　江头一夜水鸣艖江外欢声百万家已报主人诗满袖更夸使者雨随车支离田父烟蓑湿辟易炎官火伞斜一望阿瞒狼狈地村村刺水透针芽
　　连雨
　　一月长晴窘漕渠更留残暑要驱除飘风也解终朝久骤雨新添二尺余但觉天公真有意不知民力已潜纾田家是处均膏泽两岸欢吟使者车
　　大风雷雨
　　雷风一息到山西欹侧村花不自持际晚甘霖如倒峡今年香雪可翻匙緑秧蘸脚元非揠白水齐腰不恨迟浪说随车夸故事但知忧国愿无饥
　　中秋无月
　　皓魄埋云未肯収佳娥寂寞为谁羞可怜数防不多雨误却一轮无限秋急扫妖氛天外去莫教防影暗中流终当永夜清如水我为停杯更倚楼
　　海棠
　　江行了不按春光江路欣看得海棠浅蘸深红丛蓓蕾细开浓白巧梳妆蜀花但鬭胭脂湿荆种新傅腻粉香行客纷纷正寥落为渠着语快飞觞
　　江行得水仙花
　　彻底清姿秀可餐柔枝不怯胆瓶寒三星细滴黄金盏六出分成白玉盘是物合陪僊子供何人遣傍客舟看山矾似俗梅偏瘦别与诗人较二难
　　和施徳逺双莲韵二首
　　老向尘埃度岁华不堪才拙负州家天公着意成丰岁地产无心出异葩乱翠绡中双晕脸抺青山外两凝霞何人欲采莲归去我有轻舟试一拏
　　政拙才踈祗具员也应和气到呉边乡来偶尔双岐麦今复申之并蒂莲颇觉园丁惊创见正须骚客赋新聨天休要是传消息得得装成大有年
　　迓金国聘使舟中逢玉簮花
　　扁舟伊轧乱秋声花下新凉暑不侵浓叶衬成螺展髻芳苞拆尽玉垂簪谁将茉莉评髙下未必清香较浅深把酒问花花不语防吟空伴小蛩吟
　　新繁县麦秀两岐
　　丰碑喜瑞熟摩挲后至深惭拙政多鲁国不闻三月治渔阳敢说两岐歌年丰今日鱼旟梦农兆前村鹳鹊窠又见东阡西陌雨倚楼遥望湿轻蓑
　　麦秀三岐
　　用过其才愧弗宜但于牧养要张施未应拙政才兼月森出来牟过两岐长短异形垂美穗青黄间色识新枝悬知瑞应由明主自是丰年属圣时
　　午晴观孔雀
　　异雀逢人正美观一鸣晴日傍栏干昂头未展云霄翼掉尾先摇锦绣盘危坐我方诗兴切薄寒谁伴酒肠寛世间最是羇懐恶犹得亭花着意看
　　沿溪转山入野亭小饮甚适
　　惜此青青一日春爱闲因得两三人放身度宻穷山崦随意居寛趁水濵逸饮不成愁淡薄苦吟终是喜清新物华时世相流转今古之间几窖尘
　　过霞山小饮
　　霞山书院醉焚香细雨轻隂见海棠春动旧懐杯酒后晚吹新恨笛声长或红或白花饶笑为整为斜草更芳寄语风光易尘土相看流转且相羊
　　张守招饮【是日王勉夫到明日严文柄之呉中】
　　春风吹作万家春谁得聨镳从使君防径问花同载酒深堂剪烛细论文王郎把臂簪仍盍严老呼舟首又分安得云龙随上下佳辰不复叹离羣
　　余应卿招饮
　　东门郭外七桐里知有宣州别驾家再世从游心自喜暂时觞咏语无哗平田寒日行孤鹜枯木凄风集乱鸦酒圣诗狂休问我淋漓颠倒任横斜
　　陈主管招饮【时纳妇】
　　鹊拳庭竹语频频忽有书来寂寞濵盛事许同花烛夜芳辰仍醉绮罗春璧聨香阁初鸣凤霞泛仙觞定脯麟更办归装攟珠玉一时人物各诗人
　　霞山叶学谕家梅下饮二首
　　嵗阑何地看梅花霜日新晴晚更嘉古观去寻寒士屋山园来近旧人家香传细宻闻仍久影倒髙深落又斜同是溪南闲澹者暂时相赏醉无哗
　　不待梅梢三两花任他酒薄漫殽嘉恍然灵运穿林屐妙矣王维入画家静听喔咿鸡唱晓明分疎落鴈行斜醉吟却是寻芳客借取残冬一笑哗
　　同子隆次公小饮
　　老境昏昏只醉眠不知门外艳阳天奚为有客携壶至又以闲人到酒边山路试登桃映日溪城一望草如烟春分花事今多少未觉心情胜去年
　　送彭世昌山台小饮
　　象山只在水西头云木犹髙瀑更流往事何能话师友时情徒与惜交游东风又緑溪边草明月还归天际舟白发苍顔吾亦老一尊台上洗春愁
　　登第一山
　　极目俄登最上岩秋风衰草塞云闲漫游江浙几千里今识东南第一山志士逢时宁恨晚壮懐有泪不须澘兴亡自古知多少天道何曽不好还
　　和南伯山行韵二首
　　日日登山复下山崎岖分寸絶难攀已无鱼腹江湖虑肯怯羊肠道路弯满目诗材供客子一杯醽醁染衰顔四方弧矢男儿事扪尽参墟莫畏艰
　　千峰踏尽又层坡冠染征尘不暇峩佳处赏心惟酒尔愁时引睡奈诗何憩亭尚逺日先暮脚力已穷山更多白发对山聊自醉如公自富郢中歌
　　游金焦二山至汲江亭用前韵
　　江山万里忆徐州十月迎风度小舟极目不知天外景乱云遥接水中丘此身五十昔未到着语再三今可酬欲把边尘聊一洗只今更吸大江流
　　过扬州平山堂邂逅许深父主漕
　　平生踪迹半江湖岁晚淮乡识旧都小却车尘行复止要看山色有还无关山回首嗟何限风景于人岂不殊犹得故人谈世事金城方略政堪图
　　泊姑苏馆
　　冲风挟雨到苏州赢得樯乌半日留岂是甘棠无剪伐浪持使节几经由羣观厎事多耆老一笑犹能认故侯回首齐云旧游处西山端欲送行舟
　　游沧浪亭
　　出门犹未识沧浪胜日能销一咏觞緑障千峦森羽防翠绡十顷飐池塘清谈杖履穷幽径归路篮舆带夕阳岂是此缨无地濯可怜长说簿书忙
　　和应宪使游沧浪亭韵
　　使星两两照前山笔下髙吟万选钱絶景政须终日欵兹游真可以诗传深林遇雨排清昼晚日迎风浸碧烟千载不浑亭下水俯栏犹得继前贤
　　和韩倅沧浪亭韵
　　平生公赏最岩居肯作痴儿失故吾正尔不堪尘满面为君何惜酒随车十年夜隔青藜杖【仆去馆已十余年】一日身游碧玉壶莫道欲归归未得买山作计定何如
　　春日懐钱塘西湖
　　只今春色满皇州料得西湖已纵游出郭竞聨城下骑循隄同上栁边舟恨无两翼从渠去曽有诸公念我不到厎长安风物外逺方何敢诧遨头
　　和董显之留西湖韵
　　开门喜得故人音访我浮生一旅亭老大区区惊岁月功名落落负簪缨有谁知已头空白举世如君眼独青羡子百篇诗在手湖山相望不胜情
　　和忠父于先生西湖韵
　　先生摆脱世间縁老去犹堪十万钱气节向来投匦意风流今识咏梅篇饱闻东阁抡材久未许西湖对客眠圣主如天懐谠论只今此席为君前
　　游武昌东湖
　　只说西湖在帝都武昌新又说东湖一围烟浪六十里几队寒鸥千百雏野木迢迢遮去鴈渔舟防防映飞乌如何不作钱塘景要与江城作画图
　　和赵周锡制干峡中韵四首
　　西陵峭壁路初经但见搀空两岸青天近下连苍玉嶂山髙傍涌翠云屏划开龙虎流三峡勅下雷霆遣六丁终日横风倚江转恍疑身世在沧溟
　　千仭山头更有山一山去后一山还林峦有路春回緑僊洞无人夜啓关岫列千屏森葆卫石藏五色像形顔举头待向峡中望见说青天近一斑
　　急峡髙流日夜东嵌空怪石浪穿礲涛喧滩口波翻雪云断山腰气吐虹几阵堂堂峯硉矹一泉滴滴水玲珑我行天下今将半安得名山如此工
　　絶景都忘峡路长江风时送野花香峯排玉帐腰凝雪泉溜珠帘乳滴房后日奇山犹续续而今伟观已堂堂雄篇曲尽形容妙满袖珠玑到旅囊
　　和同年成峡州韵
　　平生踪迹鴈门踦投老犹甘万里驰夜永尚迷行客梦晓来新得故人诗秋髙莼美念归处月白江清下水时此日此身无羽翼输君先去访鸱夷
　　过皂角林
　　南北城髙俯堑深过帆猝猝倦登临两山未逺洲渡十里俄惊皂角林坐想英灵犹炯炯眼看祠庙独隂隂塘村共说兴亡处笑指东河血未沉
　　和罗春伯奉常寄题稽山阁韵
　　公来只谒自周行脚踏稽山意逺翔叠嶂排云烟杳霭半天得月夜凄凉无言可状湖山好有客来时锦绣张厎事东呉声价重螭头椽笔冠文塲
　　游齐山用唐杜紫微韵
　　聨镳出郭疾于飞好景留人倦式微尽日山行惟所适夕阳堤上咏而归摩挲苔壁嗟前事徙倚岩亭惜寸晖空忆樊川秋影去为谁重唱缕金衣
　　泊沙市
　　雪浪云烟日卷舒去城逺近聚防居千年隄岸围沙市十里人烟半竹庐荆国平分荆水阔楚楼遥接楚天余江民日与波神狎只把涛雷当噏嘘
　　同莫子章方舟下溪
　　一舸相从下碧澜城南百里话更残絶知未减在家好政自不愁行路难舒望最堪诗眼纵忘形只觉酒肠寛归来颇讶山头黒果是西风一夜寒
　　顺风至采石
　　快哉真得楚王风钲鼓喧江四面雄但欲帆樯催上水敢辞井路傍西戎江空岁晚飞烟外人静霜明过浪中少泊山腰羌笛断一樽那肯为诗穷
　　过楚州用霍希文韵
　　夜入山阳鹢首东单车出郭更匆匆欲知势扼三江近政以城髙百尺雄此恨终天身未老何人抵掌气凌空连云细草秋风下把酒长吁问化工
　　被防徃许浦阅兵风雨中舟过梅里
　　浓云障日卧前山已觉林深寸歩难风雨于人本无意筋骸如我不禁寒小窻饱听喧江浪萧寺时惊落岸滩慨念兴亡千古事夜阑相对说江干
　　铜铁堆
　　过峡江铜铁堆由是分荆蜀界
　　千峯揷碧绕江面两石中分铜铁堆东岫附庸方崒嵂西山俨立更崔嵬悬知造物精神巧几误良工斧凿来万里西舟今蜀境安流到此莫辞杯
　　自常熟敲氷行舟半日一夜仅十里
　　到晓才通十里氷颇怜黄帽叹征行半篙不下风霜夜一曰之间水陆程无复穏时村路滑不胜危处断桥倾驱驰原隰皇华事筋力犹堪誓此生
　　周锡自蜀归浙
　　东瓯西浙两夤縁齐止金陵万里船风月醉中同客梦簿书丛里读诗篇懐归念我方投劾勇去输君已着鞭岁晚江空颿力满长安春好正朝天
　　送叶表侄归乡
　　枌榆离别几春秋作计呉中祗谬悠回首故园三叹息喜公归路两经由懐乡谁不思邱首游宦余方愧督邮千里相忘未归去家山时向梦中求
　　新河
　　楚州旧有磨盘河谓纡曲也乾道间濬而直之目曰新河
　　路转风回四面歌新河磨尽磨盘河一川涨碧分滩逺万栁排青夹岸多此日经行空叹息当年功绩未镌磨客游为爱潇湘楚五日之间一再过
　　荆州道中
　　硉矹奇峯绕复环淼茫大水枕前湾望迷荆楚山川外浮遍乾坤日夜间举酒欲吞云梦去倚楼无复利名干雾船风缆经多少老尽行人只此山
　　观潮
　　倐见江头万鼔催更闻脚底一声雷怒涛直欲浮天去急浪犹能带雨来岂但皇都夸伟观要令区宇絶纤埃灵胥勇志嗟何在共吊江山付此杯
　　闸柱
　　唐建洪泽闸旧基犹存两柱柱经丈余传疑云柱有灵凡舟过而误触之者能作孽
　　三丈围寛两木灵千年闸骨状如城扬颿欲过心先动击柱才闻念已惊东越梅梁犹逞异南城老树也为精昔闻求福木居士今向枯株免祸成
　　宿邻水县
　　酒余孤馆梦初回渐觉茅檐淅淅来夜半山前风荐雨晓来崖厎涧鸣雷賸添岗翠三分色呈出秧针一寸栽恰得乌云天外少鸎花无数恼人懐
　　绍兴府学斋宿
　　从容黉舍日西流浅饮犹看夜气浮小欵话时殊淡薄细论文处转清幽诸公学业方加锐一战功名要早収我了斋祠便归赋故园已作梦中游
　　释奠斋宿
　　云髙天白夜沉沉墙外谁家送逺砧有月林梢鸣翠羽无风窻下落黄金百年已老安仁鬓三径空懐靖节心病眼细书何龃龉短檠犹得对孤斟
　　和薛公叔留都城韵
　　年来更觉一身难却扫应须早闭关老矣壮懐空岁月归欤活计只溪山未堪鹍化摇而上肯类蝇营去复还白璧深藏有余地区区何必苦跻攀
　　和刘叔骥司户韵
　　不饮无何一味羶听渠七字辄欣然念非公子谁堪比可奈吾衰不待年料得诗魔排锦绣却从笔力褁山川兰亭若未归修禊更伴刘郎发秘传【闻刘将归山隂也】
　　和潘徳久韵
　　曽读桐江路上题斯文便合请君司向来呉防连朝语晚岁扬州七字诗忧世自怜闻道晚论心犹恨结交迟帆樯百里孤吟罢坐爱雄风约雨师
　　和陆成父韵
　　功名落落愧强年晚到淮乡意惘然问月髙歌聊自适吟秋苦思替渠怜据鞍剩欲夸驰骏酾酒犹堪醉击鲜坐对晴云浄如拭水光秋色正连天
　　和兼善韵
　　江湖踪迹厌萍游只有诗魔老未休平日故人谈语句朞年裹眼识风流自能作意闲中趣无复关心世外愁趁此百年身偶健为君一语竟须酬
　　和惠国博韵
　　平生心赏有髙踪更喜夤縁造化中语次欲传须栁子诗宗不愧是江翁无言可究称醇徳有眼能看拜下风共覩谢庭兰玉秀只今攀桂广寒宫
　　用呉知立韵
　　老去胷中句甚豪清风应笑我徒劳可怜官事何时了肯使诗盟取次逃剩欲论交思击节不妨饮徳要投醪如君岂是长贫者自古诗成得绣袍
　　呈浙西张提仓【张为鄱阳教官去已数月仆来为法曹曽见于此尝问讯所学】
　　老掾当年意已倾执鞭虽晚眼仍青绣衣公子初云汉璧水先生尚典刑负弩前驱容漫叟下帷覃思媿经催科欲付飜羮手照我山行定几星
　　入山呈孙使君
　　平生懒慢岂能刚身外微官似漫郎不怪闲居为消渇何劳多酌本醒狂【仆早衰多病畏人懒出每从使君饮輙不胜杯酌】雪晴欲试穿云履背冷仍寻曝日牀为想骑牛破山碧晚风吹笛野梅香
　　简唐英同年四首
　　春风已落百花中镜里空嗟两鬓蓬病懒未能禁酒困多愁元不为诗穷偶然贞曜生同世尤喜丁寛易未东聚散由来皆造化一篇我欲谢天公
　　早起孤舟掀浪中自怜老大要飘蓬风前索酒轻寒杀梦里寻诗始意穷帆饱急随山脚去橹回强趁水头东明朝已作扫门计未必堂堂舍盖公
　　书生懐贽大门中一见归来话小蓬坐喜情文浑不薄退嗟吾道岂忧穷更将儒术重熈载要使君心亦欲东若也铭勲在彞鼎古今何止一周公
　　旧言山色有无中今日环观在短蓬游子不堪归路冷篙师愁杀裹囊穷便回溪口风尤急欲到山头月已东赢得闲言扰诗社烦君更语主人公
　　丁端叔茶马防同年同庚
　　竹林賔主乐襟期并榜齐年两见之丙午同生虽共老甲辰笑我独为雌秋鸿社燕时难值桂酒椒浆醉莫辞半是天涯老行客耆英当继洛中诗
　　登蓬莱阁
　　痴儿官事苦相临每到蓬莱慰赏心一水萦湖连海去片云带雨入山深自怜老客从渠晚喜有诗翁到此寻中外升沉政悬絶强抽荒思续髙吟
　　馈春茶于制司属官
　　戊午新芽上蜀江表情未有敢先尝几年争鬭无双品万里书来第一纲水截龙章浮碾玉炉煎蟹眼试慿汤知君文字五千卷正欲冥搜锦绣肠
　　求酒于邵元实删定
　　骨相酸寒不足论平生心赏旧家村七年误索长安米百病几成楚客魂命薄不堪嗟分定官闲犹得荷君恩秋风一醉余疴殄须乞庄生五石樽
　　乞酒于林子长通判
　　衰顔得酒尚能赪笑我维罍耻弗盈无计青州几从事可怜白面一书生新篘竞说邻家熟好句惭无健笔成传语白衣人记取何须秋帽始关情
　　谢诚斋惠酒
　　褰裳乐得送迎翁遣句犹烦七字工颇识当年斤斧手却惭昔日马牛风平生杨敬惟称项晚岁侯芭只守雄便把黄封红客眼一尊已当百壶丰
　　馈虾腊弯鱼干于端叔
　　东西万里苦相望海物时来自故乡两眼尚能驱水族【水母得虾方能行】一弯犹解诧丁香【一名弯鱼】莫孤念逺勤将意且欲均甘未敢尝有诏知君便归去古人驿寄愿频将
　　和沈徳逺寄江鳐韵
　　粉身截玉慰渠贪浪迹泥涂遽着篮坐缺江生嗟不乐诗来东老谢分甘世间风味鄞江颊传里形容太史谈欲报琼瑶无一可移文空到北山南
　　橄榄来自嘉州
　　筠笼相逐到天涯喜见森森色正佳尚想红盐落青子未夸黄蜜挂苍崖眼中乡味催归梦足下跫音慰逺懐稍待酒残回齿颊余甘犹足助谈谐
　　岳大用寺簿惠佩刀
　　文阵谈锋不可当小恢游刄向朝行一夫敌尔嗟长劔十九人中见頴囊徐子身非逢季札吕防心已识王祥善刀我亦知藏去他日犹烦赐尚方
　　谢梁饬父通判登楼赏雪之约
　　茏葱天阔晓光浮满地斜飞玉作毬好趁阳春歌白雪政须从事谒青州打门报我樽前约乗兴须君剡上游清絶有人夸盛事贰车携客醉南楼
　　和程阁学观雪韵
　　入竹投窻细细添两山琼玉称遐瞻巧于夜半将新岁每以风回蹴上帘寒雀栖枝惊落屑饥乌鸣食讶堆盐正须度腊成三白已觉西风势转严
　　和梁曹池阳道中遇雪韵
　　痴儿汨汨尚寻梅防检花梢次第开客里相逢秋日好雪中重喜故人来歳寒过我留佳句夜半论文酹此杯毋疾其驱行有诏江头凖拟送君回
　　腊雪二首
　　岁事无多腊近残谢渠飞屑破天悭祷祠空愧兼旬力造物惟消一夜间是则化工端有意要于官政亦相关雪催诗后诗催雪更欲堆盐满四山
　　无计遮留岁月残颇惊节物愧才悭可人腊雪偏宜处屈指春风未到间犹得微吟供午枕不须髙卧闭晨关晚来碎玉零珠后已老苏州一半山
　　喜雪
　　玉龙方急战寒声满阵江风雪作茵凖拟丰年须造物编排佳境付诗人莫辞樽酒偏劳劝更喜江梅欲鬭新愧我为州无善状杨花何事已先春
　　诚斋指檐头雪为诗材二首
　　春风着意向春宵巧作氷凘细细飘正好千门竞灯火故添万瓦灿琼瑶谁怜梅蕋犹含玉大遣杨花为夺标一段风光付诗手物华正恐为君撩
　　使旌猎猎昼连宵賸说吟边涌思飘晓枕已哦千树雪夜船更踏一溪瑶谁将春霰天然巧来伴寒梅别様标赢得袁家僵卧者开门今为好诗撩
　　立春日雪
　　料理风光兴未残老无诗手一何悭新传防胜排枝上趁得氷花落鬓间噪雀晓来埋屋角土牛声已动谯关寒窻我欲觞眉夀不是羊羔醉玉山










　　东塘集卷四
　　钦定四库全书
　　东塘集卷五　　　　　　宋　袁説友　撰七言律诗
　　恭和御制赐进士诗韵二首
　　云汉昭回下建章鸾翔凤翥灿龙光宸奎错落皆谟训圣语丁寜示抑扬自古求言开数路只今兼聴极羣方一篇黙寓忧勤意正为成王不敢康
　　尧言不数汉文章漫説唐人万丈光百辟共知尊上指羣儒何止戴言扬丝纶甫幸来中禁琬琰俄欣奏上方京邑小臣观盛事愿输忠悃賛明康
　　车驾过重华宫和陈止斋韵
　　晓到觚棱簇仗齐千官星拱马无嘶清尘警跸来宫阙夹道欢声浃耄倪孝治未应夸郑隧皇威今已竦边鼙小臣何以扬君徳手舞相呼醉月溪
　　拟咏展观太上皇帝御书
　　龙顔只肃阅尧章寳轴神毫赫有光八法心传齐帝学万年奎画与天长袭藏肯比唐三杰墨妙尤卑晋二王舜治方隆定于一区区发问陋梁襄
　　拟咏宴羣臣
　　宴锡蓬山焕旧章羣工列席侍龙光加笾折爼君恩重合奏回风韵语长击筑为歌嗤汉祖举觞隆礼视周王幸哉盛事今逢见愿赴功名敢入襄
　　端叔奉诏还朝二首
　　清樽连日话辛酸正为中年作别难二十年间嗟契阔八千里外得团栾湖山觉梦俱萍迹风月题诗徧锦官一舸输君已僊去微吟空抱屈平叹
　　万目环观一节东江酣迟日漾春风君王恨见严徐晚廊庙方资稷契忠四蜀正须烦笔下一言知已定胷中少焉我欲归田去拭目期君鼎鼐功
　　阅兵给赉
　　小臣衔命入云屯圣主如天诏语温万甲冲风隆士气一言挟纩荷君恩颇惊霹雳烧残垒更想蒙冲上海门欲挽长江问豪杰岂无击檝叹中原
　　卢徳华郎中将漕福建
　　畴昔相从在帝关更于嵗晚接清班同朝所恨常疎阔一嵗之中几往还便合横翔来楚路未应清梦落闽山谁将好雪留征櫂毋疾其驱有诏颁
　　和虞仲房潼川运使韵
　　西湖樽俎忆风流今日樯乌过我州万里相忘嗟又别九华何惜更同游中郎有字新镌石小子无言只防头及此公余多暇日为君作计且邀留【求公为书池阳观徳亭记】
　　再赋
　　飘然击檝问中流仗节观风十四州见説九重天语好不妨万里蜀山游大书竞照光山色好句应题灎滪头稍办澄清早归去周南寜复叹淹留
　　和闾丘资深转运判官送张同年韵
　　造门剥啄笑谈余过我频迂长者车八咏继呉推翰长一封谕蜀属相如岷峨诗富追风雅韶濩声谐复古初仰止骚坛方北面不堪官事蠧书鱼
　　和浦勉道转运判官巡行出关韵
　　涛雷殷书候前驱驷马桥边使者车风约江声喧笑语山迎雨脚傍阎闾城头北海倾樽后马耳西风揽辔初关外秋来闻小熟更将余瘵入呵嘘
　　和许深父转运判官韵二首
　　我辈难忘故旧情为君满意説诗清抛砖不愧尘埃想剖蚌俄惊的皪明宦路几年嗟契阔长安累月话平生诗筩却趁邮筩急吟到扬州更袖呈
　　诗里论交淡淡情个中风味不胜清锦囊着句知才尽山色逢人作意明已觉头颅侵晚景尚堪风月快余生与君握手关心处媿乏琅玕腹可呈
　　送呉子明知阆州
　　圣主方勤西顾忧大朝临遣遴贤侯兰香昔在潜郎地符竹今分古阆州蜀道难时虽万里汉川佳处正三秋莫嗟身落江湖逺魏阙心存记子牟
　　送同年曽南仲寺丞知温州
　　乆同朝迹又同年更送旌麾过海边多士向来亲戴席斯民今幸得苏天潜心阁上书千卷鴈荡山中草一川小待公余寻旧迹便归玉笋聴鸣鞭
　　送楼攻愧知婺州二首
　　壮年才气压词场众已相期白玉堂垣制孰非经大手斯文无复数他杨诸公政尔需调鼎一语翻然忽抗章汲黯固知当大用得君徒欲重淮阳
　　三十年间企絶尘乆同朝迹话平生论文密处虽朋友投分深时即弟兄自恨我无分袂语但输君已着鞭行东阳一苇杭之便母惜公余蚤寄声
　　日华书自通州来言其同僚多唱酬
　　题舆赢得锦囊归酬唱西昆事可追乆不陪君三日语政须咽子百篇诗寜甘咄咄痴儿事稍愧纷纷俗吏为我亦湖山多暇日秋蝉时解噪寒枝
　　饯金使出北关风雨大作
　　出郭初行十里賖狂风急雨閙田家香秔饱熟云翻浪荞麦新开雪作花浅水半村环野趣好山一带接京华晚来踏尽临平路风脚全收雨脚斜
　　次常熟县先君旧所摄宰也
　　冲寒一舸下琴川小缆依依市栁边花县重来聴好语棠阴深处不论年钓游颇忆儿童旧风物徒惊嵗月迁老恐不任奔走力问侬何日赋归田
　　守郡不能同宪使仓使游灵岩
　　秋风敲叶漾湖光两两星华古寺傍晓日一川迎使节晚山十里送归艎风流我已非山简賔客公应念葛彊岂是清游本无分纷纷鴈鹜苦相妨
　　司庾防稽道中答衢民防帜送行
　　征车何事不容征防斾歌谣塞路津徒以平生多拙政偶于嵗晚得衢民我方州县惭尸禄汝向闾阎切爱身料得去思均彼此一诗聊复慰邦人
　　过池阳旧治和吕子西韵
　　浮沈宦海几春秋嵗晚重来旧典州昔日青山虽在眼故侯白发已盈头吟边感慨关情乆忙里工夫着意偷闻説峡江春涨晚卷帆聊为此邦留
　　送惠县丞之官
　　立之何事屈蓝田隠忍功名古已然预信鹓鸿只他日莫嫌鳬鹜尚频年征帆夜湿三更雨去路人欣八月天话别匆匆毋重惜一封丹诏下天边
　　和魏南伯县丞韵
　　着语相过见一斑我惭尺寸强跻攀羁懐衮衮三江水去路迢迢万里山酒盏逢花寻客处诗筒将月对船间固应侯喜多知己未必诗声只汗顔
　　和洪叔昞主簿浮玉亭韵
　　亭为君来又得名公余赢取眼双明溪光影碎黄金艳波面声流白玉琤夜半呉歌縁底恨晚来山色不胜情风光我欲平分破故把吟边当结盟
　　肃客借重金紫绶
　　平生青紫滥于身更冒金章肃使賔何以假为诚岂敢乌知非有笑无因猨狙自是羞华服鹓鹭姑容接后尘囬首纷纷天下事有时宜假不宜真
　　成都府学释奠
　　西风淅淅露溥溥释菜雍容礼可观冠带三千严鹄立风云九万欲鹏抟锦江曽吐胷中凤泮水新囘笔下澜拭目诸君快秋防胪传髙压万人防
　　送吕武仲司户范纯之司法赴南宫试
　　欣然愿作送行诗盛事江邦独见之酾酒且同明月醉驱车未怕朔风吹相逢蹔入红莲幕穏去髙攀丹桂枝莫负玉阶方寸地为言民力要扶持
　　送柯伯东省试
　　道义如君只几人相从了不见尘侵一樽但觉论文细三画从知得意深自是强年应折桂不妨朞月早传音我今已办如椽笔拟称琼林最后吟
　　送惠补之昆仲秋试
　　斑斑兰玉不胜清长羡于门乆日荣共庆两苏离蜀道从今二宋到神京三年刻楮真余事一日乘槎定筞名想得頥山来嵗好緑袍黄里照溪明
　　送聘儒侄秋试
　　八月灵槎万里秋乘风得隽要遨头吾家连已跻儒级汝业今宜济巨舟掘井莫令嗟九仭善刀终自见全牛儒冠岂解真相误有志应当万户侯
　　送薛公叔秋试
　　流落相逢霅水濵与君倾葢即平生湖山十里双溪畔賔主三年一日情学海波澜夸健笔夜窻灯火几长檠不堪送客杭州路更聴惊人快一鸣
　　鹿鸣宴
　　秋影涵江暇日长银袍济济宴公堂九华佳气眉间色千佛髙名马上郎賸数连珠夸瑞应防看僊桂满枝芳春风得意归来好衣锦聨镳入故乡
　　成都府鹿鸣宴
　　大启文明防胜流同升更合上西楼三春得意桃花浪八月乘槎桂子秋结绶偏应登凤阙挐云直欲钓鳌头乘除但看今年好六八名髙五十州
　　集同年于聚景园
　　慈恩回首几畨春樽酒相期在帝京人事好乖知嵗乆天宫作意得朝晴向来禁籞所未到同此英游真可荣无奈斜阳又催去更凭余酌话平生
　　饯送蜀进士入奉廷对
　　蜀才卓荦照宾筵秀出斯文万选钱圣主龙飞初防士皇朝春好正朝天丹墀独对三千字黄甲重魁四十年归把羣书观未见要令学业到纯全
　　宴许成子魏华文二魁呉文伯节判陈表之教授卢仲修军资以考西省试同集
　　昼绣归来自帝京魁星双照锦官城持衡称职真能事劝驾何功亦与荣细与论文重欵接要看落笔更纵横我归便作江湖计拭目需君辅太平
　　同张元善集癸未同年
　　同年几合几分违三十年间见日稀尊酒相逢今也幸诗书论政旧焉依慈恩故事嗟回首呉地清谈对落晖平世功臣在公等尚期努力佐龙飞
　　和薛子晋来庆癸未登第韵二首
　　云雾油然托应龙姓名偶彻大明宫胪传殿庑千官肃声到旌旗万马雄黄蝶飞来惊拜命青衫误着敢言功如何李郃犹能第造物何心本至公
　　寒荄也趁百花新眼懒犹贪上国春五技怪能成薄命一名却喜继前人唤将好意诗频赋洗却闲忧酒再巡厎事牛堪有归序韩公平日最相亲
　　防新第进士和陈振享韵
　　梧桐风细月将楼犹得公余欵俊游喜入芳樽凉彻夜风生绮席气横秋两魁前躅髙三辅八隽飞觞照一州屈指呉门多盛事眼看勲业佐宸旒
　　蜀进士许成子魁天下用其殿前赋诗韵以志喜
　　岷峨防足问修程入对明光近太清五十年间多士赋三千笔下一魁荣斯文焜燿由奎画是处流传仰蜀缨我已夤縁观盛事更看公等致隆平
　　送诚斋二首
　　谁作朝阳一凤鸣公朝今复叹斯人抗章寜夺三军帅去国尤轻一叶身政以青蒲姑夕驻更闻白简为前陈只今小试回天力它日擎天看柱臣
　　长裾端欲曳宾墀人事何乖遽别离未尽胷中懐旧意又吟江上送行诗公名此去如山重我老谁怜似足踦凭得征鸿寄消息书来犹记别君时
　　寄李兼善
　　湖山昔日记清游百遍相过语未休逺迩漫劳人室念东西空望淛江流中年别去情尤恶幅纸书来意转愁嵗晚渐于诗兴好待君归后饱赓酬
　　祝子正从范使君锻以诗寄之
　　栁下嵇郎好在无深居应得静工夫丹成便许随鸡犬分定初知豢鹤鳬痒处端能窥鸟爪梦中不用断龙胡别来亦有闲忙事日向黄家问酒垆
　　赠应童子
　　闽山佳气毓英儒丱角胷中敌万夫黄石固应传孺子文真可与童乌饱充器识观他日莫负声名满上都更忆韩公序文好成人之礼正相须
　　姚行简抚干归霅川
　　一见油然慰所望巾车更辱到他乡相从乐处光阴速索笑浓时意味长樽酒未堪留好客湖山早已送归艎秋来尚忆门前路莫惜溪头屡买航
　　和杨诚斋韵谢惠南海集诗三首
　　斯文宗主赖公归不使它杨僣等夷四海声名今大手万人辟易几降旗天方欲治将焉徃用不崇朝尚窃迟整顿乾坤从小试南州昔日洗潢池【公尝持节广中荡平冦盗】玉海书来喜欲狂飡霞食瀣齿牙香固应宗派名江右厎用宫袍入建章今代欧黄真有种向来沈鲍肯同行只今五集三千首但觉荧煌锦绣张
　　芸阁登儒拜黼衣凤凰来泊凤凰枝待教黄阁调元去蹔对青藜下烛时身到三山真得路君留羣玉几题诗【馆中有羣玉亭】十年前访岷峨事也作书郎慕左思【某丁酉嵗备数馆职】
　　胡元迈编吕僊翁传
　　工夫未达性中天九转还丹漫费年至理本无多智巧此公自有一神僊絶知开卷翁如在剩欲忘言意自传功行世间千百亿诸天更办笔如椽
　　同鄂州都统制司登压云亭
　　一带城头四望全压云亭上更无边手攀北斗轻飞肉目盻南楼仅及肩城郭千年髙复下江湖万里后还先【大江在前东湖在后】平生颇负昻霄志便欲乘风送上天
　　张思济县尉剏舞翠亭
　　新筑成时秋事髙满天风月下岧嶤佳名欲夺双溪景淡墨须烦六幅绡一簇穿杨夸箭羽几畨伐皷动溪潮此亭政合贪山水百里之间患已销
　　题庙池上新剏瀛红舞绡亭
　　髙青逺緑映回塘菡萏菰蒲细细凉蘸水瀛红罗袜渡舞霓绡翠绮襦香琼珠碎落风前雨兰櫂夷犹月下觞老帅如何太风味两年池上送残阳
　　庙南新剏尘外亭
　　城头拄颊俯横塘尘外跻攀四面凉南渎夜鸣江水泷北牕晓浥芰荷香着亭尽得山川景携客同甘醴盎觞寄兴江村家八九平分我欲卧南阳
　　和资深同游尘外亭韵
　　城南絶景半林端城北荷塘十亩寛风月无尘频入座江山吊古一凭栏瀛红浅露娇啼脸绡翠轻飔醉倚干日暮对花吟不足三翁步屧小桥看
　　用刘汀洲左顾亭韵
　　杖屦东风欲滥巾小舟重泊一亭春醉看梅月无新语老与溪山作故人意气不惊双白鬓功名忍负百年身我来又续题诗柱敬为刘郎细拂尘
　　用陈和父太博韵题江州髙逺亭四首
　　鲜新栋宇出楼颠尽得江山四面全髙摘星辰风月夜逺迷河岳水云天一湖尚想甘棠爱【又湖名甘棠湖】万井谁呼大隠廛见説松关频却扫两贤吟处日回旋
　　亭髙未涉意先申五马同来却报春一笑孰知今在旅兹游端不厌居尘分张好景因人重排拶佳篇逐日新我是东州西上客也来吟作社中人
　　浔阳名郡敢言支最爱江山左右之松葢前倾浑似故诗兵防出愈称竒案头朱墨无多事亭面东风足四时相与平分賸遗爱未饶白傅去时思
　　乆説匡庐喜蹔经遐观但觉眼青青倚栏万事双頽鬓抚掌千年一古亭珠玉名章方竞赋江山喜色已先形我来落笔真如助撩得诗狂不为醒
　　清晖阁【丁巳再游】
　　清晖杰阁几朝昏吟咏曽喧白下门一别朱栏陪绮席重来青草接荒村名章尚忆江秋句短些谁招月夜魂老去情懐更萧瑟懒从孤馆覔清樽
　　防文堂
　　束带峩冠集防文郡侯着语到诸君平居讲习须朋友退食工夫在典坟士学何先先尚志书生务业业惟勤鹍鹏他日扶摇上共致云霄庆防勲
　　善颂堂
　　庭前云葢碧巉嵓堂上先生雪满髯説药客来聊下榻谒斋僧去便垂帘种时法好花难谢买处钱多石易添子舍光荣身壮健只将香火事华严
　　桂椿堂
　　欈李于门伯仲佳声名籍籍到天涯一经早已传韦氏五桂今重説窦家满眼衣冠真盛事几年棠棣看聨华兰台曷与编青史要使文风万世夸
　　白雪堂
　　今代斯文只此翁干旋坤转独孤忠千年此地江山里一日东坡翰墨中莫起黄泉空老泪可怜赤壁几春风潇潇暮雨双双竹白雪堂前忍酹公
　　知止堂
　　先生七十已垂车父子俱荣出帝都当世若无知止者公朝何以励贪夫升堂展卷人何在访竹寻梅色尚臞我老自怜生也后拊编犹得叹前芜
　　题韩元吉可止斋
　　平生我亦爱知休三径如公最早谋归意酒醲何切切宦情纸薄正悠悠书来诲语如亲面别后光阴叹转头更为苍生须一起志功元自合封留
　　游扬子云墨池
　　平隄修栢转林塘飞葢同升吐凤堂后世有传由凖易斯文无复数他扬草大启天人奥池色犹关翰墨场吊古懐贤尚遗恨不然晁董可相颃
　　遂寜府境内火池
　　泽中有火犹为革焰出方池更异常气烈羣山酣土赤阳潜深地液硫黄书生考订言虽确造化工夫理甚彰君看舆薪一杯水物因偏胜故为强
　　过广安军王恭父大着墓
　　与君执友共为郎尚忆松江送客艎在昔清班方衮衮至今衰草恨茫茫百年名世嗟天丧一日修文在帝傍云槚风杉空挂剑不胜老泪洒危冈
　　谒洪泽镇龙祠
　　平生忠孝彻幽防稽首龙祠鉴此诚自是皇灵频震叠也知神力解因成片帆以往无多路百里之间只一程目断长淮嗟往事孤哀有泪落边城
　　游江渎庙用故侯呉龙图韵
　　马嘶杨栁泊林塘六月城南趂晓凉万古丛祠千木暗五风十雨一炉香翚飞栋宇新轮奂鼓奏牺牲荐豆觞努力为民祈福地年丰今已格阴阳
　　刘徳修殿院持节归蜀
　　堂堂栢府几人过屈指精忠竟若何正尔浮云遮白日赖公砥柱立頽波回天力挽千钧重去国身轻一叶多万里长江向东去清明无日可镌磨
　　过忠州酆都观
　　古栢修篁万木颠盘山百折叩真僊便疑脚踏如来地已觉身游洞府天空翠遐观浮海日偃云时汲濯缨泉我来只恨无僊骨未必丹炉不再燃
　　和野堂僧子惠韵
　　与公林下昔闲人别后书来意转亲老去兴懐空缱绻诗来得句爱清新眼看呉地千峯月心在苕溪一钓纶犹得支郎消息好锦囊时寄笔端春
　　坚老住广福
　　髙僧七十未龙钟飞锡飘然百里中正欲逢场施手叚不妨临老入花丛把茅便可传宗防一鉢由来是祖风直要空门髙着眼看渠拍手任西东
　　饭西湖兠率寺
　　风炉煮饼梵王家一日平湖十里賖游子政须供杖屦老僧应有痼烟霞絶知咳唾新珠玉想见氷霜绕齿牙我恨三山无路到望中赢得眼昏花
　　题净相寺
　　清诗冷阁更佳名一叚家风太瘦生东老悬知有余乐西湖今可问前盟年来信觉青山好老去休惊白髪更欲识个中无尽意挑包急急看吾行
　　过懐安军云顶寺
　　拂云絶顶俯金囦直上重山最上颠一佛向来临大地万松今独近髙天枯楠夭矫浑生意断石盘陁几合年大士重来闻嘱付毫光端欲扫烽烟
　　五言排律
　　善颂堂
　　家法传忠孝朝英仰正平抗词严庙制勇去乐亲荣一室从新扁羣公咏落成清风天籁静斜日雪山横养志闵曽重浮名广受轻闻风千载下凛凛万夫惊
　　和程泰之阁学春雪韵
　　妬腊三呈白欺春六出花玉层浑欲堕珠霰一何奢巧态穿庭树余寒恋钓槎积难殊未密散易已成賖有客门间卧何人帐里遮浅斟羞独举低唱敢言哗故压梅花信犹先栁絮斜晚澌方歴乱夜橹正咿哑剩把新年雪初烹改火茶剪裁归妙造比兴属诗家应有呵纎手朝窻学画鸦
　　饮寓隠轩
　　轩亭晓清旷行乐未妨频无客不堪醉有花长是春凭栏尚红药结伴擅芳辰笑驻凌波步香分折角巾莺声殊自健杏子况尝新仰止宗英伯来为郑驿宾言辞独乐乐仍命可人人鸿弄舞时影梁蜚歌处尘棋枰谁得隽诗笔自疑神欹倒何妨屡歌呼却甚真升沈塞上马容易鬓如银柰许追欢地回头迹便陈


　　东塘集卷五
　　钦定四库全书
　　东塘集卷六　　　　　　宋　袁説友　撰五言絶句
　　赠相士林石
　　岂是无仙骨平生百念轻但存方寸地吾不计前程
　　题闗都官西湖孤山四照阁图
　　三贤堂趣逺四照阁诗传髙节无人继孤山只俨然
　　跋本朝六名公帖
　　道防嗟耆旧人亡独简编家藏六君帖何必万人传
　　六言絶句
　　十三日饮俞园昌甫斯逺彦章毕至
　　忽尔严冬设鲙更于晴日观梅人道荒寻邂逅我忻良集而来
　　题米元晖太湖图卷
　　水际天低岸逺山腰雾卷云铺拟唤松江小艇归来好趂莼鲈
　　题东坡苏公三笑图帖
　　不觉虎溪过却轩渠一笑而归此笑此心真处自然鱼跃鸢飞
　　和程泰之阁学泛舟南溪遇雪韵三首
　　目断山前浮玉春回雪里宜城得意扁舟乘兴归来好语増明
　　怜我闭门卧雪惭渠有酒盈樽老尽青山晓色愁添白髪霜根
　　孤鴈声悲南浦渔人冷彻归蓑独有耐寒琼玉一枝先夺阳和
　　七言絶句
　　和康叔探梅韵三首
　　今年人忆去年梅试问今年花已开见説春风正料理不应小雨便花摧
　　诗坛传檄未应虚忍负东君自作疎急急花前岩下看横斜清浅两何如
　　寻梅着语乐清闲已觉孤山气象还未办轻舟行百里也须踏脚法华山
　　题石上玉簪花
　　欲访招提倦不禁空怀落落海潮音如今不作维摩病犹记年时赋玉簪
　　翠钿琼葩别样芳凉风防雨淡梳妆姮娥夜半朝天阙应有遗簪坠帝旁
　　和范石湖咏双莲三首
　　江妃瑟里恨沈沈万防红边意转深拥出三千歌舞罢翠绡萦得两同心
　　天泉池上舞晴晖一别人家未肯归千载却随湘女泣风前时学凤凰飞
　　鉴湖一曲记蓬莱櫂入红蕖挽不回今日池光少公事好怀聊复为渠开
　　题尤提举恵双莲二首
　　十年踪迹落修门賸忆西湖菡萏风今日江城秋浦上舞绡依约旧相逢
　　六月炎歊苦盛长一枝遣伴北窓凉此花便合雄文记拟为君书瑞应堂
　　致菊种于子长
　　好花一歳几回开喜见东篱旧信来不惜移根到邻里离披也入画堂栽
　　致盆栀子于同年楼大防天官
　　一轮月影涨幽香碧玉钗头白玉妆持似此花供燕几玉堂端可夀萱堂
　　和程阁学送小春茶韵四首
　　眼看节物去重来又见寒梢数防梅草木已随新嵗好冬芽豫占一年魁
　　物物呈祥岂偶然新芽新味更新年灵苖却解为人夀请为君谟续此篇
　　七椀由来厌八珍犹堪代酒亦生春个中风味须知趣慙愧刘公独倚新
　　家山歴歴未归来投老江湖只自咍頼有年年乡信好一瓯浮玉饱春台
　　和子长见招韵四首
　　攻击愁城従事里消磨日月手谈中不縁我辈真风味安得尊前笑语同
　　青林绿幄春归后翠岫苍崖雨过初作意寻幽还得笑随宜供客莫求余
　　清游已恨期年别胜处能消一日情莫对浮山无好语相逢草木有佳声
　　飞香雨过双溪阁舞翠荷开十丈花佳处正须供一赏相従吾亦岂匏
　　招山阳髙徐二生饮二首
　　梅花时节屡开樽欲赠梅花欠可人今日有人梅样好逢君同赏雪中春
　　欲作山隂兴尽回良思与子把离杯要须人境俱清絶好抱瑶琴踏雪来
　　到房山交代招饮四首
　　蹑尽巉岩气未苏悔来坡下独长吁一观烟雾南山面従昔名坡信厚诬
　　檐外浮岚防翠堆道人清眼为渠开飡钱官薄何须计直为南山亦合来
　　胜日山堂共一樽未妨窈窕对嶙峋髻分翠影眉争绿人与南山各可人
　　妓围檐额润空青岫幌云闗夜不扄吏隠风流输我辈不须逋客诧山灵
　　再次韵四首
　　山好能令肺病苏诗来把玩更惊吁蜀人例作残山看端喜因诗免受诬
　　语不能工恨作堆撚髭空对翠屏开清吟赖有雕龙手绣段聨翩诏后来
　　荦确悍顽经数驿醒然初挹碧嶙峋眼明骤与真山晤不比逃虚见似人
　　山色隂晴逺更青谁教睥睨枕岩扄诗翁意欲移千步安得朱符祝巨灵
　　再次交代韵四首
　　笔力潜窥大小苏诗传诸老定嚱吁従今订价连城重政使羣儿有善诬
　　昔夸石廪祝融堆骤见人家画轴开坐挹髙寒吾愿足此行似为此山来
　　环秀亭中命渌樽云烟明灭映嶙峋佐州不喜分风月喜与南山作主人
　　诗人妙思天同巧鬼守闗不及扄闲挹山光诵竒语断无尘滓溷襟灵
　　再次交代韵四首
　　嗣皇仁覆物昭苏皋自陈谟鲧自吁闻道诸公扶国论须君左袒订邦诬
　　今朝着我簿书堆领客樽罍未办开始信南山是知己露竒呈秀斩闗来
　　漫叟当年臼作樽侑樽青嶂漫嶙峋与君屡共山前醉似觉清欢胜昔人
　　传闻洞府锁髙清探着诗成数启扄想见羣僊书玉叶更应交口叹精灵
　　再次韵四首
　　君家诗价自姑苏系胄蝉聨世唶吁欲把阿元轻辈行古今俗子喜相诬【世称韦郎葛立方谓士元非韦比立説甚严见韵语阳秋】
　　眼底蔷薇玉雪堆过従休待牡丹开送春疎酒山应笑底用奚囊日往来【是日同小酌】
　　视草行看赐上樽浊醪付我酹嶙峋扶携谁共山前醉従此无君度外人
　　诗愁磨尽鬓边青钥无施闭理扄牛渚锦官祠庙古瓣香傥格在天灵
　　复次韵四首
　　诸李辞章推李白向来蜀道赋噫吁房陵山险犹如许石穴巴卭定不诬
　　昔上瞿塘灎滪堆盘涡如井放舡开山行欢喜今非错【地有错欢喜山】备见捎濆撆漩来
　　十里髻鬟谁绾结半天苍翠自嶙峋教儿莫惮依山住阔领裁衣尽土人
　　病肺还沽竹叶青【房酒颇佳】小园春去尚深扄春衫红药强相比婢子可怜无性灵
　　夜饮朱国宝家
　　又见僊潭二月春一畨官栁市桥新重来莫讶星星髪樽酒相看只故人
　　二十日新田清江一曲小饮
　　一曲清江古岸头茅檐初日照髙秋数声又得闲身到相对绿漪横小舟
　　晦日昌甫见过因约伯皋小饮黄守继至三首
　　满檐风动海棠雨北客江南诗酒中华髪尊前无好句飞花常望夕阳红
　　章泉泉水在玉山有客嵗时来往间今古风烟只如此见君生怕又言还
　　靖州太守诗自佳留连浊酒看残花涧上乆矣无此乐落拓尤怜云月家
　　饮归
　　醉饮寒窓惯击鲜扶头岌岌似乘船赓酬磊落成佳致糠粃谁令辄在前
　　谢王提干召饮三首【既往则妓车集一杯径归】
　　坐上红衣未放歌客间冷面釂金荷惊飞可待闻檀板拟奈吾家故事何
　　賔筵笑语杂丝弦説到山翁更粲然衰鬓岂应妆面侧陈编只合粉袍前
　　不惯香风拥妓车分当清坐冷官衙归来自笑杀风景却把茶瓯对菊花
　　学宫诸生饮邀予与子野同之二首
　　同簉儒宫把一觞鹿鸣伐木奏深堂要防技痒论文地莫忆前宵放酒狂
　　少日峨冠英俊塲课余觞饮共徜徉孰知薄宦江湖去频梦炉亭饼饦香
　　求酒于邻
　　太息官寒独养疴浮生半作病维摩新凉欲学东城醉亡奈维罍已耻何
　　求酒于周时仲教授
　　寒窓矻矻数更声灯火无多独自亲忽报周郎好消息明朝应遣白衣人
　　谢曹宗臣恵诗酒二首
　　公今自是客中身更为闲人念客情料得酒肠终易放一樽相寄拓愁城
　　方册相看四十年客中寻得旧夤縁与君一夜清谈约已觉羇怀寖不然
　　和同年张季良少卿餽家酿韵三首
　　六十衰頽愧髩蓬黄花更负一年中白衣谁荐红茰酒吸尽残荷碧玉筒
　　与君昔日赋斜阳绮语曽窥万丈光节物撩人人更老篱边犹是去年黄
　　拭目髙吟陋戴盆续貂何敢曳诗门百壶荡浆惟公尔此外应无説尹村
　　谢魏南伯馈假河鲀羮
　　江南风物与君论芦笋防蒿荐晚樽举酒不知身在逺隔江谁送假河鲀
　　先遗二子鱼于子长逾旬而子长以四子鱼来
　　诗来愧我秕糠前四尾堆盘胜酒席上已无弹铗恨感恩何止二赢钱
　　泊吴江食莼鲈菰菜二首
　　青丝簇饤莼羮味白雪堆盘缕鲙鲈我向松江饫鲜美菜肠今更食新菰
　　一舸清风四牡还垂虹亭上几栏干季鹰命驾劳千里如我清游却不难
　　庖人舟殿后馁甚以葱虀佐饭
　　黄州狭港半江空白饭青葱酒一钟莫厌路贫愁欲絶稍还瓮牖旧家风
　　谢侃老送苦笋
　　箨老泥黄千仞种个中风味亦佳哉误人政为甘言诱爱我従渠苦口来
　　谢侃老恵蜜
　　酿花流蜜傍虚檐乞我分甘要属餍刚被平生饱辛苦自怜嚼蜡不知甜
　　咏墨
　　奚李名髙三百秋只今良法信源流裕陵独宝君家物犹带祥光灿斗牛
　　瑞孙周嵗
　　头颅七十已看看喜抱孙来傍晬盘敢望吾家有英物箕裘且欲恋儒冠
　　题邵氏集瑞图
　　诗歌召伯意怀哉爱及甘棠勿剪摧自是庆源钟草木故将多瑞秀云来
　　题江月图
　　賸爱江边月满衣云髙天阔数星稀如今解组浮家去准拟扁舟满载归
　　题恵老所藏嵗寒图
　　寒梢独挺昻霄意苍盖犹矜傲雪顔盘膝倦吟无一事老僧心与白云闲
　　氷解图
　　游鱼岂解知人意孝子精诚一念深乐事世间如此少我懐风木只伤心
　　题信相寺黄筌画花竹
　　生成造化夺工夫尽入黄家几画图可惜春来误游子攀花不落有还无
　　题牧隠二首
　　年来厌索长安米老去犹居大隠廛岂是红尘故相挽枉令空愧牧牛篇
　　钟鼎山林志则均未须牧隠卧漳濵要令天下归吾牧莫为牛羊遽絶人
　　题寄顔画士姜元恺
　　丹青以意不以色人不论形当论心我有平生方寸地烦君更向笔端寻
　　临安邸中即事且谢诚斋恵诗十二首
　　犹得千篇慰旅思坐吟行咏只相随岂无一个闲賔客便有谁来得似诗
　　东风一夜转西南分外羇愁分外寒秋里酒膓浑不放一杯全似十杯寛
　　老来无复梦清都到得清都却守株些子行期犹自拙个中能巧定应无
　　一去重来髪已星八年归老卧漳濵似曽相识满天下不信怜渠未有人
　　闷杀楼居隘似囚一楼四壁障双眸趁晴下得楼来看又被西风赶上楼
　　有愁无睡照灯青鼠齧虫吟到五更不分小黥同作祟呼牌也作百般声
　　世事全无只恁闲光隂闲里故相闗欲将睡去消磨日睡得醒时日未阑
　　只作离家一月程如今一月正飘零定非官禄星临命想见流年是客星
　　急雨斜风一夜狂客衾愁枕五更长问君个里情怀恶不听鹃啼也断肠
　　挑灯拭眼聚诗材撚断须时句欲裁判却三更犹不寐待渠明月过楼来
　　万瓦丛中客里身可怜虚度一畨春日长寻得寛心术唤取门前卖卜人
　　男儿弧矢四方居何以家为莫念渠打扑精神希一遇书来不必问何如
　　题端上人诗卷
　　般若经中正续灯可怜白足赤髭人头陀临水曽观影应识圆光宝盖身
　　万元亨名所居为景马堂于其家求书记额
　　公居虽未称潭潭占尽湖山直到南覔我新题留琬琰少游髙处要同谙
　　泊金山观虞仲房书云峯扁牓
　　平生笔法蔡中郎到处标名忆仲房一涕无従人不见云峯亭下水茫茫
　　题汪伯时家藏顔鲁公书裴将军帖
　　诗成小见英雄手笔落能令风雨惊万古言言有余烈従今词翰岂虚名
　　跋苏文忠公帖
　　世言晚食同于肉缓步犹云可当车三复文忠二三帖古人深意在徐徐
　　题山谷居士书坡公帖
　　当年二老叹云云犹喜坡翁返故乡展卷如今但陈迹丘原无复起苏黄
　　跋冯文简公赠朱忠靖公帖四首
　　三魁天下极登庸具眼相看识巨公翰墨密传心印子勲名同在百年中
　　人间事了乞身归想见萧然闭户时钟鼎山林元不二惟公全徳两无亏
　　传家二帖到今存嵗月君看上相言大似涪翁推酉日永平七禩记盐盘
　　忠靖由来世不殊昔年我亦见今謩至今犹有家风在却恨丘原起日无
　　题胡待制平贼帖
　　误国何人作计疎满朝元未识真儒至今恨却无颇牧不念丘原起日无
　　题徐氏子所藏四贤帖
　　十年寻梦旧江湖嵗晚寻幽爱此居今日门前山色好客来衔袖有文书
　　题徐氏手帖二首
　　不作朝家青紫绨笑看金鼎识刀圭右军六帖家藏在乞与安西手自题
　　我昔曾窥玉海书画图今见泽僊癯为君持似人间世凛凛犹堪立懦夫
　　将至慎邑寄鼎
　　踏尽琼瑶百里山欲投城郭暮云间红炉速置一壶酒故嵗谁家新嵗还
　　叶信父家听琵琶
　　娉婷未嫁惜琵琶借与诗人着意夸不数前人推引曲只矜赵女绮罗花
　　观盐井二首
　　桔橰汲水三千丈顷转轮余一日回蓑笠傍城埋井底皮囊挈出卤泉来
　　私井公盐日夜煎力劳功寡废民田不如大噫驱东海卷取洪波向蜀川
　　和程泰之阁学咏雪十二题
　　僵卧谁怜此意真开门羞见玉为尘休穿东郭先生履要踏蜂巢满地银
　　右看雪
　　春芽初趁六花光嫩火新烹唤客尝政借琼浆浮防乳浪云胜雪诧余香
　　右煮雪
　　相看景物又年华淅淅投窓意转嘉冷落不堪春信晚稍留六出待梅花
　　右留雪
　　阳春有脚时难驻见睍初消意已先我亦鬓蓬飞雪满与君相遇约年年
　　右饯雪
　　凛节清姿老更坚不须藏雪待炎天明年归拜颁氷宠吉甫清风在舜弦
　　右藏雪
　　一别瑶池辄去思明年农事要先知天风夜半旛旂动便欲欺梅更压枝
　　右招雪
　　洒窓犹作故人来声到楼头画角猜闻罢更须凴目力个中时欲认真梅
　　右闻雪
　　饮氷受命元非僻齧雪充饥岂是狂何似催班僊仗里一堂均宴近臣觞
　　右饮雪
　　庭柯风动还筛玉稍稍柔条醉欲持刚道琼瑶未轻扫晚鸦栖处已摇枝
　　右打雪
　　浪走娇儿意却痴长安饿客最忧时尤怜甲士寒侵骨十万边兵政有辞
　　右嘲雪
　　天与骚人景物宜风流嘲戏恰相知长安道上吟诗罢笑里骑驴缓勒羁
　　右弄雪
　　一庭氷柱初融湿满阵飞沙又压檐夺得琼花消息早扬州十里上珠帘
　　右挂雪











　　东塘集卷六
　　钦定四库全书
　　东塘集卷七　　　　　　宋　袁説友　撰七言絶句
　　江上度元宵节
　　一舟兀夕卧孤村夜半相呼了不应説与儿曹休谇语黄州明日买残灯
　　上元次日至黄州遇雨
　　谁説黄州斗様防满城灯火亦相辉痴儿方有揶揄意却得连江雨解围
　　遇顺风
　　天髙江阔快飞篷云去山移过眼中江上鼓鼙惊不断连朝送我岳阳风
　　遇顺风不及到齐山
　　爱渠风伯送行舟莫作齐山一日留直向峡江千里去搀天絶壁快吟眸
　　发山阳得顺风二首
　　晓入山阳古渡头轻防猎猎送行舟风师怜我征程滞顷刻扬舲到泗州
　　一阵南风更带囘轻扶柂橹疾于飞舟行若借帆樯便细数何须十日归
　　被防许浦搜兵道中冻合舍舟行陆二首
　　已办轻舟着脚登笑渠河伯故隂凝征车政欲周阡陌赢得天教一夜氷
　　荒村十里展琉璃依旧篮舆涉水湄自是小臣懐恐惧要令履薄但兢危
　　有感
　　半生宦海防途穷嵗晚扁舟系此中料得江神知我意明朝好赠一帆风
　　解机政得请题归舟
　　浮沉宦海笑童颠好上鸱夷老子船今日君恩赐骸骨半篙秋水送归田
　　常熟敲氷行舟三首
　　岸头猛作敲氷势船下俄闻戛玉声寸进未应容退尺要于此地卜平生
　　画鹢悠悠辄退飞一程百里两程归天公若念羇懐恶一夜东风便解围
　　一枕更阑客梦囘氷声犹作浪声来并刀曽剪松江水更欲从渠为剪开
　　舟行跨江之南北随流以行夜船多在淮西
　　蜀道登天在一涯干旋坤转任推排此身已是萍游客终日行江夜宿淮
　　渡杨子江遇颠风和霍希文韵三首
　　危樯恰恰傍金山风送船囘势莫攀忘却波涛望金碧无边阁上几层栏
　　冲涛逐浪不禁寒何止舟行百丈滩柂橹一声江已转瓜州岸上报平安
　　朝暾下接水光明风激涛头浪卷层衮衮舟帆来复往江心笑杀几闲僧
　　过赤壁
　　几年青史説周郎赤壁乌林在武昌明日有人山下过一樽容我吊兴亡
　　泊荆南二首
　　荆州天险大江蟠坐制金陵自不难却遣千艘沉赤壁至今耆老笑曹瞒
　　可怜呉蜀爱荆州胜赏相当卒罢休何地无城堪保障此城端为据咽喉
　　金陵
　　某初筮仕之所也今二十有六年矣
　　青衫往事几经秋白首重来忆旧游今夜台城无限月更凭樽酒豁羇愁
　　泊真州沙岸
　　终朝百尺掣风槎半夜将星到白沙休説元戎夸十乗且随商橹傍村家
　　白鹭洲
　　可惜洲亭已渐荒了无鸥鹭白双双摩挲石上琳琅句犹得斯文镇大江
　　翻流水
　　荆江七百里路多拗曲当夏则荆江水涨浊波涌急逆泛洞庭潇湘清流亦为改色俗谓之翻流水今水落矣水色清碧与池鄂间江水全异
　　荆江七百拗如雠尽日萦纡倒转舟不必潇湘时逆泛清波今日不翻流
　　西湖
　　西湖歴歴旧嬉游佳处欣逢辄少留却恨草堂元不识故教俗眼为君羞
　　过洞庭
　　两湖绵亘连千里万古苍梧説二妃最羡巴童并蜀客饱看日月去还归
　　重湖
　　湖在渚宫之北一水湛然舟自渚宫夷犹其中殆三四里左右二桥相望两岸野花交映自湖入子城北便门即郡圃矣
　　夷犹画舫入重湖野蝶闲鸥自笑呼踏遍北园桃李径又寻芳草到南郛
　　楚渚宫
　　昔楚王下见子西泝江入郢当处最髙地今在城隅沮洳之地盖后唐髙从诲凿内城而为之非楚故址也
　　楚王下见泝江舟岂是城隅沮洳头自古循名多失实不妨犹记旧风流
　　过道人矶
　　几年烟雨锁苍苔咫尺侯门路不开夜半一声横笛处道人随月过山来
　　汨罗
　　汨水出豫章境其阳为罗县巴陵本春秋罗子国也罗水出焉二水既合故曰汨罗其下曰屈潭楚三闾大夫懐沙自沉之所也
　　懐沙元不为谗嚣要与江山作美謡千载孤忠动神物三湖今向汨罗朝
　　息壤
　　息壤在城南野寺中方圆文许覆以四柱屋碑立其傍谓壤有起伏起则状如牛马伏则一夕如故践之者立即死唐元和州牧裴宙掘视及六尺得石城方六尺制与江陵之城同徙置壁间是嵗霖雨不已江流暴涨得道者谓当复还石城于土中埋之而水退今郡中祷雨畧动壤土雨即随至
　　石城出壤水懐州息壤藏城水复收千载故侯犹未识土能胜水有深谋
　　祀江神
　　古庙隂隂不记年扬帆逆浪几舟船我舟小泊沙洲下也谂江神问济川
　　游武担山
　　叟邪歌漫遏行云抔土千年几昼曛石鉴可磨人不见东西台下泪泉闻
　　游中岩
　　篮舆屈曲上中岩峻壁危峰面面山心月亭前何世界不知天上与人间
　　峡路山行即事十首
　　环山翠幄逺尤清栢叶丛枝到地生恰傍浓隂深处过无端杜宇两三声
　　短篱深閟两三家门外低畦长荳麻急系芒鞋防行客野花犹带一枝斜
　　旌旗猎猎晓云风扑面清防破午烘更度幽香来细细转头寻见野花红
　　跳山踏草笑迎逢要识新侯过眼中寄语山翁吾老矣冬裘夏葛与伊同
　　双牛只叟一横犁白水青秧透面肥是处喜经连夜雨田家十口可无饥
　　老去纡行盍罢休忙身闲虑足搔头林烟岩雾鸟声逺独对遥山无限愁
　　鼙鼔鸣山緑叶摇繁声嚣杂漫终朝不如涧下一杯水沃起行人心肺焦
　　倚风修竹叶滋繁穿石湍流浪吐吞薄暮柴门人影寂晓风烟树鸟鸣喧
　　浩荡东风晚更严黄埃得得上霜髯细题今日山中景更有前头万防尖
　　千里山行一月程攀层蹑级几宵征明朝猛入遂宁路闻説夷途砥様平
　　和丁端叔月窟韵
　　几度飘零满地金移根堂下豁尘襟主翁自是曽修月更为人间着翠隂
　　瑞香亭和丁端叔韵
　　拍手阑干防锦堆留翁未肯十分开惜花惜别情相似急急从今载酒来
　　吕公亭
　　僊翁何地不翺翔底事三游只岳阳不是朗吟飞过疾洞庭张乐要迎将
　　题乌程簿防浮玉亭七首
　　道塲山顶出南溪苍弁峯头正直西更割东桥仪鳯水如今定不怨鸾栖
　　人言苕霅下千崖一水中分两派开但怪玉浮浮似磬不知原自泗滨来
　　谁将絶景傍家边举足溪山已满前莫恨防官清俸少一亭风月不论钱
　　一日溪流万橹声簿书丛里眼偏明青衫不怕笼朱墨直下沧浪便濯缨
　　霅川今是辋川图城郭中藏十顷湖空説侯门深似海得如簿领一亭无
　　浮屠髙直一溪云水面浑如镜面分此景正縁髙士得不然何以独输君
　　误把新题涴彩梁我书元不是中郎亭前若解真浮玉成我蒹葭倚玉堂
　　用左康叔知府韵题溪左顾亭
　　风下踈櫺月下溪愁边拓尽剖藩篱平生漫説江湖客未解人间手不
　　再至左顾亭用前韵二首
　　春入桃花水涨溪蔷薇隔屋粲成篱湖山正为诗人好早赋归欤要抵
　　晓日摇光下钓溪鸣舷布网竹编篱枯鱼泣与鲂鱼钓要学亭前曳尾
　　用洪叔昞题左顾亭韵
　　老一溪懐旧事人亡千载尚虚名亭前独有山川在付与诗人着语明
　　雄楚亭
　　江山万里接西东呉蜀咽喉此地中奄宅荆州夸楚势此亭所以得称雄
　　陈氏子读书堂
　　为公相与年犹小拾芥明经意转非惟有城南贤父子读书元只为传衣
　　王醇父统帅舫斋
　　将军忠勇贯家声独擅长江十万兵早誓中流夸击檝料公犹小舫斋名
　　题简斋
　　故防知政事陈公尝寓郡圃号曰简斋今旧址尚存
　　胷中元自有江山故向巴丘见一斑明月清风收拾尽简斋诗遂满人间
　　御书阁
　　张定叟留守创阁于府庠藏思陵御书
　　寳阁翚飞灿碧霄中藏奎画叹先朝要令冠带升堂者日日羮墙遂见尧
　　楚楼
　　楼在沙市规制宏广东西皆见江山郡中以之为酒肆
　　东江风月夜潮平西望巫山白帝城止为山川增楚观惜哉徒沸市廛声
　　江汉楼
　　楼髙百雉楚城东呉蜀衣冠邂逅逢自是荆山为屏翰更防江汉日朝宗
　　庾公楼
　　危楼千尺俯江津天外飞防防防匀作此雄观真壮士奈何犹説汚人尘
　　登张説楼
　　唐开元间中书令张説谪守于此日与才士赋诗自娱
　　谯楼伟观接城西天遣公来重以诗岂是江山与人助江山元是以人知
　　和丁端叔双清韵
　　翠云白雪两僊容未怯姮娥傍月宫若把佳人较清絶争妍应愧伯夷风
　　和丁端叔晓红韵
　　晓红着意一番新穏送公归上国春花下賸传多好客满园浑是爱棠人
　　呵笔
　　呵笔小吟消白日闭门髙卧却红尘平生笑我千方误投老从公两嵗隣
　　欲放酒肠愁酒病强投诗社阙诗声浮生失意每如此簿命何人详细评
　　送沈商卿知府入觐二首
　　樯乌猛作朝天去君到长安着脚初若访西湖问西子朋游应亦念其余
　　山行已办犹嫌晚天意多悭未放晴无奈公车留不住片颿催听櫂歌声
　　和丁端叔书懐韵二首
　　养花藏日半笼晴尚有娇红照眼明却恨中年怕离别好诗撩动故乡情
　　春江穏去趣东归折尽亭前杨柳丝我欲呉江办投劾与君花下説襟期
　　和同年春日韵五首
　　寻花喜见去年人防检枝头次第春踏遍云塘旧游处漾波涨碧更粼粼
　　伤心客里子规啼自笑情懐更小儿短策强随杨柳去归来却喜燕衔泥
　　一川晴草竞春光绿抺红匀日日忙榼酒莫辞花下醉相将堤上柳花黄
　　雨膏风软草烟低处处春来处处知尤喜梅花未轻褪枝头一朶尚凝脂
　　雄篇多幸到柴扉只恨空留最后枝收拾愧同螬食李侯生谁复敢言诗
　　和友人秋日韵二首
　　楼外西山日脚低茰觞新唱缕金衣十年为客秋风里空负黄花几赋归
　　了无风雨夕阳低多少诗翁问白衣把酒西风暗相约年年篱下菊时归
　　和艮斋赠轮道者韵
　　血指濡毫字字工赤髭白足防常同从今定了沙弥相揔为先生一语中
　　和仲躬赠轮道者韵
　　孤峯顶上阿谁能苦竹怜渠着意曽他日林间重勘辨我身元是在家僧
　　赠徐相士
　　欲归公未许身闲欲外云云去亦难我意公言两矛盾料公犹作世情防
　　书魏元益便面
　　闭门终老幽人事负笈担簦学者宜过我莫虚黄卷日还乡须念锦衣时
　　懐借舟主人
　　自怜五十鬓如丝更把闲身与物驰惟有髙人收倦翼世间万事一弹棋
　　寄同年懐安曹守二首
　　慈恩犹记北山游四十年间几别愁嵗晚天涯重握手两翁齐白九分头
　　我丈之贤今老成题舆剖竹傍青城从容官事一时了莫忘莼鲈秋日羮
　　和陆成父司户过淮隂县韵三首
　　谁云追信属酂侯政为髙皇意欲留嵗晚不疑云梦计那知大业已兴刘
　　当年三杰共封侯谁念淮隂为汉留不是向来曾蹑足未容平勃独安刘
　　论功久已冠羣侯更欲王齐愿自留从此朝家若惩创王侯应得戒非刘
　　和成父过寳应县韵
　　趁得花封八月凉相家有子绾铜章习华指日神京路此地方知寳应祥
　　和梁转运判官韵
　　古括人豪醉墨鲜一樽宁怯酒如船新诗磊磊珠玑落不记梅花在眼前
　　李君量晋州奉诏还朝
　　厌直承眀两建牙更将义槩浃朝家举杯珍重吾归矣林下需君歩软沙
　　岳之妇人多以白练蒙首俗传马伏波征蛮死于岳至今不为之易素
　　将军乆已归黄壤江妇如何未黒头若使将军知此意素缣蒙首也应休


　　钦定四库全书
　　东塘集卷八　　　　　　宋　袁説友　撰进论
　　论选举当求可行
　　臣闻之天下之患莫大于使学者弃难而图易因利而求害也昔之圣人惧人之浅其所习也于是乎有所谓难者而使之必知惧人之溺于所谋也于是乎有所谓利者而使之必贵圣人非切切然于所可缓也葢举天下弃难而图易则其学之难者将使何人而知之举天下因利而求害则其事之利者将使何人而贵之圣人固不安于此也嗟夫君子之学其亦求至于难者耳天下之理其粗着于显然易见之间而其妙寓于隐赜难眀之际得其一説者不若得其説之全得其一意者不若得其意之尽若以一説一意之易而遽止焉其何贵乎君子之学哉圣人曰吾必使学者不弃难而图易则至难之理彼或可得之矣天下之事必有利害之殊世固可以去害而就利而又岂可因利而就害哉吾之心将以致某利也然其致之甚艰利未及我而害己踵至则亦为甚不可今夫学者固有以某事而致某利也若以某事而致某害圣人安得不穷其致害之由而絶之是二者之説常存于选举之间众人之所忽而不思而智者每以为虑岂非为学者之所轻重抑有不可不讲者欤自周家有乡举里选之法而由汉迄唐其制屡变而不一以至于我国家所以剔蠧而刬弊者亦靡不至天下之士率三嵗而偕计于乡邦又程之南宫然后天子亲防而予之仕其察之不为不详其官之不为不审凡有志于此者亦莫不激昻淬励以求自奋于一日之程盖亦以法之可行此天下所以常行而不倦虽然事不以法而不生而法常以事而必变如今之选举其大槩固合乎人情若其间或有使学者弃难而圗易因利而就害者此则不可以不革也何以言之士之于言语文章犹人必有饮食衣服之具学之必以经犹衣之必以桑麻食之必以糓粟也舍桑麻糓粟而为衣食则其用必不可久舍经而为学则其理必不可造而今之学徒志于傥来之荣而不先正其在我者故以十人求之而舍经习赋者则已七八矣彼非恶夫经也必曰习词赋者虽仓猝而可为而通乎经者非累年不可也知其难而弃之而不知夫难者葢理之所防知其易而图之而不知夫易者实理之所阙也乌有以君子之学而自阙其理哉噫言物者耻一物之不知问字者耻一字之不辨学焉而不志于通经亦已惑矣臣非敢以习赋者之举不知经也然其间或有以古人志学之年一朝挟雕虫之艺而遽被乡书有老儒通经者之所不可得葢有徒惑一时缀缉之工遂以谓过于通经隠奥之説此其为大可革也往者朝廷两行兼经矣然不待再举而又易之其説则曰词赋非老儒之便也是以一变而不复用不知其以经义进者若果有卓越之论虽曰赋不及之要亦宜置髙等况其既通经学则所谓词赋者殆不过在不能工巧之失必非芜缪而举不足读也苟以如是之説而试之又安足为老成者之病哉故曰弃难而图易也臣愚以为宜申前制所未尽者率自今日始然前日之法尝以大经之义二小经之义一以为一日之长则其文或几于太简又安能尽见能否之实宜于大经之义益以一篇而其小者则如旧制庶几学者有所本而不杂今川蜀之士来廷试者葢肇于辛未之春以迄于今日而不变朝廷亦欲使其皆试于廷以均逺迩之势而蜀之士子亦欲观光上国或能为魁选之荣若以此推之则亦何害之可云也而臣尝得于蜀人之言皆谓因利而就害者莫过于此夫蜀之距上都防万里方冬之仲月固以挈挈而在道彼以万里之涂必有数百千之储而后可达然又道路奔冲之劳疾病安养之事其贫且无力者必鬻产通贷而后行或以此而破家者而往来之久力疾而归抱疾而死者往往有之彼之心固将以谋利也而或有破家者有殒身者此不亦甚可恻哉故曰因利而就害者臣愚以为宜立一格有以酬其欲来之心而絶其就害之路凡魁蜀之省闱者其恩列之视大魁畧杀一官而列于二三者则与廷试之五名者等庶几不失蜀人之本心而深革其逺至之害然今之来者固不能却而使之归若因其归涂増其驿劵亦足以为寒儒之助凡此皆能救学士大夫之病而世之论者遂指为迂濶而不一言噫文章与时髙下矣岂可使之弃难而图易君之仁者善养士矣又岂可使之因利而就害也哉臣之所言其亦虑夫可为而不为也
　　论养士大夫气节
　　臣仰惟陛下虚心以求言和顔以受谏固尝有进言以迁秩未闻有纳忠而得谴者也然而在廷之臣不闻谔谔以抗节惟知唯唯而取容昔之敢言者虽有斧钺之诛而犹且不顾岂今之世有爵赏之劝反有所不敢臣有以知士大夫气节之不立也盖士大夫之气节养之则鋭挫之则慑方其鋭也虽有斧钺之诛而不惧方其慑也虽诱以爵赏而不为惟养之于无事之时斯可用于有事之际无事之时苟不先有以养之欲其用于有事之时难矣方今天下外无边鄙之忧内无盗窃之虞雨旸以时仓廪以足正天子养尊士大夫养气之时也陛下不以此时有以养士大夫之气节臣恐风俗自此日委靡矣养气以励风俗当自朝廷始朝廷台谏给舍之官所以紏官邪而杜奸慝也朝廷之风采系焉夫自执政以为可台諌给舍以为不可于是有弹劾之章有缴駮之奏所以示至公也陛下既已信其人则不可以不信其言其人既是则其言不可得而非其人既非则其言不可得而是陛下既信之于未用之始不当难之于己用之后故台谏给舍之所与是公议之所共与也虽陛下不得以不与台谏给舍之所不与是公议之所不与也虽陛下亦不得而与之陛下非徒从言责之臣也从公议也士大夫亦非畏言责之臣也畏公议也陛下当使天下畏公议不当使天下畏言责天下畏公议则为正直天下畏言责则为私邪臣谓欲尊朝廷当养士大夫之气节欲养士大夫之气节当使台谏给舎得以行其言百里奚愚于虞而智于秦裴矩佞于隋而忠于唐盖不以气节作之虽智者不免于愚苟以气节作之虽佞者可使之忠也臣愿陛下许大臣用人其有可否当与大臣辨之许台諌言事其有可否当与台谏辨之许给舎缴駮其有可否当与给舎辨之辨之而是从亦何伤辨之而非不从何损都俞吁咈见于明良盛时可否献替是谓君臣合徳直道行于上公议伸于下士大夫之气节立矣气节既立惰者必勤私者必公贪者必廉怯者必勇方是时也陛下何为不成何欲不济哉实天下幸甚
　　论台谏当伸其气
　　臣闻圣人之治不务乎他而毎先其所以立国者立国者固则其他非所虑矣何者立国在乎台谏而台谏之纪纲则在乎士夫之气焉耳气之所在盖将肃风采振纪纲纪纲既振则国之尊崇可以参天地而隆泰华矣然而气也者常患于易折而所以养之者实在上之人是故激之则彊抑之则弱厉之则鋭消之则钝而彊弱鋭钝之间倐然而不可测者苟不深爱而曲存之则委靡销铄之气殆无异于既痿之老其安能正台纲而大国势哉臣葢尝广引曲喻而得夫为气之説譬之风焉方其始也藏于太空而冺然寂然常若无有及夫小有以扬之则入乎奥室而不留重有以发之则折乎大木而不屈大有以鼓之则挠乎万物而独震此犹气之在人随所激而后发至于风不鸣而卒归于无焉则又似乎有以遏之而气且亡矣呜呼圣人立国岂不欲安而无危治而无乱哉惟无以激天下之气则士大夫安于软媚之习甘于暗弱之行凡气之在我者非惟不能肆且不敢为夫以不能肆不敢为之人而居于台諌之地宜其纪纲之实悉废放而不举而耳目所寄徒为文具而莫之恤使天下之小人得以无所忌惮国且不安而不治矣故夫不先爱养其气而激发之臣未见其能立国也今国家有台諌之官正以为天子耳目之寄朝廷有大政事而台諌得以议其不然人主有小过失而台諌得以救其弗逮百官有大奸慝而台諌得以斥其所为纪纲之立风采之着悉系于国之安危者此固非软媚柔弱之气能耸动而发扬之其必有凛然若神明之不可犯者则台諌之纪纲可以坐举而不废今若抑之而使不彊消之而使不鋭其煜然之光晦蚀之而无余渊然之精隐遏之而不露此其为气将堕于小夫孺子之域又安能振其纪纲以维持其国哉方今天下之大固非可以一事论而大者如百官之贤否庶政之得失民情之休戚四夷之叛顺正台諌之臣所当竭智极论而不忘而徃年以来台諌不得而自肆惴惴然常若鼎镬之临其前者故事之小者或敢于诋议而事之大者且噤口而卷舌矣官之卑者或敢于弹奏而官之穹者且敛袵而下首矣此非出于所不能言葢其人自视为不可故迄于瑟缩而不敢进虽然陛下亦岂肯使之索然而至此哉臣愚闇忘身妄议国事虽未必举得其实而毎见夫或者之言以为台諌之气所以委靡者葢有二説其一曰将以论某人也而某人为有权则某之论且不行矣又未几而黜之他官意曰某人不当论某人而致此黜也夫有权者以有罪而论而论事者以无罪而黜彼人臣之心莫不以迁为荣以黜为戒今且以论事而黜也其敢复有言哉方其自台諌而易为他官虽或为陛下不测之权固不可以区区黜陟而论然其心亦谓陛下心不乐其如此也安得不稍自戒以全其身耶此气之所从靡也其二曰朝廷之官固有数路就其间而推之如台諌尤清且要也然比年以台諌而久为侍从者止一二人由他官而安于侍从者亦多有矣岂非既以言事为职一有所言而或犯众怒已不朝夕而又去固不若舍台諌而为他官唯唯不言者之速且久也使人人而果懐是心则臣见台諌之司亦几于虗文矣此气之所从靡也仰惟陛下乐闻切直之言常若不及饬戒有司犹先于言词之剀切者况欲使台諌无故而旷职哉臣愚以为宜稍寛台諌之责凡以论某事而弹某人者陛下悉以聴之其论而当者亟从褒赏而其偶弗当者则亦务纳其言毋遽迁之他官以为遏言之举使其气得以日伸于冕旒之前可以因言而自壮凡进擢之间宜一视从官使之乐于所迁务竭其献替者以为奏若激而厉之者如此则彼必谓陛下奬借台諌者异于俦辈此虽处以孱懦无能之人亦必激昻而奋厉将见气之所遇可以狭宇宙而隘九州矣国何患其不立而台纲何患其不举哉臣尝观世之儒者皆指西京为软熟东都为矫激且曰东汉多名节慷慨之士者由光武用一卓茂以致之而臣则曰不然西京固非软熟也朱云一言之奏至折槛而不惜汉帝方有勿葺之语此其气象其真软熟者耶彼光武之教实有见于前人而李膺范滂之徒葢朱云有以先之耳陛下试熟思之足以见气之系于立国者如此其大也
　　论臣职当先民事
　　臣闻之天下之民所以既爱其君而又爱其君之臣者其故何也君政之有所先后而臣知君之所先者而力行之如斯而已今谓天下之民而爱其君其谁曰不可而曰复爱其君之臣人谁肯信之哉呜呼政固有先后也为之臣者毎先于民之所以事则民将曰吾君之安覆我者举属之其臣矣当此之时虽使草木之无知亦将爱其臣之志于我也况其至愚而神又庸可欺哉然则使天下之民既爱其君又爱其君之臣此其气象葢与唐虞之时无二致若其臣缓于民事而他求焉将见为之愈多而下愈不悦刼之愈至而民愈不应不特不爱其臣并与所谓爱其君者亦薄矣此天下所以终不可治而庶官所以无益乎安危也葢昔唐虞之时都俞一堂之上者朝夕不过民事而勤恳周至若慈母之爱其子出于其意之所诚然是故虽以臯陶明刑之臣而民犹懐其徳彼其所以爱臯陶者已如此则其君虽不欲垂拱而无为也其将能哉臣故曰既爱其君又爱其君之臣此与唐虞之时无二致也国家以祖宗积累之休深仁厚泽其缔结于民心者固非一朝夕之故凡舟车所至霜露所队谁不知爱吾君哉而臣独虑夫为臣而或不知其民则民将以其臣举无预乎我也夫谓其臣之举无预乎我是民之与臣殆岐然而为二事而不知夫君犹心也民犹体也臣犹手足也疾痛疴痒动于一体则手足震掉亦不期而自应今若手足不能以防其体则一心扰扰固不容于自佚乌有臣之与民可以岐然而为二事哉臣尝因是以观朝廷今日之政其大者莫过于民之休戚然而君门之逺下情固难于骤进非有与之朝而谘询暮而献奏者则圣人亦安得一一而闻之哉臣以谓宜于任官之时専其任者有一而广其求者有二何者夫自一命以上徃徃太半皆能言之士而法之所制虽有片言彼亦何因而见天子今之检鼓二院亦为刍荛进言之门然未信而諌政有难于遽合者考其无所不言而人君不得不闻有司不得不行者莫先于台諌葢其纪纲之地政所以紏奸邪而涤弊政可以肆意于一言凡民情之休戚他人不得而窃议者而台諌之臣乃得详论而熟究此岂可苟授之哉故莫若于始擢之日立为一法凡为台諌者必已厯州县而后可葢州县之官皆谙厯民事之久其利与害又前日之所备闻者彼一旦有能言之隙而陛下更责以爱民之事将有竭诚罄虑尽思其所以在民者以为説一説行则一利在民一利兴则天下受赐纵十失一二而利之七八者亦不少矣若昔之所任者举非州县之职则毋以台諌选焉臣非谓其民事之举不知也特其所知者不如亲厯之为尽耳是故圣人之任人常欲用其所有余而不欲用其所不足与其使不足于此者以为説孰若以有余者而言之哉故曰专其任者有一也今夫经筵之官皆所以接天光而聆圣训也且不特専于言语文章之末而其治之系乎国体者亦得以纳忠至于馆阁之臣实多一时之俊乂皆上之人储之以待用也至有不朞月而被对者其启沃之奏亦多以次而施行是二者盖陛下之所眷顾而其人亦自谓某职之可以言也要宜悉责以民事凡经筵之官于讲读之际令以旬奏劄子而馆阁之臣许以不时之觐且进言以民事须博采民之利害务得其可利者而兴起之而其害者卒议废弛若果有可行之实毋以虚文示天下使有司见于必行行之至于必久而后已故曰广其求者有二也庶几斯民之在天下谓吾君之任其臣者举不出于小民之事而其无所赴愬之忧或不告而自去将有钦戴其上爱及于吾君之臣者陛下于此时可以不动声色而薄海内外均有和气其亦有自来矣苟为不然处台諌者不知其民而溺于泛泛无綂之説居馆阁者不知其民而自处于不敢言之地以民之休戚而为越秦之视臣独不知可言而不言则将谁与之言而谁与行哉
　　论淮守当任武臣
　　臣闻之圣人之于天下所恃以为固者何其详尽而曲至耶然或有时而不可恃者岂士卒疲懦而失其守欤城郭卑薄而失其势欤抑亦粮不足食欤器甲不足用欤此数者又皆圣人之所已治也夫既已治之而曰或不可恃则是任其事者之非才也嗟夫圣人之重某事也则必重某任欲重某事而不因其才则必圣人自为而后可而圣人固不暇乎此也如是则各因其才而已矣盖尝言之圣人之用人如工师之制木为楹为桷者不可为栋为梁若处楹桷以栋梁之居虽顷刻有不能立者何则其任有轻重故其才有小大今圣人欲使天下之险无一日而不固此其所以守之者盖不啻栋梁之居若非其才而处之政恐非楹桷之所能及也自昔者曹公濡须之役而后江淮为战区自东晋合肥之功而后江淮为要壤盖江者所以固内而淮者又所以蔽江也故夫恃江者不若恃淮譬之衣重裘焉一裘毁则一裘可恃苟非重裘则一裘毁且尽矣是则恃淮之术固不可以不论而其重之之防莫过于择刚勇果毅之才与其熟于固守保御者然后可今若泛泛然而任之则彼亦泛泛然而守之夫以圣人所恃之壌而付之泛泛之才臣见其可以为名而不可为实也方今可恃之险固难以一二论而其蔽大江而卫上都者盖莫大于两淮皆所以籓篱其内而扄钥其外此岂可不惟其才而守之哉陛下方休养生灵兼爱南北不忍以一戈防之防以毒天下思以尧舜三代之得民者以力务而安行之虽江之与淮其守御之事固非庙堂急先之务然而臣愚以为善处安者必有常安之术善处治者必有常治之理成王不以盈成而废四时之教宣王不以既攘而怠车马之修而萧俛之销兵张説之去府衞皆足以祸后世陛下盖非以不言兵而遽忘其守也故夫守淮之説在今日而为可行臣书生不习兵事固不敢妄议军旅之政然因可恃之险而议夫守之之防则臣尚可一言之今两淮临边之郡皆敌国之隣境所与平日往来而狎习也自和好之约复坚虽无驰逐蹂践之伤然其唇齿之邦要不宜无常守之防是故城郭之固与隳器甲之备与废士卒之强与弱金糓之匮与盈与夫防守之严不严机画之善不善毫厘之差其或至于四出凡此者固非无识之儒可以优游而深通之也今考临边之城不下十余郡若平日不先为自强之计一旦苟有小警恐非仓卒所能责成如是而欲以自强盖南仲城朔方之所甚难也且今之守边郡者其才果何如哉直节坚勇足以独立而不移智畧纵横足以临事而不惑艺能详敏足以制变而不乱凡其人之果如是者必非儒生文士之所常为此必有将帅之才与其谙于武事者然后至此今也不然类多一时之儒生或任子之稍稍能为者皆得以守边矣若责之治民彼固无可辞者而至于守御之际政恐因陋就简必非可为异日之恃也以臣观之必有举其一而十者不治为其小而大者不修此其为患固不在于国家闲暇之时是乌可不因其才而任之哉试以事之小者喻之为耕者必问农为织者必问婢为斵者必问工理也若无农也而婢为之耕则将卤莽而灭裂无婢也而工为之织则将断而不整无工也而农为之斵则将扞格而难操盖有如是之事者必用其能如是之人而其事之不如是者则又非某人之所可胜也然则陛下亦用其所当用者乎为今之计莫若申举旧制命枢府侍从之臣以武臣之可用者多为论荐举某人则列某实曰臣以某事而举某人也既以名闻则考之佥言证之已试使之分守两淮临边之郡陛辞之日厉之以必为而重之以赏罚而次边者则文武有不必拘聴其久任而不为两嵗代易之法若以有劳而遽迁则是因其小有所为而亟止之也至于郡之民事则以监郡者尸之不过数年其守御之间必有大可观者虽然尚有可言也自往嵗师旅之兴而淮壖又多羣聚之大冦椎埋发冢以相刼于市肆少者数十辈而众者亦百余人即其警捕之职必首于一邑之尉而为之尉者类皆柔弱防懦之吏非有强敏之防可以诛锄而擒制夫使小奸一日而不除则大盗将满天下矣此亦不可不为之计也臣以为如淮之尉宜悉注武臣立为定法必其夙有武功者然后得以拟注盖其气力筋骨可以披荆棘而犯霜露必能弭盗贼之奸以上辅守臣之所不逮者如此则两淮之间庶可因人而恃险而异日缓急之顷亦无遇事面墙之弊其为利害岂不逺且大哉噫汉高既定天下且欲得猛士以守四方陛下纵前日未得猛士又岂可但已而不为今日所也
　　论铨曹当革其弊
　　臣闻之天下有常事圣人有常法天下有变事圣人有变法事之常者可以常法治而事之变者不可以常法拘也呜呼所贵乎法者以其一定而不易而圣人乃有常变之异者独何欤盖圣人能使天下举无弊事而不能使天下举无弊法结绳之政在尧舜已不可行井田之制至汉唐已不能用而必曰法者一定不易得乎哉大抵事之必有法犹口之必有言耳之必有聴目之必有视而法之不能无弊者亦犹言之不能无疵聴之不能无蔽视之不能无惑也今指某事而曰可行也则必某事之法为可行指某事而曰可去也则必某事之法为可去圣人固不能使可行者必不行可去者必不去使可行而必不行则是事之常者复变其法使可去而必不去则是事之变者复因其法矣无故而变其法法则愈变而事愈不行无故而因其法法则愈因而弊愈不去此其为患特在于不知法之所以为常变者故其弊遂至于此盖臣尝因是以观自古铨选之法以为莫详于唐今考其书所谓一时之制毋虑数变而立长名之榜或不变而得平允之称如卢从愿裴行俭之徒皆能熟察士夫之情而深考铨曹之弊故其规画毎如人意后世论铨选者必以唐为称首岂非遇事之变而知以变法治欤朝廷严天官之选未尝肯以轻授而铨衡之法又权其事而后议然而事之繁伙不可胜计而法之出入毎有不免与事俱靡者此必有可变之法存于其间而议者特未之察也陛下践阼以来凡少常伯之臣皆有议法之意如严铨试之格有以澄入流戒吏胥之奸有以开公道明保官之令有以考行实优已试之仕有以限差注此皆因时度宜不拘于一法之立然有无穷之事者必有无穷之法其法为无穷则其弊亦无穷故臣以谓方今铨曹之法其可行者有二而其已弊者有三何以言之今天下命士有不三嵗而增者数千人而吏部之阙常自若也一阙之注居之者一人待之者二人而拟之又一人逺者七八年近者三四年士夫嚣然而归往往坐食五六年而未仕此犹不足虑也然当其调官之日来者毎以数百人而吏部或无阙以应之又不过取其尤逺者使之始得一阙而去莫不咨嗟叹息集之都下若有甚不美者臣尝察其调官愈多而得阙愈逺多为初官耳要宜于初官之阙稍稍立一法以寛之若徒泥铨试之格欲更以十而取一尤足以致仕者之怨且今之尉职实先捕盗固不可以冗员目之近日邑之有盗者多非尉吏所可获盖其势不能独御耳故莫若因其职以益其员凡一邑悉置两尉而东西之职其俸禄皆均而终更亦以三考夫既能隆一邑之势而吏部之阙亦可一旦而増数百若复计其待之者则足以应千人之须恐或能为阙少之助犹愈于坐视其逺而不之救也既下增置之令则未拟之初皆为见次宜以调官有赏与其试在前列者方得注拟若再拟之日则不必较此矣或曰有一官则一官有廪禄国家方有乏财之叹固不堪此冗也而邑之弓手犹不足以供一尉况兼之哉臣曰不然邑之下吏其禄少州县自足以应之月不过数十千且又星分于天下其所出殆非甚费者邑之弓手本非不足也特患于邑之令佐或分以自役或析以假人今若革去二弊而尽归之尉更总十之二而増募之则二尉役之有余此法之可行一也得一官者必已试而仕其不然者虽有非常之赏举不用也而独不知前日未试而仕既罢而调者何不使之必试而后调耶今之在官者固非一一皆已试也必有援赏于未严之初以恩例而免者以年及而免者以堂除而免者以岳祠而免者若待其解官而来宜考其已试与否苟未试也必不可以不试亦不以荐剡既充而竟免如此者恐不止千余軰若以渐而究之亦可澄调官之选此法之可行二也今吏部之法有以区区之赏而得射暗阙者夫暗阙固不易得也且又非当出之次或以佳地而可居或以待者之有故是以挟赏以必取殊不知以名器之公而使吏辈得以金钱而相易何者某人而有赏也嘱之某吏曰吾将取暗阙也夫某吏者必知阙之孰为逺孰为近故得金者告之必亟而不得金者吝而不告亦可疾矣若削去暗阙之法止以赏典为差注之优庶几无吏胥之奸此法之已弊一也今以选人而陞京秩者不啻登天之难凡小官有所挟者固有必举之理而寒素鲜援者多老死于选调且天下之人安能尽有所挟哉古之人将以举削均天下之势然流弊既久适足为不平之具此其为患岂特一朝夕之故是故尝求其至公之法以一其势凡十考书者许以改秩其有举削者则如常制庶几法无所偏而事当其可此法之已弊二也今之改秩者必待截防之至方给之钞然最大利害者士夫辛勤百为而不得举削之集其将改之日则嵗月已不胜久矣夫举主之难全固有不终朝而存亡者而吏辈遂得持此以为受赇之隙方截防之时赂之至者可朝防而夕下其未至者虽朞月犹未也岂不胜其弊哉当是之时贫无力者多以此而败事亦可悲矣臣以为凡给钞者不必俟截防之至使其果有罪也禠而夺之何晚哉此法之已弊三也嗟夫法之可行者特患其非果可行法之已弊者特患其非果弊也如曰举天下以为可行则亦何惮而不为举天下以为已弊则亦何惜而不革臣愚以谓今日铨衡之法固不能尽去今日之弊然权其事而为之或恐其有得乎此也
　　论帘试中铨人
　　臣窃惟今日之法其犁然当于人心不可一日而易者铨试是已苟非已铨而中虽有以恩例而进特防而免然朝廷必不敢除给舍必不敢书吏部必不敢拟行之甚公持之甚力无有一幸免者诚可谓良法矣而近年以来法出奸生弊幸纷起徒知铨选之法可以律任子而不知试闱之弊反有甚于不铨而仕者嵗复一嵗奸计百出臣请得而详之今一嵗则一铨铨者不下三百人自试闱法严之初子弟来试者其才否虽不同同于自试其文无他説也试闱浸寛乃始有贿赂预结同试之能文者约以酬劳之直定以缀榜之数复嘱巡案之吏使之场中寛其伺察然后能者以代不能小则口传大则授草甚则易卷此固已可疾矣今大不然则又甚于此者自数年専以厚赂嘱托异乡无图之士则预谋兠揽如罔市利诸郡报榜之徒则与之寻嘱有同置局内则试题甫出宻传于外急如星驰外则同谋士人得题共作寻复传入出入之路或由金口门或自墙穴入或由水筒进或杂于食物之内或隐瓶盎之下奸计万状未易殚举夫能使试题之出于外与文字之复于内者此非上下相交受赂脉络贯穿彼此一律安能往来蒙蔽如风雨鬼神之迅速哉且场屋所恃者门监官官有巡案巡有逻卒又皆各有兵吏互相察视惟其一以贿赂悉美众口交传往复如臂使指嵗嵗为例各有定价率一人之铨而幸中者凡捐金千缗使朝廷良法美意无复可恃而子弟之果于修学者不得而自见其庸谬多赀者不复修习惟以贿赂而占前列珉玉弗辨才否混殽大非国家程能审官之意今来已引铨试所有闗防禁戢之防自即已是不及臣愚欲望睿断上件情弊候今来铨试榜出如试中人应防部日先于吏部尚书防帘试一次经义人试小经义一道诗赋人试省题诗一首长贰监临于六部郎官内不测论防有出身人一员尚书省廰出题帘试帘试卷与铨试卷辨騐字迹有无异同其纰缪全不成文与字画两体者取防黜落庶几今嵗先革代笔冒滥之弊臣所陈上件铨闱情弊今虽铨试已毕他日岂宜不行措置欲望朝廷下吏部长贰俾之共议闗防禁戢之防何前日易于约束而今日乃畧不败露须究其所由得其要领务贵详尽期于大革前弊开具奏闻施行庶几自来嵗以往便能刬剔奸弊一新观听亦教化习俗之所系也并乞施行实天下幸甚
　　论蜀将当虑其变
　　臣闻天下有三患蛮夷之国恃兵而强盗贼之民恃众而叛専制之臣恃险而固是三者皆足以乱天下然而自古之君当多事之时或至于一日不能安其身此未必类以蛮夷盗贼之故要必溺于専制之臣久而不知其乱者显显者易知而冥冥者难悟也蛮夷之彊必有形而盗贼之叛必有迹有心目者皆知为消患之计而専制之臣则不然平居外奉天子之令而内蓄自大之心其为谋也无形之可寻而其为奸也无迹之可见上役之以虗名而下亦以虗名奉上其发之似诚实而行之似忠信者虽伊尹周公殆不过此上之人方且信为诚然而莫之觉如嗜酒色之娱安于外之无足畏而不知防元气而致僵仆者率自此始呜呼况又有险之可恃哉彼以専制之臣且有险而可恃则是虎而翼虺而足也亦可虑矣夫天下之广有地必有险其小小者不必论而其最可恃者江淮荆蜀之险耳是故险在人君未必足以制天下而险于専制之臣则未有不为之资者臣盖尝推原其故而观唐之崔宁刘辟梁之王建唐之孟知祥皆将帅専制之臣恃蜀之险以为固者若崔刘则方谋而败而王孟则既久不露终遂不可抗矣今考其事如崔宁之擅蜀几十四年而刘辟节度西川动益骜蹇此二子者其初皆委质事上之臣一旦入蜀积累嵗月之久遂有坐负险固轻视朝廷之心抗天子之使吐不臣之语恬不为恠拥兵擅利几成大变惟其上有以深知之故随伐随仆终不得而肆而王建孟知祥适逢大乱之世得以猖狂而僭窃亦皆先为不可测之谋至宻之计使其心腹羽翼无一不至则反目咄嗟之间坐王数千里之国此其为患在于久而不知之过夫使今日之在蜀者皆如古之贤将则朝廷可借为籓篱之托然而傲戾轻侮之思奸勇雄桀之态类皆将臣之所常有况栽培涵飬一一是聴久而驯致遂有不可摇之势苟任其所之而莫之限臣恐不为崔刘则为王孟事之必然无足疑者呜呼彼其父子之相维兄弟之相承结之以士卒而聨之以友党吏之奉承防意民之习熟名字不啻百年之久而反顾其所恃者则又有可守之险以为固不幸而泄其谋恐非日月可以诛锄者此臣之所甚虑也夫蜀之与上都相去数千里仓皇缓急之顷固不能为朝发夕至之具而蜀郡刺史多柔脆软弱之士前无与之先而后无与之应又不足为讨逆伐叛之帅若今日不有以隄防而宻察之则异日当拱手而受毙陛下岂不为之寒心哉天下之祸制之于始终且为患制之于末后将奈何以汉室之兴其征伐之功多出于韩信而髙祖于周旋不给之际已窃贰而心疑之驰壁而夺符麾召而易将皆所以潜销其奸心而徐伐其异计使髙祖不为之所及其王齐之后虽欲稍稍折服亦已迫矣今之制蜀者未必有韩信之功恐其心之所存较之于信亦一间耳陛下纵未欲轻为髙祖之术如其他缓图之防奈之何而不行故臣以为于此而处之盖有所甚难者必使急不为躁无张皇而生变缓不为庸无安坐而待衅宜立为定制凡戍蜀之兵与襄汉之屯一嵗两易而职在统制者时命代易庶几乍离乍合不至安其教令而熟其恩恵如此则虽急而不躁凡两川之民不以贵贱为间朝廷时有以深恤之赋敛之输力役之劳每为之寛除而省畧所以爱之者常有过于江淮闽浙湖广之地庶几蜀之生灵必有钦戴君上之意则専制之臣必将诱之以乱而不从胁之以威而不服如此则虽缓而不庸不一二年彼亦势衰力防无能为也然后以髙祖之待韩信杜鸿渐之处崔宁者徐而制之臣未见其有不济者而今之谋国者皆曰无故而为之所是趣其为不义故莫若养之以恩使其有不忍负上之志则可噫逾垣穿穴之役畏之而不禁则后必有行刼者彼既如盗矣而又岂可以养为哉






　　钦定四库全书
　　东塘集卷九　　　　　宋　袁説友　撰
　　奏疏
　　论举将疏
　　臣仰惟陛下属意武功寤寝戎事整肃军政细大毕举然臣窃观今日军旅之事犹有可以为陛下言者曰将是已自乡者辛巳之扰今阅十五年宿将旧人逝者过半其幸而仅存者亦皆廹于迟暮筋力智勇要已不逮于壮嵗而新进后辈足以为上用者又皆抑遏于偏禆下位邈无路以自逹傥日复一日不思有以因其旧而图其新以为缓急仓猝之备臣恐未免于遗材也陛下累嵗以来盖知旧将浸已沦落凡近日之所进用者往往皆重劳圣虑旁搜曲取而得之夫以内外诸军之众训练校尉偏禆行伍数至繁伙其间岂可便谓无人今者预为兼收并蓄之术得其人于闲暇之时庶几一旦有警不至仰烦睿算可以渐次而收用矣故臣谓莫若行荐举之法臣谨画为四条以备荐目如后一曰忠勇谓气概轩雄胆畧沉锐誓于报国奋不顾身者二曰武艺谓骑射击刺行阵出没悉皆精熟莫当其锋者三曰谋畧谓智虑深逺机画精当料敌必中变态百出者四曰兵法谓习熟韬畧精于兵法博古通今能见于用者右臣欲望睿断合内外诸军将帅以臣前所陈四条不拘偏禆行伍逺地屯戍有应得上项条目者各令荐举一人须尽心体国不得少徇私意广行物色委得其人然后结罪保明申奏陛下赐以召对徐观其人而熟察能否如见得委应上项条目即与留寘三衙不时宣召详问曲试浸以任使如所举不应元荐条目或粗有寸长而本不足荐者其举官重与黜责如所举得人或将来因事立功却一一复与推赏庶使军伍之内凡抱有用之材者皆得稍稍呈露而缓急之际可以倚仗其于军政诚为要务
　　给降度牒下蜀路提举司补籴常平米疏
　　臣闻尧之水汤之旱虽古帝王有所不免然其卒收还定安集之效者岂有他哉恃其能备先具尔盖事不预备则猝不可支思患预防则应之必裕此必至之理也臣不才前嵗误防圣恩俾防全蜀黾勉殚竭不敢少懈苟有所见亟愿彻闻臣窃见蜀中去秋潼川利州成都府三路以旱伤嵗歉潼川府路为甚利路次之成都路又次之方旱歉之初民已狼狈如潼川利州两路之旱共十余州蜀人谓前此所未有者其为狼狈饥荒之状必已一一仰彻圣聪臣不敢缕举仰防陛下轸念逺民力行恵政给降度牒添印楮币有司得以凭藉恵泽举行荒政三路饥民防陛下天地父母之恩何可纪极惟是三路常平义仓蜀中每嵗所入比之东南数目絶少去嵗既遭旱歉所当发仓廪以救饥馑夫以累年储偫而各处现在原不甚多继而提举司节次自行支拨及诸州又各就拨充赈济或给散借本或搬运縻费皆取办于常平虽幸得此支用以活饥民而今三路现在米斛既已十去七八所存今已无几若不预轸先备之念早为储蓄之策万一向去复有水旱则各路常平见存斗斛岂能支吾临时必将袖手无策况每遇饥嵗米既鲜少价复昂贵提举常平司具申制置司各具到各路各州已支过及现在常平米斛之数如潼川路常平司元管本司及诸路常平米斛一万三百八十余石去嵗已支过三千三百九十六石今现在仅有六千余石利路常平司元管本司及诸州常平米斛一十六万九千余石去嵗已支过四万五千余石今现在仅有一十二万石成都府路常平司元管本司及诸州常平米斛一十九万余石去嵗已支过四万六百余石縁本路旱伤州郡止系三州所以支拨数目差少今现在却有一十五万余石三路提举官节次申催乞从制置司奏闻趁得今嵗诸路一稔之后可以收籴米斛以备先具乞从朝廷支拨钱物以多寡降下三路常平司添助将来籴米桩备急猝臣窃思饥荒之嵗专以赈济为先而赈济之策专以有米为恃若非预行桩备临时委难旋籴蜀中江流之险与山行之艰阻尤非临时可以搬运今来三路提举官申控恳切臣若不仰告君父则他日或遇水旱常平米斛有阙臣虽去此亦岂无缄黙失言之罪臣愚欲望圣慈法尧汤先具之备念蜀民逺阻之难特赐睿防酌量三路常平司米斛其已支及现在数目多寡各与斟酌给降度牒若干道委各路提举官将卖到钱尽数分给去嵗旱伤诸州趁今嵗收成之后委各州佐官收籴米斛专充常平仓桩管非因水旱不得支动具收籴到米斛数申尚书省户部照防仍乞指挥再下提举司先那兑别色官钱趁今秋收籴庶几预有储蓄不致现在数少一有不测得以济用诚为各路小民无穷之幸
　　增籴常平仓米疏
　　臣窃惟国家常平之法最为近古今州县常平之米政所以均敛散之宜平歉嵗之籴若所储不多或遇歉嵗必无以均敛散而平贵籴恐非常平之本意臣庀职浙东伏见本路州县常平米数目尤少除绍兴府有五千余石台州有四千余石外其温州止一千余石明州止一百余石处州止三十余石若衢婺两州并无现在总计七州之数不过一万二千石耳常平之米与义仓不同义仓随苗帯纳嵗嵗而有常平则取之租课米与租课钱收籴耳而租课钱米即人户请佃没官户絶田产内所输者去嵗十月防朝廷行下将本路应于没官户絶田产并行估卖其钱令各解赴封桩库臣今年正月到任虽已节次措置出卖而区区窃有管见向者涉规避之嫌不敢具奏今幸获对清光得以控露且浙东一路所管常平米已是数目絶少若又尽卖没官户絶田产则自此不复有佃人租课钱米是絶常平之本矣嵗既无入又有州县支动及陈腐耗折所谓现管一万二千石将不及一二年亦无复有矣岂不重失敛散平籴之良法哉故臣谓出卖官产若果足以助经常之费犹曰可行今浙东一路估到之数不过十二万贯而臣到任后多方措置方卖及四万贯政使足十二万贯之数在朝廷如太仓一稊米耳所得不多所失颇重政如中人之家虽至于甚廹促亦安肯尽弃常产以絶嵗入之利盖弃产得金金易尽而产不复有坚忍以保常产则嵗嵗有常入矣此理甚晓然也臣愚欲望圣慈以常平为重深念浙东一路常平米数絶少所卖官产不过十二万缗岂宜因此尽废常平之入特发睿断行下浙东提举司目下住卖没官户絶田产其已卖者即以其钱各令本州趁今年丰熟尽数收籴米斛解于常平仓桩管限冬季籴足其未卖者与虽已卖而未交钱者并只付元佃人租种仍前输纳租课钱米其后来续次收到没官戸絶田产自此并不得出卖勒州县及时召人租种庶防存留官产不絶常平之入及民之政莫切于此仍乞速赐施行不胜一路厚幸
　　补籴蜀路十五州创籴七州广恵仓米疏
　　臣照对川蜀两路内有州军桩管制置司接续收籴到广恵仓米粟总计共三十一万三千石有零专备水旱荒歉赈济支用此米分在诸州蜀民恃以为命诚为民食之根本臣自庆元三年三月到任即闻上件广恵仓米其间散在诸州多有停积渐久未免陈腐臣思念此米既为蜀民根本岂可有名无实缓急有误指凖即徧行委官相视有无陈腐及抽摘三五去处委官盘量既而果有渐陈腐者臣亦即措置令各州于州仓见管军粮米内当年斟酌多寡渐行对兑其盘量到数目稍有销损亦即措置并皆补足其对兑之米于庆元三年四月内并行以陈易新了当不致有名无实偶于庆元四年三月内以三路荒旱小民艰食将至流移幸有上件广恵仓米得以接济蜀民之命遂行支拨或充赈籴或充赈济或自邻州搬运以分给流徙之民凡半年之间十四州小民饥馑皆得仰此免致饿死凡支用过济籴米共一十一万九千六百余石臣前年已一一具数申朝廷讫至庆元四年三月内赈济结局臣即谓此米既已支动数目已多岂可不便行补籴以足元来桩管之数庶防补足之后他日一有水旱又得支拨以活小民其间赈济系是减价后来补籴系皆増钱又赈济之米元无收到钱臣亦不敢以钱数不及因噎废食不行补足即行多方措置钱物自庆元四年三月以后直至庆元五年八月内一年有半之间百计规画既不敢于诸处作急收籴恐起米价有妨民食又不敢照例科取诸司以致横扰止是磨以月日措置收防及申乞支拨到钱物积渐收籴斟酌米价或増或减选委官补籴其山郡搬运费力及米少无米去处不致少有骚扰今幸已足元初桩管之数又山郡惮于搬运旧无储偫今亦为之创籴悉已了办并皆委官盘量实収之数及又行下诸郡每年以分数对兑不致积压在厫以致陈腐其间如简卭二州各以地狭无米可籴潼川泸汉眉州重庆府懐安军或水甚近或米数多或少遇歉嵗亦斟酌减数补籴却那钱于无米州军处创籴所贵两得其便臣今具各州元桩管数及庆元三年支过数与今来补籴之数三路共十五州军元桩管米三十一万二千三百六十石八斗六升三合五勺【内彭州崇庆府元桩管米在内縁不曽赈济赈粜更不开列在前】粟七百三十三石七斗庆元三年赈粜赈济过米粟共一十一万九千六百三十石一斗六升七合今次补籴到米一十万三千九百三十六石四斗八升每石价直不等共约计籴本钱引三十五万七千一百七道七十八文臣又窃见庆元三年三路旱伤之时其阆州蓬州隆庆府绵州普州资州广安军皆是各路山郡去江稍逺其搬运米斛专仰人力搬运数既不多费几十倍前年支拨极为费力臣今行措置钱物于前项七州军创置广恵仓各行收籴桩管在厫以备他日水旱支用庶防既无搬运支费又得随手支用以济艰急诚为利便臣今具创籴到七州米斛之数成都府路绵州创籴米三千三百四十六石潼川府路资州创籴米三千三百二十七石普州创籴米三千石广安军又创籴米一万石利州路隆庆府创籴米四千石蓬州创籴米二千五百四十八石六升阆州创籴米三千七百三十一石六升以上三路七州共创籴米二万九百六十三石一斗九升六合二勺每石价值不等共约计籴本钱引一十一万二千八百七十九道四百六文见钱三贯七百一文三路七百三十三石七斗庆元三年赈粜赈济支用过米粟共一十一万九千六百三十石一斗六升七合今次补籴到两项米共一十三万三千八百九十九石六斗九升六合二勺除补籴过充支用桩管米数外今増籴到米一万四千二百六十九石五斗九合二勺伏乞睿照
　　又申乞禁止上流州郡遏籴疏
　　臣照对本州地狭民贫虽是丰熟年分居民所仰食米亦是上江客船米斛到来江岸迤逦近城出粜始可足用窃縁今年本州六邑均有旱伤米斛已见阙少委是全借上江客米舟船兴贩到来不惟有无相通可足一州百姓食米之用若米船到岸数目稍多在市米价便见减落尤于居民委有利便臣自八月以来行下松江税务令不得将客旅米船非理收税纵有附帯合税之物亦与饶润及每遇米船到来令税场多方劝诱遣人同各船到州臣即行唤上客人支给酒食犒劳虽是多方招诱而日来米船亦自稀少臣今体探得上江一路州军如湖北江西多有州郡禁止米船不得出界及遇米船到州郡强行拘留更不令向下前来是致本州一帯客船大叚稀少恐冬深上江诸州仍前遏籴枉使向下州郡百姓坐受其困欲望朝廷特赐处分疾速劄下江西湖南湖北帅漕严为赏罚令不得拘留上江米船务令客人从便向下前来出粜仍令各处官司备坐朝廷指挥多出文榜晓谕商旅通知岂特臣一州受粒食之赐亦使江东一路州郡均免阙食髙价之患不胜万幸
　　沿江备籴疏
　　臣窃惟江东一路多是防江实为大郡而漕司又在建康尤为重寄凡其经理之责要非他路之比陛下慨念中原志图恢复如江东一路系漕运切之地平居无事广为积粟之策此漕臣所当究心者臣以谓事事乃其有备有备无患要宜于无事之日丰登之嵗稍为防江积粟之计诚国家急先之务也欲乞睿防令江东漕司及兹稔嵗价平之时于防江诸州多籴米斛如建康太平宣州等处每郡籴米各不下二三万斛逐州桩管以备仓猝之须以寛军旅之用庶防临期优裕无三十钟致一石之费亦古人实边之遗意也
　　犒赏酒库疏
　　臣窃见诸州犒赏库元系军中酒坊以赡军为名取利甚厚后来既归朝廷数増变易今固不必缕举但数年来朝廷或命版曹或命都司监贰郎官或命帅漕任提领之职未尝一嵗而不易得之谙晓酒事者皆谓犒赏库今若不归之各州止从朝廷差官提领于都下其不便者盖有三説浙西一路八州浙东绍兴皆有犒赏库近郡已不下二百里如苏常以北去都城皆数百里提领每有追呼措置公吏往返半月在道每库吏人不过三四軰一畨追逮为之一空半月在途酒库皆废既来都下人情生踈各库上下表散不甚重叠其不便一也官司不问大小凡事要定规模提领官每嵗数易人各有见往往提领之初必有更张减额借本赊本添价减价易置官吏色色更变每遇提领一新诸库如理乱丝莫知适从如此而欲望其场务规摹一定不易酒课増羡无他费扰不可得已此不便二也诸库嵗多是积压本钱遂致预行借本其来日久今朝廷选提领官临时分付有某官提领既已从某局借本忽易他官则元官复不肯认互相更易务在推托致使当时借本之金前后各不体卹诸库益无以自寛酒课由之而亏折此不便三也若从各州提领则皆无此患盖诸州追呼报应不费日子又无数易纷更之扰复无借本相为推托之弊凡一切张官置吏之费可以遂省坐受每嵗成数之入可以享其利而坐收成效也欲望睿防废提领一所令犒赏从各州提领以各库每嵗合趁之额诸州以时解版曹所有目今借过本钱令各州取见的实数目从多寡作一年或二年均认帯纳可以省事可以无扰可以少振诸库可以上裨国用诚为急务
　　纠役防
　　臣以不才误防圣恩久长民部日受词讼其间有诉枉伸屈外若可念而中实为奸者莫如纠役是也今当官者往往知有差役之而不知纠役者其尤甚于差役差役之不公害固及于一家也纠役之不当其害岂止一家哉盖甲役已满而当替则乙合充役而妄奸被纠者不一人官司与之追呼与之审证犹未肯已也又诉之诸司省部焉凡妄纠一人有经涉一二年而不能决者故甲之当替则不容其去于是破家荡产益重其祸逃亡避免都分无见役之人乙之当役则久而不充于是被纠者或一二家或三四家其扰卒未已也然则纠役之其曰甚于差役信矣臣以谓今当立为二説以惩纠役之其一则乞降睿防应诸乡保正长合满之前两月令佐同责手分乡司公共照物力髙下从条预行定差结罪保明令佐亲与审实置籍抄上候合替者既满则直以前所预差者告示承替其合替保正长即与劈印日下住役不必等候替人若预被差者有所纠论他日其词果实则元差手分乡司并作无心力勒罢永不收叙其二则乞降睿防应预差充役人如合承替则令日下公防给印着役如有纠论一面充应不得以有所纠而未役也将来所纠得当却许截日住役本县给据将已歴过月日于以后充役日通理二説既行则令佐守预差之法而得致其审胥吏知妄差之罪而不敢容私已役者可以当替而得脱当代者不容其妄究而幸免庶防纠役之不至重为民害臣愚欲望圣慈深酌利病亟赐施行不胜斯民厚幸
　　论刑狱当重疏
　　臣闻之圣人未尝无不得已之事也而每寓之以不能已之情夫所谓不能已之情者政圣人之欲尽其心也使其于不得已者而不寓其情焉则圣人将为得已不已者之所为矣嗟夫圣人方欲以仁覆天下必欲一夫无不被吾之泽而肯甘心于不得已之事哉是故申之以恻隠之心而谨之以详明之法者圣人为不能已之情也今夫刀锯之所加锥凿之所决死者不可以复生断者不可以复续夫是之谓刑圣人固非幸民之罹于此也于其可死也而冀其犹足以生于其可重者而冀其或足以恕凡其择人而议之者皆所以申恻隠之心而谨详明之法也故夫圣人之用刑如医之用药用刑而必择其人如用药而必审其医也寒者暖者燥者湿者用而不得其医则将有无辜而毙者矣生者杀者流者放者用而不得其人则将有无辜而死者矣然则圣人固不肯使天下无辜而遂死也盖昔之圣人其于用刑之初莫不纎悉详尽当狱成之际正既听之而司冦复听之三公既参之而王复议之是一狱之成而审之者有四彼非好详者也亦以刑之既成则有不可以复变者而司冦与王亦不苟于听议之间故能民无寃民而法无乱法国家累圣相承深仁厚泽在民而不可解固未尝无故而杀一人而司狱之官必详于法者而后授此其为意亦于不得已者而致夫不能已之情然臣独虑夫司狱者或安于驯习而不自谨耳何者天下之罪其大小轻重与其适然而不然无辜而入者陛下安得尽知之使司狱之臣一不谨焉或恐民有无辜而死者臣身不列于周行顾安能尽明夫司狱者之事然亦得夫革之説抑有二焉一曰严出入之禁以固狱情二曰艰试法之选以均廷属夫狱者取其宻而不泄之谓乌可使外有所闻而内有所露哉彼有狱未具而意已宣刑未加而罪已白者此必有内为之私而外为之传也其患起于寺属出入之不严而内外有以相闻故可预知而逆计嗟夫廷尉之属政所以案狱情而议法意而乃以此谒彼以外通内此虽处以石建孔光之流亦将必有所不谨耳寺固有门禁也而今之胥軰可以无故而出外之防民可以无故而入若适于康庄之衢而举无禁遂使胥軰得持狱情以受赇而防民得托金钱以变法而用刑臣恐如庸医用药必有不得其死者是岂可不为之所哉今寺之丞正亦有作室于寺中日使士大夫往来于公门而天子之狱殆不过为丞正犒賔之地此大不可也臣愚以为凡丞正而下可谒于两府与秋官之长贰他不得辄以谒见且再以受人之谒严为之法期于必行而行之贵久不然者亟以罢斥彼必有所畏而不敢为而寺之胥徒不得以妄出外逰之民不得以擅至使门之为禁常若其不可犯则古人名狱之本意或以是而得之臣故曰严出入之禁以固狱情也朝廷设刑法之科每一嵗而一试其中选者不一二年遂得廷评之职至有不期而来者夫以廷评之要任为任子躐升之阶又一寺之法皆廷评先以接究自此而升之可以为正丞又上而为郎进而为侍从矣然则廷评之官固非轻选其视馆阁之迁其速相似而今之来试者多非果于明法之士不过以数月涉猎之学可一朝而滥得之政以取人之间或太寛而无制故人得以徼幸而骤进以不甚明法之吏而总一寺之法殆见内失法意而外贼良民其害有不可胜言者臣愚以为宜稍艰其试选凡以法试者必十而取一俟其再中与其既中之后必歴任而始擢之庶防于所习可得其详而议法不失其意臣故曰艰试法之选以均廷属也方今六曹之官外刑部而言之则其事皆非干民之生死者彼受谒于在部之顷尚犹不可况棘寺之属方以生杀而议民之罪不有以防其私则防于不知务矣今教官之选其来试者率十而取一彼于无事之员尚致其吝况廷评之任其职系民之所休戚者不有以艰其选则防于滥予矣噫是二者皆所以逹圣人不能已之情也今若纵其所之而不之恤则其情之不能已者彼亦恝然而不能用当是时也则是圣人必兼庶狱又奚以臣邻为哉
　　论苗赋当平疏
　　臣闻天下有贤君无贤吏有良法无良民岂其吏之果不可贤而民之果不可良也盖天下之大固有可使为贤吏之理而吏或不贤者岂非术既疏而吏自纵固有可使为良民之理而民或不良者岂非法虽具而意已忘哉呜呼吏之不贤则将轻法制而玩号令虽以事之所不忍为而加诸民者彼且妄行而不恤必求有以济吾术而后已夫是以民受其盖将不能一日而自安而民之不良者固非性之真而习之素也法之意既失则民方困于上之求于已者于是朝而为盗暮而为刼苟可起其瘁而济其穷者亦且奔走竞为之不暇如是则天下殆有不可治者矣是故圣人有道焉严其所以驭吏之法使之凛凛而不敢犯则吏之不贤者可以廹而进之善存其所以立法之意使之章章而不少失则民之不良者可以安于法而有向道之诚今之天下所以吏不贤而民不良者亦已久矣且夫为郡邑者皆所以承流而宣化然而主恩不宣而吏之为民害者若有使然而不少变法意不存而民之不良者且困穷狼狈而不可救当此之时求其得民心而治者臣以为不大可笑则大可忧矣国家以二百州之赋以供大司农之用其间苗之多寡器之隆杀固自一定而不易然而州县之间吏务纎毫之得凡输纳之害下及于吾民者有不可以枚数何者方其苗之将输也守以谕其令曰尔其多为之名过为之器取之以斗者必倍其斗纳之以石者必过其石则又曰州有耗而漕司复有耗苟不于此而取之则州且匮矣是故令知耗之不可或无也思之曰一郡之用既有资于所纳之耗则吾之邑是无耗尤不可也逮夫正米之纳也既加其耗而益之耗米之纳也又多其量而受之某之米漕司之耗也某之米耗苗之加也则将倍于当输者矣不特此也呈様者有米而探筒者亦有米打锨者有米而给钞者复有米故以一石之输常倍其数而后足此岂法意之当然者哉为吏者纵贪得之心故诛求敛取而不之恤为民者廹于上之所必取则虽至无力者亦惧其刑之或及方且鬻产逋贷而后行求其不为穷民不为盗贼而自安于良民者亦难矣以今观之凡前日之为巨室者今且困于此而已贫前日之仅足者今且困于此而颠跻矣不过数年必将尽其所有则壮者之四方老羸转沟壑恐不难到此臣之所大可忧也然臣尝叩其为令者彼以为非令之过或者计台州郡有以廹之臣独不知耗粟之储其果皆归之大司农耶其亦吏为私用而不之闻也呜呼诚如是言则是民之利害殆将壅阏而不通而吏之厉其民者又将何时而已也今必欲使吏为贤吏而民为良民则莫若于朝夕之间命版曹之属置为斗器大抵一仿有司之则令郎曹一二员分按江浙之尤甚者取某州之斗一视此以为准州之斗既定则某州之邑亦均焉揭为明文以告其民曰某之数也其自今日始以纳其粟若夫常平义仓之耗尚有所不免者亦宜晓然以取之要不过十之二三庶防受纳之间可以久而无怨州县之或不然者令民得以越诉于台省苟得其实宜加之深文以为戒复于每嵗冬之始月命郎曹覆视其实且以听民之私议盖人情不常久必自怠况以一器之设一法之行苟不时以稽之求其不变者末矣臣尝见今之父老皆言绍兴之初歳尝遣中都之官一人分察郡邑名曰诏使皆所以广求民瘼而旁通下情今不行此久矣故臣以为按苗之使可以视此为法昔者汉宣中兴至于吏称其职民安其业其驭吏之法纎悉不遗而务行寛大之言亦皆在民而不在吏陛下傥力行之则民其少瘳也
　　论差税当究其原疏
　　臣闻之天下未尝无也而其举由夫人而起夫使人而稍有所畏则人亦何之敢为徒以上之所未必察而后小人始得切意而逆计之此天下之所以纷然害民而不已盖昔之圣人不求于所可知而求于吾之所未必知不革于所可治而革于吾之所未必治夫是以天下之善为者知上所以留意者皆平日之所可恃今一旦而见其端暴其迹彼将以谓圣人果不可欺也若夫不求吾之所未必知而察其所可知不革吾之所未必治而察其所可治则彼且执其所未必知未必治者可以安坐而为之矣臣试借他事以明之私而为铸所必禁也而鉟销之耗则未必禁矣贩而必征所必防也而匿藏之税则未必防矣何者忘其所未必察也是故私铸虽不日获而鉟销者常十九漏征虽不常闻而藏匿者满天下然则将以革而利夫民者其亦先吾之所未必察者欤今国家爱民之事往往可行则行固未尝苟得一焉而莫之举也然而饥寒之民或困于兼并之族而常产授受之际或愈鬻而愈不可支者其亦甚可怜已此必有未必知之者存乎其间而人或未之知也臣往在浙之村落见其所谓鬻产之有二虽其奸谋之不同端之不一然究其所归无有不为民害者何者某人以某产而鬻于某人则某人必利某产而市于某人至于某产之归于某人也则必告之有司曰某得某人之产也产之赋则某当受之而某人之出某产者自此其不预矣谓之过割使天下之人皆挟是説以正其法于授受之际则民将鬻一物得一金鬻百物得百金可以从容恣肆于一金百金之间而无他虑焉也今独不然民之贫者廹于衣食之不给其求售之数苟及也必欣然鬻产而不辞而富豪之家既得其产且将执契深藏嵗收其有而不告于郡县故虽贫民之产已入富豪之室而产之征赋则犹挂籍于贫民之下富者既不肯告而贫民又不能告逮有司督其输赋也书檄揭引举不责之得产者而独求于鬻产之民州县方廹于赋之征虽贫民赴愬恳切以为某产今为某人之有也而某赋则某人宜当之鬻产者其何预乎哉然而有司固不肯以过割而缓于课最凡其刑禁之所加号令之所廹第知及夫鬻产者耳而贫民方惟有司之惧亦不敢言吾之不当输也则又鬻妻出子尽所有以为赋有歴数年而不变而民遂颠跻狼籍至于濒沟壑而饿死矣当此之时富豪之家方且偃然而无一事之扰其所以取于此者亦幸其上之所未必察者耳此一也自国家严限田之法虽以宦余之后亦当以力而役于是冒户分名之填然四出而不可究然臣亦熟察其端而得之方其得田而税夫契也则必有一户以书其契以一户立者必以一官名使其果有是人又果有是官固不足恠然独恠夫以一人平日所歴之官为一家十余户如某之人自通直推而上之至正议而止则其户之立也必曰通直又曰奉议复曰承议等而升之至正议而后止则是一人之官可以立十余之户遂使立役之政不及施于其家而皆单民下户之軰盖单民下户本无官之可名欲多为之户亦已难矣考其破家而荡业离家而亡身者皆自彼之冒户始此亦一也臣愿陛下亟颁明文严谕州县凡以得产而契税者必先过割而后税过割之日不必令鬻产之民亲相辨议盖民方困于所鬻固不可使有在官之费不过取所立之契复索产之旧约按每嵗在官之赋就以批注则可不劳而自明若过月匿契而不税者宜重为之责俾出产者得陈告并以产而归之则人讵肯以匿契而遽亡其有哉立户之法大抵令以一人之官则为一户之立若以他户名者必又一人而后可当其契之来税也则必亲挟某官之告以为证盖其间复有假亲戚以为名若使一一得告而后书则亲戚之告恐未必可以皆致如此而后冒户分名之可以断革二既去而民力以苏庶防无有司征呼代输之扰而以贫役者亦自此而少息噫圣人之爱民固不欲以虚名盖天下也汉之文景其恵养之徳必欲果有功于民之身而后已今观其纪犹使人歆叹爱慕常于以手而加额不然而不求其害之实者而去之利之实者而行之乃曰寛刑名轻法制以此而爱天下臣恐斯民税驾之未皇也
　　寛恤士卒疏
　　臣闻传有之曰恵则足以使人又曰徳以施恵战所由克又曰衣食足然后知荣辱凡此者皆谓抚存之于前则可以责用于其后而为吾所役者亦将舒徐悦怿愿自表见自昔善用天下比皆如此而况于用兵哉臣窃惟今日最不能以自赡而衣食单穷妻孥冻馁养生送死一无可恃声嗟气叹日甚一日知之而无能救之者则惟诸军之士卒是已臣顷守池州两年之间盖尝亲见军屯士卒贫穷怨嗟之状且今士卒日给虽等杀不同大率不过二升半米与百金而已此固从昔定数何前日可以自存而今日遽谓不足哉臣固尝询之将帅其説自谓今军中事力与昔年逈不相侔上无寛裕之财可以辍恵而分给则下无非时之与得以周急而恵穷方昔年事力寛裕之时日教月习将帅捐金与帛以激劝事艺艺精者既赏志勤者亦赏而勇力进者又赏盖无时无之而又其家有婚姻有疾病有亡殁则各将言之统帅悉有给与凡是数説皆起于在上者事力寛裕故能时有恵犒今大不然统司钱物既有定数日就窭乏而措置料理悉所不敢是以上下煎廹秦越相视士卒合得钱米之外一毫无有安得不穷且困哉此则将帅自为之説耳然臣又询之士卒攷之众论抑又有他説焉一曰支有减尅二曰米求出剩三曰糜于苞苴窃闻军中支请士卒钱米往往不即及时依数支散循习为例暗有消尅逮于支付各将散给士卒则合得钱米已有消折矣夫以毫厘之给岂堪复有消折哉彼数万人之给人各有尅则众少致多悉归之他用矣此所谓支有减尅也大军仓官支给米斛多有循习以求出剩月减嵗尅自有定则久而羡余则为寛剩虽非明取实则暗积是皆瘠士卒之给以肥在上之须此所谓米求出剩也将帅之职悉本朝廷除授而居是职者懐无厌之望济贪进之欲则苞苴权门取悦贵近往来于道习以为常皆以求足其所望欲彼其苞苴之费固何所从出哉不过朘剥士卒以充其所用而已此所谓糜于苞苴也夫既以在上者事力之不裕又困于三者之宜其士卒憔悴穷困而不能以自存也是以人懐怨嗟非一嵗月则缓急之际责其能効死力以济国事盖亦难矣为今之计欲以寛士卒殆未见有速效之防臣以为所给钱米自有定数増之不能减之不可于前三者之弊亦可以少革否乎欲望敷奏亟发圣断严诏诸总领所更切措置支散士卒钱米之时使之各足其数以时而得毋令毫髪减尅其大军仓官支散米斛不得剥下丰上循习前例以幸寛剩严戒诸屯将帅苞苴之弊广行觉察一有违犯重置典宪每遇朝廷除授统帅陞差统制严加训饬以警其私庻几知所戒惧或能稍寛士卒穷困之苦人知感奋足以责其异日之用矣昔汉韩信为将军多以恩拊众得士死力葢寛饶为司马遇士卒甚有恩卫卒至数千人皆叩头愿留以报厚德载在方防皆其明效大验也惟圣主以是而命将帅焉天下幸甚










　　东塘集卷九
　　钦定四库全书
　　东塘集卷十　　　　　　宋　袁说友　撰劄子
　　体权劄子
　　某仰惟主上规恢逺图宏济极治日与二三大臣究治平之原定安彊之策中书以建大政枢庭以集武功君眀臣良外无敌而内顺治诚足以阐丕天之大业垂万世之宏谟也某防逺一介不识大体幸逢极治之朝傥有以仰赞宏谟不敢黙黙窃惟职无大小皆欲正其体事无剧易皆欲重其权体之未正则尊卑之分或狎权之弗重则号召之威或紊夫使天下或狎于分或紊于威其欲办天下事也难矣故某冒陈二説以裨朝廷之末议一曰正朝廷之体二曰重枢庭之权何谓正朝廷之体昔者陈平既相文帝问钱谷治狱平不之对岂以朝廷固自有体而非可以细事汨之乎今中书之务固无所不统要宜澄源汰末使无有以慁朝廷为贵且臣下辞免者昔惟侍从台諌得以具奏谓其尝入侍天子可以位亲而情控也自数年来庶官之加一职亦曰辞免小吏之増一秩亦曰辞免以至锡召因任亦曰辞免夫庶官辞免昔岂有此哉郡守到任一年上章匄休或言有疾或托有故此亦从臣旧例也今庶官为州使者率用是説辄一年而曰愿以祠去此尤非情也凡此数者一牍毎至于朝动即将上诏下不允彼以悖理之牍不切之奏上烦朝廷敷奏之劳仰慁圣主凝旒之听法既无有礼则为凟古人所谓清中书之务政虑此等耳今之民讼外有州县监司内有六部台省各有次第不可蓦越而顽民健讼视官府如儿戏自县而之监司自州而之台部此犹其小者耳今州县未毕越去监司台部径诉都省以至拦马叫号无所不有夫以岩廊之重乃使顽民敢于越诉轻于干犯岂不益慁中书之务哉某欲望敷奏眀降睿防今后庶官应有除授悉不许其辞免及在任未替之前不得托疾与故以匄祠禄其有果欲祠请者方许以实申控朝廷即可其説凡此者事若微小而体实重大自余徒慁中书若此等类者悉从简省至民讼未经台部结絶而诉于都省者并不受理遍牒诸道俾州县分眀晓谕庶几大政稍专尊卑可辨寔有补于治道也何谓重枢庭之权夫枢筦之任创于五季而重于本朝艺祖皇帝首崇其权与中书对持文武二柄号为二府邉防机宻兵符军籍将帅废置内外诸军之事无非枢庭所当职也故晏殊奏真宗皇帝曰枢宻与中书同任天子大事岂非事闗军国其权讵容下夺耶某闻之道路颇谓枢庭大政乃有宻分其权者枢庭则受成以出命耳得权失权害若未见独以居主上枢机之地为主上枢机之臣事体俱大皆以朝廷而重今乃咨谋不专权纲不正平居无事或可苟度嵗月一旦烽燧有警盗贼窃发将帅骄惰士卒懈弛枢庭平昔之权不足以轩轾则缓急谁何之际将恐见之如发蒙耳岂不大可忧哉盖权出于正则朝廷体重虽有缓急而愈可持权出于不正则私心必胜一有缓急而无不紊乱矣夫不能虑事于无事之日而狎于目前之未败此有国者所深戒也某欲望敷奏曲轸宸虑究安危之理于利害几防之先重枢庭之权于缓急未形之日凡今诸将之废置材武之优劣兵符之调发士卒之选募金谷器械城郭险便一切闗于军政者悉归其权于枢庭主上总其权枢臣行其权尽塞权门之私毋轻本兵之地以尊朝廷以一戎政以杜防渐以正权纲端本澄源所系实大不然某恐太阿倒持日甚一日缓急之际其忧不特在于外而已此某所以不避鈇钺之诛而冒言之某无任昧死
　　天府措置拘鎻人劄子
　　臣兹以久晴阙雨祈祷略应凡所以仰承徳意加恵小民者不敢少怠如清刑狱如放赃赏如寛征索如蠲夏税苟可以召和气慰民情者行之惟恐弗及臣窃见本府遵承旧降指挥凡盗贼累犯其人桀黠难制与已断逐而复回者项筒永逺拘鎻外县日给粮食辇毂之下诚不为过惟是积日既久拘囚数多嵗嵗増数无由可脱目今本府拘鎻已及九十七人若永久拘囚不复再见天日罪故可嫉情亦可悯在法羁管编管各有年限盖未尝终其身而拘囚也今来亢阳阙雨上件囚徒所合措置臣愚欲望圣慈将见行项筒拘鎻之人如元系配者即押回元配所如系强壮者即照淳熈十年五月内本府已承指挥与分剌屯驻军其余皆连各人家属分押出本府隣州界庶几奸盗有自新之路无终囚之苦亦感召和气之一端也
　　推排劄子
　　臣窃见州县小民有产去税存之害官吏非不尽知朝廷亦累常戒谕而终无成説以革其此由得产富民规避官物惟幸绶于过割隠漏税赋官司见未割税而追呼催督止及鬻产之民彼方以产售人固甚不得已今又无此产而纳此税蹊田夺牛其毒滋甚纵使鬻者赴官陈诉而追逮出官之费已不少于代纳之费矣是岂不为重困哉此最贼夫民之大者也在法毎三年一推排此正祖宗欲以革产去税存之盖一经推排则凡某产已去某家及某产已归某戸一一尽知产业既眀赋税自定岂复更为小民之害今县道例皆前后避免或以灾伤为辞有经十年二十年而不一推排者此而不治而譊譊曰吾病夫产去而税存也岂不闇哉臣愚欲望睿慈自今立为定制凡天下诸县并湏三年一推排候如知县任满日州府于本官印纸该载任内曽与不曽推排结罪保眀批上如在任三年不曽推排者候到部日取若今来尚有两年为任之人只总以三年一推排为率各于任内计年分可见虽灾伤年分湏及八分以上然后免庶几一行此法产税自眀鬻产小民不至重困
　　寛恤茶商劄子
　　臣谓比者两路之盗皆出于茶商因成啸聚此徒本亦良民岂愿流为盗贼自取死亡必有大不得已起于贫穷然后为此朝廷要当议求二路茶商利害稍从寛恤恐有利于公而不利于私者或利太多而茶戸不得以自赡者或禁之无术而徒苛虐以害其商者与夫茶引之贵贱胥吏之乞覔廵捕之邀求无厌州县之额外科扰凡此之类宜降眀诏命两路茶盐司同帅臣公共体量事势熟究利害须公私两便在茶商可以安业而公家不失所利并令画一条具取旨施行择其果可长久而便民者速与行下庶几少安茶商之心潜弭盗窃之志
　　禁戢销金劄子
　　臣窃惟京邑富盛风俗易于侈靡其间傥有侈靡过度销毁金宝上下惯习殊无限制久而不戢深为财宝之害臣伏见销金衣饰顷嵗有司屡行禁止往往法令稍寛随即纵弛自累嵗以来其侈日盛豪贵之家固习于此而下至齐民稍稍有力者无不竞以销金为饰盖不止于倡优被服之僭也今都人以销金为业者不下数十家货卖充塞相望于道积日累月毁壊金宝何可数计岂特上下僭度侈靡成风有干风化之美而国家金宝日销月削不复可以收拾诚非细害仰惟陛下躬俭约以先天下岂容民庶习成侈靡毁弃珠宝以至于此臣恭闻祥符四年诏后苑销金者并刺配祥符八年诏内外廷竝不得衣销金贴金缕金间金戭金圈金剔金陷金眀金泥金楞金背金影金盘金织金金线等但系装着衣服竝不得以金为饰犯人及工匠干连人并行重断绍兴七年髙宗皇帝宣谕曰销金之法甚严禁中有衣销金者罚俸三月淳熈十一年尝劄下本府严行禁止本朝法制之宻盖如此今此风日盛禁止已是后时臣愚欲望睿断劄下本府举行祥符淳熈之制眀列项目严行禁戢仍乞陛下仰体绍兴之旨自宫禁始以先民庶几法制必行爱惜金宝以抑僣侈以厚风俗不胜幸甚
　　辞免知潭州劄子
　　拜命周章抚躬震惕伏念臣本以书生遭逢盛世脱身州县蚤汚周行更厯中外垂四十载满盈久积补报曽无晚蒙陛下特达之知俾尘二府而臣才弗称位自速谴尤圣度如天许归田里方且省循宿过休息余龄何敢丝毫遽有荣望忽叨命綍擢典帅藩恩出非常局蹐无地重惟臣崦嵫暮景疾病侵凌岂特筋力已疲心志已谢而自揣畴昔外之所以奉宣徳意求诡民庸内之所以朝夕论思赞禆国论考之已试一无可书今若贪进而不知难必将非据身危而后已况长沙钜镇控制重湖必威名素着乃可折服遐冲必徳望久孚廼可抚绥逺俗如臣衰缪不武何以仰称使令兼今来州名正与臣曽祖名同音称谓之际情义未安所合控免臣愚欲望圣慈念选候之甚难以谋帅为尤重十连阃寄岂容非人追寝误恩别择良牧以恵逺方庶几免防臣误事之诛亦以慰一道生灵之望
　　再辞免潭州劄子
　　温诏涣颁危衷震悸臣窃以用人之道必量能而受官事上之忠当见可而后进庶几上无滥予下亦僝功如臣之愚渉世无用徒以千载遭逢之盛误蒙三朝特达之知光宗擢之四禁之聨陛下陞之二府之列器既盈而遂覆疾已据而必危皇慈寛窃位之诛均逸获奉身而退甫阅东春之琯遽叨南夏之麾念兹衰病之頺龄曷称藩宣之重寄敢忘再渎仰扣九阍兼臣顷辞京口之除旋拜祠宫之命若前日之不受是实难戾于初心念小人之过必文恐重贻于清议臣愚欲望皇帝陛下察由衷之正切怜末路之甚难反汗无嫌且以慰湖湘之望祝厘仍旧誓益坚香火之诚
　　知平江府丐祠劄子
　　伏念臣起自书生初乏才望顷嵗蒙恩补外十四年间三典近郡两纡畿节去嵗二月就畀吴门视职以来今幸书考惟是郡事繁剧支遣浩穰政事才力有余犹不暇给而某绵薄胜任如防负山鞭策疲驽将勤补拙朝夕凛凛常恐旷职适值嵗熟小民乐业盗贼屏迹狱讼希少上供支费悉皆办集百姓相安委无规避惟是才具平凡心力短弱缪当剧郡齿髪顿衰自冬至今怔忪盗汗而福过灾生近复失子忧伤之余支吾益甚比者已幸除代若不控告朝廷知难而退尚或冒处必致颠隮敢望朝廷特赐敷奏陶镕宫观差遣一次
　　知临安府乞在外待阙差遣劄子
　　伏念臣书生碌碌了无寸长中外驰驱几三十载平日徒知奉法守职以服官箴偶所居官未速谴责年来遂蒙朝廷误为可使繁难剧郡悉荷委令京邑浩穰复俾承乏缀班九列逾分实多到官以来已一年五阅月惟知罄竭疲驽思见万一而技穷才拙心力已尽毫髪无补县官实縁天府重寄非他郡比精神用于繁务忧责萃于一身惟恐朝夕之间少有弗逮惴惴度日身心俱疲縁此脾泄之疾近复増剧而怔忪易忘愈费支吾暮景侵寻顿觉憔悴傥冒昧久处不知全璧之难则颠隮以行徒有噬脐之悔兼今郡粗免旷弛委是别无规避欲望朝廷特赐敷奏念某连年任剧之既久孱躯筋力之已衰改畀在外待阙差遣稍从休养不胜万幸他日应有驱使不敢有辞
　　辞免直显谟阁知临安府劄子
　　京邑浩穰非他帅比异时擢任必以禁涂宿望才智最优者乃克称选一有滥予则位貌轻而玩于弹压才智劣而谬于牧抚上孤委使下速谴呵如某者奋身书生无他能解畴昔从事不过占毕之学耳浸蒙推擢屡更剧繁补拙以勤仅免旷戾去夏叨被恩召旋寘都司偶脱州县簿书之责方惧丝毫之无补兹者天府剧任文谟寓班并及孱庸惊惶失所重念某才具平凡心力短弱而又官卑位下人防望轻不惟治剧剸繁决不胜任而抑彊扶弱尤为甚难盖当官而行岂无所拂怨谤才集孤踪即危譬如一髪而引千钧其为颠覆必矣知难而退义合力陈兼某寓居湖州亦有薄产法当回避欲望朝廷特赐敷奏亟回成涣俾仍旧班别选一时良牧之才上副公朝谋帅之意不胜幸甚
　　辞免知隆兴府劄子
　　祗膺舜诏尚閟尧俞更防易地之恩敢后吁天之恳臣恭承睿训不得再有辞免实以揣分侥逾懐不自已湏至重凟渊听臣本凡庸蒙陛下拔之禁涂寘之枋府圣恩与天同大而臣力弗胜于心百谪既盈万死莫赎一投闲地仅阅半朞南夏选侯遽叨简擢非所当据深切战兢洊干天诛期赐反令敢谓皇慈大造既未使之仍窃闲禄且与之易镇近藩拜命惊惶感深至泣不惟臣心力衰谢如虺隤之马鞭策无由必不足负荷十连之寄而陛下眷怜簪履所以自逺而近之意尤非辠盭之余所可称辱政恐襟带江湖之地为今乐国岂容绵薄材力之人得以冒居頫伏扪心如凭渊谷臣愚欲望皇帝陛下赦其三凟之僣矜其一诚之愚且令少安丛祠以靖晚节特寝今知隆兴府恩命庶几授受进退不拂舆言不胜万幸
　　代人辞免除兵部尚书劄子
　　臣闻命自天措躬无地窃以六卿各率其属盖分职之甚优五材不能去兵繄司戎之尤重方圣主集勲之日实小臣尽瘁之时非得巨才曷膺重任伏念臣遭逢最异侥幸实多久试罔功超用甚遽初期一节以自効竟亦何能敢意九重之特恩益加宠寄顷骤聨于法从旋尹正于行都趋事赴功虽谨公忠之守发奸摘伏终无弹压之劳久虞满溢之灾累上退闲之请负薪有疾襆被是期尚閟愈音更叨除目周大司马掌九伐之法唐太常伯专五兵之权岂容防臣狎冒兹选伏望皇眀洞照圣徳并包鉴心膂之忱辞回丝纶之成命用安愚分免致烦言
　　代人再同前辞免劄子
　　俞诏未颁防躬莫措伏念臣受才谫薄逢时清眀在州县三十年已负壮行之学更中外歴数任敢辞了事之痴顾頺龄已迫于桑榆而末路尚汚于荷橐更拜恩于昕陛俾摄次于夏官求去得迁几类鄙夫之患失以退为进实非小已之敢然辄干咫尺之威敬露再三之凟以荣为惧从欲是期伏望广临下之眀察由衷之请必惟人而乃授祈反汗之无嫌寜惟弗累于公朝抑亦少逃于清议









　　东塘集卷十
　　钦定四库全书
　　东塘集卷十一　　　　宋　袁説友　撰
　　讲义
　　讲学
　　臣恭闻太宗皇帝谓李至曰朕年来无他好但喜读书用监古成败仁宗皇帝谓辅臣曰近讲诗见国风多讥刺得以为鉴戒髙宗皇帝谓赵鼎曰朕居禁中自有日课早阅奏章午后读春秋史记夜读尚书又曰有帝王之学有士大夫之学朕在宫中无一日废学但推前古治道有宜于今者要施行耳不必指摘章句以为文也大哉祖宗所以治天下国家者其必由于学乎诚本朝之家法启佑乎后人者也臣仰惟皇帝陛下聪明睿智得于天资厯数在躬继天作子践阼之初恭黙以执祖防恪谨以隆父养倚信大臣收召人物崇广言路敷求直言此皆陛下畴昔讲学之功其见于初政者已足慰人心而惬众望然而自古圣主临政愿治身致太平未有一事不由于学况陛下御极之始尤当以讲学为先自古圣主进徳修业终身而行未尝一日敢忘于学况陛下春秋方盛尤当以讲学为急陛下之所谓讲学者盖将学而措之以治天下国家者也本朝吕公着有言曰天子之学与凡庶不同夫分文析字声律章句此世之儒者以希利禄取科级耳人主所不当学也人主所当学者观古人之用心论歴代帝王所以兴亡治乱之迹求立政立事之要讲爱民利物之术公着之言实为人主讲学之要今陛下方上承宗庙之付托下慰四海之观瞻万几得失之端一念趋向之本小有未至即基安危是故人主所谨端在一心正心之原实本于学盖道者适治之路惟学然后道明以徳行仁者王惟学然后徳进审为政之理非学何以逹理以义制事非学何以由义古今有兴亡有成败学然后知所以兴亡成败之本天下有利害有治乱学然后知所以利害治乱之因人主有讲学之功则明道进徳逹理由义可以成可以兴享其利享其治人主失讲学之益则昧道暗徳悖理违义至于亡至于败受其害受其乱事之必然无可疑者陛下前日朱邸固已亲近诸儒从容论讲凡其开沃圣心培植学本者可谓弗遗余力则陛下于道徳理义必已能洞逹而知所原本矣于兴亡成败利害治乱必已能深究而知所畏慕矣陛下天纵聪明非凡所及讲学之益为日固乆然既承大寳天子之学事异初潜故臣輙以为讲学之事陛下今当举行者其説盖有五焉一曰凡经筵讲读陛下或意有所未喻则详为叩问必至洞彻深晓然后已与之反覆问难使之开导圣心知所鉴戒且不以他事而辍讲亦不以拂意而倦闻若止循故事畧无上下议论之益则虽积嵗累月于陛下必无益也二曰经筵之例率朝廷入讲陛下坐朝甫毕圣躬岂无少劳急幸经筵诸儒仅了讲读不暇防绎辩论人主仅能迄事不暇叩问咨益讲读虚文莫此为甚愿颁睿防凡遇讲日并候退朝供膳已毕然后入讲下则从容敷绎以伸论议上则再三叩问以达未喻则讲读之官不徒设矣三曰窃闻经筵目即见讲春秋通鉴三朝寳训陛下方此临阼委政大臣既无他事以扰圣抱要宜増益一二经书轮以进讲尚书一经句句皆明治乱安危之本仁宗皇帝训典事事皆为后世子孙之法愿増此二书以全讲学之力四曰讲官内宿祖宗欲以夕召儒臣广为咨问光武讲论经理夜分乃寐意盖出此愿陛下遇讲官宿直即赐宣对或以日间已讲读而意所未喻者再使详解细説或陛下自以古昔治乱兴亡叩问原本使之开沃启导或陛下万防之务有疑贰而未决者因以咨询使之开诚献纳学念既専则学力日进矣五曰古先帝王自唐虞三代以下至于唐末正统之传其君或善或否其治或得或失无虑百数陛下凡遇进讲或讲官宿直以古帝王时取一君命讲官著论一篇凡其君之善与否其治之得与失详为论议相继进入陛下观其所论善者为法恶者为戒集为一帙常置左右或圣意有所未喻即于经筵夕召之时再令元撰讲官详细开説不出数月古之帝王善否得失尽在陛下目中可以为法而为戒矣凡此五説皆所以为讲学之地愿陛下上法太宗仁宗髙宗圣训讲学之勤下稽吕公着所论圣学之要出而于经筵讲读之间入而于昼夜观书之际不事虚文力求实学则圣心融澈圣学髙明圣徳日新圣治日盛施诸政事无非有得而无失措之事业无非有利而无害一毫之差陛下自不肯为一言之失陛下自不肯发事事中程度物物合条理以至亲君子逺小人数见儒臣尊礼正论则中兴之功太平之治诚可拱而俟也臣起自寒儒叨缀从列论思献纳职守所系瞻望清光之初不敢进无益之论専以讲学一事以献陛下伏惟圣明以为当今急先之务最切最要莫大于此务深思而力行之昔傅説之告髙宗曰念终始典于学厥徳修罔觉监于先王成宪其永无愆臣拳拳所奏惟陛下加念焉天下幸甚
　　讲易
　　臣闻夫易画于伏羲演于文王爻词于周公彖系于孔子而易成于周矣故曰周易谨按干凿度云易一名而含三义简易也不易也变易也先儒之论以简易不易非圣人作易之妙防系辞曰易之为书也不可逺为道也屡迁变动不居周流六虚上下无常刚柔相易不可为典要唯变所适凡此皆变易不穷之义顾岂简易所能尽耶自伏羲之时世质民纯巧伪未作故虽三画可以尽天下之变至神农尧舜取法八卦以明吉凶其大者衣裳取乾坤而天下治降及夏商至周之世民伪滋生礼乐阙壊天下万事纷然而起三画之易始不能以尽万变文王忧焉重卦为六十四重爻为三百八十四又为彖辞以究八卦之用天下有变易不穷之事大易为变易不穷之书或万变藏于是而难见也则乾坤为易之緼而藏者见矣或万变出于是而难明也则乾坤为易之门而出者明矣或莫不由于易也而后谓之道或隂阳不可测也而后谓之神盖变之道而天人之理具焉是故隂阳变易而成万物日月变易而成四时此变易之见于天道者然也消长变易而成治乱情伪变易而成利害此变易之见于人道者然也在天之变易则有神化以运其妙造在人之变易则有明主以成其全功今夫君子常用小人常斥则天下易乱而为治矣纯用诚实黜逐诈伪则万事变害而为利矣此皆人道之变易而不可以不谨也恭惟陛下道贯三材知周万物举而措之天下者大易之事业与天地合其徳者大易之弥纶方且命召儒臣讲明大易窃惟洁静精微之妙穷理尽性之原陛下固已心感而黙识之小臣不学不足以赞光明缉熙之盛惟是易之一书备究天人变易之理顷者陛下亲御宸翰书易泰卦以赐辅臣其于材成辅相以左右民盖与天合矣至于人道变易使君子常进小人常退以尽人道之变易者臣愿陛下体易之变明泰之防使天下常治而无乱万事常利而无害兹诚宗社无已之休臣冒凟天威无任昧死战惧之至子曰居上不寛为礼不敬临防不哀吾何以观之哉
　　臣闻无本不立无文不行天下之事未有无本而能行者譬之水焉或盈科后进或放乎四海而其源深流长者皆本也本之不立末亦不举本末舛防而何事之可行哉夫居上何以服人也而其本则在于寛惟寛厚长者则使人爱之如父母矣为礼何以示人也而其本则在乎敬惟庄敬严恭则使人望之如神明矣临防何以感人也而其本则在于哀惟悲哀伤慼则使人依之如子孙矣居上也为礼也临防也皆事也寛也敬也哀也皆本也本立于此而事自修本失于此而事皆废矣使居上而不寛则无以容其众为礼而不敬则无以肃其下临防而不哀则无以尽其情本既失矣其如事何故曰吾何以观之哉古之圣人所以上而临人内以修已外以应物以理为本以本为用不敢轻用以悖理不敢忘理以废本故能上而服人足以保其位内而正已足以安其躬外而尽物足以接乎下夫以一人之身而上下内外无一而不顺乎理焉是不深可观哉虽然抑又有説也传曰寛而有制盖寛而无制则优柔纵弛其弊至于弱而不振矣又曰恭敬而无实盖敬而无实则令色足恭其弊至于诈而弗诚矣又曰防至乎哀而止盖哀而不止则伤生灭性其弊至于礼有所不行矣此又用寛施敬致哀三者之要道圣贤所当深致意焉者也季康子问仲由可使从政也与子曰由也果于从政乎何有曰赐也可使从政也与曰赐也达于从政乎何有曰求也可使从政也与曰求也艺于从政乎何有
　　臣闻夫子之取人不束于一律不限于一门故天下之才或小或大而皆适于用用之各得其地则小用而小大用而大随其分量以成就其功用抑皆有可观者矣岂特夫子以是而取人古之君天下者用天下之才亦不越此也季康子见孔门之士皆一时翘楚而未知其所可用之地乃以三子发问焉而不知圣人固不以一律一门而取诸人也子路之果足以断大事子贡之达足以通世务冉求之艺足以权物情三子之才其于从政何所不可使圣人束以一律限以一门则必欲果必欲达必欲艺三者兼得而后用之则天下之才将无可为者矣此道也非康子所能知之唯二帝三王固常以此权天下之才以收一世之用姑以尧舜观之九徳咸事俊乂在官而至于庶绩其凝夫三徳六徳固不同也而皆各有所长尧舜悉因其才而官使之用能收庶绩其凝之效此人主用人之要道也
　　季氏使闵子骞为费宰闵子骞曰善为我辞焉如有复我者则吾必在汶上矣
　　臣闻所贵乎为圣贤者以其知命义之大戒而已能知命则安时处顺而不苟求能知义则砥节厉行而有所立知斯二者则无适而弗安矣孔门之贤固多矣而知命知义惟顔闵二子焉夫季氏之于鲁上则不能辅国君以尽尊王之义下则不能安其分以正陪臣之名其为不臣盖圣人之所必诛也方且以不义之富贵欲奔走国中之贤士夫岂知闵子者盖乐道而忘人之势之贤也其视季氏不啻犬彘然顾肯为斯人屈哉费宰固不足以凂子骞也借使循而上之加于费宰数等子骞亦不为季氏一出也而又可以使之哉此而可使孰不可使也夫子之言曰邦有道危言危行邦无道危行言逊此孔门命义之戒子骞守而不失者也季氏之僭费邑之畔其无道甚矣使之为宰而不肯就危行孰加焉然且曰善为我辞如有复我者则吾必在汶上矣其言之逊又如此则圣贤之处乱世固自有道哉如季氏之不臣其心必谓人莫吾知也而闵子方不就其所使不屈其所守所谓忧则违之确乎其不可防者彼然后心知鲁国之有人也以是知命义守节之士诚有益于人之国欤
　　伯牛有疾子问之自牖执其手曰亡之命矣夫斯人也而有斯疾也斯人也而有斯疾也
　　臣闻天之生贤固有定分圣人之爱贤有不能自已者顔子之亡夫子恸焉而归之于天故曰天防予伯牛之疾夫子叹焉而归之于命故曰命矣夫岂非贤之生也固自有定分哉今夫子之爱伯牛也既执其手而形之言又悲其疾而至于再复悼其亡而归之命辞哀意慼怆然有爱贤无已之意自后世观之犹使人悲伤太息而不容已也
　　子曰贤哉回也一箪食一瓢饮在陋巷人不堪其忧回也不改其乐贤哉回也
　　臣闻人之所以能休戚其心者以有欲焉尔夫欲者志之所趋于此则乐于此失所趋则乐者为忧矣此常人之情也是故有所欲不得其所欲则不乐无所欲未尝不安其欲则无不乐顔子之乐乐此而已何者箪食瓢饮其视食前方丈何如哉居于陋巷其视榱题数尺何如哉然天下之至美生于吾心之至乐众人以欲而顔子以道耳不以贫窭易其念则视箪食瓢饮如食前方丈矣不以富贵动其心则视居于陋巷如榱题数尺矣人之所忧顔子之所乐也此心不变则此欲不作此乐不改则此忧不萌人见其乐而顔子亦不自知其为乐也如是而后谓之心斋坐忘焉谓之庶乎屡空焉求之孔门固有愠见于絶粮矣固有陋于九夷矣而顔子独能以道为乐可不谓贤乎哉此圣人所以贤之再三而叹众人之果不可及也虽然忧乐人所未免者抑又有富贵之忧乐者姑以尧舜观之孟子尝曰尧以不得舜为已忧舜以不得禹臯陶为已忧而汉董仲舒亦曰尧受命以天下为忧而未闻以位为乐故斥逐乱臣务求圣贤是以得舜禹稷契臯陶贤能佐职教化盛行天下和洽则尧舜所忧所乐者盖在于诛乱以求贤得贤以致治是谓富贵之忧乐者顔子穷而在下耳若夫在上之圣人其忧乐在天下岂特如顔子而已哉
　　冉求曰非不説子之道力不足也子曰力不足者中道而废今女画
　　臣闻自古圣贤学聚问辨进徳修业岂有他道哉曰志于力而已矣传曰惟学逊志又曰功崇惟志惟有志则事必成矣传曰有能一日用其力于仁矣乎又曰力行近乎仁惟用力则至于道矣盖志则在我而力则有限也夫欲为而不能为此力也非志也事至于不欲为是谓志弗坚矣力以有限而止此固非志之过志以不欲而辍是谁之过欤此夫子所以力戒冉求而遡其心夫子之道门人所共説者钻坚仰髙岂容一蹴而至自非力有分量勉强持循而不自己则未免有中道而废者若夫有志于夫子之道朝斯夕斯不以日月而至如适越焉必至于越而后止此志既坚此学必固其肯功亏一篑而遂止哉今冉求非不悦圣人之道乃自叹力之不足然求也退夫子固毎进之其忍于此而不鍼其膏肓乎故曰力不足者中道而废今女画画止也谓其非力不足也特其志弗坚而自止耳使夫道愈逺而志愈竭道愈难而志愈鋭其肯自画于中道之废乎故尝因是以观古之圣贤如尧舜之汲汲仲尼之皇皇或孶孶日行其道或不寝不食而思不如学此岂以力不足为説哉此岂以中道而遂止哉然则为圣为贤欲学众问辨进徳修业者当自悦圣人之道始欲悦圣人之道者当自立志始
　　子谓子夏曰女为君子儒无为小人儒
　　臣闻圣人之教人必贵于辨名实也君子小人其为实也固如天渊之有间一以虚名縁饰焉则其近似者难辨矣自非圣人其孰能明之夫口道先王语而行如市人此亦儒也名实之不辨则道先王语者岂不曰君子之儒哉惟其所见者狭所志者小多欲以为奸操説以谋利以私防公适已自便此所谓小人者耳使在上而无圣人则其毒有不可已者一有圣人为之别白而是正之则所以为小人者毫髪不能欺人矣此圣人之所甚恶而学者之所深戒也子夏之在孔门固非有此然圣人作炳于緜毎不敢忽子夏方出见纷华靡丽而悦意其名实之辨或昧焉故圣人以此预告之使其知君子之儒其道以诚而不以伪以义而不以利以本而不以末以公而不以私斯可以为君子之儒矣臣观三代以后凡为小人儒者幸而见用小则如汉张禹孔光之徒大则为唐许敬宗柳璨之軰其为患何可旣也然则君天下者其于用人之际庸可忽诸
　　子游为武城宰子曰女得人焉尔乎曰有澹台灭明者行不由径非公事未尝至于偃之室也
　　臣闻中庸之言曰为政在人释者谓在于得贤人也盖得其人则治失其人则乱此不易之理也求之古昔上而治天下下而治一国又下而治一邑莫不皆然子游为武城宰孔子甞闻其弦歌之声矣然一邑之中必有一邑之望使为政者有所取法焉则教化易行习俗易美圣人喜其为是邑也而民有向道之意此其功效必有自来故问之曰女得人焉尔乎谓武城之政其美如此者必因得人而致也而子游果以澹台灭明为对盖行不由径则是以直道而行矣非公事未尝至于偃之室则是正已而不求于人矣直道而行必无主痈疽瘠环之事正已而不求于人必无阿大夫毁誉之疑斯人也其当世之贤人乎非子游之智其孰能知之非子游之政其孰能用之宰斯邑得斯人致斯治宜其如牛刀割鸡而收爱人易使之效也虽然治一邑者犹以得人为治为天下国家者苟得贤者而用之国之不治臣不信也孟子曰仁者无不爱也急亲贤之为务尧舜之仁不徧爱人急亲贤也斯言也君天下者所当深致意焉子曰孟之反不伐奔而殿将入门策其马曰非敢后也马不进也
　　臣尝观舜之告禹曰汝惟不伐天下莫与汝争功易称大人言行曰善世而不伐不伐云者不自矜伐之谓也夫圣贤所以不可及者其惟此心乎不骄则此心必不伐故能安富贵而不敢侈处学问而不自足居功名而持以谦有若无则其有益富实若虗则其实愈丰禹之为禹而干之为干皆不外此道今孟之反鲁国之大夫耳其徳其行不详见于传记而其不伐之美若有不可掩者圣人肯以人而废言哉凡军前曰启军后曰殿战以启为难而败以殿为难也鲁哀公十一年鲁与齐战鲁师败而奔孟之反不敢因败而急奔而后入以为殿焉是能于败中而以殿为勇且于斯时也使孟之反以殿为负岂特自以其难为功哉又将暴白一军之不能勇也其矜伐孰甚焉今也方欲与众同其罪不欲异众示其功既奔而独殿非因败而求生者也复不自以为殿而谓马之不进非敢自居于勇之名也是于有功之中而有谦晦不自伐之美推是心以徃而禹之不伐其功干之善世不伐皆可以驯致矣故夫子表而出之以告后世使如孟之反者亦能有不自满假之意其视贾余勇以夸人者有间矣古之人其善行至于日日新又日新有加而无已者皆自不伐始夫惟不自为已足而学无不足不自为已成而徳无不成此盖圣贤进修之要道也
　　子曰不有祝鮀之佞而有宋朝之美难乎免于今之世矣
　　臣闻尧舜之知人则以巧言令色为必畏夫子之论道则以巧言令色为不仁巧言令色小人之事也持小人之事而居于世以求悦于人取容于众而无患难之廹已者此非治世之所有而皆衰世之时之人也何者恶直丑正为衰世之风去佞嫉邪为治世之事善观世之治乱者盖即于此夫子当周之衰慨直道之不复行思古人之不可见彼方以辨给相倾以謟胁相胜为之咨嗟叹息而有言曰非有祝鮀之巧言而徒有宋朝之令色则难乎免于祸矣甚言周衰道防巧言之佞令色之美二者苟阙一焉则不可以自立也呜呼此岂治世之事哉大抵刚则难售柔则易入难售者其説必以正易入者无适而非邪此巧言令色能免于乱世者也惟天下之圣贤斯能辨刚柔而识邪正是以顔渊为邦之问夫子首告以逺佞人又曰佞人殆以言一堕于佞人之计则其从甚易浸滛渐渍如火销膏而人不知其殆必矣此自古圣人之所深戒者也
　　子曰谁能出不由户何莫由斯道也
　　臣闻居者未尝无出也不由乎户则不可出矣学者未尝无行也不由于道则不可行矣出必由户则无穿窬由径之行行必由道则无非僻不正之心何者道则正理之所自出而非虗无淡泊之谓又非矫激髙逺之谓也有是事必有是理循理而行则无不合彼不合于道者是不由于正理也君子之于天下也乌有不由正理而能合于道哉虽然圣人由之而众人则昧焉舍户而出则所出者非正路离道而行则所行者非正理知出必由户者之为正路则知行必由道者之为正理矣后世异端既起诐説复附舍正路而弗由则不知出必由户矣舍正道而弗行则不知何莫由斯道矣于是以虗文俗以污习谋利声气以相援比周以相殖正户之由正道之行漫不复问自非圣人着诚去邪而反之正其不为天下国家之患者鲜矣然则行而不由于正道者皆圣人之所必诛也
　　日阅两朝圣政
　　臣恭闻髙宗皇帝谕宰臣赵鼎曰朕居常禁中有日课早阅章防午后读春秋史记夜读尚书率以三鼓罢孝宗皇帝谕讲官周操曰朕在宫中并无他用心只是看经史耳大哉皇祖之训学有缉熈于光明所谓诒孙谋而燕翼子者盖必由于学也仰惟陛下践阼之初未遑他务首开经幄添置讲员増益诸经早晚两讲不以崇髙富贵为乐而以盛徳日新为念臣去嵗八月初二日面奏讲学劄子陛下慨然垂听出示讲官越三日宣召防臣玉音谕以悉行所奏中外交贺咸仰陛下学业之笃根于至诚盖二帝三王之用心求以上继髙宗孝宗圣学之盛也臣窃惟陛下日御经筵固有定式惟是暇日与朝退之际皆是清闲之燕宫中庶务必不上闗圣懐当此暇隙之时稍思日课之学如髙宗孝宗之训定课式于禁中庶防既有外朝讲读之勤又有内庭课学之益臣恭覩髙宗皇帝圣政孝宗皇帝圣政二书皆是两朝七十年间大政事藏诸金匮不惟盛徳大业醲化懿纲一一所当训式而纪载明白事理较然观阅之间易于着心而入耳固不待讲解而后明也臣愚欲望陛下以髙宗孝宗宫中读书定课为法而复以圣政之书専为宫中课程之学下秘书省缮写两朝圣政二书留置日所御殿日阅数条以为定式设施措置之美恶法令政事之修明熟味细观再三防绎积日累月不渝定课则两朝圣政之书尽毕观览良法美意皆在陛下胷中出而见诸政治者将自脗合而无间矣此其事不劳其道易行而其效必至者也臣拳拳爱君愿裨圣学惟陛下财幸
　　讲髙宗圣政寳训
　　臣恭闻圣防已于今月十三日开经筵所臣仰惟陛下圣学髙逺缉熈光明稽古宪章宏济极治臣愚戅亡识敢陈管见仰裨迩英之末议惟陛下财幸臣仰惟太上皇帝身济大业绍开中兴三十六年之间仁文徳功圣神明武发而见诸立政用人爱民驭军之际皆一代宏模万世丕式陛下嗣位之初即命词臣纂辑作宋一书揭名圣政亲制序文藏诸金匮臣以不学误防圣恩俾承中秘遂获仰窥大政恭诵全文臣不胜至荣极幸陛下方循尧道本于授受施之政事动协训谟傥于圣政之书日以继日研覃不懈则于治体尤非小补臣愚欲望陛下恭发诏防自今嵗为始以太上皇帝圣政同三朝寳训命经筵官日以讲读永为定制俾之防绎大典咨沃圣衷陛下进而定省得之面命退而讲论得之方册益以彰率由旧章之意行尧之道与天无极帝王之学莫大于此臣何幸得亲见之臣谨昧死以请
　　进读髙宗圣政
　　某仰惟主上以大有为之资亲奉付托之重重华协帝以舜事亲定省慈闱以天下养嵗逾二纪亘古所无大故非常圣心痛切至性尽于父子孝诚通于神明断自宸衷躬行三年之制悲忧过礼哀极有余盖自三代以来明君圣主不能黾勉而力行者主上发于至诚躬履防彞举无违礼跨越今古焜燿简防贻训万世甚盛甚休某仰惟髙宗皇帝身济大业绍开中兴道备徳全功大仁显形之谟烈施之政令配天地参化育散在天下而载诸史牒者盖非铺张扬厉得以究其万一也惟兹羮墙之念方切于宸虑则夫圣有谟训岂一日而可忘恭惟乾道之二禩主上首命儒臣纂辑建炎绍兴之大典作宋一经揭名圣训贻谋燕翼悉聚此书御制序文藏诸金匮某顷防圣恩擢丞中秘得以仰窥大政拱诵奎文不胜至荣极幸主上方极孝慕思报大恩惟有循旧章宪成式以寓罔极之念以慰在天之灵庶防孝治有隆亡替某欲望敷奏恭发睿防于讲筵所候将来开讲日以圣政一书命经筵官日以进读俾之防绎寳训启沃圣衷以永孝思以宏治道以仰副主上伦制两尽之意实天下厚幸
　　进讲故事
　　唐文宗尝顾郑覃曰试论我犹汉何等主覃曰文宣主也帝曰讵敢望是李石欲强帝志使不怠因曰陛下之问而覃之对臣皆以为非顔囬匹夫耳自比于舜陛下当日引月长以齐尧舜奈何比文宣而又自以为不及惟陛下开肆厥志不以文宣自安则大业济矣
　　臣闻人主之向慕治之本也天下于此占之焉始之向慕者髙则他日之所成者必不卑假令力有不逮尚犹可得其中始之向慕者卑则他日之所成者必不髙假令勉强力行终必不能逾其始望传曰图王不成其弊犹足以霸又曰取法于上仅得其中取法于中斯为下矣汉武上嘉唐虞尚且多欲唐太宗逺比尧舜犹不克终况其下乎周公思兼三王仲尼潜心文王况人主乎郑覃以文宣比文宗未为卑污虽文宗亦且不敢当而李石遽非之必欲齐之尧舜不欲以文宣自安石真爱君哉俾厥后为尧舜非尧舜之道不陈政为此耳贾昌朝奏伏见西夏僭狂今将出师以遗朝廷之忧臣窃谓此固不足虑而国家用度素广储蓄不厚民力颇困是则可忧自天圣以来屡诏有司节省用度以至于今未闻有所施行宋受命八十载可谓治平矣然节爱之术有所未至邉陲虽宁而兵备不省徭役虽简而农务不笃外厚币聘而内丰廪给自余虗用冗费难以悉数天下诸道若京之东西则可自足陜右河朔嵗须供馈所仰者淮南江东数十郡尔故田税不足重以禁凡山泽市井之利靡有厚薄悉入于公上而民不得售加以不耕不织游惰之俗蚕食为害都人士女燕安太平忘衣食艰难之患习尚奢侈重伤民力农所以困国之储蓄所以不厚者职此之由夫国财民力縻于无用之日故当其有用不得不忧臣尝治畿邑有禁兵三千而留万户赋输仅能了足其三年赏给仍出自内府况他郡邑兵不啻此推是可以知天下虗实矣臣又尝掌京廪计江淮嵗运粮六百余万以一嵗之入仅能充朝廷之用三分二在军旅一在冗食天下太平已乆而财不藏于国又不在于民倘有水旱频仍之灾军戎调发之急计将安出哉愿陛下鉴已徃之失察当今之务取景徳已来迄于景祐凡百用度无巨细校其所入所出之数约以祖宗旧制其不急者皆省罢之
　　臣闻圣人之治天下未尝生财也而财则自生未尝理财也而财无不理是岂有他术哉曰节以制度而已古之人其论生财也而归之大道其论理财也而概之曰义夫道与义固非为生之理之之具也盖道义者制度之所自出而制度则本诸道义焉尔是故圣人于此立之以为制守之以为度无事也而为有事之僃有事也而为无事之储上无横用而以制度行之身下无滥予而以制度施诸人上不以不予为难下不以不得为念无事而无伤财之患有事而无害民之忧此圣人足国裕民而收富庶安强之效未有不出于此者仰惟国朝版图全盛货财充足至于庆厯嘉祐之间可谓极盛矣而贾昌朝之奏犹懐调度缓急之忧首陈节省之防以告于上者岂非虽以天下四海之广田租山泽之利一不之节则将以有限之入应无穷之须固有贻患于缓急之时也方今天下版图之数货财之入其视承平之时强弱盖可见矣然财之入也嵗有损而无益其出也嵗有益而无损加之以水旱之蠲除重之以州县之困乏一嵗之入盖不足以当一嵗之出臣尝畧较其出与入之数矣其嵗之入也当六千二百七十五万有竒而嵗之出也亦当六千六十万有竒是固足以相当矣然以天下国家之大而所出所入仅足以相当一有水旱之蠲除州县之困乏则又不足以支所出矣今夫小民之家未尝无所积也有一日之积有一月之积有一嵗之积随其所积之多寡卜其家之兴替岂以天下国家之大而大农所积曽不足支旬日也执事者其可以弗忧哉然犹有可诿者则曰朝廷则有封桩之积也御前则有内藏之积也二者其将为有事之储乎然封桩之积臣亦畧知之矣钱约一嵗之积不过四十余万而嵗有支用所出亦多其所积又实无几矣内藏之积臣不得而知也使果有所积耶其积愈厚则其僃愈可恃矣其或未然臣未知所以为缓急之储与夫为大农之计也故臣不暇旁举逺引愿首以古人节以制度之训中以贾昌朝节省用度之奏而终以今日财计出入之説以为臣进故事之献惟圣主深鉴徃事而力图之汉文帝既闻亷颇李牧为人乃拊髀曰嗟乎吾独不得亷颇李牧为将岂忧匈奴哉冯唐曰陛下虽有亷颇李牧不能用也帝乃复问冯唐曰公何以言吾不能用颇牧也唐对曰臣闻上古王者遣将也跪而推毂曰阃以内寡人制之阃以外将军制之此非空言也臣大父言李牧之为赵将居边军市之租皆自用飨士赏赐决于外不从中覆也委任而责成功故李牧乃得尽其智能是以北逐单于破东胡灭澹林西抑强秦南支韩魏今闻魏尚为云中守军市租尽以给士卒斩首捕虏上功幕府一言不相应文吏以法绳之其赏不行臣愚以为陛下法太明赏太轻罚太重繇此言之陛下虽得颇牧不能用之文帝説是日令唐持节赦魏尚复以为云中守而拜唐为车骑都尉
　　臣尝读曽巩本朝政要防其言曰太祖皇帝之制将也隆之以恩厚之以诚富之以财小其名而崇其势略其细而求其大乆其官而责其成至于论富之以财则曰西北边军市之租多赐诸将不问出入徃徃赏赉又辄以千万李汉超守闗南属州钱七万贯悉以给与又加赐赉汉超犹私贩规避商算有以事闻者即诏汉超私物所在悉免闗征故边将皆养士足以得死力用间足以得敌情以居则安以动则胜此可谓富之以财矣巩之言岂无所据而云哉盖英主之御将也诚知将帅武夫不可以文法拘不可以亷隅律苟不有以优其货财使之上足而下裕则彼将自营之不暇而何暇恤吾士耶彼为士卒上不见恤于国下不防恤于将欲其无饥寒胡可得也安敢望其死国哉然则太祖之所以优诸将实使之推有余以优吾士也建隆开寳成效可见于此国家养兵自御前以及防江屯戍亡虑数百万其廪而给于官者月以计之人为粟二升有半人金七十有七而月粮之数仅三斗耳彼其人有父母妻子之养疾病婚姻防死之费皆于是乎取则宜其穷饿怨叹而不已虽然其所给皆旧制也而何以特困于今日哉臣尝讯之军卒之故老则以谓向者县官廪而给之虽甚微而诸大将所以优之者则犹厚也如韩世忠岳飞刘锜之所部金帛赉及徒伍米粟厌足于与卒中虽变更而后来所得犹擅酒酤之利囬易之息皆嵗以万计利入若此则士之艺且精者诸将且有以赏之也士之贫且悴者诸将且有以赒之也厥后酒酤罢囬易废凡军中一毫以上之利徃徃捜括殆尽而将帅无复利权乃又责之以小亷曲谨束之以矩寸规尺隄防议论之甚偹上不能以自裕下亦不能以仰给士于是时始仅守其升合之粟百什之金而嚣然有旦暮之迫矣又日使其父母妻子奔走闾井逐口腹之急殆同丐殍而其身亦负薪织屦转移末作且不自给彼其平居无事困饥寒虑妻子出怨言方觖然有不平之意一旦有事其能捐躯尽力于上乎此臣所以日夜深思动心而惧者也此无他惟其军无余利则诸将贫诸将贫则六军之士皆贫必先有以优其将将优能豫附士士附则令之死国而不难此必至之理也且汉文帝岂真不能用颇牧哉使帝知李牧尽有军市之租赏赐飨士皆决于外而不中覆则知所以优将矣今也魏尚以军市租尽给士卒而帝乃以一言之不相应文吏以法绳之则是未知优将之説也由此言之帝之不能用颇牧岂诬言哉惟我太祖任将之法逺过八代之所以优诸将者欲上下相通将士均裕故能兵威所加前无坚敌今上天悔祸敌方困于北人之扰中国固未暇问而所以先上防为有僃者要当急为之图也然则舍任将之防而何防哉臣愿上法太祖皇帝御将之方如李牧飨士制胜之效出冯唐一言之戒下御今日士卒之道特出睿断如酒酤如囬易如营运之类尽复异时寛大之制令诸军得斡旋自行施置闗梁弗征州县弗禁诸将得専其利则可以赏士卒蓄廪粟缮器械毋束以文法毋拘以常制毋责以小亷诸将稍富军用稍寛下得以优数犒赉以求裕吾士盖必先优吾将而后可以优吾士也惟陛下实图之
　　庆厯元年十一月仁宗皇帝曰人臣虽以才适用要当以徳行为本苟懐不正挟伪以自蔽用心虽巧而形迹益彰朕以此观人洞见邪正宰相吕夷简等曰孔子第其门人而顔囬以徳行为首陛下所言知人之要尽于此矣
　　臣尝观司马迁之称尧曰其仁如天其智如神盖该天下之明者莫大于天穷天下之理者莫妙于神而尧也悉同其功用焉夫以如天如神之大而逹诸知人之际其辨邪正核真伪别贤否者果何所难哉而尧乃于知人而难之岂以如天如神之大而反病知人耶诚以尧之所难者不难于知君子而难于知小人也君子之行也务实实则较然而易见小人之行也以诈诈则隐然而难知何者真未尝能乱伪也而乱真者必伪正未尝能汨邪也而汨正者必邪使其显然而为伪邪则人孰不知之惟其巧于伪而似真则伪者难辨巧于邪而似正则邪者难明此小人之至奸而帝尧之所难知者也恭惟仁宗皇帝以尧之仁而覆泽万物以尧之智而鉴观四方在位四十二年而所急先者必以知人用贤为务故能朝多君子国无小人徳行名儒项背相望治安之极上嫓唐虞可谓收得人之效矣而御朝之日方且叹人才难辨戒邪心之萌圣训昭然洞察真伪其曰人臣以徳行为本是知人材当以务实为先也又曰苟懐不正则挟伪用巧而形迹益彰是知小人必以巧伪为奸也又曰以此观人洞见邪正是知用人之道当在知邪正也大哉王言所以垂家法于子孙立丕训于万世帝尧之所难者仁宗一言而无余蕴者矣


　　东塘集卷十一
　　钦定四库全书
　　东塘集卷十二　　　　　宋　袁説友　撰状
　　君道状
　　臣甞观夫子之言曰为君难又曰如知为君之难也不几乎一言而兴邦乎大哉圣人之言深切乎帝王用心至到之地也仰惟陛下以春秋方盛之年履九五崇髙之位固欲长享天下之奉而安守天下之尊也然则为君于上而所谓难者虽一嚬笑之细而无所不寓陛下果亦知人君之所谓难者乎臣请为陛下畧陈之夫贵为无敌富为无伦富贵之盛为君者独有也生杀自我予夺自我庆赏刑威为君者独専也有此富贵専此刑罚天下之事宜若无有难者呜呼是岂知为君之道哉人主以一念虑之间知吾之所谓难者无一而可忽是故不敢易其难而畏其难则富贵刑赏我可有而不敢恃不以为难而忽其难则富贵刑赏我可得而不能守盖知其难则畏畏则无一而不谨不知其难则忽忽则无一而不纵陛下试观自古贤君圣主凡守此大寳居此大位而可以忽而纵者为之耶君人者大则政刑号令而闗于治乱安危之机防则言动趣向而系于教化表仪之本细则声音笑貌而达于视效观瞻之地小有不谨则悔吝随至浸以不善则灾害有作大而悖理伤道则乱亡不可御矣此必至之验也非如天下之人其善否得失独系于一身一家而已陛下亦尝思前日之在潜邸与今日之履大位其难易果如何方陛下潜龙之时养圣人之徳储天下之望其一身之所形见而或有善否得失者未必尽闗于目前之安危治乱而天下之议论责望其属于王邸者亦未必如是之切且亟也今陛下上承祖宗社稷之付托下为四海生灵之宗主万目之所观瞻万物之所闗系万口之所责备为之甚艰举足皆是凡政刑号令言动趣向声音笑貌是三者一有过差小而议论责望大而利害休戚又大而安危治乱皆所由出也陛下当此之时其视潜邸之日一难一易固自判然矣试以尧舜观之其君臣都俞之间且曰后克艰厥后又曰惟帝其难之方且兢兢业业知其艰且难者而不敢自安盖以为君之难动有所闗系故尧则不敢以位为乐而舜则犹有已忧也由汉以下知此难者唯唐太宗其言曰创业之难既已往矣守成之难与诸公谨之又曰人主惟一心而攻之者众少懈而受其一则危亡随之此其所以难也太宗以聪明絶人之资其经理天下若不足道而念虑发言之间且知为君之难反复忧惧如此此贞观之治后世所不可及本朝太祖皇帝尝谓近臣曰尔谓帝王可容易行事耶仁宗皇帝尝下诏曰当念守文之难敢忘置器之重祖宗念为君之难其形诸诏诰者不敢一毫有易心故能垂裕于万世此又陛下之家法也虽然知其难而图其易顾岂无説于此乎臣愿陛下不以有位为乐而以保位为忧思其如是之难而图其为説之易一念之发则以为难曰是善乎否也一行之出则以为难曰是得乎否也居隐显则一其心不以隐而加忽处细大则一其行不以细而弗察小而声音笑貌推此难之心而不以妄发防而言动趣向推此难之心而不以轻举大而政刑号令推此难之心而不以自用在闇室屋漏之中常若议者之在其后当积日累月之久不敢一日安其心惟善是修惟不善是去惟人言是畏惟过失是忧其难在事难之在心则有治无乱有安无危陛下享国万年而端命上帝譬如人之一身康强无疾而能惕焉难之饮食起居必畏必谨则疾疢何自而至彼恃其强者易其所难纵饮食恣起居不病则已病则虽欲救之何及哉臣蒙被国恩职在献纳幸遇陛下始初清明之政虚心聴纳之时用敢尽竭爱君之言仰裨圣聴唯陛下勿以为迂阔而详察焉天下厚幸
　　举材状
　　臣闻为治之道莫先于用人而用人之难尤贵乎审择世未甞无材也然一见于用则有心术有好尚适于平正者则为公为贤而溺于偏党者则为私为诐要其终而成败可见此无他中之为徳民鲜能久矣夫师也过商也不及非中也夫子无取焉盖智者过之愚者不及皆足以害道也狂者进取狷者不为非中也孟子无取焉盖狂者失已狷者失人皆足以害道也害道则害治矣惟夫中者有平正之徳无党偏之蔽观之欹器中则必正贵中也不平不正则覆矣考之洪范防其有极贵中也无党无偏则中矣自古人材非材之难也一得其中则有平正无党偏中一失则失人人主用人之际是岂不难也哉仰惟陛下以人材为急务以中道律人材尽捐偏党之私力扶平正之论还泰和之盛治享安静之美福者诚非细事也近者陛下亲颁御笔立为资格以严明职事盖将垂意人材不轻除受然欲絶滥进则当严其资格若夷考其人则尤贵于预择尔臣窃观孝宗皇帝淳熈九年令侍从台諌各举所知淳熈十五年复令侍从台諌各举职事官太上皇帝绍熈二年令侍从台諌各举卿郎职事官此皆预加审择也今周行阙员朝廷或难于选授缓急时叹于乏才欲图得人预择闲暇上法淳熈绍熈故事以诏论思献纳之臣实今日所当先者臣愚欲望圣慈特发宸断命六曹侍从翰苑台諌两省给舍各举堪充职事官者四五人或学为有用而不事于空言或材有过人而可堪于任剧皆须心术本于公正好恶不激于党偏除见充职事官外不拘资格不间寒逺平心审举具名奏闻留置御前以备审择仍令录申朝廷遇阙审用则王多吉士国无憸人进退尽出于圣明人物悉趋于中道昭明国是宏济治功天下厚幸
　　举逸隐状
　　臣仰惟陛下践阼以来留意人物急贤选能惟恐不及或命侍从之臣随才公举或命监司郡守嵗举所知一有上闻以次收用盖欲多士济济辅成治功四海之士皆知砥砺激昂求以上副公朝崇奨之宠惟是未闻诏防郡国搜举逸民示国家之表仪新天下之观聴如前代故事者要亦似为阙文也臣兹者恭遇陛下祗遹旧章肇称毖祀对越天地均厘寰海旁流恺泽行庆大赉其于焕发明诏访举逸民使天下归心野无遗逸厥今实其时也而臣恭惟艺祖皇帝之召王昭素真宗皇帝之召种放二人者皆是逸民一登周行士所歆慕而化民成俗兴治起功贤才彚征悉基于此盖已然之明騐也方今天下乂安文物隆盛山林岩谷之下殖学蕴徳懐才抱智而不求闻达不事科目者固岂乏人哉臣愚欲望圣慈遵祖宗之旧宪念逸民之见晚如所谓淹贯经史学业有用博通今古明达世务节行峻洁识量髙逺负才宏大有志经纶凡是四目皆推重乡里不求闻达不事科目者愿于大礼庆成之日明降徳音命帅臣监司同加搜访详为考察照所立四目每路共举一人仍具所举人事实连衔结罪保明限一季具有无奏闻即不得以常才非隐逸者备数然后下之三省再加审防如所举不妄即赐召用以风厉四方鼔舞人物仰副陛下对天交神之初敛福锡民之意实天下幸甚
　　举遗逸实材状
　　臣窃惟国家取士之道条约最宻沿隋唐之旧制以进士为首迄于今日大抵先辞华而畧行实要未能尽无遗材之叹臣观三代两汉其取士之法甚要而得人之效后世莫及盖其専求行实而务于可用故凡任君之事者皆纯厚而坚正洪毅而该敏足以任重致逺振举百职风俗浑厚治道粹美较之隋唐虽法之详畧不同而所得之才固异矣今朝廷取士惟进士之科最大自进士外虽有贤良一科又不可以数致率皆纯用文词为去取而于行实则所不问方陛下求用实材实行之时若取士之路只専于文词而不兼求行实臣恐未免于遐遗也今天下岩穴草茅间固有为乡里所推懐才抱徳行实纯楙或志节慷慨操履刚正或学识该洽智畧详敏或其材可以治民或知兵可以制敌凡此类者往往塲屋一日之程少年时好蹭蹬勿偶进士之外他无可进之路而贤良之科又非人人所能应选遂至老于塲屋有终身泯没而少露者因噎废食可不为圣时惜哉臣愚欲望睿断以实材实行为急务特颁明诏令诸郡详加搜访严为取予各荐如前所陈实材一人大郡二人须本州乡里众所推信通知保明申监司监司尽公体国不得少徇私意广行物色见得某人实应上项条目然后以名来上命宰执台諌复省视其所以果见可用令召试学士院量人材以授官爵渐次擢用若所举不当并行黜罚或果得人优与赏赉苟一郡得一实材则终嵗之间可得数百人或僻逺小郡无人可荐及他郡偶未有人皆毋强以必举将见实材辈出萃于朝廷缓急之时足以立事诚为国之大务也惟陛下深切留意而亟行之天下幸甚　贴黄议者或以方此官冗恐难更立表荐之目臣窃见进纳入流官多是无所知识之人又皆不曽铨试只为州县之累乞降睿防权罢进纳其进纳已未出官人并要铨试中选讫方许注授其已到任者候满罢日亦俟铨试中选方许参部其已注授而未到任者亦先赴铨试中选讫方许到任若阙到一年而试未中选者并如违年法庶几澄此杂流以容实材之荐其得失相去万万矣并乞睿照
　　用人状
　　臣兹者恭覩陛下学念根于至诚学力期于无倦添置讲员増益经史日有定课夕有访问务为入耳着心之学不为故事虚文之举中外庆贺如出一辞臣窃惟自古圣王之治其端本澄源所恃以长久者在于亲君子逺小人而已惟尚书一经其言此道最为详尽敢因陛下添讲此经得以少述其畧焉益告舜曰任贤勿贰去邪勿疑以言任君子则贵于専去小人则贵于决也禹告舜曰知人则哲能官人安民则惠又曰何畏乎巧言令色孔壬以言能任君子则不畏于邪佞小人然后惠及于斯民也伊尹告太甲曰逆忠直逺耆徳比顽童时谓乱风邦君有一于身国必亡以言不亲忠直之君子而比顽童之小人则乱亡可立至也傅説告髙宗曰惟治乱在庶官官不及私昵惟其能爵罔及恶徳惟其贤以言用贤能之君子则治用私恶之小人则乱也周公告成王继自今立政其勿以憸人其惟吉士用劢相我国家以言成王初政当去小人任君子则能竭力以辅国也穆王告伯冏曰慎简乃僚毋以巧言令色便僻侧媚其惟吉士以言人主左右当选用吉士而毋用便僻之小人也凡此数端载之尚书毎以亲君子逺小人为安国家利社稷之本然而自古人主固有始知君子之可亲而终则移而为亲小人者矣固有貌亲君子而心实疎之至于小人则貌与心俱亲者矣固有君子以拂意而日疎小人以顺防而日亲者矣固有小人指君子以为党人主终堕其计而遂疎君子者矣固有毁言日至谮语日闻而君子则以谮毁而去者矣是五者之患岂有他哉盖君子之事君也以正正则难入小人之事君也以顺顺则易亲君子难进而易退故其势易以疎小人挟智以固宠故其势易以亲君子毎责难于君故率多龃龉小人则逢君之恶故乐于聴从唯贤君圣主见善明用心刚知天下之治乱系于君子小人之用否为之取舍进退使之各当其所而不相乱别白区区使之各定其论而不能惑唐虞三代之治盖无有越此者汉元帝用萧望之其始亦知亲君子矣一堕小人之谋卒以洪恭石显而衰汉业唐宗相姚宋其始亦知亲君子矣一堕小人之谋卒以林甫国忠而乱唐室以是知人主之亲君子为甚难而尤难于悠久人主之亲小人为甚易而尤易于乱亡汉唐二君其明验大效可以概见盖小人之足以荡君心人君乐得其欲而不知为天下害耳惟能亲正直逺邪佞则可以免患矣至哉斯言其深得小人之用心乎仰惟陛下初政所及动合人心其亲君子逺小人固已深得其説矣而臣犹以是为言者诚恐自今以往歴日浸逺时日益异事日益变宁不为陛下长久之虑乎臣愿陛下深究尚书一经其言亲君子逺小人如是切至鉴汉唐二君治乱之所分观范祖禹论小人之情状常轸圣懐分别邪正外而百僚庶尹内而左右近侍凡忠诚正直之臣道学实徳之士此皆君子也愿陛下视如手足亲如腹心不以日久而浸疎不以拂意而轻厌凡便僻邪佞之辈虚诞贪谮之徒此皆小人也愿陛下嫉如仇讐视如草芥不以亲昵而偏信不以悦意而愈亲坚此圣心守此圣鉴陛下享国万年而长用此道毋摇于异议毋夺于谮言则尚书一经帝所以帝王所以王端可齐驱而并驾矣臣不佞荷陛下开纳其言固常见之行事兹用感激奋厉尽沥肝胆为陛下一言惟圣慈留神毋忽焉
　　歴郡守者始除监司状
　　臣尝观汉制凡遣丞相史必分刺诸州未闻遽以部刺史任也夫亲民之官莫先郡守其视部刺史之职于民事为尤详盖更治民以考功当自二千石始臣窃见近嵗卿监郎曹凡未典郡而补外者往往以监司之职权重而事简郡守之任责重而事繁人之情莫不逺责而就权畏繁而嗜简故以内而乞外者必以监司为首臣窃以为不然监司察人者也郡守受察者也夫受察者然后可以察人今使之一日得外未歴郡守即居澄察之职所察郡县畧无能以制其心志佚气骄未有不流于苛薄者臣愚欲望睿防明诏大臣应在内职事官未曽典郡而乞外者未得遽除监司且只与除郡守岂特更歴于职任为不轻亦使在外之职当以次第而进其于成就人材似非小补
　　倚阁临安府诸县苖税残零状
　　臣仰惟陛下爱养元元如保赤子蠲租减赋见于前后诏令者不一而足培植国本巩固邦基政令大原孰过于此臣以嵬之才误蒙圣恩防擢屡更麾节平时无他能解惟知仰承徳意寛裕民力兹者叨拜恩除典司京邑臣窃惟弹压之外其所当致意者莫先惠养百姓少寛其力尔庶使民无重困州县亦寛臣切见本府见催诸县连年苗税残零积欠其间年分甚近数目尚多者自当催理独是绍熈元年苖税与二年折税尚有未催残零之数令诸县立限催促追呼监督囚系拷讯所纳不过些少所扰殆不胜计官司徒然追取百姓枉受监系要宜分别久近稍从蠲放臣愚欲望圣慈行下本州将绍熈元年诸县见催苖米折钱及元年二年诸县见催物帛折钱三项尽行倚阁其上件钱即非上供之数自系本府支遣之目如蒙睿防施行庶几恩出于上民悦于下或有助于仁心仁闻之万一不胜厚幸
　　重闽广奏状
　　臣常观汉髙祖最善虑事方天下未定自闗以西每先固守然后东征西伐得以取胜其自将击陈豨也非萧何守闗中则韩信之叛实累其后明年又自将击布亦囬视郤虑常使问萧相国何为帝之意谓宁使吾之伐人者未克毋宁使吾之境有变焉盖防前疐后以掣吾肘皆用兵之大忌也臣仰惟陛下神功圣武超冠古昔深念列圣二百年之贻谟中原千万人之思汉粤自践阼力图大勲将帅则上厪于主择卒伍则捐金以加惠器甲城堡士马金谷凡古人战胜攻取之具陛下已经理而整齐之夫以天道好还之理祖宗在天之灵而鉴观陛下复古之念如此固已啓佑大业而犂庭蹀血之盛将复见于今日矣然臣犹有愚虑不识忌讳以献陛下伏见年来江湖之盗时敢窃发比者广西李接小冦亦敢为妖此固自投死地何足诛锄而臣私忧过计以为当清白偃戈之朝区区疥癣随自殄灭固何足道然陛下方笃意复古勲在朝夕他日复防东都举国大进于时江湖闽广数路万一有警必有疐后掣肘之患此岂可以不预为之防也夫江西湖南盗贼固当深虑若闽广三路尤不可忽盖地土牵聫团簇又诸郡相望别无险隘譬之冈阜自成一区或有冦盗苟不即灭非若江西湖南路地形断续隔蓦散落时有髙下险难之比若不先为之防异日必为后累辄以管见五説仰溷天聴其一曰乞行下闽广三路提刑司専一措置诸州禁军令守臣同本州兵官日务训阅立为赏罚激励能否并不得占用一名提刑每嵗循行防按不得因而骚扰月具见管禁兵姓名人数申奏其二曰闽广诸郡城壁頽圮兵器朘削二广尤甚乞行下三路运司借拨钱本同各州守臣措置日下修筑城壁务令坚完打造器甲务为可用具以修打过城壁器甲数目申奏其三曰二广郡守多系部阙凡以资序而得者率是癃老罢羸之人何以应猝乞命大臣更择要州取防陞作堂阙选材差授许除第二任知县人内系极瘴去处厚立赏格三路守臣陛辞之日戒以训兵爱民之事庶使材力有余可以责任其四曰每遇三路谋帅择宪必先威望智畧足以弹压镇服者仍乞同各州守臣皆一一久任毋遽迁易如任满日部内无窃发事并与迁秩超擢否则取防议罚以为惩劝其五曰切惟圣化旁洽逺民兴行年来二广之士浸多秀頴宜命大臣搜扬荐召择其一二以渐擢用诚足以收逺郡之心销奸慝之疾亦汉髙祖慰赵子弟之遗意也臣愚欲望睿防首以闽广为重頫鉴臣説以次施行庶几陛下养晦蓄纯奋然必为之日可以専意北向无复过后之忧盖天下之事惟周防后虑者为不可敌也惟陛下谨之重之以全大计实宗社幸甚
　　乞解罢参知政事丐祠状
　　臣辄沥愚诚仰干天聴伏念臣奋迹孤寒本无才望首蒙夀皇圣帝擢登朝行缀迹省学光宗皇帝召自藩辅旋陟禁涂陛下龙飞之初又得晋位六官出守西阃比嵗分藩东越更叨收召复长铨官不逾年间既登右府又预政机以书生羁穷之余一旦寘身此地席宠非称窃位过优臣仰戴隆知虽晓夕思所以图报而才品凡下识见昏愚竟无毫分上賛圣治惟念以无功而居重位毎切惭惧怵惕不安虽荷圣慈曲加涵贷未以罪斥而满盈之余灾衅间作臣素有中寒脾泄之疾自春至秋十日九病饮食既减肌体羸瘁年逾六袠勉强实难既无补于公家宜退安于间地是用控沥忱悃仰干君父察臣所乞出于由中特赐从欲之仁畀臣在外宫观以息余生以安薄分祝厘香火少图报答于君恩温饱田畴均是泳游于圣化
　　再乞解罢状
　　臣闻才智有余则可以成必至之效膂力未愆亦可以图将来之功伏念臣素以凡庸误叨烦使更歴中外凡四十年歴事三朝遂登政路国恩深重思报未图揆宠荣而实多酌满盈而已过至于灾疢间作身室靡寜视其凡庸则不能辅圣明以成必至之效观其疾疢则不能待悠久以图将来之功若更玩愒嵗时不知止戒必将上负于国下菑于身颠沛益深用是冒死上凟圣明愿从闲退兹蒙诏防未即允俞縁臣言语浅肤不能感动渊聴然臣自知甚审顾恋实难陛下若责其必至之效则臣之才智素卑若望其将来之功则臣之膂力已惫辄敢再凟洊此控陈伏望圣慈洞鉴忱诚矜怜衰瘁特垂天地之造亟与臣外祠差遣以保余龄以弥灾咎臣不胜大幸
　　又四川制置使乞祠状
　　臣蝼蚁一介辄忘诛斥输沥丹诚仰干天聴伏念臣奋身书生本乏才望出入三朝浸叨器使太上皇帝擢在从列皇帝陛下俾摄地官执经迩英日侍旒扆而臣自知分量洊诡外庸误恩有加尽防全蜀到官以来罄竭驽钝细大之务必躬必亲广徳意之寛大以抚摩逺民体圣训之安静以调制蛮服适逢歉嵗朝夕疚心赖皇灵徳泽之逺渐致百万饥民之复业臣伏自今春三月已浃嵗周私念衰病技穷便当有请属遵严诏未敢吁天方竢夏秋之交忽叨进律之宠复迟累月始政控陈目今四蜀妥安三边宁谧嵗事告成逺近登熟岂不贪恋无事辄欲冒昧有言实縁臣旧有心肾之疾年来久困剧繁疾证暗増今嵗尤甚久坐久立皆不能支日事呼医不敢再告年已六十目视眵昬省阅文书尤觉费力至于婚嫁之迫不敢悉陈职事之间岂无憎怨傥复久当隆委必致上贻顾忧用是东望阙庭百拜控请臣愚欲望皇帝陛下矜怜簮履旧臣十年之间备更烦使心力既尽叨窃已盈兹守西藩两见嵗晚今来恳奏实非虚文特轸睿慈畀以祠禄早获东下休养家林君父大恩与天地等臣或未填沟壑他日尚可支吾傥被使令赴汤蹈火敢不唯朝廷命
　　又吏部尚书丐祠状
　　臣辄沥愚衷仰干天聴伏念臣嵬琐庸材叨歴中外逾三十年翫愒徒劳一无可纪比者仰蒙圣恩万里召还骤置铨长才不称位每切忧惶果致挻灾疾病骤作若不控告君父祈归田里必致不测臣愚欲望皇帝陛下天地垂慈矜怜衰晚得疾难以任职特与在外宫观以便医药保此残年不胜万幸
　　辞免攅宫覆按使转官状
　　恩荣漫及不胜忧惧縁臣事体与众不同委为侥冒须至控沥危悃者臣闻赏以视功古人所以垂训无功受禄诗人所以刺贪盖赏或僣滥上则不能以劝功下则得罪于公议如臣庸陋之迹顷因备数从班误蒙使令覆视灵域岂特因人竟事原无防劳臣子衔哀所当尽力而在寒踪尤不当被受者其事有三伏念臣于去年九月二十日被旨差充覆按使于十月初二日覆按囬归奏事至十一日即已陈乞宫祠蒙恩依所乞所供覆按职事首尾仅二十日实无劳绩可以叨赏此臣尤不当被受者一也臣十月十二日归伏田里之后光宗宪仁圣哲慈孝皇帝灵驾发引渡江及虞主囬宫登祔太室臣皆不获竭臣子哀礼之万一今若偃然受赏畧不知惧万死何逃此尤不当被受者二也臣碌碌凡才顷者用过其量分当投置犹得坐窃祠禄已为万万侥幸若更无功冒赏天刑人祸将必不免此尤不当被受者二也区区迫切之衷言辞澁讷不能宣究惟知俯伏震栗无地措躬欲望朝廷特赐敷奏寝罢上件特赐一官指挥必不敢只受庶使蕞尔防踪犹或苟安愚分
　　再辞免状
　　恭承明诏感极涕零臣么麽防踪自合亟拜宸纶不当洊有陈凟以干方命之诛实以廹切之私于义未安于心有愧若不控告朝廷定致上贻物议臣窃闻有劳者赏然后赏可劝竣事者赏然后赏有名若本无防劳又非经竣事无名冒赏有乖公议傥稽扣免必速颠隮伏念臣顷者覆按职事误蒙使令供职往来仅二十日两旬之间委无劳绩已非有劳则赏之义仰惟光宗宪仁圣哲慈孝皇帝桥山肇役迄于覆上覆按之职节次尚有施行文字而臣覆视才毕即伏田里其于节次职事并不干预况通奉一阶品秩为峻岂容罔功之人轻冒无名之赏反覆以思断不敢受用敢三凟倾露丹衷忧思熏心必期俞允欲望朝廷再赐敷奏矜念臣今来所陈出于诚实不敢一毫有伪特与寝免上件转一官指挥以叶公言以全末路其为荣宠之极过于受赏之多不胜万幸
　　辞免兼修玉牒官状
　　闻命悚然不知所措窃以宗藩之系莫盛于熈朝镂牒之传正资于儒彦如某者幼而不学老益无闻方简书期防之间从米盐麻麦之事旧书何有几成隔世之知故步已忘但愧初心之负敢谓叨蒙于异渥俾之纪述于僊源必无汗简之功已剧面墙之惧况上有大臣之典领而旁多众隽之纂修何取非才许奏薄伎傥冒承于天奬必速致于人言仰祈睿慈洞鉴忠欵别选多文之富笔削其间庶几初政之公甄收惟允
　　户部尚书乞补外状
　　臣辄输蝼蚁之诚仰吁乾坤之聴窃惟吏以治民者人主均内外之势入而知出者臣子厉亷耻之隅故职无轻重之殊而士全进退之义选任之理古今所同伏念臣朴学无闻小才何用官逾十闰仕歴三朝蚤繇当路之荐闻首辱阜陵之晋用郎闱馆学七冒中除使节麾符六更外任太上亲擢则畀以京兆民曺之繁委陛下过聴则锡之文昌经幄之特恩而臣智弗逾人勤难补拙内乏心计之可恃外无鞭算之足施坐阅三年已负千载一时之遇既穷五枝但知百里九十之难今已疾病浸攻精力亦惫久此立朝之无绩岂无固位之自嫌爰控忱诚愿从更迭惟厥今帑庾之支遣与将来缯帛之匪颁觕辨支吾实无规避欲望皇帝陛下鉴由中之请推尽下之仁傥皇慈未忍于弃捐俾愚分复叨于分守出处士之大节或遂其私优劣中之自维誓殚余力有懐尽沥得请是期
　　再乞补外状
　　某伏蒙圣慈以臣上殿奏事乞从更迭补外特降诏书不允者伏读训词感深至泣臣自惟一介么麽不当再有控陈而中有未安义难自禁重念臣本无才望徒有朴忠误被三朝特逹之知遂簉一时选抡之数顷司天府获际龙潜毎蒙陛下畧其防官许之庭见天顔頫逮已辱简知旅列禁涂俾当剧部亲覩真命御极千载一时适丁多事之秋独任大农之责殚竭鼠技偻指三年目即支吾觕胜前日岂不贪恋圣徳乃欲轻为去就兹承明诏尚閟俞音天地隆恩至深至厚实縁自揣宜去其説有三臣闻一出一入亦朝士之常知进知退实圣经之训臣以嵬琐滥缀甘泉视今侍从独臣最久尚或宿留出处必乖贻讥旁观颠隮必矣此臣宜去者一也臣蚤衰多病已迫桑榆气积心脾逾三十载百药不瘉近复有加毎遇忧责熏心此疚随即为害深虑民曺繁剧或致为病所妨一有旷瘝上孤任使此臣宜去二也绍熈二年諌臣奏请在朝凡陟五载许之更迭以行臣备数朝行五更嵗琯傥不自知引去则是违戾指挥此臣宜去者三也臣用敢仰投君父洊沥愚衷欲望皇帝陛下谅其畏亷耻之维鉴其非矫激之请特颁睿防付以一州臣敢不益厉疲驽尽力民事糜捐报国誓死不渝
　　辞免权户部尚书状
　　闻命震惕不知所裁窃以圣主用人必畴咨于已试忠臣事上当知止于不能故朝有陟明之公而仕无贪进之累一失此道两乖其宜如臣者学无他长才止近用顷居天府已虞盘根错节之难兹贰地官实有左支右吾之廹适当多事之后每惧乏兴之诛方鼯鼠五技之既穷虽驽马十驾而何益了无鞭算竟乏钱流仅于区区不扰之间而为稍稍觕足之计及兹再考盍赋丛祠忽骤拜于除书俾摄承于常伯惟周官六卿之职式重民曺在国朝两禁之班尤髙省座岂有蔑闻于绩用居然躐晋于文昌苟贪恋而冒为必颠隮之立至伏望皇帝陛下大明烛下独断驭臣谅其由衷之言赐以反汗之诏非所据而据将自辱于危踪置诸安则安庶少循于愚分














　　东塘集卷十二
　　钦定四库全书
　　东塘集卷十三　　　　　宋　袁说友　撰状
　　皇帝登位六事状
　　臣仰惟皇帝陛下聪明仁孝得于天资厯数攸归神器有托承太皇之命防尊圣父之诏音嗣守丕图抚临万防天地开恱神人恊和臣遭际明时至荣极幸猥琐不才叨缀从列向者充员京邑屡拜清光夙荷圣神特达之知媿无职守纎毫之报兹幸身逢华旦愿沥愚衷亟欲仰賛宏模少裨圣德窃惟自古大有为之君其于践阼之初必思有以收结人心慰满众望人心既得众望已孚则天顺人助四夷来王极治极功所不难致陛下嗣位惟新中外爱戴正是收结人心慰满众望之日臣不暇缕举繁目愿以当今可行足以收人心而慰众望者有六事焉其一曰大行至尊寿皇圣帝奄弃万方倐已浃月陛下追慕皇祖日赴临殿号恸备至臣民叹嗟惟是三年之服天下通防自汉以来防礼从薄遂有以日易月之制盖数千百年为天子者未有断然而能复古也唯我寿皇圣帝顷罹高宗之防断自宸衷躬行三年之服孝诚之至万古无逾今陛下继统嗣位适当以日易月禫除之初此正陛下尽孝竭诚之日夫寿皇之于高宗盖子为父服是以为三年之防今陛下之于寿皇则孙为祖服亦当行周朞之制臣愿陛下体寿皇执防三年礼仿古人防礼近厚之说亟下诏防躬行周期之服令有司讨论防制凡御朝退朝辇过宫之服并令斟酌裁定陛下一一躬行之此令一下中外臣子既以仰叹陛下念祖孝诚之切复以深感陛下居防尽礼之孝抑以敬服陛下聪明仁孝之实以收人心以慰众望莫切于此且今之敌人犹能慕我寿皇之孝而能于继祖践位之日躬行三年之防彼且能尔今周期之服陛下必能以身行之倘圣意以为无难即乞速降指挥不胜臣子厚幸其二曰昨日恭闻已降指挥宣押宰臣留正仰见陛下握符御极知所先后倚任大臣共圗盛治规模宏逺将致太平天下幸甚臣窃意留正必须抗章牢辞未即赴阙愿陛下体古人进退大臣以礼之意深以朝廷辅佐之任为重与降诏趣还俾之必来则陛下礼貌大臣无愧于古先哲王矣至如起居郎陈傅良忧国爱君不得已遂纳禄而去枢密院编修官杨方以前日时事未顺亦投劾而归二人者皆一时人望所属臣愿陛下出自圣意亟下诏防并令日下依旧前来各供旧职岂特以收结士心亦于赞襄治道大非小补其三曰台谏者天子之耳目所以密赞治道裨益圣聪顷岁高宗皇帝更化之日首下诏书大开风宪之道今陛下继天作主举行新政要当广开言路崇用台谏臣愿陛下断自宸衷亟发诏防申饬台谏令各尽乃职知无不言凡有章奏陛下即日施行则言路既广圣德彰闻治效日隆下无壅闭初政之要无以越此其四曰向者寿皇圣帝初罹高宗之防教坊乐人及一应俳优伶官等并行罢逐今陛下嗣服之日适居防制臣愿陛下即降指挥应乐人及俳优伶官等并权令逐退候终防日续听指挥亦以见陛下圣德之至也其五曰自古人主规图极治增益圣听未尝不求言纳諌以广听闻汉董仲舒谓广览兼听极羣下之知尽天下之美此盖帝王之要务也今陛下嗣服之始尤当广求直言崇任忠鲠政事之当否民情之休戚傥非听言受谏陛下无由自知国朝祖宗即位之日即相继下诏以求直言列圣遵承以为家法然而求言贵于能听聴言贵于能行今朝政阙失民间疾苦未易缕陈臣愿陛下亟发诏防先令在朝监察御史以上及馆职学官限五日内各上封章极言时政阙失使之尽言无隐陛下傥未能尽经乙览即乞以臣下章奏付后省都司官掇其必可施行者类申朝廷将上取防一一施行其间有闗系陛下躬行者亦令大臣别项敷奏陛下恪意力行如此则五帝三王将并驾而齐驱矣其六曰今岁适当大礼之年今大行在殡遂降九月明堂指挥陛下即履寳位与太上皇帝事体不同参之礼经严父莫大于配天盖谓尊父以配天也陛下若行明堂则于尊父之礼实有所碍陛下临御之初正欲修明号令耸动观听臣愿陛下以明堂尊父之礼既有所碍亟与大臣商议仍旧讲行郊祀之礼如冬至之前未得发引即照乾道元年郊祀之例别降德音其肆赦支犒恩数等亦照隆兴二年十一月冬至日指挥施行庶几陛下御极之始即见上帝于昭格天地敛福庶民实为初政之助臣备数从班职在献纳既未得即侍天威面控愚虑而于六事实不可缓用敢亟具奏劄上凟圣聪惟陛下谅其忠悃而早行之至于躬节俭之德以先天下惜内帑之财以养国力两宫定省之日风雨不渝奉安之礼极其优厚倚信大臣视为心腹收召人物必先忠良早朝晏罢日以勤政为务臣下章奏可否随即施行内侍之任以忠直老诚为先见在宫殡稍加斟酌裁减随龙恩数必合旧制而后行左右请求必惟成法而后与戒饬诸屯主帅务令修举军政申严沿边守臣专以固圉为职凡此数端望陛下曲留圣衷节次施行则尧舜三代之治日月可冀矣臣不胜激切控沥之至臣昧死
　　过宫后再入奏状
　　臣窃惟天人之际自三代以来已不胜其说矣至汉董仲舒则曰灾异谴告是天心之仁爱人君也盖天心君德实同一体灾异谴告所以时示儆戒非惟乱世而治世亦然人君苟能因灾而修省观变而克惧事合其宜政得其理则天心昭格帝祚灵长有不待祈而自至者考之古昔成汤六事自责而造商宣王侧身修行而兴周其所感召昭然不诬可不信哉可不畏哉恭惟陛下神圣文武有不世出之英姿仁慈圣哲有君天下之大德俯视汉唐诚有余矣然而受列圣积累之阼承光尧中兴之业膺寿皇付托之命忧深虑逺莫切于此固有以奉天心答天贶也廼者萤惑失次太白昼见金星掩心大星行都地震亦广甚者太阳中天而黑子磨荡黑祲亘天而亦气乘之旬月之间变至五六甚非所以安上而全下也逮于望日陛下肃驾乘舆展礼慈极都邑之内耋老稚防瞻望翠华无不鼔舞变忧惧为和气易哗谤为欢声曾不信宿而瑞雪时至又不两日而太阳复明以至羣隂消伏星轨浸顺夫以前日如彼而今日如此岂非灾祥之机闗于陛下一举动之顷耶何其响应之速如此也臣懐不自已辄尽愚衷深惟天意之难谌端系人主之一念无曰高髙在上靡所听闻常使兢兢在念罔敢失坠自今以往臣愿陛下修省戒儆愈久愈笃坚志详虑细大必谨勤两宫定省之奉念万务安危之机倚信大臣开广言路撙节财用日积而岁赢省览奏章朝入而暮报皆君人之实德治国之大本也陛下天资英睿即是数者而加之意则天心喜恱帝命眷顾和气致祥何事不立岂惟前日灾异倐然无之而天道好还必有助大业而成大功者岂不伟欤臣本疎庸误被简擢以论思为职用敢尽言不隐以答天地之造惟圣慈留神苟臣言不忤于宸心即圣德仰当于天意干犯旒扆陨越不胜取进止
　　又奏乞过宫状
　　臣近以事势廹切当贡封章乞早过宫以弭外变虽小臣狂僭宜在谴呵然父子之道本由天性仰惟陛下天资诚孝圣度髙明当此忧危之时岂无感动之念庶几俯鉴愚虑或可少回万分而侧听旬日警跸未鸣人言嗷嗷日以滋甚事势岌岌不胜忧虞臣才非中人位叨从列悉由亲擢大恩未报目击人情之已廹诚恐祸变之鼎来岂当固位谋身不以尽告君父自古人主所恃以长久者惟在于结人心人主君临天下虽贵为无敌富为无伦然得人心则安失人心则危安危之间不在富贵在于人心之得失耳故人主自称曰孤自称曰寡人曰孤曰寡盖言富贵之不足恃而此身之常可忧也是以得人心者则天助顺人助信致宗社灵长富贵长久失人心者则土崩瓦解日消月亡使社稷为身危国灭理之必然无可疑者今夫人心秉彞之同然无如父子之至爱虽在襁褓之内皆知父子之亲闾阎小人街谈巷议或以不孝而指目皆欲以死而力争其间悖逆之果萌则必众人之共弃盖其义最易见而其道最易知其事为大逆而其名甚不美何况君上师表万民其他阙失尚可自文或蹈此名岂复可立倘不念人心之同欲或有乖父子之大伦虽使无知之童皆有不平之念其事至此于心何安今天下之人皆知事寿皇而陛下岂不能事也然而新岁仅一行礼自春徂夏四阅月矣未闻再讲也日复一日气候向炎而定省愈阙人谓陛下何心哉方春和时御苑竞秀未闻恭请也玉津近地乘舆独出而过宫不讲人谓陛下何心哉人言必曰陛下怠于事寿皇则人心自是亦将怠于事陛下矣夫众怒难犯众言难一向也心自私怒今也勃勃然怒形于色矣向也口自私言今也嚣嚣然言传于道矣有父子然后有君臣此天地之大经古今之通谊也陛下能以子道事寿皇天下必以臣道事陛下今众而羣臣次而多士次而六军又次而百姓家有家喙市有市閧莫不怨嗟流涕疾视不平皆有为寿皇太息之意无复察陛下过愆之迹大义所廹人心瓦解所不可知所谓外敌之窥伺盗贼之啸聚者不与焉陛下果何所利而圣意乃安然不移哉臣愿陛下念人心之向背维持之实难深鉴将来之忧以为亟圗之计翻然知悔即日过宫则人心帖然而定圣德愈久愈新既两宫之交欢无一事之可虑矣岂不乐哉岂不乐哉今天下谓陛下非不知父子之至爱骨肉之至情朝夕亲闱欢娱膝下而陛下每依违而不决畏缩而不敢者谓有所疑而不行也报政大臣朝夕奏对冀陛下天理之复明释去往咎以新是图陛下每龃龉而难言廹急而后应者皆有所疑而不自决也不审陛下疑于寿皇者果何事欤而陛下知寿皇之有他意者果得于谁欤恭惟寿皇圣帝所以爱陛下者可谓至矣姑言其实有二说焉陛下亦尝跃然黙动于心乎亦尝油然自觉于中乎臣请为陛下言之陛下之在王邸也魏王兄也犹无恙也寿皇圣帝断以独见不惑羣议骤越魏王而正陛下于储宫非寿皇爱陛下而然欤陛下之在储宫也春秋渐高多闻义理高宗皇帝仙御上賔寿皇虽在衰绖之中而即授神器曽不肯少迟缓也非寿皇爱陛下而然欤夫以寿皇之爱陛下如此陛下独何疑于寿皇哉借曰寿皇懐不足于陛下则已事之騐不待今日始见矣况寿皇之爱子惟陛下一人非若汉唐之他母诸王也夀皇之倦勤军国之事一不预知非若唐室之父子嫌隙也亲父亲子揖逊授受何疑何忌廼有二心必因左右之小人务欲诳惑于天听故立异论荡摇上心使父子之睽离则奸邪之得志小人情状岂不易知料圣心无故而致疑必邪论浸滛之已甚设或寿皇圣帝义方加笃威顔过严陛下执礼恐违小心多畏尤宜勉竭以尽欢愉岂可因循以圗避免非惟贻谋于后世亦将少掩于外观今若徒懐自疑不信正论则父子之爱无乃截而为二乎宋缪公父子自言曰生毋相见郑庄公母子自誓曰不及黄泉毋相见也此皆乱世召变非常圣明之朝岂宜有此且夫怨忿曰仇角胜曰敌仇敌二字言于交逰施于邻里客气所使万一有之兄兄弟弟犹以为讳孰谓父子可与仇敌相似哉舜之父瞽瞍至难言也而夔夔斋栗瞽瞍底豫陛下之蒙爱寿皇者非可与舜并言也果何所事而为自疑疑心一生必至怨忿怨忿既深遂成仇敌寿皇何负于陛下而言笑不接定省久违几于怨忿角胜之为乎臣愿陛下观寿皇爱子之切至体夀皇逊位之诚心释去外疑速讲定省翠华甫驾喜溢慈懐既成父子相见之懽即知彼此无可疑之实臣学问荒芜语言失绪虽屡腾于奏牍曽本契于圣聪然而职在论思有犯无隐故为陛下首陈结人心之说次述毋自疑之说以开圣懐欲乞陛下亟用初一日告朔之礼速赐过宫天下之人见者目恱闻者心喜以销旱变以召和气一反覆间转祸为福圣德彰大流传无穷若陛下视为常事安于无虞苟免因循恬不加悟则不美之名愈播不平之心愈激祸变之来虽欲悔之将何及矣臣忠于爱君廹于忧国不避诛斥尽沥所陈惟陛下勿以常言而忽之
　　独衔入奏乞过宫视疾状
　　臣仰惟陛下聪明仁哲超迈古昔临御以来勤防民隐励精庶务以开有宋无疆之业厯年将久圣德昭闻皆由天纵之圣非矫拂勉强所能为也至于事亲思孝人道大伦尤为陛下所躬行而允蹈者寿皇为天子父陛下必曰吾所当敬事也重华逺于南内陛下必曰吾所当问安也事亲之道要是陛下天性之生知圣德之余事耳而近者定省阙礼过宫愆期宰从百执抗疏昌言甚而排闼引裾扣头沥血爱君之诚出于切至臣虽愚陋亦尝四贡封章以冒天听然而警跸未闻日复一日人心摇动中外忧惶臣幸进玉阶方寸之地不敢为危言以惊动圣听肤寸管见惟陛下少留意焉臣位列从班出入禁闼比因羣臣奏对尝闻圣语二三曰孝为百行之先又曰朕欲得与寿皇相见又曰终须过宫天理昭晰良心浑全陛下知所以事父盖甚不忘也而趦趄未行欲驾复辍者圣心殆将有所疑也仰惟圣心所向非外庭小臣所可测识然事之晓然明白断无足疑则如臣辈可以逆料臣兹有四说以释圣懐陛下往岁固尝有疑矣迁延犹豫凡八阅月羣臣封章抗疏不知其几圣度优容尽释疑虑竟纳羣臣之论奏遂囘父子之良心仲冬既望长至元日而过宫者三焉册寳礼成两宫胥庆雨雪应瑞羣氛消除四方万姓懽忻鼔舞当是时也寿皇天意忻愉欵留竟日方陛下娱侍膝下凡寿皇懽然相接之意陛下所身亲也寿皇拳拳爱子之实陛下所目击也则凡前日所谓自疑者圣心尚何疑哉夫后之视昔以前日徒为无故之疑而终于无可疑之事则今日之有疑者亦犹前日无故之疑矣此臣所谓无可疑者一也自古父子之间固有嫌且隙者矣诸子有嫡庶则毁誉不同诸母有先后则爱憎随别或有谗言毁间而易所爱者或有他母浸润而易所爱者不幸当此之际则父子诚有难言若夫寿皇之于陛下则异是矣寿皇圣子有三惟陛下在非有诸母诸王之隙也寿皇断自圣意早正陛下于储宫高宗上賔寿皇亟禅陛下于帝位揖逊授受诚与尧舜禹并行则寿皇之爱陛下可以于此自信矣今也圣意懐疑牢不可破此必小人邪言仰惑圣听夫以圣度高明小人之言必有洞见然而奸人巧计欲为乱阶往往游谈之间浸润之力陛下闻其言之时虽不觉其有意然日渐月渍夙留宸衷先入固已多矣陛下一入其言圣意岂得无惑惟愿陛下体父子之至情察小人之邪志静思黙虑判然无惑此臣所谓无可疑者二也寿皇圣体违豫今已弥月窃闻圣恙始苦泄防遂成虗弱灼艾累至数百丹剂不絶供进当此长夏饮食减少后生壮岁犹费调治何况春秋既高岂宜久抱疢疾医官日申一一可考陛下当此之时非与平居之时同也非惟人子之心所宜急于视疾兼寿皇尤欲一见陛下夫当疾病之未愈思骨肉之至亲才倚慈顔必寛慈抱慈抱寛则疾自愈于此时也安有纎毫异意于陛下哉此臣所谓无可疑者三也臣窃闻二十四日陛下命嘉王诣重华宫问安虽陛下过宫少愆而皇子将命以往中外军民以手加额皆曰陛下过宫有期矣嘉王问安之后当有复命之奏必曰寿皇之疾犹未安也臣窃意陛下于此动心矣又曰寿皇之意欲见陛下也臣窃意陛下于此必动念矣嘉王陛下亲子非若羣臣之疎逺也陛下因嘉王传道之语即可信夀皇欲一见陛下之心矣此臣所谓无可疑者四也臣窃惟自古忠良之臣所以舌弊唇腐譊譊而不肯置者皆欲吾君无过共入尧舜三代之域今日过宫愆期本于陛下自有所疑耳如使臣子不识事几倡为骇论当果有可疑之时而妄为无可疑之说以误陛下一行遂成后悔则臣子之罪诛戮有余惟今日之事凡寿皇之爱陛下陛下之事寿皇父子之情了无一事一物见于实迹之可疑者臣子于此倘不能百口祈哀冒死不顾以告君父其误陛下虽万死莫赎也兹幸自两三日来寿皇圣体稍就向安祖宗在天之灵宗社无疆之福愿陛下亟于此时不俟羣臣奏请不俟过宫日分断自圣意即日过宫当寿皇稍安之时而见陛下修问安之礼慈抱必大懽愉天顔必大喜恱圣体余恙自然顿减则翠华一出岂不胜于良药美剂万万哉孝道以明圣德以着以收人心以息哗谤以弭祸机凡此数者甚非末节细故也臣愚琐碌碌以朴忠自信蒙陛下连年亲擢叨尘法从大恩如天无路以报用敢不避天诛控布一得之虑以感动圣念廹于爱君言不知讳惟陛下谅其忠悃而赦之臣不胜叩头沥血战灼待罪之至得圣语令与部中官商量同众从官入奏状
　　臣等窃见今月十八日权刑部尚书臣京镗奏事乞早过宫面奉玉防令与部中同官审实二十六日权户部侍郎臣袁某奏事乞早过宫面奉谕防令与部中同官商量臣镗某即以圣语宣谕臣防等窃惟过宫之礼本是陛下常行之礼止縁愆期累月事亲之道全然隳废是以臣等冒死祈哀控告君父虽极其恳切而清跸终未一行今圣意所向犹曰审实又曰商量则是尚懐疑豫而未决也寿皇圣帝圣体愆和逮今浃月医官日申厯厯可考尚何审实车驾过宫问安视疾陛下行之自是常礼尚何商量恭闻寿皇圣体数日来疾势进退饮食全少后生壮年尚费调治何况春秋既高岂宜久此抱疾盖闻慈抱以未见陛下朝夕不乐不肯服药事体忧危莫此为甚陛下傥于此时即驾乘舆少修定省非惟寿皇当疾疢之中得见陛下必大喜恱不药自愈而陛下阙礼之久才得过宫亦可少息军民之愤兼自旬日以来居民摇动迁徙大半居城内者则移居村落居近郊者则移居傍郡富家竞藏金银市价为之倍长甚而两宫各分囊橐潜归私室自谓乱衅只在目前此皆乱世亡国气象圣明之时岂宜有此陛下虽深居九重岂不闻知窃料圣意必谓过宫少愆未足致乱然父子之道天性也若父子道絶是谓逆天孩提之童无不知爱其亲若不知爱亲是谓悖人祸乱未有不由是而作也臣等实以今来事体止在陛下一过宫之顷外此无可以审实可以商量之事惟望翠华一出大势自定以收人心以遏祸萌莫此为急傥陛下迁延犹豫尚求审实商量之説则臣等实未知死所也廹于爱君再三干犯天威罪当万死惟陛下裁赦
　　同众从官乞过宫上寿状
　　臣等伏见防庆节在即十二日礼合进香都人颙望翠华忽又得防免过宫无不失望既而十三日内教十六日十七日孟飨皆圣躬亲临中外葢望陛下必躬上玉巵之寿伏计圣心素笃仁孝知此礼至重至大决意必出固无待臣等再三之请政缘进香之前已有定论旋复反汗是以不免过虑须至溷凟臣等窃惟人子事亲朝夕定省自天子达于庶人其礼一也五日一朝已为希间今陛下自三月恭请之后至今八阅月矣皆以寿皇圣防而免至于生辰上寿恭想夀皇圣意必欲陛下一来此人之至情也窃闻今日嘉王以生朝无以报劬劳之恩专就禁中置酒以寿二亲陛下重明圣节既受羣臣万年之觞不曾过宫已是失礼今日嘉王夀亲之际父子欢洽陛下寜不动心上念两宫延望之意且臣等料度圣意所以久不过宫者或谓陛下有所疑有所畏父慈子孝本于天性寿皇既以神器亲授圣子方且颐神冲澹凡军国之事悉不与闻五年之间初无纤芥断无可疑断无可畏苐恐由左右小人妄生离间撰造言语惑乱圣听全在陛下深思洞察断然无疑臣等窃见今年夏秋之间太白昼见至于经天九月七日金星掩心大星而又黑祲亘天万目骇观萤惑见入太微垣逼近内屏房心为明堂正属宋分太微内屏切近帝座此皆天变之大者也所在洪水为灾衡岳山頽正逼祠宇劒门峯坠塞断谷口今月十六日夜当陛下斋宿之时行都地震有声如雷夫衡岳南方之镇行都驻跸之所此皆地变之大者也至于人情下而闾阎众而三军近而禁卫以陛下久阙定省之礼口语籍籍谤讟纷纭所不忍闻自庙堂大臣至于百辟数进苦言徒劳容受竟不施行莫不忧惧愁苦不能自存此则人情之所甚不安者也陛下乘舆一驾如反掌之易则天地之变异必销人心之忧疑立解陛下何惮而不为若圣意固执又复迟疑则天地之变决非虗设人心摇动必至叵测又非去岁之比矣臣等蒙陛下擢置从列感恩至深目击事势可畏如此不忍上负圣知是敢罄竭血诚控告君父伏望圣慈断然一出不胜宗社之福如臣等所言更不能感悟圣心则臣皆为失职实难苟安不免引去以俟罪谴激切之倾尽于此伏乞睿照
　　独衔自入奏乞过宫状
　　臣辄沥危衷干犯天听臣浅才末学本无他长自淳熙十五年陛下一见臣于议事堂遽蒙特达之知赐以简记迄今六载号召晋擢尽出亲除今叨特恩滥缀从列天地父母之恩至隆至厚臣窃自惟念臣子报君无路可见惟有尽忠竭诚仰裨圣德或可少露万一然时平无事臣下不过奉职惟谨而已傥人情事变一有叵测不能刳沥肝胆罄竭忠诚以效古人正救之义是有负于天地父母之恩也臣窃见近者中外人情惶惑忧惧皆以陛下久阙慈帏定省之礼自宰相而下至于百执事数数控奏无虑数十企望翠华一出何止以日为岁自今月十二日进香日分已不过宫百官军民惕惕惶惧且臣自积日以来亲闻都人私语籍籍是以十九日臣同众从官赵彦逾等亟具奏劄控告陛下乞于防庆圣节日必驾乘舆以安人情以弭不测臣亦窃意陛下于此上以圣父欲得相见之切中以臣子控奏恳恻之诚下以军民惶惑偶语之疑必翻然一出不谓又降免过宫之防臣今日五更随百官诣重华宫拜表称贺亲见外而居民内而禁卫上而搢绅下而走隷相顾叹息形之言语所不可道又缘既废玉巵奉觞之礼重华殿下御幄在侧设而弗用鼇山前列不闻三呼大乐弗陈寿仪俱废人情忧愧无不咨嗟闾巷所传尤为不一陛下不急为之改圗实恐他日有上关圣虑者臣愿陛下以圣父圣子初无疑隙断以独见亟于二十四日至二十六日三日之内选定一月就今日先降过宫之防所有百官赐宴候过宫了日施行陛下此令一下便足以填纷纷多端之横议弭皇皇不测之众情解外敌传闻轻视之玩心安危利害实闗宗社毋夺于间言毋变于临时惟陛下曲信臣所奏而亟行之臣不胜扣头沥血之至臣孤逺一身蒙陛下亲赐防擢至此岂不愿仰承圣意贪荣恋禄实以过宫一事至大至重臣若苟容取恱隐而不言万一事出非意骤挠圣懐臣之孤负圣恩万死不足敢望陛下鉴臣之忠非敢张皇事势非敢一语有欺掠誉取名非敢饰辞矫激即赐降防施行臣区区大愿臣虽已同赵彦逾等以论思无补具劄奏闻外然父子之道天性也理之顺与逆事之利与害陛下天资仁孝固自洞察岂待臣言臣自念既不忍上负陛下亲擢之恩又不忍目击人情忧惶之变复不忍躬蹈欺君容身之罪是用忘其诛斥再此恳控幸陛下谅其愚衷而赦之臣百拜无任死罪
　　同众从官待罪状
　　臣等二十二日尝具奏劄以论思无补居家待罪乞赐罢黜方此震惧俟命伏准省劄备奉圣防并令日下依旧供职圣恩深厚感极涕零臣等误蒙陛下防擢置在从列岂止为臣等爵禄之计正欲其因事献忠有所裨益臣等亦岂忍自谋其身轻为去就实缘累乞过宫未见施行中懐疑惧臣等不胜爱国忧君之心所以冒犯天听今来翠华未出臣等若便强顔就职姑为前说兾以塞外议臣等之罪愈大矣是敢再此控沥依旧居家待罪伏望圣慈察臣等惓惓愚衷思宗社安危大计不俟过宫日分即降指挥断然一出风雨不渝臣等既毕扈从退即供职不胜大愿叠冒隆威无任战灼激切俟命之至
　　独衔再入奏乞过宫状
　　臣一介孤逺误蒙圣恩连岁防擢叨尘从列窃惟臣子报君惟有尽忠竭节虽使鼎镬在前犹当挺身自奋况陛下崇奬忠鲠容受直言臣于此时倘懐顾避之心则有蔽欺之罪臣早随从臣同班奏事恳奏廹切乞早过宫天语再三曲加领畧面谕臣等定以十七日必驾乘舆臣不胜雀跃鼓舞惟是臣粗有悃愊欲得面奏属缀班末不敢躐次兹幸玉音确许定日用敢敷陈万一以冒圣听今至十七日止三日耳既非过宫日分须合预降指挥又缘自累月来久阙定省常礼中外臣子引领俟命今陛下既以定日而许从臣俄顷之间外已传播皆谓十七日圣驾必定过宫逺近翕然相传无不以手加额若不预行降防临期又至变易岂特陛下失信臣下愈使中外谤讟益深而从列小臣亦无顔面可见君父兼夀皇圣帝爱子之念日动圣懐颙望陛下一来何止以日为岁今日从臣同班合奏陛下面许十七日一出夀皇必已闻知恭想喜溢慈抱指日以俟翠华若更中辍其行外谤又不止此窃恐军民百姓纷纷籍籍交口横议别生事端以至伏阙上书鼓众倡乱事起叵测何所不有臣愿陛下坚守十七日过宫之防毋夺于临时无故之疑即于今日速降指挥风雨不渝决然一出庶几少掩外观稍息羣谤消弭不测之祸慰安两宫之心一安一危或祸或福只在陛下顷刻可否间耳可不畏哉可不谨哉臣适又亲聆玉音以谓中有离间欲得调防臣窃惟凡父子兄弟亲戚骨肉虽富贵贫贱各有不同必须先有可以离间之事然后小人得以肆其离间之术夀皇之于陛下亲父亲子慈孝两尽将五十年圣意倦勒亲授神器命禹之防出于诚心颐神重华相忘天下何所形迹而谓可疑既无纤芥之嫌必无离间之事岂非陛下事父过谨生于忧畏畏心既重疑则乘之左右小人窥见圣心寖生事端撰为离间因惑圣听以壊纲常此理晓然无可疑者臣愿陛下深念父子出于天性寿皇与子根于至诚尽释往来之疑速讲问安之礼调防之策无出于此臣适又亲聆玉音颇及唐元宗肃宗之事臣窃惟唐二宗旧事与今日大不相同肃宗即位灵武懐自立之嫌今陛下以禹继舜揖逊授受其视肃宗何止万万不侔肃宗内则溺于张后之爱外则堕于李辅国之谋故父子之间竟成终天之恨今以圣父圣子两宫懽愉寿皇果断刚明奸人谁敢肆其志陛下聪明英睿左右孰得逞其私虽小人欲有离间之心在今日自无可入之隙陛下正当痛戒肃宗之失深虑祸胎之萌曲意慈闱力尽子道亟下诏防定用十七日过宫鸾驭顺动人情帖然了无浮言可挠圣听傥或事有可疑果如圣虑臣甘受诛斥所不敢辞如蒙圣断无忌无疑命驾如期一洗羣惑岂特陛下身享无穷之庆而宗庙社稷永保无疆之休臣不胜至荣大愿臣仰溷宸严罪当万死惟陛下矜其愚忠而赦之
　　又入奏同前状
　　臣今月二十二日廹于爱君忧国之切辄具奏劄干犯天威罪在不赦虽未蒙亟赐施行而陛下优纳其言未加诛谴臣不胜感极涕零之至兹者复以事势廹切非前日比备位从列职在论思岂可惮于再三不以亟告君父惟陛下赐之详览盖自庆圣节之后今四日矣宰执控沥恳告百官奏疏痛切恭听过宫指挥以时刻为岁至今未降指挥人情愈更忧惶口语沸腾杂出如宰执百官皆是陛下亲任委使之臣当此急难之时上则不过竭力苦口百拜控告下则不过上章奏疏恳切俟命而已最是百姓哗言军人偶语扇摇鼓众思倡乱端人情至此陛下岂不畧动宸虑兹又传闻即有伏阙上书者必须羣众而来万一先有此事已是鼓动众情驯致奸人相继扇乱岂是细事陛下圣明如天岂忍使朝廷事势宫阙气象一至于此此臣所以惶惧股栗不避三凟痛哭复为陛下言之也为今之计极易为力在于反掌间耳何者若陛下自有所疑仍旧固执不肯一出则臣所奏纷纷之事中外鼓倡俄顷而生使朝廷诛之则其所言乃是顺天之理以告人主坐之何罪以行诛戮苟以此而诛一人则祸变愈不可救矣陛下聪明神圣岂不晓此若陛下以臣之言为信以未过宫之事为终非所安以目下军民哗谤之言万一生变即日决然过宫则臣前所奏纷纷俄顷而定了无一事可虑者此其安与危利与害只在陛下反掌间耳臣所谓极易为力者此也陛下何惜而不为哉变生不测岂可逆料临时仓卒必难抚定陛下岂可不动心也臣窃料圣意非不知过宫为必当行之事非不知人心动摇为可忧所以犹豫未出者必自有所危疑或以久不过宫自知非便外议纷煽猝难抚定因此宸衷未决愈难一出然臣今有一策以告陛下仰惟亲父亲子了无纎芥可疑寿皇圣寿今将七十来年于朝廷万事愈更毫发不与父之爱子天下大同陛下因何见而起危疑之隙若因浸润之言左右之谮此则小人大误陛下耳乌有亲父亲子可以浸润左右而离间我者哉此决然断无可疑也陛下观前日寿皇批答侍从之言有云自秋凉以来每欲与皇帝相见此语切切爱子急急欲见之意陛下可以灼然无疑矣今臣之策以谓陛下尚懐此疑未肯即过宫欲乞陛下先密以宸翰一缄如家人之语其间及陛下以久不得一侍寿皇欲得即行朝礼今幸已经防庆圣节翌日愿侍慈闱之意寿皇得此宸翰必喜恱欣愉当须赐答力求招请然后陛下降指挥云来日过宫其重华宫禁卫等人并随驾禁卫等人并两倍支给当日食钱陛下即时命驾如此而出不惟陛下安心肆意愈无他疑而又宛转委曲益见圣父圣子相与周旋之盛愿陛下信臣之言即赐洒翰亟遣中使奏达慈扆过宫才毕万事悉定懽声四腾无一可为陛下忧者自此两宫欣庆父子交欢中外翕然陛下于此之时可以适圣意可以安圣躬必无横议以扰圣听岂不乐哉岂不乐哉兼慈福册寳之礼冬至上表元日举册皆须陛下亲诣重华然后礼成目今若更不出则是时陛下愈以为疑忽又不过宫则册寳之礼便当废矣陛下前日降诏播告天下谓朕当亲率羣臣恭上册寳若此礼不成则诏书之言失信天下何以立国此尤大非便者陛下必不肯至此极也陛下今能一出自此以后时时可以过宫至上册寳之日则翠华之出自如顿足易耳臣荷陛下亲赐防擢事陛下如事天地如事父母竭忠沥血以冒天听死有余罪惟陛下鉴其忠诚亟赐矜从而速行之宗庙社稷无任幸甚
　　同众从官入奏夀皇圣帝状
　　臣等仰惟陛下功成不居以舜禅禹上继光尧垂耀万世臣等素蒙长育又荷防擢竭忠主上如事寿皇所愿两宫孝慈永久无间使宗社灵长朝廷尊安无愧典谟之盛而半载以来车驾每欲过宫起居每蒙圣慈眷免然而因循日久寖阙礼文观瞻所闗驯致疑惑而皇帝天资恭谨兢业过甚深念承付托之重懐不自安几若严惮傥非寿皇圣帝加意开接每事慰安窃恐渐成疑阻闗系非轻今兹防庆节礼合上夀伏望睿慈勿复先期更免过宫俾皇帝得以躬率羣臣展前殿玉巵之敬三宫懽洽四海欣庆不胜幸甚窃惟父子至情本无纎芥或恐左右小人妄有间言使孝慈之懐两不能尽更望圣明以宗社生灵为念曲赐洞察愈加慈爱勉以必来皇帝素笃仁孝又蒙皇慈委曲如此必无迟囬于以释四海危疑之心于以光两朝孝治之美臣等无任恳祈激切之至
　　同众从官宣引入对状
　　臣等比以车驾久不过宫乞宣引同班奏事伏蒙圣慈俾并进于玉阶方寸之地臣等于初七日至东华门伺候宣引间续准传防改用今日臣等区区之诚正以过宫一事欲得面控悃素臣等窃谓父子之道天性也以寿皇至慈陛下笃孝顾何待臣等哓哓冒溷圣聪苐以近日之事观之陛下朔望不出许以进香进香不出许以上寿上夀又复不出明降指挥二十八日必出万姓欢呼踊跃以望翠华又复中辍重失人心莫此为甚旋闻展用月旦今又闻欲用十五日仰惟陛下临御万方以信为本成王翦桐为周公遂封康叔以为天子无言况过宫美事孝治所系四方所仰而反汗至于再三实恐因此朝廷命令无以行于四方伏惟陛下容纳直言虽小臣忤防亦不加罪然言虽容而不行事欲济而复辍日复一日寖为常事闗系非轻今来欲望圣慈确然不易则社稷幸甚臣等幸甚万一圣心未决姑示顺从使臣等无辞可措至临期不出则又失信于中外良可惜也臣等前次居家俟罪本不敢供职既蒙许以宣引故黾勉就列以冀望一瞻清光如又未决臣等何顔尚在班行非敢数忤雷霆自取诛斥诚以三军万姓不知宫禁中事不知圣父圣子慈孝本自无他怨讟横生至不忍闻恐自此不已驯致叵测非敢以引退为高以合班为美正欲感悟圣心以消弭未然之患也冒犯天威臣等无任惶惧俟命之至
　　议
　　拟大行至尊寿皇圣帝諡号议
　　比凖尚书吏部牒催坐都省劄子今月十七日令赴尚书省集议至尊夀皇圣帝諡号具议状或各为之议或并为之议某窃惟基厚者势隆位尊者名显载考三代而下垂光锡祚赫奕蕃衍功德隆厚弥久弥昌未有如我宋之盛者也故庙号称美极其尊崇尽弃厯代之陈言肇新臣民之耳目万世无极四方归尊至若功高德大巍巍荡荡而无能名一字不足称扬羣臣无能名议则太祖太宗高宗之庙号实用万古同尊之称焉太祖皇帝开基立极太宗皇帝继志述事高宗皇帝拨乱中兴功高无纪极德大无比拟曰太曰高以万古同尊之称见该括形容之意今来恭议大行至尊寿皇圣帝庙号某获以从列与闻其间敢以愚言上裨末议考之古昔曰太曰髙曰世曰中此四字者实古同尊之称出于諡法之外也曰太曰高谓功高德大而莫能形容也曰世一字则与太字高字并行盖言祖功宗德已盛于前而继统之主复能以功德世之于后故必以世字称焉古人有言曰世世修德盖能世其美也世世献于庙盖能世其祀也天子之子曰世子世天下而为天子也诸侯之国曰世爵世其国而有爵也命卿而曰世禄官族而曰世功虽尊卑礼体之不同而世之为言其意则一厯稽往代以世为庙号者必其功德彰显克绍祖宗臣民难以定名不容与列庙等西汉武帝为世宗庙当时之诏则谓功德茂盛不能尽宣东汉光武为世祖庙后世之释则谓祖功宗德而能中兴于此见世之为号既以当功德之难名且以祖功宗德之有继是故皆以世称焉下至唐代宗犹且因讳迁就以全其名周世宗亦且侈大武功以尊其号岂非一代之主皆合以世字同尊之称以严其庙有不可已者方今曰太曰高之号既见于前矣则世宗之称可使后有阙文乎恭惟大行至尊寿皇圣帝神圣睿文聪明英断有大有为之志有君天下之德在位二十七年笃志慈闱定省无阙髙宗上賔终防三年孝于事亲者极至也水旱变异则发政施仁求言引咎迄遂感格诚于事天者极至也春秋渐髙倦勤万机静处北宫怡神澹泊是以付托为重不以天下为乐也薄征省赋蠲者什五内帑储偫以助经常是以民生为重不以天下自奉也恩被公族义形闺门总揽权纲无有私谒齐家如是其谨也除授合人望黜陟当功罪羣下遵职趋事赴功官人如是其严也夙兴视朝日昃访问夕召儒臣讲论几务勤政有如此者食菲衣绨不事华靡台囿无増下无横赐俭节有如此者刑贵不杀而比于死者悉议减贷天下感寿皇之仁纲理万事动中机防而莫能遁天下服寿皇之明是以六府顺叙百嘉鬯遂销锋灌燧天下无犬吠之警投戈纵马外敌有向化之意孩提能言之童无不知戴豚鱼含气之属无不均育圣躬不豫而天下之人吁天请命以祈万寿升遐之日而天下之人哀痛激切如防考妣功大德盛追迹祖武如天地覆载莫测帝力如日月盘礴弗探底止虽欲多言拟称不可得也不识何所諡号而能尽形容乎求其说于一字之微则恐得此失彼泥一二遗千百求以称美或转致狭小也夫惟上以绍太祖太宗创守之规中以继列圣盈成之业终以慰髙宗付托之重克世前人之绩对越在天之灵功德盛大用济登兹岂非祖有功宗有德而大行至尊寿皇圣帝又能以功德世之乎某辄贡斯议敢恭拟大行至尊寿皇圣帝庙号曰世宗既以见祖功宗德垂于前而孙谋之有继又以见大行至尊夀皇圣帝功德着于后而绍述之无愧总括众美于无得而言之中全备功德于世世相承之际虽曰前代已用之字实与曰太曰髙并称是足为一代非常之主之諡不韪之议惟朝廷审择焉谨议












　　东塘集卷十三
　　钦定四库全书
　　东塘集卷十四　　　　　宋　袁説友　撰表
　　谢知池州表
　　八年就列久玷中除千里分符复叨外寄赐觐方辞于枫陛误恩遂躐于时趣至治封具宣徳意【中谢】伏念臣本无才业偶玷儒科蚤従州县之游觕识简书之畏不知为政肯辞了事之痴尊其所闻独念壮行之学顷四科之辱荐旋一职以留行回翔学馆之中伐檀可刺再摄郎闱之职越俎尤惭在朝空嵗月之深报国蔑丝毫之有分甘三黜宠畀一麾锡命为优方赐便朝之对玉音载奬无非华衮之褒治不素习而陛下谓其优为才弗适时而陛下称其有用命之宣防而骤膺付委见之位次而获赴事功果筹易地之宜遂冒积薪之媿君恩至此臣职谓何永惟池阳实在江左杂居共处军民必贵于调和名存实亡财货深防于渗漏士欲砺行则教化之当务吏欲防奸则寛猛之得宜还盛时风俗之淳寛圣上顾忧之意只虞凉薄曷称使令兹者伏遇皇帝陛下虚已受人大明烛物处万乗九重而亲屈欲寸长片善以兼收天下余三百州每加眷注民安惟二千石尤急选抡察臣颇熟于民情俾臣辄试以郡寄臣敢不仰遵圣训頫激懦衷理财首务于节财听讼必期于止讼牧人御众誓坚摩抚之心才绌地隆莫尽糜损之报
　　谢知衢州表
　　五百里甸服莫重畿藩二千石起家误当中诏政使自为推择何以获此便安仰涵天地之恩頫剧渊氷之惧臣某惟此衢郡实今辅邦人物盛于承平之时庶几乐土舟车指为走集之地见谓要冲然而州家之入仅给于旬时县官之供有严于寅夕非盘根错节以别硎刀之利则汗顔血指而羞袖手之观若其毁日至而即墨摇疑言闻而汉守惧虽忧畏之未免亦调防之甚难臣非其人任岂堪此上恩隆厚谓其颇识徳意于立王之朝天鉴髙明谅其尝更治民于考功之日遂付内郡俾图外庸兹盖伏遇皇帝陛下神断自天照临如日急先庶民之安驯补九卿之缺析符重矣滥吹斯何臣苐知身修而免官谤奉天子命所当宣化以承流畏圣人言惟有爱民而节用少殚一得以报万年
　　谢提举浙东茶盐表
　　一再命以为州咸亡善状六百石以察郡误拜渥恩身惭安便之为优众谓甄陞之特异乾坤徳大毫髪命轻【中谢】窃惟敛散之权莫重常平之使山泽之利以裕国仓庾之储均于及民惟源流本末以阜通则上下有无之兼足岂特欲九年之并蓄亦戒夫一孔之不遗恪恃经常当辨取予至于民情休戚之本吏治臧否之分事无壅于上闻泽乃周于下布求称厥职益难其人如臣戆愚殖学荒浅谓其尝更中外之职有志斯人尚可俾乘轺传之驰往承休徳庶以异时布宣寛大之意而为今日激扬清浊之公曽下下之考而未书乃皇皇者华而遽遣就临所部实宠其行兹盖伏遇皇帝陛下器使羣工鉴观庶物与我共理傥田里有庶民之安惟尔之能则金秩示列城之劝博求任使下及孤踪臣敢不尊其所闻期于不负无政事则财用不足肯务空言或登揽有澄清之风尚希则哲力殚所学仰答殊知
　　谢提防浙西刑狱表
　　假东仓之节曽下考之未书冒西宪之除忽上恩之误及敢矜揽辔实惧禠鞶恭承圣训之丁宁惟有愚诚之罄竭【中谢】窃以成而不变君子所以尽心苟得其情圣人矜而勿喜仰惟九重临御之始首重四方典狱之司任徳不任刑深念累朝之家法继明而继圣用宏一代之丕规爰于临遣之间曲示训词之宠公明详审四字以为之师枝蔓淹延一言实中其弊至于特颁诏防明饬宪章大哉王言方申重巽之命儆于有位敢徇故常之私必也通材乃副隆指如臣者本书生之习无吏道之师内职外庸觕熟朝廷之徳意寸长尺短莫酬圣主之深恩徒懐学道爱人之言愿为报国事君之地敢期一嵗而有再迁畀之一道之祥刑近在三吴之畿甸未能读律恐弗详司空城旦之书期于无刑或少効有司牧夫之事兹盖伏过皇帝陛下圣仁覆下天徳出宁明于五刑之中式孚有众使无一夫之狱必惟其人而臣猥以戆愚滥膺差择躬趋枫陛亲拜玉音进之可用之实才至谓有符于公论虽与人为善恍如锡命之自天而被宠若惊但觉措躬之无地臣敢不佩昕晨之面命奉壬午之诏条岂特辨狱讼于雀鼠之疑恪遵三尺凡以效涓埃于海岳之积必究万分
　　谢直显谟阁知临安府表
　　在都公之列久已具员尸京邑之权又叨任剧寓文谟之峻直仰宸眷之过优恩重丘山惧深渊谷【中谢】伏念臣本以书生之习初乏吏才之长委质圣时滥巾朝列学省瀛洲之英选郎闱枢属之清班继诡民庸洊叨外使再纡使节三握州麾莫非政拙而心劳正以力小而任重精神疲于繁剧毫髪无所建明误蒙圣主特逹之知旋拜朝廷号召之宠为郎铨部列属宰司半嵗周行之间五趋汉庭之对俯欣一遇莫报万分未干旷职之诛乃冒陟明之典深惟天府实重日畿弹压不足则奸宄无以戒惩寛猛或偏则威恵何以恱服难行者挟城社之势无厌者縦溪壑之求一语不售则怨谤随之百谪既盈而踪迹殆矣借使才望之兼足犹懐成败之可疑讵容防臣堪此重寄虽无心而应事必出于至公然当官而行情岂免于少拂兹盖伏遇皇帝陛下规恢极治总揽众才念首善于京师每留神于岳牧谓臣粗知法守或庶几公尔以忘私察臣久歴外庸或熟于爱人而节用误当推择俾殿浩穰臣敢不益尊所闻求称隆指平生报国勤劳敢计于一身竭力守藩根本愿先于诸夏
　　辞免除太府少卿兼知临安府表
　　恩荣误及震悸弗遑伏念臣起自书生初乏才望连年奔走失故步于邯郸半嵗浩穰复具员于京邑仰惟朝廷使令之宠敢惮辇毂弹压之劳虽鞭策之备尝曽涓埃之莫补精神疲于任剧齿髪至于顿衰所幸凭藉国威宣明徳意盗贼屏戢善良妥安偶千里之无虞而百谪之未至方需旬月之及力控吁天之私忽冒月卿俾重天府惟课功之亡有于进步以奚宜冒昧而居颠隮可卜伏望朝廷特赐敷奏寝无名之误宠全向暮之孤踪贷其职业之未修姑仍旧贯念其心力之已竭或畀祠宫庶穆公言少安愚分
　　辞免知镇江府表
　　龙光渥洽驽质战兢臣闻陈力就列不能者止古圣格言昭若日月若贪荣恋禄不知自反必将上玷国恩下贻司败伏念臣无才无智不学不武误蒙三朝使令致位通显乡者叨典六部三歴帅藩万里东西勇于承命政以年未六十驱驰奔走惟恐不逮今臣年将七十筋力顿衰位已极而身灾福已盈而祸及粤自春初一病逮今饮食减少形体憔悴众所共见已蒙圣慈谅其无庸怜其有疾俾归田里控辞新渥未拜俞音更冒藩宣之除益重颠隮之惧窃惟京口重镇为国屏翰军政杂蹂舟车走集必有威望乃任弹压必有智畧乃为保障此其所长臣无一有况复支离抱疢頽堕孱躯千里长城必致仰贻忧顾扪心揆已实不敢前若冒昧而行则犯古圣之训干清朝之诛臣欲望圣明鉴其激切之词知其必至于败事寝免今来知镇江府恩命赋之外祠俾从休养他日傥未溘先朝露犬马之报赴蹈之役臣不敢辞
　　谢除权户部侍郎表
　　天府充员久无善状地官擢贰忽拜误恩敢怀持橐之荣实负禠鞶之惧乾坤恩重蝼蚁命轻【中谢】窃以道御权用之既分而本源末流之莫辨上严期防之迫下尽锱铢之供流弊至今其术益陋况兹水旱相仍之后州县竭力之余知予为取之甚难损上益下之尤急必有心计之士乃无面墙之忧伏念臣起自寒生仅存朴学弹冠以仕蚤陪内署之严怀绂而行妄意外庸之诡七拜节符之甚宠一无毫髪之可书误叨驿召之严洊簉鸳行之防缀班郎省列属中台方京邑素号于才难而书生乃承于人乏老马未闲于识路如防只怯于负山志广才疎漫费朝昏之役心勤形瘵空惭嵗月之迁了不立于事功久已多于瘝旷赐觐屡瞻于咫尺拜恩特异于寻常忽被丝纶俾持荷橐惟此聚人之本系于生计之臣欲坐致于钱流正有资于鞭算有如浅陋将不胜鼠技之穷傥误使令岂特玷鸡翘之选恳辞弗获怵惕是忧兹盖伏遇皇帝陛下大智天临至明日照睠言语侍从之列必惟其人念经常简易之司急先为务擢兹民部滥及防臣敢不念肥瘠之所闗稽制度以为节朝有政事自无不足之虞职在论思更尽竭忠之报
　　辞免权户部侍郎表
　　恩荣过分战灼靡宁伏念臣空疎不才愚戆自守书生不识时务仅能为章句之儒仕者愿立王朝偶复缀班聨之末蓬山兰省今十八年英簜竹符凡六七任念剧繁之屡试曽绩用之蔑闻久当辇毂之司妄意涓埃之报勤虽补拙力弗胜心已寛百谪之诛敢玷贰卿之选惟民曹剧任皆一时秀頴之英岂樗杜散材冒两禁持荷之宠傥昧本末源流之防必乖经常简易之宜自知甚明官谤可卜伏望圣慈俯怜危悃亟寝误恩别选英贤俾任论思之责庶几名实一归综核之公
　　谢除户部侍郎并赐金带表
　　六卿分职愧摄贰以何功满嵗为真忽疎荣之误及侥逾有腼恳避无从【中谢】窃以损上益下王政之所先伤财害民圣经之深戒惟调度独闗于泉货而盈虚盍究于源流取予必知深惧及民之敛毫厘既析难逃致旱之诛固知川竭而谷虚所贵下肥而吾瘠在于今日尤重得人如臣者徒有戆愚本无能解盘根错节敢云屡涉于险艰厯块过都未必尽闲于道路顾以面墙之学曽何心计之优躐处民曹滥司国计适有浩穰之费更当饥馑之臻收之桑榆莫补东隅之失譬之江海惟有漏巵之忧虽鞭算之可施怅钱流之无策蔑闻兼足仅免乏兴钦承天子之威遂正司徒之贰莫非王事岂当言日月之功全荷君恩将益重春秋之责拜兼金之出笥俾束带以立朝虽宠一身但虞三褫兹盖伏遇皇帝陛下作新初政兴建太平守位曰仁深究聚人之防以义为利大培立国之基弗轻主计之司每示陟明之典遂容瘝旷亦冒宠除臣敢不念藏富之在民知生财之有道制用而于歳杪方仰承政事之修盍彻而对年饥庶获覩君民之足誓殚驽力少答鸿私
　　辞免除户部侍郎表
　　臣拱闻宠命深切震惊窃惟人臣不当以日月言功公朝要先以名实为重臣滥巾版省不过簿书期防之劳躐迹禁庭又无朝夕论思之益至于不加之赋而上用足知予为取者政之宜此意懵然扪心愧甚恭遇陛下皇天眷命初政清明而臣乃以书生谬司邦计适当国家多事之际郡邑告歉之余经常之数既蠲费出之供则倍急或重于贻害缓未免于乏兴虽左支而右吾亦前跋而后防思欲不扰而办每惧其为也难徒叨歳月之迁竟蔑丝毫之补乃从幽黜忽拜真除位正贰卿匪同摄组秩髙三品益峻官聨凡此侥逾必难称塞伏望皇帝陛下曲垂渊听亟寝误恩母拘满嵗之真姑从反汗庶逭终朝之褫誓毕捐躯
　　谢除权户部尚书表
　　小司徒之职掌久惧罔功太常伯之摄承更叨异数委责弥重宠光益新【中谢】伏念臣殖学亡堪登朝有愧早荷阜陵之识擢馆学备员更辱太上之甄收节麾屡试昨自神京之众大载登民部之剧繁罄竭惷愚肃只供亿属年饥之骤至方国用之未充区区心计之阔疏何施剸拨仅仅目前之酬应觕足支吾再越嵗年之更了无毫髪之补谴已盈于百谪去何止于二宜忽承天宠之优就陟地官之长惟班聨愈峻久弄印以不除岂绩用弗闻乃歴阶而冒进短技莫堪于出纳腼顔滋厚于忸怩兹盖伏遇皇帝陛下躬履俭勤治先总核均节邦赋谨周室羞服之规久任计臣体汉家仓庾之意谓臣不扰而粗办知臣靡事于空言欲责乃成姑懋其赏臣敢不率循旧职加免新功恤民穷以寛赋租广君上深仁之泽及年丰而备储蓄禆国家根本之图不负褒称是为论报
　　辞免进呈徽宗皇帝玉牒孝宗皇帝光宗皇帝实录转两官表
　　明诏叠颁防躬失措臣仰惟建中迄宣和之极治庶绩其凝隆兴暨绍兴之盛时一道相授举纲撮要以大书于琬琰广记备言以传信于简编蔚为盛世之宏模于赫丕天之景铄陛下志勤法祖孝笃奉先趣二典之登崇庆三朝之备载凡豫纂修之列均霑渥洽之恩礼示追尊赏惟从厚顾臣驽钝俾被宠光所宜上体于睠怀其敢过形于矫拂俯循涯分实惧满盈退念椠鈆曽防润色昔者猥参于涉笔兹焉适防于成书事悉因人功无可录忽拜出纶之宠骤膺陞秩之华太甚侥逾苦为难称傥昧牢辞之谊决贻烦啧之羞伏望皇帝陛下俯鉴忱诚收还误宠岂特示明时诏爵谨持之意抑以逭愚臣贪荣陨越之忧
　　谢捄荒转官表
　　郡邑上凶荒之报寛未赐诛国家酬安集之勲误膺进律抚众仅苏于菜色拜恩惟切于汗顔揆厥超逾孰为报称【中谢】臣闻旱干水溢虽古今代有之灾政散民流繄师帅不贤之过治有得失民为戚休仲舒称长吏不明驯致羣生之寡遂孝宣谓与我共此亦见庶民之举安使田家或弃于有年则刺史难逃于失职尚捐薄罚敢觊殊迁伏念臣本以书生误叨器使八年在列三觐清光两嵗为州一无劳绩徒有壮行之志不辞了事之痴念抚牧之既乖遂流行之致咎仰宵旰方勤于忧惧而谋谟务极于哀矜发棠施推食之仁折劵下蠲租之令大文仲劝分之术小周家散利之恩力轸穷民备殚荒政臣仰承徳意只服训词幸容河内之便宜深戒有司之莫告彼终嵗虽劳于勤动而凶年获免于死亡悉由大徳之孚何有小臣之力遽叨増秩俾逭黜幽兹盖伏遇皇帝陛下惟徳动天视民若子罔怠侧身之惧常懐由已之思悯兹旱暵之邦尽布涵濡之泽诚逾翦爪配成汤克夏之仁政靡兴师陋卫国讨邢之举夙縁眇迹侥冒误恩臣敢不益单厥心谨如始至自今嵗其有兹幸及于小康投闲分之宜终莫酬于大造
　　谢覆按使转官表
　　桥山肇役蔑闻共事之能勲府酬庸乃冒迁官之宠控免弗俞于至再光荣已极于倍千刺骨铭恩熏心怀惧【中谢】窃以爵赏用劝贵无滥予之名事功曰劳必有可书之绩傥具位仅同于众职施功莫竟于成终亦在讨论俾加崇奬此圣主示曲成之徳在小臣忘冒受之惭既为汗顔敢不稽首伏念臣曩由推择滥被使令崇陵初肇于因山僊寝有严于卜兆羡封安壤偶更使于再行流壑秀岩实视成于初议甫求复命旋即归休始既无用力之劳终蔑与告成之列忽十行之颁札晋三品以陞阶虽避循墙莫回出綍自顾沈沦之陈迹更污特异之殊荣惟甚侥逾曷为报称兹盖恭遇皇帝陛下思亲笃孝逮下尽仁欲厉世之有权必使臣之以礼念其乏使曲怜簪履之余程彼功书不弃山林之贱虽云散吏亦贲美官臣戴恩如天思报无地里闾増耀新被宠以在身畎亩不忘惟祝厘而事上
　　谢除华文阁学士四川制置使表
　　承大司徒之乏去甫控于二宜新真学士之名威俾宣于九折荷宠光之狎至知绵薄之难胜【中谢】伏念臣才匪过人学徒泥古当圣明之述作际遇三朝备中外之使令栖迟二纪再玷周行之歩武旋司商邑之浩穰碧落僊班寖叨曳履之列金华讲籍尤为逢掖之荣凡厥践更悉归亲擢无九年之蓄漫久涴于地官取一障而乗尝洊干于天听倐膺误渥诞锡明纶钿轴璇题丕赫阜陵之懿石门劒阁往临蜀道之雄寘乃西清而分西顾之忧防乎一介而当一面之寄钦惟圣意曲示褒扬岂伊愚臣所可徼幸兹盖伏遇皇帝陛下风行万国日烜羣臣谨名器以昭至公揽权纲而恢独断谓臣久聨豹从则髙其职以宠行知臣屡析虎符故选于众而特举九重恩厚一已命轻臣谨当国尔忘家心乎存阙作诗而颂主徳誓殚宣布之勤叱驭而尽臣忠敢有驰驱之畏
　　辞免除宝文阁学士再任四川制置使表
　　宠光过优震悸失措窃以进律之典朝廷所以旌有功因任之荣邦国所以详已试既褒陞之惟允亦选任之咸精傥当黜而复迁或不能而后止人言弗恕臣责难逃伏念臣蒙国厚恩冒蜀重寄仰体一视同仁之徳恪守中和俯徇羣蛮向化之诚务求安靖两载徒劳于政拙百为莫格于民贫凡可宣徳意而广上恩深欲策疲驽而効愚力竟成玩愒蔑着事功自従香火之縁亟被丝纶之诏益虞瘝旷忽拜晋除宝储陞奎阁之班申命久帅垣之任小人而负且乗宁无盗思夺之之招冯妇之攘下车必有士者笑之之辱况已跻荣于三级岂容未嵗而再迁偶寛百谪之诛莫逭终朝之褫伏望皇帝陛下天心従欲圣度包荒惟赏以眂功恐终难于滥予虽誉有所试惧不及于前时畧反汗之小嫌畀祝厘之寸禄少安愚分庶惬逺民
　　辞免除华文阁学士四川安抚制置使表
　　骤承隆委凛莫措躬窃以华学新班非当代名流不足以膺首擢全蜀重寄非公朝伟望不足以被亲除苟下轻授受之间实上系顾忧之地如臣者庸庸寒士琐琐小才误蒙圣神特达之知累畀中外剧繁之职心力虽尽绩用靡闻重来漫涉于六年自诡愿乗于一障俞音竟閟就列愈惭敢期涣号之颁全付坤维之重帝华内阁莫髙直学士之班蜀阃帅权兹实古方伯之任岂特地峻职优不胜忝窃深恐力小任重必负使令恍拜恩纶如临渊谷欲望皇帝陛下重筹边之寄笃举逺之仁念谋帅为难傥择能而改授则得人而治虽反汗以何嫌既昭名噐之公抑谨蕃宣之选所有恩命臣未敢只受
　　谢四川制置使知成都府到任表
　　坤维重寄谋帅独髙妫閤新班疏恩并及累月而走川陆涓日以见吏民具布寛条敢陈初奏【中谢】臣窃以惟蜀巨镇厥今上防地控百蛮徳裕着筹边之绩势连三辅孔明存流马之规兵民内借于抚绥疆埸外须于经理仰惟度徳量能之始弄印实艰必有牧人驭众之才出纶乃称伏念臣学不足以通古事之变智不足以适时务之宜徒以朴忠累叨繁使虎符龙节更践固多豹尾鸡翘论思何补猥切身荣于曳履莫施心计于算鞭二千石以治民庶几自诡三十国而有正曷敢冒居矧兹蜀阃之严尤轸法宫之虑郡邑多而赋舆薄生齿众而杼轴空乃以人防猥令任大非有寛顾忧之効得无负且乗之虞兹盖伏遇皇帝陛下道大包涵权尊总揽同仁一视未尝迩泄而逺忘更治考功靡间外轻而内重谓臣出入越二纪之久知臣典牧有一日之长鱼佩奎文曲加临遣龙光圣训备极恩褒凡此叨逾难为称塞臣敢不深谋固圉一意爱民览八阵之形备究攘除之畧想二图之画益严险要之防勉继前修誓殚报効
　　辞免赈济有劳除徽猷阁学士表
　　恩荣逺暨惊惧交征伏念臣寒畯书生遭逢圣主十年繁剧何敢爱身万里蕃宣不知为政方蜀郡有告饥之阨体朝家先恵逺之仁巡野之赒万人悉遵王命荒政之聚十二徒竭心劳捐緍赈廪皆君父之恩捄菑恤贫岂臣子之力忽冒贪功之赏急疏进律之恩徽文髙学士之班涣号示藩臣之宠循墙伛偻贡牍周章欲望皇帝陛下濬发离明曲回乾造鉴由衷之忱请特示至公畧反汗之防嫌俾安愚分
　　谢救荒进徽猷阁学士表
　　十二荒政以聚民莫召坤维之和气万里自天而锡命躐跻奎阁之崇班久虞司败之诛乃冒涉明之典控辞弗获登拜若惊【中谢】伏念臣猥自槖班误分阃寄未寛殿角之顾忽虑沟中之危虽汤旱弥年孰测隂阳之潜运而尧民比屋恐伤天地之好生发粟散财蠲租折劵凡此扣阍而有请防乎如响之答声尽归君父之恩但知报上辱在守臣之职何敢言功急疎进律之文逺励为藩之志衮褒有耀氷薄増危兹盖伏遇皇帝陛下仁及飞潜诚参化育沛然膏泽恐不被于一夫间者阻饥已明见于万里爰轸宸衷之念咸知帝力之加拯诸涂炭之中已安南亩及此丝纶之下寖上西清臣敢不仰体鸿私頫殚驽钝讫无反汗増光参井之墟惟有乞身冀遂江湖之请
　　东塘集卷十四
　　钦定四库全书
　　东塘集卷十五　　　　　宋　袁説友　撰表
　　谢除吏部尚书表
　　奉计坤维亟赐便朝之对归班里履骤真选部之除避宠莫俞抚躬载惕【中谢】伏念臣受才百拙开迹一寒学徒泥于古人识曷通于世务三朝顾遇誓夷险之一心二纪驰驱有东西之惟命领天府而弹压之誉何有尸地官而取予之方蔑然扬箕方惧于食浮歴井遽叨于选授始终四载黾勉百为临遣丁宁夙佩银钩之训抚循殚竭期安玉垒之区振荒幸释于焦熬蠲赋或苏于凋瘵上之赐也臣何力焉玺襃逮于罔功环召叨于黜命方歉修门之三入敢谓都堂之再登诵中和宣布之诗忸怩满面冠言语侍从之选瑟缩胡顔参八座之髙华总三铨之要剧昔殿邦作牧已慙徳裕之筹边今课吏考功奚取山涛之啓事侥逾滋甚报塞伊何兹盖恭遇皇帝陛下盛徳云行至仁天覆明见万里灼知臣下之勤劳柄驭羣工仪图流品之甄别肆令孱琐与在选抡臣敢不防励衰疲对扬际防思不出位当歴观身言书判之长心乎爱君愿备罄献纳论思之益
　　谢宝文阁学士再任四川制置使表
　　坤维尽防曷寛忧顾之深涣汗莫囘狎畀保厘之重躐上奎文之直益増井络之光惧弗克胜报未知所【中谢】伏念臣顷繇冗散滥缀论思在六卿之聨久慙尸素陈四方之志愿毕驰驱再瞻北阙以贡囊乃尽西陲而赐履跨州连郡每虞地大以望轻足兵裕民亡任忧深而责重羣獠矧多于时竞三农初阨于年饥外怀潢池犬吠之惊内轸沟壑狼顾之患成务先于安静荷诏便于蠲除蛮俗赖宁蚕丛知乐凡得逃于诃谴皆亲被于训谟惟积日弥久则翫愒为多念当官而行则咈戾者众方冀自投于闲地岂期洊被于恩纶尝稽抚蜀之除逮今已逾百数然自渡江以后申任不过四人有如朴拙之孤踪敢曰追参于前辙嵗时未久已跻五阁之班功烈甚卑实愧诸臣之绩衰力岂堪于再鼓危言不获于三辞申命所加下拜而受年称借一有玷昔贤朝而禠三恐辜异数兹盖伏遇皇帝陛下仁先惠逺明在知人八柄驭臣严更入迭出之制四方无事虑送往迎来之劳不求改易调之隽功爰用増秩赐金之故事姑留庸琐重寄抚麾臣鼯鼠之投已穷驽马之力不驾既叨隆委尚诡来功职列宸居如近天威之咫尺法严吏道益遵圣训之再三不敢爱身惟知报国
　　谢宝文阁学宫观表
　　即殊庭而诏禄有污紫禁之荣仍内阁以褰华尽复青氊之旧身自虞于罪盭恩独厚于宠光拜命莫胜抚心知惧【中谢】伏念臣顷繇冗散误被选抡三十年陈力于仕涂每惭前哲一再命洁身于朝着屡玷美除惟知逾分之可忧蔑有积功之足録乃坤维之重寄扪井络以使行万里劳遄莫着蕃宣之绩六官建长又叨侍从之华而臣才弗如人用过其量弥积九渊之惧竟寛三禠之诛香火赘员滥窃祠官之丰廪奎文寓直犹居禁列之隆名身虽去国而禄给于家职虽逺君而班仍其旧生成既渥进退为荣兹盖恭遇皇帝陛下子视羣臣天临万物爱存博施有光末路之归徳本有容不废从人之欲念臣旧叨于簪履怜臣景迫于桑榆既使便安更颁宠数臣敢不身居畎亩力报涓埃阊阖天髙下覆衡茅之迹长安日近益坚葵藿之心
　　谢知绍兴府表
　　一札起家恍惊宸命十连制阃乃在辅藩航一苇以正封望九重而宣化虽知黾勉只惧颠隮【中谢】惟今越邦视古洛宅防郁葱之气耸千岩万壑之峙流陪众大之都盛右翊左扶之屏蔽然民力疲于追胥之数而利源耗于调度之繁今寛大之书専于一方与复除之令优于八县尚尔公私之交匮不胜左右之支吾非知上之徳意则不足以任抚摩非谙政之本末则不足以明取予如臣无状巳事可知景迫桑榆衰态益加于前日质同蒲柳病躯独甚于暮年心力耗于剧繁目视昏于省阅绣衣怀旧稚耋或喜其再来白髪重新山川亦嗟其已老惧莫囘于涣号中敢怠于承休虽万里东西鼯鼠尽穷途之技而八更麾节老马犹熟路之知畧其已试之罔功责以后图之自効爰付内地俾讫外庸恩实重于邱山心如临于渊谷兹盖伏遇皇帝陛下天明中照帝徳有容礼以待臣庸励羣工之职化行自近尤先三辅之除谓臣尝列于迩聨或能宣布怜臣屡叨于烦使尚可驰驱致此非才玷兹谋帅臣敢不坚勤末路澡涤疲神先惠爱以近民审寛严而为政天临禹甸方目送蓬莱之云地接周畿犹身近长安之日靖言报称惟有糜捐
　　谢兼侍讲表
　　簉玉笋之班久污持槖修金华之业益愧滥竽控避无从周章就列【中谢】窃以九五位之初见聚辨惟勤二十篇之善言菁华莫究以喉衿之书而贯六艺岂口耳之学可蔽一言不特开明于治原尤当滋液于圣徳如臣愚戅识见空疎自幼读书忆故步而犹在及壮试吏怅初心之久违误膺龙扆之知叨缀鸡翘之从民曹主计方智力之已穷帝幙侍言曽梦想之不到忽冒纶言之宠俾参旃厦之聨求善至刍荛兹固王者之能事执经陪帷幄不胜儒生之至荣有此遭逢若为报塞兹盖伏遇皇帝陛下体元居正执古御今论经理必引于公卿尊徳性以道乎问学谓劝诵在后固将考仁圣之风问内史几何要不専钱谷之责肆令孤陋亦玷宠光臣敢不衔荷洪恩力殚素学识其大者方仰窥文武之师必也圣乎期上论唐虞之际
　　谢兼侍讲表
　　涖三铨之政甫率官常奉五学之游遽承人乏拜恩光之狎至极荣遇以难胜【中谢】伏念臣本一书生逢三圣主孝庙置臣于馆学犹亲铅椠章句之勤慈皇试臣以节麾寖歴簿书期防之故际龙飞之景运尘豹从之华途职既奉于剧繁益荒旧习迹尝聨于诵説奚补多闻四年出牧于蚕丛万里召还于象阙怵志虑于跋履险难之后疲精神于拊摩凋瘵之余顾邯郸之步尽忘岂金华之业能续天官率属加贲重来帝幙侍言有光再至夫岂阅南宫之注籍如许容东郭之滥竽曽是空疎乃敢徼幸兹盖恭遇皇帝陛下惟皇作极无逸为图雨施云行徳已彰于纯粹月将日就学尤重于仔肩防峩冠逢掖之鸿俦陪广厦细旃之盛选不遗曳履亦俾执经臣敢不侈千一之遭逢整万分之称塞陈尧舜之道仰承圣性之髙明希褚马之风誓竭愚诚之恳恻
　　辞免兼侍讲表
　　歴日几何恩荣三锡循墙而避控露万分自昔经幄之间莫重侍臣之选张酺以质直守义在永平为最久无量以敏博而辨居开元为首称必惟其人斯当厥任如臣窳陋见识浅肤苐慙五技之穷蔑有一愚之得翰墨荒芜于吏鞅精神淟汨于俗尘顷再陪五学之游莫罄沃心之业今复污三侍之列曷求探赜之功矧兹大易之微言厥有圣人之奥防仰日月之将就方务极深而研几顾鳬雁之去来讵能得意而忘象忝冒已甚凌兢弗遑伏望皇帝陛下俯鉴由衷毋嫌反汗儒者在朝美正必求珍席之才王人建事多闻庶广细氊之益拊躬知畏拜手陈辞
　　辞免兼侍讲表
　　闻命悸惕不知所从臣仰惟皇帝陛下天纵聪明日勤聚辨践阼之始典学是先开帝幕以召见儒臣増经籍以切劘治道臣洊抒愚悃上赞宸猷悉蒙开纳之私旋拜施行之防窃谓圣明之在上正资鸿硕之多闻傥非名流曷侍清燕如臣固陋辄预选抡方簿书期防之余尘容滋甚当广厦讲论之际滥吹奚宜其于海岳之髙深何取涓埃之补报仰祈渊鉴亟寝误恩庶在公朝或弗累金华之选俾安愚分是为酬玉扆之知
　　辞免兼侍读表
　　宠光狎至震悸靡宁臣仰惟陛下以神圣之资辅缉熙之学讲论经理朝夕弗倦迩英近臣必得一代耆儒当世名士庶几仰裨海岳有益圣明如臣占哔书生学无根柢顷蒙睿简侍言帝幙空疎荒落涓尘无有上辜亲擢偶逭谴诛今若复簉金华陞班进读课之前功则已试亡状稽之今授则其滥愈加岂容刍狗之陈踪又玷细氊之清缀伏望皇帝陛下以名器为重惟博硕是资前有明师愿踵汉家之故事旁通经义更尊列圣之宏规别选英材以副虚伫共成不世之业不负多闻之求
　　辞免兼修国史兼实録修撰表
　　狎被宠光深増战栗窃以祖功宗徳遹昭奕世之规帝典皇坟上嫓古书之盛制作之严号称权重笔削之任当付儒英岂容陈腐之书生冒玷清华之妙选如臣者粗从占哔曷究渊源半生州县之徒劳久忘故步百篇轨范之至道莫识斯文岂期甫复于青氊骤使晋聨于鸿笔方深虞于尸素敢自诡于汗青惟大臣方谨于提纲而羣彦共参于访佚武宣之润洪业垂裕维新游夏不能措辞非才是惧伏望皇帝陛下照焉若日容之如天念明继圣圣继明有严信史而质胜文文胜质宜俾修能庶允惬于公言亦少安于愚分
　　辞免同知枢密院事表
　　臣恭承明命弥切震惊抚已莫胜盍伸控免伏念臣一介凡下自分孤寒州县驰驱簿书期防鞭防陈力望絶荣途而误被柬知数叨隆委出藩入从叠拜恩除史馆经帷尽污清贯退揣分量满溢已多思报涓埃万莫有一兹者枢庭擢贰宜慎选抡而宠命下临及于么麽仰惟右府宥密之地实规恢逺畧之图而近臣左右之间系夷夏观瞻之表今帝徳广运海内敉宁偃武修文四方率服至于虑患于已治饬备于不虞权重而委隆机微而责剧必求瑰杰乃副使令如臣非材弗堪大用核其已试则无状考其素有则已盈自知甚明实难冒据伏望皇帝陛下思本兵之重念人才之难不以反汗之为嫌稽之公论而后与收还成涣别授时英上以广立武之谟下以示从欲之徳
　　再辞免同知枢密院事表
　　大君申命宜极钦承小已莫胜辄忘洊控臣窃以整军经武实隆右府之权量能授官尤重大臣之选必才识可以备廊庙之器必威名可以耸夷夏之瞻斯逺振于国威以上尊于主势如臣碌碌歴试庸庸半生繁剧之中久沈俗吏晚嵗论思之列叨冠从班分则已逾老亦知退忽拜殊常之宠俾补宥密之司顾此头颅无兹梦想虽载陈于免牍犹尚閟于俞音臣实何人任岂堪此用以典枢机之任无乃面生使之坐政事之堂更多形秽冒于凟再庶逭褫三伏望皇帝陛下明听为公至仁从欲免循夬扬之命特囘涣发之音政令于是乎成虽既行而必信名器不可以假终惟反以何嫌
　　辞免提举勑令表
　　臣洊叨任使弥切凌兢恭惟国朝具垂丕则惟务以仁厚固结邦本弗専以刑罚整齐斯民虽未免详刀笔之文实脗合画衣冠之意欲易避而难犯当为官而择人自非明习于宪章何以辅成于经制如臣者愧未娴于读律愚或闇于深文凡半生州县之备更盖三尺刑书之未究方圣主继承务先于徳礼而法令更定惟合乎人情提纲已冠于枢臣列属复班于时彦敢图出綍乃使滥竽傥不思共二之难必上辜画一之制伏望皇帝陛下谨持邦宪遴拣官聨治之具法之原事闗大柄着为律疏为令当属名流愿亟寝于误恩庶少安于愚分
　　谢赐御书汉文翁龚遂故事表
　　神毫洒丽有光汉室之旧臣帝藻昭囘加贲蜀藩之新命视前修而甚愧侈上赐以非常锡宠自天酬恩无地【中谢】窃以君臣殊遇莫隆临遣之荣翰墨为章实冠匪颁之式顾二者之兼际诚一时之美谈载考古初孰称雅赐下十行于方国谩夸手迹之勤勑诸将于辽东徒示边功之好未有采往行前言之懿寓笔精墨妙之间叠畀微臣是为异礼伏念臣性惟朴鲁才又阔疎生际圣明获在侍从之选坐縻嵗月初何献纳之功冒陈一再凟之辞骤作六十州之长前席既亲于宣室后命俾卫于中营宝阁华储首载龙文之秘金环列带身叨鱼佩之重更膺八法之模亲洒二贤之事银钩铁画炳然丹青而不渝玉垒铜梁灿若日星之下映概视持荷之列独分肆笔之光亘古未闻于今特盛尊居然后兴学本原当效于文翁去盗贵在柔民道化愿希于龚遂兹盖伏遇皇帝陛下眷怀簪履垂意艺文圣有训谟下陋简编之载书亡畦迳密参河洛之畴误膺作屏之行申锡大书之妙驱驰逺役被服至荣臣敢不企前喆之规答宝奎之贶冩诸琬琰万方行广于私藏传之子孙什袭敢忘乎世守
　　进御书墨本表
　　奎文下饰聿新大刻之垂益部正封爰谨宝储之奉恭驰副墨上冒听苍【中谢】臣窃以肆笔成书昭圣人之能事揭碑诏后属羣下之纪功矧若微臣误将隆委恍拜云章之锡式严翠琰之传既植跗敢陈象阙兹盖恭遇皇帝陛下多能天纵盛徳日新铁画银钩备形八法金城玉垒上轸九重考文翁兴教之原録龚遂柔民之政因枫宸之间燕寓筠管以发挥臣甫镇坤维首叨晋锡着之乐石允辉金匮之藏饰彼彩函入耀璇题之邃即公堂而中峙盛朝服以命行臣敢不铭镂愚衷坚勤晚节照临蜀道上聨东璧之辉光咫尺天威下壮西陲之屏翰
　　辞免召赴行在表
　　号召自天局蹐无地窃以出藩入从选表为卿皆自古以待外庸之髙岂凡材可冒中朝之宠当黜而陟非据必危如臣者天分已卑日老且缪东西惟命莫知蠒丝堡障之宜中外畴庸犹愧簿书期防之职顷叨宠綍擢置部都赋入有限而利源濬于漏巵民俗滋繁而心力穷于受銗救过不暇荣望敢期忽拜出纶俾之入觐虽幸修门之四至终虞薄命之数竒倘忘冒昧而前立见颠隮之至伏望皇帝陛下圣仁从欲帝徳有容虽天地洪私每不胜犬马之报然桑榆末景恐弗堪筋力之施愿亟寝于误恩庶少安于愚分
　　辞免召赴行在表
　　臣逖闻明诏凛极危衷伏念臣书生孤苦以奋身官路驰驱于半世幸逢熙旦洊歴周行屡膺麾节之更遂躐荷囊之侍比叨晋锡尽防坤维人臣精白一心勤莫将于补拙天子明见万里恩每厚于包荒自惭三年刻楮之劳上负九重赐履之意心劳而力弗逮嵗久而效蔑闻辜已贷于黜幽诏忽颁于入觐投闲置散乃为末路之宜已试罔功曷称修门之入念私情之莫控将公论之不容拜手周章吁天祈请伏愿皇帝陛下尧天逺覆舜日大明知臣绩用弗成何敢冒予环之宠怜臣心力已尽愿毋拘反汗之嫌俾以祝厘佚之归老傥有捐躯之日皆为报国之年
　　再辞免召赴行在表
　　臣辄沥丹悃仰冒天威臣去秋误蒙圣慈赐以命召寻具辞免温诏弗俞恩大如天实惧弗称臣縁以迫替未敢洊凟渊听今来已于三月十四日起离成都四月二十八日至荆南府重念臣书生碌碌遭遇三朝使令之宠十五年间付以繁剧驽马十驾终费鞭防之功鹪鹩一枝每虞分量之溢陛下过听畀之全蜀重寄万里四年职事之间苟可以只承圣训惠利逺民调服蛮徼仰寛忧顾惟知殚竭终始不懈而心劳政拙意广才疎翫愒徒劳竟无可纪方怵息俟谴遽被予环虽已拜诏纶终弗遑处臣窃闻人臣在职虽才望可以服人惟智力乃能任事二者咸无何以举职如臣累试亡状才望缺然景迫桑榆智力已尽况鳬雁去来不足系朝廷之轻重而蚍蜉撼大盍自量愚分之卑微傥使三入修门叠尘清缀人言不恕晚节奚全臣愚伏望皇帝陛下谅臣久当烦使每无劳效怜臣已入暮景只合退闲鉴其由衷之情佚以祝厘之禄凡未填沟壑之日犹得犬马尽力以答国恩臣不胜大愿
　　代人谢北内表
　　在二卿之列已愧罔功进常伯之班实为非据念报効未殚于一日而恩荣备极于两朝施徳自天措功无地【中谢】伏念臣一从吏役半涉尘涂首被遇于上宫寖擢升于华贯转输三路未能激浊以扬清牧守四州何以承流而宣化烦使殆周于中外孤忠敢间于险夷误蒙丹扆之深知遂玷紫荷之亲擢扬雄甘泉之既从荣则有加石庆在位无所能罪奚可赎已寛黜典更沐恩除选八座以陞班极一时之髙选宠光狎至殊非日月以为功驽短奚堪况迫桑榆之末景已虽云幸力恐难胜兹盖伏遇太上皇帝陛下仁在华夷功参覆载神游渊黙已欣黄屋之非心圣有训谟尚记清庙之旧物致兹衰陋亦被生成臣敢不忠以忘身力于报国岂惟晚节或少酬太上之知更毕余生永不负明君之赐
　　代人谢除兵部尚书表
　　窃位贰卿已逃黜典聨班八座曷称殊恩顾超逾实过于周行而恳请莫囘于聪听愧深顔腼感极涕零【中谢】伏念臣一无他长众所必弃方州县徒劳之久每分抗尘荷圣神特达之知俾之在列月寺棘卿之髙选星郎宰属之清班故虽使华郡绶之荣亦在京邑王畿之内及其孤迹尽出渊衷徒知展四体以事君无复有一毫之报国已玷甘泉之橐更分行阙之符逮三命于夏官仅一更于嵗籥虽爵以厉世不胜采菲之恩傥食浮于人宁免伐檀之刺几成既得以患失可谓求去而获迁讫莫遂于循墙实有惭于视组伏遇陛下厉精庶政垂意羣工除戎器以戒不虞惟能无患有常徳以立武事克成厥功故兹大司马八伐之权必谨太常伯一时之任而臣蔑寸长于一日误亲擢于十年赦其在朝旷职之诛畀以武部司戎之长臣敢不退而镂骨誓不爱身在六卿之中固已汗顔而血指敛五兵之用庶几耀武以折冲及此桑榆仰酬君父
　　代王江阴谢改知饶州表
　　军垒承流方拜自天之宠侯邦分寄遽叨易地之荣压威命以钦承抚衰容而局蹐已宣徳意悉告编氓【中谢】伏念臣以不足数之才辅无可为之志一官冷落盖久负于初心三纪奔驰曽何功于已试方毁瓦画墁之未免岂抱闗击柝之敢辞乃骤沐于选抡俾获聨于守牧需官梓里代戍期假以一麾已幸偷安于偏垒锡之再命岂期复玷于佳城人欣出谷之迁独负褫鞶之惧虽舍鱼而取熊掌已则幸之然顽石而冠鼇头人谁甘者敢意乾坤之造误加葑菲之微矧此鄱阳实为重郡物饶民阜有既庶既富之风俗美化行皆可贵可尊之习负三江之险固望双阙之嵯峨凡兹宣化之邦率本惟贤之选岂容固缪得以冒居兹盖伏遇皇帝陛下练饬羣工作新庶政亿万世无穷之业固已恢洪二千石共理之良尤深简注遂使粃糠之贱荐叨符竹之分臣敢不公而忘私敬典在徳布寛大恤民之诏惟务究心赋中和乐职之诗敢忘归美
　　代人谢知婺州表
　　两嵗贰卿之选已贷黜幽一麾千里之符更叨分寄荷上恩之博施许畿都之便藩俯揆庸愚惟知感涕【中谢】伏念臣奋身孤逺遭世清明妄意功名已愧壮行之学半生州县几成了事之痴荷圣神特达之知更中外清华之寄入登郎省出秉使权志虽抱于朴忠效莫殚于肤寸旋蒙睿简洊歴都公苐知展四体以事君曾无一毫之报国更摄掖垣之直继叨铨禁之除锡宠每优课功蔑有扬雄甘泉之既从荣实有加石庆在位无所能辜奚可赎已逃黜典尚畀偃藩就陞次对之聨悉本误恩之及生成若此报称谓何伏遇陛下练饬羣工作新庶政使人不求其备任官各惟其能凡二千石共理之良每加宸虑念三十载徒劳之吏或究民情赦其在朝旷职之诛副以辅郡承流之地臣敢不敷宣主泽寅奉教条赋中和乐职之诗岂前人之専美听徳化已成之诏期癃老之齐休
　　谢除知洪州到任表
　　羸躯晼晚粗安圭筚之居上圣矜怜复冒藩维之寄奉训词而引道扶衰疾以到官白叟相迎争先扶杖而请緑林未靖愿闻奠枕之期既颁诏语之隆寛且谕圣心之轸恻拜恩稽颡嘉咏载涂【中谢】窃惟江左上流豫章古郡吴头楚尾实为舟车走集之冲梅岭葛峰夙表先圣经行之异襟带数路冠冕十州向为外敌之伤残未复遗民之凋瘵加以里闾嚚讼素传珥笔之讥山谷阻深尤逞弄兵之习困连营之供亿防大敌之窥觎虽节制之权稍重于异时而抚绥之责莫难于今日非得硕望孰分顾忧如臣者材歴试而不长身抱疴而久困虽大恩不报苟怀畎亩之忧而膂力既愆苐有山林之兴敢图推择复预使令逮假道行朝承顔便殿灼知衰籋曲赐拊存至于审汤剂之寒温访医工之良否既辞天陛申锡僊丹出千里之名驹赉九镮之宝带恩波甚渥沛然若海之观病障顿开恍若钧天之梦遵阻修之道路加偃薄之霜风自忘行役之勤冀释焦劳之虑此盖伏遇皇帝陛下体舜寛简躬禹俭勤孝悌通于神明已格上天之眷命忠信行乎蛮貊将归北鄙之侵疆念南纪之要区思旧人而共理以臣久陪政路知徳意之所存察臣屡典藩方粗静治而不扰故于临遣不许固辞臣敢不体宵旰求治之诚宣夙夜在公之力恪遵宪度渐解烦苛欲知马而问牛固惭吏术何带牛而佩犊试诘民奸倘丕变于淳风庶少裨于圣化
　　啓
　　辞免除吏部尚书啓
　　骤叨徽渥震叠危衷窃惟八座之任必以贤居六官之长要皆民誉矧剧曹之并建惟文部之独髙岂因已试之弗庸犹诿后功之足诡伏念臣腐儒无用小器易盈徒为日月之功驯至星辰之上侥逾为甚休退是宜二千石之起家莫奏于蕃之最尺五天之趋觐忽颁细札之书命不获辞行敢俟驾修门重入步疑续于邯郸束带将朝席未前于宣室曽是青氊之旧物遽加皓首之陈人得非所宜荣只以畏虽兼收并蓄弗遗牛溲马勃之微而既去复还惧有狗苟蝇营之诮进退维谷伛偻循墙伏望皇帝陛下矜轸忱辞曲囘渊听示保全于孤迹亟追寝于误恩姑假桑榆俾息筋骸之惫别求藻鉴晋仪喉舌之司
　　辞免除吏部尚书啓
　　六官分职莫重于天官列部攸司独髙于文部铨综务平允则当得清简之士贤否无留滞则必资鉴裁之公以至检柅吏奸遵行铨法要先才望乃辑事功如臣者章句腐儒州县末技适际亨嘉之防寖阶任使之恩繁难徧畿甸之间宦游几天下之半误膺睿简擢在禁华敢期万里之余躐置三铨之长虽苍蝇附骥尾重游幸缀于周行然顽石冠鼇头播恶有惭于髙位傥稽控免必致颠隮欲望皇帝陛下乾坤有容日月必照怜臣齿髪已暮无心力之可施察臣分量久盈惧恩荣之太过愿收成涣以穆师言岂惟憃愚得以自安亦使名器不为滥予
　　辞免除资政殿学士与郡啓
　　臣闻内殿寓职所以奬勲劳外藩分牧所以尽忠力予非所称则为误恩臣比以菲才冒居近列两干天听愿备祠官虽免预于繁机尚俾从于藩服至于峻职美名曲全体貌臣感戴恩施但有泣下惟是臣逾年政地过戾实多既乏书劳则内殿寓职已非所当得又臣年逾六袠灾疢方频不能陈力则外藩分牧尤非所当任骤叨殊宠深积罪愆伏望圣慈收还除职予郡之命止从外祠以便休养以惬公议不胜厚幸
　　再辞免除资政殿学士与郡啓
　　窃闻君之待臣以恩臣之事君以情若禆政罔功尚加体貌此君上示恩者宁于过也宠数非宜合从追寝此臣下用情者本于诚也伏念臣叨逾已甚祈免未俞仰戴君父示恩至深至重而独以臣言浅陋未能控尽其情上动渊听臣疾疢投闲乃叨书殿孰不谓之贪荣昨屡驱驰今复守障岂不更愿陈力实以臣愚闇无庸积有愆咎委难窃礼貌之全年逾六十筋力衰惫必有误蕃宣之寄非惟人知之臣亦自知之而力言臣之情也臣愚欲望皇帝陛下盛徳垂慈大明頫照止规殿之美号赋祠馆之闲官以穆师言以全末路此实君父深知其情而从其欲则所示恩者尤过于滥予之为恩也臣不胜厚幸




　　东塘集卷十五
　　钦定四库全书
　　东塘集卷十六　　　　　宋　袁説友　撰祝文
　　绍兴府祈雨祝文
　　民有疾苦必诉之天诉之神天隂骘下民而神则依人而行也东越春夏不雨诉之天诉之神既赐之甘泽矣甫月不雨烈日所惔毒热所剥而旱复甚于前日官惕惕于上民熬熬于下诉之天诉之神浃旬矣而雨不至民之疾苦莫切于此也惟神血食东南救民疾苦非一嵗月方兹旱告神念此民其肯不动心乎某守土无善状固不能召神之休然百万生灵神必不忍弗恤也运神之灵竭神之力告诸上帝令诸羣龙使霶霈倾霔于千里之内而民遂更生焉民足衣食神安血食将永永无替岂不休哉某敬九顿首百拜以告
　　谒汉髙帝庙祝文
　　惟帝造端自汉中以作民父母汉中地入蜀部载祀不絶则寛仁爱人隂骘此土是不惟功于昔亦功于今也岂惟曰犹丰沛而已敢以告至
　　谒汉世祖庙祝文
　　惟帝克复汉业尽夷羣扰晚嵗得蜀为力甚难百世载祀民心厥惟旧思荡平之难益绥隂骘之助此民之望帝其念之
　　谒汉恵帝庙祝文
　　昔髙皇帝事从草创帝嗣以仁惠培植安定之创守俱称大功推昔仁惠为今隂佑犹为守成也敢告
　　谒汉昭烈帝庙祝文
　　惟帝克传正统求复大业荆州既分奄有蜀汉百世之后英灵犹在蜀也今蜀土与民犹王土王臣黙相隂佑敢以为请
　　谒东岳帝庙祝文
　　惟泰华在东司主民命逺若西蜀俯来歆祀一视同仁圣之事也人生欲寿生而不伤敛福敷锡万民所望
　　谒诸神庙祝文
　　惟神载祀永长庙食民安其居吏安其职四鄙灌燧三农多稷终始敷佑繄神之徳
　　谒诸葛武侯庙祝文
　　惟侯间闗陇谷以义制兵君臣大分百世昭明祁山出师中营陨星遗恨如在心事难平某禀命而来尽防蜀府英灵不朽永奠斯土
　　谒梓潼王庙祝文
　　庙食载祀嵗月弥深四方才子谒欵归心隂骘秀民遂其文鸣长吏之愿惟神之歆
　　谒石室文公祝文
　　惟公来蜀首兴文治犹百世师也皇帝嘉公往绩形于奎翰某实拜赐以来逺有光华公亦与有荣焉敢以此告
　　谒张忠定公祝文
　　惟公髙世之节无后无前抚蜀之政流诵四传百世之下瞻仰先躅垂训后人以敎以掖
　　辞张忠定公庙祝文
　　公抚蜀之政视诸故府犹在也某无能为役而继前躅守而勿失得善其去前后相望如面命如口诲其多矣瓣香云违不敢忘徳
　　辞诸神庙祝文
　　奉天子命守兹西陲阅嵗维吉繄神之依奉诏而东驾言遄归蒙贶受祉惟神之思拜手云违载祈永绥
　　谒土地庙祝文
　　府舎中严多阅嵗朞环垣四周皆神之依内安其奥外乐所司奉觞告至神其监之
　　召赴行在辞成都府江渎庙祝文
　　某涖兹蜀土首崇庙饰曰雨曰旸罔不鉴格是某为民而敬事于王王以其祐民者而祐某始终三载获以善去王其永绥于蜀嵗使屡丰某万里逺涉俾安于行无有骇浪既及其公又及其私惟兼祐而并令之某乃心于王不以遐二
　　劝农文
　　池州庚子劝农文
　　嵗二月郡太守率耆老以劝耕于郊故事也太守奉上徳意谕凡父兄子弟何敢以故事云夫民以食为天而农为食之原父兄子弟知之悉矣非有死亡疾痛谁肯卤莽灭裂而欲化穰为饥哉太守虽无劝可也今太守不民之劝而惟已之责使太守有善政无矫法有寛禁无苛刑皆因其所利而相之因其所欲而化之不夺其时不穷其力轻征薄取与民休息而影响于古人安辑之地民曰不耕太守弗信也太守承天子命以绥柔父兄子弟父兄子弟以身之衣食而责之太守焉二者相依而行固不欲上作而下不应也太守敬以父兄子弟故而以政自劝父兄子弟其知太守意而以农自力此天子所望于守臣而守臣所期于民者如此其尚勉之哉其尚勉之哉
　　池州辛丑劝农文
　　乃故嵗既旱民且艰食太守之政弗善召此一歉今尚何顔而见吾父老欲循劝耕故事哉愧而不言可也明天子寛郡国之诛俾尔郡守犹得庀职焉以与尔赈捄而安辑之今幸未罪逐再与父老接话言于此若终愧而不言则太守不职滋甚矣父老其知明天子所以惠尔者乎蠲减田租十九者半郡有请焉诏曰可发廪户给期以累月郡有请焉诏曰可蠲直赈粜为米二万郡再请焉诏曰可太守恪承徳意凡可为吾农地者曰寛输赋曰倚征索曰劝认粜曰释田讼太守何敢持此自赎以求徳于吾农哉凡以奉天子命也尔毋曰太守如前所陈所以赈我而卹我与今所以诲我而劝我者亦无乃大寒而后索衣裘乎嗟夫太守今不复云云而可以古人之言告汝否良农者不以水旱辍耕信斯言也尔父老其将使子弟亲戚为良农乎抑亦因噎而废食乎利害较然太守无劝可也惟兹方春雨雪时至麰麦在地秀实有期上承天时下尽人力嵗之丰凶可预卜矣吾农其念之哉其勉之哉
　　庆元已未成都府劝农文
　　太守劝耕于郊集州父老乃训乃告今至于三矣过此太守遂归老乎三年尔父老相从太守情与政如一日有惠心心虽勦而惠弗广有爱念念虽切而爱弗孚愧此身更愧尔民殆无以自恕者古人一日犹能用力于仁也太守三年而有愧于州父老如逭责何今以故事三见尔父老便将万里以别且先以缪政自讼而后以劝尔农夫农尔民切身事也不谕而知不学而能如饥必食如寒必衣固不待太守嵗嵗以劝然切身之事必先爱身身安则耕可力危则无此身且无此耕无此食理也孝父母则享善报身自安否则隂谴乘之身危矣息鬭则居乡里身自安否则刑责随之身危矣惜财物则足衣食身自安否则饥寒困之身危矣戒骄惰则有功绩身自安否则破荡因之身危矣四者尔知所择则身安然后可以耕可以获得以食得以饱矣尔不知所择则身危然后不能耕不能获无以食无以饱矣太守不以尔农劝而以尔身劝盖以农之本者劝尔也太守归矣尔父老毋忘此言毋危此身父戒子兄告弟曰今袁太守且东去可以与太守别而不可以忘太守言子与弟常能守太守言则如常在太守侧矣嗟乎尔父老果能以此谕子弟乎诗不云乎中心好之曷饮食之此昔人爱贤之语太守之爱尔父老者亦如此尔其念之
　　祭文
　　祭尤尚书文
　　天祐皇家必有与立乃生贤者左右培植朝有大政俾为蓍民有常心俾为父师其身也荣其国也治髙山仰止流光万世公之清节不以利疚事或过举赖以正救以下劘上凛然东台至再至三抗奏弗囘公之摛文兼丽典诰纶掖代言玉堂敷号史廷直笔帝幄横经黼黻王度儒臣至荣羣书万卷山藏海积公博极之章句胪析茧纸旧闻千载散佚公爱玩之宝于金玉呜呼哀哉以公之节足以镇俗以公之文足以华国读书是勤百氏指南乐古为富四海律贪比正嫉邪友旧笃亲皆盛徳事具有典型天子眷乎旧学学者依乎宗师将弥纶乎廊庙均仁寿乎华夷何聴履之方强倐逝川乎已而呜呼哀哉上而公议孰主张之下而善人孰领袖之斯文不幸殆如线矣举世混淆谁能变矣识与不识莫不涕洟吉人云亡将谁与归小子辱眷接武朝迹一再姻娅聮好胶漆闻公易箦我尝视之及公盖棺我实抚之实肴于豆实酒于巵为斯文恸九原莫追公而有知鉴此奠词
　　祭唐参议文
　　呜呼哀哉我思古人逮于中兴故家人物夐如参辰不见君子尚思典型嗟嗟元明儒服之英维公大父相于承平家传有学世济厥声前言往行典故章程叩之不穷洒洒可聴髙古之文得其全淳韦编三絶独识其真一官州县惓惓在民弗诡弗随枉尺直寻六十九年有韫莫伸一梦不觉失此老成我辈从公道合意亲论文有社尊酒有盟云胡逝川夺我善伦馈奠凄然涕沾于巾公其有归鉴兹哀陈
　　祭池州王都统文
　　天之生才盖将以幸当世而人之负才又岂欲仅见其一二耶使天而有意焉则才固不以轻畀有才而遽夺之则天理殆未可以数计也嗟公之生世济厥美蚤焉以诗书而自奋而拳拳用力于举子尝一试于文闱竟弗能以遂志慨父书之可读乃投笔以从事顾其文足以自立而武则果敢而勇毅出把州麾入环禁侍舆论为之嘉仰而上意之所眷倚兹尽防于江屯甫仅周于一嵗于军情乎练达而戎功之必备譬之严父慈母以临子弟而吏士肃然莫不畏威而懐惠盖天之所以予公者必有意而公亦知天之所以予我者而日亲之将以身任天下之事而不肯自巳是何一旦遽以一疾而不能起也岂天之所付将泛然其为戏也抑天下之事有不可以意揣而公之云亡适不幸而致耶不然胡夺之遽使之仅见一二而遂至此也呜呼哀哉予于醇父昔未瞻际维故夏之六月偶一见而倒屣曽未浃辰公已来帅我亦侥逾继叨郡寄相从几年警爱备至公有疑而必问我有请而辄诣相与洞然而无间务脱略乎苛细方将以异日之事而望之乃一梦而遽蜕虽死生旦暮之必然而独醇父之亡殆识与不识皆为流涕也呜呼醇父不可见已所可见者遗像在堂遗编在几拊棺恸哭以致奠餽醇父有灵鉴我哀酹
　　祭赵主奉文
　　公之为人信厚可亲志不苟得义不徇身傲睨富贵萧然絶尘公之阅世为今旧人醖借风雅典型可遵岿然灵光晔晔有闻公之乐善得于性真所遇必施莫非善因虫鱼之微爱之则均公之有子贤哲粹纯以文华国以才牧民为君子儒如左史循若昔寿考曰徳与仁公具众美百年盍簪一梦不觉俯仰莫询宗老无几士为酸辛噫嘻吾邦民方告贫赖公贤子拊摩屈伸有瘼必察有惠必陈千里晏然如物在春我辈受廛懐徳弗泯维父之美维子之珍公虽云亡垂裕益新酹觞告诀涕零沾巾
　　祭叶夫人文
　　呜呼夫人之寿八十二年始忧而勤百未一全终贵以逸五福粲然昔别驾公其亡逝川夫人方壮诸孤满前二子一幼六女后先夫人曰吁泪下迸泉何以为家立志在坚静以乐贫俭以给饘闭门抚穉朝餐夕眠女也及笄选壻有连门阑一时衣冠阗阗维时贰卿龆龀童颠夫人抚之我其女怜始于婴孩而敎已专及其能言训督益防择师惟良无愧三迁譬如美玉既琢既镌宗庙之器瑚琏璧瑄扬鞭宦涂华防以搴践扬中外声实四传温诏还之擢登禁聮夫人悦之曰予子贤我颜以怿我志以宣天子嘉之渥恩自天曰母之训尔惟弗愆夫人懐归安于故廛田园笑傲燕乐周旋七年里门寿考绵绵夜旦推移微疾偶缠我书问安亦云小痊乃嵗之杪一梦弗还我为诸甥荷意拳拳畴昔侍诲如母存焉离违八稔迹如天渊孰知此来拊棺涕涟歌此奠诗举我一笾










　　东塘集卷十六
　　钦定四库全书
　　东塘集卷十七　　　　　宋　袁説友　撰启
　　贺兵部王尚书启
　　窃以圣天子千载之遇若时明良大司马九伐之权畀我英杰惟威望四驰足以傲睨于当世则孚号一出是以度越于诸公葢天意人心之既同宜位貌班聨之益峻闻者胥怿翕然同辞当国家治平之秋暨疆土全盛之日上则垂拱无为以聴万物之自治下亦精白承徳而惟故事之奉行方是时也葢得人为无难愿在列者虽寸长而亦可居今之事实大不然中国之可复而欲行未前之势常忽而弗之思内治之益修而弃本齐末之风知敝而莫能改悠悠嵗月之逝泯泯山河之归拊髀空嗟挺身亡有窃思今日之大举岂曰中材之可能必有当代英杰之儒乃副吾君神武之略汉髙谓吾用人杰所以决刘项之得失李寻谓朝有英隽所以致精神之折冲彼卫绾石建之辈何能起中叶之衰而郑絪徳舆之徒乌足扫淮西之僣故当大有为之主必得不世出之臣威名气焰之所加外敌强藩之自服非此无与计事者而吾何爱千户哉葢自古人主以待非常之才岂务惜美官以拂具瞻之意系国休戚为时重轻惟今此除满众所愿仰惟某官以身许国而有直方以大之操以道致君而无卓絶行难之虑为儒者病于泥古则大言无当而不通负才者急于称功则小有所成而复失孰若内通世务而儒以効着外应物变而才与气全昨闻季子之来归上叹严君之见晚亹亹倾河之议决千载之事于片言惓惓贯日之忠信九重之知于一见洊厯中外显扬勲庸破拘挛之见而斥虚文植逺大之模而略近效潜制敌国用绥边庭贪夫之所深忌而镇以弗疑庸人之所苟安而期于必济逮此在前之节益殚劘上之勤凡纳约自牖之间有感激囘天之论指山川于掌上固无聚米之劳吞云梦于胷中独抱投鞭之志愤国蒙耻如身纳污使主上不忘于克复而未可轻复必将建长策于万全使天下各志于功名而无事于虚名相与集大勲于一举厉丹衷而思奋蹈白刃以弗渝孤蹇百执之中独任一人之责用能朞嵗浸被九迁亟长夏官更仍夕拜惟周六卿之任在汉五曹之兵自非惊代之人豪孰对司戎之上宠昔史氏有建都之论而呉人从饮水之谣在今揆策以图全当使有进而无退稍务经理以须奠居可以作士气于方张示国人之所向将制梃以挞彊楚殆折棰以鞭赤眉惟公一身济此大业九州千七百国之盛谋无弗成中书二十四考之荣兹焉可卜某固不専以阁下逢时为深庆而独窃谓公朝用大之可为譬之未病者虽中医调适而可瘳已病者必上智救疗而后可上方旰食以兴念士亦弹冠而乐从然余子碌碌以因人小才沾沾而自喜天将降于大任人独仰于明公永言孤踪久辱眷宠八载朝行之幸六叨除目之恩弗虞满盈乃负疢疾念自絶于清贯或少殄于残疴偶兹更生以际盛事枝辞所祷精缊奚宣
　　贺魏枢密仍兼防政启
　　恭审枢庭擢贰式隆宥密之权政路聨华兼赞弥纶之任顾本兵之寄以人而重宜长城之卫无日不然诏綍四驰士气百倍伏想庆慰窃以安不忘危治不忘乱实人君保泰之基见于未兆防于未然葢臣子沈谋之术仰惟今日深轸昔时不以修和之暂而自安于奠枕之休不以纳约之坚而遂怠于覆车之戒当匈奴之入盗顾文帝何以为安昧吐蕃之诈盟纵马燧亦将焉用事若可恃而不必虑迹则甚诡而尤足疑方圣天子宵旰而念此则百执事胼胝而敢辞况在鸿枢益颛戎政修车马备器械固有攸司进帷幄坐庙堂莫隆右府惟枢机贵周密之有素则边鄙无隙间之可投齐用晏婴遂获折冲之效汉得汲黯无愧发蒙之讥是皆潜制敌谋静度事变此天下所以常宁而不扰而忠臣所以可用而不诬课此伟功属我君子恭惟某官蕴八元之善懋十乱之功文章莫与之争能如飞羽号万人敌言行惟当之为贵葢夷惠称百世师了然当世之蓍卓尔时人之耳目勲藏明府名简上心郎闱宗寺之华宣幕螭头之贵兼判四户典职三铨继进长于天官遂特封于琐闼翺翔清禁劝讲迩英劳大者其位隆已司枢筦器博者其用逺复预政机载惟清朝尚虞多事讲信修睦虽曰誓为百年可信之期思患豫防宜有不敢一日自安之志厯观政弊实蠧治原拱手糜食而士卒习以为常肥已瘠人而将帅殊不知畏每掊军俸尝致怨言或给以楮币而困于亏陌之支或代以败缯而劣于见金之获主兵者不一嵗而辄易被坚者虽百战而靡酬谷无半嵗之储籴有横征之迫要当深戒而痛惩乌可有名而无实至于辟荆襄之壤不如召募而使耕总淮汉之屯孰若选抡而久任事之大者莫过于此推而行之存乎其人韪兹儒苑之英来赞筹帷之密得时则驾见义必为惟有徳既进则朝廷自尊顾中兴之功可日月以冀如雷霆如河汉行观麻案之宣作霖雨作盐梅即庆槐庭之拜伏念某身无可喜居有甚忧分薄命之当然岂尤人之敢泥侧聆显制喜切懦衷谅赓康事之歌愿赋得贤之颂欲致平治非我公而其谁获见休明顾吾属之何患有文书而衔袖扫门仞以曵裾岂徒借盛事而言抑亦为斯民而贺过此以往未知所裁
　　贺萧参政启
　　恭审畴咨人望防秉政机在甘泉从槖之班昔无出其右者维中台大政之柄兹故举而授之清明之朝小大以怿窃以时雨将降山川所以出云吉事有祥国家由以兴治惟动丕应有开必先审象而求固已兆商宗之梦卜猎而吉是将协周王之占仰惟东海之萧实在大江之右五百年间世而出多士以为儒宗三千字独对之余一鸣而亚举首天意密见谣言浸孚沙洲之涨夫岂徒哉庸知必相金瓯之名则其覆矣斯拱而须既登我公爰定斯谶谅其得宰辅之位必于其天至于使朝廷之尊咸曰有徳时固有待邦其以宁恭惟某官行直方大而全地道之光以智仁勇而兼天下之达蚤以东南之人物独收鼎甲之科名色正芒寒文蔚以华其国雷声殷黙言出而加乎民方二十年乐于退而弗之求盖一二公勉其来而莫肯顾储此硕望扬于荐书身致云霄于以动凝旒之听辙环台殿殆将伴文石之班冠冕细氊之儒衡尺敛板之仕未有四繄之首而不两地之归以此而卜渊衷知公必且大拜爰出纶綍峻登庙堂顾瞻汉庭是无以易尧者夹辅王室吾其为东周乎一举之初众听所属惟圣主以得贤而颂而大臣必事君以人何世而不生材必有优游于诸野公道岂无任责定知恢拓于崇朝使卑辱奥渫者而升本朝则广大乐易者足称上意愿以愚虑之得首于王前之陈爱国士而追亡非酂侯孰计其事选拾遗于左右独望之实忠其谋耸观规橅其在孙子上方登老成之佐臣洪尚窃迟之天之欲平治斯民弱翁且大用矣相此兴运讫其逺图伏念某所立甚孤其衰特早念昔门墙之旅进居然嵗月之最深况席间函丈之密依蒙坐上千人之小异谓其于文字而可教情则父兄若其捐势位以辱知过于子弟伟制除之诞布惭贺諁之莫陪与荣在斯不寐而喜
　　贺钱防政启
　　恭审政地虚席锡命在诸公之先儒英得时赞元更二府之柄爰以食前借箸之任庸慰海内望霖之思上意所黙定而今乃见之士类相与言而恨其晚尔闻者胥悦翕然同辞窃以儒者之道纯然如谷粟之在人皇王之兴未有弃诗书而能治或者未效指为甚迂岂一时人主之弗思实当世士夫之自取汉髙祖以腐儒败事至子房之用则为帝师司马懿以俗儒为言至孔明之才则称俊杰故识时务者乃儒之实而谓书生者特儒之名有夫子之徳而侵疆归得仲舒之醇而胶东治使为士每先于实用则时君何忍于弃才熙朝清明吾道振起主上韫大有为之志相公负不世出之英相得益彰正论斯立掲之正鹄示天下所以趋诏曰真儒至圣人而后定春秋之褒一字仁义之效四驰侈兹无敌之勲是岂以儒为戯贤者登用斯文重轻多士所以知归举国至于相庆伏惟某官天降大任民方具瞻髙明博大足以隘宇宙而烛万微气焰精神足以慑戎蛮而镇雅俗方其居下位之日已有致吾君之心顷嵗大昕之朝窃闻见晚之叹契渊衷于一见之顷定大用于洊对之时勤劳百为夷险一致破拘挛之见而务大体斥虚诞之习而究忠谋江淮要区兵民重寄萃此二责在公一人潜制敌国而培不拔之基无烦县官而竟难成之业庸人之所苟安而期以必济奸臣之所深忌而镇以弗疑屹如砥柱而不摇坐使頽波之复振伟矣丕绩冠乎羣伦用能朞月之间徧仪两地之峻
　　贺周侍御启
　　恭审道隆致主志已叶于从龙国庆得人任果膺于冠豸老成在位台纲自张奸邪屏谋士气益振当主上励精之日实人臣论事之秋侧聆御史之敢言愿作议曹之献策窃谓今日急先之务必以敌人生事为忧累有十万快意匈奴之心未闻三千蹀血边庭之举元气不堕冲冒有余彊阳虽多疾病殆至不及其本乌能有成方内治之未修奚外敌之可破曰弊之积请厯以陈朝廷将大有为而财计困以不足大司农昧其敛散之要郡刺史安于掊尅之风求之者虽非一端用之者不胜多务既乏冢宰嵗杪之制爰叹鲁国年饥之伤姑述其微以伸是説凡科名之额必先经总之全苐知多寡之数可证于文书岂谓出纳之繁见欺于官吏彼有私取而私予自然不入而不供裒少致多由来者渐始也漏巵之失利去害兴终焉画饼之讥名存实废难复宇文之校籍当思广汉之发奸今之圭田法存王制职分劳佚顷有等差固知上意之甚公谁念弊端之已极斛以百计非有寸壤之可耘数出一时悉以官租而盗请故输纳积无穷之耗量收务必倍之余嵗贡既充羡粮犹富可以求足尽力而为居上者本期以禄而代耕在官者乃有无田而得食顺考上古绰着宏规轲书备经界之言开元下括实之令择斯二者触类长之苟任长才当得至术天子必得可用之将将军要多益办之能毋以庸才幸于一试顷嵗州之败急于图功曩者宿泗之行沮于吝赏繄咎之执非将而何惟亡祈父之爪牙难愧楚王之面目纵庙堂议罪诛责仅正于临时而边鄙告危委任不移于旋踵岂有既废而复用必其弃旧而谋新况夫昔日叛上之徒安得一心报国之节见韩信而具礼由乎荐士而来命李靖以谈兵将欲量才而授其道可考宜鉴乎兹昔仲尼先足兵之言我艺祖大阅武之法且制众以少者犹当车之臂以不教而战者同血指之工今之多虞过乃由此方其杜侵攘之兵出关中之甲往往有泾原单弱之忧及其驱召募之夫抗敌国之师比比尽神策奔驰之卒人情知可虑也执事盍亦图之百人荷戈千夫仰食属县受弊公帑以虚此有唐致败之由为后世循名之戒粤自敌人之犯塞即闻边垒之兴师屡阅战攻岂无亡没而大将小裨以苟得者为志则虚籍媒利仍旧数而不渝吁哉军实之未明信矣邦计之久匮夏启赏用命之士真宗録战死之孤庸示诚心式劝来者考数载之内所以攻城而略地则三军之众固多碎首以捐躯可无殊恩以恤其后方且父母饿妻子散纷然为乞人于白昼之间徒然仓廪实府库充不少慰游魂于黄垆之下将使忠愤解体智勇灰心傥弗推无虐孤防之仁吾恐有疾视长上之患事若甚细害实良多夫赏不逾时士则奋力而乃嵗月之久靡闻毫髪之颁逮于招怨有言类沙上偶语之变则又急封媚下同荥阳蹑足之时养成犯分之奸寖起要君之态是当劝功欲速诛罪惟明不戒履霜终见图蔓加之二广要域羣盗逞奸大者掲刃以屠民小者椎埋而发冢幸徒党之已获奈种族之未歼葢州牧多饰治之儒曷致小人之有恐而壁垒无应猝之备孰为壮士之先登宜令执鋭之将臣畀以剖符之重寄至于吏道多端而尤杂铨曹无阙之可须待次家庭者何啻五六年调官京畿者亡虑数百辈故祖宗立校艺之格为搢绅澄入仕之源今则不然亦幸而免方公朝仅有可喜之事而诸生即觊无厌之恩跃然皆贡禹之弹冠甚者过元舆之奏疏古道久弊薄俗肆行国家之赋素列常科郡邑之供抑存正数乃剏万金之贡竞希一旦之名号曰羡余本于聚敛韦坚献终嵗之积遂为天宝大乱之基龄上别库之储驯致元和晚节之祸此风既长流毒自深不明损下之愆祗重不仁之富比饬销铜之律用严范器之防乌知法出而奸生何有令行而禁止鬻于市者官府熟视负于逺者闗梁不呵孰谓雷霆之朝靡具江河之法斯皆众务之蠧藏于万机之微考杜牧上策之陈未臻于治冀充国先为之胜实难其功惟整于内而外自平则齐其本而末必举苟不察此何以御彊时惟台臣密赞治体抨弹摄物不为力小谋大之疎议论回天且无位卑言髙之罪凡天下微有得失于笔端即与指陈大此休声属我君子恭惟某官以道自任得君之专至刚至大而持之以明嘉谋嘉猷而发之以勇颙颙令望为世豪英谔谔不羣有祖风烈好是正直择乎中庸比陞乌府之崇益迩龙颜之粹箴规所达开纳不忘秘殿谈经王置诸其左右宸衷迈训学有缉于光明简知果厚于九重清要爰班于七品邪正白矣不埋道上之轮风采凛然自落金吾之胆庆忠臣之当国仰圣主之得贤士知直道之已行人喜太平之可见凡厥庶政系公一言毋使因仍以惮改作绳愆纠缪庶几罔或不臧去故取新得以同归于治克谨内修之念用振外攘之休以若所为夫谁与敌此日之图回多事既输陆贽论谏之诚他年之尅复中原亟被萧何发纵之赏某壮无佞舌狂有赤心顷窃儒科获登墙仞乐仪封之请见进童子之难言兹承成命之传倍积懦衷之喜时不可失仓庚犹効扵一鸣人岂无知愚者辄摅于千虑虽微贱弗揣其分谅髙明何所不容晋男子三十字之书傥辱京兆以闻之赐长沙傅六太息之策终期文帝尽用之知尚须芝检之继颁敢后藤牋之嗣布拳拳之蕴喋喋莫殚
　　贺王枢使启
　　恭审枢庭擢使赫然酬帷幄之勲魁枋不移庸以定腹心之寄国朝钧文武之二柄右府列长佐之四班厥今元臣备此隆委道大而用莫既功崇而任则专蔽于渊衷克相武事窃以主上愿治之切甚于赒饥政路选贤之囏几于弄印践阼今十七载置辅殆数十人或畴咨仅取于临时莫醻注意则进退弗移于旋踵何以尽忠故君臣遇合古人难知宜功业寂寥后世滋甚自公枋用维时道行谏臣已见于事尧梦兆又符于得説环本兵之任葢三载而始迁隆使范之名今一日而双拜攷其坐庙堂之日与夫徧枢筦之班悉逾前后之数公独办圣贤之能事天降大任邦其永宁仰惟某官忠诚道徳之所渟涵节义声名之所振厉不茹不吐本沈潜而髙明惟危惟几皆纯白而洞达蚤以太上之眷擢居七人之联嶤然勲称布在中外主上韫大有为之志相公以不世出之英相得益彰遂授以政徧仪二府弼谐一人惟公志不在位而在生灵忠不务名而务诚实凡所揆策莫非爱君镇以静重而培不拔之基烛之几微而销未然之患子房之无智勇彼何假于得名龄之善始终史独称其藏用是即其意之近厚皆将为国之逺图爰慰民瞻遂正使号将制梃以挞强楚殆折棰而鞭赤眉自威名重望之所加当外敌强藩之自服九州千七百国之盛亶属元勲中书二十四考之荣未容专美某侧听行路之语不胜举手之欢十年未正于使名一日遂颁于庭告上意至此天兮匪人永维孤踪夙被清顾编研一职之久辱在下寮步武羣英之间俾游隽轨圣主得贤之颂肯容往牒之独专大臣事君以仁咸谓斯文之有望枝辞虽罄精蕴奚宣
　　贺四川刘制置启
　　听履而上星辰来作坤维之重伏钺而临参井聿申巽命之严爰习吉于占以正封于麟玺鼎新一面壮观羣瞻恭惟某官道博以镇浮节髙而用大尊主庇民之学允合前猷牧人驭众之才是皆余事骑省冠七人之列龙墀首八座之班定国是于至公奇衺尽屏启君心于当道献纳维良少迟三事大夫之联用壮万里长城之势谋中军之元帅诚莫逾公率西方之诸侯是用建长玊帐初开于月峡金城増重于雪山封疆已熟于经行毋烦三令民吏夙谙于节制今喜再来三陲师律之风清六诏欢声之雷动何待政成于五月即观诏入于三台某扬粃在前依光惟切方浮游于航苇幸邂逅于前茅咏思而言子归自愧鱼鳬之旧相遇而适我愿喜无鸿燕之违摅心欲言更面以布
　　逺迎四川刘制置启
　　伏以蚕国抚封豹旂夹道逖矣西土新建牙秉钺之雄薫兮南风壮叱驭飞轩之乐惟使旌之至止适归櫂之言遄乃半涂胥晤之可期葢昔日美谈之未有不我先不我后实幸防之匪常则心喜则心降更好言之益缔敬凭短牍用逆前驱
　　贺单尚书致仕得请启
　　抗疏汉庭共仰垂车之髙节跻班尧阁有荣出綍之温言举盛典之肇新宜士林之争慕恭惟某官声名久大徳用昭明扈从甘泉独有贞元之旧蕃宣侯国半于天下之区方曳履于文昌乃挂冠于神武秋官大司冦之职莫能留行奎文直学士之除亶为异数更褒辞之中出与宸画之下临身名俱荣始终两备某遹观异数仰止清风身隔重闗愧贺賔之莫与思驰一室尚他日之相期
　　贺留同知启
　　恭审诏趣阃臣位登枢府昔牧人御众无逾五十余州之难今课効醻庸宜在二三执政之列天意素定人心诞孚靖惟今日之显除亶属熙朝之盛举窃以守天下之至险者莫如蜀任当世之重寄者存乎人惟有诚有徳足以深服乎其心则若兵若民翕然相安于其下韦臯胜敌尚贻葢侈之讥徳裕筹边犹有终身之恨必使上不怍而下不愧葢亦知之易而行之难国家繇南渡以来地望以西州为重铜梁玉垒号称天堑之雄襟山带河实赖金城之固然或者纷张于累嵗嗟异时前后之数公独兹召伯西陜之功果庆留侯筹幄之拜窃观四载视古无人蔽以一言曰诚与敬恭惟某官恢宏而博大忠厚而纯明超羣言于絶识之中发圣秘于英辞之表泰山乔岳儒于道以最高金钟大镛仁为器也甚重蚤被当宁之眷亟上甘泉之班登螭陛以掌丝纶繇琐扉而任喉舌从臣均佚阃寄洊更以徳威镇服之余弭旧染讙哗之习纲纪一振军民并安擢从大江之西遂授全蜀之政声色不大有威徳以服其民金石弗渝惟至诚能用其众强邻叹息以知敬诸将感励而悦随宣勤四年克己一节介圭促召昕陛对敭曽昼日之不移已庙堂之极簉惟今日之势上策莫如自治而右府之地彊本乃能折冲汲黯用而淮南寝谋裴度相而河朔効顺仰惟经纶天下之学于以舒发胷中之奇必将众建于人材未暇披图于舆地任国大事非公而谁某晚学甚庸冗材无取瞻望尚书之履尚忆趋隅暌违夫子之门不胜偻指每幸书生之气习夙蒙先达之奬知兹聴出纶至于折履情深仰斗嗟旅进之亡繇疾有负薪顾修辞之独后尚以江湖之孤迹敢投廊庙之洪钧秋琯方深枢庭多暇愿精寝餗之卫用慰迩遐之瞻
　　贺留参政仍兼同知启
　　恭审显膺制纶擢贰台席其在左右方朝夕纳诲而命之无分东西兼文武经邦之大者总此重任维时钜公窃以君臣道合之难固将千载而一遇至于圣哲相逢之易则决大用于片言惟当馈念此乐得其人虽举国授之犹恨其晚千秋立谈之顷旬月遂侯姚崇十事之陈翌日而相使其道同志合而谓不及也则将日迁月拜而尚窃迟之厥今留侯之来首觐宣室之对一见趣两社之拜昔也则无朞月环二府之班兹焉特盛敬诵除目灼知上心仰惟某官以社稷臣为帝王佐道徳文学而入侍实右汉庭声名智略以出藩爰倡周牧不惮蜀道之逺往专坤维之雄恃此忠诚寛上忧顾苐知敦厚以镇俗不务表暴而近名隐然长城固已奠西南之四路我有良翰又将逾前后之数公勤劳五年始终一致是谓天下之难办谁其能之岂有当世之异材可久外者延和之殿甫对政事之堂已登与其束带而立于朝孰当大任何必审象而求诸野莫如明公故于满嵗之间亟赞万机之重兼资者徳裕武宗遂成其功既用如弱翁汉宣将倚为相巍然共二之佐凛乎登三之期隆卜世八百年其永相淳熙之治食封留三万户益昌蕃大之宗伏念某所立甚孤其哀则蚤得第三十载慨白首何以报君投闲六七年而黄卷仅容对圣毎自笑屠龙之拙固未忘求蠖之伸窃聴尚书之履声念畴昔故愿侍相公之衮绣如疏逺何幸当进而论人物之时复在退而处奥渫之日为之不乐或蒙轸念于向隅之夫见之恐难未敢辱身于扫门之隶兹闻庭告之号莫簉席賔之聨
　　答宏词科倪判官启
　　伏审髙第诏贤雄文擢秀华聨三萼未多丹桂之芳芥拾两科今见白眉之盛斯文壮矣请论翕然窃惟文富朝华妙觑天巧琳琅垂世独有仙官之藏箫磬谐音时为清庙之奏固已上窥而下逮自然实大而声闳摘颔厎之髭蚤已称其易易剖胷中之梦兹益办于多多殆将脱颖于十九之中何畏焚舟于再三之敌昔陈密之弗获选科宁有不利耶以韩子之乐其名人或谓之能也古所难者公兼得之伫须锋车芝检之颁即庆木天米廪之拜某言念先契夤缘下风偶庀职于文闱俾窃观于笔阵英词骇目仅逃五色之迷盛世得人共快一斑之覩庆缄不敏谦牍首临惟知缇袭之藏莫尽琼瑶之报
　　答四川李总领启
　　拜恩北阙总饷西州万里去天上每先于忧顾三军仰食时方急于选抡有如望郎允矣公论伏惟某官以有用之学当可为之时方将属意于功名政尔假涂于烦剧入连制阃未劳报政于期年列戍总戎何止论功于足食惟皇华之遣已重在饷事之寄益专厥今民曹接武兹选踵此召命非公而谁某愿叩龙门莫驰马首忽五云之下布曽一介之敢当谦则裕如礼云过矣地之相去惟不胜风马之殊公将来归庶几得云天之托
　　贺溧阳尉章同年启
　　窃以怀贞曜于唐家莫追髙致得子真于相裔遂振斯文岂惟幸寮属之在兹抑亦见典型之如昔敢裁奏记难尽报投伏惟某官语有令音文推奇字萃百能于夏校虽贤士谓不及之奏三策于春官皆先生莫能对者尚廑瀛步来尉警巡岂以翰墨之工将异溪山之趣哦蔷薇之什嘉前躅之可承对瓦屋之峯思古人而欲赋有贤如此公论翕然伫闻芝检之颁即登芸阁之选如某者嵚﨑可笑险阻备尝偶先训之是遵亦世科之误玷拜恩纡緑获附名经莅职勾朱复聨王事谨簿书而待期防已亡补于县官震风雨而知帡幪政有望于君子
　　回发解五人启
　　程能秋贡偕计春官咸歆稽古之荣遂见起家之盛伏以解元先辈言皆中律义必据经尊其所闻居务古人之学求为可用弗专举子之文蔚以词华来由诏选髙山流水世岂乏于知音美玊精金今果称于定价妙语一出蜚声四驰某偶幸观澜缪当劝驾三冬足用愿无惮于膏焚一鸣惊人嗣亟闻于芥拾
　　回知普州李大着启
　　六十部之抚封滥将上指二千石以分治幸托官联愧告至之未遑荷驰缄之先辱伏惟某官令名四出伟望千能岷蜀腾芳白云耀西山之秀瀛洲接武青藜辉东壁之光盍晋荷囊尚需剖竹岂特居官而可纪葢将更治以考功坐令闾里之间不觉朝廷之逺故乡地近已同衣锦之荣飞诏天临即上鸣鸾之直某驱驰万里冒昧一来可毋忘文字之交不止问簿书之事惠而好我正惟同气之求言以赠人尚赖多闻之益
　　代人贺魏左史兼中书舎人启
　　恭审超登螭陛亟践纶闱疏报功崇徳之恩天子为之亲擢总载笔代言之任儒者极于至荣朝廷既尊中外胥贺恭想庆慰窃以梼杌之文则史实先记事之功帝王之制可行尤重赞书之寄若稽于古则执简而肆笔极言其效则出綍以如纶载惟二者之兼司率本九重之善任利见大人以正也无非清切之联不有君子其能乎果庆选抡之中乃知今日之事足为下执之荣恭惟某官道大而有容徳博而不倚六律奏笙镛之间百花粲昆阆之英韩栁为时宗工葢五百年之名世迁向视古通达贯三万轴之全书文章觑天巧之深议论烂日光之照蚤跻膴仕即简上知星曹荐易于郎闱月寺亟司于宗牒丕阐立朝之誉益彰致主之勲当国家思内治之修政外敌伺吾邦而举圣主未遑他务念并州宜以勣为先人臣各致其能顾淮阳徒得黯而重爰雍容于宣幕务参画于庙谟折冲既効于精神专对聿勤于麾指万里而展属国大昻昻耸壑之姿片言而詟楚王笑碌碌因人之辈轻一身于虎口等九死于鸿毛苐知蹇蹇之匪躬乃见多多而益办共庆单于之启慕咸欣唐俭之来归大对闻天信中朝之第一贵名起日真国士之无双致命弗辞论功可后宠符佥议恩出至公参联豹尾之班密勿龙颜之粹存隐晦显微之意有举必书追聱牙幽之风以宏斯道伫拜芝书之赐即真荷槖之华方一佛出世之时已观盛事逮贰公宏化之日更展嘉猷伏念某冷落一官贫穷万状张融之无居已久何殊焚次之伤淮隂之寄食未忘殆类画墁之计望龙门而旅进欣燕厦以知归寸心所祈尺纸难尽
　　除国正谢右相启
　　殿秋官之属久矣何功司夏校之规使之为正方英俊如林之日在师儒接席之间稽古之荣扪心则愧攷歴代贤闗之肇建惟本朝令典之独详既律之程度之文又一以渐摩之行六经阐教虽云博士之可尊五等定规尤借学官之司正眂班联而若后在掌教以实均是皆根一学之低昻影诸生之立懦要令多士岂曰友之云乎毋使众言此非子之座也如某者碌碌不足数负负无可言幸当天下有道之时欲慕古人际可之仕而声牙万状落魄半生一官仅袭于世科三仕未更于选秩慨尘途之蚤涉已分盐车念旧学之浸荒几成酱瓿比玷四科之荐墨继叨两部之属员不胜智短之訾深惬官闲之地嗟再嵗事功之蔑有乃一时忧患之相仍已甘襆被之行无复弹冠之志荷大钧播物谓书生习气之尚存而造物救人知薄命嵚之可悯陞之学省寘彼周行理朝廷清选之班释筦库抗尘之职帅以正孰敢不正当体厥官自小成以及大成必由乎学兹葢伏遇某官应期王佐惊代人豪身蹈孔孟而得其传道过况雄而守以正事业见乎廊庙合臯谟而谓之嘉勲庸着于鼎彝葢汉庭无出其右毎推善以举类必事君而以人昔焉起部之趋承已勤荐祢今也成均之联属更荷铸顔某敢不益尊所闻务正诸已思羣居之可乐当学涉之是求重戴凭之席五十余非敢望也纪何蕃之行逾数事庶几见之过此以还未知所措
　　谢从官举充郡守启
　　刺史承流宣化特举二人君子扬善荐贤猥烦一字惟书生不识时务矧良吏能至中兴乃及孤人为之三叹窃谓秦设守郡汉置典州有治理效则以侯爵迁得太守贤可为斯民贺近世名实之相蔽有司资格之不渝如执劵之取偿于得人而何有才否奚较政事可知宜旷然大变破拘挛而一新必举尔所知在选择而取子欲当明诏可非其人某者颜汗可羞骨凡不化惯平生之弛拘薄宦于斗升固虽有意于功名竟亦何能于尺寸蠧长安之粟人已笑其守株滥齐国之竽事葢宜于掉臂一时奋迅肯羡辈流两嵗编摩自安孤冷匹夫不可以夺志仕者有时乎为贫岂繄牢落之姓名偶在禁华之记録惟大夫之宜去二今时则然若诸侯之所寳三则吾岂敢不求而得于今有光兹葢伏遇某官为时名臣独念人物见善如不及讵容按劒之至前举贤惟其能使处囊之自见天子有诏郡国选才顾在列岂无隽良何俗士猥先论荐特达至矣古今无之某迹则甚寒志当益壮下不负所学固非利禄之使然士相期以心要使嵗寒之可托
　　代人贺范同知启
　　恭审显膺帝命擢贰枢庭丝纶之出信万方爰贵本兵之任帷幄之筹胜千里聿观继武之功朝有正人国以大治共相庆慰窃以北枢垂象接泰阶两两之光右府聨华峻维石岩岩之望将有折冲之效孰先命世之臣范蠡致越国之强果能刷耻汲黯寝淮南之计岂谓发蒙方清朝载缵于武功而上圣内修于政事咸欣密命来畀时英立邦家太平之基有文武兼施之盛恭惟某官明堂一柱太庙六瑚节义得君子之闲仁信本大人之徳日光玉洁烂然金薤之文章凤跱龙蹲伟矣氷壶之人物蚤推大册俯陟巍科声华既熟于主知位望径跻于禁密辍自甘泉之槖擢分益郡之符人兴来暮之谣士快争先之覩我有良翰惟申伯而独尊贤于长城本李勣之善用果闻报政亟被赐环未容祠馆之闲爰趣昕朝之奏宸衷以怿帝渥惟新列西省之近班冠春官之清选虽二年留蜀蹔希三接之恩而一日还朝当拜九迁之命进防宥地入赞庙谟明良既乐于赓歌夙夜不忘于基命伏念某单防末裔冷落孤踪一官司理属之卑三釜及亲闱之养勉修志虑知皆扩而充之仰托陶镕可以无大过矣兹聴明纶之布实増小已之私披云雾而覩青天已惊心目震风雷而知厦屋正赖帲幪过此以还未知所措
　　代王江隂改知饶州谢时相启
　　分符偏垒方虞小器之易盈易地名邦敢意殊恩之洊至揆庸虚而曷称冒宠渥以知归窃惟师帅之良实司民社之寄处外官而甚重简上意以特深西汉循良本宣帝屡迁之典有唐选任葢文皇临遣之恩故耕桑弦诵足以致士民之功而赋调租庸可以裕国家之计虽大小之不一愿休养之惟均自非超诣之才曷副柬求之意如某者崖枯可弃瓮敝莫容荏苒一官虽切简书之畏驱驰三纪曽何毫髪之勤有此谫才岂复荣望昨偶叨于锡命俾获玷于承流甫及时方愧一麾之假旋膺芝检益全五马之称初无以小易大之心遽有取重去轻之得徒有禠鞶之惧敢欣出谷之迁自视固已歉然始望必不如此凡尔桑榆之景尽归陶冶之私矧是鄱阳介于江左薰陶至化率皆君子之归黾勉农时不堕小民之业济济类菁莪之育穰穰有货食之余乃以缪庸获兹安便兹葢伏遇某官徳熙帝载道格天心立太平之基在辟阖弛张之顷建惟和之政得弥缝辅相之机载登宰府之班每务大臣之义致兹孱琐亦预选抡某敢不运甓修劳着鞭期进震风雷而知惧正有赖于陶镕计日月以为功尚庶几于官政
　　代知县作启
　　谫薄奚堪幸聨班于京秩宠荣洊至俾宣化于男邦虽出谷之既迁顾循涯之曷称抚躬増愧感徳知归窃以治众帅民事葢详于百里量材定位职尤谨于一时或励以诏防而敢怠于承休或易以谏言而益兼于善后非才防济厥用匪轻如宓贱不羣乃大鸣弦之政傥尹何未学当虞制锦之伤仰惟清朝具存成宪假徽章而示宠昭厚赏以劝功凡兹授受之间率自选抡而至岂容蒙陋获玷使令如某者帚敝可捐崖枯已瘠技平平而孰取志落落以难成适三仕三已之初敢萌喜愠当再战再屈之后独笑间闗莅官逾必世之年厯任有过旬之考弹冠入仕空嗟髀肉之生结栁送穷更嗟食羮之覆迍邅万状夷险百为固知退尺进寸之难尤昧斲方为圆之巧叹浮沈于宦海徒进退于铨曹矧此上元密承大府狱讼闗决之来而首司其责簿书期防之至而独处其繁式裨天堑之防兼赞军屯之给何期五技使长一同尽归特达之知蔑有游谈之助望不及此得之歉然兹葢伏遇某官勲列鼎彝祥参奎璧仁义礼智生于色而根于心道徳忠诚盛于内而贲于外灿经邦之事业大济世之规模躬持万物之衡大布一陶之冶除吏八百不专崔氏之亲荐士三千尽用裴公之疏路庆公忠之辟人无竞躁之求至此庸愚亦叨甄録某敢不力勉未至求为可知治悉本于七条政当期于三异戴星而问王事愿致其勤束带而见督邮其谁敢后过此以往未知所裁
　　代人为女回定启
　　通经拜命恩葢侈于卫姬合姓为婚已独惭于齐偶猥蒙才子许畀嘉音伏承某人神气以灵蚤决科于拾芥而某人徳容有愧未闲礼于采苹不图过聴之勤误辱好逑之选枌榆幸接声气益同孟子陈戒女之言敢忘顺正韩子责成人之礼尚觌典型庸致币将莫遑琼报
　　代人言定启
　　同官为寮夙厚雷陈之好合姓继世更交刘范之欢诹吉蓍介言媒妁某人偶闻诗礼自期非小人儒伏承某人蚤习组紃可谓彼君子女不图过听之误俯从好匹之求幸偶齐姜莫如韩乐能修法度式观苹藻之可承宜尔室家行庆子孙之逢吉敬将末币具载别牋

　　东塘集卷十七
　　钦定四库全书
　　东塘集卷十八
　　记
　　绍兴府进士题名记
　　晋史谓会稽有佳山水名士多居之王羲之晚渡浙江遂有终焉之志顾恺之谓千岩万壑竞秀争流而一时人物如孙绰李充贺循许询辈皆以文艺冠世某幼读史长而从仕谓今会稽实拱行阙仕而有职于东盖无难者亦庶几见所谓以山水名天下与人物风流之盛者乎而宦海萍游迄三十年而志弗遂淳熈十六年春辱乘传典仓事于是登秦望探禹穴识其委蛇盘礴之观而得其温厚粹美之气盖其钟灵孕秀云行川流胚胎醖酿发而爲英杰宜有独盛于斯世者宋朝崇儒右文眂古爲重而东南儒风宏懋盛美会稽爲最焉杜祁公以道徳文章功业行实克相昭陵徳在生民勲在史册足以仪万世而垂后学如顾公临典制北门陈公杨庭执法中司傅公墨卿正位常伯石公景畧皆以文学冠春官夏公噩齐公棠皆以贤良应大科傅公菘卿以文艺魁舎选儒学之秀颉颃上下此非骞翔奋厉之所蕴而雄深秀丽之所钟耶建炎初六飞渡江尝驻跸于越而越今爲陪都盖古三辅也山川之所形见风化之所渐被其儒风士业流闻彰布益以昌大要非余郡可及王公佐詹公骙相望二十余年之间皆以大策冠多士石公辙以奏恩被魁选莫公叔光以宏博中两科而三歳大比赐第于太常者亡虑十余人其连取词科伯仲联第者又间见层出人物之茂实爲衣冠盛世其亦有以权舆于此哉郡之前进士石朝英陆洋张泽阖辞以告某曰越之山川则有郡之圗志在越之名卿大夫则有国之信史在若无俟于登载者然乡之宗老则惧晚学之未闻也人寖逺而寖亡事愈久而愈坠其不没前人之事者几希朝英等将以郡之进士列名于石且请于府帅阁学尚书王公愿饬工镵石寘诸郡庠之讲堂于以示劝激之意然非文不传也敢以请某幸以将指来越而楚实有材又所身见而目识者其何可辞则与之言曰夫读古人之书肄当世之业岂直以取科级钓爵位以夸荣侈盛于乡曲哉其致君泽民行道及物实自读书肄业始汉世设科射防劝以官禄史氏讥之韦氏教子一经志于青紫后世贬焉士之学固有逺者大者今天子龙飞御天适当兴贤之歳越之士方将企前慕昔以接踵贤躅而振袂流风者其盍思所以逺者大者乎虽然越有君子六千人昔人谓其有志行犹齐之士呉之贤良也呜呼千载之后其必有仍盛美于前人者某犹拭目以观之题名起于庆厯二年前乎此者攷诸登科记则乡里多不载故不録而杜祁公则大中祥符元年甲科四名进士盖可攷云
　　泾县尉防壁记
　　州县之职其甚卑而劳者曰尉尉非能卑人人卑之而不爲也尉之与民相亲也相安也相亲而民听之相安而民恱之不亲则悖不安则慼矣尉而非其人可乎今而曰卑之而吾弗爲呜呼尉之真可卑也杨君堪奉刺史命假尉于泾邑其胷中渟涵者厚而粹乃肯托诸尉职而爲相亲安于民之事以小施所学焉亦贤已哉伐石以纪前人记壁以告来者是重尉也非重文也
　　池州弄水亭记
　　淳熈七年四月十日池州弄水亭成郡太守袁某赋诗载酒辑賔佐以落之存古也大江之东池泽上流山川之融峙险阻之捍扼视古形势国也而层岩絶壁变态万状风月之所盘礴溪浦之所漩澓者昔亦闻于四方矣唐二百年郡刺史多时名公至于骚人雅士游观登览觞咏缱绻皆油然意足欲将终身焉所遇足以发其趣也李太白傲睨一世其襟度飘放未易即之而惓惓者何哉秋浦之诗白笴陂之诗爱赏悲歌之念后世诵之意池非人间世也后有即秋浦胜地而亭者取太白秋浦诗饮弄水中月之句而以弄水名焉会昌中刺史杜牧之爲诗二章其言草木组丽风露光洁山溪幽足四时异趣亭不胜其景也然歳月既久而陵谷之遂变古今异时而名实之事舛矣何独斯亭哉唐至今三百年亭之实未可复而亭之名其庶几存乎先是绍兴八年郡将复旧观而故址在今青溪桥之西南岸壤倾落莽爲污池而又佛庐其旁触目芜圯弗容以故事攷独存莲浦亦雕谢岑寂盖牧之所谓飐滟翠绡舞者今睹其细尔仅能因仍简陋即南城之外沿西墙甫十步临清溪以亭之而基制窊甚屡压于水淳熈四年郡复改创累石壝土无复懐水虑居亡何悉从煨烬又三年某来爲郡诵太白牧之之诗想其髙风雅尚屡意此邦慨二贤之不可见也傥循其名以存大畧不亦可乎遂因其址而规焉亭倾墙面北乡与溪山殊不相偶又束以狭壤施置失宜乃拓基架屋而南之中爲大亭三间其髙二寻轩宇导从暎照后先连甃如砥弗限髙下庖传有所髹饰惟备由亭之东爲桥十有一柱折而北焉至南城门而止齐山屏其前九华翼其左清溪頫流不疾不徐荡漾潺湲迫岸而弗敢进风日凝美波光层接殆须眉可烛也西有飞桥其长三十丈因而葺之垂虹倒影又将季孟于松江矣经始于三月五日一钱不取于民而杇梓之工悉计直以授才四十日而后休邦人亦诧伟特之观其骤见于此也虽然是足以存古矣夫因亭以立名循名而探理吾不知水之有似于人者乎澄之而不清挠之而不浊吾知人之隘而污者将汗顔于此水也源深而流长波静而光彻吾知人之浅而躁者将汗顔于此水也水何心于人而人不能以遯于水人何预于水而水足以愧乎人太守之登斯亭弄斯水也其必有以鉴此水者乎不然水哉何取于水也故并书之因以爲戒云
　　惠补之樗室记
　　惠子补之作环堵之室而名以樗恵子有爱乎樗而自况者也或曰万物以有用贵而无用者莫如樗万物以成材称而不材者莫如樗是何惠子之爱乎樗也惠子读书三十年成寐蘧觉油然惟文史之适而山深林宻居弗于朝市褒衣博带窃有志于先生长者之习益又絜其余力以自放于诗歌嘲感之际章聨句辑意澹辞雅尝见于乡里朋友者时足以自写风味仰而事其上亲且六十而其下亦有妻子之累惠子之才于时殆非无所可用者也彼又安能自乐于无用而欲税驾于拥肿之樗哉余曰物不可使有穷也而物之穷者以有用无爲名尸用于名则穷无爲谋府用于谋则穷无爲事任用于事则穷无爲知主用于知则穷不然顾岂柤棃橘柚而后穷于剥辱折泄之用哉君子之道务养其大者而他所不暇问箪食瓢饮若落落与人异而三年使有勇者殆表表不少逊夫使回也而有用且得有此大也耶惠子以性爲根以道爲余文之以爲枝叶成之以爲华实曲而扶之直偃而使之立风雨之而不折寒暑焉而不伤无用而用莫我穷不材而材莫我累君子之养其大惠子之爱乎樗余固知之矣余方宦游怵怵糊其口于四方间闗百罹殆自可叹以我眂子所得孰多哉子盍爲我思焉犹及其拱把而封之殖之至于子之樗而后可也
　　池州清净寮记
　　天下本无事智者过之而察愚者不及而惑不察不惑而天下之事定矣余吏州县十五年盖尝投诸胶扰之地静而观其变焉已乃繁者可一而棼者可擢何哉于其理弗于其事也今州县无壮民有黠吏无拙政有能称无瘠肥人之心有以隣爲壑之意天下之事始纷纷于此矣而岂独一州县哉余来爲池州池民富不能以彊地不足以广而贫者啬耕者瘠殆衣食怵怵弗皇暇其眂官府亦瑟缩无敢肆而见谓嚚讼者犹能以理格是不可以无事治耶夫投尺寸纸侧立墀下太守操笔疾书民得其说即去郡责期以竟守既自责又以责爲令者是非白而民退听矣顾一落吏手即其说支而难穷余不敢爲也而比歳郡国病弗给者殆什七池如小民家虽居处服食若不足以振耀而父兄子弟犹能相期于一饱若太守者亦安用求余也嗟乎果不可以无事治耶余既知池之民而民亦知余之心上作而下应此定而彼佚天下本无事也昔者曹参治齐盖公爲言治道贵清净所以基无事也一水之澄而须眉可烛万籁既息而天机自见清浄之效如此而何以多事爲哉因书其说而葺郡治之东室名之曰清净寮继此其必有仍盛于相国者顾余何足以知之
　　陈氏舍田道场山记
　　湖州道场山聚众万指异时迫弗赡其徒乞食以居权赢较乏歳愁以惧而学之勤弛盖未遑诘也众病之年来住山多名禅熟縁法饱心计有以挟佛力而撼檀施者于是膏腴之田愿陪佛供金钱之入愿置沃壤衍裕饶足日有余力其禅足以学矣淳熈丙午有保义郎新监行在丰储西仓陈泌者施钱逾百万市田百畆于路村而告方丈随侃曰歳九月十日其爲我设防阳供斋无碍僧以荐先室赵氏救防幽途使大无畏随侃欢喜懴礼对佛作证而嘱湖之寓客袁某爲之记曰佛流中华歳千二百教孚东南盛于二浙湖在呉右丛林蔽岗维今道塲开山自唐精蓝千楹毳纳万指朝餐夕粥斗储勺累歳弗遑赡缁流兴嗟云何一饱立兹僧伽尔时祖师循方乞食岂无众生舍贪施得住山随侃说无上縁堂殿有供郊坰有田谁曰防哉实善知识诸方影附檀施云集仓人陈氏发菩提心市田百畆捐百万金一念熏修无漏善故荐我室灵出纒离苦我闻圆觉譬如苗増言念此田助其幽防又闻楞严蒸石成饭言念此田成彼善愿稽首大众十鉢一盂趺坐饱食当讃幽涂稽首佛慈已灭生灭鉴兹福田愿破迷惑维山苍苍维田穰穰我爲斯文式慰尔亡
　　序
　　择善易解序
　　易之爲书与天地准更三圣而后备学之者可以无过焉闳衍微深蕴奥难见非博学君子明隂阳变化之用者焉能探其妙防哉昔王通讲道河汾推明六经之防自谓吾之賛易述而不论呜呼通尚然也弗如者其曰能乎然考古验今释其言而解其义者亦云富矣京房丁寛梁丘费直之辈皆博通易道杰然颖出于西都不幸其文逸亡其后王弼孔颖达又相继而显焉列于今而不泯暨于我宋以右文兴治教化茂行二百五六十年之内英才俊士名世巨儒日以彚征多本经谊若王程龚耿数公又皆精通于易而得于奥防也吁繇古逮今明易者不爲不众矣然予于此亦不得无言焉且易之所以爲易者不外卦辞爻辞彖辞象辞文言系辞兼而爲易皆圣人所作也虽其防趣意义微奥难明亦不过一说而已曷尝有二哉奈何古今学者类皆索奇求异各持一说欲无同于人以骋一已之学殊异立言纷然不合于理者有之悖于理者有之遂致圣人一经之意杂然不可考后之学者自是无所据矣且讼复即命渝安贞吉此讼卦九四爻言也辅嗣孔氏释之曰讼既不胜若能反从本理渝变往前争讼之命即得安居贞吉此一说也若东坡则释之曰九四所当得者初六而已近于三而强求之故亦不克讼然而有初之应即而就其命之所当得者自改而安其政则不失其有此二说不同也至于伊川则释之曰四以刚阳而居健体无与爲敌则讼无由而兴故不克讼夫以刚健而不中所以好讼若义不克讼反就正理变而安贞则吉此三说不同也至若耿氏则释之曰九四不克讼以刚讼柔其义不克而复即九五听者之命变而安则吉此四说不同也夫一爻之间不逾数句而其意亦不过一而已诸儒释之各立异见若圆冠方履之不侔圣人作之之意果安在哉由此观之则余解之相异可不言而喻矣予尝求诸儒训释之文以寻奥义见其彼此角立议论纠纷不归于一汨于胷中因释其当于理明于道优于诸解者萃聚其说爲一帙庶可论归于一而予亦得以一其心也否则将信彼欤将信此欤异时之不一其害岂小哉虽然予学不逮人则焉能见众说是与否也然尝受教亲庭矣故于此不自卑逊而掇取其当者以集之想后之君子得是书以观之则知予集之之际不妄乱也若夫春秋一经圣人褒善贬恶之书也左氏自爲传而公羊谷梁又各爲传后世学者方之六经并行也唐卢仝以学髙世刻意春秋乃束三传独抱遗经岂非厌传注之说穿凿不根有激而云哉夫卢仝尽弃三传独以经爲宗予求以明经而不敢尽废其解予之学诚下于仝一等矣然汉刘歆谓学者信口说而背传说是末师而非往古盖自秦火以来残编断简幸有存者传说之功也或者必欲尽废之而独探微言则朽折之余盖亦难矣况支离异同之患有甚于朽折乎则是书也其罪我乎其知我乎必有论定者矣不然儒者以六经爲法乃累世不能通其学穷年不能究其理则太史公即有甚忧者孔子尝曰多闻择其善者而从之多见而识之知之次也予于是书目曰择善易解云
　　成都文类序
　　天地之秘藏发而爲名山大川山川之秀灵验而爲文章华藻二者相爲颉颃而光明者也两京三都之赋摹冩天地绘绣山川绚道德掞天庭润金石谐韶濩与乾坤造化周流盛大于宇宙之间千百万世下而知有两京三都者以此文也然则天地山川而可无此文哉而可以不传此文哉益古大都会也有江山之雄有文物之盛奇观絶景僊游神迹一草一木一丘一壑名公才士骚人墨客窥奇吐芳声流文畅散落人间何可一二数也凡此者予来三年亦既畧覩矣或曰两京三都以赋而传使无传焉斯文泯矣然则由汉以来其文以益而作者今独无传可乎有益都斯有此文此文传益都亦传矣爰属僚士摭方防裒诸碑识流传之所脍炙友士之所见闻大篇雄章英词绮语折法度极耀其以益而闻者悉登载而彚辑焉断自汉以下迄于淳熈其文篇凡一千有奇类爲十一目厘爲五十卷益之文滋备矣嗟乎后世之士岂无浮沅湘由巴蜀畧卭筰如司马子长者乎岂无上瞿唐过防梓赋雪锦如杜少陵者乎又岂无自西蜀歴荆楚栖迟山水间如田游岩者乎傥得如二三公者而访斯益擥斯文焉则知清宁阖辟至大至广之内而有所谓蜀蜀六十州亘五千里之内而有所谓益益都无量江汉炳灵之内而有所谓文者其不在此书乎是书也而有传焉庶几乎无负于益庆元五年二月望日
　　成都志序
　　成都蜀大都会也山林川泽丘陵坟衍原隰之名物如周大司徒职方氏所掌宜有方志以谂后来异时郡侯亦各登载唐白敏中始爲成都记五巻本朝赵清献公爲成都古今记三十巻相望今数百年陵谷之变已不同而物与时偕湮废増益又未已也后有续记者而会萃后先各立程度互见重出所闻异同殆凡数书矣擥者不复一见而尽或者病焉某来守逾年暇日賔客有曰今天下郡国悉有志顾以蜀大都会而独弗备诚缺文哉乃命幕僚摭拾编次胚胎乎白赵之记而枝叶于续记之书剔繁攷实订其不合而附益其所未备胪分彚辑稽仿古志凡山川地域生齿贡赋古今人物上下千百载间其因革废兴皆聚此书矣虽然窃于此有感焉是邦也昔也风土之阜繁民生之富庶考之志可见已今闾阎无巨室田野无饶民商者多乏絶耕者半转徙公不能以裕私下不足以供上然销膏以火而不自知也可乎哉圣明在上顾忧西南日议所以寛民输蠲估赋培植其元气而鍼砭其膏肓是志也又将以寛大之诏什一之制而大书特书焉则有俟乎后之作者庆元己未孟秋望日
　　白云先生集序
　　某顷守临安老兵宿吏犹能记其父祖时事则指凡官府曰此绍兴初季待制所建置者某旋贰地官因阅故牍则又见减免下户役钱之法则曰此季待制建议也某晚学而企瞻前修顾何幸乃获踵英躅于六十载之后今又再拜三复先生之文是将以仕学使学者咸有取则焉造物之惠某者亦悉矣故尝论士大夫之学非欲以夸辞藻钓名誉干禄爵取富贵以自华其身必取于有用也汲黯用于直萧望之用于傅魏征用于諌刘蕡用于对此真士大夫之学也先生受髙庙深知既从甘泉方论諌十数上朝奏暮黜畧不少贬焉而防以寿一时之脉此学也非文也某抚巻太息爲之竦然
　　成都府太守图像册序
　　士大夫非一时毁誉爲可信而数十百年以至于愈久愈逺其毁誉乃可信也苏文忠公见王元之绘像想其流风余烈愿执鞭而不可得此岂一时之誉哉昔也敬其人今覩其像而益知所敬者以愈久愈逺而愈信也余来成都暇日过清隂馆见府尹绘像盖自汉以来至于今所谓执鞭欣慕者何可一二数呜呼是真有可信者矣余虑屋壁将压何以传逺乃更绘以缯而册藏之于司府帑者虽然予将解组而去图冩正未能就而一时毁誉亦不能免誉生于爱毁生于怨誉固益美而毁亦余药石也余乌得而尽知之哉他人乌得而遽信之哉数十百年又当有真毁者出焉因记册首庸以自警且告来者
　　送赵运使赴召序
　　某闻自昔人有赠言之说而后世君子于论交之间凡道义之契苟有行焉皆得以言赠盖其情亲气合不得已于此而寓其缱绻不忘之意是道也礼不足而情有余施之等辈则爲劝行之先生长者则爲薄是故不可以不审某曰不然文所以宣意而意所以达理耳使文道其意意适其理而无失乎赠言之意则又何礼之拘今都运宝文检正郎中被天子诏将归京师与四海赤子兴大福利夫岂徒然耶于先生之行也诵古今道盛徳盖不知几何人而某也介乎其间独不欲以亡益之辞而塞赠言之责其果何说哉人之言曰先生文章言论贯穿今昔咀华涉源尽得前人道学之要盖异乎析章句而工文字是知乎先生之学也于赠焉其何知又曰先生义根于心道形于色行不爲随志不务合盖在昔道义之士不爲他奇以求异者是知乎先生之行也于赠也亦何知则又曰先生持使者节幸江城朞年矣长善救失靡所不至而收録成就必自其孤逺者先之至于势迫而权取者举瑟缩不与是知乎先生之公也于赠焉亦何知夫是三者于赠之意不足而切切然以称咏爲美先生何乐乎此哉然则某将何以告盖又闻之古之圣人立天下之事在乎审而审之道以谋始爲最始之弗审后将难收越之人有将之楚者必深推其故而后发以谓楚之果有利于我也吾然后行不然适乎楚而事乃戾焉吾故甘于还越也果能安于楚之害而拱受乎是故越之人必求其百全之利而后动谋之详计之熟则可一去而不复阻推而至于朝廷之上而有类乎是者则亦乌可遽爲之说哉孟子曰量敌而后进虑胜而后会孟施舍犹持此以固其勇不此之虑而决于未必然之防而谓之能行也可乎先生将不辰浃侍清闲之燕厯天下事而敢言之先生必无惮此也赠言之劝以忠而不谀某也门下士不敢不告
　　送元直归毗陵序
　　甲申年余过常之湖洑居而张子正适在焉子正于余契家而又同所寓意可朝夕见也然月率一见竟数语即去愿征逐诩不可得余怪而讯诸邻其邻曰是公却扫闭门课诸子诵书暮则父子共灯火夜漏过分矻矻不肯罢他事弗遑恤也而又奚顾賔客哉余愧且太息知其子必已奋迅杰立是足为子弟瑞者后数月见子正令子元直与其季踉蹡出揖眉宇炯炯然犹丱角有小儿态至问读书事二子皆交口诵念如闻老师宿儒语者余益知古人摘颔髭事要必在二子居亡何子正浮家旁郡余亦急急西上盖今八年矣癸已秋遂见元直于博士梁君家且曰仆以易一经求正于大学博士日课大义一小义二题意三四又道易中旨意皆厯厯中程度似不专作举子计者又出所自爲义一帙笔力纵肆左右驰骋不类后生语余跫然益奇之知其真有志者也自是稍有暇必过元直元直亦遇晚休过飜书相上下语移时往往不及俗事如是亦两阅月元直今将去是而归毗陵因袖所知乡先生序文一巻来曰愿君亦有识也余曰善学者以其所志也学而遡其所未学则志意广而大有功如川之方至也混混乎昼夜之不舍也源源乎中国之经营也不然吾见其盈科也而防之吾见其激颡也而注之则泄泄乎日放而不留也沴沴乎日流而将穷也夫惟志愈厉而日进业愈进而日精功愈崇而日新不见其停不闻其盈呜呼元直其有乐乎此也耶其无乐乎此也耶
　　东塘集卷十八
　　钦定四库全书
　　东圹集巻十九　　　　　宋　袁说友　撰题
　　题梁昭明太子文选
　　某到郡之初仓使尤公方议锓文选板以实故事念费差广而力未给某言曰是固此邦阙文也愿畧他费以佐其用可乎乃相与规度费岀阅一歳有半而后成则所以敬事于神者厚矣江东歳比旱某日与池人祷之神焉盖有祷辄应歳既弗登独池之歉犹什四也顾神贶昭答如此亦有以哉文选以李善本爲胜尤公博极羣书今亲爲雠校有补学者是所谓成民而致力于神者欤
　　题文选双字
　　此系本朝苏公易简所编也池阳既锓文选板矣而双字者又文选之英华与法当并栞同置郡学昔韩退之谓大翫于词而与世采掇吾于是书见之学者乘流涉源溉根食实则思过半矣
　　题计次阳教授家传韵畧
　　灌园先生以此书付次阳其知子亦异矣今人率有爱子之癖至其子已壮且老而溺爱惛惛了不知其贤与否也次阳甫四歳灌园已知此书之必传后四十年而仆乃亲见之蜀文物之邦也钟灵孕秀于父子间固多矣九龄而与文今视次阳犹当有其年不可及之叹
　　题东野集赠任贯道
　　袁起岩将眂旱之檄于句容弥月而获见邑大夫之壻任贯道粹厚练达所语事皆应程度而又愿多见古人诗溧阳近刋东野集敬受一帙以昌其趣予来日西矣他日相逢更当爲我辈中贤故人也
　　题所刋金刚经后
　　某窃惟诸佛菩萨以慈悲方便教放大光明破暗烛幽除烦恼故众生有归向心得福多有何况闻此经典书冩受持是爲第一最上之法爲母亲某氏目疾纒恼歴歳甚多乃至药饵所不能及惟念佛慈广大觉是众生永清根尘消涤病恼稽首金刚般若波罗蜜经功德庄严是名真法肉眼天眼慧眼法眼佛眼如是天眼于恒河中照清浄相某同母亲某氏发此信心书冩刋诵无上甚深经典特用布施愿佛以兹胜果起救拔众生之念于燃灯佛前发大慈心爲母亲某氏去暗释翳破除目瘴悉得消灭如醉得醒如梦自觉又如日月光明照见种种色不惊不怖还一切相皆得成就无边智慧功徳云
　　跋
　　跋御赐江渎庙碑
　　庆元五年五月四川制置使臣袁某成都运判臣蒲叔献各奏言大畧谓蜀成都江渎祠隋制也江四渎首而祠实主四蜀故渎祠爲甚重他无与今者水旱疾疫官吏父老禳祀飨祭如谒父母十祷十应编万室恃以亡恐歳月滋久矣乃歳在戊午己未曰雨曰旸一有过差公与私犇走祠下炷芗稽首如不及盖有庙阈未逾而神具格矣凡以雨祷者七以晴祷者三以雪祷者一朝扣夕答功利及物宏大以衍于是讙然曰蜀在西南民甚伙土甚狭丰年犹弗赡旱干水溢小弗捄则饥饿于土地狼顾且无防今渎神天地其施而赤子其民求者得祈者遂戊午中熟己未上熟仰父俯子是佚是帖盍思有以报神者乎臣某臣叔献谨按律令列其状以闻丐赐旌异以慰满众愿者九月十七日有诏其赐御芗珍奁命帅臣袁某谒欵以谢臣某敬涓吉旦奉上防具牲币板祝庸告于神退而乃言曰神与人相依而行也神不人不灵人不神不宁神之惠人曰信人之事神曰诚夫应答如响此信也至諴感神此诚也信以响诚诚以格信故曰神人以和唐虞盛治不在兹乎恭惟本朝严奉渎祠垂三百禩艺祖皇帝宏建庙宫列圣相承遵行祀典妥灵敛福敷锡坤舆皇帝陛下体祖宗之诚心来明神之信助歳颁祝册亲洒御题饬谕守臣寅蒇缛祀神答王休孚以一信帝格神贶接以一诚蜀之民其衣食于吾君吾神者本之诚信焉将与天地日月常存而不已也臣某不佞身逢徳馨之赐敢诵颠末刋载乐石置诸朝廷内以侈圣主纯一之诚外以敭神明孚佑之信逺以慰四蜀万人之请小臣诚不胜惓惓
　　跋临安府狱空奬谕诏碑
　　维绍熈三年十一月乙未臣所治府圄空按故事腾章以闻丁酉有诏赐臣某臣局蹐忭舞惧不足只承休命窃惟圣有谟训明征定保其垂则逺矣乾道辛夘陛下以储君领尹事阅七月狱以空告亲序玺书着在乐石大哉王言以崇教励俗爲端以徳善爱利爲具而方畧钩距武健果敢如赵张三王者駮乎无足议爲也仰惟明谟大训昭示罔极臣知所先后矣惟臣无状蒙上推择使得奏薄技于辇毂下伏自念负此隆寄怵惕以思罔敢一有逸豫进而亲聆丁宁之防退而躬诵琬琰之章谟训昭然所以惠诏后之守臣诚不止臣一人而已继自今首善之地使民知向方凛凛乎兴道迁义无复抵冒狱犴而桁杨徽纆栖置弗用实陛下昔之谟训基焉臣恭拜褒纶震悸无措不胜小臣惓惓归美之思用敢伐石刋载垂亿万斯年谨昧死识歳月附见于下方云
　　跋御赐书汉文翁龚遂故事
　　臣某言臣诚不佞属者待罪民曹蒙陛下过听因其自请俾及外庸乃庆元二年九月戊子诏以华文阁学士四川安抚制置使兼知成都府命臣某臣控辞弗获十一月丙子即引道甫出修门有防赐臣御书汉臣故事二爲宝轴一臣兢惧只悐东望再拜以敬受非常大赐伏自惟念臣以占毕一介遭逢圣时遂叨器使歳在壬子圣安寿仁太上皇帝亲擢典尹京邑皇帝陛下潜龙朱邸臣得以近比数拜清光匪惟进之而弹压防劳每垂天奬臣已不啻千载一遇矣继叨从列身逢陛下揖逊御极继天作子臣与昆虫草木均被临照时朝家事实繁费且重臣以谫薄缪尸计籍取予亡术捄过日不暇其何敢冀幸宠荣陛下既弗加诛正贰卿摄常伯金华玉牒咸得庀职焉天地施生万物无报然臣分量有限牵位实惭乃涓吉懐章吁天再请洊膺明诏未拜俞音越两月坤维谋帅首以属臣顾以一缕系千钧诚自量不足以胜隆委微臣惟恐陨越于下至于嬀阁新班兼金宝带颁珍禁籞湛恩厐洪前所未见逮臣首涂之始宸翰特书汉文翁龚遂二事赐臣爲万里闑外宠又将昭伟而风厉之仰惟云章在天震耀蝼螘昭回下饰端自臣始窃惟在昔守帅必有教化有政事故能导上徳意惠安民人文翁治蜀首以教化美人心龚遂治渤海一以政事靖时变迹异功齐后世嘉仰今臣愚不学既不能希文翁之化而甚亡具又不能望龚遂之政奎文頫贲大惧亡以称塞仰惟神宗皇帝命李师中守秦州赐御书班超传于道中髙宗皇帝御书赵充国传宰臣乞赐诸州守臣载在青史爲万世盛事臣猥琐龌龊乃得尽防西蜀是不特一郡国之寄而陛下翰墨煇煌风雷皷舞所以昭示臣子者实上契祖宗垂谟显训之意以今视古臣抑有光焉继自今犬马服劳思效寸尺牧民驭众而各安无事茧丝保障而知所决择于以仰寛西顾之忧此臣之愿也非曰臣能之也用敢敬奉宝画勒诸琬琰防置于成都之正防使六十州吏戴云汉之天丽日月之照亿万斯年相与激昻砥砺以对扬明天子休命云
　　再跋
　　后三年自蜀召爲吏部尚书不三月奉祠时庆元六载也明年起帅越是年冬复入爲吏部尚书陛对之日玉音犹记往者帅临安屡进见于朱邸粤自绍熙癸丑歳光宗擢爲从官至是已九载同列中独爲老臣圣上念先朝簪履之旧繁使最多将满歳乃得备位右府凡五月参预国政又七月遂归田里盖嘉泰三年矣方圣上践位再歳间得与诸君子偕在禁橐可谓遭时甚矣越明年连上章请外由是在蜀四载在越一载中更奉祠其两长铨部总十有一月东西二府亦通及一载此十年中虽在朝之日少而自知侥逾且疲懦不能应时用也既归矣圣上不忍终弃一命以润再命以潭三命以洪尚勤简记俾殚干方然度时量力勉强实难竟无从更宣力四方以毕其所未尽先是表疏祈解政机尝曰视其凡庸则不能辅圣明以成必至之效观其疾疢则不能持悠久以图将来之功此其辞可以逆意矣今获安家食荷戴君恩虽宸翰已勒石植于成都府廨惧即没于地敬用重刻以永荣耀于家辄并叙晚歳出处大槩云嘉泰四年冬十月晦日臣说友顿首谨书
　　跋邓文简公諌伐燕云奏
　　读文简公谏伐燕云之奏慨念国运之兴衰版舆之离合盖流涕痛哭而有不忍言者呜呼悲夫自古忠臣谏士其忧深虑逺言弗见听而乃得名于事定之日此忠臣諌士之幸非国之福也使汉髙听娄敬之言唐太宗纳魏征之諌则平城七日之围不能成功之悔岂复爲汉唐羞也敬有封侯之赏而征有仆碑之事此岂二公所愿耶文简公之疏奏墨未干而中原之祸已溃裂四出今七十余年未闻强人意者此文简公之甚不幸然公岂欲吾子孙懐忠追逺于数十载之后以伤今思古哉则又文简公之尤不幸者也呜呼悲夫
　　跋张季长同年所藏司马温公通鉴汉元年藁
　　予尝与师友论通鉴汉髙祖元年十月下不书五星聚东井之文此正温公明汉史傅会之失也魏髙允谓金水二星常附日而行冬十月旦日在尾箕昏没于申南而东井方出于寅北何因背日而行崔浩因之以验其言则五星乃前三月聚东井非十月也是时髙祖未入闗不足爲兴王之符史臣傅会明矣唐武徳初二星聚于奎亦以爲唐兴之应然是时唐已革隋其应后时矣天寳大厯间或五星聚于尾箕或再出于东方皆青齐之分然是时乃有安史朱泚懐恩之变谓星爲唐而聚耶非也史臣侈瑞以同傅会前后一律也故曰尽信书不如无书去歳侍讲金华当时讲官诵通鉴至汉髙祖元年事予亦尝推明此说兹来成都同年张季长示以温公所修通鉴藁则髙祖元年藁也旧史五星聚东井盖爲异事而温公独削之弗録是盖春秋笔也岂后史臣所能万一哉人之观通鉴者当自识之
　　跋王顺伯郎中定武本兰亭修禊序
　　余幼侍先君见薛氏子爲先君道定武修禊序刻颇详薛之伯祖师政尝帅定谓初得刻于定之杀狐林后置郡廨嵗月久矣薛至定士夫乞墨本者狎至薛恶摹打有声自刋别本留谯楼下多持此以授覔者盖先后已二刻居亡何薛之子绍彭私又摹刻易元杀狐林本以归自是定武所藏殆薛父子所重刋二本耳故非旧物也然好事者稽究源流次第真赝各据所闻以定胜否年来有劖本之说谓薛所得杀狐林本欲以自别乃取湍流带右天五字各劖一二笔私以为记又有取况之説谓定武者于仰字如针眼殊字如蟹爪列字如丁形纷纷之论莫知孰是然余独信薛者盖其家所亲见而身歴之岂今所谓定武本者或出于薛氏父子所重刋者耶抑所挟归者中更多故将又转而之他也今观顺伯所藏余亦未敢遽以薛语劖本取况之说爲证然在等辈实称第一余虽随羣嗜此所蓄益未敢信夫以右军平生得意书一字一笔皆足以心会而神遇要不必苦计较毫厘疑似之间余自此更当访佳本以求正于顺伯云
　　跋汪季路太博定武本兰亭修禊序
　　顷歳有薛氏子爲先君道其族伯绍彭定武兰亭帖三本始末语与前辈所书畧同去春余防王顺伯定武本尝及之矣兰亭帖距今歳月滋久本既弗一好事者说亦纷异然物之真谬虽相去毫厘吾人若具眼力少加订正便可尽见如顺伯与今季路所藏一见知爲至寳物也盖肥瘦别定武先后本亦是要论余留都下九年士夫家所有幸数见之徃徃笔瘦而刻画太明者甚多校之肥本自永和九年而下只此一行其运笔自然气象浑厚已不可及其间如会有咸流畅清可浪犹齐揽数字相去尤不胜天渊他皆如此又肥本字画之傍石纹自然皴动如轻烟笼染拭未去之状俗语谓之粉纹此又不可伪爲前歳见范元卿所藏渠却未深信肥本者人固各有见也尤延之领袖博雅定武古本偶未得刮目尝见沈虞卿之本似不减顺伯季路者余虽随羣嗜此而所储殊未确仅有一二可以备遗然必求有以颉颃于尤沈王汪之门可也
　　防唐人临晋人帖
　　俗子赝作虞伯施题于后反爲此帖之累当剔去之尤伯长父子之言信矣予亦谓并其后八字宜斥去不然岂当使斯人寄俗子篱下耶
　　防欧阳文公帖
　　右欧阳文公帖云平生进退之节准拟措置全在此时呜呼其严哉东坡谓公见几祸福之先脱履尘垢之外学者于此帖亦可以窥见万一也
　　跋苏文忠公帖
　　四帖皆先生早年字其法盖自二王如跋语帖杂之二王而无辨先生尝和鲜于诗云独作五字诗清絶如韦郎今又进其文于屈宋之列前辈成就学士大夫类如此嗟乎今不复见也
　　跋苏文忠公帖
　　字愈小愈难愈小而体法俱备此尤难者也坡字散在人间固多矣未尝见小字精妙如此帖者盖不盈毫忽而八法之体皆具钟王帖中所无也临安三茅观有禇遂良书隂符经真迹字极小而精絶与坡帖甚相似皆一世奇宝也
　　跋清溪帖
　　池阳自唐杜牧之赋弄水亭诗本朝东坡先生赋清溪词而亭与溪之名遂大闻于世其风月变态草木呈露山川秀逺之状二公诗词尽之矣兹不敢复云淳熈己亥某来爲郡乃即故址爲亭岿然伐石作记稍还旧观暇日登亭诵诗对溪歌词恨九原之不可作也元丰间苻蓠使君张公翊尝以青溪之景命良笔图之携至京师东坡首爲赋词又嘱秦少游书牧之弄水亭诗于圗后于是一时名公篇什序跋殆八十余人文与名而并传景以人而俱重翰墨璀璨溢于编帙后世诵之者如生乎其时而身见之诚池阳之盛事也某既得其帖于张使君凡歳月先后悉仍其旧不复差次乃刻寘亭上俾日对溪山欵致风月复忘不韪辄继牧之之韵以道立亭思古意云
　　跋米元章大字多景楼帖
　　淳熈壬寅十二月汪伯时自淮归衢道由锡山泊舟梁溪之下携賔客访陆泉樽酒贰簋泉酌薄暮倚春松临清流爲九曲流杯之制賔主交罚亡能免者俄焉明月在天松影堕地泉落流散循除自鸣主人不劝而客自饮余醉卧乱石勺饮已不可进伯时撼余曰君毋醉吾有醒具矣遂出多景楼帖余读之醒然如对伟丈夫如观万涛奔崩又如项羽破章邯时也轩然大呼索酒三酌有饮必酧客有善饮者爲之辟易夜既半踏月归步山行如昼余独愀然
　　跋米公法帖
　　人之云亡心之忧矣信哉顷见章申公家所刋东坡自海外归毗陵六月帖方以建中靖国改元之意爲当时贺甫旬日而公亡矣使天假之年所谓如有用我者吾其爲东周乎
　　跋米元章帖
　　此帖米爲代人书者今留汪氏嗟夫物之迁徙岂独此哉观此令人百念灰冷
　　跋蔡君谟书栁子厚诗大字
　　君谟大字真迹流落人间者仅见此尔闻公之曽孙文昌公尝见之自谓家藏未有也岂伯时嗜古至到造物固私畀之不容以异姓爲后耶
　　防司马温公帖
　　元祐初元六月范忠宣同知宻院温公以是年九月薨于位今观答忠宣贺朝谢帖盖公已得疾卧家时所书几絶笔也呜呼哀哉公以诚一格天宗主斯道既相累月而徳在生民勲藏盟府扶持凭藉后世赖焉方忠宣公自环庆来朝上问备御西戎之防忠宣请罢兵弃地以靖边垒诸公会议未决忠宣甫入枢府亟申前议边人赖以弗恐所谓今日朝谢中外同庆是亦有见于此矣呜呼公方病日无聊而休戚于国事其惓惓如此余三复斯帖竟日为之流涕
　　防苏子美宝奎颂帖
　　观宝奎颂帖使人襟度飘然如排阊阖而上蓬莱也润色皇猷黼黻王度非斯人其谁呜呼惜哉
　　跋韩忠献魏王帖
　　前辈书尺语简而情有余后世道不情语至一帖累数百言犹恨不足是真可鄙也忠献王与曽宣靖同相赵康靖欧阳文忠皆防预凡议政令王必曰问集贤议典故必曰问东防议文学必曰问西防至于大事则王自决之矣人谓真得宰相体后一帖盖王与赵康靖者语虽不多而缱绻懐旧溢于意表至谓永禆圣治则犹未忘前日东防咨谋之意也前辈心在王室其于书词岂直爲问讯而已可不敬哉
　　跋李北海帖
　　李北海七十字若草草不经意而法度咸陈毫厘必具好事者蓄前代名帖往往仅得墨本方订正优劣不胜异同呜呼是未见真者尔何纷纷墨本爲也
　　跋山谷先生茶词帖
　　后山诗云当年阙里与论诗晚歳河山断梦思妙手不爲平世用髙懐犹有故人知时山谷方自戎徙黔后山盖爲当时人物惜也余三复此帖爲之愀然
　　跋李西台临魏晋帖
　　唐人临书多用粉蜡纸薄纸或冷金硬黄是直欲真相似者西台帖独用厚牋摹搨笔势迅速意足而迹弗拘此尤不可及不然有若似孔子岂真似孔子者耶
　　跋范石湖草书诗帖
　　右石湖先生翰墨也绍熈癸丑某将指肃客事已道由呉门见公于寿栎堂饮食教诲载辱竟日某因出道间诗编呈似公不鄙焉而览之既又伸楮和墨取四絶作草圣顷刻即就公曰予属和未暇书此以当和篇耳蛟龙骧腾蜿蜒起伏笔端变态不可穷尽视杜祁公苏沧浪黄太史之笔诚兼有之又六年某缪制蜀阃继公于十九年之后流风善政殆不止于犹存也仰企前规如在左右慨念畴昔洒翰之宠何可自秘敬鑴乐石留置郡斋庶几夫古人挂劒之义且以慰蜀民爱棠之思云因挈大轴命小史展巻檐前月华下照字画交映三复未竟已闻家僮鼻息雷鸣矣呜呼所谓得之心而寓之酒者岂独山水之乐哉翼日因书其事于帖
　　跋余襄公平蛮帖
　　庆厯间元昊纳誓请和契丹以兵临境上言爲中国讨贼襄公独曰中国厌兵契丹所幸也故用此挠我耳朝廷命公往报公驰骑出闗见敌于帐中从容辨折往复数十卒屈其议遂得要领以还呜呼子仪单骑见敌不足道也其精神折冲如此平蛮一事真牛刀割鸡哉三复劲画懦者増气庆元二年九月晦日建安袁某谨书
　　跋沈正言放蝤蛑帖
　　隆兴二年九月旦日与客会于妻叔知録惠公之家拜观正言沈公放蝤蛑帖而侍郎周公亦尝记梦于后客有言曰同一法界而无物我心者实于此见之二公真仁人也某曰不然君子之于仁贵乎不自狭也而不自狭盖自能推始愈推而愈有余是之谓仁今正言沈公再世歴台諌造膝之语皆不虚发民之及公姓氏者率以手加额也侍郎周公歴更三院章奏百上非兴利除害不言也四海赤子遂以得所此二公之仁善推至此岂可独以放一鳞介之物与得一恍惚之梦而观之哉异时左右圣君燮调元化使万物各正其命则其功徳又不止于帖中语也某虽甚愚尚致力于不杀之戒而他日涖官行法敢不以二公爲师以庶几仁之不狭者防范季海摹范侍读留题赵州诸石刻帖
　　癸夘年在锡山与新沣州使君范邦定邂逅相遇邦定以侍读公之适孙也屡出侍读在资善堂所得阜陵旧学时奎画及公自书数帖君臣之遇合岂一言一见之顷哉后十五年今复见公留题善本且闻阜陵盖尝宣取而赐览焉唐太宗得魏征身后一纸书而记之于笏殆不足道也虽然季海万里使敌方驱驰鞍马间一见此刻下马瞬息急脱墨本以归非敏且勇谁能办此汉陈汤出西域所过城邑山川必常登望其志逺且大矣卒之将义兵行天诛斩郅支单于悬于藁街爲汉隽功今季海疋马敌廷能于登望俄顷中遇事敏且勇如此使得万人而往则威震百蛮当不在陈汤下尚他日见之
　　跋默堂先生帖
　　东坡先生道由广徳薛昻以郡文学见昻自以年少气锐与坡论议滋久遂及新学推尊其说累数千言不停口坡纵其喋喋无语及之昻语竟坡徐曰教授后生然成败政不在今日也今观黙堂先生帖其论王氏之学忧深思逺而独要其终一归于国家治乱之所繋极而至于华戎之变其流毒余孽至今未泯者此岂区区学者欲以一时之说事科目中程度可得而是非之哉自昔志士仁人爲天下国家虑者不忧其变而忧其穷不计其近而计其逺夫倚道以徇利其端倪之发必有以柔恱夫人之心然自其学之一穷而变之极于既逺则乘其祸者乃至于君臣犹不能以相保此坡所谓成败不在今日而先生亦曰谁实兆之天下之患其机故如此也先生方轻一身如鸿毛嫉权臣如犬彘国论未定死且弗防故谠言一发而身已斥去然至今数十载其凭藉扶持生民隂受其赐而不可穷者渊源所渐其及人之逺又如此余三复此帖终日不能释手云
　　跋赵监簿帖
　　本朝文治之盛教养所渐防昵爲一庆厯置睦亲宅两教授又课经典文辞二百年间本支蕃衍秀頴层出至不幸多事而懐忠挺节者又凛如也吁有以哉今观监簿之帖足以验庆厯所以诒谋之意矣
　　跋昭明文集
　　池阳郡斋既刋文选与双字二书于以示敬事昭明之意今又得昭明文集五巻而并刋焉所以事神者至矣夫神与人相依而行也吏既惟神之恭神必惟吏之相则神血食吏禄食斯两无愧
　　跋李允蹈思故山赋
　　孟子谓豪杰之士虽无文王犹兴此三代盛世事也汉始以科目取士今相望几三千年不复有所谓英豪俊杰士矣士所抱负者大而使拘挛于文字绳墨之内岂复有英鋭气哉科目得人其最可称者不过公孙晁董耳渥洼汗血之骏而束以羁馽顾其志岂甘此耶彼既不足以得天下士而上之人又诿曰有科目呜呼此允蹈所以思故山而赋归也虽然东坡先生谓君家但草凌云赋我相夫子非癯仙此又允蹈家旧事其毋曰忧心怦怦涕滂兮而自困抑哉癸夘三月二十五日
　　跋胡元迈集句诗帖
　　和六材以爲弓绘五色以爲服组织缕结而锦绣具长短十九而笙簧成数者皆天下之至巧况于稡古人之美句聨事比律以爲诗哉若元迈者亦甚巧且博矣夫其咏异事其人异时其出异手而元迈方裂而取之如即一事混而成之如同一时比而声之如出一手信乎其爲文也老苏谓绣绘锦縠衣服之穷美者尺寸而割之错而组之以爲服则绨缯之不若此元迈所自疑者仆谓风行水上自然成文观所集暮游江村诗政使八君子者自爲之其自然成文恐不过是亦何恶于割与错哉虽然如万斛泉源不择地而出滔滔汨汨虽一日千里无难此又文之出于我而不可御者则仆犹有望于元迈云
　　又跋饯仲甄旧诗
　　仲甄国博顷予在学省爲同舍郎今二十七年嗟乎仲甄爲古人久矣予来帅蜀阅三年而仲甄之子大雅相过且出昔所饯仲甄归蜀之诗懐贤念旧不觉然前辈于故旧子孙深所属意予虽不能如西门思恭以师友教导郑亚之子然仲甄有子克自植立他日必能振起门户尚刮目见之
　　跋惠斋草书千字文
　　自昔学士大夫以翰墨称者固不乏人而闺闼之间能擅其美者自晋宋至今仅一二数也唐仙女呉彩鸾工小楷一日夜书广韵一部得之者售金可一两亦以罕得爲寳尔惠斋未笄已落笔数百纸散在人间今又存二十年矣草书千文特其一也真卫夫人之亚呉彩鸾其惠斋之细也耶子由遣示千文因着数语
　　钦定四库全书
　　东塘集卷二十　　　　　宋　袁说友　撰辩
　　张良辩
　　或曰张良之欲殴老父似无先见者余曰不然作张良辩
　　班固记张良取履事余谓良之识老人政如其识髙祖皆其平生逺识洞见贤否精神之妙在此二事至其谓良初见老人命以取履怒欲殴之且曰为其老乃彊下取履余独未解料物纎悉必中如烛照卜动与神契乌有神异如黄石老而谓良一见不能深识乃怀欲殴之心乎且其相期平旦之言而良之往至三畧无厌斁惮烦之意使良不有所见已知老人非庸常士其心足以照知而测识谁肯一就其约拒而不与又至于再至于三而犹拳拳信慕坚忍不拔以如其约哉度人之情一往不就或勉而再再而弗与则未有不委而去者矣今良勤劬坚确油然而就之不惮再三而与之防此非胷中洞见老人之异必不至是而班固乃谓其初欲殴之以其老而下取乌有卒然相遇命以仆妾之役肯徒以区区之老而为之屈哉必不尔也汉髙祖与萧曹起于丰沛所与成帝业者良平韩彭耳韩信因萧何之荐而陈平彭越皆自楚往彼三人者其归髙祖皆非有先知之见而良独起于草野方懐景驹之就而道遇髙祖亡介绍非雅素一见相得欣然従之至有沛公天授之叹此其先知逺识洞见物表岂韩彭陈平辈之所以遇髙祖者哉以其知髙祖者而考之圯上之事则良之知人大抵如此而班固乃载以殴之之说信斯言也则良之取履就约皆幸遇耳而何预乎先知之识哉余故曰史氏一时记事臆度之言良意不出此也
　　张释之辩
　　或曰张释之能以仁恕导其君者余曰不然作张释之辩
　　人臣进言于其君虽品目端緖之不同要以近厚为主葢人心莫不易于薄而难于厚是故従厚而入于薄者易従薄而入于厚者难入于厚者虽未至于厚而终必至焉入于薄者一至于薄而不复变矣况夫人主之于刑罚其可导之而至于薄哉张释之奏寛犯跸之诛其谓法者天子所与天下公共也其言寛厚彊毅执此与臯陶之宁失不经吕命之惟敬五刑何异至谓方其时上使使诛之则已呜呼此一言出天下岂不为寒心哉夫天子之与有司若名号则殊而縁情定法至意则一天子立是法以付有司有司守是法以正天下故天子无私法有司无私刑然后上下齐一而刑罚以正今而曰上使使诛之则已是则导天子以縦杀而不必有司之讯凡有干于天子者将疾诛亟戮必以快意为事而有司之法可以一切不问是天子之杀人无适而不可便宜也且夫有司之设正欲敛人主自縦之心守天下一定之法今使之可以自便虽朝杀一人而慕戮十人不复求证于有司矣而可乎吾于此不尤释之而幸文帝也文帝天资仁厚岂肯锐于杀人哉不然以是而告武帝焉吾恐天下重足而立可也呜呼一言而为智一言而为不智其释之之谓欤
　　公孙辩
　　或曰公孙愿不用卜式知人者余曰不然作公孙辩
　　卜式上书愿输家财助边上使使问式欲为官乎式曰不习仕宦不愿也使者曰家有寃欲言乎式曰臣生与人亡所争邑人贫者贷之式何故寃使者曰苟子何故式曰天子诛匈奴愚以为贤者宜死节有财者宜输之如此而匈奴可灭也上以语丞相公孙曰此非人情不轨之臣不可以为化而乱法愿陛下勿许上不报呜呼公孙其以妾妇之道事其君也观立朝大槩显然尽在史册固不必枚举而后见然独恶其以卜式为不轨之臣不可以为化而乱法愚以春秋诛意之法绳之则妾妇之说信矣方之事武帝其矫伪足以欺世而愚俗而独不能以诬汲黯葢天下之理惟正足以识邪惟诚足以照伪彼其见诘于汲黯略不少恕凡一言之发一事之举黯即谯责皆遡其心之所未形见者旁诘而曲数之故曾无一日少自縦肆往往费辞曲说仅足以为临时解纷之计其眂黯辈恨不斥去也而卜式输财之奏虽未可以为美事然观其答使者反覆之言与其牧羊如治民之语其忠纯质直守道徇理不防情势是葢汲黯之似者而心固逆知之彼谓使式一日居于朝廷则又复一汲黯矣一黯且不能制而乃附益之吾其危哉意出此故曰愿陛下勿许则其懐疑猜忌之意所以刺刺于中者为何如且式后既为郎凡因时讽谏以死请行指盐鐡之为难谓舟车之可罢此岂辈所可企万分一者而曰不可以为化而乱法呜呼刚明英武如汉武且不足以烛奸人之计信乎君子难进而易退者也
　　王尊辩
　　或曰王尊之于衡谭责人无已者也余曰不然作王尊辩
　　元帝崩成帝初即位石显之徒为中太仆不复典权匡衡张谭奏显旧恶请免显等司校尉王尊劾奏衡谭位三公知显等专权擅势为海内患害不以时皆奏行罚而阿谀曲従附下罔上失大臣体成帝乃下御史劾奏尊不敬左迁为髙陵令新室之变其来渐矣夷攷元成以来羣奸窃弄讫不能禁由一王尊以劾匡衡张谭而斥然后小人不复忌惮呜呼人主聴言之际岂可无逺虑哉当元帝时石显擅势専权大作威福汉廷公卿自萧望之既死皆俛首下心无一人敢窃议者成帝嗣位而衡谭仅能以区区之奏乗石显失权之后欲以诛锄旧恶葢防于缚死虎者伟哉王尊之言乎尊意以谓衡谭为三公亲目石显窃权衅祸势轧人主不能劾治于方彊之日而徒伺其既败然后一言其于尊朝廷斥奸回葢已晚矣夫药不能生死也病未剧而得之则无死之道士不能止土崩也国未殆而用之则无亡之理尊之言其亦恨夫既剧殆而后虑哉成帝于此政当纳王尊之说正阿附之罪诛石显罢衡谭使天下知侮权窃柄如石显者为无所容而畏避全身如衡谭者亦不能免然后亟用王尊以信其说庶防小人一日得志必能懐危虑患无复敢有窃弄之意而成帝虑不出此乃曰王尊摧辱公卿轻薄国家斥去而不复顾反复优褒衡谭畧不谴问自是而后则凡小人方张之日谁复肯以衡谭失时之戒以求所以亟治之者讫于哀平汉室浸弱权幸滋炽以至鳯莽其孽盘固坐攘汉玺如取怀抱岂不痛哉然则人主聴言之间要当辩邪正权重轻而虑及夫逺者久者其母计目睫之利害而轻示之机哉
　　汉儒辩
　　或曰汉儒五经之学有功于圣人大矣余曰不然作汉儒辩
　　儒林传賛曰自武帝立五经博士开弟子员设科射防劝以官禄讫于元始百有余年传业者寖盛支叶蕃滋一经説至百余万言大师众至千余人盖禄利之路然也圣人之经以秦火而亡以汉儒而杂亡之害在书而杂之害在道书亡而道固存道杂而圣人之意泯矣故亡之害小而杂之害大呜呼理存而一说具初不欲天下后世曰是经之有是言也某人以为如是而某人以为如彼今人以为此说而后人以为彼说也亦何尝一言而有二理一理而有二说哉而汉儒以専门名家以师説分授人自为师家自为学矜私意以为书逞臆决以立见且易一也既有田何京房之学又有施孟梁丘之学复有张彭之学书一也既有欧阳氏之学又有大小夏侯之学复有孔许之学至于诗礼春秋其言某氏某氏之学不一圣人之作经以一説具一理一理之外了无岐论岂某曰如是而某曰复如彼哉今而曰某氏之学是一说也则又曰此某氏之学是又有一说也故饰易文者指箕子之明夷为万物荄滋之説而或者又曰非古法通书传者释若稽古至有三万余言而或者又讥其太过人各是非互相诋訾索新夸竒以自表立迄使天下后世智者慢其説而棼以臆见凿者胜其説而附以竒论蔽者守其説而胶于要防甚至一经而有十家之训一训而有异同之説传注之学以千百计纷纷籍籍孰知统纪皆汉儒有以基之葢如适乎荆榛之涂旁斜曲直纵其所向而不知悟然其去通都大邑愈逺矣然则汉儒専门立学之弊其为滥觞如何哉班固賛之曰一经説至百余万言大师众至千余人葢禄利之路然也呜呼汉儒之学大畧可见矣
　　说
　　易说
　　乾元坤元元者何大也欲观乾元坤元之妙当于二五两爻观之道本不可名言而圣人命之曰元元本不可形容而圣人又命之曰中大哉中乎二五两爻皆中位也有阳中有阴中阴阳皆中也中与正有辨乎曰以阴居阴以阳居阳正矣然而未中也中无所不在在在皆有中道至于中不能加毫末于此此中之所以为大也先儒言极其大而后中可求止其中而后大可有故皇极者大中之谓乾坤二五之中所以为乾元坤元之大也干之文言曰龙徳而正中谓九二也又曰君徳也以九居二人臣之位而以君徳为言何也中无所不在固可以通言也自二言之则为见龙自五言之则为飞龙飞龙之中即见龙之中天下岂有二中哉坤曰顺承天乾坤无二道也使有二道若之何而顺承耶六二言大而不言中六五言中而不言大互见也二之直方大以中故也五之文在中其大可知矣彼执一者则谓二自二五自五不识贯通之妙者不知中者也即乾坤而推之余卦皆然屯六二之十年乃字九五之屯其膏当屯之时不敢苟合宁舒徐以要诸久不可大有为宁收敛而啬其用皆时中之道也蒙九二刚中之才而有包容之道其周公遭变之际乎六五童蒙之君赖刚中之臣乃济其成王之谓乎君臣各尽其道正所谓中也此蒙之所以亨也此蒙之所谓圣功也需九二曰衍在中衍之一字妙矣哉处需之时苟不能寛绰厥心以俟天命之定则不可以言中矣惟寛衍在中自然绰绰乎有余裕也九五一无所为需于酒食而已文王不遑暇食时当然也中也成王燕嘉宾燕兄弟燕朋友故旧时当然也亦中也故曰酒食贞吉以中正也讼非得已也九二之不克讼其惟刚中乎刚中故能息讼五居尊位以断狂直惟其中正是以元吉同此一中也或息讼或聴讼中无往而不在其可以执一言哉师五阴一阳一阳为卦之主九二是也其丈人之谓乎故曰在师中吉六五为长子惟其中行故能代大君当帅师之任若复以弟子分其权则失中矣兵凶战危其可轻也哉比六二处比之时无阿比之私得中正之道矣故不自失中乃吾之本心也何失之有以九居五明白洞达故曰显比既曰位正中又曰上使中甚矣中之可尚也自屯至比或上体或下体皆有坎焉履险而不失其道尤足以騐中之可比通行而无碍也至小畜则免夫险九二牵复在中亦不自失中我所固有行其所无事自中自吉其不失固宜九五有孚于众阳以中正而居尊位岂独富而已哉能使九二得牵挛而复于上葢不止乎独善而已履之九二坦坦乎无系累之私惟其刚中故不自乱九五履帝位之尊刚中之上尤为正当然犹有贞厉之戒何也非礼勿履兢兢自持圣人之心与天同运未尝有一毫之间断也呜呼大哉中乎在乾坤为乾坤之中在余卦亦皆同乎乾坤之中人见其变中未尝变也圣人建大中以为天下凖为万世凖有百千万变之不同而圣人亦不自知其所以然而然也与贤与子皆中也揖让征伐皆中也诛管蔡封蔡仲皆中也仕止久速无可无不可皆中也过门不入陋巷箪瓢皆中也父师则去为臣则守皆中也中无定在变化云为无往非中虽然变化可也无忌惮不可也变化者未尝不允执无忌惮则不允执矣至于拘儒则又执一而非执中矣天下之乱所以日多而治日少者无他故焉不坏于执一之拘儒则坏于无忌惮之小人前史所载昭然可观呜呼安得明易君子而与之论中哉
　　又
　　一阴一阳之谓道一之未画安有阴阳阴阳尚无名安有道名呜呼一之未画已具阴阳阴阳未有名道在名之先易有太极是生两仪太极无体有体亦太极太极无画有画亦太极太极非阴非阳阴阳亦皆太极不名曰道而名之曰太极何耶名为未悟者设也名立而人愈不知道离奇耦刚柔动静而言者非也即奇耦刚柔动静而言者又非也甚矣人之难悟也
　　呉鲁字子唯说
　　吴氏子求名于袁起岩乃名以鲁而以子唯字焉何哉吴氏子好学之念有余而勇于进如驰骏马欲一蹙而至康荘者嗟乎子不见夫赤子之心乎毋机心毋鋭志而良知良能融造化而含万理也子其挫锐而鲁全其天而达其人则一唯之发口耳俱丧是足以进于学矣吴氏子亦唯而退
　　陈晐字退翁说
　　陈氏之子名晐而求字于袁某曰晐闻之晐者该之异辞也释之韵者而以兼为言则晐与该也其辞异而防同乎君盍有以字之某曰子固知夫晐之为兼也其亦知夫兼之为说乎圣人画卦以其兼山也而以艮言艮者止也故象曰君子思不出其位夫兼天下之善推而用之则出位而思也庸何病而卦也象也皆以止言兼可恃乎自夫子之门其弟子薰陶渐渍日加益而不自知也而顔子有若无实若虚以能问于不能以多问于寡其有也实也能也多也岂不曰兼人哉乃且谦居逊处而无以兼为者故曰以退为进虽以子路之勇圣人亦以其兼人故退之顔以退而处一已之兼子路以兼而乐圣人之退则兼山之艮圣人与羣弟子葢于是焉洗心哉子宜以兼退为进而以退翁字焉则道愈损而愈明已愈克而愈诚不溢于盈不矜于成将使源泉混混而莫见夫终穷之形其兼也孰御焉晐乎其母以名浮也
　　賛
　　温室百瑞图賛
　　维魏奄有九有之师上稽毕昴逺追夏虞相其阴阳土中宅都乃命工正乃括知愚爰筑爰建外郭内区后庭永巷小寝之余越有温室是纡是徐仪形宇宙圣哲之躯参以百瑞丹青是摅间以藻咏述其规摹韪矣夫葢未有不叹天地之眷命若斯之盛者也越自三才之肇判旷宇宙之遥邈中启圣明之运昉于河洛之祥着为图书之盛四灵问兴万祥迭臻是葢有瑞志之不能尽録山经之弗克备载者也今而毕括具详广罗备搜上而景庆之灿曜下而麟鳯之奇伟凡百有象献其非常之符者葢无一不在焉如是则上自皇徳之兴中由帝道之备王仁霸略之所杂出者元康章和之所遝至者罔不毕具焉皇乎哉亦以总古今之昭监答乾坤之良泽也欤夫后宫燕息之所而不忘造化之应也乃如此殆无逸之遗意流风也欤图必有賛賛曰
　　维魏作都毕昴之区乃命攸司乃括智愚兴筑兹邑实繁有徒乃建大寝四方无逋后至永巷小寝以余乃有温室乃燕乃居包括宇宙圣贤是图爰及百瑞厥类不孤有河之马有洛之书由斯以降受命之符上际穷象景庆有敷下逮寰宇麟鳯实殊厯草炜炜三秀扶疎丹鱼生沼皓兽在涂泽马于阜三趾则乌象其彷佛録其体肤写以丹青乃形乃模燕息之室监戒所须无逸遗意不介而孚用保其盈用儆无虞维魏有作乌可厚诬独于闲暇情意所除昭此众祥戒其濶迂俾之不荒如响应桴乐为歆賛监之在无
　　辛卯嵗记顔賛
　　子之蒙不可击何勇于升堂而伏几子之文不可训何乐于染翰而操觚嵚巇难合而欲一天下于论议之顷酸寒陋甚而欲展四体于功名之涂子方嫉人之弗竞人亦笑子之甚迂嗟夫辰之速兮隙之驹道之难兮齐之竽毋纷纷乎多事袖手板兮归与縦良田之无有而四海多山林之乐岂不能自老于臞儒者乎
　　丙辰嵗记顔賛
　　汝少而学汝长而儒及其仕也天下皆智汝独拙天下皆敏而汝独迂今頽龄之既晚头白髪而已居吾即汝貌吾观汝躯盍归乎问松菊之旧庐盍老焉为山泽之癯则汝之求于造物也其诸异乎人之求之欤
　　林晞仲记顔賛
　　学以禔其身名以实其称而成也不副其学位也弗齐其名儒则甚癯气焉絶清有夀之行而又有夀之形此庄子所谓且予求无所可用故能终其天龄也
　　行状
　　魏安人胡氏行状
　　淳熈十年六月二十日故泉使魏公之夫人濡须胡氏终于平江寓居之正寝将终呼二子炎掞告之曰生死命也我涉世六十八年介妇于魏者四十五年父母舅姑皆落落寒素无甚如意者患难窭乏我所谙饱自眂闺阃之事或无一愧者今我死矣我之甥袁某幼自力学在诸甥间以従学多往来舅家舅所望者汝欲状吾实其属诸某乎夫人既终又三月炎掞书来诵夫人之语某恸而失声则曰不幸不能视夫人易箦乃及死而不忘我呜呼吾将何以报遂哭以受命夫人讳慧觉字悟贞世居无为故黄州别驾朝散胡公賛之长女失恃于襁褓甫四嵗已能思念母爱尝见他儿戏母侧者辄泣下有讯者则曰我何以无母子之乐耶见者为戚戚自幼而老凡资防福思报母恩者亡一朝忘去绍兴初淮饶于盗民弗宁止防有迫于境者适别驾公独留宁国官居子幼未解事亲戚束手相顾无有出计者夫人犹在室毅然曰不使我父惟家之忧以废官事此吾兄弟姊妹之责也乃以义纠婣族择村落可辟地者弛担以就且曰吾一身不足恤吾父与族何可忽也相期以同生死遂亡一人敢戾约胡族因以奠枕至今徳之别驾公用是偏爱择所宜归者而归泉使公夫人入门接上下以诚爱一毫髪事不敢専已意曰是曾奉吾姑命否也夫人之归太夫人年已髙泉使公事母孝悉以太夫人饮食起居事属夫人夫人曰家事无大于此也奉迎供养肃谨诚至凛如一日泉使公不治生事留选调三十年居闲之日什八间得俸亦不满万钱夫人与泉使公约曰所入如此当先足所以奉吾姑养者往往夫妇不敢肉食夫人日出簪服质贸以禆太夫人饮食衣服者有一不怿意夫人终日弗宁止稍无他即释然慰满太夫人以八十颇亲药褁夫人躬修裂尝滋味而后进尝曰八十之老一有疾痛岂可以骤来之医而服尝试之药哉凡药自医来者先尝乃肯用太夫人夀考康宁既殁亡憾者夫人之孝炳如也泉使公读书四十年既不得志场屋炎掞甫长夫人曰二子当求以酬父志者泉使公多怵怵官事少暇日独夫人训饬二子甚力寝食必戒曰家事我尸之家费我度之汝母得谁何其间闻师之良者虽甚费不惜昼饮食夜灯火经纪使有余故二子得殚志于学日进进不可已也越明年二子聮荐胄监泉使公时宦中都朝士讙曰魏氏有子矣又一年掞入大学月书累占上防复以魁荐今籍内舍炎再举于闽漕兄弟间颉颃行辈科级皆他日余事夫人教子之验其章章如此泉使公薨夫人携二子归寓于平江益戒二子不出门户于进修事尤加意尝曰吾老矣如吾所事者吾所仰者今皆亡吾今复何为哉则尽却家务细与大不经意飜绎内典多所触解自壮嵗已不爱组饰一物一念不以介介于怀亦寡笑语所遇淡如不复动休戚意先是嵗旦家庭间致贺意夫人曰我今又增一嵗然我年来得佛趣世故物态心已超脱觉此生已如朝露矣二子诸孙闻斯言不敢穷夫人意向越一月夫人曰我欲见亲戚于旁郡二子不敢逆具舟櫂侍行抵锡山某适留外舍得拜夫人膝前时精神彊怿气貌寛和胜异时自锡山过阳羡留甥吴濠州家半月而后归葢夫人性天内觉智慧益明若有所信受而知夫死生变化者嵗旦之言旁郡之役则有以也十月忽得心脾疾起居亦无他苦一旦屏粥食逺药饵二子朝夕奉药食以进夫人视之淡如无意于瘉也二十日将晡呼儿孙告之曰无重忧恼物物有数不可留也一语不及家事而逝炎掞将以十一月二十三日祔于泉使公之茔实平江府吴县灵岩乡横山之原夫人以泉使公官朝散郎再封安人子男四人炎掞倓某炎廸功郎处州司户倓早亡子女一人适故迪功郎御前军器所受给官庄珪孙子一人坚孙女四人呜呼夫人之徳行不过尽力于舅姑夫子之际尔若夫人则过是幼而失母恭而自立长而为妇贫以起家此男子所甚难者而夫人行之一无难焉是可敬而可仰也某未弱冠而孤夫人爱之者招呼拊育亡虚嵗在诸甥列蒙赐独厚乃死之日犹不忘其甥使有言以发幽馨于泉下敬书其足以抚范闺阃者于右以俟铭者采择焉
　　故太淑人叶氏行状
　　淳熈十二年十一月初四日敷文阁待制单防之母夫人叶氏终于里居之正寝夀八十有二其生也有子贵盛而安荣夀考受福为特厚其亡也徳在乡党恩在婣族吊哭相望为失声呜呼生荣死哀夫人其有焉夫人讳妙慧世为建人曾犬父某潜徳弗仕父某少孤防学壻于吴门同郡浦城之杨氏因家焉名声词章颉颃辈流间郡博士选授直学职然刻思古文不就举子尺度终不应举选夫人聪悟闲静未五嵗女工已辄解直学俾偕兄弟课句读日记数百言杨母谓直学曰读书非吾女所先者当先妇道而辅以剪裂缕结可也夫人自是益不凡未笄父母俱下世杨母之姊适建之魏氏亦寓吴门爱重夫人俾往来其家抚育甚至又率羣叶为择所宜归者而归朝散郎通判舒州赠通奉大夫莘杭之仁和人吏部郎中单炜之子也其归通奉也吏部与令人皆无恙家甚窭令人専意内典家事支吾弗皇给夫人曰吾奉箕箒治丝枲其家伏腊之须防甘之奉所当用力者宻以嫁时簮珥鞶帨鬻以为助又自攻苦茹淡専力区处舅姑喜曰是真吾家妇也悉诿以家事夫人营治勤剧严中而顺外日费细大嵗储饶乏白舅姑以节目而躬行其靡宻焉单氏门户遂立吏部尚义好施异时迫于弗赡曾不能快意夫人佐馂之余毫粟撙出内不妄用一钱思以慰吏部美意于是割衣食以赒贫不足者治药剂以施疾病之困乏者捐资遣以相助婚婣之失时者吏部一言夫人承志唯亟内外亲无疏昵皆家归之晨昏定省通奉与夫人日有常度仪法翼翼可观吏部耽嗜于学虽官居立朝率夜漏逾十刻夫人约通奉拱立閤外吏部归寝舎竟礼乃敢退其妇道诚至如此舅姑之丧通奉哀毁致疾夫人既追慕不少损又经纪襄事一无歉于礼者通奉详雅和缓文而能官恬于仕进遂老州县为令为倅皆有清白恵爱声夫人内言居多焉通奉卒夫人年仅逾三十居丧守志竟不萌世念三子六女独二子一女有家室余皆防防其哀葢今贰卿方龆齓也见者伤心谓夫人不自足而饱孤幼是良难者夫人曰事长抚幼其理一也曩时公姑在堂虽门户已立而家事弗济吾犹以勤俭辑今吾婺处儿女且累累日亦何所凭藉哉惟有勤与俭尔则尽絶人事闭门深居内外言不出入有田二百畆薄入俭出锱铢较计薪水之外一介不以取予如是十余年女熟于训而工于艺各择其可终身托者其后登兰省分符竹员郎别乗济济蝉聮各得其所归也贰卿穉嵗无父蚤侍孀母已嶷嶷见头角甫能言尝曰吾独失父不力学自立不名为人五嵗读书厯厯如迎刃夫人悲喜曰是儿父所钟爱今可教也乃访师之良者买书史辟庐舍昼则躬烹饭夜则供灯火俾贰卿従防焉今金陵帅参钱公与贰卿相従最久而厚者年十七入铨闱髙等未防复占刑法科徧厯学官骞翔监省妙年而守三辅握兰以总饟屯归贰民曹为名法従实夫人有子而善教之也夫人自孀居亡他好嗜独防绎佛书辩析防防至忘餐食每以爱人利物为念贰卿既上法科廷评命已下将就职夫人戒曰是官非州县比汝能信吾説即往否则勿就贰卿敬请其说夫人曰今天子仁圣爱及蝼蚁我闻廷评阅天下狱案罪所轻重在笔端宁失不经哀矜勿喜圣人格言汝当守此贰卿职廷中六年自评而丞丞而正谳议讯鞫一无有滥寃者而缓死之议葢什九焉夫人之训然也贰卿守霅川阅七月以治理効诏奏事行在所寻以尚书郎总淮西饟事诏趣行贰卿如金陵命其子迎侍板舆在湖日郡循例致馈夫人亲与审项目不可者尽却郡治帐帏器皿纎悉以归主吏不一物偕行前此未有也湖人今犹能言葢其循理敬法严于授受之细亦如此贰卿总饟四年三以王人归觐夫人每诲之曰汝繇卑官蒙主上特达之知遭逢晋用何能称塞惟是得望清光日当以裕民力寛州县爱士卒者入告其曰剥下以媚上瘠民以肥国则汝大负朝廷非我畴昔望汝者用是贰卿造膝之言每不敢戾其说贰卿既贰民曹再嵗为真宣勤于国大农衍裕上意益向用矣独夫人曰吾儿本何能而至于此才弗称禄食浮于名恐终不足负荷而贰卿亦欲用力四方思以休其进退夫人曰促抗奏贰卿即请对上章诵母子间惧弗胜荣之意诏可其请以西清次对知平江府平江夫人昔时寓居地亲朋婣族尚不乏贰卿开藩夫人即戒以毋得毫髪私吾家又饬所亲之贤俾家谕其族母令扰吾子终贰卿去郡莫敢一人愿受私者贰卿自平江奉祠归里门夫人年已七十六母子懽欣怡愉杜门燕乐相以宠禄满盈为戒贰卿居闲八年得以娱说亲闱舂容子职暇日相与翻经文训童穉间则会亲戚接杯酒融融泄泄自适其适而无一毫干其心贰卿之能守富贵不危溢者夫人有助焉耳年逾八十起居饮食如强年人朝夕家事犹维持其大纲而规法之严维持之素中外益自斩斩人不敢以笃老易也故冬偶得脾弱之疾贰卿忧惴衣不解带者逾月一日夫人谕贰卿曰吾自三十即奉释氏教祀佛镵经饭桑门者未易屈指计岂直为观美哉诚欲今日受用耳吾常诵其书而解死生之说今八十二年不为不夀吾于此无嫪恋意也汝等毋苦以药困我贰卿泣下复进药饵即摇手止又戒家人勿哭泣徒乱吾志遂手结弥陀印晏然而逝夫人以通奉恩封安人贰卿既贵累封太淑人男三人导従政郎无为军録事参军普朝奉郎通判扬州防降授朝散大夫充敷文阁待制提举江州太平兴国宫女六人适进士林某故朝奉郎前监行在左藏东库叶沆朝奉郎前权知濠州吴褒朝奉郎新通判台州薛裵故通直郎前知明州奉化县苏祁朝散郎新权知彭州吴昭夫孙男九人端彦承议郎监行在左蔵东库端礼端友文林郎新奉国军节度推官端章端仁従政郎钦州安逺县令端臣端修端士承事郎新蕲州都大监辖仓库端已承务郎孙女三人长适廸功郎新临安府仁和县尉陈晦次适赵某次在室曾孙男二人长诚夫次某曾孙女一人在幼子导普女适林薛苏者孙端彦皆先夫人出通奉先娶李氏今葬于仁和县大云乡凤口乐山之原将以今年四月二十三日祔葬焉呜呼夫人之徳之行形于家事于亲浃于婣族而达于州里其承夫义以顺其教子爱以公实而弗华乆而弗渝其胚胎根履非有所矫拂也性禀泊如薄于自奉衣服华丽饮食盛异即唾去至于周人之急切切如已戚休事其在窭乏时虽解衣鬻珥不少靳既贵则虽甚费而不肯已也讣传之日哭者必恸以为夫人之夀固天所以福善人者夫何憾今而后缓急之际宁复有如吾夫人耶夫人之兄罹西兵之乱身没王事夫人捐费举防委折以请于朝卒得一官以禄其弟叶宗益多之二子导普皆李氏出宦防既弗显又跅弛无生理不幸早亡诸孙未仕者多疾疢不能立以故二子之室无留金夫人抚存爱养恩恵备至非一嵗月贰卿今奉夫人遗意尽挈伯仲氏家长幼阖屋而居粟缕之给贰卿皆尸焉人谓夫人慈爱贰卿孝友相成于善如此夫人蚤更忧患心力为耗晚年目眎顿弱百药弗少稔夫人曰吾生平善念如出家人向佛道如行熟路不应有此日课观音经诵大士号贰卿又亲书金刚经锓木广施溢万帙一日夫人梦有白衣老人以指爪掠画而去自是眎物寖明吉人之报固如此某外祖母杨氏与夫人之母为女兄弟某于夫人为表甥然夫人未笄而外祖母抚存选壻视如己女以故夫人与先妣如同所出而某视夫人如母焉未可以表言也某在诸甥间独荷夫人教爱厚甚则又如己之子以待某也闻讣匍匐哭丧奠酎不觉哀尽贰卿扶杖缞墨泣尽有请愿疏夫人行实但状其大者显者某不敢以浅纇辞敬直书焉以告勒铭之君子
　　墓铭
　　恵夫人墓铭
　　隆兴二年四月丁卯琅邪恵氏归于建安袁某越九年六月己亥以疾卒任所淳熈二年七月乙酉葬于常之宜兴县君山乡青坞之原呜呼顾偕老其不能而兹乃以铭君也哀哉君讳道素常之湖洑人进士萃之仲女君生于良族族诸老言君裁十嵗知事父母敬长而孝益谨父尝有疽疾君忧甚不自省食息事候伺亲侧膳服药饵悉躬之病未间则焚香泣下暮夜致祷不知夕之竟也居亡何疾瘳人谓孝敬之报宜如此后十年而罹父丧哭泣尽哀课经文曰数十卷却荤茹久不复见者流涕异时母氏多疾君虑以忧毁甚承意开释昕夕侍旁不肯去时方有二嵗子葢弗遑顾也或劝之君曰吾母安则吾有子矣明年従某官都下居既别母虽一饮食弗置念率旬余辄一命介问信仅不闻则悸不自佚信至乃少已尝曰我归袁氏不幸不克事舅姑恨亡以为见独奉家庙唯谨奉祀孔时晨昏供香火虽疾亦力往凡诸事先者一物悉至敬君幼好内典甫识字画已能翻绎句读未笄通法华义遇暇日然诵一字不舛落既长従某而绘佛图蓄经卷往往甚于经纪家事其持阅眂前日益苦也君有幽闲之徳性不嗜游观日惟阃政细大有节法否则咄咄经典舍是一不经意天资敏恵剪制缕结一见辄解嫂侄姊妹悉従君是式今为贤妇平生寡言言必契道理与之商可否事中者十九其将死也端凝如亡恙时第曰吾死后其归我所诵佛书于棺其母使吾子长而不学也他皆不及某与君夫妇十年我疾君尝起之君疾我弗能以捄呜呼哀哉年三十有一生男女各二人男六嵗曰申儒余皆亡其既与之为三年之丧頫穴而窆君于墓又饮泣而为之铭铭曰维善而孝淑且质厥资懿美且嫔侧宜夀而昌今何啬輤帷不复闭白日天耶人耶理奚测吁其奈何眂铭刻
　　塔铭
　　僧如尚法蕴可用塔铭
　　义乌县之东郭旧有六如庵兴化僧宝月梵渊所剏也二僧顷来是邑诛茅以立香火其嗣如尚朴而好善邑人以佛称之知其后必昌也再传而至法蕴规度施置益懋前绩堂殿崇成庖湢饬具松竹交映众皆瞻仰讙曰是当为名刹一庵不足称也法蕴亦具是愿其嗣可用者出儒家流而喜医术务求济人而不喻利每以桐君自娱非庸缁比也士夫多与之有嗣曰了恩顶相丰厚中有定力协其师以成法蕴之志顷之庵以寺名矣寺甫成而三师相继以逝呜呼岂三师者宿縁相值宿志相合共为此寺而生共成此寺而亡殆非偶然者欤不然何生也相为谋而死焉相为属也妙钦者传三师衣鉢而能侈续其业于寺之对山鼎立石圹置三墖于上所以识开山者之甚囏难也妙钦亦觕知书其志髙逺他日当为名僧墖具请铭于子子知始末甚详故乐与铭铭曰其生也相与以成其化也相忘以形万瓦鳞鳞三墖以宁我铭识之厥囏孔明
　　附録
　　家传
　　公讳说友字起岩建安人生于绍兴庚申嵗治周易年二十有四登隆兴进士丙科调建康府溧阳县主簿主管刑工部架阁文字国子正宗正寺主簿改太常寺主簿枢宻院编修官秘书丞兼权尚左郎官以疾添差浙西安抚司叅议官知池州以私计主管建宁府武夷山冲佑观知衢州提举浙东路常平茶盐提防浙西路刑狱直秘阁知平江府节制御前许浦水军侍左郎中兼右司郎官假显谟阁学士万夀观使兼侍读充接送伴金国贺生辰使右司郎中直显谟阁知临安府太府少卿兼知临安府假显谟阁学士万夀观使兼侍读充馆伴金国贺正旦使权尚书户部侍郎兼修玉牒馆过嵗为真兼侍讲权户部尚书华文阁学士四川置制使兼知成都府加徽猷阁学士因任吏部尚书兼侍读充崇陵覆按使复以宝文阁学士提举江州太平兴国宫知绍兴府浙东路安抚使吏部尚书兼侍读兼实録院修撰兼修国史同知枢宻院事防知政事提举详定一司勅令资政殿学士知镇江府控辞提举临安府洞霄宫知潭州改知隆兴府力辞提举临安府洞霄宫加大学士致仕嘉泰甲子嵗薨于徳清寓第享年六十有五官至宣奉大夫爵至郡公食邑至三千二百户真食至六百户赠少傅卹典如仪累赠太师魏国公初公寓居湖城号东塘居士【阙】
　　钦定四库全书　　　　　集部四
　　涉斋集卷一　　　　　　别集类三【宋】
　　提要
　　【臣】等谨案渉斋集永乐大典题许纶撰集中王晦叔惠听雨图诗序自称永嘉人隆兴元年进士累官至知枢宻院事与自序永嘉人合艺文志载许及之文集三十卷渉斋课稿九卷与今本渉斋之名合焦竑经籍志载许右府渉斋集三十卷宋人称枢宻为右府与及之本传官知枢宻院者又合则此集当为及之所撰又宋史宁宗本纪绍熈四年六月遣许及之贺金主生辰金史交聘表亦同今集中使金之诗一一具在本传称及之尝为宗正簿今集中亦有题玉牒所壁间诗则此集出于及之尤证佐凿然永乐大典所题不知何据或及之初名纶史偶未载更名事欤此集世无传本今据摭残賸编为十八卷观其读王文公诗絶句曰文章与世为师范经术于时起世讐少读公诗头已白只应无奈句风流知其瓣香在王安石安石之文平挹欧苏而诗在北宋诸家之中其名稍亚然早年鍜链镕铸工力至深瀛奎律髓引司马光之言称其晚年诸作华妙精深殆非虚誉是集虽下笔稍易未能青出于蓝而气体髙亮要自琅琅盈耳较宋末江湖诗刻画琐屑者过之逺矣乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　钦定四库全书
　　渉斋集卷一　　　　　　　宋　许纶　撰五言古诗
　　新晴
　　连旬困梅霖接夏潦乗溽泄雪涣新霁游兴难管束出闗便航湖停篙葑蒲緑渔歌入浦溆沙禽乱惊浴昏霏送霞落依稀辨林谷初更电辉摇轻雷忽相续蛙声杂猛雨波翻碎鸣玊何能足清睡快举巵酒沃明朝看晨光未必非所欲
　　次韵叶徳友苦热吟
　　避暑本无法有法心可移达尊廹人事盛服严天威六月厉戈甲百链亲鑪锤前驱上峻坂后鞭禁长吁正午万灶増尅晷千夫炊辕门待排结军令无徐舒陆浑救急燎栾巴稽噀霏期以片时灭不许一草萎醲赏激勇徃毕力争忘疲不计挥汗雨宁思濯风漪当其用力所岂复知热时万事心地存百夫火宅驰四时更代谢二至争愆逾积隂理必复大夏阳常居及此当歊赩岂得懐郁纡杜愿踏层冰防欲投清池韩思坐深甑为说亦岂疎极知元气孰与逃象滋聊用供嘲咏且以相戱娱吾侪幸安适家食饕委蛇念彼方热耘焉能思逃虚静胜昔人心屡空斯晏如况予负深谴省咎阖重扉友朋相急难徃复通有无每懐子叶子久与期襟期有此苦热吟句韵两崛竒
　　喜雨次韵翁常之苦热吟
　　羲和不弭驭炎帝方秉机孰不爱赵衰谁肯触武威岂知铄金石乃得齐璿玑鹿角甫云解葵箑无停挥万寳成南讹一枕安北扉殿閤施余薫茅茨溥増辉鼎鼎百年内咄咄七十稀临流抒我怀新浴振我衣雷雨急生凉天恩觉沦肌诗来取静胜句到不吾欺盛服思客位重铠念邉陲当暑如懐秋秋至勿兴悲
　　再醻常之
　　理极终必复孰逃造化机司夏流中气执衡振严威有怀渇云霓不愿雨珠玑油然起崚嶒闪若惊霍挥嘉泽彻中宵凉飚入重扉良苗固懐新冶叶亦生辉从欲天匪私屡丰古实稀垂老借香火凌晨肃裳衣百拜屈我躬万感铭我肌兹生每有逢末路敢为欺正尔饱丘壑及此轸疆陲念终抱媿耻已矣徒伤悲
　　中秋见懐
　　明月出海底先照彤庭墀正以合徳故争效朝宗驰须臾散精彩普率扬明辉常时或显晦所歴随茫弥及兹秋中气燎然光满规岂但碧汉澄无复宿雾披如坐水晶宫更泛碧琉璃凛凛栗肤髪炯炯析毫厘竟欲乗浮槎试与穷垠涯或拟斫却桂或云生桂枝蟾宫到者折不生岂不稀玉斧修何事倒即无倒期沉吟自絶倒痛饮忘倾欹兹辰病因仍良行觉支离始行浮云多犹欲一口吹东牀念斋夕妙语寄相思词到律自协意古趣更竒今虽减冰轮犹照蘸甲巵寄声衖南翁斯辰可无诗我欲资隽永庻以得自颐
　　侍南轩先生卷云亭望岳麓积雪分韵得初作二字【案此脱去作字韵诗一首】
　　新元既涉九腊尾春未初司寒励余职飞雪来庭除因风稀复宻潜隂惨还舒瑞色入陇麦祥膏润园蔬未足映书读已寛带经鉏和气融比屋所积惟林庐怅焉起遐观未知问所如南轩笑领客操已敢作疎岂无门下生不肯升篮舆冲泥按徐辔秀句生蹇驴卷云毕清集湖山开予蜿蜒翠中万瓦参琼琚急扫供茗事隔江竟烦渠终日乐未央不为食有鱼十韵分九人其一固闰余并以属汰砾敢下冯妇车屯云方杂沓二白难踌躇须公専吟笔载赓仍屡书
　　张时可席上喜雪分韵得水字时予后至周希稷期而不集
　　寒威逼重帏皓彩堕庭戺不谓晦日愁乃有丰年喜更长要深杯客缓愧停已后来固自佳不至犹可纪传香共分题索笑惊落纸摩挱玉梅缾冻合西湖水
　　次韵黎师侯登王叔武文昌阁看雪
　　春雪如过客所止留莫住但见空中驰机心逐鸥鹭度腊凛余寒同云忽朝聚乍看鲛泣珠渐觉栁飘絮少焉有矜色琼枝鬭玉树登临须胜流着我觉形污北山鲜明姿爱客急修具坐间两荆州翛然隐风度更着老弥明清谈屋瓴注客醉主亦欢主醉客即去剥啄凤沼来忽得石鼎句便可当画图却将醒眼觑
　　次韵转庵用山谷半字韵见寄
　　居闲数相过每语夜参半稍作一日踈已起三秋叹老去惜光隂欢来犹把玩去年掺袂别转首抟沙散恍思麋鹿侣岂是鸳鹭伴拂信逢辰听鸡虞失旦冉冉金堦趋穆穆玉皇案端笏俨一防曵履仪十乱咸徳足享天旅荐洁初盥疲驽亦自鞭百驾祗恐缓以兹故山梦累累若珠贯佳句自山来居然起衰愞平生锦绣膓不复置冰炭室迩犹逺思迢迢况闽舘加意松栢姿聊逐桑榆暖归投玉女壶天当一笑粲
　　次韵书懐
　　世味真嚼蜡闲趣觉隽永闭门读旧书拓牖豁防冏闚道忘一斑反身得三省佳人不可招妙处谁与领未刖聊晨门已献那泣郢向来真左计只合事幽屏感君汪洋陂洗我荣辱境逢原得新功余润及古井笔端有辘轳句法见驰骋梅花动乡思霜风吹鬓影言归日在念未防心已警咫尺防白云祗隔冯公岭
　　次韵醻徐居厚寺簿
　　度江见三白飞雪为谁妍因山行毕役忧国且愿年眷言灵驾发绵延属车骈阳侯既効职滕六敢自贤阁隂不忍下竣事即堕前山林亦缟衣挥洒纷素筵似与孤臣泪同作珠贝编岂无访戴舟拘文不容牵感君相料理语妙堪流涎奈何补天手防此鉴湖堧不受邻僧米顔公合忧煎挼挱映雪眼纵臾唫诗肩同时天下名一日方九迁君不防髙足余子烦后鞭
　　再用韵
　　正士如正色耻与俗竞妍老成信迟钝阿婆曽少年斯人寄闲地宇宙岂赘骈向来驰天壤谁者相愚贤我欲从之游每恨不得前兹行夲尸祝代庖误当筵髙轩既枉过妙语亦盈编受施不知报力疾可复牵风雪乆为虐江湖长蛟涎天岂困男儿地阙东南堧惟有皎洁姿不受寒暑煎勉子加飱饭行行盍仔肩时哉有通塞道岂随变迁愿将钓竿手一为公执鞭
　　王弱翁同年以多病故人疏韵五诗为恵次韵奉酬
　　王君圭璋姿宜在条理科妙语天发成莹彻非砻磨宗庙要琬琰世岂无卞和顾恐太分明颇觉瓦砾多斯文万金药不救俗儒病卢生谁云邪夫子未出正羊肠驾觭轮鲸澜泝孤榜噫乎吾道难自古关衰盛江水日万折衮衮望东注饥鸢无停飞不足了雏哺君看青紫绶但供折腰具物理信如此焉敢辞世故叶脱秋色静水落洲渚陈文昌易为月翩翩欲相亲蝉声老逾夏乍听意觉新此时酒一尊不可无此人心竞事未已趣了计有余彭泽八十日便可膏吾车趣时方枘拙渉世孤舟虚君无攻我短政尔吾太踈
　　直舍考校次弱翁再用前韵
　　胷中无渭泾笔下安诠科糊名彊别白朱丹困研磨传诗得建安妙画追永和快读洗我懐珠玑拾何多我句芜陋质聊学捧心病君诗婉娈容毅然色更正唱叹朱弦音流喝清池榜足亢江西宗它年耳孙盛官冷得酒钱便欲糟牀注不管门东儿张颐须咽哺堪笑布裙妇遮藏备修具君自不纡轸何止倾盖故夜读举子语戞戞务去陈唤起场屋梦倍觉灯火亲科第计谓了痴儿事方新寄言山内友勿念尘中人堆案即姑置栖息万籁余堦除勃窣行两脚当我车径欲烦客卿相从赋子虚麴生不可招坐令此计踈转庵集客分韵得作字见示次韵奉酬
　　转庵诗老手乆不见近作尚友喜文防分韵得真乐聨翩来巨轴淋漓想酬酌异味非五鲭良裘岂一貉有如得良剂居然起深瘼虽防与兹集所得良不薄山王果为累竹林诚可畧何妨赘赓酬聊复资戱谑永言相忘友久要欣有托后当不如今今可不悟昨亦欲见真率正须先宿诺少待天气凉伟观洒髙阁
　　转庵再用作字韵见酬有蓍蔡休咎之语复韵为答
　　歩蹇无良行思苦乏新作虫声徒自切我病有何乐言写纾短懐深汲难逺酌敢嗟凤兮凤正慙貉非貉诗家有毉王同社求句瘼固不相短长祗恐自鄙薄胡为作蚁梦乃欲谈豹畧此意诚起懦斯言几善谑天幸吾已数人生归有托居然成老丑何者禆画诺知予与罪予并束春秋阁【案此首次前韵脱去昨字韵二句】
　　次韵滕丞以古风为贽
　　松栢覆髙冈根株渗七泽雪霜有古今柯叶无改易上干青云霄下庇神龙宅哕哕朝阳鸣杳杳蓬堵迹五色绚文章八音谐金石羣飞竞婆娑争附第充斥匠石既罕遇社栎顾何益伶伦不雌雄嶰竹杂蝼蝈蓝田惊世瑞造物等儿剧昨曽闚斓斑今犹朱碧居然获径寸防欲按三尺乆之置懐防尚尔賖踧踖姑凭副墨子徃备庚桑役
　　陈西老咏桧古风次韵
　　古井千尺深而无一寸波古桧防其旁愔愔长铜柯明堂一柱难如此梁栋何匠石乆防手高岑郁峩峩天风一披拂剑佩相戛磨不愿为阿房千门贮秦娥愿作寒士庇渠渠共婆娑吁嗟不相贷飞轮廹羲和谁欤荐轮囷万牛未为多
　　次韵陈大用分韵得对字
　　离羣易兴懐防面即忻对兹岂非人情况复是吾軰稍稍不晤语毣毣已心愦世态炎复凉画事素先缋余子纷碔砆良友抵珍琲仲方真小难煑糜是所爱有作窥古淡如女洗妆黛亦尝和宫征惜不听环佩是举终当了此事可使废转庵传分韵容成忆同载肝胆徒轮囷醻酢任瑕纇
　　次韵陈大用
　　林峦廹摇落卉木见槎梗物当各归根人盍思退省我今幸投闲日力竞俄顷阖户思寡过出户防造请苐知藏六大似蛙坎井佳客车枉门好语裘挈领遽发醯鸡覆如脱孤防穽见道乏新硎导窽昧防綮元方擅能事转庵互规警倡醻传五字翫味消百盘飱共麤粝轩窗临閴静恨方厉霜风惜不行蔗境何当歴崟岑相与防畛町江山开伟观华盖登絶顶
　　与同社逰山园次翁常之韵
　　眷言太玉峯本是仙佛宅端视俨若屏侧睨展如翼洞府何渺茫传闻见图画疆理虽东瓯题品经谢客至今味篇咏当时想游歴顾我夲萍泛买隣寓栖息江山自呈露卉木因种植凿岩得泉香拓户见山色佳客入庭户英气来几席幽葩芬石根好鸟弦坐侧拄笏山之西拏舟江以北明月浮可捉踈星挂堪摘拂晨天宇净出海阳乌赤脩岚烁紫翠逺目朱碧崚嶒双塔影突兀古殿脊媚川溟渤寛絶境天地窄前贤未尝亡胜趣何有极兹时届清和同社共推激肯为终日留喜免重城隔长歌响林坰妙语出金石尔汝合忘形拘挛非逺识莫嗔惊着汝试问今何夕曹刘墙可短丘崖肩可拍却笑山隂会飜悲昔人迹喻指孰非是计马谁失得明当新诗来勿惮难韵迫趣归不怱忙余兴犹襞积感君吐琼瑰为我写胷臆
　　六月十五日西湖夜泛髙炳如集客赵临安蟠老致饷同逰者陈可行杨少云李元徳王顺伯何绍彭张宗尹杨氏子弟寺僧方与焉次炳如韵
　　西湖着明月万象各偃伏夙昔湖上游赓醻动盈束未有夜泛诗此诺吾屡宿剥啄闻招呼纵臾戒行速读君纸三过洗我愁万斛行行正作意在在堪刮目山光真起予过雨俨新浴精蓝憩深幽踈篁庇脩緑棋声节风瓯参差自成曲睡乍味觉甜语软气能馥老僧与客忘谛防楞严轴小立水花净一堤良意足方舟晓兴动篙人听囬复薫风散金波心境两愁独是中有妙句万古无管属诗家髙书记前赵今鲍叔归来要推敲遣饷到林谷陈榻初解悬膺门契仍笃不遗太学蕃王杨共髙躅陆笑阿戎谈足以侍几牍支郎更可人啖蔬如啖肉而我厠髯张形骸愧珠玉敢逃清白眼仅免朱丹毂明朝软红中清逰梦应续未叹终滞淹湖山已収録
　　次韵薛子明由罗浮登富览
　　罗浮映挂防富览游兹亭地非南海峤山结北斗城双鼇插奔澜万峯若屯营徃复信潮汐日夜归沧溟沙涨陵谷移水落洲渚横谢客纾目力郭公参地形夫君有心哉象纬罗中扄
　　次韵薛子明赋雪渊寒瀑
　　南山阻且秀三峯屹而挺笙跨夜鹤声松纳古潭影珍潜滃无眹樵渉深及胫星娥閟灵踪月卿探幽屏同气想飞霞相过谈倒景傥遇莲叶舟定自太华井
　　游石梁
　　天柱昔饱观石梁今创见愧此义枒姿空费轮囷荐安得愚公移徃作灵光献突兀千里间普适寒士愿沈丈察院次游凤山韵见示再次韵奉酬
　　短思如枯枿不忘雨露滋一朝得甘霔牙蘖纷差差向来圯上编【沈丈甞恵诗一编】敢孤老人期至今巾箧中常觉律吕随风骨自难蜕寸心恐终违苦语迫应酬如醉多倾欹拟求风斤斵庶使胶柱移遗以五色篇服之欲生翚东隅纵已失南车足占迷堂堂豸冠老伟论堪扶危不妨似妩媚正尔烦逶迤余事出长技传玩争矜持髙唫有催和好雨诚知时疲驽惧难驾渴骥思脱羁行当遂逺放鴈伴聊同栖
　　游道林岳麓寺
　　幕府日多暇而无簿书劳唤渡渉湘西鼓枻歌离骚今日湖南山领览归我曹颇觉叶舟穏夷涂自风涛道林访幽栖羁懐惬所尚岳麓振前防盘纡得夷旷向来北山移无物辞嘲谤见此意豁然泉声助悲壮从昔游山人留题尽名字壁昏暮鸦栖石腻羣鸿戱今人来更多后观复长喟吾侪幸闻健拄笏致爽气名山喻名理妙处须独到提耳从百闻岂尽歴歴告兹逰太清絶足以偿宿好相期嵗寒姿对此松栢操









　　钦定四库全书
　　渉斋集卷二　　　　　　　宋　许纶　撰五言古诗
　　曽主管由宜春道中得遗弃小儿属子収飬道间寄诗纪实次韵奉酬
　　日月被八极覆盆自无明阳春妪万物孤翰有悲鸣所以圣明治要烛幽隠情一旱出料外谁与填饥坑豪家亦何心闭籴门忍横指囷寛嗸嗸凛若临大兵雨余百忧洗痛定犹忡怔今代子曽子賛画外台清髙轩昨过我絶尘不容瞠归途出城闉岸许闻啼婴下车非内交一念千金轻摩挲脱九死感慨恩更生抱持渉数舍见我托此再拜敢有渝鞠飬専厢荣嗟予何为者世故亦饱更识君千万间胸次乆已成所饥非一儿公乎勉功名
　　曽主管専介取弃儿再次前韵
　　自别心耿耿奈此秋月明晨兴洗我耳鹊鹊枝间鸣踵门得缄翰中有恻怛情眷彼水际儿感公脱危坑传之邑父老相语涕泗横郑重烦取将摩挲付老兵忌饱体未充惯拊心无怔应答已如响炯炯双眸清试问父母谁惝恍目屡瞠防公父母恩何以活此婴儿生未有知隂报已不轻公犹不自徳安得名许生共惟仁圣朝发政先鳏吾侪值歉乏讵敢孤官荣二星妙宣指悉数仆屡更三接尚须臾一路当生成况乃幕中画实负当世名【来书欲名以许生】
　　湖上饯沈兴国分韵得二字
　　赤骥见已罕名驹更兼值吾乡推贤侯逢人话詹事讼简古风还心清民业遂江山妙主盟景物恢位置如何柱石姿尚以牧伯寄北关别经年南薫动离思居然软红中见此清白似松筠俨长身云霄舒直气宠光竹使符假借玉阶地饷计曽入幕军容有竑议恭闻天语温喜见家学粹它时课最腾看即玺书被今晨欣夀节轻隂逓凉吹三呼礼云毕一笑天所施榴花染白云游鯈芘青芰画舸得夷犹名园随造次懐绶却羡君戱彩且归侍不繇鴈荡山即过石门寺永嘉政乆成谢公迹重记剰有名诗章因来寄一二
　　送盖总领上计三首
　　絶代有佳人岑楼碧岧嶤即之起幽芬可慕不可招风雨二十年寒荣耸髙标置之白玉堂致主轩与尧胡为枉襆被江干驾轻轺施物功方成丹砂夜生苗披腹吐琳琅碧简趋丹霄
　　昔者云夙驾杨栁方依依今其望来思两见秋风吹前乎已劳还后此亦云归丹笔映螭坳祥风动紫防岂不念归美正尔畏简书不见居官乐惟忧士卒饥昔人无遗孔后来补深痍炯炯心独苦所贵知者希
　　熠熠飞者萤变化自衰草时至能晶荧翕张合吾道防光苦不息岂足禆穹昊迢迢风雨夕耿耿秪自保苟无车先生分合委枯槁干死诚未悔药笼资探讨
　　送孙防之县尉秩满归庐陵
　　人生贵相知不在相逢早庐陵説三孙修名惬诸老伯也吾同年乆别心杲杲季也真可人一见顔色好金石出几杖握手屡倾倒屈防虽尚醒贾骨乆云槁防君写穷愁何以慰懐抱再见一尉更取别何草草回视徒四壁蝉声缀吟藁向来雕斵工见輙迹如扫汲深无新泉送子惭涸潦珍重皎洁姿相期在斯道
　　送赵倅满秩东归分韵得念字
　　官闲颇成赘习嬾积懐歉古井无复波寒灰岂能爓苟且信自慙奔竞亦良厌学道无新功但觉益友欠夫君珪璋姿表里絶瑕玷瓦砾诚可羞温润得渐染向来三语称吾里懐闚觇名谈造根柢髙文在铅椠转首十五年天庭乆宜掞胡然慰穷愁相逢古天堑治中员外置缩手靳韝防从容国医旁出语即中砭邂逅秩云满萧条理琴劒炯炯幽者兰林深守孤艳宁受萧艾欺忍使薋菉僣谁欤功名涂由已拯昏垫小草非逺志臭味真有忝羞杀东方生饥死更求赡因君动行李令我起归念西山有石田努力事耕敛
　　乞补外出江臯待命泊伟观二首
　　经年充拾遗一字无所补岂不懐故乡念方事新主一朝冒超迁循墙不遑处宁离人间世亦恋行在所有亲方赖禄有子方应举守道在守官奈当事斯语
　　欲去不得遂正如太庙羊登爼分所宜得去喜可量圣度真如天不妨且翺翔扶老复擕防迁居大江傍居然得伟观怅焉遐荒潮头来如山亲乐想未央【楼名伟观】
　　题廨舍壁二首
　　明时有何遗亦复许掇拾大言得靣陈小言可封入有时効踈愚岂是当务急每防天下施听之恐不及退思自生惭黄卷常在执旧田虽甚芜新井尚可汲勉哉竞斯辰万一如有立
　　本不事矰弋未免执矢疑客来非不多益友每逺之薫风时一顾素抱谁与期乆要竹居叟谈诗能解颐两颊贮防笑径造观我私请解褦襶衣相与举近诗
　　纶子效靖节止酒体赋筠斋余亦和而勉之
　　纶以筠名斋种筠当掩关爱筠栽竹易见竹知筠难竹以筠为本筠居竹之间希筠嵗寒操追筠古风还筠中听瑟瑟筠外泻潺潺人与筠俱胜筠随境共闲
　　重题陈汉卿贫亦好斋
　　古人重安贫未若贫而乐岂不爱膏粱顾乃嗜藜藿我闻首阳饿荣名千驷怍况乃陋巷子箪瓢殊不恶刀头得几何蜗角战方虐以兹悟生理贫中始澹泊陈侯清时英廊庙宜着脚圭窦势岂容贫斋意聊托苍生方饥渴未可云盘礴且来禄万钟脱粟躬自薄
　　次韵常之松庐有感
　　年少爱节序老大感嵗时亦知夜漏短自喜昼景迟懐人笏频拄矫首帽屡欹至情何惨怆同气相因依君家説大难心胷緼多竒永欢思伐木长歌倚式防眷言无鴈地渴想前鸿俱一别如昨日二年忽今兹数传组解备着鲈风词寒乡少瑞应逺览期长离解缆辞江臯反袂接水湄无从犹出涕有弟应垂洟今见松庐作可胜薤露悲怜君抱苦节爱兄见哀诗无复逝水向当有髙山知老慙无领解乆约同襟期勉和吹箎章聊慰深长思
　　周时仲提干求二亲墓亭扁答以攀栢因为着语
　　扫松拜亲墓攀栢念亲泣栢露滴儿衣儿泪和露湿五鼎从可陈三釡嗟何及坟前白颈鸦终日声楂楂
　　防宋朝老再和陶渊明归去来辞
　　吾乡説三宋伯也抱竒伟太学三十年不作举子语晚当拜特恩青衫送还官开口论世事有舌不可扪吾皇开夀域汪濊泽万国勉公俯而就如女有正色翻然感际防千载今一时谁欤俾宿留再和归来辞渊明归有田公归徒四壁姑奉祝融祠胜煑南山石公乎未得第我軰慙登科空飱了无补奈此归来何
　　次韵题吴无过所藏张无垢难老堂诗轴
　　养亲感卧冰慕亲悲履霜眷兹母孙情胚胎炳前光先生一奬励吴氏増激昻至今诸孙行如立严师傍躬行斯入室言辞特滥觞当时五子名佩服讵可忘省也滋拳拳何止升其堂
　　次韵廖端叟求墨
　　忆昨同舍时爱子志尚坚研穷非口耳防勘分乌焉读声锵金石笔思涌漪涟合并几寒暑分散如云烟家虽才咫尺见且无夤縁甥馆闻徙居我屋欣接椽乃以随吏鞅而叹抱遗编嗟哉燕鸿隔漫尔防蚿怜三年阅黄榜万选遗青钱祗擅文塲声不上吏部铨儒冠未为误洛诵方流传夏果烦送似唐律仍灿然为墨贻古作如珠出深渊书生均老丑嗜好相后先亦有大禹圭未许蒲氏贤何惜遗乆交相得真防年乆知铁为研更以心自鞭矧古传毛頴端合遗陈落笔看余万斗酒须十千虽无兰亭茧愿助韦郎牋古今一俛仰人墨相磨研有无要相通唱和聊成篇我今辟三径门开西一偏已过中秋月皆为晚凉天何妨对花下取笑同樽前第慙葵卫足欲愈犹聮拳
　　次韵徳友恵黄雀
　　兴来把酒杯径欲连台拗聊用资唫哦岂谓贪醉饱晨起秋思清茶罢诗肠搅筠斋伫逺思诗筩驰速巧饷我晚田雀如鹰初脱爪恵我长城句如栋畧无桡雀命虽甚防饥驱亦艮挠何异不农耕而乃窃禄稍哦诗思陶谢论交懐管鲍只消寄诗篇断不厌煎炒
　　再次大用韵赋梅花
　　暖律回枯荄春阳发寒梗梅根有特操花事每先省分苗本十洲孕玉可千顷松篁纳深交桃李絶竒请冬居姑射山下防太华井幽栖有心赏廵檐常笑领相对各忘言岂但无机穽诗虽道未尊技可造经綮孤标固洗凡累句自无警转庵诗家医妙剂即苏元方诗家禅黙参惟打静欲离香色想恐堕人我境昨夜来朔风吹香过南町小解作浅语醍醐欣灌顶
　　再次转庵用梗字韵赋梅
　　见梅思洛阳何愁道路梗见雪忆灞桥便可心思省仙家种玉成造化炊粱顷凛然孤髙标敢以尘溷请将军有传令遽成临渴井王言惟作命盍作和羮领香色归本根滋味岂机穽自非冺全牛安得试甞綮转庵句中画梅诗言外警难韵有辘轳妙语压菑昨夜垂垂雨一洗娟娟静便觉容成圃真是太玉境朝来知见香堕在区别町不如两忘言搔首孤山顶
　　园丁以菊为屏为船转庵竹院谛赏不足分题得塔字
　　眷彼东篱花忽作西灵塔又如船子泛复似南屏阖园翁起童心须弥欣芥纳分题要铿锵饫秋振萧飒我合浮屠尖工须画溪罨崚嶒玉崔嵬团栾金匼匝俨然香色俱间彼青黄杂天成具体相人事因假合愿修衣裓供用作布地蹋那将有漏身乆实无缝合转庵曽着语竹院甞挂搭我有一句子无问亦无答
　　徳友恵竹栽甚富而又得佳篇既种复喜雨次韵谢之
　　嗜酒爱风竹种竹防日醉小园窘邉幅杂芳纷位置此君何可无野卉辟之易亩许得滋旷千个栽不翅故人虽借居爱竹有幽致肯割钟山青分植容成地移来天亦喜凉生雨兼值既免躬抱瓮何惜亲阅视飒爽已可人能同听秋思
　　转庵观赵十一圣花
　　有艺者赵生杂出逞活法飞走异族类指教各驯狎参戱竿欲摧险弄首将压当塲等嬉笑旁观举震霅其间圣花术殆是天下甲出没鬼物惊变幻风雨霎觌面唤名葩信手如素插洞视空樊笼赤立却巾帢居然龆齓儿恍出虎兕柙脱索妇更神倒锥目不眨穿杨百歩间设的两口夹一箭中关捩四坐骇汗洽或驰若转轮或舞若挥箑机缄孰主张造化在嘘呷技进无万殊妙用才一搯傥然自胡越谁能防鄏郏
　　次转庵圣花韵
　　转庵诗三昧仍嗜书八法写出金弹句可翫不可狎近观圣花作险若君独压壮如钱塘潮清若苕溪霅僚丸同妙手痀蜩真脱甲庖刀方奏砉郢风复运霎文章特小技圣处奚假插得趣堪献佛髙唫岸乌帢逹者越拘挛迷者泥检柙岂知造化机目击不容眨衮衮万马奔翼翼两攻夹灵根有变通时雨自浃洽意轻秦赵璧价重蒲葵箑记舟何用痕印钱偶因搯于道得逹尊问鼎不问郏【案此首亦次前韵原本脱去呷字韵二句】
　　范武子挽词
　　呜呼吾武子天乎夺何速潇洒锦绣肠秀润琅玕腹出口论世事好语惊拙目孝友式里闾急难骇僮仆曩于建业都共庀主人属但不同姓氏何翅如手足一日不晤对尺简频徃复中夜懐清姿有梦堕脩竹时予悼伉俪感尔念鳏独别去几嵗华亦闻悲壸俶同病心相怜异县情愈笃我欲托以妹子不鄙其族两穷忽相值一家有余睦去作建安县振彼七闽俗岂不化彊梗元不用鞭扑邑人歌载途当路荐聨牍彼守何坚忍于民能迫促二年甘不考百谪宁忍辱子方困吏鞅妹忽沦鬼録入户悲方纒出门湿如束骏足不受羁盐车宜折轴讣来忽收书痛甚不容读未令吾母知可闻尔母哭人生防有终汝死寃乎毒吁嗟先大夫艰难脱荒服衣鉢自桐乡生涯去巴蜀清徳诚可种石田不能粟尔母今在堂何以供水菽尔弟独当户何以资耕筑三儿须教训一女待鞠育自愧贫多累未能分薄禄近拟乞州麾因用致家塾此愿未吾遂有身莫渠赎所居读书岩旁依紫逻曲忆昔曽同登相期共结屋今晨何为者昨梦不可续平生乐哉丘终焉埋此玉虽遣奠刍陈不及墓草宿呜呼吾武子临风泪盈掬



　　钦定四库全书
　　涉斋集卷三　　　　　　　宋　许纶　撰七言古诗
　　应致逺以百韵古诗见示推许过当病中姑借放翁韵奉酬
　　我诗何敢希杨公况复进之陆放翁烦君妙语相纵臾控地岂得追培风两翁齐名家异县叹惜余年能防见斯人不上甘泉班我軰先之腼顔面君到灵山亲得语切莫提撕落言句恨君相见一年迟不同蓟北燕南路胡伯晖有诗训豚犬軰次韵以广其意
　　金风着幕惊新秋银河摇落光飞浮天籁既息虫声啾书生白髪不解愁挑灯夜诵疾于流人生在勤业箕裘少不努力进厥修老将噬脐孰怨尤悠悠天壤卑微休安得独叹命不犹昔人忘食兼忘忧何适非学息与游道不敢径川不游朝唫暮讽夜校讐至理渐渍如膏油好处心会非力求不特秪为科第谋正使积书如邺侯手尚不触读岂周张口云雾正自羞学与不学人焉廋汝曹曽念及此不贤师学到无全牛乃翁为汝相延畱一官为援乏蚍蝣欲糊汝口违松楸敢辞折腰向督邮赋归无地堪耕收勉旃汲古到索丘困来时复揩双眸
　　次德友韵
　　忆昨得君和陶诗牀头细读人谓痴二南固自立墙面十驾亦欲鞭驽疲退慙作吏了无补正使得句安能竒有时拈笔弄纸墨大似临敌收枪旗投老且愿共诗社鬬健聊欲为儿嬉恨子寓舍苦迢逓有僧借屋无奔驰乞米不须烦送似无储自足常宴如转庵与为方外旧仆也何翅管中窥岂有脩竹真可欵曷不宿雾及早披来诗赓酬特未已追逐登临随所之
　　得赵昌甫诗集转呈转庵却以谢梦得诗见示有诗次韵
　　我馋嗜诗欣染指但见其长有谁毁早年游方识赵谢如鲁逢掖宋章甫谢诗澜翻豪且古赵句清癯澹而苦学力到后成一家渠自不知为孰使天各一方费渇思想见氷増寒似水居然老手斫方圆岀户中规还中矩转庵活法已参遍何止得心仍得髓我如无寳穷波斯望着是珍先自喜忽得赵璧急呈似示以谢草如寄取自怜老去无长进努力唫哦训儿子
　　再次转庵韵
　　能诗何殊臂使指得句不愁人背毁诗何縁瘦道自肥谁嘲饭颗山前甫誓不惊人死不休言是良工心独苦骊黄牝牡元不问智诈勇贪俱可使合时端如锥画沙悟处快于瓴建水赵诗平澹谢竒古所以吾侪夸絜矩转庵更是可怜人诗眼既高窥字髓我生何能补一字君美非溢私两喜更须传抄及同社定不惊嗟斯是取骚坛摩垒真防人安能碌碌数余子
　　次韵才叔分韵得七字
　　竹院主人新筑室涓吉上梁辰取乙鸠工度材合忙冗分韵题诗能暇逸独怜久不到容成片语全无课秋律自伤病足转拘挛不复抛砖为倡率转庵忽传七字作顿埽陈言洗凡质剩喜金风入诗思定挽银河洗唫笔鼓宫宫动妙入神上毉毉国愈吾疾聫翩急埽烦寄似已负今年七月七
　　次陈伯夀分韵得者字
　　南浦家庖亦烟火何事胷中太潇洒少提笔力老更坚不信昏金徒巧瓦一官姑混录录中三生岂是悠悠者秋镫夜课阿戎读髙筑诗坛洁莲社人传绣口仍锦心我诧琼杯并玉斚阿戎官学两俱长金固在镕非跃冶转庵忽传分韵作咳唾珠玑来笔下挽回巫峡使倒流快注银河见髙防敢陪驿骑防疲驽絶喜风樯追阵马爱诗未足老犹贪染指更尝犹靳舍祗慙狗尾聊续貂安得曲终成奏雅唫哦未了忽开予拟约凭高共纾写
　　次转庵用坡公韵并简洪樗野
　　短日驱驰驹一罅百刻六旬分卜夜残年余力秉烛唫所冀二中并四下敢多竒疾希卢扁祗是寒温随补防转庵着眼从昔髙伯仲古人相匹亚细哦纎巧天许觑硬语峻嶒神所借窠臼已脱卑晋宋真淳更拟出陶谢近惊樗野轻千里逺自鄱阳逾百舍举似诗家说中蜜更引禅宗谈倒蔗老父病后已云怯余子听诗应转怕那令勉继坡公韵预恐难逃灌夫骂
　　送蔡骏叟往金陵见留守李尚书
　　蔡郎百战吞贤关彤庭射防谁其班桂枝第一防得攀一官去纠蜑与蛮留台友第季孟间吟诗逺过陈后山使覔仙山大药还归来五色应斓斑因声为语大匠般君何不来予汗顔
　　邵廷评供职未阅月乞为淮南检法官以归赋长句见志次韵为饯
　　圣朝亦知贱士丑尚许追随牛马走圄空幸免殚拙心材散那能呈好手万里来归尘扑面一梦惊回栁生肘同僚末至得斯人眼底轮囷曽有否青云直上气如虹要津立登槎犯斗恵文安得事仁尧吏酷自应嗤小苟相从防何突未黔掉头归去依岩薮拄笏聊看罨画山岸巾且饮淮南酒夫君自是皎洁姿不用沧浪濯缨垢正恐功名自逼人更向王畿重结绶
　　送赵推官持檄之兴国
　　赵君派自天源来细考衡茅无此才文章决科特余事幕府官业何壮哉论事不愁开口屡直道驰驱羞诡遇尺伸如可寸枉施宁脱青衫故园去宗庙之寳森璵璠诸公争欲岀我门极知胷中有定力未肯叱驭随王尊楚狂凉凉莫宜世一笑相逢有初契尊酒论文情益亲但不同姓实兄弟文昌堂前汝水东万顷烟时蒙蒙向来簇坐覔新句多少行人图画中君今胡为事行李着身翻在图画里捧檄王事不可迟何况堂中老亲喜喜君问道康庐旁过家上冡还不妨再拜松楸有心事孟母卜邻今更良了却痴儿纷案牍囬首庐山真面目唤起三年梦中意想见诗成清可掬
　　崧髙行上周宻使寿
　　银潢快防天无声秋光漾岀圆蟾明玉关晏眠柝不惊筹帷坐见万里情健儿饱食细栁营猛将思奋抚剑鸣摘试一二来帝京表里百万皆精兵此时崧岳风更清寿酒消得如渑倾天子神武恢八纮一贤制难真长城鸿钧对斡三阶平珠连五纬荐玑衡天开地辟霖成中书之考逺作程回视万卷纷拏撑一编自足垂勲名书生脑脂眯短檠莫耶挂壁吼长鲸相公办取崧高行不惜擕之上峥嵘
　　崧髙齐上施参政寿
　　灵山钟秀崧髙齐鹿苑名胜神所栖水晶玉札银成泥无论粉绿丹黄黳文星相望直斗奎岀藩入从黄金闺谁坐廊庙赓鳬鹥山经地志古有稽我公间气今其繄资兼文武双印提十年太学甘朝虀吐光万丈腾虹霓鸡林传诵争航梯至今威名詟羌氐张旃朔庭抚遗黎鼓舞雄豪泣旄齯折冲樽俎眠鼓鼙屯云万里行春犂五风十无苦凄此疆尔界谁町畦不须京观封鲸鲵混一少忍矜扶藜从容论道开端倪一语折衷温如绨鉴裁不阅黄与骊流品自成桃李蹊琴音八极囬薫兮长庚夜明玉绳低貂珰晓驰建章西黄封九醖天处题寿以一饮千玻瓈公开寿域民同跻龟文燕颔额插犀中书之考米一稊葛仙炼丹旧有溪从公拟欲求刀圭散作人间刮膜篦尽洗凡骨开尘迷
　　云龙歌上周丞相寿
　　万化衮衮相乗除循环甲子如数珠甲子既周理当复岂有润泽飜焦枯丞相补天祗衮职闵忧民见顔色云龙契合此其时能费天工防多力明当月色圆如秋书生徙倚生暮愁欲攀斗柄酌河汉一滴变化为万流忆得去年曽拜月此日团圆仍皎洁极知有药自长生更愿长圆浑不缺今年拜月去年同却欲屏翳驱云蒙久占月角如张弓两月少惟多风昨夜占星忽离毕定自滂沱飜手疾今朝四郊已沾濡丞相明朝是生日书生喜极欲起舞急买香茅葺庭宇公不见崧岳降神生甫申山川岀云作时
　　上南轩先生寿
　　岷峨一线江滥觞意行万里无留藏五湖洞庭洑熊湘衡岳岿然锁其旁离堆砥柱屹相望湍流横溃不得狂挽囬断港济絶航一齐众楚势莫当三芝五饵别有方狂简痼疾濵膏肓天遣奔波赴洄湟囬视坎井足跳梁三浴薫之惊望洋一语咽口成周章昨夜太白垂光芒皎然松柏凌雪霜向来十袭一瓣香再拜斯文寿无央愿囬帝力超羲皇无怀大庭还我乡
　　次韵何起岩喜
　　龟坼髙田畦渇何取尸臣守兹土抽毫擢髪控深衷羽衣拜章夜当午天门岧嶤洞九重玉几哀矜逈三拊守臣有罪固合诛农夫在勤亦良苦去年旱荒有积仓今年饥歉将空庾通宵洒润祗若丝明发屯云俨安堵初惊大防来莫当俄即翻盆流孰御旧相过忆去年坐眎排檐亦如许我慙厯厯洗心源君喜津津见眉宇瑰章杰句助欢呼石燕商羊俱鼓舞急须似吸举深杯莫负如渑冩甘防
　　次徐漕韵贺留守刘观文祷雪感应
　　雪霜之忍有至慈一片到地五谷滋所以腊中重三白史讥失时书直辞我公卧防北门北百姓爱公如爱日及冬祷雪乃爱民若有鬼神宜率职要晴要天必从玉山何独閟烛龙一夜风师擘冰絮坐使东国成雪宫晓起清愁无复有如在春风饮醇酒欲歌零劳公归正尔补天须妙手
　　再次韵呈徐漕
　　留台心与天等慈违春覔雪回象滋计台心与留台似贺版趣遣琼瑰辞白战场前受降北笔补造化戈却日郢中之曲信寡和鼔宫宫动能者职我欲十驾期相从今见老子其犹龙径须乞公玉蘂佩去上絶顶瑶台宫下视尘寰一何有天地交光落吾酒酌公云梦公莫辞能费公吟防义手
　　次韵程判院喜雪
　　帝心端与天心合务本先农斥浮末冬温祷雪响交孚急霰先声如撒泼献花女儿弄璿玑翦裁楚水烦湘妃东郭先生不敢岀南枝乌鹊空惊飞髙卧从教深没屋此是天工真粟但愿四海大有年无田可耕宁已独诗翁爱日亲年髙时时梦里见三刀男儿盍洎千钟养蹴踏起舞听鸡号勲业欺人头易雪化工于汝难私燮满酌长歌白雪吟下里阳春讵有别
　　雪再作山甫约游花台不遂闻与诸公登鳯凰台次韵送似
　　骚屑寒威逼重幕衲被蒙头慵蚤作不知一夜雪花飞但讶五更风力恶摩挱病眼试凭陵把翫清诗何洒落好语自足驱疟疠嘉祥况乃销离瘼絶怜冰筯堕脩檐拨触风琴响朱箔一冬温暖忧麦蚕万事乗除等鳬鹤为言三鳯今河东曽约连驺岀南郭山隂舟囬虽兴尽巫峡云归终幸薄方疑再往成渺茫已拉羣公溯寥邈九万扶摇不可希随分榆枋吾亦乐
　　次韵苏伯茂立春日雪
　　从事青州初入幕子墨梁园新有作春工试手欲成妍膝六蜚英良不恶初看到地润却无旋喜积威干更落铺檐羃砌遍匿瑕压瘴埋蝗广求瘼蓝田种玉夜生苖吴娃擘茧朝盈箔认巢无处疑昏鵶敛翅有踪惊瘦鹤一庭柳絮漾东风千树棃花醉西郭犯寒覔句觉诗清贾勇行杯疑酒薄颇烦造物相料理顿使幽懐渺绵邈回看稚子失啼饥想见田家尔应乐
　　登伟观因诵老杜道林岳麓诗用其韵
　　立秋三日天气殊凉风渺渺舒郁纡少日第拄西山笏暇时惟泛防昌湖投老身登华盖顶度堂面直莲峯鑪长江囬抱若褁玉明月荡漾如怀珠楠溪大源小源岀樟浦早潮晚潮俱凌空笔架呈挂防岀海金轮看浴乌中川蚌胎非妩媚港口螺浮疑虚无何以得此江山伟若有相者神明扶了知无一可云补其敢有二当何诛故人相逢笑颠错生涯不解先膏腴且同野叟共尔汝免以前衔相唤呼看山未觉迷老眼报国终媿全微躯斫竹特为三益径把钓勌作扁舟图乃知絶境真妙絶强名孤屿何尝孤凭栏聊欲须欵欵飞防正尔来于于明朝此兴定不浅但恐劳苦肩舆夫
　　雅师求阁名既为作扁榜仍赋娱客杂句
　　妙景非声亦非色非色岂应容粉饰东坡妙用徧虚空大地山河等儿剧简斋有句添虵足抹晴妆要娱客黄妃塔边浄相寺破屋荆榛十年事雅师办得一片心化岀寳坊全体备杰阁巍巍尊大士我欲名之无尽意更拈虵足扁东偏与师饷客为客地东坡仙去可无诗客来了此一叚竒未未晴烦举似非鬼非仙竟是谁王宣甫求崇斋扁榜仍索诗转庵之作先成即次韵为寄
　　圣门教人亦多术由也升堂未入室顔虽在寝犹仰髙火就水流随燥湿但见终日不违愚岂知庶防介如石陶溪昨以崇名斋欲予古诗记实今晨忽见转庵作名与诗髙同起日崇斋少学用心苦晚乃一扫科举习霜降自然知水落道损都忘为学益一从崇卑悟师说心已沈酣全体易书扁外和转庵诗不待形容有润色忆昨尊公期类予似我颛愚有何获老慙才衰惟钝迟感君肯赴同襟期闭闗却埽门植榆不妨倡和来壎篪










