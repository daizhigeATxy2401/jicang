　　钦定四库全书　　　　集部二
　　宗集　　　　　　　别集类一【唐】
　　提要
　　【臣】等谨案宗集三巻附録元纲论一巻内丹九章经一卷唐吴筠撰筠字贞节华隂人隠于南阳天寳中召至京师请为道士居嵩山复求还茅山东逰会稽往来天台剡中与李白孔巢父酬唱大歴中卒弟子私諡曰宗先生新旧唐书皆载隠逸传此本为浙江鲍氏知不足斋所钞末有原跋云收入道藏中世无别本然文献通考云吴筠宗先生集十卷前有权徳舆序列于别集诸人之次则当时非无传本此跋题戊申嵗不着年号疑作于通考后也巻首权徳舆序称太原王顔类遗文为三十巻后又有吴尊师□亦徳舆撰乃言文集二十巻均与文献通考称十巻者不合考徳舆序称四百五十篇而此本合诗赋论仅一百十九篇则非完书矣又旧书筠本传云鲁中儒士也新书本传云华州华隂人徳舆序称华隂人而传又云鲁儒士序称受正一法于冯尊师上距陶宏景五传传又云受正一法于潘体元乃冯之师亦相乖刺考旧书李白传称天寳初客逰会稽与道士吴筠隠于剡中而传乃言禄山将乱求还茅山既而中原大乱江淮多盗乃东逰会稽与诗人李白孔巢父诗篇酬和不知天寳乱后白已因永王璘事流夜郎矣安能与筠同隠此传殆出于依托序又称筠卒于大歴十三年卒后二十五歳乃序此集其年为贞元十九年徳舆于贞元十七年知礼部贡举明年真拜侍郎故是年作序系衔云礼部侍郎其文与史合而金丹九章经后又载筠自序一篇题元和戊戌年作戊戌乃元和十三年距所谓先生化去之年又隔四十年后且云元和中逰淮西遇王师讨蔡贼吴元济避乱东岳遇李谪仙授以内丹九章经殆似呓语然则此序与传同一伪撰矣据新旧唐书皆有元纲三篇语则巻末所附元纲论三篇自属筠作至内丹九章经核之以序伪妄显然以流传已久姑并録之而辨其抵牾如右乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀





　　宗集原序
　　道之为物无不由也无不贯也而况本于览发为至言言而蕴道犹三辰之丽天百卉之丽地平夷章大恬澹温粹飘飘然轶八纮而泝三古与造物者为徒其不至者遗言则华涉理则泥虽辩丽可嘉采真之士不与也宗先生吴君其知言者欤先生讳筠字贞节华隂人也年十五笃志于道与同术者隠于南阳倚帝山闳览古先遐蹈物表芝耕云卧声利不入天宝初纁鹤板征至京师用希夷启沃脗合圣请度为道士宅居于嵩阳丘乃就冯尊师齐整受正一之法初梁贞白陶君以此道授升王君王君授体潘君潘君授冯君自陶君至于先生凡五代矣皆以隂功救物为王者师十三年召入大同殿寻又诏居翰林明皇在宥天下顺风祈向乃献纲三篇优诏嘉纳志在遐举累章乞还以禽鱼自况薮泽为乐得请未几盗污三川羽衣虚舟泛然东下栖匡庐登防稽浮浙江息天柱隠机埋照顺吾灵有时放言以畅天理且以园公歌咏于紫芝景怡恱于白云故属词之中尤工比兴观其自古王化诗与大雅吟步虚词游仙杂感之作或遐想古理以哀世道或磅礴万象用防环枢稽性命之纪达人事之变大率以啬神挫锐为本至于奇采逸响琅琅然若戛云璈而凌倒景昆阆松乔森然在目近古游方外而言六义者先生实主盟焉至若总论谷神之妙则有纲哀蓬心蒿目之逺于道也则有神仙可学论疏瀹澡雪使无落吾事则有洗心赋岩居赋脩胸中之诚而休乎天君则有心目论契形神颂其他操章寓书賛美叙别非道不言言而可行泊然以微妙卓尔而昭旷合为四百五十篇博大真人之言尽在是矣大厯十三歳歳直鹑首止于宣城道观焚香返眞于虚室之中门弟子有邵冀者率吁其徒宁神于天柱西麓从其命也冀徧得先生之道如槁木止水刳心遗形太原王顔尝恱先生之风自先生化去二十五歳顔为御史丞类斯遗文为三十篇拜章上献藏在秘府厥后冀得其本以授予请序引其迳庭庻传永乆别有辩析世惑之论不列于此编至若挺神竒祛物怪告链脱之地合肸蠁之符皆备刻于金石者之说今徒采获斯文以序崖略且俾后学知道者必知言云权徳舆序











　　钦定四库全书
　　宗集巻上
　　唐　吴筠　撰
　　岩栖赋
　　感圣之垂训悟已亲而名疎言可放而从黙身应巻而勿舒爱鹪鹩之巢林在一枝而有余性所恱而难违托兹山以结庐果栖迟而我惬即逍遥之灵墟观其缭崇峦横峻谷激泌泉罗森木后巍嶷以萦纡前参差而耸伏追隂壑之夏凉偃阳崖之冬燠美劲节于松筠翫幽芳于兰菊虚籁清耳闲云莹目因海鹤以警夜任晨鸡以知旭虑静于无扰神恬于寡欲于是歌考槃于诗人讽嘉遯于大易逺浮俗之艰险消毁誉之损益蹈方外之坦途信可免于兢惕既即隂以息影由不行而灭迹虽区中之末计实世表之长防人所弃而已收故处约而恒适览无见以收视聴无声以返黙和匪专于防酒乐奚必于丝桐焚清香以链气启玉检而击防期遣滞于昭旷庻延真于感通筌太虚之有象覈妙用之非空朝天甚简采药多暇形犹资于吐纳意已屏于将迓知道无废兴而物有存谢故挹生本而常生体化宗而不化萧萧絶尘谁与为隣迹逺而朋从益旷机忘而鸟兽可驯韵靡叶于当时心常依于古人仰巢由浩浩之逸轨咏羲农黙黙之化淳师黄老之奥友乔松之道真慙无功之逮物良独善于吾身只所幸其自得敢韬精于隠沦
　　竹赋
　　惟坤灵之播育何备物之实繁伟兹竹之标挺得造化之清源契道合虚表贞示节叶森散以翠错茎鲜脩而琼洁尔其和风流畅万彚昭陈杨葩晔其密苑荑栁蔼于通津不郁馥以启曜但葳蕤而有筠亦未之为异也至如杀气凌厉凝霜萧瑟览平楚之苍茫窥众林之如失冒冰霜之涸沍逾青荧以郁密若是则殊可重焉故诗曰如苞书称厥贡猗兹淇园美彼云梦昔在轩后肇官隂阳俾伶伦于嶰谷伐脩竹之珍篁裁六律以协气调八风而顺常然后成竽籥以备乐其声滥而弥长笙镛以间鸟兽跄跄谅自然之纯粹曷羣材之可方若乃渭川千畆山阳数林会稽方润于碧玉罗浮比色于黄金上黕黕以云翳下泠泠而风吟祛赫曦之燠景纳凄清之凉隂王子所以啸咏嵇生为之幽寻召嘉宾及令友畅醁醴与鸣琴美游盘之逸趣清寂寞之逺心若乃夹沧江倚丹崿蓄水雾之沈沈摇岩烟之漠漠湘妃有挥涕之感楚谣兴防露之作或挺鼔吹之嵚崟或垂天门之磅礴皆鸾凤之所翔集孔翠之所栖托岂独婵姢于广漠之壤亦有璀璨于蓬莱之峯结实珠粒敷花紫茸拂皓粉以飞雪摧绀茎以韵钟固列仙之攸翫匪吾人之所从也亦有化雉吴国成龙葛陂容人筼筜育虫桃枝一笋明其嗣三节获乎婴儿萦灯纂以感孝茂窓櫺以表竒篲冡坛以尘灭环石牀以防滋皆灵变之谲怪良难得而备知尔其众彚非一则有篥簩防笾筒箖箊菰棰之肃矗龙钟云母之扶疎箬箭浮色以缥焕菡綷文而绣摅方志之所遗载山经之所阙书者安可得而详矣靡不劲坚其性葱蒨厥色不规而圆不揉而直故髙皇制冠以宝位孝文剖符以表职博望侯传于大夏之外穆天子封于池之侧推此类以弥广匪斯文之可极
　　逸人赋
　　粤真隠先生者体旷容寂神清气冲迥出尘表深观化宗偃太和之室咏古之风收人之所不宝弃人之所必崇以道徳为林囿永逍遥乎其中有翫世公子思发其防乃诣先生之所舎询出处之异同于是稽首跪而称曰仆闻士之生也备百行荣九徳静为物轨动为人则可见故不隠可言故无黙使上叶唐虞之化下安仁夀之域既两仪交泰九有不携然后分人之土执人之珪故伊尹负鼎而去有莘太公释钓而出磻磎朝沦洿泥夕步丹梯若乔木之集鹓凤清流之跃鳬鹥何必矫抗斯慕中和见睽蹑迹巢许追踪夷齐膏屯于骨肉和勦于甿黎损坦荡之脩衢履幽废之荒蹊潄寒泉之泠泠借青草之萋萋悲林风之夕振厌山鸟之晨啼始支离而馁息终脔巻而寒栖信行藏之足騐唯名实之可稽愿一闻其至言俾向方而不迷也先生宇合寥天心凝帝先冺祸福之境杜枢机之权将有言而中止不得已而应焉曰夫洪荒之际物靡艰阻上如崇丘下若平楚髙卑定位各畅其所贤愚同条智诈罔举孰为出孰为处孰为黙孰为语迨乎时迁朴散质变淳讹升沈异躅明暗殊科刚柔相轧曲直相摩或贪饵以吞钩或横飞以触罗惟皇王之愍俗爰拯溺于洪波乃自揖让迄于干戈虽政教之异冝诚法令之滋多欲遏乱以求理譬招风而静柯遂饰礼以邀敬修乐以导和虽圣哲之区区卒倾頺而奈何于是上有淫君下彰忠臣龙逄之列苌之伦茍徇义以成名竟违天而杀身秖足以増恶声于暗主竭恵泽于生民故全徳之士韬精保真悟厯数之在运知存亡之匪人将扶危而翼颠犹一发之擢千钧块壤之壅长津所以守嘉遁之元吉从少防之隠沦于是洪崖广成肇其端子州善巻绪其后汾水见傲帝之宾颍阳闻洗耳之叟以鸿名为糟粕以大宝为尘垢情蠲于取舍意适于林薮不刳心而无欲非吐纳以永夀眄江河为畎浍谓嵩岱为培塿故天子不可得而臣诸侯安可得而友岂作者之唯艰诚歴世而可久莫不道贯通于古今迹无系于竒偶镇末代之伪薄使向风而归厚若乃子髙之规夏禹臧叟之诲周文仲连之却秦师干木之蕃魏君髙俛仰以成绩四皓从容以立勲初混世以表用竟超然而絶羣既抗志于青霞聿栖身于白云兹乃无封滞于万物时抚俗以解纷者矣若乃顾推让有泰山之重视富贵若鸿毛之轻则孤竹之子王季之兄甘食薇于首阳之下恱采药于句呉之坰柱史归居而道阐关尹去职而真成晨门藏名于抱关沮溺避世而耦耕汉隂抱瓮以忘机渔父乗流而濯缨于陵灌园以逃相莱氏负戴以辞卿南华漆园以寓迹列子郑圃以消声楚狂隠晦蜀严湛冥丞相推堂于盖公廷尉结韈于王生故文景尊黄老之术国既富而刑清季主卜筮以训俗文通讼田以秽名顔阖凿坯以避聘伯休濳遁以脱荣厐公课妻以耘锄严光拂衣于帝庭启期三乐以达意梁鸿五噫以抒情尚子平之持操毕婚娶以长往许叔之守节遗伉俪以遐征聴苏门之永啸若鸾凤之和鸣见夏统之长歌歘云飞而雪零至于焦先瞿硎郭文董京天机符于太素渊黙会于真精寂尔无闷则子真仲蔚确乎不拔有台佟管宁或琴书以自娱或澹漠以无营此则同人者体貌异人者神明抱不易之纯粹含自然之孤贞道取怡于闲放业故失于屯平晓物理之尚简知天道之恶盈彼鸿飞于寥廓奚弋者之能萦故宠章焉得而见累悔吝何由而相倾哉尔其隂徳密庸功潜着不慼其所毁不欣其所誉为无为以成性事无事以澹虑洞希夷之可察涉恍惚而斯据托松涓以结友忽驾景而飞去兹乃隠道其谁能测无何乡之处乎是以朝廷之士一入而不出山林之客冝往而勿还若沽名于白贲迹于青山觊蒲轮于谷口希束帛于云闗非岩泉之养正实丘壑之藏奸繄末世之鄙薄曷清流之可攀或因兹以幸达讵不蕴终身之厚顔矣夫徼福之萌祸胎祈昌之结衰根故不韦之识竒货献孕妻以密言吕公之辩龙顔谋纳女以永尊计克从而事捷排天路以腾翻遽变生而殃搆招衅罚以钟门霍氏之翼三后谓伊周之复存何赫奕于当时亟殄殱其子孙鉴兴亡之体势实异代而同源已覆败于前车又倾摧于后辕秦肆坑儒之毒汉流党锢之寃众君子欲修名显著乃贻戚于茔魂仰天居之悠迥谁克叶于帝阍固知祥风依于蓬荜沴气袭于华轩吾方将友汗漫师元黙生死同乾坤当愈幽忧之疾所以秉斯道而弥敦也先生之言既毕公子拜手而谢曰小子久耽浅近之常议幸沐精防之奥论可谓涤除遗滓披拂重昏愿澡雪其形神以游夫子之末藩而已矣













　　宗集卷上
　　钦定四库全书
　　宗集卷中
　　唐　吴筠　撰
　　思还淳赋
　　伊太素之风迨羲轩而浸隠虽朴散以成器暨唐虞而未冺淳化日以沦亡及殷周而殆尽唯挺生之尼父覩浇漓而致悯乃修诗书制礼乐以救崩隤将驱末驾以旋轸元适彼流沙遗道徳于关尹信文约而义赜俾浮竞以返本固大运之推迁虽圣人亦不能扶其颠陨五霸既没七雄交驰爰至暴秦儒残道隳皇汉底定人懐辑熈孝文御宇所向无为刑法防措欢心秉彛孝武好夫征伐亦兼崇于典仪虽纯懿未举而文章载施元成懦弱政教陵迟彼苍生息肩之日在世祖中兴之时何孝明之匪徳为祅梦之所创戎神之祠宇遵恍惚之妄见始涓防于滥觞终浩瀚以流羡歴三国而犹防更五胡而大建华夏之礼废邉荒之风扇沴气悖以兴行人心飒以倾变遂侮君亲蔑彛宪髠跣贵簮裾贱事竭思以徼福劣含疑而惧谴上发迹于侯王下无劳于奬劝尊赑屭之金狄列峥嵘之紫殿伐千畆之竹不足纪荒唐寓言倾九府之财焉能充悃款诚愿于是宝树琼轩凌云照日铿锽窈窕不可谈悉越章华之宏壮罗区宇而比栉栋宇已来未有俦匹重贝叶讹谬轻先王典籍钦刑残鄙夫宴广厦精室使白屋终劳缁门永逸自国至家祈虚防实防而是者则绐之以嘉祥沮而非者则欺之以罪疚故中智已下助成其奸宄之术可谓至真隠大伪出所以防党妖徒此焉游息储不因耕衣不俟织诱施冒货鲸吞蚕食若蛟螭之在水犹豺豹之附翼罔不假小善以外慈藏深邪而内贼岂止一时之封豕乃为万代之蟊蠈足使宵人得意而傲睨上士伤心而悯黙于戏天道乎人事欤天道逺而难晓人事近而可详虽孽自天启亦妖由人彰斯乃钟刘石之两羯偶苻姚之二羌凭书之恢谲资汉笔以阐扬道安讨论于河洛恵逺润色于江湘圗澄挟术以鼔舞罗什聚徒以张皇迹无徴于班马理唯窃于老荘襃蛮陬为中土贬诸夏为偏方务乎在噬儒吞道抑帝掩王夺真宰之柄操元化之纲自古初以逮今未有若斯之逆天暴物干纪乱常爰自晋宋迄于齐梁靡不兴之者灭废之者昌竟流遁而不返终取悔以危亡者其故何哉盖蓼虫忘辛习其久翫将助其理反増其乱若运穷数极则君悟臣断亿兆不谋而密移神祗应感而冥賛山川为之澄穆日月为之炳焕自然朝思文明野冀贞观譬曽冰之坚积非阳春不能使之剖泮当是时也太上有命爰徴万灵勅司奸以糺慝遣执法以详刑五帝合符三官同征乃命天将总天丁伐天鼓扬天旌挥金镶掷火铃使列缺激迅霆出昭旷入杳冥捕无影搜无声获祅师殱氛兵正太阶扫欃枪荡遗祅于千载流恵泽于八纮班师下土归功上清然后人伦可以顺化神道可以永真变讹僻之俗为雍睦之甿伫淳风之尅复吾乃鼓腹击壤于岩坰吟咏柏皇与骊连大庭而已矣
　　洗心赋
　　尝甄道以谋已考往哲之所经资忠孝与仁义保存殁之令名伊周功格于皇天孔墨道济于生灵始崇崇于可久终寂寂而何成唯闻松乔之髙流超乎世表以永真意禀受之使然固脩链之所得奚稽疑以究理庻髣髴乎遗则斯乃御太易之祖先体虚和之宗极出变化之机范离隂阳之动息知成我者神贼我者人神符性以契道人应情以防真彼昭然而独见乃萧邈以殊伦故能积精防而显著乗一气以日新昔予感夫前修良反俗于壮齿捐区中之末驾骋方外之逸轨收当世之所遗贱时人之所伟俯沧海以渊淡仰赤霄以耸峙人耽厚味与美饰吾不知其所美也于是逺尘境栖云岑洁其形清其心方冀覩杳冥之状闻虚寂之音真人居髙以流恵正气无逺而见寻鉴双景之皎皎翼万灵之森森莹丹宫之神光潄玉池之灵液修五纬以飞奔蹈七元而纵歴阳晶煜以景萃隂滓涣而冰释体因用而弥和心有存而转寂味防以永日讽灵篇以自怡虽天路之辽夐庻通感而可期何逆丑之干纪集兵戈于洛师畏巢焚以鸟逝聿投迹于江湄忧虞匪遑于专静吾道于是乎中亏使清虚恬淡乖其致为垢浊喧嚣之所欺遂荏苒以忘返将十年而迨兹惜流光之不驻鉴华发以兴悲噫嗟进有驰车升丘之难退有转规入谷之易萦尘务以汩没皆近习之所致徇人情之所取必神道之我弃理无往而不复思挺然以释累洿可以洗浊可以澄俾疎惰之情废则精勤之思兴代甘芳以淳淡易浮荡以虚凝合抱生于毫末履霜至于坚冰孰谓希夷之无物吾必知恍惚之可凭也乃复拂衣长林从其夙尚近宗仙经逺禀真匠机已忘而气正战复胜而神王庶斯道之可恒喜勿药于无妄夫造物者结虚而为实致道者反麤而至精所以齐天地之悠逺叶日月之昭明哀众人沦胥以徂谢吾方独务于长生
　　登真赋
　　悟世促而道永知名疎而体亲遂忘机而灭迹方錬骨而清神道不予欺兮感通象罔天必我鉴兮保合元真隂滓落而形超阳灵全而羽化惟九仙之奕奕降八景而来迓何霓旌之悠扬吾其整此霄驾持造化之系出存亡之表逺四野之冥冥近三辰之皎皎涉虚寥之浩旷觉宇宙之卑湫龙鸾竦兮升我于都流玉音于至寂散金光于太无星官后从云将前驱使八威与六领荡遗祅于天衢麾百魔以震伏总万灵以游娱翠旄纷纷兮拂重霄而凌厉入阊阖之九闗过太微而一憩倚华盖而招真登紫庭而谒帝饮予以沆瀣乐予以钧左盼夫郁仪右瞻乎结璘信巍巍以荡荡肃肃而振振享防斯彻遨嬉未已泛鹑河之广流折鶱木之芳蘂灵香霭而八冲宝云沓而四起谅兹境之足恱乃此情之匪留扬玉轮以迳进更冉冉而上浮控三气而髙举何万夫之足越觐元始于玉晨谒虚皇于金阙真朋森而无算咸顾予以致恱于是凝而为有散而为宗见不以察闻不以聪视极于无际听周于无穷动不因心飞不假翼与浩刼而灵长视万春为一息或跻绮合之榭或宴圎华之房蹑太漠之清迥弄明霞之焜煌仰瑶岭之嵯峨俯碧津之汤汤罗绛树之杳蔼激神风之玲琅何至乐之靡极永逍遥以为常
　　庐山云液泉赋
　　筠所居之东岭其半侧有泉洪纎如指冬夏若一山少凡石土多云母其水色白味甘且清此则云母滋液所致因名云液之泉乃结宇其傍引于轩庑之下既饮既潄永翫不斁今兹夏季不雨至于十月江湖耗井涧涸此泉泠泠不减平昔懿其若是爰以作赋
　　坤元孕气潜畅成泉冠五行之首为万物之先爰有渍流出此山侧处防险而难知犹井渫之不食我搜灵泌载披载登见其地僻至洁源深有恒沍寒不为之増乃考室以饮而乐在枕肱存侔玉之膏得乃云华之液疾可蠲生可益引充狎翫唯意所适悬之则皎素壅之则澄碧昼浮光以悠扬夜含响而淅沥隂阳为灾水旱失节不雨炎夏暨乎月汪汪洪波久已竭耿耿瀑布今亦絶挫江湖之浩荡况涧谷之微劣斯泉秉彛毫纎无亏虽逺不霑恵而近有所滋彼漰霈于畴日岂不慙防防于此时夫醴泉无源而易涸丹溜乍见而难挹曷若平以为鉴酌焉取给何以神山之瀵帝台之浆涌异域之表湛无人之乡兹亦标奇于絶境真可谓灵而长也
　　猿赋【并序】
　　前者称周穆王南征君子变为猿鹤小人变为虫鱼夫神用无方未必不尔筠自入庐岳则覩斯猿嘉其雨昏则无声景霁则长啸不践土石超遥于万木之间春咀其英秋食其实不犯稼穑深栖逺处犹有君子之性异乎狙猱之伦且多难已来庻品凋败麋鹿殚于网罟遗甿困于诛求此独萧然物莫能患岂不以托迹冥絶不才逺祸昔夫子叹山梁雌雉曰时哉时哉予固感之聊以作赋云耳
　　伊猿之所育于南国之层岑动不践地居常在林每泛泛而无防亦熈熈而有心雰岚昏而共黙风雨霁而争吟使幽人之思清畅羇客之涕霑襟何必聆嶰谷之管对雍门之琴哉歴千寻之乔木俯万仭之危峤弄游云之乱飞嬉落日之横照连肱涧饮命侣烟噍或聚而闲栖或分而迥趠夀同灵鹤性合君子阻重岩之险非虎豹所履防交柯之密岂雕鹗能视故逄防操弓惮髙深而止邓公折箭含恻隠而已何患累之罕臻不干物以利已讵若凌人以就戮猩猩甘酒而遄死夫时珍貂裘世宝狐白彼徒工于隠伏终见陷于机辟麝怀香以贾害狙伐巧而招射小则翡翠殒于羽毛大则犀象残于齿革孰能去有用之损取无用之益因弃置于常情永逍遥以自适无威刑相临以族类相亲食资诸物衣取诸身不赋不役靡劳靡勤如正教之未施保巢居以淳淳匪虞氏之所及何狙公之能驯吾固知人为万物之贵又焉测元化之所大均乎
　　神仙可学论
　　洪范向用五福其一曰夀延命至于期頥皇天犹以为景福之最况神仙度世永无穷乎然则长生大庆无等伦以俦拟当代之人忽而不尚何哉尝试论之中智以下逮于庻民与飞走肖翘同其自生自死昧识所不及闻道则相与笑之中智已上为名教所检区区于三纲五常不暇闻道而若存若亡能挺然竦身而不使常情汩没专以修链为务者千万人中或一人而已又行之者密得之者隠故举俗罕为其方悲夫昔桑矫问于防子曰自古有死复云有仙如之何防子曰两有耳夫言两有者为理无不存理无不存则神仙可学也嵇公言神仙特受异气禀之自然非积学所能致此未必尽其端矣有不因修学而致者禀受异气也有必待学而后成者功业充也有学而不得者初勤中堕诚不终也三者各有其防不可以一贯推之人生天地之中殊于众类明矣感则应激则通所以耿恭援力平陆泉涌李广发矢伏石饮羽精诚在于斯须击犹土石应若影响况丹恳久着真君岂不为之潜运乎潜运则不死之阶立致矣孰为真君则太上也为神明宗极独在于窅冥之先髙居紫防之上隂骘兆庻诗称上帝临汝书曰天监孔明福善祸淫不差毫末而迷悮之子焉测其源日用不知背本向末故逺于仙道有七焉近于仙道亦有七焉当世之士未能窥妙门洞幽赜雷同以冺灭为真实生成为假幻但所取者性所遗者形甘之死地乃为常理殊不知乾坤为易之蕴乾坤毁则无以见易夫形气者为性之府形气败则性无所存性无所存于我何有逺于仙道一也
　　其次谓仙必有限竟归沦坠之彼昏于智察则信诬罔讵知块然之有起自寥然之无积虚而生神神用而孕气气凝而渐着累着而成形形立神居乃为人矣故任其流遁则死反其宗源则仙所以招真以链形形清则合于气合道以链气气清则合于神体与道防谓之得道道固无极仙岂有穷乎举世大迷终于不悟逺于仙道二也
　　其次强以存亡为一体谬以前识为悟真形体以败散为期营魄以更生为用乃厌见有之质谋将来之身安知入造化之洪罏任隂阳之鼓铸游魂迁革别守他器神归异族识昧先形犹鸟化为鱼鱼化为鸟各从所适两不相通形变尚莫之知何况死而再造诚可哀者而人不哀逺于仙道三也
　　其次以轩冕为得意功名为不朽恱色躭声丰衣厚味自谓封殖为长策贻后昆为逺图焉知盛必衰髙必危得必防盈必亏守此用为深固置清虚于度外肯以恬智交养中和率性通真为意乎逺于仙道四也
　　其次强盛之时为情爱所役班白之后有希生之心虽修学始萌而伤残未补靡蠲积习之性空务皮肤之好窃慕道之名乖契真之实不除死籍未载箓嵗月荏苒大期奄至及将殂谢而怨咎神明逺于仙道五也其次闻大丹可以羽化服食可以延龄遂汲汲于罏火孜孜于草木财屡空于八石药难效于三关不知金液待诀于灵人芝英必滋于道气莫究其本务之于末竟无所就谓古人欺我逺于仙道六也
　　其次身栖道流心溺尘境动违科禁静无修习外招清静之誉内蓄奸回之谋人乃可欺神不可誷逺于仙道七也
　　若乃性躭虚情寡嗜好不知荣华之可贵非强力以自髙不见淫僻之可欲非闲邪以自慎体至仁舎至静超迹尘滓栖真物表想道结襟以无为为事近于仙道一也
　　其次希髙敦古刻意尚行知荣华为浮寄忽之而不顾知声色能伐性捐之而不取剪隂贼树隂徳惩忿窒欲齐毁誉处林岭修清真近于仙道二也
　　其次身居禄位之场心游道徳之乡奉上以忠临下以义于已薄于人厚仁慈恭和施博爱外混嚣浊内含澄清潜行密修好生恶死近于仙道三也
　　其次潇洒荜门乐贫甘贱抱经济之器泛若无洞古今之学旷若虚爵之不从禄之不受确乎以方外为尚恬乎以摄生为务近于仙道四也
　　其次禀明颖之姿懐秀拔之节奋志机之旅当鋭巧之师所攻无敌一战而胜然后静以安身和以保神精以致真近于仙道五也
　　其次追悔既往洗心自新虽失之于壮齿冀收之于晩节以功补过过落而功全以正易邪邪防而正在轗轲不能移其操諠哗不能乱其性惟精惟防稍以诚着近于仙道六也
　　其次至忠至孝至贞至亷按真诰之言不待修学而自得比干剖心而不死惠风溺水而复生伯夷叔齐曽参孝已人见其没道之使存如此之流咸入仙格谓之隠景潜化死而不亡此例自然近于仙道七也放彼七逺取此七近谓之拔陷区出溺涂碎祸车登福舆始可与涉神仙之津矣于是识元命之所在知正气之所由虚凝澹泊怡其性吐故纳新和其神高虚保定之良药匡辅之使表里兼济形神俱超虽未升腾吾必谓之挥翼于丹霄之上矣夫道无为无形有情有信故曰人能思道道亦思人道不负人人负于道渊哉言乎世情谓道体虚则贵无而贱有人资器质则取有而遗无庸知有自无而生无因有而明有无混同然后为至故空寂寥大道无象之象也两仪三辰大道有象之象也若但以虚极为妙不应以吐纳元气流隂阳生天地运日月也故有以无为用无以有为资是以覆载长存真圣不灭故为生者天地之大徳也所以见宇宙之广万物之殷为吾存也若烟散灰灭何异于天倾地沦彼徒昭昭非我所有故曰死者天人之荼毒孰能黜彼荼毒拂衣絶尘独与道隣道岂逺乎将斯至矣夫至虚韫妙待感而灵犹金石含响待击而鸣故豁方寸以契虚虚则静凭至静以积感感则通通则宇宙泰定天光发明形性相资未始有极且人之禀形模范天地五藏六府百关四肢皆神明所居各有主守存之则有废之则无有则生无则死故去其死取其生若乃讽太帝之金书研洞真之玉章集帝一于绛宫列三元于紫房吸二曜之华景登七元之灵纲道备功全则不必琅玕大还而髙举矣此皆自凡而为仙自仙而为真真与道合谓之神人神人能存能亡能晦能光出化机之表入太漠之乡无心而鉴无翼而翺翔嬉明霞之馆宴羽景之堂欢齐浩刼而无疆夀同太虚而不可量此道布在金简安可轻宣其密奥哉好学之士宜启玉检以探其秘焉又儒墨所宗忠孝慈爱仙家所尚则庆及王侯福荐祖考祚流子孙其三者孰为大于戏古初不得而详羲轩已来广成赤松令威安期之徒何代不有逺则载于竹帛近则接于见闻古今得者皎皎如彼神仙可学炳炳如此凡百君子胡不勉之哉
　　心目论
　　人之所生者神所托者形方寸之中实曰灵府静则神生而形和躁则神劳而形毙深根宁极可以修其性情哉然动神者心乱心者目失真离本莫甚于兹故假心目而发论庶防于遣滞清神而已且曰心希无为而目乱之乃让目曰予欲忘情而隠逸率性而希夷偃乎太和之宇行乎四达之逵出乎生死之域入乎神明之极乗混沌以遐逝与汗漫而无际何为吾方止若且视吾方清若且营览万象以汨予之正恱美色以沦□之精底我邈邈于无见熈熈于流眄摇荡于春台悲凉于秋甸凝燕壤以情竦望吴门而发变瞻楚国以永懐俯齐郊而泣恋繄庻念之为感皆寸眸之所虽身躭美饰口欲厚味耳欢好音鼻恱芳气动予之甚皆尔之谓故为我之尤职尔之由非尔之怼而谁之仇乎目乃忿然而应之曰子不闻一人御域九有承式理由上正乱非下忒故尧俗可封桀众可殛彼殊方而异类犹咸顺乎帝则统形之主心为灵府逆则□舍顺则予取嘉祥以之招悔吝以之聚故君人者制理于未乱存道者克念于未散安有四海分崩而后伐叛五情播越而能贞观者乎曷不息尔之机全尔之微而乃辩之以物我照之以是非欣其荣慼其辱畅于有余悲于不足风举云逝星奔电儵纷纶鼓舞以激所欲既汩其真而混其神乖天心而悖天均焉得不溺于造物之景迷于自然之津哉故俾予于役应尔之适既婴斯垢反以我为咎嗟乎嗟乎何之有心乃愀然久焉复谓目曰顾予与尔谁明其防何隠见之隔而同若此既庻物之为患今将择其所履相与超尘烦之疆陟清寂之乡餐颢气吸晨光咀瑶华潄琼浆斯将期灵化于羽翼出云霞而翺翔上升三清下絶八荒托乔松以结友偕天地以为常何毁誉之能及何取舍之足忘谅予图之若兹其告尔以否臧目曰近之矣犹未为至若然者所谓欲静而躁随辞埃而滓袭闇乎反本之用方邈然而独立夫希夷之体也巻之无内舒之无外寥廓无涯杳防无对独捐兹而取彼故得小而遗大忘息隂以灭影亦何逃于利害伊虚室之生白方道徳之所载絶人谋于未兆乃天理之自会故元挫锐以观妙文宣废心而用形轩帝得之于罔象广成契之于杳冥顔回坐忘以大通庄生相天而能精歴众圣以稽徳非智谋之是营盖水息澜而暎彻尘不止而鉴明未违世以髙举亦方寸之所宁故能泊然而常处感通而斯出不光而曜不秘而密冝始终而谁异与万物其为一因而靡得是以罔失诚踵武于坦涂可常保于元吉若弃中而务表乃防往而不窒其故何哉水清而龙蟠林丰而兽居神栖于空洞道集于虚茍不刳其所有焉得契其所无非夫忘形静寂瑕滓镜涤关自朗幽键已辟曷可度于无累焉不然安得驾八景升九霄覩金阙之煌煌步紫庭之寥寥同浩刼之罔极以万春为一朝乎心于是释然于众虑凝澹于犹豫澄之而徐清用之而不遽致谢于目曰达我以善道我以至言觉我以大梦启我以重升我以真阶纳我以妙门纵我于广漠之野游我于无穷之源既匪羣而匪独亦奚静而奚諠恊至乐之恒适抱真精而永存遣之而无遣深之而又深通乎造化之祖达乎乾坤之心使我空欲视于目盲之外塞将见于黄之林覩有而如见空寂闻韶而若聴谷音与自然而作侣将无欲以为明免驱驰于帝主保后天之所能窒欲于未兆解纷于未扰忘天壤之为大忽秋毫之为小处寂寞而闻和潜混溟而见晓应物于循环含光而闭闗飘风震海迅雷破山滔天焚泽而我自闲彼行止与语黙曽何庸思于其间哉
　　形神可固论【并序】
　　余常思大道之要妙之机莫不归于虚无者矣虚无者莫不归于自然矣自然者则不知然而然矣是以自然生虚无虚无生大道大道生氤氲氤氲生天地天地生万物万物剖氤氲一炁而生矣故天得一自然清地得一自然宁长而久也人得一炁何不与天地齐夀而致防亡何也为嗜欲之机所速也故和经云人絶十二多少抱宗元一可得长生又玉京山经云常念餐元精链液固形质胎息静百关寥寥究三便泥丸洞明景遂成金华仙此可与天地齐夀日月齐明矣其门大开无人解入岂不哀哉余虽不才辄敢为论见此碌碌之徒区区之辈在道门者不知有守道服炁养形守神金丹之术或国之重臣匡佐社稷在于儒典禄位弥髙不知有摄养之术易形之道反精之规却补之妙多见使形体枯槁不终其夀实可伤哉余今辄论先贤之故事列以五章才不足比之为文词不足諊之为议略述大体是非之道令守道者取虚无自然正真之一服炁者知两半之前胎息之妙绵绵若存尔淘去三尸日满上升中之至合丹药者链铅取金化石为水黄芽河车神室殻矣制伏水银而为金丹刀圭入口天地齐年悟则明矣迷为词繁唯后学者审而消息万不失一庻品同修感而不应得之者闭兊寻之者静思何虑节符不契大道萌生者哉
　　守道
　　夫道者无为之理体妙之本宗自然之母虚无之祖髙乎盖天深乎包地与天地为元与万物为本将欲比并无物能等意欲测量无处而思于混成之中为先不见其前毫厘之内为末不见其后一人存之不闻有余天地存之不闻不足旷旷荡荡渺渺漭漭人能守之天地如掌故岐伯曰上古之人知道者法则隂阳和于术数饮食有节起居有度为而不为事而无事即可柔制刚隂制阳浊制清弱制强如不退骨髓方守大道大道者多损而少益多失而少得益之得之至真之士也益者益形得者窈防得此窈防感通神明说苑曰山之髙云雨起水之深鱼鼈归人守道福自至
　　服炁
　　夫元炁之术上古已来文墨不载须得志人歃血立盟方传口诀只如上清禁诀玉函隠书百家诸子诰传词文乃至老君秘防内外黄庭灼然不显不露五千真文略述只言牝门谓天地根似显枝叶本蔕深密毎寻诸家炁术及见服炁之人不逾十年五年身已亡矣余生好道术志在元和毎见道流皆问无事千说万别互有多般或食从子至午或饮五牙之津或吐故纳新仰眠伸足或餐日月或闭所通又加絶粒以此寻之死而最疾何者为攻内受外故速死也抱朴子曰两半同升合成壹大如弹丸黄如橘就中佳味甜如蜜尔牢持之谨勿失子若得之万事毕是以炁之为功如人之量器如水之运流堤壊则水下流矣闭通则炁不居矣但莫止出入自然之息胎链精神固其大和含其大道若明胎息则晓元炁胎息与元炁同也徳经曰可以却走马以粪如婴儿之未孩故甲经云我命在我不在天不在天者谓知元炁也人与天地各分一炁天地长存人多夭逝何也谓役炁也炁者神也人者神之车也神之室也神之主人也主人安静神则居之躁动神则去之神去则身死者矣
　　养形
　　夫人未有其兆则天地清宁剖道之一炁承父母余孕因虚而生立有身也有一附之有神居之有炁存之此三者递相成可齐天地之夀共日月而齐明何者为修身慎行助育元炁胎息藏府存神想思含虚守无宗皇之一西升经曰知一万事毕则神形也抱朴子曰人不知养生焉能有为生人不曾夜行焉知有夜行故知养神修身者夀老弃神爱欲者中夭也莫逆理而为事败长乆之佳珍隂阳之道以有此身身含形神全一心动则形神荡欲不可纵纵之必亡神不可辱辱之必伤伤者无返期朽者无生理但能止嗜欲戒荒淫则百骸理而万化安若人遗行不可为之年或恐力不可致何者若铸顽氷以为宝镜驾石舟以泛波澜非鬼神能助之非天地能运之况人受道炁则剖得神分得一有此形骸而不能守养之但拟取余长之财设斋铸佛行道吟咏祈祷神以固形骸还同止沸加薪缉纱为缕岂有得之者乎形之与神常思养之自以色声香味以快其情以惑其志以乱其心此三者败身逆道亡形沈骨防身之所由生者也
　　守神
　　夫人生成分一炁而为身禀一国之象有炁存之有神居之然后安焉身者道之器也知之脩链谓之圣人奈何人得神而不能守之人得炁而不能采之人得精而不能反之已自投逝何得怨天地之不祐按黄书云人因积炁以生身留胎止精可长存天年之夀昭眧着矣抱朴子曰自古人移遗却妻今世人移遗却身何也谓不解反精采炁故遗也且一隂一阳天地之道男不可无妇女不可无夫男女隂阳皆合大道不节则失理亡形沈体且据老君秘防内外黄庭上清禁诀玉函隠书黄帝赤文冲和子真诀灼然有隂阳之道昭矣秘防曰吾不敢为主复为客慎勿临髙自投掷促存内想闭诸隙正卧垂囊兼偃脊四合五合道自融吸精吐炁防将通袅袅灵柯不复空时时玉垒补前功补之之道将如何牝之门通且和泝流百脉填血脑夫妻俱仙此其道欲求长生夀无极隂户开时别消息又按大阳子谷隂女曰我行青龙与白虎彼行朱雀及腾蛇东九西七南三北五中居一反精采炁而补我身虚入实出甄我藏府即可夀无涯矣隂符经曰经冬之草覆之不死露之见伤火生于木祸发必尅精生于身精竭而死人之炁与精神易浊而难清易闇而难明知之修链实得长生岂不见鲸鱼失水被蝼蚁之所食人不守神被虫蛆之所溃得道者鱼常游于泽则不涸人若常固于炁则不死矣人皆好长生而不知有益精易形人皆畏其死而不知有守神固炁能依此者子无防父之忧弟无哭兄之患则不可握无形之风捕无见之物天年之夀自然而留矣
　　金丹
　　金丹大药文字纵载互有隠显看文不如口诀口诀不如眼见眼见不如手传然修身未合其真且须宗一炁其药也金土配乾坤龙虎生骨髓魂魄为夫妇蛇二女子午神本四位三炁还守二法象得成龙姹女因留止为得铅中金兼得石中水节序奉行日月合轨贤者待行道北方水金是赫然还丹成黄焕烂熻赩焜煌日月五星不足比其光泽也生隂长阳变化无伦翺翔碧落纵旷漠飘飘大素归虚反真体造化之所成以刀圭入口共天地齐夀可与鸡犬同飞室宅拔上谓之灵圣真人感应也
　　游仙诗【二十四首】
　　启册观往载摇怀考今情终古已寂寂举世何营营悟彼九仙妙超然全至精凝神契冲化服凌太清心同宇宙广体合云霞轻祥风吹羽葢庆霄拂霓旌龙驾朝紫防后天保令名岂知寰中士轩冕矜暂荣
　　晨登千仞岭俯瞰世人居原野间城邑山河分里闾眇彼埃尘中争奔声利途百龄宠辱尽万事皆为虚自昔无成功安能与尔俱将期驾云景超迹升天衢
　　鸾凤栖瑶林雕鹗集平楚饮啄本殊好翺翔终异所吾方遗諠嚣立节慕髙举解兹区中恋结彼霄外侣谁谓天路遐感通自无阻
　　愍俗从迁谢寻仙去沦没三元有真人与我生道骨凌晨吸丹景入夜饮黄月百关弥调畅方寸益清越栖神合虚无洞览周恍惚不觉随玉皇焚香诣金阙
　　西初定箓东华巳校名三官无遗谴七祖升云軿体妙尘累隔心防化并一朝出天地亿载犹童婴使我齐浩刼萧萧宴玉清
　　怡神在灵府皎皎含清澄仙经不吾欺轻举信有徴畴昔希道念而今果天矜岂非隂功着乃騐白日升焉用过洞府吾其越朱陵
　　骨链体弥清鉴明尘巳絶恬夷宇宙泰焕朗天光彻羽服参烟霄童顔皎氷雪隠符千魔骇鸣玉万帝恱遂使区宇中祅气永沦灭
　　髙真诚寥邈道合不我遗孰谓姑射逺人神可同嬉结驾从之游飘飘出天陲不理人自化神凝物无疵因知至精感足以和四时
　　碧海广无际三山髙不极金台罗中天羽客恣游息霞液朝可饮虹芝晩堪食啸歌自忘心腾举宁假翼保夀同三光安能纪千亿
　　将过太帝宫蹔诣扶桑处真童已相迓为我清宿雾海若宁洪涛羲和止奔驭五云结层阁八景动飞舆青霞正可挹丹椹时一遇留我宴玉堂归轩不令遽
　　欲超洞阳界试鉴丹极表赤帝跃火龙炎官控朱鸟导我升绛府长驱出天杪阳灵正赫晖四达何皎皎为尔流凯风羣生可无夭
　　予因诣金母飞盖超西极遂入素天中停轮太蒙侧若华拂流景不使白日匿倾曦复亭午六合无暝色道化随感迁此理谁能测
　　朝逾弱水北夕憩钟山顶颛顼清宫禺强扫幽境烛龙发神曜隂野弥焕炳导达三气和驱除六天静玉楼互相晖烟客何秀颖一举流霞津千年在俄顷
　　扬盖造辰极乗烟游阆风上元降玉闼王母开琳宫天人何济济髙防碧堂中列侍奏云歌真音满太空千年紫柰熟四刼灵丰斯乐异荒防陶陶殊未终
　　整驾辞五岳排烟凌九霄纷然太虚中羽斾更相招且盼蓬壶近谁言昆阆遥悠悠竟安适仰赴三天朝九龙何蜿蜿载我升云纲临睨懐旧国风尘混苍茫依依逺人寰去去迩帝乡上超星辰纪下视日月光儵已过太防天居焕煌煌
　　停骖太仪侧整服金阙前肃肃承上帝锵锵会羣仙鸿炉发灵音广庑张钧天玉醴洽中座霞膏充四筵良期无终极俛仰移亿年
　　峻朗妙门辟澄防真鉴通琼林九霞上金阁三天中飞虬跃庆云翔鹤抟灵风郁彼玉京会仙期六合同予升至阳原欲憩明霞馆飘飘琼轮举金景散结虚成万有髙妙咸可翫玉山郁嵯峨琅海杳无防暂赏过千椿遐龄谁复算
　　招携紫阳友合宴玉清台排景羽衣振浮空云驾来灵幡七曜动琼障九光开凤舞龙璈奏虬轩殊未回髙升紫极上宴此都岑玉蘂散竒香琼柯流雅音灵风生太漠习习吹人襟体浑希夷广神凝空洞深萧然宇宙外自得乾坤心
　　□招三清友迥出九天上挠挑絶漠中差池遥相望太空含常明八外无隠障鸾凤有逸翮泠然恣飘飏寥寥唯虚至乐在神王
　　耸身太霞上眇眇虚中浮八威先启行五老同我游灵景何灼灼祥风正寥寥箫歌振长空逸响清且柔遨嬉无近赏顾眄皆真俦不疾而自速万天俄已周
　　返视太初先与道至一空洞凝真精乃为虚中实变通有常性合散无定质不行迅飞电隠曜光白日栖忘深无得固无失
　　步虚词【十首】
　　众仙仰灵范肃驾朝神宗金景相照曜逶迤升太空七已髙飞火链生朱宫余庆逮天壤平和王道融八威清游氛十絶舞祥风使我跻阳原其来自隂功逍遥太霞上真鉴靡不通
　　逸辔登紫清乗光迈奔电阆风隔三天俯视犹可见玉闼标敞朗琼林郁防倩自非挺金骨焉得谐夙愿真朋何森森合景恣游宴良会忘淹留千龄才一盼
　　三宫发明景朗照同郁仪纷然驭飚歘上采空青蕤令我洞色金后天曜琼姿心叶太虚静寥寥竟何思中有至乐澹泊终无为但与正真友飘飘从遨嬉
　　禀化凝正气链形成真仙忘心符元宗返本叶自然帝一集绛宫流光出丹无英与桃君朗咏长生篇六府焕明霞百关罗紫烟飚车涉寥廓靡靡乗景迁不觉云路逺斯须游万天
　　扶桑诞初景羽盖凌晨霞儵歘造西城嬉游金母家碧津湛洪源灼烁敷荷花煌煌青琳宫粲粲列玉华真气溢绛府自然思无邪俯矜区中士夭浊良可嗟
　　琼台刼万仞孤暎大罗表常有三素云凝光自飞绕羽童泛明霞升降何缥缈鸾凤吐雅音栖翔绛林标玉虚无书夜灵景何皎皎一覩太上京方知众天小
　　灼灼青华林灵风振琼柯三光无冬春一气清且和回首迩结璘倾眸亲曜罗豁落制六天流铃威百魔緜緜庆不极谁谓椿龄多
　　髙清无侈靡遇物生华光至乐非箫歌玉音自玲琅或登明真台宴此羽景堂杳霭结宝云霏微散灵香天人诚多暇欢泰不可量
　　爰从太防上肆觐虚皇尊腾我八景舆威迟入天门既登玉晨庭肃肃仰紫轩敢问龙汉末如何辟乾坤怡然辍云璈告我希防言幸闻至精理方见造化源
　　二气播万有化机无停轮而我操其端乃能出陶钧寥寥升太漠所遇皆清真澄莹含元和气同自相亲绛树结丹实紫霞流碧津愿以保童婴永用超形神
　　建业懐古
　　炎精既失御宇内为三分吴王霸荆越建都长江滨爰资股肱力以静淮海民魏后欲济师临流遽旋军岂惟限天堑所忌在有人惜哉归命侯淫虐败前勲衔璧入洛阳委躬为晋臣无何覆宗社为尔含悲辛俄及永嘉末中原塞胡尘五马浮渡江一龙跃天津此时成大业实赖贤搢绅辟土虽未逺规模亦振振谢公佐王室仗节扫伪秦谁谓吴兵孱用之在有伦荏苒守齐宋斯须变梁陈绵厯已六代兴亡互纷纶在徳不在险成败良有因髙坛复于隍广殿摧于榛王风久泯灭胜气犹氤氲皇家一区域化通无垠常言宇宙泰忽遘云雷屯极目梁宋郊茫茫晦妖氛安得倚天劔断兹横海鳞徘徊江上暮感激为谁申
　　经羊角哀墓作
　　只召出江国路傍旌古坟伯桃角哀墓近荆将军神道不相得称兵觧其纷幽明信难知胜负理莫分长呼遂刎颈此节古未闻两贤结情爱骨肉何足云感子初并粮我心正氛氲迟回驻征骑不觉空林醺
　　登北固山望海
　　北山镇京口迥出沧海湄跻览何所见茫茫朝夕驰云生蓬莱岛日上扶桑枝万里混一色焉能分两仪愿言策烟驾缥缈寻安期挥手谢人境吾将从此辞
　　过天门山懐友人
　　举帆遇风劲逸势如飞奔缥缈凌烟波崩腾走川原两山夹沧江豁尔开天门须臾轻舟逺想像孤屿存归路日已近怡然慰心魂所经多奇趣待与吾友论一日如三秋相思意弥敦
　　舟中遇栁伯存归潜山因有此赠
　　浇风乆成俗真隠不可求何悟非所冀得君在扁舟目击道已存一笑遂忘言况观絶交书兼覩箴隠文见君浩然心视世如浮空君归潜山曲我复庐山中形间心不隔谁能嗟异同他日或相访无辞驭泠风
　　舟中夜行
　　榜人识江路挂席从宵征莫辨洲渚状但闻风波惊隂云正飘飖落月无光晶岂不畏艰险所凭在忠诚何时达遥夜伫见初日明
　　晩到湖口见庐山作呈诸故人
　　夜舟达湖口渐近庐山侧髙髙标横天隠隠何峻极石镜启晨晖鑪烟凝寒色旅泊将休暇归心已跻陟虚名久为累使我辞逸域良愿道不违幽襟果兹得故人在云峤乃复同偃息鸿飞入青防虞氏罢矰弋
　　苦春霖作
　　应龙迁南方霪雨备江干俯望失平陆仰瞻隠崇峦隂风敛暄气残月凄已寒时鸟戢好音众芳亦防残万流注江湖日夜増波澜数君旷不接悄悄无与欢对酒聊自娱援琴为谁弹弹为愁霖引曲罢仍永叹此叹因感物谁能识其端写懐寄同心词竭意未殚
　　酬叶县刘明府避地庐山言懐诒郑録事昆季茍尊师兼见赠之
　　明哲良罕遇遇君辄思齐挺生着天爵自可析人珪河洛初沸腾方期扫虹霓时命竟未合安能亲鼓鼙从此罢飞鳬投簮辞割鸡驱车适南土忠孝两不暌庐岳镇江介于焉惬林栖入门披防服出谷杖红藜隠令旧闾里而今复成跻郑公解簮绂华萼曜松溪贤哉茍徴君灭迹为圃畦顾已诚非薄忝兹忘筌蹄相欢对绿樽逸思凌丹梯道泰我长往时清君勿迷王孙且无归芳草正萋萋


　　宗集巻中
　　钦定四库全书
　　宗集巻下
　　唐　吴筠　撰
　　览古诗【十四首】
　　圣人重周济明道欲救时孔席不暇暖墨突何尝缁兴言振頺纲将以有所维君臣竟淫惑风俗日凋衰三代业遽陨七雄遂交驰庻物坠涂炭区中若棼丝秦皇燎儒术方册靡孑遗大汉立五叶斯文复崇推乃验经籍道与世同屯夷弛张固天意设教安能持
　　兴亡道之运否泰理所全奈何淳古风既往不复旋三皇已散朴五帝初尚贤王业与霸功浮伪日以宣忠诚及狙诈殽混安可甄余智入九霄守愚沦重泉永懐巢居时感涕徒然
　　栋宇代巢穴其来自三皇迹生固为累经始増百王瑶台既灭夏琼室复陨商覆车世不悟秦氏兴阿房继踵迷反正汉家策建章力役万人瓌竒殚八方徇志仍未极促龄已云亡侈靡竟何在荆榛生庙堂
　　闲居览前载恻彼商与秦所残必忠良所宝皆凶嚚昵谀方自圣不悟祸灭身箕子作周辅孙通为汉臣洪范及礼义后王用经纶
　　吾观采苓什复感青蝇诗谗佞乱忠孝古今同所悲奸邪起狡猾骨肉相残夷汉储殒江充晋嗣灭骊姬天性犹可间君臣固其宜子胥烹吴鼎文种断越铍屈原沈湘流厥慼诚自贻何不若范蠡扁舟无还期
　　尝稽真仙道清寂祛众烦秦皇及汉武焉得游其藩情扰万防屑位骄四海尊既欲先宇宙仍规后乾坤崇髙与乆逺物莫能两存矧乃恣所欲荒淫伐灵根金膏恃延期玉卮复动魂征战穷外域杀伤被中原天鉴谅难诬神理不可谖安期返蓬莱王母还昆仑异术终莫告悲哉竟何言
　　鲁侯祈政术尼父从弃捐汉主思英才贾生亦排迁始皇重韩子及覩乃不全武帝钦相如既徴复忘贤贵逺世咸尔贱今理共然方知古来士难以効当年
　　食其昔未遇落魄为狂生一朝君臣契雄辩何纵横运筹康汉业凭轼下齐城既以智而达还为智所烹岂若终贫贱酣歌本无营
　　晁错抱逺策为君纳良规削彼诸侯权永用得所宜奸臣负旧隙乗衅谋相危世主竟不辨身戮宗且夷汉景称钦明滥罚犹如斯比干与龙逄残害何足悲
　　绛侯成大绩赏厚位仍尊一朝对狱吏荣辱安可论苏生佩六印奕奕为殃源主父食五鼎昭昭成祸根李斯佐二辟巨衅钟其门霍孟翼三后伊慼及后昆天人忌盈满兹理固永存方知得意者何必乗朱轮灭景栖逺壑弦歌对清罇二疏返滨海蒋诩归林园潇洒去物累此谋诚足敦
　　至人顺通塞委命固无疵吾观太史公可谓识道规留滞焉足愤感懐殄生涯吾叹龚夫子秉义确不移晦迹一何晩天年夭当时薫膏自销烁楚老空余悲达者贵量力至人尚知防京房洞幽賛神奥咸发挥如何疾元恶不悟祸所归谋物闇谋已谁言尔精防
　　元明知止大雅尚保躬茂先洽闻者幽赜咸该通弱年赋鹪鹩可谓达养防晚节希鸾鹄长飞唳层穹知进不知退遂令其道穷伊昔辩福初胡为迷祸终方验嘉遁客永贞天壤同
　　圣人垂大训奥义不茍设天道殃顽凶神明祐懿哲斯言犹影响安得复回穴鲧瞍诞英睿唐虞有昏孽盗跖何延期顔生乃短折鲁隠全克让祸机遂潜结
　　楚穆肆巨逆福柄奚赫烈田恒弑其主祚国久罔缺管仲存霸功世祖成诡说汉氏方版荡羣阉恣邪谪謇謇陈蕃徒孜孜抗忠节誓期区宇静爰使凶丑絶谋恊事靡从俄而返诛灭古来若兹类纷扰难尽列道遐理防茫谁为我昭晰吾将询上帝寥廓讵跻彻已矣勿用言忘怀庻自恱
　　髙士咏【有序】
　　易称君子之道或出或处或黙或语盖出而语者所以佐时致理处而黙者所以居静镇躁故虽无言亦几于利物岂独善其身而已哉夫子曰隠居以求其志行义以达其道所谓百虑一致殊途同归者也夫好同恶异人之常情予自弱年窃尚真隠逺览先达实怡我心虽不见古人而余风可仰是则是效其惟嘉遁之士乎故企慕之不足则师友之师友之不足则咏歌之聊乐我真于是乎在昔晏先生皇甫谧因其所美而着髙士传梁伯鸾有髙士颂愚今有髙士咏亦各一时之志耳太初渺邈难得而详洪崖之流无迹可纪故始于混元皇帝终于陶徴君举其絶伦明其标的为五十首以吟讽其徳音焉
　　混元皇帝
　　元九仙主道冠三气初应物方佐命栖真亦归居遗篇训终古驾景还太虚孔父叹犹龙谁能知所如
　　广成子
　　广成卧云岫缅邈逾千龄轩辕来顺风问道修神形至言发理告以从杳冥参光入无穷寂黙返大宁
　　许先生
　　大名贤所尚寳位圣所珍皎皎许仲武遗之若纎尘弃瓢箕山下洗耳颍水滨物外两寂寞独与冥均
　　樊先生
　　巢父志何逺潜精人莫知耻闻让王事饮犊方见移不欲散太朴焉能为尧师錬真自轻举浮世何足遗
　　伯成子髙
　　大禹受禅让子髙辞诸侯退躬适外野放浪夫何求万乗造中畆一言良见酬俋俋耕不顾斯情邈难俦
　　臧丈人
　　臧叟隠中壑垂纶心浩然文王感昔梦授政道斯全一遵无为术三载淳化宣功成遂不处遁迹符冲
　　伯夷叔齐
　　夷齐互崇让弃国从所钦聿来及宗周乃复非其心世独不可处氷清首阳岑采薇咏羲农髙义越古今
　　南华真人
　　南华原道宗逺故不测动与造化游静合太和息放旷生死外逍遥神明域况乃资九丹轻举归太极
　　冲虚真人
　　冲虚冥至理体道自通不受子阳禄但饮壶丘宗冷然竟何依挠挑游太空未知风乗我为是我乗风
　　洞灵真人
　　亢仓致虚极潜迹依逺岫智去愚独留日亏嵗方就乡人谋尸祝不欲闻俎豆尚贤非至理尧舜固为陋
　　通真人
　　通贵隂徳利物非市朝悠然大江上散发挥轻桡已陈缁帷说复表沧浪谣灭迹竟何往遗文昭昭
　　文始真人
　　文始通道源含光隠闗吏遥欣紫气浮果验真人至诰已云锡世荣何足累髙步三清境超登九仙位
　　荣启期
　　荣期信知止带索无所求外物非我尚琴歌自优游三乐通至道一言醉孔丘居常以待终啸傲夫何忧
　　长沮桀溺
　　贤哉彼沮溺避世全其真孔父栖栖者征途方问津行藏既异迹语黙岂同伦耦耕长林下甘与鸟雀羣
　　顔阖
　　世情矜宠誉効节激当时顔阖遵无名饭牛聊自怡逃聘鄙束帛凿坏欣茅茨托身嚣尘表放浪世莫知
　　老莱夫妻
　　莱氏道已逺懿妻徳弥清一遁嚣烦趣永契云壑情禄位非所重拂衣遂遐征杳然从我愿岂为物所撄
　　楚狂接舆夫妻
　　接舆耽冲伉俪亦真逸傲然辞徴聘耕绩代禄秩鳯歌诫文宣龙徳遂隠密一游峨嵋上千载保灵术
　　郑商人髙
　　卓哉髙子商隠独标竒効谋全郑国矫命犒秦师赏伸义不受存公灭其私虚心贵无名逺迹居九夷
　　栁下惠
　　展禽抱纯粹灭迹和光尘髙情遗轩冕降志救世人百行既无玷三黜道弥真信谓徳超古岂唯言中伦
　　荷蓧晨门
　　荷蓧隠耕艺晨门潜抱关道尊名可贱理惬心弥闲混迹是非域纵懐天地间同讥孔宣父匿景杳不还
　　汉隂丈人
　　野哉汉隂叟好古遂忘机抱瓮诚亦勤守朴全道防子贡初不达听言识其非已为风波人怳惘失所依
　　于陵夫妻
　　皎皎于陵子已贤妻亦明安兹道徳重顾彼浮华轻琴书方为务禄位不可荣逃迹终灌园谁能达世情
　　太项橐
　　太项冥虚极防逺不可究禀量合太初返形寄童幼孔父慙至理顔生赖真授泛然同万流无迹世莫遘
　　太伯延陵
　　太伯全至让遂投蛮夷间延陵嗣髙风去国不复还尊荣比蝉翼道义侔崇山元规与峻节歴世无能攀
　　壶丘子
　　壶丘道为量虚固难知季咸曜浅术御冦初深疑至人忘祸福感变靡定期太冲杳无朕元化谁能知
　　段干木
　　干木布衣者守道杜衡门徳光义且冨肯易王侯尊魏主钦其贤式庐情亦敦秦兵遂不举髙卧为国藩
　　鲁仲连
　　仲连秉竒节释难含道情一言却秦围片札降辽城辞金义何逺让禄心益清处世功已立拂衣蹈沧溟
　　顔歜
　　髙哉彼顔歜逸气陵齐宣道尊义不屈士重王来前荣禄安可诱保和从自然放情任所尚长揖归山泉
　　周丰
　　周丰贵隠耀静黙尊无名鲁侯询政体喻以治道精莅人在忠慤疑叛由会盟一言达至义千载良为程
　　师金
　　圣人贵素朴礼义非同师金告顔生可谓达化宗夫子饰蒭狗自然道斯穷应物方桔橰俯仰靡不通
　　南郭子綦
　　子綦方隠几冥寂乆灰心悟来应顔游清义杳然深含响尽天籁有言同鷇音是非不足辩安用劳神襟
　　黔娄先生
　　黔娄蕴雅操守约遗代华淡然常有怡与物固无瑕哲妻配明徳既没辩正邪辞禄乃余贵表諡良可嘉
　　原宪
　　原生何淡漠观妙自怡性蓬户常晏如歌乐天命无财方是贫有道固非病木赐钦髙风退慙车马盛
　　商山四皓
　　万方厌秦徳战伐何纷纷四皓同无为丘中卧白云自汉成帝业一来翼储君知防道可尚隠括成元勲
　　河上公
　　邈邈河上叟无名契虚冲灵关畅防万乘趋道风宠辱不可累飘然在云空独与造化友谁能测无穷
　　东方曼倩
　　东方禀易象翫世隠廊庙栖心抱清防混迹秘光耀览寄数术纳规在谈笑卖药五湖中还从九仙妙
　　严君平
　　汉皇举遗逸多士咸已宁至徳不可拔严君独湛冥卜筮训流俗指归畅经闭关动元象何必游紫庭
　　司马季主
　　季主超常伦沈迹寄卜筮宋贾二大夫停车试观艺髙谈哂朝列洪辩不可际终秉鸾凤心翛然已遐逝
　　郑子真张仲蔚
　　子真岩石下仲蔚蓬蒿居礼聘终不屈清贫长晏如忘情在耕艺养夀资虚至乐非外物道冥欢有余
　　严子陵
　　汉皇敦故友物色访严生三聘迨深泽一来过帝庭紫宸同御寝象验客星禄位终不屈云山乐躬耕
　　向子平
　　子平好真隠清浄翫老易探乐无为观象验损益常抱方外心且纡人间迹一朝毕婚娶五岳遂长适
　　韩康
　　伯休抱遐心隠括自为美卖药不二价有名返深耻安能受纁秉愿终素履逃遁从所尚萧萧絶尘轨
　　台佟管宁
　　吾嘉台孝威乐道隠岩穴吾尚管幼安栖真养髙节采药聊自给观书任所恱风尘不可混真素比松雪
　　髙凤
　　吾观时人趣矫迹务驰声独有髙文通讼田求翳名公车徒见累爵禄非所荣隠身乐渔钓世网不可撄
　　厐徳公
　　厐公栖鹿门絶迹逺城市超然风尘外自得丘壑美耕凿勤厥躬耘锄课妻子保兹永无患轩冕何足纪
　　晏先生
　　士安逾弱冠落魄未修饬一朝因感激志学忘寝食著书穷天人辞聘守黙薄葬信昭俭可为将来则
　　孙公和
　　孙登好淳古卉服从穴居弹琴合天和读易见象初终日无愠色恬然在虚贻言诫叔夜超迹安所如
　　董威辇
　　董京依白社散发咏风心出区宇外迹参城市中嚣尘不能杂名位安可笼匿影留雅什精防信难穷
　　郭文举
　　郭生在童稚已得方外心絶迹遗世务栖真入长林元和感异类猛兽懐徳音不忆固无情斯言防且深
　　陶徴君
　　吾重陶渊明达生知止足怡情在罇酒此外无所欲彭泽非我荣折腰信为辱归来北下复采东篱菊













　　宗集巻下
　　钦定四库全书
　　宗集别录
　　唐　吴筠　撰
　　纲论
　　上篇明道徳【凡九章】
　　道徳章第一
　　道者何也虚旡之系造化之根神明之本天地之源其大无外其防无内浩旷无端杳冥无对至幽靡察而大明垂光至静无心而品物有方混漠无形寂寥无声万象以之生五音以之成生者有极成者必亏生生成成今古不移此之谓道也徳者何也天地所禀隂阳所资经以五行纬以四时牧之以君训之以师幽明动植咸畅其冝泽流无穷羣生不知谢其功恵加无极百姓不知赖其力此之谓徳也然则通而生之之谓道道固无名焉畜而成之之谓徳徳固无称焉尝试论之天地人物灵仙鬼神非道无以生非徳无以成生者不知其始成者不见其终探奥索隠莫窥其宗入有之末出无之先莫究其朕谓之自然自然者道徳之常天地之纲也
　　元气章第二
　　太虚之先寂寥何有至精感激而真一生焉真一运神而元气自化元气者无中之有有中之无旷不可量微不可察氤氲渐着混茫无倪万象之端兆朕于此于是清通澄朗之气浮而为天浊滞烦昧之气积而为地平和柔顺之气结而为人伦错谬刚戾之气散而为杂类自一气之所育播万殊而种分既涉化机迁变罔穷然则生天地人物之形者元气也授天地人物之灵者神明也故乾坤统天地精魂御人物气有隂阳之革神无寒暑之变虽羣动纠纷不可胜纪灭而复生终而复始道徳之体神明之心应感不穷未尝疲于动用之境矣
　　真精章第三
　　天地不能自有有天地者太极太极不能自运运太极者真精真精自然惟神惟明实曰虚皇髙居九清乃司化总御万灵干以之动坤以之宁寂黙旡为羣方用成空洞之前至虚靡测元和澄正自此而植神真独化匪惟巨亿仰至尊咸有所职丹台瑶林以游以息云浆霞馔以饮以食其动非心其翔非翼听不以耳闻乎无穷视不以目察乎无极此皆无祖无宗不始不终含和蕴慈愍俗哀防清浊体异真凡莫同降气分光聿生人中贤明博达周济为功为君为长俾物咸通爰歴世纪勲允充徳掞天壤名书帝宫于是运絶北都命标南府元真乃降是为形主隂气既落世尘自阻链胎易质革秽除腐神形合契白日轻举所谓反我乡归我常与道无疆而孰知其方
　　天禀章第四
　　夫道本无动静而隂阳生焉气本无清浊而天地形焉纯阳赫赫在乎上九天之上无隂也纯隂冥冥处乎下九地之下无阳也隂阳混蒸而生万有生万有者正在天地之间矣故气象变通晦明有类阳以明而正其粹为真灵隂以晦而邪其精为魔魅故禀阳灵生者为睿哲资隂魅育者为顽凶睿哲恵和阳好生也顽凶悖戾隂好杀也或善或否二气均合而生中人三者各有所禀而教安施乎教之所施为中人尔何者睿哲不教而自知顽凶虽教而不移此皆受隂阳之纯气者也亦犹火可灭不能使之寒氷可消不能使之热理固然矣夫中人为善则和气应为不善则害气集故积善有余庆积恶有余殃有庆有殃教于是立
　　性情章第五
　　夫生我者道禀我者神而夀夭去留匪由于已何也以性动为情情反于道故为化机所运不能自持也将超迹于存亡之域栖心于自得之乡道可以为师神可以为友何为其然乎夫道与神无为而气自化无虑而物自成入于品彚之中出乎生死之表故君子黜嗜欲隳聪明视无色聴无声恬淡纯粹体和神清虚夷忘身乃含至精此所谓返我之宗复与道同与道同则造化莫能移神莫能知而况于人乎
　　超动静章第六
　　夫道至无而生天地天动也而北辰不移含气不亏地静也而东流不辍兴云不竭故静者天地之心也动者天地之气也心静气动所以覆载而不极是故通乎道者虽翺翔宇宙之外而心常宁虽休息毫厘之内而气自运故心不宁则无以同乎道气不运则无以存乎形形存道同天地之徳也是以动而不知其动者超乎动者也静而不知其静者出乎静者也故超乎动者阳不可得而推出乎静者隂不可得而移隂阳莫能变而况于万物乎故不为物之所诱者谓之至静至静然后能契于至虚虚极则明明极则莹莹极则彻彻者虽天地之广万物之殷而不能逃于方寸之鉴矣
　　同有无章第七
　　夫道包亿万之数而不为大贯秋毫之末而不为小先虚无而不为始后天地而不为终升积阳而不为明沦重隂而不为晦本无神也虚极而神自生本无气也神运而气自化气本无质凝委而成形形本无情动用而亏性形成性动去道弥逺故溺于生死迁于隂阳不能自持非道存而亡之也故道能自无而生于有岂不能使有同于无乎有同于无则有不灭矣故生我者道灭我者情茍忘其情则全乎性性全则形全形全则气全气全则神全神全则道全道全则神王神王则气灵气灵则形超形超则性彻性彻则返覆流通与道为一可使有为无可使虚为实吾将与造化者为俦奚死生之能累乎
　　化时俗章第八
　　道徳者天地之祖天地者万物之父帝王者三才之主然则道徳天地帝王一也而有今古浇淳之异尧桀治乱之殊者何也夫道徳无兴衰人伦有否泰古今无变易性情有推移故运将泰也则至阳真精降而为主贤良辅而奸邪伏矣时将否也则太隂纯精升而为君奸邪弼而贤良隠矣天地之道隂阳之数故有治乱之殊也所以古淳而今浇者亦犹人幼愚而长慧也婴儿未孩则上古之含纯粹也渐有所辩则中古之尚仁义也成童可学则下古之崇礼智也壮齿多欲则季世之竞浮伪也变化之理时俗之宜故有淳浇之异也覈其所以源其所由子以习学而性移人以随时而朴散虽然父不可不教于子君不可不治于人教子在乎义方治人在乎道徳义方失则师友不可训道徳防则礼乐不可理虽加以刑罚益以鞭楚难制于奸臣贼子矣是以示童防以无诳则保于忠信化时俗以纯素则安于天和故非执道徳以抚人者未闻其至理者也
　　眀本末章第九
　　夫仁义礼智者帝王政治之大纲也而道家独云遗仁义薄礼智者何也道之所尚存乎本故至仁合天地之徳至义合天地之宜至礼合天地之容至智合天地之辩皆自然所禀非企羡可及矫而效之斯为伪矣伪则万诈萌生法不能理也所以贵淳古而贱浇季内道徳而外仁义先素朴而后礼智将敦其本以固其末犹根深则条茂源濬则流长非弃仁义薄礼智也故道防而犹有徳徳衰而犹有仁仁亏而犹有义义缺而犹有礼礼壊则继之以乱而智适足以凭陵天下矣故礼智者制乱之大防也道徳者抚乱之宏纲也然则道徳为礼之本礼智为道之末执本者易而固持末者难而危故人主以道为心以徳为体以仁义为车服以礼智为冠冕则垂拱而天下化矣若尚礼智而忘道徳者所谓有容饰而无心灵则虽朝乾夕而天下敝矣故三皇化之以道五帝抚之以徳三王理之以仁义五伯率之以礼智故三皇为至治五伯隣至乱故舍道徳而专任礼智者非南面之术是以先明道德道德明则礼智薄矣老子曰礼者忠信之薄而乱之首以智治国国之贼不以智治国国之福此谓礼亏则乱智变则诈故塞其乱源而絶其诈根而扬雄班固之俦咸以道家轻仁义薄礼智而专任清虚者盖世儒不达圣之深防也
　　中篇辩法教【凡一十五章】
　　神道设教章第十
　　九之初二象未搆灵风集妙空洞凝华宝章结于混成玉字标于独化挺乎有无之际焕乎黄之先日月得之以照临乾坤资之以覆载于是无上虚皇命元始天王编之于金简次之于玉章初秘上元末流下土降鉴有道乃锡斯文故伏羲受图轩辕受符髙辛受天经大禹受洛书神道设教兆于兹矣又元愍俗厯为帝师人伦浇浮则陈道徳以示朴神杂扰则演盟威以荡邪爰及蘓茅周王裴魏杨许莫不躬接圣亲传寳经故西台无隠于灵文东华不秘于真诀是以龙章云篆渐降人间师资相承经法弥广然可以周览难以尽行何者以一人之心兼累圣之道神疲形倦莫究其防故周览以絶疑约行以取妙则不亏于修习无废于闲和道在至精靡求其慱尔
　　学则有序章第十一
　　道虽无方学则有序故始于正一次于洞神栖于灵宝息于洞真皆以至静为宗精思为用斋戒为务慈恵为先故非至静则神不凝非精思则感不彻非斋戒则真不应非慈恵则功不成神凝感彻真应功成者是谓陟初仙之阶矣然后吐纳以链藏导引以和体怡神以宝章润骨以琼醴皆承奉师诀研味真奥则气液通畅形神合同不必金丹玉芝可俟云軿羽盖矣若独以嘘吸为妙屈伸为要药饵为事杂术为利者可谓知养形不知寳神矣不知寳神者假使夀同鹤终无冀于神仙矣
　　阳胜则仙章第十二
　　阳与隂并而人乃生魂为阳神魄为隂灵结胎运气育体搆形然势不俱全全则各返其本故隂胜则阳竭而死阳胜则隂销而仙柔和慈善贞清者阳也刚狠嫉恶婬浊者隂也心澹而虚则阳和袭意躁而欲则隂气入明此二者制之在我阳胜隂伏则长生之渐也渐也者陟道之始不死之阶也
　　虚明合元章第十三
　　道不欲有心有心则真气不集又不欲苦忘心苦忘心则客邪来舍在于平和恬澹澄清精防虚明合元有感必应应而勿取真伪斯分故我心不倾则物无不正动念有属则物无不邪邪正之来在我而已虽所尚虚漠遗形絶虑非精感遐彻则不能通致真故上学之士怠于存念者隂尸之气胜也忻于勤锐者阳和之神胜也一怠一勤者其战未决也决之者在于刻节励操务违懈慢之意使精专无辍于斯须乆于其事者则尸销而神王神王者谓之阳胜阳胜者道其隣乎
　　以阳链隂章第十四
　　阳火也隂水也氷炭不同器胜负各有所归道俗反其情人各有所链众人则以隂链阳道者则以阳链隂隂链阳者自壮而得老自老而得衰自衰而得耄自耄而得疾自疾而得死阳链隂者自老而反婴自浊而反清自衰而反盛自粗而反精自疾而反和自夭而反夀渐合真道而得仙矣是以有纎毫之阳不尽者则未至于死有锱铢之隂不防者则未及于仙仙者超至阳而契真死者沦太隂而为是谓各从其类所以含元和抱淳一吐故纳新屈伸导引精思静黙潇洒无欲者务以阳灵链革隂滞之气使表里虚白洞合至真乆于其事者仙岂逺乎哉
　　形动心静章第十五
　　夫形动而心静神凝而迹移者无为也闲居而神扰恭黙而心驰者有为也无为则理有为则乱虽无为至易非至明者不可致也夫天地昼亦无为夜亦无为无为则一而理乱有殊者何哉昼无为以明故众阳见而羣隂伏夜无为以晦故羣隂行而众阳息是以主明而无为者则忠良进奸佞匿而天下治也主闇而无为者则忠良隠奸佞炽而天下乱也故达者之无为以慧蔽者之无为以昬慧则通乎道昏则同乎物道与物俱无为奚可以一致焉故至人虽贵乎无为而不可不察也察而无为者真可谓无为也
　　神清意平章第十六
　　上学之士时有髙兴逺寄陶然于自得之境为真仙可接霄汉可升者神之王也虽曰神王犹恐阳和之气发泄隂邪之气乗袭耳可入静室夷心抑制所起静黙专一则神不散而阳灵全慎无恣其乐康之情以致隂邪之来耳古人所谓乐往则哀来阳衰则隂胜若有时躁竞而烦悖者此乃形中诸魄为阳灵之气所链隂尸积滞将散故扰于绛宫之真矣可入室静虑存一握固激其滓浊候神清气平然后省已悔过务令自新则转合于虚静之途此亦洗心之一术尔
　　行清心贞章第十七
　　行欲清心欲贞言勿过乎行行无愧乎心则游于四达之衢四达之衢者渉道之通逵也行之不已则天地爱之神明祐之凶横无由加神不能扰若言清而行浊名洁而迹汚虽丑蔽于外而心慙于内心慙于内者天地疾之神明殛之虽力强于道不可致也故宁受人之毁无招天之谴人毁犹可弭天谴不可逭也
　　真人为俦章第十八
　　道之所至忌者婬杀隂贼此诚易戒至于小小喜怒是非可否人之常情甚难慎也都不欲有纎芥之事闗乎方寸之中虑静神开则邪气不能入我志不扰则真人为俦又好誉而憎毁者贤达之所不免然审已无善而获誉者不祥省躬无疵而获谤者何伤以此论之得失在乎已而靡由其他故泰然忘情美恶不动乎衷者至人哉至人哉
　　仁明贞静章第十九
　　夫仁明而贞静博达而英秀者皆天人分气降生以济时利物也积世功备则丹台着明元贞潜运于上正气密集于关府自然魄链而尸灭神凝而体清隂滓都销则合形而轻举故古之仙者未始非天人也使行尸同其所好不亦难乎有积修累行而不获升举者何也前功未着也有不因修习而自得仙者往行克充也夫功无虚搆善不徒施不可见为而不得则于我生怠覩自然羽化则谓功不由人皆失之逺矣
　　立功改过章第二十
　　功欲隂过欲阳功隂则能全过阳则可灭功不全过不灭仙籍何由书长生非可冀然功不在大遇物斯拯过不在小知非则悛不必驰骤于立功奔波于改过过在改而不复为功惟立而不中倦是谓日新其徳自天祐之若尔者何必八节三元言功悔过神真明察固其常焉又谢过祈恩务在精诚恳志注心于三清之上如面奉金阙之前不必屈伏形体宣通言辞若徒加拜跪叩搏诵课平常之文者可谓示人以小善实未为感激之规耳
　　制恶兴善章第二十一
　　阳之精曰魂与神隂之精曰尸与魄神胜则为善尸强则为恶制恶兴善则理忘善纵恶则乱理乆则尸灭而魄链乱久则神逝而魂销故尸灭魄链者神与形合而为仙神逝魂销者尸与魄同而为自然之道也
　　虚白其志章第二十二
　　神魂好洁尸魄好秽常欲虚白其志澡雪其形则神魂乐康尸魄链灭神康尸灭者日益清爽虽未轻举吾必谓之仙矣又悲哀感恚者与隂为徒欢恱欣康者与阳为徒故心悲则隂集志乐则阳散不悲不乐恬澹无为者谓之元和非元和无以致其道也
　　委心任运章第二十三
　　夫目以妖艳为华心以声名为贵身好轻鲜之饰口欲珍奇之味耳欢妙美之声鼻恱芳馨之气此六者皆败德伤性秖以伐其灵根者也故有之即可逺无之不足求惟衣与食人之所切亦务道者之一弊耳然当委心任运未有不给其所用且天地之生禽兽也犹覆之以羽毛供之以虫粒而况于人乎必在忘其所趣任之自然尔
　　虚凝静息章第二十四
　　觉与阳合寐与隂并觉多则魂强寐久则魄壮魂强者生之徒魄壮者死之徒若餐元和彻滋味使神清气爽至于昼夜不寐唯虚凝而静息者善无以加焉
　　下篇析疑滞【凡九章】
　　防天理章第二十五
　　或问曰夫人之心久任之则浩荡而忘返顿栖之则超跃乎无垠任之则弊乎我性栖之则劳乎我神使致道者奚方而静愚应之曰性本至凝物感而动习动滋久胡能遽宁既习动而播迁可习静而恬晏故善习者寂而有裕不善习者烦而无功是以将躁而制之以宁将邪而闲之以贞将求而抑之以舍将浊而澄之以清优哉游哉不欲不营然后以虚为境域以澹漠为城阙以太和为宫观以寂照爲日月惟精惟防不废不越行如是息如是造次于是逍遥于是习此久者则物冥乎外神鉴于内不思静而已静匪求泰而弥泰即动寂两忘而天理自会矣故履霜乃坚氷之始习静为契道之阶古人岂不云乎积习生常其斯之谓欤
　　畏神道章第二十六
　　或问曰人有善恶天地神明岂悉知之乎愚应之曰是何言欤是何言欤夫心者神灵之府神栖于其间茍心谋之即神知之神知之则天地神明悉知之矣未有为善恶不谋于心者既谋于心则神道所察无逃于毫分无逃于毫分则福善祸淫其不差矣曰何为顔生夭冉子疾盗跖夀庄蹻富楚穆霸田恒昌乎愚应之曰天道逺人道迩报应之効迟速难量故君子遭命小人有幸然吉凶纠纒岂止于一形乎故经曰天网恢恢疎而不失又曰其事好还则报应之道可明矣何必一切征之于目前乎
　　率性凝神章第二十七
　　或问曰神主于静使心有所欲何也愚应之曰神者无形之至灵者也神禀于道静而合乎性人禀于神动而合乎情故率性则神凝驰情则神扰凝乆则神止扰极则神迁止则生迁则死皆情之所移非神之所使曰然则变性为情者为谁乎曰内则隂尸之气所悖外则声色之态所诱积习浩荡不能自宁非神之所欲动也
　　道反于俗章第二十八
　　或问曰人情之所至爱者皆道家之所至忌何也愚应之曰夫福与夀人之所好祸与夭人之所恶不知至爱者招祸致夭无欲之介福永夀若斯而过求自害何迷之甚乎且燕赵艳色性之寃也郑魏淫声神之諠也珍馔防酒心之昏也搢绅绂冕体之烦也此四者舍之则静取之则扰忘之则夀躭之则夭故为道家之至忌也
　　专精至道章第二十九
　　或问曰古之学仙者至多而得道者至少何也愚应之曰常人学道者千而知道者一知道者千而志道者一志道者千而专精者一专精者千而勤久者一是以学者众而成者寡也若知道者能絶俗絶俗者能立志立志者能专精专精者能勤久未有学而不得者也曰然则理世者絶望于仙乎曰不然若特禀真气大庇羣生者则无妨于理世若中人好道志慕轻举必借于栖闲故太昊袭气母轩辕升云軿颛顼处宫文命游紫府斯皆抚俗而得道者也若乃元寄柱史南华吏漆园王乔莅叶县方朔登金门此亦佐时而得道者也又仙欲隠密道贵无名或昭其踪或□其迹不可以一途而察不可以一理而推按真诰及抱朴子元始上仙记咸云自古至忠至孝至贞至亷有大功及物者皆有所得不同常流尧舜周孔伊吕昔诸圣贤皆上擢仙职斯所谓死而不亡者夀又白华自以随世畏死而希仙没为灵官其骨不朽功充之后灵肉附骸返魂还形儵忽轻举若尔者则片善不失而况专以神仙为务者乎
　　长生可贵章第三十
　　或问曰道之大防莫先乎老庄老荘之言不尚仙道而先生何独贵乎仙者也愚应之曰何谓其不尚乎曰老子云死而不亡者夀又曰子孙祭祀不辍荘子曰孰能以死生为一条又曰圣人以形骸为逆旅此其证乎愚答曰圣立言为中人尔中人入道不必皆仙是以教之先理其性理其性者必平易其心心平神和而道可冀故死生于人最大者也谁能无情情动性亏秪以速死令其当生不恱将死不惧翛然自适忧乐两忘则情灭而性在形殁而神存犹愈于形性都亡故有齐死生之说斯为至矣何为乎不尚仙者也夫人之所以死者形也其不亡者性也圣人所以不尚形骸者乃神之宅性之具也其所贵者神性尔若以死为惧形骸为真是修身之道非修真之妙矣老子曰深根固蔕长生久视之道又曰谷神不死庄子曰千载厌世去而上仙乗彼白云至于帝乡又曰故我修身千二百歳而形未尝衰又曰乗云气驭飞龙以游四海之外又曰人皆尽死而我独存又曰神将守形形乃长生斯则老庄之言长生不死神仙明矣曷谓无乎又道徳经南华论多明道以训俗敦本以静末神仙之奥存而不议其幽章隠书链真妙道秘于三洞非贤不传故轻泄者获戾于天官钦崇者纪名于録殃庆逮乎九祖升沈系乎一身不可使行尸之徒悉闻悉见耳
　　道无弃物章第三十一
　　或问曰物自道生道无弃物何独得道者灵长失道者灭亡乎愚应之曰夫龙之与鱼同育于水明之与暗俱生于道龙则兴云施雨出有入无鱼则在藻而乐失泉而枯龙则得水之妙而能化于水鱼不得水之妙而不能化于水也上士则栖神链气逸于霄汉之上下士则伐性损夀沦乎幽壤之下上士得道之妙而能化于道下士不得道之妙而不能化于道也故鱼不知水之生乎已而弃之非水之弃鱼也人不知道之生乎已而弃之非道之弃人也或曰龙鱼异质明暗殊禀安能使鱼化于水凡化于道乎愚答曰若鱼能潜深渊匿幽穴不贪饵及其大也即奋鳞激鬛超吕梁而为龙矣人能游崆峒息淡泊絶嗜欲及其至也即合防契虚蹈真境而为仙矣所恨藏身不密保神不固而水之与道岂负鱼之与人哉
　　明取舍章第三十二
　　或问曰仙者人之所至美者也死者人之所至恶者也而厯代之君子罔有不知而从俗者至多习仙者至少何也愚应之曰此有二理一者所禀之气非髙即所希之志难广故溺于近务忘乎逺见为声名所汩嗜欲所昏终絷伏于世网竟无蹈于真域二者虽禀气萧遐神襟秀迈而济物之功未备登仙之路犹逺是以迟回人爵未解帝悬耳若夙勋已著名入丹台则超迹絶尘物所不能累也又问曰仙必有骨无骨不可学仙奈何愚应之曰夫工者必因其材而施乎巧学者必有其骨而志乎道故氷不可镂愚不可仙自然之理也所以神不清骨不峻者皆非禀阳灵之气也非禀阳灵之气者必无慕仙之心也茍有慕仙之心者未有不夙挺夫仙骨者也曰然则有仙骨不修而可致乎曰有骨而不学者亦如有材而无工故金藏于鑛也不冶而为石道在于人也不链而为凡虽无骨而不仙亦不可恃骨而待轻举也
　　以有契无章第三十三
　　或问曰道本无象仙贵有形以有契无理难长久曷若得性遗形者之妙乎愚应之曰夫道至虚极也而含神运气自无而生有故空洞杳冥者大道无形之形也天地日月者大道有形之形也以无系有以有含无故乾坤永存而仙圣不灭故生者天地之大徳也所以见六合之广三光之明者为吾有形也若一从沦化而天地万物尽非吾有即死者人伦之荼毒也是以链凡至于仙链仙至于真錬真合乎妙合妙同乎神神与道合即道为我身所以升玉京游金阙能有能无不终不殁何为理难长久乎若独以得性为妙不知链形为要者所谓清灵善爽之何可与髙仙为比哉曰然则古有仙矣胡为既隠而不复见乎曰清浊殊流真凡异境安可得而见耶虽然令威千载而暂归元至今而屡降何为而不复见乎曰然则今之仙者为谁乎曰自我唐以来可略而言矣刘庆云举于蜀土韦俊龙腾于嵩阳道合蝉蜕于太一洞骨飞于冀方其余晦迹遁世得道轻举者不可胜纪此皆接于闻见讵可诬而蔽之盖知道者稀故得仙者寡至音不娱于俚耳悲夫
　　南统大君内丹九章经
　　贤愚异实章第一
　　屈身问道志腾云汉之外上士也伐夀损性甘心于幽壤之下愚防也大君曰人本与天地同生于虚无何天地则能齐其夀而人不能存其形是道不负人人负于道也贤愚异实清浊殊途故吾之道非升天之道集神以为道神集则内丹成存其形
　　神光章第二【常人亦以此候吉凶黄吉白凶青忧黑死余候则不令知之者也】
　　去乱声絶淫志无大醉候夜絶明左右取之若电烁而光圆大享夀之征也久则圆明被体如流星迸芒其道必昌大君曰先扣天鼓伏枕収光澄心瞑目想见太阳太阳在阙门上太隂在丹田外熟寝神静神集气正
　　朝斗章第三
　　岁有三元月有三七斋心端居握固瞑想如到金阙如覩宸容稽首伏拜一如朝天子之仪礼毕战惧拱耸趋出洗涤烦虑止絶烦虑为斋心然则朝元无时夜防于密室对北辰象行此法易感通也
　　庚申章第四【常人守此法夜不寐非本法】
　　如庚申夜于浄室具香火端居握固先扣天鼓三十六通集神毕次想身中百神皆出具冠劒威仪侍卫于前后左右讫乃引朝太上道君一如朝斗之法行之三年兵虎不能害三尸不敢守梦长材美人遗竒花异果感通之应送夀之祥也
　　修阳徳章第五
　　为善无小大皆系于阳为恶无小大皆属于隂积善滋大则阳气发而为祥积恶滋深则隂气作而为祸故希夀之士先凭隂徳后迎阳报者即遐龄也大君曰如此之流皆入仙格服饵灵草容壮难老药则为里术则为表百神易集形可长保
　　导引元阳章第六
　　百关开通则五藏皆理六府俱净则邪气不入天鼓鸣魇秽皆去元气行津路流通气液所及骨髓如金神必亨畅导引毕定息鸣天鼓集神乃嘘呵呼嘻呬吹之声无令耳闻久则清气积于内浊秽之气消亡矣大君曰丹虽未成神已虚明元阳气平乃入长生
　　隂忌章第七
　　雷电震雨大风拔树此乃大怒神皆怖是故拱立稽首凛而兢惧宴息于牀无行夫妇如否者神夺算病则难愈大君曰敬天威怒隂灵皆怖久则隂贼遁死籍除百神扶此之谓登福轝碎祸车
　　习近则主章第八
　　冶容夭夀之阶也淫声伐性之斧也珍肴巵酒乱神之药也轩冕搢绅贲形之具也此四患靡不知之无能舍之舍之不得谓之行尸升天道逺全生道近故不如习近大君曰神集则灵气清则轻神集气清是谓守形是谓全生
　　七曜感通章第九
　　心仰七星之光足履七星之步迹勿重履四十九数回视握固扣鸣天鼓瞑目存想左龙右虎故曰我不寻真真必相随神得真气百灵皆防授真气必遇至人或梦逰海山见龙兽皆白衣天子宫楼御苑是神合形命术成矣然后告元神享夀星天闗无碍


　　宗集别录
　　吴尊师传
　　吴筠字贞节鲁中儒士也少通经善属文举进士不第性髙洁不伍流俗乃入嵩山依体先生潘师正为道士传正之一法苦心鑚仰尽通其术开元中南游金陵访道茅山乆之东游天台筠尤善著述在剡与越中文士为诗酒之防所着歌篇传于京师宗闻其名遣使征之既至与语甚悦令待诏翰林帝问以道法对曰道法之精无如五千言其诸枝词蔓説徒费纸劄尔又问神仙修链之事对曰此野人之事当以嵗月功行求之非人主所当适意每与缁黄列坐朝臣启奏筠之所陈但名教世务而已间之以讽咏以达其诚宗深重之天寳中李林甫杨国忠用事纲纪日紊筠知天下将乱坚求还嵩山累表不许乃诏于岳观别立道院禄山将乱求还茅山许之既而中原大乱江淮多盗乃东游防稽常于天台剡中徃来与诗人李白孔巢父诗篇酬和逍遥泉石人多从之竟终越中文集二十巻其纲三篇神仙可学论尤为达识之士所称凡为文词理疎通文彩焕发每制一篇人皆传写虽李白之放荡杜甫之壮丽能兼之者其惟筠乎唐礼部尚书权徳舆撰













　　宗集原序
　　予于开元中着纲论及养形论行于世诏授江州刺史辞而不受晦迹隠于骊山养胎息至元和中游淮西遇王师讨蔡贼吴元济避辞东之于岳遇李谪仙以斯术授予曰此南统大君之生门也入其门则我命在我九章象阳之爻数也其文畧其事简实学道之渐阶为求生之真路也又曰内丹者即此也吾今授汝慎勿泄无器识誷神灵之徒否则罹灾矣九章之防许度后人但不授中下之才者尔故録为之序引唐元和戊戌吴筠序






　　宗集跋
　　吴宗集文献通考云有十巻今本三巻收入道藏中宣城沈方邺録以见诒世未有别本也戊申春记













