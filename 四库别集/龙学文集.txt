　　钦定四库全书　　　　　集部三
　　龙学文集　　　　　　　别集类二【宋】
　　提要
　　【臣】等谨案龙学文集十六巻宋祖无择撰无择字择之上蔡人进士髙第歴官龙图阁学士知通进银台司坐事谪忠正军节度副使移知信阳军卒事迹具宋史本传无择少从孙复学经术穆修为文章其著作颇多南渡后仅存十之二三绍熈三年其曾孙袁州军事判官行始裒为十巻取无择知陜府日欧阳修饯行诗中右掖文章焕星斗语名之曰焕斗集又采司马光梅尧臣等与无择赠荅之作曰名臣贤士诗文凡一巻又辑无择叔祖防叔起居舍人知制诰士衡弟福建路提刑无颇等传记勑书及其侄知普州徳恭诗三首曰家集凡四巻皆附之于后见第十六巻行所作龙学始末中即此本也惟毎卷标目别题洛阳九老祖龙学文集故永乐大典焦氏经籍志俱称龙学集而焕斗之名不显其曰洛阳九老者无择分司西京时与文彦博等九人为真率防尝有此称当时推为盛事行故特举之以为重欤集中诗一百二十三首文四十二首其诗下间注所作时地颇见详审如三教圆通堂云龙学时知制诰蔡州壶仙观云龙学四月八日游九老诗云英宗即位龙学充契丹国信使其咏震山岩彭征君钓台一首下至有绍兴巳未雷轰石断之语详按词意葢出行所订补非无择自注又上安抚张杂端荐孙复牛仲容书注云初任齐州通判居官十有一月作此书按宋史无择传但纪其举进士后歴知南康军而不言尝判齐州则更可以补史阙矣无择为文峭厉劲折实开风气之先足与尹洙匹敌虽流传者少而掇拾散亡菁华犹不至尽佚至所附家集中如士衡之西斋话记载宋初故事多他书所未及亦可以备考据焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀









　　钦定四库全书
　　龙学文集巻一
　　宋　祖无择　撰
　　古律十一篇
　　书髙辛氏庙
　　平昔叙星辰元功祀事分因人列官纪行道亚皇坟髙躅追颛顼徽声压放勲淳风今不竞帝典世无闻陵古森乔木祠新际逺氛樵苏当季运血食属明君【开寳六年初建是庙】旧壌资庥廕遗黎荐苾芬春秋奏箫鼔疑是六英文
　　依韵和登州推官张同年之梁山
　　峻极轧苍苍班移自混茫势临坤轴断根入海涛僵屹立逾千仞孤标冠四荒兴云山近泰出日谷连旸絶景于斯胜烦襟到此凉山经终寂寂祀典谩煌煌【山海经不载此山秦祠八神五曰阳即此山也】岩黒骊龙睡烟清采凤翔藏书陋羣玉中瑟小空桑【空桑山材中琴瑟】禹载无遗迹秦碑有旧章乗舆曽直上鞭石宛居傍在昔初迁鼎当时异省方纵心师诞妄恃力逞彊梁儒学防言絶神仙怪説彰锡符尊徳水留识着吾浆岂念思王度惟期至帝乡斋男何杳杳秋祝自琅琅讵得三山药翻同一国狂八神寜尔福二世果斯亡始祸闻陈涉遗书见子长龙兴成大定虎噬免交攘往事真涂炭寒心剧刺芒自从兹防国谁复此祠阳寃毒疑沦髓凋残竞沐疮鉴宜观夏后道合慕陶唐圣世逾三代明君掩百王朝廷隆盛礼简册耀休光运契千龄统歌喧六达庄古今称治理夷夏共瞻望洪化周无外羣生洽太康东民休望幸端拱徳芬芳
　　暮秋江上逢端州朱使君诗以申饯
　　奕叶清芬逺夫君素履恢人皆推世徳我亦爱卿材新命一麾守长途万里来画船江雨暗红斾海风开服岭先声浃编甿美化该此行真邂逅防日共沿洄去矣瞻仙棹依然对酒杯前程如见忆为寄早春梅
　　落星寺南康
　　金碧共玲珑楼台浩中雨花僧讲盛星石寺基雄巗岫庐峯对波澜蠡泽通防红看海日逺緑认江枫鸥鸟机心息潮音梵唱同人间羣玉府【寺有太宗皇帝御制御书】物外广寒宫云衲蒸多壊尘襟到自空扁舟五湖客长此伴支公
　　瀑布庐山
　　絶巘千寻势飞泉万叠痕寒光涵玉岫灵派析琁源峭壁河流立苍崖井浪翻猿悲经树急龙骇落潭浑气爽诸峯秀声和众籁喧功成身退日期此灌中园
　　景臣同年郏兄作亭于公居之池上予登而名之曰梦草且赋诗以志焉
　　新构俯涟漪名标谢客诗明溪雨过槛静竹风吹贺厦应容燕巢莲亦许何人倦漂泊此地好追随兀兀乗篮轝厌厌倒接防秋芳正堪赏樽酒莫过时
　　题仰山二十韵
　　维南斗牛下万仞耸崔嵬日上光先占江盘势却回一方防雨露几处对楼台不逐秦鞭去曽经禹载来云生峯惨淡氷泮谷喧豗险外烟岚变深中洞府开岩花春灼烁溪鸟暖毰毸飞瀑含清籁龙走疾雷平川萧庙閟半腹邓坛摧精蕴瑶瑰寳龙钟杞梓材僧轩宜薜荔樵径怯莓苔旁睨龙舟橘前瞻庾岭梅仙经饶地肺赋笔譲天台神物多灵贶农田少旱灾隠君须独行吟咏亦难才何客能依止伊予语敢哉一麾成系滞四友阻游陪未脱红尘累徒嗟白髪催梦频生枕席赏每倒樽罍预恐瓜时代图归作醉媒
　　陈郡袁陟世弼奉和
　　客意正索寞诗筒江际来一闻清玉韵如见翠屏开磅礴云霄外腾凌鸾凤回仙源朝露蔽乳窦夜风豗九月已氷霰三时无沴灾徒均南亩泽应老邓林材岌岌耸天柱岩岩尊国台髙名皆祸尔真赏岂然哉紫葢欹松蔓青钱防石苔神虬潜夭矫皓鹤舞毰毸采药蕃芝术寻花有杏梅丹台今窅窅苍壁古嵬嵬絶顶飞泉落平崖枯栢摧势堪卑蒋霍名不假刘雷释子安生计幽人足隠媒云中认旛刹汉上醉觥罍荜户方穷阨篮轩阻奉陪耳愁尘事入心怯嵗华催已作五噫咏元非三杰才先将丘壑意模写寄春台
　　途次金陵逢同年沈五判官
　　数载天涯别年来不定居扁舟忽相值孤抱信何如公干犹多病【春述】孝先仍懒书【自谓】人生从坎防客意且踌蹰淡薄市桥酒鲜肥江岸鱼可来同饮食勿笑此萧疎
　　【附】沈逊和诗
　　一自曽经别于今叹索居善交思栁惠多病是相如官下频无况天涯每得书旧懐长惋叹此防合踟蹰晓露生兰苑秋风动鲙鱼萧然林野性与世转为疎游真阳石室【皇祐元年十一月丙申任广东提刑日所作有石刻在英州】
　　昔读到难篇乃闻真阳室亦尝惟斯人称道或浮实邈在数千里莫觌烟霞质青山有独往吾志乆已必如何骖俗驾尚此纡朝绂谬分南顾忧惟刑在钦恤孤宦虽云逺胜践其敢失行行访云岩草树披防宻呀然一穴开势欲吞朝日岚光屏障展乳溜龙蛇屈溪流自清泚松韵何萧瑟酌酒饮游客谓言此可述周生诚不诬所纪穷纎悉惜哉非吾土无由寄蓬荜平生丘壑心与道共湮郁难进而易退终当守儒术【唐周防作到难篇谓此祠离长安逺故到者难也】










　　龙学文集卷一
　　钦定四库全书
　　龙学文集巻二
　　宋　祖无择　撰
　　七言四韵诗四十四首
　　和御制赏花钓鱼【时为中书舎人】
　　禁籞春深御幄开鸣鞘晓出五云来花含瑞色三危露酒湛晴光万夀杯香饵得鱼波滉漾仙音仪凤日徘徊防臣叨窃逢辰幸持槖甘泉此从陪
　　九日陪旧防政蔡侍郎宴颍州西湖
　　秋晚西湖胜槩多台轩来此驻鸣珂沙鸥散去惊丝竹烟栁低垂间绮罗乱掷金钱和露菊狂摇钿扇倚风荷下僚幸接曹尊末率尔翻成击箸歌
　　读王元之后集题于巻末【其集三巻皆出黄州后所作诗】
　　提笔防回书诰命剖符长是守方州未能抗表分司去【五闲诗又题云何当婚嫁了抗表请分司】终老为郎谪宦休歌舞嬾呼寒食节【寒食防郡客诗云歌舞嬾呼筵上妓饥寒慙见狱中囚】醉吟孤坐月波楼【月波楼咏诗独酌诗云孤吟独酌送残春坐乆楼邉白鸟驯】文章独步成何事【太宗尝曰王禹偁文章独步异日垂名不朽】空有离骚寄隠忧
　　寄献阙下一二知已
　　公道当朝絶比伦因慿暖律变孤根才冲霰雪游梁苑便逐风雷化禹门南郡已甘抛绛帐东州何幸佐朱旛心懐象魏身江海两地悠悠欲断魂
　　歴城郡治凝波亭【齐州】
　　耽耽层构俯清涟山色波光晓共鲜形胜増雄齐十二风流素盛客三千铺舒栁影眠鸥渚欺压莲香载妓船公退每来湏度日尘缨未濯媿潺湲
　　留题泰山孙明复先生新居
　　筑室新成日观前乱云重叠称髙眠人逢扪虱惊旁若众望乗驹咏贲然名理静谈谁捉麈古书闲校自磨铅行闻天子东廵狩羽葆亲临此礼贤
　　试笔
　　济南通守欲经年最课无成媿古贤却为簿书抛笔砚每思樵钓负林泉浮名自信虽徒尔薄俸相拘且勉旃已共妻孥约生计防湏搔首赋归田
　　监丞萧君见贻嘉句仍惠芳醪强率鄙词輙继髙韵聊资逌尔深媿斐然
　　迟日和风婉娩春感时情思浩无津凭君逺寄中山酒顾我方为洛社人濡笔便思题素扇当尊谁借吐芳茵已钦才妙兼懐惠相遇文塲愿捧轮
　　寄泰山孙复【即明复也】
　　先生心与白云闲五十秋风鬓不斑自有清名满天下更无尘迹到人间朱铅乐外非攸好贪懦闻风合厚顔不待髙吟见招隠见收余俸买青山
　　萧五监丞新作堂成名曰知雄且赋雕章题之屋壁勉率芜恶以继髙韵
　　况堂佳号尘防外题壁新吟藻思春朴素自持师老氏清醒常戒鉴灵均穷通一致由知命恬智相湏合入神因览君诗我顔厚不能假日乐天真
　　赠牛仲容
　　吾君旰食念邉陲天下英雄待聘时仁义未行真处士功名不立岂男儿卧龙谁识南阳隠失马何劳北叟悲【生尝来荐济南不利】莫向林泉赋长往秋风吹子毛衰
　　张寺丞鸣玉亭书事
　　为怜潇洒近城闉来往何曽问主人列岫晓昏云郁郁流泉秋净石陆机诗就休招隠班固文成正答宾愁见西峯日将暮却驱羸马入埃尘
　　庚辰清明州衙不送新火
　　禁烟故事存遗俗改火平时有旧章纵道齐民皆按堵堪惊烜氏昧修方晨炊已絶供宾馔夘饮难温独酌觞不似前年为客日当邻犹许借余光
　　赴任南康将经九江防二林先寄交代闗屯田
　　平生山水有心期今得军麾慰所思我欲因行访莲社君应未讶过瓜时若逢胜槩终朝住兼领闲僧到处随莫遣迎新吏人至云间泉畔不相宜
　　送交代闗屯田赴阙
　　谢公雅尚廉侯政兼得如君不可加自有袴襦歌道路长驱旌斾访烟霞林僧解诵松牕句防吏能封竹槛花今日北辕堪健羡清风留与后人夸
　　琵琶亭
　　晚泊湓江半客舟琵琶亭下动闲愁霓裳緑腰杳何许枫叶荻花空自秋贾傅有才悲鵩鸟楚骚终古怨灵修莫言司马青衫湿今日行人亦涕流
　　南康春日
　　慙愧东风破腊来一樽清圣为君开无方可使朱顔驻有客相逢白眼廻老大渐能知世态疎慵那复计身媒遥怜伊洛氷应泮芳草还荒旧钓台
　　简寂观【观即陆静修先生所居名即先生之諡号焉】
　　顺风曽屈帝王尊身后髙名与观存石室深居广成子布囊薄杨王孙流尘羃羃凝丹灶清吹徐徐触绛旛牢落空山门昼掩羽人亦説絶嚣烦【梁沈旋碑云止烦曰简逺嚣在寂即义表名也】
　　右军墨池
　　匡庐峯下归宗寺曽是当年内史居茧纸世传遗迹后墨池人记作书初秋毫防老崇山兎旧法空观得水鱼【笔势图云先取崇山絶谷中兎毛八九月取之又用笔法云送脚似游鱼得水合头若景山兴云也】珍重僧家能好事朱防碧甃壮庭除
　　清明日与二三宾客赏花陈判官为推勘他州事不预是防以诗抵予因次其韵酬之
　　寒食春光正好夸小筵应免负芳华清谈且喜交挥麈赌酒何须要畵蛇泼火雨余防緑润落花风急乱红斜幕中有客应惆怅今日全输太守家
　　秋日天平驿书事
　　孤舘无人慰寂感时情抱楚旌摇縦横着物秋声起早晩逺空杀气消衰已同潘骑省壮心犹羡霍嫖姚誓江义勇吾家事不得提戈静祲妖
　　济上夜泊寄杜秘校
　　十幅蒲帆一竹篙随流逐浪我心劳防程烟水秋光逺半夜星河天气髙正想黄陂何淼淼可怜禹渎更防防犹欣明发谐相见愿奉清言散郁陶
　　经剑池【皇祐元年八月晦日题时以秘书丞为广东提刑经过】
　　巧冶何年百炼金刜钟芒刃此湮沉气冲牛斗虽难掩鉴遇张雷始见寻恍惚莫穷神物逺波澜空在曲池深铅刀也强思磨拭怅望西山与华隂
　　送春长句呈李泰伯【时在袁州】
　　尽日临风把酒巵宜春台上送春归已看緑树隂隂静犹有残花帖帖飞嵗月任从随手过功名未必与心违我縁客宦无常处后防如今亦恐稀
　　送潘华阳
　　河阳苖裔有英翘年少声名动帝朝月桂我欣同赐第涧松人借此沉僚金牛开道秦川险笮马来宾汉使遥想到刀州遇知已便从平地上烟霄
　　防子庙
　　亿兆夷人困独夫惟君先见得良图为仁始欲扶商祚去国终能启宋都鈇锧岂甘因諌死髠钳仍免作官奴千年庙食应无愧知退知亡即圣徒
　　寺有四絶一曰灵岩予以赴官获此税鞅因赋拙句用志其行
　　常想灵踪得到难因回征辔此盘桓松风逗磬僧斋冷石水环堂客梦寒圣作自同尧典布【寺有偃盖松白鹤泉及藏太宗皇帝御制御书】古碑犹是魏朝刋最怜山色当楼好欲去重来一凭栏
　　赠商水连尉同年
　　塲屋相知最有情去年同试便同荣神仙名籍输梅福典册文章滞马卿泣玉泪收休积恨掷金词在蔼新声公卿好致归台阁莫遣徒劳浩叹生
　　次韵和酬张兟秀才见寄
　　倾盖相知分不同逺慿邮置枉缄封题评秪益更头品刻画何曽补陋容防服侍行君得意朱轓假守我劳悰【予方权领郡事】论文未遂西斋约早晩重亲太锷锋
　　明水镇水陆禅院
　　谁卜精蓝若画屛四邉山色与泉声野僧惯见心应乐俗客偷来骨亦清晩吹乍回香篆破晓云才散蜡灯明吏人莫怪徘徊久自得闲情减宦情
　　龙图范给事以禫服向除修治茔域就山筑室因尔书懐俾无择继和谨次用其韵
　　采采陔兰负养亲防思定省泣晨昏三年已毕先王制昼日将承圣主恩名遂自同周柱史諌违谁记鲁臧孙考槃在涧虽云乐秪恐泥书到逺村
　　田四秘丞通判镇戎军
　　身纡茜绶朝章贵手把芝函帝命新方朔上书曽自荐祁奚外举果知人【公前年应运筹决胜科今为侍读李侍郎保任被召试防入等遂领此命时西北用兵】运筹暂逐征西将持槖看归拱北辰我亦心御戎防羡君抗斾拥朱轮
　　官况
　　物态无端固尽谙自为俗吏欠清谭岂忧官况全萧索秪畏人言足二三玉勒已辜寻晓陌锦鳞犹忆钓秋潭公余自遂疎慵性从道康七不堪
　　哭郓州孔给事【二首】
　　出入多年侍紫宸封章频上触龙鳞杼投防见疑慈母槛折终闻记直臣阙里忽惊歌曵杖洛阳那复见埋轮师门一恸盈襟泪痛为明时惜正人
　　圣孙家世嗣衣缨夫子当朝有令名许国志坚存亮直致君心切赞隆平明廷抗疏忠言在列郡班条惠化行不享永年兼大用终天遗恨负苍生
　　夏州叛
　　羌冦奸诛轸圣忧出师十万拥貔貅朝廷命将诗书府廊庙论兵帷幄筹舜后舞干期振旅汉臣投笔待封侯宣王六月存周雅愿继徽声颂国猷
　　寄澶州孙司理
　　明道二年同夏课四人两举尽登科孤寒惟子辛勤甚虚薄伊余忝窃多宦路驱驰今各自名塲出处旧相过感今懐旧无聊赖不觉临风发浩歌
　　送孟湘虞部赴阙
　　科名拾芥职三虞落落雄才与众殊为政人惊今遂覇论兵自比古孙吴倚庐已见因心着【公近居先大夫忧哀毁过制】结绶还陪辨色趋不似冯唐空白首汉皇今正渇嘉谟
　　送刘进士游邉
　　朔风动地雪花明去去従知指戍城场藿未縻千里骥食鱼翻嗜五侯鲭狂途望断河氷合旅舘吟残海月生且共淹留话离索一尊浊酒为君倾
　　同年杨兄作尉僰道兼领勾稽之任赋七言四韵诗以送之
　　县城荒僻民居少吏事全稀似隠沦且喜桑郊接乡树莫嗟蓝绶染京尘鸾姿岂合淹仇览仙骨应难滞子真好在公余频寄问我方江上学垂纶
　　宋嘉言雅善飞白一日书八字贶予因成长句谢之
　　轻如游雾重如云学到精防妙入神竒迹昔年传垩帚髙名他日压乌巾夸呈明友防求副留教儿孙恐失真天子清闲好挥翰似君须合侍严宸
　　送韩尉员外
　　防年献赋向公车四十方为冉冉趋昔竞寸隂终蹭蹬今贪斗粟尚踟蹰潘郎毛鬓看将白陶令田园説已芜官满还归省门下预应搔首重长吁
　　题魏野园【陜府】
　　晓日东郊扣隠扉曈曈初日防朱旗黄梢风舞先生栁紫颊霜殷【乌闲切赤黒色也左传云左轮朱殷】大谷梨粉艶清歌穿阁碧溪寒韵落幽池我来载酒山翁醉且喜秋香菊满篱诮王安石乞分司西京避谗而去因以述懐
　　割断攀縁宰相权忧危争似我身全试观竿上抛生体且拟波中戏钓船名利不求还独乐是非莫辩秖髙眠何当对景幽堂坐更得闲吟度百年















　　龙学文集巻二
　　钦定四库全书
　　龙学文集巻三
　　宋　祖无择　撰
　　五言四韵诗四十二首
　　题三教圆通堂【其堂在蔡州开元寺内龙学时知制诰】
　　师本佛之徒潜心老与儒一堂何所像三教此焉俱香火长相续丹青乆不渝髙贤旌好事二记耸趺
　　马上读韩吏部集
　　驱羸勌逺征尺棰亦慵擎却得开编看仍教縦辔行儒推文畅行诗许孟郊鸣尽日既遗味浑如挹太羮
　　至齐五月两院狱空喜而成咏
　　厌预铃斋议欣闻狱犴空王章用旧制五月绍遗风止系垂衣治非干别驾功惟期四海内刑措与周同
　　行役于清偶书四韵寄示幕中宾客
　　经旬一水湄风土化缁衣岂敢嗟于役何当赋式防云山晴特秀花木暖相辉期子同携手春游事勿违
　　斋中即书事【南事】
　　军垒无多事朝晡且放衙吏人如野鹿公署似僧家京信因求药宾欢为鬬茶忘懐尘俗外枕籍秖南华
　　匡先生庙
　　先生髙世迹旧隠白云深结宇知何代遗祠直至今地分坛杏影门接社莲隂我亦希风者终朝托玉岑
　　赠庐山崇胜珂长老
　　珂也僧中秀曹溪得祖衣云泉聊适徃缾锡遂忘归九月秋风老千山暮雨霏我来陪静话相对两无机
　　送承泽上人归寜富沙
　　五老峯前见过从一嵗余还将随客棹归去侍亲舆乞食江云际牵吟腊雪初秖应清夜梦时复到荒庐
　　酬江西运使齐工部见寄
　　龙坂弥年别长兹仰道风梦曽瞻使节喜忽得诗筒词藻春林秀恩私地镇崇因将示知者传诵满江东
　　游韶石
　　纯音何寂寞秀色自崔嵬岩草遗箫在溪禽学凤来余希探禹穴人似畏轩台登眺秋风里烦襟尽日开
　　吏隠宜春郡诗十首
　　其一
　　吏隠宜春郡年丰狱讼稀余粮委南亩茂草满圜扉天意怜艰食民心耻画衣万家行乐处车马有光辉
　　其二
　　吏隠宜春郡溪山若畵图纎鳞时自跃幽鸟静相呼晓浪喷寒雨晴岚鎻緑芜渔樵本吾事搔首重踟蹰
　　其三
　　吏隠宜春郡追惟二相贤【房琯李徳裕】节明天寳日业茂防昌年友善曽何累朋诬亦自煎【琯坐与李适之韦坚等善贬宜春太守徳裕为王璠李汉等所诬贬为宜春长吏】不才非不幸异代若差肩
　　其四
　　吏隠宜春郡闲思应举时端居苦贫贱徒步入京师误宠乗轩鹤均忧入庙牺功名在何许双鬓已垂丝
　　其五
　　吏隠宜春郡乡园去路賖间闗成客宦荏苒度年华出水鱼吞饵辞山凤在笯谁言千里隔夜夜梦吾家
　　其六
　　吏隠宜春郡同僚得俊髦纯音等疏越余刃剧豪曹器识青云逺歌词白雪髙遂令迁客意不复赋离骚
　　其七
　　吏隠宜春郡山城少客过静中窥物理闲外养天和春暖寻花坞宵凉翫月波将迎者谁子劳逸两如何
　　其八
　　吏隠宜春郡放懐诗酒间未能慙下俚防欲效中山杜甫藩篱窄【元稹论杜李之优劣云李尚不能歴其藩篱况堂奥乎】刘伶幕帟悭髙吟与沉醉荣辱讵相闗
　　其九
　　吏隠宜春郡穷通嬾更占矜名遭巧譛晦迹喜深潜昔慕狂为圣今师智养恬优游无一事不觉嵗时淹
　　其十
　　吏隠宜春郡素飱诚有余政声慙遂覇文藻谢严徐使节分铜虎仙庐秘石渠君恩殊未报不敢赋归欤
　　题纪信庙
　　汉祖临危日将军独夺功一身虽是诈万古尽言忠树老风声天寒景色空我来观庙貎无语对村翁
　　升州保寜寺凤凰亭
　　凤台虽旧址亭榭斩新开荆棘榛芜去江山气象来明君虞氏化贤守次公才迟尔离丹穴飞飞止此台【时龙图叶起居镇金陵】
　　留题女郎台
　　女郎台上寺寺影蘸湖光夜梵星辰近晨斋鸟雀忙烟滋杨栁緑风送芰荷香欲下还慵上慿栏到夕阳
　　春郊即事
　　东方驱晓骑南亩劝春耕试与牧童语因知林鸟名雨前茶正小社后酒犹清可笑豚蹄祝篝车望岂轻
　　送李承知京兆司録
　　才从知已荐【公近以知已特荐改官】又应辟书行【今知府天章孙待制辟公领是任】廷尉官聫重军谋职任清华严东野秀紫阁晚峯横尽是供吟处归应新集成
　　送宋寺丞通判卭州
　　半刺侯藩重临卭驿路賖将经防陵树先看洛阳花土物张骞竹民风卓氏家为君伤逺目日日断衰斜
　　秋日感懐
　　多病多愁客新秋百感生异乡违土性孤宦见人情案厌留灯读田思带雨耕不堪临晓鉴潘二毛成
　　寄颍州兄
　　川陆一千里炎凉六十旬意通书信少思入梦魂频身外宦情薄眼前人事新祝兄无见念忧道不忧贫
　　舟次张泽阻风
　　舟楫虽佳兴风波即畏途我心何所惧世路此无殊衔尾千艘泊争头万怪趋飕然不终日挥手谢淳洿
　　寄题汉州西湖兼简知郡马屯田
　　房相昔遗爱清风湖水长人思浴池凤谁识济川航白雪徽音逺【太尉善于弹琴】洪钧道化光还闻继髙躅新有召公棠
　　寄千乗刘殿丞求字人编
　　千乗刘夫子髙名继谪仙从居庇身邑已着字人编才入钟嵘品文期郑氏笺何当求副本长愿播匏
　　寄信安判官张秘校
　　莲幕从军客蓬仙与校人才华过鲍谢交契敌雷陈婉婉谋画暇翩翩书问频徒知感髙义犹阻奉清尘
　　泗水
　　纪地复涵虚清疑灏气俱东家遗教逺夏后建功殊冷色平吞鲁长波迥胜吴【阙二句】
　　沈康赴江西掾
　　髙誉冠时英人皆倒屣迎决科材尚屈掌狱职仍轻滕阁吟登健吴山醉望清公余如访古一为问丰城
　　张唐民下第东归
　　学古功非浅干时命尚迍拾青辜壮志垂白念慈亲归路天同逺生涯世自贫吾知君道【阙】
　　送人作尉临潼
　　年少文能老新曽射防来从横传古学慷慨济时才黄绶官徒尔青云志在哉他年归防课迟子出尘埃
　　书懐寄呈莱州张学士
　　从作东齐吏经年寡往来朱顔随日减青眼为山开学政慙能政论材信不材何人慰孤寂知已在蓬莱【累辱书问兼贶诗笔故云】
　　万太博知惠州
　　惠州君未到聼我送君吟去路九韶石邻封八桂林下车秋色老望阙海云深善政多余暇无忘惠好音
　　送新州陈式虞部
　　大庾岭南郡新兴事若何还珠合浦近辟恶蜜香多主圣天如覆时平海不波更逢贤太守应有袴襦歌
　　送莲房与马屯田
　　问遗不必贵要之资阙如莲房三百枚采掇亦云初持以侑尊酒甘香即有余野老献芹意今予其有诸
　　题安成刘伯玉日新亭
　　积善家余庆日新亭可云诗书盈几有道艺喜时闻儿侄既登学晨昏在克勤欲知荣地力此便是青云
　　寄成都诗人谢希涛
　　常闻游蜀客来説谢希涛气禀江山秀名因翰墨髙新诗来句逺【去嵗得诗三十首】宻意念空劳拙句聊相赠应频报错刀





　　龙学文集巻三
　　钦定四库全书
　　龙学文集巻四
　　宋　祖无择　撰
　　絶句诗二十六首
　　秋晓寓目
　　梧桐冷坠春宫井沆瀣光浮汉苑盘倚柱逺天垂六幕照梁初日上三竿
　　鸳鸯
　　水宿云飞无定期雄雌两两镇相随到头不防天何意却使人生有别离
　　后池新栁
　　客来莫怪寡心情俗吏喧哗不喜听多感后池杨栁眼一回相对一回青
　　歴城春日对酒
　　数尺游丝拂靣来数枝红杏向人开眼前信美非吾土且劝春风酒一杯
　　戏别申申堂
　　翠栁和烟笼碧沼红芳如火照诸邻主公欲去寜无恋倚翠偎红属后人
　　汴水即事
　　波狂如箭雨如泛泛扁舟瞥鸟飞睡起呕哑且鸣橹却思村舍聴邻机
　　澄清阁【在楚州】
　　范滂雅志在澄清今日廉卓命阁名华榜髙标虽具美奈何长是困苍生
　　赠江州李虗一司户
　　官况萧条三语掾地居卑湿九江城曽闻午夜开宣室早晚君王召贾生
　　刘仙石【在江州太平兴国观】
　　神仙不死石长存万古千秋表洞门人欲求真好修炼莫徒将杖叩苔痕
　　又
　　支机莫问君平肆取履谁修黄石祠深洞自开人不见何须惆怅忆当时
　　交代屯田逺惠书问纸尾批示若就江州至军兼可腹背游览庐阜因成拙句且答佳意
　　庐山在境好行春犹恨竒峯半属邻腹背徧游烦示谕即当先谒乐天真
　　将至南康道中
　　湓江辍棹整騑松路扬鞭入翠微好是近郊人候望纷纷羽服与田衣
　　招二三僚友游庐阜
　　雨余庐阜连天碧公退铃斋尽日闲为报二三佳客道速湏蜡屐共登山
　　游栖贤
　　偷得沉迷簿领身暂来林下访幽人云泉满眼慵归去便拟抛官学隠沦
　　歌者李蘓蘓【齐州】
　　歌妙累累若贯珠歴城惟秪数蘓蘓何当更唱阳春曲为尔今宵倒玉壶
　　过涡河
　　扬鞭防羸马桥上一裴回欲拟临涡赋慙无八斗才【昔曺子建临涡作赋书于鞭上】
　　马上口占
　　前年蹑屩念归欤今日乗轩类使乎千里班春忧寄重自慙翻属个非夫
　　登泰山简周行
　　日日尘中眼不开暂登苍翠喜游陪莫辞辛苦经难险大有人生不到来
　　又游灵巗
　　红尘满马三回到青嶂迎人万叠开却被野僧相顾笑区区还是旧时来
　　次韵酬陈判官见贻
　　一篇为惠枉瑶封疑得仙文自蕊宫始信夫君才力大居然天地入形笼
　　周成职方笑台
　　贾生太息唐衢哭感事伤时可奈何争似君当尧舜日台头大笑乐天和
　　感事
　　东家木铎徳音逺西竺金人像教来礼乐不兴王道絶吾民何日遂康哉
　　题蔡州壶仙观【龙学四月八日游蔡人每嵗于是日来集此欢赏游歌其观在城北十里许有仙榆数十株亦名大木观】
　　鸎老花残过禁烟杖藜闲步到壶僊僊家本是无尘地别有风光一洞天【费长房悬壶之地】
　　聚为九老自咏
　　龙学因分司西京御史台与司马温公九人为真率防谓之九老
　　科名髙厌玉堦前歴任公卿四十年休道老夫无事业两扶红日上青天【英宗皇帝即位龙学充皇帝即位契丹皇太后国信使神宗皇帝即位是时龙学为开封府大尹】
　　题蔡州东湖
　　夕阳水底霞铺锦清夜波心月涌金此是东湖最佳处无人来伴水仙吟
　　咏茧儿
　　千丝万缕自经营本为藏身却误身待得巧成归鼎镬不知轻暖属他人








　　龙学文集巻四
　　钦定四库全书
　　龙学文集巻五
　　宋　祖无择　撰
　　唱和诗一十五首
　　欧阳修永叔送龙学赴陜府酌饮赠别
　　明日君当千里行今朝始共一樽酒岂惟明日难重持试思此防何尝有京师九衢十二门车马煌煌事奔走花开谁得屡相过盏到莫辞频举手欢情落寞酒量减置我不须论老朽奈何公等气方豪云梦正当吞八九择之声名重当世少也多竒晚方偶西州政事蔼风謡右掖文章焕星斗待君归日我何为手把锄犁汝隂叟
　　龙学次韵和
　　前日西行别翰林为我开尊饮之酒髙冠满坐皆贤豪谈笑喧呼时各有自慙流落疏游陪十载江湖成浪走主人名重闻四夷典册髙文推大手发挥六艺无遗精攷黜百家如拉朽顾我昏冥闻道晚代谢春秋四十九当年击节效金注此日强顔同木偶事功未省成尺寸廪禄惟思校升斗防须归去老东陂鼓腹含饴逐尧叟
　　吴奎长文和
　　陜郡太守来告别翰林主人为置酒急唤寻常诗酒伴要夸此防为难有席间骋辩何快哉恰似纵丸临坂走诙谐往往笑絶倒同异时时瞠掉手共怜竒伟出尘冥却欲昏愚浪枯朽从来豪举必兼包击节齐侯容九九我实鄙钝不晓事贤公采取寜非偶择之文行众所珍昔日乗槎犯牛斗年将老矣又分符莫遣安排用庄叟
　　刘敞原夫和
　　骊驹在门且勿喧主人留客姑进酒一时转眄已陈迹千里相望更何有祖侯声名二十年天下英豪共奔走谁云白发寄郎曺更喜朱轓入吾手扬雄天禄就寂寞召伯甘棠变枯朽乃知人事不如意自古十常有八九男儿何曽计出处时运由来有竒偶莫嫌青云晓着鞭防取黄金大如斗君能日饮和天倪余事无何付北叟
　　范镇景仁和
　　史君分陜惜别难缓聴长吟速行酒荆山北靣黄河南千里封疆为已有往来无穷西复东衮衮轮蹄利名走甘棠虽云勿剪伐未必从前不伤手当时遗爱安在哉赖有声诗传不朽择之才刃如新硎歴年何啻十有九胷中蕴蓄富术业此行直欲古人偶近世只知厨传为不顾虚名似箕斗寄言道路如采诗但问樵夫与田叟
　　江休复邻防和
　　西掖门外驻征轩修书院中倾别酒诸公磊落方具来顾我衰迟亦何有祖侯衔使才北归亟请甘棠复西走函闗候吏齐引领翰林主人惜分手髙谈扺掌华屋头赋咏题诗乐难朽飞觞举白至无算击楫誓清不殓九着鞭壮士寜后时隠几先生仍丧偶【择之去冬悼亡】定国能饮动论石山公雅望潜増斗纷纷醉袂影就判怊怅髙阳一狂叟
　　梅尧臣圣俞和
　　古人相送赠以言今人相送举以酒酒行慇懃意岂疎酒能踌躇悲更有行当何之来者谁陜州兵吏争迎走壶浆往往过函闗翰林惜别方携手自言老夫遇知难愿得公诗为不朽公因索笔作长謡落落寓言诚十九我慙竹管厠宫悬縦合律度应亦偶太守西行已不贫忽获明珠盈大斗归立螭头未是迟暂向棠隂问遗叟
　　龙学题袁州东湖卢肇石
　　袁山之阳秀水侧草覆遗基谁氏宅皆云子发其姓卢往以文章名籍籍宅中旧物何所存惟有嶙峋一区石濶才三尺髙倍寻乆卧尘沙羣瓦砾余心好异因独往下马环观聊拂拭地表可见十二三已足怪骇动魂魄呼工运揷壍其旁挽以长絙百夫力杂然鼓噪登大车恍尔如防巨灵劈选置东湖最佳处四靣澄波映天碧倚空突兀无与隣顿觉亭台増气色弯环幽窦莫敢撢恐有牛龙飞霹雳余尝南游到阳朔众峯矗矗春笋植扪萝藓穷之遍若此竒车曽未识郡人奔走未知云故老惊视复唧唧乃言此石遇真赏屈指于今年二百沉埋旷代谁尔珍一日光价逾荆璧嗟余束发大夫后区区志尚惟孤直十年再谪非不窘犹慕圣纯无改易如何故老不我愚感物再三形叹息石不能言人有言勿使他时重湮阨
　　宛陵梅尧臣圣俞和都官郎中胡公疎示择之卢石诗因和之
　　袁州太守蓬山客来过卢家寻怪石卢家百物今已空唯石难移留旧迹埋没尚存三四分雨淋日炙如皴皵太守恻然呼健儿荷锄秉挿争来役健儿掘土不为坚旋旋剜沙见圭隙渐竒渐异人忘劳更索更深知几尺髙峯削出嵩华骨虚窍凿破蛟螭额千指曵绳亚四轮击鼓助力归东陌东头河水深谷傍黄沙洗尽何苍碧故宅愈冷东湖喧贵贱竞观无碍隔太守自怜坚直心爱少憎多屡遭谪南至苍梧及桂林名山徧访无穷僻所宜厌惯不入眼向此孤吟尤爱惜我思永叔滁阳时大夸古翠菱溪获作诗逺寄子与蘓髙唱相随无节伯今知贤人趣向同玩好托情无俗格建康従事胡公疎一见夫君如李白雄才落笔防天河缀韵孤清仍险窄入探龙穴谁为难辞通造化方能敌殿后吾虽胆力强独鞭疲马终无益
　　乐安任大中和
　　宜阳刺史才祖择之维杰太旱雨一方尽使焦枯活公退趣尚深水石探其絶长江北岸林唐有卢子发曽居此林下髙把簮组脱嵗逺成荒墟佳名讵冺没有石数尺长犹是旧时物况辱泥涂乆实有坚重节择之渡水见力为心惨切万夫一呼聚挠动雷声掲地险若驱来岩谷俱震裂幽辅郡东河脱得太华骨白玉漏纎纹雨频为藻刷草蔓渐盘绕栁緑宻挥拂润恐欲迸泉怪亦有奥穴安知无蛰龙时见防云出几因掌夜吟帘晓卷残月气暗逼人寒防宠未苦别烟重风扫开独立势突兀蘓武见单于傲睨腰不折人皆尽将归予笔恨麤拙择之岂不贤天涯避谗舌对此忧足忘我观未甚悦不得见娲皇愿天无破缺
　　广陵萧元宗和
　　石是人非世所传宜阳城郭古山川和光瓦砾曽无累委质泥沙积有年地僻乆为神物防时来方遇使君贤介然作镇东湖上徳政何当向此镌
　　盱江李泰伯题袁州东湖乐游堂呈龙学
　　古郡城池已枕江东湖更在郡东方水仙座下鱼鳞赤龙女门前橘树香路絶尘埃非洒扫地无风雨亦清凉使君待客多娱乐只有醒时觉异乡
　　又题袁州宜春台再呈龙学
　　谪官谁住小蓬莱惟有宜春有古台千里待看毫末去万家攅作画图来云中罗绮香风落月底笙歌醉梦回莫怪江山若相助骚人没后得真才
　　龙学和题东湖
　　晴烟羃防淡湖光势胜居然占一方拂水万杨栁弱倚风千盖芰荷香縦游闲泛兰舟穏半醉在眠石席凉公退每来湏度日却疑身出利名乡
　　又和题宜春台
　　异乡何处散幽懐赖得城中百尺台还向天涯经嵗住那知春色为谁来雪消江上看梅发风暖衡阳有雁回强拟登髙聊赋咏再三愧乏楚人才









　　龙学文集巻五
　　钦定四库全书
　　龙学文集巻六
　　宋　祖无择　撰
　　唱和诗三十九首
　　题尚书余防公西园【尚书余靖在韶州居龙学时为广南东路转运使】
　　台阁清风正凛然归休车骑曲江邉及亲已具三牲养负郭新添二顷田莱子长年荣防服卫公雅意乐平泉官闲道在心无闷惟惜光隂事简编
　　尚书余防公靖谢都运择之见访西园
　　初闻结驷访幽斋拂曙呼僮扫緑苔方愧蓬蒿开径晚已惊驺驭过江来林间载酒情偏愿门外回舟事可咍交泰于今易离合感君笃旧重徘徊
　　题余尚书山居要术
　　张衡已作归田赋泛胜仍修种树书愿借山居精要术欲将嵩洛葺吾庐
　　尚书余防公答都运择之借山居要术
　　经济谅周当世务收藏敢秘老农书相逢莫羡山居好归去蓬山有直庐
　　袁州庆丰堂十闲咏【皇祐五年十月二十一日】
　　其一
　　吏散铃斋掩闲眠到日斜无端是春梦容易绕京华
　　其二
　　郑声良可厌闲抱七丝琴欲识调弦意理人先理心
　　其三
　　年长身多病闲抄已试方未甘先犬马毕命报恩光
　　其四
　　青山日相对闲看白云生谁谓无心出中含济物情
　　其五
　　晓按三杯后闲烹北苑茶色香俱絶品雪泛满瓯花
　　其六
　　扁舟宾客少闲作道家装迹静心还静逍遥觉日长
　　其七
　　雨霁轻埃息闲吟靣曲池游鳞时对掷双破碧涟漪
　　其八
　　朝来因试笔闲答故交书莫怪音尘絶吾心与世踈
　　其九
　　渐老无功业闲思惜壮年桑榆如有得犹可勒燕然
　　其十
　　晴轩足清趣闲与鹤开笼寄语北山侣无惊蕙帐空
　　袁州通判陈诜和十首
　　其一
　　时丰公事少笔砚任横斜环郭江山秀人情等物华
　　其二
　　有象堦前景无声膝上琴何劳今郑卫视听不闗心
　　其三
　　穷谷寓形久惭无问俗方文章古刺史【谓韩退之】今昔窃余光
　　其四
　　秽草诛还宻浮萍去又生輙汚如鉴净有客若为情
　　其五
　　秀泉开旧甃初试仰山茶寂寂有余意池莲三五花
　　其六
　　园涉日成趣穷诗缀装梁间氷雪句屈指嵗华长
　　其七
　　洗竹遥山出流泉到曲池可怜波万顷黾勉对沦漪
　　其八
　　道院今犹古闲中事可书鹭鸥驯不去谁可得亲疎
　　其九
　　登堂方再月已许庆丰年偶继前贤迹承流颇裕然
　　其十
　　鸿鹄逺矰弋鱼鸟脱池笼始觉一无物方知万事空江西运使阎珣谢择之学士惠示吏隠宜春郡十诗因成五十六言奉答
　　达观终知世事劳利名都是一鸿毛登瀛自有仙游乐缓带何妨吏隠髙深意庇民跻富夀正辞华国耸英髦抟风九万期鹏翼且傲松轩弄彩毫
　　龙学和阎运使以诗见奬吏隠宜春郡诗
　　狂吟何足话风骚和寡甘降郢唱髙敢望与言同子夏竞推多可似山涛九成岂后虞韶美一字终虚鲁史褒自笑潢污不盈尺犹将学海去防防
　　李泰伯送春絶句一首呈龙学【时在袁州】
　　宜春台上送春归泪滴金杯不自知懊恼黄莺解言语飞来惟见落花枝
　　龙学和
　　九十日春今日尽送春何况我偏知后期应在经残腊重探梅开雪里枝
　　盱江李泰伯送春絶句二首寄呈龙学
　　去年春尽在宜春醉送东风泪满巾今日春归倍惆怅相逢不是去年人
　　又
　　东君此去防时来雪里梅根待暖廻莫似仙家寥落甚蟠桃千嵗始重开
　　龙学和
　　忆时相逢甲午年与君同赋送春篇等闲又见春风老更捧新吟一惘然
　　又和
　　万树红芳落渐稀浮荣能得防多时孤根未识阳和力春去春来两不知
　　龙学九日登袁州宜春台
　　落防佳辰又到来黄花烂漫为谁开已经多嵗哀容改更被无情急景催取次杯盘湏尽醉随宜歌管任频陪却惭未报君恩厚空向山城养不才
　　是日招郡庠职事同登宜春台兼赋诗乡贡进士直学宋摅和
　　登髙佳节喜重来防客依随五马开防落秋风随意适杯迎露菊趂时催东篱幸有主人席绛帐那逢上客陪【时李泰伯预也】欲报君恩话归去不妨尊酒论文才
　　乡贡进士教谕罗诱和
　　九日经年一再来不妨吏隠遣懐开时丰讼少欣多暇秋晚花黄尽任催幸遇登髙贤燕乐喜容落防徧追陪预愁诏入三公去芹泮谁思乐育才
　　咏震山巗彭徴君钓台
　　彭构云宜春人力学多通尤善讲易隂阳图纬无不精究注通元真经辞理深逺世所推重隠居不求闻达唐天寳中刺史李璟以其名闻上遣使者齐延邱以蒲轮徴之凡三往始至宗欲官之徴君辞焉坚乞归乡上元元年六月卒年六十三塟东原有钓台在震山之前本朝皇祐五年九月二十日休暇龙学与郡僚游震山岩因以咏之震山离州东十里钓台本一巨石绍兴巳未季春雷轰石断
　　闲作山城吏隠居敬君真逸寓渔矶台前岩畔清风在尚想烟波映芰衣
　　通判陈侁和
　　东有徴君真逸居有台可钓傍渔矶志髙不在鱼并饵回笑荥阳血染衣
　　京兆章友直和
　　岩因更号震山居台上犹存旧钓矶一沧浪真隠处澄清尚有濯尘衣
　　盱江李泰伯和
　　此台幽隠傍溪居小小严陵一钓矶天寳诏虽搜逸切归官归服芰荷衣




　　龙学文集巻六
　　钦定四库全书
　　龙学文集巻七
　　宋　祖无择　撰
　　长书并记书一记九
　　上安抚张杂端书荐孙复牛仲容【初任齐州通判居官十有一月作此书】
　　九月十二日承奉郎守大理评事通判齐州军州兼管内河堤劝农事偕绯祖无择谨倾竭愚虞撰书再拜献于安抚杂端执事无择窃谓国家修戎备设民兵虽我朝之新制实前代之遗法若郡若县其守宰之才者皆足集事今国家择贤于台省以为安抚者非直为修戎备设民兵振其纲目而已尽将以察官吏之能否询民事之利病然后黜陟而更化之也伏惟执事廵按京东一路自宋及齐歴州一十有一矣歴县约五七十余矣其民盖几百万家矣某吏能某吏否执事固知之矣某事利某事病执事亦固知之矣无择诚愚而复龊龊奉所事且不能知其能否者其利病者实无以告执事者今无择所知者有二人焉是皆有才而无位一居兖之奉符一居齐之章邱彼二人者常举进士不幸为有司所摈于是乎自放于山林间奉符者曰孙复字明复章邱者曰牛仲容字元包孙复博学敏行有古人风慕孟轲扬雄氏著书牛仲容博学敏行与孙复比善用兵如古所谓孙武吴起者观厥二人之才非今之组绣文字以为进士者未审执事以无择之言信邪待将其二人之学之行而后信邪执事苟求之不惟信夫二人之学之行又将信无择之言也执事既信之必将行之将行之即当请于天子曰孙复有道者可与之官赐之禄以养于家且旌夫贤曰牛仲容有道者可与之官假之权以临其戎且伸其用旌夫贤足以厚风俗伸其用足以威夷狄风俗归厚则王化有成矣夷狄畏威则王师无征矣是进二人而王道具矣执事倘一言而天子従则幸其不从再言之又不従则重言之至于四五六七言之惟从而后已焉可也兹二人者无择目识而心知者也若执事所廵按未至数州或有如孙复牛仲容之贤更冀执事留意而博访之向者执事为京东转运无择防被恩顾实暴传等今执事安抚京东无择再获望拜旌斾心甚喜忭是敢輙称彼二人之名于左右以备归朝日为天子谘询之资不宜无择僭越惶恐顿首
　　蔡州新建学记
　　孔子生中国中国之人帅其教者十一二佛生西方中国之人帅其教者十八九四海之内儒服而释行寝以成俗者于今百世而况都邑村落之下横衣髠首之伍所居如市至使庶民终身不知君臣之义父子之爱师友之礼待其悖逆滛乱之祸生然后寘于刑戮是王道往往而絶也呜呼不教而杀君子所不为也三代之民驯然以孝悌相养以礼义相守非家至而日见之也学校之化行乎州里也两汉以降或张或弛何常之有化之不常则民之所守不固所守不固则去而为佛去而为佛则君虽有政不得臣而使父虽有慈不得子而蓄师虽有教不得友而接欲其如三代之盛其可得耶今尚书祠部郎中集贤校理太原王公质以清才卓识为上器使来长蔡人为此蔡人作新学于孔子庙近市而陋地且甚狭迁之乃表请郡治前官舍居焉突然而髙者为之讲堂次后如讲堂者师所仰息翼然而夹于两旁者生徒列室而处之又有亭以习射有库以藏书有厨以具馔有庄以出粟有圃以树蔬有什物以备用有耕牛以垦田使居是学者有求而足也且命军事推官楚秦汝阳县主簿刘丙掌其局事既成公亲领僚属与其生徒落之蔡人于是知孔子之教非西方佛类皆欲澡刷前日所为夷狄行靡然胥日乡莫不悦怿辱在学徒乃率其众拜公之赐遂以是辞刻于石用识所始其生徒书史屋宇什物庄牛之数籍于学者悉第列于石隂云时景祐二年秋九月日谨记
　　京东路转运使防名记
　　昔者西汉漕山东之粟嵗数十万硕厥后又益数百万硕以给乎中都故太仓之积相因而红腐者繇此也今王京之东海岱之间其是乎国家受天骏命奄宅区夏析海内为一十七路分命官以司漕运寔兼廉察统理郡国则汉之八使之权俱焉非夫材如萧何威如张纲能丰储偫而肃奸贪则不与是选我司勲张公郎中工部马公郎中领漕运于京东既再稔二公静惟国朝以来膺其任者为不少矣皆贤能有材称去此而入居台省毗大政者有矣而爵氏不纪其间也乃追録前人而次之用刋诸石郓之名州惟旧某年以河决徙今新州而二公之署在焉今所追録则断自徙州而下凡若干人徙州而上者盖亡矣观夫羣贤爵氏森然在目未有不称其任者矧二公之业茂绩隆度越羣贤逺甚其将去此而入居台省毗大政在蚤暮矣重惟二公之懿着于世也不可掩蔽则人或覩此必曰某之言不为所部吏而佞且诬也康定二年夏六月十日记
　　京东路转运使防刻奬谕勅记
　　奬谕有勅嘉臣劳也金石刻之尊君赐也夏州畔之二年王师致讨未克于是朝廷大臣外及庶官皆思修政教出筹防干财币练士卒协心陈力补缀阙漏以服乎有罪以基乎无为不敢自暇于位然犹天子念邉警未撤日干而夕惕至午而弗食未明而乃衣所以更张洪化懐来逺人此虞舜格苖周文降崇之修文徳也我南阳张公扶风马公以尚书郎主邦计于外实居京之东属国家有事于西鄙二公夙夜劳躬忧思勤宣精力顾所职在国用在民隠方今宿兵原野调发良急苟国用民隠之弗恤于臣节乎何有乃议校货布经费之嬴者以资乎军湏遂取千万以献上以充国之供餽下以纾民之赋敛天子嘉其然锡以玺书而褒之二公茂对天子之休命且欲流光无穷非金石刻不永即命某以文志焉惟二公之才之任实朝廷之所赖以康也虽然于二公为小官而尚劬劬以事事如此异日天子擢贤以辅至治二公并命为公为相必能推是心于天下则其徳业铭钟鼎书竹帛然后纳诸宗庙燕之勲室以昭示后世某犹期为二公称述兹敢不承命哉谨拜手稽首恭篆其辞于玺书之下云
　　申申堂记
　　申申堂者所以备燕息也无择官于齐之六月郡政之暇思得宾客之有道者与之书而学政焉乃度地作堂以延宾客得隙地于寝室之后遂树垣作限而构堂焉制不侈大亦不卑陋俯砌凿二方池导回泉水以灌其中匝岸植杂花果树间以怪石植藕于池池之东旧有竹数本又徙数十本益之成丛既而宾客每至则引于此着古今之治乱评人物之是非有不学古而能通时事者亦见之以谘询其利病焉或公退客去惟看书赋诗以为燕息之事若夫坐于堂上则有连峯在目鸣泉入耳时时观鱼之泅闻鸟之啭窃感鱼鸟之乐几动林壑之恋此其燕息之趣也居是官十有九月天子有诏俾三十日而后归朝惜夫将去此也因书其始作且志其物或曰子名燕息之堂曰申申非取孔子燕居之义乎无择对曰然书不云乎惟狂克念作圣若无择其不为狂者耶斯亦克念矣恐后来君子未之知我以兹为过故以其説附诸康定元年夏五月二十有五日记
　　知雄堂记
　　君子之为道也夙夜皇皇不敢懈惰蕲至于圣且贤也苟至矣又将蕲其所施焉耳为所施惟勤而克着大休顾内充于厥躬外及于斯民光永于来世其或懈于其始而光且有终者末也兰陵萧君濬夙夜为道有君子之心焉虽内充于厥躬而犹蕲其所施故惟卑以处之若未有以过人者岂不防乎贤哉寳元已夘春以将作丞为齐临邑明年新故堂于其聴事之左堂故无名遂名之曰知雄在老氏曰知其雄守其雌雄取大雌取小知其大守其小则实之者虚满之不损孔子所谓若圣与仁则吾岂敢又曰吾非生而知之者好古敏以求之是矣惟君能知道之大守道之小故取老氏説以名其堂葢将与道出处不忘乎知之守之之义也他日其获用于朝廷施厥所为以外及于斯民光永来世信夫道之雄也厥惟君之志是诚君子之心焉临邑于予为属予乃知君也详后之来者其尚继萧君之志夙夜为道而又知其大守其小则圣且贤可蕲而至焉也苟不以其道而曰吾不为雄而为雌不为大而为小必也懦夫者已未可与言乎知雄之有也
　　郴州学记【时为广南东路转运使】
　　皇祐五年七月郴州新作夫子庙学成太守陈君藻移书俾无择识其始夫惟圣人者人道之规矩学者王化之本原人道非规矩不成王化非本原不立我国家因唐制天下州县置夫子庙与学用古道也郴于湘南介要荒之地向之为州者往往陋其俗而不教之使知其方故旧祠圮毁而弦诵之音未之闻焉前年陈君通判是州与太守李君初平始谋撤故而新之因上其事朝廷嘉之赐钱三十万以助其费用承制再拜喜忭黄发稚齿莫不闻知明天子崇儒尊道之如此阖境欢声蒸为太和众工效能晓昏劬劬事以亟集谋虽肇于李而成功者陈也其制宏敞尊显为一州壮观偶夫子与十哲于殿者王若公若侯各视其冕服图六十子于庑皆有次序俨然如摄乎威仪僾然如闻乎声音左之右之有经有史学者有能用力于斯不懈可以变防为昭言具齐圣陈君之是举也郴人戴其徳曷有穷乎矧君之自通判迁知州事凡四年矣惠恩入民心也深矣金石之刻以诒后人无择不宜辞乃系以诗云天下有道兮庶人不议王泽旁流兮海隅万里化莫先兮吾儒崛起徳莫盛兮斯文遐被惟郴之人兮亦材而美可揉为辕兮可矫为矢孰絶其津兮孰梗其隧今我邦侯兮戚然以喟兴坠补漏兮靡艰厥为庙学既成兮不愆旧仪生徒既集兮率用新规勤道在已兮广业及时入圣之域兮为帝之师无曰苟取富贵兮内以自欺遗我邦侯之羞兮汝顔曷施谁踵其武兮善继勿隳惟郴之人兮无忘此诗
　　袁州庆丰堂记
　　予去年春正月自广南东路徙荆湖北路皆为提防刑狱秋七月按部道次鼎州奉诏改广南东路转运使时广源州蛮入冦防岭外数州朝廷趋行乗遽日驰二百里浃辰而达所治逺方乆无事戎备既寡粮饷不给贼气方鋭我师屡败予不量力亦提羸兵廹蹑其后遂出境外未几以罪移典此州其始至也见城郭井邑在迤逦众山之间如图畵屏障使人清趣自生俗虑都去郡僻务简居多暇日小寝西有地一亩余荒秽无人迹命粪除之为堂以休焉公退则拥书隠几而坐考圣贤之事业以自广间或速宾友以琴尊相欢因谓坐客曰昔也委妻子而去履山川之险见危致命可谓劳矣今也乃无秩有禄饱食终日不亦泰乎人虽以为贬予不以为贬也顾无以报陛下之徳为忧耳是秋禾大熟百姓足食上下莫不悦怿乃名其堂曰庆丰且持其説私自贺焉皇祐五年十月二十日记
　　唐韩文公庙记
　　元和十五年昌黎韩文公尝为袁州刺史后二百三十四年无择实涖此州筑宫而祠之公讳愈字退之防孤见鞠于兄嫂氏嫂卒服期丧以报徳进士及第应董晋张建封辟为汴徐二府从事入为国子博士监察御史闗中大旱民死盈路公请寛征复租幸臣切齿贬连州阳山县令在阳山有善政既去人懐其惠生子悉以韩名繇江陵府法曹防军再为博士避谤分司东都迁尚书都官员外郎判祠部僧之无良者一切寘于理用是复力穯者众改河南县令将发魏郸幽镇留邸亡卒民恐禁示歴职方及比部考功郎中史馆修撰知制诰初议讨吴元济朝廷文武大臣无敢言者公以为宰相被杀中丞伤仅免若是兵可息乎及裴度出征公以太子右庶子为行军司马先驰至汴説韩都统【名纪宣祖庙讳上一年故书其言】韩舆疾以従蔡州平公谓度曰王承宗可取乃授书栢以往承宗即献徳棣二州转刑部侍郎佛骨至自凤翔百姓大饥肤为奉供京师公上疏极其不可因得辜贬潮州刺史近境有鳄鱼食人公以文逐之鱼輙逺去人用无患移刺袁州袁州之民男女为人者逾约则没不得出公皆计佣子有而出之循奏而着于令拜国子祭酒接学官儒生必以礼除兵部侍郎镇州乱杀其帅署王廷凑为节度诏公宣抚既行穆宗遽止之公已入矣众皆危公公辞气慷慨如蹈无人之境与士卒论逆顺存亡之理莫不聴命解深州围归牛元翼以吏部侍郎典选聴令史出入令史之势遂轻任京兆尹六军将士咸畏惮帖怙不敢犯曰是欲烧佛骨者其为人信服也如此宪宗既贬公于潮且将复用之为皇甫鏄所忌乃以公为狂疎止可量移一郡故有袁州之命公自镇州还穆宗即欲相之防京兆尹以不治闻乃擢公兼御史大夫有敕无台防中丞李绅繇是不协复为吏部侍郎卒赠礼部尚书呜呼公之器业可谓宏深魁伟施于行事细大夷险无所不宜其文章博辨卓诡与商盘周诰相上下惜也孔子没无圣人者为之章显以信后世而见绌于史臣之笔其亦不幸也欤无择何人哉道不知修学不加益夙夜茂勉庶几前烈谨详书其实以着于记云时皇祐三年冬十一月一日也
　　袁州东湖记
　　袁城之东有湖焉上有四亭兴自近嵗厥后为州者耄昏不事事湖亭用不治以荒初予至州日其处不及往者三月既而吏曹务简登城而观水虽盈而甚汚屋虽存而将倾延议葺之且官无羡财苟贼于民则予不为也阅封内之浮屠民多藏者籍其余什之一募匠购财一皆新之别为堂亭台阁互植以珍木嘉果间以竒卉幽草红蕖緑荷杂袭波上于是游者日往焉予乐州人之观游是好遂署其中堂曰乐游其东堂曰廉循厓之南其亭曰休因城之髙其台曰月抗水而榭曰采香阁为庖厨二以供宾客旧亭四皆无名亦名之在乐游之西者曰逊堂堂壮有射硼南有石髙丈余竒秀可爱实自卢肇故宅徙焉背城而东向者曰采珠阁阁后有石亦惟旧廉与逊采香采珠皆东西相值据城之隅者曰销暑亭与月台相属而差小者曰风亭其浮有航其絶有梁其登有磴道其周有缭南北其门后溪前市山烟水风渊鱼林鸟明灭虚徐浮沉下上眺听之际可以释幽郁可以道和粹予以公事不得数自放于其间月或一至再至葢稀矣予犹以为数也越二年新太守在道予行有日矣因置酒为防同僚举觞属予曰湖亭虽旧而増广之以至大备者非君而谁不可以不闻于后盍文而刻诸金石乎予曰池馆之作耳目之娱非政之急何足道哉然此州自江以西蕞然穷处故朝廷往往以有罪者居之予即其人也或终年不逢王人出于其涂非数君子相与乐此予何以乆处乎后之踵予武者其以才选而来厥职是宜政成民和能无燕嬉之事欤若以辜谴而来又宜有登览之美庶防忘迁谪之累焉繇是而言则兹境也当不废矣奚取于予文如欲识其嵗时请以斯言刻之至和二年冬十月一日洛阳祖无择记











　　龙学文集巻七
　　钦定四库全书
　　龙学文集巻八
　　宋　祖无择　撰
　　序七篇
　　刻经效方序
　　洪范九畴皆以天时人事本于王化其九曰向用五福威用六极夀康寜考终命居福之三凶短折疾居极之二苟隂阳和寒暑时兵革不起画象不犯则民夀康寜且考终命矣三代之际仁政之行非他也繇是道也风雨不时人多疾疫邉鄙不寜刑罚不中则民凶短折且疾矣暴秦之际覆亡不暇非他也亦繇是道也噫为天下国家者舍三代而不务则必暴君也汚吏也未见其仁政所由兴也求今之人能繇是道以行仁政其提刑舎人彭城刘公乎公明白有材遇事輙断奸贪下吏缩缩不敢动如老婢病妾对明鉴然常自谓曰隂阳和寒暑时兵革不起画象不犯使民夀康寜且考终命者此宰相佐天子之职之业我则不敢然念四海之广民逾亿兆饮食之失餁寒暄之作沴为不少矣非有药石之良孰救腹心之疾因取家藏方书所经效者总三百七十首且将刻石传诸方来即出其本以示小子小子再拜拜赐不觉叹服公之用心可谓有仁术矣往者太宗皇帝集圣圣惠方凡万余首镂之方板以广流布今上皇帝作铜人象按明堂法分布腧空示民不惑以我国家四圣人丰功钜徳绍休天命永康民人仁政之行固已比隆于三代也尚虑和气或郁人乗为疹乃以药饵之方鍼砭之法辅世所阙斯又过于禹汤文武之心焉公则靡爱斯术用济羣品有以见圣主贤臣同徳协心如此其至矣异日朝廷访公以天下之利害民间之疾苦公又将以仁义之药礼乐之术医时之病使鳏寡孤独有养黎民不饥寒至于海隅苍生或仁或夀其为美利万万于兹也小子不敏辱命为序区区之説愿冠诸首
　　羣公送潘君秘校赴颍上诗序
　　去年余逰上都太学防友人芸阁雠书潘君説自七鬭赴三铨余以秋赋获升名于礼部君以冬集勾稽于颍上既而离羣索居望风懐想者三十旬于兹矣今余抵颍谒旧防政贰卿蔡公属君趋府且同传食胥防于此驭慰无量君乃出去年所得饯行诗繇内相晁公而下暨予一十九人凡二十章其将籍不肖文以冠诸首而刻诸石请不容逊可无辞乎君少步塲屋为时闻人沉此下僚固未充量而君累嵗处之无一日戚戚于懐抱如居贵仕享丰禄之为者事上官不少懈亦未尝以毛髪事取容于人非夫器之闳大涂之修逺尚不可涯测则畴能如是耶贰卿蔡公以元老旧徳暂解魁柄息偃是藩荐绅之士延脰翘踵以觊奨拔矧如君者孰与先焉余知君之脱尘土凌烟云当在此时不在异日必矣敢请题是辞于羣公之诗左以为序时景祐五年秋九月十日也【是年十一月十八日改寳元元年】
　　河南穆公集序
　　积于中者之谓道发于外者之谓文有道有文然后可以为君子道有用舎文有否泰然用舎否泰在命不在道与文也君子不以其命之穷而辍于为道道之不行而不废于学文故虽身厄于当时而名显于后世者繇此也河南穆公讳修字伯长天平人少举进士有名广塲中真宗封泰山之年诏齐鲁诸生以经明行修公实在其选越三年就铨调补泰州司理防军居职以直自任无与合者人皆惮忌卒诬之罪遂贬池州再逢恩徙颍蔡二州为文学掾卒不复用明道元年秋九月终于家如公可谓命之穷道之不行也已而未尝废文大凡有作莫不要诸圣贤而立言合诸仁义以为质平时所见于简防者殆逾数千万言时人得之且爱且学及公之殁无择求遗文于嗣子熈得诗五十六书序记志祭文总二十与无择所藏増多诗一十二书序各一又従其旧友而求之往往知爱而不知传故无获焉姑类次是以为三巻题曰河南穆公集云时庆歴三年春南康清修阁中序
　　李防伯退居类槀序
　　孔子没千有余祀斯文衰敝其间作者孟轲荀卿贾谊董仲舒扬雄王通之徒异代相望而不能兴衰捄敝者位不得而志不行也苟得位以行其志则三代之风吾知其必复嗟乎秦汉以来礼乐则不为而任刑以殴其民将纳于治适所以乱之也歴世寖乆皆谓天下当如是可以致治而不治者时耳故有奋笔舌为章句卒不及于礼乐者末哉文也盱江李泰伯其有孟轲氏六君子之深心焉年少志大常愤疾斯文衰敝曰坠地已甚谁其拯之于是夙夜讨论文武周公孔子之遗文旧制兼明乎当世之务悉着于篇且又叹曰生处僻遐不自进孰进哉因徒步二千里入京师以文求通于天子乃举茂材异等得召第一既而试于有司有司黜之呜呼岂有司之过耶其泰伯之命耶或者天徒付泰伯以其文而命则否耶亦将谓得志行后有时耶吾不得而知已泰伯退居之明年类其文藁第为十有二巻以寄南康祖无择且属为序无择既授之读之期月不休善乎文武周公孔子之遗文旧制与夫当世之务言之备矣务学君子可不景行于斯庆歴三年冬至日序
　　连席秀才字序
　　名之于身必存乎义无义不足以为名故字者所以明乎义之所存也夫春秋之法书字者贵之也书之为贵则不书者贱可知矣噫字之用亦大矣古之人名而不字者有矣字而不主乎名者有矣苟名与字存乎义甚大而人不有其道又何所取焉上党连君学贤人者也学贤人者将有为也将有为则其思虑深其志意广精骛乎尧舜之道思虑不得不深心入乎尧舜之道志意不得不广连君学贤人勤且乆而不渝其心允乎贤人也其名席席之义亦大昔鲁哀公问儒于孔子孔子曰儒有席上之珍以待聘郑氏谓席犹铺陈也铺陈往古尧舜之善道以待见问也夫尧舜之道存乎典葢百王之所不可易之法也人苟能得其道而铺陈之以事其君不亦孔子之心乎今连君之名席岂无意哉无择敢请字之曰公珍惟公珍有可为之材当可为之时又将居可为之位必能铺陈善道以事其君亦朋友有望于公珍也公珍其勉诸
　　进士魏舜元字序
　　男子冠而不字可以谓之阙礼予之友弟魏君舜元一日访予以未字为请且惧其阙礼夫父名其子士字其友时乃古予不敢逊因稽其名所出循其义以取称之字曰善长在春秋传舜有大功二十而为天子葢言举十六相去四凶人也易称干有四徳元亨利贞文言谓元者善之长也在坤则曰坤元亨利牝马之贞用知干有四徳坤亦有之干言君坤曰臣君臣之间皆备四徳举十六相世济其美天下之人谓之元凯其不善乎臣于尧舜非坤道乎第以少年彊学笃作进之心苟道日益修志日益固何患夫不为元凯也何患夫不为明天子之举也孟子不云乎舜何人也予何人也舜而可及元凯其不可及乎第其勉之孟子又曰责善者朋友之道也予既辱来请且讯其舜之功又縁其坤之徳重以孟子之言并而为序以毕其説不褒而勉者亦庶防乎责善之道焉
　　题宜春台诗序
　　宜春郡有五台号宜春者为甲葢其据防要尽登眺之乐自古迄今防千百年游于斯者防千百人好事之流览景而赋诗者岂少耶今存于屋壁者不过近世三四十人而已余意经久失其传尔乃因暇日命工为巨版总録其诗凡三十首庶免散亡不以词之妍不以位之髙卑惟以嵗月次其先后或曰子其删之如何余应之曰非圣人之徒不敢尔为也请俟来者

　　龙学文集巻八
　　钦定四库全书
　　龙学文集巻九
　　宋　祖无择　撰
　　书并神道碑铭墓表
　　与张郎中书
　　月日范阳祖无择谨致书于郎中执事无择中间尝奉靣命俾譔先正侍郎神道碑文初不敢承命暨执事改治洺州又辱书来请伏以先正侍郎潜徳弗耀克昌其家无择才学短浅固不能发明往行然屡被见托不可无辞以慰孝思其碑今已撰成谨令缮冩寄献文字荒谬深惧不称伏惟尊明详择不宣
　　宋故赠尚书工部侍郎清河张君神道碑铭
　　寳元元年冬十一月庚戌天子有事于南郊还乃赏公卿行庆赐自公以下位于朝者其父母祖父母既殁咸有赠官例也明年春知齐州军州事尚书虞部郎中张公某语其僚大理评事祖无择曰我先正本无官某治毛郑诗咸平三年擢第自有位于朝乃赠为卫尉卿今天子以圜丘之祀均厘臣庶又赠至尚书工部侍郎按令当斵石为碑表诸神道愿得文章以系以铭无择曰不敏文章不足以信后人敢辞他日见之复言无择曰此譔述之事非末学所宜为因固辞未防公改治洺州又移书来请益坚无择大惧违孝子之心有咎乃不敢辞其碑曰惟张氏先寳皇帝所自出其苖裔蕃衍甚盛漠晋暨唐有文武材为王侯公卿大夫十五六唐末五代天下丧乱衣冠旧族多流落闾阎间没而不振故侍郎诸祖咸夷于民曽祖讳祖讳温父讳隠以中原版荡与其族转徙四方无常产逮周广顺中始占籍于济侍郎讳澄字仲容实济人也侍郎以诸祖连数十嵗避难南北为其余赀无以支经费遂不为他务惟蚤夜孜孜以治生事常自俭啬推所有以均其宗属歴数年为富家大族尝有里中凶人昼日輙抢物侍郎不畀人捕焉俄而凶人自致其所盗物而去济民于是号有善行初郎中君以明经中选侍郎训于庭曰汝惟清谨乃克保厥官汝惟反是乃用鳏厥躬郎中君祈服其诲言罔敢失坠繇州县职为幕府客迁京朝官宰邑守郡时称廉平故人咸谓张氏有子矣侍郎之配曰太原王氏积封寜晋县太君生六男四女男长即郎中君也次曰永图曰永昌曰永锡曰永肩曰玮并无禄早世女俱嫁为仕妻侍郎以咸平五年秋八月终以明道元年秋八月于济之钜野县仁义乡仁义里以寳元二年秋八月作碑于道固自一命大理评事暨今尚书工部侍郎凡六被赠典也于是条其世系官阀以状来请辞刻于石辞曰
　　东京陈氏着于颍川世莫不闻太丘之贤降及千载孰纂其先君曽祖考奕世服道乐只丘园不易其操涵渟渊深后必浩浩至君起家存哗有华郎署卿曹爵服载加周旋四纪靡有过差于沂于并于新于抚若泗兴国别乗守土王泽是宣及尔黎庶听讼由人下无宄民发奸摘伏异如明神折强扶弱爱如阳春七十致政虽曰礼典卿士大夫由之葢鲜惟君知止圣言是践昔学而仕车朱两轓盍归乎来栖迟衡门始终进退身殁名存咨尔来世钦此遗懿乡党善人朝廷循吏石有时泐斯文不坠
　　郑都官墓表
　　予既作韩文公祠成因畵都官郎中荥阳郑公像于东壁以配未防郡人之戴白者以公墓所在来告乃率僚属亟往观之距城才七里而获焉于是増封与树植宇隧前周以垣墉限以闭闳伐石为碣表于路隅公名谷字愚袁州宜春人光启三年进士及第始为宣徳节度判官不行以所知荐擢为殿中丞迁国子博士尚书虞比驾部员外郎中司农少卿歴知南京下邑县庐州舒城江陵府江陵卭州大邑县通判沂并州知新抚泗州监光州酒税知兴国军始为郡掾留心法律尝言五服年月之制轻重之失凡九条请行刋正文信五代之法有自徒加至死者亦请减定并从之赴调吏部以书判髙等遂佐江陵幕时府政尚威猛僚吏无敢言者君颇为规正一府赖焉君在舒城主推茶荈有大姓张廸等五家常擅其利他商莫能行君为革其敝廸等乃诬搆讼君于上在法当免转运使察其非罪闻于朝乃得其直廸等皆黥配焉治江陵有善政后有徐越者代君为治亦着能名时人歌曰前陈后徐政简民舒民到于今称之有沂州杀人者及得无辜而按之防君被檄如齐未防而已具狱君立辨其寃后果得杀人者人以为神明枢宻直学士王防雅闻君名及守太原辟以为僚至则一府之事多以委之春州有马万者杀人辞连冯资既而吏鬻狱将以资死焉君方为新州转运使乃以属君繇是资得不死抚民素好讼君下车三日牒诉数百一一照其情伪区处无有不当讼是用希泗当水陆之防政事实繁君处之沛若有余刃皇祐中诸路转运使承诏上列郡治状而君在淮南为第一逾年拜章恳求近乡一闲局以便于私宰再上乃有光州之役俄为使者奏起之复知兴国军大江以西其俗尚鬼君一切禁止民遂化之居二年请老既得谢归故里一不问家事惟与同县人髙士刘瞻相往来讲道义泊如也以嘉祐六年十月十四日启手足于私第享年七十有三君少时孝谨诸父有欲异居者为之泣諌乃止丁继母忧庐墓三年极于哀毁其涖官效职廉白明恕数见称述若文潞公明文烈公髙文华公皆引重焉曽祖隠祖懐懿并不仕治左氏春秋世其学父谷不仕累赠尚书工部侍郎妣李氏张氏梁氏封夀光僊游县源太君君三娶初黄氏次程氏后许氏皆望族也程许封长夀天兴县君男八人之翰之竒之才之纯之敏之道之辅之贤翰抚州司户防军竒宿州临渔县主簿纯蕲县主簿才不幸早世余皆举进士女四人伯叔并夭仲季嫁为士妻孙十一人曽孙二十二人君既有疾一日谓诸子曰吾疾革矣吾死当乞文于祖择之以识丘垅则瞑目无恨焉诸子以熈寜元年四月二十日塟君及三夫人于蔡之新蔡县咸平乡龙泉里从吉卜京兆府剧县尉终以尚书都官郎中老于乡尝作拾遗补阙当时正人多称其善尤工五七言诗为薛能大拙所有云台编与外集凡四百篇至今行焉士大夫家暨委巷间教授儿童咸以公诗与六甲相先后葢取诸辞章清婉明白不狎不野故然呜呼人患不学学患不至苟至矣虽小善必闻古之贤师日者之类有能臻其极犹或不磨灭于后世矧诗者吾圣人之门六艺之一乎宜乎公之名与诗俱存也予观今袁人服儒而忘古者诚不少矣他日卓然以文章功业与前人并驾则谁欤予是举也将以勉其所未至耳墓在宜春县信义乡仁成里至和元年冬十二月五日记
　　祭故郓州孔给事文
　　维寳元二年嵗次己夘閠十二月丁亥朔十日丙申承奉郎守大理评事通判齐州军州兼管内河堤劝农事借绯祖无择谨以清酌庶羞之奠致祭于故郓州给事孔公之灵呜呼直如弦死道邉昔闻其语今见公焉呜呼公乎秉徳自天其道甚大动直静専惟我素王实公逺祖王之四科方册攸布公能兼之用济近着克孝于亲克忠于君徳行以闻再使絶域时谓称职言语维则五为州牧务简刑肃政事有穆好古博雅不舎昼夜文学是笃公以谠言得官諌垣孜孜献替衮阙以完中间左迁廼于蕃宣帝思其贤趣召次旋复位于朝丞我御史表正中外有纲有纪有议于廷惟公固争遂被斥逐去如流萍守徐暨兖嵗华五变又诏俾归旧职是践厥惟宵人实文通臣讼起王府迹状诚陈公按其狱细大必亲投防忌器有恻上仁巧言如簧兹用中伤朝夺其官夕与汶阳道次澶州舘舎以捐闻诸行路失声然灵辙东归阙里故第寓殡于郊兹辰维利敢陈薄奠以致精意公其鉴之尚或来暨呜呼哀哉伏惟尚飨龙学文集巻九
　　钦定四库全书
　　龙学文集巻十
　　宋　祖无择　撰
　　杂文
　　欧阳文忠公除吏部侍郎告词【时为知制诰】
　　先皇帝遗大投艰于朕躬俾守宗庙期年于兹惟是一二政事之臣辅朕不逮以底于治嘉乃劳止是用畴庸推忠协谋佐理功臣金紫光禄大夫行尚书户部侍郎防知政事柱国乐安郡开国公食邑二千八百户实封八百户欧阳修精诚照于古今髙名起于日月文之以礼乐济之以公忠顷在先朝预闻大典逮予嗣训之始繄尔定防之先属哀毁之过差感疾疹之甚厉毉祷至气体复康苟非与任之良曷见仰成之懿宜峻天台之秩庸酬国栋之勲褒徳懋功于是乎在尔其夙夜茂勉左右弼谐用光我王家尔亦有无穷之闻岂不休哉可特授行尚书吏部侍郎依前防知政事功臣散官勲封食实封如故
　　为病设醮青词
　　臣闻惠迪吉从逆凶惟影响惟时上天鉴厥下厥下克寅威罔惟无咎悔亦用集于多祉兹臣固常闻于师而臣愚不明弗克率厥道以底于休反肆志不类允宜速灾衅于厥身今天谓愚无罚而犹降疾以告戒俾怵惕其心而臣夙夜静惟先王之训警惧不怠尚克恵迪以终有庆以承天恵惟天听在下必闻臣之言天而既告戒矣臣亦既儆惧矣实期药石所治以即康寜臣其有渝今日之言惟天罚不敢逭臣无任恳祷之至
　　进士防问三道
　　第一道
　　问古者井田之法什一而税国用足民食不匮虽有凶荒兵革而民无菜色者矣国家富有天下农田至广赋税亦厚益以山泽之产醝荈金珠犀象之利又征商酤获其饶无凶荒兵革之事而国用不足民食匮者何也子极言其所以然而陈古道以教我
　　第二道
　　问儒者言圣人则必首夫孔子孔子之删诗书定礼乐赞易道修春秋谓之六经兹固万世不刋之书也孔氏序书则云防自唐虞以下讫于周今之所存可考矣司马迁作史记则有五帝本纪孔氏又以少昊颛顼高辛唐虞之书谓之五典司马本纪则首黄帝删纪亦既有异同黄帝又复不同二者差殊岂无得失圣贤之防子其辨焉
　　第三道
　　问夫子之文章着于书载于传所以垂世立教不为空言也其有并出书传而防逺不类非质于博识通儒则不能无惑且如书云两造具备师听五辞及称子路则曰片言折狱其由也与又若防于夹谷云有文事者必有武备及对卫公问陈则曰军旅之事未之学也傥以两造具备师听五辞则由也片言折狱何为而称之苟有文事者必有武备则卫公问陈何为而不对兹固学者之所常沈研耽味也进问其说以附于经
　　与盱江李泰伯五啓
　　其一
　　无择再拜泰伯先生酷热以来气体何如驿置相望不逺千里无阶披奉祝増瞻企法掾连君锡仆之故人有文而善与人交泰伯见之当相得以驭矣千万善爱慰此多忆无择手记顿首泰伯先生【六月十七日】
　　其二
　　无择启累日前军校过敝邑得泰伯所示书承起居无他为慰甚深也庆歴良言皆极当时之病真医国之书耳使今相天子宰天下者闻其言而行之何忧乎獯鬻何患乎拓跋氏耶无择踈贱不得言于朝泰伯又俾附寄永叔即须良便致之也君锡行日曽托奉书必得通上无择近作爱堂铭与文爽序在君锡处宜在观览因风幸示可否之秋暑千万善爱不宣无择再拜【二十六日】
　　其三
　　无择自来淮楚以地逺且少便复吏事无余暇故不得时时拜书徒自愧赧亡已足下之门人髙第者曰陈生过听不佞遣介走数千里恵然以书见抵且示之防捧览之余腼生面目兹足下之不鄙遗我而俾之相示也顾愚何足以当之推毂之教岂敢不勉趋奉来由惟祝善爱诸恳可期面防兹不布万一无择再拜泰伯足下【四月九日淮上书】
　　其四
　　无择再拜泰伯先生无择向者居忧丹阳辱书者再兼承见寄长篇及赋不任感仰然以道途阻逺少遇信便无阶致诚而望风依依靡忘终日也去嵗过洪井见建昌牙校首询动止且将附问乃先生赴范杭州召已行矣又不得通区区于左右今陈秀才人来捧所贶手尺具悉起居如宜差慰瞻渇万一无择方此奔走披晤来日仰蕲千万为道自爱愚懐所望无择再拜泰伯先生
　　其五
　　无择再拜泰伯先生言念久不附问惟剧瞻驰夏末抵袁即欲致记窃闻暂车寓治洪井及询诸相识乃云他适盖传闻之不得当的耳介至忽捧手墨承体局休佳殊慰区区敝郡已作学更三两月可成当须坐邀长者来此为后生唱道此乃时专遣人礼请次谨先此咨露秋凉希千万若时加爱恳恳无择再拜泰伯先生【八月二十三日】
　　知袁州日谒仰山庙祝文
　　无择谨以清酌之奠敢昭告于仰山之神大江之西袁实小邦于京师为逺地近世守兹土者多不选任重人非不材与有罪为时弃逐则不至焉无择不幸既不材且有罪其小邦逺地固所宜处既至州三日与吏民相见矣然念虽小人不可不务为君子盖有志于君子则不以进退逺迩易其虑窃惟幽明之际神人相依人克事神以诚神必祐人以福苟无择政有缪盭弗协于极以伤其和神其降罚于无择之身防敢恕尤无作水旱疫疠菑害百姓尚飨
　　祈雨祝文
　　无择谨以清酌之奠敢昭告于仰山之神惟袁之民庇于神旧矣今天子以无择有罪俾守兹土曽未期月民以旱告无择殊不知所以获戾于神岂神以朝廷谪无择之身尚存余责而神责之乎不然何当雨而不雨使千里之内戴目而望肤寸之云以雨其田畴心忧且悲将继之血无择傥无罪而神责之不明有罪而移其责于民不仁不明不仁亏神之徳其作霖雨以活百姓之命厥或后时虽雨无益也尚飨
　　谢雨祝文
　　无择谨以清酌庶馐之奠敢昭告于仰山之神嵗比不登民饥已甚公私匮乏不堪其忧田农之家往往举息钱以市种与牛乃克播种苟嘉谷未秀而膏泽斯愆则西成何望焉无择不忍见此民将转死于沟壑遂有祷于神防神哀之雨以时降阖境之内靡不霑足惟神之徳大不可酬非荐至诚防以为报神其有终厥恵无毁于成使民感神之徳于无穷岂不休哉尚飨
　　秋祭祝文
　　无择谨以清酌庶羞之奠敢昭告于仰山之神嵗云秋矣百谷用成俾民小康乃神之赐恭修时祭是谓报功神其永芘吾民食于兹土不已尚飨
　　春祭祝文
　　无择谨以清酌庶羞之奠敢昭告于仰山之神月旅仲春农务东作百姓有仓箱之望三时无风雨之愆繄神降康俾民防福严伸时祭其鉴至诚尚飨
　　祭韩文公祝文
　　皇祐五年十一月初一日筑韩文公祠堂落成以文安谢
　　嗟乎公之文章日光玉洁可学而式公之闻望太山北斗可仰而尊公之笃道自比孟轲可从而信公之经学为诸儒倡可从而效至于排辟浮图力抵万乗先谪于潮旋移于袁遗爱弗冺邦人是思去古虽邈其风犹在无择偶以罪谴出守于斯遐想英风筑宫以祠乃绘卢郑暨公门人贤若湜翶并列从祀比至落成为文以告谅云英爽其鉴于兹尚飨
　　祭郑都官祝文
　　至和元年十二月初五日乃建郑都官郎中坟亭神像落成之后以文安谢
　　无择兹以备员出守此土固当首尊文行以励邦俗则搜访前贤遗迹讵可后欤于是阅唐人登科记则知公之名有素观郡庠云台编则知公之诗有体得佳城之故阡则知公之迹可仰故卜以吉日构以坟宇绘以亭像敬率郡僚以文告焉呜呼公之生也其亦人中之龙也而亡也其亦星辰山岳之归也则夫所以修完墓宇者繄欲励此邦之俗而俾后进之有所继也区区之文灵其鉴焉尚飨
　　鼎州桃源观题名
　　皇祐四年正月自广东宪徙为湖北提刑七月奉诏改广东转运使
　　予按部辰阳往来再经桃源观时皇祐四年秋七月已酉壬戌范阳祖无择题【亲书刻于观中瞿仙庵碑隂】
　　堵田仰山新庙题名
　　自广南东路转运使以太常博士直集贤院移知袁州皇祐五年六月五日到任至和二年十二月十三日尚书比部郎中翁及替罢
　　范阳祖无择准制祭仰山神东平费式江夏黄本南阳白文清洛阳林观盱江李泰伯荥阳潘及甫河东栁淇偕行至和元年夏四月庚戌淇书【刻石立于殿下飨亭前】
　　谢到任表
　　元丰六年神宗召起龙学典藩
　　臣无择言昨奉勑命差臣知光州已于今月二十六日到任交割管干讫者受命以还视事伊始戴恩懐惧抚已震惊臣无择申谢伏念臣世系单微天姿谫薄偶縁尺寸之技误尘甲乙之科遂自下陈寖阶近侍嵗月溢久功效蔑闻夙夜勤劳过咎深积果人言之是速在吏议以何逃流窜累年飘泊散地俯临晩节仰被洪私复叨守土之荣实出逢辰之幸兹盖伏遇皇帝陛下尧仁衞覆舜智无为悯臣少被于搜扬察臣老流于裔荒逺从谪籍复置列藩臣敢不扪心省过刻骨去非誓殚犬马之疲劳免挤沟壑之玷辱庶逃后悔尚盖前愆臣无任【云云】






　　龙学文集巻十
　　钦定四库全书
　　龙学文集巻十一
　　名臣贤士诗一十六首附
　　司马温公送龙学守陜【状元吕榛榜龙学第三名温公第六名】
　　声教空岩穴夫君集帝庭辞华动丹扆光价塞青冥峻徳争推毂荣涂易建瓴陆离寒水玉磊落曙天星得防谁先识艰虞困屡经蹉跎渥洼足漂泊鳯凰翎粉署疎恩纪甘棠寄典型仁风思布濩疲俗待绥寜贱子良多媿余光每乞灵题名联土版占籍备民丁种种颠毛白萧萧垄柏青陌头瞻皂盖独立涕飘零
　　梅圣俞再咏送龙学赴陜府
　　古来分陕重犹有召公棠此树且能久后人宜不忘君从金马去郡在铁牛傍山色临闗险河声出地长尊无空美酒鱼必荐嘉鲂天子忧民切行当务劝桑
　　王荆公和龙学登紫微阁【同为知制诰臣日】
　　漠漠秋隂护掖垣青云只在两楹间宫楼唱罢鸡人逺门阙朝归虎士闲华盖北瞻天帝座蓬莱东想道家山却愁久此随诸彦文采初无豹一斑
　　又
　　掖门相对敞铜镮防防飞甍在两间润色平生知地禁登临此日媿身闲浮云倒影移窓隙落木回飇动屋山忽忆初来秋向早紫微花防緑苔斑
　　梅圣俞送龙学北使
　　燕山常苦寒汉使涉灵腊路长人马愁风急沙霰杂宿造穹庐閧行逢猎骑合献鲜秃发驰问驿华言答每食氷生盘欲饮酒冻榼见其君长时国礼何勤纳中朝厚仁恩四海望阊阖乃知日月光照必蛮夷匝归来易轻裘赐对延英阁
　　司马温公晩春病起诗呈龙学
　　风日正和柔身轻喜病瘳嬾抛残蠧简暖脱敝貂裘值客开青眼逢花忘白头家家好春色何日可同游朝议大夫上柱国致仕张徽闻龙学平昔曽逰颍川西湖有诗以寄之
　　河势横斜带地形碧油具斾昔常经驿名未改风尘黑碑字犹存雨藓青荐福【寺名】园林僧杳撷芳【亭名】州渚妓娉婷汝南一值贤人降分野于今占徳星
　　张徽又送龙学和寄王元之郎中诗【是时龙学在西京】
　　未持双节去朝元玉陛犹虚侍从班洛旧逰天直上鸡林新句海中间品流有日归陶冶隠逸无时奉宴闲鹤驭仙游何处所轩皇冠剑在桥山
　　司马温公送龙学分司西京御史台
　　人生荣与辱百变似浮云自有穷通定徒劳得防分消愁惟有酒娱意莫如文方丈常萧散其余何足云康节先生邵雍字尧夫和龙学诗【是时龙学知开封府】
　　吾家职分是云山不见云山不解顔游兴亦难分日限梦魂都不到人间烟岚欲极无涯乐轩冕何甞有暂闲洛社交朋屡思约几时曽得略依攀
　　邵康节又谢龙学诗【时在西京】
　　恩深骨髓为慈亲义重邱山是故人归过洛阳旧游地白云收得薜萝身
　　又寄龙学诗
　　三十年交旧相逢久白头海壖曽共饮洛社又同游脱屣风波地开懐松桂秋两眉从此后应不着闲愁
　　曹司勲诗呈恩府龙学
　　曹公讳辅字子方登嘉祐八年乙科官至朝奉郎守司勲郎中号静常先生龙学出镇杭州日司勲为杭州司法尝举之
　　此生飘泊住乾坤南北东西岂更论万里欲封防墓土十年重到李膺门少惊人事时千变尽付羇愁酒一尊主上思贤厚风俗如公终未老邱园
　　盱江李泰伯题袁州东湖呈龙学
　　万象城东雅入诗半湖云霭巻残晖老龙惜雨慵离蛰幽鹭逢人惯不飞岸僻自宜安钓石波清谁碍濯尘衣使君公退便游此却恐吾皇急诏归
　　再呈
　　郡藏好景有东湖谁道蓬莱逺无路水底芙蓉谩托根争如岸上甘棠树客来坐见碧波中鱼跳泼刺頳尾露下钓不及吕尚贤明月清风又归去
　　李泰伯寄龙学
　　众人皆鋭进唯我复幽居虑逺梦多乱身闲气不舒干求非禄位好尚岂诗书日夜又日夜霜寒须发疎








　　龙学文集巻十一
　　钦定四库全书
　　龙学文集巻十二
　　名臣贤士文九篇附
　　欧阳文忠公回答龙学手书
　　龙学未第时发书求教差人诣洪州投下文忠公时为职官次年龙学第三名及第
　　修启人至防示书一通并诗赋杂文两防谕之曰一览以为何如某既陋不足以辱好学者之问又某少贱而长穷其素所为未有足称以取信于人亦甞有人问者以不足问之愚而未甞答人之问足下卒然及之是以媿惧不知所言虽然不逺数百里走使者以及门意厚礼勤何敢不报某闻古之学者必严其师师严然后道尊道尊然后笃敬笃敬然后能自守能自守然后果于用果于用然后不畏而不迁三代之衰学校废至两汉师道尚存故其学者各守其经以自用是以汉之政理文章与其当时之事后世莫及者其所从来深矣后世师法渐壊而今世无则学者不尊严故自轻其道轻之则不能至不至则不能笃信信不笃则不知所守守不固则有所畏而物可移是故学者惟俯仰徇时以希禄利为急至于忘本趋末流而不返夫以不信不固之心守不至之学虽欲果于自用莫知其所以用之之道又况有利禄之诱刑祸之惧以迁之哉此足下所谓志古知道之士世所鲜而未有合者由此也足下所谓文用意甚髙卓然有不顾世俗之心直欲自到于古人今世之人用心如足下者有几士则乡曲之中能为足下之师者谓谁交游之间能发足下之议论者谓谁足下之言髙趣逺好善窃惟足下之交游能为足下称才誉美者不少今皆舍之逺而见及乃知足下是欲求其不至此古之君子之用心也是以言之不敢隐夫世无师矣学者当师经师经必先求其意意得则心定心定则道纯道纯则充于中者实中充实则发为文章辉光施于世者果致三代两汉之学不过此也足下患世未有合者而不弃其愚将某以为合故敢道此未知于足下之意合否
　　欧阳文忠公又手书上龙学
　　修启自择之使还未甞一得欵奉书局之防幸出偶尔遂成鄙句兼邀坐客同赋虽老拙非工而诸君盛作亦聊记一时之事谨以附逓致诚当择之西行犹在斋禁不得瞻防实深为恨暑热道路不审台候如何惟冀以时自爱
　　王荆公手书上龙学求教
　　治教政令圣人之所谓文也书之防引而被之天下之民一也圣人之于道也盖心得之作而为治教政令也则有本末先后权势制义而一之于极其书之防也则道其然而已矣彼陋者不然一适焉一否焉非流焉则泥非过焉则不至甚者置其本求之末当后者反先之无一焉不誖于极彼其于道也非心得之也其书之防也独能不誖耶故书之防而善引而被之天下之民反不善焉无矣二帝三王引而被之天下之民而善者也孔子孟子书之策而善者也皆圣人也易地则皆然某生十年而学十四年矣圣人之所谓文者私有意也书之防则未也间或悱然动于事而出于词以警戒躬若施于朋友褊迫陋庳非敢谓之文也乃者执事欲收而教之使献焉虽自知明敢自盖耶请书所为书序原说若干篇因叙所闻与所志献左右惟赐览观焉
　　王荆公又手书回答龙学
　　早学未成而仕仕又不能俛仰以赴时事之防居非其好仕非其事又不能逺引以避小人之谤谗此其所以为不肖而得罪于君子者而足下之所知也往者足下遽不弃絶手书勤勤尚告以其所不及幸甚幸甚顾私心尚有欲言未知可否试甞言之某甞以谓古者至治之世然后备礼而致刑不备礼之世非无礼也有所不备耳故致刑之世非无刑也有所不致耳故某于江东得吏之大罪有所不治而其小罪不知者以谓好伺人之小过以为明知者又以为不果乎除恶然后恕者不资此以为告乃某异于此以为方今之理势未可以致刑致刑则刑重矣而所治者少不致刑则刑轻矣而治者多理势固然也一路数千里之间吏方苟简自然狃于养交取容之俗而吾之治者五人小者罚金大者才绌一官而岂足以多乎工尹商阳非嗜杀人者犹杀三人而止以为不如是不足以反命某之事不幸而类此若夫为此纷纷而无与于道之废兴则既亦知之矣抑所谓君子之仕行其义者切有意焉足下以为如何自江东日得毁于流俗之士顷吾心未甞为之变则吾之所存固无以媚斯世而不能合乎流俗也及吾朋友亦以为言然后怵然自疑且有自悔之心徐自反念古者一道徳以同天下之俗士之有为于世也人无异论今家异道人殊徳又以爱憎喜怒变事实而传之则吾友庸讵非得于人之异论变事实之传而后疑我之言乎况足下知我深爱我厚吾之所以日夜向往而不忘者安得不甞试言吾之所自为以兾足下之察我乎使吾自为如此而可以无非固大善即足下尚有以告我使释然知其所以为罪虽吾往者已不及尚可以为来者之戒幸留意之报我以无忽
　　郑内翰獬行应奉山陵加食邑恩告词【龙学知郑州时】
　　英考皇帝驭飞龙以升真藏衣冠乎桥下万国揽涕竭蹶以趋事而一二藩辅之臣实奋厥绩予嘉尔劳兹有优数龙图阁学士左谏议大夫知郑州祖无择老于辞学将之以仁厚而拥节图申率其所部合力以赴功米盐精密无所漏遗庙祔已安宜畴庆典増国旧封行之真食以庸制禄兹非懋赏之公乎
　　李泰伯寄龙学长篇【是时龙学为秘丞】
　　我本山中人好尚与众异平生重交游所得固无几昨者应茂才西行觑朝美时当庆歴初选举实多士茫茫帝王州栖栖逺行子擕钱赁破屋乞火蒸陈米鞍马到即卖僮仆痴难使有时造公卿努力向防市数步则一歇长吁乃能起衣冠信质野言语欠婉媚阍人顾之笑将命见而避往往得所请跄跄向前跪何能剖懐抱浪自慕尊贵贵人如天神喘息生云气野夫等麋鹿刍豢非所冀归来坐空牕惆怅久不睡尘埃满须息恶入口鼻业已辞吾亲中道岂可废黾勉待报闻愁忧遂经嵗二年正月晦闲房适假寐有奴来啄门手披【上声】择之刺承命惊下牀赤脚误穿履从来未识面只是闻髙第名显官且达见我当何为再拜谨就席熟视知可畏昂昂貌甚古崖石掀氛翳浑浑气甚和璞玉无芒锐髙谈贯先哲雅意在兹世昔人相遇间一言犹合契今吾于择之寜假再三计自此君往还中心蔑疑贰如热息广厦如饥享盛馈君授南康守维舟蔡河涘我馆汴之隂前去路则迩时时结帽带踽踽寻英轨众人骄绮罗相对纫兰芷朱自三叹笑杀彼郑卫王命有期日都门一反袂君行剧鸿轩我处近匏系旷日及孟秋皇慈始收试崇崇九门开窃窃三舘秘主司隔帘帏欲望不可跂中贵当枨闑搜索徧靴底呼名授之坐败席铺冷地健儿值我前武怒足防备少小学贤能谓可当宾礼一朝在槛穽两目俱盼眙捉笔析所问移时数千字读书取大者纤悉或靡记炙背虽自竒寜当至尊意龙马腾天衢驽骀合羞死量才与揣命坦荡更何事振衣托归舟河流迅弧矢淮清江且平逾月在枕几及过庐山南闻君初布治樯既入岸马首已来暨招我到府署相见共欣喜嫩橘摘千苞肥鱼斫千尾萧晨彻骨清佳景邀人醉髙防虽暂欢故园当速至草草成别愁悠悠渡湖水是时东方曙俄然北风厉阳鸟畏威逃江神以儒戯气象斗不同波涛大可悸长帆张欲裂孤舟荡无倚或从玉井出或自银山坠篙工敛手立脉脉无穷泪从者闭目坐嗟嗟不敢视我时抚杖歌分作长江鬼所怅生劬劳不孝而已矣祸福果无几险难行可弭脱身得平康引领望乡里厥后过渶日幸得见桑梓入门何怡怡馔具有甘防稚女能纫针骄儿徧生齿芟除闲草莱疏通旧沼沚吾庐可终焉生计由此始郡守方仁贤学宫盛修理踵门致勤恪命我谈经艺麻衣何纷纷乡人子若弟不惟务章句所欲与礼义施为有本末动静有纲纪蚤与鸡同觉夜与月相值孶孳忘饮食断断在文史持附南康书或逢北来使尺素虽满前话言难到耳殆及三年冬闻君受朝寄名称按刑狱势可平寛滞故人渐大任贱子差自慰轩车自已逺翰墨益难致薄命良可伤降灾浑未巳是年之季冬举家纒疫疠老母尚委顿微能葢蝼蚁形骸非我有魂魄与心离权柄在鬼物功力非服气晓突谁能炊午闗犹未启荏苒再间月幸防天不弃春风动枯槁甘雨洗根柢行行夏交秋吉微凶不替髙堂何戚戚疾病日攅萃一夕脾脏间发泄不复止诘朝问无言目瞑口齿闭号呶诸儿孙杂沓大鼎沸嗟哉当彼时诚恐弗可讳医师相急热巫觋两经纬药草极酸辛法术殚怪诡薄暮乃复苏逾旬仅知味方兹恋庭帏旋已对狱吏试言其所由内省亦无愧有人同州闾发迹自徒窃彼儒衣裳曽亡小材技突如防京邑欲以干明睿朝家焉可欺羇旅谋自济乃造黄纸书便取青袍衣乗船归南方敛板谒当位自言章奏竒因借官宦势诏文降自中宰府不预议既然能占天且曰善兴利江淮一经过郡府十不啻到处争逢迎莫能思处置转运苦爱竒得之如国器故使按坑冶庶可长才智小人靡忖度假宠愈放肆行符索吏卒圈印发传逓闾阎望尘拜州县从风靡遮道结缯防铺筵塞珠翠车骑前后呵给使数百指何者为典刑尔独夸爪觜在昔秦无人绕朝赠之防繄我非聋瞽碌碌寜不耻作书贻谏官奸诈患不细有诏令逮捕按验取真伪是夫知计穷诬我以罪戾上官犹我准例皆拘系幽幽圄犴中愤愤争竞里周旋二千日乃克见巧慧画地尚不入丛棘曷可寘惟兹谢吾母几不全发体教道亦难行凡庸岂同志吁哉养英才徒以钓积毁箧书归敝庐庠门任芜秽去年仲夏后盛暑若火炽郊园有余爽蔬果聊可嗜时复观田畴毕力奉耘耔人生俱饱暖此外皆淫侈思非一日涂欲去无双翅俄闻迁黄州又说丁丧制古来圣与贤谁不遭丑诋蜀日骇狗犬夏鼎愁魑魅人夀有短长孝子谩忧思灭性经所贬节哀礼为是矧夫王佐才简在唐虞际扬名以显亲报徳岂不讳加饭苟如愿苍生犹有恃适时匪我长才朽乃所拟道义果弗充富贵反为累回宪本无官桀纣焉得比俗子但相非吾心已居易近者游葛陂念君在襄枲作诗布幽懐读之勿嗤鄙
　　龙学修袁州学记
　　本朝庆歴中诏天下郡县兴崇学校皇祐五年龙学自广南东路转运使移典袁州下车之初乃议改学次年至和甲子学成盱江李泰伯撰记刻石以识其事京兆章友直篆额河东栁淇书世号三絶熙寜元丰间馆阁第天下学记以袁州为冠
　　皇帝二十有三年制诏州县立学惟时守令有哲有愚有屈力单虑祗顺徳意有假官僭师苟具文书或连数城亡弦诵声倡而不和教尼不行三十有二年范阳祖君无择知袁州始至进诸生知学官闗状大惧人材放失儒教濶疎亡以称上防通判颍川陈君侁闻而是之议以克合相旧夫子庙陿隘不足改为乃营治之东厥土燥刚厥位面阳厥材孔良殿堂门庑黝垩丹漆举以法故生师有舍庖廪有次百尔器备并手偕作工善吏勤晨夜展力越明年成舍菜且有日盱江李构谂于众曰惟四代之学考诸经可见已秦以山西鏖六国欲帝万世刘氏一呼而闗门不守武夫健将卖降恐后何耶诗书之道废人惟见利而不闻义焉耳孝武乘丰富世祖出戎行皆孳孳学术俗化之厚延于灵献草茅危言者折首而不悔功烈震主者闻命而释兵羣雄相视不敢去臣位尚数十年教道之结人心如此今代遭圣神尔袁得贤君俾尔由庠序践古人之迹天下治则谭礼乐以陶吾民一有不幸犹当仗大节为臣死忠为子死孝使人有所赖且有所法是惟朝廷教学之意若其弄笔以徼利达而已岂徒二三子之羞抑为国者之忧此年实至和甲午夏五月甲子记
　　袁州教授童宗说字梦弼春祭祖龙学
　　龙学祠元在州学右亷之前郡庠时祀之偶坐而配飨者通判陈君侁也
　　维绍兴二十九年嵗次己夘三月丙辰朔十有一日丙寅迪功郎充袁州州学教授童宗说谨率在学诸生以清酌庶羞之奠祭于前太守龙学祖公之灵惟公学为儒宗政为吏师所居民富所去见思皇祐五年来刺是州蜀有文翁闽有常衮千载相望壅培道本乃筑新宫祠韩退之山斗昭掲俾民不迷乃设经帷延李泰伯勒记在堂其光有赫乃修贤墓表郑都官忠厚之教如珠在盘乃开东湖立亷逊亭【逊亦作巽】造次颠沛率人以诚既作泮宫既多受祉报政还朝润泽丰美遗爱迄今百有七年所憩所茇甘棠在焉士民思公若慈父母雨露既濡选牲为酒仆沗教官再拜祠下荐以馨香配以别驾公兮少留猿春鹤秋无我斁遗此邦是庥尚飨
　　张尚书字定叟重修袁州州学舍菜祭祖龙学尚书移其祠在州学讲堂之西郡庠亦绘尚书生祠与龙学祠堂俱焉【学正孙谨代作】
　　维淳熙五年嵗次戊戌冬十有一月庚申朔初二日辛酉通直郎权发遣袁州军州事兼管内劝农营田事张杓谨以清酌庶羞之奠敢昭告于建学太守龙学祖公之灵惟公涖政详明富学粹深皇祐五年来自禁林环瞻学宫地隘于偏至和甲午乃克定迁生徒居西祀官其东殿堂门庑屹然邃崇歴载深逺圯陋勿治代或更制寖违雅规士莫振耀喟然永叹岂无伊人孰意在泮杓视事三日肃躬祗谒顾视迫陿惕汗背浃乃议经制一新轮奂缅想遐风顿还旧观工既毕事礼严舍菜载绘遗像雍穆如对乃立公祠乃颂公徳邦人之思是仪是则由今视古忝继邦绂作新斯堂以咏所茇率僚告成诸生在庭酧以清酌荐以惟馨公灵所之星辰河岳愿言来燕以开后觉尚飨












　　龙学文集巻十二
　　钦定四库全书
　　龙学文集巻十三
　　家集
　　祖仙传　华山郑隐撰
　　祖防字景山别字伯髙其先深州安平人父讳仲儁任许州观察判官在职有能名开寳中太祖召拜右补阙通判成都府知贺州广南转运使久之以疾免居于许防防丧母哀毁过于成人年十三读书尤嗜易与庄子及长徧览刘向列仙传葛洪神仙传陶隐居真诰超然有出尘之志乃白所亲愿不婚娶补阙卒防哭泣昼夜不絶声水浆不入口者七日亲友强以淖糜乃不灭性服除举进士不利于春官氏一日有白衣书生诣之防与语儒学之事相得甚欢终夜不寐他日复来书生谓防曰观子神气秀异可以絶风尘凌烟霞无矻矻于儒学当思脱世俗之累为佳防曰少有志焉病未能也今日之遇先生非天之所启耶书生曰子能从我游乎防曰父母既弃养矣内无妻孥之累何往而不可书生亦未之信也言讫辄去或经旬或逾月一来防事之弥谨书生屡与之期屺未尝愆素书生见而益喜且曰神仙惟有志者可学子能如此可以学矣防问书生曰先生何居乎书生曰我所居非逺又问果何处曰王屋山防初得辟谷之术不食者三年聪明强记日甚一日顔貌润泽见者异之后与书生偕入王屋山居数年从兄岳通判河南府防王屋县宰与补阙有旧因托访之延致公馆见岳曲尽兄事之礼赠以衣服等物止取浄巾一条余悉不受每宴坐静室终日不语好为五言诗多述神仙事巳而辄焚稿或问山中何以度日但笑而不答住几月不粒食惟日饮醇酒数升而已时岳方出防谓门人令狐圆曰兄非晩当有内艰吾不可久处此今往矣寄语吾兄善事太夫人无以弟为念才三月岳果丁母忧既去乃入华山时时有人见于悬崖峭壁之间如履平地少年追蹑不及逺而望之见其入石室中比至其处则与石室俱不见矣景徳初成都道士谢又遇于峩嵋山下又善饮酒防相与诣酒家饮七日不歇又极困惫防略不霑醉吟啸自若俄觉异香氤氲袭人遂探懐中出一物如碧玻瓈其大如橘以授酒保挥手谓又曰尔其往哉吾亦逝矣又将别再三问防名氏答曰吾祖伯高也俱出酒家行十数步又回首已失之山下之人谓之祖仙后莫知其所终
　　熙寜元年春三月从孙无择立石
　　跋一
　　予甞读九天生神章乃知为仙之道岂易然乎或名在僊籍或骨象合仙或转轮终归仙道其致一也要在养其气存其神保其命固其根世人不知此故中道夭亡深可怜者祖公宿种善根长而不娶又神气秀异有志于道岂骨象合仙者乎书生异人也故与同隠王屋山絶风尘凌烟霞后入华山时时有人见于悬崕絶壁间如履平地非神存而全者能若是耶予老矣每览真诰及神仙事迹未甞不掩巻兴叹但骨凡气浊莫能继踵于前人所可喜者比遂退伏得放浪于山水间采芝饵术以终天年亦无憾矣将仕郎祖护以高祖石刻示余丐跋其后故书其略云时绍兴癸丑季秋二十四楚山道人苏觉尹道书【川中蘓运使是也将仕是资州朝议大夫祖徳恭之子防乃防之髙祖也】
　　跋二
　　祖伯高少有超然出尘之志长与异人书生游已而仙去后从孙龙学公纪其本末刋诸坚珉以传不朽今梦传宣教伯髙从曽孙也逺示传刻俾跋于后披巻仍览贤师苏公先生题字歴陈为仙之道盖亦尽矣濯晩生后进性资凡陋徒仰祖仙之清风钦咏苏公之辞翰又安敢形容其万一哉绍兴癸丑初冬二十有五日雒阳王濯再拜书【梦传防之字也别字吉于】
　　跋三
　　世之讥学仙者以为繋风捕影是徒斥其末而不究其本矣文成五利少君栾大矫诬怪诞者此固有之广成安期赤松羡门飞升延永者果可谓之无耶故濑乡记记得仙之法凡三十六防真记论成道之门总二十五顾性质学术积累功行如何耳孰谓仙不可致欤祖仙传懿行炳然固有明证足以间执讥议者之口俾世之人洞然弗疑龙学祖公以其传而刻之金石阐耀逺祖之景铄功亦懋矣绍兴乙夘三月二十四日祥符李平仲题
　　跋四
　　葛稚川着内篇论神仙事甚详其门人滕升问曰先生云仙化可得不死可学古之得仙者岂有其人乎遂歴叙数十百人为之传以告之则神仙之有无固不可以臆度也观祖伯髙与异人逰且谓其神气秀异可以絶风尘凌烟霞其后卒以仙去此嵇叔夜所谓特受异气禀之自然非积学所能及者秦皇汉武终身求之而不得又吾儒力诋其说有系风捕影之诮皆中庸之论愚于祖仙盖有感也乡人秋卿同官昌元乃伯髙裔孙暇日以龙图公所书传见示因识其末绍兴己未二月中澣日河南席登【防为昌州司理日】
　　跋五
　　道家言比干曽参并为仙官故知忠臣孝子诚贯天地必享不亡之夀彼专以炼形服气经伸之术求出世者亦劳甚哉祖仙传载其童子时居防为闻孝至七日不勺饮又以事亲勉其兄龙图公泰山先生之门人故其所立石有补于世教海陵查籥元章书【荆南查运使是也】
　　跋六
　　世以儒道释为三门殊不知仁义清浄圆觉其归于一揆特其所入之异耳观祖伯高天性孝悌神气絶尘盖其根器深逺心与天游故能蹑虚超诣如此彼黄冠方士朝夕整衣焚香区区于散药书符呼吸吐纳而流浪于利欲者乃曰我欲学仙吾不信也绍兴丙子三月十二日莒山续觱宜都燕居轩书【续吏部是也甞帅京南后为茶马都大乃荆甫狄宻学之婿与祖防梦传为连袵】
　　跋七
　　白居易有言以儒饬身以道养夀诚哉是言也祖伯髙防嗜儒学及长脱俗遂为神仙中人饬身养夀始终如此居易之言伯髙其得之淳熙丙申正月十七日高平范炳文晦叔书
　　跋八
　　安陆连恭槛淳熙三年季夏朔【连邵州是也安州应山县人显谟阁学南夫之子庶之侄孙庶字君锡昔日龙学与欧阳防政甞用荐举焉】
　　跋九
　　祖氏素称名族代生伟人至于君则为列仙盖其积徳有自来矣夫傲睨烟霞粃糠万化夐阅千载犹一朝夕此岂今日慕仙者所可得梦见哉伯玉自清溪载叶山隠者所作传来三复旧刻不能释手俯愧尘滞感叹交作淳熙六年八月一日东莱蔡武子书于江陵城西罗台僧舍【伯玉奎之字也资州朝议之孙行之族弟也其奎之诸子今居荆南清溪】
　　龙学文集巻十三
　　钦定四库全书
　　龙学文集巻十四
　　家集
　　状元紫微始末
　　公讳士衡字平叔侍郎第四子十八歳殿试状元及第因有官移为第二人是时试清明象天赋明徴定保诗盛徳大业论祥符九年也尚书李宗讷之壻后娶太师向文简敏中之孙女唱名日文简在殿上拜谢歴秘书省校书郎户吏二部郎中右正言直集贤院同修起居注右司諌同提举在京诸司库务司文简薨恩及外族例加一官特授起居舍人晏殊行制词有告存焉録之于后天禧四年八月除知制诰干兴元年七月出知吉州任满归京天圣中奏勑撰向文简神道碑铭卒享年三十六有西斋话记一册侄孙徳恭任资州太守日尝题跋云每览叔祖话记乃见编次有序记述甚详其间告戒亦有深意使人读之当铭佩其言不可遗也书于资中郡舍坐啸堂时建炎二年八月初四日也其余所作之文遭兵革散失而仅存一二今编而次之略见其大概云
　　起居舍人告词
　　勑故左仆射兼门下侍郎平章事向敏中孙女婿朝散大夫行右司谏直集贤院同修起居注同提举在京诸司库务司上轻车都尉祖士衡早以儁名擢于上第工文合雅缮学宗经登册府以防书佐地官而治赋亟升华贯绰着时才眷吾辅臣惟尔外族奄兹沦谢増用悯伤爰降宠荣及其姻属特迁史秩无忘钦承可特授行起居舍人时尚书户部员外郎知制诰太子舍人臣晏殊行天禧四年四月日下
　　紫微撰西斋话记共三十五事
　　蔡州褒信县有文秀才者名宏惟夫妇同处不知其甲子耆旧见之约八九十年矣容貌常若五十歳人去邑城十数里有田百余亩嵗自耕耘力不懈凡春秋田率只种一色是嵗所种之田例必倍熟凶年亦独有收而多辟谷嵗之所得常募里中尤贫乏者辇负就寄其家约日与之饘粥之费以充佣直乡人服其义弗之欺也久之又迁一处凡迁数四即并尽矣来嵗复如之未甞言事未甞干人或有疑其有道术辄哀祈之者乃迁避遁逃或旬月或经嵗不可见矣大中祥符初今太府少卿蔡汶典郡下车之日首命牙校邀之言前守眉州遇青城隠者托以达信坚为牙校所迫不得已偕至郡斋每行必杖防先其牙校牙校鞭马逐之不能及相去常百步许蔡卿尽礼迎伫略无留意咨以化民之道修身之术对曰六籍载之备矣外复何求承间访以黄白之术笑而不答数日求去蔡卿欲厚遗之悉无所受既归故居语其隣党曰吾将逺逰亦未期回日幸各自努力也一日挈其妻潜去于今莫知所适耳
　　太平兴国中相国清河张公齐贤为江南转运副使河南向公敏中通判吉州有水军小校彭仲者善袁许之术言二人皆当位极人臣富贵而复夀考张先升而不久其位向次得而最耐后向比之张官较一资夀少一嵗既而二公果相继登庸张终于司空致仕年七十三向以左揆终于相位年七十二
　　国史补云蜀人织锦初成必濯于江然后文采焕然今
　　则不然矣未知何以言之
　　翰林李学士宗谔休澣与子弟家防有太常丞刘仲宣是日与防酒酣因探题聮句或徴故事为令以俗语捉对李氏诸子中昭述者时年十数嵗饮酒先顔而刘丞思若抽轧每徴故颇有难色偶顾昭述欣然得句云三杯酒后眼睛赤述应声答曰一度令来唇口青
　　太祖之御极也忠懿王钱俶亲奉职贡以修藩臣之礼礼成辞归面叙感遇俯伏流涕且曰愿子子孙孙尽忠尽孝太祖曰但尽我一世尽尔一世子孙亦非尔所可及也
　　予姑程氏孀居誓志擕其孤幼来依先大夫淳化中先大夫任通判河南府姑甞染疾沉剧久之方愈忽梦有力士数十持符扣门追摄甚急将行十许里至一大城入府署中见一尊官据案决事左右侍从甚严肃尊官云此人且去命授与白丝一结令日数一茎数尽即来至咸平三年先大夫弃养予奉姑氏寓居蔡下是嵗始复梦向之力士追摄洎徃见尊官复遣之还一与前无异而再以丝授之其大一箸许才逾月而姑沦逝
　　祥符乙夘年马亮侍郎知荆南罢赴阙语朝士云在任日一日午际有一道流诣郡署求相见阍者以视事方退请谒非时固留少顷以须府公再出道流曰固知潭州刘师道学士荐某求见马侯刘巳为衡山北门侍郎矣今日礼上某适赴防退而来此阍者方惊讶其言忽失所在
　　三司林侍郎特言咸平中为殿中丞判户部勾院奉命京兆府与府公张侍郎【咏时为户刑部】同定监法张延于廨舍忽一日絶早相过云夜来梦一大寮经由召书吏修刺通谒书吏未至亟自染翰洎毕视之乃误结衔为礼部尚书凡三易之而皆复然莫知何祥也后十三载张竟终于大仪
　　龙图阁待制李行简言陇川道士曹若虚者善医尤得鍼砭之妙术里有寡妇再适人遇疾且卒经日而心间尚暖家人因奔诣若虚哀祈一往庶几可救若虚既至熟视之且止其哭泣引鍼鍼之即时而苏良久乃能语云始都若梦遇故夫相随出郭外【故夫姓宋忘其名】逺歴郊野桥梁复入丛林草莽辗转不相舍俄而故夫为一物刺中其足不能屣歩由是独行忽若梦觉尔郡人竞访若虚询之若虚曰向之所鍼乃黄帝鍼八邪穴也若虚即今尚药奉御姚可久之师耳
　　予先人敝庐占数蔡下郡人有与家兄游者忽梦有人自京师至言科塲事其人问祖家二秀士安及第否答曰已成事人问三秀才士龙及第否曰滞他不得其人曰滞他不得是何言答曰先食禄时天禧二年也来春二兄长果防名而适拘选限三兄长不利而归都不测前梦何谓矣秋九月予自小谏迁中谏长冬天子有方望之事得以三兄长之名上奏恩补右职即时受俸乃思已成事滞不得先食禄之言不差矣
　　太尉文贞王公左揆文简向公并久在相位以疾以年累乞罢退上悉坚不允前后抗章非一至遣中使传宣閤门通进司不得受二公表状君臣终始恩顾近来罕及也
　　内殿承制邓雅前后将命四方自题姓名云登邑谁不
　　言安牙在左边邮亭廏置往往有之
　　户部郎中直集贤院石中立性诙谐累居计省同列多罹其善谑户部判官上官佖因戏曰石君石君何人奉奈口何石应声曰下官口何干上官佖事又初为礼部郎中谒谢时执时执戏之曰今为正郎莫须不同自前也石曰某虽尘忝岂可改常况告勑之内并明言之时执因问告勑内何言也石曰可授尚书礼部郎中余如故
　　孟氏在蜀末年因除夜自书桃版云新年纳余庆嘉节号长春是嵗果王师受降以吕余庆知成都长春即太祖诞节之名也
　　内臣张继能颇知书甞总戍兵于灵州属戎冦围城经嵗不解继能作诗云夜闻塞外铃声苦晓听城头角韵哀不是感恩心似铁何人肯向此中来
　　金陵瞽者王光赞闻人言音知其贵贱休咎号为王听声太平兴国中先大夫为賛善知句容县时故防政苏公易简初命将作监丞倅府事光赞言苏公甚贵若年过四十即爵位不可涯也至道中先大夫为尚书外郎通判淮扬苏公以春官贰卿自邓移陈方年三十九强盛无疾晨接賔僚方退踣于防事之后俄顷不救时十二月矣前去四十不累旬也因思光赞之言一何神耶然闻其尔后言事则稍差矣
　　执金曹翰自方镇黜居环列甞为言懐诗有曽因国难颁金甲耻为家贫卖寳刀之句颇为时人所许
　　亷使钱公若水善知人太尉王公旦始直史馆钱已同知枢密院每见而叹曰王二他日穷极富贵世无与比翰林学士李宗译新登第大有声望皆谓可继其先相国之躅钱公云李生文行何官不作而恐不满五十嵗咸平中钱为工部侍郎知开封府李与梁颢赵安仁并命掌诰钱云三舍人将来皆不及赵其后李梁并终翰林学士谏议大夫李年四十九惟赵防与政事官至右丞夀六十一
　　庐山逺师结社之所东林寺有池极大每嵗芙蓉盛开之际而今之郡人洎隣境士庶以八月一日为期竞集于太平兴国观舍施甚多号为莲华防而都不霑二林矣主事僧但自以常住饭两寺缁褐为逺师作忌日斋尔
　　大貂武恵曹公彬盛徳殊勲冠于当世而谦退谨静禀之天资甞因候对处于内殿幕次导从悉屏于他处盖畏人知也俄有使臣数人率衔命外方未甞识公者因搴帘而入一揖而坐各恣谈笑久之问公曰贤甚处得替来公不得已曰青州得替又曰合入逺近差遣公曰逺近即未知复曰彼此班行何消藏机应是巳有好勾当处又曰果然是果然是乃问职位公曰某即枢密使曹彬也闻之并狼狈奔迸而去曹公未甞形于言而京师寻悉知之盖其中自有以语人者
　　屯田胡员外寂言四十年前有供奉官杨【忘其名】乃节帅杨义【所谓杨子殿前也】之弟为湘潭巡检年甚少因至衡山乗马入司天帝祠庭又于诸殿焚香不甚恭肃及出门坠马而卒后有夜见被甲持戈步绕缭垣称为巡山使者今之祭醮衡山者皆设巡山使者位即其人也
　　真宗好文向学孜孜不倦祥符天禧之际宸章睿藻宣示臣下者不间于三五日自宰执至贴职于三馆者皆得与赓载刑部员外郎直集贤院梅询出为陜西转运使奉辞之日面奏乞遇有圣制欲令勾当三馆中使刘崇超録本附递至治所庶得和进恩防从之
　　祠部江嗣宗郎中为夔州路转运使奉诏讨谿蛮平之获先被掠生口千余人有谷伴舅者江陵松兹人也始年十歳为蛮人所驱入山洞间见本邑邻居夫妇抱一子才周嵗尔亦在刼中以其夫妇潜谋遁归并殒于白刃之下而弃其婴儿伴舅即收之而行得在一田斩斫家【盖其官号也】充给使伴舅养视其婴儿甚至日食以山果或火食之稍甘脆者出则以布襁负之田氏亦怜之而不害也凡四歳而挈之以归得各还其家噫童子而知为仁义也
　　防政赵侍郎安仁言故兵部员外郎直史馆陈充淳化中甞染疾一日恍惚若梦中被人召至一府署中云命为山林主者掌世人之先代亡灵久未生者登防据桉仆使吏胥至多簿书委积于阶前充甚骇焉意谓已死矣左右云不妨阳间掌事但不可泄于人尔因问充之先代何人尚在此左右曰并已受生又问妻族何人尚在此亦曰已受生矣因问马家何人尚在此左右曰有叔侄数人未得受生充曰何故也答曰为证口舌事未了马氏者盖充之内子前夫之家充固不知其家世既寤亦不敢言之俄而疾愈因暇偶与内子言马家骨肉为事若何答曰亦皆如常因语其性善恶答曰余无他但诸子或忿争即好于星斗下焚香作呪誓充黙然心知乃言口舌事验矣充自尔每月率三两次如梦寐中至冥间涖职积一歳颇厌怠之且虑久而不祥乃与亲友言之由是不复往矣大中祥符初始以疾终
　　防政又言应举时素未甞至中书也而忽梦入一公府升堂坐而决事回顾堂后室中有四妇人竝坐既寤思之都莫晓矣尔后由翰苑叅大政赴本防上事恍然宛同昔嵗之梦而凡四娶焉
　　状元梁固予之朋执也天禧丁巳歳三月遇疾而逝予往吊之有女使如玉者卒然而偃仆于服舍如中风之状因作灵语如玉吴人而言音酷类状元状元汶上人也且戒家人曰勿用悲啼吾到此极快乐已与先内翰相见间喜吾至锡赐甚频又得第宅庄田器皿鞍马仆从近二百人今为隂山谏议矣汝辈凡上食烧钱须呼隂山谏议我方领之或遇号哭即言学士恐外人闻之以为笑也又予与石中立集贤协议于外将共出俸钱以庀丧事如玉又于室中云可自货却马更家间收拾亦恐得少许国家恩赐足以了得送不必更烦祖石二学士也俄而中使传宣赙钱百千羊酒等及货马自余家资果能营办又曰可扫防安椅子刘筠舍人来矣食顷紫微至又曰后事并托祖学士然正字年小且与撰遗奏恳切陈乞【正字名述状元之弟】亦合得五贯俸钱且相兼支用因思正字未有料钱若是改转太祝奉礼厥俸数亦不同表既上朝防与在京差遣得监铸防务特添支钱五贯文既择日小敛家人出银器数副将置夀木中予以恐人之所觊觎因撤去之家人并不知矣如玉又曰祖学士不欲以银棱椀碟入棺何不换两三副素漆器着时俟状元堂弟名逸防塟未至虽阖棺尚未施钉如玉又曰有一物当面甚为妨碍启棺视之乃有赠作防一束横在面又如玉素不识书因索茶匣【状元素好事惟茶器必自为钥】起坐自开防啜一瓯讫依前封之命笔题署一与状元同于今尚在类此之事甚多皆不可测凡三日而愈若酒醒者自云不记矣
　　海州观察推官韩炳言甞为陇州从事防知成州屯田员外郎刘保衡经由召飡不食荤肉因语在郡日有屠者宰一豕既去毛而举体有黥俱若人之文身者众聚观之中有一鼓刀之士惨然曰此某之兄也死且二歳谛视所刻鱼龙之状宛然及有文字歴歴可騐乃以善价赎而瘗之此家遂罢其业保衡感是而不御肉
　　相国上谷冦准始平冯公拯惟不为礼部而皆遍歴吏兵户刑工部尚书防政天水赵公昌言亦不为礼部而遍歴五行侍郎相国广平宋公琪自谏议拜刑部尚书防知政事不歴丞郎给舍太原王公钦若自学士左正言拜谏议防知政事贰卿吕公祐之自右史掌诰拜谏议并不歴郎中员外中宪赵公安仁自学士工部员外郎拜谏议防知政事内翰梁公颢自司谏掌诰拜谏议户部使中宪刘公筠自学士兵部员外郎拜谏议副翰晏公殊自学士户部员外郎拜左庶子充职并不歴郎中
　　僧赞寜者颇有学问近代罕有其比着僧史言今之车驾前中使乗马拥袍以绣帕覆之者俗指为驾头賛寜乃云其中有人王经一部盖不知而妄作也此乃大朝防时殿中御座尔其形如杌子
　　予读髙僧传有杯渡者不知名氏时人莫测之但见以木杯渡水因以目之今其传因事当指名之可云师或云和尚或以杯渡两字呼之亦可辨矣而乃十余处全只称度似实单名者此误为矣亦犹今之鄙俗有谈开元天寳时事指明皇自称宗者可絶倒矣
　　阮都官中度言陈询为太子中允甞梦人语之曰尔之官止于此矣既寤甚恶之而不敢泄后迁太常丞方以语其妻翊日染疾而逝
　　宋尚书白初为贰卿日甞梦于一水边见一人立于水南其人隔水辄拜白曰素不与足下相识何故下拜对曰无答拜某是将来状元侍郎即将来主文也后累年尚书果为侍郎主文以王世则为状元及琼林宴日视之状貌乃昔梦中所遇人也因问其方来则曰某湖南人也
　　王防政化基未及第时甞于斋中昼寝甚美忽为防囓其指觉而遂起良乆寝所墙倒自是家中不令畜猫惧其杀鼠也
　　古人作诗引用故实或不原其美恶但以一时中的而巳如李端于郭暧席上赋诗其警句云新开金埒教调马旧赐铜山许铸钱善则善矣而铸钱乃比邓通尔既非令人又非美事何足筭哉大凡用故事多以事浅语熟更不思究便率尔而用之往往有悮矣只如李商隐路逢王二十入翰林诗云定知欲报淮南诏急召王褒入九重汉武帝以淮南王安属为诸父善文辞尊重之每为报书及赐常召司马相如等视草乃遣褒是宣帝时人迩者王禹偁作笋诗亦云稚川龙过频回首认得青青数代孙稚川即葛洪之字投杖化龙乃费长房尔盖是使葛陂之事此乃不思之由又孙仅傅岩诗云刑人一旦起幽深功业煌煌照古今且傅说已非刑人盖当时有胥靡修筑岩道而说在困约中代之以假其资是为胥靡佣赁也岂可谓说为刑人哉
　　庐山者按山记并郡图言匡庐山本周武王时自匡续隠居此山学道嵗久累徴不起仙而上升至王时以其结庐之所赐号为匡召靖庐山今山下有匡先生庙存焉乃匡庐只是一山也近张景匡先生诗序引葛洪所授五岳真形图记云黄帝署庐山为使者是黄帝时既有庐山又取张密庐山实録云因庐水而曰庐山也是山本名庐而因续曰匡也唐李卫公望匡庐赋序曰望匡庐之二山则不指其所出莫得而详焉


　　龙学文集巻十四
　　钦定四库全书
　　龙学文集巻十五
　　家集
　　紫微祖士衡字平叔
　　撰呼延告词加食邑【干兴元年三月日】
　　翊卫雄勇功臣捧日左第三军都指挥使银青光禄大夫检校工部尚书使持节髙州诸军事髙州刺史御史大夫轻车都尉永安郡开国侯食邑一千一百户呼延必显
　　朕奉冯几之训言肇登宸极眷执戈之营卫时举徽章庶使劳臣有以知劝惟尔名登勇爵志达善经居然御众之材蔚有训戎之效入奉周庐之警出严袀服之容纯诚可嘉荗渥宜及増其视品进以爰申勉报朝荣惟忠与孝可特授检校礼部尚书使持节髙州诸军事高州刺史兼御史大夫依旧捧日左第三军都指挥使加食邑三百户实封一百户功臣散官勲封如故
　　大宋故推忠协谋守正佐理功臣开府仪同三司行尚书左仆射兼门下侍郎同中书门下平章事充玉清昭应宫使昭文馆大学士监修国史上柱国河内郡开国公食邑一万二千七百户食实封五千一百户赠太师諡曰文简向公神道碑铭
　　朝请大夫尚书礼部郎中上防军范阳县开国伯食邑七百户赐紫金鱼袋臣祖士衡奉勅撰【士衡乃文简之孙婿也所以知文简之详】
　　臣闻丽髙穹者万象而斗魁制其中搆广厦者众材而栋梁任其大民惟后而斯戴后非臣而罔乂天地裁成之日一二万几圣贤防道之期旦暮千载若乃自天生徳业时奋庸守正以持平宣献以敷制切劘当世之务嘉靖有邦之臣使藩帷扆繄丙魏之同心照烂简编与闳散而争烈者其惟元宰河内公乎公讳敏中字常之其先宋左师之裔也后世徙居大梁子孙因家焉曽祖莱国公讳贻孙祖许国公讳载烈考曹国公讳瑀皆赠开府仪同三司太师尚书令兼中书令而国爵之命凡五迁焉密印泥书辉映里门曽祖妣张夫人祖妣孙夫人妣史夫人以韩魏晋三国申追封之典善庆之来斯远哀荣之数兼极曽祖而下皆感慨世故优游天爵诸侯不得友万物莫能迁乡里称为善人子孙宜有达者而先曹公器局闳廓志行洁修好聚图书多交贤俊位匪充量福成有基公生协贵祥切懐夙智山庭月角特崇于竒姿天球河图居然于重器始就外傅文藻日新先令君治家尚严知子为美甞谓史夫人曰大吾门者吾儿也勿漏吾言恐堕其志寓居近市过往踵门有若儒生适至傍舍覩公风骨视正行迟因与隣母言称有宰相之器俄失所在斯足异焉继丧二亲善居得礼比至除变四壁萧然载逾加冠之年始赴命卿之举太平兴国五年太宗亲御便坐公以进士髙等面赐登科一命将作监丞同判吉州郊祀之庆迁太子右赞善大夫故司空致仕张齐贤时司外计嘱公治状玺书褒之九年代还迁著作郎觐见之日奏事称防选于三司户部判官赐五品服未几为淮南转运副使前此涖职率尚刚决析毫定制破枉求奸公独不然取一警百甄明吏课勤恤民隠属有言公况雄才大略可备文武之用者驿召且至将以入作使处之非所好也恳辞得免翊日缮冩平生笔述献于公车亟乙牍以回观固每篇而称善得直史馆遣还治所耕借恩超迁左司谏入为户部判官明年以本官知制诰赐紫当是时也尧日光华安安为徳周家忠厚郁郁成风畴咨之命亟行润色之文尤重公以儁望跻于禁垣发挥大哉之言裁成焕然之制称职之美佥论归之俄同判大理寺有妖尼道安者诬告庭列时谏议大夫张公去华任京府判官实公之外舅公抗疏请不预决谳诏即许之既法僚悉罹谴黜好事者因定公虽避嫌疑犹涉党援上恶其言不获问状俾罢纶阁出知广州求对清闲之燕罄陈感恋之诚今之此行非敢惮逺幸生还于京阙期尽瘁于国家言发危心漼然泪下天子感动悯黙久之且留公业又不可诏迁职方员外郎以申奬任之意南粤旧邦为一都防重溟伊迩蛮蜑之人杂居百货所丛掌握之珍可当控提封之五管严守府之万兵公之至也闾里懐恩如得慈母堂皇决事号为神明朞月有成淳风革于殊俗异代相望清节迈于古人逾年就领广南东路转运使寄任诚优风冝且异力耕火种田农之利益微草伏木栖物怪之名斯众跋履山川之巇道推行米盐之细务辨官属之能否齐市价之贪亷逺民悉安列国胥化太宗察前咎之无状惜杰才之处外诏还且以为工部郎中一日宸笔作飞白体书公及故礼部尚书张公咏之名以赐相府诘朝二三执政进对上曰斯二人名臣也卿颇知之乎左右因盛称其才上大悦公既至即拜枢密直学士与张公并命焉银台之制存乎李唐近代以来归之枢府公甞援引典故请更设一官局即诏与张公同领之上书之有六体得以裁评施令之告四方此焉闗决出纳无壅朝廷赖之陟降左右以益亲从容言事而甚众复有决公任廷尉日有国子博士皇甫偘掌无为务以赇抵罪受其私祷为之末减事下宪府乃偘甞寓题尺蹏公不启缄亟遣持去别诏即讯一介尚存纳书竹中于传舍穿掘斯获封识宛然飞驿以闻上惊叹即时召见慰劳久之公顿首对以感防非常虽死无报今此一节本畏人知飞语傍连乃至上达非遇覆盆之照将兴投杼之疑词直气和上为倾听心则不竞几困于多言道之将行弥隆于乃眷天其或者以是开之是月拜右谏议大夫同知枢宻院事不十旬之间由外郎之秩迁擢之速当世罕偕甫再见而拜赵卿未满嵗而得汉相用才之急从古而然惟公旧属亨辰发舒盛业道合明主泽及生民许之三贤曽何足数时淳化二年季秋也至道初迁给事中真宗即位之始公适在假告力疾入谒得见柬序君臣感咽悲不能胜徐奉慰安俾即亲事进封户部侍郎防値曹王彬自镇海节制入为枢密使以公为副西北二鄙烽烟未寜遣戍劳旋曽无于虚月伐谋制胜爰在于中堂而公智本天资畧不世出为国逺虑咸有告于徽言惟帝念切爰盛推于宠数咸平元年拜兵部侍郎防知政事二年冬氊裘入塞革辂省方诏公兼知枢密院事壁垒朝行储胥夕舍出入延见动静咨询选将练兵戒器搜乗机事尚密率插羽以驰书谋士或多殆蹑足而进计六驘濳遁万旅凯还天子以两河之间绵及塞下师之所止固荆棘之将生嵗比不登念疮痍之未起命公为河北河西宣抚使时惟饮饯貂珰申谕蕃庶之锡莫匪珍竒仍以禁卒万人俾为卫从郡邑相望凡数千里官司肃给车骑甚盛鸣笳清路百姓争以纵观持节劳军诸侯不敢仰视问闾阎之疾苦宣朝廷之恩徳幼艾胥悦至于涕零离去乡里之甿得室家而竞入跳梁山谷之盗投弓矢而求哀乃至羌戎遗种城郭诸国闻公之至驩噪竞臻迎拜马前或言吾父申严边堠震叠天声复命来朝礼貌尤异明年三月以本官同中书门下平章事充集贤殿大学士内则弥纶百度外则镇抚四夷志勤劳于邦家徳光明于上下岩石之瞻斯属鼎餁之味惟和岂势高之易倾将功成而当去倐构贷田之诉颇致饭煤之猜匪图辨明深自劾责以户部侍郎罢政事逾年出知永兴军府事未几就复兵部高奴之壤保界一隅控大宛善马之来为天下劲兵之处属羌酋之慕化因疆吏以传言辍我元臣绥兹异党命知延州兼兵马都部署公作事谨始防心见诚纳其懐徕许之即叙行险徼幸固无尔从蓄疑败谋适足自弃坎孚之言惟信庭旅之贡甚勤戎索汔寜军政増肃俄而隂山之众盛秋南牧皇赫斯怒旰食罢朝王于出兵宿食在野専以西事委之于公密许从于便宜诸侯皆听其节度调发次补不俟奏可公再拜奉诏未甞漏露外御侮而有素坐镇俗以同常百郡几乎不知四鄙终之无警公之定大事得大体率此类也可胜言哉知河南府兼西京留守司属图建封被召归觐六龙时迈以公东京留守司日几千里之广居钥万户之严政务简稀令行禁止善而无迹天下称之礼毕迁尚书右丞俄兼秘书监局禁凝严盛开元之制度英髦杂集主东壁之文章天子以下武应期向学笃化来金华侍讲之旧躬石渠称制之勤而公两朝柄臣上所尊礼思近耆徳乐闻诏言即以为工部尚书入政殿大学士属有事于汾睢再命权东京留守司礼成拜刑部尚书夏以本官同中书门下平章事集英殿大学士公本以平素于显胥契神灵之运遂践承弼之地甞罹疑似之谤厥位惟危深思迟暮之年大福不再而枚卜斯文舆诵益归简在上帝之心果为苍生而起真祖下暨渥泽其雱加拜中书侍郎谯亳修祀加开府仪同三司七年夏兼枢密院明年又诏权涖驰道震方濳龙旧馆自飇驭之招格植殊庭而严奉总斯重事属于台衡以公为景灵宫使僝工毕进位兵部尚书感雹之区考室厎续命公为兖州景灵宫庆成使奉册推尊改元肆眚典礼蔚缛瑞应纷纶授吏部尚书天子推艺祖庆诞之方实在洛宅拟汉家顾成之庙崇建仁祠俨作绘之威神奉将行之仪卫以公为西京应天禅院太祖圣容奉安礼仪使亦既复命剡奏避位援礼经之将及奉恩诏之弗俞至于再三终不得请天子以公耆明之徳宜师长于百僚乃拜为右仆射康济之术久缉熙于皇极命兼门下侍郎鸿儒之才能就成于大典俾之监修国史宠进之数率有加焉顾待之恩举无与对天禧二年充玉清昭应宫使首冠四辅奉承万枢协于友僚恢张法度之政恵此黎献跻致仁夀之域启乃之论甚精毗予之托斯重终以衰疾晩以退休叠贡由衷愿从还政面命切至黾勉视事三年重阳节有诏近位盛集禁园公伸主礼以尽欢逮暮景而罢防趋驾还第言笑自若暴中风初若昏醒俄顷有瘳拜伏犹若中使交道五返以宣言太医盈门十全而责效防就阳有日公弗克侍祠礼成进位左仆射加昭文馆大学士闻命益惧削牍固辞诏以客礼交修谋猷有素苟守小逊则非朝廷宠重宗臣臣下以身徇国之意宜即只受无复重烦公不获面陈但望阙顿首庚申嵗旦疾势骤加汤剂并臻继以鍼砭泣对传诏手自封囊愿达志诚乞罢重任非敢爱死实恐辱国丝言荐降皆不垂允临轩轸虑形于顔色暮春三月风景恬和少体佳颇有恋思因召门下士授席围碁啜茗闲话及夕而罢比至中夜疾不可起乃明日己夘以不起闻享年七十有二上即时就临哭为恸再赐白金五千两辍视朝三日册赠太尉中书令命入内省太常丞直龙图阁冯元摄大鸿胪持节职丧上又临次发哀羣臣奉慰自小敛至掩圹内司宾凡三至其第奉常考行諡曰文简追録嗣子及诸孙傍连姻戚之家下周给使之列即其年六月甲申有司具卤簿鼔吹我公于开封府县汴阳乡丰台里从先曹公之茔也公阶崇三司爵冠五等封启万室号登八字徽宠之数曷以加焉初娶安定梁氏封本县君再娶张氏封南郡夫人又娶广平宋氏故氊毯使延昭之女封祁国夫人后娶太原王氏故忠武军节度使同平章事追封秦王审琦之女并夙承宫教克着壸仪辅佐宣劳奄忽流叹五子长曰传正次曰传亮并殿中丞传正赐绯鱼袋次曰传式次曰传师次曰传范并大理寺丞三女长适金部员外郎李直方次适如京副使王希范次在室孙十人长大理寺丞赐绯鱼袋绎次大理寺丞绛次卫尉寺丞绅约综次大理寺丞纬西头供奉官纯次大理寺评事缓纶维孙女八人曽孙四人并防公风度凝正识局渊深简言易从守之以信庄色难犯即之也温不伐而功益髙有容而徳乃大由布衣而作丞相自委质而至归全出处不离于令色屯夷不失于正道旷贵全盛凡四十年享用福履大臣莫二始令君罢符离邑宰丁许公之忧生计屡空僦居辇下惟公一子旁无近亲偶得鲜原以营真宅俄有隠者过而窃叹谓其后嗣当至公台岂英衮之崇已髙天之黙定而青鸟之兆亦吉地之冥符释褐临州最号难治刑清讼息吉人宜之亟升表着之班迭居要剧之务亨衢有渐淑问攸归磅礴外邦遵毓重器执庭中之法见君子用心慕委珠之名抗章辞设论入镇厉酌泉之节罢郡无囊实之资密侍威严陪于前马赞领枢务责之坐筹属戎堠之尚严讲兵钤之至众朝奏暮召靡有间时夜思晨行是称尽力雅善敷纳言必诣理方书简册进读如流已事而还上为目送或问温树更答他言每下殿门更有常处山川曲折之状画地可成边防缓急之机传檄乃定际于隆洽预兹弼谐百志惟熙一徳匪懈深惟朝家之大防亲赞帝者之上仪昔黄霸长于治民及为丞相风采不及于魏功名益损惟公外守方面流恺悌之声内秉纪纲茂经纶之业谢公有廊庙之量而不闲时略惟公长辔逺驭帷幄而决胜轻裘缓带谈笑以临戎周勃之谨厚可属而椎朴少文惟公言成典谟学该韬略常以经义而进退好观故事而奉行薛宣之足以谋王体断国论而烦碎不称贤惟公持重有威敦大成裕公府未甞按吏卿大夫各使任其职公孙脱粟一肉賔客仰给衣食而性忌害外寛内深惟公致位三事故旧不遗赋禄万钟自奉甚薄推毂荐士常若不及虚心待物豁然无疑张安世匿名迹逺权势而父子封侯在位太盛家僮七百皆有手技以殖其货惟公子十有余人在公之时无一厘务者禄赐之入犹畏盛满躬以清徳率下化成杰然真王佐之材所以成天下之务前后屡奉诏撰宗庙尊諡及皇帝徽号册文斯大手笔事与穹壤相埓矣自余论著体大思精遗稿仅存成十五巻斋阁岑寂挟防观书数嵗以来手抄唐史孜孜雠校朱墨洞分感疾之前甫尔终秩笔法遒劲自成一家检饬闺门教诲子侄日严与敬极乎义方邓训在家未甞赐席石庆入里不敢乗车念肯构之为难谅余庆之斯在前嵗属疾涉于累旬徧召家人条约后事裁置夀木寓置増坊及此奄然终制巳具达人大观其若是欤惟其未报主恩不去相位垂绪言而在耳赍永恨以入若乃务经大猷克庸只徳有庇人之恵包世之量兹所谓岩廊肃哲之老社稷表干之臣者也其一话一言大功大行固已藏之王府载于国而诸孤等履霜露而永感仰风烈之如存愿纪丰碑以表幽隧爰奉俞诏属于下臣惭匪当仁庶于传信其铭曰天之气清地之徳寜大昴储粹维嵩降灵防合嘉运公之生兮舜咨于牧汤选于众出畋协卜求野肖梦发舒盛业公之用兮懿行嘉言休勋美利文致太平武严守备知无不为事二帝兮七政以齐五刑几措丹青神化金玉王度时恨老成居元辅兮其静也専其动也直保兹一人建皇极兮刚亦不吐柔亦不茹式是百辟遵公路兮陟路岩庙助和鼎鼐如其天下想风采兮屹若崇山湛如止水终之宰相自有体兮池鳯方集陈驹靡留奄忽厚夜生若浮兮行将赐几不获归印凛然余风没犹振兮容车秘器衮服九章送往无还孝心伤兮徳音孔遐绪言如在翼传子孙令族大兮梁台南峙浚波东走真宅言归名不朽兮国典禁樵都人堕泪穹石攸刋辞无媿兮
　　文正李公魏国太夫人符氏墓志
　　李文正讳昉字明远深州人
　　朝奉郎行右正言直集贤院同修起居注轻车都尉赐绯鱼袋祖士衡撰【士衡先娶礼部尚书李宗讷字大辩之女所以知夫人符氏之详】
　　天禧二年嵗在壬午闰四月癸卯故相国文正李公夫人考终于京师崇庆里春秋六十有七天子以其辅佐君子之劳干理家政之徳朝宫庭者逾于三纪启国封者歴于五邦淑问柔仪为命妇之表自属纩以俟主専道而行内司宾凡三至其第赙襚之礼率有加焉存殁之恩斯为至矣夫人姓符氏其先武都人后徙真定占籍治产遂为北门之望族高曽而下皆隠徳藏器用晦居贞作善降祥自他有耀故殿中讳嗣陇西李氏考妣也故吏部郎中赐紫金鱼袋宗讷太子右赞善大夫赐绯鱼袋宗诲翰林学士玉清昭应宫副使右谏议大夫知制诰宗谔朝奉大夫国子博士宗谅子也适宫使防州刺史带御器械曹翊次早亡女也故国子四门助教昭逸今太子中舍赐绯鱼袋昭迪大理评事昭回故大理评事充宣化军使昭遹今大理评事昭逊太常寺奉礼郎昭迈太常寺太祝刑部详覆官昭述三班借职昭运太常寺奉礼郎昭遘逰士昭道秘书省校书郎昭邈太常寺奉礼郎昭适二未仕昭选昭逢孙也彭城刘湛光禄寺丞潘承右西上閤门副使曹仪右正言直集贤院同修起居注祖士衡卫尉寺丞钱延年孙婿也一在室而亡三尚防孙女也秘书省校书郎元卿次仲卿季卿耀卿真卿尧卿舜卿正卿升卿晋卿曽孙也九并防曽孙女也夫人和顺在躬幽闲成徳始在孩稚天资不羣沈静寡言未甞嬉戏因心则孝宗族称之逮于成人蔚为女士居玩图史动守箴诲母氏钟爱择对未行以燕婉之见求辄连蹇而不偶时有识者知其贵徴年二十六矣文正公任翰林学士承防工部尚书始纳采焉公先夫人即夫人之从祖伯姊也二姓合好永资继室之贤百两御归适协宜家之美一命受封武都郡夫人明年文正公入跻秘殿乃赞中枢朞月之间正位宰府夫人时疏封于曹国俪我硕徳嫔于清门朝夕执勤聿成于阃范嵗时称庆遂冠于内朝而既富能裁在贵思降宽裕谦约慈恵柔明比宗亲待娣侄则以已下之洁粢盛澄酒醴则以身先之衣不同椸言无出阃五服之戚中外实繁憧憧往来盈门交道亲疎有序荣瘁不移家用益肥人以濳化为絺为绤见功行之勤如山如河知服位之盛每休澣宴集子妇佐馔儿童捧觞夫人亲举案以致恭俨如賔而相待故当世言家法者称李氏焉洎文正公曳杖晨歌夫人帷堂昼哭哀有余而尽礼居无虑以勉丧既而整饬闺庭率励宗党门内之治不肃而成今上嗣统封许国太夫人始从子也自尔国家再钦柴于阳位肇秘玉于天封临顾之祥荐膺于神贶显扬之泽用旌于母仪由是进邀陈鲁卫国号焉于时爱子令孙懿亲近属或代言玉署通籍金闺纳驷之第通衢附貂之冠充幄垂青袭紫济济诜诜诸妇在旁莫非甲族粉泽之钿并列环佩之声相闻夏凊冬温克伸于孝养出告反面匪逺于慈顔而自比部归全翰林沦谢曽未数嵗戴宣化之亡慈念所钟居多感泣平生无疾未始昼卧今兹首夏常膳靡加涉乎旬时遂至羸瘠虽勉进医药而微瞑不言恬然反真如熟寐者易箦之夕家老始吿固已储量人之财庀送终之具修约后事咸有素焉岂知命之靡常何达生之如是博士君与孝孙昭回等即以其年孟秋甲申号奉灵輤归于河南府河南县伊水乡诸葛原与文正公同域而异圹合葬非古得吉兆以在兹其生若浮惟芳猷之不冺呜呼夫人淑谨内积端厚外彰言无竒衺志在节俭賔祭之外靡事珍馐朝觌之余不衣异防赋性勤敏精力过人自始筓至内外妇逾四十年率鸡鸣而起盛服正容暑雨祈寒无一日少懈服劳攻苦常夙夜而警戒问疾吊丧必先往而后罢家有孤孺乃自鞠之推燥分甘无所不至闻人为善必欲成就其身名抚下有恩未甞假借其顔色若乃居春秋小君之重得易象中馈之宜修内则之齐庄窥女史之说怿采苹之能循度殷靁之劝以义钟夫人之礼郝夫人之法惟是数美无不兼之宜其式孝慈于六亲享康寜于五福着严君之家节播夀母之颂声方抱孙于髙堂遽收神于太素兰薫玉璧已嗣徽于昔人石泐金生当取信于来裔恭惟先考谏议文正公自出士衡无状又为夫人诸孙之壻周知尊行钦奉绪言衔哀不文庶资实録铭曰其馨如兰比徳如玉终然允淑出令族兮长守富贵能循法度居中有助嫔贤辅兮表率命妇肃肃雝雝元服盛容启国封兮言惟婉柔性本冲澹国史是鉴成阃范兮生若梦幻疾在膏肓复命曰常夀不臧兮疑尚如存求则不得孝心恻恻思防极兮东望吾天北望吾子卜于此掩蒿里兮刻辞介石追美重泉兹无媿言表松阡兮













　　龙学文集巻十五
　　钦定四库全书
　　龙学文集巻十六
　　家集
　　提刑始末
　　朝奉大夫提防福建路刑狱公事兼本路观农使提举河渠公事柱国赐紫金鱼袋祖无颇赠宣奉大夫
　　公讳无颇字夷甫喜读书不事他好刻意为诗赋年十一用父府君防补官试于京师其文中有司衡尺授河南府永安县尉到官一年用兄无择为广东转运使过岭恩例奏乞家便授江陵府法曹移广安军渠江县令以亷干称改天平军节度推官知福州寜徳县簿书民事之暇读书温习寝食不释巻防是年举进士鏁试中格回改大理寺丞荆门军签判数月移知化州治平四年转太子中舍又转殿中寻监在京布帛转国子博士通判登州时熙寜初役法行为干管官转虞部员外郎通判婺州摄治呉兴郡元丰三年官制行换朝奉郎复转朝散郎为九江守有治状为朝廷所知俄被召权开封府推官三院狱空开封尹王存上表称贺赐公奬谕银绢修京城用夫役十余万人为専一都大提举官元丰六年闰六月十三日公上殿奏修城事称防赐金紫谢恩当殿两拜河决阳武防北使亟至命公叠治道路无弇浸之患特减年磨勘改朝请郎除驾部郎中自陜西罢牧马监其废地多为民所占公奏请官根括皆如公所请复赐帛元丰八年公上疏为亡兄无择安事乞补外任遂知颍州转朝奉大夫移知邢州乞将合转官永不改赠父止乞改赠兄官所请不行而竟不下磨勘就移提防利州路刑狱未逾年以西京蔡州族属口伙食贫乞宫观以便抚恤授提举西京嵩山崇福宫因尽散所有以给不足公居蔡日以松楸为事终宫观任不离坟侧芝又生于坟者数本蔡人异之以为孝徳所感秦观纪述其事奬劝风俗寻授提防福建路刑狱诸州防案有宜轻而误重应出而误入皆原情纠正不动州县情轻者以减无辜者获免屡司邦宪未甞起狱以沽时誉大抵明敏尤长于吏事其持已也严其治人也恕见于行虽不为惊俗可喜之事人皆知其中实而不华行于政虽不为振众可惧之法人皆知其公正而不倚自福建归元祐八年正月二十日感疾卒于杭州余杭之江亭享年六十有五故死之日无不叹息皆曰天夺吾善良其子球礼等扶护归于蔡绍圣三年正月六日葬从先茔也初府君常以蔡州土厚水深可以为他日归息之宅乃嘱其子吾死当出祖于蔡及没至自鳯州公与兄无择能奉父之遗训寳元二年冬十一月归于汝阳县西十里冈定居蔡州自此始也公有子七人长曰琚次曰球礼过房在龙学位曰珫曰徳孙曰徳恭曰复曰徳彰皆齿仕版女二人长适奉议郎前知苏州长洲县李秠次适承议郎尚书司勲员外郎陈并孙儿女二十人逐位仕宦南北昨经兵革之后惟有恭位衍于绍兴辛巳嵗自蔡州归正近已见之徳恭叔祖也终于朝议大夫知资州赐紫金鱼袋绍兴间卒于川中富顺监防补子孙官四人今在荆南府清溪居
　　祖氏先茔芝草记
　　秦观字少游撰少防时为蔡州教官
　　大夫祖公无颇自西蜀使者得请以崇福祠宫燕居于蔡将送朝谓高邮秦观曰祖氏本幽州之范阳晋将军逖实我逺祖其后稍徙深州至道间始来居蔡今汝阳县阳安乡十里冈之源则我先府君之墓也元丰初有芝数十本产于茔中其后嵗嵗有之迨今不絶夫岂一气之运偶然感发莫诘其所以然耶抑天时人事之际或有以致之也子其为我记之观曰草之有芝犹鸟之有鳯兽之有麟从古相传以为瑞物今乃嵗生于先茔之中者殆汝南和气之应祖氏方大之祥其非偶然决也何以明之汝南在汉为佳郡陈蕃黄宪二许诸袁之徒实皆郡人俗尚风节轻势利士不守道则妻妾耻之故天下号汝南为名士之区迨唐之世始建彰义节度屯宿重兵而李希烈吴元济秦宗权之属盗有其地王泽不流民甿无知父以弄兵诏子兄以杀人诲弟故天下号淮西为盗之薮皇朝受命定都大梁蔡去京师七驿遂为辅郡百余年间良二千石接武而至兴学校修贡举以宣布教化而盛徳尊行魁竒俊伟之才相继出焉盖唐之旧俗寖微而汉之遗风复起当此之时祖氏一门显者数人府君之仲弟士衡掌诰掖垣子无择通籍内阁大夫践更中外为省名郎作时肤使行且登用诸子森然多有植立其庆未艾也由是言之芝为汝南和气之应祖氏方大之祥岂不信然昔新丰民李兴庐于父之墓左有紫芝白芝二本生于庐上栁宗元以为孝治神化隂中其心克致斯事矧今芝出于股肱之郡侍从之家也哉宜得一时文学之士比物属辞归美于上度为乐歌荐之郊庙追配元封斋房之篇观也何足以与于此姑承大夫之命论次其事以备作者采择而已元祐八年四月吉记【至道年号是本朝太宗末年】
　　勅书一十三件
　　一
　　勅祖无颇省所进奉贺尊太皇太后皇太后皇太妃绢共一千三百匹事具悉朕嗣膺景命只奉慈闱眷言共服之良来效贡珍之庆顾惟忠荩深所叹嘉故兹示谕想宜知悉秋凉汝比好否遗书指不多及二十一日勅
　　二
　　勅祖无颇省所进奉贺登位银三百两事具悉汝蚤分邦寄具帅朝彞肆于涖祚之初爰有旅廷之贡载循顺节曷弭褎懐故兹示谕想宜知悉秋热汝比好否遣书指不多及十一日勅
　　三
　　勅祖无颇省权知开封府王存上来称贺三院狱空事开封典治畿甸称为浩穰狱刑之蕃其来旧矣汝协心帅职囹圄空虚载惟公勤良以褒尚今赐汝银三十两绢三十疋至可领也故兹奬谕想宜知悉十七日勅
　　四
　　勅祖无颇朕总擥政纲力求民隠蠢兹多辟各在一人属当暑令之行尤念囚累之苦汝出分忧寄寅布化条宜体朕之哀矜以効天之长育益思明谨无使羇留勅书到日汝可速指挥渥饰洒扫狱房常须浄洁每五日一度差人就狱内监逐人力刷汤枷杻及逐日供给水浆兼罪人内如有疾病者立便差人看承医疗其委无骨肉者支与吃食有人供送茶饭者亦须画时转送不得邀难减克无使罪人或至饥渇所有合归法者候处防之时给与酒食如小可罪犯便须逐旋决遣若是大段刑禁事闗人命亦须尽理速行勘断不得淹延致有寃枉仍散下管内汝宜常切提举无令旷慢及候依此逐件施行讫闻奏故兹示谕想宜知悉夏热汝比好否遣书指不多及二十七日勅
　　五
　　勅祖无颇朕临御绵区辑和兆姓式届长嬴之序爰矜庶狱之艰申饬攸司载懐钦恤汝职当寄任身奉诏条宜察滞留益加敬谨勅书到日汝可速指挥渥饰洒扫狱房常须浄洁每五日一度差人就狱内监逐人力刷汤枷杻及逐日供给水浆兼罪人内如有疾病者立便差人看承医疗其无人供食者官造给之有人供送茶饭者亦须画时转送不得邀难减克无使罪人或至饥渇所有合归法者候处断之时给与酒食如小可罪犯便须逐旋决遣若是大段刑禁事闗人命亦须尽理速行勘断不得淹延致有寃枉仍散下管内汝宜常切提举无令旷慢及候依此逐件施行讫闻奏余依条制故兹示谕想宜知悉夏热汝比好否遣书指不多及二十七日勅
　　六
　　勅祖无颇省所进奉兴龙节功徳疏一轴事具悉秾嵗含祥诞辰属庆嘉一忠之体国荐万夀之对天胜集妙縁谊形善祝精诚弥励欣叹良多故兹示谕想宜知悉春暄汝比好否遣书指不多及九日勅
　　七
　　勅祖无颇览所进奉坤成节功徳疏一轴事具悉节纪诞辰庆均率土集贡乗之妙教演寳梵之洪音式将臣子之诚同罄人天之祝眷惟忠恪良用叹嘉故兹示谕想宜知悉秋凉汝比好否遣书指不多及二十六日勅
　　八
　　勅祖无颇省所进奉坤成节功徳疏一轴银轴头事具悉秋籥方更金行协应属慈闱之盛徳纪弥月之嘉辰恭结胜縁祝延夀祉载惟勤至良厚褒称故兹示谕想宜知悉春暄汝比好否遣书指不多及二十二日勅
　　九
　　勅祖无颇览所进奉坤成节功徳疏一轴事具悉节属诞弥庆均中外集三乗之妙教祈百顺之休祥眷若忠诚良深嘉叹故兹示谕想宜知悉秋冷汝比好否遣书指不多及二十六日勅
　　十
　　勅祖无颇朕惟教导之不笃俾无知之民横罹罪罟方夏繁溽累系狴牢朕甚悯之汝砥节首公出分忧寄宜务矜哀勿令惨礉以时视狱副兹钦恤之懐勅书到日汝可速指挥渥饰洒扫狱房常须浄洁每五日一度差人就狱内监逐人力刷汤枷杻及逐日供给水浆兼罪人内如有疾病者立便差人看承医疗其委无骨肉者支与吃食有人供送茶饭者亦须画时转送不得邀难减克无使罪人或至饥渇所有合归法者处断之时给与酒食如小可罪犯便须逐旋决遣若是大段刑禁事闗人命亦须尽理速行勘防不得淹延致有寃枉仍散下管内汝宜常切提举无令旷慢及依此逐件施行讫闻奏故兹示谕想宜知悉夏热汝比好否遣书指不多及一日勅
　　十一
　　勅祖无颇代天牧民钦哉惟刑之恤司政典狱罔不惟徳之勤官申饬于邦常以奉承于夏令万方有罪孰非朕志之哀矜一夫向隅岂助物生之茂豫肆吾孚号戒尔在官事无变于明清心必存于忠恕惟察惟法勿替朕言勅书到日汝可速指挥渥饰洒扫狱房常须浄洁每五日一度差人就狱内监逐人力刷汤枷杻及逐日供给水浆兼罪人内如有疾病者立便差人看承医疗其委无骨肉者支与吃食有人供送茶饭亦须画时转送不得邀难减克无使罪人或至饥渇所有合归法者处断之时给与酒食如小可罪犯便须逐旋决遣若是大段刑禁事闗人命亦须尽理速行勘断不得淹延致有寃枉仍散下管内汝宜常切提举无令旷慢及依此逐件施行讫闻奏余依条制故兹示谕想宜知悉夏热汝比好否遣书指不多及十五日勅
　　十二
　　勅祖无颇朕若古御图本天布化永念编氓之众靡胜罹罪之蕃属炎郁之正兴在系累之良苦将导盛阳之徳尚虞庶狱之苛稽用旧章特颁矜诏勑书到日汝可速指挥渥饰洒扫狱房常须浄洁每五日一度差人就狱内监逐人力刷汤枷杻及逐日供给水浆兼罪人内如有疾病者立便差人看承医疗其委无骨肉者支与吃食有人供送茶饭者亦须画时转送不得邀难减克无使罪人或至饥渇所有合归法者处断之时给与酒食如小可罪犯便须逐旋决遣若是大段刑禁事闗人命亦须尽理速行勘防不得淹延致有寃枉仍散下管内汝宜常切提举无令旷慢及候依此逐件施行讫闻奏故兹示谕想宜悉知夏热汝比好否遣书指不多及二十四日勑
　　十三
　　勅狱者人命之至重也故刑罚不中则民无所措手足方盛夏长养之时有司其蠲烦狱出轻系以奉顺天气夫以苛为察以刻为明岂称朕所以哀矜之意哉勅书到日汝可速指挥渥饰洒扫狱房常须浄洁每五日一度差人就狱内监逐人力刷汤枷杻及逐日供给水浆兼罪人内如有疾病者立便差人看承医疗其委无骨肉者支与吃食有人供送茶饭者亦须画时转送不得邀难减克无使罪人或至饥渇所有合归法者候处断之时给与酒食如小可罪犯便须逐旋决遣若是大段刑禁事闗人命亦须尽理速行勘断不得淹延致有寃枉仍散下管内汝宜常切提举无令旷慢及依此逐件施行讫闻奏故兹示谕想宜知悉夏热汝比好否遣书指不多及二十八日勅
　　跋韩熙载夜宴图
　　南唐中书侍郎韩公熙载后主时知国祚将废放懐杯酒间以自污后主欲用为相而闻纵逸不检每伺其家宴令画工顾中丹青以追其巻首即与公门生朱铣紫微印粲状元及教坊副使李嘉明并其妹按胡琴又公自击鼔妓王屋山舞六么王屋山俊慧非常公最怜每醉须乐聒之乃醒防令二婢出家号凝酥素质后主复信小人之谮遂黜公以左庶子分司南京受命日尽逐羣婢单车即路后主怜之留为尚书不数日羣婢复集饮逸愈甚后主叹曰孤不得熙载为相矣既而薨于私第后主泣之恸赠平章事諡曰文元丰已未孟夏二十日洛阳祖无颇题
　　提刑第五子讳徳恭字肃之乃徳安府落雁朱少师之孙婿也顷于宣政间待普州太守阙挈家寓居安陆县城北普光寺中与张金紫之孙字宣卿者皆为亲契因出赋挽诗今附之于末云
　　徳恭伏承致政安卿承事出有期不胜感怆辄成挽词三首以道追往之意范阳祖徳恭上一
　　孝养人谁及清修少比伦旋闻丹旐具俄见轴车存空叹音尘逺犹思燕席温安然向窀穸感涕一销魂
　　二
　　清白传家旧天钟间世才大椿宜更夀乔木遽先摧难止交情泪空遗寳烛灰幽墟归处惨惨暮云堆
　　三
　　重叹张夫子神襟遽弗寜摧山倾岳筭萎奄椿龄旧室惟图像新阡但刻铭何堪听歌挽埋玉在幽坰









　　龙学文集巻十六
　　钦定四库全书
　　龙学文集并源流始末
　　祖氏源流
　　上世幽州祖于范阳为着姓【涿州三县范阳固安新城】其后稍徙深州而因家安平县凡数世【幽州南一百二十里至涿州南又一百二十里至深州倚郭县曰安平】逮至皇朝曰讳【仲宣仲儁】者随李丞相自深而迁汴故相文正李公昉之婿则仲宣是也【仲宣】仕为都官生侍郎讳【岳】贯开封府开封县清河坊户至道间始来寓居蔡州【仲儁】遭际太祖拔擢为右补阙广南西路转运使与其子讳【防】回居许州【防】以宿骨为仙侍郎有四子伯曰【士良】无禄早世仲曰【士安】登天禧三年进士科终银青光禄大夫季曰【士龙】用弟【士衡】防补官终大中大夫曰【士衡】状元及第终知制诰
　　龙学始末
　　公讳【无择】字择之蔡州人王父尚书吏部侍郎讳【岳】父银青光禄大夫讳【士安】公寳元元年进士第三人及第授承奉郎通判齐州年余召试充直史馆次知南康军海州迁秘书丞广南东路徙荆湖北路皆为提防刑狱加太常博士直集贤院改广东转运使时广源州蛮入冦陷岭外数州公提兵逐未几移典袁州自庆厯诏天下立学十年间徒为文具无命教之实公下车首建学宫置师生郡国弦诵之风由此始盛召除同修起居注时封孔子四十七代孙宣愿为文宣公公言前代所封在汉魏曰宗圣在晋宋曰奉圣后魏曰藻圣北齐曰恭圣唐初曰褒圣开元中尊孔子为文宣王遂封其后为文宣公是以祖諡而加后嗣非礼也于是下近臣议改为衍圣公寻奉使契丹回数月出知陜府及湖北转运使入为中书舍人兼宗正寺修玉牒官判太府寺嘉祐六年富相奏举天下遗材诏从时王拱辰尹洛荐邵雍仁宗命公行词次后公与宰相英充复荐之嘉祐八年假右谏议大夫充英宗即位契丹皇太后国信使还见对以御书御篆四朝寳字赐之仁宗虞主至自山陵英宗迎至集英殿公与谏官司马君实奏请亲虞下礼院详议以闻治平元年献皇极箴司马君实献战国通志并赐诏奬之二年纠察在京刑狱迁左谏议大夫加龙图阁直学士权知开封府七月进龙图阁学士知开封府其后出知郑杭二州神宗召知通进银台司初词臣作诰命许受润笔物王安石与公同知制诰公为先进安石辞一家所馈以其物置舍人院梁上安石忧去公性端毅以安石沽矫虚名取为公用安石闻而怒之后安石出使江东多招士谤公作书驰报可谓忠言安石答书其言怒益甚至是安石当国密谕监司求公守杭之事监司承风防采以妄言闻于朝廷乃遣御史王子韶按治终无所得子韶知安石意诬以送賔客酒三百小瓶苏颂郑獬御史张戬等皆上疏力言其不可是时公年六十不幸值安石専政司马君实坚辞求出公慨然乞分司提举西京御史台与文潞公富韩公司马温公数君子为真率防洛中谓之九老公分司十余载神宗厌薄安石出于外元丰六年复起公典藩赐玉带方大用公卒矣时元丰八年正月十五日士论惜之公为人好义笃于师友少从孙复学经术从穆修为古文两人死力求其遗本彚次之传于世以言语政事为时名臣槩见于史公平生所作文甚多自两经兵革之后家藏并收拾止得十之二三今集为十巻名曰焕斗集盖取公出之陜府日欧阳永叔饯行诗有曰西州政事蔼风謡右掖文章焕星斗故也又有名臣贤士诗与文两巻附之公之叔祖讳【防】为神仙叔【士衡】为状元紫微弟讳【无颇】为福建路提刑亦有传记勑书与文其侄惟有资州太守讳徳恭者诗三首又作四巻亦附之公之妻参政王举正长女连梅尧臣韩绎李复圭范子开绍熙三年九月吉日曽孙承直郎特添差袁州军事判官仍厘务范阳祖行顿首再拜谨题

　　龙学文集并源流始末
