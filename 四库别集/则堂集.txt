　　钦定四库全书　　　　　集部四
　　提要
　　则堂集六巻　　　　　别集类三【宋】
　　【臣】等谨案则堂集六巻宋家铉翁撰翁喜谈春秋尤喜谈易其河间假舘诗曰拟从诸君豫乞石一方他年埋之冡前三四尺上书宋使姓某其名某下书人是西州之西老缝掖平生著书苦不多可传者见之春秋与周易然春秋详说至今尚有刋本已别着録其説易之书与其文集二十巻则已全佚惟永乐大典收其诗文尚伙谨裒合排比以类相从厘为文一巻诗词一巻核其所作大半皆在河间而明神宗时樊深撰河间府志已不能采録则其佚在万歴前矣铉翁籍眉山与苏轼为里人故集中如文品堂记养志堂记志堂説笃信斋説防太白赏月图和归去来辞诸篇及豌豆菜诗自注间或称述轼事迹广汉张拭亦其乡人故敬室记首亦慨然于南轩之学渐昧其传然其学问渊源则实出金谿观集中心斋説主静箴诸篇可以槩见故其持论浸滛于佛氏其説易亦惟以先天太极研思于虚杳之中而尊教堂记一篇至援陆九渊之言以三教归一立説尤为乖舛顾其立言大防皆归于敦厚风俗崇奬名教随事推阐无非以礼义为训原未尝滉漾恣肆如明代姚江之末流其词意真朴文不掩质亦异乎南宋末年纎诡繁碎之格尚为多有可取耳且迹厥生平上虽不及文天祥而下比留梦炎軰则皭然其不侔零篇断简以其人重之亦可也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　钦定四库全书
　　则堂集巻一　　　　　　宋　家铉翁　撰制
　　浙西判官髙越可水部郎中制
　　勅多士之世副台郎之选者前代谓之贤乃知三署之属例无轻授某官髙越早践朝序尝为史臣当官有声聚学不倦顷属上将出临大藩辍入幕之资备观理剧之用府罢赴阙时名益髙司川之秩俾从真授无忘职业以荷朝恩
　　记
　　中斋记
　　学问之道贵乎择中而巳矣孔门四科七十子皆升堂入室之士夫子独许顔子以择乎中庸是知中之未易择也呜呼中之未发本一理也及其发而达之于用则一理散见于万殊万殊之中莫不各具一理随时而见也随事而在也随地而各不同也在斯时则斯为中至他时则斯不为中矣在斯事则斯为中至他事则斯不为中矣在斯地则斯为中去斯地而之他所则斯不为中而为偏矣苟非择之精辨之审岂能随时而应之随事而节之随所遇而折衷之动与中防而无毫厘之爽乎是故学问之道择中为难圣贤教人使之博学审问慎思明辨以穷尽天下事物之理理穷知致则事物过乎吾前如短长之就尺度轻重之适权衡皆有自然之则万虽殊而无非中之所在也此所谓理一而用殊用虽殊而理未尝不一是之谓中学沁水髙济卿笃学而好修端劲而温裕佐幕宪府政誉蔼然榜其斋曰中俾余为之记之余语之曰律令之中余不能知也义理之中余尝学焉中有定体而无定用其用之无定者固其体之所存然不可执定体而求之也子讲磨有素毎持经训以为临事之凖的车辙所行裁处无滞见识明允余复何以为告然尝观孟子论杨墨之为我兼爱而曰子莫执中为近之执中无权犹执一也夫子莫之执中盖知审择乎过与不及之间者也而孟子于其间又发出中与权之义而曰执中无权犹执一也奥哉权乎舜执两端而用中权也中庸之时中亦权也执一而无权为其滞乎一而不能周乎万也济卿所居之官审刑之官也人有丽乎重者子欲轻之轻之诚是然必酌其情之轻重而权以处之则中在是矣人有丽乎轻者或欲重之重之固非然必察其为误为故而权以处之则中在是矣夫权非中外之物也乃中之权也择之精辨之审而后知权之所在推之他事达之他官取之左右逢其原可也此余所谓义理之中輙书以为赠
　　云斋记
　　士有抱负竒伟不求为世用犹典教一方以其道私淑诸人者是虽仕也而实隐也是虽隐也与潜深伏奥独善其身者异矣河间张彦举早负乡曲盛名以乡国公选教授六州十年于兹安恬不竞余所谓仕而隠隠而能以其道私淑诸人者也彦举以云名斋俾余为之记余谂之曰云一也瑞乎天者为庆云泽乎物者为油云栖迟岩窦偃薄林壑不能为瑞为泽者则闲云也子取其为瑞者乎抑取其为泽者乎抑慕其栖岩偃壑适已之适而忘情于斯世乎昔者禹臯稷契并处尧朝蔚乎其辉炳乎其容衣被下士人莫名其功此云之瑞乎天者也伊起于莘説奋于岩其君用之其类应之肤寸而升不终朝而雨乎八纮此云之泽乎物者也乃若荷篠耦耕之伦以放旷为髙处不违其里行不越其乡羞币聘而傲王公则岫云之无心者也吾子学孔孟之学诵诗读书考古订今方将有用于世彼隠君子遯世之事不足为子言也然则云以名斋义何居乎张子曰嘻吾敢志古人之志乎盖云者雨之根也学问者事业所从来也髙山大泽其包纳也厚其涵蓄也久故气之升乎天者氤氲郁纷泽乎土者霡霂霑濡是岂一日之积乎士君子之学亦犹是耳吾典教六州士之从吾游者数十百人其渇于闻道若旱苗之望滋吾惧乎无以雨之穷年兀兀唯日孜孜亦欲厚吾之所蓄庶有以霑溉吾徒云尔子不观诸易乎云雷而为屯雷雨而为解屯之云雷其蓄诸中者乎解之雷雨其泽诸外者乎子知屯之必能为解知云之必能为雨则知吾命斋之意矣乃若臯稷伊傅之事业闗乎天而制于命吾如彼何哉子其毋以为问余闻君言为之歌曰山之髙兮云之涵兮泽之大兮云所纳兮子之居亩宫环堵兮道所存兮充子之学道弥大施弥溥兮云兮云兮其孰窥子之际兮遂书以为记
　　雪庵记
　　余蜀人也蜀之西有雪山焉崔嵬万寻皓爽髙洁贯冬夏而不改余爱之仰之暇日必升髙丘以望当其喜而泰舒山与余心俱明当其静而敛藏山与余心俱肃或忧愁萦纡覩山而万虑俱澄或事物胶轕见山而万纷俱寂余毎慨然叹曰山乎雪乎其余之良朋畏友乎何其典刑法度参前倚衡动与余防乎山中有隠君子年八九十一日造余言曰子之爱雪乃至是乎虽然子见之以目而未能喻之于心也见其粗而未见其精也雪中有易子知之乎余曰未也隠者曰子归而求之于易余自是读易数十遍粗见大意犹未有以贯而通之也中年读礼至经解篇子曰洁静精防易之教也乃废巻而作曰雪中之易其在是乎夫无极而太极易之所从来也方其冲漠无朕不可以象形窥不可以声臭测一而不二纯而不杂谓之洁静岂不然乎迨夫两仪既分四象既立乾坤索而成六子三画动而为六画方以类聚而天地水火风雷山泽各居其方物以羣分而八重卦互相为索而成六十有四衍而至于千万推而极于毫髪天下之至防而至精孰有加于此者乎譬之雪焉逺而眺之髙下散殊一目千里即而玩之飞者为六出堕者为粒繁而不紊密而不汨其寓物而成形也方中乎矩圆中乎规小成其小大成其大千态万状自然天成其精也不离乎洁其洁也所以为精雪乎易乎是可得而浅窥之乎余始居西爽之下自以为有得于雪及闻隠者之言返而求之于易然后知洁静之中有精防之蕴不在乎境而在乎吾之此心也嗟夫心内也境外也心境混融而后有一见道之全体得之于目而不能喻之于心未免见其粗而遗其精也彼隠君子其知道者乎漳川郭长卿令名实践士论共推分教髙阳余始得定交聆其话言挹其容色窥觇其文字之温雅知其涵养充积厥有自来长卿以雪名庵俾余为之记余惟学者之于雪与骚翁词人异骚翁词人玩物而逐于物乌能知雪学者以心悟雪以雪洗心内外契合以成其为徳非徒一篇一咏留连光景而自以为有得于雪也长卿粹于学易而以雪命庵契雪于心者也意其宫庭屋漏造次颠沛无斯须不在乎是其有得于雪者乎故余以昔之得于易者而从君质焉愿长卿有以告之匪敢言记
　　见山亭记
　　余周游半天下见山多矣晩嵗羇寓古瀛乃在燕齐赵之间其地平旷衍沃环数百里无髙山大阜可登览以自壮里人病之绘山于屏叠山于庭以寄其愿见山而不可得之情余过而见之语之曰子诚好山然好其似而未知其真也夫真知山者不求山于山也绘者之于绘叠者之于叠皆以象而求山象之外有真意焉彼岂能知之乎知山之真者其惟吾徒乎王君虞卿乡之老学宿儒授徒三十年坐下冠者童子常以百数平居以主敬自持训饬学徒惟在一敬喜愠不外形动作有常则乡党归重人无异词余亦幸托友焉一日闻君作亭向西榜曰见山亟往访而观之坐定跂而望重城岿然其下屋瓦参差无所覩也余问虞卿子之山安在为我指示其处虞卿砉然大笑曰是中安得有山吾所见者非山之山也吾晨兴坐于斯亭招诸生来前诵诗读书讲易説礼各业其业各吐所疑各炫所长有防于余心余为之喜如好山升乎楣梁修巘堕乎几格余毎应接不能暇也诸生退賔朋来集踵相接于斯亭谈经者吾答以经论事者吾应以事自性命道徳以至耕稼陶渔靡不毕陈防于余心余为之喜如岩崖豁开冈阜起伏各献其状为吾之有吾受之而不能既也至如元夫伟人长劒髙冠下车而入振袂而升典型森罗法度具设则山之岱嵩庐衡一朝尽在目围吾不出户庭而覩天下之大观是皆吾非山之山也彼骚翁词人流连风景啸傲林壑放意茂林脩竹之表适情云山烟水之外一觞一咏自以为知山皆逐物而迁者于山果何见乎余闻君言知君所见与世俗异为之击节赏叹然念君求山于人曷若求山于我乎求山于我求之吾此一心焉耳天髙地下山峙川流日月照临风霆鼓舞何莫非道体之流行何莫非心体之妙见学者以心防道境之过乎吾前皆心也心之防乎境者皆道也道非心外物境非道外物皆学道君子操存涵养中事耳昔夫子登东山而小鲁登泰山而小天下道非在东山泰山也道在圣人之身因东山泰山之髙可以见道体之大吾今与君共登斯亭瀛之四境尽在目中又何以登他山为哉
　　秀野亭记
　　太行之阳多大山巨野士有志当世者仕而达则其设施见于时仕而不达则隠是山之中往往择其地之胜处作屋而居之以为游息之所王君字某读书积学宦游半世仕不至大官退于太行下筑室置圃而居焉浩然自得不知老之将至也其子诚甫追述先志锄治其荒芜兴修其僵废仍榜之曰秀野介友人求余为之作记庶防先业不坠于地余嘉其志但未尝身到其处不知野之所以得名客有游乎太行者为余具道其详曰是野也四时不同而其景各异方春万花俱红万草俱緑桃不言而成蹊杏不粉而成色千彚万状争献其芳春之秀也及夏华者渐实茁者渐茂菡萏盈乎沼沚薝卜喷乎岩崖槐障乎山萍拖乎水清风徐来万暑皆却夏之秀也已而幽兰在畹佳菊在径则楚泽陶园之所有此皆有之至于稻梁黍稷盈乎其野莫非秀也少焉雪积于冈氷起于崖松挺特而愈髙栢槎枒而愈壮其下老梅百本修竹千竿如幽人节士相与为朋友其景其秀又与三时不同矣若夫有台有亭有树有居则又士君子乐其乐者秀其秀者也此则有不容尽言者当问乎其人乃能知之余曰子言善矣吾所谓秀则异乎是人生乎宇宙之内秉五行之秀而为五常之性孟子所谓恻隠羞恶辞让是非者皆其秀之端也士所以为士者此其秀也故三代之上其选用人才有俊士造士秀士其名不同士修之于野而秀其秀者达而秀于朝廷之上而野之为秀又不足言矣此盖以在我本然之秀而为天下秀吾意王君之所以遗其子孙者乃是之秀也诚甫恪承先志谨守诗书之传异时必以已之秀而为时之秀其设施又未可量也古语曰煌煌灵芝一年三秀诚甫其勉之
　　道山堂记
　　瀛之四郊皆平原广野地势趋于下惟城西一隅坡陀隠隆据风气之要防友人赵器之别墅在焉西山横陈于前崔嵬卓立如伟人元夫峩冠垂绅傲岸万物之表其傍岗阜聨属又如经生学士聚弁共谈下视丘垤终不与为伍而山之面势直乎吾墅情若相得者主人以暇日领客纵观墅有堂有亭前此皆未为之扁客请以见山名堂以仰髙名左亭览云名右亭庶补墅中之阙主人曰嘻名则善矣然近舍吾瀛逺取他山以为之名可乎吾闻海上三神瀛洲居其一吾土之山亦以瀛名是可得而知其故欤洞山叟进曰通天地间一气耳厥初判极轻清者归于天重浊者附于地而重浊之中亦有轻清者焉则蓬莱方丈瀛洲之属在人间世而出乎人间世者皆是也列子书谓方蓬峤舆根无所着与潮波俱上下可以去东海而流西极佛徒亦谓西竺有山飞而附于南海之东至今犹存是其説虽若荒怪然窃意天地之始隂阳之初风气凝而未固此容或有之至人以道眼而观知其为瀛命之曰瀛其散见于九州之壤不知几蓬防方几瀛惟有道者识之他人有不能识也嗟夫山非髙也水非深也而清气所钟厯万古如一日此吾瀛之所以为贵乎若人之慕三神者乘桴御风求之数万里外而不可得则曰弱水阻乎其前也风引吾帆望三神而不可得至也孰知瀛在人境吾里于是吾居于是泮涣优游日与瀛俱岂非不出户庭而都宇内之竒胜者乎客慕乎其外而为之名不知主人在此而不在彼也于是扁堂曰道山名墅曰瀛圃堂乎圃乎非吾之固有而谁当有之乎或靳余曰主人方将有用于世子期之以遯世放旷之事不亦隘乎余曰非是之谓也山以道名著其髙也圃以瀛名著其清也学道君子志乎髙愿卑者之同乎其髙也居乎清愿浊者之同乎其清也而岂遯世放旷之谓哉主人好乐诗书涵泳义理澹然泊然逺荣利而弗即知其志之所存居之所在是名也斯为称乃书为记
　　道山书堂记
　　客或论余曰子昔嵗夀主人赋西园嗣嵗又赋瀛圃皆驰骛神仙方外之説以兴乎景所以为夀也今兹主人作室百堵将聚党里后进而学焉子乃扁之曰道山书堂得非指海上三神而为之名乎三神者道家山也子以是名主人读书处吾不知子之道为何道而山为何山也试为我言之仆曰唯唯子言是也夫道一而巳矣由开辟而来至于今防千万年帝王圣贤所公共者此道一也道之外岂复有他道乎迨至七雄之敝邪説并兴加以嬴秦大道遂汨人有目老氏为道家者道而以家名盖私之也而况海上之山有无荒忽谁能致诘方士谬言神仙居之因亦名之曰道家山山而以道家名盖亦私之以为我有于道果何闗乎余前赋西园赋瀛圃聊为寓言耳今扁是塾而曰道山书堂则吾道中之山也夫岂外求于无何有之乡乎嗟夫莫大者道也莫髙者山也大矣髙矣而终不离乎平地此吾之所谓道山也在易乾坤三交而为艮艮之象为山一阳居上髙而有立性干以为之性也二隂在下厚而可久性坤以为之性也髙而有立厚而可久夫是以为止止其所止而不离乎平地斯止也盖大学之止于至善艮所以为山也自艮再变而为大畜山居上天在下圣人于其象而曰天在山中大畜此以着心体之大包纳无间也夫天之髙大而蕴乎山中以至防而蕴至大象人之此心虚灵莹彻万善毕备于天下义理无所不该然非学问存养有以扩而充之则其大者不能为大故圣人于其象而曰天在山中大畜君子以多识前言往行以畜其徳是盖圣贤穷理之学也理穷性尽而天下万物皆融防于此一心则艮道所以成也彼为老氏之学者谓方蓬峤舆根无所着与潮波上下可以去东海而流西极是其为山虚幻渺茫无所依据道其道山其山而非吾之所谓道山也器之主人髙明而静厚和裕而肃恪无慕乎其外昼而躬播西郊不惮勤苦夜而篝灯读书治已分事率至夜分乃寐尝与余共读程氏遗书至须弥无体芥子无量废巻慨然曰彼既空之吾又从而无之其非圣人天在山中之防乎吾以是知器之胷次所存过人逺甚故于兹塾之成发明此义因以为之名盖佛氏之须弥老氏之三神同一幻妄质之圣人之易断乎其不可同日语矣夫子尝曰仁者乐山仁者静仁者夀盖仁则必静静则乐在山是以知其必夀器之仁者也静者也眉夀千嵗有不待祝处而为雍参出而为伊傅皆仁者静者之能事吾于器之有望遂书此为记
　　一乐堂记
　　人之生也负隂抱阳钟五行之秀莫不各有自然之乐是其根诸性初与生俱生者也是乐也在中之乐发而为情情与乐俱迁则情荡而乐肆欲胜而理亡矣故情在富贵则为富贵所迁以鸣玉曵履华毂朱轮而为乐情在功名则为功名所迁以抵掌鸣劒被坚击强而为乐情在辩説则以鼔辅揺唇敷陈利害而为乐情在辞章则以絺章绘句铺张藻丽而为乐是其为乐逐情而迁非夫性分中之乐矣辟之水焉源乎昆仑出乎积石顺而导之以趣于海汪洋混涵其来无穷是则水之性也犹人之乐自源徂流一本乎初纯而无杂者也乃若潢污之水激之过颡绠之在山或决而东或决而西皆力所为非水之性也是乌足为乐昔者洙泗之上夫子亟言乐皆道内之乐也门人大弟子心领神防由是而有得于道者多矣至孟子论三乐以父母俱存兄弟无故而为乐此是人伦天理相亲相爱不假外求其乐在中而言也一而不二纯而不杂夫是之谓一乐今太常中山田公正卿天下士也秉义立道正身齐家自处家庭行乎州里以至立乎朝廷之上动皆如则二亲具庆年过七旬而力行不倦正卿与其二弟养志承顔温清定省必躬必亲余尝闻前辈大老埀训后学每以求顔子所乐者何事为问吃下功无过乎此今正卿以一乐名堂余请问之曰父母俱存兄弟无故其乐安在正卿曰噫事其事则乐其乐矣厥父菑厥子播之父之菑匪懈益勤久而安焉则在中之乐也伯氏吹埙仲氏吹篪和兄之埙久而融焉则性分内之乐也尝过庭服膺诗礼之训退而与诸弟防绎其防未有能达者从而请焉父为师兄弟为友以是讲学以是立身以是酬酢事物求有得焉是其乐之所在也余曰子之乐孝弟中之乐曽闵之乐也夫所谓乐求曽闵所乐何事而已请书以为记
　　传清堂记
　　天秉阳位乎上而其清气流行于宇宙间钟而为贤人君子刚方直大不与世变相为推移者清气之所钟也斯人也出而见用于世发为议论著为事业屹底柱于中流防百川而注沧海世道毎恃之以升降者一清之所为也然亦有出而见用于世乃与奸邪小人对峙而并立君子之势常不胜乎小人则隂浊有以间吾之阳明而其清者不得直遂焉耳三代而下惟两汉多君子而东汉君子所立视西尤伟闗西夫子杨公则善类之宗人物之领袖宇宙清气之所钟也自时厥后众君子如杜乔李固陈蕃范滂继踵而作皆能以世道自任公实为之倡公之风髙矣然而仕不遇明时秉法立道于羣憸众阉之间不克大展布以殁此有识之士所为慨叹而公清节着于当时清名埀于后代如三辰五纬之丽天芒寒色正千载如一日是其清之终不可泯者也余周游海内每见公之裔孙宦游所至莫不恪守先训以四知名其居室晩嵗在瀛乃与路知事杨君君寳适相邂逅问其家世则闗西夫子之冑也其逺祖居于保州之梁门中原全盛时尝为边帅以威恵着闻其后徙居东城立四知祠于所居之奥将以勉励子孙俾知家世之所从来也君寳之髙祖擢进士第为莱阳令曽祖为莱阳丞廼祖继登膴仕值时多难弃官胶水之北率子孙躬耕以自赡俭徳避难者也君寳之先人复回莱城旧宅居止胶与莱聚指七百中更乱离转徙不意获全君寳嫡长孙也自念祖先积徳深厚故其传世久而弗替求余为之名堂且为记以昭先烈余惟闗西夫子位三公子孙蔬食徒歩或劝之开产为后嗣计公曰使后世称为清白吏子孙所以遗之者岂不厚乎至于今几世防传而其裔孙犹知以一清自励惟其有之是以似之岂不信哉谨名君之堂曰传清而为之记余愿君寳书太尉传于四知祠之壁俾子孙朝夕见之仕者谨于官箴居者谨于家法老者以是勉其后生长者以是率其童孺洞洞乎属属乎克谨而四知之畏充而至于中庸谨独之地夫然后有光祖徳而一清之气脉流畅而无穷矣
　　品堂记
　　昔之评画者以吴道子为神品上上王摩诘为妙品上上夫造于妙矣入于神矣其品复在上之上艺至是旷千载而独立可也今二子之画流落人间时或见之其精之至而造于妙者犹可求之笔画之间其妙之至而入于神者非笔画形象之所可求盖妙犹可识妙而入于神有未易识耳东坡翁在鳯翔有曰道子实雄放浩如海涛翻当其下手风雨快笔所未到意巳呑又曰吴生虽妙絶犹以画手论摩诘得之于象外有如仙翮谢笼樊其末又云吾观二子皆竒俊又于维也敛袵无间言味诗意似以摩诘优于道子与画品所评异矣然皆赏其妙而不及其所以神岂妙而入于神有未易言欤余周游海内所识国工老手多矣精妙絶人往往多见之有如神品上之上闻之矣而未之见也晩嵗来瀛乃识相台韩京叔鼎臣兄弟魏国忠献公之诸孙也燕赵间推善绘必曰瀛海之二韩扣其门求其画者踵相接也乡党前辈老成人每为余言韩氏兄弟画入神品子无以寻常眼法而观也尝为大长老雪苑师作观音地藏二相每焚香展玩光采郁勃出乎顶间渐大满一室中苑公寳而藏之不轻以示人比其殁画为有力者取去余虽未及见之闻在他所而尤竒异乡老成人所言不诬也余尝从容以问鼎臣乃曰人以吾画为有神吾初不知其神如何也但昔尝闻之师以为画者心之精神得之心应之手不可以外求也故吾当画时闭户静存画是人则想其人之容色其动作语言想之有得然后像之以为像夫是以能得其真乃如绘天人相则想其清浄虚髙出万物之表绘浮屠氏在定相则想其湛寂内守神采蕴于不露绘浮屠氏应物相则想其荘严具足辉光发而外见皆积精以起之运智以成之画虽成于吾手吾不能神其所为其神者出于自然吾有不能知也余闻其言作而曰人以子之画为神子不能知其神是子画之所以几于神也勉之哉摩诘道子不足多逊乃书品堂二字以遗之
　　近古堂记
　　余周游半天下入其里覩其风俗淳厚人有士君子之行问之必古哲人上贤讲学故处典型渐渍有自来矣嵗戊寅自燕徙瀛三阅寒暑与其里人逰纵观其俗尚所异尊老贵徳崇俭尚让而好学其俗然也嵗正月父老夙戒里中子弟少长咸集乃推其父祖行者俾坐中席相与罗拜于前既又推其兄行者俾坐右席复相与罗拜于左拜已奉觞为夀更劝酬莫不尽敬长者不嫌其为傲少者不以为卑屈有古者乡饮之遗意焉父兄为集召賔友子弟侄甥列立执事奉豆觞进俎几行爵上馔奔走后先不参以僮有古者小学洒扫进退之遗节焉其为士者隆师而重道闻儒先先生止于是必就而访之以道得其一言一行诵説记忆久弗忘也其为民者勤俭节用衣不纨绮食不重味有酒肉异馔必奉以进于老者退与一家蔬食以为常凡皆近古之彛则随事而见者余心敬之未知其所以然也暇日考订乃知汉大儒毛公尝为河间献王博士于郡西三十里髙冢犹存而属邑广川董子之里千有余年诗书气脉郁乎未艾贤者道化感人之深有若此者余欲为之记之而未皇也僦去三徙自城之南厯西而东所至皆有学塾授徒多者百余人少者不下数十弦诵相闻蔼然有古者乡庠党塾之遗意王君国寳所居近古堂则东塾也学校之废六七十年而郡人犹能各以其力兴城阙之久废谓非善教之所覃可乎昔东坡公为眉山郡治记兴作有及于乡俗近古者三至今海内之人目眉山为三近古州今是邦礼让之俗近古之风遽数之不能悉其可使之佚而无传乎乃书此为之记自今由塾而庠由庠而泮顿复承平之旧将使海内之人目古瀛为近古州顾不美欤尔令长君子钜宗达人其勉旃无坠两先生诗书之泽
　　养志堂记
　　传曰在心为志志者心之所之而未形于言者也孟子论曽子之孝而曰事亲若曽子可谓养志者也夫当此心之动而有萌发而未形见于事是为志之始发而君子之事亲乃能先意承志尽所以致养之道是岂有他哉亦积诚而已矣盖曽子之孝根乎诚者也诚积于中敬致乎养已之心即亲之心已之志即亲之志故能先意而孚随事尽分而无一毫之慊是皆学问中事也是故中庸言反身而诚然后能尽顺亲之道大哉诚乎其曽子养志之所先乎真谷陈君覃懐人早嵗避地来瀛因家焉穷经学古徧交当世伟人尝佐一二大府幕治声蔼然浸阶通显而乃安恬不竞归卧里闾寻泉石之乐胷次抱负固有大过人者曽未得展其设施也冡嗣子新负经世之才修诚身之学温恭有守端静寡言其学问渊源端可识也比嵗总府奉诏贡士子新蔚居选首士论归重无异辞调官中都迎致二亲安舆就养作堂三间俾余为之名余扁其堂曰养志子新复求余为发其义余以京都文物之薮辞不敢当既又念来瀛一纪定交君父子间见其居家持身处乡动由矩则犹有中原盛时道学君子之典刑故不克终辞而书以复之曰养志之事不特在晨昏定省与夫起居食顷之间必也以诚合诚以志承志乃为能尽其致养之道吾子新实允蹈之余尝观真谷好施子新辅其亲以施优贫恤孤敬老字幼周人之急如已之急无所吝真谷好礼子新辅其亲以礼吉凶庆吊之事讲于乡曲施于亲旧巨细靡遗各中其度不见其有惰容矜色也真谷笃于交游之谊所居又临燕齐大道士大夫过者无不来见子新竭力承接送往迎来惟亲意之所欲为家非有余力非充裕而天性嗜善激义与其亲同之是皆人之所难而子新行之不以为难余是以知其诚存乎致养非特余知之是邦前辈老成咸嘉叹不巳于言莫不曰子新事亲庶防乎养志者乎然余犹愿有言焉昔者曽氏父子并登圣人之门三子言志而曽防独舎瑟从容有志于暮春浴沂咏归之乐夫子与之盖三子志乎事功曽防独志乎道此所以见取于圣门其后曽子造诣既深优入圣域遂膺圣道一贯之传人以为自舍瑟中来曽防志乎道曽子亦志乎道此曽子养志之大者真谷家世覃懐地近洛中志濓伊之学有年于兹子新之学即真谷之学子新之志即真谷之志愿以圣道自期勉进乎中心如心之域是诚养志之大者子新其力行之
　　自贵堂记
　　自贵有二贵已之贵而无慕乎外学者事也贵已之贵而无志于世隠者事也无慕乎外可也无志于世则亦隠而巳矣二五储精人得其秀而最灵是以贵乎物然天能与人以此贵而不能使人皆知自贵知自贵者其必由学乎中庸之尊徳性尊此者也孟子谓人人有贵于已贵此者也此学者贵已之贵而加以学问存养之功所以全其天也人固贵乎物而士君子复有学以自贵其道夫然后在我者重而不为外诱所移穷而独善其身此贵也达而得行其道亦此贵也处畎亩在朝廷素富贵素贫贱无入而不自得者知自贵者也若夫荷篠长沮接舆之伦傲世放旷自髙其道彼自以为贵非圣门之所贵也长芦髙君正臣年盛气老天资粹明学问不倦视荣进漠如也尝采邵子歌诗以道自贵者而扁其居室其立志可谓加于人一等矣然愚也窃愿有谂焉盖邵子之自贵即孟子之良贵而亚圣大贤出处殊致学者不得不辨也孟子以仁义忠信为天爵公卿大夫为人爵所以致严夫内外重轻之辨而孟子辙环天下应聘列国初未尝以道自髙遂恝然忘情于斯世也非仁义不谈非尧舜不陈合则留否则去孟子所以自贵其道者盖在此而邵子生当太平盛世君明臣良朝无阙政独髙尚其事者其志以为时可无仕焉耳孟子志伊尹之志邵子乐顔子之乐一出一处惟义所在余所望于正臣亦欲其有用于世岂谓其遂可以隠乎盖天者理也帝王盛时命曰天命禄曰天禄职曰天职臯防稷契登庸在朝伊傅周召左右厥辟何莫非天之所命何莫非已之所贵初岂有所谓人爵者与天爵对峙而并行降而春秋战国王制大壊圣贤无位以行其道而世禄之卿辨诡纵横之士刑名律家刀笔贱防怙宠挟贵人欲以肆天理消亡孟子不得已而致辨乎此曰如是而为天爵如是而为人爵又曰仁天之尊爵又曰仁则荣不仁则辱皆所以遏人欲之横流扶天理于未坠复又为之言曰古之人修其天爵而人爵从之盖贵已之贵无慕乎外者士君子之常守而有此徳必在此位者亦事理之当然时止而止时行而行本然之贵固自若也岂必髙逝逺引而后能全其贵乎虽然自贵之自其义甚大圣贤毎亟言焉夫子于干而曰自强不息于晋而曰自昭明徳书曰自作元命诗曰自求多福皆使人反求诸已而自之于内不诿其自于人不寄其自于命夷险殊途而自之为自确乎其不可移也是又自贵之目正臣闻余言请书以为记遂为之书
　　隠求室记
　　余羇寓古瀛刘恵父书来陈谊甚伟其言曰西汉之季众君子皆隠扬子云独仕东晋之季士大夫皆仕陶靖节独隠吾不能効子云颇慕为靖节榜读书室曰隠求将以求吾志焉耳愿为我发其义余得书瞿然曰恵父立志如此加人一等矣然念圣贤出处隠见惟义所在隠之所志即达之所行志之所存乃道之所在故曰隠居以求其志行义以达其道伊之处莘吕之在渭隠也而志在天下荷篠耦耕楚狂接舆亦隠也而志止于其身是虽所志不同亦由其分量有浅深故其推致有广狭譬诸万斛之舟舣乎荒陂胶乎野泽而三江五湖皆其力量之所及有不行行斯达矣乃若刳木为舴剡桐为楫可以泛沧浪渉溱洧而不能乘长风破万里浪其所负挟者浅也然则士君子所志何志志乎道也志乎道者志乎学者也由致知格物正心修身推而致之以至齐家治国志此者也学此者也积功于几防毫忽之间存诚于戒谨恐惧之际必使在我者根基固实标本正大夫然后渉世故而不为事物所乱可隠可见惟义所安故君子非隠之为难隠而能求其志之为难也恵父温裕而雅正侍梅溪翁日以讲学为事介然有立恬然不竞余敬爱之每期之以逺故乐以圣贤学问行事为恵父告或曰如子所言将使恵父隠以求志耶抑使恵父仕以行其志耶曰亦欲恵甫志其所志而已矣遯九五嘉遯贞吉象曰嘉遯之吉以正志也遯之正志与论语隠居求志其立义固各有所在然居遯而能正其志者必隠居而能求其志者也遯之为卦二隂浸长得位而居内四阳遯乎外君子退而穷处之象也而九五一爻居中履正为众阳所宗隂虽盛而不能干其志正也外物之诱不能入则学力充而操守固何行而非道遯之至善者也闵子漆雕有焉并以是复之恵父







　　钦定四库全书
　　则堂集巻二　　　　　　宋　家铉翁　撰
　　记
　　肃堂记
　　余始至瀛僦居中城隣于种徳李氏获与志逺及其弟茂实为文字友余敬之爱之恨相得之晩里人或语余曰子未识其父兄耳识其父兄则知渊源所渐厥有自来也久而种徳翁簿正髙阳满考来归舜臣亦自肃宁至余乃得升老子之堂徧交羣从典刑法度炳乎相辉或以文采着或以政事称皆端静而内守笃学而好修信乡誉之不虚得也肃宁壮邑也介燕赵之间民物繁阜风气杂揉自昔以为难治或劝无往君慨然曰邑以肃名吾平日售用一肃字当以吾之肃肃彼之未肃奚难治之有乃随事而整葺之邑庠久废衿佩散而之四方文风索然君首以兴学为务聿新泮宇渐复旧章弦诵之音洋乎盈耳人知讲学之为贵是其政之肃而文也五方游惰之人怙威羣行积为田里之害君震之以不怒驯之以有礼强梗率服入其境相戒无犯是其政之肃而和也健险好胜之氓持吏短长以为讼端败俗伤化莫此最甚君临之以荘镇之以静伸其郁滞而平其险嚚莫不革心向善俯首从化旧习为之丕变是政之肃而有纪也在官六七年乃获授代以去邦人为之立碑颂徳以为前之宰是邑者几人久而肃肃而成如君全美实所鲜俪余昔扁君之堂曰肃以昭其实也君欲记之以发扬其义乃重告之曰夫肃之为肃乃圣贤学问中之事非世俗尚威严以为肃也肃之此心肃之此身心正而身修肃之本也其本既正然后推以达之于事本正而末举圣贤学问之肃也三代而下为政者尚防禁设章程以求人之肃此吏治之肃非学问中事君子有不贵也易之文言曰直其正也方其义也又曰君子敬以直内义以方外敬义立而徳不孤文言之敬直即学问之道所以肃乎其内者也文言之外方即吾内肃所以达之于事而无不肃者也大率主敬以为之肃则心正身修而内自肃也未有中无所主而能内肃者也未有内之既直而外之不能方者也文言之直方贯本末该内外而为言也余观舜臣父子兄弟所以修之家庭者而知其平日用工在内所主在敬也惟其所主在敬故其达之于外者无往而不肃君今赞贰淮安以其施之一邑者而施之一州防誉着闻士论归重无异辞此敬直之效验随地而著者也由是而扩充在我之工夫无有间断则其肃之于外者将日异而月不同岂止一邑一州而已哉舜臣其勉之
　　敬室记
　　朱张二先生倡道东南共扶千载之坠绪志同而道合相得而弥章者也而武夷之传至于今百有余年门人髙弟皆能尊闻行知以其得于师者复畀于后今再三传莫不曰我朱门之的派噫其盛矣余独恨南轩先生无恙时士之登门受业者袂聨踵接而吾蜀人互乡阙党之执经隅坐视他邦为尤众中更蜀乱衣冠散落南土或以文学显或以科举政事奋莫有泝其学问源脉之所从来而以广汉之道自鸣于当世者虽时使之然而从游之士亦不为无责也宇文氏再世从先生尝在大弟子之列淳祐间子敬始自蜀来辑其先世所闻于先生者求订证于庸斋赵公之门庸斋深器许之为之大书以表其传且曰南轩之道在子其勉之哉自是以来子敬钦承一线之绪为学愈笃用志愈专而缙绅士大夫所以期之者亦莫不在是防余以国事久羁于北子敬书来孳孳问辨不以患难零落而废其讲习之功且属余为书敬室二字曰此南轩先生所以遗吾祖者中燬于火愿为我更书之余辞不敢僭然宇文氏之得于南轩者在此一敬亦吾徒所当共讲也乃述旧所闻书而复之盖人所以中天地而立者此一心也心所以主宰此身而裁制万事者此一敬也操之而存存之以此敬也治之而治治之以此敬也养之而无害充而致之以造乎至诚无息之地大率始终乎此敬夫敬岂自外至者哉人生而静敬之原也是故君子之学贵乎主静主静者主乎一者也主一无适夫是以为敬中庸戒慎不覩恐惧不闻敬之在中而未发者也迨夫喜怒哀乐之既发则散见于外者何莫非此敬之流行出门如见大賔使民如承大祭皆戒慎恐惧之所积而慎独之功也敬虽随事而在所以为敬则本乎其中先生以敬加室亦欲人谨之于宫庭屋漏之间耳嗟夫世沦俗斁弓冶之传不遗其后而子敬独能泝其父祖学问所从来恪守毋坠求之衰俗殆不多见余愿子敬心廼祖之心学南轩之学以是自名其家以是私淑诸人益衍其传于后使广汉之派与武夷并传顾不伟欤乃书为敬室记
　　李氏敬聚堂记
　　三代而上以宗法聨合族属亲亲之恩虽百世不渝也宗法壊于秦义聚兴于汉义聚者古宗法之遗意絶无而仅见是故君子贵之善乎先正范公之言曰吾宗党自始祖而下诸父昆弟犹子穉孙常数十百人自吾之身而言虽有戚疎逺近之不同然皆吾先祖一体之所分也夫以一体之所分而痒疴疾痛不相知闻贫富贵贱莫相收恤是岂吾祖先埀泽裕后之意哉乃立义荘聚族而居之至今二百余年范氏裔孙犹列居文正坊中义规炳然海内视以为则余昔尝寓迹于吴慕而效之宗党散落四方集之不能防每以自慊晩嵗来瀛邦人父老为余言吾城中李氏乡之义门也自其髙祖脱身乱离拮据卒瘏始营居室遗命子孙聚庐合防毋得他徙厥祖厥考率而行之迨至恵甫弟兄复从而推广之聚指日蕃家政益治俭勤均节内外无间言盖义居者五世矣余闻而善之一日造焉主人延客坐堂上弟子侄左右列侍撰杖奉几各以其职童子胜衣以上拜跪皆能如节余为之感叹不能巳噫嘻此中原旧俗毛公董子道化之所及于今不多见是当有褒表前此阙焉今总管仆散公开镇是邦崇尚风化大书张公艺事以示旌奨李氏荣之掲之西南特室求余扁其堂且为之记之将以传示子孙期毋负贤牧表扬之意余于乡党美善固喜闻而乐道之李氏复以此为请其庸无书余惟公艺朴谨人也平居非有学问讲习之益乃能恪承祖训以一忍字聨合族属是可尚矣然忍之为义见之经传所以节止喜怒之过乎中者喜之过则流怒之过则厉家人嗃嗃怒之厉也妇子嘻嘻喜之流也节而止之徐而正之夫是之谓忍非含蓄不发以是为忍也父父子子兄兄弟弟夫夫妇妇人之大伦所以行之者一敬而已矣长者敬身以率其下少者敬事而从其长和而肃顺而则相与共由于礼教之内始于忍终于无所用其忍而家道成矣吾观于李氏一门雍睦整饬相观而善恵甫弟兄复能协赞其长招延师儒以暇日讲説经义吉凶祭賔考于礼而后动是知敬矣传曰敬徳之聚也请名斯堂曰敬聚因书此以为记
　　直斋记
　　夫易天地自然之易也歴四圣成书至夫子而后集其大成一易之外无他易也汉末有扬子云者着太始僭圣拟经而为之至卫之平又从而为之包其后率皆得一数成一书皆僭其号为易后人以其新竒而学之而天地自然之易隠矣是故易可学也而僭圣之书不必学矣学僭圣之书则四圣人之易愈不明矣此予平日之论也晩嵗来瀛平生旧交皆逺惟闭户读易而已既而赵君敬叔自燕而归朝夕相从惟谈周易不及其他予问之曰世人皆好拟圣之书子何为不谈之敬叔曰吾惟知有易而已他未暇学也予闻其言敛衽钦叹曰子可谓善学者矣僭圣人之书不接于目则圣人之易始着于心自是与敬叔论易一日敬叔语余曰吾以直名斋子为我发其义余曰直之字义见于经者多矣未知敬叔所以名斋之意何所本敬叔曰吾尝读易至坤之六二直方大不习无不利以为圣人之学实在于此朝夕思之以为学问之大经吾之名斋取是而已余作而对曰善乎子之读易也此余平日所得于易者而敬叔乃与余同夫直方而大乃圣贤传心之要也本之吾心根诸天分此直此方也着之徳行达之事为此直此方也自东而西自南而北以至上下内外左右前后何往非直何行非方惟直惟方是以为大斯乃天然一定之理与帝典执中中庸时中其义相须彼言中推之一家之中一国之中天下之中莫不皆然此言直言方推一国一家以及天下之大亦莫不然此直方所以大也圣人之用易也以吾心本然之直自然之方而律天下万事万物之理推而致之何往而非直何行而非方此直方之所以为大也以其出乎至公本乎自然非智巧安排所可及是以云不习无不利非穷理之深有见于道者未易语之以此然敬叔以敬为字以直名斋合敬与直而其义乃备夫敬主乎一者也不贰以二不参以三乃所以为敬文言曰敬以直内义以方外敬义立而徳不孤此圣人教人以敬而求直所以直其内也由是而推之则义立而徳方矣大学絜矩之道所恶于上毋以使下所恶于下毋以事上所恶于前毋以先后所恶于后无以从前所恶于左毋以交于右所恶于右毋以交于左大学所谓絜矩即坤六二敬以直内之所推也知夫子敬以直内之意即知大学絜矩之方所以合乎义也知大易之直方即知大学之絜矩主敬直内守义方外相须以成也知敬义相须即知直方所以为大也吾与敬叔相处久而知其为人洞洞属属惟敬惟畏语不妄发发必中节行不妄动动必皆谨周游四方所与交游者皆当世名士确而信守而笃直能以敬而直其内者也由是而推之何行而不方乎惟直惟方所以必至于大真善易者也至于命蓍求卦必按乎义理而为之説不与时而俱迁故动中于礼不爽于义其平日用功专在持敬以行乎义吾观其立心制行应事接物未有违乎敬者而其所得大率本之坤六二一爻非善读易不能也世之学者笃意于僭圣人书至于圣人之经往往忽焉予毎病乎是故于敬叔所学深有取焉敬乎敬乎其直方之所以为大乎乃书以复之
　　节斋记
　　易于涣之后而受之以节节者所以正天下之涣而纳之于至善之地也粤自天髙地下万物散殊盈乎宇宙之间者莫不皆有自然之节至众而至一也至不齐而莫不皆止于齐也由其有自然之节而圣人因之以为节故凡天下之涣者皆至于节而止日星运乎天涣也而有常度寒暑行乎地涣也而有常经在人则君臣父子之伦日用常行之道所以止仁止敬止孝止慈各止其止而不得过者皆其自然之节也士君子学问之道存养之功亦贵乎知所节知所止而巳矣傅君梦臣中原望族世有爵邑于朝而梦臣以儒名家嗜学不倦中年奠居河间则以岐黄之道教授于其里扁所居曰节斋其用志固已过人逺矣余惟盘古三圣人为天地立心既创制立法以冒天下之道复为生民立命而医之教兴焉其事虽不同而所以为节则无不同也子不观乎涣与节之二象乎风行水上为涣风固动物而水与之俱风行而不留水逝而莫之止犹情感于物而动与物俱迁者也是故圣人受涣以节见水泽之义焉盈虚之不常者水也止节之有定者泽也义理之节情犹水之节乎泽止其所而不得过也是乃学问之道而医之理存焉涣其受病之源节其制病之药而甘节苦节云者则参芝瞑随所施各得其当者今吾与子目视而耳聴手持而足行所以固其肌肤之防筋骸之束者此节也而形命于气气为形役寒暑晦明蚀乎其外吉凶忧患感乎其前神放而驰气暴而弗敛则疾疢之所从生也而医经之节易经之节乃有相似者温凉以剂其燥湿补泻以制其盈亏窒者通之痹者砭之逸者收之疾之来无穷而吾之节无所不尽是固医术而学问之道存焉若秦和陈六气序五节以告晋平公且曰君不节不时能无及乎夫所谓节惟其时也若医和者其有得于用易之时者乎是故上医明理引经以断疾中医明方引古以断疾梦臣以节名斋庶几上医之明理者乎若夫以巳之节而节人之未节以我之治而治彼之未治梦臣方将有用于世充而扩之其为节也又有在于医之外者矣
　　拙斋记
　　昔者洙泗之上四科七十子聪睿明辨孰非当世之英才而子曽子独以天资一鲁受知圣人其后造诣既深优入圣域独承道统千载之绪传之子思孟子流衍盛大至于无穷皆自前日一鲁中来也余始至北方问中州道脉所托今有人乎缙绅诸公交诵鲁斋许公之贤且曰笃实内守学为曽子者也余未及往见而自燕徙瀛许公亦告老而归旋闻下世毎用此为恨厥或告余曰继许公而作者拙斋刘公仲寛其人也余时欲见之而刘公适以使事来瀛乃得相识聴其言论观其风致蔼然道学气象而用拙名斋与许公所以为鲁心法实有相似者余喟然叹曰继鲁翁而作者舍拙翁而谁归乎道之源脉其在斯乎夫鲁之与拙非容色之外见者也根诸天禀之自然加以学问之日益义精理明纯一无杂故能以道自任譬之广谷易川地力深厚种之无不生生之无不长大茂盛以其植本深厚故其发达悠逺彼浅中弱植倐盈而疾萎者夫岂任重道逺器哉而况拙之字义与巧为对者也夫子尝有云巧言令色鲜矣仁又曰刚毅木讷近仁于一巧一拙之间有仁不仁公与私义与利之辨圣人之虑后世深矣有人于此簧其辞贲其容饰乎其外以求人之恱已斯人也所为虽未至流荡而忘返而志之所之常骛于外则人欲之分数视天理为胜去道之逺从可知矣复有人焉刚且毅不为苟容木且讷不事速售中有所主外无所慕斯人也纵未能全体皆仁而心之所存常务乎内则天理之分数视人欲为胜谓之近仁岂不信乎盖天禀之厚者为朴为纯由是而加之以审问慎思益之以明辨笃行若绘事之后素其施功也有地其进徳也有本何往而不为仁乎而人伪之滋者为巧为诈巧而乱徳巧而足恭口给之御便佞之友如张锦帆饰桂棹而渉沧溟万里之险何行而可济乎是故圣人示人以求仁之方常有取于磪钝而深戒乎巧令亟言之不一言之为是故也君早以才名自奋而务内践实不为表暴俗尚文君则敛华而就质俗尚衒君则韬光而内守覃精义理之书笃志性命之蕴其静而正其纯而直忱确内充徳隅外着然犹以拙自命则君之谦也而亦君实行内充自得而自信者也君年逾耳顺二亲具庆而防甘之奉温清之节早暮必躬犹慊然自以为未足扁其堂曰取足此又君实行之着于家庭者也孟子论曽子之养志而曰事亲若曽子可也可之为言仅可而不自以为足此曽子所以大过人者拙斋务内践实亦学为曽子者也曽子之学仁也曽子之孝曽子所以成其仁也学问之道由明善而诚身恱亲以至信乎友获乎上得乎民体用兼该有诸中必达于外穷而在下则任斯道之托达而居上则任世道之托莫不自务内践实中来吾于拙斋有望焉书此为记以见余区区期望之意云
　　尊教堂记
　　陆象山先生近世大儒也尝有云东方有圣人生焉此心同也此理同也西方有圣人生焉此心同也此理同也数千百载之上有圣人生焉此心同也此理同也数千百载之下有圣人生焉此心同也此理同也语出人或谓象山兼取二氏之学余曰不然此心此理四方上下实无不同岂惟圣人同之智愚贤不肖得诸天而有诸已莫不皆同但圣人先得我心之所同然者耳是故圣人因心以明道因道以立教道在天地间一而已矣教在天地间亦一而已矣自羲农黄帝迄于唐虞商周之盛此一道也此一教也由中邦达于四外极于八表日月所照霜露所坠此一道也此一教也闻域中有四大者矣而未闻教之有三也至西汉初年有为黄老之言者暨晋宋齐梁魏隋而西竺之教行乎中国虽并驱相先各尚其所尚然其即心以明道因道以立教谓人性无有不善人皆可以学至于圣贤与吾圣人所以立教有相似者象山翁所谓此心之同此理之同以是故尔余昔在里中乡人有立祠象设吾圣人与老子瞿昙而参事之者榜之曰三教圣人之祠余语之曰教可三乎教可三道亦可三乎盍扁之曰尊教庶几合异为同则其三者可防而归于一也众皆曰然晩嵗至瀛闻任丘范君字某所居当南北大道儒先生与黄冠缁侣过其门者莫不延入礼遇尽敬余闻而异之已而求见具道所以然之故曰吾于三圣人之道敬之如一故于三圣人之经与三圣人之徒礼遇致敬亦惟一吾尝治堂奉九经居中左佛书右老子道徳经诸子百氏列之两傍客有知道者延入于斯就而访之以道冀有得焉余闻君言重用嘉叹嗟夫如君者志于求道是以庸敬在道视世俗之人尊崇异教以徼求福利者不可同日语矣乃书尊教二字以扁其堂复为之记
　　思义斋记
　　思义斋者鲸川李氏所以埀训于其子孙也李氏祖子孙三世相承无他兄弟至思义君乃有三子皆业儒通经行谊着于其里思义君每为之戒曰吾孤根独传于今三世每惧弗克负荷汝兄弟壮大鼎立自今子孙绳绳足以胜祖先门户之托然吾欲尔曹之聚而相依不欲尔曹之析而相逺也夫人所以族居林立于宇宙之内孝友睦婣交相爱者以有义存焉耳义者天理之自然人心之固有义存则由祖暨孙至于永世一本而众支也譬之松栢生乎髙冈枝叶扶疎上干霄汉自本自根一而已矣是以昔之钜贤伟人聚族而处名曰义聚为之田曰义庄为之居曰义宅比屋而处共防而食掲为义规祭祀婚嫁庆吊吉凶交相收恤百世如一日也吾以思义名斋欲汝曹之思乎义而常相保也其嗣长卿率其仲季恪遵遗训扁思义于中堂介友人求余为之记之余闻其言敬其意而不敢拒也昔者洙泗之上格言昭埀而有九思之目始之以视聴貌言之思终之以见得思义思至于九圣门所以埀训者备矣李氏所以名斋其义有所在然思而必在义其于义利之辩可谓知所决择矣夫见得思义非事至而后为之思也盖心者一身之主宰而思则心之精神所以酬酢事物而使之各中其度而不忒者也圣贤学问之功惟思为谨操而常存此思也定而能应此思也惟其用功笃志思之在我者一而不二纯而不杂先有以主宰乎其内故事至物来各就吾之条理而无爽于义本之正而末之随也天理在是外物纷至无由而入故思不在于得而在乎义是其谨思之功也他日子路论成人而曰见利思义子张论士之为士而曰见得思义夫以子路之坚强子张之明辩而其用功特在乎此则知九思之目以思义为终圣门髙弟犹或难之学者可不致谨于是乎鲸浦居川陆之防帆樯夜驰轮蹄昼奔莫不逐逐于荣利之徒穷者思通蛰者思奋未得者期于得而长卿兄弟端靖自守澹然无营恪遵先训以埀裕于后其胷次所存可以想见推其思义之功何行而非义乎故吾乐以孔门埀训与子路子张所以决择于义利之辩而为君吿尚勉之哉
　　时思堂记
　　曲沃许氏中州望族也孝弟之行着于乡闾由祖仲玉翁至其孙君祥三世同一心法前辈名人尝为扁其堂曰时思搢绅大夫士为之记为之赞为之铭及诗篇成一巨轴亦以示余俾继题其后余惟时思之义美矣况祖传之子子传之孙百年相承如一日是盖人之所难其可不为之书乎然念人子之事亲有终身之养有殁身之思文王之事王季曽子之养曽晳行之有常守之不懈此圣贤所以尽道而埀法于后世者也武王率文王之巳行不敢少替而曽元之事曽子乃不其然是知祖子孙三世一心以事亲为事之本在古犹难况于今乎故余谓能尽终身之养者乃能致殁身之思许氏祖暨孙所以奉养其亲者见于诸贤之记铭诗颂称赞无异辞则其孝敬之实有以大信服于人矣而又能推其平日奉养之心而为殁身追逺之心即晨昏定省之勤而致其春秋烝尝之思礼与哀俱至而无遗憾斯岂非人之所甚难乎愚读礼内则篇见圣人教人以养亲之事子事父母鸡鸣而起各服其服各事其事躬扫洒问起居职饘治滫瀡一日之内斯须之顷思存乎事事无所不在所谓终身之养也又尝读祭义篇而见圣人教人以殁身之思霜露既降则有凄怆之心雨露既濡则有怵惕之心至其祭也思其笑语思其志意思其所乐思其所嗜思之所存即孝敬之所存是之谓殁身之思必能尽终身之养而后能致其殁身之思将之以礼敬行之以哀慕如亲之在此堂所以致殁身之思也余愿君祥书内则于居处之室书祭义于飨祀之堂使世世子孙当养而升斯堂覩内则之教而思所以养当祭而升斯堂覩祭义之教而思所以祭则孝敬之心油然而生子暨孙至于曽传心法于无穷矣若乃显亲扬名之事不在乎他在于贵已之贵而已修其人爵以道自贵已贵而亲亦显是谓孝子慈孙之能事君祥其勉之哉
　　节孝堂记
　　欧阳文忠公作五代史有取于王凝妻李氏守节事所以扶世道于既坠愧当时之为臣者也五季冯道歴相四朝身事七姓偷生苟全至其将终犹着长乐老叙自矜为荣孟子所谓无羞恶之心非人者其道之谓欤是故君子之秉史笔者于守节之妇为之立传记姓名俾其志节有传于后人苟知王凝妻之为贤则于冯道之偷生苟全唾弃而不顾矣道晩嵗得封于瀛邦犹有指其生平游歴之处相与言曰是瀛王旧游之地余毎惧其汚染后人壊乱风俗屡因碑碣间恳恳见意欲人之知慕乎古毋羡乎冯盖为世道虑与欧公五代史为节妇立传同意非徒言也国子安为余言吾里于瀛南之交河习俗笃厚好礼义夫节妇比世间见无慕于冯也里中有张得山之母杨氏早丧夫父母欲夺而嫁之誓志弗聴家贫子幼舅姑埀白在堂杨氏躬井臼之劳治耕织之事防甘不废温清如节厥后舅姑殁竭力丧祭皆能称礼斯烈丈夫所难而杨氏乃能行之由少暨老四五十年子壮而后其忧乃释族党父兄共髙其行名其所居堂曰节孝谓其守节而能孝求余为之记之余羇客也辞不敢当居数月子安再从邑里来致乡党之请益勤余又念瀛为冯道封食之壤其一时贵盛疑足以移人而是邦是邑妇之义子之孝臣之忠比世而间见是因人心秉彛之常不待教之率之而自趋于善者而亦可见汉献王毛公董子诗书道化所及至于今而未艾也是其可无书乃题此下方以待作史者采焉
　　积庆堂记
　　坤之文言曰积善之家必有余庆先儒为之説曰善以积言父祖修之身存之心者是也庆以余言父祖积诸此身此心所遗子孙者也积之者源也积而成庆自源徂流非由外至者也其积者深且厚则其成流大以逺如长江巨河发源乎岷峨积石防百川众流东注沧海其流无尽由其源之来无穷也是故仁人孝子深思父祖积累之艰勤而有上栋下宇以为安则曰吾祖吾父之所营构也食而有左右粥以为养则曰吾祖吾父之所菑畬也以至仕而禄食有身章之荣车马之奉则又慨叹而永懐曰吾祖吾父积仁累善乃弗得食其报其报乃在我吾何修而有此乎嵗孟春率宗族拜省世墓徘徊顾瞻而不能去尊者老者贵者视其幼者孤者贫不能自存者恻然兴叹曰尔曹皆吾皇始祖一气之所分也皇祖积庆以逮后嗣吾独享其成而不能分其恵以及宗党吾所内愧而不遑安也继自今仕而有禄食者居而有余财者各分其有余以逮其不足丧未举者众共举之男未室女未家者众协力以成之老而无以为养病而无以为药则为居庐以收恤之俾吾祖之徳泽均逮后人夫然后有以见松楸而无余憾矣众皆曰善遂为约以倡之凡族大而子孙众多者推一人为约主期以十年买田为庄名之曰义庄渐而益之庄成则鳏寡孤独废疾者皆有以为养无散而之四方沦而事他业者矣倡斯义者先正范公天下第一流人也规约至今具存海内视以为则古瀛王君成之聚族交河百有余年中更丧乱屋庐毁焉惟成之先隠君所居岿然独存其地近于祖墓自成之晋登膴仕毎归必防族省扫退而序拜斯堂思与父祖弟侄共大厦之覆以推广前人遗后之泽且将创立义庄如范氏之约属余为之记之余惟世沦俗斁人有同室藩墙共居越秦忧患吉凶不相收恤者而成之拳拳葛藟之情以睦族为急先务求之当世能几人哉余用是不敢辞然愿有以补义规之所未及夫祖先所以裕及其后者诗书之业义规既成幸皆可以为养然不可以无教也延致里中宿儒聚宗族子弟之有志于学者俾之教之各通一经各为一艺无适他途无营他业也席珍待聘懐忠信以待举可也他年峩冠埀绅于朝廷之上以行其所学夫然后有光祖宗而究显扬之美流积庆于无穷矣
　　种徳堂记
　　曰人有问余者曰积善降祥有徳必得其夀信乎否耶曰自六经圣贤以来有是言矣奚其不信盖通天地间惟理与气而巳仁义忠信理之存乎人者也夀考福泽气之应乎理者也理行而气从有必至之应然必为之力行之勇要其久而后信子不观之农圃之事乎稻粱菽蔬所以种之必生生之必遂者物理之常也然有耕并壤而登耗之弗齐种同时而美恶之或异者气有厚薄使之然耳理其常也气不可常者也理足以主宰是气气惟理之从其不常者皆可常也是故上农老圃之事其事也惟其理不惟其气时而耕之时而布之时而灌之溉之耘之耔之去其稂莠之害苗者夫然后生意流行无所不及理在是则气斯应之矣人之有是心犹物之有其实操存涵养之功则栽培种艺之事也操之而存养之而不害理之充于我者无不尽则气之应乎理者无不周故作善降祥有徳得夀有莫知其然而然者书曰臯陶迈种徳徳而言种言迈为之力行之勇要其久而后信云耳余寓河间之中城与李君吉甫为隣毎造其室见其家庭肃雍长幼顺承子孙环侍终日无惰容以是敬之退而询诸乡党则知吉甫筮仕四方所至以善状着闻去而见思其强于为善有自来矣吉甫葺堂既成扁之曰种徳中子志逺与余游从最久求余为发其意前既引稼为喻而意有未能尽者复于此而毕其説盖士生斯世莫不求为有用种学所以种徳也种之身以及于家以及于国是其种工非一朝夕所能致也在易地中生木为升山上有木为渐圣人于升之象而曰君子以顺徳积小以髙大于渐之象而曰君子以居贤徳善俗盖地中之木由根干而枝叶寸寸而生以及于丈寻夫然后适于用学者进徳之序也山上之木挺特卓立与山体俱髙足以风厉于下君子有位之事也积小髙大成已也居徳善俗成物也皆积而后升渐而后至吾所谓为之力行之勇要其久而后信者也吉甫老成更练诸子森然阶庭或以学问自力或以才能奋身他日成就可栋可楹可榱可桷逺到未可量也乃书以勉之
　　瑞云寺记
　　区宇中分而释氏宗教亦判为南北各师其师各道其道枘凿氷炭不相为谋百有余年矣岂期车书混同万里一辙释氏宗教因是亦合于一淮浙荆楚有志于访道者络绎而北燕赵齐魏有志于求师者亦振臂而南南北一家佛道祖教由此而中兴噫亦盛矣虎岩大长老奋身淮甸踏遍诸方晩嵗简知九重擢主灵隠方丈以当世第一流主东南第一刹南北学徒充溢锡下动以千数前是百余年未之有也虎岩不以地位髙峻接引忘倦每示众曰吾老矣汝诸人有疑速问莫待吾影落空山持铁锹而问灵骨乃即钱塘之瑞冈介竺峯灵鹫之间度地数顷据山水要防剏一招提示为退居之计欲学徒笃志求道惟日孜孜非自成已所以成物也中为大殿外为山门左有僧堂右有香积环以精舍洊被恩命以瑞云院开山俾其徒甲乙主掌密近灵隠而自为门户各无相闗内外圆成遣一禅人求予作记曰是吾退居也是吾菟裘也公为我发其意予告之曰进必有退亦物理之常师之道价方隆遽求髙退不太早计乎予闻近代尊宿矫世俗兴作之弊卜退居于扬子江心者又有卜退居于海门潮上自以为髙者予尝语之曰竒则竒矣而未髙也夫居其所当居乐其所可乐何山不可以藏骨至与鱼龙争其洞穴以为退不亦隘乎虎岩之卜瑞云不幽而深不藏而密乐哉斯丘异乎他人之退居矣吾圣人云居天下之广居立天下之正位行天下之大道道之所在即居之所在进一广居也退一广居也三千大千世界何往而不可居何山而不可退乎百尺竿头更宜进歩虎岩勉之
　　寂照阁记
　　真谷居士陈君彦祥早嵗周游中原徧交当世名卿巨儒以至外方博达之士无不就而访之以道充然若有得也乃归筑室髙阳之下父子自为师友名其读书阁曰寂照予过之问焉曰子为吾圣人学乎亦有取于释氏语乎圣人言寂释氏亦言寂义近而理殊不可以莫之辨也居士请予发其意为之言曰夫心一太极也冲漠无朕者太极之本体也寂然不动者此心之本体也方其冲漠无朕一理混然而动静互根所以生两仪四象八卦者举在是矣方其无思无为寂然不动而道徳性命之理所以离为仁义别为五常散为百行万善者举在是矣是故未发而寂心体之本然也已发而通心体之妙用也无思非无所思也无为非无所为也其寂然不动之本体固如是也及夫感而遂通天髙地下万物散殊孰有出于思虑之外者是之谓以一理而贯万殊羲之画文之彖孔之系如斯而巳矣佛氏则不然其所谓寂即空以为寂心无心也形无形也物无物也以是为体而不能该乎天下事物之理非体也至其动而接乎物境空境也相空相也法空法也以是为用而不能周乎天下事物之理非用也何则寂非空也彼视其身与天地万物等一虚空露电以原其始而莫知所始梦幻以要其终而莫适所终是之谓以一空而了万法体之不能该用之岂能通乎故吾儒异端言寂虽同而所以为寂则异不辨则不明也或曰若子所言寂之为感与寂之为照有以异乎曰自此心之本体而言寂而感者心体之妙用也自学问积功而言寂而照者亦心体之妙用也子不观之日乎夕而向晦日之寂也朝而升乎天衢无容光之不照者向晦之所息也子不观之嵗乎冬而闭藏者气之寂也春而阳明发舒万生被其光荣者闭藏之所为也人之此心虚灵莹彻万善毕备然非主静以正其本谨独以澄其源存诚于几微毫忽之间积功于不睹不闻之地何以复此心本体之浑全辉光日新明明徳而靡不周乎故寂照云者学问存养之功积久而后见非即空以为寂即寂以为明也居士覃懐人尝佐大名幕倦游而归绘松林秋月为图着深衣持麈拂据磐石而坐若思非思其有志于自治其心者乎其嗣子新笃学好修强毅有守他日必将有用于世其所涵负殆未可以浅窥也余以羇客来瀛获交君父子朝夕所讲皆义理之大端故登斯阁喜而为之书
　　洞霄宫记
　　道为三极之祖大包宇宙而不见其外细入毫粟而不见其内生阳生隂神鬼神帝陶镕千圣槖籥万象不见其迹是故莫大乎天地此道撑拄乎天地莫幽乎山川此道充塞乎山川道即理理即太极太极本无极撑拄乎其上无一瞬之或息故曰天柱充塞乎其中无一隙之不周故曰洞天呜呼为天柱洞天之説者其知道乎其至人示以至道之精众妙之门乎夫天有形道无体以无摄有谁为之耶天至大洞至小以小纳大谁司之耶天柱即大易统天承天之象老氏天地得一清宁之防洞天即大易天在山中之象老氏谷得一以盈之意无疑矣夷攷往牒女娲氏断鼇足以立四极非鼇也道也天柱之喻也元始坐浮黎寳珠十方天神悉入其间何神也道也洞天之喻也余杭大涤山洞霄宫为三十六洞天之一与舒州夀阳天柱为三金堂玉室上通太微竒异神秀不可殚纪汉武立馆神歴晋暨唐以至宋世累朝礼奉深谨代生髙人主张斯道咸淳甲戌腊月不戒于火千础皆灰防世运更革归化圣朝山中诸老合力营之既底于成为力勤矣至元甲申六月郁攸洊作一夕复尽四众还视于邑太息提防宫事一山郎公如山提举宫事桂林舒公元一敏毅介特人也不沮不惧宣言于众曰吾将新之取木他山运粟他所叶心集思鸠工度材先建庖帑乃筑大殿以及余屋元贞乙未之三月壬子吿成金碧瑰丽照映林谷神运鬼工殆不是过朝家钦崇防持视昔有加既成嘱余为记余辞不可巳而吿之曰洞有天天有柱吾言于前矣天中有天盍终言之夫天中之天上极无上是为三境境虽三清则一也又三其为九名虽九清则一也学道之人链阳消隂朝夕存存以我之清同造物之清清乎清乎超万形而不壊者乎遂笔之记
　　序
　　孝先诗巻序
　　人之为善廼已分之所当为非有为而为之也如种之必生炊之必熟种者炊者但知其用力之勤而已为之不怠则种者必能生炊者必能熟皆自然之理也于公自谓我治狱多隂徳子孙必有兴者令髙大门闾以需之于异日其言果验然以已之隂徳责报于造物学道君子所不言也余久羇古瀛地与鲸川相接知张氏为孝弟之门由祖而子而孙传以孝弟至于孝先不懈愈勤乡党称之士大夫敬之余虽未识其人知之久矣一日见此轴以于公隂徳为言余语之曰子之徳修之于身行之于家由祖至孙传之如一日世所为实行不期报于造物而造物之报常在焉所谓孝弟之道通于神明者也而岂世俗隂徳阳报者云乎哉中庸曰大徳必得其位必得其禄必得其夀此虽为大舜而言然人之有一行之修一事之善莫不能不格而孚不感而应自然而然者也栽者培之岂不信哉子力行不倦其效有不可得而言者愿言勉之
　　送崔夀之序
　　余读诗至郑风子衿掩巻而叹曰周之东迁未久学校之废乃至是乎及观鲁颂之泮水其诗曰鲁侯戾止小大从公又曰载色载笑匪怒伊教上以是率其民下以是从其上八章蔼然与郑风我往而彼不来者异矣盖周公鲁公之化在人未泯故其习俗渐渍有以异乎他邦也河间古文物郡毛公董子之化至今犹有存者士尊名教而贵礼让逺功利而谈诗书出而仕于四方所至皆以兴学校崇教化为事然有行之而通者焉亦有率之而不能应感之而未能尽孚者焉是则鲁郑比壤而学之兴废不同其俗使然非士君子所病也崔君夀之河间之秀弱冠从其乡曲老先生讲问经义敏而好修有党里之誉往嵗调官安阳始至即延师儒设讲席率郡之子弟执经请疑人肃然知有师道学宫久废墟为牧塲前之仕乎此者莫或过而问之君独以是为戚亟佐其长鸠工度费兴頽举壊辟宫墙拓厦屋像先圣贤而事之春秋嵗祀俎豆具设登降如礼长老预在列者咨嗟太息不图盛事复见于今政将成翩彼飞鸮乃或鸣其不善亟委而去之士论共惜夀之则不以是芥蔕杜门讲习忘倦久之乃调广平之賔幕春仲将发众为祖于郭南或举觞而言曰鲁僖之化不可以行于郑校泮林咏歌不可以加于城阙子是行欲兴学其毋遽乎余曰不然士之仕也观其志之所存及其既仕也观其政之所先其所先者乃其志之所存也存之于平居先之于临事惟学问君子能之不可望此于众人也夀之筮仕之始涖官之初即能以延儒兴学为急先务由其志之所存也在是故其政之所先者亦在是此正夀之所以卓然过人出处通塞系乎所遭其可以是沮吾志乎况广平地大物众秀民彚兴皆有志于道夫岂安阳可儗余愿君举安阳之巳行而行之广平推安阳之未及行而究之广平必致其长于鲁僖郑侨汉文翁之上使人曰路幕有儒者故路之政事皆出于经美声洋溢主賔俱荣不亦善乎若夫治簿书课功程苟逃旷责刀笔吏类能之不足为君凂也乃书此以饯之
　　送杨善长序
　　三代盛时耕于野者为民升于学者为士士者民之秀杰千百而一二者也故有选士有俊士有造士由俊而造徳成行尊是之谓进士王与二三大臣论其材能而授之以位公卿大夫由此其选也乃若府史胥徒之属则庶人之在官者耳蠲其征输而役之以事官长所举不以荐之于王是乌得俊造齿哉盖上之所贵者在士故天下之士莫不知所以自贵风俗淳厚人才众多用此道也降春秋而战国王者之制日以隳壊而老学宿儒犹能以道自任不与世变俱迁也当时诸侯大国之君亦知儒之为贵卑躬尽礼惟恐不能致其肯以待众民异术者而待之乎又降而两汉选举之制虽与古异然非经明行修名为儒者不得在髙位国之羽仪民之师表于是乎在其有由他途而进或阶曹掾而升不过职钱谷治簿书试以其所长而止耳自是以来千有余年九流名家并驰争先而圣人之道儒者之教如三辰丽天清明光洁万目同仰夫岂以一屈一伸或用或舍而为晦明轩轾乎道如是教如是儒者之所以为贵亦如是万钧一羽在我而不在物也河间杨善长家世业儒中间为菽水之养试掾于京俄而风木纒悲以是返舍既除丧自念禄不逮养乃舍去刀笔之陋复儒冠焉乡党以是贤之一日过余具道所以然之故求一言以表其向道之夙忱余语之曰人有下乔而入幽者矣子今舍掾从儒所谓出幽而迁乔子之立志善矣虽然立志非难而坚志为难余愿子持之以静深要之以悠久毋动于荣利毋夺于贫苦毋安于卑近嵗通一经以植其大本闻海内有先觉之士必往请质所疑以定学问之指归使在我者充然实有可恃万钟轩冕且不足以累其方寸庶人在官之禄又何足为浼乎
　　送穆秀之序
　　周子太极图义理之宗也邵子先天图象数之源也二子发前圣未发之蕴海宇所共宗仰人无异辞也而朱汉上易表乃谓穆君伯长得二图于华山陈希夷氏以太极图授周子以先天图授李之才之才传之邵子则二图乃伯长所传于华山翁者汉上之语其徴信乎近世大儒乃谓太极图周子自得之学似不以汉上之语为然盖推尊周邵不欲汨之于异教而伯长付授之功其可没乎嗟夫长江大河行地万里以趋于沧海而岷嶓积石乃其发源所自江河之大初不以发源为讳也盖伯长传之周邵二先生推而衍之伯长传其图二子得其图外之心由是成通书成皇极经世流衍盛大以至于今如长江大河汪洋浩博东注于海而伯长之传则岷嶓积石之发源有不容废也穆氏裔孙少见于南方余羇寓古瀛乃得与秀之相识伯长先生之裔孙也捧宪檄廵行属郡洁防自将端靖无扰民誉交归公退之余坐驿手不释巻或遇儒生质疑辨惑亹亹不倦其学厥有自来信乎其为伯长之裔孙矣将还求余赠行语余谓秀之子之职业优矣子之才具美矣子之仕进有梯矣余所望于子者修明尔祖之学以显尔祖之道且以淑尔身使天下之人知太极先天二图之所自来非吾子之当务乎盖周子通书邵子经世书观物等书皆图外之心而近代晦庵朱子着太极解义及易启防等书又所以推明周邵二子之学其书浩博不可涯子勉读之道在是矣














　　钦定四库全书
　　则堂集巻三　　　　　　宋　家铉翁　撰説
　　塑夫子像説
　　河间古文物郡为士者笃意内修不求闻达往往隐于农工商贾之间昼治其业夜课书史暇则相与聚而讲习故其气象蔼然有儒生之风王润卿其人也润卿工于塑艺冠河朔瀛保清沧大州钜邑有兴学校像吾先圣贤者必得润卿为之士论乃惬盖其志虑端慤有以取重于人异乎俗工汲汲趋利者矣吾尝观于浮屠老子之宫栋宇翚飞金碧焜燿梓人程其技工人炫其能莫不盛光景饰竒怪使观者动心骇目争投金钱粟帛于地以此累赀肥身聨骑结驷而鼎食者多矣而润卿穷年犹像吾先圣贤以为事动循规制不事靡丽不求赢余非夫中有所存岂能若此充润卿之此心可以求道于艺乎何有哉昔者洙泗之上门人髙弟朝夕侍夫子函丈不惟质疑问难以求片言之益而于圣人容色动作审视而谨记之不违丝毫良以道徳气象随事着见譬之元气之运流行宇宙间固不可以有迹窥然不观天体之髙明地体之博厚日星之运行寒暑之推迁何以识造化之妙乎子艺于斯肖圣人之容仪服采像亚圣大贤诸子峩冠盛服列侍左右防年于兹矣当其用志专一肃乎如有见于其位瞠乎若抠衣趋隅从于门人户屦之列义理之心油然而生有莫知其然而然者加以存养之功庶防近道夫岂与众工论锱铢较优劣乎子其勉之
　　澄鉴説
　　人有老而观书忘倦者或问之曰子目力疲乎曰否观书以心不以目人有衰而作字弥劲者或问之曰子笔力劳乎曰否作字在心不在笔心者神明之舍目之视耳之聴手之持足之行皆受命于此心者也心不在焉视之而不见书之而不能工动作起居皆放纷而无其纪是故穷理者必澄其源游艺者必正其本此学问之道随事而见者也真定史国卿以风鉴之术游士大夫间而于绘事亦能造写生之妙求余为下一转语持以谒当路者余语之曰善风鉴观书法也善绘事作字法也吾于二事毎求之于心得之于手应之于目尔于二艺亦尝求之于心否乎收视敛聴于目力未用之先则人之形色可得而知矣沈思周观于笔力未施之顷则物之情状可得而传矣是之谓澄源正本乃书澄鉴二字以赠之鉴乎鉴乎其定而能应者乎
　　徳昭字说
　　余始来瀛僦居中城与郭君舜元为隣壁遂定文字之交见其子焉年方龆龀挈提左右头角崭然余固以异之长而敏慧日诵数千言皆能得其防趣进进不巳逺到未可量也比加冠命名曰晋俾余为之字之余取晋之大象君子自昭明徳之义字之曰徳昭而为之説晋之象离明出乎地上渐升乎天衢中而为昼皆本体自然之明也君子观晋之象而自昭其本有之明故曰自昭明徳大学之明明徳晋之自昭明徳其义一也人负隂抱阳钟五行之秀有诸已无待乎外者此徳也蕴之吾心虚灵不昧达之于事泛应曲当动与理防此徳之明也是明也固厥初之赋与贤愚之同徳而人之闻道有早晩之异其用功于学有勤惰之不齐故其事物相接也目视而耳聴手持而足行不能纯乎天理有时而汨于物欲之累如离明丽乎太空容光必照一为隂翳所薄其明不能无亏迨夫翳去明见本体之虚灵未尝一息间也君子自昭其明亦不过克去物欲之累复还本体之真欲净理明吾之得诸天而有诸已者固自若也夫子既着其义于易之晋曽子复于大学而详言之大学之明徳晋之自昭圣人吃为人欲其求诸已无待乎外也我之徳而我自昭之是之谓自昭余以徳昭有受道之资故以是为告然余所期于徳昭者又有在也晋之为卦诸侯承君之象也故其彖曰康侯用锡马蕃庶昼日三接康侯者康国之侯也惟其有自昭之明是以膺三接之宠然则晋之三接以明合明夫岂自外至者哉徳昭其勉之
　　公度字説
　　友人李景山之犹子幼名九将冠景山为其孤也不忍更其名乃因其旧名而命之曰九畴字之曰公度俾余为之发所以名之义余曰美哉子之为是名也天地之初隂阳之始惟九而巳河龙负图五居中而成九上古圣人因之画易象数之原也其后箕子为武王陈洪范五皇极居中八者环之于外而成九愚意中古圣人因河图之九而成范以垂法于后代汉儒以为洛书非也盖畴之为九乃天地民物自然之范正心修身治国平天下之要莫不在是八者环处于外皇极居中以统之皇极者大中之道也自君身以至诸侯卿大夫士下及庶民尊卑殊途而共由乎皇极之中为其大也而名之曰皇以其中也而掲之为极盖自尧舜禹授受以来厯夏商周圣圣相授者此一中也天下事物至中而止故名之曰极近世大儒不取孔安国之説以皇为君以极为至极之标凖谓极乃在中之义不可指以为中余深味经防旧説未为害义而新説非之过矣盖极者中之位也位之所在即中之所存事至中而止是之谓极舍中而言标凖则所谓标凖者宁可有过不及之差乎盖八畴列居四方四隅而皇极居中如轮之有毂以其位而毂当为中毂既居中则中之所在乃极之所止即四方四隅面内之中也极不为中则为过髙过大之名又岂足为万事万物之标凖乎景山字其侄曰公度者日用躬行随时随事之则亦积九之所成学者苟有志于中其必循度而进度之所在即中之所存畴虽有精粗大小之殊至于度则无所不齐至于齐则无所不中此皇极居中而统八畴之説也或曰畴有九而以五福终之其义何居乎五行五事畴所以首也五行天所以赋乎我也五事人所以修乎天也视必明聴必聪貌必恭言必从思必睿五者皆中其度而不忒则随事皆中无有偏颇而五福之应随之矣五福盖范内之福由中而来非自外至者也书所谓自作元命诗所谓自求多福刘子曰人受中以生是以有礼义威仪之则以定其命皆此义也余愿公度率尔伯父之诲言被服礼义学问诗书惟度之循而福与中防逺到其可量哉冠礼之祝辞曰弃尔幼志顺尔成徳夀考惟祺以介景福愿为公度诵之
　　诚甫字说
　　中山古文物之邦名儒硕徳轨辙相望后进彬然好学见称于时张君诚甫其人也名徳信与余相防燕京求余发扬命字之义余曰子知信而诚在是矣夫仁义礼智是为四端仁得信实其为仁义得信实其为义礼得信实其为礼智得信实其为智必实而后能成其徳故隂阳之有五行木火金水必得土而后能成其为用天一生水得土而为冬其数六地二生火得土而为夏其数七天三生木得土而为春其数八地四生金得土而为秋其数九此隂阳五行之理而仁义礼智必得信而后能成其为徳此天道之自然也子之严君命子之名盖本于此师之命字廼所以终成其义而术家谓土寄旺四季非寄旺也中庸曰诚者天之道也思诚者人之道也诚者不勉而中不思而得从容中道而圣人之事也思诚者择善固执之者也夫诚未易言也而思诚者廼学道君子所当勉也信所以为思诚地也择善而固执之吾子之所当务也择善之要惟信而巳先儒尝谓信之一字自不妄语入朝思夕思择善而固执之随事皆信廼所以思诚也夫恻隐羞恶辞让是非之心人皆有之必孳孳乎用力于信然后有以诚乎本然固有之徳如是而为仁如是而为义如是而为礼如是而为智皆以信而实之信在是则诚在是矣择善而固执廼思诚之大端诚甫其勉焉
　　景贤字说
　　赵君景贤求余发明字义余曰子之师命子以字岂无意乎景贤曰某名从智父命之也师语之曰智有二良心善性与生俱生清明内存事至能应此贤人君子之智也机巧辩给逐物而迁此众人之智也尔当从贤人君子之智勿堕众人之智字之曰景贤以是故尔余曰子之师所以命子者尽之矣余复何云然念大学之道在明明徳夫所谓徳者天所以与我我之受于天而有诸已者也然是徳也合而言之为明徳别而言之则为四端仁也义也礼也智也而智者又所以知夫三者自明其明而有诸己也者是其为徳贤者与众人同得于天惟贤者能循其性分之固有而加之以学问充拓之功众人有不能然是故传之首章援康诰之克明徳太甲之顾諟明命帝典之克明俊徳而蔽以一言曰皆自明也明其性分之本有不假外求夫是之谓自明学问之道亦自明其明而巳矣自余来瀛今八九年士之志学而向道者辱从之游余亦因是不废其讲习之益景贤端愿谨恪业其所业不汲汲于外骛余是以识其为受道之器兹因发明字义而以大学之自明者为告景贤则扣余以自明之要余惟格物而致知子曽子所以述圣师之意而垂训于后自明之要也人之此心虚灵莹彻万善毕备是所谓本然之明也然非即事即物孳孳焉究极其理之所存则本然之明有时而湮汨所知不逺何以能自明其明而尽吾心体之用乎或曰物物而格之将不为玩物丧志者乎曰否此格之以其理理在我知在我物至而格之以尽吾心之用非求之于外也先儒谓读书为格物之事余谓穷经所以穷理理穷而物无不格矣士笃志于道及年嵗之未迈率以之三载日力而通一经积二十之久诸经皆通天下义理触处洞然吾之知有不致乎易之晋圣人于其象而曰明出地上晋君子以自昭明徳易之自昭即大学之自明自之一字最圣贤吃为后人处余为子扁书斋曰自明勉之哉
　　晋斋说
　　学问之道所贵乎见善之明也用心之刚也见善明知之事也用心刚行之事也二者相须而相为用去一非学也在易大壮之后继之以晋既盛壮则必进物无壮而终止之理也故夫子于壮之大象而曰雷在天上大壮君子以非礼弗履言学者用心之必刚也于晋之大象而曰明出地上晋君子以自昭明徳言学者见善之必明也然用心之刚者其见善必明见善之明者其用心亦必刚圣人于序卦着学问之道学者读易之晋而原其明之所自来必由于壮不惟知之又有以行之不惟行之知之惟恐其有未尽二卦所以相为继也韩君子升余久要之朋也笃学而好修沈静而有立比年以来嵗治一经每经皆能谛详其义手不释巻志不外驰实为受道之器以晋斋名其读书之室求余为发其义余尝传易释卦义子升既见之矣余今所以告子升者不惟昭晋之明兼有取于大壮之刚为学问之道凡见善之明者由用心之刚者也夫雷行天上与明出地上以其象而言其义固各有所在然壮之必明明之必壮实相须而相为用者也天左旋一日一周大明与天俱旋亦一日一周惟其壮盛健行是以明丽乎上洪纎髙下靡不毕照以学而言知之者于行行之者于知实非二事也昔顔子问克己之目夫子告以非礼勿视勿聴勿言勿动与壮之大象其防实同顔子勇于自克无复留难他时洞见道体卓然如有所立端自夫用心之刚有以臻之曽子于大学篇首而着其义曰在明明徳又引书以为之证曰皆自明也与晋之大象义实相符曽子自明其徳用功恳到他时优入圣域亲传道统千载之绪实见善之明有以致之顔曽二子之学其皆有得于易乎子升用晋名斋盖有志于自昭其明者也吾必吿之以明刚相须之义盖以子升孳孳讲习毎在于易故以余平日所常言者而重为之言非子升不以是为告也或曰卦下之辞有取于康侯而不及学问之道何哉文王所言者易之用也夫子所言者易之学也即象以明义初无以大相逺盖侯之言康为坤体故也学者笃志于道静厚而専一亦道中之侯自康济其一身者也锡马蕃庶表其行之无疆也昼日三接表其明之不息也学者进道日新又新亦犹康侯之防宠膺锡皆道内所宜有初不待得之于外而后为荣也孟子谓修其天爵而人爵从之然则蕃庶之锡三接之宠皆天爵中事吾于子升有望焉
　　约斋説
　　余始北来从搢绅诸公问河洛道学之传今有人乎皆曰鲁斋许公师道之所存也其学宗二程先生务内而近实北方学者莫或先也余以使事有防不得往见已而自燕徙瀛公归老覃懐之下颇识其门人髙弟言论典刑森然具有师法私窃自念光岳中分百有余年而道学一线之绪至今犹有存者岂非天乎而及门之士又皆勉自树建尊闻行知以不坠其师之付托是可尚矣靳君士约从于户屦之后有年于兹方在弱冠公字之曰士约因以名其斋有取务实近本之意士约俾余为之记之以发扬鲁斋示训之深防余惟圣门平日教人于约之一字毎亟言焉有矫时俗之偏尚而示之以约者里仁篇所言是也至论道学之全体言博必反之于约言约必先之以博二者不偏废也盖斯道之大一本而万殊也万殊而一致也大而三纲五常微而百行万善诗书易礼之教性命道徳之原以至登降揖让之节应对进退之事凡见之日用躬行何莫非道体之着形不穷之致之无以探其原不讲之习之无以诣其极是故学问之道必先之以博所以博天下之义理而防之于此一心也既博之而反之于约所以融天下之义理而贯之于此一心也顔子之约礼复之之事也曽子之守约守之之事也子夏早年与于文学之科至晩嵗语人有所自得乃曰博学而笃志切问而近思志之笃思之近非敛其博而就之于约乎子贡早年与于言语之科至中嵗以后夫子所以告之者直欲其弃去多识之旧闻勉希圣学之一贯不以其既多者之为尚欲其反之于约也如人将营居室致材于山楩楠豫章苟可以为吾室之用者吾致之惟恐或遗所以博之也既得其材则规矩而方圆之凖绳而平直之为梁为楹为桷为榱小大各适其用合而成室所以为约也是道也博之固难约之尤为不易约之乃所以成之也余尝与士约邂逅古瀛馆中见其言论温雅动作有则心固异之已而闻之于人则知其师友渊源厥有自来涵养成就非一日矣吾复何以为告然念理义无穷心体广大博之有要约之有程其要其程不在乎他在乎主敬而巳矣是故主约者主乎敬者也主敬者主乎一者也顔曽赐商造道虽有浅深而所得于圣门者在是吾意子之师鲁斋所以拳拳属望于子者亦惟在是请以主敬二字伸许公不尽之意乃书以复之
　　志堂说
　　余弟祖仁甫笃学好诗合毛郑以来诸儒训説而为之折衷扁读书室曰志堂取义在虞书其用志于诗久之矣精之矣书来乃更欲余发扬其义附于平舟翁题扁之下祖仁求道之志老而弥确余忧患摧折学殖荒落不能有所发也然昔日读诗深有味于诗序在心为志之防以为在心之志乃喜怒哀乐欲发而未发之端事虽未形防则巳动圣贤学问每致谨乎此故曰在心为志若夫动而见于言行而见于事则志之发见于外者非所谓在心之志也是以夫子他日语门弟子曰诗三百一言以蔽之曰思无邪无邪之思在心之志皆端本于未发之际存诚于防微之间迨夫情动而言形为雅为颂为风为赋为比为兴皆思之所发志之所存心之精神实在于是非外袭而取之也序诗者即心而言志志其诗之源乎本志而言情情其诗之派乎自心而志由情而诗有本而末不汨不迂盖门人髙弟亲得之圣师而述之于序非后儒所能到也是道岂惟诗圣贤平日讲贯毎于此而拳拳焉告子谓不得于言勿求于心逐乎外而不由其本者也孟子辞而辟之为之説曰志气之帅也气体之充也持其志毋暴其气反复详説大率以持志为学问据依之地志足以驭气动容貌正顔色出辞气何莫非天理之着形是固心学而曰勿求于心岂非失之逺乎诗人之诗所以嗟叹咏歌不知手之舞足之蹈亦由气统乎志喜怒哀乐发而皆中节非由外也是故善观诗者观其辞之洋溢畅达而知其气之充周观其辞之雅正温纯而知其气之安定观其乐而不淫哀而不伤怨而不怒而知其气之循轨而有节由学问操存有以主乎其内也诗序孟子其相为发明欤或语余曰若子所言志一而巳其发也乃有多歧之异何哉曰志乎道徳者在心之志也伊傅周召顔曽思舆隐见不同而其志乎道徳则无不同也彼志乎功名志乎富贵则管晏申商之所谓志中无所守沦而入于他歧者也所贵在心之志操之而存如水之有本自源徂流行地万里一本而巳溢而为潢污别而为沟渎是岂水之正哉余昔与祖仁俱侍先君周游四方过庭讲习一在义理毎见祖仁读书多密察之功遇事有素定之画尝期之以前辈事业而余也迂拙自信恪守绳尺之外无他中年因读礼采内则名篇之义命堂曰则尝语祖仁我则其则子志其志持是自见于世何行而不可乎自尔以来沈埋州县垂四十年晩嵗有位于朝大厦告倾栋折楹摧非一木可支余以国事见驱而北祖仁避地入闽别去八九年穷困百罹未尝一日废书也比闻祖仁更用功于易著论成编余自燕以来瀛卒春秋旧业成集传三十巻以为春秋者圣人见志之书易为天下事物之凖志之所至则亦至焉则之所止志亦在焉春秋二百四十二年之行事何志而非则之所存易六十四卦三百八十四爻何则而非志之所在吾兄弟虽衰迈日侵不复有意当世犹能以既老之识从事于经尚庶防托圣言以垂不朽乎昔坡颍弟兄感夜牀风雨而兴防合不偶之悲今吾与祖仁南北相望万里寒饥疾惫之弗恤而汲汲于道惟恐失之是固常情所迂而吾徒暮年舍此复何所事乎风雨凄凄鸡鸣喈喈自今益知所以自勉乃书此复于祖仁甲申正望某书于古瀛归洁道院
　　心斋説
　　余丱角时受学于梁山贾齐乡先生不以余为童稚未有知每为具道心性命之大指且曰学问之道能自有所得夫然后自信而无所疑未能自有所得而信他人之言以为自已之得徒学也余具记其语不敢忘自是以来周游四方请益于当世大老派系之自武夷出者虽诲诱谆谆不倦而余犹有疑也独于梁山先生在宿昔所言涵泳省索由少而壮而老服膺弗失虽不敢自以为有所得而笃信之无所疑也嵗在癸亥余年半百始定学问之指归着心原性原春秋易纲领以述其中欲言者独与子侄讲之家庭亦有賔朋久要时时相过辨讹订惑于义理大端始而知所疑中而释所疑最后涣然粗若有省毎自念梁山先生所言自得而自信者庶防在是乎方将加以静存之功益求其所未至防国有大难余坐抗议不挠牵聨北行留滞积年旧业顿荒故交尽隔巳乃自燕徙瀛地近中原士有志于道者不鄙而辱临之于是记忆旧闻勉揩病目手萃成编相与共学李君茂实是邦之秀也从余最久于余平日言论叩颠末穷幽渺辨质不嫌十反必求无所底滞而后释盖以学为嗜者也余衰老日益甚讵意飘流异方乃得见此美才英质笃信内守而不悖如茂实者其进于道岂可量哉余孤陋寡闻不能有益于君而拳拳爱助不能自巳乃出其二十年间心性命之业见诸论难而有成説者手以授君而重为之言曰夫心非身外物也天所以与我我之得于天而有诸已者也士希贤贤希圣圣希天希之以其心也存之而存正之而正养之而定贯之而一融之而妙是之谓心学心之外无他学也易六十四卦彖象系辞文言圣人心法之见于经者也春秋二百四十二年之行事圣人心法之见于事者也后儒以卜筮而求易以史传纪载而求春秋此最説经之大弊余尝着春秋传系辞文言解义务革除二弊以昭圣人心术之精微茂实于余之春秋既信之而不疑于余易解义犹未觌其全防当以此为告盖穷经者心圣人之心者也于易春秋而知圣人心法之所在则道之全体大用可得而知矣是之谓心学心之外无他学也吾师尝有言心如明鉴悬空有象毕照而蚀之者有三辞章绮丽而好之一蚀也外物纷华惑而入之二蚀也异端末流以空虚为至道慕而恱之三蚀也逺彼三蚀保此一真心在是矣心在是则道在是矣乃书心斋二字遗君致余期望逺大之意云茂实勉之
　　稽古斋説
　　髙阳隂振之以稽古名斋余过而问焉曰士莫不以稽古为尚而志之所趋有弗同也志功名者稽其成志学问者稽其程志典章文物议论政事者稽其巳往之废兴大率考古订今求为有用非以独善此身也子亦有志于此乎振之砉然而笑曰吾隐者也奚用之可致吾授徒于乡冠者童子从吾游常数百人朝夕所稽皆六艺之言与夫训诂传注之辞诸生有问依古为对其非古者有未暇言也少尝治易以分蓍布卦为事人有以是来扣据经而答其非经者有不能知也吾所谓稽古如是而巳矣尝闻汉儒有受宠王庭退而陈其车服之美自矜耀以为稽古之力者吾浅之而不敢慕也余闻君言矍而作曰子立志如此异乎人之为稽古矣然愿有以告夫古一也而有中古焉有上古焉泝洙泗而上迄于夏商之世是为中古泝尧舜而上迄于轩羲之世是为上古道之大原由是而出至于今几万年学士大夫所为稽古此而已然而上古之上复有古焉非书传之所纪无语言文字之可稽则所谓义理之原先天地而生者也宇宙之初人物之始书虽未形理则已具迨夫河龙负图洛出书隂阳分而五行列易于是乎有象易之有象以图书而为古者也图之九书之十以太极而为古者也冲漠无朕者太极之本体而隂阳五行之理之象实具于其间古之上复有古此易之原也子分蓍布卦因变以求易后天学也即象数之可稽者而原易理之所从来则先天之学画前易也万殊而一理也万古而一心也千万人而一致也即心以悟易即易以求道由后天而窥先天之蕴即有象而悟无象之奥则古之上复有古所谓易理之原者可得而知矣振之明于易有静守之功筮虽竒中而志存学古不以是名家也故吾乐以先天画前之易为君告是所谓稽古之能事余与君皆当勉焉
　　勉堂说
　　由典谟而后君臣交相警戒惟一懋字懋所以勉也自洙泗以来圣贤所以启廸后进作成人材惟一勉字勉所以懋也懋之义大矣勉之义精矣帝王之世非有怠于事者孜孜警告惟曰懋哉圣人之门非有惰于学者而谆谆训饬惟曰勉哉懋从心欲其笃志而无怠也勉从力欲其自力而罔懈也懋与怠勉与懈常相为对出乎此则入乎彼是以帝王圣贤以是为训告之先务欲人之无怠于事勉进于学也夫子于干之大象而曰天行健君子以自强不息其义又益大益精矣天运于上日月星辰系焉或一日而一周或一月而一周或一嵗或累嵗而一周运行有常晷刻无爽春秋冬夏相为循环者大化生生不息之功也学者学为圣人自十五志学至四十不惑五十知天命充而至耳顺心从之境亦自强不息而已矣士希贤贤希圣圣希天自强所以不息也或曰勉强而行乃困知之事天分髙明者无待于勉是不然学道以力行为贵知而不能行行之而不能力惰于自勉者也顔子亚圣也其喟然之叹曰仰之弥髙钻之弥坚叹圣道之大而难攀也又曰既竭吾才如有所立卓尔则勉强力行必期于得而不能自巳也故三千之徒圣人独许顔子以好学惟其好之也笃而后求之也勤勉之也至是知一勉之功乃圣贤所以自强不息也平阳郑君通甫久客古瀛一日来访以易经大纲领为问余知其笃学好修将以予之所学从君商确焉曽未几日通甫忽以省亲告归乃曰昔常禀学于乡曲老先生以勉堂二字题其读书处愿公为我发扬其义余语之曰子扣我以易吾将有以吿子而子乃动归欤之兴吾今欲为子勉舎读易之外他无以为言矣夫易性命道徳之蕴四圣所传此心而已此道而巳后儒断之以卜筮杂之以术数蠧乎易者也余所着纲领子既见之愿加以玩索之功苟有疑焉还以砭我吾与君以易道相勉不亦善乎然则是勉也吾与君共之遂书以为赠
　　恕斋説
　　人受中以生其本心之所以根柢万善而希圣希贤者曰仁而已仁道至大未易名言而恕之一字则圣门平日教人以求仁之方由恕而仁涂辙正大脉理融彻用功之久而仁在是矣子贡尝问一言而可以终身行之者子曰其恕乎已所不欲勿施于人勿之为言遏絶私欲不使有萌则恕之在我日以充而仁不逺矣他日子贡又曰我不欲人之加诸我吾亦欲无加诸人夫子则告之曰赐也非尔所及也盖子贡自以为有得于仁而夫子惟许之以恕所以勉其进而几乎仁也芦川李君资夫乡之徳人余在瀛久稔其髙誉而未及识也一日友人有此轴见示者则知君年逾七袠通经学古动作谦礼乃实践之君子其积功于恕由壮暨老已造为仁之地位非初学之士所浅窥也故余以圣门由恕践仁者而为君告盖仁者天地生物之心所以散见乎万形者也人得天地生物之心以为心故是心之恕发达乎事物之间惟公惟溥广大而纯一皆其本然固有之善随事而见者也但心交乎外有时而蔽于物则公者梏于私广大者梏于隘狭而本心之徳不能推以及人则去仁于是乎始逺矣譬之渉千里之途仁则其所欲止之处恕则通都大逵由之必可以至于仁然非识之精行之力则是途也虽车辙所必由有时而榛塞将滞碍而不得通何者私欲为之蔽由乎恕而未及乎仁也孟子曰强恕而行求仁莫近焉恕而言强见其用力之难勉勉朝夕然后能至于所止余昔所闻于师而用力于恕者敬题于诸贤之后幸有以教之
　　笃信斋说
　　交友之道以信义为本信义着于平居暇日人皆可能也至于处患难临死生而义形于色信着于事若金石之弗渝是当于古人中求之而不可望于薄俗也予周游海内嵗行五周所与缔交数千百人就其中相从之久相知之深殆不十数平居无事握手论心期嵗寒不忍负及余身履患难之境十更寒暑困苦千状莫有能走一乘之使存问生死少见朋友之谊者况望其如巢元修徒歩海南谒二苏公冒瘴疠濵九死而不顾者乎余在瀛追想前事每叹风俗薄恶友谊凋丧遽至于是然亦自咎其取友之非其人也或谓余曰吾里则异于是有殷君玉者笃厚尚义有古人之风其友张生殁无以为君为之葬既葬其妻改适有子幼穉依君以食俄而以疾失明君抚之曰汝不天丧尔明他年壮大何以奉承祭祀供给嵗时殆将为沟中之瘠乎吾为尔忧之不能置也乃为之办束脩礼使之从河间刘巨川学易占久而尽得其业游行闾里卜者竞趋家事复振如厥父存时殷君乃释然自喜曰吾今而后无愧吾亡友于地下矣若君者岂不足以愧薄俗之弃义者乎岂非行人之所难乎相与嗟赏不能已时犹未识君也居久之君来见则粹然一儒生坐语良久又知其通诗书论语孟子闭户自饬有年矣然后知殷君所以能笃朋友之谊自平日讲习中来古语云一死一生乃见交情又曰使死者复生而生者无愧于死者夫然后不食其言若殷君可谓不食其言矣充君之信以是求道如乘驷乘行千里之险輗軏既具何行而不达乎尚勉之哉乃书笃信二字以遗之
　　实斋说
　　天以隂阳五行化生万物人得之以为性者一实理也圣人因性中固有之善而修之以为教仁义礼智之大端君臣父子之大伦皆实理之得于天者也士君子践圣贤之言学其所学事其所事由格物致知以至诚意正心修身齐家以至治国平天下皆实理之修于身实学之致于用者有此实则必有此效岂空言哉吾夫子生知而天纵其示人以为学之渐次必曰十五志学三十而立以至五十知天命六十耳顺歩歩践实以造于从心不逾矩之地正欲后人向实地上渐次而进如九层之台自下而上以有实地以为之基也外乎实则皆虚也巵言蜡貌饰虚美以炫外也锦心绣口崇虚观以谐俗也绮言簧辞驾虚辩以苟同也为文不根乎义理造句不本乎风雅则晋宋之雕镂晩唐之妖丽巧则巧矣工则工矣皆浮伪之为文反乎实者也故君子必践实之为贵余来古瀛十二禩矣士之笃学好修者粗皆识之而李君积中则有志于践实者也尝过余共谈终日亹亹不离乎道退又率其同志就乡先生讲说虽隆冬盛寒至夜分乃散此其为学之实也自其髙祖以来子孙义聚者五世内外雍睦无间言虽长之率之而积中节之以礼将之以敬入其门典刑肃然气象蔼然犹有中原承平之旧俗此又其事亲从兄处家睦宗之实也余尝题其读书室曰实斋积中复求余为发其义则告曰夫实所以为诚也中庸曰诚之者择善而固执者也择善而固执之由实积功以造于诚也又曰博学之审问之慎思之明辨之笃行之五者由实而诚所以积功之目也学者苟志于道于是五者朝夕用其实力有不为为之必要于成不成不措也积中余之实友愿于中庸五者之目而尽心焉他时举而致之于用如种之必生炊之必熟其效验可胜既哉
　　习古斋说
　　里人王君子祥过余言曰某少也有志学问师扁其室曰习古自是以来周游四方未尝不服膺斯训惟古是习习之而未得其要愿公有以告之余曰君言是也夫万古在前人之习之如以片帆孤艇渉乎沧溟汪洋混涵孰得而窥其际惟习于海者而后知之耳吾闻海之南北东西有大山巨镇为一方之树表习于海者生于斯长于斯习于斯相风而驰望树表而趋故虽数千万里之逺惟意所欲之皆有以至其所止为其知要故也学者有志乎古能知树表之所存则得其要矣由羲黄而尧舜禹汤以迄于文王周公孔子孟子万古树表之所存耳诗书易礼春秋论语孟子则大山巨镇之津涘习乎是可以知其要也余愿君以十年之功先通乎孔孟之格言又十年徧通余经万古在前可得而知其要矣余闻君通于隂阳之学是学也以易为古易之为书以羲文周孔四圣人为古而系辞文言则其纲领绳尺之所在是所谓隂阳之古也后儒有著书儗圣如子云之子平之包乃一家之书非古也又如焦氏京氏以推占为事乃筮家之学尤非古也子逺后儒之古而习圣人之古用功之専真积之久而一隂一阳之道可得而识矣子祥孝友端恪为学不倦方以户役有事于燕暂归亟还余未暇与言易他日再来当与之言先书此谢其意
　　肃堂说
　　天地以肃而成四时圣人以肃而成万化肃之所以成之也士君子之学本诸心修诸身达诸政由内而外自源徂流亦贵乎肃而巳矣夫肃非任威以为肃也亦非事事而肃之以求其肃也中有所主而外自肃矣奚主乎敬也敬者本心之徳一而不二纯而不杂肃之源也敬主乎内则修诸身者无不肃修诸身者既肃则达诸事者无不皆肃肃非由外至者也坤之六二之文言曰直其正也方其义也君子敬以直内义以方外敬义立而徳不孤先儒为之説曰主敬所以直其内也守义所以方其外也又曰敬立而内直义形而外方敬所以为义也直所以为方也方所以为肃也所主在是则所守必在是近而一心一身逺而一国以达于天下敬之所主随地而皆方方之所存随事而皆肃肃者自心自身之敬所以为肃夫岂由外至哉侯公字某笃学而好礼好友而温裕自早嵗入侍旒扆擢佐春闱言论中理规赞有程缙绅大夫士固巳交称无异辞廼者髙阳择牧公以朝廷之望世济之英首膺是选期年报政民望具孚作堂治所俾余为之名之余惟名者所以旌其实也公之治状肃矣请以肃名斯堂复为说着所以名之义惟河间古礼义之国毛公董子遗化在人俗纯易治地大物众五坊游手参错其间积习肆暴达官不敢伸其击强之手长吏不得布其字民之仁此顽梗不肃之病民者也自公下车躬履阡陌延问疾苦布宣教条饥鹰噬犬闻风遁藏而田野之患肃矣异端浮屠日新月盛大兴绀宇日役万人六郡为之骚然绵亘数年役不得息此异端不肃之病民者也自公下车因事裁约斧斤罢剪于山林鉏耰获安于耕耨而异教之扰肃矣大邦学政一道具瞻黉宇不修佩衿解散芹宫鞠为茂草精舎几同牧场此庠序不肃而病乎风化者也自公下车修明旧典渐立新规春秋二丁豆笾于粲登降有仪在列咸耸兹又兴举頽废延礼师儒顿复承平之旧而泮林肃矣至于决讼立谈之顷折狱淹系之余郁者获伸枉者得直明则察奸而声色不露简则御繁而动作有则由府而郡由郡而邑前日之未肃者今皆肃矣以是名堂岂不称其实乎余又尝闻之师曰天地间一理而巳一气而巳理行而气从是以敬主乎中而气肃乎外一身之气既肃而天地之气亦肃自然之应也洪范五事貌曰恭恭曰肃又曰肃时雨若则以在我之肃而肃天地间之不肃也自公以来雨旸时若嵗事屡丰此理行气从之效自主敬中来者也是气也养之斯充充之斯大充之大则用之也亦大孟子谓志气之帅也持其志无暴其气此养气之大端也敢以是为公献
　　又
　　肃水卞上人少尝从儒先生学问长而游方为达摩学浮屠后来之秀也求余为名其所居室余虽未及识之闻其自儒入佛手儒书弗释亦吾人也故乐于语之以道乃因其里之名而为其堂之扁复书此以赠之夫学问之道以敬为主敬主乎中则肃形乎外肃非自外至者也戒谨不睹恐惧不闻敬之主乎中者也容止可观进退可度肃之着乎外者也有诸中必形诸外肃其外以养其中此吾儒入道要领而佛之为教亦不异此盖吾之所谓敬在尔教中是名为戒岩居而野处草衣而木食其动也无斯须惰其苦也无防微厌尔之所谓戒也周旋乎三千之威仪出入乎八万之细行起居作止动与戒防则戒之所以为肃也然必持之以久要之以定使夫内敬外肃表里常相为应夫然后敬之用乃行肃之功乃见已肃而人亦肃也人肃而境亦肃也仰而天日星之运行风霆之鼓舞俯而地山川之流峙气化之消息中而人有伦有理有法有式千彚万状莫不皆归于肃是谓道内之肃自然而然者也若是者何主乎一有以摄乎万也主乎一者主乎敬者也子持戒精进坐禅面壁思无所思为无所为曷若持敬以为内主而肃以成之乎乃书此为肃堂说
　　青鼎说
　　余曩在燕寓于东华与崔君善卿居同里洁修好礼而未及识也嵗庚寅善卿自燕来瀛一日过余言曰某家世业岐黄之经以青鼎自表其庐自京师及四方之人目吾家为青鼎崔氏衣冠缙绅为文赋诗以发其义备矣然吾不独艺医少尝从师授诗书礼论语孟子讲明道要犹冀有以自见于世愿公有以告之余嘉其意为之言曰子业医经号以青鼎足以昭子活人之功矣子有志于道将由医而进乎儒则鼎中之调剂诚未足以究子逺大之业请以余自挈其鼎者而为子吿可乎昔余始冠先君子命之名曰铉而説之曰在易鼎之六五其辞曰鼎黄耳金铉利贞夫鼎重器也中虚而上植可以胜重任而致逺必有铉焉横贯于鼎耳之上所以举鼎也人之此身鼎象也所以胜重任而致逺惟刚惟中惟正犹鼎之有铉铉之用金为其坚强中正而可以挈也以是名汝守汝之中用金之强庶乎可以胜鼎之重矣余禀承先训尝作鼎加铉于其上而置之座右朝夕观省由少壮暨老耄厯患难之境处抢攘之防老壮穷坚不改其操以有是铉以自挈其身铉非吾身外物也善卿勉之子有鼎而饰之以青足以见子活人之心吾有鼎而铉必用金者持身之要也吾行世六纪年近八十不复有志当世将释金之坚强而用玉之温润从乎鼎之上九以为节也愿以吾之金铉加于子青鼎之上庶有以尽子之用而伸子为儒之志矣
　　中庵说
　　医学问之道也近于儒进则为儒矣百家末流艺术工贾各事其事者也其不能以齿乎医是故儒为贵医次之道虽有小大业虽有精粗然皆积功而后入非巧力智计躐而得之是其所可贵耳盖儒以心运医亦以心运儒者之学本之心推而致之达之于治如种之必生炊之必熟者道学功用也而医之学其学亦本之一心推而致之达之于疗惫者可使之起痼者可使之瘳效验在人亦有不可掩者良以其学本末具举近类乎儒积诸中而有自得之功故达诸用而有必得之效事虽殊而理有相似者耳是故医可为儒医之为学可以进于道使和扁仓华而有志于儒吾知其必能造于盛大光明之域与圣贤同其归岂止着效膏肓收功瞑而巳哉边氏由唐末五季代有显人居公卿之位盖着族也镇之早通医经识趣髙逺推恵乡党典领济民老贫幼孤赖以全活孳孳善道蔼然尚有典刑求余为扁其堂余惟学问之道求中为先中有定名而无定位随寓而存各止其所者中也是故有一堂之中一家之中一国之中地虽异而中常在是惟理明义精者乃能识之而医之为道亦犹是耳素问云五方之气不同民生其间嗜好亦异而疾之感于外者常自其所偏而入是故制为攻疗之法有砭有艾有鍼有剂有导有按率视其过不及者而损益之名曰异法方宜方宜云者随时求中之义也余生长蜀道自蜀而荆由荆而吴周流四方所识善医不过数人皆随地制方不泥于古书有得于中意每许之以善学兹来寓瀛介燕赵之间获见守贞刘公所着宣明论证无常形而治之以有常之法是所谓中也计自是而中原齐鲁莫不视此以为凖子归而求中在是矣乃书中庵二字以复之此学问之道也亦医人理也



　　钦定四库全书
　　则堂集巻四　　　　　　宋　家铉翁　撰书后
　　圣门一贯图书后
　　夫子语曽子曰参乎吾道一以贯之语子贡曰赐也女以予为多学而识之与对曰然非与曰非也予一以贯之此二章圣门传心之要语参者道体之一贯一本而万殊也语赐者圣学之一贯万殊而一本也世人知尊曾子之所闻以为道统之付托在是故耳于子贡之所闻往往忽视之而不讲殊不知子贡之多学乃反博归约之地惟博而后能约非博无以为约圣人恐子贡以多学为务故告之者如此非谓多学为无所用欲躐而进之于一贯之地也是道也如长江大河发源乎岷嶓积石固一本也及其防百川众流而归乎沧海其归者一也其一者百川众流之所防也是所谓道体之一贯又如百寻之木由根而干由干而枝叶其扶疎上出者乃日积月累之功自本而根一而巳矣是所谓圣学之一贯他日夫子又语子贡曰予欲无言子贡曰子如不言则小子何述焉子曰天何言哉四时行焉百物生焉天何言哉大哉言乎乃子贡晩嵗所闻圣人心法之妙于是尽见不语他人独语之子贡所以终上文一贯之防必子贡之学巳造于是而后夫子以是为告也嗟夫时之行物之生天道固无所不覆然天非物物而生之加以雕镂组织之功亦贯之于一而巳贯之于一此天道不言之妙而圣学之极功所以与造物相似者也肃宁张舜卿藏此图笔法精妙追辈龙眠愚妄意欲于曽子之后绘子贡遗像以见二章付授之深意巳嘱郡人韩京叔模临一本尚未得之先书此巻后归之张氏云
　　新绘一贯图书后
　　圣人之道一本而万殊学者之学万殊而一致此曽子子贡后先所闻两一贯之大防也盖道体之大原其初一理也分而为二列而为四离而为八衍而至于万何莫非道体流行之妙原其初一而巳矣防其归亦一而已矣圣人之道一本而万殊曽子所闻于夫子者也然学者之造道必由粗而达之于精由博而返之于约由条目支节而贯之于道是故洒扫应对学也读书穷理学也俎豆之容登降揖让之节千绪万端何往而非学然究其归未有出于吾此一之外者此学者之学万殊而一致子贡所闻于夫子者也前一贯犹沧海之纳百川百川之来无穷沧海之纳无量古往今来上天下地一理之外岂有他哉后一贯如枝叶之于根本扶疎上出万有不齐返而贯之皆不外乎一本曽子子贡造道虽有浅深而万之必一一之必万圣人所以垂训而示后者在两章无余蕴矣肃宁人旧藏一贯图夫子坐于磐石之上曽子拱而立乎其前李积中持以示余余曰论语言一贯者凡再皆圣人心法之所传授不可偏举也曽子造道巳深积功巳久其未达者一间耳圣人呼而语之曰参乎吾道一以贯之曽子即能于言下应之曰唯而无所疑斯乃亚圣之能事众人未易企及厥后夫子又呼子贡而语之曰赐也女以予为多学而识之与曰然非与曰非也予一以贯之先启其疑待其问乃复告之以一贯之防夫圣人岂谓多学者为不然耶盖子贡在圣门为髙弟学博无所不通而未至于防归之地故夫子先约之于其所已多然后贯之于吾之此一是虽随二子地位之浅深而为之言然于一贯之义语子贡者详于告曽子后之学者苟有志于道当深味圣人立言之防必由子贡之所巳多而后可希及曽子之一唯其序不可躐积中闻余言乃命工合二章之意而为之图以子贡从于曽子之后复持示余俾书数语于巻末善乎积中之有志于道也余闻其弱冠之年读小学书毎章为之咏歌既壮率乡党亲朋各于其里共开讲席毎旬必防毎防必讲语孟庸学诗书皆其朝夕之所用功者瀛学久防数嵗来文风渐将复旧积中二三子实有以倡之余观其勤敏好修他年必当以道艺自奋然愿有以告曽子之一贯后进所宜慕也子贡之多学后进所宜勉也学博而后内充内充而后返之于约其序然耳是故顔子喟然叹曰夫子循循然善诱人博我以文约我以礼博文学之事也约礼所以贯也学不博将无以为贯余所期在于学子其勉之
　　书蒋象山谏草后
　　尝闻前史官秀岩李公言庆元六君子伏阙论救赵相三山杨公倡其议广信蒋公为之属稾愿从者四人书既上权奸盛怒将中以危法愿从者或咨嗟涕洟自悔恨始谋不审杨公正色叱之蒋公语之曰书成吾手祸若不测吾当告有司身任其咎诸君得少寛耳其人收泪谢之既而俱贬呜呼如杨蒋二公所谓伟然豪杰之士眇万夫而独立者也论者乃谓六君子上书杨公为倡仕不克大显蒋公属稾竟无所成以殁造物之理为未可晓铉翁谓不然君子之为善非徼后福而为之也使二公得为端嘉法从当国家多事时碌碌无所建明保富贵以殁见鄙清议不若全庆元上书之令名垂之汗青以诏方来之为愈也然则世以为二公恨二公盖含笑于九京矣蒋公之犹子泰宁丞奉檄摄事南浦刚毅劲特尚有诸父典刑暇日出示谏稾俾铉翁书之将与余公古赠行诗歌并传铉翁素不习书而尊慕名节乃其夙心用不敢以固陋辞輙焚香缮写并记昔所闻秀岩李公语以俟后之作史者采焉
　　题宁皇雪月图后
　　物格而知至学问之大端也是以孟子平日教人托物引喻于白羽之白白雪之白白玉之白辨析不遗于毫末由是而穷理尽性以造于光明盛大之域格物为之先也是道也布衣穷居之士皓首探索未能窥见津涯而我宁皇法宫闲暇游情经籍发为吟哦洞中义理非夫生知天纵加以学问之益岂能雍容纡徐尽物理之妙至于此哉嗟夫月光之与雪色自内外二境而言也境虽异内外有以融之则异者无不归于同惟圣人心与道一境与心防仰观俯察有以喻乎二者之间是故知其为同众人则不能然也臣尝学此未能有得伏读圣制鼓舞咏歌至于再三而不能巳谨斋沐题其后他时从主人乞本刻之坚珉与海内学士共之
　　友竹亭诗巻后记
　　伯夷之清柳下恵之通史鱼之直子桑伯子之简闵子之特立独行皆士君子之美徳也而竹兼此五徳是故举世贵之比徳于竹友之爱之种之玩之与之居处而无所厌甚至以为賔友而亲炙之焉夫子尝曰毋友不如已者竹具五徳士君子友之盖友胜已者也签后卫亲军都指挥事刘君季良伟特正立之士好学有文而又驰志当世所居种竹千本筑亭于其间命之曰友竹朝夕谛玩期与之为友曰吾友胜已者也竹傥无是徳吾岂敢友之范泉严公尝为书友竹二字一日持以示余余曰吾家南方竹之品甚多有竹甚大可以为柱为栋为梁人取之架厦屋可以避风雨岂非竹之竒者乎竹以圆为性而有方者焉可以器用可以度寻丈老者饰之以为杖又一竒也又有斑者焉紫者焉青黄相间者焉是又竹之竒而有文采者也季良友竹友其常者乎友其竒者乎季良曰吾友竹之徳也常者可竒竒者可常余当求其竒者而种焉常与竒者兼用之经礼三百曲礼三千余尝学焉易六十四卦诗三百篇余尝读焉贫居无事诵诗读书考易订礼皆吾之常也吾友其常以崇其徳以究吾学一旦临事鸣劒气生抵掌神运不动声色而事无不可举者矣是吾常所以为竒也子欲究吾他日之设施但观乎此竹吾友也余爱君之学又期以当世之故廼书此于诸贤之后
　　题摩利支天像下方
　　大明中天万象毕露不可以形色求也菩萨空诸有相心体湛明与道为一是故行乎日之前我能见日不为日所照我能见日以有形有色而见也日不能照见于我虚空无体不可以形色求也真谷居士陈君某奉摩利支天香火五六十年逢危履险常若菩萨在其上在其左右晩嵗来归彩绘慈容益加严事余过而问焉曰子以实相求菩萨乎以空相求菩萨乎以实相求晨熏瓣芗日礼八拜诵念神呪具如课程菩萨以威神力故常来拥防虽未见犹见也以空相求面壁内观闭户作活即维摩境界认摩利支天久久混融心心契合一朝大悟方知上下四方与菩萨俱瞻之在前何隐乎尔居士请题下方乃为之书
　　题四臂观音像下方
　　真谷居士陈君某佐幕古邢得龙眠李公麟所画观世音菩萨大梵天相石刻本及晁咏之所作防语持以示余曰菩萨不离此座周徧十方自二臂四臂以至八万四千母陀罗臂自二目四目以至八万四千清净寳目随方示现无逺不通子亦知其説乎余谢不知居士固问再三乃以其意为对盖百千万亿者原乎一者也原乎一者原乎心者也目之视耳之聴手之持足之行所以宰制万微动与理防心实为之也是故一可以周乎万万不离乎此一斯乃心体流行之妙随寓着见非由外至者也吾闻菩萨具大慈悲观世人音声而为之救防是在我教中其名曰仁广大而公溥与造化相似充而致之四方万里之逺百千万人之众吾心之所及即吾仁之所及吾仁之所及即吾目吾手之所可及一机动而千轴应一纲举而万目张有莫知其然而然者矣是知菩萨清浄寳目母陀罗手所以充满法界无在不在皆心体之发达仁念之流行夫岂神通变现示人以不可测哉
　　跋
　　跋心如水翁治家箴
　　余丱角时侍先妣拜舅氏于芝山毎当乡党燕集衣冠毕防黄先生年最髙冠右席谈论衮衮多义理之言舅氏指示余曰此心如水翁也自是以来垂六十年孤露余生流落天外缅懐往事未尝不感慨以悲黄君字某心如水翁之嫡孙也出示翁所为治家箴典型在目使人肃然企敬玩诵不能去手徳人之言哉君翺翔仕辙以官业见称而笃好歧农之学曰吾祖父以是命我其敢废诸嗟乎丧乱以来士大夫家服膺祖训恪守无坠者几人寳遗墨如拱璧大弓既韫而藏之复求名人钜公为之表而出之将以垂训而贻后君胷次所存过流俗逺矣每惟素问经穷理之学也本草书格物之功也惟学问君子而后可以语之以此未易与众人言也是故明于隂阳五行之理而后可与谈素经多识鸟兽草木之名而后可与论本草儒与医事虽异而所以为学则有相似者由内而外由本而末得之心而应之指是岂一日之所积乎君之学家庭之学也故余乐以是为告
　　防明皇观浴马图
　　鲁颂駉之诗颂僖公能遵伯禽之法务农重谷牧于坰野而其卒章曰思无邪思马斯徂言僖公以其无邪之思保守先业于马政之善而见公胷次之所存也徐君字某藏是图旧有题字在上曰明皇观浴马图余展玩数四爱其笔意精赡不俗有坰野之风焉方开元盛时帝犹有志于天下法宫闲暇御水殿纵观浴马无邪之思可以想见于画手丹青之外比及中嵗以后侈心一开思不在事举西北要处及闲廐重权悉以畀之禄儿而驈骊驒骆駵骓骃驔悉归渔阳廐中而武偹荒矣早年无邪之思至是无复存者大乱将作而不悟览是图可为三叹息
　　防韩干马图
　　鲁颂以駉诗为之首其诗四章述僖公坰野之牧政每章别马之名状而终之曰思无邪思马斯臧言鲁僖遵乃祖伯禽之法思之又思不违乎政其见之马政者如此推以及国事如诗序所言其俭其寛以至务农重谷所以兴鲁国之政者法皆自思无邪中来不独马也韩干画马散落人间以千万数颇能述有唐盛时牧监气象使人寓目慨想如駉诗在前无邪之思油然而生不専在马也上幕刘君济川嗜好雅淡得干马图以示余笔意精甚诚非俗工所到余不能深识把玩再三有味乎駉颂之防题此以复之
　　防辋川图
　　士有见于道则知登山临水之为乐于道苟无见焉则崇台池饰观榭穷奢角竒而后为可乐是其乐有内外不可以一律观也王摩诘自谓能隠余观此图包络山谷绵亘广逺与豪客贵翁穷奢角竒者亦何以异余年七十有三行世五纪周游半天下所至值佳山美景借草倚树适吾之适兴尽輙去居无一寸之园一丘之亭而余之内心无所慊也兹寓髙阳四境平旷而余之山崔嵬与西山俱髙也极目无川而余之水浑茫与大河俱长也人言此土疎瘠不可以树艺而余之土熈然其春肃然其秋物生其间可花可实生意浩乎其莫遏也此其为乐内乎外乎必有能辨之者李积中持辋川图来示余语之曰子有瀛洲图在奚辋川之足慕乎乃题其后而还之
　　防浩然风雪图
　　此防桥风雪中诗人也四僮追随后先苦寒欲号而此翁据鞍顾盼收拾诗料喜色津然贯眉睫间其胷次洒落殆可想矣虽然傍梅读易雪水烹茶防校孟子名教中自有乐地无以冲寒早行也
　　防太白赏月图
　　东坡后赤壁之游以二客之来从也二客不来东坡不逰而后赤壁有不暇赋至于摄衣而上履巉岩披防茸踞虎豹登虬龙攀栖鹘之危巢俯冯夷之幽宫犹恨二客之不能从其雄量髙致与宇宙同其大数百年后读者犹知兴起也今为此图像太白舟中二僮倾尊治鳞于其侧无一賔焉岂知太白者乎太白之心犹东坡之心也今有龙眠当令作后赤壁图与此图对暇日览观亦足自广也
　　箴
　　主静箴【有序】
　　余昔尝禀学于庸斋赵先生以主静二字为告暮年在瀛追记遗言作箴以自警与同志共学焉
　　天地之初隂阳之始混乎难名惟静而已是谓真静万化之根不与动对动由是生人之此心惟静为体后天而存先天在是学问之道贵探其原主一无适其静乃専我尝从师请问疑义谆谆之告主静为事主静何先惟心其存惟定惟黙惟几惟深大本既立万善以生如日之夕其晦也所以为晨如冬之藏其閟也所以为春是为主静实动之根非若异教以断为寂断灭灭已寂岂能息呜呼小子念兹在兹复尔性于有生之始澄尔源于未发之时中有所生其静其一发而皆中动静对立静则贞固而植本动则渊泉而时出盖原先天以及后天即心体之妙而悟本然之太极
　　肃堂箴【有序】
　　余自燕徙而南与河朔杨君伯通遇于瓦桥辞和色温言论本乎义理御下严整不烦馆人余固敬之及来河间君以职事久留因得朝夕共语商畧古今谈论疑义知君少从乡先生学问以肃名堂求余为之箴箴曰
　　惟春为仁惟秋为义温厚之气其肃也为秋发生之仁其肃也为义天时非肃则不成人事非肃则不治身法非肃则不严家政非肃则不理此肃之为义见之于经所以为贵或者乃曰严气振槁是谓肃杀厉气为刑流弊刻切君子制行所贵中和以肃名堂无乃有颇予曰不然吾所谓肃非此之谓学问之功涵养之事内肃其心端居存诚人欲以屏善端以生外肃其形峩冠正襟动作有则语黙有程由身而家由家而国典刑森罗法度具设有紊斯正有变斯革匪威而严匪怒而率其肃惟和岂刻之云盖仁以为体义以为用义虽维肃毎依乎仁兹其为肃所以为成在易之兊金行肃洁圣人取其丽泽之象蔽以一言曰说君子体之朋友讲习惟肃惟説以成其徳敢以余义而为子告圣言昭垂自今允蹈
　　赞
　　僧乞达摩弥勒赞
　　即心即佛即佛即我来时大地轰霆归去天涯芳草幸然来去分明何须漏下这个【达摩只履】似僧非僧似佛非佛见在蔑略释迦未来推倒弥勒担子未曽上肩何须闹处着脚【弥勒布袋】
　　真谷夀容赞
　　无极之真万化之根先天而生后天而存其降曰命在人曰性惟性之真惟真惟静有隠君子内全其天出入老佛若禅若仙宅谷之真其乐也内以真合真心与境防山之苍苍水之洋洋中有真意是谓实理万形皆弊此理常在永言保之歴劫不壊
　　云斋夀容赞
　　太羮酒味外之味浑金璞珍自然之贵盘胷文字五千巻落笔云烟三万纸浩乎其无穷乎其学也有自来矣噫元杜去后无人黄阁于今有几请君直下承当夀我斯文传之永世
　　偈
　　题雪花达摩布衣偈
　　拈花公案且莫道西来正被拈花恼一花开后防花开微笑不禁成絶倒归去来人未老掉下从前旧草鞋衲被防头面壁坐提起不直一落索放下大地无处着从来被他碍手脚为君索火当街烧布袋依前是弥勒
　　疏
　　緫府修路学疏
　　王畿首善实为九牧之仪刑侯泮鸠工肇复百年之规制念我邦乃自古文物之郡而路学为一方儒教之宗风化所闗典章斯在自往嵗创兴集成之殿至比年继治敷讲之堂两庑尚欠七十子之衮章重门仅覆两丰碑之螭首春诵夏弦无肄习之所秋尝冬烝乏粢盛之藏洋乎尚存芹藻之池余者半是荆榛之处幸赖师帅鸣鸾佩而至止爰暨廼寮割鹭股以开先既百堵之并兴宜列城之来助用驰短疏徧谂同盟愿推匠氏度材之心小试梓人类相之手惟力是视相我于成凡在国中诗礼之家与夫阛内衣冠之族苟有志灯牎之业请策名衿佩之丛作新庠序之精华苏醒山川之气脉搏扶揺而上九万里由此径升预瀛洲之选十八人自今快覩亶方盛事各请光题
　　安州修学疏
　　汉道隆儒行复承平之旧观周畿首善益隆讲学之新功念非得上栋下宇之安无以为左诵右弦之所况一圣二大贤之衮黻久巳巍煌而四科七十子之仪章迨今旷阙每当上丁蒇事之际莫举从祀荐羞之彛虽道徳之容瞻之在前而品物之仪设之无所幸贤太守明风化之本而郡同寮皆诗书之朋以黄颍川抚循之心行汉文翁劝奨之事苏醒山川之清淑陶成井邑之温良能定能静能安将见佩衿之骈集升俊升造升秀竚观科第之蝉聨凡在同盟各垂光赞
　　总府近请提学省斋入学讲説已荷还归里宅属兹歉嵗贵籴之秋本府虽屡有所济而书槖罄然未知淑后禀命帅垣出疏徧叩府县僚寀各请光题以副崇儒之美意
　　邦君肃币以延儒厥为盛事属邑闻风而加礼具存旧章惟兹一老之恵来实乃众情之共徯虽穷益坚老益壮处陋巷以粗安然耕不获菑不畬奈凶年之为困百指嗸嗸而待哺终朝汲汲以救饥念孔门不拒束脩病躯则难乎往教而顔公尝书乞米乡党之助者巳频兹荷帅尹之垂怜特俾賔僚而致疏凡武城道爱之君子皆郑国师善之贤人愿垂分恵周急之心庸济抱道懐仁之士自今廪人继粟庖人继肉合众力以将之毋使甑中生鱼釡中生尘亦吾徒之耻矣及兹涸辙早愿指囷
　　创建守真庙疏
　　扁仓而后几歴年笃生此老燕赵之间维故里宜有専祠是为旷代之神医当享列城之丰报言念枌榆之旧社犹存阛阓之岿坊古柳髙槐尚想生平之华屋青芝赤箭居多手种之灵苗神游虽返于清都隂徳犹敷于下土父老兴思于遗范佥谋共集于新功御灾捍患舍斯人而谁归鸠工度材在吾徒而敢后愿分梵宇仙庐之金碧少损山祗社鬼之牲牷昭我师活人之功为防氓徼福之地众志既叶百堵遂兴跂斯翼翚斯飞竚防宫墙之突兀庙而食尸而祝永祈邦域之阜康凡在同盟各垂喜舍【守真先生以医道活人有遗书垂世】
　　崇佛寺化修造疏
　　一柱擎天伟矣金刚之力量一佛出世现兹寳刹之荘严拓开旧日之规模重立荒村之门户爰有老居士来为倡首更率诸善人共作主盟发粟千钟助香积国中之上味捐赀百箧成善财童子之施心更仗黄随白浄之神通立见碧瓦朱檐之华焕乃持短疏徧叩髙门各请光题共成好事福人舍福人受竚观庆事之鼎来若时雨若时旸更酿明年之丰稔
　　天宁寺化縁疏
　　广厦万间元是古佛修行之处王畿千里谁非华封愿夀之人爰兴寳殿之巍峩上祝洪基之巩固言念我邦第一刹具载图经多歴年所中更刼火之洞然是致寳坊之壊散兹值偃武修文之日厥惟兴颓起废之辰自顷鸠工及今就绪美哉轮美哉奂用昭百尺之翚飞傅之绣傅之文尚欠羣工之藻绘矧浮屠二三级久埋没于荒榛而教典数千函未经营于藏室欲峙擎天之柱用成转法之轮非慿力量之峥嵘安得人天之响应恭以十连之阃帅系兹一道之岩瞻五星焕明列城风动主意昭融于万井治声腾彻于九霄愿恢大用之规模庶复承平之气象卿惟月尹惟日防请署一条之氷金作砺川作舟即平上三台之席凡在同志各请光题
　　乡人请张教授疏
　　乡庠党塾古所以明人伦晨牕夜灯士所以修天爵爰即三冬之闲暇共探六艺之精微芹泮师弟共瞻讲席而恵来阙党吾徒毋替断金之夙约期以漏沈人静之际共聆金声玉振之音焚膏续驹隙之光执烛拥臯比之座陡觉室中之春满不知门外之雪深嵗之余日之余莫把光隂闲处度学在是道在是防防事业与时新凡我同盟请预斯集
　　路幕请张教授疏
　　仕而优则学用寻经籍之前盟冬者嵗之余爰正师儒之旧席云斋教授心融义理学贯显微生毛公董子之乡本原甚正自遗山止轩而后文脉有归典侯泮者十年畅文风于一道身暂休于里社人思觌于楷模以兹闲暇之光阴求即典刑之绪论肆设臯比之座蔚为乌幕之光凡我坐曹理务之人咸预抠衣趋隅之列本诗书而辅律令舍是奚先由郡国而登京师自今以始
　　总府请赵提学疏
　　子自卫反鲁胡为久处于乐郊士志伊学顔孰不愿归于大冶爰设臯比之座用开蛾术之功省斋提学售用四书沈潜七易学不厌教不倦推已及人言有物行有常修身以道旧职儒宫之条理蔚为乡党之仪型念我庠我序日就荒芜而子佩子衿久欠温习乃诹旦评之望共推师道之崇肃乘以祗延修辞诚而寓敬言采芹言采藻先生为我恵然来学为箕学为裘后进自今知所式
　　路幕请赵提学疏
　　隆师所以善俗具有旧章学古所以入官肇新讲席爰率清曹之济济共依善教之循循省斋提学特立独行穷坚老壮学已造二中之地位心愈潜三省之工夫顷从上国而来归深慰乡闾之徯望兹郡府聿严于政化俾幕僚延致于师儒愿以公余拱聆私淑凡我庀局坐曹之众岂无学道爱人之心各抖擞簿书之尘共薰陶礼义之教于以变化于气质于以开广乎见闻须知此日之讲磨皆是他年之售用抠衣趋隅在弟子之列可不务乎垂绅缙笏为大夫之官自今始矣兹具招延之疏并陈勉励之辞
　　请祥讲主疏
　　三界惟心曽被天童师等闲漏泄一佛出世今得报恩老直下承当爰致疏以招延愿披襟而勇往祥公讲主道价追攀于前哲戒城孤立于一方行脚十年麻鞋穿而壮心犹在传经诸老路头正而宗眼顿明扫开鹿野之尘重举龙门之话心外无识讲惟识须认自心论前有经读正经却通余论是谓穷源而探本不须断句而修辞一变可能二变可能三变可能昔人巳曽説破上乘斯在中乘斯在下乘斯在老子更与指迷爰以今冬兹大论愿挑杖头六十巻教作防上百千灯
　　请明讲主疏
　　圭峯老説最上乘要与后人添话柄明上座具大力量肯向讲家作主人自有天王证明管取法音宏畅明公讲主丛林大辩泉石髙人一口吸尽西江説甚髑髅殻中水半生游歴东土曽见毗卢顶上光早年卧起二部经中嵗沈潜四谛圣视诸相等幻露电悟我心同浄琉璃与其南游北走尽随行脚僧曷若西舍东隣推为家户主爰修短疏用致先驰金刚不壊身此是修行之效騐锦衣归故里更聆讲说之新竒
　　祭文
　　祭器之文
　　我生不辰逢天瘅怒奉命于征以国之故有志弗遂见羁于瀛茹苦衔哀啮毡饮氷去家万里倐逾一纪子死孙幼谁为我视居无把茅卧乏班荆病无以药寒无以衾惟君垂仁矜我颓耄辟馆招延筑室丕冒既奠厥居又丝其衣既遗以安又相其归恩意备周仁念渥洽众或间之君愈恻怛是谓古道罕见于今衔环结草刻铭在心呜呼哀哉惟君徳美具在月旦内外戚疎有口斯赞事亲以孝丧亲以礼睦族以仁处乡以义言抚诸弟惟一惟均垂训诸儿有规有循信谊着乎交友仁爱溥乎比隣淡然名利之域卓然奔趋之门底柱特立颓波孤撑昼窓阅理夜灯穷经发言必中于要防制行必本于忱纯识与不识莫不期公以夀考而逺大孰知一息不来乃遂为千古之人以公平生知公身后虽殁犹存千古不朽呜呼哀哉君尝许余以城西之田俾余藏骨于其间我未即死君胡弃我而先维今年春君婴小疾尝有治命俾余即斯丘园而营兆域言犹在耳君胡疾倾我衰日甚欲归未能傥遂溘先于朝露所愿从君于九亰呜呼哀哉
　　祭文蔚文
　　我居江表君居古瀛地虽有南北之异学初无彼此之分粤从定交嵗寒五阅匪道不谈匪经不説更可互否有磋有琢以君为受道之器故期君以逺大之业维兹仲春初讲大学君发问而再三我欲言而复辍将俟逺朋之来集乃更探端而具列一夕不来千古永诀欲言浩如竟付哽咽君志坚强君操端洁议论据正典型具设我要君以北方之名流君所希者中州之贤哲币聘将驰修途欲发春风整舆夜舟移壑盛年方刚穷居寡欲匪疾匪衰胡夺之速盖力行者或有时而勿夀恣睢者或反常而能久是赋分之勿齐而人生之常有呜呼嗟夫死生之变学问之事吾与君言亦几悉矣囿形宇内莫贵者人人所以贵厥惟此心形气有时而澌尽心体湛然而常明能静而安视死生有若夜旦惟精惟一与大化同其流行愿致子之所以知益恢子之所未宏性子之性仁子之仁豁方寸于宇宙纳八荒于户庭摆脱世间之幻妄昭融本体之真纯必使本然而固有者浩乎其不可息则虽逝也而有不冺者存呜呼

　　钦定四库全书
　　则堂集巻五　　　　　　宋　家铉翁　撰古体诗
　　墨梅
　　非香之香非色之色伴我孤吟风清月白
　　氷崖孤芳雪林早春伴我读易见天地心
　　风雨归舟图
　　挂帆渉沧波瞬息三万里蓬莱有防期莫为风雨止前津风色恶断岸寄孤艇输他田舍翁午酲犹未醒
　　中秋日客退独坐偶成
　　春月令人悦秋月令人悲人意自悲欢夫岂月所为炯然此方寸圆明贯四时闭门独自赏无盈亦无亏东方职生之地而异端之书指为地下狱余窃非之
　　五行木维仁四徳春维元混沦判八极维东最为尊万形囿大化生生此其门兹为九州镇岂以三望论彼为异端説怪诞惊愚昏妄指阳明地同彼长夜阍愚人戢防威奔走不惮烦顽夫惊罪福未死先飞魂年年春向晩时事羞苹蘩我在神即在帝顾良亦繁
　　萱草篇
　　诗人美萱草盖谓忧可忘人子惜此花植之盈北堂庶以悦亲意岂特怜芬芳使君有慈母星髪夀且康晨昏谨色养彩服戏其傍燕喜酌春酒欢然釂金觞物理似有助丛萱忽非常竞吐栗玉艶欲夺金芝光秀本自稠叠骈枝亦荧煌乃知风人意比兴宜成章东野情思苦少忧多悲伤谓此儿女花莫能解刚肠斯言虽有激疑其未通方忧心无时巳徒枉憔悴乡寓物傥适意何须动悲凉况复循吏政和声入封疆抚俗时用乂事亲日尤长萱草嵗嵗盛此乐安可量
　　孔同知孔圣之裔垂念逆旅用意勤甚诗以谢之
　　岩岩鲁山髙可望不可即袖有一瓣香无路瞻圣域朅来髙河阳乃在天壤北离羣久索居心茅殆欲塞人言圣哲孙来慿贰车式洙源分派清防见孤崱愿效陈亢问少祛樊须惑莫为徐羣先未遂仪封识良朋忽踵门厚意传矜恻分我纎纩温贲我素丝緎寒谷回春温古道见顔色洪惟夫子墙如天有辰极六经恢衣被万化视法则嗟我早端诚求道未有得暮年遭时屯愿跻愈自力圣壁多旧藏闻孙世秉徳稽首求一言书绅永为式
　　圯上行【并引】
　　张子房受书圮上千古以为美谈余谓汉室之兴六经固未尝与火俱烬老师宿儒犹有存者使子房得而佐汉可以比隆三代其事业岂止若是而巳哉舟过圯上感而有作
　　三代以还惟有汉六经之外更无书汉家自继商周统经术当传孔孟余天生伟人元气防莘亩说岩乃其徒扫除申商斥仪衍混合宇宙需吾儒便应平跻古王佐小却亦称大丈夫云何赤帝应运起乃以黄石为先驱太公六韬岂不善颠秦蹶项或所需繄欲上嘉羲黄嫓隆古诗书礼乐不可一日无惜哉子房遯世早不及遗经细探讨使公得与齐鲁两生游吾知汉道同商周【齐鲁两生凛然有古大臣操谓汉兴无儒不可也子房不能致两生乃以致四皓为功此又千载之遗恨云】三山吴履道承出示理皇防书唐人诗恭题其后
　　先君曩侍缉熙殿拜赐天画盈筐箱帝书超轶钟王上不与欧柳论低昻孤臣流落濵九死老眼尚能识偏傍旅檐惊见亟再拜拜起不觉涕泪滂防拟从君换此寳囊空无物可以将待归从君乞模本刻之琬琰永为子孙藏
　　元和修复马政图
　　君不见明皇开元初前驱万骑云烟铺中年不戒履霜渐乃以牧权付之营州轧荦奴驱我天闲入防穴八坊竒产空无余元和天子奋威断收拾旧物还中区向来汧渭孳生处犹有牧人自营牧与刍争持私牵应诏书愿备法驾王前驱诗翁感叹成八解何人画工画为图此图似是八之一元和旧事犹可识
　　题蒋同知所藏马图前后凡五
　　行而前者骊与皇从而后者骍与驹匪双匪驷良马五画出人间五马图祝君出典大藩牧愿君旗旄旌节耀前驱古来共説人生五马贵况复盛年劲气緑鬓长眉须
　　保定士人以所藏太白像见示笔意甚竒为题此李去非好吟太白之裔欤书一本送之
　　晨兴有客访我来光采焰焰出屋上衔袖疑有希世珍徐而出之岸然长庚相髙标直欲干青防逸气可以走象罔传来定非凡俗工应有髙人得之自梦想愿君寳藏勿轻畀瓣芗朝夕勤向仰可以长君胷次之瑰竒可以助君诗情之豪畅傥来万事付浮云眼中随地得真赏他年若遇天台坐忘真便应骖鸾御鹤朝神清一洗人间千刼尘中尘
　　韩京叔古木寒泉图
　　朝来我梦三伟人振袂而入清风生扫门坐需佳客至邻叟醉墨俄然成古木昻藏出涧壑下临百丈寒泉清髙冠长劒万夫望其傍那有锄笠两耦耕嵗寒坐对亦已久东风防取岩穴春卧龙腾骧碧落上南山夜半雷雨惊【古木槎牙有卧龙欲起之势故云】
　　题陈子新所藏云山小景渔矶二士
　　道人胷次絶尘滓能得工夫无尽意醉中引兴春山青醒来弄翰秋风起晦明变幻在毫端倐忽烟波防千里少年我尝识其人不见于今垂五纪此图似是夫君笔余子纷纷溟涬耳黄沙苍茫雪苑冬旅窓展玩万虑空恍如身在苕源东摄衣歩上云山最髙峰二客追随不能及相与指防平沙明月中【元题作萧照笔非也】
　　雪中梅竹图【并序】
　　古瀛之地不产梅竹里人得雪中梅竹图来示画手精诣为题十五韵见天外懐人之意
　　梅兄乃我义理朋竹友从我林壑游青青不受尘土涴皜皜肯与红紫侔别来天涯今几载老大相逢俱白头玉龙排空展鳞鬛天姥振佩锵琳璆古心姱节自为伴严气正性谁能俦儿童莫作飞絮防道眼无以空花求花飞絮舞两值遇殆天之合非人谋娇禽谩夸顔色好弱羽难禁寒风遒寄尔南枝尺寸地莫与鹜羣为辈流何人画工巧位置使我坐对消闲愁却风吹灰万象改平生故交还在不绨袍犹思见范叔雪堂賸欲逢元修故山自有归隠处琅玕成林雪成坞防当见汝面目真西湖西畔踏雪寻故人
　　赵提举求作字余辞以不能工仍作诗谢之
　　少年振臂入塲屋寸晷谩书夸拙速中年收敛归法度不能为顔仅为谷晩嵗颇为忧患困弱腕不禁事物逐要之作字非所长空腔仅存十年读有客来从析津头翰墨多藏玉韫匵从我乞书戏我耳为君小试知君蹙长笺浄练雪不如墙角鼠芒嗟巳秃此邦椽笔广文翁何用更向寒汀索野鹜【广文翁谓张彦举】
　　辛巳正月十六日张云斋过访郭舜元髙飞卿持草书黄庭来防作上元歌
　　市人欢呼赏元夕羇人掩闗玩周易易中具足光明灯一灯散作千百亿粤从上元甲子到于今经几上元此灯炯炯如一日静思此理发长啸短檠孤坐防虚碧广文先生乃我义理朋从我求观无尽灯我灯无尽易无尽五行阴阳太极惟一心东隣有客好竒逸袖出异书光芒与我易相射平生但识羲孔元之元不省虚皇大道中我欲与君互酬答各妙其妙勿以言语传防得易中极中与子日日张灯作上元【厯之元名上元嵗之首亦名上元一嵗之元即百千万嵗之元其理同耳人之一心与天地间之一元同此炯炯万古不夜古人向元夕张灯义在是乎】
　　南至前一日蒋君伯禄携山谷草字来示上有南轩题跋亦南至前一日异哉
　　羲之趁姿媚鲁公尚气节黄家妙画兼数体圜转之中有卓絶天涯明日一阳生茅斋孤坐昼掩门有客袖示三四纸如覩天上五色云嗟余老矣岂能事书法有防心处赏之不能辍此书当与造化侔生意浩然不可遏六月菊以夏中破萼至秋晩枝条虽苍劲而花色灼然鲜明贯暑寒而不改菊中之贞士也余以比之商山四皓为之赋
　　九月菊偏与秋霜宜六月不受炎暑欺秋霜似同君子操嵗寒相遇长相好暑不与贞士谋杨燥怒煌如相仇要之二菊所遭有难易夏居其难秋若居其易君不见当年秦焰焦中州儒坛处处同荒丘独余商山老人在髙卧林泉节不改平生不识咸阳门晩随币聘来汉京欲兴诗书谈王道再使风俗还归治古淳我评此花似此老傲暑凌寒无不可种之堦庭今防年我自识花花识我粤从夏五开敷到残秋更与黄花为辈俦嗟哉黄花非辈俦老行难逐少年游此菊当为菊中第一流
　　过沛题旅壁
　　单吕早识隆凖公择壻能得人中龙云何托女不托宗欢娱未了万事空沛人犹言令善相善相如此术亦穷髙皇先识万物表芟刈羣雄如薙草孽女近在目睫间滥觞不戒使滔天向非遗后余此二三老安知北军袒右与袒左嗟哉涂山启夏任启周女徳王功相匹休令名堂堂照千古不似沛中吕氏女
　　牡丹坪诗【并引】
　　曩在吴门幕府人有问余者曰莲以周子为知已菊以靖节为主人牡丹名花也独未有所属舒元舆一赋甚丽君许之乎曰否元舆比徳于色花之羞也康节邵子其牡丹知已乎因为诗曰洛花古来称第一人人爱花防人识惟有天津桥上观物翁独向根心验生色四时之春四徳元惟花与翁天其天舂陵无人彭泽不可起千载识花一邵子今三十年矣近见洛阳人书以遗之寄题种花处夜梦人语余云子忆大峩中峰乎吾家其下觉而味其语岂牡丹坪为皇人守花者乎谩成此诗见乡国之思也
　　洛花古来称第一金为之相玉为质画堂深处养根荄丽日光中见顔色人力栽培傥未周本然之天从而失我家大峩峰顶牡丹坪傲雪凌霜知防春冬深突兀层崖上春来烂漫红云生相传皇人炼丹处帝勅六丁为守防天葩只合奉天人那许移根到下处吁嗟皇人长与花为主世上红紫纷纷何足数【大峩中峯相传上古天真皇人居焉丹气融为此花大者如扇径二尺其髙有数丈者徧满山中故其地号牡丹坪人有欲移根种之山下者辄为雷电雨雹所侵花与世俗牡丹稍异】
　　假馆诗
　　江南遗老瀛边客来时鬓斑今雪白防年坐困市井尘五迁来到诗书宅中州典型尚未艾故家文献宛如昔主人盛年兀老苍古心不为名利役昼闲对客无俗谈夜灯从容须挟册有疑必问问必中讲学定知有源脉世人骛外如轮云君心向道坚金石念我南冠久絷维分我三间明月席绨袍厚徳更髙古冬有纎纩夏有绤我衰拟作菟裘藏感君推田城西陌今年不归明年复不归病骨嵚防当化为原上骼拟从诸君豫乞石一方他年埋之塜前三四尺上书宋使姓某其名某下书人是西州之西老逢掖平生著书苦不多可传者见之春秋与周易
　　为景山题
　　先天而生者道之初后天而存者道之夀人能知道为可贵斯能与道同其久粤从羲黄迄孔孟大原千古垂不朽书以道事万化源易以明理羣经首诗三百所蔽思无邪礼三千主敬内自守我性其性天其天念兹在兹谨所授纷华过眼空中云绮丽堕前苗之莠徳人澄心制万变仁夀天爵我固有福惟自求命自作欲浄理明鉴无垢勿贰以二参以三环堵中间维道囿存之又存悟本元心与道一逢原在左右惟兹皇览揆度辰临阳浸长泰道亨为君大书汤盘九字铭愿君进徳日新又新与嵗而俱新【闻景山以日新名斋】
　　闻杨和卿在馆中读易不去手赠以诗
　　人人读医经知尊黄与岐杨子读医经乃以羲文周孔而为归易中有妙义医中之奥与易相表里六十四卦字字是心法八十一篇篇篇具易理神圣工巧莫向外边求防净精微只此本心是君观恒卦字之文左心右日合而成心体湛然絶纎翳日新又新常惺惺要之医经本自易经出前圣作之后圣述子以医心防易心三部九候中间有太极【以恒名斋故云予谓素问为三坟之余三坟为易之余知素问者必能知易】
　　伯成尝受学于河朔前辈鹤鸣翁其学亦宗濂洛赠以诗勉其自拔于流俗
　　南方共宗鹤山老北方亦有鹤鸣翁鹤山道脉接濂洛鹤鸣之派应与鹤山同九臯清闻犹歴耳谁谓九原不可起诜诜髙弟今防人衣鉢传来二三子遗书定知满筐箱夜光炜煜照行李在隂有鸣须有和乘轩可贵未可喜君不见辽东僊子丁令威向神清而上刷羽仪万人拭目防孤飞鳬鹥纷纷那能随
　　九日偶成呈彦举
　　髙阳今日是重阳与客慿髙送一觞白首相逢俱老大黄花随地防芬芳故园三径都荒了目断晴空归路渺人生暮景更天涯眼中愁绪知多少寒风萧萧吹我衣酒防莫遣防檐欹我歌老圃秋容句君诵渊明归去辞我歌君和日欲夕我醉君扶君须力明年此防还相忆江东暮云千里隔
　　赠谈故人髙鹏举
　　东隣歌呼闹如市西隣笙箫正鼎沸髙生择术颇可人夜防挑灯説书史説出忠臣烈士报国心四座闻者为堕泪闻君年少曽读书壮大无成乃与优伶俱左手执籥右秉翟念到简兮应嗟吁他年了却官中呼仍作书生挟册归里闾
　　赠河间隠者苑君年八十有一
　　海上有三山瀛洲居其一何年飞来神州赤县东其上至今犹有神仙宅厐眉皓首方瞳翁乔松羡门乃其匹深衣大带儒中仙不读黄庭读周易乾元用九独探数之原九九妙契干策八十一万事万物从此始衍之又衍至于千百亿夀翁以金书玉箓长生符不若夀翁以邵子先天周子一太极梅边生意浩无穷坐阅人间蟠桃几廻实
　　送陈真谷赴邢州幕
　　嗟余仗节五寒暑岂不欲归迷归路天涯获识我辈人乃是三生林壑侣病身不死赖公药僦屋无人因公户萧然一身水上萍惟公为我北道主前晨除书到里门虽为公喜惜公去明朝欲别更凄然谁为我依有文度公身方健供时需人生富贵在迟暮衣锦归来定何年我帆巳落吴松浦再见便作来生期临分哽咽不得语陈子新前后十年叶赞府寮修明学政讲堂成以诗美之
　　子产存郑校僖公修泮宫彼皆在其位夫岂难为功是邦学政久坠地过者千百但吁忾有美君子逢掖生无位乃能行其志手披荆榛植栋宇春秋祠事廼有所衮章巍巍耀城阙黉舎煌煌列笾俎尔来防及一星周欲绪前功谁与主治中别驾我辈人惟君复能賛其成大厦聿新来众隽讲席备设招诸生众人所迂君所急胷次抱负谁能识后先防年惟一心兴頽举废多其力我来是邦知君久负荷万钧绰其有更从兴学知君深少觇用世经纶手君不见新甫之栢徂徕松可栋可楹皆在雪霜后愿培逺业待时需令名与学千载垂不朽
　　朱信叔洛阳人往佐长安省幕
　　洛阳中州中长安中州雄大山巨泽九土镇三光五岳淑景通君居洛南雅是温石辈今佐大幕全防咸秦冲髙懐颇堪陪坐啸逸气直上干青空筹帷暇日频访古溪山好处须从容秦宫汉苑久巳成陈迹寒烟茂树倐忽迷西东车邻激壮满汧渭周雅博大基镐丰请君收取入笔砚可以陶写诗书胷由秦而西是为入蜀道乘兴一登岷峨矗天峯我家正住岷峨下定有乡人故老诹衰踪为言仗节瀛海上齿髪衰谢气如虹
　　刘文蔚久苦目眚昨日乘凉来过共谈先天图义一夕翳去明现闾里以为异事因诗纪之
　　心以静而虚眼以动而应心如明月悬太空眼如当户挂清镜月光不受微云干镜光或为尘土暝学问之道贵澄源源之既澄流自正但令心体常如月体明寒风暑暄岂能为我病吾友平生读书眼炯然不与事物竞外圜偶被轻埃薄灵府不揺中自定杜门息交逾三旬强本胜邪在一静昨日扶杖过我蜗角庐共谈壁上先天内外图穷探羲孔象中意不与异説论悬殊髙谈亹亹竟日暮睛光灔灔生清矑夜归不烦炬火照入门索观细字书晨兴宿雾尽扫却银海烂烂可以贯碧虚神耶天耶孰能诘心耶眼耶万变同一枢里人共传先生有良剂争持病目求我涤懵眯先生无药亦无方请将心来为君洗【道徳性命之书圣人所以洗其心亦以洗天下人之心夫所谓洗亦澄其源而巳矣学者认得下工夫处岂惟医者可除窒通晦光有莫知然而然者矣】
　　赠云山逸人刘巨川瞽而谈命
　　世人具眼知多少见山不知云山好斯人背境自观心识破云山千万层须知万物备于我髙下散殊何往而非道善观物者观以心目所未见心巳了闻君学易多歴年妙处能探造化先维艮之背不与事物对物具一极常与此心防君知云山云山亦知君是之谓行其庭不见其人
　　赠谈命王逸民
　　逸民古称避世士不以功名累其意有人向彼话穷通拂衣归来洗其耳君字逸民见君心云胡乃以谈天为已事要令世间竞进人稍知山林岩壑味吁嗟逸民莫学商山翁商山卒为三聘起成都卜隠老君平身处涧槃名声动朝市案头周易是本经未来千载了然在胷次
　　嵗暮传易终成长吟书送景山茂实
　　易乎易万古传来惟一易羲文之心即是周孔心问谁要于心外寻脚迹画之前妙处难为言画之后乾坤实居万化先谁将乾坤大父母下与五十六卦为等伍既道先天一字无云何却以后天混入先天图嗟吁平生粗知读周易只向本本原原认太极一易之外更无之嗟哉何人更以三为七欲知问子云欲知包问子平欲知筮当叩焦与京要识乾坤真面目请将四圣之经闭户十年读
　　谢舜元以墨竹为赠
　　我家苕源山深处万竹森森饱风雨一从脚踏黄沙堆不见此君四寒暑夜来有梦到家山苍筠翠榦犹依然觉来欲赋不得赋谁能为我传其天东隣萧然嵗寒客寓意于物无留迹当年亲识洋州孙写得寒梢数千尺怜我卧疴少佳悰巻送四壁泠然风笔端妙处夺天巧与我胷中生意俱无穷髙阳台下见此两竒特子新之梅舜元竹后先俱为洞山来夜夜白虹贯茅屋
　　谢刘仲寛恵茶
　　忆昨中原全盛时五方贡茶走京师建溪头纲最先到天子特命开经闱儒臣讲毕上命坐瀹茗初试琼瓯甆云章昭回耀几席羣公进谢因进规我生也后不及见耳闻盛事长嗟咨十年流落古瀛下谁谓荼苦甘如饴蓬山伟人国俊彦哀此下土南冠羇肯分锡赉贲衰朽定知眷奨超凡私公才雅在严徐右公学独出河汾师穹班近闻长秘府奎璧分野生光辉儒臣见用天下福讲席宏开太平期苍崖赤子望苏息霖雨八荒舍公而其谁
　　为旃檀像赋【像在燕】
　　稽首古旃檀曽共释迦语旃檀释迦面目本来同真身幻身何事相尔汝如人对镜照形像拱兮揖兮若賔主须臾人去镜亦空尔影我形两无覩木人漂流宇宙间神通妙用归何许万人从渠索释迦求福有时与福遇佛如明月行太空向曙俄然不知处痴人竞向波间觅波间本非月所住真邪幻邪两忘言如来无来亦无去君不见佛书九译来中原妙处乃以无言传莫道旃檀有口不解説非説之説三十二相全【旃檀像者相传释迦在日因到天宫説法下人思之使目捷连以其神力摄匠者上天宫刻佛形相回人境奉事云只刻得三十一相但木人冇口不能説话欠此一相耳】
　　见星行赠武春卿
　　天星之荧荧兮歴防千万年光景常如新人心之存存兮特宇宙一粟粒乃能与天星同其明天象此以为象兮维实理之着见人心此以为心兮乃妙用之流行微云去来等妄幻本体湛虚絶纎尘是故善观心者感星而自悟境与心防不知星之为我我之为星嗟尔甘石氏之为学仰测璇象若尺之有寸寸之有分但能以常数而窥陈迹不能外躔郭而探造化之所以神我欲与君陵太虚而歩碧落稽首再拜谒帝庭仰瞻天辰上曜之正色次阅苍龙赤鸟兔形愿求天光洒我昏浊质使我自心圜明莹彻防万象而涵太清归来跳出隂阳五行外初筮再三闭口勿复论
　　寄洞霄道友清溪翁【案此诗系厉鹗从洞霄诗集载入宋诗纪事今补録】
　　汉家中郎年七十霜鬓垂垂人不识冬深破屦踏层冰暑到露头走赤日穷坚老壮本分事百年未死为形役洞天九锁郁嵯峨古来相传神仙宅我尝结茅天柱前屐齿苍苔印行迹劫火洞然城郭非清境不壊还如昔安期羡门我辈人圆峤方壶一咫尺梦魂防度如相逢别来巳久知相忆愿分仙家九转丹服之身轻生羽翼周游八表任去来跳出阴阳寒暑域




　　钦定四库全书
　　则堂集巻六　　　　　　宋　家铉翁　撰近体诗
　　前嵗上元与赵任卿寓临安追逐甚乐今年同在建溪任卿先赴郡席小雪忽作且知早筵遂散独坐无聊因得二诗却寄【已卯】
　　山城灯火巳萧然扫巷游人更雪天厌聴落梅翻永夜喜防飞絮卜丰年狂随戏蝶装罗髻巧逐纎腰上舞筵明日瑶阶对琼树防须微月与争妍
　　沙河红烛暮争然花市清箫夜彻天客舎风光如昨梦帝城歌酒又经年老僧强作琉璃供上客先逢玳瑁筵不许裴郎同夜饮新妆月底为谁妍
　　和唐夀隆上元三首【壬戍】
　　满城和气在春台玉漏沉沉铁锁开明月谁知千里共华灯同照万人来市桥未涨丰容柳江路犹残的皪梅欲与先生醉赏未须归去隠蒿莱
　　明月升天镜上台灯如莲沼万枝开恨无立部歌仍舞空有游人往更来秀如王子登门竹味胜曹公止渇梅已向歌謡挹和气预知丰嵗变污莱
　　防年踪迹逺中台梦想传柑宴斚开懒拥牙旗穿市去纵防玉李堕天来从教独照青藜炬莫使轻吹画角梅也有江风浮彩巘坐令形势巻东莱
　　题渤海髙夫人行实
　　当年初赋栢舟诗正是中原板荡时手挟雏孤歴闗险身边鴈影到天涯五迁才定霜侵鬓百嵗何曽笑展眉为报儿孙须努力墓前他日要丰碑
　　挽刘文蔚
　　五年瀛下寄闲身耐久交朋喜有君竟日坐谈唯在道有时游戏亦论文髙风每欲追鹏运雅志那能混鹜羣【文蔚辞胥吏之贡故云】留得浩然英气在便将生死付朝曛先天妙义説来多圣处工夫防切磋一防英灵长不昧平生学力定难磨暮春风景堪闻瑟尘世纷华付掷梭闻道南行縁底事要从濂洛溉余波【人有梦文蔚告将南行者】九日登瀛台【案此诗系厉鹗从河间府志载入宋诗纪事今补録】
　　此地无山喜有台南瞻北眺两宜哉衰翁无事日倾倒佳客何人时一来孤鹤飞鸣知我在征鸿嘹唳为谁哀老来万事如归宿不为忧愁强把杯
　　西州旧俗每当立春前后以巢菜作饼互相招邀名曰东坡饼顷在燕尝有诗云西州最重眉山饼冬后春前无别羞今度燕山试收拾中间惟欠一元修元修即巢菜之别号盖豌豆菜也东坡故人巢元修尝致其种于黄冈下因得名元修南方有之燕中无此种余来河间再见立春感旧事用前韵
　　朔风吹我过瀛州釜甑生尘转可羞聊向春前寻故事定知食饼记前修【河间士友甚知慕东坡以为元遗山一派之所从来也】
　　我家自贵东坡饼不为人间肉食羞闻道西山薇蕨长摘来我可辈元修
　　凄凉如在黄冈下苦淡从教邻壁羞拟向城隅问耕稼锄犂阙壊不堪修
　　春欲暮雪作不巳简子新
　　一任西园雪作堆阳和巳自徧根荄春光只在花梢里更倩君诗为一催
　　社后春光正可人眼中物物露精神雪花底事犹飞舞要与梨花分半春
　　乍暖轻寒春正深晩云犹解作同云从教门外雪三尺认取沂边春十分
　　庭前草色浑未露坞外桃花肯破顔七十日春闲过了半分春色尚犹悭【春欲暮木未有萌者自瀛以北大率皆然不知中原之地何如耳】和平心事春三月淡泊生涯水一杯老矣只余归梦在世间万事付心灰
　　中秋月蚀邦人鸣钲救月不约而齐中原旧俗犹有存者感而有作
　　风扫沈阴万象开断云扶月出阳台万人拭目防天眼蟇蚀何曽蚀得来
　　大化周流不暂停从来息处见其生氷轮万古长如此本体何曽有晦明
　　中秋日菊盛开
　　蓓蕾黄花当径开膧胧佳月出云来中秋见菊从前少端为瀛公诗句催【中秋前一日器之有诗俄而菊开】
　　天宇髙寒露欲零城头月色正亭亭诸公定有惊人句施与波神月下聴【是夜席地龙祠之前诗未成钟动急归】
　　年年菊占晩秋清今夕东篱放早英月共黄花如有约花开半夜月偏明
　　九日即事雪中见菊
　　瀛海茫茫又晩秋瀛山漠漠防浮沤人间底事登髙处来上元龙百尺楼
　　怪得西风吹袂凉客中又过一重阳今年喜见东篱雪要与黄花共晩香
　　九月黄花正是时谁催青女试瑰琦氷天雪夜无人问玉质金相我自知
　　晩歩
　　闭门自要身心敛出户方知天地寛晩歩中庭人不识道余痴想白云端
　　市桥月色
　　今夜鲸川月色明卧烟虹影正横陈市桥得月喧箫鼔堪羡溪桥觅句人
　　雪中玩易偶成
　　道如大路人能见徳有輶伦识者稀四望皓然都洁浄洁中还要辨精微
　　纪梦
　　何年沧海变桑田绛阙琼宫尚俨然留得瀛州人在境故应犹有地行仙
　　天风吹我上瑶京谒帝通明羽卫森班退归来清梦觉红云犹自满衣襟
　　秋来夜气更清明月朗窓虚梦不成似报云间仙仗过分明聴得歩虚声
　　迁居得甘井诗
　　海咸河淡都尝遍荼苦荠甘我自知世味曽教千百变先生舌本只如饴
　　真水由来自有源非河非海性其天为君甃饰标三字唤作城西君子泉
　　题李氏敬聚堂
　　千载河间旧典刑诗书习气至今存故家乔木知谁在五世同居是义门
　　辛勤勿坠百年业闲暇留情一巻书要向儒科着声闻先从讲学下工夫
　　和平遇物斯为美恻怛存心即是仁休怪艺翁太淳质由来忍字本诸经
　　闻君出宰山水县家教所推民俗淳田里定知耕逊畔市防安得讼分人
　　枝叶皆从一本生源源本本是天伦易经着义交相爱相忍何如相爱亲
　　人言尔祖玉蕴石传到儿孙蓝出青眼底桐枝多秀色早令授业各専经
　　一矜字十年除得一信字五年乃成我赠君家一敬字须知受用在平生
　　题丹见厐居士图
　　团栾共坐説无生家话只堪儿女聴谁遣老禅来入社迎门笑语是轰霆
　　岩前花发四时春岩下风光日日新大化周流常不息谁能伴汝説无生
　　隠者图【并序】
　　骑而行者诗翁也艇而游者渔翁也诗与渔皆隠者之事诗之乐不减于渔渔之乐有似于诗观此图者求两翁自得处是所谓画外之画
　　诗翁到处寻诗料得似渔翁乐意赊两上波心两游戏个中真赏属谁家
　　微吟缓防过桥来天际轻阴日未斜指防前村竹深处更寻钓叟问生涯
　　诗人偏爱渔人乐渔乐诗情一様竒欸乃数声烟雨外非宫非徴自成诗
　　平地何年生怪石天教隠者作渔隈莫言昔日磻溪事恐被山灵发笑咍
　　赠隐者忘机【并引】
　　动静互根此一机也时行物生此一机也机者乃大化流行之妙处虽欲忘之不可得而忘也若荘生列子之忘机只是小小勾当
　　寂然不动机巳兆感而遂通机乃神一阳昨夜回氷底生意流行万象春
　　万古周流此一机何尝丝髪渉人为不须苦用忘忘意认取存存不息时
　　赵省斋出示所和天童师偈句亦次其韵
　　异教何知平与倾彼倾却是我之平饶渠亲识瞿昙面未必曽逢太白星【旧传天童师説法太白星为之下余谓道体明白正大若星辰之丽天但异教之人未必真有所见只妄自尊耳】
　　虚空楼阁易欹倾寳地工夫似掌平四圣传来是周易个中自有定盘星【周易伏羲易也以文王周公为之辞故谓之周易连山神农之别号归藏黄帝之别号以夏殷用之故曰夏殷易归藏无书后儒始为之书乃一家学耳周易万代通行之书系辞发出无穷无尽底道理读系辞后众説之是非得失浅深可以坐判】
　　邂逅当年盖巳倾重来议论更和平何时肆设臯比座指示五徒衡上星【右为省斋作】
　　咏红梨花
　　万玉林中惯识君霜天月夜富精神谁将红粉涴顔色却与夭桃鬭莫春
　　人有画花中四伦者偶记毗陵旧诗即题其上
　　万红深处一花王犹带姚家宫様黄物物有君还有佐殿春须属召公棠【牡丹海棠为君臣前辈有君臣庆防诗】
　　扶疎桂树月中生谁遣人间伴大椿桂欲芳时椿正老等闲相伴八千春【木犀椿为父子用窦氏事】
　　佩玉垂绅廊庙人幽花小草岂其伦须知四海皆兄弟淡泊论交处处亲【梅花山矾水仙为兄弟见山谷诗】
　　夭桃艶杏得春饶涧草林花品亦殽谁似三君丈人行万山深处自论交【松竹梅为三友】
　　寄江南故人【案此诗系厉鹗从天地间集载入宋诗纪事今补録】
　　曽向钱唐住闻鹃忆蜀乡不知今夕梦到蜀到钱唐
　　诗余
　　水调歌头【题旅舎壁】
　　瀛台居左界觌面是重城老龙蹲踞不动潭影浄无尘此地髙阳胜处天付仙翁为主那肯借闲人暂挂西堂锡仍同旦过賔　六年里五迁舎得比隣儒馆豆笾于粲弦诵有遗音甚喜黄冠为侣更得青衿来伴应不叹飘零夜宿东华榻朝餐泮水芹
　　念奴娇【中秋记梦】
　　神仙何处人尽道我州三神之一为问何年飞到此拔地倚天无迹缥缈琼宫溟茫朱户不与尘寰隔翩然鹤下时传云外消息　露冷风清夜防梦髙人过我欢如畴昔道骨仙风谁得似谈笑云生几席共踏银蚪追随绛节恍预羣仙集云韶九奏不类人间金石
　　又【送陈正言】
　　南来数骑问征尘正是江头风恶耿耿孤忠磨不尽唯有老天知得短棹浮淮轻氊渡汉回首觚棱泣缄书欲上惊传天外清跸　路人指示荒防昔汉家使者曾留行迹我节君袍雪様明俯仰都无愧色送子先归慈顔未老三径有余乐逢人问我为説肝肠如昨
　　骚体
　　题梅竹图【是邦无梅竹因见王善乡此图感而赋】
　　余家乎岷之下兮有梅萧萧有竹森森今洎乎瀛之野兮秋草萋萋黄沙防防有懐彼美兮在天一垠梦不可即兮聊因其似而记其真真兮似兮岂墨君笔史之可寻皓兮苍兮吾独想其嵗寒之心
　　和归去来辞【并序】
　　东坡颍濵元诚了翁在迁谪时皆尝和渊明此辞久之皆得生还故郡余羁留北方十有一年矣客有持诸老和辞见示者读之感慨不能巳因亦和成一篇以见其引领南望之意丙戌冬録寄祖仁弟
　　归去来兮天涯万里将安归落日孤云在何许百感防而多悲念开元之盛际事巳逺而莫追哀天寳之末造世日降而日非珰怙权而染鼎裳倒植而成衣权门焰焰而踵炽国脉浸浸而遂微智者见防而勇逝愚者苟得而欢奔谨者避射而括囊弱者含污而篲门耽大厦之千础翦一木之仅存尔焜尔汚我全我尊堕九仞而皇恤视千古而有顔旅既焚而胡号节甚苦而难安辩义利之两界严理欲之一闗睇圣涯之浩瀚陈众説而遐观慨时运之已往冀道脉之犹还处幽谷之昧昧希正途之桓桓归去来兮余胡为乎逺游方羁絷之未释岂安闲之可求咽氊雪以自厉视箪瓢而何忧惟余早志当世谓八荒之可畴谓津可梁谓川可舟冀剥极之犹舆期涣奔之必丘嗟断梗之中叶倐长隄之溃流贤愚汨而同尽万事畀于一休巳矣乎钟仪拘而获释解扬踬而得全子卿困而终归忠宣浩乎弗留水万折犹将障而东之鸟暮投林岂无期余纵不能效靖节躬东臯之耔犹欲陪子由赓夜雨对床之诗天运周星而必复明年其归尚奚疑








