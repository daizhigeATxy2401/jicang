　　钦定四库全书　　　　　集部六
　　类博稿　　　　　　　　别集类五【明】
　　提要
　　【臣】等谨案类博稿十巻明岳正撰正有类博杂言已着録天顺复辟后以夺门诸臣挟功骄恣帝心畏之而不敢遽图正以书生支撑其间欲设计以离曹吉祥石亨之交事不能成反为所中至于窜谪濒死其策虽踈其志要为忠荩及羣奸继败又阨于李贤之媢嫉沦落以终姜桂之性始终不改嘉靖初追赠太常寺卿制词有云嫉邪已甚受谤寖深左谪南荒再编西戍既而逆臣伏锧正士赐环拟陟卿曹庶佥言之允协出分符守竟直道之难容纪其实也其文章亦天真烂漫落落自将史称所草承天门宣谕廷臣诏剀切感人举朝传诵足以见其一斑矣是集为其门人李东阳搜辑遗稿而成凡诗二巻襍文八巻又附録二巻前一巻载诸人志録传賛诸作后一巻则东阳以叶盛所作志铭多所隐讳为正补传也传称正晩好皇极书故所作襍言二篇皆阐邵子之学而诗亦纯为邵子击壤集体东阳怀麓堂诗话称防翁才甚高俯视一世独不屑为诗云既要平仄又要对偶安得许多工夫云云盖得其实而传乃称以雅健脱俗未免阿其所好至称其文高简峻防追古作者则不失为公评正统成化以后台阁之体渐成啴缓之音惟正文风格峭劲如其为人东阳受学于正又娶正女其怀麓堂集亦称一代词宗然雍容有余气骨终不逮正也所谓言者心之声欤乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀















　　钦定四库全书
　　类博稿巻一
　　明　岳正　撰
　　古诗歌辞五七言四十六首
　　拟献幸太学颂
　　惟正统九年甲子春正月考国子之学越三月一日皇帝亲释奠于先师立师生馆下命儒臣讲经以倡臣以作新民臣某伏念生太平盛时又得服章缝从诸生后亲被宠光无任感激輙依据古体作颂一篇凡若干言言词陋隘虽不足形容盛徳然皆指事实录具载圣天子崇儒重道之美庶几昭示无极有在者其辞曰天开皇明奄有下方垂百斯年中叶弥昌太祖太宗仁庙宣考四圣同功以传以绍皇御八极清明在躬仁渐义摩道冶徳镕际海之南穷北之漠东国西戎式歌且乐皇躬不庸载谦载冲乃命司空新此学宫有严庙貌威仪肃肃有秩黉堂榱桷矗矗庖廪次舍偕作协兴曽不阅月有司告成帝曰噫嘻此实自我我不先焉何以率惰乃命太常炰牛炙羊铏羮大胾有苾其芳乃命倌人法驾是陈玉辂金根绎绎循循龙旂扬扬和鸾雍雍我皇戻止颙卬斯容玉帛煌煌鼓钟锵锵我皇渊塞以将祀享诸侯皇皇大夫济济我皇于穆载宣经理龙行云从秋斯鸣蛩亿万斯年于乐辟雍辟水洋洋圣谟孔彰臣佩徳音没世不忘载拜稽首请作颂辞于以祈嘏于以祝厘祚我皇明如日斯升我皇攸寕百千万龄
　　营建纪成诗
　　天眷美营建也修焉创焉民弗知也
　　天眷有明诞命髙祖俯监万方定都江浒如龙斯蟠如虎斯踞以朝以防以享以祀逖矣厥谟钦于世世　　　天眷有明亦啓文祖为厥孙谋聿又胥宇碣石之西太行之东有严厥宫四海是同　　维帝即阼夙夜顾諟神既受职民亦冒祉乃继廼述乃经乃营戢此土工为万国宗　廼召大臣出任予重曰某尔总曰某尔董役夫总总工师傱傱鼛鼓逢逢人心悀悀　有赫朝堂有翼庙庭琐琐公府歘忽偕兴士方耕矣女方箴矣曽不惊矣奏功成矣　匪臣之功伊民之力匪民之力维帝之则帝曰匪予文祖之志天相文祖烂其营室
　　天眷六章二章章十句四章章八句
　　代祀海渎纪成乐章有序
　　嘉礼告成神载歆假雨旸辄应信如执符爰据威灵衍为九唱勒之贞石用示无极布露悃幅称答景贶词之工拙不暇计也
　　北海诗
　　降神
　　神有生兮奠坤当一隅兮司帝藩朝渺滢兮势弥尊量厖鸿兮纳污浑含混元兮肆吐吞云其蒸兮雨所歕佐媪神兮生物蕃遐明徳兮报祀存神兮神兮降吉蠲
　　迎神
　　金节晃兮缤繙翥翠华揺兮葳蕤举骖沆瀣兮驾甸始屏翳驱兮丰隆驶鞭雷霆兮叱风两逆惟怒兮惠惟雨香芬茀兮景凄靡洋洋兮如谇语神兮神兮斯戻止
　　礼神
　　鼓钟奏兮镗镗箫管扬兮琅琅帛有兮玉有璜煜煜兮烂盈箱黍稷芬兮有苾其芳簠簋饰兮厥文孔章肃端兮敛衣裳俨诚敬兮靡不将神兮神兮假有光
　　初献
　　爵初献兮神已萃鼻絶嚏兮志不悖衣冠肃兮容体懿昭对越兮凝念虑答元功兮靡自媚眎明鍳兮向予意时雨旸兮醖和气蓊穰穰兮育羣类神兮神兮民所庇
　　亚献
　　爵再献兮诚正精虚室白兮灵府澄震雷迅兮神靡惊匕鬯安兮端不倾牺罇圭瓒兮两楹太羮元酒湛且明民与嘉贶国与祯千古万古恒不撄神兮神兮予尔盟
　　终献
　　爵终献兮诚弥笃神宴娱兮光耀烛宥菑兮降厘禄柄予夺兮挶祸福失恒道兮殃品物陵为波兮川为陆稼不登兮人不育苦垫溺兮慉怨讟神兮神兮尔之辱
　　承厘
　　膳膏芬兮酎酒馧罍尊彛俎罗缤纷明禋杰制全本文既醉既饱神载忻嘉贶蕃厘乃尔分惕息受命如有闻锡尔民人锡尔君八方维时百谷蕡上方下方覃厥仁
　　乐神
　　拥灵姬兮侍女蠵吹笙兮鼍击鼓长鲸清歌老蛟舞河伯行酒御龙脯百神效顺恩湛溥嘘为清风噀为雨风雨维时泽下土神兮神兮乐何许终国家兮万万古
　　送神
　　飊轮辗兮云为衢羽葆张兮蜺化旗雷公跸道婢雨师电母举燎驱封姨千骑万骑鱼龙随山为裂兮川为移去矣直与防期神不厌斁民允禧年年岁岁春秋祠
　　大济诗
　　降神
　　太行之西兮王屋之东危巅宻岫兮实神所宫发为沇兮溢为荥注流显伏势愈雄出云致雨灌济功千秋万岁兮报祀同
　　迎神
　　隂风飕飕寒景流神之来兮骖两虬蠙珠结佩琅玕湘灵作傧原胥俦先驱欲至妖氛收防魖敛迹魍魉愁
　　礼神
　　招揺转兮夜未央庭燎举兮天有光象在陛兮登歌在堂庶羞盈俎兮醍酒盈觞神兮神兮尔惟尝玉帛煌煌诚所将
　　初献
　　神兮至止御法宫缟衣元裳蟠两龙元精耿兮贯白虹休惩应兮来清风骏奔走兮严百工爵一奠兮诚始通
　　亚献
　　防云宻帱流苏敷锦茵重匝鹦鹉铺明灵妥兮懽且娱慰我民兮锡以符和气甘霖无地无爵再奠兮诚已孚
　　终献
　　冯蠵鼓舞忻且抃蜿蜒嬉游隐复见羣灵百恠歘变幻神载歆兮示昭鉴福我君兮夀无算爵终奠兮诚靡间
　　承厘
　　天子夀考民物休隆祥祉兮该九州导神和气迎神庥虎拜稽首诚愈修神兮神兮良厥猷作神羞兮予尔訧
　　乐神
　　吹管兮鸣箫鼓钟兮伐鼛都卢漫衍腾神鳌防起舞黔雷跳神载懽兮何所昭休嘉砰隐妖祥消
　　送神
　　膏鳯辇兮秣龙马蜺旌羽盖纷布野赭鞭鞭山山为赭金戈指天天亦撦九垓八埏恣上下云飞飞兮神去也
　　古乐府二首
　　短短床太局促徒能坦郎腹未得展郎足纵郎有意为合懽床短安能荐郎宿
　　太局促短短床流蘓苦不长兰麝无馨香郎欲招妾妾不来可怜春色空辉光
　　竹枝词
　　郎从月下防吴钩妾向郎前问所由闻道敌人今未灭将欲西去觅封侯
　　公子行
　　刻丝袴褶雕碎琼勒金叱拨行地龙青春挟弹东城东翻身一发堕两鸿蔑痕乱防障泥红哑哑血口喷腥风六街一顾千人空意气谁论贯月虹道傍半语隐喉中似闻慎莫犯乃翁
　　逰柏林寺
　　晓从招提游同袍胜云集中有缁衣流恐是遁逺匹儒释偶相忘宾主情更宻饭我蒲香馔坐我沉檀室相携歴观览继目了无极载登大雄殿俯瞰众僧窟光辉互吞吐金碧委狼籍一区足众巧富丽难具述抚此百感生徘徊以终日
　　春日杂兴和陈宣之韵
　　嗟嗟荆山玉璞中美不扬不殊瓦与砾弃置官道傍一朝秦相国琢成龙鳯章沐浴献天子千载仰余光
　　其二
　　姣姣闺中女玉质世无并却嫌脂粉恶反为顔色病况有兰蕙心平生抱贞静择对嫁已晚卿家何日聘
　　其三
　　北山有梓材南山有乔木乔木卭以直梓材俯且曲覩兹恒怵惕睊睊动心目庶几日勉旃无遗彼羞辱
　　其四
　　煮革能成胶刳树乃成漆以胶投漆中不见有痕迹古人不可作古道不可述忍为纎纎徒熟路生荆棘
　　贞女陈若瑛未嫁死节
　　有女名若瑛义门陈氏子女红中馈余颇亦闲书史十九聘舒郎双璧璨盈贮百年偕老期竟为天所沮妾身虽未明妾心良已许岂无展转匹志夺妾所耻名既为君妇能不为君死我生尚气节赋终毛髪竖
　　秋潦有感
　　积潦未经日谁教水虫逰薄暮积潦沍水虫随已休乃知造物者不独于蜉蝣蟠桃三千年灵椿五百秋风霜既歴歴岁月亦悠悠自是由乘除举世惊短修遂令得失徒浪喜还浪愁达人观大观委心任去留
　　感懐
　　黄金沽白酒买醉不买醒青春浪成老绿发余几茎歴观今古人谁许完好名相思复相念展转难为情中夜耿无寐起坐待天明
　　答李甥士常
　　李郎勲阀子被服作儒生年少胆气粗俗尚鸿毛轻平视裘马豪横突辞赋营前瞻圣贤域徐闯八九程譬如堂堂陈势莫敢与争又如虎负嵎可避不可撄况服声利驾肯移跬步旌齐由尚功大鲁以秉礼名在忽故辞偶于渭事亲迎道同千方合书组万缕情讵谓林下穷可馆世上英临风歌玉树促刺愧氷清
　　哭堂儿
　　我年五十四四次举儿子阿増十九龄志业总可喜岂不恸其天谓有堂儿恃应元与祖授孩殇且勿齿仁者必有后古贤范世语我讵敢为恶堂儿竟童死失明固可讥不忧亦去理悲哉呜咽声惧成不孝尔
　　四皓图
　　汉高骑马鞭羣雄驾驭不到商山中山中潜龙惜鳞甲肯与走狗同牢笼野鸡宫中顔色老恩爱何人为最好戚姬未彘惠统危鹤书急走商山道山中潜龙始一来楚歌楚舞双徘徊抚图令人长叹息叹息留侯真有才
　　题羲之观鵞图
　　洛阳天子身衣青典午横被清谈倾羣公各收新亭泪诸王独擅江东名王家子弟谁如玉郎君解坦东床腹内史由来是散阶右军未必非雌伏鞠花嗅罢倚高秋眼中懐祖齐蜉蝣痴儿翻防台司榻羽觞漫作兰亭游填膺豪气弸莫遏时于行草露棱角能雄百代翰墨塲龙跳天门虎卧阁白鵞修颈西复东潇洒颇与吾意同风情一防当时目至今传写画图中
　　桃源图
　　小桨轻揺帆半斜仙山似有浮云遮前溪后溪响流水千树万树开桃花图画已成晋故事风俗还是秦人家退之元亮不可问小立空庭漫自嗟
　　瑞竹诗
　　嘉定道士挿竹籓花其末在地忽有生意苏人异之称为瑞竹求余赋之
　　花容妩媚竹幽独道人爱花不爱竹斫竹障花倒挿地逆施已分无生意谁料天公为斡旋花容不久竹反妍道人一见称为瑞昔者贱之今日贵世间此事纷如麻岂独区区竹与花为君短歌不成调落日掀髯空自嗟
　　题冬日聚禽图
　　隂风吹天天欲裂混沌怕死方愁絶潜将元气闭重渊化工倔强时偷泄附炎物态本寻常何怪众禽争向阳红毛翠鬛莫指数醉眼仅识双鸳鸯声噤不闻鸜鹆语羽揺空见鹡鸰忙白头毣毣营栖息黄口飞飞恣颉颃高冈梧桐结实未待尔招吾丹鳯凰
　　吴时极菜园
　　春风吹春春雨肥畦南畦北腻如脂日食都无万钱费先生自有畦中芝朝为羮暮为糜软蒸烂煮皆所宜撑肠拄腹卧不得夜半起舞还生悲可怜四海多疮痍民财已竭民力疲烹龙炰鳯日不足肉食诸公知不知君不见咬得此根事可为岂无大道能济时先生莫守千瓮虀要令四海无寒饥
　　杨氏忠孝堂
　　故人尺素来朔方邀我为赋忠孝堂忠孝将军身姓杨虎头猿臂八尺长父兄子弟镇边疆门阀上拟郭汾阳尔来分阃才三霜解使声名如许香平生最笑马与臧鸣劔抵掌无乃狂骁捷不数王彦章方略仅许赵破羗前年耀兵青海傍犬戎恃强来陆梁铁骑十万请自当目眦磔裂须髯张弯弧射杀左贤王马前系颈单于降战酣但见日色黄一身那顾七十创捷书星飞达未央诏许赤组绾金章吾闻功成名亦扬丈夫忠孝莫此良华堂杰搆摩空苍巍然千载鲁灵光
　　张医士杏林图
　　匡庐之山高几许香炉峯入青云里云里仙家传姓张直向峯头开草堂堂前杏林接原野尽是居人为栽者东风吹春春不住千树万树飞红雨红雨飞残碧玉枝黄金子结何离离仙翁富此知何用年来半与贫穷共贫者不困病者痊感恩欲报良无缘但愿花开复结实仙翁一住三千年
　　题钓雪图
　　同云布天天为黑泼染曾无烦粉墨自西自东自南北溟溟蒙蒙昏四塞想天大兴役修月并工不暇收琼屑小比人掌大比席千片万片漫空瞥霎时下土深盈尺岂无竒宝遭埋灭平田狐兎迷踪迹纵是江山亦难别峯峦似堆水磨铁园林树作鵞毛磔湖波彻底玻瓈洁铅池汞结灵砂液玉莲花瓣银潢辍素龙改服霜丝掣吁嗟此境谁辩得栁州诗豪诗家絶此诗此画妙同格识者见之谁不説我独对此中肠热罢官归耕岁三阅两夏才收十斛麦满门良贱过半百坐是横罹原宪厄强项懒草顔公帖妻儿笑我谋生拙迩来三冬幸一白来年来牟端可测鄙懐小觉为之释题诗聊逭逋迟责驾敢尔攀前辙
　　钦州命下太夫人宜有万里之忧正以不孝跽谢太夫人慨然自慰且有义命之诫拜违之旦又戒家人以勿泣为送直沽舟中韵以记之
　　临别慈亲意分明义割恩是非如可辩得防岂须论在汝须安命诸孙足应门古来轲母训何必胜斯言
　　小屋
　　小屋刚容我闲居怕见人蹉跎过半世疎散又三春性懒将成癖心安不觉贫广堂虽可爱难保得天真
　　闲云
　　闲云不作雨天意恣悠扬变化随风势浮华借日光最宜真逸玩不慰老农望薄暮浑忘散依依缀月傍












　　类博稿巻一
　　钦定四库全书
　　类博稿巻二
　　明　岳正　撰
　　律诗絶句一百二十八首
　　燕台懐古
　　督亢陂荒蔓草生广阳宫废故城平秋风易水人何在午夜卢沟月自明召伯封疆经几换荆卿事业尚虚名黄金不置高台上似怪年来士价轻
　　郊望
　　神鼎当年定蓟门舆图便觉此方尊天文析木三河近王气全燕万古存水绕郊畿襟带合山环宫阙虎龙蹲何须百二夸周汉一统今归圣子孙
　　夜雨呈同志
　　雨中灯火夜堂深无限闲愁损客心献玉不逢经两刖屠龙学得破千金生逢邓禹应相笑老学南阳祗漫吟满目风尘双短鬓为谁萧索不胜簮
　　哭杨文贞太师
　　硕辅古来由岳降直从申甫到今公玉堂望重文章伯金匮书缄社稷功一代伟人嗟已矣四朝元老更谁同可怜一掬羊昙涙洒向西风落木中
　　毛素轩挽诗
　　丹诏曾沾锡虎符一官如隠卧三吴闲寻春色来黄岭细咏周诗到白驹何必蛟龙终得雨须知鸾鳯已能雏不堪玉树埋秋草欲吊无因致束刍
　　李录事挽诗
　　不到龙门定几时伤心寕忍赋哀辞一官老去方防调多病年来竟莫支岂为荆山无玊献祗应沧海有珠遗仪型尚觉风流在独坐空斋有所思
　　橘井
　　仙翁酿得洞庭秋一滴能令痼疾瘳石甃静涵云液冷银床光动玉华浮碧桃漫説来琼岛綘雪虚传出阆州我欲相从换毛骨不知还解乞人不
　　闻刘东周黄门归自海外乞私印石
　　玉节凌风度尾闾洪涛几犯雪山如岛夷路犒羞鱼馈国主郊迎服象舆归槖避嫌无薏苡遐荒谙俗有图书沧洲文石堪镌印乞取龙骧压载余
　　送齐经歴还嘉兴
　　吴越风烟欈李偏况依绿水泛红莲谁能长揖诸侯幕君更能兼阖府贤北阙朝绅归未得南州宾榻想长悬使君喜是吾乡彦荐稿行看到日邉
　　送任方伯之湖广
　　五谿妖祲未全收七泽疮痍久愿瘳天欲吾民跻夀域帝令人杰监诸侯綘驺行郡湘江路黄鹤题诗鄂渚楼应信阳春真有脚不烦宋玉更悲秋
　　贺倪兄让侍讲分题得禁牕引烛
　　禁城儤直已昏黄忽讶銮舆到玉堂直欲踉跄趋几席其如颠倒着衣裳当牕莲炬分红焰满室兰煤散暖香已喜恩光耀今古况将经术侍君王
　　送钱原博南京主事
　　金陵我昔经游地天设东南第一州鸣鳯有台横日表飞龙遗窟枕江流四方贡赋通京口万古波涛浸石头此去故人官况好新题还肯寄来不
　　贺杨宗器侍讲
　　仙籍由来不易攀蓬莱高拱五云间一朝拜舞承纶綍十载清华任徃还夜直篝灯书日厯早朝簮笔侍天顔莫嫌寂寞羁英俊祗是顔郎鬓未班
　　经筵初开有述
　　讲殿开集缙绅缉熈圣学载经纶黄封既醉天庖酒白铤还颁内帑银自古明良难际遇方今鱼水契君臣龙墀接武皆麟趾未许驽骀逐后尘
　　方氏贞静诗
　　太孺人某氏赠兵科给事中方君棱之配四川防议辅之母年十八归方氏一阅岁给事死于溺防议其遗腹孤也孺人不辱其夫又能成其子卒享襃封之命故为诗以咏之
　　结髪初成燕尔婚已将心事许深恩箜篌竟作凭河别精衞长啣渡海寃孟母教还成令子赵孤存不借公孙高风千古清人骨贞节无慙号徳门
　　天顺元年七月十一日左迁钦州同知十四日出城亲交无敢送者钦天监漏刻博士马敬瞻遗诗一首宿张家湾舟中用韵
　　被罪承恩岭外游思乡何处仲宣楼风霜万里蛮荒夜烟雨三江泽国秋不信功名成梦觉蚤闻富贵等云浮令人却羡桐江叟长拥羊裘把钓钩
　　奉饯季方先生　　　　　　马轼
　　滦江江上水悠悠送客江邉莫上楼五岭瘴高烟蔽日两孤云湿雨鸣秋丰城剑气东南起合浦珠光昼夜浮祭罢鳄鱼归去晩刺桐花外月如钩
　　十七日诣漷南辞先墓有感
　　百年家业恐沉沦冠承恩愧此身敢望功名光简册要将忠孝答君亲迂踈不解惩缄口愚戅终教犯逆鳞一去南荒几万里未堪回首涙盈巾
　　至安陵与许阁老舍舟岸行许有诗见投依韵奉和
　　散步河滨夕照红绿杨低拂岸西东寡妻亦解忧周室渔父从教笑屈忠老去丹心能益壮愁来白髪欲成翁休怜谪宦终蹉跌闻説王臣尚匪躬
　　安陵道中与岳季方阁老　　许彬
　　门燬承天火尚红词臣被黜向江东斩蛟徒有旌阳劒报主空懐忠武风道上钩衣苍耳子林间聒客白头翁苍苍肯为生民计终遣端人辅圣躬
　　晩过徳州再呈许阁老
　　蓼花映水夹堤红萧飒平原古郡东谐谑苦无方朔智江湖徒有魏牟忠傍人见笑歌渔父吊客相逢説塞翁此意虽同吾更逺天涯尽处置防躬
　　八月五日狱中作
　　只合栖迟陇畞间情同毛义偶为官谋身自信机心拙报国宁辞行路难尚想佩环趋北阙可堪缧絏系南冠坐来防检平生亊谈笑今朝死亦安
　　逰盘谷有感
　　早闻盘谷序昌黎今日追游信马蹄河出孟门知地险山连王屋觉天低时当春暮花争发路入林深鸟乱啼高处不堪频眺望邉城犹未息征鼙
　　游崆峒山六首
　　两壁防开一迳遥愁懐到此已全消鸟声入谷成呼应山色迎晖欲动揺几处悬崖頽复定千寻飞瀑堕还跳圣恩若许寛羁绁愿卜幽居作老樵
　　扪薜攀萝捷似猱上方能到敢辞劳象王世界三千大鹏背扶揺九万高露气依稀成沆瀣泉声宛转奏琅璈凭高不尽登临兴怅望东南学舜号
　　金景晶荧散彩霞白云中是广成家羣山缭绕青屏合一水萦廻玉带斜古殿有基还草色断碑无字半苔花苍松两两岚光外疑见轩辕旧翠华
　　古殿金容鎻閴寥断碑多是记前朝桃源已觉茫无路蓬鬓谁能老不凋元鹤几年巢石窦翠华何日度仙桥鼎湖龙去仙踪逺留与山僧避俗嚣
　　好山多在乱山丛紫翠葱茏出半空但觉鸟飞青嶂外不知身在画图中人间车马尘难到海上蓬莱路或通最喜多情双皂鹤飞来飞去广寒宫
　　万古崆峒胜不磨洞天天下数无多弯环冈阜眉横黛重叠峰峦髻涌螺石榻静宜行倦卧仙桥危待酒醒过广成已化轩辕逝未炼神丹奈老何
　　重游王母宫
　　绿鬓朱顔一样妆侍儿谁是段安香仙家谩诧长春在祠宇重来比旧荒武帝岂知桃核异穆王空办马蹄茫烟霞不改回山色依旧苍茫下夕阳
　　和翟志恭大理韵
　　万里书来拭涙防瘴乡儿女报平安家临杜曲虽云逺路比潮阳未是难世事竟分谁得失人情何用苦悲欢圣明兼见沧溟外莫为鲈鱼忆钓滩
　　无题四首追和元马伯庸韵
　　十载寻真到汉江偶因请佩识旌幢齐奴不吝珠三斛雍伯全璧五双琥珀梦浓贪伏枕璃琉光冷怪当牕鸾胶祗是仙家药续得氷弦胜玉琮
　　祸水无情火伏光赏真人属老披香妆成珠赐通宵白浴罢金酬百饼黄宫婢貌难当万乘玉环心不在三郎昭阳殿里熊皮席绿髪长迷赤鳯裳
　　拾得星槎趂海潮两姬夹侍百花娇朝临元圃家应近晚过银潢路始遥翠幄获瞻天帝表霓裳看舞月娥腰彩云端里刚风外声彻鸾笙与鳯箫
　　舜画衣裳合命垂上林肺渇倩谁毉可怜鳯友鸾交夜不觉钟鸣漏尽时真逸头颅青未改隐侯腰带瘦频移眉尖今古愁无限消得樽前酒一巵
　　奉寄杜侍郎先生
　　文塲昔日旧持衡玉笋班尘第一名交谊敢同金谷醉宦游偶伴玉堂荣心知防地淹豪杰首在先朝荐老成十载相违双鬓雪不才今已负门生
　　送定西蒋侯出镇甘肃二首
　　重镇雄藩最上游三邉西去是甘州封疆出塞犹千里人物中朝第一流公暇含毫吟蟋蟀日长挥羽练貔貅泾阳部曲今犹在应説风流似祖侯
　　介老归朝众所闻【定襄伯郭登号介庵】登坛又见读书人先公向此开茅土五郡于今待抚循黄髪有谋终可信苍头无赖不须亲莫嫌潦倒多言语身是三危旧逐臣
　　答孔宗文大理问出期
　　一自先朝感赐环年来习嬾渐成顽江河既宜宗海麋鹿难驯却恋山已觉梦曽惊虎口岂知身复簉鹓班闭门不是图高尚祗恐相逢益厚顔
　　诸公会荐兵部侍郎得迁福建知府留别京朝诸友
　　清朝求士渴思浆虚负诸公此荐章先帝有懐曾赐召孤臣无命合投荒独愁新路开荆棘敢谓长才是庙廊闗塞江湖皆万里壮游心事却粗偿
　　题仙谿郑氏义聚堂
　　闻道松庵老达尊家传寸地至今存一堂和气兄犹弟三世同心祖又孙灯火夜深归院落犁鉏春暖遍郊村莆阳人物应无算礼义人人説郑门
　　莆阳迎春
　　万里飘风一逐臣帝教再起牧吾民非才窃愧天邉宠病体难胜海上春箫鼓暂同田舍乐庖厨不减布衣贫故园松菊应无恙总办芳心待主人
　　南山登高和周太守韵三首
　　尘坱无端竟日侵招提快与故人临龙山事往成陈迹莲社僧高识秽心岭海此身千里外故园回首五云深何当棹却扁舟去不问人间绂与簮
　　罗衣不怯晓寒侵山寺追陪五马临总是龙山遗俗会湏知鸡黍故人心归田莫待桑榆晚为客应惭岁月深寄语西风休落帽孟嘉头已不胜簮
　　无奈闲愁万种侵重阳况在客中临至今人爱登高节自古谁知赏菊心齐国江山悲感后楚王台榭草莱深未能免俗聊随俗也把茱茰上鬓簮
　　荔枝
　　水苍火齐逗精光一道平溪两岸芳竞富石家红锦障赌碁康乐紫罗囊摘来磈礧砂初结嚼罢泠瀼露已霜却念天庖供御府孤臣无路荐甘香
　　老梅一株枯槎新榦巧相附丽好事者盆以贶予予既以太古春名之又刻诗其上一首
　　几年漂泊海天涯谁送清贫太守家一节自教生意足寸心人作死灰夸维摩老病依天女姑射新妆泛月槎好是东君消息近残冬先着早春花
　　送陈教授之潮州
　　莆阳十日到潮阳彼此同风即故乡家近不忧通问少官闲但苦作诗忙鳣堂日转榕隂合马帐风回荔子香太守幸逢乡曲好相过应不废槟榔
　　送周廷粲起复知饶州
　　忆昔同探杏苑春相逢半是惜春人我归仍守渔矶旧君去重分虎竹新赠别辞荒惭芍药颂功心切赞麒麟番阳便是登仙路莫向湖头再问津
　　送李行素封君携其子东阳编修茶陵访祖
　　帝许南还着锦衣故山草木坐増辉路从白马湖邉过身与苍龙阙暂违几处聚观元献隽千年争讶令威归秋风肯念幷州旧莫谓衡阳少鴈飞
　　九日三絶
　　木落江寒秋已賖不堪时节促年华祗应懐古成长啸闲向空庭嗅菊花
　　菊花又报一年秋聊复凭高觧我忧秋水长天那更得子安才调尚淹留
　　雨中篱菊破轻黄风外金橙试逺香欲上龙山高处望不胜秋色逼重阳
　　便靣小景
　　小阁临江虚欲流长松满地烟未收孤舟何处晩归急惊起波心双白鸥
　　红梅
　　玉质谁教吐绛英碧防干外一枝横只应春色浓如酒醉倚东风睡未醒
　　乌鹊
　　翩翩乌鹊来何处夜深误落城头树风枝搅梦栖不成和月飞归上林去
　　送俞士栗归南都四首
　　胜逰眼界隘寰区如意声高缺唾壶闻道上林花最好又随春色到皇都
　　扁舟东去背西风数幅轻帆一望中飞尽芦花雪欲下带将秋色过江东
　　灵槎明日渡江南天上风情想尽谙记得霓裳三两调等闲休便向人谈
　　碧波晴映舞衣斑家住秦淮占一湾莫道紫芝随处有钟山原不是商山
　　题陈图南小像
　　防检陈桥已着鞭先生归伴白云眠务光不与人间事却浪相传是睡仙
　　题陶谷邮亭图
　　雪水烹茶诧党姬玉堂明日有人知如何千里江南使又向邮亭制小词
　　花鸟图四絶
　　路入仙源世已迷洞门霞绕碧天低刘郎不觧春将老只为思归日夜啼
　　侍宴归来簇绛云夜深冷露透猩裙阿环唤醒纱厨梦闲拂菱花照宿醺
　　霜染平江翠欲飞波心夜半度灵妃可怜一掬苍梧泪拭徧当年旧制衣
　　姑射仙人跨翠鸾风前环佩响玉箫吹彻江南意孤梦回时月正寒
　　题兰
　　曽倚东风嗅国香星轺此日度沅湘于今客里看图画搔首无言只自伤
　　至邢台二十里铺题壁
　　欲凭赤手顽鲸多少行人笑独醒万里玉闗何处是不堪飞梦绕亲庭
　　过潼闗
　　白头闗吏诘来情慙愧人人识姓名却説防秋曽到处肃州尽是镇边城
　　送金汝潜使甘肃
　　我别甘泉又两秋烦君传语旧同游林泉不许山人卧又遣朝簮簮白头
　　莆守命下有以濯足图求题者感而有作
　　踏遍天涯两足存西驰未定又南奔人间有水皆堪濯何必沧浪一段浑
　　过东昌柬徐太守同年
　　二十年前杏苑春使君同是看花人一麾今日东昌守羞把文章谒后尘
　　万里邉沙恰放还玉堂不许着疎顽道途未了东南债又向闽天去看山
　　莆阳郡斋观物有感十絶
　　呼童乘露采松花巢鹤惊飞月已斜待久不来眠不得为怜今夜宿谁家
　　野鹿将羔晚饮溪溪边草树路途迷童奴采与松花食只在吾家草舍西
　　石近日小鱼逰云起风生水更幽抛饭饲时争出没胡僧过説是灵湫
　　儿求食缘阶楹料是惊人止复行半饷不知何处去依然又在落花坑
　　蚍蜉来往自行行借问何因有底忙试把糠粃闲撒防纷然争取穴中藏
　　脾香引暖风防古木苍蜂子各飞怪底儿曹牕外噪隔林收得满笼归
　　山柘春深饶野蚕暖风薰拂已三眠待渠化作飞蛾去拾取枝头茧酿绵
　　苍鹰寻食掠疎篱乳雀惊飞乱入帷自啓萝闗放教去巢中黄口正啼饥
　　松醪味熟类新荷恠底青蝇两日多若也无香也无臭定应无意到巗阿
　　杖藜徐步小园春一日千回不厌频野雉伏雏随处有公然都不解惊人
　　丁亥九日二首
　　海角天涯西复东十年心事苦飘蓬故园松菊荒芜尽却向莆阳号醉翁
　　异乡多病未归身无奈偏惊节序频莫笑痴顽不归去只因真宰解撩人
　　丁亥南山登高十首
　　又是登高第二回功名心事已全灰此时偿却山灵债明日放歌归去来
　　南山幽阻剩宜秋飞盖时临最上头故国五云回首是不湏重起望京楼
　　忽惊佳节是重阳旋买村醪旋拨忙烂醉已明日了任他人笑使君狂
　　三年不去为谁留十里南山似十洲心性已成泉石癖去年风雨不曽休
　　漫随时俗一登高回首闗正郁陶赢得痴儿了官事不妨樽酒对同袍
　　不是山人酷爱山忙中谁解蹔偷闲昏昏终日兼终夜百岁能逢几破顔
　　南来作牧近三秋碌碌何曽展一筹不是满篓禾稻熟敢因佳节出城游
　　驽才又竭一年多里巷犹烦作谤歌赖有南山山色在趂今老子未婆娑
　　悄悄幽懐几日开湏知一快在登台白云堆里停朱毂迟尔可人来不来
　　席闲羣彦总金闺对酒何劳问日西抹月批风三百首醉来一任壁间题
　　南寺僧人求草书三首
　　脱帽南山政事余无禅本性亦如如前身不是山僧化肯与山僧作草书
　　习嬾投闲性自便山门才到便欣然僧家巻轴书题遍似与僧家再结缘
　　叵奈山人酷爱山山中犹只是人间不如跨鹤凌空去心与闲云一样闲
　　题邢克寛太守梅花
　　美人家住古罗浮铁石肝肠不解愁笛一声清梦破也随春色到苏州
　　题范寛山水巻
　　巧将墨汁染鹅溪逺势高分近却低忆昔天坛坛上望日精东畔月华西
　　题温日观蒲萄
　　功力延年本草收忍将轻易换凉州我家家后林塘晚谁惜西风一架秋
　　送何中书归省
　　外史兰台早防勲帝令家庆拜封君斑衣不是人间服五色新裁玉殿云
　　致仕后戏作二首
　　五十归来谢世纷百年劳逸喜平分不应又受先生号去与青山管白云
　　云山到处供诗料花鸟随时换乐歌若説不贪谁肯信世间此色我偏多
　　漫吟三絶
　　机于倚伏知消长数向乘除识后先此理世间谁会得湏知由我也由天
　　三仕谁非公养科就中情在我偏多一从忘我归来后奈尔人间富贵何
　　忘机鸟兽可同羣名教翻将彼此分试取古今人防检中间几许不云云
　　双燕
　　小堂新厰未为华双燕频来语似夸尔欲营巢无不可去年今日在谁家
　　道心祗与静相宜燕子营巢未必知鱼钥不防歌舞夜闲门闭早启闗迟
　　四皓图
　　祖龙长防不知图空筑长城逺备胡四老朝廷安一老当时谁得杀扶苏
　　惠统安危覆手间都将鹤髪动龙顔元功空佩通侯印不及芒鞋一下山
　　谁云盛徳格天难国本将危又复安试按楚歌评汉祖沛公元不溺儒冠
　　避汉逃秦智虑周谁知亦堕子房谋可怜他日安刘嘱不及留侯及绛侯
　　读史四首
　　按宋史太祖建隆元年正月辛丑受命御汉辽癸卯发汴日异实昭是夕匆匆黄袍竟被以此观之防检先策已有成图授钺会际乘而遂焉史曰陈桥聚谋理譬不许不过北面三让义耳愚意此举太祖本懐发于太宗成于赵普所以后来违母之誓者不过寻兄之盟耳故纪以四絶偶读静修乡先生之作曰太祖无心亦徒説吾儿有志更谁云是盖先得我心之同然者也
　　宋太祖
　　家母素知儿有志他人却道帝无心史官兼载非相牾后世那知费讨寻
　　宋太宗
　　仓卒陈桥事变时都知不与恐难辞黄袍不是寻常物谁信军中偶得之
　　杜后
　　阿母要盟毕竟寒个中书记独相干晋王不肯轻传弟欲説陈桥事似难
　　赵普
　　两主开基失早图判官作宰太糢糊鲁论本是兴王业只恐胸中一字无
　　送王邦尹蓝山
　　郎君官已拜星郎白髪门生喜欲狂莫怪老懐偏感旧身曾见赌紫罗囊
　　相违未满十年间相见烦惊两鬓斑衡岳鴈飞犹不过梦魂可得到蓝山
　　寄袁永州
　　山不疑人人自疑苍梧被枉已多时零陵召父经游地莫向愚溪强赋诗
　　彭阁老仙桃图
　　度索山头一种蟠彩霞晴映紫宸寒朝回帯得春风靣传与人间作画防
　　盛子昭画
　　半世生涯落水乡也曾轻犯横波狂日西松影长千尺闲倚秋空数鴈行
　　李在画为叶与中作
　　草草如荒意不荒云根老树帯踈篁摩挲二十年前墨还有谁如李在狂
　　王孟端枯木竹石二首
　　九龙山人已仙去空有灵迹留人间到防若无鬼神防云气何以时徃还
　　铁网珊瑚就老时龙宫未暇拾髙枝若教王恺当时有惊杀齐奴未可知
　　题宋刻丝唐诗
　　钟王楷法盛唐风毫忽都归组织中错认郑侨称学制经纶不数祐陵工
　　瘦马图
　　棱棱寒影屹如山正坐奚官秣饲悭纵使千金求骏骨如今岂合在天闲
　　慕邵
　　年才五十便休官却向牀头学弄丸不觉冁然开口笑邵家生活这般般
　　景陶
　　归去来兮不是辞陶家家数正如斯近来次第施行尽只欠临流防赋诗







　　类博稿巻二
　　钦定四库全书
　　类博稿巻三
　　明　岳正　撰
　　杂言五十二首
　　杂言上
　　太初者理之始也太虚者气之始也太素者象之始也太一者数之始也太极者兼理气象数之始也
　　夫道纵为经横为纬经常也纬变也常者能一能一故正正故大大所以公也变者不一不一或偏偏必小小所以私也故君子之道正而大大而不能不公百家之説偏而小小而不能不私守经以用纬者君子之道也本经以致纬者百家之説也若夫二氏则操纬以遡经夫操纬以遡经者逆也守经以用纬者顺也本经以致纬者曲也曲者不得不私逆者不得不倍顺者不得不公公私不两立逆顺不同科外百家辟二氏势也毋怪乎其然也
　　数五也而皇极经世以四为用法先天也非不用五五所以用四也五神也四形也神之妙不可知不可见而常主宰乎四也
　　魂少阳也静与物交而成梦魄少隂也动与物合而为祟意藏于脾而常静感而后应应则出传于肝是为魂传而至于心则极矣极则无所不知无所不能故谓之神神也者不能常动也动极必静静则入入而归于肺是名魂归而至于肾则极矣极则无所与知无所与能复藏于脾矣
　　先天者理而气者也后天者气而理者也天气也人气之气也气也不能以违理而气之气者安得违气而不有以奉其运乎
　　气显象象形也理分数数神也神因数而虚数因理而着理因形而寓形因象而成知乎此则知易矣
　　医者死生寄焉学者之心主于爱爱仁之用也非仁之术乎周其用者或寡矣其失也不亦虚乎巫者鬼神交焉学者之心主于敬敬礼之要也非礼之方乎尽其敬者或忧矣其失也不亦伪乎兵所以定暴乱也学者之心主于制制义之施也非义之技乎当其施者或寡矣其失也不亦诈乎卜所以决嫌疑也学者之心主于明明智之体也非智之数乎通其明者或寡矣其失也不亦妄乎夫医神农作之矣巫周公官之矣兵黄帝谋之矣卜伏羲教之矣谓之方技术数者非其流之罪乎按磨道引服食医之流也祭醮符箓呪咀巫之流也刑名纵横游侠兵之流也防纬堪舆禄命卜之流也其流愈分则其去道愈逺矣
　　首耳目口鼻舌外也上也两手两足外也下也心肝脾肺肾内也上也胆胃大肠小肠膀胱三焦内也下也耳肺之表也目肝之表也鼻心之表也口肾之表也首脾之表也五者天属也天轻清成象亲乎上故所入者亦轻而清目之所入者五色也耳之所入者五声也鼻之所入者五气也口之所入者五味也而首无所入以耳目口鼻之入为入犹脾无所专兼统五脏而为脏者也窍隂也其数十而用九者指阳也其数十其一无名而附于中隂阳各虗其一也天数五地数五十者天地之数虗其一者道也
　　星官之书有曰三垣者也有曰七政者也有曰二十八宿者也有曰众星者也其垣曰天市者明堂之位也其曰太微者朝廷之位也其曰紫防者宫室之位也七政者日月五星是也天子之出以廵狩而有二十八宿者四方诸国之位也天子之出廵狩而有常居明堂之位是也天子之处燕息而有常居紫微之位是也天子之日以听治而有常居太防之位是也故天市太防之垣有曰帝座而不曰帝者天市帝嵗一临之也太微帝日一临之也而紫防者帝朝夕在焉故称帝日月五星必遵黄道歴天街嵗一受事于太微而后出犹大臣必禀天子之命于朝以行其职业也二十八宿分列四方各守其野率诸经星以共紫微之帝犹郡国百司各治其职綂其民人以承天子者也由是言之紫微帝可谓尊矣其勾陈中一防又曰天皇帝释之者谓其主御羣执万神图夫一宫岂容二帝哉盖紫微用事之帝也天皇帝主宰之帝也噫作星野也者其知道乎
　　昆仑首也中条脊也南北条左右臂也医无闾尻也大海膀胱也归虗尾闾也岛屿两足十指也土肉也石骨也水泉血脉也岳脏也渎腑也冈阜筋节也泽孔穴也草木毛髪也气而形也雨雪呵也风吹嘘也霜露汗也雷声音也霆怒而也潮呼而汐吸也昼寤也夜寐也晴明喜也晦愁也鬼神魂魄也日月耳目也星宿口鼻也形而气者也
　　血少隂也金也故其气腥尿太隂也水也故其气臊髄少阳也木也故其气羶屎太阳也火也故其气臭津隠于舌通于脾故其气香
　　干离艮巽巽为阳之终坤坎兑震震为隂之终震巽者隂阳之交防也
　　震巽恒益恒益处震巽之中故邵子曰震巽相抟恒益起意意中也万化之所由起也
　　干左旋阳进交于隂也坤右转隂进合于阳也隂阳交万化生也
　　阳属万化动者也动者变隂属万物静者也静者定乾坤者天地之体也坎离者天地之用也阳生于隂积而浮上以成天体隂生于阳积而凝下以成地形干用离坤用坎坎离之间动静之机也
　　干为天天之用火也故离为火火之聚也成雷其防也成风则震与巽又离之用也坤为地地之用水也故坎为水水之出也源于山其入也潴于泽则艮与兑又坎之用也父生子子生孙之义也
　　天成形于上地具体于下形象也故露光体质也故藏精精腾于上得阳象而为神光布于下得隂质而为影日天之属也故露光月地之属也故藏精日得月精而神月得日光而影
　　伏羲八卦一卦之所生也虗母而用七七七乘而四十九大衍之用也虗一者太极也加一则五十大衍之体也五与十天地生成之数也天交地而生地合天而成故天地共虗其一以象极焉五与五天地对待之数也天分地而上地离天而下故天地各分其一以象卦焉五十共虗其一得四十九而为大衍之数五五各虚其一得八而成八卦之名
　　隂含阳隂外而阳内有隂即有阳皇极经世自二而四以四为极盖二含一一分二二分四是一分二成阳旋隂化昜也阳分隂隂此而阳彼离隂则无隂太元自三而九以九为极盖二离一一乘三三乘九是有施而无成非易也元知数穷于九而不知用九之所以然不知用九之所以然者不知易者也元不能必传也宜哉经世凖易而作也潜虗凖元而作也凖易者子承父也凖元者支继统也
　　元亨利贞以为干春夏秋冬以成嵗四而五者也仁义礼智信以为徳金木水火土以为行五而四者也四而五者举四以成一五而四者主一以成四易之数也五非五也而潜虗起五元悮之矣
　　有体者之谓物父子君臣兄弟夫妇朋友是也有为者之谓事为亲为义为序为别为信是也所由者之谓道当亲当义当序当别当信是也所得者之谓徳能亲能义能序能别能信是也
　　天下之事曰有曰无曰动曰静曰常曰变曰吉曰防曰邪曰正曰虚曰实曰上曰下曰左曰右曰前曰后曰内曰外曰小曰大曰长曰短曰厚曰薄曰多曰少曰精曰粗曰浅曰深曰濶曰狭曰轻曰重曰尊曰卑曰繁曰简曰逺曰近曰肥曰瘦曰诚曰伪曰是曰非曰利曰害曰徃曰来曰屈曰伸曰纯曰驳曰曲曰直曰善曰恶曰姸曰丑曰得曰失曰逆曰顺曰同曰异曰彼曰此曰开曰阖曰呼曰吸曰张曰弛曰胜曰负是故二气尽之矣五数曰三曰二曰五曰四曰一五方曰东曰南曰中曰曰西曰北五运曰丁壬曰丙辛曰甲巳曰乙庚曰戊癸五声曰角曰羽曰宫曰商曰徴五色曰青曰红曰黄曰白曰黒五味曰酸曰苦曰甘曰辛曰咸五臭曰羶曰臭曰香曰腥曰臊五星曰嵗曰荧惑曰镇曰太白曰辰五帝曰太皥曰炎帝曰黄帝曰少皥曰颛顼五神曰勾芒曰祝融曰后土曰蓐收曰五性曰仁曰礼曰信曰义曰智五伦曰父子曰长幼曰朋友曰君臣曰夫妇五事曰哲曰乂曰圣曰谋曰肃五体曰筋曰脉曰肉曰骨曰皮毛五官曰目曰口曰形曰耳曰鼻五脏曰肝曰心曰脾曰肺曰肾五液曰汗曰涎曰涕曰唾曰精五虫曰鳞曰羽曰倮曰毛曰介是故五行尽之矣
　　杂言下
　　或问曰管仲鲍叔孰优岳子曰亦叔也已矣曰得桓公而佐之率诸侯一匡九有仲尼归仁仲也而叔则载籍蔑闻焉虽其自称亦曰臣所不如管夷吾者有五将安在其为优哉噫牙进仲而齐霸仲庇三竪而齐乱乱齐者仲而霸齐者叔也叔恶乎不仲优耶
　　浮屠氏学不立文字文字学已非矣不文字学者学于他学又非之非者矣唐以前其学近古文字不传难以口舌授受相悟以意故释言曰佛者觉也宋有契嵩者出既文字其学又预人家国事譬之剧戏官府纵令逼真毕竟优耳其后圆至者祖之夸诩矜敖力与儒閧甚至诋訾伊洛假佛为饰其诸扶已丑正稍有识者亦知非之顾犯而不校吾家家学而犹喋喋者好文字者或浸化于鲍肆则所忧也深矣
　　荆公不好东坡表忠观碑出荆公取而玩之或曰公亦喜此人文字耶公以酷似史记答之又答所问毕竟似史记诸侯王年表此説恐好事者为之予甞以表忠观碑是柳州夀州孝门铭佳子弟颇有父风耳其视马迁尚隔乡曲又以为似诸侯王年表则千里矣荆公必无此论或曰荆公不读柳州书故耳谢叠山非任耳者集文章轨范乃复舍孝门铭而取此碑又详载前叚岂俗好风靡者耶都不可晓矣
　　避虎以壑避火以渊知不免而觊其免也避饥以盗盗亦渊壑也法家从而正其罪悲哉
　　谗可恶通恶也在圣人则严而厚书命纳言而可见在贤人则严而薄诗咏巷伯而可知
　　礜石食防而防死食蚕而蚕肥
　　鹊不观天而知风蛇不察地而知水
　　黄鸟食之止妬鮆鱼食之止骄鶌居食之不饥酸与食之不醉鮨鱼食之已狂人鱼食之已痴
　　气闭而藏槖冬见而夏蛰光生而显鸱鸮昼盲而夜察
　　天虽生才才者未必成君子则力学以成之未甞以已而负天世实须才才者未必用君子则委时以待之未甞因天而遗已
　　展季既三黜而非辜灵均虽九死而不悔
　　智不足以应变而道不可与权亦未可以言至也孙厐以同学相仇耳余以同势相害陆赵以同官相倾华子鱼以严御内陈元方兄弟友爱恣家二门雍穆两得其轨
　　华王避难王似是而华似非而不识华之有终王和居防王似失而和似得而不识王之至性
　　阮嗣宗放逹之士也而司马昭称其慎则其放也岂真放邪是可悲也
　　嵇叔夜爱恶无迹而致憎于钟防其死也以忤物名王蓝田褊躁有名而能容于谢奕其仕也以忍性胜难乎观士矣
　　革如接战无援者不胜而败建利如务农不力者无获而荒革而上不援者身危建利而下不与者谤作书家以永字八法该诸字之法予谓八法本于四法四法本于一法即太极分而为两仪四象八卦六十四爻之义故侧者太极也勒者引而伸之也努者勒之竪也侧分而为趯勒分而为啄为防努分而为掠为磔努从而勒衡防左而啄右掠倚而磔偃知此则知笔矣欧公学书在半百外王右军书家之圣者也当以天成目之亦至五十三乃称成书予年五十有二学书未成不敢以迟钝自弃每以辩才老自勉语曰物常聚于所好事竟成于有志或将然乎
　　酉阳杂爼与六帖皆载葡萄由张骞自大宛移植汉宫按本草已具神农九种当涂熄火去骞未远而魏文之诏实称中国名果不言西来是唐以前无此论予甞以为大宛之种必与中国者异故博望取之叚白所载必有所据但失实耳比戍酒泉屡尝贩胡之干名曰比中国者差小形圆而色正赤其味甘羙非中国者可敌则予所见庻或得之今此种处处有之独蒲坂者胜土人干之以资贸易江南重之称蕃葡萄曰蕃云者岂承袭之干欤姑识之以俟知者
　　禹贡导渭自鸟防同穴唐孔頴达注防曰一鸟一防共为雌防同穴而处山因得名宋蔡仲黙传以为恠诞不经不足信也予戍甘时过庄浪亲见之鸟形色似雀而少大顶出毛角飞即厓穴穴口有防状如人家常防但唇缺似兎蓬尾似鼬与鸟偕入彼此狎昵有类雌雄者问之土人皆如孔説葢蔡説据理天下亦有理外之事博物者不可不知
　　伯氏常客温州金乡城主鲁指挥家造墓开圹甚深中有舟樯卓立其木杉也去海尚逺又在山中不宜有此归以语予予甞奉使江行过湖口山半着防半入江入江者石壁万仭防以佛刹意其土壤已为江水齧尽所余惟石中有鐡猫甚巨大半化石二齿如爪钩出石上二事与昆明刼灰无异由此观之则邵子一元之説要自有谱也
　　元史奸臣阿哈玛特传布格济山出石绒织为布火不能然请遣官采取汉书梁冀传冀有火浣布帨羮汚冀佯怒投烈熖中火灭振之色愈鲜洁又魏武不信世有此布既而方物有致贡者予闻姑蘓张谕廷义有之舣舟求观得见如宋崇宁大钱者正白作色试之果然岂石绒欤东方朔十洲记以为火穴防鬛千斤一丈者妄也
　　闽广荔枝古今所珍欧阳求叔以花中牡丹作配予守莆时徧甞蔡谱之羙意谓北土葡萄足以当之若比玉消香水自可北靣圡人防短不以为然彼盖未味妙品毋足恠也偶观酉阳杂爼见庾信谓魏使尉瑾曰昔在邺食葡萄甚羙陈昭曰作何状徐君房遽曰有类软枣信曰君殊不体物何不言似生荔枝信盖先得我心者也





　　类博稿巻三
　　钦定四库全书
　　类博稿巻四
　　明　岳正　撰
　　序十三首
　　送杨孟平序
　　序曰黄颉沦而鸟文芜矣歴数千载间变而为大篆小篆为分为行为草不翅数体古文为之防冺其仅存者又重之以后世之误误于俗误于凿误于妄改于私説于忌讳固不一端嗟夫能不为六经悼乎夫六经古文也古文不明六经乌乎明哉秦汉以还其欲埤益古文者有苍颉训诂三苍埤苍广苍训纂説文字林字苑书苑字统之类出焉是非无功也然书愈出则文愈晦岂其人自为书家自为学之故邪四明杨孟平世攻篆籕慨然以字学为任尝曰古文之不明也乆矣我将以我所得考偏傍辩俗正订误谬黜浮伪集诸人长成一家书以扶树道教顾縻于役而力焉未逮也今年孟平拜官南京印使印使之职所以同天下之文者也吾用是知孟平之志果将有成而古文之明有待也孟平戒行酌以为贺又从而致私嘱曰书成幸以寄我
　　延从吉拜浙江都司经歴序
　　谈者曰国家承平近百年文徳之化溢乎四海而闽越之丑狙武功之驰脱羁逸以跳梁踯躅于山林海岛之间有以也使环卫之吏简其士马精其器械闗险固而防御周彼虽狂猘无以施其虿蠚所谓濳驱暗詟其奸者也不尔之虑俟其有警乃起而为之图不亦晚乎又曰为今之计方镇之将卒难得人借其名号以令于下诚得智计之士如范孟博之于宗资岑公孝之于成缙其于盗贼乎何有正统某年广阳延从吉以乡进士谒选天官量材知知其习于济时之防也擢浙江都指挥使司经歴盖都指挥使司者军政之领而经歴者实幕典之尊也浙江之境腹百粤而股肱七闽七闽之盗方防然崛起僭名号置官属以转刼州县炽熖未防而浙越之蠢间示乘风而啸栗岂非其功业建立之时乎夫盘根错节斯足以分别铦利鸷悍之兽众人之所怯卞庄冯妇方喜其得遇而争撄之才与器固不同也况从吉长长京师游艺侯泮陟乡贡士与予同游太学者防十年其所见闻知识称为通材可也况其乃祖喜由临漳尹承中都留守事军旅之政得之家学其所以成范岑之功以副谈者之望固可俟矣
　　都门别意诗序
　　别不足道也壮夫不言别别而有意必有以也夫自桑弧蓬矢之礼作而别为丈夫之常故抱被入直顾婢子语不能休者君子讥之然人有同类以义而聚以道而求以心而契所頼者相资而成相观而化相容与而乐一旦有彼此之适在进修者无以考徳而徴行则孰与切磋在事功者无以并兴而偕作则孰与有济在心志者不能莫逆而忘嫌则孰与安生是以不能无离羣去偶之思也是故梁山烝民之雅作于周河梁骊驹之典作于汉南浦之歌作于齐阳闗之调作于唐夫功徳如吉甫豪杰如李陵文采如江淹王维岂区区为儿女子态者何不安其常如此哉其所存虽有大小之殊然各有意也乡贡进士刘寅仲今年举礼部乙榜自以为未足将欲豁襟抱广闻见有慕乎太史公之逰也维扬实父母之邦先垅在焉展祭之暇则凡太行之髙碣石之雄吕梁之险淮济之深长江之大又皆足以沃目而厌心者于是白于亲告于友朋仆夫介李征马在秣诸与逰者知其不可遏而留也于是作为歌诗凡若干首邀予为序予观其所为诗皆取乎烝民梁山之意不但如汉齐以下所作诸君又以义而聚以道而求以心而契非徒别者也故以是发作者之意
　　九日感懐诗序
　　人之于忧乐有可已者有不可已者可已者以人非忧乐之真也不可已者以天忧乐之真也九日感懐之作其忧乐之不可已者乎吾友姑蘓陈君缉熈家素儒者乃先君尝坐累谪戍邉海竟殁配所缉熈虑非立身显名固不足以致养其母乐其昆季昭盖其考之不幸于是别母弟于盖牟流离荡析辛勤来归依舅氏太常少卿王公而学焉正统九年甲子用试于有司遂与计偕比进礼部得校官辞不就乃卒业太学槐黄之后九日歘来坐圜堵以听简书于斯时也感时序之易流叹年龄之将迈抑欝懑结之懐其能已乎是故风木势变而死者弗作可忧也时命方蹇而生者弗显可忧也鹡鸰载分而足弟弗守可忧也标梅云实而伉俪弗时可忧也忧于心宣于声音成于言辞畅于节奏而为歌诗亦固宜矣嗟夫世之人未尝无忧乐也穷则慽慽于贫贱达则衎衎于富贵所以为忧乐者率以人也可已者也非忧乐之真也乃若忧以天乐必亦以天致忧乐于不可已之真如缉熈者防何人哉然则君子之读是诗也当知缉熈之忧乐知缉熈之忧乐果天也真也不可已也则亦当知缉熈之为人矣诗以杜子羙诗四句为韵韵各八句凡廿有八章从而和之者又若干焉后之继其声者不与也正统丁卯冬十月望日比舍生岳正序
　　夀吴景严翁八袠序
　　善养生者莫如老庄庄生论卫生之经也大都忘富贵遗情欲外形骸而任真尚适逍遥委蛇同波于物则形全精复与化推移而夀考矣信哉訹富贵则心动恣情欲则心蠧饰形体则心慼一有所着则其心受伤而不得其所矣心既不得其所将以伪泪真以拘害适安能同波于物与化推移也邪故曰忘富贵遗情欲外形骸者非知是道者不能也吾姻家吴翁景严世居都城为大兴着姓颀身苍髯若厉而温望之修乎若乔松劲栢独立乎嵗寒之表者也少丁艰虞尝与母弟誓各立业后皆有成翁独推与二子容斌而理之二子之才既皆足办承顔顺色雅副本懐遂于婚嫁之后不闗世务闭户危坐焚香习静时或登髙舒啸临流兴叹景与意防輙徘徊容与莫测所涯以是占之非与予所谓善养生者类哉乃今年六月廿有九日值翁初度屈指甲子盖八十年康强精健才如少壮方来之算讵可量也凡我姻党置酒称贺窃原翁之所以得夀者果非富贵情欲形骸之累以贼其性灵而又得夫贤子孙以副厥意者书之使后之人知翁之夀非幸而致也
　　送张鸣玉诗序
　　军法必世继继絶以嫡嫡絶以支支絶以同姓不奉上诏防不得遽自免免者非国戚党必左右大臣不尔亦亲幸眷爱最贵重者不戚党不左右大臣不亲幸眷爱最贵重者冠方冠被褐布衣徒冯其所脩掉三寸之舌谈笑而免焉此其人也顾不可常乎哉张生名珩字鸣玉世居钱塘钱塘人有军于黔者絶世无继有司以鸣玉父为同姓当徃鸣玉曰奈何有亲不得朝夕继养乃令坐苦万里戍邪请代以行主者以故事育徳郡胶者不必遽遣贡于大司马大司马上于天子天子若曰昔者明王立贤无力尚旁求俊彦于汚贱而致防擢焉顾可重辱吾士而纳之尺籍哉诏近臣试其艺诏大司马去其籍诏黔守臣罢其役生乃得复故胶卒业待用尝与游者乐生兹举之盛相与送之作为歌诗图其大意彚次为书谓正宜序所以作者之故正不佞窃颂天子之徳喜儒者之足贵而着士之所脩果不相负如是也于是乎书
　　赠陈景常序
　　妻亡而不再娶礼乎曰非礼之经礼之权也男子生而愿为之有室将以传继嗣奉宗庙是固不可以不娶娶而不幸或亡则为之原情制服服尽而再娶焉不如是则继嗣不传宗庙莫奉亦君子之不得已者礼之经也娶矣或中道而防或垂世而逝不独有子也而又有孙不独有孙而又众且贤也如是而复娶不幸而遇不肖之妻其不至于虐孤遗间骨肉产荡而家破者不已焉然则继嗣不絶宗庙有承与其再娶以乱吾家孰与不娶以全吾美此礼之权也西安陈君景常者家富而睦景常尝娶于冯生二子曰志曰意而冯以疾卒景常为之制服服已而誓不复娶有劝之者輙曰妻妾之奉人情也吾非恶此而逃之然髙宗贤君也而以之逐孝已吉甫贤臣也而以之杀伯竒或出于人之所不意吾所以上法曽子而下从王骏者殆以此也况吾二子者甘防之奉尝足吾安之而不知其劳诸孙之继嗣者又森然未艾而烝尝者之有其人也又何必急于自奉而忘利害之或然者哉今若干年矣夫富者心易荡壮者欲易生若景常者当壮年处富家而不事再娶非达礼之经而以权行之者能是乎哉李穆氏者其亲友也谓予言固足以彰其羙而请于予君子乐与人为善则予言固有不可已者也
　　日新斋诗序
　　斋而有名非古也而又咏謌之以诗可乎曰可也舜登歌于堂禹书砥柱汤铭盘盂武王记丹书于席之四端周人于几于鉴于杖于帯于履屦于鼎釜于觞豆于户牖于弓劒戈矛莫不有箴卫武公耄矣在舆有旅贲之规位宁有官司之典倚几有诵训之谏居寝有防御之箴临事有瞽史之道宴居有师工之诵徴是而为之斋有名名有诗以发其义而因之以自儆也又何过哉延陵朱生世昌者善庆翁之孙维吉甫之仲子也资性明敏踔絶而庄齿虽弱冠屹有成人之望尝择所居之胜别为小斋罗以经籍环以图史旦暮从事于中以藏修其业取尚书之义题曰日新示自勉也朝士大夫之能言者多为诗歌以相励其勤大篇钜章炳乎其文婉乎其义沨沨乎其可讽而玩也嗟夫处于斋顾其名诵其诗而绎其义固宜惕然于怀兢兢自图而不敢以怠心乘之也夫为学而不敢有所怠则终始如一得日新之道矣虽圣贤之域可闯而至矣况于功名爵位之余哉陶侃曰禹圣人尚惜寸隂吾辈当惜分隂是则舜汤武之圣卫武公之贤且老皆可推而儆也文昌之为是图也不亦宜乎少司成梅庵先生与善庆甫有乡曲之好喜故人之有后者若是既为之次其篇彚而成帙又命其门人岳正序而归之正序
　　赠李景渊登乡进士序
　　古称燕赵多豪杰之士自三代以还歴汉唐宋以其道德文章功业名世者可稽也或千里而一人或数世而仅见未闻聮肩以立接趾而进者其故何邪若吾漷也襟上谷帯沧景滦潞环于左恒岱峙其西奄全燕之腹心而有之自防征东之外所谓道德文章者略无其人其又何邪谓山川不足以钟人之秀而岳降申甫渉于诞谓土地不足以宜物之材而禹别贡赋防于诬呜呼孔孟生而邹鲁之贤盛程水作而闽洛之儒起鼔舞于前者既有其人而其势不得不兴起于后故曰相观而善之谓摩者此之谓也漷之着姓曰李氏其曰濬字景渊者又李氏之彦也始予游邑庠庠子弟如景渊辈皆愿与予游景渊又尝质其所疑于予是于予尤厚者也自予预乡荐及进士第入翰林十三年为五科科不乏人乃今科乡贡则景渊是也景渊素负气任义好谈论古今人事业时时有激烈之声盖其村固豪宕者目予数軰登台阁列部寺以自致心实好慕砥砺磨淬不少懈惰又得今翰林编修吕公为之师故其学愈进业愈成挟之进取一举而售也同盟之士谓科目者实网罗豪杰之具景渊于是选而负有豪杰之名必与古之豪杰自处他日第进士官枢要而不大其功丰其业不止也宜有以赠而推予以辞予故述吾漷人古啬今盛之由以为景渊勉则凡吾同盟而未进者未必不因之以儆也
　　送邱仲兴归岭南诗序
　　仁者不必夀贤者不必贵古有斯言也使斯言之果行则天理防乎熄矣作者唱于前继者和于后从旁而证之者又拾夫跖蹻孔顔而为之辞不至于蘧庐宇宙灰木心形糟粕仁义而不止呜呼人定者胜天天定亦能胜人防斯言吾见其诬天枉人相率而为荡防之归也乆矣吾友邱仲兴岭南之进士也甲子之秋以有司首荐进于春官得乙榜輙辞不就盖吞舟之鳞必洪涛巨浪始可以扬鼓其鬐鬛而寻常之沟壑有不能容者毋足恠也于是薄游太学友天下之善得丽泽之益为多再举而再屈焉议者谓其抱髙世之见擅逸伦之才之行立要津挶取青紫宜如俯拾芒芥顾乃徘徊逡廵抑而弗升虎豹之炳蔚未彰而章缝之服缁如也岂天道之信乖邪所谓贵夀者真不可必也抑恶知祸福倚伏得失乘除者乃大道之常哉或者天将玉吾仲深于大成如孟氏所谓授以大任而先困苦之以増益其所未至焉者但未能逆知之耳儒者如屈平柳子厚刘梦得之徒咸有天问天説天论之辞子厚梦得不足道也如屈子之忠愤亦假天而泄之吾恐仲深于此有不能忘情于天者也仲深将南归琼山省二亲于故里所与厚者各为诗以宣其懐吾因推天人之理而为序以畅之
　　赠洪君景隆佥宪湖广序
　　刑科给事中洪君景隆初以诸生释褐法従受命惟谨逺近咸宜以才进也厥既莅位功与职符维父母妻允膺显封以徳召也今年之夏洊被宠推佥宪湖南爵位尊要以名陟也其同好者庆鸿渐之愈盛念马暌之暂违乃以纪事之辞属予予不敏何足以当之虽然授简实録以寄劝戒者史氏职也予奚辞乎今夫国家之官人也于法从郎署之贤简其敭歴既乆闻望兼着又必得廷大臣推而扬之无异同者然后得以贰藩臬统治外诸侯之理以当一面之寄是故其位尊其职专其任重且要宜其所选必如是慎也然而以贤而得者其行或不掩以能而得者其才或不胜以名而得者其实或不副是以公卿之位屡虗而褒擢之典常滞者岂善始者不必善终邪抑有之而嫉者不能容而拒之也夫轧乎名位之未达必黾勉惕励以为富贵之媒能不肆意放情于盈满之余乎捐志节纵逸欲不能以収功名之髙价也亦其势使之然耳经曰禄不期骄位不期侈岂不信哉今洪君辍法従以纪纲方岳之政自卑而升髙有有大用之荣违内以补外不无离羣之戚因其荣戚而为之忧喜者人之情也嗟乎荣与辱对去与来因喜其荣必忧其或辱惜其去必兾其复来辱必务去而思进于愈荣去不茍肆而志期于来复此僚友之至情赠言者之本意也
　　送王徳夫分教新喻序
　　匡衡由文学以相汉杨伯起位三事而升自讲道贾逵郑之徒皆教授焉以遗其芳于百代然则师儒之职何负于士而士苦厌为之哉吾之为道果不足以觧人之惑应人之叩成人之德达人之才于是乎逊之而不敢居辞之以不必就度力计分斯其宜矣乃若慕荣进羞恬退逃澹泊趍势炎舍吾诵爼豆之委蛇而甘心乎簿书期防之冗长徒养其身以梁肉文绣之倩美而不顾夫罪辜劳瘁之斧斤以戕伐其性灵是急得失于目前荣辱于顷刻而无逺大之永图者也若夫修吾身适吾志安居所寓以听吾定命于天匡杨之位贾郑之名初不吾觊譬若睫不离目影不违形亦不能舍吾而他适耳此则君子之自待也若王君德夫其以君子自待者欤德夫名让钱塘之士族胄也游学郡庠丁卯之秋用所学膺乡荐来登太学而所得益富今年春试于南省得乙榜慨然就之拜训导于临江之新喻其信其道足以模范乎后进者欤其能修其身顺适其志安其所寓以听其命于天者欤其不汲汲乎争得失择利达于目前者欤呜呼进可以致辅相退可以流声名者吾于徳夫见之矣或曰彼显当时而后世者匡杨杨贾郑而下世不多数也而子以为称不防于迂且诬乎曰吾所谓君子者居约而防用诎为信如金之处煆而玉之藏山也挺正色于烈熖腾神光于顽璞亦乌得而御之彼移于位溺于养甘于暴弃而不知以自振块然侪草木而同腐者众人之常也徳夫有君子之容必有君子之节吾安得以庸众人待之哉
　　赠归徳卫指挥同知熊君序
　　晋作中军谋元帅于赵衰而郤縠之进实以阅礼乐而敦诗书之懿是举也虽足以仰髙景行于百代而不能以祛兵家之惑黜仁义尚诈力孙吴之也徐偃不忍阃其民而走死成安泜水之辱置竒而任正建牙分阃之徒徃徃借口而讥笑殊不知非礼乐诗书之罪抑不善用礼乐诗书者之罪也是故御军以严抚军以仁使军以义料敌以智克敌以勇服敌以信称善陈者能出于此乎不出乎此而讥礼乐笑诗书以为迂者虽得必失虽成必败虽强必弱又安恠其终鲜良将于天下后世哉嗟乎有文事者必有武备尼父之谈信矣始予奉使荆襄取道睢阳访张许之遗烈而郡主将江陵熊君之子曰振者以予妻党赵千户逊谒我于传舍与之坐而询之其器宇言论蔼然礼乐诗书之着也今年冬乃翁以疾谢事而振廕为归徳卫指挥同知逊方宿卫京师请予制辞为赠予惟古之名将得吾儒之糟粕犹足以掀闳其事业振播其声光而于今后又况于周旋乎礼乐诗书之间者哉振也席有累世之业遭国家求将之时茍得志焉宜以古之善用礼乐诗书者为法其毋使谈兵者借口而讥笑可也











　　类博稿巻四
　　钦定四库全书
　　类博稿巻五
　　明　岳正　撰
　　序十二首
　　潘尊用拜吏科都给事中序
　　正以罪去国比入朝七八年向之所与共事者十得五六而所谓同年进士者仅十数人而已此十数人者多在郎署不闻有所振防又间有引而去者其在给舍才二人而闽产潘尊用其一也尊用以天顺八年之秋始用资序拜都给事中于吏科夫六科之任古纳言之官也防説殄行无世无之而后世风移俗薄较古尤甚如巷伯青蝇诸诗所言者当尧舜在上禹稷契益臯陶伯夷相师让于下不能不资龙以保极盛之治后世愿治之主欲比隆前古而不求贤给舍以任之岂不尤难乎哉先帝在御乾纲独运羣臣将顺之不暇若吏部者又得老成心膂主之为吏科者固无事可驳也然容生寛寛生纵纵生奸亦其势之所不能无者尊用受命适承其弊初不以声色动之而彼各自检防以或有过之是惧者亦有矣夫杨绾之贤未足以格天动物而白麻一下虽以郭汾阳之元勲名徳亦为之逊黎干而下不足道也贤者之有益于人国家者如此然所谓贤者于世多不见用用亦不能大大亦未必能乆何邪盖贤者自处淡然与物无竞其功名事业必因事防而见未尝汲汲以求之不我用焉虽终老于耕钓不悔也若尊用者一官二十年循资縁例始得一调此巧宦者之所讥笑而正所据以知其为贤者也虽然一给舍尚能如此使举而措之百僚之上则其事业炳耀上跻唐虞九官之盛其孰能御之哉遂书以为赠
　　孙宗理拜户科给事中序
　　当天下多事时屠钓椎埋商贩佣之徒其建立功勋树植事业分芧土于当时垂声光于来世载诸前史者何其多也若空谷考槃之作乃或见于盈成之日者岂非天下既定权制既立狃以犬牙臂指之势虽中才常流亦足以守之虽无大善亦无大失是故有贤哲豪儁之伏于氓庶者不得其机以进秖槁项辙鲋老死困毙于林薮尘滓之中而已矣当是时也得美官据要津执枢管以激昻时事可以砻天下之奸可以建天下之利可以更天下之化亦岂非贤豪者之荣幸哉齐东孙君宗理今之所谓贤豪者也乃祖若父皆用才武从事为司牧之属于外宗理绩学邑庠甲子之秋应有司荐入太学为诸生者三年矣今年秋以名进士拜给事中于户科夫给事者天子之法从不但专补过拾遗之任而凢政事之利病人材之贤否民生之休戚皆得以肆论驳议而无所讳此贤豪者之所愿为而惧不能以必得也宗理以齐东布衣从事乎文字笔札之业一旦起而当之得以发蕴蓄伸抱负设施其生平之所学未必不思其时机之不易遭遇之甚难而以中材常流者之为耻也
　　赠济南杨同知序
　　始吾取友天下于桐城得二人焉前户科给事中今知应州章君廷言其人春温玉润不但其文之蔚才之敏也既又因廷言获交今刑科给事中姚君景睗景睗之于廷言盖符合而劕契焉者夫楚俗虽文其性慓轻此两人者固非风土所宜得必有所自而然者意者其得师友之渊源乎不然何其蠖信而虎变若是也遡而求之得杨君必贵者焉君世家抚之崇仁以其艺防于大江之西宣徳乙酉魁多士于荐稿癸丑之歳始就乙选分教于桐城者防十年而两人者受业门下亲炙最乆咀味文翰之华濡染道谊之雅袪悟而性觉匪习而天成出能昜售试必有功故治民者称守令之循在朝者得侍从之体皆杨君之力有以造就之也譬之观器于市鼎钟罂缶之制虽殊而小大髙下皆中伦度然后知其出于一型一模而陶冶者镕范搏埴之精比杨君去桐城以功最被选陟为鲁邸纪善自纪善登上相为长史有贤能声今又改同知济南府事盖旌之也于是景防既喜其道之得行而于暌违之念又有不可已者属予言以张之嗟乎古人有知其客而信其主者韩退之于宣州是也其或未知杨君者请观于吾友廷言景旸两人者可也
　　赠龙叔旦先生序
　　东里先生之髙风足以凌驾一世天下所共闻者也曩在政阁所与游好者其在朝则尽名公卿布韦之徒茍非钜人硕士不直不得朝夕亟见以亲道徳之光虽欲望后尘而雅拜之亦未昜也正时童丱受学门下先生以故人子嘉与恵之毎嘉客至未尝不得见也先生之重客有若叔粲龙公公用乡进士歴祠祭仪制主事公之少子今文选郎中士郁亦用进士为中书舍人正皆得游于其间当是时人皆以荣正正亦自侈其所遇于朋軰中先生既捐馆舍公亦以疾引归正方抱羊昙之悲不释也乃今犹得与文选君日相追随是以前年识公之嫡士熈士熈用荐分教于淞庠今又拜公之季叔旦窃叹公之门兄弟父子何若是之皆贤也嗟夫万物者天地之委和也至和之气氤氲磅礴其发于浮沉上下者犹足以为景星为卿云为甘露为醴泉为芝草为连理之木同頴之禾为赤麟白鳯元神龙天马之瑞其精英之钟于人家国者上者为圣次者为贤为能为技艺固其理也今至和之气委于龙氏之产不能不贤譬之武库之所藏大廷之所陈非竒寳重器不与也又何恠哉比者邑大夫以叔旦之贤荐于朝朝议韪之兹拜湖广按察司照磨东里先生之诸子尚寳丞叔简太学生季柔诸孙晦之于龙氏固通家子而尚寳君又尝馆仪制公之贰室于叔旦为诸甥也故合其弟侄送之谓正托交于龙氏者乆又以文字为职宜有所述述东里先生之髙风而龙氏与之缔好如是使人可以遡是而知叔旦之为伟人硕士庻防有以信于今后也
　　赠和振纲刑部主事序
　　儒吏二乎哉不二也不二也而孰与岐其名盖亦世之污隆而为之欤夫儒欤吏皆政之体也周以上世升而隆其政本于道而圣人笔之以为经周以下世降而汚其政出于术而法家因之以定律儒通乎经而吏明于律其本未始不一而岐之使二者道与术也然经之约民也大而踈律之防民也细而密宻者之失必酷而踈者之近迂此其势然也是故自入官议制之有辞沿至于今从政者不能任经而黜律君子曰资儒以为吏斯可矣陵川之着姓曰和氏世以宦业防于山西振纲者又和氏之秀也大父好古府君通诗书二经尝用荐领教于广平乃尊翁自乡进士三教于郡邑最后仕为王官其声勃如也振纲传其家学以明诗荐于乡入大学学与行皆足以齿英胄而无愧今太子少保萧公为祭酒将以病谢去而振纲慨然倡六馆之士伏阙请留之于是一时师生髙其义愿识其风采缔交望好者恐后去嵗取进士第观政于秋官大司防防以为属拜福建司主事素与游者思有以赠之而属予以辞孔子曰尽法无民岂非伤法之流于酷乎今之所谓良执法者大归以能不遗于律而得称也使犯者有隠情而不能以自明司刑者执律而临之曰法当如是乃孔子所谓尽法者也如必以尽法为良茍熟于簿书者皆是也何必儒者儒者必不得已于是知不屑其所谓良寜自拟于迂者而不辞也振纲儒进而吏任固非自贬以徇俗者但名位权势足以移人之守吾又安能为之黙防邪嗟乎前史所载者有曰董仲舒公孙儿寛三人皆儒者通世务习文法以经术润饰吏事盖所谓资儒以为吏者也然曲学阿世卒不能逃辕固生之讥则其优劣又可见矣君子之自处也可不慎哉
　　浙水较文诗序
　　文士之末也不深于道者不足以知之知文亦难矣莫加善者之文易诗书春秋礼乐皆载道之器语曰学者守一经皓首不能穷不能穷者不深于其道也道不深而强自诬曰我知文我知文何异乎审音以瞆鍳色以盲其不白黒而浊清者亦幸中而偶得耳夫何恃而可信哉试尝论之世之能文者孰加于周公孔子周公传易孔子系之孔子作春秋游夏不能为一辞之赞则知虽贤者犹不足以知圣人况以不贤而知贤者乎是故皓首不穷之谈非诬人者也虽然周公孔子不可尚矣汉以还作者甡然而独名扬防韩退之为能文防作太元法言张伯松不肯一观刘歆观之诋为废物防之名盖终汉世而后显退之凡三黜于礼部而自讼曰为文而为举世之所不好退之之书自宋欧阳永叔始以防退之之作者尚暗于当时而有俟于后来又况其下者乎其或见推致与于流軰时俗者非借重于髙誉托笔于时名如左思之赋张华之诗则亦下里巴人之唱和非如体道者真有所见闻而黒白清浊于去敢之间也嗟夫作者代有而具目者不多见知文之难其亦信矣哉郭明郁彦文蜀之长夀人也以春秋发觧尝分觧于晋宁古郑二邑陟学録为今附马都尉薛桓賔师授徒京师京师子弟各以其所习经求指授者未尝辞之其处而称达才出而掇巍科跻膴仕者问其所从游则曰郭先生吾师也予用是闻其名熟愿见而未暇也景防庚午之嵗明郁将校文于浙议者谓山之东西中原之钜藩也而江南文物浙水为盛明郁乃能歴持文柄其延誉于天下也又何博哉于是相与咏叹其盛形而为诗诗成授予以卜氏之任嗟乎易之竒书之古诗之婉春秋之简严礼乐之辩博其义奥其辞微其文未易以通也而明郁能指授诸生使之有成非明于道者哉夫既明于道而用以观人之文是非美恶之辩有不能逃于洞瞩鉴照之下者矣今天下之大不可谓无所谓杨韩之徒者明郁自蜀来京师尝徧观全晋放于齐鲁今又南防两浙其亦有所谓其人者乎使其果有而亦愿见之否乎予尝怪时俗流軰以知文自负者大归是古而非今贵耳而贱目乃今得明郁明郁其亦有意于是其言乎则吾求偿宿昔之所愿见者而与之雄辩天下之文于杨韩之后矣姑书此以为先容
　　赠许节之拜阙里奎文阁典籍序
　　孔子之道其大而逺盖与天地等耳闻其遗风被其余泽企仰其末照者愚可以智怯可以强狂可以圣不肖可以贤虽夷狄亦可以华夏况不愚不怯智勇而贤者邪以智勇而贤之资得以官其家处其乡里交接其子孙是入道徳之府坐礼乐之塲而为观化之游是足以薫陶其性变化其质亦审矣其有不为圣贤之归者乎此君子所以为许君节之庆也节之名越世家兖之宁阳大理少卿道中先生之仲子也节之侍先生居京师得庭训而传其家学然之光焜耀于外孚达于人人今袭封衍圣公彦缙得而贤之荐之于朝拜阙里奎文阁典籍命下之日与之游者相与赠之而属予以辞嗟夫天下之为学者莫不愿学孔子孔子之书徧天下其为言也似易而实难似近而实逺似浅而实深譬之南金羙玉之出于山夜光木难之生于海闻而知之固众人之所同茍非跻万仭没重波不能握而有之传曰天下国家可均也爵禄可辞也白刃可蹈也中庸不可能也是已今节之于兹行也盖造孔氏之昆冈溟渤而居之不患至寳之不得所患者不能髙跻而深没耳若曰以今日之峩冠大帯得命服之荣为节之贺者岂惟不足以知道抑亦岂足以知节之哉
　　送江用良南归诗序
　　士之于志也不难于立而难于守耳登髙而逺望览古而悼今事机触于外而激烈奋于中当是时也抚劒横槊慷慨赋诗指天日矢愫可以摩霄汉而摧金石虽万夫之勇亦莫得而夺也及乎嵗月流迈功或不遂进无所援退无所据言焉而不信于人行焉而不合于时贫窘溷辱势利劳苦之足以动其心者又困偪而拂抑之则向之所谓摩霄汉而摧金石者日铄月蚀将烬灭渣荡委靡沉沦终老而不能以振者比比然也嗟夫挺标于百瘁屹千仭于奔流歴霜雪而愈劲渉风涛而愈固茍非持其志不暴其气者乌乎能哉吾友钱塘江君用良绩学杭庠志在科第自发觧于浙藩凢三辞教职于礼部优游太学者十年于兹矣凢所谓贫窘溷辱势利劳苦之足以动心者备尝而歴试之宜其不降志茍就以求速达也顾乃施施衎衎坦然由之而不移遑遑焉淬励刮劘如有程督之者必欲得科第以致身而后已焉是盖其立之也非一时之感而持之之固又本于平日所养之善其于取舍出处之际有余裕者亦宜矣虽然持其志固难而行其志尤难得之于贫贱者或失之于利达得之于辛勤困若者或失之于骄奢僭侈此又予与用良之所同戒者也用良既得奏于礼部以疾未登大廷之对将南归省其尊翁于故里凡与游者咸送之以诗而予之出处又颇与用良合故僭述其志以为序
　　赠梁先生助教国子序
　　君臣主义父子主防恩义兼主者师生也先生不作大道就晦君臣之际辅以典刑而或者罹刑以伤义父子之间本乎天性而或者违性以贼防弯弓而向羿操戈而叛何者又何足恠哉以今言之在上者提符信执教条臯比而坐以名先生于堂上在下者服章缝挟书册鹭序而立以称弟子于阶下此天下学校之师生也徒以势力假合而强为之号耳夫选一郡一邑之贤俊而聚之一官有勇者有志者有巧者有能言者有尚气而无所挠者其才气之羙固有不同者也临之以势齐之以法可以使其面从而不能得其心从可以使其貌服而不能得其诚服为之师者不其难乎顺天府学学之宗也而设于京师京师之大贤才之渊薮士之防其地者得于耳濡目染之余所谓智者勇者巧者能言而尚气者盖有不问不知不习而能者也毗陵梁先生惟介转自武学教授来司厥政谈者率谓凡为京学当从事于精神勤敏之间茍约束不严教条不密则贵游货渎有以间之未见其可也先生方一切去之旦暮坐堂上而操其要领任真率意澹若无所猷为者然而智者忘其谋勇者失其强巧者闭其能能言者收其辩尚气者更其劲直而为和顺彼此不忌而上下交好懽然其恩截然其义何其盛也今年先生陞助教国子京学诸君不忍先生舍已以去相率以情谂之于予予故述其所由以为先生赠云
　　送邱孟博典教宜兴序
　　予与孟博居同处业同经相徃还者防二十年予滥竽文衡而孟博抑在乙榜纵孟博不忍咎予予于孟博能不忸怩于懐乎予负是未得徃慰孟博孟博之趾已造吾庐者屡矣予强以不敏谢过然口与心牾不能不嗫嚅而龃龉也孟博冁然笑曰故人知君君不知故人乎夫今之科目异于古之乡举里选乡举里选任情科目任法法有踈宻而士有浅深以踈宻之法求士得士之浅者已云幸矣譬之恃遮河之网而渔于溟渤乌能使其不漏于鲲鲸者哉况所贵乎科目者为时所尚易于通显而已上焉者借之以行志道下焉者资之以取富贵富贵有命而道之行否有非人力能强之者故孔子曰道之不行命也且吾受命于天而一食一饮已有定分少小学道已逾不惑其于得防谙之熟矣犹昧之而不知所止者亦惑之甚矣吾子不量而以是见待又何遇之之薄哉嗟夫予与孟博居同业同徃还者若是乆矣徒知孟博学问之富文辞之妙足以第进士今不见收于时为予过而不知其所养者若是之髙也是得见粗而未得其精不徒以此増愧而又以此増惧曰茍用是以待天下之士能无失焉者乎士有养者必有所容有所容斯有所受若孟博者虽受之以公卿之大不惮其不能胜矣何止于一校而已乎此固无待论者予独述其语以为怨天尤人者告焉
　　送陈缉熈使朝鲜诗序
　　昔唐殷侑使回鹘韩子称其适万里外国畧无惘惘离别可怜之色岂不真知轻重大丈夫哉考之于史吐蕃作厉与唐终始回鹘有国实界厥塲既曰于唐最亲曽不能结邻服贰以输畏天之悃顾胡无人或昧所从所贵乎行人者宣倡大义以开道之俾之陈力就列云尔故曰大夫出境茍利社稷专之何也侑之知既不及此而退之赠言又无以讽之者徒以区区辞色遂漫焉以大丈夫许之大丈夫之所为也固如是而止乎哉孔子曰不可与言而与之言失言退之固不失言矣然而谓之非溢美吾弗信之矣天顺改元天子以复辟诏天下特于朝鲜宠以侍从于是翰林修撰陈君缉熈载命以行时凡饯者各伸以诗诗成宜序正乃作曰方今内外罔不臣妾瓦刺余孽尚勤王师岂与唐之吐蕃者类欤若乃朝鲜为国外藩衣冠礼义非回鹘比而势据右臂掎角是宜投诚报效亦其时也如吾陈子士之通经知轻重盖无忝于大丈夫之称者嗟夫出境专利必有所处正安敢茍有溢美而阿其所好哉
　　送卫叔正归省序
　　卫叔正君先骠骑大将军左都督公之佳子今宣城伯平将军公之贵介弟也始宣城公之镇河西也求以自辅而择昆弟之贤以请于朝故叔正是从今将东归以省母夫人于济南素与游者期而送之猥以仆文最称褒扬且纪事有序不诬走伻镇夷以请既不得辞又不敢妄有所论譔乃诣幕府以窃观其下风焉相见也而得其貌之恭相洽也而得其情之真绎其言论而又得其中之所蕴也正而富嗟呼我先公尝与都督公俱以勇畧致身先朝班在右职以故予小子得与闻都督公之盛徳大烈矣继是滥竽馆阁又从宣城公之后以事今上者前后歴十有余年宣城之厚博精敏用建有国其于都督公也岂祁奚之午欤所谓是父是子是也今察叔正之贤又如是其于宣城也岂叔向之铜鞮伯华欤所谓难兄难弟是也夫何卫氏之多贤哉天之委和必萃于徳门故世产贤哲亦其理宜也虽然史称梁氏起江左有功在民本无大恶以寖微而亡故其子孙之盛甚至八叶宰辅此论固不可废然亦本其名徳相望世济其羙所以发其源导其流而扬其波者各有攸在也或曰比诸公之与叔正好也乆固不舍其去而子之述畧不及也何邪曰古者别而赠言言之善者莫如相勉以徳徳莫大如忠孝叔正之来也以忠其去也以孝以孝为忠圣人大训况所以报君上承父兄慰交游导扬其世泽者于此乎在彼固丈夫也其区区姁妪儿女子离别之谈又可为叔正道邪






　　类博稿巻五
　　钦定四库全书
　　类博稿巻六
　　明　岳正　撰
　　序十二首
　　夀石太夫人杨氏初度序
　　石侯之先宋人也凡三世守镇夷矣以武徳将军正千户为骑将至侯而名益着予投荒而来既稔石侯之贤又因石侯晋见其母杨太夫人于堂退而叹曰戴逵之言盖不虚也天顺庚辰八月之望太夫人衣裼之辰夀筵载张英贤毕在于是麾帅邹君举觞作曰河西塞垣要地也而吾境防居其冲所恃以立军威壮国势销詟敌情者非骑兵乎今石侯身任骑将练习是勤抚循惟力而仁形义色足倡有众者寜无所自也耶先将军公忠义勇延誉上下勲未克成亟捐馆舍当是时也石侯才弱冠能以继承为计至扵今几二十年累世之业愈隆无替先公之庆可谓逺矣敢用是为石氏夀又曰太夫人称未亡人独综内务早夜是勤家日用裕石侯虽贤微夫人教导势不及此太夫人之徳可谓盛矣敢用是为太夫人夀又曰富贵夀考固人之所素愿致富贵夀考以隆奉其亲者又其愿之大者也顾非知力之所能而有天者存焉岂非古今之至难者欤今太夫人登夀六袠康强无恙命服是膺享有全福悠久未艾以石侯之为子也又能举荣为养甘防是供初无纤芥愁苦入其心臆以损其天真之乐是致富贵夀考以隆奉其亲者得古今之至难石侯之幸可谓大矣敢用是为石侯夀既又顾予曰今日之举不可无纪夫子能不有意乎哉予曰诺考之古昔閟宫颂僖公也既受多祉黄髪儿齿乃上及于成风盖极颂祷之至情者无过乎此此举也其庶几乎况予雅知石侯者且尝得展敬太夫人扵此堂也其奚以辞扵是乎序
　　张母杜氏挽诗序
　　大江之东有贤母曰杜氏荘静柔嘉勤俭而多艺能蚤以父母之醮归于毘陵张氏为迪功府君某之继室乡进士鉴之慈母凡若干年扵正统戊辰冬以疾卒扵家得夀六十有二鉴方谒选吏部闻母之讣将归奔丧懐其恩徳欲报之以禄养而终不能逮故涕泣而愬扵人曰始吾父娶扵姚生吾六年而弃其有家三年而杜母入继其位自是吾父得以専事扵公家而未尝有内顾之忧吾宗服之亲得其雍睦而未尝有睚眦之隙吾家之僮防未尝不沐其慈而亲党未尝不薫其善吾乡闾之贤而未济贫而失所有事而不克即举者未尝不沐其恵抚育诸儿而教之以义无人已之别使吾父无吉甫之感今其儿鉴禄位垂及而为母者卒无以际方进之养则吾终天之恨曷其极耶维时缙绅之士有闻知之者莫不为之酸鼻而悸志焉良扵言者又従而悼之以辞鉴掇而次之得若干篇潢以为帙请序其首嗟夫假继相合兼爱不谨而嫌隙易生以慈孝而全天性者在古昔已难其人矣以舜为子而不能使其母为不嚚以曽参为夫而不能自保其不蛊于再娶履霜之辞读之令人可恨而可悲也是书也固足以见杜氏之贤而鉴也能汲汲扵追报其母而亟为不朽计者乃尔亦孝子也夫贤母之与孝子史氏之所必书其有请也安得而不序
　　再赠唐县丞宋公序
　　惟公佐唐以正统甲子之春报初政扵京师燕岳正托姻生效区区之爱僭为讽辞上之公受而读之日子之言良是是命之矣厥既亲政防其操慎其事勤集其功和以处其属恭以事其上仁爱以抚绥其民人又三载于兹矣唐人大悦相与谋曰令尹与簿亦独何心乃不念恤我众而相苦如此盍相与讼而逐之使去戴丞为尹以主我扵我甚便辍穑事徒步而来诉扵朝者几万人各懐状首牒遮大冢宰噎叿叫呼求如所愿大冢宰麾之曰众姑退众姑退吾方思为若等地将亟闻扵上且命之矣然以例格竟不果呜呼公何以使唐之人若是煦煦哉夫民之扵有司也凡有名义之分者皆宜戴之如父兄而无所较矣何扵彼也则逐之逐之惟恐其其不亟扵此也则戴之戴之惟恐其不果是其逐也戴也岂唐之人能为之是非哉盖在我之所为合不合何如耳世有人谓凡天下之事皆可以诈力智巧欺而忠信仁义果无其效实不足以得匹夫匹妇之心者其亦大诬也已虽然向者公扵正既不罪其僭矣今正扵公能不毕其情乎乃所愿公不为是矜而少骄不为是喜而少怠固其守以终其美则扵超擢之柄虽贱而不与若曰大书特书不一书俟传循吏者之采则有所不敢逊也公行矣正请操觚以待
　　古歙曹氏家谱序
　　曹歙望也族大以分载在旧谱太学生孟晟甫行役扵甘生五子皆称克家而曰文海者尤称白眉文海兄弟六人而同产居甘者五五人者出又六人而方来者固未艾也夫五人者固粗知其所自出矣而六人者不能不有遗忘焉况方来者乎茍尽遗忘而不之知昭穆既逺已为路人鲜有不入欧阳永叔之诮者矣况其子孙之贤者虽有志扵亲亲如古之人合谱防族重宗盟置田建学以聫属骨肉者何所据而行耶文海是惧请扵孟晟孟晟曰吾志也授以旧谱旧谱断烂磨灭不复可读讨究去取仅得其宗扵是定以居歙者曰八百承节兄弟为始祖讫文海子姓凡十有二代中间疑信俱传示有待而考也书成视予且求序所以作之意嗟乎宗法废而族谱兴世之称士大夫者家必有作不如是则不足称诩扵人骄心一萌援名贵冒门地妄哭他人之墓者无所不有矣曹氏之谱一皆本诸世藏扵前所失者既无所蹈观其制作之精又皆寓夫孝弟仁爱之意使其诗书之脉源源不绝必有如吾所谓合谱防族重宗盟置田建学以聫属骨肉者出足以按图而行其志矣文海名大渊以字行好古博雅用能画名扵甘君子得其为人者观扵是举可知也已
　　赠贰尹庄仕能之顺义序
　　易曰方以类聚物以羣分吉凶生矣言君子类进则治小人类进则乱乱与治其吉凶莫大焉其在干也戒其无辅在坤也庆其得朋亦以是焉耳是故先王知之扵国也则必建贤佐扵家也则必择贤配扵已也则必资乎贤师友乃能大其功成其业造就其徳艺所以有吉而无凶焉噫易岂虚设者哉顺义去京师未百里其民多钜家世族贵人之宗其豪者习务结交攀附诸有势力者为之援佑而狡黠之徒又往往恃其所能挟持官府短长以利已私寛之既弊生严之又祸作尝四年而逐其簿史恶风厉俗达之遐迩或官是者人不以贺而以唁嗟乎是果吾民之罪乎非也吾友古宋徐文焕假令顺义将再考而其民戴之甚扵慈母居则旦暮为之祝颂出则莫不奔走以求识其面尝遇疾而为之请祷者塞诸途又有瓣香徒步走数十里求代扵神明者闻其欲投劾去号泣而愿留者动以万计观风者知而上之乃有旌异之命成化元年夏予自翰林出守兴化取道顺义请文焕曰何以能致此也文焕曰是吾丞四明荘君仕能力也吾谋焉仕能断之吾行焉仕能成之吾惑焉仕能析其疑吾误焉仕能分其谤顾我擅其位而人弗之知也吾甚惜之向者欲假宠扵吾子者良以此耳嗟乎顺义一邑也丞与令道同义契足以化恶厉之习为友顺之归使居庙堂者皆有是心焉则古今无不治之国也吾于是有感扵易之言书之以为仕能赠庶几传循吏者得之有以附载焉
　　送佥都御史张公守广西序
　　天顺改元羣奸售秽先帝雅隆濬哲虚懐纳荒全大义也彼乃务盈厥贯愈肆矫诞涞阳张公时为御史冒祸力攻竟为所中留戍南丹者八年皇上即阼首赐公环衮衣既归登延可待格于嫉媢长宪闽藩今又二年始拜佥都御史有广西之命谈者之意岂不谓公伏潜厥邦多歴年所山川之夷险道路之通塞华夷之性情官吏之得失战守之利害知之必周虑之必悉行之必无不当当公是任自广迤西可无以忧其然乎哉公君子也语称君子不器主之以徳博之以才以徳行才无所用而不效公在朝廷志虽未遂而奸势已沮今当方面道无不行吏畏于上民懐于下岂尝预试其官而素逰其土耶必如谈者之见非知公者也虽然炎凉殊态用舎异观人情则然如公之徳固足起敬而挟恃一时以事狎侮者盖亦多矣惮公将莅或作不靖以相聒挠不可不为之图是又岂但不知公亦不知天者也先时奸党凶势虐焰薫拍天地尚不能以毫髪加公以有今日况区区者哉犯而不校又君子之量人茍知以君子处公者将无所事其忞忞矣都阃滁阳钱公扵公防厚喜公道将大行期有所赠而属正以辞正扵公辱在乡曲又出处颇类而都阃公亦遭无妄之祸而得扵天者故予特列其详如此云
　　永感诗序
　　登科之制录及三代虽存没有间而皆书书之之法虽立义不一而皆以为荣其父母祖父母存者曰具庆曰重庆庆幸也具与重又大其幸为之幸也父存者曰严侍母存者曰慈侍侍奉也一亲仅存既非具非重者可拟故变其例而各以所存者书之曰侍幸其犹有可侍者为之幸也乃若祖父母父母俱不存焉者虽有禄位其谁与侍是不幸也不幸而为之幸故不得已而婉其辞曰永感感者伤也永者无极之称也使人伤而至扵无极其为不幸也亦大矣呜呼永感之诗义其然乎景泰初科是为辛未与荣录者殆二百人前监察御史今福建按察佥事巴蜀牟公实用永感书幸而公则弗自幸焉每抱录泣曰登科者先志也先志遂而先人逝将谁荣乎扵是与公同升而称同年者多得公志形为诗歌所以褒公之贤慰公之懐抱而悼公先世之不幸者悉矣公既帙而为书乃述其故以俾其属燕山岳正者序之正闻公扵书无所不读扵古今上下事变无所不究知而通习自职内宪至佥外台以得体闻扵天下也久矣愿得与公论之孟子曰君子有三乐固道徳事无容议矣乃若王陵者従汉去楚楚得其母以招陵陵母乃伏劔以固陵志有若温峤者勇为越石通使江左其母不聴峤乃断裾而往母死阻归竟违本志此二子者勲业忠诚登闳汉晋流播今古君子曰未若徐庶者遗名以全亲之为是也大都志节之士多孙情饮气扵功名之防岂非累扵亲之存未免有所頋虑忌避乎哉且如正者虽则不敢拟公亦尝忝冒科目承恩之日颇以慈侍自慰及乎得罪播迁祸延老母退而慕庶无嗟及矣静言思之縦令得似二子成功业尚不足以赎其终天之憾况区区者乌足道耶又如公者当为便为无所顾忌所以道行扵一时他日功名之就足以班二子而无二子之遗恨焉呜呼君子观之政不必以仕而逮亲不逮亲者为幸不幸可也
　　送光禄寺丞沈公赴南京序
　　丹阳沈公与纯先戸部尚书伯威公之世孙也景泰间拜陜西省幕左副都御史吾郡芮公时与方伯器公之才实用疏荐既登朝籍典大光禄之簿比一考遽进寺丞尚书公之告终也以承重去位乃今服阕以来仍用故軄莅事扵南京従时格也戒行有日祖而送者皆同官同朝卿大夫士之贤者邀予以辞且曰南京根本所在大光禄地近軄亲固曰重矣公可惜者舍剧就闲用违其利焉耳嗟夫士之修也其志类同其出以用世也功名之际乃有升沈小大成败之殊者岂无其故乎哉长沙之傅江都之相此两生者设以萧曹勃哙伦而拟之岂但推而不居也耶彼将赪颈裂眦且耻且怒艴然而拒之矣夷考厥就所谓縢金镌玉开国传祚之业曽不及刀笔屠贩者之什一焉岂非格于时乎虽然时之为义盖亦博矣推迁不常之谓时景运逓禅之谓时偶防适遇之谓时乃若今日之时格者暂立条例以公进退不过权一时之制讵可久恃以待天下之士哉古今用贤自有常典頋主之者未暇思耳就如公等所陈公既以时格而去安知他日不以时格而升乎或者徒见董贾所就遂为时病非识时者也
　　梅下彭氏家乘序
　　太子少保吏部尚书兼文渊阁大学士公自着世谱曰梅下彭氏家乘试尝观焉图书兼举义例精到且自序曰家之有谱犹国之有史信哉夫春秋鲁史耳一烦圣笔则大典行而天下治其史视者固陋矣安成之彭厯近四百宗之繁族派之明徳业名宦之盛公季父宪副公尝得逸本考据类纂亦既成书矣然犹有待扵家乘作耶盖内外大小家固国殊至如齐治之本所以笃近而举逺者未始异焉故处髙者逺见仁人用心不止其泽扵一时也公身所学夹辅两朝旋登三事颂声载道道亦行矣然而顾諟厥本方将贻谋后来假谱垂训仰视圣心将无同乎为诸彭者其谱视耶而史视也公子延庆趣防是达圗梓夀焉请予序之予惟后世君子其知咏叹公业者必欲推见所本以资体行读公此书思过半矣成化八年嵗次辛夘春二月既望公榜进士前史官致仕知府古燕岳正季方甫撰并书
　　双夀堂诗序
　　鲁僖之颂风雅变也其情主于美美生于爱爱之至则颂祷兴焉閟宫诸什其义备矣光禄少卿周君尚文淞人也尊翁乐闲先生早居京师育徳果行能修文学夫人胡氏亦以知书外闻尚文以两亲为师托籍京学期于致用翰林学士沈公民则其弟大理左少卿民望俱以能书通显尚文娶于沈传外家笔法竟被召入侍文华殿拜官中书舍人迁太仆丞进光禄少卿比推恩典举乐闲受封中书舍人阶征仕郎夫人曰孺人尚文既遂荣养于是作为双夀之堂堂成而公卿大夫士爱尚文者多美之以诗其亦鲁僖之颂乎盖尝考诸经传矣荘公成风不必贤圣颂声及之孔子取焉正尝比隣周氏亲见乐闲夫妇居如賔友手巻玩读温顔怡色盎如春煦固乐闲之常习也乃若夫人者浓墨大书闲雅安和又闺秀之所难者食报硕果得理之宜政恐诗家深防此外未究不能如閟宫诸什之实之备也故扵序乎发之
　　士林言别序
　　莆阳林君汝和以进士拜官得南京祠祭主事乡进士之留太学者合二十有六人人别以诗诗成偕来乞序于予予笑曰某尝承乏公郡郡诸仕寓京朝者云云之声尚未见息汝和非莆产耶独好吾言吾言之莫轻重于世也又公等所知知自为汝和地乃不嫌同异之避抵冒咻噪以附不令之籍均为不知矣甚者采苓作而善类伤建宁之衅殷鉴不逺忘戒括囊而自贻伊戚其为累也非细故矣请以此辞彼二十六人者相顾而笑曰先生欺予哉妍媸有定而爱憎异观雅郑有素而好恶殊尚真赝有质而取舍异趣故曰两目不相为视两耳不相为聴两心不相为谋且叙诗者汝和志也莆阳虽小未乏威明独与西州乃生豪杰以是吓吾等之辱也不亦甚乎嗟夫智者不得惑之以辞勇者不得詟之以死谈利害扵仁人之前吾固知其愀如也予用是矍然书之扵珠玉之首以识吾过
　　送释华朴中序
　　师鄞人能诗画少逰京师余识之实因今太仆寺丞金公本清本清鄞士之佳者举进士未第与予同籍太学为诸生工诗雅好墨竹余性扵诗画亦小解故余两人者皆乐从师逰景泰初元余以翰林史官奉使南服遇师于南都师时徃住普福普福在吴钱塘与三竺角峙地据湖山之胜山林僻性登览未遂慕师此行心痒难药南都人士赋诗相赠今光禄少卿周公尚文时亦邂逅请序珠玉忻然不辞意在假托文字先容山灵幸或相尘庶几不拒成化初元始自翰林出守闽郡东南山水无避辱者而钱塘湖山则为尤甚何也盖以陪逰者有两司诸公主逰者又有师故耳余既得谢师复北来晤言京邸承接顔论师所造诣非复曩时岂独扵诗画然耶史称刮目待别信不虚矣迩者有大中贵尝造大刹大司马总督白公大总戎定襄伯郭公皆一代人豪亦与师善留师住之不许适上竺以虚席来请议者皆曰十刹増重须得佳士故大宗伯以师应之嗟夫三十年好一旦老别能不有感于情乎虽欲不言不可得而不言也








　　类博稿巻六
　　钦定四库全书
　　类博稿巻七
　　明　岳正　撰
　　记书十二首
　　西深堂记
　　正统元年丙辰朝天宫成命坚白道人治之又五年庚申道人曰嘻阴阳之运且有消长况人事乎吾所居丈室固安之要不可恃以久有也盍为菟裘之图乎于是秉持笻鸠神迟步求得佳地焉引领之际万丑交集防者峙者潴者者屼者之髙下嘤嘤哕哕者之有声目触而成画心感而成诗野马无驭万化以嬉不能以心想描状者又不知其几许也道人曰嘻安知非造物者幻之以为吾老乎乃卜吉斩茅鸠材肆工面阳负隂载经以营乃涂塈茨乃成垣墉巍其中廓乎其有容肃其翊惕乎如左右之竦立也奏功之日名曰西深以其去宫既西而深也吾尝考古人之为是图者多矣独于李赞皇有讥焉赞皇相唐有足取者其记平泉庄曰以一木一石与人者非吾子孙吾殁之后有力者欲夺去则以此言泣而告之也嗟乎物之晦明聚散固有素定瞑目之后身非已有灵光不能常鲁景阳不能常汉临春结绮井干丽谯不能以常陈隋况一石一木乎道人去丈室老西深得矣茍以西深为足恃吾将以賛皇讥之或曰彼知丈室之不可恃者将亦知西深之不足恃也已道人姓吴名大节钟陵人官道録左正一坚白其私号也
　　肋庵记
　　肋生既三黜于礼部始大知惧已之未至乃谋所以増益之者作为小庵聚经史图籍扵中因以所自号肋者名之客有称知已者过而问曰子之所号其诸取之曹孟徳所云鸡肋乎哉何谓也生慼然曰盖亦近取诸身而已矣客称为知己曽不谂吾处事以为行殖学以为文者乎以吾自视虽无过于古人亦无甚媿于今人也奈何柔者谓吾彊和者谓吾捩愿者谓吾狂通者谓吾执庸者谓吾深巧者谓吾拙知者谓吾戅同者谓吾别一言或唱和者盈百是以动辄致挫言斯召慝其为窘且辱也亦甚矣乃不知饮恨发愤屏旧图新以否易泰用诎求信方且据庵危坐玩图味书口是心然畧不嗟咨岂神灵鬼怪左执隂迷防倒揉乱役役于斯不然何好何乐而甘为之不辞欤抑尝思之吾之窘辱也实肋之无得吾之好乐也实肋之可惜故既以自喻而又以辱吾之室客乃抚掌大噱曰有是哉
　　竹庭记
　　吴松之西曰上洋上洋宜竹不种而生不殖而茂大者可椽小者可管细者可簳丛者可箒而编之可籓縦之长养而剪伐柔跞之不加虽不盈嵗歴年而蓊乎成林不难矣用是其居人皆易而贱之有蒋定以寕者独异其俗筑馆胜处环以万竿号曰竹庭方其意与竹防则危坐命酒悠然独酌泊然成醺叩竹而歌曰竹兮竹兮我依我侣富贵非我期抱尔以终始其友夏芳逺者造而问之曰子之所好上洋人之所易而贱之者也顾吾淞据吴越之交水陆之珎溢乎层出而品具焉将无以充子之欲而独扵是者抑有辞乎以宁喟然作曰广陵琼花长安牡丹非不少且贵也昔人好之卒以亡其身而败失其家国有如吾竹者虚中之谦圎外之和可食之养可器用之才四时而不易其色之节不灌不壤随地而生之易淬之则坚熨之则曲之时自江以南无地无之之有恒可谓全徳者矣至如松虽清也而或污爵扵秦梅虽洁也而或滥名扵殷尚不足以肩吾竹竹吾爱之非过也芳逺不能难间以吿予予曰是欲逃名者是方飘飘然洗耳濯足以为髙者讵可以口舌争邪待吾以公事过吴淞为之走上洋径造竹所试以三机观之兹则未可也姑书此为记
　　宜兴县学郷贡进士题名记
　　科目之制尚矣肇迹扵周滋蔓扵汉枿扵隋炽扵唐宋其所以尊荣主上敷庇生民而整齐世道之纷纠者皆扵是乎頼我明代兴聿法有道而扵科目之选盖加难焉难其选者难其人也士之致身得与扵科目者不其荣乎常于京师为比郡宜兴实文献之钜邑士之防学校以登科目者睾然后先相望然而漫漶不彰无以诏后于是邑大夫建题名之典而诸儒者师又相厥有成维既立石请予为记嗟夫贪夫死财志士殉名是典既举而宜兴士子宁无奋迅激昂而兴起扵功业者邪其必仔肩有周踵武汉唐宋之贤以休隆我国家亿万年之定命者将扵是乎在矣或曰近名者学士之大忌上之人实树之名以提命之使之傱傱乎精进而不知止毋乃扵圣人之诏相背驰欤曰不务近名者学士之自处而矶激以立教者盖賛化之大猷况名者实之賔也实则充矣而名奚以辞哉此有司题名之意而为士子者所宜深省也扵是乎记
　　退庵记
　　四明王生尝籍扵郡庠既而叹曰使居有庐舍足以蔽风雨有田园足以供饘粥有子弟足以给使令有诗酒足以陶情性抗神尘外放形物表徜徉容与养性灵而保首领可也何必趍秦厯汉跋山涉河以勤天下之馆人而徇世之所谓名与利者邪况言不能妩媚貌不能婉娩縦使引之而上援之使升亦蹶而已矣扵是去其籍谢其业营建岙而居之指其静修之斋曰知进而不知退者常情也我之所知者惟有退焉是用识我曰退庵以明志也夫士之生也遭明时际圣主所宜取青拾紫吐赤摅忠以求效扵用顾乃偃蹇名器盘乐自如而自谓之能退也邪且天下之势有进斯有退固未尝进而何以退为也噫昌黎子曰众人之进未始不为退吾之退未始不为进生之退也其几于是乎吾尝怪夫世之人未尝进而进之未尝退而退之不量其力不度其徳不思其分其所以招尤而速辱也亦宜矣由是观之彼之进者而吾未之进也此之退者而吾未之退也生之所以名庵者其亦退之进者哉生名鲁字希曽仪部郎中余公天祥之莫逆防也天祥为予道其事且请为之辞扵是乎记
　　桂山小隠记
　　岭之南其大都防曰广州广州之邑钜而襟带广南诸郡者东筦也遡东筦而北岭之余脉断而复续隠然而南翔崪峍峭拔蟠屈数里其为状也骞如凤翥蜿如龙防腾如怒涛激飓而起伏如鸷兽攫物而蹲关天轴地而雄恃扵邑之盛西里者桂山也桂山之右有峰焉曰莲华者千仞层出而晴岚烟嶂四季不同山之左有水焉曰东溟者周邈无极而蜃楼海市万状呈露岭南之大观也有自南雄之淩江走广州氓扵东筦求邑之胜槩得桂山之阳右挹莲华之秀左瞰东溟之广屋而居之者蔡氏也蔡氏之子其名冏字承训者畊山之坪而食汲山之泉而饮樵山之木而防蚕山之桑柘而衣羣山之麋鹿而友适也而钓扵山之溪倦也而卧扵山之阿有劝之仕者辄瞑目而歌曰轩兮冕兮其何物兮锧兮斧兮孰僇辱兮桂山之乐莫余夺兮遂自号曰桂山小隠求记扵予予惟承训生际明圣时出以行道立事可也顾乃懐瑾握瑜肥遯扵佳山水间而谓之小隠岂能逭长往不返之讥乎或曰承训非真有意扵忘世者也彼有子五人焉皆教之修治之术其次子某方为弟子员以图仕进此其兆也夫呜呼是岂待善价而沽之者邪请诵小山之招隠而寄声焉吾恐承训不能终居此山而盘乐之也
　　江山秋霁图记
　　姑苏张廷义以所藏江山秋霁圗求记扵予图数纸为一幅广不盈尺长数倍蓰之有题识印记知其为九龙山人王孟端所作者也其空濶澄明或沦或澜或涌而浪激而涛荡而防滟漫衍而涟漪者为大江江之中或举网而渔或乱流而渡或缆而泊橹而进篙而退遡帆而风御者为舟楫之多其渊而纡回者为江潭鳬鴈翔集菰蒲芦荻萦被而暎带者为江渚其或连绵而屋比纷而阁架列而市肆分张篱而园圃隔塍而田区委而巷蔽者为江村其或平田漾沙崩崖陡絶而昂伏不齐者为江浒去浒渐逺而渐髙其或岭耸而坡平巗巉而壁立或障而屏蔽峯而秀出巘而竒叠或壑而有容谷而能虚麓而丛薄冈阜而蜿蜒其或逺而黛抺近而劒植既防而复续迤重沓杳莫究其所极者为防江之诸山山有泉或悬或注山有石或蹲或卧或深而涧溜或曲而溪萦危而桥横或草莽翳而雉兎跧伏或林木郁而禽鸟巢栖或佛寺或道院或樵或牧或士女之嬉防其掩暎蔽亏吞吐隠约千态万状得之心想而口舌不能道者不与也昔者予尝奉使南服由汉沔出浔阳乘流而下直扺杨子而凡简册所纪载者輙跻攀以穷其胜虽流连累日不辞也今观是图一瞬千里坐而致之能不使予恨相见之晚而追悔夫曩昔之劳也邪嗟乎山人之作其亦可谓竒矣世称作字作画在人品髙下山人之草书墨竹世之所共知者也而未必尽知其人方文皇尚治时诸贤彚进而山人之位才中书舎人竟落魄不竞以死盖其髙风峻节睥睨一世有可慕而不可追者使其少贬寻尺俛眉承睫之间立致于通显之地不难矣虽然吾闻之也心之为用攻扵此者必略于彼其心攻扵禄位者将低昂俯仰伈伈昵昵以干誉就俗之不暇胷次之间乌能容江山之广如此哉山人之作甚自珎惜非其趣意所防虽千金不少頋故真迹鲜留扵世世得其一竹一石者莫不什袭以为至寳若此图者岂易得邪廷义亦知之乎否也或曰廷义扵吴下号称博雅岂徒玩物而不尚徳者哉遂为之记
　　湖山吟趣记
　　物相感而生事相资而成道也而知者鲜矣天地一五行也人具五行之灵秀者以此感彼而有以成位育之功岂但吟趣之间而已哉史杰孟哲者灵川人位百户于大河之卫卫据淮淮之南其浸曰西湖其镇曰鉢池山山与湖接孟哲家扵其间而好诗诗得湖山之胜而益竒所谓相感而生相资而成者毋足恠也试尝与孟哲论之河图感而卦画洛书感而畴第鲁麟感而春秋作春秋作而乱臣贼子惧畴第而范陈卦画而易着易着而天下之变尽矣范陈而天下之伦序矣乱臣贼子知惧则变得其正伦得其理而天下治矣天下治则醴泉出扵水器车银瓮出于山嘉禾芝草出扵地景星卿云甘露出于天彼感而生此资而成相为终始如循环然吾不知孰为天孰为地孰为人一五行之灵秀而流通耳吾故曰成位育之功不但吟咏之间者非虚谈而孟哲扵此亦尝究心乎未也孟哲知资湖山之胜以成诗其度越诸防常逺矣吾将进孟哲而为此説或者以为近大而似夸吾安敢以知道与之哉
　　容斋记
　　云中王君以寛用指挥同知守髙防千户所尝辟室为燕居名以容斋且曰董安于佩弦以戒缓西门豹服韦以防急吾欲去吾隘以拓吾量使吾身处其室而目睹其名则庶乎有所感动而吾得资之以自修也客有过者难之曰理必自然物贵天性是故强作者未必久而揉合之势亦岂能保其不变哉且激水以机熨木以火非不能使其东西而屈伸也机不能以不败火不能以不熄趋下之性曲直之形固自若也必如而图坐于斯立于斯偃息恒不离于斯斯可矣乃今以三品之贵受托一方有上之当承下之不可以不理也一旦去此而接彼彼或非道以相撄无礼以相咈而不情以相干当此时也目既无所睹而心必忘其所谓戒以防者矣果能恬然处之而不芥蔕于懐抱间耶君不能对而以告予予曰无伤也古之人皆用之也尧舜禹汤之铭武王之戒卫武公之箴皆制外以养其中由中以应乎外之道如豹安于者不可少也夫人之所以参天地而赞化育者心也彼水与木岂有是心哉是故世患不自强耳勉勉不已至于自然故曰学成若天性习惯如自然此之谓也吾为君记之使君口诵其辞而心惟其义则自修之功无间矣扵是乎书
　　漷县奉勅重建记
　　漷畿县附京师不百里永乐初置九屯募致徙者后荐沴相继亡去继今屯遗十余家土著之民不满千户为之代输田疏卤耕费而寡获当南北水陆之防小有力者不业本輙事挽载以逐利妇女盲扵蚕织但馈馌以佐夫男加役重赋穣官吏因之以渔猎故邑无郛郭肆市小大公宇圮毁湫秽荡如村墟郊民棚土茇茅以逃风日俗使气仗节有怨报讦不为死慴逺近传为配地选人得除目即抑首怅然贺者匪慰则唁虽吾土人亦自陋无敢举以夸诩他邑者天顺初吾得罪西戍吾伯氏以书报曰邑喜得大夫甚贤而才比吾赐环已四阅嵗始入吾境则户有园圃屋有瓦甓积有庾廥畜有孳甡妇女老稚衣被鲜泽既入吾郊则贸易有集沟漥有梁廵院邑治学宫栖神之祠崇祀之所有殿庑有廰堂有厢斋舎馆坛台重有仓库微有庖湢或崇而隆或敞而明或闳丽而华靓雄规杰制炳然一新且复兴于废易陋为壮何为而然也询诸父老曰由吾大夫贾侯也侯之始至实恤吾民均徭役课树艺诛防手禁浮费攻苦食淡以身先之曽不二年弱者以健踣者以起强梁者敛避而贫并者缩朒侯度吾民之知方而可使也东西道洼潴潦没马试垘而杠之应者如赴数日告成扵是旋图缮营若薪若甓若木若石若甎若灰垩钉銕丹漆若工之价役之饩皆以方畧致之既具上闻诏曰可天顺五年辛巳正月经始明年五月公宇成十月巡院成又明年城隍庙成又明年七月学宫成凡为屋大小者千有余柱漷故州也残之兵燹同知州事钱唐杨思贤氏初草具之洪武丙戌降而称县逮今百年其宜矣兹以甚困之邑欲成巨丽之观不资财扵公不借力于私而吾久罢方苏之民如醉醒寐觉坐视厥就若吾大夫之嘉恵吾漷为吾漷人者宜何如其报可耶其意大夫之政已为御史所举吾君知之吾相知之当有旌擢之褒矣傥逸驾莫攀深仁何徯子能辞而记之使嗣吾大夫者如吾大夫之用心岂惟是功也得以时葺而不壊将漷之人亦因是而有所永赖哉噫父老之言是也况吾亦漷人其能忘情乎大夫名贞字子固其先世居淮阳先君子宦扵莒幕今为莒人当时相成大夫之志者则有若主簿光州杨先阳谷张杰典史维扬顔镜邑大夫士某某并列之碑隂
　　顺义县永济桥记
　　顺义之东有泉焉源扵狐奴之麓秋不沍冬不氷春夏走潦溢不受诘屈宛转南趋白浮若防龙然者四十余里曰久逺里者顺义之膏腴也适界其腹每嵗梁以土木然而未成辄败憧憧者弗之利也吾友宋人徐文焕者宰顺义之二年久逺居人万通率其同志鸠工斩石为桥三虹髙丈又三从五寻横损从之半辅以栏槛饰表望郁为一邑之观焉通喜其功之克就乞记扵予予拒之曰九月徒杠成十月舆梁成典也民不得以干之此其人以一桥而掠其令之美讵宜许耶又三年为成化乙酉予自翰林出守莆阳假道顺义通等复寻前约期必得而后已予召而问其详曰桥之未作沮洳泞淖垫车溺马于前有年矣予曰然则既有此水已有此害何尔祖若父不作之耶曰往者典田宅以应徭役鬻子而偿征负且不羞乞丐而谋逋逃又何暇于桥予曰然则尔辈能作之者岂原而徭蠲而赋资于公家耶不然何其费如此之侈而为之如此之速哉曰否彼徭虽供而吾力不知困租虽输而吾财常有余也所以俭者给力丰者予赀未半嵗而告成不觉其侈而速也予曰噫嘻尔来前吾明告尔是所谓君子之治不勤民而民自勤焉者尔安知其所以然哉且尔之力不知困而财常有余者尔邑大夫之徳政所及俾尔得以遂所图成所利也然则是举也岂非尔大夫之功哉皆曰然予曰物久必弊不修必壊壊则尔之利不能久有矣吾为尔命之曰永济之桥使后之宰是邑者究其所以然之故能嗣尔大夫之政以福尔尔等得以时而修之俾勿壊尔子孙亦得以世享其利于无穷因以符我命名之义于尔等可乎于是皆叩头谢曰是所愿也遂书以为记
　　代张某献胡宗伯书
　　年月日太学生张某斋沐顿首献书大宗伯大人先生阁下某闻事有可罪而情可矜者闻之于常人直非之而已耳惟大人君子则能开而恕之鄙人有病狂者家人莫之能御也一旦被发裸程手杖而詈于市且伤人之手与足其市人不知其病且狂也乃奋然求理于官常执法者必曰彼手杖人至于废友体论宜如法不复计其病而狂也其良执法如古之咎繇者在上将蹙其额颦其眉愀然其怀而为之析之曰彼诚病狂也非其本心也非其本心者过也仁者不以过杀人盖直原之而已矣岂惟原之又从而矜之所谓事有可罪而情有可矜者此之谓也某之事不幸类是某有衰老父少读神农书明草木金石之情以为业期以售诸乡闾为农馌妇触寒冒暑之需初无心于名达也为有司所荐俾给太医事遑遑焉不敢怠若职者盖三十余年于兹矣往年为饥寒所困不得已而有郑伯之行是所谓病狂而陷于罪者也今为州司驱叱使来就役朝令暮逐急如烽星是不容于常执法者也窃惟某父嵗年七十癯嗽相仍数歩一息片言屡喘将不久于人世者也今复使肩荷上道防渉艰险必至于人子所不忍言者焉纵令航之使至舆之使来亦不过奔走院署供期会于朝夕而已矣其于王事何有哉恭惟阁下朝廷之柱石儒绅之司命有海之量有山之徳有栋梁之才有星斗之文章有铭钟纪鼎之事业天下之士仰余光而望下风者不约而同非所谓良执法如古之咎繇者欤然则上有如此之执法下有如此之罪人为罪人之子者岂忍坐视其亲之困而弗之计欤固宜犯严冒讳涕泣往诉而继之以死也庸讵知其不蹙其额颦其眉愀然其怀而为之矜之也耶伏惟照察
　　答归徳徐晟书
　　正再拜徐君足下比者辱示手书称仆送赵千户序可与古人文字颉颃必今之古人也愿交于仆得此甚愧虽然即此可见足下与人为善之心公且明也虽不仆交仆亦将求交焉况有仪物为之先容耶仆生长京师自省事来几二十年所接见者若贵若贱若富若贫若贤若愚不肖盖亦多矣求其如足下之心公且明者鲜此非仆以薄待人盖尝试而知其然也仆自植行绩学十有余年于此矣间以所得铸而为文窃比古之作者私谓得其门户未敢自信也于是尝出之以验于人人然而有非之者有笑之者有顾左右而若不闻之者间有曰小生新进而能然亦可也而仅许之者未有许之如古作者且足下与仆所处相距不适数千里之逺不识面不接谈不知其人如何也而遽许许足称情哉虽然人不必皆识面接谈而知其为人茍见其制作之文则亦不害其许与矣是故见议论之文足以知人之造诣见谋画之文足以知人之履歴见辩难之文足以知人之知识见舂容之文足以知人之器宇见浩汗之文足以知人之问学见激扬之文足以知人之节槩人之沉静者于婉防之文见之人之和平者于恬淡之文见之人之收敛者于缜宻之文见之人之豪放者于纵逸之文见之之数者足下不一吾见见者不过浅近之辞耳而遽许其可入于古人之境岂以我之文其浅近不能取信于时而故为是相戏也哉其或以至浅者有深者寓至近者有逺者存而知之耳于是而能知之者盖知文之深者也世岂无其人哉特以其私而观之耳故笑者非者忌也若不闻而仅许者昧也惟忌也故不公惟昧也故不明也然此于仆何有哉乃犹喋喋于喙哓哓于声者庸以见足下之心有超乎人人者耳夫有公且明之心超乎人人焉者虽在古之人世不相及者仆尚景仰欣慕而恨此生之晚不获为之执鞭况亲遇其人而又有欲交之心者乌得而不愿交哉此仆所以曰虽不仆交仆亦将求交焉者也虽然以足下之心之识求效于用决非区区泮水足以絷蛟龙之足者后会有期握手相欢毋论早暮兹以使者回便所宜奉酬嘉意第下第后情绪无聊懒于捉笔姑就足下所称布露一二未得尽言乞恕狂斐为幸附奉墨竹数竿墨四笏聊充琼玖之报外有近作数首愿与足下商之足下观其果为如何正再拜






　　类博稿巻七
　　钦定四库全书
　　类博稿巻八
　　明　岳正　撰
　　杂文二十八首
　　凤説赠刘文灿南归
　　大海之外有丹山山有穴穴有鸟其徳九苞其状六像其文五采其栖梧桐其食竹实其名曰凤鳯之为物也灵且瑞故世不得而常有人不得以常见惟少昊时集于都虞舜时仪于庭周文武时鸣于岐山自后鲜出周公曰我则鸣鸟不闻孔子曰凤鸟不至是已虽然世不常有世亨则有人不常见人和则见以今之盛宜其出如古时应世瑞快人覩也然而栖之不以梧食之不以竹则将隠于山藏于穴甘于无人之境亦岂肯屑见其所谓九苞六像五采者哉潜山刘文灿盖人中之凤也今年举进士得乙榜而辞之以归其出处又有酷肖之者于其行燕人岳正既说凤以遗之恐其自信而长往也又从而招之以歌曰凤兮凤兮遭世之熙竹有实兮梧有枝可食而可栖毋韬尔灵兮毋晦尔仪式来集兮慰我民思
　　画葡萄説
　　画书之余也学者于防艺之暇适趣写懐不忘挥洒大都在意不在象在韵不在巧巧则工象则俗矣虽然其所画者必有意焉是故于草木也兰之芳菊之秀梅之洁松竹之操皆托物寄兴以资自修非徒然也夫葡萄木而草约花而佳实重自上古故神农九种功力为最至能强志益气轻身延龄盖中国之名果也二酉六帖皆谓得之大宛归种汉宫岂未之考欤意者初不经见而博望贰师之所得者又将特异故成式乐天遂附会之欤不可知矣魏文之诏以为华果极珍盛讃厥美似为知己然徒得其味而遗其徳取其小而不识其大君子惜之予尝论其榦臞者亷也节坚者刚也枝弱者谦也叶多廕者仁也蔓而不附者和也实中果而可醸者才也味甘平无毒入药力胜者用也屈伸以时者道也其徳之全有如此者宜与菊兰梅竹并驰而争先可也世无好之而画者独近代有僧日观者始作之是又不幸失身于方外野人之手不无工俗可厌使夫徽懿弗彰悲哉予谪戍穷荒偶见一本因以新意制为长幅用悼不遇兼畅幽情具目者茍矜其穷而取焉则亦未见其为不幸也若曰是不象而工岂徒不识画格亦未有以知岳生者也
　　邵氏四子字説
　　邵蓟望也希贤希哲者时以二难许之其邵之东壁欤希贤三子曰端曰整曰贞而希哲一子曰寜此四子者亢宗克家所谓兰芽玉树称其家儿者焉齿及既冠三加礼成将以尊名筮賔命字端曰从正整曰从敬贞曰从吉寜曰从道所以重其成人者至矣希贤甫犹为未备假予以伸其辞而致勉焉夫端之于义为直为正正重而直轻舎轻以就重者学者之志端曰从正者此欤整之于义为齐为敬敬体而齐用明体以适用者学者之业整曰从敬者此欤易以前民之用书实致治之本用莫甚于吉凶本莫要于言志易具贞凶贞吉之卦而贞当从吉书示道接道寜之文而寜必从道此其立言之防不既深乎盖亦足以称其所以筮所以賔矣为四子者宜何如哉生非贤圣善必资学顾名思义由义达道端非正不为也整非敬不存也贞非吉不趋也寜非道不履也岂惟不昧于所从不负其名与字以称成人乎或出或处立徳立功虽曰跻域贤圣都位公卿使天下后世知有其名乐闻其字将亦无不宜者矣抑吾闻之汉有两孟公而陈遵独能惊座唐有两韩翃制诰之命必与能诗使或身之不立虽有佳名美字不足以扬休一时又况乎垂播于千百世之逺乎希贤甫曰足以训矣是为説
　　读书箴
　　莫髙匪天书括其莫厚匪地书载其理莫大匪道书尽其要惟不读书遂成顽愚涵养徳性变化气质惟书斯功惟读斯力勉之勉之开巻有益戒之戒之不学无术
　　老子賛
　　老子道家者宗实见牝之根识者谓其知道之体其作用自是一家其效至于手宇宙而身万化不虚矣五千言畧示梗槩其流派则为符箓为醮祭为炉火为导引服食于理也为刑名徳也为清净行也为柔忍和同冲虚淡泊嗟乎众矣后之言老者竟与释氏并言以抗吾道称为三教吾乡道然比丘自释究老请賛兹像賛曰握化机司命门抟日月兮倒乾坤谷神不死俨常存噫嘻苴土众派分
　　自賛小像
　　有自京师来者传天语于甘曰岳正倒好只是大胆或以贺正曰上念公如此行召公矣曹生为写陋容遂櫽括其辞题于上云岳正倒好只是大胆惟帝念哉必当有感如或赦汝再敢不敢臣尝闻古人之言盖将之死而靡憾也
　　又一首
　　孔学不惑孟心不动汝年四十物理犹閧四举方售非百中之材一试輙败非万全之用既不能随时以浮沉又安足为世之轻重倘伥伥然以执迷徒哓哓乎而自讼此盖古人之所为狂而今人之所谓憃者也
　　尚书耿公小像賛
　　摧奸以直结主以亷亷则大用直则左迁荣辱无与乎已行止一听乎天此先生之大归而后辈但能道其一班也嗟乎国之元老民之具瞻清风邈矣遗像凛然
　　罗状元小像賛
　　欲观其人必观其志如有所誉其有所试彼何人斯国之义士科甲才冠英豪章防遽及大事坚此盟而不渝奚古人之难至仆虽老矣尚能拭目以俟也
　　石厓居士画像賛
　　眉宇俨然威仪敬止蜀中宪使台端御史迹虽处乎庙廊心常慕乎黄绮是以自号之曰石厓居士若夫秉大节以事上推雄才而致理服膺先圣之格言期与古人而俪美则居士之所蕴者非画工之巧所能得其形似也
　　祭外舅姑墓文
　　维天顺元年八月天子以岳正有罪责戍甘州十一月二日道过咸阳咸阳者外舅姑氏之故乡也于是备牲醴羞果之奠敬携妻女躬歩墓下谨拜手顿首而昭告曰夫世之所谓有恩徳者矜恤顾恋摩抚嘘喣而已此儿女子之情大丈夫之所鄙也古之君子识士于未遇许人以难至情虽深而不以为私事虽违而不以为耻故曰士为知己者死死亦大矣而以为报效之具不谓是乎正方髫丱拜公京邸一见之际情投道契既礼以客复妻以子其试于有司也虽三黜而公不为羞其荐于王廷也得一魁而公未尝喜谓斯人之所就必硕大而雄伟正也何人而辱公赐顾当感激奋厉心口交警使公知人之明待士之义播之天下而传之后世也正之此行缧絏桎梏过公之乡中怀愧恧虽然公冶系鲁相如使蜀或约或泰奚荣奚辱知我者谁敢为公告公之神灵必将判然而旁烛矣呜呼哀哉尚飨
　　祭邹指挥文
　　文皇造攻逺近欻从时公先子及我先公俱在行间勲比业同公父死事公方在髫加恩孤儿公爵增髙文孙出阁防用英豪时我先公又帅公曹公来于兹二十余春拜公于堂我为迁人公念曩昔遂失其势推心待我如子如弟或同燕饮或同嬉戏骏马雕鞍僮奴女侍曾不吝惜赠我如弃危疑得此实出望外我暂逰甘谈笑而别云胡一疾幽明遽隔将饮闻讣遂成哽噎方慰穷途遽为永诀能不思公涕泗呜咽
　　祭徐生汝量文
　　某自童丱获奉竹轩以周旋也屈指之间四十有年直道正气勇抉言宣视履考祥将谓必得于天奈何一身垂老以独是命三子既才俱夀不延彼苍苍者胡可信然呜呼而侄既穉而子亦孱而志之笃而业之专徐门之兴借而之贤今而已矣谁则弗怜矧在而父悲何以蠲而灵有知固当饮痛含寃于重泉矣幸诸交防各服义气而父而孤安能无意呜呼生也庶其少慰尚飨
　　题王氏贞节堂诗巻后
　　鲁季敬姜亟称于孔子君子曰以贞节也夫贞节之在古昔尤难况后世乎古昔盛时隂教行民彞正闺门之风宜无可疵者矣然栢舟之誓仅见于诸侯之夫人而凯风之变不能安其七子之孝养鹑奔蝃蝀之刺叠作而不已焉所谓贞节也者岂不难哉彼敬姜者以妻也不辱穆伯之蚤死以母也能成文伯之令名此孔子所以亟称之以示后世盖亦有真意哉吾友王君执中之母太夫人刘氏有敬姜之贞节而其实则又或过之方太夫人称未亡人之日裁廿有六嵗执中生五年弟信生三年矣禀命既无舅姑而应门又乏仆婢徒以区区少娶携抱孤孱厉志操于死生之外立门户于殄瘁之余逺嫌别疑吞茹艰苦万状千态有非口舌笔札所能既者非若敬姜妇于穆伯有公族之尊显为大夫之命室也教子积学奬励戒饬卒底于成执中自郡庠入太学为诸生登进士第拜官监察御史延誉朝着而卿牧重任方属望于时信亦端谨而称克家于乡非若敬姜之成文伯袭有父祖之成烈者也呜呼家非公族之尊显身非大夫之命室操烈丈夫之志成孤童子之名此予所谓有敬姜之贞节而其实又过之者非虚言也世之愿学孔子者又宜何如其称颂賛扬也哉此贞节堂之诗所由作也诗既盈巻执中授予以题其后予虽未获登贞节之堂夀太夫人于座隅而辱知执中且久于是乎言若夫推封之恩旌门之荣虽所必有而非太夫人当时之本心故畧而不书
　　题纯素轩巻后
　　素也者无所与杂也纯也者不亏其神也能体纯素是谓真人大哉南华翁之言哉无所与杂者自外而至药物也不亏其神者自内而守鼎炉也能体之者在我火候也夫聚药物制炉鼎视火候以谨抽添如是而大丹有不就者乎虽然药物可聚也鼎炉可制也其难慎者其火候之机乎羽士姚允中者名徳纯其先钱塘人住神乐观尝结一轩而以纯素榜之必有见于此者也既徴予辞而又不我见岂泄栁叚干木之流匹欤又何匿其名逃其形之深也予当造其所谓纯素轩者叩其详姑书此而归之
　　防叶氏家藏巻后
　　故人叶与中以其五世祖秀实府君遗事相视曰先祖丁元季所为多义举此其余泽也正得而读之见其规画措置整整不茍足以知府君之为人惜乎其言行之懿不多传也嗟乎啖鼎实之寸脔味沧海之一滴则其为甘为咸者岂异乎哉传曰仁者必有后与中以名进士给事黄门显荣未艾此尤足徴者也
　　题彭延庆所藏赵仲穆画马巻
　　松雪老自是经济器而当时处之文学所以逸气失御露于画马道林养鹰法也仲穆亦好画马岂父子同一道耶今延庆以国老令子尚在士列輙复爱马其为俊物可知
　　题两母致祭巻
　　两母致祭甚多王母者尝帙藏矣天顺初元祸起不幸遗失刘母者婚姻家外得若干通不孝守莆之暇輙如王母者潢为巻后又偶得王母者三通因附见焉首以刘母志者盖祸由不孝而诸公亦以不孝故特加垂伤耳为岳后者不可不知
　　防亲贤遗墨巻后
　　宋王廷珪作诗送胡忠简忤逆桧贬辰州时与壻家书凡十纸内一纸云己巳冬作书与彭彦直云昭逺欲陷我而进身我非凡人二沈不出三年必有大咎彦直以示同僚端修亦闻之莫不笑以为狂言近方知端修死状与昭逺无异皆不出三年天道如此我又何憾当有归日矣
　　翰林侍读安成彦实彭先生家藏将仕所得外家泸溪王先生遭贬时书问十纸其题防在当时者四在元者二在国朝者九皆一时名贤中间所论两家事如写真加毫神采增倍忠义起敬理也世俗好云当局者迷傍观者清又云目睹不如身歴皆非空谈如二沈三年自是清眼彼当局人方以狂言笑之且自孽不逭具道眼者必知之而不必期之切于利害者则加审矣泸溪此法比与幸灾乐祸者不科当以清眼之外议之可也东里先生乃用道眼防为漫语呜呼巻中人如刘忠愍者当悉予悲而世无巫咸谁则起之于地下与共语哉
　　题卞让所藏赵松雪道徳经后
　　尊经获福慢经获罪世之惑此久矣书家写经故自有意智者知之矣卞氏寳此几二百年又出书家意外呜呼此家可谓世有人焉
　　又题松雪书札后
　　余尝序卞氏世谱知其居汴者十四世自汴居常者又十五世其间文献足徴不诬曰让字退之者七世祖次山翁与松雪老有世契此其往复一纸而已其他名笔盖不止此可谓盛矣夫盛而必衰固理之常能持其盛使不至于亟衰者则存乎其人观者要自知卞氏世能有人
　　防山谷书
　　米老云古之能书者独得一面我独得三面此书家入神语山谷此书三面书也其生差后卒能抗衡米老与蘓蔡并驾非虚士矣
　　题革象新书后
　　占天之学本圣贤大事业载典尧舜盖有由也自慎灶之説行而儒者始术之矣其氛祲祥周官虽具至甘石星座其曰骑官羽林丞尉之类袭用秦汉名称愈疑后学学者不屑用力焉殊不知经纬天地首务明时时茍不明终不能抚五辰以播四政矣革象谈异十无一二皆为歴设学者所当究心者也第以邵子之书不堪作歴致可疑焉皇极经世欠歴数用宋人虽有此谈西山蔡氏以为书不尽言者藏诸用也又曰以当时日月五星推而上之得尧即位之日是即逆推法而不着其法者岂非藏诸用乎且数家以毫厘丝忽极于十百千万如因影求形无具可隠况康节数学直继孔子程子尝言歴法主于日日正他皆可推洛下闳作歴言数百年后当差一日何承天因立差法摊其差于所歴之年以验分数竟亦不审独尧夫于日月交感之际以隂阳亏盈求之差法遂定可谓冠絶古今此非虚语也又按邵学伯温不与而传王豫豫殁书殉蜀道士杜可大购得于发冡之盗以授廖应淮由是邵学复出近世祝秘傅立齐琦皆传邵学者本朝宋学士先正最号博洽其序此书曰传立极敬畏缘督谓其能发前人所未言不知立时曾见此説否也又论耶律西征庚午歴精妙絶出及元许王郭陈邓诸公相与订定授时歴可法万代曾无一言及邵近舜江人余诚者为予言邵学内外篇具见傅书而秘傅书又有内外集具天地人三元之学其天元所论歴数为精简意必具逆推法或伊川所谓冠絶古今者耳惜乎吾不得而时读焉因并书之以为有志圣贤大事业者告
　　书陈方庵鹤臞巻后
　　鸾鹤于羽族并称鸾贵鹤髙贵莫大于王髙莫过于仙言徳也然贵由天不可以强髙由我而可以勉臞非鹤专也先生之臞必伦于鹤者以徳不以形欤
　　书唐贤夜燕图巻
　　禇河南大节过房杜太宗以文学处之何也使其早闻大政贞观之美岂两公专耶或者谓太宗以御李勣者御河南意或有之是夜秉烛书
　　又
　　不可得亲疎薛记室品局如此岂河南向下人哉而事业止于如此何耶夫事业必得君以显借位以行而其名位如此不可得而亲疎者顾如此耶明日又书
　　跋鲜于太常书
　　正数得观鲜于太常真迹佳处率用立笔此巻吾同年友黄大参廷永所收大都有卧笔岂太常少年书欤至于转折向背无不合作而妙处往往逼化虽非太常真迹自是书家手也
　　书二老遗芳巻后
　　仁庙即阼东里先生以旧学亟登台辅宣徳中位望隆重可谓礼絶百寮矣晞顔先生官史馆为编修舎东里赐第忘嫌忘懐不但忘势而已正时学于门下防昧寡识意两先生者必同产久之乃知其为知友耳晞顔先生弟子汤澂氏所收两先生在布衣时往来数帖俨然向日所覩气象西州门泪不觉澘然虽然此是名教澂能寳之不可谓非善学者矣
　　防仙逰郑氏家范
　　昔周公作周礼立冢宰之职上佐天子下统百官以总邦治自六卿而下至于庖狄之贱虽职异业殊皆冢宰之所统内外相承体统不紊周家八百年之基是礼实造之也向予备员内阁尝欲言于上举而行之又自讼曰天下之本在国国之本在家家或未正如天下何后出守于莆得阅内翰郑氏家范上有家长以主家政自副长而下至于耕牧各以其职而听命焉礼节明情俗备亦一小周礼也虽然周礼主法制而仁恩贯乎其中郑范主仁恩而礼制行于其内以余观之礼易而范难也然郑之孙子果能博学以明其理集义以正其身则亦未见其难也呜呼国朝周礼郑之子孙其可以行之乎余老矣当归卧丘园以俟


　　类博稿巻八
　　钦定四库全书
　　类博稿巻九
　　明　岳正　撰
　　行状碑铭十四首
　　闗西宋处士行状
　　处士姓宋讳义字子宜世居闗中髙祖讳礼听延安路判官曽祖讳恺华阴簿祖讳希顔宜君尹考讳书武功大使娶窦氏生二子处士其季也宋本钜族自唐宋来以文章政事通显者刻在石书在郡志传播在人耳目者后先相照初处士不欲自晦淬砺问学将致于用及见诸从籍仕版者廼曰宗盟继业莫非惠连吾其以一丘一壑自娱也已遂絶口不道进取家有负郭田数顷督家人勤穑事岁以其入供祭祀賔客服食之需外则分宗党济困乏不使有赢余也其平居渊黙自守不妄言笑如不慧者至与人论古今黒白是非风生屑靡划然惊座知者劝之仕輙指诸子曰是儿子辈事耳遣子亷补郡庠弟子员常自课其业亷拜礼部司务时驰书诫谕之亷在官卒以清谨称晩年戒诸子毋得以家事闗白但多植秫时作醴酒故旧相过者輙留饮期必尽醉醉则啸歌为乐未尝以忧慽婴其心尝曰人生行乐耳桑榆景迫谁能局蹐效辕下驹乎岁乙丑冬得疾迎医弗瘳度必不起召诸子姓防嘱曰吾死虽无愧于生生则实无益于世尔曹强为善毋我效也防归以是语之因暝目不复言未几卒时十二月十四日也春秋七十有三配耶律氏元丞相楚材裔孙也有贤行处士重之子男四人长即亷次庆广康女二人孙男四人孙女三人亷闻讣将弃官归奔丧虑处士之为人无传也乃涕泣而谋诸燕山岳正曰不肖将以先人潜德托立言者夀于文辞庶乎照耀今后可冀也子实宋甥敢以状为累谨摭其实而书之谨状
　　吏科给事中毛君行状
　　君姓毛讳玉字良器其先真定元氏人代多显宦谱逸莫能考五代时有为河南刺史者讳某以儒学鸣传若千世至某仕元为将作院使生君髙祖常州路推官府君几子皆仕国朝长讳某吏部考功郎中次讳某监察御史季讳某邵武府同知生君祖伯时号兰竹先生生而失明能诵易精潜虚学预谈人贵贱夀天贫富凶吉无不应者被遇太宗皇帝帝尝以袁天纲称之宠眷优渥赐召之使者旁午久之以老乞骸骨诏以中贵防送还乡以卒三子长讳某阴阳学正术次讳端湖州安吉知县次讳某隐居不出正术府君娶叶氏实生君君生已长大犹逮侍兰竹兰竹抚之曰振吾宗者其此儿邪及兰竹赴召正术府君已出教阴阳为之勅有司毋以他事署遣俾专意于学正术入谢得召见便殿将大用之既而上賔不果正术亦无意逺仕乃属君曰尔其继吾志者君承意研精问学日夕不少懈补邑庠生应正统辛酉乡荐防试礼部得乙榜辞入太学为诸生时祭酒古亷李先生典教事以作兴后进为已任其硕伟逸伦者尤见奬拔君其一也故一时英俊士慕君之贤交者恐后然君与游天下士学益富知虑益逺矣未几以正术忧当辞去古亷惋惜不已亲为正术制墓铭虽亟称颂毛氏世徳而卒以昌大期君君既去其故与游诸名士之在太学者多已登用布列防阁间君之声誉益用侈大以布衣闻朝着十三年戊辰登进士第充部使者于南京取道省母于常十四年己巳今上即位复奉诏诏谕江南六郡归拜兵科给事中改吏科有所参驳弹纠务存大体畧虚文言罢诸不便事数十如停起复禁请谒歇滥举停粥官免征逋负寛税凶荒留养太学生徒皆国体政本之大者皇上励精向治君防求贤讲武之要凡数千言皆见嘉纳然体素羸遇盛寒暑輙病病稍间輙出出不数日而章奏屡上及疾亟犹陈六事事未下而君已告逝矣时景泰三年二月初一日夀止四十有二夫人髙氏广东防政某之女初无子养宗人子某为嗣方七岁继得庶子某方五岁二女长许兵部主事吴贵和子某次许士人某子某君为人资性明敏器度洒然虽好谈谑而待人必以礼故人皆爱敬之交游半朝野而所亲敬者皆称正人以博爱处乡里待宗族而所求不遂者或肆怨讟则慨然茹纳未尝以屑于怀事母最孝抚教弱弟尤笃友爱既登第即移俸致养及拜官遂舆至京师凡可以悦亲意者必极力营致病已革自度不能起必彊药食以慰其意弟某就学于外砚席之需不使少有动虑归必自课其业力奬励焉为文章清婉有风韵尤长声诗其在吏科一时章奏皆出其手不但文辞工致而人情政体曲尽其妙予于君交谊雅厚知之为深故録其槩为状以俟立言者采焉谨状
　　明故前鸿胪寺右寺丞刘公墓志铭
　　前鸿胪寺丞刘公之卒其子进士乐亭尹晟奉其所为状属其友燕山岳正曰先子以儒业起家拜官凡十四年小心供职未尝少懈不幸龃龉于时今人固有知之者如后世何子其为我铭诸正曰诺按状公讳清字宗洁世居代之大同怀仁安七二都髙祖讳某曽祖讳济川祖讳旺考讳文义皆隐耀弗仕永乐初公以民俊秀选为邑庠弟子员用易发解代藩入太学拜鸿胪鸣赞进司仪进右寺丞皆未及再考宣徳癸丑乡人有以私干公者正色拒之其人惭因诬讦以事防执法者与公有宿憾遂奏如法责戍直之隆庆卫或教公愬白公曰噫吾闻之莫之为而为者命也使天道无知邪吾将顺受之其有知也必于吾子孙焉见之焉用愬为时人称其长者尝立二子于庭语之曰晟而继吾业昱而代吾役吾将徜徉以终余年正统戊午晟领京闱荐明年己未登进士第又明年庚申出尹乐亭昱代役亦图进士举人皆以为公言之将徴也嵗癸亥公得疾昱侍汤药不效惧乃刳股糜以进之弗瘳戒昱曰语而兄吾生不徳以累后人毋厚敛毋饰棺毋作佛事毋归葬以辱先人之兆遂卒时八月廿有九日春秋五十有四配张氏有妇道子男二人晟娶王氏昱娶郑氏女一人未醮孙男三人玺璧莹女一人晟弃官自乐亭来奔防遵治命买地于居庸关之榆河原卜是年十一月二十有一日葬焉呜呼昔宋王晋公以直贬植三槐于庭以识后嗣其子果有相者今观公之自处与夫其子之方仕可量也哉铭曰
　　懽懽乎已也佗佗乎子也吁嗟乎匪公死也
　　明故钝庵先生墓志铭
　　钝庵先生既卒将以年月日葬未有铭其外孙金湜告于其友燕山岳正曰吾外氏位不满其徳用不尽其才湜惧其无恃而称于后世也子为我铭而传诸正曰诺按状先生姓薛讳士铭字维清世居明州其先曰宋朝议大夫唐吏部郎知衡州朋龟户部郎淮东安抚使居实刑部郎漳池守杨祖其祖曰江淛提举子心能岐黄术其考曰象山教谕敬有文章徳行可传到今先生生而失恃鞠于象山之从母陈比壮入郡西山精舍学进士业业成不乐试用去学为诗又学琴于徐和仲已而复曰诗琴可以自怡而不可以裨世又求治提举之术通之永乐辛卯用荐为郡医学教歴廿有余年宣德癸丑白谢其事又十三年正统乙丑月日以疾卒于家享年八十有五娶周氏生一子麃教养就立而死二女嫁士人金寅翁王某育三孙种秾穰穰为邑庠生先生报陈氏之恩育生事死葬殚力竭诚同所自出徐和仲有道而贫不自赡率诸生举为邑庠司训得就禄养殁又躬封其墓舅氏王彦章死无所归泣曰我王出也殡于我宜且恤其孤贫民业海为守者所捕为之説而脱其其囚明地濵海疫厉时作每命医分视掌示方防苏活甚众郡人德之曰吾职宜如是投药愈病以意而施皆获竒应神之者多声于歌诗笑曰医乎医乎吾假之也而今尸之是遂之矣宜其云尔其为文立论鬯达根据理趣无孟浪之辞诗学唐人音律载在今钝庵集者是也既谢事搆庵以居且曰物利者用钝者伏于此宜曰钝庵故士因而称之卒之日奔走而致吊者必相向而哭曰吾党失典刑矣呜呼正用是求附于古之人贤而在下者得师襄医缓栁下惠仪封人之徒杨子所谓以仕易农吏而隐者欤铭曰
　　维诎乃信既处而出閟真葆光玩之以术世则不知我铭于石吁嗟先生百世无射
　　瘗应元儿铭
　　应元儿者岳正季方第二子也儿始生值正试三塲于礼部报其外祖前归德守宋公公曰乃父奇士今应举必魁天下宜曰应元比揭晓正果第一内外忔然腾喜遂定名云生几五月病痘歴十有四日风搐不治乃死呜呼伤哉儿方面濶辅星眸月眉神完而气清玉雪莹而河岳轩轾者也有日者见之试以李虚中之术曰戊日坐印乙卯月令专官建禄引于癸丑时财命有气大富贵夀数也又尝验于相工相工曰天庭髙耸地阁广厚鱼尾润而珠朝元法当富贵且又有贤行符于日者之言正窃喜告之太夫人夫人曰信矣吾事而父亲见其为善日不暇且其行天下事征伐活人多甚吾闻有阴徳者必有阳报天其以是儿昌岳氏邪先君仕不顾家卒之日不余一财子弟几不自遣正自后三年举于乡又十年始举于礼部得一官禄不腆无以为养惟旦夕致儿坐太夫人膝上弄之愉悦其意太夫人亦钟怜之忘其子之不肖而恒恃以忻然也七月十六日庚子正归自史馆报儿已死呜呼恸哉星者云不宜死相者云不宜死先君之有阴徳不宜死卒死之岂正日所为多大不善人诛鬼责强夺儿性命以阴示殛罚也邪何不得以儿慰太夫人之心益以彰正之不孝如是也抑正闻之凡物之生贵者难成贱者则易亦其理也茨莽稂秕榛棘鹠蝇蚋蠜蟫防豺狐猵狚虽力除之不能使其少尽至于芝箭嘉禾龙凤神龟驺虞白泽之异世固鲜得得亦柔脆艰虞而不能必全其天吾意造物者閟秘吝澁其英灵不欲使儿掀播其竒伟于天下也将遣琴奴瘗于崇文关八里庄之原其母出弊衣一袭敛之而正复为之铭曰
　　其生也孰为之求其死也孰为之讐木然而焰水荡而沤天乎人乎吾乎何尤
　　赠翰林编修文林郎陈君碑阴记
　　世有无妄之祸亦有无妄之福与时消息以听定命君子能焉是故赵朔见攻孤武寻复卒为命侯君子曰叔带之德不可忘也讵非陈府君之前鉴哉府君讳润字徳润其先本商氏为嘉兴人祖曰望梅居士賔字彦名有识度能説诗书经元氏乱始变陈姓避地长洲居周庄周庄人礼之不敢慢其子弟从受二经者甚众属纩之夕有羣鹤盘飞庐上家所有禽鸟无故皆自毙时人异之府君生一年而失父七年而失母为望梅所鞠大尝试吏部曹不乐竟罢归屏居宣徳初有李综者守苏苏人苦其贪猘府君婣属彭士能欲犯之以计得陈氏僮诱使挟牒投告巡抚大理胡槩槩雅嬖综乃反坐彭以僮故遂逮府君及具结京师竟得白归然综方恨求报未得也久之槩复以便宜治奸吴下即辠此两人抵以殊死幸廷録得减论编戍辽阳濵行留子鉴京师与诀曰天乎吾不负之竟负吾邪吾将于是乎卜之其在辽逾十年愈自检不以困阨小变后一日饮亲家酒酒半遽呼曰吾殆不复生矣吾欲嘱吾家人以后事亟为召至已喑不省所谓舁归旦日逝矣初鉴留京师时方孱稚往依王太常一居一居竒之俾就学正统戊辰遂进士及第为翰林编修既又进直讲经筵明年因使至辽举府君之防归之京师至是赠如厥官阶文林郎夫人沈氏封孺人有诏特赐归葬呜呼府君之世行祭酒萧公着之详矣予独谂其以旧徳贞厉之操而处不利不食之报乃见厥子于古有徴于今可劝于是乎书
　　明故邢夫人郭氏墓碑
　　邢夫人郭氏者襄陵儒者孟辰之女封徴仕郎翰林检讨茂政处士之配翰林检讨让之母也慧心妙质贞淑柔嘉少资诗礼之习动从矩则未行能闻处士谋室占凤而兆亟行媒焉委禽之旦孟辰甫庙而受之曰是足以当女矣君子谓其能以徳容售聘有郝女之懿夫人既归闺门修饬处士敬之不能疏爱之不敢防动必见咨视为益友君子谓其能以贤知结主有梁妻之顺夫人事先舅姑承顔奉辞务求惬适处士有世父老而无倚供养是懕至于忘其无嗣处士怜其劬憗间相劳曰子之为恭也一至是哉夫人辞曰分之当然又何惜也君子谓其能以爱敬隆养有陈妇之孝处士为义殊不顾家夫人恒别甔饶羡以供所需郭宗寒者多赖全济诸父昆弟之防前后六举不以为烦君子谓其惠及亲疎有顾母之义夫人性虽沉重不苟笑言至于接纳之际则薫然大和厮养之贱亦被款洽君子谓其徳周良贱有虞母之恩夫人三子业皆士习督励所学卧起必偕至于躬视汤茗以辅勤劳由是诸子感激卒底于成其曰训谦克家而文让独登仕列在侍从夫人又能伻诫不时是以厥修弥饬方摭于用天子嘉之推恩所自齿夫人于宗妇命为孺人君子谓其能以身教允膺显封有陶母之风景泰七年正月二十四日夫人婴疾考终于家跻夀七十训等从事礼殡北堂而以葬期赴让让即弃职西奔于是与让游者各献所述以颂夫人之盛而正也辱铭墓道之石焉墓在故关镇西平之原盖邢氏之世垅也其辞曰
　　史载独行传着列女古君子法纎缛是与猗嗟夫人伟兹巨丽楚楚艮人惟晋之谞作配斯难必我而侣我敬我爱我适厥膂凡百斯为恊我而处或我有作亦莫我拒亦莫我拒惟善是予或孝敬亲或婣睦姻或困或贫僮里邻急或我济如木得春三男三女名差实均季也最妙为国寳臣王灵敷锡宠及夫人弁翟蕤蕤佩玉璘璘介此繁祉夫人之仁百世斯恂有托不湮而在斯文
　　明故徴仕郎光禄寺署丞邓君墓志铭
　　维正统十四年己巳秋北敌逆天悖徳寇我北鄙太上皇帝亲提六军往正厥罪八月庚申旋至狼山权奸擅命妄执兵衡营于殃合之地越二日壬戌敌薄我师将卒渴甚人人奋激欲决一战而屡请不许遂为所溃于是乘舆播迁而一时扈从臣人亦赤手就难鲜有脱者若光禄署丞湖南邓君其一人也呜呼痛哉君讳鉴字惟明其先河南邓人汉大司徒酂侯禹之后也国初始迁于黄之黄陂曽祖日新祖仁忠皆以儒名于乡父文道尤防春秋学学者宗之以为楷式君传其家学年二十四补邑庠弟子员永乐庚子应乡荐游歌于太学正统丁巳始释褐副岭南之盐课提举庚申丁外艰解职读礼于家永乐癸亥改南京光禄寺大官署丞乙丑用羡员赴阙充部使者督公务于江西北归再改珍羞署于北京自筮仕歴三官凡十有五年而卒卒年五十八矣配郑氏继盛氏郑出子曰琼曰云女适吴英次适孙伯昻盛出子曰璿曰玑女幼在室君为人頴拔精进志节抗爽直不容私然崇尚义让济人危急虽空囊不吝也所歴官皆有声籍籍其副盐课也岭南甚豪多依斥卤衣食前后主吏比比与之出入君至爬污剔蠧锄刈奸横不少假贳而牢盆之利为之大修旁邑邻郡服其公清诣而求质其不平者时复有之及去职民不忍舍为署丞于两京皆能取重于卿佐其使江西也鞭朴不施而事皆就办此其才智有足观者而不幸遭此大变不能掀播其功业于今后呜呼惜哉其子云等将归葬其遗衣冠于榶梨湾先茔之次奉钦天监博士李君从善所为事状乞铭于予予按礼以死勤事者在社必祭在史必书铭奚以辞铭曰堂堂酂国汉元功首緜緜本支蜚英腾茂既椔而枿光禄其胄为士而力为吏而懋顾是乃武无愧而后天乎祸兴不幸云遘藏魂空山万年斯夀而无害殃为孙子守
　　明处士杨景先墓志铭
　　处士姓杨氏讳景先字景先世居燕山宛平之仰山考讳成娶马氏女生子男者三处士其季也家有田数顷宅一区禾足艺而食桑可蚕而衣岁食其力有余则推以与宗戚乡党之贫者被其惠者思有以报之则咈然曰吾岂卖徳者邪而胡为以利见污也久之人愈钦戴言出而信孚行举而义闻乡里无暴横偷薄之俗盖化其厚也性颇嗜饮饮不甚多即泊然成醺醺即席地偃卧鼓腹朗吟尝歌曰我食我田我衣我桑彼尸人者孰为我臧识者闻之曰此尧民击壤者之流也一子名全中号纯白道人生而风骨秀异飘然出尘不耐世俗事尝以入道意讽于处士处士曰吾固知其为逸足不可以馽勒御也纵之果大有声于门景泰癸酉五月廿有七日忽得疾不语治不及药而卒春秋七十有五配卢氏有贤行处士敬之二女长适侯兴次适陈友皆里中士人也全中将以是年六月六日奉葬仰山原先茔之次而以墓铭请于予曰先君先生所尝称道者敢以不朽为累嗟乎予举进士时尝与一二同志肄业于今延祐道观得与纯白交接处士数数也是可以无铭邪铭曰京城之阴有遥者岑处士之坟蓊然而林百世之下樵牧知钦
　　乡贡进士孔隐君妻王氏夫人墓志铭
　　夫人王氏讳昭字淑德家世北平抚宁人考讳伯兴仕鲁王府为工正夫人稚处端雅卓絶工正府君异之曰必以与神明之胄既行得宣圣五十七代孙信字忠伯尝举于乡徳宣朝着卒养髙林下称隐君于乡里隐君三子长曰赐进士公恂字宗文者夫人出也宗文初举进士居京师与燕人岳正游好正尝奉使南服輙取道阙里祗谒圣寝退而修子弟之礼于隐君之庐隐君喜曰是为吾儿所尝称道者是用享正夫人手自酾醪击鲜焉比正辞去夫人降閤目送且曰子归而传语吾儿吾夫妇老矣苟慎进取以慰衰朽可也正惊曰此田稷子之母之训也当是之时仰承仪度风教之余正于夫人盛徳之绪已窃见其万分一矣计今已五年宗文方得第期以禄养而夫人之讣遽及呜呼祐善莫徴天诬人哉宗文亟解官东归而以志葬之铭请于正曰敢以先妣不朽累子正念隐君人品不在鲍宣梁伯鸾下其所以能葆光含铏于明时者非夫人之内助何以成舂赁鹿车之髙也邪则夫人之贤宜与徳耀少君相为后先岂曰过哉乃若其恭顺子良抑妇之委者虽畧之可也夫人之卒在去岁癸酉十二月十有二日春秋六十有九遗言迟宗文归窆宗文将以今年景泰甲戌四月廿有八日襄事葬夫人于祖林先姑氏之兆云铭曰呜呼夫人而止于此食报不时身约名侈子孙之良而复庙祀
　　岳母述
　　天乎謈哉太夫人之颠殒不肖孤正祸之也正守官不良得罪逺配家荡人散猘蠚龂龂太夫人身留京师怖詟忧危日就嫶防旋至大故呜呼妇女之行不出闺门太夫人之葬正不忍死以志谁其知之者太夫人姓刘讳馥字蕙馥世居莒之日照我外王父讳长生有异表拳勇多智元乱弃家从豪杰往来东海上天下既定匿乡大姓家大姓父韩丈人壮之妻以爱女生三女太夫人其中者甫九岁外王父携以诣京比至笑曰我田横也尚戴面行邪乃自刑死外王母顿悸失措太夫人能理大事躬自为坟土雅不毛一旦草木昌茂时以为异我先君安逺将军轻车都尉同知府军前卫指挥使司事府君初娶于马再娶于王王夫人不乐于先姑氏命先君更娶诺之以兵作不果渡江得官客于马夫人家马氏妪本先君从母实居邻太夫人悉其贤能求为已女归之岳氏以继马夫人位成娣志也自是佐先君至大官建有家生不肖兄弟教以粗植为妇称母者凡五十有六年以天顺五年十二月廿有一日弃代得夀七十有六而已初太夫人既生伯氏能言始知有王夫人故留南京赐第洪熙之岁先君扈从北上上顾问曰尔挈家邪先君叩头曰此非臣顾家时也上颔之曰当为尔致之宣德壬子有防舟迎是秋至北京明年移居明照坊赐第甲寅礼防先君命正图进取正统戊午正辱有司荐稿凡四举得及第拜翰林编修用推恩典封太夫人阶三品曰太淑人从先君爵也天顺改元正以修譔承乏内阁既而外迁同知钦州自念太夫人已老今逺违膝下増以离忧告之宜实言与泪迸咽不成辞太夫人神怡色畅徐谕曰止人臣之义不当尔邪时六月十二日也正辞去六日黄华坊私第及所积夺于势家又廿二日逮系诏狱成责戍镇夷亲友诖误僮仆逃散举族苍黄不知所为太夫人犹歩与儿别勉以大义言不及情且曰吾老及此殆佛书所谓业障幸不死犹得见汝汝第往置吾吾安而兄之养也正时身亲三木形残气惫生理无望太夫人辞虽外壮神实内伤君子曰处得其礼太夫人有子四人已出者二长即伯氏名端字元方孝友之闻无间中表娶吴郡陆氏系下男孙曰埤女孙曰徳媛适同郡进士王璒季即延祸太夫人者名正字季方娶关中宋氏次汝南周氏系下男孙曰増曰堂女孙曰徳媖德娴徳娀徳防其别子曰详字仲方仕为武徳将军正千户娶同郡杨氏继康氏王夫人出者系下男孙曰培娶陈氏曰均女孙曰徳嫦适顺义弟子员张维曰徳安从子而抚为已子者曰海字叔方娶上谷王氏系下男孙曰垣诸孤养为已女曰裕适同郡萧臻曰清适千户陈暄寡而无子归宗于家能不辱其夫曰顺适同郡吴斌曰禧适大理少卿同郡翟敬以正累今左迁知惠州府正既被防释谴太夫人疾犹未罙冀得躬侍汤膳少慰慈怀讵意行李未启属纩已施哭讣于闗内受遗于柩前天地有穷痛恨无极謈哉天也呜呼輀绋就引祔事有期乃以顽钝鄙辞模拟盛徳加之愦眊曷其能悉掷笔长号不知所云
　　封芮夫人髙氏墓志铭
　　天顺二年五月乙已今荣禄大夫同知后军都督府事芮公以都指挥使进骠骑将军佥后军都督府事而夫人髙氏之制若曰某之効劳致绩而翌忠力阴助为多其妻髙氏可封夫人翚翟之冠纹霞之帔鸾书玉轴崇极品式可谓荣矣时计夫人生四十七年大归者三十年距今又十四年年五十九以卒四子一女长子昕锦衣百户次子昻武学生炅杲两防子各就冠攻举子业女善贵既受金吾左卫指挥使安昪之聘三人者安夫人出相继以亡昕昻称有立而类各再娶昕贾氏马氏昻王氏丘氏四妇出五女孙而字于夫人国家内朝太夫人老而夫人是行行承晋锡蕃而能约成化改元都督公总戎川蜀夫人独理有家严上寛下中表讙贤附之二南桃夭其拟不幸偶疾竟至不治以今五月廿有三日告终内寝都督公适罢蜀镇朝廷遣官赙奠勅有司营冡墓墓成防葬有期请铭于予按工部主事曽君鉴所为状夫人讳惠果其先蓟州焦山人也金吾右卫都指挥斌娶沈氏生夫人于南京蚤知自治动止矜严别于常女比笄而归孝敬愈励佐都督公由所千户致位府督勲阶崇极为国虎臣身膺显命恩借恤典况垂絶之际亲出教言语要义备可为永法是得终矣法则宜铭铭曰
　　帝城之东有州曰通白浮之阳富豪有乡灵秀聿钟芮宗所宫宁神先兆夫人克绍髙坟横出歩百其域仪章崇隆帝锡有功牲帛煌煌天语若惊讵荣一时有续弥芳铭以载扬百世之庆
　　宁晋伯夫人葛氏墓志铭
　　葛魏望居清丰者世婚帝家其名端字克正娶刘氏者是为夫人之父夫人讳妙聪行于太祖皇帝子伊王母丽妃妃女弟美人为侄于楚武昌郡主仪賔隆为妹于宁新昌王元妃靖安郡主仪賔旿今袭孝陵卫措挥使防为姑生于贵富能抑故习不事骄侈而独好女红又体貌都雅动止有度举族爱之同里刘氏钜门也于葛称通家而讳贵者宁晋人也必欲得夫人伉俪宁晋家老疑非偶父曰尔意刘家儿无廕不贵邪安知其异时不大贵也遂结长干之好及笄礼成妇道修具内外骇誉人以为难宁晋季父太监歴事累朝多积劳効在大中贵盖称首者家用豫大正统间宁晋尝侍镇边夫人独理内政畧无小纷天顺初宁晋日贵显歴位都督虑及盛满简约家众去十之五至于匹偶僮婢数百人装资奁给去留擘昼皆出夫人之手宁晋受成无戾本怀成化初太监赐老外第宁晋坐累谪广日则务解忧夜乃祈天夫祐诚动幽显竟得开释乃者榆林之役宁晋是将致同显封异时大贵卒符父言识者多之壬辰之岁正月十有三日以病告逝得夀四十有八四子长禄聘蒋氏定西嗣侯琬之女次祥福祯幼未受室一女嫁吴玺为清平嗣伯夫人宁晋将以是年三月廿有五日葬之京城东通州安徳乡祖茔之兆于予乞铭铭曰婉婉夫人戚畹秀出宁晋起家如鸟而翼有封斯植开此大国大国弈弈百世无斁
　　故承务郎光禄寺良醖署署正萧公墓志铭
　　光禄寺良醖署署正萧公讳宏字克寛别号居敬考赠宣义郎工部营缮所正讳得成妣赠孺人姓潘氏生公及弟定宣荣宗者五人宣义之考讳贵玉世居钱塘松盛里洪武壬午宣义以艺征始挈家注籍南京永乐丁酉又从跸北徙受廛于大兴公以长男用事宣徳戊申起营缮所丞甲寅获褒勅进阶登仕郎正统丙辰进所副母殁夺其情甲子父殁乃得终制戊辰进所正景泰壬申再获勅进阶宣义郎赠封考妣及配许氏天顺丁丑进至今官食禄视品髙至正六比以年及请老既致仕之二年为成化庚寅入冬偶疾不治十二月三日竟以讣闻得夀七十有六公二男三女长男珵输粟冠带前年病死次瓒称克家长女端嫁乡进士翟信次正嫁京庠生顾祐又次安嫁姚谨犹子琳琦而琳自乡贡游太学图进士举者最佳聚族而谋曰家之大以伯父伯父萧宗也葬不宜茍重地得都城东通州安徳乡陈家庄原既准制伐域兆将以明年辛卯二月三日竁而窆焉中书舍人罗君仲祥琳友也状君行云公甫冠即用材艺致位官五转弥进余四十年称恭慎不有脗渗过失尝刲股愈父剧疾算因致延者十年处二弟居同衣食同须眉各皤白愉怡交爱不但絶塞谇语于诸子不以彼此出异所教育歴母父及定荣两弟凡四防务尽诚礼家韪之示子乞铭而居予萧比雅所闻然不诬可铭铭曰
　　萧去钱塘自宣义父承务建家大兴是祖都城城东安徳乡原累然者髙承务公坟有赫其承视此铭文






　　类博稿巻九
　　钦定四库全书
　　类博稿巻十
　　明　岳正　撰
　　碑铭八首
　　明故怀逺将军指挥同知署万全都指挥使司佥事李君墓志铭
　　署万全都指挥使司佥事临淮李君讳绂字士章成化七年夏五月十有二日终于时厉讣至为之痛悼不已今吏部侍郎叶公君其故节下也哀之且慰予曰绂可人也在某尚殊怏悒况渉忻戚者邪卜有期信来征铭按李氏自赠明威将军指挥佥事济当元季以行枢密院判率乡兵归国累功至广信卫正千户传子庸庸致位佥陜西都指挥使司事终又再传至君凡三世载勲方面君之考讳徽陜西府君第二子也功尤焯伟初由兄修之职佥宣府前卫指挥使司事即用荐署佥万全都指挥使司事事得专制一年以功即真拜昭勇将军当时政绩至今传之未老即推位与君君于正统已巳入官选典神机景泰庚午再退勍冦累进怀逺将军同知卫事天顺甲申巡抚李公举署佥都司事守蔚比叶吏部再出北抚谓蔚小不足君烦移二总司仍以屯田委焉上下方庇重任将归遽尔至此岂造物者閟泽下民故阏其生欤抑其命也君生赋有至性寻常举动亦世称难者陆安知州刘英以责戍宣老而失援日忧后事君时童穉居讲下请于英曰在三之义生之任也昭勇公喜曰李氏有嗣矣为之慎择所从得前辽府长史汤新新吴名儒也愿妻以女初昭勇公志存开业范物以身家近千指各倳以事主以弟衍而时稽焉如内外出入省定服食虽吉凶礼文亦具式度君与诸弟薫挹至和面防怫色比君专家遵用弗违读书务究大防与诸弟相师友开轩莳花退公辄入岸帻啸咏或作字投壶诸弟参侍讲诵茍无故不越中阈以此为常性不奈饮而好客客至多沽醉者交人遗所短寛至不较横犯俯纳斥逐士人急者随分翼济多难指数冯借世赀处官清严人以御史目之仪观既伟又传此声似难近者即之乃温然如寒生焉得寿四十有七凡再娶八出前夫人汤氏即长史女知书解笔札与君合徳后夫人胡氏恭让诚顺康穆静慈章皇后之侄府军前卫百户瑄之女也既贤而烈成礼甫九阅月因侍疾厉亦及之恸君之絶委顿乞死越七日竟死寿二十而已三男稽和穆各未受室五女长适都指挥牛玺世嫡颙次适措挥髙宁世嫡钺余防未行君六昆弟长弟缙先逝次绅缜纯经经予婿也君所最爱者叶吏部所慰为此耳去宣城十五里曰沙岭原李之先茔在焉将以今年六月十九日穿汤夫人之圹内以君柩祔胡夫人于左云铭曰
　　滀以坎止洊沔而演陂决以汜不涸其窞盈溢斯行孰我流遏我铭斯征有竢中作
　　太仓沈孺人墓志铭
　　沈孺人讳圆字妙圆吴太仓人也父叔宁母胡氏嫁乡着温氏为璇字廷美之妻生二男一女男厚为娶杨氏死又娶朱氏柔为娶周氏女为配乡人戴杰育两孙浩为聘郭氏淳为聘沈氏寿六十有二以天顺八年甲申三月某日卒其夫卜其年月日之太仓城北石塘之原时厚即选吏部谋遂归以奔其丧乞铭于予曰吾母慧巧絶伦吾外王父母为择对得吾父吾父礼之拟于賔逮事吾曽祖祖吾曽祖欲诸子以自树也异其防以要其成吾母佐吾父以共吾祖勤不知劳而俭忘其陋家赖以裕吾祖父母亲之如已出吾母未尝敢恃以少肆凡饮食皆亲饤饤已必亲具或指爪触盘盂辄惊惋曰毋乃彻翁姑所邪其恭慎乃尔比专家政加有姑誉娣姒侄甥各安其和下逮奴亦有恩意厚也受教初试于乡吾母执纫诫曰吾为而不惮制作诚取第归以服尔比得防喜曰儿果能副吾计自今十有八年于进士凡七举期得一官以成吾母之志皇天不吊而吾母告逝痛哉生不得致荣养病不得侍汤药死不得亲殡敛而又不得名言以发潜徳之光何以报吾母以塞吾悲也用是以渎夫子何如予辞谢不能得乃为铭曰女之英妇者规毗夫成子柱有榰福履之绥约不防天为乘除数不欺庇尔后嗣充乎而
　　明故前嘉议大夫礼部左侍郎邢逊之墓铭
　　逊之讳让族居平阳浮山分襄陵葬故关镇西平原者冡多至不能数曽祖伯川祖敬初考讳茂政娶郭氏生三子逊之其季官至礼部左侍郎罢归成化七年八月十八日卒兄训遣信讣正正辍泣问状知逊之初甚适其卒朔旦偶拈易自占得临卦愀然曰讵应胡宗欤胡宗盖谈命者去年谒吏部尹侍郎同仁同仁漫戏宗曰诳者何之又曽谁诳乎宗因举逊之对曰明年八月此公果凶当信宗非诳者后逊之亦闻此言恠易卦辞八月有凶符宗故不乐云数日果病幸间朝使董主事龄者过谈移时去觉腹痛不止翼日日将落就絶忽阴翳雷雨绕舍霁而复作者四日逺近伤感悲及行路发书逊之遗言要铭于乎予尚忍铭逊之邪逊之防能自防年十八领乡荐不利春试入太学尝居古亷李先生讲下与山东刘叔温并价年二十二登戊辰进士第选翰林庶吉士一年除检讨适先帝狩虏虏使请归驾朝议疑不荅上防言奉迎事宜谓当顾义理不当论事势今若不逆诈而往迎彼或食言则诎不在我将谓处分已定虏使去度关无及臣愚以为内廐饶马追烦一骑而已由此杨善等始有卫喇特之使先帝既复辟献密忠者争自陈得赏正时承乏内阁忠国公石亨尝以上闻逊之时守制觅草不得不果逊之起复与人言未尝一及之北监从来不防馔师生饩生料料半折钞钞出京税课额无定不得时给给者往往以故去官钞遗下号乆不支数率见侵盗自古亷柄学政始用资官诸费师生吉凶病死贫不能存者多赖以济古亷亦用是奓名成化二年逊之自修撰超主国子一意起废不顾虑法有言者辄曰如愧古亷何初钞用轻且陈败人不难弃近税听半钞钱钱用差重逊之又离监任众乃造意要不次受给得此钱火炽鼎沸链就诏狱逊之竟以前祭酒扺罪坐除名为民将归过予言别曰兄颇闻日者言弟今年欲死乎弟不死诸公坐得钱槩当黜弟为引伏全之古所谓有阴功者不死谓此等尔距今前两月人喧传逊之已死子出其近所寄诗与辩且逊之死不死何与人人噪之乃尔岂世所谓有命者真邪逊之资度寛敏外朴而内明决于蓻作为文字章句简重受咀嚼防画清劲近李北海寻常自处卑下众皆好之及得政则定力不为揺撼者小动在国子来用古法教新士告不便持不易辙人始毁之竟胎祸焉在官凡三出使奉诏主考南京乡试得文献通考等集因购书数百部聚襄陵学宫期惠来士持节封肃王王富馈遗不赀并不受时不雨代祀北岳辄得雨娶梁氏甚贤明尝与逊之母郭氏累受封为恭人三子震霖邑庠生需防女二未笄寿四十有五而已兄训有隐操谋以今年十月二日之西平先墓铭曰
　　理行气从在人惟逢福际其防祸或值悖不我负理气妄其使其防与悖人孰能外我铭逊之可以无愧
　　明故御马监太监刘公墓志铭
　　皇明御马监太监奉勅总督五军神机三千十二营腾骧等四卫军马刘公永诚自以年老任重两朝七辞皆不赐许成化丁亥八月又具列圣所赐两京内外田宅内侍禄米仆从工匠之类辞之亦不即许许解任颐老私第而已入谢上不忍遽舍慰留乆之比出随颁物段亲御宸翰称美恳曲妙如大造体物莫可形状其药石之资则有白金防弊宝镪百千怡寿之具则有组金龙衣雕玉镂金云龙笻杖公今年壬辰寿八十二占疾日笃自度不起又具前辞未尽许者以辞疏凡三上上感其诚许辞其半半聼处业成公志也自是医问交道觊公复朝乃二月十有七日甲申告逝上痌悼不已命有司给具工部造茔域僧道作法事大官给馔礼部谕祭赙及两宫金银布粟皆累千百仍命太监白俊韦玺等监护异数稠沓国朝以来一人而已公魏人世家清丰留宁里祖讳八老考讳大老俱赠特进荣禄大夫后军都督府右都督祖妣杜妣马俱赠夫人生于洪武辛未越十二年入侍大内长而颀身昻凖虎歩仡仡乆职御廐便习骑射当是之时太宗皇帝用武靖难内外之臣多勤战畧公尝共事又三扈北征徧歴斗辟其于兵事习见而闲宣徳初元汉邸造逆公假使侦察亲征功成于公多助大宁数叛三帅师讨直捣乌梁海而走之卓沁仅以身免获其清河元帅印章俘馘生口类以万计妖人李宣张普祥党煽乱磁相公任捕执即时靖肃先帝践阼得公绥辑南京中都众心帖然甘凉国门公出监镇耀兵境外者二东出镇蕃抵捕鱼儿海子西出西宁逺至大山之阴再拒敌人击扬根敦追北至额齐讷克之于三城儿卫喇特入酒泉鏖于临水堡擒其首哈沙特穆尔等克哷库春惧遁出塞蹑至金塔寺乃还先是沙首领齐勤纳木喀实喇哈扎尔南奔各萌叛志公轻兵肆讨先后举之虏其全部匹畜不遗景泰辛未召还总督京师军马计今廿年南城之谋公乃按甲独以满盈求退子姓受教辞去职任不干戎政家口累千遣三之二杜谢造请泊如素门先帝嘉念宠以肺腑至任将相谋或及焉公二兄伯贵赠特进荣禄大夫后军都督府右都督仲寛赠昭勇将军锦衣卫指挥使俱蚤世贵子聚即推恩赠公祖父母者累勲进爵宁晋伯子四禄祥福祯各防未任女嫁吴氏为嗣清平伯玺夫人寛二子长百户故子纲嗣致正千户次海正千户故子纪纲致指挥使俱籍锦衣卫他如支属麾下僮圉僧道鼎贵都位者不能枚举经事五朝七十余年动辄如意家极贵富呜呼固公福履天幸亦人品警敏在伸能屈者欤宁晋少孤公所抚立报服以父加又宗嫡实主公丧礼也以今年三月念有五日通州安徳乡北五里原公预卜墓田也前进士陜西按察佥事唐封李君用賔状公生平宁晋奉以问铭辞不可得为之铭曰兵国制命易戒勿用矫矫刘公督监厥容三锡是宠保有令终我最铭之诏告世忠吁嗟来世式瞻方中
　　明故琴乐先生墓志铭
　　琴乐先生年五十有八当景泰六年十二月九日卒于家其嗣子前户部主事延津典史琮卜域于京城东南八里许髙村里原将以其月十有九日礼而窆之其子壻中书舍人汪容宗海买石以志其墓其表侄翰林编修童縁大章状其生平以求刻辞于予予及第之明年颁已已之朔礼成而观其书书二至之晷有昼夜六十一刻之文即怪其故退而求古诸家歴法无有也先生时为五官司厯予雅相知者主事君又同进士因以所私问之先生曰子以为何如予曰天行最徤日次之月又次之以月防日以日防天天运常舒日月常缩厯家以其舒者缩者之中气置闰以定分至然以三百六十五日四分日之一之日乘除之积三岁而得三十二日五十九刻者其法常活以三百六十五度四分度之一之天分南北二极日行中道冬至行极南至牵牛得四十刻为日短夏至行极北至东井得六十刻为日长春秋分则行南北中东至角西至娄为昼夜均均者各五十刻也其法常死死者必不可易而活者不能不变故古者以厯名家者必以其变者立差法以权衡之则变者常通而死者得其所矣有如今厯也者母乃不揣其本而齐其末欤先生曰如子言诚然予曰若然者先生将居其职而不与其事邪先生掀髯笑曰能者不必用用者不必能又何今日咎也又曰厯者圣政之所先本也茍以私智拨之能无揺其支乎予始悟当时用事者亦赫赫必以先生为忌已而果有土墓之变益以服先生之髙识矣既又自念汉志五星东井之聚不能避髙允所陋身为史官天文家不可不一知之也方图就先生而学其所能不意先生竟失官屏居予亦不幸丁倚庐之祸不获朝夕以亟见承教呜呼今以铭先生之墓其奚以忍也邪先生姓王讳义字孟宜自号琴乐先生世为吴人髙祖某曽祖某祖茂华皆居杭不仕考文诚妣斯氏先生生永乐中行役京师受廛赤县为大兴人正统已未微钦天监丁卯拜官庚午受褒典进阶修职郎辛未而失之配张氏允宜厥家嗣子一即主事琮女一壻中书舍人容也先生为人谨饬典雅博古多能好鼓琴每焚香抚弄翛然有尘外之想然不善与时俯仰竟为逻者所中而失官云铭曰
　　京城东南髙村里原崇四尺者先生之坟告徳来世刻我铭文
　　明故静庵张公墓志铭
　　静庵张公讳肃字思恭当成化六年年七十有九十二月十有七日庚申以微疾逝长子义官升遣信其中东平知州昻昻既得讣即日如制弃位亟归奔防比至于厯入明年为二月是月廿有九日壬申卜者曰吉将内公柩于公配宋氏之封而问铭于予按张氏其先世吴人居嘉禾之桐乡祖讳茂实娶赵氏生公考讳景春公母曰归氏兄曰思齐思贤弟曰思温女兄曰某始公考去吴行役思贤留守宗兆某嫁杭陈善永乐已丑来籍京师自是相继沦殒公乃买地去都城迤南十里河曰安徳乡即原为墓序父母兄弟大兴奠居自公肇矣公为人恬澹淳谨开产治生雅有方法又能处丰以俭赀用就裕诸子守师趋指日加奓焉中年入宫失俪志存真寂竟推家义官而以学成已志诿之东平东平既请举将得位乃曰吾愿毕矣性颇好诗似有天解居常手巻咏适户息想静庵之号有由来焉公娶宋氏足称公配继宋者杨氏次戴氏其出曰旻东平之季也凡三子三女长者曰永贞适马政其次永福适王让又其次永祥适毛睿睿让俱锦衣卫百戸云铭曰
　　张初吴徙昆季侍父京城胥宇有耀厥世自静庵启维丘抔土人莫我侮
　　明故乐闲先生罗公墓表
　　南京有隐君子称乐闲先生者姓罗氏讳衡字景伊成化六年年六十有九告卒其子中书舍人麟解官南归卜以明年辛夘从凤西之乡先茔兆次公友竹轩徐先生者以麟过予请曰景伊少负竒质塾师金巨川异焉少长受经于卢为已顾仲衡学举进士以父命弗试鸿胪少卿潘赐名能知人重惜不已将强起之不为动已而两亲遘疾既不时愈母服甫禫而侍父风痹卧起与俱者十数年患者防忘病苦比处防仪称而情过观礼者悲之生平笃于举义若命于官者同产弟恭出继世父居北京女弟清适钱氏无出以死岁月勤恤虚不顾家宗戚孤随分周济所经收养嫁娶殡者多可指数疫作传染虽门灾之家亦不为避赖以全活者凡若干人尝游浙西共济者攘其白金人曰物在舟舟在与在讼当得之曰非不之知吾盖隐其盗名耳其人感愧竟归本金贤声籍甚名軰愿交如史公谨金文鼎谢孔昭诸胜皆不靳折行焉后进被奬争相趋附而抚纳之际恭逊弥加颇严疾恶所遇羣小不轻规方人目以介笑而受之家有堂构楼居顔以寿椿梦萱挹翠之名名公卿士形之咏叹蔚乎篇章可据而传也又曰罗徐俱自吴徙既通家又止里相比某与景伊性颇近似某直景伊介谓士必励志于物物植者竹性直而松体介故某名轩以竹景伊以松焉西崦将逼诸子既立遗世存想琴奕诗酒得趣忘形故又更号曰乐闲云其所著名松轩乐闲集者言志也又曰童而防好壮而睽违老而怀思前后垂六十年中间尝一防晤景伊所就既成不易侪于有位生已无及乃今溘先朝露不有所托日余以悲无益矣呜呼贫不禄且蚤死易地皆然以顔颃禹世无孟子谁其信之史録独行载曲艺岂非不没人之善乎竹轩先生直气棘棘礼于公卿予所严事者使言或倍尚谁徴邪且予尝因竹轩覩公文章字画亦既屡矣公子壻蒋进士谊子中书麟又获接交焉心迹家法之妙有如此者巨丽大书不愧矣乃若其世则畧之者已备佥宪吴兴王公幽堂之铭云
　　明故谢君墓志铭
　　谢君讳绩字世懋初号静可学成因所居有王城之山更号曰王城山人其先宋经畧使鞅自防稽谪居黄岩九世入国朝讳温良世称孝子者避地元季晚方定居桃溪桃溪今太平君孝子曽孙也为太平人大父讳原叅葆光林下名泉石翁标白本怀父讳性全赠奉训大夫兵部员外郎雅志家法故号友松友松再娶皆陈四子省复君母兄也省登甲戌进士兵部员外郎今知宝庆府复蚤世其最季者济君诸弟也君于学师父友兄弟贯彻为经实际为纬弗正行弗任以组织人谑以古迂虽屡弗恤也毕竟智者不能不韪之尝就有司试者七不合拟今必合迫期忽病病革遗言宝庆云仕当先防完名未及试五日竟不起年四十有四娶张氏出一女防未有归友人髙廷美軰之杭郊讣达从兄世逺扶护以归君家世故孝友后母无出事不遗力与宝庆出处相违念年各再归省防即姜被夜谈防弟孤侄抚同所出族里孚服每以愧君为畏诸从防者若从子今翰林编修铎字鸣治乡进士施槃其显者制作有王城山人集史官李賔之序之曰君诗初出入盛唐尽流丽之妙晩更歩趋少陵其感时兴物之意一出于正诗家曰不诬文选员外郎黄孔昭君知已也状君之行甚悉既追许其致用必効有可观者又悼其卒困死以科目于乎予尝谓古科目人法兼任尚有遗材世逺人嫌使如君者竟至此极抑君命当然邪可悲也已初宝庆且入觐本图防君淛上遽意哭君之死乃命子彩后君卜用卒之明年某月日君前山之原鸣治曰先师之墓宜得子铭为之铭曰
　　生也淑寿而谷我匪跔奚其梏谁其欵天诘虐酷

　　类博稿巻十
　　钦定四库全书
　　类博稿附録
　　蒙泉先生賛二首
　　挺乎其梧竹尘表之姿伟乎其龙虎防中之样名不下乎洛阳之贾生身防老乎开州之宋相或秉笔金銮之坡或荷戈玉关之障既载召而北还又一麾而南往道奚有乎险夷心奚有乎得防惟其磨不磷而涅不淄所以穷益坚而老益壮斯人也岂独为吾斯文之契实为斯世斯民之望也前武功伯东海徐有贞
　　器而博义精而约才儁而腴志端而确既钟之以秀美又文之以礼乐锵金玉而协韶钧豁烟云而瞻山岳是以早登龙之防遂入丝纶之阁陪天语以従容握斗杓而斟酌实王臣之蹇蹇匪常流之诺诺奸谀侧目若健隼之击秋风忠梗犯顔尚苦口而思良药庙堂之髙不足易其介金革之困不足改其乐虽万折而必东信六尺之可托噫斯人也行七十子之列则吾夫子荅申枨之先必不曰吾未见刚恸顔渊之后必不曰未闻好学者也定襄伯郭登
　　故中宪大夫兴化府知府致仕岳君墓志铭吏部右侍郎吴郡叶盛撰文中书舍人长洲李应祯书尚寳少卿广平程洛篆盖
　　英宗皇帝既复辟宥宻之臣累出亲擢其第六人则吾友燕山岳君正也君固竒士而王吏部忠肃公又尝亟称其贤上雅重之君亦自幸鱼水之遭凡所陈请所撰述所对答竭尽忠荩多称防一日汤序言变异以占法进云奸臣未尽之故上以问君君叩首曰奸臣未闻求之将人人自危况序术疎浅宜不足信上悦时石曹二猾势方张君虞其将来必不靖因极言扵上前且退而面开导之使为保全计二猾虽阳诺好辞中实衔之盖未防君之祸作矣上犹惜君甚止出为钦州同知既又追及逮系责戍甘肃之镇夷二猾寻踵败上恻然有思曰岳正言是也召还将复有所用而龙驭上升矣成化初君居母忧服阕御史有言当亟召用君以劝忠诏仍元职吏部言当调南京有旨其勿调命充经筵讲官纂修先朝实录适兵部清黄官阙部院大臣防荐君逐以成化元年四月俾知兴化府以行君在官生财恵民民始哗而终服号贤守有司者或不知礼君君乃有归志嵗已丑来朝请致仕家居越三载为成化八年九月十一日疾防得年五十五公卿以下皆往吊哭莫不嗟悼曰岳先生亡矣君字季方别号蒙泉畿内漷县人曽祖徳甫祖思铭父兴懐逺将军轻车都尉府军前卫指挥同知母太淋人刘氏君少年已能学有名二十一领郷荐防业太学正统戊辰防试同考误寘落卷中侍讲杜宁独惊其文以为此吾辈中人遂占首选廷试第三名授翰林编修景泰三年迁右春坊賛善兼编修天顺初元改修撰是年六月命入阁防预机务及其得罪去仅一月耳君伟貌美髯言论洒洒动循矩度居家孝弟交朋友有始终之谊平生性刚而志髙抱负经济不轻屈下人有古豪杰之风石曹事或迂议之且以未信为言直应之曰何得以諌官处我我道当如是其笃扵自信如此人有不可意事虽权贵人当言即言之无宿藏而不之察以故爱君者虽多防不能胜夫嫉君者之众也配宋氏孺人侧室周氏子男二增堂皆夭女六长许嫁而防已嫁者壻朱防生员李经翰林编修李东阳余未行君之学精博防熟荘骚至方外度数诸书无所不窥所着经解务出新意多儒先所未发惟深衣纂误成书文章有类博稿若干卷书法晋唐可名家呜呼美才如君即特置华要先皇帝之明也中间蹇连坎坷有若不堪处者然观君今日之金绯在躬考终牖下自非先皇帝今上皇帝之明且仁则虽欲得此难矣若是者在君其亦可以无憾哉以防之年十月十日葬祖茔之侧君之兄端府军千户祥哀君无子率其犹子坪培均垣墉长号向予乞铭予爲作铭慰荅之亦以慰君扵地下焉耳铭曰
　　古有李白其人亡嗣亦有栁州摈斥以死其名之长弗系乎此
　　祭文七首
　　维成化八年嵗次壬辰九月甲午朔越二十一日甲寅太子少保吏部尚书兼文渊阁大学士彭时兵部尚书兼翰林院学士商辂礼部左侍郎兼翰林院学士万安吏部左侍郎尹旻右侍郎叶盛戸部尚书【阙】鼎礼部左侍郎刘吉右侍郎俞【阙】太子少保兵部尚书白圭左侍郎李震刑部尚书陆瑜左侍郎曽翚右侍郎董方工部尚书王复右侍郎乔毅都察院左都御史李賔通政使司掌司事兵部左侍郎张文质左通政杨燧刘防右通政刘昭右防议潘礼光禄寺卿周骙少卿周庠国子监司业耿裕礼部郎中李温谨以清酌庶羞之奠致祭扵故兴化太守前翰林修撰岳公季方之灵曰呜呼季方志欲以泽四海学欲以订羣编豪迈之气蹇谔之言跨往古而自信视举世而莫前方在胄监已锐然负公辅之望及登甲科褎然为馆阁之贤宻勿论思被谗间而西斥优防史职因论荐而南迁耻局蹐扵人下勇退休以自全众方期而复用胡膺疾而不延吁嗟天乎彼穷通之定分固弗恤而弗较惟嗣续之夭阏实堪痛而堪怜頋惟平生文翰四海流传将来有识者诵其制作覩其挥洒寕不为之悚然其不泯者幸在兹焉时等托交有素薄奠致防惟英爽之不昧尚昭格扵几筵呜呼哀哉尚飨
　　维成化八年嵗在壬辰九月甲午朔越二十二日乙卯翰院学士王献侍读学士彭华江朝宗侍讲学士杨守陈尹直侍讲徐琼修撰陆【阙】罗璟吴寛编修谢铎焦芳倪岳林瀚丁溥乔维翰费訚尹龙王臣李仁杰检讨傅瀚张泰吴希贤谨以清酌庶羞之奠致祭扵兴化府知府致仕蒙泉岳先生之灵曰呜呼惟天生材间出瓌杰扵惟先生矫矫风节玉堂金马凤阁鸾台直道而行亦何壮哉搜罗古今雄豪辩博独立一时先生之学勇扵有为素志坚定哓哓谓何先生之政先生之心中无﨑嵚青天明月落落知音赐环辽海不昧者天谢政黄堂休休暮年将谓耆頥召用有待天不憗遗斯文兴慨某等旧聨秘阁契分实投临防一奠涕泗交流呜呼哀哉尚飨
　　维成化八年嵗次壬辰九月甲午朔二十四日丁已尚寳司卿同门生杨导谨以牲醴庶羞之仪致祭扵蒙泉岳先生之灵曰惟公之生扶舆清淑世续武弁独振儒服明经饬行早掇巍科承明延阁文誉孔多乃职论思朝夕宻勿履艰蹈危弗陨其徳再登词垣如玉如金安民出守抚字为心政通人和百废修举贤者誉之能者斯妬莆中三载无愧滁州元之节槩永叔优防未老乞身消揺桒梓荏苒数年飘风过耳云胡一疾遽尔翛然哲人云亡世道慨焉念我小子事公以兄同门之谊匪曰友生昼则聨业夜同灯火寝兴譔述惟兄恵我既同扵师复同近班振之爱之其情孔艰惟兄之存隆然孝弟惟兄之操险夷一致惟兄之才大河长江惟兄之文瑚琏珪璋师友期兄房杜之拟急流勇退浩然知止溘先朝露归窆有期绵渍之奠我心实悲死生之诀写我肺腑来觌无因有泪如雨呜呼哀哉尚飨
　　维成化八年嵗次壬辰九月甲午朔二十五日戊午翰林院编修门生李东阳谨以刚鬛柔毛庶羞之奠再拜致祭扵外舅蒙泉先生岳公之灵曰呜呼人有不必得世有不可无故君子有所任以为重物论有所借而不虚愚尝观扵古人人防不满夫一叹及其至也何止乎涕泪之与欷歔在朝廷则庙堂若增而髙在关徼则山岳若增而重在乡邑则文物若増而都如公者势不可以多得而今亦已矣又安用此乎堪舆愚尝论公之心状公之行而不可得也盖能诵古人之书矣文起八代之衰道济天下之溺忠犯人主之怒勇夺三军之帅如是而后举公之节概如雷霆之为威而雨露之为泽如龙虎之为猛而鸾凤之为祥如是而后尽公之规模然公之直知者或以为僻公之俭不知者亦或以为汚岂愚识之未臻与抑所谓情者将人人殊也呜呼其在天下者不敢知愚之痛其莫予纾也方愚之未见固畏其风格髙厉进而复却者屡矣及其见也不知夏日之既晡论书法必穷汉晋之源论文章必极马韩之趣论理数必探河洛之图愚生也晚考徳问学无所防定如聩者之于听盲者之扵途孰意公之有意扵愚也门墙之托方以为终身之幸别而复合者曽不过一再见之余病不侍扵床纼不越于野而窆不哭于墟愚扵公之爱可以为辜矣公之文多既逸之稿公之门无可属之孤此愚志之不敢防而力不可强而驱也平生名节其所以报公者庶其在此公亦有以鉴愚之区区也耶维成化八年嵗次壬辰九月甲午朔二十八日庚申门生李经谨以刚鬛柔毛庶羞之奠再拜致祭于外舅蒙泉老先生之灵曰呜呼自古硕人端士恒不得其夀不遇扵时盖天命之所在非人力之可为然闻其风被以徳慕其为人莫不感叹咨嗟而继之以涕者亦天理人心之不容已非有所矫揉勉强而为之也惟我老先生忠于君孝于亲友于兄弟仪式启迪乎庶官小子足以为当世之规况乎出处不违扵道利害不乱其思蒸民明哲狼跋忧危行罔防悖动輙可师棱角虽曰峭厉而心地则极乎坦夷问学固曰该博而义理则究乎精微临大难有三军不可夺之节处大事有众人未易及之竒是诚希世之麟凤昭代之蓍也奈何制扵天命不容人力而遽止扵斯然在先生者固无所憾而在吾徒者则不能不悲盖将赖以究天人之防示今古之宜使智必明扵正学道不惑扵他歧也乃至幽眀永诀抠进无期则所以陈殽核于含敛之余想音容扵彷佛之际而不觉其哭之之恸者又岂但亲戚情爱之私邪呜呼哀哉尚飨
　　维我蒙翁老先生既防之二十日为成化八年九月三十日门生潘辰谨以清酌庶羞之奠再拜致祭扵灵柩前曰呜呼天乎我老先生遽止扵斯乎文章如司马迁而著述未就经济如韩穉圭而勲业未施先见如吕献可而摈弃以死隂徳如窦禹钧而继嗣无儿呜呼天乎福善祸淫其缪迷乎不欺君不违亲不厉民此易箦时语也光明正大濒死不移呜呼天乎世有若人而忍扵不憗遗乎岂其英灵之气升而为星为辰以丽天防而为河为岳以镇地散而为风为霆为雨为露以泽物以济时乎呜呼天乎此理茫茫恶乎推乎凡在士林闻公防者识与不识咸咨嗟而慨叹况谊属通家受恩深厚者寕不大痛而极悲乎呜呼天乎昔我先人识公京师翺翔太学骈肩并驰以道义相劘切以功业相期许固一世之豪竒也先人既殁公位日跻孤忠大节上结主知羣奸造谗挤公于危方赐环扵边徼又出守扵海涯当是时也公虽有意于不肖而颠踣拂郁不暇于兹及公投老而归也徒歩见公公悲以凄重之以甥女之托笃之以骨肉之慈无颠不扶无危不持砥砺其行检开通其心思激昻其问学陶铸其文辞挈之扵髙明之域而不委之扵庸众之归公之教且爱者无乎不尽其极也辰虽顽钝无似未尝不感戴愤发圗有以报公之恩私辛卯之秋辰病弗支九鼎一发谁其赖之公心忧惶我抚我医既差拜公为我解頥提耳之诲如筮如呜呼天乎言念畴昔曽防何时公则不可起矣而今而后吾将谁师谁事而谁依乎既备我俎亦洁我巵临棺一奠长跽陈辞苏子所谓上为天下恸下以哭吾私者虽罄南山竹竭东溟水岂能尽述而无遗乎呜呼哀哉尚飨
　　维成化十年嵗次甲午十二月壬辰朔越十一日壬寅我外舅蒙泉先生既防且禫翰林院侍讲门生李东阳谨以清酌庶羞以奠再拜而致辞曰呜呼痛哉公弃馆舍三年扵今日月既迈山髙海深矫矫遗像遥遥徳音吁嗟苍天实劳我心呜呼痛哉人各有能道义文辞下及书数工农卜医有一扵此我则宜师惟公徳全左右矩规一旦而没云胡不思呜呼痛哉惟人求师有取斯获遐方僻壤穷野幽窟九原与归旷世相发惟公我师恩则肉骨云胡不思一旦而殁呜呼痛哉始公之亡摧膓裂肝往来苍皇莫知忧端痛定益痛于理则然我之思公以嵗以年或过门墙防登几筵耳续遗事手披旧编浩气防塞幽懐永叹如泉斯湮如蔓斯延纠结沈郁终焉罔宣呜呼痛哉公门巍巍孰驷而出公庙奕奕孰尸其室孰传公训其简秩秩孟春之日既禫而吉公主将祔使我心恻既酬我清亦荐我苾我辞有穷此恨何极呜呼痛哉尚飨
　　呜呼此我外舅蒙泉先生岳公遗稿也公在国子时已名能古文歌诗然稿成輙弃去及第为翰林著作甚富入内阁预防务攻曹石罪逆得祸防死戍甘之行第宅为势家所夺书册荡逸弃不复頋比召归坐席不得暖又出守兴化以去及致政家居捡阅旧稿存什一而已公既属纩东阳以治命拾遗文得扵其従子坪窃惧阙畧不敢就次乃与公门人潘君辰李君经稍加搜访或擿残草手自誊识越十有余年始克成编为十巻属公同年都御史张公瓉刻扵淮安未竟而张公防乃属我同年知府陈君道刻扵金华名曰类博稿者存公旧也夫文章事业大抵与世运升降而亦存乎其人頋二者虽相为用亦各以其盛者称而莫之防兼固人之难亦造物者之所靳也公少以经济自许天下亦以此望之在翰林虽以文显而非其志及得政行志奋不頋私再黜扵外亦无暇乎所谓文矣既老且倦则敛其所欲为者以归扵文而又不幸死矣故功烈震一时气节盖天下而文章制作有遗力焉况扵放失阙畧之余哉然执是以白于世固竒伟壮丽炳朗震耀断断乎不可没也可谓难矣且古之文章亦必其人有道徳行谊始足以为世重今之世有如公者虽片纸只字人固当寳而传之况其所存焯焯如此哉然则公文之阙固造物所靳亦后生者之责也公于书无所不读叶文荘墓铭载经觧数巻已逸去着皇极新説未及就惟深衣纂误一巻藏扵家以俟续有得者并刻焉成化丙午夏六月甲戌朔翰林侍讲学士门生长沙李东阳谨书蒙泉公补传
　　公姓岳氏讳正字季方别号蒙泉学者称为蒙泉先生顺天漷县人也曽祖讳徳甫祖讳思铭考讳兴府军前卫指挥同知公长身美髯神采秀发气屹屹不能下物举京闱乡试防国子业李忠文公为祭酒简四方名士置讲下公与商文毅彭文宪王三原诸公皆预焉正统戊辰防试礼部同考误寘落巻侍讲杜公寕见之曰此我辈中人遂擢第一廷试赐进士及第授翰林院编修毎开口论大事尝闭户夜草疏请复恭让后位号其伯兄端俯楼隙窥之惊曰奈老母何取其草裂之乃止景泰壬申迁右春坊右賛善兼编修天顺丁丑改修撰英庙防知其名吏部王忠肃公亦荐之六月召见文华殿上遥见遽曰好既陞陛登殿连曰好好问年若干对曰四十上曰正好问何处人对曰漷县上曰又是我北方人问治何经曰尚书上曰是书经尤善问何科进士对曰正统十三年上益喜曰又是我所取者乃顾谓曰今用汝内阁防预机务凡事为朕主张许彬老矣不足恃也公顿首辞至再乃出赴阁至左顺门石亨张軏自外入愕然曰何以至此公不敢对时亨軏已不平比入见上曰今内阁朕自访得一人亨軏请为谁上曰岳正亨軏阳贺曰诚佳上曰但官小耳今须与吏部左侍郎兼翰林院学士亨軏因奏曰陛下欲陞正殿甚易但姑试之果称职未晚也上黙然盖亨辈以事非已出故挠之云尔自是宣召赐赉络绎扵道公感上知遇锐意功业知无不言言必尽肝腑一日钦天监汤序言变异上以问公公曰奸臣未闻若求之将人人自危且序术防浅不足信事遂寝锦衣卫官校逻得一僧自言当大贵众惑之至妻以女以觊非分狱具当坐反太监牛玉援近例请官逻者公谓事縦得实不过合妖言律活其从十数人逻者准应捕令给赏朝论韪之时亨与太监曹吉祥怙宠擅权有投匿名书指斥时政者独不及亨缉捕甚急举朝惶骇亨劝上出防募能捕告者赏以三品职上令撰榜格公与吕文懿公见上曰为政自有体式盗贼责兵部奸宄责法司岂有天子自出榜购募之理且尧建进善之旌舜立诽谤之木秦始皇护短杜谏乃下诽谤妖言之令由此过失不闻防至亡国陛下新复宝祚正当以尧舜为法以秦为戒縦欲穷治其事缓则人情怠忽事自觉露急则人情危惧愈求韬晦不如勿究吉祥従旁请究甚力上徐谓曰正言是也亨従子彪镇大同遣使报捷内阁询其状其人盛陈战伐且称斩首无算皆枭于林木不能悉致公取地圗指示曰某地至某地四面皆沙漠枭扵何所其人惊伏公间为上言曹石势太盛虑有变宜早为节制上曰汝可以朕意告之公径造亨讽令稍自敛戢二人怨之益深防承天门灾上下诏躬责实公视草厯陈弊政有曰敬事天神有未尽欤祖宗成宪有不遵欤善恶不分而用舎乖欤曲直不辨而刑狱寃欤征调多而军旅劳欤赏赉无度而府库虚欤请谒不息而官爵滥欤贿赂公行而政事废欤朋奸欺罔而阿附权势欤群吏弄法而擅作威福欤征敛徭役之法太重而闾阎田里靡寕欤谗谄奔竞之徒幸进而忠言正士不用欤抑为军卫有司阘茸酷暴贪冒无厌而致军民不得其所欤词极切直天下传之遂有飞语指为谤讪七月内批降广东钦州同知道漷以母留留阅月尚书陈汝言曹石党也憾公尝言其不可用至是嗾逻者以私事中之逮系诏狱考掠备至谪戍肃州镇夷所所居京第为幸臣都督季铎所夺至涿州夜宿传舎手梏急气奔且死涿人杨四者颇尚意气为祈哀觧人其人怒不肯杨醉以醇酒伺其熟睡谓公曰梏有封印柰何公教之曰可焚鏊令热以酒喷封纸就炙之纸得燥皆昂起乃去钉脱梏刳其中复钉而封之其人觉有异杨说之曰业已然矣今奉银数十两为夀不如纳之公乃得至戌时太监猛虎石镇甘肃相传有宻论湏生不湏死镇廵而下亦雅重之致客礼焉上毎忆及輙曰岳正倒好只是大胆越四五年曹石俱以不轨败上谓内阁李文逹公曰向岳正湏言之文逹因请曰正有老母得放归乡里乡里幸其【阙】命释为民甲申宪宗嗣位有御史杨瑄者亦以劾亨谪戍广东防谏请复二人官以励忠直吏部拟调南京有防勿调公在院供职充经筵讲官纂修先朝实録文逹欲荐为南京国子祭酒公不应有忌者伪为公劾文逹防草防延荐公为兵部侍郎清理贴黄与都给事中张寜名并上寜负才气亦被譛遂皆补外公得知兴化府时论哗然为之不平公才素大不屑条格动輙为阔逺计兴化地贫财不足用公察民间利权而之府扵是建涵江书院及孔子庙铸祭噐下诸县作小西湖开兼济河筑南北隄塞白埕港别购民田开河直趋涵口修江口桥他如通津铁河猴溪诸桥多修治而白埕功防钜复购谷实饥民仓出羡余以补料价民输料京库类多侵克公亲为防计且教之纳省其半费士大夫家食利扵官弗得其贵有力者共腾为谤书横不可遏惟彭恵安公韶陈太常音保其无他有参政陈蕙者按阅其事皆有据乃止公亦厌苦吏职以成化已丑入觐京师因引疾致仕时季铎已败朝廷还其故第居久之陈缉熈邢逊之二公相继为人劾坐官钱为公用簿不时注忌者因肆为媒蘖皆得罪去文宪敦劝公请代之公曰此事正所不直安忍代为自是当道交絶忽丧防子恸而成疾壬辰九月十一日卒年五十五十月十日塟坚村世墓公扵书无所不读谓天下事无不可为髙自负许俯视一世其为文髙简峻防追古作者诗亦雅健脱俗字法精防大书尤伟旁及雕绘镌刻悉臻其妙尝戱画蒲萄遂称絶品晚好皇极书有所论述及经觧皆未及就惟类博稿仅存十卷行扵世深衣纂误一卷藏扵家配宋氏西安咸寜人以贤明称生四子増堂皆慧而夭其二殇也女六长聘天津右卫指挥佥事吕昂次适朱防次适监察御史李经次适今少师兼太子少师吏部尚书华盖殿大学士李东阳次尚寳司卿李防次顺天府学生李钺六女者皆卒其甥女赵氏适公友乡贡士潘公流清子辰今为翰林编修经东阳及辰皆公所自择云
　　賛曰才之难其信然防非才之难用之者之难也我皇明混一区夏防百年至于宣徳正统之世庶富而教极矣公当是时以文学取科甲天顺复辟之初出膺召命居宥宻遭际之盛拟诸梦卜感槩奋发忘身徇国方将
　　以【阙】　　　　而为权奸所构又厄扵媢嫉投荒处逺竟不究其志以死岂才弗能防夫当英祖之感悟宪皇之更化幸扵侧有人焉犹且复用用则犹可以自见也惜防然公之文章气节震播海内传之后世有断断乎不可泯者兴化人既去而思为祠以祀之他可知矣或乃以浚恒之凶不宻之失为公累是徒以成败利钝非所以防世厉俗也谨备述之以补国史之阙且手书一通畀其従子坪従孙鸿胪序班梁俾遗其后之人正徳五年正月望日门生李东阳着
　　柬西涯先生一首
　　蒙泉先生以文章气节髙一世夫人之所共知至其遭际本末后生小子或未之能悉也走不及防先生门而获従词林先逹后知之为详尝拟之汉汲黯宋李纲之俦成败利钝不论也国史不可见若圹石之文出叶吏部文荘公公固先生同志撰述似未尽金绯在躬非所以幸先生又借李白栁宗元为喻虽意有所指岂其伦防頋予荒蹇不文不能有所论著盖扵是有遗憾焉承示近所为补传阅之平生所知闻包括殆尽其名之长庶防其在此矣夫以门墙肺腑之深厚见而知之其言足传而信宜若吾西涯公者而是传乃成扵三十年之后抑又何故邪是急托之木与志铭并传以解学士大夫之惑罔俾独遗其后之人而已快睹之余敬书以复石淙杨一清














　　类博稿附录
