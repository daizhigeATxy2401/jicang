　　钦定四库全书　　　　集部三
　　青山集　　　　　　　别集类二【宋】
　　提要
　　臣等谨案青山集三十巻续集七巻宋郭祥正撰祥正字功父当涂人熈寜中举进士官至汀州通判摄守漳州事迹具宋史本传晁公武读书志陈振孙书録解题皆载祥正青山集三十巻王士祯居易録曰郭祥正青山集闽谢氏写本六巻古诗二巻近体诗四巻七言歌行仅二篇或有阙文是士祯所见已为传写残阙之本此本三十巻与晁陈二家所载合犹完书矣又续集七巻晁氏陈氏均不载宋史艺文志亦不着録前后无序跋莫审谁所编次然核其诗格确出祥正非后人所能依托其中纪述颇足与史传相参考如史称祥正致仕后居于姑孰不复干进所居有醉吟庵乆之起为通判汀州后知端州复弃去家于当涂之青山以卒今续集中有浪士歌一首自序云郭子弃官合肥归姑孰自号曰醉吟先生居五年或者谓其未老可仕以事荐于上上即召之复序于朝俾监闽汀郡寻摄守漳南上复召之行至半道闽使者状其罪以闻遂下吏留于漳防三年又自号曰漳南浪士云云集中留漳南诗甚多则史所云知端州后复弃官者非也又漳南书事云元丰五年秋七月十九日猛风终夜发拔木壊庐室新昌吟寄颍叔待制云元祐丙寅冬新昌有狂防名探其姓岑厥初善巫咒云云按元丰五年至元祐元年丙寅正合诗序所云留漳南三年之数然则祥正被议下吏在元丰五年而其得归也在元祐元年而岑探搆乱之事史未及详则亦漏书也又青山集载送蒋颍叔待制拜六路都领诗云廊庙之材终大用愿敷和气及岩幽自注云予已乞骸将归旧庐再送颍叙云云间骥尾终难附梅子黄时公自归自注云公屡有佳句见约同归复有防诏许归絶句二首其次韵林辨之长官送别之什云牢落名声谗谤后支离形影瘴氛余从来仕路谁为援却返家园数自如以此数诗合之续集浪士歌之所自序其载出一节事迹始备可以补本传之缺惟史称祥正以上书防颂安石反为安石所挤坐是偃蹇以终而续集内有熈寜口号五首末云百姓命悬三尺法千秋谁恤两端情近闻崇尚刑名学陛下之心乃好生云云殊不似推荐安石者青山集有奠王荆公坟三首云大手曾将元鼎调龙沈鹤去事寥寥又云平昔偏防爱小诗如今吟就谁复知云云又不似见排于安石者其是非自相矛盾盖述知己之感所以自明依附之因刺新法之非所以隠报摈斥之憾小人褊忽合忽离往往如是不必以前后异词疑也其诗好用仙佛语或偶伤拉杂而才气纵横吐言天拔史称其母梦李白而生陆游入蜀记亦称祥正少时诗句俊逸前辈或许为太白后身又称青山太白祠以祥正侑食盖因其诗格相近从而附防然亦足见其文章惊迈时似青莲故当时有此品目也其人至不足道而其集犹传厥有由欤考东坡集有郭祥正家醉画竹石壁上郭作诗为谢且遗二古铜剑一首王十朋东坡集注又有祥正观东坡画雪有感诗二首青山集俱失载而续集亦无之疑不免有所散佚然较比谢氏之本则完备多矣乾隆四十一年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　钦定四库全书
　　青山集卷一　　　　　宋　郭祥正　撰
　　楚辞体
　　补到难【并序】
　　真阳有山削立出江上隂翳其外轩豁其内名为碧落洞天唐周夔羽皇题文命曰到难言其去中国之逺而贤士大夫之所难到也词则丽矣然未能尽碧落之状予取其言而补之题曰补到难篇云
　　到乎难哉碧落之洞天上有岚壁之瑶局下有澄溪之碧澜碧澜之下寸寸秋色目窥之而可量手搴之而莫得窦容光而练飞岩渍隂而乳滴如长人如巨虵如翔龙如镆铘如倒植之莲如已剖之如触邪之獬豸如蚀月之虾防或断而卧或起而立或欲鬬而抟或惊顾而呀若斯石也吁可怪耶何诡絶之异观尝置之于幽遐到乎难哉长萝美秀瘦木竦直香樱寒而自媚名槩询而鲜识烟霏霏而引素云悠悠而奋翼亟模似其变态已灭然而无迹崩澌逺响罄落瑟续聆之愈深咏之不足欲幽栖而忘返尚徘徊而眷禄彼宁待乎世人盖有要于仙躅到乎难哉信夫到之难也匪到之难知乐此以为难知乐此矣能久处之又为难余故补到难以题篇些
　　巫山送呉延之出宰巫山
　　送子之邑兮山之峩峩繄物之可赋兮曰如之何虚徐怳耀兮匪车匪马匪足匪翼兮奋于岩阿薄万象兮周四海烂五采兮扬天波倐然悄然以自敛妥轻素兮萦翠螺容与兮窈窕行止兮委蛇吐兮若英攒兮若葩聚若白蚁散若杨花爰有灵依兮遂异于他对之自然又不可求逐之无迹怆我离忧上下无穷变化周流乱曰绵延夭矫兮竟何补赞天工兮濡厚土舒则有时兮卷则有所不为神女兮而为君子
　　山中
　　风萧萧兮云蔼蔼泉淙淙兮石皑皑禽惊人兮逺飞去以复还客醉其间兮殊不知为冠带发被衣頽以自顾兮谁为吾仇山花为我一笑兮山草为我以忘忧嗟世人之愚兮竟营营以何求求百年之宠荣兮取万世之奴囚怵谗舌之甚兮尚毁孔而谤周咄何得而何失兮孰为马而为牛歌数作兮饮未休石骇以走兮泉凝而不流起挽石以道泉兮尔何我叛吾将去乎世兮结尔以长年之游
　　招遯
　　遯兮乐欤吾能为子言之山髙水长兮遯嵗月而忘归朝采木兮遯而食暮葺蓑兮遯而衣云徜徉兮出岫奋吾心兮与期日躅躅兮行天吊吾影兮沈西委吾形兮自信岂涂检之诘曲兮能屈伸而骛驰遯其乐兮吾能为子重言之林之深则鸟兽遯而乐水之深则鱼龙遯而乐帝者之道备则生民遯而乐遯将独乐乎哉吾弗与也于是作招遯之辞辞曰来【句来音离】马肥驭良兮迟子以归虎豹齧人兮胡独为宜朝有好爵兮廪有好禄遯勿遯兮于斯之时
　　言归
　　休欤归乎何为而言哉予七龄而孤兮托慈育以茍生捉手以笔兮口授以经绪先子之素训兮夜未央而丁宁既束发以就学兮入必问其与游闻道之进兮曰使我以忘忧课蚕而织兮纫衣以先汝使弗坠业兮我劳而汝处慨薄徳之眇末兮今愈壮而不扬吾母耄兮恋故乡虽得邑而禄兮曽寤寐之弗遑与音问之吉兮孰若朝夕而在傍谁絷予足兮眷白云之徜徉还印绶于有司兮贤守足以往诉将俟代而返兮念嵗月之云暮休欤归乎春山崺崺春水弥弥春蒲濯濯春鱼尾尾吾亲在前吾子在后饮甘涤洁以介眉寿
　　广言归
　　子将归兮而有言徳眇薄兮言弗见信【音伸】孝乎为孝兮友于弟晜奚为为政兮予之所存慨日月兮往而不返吾亲八十兮事之云晩朝廷清明兮予忠曷施道弗行于家兮何以敎吾民之为哉呜呼耕吾土兮足以食条吾桑兮足以衣予奉亲兮孰不可乐予治身兮尤以为宜蹇何忧兮何思恬无闷兮无知休欤归乎以退为进兮予发诸诚乎贤谁弗信乎
　　泛江
　　嵗在庚子月惟孟冬蹇予职事鼓楫长江感慨其懐而为之辞云士有以处兮无亩以耕眷余绪之尚抽兮慨慈亲以迟荣徐虚缩瑟以内习兮予实愧乎先民之心惚怳恻怆其不得已兮被命于九江之浔戴皇天之休兮廪足以饱度白日之难兮谁察予情汹汹兮北风怒浪兮滔天抚慈膝兮出门泪涟洏兮就船事将有责兮死岂予之所畏盖忠未足以尽报兮孝未克以自信惟行止之坎坎兮适简罪以冀生度白日之难兮谁察予情蛟囓齿兮岸摧蜃矫首兮渡分妖鳞怪鬛曽莫识其名兮怒谺牙以相瞩数将倾而还复兮予委命乎上灵幸生全而就泊兮夜风止而月吐旷上下之澄澈兮适纵观乎琉璃之府北斗扬光兮百怪潜伏岸芷露翠兮汀兰放芬起予思之无穷兮既局影以自慰又苦辞以招魂辞曰始凶终吉魂兮归来奚往而失
　　殇愁
　　气氛氛兮隘如魂飏飏兮宁居慧言在耳兮畴能舍诸异质沈壤兮委夫顽虚鸿雁零飞兮若独何趋兰茞早悴兮天孰与辜雄嘷雌啼兮巢失佳雏天地黯黯兮风雨呼呼旐翩翩兮导衢夜冥冥兮冰殊樽有醑兮鼎有鱼享弗享兮日月云徂
　　醉翁操
　　泠泠潺潺寒泉防云间如弹醉翁洗心逃区寰自期猿鹤俱闲情未阑日暮向深源异芳谁与搴忘还【泛声同】琼楼玉阙归去何年遗风余思犹有猿吟鹤怨花落溪邉萧然莺语林中清圜空山春又残客懐文章仙度曲响防防泛商囘征星斗寒
　　古思归引【石季伦有其序而亡其词】
　　昔人思归兮宅林薮之邃深阻长隄而临清渠兮芬翳翳以交隂有观阁池沼兮通泉溜而附嵚崟蹇美羽之翔集兮嘉鱼乐而浮沈时则命宴于芳晨兮连亲戚与佳宾执乐而侍兮列秦赵之艶人管弦奏兮歌悠扬而絶尘浆兰桂兮羞肴珍左琴右书兮助为娯而养真又期于不朽兮志慠然而陵云孰与婆娑于九列兮顾牵羁于繁文曲有弦而无辞兮述予懐以自信【申】歌曰日毂驰兮老将至铄外纷兮中系累归去来兮予之思放吾形兮聊逍遥以卒嵗
　　补易水歌
　　燕云悲兮易水愁壮士行兮专报仇车辚辚兮马萧萧客送发兮酌兰椒击筑兮喑咽歌变征兮思以絶易水愁兮燕云悲四座伤兮皆素衣歌复羽兮慷慨发上指兮泪交挥又前为歌曰风萧萧兮易水寒壮士一去兮不复还
　　思嵩送刘推官赴幕府
　　我思嵩兮三十六峯之葱苍云霞卷舒兮纷五色而烂朝阳羣仙之不可见兮时有鸾鹤双翺翔穷崖断壑兮飞泉吼怒舂琳琅俨脩松与美竹兮碧离离而低昻考周室之卜世兮顾八表为中央天乃宠于吾宋兮六陵相差而永藏惟传祚之亿万兮岂八百以为之长引伊洛之二水兮聿通汴而注扬囘黄流于故道兮灭湍射而汪洋横星桥于河汉兮紫阙峙而炜煌列槐植之行【杭】秀兮厯五代而经唐承太平之雨露兮幸不遭乎伐戕为众木之耆艾兮如羽盖之迭张慨离彼而适此兮亦出处之靡常既寓情于物表兮独思嵩之未忘忽有客兮鼓檝言别我兮灵羊将度庾岭沿涛江涉淮泝汴入幕乎洛阳词气有余顿挫铿锵诚南士之颖出然未始离乎炎荒请陟嵩而逺览循今古而徜徉矫垂天之翼粲琼瑶之章于是被诏音登玉堂返眎乎罗浮朱明如弃鱼目而懐夜光也
　　王逢原哀词
　　追髣髴兮故国之髙丘与子之相遇兮聴其言而若秋雍雍而肆兮严严而收乐我之心兮以遨以游予将娶兮于南州莫克从子兮翻自省以幽幽川陆兮沈浮日月兮再周云子之长逝兮怆我之深忧子不可见兮道将谁求彼苍者天兮胡惨胡讐夺子之速兮使不位于公侯虽穷徳之特立兮弗与世以绸缪嗟坎水之未盈兮竟何泽以休休瘖予之声兮血予之眸犹不足以止兮灵何在而荐羞惟永絶兮奈何怅平昔兮悠悠
　　徐孺兴哀词
　　嗟乎孺兴之不幸兮上有髙堂白髪之慈亲孝不克以自信【平声】兮魂将逝而复返目冥冥而莫胜兮顾天命之予【上声】短业脩脩兮志与道配寂不少振兮遽沈幽而终蹇兰未芳兮先凋月将升兮俄陨孺人嚣嚣兮追话言之弗足梦悠悠兮魂去来而数【入声】蹙抚稚子兮秋夜长暗明珰兮摧腕玉魂何知兮兴予之哀体与道化兮嵗月徂而屡周情纒绵兮若俱往则已矣词不足以尽寄兮托余思于江流
　　留君仪哀词
　　南漳留定君仪才行之士也尝有徳于予今其卒矣故为之词以哀之
　　懐伊人兮漳水之湄爰结好之初兮予方出乎陷穽之羁縻彼知予之横罹兮眷茕茕而弗支氛侵侵而袭人兮子独赠我以兰芝芳芬芬而爽吾衷兮虽厄穷而弗疑言防防而洗吾耳兮寂尘聴而凄其炊嘉黍而纳吾腹兮使朝则忘饥采薜荔为予之服兮慨前脩之可追脂吾车而秣吾驷兮造仙的之幽奇煮甘溜而茗酌兮珍盘进乎离支唱则和兮迭指摘其醇醨同底于道兮遵圣渚为之归聊容与以卒嵗兮曽弗察乎白驹之骛驰泊中吉而啓行兮觞桂浆以违离惕南北之缅邈兮蹇形影之頽衰歌激扬而再发兮泪浪浪以沾衣马悲鸣而仰顾仆弛负以増欷行云住而黯惨去鸟返而低迷嵗聘介而一至兮孰敢为之后期幸再往而再复兮释予心之思也忽承讣以踯躅兮行不知其所之也嗟若人之蕴美兮天其夺之速也蹇松柏之枯折兮恶植则滋以荣也考大空之役物兮必善抟而化之也将为麟为凤兮对明世而出也将为兰为荪兮芬馨香而荐上帝也将为江为河以济舟也将为雨为露而泽物也将复为人兮英华于士林也将为仙为神兮自适于逍遥之境也呜呼以甚塞之懐兮测乎无涯之朕以有限之情兮导乎无穷之悲呜呼其有知乎其无知乎吾其能久乎吾将从子于重泉之游乎吾又何词之哀乎
　　山中乐【并序】
　　欧阳公有山中乐三章送惠勤师归杭后四十年勤师之孙元竦上人颇好吟咏从予游且言思归旧栖因拟山中乐一章以劝其归其词有同有不同亦各言其志也必有读者能得之
　　归乎乐哉山中之乐兮其乐无穷蔼葱苍而杳巑丛兮眷青瑶之诸峯琉璃一碧兮湖波止而溶溶层楼相望曲径相通鱼龙转影于汀澜之际钟梵答响于烟云之中鸟嘤日暖兮花气蒙蒙搴宻叶而成幄兮风飒飒而吹松岩谷玲珑霜木落也玉宇浮空冰澌凝也天髙月朗兮定省乎华严之境雷奔雨骤兮作新乎水墨之宫达僧拟王孙之葬【圆法师】逸士【林逋】蹑渊明之踪方尔祖之得名兮考其言于庐陵之醉翁曰嗟世之人兮曷不归来乎山中山中之乐不可见今予其往兮谁逢后四十年尔复好吟逺游不反求我之从劝尔之归兮栖老乎山中尔之材兮甚良当自适其无庸之庸违世絶俗黜明塞聪山中之乐兮乃可以久非我与尔兮谁同
　　石室游
　　端城之北径五六里有石室兮洞开其上则七山建斗司天之喉舌其下则渊泉不流渟碧一杯窥之则肌发氷【去声】酌之则烦心灰四傍则石乳玲珑中敞圆盖窈窈万丈莫穷其厓孰纳忠兮嗟肺肝之已露孰止戈兮束兵仗而相挨俨卫士之行列肃庭臣之序排纷披披兮蒂萼粲枞枞兮条枚安而不可动者为梁为栋奔而不可止者为虎为豺闯首兮屏息蚪奋鳞兮抟雷怪怪奇奇兮千变万态愈眎愈久兮惚恍而惊猜何人境之俯近而仙宇之秘异如此者哉萝卷风兮窈窕春渍芳兮不回或命佳客或寓幽懐考二李之劲笔【邕绅】皆一时之遗材援玉琴以冩咏怅夕阳之易頽方谢事以言返眷兹室而徘徊云愀容兮泱漭鸟送音兮悲哀况百年之将尽邈夫万里奚复来
　　逍遥园【并序】
　　筠州之城西有园名曰逍遥因山而得名今邹君几圣大夫之所有也予作逍遥园一首以赠几圣云
　　逍遥有水一溪有竹三亩兰芬菊芳松老石瘦堂居其中亭列左右菲菲兮春荣隂隂兮夏茂孤猿啸兮秋夜长空桑嗥兮冬雪昼山之名兮人莫知公为主兮天所授其或要佳宾酌醇酎清吟得韵兮非人世之丝篁属笔成篇兮发天机之锦绣方且登髙台挹逺岫俯仰羣仙咨询遐寿脱轮蹄之萦服烟霞之秀于斯时也一举九万兮吾不知其为用嗒焉自丧兮吾不知其为偶翛兮窅兮非无之无寂兮息兮非有之有无何亦何得而名有窍则窍遽能久至若聴出于垣观入于牖此鄙士之常习又安得与夫逍遥主人而为之友也哉
　　孤云寄潘延之先生
　　望孤云兮山之巅漭弗雨兮何油然送孤鸿兮海之涘髙举翼兮游无邉彼君子之如似兮脱世俗以不返奚无闷而止兮又放意以穷年川有航兮陆有马园有佳木兮池有芳莲坐卧兮白日笑歌兮朱弦客至止兮乐我之乐岂公侯之下兮曽弗择乎愚贤仆夫以耕兮妾女以织恬弗愧兮我衣我食神仙之逍遥兮固不得以见之君子之宴息兮举斯世以谁敌嗟世人之自徇兮莫知其求势得而傲兮势失而囚靡后先之思兮孰进退之由茍嵗月之徙兮托冠带以包羞惟勇子之从兮贫未足以自周匪妻子之累兮实吾亲之忧慨负重兮执热慕坦跣兮临流
　　采薇山之巅赠张无梦先生
　　先生曰采薇山之巅兮吾非求为之仙吾无一亩之宅一丘之田饥食山之薇渴饮山之泉岩为吾居兮鹿为吾马吾岂不足兮翺翔乎山之间彼世俗之混混兮嗟苦短之白日此一身之悠悠兮聊自乐以穷年彼尘埃之荏苒兮此云烟之绵联谁谓才之大兮慨匠氏之弗取吾独幸其弗取兮森葱苍而自全粤吾君之为治兮三王之圣而吾相之为辅兮伊周之贤吾父吾母兮皆善终以天算进何忧而退何憾兮养吾气之浩然弟子进而赞曰采薇山之巅兮其乐也如此衣曳曳而情飘飘兮愿执辔而往焉



　　青山集卷一
　　钦定四库全书
　　青山集卷二　　　　　宋　郭祥正　撰
　　歌行
　　姑苏行【送胡唐臣入幕又送朱伯原秘校】
　　登姑苏望五湖范蠡扁舟竟何在呉王宫殿惟荒墟使君谁何好平恕寛则脂韦猛则虎只今卧治闻黄公更得高才归幕府愿令里巷歌召南风化流行成乐土昔年引对大明殿国论轩轩动人主往持使节临朔方威霁秋霜爱春雨玉上青蝇谁强指鼻端有垩宁伤斧升沈偶尔非吾嗟不用东方且为鼠岂闻絶代无佳人何必西施妙歌舞盛倾緑酒鲙肥鲈承诏还从大梁去泠泠浣溪水悠悠天柱云云行水光动水洗云影分幽人坐卧吟孤絶迥出羣资彼云水秀释此尘垢纷胡为倐言别扁舟连夜发往登姑苏台而望太湖月却寻史迁迹但见苍烟灭览古竟论今治具校工拙有才不得施著书贻后世何必腰黄金自享千载贵鲈鱼秋正熟云泉味尤美若逢呉市门更访长生理
　　送姚彦经歌行
　　春风动地吹春去行人不肯江邉住片帆朝挂暮千里烟霞苍茫宿何处闻君少年日射防明光宫同时得意三百辈上林曽醉桃花红十余年间事超忽几在青云几白屋君虽未甚荣亦足有余乐存心不负圣与贤何须画影凌烟阁浔阳城头古楼壮邂逅相逢观滇涨鱼龙奔走势莫分却忆当时兵火愁杀人至今战场无緑草寃魂夜哭寒蟾老临风沥酒一吊之而我浮生何足道聊为君行歌数声青山截断江流平晴云相对似能舞野鸟好语如吹笙却把闲愁付沧海身虽离异交无改若访蓬莱王母家为攀琪树遥相待
　　桃源行寄张兵部
　　武陵溪上青春暮昔人传有桃源路时见落花随水流咫尺神仙杳难遇神仙有无何可量但爱武陵山水强松烟竹雾水村暗鸟啼猿啸花雨香车轮不来尘坌絶日月自与乾坤长闻君取身欲长往禾熟良田给春酿陶然一醉万事休还我天真了无象生胡为荣死奚慼为笑纷纷避秦客一身千嵗何足论更向渔家寄消息
　　【阙】　　　　　　　寞神交两相许倒提金斗倾浊醪滴沥招魂寂无语斜阳衔山暝潮退两两渔舟迷向背便欲因之垂钓竿六鼇一掷天门外
　　九华山行
　　羣山秀色堆寒空九华一簇青芙蓉谁云九子化为石聚头论道扶天公深岩自积太古雪烛龙缩爪羞无功湍流万丈射碧落此源直与银河通尘埃一防入不得烟雾五色朝阳烘有时昏昏雷电怒崩崖裂壁挥长松龙作雨虎啸风白日变明晦九子亦惨容褐冠释氏胡为笑傲于其中我将学彼术卷舌【阙】　求童防天公信玉女号令不尔从嗟尔九子竟何补非泰非华非衡嵩
　　庐山三峡石桥行
　　银河源源天上流新秋织女望牵牛洪波欲渡渡不得此鹊为桥诚拙谋胡不见庐山三峡水此源亦接明河底擘崖裂嶂何其雄崩雷泄云势披靡飞鸟难过虎豹愁四时白雪吹不收烛龙此地无行迹六月游子披貂裘谁将巨斧凿大石突兀长桥跨苍壁行车走马安如山下视龙门任淙激寄言牛女勿相疑地下神工尤更奇唤取河邉作桥栋一年不必一佳期
　　谷帘水行
　　崭崭青壑仙人居水精帘挂光浮浮【音扶】中有天乐振天响真珠琤淙碎瑚嫦娥拥月夜相照天光地莹倒玉壶又云玉皇醉玉液琼簟千尺从空铺卧来北斗谏以起惊风吹落青山隅溶溶万古万万古竟谁能辨为真虚我来吟哦不知晩山云四暗山魈呼安得长鲸驾天险下眎灵源知有无
　　鹦鹉洲行
　　猛虎磨牙齿九州祢生何事来擨黄云屯屯宴宾客故衣脱去更岑牟渔阳掺挝曲声苦壮士衔悲寂无语汉朝社稷四百年海防涛淙一杯土嗟哉鼓史狂而痴天运往矣安能追四方血战殊未已三赤棁杖真何为君不见武昌之国鹦鹉洲至今芳草含春愁可行则行止则止死无所益令人羞死无所益令人羞黄祖曹公均一丘
　　金山行
　　金山杳在沧溟中雪崖冰柱浮仙宫乾坤扶持自今古日月髣髴躔西东我泛灵槎出尘世搜索异境窥神功一朝登临重叹息四时想像何其雄卷帘夜阁挂北斗大鲸驾浪吹长空舟摧岸断岂足数往往霹雳捶蛟龙寒蟾八月荡瑶海秋光上下磨青铜鸟飞不尽暮天碧渔歌忽断芦花风蓬莱久闻未成往壮观絶致遥应同潮生潮落夜还晓物与数防谁能穷百年形影浪自苦便欲此地安微躬白云南来入我望又起归兴随征鸿
　　潜山行
　　笑别姑熟州来作潜山游潜山闻名三十载冩望可以销吾忧晴云如绵挂寒木广溪镜静涵明秋山头石齿夜璨璨疑是太古之雪吹不收信哉帝祖驻銮跸异景怪变谁能求若非青崖见白鹿安得此地排珠楼羣仙长哦空洞絶緑章封事乘虚辀灵鸟盘旋老鹤舞华灯散采祥飚浮噫吁嚱汉武登坛求不得明皇夜梦推五百宁知司命抱真符为宋真人开社稷诏书数下脩琳宫殿阁缥缈平诸峯六朝徳泽施愈逺九天福祐来无穷君不见潜山之下潜水之涯菖蒲有九节白术多紫花采之百拜献君寿陛下盛徳如重华
　　山中吟
　　山中吟白日长碧霄泉暖菖蒲香仙翁劝我采为食登髙遂觉足力强登髙望逺逺思发春风浩浩天茫茫美人一别隔沧海青鸟寄与双明珰青鸟东飞亦不返草色緑缛云徜徉草色几回緑云飞无故乡魂迷梦断意何在山中吟白日长
　　山中乐
　　寻山佳兴发一夜渡江月首到庐江元放家水洞清光数毫发爱之便欲久栖息又闻灵仙之境敞金阙清风吹我衣不觉过皖溪危梁千步玉虹卧松行十里青龙归烟霞绕脚变明晦忽见殿阁铺琉璃重檐却在迥汉上倚栏俯眎白日低虚庭自作箫籁响屋角更无飞鸟飞霓幡重重蔽真御髣髴遥见星文垂长廊纱笼絶笔画老穏载青瑶碑更逢逍遥不死客齿清髪翠桃花肌萧台可到亦非逺云间况有白鹿骑细窥絶景辄大笑吾曹何事尘中为安得良田三百亩可以饱我妻与儿长年只在名山里万事纷纷都不知
　　将归行
　　男儿四十无所成可怜鬓发霜华生长书朝奏夕命相此事故非言不行低徊却入邵陵幕梅岭招降建城郭论功第一遭众谗断木浮沈委沟壑噫吁嚱数奇不独李将军株坐桐乡三见春桐乡虽好大儿死风物满眼唯悲辛迩来又赴肥上辟碌碌随人亦何益法网深悬无纵鳞敛翼饥禽忧弹射噫吁嚱一寸丹心不堪折扁舟却忆姑溪月溪如凝冰月如雪天地清光迥交澈钓丝千丈入琉璃六鼇一举三山随人生快意莫如此腰束黄金多横死君不见日暮途穷逆行客一饷荣华速诛殛又不见都市朝衣就劒人谁道忠言能杀身休休休归去来芝田石室云长在瑶草琪花春不囘收帆银涛即平陆跨青牛兮驱白鹿莫向人间歧路行岂有悲欢与荣辱休休休归去来计已决肯学腐儒空有言辜负春鹃口流血
　　东林行
　　龙蟠大地藏山腹瑞气防笼紫金屋香炉万丈擎碧霄二涧斜飞落寒玉晋朝遗事唐人辞皴斮螭尚堪读楼烦真人应梦来夜斧丁丁神伐木安帝亲留步辇迎灵运开池素华馥会随流转不成尘灯焰明明自相续游人未达此理元安得清凉灭贪欲我今弃官脱尘网僧宝瞻依无不足跨黄牛骑白鹿时时自唱无生曲无生曲君试聴五音六律和不得为君冩作东林行
　　圆通行简慎禅师
　　庐山之西形胜聚无位真人依位住地祗掣鏁金城开石龙喷水银潢注峯峦约勒万马囘杉松自作千兵防宝殿峥嵘跨碧霄圆容丽服微西顾江南妃子亲施田香饭供僧无亿数法焰相传十二人师泛铁船扬子渡扬子渡秋风髙霹雳驾雪翻惊涛中有渔家妙絶手一钓三山连六鼇纵时大地悉震恐收来尘刹无纎毫当年曽许心莫逆今朝又作圆通客挂冠已脱尘垢缘一心愿住清凉国清凉之国谁能知日长马倦人多迷从来闻説曹溪路只今蹋断庐山西
　　韶石行
　　扁舟未下连虞滩韶石罗列谁雕刓化工有意露怪变待彼虞舜来观翫泊舟登岸始逺览两峯直裂诸峯巑青鸾低徊欲下饮翠凤却舞抟脩翰蛰龙镢雷怒奋角帝子出震初峩冠日光扑扑散金蘂莲花透澈琉璃盘行衣十里仙雾湿暝色一抹轻绡寒我将仙崖想韶乐北风忽变隂漫漫松摇长空吼万壑溪走石脚淙惊湍遗音自与天地响聴不以耳精神完重曈一去无复还随风波兮陟云间潇湘洞庭亦何有竹上血泪千年斑九成不作至道息纷纷后世畴能攀登韶石兮情飘飘而未尽饬彼柴车兮且将造乎苍梧九疑之深山









　　青山集巻二
　　钦定四库全书
　　青山集巻三　　　　　　宋　郭祥正　撰歌行
　　姑熟堂歌赠朱太守
　　姑熟太守真贤豪洗涤弊垢明官曹民闲吏竦郡无事华堂新构临江皋朱檐斜飞傍星汉碧瓦不动蟠鲸鼇酿成玉液宴宾从手提大笔降风骚四时景物换耳目万古治乱评秋毫嗟予末坐重感激胷中茅塞时耘山鸡卑栖竟何取岂合鸾鳯返翔翺紫茸蕨味正美鲜鲚玉缕鸣霜刀为公一饮直醉倒坐看万室皆陶陶谁云江南地偏小姑熟之堂天下少丹湖千里浸城东蒲苇藏烟春渺渺牛渚对峙凌歊台长江倒挂天门开风吹玉乌亿万疋汉兵巻甲沙场回有时浪止皓月满琉璃宇宙无纎埃帆樯隠隠鸟飞没渔歌细下天边来谢元晖李太白一生好作江南客至今遗恨人不知孤云尚鏁青山宅请公沥酒一吊之聴我长吟壮灵魄人世百年能几何髙防难逢离别多一朝公去调鼎鼐斯堂永作甘棠歌
　　宣诏防歌赠朱太守
　　使君心画天下无构防宣诏西南隅晓光初散射檐桷夜气欲合吞江湖甓甃摩挲滑瑶玉重窓窈窕明青朱胡生画手出前辈素壁为写巫山图一条江练澄碧落十二峯色峩珊瑚元猿老虎啸髣髴长松瘦石寒扶疎中间皓鹤最恬淡九霄独立形神孤君去班春劝耕稼君归命客同欢娱三冬垂帘醉春瓮六月静坐临冰壶巴牋血色洒醉笔五字七字排玑珠和风匝地怨气灭险吏缩手穷氓苏地随人盛古今好姑熟自此为名区君不见滕王阁庾公楼樽罍千载夸风流又不见宴寝一诗尚不灭至今人道韦苏州噫吁嚱四座勿歌聴我歌宣诏之名君谓何守臣不壅帝王泽六合长静无干戈
　　济源草堂歌赠傅钦之学士
　　秀气鸿蒙济州曲十歌清池万竿竹竹里修椽架草堂不羡长安买华屋春生广野碧玉柔月拥翠岚银粉扑低飞白鹭拣晴沙闻晓黄鹂啭乔木明明长劒倚太行拂拂愁烟蔽盘谷重冈渐逺势愈髙云开青出分秋毫龙蛇鳞甲雪霜洗壮士四顾空提刀隂晴万变恣吟写三叠琴声猿夜嗥君不见古来功名输隠叟种桃采芝皆皓首不将机械搅灵源能使形骸颇长久明公何年归草堂扁舟我即浮沧浪江鱼有味四时美一蓑醉临芦花傍男儿彼此送终毕自算此身无得失江东片月过河阳为照两处无何乡
　　寄题蕲州涵辉阁呈太守章子平集贤
　　读君涵辉记恍若登蓬莱天垂星斗数寻近地巻云山千里来冰壶倒景露华洗玉窦溶雪蟾光頽尘寰何处路歧絶三十六洞森然开武夷真孙佩符印选胜得此将金罍文章欲防造化手藩屏暂屈岩廊材谢公寄意东山妓严生把钓桐庐台功名谈笑出千古长与泰华青崔嵬其余龊龊何足数百年易得成寒灰为君髙吟岂知倦十分美酒谁相陪我欲乗风二飞往病翅零落秋霜摧涵辉阁宁久游重瞳法尧垂冕旒侧闻下诏十六相真孙第一还瀛洲
　　宣州双溪阁夜宴呈太守余光禄
　　陵阳三峯压千里百尺危楼势相倚海波不动蛟龙盘叠玉无尘霜雪洗溪光冷浥山光润色接金陵古名郡青猿啸断四五声白鸟归飞两三阵四时之景皆可观六月来游肤髪寒有时下瞰北山雨只道林林银竹竿贤哉光禄余太守昨引佳宾列樽酒朝饮三百杯暮吟三百首不为隂惨严刑诛长吐阳春活残杇御史曽书治绩碑州人尽祝灵椿寿沈沈罗幕更漏稀灯如撒星公醉归丝篁前引后鼓鼙珠履交错行迟迟丈夫得意不为乐借问百年能几时
　　寄题洪州潘延之家园清逸楼
　　南昌城中潘令宅清逸楼髙二千赤斜飞四角河汉躔宻排万瓦鸳鸯碧楼中至乐无人知扫尽寰区别名迹霜华吹月雁横空湖水浸天秋一色防声断渔歌起西山却在芦花里行客纷纷嗟白头缨尘不解沧浪洗爱君年少先拂衣古人归去无今时上有明明垂衣之尧舜下有错落戴主之咎防涅中不用一箫取缭绕驿道通犍为更看牧马天山草澡心雪耻幽燕儿朝廷大业昔未有志士独往吾何讥陶彭泽阮步兵回首晋道方飘零丝桐欲弹悲思盈岂如潘令逢升平倚栏一醉弦索鸣红绡燃蜜烂华星玉人舞彻东方明
　　寄题徳兴余氏聚逺亭
　　暗空风巻浮云落万里秋毫莹寥廓姮娥泛月中夜来扑扑山川银纷薄天垂斗柄挂帘钩地接明河浸栏角谁倾世界入冰壶滉滉仙春迷海岳嗟予南望未能往小宰尘劳真龊龊感君寄我羣公篇览记方惊子先作词源奔激吼波涛笔画纵横挫矛槊搆名措意岂徒然景物化为仁智学丈人教子惇义方宴息时来命樽酌何当勇起挐扁舟梦寐思陪众宾乐
　　留题潜山山谷寺
　　山如连环不可解玉溜穿崖鲸尾摆中天化出清凉宫汗漫琉璃翠光洒回头无路通人间毛髪森森神魄骇长碑突兀压巨鼇字刻雄文入模楷乃知梁僧挈刀尺来此幽栖聊脱屣地祗掣鏁岩户开纵有堆金岂能买粲祖传衣当第三至今异骨藏斯岩我朝重赐七寳塔舍利感应符至诚谁曽磨崖记名姓习之健笔深镌镵盘鼍皴鳞想风槩云雾惨淡遮松杉至寳不独世所惜定有山鬼长扃监愿借雷公霹雳斧坚珉斫断载以函髙僧邀我恐忘返虎豹堪惊日将晚归来拂榻坐虚堂软煮黄菁荐香饭千年遗迹安足夸幻妄非真生有涯柰何吾势未能已梦想长在金仙家
　　留题九江刘秀才西亭【西临大江南瞰庐阜北见四祖】
　　南出九江城西下五老冈倐然一径二三里流水散漫桃花香桃花回环蔽深屋犬吠游人人扣竹青衣借问来何为正是刘郎春酒熟刘郎不厌客抚掌邀我曹西亭有榻醉可卧下临大江万顷之洪涛长帆出没送孤鸟月飞不过哀猿嗥更爱双劒峯正落南窓外天公好仁不用武太古光铓未磨淬谁懐邪佞心见之胆应碎淮山在天末寒青亦相对防风时一来松栢摇苍佩顷刻神官驱黒龙汹汹兴云变明晦地势虽髙直可惊酒行且止防休嘬刘郎顾我笑为言向苦悲隂晴非汝职不醉将畴归归来乎频相过西亭把酒共君歌
　　留题西林寺揽秀亭【李公择学士命名云李白有九江秀色可揽结吾将此地巢云松之句】
　　行瞻香炉峯未出二林口一区广地如席平谁作新亭名揽秀秀色可揽结正对香炉峯李白爱之忍去去便欲此地巢云松寂寥往事三百载涧泉谷草依旧扬清风泉可掬草可撷清风洒面如冰雪闲来携手四五人倒尽金壶颊不热寸心何独忘宠荣形骸遗尽神超越寄语世上士劝君早归来霹雳轰车胆欲落忠愤虽死何为哉此时竟不悟此心徒自知岚光向晩紫翠滴杜鹃更在深林啼试拂横琴奏流水指下忽作啇声悲悲来乎可柰何推琴罢酒为君歌
　　武溪深呈广帅蒋修撰
　　滔滔武溪一何深源源不防来从郴流到泷头声百变谁将玉笛传余音潺潺泠泠兮可以冰人心胡为其气兮能毒淫汉兵巻甲未得渡飞鸢跕跕堕且沈天乎此水力可任蛮血安足腥吾镡功名难成壮心耻马革裹尸亦徒尔伏波一去已千年古像萧萧篁竹里风来尚作笛韵悲宛转悠扬逐船尾如今天子治文明柔逺懐忆昌黎氏始末縁何不相类能言佛骨本无灵可惜咨嗟问泷吏湘妃之碑尤近怪颇学女巫专自媚固当褒马聊黜韩湘妃之碑尤近怪颇学女巫专自媚固当褒马聊黜韩补葺须令贤者备元戎喜遇蓬瀛仙武溪探古传新篇东君吁嘻龙蜃走北斗挹酌河汉悬劝君莫倚陇笛之悲音些劝君清歌兮投玉琴些琴声为出尧舜心尧舜爱民无逺迩君不见薰风来自南些
　　松门阻风望庐山有懐李白
　　北风阻船泊湖漘北望庐阜青无防晴云自舒仍自巻白龙欲眠犹宛转秋空漠漠秋气浅碧天蘸水如刀剪篙师畏浪不敢行却忆李白骑长鲸倒回玉鞭击鲸尾锦袍溅雪洪涛里霓光溢目精神闲终日髙歌去复还飞流直下三千尺风吹银汉落人间天送醇醪倾北斗羣仙吹箫龙鳯吼李白一饮还一醉醉来岂知生死累倐然却返玉皇家不骑鲸鱼驾鸾车留连自摘蟠桃花嚼花吐津染朝霞不信如今三百载顽鲸骇浪空相待
　　苦寒行二首
　　江南饶暖衣絺绤今嵗春寒人未识溪流冰合地成拆一月三旬雪三尺去年大潦民无食子母生离空叹息只今道路多横尸安忍催科更诛殛
　　下溪捕鱼一丈冰上山采樵三尺雪人人饥饿衣裳单骨月相看眼流血乾坤失色云未收雕鹗无声翅将折官仓斗米余百金愿见春回二三月
　　武夷行寄刘侍郎
　　平生爱山水最闻武夷好千峯巑岏月倒挂万木隂森春不老羣仙浮舟出寥廓未济明河半空泊世人可见不可攀静夜天风吹宝乐须信仙家日月长尘埃下土空茫茫贤愚得失竟何益坐十緑髪催秋霜人感感悟有谁早丈人寻真归故乡故乡宅在武夷址山势回环碧城起仙碁一局一番春几见桃花满流水他年功成趋帝阙醉唤常娥拥明月照开三十六洞天玉树瑶花恣攀折丈人之乐其无央我今欲往亲在堂侧身南望未能到耿耿寸心思梦长




　　青山集巻三
　　钦定四库全书
　　青山集巻四　　　　　宋　郭祥正　撰
　　五言古诗
　　游仙一十九首
　　漠漠出寒雾悠悠趋太清珠楼被重绡灵花纷素馨青衣捧緑章磨丹书姓名为我横玉笛一奏雌龙声非尘复非烟氲氲散紫清乃知泠风御翛翛恣游行忽逢黄金阙云是玉帝京逍遥侍御者不假精鋭兵扶桑并咸池窅窅殊在下真阳涵素光无昼亦无夜神体当自保不与物俱化运龄从此长尘縁顿消谢至道不由学頽龄安可住宿命无纎罹重乃遐悟鲜明女萝裙致我火澣布稽首存至诚欣防如所度至音非乐音玲珑闻自然殊絶洞房景亦超郁罗天灵嫔下鹤驭问我来何縁却惊与世隔一别三千年澡心华池液薰手玉楼香一披宝神经众真共来翔七言咏良遇至音迭琅琅珍重卫夫人行草记瑶章太微无烈风紫台多灵露逍遥三五客披衣纵髙步回首笑复歌游此今几度却嗟寰中人枉为死所误仙家无四时瑶草常芬芳五岳倐来尔玉鞭驱鳯凰得道迭相度不闻嫉贤良所以心无邪人人自年长妙景素无杂玉界涵虚明妙声清不淫洞歌奏金铃真遇非遐想忘心乃全生噫哉百年内得失安足营峩峩金积巾飘飘清霞裙手持紫毛节身乘三素云驾言欲何适上朝玉宸君隠书谢所赐洞明道之根翛然乘一气来往游太空闲歌内景章遂登蘂珠宫华英不知名激齿甘液浓此乐无忧衅固非侯与公投真落人世倐经四九年覩纷未尝竞内顾净且渊果逢飞行羽得披紫微仙携手浮绛波绛波春然攀沿日月窟遂观天地枢捣金铸豪英抟糟酝庸愚校量宿所造报应无差铢丁宁与世言安分勿浪图在天不择友天人皆正一云汉共翺翔隠耀无固必岂同浊世游自谓胶投漆毫端利害分白眼永相失欵逢九华妃授我磨镜石一磨日月朗万古永不蚀缄之紫锦囊匪同赵氏璧才落猛士手睨柱曽莫惜二景结良匹曽非尘虑侵欣欣啓皓齿玉佩扬清音碧河并绛实采濯期追寻言舒意亦散双好永齐心神凝光自生洞房照映青丝散垂腰目采流玉镜共谈上清事精微寄余咏乐酣防既分双驾还霄岭清僚真可慕振衣愿所归既絶世上縁吾宁抱愁悲云韶自相谐虚聴方达微是将跨灵羽逸麟复攀追窥天见天根步入门素光流一气黙黙复浑浑挥手散余景至心揖灵尊从今乃忘言大道多子孙
　　春日独酌一十首
　　桃花不解饮向我如情亲迎风更低昻狂杀对酒人桃无十日花人无百嵗身竟须醒复醉不负花上春江草緑未齐林花飞已乱霁景殊可乐隂云幸飘散且致百斛酒醉倒落花畔
　　平生最嗜酒况复就花饮明月正照人呉姬安得寝更起尽余杯击碎瑚枕
　　芳华无十日自劝频举杯素发易凋落青春难再来林间黄鸟啭日下浮云开呉歌梁尘飞越舞白雪囘英雄既长往珠金安在哉仅存一丘土石麟卧蒿莱谁曽将浊酒为君倾夜台
　　醉去卧兰茞安用张蜀锦何必黄金杯瘿杓亦足饮物理不可齐好恶乃天禀真精既洞达空无仍谛审所以陶渊明北窓自欹枕起作无弦弹此音殊妙甚
　　雷声散阳气晴景醉长天緑从何处来染我山下泉汲泉酿醇酒举杯复颓然寄谢伯夷辈饿名安用传春日何迟迟万物涵阳晖君看源上桃并蔕花满枝双双梁间燕营巢知所归凌霄附长松托根亦有依余生如不饮无以谢芳菲
　　不羞双鬓雪折花向林间念此光景速未能身世闲满酌金熨斗遥望谢公山迹欲扁舟渡心先髙鸟还今朝不酩酊何以破愁顔
　　几日待春光春光易衰歇流年信宻移谁能保肌发何须秉蜡炬今夕值明月但愿海变酒拍浮长出没归来归去来蓬山有仙阙
　　海棠微雨湿枝上残红泣山鸟啼向人春光一何急浊酒注我肠免使新愁入却欲买扁舟渔竿荷蓑笠
　　田家四时
　　田田时雨足鞭牛务深耕选种随土宜播掷糯与秔条桑去蠧枝柔柔待春荣春事不可缓春鸟亦已鸣麻麦闻熟刈蚕成缲莫迟更看田中禾莨莠时去之幸此赤日长农事岂敢违愿言一嵗稔不受三冬饥开塍放余水经霜谷将实更黎原上畴坎麦亦云毕老叟呼儿童敲林收橡栗乃知田家勤卒嵗无闲日田事今云休官输亦已足刈禾既盈囷采薪又盈屋牛羊各蕃衍御冬多防蓄何以介眉寿瓮中酒新熟
　　朝登北山头二首
　　朝登北山头千里入平望本欲寄吾懐胡为返惆怅晴云随白日西去没青嶂素丝行满头吾年安可壮朝登北山头悠悠望江水水流无还期人老行已矣劝君把一樽聊用置悲喜生无死何有原终乃知始
　　感春二首
　　髙枝花自舞低枝花自笑上有浓露濯下有清溪照开落十日间谁识春工妙一杯亦頽然独醒时所诮盎盎酒杯緑披披花萼笑虽无同心客幸有白日照趋时性已拙悲歌声不妙素发未能归猿鸟应相诮
　　同阮时中秀才食笋二首
　　苍崖长龙孙头角露已甚呼丁恣庖割移榻就浓防怳疑羽林枪罗列在紫禁余鞭横瘦虵宻箨若纫纴亭亭风势匀节节泉脉沁藩垣谨藏防宁使暴客闯烹调众云美剪伐吾亦任绕齿嚼冰澌毛发寒以澿闲心本猿鸟世咏嗟毒鸩野逸谁所怜愁思肠胃渗诗才君独勇辨舌予久噤酒行且莫辞醉胆沧溟浸况逢尧舜治面内来左袵熙熙冠盖游落落饱食饮鸾凤自横飞燕雀防广廕徘徊食笋谣明发扁舟赁
　　予生本无羁缪为兹县尹日长公事余佳客车接轸入林安所食烹庖就肥笋森森苍龙孙头角遭束窘金刀仆争割紫箨手亲陨草火尤相宜狼藉亦残忍聊为一饷乐得酒辄满引喧呼棋屡胜惨淡诗不敏予腹既便便从君莞而哂
　　鹄奔亭
　　新江自南来西与端江汇屹然鹄奔亭遗意溢千载
　　化城寺清风亭
　　唐时升老亭剪棘今重开南瞻峨眉闗北峙凌敲台新公将家子为僧亦多才譬彼独鹤唳安用羣鸡猜或弹玉轸琴倾耳濯纎埃清风不知处凛冽时时来吹云云窈窕吹月月徘徊幽人许共赏渇心咀珍梅了然得真味尘魂自然摧令侄又豪俊书名骇奔雷禅谈屡终夕茗酌无余杯还歌太白篇事往良可哀古今傥同辙浩气不成灰
　　懐友二首
　　夕阳在窓户凉气何处来微风泛庭柯萧萧厯空阶抱琴一冩之冰霜溅孤懐但惜对樽酌而无良友偕聊将幽独思滔滔寄长淮
　　晩坐庭树下凉飔经我懐亦有樽中物佳人殊未来佳人隔重城谁复为之侪瞻云云行天步月月满阶想闻诵声作崩腾防江淮
　　七月八日要阎公达承议晩酌二首
　　河桥散灵鹊曜景逾佳期池华延舒月尚可倾一巵欲以要良宾秋事言凄其嵗往岂再得緑发含霜滋寓意不在饮营驾君莫辞
　　营驾君莫辞寓饮不在酒得酒亦可喜话情庶延久鹭白不翳尘山光含美璞霞绮映池葩条蝉嘶露渥时平无横【平声】愁身退兹余裕弹琴来薫风髙轩良可伫
　　严氏西斋
　　立屋聚羣经执经授诸儿趋善务深畜言行韬前规譬欲种嘉禾春膏力锄犁一朝秀而实刈熟当如坻遂为道徳饱用济斯民饥庭木岂不美凉隂奉遨嬉池水岂不深濯热临清漪作止既可乐左右皆宜之瑶琴谁为弹倚声奏吾诗











　　青山集巻四
　　钦定四库全书
　　青山集巻五　　　　　宋　郭祥正　撰
　　五言古诗
　　安中尚书见招同诸公登雨华台
　　城南五里近驱车稍停休层台临古刹欣陪清净游凭髙送逺目考古思名流更读琳琅篇叙事何其周尸黎与法云接迹居岩幽趣将金仙谐行匪邪径由至今手植松千丈腾龙虬悟发特异众妙龄已依刘天华无根蔕应讲来飞浮帝释昔举手此理谁可侔迩来表前踪新亭压鼇头空渚栖古月大江浴清秋旷懐出十地壮气横九州三山连天门水府卧金牛故国罗绮灭深宫榛莽留兴亡千嵗间愁绪如缲抽惟余北岭云无心自悠悠髙鸿正飞防网罗安得收公等真丈夫问学皆渊丘不应持使能归合登瀛洲桓桓鼎鼐司落落金马俦君臣若尧舜明良互赓酬胡为慕瞿微解而优愿舒三日霖慰此旱嵗求乾坤涵润泽使我醉雨眸咄嗟勿重陈玉树后庭讴
　　送李嘉甫朝散还台
　　春风连作恶吹雪深尺五元宵无灯火闭闗与谁语忽闻营从过倾盖挹眉宇相亲如故人坐久加循抚蓬茅只数间余无一丘土半俸足以饱未尝诣州府白云寓逺目清溪照灵腑趋闲已忘忧浩歌唯汲古名公志方壮富贵何可取【协韵】髙才孰能当如罴亦如虎致君为唐虞泽民作霖雨功名垂乾坤儿孙列簪组于予一何辽而能强相与聊书送行章欲以明出处
　　前春雪
　　夺春令连旬雪塞屋嗷嗷何物声云是饥民哭来请义仓米奈何久空腹寒威如戈矛命尽须防速忆昨去年水云涛巻平陆髙村既无麦低田又无谷民间已乏食租税仍未足县令欲逃责催科峻鞭朴嗟哉吾邦民何以保骨肉昻头诉苍苍和气待春育春工本好生此雪无乃酷谁家敞园馆草树变琼玉美人学回风欢笑列灯烛不如万户寒唯忧五更促世无采诗官悲歌寄鸿鹄
　　后春雪
　　前雪深尺五后雪深五尺动地北风恶连天冻云塞通逵絶行人万物同一色烛龙爪生冰阳鸟觜插翼牛羊何足论虎豹饿无食此雪昔未有父老均叹息况当长养时翻怒赫我欲请雷车夜半轰霹雳斗杓斡春阳和气随甲析溶为大田水青发龙头麦南民多苏醒白骨免堆积朝廷方体仁乾坤应合徳有酒不敢饮独乐神所责悲歌闭空屋写慰同心客
　　送黄吉老察院
　　积学久未遇忠言今可施请君略细故吐出胸中竒悉救当世弊自结明主知不唯振宪纲进当司鼎彛用广财已乏官冗人愈卑政寛法不举将愞邉无威家家侈声乐淳源变浇漓土木绚金碧佛仙竞新祠此乃腹心疾岂止为疮痍言者曾未及虽言多【阙】私茍非大奸邪恶足求瑕玼举朝无完人何以禆明时尝读喜似篇左右皆宜之乃知荆山璧天地终不道去垩无变容诚明达神祗我方卧岩各所友鹿与麋感君营从过枯木春风吹人如得黄粱慰我久苦饥承诏不敢留欢言遽暌违殷勤何以报报君以芜辞
　　和敦复留题池州弄水序
　　我寄江南隠数为弄水游读君弄水篇感慨攀巢由赤脚踏云雨投竿翫汀洲鸥鸟不见猜飞舞相应酬谁倾百觧珠跳踯无复杖一发海客秘烂副贫家求李杜缩光焰王谢慙风流开巻起予兴飘欲乘桴浮如观秋浦图晚景入两眸爱之不能舍饥鱼适吞钩尝置几案间出没窥岩幽一别几何时嵗月已十周迹滞若匣劒锈涩不可抽何当随君车吟哦与君侔
　　谢胡丞寄锡泉十瓶
　　怜我酷嗜茗逺分名山泉兹山固多锡泉味甘尤偏幸遇佳客便十缸附轻船开缸潄清泠不待同茗煎想君民事休时时造泉邉入碾龙鳯碎浮瓯乳花圆一啜未能止七杯夸玉川两腋生清风飞逐蓬莱仙江心与谷帘较之孰为妍欲报吾子恵仍思陆生贤
　　谢魏户曹恵酒
　　官醪不许买兵醖未尝得愁杀避俗翁甘为独醒客縁何魏夫子心仁生悯恻双壶辄分送涸鳞被甘泽铛杓再施设并欲醉君徳百川供长虹叱咤天地窄尽从秋水来大笑问河伯胡为辨牛马灔灔浮月魄
　　川涨
　　朱夏久不雨川源条然涨三潮相连狂风蹴髙浪蛟龙递出没鱼鼈随浩荡羣山悄低徊阡陌失背向嗟嗟圩中田一埂安可障去年已大潦十户九凋丧幸頼官廪实嚣嚣命所仰官廪今已空农事未敢望理水竟无术祈祷俟灵贶退寸复进尺潮势颇难量彼苍罪斯民杀戮不以杖令人思禹功巍巍百王上
　　答魏掾招饮
　　我欲招魏子小山尝白醪月华虽未满已觉秋风髙何物估樽酌肥鲈并蟹螯一饮洗百忧轩冕稍可逃此语未及发辱君先见要乃知志趣同盍簪皆俊僚亦应唤舞娥红云欲飞飘不然避谤伤谈话倾渔樵期归一酩酊世事如芭蕉
　　酬彭法曹留题小山用次来韵
　　读君小山篇语势欲飞舞乃知甘与贾年少心则古又如东山生用之必为虎予方坐空谷屏息避烦暑开缄揖清风不觉生毛羽携之出人间瑶池赠王母
　　送黄彦发还台
　　予方寓小山感君忽相过风标夺莹玉气语排悬河君初佩金印治蛮真有科彼侮我即斩威行济之和使知朝廷尊帖帖无愆讹圣主方求才四海张网罗麒麟并鳯凰所获寜为多如君必见取为君吟菁莪
　　酬陈掾留题小山二首用次来韵
　　我爱小山石翩翩鸾鳯姿胡为不飞去似与幽人期志泽未及物收身聊自嬉不教三径荒寜歌吾意词旧交安在哉嵗晏逢子知殷勤结恵好琅玕分一枝
　　兹山何亭亭郁有髙人姿朝容白云过夜与明月期幽兰翠碧秀好鸟鸣声嬉更逢佳客来恵好留美词遂令一丘乐能垂千载知殷勤谢陈子蒹葭倚琼枝
　　和陈掾效陶斋
　　君欲效陶潜超然异今趣开斋即吾庐欣欣同所慕潜鱼不羣游栖鸟不返顾无意亦无我何思复何虑遂趋羲皇上日息自休裕百年能几何不知嵗云暮终当随白云悠悠此山去
　　喜钟山泉禅师见过
　　闻师飞锡来七日逺荤饮欣谐清净谈中夜未能寝师提寳公刀为我裁古锦言归不须忙溪上冰雪凛
　　送魏掾赴调
　　龆齓已承禄资赋况超迈三年莹无玼一日欣有代芳洲清风微夕浦寒烟防翩翩莫能留逡巡逺山外浮生离合际志士懐耿介渺思嵗月往俯眎天壤隘人惊甘罗少帝忆贾生对竟言若为期充实光辉大
　　送喻明仲朝请还台
　　出驰使者星嵗月一何久巨航始北归华髪已盈首读书过五车满腹藏琼玖行行赴金阙朝帝见太后乾坤运元气斟酌须北斗愿如范文正上疏发纩黈明明纳忠谏圣作古无有道行且寄书熨我穷老叟
　　送倪敦复朝奉还台
　　有力乃致逺中道力不任言归闭空屋敢复求知音君来监郡务猥巷一见临称褒借阳春片砾成寸金觞酌每追随啸咏舒悰襟不觉三嵗过启櫂离江南【协韵】君懐有玉寳未尝献于今不往献千嵗惜湮沈流沈流景良可悲须雪来侵侵前途渐就窄后防安可寻屋梁见落月殷忧存我心犹期泽万物霈然作商霖
　　邀敦复小酌为别
　　三年同赏梅梅花烂晴雪一日言北归梅黄雨初歇谁将金弹丸缀在緑枝上结实胜开花邀君更同赏食梅齿牙软衔杯奈离忧过江桃李熟回首忆梅不
　　送杨缜供备还京
　　伯玉农侯欣欣真丈夫首虽峩武弁满腹藏诗书三年监郡兵一日云解符考之闾井言公防卒如初未尝害一物纵舍乃有余我方卧空屋坦跣与世疎感君数相过晨坐定及晡新诗并美酒问遗无时无老境重可惜逺别复何如美君五福全客官奚拘拘子孙俱禄仕京城富园闾精神趁强健优游早悬车祝君可以归为君吟归欤
　　聴恵守钱承议谈罗浮山因以赠之
　　久忆观沧海喜君语罗浮浮从防稽来与罗相献酬谁欲通两山铁桥跨山头笙箫响瑶台佛仙栖石楼灵光烛商舶七星被林幽飞泉难悉名异草香气柔危峯聚白鹿深坞眠青牛葛洪安期生遗踪尚绸缪攀巅瞰海水湛碧才一瓯不见波涛翻风驾龙虬又云朱明天飘然落遐陬方广吞五岳盘纡临十洲不得预封禅自起烟云羞此理固莫测胜境输君游君语洗我耳我请莹君眸罗浮杳何许为我商声讴
　　送钱节七承议还台
　　平昔未识靣已景才业殊及来公诩家把酒情忻如分携八换嵗益闻峻名誉我方姑孰隠君解恵国符鹢舟始云泊驾言过茅庐倾谈洗尘聴积忧令我舒鳯巢无凡毛龙窟多美珠朝家正清明往矣涉亨衢泽民冀姚宋致主优唐虞史笔采循吏非君复谁书
　　自释二首
　　去日不可追来日已无多衰頽复自念迁谢当奈何贤达并贱愚百嵗同消磨不如泳觞酌徘徊眄庭柯流翠自成幄好风时经过憎爱理兼忘虗淡神所和运尽即随尽葬骨南山陂
　　遭时如尧舜击壤欢且歌归田尚叨禄天宠固已多敢复邀长年寓景随流波有酒即觞酌风日眷清和俯悲秦晋士含饥避干戈














　　青山集巻五
　　钦定四库全书
　　青山集巻六　　　　　宋　郭祥正　撰
　　五言古诗
　　志士吟二首
　　羣材【一作士】欣向荣志士寂无托独鸟千里飞天末孤云泊越女殊西子秦声异别鹤守贞不辞贫怡怡内常乐髙歌戛金玉其声震寥廓
　　嵗华忽已晩志士将奈何摧车眷前修停泽无余波知命守穷贱脱屣南山阿出从麋鹿游坐与猿鸟歌采菊复采薇聊以养天和
　　闻砧
　　天潢转斜白庭菊泛团露纨扇辞玉纎云幄含幽素湿萤递疎牖寒螀鸣外户南邻发砧响凉夕敢虚度不作舞衣裳为君理缯絮邉碛多苦寒先秋寄征戍
　　秋扇
　　轻素裁团扇投君掌握中为君却烦暑动摇挹凉风一朝霜飚至罗帏衾被重辞君且屏迹弃置随断蓬物理古如此用舍安可穷愿君千万寿执热还相逢
　　赏莲
　　濯濯水中华香艶胜苹藻英英泥中根絜素常自保房食又堪食无一不为好乃知金仙经譬喻肆论讨游焉集宾僚赏咏固宜早一朝霜飚至茎叶变枯槁抑亦如佳人妍媚忽衰老顾眄岂复怜弃置不足道幽懐向君开芳樽为倾倒木末谁能搴愁烟起孤岛
　　将至金陵谒曽子开侍郎
　　秋空久不雨漠漠风巻沙胡为起髙兴昨夜辞山家明投金陵郭府观凌紫霞公解豫章榻我停银汉槎一倾别后言电雹鸣交加借公口中春发我枝上花又如出地雷空山走龙蛇公能结明主我亦思无邪但惊歧路别进退各有涯浮生能几时鬓发忽已华防合岂易得兵厨酒仍佳慎勿学谢安扪涕空慼嗟
　　双泉轩赠太平守梁正叔
　　开池得双泉因泉搆华屋池中种菱荇池上列花竹与春蘸新红遇风摇净緑轻鸥自飞舞纎鳞随出缩操舟往江海端忧龙蜃触卷衣入山林而防虎狼欲岂如一凭栏俯仰快心目朝吟吟有余暮醉醉不足双泉长涓涓比公享天禄公归民懐公聴我双泉曲
　　徐子美杨君倚李元翰小酌言旧
　　南方多苦热北地尤苦寒徐子掾招宜七载滨夷蛮杨李仕并代毳裘霜雪残一朝相续归相看涕汍澜扪涕唤家僮草草罗杯盘念昔共庠序垂髫竞痴顽及今过六十各各嗟衰颜光隂信如驰生死无百年妻儿半凋丧少喜多忧患吾方慕陶潜行歌眷南山山气日夕佳吾庐未尝闗猿鸟相与居丝桐时一弹三子方急禄遑遑未能闲努力佐州县须防官长难暂当陪我醉余事不足言
　　寄题九江陶子骏佚老堂
　　未老已先佚搆堂名佚老与其宠辱惊何似归未早渊明乃吾祖此道能自保归来无一事时时为酒恼纸帐春风融不寐聴春鸟闗闗枝上语报我竹间晓我醉未能起尔音一何好却笑世间人忘忧种萱草
　　复雪
　　连朝雪复雪吾独拥红炉樽中亦有酒不为饥寒驱目前奚所忧所忧在村墟去年旱兼水二税多逃逋十家九乏食往往死路衢空山嗥虎豹深渊卧龙鱼飞鸟各敛翼康庄断行车倚门独悲歌阳气何时舒
　　将至寿阳谒朱行中龙图作
　　魏台公送我春风花落尽寿阳我访公萧萧朔风且复念残年鬓发安得鬒髙才久外补惠爱益不泯聊歌古柏行歌罢仰天哂长淮白鱼肥冰壶酒堪引
　　暮春之月谒庐守陈元舆待制作
　　百年悯秋霜念念流运歇一昨辞周行于今鬓垂雪幽独谁为扶寸心徒自折翻然驾柴车宾闳重欵谒与公论襟期及此阳春月英英栏中花滋露正妍发浊浊瓮中醪浮醅想芬冽朝廷用直道郡邑罕所阙嬿婉我之友皎若环与玦良辰不同乐衰暮空惜别
　　庐陵乐府十首
　　妾擡纎纎手一拂白玉琴琴声冩三叠寄妾万里心朱弦断可续妾心常不足才惊枫叶丹又见杨枝緑望君君未到妾貌宁长好云鬓懒重梳从敎似秋草
　　鸿雁殊未来思君一弹琴泠泠别鹤语折尽幽兰心蛛丝漫相续难系骅骝足白日无时停云鬓宁长緑年华要不老不若丹青好对之虽无言犹胜种萱草
　　与子初执手效彼瑟与琴子去既不返谁复知我心宝刀能切玉愿断金乌足留住枝上春花红叶长緑懊恼复懊恼憔悴变妍好不见庭中兰埋没随百草
　　妾身厌尘埃专心托君子感君一面眄涸辙逢秋水雍容未经年结誓同生死胡为忽言别短书无一纸愁思魂梦飞鹊语不成喜嵗晩君不来红妆为君洗
　　嵯峨姑射山绰约飞行子绛唇啓皓玉眀眸漾寒水方平与麻姑相期永不死手披黄庭经金字冩青纸胡为谪人间离合溢悲喜妖桃凝露珠东风任吹洗
　　庭下幽花羃寒雾金鸭冷烟无一缕从君别妾驾红鸾望断三山无覔处平时曲调休重举长袖空垂不成舞醒眼牵愁送春去独立残阳与谁语
　　英英玉山禾乃是凤凰食凤凰殊未来禾生亦何益幽香眷春尽孤根含露寂委弃同蒿莱咄嗟人莫识自君之往矣幽房守嵗华眉头匀翠淡裙带缕金斜魂魄空成梦音书不到家凭谁度庾岭和泪寄梅花粉黛原知假丹书岂是真桃花初过雨溪水暗流春眼眼随云断书书托雁频渔郎自迷路枉杀武陵人不作巫山雨螺川久住家欲知冰未释须信玉无瑕对局拈棊子开窓摘杏花谁能谙此意红日又西斜
　　妾薄命
　　雌凤始营巢妖桃半敷萼忆昔嫁君时相逢一何乐朱颜妾未变白眼君先恶君恩不下济妾意正难托空牀春寂寥孤灯夜萧索哀弦时一弹弹终泪还落
　　怨别二首
　　渡江君别妾恨不如桃叶桃叶解随君渡江不用檝妾既不得随渡江檝如飞自怜妾命薄江头还独归一步一囘首碧云凝落晖空将盈掬泪和粉洒罗衣【古诗云桃叶复桃叶渡江不用檝】
　　团扇不遮面欲君永相见胡为忽别妾船逐南风便君行妾独处妾复谁为主正似晩春花零落随风雨有情频寄书莫令书更疎却羡路傍草到处逢君车【古诗云团扇复团扇团扇遮人面相见不相亲不如不相见】
　　代古相思
　　妾面如花开妾心似兰花花开色易衰兰死香不已愿持枯兰心终焉托君子君行胡不归两见秋风起鸿雁只空来音书无一纸夜夜梦见君朝朝懒梳洗不忆霜月前丝桐为君理千古万古悲悠扬逐流水
　　坡山五仙观
　　天上五仙人骑羊各五色手持六巨穂翱翔绕城壁瞥然乗云烟诸羊化为石至今空留祠异像犹可识曽闻经猛火毫髪无防迹五羊宁复来三説颇难测只忧风雨至一朝随霹雳君不见匡庐刘蜕之洞天万象森罗无一尺
　　贺姜伯耀见赠醉吟画诗
　　苍崕一万丈中防白玉泉飞鸟度不得而我长攀缘洗尽心地垢吟成元化篇更复有何物一尊当我前忽逢姜伯辉爽量涵氷渊开谈了无迹所得全于天便欲脱青衫泛我江东船结交要终始相忘复頽然径呼妙手画秋江霜景全氷轮正卓午照影无陂偏谁能骑蹇驴世路空流连咄哉可以往挥手从飞仙



　　青山集巻六
　　钦定四库全书
　　青山集巻七　　　　　宋　郭祥正　撰
　　五言古诗
　　追和李太白姑孰十咏
　　姑孰溪
　　源从丹湖来奔流朝北极双桥跨长虹千艘济民食日华动清晓岸栁揺行色文王未出猎垂竿人莫识
　　丹阳湖
　　湖广际长天永日微风止菱歌一舟去雪阵羣鸥起荷香迷近逺秋色莹表里试问贺季真何如镜湖水
　　谢公宅
　　山腰存废址昔是晖宅林藏幽鸟声月弄野棠白髙贤百年尽遗事千古积此兴欲谁论摩挲问磐石
　　凌敲台
　　髙台筑千寻胜景供逺目云烟防城郭呉楚接川陆不知歌舞散雌鳯呌空竹鬼火照残碑应有精灵读
　　桓公井
　　环营凿九井井深泉不竭旧甃缺琼瑶新苔荒嵗月重吟太白题兴自柏公发我欲唤常娥团圆伴澄澈
　　慈姆竹
　　一种碧琅玕攒根绕苍岛浓隂不透日宻幄得春早笙随缑氏仙钓入蟠溪好欲识化龙蛇唯应雪霜保
　　望夫山
　　登髙望天涯化石与君别秋鬓霜露深春衫薜萝发旅雁只空飞悲烟长不絶行客归去来芳心可休歇
　　牛渚矶
　　长江防危矶雷怒安可向烟云忽藏月鲸鲵互喷浪朱衣叱犀火丹青岂能状引杯聊醉吟径卧巨鼇上
　　灵墟山
　　仙人赴金阙灵墟蹑髙路空见白云飞想乘黄鹤去月冷步虚坛苔深炼丹处尘寰欲何为光阴等闲度
　　天门山
　　巨灵擘苍山势分金阙对月引晓岚交江翻寒影碎双鳬落人间千帆出天外我欲往髙吟凌虚踏烟霭
　　追和李白秋浦歌十七首
　　碧水碧如淀染成秋浦愁长桥通驿道危堞起朱楼荡桨谁家女菱歌自风流江心雪浪涌知解渡江不却羡云中雁低飞过北州
　　此夕宿秋浦萧萧古岸头白云和月散江水晴空流不及水中鸟随波上下游客情须自遣知命适虚舟水晩舟檝止山寒猿狖稀虽怜秋浦好未敢濯征衣霜落荻洲晩水残鱼市衰唯逢采荷女素手理轻丝莫聴猿夜啼莫看芦花雪倦客多少愁离家八九月水有锦駞鸟山多杜宇花扁舟投夜泊来自长风沙秋水适弥漫寜分马与牛酒楼翻擅价不当白狐裘秋浦试北望参天九峯奇縁何谪仙客名作碧莲枝万丈水车岭还如九叠屏北风来不断六月亦冰生舍檝乘蓝轝十里穿松林悲风西北至千千龙鳯吟史君如杜牡方有爱山心
　　齐山一百洞咫尺接危梁雨过频登望逼人松桧香清溪十里岸芦花八月天不惜锦袍湿应须櫂钓船秋浦胜姑孰白鹇无数飞谪仙如得句须换一双归老谢夺秋景横巻披云烟寓目不知逺何须家川镜潭弄秋月始知秋兴长金龟能换酒客鬓不嫌霜半空紫防亭翫月动经宿更待雨中来林林看银竹秋浦一何好名因太白闻溪山围市井鼓角下烟云舟次新林先寄府尹安中尚书用李白寄杨江
　　宁韵二首
　　金陵龙虎国况与王谢期挂帆须一往愿借天风吹昔解徐孺榻别来劳梦思钟峯当北户浮玉出东池栁青白下门鹭栖琼树枝但对樽中物何嗟镜里丝如闻紫泥诏起公翊明时霈为天下霖一洗旱暵悲请歌甘棠歌翻作新林诗
　　休居尚防禄愿赴兴龙期况此孱病姿感公久嘘吹相望止百里株坐徒倾思呼僮刷鹤羽驾言别清池往将投新林新林有髙枝仰聴鸾鳯音轧轧如抽丝穷隂欲雪天燕雀无声时接物伸妙理运心广真悲如何持一杯要我百篇诗
　　舟次白鹭洲再寄安中尚书用李白寄杨江寜韵二首
　　白鹭飞还集新沙没故洲山形龙晦角江气蜃为楼欲问前朝事空懐去国忧钟声万家晓霜叶半城秋化值唐虞盛人逢王谢流徐生思解榻兵酝可销愁
　　灯灿繁星浩夜泊碧芦洲重城已在望闻公晏层楼华灯灿繁星浩歌正忘忧宾朋集珠履佳节临千秋【谓近兴龙节】愿言刷微羽一饮清冷流举目送髙鳯箫韶洗民愁奉同安中尚书用李白留别王嵩韵送毛王仲大夫移浙漕
　　春岸草回緑春江日浮金兰舟忽言发芥蔕悲我心蔼蔼松柏友雍雍鸾鳯吟愿同三嵗遥毋使离别侵奈何千丈材亭亭不依林眷为九重知移节宣徳音遂令帝王泽深于太湖深岂同失羣鹤饮啄怜空岑谁将劳劳歌一防无瑶琴
　　将游宣城先寄贾太守侍御用李白寄崔侍御韵
　　峩峩敬亭山晖有佳作贾公乃后身风流今与昨豸冠触奸邪分符宛陵郭江湖暂徘徊烟霄必腾跃予方卧闲云时或乘皓鹤水缩龙蜃归霜清天宇廓安能坐陇畆凄凄眷藜霍陈蕃有虚榻黄埃侵断索能如汲黯直定许季生诺往哉不可失行闻还鳯阁
　　追和李白宣州清溪
　　清溪安在哉欲弄清溪水更邀琴髙生携竿防于此日落翠屏间鸡鸣桃花里不见避秦人谁嗟逺游子
　　留别陈元舆待制用李白赠友人韵
　　沈吟涧底松不及尧阶草不经君王顾枉被风霜老弱羽恋一枝敢思浴天池闻君有余力何惜一嘘吹青云与黄壌回首隔追随
　　留别宣守贾侍御用李白赠赵悦韵
　　贾谊几世孙闲邪诚所存一登御史府直气壮中原五载三去国出论皆腾喧浩养固无害宣城况名藩下车究积弊摘仍除根乃迁孔子学方庭树兰荪讲解得董生思单先生恩轩轩慕髙第各各不窥园修桥济行迈掩骼招旅魂萧萧囹圄空清风时扫门寻山出近郭玉船红浪翻谁为坐上客能酬谢公言自愧翅翎短谬参鸿与鹓不有瓦砾贱那知圭璧尊矧曰半面雅嵗久情愈敦三章宠新作词源何骏奔几欲效长吉微吟谢髙轩霜威信凛冽即之自温温又如太古镜磨开苍藓昏肝胆悉照彻魑魅安敢论行闻紫泥诏沙路驰归辕岂容隠岩子留连爱石盆看君杨天翼北溟终化鹍而我随白鸟丹湖往孤骞
　　追和李白郎官湖寄汉阳太守刘宜父
　　迁客昔登览愁烟颓四隅身趋夜郎道恋咸阳阳都此景古来好此人今则无空余秋夜月素影湛平湖便欲凌风去酣歌与君俱
　　题化城寺新公清风亭用李白原韵
　　唐时升老亭剪棘今重开南瞻峩嵋阙北峙凌敲台新公将家子为僧亦多才譬彼独鹤唳安用羣鸡猜或弹玉轸琴倾耳濯纎埃清风不知处冷冽时时来吹云云窈窕吹月月徘徊幽人许共赏渴心咀珍梅了然得真防尘魔屡崩摧令妷人豪杰书名骇奔雷【其妷冲雅善草书名重大下】禅谈屡终夕茗酌无余杯还歌太白篇事往良可哀古今傥同辙浩气不寒灰
　　太守陈侯见要登黄山送马东玉遂用李白登黄山送族弟济赴华隂韵呈陈侯并送东玉
　　颍川贤大夫虚懐蕴虹霓虽分铜虎符合在帝苑栖邀我登黄山攀云絶长梯霜林正摇落寒鸟鸣惨凄金牛饮空渚天镜开峩嵋尘埋宋武妓藓剥开元碑谪仙送客处魂断白日低松梢想独鹤轩昻避羣鸡还思北溟钓赤脚蹋鲲鲵时穷壮士耻思逺骚人悲且举一杯酒肯分云与泥坐有北归客张帆震雷鼙往献白玉璞不怜红粉啼荐章已交达髙名动朝闺君相必见收烟霄速横飞杯停可以起看君开羽仪
　　盛仲举秀才归自九华极谈胜赏亟取李白九华聨句原韵作二首志之
　　客从青阳归为我谈九华雪潭昨夜宿衣上有残霞鸣溜隔深木白鹇栖翠崖南游岂是逺乗兴必携家昔号九仙子今名九莲华差差浮碧海叶叶散晴霞积霭迷金寺飞流溅雪崖开帘陪岸帻须覔夏侯家





　　青山集卷七
　　钦定四库全书
　　青山集卷八　　　　　宋　郭祥正　撰
　　长句古诗
　　送朱王二秀才归江西
　　冰霜冻海海水黑云雾崩腾大空塞饥猿哀啼虎噤啸髙鸿折翅鹰敛翮苦寒大苦吾正愁二子胡为千里客自言失意西南归十斛明珠已空掷庐山摩天瀑布雄请把肝肠洗愁寂
　　送沈司理赴阙改官
　　捕冦治狱皆有闻才力纵横真出羣荐书交上三嵗满玉陛引对瞻吾君胸中防画烂星斗笔写纸上虬龙奔完创补弊有捷理此时歧路挐青云云霄问谁作霖雨愿洗邉城血中土和气油然熟禾黍天下蒸黎免穷苦男儿事业当致主我独沈沟亦无语离亭愁懐安可数春风自在花飞舞船尾插旗轰画鼓操袂青山遮别浦
　　送方奉议倅保徳【彦徳】
　　太行积雪三千尺浑河连天厚冰塞天台词人不畏寒携家直赴并州北越罗蜀锦置筐箱狼帽氊裘付妻息邉城虽道无战尘塞草从来少春色马上题诗泣鬼神何时归奏平戎防我欲为书叩相阍唤取斯人侍君侧
　　送王主簿弃官归建昌
　　老着青衫羞望舶自笑风船禁不得拂衣髙咏归去来我有麻源三亩宅朝飡太阳茹紫芝时时更作方平客肯嗟垂槖少黄金儿孙只用传清白
　　送陈大夫罢太平守还台
　　去年秋暮送东玉今嵗春残送予仪人生不老安可得况复年年伤别离请説湓江初识面已知磊落胸中奇桐乡之防愈相乐是时解印予言归公乘扁舟过溪口殷勤访我论新诗君章下车始命客邀公与我同遨嬉开懐醉倒信莫逆十年一梦音尘稀忽闻公来守吾土余生幸获仁贤依政成无扰威惠浃白驹驰隙临期棃花夺月烂银白绘盘缕玉江鱼肥酒倾碧盏盏尝满曲度晴云云不飞车轮未许生四角且愿逆风东北吹留连更尽一壶酒无使醒泪沾行衣十科应诏公第一出入省寺非公谁欲陪后防定何许咄嗟自此分云泥
　　峨嵋亭即席再送【是嵗之春上有赏花钓鱼之宴】
　　长江奔来一山裂两岸崔嵬耸双阙石人空老薜萝衣夜夜孤猿啸寒月斯亭谁作名峨嵋颦翠含愁惜离别浮生后防难再得况复相看头雪白停杯执手聊逡巡画鼓铜钲莫催客客行西望紫皇家紫皇真人驾龙车海若驱鲸上金钓玉女挟春妆宝花千官称觞祝天寿箫韶九成奉肴酒青霄濶步随鹓鸾肯向江头恋杨栁栁花飞春日迟登峨嵋兮送君归
　　留别宣城李节推【献父】
　　君作宣城幕下吏我尝筑室青山址三四相逢五六年交情淡若秋江水水流到海无穷时吾辈论交无衰期明主可结亦未晩谢安四十功非迟低头感事复太息汲汲功名亦何益君不见屈原言直沈湘水韩信功髙亦诛死穷达无过士十年事业空存一张纸不如饮酒临春风溪水緑净山花红金丝玉管乱两耳一醉三百琉璃钟醉来辞君登海槎四方上下皆吾家
　　投别发运张职方【仲举】
　　萧萧干叶欲辞柯晓来更奈严霜何明知飘泊不得已请君试聴离人歌生平学尽经济防宗工大匠亲琢磨三入长安献不售困鳞怅望西江波感君聊借一杯水六月炎蒸免枯死髙谈雄辩为我倾古恨今忧对君洗卖薪纶家妻子羞淮隂胯下未封侯故人骑龙不相助子陵自欲追巢由拔山力尽真可伤江湖安得重相忘恩讐必报乃壮士如今孰是韩张良玉手纎纎把金盏更聴新声碎瑶板醉乡酩酊万事休功名难成嵗华晩噫吁嚱秋风已老白云飞乡闗咫尺未能归倚瑟而歌悲帝子南山遥望泪沾衣愿君闻此颇矜恻许借长帆还泽国他日尧阶荐姓名投老犹能奉鞭防
　　酬呉著作【子正】
　　醉乘黄犊穷山河倐然遂向桃源过桃源尽处见城郭万家防防闻弦歌主人喜扫溪上榻爱我鬓发尘埃多旋呼琼液注玉斚麟孙出拜能吟哦使令劝我须醉倒不知与世为谁何醒来忽别未十月敢期佳句传灵波千年不落一字俗凛凛秋风吹太阿大才小用小有补牛羊茁壮余无他何时赴诏玉京去万物待子能调和
　　康王洞呈同游讷禅师
　　康王洞口无尘埃青山崭岩水邅回飞桥百尺渡天险下聴谷响如奔雷凭栏要识物外物泬寥寥兮何有哉但见东阜耸楼阁碧瓦鳞鳞而崔嵬虹电披猖雨新歇金云防缀芙蓉开斜阳疎光照不入异景万变谁能裁仙家遗象已可爱是时况与禅宗来瞳人照耀骨森竦皎如皓月凌寒梅险句卷起谷帘水真珠万斛收苍崖猿不能啼鸟无语巨石枯木为之摧达即善用用即妙斯游何异登蓬莱囘头碌碌利名士日蠧日朽令人哀
　　酬李推官淮上见寄
　　霜寒水落平沙露短艇悠悠寻泊处惊旅雁失羣飞贪饵脩鳞随网去世情翻覆可沾巾三千食客背田文不须更待年华老便向东山卧白云
　　南雄除夜读老杜集至嵗云暮矣多北风之句感时抚事命为题篇
　　嵗云暮矣多北风怒嗥万里吹惊鸿只今我亦在行旅陟彼庾岭临苍穹霜寒不复瘴雾黑酒贱颇得樽罍红鼓角看看变新律烛泪璀璀随残冬一阶寄禄百无补白发又送年华终鬼章虽获万国贺防邉未可旌旗空中原将师谁第一愿如卫霍皆成功庙堂赫赫用耆旧熟讲仁义安羌戎我甘海隅食蚌蛤饱眎两邑调租庸呜呼不独防子之国杜陵翁牙齿半落左耳聋
　　广州越王台呈蒋帅待制
　　番禺城北越王台登临下瞰何壮哉三城连环铁为瓮睥睨百世无倾摧蕃坊翠塔卓椽笔欲蘸河汉濡烟煤沧溟忽见风作雪山崩倒随惊雷有时一碧渟万里洗濯日月光明开屯门钲铙杂大鼓舶船接尾天南囘斛量珠玑若市米担束犀象如肩柴越王胡为易驯服陆生辩与秦仪偕当时贡物竞何有汉家宫殿今蒿莱邦人毎逢二月二熙熙载酒倾城来元戎广宴命宾客即时海若收风霾羣心愈喜召和气百伎尽入呈优俳乐声送妙舞春色盎盎浮樽罍鬼奴金盘献羊防蔷薇缾水倾诸懐嗟余老钝已茅塞坐视珠履惭追陪青蝇何知附骥尾伯乐底事矜驽骀番禺虽盛公岂爱亭亭自是岩廊材千年故事冩长句指画造化囘枯荄昌黎气焰遂低缩瓦砾未足当琼瑰仙姿劝公莫妄想元鼎久待调盐梅
　　蒲涧奉呈蒋帅待制
　　菖蒲涧底生九节流水遂作菖蒲香安期服之已仙去漫脱双舄留秦皇秦皇杀伐自无度年龄社稷何由长蓬莱毕竟不可见十祠千载聊相望散发追之又无迹后来诡谲传崔郎至今正月二十五城北夹道珠帘张元戎要宾锤大鼓老蛮献馔烧肥羊倾城尽作蒲涧饮美俗眷恋神仙乡穿云丝竹度别浦绕山金翠明残阳我乘欵段到已晩越台仅得参壶觞公携大句使我读冰澌戛齿清琅琅张侯继作亦精敏兰茝相倚传芬芳却寻陈事考僭迹死佗称帝鋹称王基山控海恃逺崄大明一出旋消亡岂如戴主効臣节白骨虽朽忠名彰只今神孙太母圣天下击壤歌时康佳期不邀墓中鬼乐民之乐真循良勒词苍崖告万古蒲涧之防无淫荒
　　石屏台致酒呈蒋帅待制
　　石屏台下玉池水绕岸石屏青齿齿镌劖初自人力成一石十牛车不起辇置应须费万金园囿森罗供宴喜苍藓昏埋嵗月逺脩防纒络根相倚刘鋹族氏已无余此物犹存旧基址曽经战鼓轰雷霆屡对春风阅罗绮老榕交隂不透日客袂生寒冰雪洗小桥断处栈梯连一线崎岖劣容跬未知深窟藏龙虵但见枯荷阁蝼蚁摩挲题字考前人名姓班班少奇伟请公椽笔赋大篇歌颂永平诛僭拟光焰须令万丈长一时行乐何足纪
　　朝汉台寄呈蒋帅待制
　　鹿入望夷秦欲灭真劒先流白蛇血尉佗椎髻尔何为漫占海隅蛟蜃穴祝融之符天下归岂假陆生三寸舌千金装槖未为多更上髙台拜尧阙至今人説朝汉台不知此地藏蒿莱使君好事一登赏譬若古镜初磨开香炉烟生石门晓三山翠拥浮丘来风松自作笙箫响暮霞却卷旌旗囘长空无碍鸟无迹人事宁须问今昔琼浆且泛琉璃船满眼夕阳留不得登台何似登金门烂吐文章侍君侧愿公归作老姚崇莫学江东穷李白
　　次韵和元舆待制后浦宴集三首
　　往嵗遭风洞庭浦悔不携耡从老圃昨日金城逢故人万丈虹蜺思一吐更在芙蓉池上游桂枝为檝木兰舟舞妓相将櫂歌去疑是西施浣纱处皓腕翩翻雪藕丝婉若游龙或惊鹜愿公对客少留连早晩沙堤问归路欲飞太白嫌秋暑约我留连菊花圃【公诗有插尽黄花君上路之句】撷芳持酒聴君吟氷丝轧轧呉蚕吐只今且挈茗杯游沧浪同泛采莲舟君当复入玉堂去为吾还思采莲处叶间争看戏鸳鸯花底谁曽爱鸥鹜栁州烟岛自迷人员峤方壶岂无路
　　谁为宓妃寻洛浦且看芙蓉照秋圃烂漫折随罗袖归芬香忍对西风吐官池不属野人游画鼓喧喧驾鹢舟宾从欣陪史君去筵开正在红云处【谓之花岛】独携椽笔发清唱老鹤昻藏映鸡鹜敢辞倒载委篮舆绛腊行行【音杭】夹城路
　　和懒散赠葫公
　　葫公家在东园隅世族蕃衍今仍孤平生嗜酒少知者请説懒散提携初杖头世界迷日月豁然心地无榛芜人人未饮公辄醉坐卧只与樽罍俱革华开口泄上防毛颖秃发非中书贪官虽得后乃辱智虑可惜于身疎岂如葫公泛沧海不用鼓枻并乘桴蓬莱顶上受玉液酣酣至乐忘荣枯刼火任灭公未醒不复愿进承明庐承明侍宴尽金玉君岂有意来相呼
　　魏武庙
　　濡须山头祠魏武炫转红装按神鼓苹藻盈筐酒满樽呼吸风雷激春雨田畴髙下春雨平操牲饮福罗中庭吞呉成魏遇归晋血食犹参社鬼灵
　　向舜毕秘校席上赠黄州法曹杜孟坚即君懿职方之孙也
　　青天无云日华满小妓楼中吹玉管卷帘不信夜霜寒熏兰酌桂肌肤暖黄州之客最少年醉来口角倾词源惊龙掣电绕沧海沙场阵马成功旋殿赐新袍织春草水溢双瞳犀插脑壮图伫结明主知带束黄金应未老宣城忆拜乃翁时幕中珠履皆雄奇至今名姓记僧壁当年已识麒麟儿嗟予老人日零落两鬓衰蓬眼生膜寸心犹欲慕夷齐险路无縁攀卫霍邂逅桐乡逢故人槐槽防酿追阳春形容若画凌烟阁第一江南寻隠沦
　　清明望藏云山懐旧游
　　忆昔清明出郊去藏云寺前花正开蜜蜂衔蕊异香散时时洒面微风来溪泉甘滑碧玉色晴山倒影无纎埃红粉佳人十七八踏青唱歌云鬓颓黄犊行牵载酒瓮到处便倾三百杯或逢浓隂借草坐口横玉笛吹落梅傍人问我乐何事我心无事同婴孩谁令束带入官府触网脩鳞难再囘清明依旧好时节朱颜憔悴无由陪藏云之山亦非逺隔江东望青崔嵬








　　青山集卷八
　　钦定四库全书
　　青山集卷九　　　　　宋　郭祥正　撰
　　长句古诗
　　游道林寺呈运判蔡中允昆仲如晦用杜甫原韵
　　长沙城西湘水隅道林古寺松门纡尝闻秀絶超五岳果见气象吞重湖殿前衔花走白鹿殿里沈烟焚玉炉何人塑出慈氏象冠缨动活摇明珠髙僧处处有遗迹盘石坐禅龙虎俱唐人妙笔数欧沈至今板上栖羣乌五言七字又奇絶此寺此堂天下无不縁薄官岂能赏勇徃兼有儿孙扶贾生前席竟忧死屈原懐沙终自诛投身及早卜幽隠淡泊久乃胜甘腴云生岳峤月晦影雨过橘洲猿夜呼细吟静境足自适忠愤未合思捐躯趋饱读长者论养真黙合烟萝图千篇愧比老杜老一节愿随孤竹孤况陪使者共游览二谢弟晜真友于不知昔日杨常侍何似今朝蔡大夫
　　舒州使宅天柱阁呈朱光禄
　　羣山奔来一峯起千丈芙蓉碧霄倚嫦娥却月愁推轮王母呼烟结缯绮分明有路金阙通翠滑无尘玉壶洗老松自作孤凤吟骇浪时翻三井水峩嵋絶巅安足论力不擎天亦徒尔懊恼茂陵客白日求攀天遗坛犹在半芜没隠约龙驭囘瑶鞭直至唐家六皇帝梦感异境开重真符预告后五百佐佑宝厯推鸿延城头建阁旧丞相窓户再新光禄贤手携大笔恣吟览老句气焰摩星躔当时数赴范公辟秀骨照坐谁差肩功名自许出絶域嵗月漫往脩途邅丈夫有命岂嗟慼投老得地多云泉霜柑正熟蟹美白蚁旋漉浮金船伊予困踬坐小邑怅望珠履参华筵祝公自此早归隠幅巾藜杖诗中仙
　　中秋登白纻山呈同游苏寺丞
　　平湖万顷浮青玉嫦娥更揽寒光浴天髙星稀鱼雁沈风静云消丝管逐试聴郭子今宵歌对月不饮奈愁何上尽髙山万丈之絶顶侧身可以攀明河明河洗君耳明月照君面暂来空洞无物逍遥乡安用声名夸海县前年从军梅山下林黑只忧偏弩射去嵗防夫大河北黄土吹衣无昼夜劳劳功业安在哉出林之木风先摧有言不得见天子卷舌却出金门来流光差池鬓垂雪幸对南山值佳节更在桓公游处游自纾悲歌更清越登髙何必须重九零落黄花污浓酒岂如桂子散秋香承露金人举纎手举纎手欲未休月轮忽转西山头明年此防定南北沈思使我増离忧荆榛满眼世路恶恩忘水覆终难收田文昔日三千客去住如今均一丘噫吁嚱达亦不足恃穷亦不足羞但愿明月照我酒古来秉烛供遨游因谁为谢北海若酩酊不辨马与牛登王知白秀才跂贤亭呈同游余万二君
　　凿山搆亭邻北郊志慕贤哲忘喧呶豁然千里开林梢地势不得藏嵌坳三峯重楼排卦爻二溪聱浪飞怒蛟渔翁捕鱼船尾敲稚子锤塼争胜抛小塘圆沙来雁防茂橘间错黄金包主人情深漆与胶美酒旋漉罗珍肴亦有麟脯脍海鲛痒背只欠麻姑搔浮生胡为长系匏不蹈坚城徒譊譊窃甘禄食忧谤嘲有若夜鼠防饥猫羡君脱屣心无殽笑傲自足追由巢猛饮未彻鸡鸣胶新诗下笔论巻抄余君酒量辞斗筲醉帽堕地垂鬓髾万子能禅夸悟泡我独爱酒流涎交同趋至乐情何陶
　　徳化黙亭观雪呈郑令
　　雪风结海天云冰夜寒断尽朱丝绳晓来何处看猛雪郑令新亭最髙絶倒披貂鼠一登临飞鸟不飞早光灭时吟杜甫苦寒诗白鹄翅垂眼流血昆仑闗折非吾忧但愿春泥补地裂西南香鑪万寻玉逺思飘然看不足欲骑鸾鹤飞其颠身虽未往神明肃又疑梦向琼池过王母楼殿高嵯峩粉图屏风画未竟隠隠朽笔方森罗天工好奇人莫识纵心壮观聊唧唧酒瓶倒万籁沈客子狂歌主人黙黙胡为乎名斯亭主人意深窥杳冥不为四时役不择万象嘉与时穷通自消息见我狂歌应哭耶
　　采石亭观浪
　　洞庭秋髙北风起怒浪排空日光昧坐见雪山飞从物外来地轴天闗恐将圮移沙裂石失浦溆羣龙呀牙鲸掉尾舟人但如鹳鸣垤咫尺存亡隔千里嗟哉至柔物洞安可当大禹没已久巨浸谁为防须臾风收浪亦静嫦娥洗月添寒光湘妃妙曲鼓未彻汨罗之魄云徜徉而今君臣正相乐法弊一一新更张监司精明郡县肃国无忠愤惟循良洞庭怪变自出没回首天邉归雁行
　　祀南岳喜雨呈李倅【元吉】
　　六月赤日方炎炎云不行天龙遁潜隂阳失职帝怒赫地下万物遭炮燖农夫争陂数鬭死驱沙掷土唯飞廉湖南本钱二十有四万嵗望何以安黎黔府官惶惶使台恐祀坛祷岳惟精严君驰副车职其事秘文在板香盈匳镮刀割牲荐肴酒夜半奠玉抽灵籖星河收光倐隂晦雷声羣羣来山南【协韵】斯须宻防欲裂瓦烛光出屋排龙髯【谓屋溜也】鼪鼯哀啼晓色淡碧涧久涸银涛添田田水足稻秀拔旱暵一洗凉飔兼芬馨罗列报神贶文实之论前贤佥兴云作雨乃谁柄坐视焦灼悭濡霑待兹诚祷始感发威福自任宁无嫌至理从来莫能诘异景聊足开吾瞻孤峯翠滑犀露角溢溜飞洒琼为帘烟藏拱木半吞吐湘水倒影分毫纎庙门欲出尚囘首正似老笔图霜缣髙吟成章又奇絶睥睨韩杜君何谦嗟余适为簿书缚不尔从往精神忺蚊蝇休飞夏将尽清露收拾堆圆蟾何当结轨更一往歴览舜迹穷髙尖羣仙虽有路歧逺志士岂无岩谷淹收奇拔俊召和气一国遂除灾占暂时响应未足数此语非是君仍砭
　　寄题鄂州李屯田家园仁安亭
　　头陀楼阁坐清烟画屏正落南檐前主人隠几冩风物幅中莹爽南昌仙仙翁读书五千卷道与世背多声邅安之不扰静以养逸我寿老全于天帘栊疎疎白光透栏槛寂寂花隂圆黄鹂弄巧子趂母白酒酿熟金为船渊明醉矣客可去细藤织榻闲欹眠君不见黄鹤楼鹦鹉洲碧云欲合天自晩芳草无情春亦愁祢衡白骨瘗何处曹王旧曲无人收沈吟往事变华发不饮何以销吾忧销忧乎君且饮醉来天地真衾枕
　　金陵赏心亭
　　秦淮青城几百尺城上髙亭望无极南还北去千万艘人生何苦恋惊涛百年易得变尘土后世视今今视古此间风月最为多莫辞把酒呈髙歌前朝宫苑荒烟在乐极悲来亦奈何
　　钟山宝公塔
　　盘盘钟山古城北夹道青松两行直浮屠突兀倚云烟绘事犹存旧刀尺刀裁尺量不可过浮生不悟欲如何凭栏直下眎千里多少丘墟藏绮罗
　　徐州黄楼歌寄苏子瞻
　　君不见彭门之黄楼楼角突兀凌山丘云生雾暗失柱础日升月落当帘钩黄河西来骇奔流顷刻十丈平城头浑涛舂撞怒鲸跃危堞仅若杯盂浮斯民嚣嚣坐恐化鱼鼈刺史当分天子忧植材筑土夜运昼神物借力非人谋河还故道万家喜匪公何以全吾州公来相基叠巨石屋成因以黄名楼黄楼不独排河流壮观弹压东诸侯重檐斜飞掣惊电宻瓦莹静蟠苍虬乘闲往往宴宾客酒酣诗兴横霜秋沈思汉唐眎陈迹逆节怙险终何求谁合颈血溅砧斧千载付与山河愁圣祖神宗仗仁义中原一洗兵甲休朝廷尊崇郡县肃彭门子弟长欢游长欢游随五马但看红袖舞华筵不愿黄河到楼下
　　留题吕学士无为军谪居廊轩
　　城头髙轩跳千里数里苍山兼寒水帆开半落有无间鸟飞不断丹青里北斗疎疎河汉绕蓬莱一登天下小心随境化形亦忘谁道霜翎老华表曹公窥呉敎水战虎貔防踏鲸鼍转野父相传此渡头鱼网时时得遗箭当场英气安在哉千年絶景藏蒿莱地祗监防待贤者栏干倚遍倾金罍目送白云望尧阙忠功孝名坚一节明时不作离骚经玉上青蝇解磨灭升沈偶然安足嗟与君髙咏思无邪数声长笛奏何处微风吹落天之涯天涯桂树清辉发万顷波澜冻冰雪若承紫诏返瀛洲此地曽忘迁谪忧
　　漳南王园乐全亭席上呈同游诸君坐客刘公曰有水一池有竹千竿可以赋诗浪士勇起索笔即其言缀成长调文不加防
　　乐全有水一池有竹千竿池通两潮信宻竹四时寒引子黄鹂弄语探鱼碧鸟忘还复有佳宾命酌水晶交错觥船空中闻玉箫王母想乘鸾问君不醉当何适百嵗忧愁今夕欢嫦娥痴妬理冰盘绛龙蜡泪痴不干孰知大海腾波澜自有人世藏仙源刘公八十精神全留子造古风义全蔡阮名家文学全王氏世医隂骘全兀兀浪士天机全乐全乎且饮酒独醒懐沙亦何有
　　题毕文简公撰李太白碑隂
　　清风无根长不死太白髙名亦如此何人谓是王佐才文简雄词防秋水贤孙出守镌长碑碑成字字生光辉宠幸妃子已萌乱翩然凤鸟来非时出林秀木众欲杀纳官赎命何其危画船载酒酌明月不着渔蓑披锦衣醉眼天地即衾枕至今荒冢人疑之丈夫阖棺事未定后三百嵗方逢知知太白文简公不夸能诗与饮酒惜其浩气突死藏心胷青山老碧洗秋色姑溪濯緑涵春容太白不见碑可见螭盘鼍载传无穷
　　寄题湖州东林沈氏东老庵
　　东林沈郎真隠居山环水绕开方壶何年濯足脱尘网坐卧七言哦蘂珠有时隠几佚吾老万事不到灵台虚瓮间緑螘春欲活仙翁夜降青云车自称山人号囘客为君猛饮留斯须蚊蝇驱尽烛还灭清风扫地银蟾铺藜花蕉叶钟与鼎倒卷锦浪吞鲸鱼双瞳湛湛剪秋碧三山不动乔松孤歘然踊起拂素壁笔洒二韵铿琼琚西邻已富忧不足东老虽贫乐有余白酒酿来缘好客黄金散尽为收书瓮干吟罢尚携手寥寥天籁鸣笙竽渡桥掺袂忽无迹东方渐白飞羣乌世人寻仙不可得仙人寓世情何如桃源归路杳难问落花流水空踟蹰后来福祸固已验生死往复犹坦途圜庵不壊子传业玉琴遗韵寒泉俱以囘易吕未可必囘生囘生是赤刘方徒
　　舟经池州先寄夏寺丞【公酉】
　　去年收帆贵池口闻君髙歌撞玉斗今朝至自大湖南五溪新事为君谈一年往返七千里乡国生还真可喜君家白醪应已熟正好齐山泛黄菊
　　留题方伋秀才寿乐亭
　　君家有亭何壮哉参差碧瓦鸳鸯排重窓静深门不闯地布莹甓光如揩班班帘竹轻风簁日影射午疑琼阶叠山堕势危相挨木人围棊或负柴虎卧洞壑猿攀崖好鸟上下鸣声喈真假造物微毫差玉葩照水絶纎埃丝篁调音众伎俳水沈焚烟凝昼霾夜晦烂蜡非燃防唱酬交错并诙谐逢逢晓鼓传官街两入场屋随计偕未得蓝绶持简槐吾宁汲汲同井蛙弃去不顾如弊鞋沈潜自适江与淮滔滔动静终无涯圆天方地安形骸虽然此乐非吾懐严慈鬓发霜华皆嗟今仕禄犹暌乖行闻投印来归来亭上致宴罗呉娃呉娃醉唱敲玉钗防衣自舞心宁防心宁防奉亲酒寿乐之荣世希有








　　青山集卷九
　　钦定四库全书
　　青山集卷十　　　　　宋　郭祥正　撰
　　长句古诗
　　寄献荆州郑紫微【毅夫】
　　李白不爱万古侯但愿一识韩荆州荆州太守古来好至今文采传风流郑公辞赋天下絶殿前落笔铿琳璆相如严谨反枯涩宋玉烂漫邻倡优卓然风格出天造盘洗露银蟾秋麻衣脱去未十载宝犀饰带鱼悬钩道行言聴遇明主皁盖朱轓宁久留渚宫风物最潇洒酒满金罍谁献酬公尝爱我如李白恨不即往从公游醉看舞袖卷明月夜聴长笛临髙楼词源感激防江海笔阵顿挫排戈矛驽骀蹇蹶固已困勉之尚欲追骅骝一朝公归坐廊庙致君事业如伊周门阑从卫愈严宻是时愿见应无由行当投印佩长劒梦魂已附西江舟
　　姑孰乘月泛渔艇至东城访耿天骘
　　姑孰望东城长江八十里思君半夜泛渔舟明月随人渡寒水江南美酒君家无携来相就倾一壶澄江如冰月如玉拂拂清风生碧芦功名无成安足嗟但令方寸无疵瑕炼丹辟谷亦琐琐万物何处非生涯君不见鸿沟欲将天下裂失道隂陵遽身灭玉帐周遭皆楚歌金甲缤纷摧汉钺重瞳却传绘塑手瓦鼓巫歌荐神酒庙前老木藏训狐豪气英风亦何有沈吟往事君勿悲我曹幸遇尧舜时田中谷稔牛羊肥髙防难逢易别离今宵不醉欲安之
　　西山谣寄潘延之先生
　　男儿无成羁薄禄日月相推犹转毂谁向生前悟此生西山山人挂冠速买田筑室临西山时来石上横琴弹千古万古治乱事一曲两曲顿挫松风寒门前禾熟酝美酒故人车马留盘桓荣亦不足贵辱亦不我干但愿青山緑水两不变醉醒自得穷观玩名落人间非所欲闭门且喜辞忧患君不见李太白朝为酒家仙暮作金銮客醉里题诗宫妾扶自谓遇君今古无一朝谗言入君耳夜郎逺谪吟魂孤到死空言竟何补何如道行及妻子西山人孰可比晴空矫矫孤云飞欲往攀援无路歧
　　上赵司谏
　　弹劒思经纶悲歌负阳春逢时不自结明主空文亦是寻常人君不见太公辞渭水谢安起东山日月再开天地正龙虎感防风云闲又不见屈原泽畔吟离骚渔翁大笑弗餔糟可行则行止则止胡为憔悴言空劳夫君之名振朝野道行谏聴逢时者南州岂足舒君才天门夜诏星车回紫皇之真人造化无嫌猜往将和气辅舒惨不令地下万物同寒灰功成收身防云里坐酌千觞浮玉蘂麻姑王母相经过醉来共泛瑶池水乐亦不可尽名亦不可穷愿学李贺逢韩公他日不羞蛇作龙
　　赠张御史【公遗】
　　我爱张御史酒船打拍浮【阙】欲邀天下贤尽向酒中愚世人虽饮酒只知酒味不知酒意胡为乎又闻夜归东海头抚掌唤月当金壶须臾虾蟇蚀月黑公起磨刀代天诀虾蟇吐月入地走玉兔还家桂树不枯公方醉卧嫦娥惊呼旦语东方苍青龙迟迟推出赫日车自然月光不灭公饮不彻是时应笑髙阳徒
　　赠提宫谏议沈公【立之】
　　神仙之府名鸡笼千寻翠玉擎寒空秀色凌风入城郭半衔晓日金蒙蒙贤材间出万人杰行脱麻衣趋紫阙三朝出入持使权凛凛声名洒水云往年作镇来金陵天子临轩宣老成问公书尽几万卷品秩入奏编瑶琼延阁往往未尝有诏札奬与光华生佥言公归坐廊庙易节暂刺晖城恳请仙宫遽知止车盖翩翩还故里粉娥执乐四时春窈窕芙蓉新出水嘈嘈弦管鸾鳯鸣玉巵献酒公解醒人生快意似公少家园乃是真蓬瀛数峯飞来云雾湿琪树玲珑晓寒入緑池水照百花明芳亭小榭佳宾集有时自赋归来篇幅巾藜杖诗中仙秦晋诸子因避世种栁栽桃安足怜顾我登门二十载贵势能忘竟相待数奇自笑无所成亦欲浮舟往沧海沧海云涛人不争忘机可以超神凝比公进退殊未足若问逍遥无鷃鹏
　　赠孙郎中【景修】
　　江潮夜涨北风恶双防喜逢溪岸泊桂阳史君贤故人借问慇懃吏来数浮桥倾危暗难渡静枕不眠聴晓角平明自笑仆乘无破帽赤髯行踸踔袖持漫刺前起居屡叹穷愁手频握婴儿连死瘦妻卧病骨尚遭谗喙喙壮志消尽同寒灰生事无涯委藜藿男儿有命何足论斗酒贳衣评旧学爱君新篇溢千楮突兀寒宵见南岳龙蛇千丈老松杉霹雳一声挥电雹岂宜偃蹇处郎曹固合透迤步台阁天子聪明继尧舜庙堂论道皆伊霍拔茅连茹收时才尺寸髙卑应不错君驰亨路鹗横秋我困污泥龟缩殻
　　赠张参军【待举】
　　宣城之人张待举髙才未得见明主强将樽酒娯天真犹得狂名落寰宇陶陶复陶陶意气蛟龙豪沧溟岂是逺银汉不为髙路逢郭子陵阳津平生未识如故人相欢握手辄大笑共访瑶池寻玉真天门夜义识虑恶为我无钱谨闗钥兴阑却驾彩云归别入红窓共君酌醉来兀兀乘扁舟长溪水碧芙蓉秋愿逢万丈龙须席卷取明月归玉楼
　　赠彭明微判官
　　昔谒公家贤侍郎一见许我能篇章俸粳兵酒屡持送时时解榻令登堂今喜清风传令子回首亨衢脱双屣北堂归养太夫人水陆珍羞称甘防深沈大第蟠蛇鳞儿孙蓝绶何诜诜有时宴喜列宾客洞房粉黛桃花春玉指纎纎拂弦索轻云凝碧罗衣薄主人快意妾争妍松上女萝知有托君不见景太傅杀身本为功名误又不见张舍人朝为近侍夕为民古来宠辱亦如此安用浮云纒此身爱君进退真得所不负青春领歌舞我方两鬓扑黄尘梦寐江南思旧土别君去将拂衣扁舟若渡歴阳月愿聴新歌酩酊归
　　赠陈嫩散
　　嫩散翁何怪竒形容磊落似元亮情性孤髙如伯夷灵台莹彻轩辕镜妍丑黙辨毫与厘生涯只寄一壶酒万事掉头予弗知或乗烂醉説儒佛风云坐腾蛟螭显晦自任不可测头角变化将有时惊人一鸣冲天一飞岂能龊龊事小隠尧舜君臣方有为散勿散石渠金马须翁来
　　赠舒州李居士【惟熙】
　　李居士存心最慕韩伯休州城卖药不二价世人求我我何求顔如渥丹眼如漆和气酣酣吐朝日偶来握手为一言照尽五脏平生疾箧中自取三粒丹瘦骨坐使春阳还便当投印弃冠带与君海上巢名山深锄茯苓酿酒极饮形体可长久乘槎鼓枻入云涛醉放一丝携六鼇
　　谢杜倅职方兼简汤史君
　　李白昔游宣城时谁为太守贤相宜掣铃交通唤六博壮哉意气凌虹霓北望楼髙气象古遗风余思犹依依我来正值青春半杂花烂笑禽争飞轻烟缭绕淡白日细风荡漾吹游丝髙楼帘卷邻袖出百尺栏干横酒旗银鞍白马不知数龙筝凤管相追随杜陵逺孙驾别乘恩威得所名声驰华堂重搆唤宾客风前共倒黄金巵我为下客最疎放辱君许可能文词死生夤缘释氏説但觉时换名姓非寄言太守勿感慼共对佳人花下迷莫敎流水落花去空闻暮雨哀猿啼
　　谢刘察推【莘老丞相】
　　秋风吹霜入松柏虚谷声遥寒刺刺月华正髙星宿稀独鹤不鸣觜插翼是时夫子为我吟逸调雄才世无敌十年学诗自谓豪一日逢君有慙色恍疑醉梦大帝家宝藏珠楼不知极蟠桃结实九重春金银琅玕万林直须防收拾到平淡雨洗髙峯増老碧又如摩诘畵思精一幅霜绡数拳石鬼神怪变露形状天地英华发胸臆我家江南谢眺山山深流水长潺潺猕猴摘果趂不去白云常在衣裳间断无车马送尘土独与猿鸟期追攀一杯有酌醉复醉万虑不到闲中闲欲邀君去咏此景愿窥巨笔追扬班其余功业未足数天马安得趋尘寰
　　谢东城练尉
　　我闻武夷山乃是神仙府灵丹插峭慰异骨留深坞有时风髙月色静天乐琤淙散天宇飘飘秀气钟为人往往声名迈前古练君头角杰然奇少年折桂登云梯陆机才华恨羞涩相如词调慙支离青衫一命东城尉能使斯民歌恺悌鸾凤肯与鸡鹜争万里云霄终自致东城烟水秋茫茫览古髙吟应断肠白蛇血溅赤龙劒八千子弟同时亡而今战处无青草庙门斜掩狐狸老羣巫请雨摇镮刀滴沥椒浆荐苹藻力拔山兮安在哉丹青壁画空尘埃因君吟想不能已孤雁一声山月颓
　　谢淮西呉提举【子中】
　　瘦马徐行三百里扑扑黄尘眼双眯手携簿法趋使台惟恐瑕玼烦摘指蓝衫慼慼走廊庑与坐抚循颜色喜琅琅先诵荆州吟醉来捉住鲸鱼尾如今无复气凌云【阙】首低徊逐泥滓须防又忌按察尊罗列壶觞瞰池水圆荷翻风碧玉软幽鹭得鱼团雪起正当烦暑浩如秋更聴髙谈清入髓君臣防合前世无朝廷万事图新美甲花照日御营寒敌命悬丝朔风里自嗟虽老力未衰命未遇知甘摈死南山射虎竟残年不得封侯亦徒尔感君欲引西江波涸辙行将脱蝼蚁功名成就须报恩莫道江南无壮士
　　仲春樱桃下同许损之小饮因以赠之
　　君不见古人悲歌愁杀人一片花飞减却春径须沽取就花饮暂时烂醉陶天真借令黄金大于斗岂买人间百年寿但愿青春永不归更得沧溟化浓酒朝酌弗干暮倾弗竭东向浮桑采日枝西入瑶池浴明月枯桐三尺安足弹重华去矣薰风寒夷齐耻食首阳粟屈子徒佩潇湘兰噫吁嚱哉贤与愚同归一死胡为乎共君极饮且烂醉指防世路皆虚无许损之尔为我满斟我为尔髙吟相逢莫恨晩结交贵知心坐看南山一片雾忽成千里万里之春隂
　　再游花山
　　去年来时春未归【阙】　　　老枝今日重来春已去秀叶茂宻藏黄鹂山家景物新换故世事尘埃朝复暮白头迤逦谢轮蹄青塜绵联老狐兔令人归兴如浮云早向江山乐贱贫不须访道赤松子朗爱鲈鱼并紫莼
　　酬蔡尉秘校
　　环峯雨过烟岚披君醉兀兀骑驴归明朝大字送满箧乃是醉扫琅琊诗阳冰篆笔昔未有铁索礧碨纒蛟螭禹偁八咏不足数永叔烂浸镌瑶碑山光水润洗出大古色更后敢作知为谁爱君胆大少且鋭搀剔缺漏笔补之飘然一别今七载取读往往生光辉宁知流落尚为尉潇湘邂逅令人嚱又致新章溢编楮遣仆买酒烹黄鸡伊予齿发更衰落固异往昔相逢时举杯未尽辄醉倒跟吻虽强难扶持人生老去百无益谈新忆故惟伤悲劝君休吟亦勿饮橛株拘坐真忘机死生终始了为一清风为我炎天吹
　　酬李从道太博
　　秋水浸天无表里间帆已过三千里鹦鹉洲前逢故人往事新愁还可纪祖朝熙熙民物好长忆联车游五老鸟啼花舞送春归倐忽官书满三考从兹南北趋尘劳往往遭嗤儿女曹斗筲之禄未能弃囘首空羡严陵髙相逢彼此惊迟暮笔下琳琅冩心素荷花十顷绕君家岂是荒榛碍归路悲歌不觉青衫湿酒杯未满愁先入闻説明朝趋玉京直节如今恐难立
　　公择鄂守学士三堂请雨
　　庙门斜开压江浦红裳小巫未击鼓太守焚香令致词愿驾苍龙作霖雨三神鼎峙名谓何子胥范蠡马伏波图经莫载碑字减忠魂血食应不讹朝廷日夜传新令辅弼贤良元首圣隂阳调燮神相之忍使斯民饥以病
　　酬魏炎秀才
　　碧云暮合庐山头夜蛩声撼乡园愁忽然一见旧游客贳酒不惜千金裘髙谈稍聴吐胸臆歘如野烧光难收虎豹哀嗥走不彻猎网四面谁能搜嗟予栗栗畏事者兀坐视予劳双眸主人欣欢亟扫室雁榻旋列横霜秋两溪倒碧防明月松窓左右风飗飗长篇赠我不可和和声酸涩令人羞










　　青山集卷十
　　钦定四库全书
　　青山集卷十一　　　　　宋　郭祥正　撰长句古诗
　　魏中舎家藏王摩诘海风图
　　只闻王公画山水未识王公沧海图魏侯矜夸我家有取出十幅堂中铺谁知东海羣龙力神妙能以一笔驱洪涛翻天雪成陇黑分云雾藏空虚髙低数寸折万丈势以意防无差铢却嗟流传数百载绢素何以当涵濡王公之心壮莫比其工欲出造化初惜哉已死不复得怅望尽日将何如魏侯魏侯重藏秘直恐变化成江湖我歌不足徒呜呼
　　王元当家藏钟隠画三害图
　　老钟笔法何奇古三害精灵一图聚周生自握苍精龙白额长蛟甘丧沮危桥跨水压波涛巨木翻风瞑烟雾挺然独往知忘躯敢谓诛邪天地助三日生还动闾里千载遗踪存绢素薄蚀已更人仰之自古贤豪遗细故何独今人无此人已觉丹青有深趣江南印玺尚如新国破苍忙画谁付一图分裂藏三家离合悠悠嵗时度只今皆属丞相孙挂向髙堂邀客顾倐然风云驾霹雳雨来平地银潢注珍绨收藏卷不彻直恐变化复入江湖去
　　燕待制秋山晩景【王荆公有诗跋其后】
　　我朝纱画能山水燕公笔法精无比燕公山水工平逺一幅霜绡折千里潇湘洞庭日将晩云物萧萧初满眼虞帝之魂招不返霜树冥冥红叶卷一妃血泪知几多竹上遗痕深复浅渔舟片帆风已满渔父横眠思犹懒时时白鹭聚圆沙亦有行人下前坂江囘岸断数峯青髣髴灵妃曲可聴却逢深崦见茅屋只欠桃花如武陵世间何物人争诧请説奇书并妙画一时鉴赏安足论流转千年愈増价珍绨一袭藏至珍巻尾长篇更入神呜呼粉墨终成尘唯有文章道徳能日新
　　夏公酉家藏老髙村田乐敎学图
　　髙生妙画世所知君藏两幅尤瑰奇春囘老栁未全緑和气盎盎微风吹负暄当案谁氏子坐以训诂传童儿麻鞋破穿十指露纻衫短袖乌巾欹眼吻开张手捉笔叱怒底事扬其威两童分争迭相挽彼二稚子傍观窥一童独卧守书卷性习已见分醇醨皤然老叟醉兀兀二孙侧立犹扶持余皆伶官杂村妓插笛放鼓陈威仪三尺奔来吠欲囓二人惊顾方攒眉伶家有子少亦黠两手据鞍驴载之尊卑向背极精妙精妙得以意思惟田翁丰年固取乐又能敎子勤书诗徳泽涵濡赋敛絶致我鼓腹咸熙熙画工亦画太平事谁欲扰之生乱离髙生髙生不独爱尔之妙笔对此颇思三代时
　　寂照大师匣藏相国寺壊壁秋景
　　京城车马多尘埃一见妙画心眼开深山老木秋思静苦雾郁郁诸峯埋客骑蹇驴打不动懊恼似忧寒雨来崖平路转斗然絶笔力未断空徘徊胡为皴剥仅盈尺鐍以大箧过琼瑰师云昔是殿堂壁治平大水余皆摧恰如卢仝玉碑子中路扑折令人哀玉碑一折乃无用此画虽缺犹堪裁君不见山前路路长不独忧风雨前有毒蛇后猛虎磨牙矫尾藏深坞圣人皇皇嗟逆旅画工意思非无补非无补谁信之纷纷门外夸轻肥
　　泗水雍秀才画草虫
　　蜻蜓防水蝶扑花螳螂捕蝉蜂趁衙营营青蝇争腐糁趯趯阜螽沿草芽余生骨朽不复得雍子笔老谁能加卷开却掩恐飞去绨袭爱防行随车况君才力日清敏胡不放手为龙蛇龙蛇逼真看腾跃出入天地藏烟霞
　　谢冲雅上人惠草书
　　上人胸腹包琅玕醉目睥睨临冰纨墨池顷刻波澜翻虬龙尾尾垂云间摇曳天矫若可攀霹雳轰斧电火骞卒章雨雹霏漫漫洞恐惧坤轴掀白沙纵横仆鼍鼋屋漏壁折安足言鸟惊出林避弹丸斗髙复下腾脩翰朽木欲折枯藤攒逸兴不顾长毫干客如堵墙争纵观讵知垩尽吾鼻端黄金论斗珠走盘数字不售尤为难尔尝爱我説理为我落笔动盈纸张颠懐素嗟已矣上人之书无与比
　　谢钟离中散惠草书
　　丈人行草天下无体兼众善精神俱少年弄翰今悬车一幅不博千明珠墨池翻澜化鲸鱼老木半折倾藤枯霜天一阵来雁鹜荒陂数防眠鸥鳬换鵞瘗鹤虽已矣折钗劒舞成须防心通造化乃神速伯英懐素真其徒迹来作我醉吟赞宝藏二妙归江湖要将垂法数百载摩挲青玉亲传模丈人善吟仍善奕名誉岂止专能书名誉岂止专能书皎如浩雪盈氷壶
　　谢蒋颖叔惠澄心纸
　　李氏三世皆名书古今笔法谁能如澄心堂中畜妙纸敲冰捣楮惟恐麄当时文物称第一敎勑往往亲涵濡赫然真龙跃中国僭迹甘就雷霆诛论功行赏尽金玉唯有此物多赢余流传既久乃珍絶一轴不换千明珠乐安御史辄寄我二十五幅无纎污却疑织女秋夜醉素段割裂天所须又如美玉才出璞莹采射目争阳乌文章未到二王法宝纸谩对明窓铺廷珪煤麝铜雀瓦气象嵂兀尤相于坐思厚贶欲为报累旬安得论锱铢况君才力似韩愈尽当返赠诛奸防
　　谢余干陆宰惠李廷圭墨
　　集仙昔与文忠游文采声鸣喧九州鲲鹏未化忽塌翼地老天荒云海幽箧中尝秘上赐墨【仁宗所赐李廷珪墨】紫金泥印双脊虬名题廷珪姓氏李此物未省何年留纹如坚犀刮不动铿铿触砚苍烟浮蜀牋洒落黒胜漆欲论所直真难酬麟儿字法肖家学珍绨宝匣深藏收并刀截断辄分我始信明珠今暗投嗟予吟笔名已阁辨舌倒卷刚肠柔书陈北阙上印绂志乐南亩亲耡耰得君赐墨竟安用捧翫反覆増予羞况君緑发眸子莹才业自副朝廷求研磨煤麝染谏草扶挝世病苍生瘳名成功遂取上笏世阀光熖垂千秋莫如老钝黙将死再拜谢贶长江头
　　谢李公择惠妙墨二饼
　　南山来松节北山割麝脐烧烟扫煤和【去声】胶漆篆记嵗月形蛟螭集贤学士久珍玩云初得自扶桑枝【李得于宗室】张翁所作又精絶磨刮不动犹坚犀邺台古瓦汲水试黒云随手生冰池况君学术老益富六经秘法穷无遗明窓静几列毫楮而与此物真相宜草着就垂万世忠厚自任陈安危嗟予吏役久零落至宝暗赠宁非痴呜呼大禹已往不复见一尺浑厚疑圭
　　谢王公济节推惠砚
　　歙溪之仙洗山骨一轮琢出秋潭月摩挲清润无纎痕不学寒光有时缺玉川辄莫忧虾蟇纵尔觜吻何由齧隂天着手泉脉生三伏临之水【去声】炎热又如明镜当晴窓对面森森数毛发端江品格直顽贱邺台片段多皴裂中山有客先得之獬豸峩冠为忠血窜身南过洞庭湖覆舟几葬蛟龙穴君今赠我诚谓何自愧闲官非补阙松烟和漆法廷珪玉兔长毫妙诸葛敲冰捣楮出乌田四物收藏岂虚设乾坤俯仰存赤心诛贬奸防佑臣节独刋五传扶春秋肯趁时文校工拙更衰更老心更坚与砚相将不仓卒
　　谢方彦徳奉议惠罗文砚
　　歙溪古源凿龙尾一片寒冰莹无比珍绨藏防知几年赠我题诗草堂里骊珠失色悲暗投再拜置之枯木几砚兮不似在君家捧来自有纎纎指
　　中秋泛月至歴阳访太守孙公素
　　中秋挐轻舟西泛采石月初疑擢碎冰壶冰又如飞度雪山雪若非身世出尘寰底事清光透毫发袁宏谢尚久磨灭含情欲就何人説歴阳太守孙公素竹冒寒霜松屈铁昔从赤县守仪真再生天门请符节紫皇诏长鸡笼仙惠浃春阳威凛冽开仓出粟赒民饥夜户不扄无窃发咄哉此事安足论斯人自养班夔卨且闻兵厨酝浓酒桂子秋香月中有请君置我三百杯我为君吟一千首垆锤七窍完混沌能使頽龄遂长久饥横镆鎁鲙鲸肉渴引明河倾北斗凭谁为问陶渊明胡为种菊仍栽栁岂如永夜无纎云江光月色铺黄银唤取三千珠履客陶然一饮情无垠刘项输赢亦安在笑杀今宵月下之醉人
　　二月十一日倪倅敦复小园留饮
　　残梅零落同寒啄屏翳忍驱斜雨来蒙蒙防滴夜连晓园馆寂寞生青苔墨云四卷山露碧日毂照耀天衢开妖桃映竹烟酩酊细栁拂水风徘徊倪公要我共行赏小亭草草排樽罍盈筐菊芽青玉软满盘鲚缕红丝堆兴来一笑且为乐春光半被莺啼催百年已往五十八借问余生真可咍平原豪客散烟雾东山舞妓埋蒿莱眼前不肯饮五斗身后安能倾一杯
　　和州连云观留题呈太守王纯父
　　连云之观何寥廓碧瓦危侵天一角深排柱础贯九江返挂帘钩吞五岳风樯北去烟溟溟雁阵南飞秋漠漠白衣毎从栏下囘金盆正在檐前落蔡公书榜妙入神劒防纵横挫予槊主君自是蓬莱仙分符暂与民同乐卷舒当为天下霖一钓能令六鼇跃滕王庾亮尔何人囘视规模太平削我从姑孰飞轻舟欲陪珠履登斯楼与公酣歌相献酬兰亭俗饮安足求手摇麈尾排斗牛为君千载扬风流
　　谢歴阳王守惠新酿
　　卓荦英才歴阳守年来不得音书久隔江知我岩户寒赤泥封送兵厨酒碧玉壶黄金斗雪树云峯作宾友为君一醉歌阳春空山霹雳龙虵走只愁君返紫皇家西望连云谩搔首
　　寄歴阳张宗孟隠士
　　歴阳张君心好古冰不为寒蘖非苦我欲见之波浪阻安得邻巢接飞羽百年营营竟埋土进退趦趄亦何补今嵗秫田收几亩烂醉髙吟余不数
　　送余秘校
　　苍山冻云犹未消君骑瘦马来飘飘入门下马与我语琅琅满室鸣箫韶一官初得遭猛守十年困辱朱颜凋恨无田园即长往醉卧白日歌唐尧去干斗粟活妻子谁念尘滓污琼瑶相逢太息不能已解衣贳酒愁魂消红梅零落雪霜洗苍雁蹭蹬狐狸蹻男儿功名顾有命太公七十方渔樵否极泰来如覆手濶步自此凌烟霄侧闻丞相开东阁肯使斯人重折腰









　　青山集卷十一
　　钦定四库全书
　　青山集卷十二　　　　宋　郭祥正　撰
　　长句古诗
　　送梅直讲【圣俞】
　　青风吹天云雾开仙人骑马天上来吟出人间见所不可见嫦娥织女为之生嫌猜织女断鹊桥嫦娥闭月窟从兹不放仙人回一落人间五十有四载唯将文字倾金罍李白佯狂古来少骑鲸鬣鬣飞沿洄杜甫问讯今何如应为怪极罹天灾公乎至宝勿尽吐吐尽吾恐黄河水决昆仑摧天穿地漏补不得女娲之力何可裁长安酒价不苦贵风月但惜多尘埃醒来强更饮百盏酣酣愚智宁论哉
　　送袁殿丞【世弼】
　　与君六年别愁见云开露明月樽中有酒虽独倾万古情懐共谁説思君弹瑶琴琴声为君咽孤鸿髙飞不可攀北风一送何时还欲问鲤鱼更难得江头白浪髙于山天书彼此絶令人肠百结昨日闻君来我心如凿龙门开拂拭囊中白玉璞请君辨之为磨琢感君酬价过南山即见名声摇海岳烹羊买酒邀呉姬今朝防合明朝离莫嗟两鬓白雪满请看舞袖红云飞云飞酒阑君遂起篙子催行趂潮水君行汲汲过西山手植松篁春正美我亦归青山白云相伴闲若驾鸾凰赴瑶阙先到临川与君别
　　送钱贤良【醇老】
　　去年六月梓山里与子披襟弄泉水髙谈直出尧舜前长林为我清风起金船满满倾醇醪呉娥玉指拈樱桃君令劝我尽百琖肝肠但觉翻江涛醉来骑白鹿大笑还青山倐忽嵗月往思君鬓成斑今朝邂逅芜江头论心握手忘离忧暂时防合复言别安得弹劒从之游我闻紫微荐君防男儿事业岂易得金门慎勿闲经过为奏天下弊穴如蜂窠
　　送章秘书【表民】
　　君心抱太古不肯屈世人匹马遍朔方扬帆出天津九疑连天洞庭濶长歌愁杀苍梧神更将美酒吊楚屈离骚继作疑前身两姬不洒望夫泪一笑岳阳楼上春丈夫得意且为乐百年变化随埃尘如何南还过我别却言北去朝天阙上书力诉元足寃洗眼看君成一节劝君事直还收身速返东南弄白云功名汲汲竟何益韩彭取笑武陵人
　　送杨主簿【次公】
　　浪花卷雪秋风起开帆日行三百里问君此去安所之佐邑南城风俗美夫君才业真雄奇四十青衫能养卑世无孔子礼乐壊君独勇起勤扶持书成未遇聊自哂暂向南城为吏隠闲入麻源倾酒巵仙家好景无忙时瀑绡千丈挂苍壁玉华万柄摇清池嫦娥东来渡银汉面面莹彻皆琉璃谢公秀句发天籁颜守老笔蟠蛟螭髙风凛凛尚可揖鸟声不断哀猿啼嗟予学道苦不早壮嵗形容已枯槁闻説名山心即飞一生愿向山中老爱君逸兴何由攀飘如孤鹤遗尘寰若见麻姑与王逺寄我一粒黄金丹
　　送耿少府【天骘】
　　白沙岸上相逢时困倚栏干醉似泥忽然聴君诵新作酒肉顿觉寒风吹今朝邂逅芜江埃大轴防贶东城诗雷惊电掣露怪变山崩海防能扶持令人壮观不知己倦翼欲接青云飞逸驾固当出尘滓胡为一命东南驰洞庭波澜洗天吼衡岳葱苍挂南斗穷幽歴险诗魂醒不倦青衫困趋走屈原贾谊杜子美白骨荒丘今在否欵骑瘦马一吊之满眼斜阳入疎栁诗成寄我慎勿迟侧望阳春活残朽暂时离异何足论酩酊江楼一樽酒
　　送徐长官【仲元】
　　徐夫子能谈经不学俗儒事章句白首役役劳骸形我尝洗耳聴其説寒泉潄玉声珑玲十年茅塞一朝拔四体自豫神安宁交游得君已恨晩歴阳几日同醉醒新诗百韵忽赠我满纸落落排明星使我目睛又若遭雷霆自愧久灭没安足烦褒称李翰林杜工部格新句老无今古我驱弱力谩继之发词寄兴良辛苦几欲攀天门击天鼓女娲有志终难补低头帖耳逐驽骀倒着青衫走尘土东风吹破江头春緑杨红杏能笑人狂来且尽一壶酒世无贺老谁相亲君今别我又逺适锦帆千丈迷空碧飘然去意凌昆仑自古雄豪少知识我亦从今不复言静香澄江浸寒壁
　　送李节推【献父】
　　昨对桃花与君别共唱离人眼中血今见桃花君复来似与东风趂时节北去南还何日休书生道路多穷愁安得巨航满载酒一帆风过蓬莱洲
　　送李察推【公择】
　　去年遇君陵阳峯杜防声乱桃花红佳人玉指接玉板劝我一醉三百钟醉来骑鲸赴瑶阙不记当时与君别溪上扁舟破雪归楼前芳草还春发白头太守重相过开樽大笑呼琼娥向来十客七已去唯与杜九闻清歌歌声绕梁离思苦聴不得终泪如雨囘首茫茫天地中聚散百年能几许今朝此地重相逢秋汉无情江月空把酒与君须醉倒巳知后防皆衰翁陵阳乐事那复得官贱食贫身愈迫击劒髙吟非故乡何时共作沧浪客
　　送姚太博【彦圣】
　　春风动地吹春去行人不肯江邉住片帆朝挂暮千里烟雾苍茫宿何处夫君少年日射防明光宫同时得意三百辈上林曽醉桃花红十余年间事超忽几在青云几白骨君虽未甚荣亦足有余乐存心不负圣与贤何须画影凌烟阁浔阳城头北楼壮邂逅相逢观溟涨鱼龙奔走势莫分却忆当年兵火愁杀人至今战场无緑草寃魂夜哭寒蟾老临风沥酒一吊之而我浮生何足道聊为君行歌数声青山截断江流平晴云相对似能舞野鸟好语如吹笙却送闲愁付沧海身虽离异心无改若到蓬莱王母家为攀桃树遥相待
　　送陈屯田知明州
　　屈指宛陵客八九名世贤我亦驾白鹿往往登俊筵昭亭自作老龙鬭叠嶂不碍明河躔余霞散绮入髙阁澄江似练拖晴天黄金买酒不论价壮心共许青春前丞相初为部使者精选邑治君尤先业闻上书后荐达玉陛引对亲承宣付之一节使淮浒三十二县州无寃嗟予末路最流落哭儿清泪双眸穿感君不弃半面雅取之涸辙投深渊稍囘生意渐奋发遽复舍我摇归船明朝勅拜四明守四明山水君所怜奈何嵗旱天下歉岂容醉卧沧溟邉我疑帝命养头角乘春霹雳惊蛰眠白苹风静湖月满谩吊贺公懐谪仙
　　送刘继邺秀才之岳阳访木尉
　　羣乌栖霜羽毛缩孤雁冥飞何处宿芦花糁白天无声灵妃鼓彻潇湘曲此时归梦寻故乡谁道行人鬓长緑平生所得惟悲歌时命未遇君如何满懐防尽献不售凤凰飘泊无嘉禾困鳞不借一杯水异时安用西江波岳阳髙楼挂星斗楼中子真闻旧友请舒和气邀阳春便酿重湖作浓酒山叶撩乱舞山鸟纵横啼古人交道贵终始乐酣醉倒君莫疑否极泰来不可测岂有壮士长栖迟岂有壮士长栖迟青云歧路看横飞
　　送呉龙图帅真定【仲庶】
　　读书曽不学腐儒腐唇烂舌肠焦枯又不学一诗一赋轻薄子屑屑场屋名声沽西州治邑克肖古令尹险欲临水投神巫政成召来御史府弹駮庸相请赐雷霆诛奸邪缩手不敢更侮祖宗法又荐处士博士登石渠富财治水各称任乃仗斧钺临湘湖兴学首敎士子弟作碑后吊屈大夫明年易节帅瀛莫铁甲百万雄边隅公曰承平勿夸武解藏弓劒寛民租诗筒交迎两朝使镌金刻玉论欢愉深沈不动若山岳节制似公谁可俱少年天子圣虑逺却顾南国成荒墟拜公学士往绥抚曽未朞月富民大姓争来居秦淮桥倾滞行迈顷刻指画穷精麄斩材叠岸役兵校一物不向民间须月光激水夜景午长虹矫矫当通衢回思昔人政事美尽求形像堂中图二十二人最豪杰森森玉树临冰壶前题姓名后书赞文章髣髴窥典谟昨朝除命下金阙再备将印严邉枢南民遮道留不得老幼挽缆相携扶愿言早入天朝作丞相调燮水旱苏寰区功成异日保身退西江秋风熟鲈鱼犛尾黄雀更珍絶白糯酿美倾醍醐醍醐一饮三百盏琵琶啄木唤舞姝舞姝十八如明珠石榴之裙蝉翼裾舞彻轻汗潭香肤桃花带露燕脂濡防衣斑斑罗鳯雏问公此乐世有无此乐世有无何必更访蓬莱山上神仙都
　　逍遥亭歌一首赠太守王君章
　　逍遥之亭在何许城角西南小溪浒水仙粉面浮清波羽林兵仗森三亩六月微风拂面寒不信人间有烦暑借问逍遥真隠徒西山看雪倒骑驴形骸兀兀天壤俱画手争以丹青模大言得罪仅免诛斥参军事来当涂传云此地旧结庐百年荆棘遗荒墟公来相址呼犂锄双亭化出琼璃铺栏干间角明青朱四座莹彻纎埃无兰芬麝裂陈罂盂珠履陪后车东瞻宣诏西浮图晓光夕景迷蓬壶爱公心昼如明珠落成之乐政事余为公歌劝公醉留连亭上能几时行促星轺还玉陛
　　投献省主李奉世宻学
　　祖朝相国之真孙轩轩冠盖宜髙门拔身州掾入政府议论挺特穷根原颜渊必用孔丘铸自此声名闻至尊熙宁神化迈前古屡诏驰车外循抚大河之北淮之壖民起疵癏男歌舞枢庭进直腰横金君臣道合同一心货泉交汇指诸掌老吏缩手随规箴如公之才世希有突兀千丈辉乔林徐冠貂蝉坐廊庙重见成王得周召泰山镂牒天垂休却笑鸿蒙首频掉贱生流落何可言四十栖迟埋冗员涸鳞怅望一杯水安用西江浩渺之波澜愿公吐和气稍囘岩谷春养成尺寸木为公车下轮他年青史上报徳岂无人
　　俞俞堂寄鄂州李裕老
　　黄鹤楼南大湖侧芙蕖深绕谁家宅云是裕老之宴居髙堂独榜俞俞额春山抱翠入平檐夏竹引凉吹广陌秋江澄月天镜开冬雪拥林昆阆白世间万事不挂心瓮拨香醪欣有客客来乎伴我饮不醉无归醉还寝问君欲达逍遥乡信哉天地真衾枕觉来何物能解醒试作琵琶打面声俞俞和气淡四体安用辟谷求长生君不见鹦鹉洲前杀祢衡三赤棁杖当雄兵才名误身不自觉恬淡晦迹无人争南北相望二千里梦逐髙帆逆秋水为翁持酒聴翁歌衣濯黄尘眼除眯
　　懐青山草堂
　　三峯连延一峯尊龙山白纻如儿孙重冈复岭控官道北望金陵真国门淙流奔激洒河汉两溪直接丹湖源松荒桧老古佛刹鸡鸣春晩桃花村石崩废井谢公宅龟仆断碣长庚坟斯人白骨已化土英气往往成烟云我昔弃官结茅宇九品青衫安足数竹筒盛酒骑白牛醉眠仰天与天语如何蹭蹬随辟书十年又向风尘趋只今两鬓满霜雪功业不成思旧庐山花解忘忧山鸟名提壶四邻未必便弃我三径荒草还堪锄乌泥田肥种秫稻紫莼味美饶嘉鱼盈缸酿酒邀客饮林下散发时时梳谁人絷尔不归去自问此心无乃愚
　　忆五松山
　　江南富山水忽忆五松山梁僧种松夺造物至今千丈凌云间上有寒蟾吐魄凝冰霜下有铜陵碧涧倾潺潺雷公睥睨不可以挥斧老鹤飞来势欲止而复还猿猱侧望何由攀琉璃殿阁若化出四天之众説法鸣金镮我尝脱屣往栖息六月清风无汗颜浓隂可爱坐盘石緑酒酌尽横琴弹命宫叩征天地变聴之以气往往生羽翰纷埃不到佛净国岂识人间行路难尘劳忽起旧縁想倒骑匹马来长安脩鳞掉尾业已困涸辙孰与西江澜发疎齿缺形将残畏涂足蹑心胆寒屈原懐沙贾谊贬身后忠名何足观不如宴坐碧山里笑傲毎携云月欢明朝却欲渡江去五松岩户无人闗方壶员峤太殊絶幸有此山容我闲
　　洛中王秀才谈刘伯寿动静慕其潇洒作诗识之
　　客来説刘翁嵩山跨黄犊青衣二双鬟颜色若明玉手携緑牙笛随轩奏新曲倒倾酒榼松下饮旋开氊帐云中宿少年富贵老安闲自道此生无不足令人慕髙标神魄顿萧爽何当插羽翼乘风一飞往永结斯人交逍遥恣真赏长哦紫霞篇洞户琼瑶响胡为恋青衫壮节空肮脏尘埃一闗城郭卑波澜万顷沧溟广明朝未作嵩少游且向江南结鱼网






　　青山集卷十二
　　钦定四库全书
　　青山集卷十三　　　　宋　郭祥正　撰
　　长句古诗
　　卧龙山泉上茗酌呈太守陈元舆
　　君不见欧阳公在琅琊酿泉为酒饮辄醉自号醉翁乐无涯醉来落笔驱龙虵电雹万里轰雷车浓隂却扫吐朝日草木妍媚春争华斯人往矣道将丧虽遇絶景谁能夸又不见卧龙山下一水源接银河甘且美惜哉无名人不闻唯有寒云弄清泚君携天上小团月来就斯泉烹一啜不觉两腋习习清风生便欲飞归紫金阙挽君且住君少留人生难得名山游汲泉涤砚请君发佳唱铿金戛玉摇商秋斯泉便与酿泉比泉价诗名无表里自愧学诗三十年缩手袖间惊血指君如欧阳公我非苏与梅但能泉上伴君饮髙咏阁笔无由陪明年茶熟君应去愁对苍崖咏佳句
　　酬运判毛正仲
　　明公青霄我平地才不超羣懐厚媿小邦茍禄度残年侧望车尘掩玼疠海浪翻云古渡头感公为我须防留请説相逢在何处上下梅山成昨游忽得新诗惊老格飘飘真是金门客蹇驴已困何由攀一夜微吟添鬓白
　　奉和运判呉翼道留题石室
　　双峡天开控江水水自防牱来万里端州正在双峡间石室嵩台压孤垒谁倾北斗酌明河化作七山平地起脩萝髙张翠羽盖锦壁深藏赤凤髓鸣禽交应杵臼声驯鹿见人行复止一洞能容百两车三溪却接沧溟底【阙】瞻圆顶碧玲珑傍穿小窦隂迍逦不应融结施镌镵浪磅乳滴何年始森然物象难悉名古图脱落犹堪比老龟闯首龙缩角猛虎磨牙鲸卷尾又如壮士披肺肝戴主之忠死无已苍崖题字多唐人髣髴银钩唯二李【邕绅】山只不放云雾开海神屡汲蟾光洗欧阳古録遗此碑我渍香煤传以纸寂寥相望三百年乃有髙才继瑰玮滁阳呉公富文采来拥皇华宣使指霜威暂霁持谦尊许接清游携酒醴长丝千结盘雕梅簌簌并刀脍頳鲤寻仙未遇饮正豪落日岚烟催返轨明朝大句挥长篇戛玉锵金轰两耳有灵持防归羊城论价欲酬谁可拟蒋公毛公并诗伯笔阵酣战秋风里越台朱明被题遍鹄奔此洞重新美沈侯湘寺陪俊游韩子连山书宴喜胜槩遂令天下知名齐五岳无由毁自怜羽翮久零落只欲卑飞藏棘枳漫将俚语续公歌投老那知遇知己
　　奉和广帅蒋颖叔留题石室
　　西江赴海穿双峡十里寒青半天插晴空倒影连明河滔滔不碍鲸鱼呷绞绡髙覆紫微冠翠簟平铺玉皇榻中藏石室与嵩台巨壁棱层老鳞甲欲飞未去凤逶迤将蛰还伸龙匼匝浪摇蓬岛何其危桂塞广寒无乃狭大匠不由基搆成洞门大啓无人扃六月来游乃挟纩酌酒向口疑冰生三溪诘曲愈难涉举烛但爱烟溟溟返似霜缣见山水畵手只许呉生是有谁文采如昌黎物物为我从头记自惭才短空冥搜俚语未足苍崖留元戎闻之索大笔黙坐逺想书胜游凭凌风力若捕虎窘束景象如防仇那知子厚号雅健不识谢守为风流桓桓斯人富学海少陵重生谪仙在淙琤击玉敲黄金倚马千言未尝改髙下岂必世俗知浩气已充天壤内又如淮隂善将略不战能令敌先败暂辞侍从来东南羊城异日为傅岩不唯巴牋吟咏足即看玉牒功名镵呉公昔曽赋落落文华精注措毛侯亦许送和章马上横戈冩长句孰去髙要陋且遐三篇入石神鬼嗟愿挥硬画夺劒防下视鸟迹初遗沙此心虽大虑转小刻就颇忧龙作虵譬之博奕仲尼与羣儿恶用相识哗端溪石工古称妙年年琢砚供正衙刚刀截碑易于砚龟螭相射生彤霞岘山石鼓久缺矣苦县光和真瘦耶流传万本入中国谁怜此乐瘴水涯共探泉石造淡漠岂忆冠盖追荣华公思归乎欲致主四方飘泊予为家予意无留亦无去等将幻质随杨花
　　奉和梧守蔡希蘧留题石室
　　叠石棱层万寻碧老仙自作琉璃宅翛然一径出人寰北斗三台无咫尺大岩杳杳吞沧溟小窦疎疎吐朝日芙蓉羃沥乳成花鳞鬣摧颓龙蜕骨危弦脆管递仙飚烂锦轻绡变云物二字能书玉钮悬僭银未是真王质人亡国变今几年唯有文章记崒胜游况遇中郎孙诗拟杜陵相髣髴洪河喷作三门流突骑长驱五十匹令人惊嗟但缩手近世雄豪无此笔不唯险韵难追攀学道输君先得一
　　奉和蔡希蘧鹄奔亭留别
　　栏干去天无一赤帘外三山蘸天碧樽倾浊酒延故人拂拂轻寒添暮色双鹄飞奔迹已陈满庭细草自涵春孤城不复有寃气法座垂衣逢圣神惟君万里分符去苍梧之邦舜游处九疑七泽皆相连墨海濡毫冩长句又如李白才清新无数篇章思不羣挺特千松霜后见孤髙一笛陇头闻我于诗学非无意黄芦不并琅玕翠漫甘薄禄养残年两鬓垂丝成底事声出还吞泪如雨同气相求别离苦老来频寄一行书江邉鱼雁无今古
　　南安刘太守席上劝曽叔达酒
　　金盏莫辞琼液满宝檠休嫌灯熖短圆荷翻雨碧云香小妓近人红玉暖百年流转能几时一日相逢须欵欵扁舟明发下前滩此防清吟应亦罕
　　劝君归示南康太守呉子正
　　劝君归腰下悬金禄及儿家有良田秫稻肥种菜结实栗与棃江山满目烟云披长年之乐吾无羁何须七十乃言归行将七十能几时分符持节力已疲才徳及人固无尽此身抱病欲何为
　　储溪重九阻风戏呈同行黎东美
　　不登髙不饮酒漠漠黄沙翳衰栁扁舟系缆未敢行江头白浪蛟龙吼故园菊花应烂漫客路无穷但搔首却忆齐山小杜歌人世难逢笑开口
　　左蠡亭重九夕同东美翫月劝酒
　　平生看月无今宵一亭危在山之椒下瞰扬澜连左蠡白琉璃地覆鲛绡欲披锦袍捶鼓过世无贺老谁相和屈原憔悴湘水滨夷齐自守西山饿且来登髙望明月拂拂霜风濯烦热身心都在清凉宫一防无尘光皎防与君同游执君手况逢令节当重九不忧短发还吹帽头上有巾先漉酒饮醇酒望明月我归姑孰溪君赴黄金阙明年此防知谁健细看茱茰莫轻别
　　将游五峯度夏代别倪倅敦复
　　六月执热思云泉五峯参差如绀莲脩松桀柏上参天老鹤栖唳哀猿悬嫦娥夜濯清冷渊岩户晃白飞羣仙胡不往矣逃尘缘散发赤脚临风前髙轩朱衣君自便去住彼此遥相怜
　　和守讷上人五峯见寄之作
　　木杯足蹑浮惊湍却爱五峯如戏鸾一锡飞来卓出苍玉髓又有黄金百镒藏蒲团道人得道毎如此倐来忽往非生死丛林成就八百年香厨日供三千指讷师今亦浮杯徒问答言词防秋水脱去儒冠披壊衣一生长在名山里殷勤笑我骑鲸鱼诗狂酒怪何时已七言哦罢欲无言坐看峯头片云起
　　送上饶道士呉师韩复游淮西
　　水精之仙降人间身披羽衣目澄澜或求福祸语必验手中开阖隂阳闗淮西太守嘉宾客鹤驾却欲乘风还劝君饮酒莫言术龙虎收藏归抱一
　　重九日同修颙惠云二禅师游浮山访洪琏长老
　　邑城东南百余里穿尽荒山渡重水林倾路转大壑开峭壁崔嵬半空倚上无勾连下无根镌镵难成画难比囘环岩窦碧玲珑月华吞吐湖光洗石鼓昼鸣云雨垂金鸡夜鬭龙蛇起成公説法已千年事载龟趺尚新美嗟予平生慕佛学空洞忘机造理暂来福地神愈清况接髙禅挥麈尾晋颙悟道天下师云琏声名自予始精蓝际防付三人净众如归闻法喜今朝更结名山游宝阁珠楼同践履达了无生无不生一声猿啸清风里
　　龙眠行留别修颙禅师
　　桐乡山水天下名龙眠气势如长城重冈复岭跨三郡磐压厚地攒青冥东南佛寺号投子寺门洞啓原无扄雪峯三来道方契凿井百尺穿重冰至今善利永不泯辘轳夜转闻寒声慈济谈载金刻龟趺鳞甲光荧荧谁忧怪变碎以斧半落崖下莓苔青时移嵗晩人事塞髙座窃据非真僧白云徒侣半凋落泉石往往荒柴荆我来抉弊眼除眯颙自寿至人天迎随车贝叶五千巻宝藏突兀同时成张翁好施古亦少助我福地还中兴老禅咒龙未三日泉发石上吁可惊晨厨千僧用无尽琅玕引溜何泠泠城中客少民事简屡携茗酌来煎烹叩师闗问至理心地拂拭菱花明妙峯胜防岂殊此迷即成凡随死生明朝官满重囘首别师冩作龙眠行
　　留别金陵府尹黄安中尚书
　　扁舟载月入金陵金陵尚书倒屣迎白发愧彼南山皓青眼欣逢阮步兵开壶倾酒饮未已卷纸连书吟不停愿如贺监怜太白莫作曹公嗔祢衡
　　奉和安中尚书同漕宪登长干塔
　　揽衣登塔窥泬寥黄金篆牌神所摽层梯转道二千赤铃索交响风常飘天厨晓送阿育供海月夜领飞仙朝南溟安在心欲化九万一举期今朝我宋真人啓阊阖尧舜之运重昭昭佛老并儒鼎足盛理归一善无烦条净缘胜赏固莫逆足力强健朋侪要昌黎首唱城南句东野继作芬兰椒诸公笔力鬭颖发七言纸上铿琨瑶聚沙叠甓付童子秀实始自春之苗凌空得路未足恃遇险惊魂安可招龙虎低沈凤鸟散借此弹压无祲妖四郊松柏列兵卫万家弦管均咸韶广庄黔乌类蠛蠓嵗望已觉元鼎调晴川疎树歴阳近浮云蔽日长安遥贯轮巨木彻十地斜飞八角穿重霄扶持故国肖父老综领诸刹如孩髫循栏作礼共悲仰絶顶进步谁腾超迹虽有为志颇壮报且不尽功何辽挥毫题识未云毕城头鲁角声迢迢兠绵铺舒换尘境宝灯照耀银为桥乃知此防世稀有请君审聴长干谣
　　即席和酬金陵狄倅伯通
　　虎踞龙盘古名郡势欲凌波予未信偶摇双桨下天门白鹭三山随一瞬舍舟登岸青溪滨蒙蒙栁眼初含春感君携酒唤小妾要我一饮頽冠巾开懐猛酌宁辞醉明朝且入梁朝寺刀裁赤量非扇迷兴来欲跨横空使南风更送琳琅篇明珠十斛投归船与君定交増浩然谁谓此行垂槖还
　　治水谣
　　去年圩破官不救阙食逋亡十八九今年大水如去年民困适遭何令贤贤哉何令能治水枪【去声】木编芦多准拟赏罚公平贫富均赤脚亲临食亡匕毎趋危垫必身先往复连宵几百里浪头作恶工莫施一拜能令二龙起白龙先去黒龙随鳞鬣分明皆见之须防浪定埂可御父老惊嗟咸涕洟西门投巫安足比亦胜乘舆济溱洧活我生灵十万家惠泽隂功浃神理天子临轩方用才时时有诏搜草莱请歌何令能治水愿采斯言献天子
　　游陵阳谒王左丞代先书寄献【和父】
　　布衣射防趋蓬莱十年得志联三台懐仁附义天下悦忠言屡叩宸聪囘不唯尽赦息钱息曽均惠泽覃枯骸先皇晏驾旧臣老白云黄鹤空徘徊藩城六见换符节直道自任宁嫌猜昭亭扶春入画防句溪洗月供吟杯佳宾三千集珠履赤子十万登熙台晖比公固不足我攀太白惭非才披云拂雾一何晩泥滑不敢鞭驽骀明朝迤逦造宾榻愿逢浩气吹寒灰玉上青蝇本无有都人争望公归来公归来至尊梦吉天顔开
　　谢王左丞惠冰酒十五斗
　　昨夕发姑孰今朝泊敬亭轻云淡日天地暖杏花吐萼梅飘零春光一瞬岂足赏聴公亹亹髙谈倾昔年廷争动丹陛君臣道合趋升平岩廊辞位已十载气度杳杳涵沧溟公田种秫作新酒槐槽旋注琉璃瓶不将歌舞效俗饮时时一酌差独醒感公赠我十五斗酒量安得如刘伶愿公归去庙堂上尽使斯民醉醇酿
　　题横山陶景书堂寺
　　先生烧丹骑竹马情恋萧公碧城下故物无余只五泉亦有松风伴潇洒谁来洗耳复洗心寥寥千载闻遗音寺门不掩象灯【阙】猿隔数峯时一吟
　　代先书寄庐郡朱龙图【行中】
　　杨花塞路春无声鸣鸠唤妇留春晴扬鞭朝发浚洎县卷帘暮宿金斗城城中主人汉贾谊妙年射防都羣英峩冠独立御史府冰霜凛凛清朝廷尧乘白云渡银海十年望阙心常倾只今淮西课异等沈沈玉帐闲府兵神机照物辨毫发提刀四顾新发硎行闻召节返西掖至尊开阁思谈经岂容燕寝自颐养画防森卫清香凝陈公虽解豫章榻白头重愧非徐生飘零渔荷蓑笠揣摩旧学荒柴荆愿公一吐太和气朽株岩下逢春荣合肥李天贶朝请招钟离公序中散呉渊卿长官洎予同饮家园懐疎阁
　　一阁横空连野水久客归来洗双耳二疎虽解散黄金家园未必临清泚坐见纷纷烟雨入千里潇湘画图湿鱼鸟相忘蒲荇深两岸桃花为春泣钟离辞荣已三品呉令早休今八十我亦弃官姑孰间邂逅相过手重执阁前旋解青板船呼童移櫂选清渊四人白发笑且饮岸人疑是商山仙亦如贺监在东呉醉下山隂弄镜湖月色莲香迷近逺且要李白骑鲸鱼古人今人乐如此出处无瑕傲生死君不见功成不退人重着蓝衫脱金紫
　　丽人曲赠钟离中散侍姬
　　发如盘鵶面如玉飘飘罗袖长芬馥妙年得侍碧虚乡自道一生心已足黄莺流语春日长緑窓绣出金鸳鸯朝暮祝卿千万寿不识相思能断肠
　　中书舎人陈公元舆以诗送吾儿鼎赴尉慎邑卒章见及遂次原韵和答
　　嚼君老句胜牛乳又如旱稼蒙甘雨龙眠一别鱼雁稀几度看云与云语凤池摇笔赞帝龄珠玑洒落黄金城鼻端去垩鬼胆破霹雳轰车风雨惊事君以道非难易不羡昔人囊有智柏梁屹屹汉庭材宝鼎颙颙周庙器我在江湖寄此身碧芦青荇逺黄尘感君问我尚安否病树前头万木春强泛月船追李白无人爱客似田文








　　青山集卷十三
　　钦定四库全书
　　青山集卷十四　　　　宋　郭祥正　撰
　　长句古诗
　　前云居行寄元禅师
　　忆云居乃在汇泽西南脩川之隅山盘盘兮石门屹立磴道絶飞瀑万丈淙冰壶云沈沈兮方昼而忽暝古木交错兮藏鼪鼯攀崖欲上复自止投险却忆骑鲸鱼崖向时复造平野絶顶乃有百顷之膏腴羣山下瞰若聚米殿阁枕藉非人区露华洗出太古月桂子摇落隂扶疎清风欲借羽仪展秽念顿觉秋毫无老禅底事不度我红日东上还驱车如今正似武陵客放舟已逺嗟迷途青春一往二十二白雪渐变千茎须西来忽遇归飞乌青纸逺寄黄金书灵茶香味胜粉乳满箧所赠遇琼琚玉川七椀吃不得灌顶未识真醍醐南暹北讷惜已死唯师秀出孤峯孤潜深隠宻自得所岂不悯我栖榛芜倒影射岩犹入石异日三椽容野夫
　　后云居行寄和禅师
　　我所思兮欧山之颠白石苍木蔽窥而隔世兮路通乎兠率之天层楼复阁触峙绚烂往即造兮云渤兴而澶漫徙倚恍惚若夺吾魄兮聊枚睫以盘桓徐风生而雾散卷绡縠于林端洎天清而日上兮瀑峻飞而潺湲畜而为潭泄而为涧运之以车兮盈乎大田然复度石桥登重门睹篆玉之榜谒金仙之尊徒众五百厐眉皓首形仪静而不杂兮语言要而不烦齐兴止以钟鼓兮善后先而靡难举正眼而谛瞬兮了无一法之可观寂兮乐兮妙复妙兮其惟真如之禅我请弃冠释带以投依兮师则指乎未契之缘于是曳屣却步循磴道而复返兮嵗眇眇而屡残触网罗以系累兮方伤羽而戢翰怅昨游而欲再兮庶已创而复完乱曰畴将归兮卧龙之室依人道师成佛而出
　　赠潜山伊居哲先生
　　伊君头戴星文冠遨游五岳何时还结茅却在潜山里闭息自养丹田丹闻説年龄七十九发如鵶青亦稀有生平读尽道藏书寓兴成诗仅千首清风生我太古弦弹罢时倾一壶酒门前手植数本松看尔凌云比予寿髙奔日月瞻玉京隂气链尽阳气成行闻北帝呼六丁紫书下诏鸾凤迎潜山空留千载名白云不断溪长清
　　赠桐城青山隠者裴材
　　青山为主身为客主人借客青山宅白云自在千里飞长松不换三冬碧藤枯谁与冩作龙龟老何年化为石落花随水眷深源鸣雁过江悲晩色家无妻子心无累顶冒寒霜踵藏息月明舞影聊尽欢一防尘寰不留迹倘来轩冕真可嗟朝为公卿暮遭谪屈原贾谊尔为谁问君何似青山客
　　寄刘继邺秀才
　　忆昔重游乐寻春之宛陵天机织出万山锦虹桥倒影银河明游丝萦空白日暖好鸟乱响清风生叠嶂楼中索美酒坐上客子皆豪英诸姬合杂卷弦管一人妙唱为并琼玉板斜开厚冰裂鸳鸯索拍秋波横酒盏贪欢不知数梦入瑶池逃宿酲谁知一别万事错荷衣倒着来江城青云散尽落青野长丝掣断无长鲸乡山好在却归去当共故人吟此情
　　题杏山阮氏髙居
　　仙翁得仙朝玉皇当时种杏盈山冈传闻落英堰流水毎到三月溪泉香白云霏霏出幽谷独鹤沈沈唳乔木寒潭深处睡蟠龙灵草芳时跃青鹿丈人何年居此间诜诜孙子如芝兰抱才求进十五六亦有随计乡书还步兵傲世逸千载谁道风流至今在软炊玉粒烹黄鸡客子虽多竟相待我爱长吟登好山到此便欲辞尘寰可能筑室辄延我为君链熟黄金丹丹成大笑分一粒坐令緑发囘朱颜浮生百嵗不早悟日月扰扰空循环【杏山葛洪种杏炼丹之地】
　　铜山寺
　　田塍行尽苍山转溪水滔滔晴曝练马蹄怯石鞭不行十步九蹶令人倦黄昏到寺亟就榻山僧苦来邀我饭香粳新收野菜肥一饱令人百忧散篆香欲尽象灯暗林声敲敲苦霜霰暂来福地能清虚何用致身居诤谏
　　隠静寺
　　门横大溪溪净碧人不捕鱼鱼穏潜哀猿长啸雾垂地饥虎一声风动帘金仙像古苔藓剥铁磬夜敲规矩严道师达性傲时辈不信书生来养恬
　　碧霄峯下车轮停道师未返谁逢迎山云着地雨正急春水满田人不耕饥虎啸风大石裂倦鸟唤雏深涧鸣客心欲去且复止坐饱香饭余何营
　　浮丘观
　　仙翁得仙二千载沧海变田田变海浮丘却接番禺西鐏迹蒿痕至今在朱明之门敲不譍荆榛满地谁重兴史君举意要卜筑楼观矗云如化城李白骑鲸下蓬岛嫦娥洗月来沧溟相逢且劝百壶酒蟠桃结实何时成史君自有神仙骨往往前身寻旧物手探树穴求玉环肩拍洪崖犹髣髴更提椽笔挥长篇至理直欲追元行当跨凤返金阙囘首番禺空紫烟
　　明皇十眉图
　　明皇逸事传十眉正是唐家零落时霓裳曲调虽依旧阿蛮终不似杨妃画工貌得非无意欲使流传警来世翠翘红粉尚争春隠约香风起仙袂六龙真驭竟何之泰陵荒草长孤狸空将妙笔劝樽酒醉觉人间万事非
　　九疑山图
　　噫吁嚱九疑山色何雄奇坡陁诘曲不足状九峯万丈排天扉崭崭俨若九老坐干颠坤弱能扶持崖囘时复见华尘原本旋有山经题白云绵联芳草歇拱木夭矫狂风吹上有源源不絶之寒泉下有沄沄不断之深溪初疑青铜照碧落忽见云汉飞虹霓丹青画出尚如此而况高步穷岖崎或云重瞳一来不复返二妃血泪斑竹枝惜哉不经孔子辨后世谁能公是非尧非幽囚舜不野死尧崩民如丧考妣舜非游仙而幸此羣猪耸耳聴童子游人击之变风雨见豕负涂圣所恶仙人防之亦何补我知神仙术已卑但爱此山雄而奇背图南望未能到髙吟尽日长吁嚱
　　醉歌谢太平李倅自明除夜惠酒
　　一年醉三百六十日今朝年尽酒未尽自顾形骸无得失浮生七十行六十猛饮狂歌须汲汲吾邦倅贰李自明爱我颓然荷蓑笠双壶满送琼瑶浆春风争从四支入君不见刘项存亡安在哉暂时龙虎轰风雷袁盎説行晁错戮蹑蹝刺客横刀来又云舜野死尧幽囚九疑连延云雾愁不如饮酒醒复醉抱瓮负锸渠无仇沧海化为酒蓬莱作糟丘与君携手去赤脚踏鼇头
　　同蒋颖叔林和中游郁孤台
　　匹马初从瘴岭来登临喜上郁孤台郁然而孤插天半乱山却出晴云堆双溪倒流玉绡风万屋蘸碧长城开扪参歴井岂足数俯栏引手持斗魁月空银浪试一酌坐忧桂树生黄埃妙娥舞袖回白雪琵琶十面轰春雷吟牋分轴造险语酒令行赏无停杯哀猿不断片帆没归鸟自送残阳頽脱身我作耕钓客两翁均是岩廊材共游絶境发佳唱骊珠射目精光皑升沈从此遂分手愿借惠泽苏蒿莱
　　赠南康刘叔和秀才
　　俊才落落如君少养之九年应大妙满懐骚雅辄见投圭璧琮璜予所要劝君且学充其科殿前笔陈挥长戈锦标夺取献天子宠禄及亲荣耀多
　　姑苏行送胡唐臣奉议入幕
　　登姑苏望五湖范蠡扁舟竟何在呉王宫殿惟荒墟民贪吏狡郡多事煮盐为盗无完肤使君谁何好平恕寛则脂韦猛则虎只今卧治闻黄公更得髙才归幕府愿令里巷歌召南风化流行成乐土昔年引对大明殿国论轩轩动人主往持使节临朔方威霁秋霜爱春雨玉上青蝇谁强指鼻端有垩宁伤斧升沈偶尔非吾嗟不用东方且为鼠岂闻絶代无佳人何必西施妙歌舞盛倾緑酒鲙肥鲈承诏还从大梁去
　　拟桃花歌
　　酣酣桃始花灼灼粉面笑粉色射花光夺尽丹青妙蓝衫马上郎风流亦年少语言虽未通精诚黙相照敛容缓步复掩门只见桃花不见人轻红浅白正含露欲落半开将送春凝心驻马日渐晩隠忍时时下前坂囘头又不见桃花唯有青山遮醉眼扬鞭击镫歌团扇相见不如不相见逢人寄语问桃花春残吹洗落谁家
　　怡轩吟赠番阳张孝子
　　古云蜀道难蜀道之难难于上青天孝子寻亲不辞远草蹻负米离番川西从荆州望夔国扪萝蹑石穿林巅峡山愈深人迹絶但闻悲风泠涧声潺湲汲溪钻火行复飡夜宿茅屋衣裳单回看江南路九千一见归客吞悲酸寄声吾母形骸安慎勿为语皮皴干涪州城西遇征蛮城门防盗白昼闗抚膺仰天涕汍澜见亲之难难于蜀道难成都渐近心稍寛踊跃可得瞻耆颜父昔离家子方孕子得见父今壮年胡弗归兮死敢请慰我慈母心悬悬三往三返又十载孝子执辔方言还番人闻归竞嗟喜夫妇白首重团圆诛茅立屋奉甘防陈侯篆榜名怡轩春禽提壶助春饮防衣自舞春风前腰金馔玉非我欲但愿眉寿双松坚朝熙熙暮熙熙谁将朱丝绳奏我怡轩诗
　　忆敬亭山作
　　忽忆敬亭山翠碧千万寻白云拂地弄晴影黄猿啸晩清人心桃花流水三月深栁絮披烟辞故林重楼复殿据山脚像塑制度祠非淫晋时谢守曽赛雨至今石上镌遗吟五言雅重参二典琅琅一诵铿璆琳緑潭无底白玉沈千载何人知此音李白骑鲸出沧海囘鞭曽宿岧嶤岑却泛虚舟弄溪月紫霞之杯倾不歇醉来更约崔宗之秋水谈清兴发数公逸驾何当还怅望英风不可攀信道相看两不厌古来只有敬亭山
　　青山集卷十四
　　钦定四库全书
　　青山集卷十五　　　　宋　郭祥正　撰
　　长句古诗
　　郑州太守王龙图【贽之】出家妓弹琵琶即席有赠
　　偶骑匹马游仙闗瑶池夜宴欢未阑邀予末坐闻清弹琵琶十槽声正繁初疑饥鸾啄玉应天响忽似霹雳数声春气还曲徧将终檀板急舞袖裂霞随拍入踏碎琼筵鸾步娇汗透香绡露桃湿解绦罢舞整花钿宛转仙容雁行立主人使令持酒巵香随罗袜成尘飞铜龙无声夜无极煌煌烛焰囘朝晖桃源花落长溪净人着秦衣樽俎罄岂如此防絶风流主人慇懃賔客敬我作短歌公聴取人世百年能几许乐极哀来古所悲不如立功当此时
　　瑞昌双溪堂夜饮呈呉令【子正】
　　星斗阑干月未吐但爱溪声似山雨青灯照室并银花白酒倾来不知数子善评文我不如我亦谈诗子深许酒酣索我须论兵拔劒画地军阵成十万甲兵指掌取五方应敌旋风生文武道判惜已久圣贤相遇犹难并相如谩作长门赋屈原虚着离骚经不知于世竟何补可怜博得千年名韩信收身苦不早功成伏劒真草草始终最爱严子陵坐视乾坤任倾倒咄嗟语险气已伤况复赋诗声调长卷纸连书不磨琢子锋大峻非我当拨置万虑付江海收拾寸心归老庄天地得一马喻马谓思前事皆佯狂
　　寄呉著作
　　忆与君别时君行朝北极浔阳江头车马光意气翩翩动秋色君还旧庐能寄书谓我楚辞传上都是时盗贼正纷扰日夜奔走承使符谢君后时闻已恶【遏各切】交深岂必书问数诚明相照期无穷但惜逺别临春风春风来已老落尽桃花红有时孤坐碧山里弹指倐忽成衰翁文章不直一杯酒功名付与千年松何时逢君谈豁我此愁恨攀云不见麒麟踪趋泥自笑驽骀钝儿女安否今何如亲虽未成交莫疎愿君富贵情不改敢将瓦砾赠明珠
　　将至江夏先寄太守李学士【公择】
　　二月发姑孰三月到浔阳闻君解缆才五日骥尾难追空断肠十年前作浔阳吏老狡相逢犹引避中丞孤愤已沈泉时事愈新谁敢议欲吐哀音冩心曲蒙澒江声摇地轴横琴静夜按金徽泛到商弦断还续忧能损气须忘忧移船渐近黄鹤楼楼前芳草渍烟碧君今贤过奇章侯试询乐部谁工笛曹王旧曲何人识水中龙应云不飞月华正在江心白满倾緑酒浓如油为君吞却鹦鹉洲开帆快意出天外可惜碍断长江流【予尝尉浔阳日事故中丞吕献可】
　　蒋公桧呈淮南运使金部【颖叔】此桧系鲁侍郎漕淮日手植
　　淮南庭中有苍桧仰视团团翠为盖直榦毎容鸾凤栖盘根深压鲸鼇背北风夜作兵阵声恐取蛟龙斩天外呼童出屋为我窥摩飐清隂月光碎问谁植之前蒋公得地倐经三十载不同种杏上青天正似甘棠有遗爱使华今复见公孙太平事业钟一门祖庙冠盖渐尘土却嗟此桧春长存孤髙岂忘栽培力秀发兼承造化恩已看枝叶饱霜露终作栋柱扶乾坤新诗编联尽珠玉光大先烈聴篪壎更忆丹青妙画手进入明堂奉至尊
　　蜀道篇送别府尹呉龙图【仲庶】
　　长吟李白蜀道难蜀道之难难于上青天长蛇并猛虎杀人吮血毒气何腥膻锦城虽乐不可到侧身西望泣涕空涟涟其辞辛酸语势险有如曲折顿挫万丈之洪泉世人不识贤玉璞毎欲酬价齐刀铅求之往古疑未有惜哉不经孔子之手加镵镌公今易节帅蜀国为公重吟蜀道篇旌旗翻空度劒阁甲光照雪参林颠云鼇连推谷声碎画角慢引斜阳悬竹马争迎旧令尹指公长髯皓素非往年蜀道何坦然和气拂拂回屋躔长蛇深潜猛虎伏但爱雄飞呼雌响亮调朱弦时乎乐哉公之往也九重深拱尧舜圣庙堂论道邱轲贤抚绥斯民赖良守平平政化公能宣来宾兴学有源本何必早夜开华筵尝闻家家卖钗钏只待看舞青春前此风不革久愈薄稔嵗往往成凶年噫吁嘻今我无匹马安得从公游尽书政绩来中州献之明堂付太史陛下请损西顾忧
　　钱塘行送别签判李太博【献甫】
　　东南防府唯钱塘髙门双开南斗傍门前碧瓦十万户晓色满城烟雨香圣祖神宗造区宇应命最先呉越王不经兵火二百载地饶沃衍民康强莲花红白西湖芳南山翠影临沧浪琼楼宝塔照日月尘埃不到炎天凉画船罗幕尽髙卷白玉美人游冶郎年年中秋海潮过万顷银山面前堕少年轻命争弄潮手掣红旗逆潮簸闻君此行承辟书伯乐能求汗血驹四时风物同吟啸十郡兵民归卷舒公闲畜徳聊自养承平功业还吾儒况君登朝未四十慎勿出处穷欢娯慎勿出处穷欢娯临渊履冰佩琼琚
　　天台行送施山人
　　平生乐山水聴客谈天台盘石摩挲浸海月瀑布淙射烟霞开山腰喷作千岩雨潭底昼夜轰风雷诸峯攒丛防宝刹地与世隔无纎埃仙葩灵鸟四时有石矼玉洞清风来施夫子欲长往髙谢功名脱尘网况有西来老师师了悟无生任消长若许陶潜载酒过便驾苍虬逐真赏
　　踸踔行送裴山人
　　踸踔踸踔裴山人破帽麻衣被埃尘忽来访我环峯市醉倒不顾傍人嗔壮士不得志污泥困脩鳞谁倾沧海救枯泽矫首奋鬣乘风云囘头问燕雀尔辈胡为羣巢寄栢梁一朝火孤栖风雨更谁隣踸踔踸踔裴山人行路无穷鼻酸辛元通献甫傥不遇况有特达朱纯臣踸踔勿踸踔岂有壮士长遭迍
　　道林寺送别崔提刑【用沈传师酬唐侍御姚员外韵】
　　湘江倾防明河源湘山来落如骏奔寻幽乘兴莫辞逺白云中有黄金园佛师无心法愈密徒众先后陈卑尊甘泉喷洒仙籁爽此身已觉超笼樊髙堂却见山外水古鉴磨开苍藓昏长城深鏁万家富老木自作千营屯两洲半没鲸鼓鬣双崖斗起天为门沧溟不识几番变石泐犹有涛深痕茯苓愈大愈堪食深锄但惜伤松根登髙览物亦徒尔秋色况是当离樽崔侯才思鋭无敌苍鹰得兔霜翎翻嗟余染翰愧复正累句何足先行轩故人柄政坐东府请君献防安黎元
　　游石盆寺呈蒋殿院兼简余光禄
　　石盆古寺苍崖颠断碑皴剥无人传其文仅识隠岩字御史饱学能推研乃是郑董之别号洛师易节来刺宣风流直欲继谢守行春车马时聮翩红粉行行【音杭】杏花笑旌旛烁烁雌霓悬松声飕飕杂箫鼓薜围缭绕疑檀烟不知身世有轩冕且将樽酒投林泉暂时乐事亦难遇髙文大字精磨镌可嗟榛棘一藏晦清风零落三百年洎逢佳士始珍赏洗涤尘垢邀神仙坐思往迹若梦寐明河千丈倾辞源啼鸟至今不避客上下啾聒两耳邉山僧搆亭又髙絶羣峯叶叶如青莲崔嵬宝塔挂落日沆砀冰壶撑钓船余公胡为未尝到美景若此宁弃捐请携吟笔窥造物更向云中调管弦
　　凌敲台呈同游李察推【公择】
　　腊月欲尽春风来壮士寻春上髙台金乌慢飞光徘徊照散冰霜天地开梅花披香栁烟袅狂杀钱塘苏小小玉箫金笛鸣髙楼怅望传书落青鸟吾曹强饮三百杯老去功名安在哉欲驾飞鱼入东海王母为我倾金罍莲华变碧蟠桃熟仙家四时应不速醉来拍手乘紫烟游徧洞天三十六髙歌杳渺春风里我懐清澈西江水腐儒往往咍吾狂犹幸扬雄作知已脱君身上蜀锦袍解我腰下并州刀更沽美酒共君饮不负今朝春思豪
　　凌敲台呈同游张兵部朱太守
　　江东使者武陵仙姑孰太守南都贤同时文采耀场屋今日宠荣分使权嵗丰民乐官吏肃登髙望逺开华筵凌敲古台压城北天门牛渚遥相连六朝盛事竟何在白云芳草空绵聮黄鸟声酸落花雨青蒲风送西江船鸟声缭乱帆影没劝君莫负杯中物百嵗荣华如转轮一半光隂已仓卒宁须杂管弦不必烦绮罗紫莼煮豉肥鲈鲙更聴江南贱士歌尧崩舜立天下治庙室灵芝最为瑞岩穴自此无遗民请把长戈铸农器功名来时如等闲四皓去矣谁复还一朝攘臂揖太子社稷不动安如山可笑屈夫子憔悴长江滨欲将独醒换众醉竟葬江鱼愁杀人古来得失既如此今朝幸防青云士功成早晩归桃源囘首尘寰脱双屣
　　嵩山归送刘伯寿秘监
　　松荒菊老嵩山秋翁将归兮邈难留幅巾短袖骑黄牛翛然自作山中游山中游谁与伴两姬窈窕吹牙管千岩万壑鸾凤吟嫦娥侧耳冰轮欵五音和畅王道成不是嵇康广陵散问公此曲谁为之曲曲新翻公自为古人今人不到处能与隂阳四序相推移我知公心通造物岂止人间妙音律天子呼来换旧章乐成四十有五日奏之明堂奉祖宗天地清明和气溢至尊宠赐腰横金自谓荣华非本心再拜辞魏阙扬鞭归故林故林在嵩山白云幽径深濯我衣上尘重防山水音只应王子晋跨鹤毎相寻
　　月下独酌二首
　　长空无云江水净月出东方挂金镜我时有酒何处斟破碎寒光借渔艇便邀玉兔乞灵药一粒为医天下病玉兔既不报我亦醉不知舟人解事唤我起月轮已转西山西人间万事不可了且与明月闲相随
　　明月不解饮何事解照琉璃钟金波荡漾使我惜不彻一酌万事逃心胸良时忍自弃圣代真难逢生平不知耕与战唯知猛饮大笑吟清风竹林七子岂足数渊明五栁方途穷一身不为万乘屈傲笑严陵垂钓翁明朝官满归去来兮但愿月轮不缺樽酒不空吾君万嵗坐法宫四海长静无兵戎













　　青山集卷十五
　　钦定四库全书
　　青山集卷十六　　　　宋　郭祥正　撰
　　杂题古诗
　　白玉笙
　　白玉笙咸通十三年琢成琢成匠人十指秃进奉明堂声妙曲当时应赐恩泽家流传至煜煜好奢髙堂日日聴吹笙不知国内非和平仁兵万众一旦至国破苍黄笙堕地虽然讹缺未苦多却落人间为宝器管长纎纎剥笋束况值呉姬指如玉不见排星换掩时自然天韵来相续昔时祸乱曲今日太平歌兴亡不系白玉笙但看君王政若何
　　金熨斗
　　金熨斗酌醇酒熨开万斛之愁肠赠尔千年之眉夀酣酣笑脸坐生春安用逢人嗟白首
　　翠碧杯
　　翠碧杯满酌正是桃花开一年三百六十日几人待得春归来春归来不饮酒翠碧之杯尔何有
　　魏王台
　　金城东百尺髙台临逺空长江浩荡劒门险欲平呉蜀难为功谁倾黄金建佛庙击鼓撞钟夜还晓香厨供办老僧闲玉栏花谢游人少我来独立想英雄战舰连云气槩中犹有斯台存旧址可怜铜雀起悲风
　　藏舟浦
　　金城北荒荒野水连云白岛屿相望一径通绕堤杨栁迷春色天下三分血战秋张辽凿浦暗藏舟呉蜀虽亡晋已起山川自结寒烟愁永平只作寻春处闗门鏁断春归路画船载酒歌白纻不忍醒时送春去
　　悲阳春
　　悲阳春阳春可乐胡为悲桃花枝上开未足数片已逐狂风吹阳春能来不能久年少看花今白首击毬驰马力已疲欲傍樽罍先怕酒佳人如皓月顾我犹衰蓬相倚不相似两心何可同请折并蔕花更看鸳鸯鸟容华与毛羽相鲜乃为好挥手谢佳人浩歌悲阳春阳春易衰歇尔貌岂长新
　　江上游
　　我乘逸兴浮扁舟杨花渡江飞满头河豚初熟鲚鱼烂借问春光须少留人间乍聴黄金鸟物外谁怜白雪鸥但愿沧波化为酒青山两岸皆糟丘人生快意天地小登览何必须瀛洲渔歌声断自起舞酩酊更看江月流
　　望夫石
　　杜鹃啼血春林碧妾有离愁异今昔上尽髙山第一峯目乱魂飞化为石化为石可奈何泪悬白露衣薜萝千古万古望夫恨一江秋水寒蟾多汉家天子防征役良人荷戈归不得此身未老将何从不似山头化为石
　　两山间
　　江南南山连北山苍藤翠水水潺潺水深藤老木拱矣不知游子何时还白云孤飞嵗华晩独鹤一声星斗残两山秀色手可揽嗟我不得山中闲
　　莲根有长丝
　　莲根有长丝不供贫女机栁梢有飞绵不暖寒者衣朝歌悠悠暮歌短下地沈沈上天逺东生白日还西流志士长懐万古愁
　　朝出青闺里
　　朝出青闺里自汲井华水井水如磨铜妾面似芙蓉照影返自叹净洗铅华浓郎骑白马玉闗去令人绣被冷春风春风欲尽来何迟蚕蛾散子鵶哺儿冩得短书无寄处幽恨填膺泪如雨
　　墨染丝
　　缲丝自喜如霜白输入官家吏嫌黒手持退印竞传呼倐见长条染深墨墨丝归织家人衣别买输官吏嗔迟寄言边吏与三军汝得丰衣民苦辛
　　苦雨行
　　隂风黒塞云漫漫虚空昼夜腾波澜羣龙淫怒烦神官银河源源来未干日月暗行天岂安地下万物泥潦沈角鹰快鹄摧羽翰小鱼为凤蛙为鸾君子有忧心盘盘欲上问天造化端苍天无路不可干哀歌空屋声何酸
　　晓晴歌
　　霜风刮刮侵人肤宿云卷卷归江湖天开碧幕万里铺飞出东来三足乌羽毛浑丹光焰敷地下万物冻以舒我今踊跃行樵苏白粳可籴酒可沽乌为母吾为雏致我之暖令我之餔嗟不能报乌区区
　　麟州叹
　　邉兵不觉西人至麟州仓卒城门闭城中带甲仅防城城外生灵任凋毙元戎底事不防秋千里郊原战血流谩説知兵范仆射未免君王西顾忧
　　云月歌
　　白云微散月华生月下白云和月明白云犹解背人去明月只知随我行我行不停月未落心期白云出寥廓披云揖月邀嫦娥愿携素手濯银河
　　月下聴吟云月歌歌声寥亮舞婆娑劝君一酌千万夀今宵云月情偏多不知云月谁为主愁看月落云飞去愿如明月有圆时不学白云无定处
　　劝酒二首呈袁世弼
　　湛湛酒杯緑酣酣炭炉红佳人放玉板拂镜照芙蓉四海无波澜吾曹方宴闲大笑凌白日髙吟动南山百嵗能几何防少别离多少年嗟贾谊壮士忆廉颇不如醉魂魄冠巾任倾侧冥然逍遥乡杳与尘寰隔
　　隂云蔽白日长风卷惊涛江上峥嵘百怪嗥挽君船缆劝君住且饮百琖之醇醪呉姬笑脸如樱桃鲤鱼红丝落霜刀醉来不识天为髙共君攀天跨鲸鼇下视万物皆劳劳
　　牡丹吟
　　三月金张啓仙馆百种名花此尤罕昭君晓怯边地寒太真昼卧华清暖梦为庄叟蝴蝶狂散作襄王云雨短莫笑空山芝与兰冷艳不随金剪断
　　左真观
　　逸士骑鱼入沧海石坛遗迹今犹在桂烟散景夜寥寥玉露凝华春璀璨重来旧隠经几年挈笠携锄姓名改主人不识何当留墨洒梁尘烂星彩【事见本观刻石】
　　杂言寄耿天隲
　　耿夫子闻悬车齿清发绀殊未老璨璨满腹懐明珠耻随黄雀啄官粟矫翼直与冥鸿俱东城之下言还旧庐田有秫稻池有嘉鱼林有美木圃有青蔬笑傲樽俎俯仰琴书与其折腰以羣辱孰若洁身而自娯予将蹴滔天之髙浪跨横海之长鲸揽午夜之明月邀逸驾于赤城酌王母之琼液献商皓之玉觥于是挥手景驻长啸风生投冠缨于下土化鳞鬣于北溟也
　　琅琊行
　　琅琊异他山坡陁晦诸峯惟有山下水其源与天通寻源见楼阁鸳瓦青重重宝镜递华灯空岩散疎钟薫成香积界囘首非尘笼阳冰俗篆未足数禹偁八咏元无功我来独酌惜已晩醉倒不见欧阳公摩挲苍崖读旧记谁掣玉索纒蛟龙不忧石泐解磨灭斯文自与兀气同徘徊落日跨马去老松为我摇悲风
　　交难
　　马萧萧车轣轣道上行人半相识识面虽多心友难沧海可量人莫测君不见张陈昔日刎颈交临阵弯弓反相射又不见坐中耳语程将军背骂一钱犹不直噫吁嚱休休休猿鸟可为伴麋鹿可与游春日晴晖晖春风思悠悠春泉滑涓涓春林碧柔柔行止任所适歌啸忘吾忧逢人辄掩口语发多为雠
　　杨白花【二首】
　　池水满宫栁长边地沙晴日色黄自知憔悴容华改朝来临镜懒梳妆却寻携手旧游处拾得落花空断肠秋风起黄叶飞宫门深鏁日还西背人一去音书断塞雁无情亦解归此恨此愁无处托暗尘消尽缕金衣
　　灵芝宫【曽子固传王平父事】
　　灵芝宫乃在沧海之上白云之中楼阁缥缈金间碧玉花露湿香随风寒光长莹别有月笙箫间作春冲融来时不托梦中路觉后唯闻长乐钟神仙谁云与世隔暂游复返精诚通倐然物化岂真往举杯髣髴声传空蓬莱异馆信非妄罗池庙食今犹丰仕途机穽了可畏天地虽广身不容低催至死寄僧榻旷达一念起樊笼挥毫不似人间世想见光焰如长虹
　　圆山谣
　　庙食圆山忘嵗年自言耽酒未能还身披羽衣手提药时时混迹来人间七言四句又奇絶固非俗士能追攀蓬莱却在漳水上鼇头突起沧波环长萝秀木鏁春色石泉自防秋声潺伊予来漳四十日始造秘殿瞻威颜归鞍未解疾遽作寒气束缚形骸跧夜梦青衣捧玉盘琉璃十颗传灵丹欣然投齿咀三四若饮沆瀣生脩翰精神顿觉枕上醒五鼔未送蟾光残明朝视事若平昔僚吏争贺询其端真仙垂祐必终始凡骨岂易当珍丸便思勇决谢尘网往跨皓鹤参翔鸾吟诗卖药同至乐安用包羞拘一官
　　芳草渡
　　落日渡头芳草碧伤如之何送行客客行无尽草相随塞北江南同一色秋霜野烧年年事緑芽迸地先春力芳草多情不变常行人自去无消息
　　我归矣
　　我归矣江之南一蓑一钓桃花潭桃花潭水深千丈【李白句】金鳞尾尾宻如蚕得鱼辄笑放鱼去我不贪饵尔何贪移船就月还一饮天为方牀月为枕水红芙蓉烂云锦醉则纵横看花寝看花寝如之何向来忧患付烟波





　　青山集卷十六
　　钦定四库全书
　　青山集卷十七　　　　宋　郭祥正　撰
　　五言律诗
　　四皓
　　彼美四贤老髙风万古寒去逃秦鼎镬归识汉衣冠翼翼羽翰就堂堂宗社安商山弊庐在还入白云端
　　晩望
　　久客心尝折登楼望转迷风倾苹叶乱雨重栁条低未得趋金马何当似木鸡细寻乡国路愁聴暝鸦啼
　　即事
　　北户风欺幌南桥水拍城栁长无嫩色莺老有新声书帙看慵巻茶瓯不厌擎故园何日返此地独含情
　　幽居
　　春晩堪行乐幽居独闭门忘形付诗酒吾道委乾坤壊壁蜗涎乱残经鼠迹翻交游今已絶孤坐欲何言
　　江亭
　　江亭孤坐久野望眼偏明映日浮云簿摇风细栁轻出墙新笋熟拍岸晩潮生遣仆沽春酒幽欢取次成
　　遣意
　　发为烟岚秃愁因患难添径荒无过客笋迸任穿檐啅雀谁能遣惊乌不用占有巾堪漉酒聊欲效陶潜
　　春水
　　春水碧泱泱平堤映緑杨田畴资灌溉鸥鸟共徜徉放饵愁空掣浮杯兴最长晩风吹细浪仍送落英香
　　早起
　　客愁偏早起衰病惬晴明索酒防春瘴披衣聴鸟声旧书慵检阅新客懒逢迎何日笼樊啓再归溪上耕
　　初月
　　初月未成魄瘴天云雾低浦昏船竞入林宻鸟争栖褊性怜幽独香醪自挈携布衾今夜冷犹得避儿啼
　　可惜
　　可惜花飞尽春归客未归艰难行路险老大赏心稀翰墨谁曽问渔樵与愿违江干空驻目藜杖得相依
　　客禁
　　客禁何时释惊魂梦里归深忧邻虎穴那得并鱼矶草色欣欣茂萤光个个微残生苦多难搔首掩荆扉
　　卧栁
　　冉冉碧濠邉三株细栁眠根欹元着水叶大镇藏烟不作栋梁用岂忧斤斧先春风任飘泊客意亦留连
　　水涨
　　山雨连朝注溪流没草亭蛟鼍方汹汹鸿雁自冥冥只恐翻河汉终当见日星波澜平地作嗟叹未曽经
　　水花
　　水畔花饶笑欹枝映小亭日光烘欲醉江色冷还醒浅白浑迷鹭残红尚衬萍幽人颇萧索此地要频经
　　西斋二首
　　西斋吾所搆檐角颇依林潇洒松篁影暄和燕雀音青春那肯住白发任相侵稍悟渊明乐时时抚素琴西斋吾所爱一径緑萝深终日聴新鸟令人忘故林地偏无客到山润有苔侵祸患须安命优游不废吟
　　南楼
　　兀坐南楼夜栏干俯列星村遥喧瓦鼓塔近震金铃湿草埋昏瘴飞虫接小萤物生皆有理吾亦委頽龄
　　自贻
　　自恨心肝拙题诗愈不工痴迷循磨蚁辛苦打窓虫妙道知何补多言自取穷不如长寂黙块尔白头翁
　　溪岸
　　溪岸逢春暮柔条尽意攀轻鸥翔近渚好鸟响空山小艇长欹侧孤云自往还逺游成底事白首忆乡闗
　　要客
　　要客来何晩重干漉酒巾玉琴虚别操藤榻恐流尘山暗萧萧雨花辞短短春杖藜慵缓步愁杀独游人
　　城南
　　淡沲城南路参差栁绊烟稻秧才一寸蚕子始三眠曲折藏花地暄和载酒天清江深有兴只欲解归船
　　夜兴
　　日没草堂隂收书复挂琴闭门人迹絶危坐客愁深星汉光铓动湖山气象沈嫦娥如借月蚊蚋莫相侵
　　夕阳
　　夕阳沈谷口海水接天南归鸟自成阵暝山如半酣看云贪仰面移杖忽遗簪幽独谁相过人情老始谙
　　迁居
　　殊方留滞客迁馆避諠哗破榻依寒竹疎窓对晩花燕归疑识面鸟噪黙懐家囊橐无书巻新愁有五车
　　交游
　　一作闽南客幽忧忽过春交游半卿相踪迹自埃尘未附垂天翼空成涸辙鳞吾庐松菊在怅望孰溪濵
　　微寒
　　广潦生寒夜幽人独倚楼渚涯迷海若灯火想渔舟雷鼓蛙争响云天月暗流未应时序变初夏反如秋
　　旅食
　　旋煮青芹滑新炊白稻香僧居同淡泊旅食幸康强未拟沈湘水深防死耒阳上书终自达圣世本虞唐
　　客问
　　来时麦未吐今见秀盈畦投穽还遭石登云孰有梯尔谗徒似锦吾醉只如泥行止无劳问空山杜宇啼
　　废阁
　　叠甓基犹在排空阁已摧燕愁寻旧栋蚁蠧傍新苔月色闲圆缺风声自去来废兴何可问刼火亦成灰
　　松风
　　夜寂松风度魂清客枕寒琴声传不尽诗句冩应难骤雨倾瑶砌真珠落玉盘隠居如可访吾欲跨翔鸾
　　挥扇
　　四月长汀郭晴多暑气浓欲眠难借草选荫必依松緑水遥思濯青云底处逢西岩残照尽挥扇待疎钟
　　寓馆
　　一径松隂合重门院落深客来聴鹊喜春过惜莺吟风月时经槛尘埃不到襟黄庭看在手白雪任盈簪
　　松枥
　　婆娑松与枥夹径碧蒙蒙未辨雪霜操同霑雨露功低枝翻翠盖垂叶宻樊笼他日为梁柱抡材合至公
　　立夏
　　嵗旦辞江国炎天客瘴乡浴陂羣鸟白含雾野梅黄恨别山随眼消愁酒满觞残魂终易断囘首只茫茫
　　深夜
　　四天垂翠碧一水湛星辰寂寞殊方夜漂流片叶深帝乡劳梦想客路只风尘钟鼓还催晓深慙钓渭濵
　　竞渡
　　竞渡传风俗旁观亦壮哉棹争飞鸟疾标夺彩龙囘江影浑翻锦歌声逺震雷轻生一饷乐时序宻相催
　　伤春二首
　　腊月花开尽中春不见花栁隂空拂地草色漫平沙客路心常折僧窓鬓自华故乡何处是瘴海暗天涯春雨时时暗春花眼未经生涯随过鸟世态委浮萍瘴雾何由避蛮歌不忍聴谁家有醇酎吾欲醉兼醒
　　西池
　　雨涨西池水微澜拍画桥不愁莲芡没唯恐栋梁漂扶杖防危步移牀避晩潮何当风日爽一舞看纎腰
　　积潦
　　积潦连江海舂撞説劒锋郡城千丈拆民食五年凶雨脚悬麻直云头泼墨浓忘机唯白鸟不解避蛟龙
　　自笑
　　自笑姑溪客还投瘴海边不才无进路多病复残年欲种千竿竹将求二顷田人生底事足且爱酒涓涓
　　喜晴
　　瘴乡仍久雨生事念樵渔江海云归尽乾坤日上初短垣张澣服幽圃理残蔬佐国知无术聊欣病体舒
　　城上
　　危步欲何适城头独杖藜水归沧海后云散暮天时秋色长空淡笳声迥野悲泥沙埋熟稻一穗亦无遗
　　独醒
　　野性惟怜酒无聊遂独醒风尘双白鬓天地一青萍鵩鸟宁须赋离骚未是经囘头付陈迹终欲醉冥冥
　　邸报
　　立法新三省论材只数公簿书期防正风俗见闻同边塞疮痍后朝廷气槩中不才思献赋天路恐难通
　　宦情
　　宦情寥落甚况在九溪邉瘴雾易成雨风偏覆船水残余盗贼村迥少人烟欲达中州信迢迢路六千
　　自遣
　　骨相殊屯贱无官只有阶半生萍梗过两鬓雪霜排去国肠空断求田心未谐新交莫相笑中立一枝柴
　　西庵
　　一庵丹茘下更与画桥邻不许尘埃到毎期风月亲好音闻度鸟斜影辨疎筠拂拭白藤榻欹眠穏病身
　　雨过
　　雨过添幽事褰裳步暖沙竹梢含净雾藤刺罥轻槎鸂双随浪蜻蜓对觅花老夫诗思惬颇觉日沈车
　　野寺
　　野寺盘山腹髙秋雨霁天拂檐云漫漫穿竹水涓涓接食怜驯鸟搘笻慕老禅经年无客到门巷叠青钱








　　青山集巻十七
　　钦定四库全书
　　青山集巻十八　　　　宋　郭祥正　撰
　　五言律诗
　　晩晴
　　川涨那堪雨今朝喜晩晴幽花萦路重浊水止蛙鸣圩稻应全刈村醪可强倾吾虽无一亩亦足慰余生
　　屏迹
　　屏迹已恨晩疲躯今自由百年无七十一日有千忧觅酒开青眼凭诗遣白头莫言宾客少池上两三鸥
　　却卧
　　晓起梳头毕开窓却卧时素烟收枕席红日上藩篱仰面看书巻移牀近酒池纷纷万方事安用老夫知
　　无客
　　病久人情厌经旬客不来帘因风力巻门待月华开栁上新蝉咽城头暮角哀劳生随物化孰免葬蒿莱
　　门巷
　　肃肃秋容净萧萧门巷深荆榛原自合车马少过寻问婢催蔬熟呼儿取酒斟藤牀未成寐野鸟噪归林
　　赋分
　　赋分从来薄明时敢妄干六年悲对狱五十速休官水送云天净山开洞壑寒一枝能息影何暇北溟寛
　　农事
　　三嵗悲农事官仓亦已贫勅书虽赦狱恩泽未苏民南国供输大中宵涕泗频一心随草木无复念沈沦
　　野望
　　暑雨收残候秋云结薄隂山光翠兼紫水影净还深竹宻羣鸦入天空一雁沈兴来搔白首衰飒愧儒林
　　日暮
　　倚杖孤亭久无心辨俗讹暮山青扫淀秋汉白浮波岸震归船鼓村喧刈稻歌未收西望眼问罪有干戈
　　归燕
　　天外秋风劲梁间燕羽稀营巢雏未老何地汝成归蜃泽多楼阁茅堂无穽机故园春色动还趁社前飞
　　遣懐
　　节物惊心事抟金菊放花潜鱼防饵钓髙雁避城笳南浦秋风冷西江夕照斜异乡消息断林外更闻鸦
　　捣衣
　　清秋送残暑隔屋忽闻砧逺震星河夜遥兴闗塞心欲知针缕宻即是泪痕深他日功成后逢人寄好音
　　植杖
　　独往怜渔艇羣飞爱暮鸥谁云天地窄自伴水云游荇叶青争老蓼花红半收江头人事絶植杖我何忧
　　空囊
　　牀有牛衣卧厨供石髓飡此身知是幻卒嵗不为难冰合潜蛟冷云深病鹤寒青钱无得选空挂一囊看
　　秋笛
　　清秋闻笛弄独立露霑衣天外云留住水中龙未归悠扬声益苦感激思何微不似前春聴梅花片片飞
　　黄山二首
　　秋物已潇洒临髙念嵗穷阵收羣雁没峯断片云空月色山川内笛声闗塞中西人未柔服长防在诸公秋晩陟浮丘西临古渡头兵声沈断岸桥影散中流雪让芦花宻云排稻穗稠乾坤均帝力草木岂能酬
　　柴门
　　水落烟村迥柴门四五家晩风囘断雁寒雨侧幽花世事纷无已人生自有涯鲸鼇真可钓吾兴欲乘槎
　　复寒
　　三月闽南国隂寒变惨凄市楼添酒价山雨勒莺啼田父忧春种商人怯路泥何当好风日稚子浴清溪
　　元舆携酒见过三首
　　永日门常掩欣闻五马过社余巢燕入花散蜜蜂多望断千山緑愁来两鬓皤肝肠思一濯须借酒为河酒味年来美携觞约屡过交情贫始见诗思老仍多许国心常赤思家发任皤诵君新得句秀色揽山河沈毅陈夫子谈兵孰与过运筹知必胜善将不论多汉阵千重黒边沙万里皤如闻洗戈甲谁为挽天河雨中喜君仪要温老希圣同见过二首
　　萧萧山寺雨漠漠暮云寒不恨麻衣薄深愁酒盏干离披花刺眼容易雪冲冠要客能相遇宁辞湿锦鞍万里乡园别一春风雨多乱蛙声鬭急归燕舞缘何石榻昏苔藓柴门暗薜萝橛株方自笑忽枉故人过
　　谢君仪携酒要客慰唁愁寂二首
　　佳客过穷巷良朋复可要静缘棊局乱愁逐酒杯销花底莺声度林间雨防飘晩春频一醉何必拟松乔谗人未投北君子独相亲嵗月惊春晩壶觞慰我贫松声风外急山色雨中新一醉无归梦宁论寂寞滨白莲啓日上人退避长老之命以四韵髙之
　　结宇古城边能诗复悟禅鉢分摩诘饭池种逺公莲竹飐春烟静禽歌夜月圆防身吾有趣囘首谢尘缘
　　送李绛伯华户曹
　　国士茍微禄携家千里行乡闗寒食节邮舎冷猿声落日和云尽离觞与泪倾衔寃仍送别何以慰浮生
　　和石声叔留题君仪基石亭二首
　　髙才摅逺趣凿石架危亭宿鸟依林白春苗接海青云光随箒乱泉响置琴聴况得少陵句宜镌座右屏因山基大石华榜揭髙亭畦稻翻新绿山岚浮逺青鸟行云际度松籁雨余聴安得呉生画为予传小屏
　　谢君仪寄新茶二首
　　建溪春物早正月有新茶得自参军掾分来居士家辗开黳玉饼汤溅白云花一啜清魂魄醇醪岂足夸北苑藏和气生成絶品茶岂宜分旅馆只合在仙家防处成云蘂看时变雪花琳琅得新句又胜玉川夸
　　晓起闻禽寄元舆
　　幽鸟语清晨窓闲宅禁人只知添白发不觉度青春救过须三省观空止一尘贤交如未弃时送浊醪醇
　　寒食感懐示子焘二首
　　栁暗青春暮莺啼静院隂乡闗隔寒食父子共沾襟未举鹏天翼聊为鵩舎吟惊魂招不得时节感人深寒食金波泪他乡此日心草连天际色泉断陇头音先冢三年别飞埃万里侵只凭欹枕梦时到谢山隂
　　寒食元舆见要南楼把酒
　　五马登城堞平分载酒船无家寒食客小雨惜花天循抚恩何厚飘零命最邅闲愁不用遣一醉暂成仙
　　夜雨感懐二首
　　夜雨霪难霁沟塍复乱蛙轻寒侵病骨余响答空阶杜子嗟沾湿庄生失渚涯通宵不成寐归思防长淮羽毛零落易摧伤父子同幽瘴疠乡归梦不成残夜雨空阶滴滴到愁肠
　　忆小子鼎
　　元朝别家去音信隔三春读易应终巻端居莫患贫定交疎燕雀养节慕松筠寃狱何时辨思儿泪满巾
　　排闷呈元舆
　　交态非今薄人情自古难弊裘甘我老雄劒请君弹魂逐云峯断心依酒海寛百年能几许日月似跳丸
　　懐天隲
　　筑室君先隠穷途我正难流莺春谷暖别鹤玉琴寒泉响经时聴云光抵暮看异方空泪眼何日共幽欢
　　元舆三月三十日致酒
　　衰病仍为客相依过一春和篇惊韵险把酒沃愁频紫燕巢方穏黄鹂语尚新何时公赴召终欲托车轮
　　元舆试北苑新茗
　　建溪虽接壤春末始尝茶旋汲邻僧水同烹北苑芽月圆龙隠鬣云散乳成花贡入明光殿分来王谢家
　　别南楼
　　寄榻六十日朝朝上碧城云光随近逺山色变隂晴濠静鱼频跃楼空燕不惊他时那复到欲去重含情
　　四月一日
　　有瘴从今始斯须雨复晴草蒸蛇肆毒榛宻鵩尝鸣晩食宜防饱村醪可强倾何时击归镫髙眎叹浮生【俗传晩食不可令饱饱即中瘴须数饮以御之】
　　别濠上
　　自得庄生乐观鱼近碧濠触萍时鼓鬣防饵不投刀栁挹春风静鸥眠夜月髙舍旃吾有适沧海钓鲸鼇
　　闻旧居敎乐
　　昔作幽人宅今为舞女场燕惊弦管杂草避绮罗香諠静虽殊致兴衰自有常遥怜岩桂下谁拂读书牀
　　登清音亭二首
　　已别城楼景还登树杪亭地髙邻北斗山逺接南溟蟾影依云断樵歌隔浦聴客愁安用遣此处可忘形薄暮杳何适髙髙登古亭地无南国瘴帘巻半空星石痩长人立潭春皓雪停短才吟不就终欲付丹青
　　雨中懐元舆
　　暂阻龙山雨还思凤阁人凌云曽献赋薄雾岂藏身酒酿公田秫羮调紫豉莼稍晴应见过酬唱莫辞频
　　雨晴都按口号呈元舆
　　雨为华筵止晴牵饮兴长管弦随昼永罗绮散风香卫仗留春碧宫衣想赭黄明年今日事归捧祝尧觞












　　青山集巻十八
　　钦定四库全书
　　青山集巻十九　　　　宋　郭祥正　撰
　　五言律诗
　　元舆怜我复有漳南之行以麴局不可出遂置一樽托公域弟酌发眷眷之情于此可见矣以四韵谢元舆并呈公域弟
　　怜我万里别南荒多瘴埃身为官事隔酒托故人开饮徳知难报论欢黙可猜宗家有毛女冰防胜寒梅【公域美姬姓毛毛女古仙人也】
　　与元舆论诗而风雨骤至
　　一作城头饮重论别后诗倐然云雨至应有鬼神悲叙事公偏富求声我最知赓酬三百首余韵付咸池
　　元与近诗加妙用寄四韵
　　谁识子昻孙新诗霭暮云体兼诸谢备名与少陵分今去知无敌从来自出羣南山能射虎只许李将军
　　谢元舆送鲜鲤煮酒
　　鲜鲤江湖味香醪日月春抚循时有赠饱暖遂忘贫玉缕空投筯金波漫入唇交情今乃见晩节共松筠
　　招孜祐二长老尝茶二首
　　无物滋禅味来烹北苑茶碾成云母粉香溅碧松花消渴梅何俗安神术谩夸清谈尝数椀莫笑老卢家昔人多嗜酒今我酷怜茶软玉裁成饼轻云散作花石泉助甘滑肠胃涤烦邪却怪少陵客曽无新句夸
　　追和故友袁世弼酬孜老四韵
　　坐讽汤休句闽南朱夏时碧云生海峤清吹散松枝救物宁论报安禅不履危江东饱芹蕨肯赴野人期
　　寄题建阳王祖圣朝奉南涧楼
　　郎省辞荣早楼居鹤发翁响分南涧水清占北窓风紫府云常近黄尘路不通何当陪杖屦有意学冥鸿
　　壶公山方卿墓亭
　　鄞国棠隂在壶山墓草黄庆源长不竭善训永无忘燕雀春风里烟云碧瓦傍命书何日下潜徳发幽光
　　至节日君仪见过诵思猿佳作
　　不赴郡楼宴能过野寺门抚循悲节物飘泊任乾坤瘴雾经霜尽溪潮向晩浑思猿有佳作敢为倒清樽
　　雨懐安止三首
　　春雨霪难霁春山阻俊游緑迷芳草恨红湿落花愁古劒空弹铗疎帘懒上钩何当生羽翼一日似三秋身隔空山雨心同物外游成篇超俗格开巻释新愁鸾凤翔青琐蛟鼍挂玉钩重吟垂翼句春气反如秋雨隔陈夫子僧坊懒独游闭门谁复过欲语已含愁病翼深防弹惊鳞逺避钩交情君勿替松栢挺霜秋
　　闻惠休师将浮海如呉省宝觉禅师
　　去兴已翩翩轻包赴海船雾收山翠湿月出浪华鲜鼔动看风力浮沈信佛缘何时达钟阜重省宝公禅
　　雨霁懐进醇老
　　宿雨洗林扄开窓晓色清池深鱼竞跃花落鸟频惊结友论三益营居共一城风骚真有意世事久无情
　　览进醇老诗巻
　　羁栖海上州嵗晩得师游句防碧潭月篇成清夜秋云根龙洞鏁花气蜜房收此理何人达营营枉白头
　　同萧英伯登净惠寺山亭二首
　　防杖轻衣惬凭栏逺目明清江排暮钓緑野碎春耕嗜酒今非勇题诗尚有情薄游攀俊徳唐相旧家声一径穿林麓幽人借杖扶西山螺顶秀南塔笔锋孤好鸟当花语轻烟衬草铺登临情未足暝色欲吞呉
　　又和英伯四首
　　亭出林峦表春归气象明江晴稚子浴田暖老夫耕弱栁禁风力游丝奈客情欲归归未得愁聴杜鹃声野兴怜诗逸春酲要酒扶登临同俊哲笑傲不羁孤日落金霞巻江翻雪浪铺闽山又寒食何日到东呉亭临天外搆春物望中明客兴托诗酒野心怜钓耕露花如有恨风栁自含情何事子规鸟故为肠断声闲亭当险絶疑有百神扶江静羣鸥集天空一鹗孤落英红锦碎狂絮白氊铺试问江南信归帆至自呉
　　送惠休师浮海如呉
　　游呉兴不浅真欲跨冥鸿岂畏海波险自明禅性空柁楼瞻北斗帆索张东风我欲江南去音书却易通
　　雨中酌君仪所送酒有懐
　　冬雷知不宻地震复如何海角晴明少客心忧虑多白鸥欺浪舞黄鸟挟春歌幸有故人酒门深掩薜萝
　　午日送酒与元舆
　　前嵗菖蒲酒临汀共一樽回思当触网犹有未招魂抱义君偏厚余生我尚存都城酬此酌佳节可重论
　　乐游轩呈运使陈大夫
　　狭径通萧寺墙开薜茘隂坐闻松籁奏归待月华沈雅有贤人乐清无俗坌侵一轩宁久驻四海望为霖
　　西池水漫莲叶资深劝予理之
　　短短芰荷叶深深野水漫何神能止雨无术理惊湍久客懐三径包羞拘一官赏心那复数嵗望骨毛寒
　　稍霁二首
　　稍止今朝雨犹埋瘴岭云乱流安可塞故老未尝闻隂怪羣难数阳光晩渐分仅能存井邑不复念耡耘霪霖霾昼夜积潦接郊郛小艇家家有危椽处处扶稍晴人共喜却暖鸟争呼海若一何暴几翻天地枢
　　自和二首
　　已喜收微雨还愁合暮云潮痕殊未减屋拆厌频闻天地溟蒙内山川早晩分吾民方乏食何以慰耕耘猛风来半夜骇浪却平郛避地忧桥断登山借杖扶马牛真不辨老稚乱相呼安得瞻晴景苍苔绣户枢净惠桥亭为水所漂因劝寛老葺之二首
　　怊怅风兼雨西桥半夜摧青龙真变化白鸟漫惊猜荡潏无遗迹登临不再来道师如好事重为购良材水涨西桥折重来路已差檐牙翻骇浪石脚没平沙梦想追尘迹湮沈叹物华何人能起废壮观老禅家
　　送陈辑都曹致仕还乡
　　赋笔惊场屋髙才叹陆沈宦游今日尽野兴暮年深黄菊看看秀青云处处隂君懐能亢爽吾意亦侵寻
　　舟经彭泽谒靖节祠
　　彭泽江边邑萧疎靖节祠烟昏鹿皮画草暗菊花篱咏徳今千载言归彼一时男儿要出处此道几人知
　　竹子滩逢广漕张公诩二首
　　泗水初倾盖西江再逆舟防能课贼灭心不为身谋夜永谈无寐樽空幸少留迟明还惜别飞浆下滩头防合嗟无酒留连漫索茶晩云随落日归雁集寒沙自达聊安命多言任指瑕吾宗有令弟恩复出君家【吾弟防正为公美所荐】
　　螺川送别王公济朝奉还台
　　亭上客送客江头山映山白醪须酌尽彩凤欲飞还帆转疎林外烟生逺渚间离愁自堆积辄莫唱阳闗
　　送郭晦叔知海州
　　凛凛汾阳秀螺川旧徙居文名动场屋孝节冠乡闾御史论才久方州躐等除朝廷终器使宗庙得璠璵
　　英州烟雨楼
　　江路分韶广城楼压郡东妓歌星汉上客醉水云中泼墨天涵暝铺绡月映空登临逢此景不复念途穷
　　南山禅院
　　栋宇新成寺黄金贴翠微山眉一双碧江带两条飞乱石森门防晴云作舞衣薫弦谁与奏松响防珠玑
　　廖华国史君致酒
　　飞盖穿林外行厨就竹间酒狂思海防歌响遏云还逸骥方腾跃疲驽强附攀磨崖记名姓长伴水潺潺
　　同颖叔修撰游呉圃分得须字
　　地与浮丘接花如锦帐铺杜康倾琥珀海若献瑚老竹争抽笋幽禽自引雏人生行乐尔富贵亦何须
　　即席和颖叔送别四韵
　　二月溟蒙雨春寒反似秋玉觥浮浊浪兰檝拟沧洲自顾驽骀困宁攀逸骥游楚歌弹未彻归思已难留
　　蔡梧州叙拜礼用四韵谢之兼送别
　　卓荦金闺客经过慰老夫能当韩子拜深愧孟生愚开巻诗千首论交酒一壶春风送和气连夜入苍梧
　　寄东莞李宰宣徳
　　旧交几人在宁嫌双鬓皤一生长作客九死漫悲歌嵗月惊秋速闗山恨别多君须陟台省吾欲隠松萝
　　送象守贾正夫朝奉还台二首
　　六载为南郡归时雪满颠一家才度岭单骑欲朝天介防终无玷精神老尚全十分愁别酒魂断鹄亭前十载音书絶扁舟忽见过有樽倾别酒无妓唱离歌海濶春光少城空瘴雾多羡君先度岭猿呌隔云萝
　　追和李白金陵月下懐古【唐格】
　　厯览古都防金陵冠南州天开钟阜倚江转玉绳流异代有兴废前贤归塜丘草没乌衣巷尘埋结绮楼城空龙虎踞台罢凤凰游黙想秦淮月曽悲玉树秋
　　和颖叔千嵗枣
　　彼美祗园枣珍同玉井船后期千载熟今日万珠圆地润仍依佛栏深自羃烟结花虽最晩藏核莫如坚鸭脚看何小鸡头美未全种来谁共老服久必成仙大食移根逺番禺托蔕连旧名稽药録新赏着诗编甜出诸饧上香居百果前黒腰虚羡尔红皱岂为然柔脆怜金鳯飘零难木绵讽苞丹茘赋精夺宝刀篇静夜风囘海清秋月蘸天防山要客集翠颗绕枝骈邂逅为公寿婆娑与世延暮钟催酒散嘶马引旗旋今作中州瑞原从异国传何当广栽植欲以慰饥年
　　广福禅寺
　　寺与人寰隔西轩更逺瞻云烟生巻箔星斗半垂檐山对眉双碧江空镜一奁旅魂招不尽愁向酒中添
　　马仁山
　　在繁昌县南旧名马人唐徳宗时石马妖鸣断其首以厌之易今名
　　崔嵬山下石如马亦如人玉老龙蛇防庵空嵗月新访僧非旧识览壁但伤神更恨无流水难寻洞里春














　　青山集巻十九
　　钦定四库全书
　　青山集巻二十　　　　　宋　郭祥正　撰五言律诗
　　同颖叔修撰登蕃塔
　　宝塔疑神运擎天此柱雄势分呉越半影插斗牛中拔地无层限登霄有路通三城依作镇一海自横空礼佛诸蕃异焚香与汉同祝尧齐北极望舶请南风瑞气凝仙露灵光散玉虹铎音争响亮春色正冲融眎笔添清逸凭栏説困防更当髙万丈吾欲跨冥鸿
　　将至厯阳先寄王纯父贤守
　　竹马交游早星轺防遇难行年均坎坷抚已共悲酸凤去钟山暝龙沈洛水寒朝廷新日月风俗旧衣冠佳郡分符印脩途振羽翰樽醪千蚁泛楼瓦万鳞蟠直节坚逾柏忠心赤夺丹才华佥论著功业鼎铭刋贱子初投穽收身即弃官生涯添鬓雪嵗序走江湍造膝思陈榻论诗愧杜坛鹪鹩信微物聊假一枝寛
　　郑致国宣义见过小山留饮叙旧【毅夫内相令子】
　　一见翰林子怅然懐昨游尽为泉下鬼犹有水中沤【皇祐】
　　【京城之游惟予独在】屏迹今虽久惊魂恐未收残年唯伏枕几月不登楼促榻开青眼论诗慰白头岭云遮薄暑江雨湿新秋蔬饭慙无味星轺强少留防难真可惜老去只添愁明嵗闻官满髙才副帝求功名随防遇阀阅畅源流养大应知损安卑且尚柔不孤将有托吾説肯虚投
　　得瑞金晖评上人书因以酬之
　　野寺三秋别缄书一度收青开今日眼白尽昔年头髙义嗟难得劳生苦逺游新亭名六以真妄复何求【上人书云林间新作小亭名为六以】
　　寄题六以亭
　　以幻聊观幻亭将六以名隔林风籁息满地月华清不动超干刼随縁度一生有时拈榔标划断野泉声
　　立夏日示陈安国宣义
　　昨日春归尽轻衣畏暑侵落花空眷影新叶自成隂书永惟便睡蝉清稍伴吟小团宫様茗分酌莫辞深
　　携酒就陈安国隠居小酌
　　家住逍遥国门无车马音十分消睡茗一寸已灰心春去花应尽潮生岸恐沈径须携饮具来傍茘支隂
　　同崔员外访陈安国隠居
　　共出尘埃外来寻董监家未能穿草屩且欲驾柴车谷断双桥险门荒一径斜客心聊为洗石鼎煮新茶
　　书寻真观王契元先生祠堂
　　久悟寻真诀应为蜕骨仙寿龄过九十功行满三千旧话皆如约【八年前先生见予约以九十二嵗前尚可一见】知心信有缘相思一杯酒和泪洒云泉
　　寄九江陶子骏通直
　　家住庐山脚堂开佚老名清朝知止足白发慰平生日月归千载乾坤付一觥曽逢金马客唤作小渊明寄题程信叔朝散先坟思成堂归真亭二首
　　水聚山仍合营祠搆一堂丹青瞻邃表簪笏遍诸郎烟雨和春暝松篁浥野【一作絶涧】香命书连嵗下潜徳发幽光世泽从今逺音容杳莫期桃源春去后华表鹤归时月惨烟云晦风生竹树悲登亭还洒涕千载景丰碑
　　题赵康州石声编后
　　一贼鸣铜鼓孤城陨使星形骸糜矢石忠义贯丹青皎皎张巡传【圣俞表】新新李子铭【荆公志】吾诗愧防滴何以助南溟
　　宿广善院
　　峻岭隔人世深云藏宝坊龙鳞蟠碧瓦虹影卧雕梁道济三涂苦斋余七日香炎天蚊蚋絶此地信清凉
　　谢贾明叔侍御见过弊庐
　　不是少陵客宁烦谢子过雨昏穷巷栁风折小池荷至论铿琼玉幽情爱薜萝【公屡爱陋居幽僻】朝廷容直道予亦乐渔蓑
　　和胡与几承议藏云山云际寺留题
　　山路入云际山深云更深老龙方晦角秀木不依林溪溜冰生面泉月作心何须长抱石天下望成霖
　　上已席上有赠
　　眸子剪秋水丹青画不真谁知上巳日忽见澣纱人姑射长留月桃源别有春地衣新様锦罗袜不生尘
　　贾侍御同游石盆寺以白玉船酌酒
　　共访青山寺仍翻白玉船不忧身坠马先觉口流涎水镜初涵月云峯半倚天新堂虽未就诗思已飘然
　　寄漳州陈昌国解元
　　为问陈昌国醇醪几度春海中消息断【予饮器名酒海旧诗云感君添我海中春】枕上梦魂频旧恨随流水新吟待故人何当骑鹿去重笑九溪濵
　　送褚南翁赴浔幕
　　学行从来着官临益有规众人皆信谤惟我独无疑万里还趋幕三年且待时烟霄歧路在晩达未为迟
　　送刘彦思推官
　　入幕三年久还家万里遥道孤谁汲引政善众歌谣北梦君方穏南魂我未招官醪不许买别恨几时销【郡禁官务不得卖细酒】
　　谢倪敦复惠酒
　　江雨今朝霁柴门爽气髙病余逢七夕书至得双醪饮徳知无尽论心敢惮劳凤团分赐茗持以报诗豪
　　喜胡展诚改官南归
　　闻道扁舟至南归得意人拜官临百里増禄慰双亲所养应趋大能廉不患贫山家一樽酒聊为拂京尘
　　何明道宣徳话所见龙作四韵志之
　　跬步双龙起惊嗟莫遁藏冰鳞摇白影火鬣纵红光穴地遗涎在排云曳尾长不逢呉子画想咏独难忘
　　送南劒王倅奉议
　　何幸一身老亲逢三世贤文章吾已尽阀阅尔能传归劒光生夜层楼影插天课书登善最汉殿席应前
　　和刘汉阳见寄郎官湖佳作
　　出郭湖光满转山湖影凉得名因太白起废自刘郎石镜三更见荷花一丈长客来筹往事兰草死犹香
　　和刘汉阳浩然亭
　　磴道通絶顶登临懐弊庐山云数峯断江树一行疎旧史名空在新亭画不如自迷姑孰钓深愧汉阳书雨中懐倪敦复因以宻云团寄之二首
　　曲巷无人至幽居觉日长数声猜旧燕一缕惜残香着雨花枝困欹风栁带忙梦魂招不得惟是到君傍三载久相依看看叹别离可堪江雨隔空对野梅悲息迹无人问因禅与物违宻云新様茗封送习家池
　　和朱行中龙图游澄惠寺
　　一水碧漪漪更逢烟雨微草昏千步障松挂六铢衣冷翠光争滴残红湿不飞自怜诗句拙空伴史君归
　　夏寒
　　三伏当炎热翻如九月天晨兴重衣裌夜宿尽防川船撼江声怒楼侵雨气纒白头悲世态何以度残年
　　元舆待制招饮衣锦亭
　　宿雨消残暑嘶蝉引素秋吟悲宋玉赋醉倚仲宣楼衣锦平时乐藏舟战国愁蜀山斜照尽归兴尚迟留
　　元舆待制藏舟浦宴集
　　圣世销兵久楼船不复藏清澜浮桂檝红袖荐瑶觞荇菜风牵碧荷花雨迸香孔融真爱士宁厌祢生狂
　　合肥逢清琏上人【即圆通慎禅师弟子】
　　闽国衣冠后羌庐法性师江河倾辨説冰雪净容仪塔影龙蛇防松声猿鹤悲门人忽相过话旧涕空垂
　　癸酉除夜呈邻舎刘秀才
　　六十明朝是今年此夜除劳生一樽酒陈事数行书腊逐灯缸尽春囘律管初不愁家信断安穏借邻居
　　夜泛麻湖
　　片片冰消后盈盈月落初舟轻风势急水濶雁鸣疎生事长飘泊愁懐自巻舒还凭过江梦一为省吾庐
　　保宁寺静轩
　　隠几得真乐此轩深复深众喧从过耳一法不闗心雨止溪添涨风行竹乱隂谁云非对动吾欲冩瑶琴
　　风
　　飒飒来何处空岩虎一声荡摇神女态飘忽楚王情有力畴能御无根长自生扫除天际雾为放日车明
　　冬夜泊金山
　　寒野云隂重新冬客意忙道途无处尽嵗月有时长流落随江海崩腾避雪霜还投白莲社清净万缘忘
　　寄致政徐丞二首
　　为问徐夫子归欤乐几何宦情今日尽野兴与云多供佛延亲寿开樽许客过终期卜邻去松下按【一作接】长哦为问徐夫子身闲心若闲一樽陶令酒十顷谢家山云外冥鸿去松颠独鹤还令人起髙兴从此卜追攀
　　送叔父入川
　　霰雪满江海破帆风易吹从今孤鸟兴不及共巢时谗谤宁须辨神明岂易欺峡山云木老莫动故园悲
　　送人赴巫山尉
　　薄宦杳何所令人重别离暮天归鸟尽湿橹渡江迟神女十分色襄王万古悲到官无盗贼览古数题诗
　　送许秀才二首
　　许子来何谓还家兴未忘青山聊自爱白路不知长皓雪飘诗句寒星动劒铓嗟予倦尘俗无术接翺翔西风吹落叶片片旅人心半夜有归兴明朝雪满簪浊醪聊惜别精艺少知音草店青山外解鞍孤月沈
　　送衡武陵赴阙
　　夫君老文学国士尽知音往奏相如赋休怜阮籍吟一樽江上酒千里日邉心人问武陵事桃花春水深
　　采石观
　　江水流还【一作环】合山形到此孤突然楼阁耸疑有鬼神扶门外桥踪在沙邉王气无我来何所得石上采菖蒲
　　康王观
　　路絶苍崖险桥横大壑飞花残啼鸟去云重老龙归劒佩尘埃化冠缨绘塑非客来空怅望魂断夕阳西
　　三妓顾予幽独戏作四韵
　　忤俗遭罗网何縁即挂冠闭门谁复过独酌岂成懽客久添衰疾春余尚苦寒幽花虽入眼不似故园看
　　赠临江守范希逺龙图
　　倾盖相逢晩开樽上小楼感时心尚壮欲语涕难收神主方思治英才悉应求邦畿分使节玉陛迩宸旒温宻亲闻诏精忠屡献谋养兵能足食行县必寛囚舜日期无尽尧云遽莫留鼎湖龙化影银海雁沈秋事毕身先贬名髙众所尤一麾甘去国千里谩承流兄弟皆朱绂双亲未白头遭谗虽坎坷安命亦优游雪意饶冬暖滩声奈客愁须君作霖雨终附济川舟




　　青山集巻二十
　　钦定四库全书
　　青山集巻二十一　　　　宋　郭祥正　撰七言律诗
　　淮南韩魏公新祠
　　新祠重见旧风标仪凤无声立紫霄富贵荣华垂四纪功名事迹冠三朝月移帘影灯长在春散庭隂木未乔何独斯民懐惠爱帝词天篆刻琨瑶
　　韶州唐张文献公祠堂
　　文献颀颀学问该可怜为相遇嫌猜当年致主陈金镜后世空祠见铁胎武水直疑龙卧久韶山时想鹤归来我朝继有襄公出谁道南方乏美材
　　谢发运颖叔宠寄新什
　　春风冉冉送流年一望云霄一惨然帝阁辍才闻出使渔蓑终老不成仙已甘荆棘填灵府想见蛟龙走蜀牋正是水深波浪濶忽逢髙雁寄华篇
　　陈秀才惠示长歌答以四韵
　　世路飘零久愈羞诗坛谁许结英游身留海上三年梦心寄江南一叶秋已分羽毛藏枳棘尽从谗谤起戈矛真才合比骊珠贵何事倾懐辄暗投
　　和君仪感时书事
　　海角逢春子细看一番莺燕展轻翰约风栁带金争软着雨梨花玉鬭寒陇笛不知何处咽秦筝着意为谁弹留郎更赋多情曲直欲豪华将杜坛
　　阮希圣新轩即席兼呈同防君仪温老三首
　　阮轩要客暮春时淡荡晴丝日正迟出屋花光红玛瑙隔湖山色碧琉璃老榕垂榦侵疎箔新鸭呼雏过短篱我欲髙吟还阁笔坐中留蔡总能诗
　　海邉邂逅禁烟时选胜携壶不可迟日射山光如琥珀水涵天影似琉璃蝶随栁絮翻罗幕人并桃花映竹篱却忆緑槐隂下路曽寻宫叶为题诗
　　谁怜龃龉老明时把酒寻春已恨迟舟漾緑波飞舴艋烟笼青瓦湿琉璃狂嗟李白驱鲸海醉笑陶潜倚菊篱争似隔林闻一曲与君重赋杜秋诗
　　闻陈伯育结防舟行乐游湖戏寄三首
　　湖波渺渺浸残春东郭开筵迥不羣闻结防舟撑碧落更携箫鼓度青春自怜玉海终无敌却忆琼浆竟未分【伯育先寄诗有与君分两石之语】珠履难陪空怅望且凭诗句张吾军东陈风义旧传闻雕鹗鸾凰果逸羣青竹题诗才倚马画船槌鼓气凌云赏心自向明时得乐事应容下客分敌饮防须翻玉海背河决胜看齐军
　　临漳多士冠南闽况复髙才更出羣笔下文章翻锦绣坐中谈笑领风云美名合预青钱选邪党今从白眼分闻欲髙亭张雅宴寂寥应悯旧将军
　　次韵君仪风物可爱之什
　　二月风光着意看莫思旅食久艰难林间莺喜缗蛮语水畔花愁料峭寒游子牵衣拦道饮美人携瑟上楼弹少陵野老谁能继君有新诗合筑坛
　　净惠山亭要客致酒
　　何处要宾入醉乡窣云亭榭冠南漳城随山阜龙虵转花覆园林锦绣香三月风光聊酩酊百年人世少康强采薇甘饿箪瓢乐安用须为画省郎
　　感懐寄泉守陈君举大夫
　　柴门永日泪沾巾事与心违渐失真家住江南几万里身留海上巳三春明时枉作衔寃客皓首翻为哭子人多谢泉州贤府主数将书札问悲辛
　　再和阮轩即事
　　游人随处踏青时日永天低乐奏迟水上往还多翠碧盘中光防尽琉璃重山复岭争侵户浅杏深桃半出篱正是鲜春堪爱惜劝君莫作送春诗
　　和君仪髙明轩
　　一轩华榜揭髙明檐角昭昭挂日星鸥鹭翩翻下空渚云烟时复起中庭长萝却覆鲛绡帐逺岫争开翡翠屏香篆半销尘念息始知天地一浮萍
　　携茶访徐彦醇助敎
　　蓬荜萧然一亩宫生涯四壁有清风乡闾髙行终无玷场屋遗才误至公书巻五车心尽记年华八十耳犹聪满林雪液聊分酌别后音尘岂易通
　　送饶守李泽民承议
　　倾盖论心古亦难词源向我防潺潺番川共惜颜公去汉室谁憎贾傅还莫遣尘埃侵鬓发且张图画对云山【公自画番川二图】何时樽酒重相遇魏北江东落照间
　　南楼有懐元舆
　　且欲临髙遣百忧故携笻杖立城头田家隔水犬吠犬天气新晴鸠唤鸠靡迤物华春又尽纷霏尘事老何求史君闲暇须游乐莫为愁人罢乐游【元舆以予宅禁而未尝把酒岂可以仆而废他客乎】
　　次韵元舆言懐
　　与君交臂毎忘忧用即三公尚黑头美化流行非乳虎新诗老重似雎鸠箧中玑贝方论价江上田园未足求信道斵轮真妙手只慙缧绁玷英游
　　临江春晩
　　黯淡隂晴阁雨天清明将近见秋千风髙乔木莺初啭水暖平沙鹭鬭眠身计只知忧陷穽年华岂解老神仙迢迢归路三千里始信家书直万钱
　　次韵元舆临汀书事二首
　　福抚开山罢戍兵我朝仁泽始流行岚烟蒸湿同梅岭地脉逶迤接赣城花木藏春先腊拆儿童要寿半岩名如今太守真黄霸里巷歌谣善治声【岩名谓南安岩王】
　　碧瓦参差几万间重楼复阁更囘环城池影浸水邉水鼓角声传山外山凿落鬭倾元弛禁秋千争蹴未容闲史君得意同民乐日拥笙歌倒醉颜
　　近郭溪山最可游雨晴天气返如秋人携羽扇防浓雾马惜鞯泥涉浅流竹叶要翻金盏底棃花偏称玉钗头卧龙胜事堪图画迥压闽南七八州
　　雨中南楼望西方僧舎要元舆同赋
　　残春丝雨洗氛埃一日重城望数囘熟色浅深添草树轻绡髙下覆楼台溪声逺与钟声杂山影分从电影开不得画工如立本史君吟冩最多才
　　东郊
　　东郊怅望惜春归颇觉年来万事非不奈离愁须觅酒待闻歌响却沾衣蜜蜂捕蘂穿花去巢燕寻泥掠水飞物态风光能几许老无忧患世人稀
　　雨霁
　　今朝晴日照柴扉即看轻云卷翠微燕子有情归旧栋栁条牵恨拂征衣故乡书信何时到瘴地烟岚此处稀白酒一杯聊强饮物情人事恐相违
　　白莲院观蔡君谟要师遗迹
　　盘屈龙虵未奋身老禅当日亦知人来趋莲幙文章客去作金銮侍从臣物外论交终不泯壁间题字尚如新年年杨栁春先緑谁复多情与望春
　　开元客馆
　　裂瓦欹椽五六间地形髙下颇依山黄鹂相应雨初过緑树成隂春已还土灶有烟营饭饱柴门无客任苔斑却思一钓沧浪去苹叶蓼花相伴闲
　　开元禅寺
　　三寺参差见刹竿【东塔天王开元三寺相邻】开元形胜据龙蟠楼台影落青霄险钟磬声传碧涧寒物物有缘香供盛尘尘无碍法筵寛欲随大士披华藏北斗容身不亦难
　　次韵元与雨中见懐二首
　　屋漏沿窓玉篆斜索居蒸湿度年华衔寃欲诉中都狱抱义难酬漂母家地隔五湖秋雁絶草荒三径晓猿嗟幸君数送琼瑶句枯枿防春亦吐花
　　雨鏁柴门一径斜诗筒时复觇英华自怜白发非商叟却对青山忆谢家卞玉逢知终荐达隋珠投暗只惊嗟悲歌半夜弹雄劒恨血千年变土花
　　小阁夜眺
　　白日尘寰忧思深夜登危阁解烦襟空江云尽月涵璧絶壑风生松奏琴佳客不来分坐赏浊醪谁为此时斟疎钟辄莫催清晓吾欲凭栏更一吟
　　南山晩步简自宣长老
　　雨过南山紫翠深团团仙露洒衣襟碧云影里寒猿啸玉涧声中怨鹤吟期赴前林同茗酌倦投盘石拣萝隂凭谁寄语谢康乐安用披榛故逺寻
　　次韵元舆题王祖圣南涧楼清斯亭二首
　　平昔朱衣驾两轓髙楼归隠卧云泉文章未许矜盘谷水墨无劳画辋川春日半晴花照地秋风入夜雁连天烧丹辟谷非吾事能逺尘寰即是仙
　　松径沿溪溪水深水光澄碧倒松隂浮杯可酌刘伶酒坐石仍弹靖节琴无数轻鸥随出处几番佳客伴登临自嗟罗网何时脱往濯尘缨为一吟
　　赠武平许令
　　昔拜先翁滙水滨存亡囘首几经春凤毛今喜为花县鹤发谁嗟困客尘箧有赠篇长取读心藏遗徳尚如新源源世泽来无尽桂籍传家已四人
　　迁居西湖普贤院寄自省上人
　　十亩方塘四岸榕夕阳初尽月生东不嫌瘴地无家别犹喜山房有路通宁使五尘长我缚得超三界与师同迁居却作安居计病入残年两耳聋
　　梦游金山作四韵既觉止记一聮因足成之【梦中作第二聮】
　　珠帘髙巻倚危栏望尽方知出世间江海交流云缥缈楼台相映月囘环薰成香界浑无地化作天宫别有山京口洲竟安在梦醒却欲泛舟还
　　次韵无逸长老秋居见寄
　　榕树萧萧一径深门庭秋静紫苔侵能依幻质循元觉黙运真悲拔众沈有想愿分香界饭忘言求出世间心旃檀谩把炉中爇无尽无邉结宝隂
　　追和紫霞翁记梦二首
　　乘云亲到紫皇家不是人间旧物华四座散香春结盖一墀栽玉晓生花入盘仙李皆含露出鼎騠金尚带砂偶对吟牋追昔事犹疑鸾凤数行斜
　　笑上蓬莱第一山葱苍半落有无间金云璧月夜何永玉殿珠楼人鬭闲五岳已能超险路九天从此造闗囘头为问桃源客底事鸡鸣便欲还
　　次韵元舆见寄二首
　　不得陪公九日行想提椽笔瞰西城风流自可追王粲憔悴犹能忆祢生万里还家唯有梦一身投狱岂忘情何时共掷沧溟钓醉倚三山欲鲙鲸
　　霜雪萧然满鬓须平生忧患更无如强倾浊酒消尘事毎见荒榛忆旧居倦鸟久摧千里翼故人频枉数行书城头髙阁何时到多在三春细雨余
　　酬蔡温老秀才见寄
　　一庵聊寄碧岩隂忽得新诗慰我心俊逸自追天马健崩腾还与海涛深门前俗子无行迹物外松风有好音病起可能携杖屦共寻明月到溪浔
　　酬崇福长老见寄
　　寄榻西湖不掩闗残年犹得伴僧闲身投罗网归无路目送烟云幸有山新句忽传文字外旧游重想笑谈间故人风义如师少慰我忧愁两鬓斑
　　再用前韵寄省上人
　　四壁萧然我亦空更无归梦到江东楼台不碍尘尘现钟鼓相闻法法通玉麈挥谈真契合莲华分座夙缘同囘头重浊堪怜悯妙性如何自瞽聋
　　和安止懐予北归怅然有作三首
　　蒙蒙春气扑晴霄游水登山望泬寥旧学已荒三嵗懒故乡何处一身遥沈沟断木思班匠吹沫纎鳞待晩潮君有髙才当自奋不应先我问耕樵
　　雨余风物一番新得句慙非画手亲栁眼含烟如恨客花心凝露欲啼春黄鹂出谷方求友紫燕营巢不避人独我未沾青帝力僧窓聊寄幻泡身
　　一读诗翁寄我篇却思乡国醉瑶泉数声玉树秦淮月万里春江采石船轩冕浮沈真外物寃亲平等委前缘杜陵子美知何意更欲吹嘘送上天














　　青山集巻二十一
　　钦定四库全书
　　青山集巻二十二　　　　宋　郭祥正　撰七言律诗
　　劒
　　不得公孙一舞看空嗟尘渍血痕干铸成星斗生光焰化作龙虵防屈盘金匣藏时天地静玉池磨处雪霜寒谁为将相扶明主此物能令社稷安
　　赠裴泰辰先生
　　匣劒光铓射斗牛提携天下洗人仇英雄心胆老犹在道路风尘行未休名重更须完小节义髙何足论闲愁蒙蒙细雨陵阳市折取红梅上酒楼
　　次韵俞资深承事二首
　　聮车同入得仙山下瞰重城指掌间不愤青春添我老且倾白酒伴君闲三年共佐闽中郡一檄谁招海上蛮闻説天门新奏乐帝枢佳气紫囘环
　　春归漳岸扑晴岚紫燕黄鹂若纵谈自愧不才甘薄禄喜逢佳客解羸骖仙山有路终难继海品论珍昔未谙地胜人醇真可乐梦魂无复忆江南
　　东湖
　　东湖北溆水相通千里荷花半白红冷艳可能消酷暑暗香时复散清风欲眠别浦无鱼艇且倚疎栏学钓翁云起仙庭飞晩雨洒然身世出尘笼
　　圆山谢雨二首
　　牲牷报祀入圆山赫赫神功指顾间水满大田甘雨足龙归深涧宿云闲乐声自和松声奏玉色遥瞻酒色殷安得梦魂陪逸驾更传仙仗落人寰
　　自挈壶浆款庙门黄蕉丹茘荐清芬沈烟未过盘中篆电影已翻江上云霈泽不惟滋稼穑凉飚仍为扫岚氛圆山信作漳南镇想恋枇杷玉色醺
　　和留秀才秋日田舎
　　物幻非真只自知却寻田舎度衰迟漫为陶令柴桑乐不学荆轲易水悲午睡最能消永日一巢长欲寄深枝闻君亦有逍遥趣可濯沧浪共赋诗
　　和宣守林子中修撰列岫亭
　　苏州方称白公才又见宣城谢守来两处溪山重秀发一亭风月助徘徊水光飐滟龙鳞活岫影参差雁序开不用红裙唱金缕只题佳句殷春雷
　　列岫后题
　　谢公遗句惜湮沈更作新亭一百寻宿霭拥山眉敛翠夕阳浮水带横金黄鹂唤友鸣声软白鸟窥鱼意思深看尽物情俱是幻要须携酒数登临
　　赠子中修撰
　　承明厌直下天来聊继昭亭小谢才珠迸玉盘诗得句月腾金浪酒盈杯江城未许民心借京国颙瞻召节回试问行年俱乙亥固应怜我困蒿莱
　　子中修撰叠嶂楼致酒
　　重山复水碧相连胜地欣逢太守贤欲倒樽罍秋色里故邀宾客画图边丹青迥压王摩诘骚雅仍兼白乐天莫恋宣城风物美玉堂提取笔如椽
　　次韵子中修撰宠赠之什
　　声名入洛弟兄传出拥旌旗老集仙挹月珠玑光射海凌秋雕鹗气横天文章落笔原无敌器宇藏春岂有边一见音容聊莞尔却携樽酒共頽然金门曽奏相如赋水阁重吟杜牧篇强驾蹇驴追逸骥已知霄壤不相连
　　次韵子中修撰塔院题竹
　　不是集仙来咏竹更谁能继紫微吟【谓小杜也】看随霜雪终吾老寄语锄犂勿见侵欲把一竿垂直钓更须十亩广清隂萧郎妙笔堪图冩添入蓬莱第几岑
　　子中修撰示书有不得同游水晶宫之叹作唐格四韵寄别
　　西庵吟醉忆君同忽得新诗思愈工下笔捷才如阵马接人和气似春风敬亭姑孰犹为逺庾岭端山更几重自叹鹪鹩无健翼追飞不到水晶宫
　　寄凤凰山张居士
　　闻君深隠凤凰山池水相通竹石间一念报亲长不断六经传子胜空闲青猿摘果啼兼啸白鸟穿云去复还自愧尘埃行老矣何时载酒伴酡颜
　　永安戴公纯秀才
　　鬖鬖鬓发一衰翁又泊仓头阻逆风推去未应如谢令重来终是愧司农熙宁父老知谁在元祐田园喜再丰置酒髙台要我醉却寻陈迹喜君同
　　次韵陈思道见送之什
　　谁聴袁宏夜半吟一时倾盖便知心疲驽自信难追骥秀木从来忌出林巧匠旁观应缩手明珠取得已盈衿岭头孤唱思君和着月梅花似缕金
　　至万安寄吉守李献父大夫
　　江水成文地最奇风流太守更能诗送将腊尽梅花怨唤得春囘燕子知一饷功勲真梦寐千年名字付伤悲盛携樽酒频赓唱幕下髙才似牧之
　　将至五羊先寄颖叔修撰
　　句水分携二十年却临南海望青天元戎为解陈公榻下客惭非孺子贤冷艳一枝梅照眼清光五斗酒盈船朝廷近日无新事只恐西戎尚扰边
　　南雄望逺亭本朝章郇公所作公尝为郡太守种茘子二株今方茂实而后人所种皆不成东美要予致酒亭上为赋四韵
　　城角危亭面面开尘侵丞相旧诗牌凌江欲转鲸鱼活茘子成隂玉树埋庾岭乍过无瘴雾长安不见奈愁懐且倾浊酒承髙论秋水何由辨渚涯
　　凌江立春日呈黎东美太守
　　斗杓东指斡春囘乐奏升平助殷雷鱼跃原无溪面冻雪光散作岭头梅主人和气均千里北客归懐寄一杯色满皇州三殿喜琼林先放桂花开【是年龙飞牓】
　　韶州武溪亭【唐格】
　　滔滔武溪一何深鸟飞莫渡兽莫临山色欲学翠凤舞笛声自作苍龙吟樽罍谩借春力暖鬓发未免霜华侵形容不上凌烟阁马革裹尸那可寻
　　六祖南华寺
　　水转山来曲曲梯参差楼殿占清辉龙章鳯袭藏天篆玉索金钩贲祖衣春去不知庭柏老月明谁櫂钓船归曹溪有路人人到踏断闗古亦稀
　　六祖大涌泉
　　金镮一卓透曹溪禅祖心传上上机流出山腰苍兕吼涌开池面碧绡飞应同霖雨能苏旱莫比沧浪只濯衣不愿夕阳催我去要随幽鸟带云归
　　武溪亭劝顾归圣朝奉酒
　　邂逅穷荒遇俊才故将懐抱向君开功名未得金横带老大【音惰】空惊雪满腮岭北嘉蔬无此笋江南相识尚逢梅夜阑莫作思乡梦且聴清歌更一杯
　　雪夜宿月华寺【唐格】
　　大庾南来山更佳毎逢古寺留柴车曹溪衣传葛獠布月岭树种苹婆花千年不壊物稀有一日寓赏心无涯北人浪説瘴雾恶行拥貂裘冲雪华
　　补到难篇终别作八句寄呉圣与长官
　　结客元和六载春探深碧落迹如新寸量秋色三千丈名冩岚光十四人文格迥欺韩愈老字书尤逼小王真近来好事谁能及我续遗音君可嗔
　　广庆寺
　　寺当南北二禺间合翠【亭名】全清【阁名】总见山一石尚存垂钓处五羊时载老仙还金流月影真盘谷黛涨岚光小劒闗安得鹊桥横絶顶下临河汉防潺潺
　　次韵彭敎授送别
　　平生爱着五云裘不爱身为万户侯白石清泉随步到断霞残月满懐收故园已恨荒三径皓首何堪困一州邂逅逢君沧海上涸鳞终欲借洪流
　　次韵湛判官送别
　　一朝倾盖若忘年更把新诗物外传侧望风流还入幕应怜憔悴未成仙离樽谩托春风里短櫂行依瘴海边十斛明珠君不惜投掷满巴牋
　　次韵广幕黄承事见寄二首
　　不记西亭醉别时别来佳句愈瑰奇心随云影沈天角梦逐滩声到海湄满目青山谁共乐何年黄巻得同披遥怜严武能为帅幕下争传杜老诗
　　孤城寂寞瘴岚州虎竹分符强少留老钝不知今世巧行藏犹愧古人脩暗天理钓船干丈纱防笼头茗一瓯无奈北归忘未得非君求友更谁求
　　石室后游
　　七星山色碧离离山下空岩世所稀不独雾深知豹隠有时水长见龙归方牀莹防仙人座文石纵横织女机旋剔苍苔辨陈迹李邕词翰亦依稀
　　寄惠守苏元之
　　挥金爱士气尤雄暂拥旌旗碧海东十八素娥倾皓月三千佳客倚春风髙才可惜经纶晩把酒何时笑语同霜落草枯应射虎短衣匹马欲随公
　　寄题李封州宅生堂
　　鳞鳞鸳瓦搆新堂意在黔乌惠泽长岘首去思闻堕泪召南遗爱有甘棠水光送月浮珍席山势和云插画梁安得才如张相国为君重赋宅生章
　　寄题贺州甑山亭
　　贺州城西丹甑山一亭遥插紫云间龙墀让防名犹在鹤驭凌风去不还善政再应来瑞物胜游安得伴酡颜元戎词翰镌金玉千古长如碧涧潺
　　次韵宜掾徐子美见寄
　　去年与子别当涂彼此形骸若梦余怅望欲穷千里目相思不寄一行书青山归去容身好白眼从来处世疎桂水东流须入海新诗时复委双鱼
　　故人李端夫【昻】赴廉州从事石室致酒留别二首
　　注地银潢两峡开云林冰净不浮灰新诗欲与何人论旧友今从上国来薄酒谩为仙室饮归鞍无奈夕阳催君懐自有骊珠富合浦休将一颗回
　　才如吾子尚区区羽檄从军万里余白发可怜归计晩青衫只似拜恩初一樽邀客非无酒千巻随车幸有书已把穷通推定分故人达宦任情疎
　　留汤主簿小饮
　　穷荒得见故人稀话旧还惊嵗月飞君有儿孙能力学我无金谷可言归灵仙观里黄柑熟采石江头白蟹肥北望何时同此乐暂留行櫂莫相违
　　送刘光道赴桂幕
　　气吐虹蜺发未皤逢人辄莫叹蹉跎边隅锋镝从今少幕下篇章所得多雨洗山光浮碧玉春囘江色熨青罗元戎早晩归金阙荐祢应先著述科
　　九日登北楼示客
　　九日登髙可强欢聴歌莫放玉杯干黄花烂漫宜新酒白发稀疎落小冠桂水波光趋海急峡山岚翠带云寒故乡万里知何处更凭朱栏向北看
　　次韵宜掾徐子美见寄
　　忽逢便翼寄新章不惜明珠满斛量姑孰万家花映竹丹湖千顷月和霜结庐已许陪吟社衣锦应须返故乡底事却言归未得梦魂犹欲泛沧浪
　　次韵陈文思见寄
　　星湾髙防岂能忘万丈离愁寸寸量东阁赋梅摅锦绣南山射虎凛冰霜功名未得封千户耕凿何由共一乡春蕨秋鲈味偏美时聴社鼓醉淋浪
　　寄题罗池庙
　　种栁江邉不得归殁将灵魄寓罗池名参韩子犹为幸党入王生最可悲帘巻瘴云灯断续门荒秋雨菊离披旱穰请祷年年事瓦鼓巫歌奠一巵
　　送颖叔待制拜六路都运之命
　　朝闻紫诏下龙楼夕巻红旌别海陬六路理财烦侍从一门传节继风流【希鲁公尝以待制领发运】诗如老杜犹为达防似刘蕡稍见收廊庙乏材终大用愿均和气及岩幽【予已乞骸将归旧庐】
　　次韵林辨之长官送别之什
　　十年相识迹非疎今日江亭叹别车牢落名声谗谤后支离形影瘴氛余重来仕路谁为援却返家园欲自如烟浪一舟无长物罢官只似到官初
　　谢洪府黄安中尚书惠双泉二首
　　北风遮莫阻归舟公有双泉慰客愁玉斗贮来云尚冻金蕉倾处蚁争浮黄花遥想东篱畔白浪正翻南浦头醉魄忽成蝴蝶梦却寻春色到皇州
　　北风变冷水归南浦扁舟未得行孤雁呌云诗胆碎怒涛舂岸客魂惊谁陪髙论应悬榻想有雄词欲鲙鲸病骨支离难强起尚防樽酒慰余生



　　青山集巻二十二
　　钦定四库全书
　　青山集巻二十三　　　宋　郭祥正　撰
　　七言律诗
　　次韵黎东美江上偶作
　　帝庭江国屡相逢不觉霜毛嵗月空君奏课书双阙下我携纶钓五湖东论归学海方无迹吟到诗坛始有功一任北风翻地起且图樽酒暂时同
　　吉州仙都观览前守李献父留题
　　乍出锋铓贑石来仙都忽见五云开霓幡闪闪排真驭珠网重重覆绛台照水碧莲犹未变绕坛红杏亦新栽刘郎去后谁行乐壁上龙蛇半紫苔
　　贵池寺照逺轩
　　碧瓦周遭映佛幢更穷眼界敞轩窓山光半拥初生日天影寛围不尽江诗思未容秋色乱酒醺能使客愁降陶潜肯忆东篱菊且倚栏干倒一缸
　　追和梅侍读题贵池寺元韵
　　寺插孤峯压贵池幽轩占胜敞双扉隂生广野千山失影落空江一雁归安得有缘陪社客更寻何处息尘机南来北去无时尽谁念沧浪可濯衣
　　寄题吕得中先坟懐先亭
　　亭压全闽近冢丘四时营祀想神游毫添玉兔新成史徳合银潢不尽流翼翼栋梁横蜃泽林林松槚冒霜秋荣名已往余隂隲定有儿孙万户侯
　　送魏汝大宣徳【唐格】
　　隔江为宰便庭帏归去青霄结主知租赋寛平民共乐文书清简吏常饥始终不变温如玉离别相怜醉似泥上国故人应问我为言耕钓老明时
　　寄致政苏子平大夫
　　十年想见苏夫子闻説腰金便弃官云在皖山峯上住龙归潜水窟中蟠已无尘坌心休洗更有春醪盏不干我亦江南专一壑忆君相伴把渔竿
　　送叶圣参守九江都
　　湓浦夜涛声动地香炉晴影碧连天楼中不负庾公赏席上谁为陶令贤且拥旌旗飞画鹢行闻台阁选青钱班春过我旧游处门巷桃花应寂然
　　送琳长老再游浙东
　　姑溪不是留君地雪窦天台更一游玉浪溅云泉尾活金盘擎海月华秋将心与客无痕迹问疾何人敢对酬我把钓竿相忆处蓼花红影上丝头
　　姜希哲四照轩送别
　　幽轩邀客毎凭栏景物萧然世味闲翠碧湿烟山匼匝光明随夜月囘环一杯浊酒超尘外几首新诗寄壁间不得从容与君语片帆却欲趁风还
　　胡与几被召访别
　　已喜乘轺归玉阙尚能骑马过柴门离魂有底销千丈残日无多寄一樽得路看君终直节闭闗唯我守空言霜风素发频欹帽泪对桓伊不可扪
　　再游浮山呈防禅老
　　当年寻胜已忘还乘兴重来倍觉闲赤脚敬瞻新宝藏白髯羞对旧青山禅翁昔授岭头衲狂客今探树穴环行把生涯付妻子幻身长寄一岩间
　　寄题潘温叟林堂
　　有堂归去容身好天上人间已徧游逺害果能超华左忘情却欲继雷刘松台风送晴空雨荷沼云生画巻秋浩气本来缘直养百年等是寄浮沤
　　和倪敦复观梅三首
　　闻説观梅借烛光今宵为我更开觞月来枝上冰生艳风过梢头玉有香羌笛几声传旧曲菱花一夜照繁妆坐中老杜凌何逊索酒题诗思欲狂
　　江月江梅鬭冷光就梅临月举瑶觞素娥未许风摇影青帝宁容蝶采香迢递一声羌笛怨轻盈千防玉人妆出尘标格情多少东阁曽令杜甫狂
　　月压江梅似雪光史君要我共飞觞不饶桂树轮中影独占霜娥鉴里香信报春来先众卉恨随人去入残妆孔融爱客君能似席上应容处士狂
　　又同赏落梅二首
　　江梅千片惜离披更向风前把一巵冷艳不辞今日舞清香还是隔年期客经易水忘归处云倚巫山欲散时安得不吟仍不饮满头华发拟何为
　　谁惜东园玉树空且携樽酒与君同盈盈素艳辞寒萼浥浥余香散晓风已许冰霜分我莹尽饶桃杏向人红能诗自有倪夫子何必滁阳觅醉翁
　　题方处士巻尾
　　子陵独往已千年处士重来把一竿治乱不同非我计文章聊许后人看璞中美玉谁雕琢潭底神龙防屈盘七世有孙方遇主风流长在防惊湍
　　题谢氏双溪阁
　　谢家山下双溪阁水逺山深夏亦凉霜练两条初合影菱花一鉴防余光樽罍日日邀宾客仓廪年年富稻粱更约诸孙勤问学桂科将见緑衣郎
　　重阳懐厯阳孙公素太守
　　重阳应与客登临隔水无缘预盍簪浊瓮拨醅初泛蚁佳人纎手鬭挼金南来纵有鸡山赏北望频兴魏阙心安得快风吹我去勇提椽笔伴君吟
　　公素送酒见及复次前韵和答
　　掺别城东秋未深相思白发已盈簪逺分酒味须頽玉正是秋香欲散金润泽生民公有志浮沈末路我无心扁舟明发穿南斗聊学沧浪渔父吟
　　送贾明叔侍御守宣
　　直节忠言久不闻堂堂今见贾生孙老奸去位朝廷正圣母怜才徳业尊句水晓光尘不染敬山秋色玉无痕北楼把酒频邀客紫诏传呼下国门
　　次韵昭掾徐子美见寄二首
　　居巷虽穷愧彼颜门无车马任苔斑冰将合沼光容净鸟不窥鱼意思闲踪迹疎来唯梦往音邮漫去得诗还浮生七十今六十早晩归飞寻旧山
　　侵侵白发改朱颜不比当年鬓始斑五斗可怜须茍禄一岩犹喜早偷闲黄花篱下千枝秀紫雁云中几度还万里未归归便得昭州何似谢家山
　　题金陵白鹭亭呈府公安中尚书二首
　　青城突兀与云连谁作髙亭落日边六代衣冠归寂寞一番罗绮自华鲜低徊斗柄斟秋水飞舞芦花欲雪天直上烟霄无尺五欲要王母对賔筵
　　西望长安路几千此亭更在赏心边黄芦正耐风霜老白鹭相将羽翼鲜城竦鼇身山匝地舟排笋柱水连天龙吟一曲斜阳下况是史君开别筵
　　次韵安中尚书钟阜轩
　　钟山鳞鬣奋晴雷观里幽轩选胜开江水北流朝海去斗杓东转斡春囘已将白雪传龙笛何用黄金筑隗台宝塔中天挂刀尺层层鸳瓦不浮灰
　　送钱朝请还台
　　铨选相逢弱冠前竹符分得各皤然开樽且喜君尤健问舎应输我最先北上有心思报国南来无物载归船冰清世泽源流大须享人间五福全
　　芜隂北寺桧轩
　　青幢碧盖俨天成湿翠蒙蒙滴画楹禅客自陪千嵗老游人时把一樽倾耻随桃李春风短夺尽松篁夜气清安得鬼仙提巨笔不容左纽独传名
　　明叔致酒叠嶂楼
　　陵阳峯顶敞阑干三伏登临冰骨寒山巻宿云开紫府水和明月防金湍谢公风味君能似李白篇章我到难幸有玉船腾酒浪欲乘醉兴效鹏抟
　　次韵邹几圣舟次芜江见寄
　　东风冉冉送年华末路浮沈岂足嗟身着朱衣行直道手披黄巻悟空花世尘扰扰原无实客宦悠悠没有涯尚喜甘棠遗爱在画船先许过渔家
　　寄题厯阳王纯甫新作连云观二首
　　久持使节别尧天故起朱楼北斗边势压江淮盘地厚影分呉楚与云连一声奏笛龙虵晓八法书牌劒防悬更借湓城庾家月芟除桂树照樽前
　　闻道连云絶世无急飞轻櫂看规模帘钩低挂半轮月江岸平分千里图飐飐金船流玉液森森珠履踏冰壶髙材自是明堂柱试作斯楼雄楚都
　　送黄奉议知白州前宰清逺
　　看君新作海边楼气象雄兼四五州把笔共题红粉壁开樽仍泛玉蟾秋喜分符竹行千里莫羡渔蓑退一丘此别定为生死隔雪霜霑尽暮年头
　　次韵朱世昌察院登钟山
　　盘龙首尾压西东宝塔棱层位正中万古林泉流王气六朝冠盖入悲风烟生城郭尘昏尽月满沙汀雪映空囘首临川埋骨处后来经纬付诸公
　　次韵答光守杨公济见寄
　　一别成都扬子云梦魂飞断毎沾巾金门赋奏龙蛇晓原庙诗成锦绣春顾我漫为长醉客非君谁是广骚人荣分符竹归无路盛送佳篇慰病身
　　病中先寄慎宰阎公达承议
　　松槚相望孰俊名髙才暂屈浚浦城公庭寂寂无留讼四野熙熙有让耕未作盐梅调鼎鼐且铿金玉直蓬瀛病骸尚阻趋东阁懐抱思君为一倾
　　陪朱行中龙图饮澄惠院二首
　　寒烟淡日满沧洲台榭相通一径幽志欲吞呉嗟隔水力能成魏宻藏舟纸窓趁晓开黄巻蒲叶涵春付白鸥千载废兴何可问一樽浊酒更迟留
　　岛屿囘环水绕堤碧芦青荇宻相依凌风战舰知何处落日游人尚未归细细佛香时入坐双双沙鸟静忘机史君自是蓬莱客倚遍栏干恋翠微
　　再见呉渊卿长官时年八十一
　　十七年前载酒过重来携手喜如何寿齐八十君方健思及妻儿我已多对槛残花犹可赏隔帘小妓且频歌人间事了无忧患头上光隂任掷梭
　　渊卿席上和李天贶四韵时与钟离中散并予共四人
　　悠悠嵗月走惊湍四十三时便弃官坐上得陪诸老醉樽前须尽一生欢花含余恨春将去棊算成功局未残欲向金城传盛事新诗聊代画图看
　　次韵行中龙图游后浦六首
　　宻竹疎松鬭老苍惊飞白鸟不成双楼船飘忽随朝电佛炬青荧彻夜窓携酒且来寻岛屿投竿那用忆湖江君看雨过铺晴练得句须令小谢降
　　毎欲收呉势未任绕城凿浦迹堪寻不知战罢楼船散空见春归荇菜深一坐清风吹往事四筵白酒洗烦襟公提椽笔诗无敌未必张辽善醉吟
　　细栁髙松緑映苍深沈台榭晩生凉沙边宿鹭昏昏白草际流萤防防光投网舟移牵碧荇采莲人去湿红裳欲追逸调嗟何及雨入杯盘归兴忙
　　巨镇还须济世才要宾览古笑谈开蜀山迥出千螺秀肥水长萦一带回犹有金城藏后浦不唯铜雀起髙台异时争战归何处秋雁年年去复来
　　锦櫂飞飞画舫迎焚香夹道看双旌佳宾谈笑民同乐善政循良鸟不惊花岛可怜春自舞栁洲遥觉月微明史君一饮诗千句掷地浑如金玉声
　　冠带淮西第一州扬鞭得从史君游木鱼声断东台晓水荇香传后浦秋双脊自磨铜雀瓦宻云时泛建溪瓯才清思健知无敌且与衰残作廕庥
　　次韵行中龙图思宣城
　　公爱宣城心不休当年应【一作思】梦似崔侯两条溪水横穿市十里昭山半在州小杜一时夸俊逸晖千载擅风流青氊旧物虽勤请金马新恩定再留
　　寄题玉笥观兼简道正求逐马草草名逐马谓服之久则可以行逐良马
　　仙梁飞去有遗坛融结工夫玉未干一片碧烟鸾舞破数枝红蘂鹿衔残雨经梅涧芝田熟路入萧家月屋寒晩景自怜行六十欲求逐马问黄冠














　　青山集巻二十三
　　钦定四库全书
　　青山集巻二十四　　　　宋　郭祥正　撰七言律诗
　　端门肆赦
　　蔼蔼端门紫气浓巻帘兰麝散和风星环帝座天澄碧繖映龙颜日透红宝扇参差移仗里金鸡绰约下云中恩覃草木先春力万嵗欢声阖国同
　　王平甫下第南归
　　一番黄纸集羣材南国儒英起草莱至宝不逢知己鉴束书重见下天来壮心肯向明时屈孤愤须临浊酒开许有新诗令我聴夜堂还使鬼神哀
　　赠厯溪张居士
　　七十人稀九十翁数椽寒屋厯溪东俯窥声利非吾事自得逍遥与古同三叠琴心调夜月一杯茗酌送春风趋庭有子明诗礼善泽源源未可穷
　　题濮阳氏新阁
　　宅据中洲四望寛隔江山势舞青鸾岧嶤更起千寻阁汗漫平吞万里湍传业有儿须折桂开樽留客共弹冠霜消冰泮春将暖魏阙遥瞻独倚栏
　　代先书奉迎庐帅元舆待制
　　倦提椽笔厌承明帝与兵符帅十城箫鼓裂云迎五马山川收雨引双旌藏舟浦暖鱼频跃敎弩台空雁不惊入境观风先可喜秋田髙下熟香秔
　　许氏乐隠亭
　　曲水浮基竹绕檐月华初度晩凉添羽觞滟滟荷敷緑象箸森森笋迸尖白眼傲时饶阮籍素琴调曲慕陶潜城居乐隠能如此中散风流友弟兼
　　重题严伯成秀才西斋喜其子髙预乡荐
　　赋似相如不遇知喜闻乡版荐麟儿容身安穏书盈箧与客翺翔酒满巵夜月影摇杨栁径秋风香散菊花篱窦家千载传遗美一树灵椿桂五枝
　　刘交侍禁书报王君安【铎】改官监懐州武徳镇以诗喜之
　　自得刘郎音信通遂闻増秩喜无穷江东子弟谁怜我洛下文章只有公形影萧条千里外交游零落百年中【韩滕郑李并予与君安皆皇祐中京国宻友】何当老境重相遇不话风流话苦空
　　雪中招徐子美秘校饮二首
　　冰澌合砚漫书空宻雪飘余晓色通万里云光同浩荡四边山影隔溟蒙明明月窟迷惊兔阵阵桑林呌朔风不惜金龟将贳酒欲招南郭苦寒翁
　　霏霏皓雪翳长空南郭缘何有径通访戴船归清兴逸姓袁人卧冷光蒙欲倾樽俎延髙盖忽得篇章迈古风四十年前除夜乐如今相对两衰翁
　　史君梁奉议送客至髙明轩为予言登览之胜作四韵戏寄
　　史君送客陟髙台天宇澄清四望开一字横空霜雁去两眉分碧楚江来庙堂孰是调羮手郡国犹淹济世才新酒正香鲈蟹美篮舆何日许重陪
　　次韵徐子美见懐兼简汤君材
　　阔别天涯毎怆然相思只欲学飞仙君承交辟专民事我慕髙风谢世缘南郭不辞三径逺【子美家在南郭】东山长与五云连【君材家在东山】防须载酒勤相过齿发萧条各暮年
　　将至寿州先寄知府龙图三首
　　感公招我欲论诗故嵗新年颇后期冰塞大江舟渡晩雪迷官道马行迟深深画防双开处浅浅梅花半绽时北阙除书应已到愿陪祖帐捧琼巵
　　短帽轻衫信马蹄只愁吟社爽襟期晓囘谷口禽声软寒束梅梢春思迟幸挹清标怜野逸肯将孤愤累明时聴公髙论何由尽应比醍醐灌漏巵
　　采石江边寂寞归寿阳重到信前期闻韶忘味宁非美倾盖论交已恨迟白凤文章原出众青云歧路合逢时杏花正怯清明雨强欲留连更一巵
　　置酒寿阳楼呈主公龙图二首
　　珠履缤纷宴寿阳栏杆横出白云傍清淮倒影长桥活古垒无春峡石荒小艇鬭垂凹鼻钓佳人犹学晓梅妆史君笔力今谁敌丽句须盈古锦囊
　　置酒南楼瞰夕阳逶迤淮影转城傍画残数幅山川旧棊散一枰洲渚荒细栁倚风相并舞飞梅着地不成妆坐中佳句谁先就我欲窥公倒智囊
　　置酒西楼呈主公龙图
　　新楼与客一凭栏眼界方惊阿堵寛峡石倚天开玉垒清淮浮日洗金丸少陵才力吟非易摩诘工夫画亦难向晩西风吹坐急欲凭鸿鹄借脩翰
　　置酒思禹亭呈主公龙图
　　小亭危瞰二峯尖禹迹千年气象炎浪溅日华金沸鼎云收山色镜开奁持杯选胜吟谁敌与客忘形徳愈谦浅量为公甘醉倒扶头准拟病厌厌
　　别行中龙图
　　要登画防发江南千里春泥倦亦甘力探禹工观骇浪却寻佛迹宴圜庵欲陈旧学羞茅塞喜聴新诗纵酒酣归去忆公劳梦想冷猿幽鸟语相参
　　送庐倅赵习之朝奉还台
　　洛阳名誉弟兄兼雾拂青天幸一瞻善政及民惜去美材如玉士称淹风摇洲浪应须避马溅春泥不用嫌【公舍舟登陆以避巢湖之险】闻説朝廷图旧徳姓名交奏动宸严
　　闻宣州王左丞被召还阙拟送
　　熙宁治迹俨如新圣主今朝用旧臣松冒秋霜方见节玉经炉炭始知真具瞻重喜周公入论道谁先孟子醇试作云霖苏旱暵西疆犹有未来人
　　送王左丞移镇金陵
　　千艘飞橹入淮湾竹马争迎旧帅还牛酒未颁诸邑下旌旗先谒两山间武侯蹔拥元戎节裴度须归上宰班精义入神遗像在载瞻堂庑泪重潸
　　题史君梁正叔浩然堂
　　养浩深思孟氏醇一堂窓户更清新篆香未过日停午蚁酒初浮莺弄春枉尺直寻非我欲仁民爱物任吾真三年课绩书优最此地谁来继后尘
　　原武按堤
　　隄防兴作几时休自笑羸骖不少留身与春风来郑国心随汴水到扬州无功便合归耕去有命宁烦枉道求白日西沈更囘首问人何处是重楼
　　峡山飞来寺
　　寺当南北二禺间合翠全清总见山一石尚存垂钓处五羊时载老仙还泉流月影真盘谷黛拨岚光小劒闗安得鹊桥横絶顶下临河汉防潺潺
　　赭山滴翠轩【轩在当涂县广济院】
　　青幢碧盖俨天成湿翠蒙蒙滴画楹禅客自陪千嵗老游人时把一樽倾耻随桃李春风艳夺尽松篁夜气清安得鬼仙提巨笔不容左纽独传名
　　追和李白登金陵凤凰台二首
　　采凤何年此地游髙台千古自风流寒烟淡淡笼城郭宝器时时出冢丘舴艋竞归芳草渡鹭鸶羣舞碧芦洲重华不返箫韶断落日秦淮添客愁
　　髙台不见凤凰游望望青天入海流舞罢翠娥同去国战残白骨尚盈丘风摇落日催行櫂潮巻新沙换故洲结绮临春无覔处年年芳草向人愁










　　青山集巻二十四
　　钦定四库全书
　　青山集巻二十五　　　宋　郭祥正　撰
　　五言絶句上
　　月
　　安得妙画师画取明月夜将期月暗时展向松窓下
　　广陶渊明四时
　　春水满四泽原田髙下耕熙熙随老农志匪搴芳英夏云多奇峯髙低千万重巫山何处是神女竟难逢秋月扬明晖大空碧无滓鸿鹄正翺翔燕雀方栖止冬岭秀孤松雪霜任飘泊悲含太古风清立九霄鹤
　　定林洗心轩
　　翼翼粉墙断脩脩緑径深师心不用洗聊用洗人心
　　简寂碧溪亭
　　山光与溪色一碧防云中倚槛久未去更聴松上风
　　看潮亭
　　缥缈孤亭出深沈一径开须当踏雨去且欲看潮来
　　西岩寺六题
　　归云岩
　　春田雨既足幽岩云自归归云无觅处不共鹤争飞
　　爱日岩
　　古刹盘深坞幽岩傍径开三冬藏暖气留客待春囘
　　看泉台
　　溪源深几里絶壁防惊湍欲识下岩处请君台上看
　　定心塔
　　一塔倚云根他山面面新不须惊崄絶自有定心人
　　小瀑布
　　石架千层险泉飞百尺髙能苏旱田谷何用作波涛
　　雪台
　　一壑飞晴瀑双崖控蛰龙欲知台上雪六月是三冬
　　送孔掾
　　别酒莫辞醉离歌难重论一枝新绽栁和雨泣黄昏
　　呉子正召饮观太白墨迹
　　不是烟霄谪世间无此人心声与心画开巻见天真
　　寄漳州诗僧缘进
　　一弹弦一絶思君肠百结雁过无书来立尽松间月
　　四月十九日自咏
　　落魄老道士遥忆谢公山眠云生盘石尽日聴潺潺
　　雪中同宋正卿访太守筠虚庵观竹
　　偶陪天上人来访雪中竹却笑陶渊明孜孜爱黄菊
　　玉井
　　渊渊玉井水碧净觉春归不为洗红粉邀郎濯锦衣
　　酬陈纠
　　黄花空烂漫兵厨不送酒吾欲挽明河夜半斟北斗
　　即席送崔奉议赴阙三首
　　驻马惜分手临风开一觞君趋紫金阙我恋白云乡明主幸两学上清储百祥恭观希世事归信借余光一赤江南信聊凭健翼飞吾儿如问我衰病要儿归
　　病中对月
　　一病三旬久脾衰秋气侵谁怜形影瘦犹喜月相寻
　　小池白鹭
　　白鹭白如银窥鱼意思驯此中无弹弋莫厌往来频
　　忆别
　　佳人万里别一念肠千结何处望书来天南雁飞絶
　　南丰道中六言
　　前溪淡淡日落后山霭霭云归桃花不知客恨一片飞上征衣
　　和杨公济钱塘西湖百题
　　湖堂
　　宴啓簪缨集堂开锦绣重舞娥临短岸天影衬芙蓉
　　涌金池
　　众沼皆涵碧斯池独涌金宝光中夜见不是月华深
　　栁洲
　　春光湖水满春色栁洲深莫作风中线条条系客心
　　新径
　　史君开小径斜绕碧城隈只欲通花县春风几度来
　　看经楼
　　楼下水连天楼居即水仙何须把黄巻极目尽红莲
　　白公石函
　　开函测深浅啓闭以时均欲识白公惠堂堂勒翠珉
　　秦王缆船石
　　秦王昔观海此石系楼船锦缆已无迹苍苔昏野烟
　　十三间楼
　　危楼插湖脚绀碧十三间待月客无寐看山僧自闲
　　水仙庙
　　丹青严像貌藻荇荐杯盘月掩庙门静龙蛇惊夜寒
　　宝叔塔
　　宝叔存遗塔影摇湖水光层层仙露湿苔藓自生香
　　巾子山
　　嵳峩插天顶寒翠洒湖光吟客摇船子犹疑漉酒香
　　宝云庵
　　有客学无心庵云结宝隂松风深夜起时作老龙吟
　　林和靖桥
　　不作市朝客甘为渔钓翁柴门危径断犹喜一桥通
　　巢居阁
　　小阁临僧坞容身慕鹤巢乾坤随俯仰君相不容交
　　白公竹阁
　　竹阁公所爱延僧酌夜茶渔歌天外起何似聴琵琶
　　孤山
　　尘寰千嶂合月窟一峯孤欲识僧归处飘然入宝珠
　　辟支塔
　　崔嵬辟支塔舒巻半腰云知是藏真骨灵光玉色纷
　　陈朝桧
　　嵗老枝叶简春深香气新可怜湖上桧曽识井中人
　　赞宁僧録房
　　有道归真主无心恋旧房一灯长不灭分付水云乡
　　金沙井
　　泉脉应通海沙痕漾细金成仙吾未必一酌洗烦心
　　码碯坡
　　坡顶夜光发人来雨后寻山只原恡宝君莫起贪心
　　陶器坟
　　陶器为棺椁中庸孰可名一丘春草色两树野松声
　　夜讲亭
　　往矣中庸子亭标夜讲名我来何所得襟袖水风清
　　闲泉
　　人去泉长在人忙泉自闲不供鱼鸟饮只是照青山
　　髙僧塔
　　髙僧何代僧葬骨两三层不遣白云防游人取次登
　　西村
　　逺近皆僧刹西村八九家得鱼无卖处沽酒入芦花
　　松门
　　沿湖九里松行客忆袁公不识炎天热门深太古风
　　合涧桥
　　两涧飞来处云深合一桥更无歧路别从此入烟霄
　　玉女岩
　　投壶非有术掣电亦无心月下与谁语云来自布隂
　　灵隠浦
　　有灵何所隠深浦老蒹葭渔父一舟泊却疑秋汉槎
　　方外门
　　方外原无地空中忽有门请君从此入辄莫羡桃源
　　北髙峯
　　翠出诸峯上湖边正北看夜深云雾散独挂斗杓寒
　　钱源
　　至宝岂无源源深人姓钱直须朝海去余派保千年
　　呼猿洞
　　隔涧白猿子呼来验是真一从沧海别啼啸不知春
　　白云峯
　　湖上峯争碧此峯藏白云云光连月色鸥鹭亦迷羣
　　袁公亭
　　民乐袁公惠开亭古道边能将九里碧长与万人传
　　九师堂
　　尔学五古子缘何绘九师一堂风月淡日用少人知
　　朱野
　　梁国衰微后征君隠逸时至今风味在试聴野猿悲
　　葛坞
　　二葛继成仙犹存炼丹处有时化鹤来徘徊不知去
　　石桥
　　桥下无悬瀑桥边多緑苔跨空才一丈何处特飞来
　　朱崖
　　彤霞贯来久赤石异诸崖月照夜光发风生云雾埋
　　青壁槛
　　仙家青壁槛未见灵花发我欲提碧壶来斯挹明月
　　涡渚东屿
　　小屿春归后青浦涡渚东日髙鱼鸟散烟淡一林风青山集巻二十五
　　钦定四库全书
　　青山集巻二十六　　　　宋　郭祥正　撰五言絶句下
　　许先生书堂
　　丹井光长在空堂貌亦存邻僧深夜磬时复与招魂
　　石门涧
　　啓闭何人见湍流一涧分仙家无路入空鏁石楼云
　　卧龙石
　　龙卧苍山下岂知今古春不忧雷雨作头角本非真
　　连岩栈
　　鸟道出云巅云深春更鲜游人莫嗟险一栈与岩连
　　伏龙溅
　　潭心有伏龙急溜和云溅头角何时成愿借风雷便
　　西庵【藤州契嵩禅师旧栖】
　　释子能儒言迥出惠逺上庵中阅遗编光焰髙万丈
　　枫树林
　　一坞藏深林枫叶翻蜀锦寄语别家人路遥霜霰凛
　　卧犀泉
　　有角翻害身沈泉避刀剸故依金地慈非惮沧溟逺
　　青林岩
　　青帝留行迹岩前春不归尽从霜与雪君看碧依依
　　醴泉【大歴中出】
　　不为太平出胡为名醴泉兵戈方满眼聊以慰凶年
　　西坞漾
　　漫漫西坞漾青出秀菰蒲源浅不通海光寒稍映湖
　　白沙泉
　　幽泉出白沙流傍野僧家欲试甘香味须烹石鼎茶
　　杨梅石门
　　颗颗龙睛赤深深映石门自怜非茘子不得荐尧阍
　　西溪
　　西溪在湖外一派濯残阳游子托渔艇却愁归路长
　　见山亭
　　游子一凭栏徧看湖上山不须飞防去已在画屏间
　　神尼塔
　　神尼凿一塔杳在碧云端舎利夜光现君须正眼观
　　韬光庵
　　逢人寂无语结草自栖禅但见岩花笑厐眉不记年
　　香林洞
　　幽香来近逺此洞接蟾宫欲借飞翰去聊乘桂子风
　　天竺峯
　　谁从天竺国分得一峯来占尽湖山秀最宜烟雨开
　　链丹井
　　欲息丹中火须沈井底泉何如栽杏实亦解上青天
　　香桂林
　　根托山中地香分月里秋游人莫攀折风散一岩幽
　　重荣桧
　　人老不重少桧枯还复荣何时逢匠石今日栋梁成
　　龙洞
　　洞口无凡木隂森夏亦寒谁知一水曽有老龙蟠
　　理公岩
　　晋代胡僧理开山第一人欲寻岩下迹猿鸟送余春
　　客儿亭
　　翻经人已去谁为立幽亭一望野云白半藏山骨青
　　石莲华峯
　　亭亭碧莲华何年化为石越女莫惊猜岩猿自相识
　　翻经台
　　盥手天池水熏毫海渚香翻成多少帙台石尚辉光
　　葛仙丹灶
　　丹成灶犹在夜气接湖云仙路何由问刀圭幸见分
　　稽留峯
　　孤峯出天外客到亦稽留不觉月华晩涧猿啼更愁
　　流杯亭
　　斵石引溪水杯行自劝人试聴林下鸟啼血不留春
　　望海阁
　　客望海中日窓开物外山天形垂欲尽飞鸟不知还
　　东冈塔
　　崒堵藏真骨东冈气象殊烟云扫不尽苔藓一痕无
　　西岭草堂
　　应防游尘世湖边一草堂松声半夜雨花气四时香
　　葛公石径
　　谁来蹑髙步幽径已荒凉落叶无人扫哀猿空断肠
　　灵石山
　　灵石山前路山深寺更深不知明月去空惜白云沈
　　灵石西庵
　　欲问庵中事人驯虎亦驯杨梅几番熟谁为惜余春
　　南髙峯
　　岌岌穿南斗层层瞰下方揭为湖海镇半夜挂朝阳
　　暗竹园
　　篁竹无人洗烟云暗不开网罗无入处豺虎莫惊猜
　　夏珠泉
　　入夏泉尝溢光跳万斛珠世人收得去此景已应无
　　烟霞洞
　　玉像存深洞烟霞分外多焚香千骑入猿鸟不经过
　　大慈坞
　　十刹宻相望林开一坞香木鱼声渐急山衲下云房
　　虎跑泉
　　未见虎跑迹窥泉试一吟遗珠僧不取宻行助泉深
　　翠樾堂
　　深堂待游客老木竞留春花发多临水云开始见人
　　陟崖门
　　陟彼崖上门门深路还絶香草递仙风怪林藏古雪
　　步月径
　　一步复一步月华黏屐齿不知山径深疑到蟾宫里
　　夏凉泉
　　六月想冰雪此泉清且深相如方病渴植杖故来寻
　　清隠阁
　　阁近山中寺谁为清隠人移文招不得骑马入红尘
　　樵歌岭
　　岭下聴樵歌歌声云外过尽穷斤斧力不道得樵多
　　华严塔
　　讲尽华严偈摄衣辞世尘泉淙死前语玉凝【去声】塔中身
　　映发亭
　　呉越江分断山光还映发白鸟东飞来应随渡江月
　　杨梅坞
　　红实缀青枝烂漫照前坞不及杏繁时林间有仙虎
　　脩竹轩
　　不作笙箫用开花待凤凰隂隂一轩里谁识阮生狂
　　南屏山
　　真山返如假叠径入云屏不借湖光洗朝朝泼黛青
　　长桥
　　桥短故名长路穿云水乡游人欲归去濯足弄残阳
　　慈云岭
　　峻极分南北见湖仍见江游人倦登陟飞鸟自双双
　　清轩
　　轩压冰壶上风生玉宇间客来清彻骨不待看湖山
　　西水亭
　　湖添秋气净鸟伴夕阳沈呜咽城笳起犹忘归去心
　　山居絶句六首
　　晓
　　柴门晓初啓晴气堆逺峯不知何处鹤踏折一枝松
　　夜
　　夜阑窓户闭黄庭看未终西岩一声虎四壁坐清风
　　春
　　自扫松间叶冰霜一半开碧桃花未发亭待漉香醅
　　夏
　　永日琴为伴前村酒可酤松隂拣磐石赤脚踏冰壶
　　秋
　　有酒看云饮无书寄雁囘数蛩鸣败草一叶落青苔
　　冬
　　黄昏鸟飞絶夜半猿啼切纸帐寒不眠开门数防雪
　　春草碧色
　　雪洗烧痕尽春将碧色来行人莫囘首渡口夕阳催
　　春水緑波
　　春江波自緑不染木兰舟只与岸边草依依添客愁
　　送君南浦
　　田园有余乐道路有余悲留君不肯住君去欲何之
　　伤如之何
　　汉武事逺征征夫与家别几人衣锦还多为原上血
　　苍玉洞
　　片片冰崖裂淙淙雪浪深举头看白鹭相伴洗尘心



　　青山集巻二十六
　　钦定四库全书
　　青山集巻二十七　　　宋　郭祥正　撰
　　七言絶句
　　百嵗王姥自云平生未尝服药
　　不服丹砂不养真老来天与健精神自怜五十头垂雪始见人间百嵗人
　　津梁方丈
　　转山楼阁路相通屡得分经丈室中六入循元无重浊三缘故断出樊笼
　　月下懐广胜华师
　　下方遥忆上方僧素月青林隔几层钟磬声沈香篆熄只应诗思冷如冰
　　题华师院壁
　　邂逅营居得近僧唯师更住最髙层半瓯香茗浮春雪一饭寒蔬带晓冰
　　全师惠诗
　　十里湖山紫翠秋师居独占一岩幽谈经已许分吾坐更有新诗索献酬
　　次韵和孔周翰侍郎洪州絶句十首
　　谁知北客与春期乍见山桃一两枝却忆洛阳行乐处卖花天气晩晴时
　　渔船归尽晩江空只有杨花罥细风多少春愁与春恨为君都付酒杯中
　　楼居且欲趁虚凉九月江风未变霜强把一樽开醉眼长安不见又残阳
　　寸心无事自然灰不是南柯一梦回水畔小楼无客到独携笻杖等闲来
　　行行【杭】杨栁古墙隂摆尽春风绿转深俯仰自能无一事何须投迹向山林
　　江云凝雨疾风过阵马争囘万叠波平地看时真一笑鹏腾鼇倒欲如何
　　为问荷华能白红东湖遥想鉴湖同金龟换酒要佳客归櫂须乘月下风
　　不到天门未肯囘重山复岭一时开仙风桂露争飘洒襟袖都无世俗埃
　　可怜一雨洗焦枯巻尽浮云日上初独倚髙楼聊冩望骨清神爽欲凌虚
　　东湖入望晩波平蒲叶圆荷各自青不用更寻徐孺宅编茅搘竹一碑亭
　　金陵
　　洗尽青春初变晴晓光微散淡烟横谢家池上无多景只有黄鹂一两声
　　渔者
　　从来生计托鱼鰕卖得青钱付酒家一醉不知波浪险却垂长钓入芦花
　　琅琊道中
　　山头腊雪未全消山下春泉响石桥方丈不知深几许马行时有冷香飘
　　懐文忠公
　　平生最爱醉翁诗游徧琅琊想醉时一代风流随手尽谷泉岩鸟不胜悲
　　日公緑萝庵
　　一庵春静緑萝舒拂拂香风宴坐余只恐乘云沧海去未应池水老鲸鱼
　　示秦毉二首
　　忧来何物可销除幸与秦毉校局图白黒势成分胜负不知柯烂得归无
　　门临池水静无风緑树隂隂小径通时有秦生来过我一枰成败漫论功
　　和松长老龙井
　　龙蟠井底待风雷谁谓无功洗旱埃昨夜山前行雨足收藏头角复归来
　　再至汀州倅宅南楼二首
　　一嵗登楼只欲归得归人事信难知重来跨马三千里楼上春风为我悲
　　楼外青山似故人雨余山色静无尘青山依旧人还老一片离愁挂晩春
　　闻笛
　　何处佳人玉笛吹春风已过落梅时行云不动残阳下欢乐悲愁各自知
　　再登南楼懐元舆三首
　　欲上层楼足力微世情尘事老方知离骚一曲何人防空使潇湘鬼物悲
　　忧患欣逢贤故人南楼解榻振衣尘赤壶频送兵厨酒满酌能囘老病春
　　朽株难倚暖风吹一日萌芽亦有时试上髙楼南北望无私春力少人知
　　书陶景传后
　　能辞朝市隠山中爱种青松聴好风不学许由长洗耳谬为图防悦萧公
　　桐城青山裴山人枉步见寻兴尽遽归
　　门外青山是我山手携笻杖只今还岩花落尽莺啼懒纸帐孤灯梦亦闲
　　史充侍禁以简问予小舟摇兀絶句戏谢
　　渡江乘兴泊江干草衬残花色未干惯在钓鱼船上住一蓑一笠伴春寒
　　寺壁史侍禁画竹
　　不假研磨丹与青只将墨妙夺天成始知春力无虚实老竹横穿栋柱生
　　西轩看山懐荆公
　　长忆金陵数往还诵公佳句伴公闲如今不复闻公语独自西轩卧看山【公见寄云且欲相要卧看山】
　　雨霁看小山
　　一番遇雨碧生烟移得蓬瀛在枕前范蠡更闲吾不爱风波摇兀钓鱼船
　　辨山亭二首
　　叠径萦迂上小亭云收天末数峯青不嫌一鸟横空没直恐纎埃防画屏
　　小亭新得辨山名云外峯峦画数层太守引宾谋一醉甘不用集青蝇
　　和敦复往池阳留别
　　梅花含雪岂无情更在城南送客行愿得车轮回路速莫敎落尽去年英
　　吊明惠师【平云阍寄隠轩】
　　平云寄隠尽成灰三十年间一梦回言説已无形影在屋梁残月送悲哀
　　寄留二君仪
　　今嵗看书眼觉昏忆君待酒只销魂临漳姑孰五千里懐抱何时得再论
　　晓发
　　欲就沧浪濯烦热解缆莫愁潮信歇隂云映日一帆风信道长江无六月
　　代刺访厯阳孙守公素
　　月洗晴江秋愈清扁舟西渡厯阳城渔翁贽见无羔雁满袖盈襟皆月明
　　代刺别孙守公素
　　遏云歌阕酒樽空离别情懐自古同巻取西城吟袖月却飞兰櫂过江东
　　原武按堤杂诗五首
　　原武城西看杏花纷纷红雪委黄沙何如姑孰溪头见照水防烟小谢家
　　黄尘蔽日晩风髙两目昏花客思劳却忆江南渔父乐河鲀入网采蒌蒿
　　圣贤君相继虞唐问罪戎夷复故疆不得一军提将印漫来淤地阅隄防
　　白驹驰隙鬓毛斑簿领纷纷世愈难安得一军提将印横行西域斩楼兰
　　云溶溶风习习桃花露防胭脂湿青春归尽人未归原武冈头时独立
　　书景徳寺刑法试官题名后
　　刑场讫事欲分携犹有残花恋故枝更绕庭隂行数匝九人重到定难期
　　君仪惠莆田陈紫茘干即蔡君谟谓之老杨妃者二首
　　莆田干茘老杨妃谁在开元得见之却忆沈香亭北畔轻红曽照赭黄衣【杜甫云轻红擘茘枝】
　　红绡皮皱核丁香日曝风凝玉露浆不向海边为逐客长安无此茘枝尝
　　崇因老禅诠公携诗见访
　　禅定安详元契佛年华八十尚能诗何人断臂来求法庭柏萧萧度嵗时
　　安止同登王园葆光阁二首
　　清风吹坐冷萧萧更有南溪透海潮白酒一樽须酩酊茘枝红映碧芽蕉
　　海潮溪鹭絶纎尘酒浪灯花自在春醒眼莫嫌长醉客囘头俱是幻泡身【安止食素不饮酒】
　　访林居士
　　门无车马緑生苔今日轩窓为我开邂逅同为方外客得携笻杖等闲来
　　和安止登山
　　鬓发鬖鬖一幅巾可将身世等浮云人间祸患无如我物外逍遥只有君
　　白莲日师北轩
　　家风清白世相传自小能吟晩好禅潇洒一轩无长物茘枝茶品冩遗篇
　　齐公长老卧云轩二首
　　云本无心师亦闲闲身聊卧白云间白云不灭身长在时往香台请供还
　　安详禅定悟尘劳放去收来没一毫门掩白云聊昼卧世间言説付儿曹
　　次韵元舆十絶
　　睡起
　　睡觉纱厨酒尚醺老来诗句怯题春冥搜一夜添华发不认青铜鉴里人
　　种竹二首
　　旋斸墙根数十寻琅玕移种碧林林何须待得鸾凰食且欲炎天布好隂
　　龙角犀尖一夜长为怜刚节不须香他时截作鲸鼇钓岂止浓隂覆女墙
　　春归四首
　　九十日春今日归丁宁莺蝶莫相疑明年信到梅梢早不似人心有改时
　　断送春归海水边淡烟轻吹半晴天东皇若问人间事为报君王寿万年
　　青春归去岂无情分付朱明事已成为向残年问消息再吹阳律到枯茎
　　谁道青春去未囘我疑长在黄金杯只嫌花片随流水荡漾无情唤不来
　　答省师诗巻
　　手携诗巻屡相过要把青铜垢尽磨言説从来无实义更寻佳句欲如何
　　休师携茶相过二首
　　世情弹指旋成尘物外论交只与君试拣松隂投石坐一杯分我建溪云
　　晩风吹坐忽生凉旋碾新茶与客尝我本无心无所证沈烟何事结圆光【坐中香烟结成圆相放青黄白三色宝光】
　　寄李伯华法曹
　　同异从来势所分感君怜我屡过门西风扫尽林间瘴更欲相要倒一樽
　　食紫莼赤鲟示王博士二首
　　辞家倐忽已残年身世今为海上仙饱食紫莼香味美不知归路隔三千
　　西湖寄榻絶逢迎唯只云山似有情底事却忘迁谪恨江南无此赤鲟羮
　　和休师见懐二首
　　幽栖新卜野僧邻憔悴谁怜旧史君幸有松声吹骤雨可须歌响遏行云
　　细路沿崖过女墙压枝黄橘旋分尝林间可乐无如此更问嫦娥借月光
　　李伯华见过小饮二首
　　伴我林间倒一樽西湖紫翠变黄昏鸟还深树鱼依藻客散樽空亦閍门
　　感君飞盖过云林浊酒沽来取次斟冠帻欹斜倾醉耳水声松响洗尘心
　　陈老父携茶见访因留小饮二首
　　有儿不娶似厐公香火传家悟性空父子相扶俱白发人间能有几人同
　　怜我非辜挂网罗手携笻杖数相过一杯得伴仙翁醉谗喙虽长奈我何
　　病中寄休师三首
　　南漳佛子素多闻颖秀从来更出羣无量宝台师化坐一盂香饭我求分
　　原无一物不须空寄语文殊任过从辗转形骸聊示疾坐分髙广颇相容
　　僧窓寄榻断来车一饭供盘只野蔬疠鬼见侵宁有智我今皮骨已无余
　　所居
　　营居未就借僧居贝篆翻寻颇食蔬独步青苔人散后旋收红柿鸟分余
　　休师惠雪笋
　　雪竹生芽玉一簪北人此味岂尝谙病中得食胜牛乳行矣阿难师勿慙
　　谢阮几圣惠大蟹
　　感君风谊我何堪问遗时时过草庵今嵗未知霜蟹美一飡还似到江南
　　酒海吾饮器也
　　红浪滔天玉海春方壶有路可藏真长鲸一吸桑田变知是人间几嵗人
　　寄陈显仁秀才二首
　　君家大阮最能诗又见麟孙出盛时笔力纵横驱阵马成才不患少人知
　　自怜破甑已无堪况复经年卧瘴岩忽得新诗慰牢落却疑仙露洒尘衫
　　君仪惠玳瑁冠犀簪并分泉守茶六饼二首
　　玳瑁裁冠犀作簪正宜萧散野人心从今顶戴抛乌帽一任秋霜两鬓侵
　　分送泉州太守茶团团紫饼社前芽从今不复忧烦渴时取甘泉煮雪华
　　寄王丞相荆公
　　谢公投老宅钟山门外江潮去复还欲买扁舟都载月一身和影伴公闲
　　荆公和答【附】
　　且欲相要卧看山扁舟自可送君还留连城郭今如此知复何时伴我闲
　　次韵和上荆公
　　沟水回环莲子多小桥时有野禽过移船更近东陂去冉冉黄尘奈我何
　　附荆公原韵
　　南荡东陂水渐多陌头车马断经过钟山未放朝云散奈此黄梅细雨何





　　青山集巻二十七
　　钦定四库全书
　　青山集巻二十八　　　宋　郭祥正　撰
　　七言絶句
　　次凌江先寄太守黎东美二首
　　去嵗同班别帝庭君先度岭我方行纵横才力知无敌到未期年政已成
　　晖晖寒日溪云开北客新过庾岭来闻説凌江风物好清香先见数枝梅
　　次曲江先寄太守刘宜翁五首
　　行彻淩江到曲江史君才业世无双前人俗政应除尽盛赋新诗倒玉缸
　　路絶曹溪孰敢过主君才辨防悬河一时风物应丕变入眼山川秀气多
　　韩愈莫吟泷吏问梁鸿休赋五噫歌百年荣辱能多少且倒芳樽养粹和
　　学佛学仙君自悟多愁多病我难任兵厨酒熟青梅小且置谈伴醉吟
　　落尽梅花君未归且携樽酒赋新诗逢人少説瑶台事得道宁要【平声】俗子知
　　次五羊先寄帅公颖叔
　　玉帐元戎金马儒还同严武在成都新诗欲得何人和席上能容杜老无
　　闻五羊今嵗有雪口号寄颖叔修撰
　　南人不识白皑皑直怪狂风舞乱梅向道元戎召和气岭云翻雪入城来
　　古羊江口
　　古羊江口两山隂野客停挠为一吟面逆寒风望苍翠老来唯有爱山心
　　四恩禅院
　　石鬭双崖控碧溪榕隂冉冉与云齐寺门欲出浑无路直上青天万丈梯
　　仙庭观
　　楼阁依稀踞凤凰入门松桧自然香蟠桃已熟桑田变应与皇家共久长
　　入清逺峡
　　舟绕苍崖转碧津层层云树画屏新分明便是桃源路底事无花不见人
　　出清逺峡
　　轧轧孤舟两防鸣悠悠山濶白沙平囘瞻苍峡来时路只得银潢半日行
　　双溪呈帅座颖叔
　　双溪流过碧湾湾两带青罗绕玉环入海未甘随咸卤助公吟笔防潺湲
　　和颖叔别后见寄
　　白头方得岭南麾却望长安恨不飞毒雾腥烟非我乐未从公辟敢言归
　　雨霁小饮示曽令
　　岚云送雨一番凉把酒休言忆故乡茘子鲥鱼相伴熟画船捶鼓下灵羊
　　颖叔为余亲札补到难并和篇开刻既成以二絶句送上
　　投老文章过已知感公书我到难诗银钩玉纽徒称妙大庾岭南无此碑
　　英词妙翰两无双彼有浯溪此北江下视尘寰真一撮到无难处为公降
　　送王侃主簿弃官归南城三首
　　纷纷岚翠扑征衣蒲酌离觞对落晖忆着故园心已醉更堪临水送人归
　　侵侵尘土欲何为满腹诗书不遇知归去青山终我老挂冠全胜拜官时
　　泠泠风露菊花时有客言归便得归自是不归归便得灵羊峡口櫂如飞
　　再送颖叔待制度岭
　　迹滞端江心欲飞要将清泪洒行衣云间骥尾终难附梅子黄时公自归【公屡有佳句见约同归】
　　防诏许归二首
　　众人应笑乞归忙自觉生缘不久长舞櫂呈桡无伴侣冷云寒水寔家乡
　　昨日恩书许拂衣西江却櫂钓船归芦花明月无人占一笑劳生万事非
　　别呉翼道运判
　　嵗晩分符瘴海边众人欲杀只公怜此身乞得生前去却向江南櫂钓船
　　林和中家观画巻五首
　　芦黄水落秋将暮鼓翼各寻云外路为问归飞归底处我今亦向江南去
　　右寒芦飞雁仍和子中修撰旧韵
　　曹将军画少陵诗林氏家藏相国题不动精神瞻御座风云万里入霜蹄
　　右曹霸画马王荆公手冩杜甫丹青引跋其尾
　　鱼跃鱼沈都不知垂竿只要得鱼归天寒浪急鱼难得愁入芦花日又西
　　右王摩诘捕鱼图
　　飘飘秀色夺仙春只恐丹青画不真能为君王罢征戍甘心玉骨葬边尘
　　右王昭君上马图
　　唐时回纥入长安下马横鞭倚马鞍今日升平无此物樽前聊冩画图看
　　右蕃马图
　　八月十六日携家玉笥山观月览颖叔待制寄题絶句然公之往还终不暇游也故次其韵以寄颖叔
　　玉笥深深水石幽骖鸾不到欲谁尤公临瓠子方忧决输我携家踏月游
　　玉涧桥【在峡江县】
　　桥名玉涧玉淙琤覆水松隂两岸清野草已香仙露湿客从此去问长生【一作野色花香仙露湿客来从此问长生】
　　入承天观二首
　　飘飘飞盖入仙山楼阁初逢碧霭间为问蟠桃今熟未客来一食欲忘还
　　云舒云巻晓风凉千尺松梢鹤唳长昨夜月宫飘桂子至今楼殿带天香
　　出观
　　沈沈楼殿五云藏草木长春水石香一榻可能容我住桃源迷路笑渔郎
　　次新淦先寄刘中叟
　　平生志愿各懐归今日江湖乐自知一艇一蓑明月夜竿头丝动得鱼时
　　新淦西禅緑野庵
　　草心囘暖春风香栁眼半开春日长老禅隠几万事毕春去春归春自忙
　　圆如鹄卵压沧洲一榻欹眼颇自由春色解囘林野緑如何只白老人头
　　游生米施真君观阅李徳素旧题五絶句遂次韵和之
　　寄语人间学道人无真可学乃为真施郎昔日投竿处直下寻纶透海滨
　　学道多年未得仙漫将芝草种瑶田索纶不起龙吞钓为问渔翁直几钱
　　水鸦山鹊语相传风阻归航未得前老桧一株坛石静道人无事看残年
　　来寻遗事问神仙坐石垂纶不记年水鸟自来云自去月和蟾影几囘圆
　　晴云落日似横金水鸟松风伴我吟题壁髙人竟何在犹应施老笑无心
　　呈同行黎东美朝散
　　风日萧萧暑气无防声相逐转江湖西山庐阜青如淀应有新诗入画图
　　望庐山二首
　　西山行彻见匡庐碧玉棱棱奠一区南去北来头白尽不知五老鬓斑无
　　三十年前湓浦尉五千里外解符归庐山相见应相笑为借云泉一濯衣
　　庙湾夜泊
　　薄昏洲渚鸥鳬静照网渔家灯火红尽道龙归井泉浊明朝愿借一帆风
　　槠溪懐亡友张慎微
　　秋风入夜透征衣防防渔灯各自归投老重来江上泊庐山如旧故人非
　　九日游净社院二首
　　旋披榛棘寻山径忽绕松篁入寺门九日临髙无此处佛香禅味解尘昏
　　前年九日别家时黄菊才开一两枝今嵗重阳归未得却寻莲社步迟迟
　　罗汉院五老亭
　　五峯相向碧参差插地擎天力不衰要学世人头亦白晴烟时起数条丝
　　入万杉
　　翠霭纷纷蔽一岩何年人种万株杉天翁已许虬龙卧匠石不劳斤斧劖
　　出万杉
　　禅庭欲别更迟迟犹恋凉风洒客衣无力便分青嶂住满懐空带白云归
　　香涧
　　涉溪攀磴兴何长隔岸人家桃杏香便是武陵迷路处只无鸡酒劝渔郎
　　静明轩
　　道人得道万縁灰栏下幽花手自栽终日开轩无客到清风时引竹声来
　　送菊与刘守汉臣
　　一年爱惜傍东篱今日才开四五枝折与刘郎休叹老嫩黄新白恰相宜
　　送菊与倪倅敦复
　　重阳相近雁初飞谁剪黄金撒翠微莫学龙山空落帽杜郎须插满头归
　　望夫石
　　帆去帆来人不识嵗嵗年年望无极夕阳欲尽洲渚昏犹见天门一双碧
　　谢贾侍御惠酒
　　赤壶分送陵阳酒黄菊犹开雨后花一醉不知身世晩却临河汉欲乘槎
　　再送贾明叔侍御
　　宣城重见谢晖只恐斯民不久依为报圣朝容谏诤南牀虚位待公归
　　宗公香莹轩
　　酴醿洞口作新轩香莹佳名自此传要是酿为光禄酒醉来骑鹤上青天
　　素质曽将兰麝熏开轩有意待游人请看一架晴空雪又胜桃源洞里春
　　次韵池守富仲容寄诗酒为别二首
　　投老应须结主知翺翔郎省已多时南风一送轻舟去更与何人细论诗
　　万事无心只自知一庵髙卧乐明时池州太守能怜客美酒分来更赠诗
　　奠谒王荆公坟三首
　　再拜孤坟奠浊醪春风斜日漫蓬蒿扶持自出轲雄上光焰宁论万丈髙
　　大手曽将元鼎调龙沈鹤去事寥寥寺楼早晩传钟响坟草春囘雪半消【公蒋山絶句云他生来聴此楼钟】
　　平昔偏防爱小诗如今吟就复谁知箧中不忍开遗巻矫矫龙蛇彼一时
　　狄倅伯通席上二首
　　梅山曽共聴蛮鼙又看汀洲白鹭飞一榼琼浆要我醉不忘交旧似君稀
　　小妓三娇舞玳筵芙蓉照水一枝鲜层冰赤脚真吾事笑倚春风愧暮年
　　寿宁禅院璚花张唐公内翰手植
　　一种琼花内相栽隔年琲待春开谁知暖日留繁雪更有清香引蝶来
　　次韵徐希皋解元送白莲栽兼寄昭掾子美三首
　　吾家新叠小蓬莱三尺青天一沼开更得城南白莲种花时留待月光来
　　城南移得玉华栽栽向方池两嵗开有酒有花无伴侣良朋何日逺方来
　　玉莲移得手新栽要看中秋月下开安得君归相伴饮君家子弟亦尝来
　　藏云寺酌泉
　　不到藏云四十年寺名重换屋新迁清泠不变当时味只有庭心一眼泉
　　别贾侍御二首
　　君正忙时我正闲思君乘兴出青山倚楼懐抱都倾尽却驾柴车破雨还
　　连日持杯选胜游今朝兴尽櫂归舟欲知魂梦思君处却御清风过北楼
　　太平天庆观题壁五首
　　缥缈朱楼浮绛烟弥漫碧酒泛金船琼花满树春长在知是人间换几年
　　琳宫缓步独移时世事纷纷不复知且看满庭松上雨碧瑶幢节覆青丝
　　一枰碁散复持杯却绕长廊步懒囘且看满庭松下月断金斜玉间苍苔
　　风吹云雨霁入门松桧香何处有烦暑心官自清凉聴君弹别鹤别鹤怨离索何以动乾坤六月秋霜落
　　九月蓬莱亭周彦达节推酌发
　　万里行人辞故乡登髙回首更重阳黄花折尽碧云晓未聴离歌未断肠
　　永安荣仲谋秘校访别三首
　　感君随月跨征鞍来访熙宁旧长官莫讶髭须浑雪白哭儿清泪不曽干
　　相逢投老愈情深不独开懐又吐心更上髙台同一醉十年陈迹漫追寻
　　行义都无一防瑕诗书满腹贮英华老来方得青衫着便近庐山五栁家【荣授彭泽簿】
　　达观台黄鲁直名之二首
　　戴氏山头一席平集仙椽笔冩台名长江自与天为镜不用风云变晦明
　　髙台千尺俯江干达观宁论眼界寛但见青山围逺水不知何处是长安
　　靖节真像乃庸画思得伯时貌之遂以一絶寄简
　　古帐萧萧画不真空祠犹与狄公邻凭君妙手重图貌不是寻常行路人【老杜云屡貌寻常行路人】
　　招徳观见老道士李如海年八十六矣
　　弃官归去又重来三十三年几人在玉虹横截碧云溪不见腾空见如海
　　与呉子正言懐
　　山南山北屡相逢年少今成二老翁不向烟霄共飞舞且来倾倒玉瓶空
　　承天院清辉阁
　　一轩谁与冩清辉地近城闉却少知只待中秋深夜看玉蟾低蘸碧琉璃
　　丁夘十月十日游开先瀑布絶流
　　山源久涸旱尘飘想见潺湲防石桥只道海风吹不断为谁收起玉鲛绡
　　寄吉守李献父二首
　　半月樽罍为我开琵琶围座殷晴雷船头一转如天上犹有新声入梦来
　　昭亭交旧半存亡只有君家近我乡终约月明捶鼔过贺公须爱李生狂
　　次芙蓉渡和颖叔修撰旧题
　　绰约芙蓉照碧湍红绡衫薄不胜寒吹香洗露情多少只得元戎一饷看
　　次南蛮驿和颖叔修撰旧题
　　南来匹马厌红尘喜见梅花似玉人都为岭头无腊雪故敎六出占先春




　　青山集巻二十八
　　钦定四库全书
　　青山集巻二十九　　　宋　郭祥正　撰
　　七言絶句
　　别寻真观
　　寻真幽径入深源一宿清虚寄洞天归去姑溪度残日无因重到五峯前
　　逢东林旧僧
　　宝陀岩下种松篁旧客欣逢煮术汤忆着东林携手处十年添得两眉霜
　　追和杜牧之贵池亭
　　悠悠江水緑于苔杨栁迎风眼半开行客不如沙上雁毎逢春暖即知囘
　　观徳亭画壁
　　画手非工本亦佳四时景物寓天涯最怜荷折秋容晩双雁徘徊下软沙
　　寄耿天隲二首
　　海棠妍媚露桃红髙卧遥知锦绣中欲问何时渡江去看花准拟趁春风
　　北山曽赏浪山梅梅蘂含冰一半开国老自亡梅自发送梅人在亦悲哀
　　永安再见裴村山人二首
　　青布为巾白布裘逢人不拜肯低柔一缸浊酒凝春緑只与云山相献酬
　　未到君家兴已防浮山十里望青山梅花正似山隂雪却櫂孤舟夜半还
　　重题公纯池亭
　　凭栏尽日看山色欹枕连宵聴水声一防红尘无入处戴家池馆近清明
　　浮山阻雨二首
　　寻山一日遍浮山却望江南兴欲还半夜神龙兴骤雨故留闲客伴僧闲
　　云颙辞世几番春老令霜髯未变尘重拂旧题悲往事幻身今幸作闲人
　　喜雪呈守倅
　　出门骑马踏黄尘归路随鞭布黒云一夜猛风吹大雪玉华千里压妖氛
　　四面岚光似玉光满城和气贺丰穰红炉底事不邀客囘雪落梅空断肠
　　赠啸月岩呉居士
　　幅巾藜杖客浮山便隠深岩避世喧毎见月华何事啸此身聊欲伴孤猿
　　抚鸿亭
　　谁开岩户最髙峯更作栏干出半空只道冥鸿逺尘世我今直下看冥鸿
　　游西岩寺二首
　　西崖瀑布防云中移得匡庐一半工要看玉潭千丈雪莫敎江月照还空
　　三人同结静中缘一到西岩思豁然何必拥炉倾浊酒且来攀树聴寒泉【戴约裴材同至】
　　中方寺题壁
　　西岩晓起过中方欲趁春归客思忙不似野僧忘嵗月手披黄巻满头霜
　　题潘温叟家藏戴牛画巻二首
　　不辞耕遍主家田日暮归时欲饱眠渡尽惊波莫回首后来犹苦牧儿鞭
　　茫茫陂水暮秋天乍晩耕犂未得眠矫首冲波方尽力牧儿何用更挥鞭
　　招陈守倪倅小酌
　　梅花落尽杏花迟终日廉纎细霏不倒一樽消客恨可令醒眼送春归
　　书无想山先域屋壁二首
　　东岭杉松手自栽已成浓防覆泉台满头白发行催死能得生前几度来
　　寒食年年一度来伤心扪涕陟崔嵬溪云欲雨还催去更绕营丘百匝回
　　出城
　　篮舆投晓出重城桃李无言似有情淡白轻红能几日可怜吹洗过清明
　　敦复午节惠酒
　　双壶分送赤泥封辟恶须令气吐虹何用江心铸明镜清樽照面似青铜
　　次韵杨侯见送游五峯
　　飘然忽作五峯游三伏谁知冷似秋为在深云更深处手提白羽看泉流
　　舟经天门山
　　轻舟幸借东风便帆挂危樯掣惊电万羣白马度天门谁道澄江静如练
　　宿芜湖口
　　菱荇芬香莲子熟扁舟夜趁湖隂宿一杯独酌未成歌渔人解唱遗鞭曲
　　秀公见喜饭僧二首
　　百年光景逐飞萤防脱尘劳只有僧一饭聊为清净乐福田求报我何能
　　审观六入本来空觉海迷波理亦同满鉢香秔聊共饱此缘不落有为中
　　国清院
　　深深楼殿妙峯攒竹露松风夏亦寒莫道西湖近干浅此中曽有老龙蟠
　　送李伯华
　　患难相亲似子稀倐然分手重伤悲官闲肯忆西湖上淡月寒梅只自知
　　送呉山人二首
　　邂逅相逢瘴海头白云黄菊漫迟留他年江浙能寻我多在芦花拟钓舟
　　生死波中止一沤离家失子已忘忧只思北苑春芽熟安得骑鲸逐俊游
　　阮师旦希圣彻垣开轩而东湖仙亭射的诸山如在掌上予为之名曰新轩盖取景物变态新新无穷之义赋十絶句
　　羣山髙下漫湖浔暝霭朝霞物物新驿道更穿东北去青铜影里看行人
　　东湖水似鉴湖明红白荷花自在生只有香风吹客座更无烦暑到檐楹
　　轩窓得地向湖开要客登临共一杯白鸟探鱼长不去清风吹水等闲来
　　一轩正在碧湖傍莲子枯时荇菜香最爱夜深鸥鹭散钓船明月似潇湘
　　湖外青山案几横巻帘幽坐少逢迎一钩香饵看鱼上万顷金波待月生
　　一湖緑水当窓净百里青山巻箔开只恐夕阳催客去不嫌幽鸟趁人来
　　一炷沈烟一案书怜君重葺紫霞居溪山朝暮能新美世虑尘缘并扫除
　　锄去蒿莱地势平开轩潇洒瞰东城湖山变尽朝昏景只欠青猿一两声
　　谁知城郭有山林选胜营居遣壮心一片逺烟添暮色数声归鸟变春音
　　仙庭射的鬭崔嵬紫翠飘飘落酒杯更待春隂须一往要看雷雨过湖来
　　次韵安止春词十首
　　寻春行过古城东春气先从海角通池草怯霜拳嫩緑山桃迎日展新红
　　池塘新水碧泱泱杨栁牵风緑线长已信形骸随野马不思功业到岩廊
　　一聴春声只自悲山山相应鹧鸪啼却寻花岛看花处水上红云数片低
　　一杯浊酒览春光人世纷纷任短长细草自匀新嵗緑落梅犹散去年香
　　云影暮时莺语低花枝深处蝶魂迷青楼不逺要佳客锦缆牵船更向西
　　草色葱苍遍冢丘花枝红白倚城头凭谁唤取王摩诘画出伤春一段愁
　　茸茸緑芷香先吐防防绯桃萼半敷却忆江南江水满一条晴练接天铺
　　数行徙倚迎风栁几树参差照水花最惜去年梁上燕防随春色到贫家
　　青春又送一年来不道春霜两鬓催春浅春深春自老且将懐抱向春开
　　花开游女鬭明妆马上谁怜白首郎社叟从今歌击壤诗人不用叹繁霜
　　又和
　　闗闗禽语弄轻风泱泱田流上下通行过小桥穿竹坞山花时见一枝红
　　无数幽花覆水香一条轻素引烟长客情春恨都销尽把笔题诗独绕廊
　　新莺求友出林飞谷谷催耕着处啼野渡无人芳草碧前山欲雨暮云低
　　斜日防扶岚气暖好风能送笛声长倦投芳草人人醉流出残花涧涧香
　　花枝自倚青春笑客恨须凭浊酒迷望断夕阳无问处只今应照故园西
　　春事须臾不可留花枝争上少年头欲乘舴艋凌波去何处佳人似莫愁
　　花笑莺啼酒可沽山光水影淡烟敷垂杨欲碍春归路更放轻绵匝地铺
　　营巢新燕惊垂幙采蘂娇蜂避落花着处风光浓似酒行人何事苦思家
　　寻春眷眷惜春回四序相新一气催桃李无言贪结子野棠闲淡为谁开
　　盈筐鬭草红裙女亸袖香毬白面郎归去不嫌清夜冷李花枝上月凝霜
　　访隠者
　　一径沿崖踏苍壁半坞寒云抱泉石山翁酒熟不出门残花满地无行迹
　　题苏紫霞选仙集后二首
　　六博成书意在仙毎要佳客造天不由功行浑由彩一局升沈亦偶然
　　知君本是紫霞仙梦入瑶池泛酒船功行已成真驭逺却嗟尘世阅遗篇
　　谢陈昌国惠酒二首
　　平生爱酒养天真醉眼聊为混俗人玉斗贮来红浪溢感君添我海中春
　　欲防琼浆洗我忧玉壶分送不知休醉来一觉还乡梦看尽江南二十州
　　半漳亭
　　飞檐赤白压层丘见尽漳南一半州倦步且来消午暑穿云此去彻鼇头
　　城东延福禅院避暑五首
　　榕隂缺处见西山步遍墙隂落照间谁信史君无一事只知终日与僧闲
　　暑雨霏微湿翠岚共投萧寺解尘骖黄粱初熟鲟羮美恰称嵇家七不堪
　　急手轻调北苑茶未收云雾乳成花灵襟习习清风起归梦遥知不到家
　　碧玉枝柯柑橘林开花结子未成金何当烂熟经霜露更约提壶一访寻
　　隔涧人家通小桥家家沽酒可相邀深沈榕叶遮烦日浩荡风头驾晩潮
　　茘枝二首
　　枝条相轧碧云浓衬出骊珠落照中未説甘香消酷热且看轻手擘轻红
　　暑馆风沈睡眼醒茘枝新熟暗香生玉纎为剥红绡颗甘露初凝湿水晶
　　寄资深承事行营二首
　　纵横才略领千兵雕鹗羣飞战舰轻海浪掀天须破贼始知名将是儒生
　　黄梅欲落雨霏霏想过重冈湿战衣破贼有期先可喜裂云箫鼓待君归
　　净惠寺清轩二首
　　枯笻壊衲老清时万事纷纷久不知隔屋荷香消午暑红薇花影在深池
　　一轩潇洒静无尘万柄荷花别是春莫道南州无北客壁间犹对洛阳人
　　七夕不饮
　　明河初月静涓涓楼阁帘开鬭管弦不饮一樽当此夕我心于巧久无缘
　　和子中修撰石盆题壁二首
　　沈沈石室乱云间万事都忘只有闲暂辍玉堂挥翰手一时吟遍谢家山
　　青山重复路逶迤虽近州城俗客稀只有史君频得句时时吟袖带云归
　　和子中忘归轩
　　忘归归去尽强名山鸟山花任送迎未信史君长恋此马头将逐诏书行
　　和子中修撰石盆转轮藏
　　栖函藏轴一轮中种种难名宝网丛莫道石盆无大地只今成就圣王宫
　　吊圣俞坟
　　平生懐抱只君知想见音容涕泗垂宅舎已荒儿女散孤坟秋草自离离
　　寄新轩阮希圣
　　遥想新轩日日新清风细细起青苹后来诗客谁如我定有新交胜故人
　　予家小山四首
　　晓
　　晓光初透玉玲珑回与真山意思同苍翠正含烟雾湿一峰先占太阳红
　　雨
　　林林银竹注潺湲迸玉跳珠乱壑间不惜倚栏襟袖湿为君吟出雨中山
　　月
　　小山凝望月明间天与金银作小山愿得月轮长不去一山光景付吾闲
　　雪
　　皎皎羣峰照画栏深深岩窦逼人寒雷中更看玲珑雪纵有丹青貌亦难
　　西轩黙懐敦复二首
　　小盆小石小芭蕉水面纹生暑气消明眼客来时一盼已知吾意在鹪鹩
　　山下无尘枕簟凉緑池水满即潇湘青蕉况有菖蒲伴闲淡风标细细香
　　出城至龙泉院
　　出城霜霰侵衣冷入寺云山掠眼明幸有青钱沽白酒得闲行处即闲行
　　院主老僧年八十三斋防可喜遂赠二韵
　　八十余三老阿师云山深僻少人知不嫌野鹤水为伴庭下闲松借一枝
　　城西阻雨寄纯父太守
　　三春复作厯阳游倾聴髙谈洗我忧已出重城望宾榻暗天风雨泊孤舟
　　浚卧病少愈言懐
　　入竹细风连阵暖隔墙幽鸟数声和病余斗惜春归速枝上残红应不多
　　玉蝶毬
　　玉蝶交加翅羽柔八仙琼萼并含羞春残应恨无花采翠碧枝间戏作毬
　　懐归
　　黄鹂出谷鸣声软紫燕营巢意思和欲问江南近消息落花飞絮向人多
　　睡
　　窓户无风天气隂屏山围枕鬓云深秋波不动芙蓉暖化蝶惊飞君莫寻
　　笑
　　檀口微开皓齿香眼波浮动脸生光桃花未落燕脂浅半飐春风半倚墙
　　元舆待制以书酒见招
　　驿骑东行得素书便趋宾榻驾柴车赋诗我未如陶令养浩君能似子舆
　　奕
　　一枰相对漫怡神白黒争先局局新不觉斧柯从此烂甘心谁是肯输人
　　和北山泉老三首
　　从来心照两相通信饷瓶盛自在空谁道钟山逺姑孰北窓时复揖清风
　　蓼花红淡苇条黄故有离人思抑扬手眼不知相抝否墨华时寄两三行
　　已将形影老江南不饮情懐稍自谙安得道人挥玉麈一宵清语响园庵
　　和僧诜见懐二首
　　城角蓬茅三亩居空堂唯有一牀书感师相遇怜清淡若比陶潜尚不如【师以陶见比】
　　眉目棱棱有古风却疑曽作钓鱼翁一竿明月空抛掷谁道烟波无处穷
　　访华阳隠者
　　小径斜分石磴通萧萧古屋隔杉松主人无事昼慵起残雪满庭春未融
　　雪次大涧
　　连山接野冷光铺望望村烟问道涂不似在家蓬户闭妻儿欢笑拥红炉
　　将至慎邑寄鼎
　　踏尽琼瑶百里山欲投城郭暮云间红炉速置一壶酒故嵗离家新嵗还
　　峡石道中口占
　　淮日晖晖浴暖沙小桥斜巷两三家不知春色来多少是处墙头见杏花
　　通惠寺小柏
　　周遭松桧漫为邻翠碧婆娑未出羣但愿盘根坚似石不忧枝榦不凌云
　　香社院
　　重隂消散日车明社鼓村歌乐太平行过柘塘萧寺宿隔墙犹聴卖花声
　　院庭桧树
　　花开供蜜叶禁霜老柏乔松气亦降未遇李耼谁爱惜柘塘西院碧油幢
　　三月三日
　　一盏扶头又半酣久无归梦到江南桃花欲发杏花谢细雨斜风三月三
　　清明风雨懐光逺
　　少年多难复遭忧自昔王孙故倦游愁见清明归未得小山风雨想添愁【时光逺借居吾西园】
　　慎宰练徳符招饮僧舎二首
　　杂花开遍县城东不惜提壶细雨中应是花枝羞老客故含春恨泣残红
　　一庭寒柏寺荒凉亦有花枝出短墙善政得闲能唤客春风相伴倒壶觞




　　青山集巻二十九
　　钦定四库全书
　　青山集巻三十　　　　　宋　郭祥正　撰古律哀挽
　　神宗皇帝挽词二首
　　物物皆成化熙熙十九春寿觞方奏乐法座忽流尘遗治前无古称宗孰有神烟霄歧路别百辟共沾巾原庙工初毕神游竟不还鼎湖龙驭逺湘岸竹枝斑諡号尊逾圣陵基别有山【陵去诸陵三十余里】九重春忽暝四海惨愁颜
　　王丞相荆公挽词二首
　　间世君臣防中天日月圆裕陵龙始蛰钟阜鹤随仙畜徳何人绍成书阖国传囘头尽陈迹麟石卧孤烟公在神明聚公亡泰华倾文章千古重富贵一毫轻若圣孔非敢犹龙耳强名悲风白门路啼血送铭旌
　　哭梅直讲圣俞
　　生事念死隔歘如过鸟飞长空不留迹清叫竟何之死者固已矣生者谩相思昭亭雪塞山相遇忘寒饥解劒贳浊酒果肴躬自携扫除长少分旷荡文章期赠防以大白自谓无复疑及将起草茅谨札还先驰邀我采石渡烂醉霜蟹肥沈吟望夫曲朗诵天门诗险絶必使和凡鱼岂龙追篇篇被许可当友不当师【予尝以师礼见圣俞圣俞不予当也】凌晨挂髙帆公行我言归一别三四秋音问山中稀去年集选曹僮瘦马力羸访公国东门问我来何时青刍与白饭诸子争赍持论新复谈故谓我今逾奇南还得长篇万里衔光辉此徳未云报讣音裂肝脾桓桓万人英不遇终愁羁一官止太学薄命吁可悲所嗟吾道丧斯文竟何为譬彼卞子玉弃置污浊泥凤来无嘉禾啄肉纷羣鸱彼苍厥有主此理安无欺呜呼如之何酸嘶复酸嘶
　　哭夏寺丞公酉
　　齐山郁愁烟镜潭坠孤月佳人去不还生别成死别有才曽未施负寃终莫雪世情多返覆美玉不如铁无路攀魂车隔江寄清血
　　哭子防
　　五嵗养育恩一朝随埃尘琅琅读书声在耳犹如新哽哽临絶言唤爷眉屡颦永痛卑栖邑医脉非良真微疾遽夭殇吾家失麒麟嗥天天莫知拊地地不闻泪迸睛欲枯肠断鼻愈辛汝卧长夜台我孤大梦身后嗣复谁望有车已摧轮佳雏堕危巢异芳零短春黄泉无白日青冢多愁云哀弦冩悲歌吊汝冥漠魂
　　哭宗叔致政大将军
　　文锋困挫离场屋武略纵横勤冕旒国士传家虽有子将军终老不封侯抱冰末路垂三纪埋玉空山第一秋余派江东借云防载瞻遗像涕交流
　　故临川太守石公挽词二首
　　忆昔江头别悲欢失后期奸言诬直节枉狱累明时白玉原无玷青天孰可欺有儿能雪耻泉壤释余悲半道逢豺虎吞声力已穷命从寃狱丧言有谏臣公玉树埋长夜金鱼委断蓬旅魂虽获雪千载起悲风
　　陈伯育承事挽词二首
　　海鹤冰为骨霜潭月作心要宾唯饮酒焚券不论金【公因二子登第尽召乡人素负公金者合饮折券二千余缗】相望萦离恨何嗟得讣音春囘坟草緑谁伴夜台吟
　　二子皆攀桂一生唯好吟夜台如得句泉路孰知音饮态思頽玉交情失断金奠刍何以报折尽老夫心
　　邹宣徳挽词二首
　　忆昔姑溪上分携嵗月赊清标冰有骨静徳玉无瑕不杀居为戒传经大厥家西山问仙籍公合在烟霞静乐畴能匹翛然几杖间有儿专使节无念落尘寰流水归何处孤云去不还成仙应蜕骨谁谓掩泉闗
　　哭漳州蔡温老秀才
　　交游气槩如君少患难扶持及我多万里相思魂往返一书报死泪滂沲文场决防终难必旅馆捐躯可奈何犹得有儿传素业几时归葬旧山坡
　　杨次公侍讲挽词二首
　　力学窥前古扶经翊太平乐成天地格祧正祖宗明知命穷犹达趋死亦生世无班马笔谁为勒幽铭孤进终难达文章误此生才趋王府讲已梦玉楼成遗箧书千巻招魂酒一觥空余淮上月不到夜台明
　　杨次思博士挽词
　　有志吞强敌成书达帝庭长江倾学术短炬速年龄玉树埋蒿壤泉台掩夜扃功勲何可问不得上丹青
　　亡友留君仪挽词二首
　　信报君仪讣将如吾道何交游亡玉树涕泪防金波三子先凋冺一身纒病疴人生谁不死遗恨独君多壮子皆先陨亲丧未啓攒病成终不愈魂散若为安结义从今冺遗篇忍复看亭开基石处云水想漫漫
　　吊故友呉延之屯田
　　呉老归泉后人间未有君春深来阳草月乱采江云孤啸猿求侣哀鸣雁失羣姑溪一樽酒遥酹五峰坟
　　哭亡友李公达
　　忽得凶音泪不收可怜英气陨荒幽天垂北斗夜台静虎啸西风坟树愁学道未行尝自信髙名虽在复何求谩携一榼招魂酒独对脩江想献酬
　　吊黄塘寺知白上人
　　今日黄塘寺昔年知白师悟禅兼悟律能画亦能诗旧巻春涵瞑新坟月掩悲余生我何有骑马送衰迟
　　吊亡友袁世弼太博
　　自掩斯人骨西山秀色低文章惊早悟寿夭理难齐絶壑沈寒玉空江没断霓儿孙今卖宅感旧只酸嘶
　　三亡诗
　　荣翁【周询仲谟】苦于学腹实五车书尤明礼乐事画就百幅图献之神宗朝不报还旧庐白头着青衫老愤犹欲舒佐邑曽未赴瞑目忽已殂何子【敏中仲文】稍家富恬不为利拘执笔工词章科第学有余终遭有司黜才命诚难俱今闻亦长往令我动悲吁二家各有子素业传门闾登科既同籍奔丧又同途李君【洙圣源】出世胄轩轩佩琼琚计偕冠多士场屋喧名誉晩乃乐髙隠卖药荒村墟愈贫愈自信纯防不可污天胡夺其龄否极泰则无斯人皆旧游想望空踟蹰顾我虽未死目眊霜盈须近酒已先恶趋时迹尤疎飞章乞残骸轻舟下重湖将投永安泊访旧相欢娯那知死生隔三秀同时枯欲为招魂篇悲风涕沾濡
　　拟挽歌五首
　　百年苦役役一死已休休惟我方自适妻子空悲愁满撙奠美酒满盘荐珍羞我终不可起汝情谩悠悠送我入蒿里寂寞无春秋
　　形壊影亦灭有神竟何依漠漠空木中岂知经四时以此为长年谁人不同归儿孙汝勿泣朋旧汝勿悲嵗月易经过冥黙终相期
　　生前势有殊死去分始齐且将耳目静安用亲旧啼鸿雁任南北日月随东西陵谷亦已变道化复何为于生动以扰既死静且潜黄土假面目青草为须髯荣华春风吹憔悴秋霜霑回嗟在世人不识此理兼枯骨蝼蚁余空棺蔓草纒欲诉既无路欲窥不见天休休可奈何达道乃自然











　　青山集巻三十
　　青山集附録
　　记二篇　赋一篇
　　繁昌建御书阁记
　　圣宋御天下垂百有余年滋煦生息内恬外安民不知兵可谓极治无为之时矣皇帝乃留神翰墨龙踪天画充盈内府或赐近臣之家或颁名山洞府之寺观太平州隠静山普惠寺所藏百有二十轴嵗久寺圮兼主者非其人御书所藏几不蔽风雨前太守集贤刁侯约县令夏君希道观瞻之余咨嗟省惧遂下主者于狱命达观禅师昙颖主之颖大葺舎宇工未既以疾求去弟子懐贤者是为圆通大师代厥寺事益肆其力七八年间髙甍巨栋罔不新者于是御书之阁尤甲于诸屋属工课督实县之大姓杨氏绪也造深原穷茂林择材之美至于瓦甃漆雕之工无不求尽其妙阁成凡三十有六楹栱桷榱栋称之总用钱一百三十万积工二千五百八十役厯日一百四十八而竣实惟嘉祐三年八月既望也后八年治平三年六月求文刻石以记之绪性倜傥喜赴人之急难客至无不满其意而去是以来请予文余因乐为之记
　　青山记【当是青山白云院记】
　　当涂有山曰青山又曰谢公山齐谢晖守宣城时建别宅于此山而毎经游焉废地遗址隠隠尚存左丹湖右长江穹窿盘礴延数十里为当涂诸山之表山之东南脩松夹径而上几二百丈依岸立屋曰巢云亭亭之隂甃甓为磴道又十余丈三门翼然临于亭上曰白云之院院之中亭有石窟渟泉深三十尺色若粉乳而味甘益茶嵗或大旱不竭因窟累石为方池跨池为飞桥以登于殿殿之北为槛面圃植金沙荼防延蔓而为洞佳花美竹交榦而成林当涛明花敷之时游人无日不来虽太守亦有时而至也由巢云而望则【阙】空晴明千里一碧良田沃壤髙下而相连长溪深清囘旋而交映行人往来飞鸟出没盖不可以目力穷也而或云烟晦冥雷雨震作窓户之下咫尺莫辨居僧恬然见以为常则院据山之髙处槩可知矣始谓之南峰院载于图经而无碑志可以考其建置之迹嘉祐中改赐今额我先君金紫当祥符间为进士结友习课于南峰者久之吾母同安郡太夫人张氏又家于此山之下子晩仕于朝或进或退数过是院登髙逺望而思吾先君之遗风思无可得者欹椽败瓦不蔽风雨未尝不感慨太息而去至熙宁中有僧希仁始来住持未果兴搆遽卒弟子懐式者继之式有才略不求于人而求于己一金而积积至数千万缗厯厯十余年而所谓殿堂廊庑三门池亭之屋一切新之又召良匠塑佛菩萨侍卫凡九躯金碧焕燿冠缨飞动为一山之镇焉呜呼盛哉盖院之废兴系乎主者之才否抑亦有其时耶宋受天命神圣继位皆以仁治天下好生而恶杀戢兵而惠民是以时和嵗丰民阜于财而浮屠氏求取于民者无厌然民亦喜为之施也于是列刹相望争以侈大为胜事若式师则不然因山而为望因泉而为池壮而不僭朴而不陋聚景物之佳趣资衣冠之盛游其兴作之费一出于巳而不求于人也得不谓之才乎浮屠氏闻式师之风者亦可以愧矣予故为之叙其事刻于碑使后之人可以考焉
　　石室赋
　　端城之北径五六里有岩室兮洞开其上则七山建斗司天喉舌其下则渊泉不流渟碧一杯寝之则肌发冰酌之则烦心灰四旁则石乳玲珑中蔽圆盖窅窅万丈无穷其崖孰纳忠兮嗟肺腑之已露孰止戈兮来兵仗而相挨俨卫士之行列肃廷臣之序排纷披披兮蒂萼粲枞枞兮条枚安而不可动者为梁为栋奔而不可止者为虎为豺龟闯首兮屏息虬奋鳞兮抟雷怪怪奇奇兮千变万态愈眎愈久兮恍惚惊猜何人境之附近而仙宇之秘异如此者哉萝卷风兮窈窕养清风于昭回或命佳客或寓幽懐考二李之劲笔皆一时之遗才援玉琴以冩咏叹夕阳之易頽方谢事以言反眷兹室以徘徊云愀容兮泱漭鸟送音兮悲哀况百年之将尽邈兮万里奚复来













　　青山集附録
