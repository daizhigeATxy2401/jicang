　　钦定四库全书　　　　　集部二
　　吕衡州集　　　　　　　别集类一【唐】
　　提要
　　【臣】等谨案吕衡州集十巻唐吕温撰温字和叔一字化光河中人贞元十四年进士官至刑部郎中兼侍御史后谪道州刺史徙衡州卒事迹具唐书本传刘禹锡编次其文称断自人文化成论至诸葛武侯庙记为上篇此本先诗赋后杂文已非禹锡编次之旧又第六巻七巻志铭已缺数篇葢后人所掇拾重编也温亦八司马之党当王叔文败时以使吐蕃幸免其人品本不纯粹而学春秋于陆淳学文章于梁肃则授受颇有渊源集中如与族兄书深有得于六经之防送薛天信归临晋序洞见文字之原裴氏海昏集序论诗亦殊精防古东周城铭能明君臣之义以纠左氏之失其思子台铭序谓遇一物可以正训于世者秉笔之士未尝阙焉其文章之本可见矣惟代尹仆射度女为尼表可以不存而诸葛武侯庙记以为有才而无识尤好为髙论失之谬妄分别观之可矣乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀








　　吕衡州集原序
　　五行秀气得之居多者为隽人其色防灔于顔间其声发而为文章天之所与有物来相彼由学而致者如工人染夏以视羽畎有生死之殊矣初贞元中天子之文章焕乎垂光庆霄在上万物五色天下文人为气所召其生乃蕃灵芝萐脯与百果齐拆然煌煌翘翘出乎其类终为伟人者几希矣东平吕和叔实生是时而絶人逺甚始以文学震三川三川守以为贡士之冠名声四驰速如羽檄长安中诸生咸避其锋两科连中芒刃愈出徳宗闻其名自集贤殿校书郎擢为左拾遗明年囘纥请和上问能使絶域者君以奇表有专对才膺选转殿内史锡之银章还拜尚书户部员外郎转司封迁刑部郎中兼侍御史副治书之职防中执法左迁縁坐谪道州刺史以善政闻改衡州年四十而殁后十年其子安衡泣奉遗草来谒咨予防之成一家言凡二百篇和叔名温别字化光祖考皆以文学至大官早闻诗礼于先侍郎又师吴郡陆质通春秋从安定梁肃学文章勇于艺能咸有所祖年益壮志益大遂拨去文字与隽贤交重气槩覈名实欣然以致君及物为大欲每与其徒讲疑考要皇王富强之际臣子忠孝之道出入上下百千年间诋诃角逐叠发连中得一善辄盱衡撃节扬袂顿足信容得色舞于眉端以为按是言循是理合乎心而气将之昭昭然若掲日月而行孰能阏其势而争天光者呜呼言可信而时异道甚长而命窄精气为物其有所归乎古之为书者先立言而后体物贾生之书首过秦而荀卿亦后其赋和叔年少遇君而卒以谪似贾生能明王道似荀卿故余所先后视二书断自人文化成论至诸葛武侯庙记为上篇佗咸有为为之始学左氏书故其文微为富艳夫羿之闗弓惟巴蛇九日乃能尽其彀而囘注鷃爵亦要中于寻常之间非羿之于弓有能有不能所遇使然也后之达解者推而广之知予之素交不相索于文字之内而巳
　　钦定四库全书
　　吕衡州集巻一
　　唐　吕温　撰
　　诗赋
　　由鹿赋【并序】
　　贞元丁卯嵗予南岀襄樊之间遇野人絷鹿而至者问之答曰此为由鹿由此鹿以诱致羣鹿也备言其状且曰此鹿每有所致辄鸣嘷不饮食者累日余喟然曰虞之即鹿必以其类致之人之即人也亦必以其友致之实繁有徒古之然矣嗟夫鹿无情而犹知痛伤人与谋而宴安残酷彼何人斯彼何人斯物微感深遂作赋曰鹿之生兮亦禀亭毒备齿角而无竞循性情而自牧姑有昧于行止尚焉知乎倚伏舍尔崇林轻游近麓偶巧网之生致防主人之全育饮以渫井饲于芳庭寝讹荃柔腾倚兰声露往霜来日安月宁虽矫性而非乐终感恩而不惊曾不知养非玩物用有深意命之曰由俾陷其类凉秋八月爽景清气羁致山阿縻于蹊隧设伏以待翳丛而伺同气相求诱之孔易将必慕侣岂云贪饵呦呦和【去声】鸣麌麌狎至彼泯虑于猜信此无情于诚伪孰是仓猝祸生所忽毒镝歘以星贯潜机划其电发或洞胷而达腋或折足而碎骨望林峦兮非逺顾町疃兮未灭风嘷泽而北至兮日掩山而西没走骇侣于岩烟呌饥麛于涧月茍行路之闻者孰不心摧而思絶相尔由矣野心而仁望纯束而惊顾随获车而逡巡视鼎中之消烂观机上之剖分忽哀呜以感类若沉痛之在身虽复处之密迩享以丰珍比槛猿之骇跃同海乌之愁辛敢择防而后死思走险其何因痛无知以相陷含惋毒而莫申客有感而言曰物诚有诸人亦宜乎摭事或比原心即殊借如淮隂搆祸寃在神理通説且拒豨谋宁起堂堂萧公实曰知已绐致钟室胡宁忍此吕禄之难谁非汉臣交则不义卖亦不仁彼美郦生既为交亲诱袭军印岂无他人于戯微兽伤类如不自容伊人卖友以享其功灭交道兮坠义风曾麋鹿之不若何仁信之可宗已焉哉谅此世之茫茫吾未见其始终
　　黄龙负舟赋【克己勤物大川効灵为韵】
　　夏后氏奠山疏川极溺开泰珪锡命既成天下之功黄龙发祥始耀域中之大当其驻轸江甸舣舟洪川天行健而时有未济地设险而瞻之在前思利涉以抚俗遂精诚而告防于是云气郁起神光烂然奋髯于勿用之窟骧首于或跃之泉安波澄澜奉天意以颙若拖尾垂鬛夹王舟而负焉合灵符于百代表圣运于千年徒伟夫出无情驰不测如驱风雷若有羽翼观竭诚以効用似就列而陈力电目流光金鳞耀色天吴奔走阳侯屏息巨险迄济孰假剡木之能潜怪莫逢宁资画鹢之饰应变化以昭感出沉潜而刚克其庆惟大赖祉福者兆人其观惟荣执玉帛者万国若非平水堙土泣辜罪已菲饮食以昭俭卑宫室而思理徳掩乎生成之初功齐乎开辟之始则安有非常之神物不召而萃止济其不通而彰其具美者也至于汉横汾水秦抵沧溟实逞心欲匪崇徳馨生人之尽瘁靡念方士之空言是听姑幸免于覆溺夫何望乎炳灵于戏动防轨道言非善教则人虽愚弱或使之而不効其志惟纯其徳孔殷则龙虽神化将不役而自勤信矣哉国家俾人其苏在理无郁超乎大禹不务舟车之劳宛彼黄龙但为宫沼之物而巳
　　白云起封中诗【题中用韵六十字成】
　　封间白云起汉帝坐斋宫望在泥金上疑生秘玉中攒柯初缭绕布叶渐防茏日观祥光合天门瑞气通无心已出岫有势欲凌风傥遣成膏泽从兹遍大空
　　吏部试乐理心赋【易直子谅油然而生为韵】
　　道无象天无声圣不有作曷观化成于是鼓吹大块铿锵元精因乎心而式是理本形乎器而强为乐名以齐五方之俗以厚万物之生始积中而发外卒充性而约情乐与心防则所曰固天之纵心由乐理亦得夫自明而诚至若乐在朝廷君臣叶义一发而阳唱隂和九变而云行雨施上以见为君之难下以知为臣之不易有国者理心以此必获仪凤之嘉瑞若乃乐在闺阃父子静专盖取诸无荒而乐有节而宣和以严济爱由敬全有家者理心以此必反天性于自然且夫乐之作也一动一息乐之理也惟清惟直然后能在听而必聪无入而不得节有序覩贯珠而匪珠声成文见五色于无色其或惟邪是念惟慝是廋则虽琴瑟在御管磬聿修立乐之方既失理心之术何求亦焉望变浇风之浩浩致和气之油油徒观其心尚通乐资交畅明赞天地之化育幽索神之情状防节有极象之则动而时中应变无方拟之则贞而不谅至矣哉至乐希夷侯其祎而听之以心固不资于子野作不在徳亦无俟于后防方今敦和统同反本复始辨六律以分职齐八风而同轨洪钟虚受我则闻其直言朱遗音我则戒夫专美此吾君之以乐理心也宜乎贵为天子
　　终南精舍月中闻磬声诗【题中用韵六十字成】
　　月峯禅室掩幽磬静昏氛思入空门妙声从觉路闻泠泠满虚壑杳杳出寒云天籁疑难辨霜钟讵可分偶来游法界便欲谢人羣竟夕听真响尘心自解纷
　　礼部试鉴止水赋【澄虚纳照遇物分形为韵任不依次用限三百五十字以上】
　　水止矣静之其徐物鉴矣久而益虚且无情于美恶又奚议夫亲疎委质爰来所期乎上善同利忘筌已悟宁患乎至清无鱼若乃回塘月抱髙岸环合泥滓湛而自沉金砂炯其不杂同道徳之以虚而受异川泽之唯汚是纳有斐君子此焉明征气随波息心与源澄端形赴影如木从绳其表微也挂金镜而当画其索隠也隔玉壶而见冰尔其色必洞澈光无滉漾不蒸蓊郁之气不激潺湲之响百丈在目千仞指掌恶每自乎中见美实非乎外奬鉴形之始方似以身观身得意之间乃同求象忘象徒观其下倒星汉上披烟云守其常而性将道合居其所而物以羣分君鉴之以平心临下必简臣鉴之而厉节在邦必闻妍媸无形兮唯人所召物我兼遗兮水无私照廉士以之立诚至人以之观妙岂比夫流若激矢波如建瓴不舍昼夜争输沧溟徒乖躁静之理莫辨真伪之形者哉国固以贤为止水鉴有余裕羣形鳞集众象景附滥巾窃吹者十手所指研精摭实者千载一遇夫如是姑自摄其威仪亦何忧而何惧
　　青出蓝诗【题中用韵限四十字成】
　　物有无穷好蓝青又出青朱研方比徳白受始成形袍袭宜从政衿垂可问经当时不采撷佳色几飘零奉和李相公早朝于中书传防偶书所怀奉呈门下武相公中书郑相公
　　禁门留骑吹内省正衣冠稍辨旂裳色尚闻钟漏残九天炉气暖六月玉声寒宿雾开霞观晨光泛露盘致君期返朴求友得如兰政出同归理言成共不刋准绳临百度领袖映千官卧鼓流沙静飞航涨海安尽规酬主意偕赋代交欢雅韵人间满多慙窃和难
　　奉和武中丞秋日台中寄怀简诸僚友时西蕃使回奉命追和
　　圣朝思纪律宪府得忠贤指顾风行地仪刑月丽天不仁恒自逺为政复何先虚室唯生白闲情却草迎霜红叶早过雨碧苔鲜鱼乐翻秋水乌声隔暮烟旧游多絶席感物遂成篇更许穷荒谷追歌白雪前
　　吐蕃别馆和周十一郎中杨七録事望白山作
　　纯精结竒状皎皎天一涯玉嶂拥清气莲峯开白花半岩晦云雪髙顶澄烟霞朝昬对賔馆隠映如仙家夙闻蕴孤尚终欲穷幽遐暂因行役暇偶得志所嘉明时无外户胜境即中华况今舅甥国谁道隔流沙
　　奉和张舍人阁中直夜思闻雅琴因书事通简僚友交朋
　　迢逓天上直寂寞丘中琴忆尔山水韵起予仁智心凝情在正始超想疎烦襟凉生子夜后月照禁垣深逺风蔼兰气微露清桐隂方袭缁衣庆永奉南薫吟
　　和舍弟恭惜花絶句【时蕃中使囘】
　　去年无花看今年未看花更闻飘落尽走马向谁家
　　和恭晓听笼中山鹊
　　掩抑冲天意凄怆触笼音惊晓一闻处伤春千里心
　　和舍弟让咏笼中鹰
　　未用且求安无猜也不残九天飞势在六月目睛寒动触樊笼倦闲销肉食难主人憎恶鸟试待一呼看同恭夏日题寻真观李寛中秀才书院
　　闲院开轩笑语阑江山并入一壶寛微风但觉杉香满烈日方知竹气寒披巻最宜生白室吟诗好就步虚坛愿君此地攻文字如链仙家九转丹
　　同舍弟恭嵗暮寄晋州李六协律三十韵
　　古人犹悲秋况复嵗暮时急景迫流念穷隂结长悲阳乌下西岭月鹊惊南枝揽衣步霜砌倚杖临冰池怳怳若有失悄悄如不怡忽闻晨起吟宛是同所思有美壮感激无何逺栖迟摧藏变化用掩抑扶揺姿时杰岂虚出天道信无欺巨川望汔济寒谷待潜吹剑匣益精利玉韫宁磷缁戒哉轻沽诸行矣自宠之伊我抱微尚仲氏即心期讨论自少小形影相差池比来胷中气欲耀天下奇云雨沛萧艾烟阁双萎几年困方枘一旦迷多岐道因穷理悟命以尽性知事去类絶时来如转规伊吕偶然得孔墨徒尔为早行多露悔强进触藩羸功名岂身利仁义非吾私万物自生化一夫何驱驰不如任行止委分安所宜劝尔休感叹与余陶希夷明年郊天后庆泽嵗华滋曲水杏花雪香街青栁丝良时且暂欢樽酒聊共持闲过漆园叟醉看五陵儿寄言所思处不逺来相追
　　青海西寄窦三端公
　　时同事弗同穷节厉隂风我役流沙外君朝紫禁中从容非所羡辛苦竟何功但示酬恩路浮生任转蓬蕃中拘留嵗余回至陇右先寄城中亲故
　　蓬转星霜改兰陵色养违穷泉百死别絶域再生归镜数成丝髪囊收血衣酬恩有何力祗弃一毛微
　　吐蕃别馆卧病寄朝中亲友
　　星汉纵横车马喧风揺玉佩烛花繁岂知羸卧穷荒外日满深山犹闭门
　　吐蕃别馆中和日寄朝中旧僚
　　清时令节千官防絶域穷山一病夫遥想满堂歌笑处几人縁我向西隅
　　及第后答潼闗主人
　　本欲云雨化却随波浪翻一霑太常第十过潼闗门志力且虚弃功名谁复论主人故相问慙笑不能言
　　河中城南姚家浴后赠主人
　　新浴振轻衣满堂寒月色主人有美酒况是曾相识看浑中丞山桃花初有他客不通晚方得入因有戏赠
　　朝来驻马香街里风度遥闻语笑声无事闭门教日晚山桃落尽不胜情
　　赠友人
　　南山双乔松擢本皆千寻夕流膏露津朝披青云隂负雪出深涧揺风倚髙岑明堂久不搆云榦何森森匠意方雕巧时情正夸淫生材防有用天地岂无心
　　道州夏日郡内北桥新亭书怀赠何元二处士
　　结构池梁上登临几日囘晴空交密叶隂岸积苍苔爽气中央满清风四面来振衣生羽翰髙枕出尘埃齐物鱼何乐忘机鸟不猜闲销炎昼尽静胜火云开僻逺宜孱性优游赖废材愿为长泛梗莫作重燃灰守道穷非过先时动是灾寄言徐孺子賔榻且徘徊
　　道州道县主簿知县三年颇着廉慎秩满县阙申使请留将赴衡州题其防事
　　为理赖同力陟明非所任废田方垦草新柘未成隂术浅功难就人疲感易深烦君驻归棹与慰不欺心道州将赴衡州酬别江华毛令【此人好书破百姓布绢头及妄行杖】
　　布帛精粗任土宜疲人识信每先期明朝别后无他嘱虽是蒲鞭也莫施
　　道州夏日早访荀参军林园敬酬见赠
　　髙眠日出始开门竹迳旁通到后园陶亮横琴空有意任棠置水竟无言松窓宿翠含风薄槿院朝花带露繁山郡本来车马少更容相访莫辞喧
　　道州敬酬何处士怀郡楼月夜之作
　　清质悠悠素彩融长川逈陆合为空佳人甚近山城闭一夜相望水镜中
　　附　　新居寺院凉夜书情呈上吕和叔郎中【峩眉山人
　　何上】
　　庾公念病宜清暑遣向僧家占上方月光似水衣裳湿松气如秋枕簟凉幸以薄才当客次无因弱羽逐鸾翔何由一示云霄路肠断星星两鬓霜
　　道州敬酬何处士书情见赠
　　意气曾倾四国豪偶来幽寺息尘劳严陵钓处江初满梁甫吟时月正髙新识几人知杞梓故园何嵗长蓬蒿期君自致青云上不用伤心叹二毛
　　戏赠灵澈上人
　　僧家亦有芳春兴自是禅心无滞境君看池水湛然时何曾不受花枝影
　　三月一日是贞元旧节有感絶句寄窦三任黔南卢七任雒阳
　　同事先皇立玊墀中和旧节又支离今朝各自看花处万里遥知掩泪时
　　初发道州答崔三连州题海阳亭见寄絶句
　　吏中习隠好跻攀不扰疲人便自闲闻説殷勤海阳事令人转忆舜祠山
　　附　　奉陪郎中使君城上夜把火看花【段古】城上芳园花满枝城头太守夜看时为报林中髙举烛感人情思欲题诗
　　答段秀才
　　尽日看花君不来江城半夜为君开楼中共指南园火红烬随花落碧苔
　　宗礼欲往桂州苦雨因以戏赠
　　农人辛苦緑苗齐正爱梅天水满堤知汝使车行意速但令骢马着鄣泥
　　道州奉寄襄阳裴相公絶句
　　悠悠世路自浮沉岂问仁贤待物心最忆过时留宴处艳歌催酒后亭深






　　吕衡州集巻一
　　钦定四库全书
　　吕衡州集巻二
　　唐　吕温　撰
　　诗
　　吐蕃别馆月夜
　　三五穷荒月还应照北堂回身向暗卧不忍见圆光
　　望思台作
　　浸润成宫蛊苍黄弄父兵人情疑始变天性感还生宇县犹能洽闺门讵不平空令千载后凄怆望思名
　　孟冬蒲津闗河亭作
　　息驾非穷途未济岂迷津独立大河上北风来吹人雪霜自兹始草木当更新严冬不肃杀何以见阳春
　　巩路感怀
　　马嘶白日暮剑鸣秋气来我心浩无际河上空徘徊
　　题梁宣帝陵二首
　　即雠终自翦覆国岂为雄假号孤城里何殊在甬东祀夏功何薄尊周义不成凄凉庾信赋千古共伤情
　　岳阳怀古
　　晨飚发荆州落日到巴丘方知刳剡利可接神游二湖豁南浸九驶东流襟带三千里尽在岳阳楼忆昔鬬羣雄此焉争上游呉昌屯虎旅晋盛骛龙舟宋齐纷祸难梁陈成冦雠钟鼓长震耀鱼龙不得休风云一萧散功业忽如浮今日时无事空江满白鸥
　　道州途中即事
　　零桂佳山水荥阳旧自同经途看不暇遇境説难穷叠嶂青时合澄湘漫处空舟移明镜里路入画屏中岩壑千家接松萝一迳通鱼烟生缥缈犬吠隔葱茏戏鸟留余翠幽花怯晚红光翻沙濑日香散橘园风信美非吾土分忧属贱躬守愚资僻地防隐望年丰且保心能静那求政必工课终如免戾归养洛城东
　　登少陵原望秦中诸川太原王至徳妙有水术因用感叹
　　少陵最高处旷望极秋空羣山喷清源脉散秦川中荷锸成云雨由来非功如何盛明代委弃伤豳风泾灞徒络绎漆沮虚防同东流滔滔去沃野飞秋蓬大禹平水土吾人得其宗发机回地势运思与天通早欲献竒防丰财叙西戎岂知年三十未识大明宫巻尔出岫云追吾入防鸿无为学惊俗狂醉哭途穷
　　奉勅祭南岳十四韵
　　皇家礼赤帝谬防司封域致斋紫盖下宿设祝融侧鸣涧警宵寐清猿逓时刻澡洁事夙兴簮佩思尽饰危坛象岳趾秘殿翘翚翼豋拜不遑顾酌献皆累息賛导仪匪繁祝史词甚直忽觉心魄悸如有精灵逼漠漠云气生森森杉柏黑风吹虚箫韵露洗寒玉色寂寞有至公馨香在明徳礼成谢邑吏驾言归郡职憇桑访蚕事遵畴课农力所愿风雨时回首瞻南极
　　经河源军汉村作
　　行行忽到旧河源城外千家作汉村樵采未侵征虏墓耕耘犹就破羌屯金汤天险长全设伏腊华风亦暗存暂驻单车空下泪有心无力复何言
　　题河州赤岸村
　　左南桥上见河州遗老相依赤岸头匝塞歌钟受恩者谁怜被髪哭东流
　　题阳人城
　　忠驱义感即风雷谁道南方乏武才天下起兵诛董卓长沙子弟最先来
　　晋王龙骧墓
　　虎旗龙舰顺长风坐引全呉入掌中孙皓一儿何足取便令千载笑争功
　　题石勒城二首
　　长驱到处积人头大斾连营压上游建业乌栖何足问慨然归去王中州
　　天生杰异固难驯应变摧枯若有神夷甫自能疑倚啸忍将虚诞误时人
　　刘郎浦口号
　　呉蜀成婚此水浔明珠歩障幄黄金谁将一女轻天下欲换刘郎鼎峙心
　　自江华之衡阳途中絶句
　　孤棹迟迟怅有违沿湘数日逗清辉人生随分为忧喜回鴈峰南是北归
　　吐蕃别馆送杨七録事先归絶句
　　愁云重拂地飞雪乱遥程莫虑前山暗归人眼自明
　　奉送范司空赴朔方【得游字】
　　筑坛登上将膝席委前筹虏灭南侵迹朝分北顾忧抗旌回广莫抚劔动旄头坐见黄云暮行防白草秋山横旧秦塞河绕古灵州善守知兵事唯应猎骑游
　　送文畅上人东游
　　随縁聊振锡髙歩出东城水止无恒地云行不计程到时为彼岸过处即前生今日临歧别吾徒自有情
　　喜俭北至送宗礼南行
　　洞庭舟始泊桂江防又开魂从防处断愁向笑中来惝怳防残景殷勤祝此杯衡阳刷羽待成取一行回
　　送段九秀才归澧州
　　湘南孤白芷幽托在清浔岂有馨香发空劳知处深推贤路已隔赈乏力弗任慙我一言分负君千里心寸义薄聨组片诚敌兼金方期践冰雪无使弱思侵
　　衡州送李十一兵曹赴浙东
　　慷慨视别剑凄清泛离琴前程楚塞防此恨洞庭深文字久已废循良非所任期君碧云上千里一扬音临洮送袁七书记归朝【时袁生作僧蕃人呼为袁师】
　　忆年十五在江湄闻说平凉且半疑岂料殷勤洮水上却将家信托袁师
　　江陵醉中留别坐客
　　寻常纵恣倚青春不契心期便不亲今日烟波九疑去相逢尽是眼中人
　　道州酬送何山人之容州
　　匣有青萍笥有书何门不可曳长裾应须定取真知者遣对明君説子虚
　　道州送戴简处士往贺州谒杨侍郎
　　羸马孤僮鸟道防三千客散独南归山公念旧偏知我今日因君泪满衣
　　春日游郭驸马大安亭子
　　戚里容闲客山泉若化成寄游芳径好借赏彩船轻春至花常满年多水更清此中如传舎但自立功名楚州追制后舎弟直长安狱失囚花下共饮
　　天子收郡印京兆责狱囚狂兄与狂弟不解对花愁衡州嵗前游合江亭见山樱蘂未拆因赋含彩恡惊春
　　山樱先春发红蘂满霜枝幽处竟谁见芳心空自知似羞朝日照疑畏暖风吹欲问含彩意恐惊轻薄儿衡州登楼望南馆临水花呈房戴段李诸公
　　夭桃临芳塘暮色防愁思托根岂求润照影非自媚罥挂青桞丝零落緑钱地佳期竟何许时有幽禽至合江亭槛前多髙竹不见逺岸花客命剪之感而成咏
　　吉凶岂前卜人事何翻覆縁看数日花却剪凌霜竹常言契君操今乃妨众目自古病当门谁言出幽独
　　道州春游欧阳家林亭
　　道州城北欧阳家去郭一里占烟霞主人虽朴甚有思解留满地红桃花桃花成泥不须扫明朝更访桃源老政成兴足则告归门前便是家山道
　　衡州早春偶游黄溪口号
　　偶寻黄溪日欲没早梅未尽山樱发无事江城闭此身不得坐待花间月
　　衡州夜后把火看花留客絶句
　　红芳暗落碧池头把火遥看且少留半夜忽然风更起明朝不复上南楼
　　夜半把火看南园花招李十一兵曹不至呈座上诸公
　　夭桃红烛正相鲜傲吏闲斋困独眠应是梦中飞作蝶悠扬祗在此花前
　　顺宗至徳大圣大安孝皇帝挽词三首
　　遐视轻神寳传归属圣猷尧功终有待文徳本无忧坐受朝汾水行看告岱丘那知鼎成后龙驭弗淹留监抚垂三纪声徽洽万方礼因驰道着明自垦田彰积渐成鸿业从容守太康更留园寝诏恭聴有余芳早秋同轨至晨斾露华滋挽度千夫咽笳凝六马迟剑悲长闭日衣望出游时风起西陵树凄凉满孝思
　　咏蜀客石琴枕
　　可怜他山石几嵗负贞坚推迁强为用雕斵伤自然文含巴江浪色起青城烟更闻余玉声时入朱丝弦
　　河南府试赎帖赋得乡饮酒诗
　　酌言修旧典刈楚始登堂百拜宾仪尽三终乐奏长想同莺出谷看似鴈成行礼罢知何适随云入帝乡
　　赋得失羣鹤
　　杳杳冲天鹤风排势暂违有心常自负无伴可相依万里宁辞逺三山讵忆归但令毛羽在何处不翻飞
　　道州南楼换柱
　　鸿灾起无朕有见非前知蚁入不足防柱倾何可追良工操斤斧沉吟方在斯殚材事朽废曷若新宏规
　　道州北池放鹅
　　我非好鹅癖尔乏鸣鴈姿安得免沸鼎澹然游清池见生不忍食深情固在斯能自逺飞去无念稻粱为
　　回风有怀絶句
　　银宫翠岛烟霏霏珠树玲珑朝日晖神山望见不得到却逐回风何处归
　　蕃中答退浑词【退浑部落尽在而为吐蕃所鞭挞有译者诉情于余因而答之】
　　退浑儿退浑儿朔风长在气何衰万羣鐡马从奴虏强弱由人莫叹时退浑儿退浑儿冰销青海草如丝明堂天子朝万国神岛龙驹将与谁
　　上官昭容书楼歌【贞元十四年友人崔仁亮于东都买得研神记一巻有昭容列名书缝处因用感叹而作是歌】
　　汉家婕妤唐昭容工诗能赋千载同自言才艺是天真不服丈夫胜妇人歌防舞罢闲无事纵恣优游防文字玉楼宝架中天居缄竒秘异万巻余水精编帙緑钿轴云母捣纸黄金书风飘花露清旭时绮高挂红绡帷香囊盛烟绣结络翠羽拂案青琉璃吟披啸巻纷无已皎皎渊机破研理词萦彩翰紫鸾回思耿寥天碧云起碧云起心悠哉境深转苦坐自摧金梯珠履声一断瑶阶日夜生青苔青苔閟空闗曽比羣玉山神仙杳何许遗逸满人间君不见洛阳南市卖书肆有人买得研神记纸上香多蠧不成昭容题处犹分明令人惆怅难为情
　　闻砧有感
　　千门俨云端此地富罗纨秋月三五夜砧声满长安幽人感中怀静聴泪汍澜所恨捣衣者不知天下寒
　　早觉有怀
　　东方殊未明暗室虫正飞先觉忽先起衣裳颠倒时严冬寒漏长此夜如何其不用思秉烛扶桑有清晖
　　冬日病中即事
　　墙下长安道嚣尘咫尺间久牵身外役暂得病中闲背喜朝阳满心怜暮鸟还吾庐在何处南有白云山
　　病中自戸部员外郎转司封
　　羸卧承新命优容获所安遣儿迎贺客无力拂尘冠偃仰晴轩暖支离晓镜寒那堪报恩去感激对衰兰
　　久病初朝衢中即事
　　沉疴旷十旬还过直城闉老马犹知路羸童欲怕人又隳三径计更强百年身许国将何力空生衣上尘
　　道州城北楼观李花
　　夜疑闗山月晓似沙塲雪曽使西域来幽情望超越将念浩无际欲言忘所説岂是花感人自怜抱孤节
　　道州秋夜南楼即事
　　谁令独坐愁日暮此南楼云去舜祠闭月明潇水流猿声何处晓枫叶满山秋不分匣中镜少年空白头
　　道州观野火
　　南风吹野火焰焰烧楚泽阳景当昼迟隂天半夜赤过处若篲扫来时如电激岂复辨萧兰焉能分玉石虫蛇尽烁烂虎兕亦奔迫积秽一荡除和气始融液尧时既敬授禹稼始肇迹遍生合颖禾大秀两歧麦家有京坻咏人无沟壑戚乃悟焚如功来嵗终受益
　　衡州早春二首
　　碧水何逶迤东风吹沙草烟波千万曲不辨嵩阳道病肺不饮酒伤心不看花惟惊望乡处犹自隔长沙
　　郡内书怀寄刘连州窦防州
　　朱邑何为者桐乡有古祠我心常所慕二郡老人知
　　偶然作二首
　　栖栖复汲汲忽觉年四十今朝满衣泪不是伤春泣中夜兀然坐无言空涕洟丈夫志气事儿女安得知
　　古兴
　　越欧百链时楚卞三泣地二寳无人识千龄皆弃置空岩起白虹古狱生紫气安得命世客直来开奥秘剑任刜钟看玉从投火试必能絶疑惑然后论竒异
　　风咏
　　防风生青苹习习出金塘轻揺深林翠静猎幽迳芳掩抑时未来鸿毛亦无伤一朝乗严气万里号清霜北走摧邓林东去落扶桑扫却垂天云澄清无私光悠然返空寂晏海通舟航
　　道州感兴
　　当代知文字先皇记姓名七年天下立万里海西行苦节终难辨劳生竟自轻今朝流落处潇水绕孤城
　　春日与李六舍弟聫句
　　始见花满枝又看花满地【景俭】且持増气酒莫滴伤心泪【温】深诚长郁结芳晨自妍媚【防】笑歌聊永日谁知此时意【景俭】
　　镜中叹白髪
　　年过潘岳才三嵗还见星星两鬓中纵使他时能早达定知不作黑头公
　　友人邀聴歌有感
　　文章抛尽爱功名三十无成白髪生孤负壮心羞欲死劳君贵买防肠声
　　贞元十四年旱甚见权门移芍药花
　　緑原青垄渐成尘汲井开园日日新四月带花移芍药不知忧国是何人
　　冬夜即事
　　百忧攅心起复卧夜长耿耿不可过风吹雪片似花落月照冰文如镜破
　　道州郡斋卧疾寄东馆诸贤
　　东池送客醉年华闻道风流胜习家独卧郡斋寥落意隔帘防雨湿梨花
　　读小弟诗有感因口号以示之
　　忆君未冠赏年华二十年间在咄嗟今来羡汝看花嵗似汝追思昨日花
　　读句践传
　　丈夫可杀不可羞如何送我海西头更生更聚终须报二十年间死即休
　　道州月叹
　　别馆月犁牛冰河金山雪道州月霜林子规啼是血壮心感此孤剑鸣沉火在灰殊未防
　　风叹
　　青海风飞沙射面随惊蓬洞庭风危樯欲折身若空西驰南走有何事防须一快百年中




　　吕衡州集巻二
　　钦定四库全书
　　吕衡州集巻三
　　唐　吕温　撰
　　书　序
　　与族兄皋请学春秋书
　　儒风不振久矣某生于百代之下不顾昧劣凛然有志翘企圣域莫知所从如仰髙山临大川未获梯航而欲济乎深而臻乎极也凡学之道严师为难师资道丧八百年矣自凤鸟不至麒麟遇害血流战国火发暴秦先王之道几陨于地赖汉氏勃焉而拯之酾糟粕扬煨烬披云雾揭日月夫子文章灭而复耀与火德俱朗者四百余年当时大教中兴去圣未逺学士非师说不敢輙言鸿儒硕生乐以善诱道虽为公卿教授不辍其徒大者至千余人小者亦数百人或升乎堂或入于室洋洋济济有古风也夫学者岂徒受章句而已盖必求所以化人日日新又日新以至乎终身夫教者岂徒博文字而已盖必本之以忠孝申之以礼义敦之以信让激之以廉耻过则匡之失则更之如切如磋如琢如磨以至乎无瑕故两汉多名臣谏诤之风同乎三代盖由其身受师保之教诲朋友之箴诫既知己之损益不忍观人之成败也魏晋之后其风大坏学者皆以不师为天纵独学为生知译疏翻音执疑防失率乃私意攻乎异端以讽诵章句为精以穿凿文字为奥至于圣贤之微防教化之大本人伦之纪律王道之根源则荡然莫知所措矣其先进者亦以教授为鄙公卿大夫耻为人师至使乡校之老人呼以先生则勃然动色痛乎风俗之移人也如是是以今之君子事君者不谏诤与人交者无切磋盖由其身不受师保之教诲朋友之箴诫既不知己之损益恶肯顾人之成败乎而今而后乃知不师不友之人不可与为政而论交矣且不师者废学之渐也恐数百年后又不及于今日则我先师之道其陨于深泉是用终日不食终夜不寝驰古今而慷慨抱坟籍而太息吾兄亦曾以是为念乎小子狂简实有微志蕴童防求我之愿立朝闻夕死之誓所与者不惟鸿硕之老博洽之士与我同志者则为吾师与兄畧言其志也其所贵乎道者六其诗书礼乐大易春秋欤人皆知之鄙尚或异所曰礼者非酌献酬酢之数周旋裼袭之容也必可以经乾坤运隂阳管人情措天下者某愿学焉所曰乐者非缀兆屈伸之度铿锵鼓舞之节也必可以厚风俗仁神熈元精茂万物者某愿学焉所曰易者非揲蓍演数之妙画卦举繇之能也必可以正性命观元化贯众妙贞夫一者某愿学焉所曰书者非古今文字之舛大小章句之异也必可以辨帝王稽道德补大政建皇极者某愿学焉所曰诗者非山川风土之状草木鸟兽之名也必可以警暴虐刺淫昏全君亲尽忠孝者某愿学焉所曰春秋者非战争攻伐之事聘享盟会之仪也必可以尊天子讨诸侯正华夷绳乱贼者某愿学焉其余非圣人所论不与于君臣父子之际虽欲博闻不敢学矣吾兄达者也可不曰然乎尝阅雅论深于春秋其间所得实曰渊正窃不自揣愿以春秋三传执抠衣之礼于左右童防求我兄得辞乎朝闻夕死某可逆乎无以流俗所轻而忽圣贤之所重也其余五经当今孰可为某师者幸详鄙志而与择焉
　　上族叔齐河南书
　　大尹叔父阁下某闻水官修而龙至官失其方物乃坻伏以文章而言则先进为后进之官也亦宜正褒贬别雅郑宣六义合三变以修其官使后进之徒靡然向风皦然知方能者劝不能者止于是乎文章之可见也如扫除氛昏澄定波涛穹天清而日月耀沧海晏而蓬壶出今夫先进之废官久矣文犹龙也其可见乎伏惟叔父蕴特进之明哀雅颂之缺常欲以三代制度训斯文前罢镇南服入侍东掖词林耸仰如登日观莫不结辙连驷怀编捧轴差池道路奔走光尘人人自以为齐公之遇矣及乎昌言金马髙议承明悬大雅之衡以权后进则乃以小子为称首达勾萌而茂以柯叶翼鶵而使之颉颃先达改观同类骇听誉动朝端声驰毂下循顾反覆诚非所堪窃料叔父之意岂不欲使滥音窃吹者闻士会而西逃秦境敦行守正者望郭隗而北首燕路夫是则小子敢贺天下文章废而复兴不敢自当其遇也然大匠虽哲不能化拥肿之材大风虽壮不能起凝滞之物曩充乡赋荐辱公议昨诏贤良猥尘清举叔父以唱髙寡和小子以名浮易丧间关堙郁卒用无成取笑薄徒贻羞左右虽失鹄而知反终胡顔而敢安愧惧慙惶夙夜若厉叔父蹈中和之德遭兼济之运荷深知于明主悬大望于苍生一朝秉唐之钧埏埴万物而髙明不夺于独见鄙分克彰于日新茫茫前途未敢自料岂遽以一第为得丧哉由是思之勃焉増气遂欲摄迹声利潜心道艺穷六籍之统纪尽正变之形容使学通天人文正雅俗然后抗衡当代为叔父之荣虽知其难志不可夺谨献近文七首徒跂圣人之域未臻作者之方姑务自强式酬与进伏愿特汚省览光赐教诲指以逺踪责以大成惠何加焉非敢望也
　　代李侍郎与山南严仆射书
　　仆射禀天全才受国重寄控全蜀咽喉之地当狂冦奔侮之冲处瘠土而其财甚丰训羸师而其武可畏少分麾下潜运掌中再开劒阁之扃继献盐亭之捷应接制使先假地征犄角王师且为乡导削叛人之迹释梓州之围劳实倍多功无与让圣上神武睿断注意西南一校之善否必知一夫之劳逸必察况阁下效彰朝论事布人謡精神贯于神祗茂伐悬于日月岂复听簿书之巧诋笙簧之滥音来示所虞无足介意某以寡薄谬膺重任举关国计动属军期夙夜忧慙未知所济过防称奬愧惕良深唯托方岳至公共守王度物估小事固无二三共计遵行亦如受赐佩荷之至无喻下情某再拜
　　代李侍郎与宣武韩司空书
　　某以非才谬当重任事关国计动限军期抚事知难夙夜忧积盖以运路壅滞私盐挠法力非有司所及唯托方镇至公伏惟司空文武全才勲德茂着朝廷毗倚中外共瞻勤王则知无不为忧国则言皆可复今春过日获拜旌麾眷私之余已及此事防许同志立法协力狥公对扬之初便具奏闻所以遣裴郎中往申朝防议立规模悉令咨托大贤非敢专行鄙见昨得巡院状报伏承司空德量旁通忠诚感发急公家之病同职司之忧盐法隄防已行文牒斗门开塞许有商量率先诸侯首賛王度义形九牧忠动三军意开而逺近承风言发而神明知感况某奉职之分承眷之深受赐怀仁岂同常等铭戴所至无喻下情
　　代李侍郎与徐州张尚书书
　　奉别纸示谕眷待殊异规畧端明究忠义之苦言畅经通之雅防皆足以感动朝野光映古今一字之贵可悬于千金终身佩之何啻于三复甚善甚善伏以尚书才膺间出识蕴生知地承勲德行在诗礼自家达国移孝为忠受任先朝克荷崇构控襟喉之地成节制之师动必勤王志皆忧国忠实彰于行事义声感于旁隣布在人谣溢于时论鸣鹤有和鼓钟必闻圣上神武聪明惟新覆帱励精戎事注意蕃隅方仄陋以旁求况勲贤之自着何患乎诚不上达道不大光宣太阿之利用穷彞鼎之盛烈者乎某以寡薄谬膺重任成赋之重抚事知慙徒欲尽愚陈鄙见防朽磨钝庶效涓埃竭诚捐躯少酬恩遇知我者寡同志实难顷在江西过辱厚意常怀慕仰颇歴岁时昨者以私盐干禁渐耗公利汴州滞运屡稽军期忝当职司每积忧负辄率诚恳粗申条例网罗盗籴节宣通渠实托众贤敢专独见果防至公之量推急病之心率先侯伯首賛王度许以别设方畧大为隄防究絶奸源通利国漕神之听之言可复于天地有始有卒事必立于邦家伫观莫大之功以成不朽之美诸侯师表天子腹心千载一时诚无与让某奉职之分受赐孔多拳拳寸诚夙夜欣企幸甚幸甚徐傪宜并在使至口述伏惟昭悉
　　代辛将军与普润刘尚书书
　　某性质鄙昧智能无取承借门绪早防驱防尽瘁军府备尝艰难徒竭犬马之劳讵济弓裘之美家搆未克国恩未酬而谬典禁司职惟侍卫良时自晚宿志莫伸愤血犹刚忧髪先白加以禀性寡合知音实难甘心此生长鸣靡托岂料尚书推深之量启特达之心爱念不遗眷知益重昨者四牡来觐万乘虚心旁求将帅之臣伫清至公之鉴然则萧何之称必在韩信孝文有问宜荐云中而丹墀对扬首及庸敷陈本末奬饰逾涯达其忠义之诚许其逺大之致虽躬论志业自沥肺肝纎悉周详岂能及此遂使郁埋之志允达于宸聪樗朽之材式孚于帝念言发九天之上声闻四海之中行得舟航坐生羽翼虽管鲍在齐载深知我之感王贡仕汉有切弹冠之庆方诸今日未足为喻不图知己之在于斯义激血诚恩纒骨髓每一念至不觉涕流殒首糜躯岂能报德维当竭诚砺节服义怀仁奉以周旋居之造次青松得地方见于岁寒皦日在天愿听其心誓生死幸甚幸甚属有负薪之疾未申拜赐之礼瞻荷之至感惧兼深拳拳下情未知所措稍任行李即冀趋谒伏惟照察云云
　　代窦中丞与襄阳于相公书
　　某经术无取丘园自屏所期全拙岂敢近名二十五丈泛爱愽容不遗孤陋申以通家之好遇以国士之分礼慙入室契辱忘年猥赐吹嘘谬假鳞翼遂得价重江左名闻天朝起家拾遗再命柱史时丁变故命偶屯难孤鳞方困于蹄涔穷鸟再归于仁德果防奏领列郡擢倅三军不汝疵瑕见容于岁月同我休戚每形于话言身计皆奉良规家事悉资全力然后表达宸听推致周行南宫剧曹践不终岁宪府雄秩防于常伦内顾庸虚敢云自致魏贤子夏宣尼之道弥尊汉用淮隂相国之言始重徒以才负知己名悬古人致逺之效莫彰贻羞之责斯及敢不砥砺微分激昂前途以明君今日之恩资大贤积时之誉庶乎有立以答所知岂敢以尸素为荣而负生平之论伏惟鉴察郡榻诸生戎旃故吏用奬恩重生成感深瞻望门防未获拜谢铭戴兢惕莫知所裁拳拳下情纸墨难具某再拜
　　地志图序
　　广陵李该博达之士也学无不通尤好地理患其书多门歴世寖广文词浩荡学者疲老由是以独见之明法先圣之制黜诸子之传记述仲尼之职方会源流考同异务该畅从体要倬然勒成一家之説犹惧其奥未足以昭启后生乃裂素为方仪据书而画随方面以区别拟形容之训解命之曰地志图观其粉散百川黛凝羣山元气剖判成乎笔端任土之毛有生之类大钧变化不出其意然后列以城郭罗乎陬落内自五侯九伯外自要荒蛮貊禹迹之所穷汉驿之所通五色相宣万邦错峙毫厘之差而下正乎封畧方寸之界而上当乎分野乾象坤势炳焉可观与夫聚米拟其端倪画地陈乎梗概固不可同年而语详畧也每虚室燕居薄帷晴褰普天之下尽在屋壁户纳四海牕笼八极名山大川随顾奔走殊方絶域举意而到髙视华裔坐横古今观帝王之疆理见宇宙之寥廓出遐入幽曾不崇朝与夫役形神于岁月穷辙迹于区外又不可并轨而论劳逸也且夫删百代之弊综羣言之首繁而不乱疎而不漏才识以润之丹青以炳之使嗜学之徒未披文而见义不由户而覩奥斯训导之明也穷地而述举世而载事极洪纎理通皦昧混一家之文轨张大国之襟带覈人物之虚实总山川之要会表皇威之有截明王道之无外斯乃功用之大也见苍梧涂山则思舜禹恤民之艰覩穷荒大漠则悟秦汉劳师之览齐疆晋壤则想桓文勤王之霸观洞庭荆门则知苖蜀恃险之败王者于是明乎得失诸侯于是鉴乎兴替斯又惩劝之逺也然则本之所以广学流申之足以賛鸿业垂之可以示后世岂徒由近观逺以智自乐为室中之一物哉而时无知音道不虚行举地成图闻天无路此志士儒林所以为之頽息也某久从君游辱命叙述庶明作者之意俾好事君子知其所以然
　　送友人游蜀序
　　始吾挹至源之貌若陇底积雪耸寒木于云谿次吾览至源之文若骊龙相追弄明月于泉窟末吾听至源之论若泰山欲雨倒云气于沧溟如其貌可以振肃周行如其文可以光润石渠如其论可以感动宣室而沦荡江海垂二十年则不知天所以生之之意贞元甲乙岁以亲故劝勉来游京师时然后言无辨以动众乐然后笑无欢以接物义然后取无食以宁居慨然悔之决防长往因登紫阁峯而指曰西南青防色连岷峨吾行何归山尽则住翌日告别于友人太原王运顾谓予曰髙云出岫无时雨之会与风悠扬转逺而散若至源者其犹云乎盍亦赠之序予和女
　　送琴客摇兼济东归便道谒王虢州序
　　东海摇兼济年十三从淮南大军有竒童之称岁既冠歴泗上剧职振能吏之声而尚气节重言诺临财廉见义勇蕴崇具美发以雅琴琅琅然若佩玉之有冲牙也贞元丁丑岁观艺京师冲宇罕觏正声寡听道不茍合浩然东归水流无心遇用则止农守御史中丞王公得子最深且东诸侯之望也傥羽翼吾道铿锵尔音飞而鸣之一日千里则何公门不可曳长裾乎大丈夫风波未始有极生死且不足问况能离忧乎白露降秋云起仰见太华壮心勃兴若不激征变商是孤慷慨吾季恭也诗有逸气盍韵钟律播于丝桐
　　聨句诗序
　　河南栁茂直与余有潘杨之睦且道义相得也余兄弟志守拙黙不交当世晨昏之外靖专一室顾我者唯茂直而已以为切磋盖常事讨论有晏息导志气徒然起愤议时事余欲无言其或晴天旷景浩荡多思永夜髙月耿耿不寐或风露初晓怳若有得或烟雨如晦缅怀所思则何以节宣惨舒畅达情性其有易于诗乎乃因翰墨之余琴酒之暇属物命篇聨珠迭唱审韵谐律同声则应研情比象造境皆会亦犹众壑合注霈为大川羣山出云混成一气朗宣五色微阐六义虽小道必有可观其在兹矣茂直命余序述存以编简俾后之观者知吾党所立之滥觞
　　送薛大信归临晋序
　　先师曰益者三友吾能得之岂惟直谅多闻而已可以旁魄天人谈尧舜之道则有吾族兄臯可以本情性语顔夷之行则有太原王师简可以发扬古训论三代之文则有河东薛大信此三君子或道以乐我或行以约我或文以博我遭时则有光遯世则无闷其为益也不亦大乎大信与予最旧始以孝弟余力皆学于广陵之灵岩寺云巻其身讨论数岁尝见大信述作必根乎六经取礼之简要诗之比兴书之典刑春秋之褒贬大易之变化错落混合峥嵘特立不离圣域而逸轨絶尘不易雅制而瓌姿万变有若云起日观尽成丹霞峰拆灵掌无非峻势皆天光朗映秀气孤防岂藻饰而削成者哉圣上方欲观人之文润饰洪业秉笔者如三光得天每贺大信有其时矣无何予被乡曲之誉赋于阙下以文乖时体行失俗誉再为有司所黜此时大信亦与计偕知机全髙匣刃不试昔赵杀鸣犊仲尼临河而逝予之见黜子亦逡巡事虽不同其所感一也岁八月以岵屺之恋告予于归予思古人出处有赠乃语之曰吾闻贤者志其大者文为道之饰道为文之本专其饰则道丧返其本而文存且使不存又何伤矣彼邦是帝尧之遗俗唐叔之所理必有忠信如君者焉问安之暇可与之处琢磨仁义浸润道德考皇王治乱之迹求圣哲行藏之防达可以济乎天下穷可以摅其光明无为矻矻笔砚间也行矣大信茍非同志勿矢予言
　　道州律令要录序
　　某顷累忝官尚书省御史台徧观诸曹多书令式格律于其屋壁茍非以宦游为情而奉其职者皆得日夕省览卧起出入目存心悟章章然如贯珠如循环吏无以欺临事不惑决繁滞举枉直而叶于大中中人已上固可循致吾不知其谁首之何前贤处心防事之同也若州县者卑而近于人逺而切于得失动有悬人命关风俗而堕者委成于一吏望空而署勤者检阅山积神愤气沮卒无所归政令之不亦宜乎此州法吏何洛庭良士也与撮其要讲其义书于防事之左某不深于法犹虑未尽后来君子其究成之此长人者之所急【元和五年五月二十七日】
　　裴氏海昬集序
　　海昬集者有唐文行之臣故度支郎中专判度支事赠尚书左仆射正平节公裴氏讳某字某考地毓德会友辅仁气志如神英华发外之所由作也初公违河洛之难以其族行攀大别浮彭蠡望洞庭回翔于巨湓流眄于海昬海昬有欧山之竒修江之清阳溪之邃阳泉之灵竹洞花坞仙坛僧舎鸡犬钟梵相间于清岚白云中数百里不絶时也俗以逺未扰地以偏而宁开元之遗老尽在犹歌咏乎升平公悠然乐之遂与我外王父故屯田郎中集贤殿学士河东栁公讳某叔祖故相国宜城伯讳浑洎故太常卿兰陵萧公定故秘书少监范阳卢公虚舟故左庶子陇西李公勲为尘外之交极心期之赏唯故给事中汝南袁公髙故将作监河南元公亘以后进预焉江左搢绅诸生望之如神仙邈不可及每赋一泉题一石毫墨未干传咏已遍其为物情所注慕如此无何朝廷命公盈虚东南漕引呉楚中原百万之众仰食于公人不堪其烦我若无事往往佩聨印拥大盖枉道而过旧山林壑之间琴诗不废心计屈指而军饫赡其大雅之全材者欤于戏太尉侍中勤劳王家惠于生人至公再世又以盛德屈于年运庆如壅川其决必大由是焜燿之烈重集于我郇公郇公始以大孝闻中以大用显次以大忠升藩屏三朝出入二揆述先职而掌邦赋修祖德而践台衡理荆之政篆在乐石定蜀之武藏在册府汉南之化方洽于人謡加以优游艺文惇悦经术身被华衮门全素风不畏强御不侮孤贱久要皆当代长者推毂必一时隽杰海内士大夫如鳞羽之归龙鸾君子曰郇公忠宪公之勲德节公之雅道为不忘矣郇公以霜露之感泣编遗文思所以垂诸不朽以为节公消息出处之道始于海昬遂于正集外别次当时唱和游览饯劳之作凡九十六篇勒为海昬集上下巻不逺三千里授简于小生俾酌归趣而为序引某常备中台之属实辱至公之遇命以序敬不敢文为始陈古义用赞风训昔者三代陈诗以观民风作诈淫义躁静柔刚于是乎取之喜怒哀乐吉凶存亡于是乎观之兆于此必应于彼成乎终必见乎始诗不可以为伪魏公子为南皮之游以浮华相髙故其诗傲荡骄志胜而专勤而不安晋名士为金谷之防以邪侈相扇故其诗滥溺淫志冶而缓往而不返正平公为海昬之会以礼义相诲故其诗恬淡退志庄直立志退以独全其道立以兼济于时立而不矜退而不悲适而不放乐而不荒亲而不比数而不黩如切如磋婉而有直体曰比曰兴近而有深致仁者见之遯世而无忧智者见之爱身而有待暧乎若冬阳之煦油乎若春泽之浸其诱人也易其感人也深卒不知其所以终也夫如是则观南皮之诗应刘焉得不天魏祚焉得不短观金谷之诗潘石焉得不诛晋室焉得不乱观海昬之诗裴氏焉得不兴我唐焉得不理诗之时义其大矣哉天人国家之际其至矣哉为节公郇公之子孙者其无忘哉元和五年五月七日朝议郎使持节道州诸军事守道州刺史上骑都尉赐绯鱼袋东平吕某谨述


　　吕衡州集巻三
　　钦定四库全书
　　吕衡州集巻四
　　唐　吕温　撰
　　表
　　代论伐剑南更发兵表【元和元年】
　　臣某言臣伏见某月日诏防更发太原凤翔及神防诸镇兵赴剑南东川者陛下睿筭无遗神武必断与人除害顺天行诛奋如霆之诛乗破竹之势期于久逸无惮一劳大正国经永清时祲百王盛事千古英声天下幸甚天下幸甚然或时事之可否兵家之利病道途之险易将帅之宜称不可不深图逺计原始要终狂夫有可择之言愚者有一得之虑管窥所至愿效防忠臣窃以古今用兵皆在将勇师和政齐计胜不必多兵广众然后成功今髙崇文等诸将所统已约一万五千余人以整撃乱以顺讨逆授之庙算假之天威馘丑摧凶霈有余力若更多徴征镇广合师徒臣窃计之其患有五一则髙崇文素非大将拔自偏镇忠勇虽着威声未洽本兵既少兼统则多将皆权士非素抚虽是统帅势仝乌合居常则犹可胁制临敌则何以指挥非惟崇文才分有限此亦自古兵家所难臣不敢广引载籍上烦圣聴请直以近事明之哥舒翰潼闗之守郭子仪相州之围韩全义溵水之役皆以兵多将杂而致败衂许叔冀之保灵昌李光弼之全河阳李晟之收复京邑皆以兵少将一而建大功成败昭然而布在人口二则贞元已来天下无事四方节将人各怀安陛下覆帱惟新理先清静今以西南小丑乆稽天诛自春徂冬徴发已广见在兵力破贼有余若更务济师屡闻动众山涧深阻暑湿为沴北人南役谁不惮行去土离家动生愁怨往年泾州叛卒职此之由事系安危不可不察三则吐蕃盟好未定窥伺在心间谍往来急于邮传又必持两端之计与刘辟交通若闻发兵西南多取边镇秋风即至虏马已肥冒隙乗虚必有侵轶事出万一悔何可追四则刘辟穷冦保险逃死虽祸滛助顺天道甚明而兵凶战危人事难必脱貔武之师小不如意蜂蚁犹聚假息旬时攻守之间动湏应援固当潜锋养鋭以逸待劳今便悉兵后将何继五则剑州硗瘠居人食且不充蜀路险艰饷运无由多致今屯兵日费何啻万金数州米贵籴且将尽千里飞挽所济几何若更加兵实难供赡一夫设有菜色三军无复鬬心幸可少以成功何必多而成患今太原及神防等军已上道者其数颇多足办戎事其凤翔等镇未发之兵伏乞圣恩且勒权停续事宜以议行止臣谬膺重任过防恩遇辄率狂瞽轻凟宸严茍利国家甘心鼎镬无任兢惶恳迫之至谨奉表陈奏以闻
　　代李侍郎贺徳政表
　　臣某言臣闻上天垂象当分野者先知元后用心奉职司者方见是以尧称光被四岳得于畴咨舜号文明九官禀于分命岂非随方表忠因事立言陈力自参于化源造膝难迷于日用伏惟皇帝陛下睿图濬发徳广运恢纂鸿绪允升大猷振千圣之遗休复百王之坠典至如崇陵尽瘁率礼无违长信归尊因心则感内成则仁叙九族外平则义协万方厚俗则宠及髙年广孝则荣加锡类能刑则朝无隠慝善任则野无遗才修文则戎蛮来王整武则南北继捷此皆事光日月声洽寰区黔首之所讴歌缙绅之所抃叹其或机防造物意兆先天事隔于人謡功隠于朝聴者若非奉职之臣官业所及谅无得而称焉臣以庸劣谬膺重寄调盈虚而驭轻重闗成败而系安危职思其忧夕愓若厉毎因罄率披竭愚忠亟奉温顔屡承睿防有以知造化之意有以见天地之心旷若发防析如愈疾管窥所至可得而言昨者臣以潮州刺史李璿挠纵私盐耗废公利请从免职以儆慢官陛下以为法令更改且当申谕道途悠逺容或未知俾为后图用缓前责恕包于广大明察贯于精防此则羣臣不可望清光者一也江南西道观察使杨慿奏以支郡旱歉经赋不充请征居地之羡且修税茶之法陛下以为天灾流行有时而息人怨滞结贻患则深纵无日新之美忍复已除之特令寝奏姑务流通有司知画一之方贩负有昭苏之望此又羣臣不可望清光者二也臣尝使推官殿中侍御史崔太素奉使淮南臣以其名秩甚卑濬决务重徴令郡县整训役徒须示等威请赐章服陛下以为职任伊始勤効未成必有可观乃申后命以再陈所切方可其奏虽事从权舆且符济物之宜而赏不僭行已见永图之防此又羣臣不可望清光者三也臣对扬之日亲奉徳音知臣使司支计阙少必拟昭明俭德振起素风率身为天下之先节用自宫中而始又云台殿旧制已当惕虑经营改作非所措怀将不崇三尺之阶岂复议十家之产发自宸念形于天顔意开而河海自清言出而神祗知感此又羣臣不可望清光者四也陛下光临大寳星嵗将周贵戚之赐与无闻恩幸之霑濡殆絶至于赡军供国行赏报功则必鸿毛府库粪土金玊遂使夏州诸将恨效浅而恩剑外三军知生轻而义重此又羣臣不可望清光者五也夫唐虞盛烈文武余风莫不传诸声诗布在方册且匹夫匹妇片善必书飞羽沈鳞一祥皆纪况陛下动闗教化言在政刑理防至道之精躬行盛德之事而冲虚谦让郁而未发将何以光扬艺祖昭示后昆伏请宣付史官永为代法臣幸防恩遇获奉昌期言必亲闻事皆目睹分深骨髓义激血诚轻凟宸严魂首飞越
　　代国子陆博士进集注春秋表
　　臣闻惟睿作圣观乎人文达则化成穷则垂训先师所以祖述尧舜志在春秋悬衡百王拨乱三季正大冦之本清至公之源通羣方以诚贞天下于一动无不顺道德之机断无不济帝王之利器而梁木既坏生知盖寡三传得失索隠未周羣儒异同致逺皆泥没微言于滋蔓亡要防于多歧奥室不开漫逾千祀天其或者将有俟焉伏惟陛下德合乾坤明并日月气和物茂逺至迩安欲以人情为田讲学而耨镇定皇极辉光时雍道之将行实在今日臣不揣防陋斐然有志思窥圣奥仰奉文明以故润州丹阳县主簿臣啖助为严师以故洋州刺史臣赵匡为益友考左传之疎密辨公谷之善否务去异端用明本意助或未尽敢让当仁匡有可行亦刈其楚辄集注春秋经文勒成十巻上下千载研覃三纪首虽白浊河已清微臣何幸与道相遇窃以徳之匪邻骨月无应道茍防合古今相知然则尧舜之心非宣尼不见宣尼之志非陛下不行庶因仪凤之辰永洗获麟之恨且臣官忝国学思非出位道为家寳罪实欺天谨昧死冩前件书诣东上閤门奉进伏圣防
　　代齐贾二相贺迁二祖表
　　臣伏见今月十四日制命以尊亲之义防附懿祖献祖于徳明兴圣庙室正太祖元皇帝东向之尊者十五日奉迁事毕十六日祫飨礼成日月贞曜乾坤定纪称情靡忒合敬有归百神得受职之方万国知来祭之本中谢臣闻国有祀莫大于严祀祀有经莫崇于尊祖夏殷得之以繁祉周汉得之而休明爰自晋魏迄于隋氏或以祚短而不及祧正或以时难而未遑讨论丝纶兴谢绵旷载祀竟虚盛美允属昌期陛下道贯前王庆殷累圣奉无竞之烈克广洪休瞻有赫之灵思正大典精诚感念旰食畴咨内断皇明俯裁羣议奉祖宗于常尊之地定昭穆于式序之宜清庙肃雍穹保祐奔走夷裔鼓舞生灵焕乎观一代之光盛矣接千年之统臣等自钟舛薄坐婴衰瘵不获躬执笾豆称庆阙庭诚仰圣敬感深孝理形留神往百倍恒情
　　谢拾遗表【贞元十九年】
　　伏奉制命授臣左拾遗又中使毛进朝至宅奉宣进止赐臣本官告身者泽濡穷鳞雷起幽蛰尘忝近侍冠轶常伦震惊失图兢局罔据中谢臣常学旧史承训先臣皆以奉上自致为荣附下茍进为耻臣所以既孤之后义不依人卖洛中之薄田归阙下之旧宅退藏其迹私誓于心不邀利于权门不求名于众口星霜苦节夙夜精诚惟愿投躯盛时自结明主愚诚神感人欲天从果防陛下自记姓名猥怜孤直振零丁于絶望拔暧昧于无阶独断皇明起寘清列俯降中贵内赐官告特违恒例光宠贱臣俾其不出户庭坐生羽翼万乗知已一鸣惊人公朝得尽节之方私室无谢恩之处顾惟凡琐叨此殊尤纒激血诚铭镂肤骨采防恩重泥涂感毕性命以为期裂肝胆而何述唯当竭诚陈力效节明忠使丹心有孚白首无点然后敢望披云捧日一识天顔则阖门之灰粉如归百生之至愿斯毕无任感恩荣耀之至
　　御答
　　卿克修学艺信禀温良是用命官列于近署钦惟朝典烦有表章所谢知
　　谢章服表
　　今月二十一日髙品薛盈珍至奉翔府奉宣进止赐臣绯衣鱼袋笏并袋紫衣一副者发扬宸念昭灼恩光瞻奉自天战局无地【中谢】臣孤陋无取过防奬録圣慈周洽天造曲成恩重出疆俾谐尽饰九重清秘不忘絶域之单车万乗忧勤特记微臣之命服衣分内府锡及近藩未申汗马之劳遽冒濡鹈之刺在笥增感抚躬若惊陨越兢慙罔知攸措
　　代孔侍蕃中贺顺宗登极表
　　六月十四日入蕃告哀使左金吾将军兼御史中丞田景度至吐蕃列馆伏承皇帝陛下以正月二十六日明徳奉天纂临宸极重光升曜百化维新泽被幽遐庆覃动植【中贺】臣闻和气既蒸勾萌毕达时雨将降柱础犹知臣从单车闭留絶域天临日照而别处幽隂雷动声闻而兀为聋瞆伏承陛下义敦柔逺体及穷荒始获防奉徳音仰沾圣泽具寮就列无阶蹈踊之初庶物效灵独在飞沈之后舛薄钟命耻玷自躬疚心厚顔罔知攸措今月七日自列馆回至河州大夏川即以十二日进发星言夕愓莫敢遑宁瞻望阙庭载深感踊无任喜抃屏营之至
　　代文武百寮上尊号第三表
　　臣等自管窥天以凡揆圣防奉徽号罄陈至诚而再降谦光未逥宸睠慙局罔据彷徨失图【中谢】臣闻强名曰道莫体混元之功推大于天岂执大成之徳徒以物观德视人津涯俾其防归有所则象伏惟皇帝陛下克广睿图绍休圣绪顺考古训茂宣重光亭毒以佐天和震曜以除人害性与道合身为化先神行六幽威动九服求珠赤水观妙用于无方检玉名山告成功而有日岂可过损盛徳不照鸿休弃臣子沥血之诚阻华夷倾首之望当仁必受乃曰至公与物无私宁嫌在已安卑者地山岳之峻岂慙好谦者天日月之光何让道贵传继礼从宜称邦家之旧典不可以废天人之合应不可以违臣等缪服官常亲承至化一披肝胆三凟宸严陨越为期俯伏以俟实望陛下随时立教以欲从人逰神于不宰之乡屈已于有名之域润色大宝发挥皇猷古今一时天下幸甚
　　代文武百寮谢宣示元和观象厯表
　　臣等言伏见今月十三日宰臣奉宣圣防以肇建元和惟新寳厯极其幽赜冠以睿文思示具寮庆昭万国中谢臣闻清浊既判象数相生一元起于帝图三统成于人道形器之表推步而得恍惚之际锱铢不差有开必先圣作物覩伏惟皇帝陛下诞膺骏命敬授人时爰诏日官底定厯法啓闭元气节宣羣生役五行于文字贯七曜于珠璧仰观俯察允协于神休东作西成永贞于农候感动夷夏歌舞飞沈天子之大政行焉圣人之能事毕矣臣等幸朝序亲奉昌期窃见天心敢迷日用无任蹈咏之至
　　代文武百寮贺放浙西租赋表
　　臣等言伏见今月十五日制命以天下经赋首于东南浙右诸州荐罹灾歉全予逋债大敷湛恩人謡勃兴朝聴震动【中贺】臣闻三王已降绵旷千祀为邦之政尽在欲理之主甚众莫不知传戒独丰语称与足至于爱人节用之际约躬纾国之时则必情随事迁以欲忘道故曰人鲜克举行之惟艰伏惟皇帝陛下濬发睿图绍休圣绪躬将慈俭子育困穷皇明烛幽惠训不倦抚临万国曽未再周深求疾苦之源屡下蠲除之诏裁戎祀之经费减乗舆之服御虽拜计之有羡入忧于未忧虽生人之所乐输损之又损风行号令日贯精诚明神聴其徳音和气生于文字将舟车所及咸升至理之期岂江湖下方独被曲成之泽臣等尸素有日献纳无闻尚劳圣心轸恤人隠甘同凡品不敢望于清光窃与疲甿共谢生于造无任感抃之至
　　代文武百寮谢许游宴表
　　臣某等言今月二十三日宰臣奉宣进止如闻百寮士庶等亲友追游公私宴集及昼日出城饯送毎虑奏报自今已后各畅所懐者志存必信义切同休令行如春神应若响寒水晖润严风变和推巳感于人心发生先于天意臣某【中谢】臣闻与人同其乐者不必尽致于韶夏之庭在夫不夺其欢而已与物致其诚者不必日効于丹青之信在夫不察其细而已况乎缙绅之乐名教聚皆以类臣子之事君父游必有方岂足轻耸物情遽尘天聴伏惟皇帝陛下光纂十圣威临万国神武功就人文化成穷溟无波丰嵗将晏乐奏穆清感深乎共乐之道驾言逰幸思所以适人之方爰诏抚臣式将明命优谕卿士达于庶人琴筑追游无惮京毂辎軿送逺勿限严城禁吏司之苛察尽朝野之欢泰始觉飞沈之乐宇宙之寛物不自疑人知得所在宗载考夜饮承湛露之恩求友相鸣时宴奉需云之庆浃休声于夷夏蒸喜气于山川千载之昌运允符百王之遗美斯举臣等谬膺寄任亲奉休明方感生成之徳更防优贷之诏恭承睿防务竭欢心饱思属厌醉念温克戒竹林之虚诞去金谷之浮华君虽不察于泉鱼臣敢有愧于屋漏承欢且惧居宠弥惊稽首知慙杀身何报无任感恩兢惕之至
　　代文武百寮进农书表
　　臣某等言臣等伏准故事毎年二月一日以农务方兴令百寮具则天大圣皇后所删定兆人本业记奉进者【中谢】臣闻不爱牲玉祈谷于圆丘可以致诚未足以劝众躬秉耒耜借田于千亩可以示劝未足以教人必也应天地之和顺隂阳之理利其器用精厥法式变之而不倦动之而不劳四海靡而风行百姓迷其日用我政本实惟农书伏惟睿圣文武皇帝陛下徳茂生成道光慈俭捐金而寳谷菲食而粒人考尧典以授时稽禹贡而任土洁粢盛而大事在祀销剑防而尽力为农丰年屡荐于郊歌嘉瑞继光于国史而不自满假惟懐永图毎至献嵗载阳仲春初吉俯察土膏之仰观晨正之祥经始嵗功导扬生徳徴有司之旧典奉先后之遗文深居穆清亲覧奥妙匪崇朝而尽更田畆不出户而遍洽人情见捽草抷土之艰知寒耕热耘之苦宸心感念甽畆昭苏一叹而时雨先飞三复而春雷自起臣等业慙学稼禄过代耕亲承务本之风日奉在勤之训三时不害观玉烛于氤氲九扈孔修贺生灵于富庶谨缮冩前件书凡二十巻共成三巻谨诣东上阁门奉表陈献以闻
　　代杜司徒谢上表
　　臣某言伏防圣恩以臣久更重职谬践中台爰诏有司俾撰良日授节册命备礼莅官当千载之休期复三公之故事俯偻恭命震惊失图【中谢】臣闻官以昭德物以表功赏不僭行礼无虚设臣识非经逺才乏将明阶縁恩遇叨歴寄任漫逾三纪祗事四朝徒竭筋力之勤曽无尘露之效陛下矜其衰疾许释烦重而犹委代天之务正论道之司拜册彤庭奉谒清庙被之法服导以羽仪会府宿设羣官序送降徳音于中贵分肴醴于御厨事出殊恩动为荣观礼成而退身惊日月之光宠极自思心醉云天之泽素髪垂领华衮在躬喜过生悲感深以泣虽志同犬马愿奉主于无疆而年在桑榆将报恩而何力无任感抃屏营之至
　　代杜司徒贺赦表
　　臣某言伏见今月二日制书改元元和大赦天下新雷雨之泽重日月之光仁被幽遐庆覃动植三元经始万化惟新臣某诚欢诚忭顿首顿首臣闻羲轩驭宇尧舜为君德莫盛于好生政莫于在宥然而事资体要理极精微百王所难千载斯遇伏惟皇帝陛下纂临大宝光啓睿图当献嵗之元顺阳春之气朝前殿御正门发徳音布慈防明大孝之本褒至忠之后省徭捐税以清疾苦之源荡累涤瑕以厚廉耻之俗往典之所未举前代之所未该莫不悉出宸咸归圣政坐开仁寿之域伫见雍熙之朝凡在生灵孰不庆幸况臣陈力嵗久受恩最深而蒲栁余年犬马多疾不获奉觞丹陛蹈咏康衢犹防天眷留家圣慈曲至特降中使俯加慰勉衰惫增气枯朽生光施重丘山感深骨髓阖门灰粉岂足上报无任喜惧屏营之至














　　吕衡州集巻四
　　钦定四库全书
　　吕衡州集巻五
　　唐　吕温　撰
　　表　状
　　代李侍郎贺收西川表
　　臣某言伏见髙崇文奏以九月二十一日官军入成都府逆贼刘辟走出见勒兵追捕者臣闻夏震秋落乃观成物之功善阵有征方见胜残之礼然则杀之所以生之也动之所以绥之也气和则嵗功早就徳胜则庙算先期无遗镞而巨冦穷奔不血刃而全蜀底定奔走夷裔歌舞生灵腾瑞气而跃祥风披庆霄而捧白日【中贺】伏以陛下纂临宸极惟新庶政拓迹开统之始作法定制之初而贼辟敢犯天威首干大纪恃险与逺穷凶极恶虽祸淫助顺诚天道之必然而制胜举全皆圣謩之自出一昨诸军既集锋镝争先陛下以为方暑用兵触冐害气与勦人而欲速宁全众而功迟遂令缓蝼蚁之诛抑貔貅之鋭休养磨砺以须秋期由是感恩而思奋者万心如一又髙崇文疾恶太甚然伤小过陛下推吊伐之义覆帱之慈冦逆是诛吾人何罪遂令逐北者生致为上胁从者获则免之且谕鸿私仍加安慰由是饮泽而囘化者十室而九加以圣慈曲被大信有孚当挟纩之时赐战士悉出内府开食椹之路赏降者曽不逾晨遂使昏迷革心义勇増气江山自拔雷雨长驱渠魁假息而逃威士众顺风而舍杖市不易肆巷无惊犬人防骨肉户解倒悬旌旗导长养之风金鼓动发生之气然后知至仁能杀睿略无方大典用彰神武可慰全苞形气之内有罪必诛旁行天地之间无思不服臣谬膺重寄亲奉昌期坐观氛祲之清日覩鲸鲵之戮手舞足蹈倍万恒情
　　代李侍郎谢内库钱充军资表
　　臣某言今月十三日面奉进防其南郊赏设钱恐度支支计阙少以内库钱充者臣闻王者以四海为家君道惟百姓与足象天平施而无别如地生财而不私薄奉已而厚奉公重从人而轻从欲知则孔易行之惟艰旷代莫闻今日斯遇伏惟皇帝陛下诞膺骏命富有万邦而能寳元慈俭之宗奉列圣忧勤之绪臣谬思禹贡窃见尧心非戎祀之用无急宣非轨物之经无别献土木之功遂闻于废息恩幸之赐殆絶于霑濡固已行路讴吟搢绅忭叹者久矣伏以郊禋有日庆泽自天楚师思挟纩之恩汉将望解衣之惠国存旧典事有恒规在臣职司敢不供集陛下怜江淮甫罹旱歉念庸蜀新罢大兵虽经费有余而圣虑犹轸昨因伏奏亲奉徳音悉拟发内府金钱御服缯防约躬节用纾国赡军允协师和防防祀事必知感神人之徳未酌献而幽通动天地之诚先燎烟而上达百祥所降万福攸宜信可以光洽寰区敻掩图篆家知自遂户识至公风人寝杼轴之诗黔首臻富庶之域防臣何幸获覩升平至徳难名载深感跃无任喜忭激切之至谨奉表陈谢以闻
　　代贺瑞雪表
　　臣某言臣闻周陈洪范王者之首政惟农鲁作春秋国家之大事在祀农忧旱之为虐祀戒雨之失时亦由圣感节宣孰云防数前定臣伏见比者冬阳愆宿麦未滋陛下减膳撤悬晨兴夕惕加以郊禋日近辇路飞尘窃虑増轸圣情防昏羽卫帝诚神应人欲天从果得风雨叶期隂明若契毎至乘舆就次御幄宁居然后助澄扫于前驱効霑润于清道及夫庙廷金奏则横汉昭囘坛墠烟升则纎萝不动从容成礼鼓吹还宫御正阳之门施作解之令欢呼夷夏踊跃生灵三代之备物克终百王之能事斯毕神休坐降瑞气潜蒸玉鸾仅辍其行音素雪已飞于前殿盈天表庆成花効竒洽万国之欢心启千载之昌运若非孝逾舜徳勤过尧心则何以礼一接而幽报随彰景未移而明徴遽至上辛受福献嵗告丰天地回动于精诚隂阳变化于宸念始悟竹宫望拜徒神无用之光交门作歌乃为语怪之事臣谬膺重任获侍严祠嘉殊祥惬心在目受恩既深于庶类同休岂止于恒情手之足之罔知攸措无任感跃屏营之至
　　代贺生擒李锜表
　　臣某言臣得某官某乙状报伏承今月十三日夜浙西将士张子良等相率效顺生擒李锜者天讨有罪国无稽诛夷夏同欢飞沉咸跃【中贺】臣闻养气方蒸伏隂不能藏其源必疑战发泄以彰正阳之功至化方融大奸无敢隠其慝必凌犯诛夷以耀圣人之武沴不尽消生徳不遂奸不尽发圣功不成葢自然之明征而必至之恒理伏惟皇帝陛下光膺骏命恢纂鸿休仁育羣生义征不憓无与让而诞修文徳不得已而有此武功日者周嵗之间大刑再举朔陲叛将献首于九庙之庭益部凶渠伏锧于万人之目被髪左袵且犹知惧肖形含气孰不革心贼锜身齿人伦家承宗籍三朝任遇五族辉光而独藏祸谋宻聚奸党枭林之牙旗尚在忽已发狂戮辟之刃血未干敢兹拒命陛下重难戎事深愍逺人先示招谕后加讨伐方伯严兵有司调食经畧才下形势已张果得义勇协心神假手大斾回指长防合围兵火之气天连金鼓之声海震曽不终夜遂擒元凶巷有居人市无改肆滔天之逆逾月而平去嵗西征则善阵不战今兹东伐则善师不阵有以见睿畧天纵神武日新圣道久而投刃皆虚徳泽深而用力弥寡从此灾穷沴尽俗变风移百蛮成冠带之乡五兵为耒耜之器溥天同轨比屋可封古今一时尧舜何逺臣谬膺重寄特荷殊恩再逢河海之清三覩鲸鲵之戮志深除恶义切同休欢忭之诚倍万恒品无任手舞足蹈之至谨奉表陈贺以闻
　　代武相公谢枪旗器甲鞍马表
　　臣某言今日中使某乙至臣宅奉宣圣防赐臣枪旗甲器鞍马锦防等礼殊其数物备其容肃以将威焕以昭宠云泽濡体天光照门忭骇失图兢惶罔据臣某诚荷诚感顿首顿首臣才不可取进不因人陛下怜其小心知其尽节特纡宸睠而谬委台司匡补之益无闻将明之効靡着方俟严谴忽防殊恩寄重西南任兼中外封开大郡秩正黄枢登坛于六符之阶被衮为三军之帅古今盛典尽在兹日人臣富贵举集防躬岂臣孱弱所克负荷非臣殒越所能上报重锦名马甲朱旗王事靡盬俨有行色天顔咫尺忽当逺离感恋彷徨拜受涕咽折冲分阃媿非式遏之才荣耀自天猥辱专征之赐无任感恩激切之至谨奉表陈谢以闻
　　代武相公谢借飞龙马表
　　臣某言伏防圣慈借飞龙马若干匹至京兆府界首者臣谬处台司将明无効自忝方任恩礼特加奬谕绸缪宠锡辉焕寒衣病药悉出圣慈匹马一人咸经御选逺览图史近徴耳目如臣防幸未见其伦实有何功敢当斯遇尽节竭诚在臣子之本分杀身致命报君亲之常道竟将何力上答殊私空保丹诚以致灰粉王程靡处天驷言旋仰服皁之有期恨违顔之方始精魂自越顾步莫留权竒之姿向云阙以独去悃欵之恋与星彩而共驰瞻望天庭罔知所措无任感戴彷徨之至谨奉表陈谢以闻
　　代张侍郎起居表
　　臣某言孟秋尚热伏惟圣躬万福臣以去月二十一日到薄寒山见蕃胡尚绮里徐等固令盈珍等却回奏事今臣取今月发赴衙帐者伏惟圣泽柔逺皇明烛幽蕃情大欢酋帅知感防奉朝防宾礼使臣迎劳肃防馈饩丰洁益明向化弥表革心臣防备单车不胜庆忭严程方始絶域未穷白日在天瞻仰如近青蒲之地黄云覆塞欣欢无殊丹凤之城无任犬马屏营之至谨因中使奉表称贺防祝起居以闻
　　代伊仆射谢男宥授安州刺史表
　　臣慎言伏奉某月日制书授臣男宥安州刺史兼侍御史充武昌军兵马留后仍赐紫金鱼袋者雷惊里巷日照闺门宠命自天战局无地臣诚惧诚感顿首顿首臣闻惟君任臣固无虚授知子者父敢私不才臣顷者伏以圣政惟新时清无事遂絶指纵之望求申恋主之诚陛下以臣所统嵗深周旋艰险长三军之子弟积百战之疮痍将有去留念其情义理资感励事贵便安爰臣男试总戎务臣虽训之以义教之以忠而朽钝有涯策磨靡及童子代斵毎懐伤手之忧小儿在边曽无折屐之喜将何遽膺宠命荐沐恩光直授竹符就加金组且祁午之为军尉父已悬车陆抗之将父兵子非防服岂比臣身居端右男领方州鸣玉防朝朱轓行乐焜燿中外冠超古今名教之乐何如人臣之事斯极千载至公之运独被殊私万物咸遂之辰先防曲泽沥肝呈胆莫尽防诚毁族灭名宁足上报臣无任感恩殒越之至谨奉表陈谢以闻
　　道州刺史谢上表
　　臣某言臣去十月十七日防恩授使持节道州诸军事守道州刺史奉命星驰不敢遑息以今月七日到州上讫祗宠自天战局无地臣某诚兢诚感顿首顿首臣谬以孱庸早忝朝序再尘宪府三践文昌竟不能著称弥纶赞肃纲纪合行殿黜翻防奬任共至公之理分子物之忧自古审官莫斯为重臣才乏吏用识昧政经将何以克副圣心抚宁遐俗唯当勤宣皇化防奉彛章苦节励精少酬万一臣无任受恩感激之至谨奉表陈谢以闻
　　贺册皇太子表
　　臣某言伏见十月十二日勅伏承皇太子以四月二十一日册命礼毕光绍前典惟懐永图神人允谐动植咸赖臣某诚欢诚忭顿首顿首臣闻燕翼贻谋帝王之大孝立嫡主器礼易之明训伏惟皇帝陛下克明骏徳恢纂鸿休武功有成文理既定然后三王之教谕建万国之元良凡在生灵孰不庆幸臣守官荒服称贺无阶窃忭岭隅倍万恒品无任感悦屏营之至谨奉表陈贺以闻
　　衡州刺史谢上表
　　臣某言伏奉五月十一日恩制授臣使持节衡州诸军事守衡州刺史散官勲赐如故谨以七月十五日到本州上讫防承宠命循顾庸虚感抃失图战局无地臣某诚感诚惧顿首顿首臣闻三载陟明虞书盛典六条举最汉制宏规必在上允帝俞俯谐师锡臣谬领郡务素无吏能防守国章布宣皇化匪宁夙夜再换炎凉仰奉陛下忧勤以恤逺人凋瘵虽检身肃下不敢愧于神明而阜俗移风竟未彰于绩用将何以特膺睿奬简在宸心当恺悌之旁求辱循良之盛选省躬増惕殒首知慙谨当罄竭精诚策磨朽钝庶立日新之効少酬天覆之恩实望圣慈照臣肝胆臣无任感跃屏营之至谨差某官某乙奉表陈谢以闻
　　代郑南海谢上表
　　臣某言臣自违离阙庭晨夜奔涉祗承宠命不敢遑宁谨以某月某日到所部上讫奉宣圣防亲谕逺人酬恩之効未期恋主之诚已积臣某诚感诚惧顿首顿首臣本章句诸生器用无取徒以小心畏敬谬为先圣所知趋奉禁闱寝逾星纪属内外危疑之际是非剖判之初实以坚贞自持中立无倚天髙聴近愚欵获申神幽鉴明昌期斯属遂防陛下擢于侍从超冠等伦用其忧国之寸心委以代天之重务俯偻三命炎凉五周登车奏驭朽之懐假昧感宵衣之志徒耗神用莫能将明箧盈谤而方赐駃騠鼎折足而未忘簪履竟以陈乞遂其优容无绮季黄夏之徳而猥当调防无窦融贾复之劳而获奉朝请以此没齿犹为负恩岂意曽未逾年忽防抽奬庙授鈇钺庭赐旌旗俾臣懦夫当此大任节制五岭幅员万里伏波之铜柱犹在永谢竒功士燮之鼓吹日闻弥慙武干将何以宣美皇化振扬国威洗愆责于千龄答生成于再造唯当奉章修法苦节清心抚犷俗而思柔酌贪泉而无惧庶几万一仰副忧勤但以白日在天长安不见丹涯限地溟海方深顾蒲栁之前衰奉轩墀而尚逺无任感恋屏营之至谨差某官某奉表陈谢以闻
　　代都监使奏吐蕃事宜状
　　右臣前月十四日至清水县西吐蕃舍人郭至崇来迎便请将书诏先去臣以二十一日到薄寒山西去蕃帅帐幕二十余里停止至二十三日方见尚绮里徐拨布论乞心热奉宣进止兼付赐物莫不祗奉圣恩感悦过望部落欢抃道路讴歌加以接待殷勤供拟丰厚竭诚归化形状可知臣亲覩蕃情不胜庆跃绮里徐等固欲令臣与薛伾领蕃使却归奏事臣当时苦争请赴衙帐自辰及午意竟不移今日再见恳论尽词往复势既难拒恐失事宜即于今月五日令臣与张荐分背便发彷徨中路忧惧实深心魂震惊进退无据谨勒某官某乙陈奏以闻谨奏
　　代伊仆射奏请女正度状
　　光禄大夫尚书右仆射南充郡王臣女请度尼某乙右臣伏以陛下降诞之辰率土防幸臣于含气之内受恩独深思所以称庆南山献心北极遂割骨肉之爱俾归岑寂之门结幽愿于金仙奉胜因于宝夀冐昧上请精诚匪他陛下以厘革初行涣汗无反怜臣罄至之分事与恩违念臣愚鲁之忠贷于法外特降中使俯加慰谕臣忝居端右之地首干画一之文诚虽奉上义乖率下合当严谴忽被殊私震惊失图慙局罔据荷降鉴之明原情斯在防曲全之泽为感则深轻凟宸严伏増殒越谨表
　　代郑相公谢赐防状
　　门防十二竿右今日中使某乙至臣私第奏宣圣防赐臣前件防者臣伏以国朝之制名器尤慎吏考三十始秩银青战勲十二乃号柱国必资具美方锡殊荣于是有命服以朝加防于户将劝劳而责实亦驭贵而崇名上无谬恩下不虚受臣迹非奇致擢自诸生先皇以廉谨赐知宻勿逾于一纪陛下以勤忧过聴委遇首于羣僚叨据枢衡亟移星嵗雷霆用武曾无犬马之劳日月垂文岂有萤烛之助徒以侍祠清庙拜夀鸿名累逢庆赉骤假勲秩礼异其数物盛其容新其闬闳赐之棨防衡门燕雀乍相贺于朱楹武库龙蛇忽追飞于陋巷焜燿当代宠灵自天聚族知慙杀身匪报无任荷惧屏营之至谨奉状陈谢以闻
　　代郑相公请删定施行六典开元礼状
　　右臣闻化人成俗莫大乎礼乐垂统建中必资于制度然而忠敬有质文异数羣儒之得失蜂起歴代之沿革丝棼或荣古而漏今名实交丧或违经而便事本末相忘或烦亵以为详或润略以为要未闻折衷以叶通方国家与天惟新改物视聴太宗拯焚溺之余粗立统纪宗承富庶之后方暇论思爰勅宰臣将明睿防集儒贤于别殿考古训于秘文以论材审官之法作大唐六典三十巻以道徳齐礼之方作开元新礼一百五十巻网罗遗逸芟翦奇邪亘百代以傍通立一王之定制草奏三复祗令宣示中外星周六纪未有明诏施行遂使祭丧冠婚家犹异礼等威名分官靡成规不时裁正贻方逺伏惟睿圣文武皇帝陛下恢纂鸿业允升大猷雷霆奋有截之威日月廓无私之照三叛就戮四夷来宾牛马散于农郊兵革藏于武库严禋上帝祗受鸿名惟懐永图不自满假昧爽聴政子夜观书处成功而弗休求至理若不及毎怀经始则知贞观之难言念持盈思复开元之盛臣谬忝枢务兼掌图籍无能匡补已负于恩私有所发明岂先于典礼伏见前件开元礼六典等先朝所制郁而未用奉扬遗美允属钦明然或损益之间讨论未尽或弛张之间宜称不同将遗永代之规必不刋之妙臣请于常参官内选学艺优深理识通敏者三五人就集贤院各尽异同量加删定然后冀纾睿览特降徳音明下有司着为恒式使公私共守贵贱遵行茍有僣忒必正刑宪如此则职官有制将兴济济之诗风俗大同坐致熙熙之咏见可而献知无不为辄凟宸严伏増陨越谨状
　　故博陵崔公行状
　　曽祖讳承福皇朝大中大夫广越二府都督
　　祖讳先意皇朝朝议大夫邓州刺史
　　父讳巘皇朝朝议大夫郑州长史赠散骑常侍
　　状
　　斧藻天理立为人极敬终端本彼所以将就诚明褒殁劝存此所以砥砺名教然而以道行已晦而弥光大君子之行也以法考行直而无党贤有司之职也且曰献状则唯所知公清庄而和博厚而敏岐嶷而夙茂羁丱而老成性约情充静专动直出入孝悌周旋忠信始以经明上第调佐夏阳次以词丽甲科超尉王屋事迫于官而举言迫于事而扬欲藏智而防滞来求不近名而声华见逼故相左仆射张公时尹洛京首得才实洎镇荆蜀致于幕府再兼理官专领记室健笔良画二邦有闻旋遘内艰毁瘠仅立善居得礼族党称之免丧之嵗天子南狩太尉西平王大防兵车将图匡复公首膺辟任濬发义心琴未成声履及于路感激而将星芒怒谋谟而兵祲廓清翠华既还优典斯及拜殿中侍御史时有宠臣为京兆者政以暴闻吏有寃公表陈枉直伏阁待旦言忠主悟事寝风生以绳违称职转侍御史以求瘼慎选为华原令大兵之后旱嵗为虐公劳徕不倦弛张以宜复流庸于润屋辟旷土为多稼俄改歙州刺史地杂瓯骆号为难理下车而简其约束期月而明其信誓然后破散谿聚翦除山豪既去害羣之奸遂宁挺险之俗徴拜长安县令威声先路不肃而理铓刃余地所投皆虚擢同州刺史国歉于丰量赈为籴号里巷者三百所而凶年备矣戒以暴骸谕之速朽成薄葬者九百家而奢俗惩矣都人有豪夺乡惸隂持吏失朋搆讼狱累政所患公防以寻斧破其囊橐人乐其杀而法制行焉郡城自御冦之余复隍殆尽朝贡所经夷夏何仰公恱使襁负大兴版筑下不知役而扁固立焉其余则去思有碑详在篆述可覆视也朝议陟明迁于陜服封介晋楚寄分函洛而戒备不修兵库虚闭公乃鸠工以利器阅实以练卒金革中度义勇知方既而有淮西之役晨令暮具凛然而可观矣河出城下造舟为梁经始匪工败决相继公乃沉石而双固中沚省舰而三分巨渠水与意防势若天成既而有奔涛之沴智胜功显终然而无害矣其余则三降玺书就加爵秩是明徴也移疾入觐贰职冬官归载不过图书留府盈乎粟帛丰公约私于是乎在至既陈乞以尚书致政室不交要路之宾口不言当代之事就隂委顺谈者多之公自解巾至于撤乐思不逾矩动不越思以忠贞为仕模以勤俭为家训身居侯邸清节如初男降王姬素风愈厉羁孤聚室人各忘其亡布褐分庭士不知其贵体温柔而事至能防性坦易而物莫能窥当官不务其名声所去必遗其功利甿謡尚在时论可徴已逾书葬之期请举易名之典谨状元和三年四月日故银青光禄大夫守工部尚书致仕赠陜州大都督博陵崔公外生甥朝议郎司封员外郎上骑都尉赐绯鱼袋吕温谨上












　　吕衡州集巻五
　　钦定四库全书
　　吕衡州集巻六
　　唐　吕温　撰
　　碑铭
　　三受降城碑铭【并序】
　　夏后氏遏洪水驱龙蛇能御大菑以活黔首周文王城朔方逐猃狁能捍大患以安中国若非髙防峻防重门撃柝虽有盛徳曷观成功然则持璿玑而弛张万象昊穹之妙用扼胜势以擒纵八极王者之宏图道虽无外权则有备变化消息存乎其人三受降城皇唐之胜势者也昔秦不量力北筑长城右扼临洮左驰碣石生人尽去不足乘障两汉之后頽为荒丘退居河浒歴代莫进矫亡秦之则可矣尽中国之利则未然唐兴因循未暇经启有拂云祠者在河之北地形雄坦控扼枢防虏伏其下以窥域中祷神观兵然后入冦甲不及擐突如其来鲸一跃而呑舟虎数步而择肉塞草落而边甿惧河冰坚而羽檄走爰自受命至于中兴国无宁嵗景龙二年黙啜强暴凟邻搆怨扫境西伐汉南空虚朔方大总管韩国公张仁愿蹑机而谋请筑三城夺据其地跨大河以北向制胡马之南牧中宗诏许横议不挠【时唐休璟建议非之】于是留及瓜之戍斩奸命之卒六旬雷动三城岳立以拂云祠为中城东西相去各四百里过朝那而北辟斥堠迭望几二千所省费亿计减兵万人分形以据同力而守东极于海西穷于天纳隂山于寸眸拳大漠于一掌惊尘飞而烽火燿孤鴈起而刁斗鸣涉河而南门用晏闭韩公犹以为未也方将建大斾提金鼓驰神笇鞠虎旅看旄头明灭与太白进退小则责琛賮受厥角定保塞一隅之安大则倒狼居竭瀚海空苦寒万里之野大畧方运元勲不集天其未使我唐无北顾之忧乎厥后贤愚迭任工拙异势刚者黩武柔者败律城隳险固冦得凌轶或驱马饮河而去或控剧垒而旋吾知韩公不瞑目于地下矣今天子诞敷文徳茂育羣生戢兵和亲七狄右袵然而军志有受降如敌大易有安不忘危崇墉言言其可施柝亦宜镇以元老授之庙算劘述旧职而恢遗功外勤抚绥内谨经畧使其来不敢仰视去不敢反顾永詟猛气无生祸心耸威驯恩安居荒外安固万代术何加焉敢勒铭城隅庶复隍而光烈不昧铭曰
　　韩侯受命志在朔易北方之强制以全策亘汉横塞揭兹雄壁如三鬭龙跃出大泽并分襟带各闭风雷俯视隂山仰看昭囘一夫登陴万里洞开日晏秋尽纎尘不来时惟韩侯方运神妙观衅则动乃诛乃吊廓乎穷荒尽日所照天乎未赞不策清庙我圣耀徳罢扄北门优而柔之用息元元曷若完守推亡固存于襄于夷永裕后昆
　　故太子少保赠尚书左仆射京兆韦府君神道碑
　　山之大者匿峯峦含气象积髙无倪而不见其险孕粹有物而不知其神此其所以为大也徳之全者毁圭方防皎厉灵机宻运而智不惊愚遐操特立而迹无变俗此其所以为全也然则泰山髙而可陟全徳近而难知我求其伦见之于少师公矣公讳某字某京兆杜陵人其先帝尧光宅让徳储庆建国命氏列于夏商相胄卿族繁于汉魏代济不殒焕为盛门大王父讳某皇朝主客郎中莱济商三州刺史王父讳某仓部郎中太原少尹赠袐书监烈考讳某检校都官郎中岭南节度行军司马赠同州刺史或以瑚琏之器才施郡政或以岩廊之姿仅及戎佐与时俱息从道而汚屈不试于当年启莫京于身后公生而岐嶷弱而老成浑粹不散清明虚映朱弦遗音而宫商自韵大圭不琢而浮彩溢发邈是天爵烂乎人文鼓钟之声日逺乡曲之誉来逼释褐太子正字与仲弟正卿以贤良偕征策入异等鸿防双举当代荣之授髙陵主簿迁监察御史改殿中内供奉东都留守判官即拜东台侍御史叅画惟允持绳不囘河洛之间风声尚在徳宗躬决庶政本于尚书责成曹郎综练材实荐出方伯时超贰卿二十年间斯为极选公由是前后迁刑部吏部员外郎吏部郎中奏议推美弥纶成绩南宫之故事存焉于时戡复日近勲勤者众都市惰游尽垂金组邦畿豪夺半赐丹书轻禽逸于疎网悍马骇于柔辔上思惩抑必俟良能公由是前后歴奉天长安二县令仁防鳏惸智钤豪右舆人之遗咏在焉望以实济任以望重选曹未几迁给事中既居駮正之司不挠当官之论属东南嵗歉俾乂惟艰出为常州刺史天寳之后中原释耒辇越而衣漕吴而食一隅重困五纪于兹公临之清贞结以忠恕周给惠寡务啬勤分一法以去其侵渔多方以备其灾患以逸道而使缮完允济以与道而取赋入先期声闻天朝考绩连最转苏州刺史二境之间百里而近灵源自出殊派同清膏泽所霑异壤同润下车期月报政如初加秩赐金借留累嵗无何彭沛丧师兵骄地偪安危所系朝议难之乃以公检校袐书监兼御史中丞赐紫金鱼袋充徐泗节度行军司马重其威望将委旄钺而未命程伯徐方之轨既同不见贾生宣室之徴遽至擢吏部侍郎伦品甄明通简节适势有探汤之热我以静濯众有鼓簧之喧我以心聴驯致其美闇然日彰不求无失职之人人自以为不失职矣召拜京兆尹徳刑交修寛猛相济匪设钩距物无遁情匪曜锋铓机无滞防浩穰之理不肃而成不求无不欺之吏吏自以为不能欺矣俄改太子宾客辞剧就闲图南之势一息选徳求旧居东之命惟重迁检校工部尚书兼御史大夫充东都留守东都畿汝州都防御使自盗起幽陵兵屯诸夏涉淮而北军国异容分陜以东古今殊寄公讲信修睦外张保厘之政完备训戎内寓折冲之令矛防不露徳耀蔼然遐迩顿首以承风强暴革心而知惧今上嗣统就加检校吏部尚书方入谐佥属毗赞大化不幸婴疾表求退归优诏除太子少保冀其休复将有后命神祗竟昧药祷无降以元和元年三月十二日薨于东都履信里之私第享年六十有四宠赠尚书左仆射輤车西归制使赙吊太常襃议諡曰某公哀荣备矣夫人河东裴氏侍中耀卿之孙给事中皋之女徳门钟美淑闻充塞蕣荣早落蓍兆叶期即以是年五月二十一日合葬于万年县髙平乡少陵原礼也公孝悌天至行有余力仁义性徳匪俟服膺不饰表以近名恒纵心而中矩清虚简淡而应物不倦通旷夷易而及门无杂不尚意气而然诺笃志不好臧否而鉴识超伦与故相国齐江西映穆宣州赞赞弟侍御史员为文章道义之友可以视其所亲矣今吏部郎中扶风窦羣抗迹毗陵退身进道公三揖郡榻之上一振天墀之下不数年间蔚为重器可以视其所举矣分正东郊开府辟士则有今右司郎中炖煌段平仲仓部员外郎安定皇甫镈礼部员外郎清河张贾权京兆尹韦嗣陇西李景俭中山卫中行平阳路随皆羣彦之秀出一时之髙选可以观其所任矣加以志尚幽逺防搜好古所居第必有松石之致退公暇日常以图籍自娱一字惬心金玉不顾片言同趣布褐无间亹亹然若见道之所存陶陶然不知嵗之云晏于戏策名从事四十余年朋友罕闻得丧之言家人莫见喜愠之色坦懐以处推分而行无怨于人人亦不怨无猜于物物亦不猜履信顺以优游保福禄而终始其名教之大雅者欤有子九人长曰元贸前常州义兴县尉次曰谷前邠州司仓次曰璋乡贡进士能修词立诚克家致美茂扬风训休有令闻其次某某等皆殊资异识登于童齿庆善之余也以某获窥墙仞见托篆述究贤人之业信而无媿申孝子之志直而不文其词曰
　　利建于商介圭作宝爰立于汉缁衣改造克昌厥奕世载考亚尹擅名郎中懐道莫跻贵仕莫享难老蕴灵储休以启少保丕显少保其徳愔愔有悼遐姿旷哉灵襟显仁山立藏用渊沉煦如冬阳蔼若春隂白圭三复克保明心黄钟九变莫匪和音静专动直谦退柔克宜践公辅以桢王国促路顿轨中天坠翼少陵古原拱树寒色黄肠可唯名不失金石垂之以慰罔极
　　刘公神道碑【阙】
　　南岳大师逺公塔铭记
　　原夫法起于无色生于妄求离于色者未得皆空狥念于无者斯为有着是以至人心无所念念无所求利未动而求安本不然而何灭然而利根难植顿诣罕闻不有舟梁孰济度匪因陛级莫践堂涂必在极力以持其善心惠念以夺其浮想不以身率孰为教先谁其之则南岳大师其人也师讳承逺汉州绵竹县谢氏之子积修妙性宿起防因乘报现身应期道自天钟美因地禀灵七尺全躯峨岷与瞻敬之状九漏悬解江汉资清浄之源殊相夙成隠照潜发师甫志学始游乡校惊礼乐之陷阱觉诗书之桎梏忽忽不乐未知所逃俄有信士以尊胜真言质疑于学怡然耸聴究若前闻识契心神动意往遂涕决慈顾行狥幽縁初事蜀郡康禅师禅师学于资州诜公诜公得于东山忍坚林不尽秘键相传师乃委质僮役服勤星嵗旁窥奥防宻悟真乘既壮游方沿峡东下开元二十三年至荆州玉泉寺谒兰若真和尚荆蛮所奉龙象斯存歴刦方契其幽求一言悬防于虚受爰从剃毁始备缁锡昻然古貌森映乔松真公南指衡山俾分法派越洞庭浮沅湘息于天柱之阳从通相先师受声闻具戒三乘之经教四分之纪律八正之伦要六度之根源莫不更赞神机逓归心术闻京师有慈敏三藏出在广州乃不逺重阻星言覩谒学如不及求所未尽一通心照两舍言筌敏公曰如来付受吾徒用拯救超然独善岂曰能仁俾依无量夀经而修念佛三昧树功慈刼以济羣生由是顿息诸縁专归一念天寳初嵗还于旧山山之西南别立精舍号弥陀台焉薙草编茅仅蔽经像居靡童侍室无斗储一食不遇则茹草而过衲莫充而嵗中自若奉持赞叹苦剧精至恒于真际静见大身花座踊于意田宝月悬于眼界永泰中有髙僧法照者越自东吴游于庐阜寻逺公教迹结西方道场入观积旬至想傍达见弥陀座下有老比丘焉启问何人答曰南岳承逺愿告吾土胜縁既结真影来现照公退而惊慕径陟衡峯一披云水之尘宛契定中之见因縁昭晰悲喜流涕遂执抠衣之敬愿承入室之顾大师徳因感着道以证光逺近聆风归依载路于是大建法宇以从人欲轮奂云起丹刻化成走檀记于十方尽庄严于五防香花交散钟梵相宣火宅之烟焰皆虚欲海之波澜自定加以宝装秘偈建幢于台前玉篆真文揭碑于路左施随求之印以广销业累造轮转之藏以大备教典劝念则徧牓于崖谷励学则兼述于缣缃其欲人如身慈惠恳至皆此类也大师峯栖木下六十余年苦节真修老而弥笃夙开户牖久启津途法界之尊重在焉人天之瞻仰如是常陋处方丈志行平等食不重味寒不兼衣王公之珍服盈厢甿庶之金钱布地莫不回修佛事赡养孤老眷言施者以是报之期颐将及志力无替中钟防食到必先众夕磬防念居恒达晨其克已链心慎终如始皆此类也大厯末门人法照辞谒五台北辕有声承诏入觐坛场内殿领袖京邑托法昙之逺防自感初因分慧日之余光宁忘本照奉陈师徳乞降皇恩由是道场有般舟之号贞元嵗某获分朝寄廉问湘中近照徳辉备探众妙况灵岳直午先皇本命宜有上士斯焉防持表求兴崇诏允诚愿台虽旧号其命维新寺由是有弥陀之额度生二七防供千人中贵巡香守臣视馔瑶图花捧宝字烟开宠降九天辉映三界师亦建不坏之塔以夀君亲修无边之功以福邦国梵王之能事毕矣法门之荣观备矣贞元十八年孟秋既望顾命弟子申命教戒扫室趺坐恬然化灭报龄九十有一僧腊六十有五先是忽告门人曰国土空旷各宜勉力数月而灾火梵宇周嵗而吾师解形此盖宝去山枯龙移水涸空旷之防乃明前知法众崩恸若坏梁木邦人号赴如失舟航以其年九月七日迁神于寺之南冈即安灵塔教也前后受法弟子百有余人而全得戒珠宻传心印者盖亦无几比丘惠诠知明道侦超然等皆奥室之秀者以瞻奉将逺经行坐芜永懐宗极见托碑纪移有道于物外真无愧词比遗爱于人间诚当堕泪铭曰
　　浩浩清尘茫茫逝川大雄作矣救物为先明非有照慈亦无縁不宰功立忘机智全谁其之南岳命代习识虚受应身圆对理则归空教惟不昧末揺本静形苦神泰云迹一灭天星六周热恼就濯童防来求摄以静念驱之力修我法有户谁能不由甘露晨晞香云夕巻彼岸方济慈舟忽逺鑪烟如在塔树勿翦刋勒丰碑永想正眼
　　韦公神道碑铭【阙】


　　吕衡州集巻六
　　钦定四库全书
　　吕衡州集巻七
　　唐　吕温　撰
　　志　铭
　　郑夫人墓志铭【阙】
　　大长公主墓志铭【阙】
　　李夫人墓志铭【阙】
　　柳夫人墓志铭【阙】
　　陈先生墓表
　　有唐贞晦先生广陵郡棠邑乡陈君曰融无字享年七十有二游不出乡考终厥命呜呼至哉良玉虽白不受采醴泉自甘非有和贞色缜宻丹素无自入也灵味天成麴蘖无所资也故先生长而不学大朴不通于轮辕至音不谐乎宫商曲直浑成巧匠莫能材也清浊一致伶伦莫能器也故先生老而不仕地虚而践则有迹器疎而扣则成声我践惟实迹不可得而见也我扣惟宻声不可得而闻也故先生没而不称若夫为养克孝居丧致毁事亡如存朋友孜孜兄弟怡怡于乡恂恂与物熙熙天性人道其尽于兹何必读书然后为学知命是达怡神为荣乐天忘忧自宠不惊贵我以道此非禄乎何必入官然后为仕我有信顺自天祐之谓天盖髙亦既知矣谓神盖幽亦既闻矣何必俗声然后为名大哉先生行不学之道据不仕之贵负不称之名达人观焉斯亦极矣予贞元初寓居是邑言归京国道出其乡始见一乡之人父义子孝长惠幼敬见乎词气发乎顔色不闻忿争之声不见傲慢之容雍雍穆穆甚足异也因揣之而叹曰芳兰所生其草皆香美玉所积其山有光此乡之人岂必尽仁其必有贤者生于是矣遂停车累日周访故老果曰吾里尝有陈融孝慈仁信不学不仕乡人见也皆自欲迁善逺罪亦不知其所以然今也则亡清风犹在予于是慨然痛先生以纯徳至行沉落光耀官阙轼庐之礼士无表墓之文知而不书我执其咎乃披典校徳諡曰贞晦处士穷征其实建石于路用告将来之有识者云尔贞元五年秋八月东平吕某述
　　吕府君权殡记【阙】












　　吕衡州集巻七
　　钦定四库全书
　　吕衡州集巻八
　　唐　吕温　撰
　　铭　文
　　傅岩铭【并序】
　　昔殷髙宗恭黙思道至诚动天天将报之以说为瑞王在于寝降神梦中审形旁求实得于此曽不待敷奏以言明试以功脱刑人之衣便被公衮授受之际君不疑臣不慙大哉邈乎殷之所以兴也若非武丁之心周乎天地傅说之徳通乎神明何感动防合如此其易厥后唯文王以兆用太公自渔父而登国师白旄一麾光宅天下抑其邻欤由兹而还莫不先显后幽右资左徳勒以汉秩束于周行使特达自致之士无闻焉吁可叹也夫以天骥之材而造父御之则必翼轻轩凌髙衢风翔电迈一日千里若制非其人服非其车忘权竒务牵束挫盛气顿逸足使遵乎寻常之躅则终嵗疾驱望驽骀而不及矣遇与不遇又何疑哉呜呼见贤非难知之难知之非难用之难用之非难特逹难君人者茍以特逹为心假无殷宗之梦必自得说不然则虽使咎夔稷契尽入其庭亦叶公之见龙反疑惧矣况氤氲之中乎恍忽之际乎贞元九年予自镐徂洛息驾于虞虢之间升虚瞰原髣髴其地逺迹虽昧清风若存想说命三篇几坠秦火百代之后徳音如何乃作铭曰
　　赫赫汤徳如火不灭滔滔商祚如海不竭发祥播气世作圣哲国诞武丁野生傅说说始胥靡武丁即祚徳通神交忽梦如悟若帝我期于颢素有无之间邂逅相遇宵衣而起爰得其人貌符心防如旧君臣飞龙在天山川出云感激自致其间无因舍筑傅岩脱鳞鹏程作霖时和奋檝川澄金在吾砺木从吾绳君何言哉殷道中兴元凯攀尧防舜何阶阿衡于汤抱鼎徘徊会合之际厥惟艰哉何如梦中天授神开惟贤是登道贵特逹匪次易用才其壅遏髙宗得说乃在恍惚掲铭摛光万古不没
　　望思台铭【并序】
　　望思台者汉武帝思戾太子之所建也事具汉书夫立人之道本乎性情生而知曰性感而动曰情性虽生情情或灭性是以圣人患其然而为之节诚而明之中而庸之建以大伦统以至顺伦莫极于父子顺莫先于慈孝然而全之者正也慈不得其正则失子孝不得其正则失亲救失之术存乎善教昔者三王之教世子也如周公乃为太傅如召公乃为太保如太公乃为太师左右前后罔非端士礼以专其目乐以一其耳仁以制其气义以凝其情故匪僻之心无自入也谗慝之口莫能间也父子君臣之道所以全也汉则不然世子非三代之贤保傅无二南之老左右前后惟刑余罪人目流于靡慢耳溺于惉懘气溢于宠渥情荡于骄奢于是匪僻之心得以入矣谗慝之口得以间矣父子君臣之道所以离矣向使太子师友端严左右端肃虽江充之诈敢以不义而加之耶向使太子孝徳彰闻仁声茂着虽武帝之惑岂遽以大逆而疑之耶向使太子早服师训少知教义岂忍以一朝之忿弃其亲而忘其身耶由是言之其所以陷于此者渐矣殆哉当时之势也国亡冡嗣武老昭弱京师喋血天下疑动若无霍光受负图之寄秉不夺之节斥昏建明镇翊洪业则必庶孽寻戈起商参之祸奸臣乘衅行羿浞之事汉家之厄岂及三七哉此有社稷者之所宜深戒也乙亥嵗予经于湖登兹荒台望古太息以为遇夫一物有可以正训于世者秉笔之士未尝阙焉乃作铭曰
　　人伦大统天性是宝虽曰自然亦资黼藻汉皇父子一失其道四海为家不能相保荒台岿而千古之悲悔目不断寃魂不归疑生于防祸积于基茍有明义谁其间之嗣维邦本本动邦危于戏后王鉴兹在兹
　　古东周城铭【并序】
　　鲁昭公三十二年周苌合诸侯之大夫城成周卫彪傒曰天之所坏不可支也苌叔违天必受其咎异嵗周人杀苌左氏明徴以为世规俾持颠之臣沮其胜气非所以厉尊王垂大训也予经其地而作是铭
　　文武受命肇兴西土周公作洛始会风雨居中正本拓綂开祚盛则骏奔衰则夹辅平王东迁九鼎日轻二伯之后时无义声大夫苌言抗其倾坐召诸侯廓崇王城虽防远猷实被令名宜福而祸何伤于明立臣之本委质定分为仁不卜临义不问无天无神唯道是信国危必扶国威必振求而不获乃以身殉兴亡治乱在徳非运罪之违天不可以训升墟览古慨焉遐愤勒铭頽隅以劝大顺
　　成臯铭
　　茫茫大野万邦错峙惟王守国设险于此呀谷成堑崇巅若垒势轶赤霄气吞千里洪河在下太室旁倚岗盘岭蹙虎伏龙起鏁天中区控地西鄙出必由户入皆同轨拒昏纳明闭乱开治昔在秦亡雷雨晦冥刘项分险扼喉而争汉飞镐京羽斩东城徳有厚薄此山无情维唐初兴时未大同王于东征烈火顺风乘髙建瓴擒建系充奄有天下斯焉定功二百年间大朴旣还周道如砥成皋不关顺至则平逆者惟艰敢迹成败勒铭孱颜
　　谒舜庙文
　　唐贞元十一年嵗次乙亥十一月一日东平吕某敢盥沐斋洁敬谒于帝舜之神恭惟至仁无方大孝不匮徳馨升闻允厘百揆以圣授圣犹言歴试择人之君良不可易圣功无全相待而宣雷驱四凶云起八元火治陶世璿玑转天垂衣岩廊万物浩然是称至理是曰帝者混成雍熈永锡大嘏乃眷南顾苍梧之野归尧鸿名付禹天下茫茫推迁邈万斯年三代之后谁为圣贤政如颓波俗若坏山韶乐犹在薫风不还于戯道有通变事有同异官帝家王随时之义揖让而禅故非力致所以识者存而不议若辅相之宜裁成之规焕乎文章百代可知九官惟旧七政有彞道在人太平无时如何后王曽莫是思甚易甚简舍而弗为歴山岿然河水东注唐虞日逺杨墨谁拒瞻彼清庙薄言往诉庶几精诚必我依据俾跃清源俾飞曽云神行之道以致吾君不然归来鸟兽为羣敢竭防志托于神明
　　华山下酹王景畧文
　　唐贞元十二年十一月六日河东男子吕某敬酹于苻秦丞相王公景畧之墓昔马氏暴兴世不及三防根河洛遗枿东南铭牙霆声争逐婪婪天下为血晋犹清谈帝命景畧被兹文武秉心无竞用则为主惟秦悼世求我草莽振衣投畚起作雷雨雨莫不润雷莫不震吸凉吞燕嚼魏含晋海荡风扫天临岳镇功存生人是曰大顺武功成矣文治定矣晏开太乎垂及三纪子也无夀秦其不祀日沉天昏水竭龙死时更运往道歴消长屹彼壮骨沉为朽壤烈气犹在英风可想云开华山若见精爽乐毅佐燕功负其名汉犹求后宠号华成曷如夫子翊运而行廓定八州泽流羣生歴代王者迨我圣明盛徳未闻荒坟欲平我来于东税驾酾酒才何敢望数亦未偶终其自致窥于户牖灵魄若存死为防友
　　代齐常侍祭樊襄阳文
　　维年月日某官某以清酌之奠敬祭于故襄阳节度使右仆射赠司空南阳樊公之灵惟公直方忠厚沉敏肃给通如川流守若山立精气方运垂天难戢建中旁求防名帝聪昌言右掖髙步南宫爰膺使选将命序戎信在言前知行诚中消息其用车书以同寇逼汉南乃佐戎律偏师靖难全功受钺兵荒之后政克画一直绳威奸柔辔惠物一临荆门再抚岘阳积徳逾纪闇然弥彰天不憗遗人之云亡朝野震悼岂惟一方清永之后获同王事相府之举谬厠公议重以中外绸缪亲懿旋观全材备归精义交以义合情由道至循躬虽虚望古无媿尝言有徳必锡永年元圣是毗大猷于宣撃壤鼓腹吾将老焉今则已矣谁其问天日月将塟哀荣是备礼有执绋官无离次辟寝动流哀何可旣遥申薄奠歆此精意呜呼哀哉尚飨
　　代宰相祭故齐相公文
　　维年月日某官某等谨以清酌庶羞之奠敬祭于中书侍郎平章事太子賔客赠户部尚书齐公之灵古人所难有道有时惟公挺生克叶昌期云引乔干雷起幽姿礼义诚衡文章元学覩儒奥政为吏师金锵遐音玉立清仪始践南宫洎防左掖麾幢符竹礼乐图籍葳蕤焜燿出入扬歴晦而逾明虚乃受益爰登大任光赞庶绩栋材斯全鼎味以适道始交泰志惟匪躬方尽嘉猷以奉时雍疾罢私室宠賔储宫日冀勿药再谐至公如何忽焉降命不融竟孤宸眷谁问苍穹佑早辱见知深契风义躭获同枢近备得纯懿珣瑜三阿交代郢则两掖聨事气以正合情由道至视孤有怀恸寝无媿兆叶吉素车东辕喉舌追命股肱殊恩魂留魏阙形返周原凡我寮旧举觞以言神聴不昧知余所敦尚飨
　　祭陆给事文
　　维贞元元年嵗次乙丑十月丙申朔十日乙已将仕郎守尚书户部员外郎赐绯鱼袋吕某絜罇罍诚敬祭于故给事中吴郡陆公之灵呜呼噫嘻道之难行古人所悲有时无人有人无时时可人可则命夺之公初负道年志俱壮已任致君指掌太平徳宗旁求始賔明庭防乎其伦聿骏有声实欲以至公大当之心沃明主之心简能易知之道大明主之道难得易失怡然退保或黾勉从事或栖迟却扫二十年间为郎而老尝言吾虽巳矣道不可已永怀其人见而后死某以弱龄获谒于公旷代之见一言而同且曰子非入吾之域入尧舜之域子非覩吾之奥覩宣尼之奥良时未来吾老子少异日河图出鳯鸟至天子威临泰阶清问理本其能以生人为重社稷次之之义发吾君聪明跻盛唐于庸熈者子若不死吾有望焉某也不佞谬纳大贤其何以充塞所知克当斯言姑用绅而书牍而藏传于子孙为门戸光旣而各沦风波秦吴索居某非出处廹屑无余公乃髙翔海郡与道虚徐犹念垂训研覃厥初作君臣得失之图成春秋不刋之书今年太皇继天元圣在震徴公夕拜侍讲古训皇王秘宝造膝而进以石投水至诚无朕讨论未竟公则旣病重光升矣公病不起河海晏而航檝自隳礼乐作而玉先毁与其时而夺其寿吾未知夫所以呜呼惜哉某奉使无状闭留昆夷再换炎凉言归未期公方沉瘵忘已之危念我否隔发言涟洏以所著书付予稚儿曰道之将兴而父其归惧不果待寓心于斯似有明神感公所敦穷荒生还仅及公存绵顿在牀深堂昼昏举烛开目握手无言自此及终曽未浃辰凡曰识者孰堪酸辛况予之情岂云他人涕尽一哀痛纒百身礼不忘本卜归江濵躬执薄酹心摧气堙傥见期之言可徴平生之志获申吕氏陆氏休戚惟均魂而有知歆之聴之呜呼哀哉尚飨
　　道州祭百姓邓助费念文
　　维元和五年嵗次庚寅五月庚子朔七日丙午刺史吕某遣衙前虞蒋沼以酒脯之奠告邓助费念之灵使君受命牧汝保汝不能庇防使贼孟鸾等敢作不道酷加杀害是用疚心疾首万计讨擒亷使仁明不贷凶恶穷泉寃痛今日方申慙念无及澘然泣下故令于汝没处陈汝之尸魂而有知歆此告酹呜呼哀哉
　　祭官十七房叔文
　　维元和五年嵗次庚寅九月戊戌朔三日庚子堂妷男朝议郎使持节衡州诸军事守衡州刺史上骑都尉赐绯鱼袋某乡贡进士让致祭十七房叔官府君之灵私门薄佑终鲜诸父堂从之内唯叔一人少小相依笔砚同学永言素契情实兼常早表诚言见托身事官孤力薄卒用无成慙负幽明兴言痛咽叔无嗣后效何伸河中大茔礼合祔十五房尚寓淮甸时力未并且于江陵谨议权厝终期通嵗异壤同归皦日在天誓无二事呜呼哀哉五湖三湘前嵗共入孤舟单旐今日何之恸诀江津倍増摧慕式具祖奠伏惟尚飨
　　衡州祭柘里渡溺死百姓文
　　维元和五年嵗次庚寅十月戊辰朔十七日甲申刺史吕某遣故衙前虞何防以豚酒之奠致祭于苏升陈李寛秦陈甫鲁余之灵尔等五人感余诚信力输公税争赴先期溪山阻深淫潦暴至不忍欺我忘其险艰州令未明津渡不谨致此沦逝咎由使君兴言流涕痛念何及聊申薄酹兼致防赠代纳残税皆余俸钱魂而有知谅此深意尚飨







　　吕衡州集巻八
　　钦定四库全书
　　吕衡州集巻九
　　唐　吕温　撰
　　颂　赞
　　凌烟阁勲臣颂【并序】
　　我二后受成命抚兴运转坤轴撼干枢鼓元气而雷域中腾百川而雨天下雷收雨霁如再开辟荡焉与太极同功贞观十七年太宗以功成理定秉为而不有之道让徳于祖考推劳于羣臣念匡济于艰难感风云于畴昔思所以摅之无穷乃诏有司拟其形容图画于凌烟阁者二十有四人盖象乎二十四气之佐天昭勲徳也昔者舜以九官致理周以十乱返正髙皇以三杰作汉光武以二十八将中兴若夫错综勲贤笼络今古雄四代而髙视者其唯圣唐乎至若唐莒公刘渝公之伦探元符建帝图首戴神尧举晋阳而活天下此则大禹之拯溺也魏郑公以致君为已任谏若不及謇謇左右秉心宣猷此则咎陶之飏言也虞永兴紏合羣儒旁求百代明备王礼克谐帝乐使我大国焕乎其有文章此则夷夔之制作也长孙赵公举大义除二凶安宗庙定社稷以振我丕赫无疆之休此则周公之匡救也英卫受天勇知雄武佐圣鼓行海内麾定四方此则太公之鹰扬也房杜机朗识并运帷幄神发响效谟成天功此则萧何之指踪子房之决胜也尉迟秦程刚毅木讷气镇三军力崩大敌疋马孤剑为王前驱此则吴汉之朴忠贾复之雄勇也其余皆榱栋殊材黼黻异制俦诸古烈罔有慙徳皇王之际于斯为盛其始也文为经武为纬智斯作忠斯述其末也大不偪小不遏退者全来者达控而纵之使自用之推而引之使自尽之不设笼槛以观辽廓之致不烦缰鎻以极权竒之变执一徳而众力展悬大信而羣情竭髙祖聚之以义太宗用之以道髙宗终之以仁传圣万代享其功利此非盛欤此非盛欤昔陆机袁宏为晋人而歌功于汉魏作者犹或称之况乎游圣代观国光目睨凌烟而颂声不作某不揣贱劣有亹然之志輙尽所蓄各为赞一章上以见王业之艰难中以明圣贤之相须次以朗前哲之光韵末以耸后人之诚节侯君集张亮负勲跋扈自陷大逆敢没其名用彰天刑使伐劳怀贰者惧春秋之义异姓为后故以河间元王为赞首云
　　河间王孝恭
　　太极构天本由一气大人创业资我族类堂堂河间仁勇是经遹骏有声为唐宗英暴隋天亡羣盗猖狂我伐用张时维哲王武有烈光为爪翼肺肠经纶八方自南徂东晏海澄江【平萧铣辅公祏】使父兄帝天下化家为邦用竭尔力宠臻其极言不伐色不徳以逊以黙柔嘉惟则佐髙祖建大勣如周旦奭与太宗守大成如汉间平宜君宜王磐石无疆
　　房梁公龄
　　梁公先觉龙卧待君长彗流光扫天布新义师雷动公跃其鳞杖策千里来排帝阍婉婉梁公实懿实聪实光实融羽义翼忠若鸾若鸿大风动地儒服从容静运胸中弛张折冲左右太宗夷屯廓防定髙祖功功告武成翊开太平我心虽劳时靡有争网罗遗贤推毂羣英玉不韬辉兰无沉馨飞鸿出防振鹭在庭济济多士太宗以宁公无事矣阙衮有补惟仲山甫经营四方方叔召虎大邦钧轴至则委汝闲居台辅防谦自处亦莫敢余侮髙朗令终呜呼梁公
　　杜莱公如晦
　　穆穆莱公竒姿粹灵蕴元和气为大国桢乘时能恢唐室大开故人相携【公与房梁公同有匡济之志也】直上泰阶更为阴阳迭作日月佐明四方赞育万物王度是钦如玉如金徳音愔愔万有千古永称房杜如周申甫
　　魏郑公徴
　　堂堂魏公崇节大志乔干直耸摩天自致遭风云时得霸王器一言委质有死无二抚我则后各尽其志【尝仕李宻隠太子】浮沉变通龙战既息皇建其极俾补衮职其绳则直谔谔嶷嶷危言正色保太宗徳弼违替否日月不蚀黜汉霸杂行周王道人亦有言秉徳不挠【与封徳彛庭论】礼兴乐崇徳洽道丰保合太和昭明有融起四年中复三代风言出化成神哉厥功尹躬佐商有耻于汤公以其心匡扶圣唐为唐宗臣致唐无疆致唐无疆永式万邦
　　长孙赵公无忌
　　赵国之先发祥朔土乃祖乃父受天之祜有女而圣【文徳皇后】为天下母有子而贤为唐室辅圣贤同气千载一覩不显赵公允武允文克忠克仁实有大勲髙祖受命太宗归尊翼翼干干恪居于藩羣孽乱嗣争窥神器鸿业将坠公揭大义一匡天下人到于今家受其赐帝将传圣爰有顾命汝忠汝诚莫与汝京与我圣子守唐太平公相髙宗有太宗遗风刑措财丰八荒来同和气大融妖星袭月祸起中宫公将正之以玉帝躬【武氏谋位公以力争】力屈羣邪诚阻天聪黜非其尤令问无穷
　　唐莒公俭
　　歳寒阴凝冰雪皑皑有鸟择木先阳春来谁与莒公王佐之材间运未开登潜龙台代万姓请命与天为媒扶龙而兴振起云雷权舆帝图经始唐基始覆一篑勃然巍巍易失曰时难知惟几知几其神莒公元勲
　　刘渝公政防
　　河出昆仑来润中夏连山合沓横拥其派巨灵勃然手折太华决流东注功并造化粤我圣唐将举晋阳帝命是将往拯溺于四方亦既载斾亦既秉钺强凶当路【王威髙君雅】拒不得发渝公慷慨感义激节用竒制变大事立决雷奋电越天衢八达则莫我敢遏如巨灵破山河势始豁赫矣渝公与神齐烈迹如仙掌炯炯不灭
　　李卫公靖
　　有隋之末羣盗炽爇帝怒震发五星从太白焕昭参野将有圣人兵定天下金精下射猛毅感激李公矫矫从此奋迹跃于中原王者则获壮士不死【初公不利于我帝欲戮之壮其言而免壮士公自称】唐威载赫帝曰汝杰致天之罚手付金钺俾往式遏不庭则杀如飇发发如火烈烈摧枯烁雪应鼓如截逺若荆巫险若江湖强若匈奴莫不率从莫不震恭车书混同氛祲荡空卫侯之功功则维何威明惠和策勇驾智长驱仁义仁义旷荡帝王之将万古曷瞻鐡山巉巉【诏筑坟阙象铁山积石山】
　　李英公勣
　　横流莫极大乱无象英公杰出应运为将与楚楚霸与汉汉王天时人事随我所向长蛇纵蠚【王充】东据河洛婪婪封豕【建徳】来济同恶号吼连声如雷如霆万里震惊时维英公谅我太宗斩豕以钺取蛇于穴羣秽殄灭乃定九鼎乃开明堂奄有大邦金甲同光告成于皇【太宗献捷于髙祖与勣俱擐金甲为上下将】皇业用昌帝命英公北伐玁狁雷鼓殷殷旄头几殒扫雪黒山布唐阳春五原草绿不见南牧岛夷未庭天子亲征其锋维英莫拒莫抗是震是荡破东海浪天下既和解鞍投戈衮服委蛇华髪皤皤终始三朝无玷可磨
　　刘夔公基
　　夔公峥嵘金虎之精应时而生与运俱行总帝元戎震唐天声瞠目张胆前无金城别建龙节中分虎旅启行万里乘气一鼓剑挥雷霆斾巻风雨先驰咸阳鏁定天府天府既定唐集大命入扬王庭出权兵柄薄伐玁狁朔风不竞征徂岛夷东海如镜义始忠卒元勲之盛
　　长孙邳公顺徳
　　泰山未明云郁幽崖日观赫开舒为丹霞昔我太原贤杰潜屯帝出于震烂其盈门邳公炳焉实耀其间功参造化谋协先天执殳前驱捧毂南辕以劳以旧佐命之元
　　虞永兴公世南
　　英英永兴华徳素行以文富国以道佐命天下既平为唐儒宗东观石渠始出古风秉精绎思假道书圃驰骋百代出入三古问羲皇心聴尧舜语归来帝侧献可替否帝告永兴与鸿硕之伦阐六籍三坟建乐章礼文先师是宗先圣是崇于廓辟雍辟雍沉沉天子所临或或歌讲古述今其徒八千缨弁森森獩貊羌髳咸咏徳音羽林孤儿亦垂青襟洋洋声教无逺不洎日月所照皆成文字郁开古始扫荡浇季实我羣儒成太宗之志英英永兴宜曰文懿【公諡】
　　尉迟鄂公敬徳
　　洸洸鄂公百錬龙锋沉翳未宣气冲斗间佩非其人【初事宋金刚】跃入大川神武获焉提之上天天地之内指麾无前熊威虎力隠若敌国刚毅木讷安刘必勃武徳之屯手抜祸根扫除氛昏捧出白日耀于天门功成名遂髙谢戎事烈烈猛志化为和气深地髙堂頥性保常屑琼饮露静奏清商商为臣励事君鄂公之志之仁【贞观后公不交人事常链气服食奏清商乐以自奉】
　　萧宋公瑀
　　隋氏不君忠贤莫用桐生朝阳有集惟鳯舍彼頽厦郁为新栋路车衮开国有宋武徳之暮羣孽内蠧巍巍宋公耸节髙步不吐不茹不来不去屹崛中立为天一柱从容而言社稷遂安持诚秉忠光辅二君激浊扬清欲人如身道至广莫我敢羣境至大不容纎尘雪山倚空冰壑照人耿介絶邻为唐贞臣
　　张郯公公谨
　　有倬郯公屹屹而贞洸洸而仁实太宗信臣太宗守藩内难未夷图之则安舍之则危帝临安危机以惧以疑以蓍为有知是筮是咨郯公嶷然排闼折蓍抗愤正词用人事定天意身为元龟不知不识顺义之则以定社稷郯公之力公之云亡帝念其勤若痛在身天懐发中哭不避辰君臣之间夐古未闻
　　屈突蒋公通
　　五运相推土火革期隋化为唐忠臣不知犹驱义徒奋拒王师指心誓天摩颈待时人归有徳四海皆叛春日满川孤氷未泮亡家殉国方寸不乱力屈势穷排空落翰东南恸哭血尽魂断杖忠就擒万国瞻汉帝曰尔通古之烈士孝于其亲谁不欲子俾侯于蒋授以师纪感恩不死宣力如彼佐唐扶隋名教之美
　　髙申公士廉
　　维岳降神佐唐生申忠贞自天孝友如春徳为邦基行厚人伦肃肃雍雍真王者臣庆因归妹光延天配【文徳皇后之同出也】婚媾之中云龙潜防建公南海廓我无外谅武拨乱弼文开泰逷彼庸蜀荐钟浇季文翁之化若扫于地申公攸徂有教无类父子兄弟望风相媿勃兴儒雅大复礼义西南颂声到今未坠名登元勲理冠羣吏全材大器于铄厥懿
　　殷郧公开山
　　温温殷公初若懦夫铜印试吏褒衣为儒大风驱云忽与之俱遭逢真宰参造化谟天地既辟厥功有赫从王龚行佐帝光宅逺展骥足髙挥鳯翮以永终誉垂于竹帛
　　秦胡公叔寳
　　洛汭之役龙战未决【我师与王充阵于九曲】秦公应变临阵雷拔鋭气尽来我盈彼竭成败反掌存亡奄忽虎来风壮鼇转山没遂作心膂爰从讨伐崩围陷阵火迸冰裂翕如鹗耸纵若鲸突功成国定万古壮骨
　　程卢公知节
　　卢公倬然动轶几先转祸为福【与秦胡公降于九曲】攀龙上天缤翻鹏翼积风乃耸桓桓将军大敌则勇雷崩山谷貔虎顿伏飇倒溟波鲸鲵蹉跎见危而进当死不让干城三朝身老气壮
　　段褒公志
　　褒公虎臣先运而臻谒帝太原许唐与身拥剑驾气腾风跃云积忠累仁光有厥勲建斾北伐细栁宵屯风谧霜凝严扄达晨天子之使驻车军门【军屯肃章门外壁门以夜不纳制使】安众秉威此真将军洸洸桓桓克壮有闻
　　许谯公绍
　　羣动相食血流中原谯公夷陵豺虎与邻列境连城火炎烟昏皎其一邦如玉不焚三光忽开万象皆新谁有天下平生故人【公与髙祖有旧】引忠归诚豹变蠖伸金石之契移为君臣奕奕煌煌为龙为光元戎啓行大斾央央式遏大江奄征南方恩斯勤斯两不可防
　　皇帝亲庶政颂【并序】
　　臣闻光宅大寳茂育羣生神而明之必在上圣然则所同者道所异者时或以垂拱仰成或以励精自致及乎俗跻仁寿理洽时雍弛张之政不殊劳逸之功则倍我皇帝体至化含元精苞干刚履坤顺诞膺骏命恢纂鸿休宣八圣之重光集百灵之奥祉如天之帱如地之容鼔义为雷霆奋仁为风雨干璿衡而转七曜悬金镜而纳九围廓氛沵而川澄沓祯祥而山委昔轩辕氏斩蚩尤灭火帝功至大矣若非仗风后之助受女之符未能克也陶唐氏诛四罪定水灾徳至厚矣若非大舜之登庸伯禹之尽力未能成也汤以伊尹为相始定殷功武以太公为师乃康周道髙宗绍复资傅説啓沃之言宣王中兴赖山甫将明之政今陛下大康四海雄轶二纪百姓不知其日用羣臣无望于清风而乃业迈乎前王功髙乎古烈圣作物覩孰知其源窃以管窥天倪蠡挹溟量庶乎大畧可得而言焉陛下自代天统物之初则以屈已济人为意防临庶政躬总万区四册贤良六亲郊祀勤恤于物本尽瘁于生灵详旷代之所未详虑列辟之所未虑夏景大而方食寒星在而求衣寸阴不舍于论思子夜犹观乎啓事除一物之患而品类获安伸匹夫之寃而庶狱自息弃瑕而録用含垢而宥过小善可纪必拔于宸衷片言有孚不防于睿聪至如天时之丰约地利之夷险邦赋之盈虚师律之贞暴闾阎之疾苦稼穑之艰难人风之情伪吏理之得失莫不密归神算潜纳皇明虽阴阳不能以气欺虽神不能以形遁何细而不及何大而不苞何秘而不彰何难而不就犹复登台念在阴之惨闻乐思向隅之情御裘感短褐之寒临膳忧箪食之馁日慎一日既泰而不自泰既安而不自安兢兢乎业业乎此其所以广运而有成全功之克举者也然而感覆帱之恩者欲天之弥髙荷容载之徳者欲地之弥厚仰照临之明者欲日月之弥光防臣被淳风饮泽亲挹行事目覩升平忧劳诚难愿陛下勉之而已羙善诚至愿陛下保之而已若夫虽休勿休黙优柔君上之体也遹观厥成蹈舞颂声臣下之职也为而不有徳莫至焉知而不称罪莫大焉臣某敢昧死再拜稽首献皇帝亲庶政颂一首其词曰
　　士师迈徳元储庆幽而复曜髙祖受命贞观致理开元殷盛艰而复康皇帝亲政受命维何邈斯万年亲政维何夕惕朝乾天道福谦我则奉天人生在勤我则率先忧尧之心劳禹之形求人之瘼思国之经年亦丰止御膳不馨夜如何其皇寝未宁偃武修文太和氤氲海不扬波天无纎氛鸟章之长椎髻之君防朝明庭其从如云巍巍崇崇于穆昭融宜播大乐以宣皇风铿锵盛徳蹈舞神功下臣作颂永示无穷
　　狄梁公立庐陵王传赞【并序】
　　梁公以武氏簒盗国命如缀翊安宗社非我而谁是用防大耻履大险耸节振义以持世心闲髙祖天下于方寸之地盗力虽盛莫之敢闚唐复为唐繄公是赖后代昧者颇归功于五臣殊不知五臣之功公所授也客有以李北海所传示予者述庐陵废立之际见公如生贻诸将来可以不惑敢摅愤而赞之词曰
　　于休梁公社稷之臣濡迹应变与唐屈伸妖虹横天鸣牝专晨独立大道指南生人阖辟有期命先我时乃建国本代天张机取日虞泉洗光咸池潜授五龙夹之以飞临终指麾皇业再基运起身后功成不知穆若清风嶷然宏规凡为臣者可不度思
　　张荆州画赞【并序】
　　中书令始兴文献公有唐之鲠亮臣也开元二十二年后宗春秋髙矣以太平自致颇易天下综覈稍怠推纳寖广君子小人摩肩于朝直声遂寝邪气始胜中兴之业衰焉公于是以生人为身社稷自任抗防言而无所避秉大节而不可夺小必谏大必诤攀帝槛厯天阶犯雷霆之威不霁不止日月防蚀爲公却明虎而冠者不敢猛视羣贤倚赖天下仰息廪廪乎千载之望矣不虞天将启幽蓟之祸俾奸臣乘衅以速致戎诈成谗胜圣不能保褫我公衮寘于侯服身虽逺而谏愈切道既塞而诚弥坚忧而不怨终老南国于戏功业见乎变而其变有二在否则通在泰则穷开元初天子新出艰难久愤荒政乐与羣下励精致理于是乎否极之变姚宋坐而乘之举爲时要动中上意天光照身宇宙在手势若舟檝相得当洪流而鼓迅风崇朝万里不足怪也开元末天子倦于勤而安其安高视穆清沛然大满于是乎有防极之变荆州起而扶之举爲时害动咈上欲日与谗党抗衡于交防之中势若微阳战阴冲宻云而吐丹气歘辉而灭又何叹乎所痛者逢一时事一圣践其迹执其柄而有可有不可有成有不成况乎差池草茅沉落光耀者复何言哉复何言哉曹溪沙门灵澈虽脱离世务而犹好正直携其图像因以示余余观而感之乃作铭曰
　　唐有栋臣往矣其邈世传遗像以觉后觉徳容恢晏天骨峻擢波澄东溟日照太岳具瞻崇崇起敬起忠貌与神防凛然生风气蕴逆鳞色形匪躬当时曲直如在胷中鲲鳞初脱激海以化羊角中頽摩天而下无喜无愠亦如此画呜呼为臣儆尔夙夜
　　续羊叔子传赞
　　天厌鼎峙蜀灭魏改锡晋羊公以同四海儒衣登坛岳镇荆蛮十万之众从公而闲逍遥岘阳傲视勍敌用仁为间出入无迹吴国虽守吴心已降吞于胸中不见大江勤物忘已乐天知命留功遗人国愈身病江汉旧域徳膏潜蒸化行兵中兵息化兴策虽平吴道不相晋永嘉南迁岂曰冺冺
　　药师如来绣像赞【并序】
　　药师如来像者余妻兰陵萧氏之所绣也贞元二十年余奉徳宗皇帝之命西使吐蕃辞髙堂而出万死介单车而驰不测国故遽至戎情猜闭坎险一遇星霜再周夫人盥馈之余膏铅不御日乱蓬首坐销蕣华异域无期良时自晚始怨冬釭之久而红芳已防方苦夏景之长而碧树将落书委尘箧迹沦苔阶渐昧音容孰知存没黩龟不告因梦难徴触虑成端沿情多绪黄昏望絶见偶语而生疑清旭意新闻疾行而误喜循环何极刻舟匪寻浩隔理求窅非计得如闻东方有金界极乐大雄散琉璃之寳光照恒沙之国土能度众生出诸幽厄一念必应万感皆通是用濬发慧根妙求真像断鸣机躬织之素染懿筐手缋之丝尽瘁庄严彰施防绣纒苦心于香缕注精意于针锋指下而露染青莲思尽而云开白月然后练时洁室华设珍供夕炬传照晨炉续烟齐献至诚泣敷恳愿遂得慈舟宻济觉路潜引当道场发念之日是荒裔来归之辰幽感防符一何昭焯乃知织回文之锦无补离忧登望归之台空为废日与夫心谐妙理手结胜因进则有济度之功退不离清浄为本从长择善岂同日而言哉余感其志効爰用赞序虽在妻子亦无媿词藏诸闺门永以传信赞曰
　　地万里兮天一极往无由兮来不得解脱愿兮慈悲刀五色绣兮黄金饰澄氛昏兮圆相开湛水月兮莲花台慈眼睠兮犷心回死别离兮生归来海为田兮刼为灰身念念兮无穷哉








　　吕衡州集巻九
　　钦定四库全书
　　吕衡州集巻十
　　唐　吕温　撰
　　杂著
　　功臣恕死议
　　昔卫蒯瞆以窃国之诈盟其陪臣服冕乗轩三死无与近代惑者因为口号于是乎有功臣恕死之典考诸古训其异端欤稽诸时事其乱本欤何者有国之柄莫大乎刑赏人生有欲不可以不制天讨有罪不可以不刑盖刑者圣王时以佐道徳而齐天下者也功济乎物不可以不赏赏劝乎功不可以不信盖信者圣王所以一号令而惇天下者也然则恕死之典弃信而废刑何以言之夫立功者自八元十乱之后非尽能贤或有起屠贩垄亩行阵之间乗帝王应天顺人之势用力无几遂贪天功超腾风云各得变化率劳怙宠屈强自负僣冒无厌见利忘义是宜崇威峻法大为之防而反丹书铁券许以不死其功大者可以五作乱而十犯上孰不以暴为无伤乎且人君之言如涣汗不反既与之要天地誓河山卒【仓忽反】一旦失驭有黥韩之罪神怒人怨不得已而诛是弃信也若恣行凶险隳突宪纲或奸锋将发衅逼宗社乃念斯言之玷忍而不诛是废刑也向者才得其尘涓之効萤烛之助而信弃刑废将焉用之使贤而有功惊宠惧满自居无过之地何恕死为使愚而有功已小人不幸又告以无死是増骄而启奸适所谓赏之祸也虽恕之死其能免乎夫其贤如太公忠如伊尹唯君知臣可以勿贰而遽宥以死罪是疑其不终非所以待之以诚而尽君子之心若乃猾如狗盗庸如黥徒未有罪而先恕之死是不许其慕生亷耻自固名节非所以之以徳而劝小人之善也以为明君之处劳臣也安之以爵禄防之以纪律明之以好恶耸之以祸福使得迁善逺罪保勲全名剖符传庆与国终始防斯勤斯是亦极矣奈何挠权乱法以罪宠人坠信赏必罚之典亏昭徳塞违之道恐非哲王经邦轨物之制也谨议
　　复汉以粟为赏罚议
　　议曰先王赏以饰喜罚以饰怒喜必待功而赏不僭行怒茍得罪而罚无轻赦其来尚矣汉氏杂霸道而隳王制昧宏规而狃小利俾其纳粟除罪拜爵以罚人则废法以赏人则废功以储蓄则废本是沮劳惠奸而怠弃南亩也何以言之惟名与器不可假人而班爵于并兼之家析圭于滞积之室使屠沽贱凌驾英豪茍有怀亷耻之心岂复致患难之死虽月要天地日誓山河而赏不足以劝矣天讨有罪刑兹无赦而挠权于残贼之徒屈法于奸宄之党使凶人酷吏言暴无伤茍开必免之门孰惩防极之恶虽临以斧钺驱于鼎镬而刑不足以威矣且朝縻好爵以粟授受国有常刑以粟出入贪利爱生之夫孰不愿空垄亩而贸圭组竭仓廪而救死亡拜爵者坐等封君遂忘其本业免罪者室如悬磬曷保其生聚虽使三公九卿躬执耒耜而啬不可以务矣于戏赏罚者长人之大柄农啬者有国之永图忽而弃焉曽不是念而利乎国储之暂实兵食之仅济其何补欤然而汉承秦中国耗弱髙惠务厥完辑孝文守以恭俭徳未浃于海外威未行于四夷边候犹闻撃柝戎士不得解甲晁错是以有权宜之对救之术偷利于当代幸成于一时虽曰有因而为终贻识者之诮国家体元立极继天而作腾轶殷周绍休唐虞率我蒸人登于寿域王一变至于帝帝一变至于皇非正大之谟不听非盛徳之事不问焉有习近古之失策采庸臣之诡论者哉必患国廪犹虚边餽莫继莫若兴李悝之平籴务充国之屯田练将简兵以省军费轻徭薄赋以悦人心东作一兴西成再秩则太仓之粟如京矣塞下之稼如云矣亦何必亏昭徳塞违之道坠信赏必罚之典恐非盛唐经邦轨物之制也谨议
　　人文化成论
　　易曰观乎人文以化成天下能讽其言盖有之矣未有明其义者也尝试论之夫一二相生大钧造物百化交错六气节宣或隂阖而阳开或天经而地纪有圣作则实为人文若乃夫以刚克妻以柔立父慈而教子孝而箴此室家之文也君以仁使臣臣以义事君予违汝弼献可替否此则朝廷之文也三公论道六卿分职九流异趣百揆同归此则官司之文也寛则人慢纠之以猛猛则人残施之以寛寛以济猛猛以济寛此刑政之文也乐胜则流遏之以礼礼胜则离和之以乐与时消息因俗变通此教化之文也文者盖言错综庶绩藻绘人情如成文焉以致其理然则人文化成之义其在兹乎而近代谄谀之臣特以时君不能则象乾坤祖述尧舜作化成天下之文乃以旂裳冕服翰墨章句为人文也遂使君人者浩然忘本沛然自得盛威仪以求至理坐吟咏而待太平流荡因循败而未悟不其痛欤必以旂裳冕服为人文则秦汉魏晋声明文物礼缛五帝仪繁三王可曰焕乎其有文章矣何衰乱之甚也必以章句翰墨为人文则陈后主隋炀帝雍容绮靡洋溢编简可曰文思安安何灭亡之速也覈之以名义研之以情实既如彼校之以今古质之以成败又如此传不云乎经纬天地曰文礼不云乎文王以文理则文之时义其大矣哉焉可以名数末流雕虫小技厠杂其间也
　　三不欺先后论
　　昔宓子贱为单父也人不忍欺之国侨为郑也人不能欺之西门豹为邺也人不敢欺之此皆为政不同同归于理作干事之称首贻牧人之经范汪洋古今辉焯图史穷理而语故有优劣择善而行岂无先后请试论之子贱仕衷乱之鲁而邑偪强齐仗义为城池倚仁为干橹当鲸吞之大敌鸠狼顾之遗黎涣离形检妙用心术惠训不倦乃无得而称视民如伤而不有其爱感而动之隂阳运于无言诚而明之日月悬于方寸是则不求不欺于人而人不忍欺矣子产摄晋楚之间而靖恭尔次役智利物饰躬励俗守之以信行之以礼告之以慈惠临之以明察如镜洞照如衡诚悬是则求人不欺而人亦不能欺矣西门豹当战国之初而克修茂绩身有纪律言有典章刚包其柔威克厥爱权之以法制董之以刑罚火烈人望霜清物心是则责人不欺而人固不敢欺矣夫不忍欺者至诚潜感是曰上徳尧舜之吏也不能欺者明智旁达是曰有政三王之吏也不敢欺者严威允济是曰能刑五霸之吏也诚不足至于智智不足至于威大小之间朗然可见然而事在折衷理资渐致徳宜全举道贵兼通必也修诚而弃智诚未至而致理或亏任智而废威智未周而暴乱将起不若总而行之迭收其效一之日二之日刑明威立使人畏而不敢欺三之日四之日智达政成使人敬而不能欺五之日六之日志孚诚格使人感而不忍欺以寛济猛同二气而和平自迩陟遐比三才而具美茍非全徳大器其孰能至于此乎若不暇防其源流统其宗极而姑定优劣直论先后则尧舜之吏与王霸不同年而语矣
　　虢州三堂记
　　应龙乗风云作雷雨退必蟠蛰以全其力君子役智能统机剧退必晏息以全其性力全则神化无穷性全则精用不竭深山大泽其所以蟠蛰乎髙斋清池其所以晏息乎虢州三堂者君子晏息之境也开元初天子思二南之风并选宗英共持理柄虢大而近匪亲不居时惟五王出入相授承平易理逸政多暇考卜惟胜作为三堂三者明臣子在三之节堂者励宗室克构之义岂徒造适实以垂训居徳乐善何其盛哉然当时汉同家人鲁用王礼栋宇制度非诸侯居后刺史马君锡因其頽陊始革基构丰而不侈约而不陋以琴竹诗书之幽素易绮纨钟鼓之繁喧惟林池烟景不让他日观其广逾百亩深入重扃回塘屈盘沓岛交映溟渤转于环堵蓬壶起于中庭浩然天成孰曰人智及春之日众木花坼岸铺岛织沈浮照耀其水五色于是乎袭馨撷竒方舟逶迤乐鱼时翻飘蘂雪飞泝防环回隐映差池咫尺迷路不知所归此则武陵桃源未足以极幽絶也夏之日石寒水清松宻竹深大栁起风甘棠垂隂于是乎濯缨涟漪解带升堂畏景火云隔林无光虚甍沈沈皓壁如霜羽扇不摇南轩清凉此则楚襄兰台未足以涤炎郁也秋之日金飚扫林蓊郁洞开太华爽气出关而来于是乎弦琴端居景物廓如月委皓素水涵空虚鸟惊寒沙露滴髙梧境随夜深疑与世殊此则庾公西楼未足以澹神虑也冬之日同云千里大雪盈尺四眺无路三堂虚白于是乎置酒褰帷凭轩倚楹瑶阶如真玉树罗生日暮天齐云开月明冰泉潺潺终夜有声此则子猷山隂未足以畅吟啸也于戏不离轩冕而践夷旷之域不出户庭而获江海之心趣近悬解迹同大隐序阅四时之胜节宣六气之和贵而居之可曰厚矣若知其身既安而思所以安人其性既适而思所以适物不以自乐而忽鳏寡之苦不以自逸而忘稼穑之勤能推是心以惠境内则良二千石也方今人亦劳止上思又息州郡之选重如庭臣由是南阳张公辍挥翰之任受剖符之寄游刃而理此焉坐啸静政令若水木闲人民若鱼鸟驯致其道闇然日章小子以通家之爱获拜牀下且齿诸子侍坐于三堂见知为文不敢无述捧笔避席请书堂隂俾后之人知此堂非止燕游亦可以观清静为政之道云
　　诸葛武侯庙记
　　天厌汉徳俾絶其纽羣生坠涂四海飞水武侯命世实念皇极魏奸呉轻【去声】未获心膂胥宇南阳坚卧待主三顾稍晚羣雄初定必也彗扫是资鼎立变化消息谋成掌中战龙黄再得风雨于是右掲如天之府左提用武之国因山分力与水合势蟠亘万里张为龙形亦欲首吞咸镐尾束河洛翼出中夏飞于天衢然后鱼驱勾呉东入晏海大勲未集天夺其魄至诚无妄炳在日月烈气不散长为风雷英雄痛心六百年矣于戏以武侯之才知已付托土虽狭国以勤俭富民虽寡兵以节制强魏武虽没晋宣非敌而戎车荐驾不复中原或曰竒谋非长则斩将覆军无虚举矣或曰餽粮不继则筑室反耕有成算矣尝试念之颇赜其原夫民无归徳以为归抚则思虐则忘其思也不可使忘其忘也不可使思当汉道方休哀平无罪王莽乃欲慿宠戚造符命胁之以威动之以神使人忘汉终不可得也及髙光旧徳与世衰逺桓灵流毒在人骨髓武侯乃欲开张季世兴振絶绪谕之以本临之以忠使人思汉亦不可得也向使武侯奉先主之命告天下曰我之举也匪私刘宗唯活元元曹氏利汝乎吾事之曹氏害汝乎吾除之俾虐魏偪从之民耸诚感动然后经武观衅长驱义声咸洛不足定矣奈何当至公之运而强人以私此犹力争彼未心服勤而靡获不亦宜哉乃知务开济之业者未能审时定势大顺人心而克观厥成吾不信也惜其才有余而见未至述于遗庙以俟通识唐贞元十四年七月二十五日东平吕某记
　　【附】道州刺史防壁记
　　刺史河南元结字次山撰
　　天下太平方千里之内生植齿类刺史能存亡休戚之天下兵兴方千里之内能保黎庶能攘患难在刺史耳凡刺史若无文武才畧若不清亷肃下若不明惠公直则一州生类皆辱灾害于戏自至此州见井邑丘墟生民几尽试问其故不觉涕下前辈刺史或有贪猥惽弱不分是非但以衣服饮食为事数年之间苍生防以私欲侵夺兼之公家驱迫非奸恶强富殆无存者问之耆老前后刺史能恤养贫弱专守法令有徐公履道李公廙而巳徧问诸公善或不及徐李恶有不堪説者故为此记与刺史作戒自置州以来诸公改授迁绌年月则旧记存焉
　　道州刺史防后记
　　壁记非古也若冠绶命秩之差则有格令在山川风物之辨则有图谍在所以为之记者岂不欲述理道列贤不肖以训于后庶中人以上得化其心焉代之作者率异于是或夸学名数或务工为文居其官而自记者则媚已不居其官而代人记者则媚人春秋之防盖委地矣贤二千石河南元结字次山自作道州防事记彰善而不党指恶而不诬直举胷臆用为鉴戒昭昭吏师长在屋壁彼贪虐放肆以生人为戏者独不媿于心乎子自幼时读循吏传慕其为人以为士大夫立名于代无以髙此前年冬由尚书刑部郎中出为此州虽苦剧自课而未能逮其意也往刺史有许子良者辄移元次山记于北牖下而以其文代之后亦有时号君子之清者莅此孰视焉而莫之改岂是非之际如是其难乎予也鲁安知其他即命圬而书之俾复其旧且为后记以广次山之志云
　　湖南都团练副使防记
　　湘中七郡罗压上流右振防蛮左驰瓯越控交广之户牖扼呉蜀之咽喉翼张四隅襟束万里半天下安危系焉圣唐理虽偃草制不去备消息变化必惟其时由是剖分荆衡复古南镇控其兵徒而重其统帅易其将校而难其防佐所以显仁藏用明道晦权成师于礼乐之中讲武于文章之内雍容易简四十余年名迹风流冠于当代始则裴谏议虬以逸材竒畧傲视而静荒冦次则赵相公璟以髙标雅望郁起而为国桢其余冯郎中嶷之硕重房容州孺复之英达郑评事冽张著作季文之美秀洎张和州惟俭卢侍御澥佐我先大夫宣慈明允实有成绩是皆焯于朝论清在人谣者矣元和三年冬天子命御史中丞陇西李公以永嘉之循政京兆之懿则廷锡大斾俾绥衡湘威如秋霜无私凋惠如冬阳无私煦用人如止水无私鉴始下车表前副使殿中侍御史扶风窦君常字中行以本官复职于是监察御史河南穆君寂河内司马君纾范阳卢君璠太常协律郎河东范君存庆前咸阳尉呉郡顾君师闵前太子正字陇西李君础前太常寺奉礼郎京兆杜君周士前延陵县尉同郡杜君赏羣材响附各以类至文雅器用嵗余大备错金碧于晴壑綷孔翠于春林遐迩翕然称为盛府中行感防知巳竭其诚能黄钟音韵调于嶰谷之竹太阿锋铓拭以华山之土其集鸾凤断犀兕不足怪也窦氏伯季同时七人一居方伯二列华省四在诸侯之馆名教之乐缙绅慕焉以某近守支郡且知故实得请连帅俾书公堂媿于不文安敢坚让元和五年七月五日东平吕某记







　　吕衡州集巻十
