　　钦定四库全书　　　　　集部四
　　知稼翁集　　　　　　　别集类三【宋】
　　提要
　　【臣】等谨案知稼翁集二巻宋黄公度撰公度字师宪莆田人绍兴戊午进士第一厯官考功员外郎文献通考载公度集十一巻巻端洪迈序称公度既没其嗣子知邵州沃収拾手泽彚次为十有一巻巻末载有沃防亦称故笥所存涂乙之余才十一巻均与通考合又通考词曲部别有公度知稼翁词一巻合之当为十二巻此本为天启乙丑其裔孙崇翰所刋称嘉靖丙午得于陕西谒选人乃前朝秘府之本尚有御印然并词集合为一编仅一百三十四页分为上下二巻似不足十二巻之数岂尚有佚遗欤公度早掇巍科而卒时年仅四十八仕宦不逹故宋史无传肇庆府志称其为秘书省正字时坐贻书防官言时政罢为主管台州崇道观过分水岭题诗有谁知不作多时别依旧相逢沧海中之句时赵鼎方谪潮阳説者谓此诗指鼎而言遂触秦桧之怒令通判肇庆府云云殆亦端慤之士不附时局故言者得借赵鼎中之欤其诗文皆平易浅显在南宋之初未能凌跞诸家然词气恬静而轩爽无一切淟涊龌龊之态是则所养为之矣公度别有汉书镌譔今已佚此本从他本掇拾二叚并佚词一首附之巻末今亦并録之焉乾隆四十二年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀


　　知稼翁集原序
　　乾道五年冬顺昌令黄君沃书抵中都来告曰先君考功力学半世虽得一第而仕不克显平生所为文仅十一通愿得序引以冠其首余方备机政未暇也越明年出守长乐郡复多事少暇隙又明年顺昌使其弟洧来责前诺仲秋既望积雨乍晴天气澄爽退食郡斋因取考功文徧观之典重温雅如其为人其诗格律森严兴寄深逺虽未尽追古作要自成一家间与予里居唱和数篇余读而深悲之公以文章魁多士有盛名于时胷中洒落议论宏壮识者期之甚逺而官止外郎年四十八以殒所以传世埀后者止此而已是可伤也昔白乐天与元居敬善及序其遗文有曰黄壤岂知我白头犹念君唯将老年泪一洒故人文执笔怆然葢有感于斯言公讳公度字师宪戊午同年进士也莆阳陈俊卿序髙宗一马化龙讫于防位自丁未至壬午三十六年间策进士数千计擢居大龙甲者十有一人科名巍峩副以属望视富贵岐辙若长风挂席一息万里于是文靖梁公至宰相景明陈公冠枢极位尚书者三汪圣锡刘文孺王宣子也它侍从者五李顺之张子韶赵庄叔张安国王龄也惟莆田黄公师宪名声最卓卓而财至尚书郎寿不满半百梦幻覆手天殱此良大车云徂出门折轴人到于今伤之爰初登第以行巻忤秦相君旋为赵忠简公礼接益衔之弗舎坎摧揠无复有为天下惜人材之意一旦遇主则死及之呜呼公既以词赋压英躔故于诗尤精大氐铿锵蹈厉发越沈郁精深而不浮于巧平澹而不近俗与强名作诗者直相千万风樯阵马不足呈其勇犀渠鹤膝不足侔其珍悲秋之句曰迢迢别浦帆双去漠漠平芜天四埀雨意欲晴山鸟乐寒声初到井梧知吾不知谪僊少陵以还大厯十才子尚能窥其藩否公既没其嗣子邵州君沃收拾手泽彚次为十有一巻诗居大半焉它文悉从肺府源深流长迨乐府词章宛转清丽读者咀嚼于齿颊间而不能已惟其不沽于用身不到銮坡凤阁中铺扬太平之闳休其所表暴如是而已魏国陈丞相既序其首而邵州又欲予赘语于后忆四十年前与公从容于番禺药洲之上予作素馨赋公盖戏而反之异于不相知闻者兹不宜辞若平生事业则有叅知政事龚公吏部尚书林公之铭在庆元二年十月庚申焕章阁学士宣奉大夫提举隆兴府玉隆万寿宫魏郡公鄱阳洪迈序









　　钦定四库全书
　　知稼翁集巻上　　　　　宋　黄公度　撰赋
　　省试天子以德为车
　　治盛天子尊临帝居每安行而在德遂取用以为车独操驭世之权履兹寳位克广长民之道端若安舆夫惟上纂洪图俯绥赤子外以动化于羣下内以操脩于一已正宸心而御极其术何先运大德以为车莫安于此岂不以贵主大器富包普天一猷为兮立兆民之表正一号令兮举万国以风传是必动有彜训事无过愆禀聪明睿智之资坐而抚御体笃实辉光之大用以周旋由是俨万乘之威仪耸羣方之瞻视为輗軏以寓其赏罚谨衔辔以张其纲纪恭俭无尔伪之载忠信有在衡之倚其用若是非德曷以言无不听前瞻进善之旌政在必行下顺纳民之轨懿夫名德之舆也名久必泯权主之车也权倾则危曷若此厚以载物动而中防同五帝以载骤与三王而并驰世底安寜之治上无颠覆之为出必自于圣门靡闻过举行每遵于王路防蹈非彜故得仁义由行兮虞舜与稽圣神广运兮唐尧是则器蔑小人之盗舆有君子之得侍从仆御无非正乘岂假于王良出入起居防不钦谏何烦于广德厥后循治轨者世乏显显蹈覆辙者日益骎骎不能任重而逺岂知执古以御今以至化不流行无复置邮之速治亡只惧徒嗟朽索之临上方慎保基图务绥黎庶中以视履动而顺豫旣无陨越之失又絶奔驰之虑然则有大物者无他在审其御
　　解试和戎国之福
　　上圣图治逺戎请和民获安而不扰国膺福以滋多俯亲庶俗之情信行蛮貊诞保有邦之祐时戢干戈尝闻帝王盛时无不抚绥中夏治失其术则咸尚诈力御得其道则悉归陶冶惟天子脩盟讲好德莫厚焉俾戎人稽首称藩国之福也莫不肤使交聘丹诚逺通厚赐之子女玉帛俾脩其朝觐防同用珪章而结好无甲胄以兴戎我无诈而尔无虞遐陬内附灾不生而祸不作百顺来崇时其万国怀柔四方澄寂内不耸于边鄙外不扰于强敌措乃国于鼎脱斯民于锋镝良由礼招擕而柔服故得道建极而敷锡揉兹荒裔俾为不二之臣介尔中邦永保无疆之厯大抵异域之情兮乍臣而乍叛中国之治兮或替而或升征之弗克者尚且闻于败防絶之弗通者犹未免于凭陵曷若此无老师而耀武无好战以矜能下有方来之比福如川至之增所以事彼昆夷果见周家之盛防于戎子因知晋室之兴彼有汤后征南宣王伐北或隆肇造之业或启中兴之德虽曰奉天而讨岂不蠧财而伤力必也礼怀逺裔道交邻国巩王业以永固祐圣时于防极氊裘气暖行观塞草之长沙漠风淸坐见边烽之熄前古既逺后王不思惟务力制类非德绥侯空号于定逺将徒劳于贰师闭玉闗而谢质者不闻世祖罢朱崖而切谏者无复捐之殊不知秦帝喜功必底乱亡之患武皇逺略迄成虚耗之危上方施厖泽以抚绥冀羣心之辑睦务使迩安而逺至蔑有兵穷而武黩故勤勤然诚意以通和騈臻百福
　　解试贤人国家之利器
　　贤进在位时称得人为国家之利器实社稷之名臣挺生命世之英素韬大业推作有邦之用宰制羣伦惟王以一已之微受四方之寄谓万机尤难于独断非众材孰与之共治顾此先知先觉是谓真贤施诸有国有家兹为利器文武兼备功名两全国论未当兮断制尔待政体未善兮剸裁尔専基永隆于不拔患潜消于未然足倚大事斯为巨贤五百年哲匠间生才名不世千万里遐冲坐折英锐无前挺竒草泽之间露頴岩廊之地昔之穷也固尝蓄锐以待敌今之达也讵可藏锋而避事故或小而制锦兮恢恢游刃之施大而补衮兮恪恪官箴之备隐而未见姑为囊颖之藏动则有成岂若铅刀之利彼有称为大寳者盖有取于瑰竒号以重器者示可镇于倾危未若此刚节素禀坚忠不移厉其锷则淸亷之操淬其铦则智勇之资其用若是何利如之倘令追琢文章词锋益锐假使削平祸乱智刃攸麾兹盖有学校渐摩兮与之陶成有爵禄砥砺兮使之勉饬动每济世功斯利国専外阃则排折患难立中朝则剪锄奸慝良由上圣之善任遂使百工之効职邦有史鱼之矢直道而行邑皆言偃之刀歌声不息厥后任文吏者但事刀笔为武士者孰宣爪牙位徒叅于上列利何补于公家譬终日操锈而薄効不就虽穷年用力而寸功莫加遂令颂激王襃铸将求于巧冶赋陈贾谊钝切叹于镆鎁惟古圣明求兹英俊以敌忾则援干橹于礼义以御侮则全甲胄于忠信由是而治天下焉其有余刃
　　诗
　　僊霞道中阻雨
　　薄暮雨霏霏归心恨不飞客程三日阻家舍半年违涧澁水争道山空云触衣凭谁洗光手取出太阳辉
　　题金沙驿
　　闽越饱溪山何如蜀道难驿行仍怯岭舟驶复忧滩行李三秋杪居民百战残今宵投宿处茅店倚层峦
　　过使华亭悼七友【縁赴试漕台覆舟于此】
　　恶石乱峥嵘胡为君此行功名成底事舟檝悮平生天逺寜容问滩流本自鸣林猿如防意故作断肠声
　　奥村晚望
　　山逐寒云断天随暮霭低稻畦迷上下樵径自东西故国存书劒他乡尚皷涓埃期补报未敢卜幽栖
　　初秋夜坐
　　纳凉北窓下景象有余淸林暝惟萤影庭幽但竹声语阑惊坐久露重觉衣轻不寐饶诗思徘徊参斗横
　　久雨阻西郊之游
　　忽忽春将半防防雨未休过从喧齿追赏负觥筹诗句那排闷鸎声巧唤愁晴郊饶胜防何日许同游
　　和宋永四兄集句【泳】
　　时事干戈里年光巻帙中有怀忧社稷无力靖华戎世路日多梗斋扉昼掩蓬悲歌抚长铗爽飒气摩空
　　防同年共乐台
　　兰省三千士莆阳十五人此时乡曲防异日庙堂身名塞乾坤隘恩沾雨露新天边三鴈逺囘首独凝神
　　贺孙使君【荩】
　　文宿动三吴于门应大儒中秋寒律近九叶瑞蓂敷锦被栖郎舍朱幡镇海隅金鳌淹从槖铜虎暂分符德荫纷桃李仁风暖袴襦祝公椿夀永千嵗赞萝图
　　次韵宋永兄伤时二首
　　举目江河异伤心汉阙低未闻军折北谁复将征西志苦甘甞胆身先愿执鼙时惟王事急六月尚栖栖目断吴天逺魂飞楚塞低六龙廵漠北万骑绕淮西寒月笼烟燧霜风递晓鼙征夫蝴蝶梦休傍故园栖
　　和徐子由【夀仁】题昼寂轩
　　木落孤城逈苔封古寺深结庐依近地隐几惬幽心细草秋仍緑脩篁晚更阴红尘门外路六辔漫如琹
　　戏集老杜句再和
　　背堂资僻逺要路亦高深未负幽栖志囘看不住心寒花隐乱草飞鸟度层阴独绕荒斋径新诗近玉琹
　　次方咨谋【畴】韵贺郑宋英弄璋
　　渥洼产龙种筦簟兆熊禧木星光芒舒紫熖玉出昆山珠出隋徐卿忧何有于门高可期啼声已识是英物成立行看少壮时瓦盆盛酒醺四座我独不许陪宗支眼穿难望防牙镪吻燥不沾荷叶巵涓滴于人甘分絶枯肠强索祝儿诗祝儿效张良熟读韬钤为帝师祝儿效陈平磊落胸中吐六竒天骄捧首遁漠北岂容郊垒尚累累勿效文章身者画饼虚名天下知
　　松峰庵即席示同年
　　才子连镳俯近坰霜风散逐马蹄轻芳樽屡约同年防要路行看异日情境僻却嫌丝管沸坐阑转觉笑谈淸松峰自此宣高价不使慈恩独擅名
　　徯诸同年和章久之无耗再用前韵
　　劳君擕酒出郊坰强缉巴词醉墨轻我辈讵能捐习气伊人底事寡诗情漫令抆目朝朝望无复挥毫字字清冷淡生涯殊不恶想应着意讳穷名
　　庚申元日
　　茧足度残臈囘头又一年文书疎病眼事业付高眠盥栉从朝懒衾裯觉夜便南隣竞春色车马日喧阗陪孙使君宴归路口占呈应求宋永二兄
　　五马风流在升平笑乐空时难寸心异嵗晚一樽同角寒云外蓝舆暮雨中归来狎儿女残烛耿纱笼
　　早春红梅盛开有感
　　不与雪霜分素艶却随桃杏竞芳辰自知孤洁羣心妬故着防红伴早春
　　少年桃李竞青春囘顾寒梅已丈人强欲施朱追俗好谁知飜是失天真
　　正月晦日寄宋永兄
　　万事萦心空嵗月一分春色已尘埃檐前雨脚何时断陌上遨头几日来寒束幽花如有待风延啼鸟苦相催明年此防各南北趂取官闲共酒杯
　　和陈应求【俊卿】韵兼呈方次云【翥】
　　策蹇冲泥到野扉故人相对破愁眉话因别久卒难尽情逐杯深那更辞十里云山乖素约一番桃李负幽期萧萧半夜空阶雨乱滴枯肠百斛诗
　　次云见过留宿有诗因赓其韵二首
　　茅舎嚣尘外青灯笑语中相逢今夕欵忽忆去年同瓶澁倾无緑炉寒拨更红卧闻窓雨响檐溜受斜风惜别情无頼狂吟意有余琹尊闲院落花栁暗村墟行乐真聊尔论交莫后予褁粮山下约来徃未应疎家僮归得王庆长【宓】消息知留浙中秋举
　　倦仆去复返怜君归未能吟余幽砌月梦破短檠灯地僻人稀到书成鴈莫凴秋风霜翮健天末看飞腾
　　春日怀王庆长
　　夜雨才霑地朝晖已照墙润畦舒菜甲暖树拆茶枪敌骑沙碛闗河息战塲王孙縁底事萍迹久他乡
　　久不得浙耗
　　独酌浇愁酒慵翻信手书折腰行俗吏投足且吾庐嵗月莺声老江湖鴈影踈依栖五侯第旅食近何如
　　赠弟稚圭【桂】别
　　行色动高盖题诗寄短笺离亭春草外吉水暮云边雕鹗抟霜翅骅骝受玉鞭槐黄湏努力好语及秋天
　　寄呈察推二兄廷直【埴】
　　尺素书凭鴈足传侧身吟望楚江边闗山去我仍千里风月思君阅二年莲幙宦情今好在莆川春色故依然相逢若问官闲事为道麄裘饱昼眠
　　漫成
　　时事含胡里年华转烛间利名多噂沓贫贱觉安闲主知无术归休幸有山茅堂一尊酒时得慰愁顔
　　千里共明月
　　僊掌露初凝高空月迥明雪霜千里色闗塞一时情永夜惊乌鹊中原有弟兄清辉怜独对良防苦难幷目断一天逺愁随两地生倚楼何处笛凄切送残声
　　鸟影度寒塘
　　秋色满潇湘天寒鸟忙数声离疉嶂片影度横塘风翮抟寥廓烟踪入茫乍随萍荇没还共水云长冷浸千寻碧斜侵两岸霜凝眸西塞逺踈防带残阳
　　和余子美【洵】即事二首
　　昬昬午汗浃桃笙醒眼清诗仗友生俘馘遥传泮水捷琹书初解杏坛盟开尊頼有论文酒舎肉应无遗母好种桑麻归杜曲行藏休更问君平
　　黉堂归去葛衣轻怪底容太瘦生抖擞悭囊偿酒债安排崄韵主诗盟妖韶梅老自余态滋味韩休薄大强策驽骀追逸驾不堪才力但平平
　　夏日陈应求见访
　　酷暑避脩竹繁隂侵短楹骸方枕簟车马忽柴荆对酒情无极哦诗韵更清昬鸦催别急天末片云横
　　苦热
　　玉井晨不冷茆檐午欲焚月摇看箑榴吐认红裙逈野都如火竒峰空自云衣巾负芒刺曝背有人耘
　　秋兴二首
　　秋入蒹葭霜正威数声归鴈塞痕微欺人白髪萧萧得未老丹枫故故飞朔野黄多战骨江湖风雨一蓑衣百年麄饭从衰朽万事尘寰有是非
　　牙义老木抱江城城古江寒相对清云鴈不逢音信杳沙鸥无数往来轻露华今夜凝僊掌词藻他年动帝京淮海一身犹卧病闗河千里未休兵
　　和宋永兄咏荔支用东坡字韵四首
　　枝头血色万年萍错落横天粲彗星昔日杨姬劳走驿一时王姥欲俱浪传石蜜来他域巧似瑚出涨溟僊种世传工益夀饱甞端胜衞生经
　　蜜甛谁数楚江萍枉道偷桃是嵗星长夏日烘怜国色去年霜薄赦秋刑侯堂旧许祠南海使驿曽劳走北溟名种尚堪重品第未甘陆羽着茶经
　　脩竹繁阴覆緑萍压墙朱实鬬星星明珠落掌骊龙睡丹殻归盘白马刑曾指图夸北客至今渍蜜动南溟可怜伧父流涎久何日乌山始一经
　　一时红紫逐飘萍风雨残枝尚缀星西国葡萄甘仆白家踯躅强仪刑谁移僊种从丹府不使灵荄遍八溟大业豪华今寂寞佳名空着海山经
　　寄林谦之【光朝】
　　冰壶玉麈逼人寒忽漫过逢豁肺肝千载有人扶古道一时倾盖尽儒冠不妨我辈诗肠在要取他年酒量寛万巻白头成底事贩屠之辈任艰难
　　方次云伏枕久不入城独宿知稼堂有懐
　　吹笛清宵何处声隔窓斜月听人行梦囘案上青荧火魂断城头长短更三伏故人怜卧病百年薄宦任浮生春风尚忆茅堂话相对哦诗天未明
　　赠日者黄明逺
　　幅巾别我五周星今日相逢眼暂明一第男儿身自曾将踪迹问君平
　　迓泉守晚宿囊山
　　山木转斜晖秋风动客衣露华侵坐冷星宿傍檐稀楼逈钟声隐更长烛影微年来倦奔走早觉利名非
　　慈竹
　　慈竹阴初合新梢翠欲流晚揺千尺影冷撼一堂秋笋迸苔痕折叶防山色幽鳯凰栖息稳端为此君留
　　返照
　　返照隐西山烟村一水间路长人自急林暮鸟知还枫巷秋长扫蓬门夜不闗风尘犹剧盗嵗月但催顔
　　倚薄
　　茅檐供倚薄藜杖费扶擕天入平芜濶山含宿霭低树声风便旋野色晚凄迷容易营生事秋田稻欲齐
　　迓杨守宿九峰
　　木落闽山暮云深野寺秋寒花空照眼浊酒不禁愁宦拙羞奔走时危且滞留回廊供徙倚万虑寄防搜
　　偕方次云饯孙守月下同归戏成
　　北陌争迎丞相车南郡新分刺史符弩矢纷纷夹道趍旌旗猎猎照通衢一时冠盖事奔走车马不许停斯湏贤愚贵贱俱物役始觉名利真区区我亦年来忝簮绂苛礼羁人日湮汩往来叨沐主人恩陶母不悋千金发平明联辔逐西风归路三更踏明月解貂野店贳浊酒醉罢高谭偃溟渤风尘薄宦君勿悲犹胜低囘塲屋时乌防白袍青竹榻短檠终夜照红蜡
　　奉别王宰先之
　　尽角城头绕怨音秋风握手别杯深三年故国相从地万里青云欲别心醉罢林霜催菊老梦囘江月转棠阴预愁晓色离亭外衰草撩人思不禁
　　醉中别李元防【宇】
　　同云幕幕暗前山急雨飕飕酿小寒桃花欲开尚羞澁梅梢已老半阑话别一尊休草草丈夫相识期嵗老绨袍万一未防情春风莫惜归来早
　　和陈应求春日见寄
　　满目繁春事题诗寄所思轻寒欺酒力宿雨褪花姿经世知无术追欢要及时郊原賸晴景莫负去年期
　　和余子美春日缓歩
　　道屈时危且茹藜不妨去鲁尽迟迟一轩容膝分蓝宇十里携笻闯麦岐杜老皓头真可惜陶潜知命更奚疑干戈淮上无消息愁絶南山独歩时
　　山行即事二首
　　落石奔沙岸頽云拥树根牛羊千古道鸡犬数家村风递隣舂急春归农事繁生涯随处乐翁妪话柴门席改尊犹在心间自迟角巾欹短树风带踈篱作难忧强敌全生混野麋晚来幽意惬归路恐多
　　宿鹫峰庵题壁兼呈林孚卿【桴】诸友
　　抱被招提听晩钟昔游囘首七春风斩新花木轩窓外依旧楼台烟霭中永夜篝灯元自照故人尊酒偶然同明年此日看腾踏先数班杨赋律工
　　和龚实之【茂良】闻戎人败盟
　　请缨未快终军志置火湏然董卓脐列郡奔驰喧羽檄圣朝哀痛下芝泥盟寒闗陇无来使春晚江淮有战鼙十载枕边忧国泪不堪幽梦破晨鸡
　　和宋永兄春日闲居
　　负郭浓春事高斋辟晓闗晴云浮越峤芳草接荆蛮禄薄难长饱才防分久闲年华兵甲里吁骇镜中顔
　　喜雨
　　皇天啬甘泽为农生理休哀哉桑麻瘁得意蓬蒿稠一夜溜檐雨晓屋喧鸣鸠惊涛注空壑秀色溢平畴田舎无宿储及此寛百忧陌上谁家郎惟恐阻春游
　　偕徐子由余子侯陈应求游虎丘巗偶题壁韵叶因分字联句
　　一室函沧海羣公半列侯【余】放怀追许谢洗耳笑巢由【徐】花暖蜂相趂泥香燕自求【陈】杖藜穷胜境染笔记春游【黄】
　　题翠峰寺西轩
　　寂寂春葩映短墙半山松竹奏笙簧无情幽鸟背人去不惯村童笑客狂
　　送龚实之赴官南安十韵
　　气合论文地魂销惜别筵离亭芳草外飞盖落花前北阙旧通籍南州先着鞭郤诜丹桂早莱子防衣鲜侧耳聆佳政成名及妙年因风能见忆得句防湏传筮仕聊栖棘驽才阻泛莲交情期嵗晚防靣数秋天莆水浮春树桐城际暮烟龚黄真忝窃末路共腾鶱
　　暮春山间
　　缓步春山春日长流莺不语燕飞忙桃花落处无人见濯手惟闻涧水香
　　闲居
　　一水逺能白羣山隂更青静怜风细细闲任雨冥冥春色供多病时情畏独醒平生忧国意客至问朝廷
　　次韵余子侯游石泉
　　竹杖防鞋意自便藓墙莎径色相鲜平畴涨麦云连海絶壁蟠松盖倚天竟日虎巗延眺瞩何时蟹井费攀縁归来幽独不成山月侵廊钟韵圆
　　秋日晚晴懐南山旧游
　　霁色孤城外秋声独树边烟云澄逺屿风月平川戎马休何日登临忆去年吾曹得踈放醉墨洒层巅
　　寄方次云
　　近有清源信官期报早秋时危从薄宦情在惜同游簮笏趍新幕琹书别故邱君能访茅宇尊酒话离愁
　　悲秋
　　万里西风入晩扉高斋怅望独移时迢迢别浦防双去漠漠平芜天四埀雨意欲晴山鸟乐寒声初到井梧知丈夫感慨闗时事不学楚人儿女悲
　　和郑叔友【厚】题真如
　　南郡趍新幕防官媿野人客怀投寺晩归梦到家频嵗月看蓬鬓尘埃听葛巾相随一杯酒且慰百年身
　　和方次云至日作
　　至日空相忆何时复此来素书烦蜡炬往事付寒杯梦破风惊竹诗成雨绽梅江城低婺女囘首亦劳哉
　　上汪内相【藻】生日
　　天意恢炎星躔降昴精典存大雅领袖属名卿出入三朝旧青冥万里程磨铅周太史视草汉承明词采今宗匠艰危急老成旒方侧席高纛尚専城卜筑祁阳外悬弧晋水清先君桃李荫比屋袴襦声昼永黄堂梦春晴緑野耕日边稽召节幙下及称觥盛业期伊吕脩龄颂老彭一麾难久借四海欲休兵
　　送郑察推叔友罢官之潮阳二首
　　官达身何补才名陆未沉不妨吾道在休较吏文深城郭春将暮风云晚更隂相看炎海阔魂断欲分襟春草故人去落花离绪多芙蓉少顔色薏苡尽风波尘土非长策功名一醉歌周南暂留滞莫改嵗寒柯
　　和蔡司法【赏】南安之什
　　一夜晴风吹晓霞平明联辔踏飞花岚光且对圣贤酒世事仅同蛮触蜗簿领迷人春易老渔樵满地昼无哗登临未饱溪山兴归路星星月照沙
　　春雨中防西山佛迹
　　自喜平生山水心公余犹及此登临云埋古寺钟声逺花落空村烟雨深是处芳尊追胜槩几人寒勒度踈林都无春色一分在况有尘寰万虑侵
　　陈晋江以壬戍四月上澣宴同僚于二公亭
　　百年遗址俯郊坰十里苍波带古亭隔岸楼台春去逺满湖烟雨酒防醒苔碑缺落庭松老野鸟去来汀草青风物不殊天竺路扁舟髣髴旧曾经
　　越十日陪使君汪内翰复来
　　雅制初仍旧佳名留至今城依刺桐古亭入芰荷深尊俎宾僚集旌麾刺史临自公多暇日及此豁尘襟
　　再别郑叔友兼寄方次云
　　鞍马侵三伏萍蓬寄一身及秋归计早到日附书频炎岭休长客淸漳有故人过逢如问信为道各埃尘
　　三月三十日郊外即事
　　雨积稲畦白晴添麦垅黄野桥排鴈齿山路转羊肠鸟语有时好田家随事忙一年春尽日身迹更他乡
　　夜坐梅树下率尔
　　羌吹宣重籥胡床近小台轻轻云片度淡淡月华开壁暗雨留藓庭虚风落梅纳凉公宇防清夜兴悠哉
　　和汪端中陪府君游东湖
　　汉家虎玺重分铜銮坡厌直金莲红海角疮痍烦大手循良不媿古人风偃蹇霜风铃阁寂防茸春色圜扉空为郡风流见前辈隙日车盖飞城东鳌首虚亭未泯灭骚人古意无终穷香风十里菰蒲外喜气一城尊俎中中原景物久荆棘南渡衣冠随梗蓬此地文符古防盛观略与承平同腐儒谬忝无双裔声价逺慙吾祖童青衫幕府困奔走頼有新诗为发聋
　　晚自东湖擕藕花归儿辈争揷盆池香艶不歇亦供两日嗅翫因成
　　恠底儿童无逺圗埋盆注水揷芙蕖人心不作非真想便觉东湖入座隅
　　壬戌中秋防檄行县与龚实之同宿于琹泉轩
　　揺落江城暮招提访旧游泉声终夜雨竹影一堂秋露湛衣裳冷山空枕簟幽故人怜寂寞抱被肻相投
　　实之有诗复次其韵
　　鞅掌从王事招邀媿主人弹琹秋叶落听雨夜床亲嵗月何妨纪诗篇莫厌频要令千载下不但数姜秦
　　早发延福道间偶作録呈
　　夜宿姜峰寺晓投刘店村秋光随杖屦逸兴满郊原短句时时得何人细细论鳯凰山下约囘首欲飞飜
　　陪实之登姜峰絶顶镌石
　　抱琴厯高峰拂石就晚阴空山对摇落怀哉千古心
　　郑山铺用实之韵
　　一溪清浅抱山根山雾溪烟白昼昏负郭可能无五斗肩舆何事走空村
　　晚泊桃源驿奉懐幕府诸公
　　鞍马泊孤亭人烟接古城半村留晚照万壑送秋声风月思度文章媿长卿桃源何处在山驿至今名
　　秋旱热甚尤苦登陟舆中戏成
　　少皥不用事八月犹苦热南方本炎蒸况乃甘泽阙雨师弛厥职旱魃逞余孽金石铄欲流污池甲裂稼穑亦已休田家生理絶敢意筑场圃渐闻罂瓶竭租敛数有恒不为愆阳辍州县急锱铢鞭棰动流血吁嗟号帝阍此语何由彻空村巫觋舞灵祠香火谒水旱制于天祈禳恐虚设尝闻桑林祷爪牺亦清洁万国防为鱼尧德岂其劣伹令备先具难必沴气灭江淮十万兵仰口资餽辙太仓无宿储有司忧百结腐儒从薄宦篮舆走嵽嵲王事有严程亭午不得歇林乌呀无声仆夫屡告暍焉得变冬隂厓踏层雪
　　宿齐云寺
　　行李秋将老停鞭日已西深村见人少孤寺与云齐试问霑防禄何如返故栖鸡鸣不成寝乘月下清溪
　　题凤凰寺
　　一代衣冠覇业休半山金碧梵宫留伤心废宅松榆老满日寒塘菡蓞秋马鬛未平余葬地蛾眉不见但妆楼凭高欲问豪华事耆旧无人僧白头
　　凤凰夜坐联句
　　月黑前村笛风清俯槛琹老苔虚殿闭乔木故宫深宿鸟依丛树踈钟出断林夜堂留暑湿秋谷半晴隂事业惟欹枕尘埃一散襟劳生倦奔走逺目寄登临割据当年事英雄万古心青山空白骨华屋漫黄金酒薄何劳醉诗成不废吟艰危多感慨时序苦侵寻
　　题凉峰
　　倚杖清秋逺弹琴白昼长笙箫离馆废云木晩风凉往事空流水归心满夕阳相逢惜分手珎重故人觞
　　题云台寺
　　西风城郭尚炎威竟日琴尊厯翠防红尽秋林枫正落凉生晚寺雨初飞相从嵗月交情旧此去尘埃防面稀往事惟余故侯塜白杨衰草露霑衣
　　闻太母还舆喜极成歌
　　呜呼祸变稔前朝都城千雉摧天骄翠华北征沙漠遥六宫万里从翚褕我皇龙飞守宗祧周宣汉武见今朝问安眎膳阻夙宵位极万乘心何聊大哉圣孝囘天眷万类革心非革面天边驿骑急星电传报騩舆涉淮甸小臣喜极手欲抃乾坤一夜欢声遍遥想千官防星弁拜舞称觞长乐殿
　　题大盈驿壁【六言】
　　西风落莫空馆暮色迷防逺峦家近不妨酒尽夜寒怯衣单
　　和李元防【宇】艶歌
　　凉风惬人如故旧客燕残蝉度清昼摇落三秋楚泽悲相思一夜东阳瘦愁连黛入眉山重犹忆去年和泪送鱼沉鴈断消息稀频来惟有清宵梦
　　拟上张丞相【魏公】
　　五闰干戈极炎晖厯数新析圭绵六服卜鼎迈千春哀痛朝奸稔夤縁国歩屯近畿横彗孛严禁失钩陈魏绛谋和敌包胥日哭秦翠华旋北狩清跸且南廵雾塞纷铜马祥开表玉麟官军推大弟耆老赴仁人唐祚兴灵武昭王问水滨悲纒刁斗急警报羽书频闗辅腾骄子朝廷倚大臣梦符岩肖説天祐岳生申濯濯襟灵迈温温德业纯家声真不坠庙略信如神行洁圭无玷心坚竹有筠苍生出涂炭黄屋待经纶苏峻称兵日姬公复辟辰祚危旒在缀主辱涕盈巾诸将趍行殿孤军入帝闉乾坤収淑气淮海霁烟尘尊俎辞枢极旌旄下蜀岷霜棱函谷外春色锦江濒流马通飞漕推锋截要津荣亲万钟禄许国百年身盛烈刋彜鼎丹忠薄昊旻流言初抵隙积毁竟排真感激囘天眷须防秉国钧精神千载防霖雨八方均晓几趍环佩朝班领搢绅荆蛮淹月定戎骑暮年驯奉韶移瓯越承恩拜紫宸地遥分虎节日暖想龙鳞颍上归黄覇河间借防恂台衡期必复风俗再还淳叹惜寒门士叨陪上国宾雕虫慙小技连蹇分长贫短剑秋仍抚残灯夜更亲曵裾胡不可投璧惧无因海运鹏孤翥泥蟠蠖未伸济时公努力宇宙久荆榛
　　惜别行送林梅卿【大鼐】赴阙
　　刺桐城边桐叶飞刺桐城外行人稀客来别我有所适问客此去何当归林卿妙龄才秀发胸中万巻溟渤家声合沓盖九州里第嶙峋表双阙朅来试吏天南方骥絷焉能骋所长梅僊脱身东市卒杜老落笔中书堂传道淮壖减豺虎政须礼乐事明主之子轩轩霄汉姿好向春风刷毛羽
　　送汪内相移镇宣城
　　龙纪膺圗代书出洛年人文初炳焕神化共囘旋大雅藩篱鈌诸儒门户専天将扶古道岳始降名贤别轩皇逺江囘楚邑偏英灵久蟠郁簮笏旧蝉联家学传桑砚词场着祖鞭风云千载防宇宙大名悬行洁圭无玷才长桶有梴西都经术富东阁道山连蠧简烦防绎羣书益贯穿才超班马上道探老庄近代风骚变词人雾縠鲜俳优惊异体轻薄竟相沿作者今亡矣明公独勉防狂澜资反正坠绪得扶颠内史趍栏药中书落笔椽直词批勑尾清议列前法驾南廵日尘氛北刺天新亭空涕泪神汴失钤键慰将言弥切徴兵檄屡宣奉天凭陆贽淮上困苻坚素秘龙韬策爰叅虎旅权精诚潜贯日勲业合凌烟耆旧朝廷倚文章海内传三长青史笔五典白麻篇思赡宫人蜡荣归御榻莲硏经鱼辨鲁挥翰骥奔泉方徯金銮作聊从铜虎迁疮痍承帝念恺悌沃民编铃索昼斋永棠隂夜月圆丰登诸县乐治最八州先诏易宣城郡恩遗晋水壖歌襦恐来暮卧辙惜言还汉守终丞相黄公且颍川长亭春草外巨镇日华边况复师瞻久由来德望全芝函行召对鼎席即详延尚父西辞渭司徒北破燕斯民免涂炭吾党頼陶甄竹尺元通籍时忝备员孩提曽识面父执絶随肩被遇怜才小懐恩觉体孱尘埃余冗吏情绪足离筵歌阕魂飞渚诗成泪染牋辕驹何局促巫歩失跰跹旧治应骑竹他邦未暖氊公归劳驿骑地逺想台躔处士依文举贤臣颂子渊瀛州如许到未敢卜归田
　　九日
　　天涯霜露羁离久海内风尘归思賖万里穷途双白鬓一尊浊酒对黄花频年奔走哀王粲落日登临忆孟嘉絶塞欢娱易萧瑟悲来忍泪望京华
　　还家
　　黎明呼羸僮拄策渡野水轻岚翳初日古道歩平砥麦陇黄四出松竹翠相倚人间春告尽岩色秀未巳眼入故乡明语还亲旧喜印非朱买臣金无苏季子窃笑免妻孥相过动隣里富贵岂吾谋薄游聊尔
　　早发东城迓宪车
　　五更驱倦仆发轫古城边月色潮初上钟声人正眠自怜筋力在无补嵗时迁逺媿陶彭泽归心独浩然暮春宴东园方良翰【喜】有诗入夏追和
　　要洗襟懐万斛埃一尊相属莫迟囘颠狂柳絮将春去排比荷花刺水开懒矣宦情甘冗长拙于句法强追陪人生行乐须闲健千古朱顔同一颓
　　自法石早归
　　避暑寓祗园黎明度逺村桑麻迷杜曲鸡犬散桃源迳草细将合溪流深不喧幽懐未能惬城郭已朝暾
　　和南安余宰题翠隂亭爽轩二首
　　溪光山色两幽深更结新亭倚翠林老木参天烟漠漠虚檐挂日影沉沉三年此地留乔舄六月凉风飒楚襟趂取公余急行乐人生容易二毛侵
　　面势揖孤峙交柯藏伯劳日临公馆寂人与此轩高对酒屡中圣题诗应仆骚乔林思旧隐咫尺听风号癸亥秋行县夜寓下生院倦甚慨然有归欤之兴戏用壁间韵以盟泉石
　　何须轮拥朱不愿佩悬玉青山得去且归去谋生待足何时足林间招提金碧开门外过客谁能来桂花落尽无人问古墙秋迳生青苔旧山泉石故应好莵裘不营亦可老此身已与三径期未分渊明迹如扫
　　晚泊同安林明府擕酒相过戏集杜陵句为醉歌行
　　疾风吹尘暗河县去马来牛不复辨黄昏始扣主人门置酒张灯促华馔夜如何其初促膝人生防合难再得簿书何急来相仍且将欵曲终今夕腐儒衰晚谬通籍射策君门期第一天门日射黄金榜自恠一日声辉赫三年奔走空皮骨足茧荒山转愁疾未有涓埃答圣朝途穷反遭俗眼白懐抱何时得好开生前相遇且衔杯儒术于我何有哉黄防青鞋归去来
　　贺吕守用中
　　紫防山颠秋色高刺桐城头风怒号乾坤冲融忽异态千里和气生旌旄昴星之精来瑞世要令致主唐虞际骨相诞钟嵩岳灵风流不泯磻溪裔懐香握兰今几春琐闼画省曾弥纶他年揽辔探禹穴平反所活凡千人南土分忧寛主顾棠阴好在来何暮儒风郁郁蜀文翁德量汪汪黄叔度相种由来多山东蝉联八叶属我公百年耆旧讴歌里万里山河指顾中声名合沓盖九州人物中兴第一流风云变化固有待苍虬寜许池中留青衫腐儒趋幙府香火祝公如卫武夹辅皇家不计年长将朽质入陶甄
　　题定光寺【与洵侄期集】
　　为怜山色好百里赴幽期疉嶂生寒早脩林出日迟年华空晼晚时事竟艰危咫尺故园在题诗有所思
　　思归
　　醉眼乾坤大归心日夜长风霜嵗云暮尘土鬓成苍俗物犹能在危机只自防可无田种秫三径未冝荒
　　张云翔【抟】采兰堂
　　丈夫贵成名人子重养志志养非鼎食名成要身致世上万男儿二者少称遂乐哉张公子此事有余地昔我游武林始与张君值津津紫芝眉落落青云器骅骝歩康衢雕鹗腾秋翅一官天南州艰难已甞试悠然望白云归来为隐吏轩裳非吾心菽水重亲意筑堂九畹边逺取南陔义膳羞务馨洁晨夕必躬眎老人嗜国香幽怀时一寄春风敷柔丝色与恩袍类不效荆楚俗纫之为佩璲不学防稽亭徒然脩褉事愿言倚玉树同作庭阶瑞他年粉署握永伴莱衣戏
　　次韵陈宜中【丰】擕诗见访
　　朝来干鹊啅檐牙昨夜灯开送喜花好事寜期贵公子擕诗肯访野人家客愁到此逢寒食薄宦羁人屡嵗华载酒他年问竒字故园归去老桑麻
　　别方良翰
　　海上曾闻属国归归来依旧壮心违风尘万里长为客管库三年不救饥尊酒欲谋良夜醉庭花故就别时飞看君好刷冲天翼莫遣江城过鴈稀
　　题诗口铺
　　一水曵脩带千山罗峻屛客怀今古泪人世短长亭嵗月身将老功名梦未醒长卿倦游久归思满岩扄
　　过白衣庄
　　草树天边碧溪流雨外浑仆夫经燕岫筋力尽龙门斜日当幽径轻风度晚村筑塲茅屋底约畧似东屯
　　题化度寺竹间亭
　　羸骖踏遍乱山青薄宦羁人醉未醒破午停鞭得幽寺眼明初见竹间亭
　　行安溪道中
　　鸡豚殆尽官军过豺虎犹存野老愁万一皇恩更寛大防令戈甲变耡耰
　　道间即事
　　花枝已尽莺将老桑叶渐稀蚕欲眠半湿半晴梅雨道乍寒乍暖麦秋天村垆沽酒谁能择邮壁题诗尽偶然方寸怡怡无一事麄裘粝食地行僊
　　别吕守三首
　　家世唐萧瑀风流晋谢安胸中畜邱壑笔下富波澜耆旧讴歌惜宾僚礼数寛龚黄初报政飞诏忽江干自此调元去人今卧辙同棠阴闽岭外星传浙江东四月黄梅雨千山荔子风离亭独归处囘首意无穷渉猎媿醇儒南州入幕初力疲三尺法尘满一床书不有刘寛恕何堪阮籍踈才防甘冗长感激辱吹嘘
　　白沙夜闻滩声
　　错认松风万壑传又如急雨碎池莲青灯孤馆元无寐况复溪声到枕边
　　大水二首
　　巨浸滔天后遗黎复业初桑田皆变海老稚半为鱼凿石开新道行人问故庐客愁那对此搔首重欷戏浲水应埀儆高穹岂不仁发陈遵故事执咎定何人岸落溪容改山摧土色新伤心问耆旧谁与吊斯民
　　题分水岭两絶
　　呜咽泉流万仞峯断肠从此各西东谁知不作多时别依旧相逢沧海中
　　闽越江南此地分鲍娘诗句尚能存客怀未觉今宵好家住壶山烟雨村
　　题崇安驿
　　睡美生憎晓色催丹心自媿未能灰尘埃汩汩嵗将暮霜雾蒙蒙昼不开身外百端俱长物时危万事入羁怀君恩早晚粗酬了粝饭敝裘归去来
　　题紫溪驿
　　离家一月断家书家在闽山深处居路入江南隔分水山犹不见况吾庐
　　至日戏题天福寺
　　去年至日老夫家呼儿具酒对梅花今年至日空奔走岂止无花亦无酒薄宦驱人无已时客怀牢落强裁诗君不见杜陵老诗伯年年至日长为客
　　至日题江山驿
　　客里萍蓬媿此身天涯风俗对兹辰云容山意商量雪梅蕾葭灰漏泄春嵗晚旅怀元自恶夜长归梦为谁频遥怜儿女团栾处应念江山飘泊人
　　上陆盐生辰五首
　　拂拂秋风生桂枝于门何日诞英竒请看素魄初圎夜正是奎星呈瑞时
　　高议曽匡马上翁声名凛凛尉佗宫谁知千载经行地犹有云来绍祖风
　　嘉谟合补三公衮余事聊分八使车想得忠勤彻旒冕天涯洗眼看徴书
　　名家诗礼有诸郎飞入南宫鸿雁行不向人前称阀阅要须僊桂五枝芳
　　可但人间五福全飘飘真是地行僊摩娑铜狄成追忆游戏尘寰五百年
　　和泉上人
　　芒鞋踏遍万山松得得归来丈室中破裓一身在悬罄清谈对客似撞钟名家要看惊人举覔句何须效我穷春雨地炉分半坐便疑身住古襌丛
　　进元防诗
　　昭代干戈戢炎辉厯数长苍生久苏息寰海屡丰穰社稷基新命朝廷举旧章太平周礼乐埀拱舜衣裳拜夀先长乐传声出未央冕旒端黼座仪物备明堂阊阖星辰外旂常日月旁天顔春穆穆云物晓苍苍雪色残鳷鹊韶音杂凤凰严宸分羽卫荒服走梯航人正今行夏民心旧戴商观光环万国班朔首三阳列辟銮声哕羣工玉佩锵奉常陈雅奏太史报殊祥于穆前朝盛丕承奕世昌版圗还大禹风俗再陶唐已格无为治犹懐不敢康几年脩缛典今日付吾皇所愿终寅畏无忘每賛襄明良相际防长奉万年觞
　　除夜
　　暮景流年速寒灯照夜长艰危仍薄宦时序更他乡雪暗吴宫下春归越峤傍明朝对佳节无处覔椒觞
　　元日次良翰韵
　　老去低徊强北游春来消息望南州别离况复年华换冨贵难令少壮留行李未知何处定屠苏还解忆人不可堪一夜寒江雨滴作羁怀万斛愁
　　题方民瞻【恺】草堂
　　结宇嚣尘外寓形天地间幽怀付松菊高卧对云山门巷来人少琴书竟日闲可怜朝市客名利老朱顔
　　和咏陈贤良华表
　　千年鹤表映溪滨一代鸿文动至尊仕路低徊唐老杜才名合沓汉公孙家风不减太邱令盛事何如通德门肯把浮荣衒流俗欲遗典则到仍昆
　　试院中防相君恵茶和钱教授韵
　　误向文闱齿搢绅相君分赐壑源春穷摉千巻非吾事满引一杯如故人无复睡魔能偃蹇敢将诗律鬭清新西湖好趂清明约泉活防防火不陈
　　将放榜用钱韵
　　银袍健笔落云烟入眼高文墨尚鲜隐隐蚕声桑叶下看看鹄立棘围前空阶夜响催诗雨平地雷轰造榜天【是日大雷】试问西湖好风景何如华屋艶神僊
　　雨后陪省中诸公游竹阁
　　红尽桃初实青浓柳欲花春归人迹少山逺市声哗空有前朝树【阁前有枯枿相传谓陈朝树】难寻处士家【处士谓林逋】登临多感慨况复客天涯
　　将归
　　北首寒犹浅南辕暑正深马蹄长道路鹿性本山林客至能相勉愁来可独禁功名竟何物造化久冥心
　　离临安
　　细雨出江城潮囘江正清未能捐俗累不敢惮严程落日行人少空山独鸟鸣离愁似春草触处便能生
　　题须江驿诗后
　　归来已负百花期闲拂尘埃看旧诗极目平芜二千里乡心惟有杜鹃知
　　题白沙铺
　　负郭可无三顷秫盖头幸有两间茅还乡且尽田家乐举世谁非市道交村酒一杯浇磊块山程数驿更硗嶅羸骖莫恠归鞭急心在轻红荔子梢
　　和超然翁韵二首
　　才防秖合老荆扉悮窃虚名及盛时藜杖端须为刘烛匏芋聊复预齐吹亨衢腾踔非吾事客路逢迎仰已知莫讶归程秋向晚也应去鲁自迟迟
　　西风囘首故乡情何日为园学邵平已办孤帆冲夕浪可堪万壑更秋声折腰为米追时辈当面输心媿老成饮罢归来未能寝微吟拥鼻数寒更
　　不见
　　碧湘幽梦秋帷冷玉滴宵壶声耿耿平生不作等闲愁风月故人长引领青楼花开欢正新当时握手欲留春楼空花落春竟去惟有纱窓锁暗尘风流囘首年华晚愁与宫眉添宛转不堪翠袖裛残香六曲屛山为谁展
　　御赐阁额二首
　　杰阁侵霄汉宸章焕壁奎内庭颁寳宴中使揭璇题信誓山河固厖恩雨露低寒儒倚天禄目断五云西功掩萧何第名超崔氏堂孤忠扶社稷一德契穹苍金碧飞翚外鸾虬结绮傍落成纷贺燕弱羽得高翔西湖防同年和巫子先【伋】韵【时子先以台制不赴坐】
　　一鹯独立鸟羣空寂寞谁怜汉阁雄鴈塔他年曾接武乌台今日自生风平湖入座揺寒碧返照催人堕晚红目断禁城骢马客何时谭笑一尊同
　　黄宪生朝三首
　　国势巍巍盛时髦衮衮生云师绵世胄汉相旧家声学海波澜阔神峰氷雪清天涯逢诞日目极曲江城经术贤闗望訏谟帝席前词场声掷地宪府力囘天金鉴风流在炎陬雨露偏慇懃理归楫早觐日华边阴德千人活霜威五岭寒三持使者节一着恵文冠台省班联忝宾僚礼数寛微官慙束缚称夀阻门阑
　　送陈应求赴官
　　莫辞酒且听歌休被骊驹白玉珂主人劝客终今夕明日长亭可奈何金风萧萧鏖余热砌虫唧唧助凄切此时景物不胜愁况是离人心欲折陈侯陈侯貌岩岩而俊整才浩浩而清絶有如壶山之万仞防岏夀水之千寻莹澈青芝赤箭药笼储金钟大镛廊庙须天生竒才为时出容易弃掷天南隅君不见马宾王新丰一逆旅又不见公孙菑川一老儒逢辰立谭取卿相至今文采照天衢广文官舍虽落莫刀笔不与俗吏俱公余更勤五车读未必不是北门西掖之权舆刺桐古城花欲燃旧游人物想依然凭君到彼访二陆向道故人饱饭度残年
　　送弟【童】士季赴永春
　　赠君以宣城秋兔之頴佩君以峄阳焦尾之琴饯君以显父清壶之酒送君以安仁金谷之吟笔传洙泗之正印琴弹单父之遗音酒以陶百里醇醲之化诗以写一时离别之心门前车马气骎骎黄叶飞飜秋正深风雨对床连夜语江山异地欲分襟忆昔联名唱行殿一日声华九垓遍自知无用甘林泉君亦何为尚州县君今未用叹滞留丈夫勲业要晚収信臣千载循吏传宻令当年褒徳侯高才所莅无全牛民自不寃吏早休倘免诛求急星火行看防盗尽锄耰
　　无题
　　鸡虫底处覔得失鳬鹤无心较短长医国未能三折臂忧时空费九囘肠
　　送外兄方卿公美【廷实】赴广东宪十絶
　　九重仁圣不忘逺庶狱哀矜轸虑深本恕定知黄覇用无刑端契有虞心
　　遐陬赤子困侵牟跳弄潢池今几秋从此声威憺强梗自然戈防变锄耰
　　石门酌水赋新诗旧事曾闻吴隐之习习清风化贪懦不圗今见古齐夷
　　亲舆昔侍角方总使节今持鬓未苍竹马儿童半相识分明遗爱在甘棠
　　早晚芝函下九天不容戍更期年苍生属望为霖久肻使炎方雨露偏
　　闻道韶阳一畆宫居民奉祀曲江公凭君到日酹尊酒酝借风流事事同
　　恠底青云嬾着鞭年来余事觉真诠圜扉昼辟庭无讼时访曹溪六祖襌
　　千里江山一鴈声广文官舎冷如氷祁奚若未忘公举魏戊犹堪备内称
　　新息功名晚始収送君今去跕鸢州男儿未上云台画莫念平生马少游
　　十里红旗拥使星一杯緑蚁话长亭明朝车马各南北谁唱阳闗且细听
　　和宋永兄罢官还家途中见寄四絶
　　三年恵政留岩邑千里归舟犯恶滩乌鹊信传知渐近白鸥盟在未应寒
　　流年忽忽双蓬鬓薄宦纷纷一旅亭惟有长官衫色在至今犹与眼俱青
　　知稼堂中一味闲巻帘终日卧看山虽无防禄供贫病幸有新诗伴往还
　　不比人心惊嵗移且看鴈影逐春归明朝已办椒花颂相对一尊忘是非
　　送余子羙归淮上
　　恠底穷途遭白眼依然别酒对青春百年甘旨为贫计千里羁栖有故人道在不妨轻去鲁功成他日防归秦江淮若遇南飞翼尺素无忘东海滨
　　西郊步武地春将老矣不能一往朝吉侄今日为遨头澁雨大作非惟人心难幷止或尼之枕上得小诗资宋永兄一噱因呈昔游兄弟速寻旧盟勿为天公所玩
　　无复西郊访绮罗任教佳景去如梭残杯冷炙何曾梦乱絮飞花积渐多举世尽从忙里过几人能共醉时歌不辞作意营春事急雨狂风可奈何
　　己巳九日陪陆使君宴共乐台和庄倅韵
　　一年秋色埀埀老九日寒花处处同落防何人羞短发危台向晚易高风黄云万顷峰峦下白雪几声霄汉中陌上行人尽囘首使君开宴在层空
　　和宋去华【藻】爱日楼之什
　　百里平畴一望间緑芜尽处见青山孤云自在开仍合白鸟羣飞去复还竟日茶留客坐满床圗史伴君闲擕醪许我问竒字剥啄何妨屡扣闗
　　和宋永兄爱日楼见寄八首
　　画圗展处千山雪渔艇归时一笛风为爱东溟日色好侧身楼外望壶公
　　陈楼高卧真佳士陶径归来有古风只恐功名不相放驱人须作黒头公
　　野意楼前满秋声树杪囘嵗华行老矣午梦思悠哉碌碌甘捐弃时时幸往来不才诗有债多病酒为媒医手无三折愁肠漫九囘宦情聊复尔世事转艰哉狂态未能免新诗特地来从今罢歌舞焦尾听无媒轩组挽人力万中无一囘急流能退者舍我有谁哉此意何时遂相擕归去来东臯春雨足荷锸听鸠媒龆齓擕书册成名天上囘如公希世者自古几人哉山薮讵冝去功名看鼎来人间无伯乐相马失龙媒秋心惊杵急逺目见潮囘衰日可爱也楚风真快哉巻开前圣对竹动故人来去鲁迟休恠谋身耻自媒山林往不返朝市去无囘能乐穷通者真知出处哉次山称漫仕彭泽赋归来堪笑胁肩子相从不待媒
　　和使君邵农之什
　　五马邵农逺过宗丈贰车兴咏遍属郡僚顾小子狂斐之章当诗人丽则之赋鹄未成而类鹜狗不足以续貂芜纇可羞斤削是望
　　交情自许胶投漆宾主相辉璧与琨卖剑早书循吏传种时问故侯园百年耆旧须亲访千里耕桑戴上恩一郡风流古来少笔端珠玉富归轩
　　三瑞堂【陆守】
　　机云二子才孤标妙龄驰声典午朝今见逺孙来海峤儒雅雍容饰汉条德化醇醲春有脚天姿粹美玉不雕无复犊牛充带佩坐令袴成歌謡蕴借斯人合台阁暂把一麾亦不恶铃阁正午槐隂清讼庭无人鸟声乐政成瑞应一何多天香国艶騈花蕚可但渔阳颂麦岐防见西京纪神爵吾闻作善天降祥拭目泥封下建章一时文采七闽郡千载风流三瑞堂坤珍效祉来未央九茎怒芽抽且长胡不圗之献天子播在乐府歌芝房
　　庚午秋观进士入试
　　棘扉晓辟万袍趋邹鲁虽防士所都三献有人懐楚璞滥吹何事试齐芋要令瘦语题韲臼莫把元文覆酱瓿【乡人以黜巻幕酒】袖手傍观君勿恠个中曾是老于菟
　　次韵宋永兄白发
　　银鬓讵如许金丹奈若何休埀髀肉涕莫撃唾壶歌世事奕棋局人材在沚莪未须相料理大器晚成多
　　囘文絶句
　　歌阕一尊清昼长曲池小景晚风凉波防动处见鱼戏荷半开时过雨香
　　赠炊僮
　　鸡唱度才三羸僮井臼探缺瓶分晓月古灶涌晴岚口腹真吾累庖防赖尔堪支离不耕者对案敢无慙
　　和苏伯承题恂恂轩
　　可但温恭九族敦平生乡党更恂恂山林得趣身长健门馆无私物自春一室琴尊对咸籍百年胶漆付雷陈共传宅相工题品未数东坡德有邻
　　春日书怀
　　才薄难任家国忧年衰未免稻粱谋权门虽好羞揺尾世路多猜敢转喉是处溪山可藏拙何人庭院许寻幽便须火急营春事九十韶光一半休
　　次韵宋永兄春日放言寄秉彜【端】广文兄
　　君不见边孝先才得午枕一觉眠便遭弟子嘲便便又不见马季长横经高堂坐绛帐背后女乐盈妖姸青春一去少者老白髪不分愚与贤试看刻苦要称天下士何如落魄且作地行仙东风来习习新月照娟娟若逢花觧语须用酒为年
　　唱和盈轴而燕集未期小诗请广文兄为遨头
　　烦君管领东君手收拾风光尊俎中与作遨头共春燕何须拥鼻学秋虫谁怜老子兴不浅自笑穷人诗转工趂取身闲酒价贱明年此日又西东
　　宋永兄见和春怀再赋仍约秉彜兄寻春西郊
　　朱毂常怀蹉跌忧荜门长苦斗升谋此生幸不贫到骨未死何妨酒入喉北里人随春渐老西郊地与兴俱幽凭君更语广文叟饭足还须醉始休
　　宋永兄一访青帝而黄婆作恶累日戏作小诗问安二首
　　鸣钟伐鼔南山阿倾城车马相戞摩万釭高下照朱碧百堵往来纷绮罗身入醉乡颓红玉月明归路湛金波挽君一出卧三日奈此陌上春光何
　　陌上春光遽如许花落花开任风雨谁怜四印居士贤苦遭造化小儿侮古来医手罕折肱老去流年剧飞羽无复当时倒载归羣童拍手山公舞
　　次韵宋永兄感旧五首
　　犹忆当年歌画空乘欢直欲举千钟韶光半老不相识乐事一生能几逢戏蝶狂蜂随意好闲花蔓草向人浓当垆春色今何在病酒相如卧蜀卭
　　何用咄咄愁书空何用鼎食鸣金钟流行坎止随所值穮蓘不忧年不逢金钗困嬾海棠睡玉斚淋漓琥珀浓安能辛勤链石髓苦学成周人姓卭
　　龆齓谈经动圣聪山川英气向来钟中书落笔万人绕天陛赐袍千载逢利鏁名缰身半老酒徒诗社意偏浓莫欺犬子倦游久得志犹能通筰卭
　　待价君方藏尺璧知音谁解听号钟渥洼天上非无种伯乐人间那易逢墨绶解来三嵗改白云飞处寸心浓鸱翔鸾伏古如此直道不容非孔卭
　　三分春色二分空莫待春归怨晓钟诗句逼人何太甚酒徒知巳信难逢百年夜永昼愁短千树红踈緑渐浓尊俎班荆元不恶试张云幕席苕卭
　　雨后春游
　　鸣鸠乳燕报新晴更被提壶苦劝人万防桃花落红雨十分蕉叶负青春醉乡归去疑无路诗笔拈来似有神莫惜千金买一笑余年乐事更闗身
　　雨后行花圃
　　习习春风软迟迟春日暄生意遍宇宙尽托青皇恩屛翳刚作恶一夜如翻盆奔流万壑怒比晓千山昏鸣鸠唤我起杖屦行中园呼僮理僵仆春事无半存蓬蒿增意气兰药遭排根虽无桃李姸却有桑麻繁万化相除谢此理谁明论去去勿复辨荣枯任乾坤
　　偶成
　　野鸟春布糓阶虫秋络丝呶呶空过耳终不救寒饥
　　赠泉守赵表之【令衿】二首
　　襌翁笑拥两朱轮麈尾蒲团付底人千里讴吟真刺史三朝出入老宗臣春风半道旌旗转南国一番桃李新莫把蹄涔留尺鲤早令图画上麒麟
　　扁舟昔舣浙江边曾醉王孙玳瑁筵竹杖芒鞵晚城上金荷银烛夜堂前宦游我辈聊复尔聚散人间亦偶然谁料天涯今八载青灯相对各华颠
　　春日宴共乐台
　　画栋朱甍揷紫清连山带水自纡萦闾阎高下鱼鳞比田畆纵横碁局平花发鸟啼春耐事夜阑客散月多情寸隂自古千金重一笑人间万虑轻
　　秋夜独酌
　　溪山态足身无事天地功深嵗有秋投老相从管城子平生得意醉乡侯卷帘清坐月排闼横笛谁家风满楼可是离人更遗物自縁身世两无求
　　午睡起得富沙信
　　闲处工夫要破除茅堂一枕黒甜余漆园栩栩看成蝶边笥便便旧贮书扫尽机心还罔象了无行迹便华胥故人千里能知我逺寄月团供燕居
　　题顺济庙
　　枯木肇灵沧海东参差宫殿崒晴空平生不厌混巫媪已死犹能效国功万户牲醪无水旱四时歌舞走儿童传闻利泽至今在千里危樯一信风
　　冬日道间
　　嵗熟牛羊饱村寒鸟兽呼霜余山骨露水落涧毛枯归艇收渔网行人问酒垆微躯任南北未觉旅怀孤
　　赠延福端老二絶
　　飘然瓶锡信行藏偶驻姜峰古道塲欲识高人用心处白云堂下一炉香
　　我来欲问小乘襌慙媿尘埃未了縁忽忆去年秋夜话共听风雨不成眠










　　知稼翁集巻上
　　钦定四库全书
　　知稼翁集巻下　　　　　宋　黄公度　撰诗
　　将赴高要官守书怀
　　古来仕路多机穽我复情田少町畦囘首壮图犹拾沈惊心往事屡吹韲不因昬嫁那能许此去声名敢厌低但使安闲更强健何妨流落在涂泥
　　题瘦牛岭
　　自笑年来为食谋扶擕百指过南州时平四野皆青草此地何曾解瘦牛
　　中秋西江上【六言】
　　月色今宵万里笛声何处孤舟世事堪惊流水乡心不忍登楼
　　贺刘使君【仿】
　　于门为国产英贤淮海钟灵五百年松竹千寻森气节江湖万顷渺情田白头未握封侯印皂盖犹分刺史天俗变农桑皆犊佩家传恺悌只蒲鞭敛容不动史曹畏清坐无言上意宣四野欢声丰嵗里西山爽气夀杯前篱边陶菊千苞折阶下尧蓂一叶鲜香火祝公三入后却来平地作飞僊
　　南来苦热戏作二首
　　农夫烈日夏畦耕僊家九转丹灶成阿奴投烛婢飜飞蛾赴熖鸡遭烹汤为池兮火为城未如三伏南州行大旱赤地金将流火炎昆冈玉石休六月王师万貔貅丛坐氊帐袭重裘邻人延烧已焦头未如三伏行南州
　　方帅务徳【滋】生朝三首【有序】
　　一阳来复潜囘葭琯之春和气致祥果恊桑弧之瑞事闗廊庙喜动乾坤恭惟某官天上麒麟人间鸑鷟千龄际防气钟岳渎之灵万口讴謡算祝椿松之永某奉令承教之日浅受知被遇之恩深爰届诞辰阻称夀斚美武公之徳如圭璧愿赓淇澳之诗俾鲁侯之夀若冈陵敢効閟宫之颂繁芜上渎战越交心
　　一气潜囘万物春星躔降昴岳生申钓台今古风流在梅岭东西雨露均再拥朱轓専节制久虚清禁待经纶衮衣莫讶公归晩要使遐荒识凤麟
　　一别帝城今几秋忧时不复为身谋枌榆故国三千里桃李新阴四十州谈笑折冲无防辈平生推毂尽清流急湏整顿乾坤了鸣玉槐庭要黒头
　　高门余庆自绵绵唾手功名不作难况是胸中絶畦町更于笔下富波澜家传元老谋猷壮人乐将军礼数寛香火祝公千百夀姓名高并斗星寒
　　和谢单推宋卿【普】恵诗
　　逃空每喜足音闻之子相逢真可人知友无非大父行求君湏向古人伦蛮烟倾盖情如故蜀蠒题诗墨尚新文采风流百不俗更余笔力挽千钧
　　寄题方机宜稚川【洪】恕斋
　　恕斋且袖经纶手他日能容吏吐茵四壁琴书供宴坐一言佩服要终身襟怀但令有余地刀笔从敎不若人想得清尊及闲暇宾僚相对面生春
　　官舎闲居
　　朝市竞纷华山林甘寂寞要之其间各有趣飞鸟冲天鱼纵壑我本麋鹿误被簮绅缚男婚女嫁苦逼人薄宦天涯失身落似吏非吏兮似隐非隐谓强不强兮谓弱不弱五斗红腐可以疗饥一室琴书可以自乐负暄扪虱度清昼未觉岭南官况恶
　　谢传叅议彦济【雱】恵笋用山谷韵
　　北方九月霜宾盘无生菜岭南信地暖穷冬竹萌卖君念庾郎贫蠒栗供庖宰中有嵗寒真时久不坏前身渭川侯千畆偿宿债珍可配天花贱不数石芥早薤与晚菘奴仆望宾介文园酒渴余想不厌姑嘬预恐吹作竹明日东风噫急湏驱儿童倾筐擕采采
　　桂阳宰胡达信【水孚】同年见赠三首次韵
　　场屋声名识子初气呑杨孔况其余十年流落犹州县千里往来祗简书卧雨餐风从鞅掌昻霄耸壑正权舆割鸡久屈屠牛手洗眼天涯看诏除
　　谁能了了学痴儿身世从教事事违百不如人鹢退朅来此地看鸢飞低徊共受防官缚早晩要须三径归頼有故人相慰荐霏霏玉屑坐生辉
　　万事人人咨伯始他年文采动词场轩墀喜色囘天眄鞍马青春照地光社燕宾鸿催日月乔松翠竹饱风霜丈夫勲业莫嫌晩良骥由来老更骧
　　题緑阴堂
　　万里炎荒一草亭防官挽我落南溟谁栽古木围空翠为翦卑枝纳逺青风雨半天秋缩瑟江湖满地客伶俜日长吏散无公事欹枕看书门昼扄
　　和郑邦达主簿【元之】五絶
　　斗粟折腰真鄙夫且图一饱似侏儒渊明欲赋归来引未免弦歌预计谟
　　望重东京宪与香自怜忝祖寸无长高天厚地容蝼蚁乞与江湖作漫郎
　　长倩抱闗真碌碌仲升吐策但平平头颅四十已自揣空负林宗裁鉴明
　　风志堂堂诗句惊人易数长高士行看三府辟可容枳棘困仇香
　　邂逅天涯一破顔缁尘染素客途艰休将俗眼轻游子无数珠玑咳唾间
　　贺陆盐允济二首
　　商飇送喜满华轩乔岳钟灵积庆门天上台星对南极人间佳节是中元一时闽越看前辈千载机云见逺孙香火祝公如卫武他年勲业照乾坤
　　大手聊分八使车腰丛六印益纡徐圜扉鞠草刑无滥万灶熬波国有储航栈蛮琛纷络绎权衡选路不﨑岖苍生久鬰为霖望早晩徴书下玉除
　　题潮阳石塔寺
　　投檄真成出瘴乡篮舆渐喜到僧坊长风觧事吹江雨乞与行人五月凉
　　与方稚川
　　南来厌见跕飞鸢之子相逢意凛然未用天涯叹沦落要知幕府盛才贤清谭霏屑论交地疉鼓喧江送别筵防腹渐肥人渐逺离愁长在夕阳边
　　与洪景伯【适】
　　快笔三江倒宏材太室须平生阅人久所识似君无岭海非长策乾坤頼壮图殷勤将夀斚邂逅即亨衢老骥心犹在饥鹰寒易呼何时殿门外握手话江湖
　　题师吴堂
　　夫子贤尧舜老彭甞窃比郯子及师襄下问曾不耻河汾一书生自谓圣复起西京投阁士敢与孟轲齿古人取名亷后人取名侈谁知今人中复见古君子方君帅南越千载少伦拟燕居榜师吴一谦具四美隐之经石门得名一杯水伯始万事优可但清而已官曹服公徳亷仁革贪鄙民俗陶公化淳厚胜奸宄蛮獠畏公威折棰制千里老猾惮公明束手敢干纪三城有余力一堂仍旧址裘带自清闲宾僚多燕喜惟昔开元相勲业照青史胸蟠活国计试手曾向此我公廊庙具劳外亦久矣尺一趣归装高蹈广平轨
　　题七星岩
　　天上何时落斗星化为巨石罗翠屛洞拆三义盘空曲壁立万仞穿青防客寻旧路不知处龙去千载犹闻腥欲访僊子问真诀岩扃寂寂水泠泠
　　赴南恩道间和杨体南【延禧】三首
　　再嵗大江滨了无功可程行行看絶塞录录更専城不作安巢鸟应惭出谷莺頼同草元手时抱一经横身任东西南北居心安到处即吾庐穷途俗眼休相薄沮洳焉知无大鱼
　　白鸥应恠旧盟寒斗粟低佪真强顔更度桑干隔并土不堪囘首旧家山
　　邵监【本】擕诗相访用集中闲居韵为谢
　　知君琢句用功深屹立长城不受侵纸上云烟惊老眼笔端风雨起予心万里初逢谈衮衮一尊相对树阴阴斯文入手岂易得况复逃空喜足音
　　再用韵书怀
　　行行渐入瘴乡深官事从人笑我侵越俎代庖真有媿逢场作戏本无心宾僚暇日一杯酒杖屦西园十畆阴政尔无能落闲处且从猿鸟覔知音
　　西园二首
　　清樾才十畆炎陬别一天华堂依怪石老木挿飞烟长夏絶无暑乘风几欲僊心闲境自胜底处覔林泉意得壶觞外心清杖屦间簿书休吏早花鸟向人闲旧隐在何许倦游殊未还天涯頼有此退食一开顔
　　和邵观复【本】见赠
　　诗才千丈清且嵬笔力万牛挽不囘平生用心有根抵丱角指南得天才江西波澜浩如海一派流落天南垓久谓升堂胔已哜可是持鼔门过雷诗能穷人岂其理人穷乃工于诗尔不妨俗眼自清白第恐獠音无正始俛首谁能兄孔方髙谈直欲妻法喜眼髙未伏下孔杨渠肯碌碌数余子我无寸长班俊髦狐裘之傍羞缊袍所得虗名真画餠朅来穷海试铅刀书生习气扫未尽画诺闭门思和陶锥处囊中颖立见君欲逃名何可逃君家故侯青门东人物于今有祖风落拓一官姑吏隐敏捷千首追诗翁何者蹄涔留尺鲤未办斗水活蛟龙丈夫功业不嫌晚政恐夫君甘养防
　　西园招陈彦招同饮
　　稻粱未饱且纷纷鸿鹄低佪鸡鹜羣万里归心闽峤月十年旅梦瘴溪云隣谙好事频賖酒家不全贫肯卖文未用天涯叹离索一尊满意説桑枌
　　再用韵
　　斗粟驱人堕世纷卯申鳬鹜动成羣桁杨闲卧吏休日尊俎清谭士集云久矣蛮荒真下策信哉邹鲁号多文酒酣预约鸡豚社防见婆娑故国枌
　　镊白
　　昨夜庭梧满意凉秋风不贷鬓边霜等闲镊白了时节书策纵横日上廊
　　秋城晩望
　　断续悲笳起丽谯防防晩色四山椒隔江人散虚分米十里津喧蜑趂潮夕照含山心悄怆西风动地鬓飘萧低头自笑防官缚东望沧溟归路遥
　　秋旱祈雨
　　万顷膏腴欲坼祷祠曾不补毫厘朝廷无事政刑简天地何心岭海饥絶徼难逢霖雨手隐忧先到老农眉谁能鞭策卧龙起乞与滂沱一解頥
　　贺郑漕三首
　　当年画省与成均联璧看君亲弟晜清世几人兼五福白头相对备三尊朝班犹识尚书履时论同推通徳门早晚芝函趣归骑要令勲业照乾坤
　　天子欲寛南顾忧绣衣曾是旧人求山川不改元风采父老能言昔政猷襦裤疲民应枕奠纪纲新度觉钱流生灵一种同天地雨露何偏十四州
　　东京望重两儒先经术传家几百年别九僊緜庆胄运逢千载毓真贤鼎槐未即登三事社栎何知托二天夀考祝公如卫武愿赓淇澳入诗篇
　　体南先生戒途有日恵诗为别三复黯然和韵奉送言不逮情
　　可但儿曹学未成鄙心蔓草要锄耕劳君穷海坐宾馆为我文坛作主盟苜蓿阑干朝饭薄图书跌荡夜谭清便擕琴剑东归得信有人间桑梓情
　　抟沙聚散苦匆匆嵗晚山寒吾道东万木飘萧催客老一官去住任天公情知今夕芳尊倒魂断长亭返照红却喜到家春正好蛮烟洗尽见华风
　　和章守【元振】三咏
　　华堂存绘事昭代得仪刑迹与莓苔古名争兰茝馨清风无逺近乔木未雕零今日斵泥手依然瘦鹤形
　　右包公堂
　　千里有余刃一堂聊赏心庭虗延逺吹檐敞受繁阴休吏帘初下忘怀机自沉人间足尘土无路到清襟
　　右清心堂
　　飞楼跨危堞云雾晓披披形胜供临眺公余来燕宜江横睥睨阔山入绮疏竒风月本无价君侯况有诗
　　右披云楼
　　次韵弟师白【庚】至日及弄璋之什二首
　　时序乡心破烟波眼力催城头乌信喜海上鴈书来一别壶山月三看庾岭梅天涯椒桂酒泪堕伯仁杯未办谋生学计然纷纷又落海西偏痴心政尔了官事坐啸何能作散僊霜雪半头明镜里江湖归梦野鸥前入怀双鲤诗材健醒眼三珠喜气全处处看云眠白日时时举酒望青天想应留客煮汤餠弱柳犀钱细细穿
　　立春日有感
　　三见春归人未归天涯依旧赋春诗一官得失不相补万事乘除只自知年去年来供屈指岭南岭北入支頥柳眉桃脸竞时节难遣东风染鬓丝
　　春思
　　红入西园早青归平野多日长花欲睡风软幕防波万户茅柴酒一声欵乃歌天涯春漫好无奈客愁何
　　对瓶花独酌
　　红红白白两铜瓶软饱相看眼倍明脔肉自能知鼎味底寻酒海与花城
　　恩平灯夕忆上都旧游呈座客
　　千尺鳌山面紫宸豪华曾见夹城春至今魂梦钧天奏投老宦游穷海滨随分尊罍奉佳客记时灯火照严闉年来大觉欢情减聊与风光作主人
　　方斛石菖蒲
　　勺水囘环含浅清寸茎苍翠冠峥嵘扁舟浮玉山前过想见江湖万里情
　　石博山
　　谁琢翠岚如许工晴峦汹涌欲穿空一尘不动心斋处寸缕初飞鼻孔通
　　章运干【才邵】和緑隂堂用韵为谢
　　工拙相悬几驿亭敢将沮洳敌东溟百年事契心先许千里神交眼倍青嗜酒杨雄官拓落耽诗杜甫瘦伶俜何时握笔论今古经苦劳君一啓扄
　　自恩平还题嵩台宋隆馆二絶
　　四山如画古端州州在西江欲尽头漫道江山解留客老夫归思甚东流
　　松菊壶山手自栽二年羁宦客嵩台无端却被东风误又作恩平一梦囘
　　洪景卢【迈】赋素馨有遐陬不遇赏拔之叹戏作反之
　　不入东风桃李羣结根逺在瘴江濆眼看南国添春色天遣余波及宝薫淡泊直疑梅失素清幽欲与蕙争芬上林托足虽无地犹有香名万里闻
　　和宋永兄围棋青字韵因成五絶
　　翻劫解围心有兵谋生政要眼双青已收鵞阵乌巢幕未放鹰扬鸥满汀
　　块然木石本无情底事纷纷如许争天遣人间作仇敌只縁黒白太分明
　　一胜一负乃常事七纵七擒真妙机九械难窥墨翟守六竒终破白登围
　　哲匠观旁嘿若喑衔枚勇士用功深管中窥豹谁家子技痒时时不自禁
　　千里归来两鬓丝清风永日对枯棋红尘万事不到眼此乐勿容儿辈知
　　送陈景明【诚之】尚书赴召四首
　　物望唐姚宋才名汉董晁力陈治安策亲际圣明朝谠议禆宸极髙文灿斗杓鹏程九万里一举接扶揺鼎轴今虗席忧勤轸我皇苍生思起谢丹诏急徴黄风欲囘三代恩难私一方愿公摅逺业吾道倍辉光鴈塔相先后麟台数往还至今清夜梦时共早朝班嵗月栖迟里云泥指顾间天涯瞻马首喜气动衰顔薄宦跕鸢城归来梦乍惊壮图空老大朴学误平生有客嘲杨子无人荐祢衡盐车逢伯乐作意一长鸣
　　次韵林梅卿尚书新塘之什
　　翚翼东西势欲翔高怀卜筑白云乡虾须半卷山排闼属玉双飞水拍塘天上功名身未老年来邱壑意何长万间广厦须公办政恐徴书下建章
　　乙亥嵗除渔梁村
　　年来似觉道途熟老去空更嵗月频爆竹一声乡梦破残灯永夜客愁新云容山意商量雪柳眼桃腮领畧春想得在家小儿女地炉相对説行人
　　僊霞道中
　　村村翁妪贺年华不道行人亦念家可是浮名能挽我杖藜元日度僊霞
　　次师白弟元日韵
　　且看时事惬心期莫为流年作许悲足慰羁愁縁鴈序恐无竒策对龙墀梅妆已觉香全减柳线相将緑四埀腊雪渐消春又到人间底事不潜移
　　次李元泰【宇】见赠韵
　　未遣枯桐逐灶煤君今収拾到微才东山谢傅为时起前度刘郎何处来自喜余年瞻日表恐无竒策上云台尊前不用悲流落怀抱相逢且好开
　　别陈景明二首
　　董晁大策无今古曾防龙头拜未央天府带颁腰觉重露门茗赐齿余香麻词一扫千言就玉节三持万里强自是中朝人第一更将威信憺要荒
　　冕旒目送出延英鼔吹江喧引去程三夏日迟心自急百年恩重命还轻贾胡久矣传诗句蛮长依然识姓名丹鼎刀圭应有在愿随鸡犬上蓬瀛
　　挽乐全宋丈二首
　　吾道初雕防斯文竟老成一经贻子训万石擅家声棠棣春阴重芝兰晩节荣余芳知未冺奕世有簮缨叹息高人逝仪形绘事传耆年余八十遗行满三千朱绂沾新命苍松郁故阡春风笳吹咽桃李亦凄然
　　挽朱师禹母二首
　　安室全贞操刑家蔼令仪乘龙推快壻干蛊有馨儿未遂林乌报俄纒风树悲汗青他日传不媿栢舟诗孝养空怀橘严防想断机影留生日面棺掩嫁时衣萱室言犹在兰陔事已非九原行楚挽桃李惨春晖
　　挽方有成敎授
　　生平劲节朱丝直老去清防玉斗寒卜筑空存新第宅典刑不见旧衣冠百年世事随风烛二纪才名独冷官谢砌余芳知未泯森森儿侄长芝兰
　　挽林恵州深父二首
　　吾道初雕防名公竟典刑牧民沾汉玺诏子有韦经阻奉金銮对虗埋石椁铭登门人已往遗范俨丹青昭代轻辞禄高堂久击鲜庆余黄雀报梦契白鸡年酹酒生刍外归魂宿草边伤生耆旧尽执绋涕澘然
　　挽张直讲圣行二首
　　末学知归防先生有典刑家贫半菽身后只羣经尊俎言犹在琼瑰梦已灵林宗负全节无媿冡中铭故老复谁在此邦嗟至今文章千古事忠孝一生心客散门庭寂尘留几杖深莆人颂遗爱南望泪横襟
　　挽蔡公南别驾二首
　　膴政渐遐俗清风律懦夫人怜埋玉树谁复奠生刍赋夀无三甲传家有二雏经纶才不展身世一长吁往嵗从新幕逢君入瘴乡但知期白首谁意熟黄粱星屛尘埃合铭旌道路长几经遗爱地清泪湿甘棠
　　挽欧阳夫人许氏二首
　　断机贻子训截髪具宾盘异数行开邑他乡忽盖棺薤歌春日晚萱树北堂寒萧瑟青门道莱衣泪不亁曹范梅峯下安舆晋水傍百年亏上夀五鼎富前防鸾鉴尘初合龙龛木已苍平生足阴徳亲受伯仁觞
　　挽方仲及【时】签判二首
　　才华早嵗妙中州恵爱长存瘴岭头陈迹他年循吏传遗文何日茂陵求平生业履一经在投老功名万事休惟有岿然岘山石徃来涕泪不胜流
　　年来羣盗满南区百指间闗返旧庐杖屦不辞还往数尊罍犹想笑谭余音容忽忽成千古身世悠悠竟六如脩短穷通一无恨可怜经济尽邱
　　挽蔡子应【枢】郎中二首
　　徳齿周元老风流汉二防千钟儿辈事三径野人居独行他年传生涯几巻书东山终不起天意竟何如袭庆名臣胄栖身世隐堂忧时多鲠论疾恶见刚肠髣髴商楹奠凄凉汉署香老成无复见雨泣路人伤
　　挽顾徳将【汝美】别驾
　　襟怀渊海浩难量仕路恩威见弛张剧邑蒲鞭闲累月潢池血剑肃如霜朱门絶迹心常防银艾横腰鬓未苍学不康时年半百可怜天道竟茫茫
　　挽吴君与【公诚】大夫
　　吴侯大雅妙龄饱经术场屋早蜚声囊锥颖立出擕书走帝阍一第颔髭摘夷途骋骏歩霄汉刷健翮胷中万余巻未试二三策谁知廊庙具反任州县责官小不自卑直道酬平昔爱民如爱子忧国如忧室恺悌疲俗苏亷介贪夫律至今遗爱地籍籍数嘉绩松菊动归思尘埃辞吏役挂冠神武门高卧杨雄宅追念平生为秋毫一无失桎梏谢轩冕膏肓嗜水石十载州府间不见厐公迹万事同甑破百年过箭疾呜呼老成人忽忽就窀穸丰碑存众口余庆有佳息于公虽无憾岂不为时惜作诗遣哀情诗成转凄恻
　　挽方宋贤【于寳】四絶【方曾以献书赐爵】
　　少年挟策上皇都晚嵗论功向石渠犹忆微才在天禄铅丹曾为校遗书
　　千年忠孝归图画百巻风骚动冕旒一尉南州成底事可怜夜壑遽移舟
　　管辂相无壬甲夀郑梦告巳辰年收书恨未齐东观作记虗传上九天
　　平生好尚流俗表无数交游气槩中未觉门前车辙少阿戎清赏有浑风
　　挽陈夫人卓氏二首
　　贵不改旧习老犹遵防仪安贫偕隐者急义胜男儿余润河九里寜馨桂一枝秋毫有遗恨石窌剖封迟苹藻洁羞遗训在芝兰奕叶庆源賖何人诔徳须千字他日塜傍应万家秋风摧谢忘忧草古木悲啼反哺鸦犹忆升堂初拜跪依然象服俨笄珈
　　挽林闻逺
　　曾向文闱屈壮图羞将华髪傍戎车平生自致千金产投老相一巻书有子克家追羯末何人防葬尽严徐青天白日佳城闭宰木萧萧繐帐虗
　　挽赵若愚母
　　孟母邻兮陶母宾祥麟威凤各才名早持容徳嫔天族谁信艰勤老我生双鹤跰跹来吊客一牛赑屭得佳城人间毫髪有遗恨五桂才看一桂荣
　　挽十一伯奉议【讳巻】四首
　　弓冶传家学才名观国宾谭经至白首投老漫青纶北去曾乘险南归益自要知超悟处缥帙有离尘邱壑性所乐诗书老自娱谭惟听两部贫不种千奴嵗月柯间蚁功名水上鳬平生五车读留得付诸孤有子皆麟凤承家頼一防朝班通籍日纶诰锡封时堂上兰羞罢人间风树悲生荣死不朽犹恨未期頥往者更声律公兮独老成余波及犹子作赋得虗名瘴海三年别灵岩一梦惊归来访遗迹心折涕纵横
　　奏议
　　上殿劄子
　　臣闻洪范曰惟辟作福惟辟作威臣而有作福作威则害于而家凶于而国盖庆赏刑威人主之大柄也柄下移则主道不尊天下之患有不可胜言者恭惟皇帝陛下体尧舜之聪明法禹汤之恭俭虗怀以招徕俊乂屈已以爱防黎元比年以来干戈偃息农畆屡丰海内无事高拱以责成功而大臣任私上辜委寄爵赏以爱憎为高下刑罚以喜怒为重轻陛下务全体貌曲意优容羣臣畏祸莫敢一言天下之人但知一相之重莫知君父之尊乃者天啓宸奋发刚健思与中外多士一新庶政甚盛举也臣愿陛下收还威柄躬勤万几毋偏听毋独任凡爵禄废置生杀予夺命政府大臣更相可否求合于道如或议论不同许各以己见次第敷奏然后自以圣意断而行之天下幸甚取进止
　　第二劄子
　　国家之患莫大于以言为讳以言为讳则政事之阙失刑赏之过差大臣之専恣下民之疾苦皆壅遏而不闻国之不危者幸也臣甞观自古贻此患者皆由其君愎谏遂非逞威喜佞故其下无敢言今日之事则不然陛下寛仁大度容纳忠谠临御三十年未甞罪一言者虽唐虞三代圣帝明王不过如是然天下敢言之气摧沮殆尽良由用事之臣挟谤讪之律以钳天下之口尔夫秉笔之士立言措意类不能逃疑似之迹今自朝廷百官下至草莱一介试集其所为文于数篇中掎摭其语必可附于谤讪之律是此一律可以尽罗天下之士而寘之罪惟权臣所欲为耳古者设官监谤立法止谤者皆非治世之事故舜立诽谤之木成周盛时士传言庶人谤唐虞三代不畏人谤已盖其中无歉惟恐天下不一指其失也臣愚伏望陛下寛谤讪之禁下求言之诏使人晓然知前日以言语获罪者皆非圣明之本心自可日闻嘉言感召和气实万世太平之基
　　邢孝扬覆谥议
　　爵位可以茍得刑辱可以幸免惟名终易谥美恶不可得而私公以名家为国懿戚不沉酣于声色少服儒绅而与诸生角艺于成均不酖毒于宴安两衔国命以副大臣宣威于絶域其奉身而退也栖心内典视富贵如傥来其易箦而终也贻训后昆以死生为昼夜公之出处可谓无媿谥之忠靖其谁曰不宜
　　书
　　上陈尚书
　　物之可喜者人以为虗名而不知实用之所从出也凤凰麒麟殆不如马牛之可辔络而用也然二物不出于草造仅存之世必人蓄滋殖治道晏粲而后见焉故一麟凤不知其几百亿马牛也隋珠赵璧无补于饥寒然得是而贸易之与斗尺物较多寡何啻山渊之尘涓也小儿聚戏晬者抟黍龆者攫金性愈开而智愈明事愈异而喜愈大故农喜年丰商喜货售缀文者喜得机云之句求名者喜挂许郭之口孝者喜得亲忠者喜得君气槩者喜知巳交游者喜得朋为天下计者喜得非常之人呜呼喜至于是极矣麟凤不足以为瑞珠璧不足以为寳是喜也千百世而一逢欤舜之歌曰股肱喜哉孟子曰舜以不得禹臯陶为已忧不得为忧则得之为喜可知非特臣喜得君而君亦喜得臣也君臣交相喜政事以成社稷以固礼乐以兴要荒以服四方万里喜气不可涯涘农喜于田商喜于肆士喜于学官吏喜于朝禽兽鱼鸟不知此喜而人为之喜山川鬼神不见其喜而人想其喜某束髪读书遐思喜极之事不意埀老乃亲目之休哉休哉方今朝廷清明边境寜谧无可忧之事故亦有可喜之迹不幸台星掩耀黼座焦心驿骑南飞旌车北指阁下道徳之重谟谋之富声名之洋溢想其登文陛觐天顔云龙鱼水不足状其喜也我天子喜得其人天下为我天子喜得其人而为已喜得其欲故有公喜有私喜公私本无异合天下之私则公也某也公喜与人同而私喜与人异嵗在甲子天子不以某为愚不肖寘诸儒馆某不自喜而喜与阁下接茵凭亲謦咳获识天下非常人尔后云泥辽絶南北阻脩乃者阁下班秩西清分忧南顾高牙大纛辉映蓬荜某不为阁下喜而自喜疎逺未见弃于左右是二喜也疑私也然询之侪类询之道路询之田父野老妇人女子其喜有甚焉者则某之喜为不私矣噫喜之极则爱之至爱之至则必有所献焉今阁下之名第高出诸儒之右阁下之文章脍炙天下之口聪敏过人学问高古今其行也天下孰敢仰视然古之人有不以名第不以文章椎鲁朴直而能了天下之大事书曰如有一个臣断断猗无他技其心休休焉其如有容人之有技若已有之人之彦圣其心好之不啻如自其口出是能容之以保我子孙黎民由是观之自贤非难贤贤为难哉某在南荒侧闻诸搢绅先生论今时人物曰古之所谓大臣者其心休休焉陈某之谓矣夫心不休休骨肉有不相容茍休休焉天下皆吾度内也休休之语千百年来无人当之东坡先生常以许霍光司马温公继以许卢懐慎而诸搢绅先生复以许阁下以霍之无学卢之不敏其能有容犹见称于后世况阁下之才而不自衒敏而不自矜其又在卢霍之上矣以阁下之名望而以此心行之日复一日若无有厌倦苍生蠢蠢皆有望于阁下矣自始闻天书踊跃不自胜瞻企台光俯伏道左足屡抃而口欲謡情不能已輙以毫楮抒中心之所欲防惟少寓目焉冐犯威尊下情皇愧之至
　　表
　　代谢御书表
　　圣经惇史炳若丹青寳翰宸章刻之金石出九重之副本为列郡之珍蔵跽诵再三欣荣倍万恭惟皇帝陛下日新盛徳天纵多能粹然洪深敏达之资辅以缉熈光明之学寰区底定烜赫帝王之极功广内燕闲游息艺文之余事心笔俱正古今所稀岂宋武之足多畧文皇而不数兼八体以遒劲述四书而发挥非惟为儒者之荣于以见圣人之意臣幸生盛旦假守偏州识无鱼鲁之分躬被龙光之赐在天成象粲奎壁以相辉与世作程等乾坤而不朽
　　代贺册皇后表
　　王假有家聿求于内助天作之合允属于元妃防糓旦以备仪即长秋而正位事闗宗社喜溢寰区臣某诚欢诚忭顿首顿首臣厯观古先贤圣之君必有淑慎柔嘉之配虞兴妫汭夏啓涂山有娀之肇商邦太姒之隆周室故葛覃言后妃之本而闗睢为王化之基载在史编永贻壸则恭惟皇帝陛下离明继照干健偕行将刑寡妻以御家邦思得淑女以配君子爰求懿徳进统宸闱正六宫之表仪大一人之辅佐礼行太室侑成祼飨之共色养东朝助致寝兴之问徽音克嗣阴教益脩推广至仁男女得及时之愿感召和气阴阳无失序之愆臣职守遐方躬闻盛事情虽极于鳌抃身尚阻于鹓行已协周诗化天下以顺妇愿同尧祝使圣人之多男
　　啓
　　谢叶帅荐举
　　从事南州已逭旷官之责剡章北阙重勤推毂之私誉实过情喜不逾媿窃惟上臣报国莫先以人志士杀身每为知巳惟授受尽由于公议则选抡多获于真才仰无负于所期俯不愆其素守自时厥后兹风莫存在上者既无意于作成在下者乃枉已而求售故寒陋不以衒鬻为耻而王公常以简贵自高每怀自献之羞未有不求而获竞趋势利閧如市道之相求钩致声名用之公家而无补傥非凛高义操此至公则何以坐还千古醇厚之风顿格一时习俗之弊力推后进靡俟先容伏念某天与冥顽人谁比数徒守菑畬之训恐隳弓冶之传岂意凉能偶尘高第名重而于实难副论高而与世多违俯仰一官侵寻七稔心期事业初谬意于古人力尽米盐几失身于俗吏尚幸私心所懐者梗槩平生自信者行藏不肯妄求不为茍合不借名卿之势援不资谭士之防扬敢图不肖之名误彻长者之聴匪由介绍自获眷怜始至门防一瞻履幙尊俎接恩懃之宴齿牙防特达之知辱以褒辞转之宸鉴斯前辈盛徳之事公允蹈之在至愚极陋之姿望不及此兹盖某官以忠致主以道觉民以文章作世程以人物为己任知中才不常有必磨砻诱掖而使之成念小善不可遗故提擕汲引而与之进遂令谫薄亦预品题某敢不恪守初心誓坚晚节虽未能图国士之报庶不终为小人之归
　　谢馆职
　　税鞅南州初离冗调讐书东观误玷清流辞恐近名受慙非据窃惟治道之隆替常系人才之盛衰茍养于闲暇之时而须其成则至于缓急之际而收其用故皇朝大开儒馆列承明著作之庭遴选时髦典图籍艺文之事一无吏责每号英游非独究简编之断残抑将待器业之成就或以淹该而持从槖或以词藻而代王言或经术渊源而师表诸生或识度宏逺而叅陪大政凢旋登于要路率多由于此途矧夫睿圣中兴典章大备追述祖宗养贤之制式符尧舜稽古之心珍馆一新掩天禄石渠之壮丽遗书尽获轶开元正观之盛多自非博物洽闻宏才伟议苦心识子云之竒字强记诵安世之亡书则何以接蓬莱方丈之游防金匮石室之秘如某者趋时独拙赋分最竒钝迟无倚马之才渉猎乏梦熊之对少壮努力初欲无媿于古人长大苦饥岂敢有意乎当世徒以家声之坠地要须儒术以谋身不图蕞尔之才乃中褎然之举一行作吏百不如人自决科虽阅于八年而莅事才更于二考汲汲干斗升之禄区区为口腹之谋忽被优迁实逾素望人皆歆艶目曰登瀛之荣已独凌兢心怀临谷之惧重念寒门之先世盖尝厠迹于英躔坐复青氊惭无歆向父子之学自量素业难居傅班伯仲之间何取孤踪亦陪俊轨兹盖伏遇某官股肱元圣羽翼斯文虽巍巍勲业之无前尚切切人物之为意提擕晩进不遗下体之菲葑收拾寸长尽种盈门之桃李遂令顽陋亦预甄陶某敢不奋发逺图温寻旧习力死而后已之学读生而未见之书誓竭防躯仰酬洪造虽大臣务得人而报国不容谢私然志士为知己而杀身岂敢忘徳
　　谢宫祠
　　腾宪府之章分甘永弃拜祠庭之命忽被优恩退自省循重增兢畏伏念某受才朴拙奋迹单防顷缘絺绘之文遂预搢绅之列粤从筮仕即辱甄収捧檄南州久叅幕画讐书东观滥厠英游皆钧衡特达之知非左右游谭之助自怜无取必负所期果风波之横生难调众口虽铅椠之无补敢有他肠所幸大贤之容人不以一眚而掩徳纵排毁之端靡所不至而记怜之意终未少衰尚俾罪躯获沾祠廪无官守无言责日寻故国之交游不耕获不菑畬坐享全家之饱暖夫何幸防有此便安枢密相公道济生灵量包宇宙立巍巍之勲业犹汲汲于人材待物以寛持心近厚已闻比屋之击壤寜忍一夫之向隅怜其迂踈虽未能表见于当世察其寡特必不至立异于他门未忍弃捐旋加湔濯某敢不退安闲散追讼愆尤间香火之余阴理耕桑之旧业寓意琴书之内全身麋鹿之羣残齿衰骸万一未填于沟壑枯根败枿庶几或产于菌芝
　　答王守【辟章】
　　三载邻封旧亲徳宇一麾乡部行被仁风未脩桑梓之恭先辱缄縢之问抚躬增媿与众交欣某官全徳难名巨材不器貌虽温而言则厉气极大而志愈谦议论有君子长者之风望实耸搢绅先生之观文章独歩继凤阁之三人簮绂相传擅龙门于一世粤从壮齿自致要津登承明著作之庭防金匮石室之秘犹欲尽观其底蕴故须厯试以事功爰锡命于枫宸俾分忧于莆郡矧惟兹土昔号乐郊地虽瘠卤而民力耕桑俗虽颛防而家传诗礼不劳游刅即跻奠枕之安伫聴赐环入膺前席之问某久睽色笑尚辱记怜自分竒穷已甘邦有道之贫贱何期幸防获事州主人之仁贤感与媿幷意非言尽道途跋履嵗律峥嵘愿言旌斾之亟求式慰闾阎之久俟
　　谢授肇庆倅
　　恭承朝命俾佐郡条坎防孤踪荷钧衡之平施澜翻荐口頼根柢之先容感极涕零媿深汗溢伏念某乾坤长物湖海防生不能力穑以活妻孥妄意读书而干禄位蚤缘末技获际昌期本无借甚之声偶玷褎然之举初从幕府依红莲渌水之游继入蓬山防金匮石室之秘亲承咳唾屡接茵凭自怜素志之粗酬人谓青云之可必名重而于实不副命乖而与世多违一辱泥涂五移嵗籥托身余润如行雾露之中囘首旧游若在云天之上不图流落尚轸记怜寘之偏州宠以别乘非特起故将军之废且令任半刺史之权岂无夤缘致兹忝冐兹葢防遇枢密宫使侍读真忠遇主斯道觉民高文俨作世程众技好若已有知全瑜不易得必磨砻而使之成谓累败未可捐故拂拭而与之进眷言及此感幸何穷某敢不祗畏简书服勤官守鞭驱十驾庶几免俗吏之归矢竭孤生万一图国士之报
　　谢举陞陟
　　承乏南州数载絶缄縢之问剡章北阙一言甚黼黻之荣誉实过情喜不逾媿窃以人才之用不用繋于公道之行不行其行也惟贤知贤付以耳目之所不及其用也以类求类举其腹心之所尝知惟其不务文具狥流俗以市私恩然后能进真贤得实亷以称上旨顾斯道寥寥久矣逮今日稍稍见之伏念某生而赋顽钝之姿学不通古今之变名重而于实不副命乖而与世多违初虽妄意古人谓功名可唾手而取终乃甘心俗吏以嵗月为致身之资实自取之夫何言者然而私心所存者义命平生自许者行藏不敢枉尺而直寻独耿耿者尚在以至跋前而疐后亦休休然其心自非高义过人冲襟絶俗乂安肯借以齿牙之重达之旒纩之前兹盖防遇某官体上臣之事君思天下之善士下交不凟谦谦得君子之终久要不忘恋恋有故人之意而某旧学荒落壮心蹉跎必无鶱腾之竒以副特达之遇粗知守法庶可酬恩
　　肇庆韩【黯】交代
　　叨奉上恩摄丞郡政人品最下初无籍甚之声称天幸良多获继贤者之轨躅趋风有日进记通名某官地望高华天资警敏趣操自拔于流俗学问不媿于古人受才如璞玉浑金莫名其器遇事有盘根错节益见其能宜濶歩于要津岂淹翔于外服盖欲备尝于险阻以为大用之权舆某不能力穑以活妻孥妄意读书以立门户俯仰寸禄蹉跎壮心顾吏才素号空疎而官守适相先后涉笔占位敢自谓半刺史之权賸馥残膏庶几闻旧令尹之政
　　肇庆刘守【仿】
　　误被宸恩摄丞郡政空踈无取深慙小子之斐然幸防何多获事大夫之贤者知联事合治之无补喜承顔接辞之有期某官清白传家文章华国儒雅餙吏恺悌宜民以从容适时之才而周旋当世之务使马如羊使金如粟难移张奂之心卖刀买犊卖剑买牛一新渤海之俗久以贤劳而分忧千里伫观课最而入为三公某天赋防顽人谁比数虽素无一日之雅行将有二天之依官类魏舒固尝襆被才非仲举敢觊题舆东壁分辉傥获在照临之下南薫假翰庶几无瘝旷之虞
　　又
　　三年散地叨奉真祠一旦误恩俾丞郡政知联事合治之无补幸承顔接辞之有期某官世济忠嘉才全经纬望实耸搢绅先生之观议论有君子长者之风当羽仪于中朝乃蕃宣于外屛盖九重不忽于幽逺故一麾借重于老成共仰承流宣劳来还定安集之意伫观入觐奏康乐和亲安平之书某奋迹单防受才朴拙学不知变毎与世而背驰仕専为贫初无心于择地何知蹇歩获并英游分我余光行将出照临之下因人成事庶几无瘝旷之虞春律向中黄堂多暇愿益于调防以上体于眷怀
　　上邓盐【文饶】
　　恭承朝命叨賛郡条流落孤踪益逺长安之日夤缘大庇幸依刺史之天揣分难堪扪胷增愧防念某清时弃物僻壤腐儒生而赋顽钝之姿学不知古今之变偶缘章句误玷簮绅初尝妄意古人谓功名可唾手而取终乃甘心俗吏仰斗升为糊口之资虽防前疐后之可怜亦流行坎止而无媿窃惟高要密迩雄都在昔人号跕鸢之乡卑薄殊甚于今日乃潜龙之地授受不虗何取非才輙叅别乘某官刚直养气仁厚存心立朝之大节可观出使之威声弥耸通达国体期天下之澄清旌别人才蕴胸中之泾渭凡在照临之下举怀荣幸之私某猥以庸虗夙防知奬念昔居于辇毂尝屡接于茵凭梦寐旧游若倚层霄而蹑歩濡余润常疑清露之霑躯期夙夜于公家庇初终之徳宇
　　贺林谏议梅卿【大鼐】
　　显承诏綍擢长谏垣知朝廷公议所归作士夫敢言之气有识相庆不谋同辞窃以禁从之班于今最贵谏争之任自古为难惟徳大则一日九迁而人无异言茍望重则埀绅搢笏而上无违徳是以千秋拜相由寤意之一言魏郑立朝自致主于无过盖任贤享天下之福惟大人格君心之非自匪真才曷膺妙选恭惟某官门下道全经纬学究渊源气极大而志愈谦貌虽温而言则厉奋由直道一人心知其精忠动合至公四海想闻其风采众咸谓当今之世大有为舍公其谁果若人言立登要路必将展尽底蕴维持纪纲力行平昔之言大慰遐迩之望献其否以成其可绰有古名臣之风以斯道而觉斯民蔚然真宰相之器愿已久矣行将见之不佞某猥以庸虗旧防知奬初闻成命喜观贤路之亨自幸防躯将有化钧之托
　　囘四防宰陈亮功
　　襆被造官姑借一同之重交印眎事行闻三异之成党友增欢阎闾相庆恭惟某官挺生名阀绵厯仕途得处已之重周有宜民之恺悌尚懐墨绶来邑嵩台毋嗟期防之徒劳政仰寛隆之诞布虽鲁城弦诵尚有頼于言游而建武旌车恐先求于卓茂伫膺眷渥俯厌舆情某夙忝懿亲偶同王事驰一介之未暇辱双缄之见贻感媿于中宣写难尽
　　谢恵生日诗
　　辱佳篇之下逮庆贱子之始生诵熊罴占梦之诗前无作者兴父母劬劳之念寜不慨然感与媿并意非言尽
　　囘谭解元【惟寅】
　　偶备数董棘闱之政督有司程藻思之文虽袖手噤颐无所可否而騈珠俪玉亦预荣观宠饷珍函罙深牢佩某人儒林杞梓学海鲲鹏摛黄绢之妙词还青氊之旧物百发百中已收穿叶之功一飞一鸣竚看冲天之举
　　迎黄宪【应南】
　　伏审显膺宸渥荐拥使华增重绣衣之荣坐复青氊之旧帲幪所逮鼔舞攸同恭惟某官望重搢绅才全经纬出处有古人之节文章为后学之宗鼓箧胶庠作一时之领袖峩冠豸府正万世之纪纲众欣贤路之方亨公乃急流而勇退出持宪节徧历遐方按三千属之祥刑拯四十州之俗鞠黄沙于茂草岂惟三木之生尘收赤子于潢池殆见五兵之不佩未容暖席行见赐环某猥以庸虗夙防知奬昔効官于辇毂获接迹于茵凭囘首旧游彷佛頳霞之表托身余润依稀碧雾之中
　　贺方帅务徳移福州
　　光奉玺书就移玉节从民望也一新闽峤之风我公归兮渐近长安之日庇庥所逮鼓舞攸同恭惟某官世济忠嘉才全经纬清防絶俗而得浑厚端方之体德量过人而有沉深机警之谋説礼敦诗易蛮獠四十州之俗轻裘缓带得貔貅百万众之心懋着声猷弥隆眷注繄三山之奥壤控百粤之上游簮组蝉联舟车辐辏当八郡兵民之寄皆一时卿相之才劳申伯式是南邦已闻报政命君陈尹此东夏行见赐环某夙荷眷怜独高夷等曾忝部封之属吏又为里落之编氓托荫居多驰辞敢后简书可畏礼未展于鳬趍竿牍代言情有同于燕贺瞻依之愫敷叙奚殚
　　权南恩谢诸司
　　贰政星岩深慙尸素摄官岭误辱眷知问途而乡井益遥拂印而面顔有腼某学不知道仕専为贫人每怜其疐后跋前已自安于流行坎止老骥伏枥空壮志之犹存穷猿投林欲择木而何暇惟恩平之小垒在南海之一隅吏奸黠而民困侵牟地荒逺而人多鄙薄风俗雕甚储峙萧然顾于此时滥假长民之寄恐不终日即贻知己之羞更頼余辉以图后効兹葢伏遇某官最深忧国务在得人方揽辔慨然澄清其推毂无非寒畯遂令顽钝亦预品题某敢不恪守官箴勤防民隐効昔人一日之居必葺庶穷海积年之可除越尊俎而代庖人虽出位背君子之训卖刀剑而买牛犊傥用心有循吏之风
　　贺陈帅季任【桷】
　　疏恩北阙拥节南州辍九重侍从之清班付一路兵民之重寄帡幪所逮鼓舞斯同某官学究渊源气全刚大出处有古人之节文章为后进之宗发策决科早登名于异等昂霄耸壑旋接武于清途芸阁磨鈆螭头簮笔典朕三礼而居秩宗之任召鲁诸生而修绵蕞之仪众欣贤路之方亨公乃急流而勇退智恬交养誉处弥休内外多所践更名实加于上下大江千里得李勣贤于长城细札十行命申伯式是南土眷兹岭表控彼蛮陬封圻虽逺于中州事权实甲于他郡出卢奂为太守岂曰左迁召宋璟以尚书行将大用某摄承支郡忝辱年家敢图幸防之来乃在庇庥之下效官有守不获负努矢以前驱趋庆无阶輙敢驰缄函而寓意
　　迎郑漕才仲【鬲】
　　显被宸恩奉十行之汉札肃将使指驰六辔于周原邸报初传舆情交庆某官徳方以大器博而闳纫蕙握兰早见知于当宁登车揽辔久宣力于外台出处多所践更名实加于上下眷惟东广控彼南荒封圻虽逺于中州委注不侔于他路于以铨衡于百吏何止馈饷于六师帝曰畴咨人惟求旧坐获青氊之故物复畀绣衣之重权耆旧十年讴吟犹在江山千里风采依然伫奏课于木牛即召还于金马某接居邻壤厠迹提封敢言半面之知幸托二天之庇【联同前】
　　囘黄高州【徳初】
　　误膺台檄暂守郡符越尊俎而代庖深惭出位如蒹葭之倚玉幸托余辉方喜同千里之休乃先辱一介之使某官望隆士表才号吏师蔼然奕世之忠嘉优有致君之事业蜚英腾茂才名独擅者四十年宣化承流能事最推于二千石属睿主久懐于幽逺故遐方借重于老成与其敛大恵而施一州孰若告嘉猷而泽四海久闻报政即见追锋某里闬晚生乾坤长物昔恨马牛之不及今欣鸡犬之相闻傥不废于亲仁善邻庶获沾于残膏賸馥爵縻吏鞅虽未聆咳唾于几席之间舆颂口碑已屡采歌謡于阡陌之上
　　贺陆漳州【涣】
　　光膺宸命荣领郡符疏涤利源久乘轺于南国统持方面遽握节于东州庆君子之逢时见烝民之防福窃以太平作郡莫急于抚绥良吏存心惟先于寛恕兹朝廷所以重老成之士而黔黎因之多休息之期矧闽峤之遐藩眷临漳之奥壤人情简古土物丰穰尤宜蕴借之儒以布中和之治恭惟某官器能通博学问渊防视十四州之职而已处于雍容谅二千石之尊而不劳于声色伫期报政行属登台某夙忝下僚欣闻盛事媿莫陪于贺客徒企仰于恩闳
　　囘梁文学【作心】
　　亲承圣问高擢儒科青衿知稽古之荣梓里见破荒之事士风增重公论攸归新恩先辈懿徳弸中高文行逺粹矣昆山之片玉灿然沧海之遗珠负百发百中之才振一飞一鸣之举刈其蒌楚虽无南宫新进之功收之桑榆乃得大器晚成之効某偶承官乏获际荣归过烦左顾之勤申贶长牋之重惟知严佩曷究名言
　　贺林高州交印
　　伏审洗篆临民褰帷问俗蕞然小垒实甚迩于邻封首被余波敢不驰于尺牍某官器函方大徳秉粹明优为华国之文章绰有致君之事业桥门万计早擅隽声江海一麾再烦妙手葢清朝徳泽欲曁蛮陬故宿学师儒姑借君重与其敛大恵以幸千里孰若尽嘉谋而告九重恐孔席之未温即周行而诞寘某乾坤长物桑梓晚生已阅时尚兹匏系旌旗夹道且幸接名理于函丈之间鸡犬相闻行当问教条于封圻之上
　　罢任谢黄宪
　　一官拓落毫厘无补于公家三嵗终更顶踵尽由于恩地登门莫及解组知归伏念某本无寸长偶窃薄宦磨铅东观初不习为吏之方捧檄偏州乃出于为贫之计﨑岖两郡首尾四年久阅期幸逃官谤顾防躯之罪戾疵疾犹自知之非当路之终始矜怜难乎免矣兹葢伏遇某官寛慈接下忠恕待人迄全流落之踪俾遂飞沉之适乡闗在望预想故人平生之欢沟壑未捐尚冀异时驱策之下
　　谢防政
　　持版佐州久负空餐之媿及还里偶逃旷职之诛生成皆自于化甄俯仰益慙于恩地伏念某禀生固陋逢世休明簸扬而得糠前猥尘科甲跛蹩而防寸进频冒钧除顷从幕府之归擢预书林之选横恩既过公议何逃犹曲荷于保全俾退安于闲防一违荧座十换年圭洒扫真祠已负取三百囷之诮翺翔半刺尚令分二千石之权州无瘴岭之氛邸有固陵之旧幸哉藏拙甚矣叨荣属当交泰之朝方极包荒之量徳明光于上下公既祗欢声敎暨于朔南民亦易治虽勤夙夜莫効涓埃衔恩浃于肌肤揣已轻于毛髪某官仁渐夷夏勲塞天渊开广厦之万间幷容多士转鸿钧之一气鼓舞羣生眷此孤踪最为旧物顾穷途其向晚舍公府以焉归疲马恋轩惟不忘于旧徳枯鱼在辙实深望于余波
　　贺章盐【元振】
　　光膺宸命就易使华邸报初传舆情胥庆窃以国家根本全頼于东南财货源流莫先于盐铁惟邀利生弊多起于少年儇薄之徒而奉公便民必得于长者寛厚之士朝廷所以有今日之命黔黎庶几歌二天之恩恭惟某官器宇宏深学问温粹不以岭海之陋而遐宣于主徳不以闻望之重而迭守于外藩因民情之素谙宜天书之加贶起二千石总十四州虽贤者处外犹处巾在人望愈久而愈重谅由旦夕即正钧衡某夙忝同僚欣闻盛事媿莫陪于贺客徒企仰于台闳
　　考功谢沈叅【该】
　　右某今月某日准告授前件职事者十年去国方税鞅于遐陬一札赐环遽分曹于选部生成恩厚感激涕零防念某缝掖陋儒搢绅衰绪问祈招而莫对每深媿于浅闻读尔雅而未详亦何名于勤学偶奉三年之诏猥先多士之呜自怜素志之粗酬人谓青云之可必逮终更于泉幕爰备数于蓬山观黄香未见之书滥陪俊躅负李广不侯之相卒致烦言尚有赖于至仁终未捐于一渐加湔袚不忍困穷洒扫真祠取三百而有腼翺翔半刺佐二千石以无闻不图姓名误彻旒纩承秋毫之帝力觐咫尺之天威宣室趋班无复少年之贾谊元都访旧共惊前度之刘郎矧文昌为喉舌之司而郎吏应星辰之列属鼎新于百度方彚进于羣英千里江湖多少何闗于乘鴈一时台阁网罗亦到于沙鸥岂无夤缘致此侥冐兹盖防遇某官以伊周之业自任以尧舜其君为心将立太平之基大开众正之路念使功不若使过试提擕而许以自新谓守道必能守官傥激昻而收其来効致斯朽断忝被青黄某敢不天赋勉摅嵗寒坚励剪蹄渉草庶不为小人之归刷羽饲花敢忘报国士之遇
　　谢汤枢【思退】
　　潜藩贰政幸脱瘴氛细札赐环遽叨清选顾卵翼之恩原觉毫髪之命轻伏念某赋性踈愚奋身寒苦粗守菑畬之训不隳弓冶之传学无仲舒之渊源亦射汉庭之策官类子云之拓落曾讐天禄之书短绠难汲于深渊蹇歩滥陪于俊轨果由非据自速烦言一落泥涂五移嵗闰接茵凭于东观恍如醉梦之中望履幕于西枢直在云天之上虽憔悴飘零之可厌乃终始记怜而不衰猥以贱名达之上听俾差池乎云术承咫尺之天顔宣室席勤岂复当年之贾谊都桃满共惊前度之刘郎矧文昌为喉舌之司而郎吏应星辰之列方属台纲具举正逢国栋咸抡乘鴈烟波寜系江湖之多少孤鸥踪迹亦尘廊庙之网罗讵乏先容顿跻非望兹盖伏遇某官以忠致主以道觉民以文章作世程以人物为巳任念秦帅犹堪使过从寛典而许以维新谓虞人实能守官破常资而期其来効遂令孱陋亦与甄陶某敢不恪守初心誓坚晚节驽骀自策庶不终于小人肝胆长铭敢忘酬乎国士
　　谢陈内翰【诚之】
　　右某伏准照牒举某自代者恩发宸职司翰苑履至荣而求避引亡似以为辞莫副褒称惟増祗惕伏念某昩渊源之学赋鲁钝之姿众望不归未审以何为雅枯文无几况敢求所谓高但以鴈塔题名偶相先后鳌山校籍屡奉周旋乃令尘土之踪得挂齿牙之议拔沉沦以达圣明之听推鄙朴以簉才杰之流虽松柏之枝每欲引致于萝茑而鹗雕之翼安可拔傅于鸤鸠恭惟某官名压人寰学通圣奥以羣才为巳任以直道结主知欲追尧舜之隆吾身亲见虽效益埀之逊帝曰汝谐密叅禁中之谋少出袖间之手以六经为诸儒倡俾万姓咸大王言谕巴蜀之迷遐方率服下山东之泣氛气潜消某已辱知怜敢忘激勉束身以附参术芝桂之末拭目以观典谟训诰之文三复宠章固已羞惭于公议庶几肄业尚堪收拾于他年
　　记
　　兴化军重建军学记
　　闽蜀相望各在西南一隅而习俗好尚实有东州齐鲁遗风蜀由汉以来号为文物善地闽又其最后显者莆之为郡盖百有七十余年咸平初始有诏立学中更三舎嵗贡之法生徒日滋有司病其隘乃斥而大之未五十年腐蠧漫漶摧压畧尽绍兴十有九年永嘉徐居士龙来居师席始至慨然欲改作一日进诸生告以今国家稽古礼贤崇饰学校之意复白其状于部使者鲍公延祖得金钱一千三百万以明年冬十一月始事阅月六告成旧学庙屋中峙旁置诸生之馆今兹东庙西学俾祗祠肄业异焉凢庙学之制细大毕具庙之前有崇阁以閟御书后有广堂以绘三礼名物学之中庭砻石潴水约诸侯頖宫之度又设县学于庙之东偏传以廪藏庖湢为屋凡四百八十间复其余为教官治舎非特制度宏伟雄冠一时而防画有理虽百世不能改旣乃合三县生员筮日迎宾陈僎介百拜饮酒而落之相与求文于某以识其成某曰昔吾夫子一旅人耳千嵗之下享王者号独处巍巍之宫而无媿者以斯文所托也吾徒食息学校当求其不畔于吾夫子者则羣居于此亦庶乎其无媿矣新而敝敝而更循环之理今之一新乌知久而不复敝乎吾将以徐君行于已者遗人行于今者遗于后其可也西京文翁称为循吏其治蜀也知有所本能使蜀人至今思之下眎赵张龚黄辈平盗贼理讼狱课农桑未免为俗吏乃知一时之功利不足以当万世之教化徐君乐吾闽之习俗而思古人所以及物者既能成就如此犹以居冷官力难使人为不足设其势可以自为如文翁讵可量哉左承议郎新差通判肇庆军府主管学事兼管内劝农事借绯黄某记
　　序
　　送同年林嘉言【孔彰】序
　　昔晏子论梁丘据谓和与同异吾夫子亦曰君子和而不同呜呼同之不可也审矣余谓同虽与和异而和未始不出于同酸咸苦甘辛虽不同而同谓之味孰能舍五味而和宫商角徴羽虽不同而同谓之音孰能舍五音而和乐以是知和而同易不同而和难近世以来同而不和者有矣未见不同而和者也长乐林嘉言筮仕温陵余与之周旋者一年凡平日之议论设施如石投水莫余或逆人或疑其同余曰固也余与嘉言皆闽人其居同乡家世以儒显其习同业以戊午嵗俱防于南宫为同年越三载俱佐汪公幕为同官易曰同声相应同气相求余二人乃声气之同异夫梁邱据之同也嘉言处已谦待人恕遇事谨为文简而工班班然廊庙之见者已得于眉宇间异时得志吾君兼善天下推所以与余同者与人则亷蔺交逊平勃交欢之事余知其优为之矣余因其罢官北归书所以与余同者以与之别今兹一别噫不知复几何时而又同欤
　　送郑少齐赴官严州序
　　东南多文士西北饶武夫风声气俗从古则然闽于江右文风尤盛莆于七闽又其最盛处也士非以科第进者同时辈往往嗤鄙之荥阳少齐家于闽之莆阳号为巨族世以儒显遭时多艰乃能慨然投笔以介胄起家余甚壮之且又嘉其善达时变然犹未能尽惬流俗耳目虽少齐亦未能以自信初调官新定足将进而趦趄者屡矣戒途有日告别于余犹以是为慊然余因忆天圣问王文安公擢进士第一人狄武襄公亦以是年厠足行伍其后同登政事堂为一代伟人今天下多故比之仁祖朝大不相侔余所好尚又与时世背驰固不敢以昔人自期足下以妙年筮仕适朝廷右武之日其人品地望与狄公万万相辽唾掌功名未可量也公其勉之
　　送汪守怀忠【待举】序
　　中兴十有八载边候不警寰宇乂寜吏称职民乐业明天子犹虑夫幽逺之民有不防其泽者爰命三衢汪公以铜虎符典司莆阳分忧寄也公天资温良吏事明敏律已严待人恕褰帷之日知其俗之可以柔治于是鞭朴不施惟务徳化省徭薄赋与民休息每坐黄堂与吏民语熈熈愉愉如恐伤之未朞月邦人大化父戒其子兄诏其弟率相约不至讼庭耕夫蚕妇服勤田里饥而食寒而衣终嵗不见吏迹越二年冬政成言归于朝邦人父老无路借冦相与攀辕卧辙者不知其几辈仆窃谓公之器业如金钟大镛皆清庙具游刃千里其槐鼎之滥觞乎夷途快足讵可絷耶然公之此行亦岂遽忘情于莆人哉国朝故事二千石辞见天子皆临轩遣劳葢以重师帅之任而欲知民之休戚也矧主上方彻旒剔纩急闻谠言公归膺前席之问其为我捐不急鬼神之事而陈治安之策俾鼎鱼穴蚁尽为王民仆将与海滨赤子同被公之遗爱矣壶山木落夀溪水凝祖帐塞路青霄在目凡我二三君子执手于岐者请偕赋九罭之章以为善颂取东人欲其留西人欲其归之义云
　　跋
　　跋林襃世子字説
　　三世业儒鲜有不贵达者况积善之家乎温陵林襃世九牧裔也缉文种徳殆余百年独未能燀赫厥声以丕显乃祖今襃世诸子嶷嶷然皆令器学殖笔耕困且益坚如良农服田不以水旱辍异时整襟猎缨以文章瑞朝廷者其斯人欤莆阳黄某绍兴癸亥长至日读温彦基所为襃世五子字説因书
　　行状
　　颍川太夫人卓氏行状
　　夫人卓氏父某隐居壶山以财雄夫人少失父母诸昆择配以继室于陈公某家素富而能安陈氏之贫事姑孝而谨事夫义而顺处娣姒和而有礼遇亲戚敬而有恩此其天资自若无施不可者性好施乡戚有贫匮者至倾槖不顾夫人之归也陈氏先有子周卿夫人生二子曰正卿曰俊卿饮食衣服无丝毫厚薄他人见之不谓陈氏有异母子陈公早卒夫人闭门居二十四年督诸子学虽所居近市不以贫故令趋利晚年俊卿果以甲科登第乡人虽服其子之积学而尤多夫人之能教也子旣贵夫人勤内治如昔丝枲之事不废于老子妇恐以勤致疾时谏止之答曰我自乐此不以为疲亦吾职也俊卿以夫人年髙再求官于邻郡便地就养初为平海军观察推官次教授南外宗子绍兴二十年十月奉板舆自南邸还里夫人以十一月十六日终于正寝享年七十有一一女适进士吴檀孙男女凡十五人曾孙男女七人将以二十一年九月某日葬于某里某山之某原俊卿使来求状某与俊卿为同年进士在泉幕又为同僚升堂跪拜夫人者数矣识其行实详且熟义不敢辞
　　青词
　　设醮青词
　　薄宦三年幸逃瘝旷阖门百指皆获安全物论无他里居如故顺实由于天助福岂自于已求敢罄微诚粗酬夙愿爰以始生之日式陈昭答之仪又况某将戒严程逺趋魏阙俯仰斗升之禄驱驰名利之塲世路艰危方为妻子门户之计江山重阻岂无盗贼水火之虞终冀聪明曲埀降鉴动获盖髙之眷不罹无妄之灾论报无阶仰观有局
　　赴官设醮青词
　　体虽髙听甚卑天实司祸福杀生之柄作乎下应于上人敢忘恐惧脩省之思爰祷于上下神只用披其肝胆情愫伏念某早缘家学滥取世科多窃天下之虗名无补公家之实效愚且自用每与世以背驰仕専为贫初无心于择地得官髙要投迹南荒瘴疠侵人风烟横路渉山川而冐险阻余四十程挈老幼以仰斗升防二百指非赖髙穹之眷佑敢图尽室之安全某是用稽首投诚矢心自誓酌贪泉而操愈亷慎处炎陬而身自清凉仗忠信为蛮貊之行虗舟渉世庶正直为神明之助全璧还家
　　祝祭文
　　权南恩谒夫子庙
　　某不佞以天子之命监郡髙要越朞月部使者眷恩平缺守檄某摄承旣治事之三日率诸生展奠致诚某深惟夫子不陋九夷乘田委吏必躬必亲矧今右文之朝遐荒逺裔化为阙里而某辱在民上以司牧之其敢鄙夷其民以怠厥职先训有曰其身正不令而行某虽不敏请事斯语
　　焚告文
　　某生二十有一年而先君亡旣九年而尘防科第又七年陞位于朝越明年上有事于郊邱疏恩四海踵故事预朝列者皆有追封之典盖不独以为亲荣抑亦尽人子之报心也今兹一命序进两秩此皆先君平生力所能致而不屑为者曾未足以为荣某之有此爵禄又皆凭藉先君遗德余休亦曷敢以是为报天其或者昭先君之令德俾某未陨越于下惟是不敢替厥义训以贻先君羞此某之志也其亦先君之望乎虽然今日之命君命也不敢不告
　　代吕守祭赵丞相【挺之】夫人迁葬
　　惟夫人生禀淑质作配丞相恭俭孝义令闻令望中原芜梗未返而殂殡于他乡金陵之墟子持从槖卜居晋水扶迎輀车不逺千里牛山宅兆水清山幽魂其永依风木摇秋有食在豆有酒盈巵魂兮不昩庶几享兹
　　代吕守祭赵倅【棣】文
　　呜呼子春燕赵之英间闗万里而半刺于桐城惜乎不得尽子春之才遽与鬼物而为邻昔我来兹有联事之契今我来兹忽涕泗之零吾所以哭子春者故人之情所以为子春而哭者以此邦之民闻之去冬草防狂梗羽书倐至一城心悸而骨惊惟子春义气奋发先甲胄之士而一行虽此防因公而少沮而公因此以病纒于身今四境已息子春乃随逝川而东倾邦人识与不识皆知扣膺痛哭而况吾故人吾闻自古圣贤死而有益于国虽死犹生故圣贤不以生死动心但恐其生死之无名又闻子春之且终也神定气平自以为得死不为儿女之悲鸣然而后事茫然无家可归无山可坟子春曽不蹙頞吾以是知胷中所蕴与古人而为伦想其英灵不与草木俱腐而荡为灰尘薄奠斗酒其能歆予之诚
　　词
　　防绛唇
　　汪彦章【藻】出守泉南移知宣城内不自得乃赋词云新月娟娟夜寒江浄山含斗起来搔首梅影横窓瘦好个霜天闲却传杯手君知否乱鸦啼后归思浓如酒公时在泉南签幙依韵作此送之又有送汪内翰移镇宣城长篇见集中比有能改斋漫录载汪在翰苑娄致言者尝作防绛唇云云最末句晓鵶啼后归梦浓如酒或问曰归梦浓如酒何以在晓鵶啼后汪曰无奈这一队畜生何不惟事失其实而改窜二字殊乖本义
　　嫩緑娇红砌成别恨千千斗短亭囘首不是缘春瘦一曲阳闗杯送纎纎手还知否凤池归后无路陪尊酒
　　千秋嵗
　　贺莆守汪怀忠【待举】生日汪报政将归因以送之
　　郁葱佳气天降麒麟瑞囘首处江城外一麾遗爱在万口欢声沸人乍逺危楼目断天无际　五马徘徊地春色随归斾夀水绿壶山翠风轻香篆直日暖歌喉脆椒觞举人人尽祝千秋嵗
　　菩萨蛮
　　公时在泉幙有怀汪彦章而作以当路多忌故托玉人以见意
　　髙楼目断南来翼玉人依旧无消息愁绪促眉端不随衣带寛萋萋天外草何处春归早无语凭防干竹声生暮寒
　　青玉案
　　公之初登第也赵丞相鼎延见欵密别后以书来徃秦益公闻而憾之及泉幙任满始以故事除秘书省正字雅知非当路意故自初赴调踌躇不进寓意此词道过分水岭复题诗云谁知不作多时别又题崇安驿诗云睡美生憎晓色催皆此意也既而罢归离临安有词云湖上送残春已负别时归约则公之去就盖蚤定矣
　　邻鸡不管离怀苦又还是催人去囘首髙城音信阻霜桥月馆水村烟市总是思君处　裛残别袖燕支雨漫留得愁千缕欲倩归鸿分付与鸿飞不住倚防无语独立长天暮
　　卜算子
　　公赴召命道过延平郡防有歌妓追诵旧事即席赋此
　　寒透小窓纱漏断人初醒翡翠屛间拾落钗背立残缸影　欲去更踟蹰离恨终难整陇首流泉不忍闻月落双溪泠
　　好事近
　　公到阙除秘书省正字未几言者迎合秦益公意腾章于上谓公尝贻书台官欲着私史以谤时政盖公之在泉幙也尝有啓贺李侍御文防云虽莫陪宾客后尘为大夏之贺固将续山林野史记朝阳之鸣因是罢归将离临安作此词所谓故园桃李盖指二侍儿也
　　湖上送残春已负别时归约好在故园桃李为谁开谁落　还家应是荔支天浮蚁要人酌莫把舞裙歌扇便等闲抛却
　　菩萨蛮
　　公罢归抵家赋此词先是公有二侍儿曰倩倩曰眄眄在五羊时尝出以侑觞洪丞相景伯【适】为眼儿媚词云瀛仙好客过当时锦幌出蛾眉体轻飞燕歌欺樊素压尽芳菲花前一盻嫣然媚灔灔举金巵断肠狂客只愁径醉银漏催归倩倩先公而卒四印居士有悼侍儿倩倩诗其一曰兰质蕙心何所在风魂云魄去难招子规呌断黄昏月疑是佳人恨未消其二曰含怨衔辛情脉脉家人强遣试春衫也知不作坚牢玉秪向人间三十三四印于公为兄行名泳字宋永徽庙时以童子召见赐五经及第官止郢州通守
　　眉尖早识愁滋味娇羞未解论心事试问忆人不无言但防头　嗔人归不早故把金杯恼醉看舞时腰还如旧日娇
　　卜算子【别士季弟之官】
　　公之仲弟童士季其字也以绍兴戊午同榜乙科及第有和章云不忍更囘头别涙多于雨肺腑相看四十秋奚止朝朝暮暮何事值花时又是匆匆去过了阳闗更向西总是思兄处
　　薄宦各东西往事随风雨先自离歌不忍闻又何况春将暮　愁共落花多人逐征鸿去君向潇湘我向秦后防知何处
　　眼儿媚【梅词二首和傅防议韵】
　　公时为高要倅傅叅议彦济【雱】寓居五羊尝遣示梅词公依韵和之初公以任满赴调道过分水岭有诗云呜咽泉流万仞峯断肠从此各西东谁知不作多时别依旧相逢沧海中及公遭谤归莆赵丞相鼎先已谪居潮阳谗者傅防其説谓公此诗指赵而言将不久复偕还中都也秦益公愈怒至以岭南荒恶之地处之此词葢以自况也
　　一枝雪里泠光浮空自许清流如今怃悴蛮烟瘴雨谁肯寻搜　昔年曽共孤芳醉争插玉钗头天涯幸有惜花人在杯酒相酬
　　朝中措
　　幽香泠艶缀踈枝横影卧霜溪清楚浑如姑射孤高胜似东篱　歳寒风味浮花尽处密雪飞时不比三春桃李芳菲急在人知
　　又【雪梅二首贺方帅生朝并序】
　　方务徳【滋】时帅广东以啓谢云俾尔黄发欲三寿之作朋遗我緑琴顾双金之何报尝邀公至五羊特为开防令洪丞相适作乐语有云云外神仙何拘弱水海隅老穉始识魁星又寄调临江仙以侑觞云北斗南头云送喜人间快覩魁星向来平步到蓬瀛如何天上客来佐海边城方伯娱宾香作穂风随歌扇凉生且须灔灔引瑶觥十年迟凤沼万里寄鹏程及高要倅满权帅置酒令洪内相景卢【迈】作乐语有云三山宫阙早窥云外之游五岭莺花行送日边之去小驻南州之别乗肯临东道之初筵时二洪迭居帅幙下
　　元防司柄雪敷南畆之丰登庾岭生辉梅报东君之消息当一阳之来复庆维岳之降神某官节莹冰霜家传清白遐荒草木之细皆知威名调和鼎鼐之功终归妙手愿乗谷旦即奉芝函某望棨防以趋风适桑蓬之纪瑞自惟弱植方霑雨露之深恩强缀芜辞仰祝椿松之遐算敢蕲采瞩第切兢惶
　　屑瑶飘絮满层空人在广寒宫已觉楼台改观渐看桃李春融　一城和气宾筵不夜舞态囘风正是为霖手叚南来先做年丰
　　一剪梅
　　泠艳幽香氷玉姿占断孤高压尽芳菲东君先暖向南枝要使天涯管领春归不受人间莺蝶知长是年年雪约霜期嫣然一笑百花迟调鼎行看结子黄时
　　满庭芳
　　公自高要倅摄恩平郡有西园乃退食游息之地先尝赋诗其一曰清樾才十畆炎陬别一天华堂依怪石老木插飞烟长夏絶无暑乗风几欲仙心间境自胜底处覔林泉其二曰意得壶觞外心清杖屦间簿书休吏早花鸟向人闲旧隐在何许倦游殊未还天涯赖有此退食一开顔和者甚多
　　一径又分三亭鼎峙小园别是清幽曲栏低槛春色四时留怪石参差卧虎长松偃蹇拏虬携笻晚风来万里泠撼一天秋　优游销永昼琴尊左右宾主风流且偷闲不妨身在南州故国归帆隐隐西昆徃事悠悠都休问金钗十二满酌听轻讴
　　浣溪沙【时在西园偶成】
　　风送清香过短墙烟笼晚色近脩篁夕阳楼外角声长　欲去还留无限思轻匀淡抹不成妆一尊相对月生凉
　　满庭芳
　　高要太守章元振重九日为生朝公以此词贺之并序公尝有贺章守三咏所谓包公堂清心堂披云楼诗见集中
　　熊罴入梦当重九之佳辰贤哲间生符半千之休运弧桑纪瑞篱菊泛金輙敢取草木之微以上配君子之徳虽词无作者之妙而意得诗人之遗式殚卑悰仰祝遐寿
　　枫岭揺丹梧阶飘泠一天风露惊秋数丛篱下滴滴晓香浮不趂桃红李白堪匹配梅淡兰幽孤芳晚狂蜂戱蝶长负歳寒愁　年年重九日龙山高防彭泽清流向尊前一笑未觉淹留况有甘滋玉铉佳名算合在金瓯功成后夕英饱饵相伴赤松游
　　公既南归适秦益公薨于是大魁张九成刘章王佐赵逵等以次除召公在一辈中最久最滞故首被命登对便殿言中时病上喜劳问再三面除尚书考功员外郎朝论美其亲擢知眷奬之渥继见朝夕亡何公得疾卒于位享年四十八吁吁痛哉在时号知稼翁因以名集凡十一巻先已命工锓木而此词近方摉拾未得其半姑録而藏之以传后裔谨毋逸坠云淳熈十六年重五日男朝散郎权通判抚州兼管内劝农营田事赐绯鱼袋沃谨择手识于巻末


　　知稼翁集巻下
　　词律补遗
　　菩萨蛮【闺情】
　　牡丹带露眞珠颗佳人折向庭前过含笑问檀郎花强妾貌强　檀郎故相恼只道花枝好一靣发娇嗔碎挼花打人











　　公有汉书镌譔行世今仅存一段载鉴纲
　　黄公度曰智可以来天下不可以留天下力可以得天下不可以有天下有天下者防天下者也嬴秦取天下于六国分裂之余百战百胜仅能得之得之艰难惟恐去之或速凡可以制民之死命者无不过为而疆举之虽翦灭屠戮有所不恤天下不胜嬴秦之猜疑相率而跳于刑法之外项氏见民之易叛恐今日之于吾犹昔日之于秦也举一城则坑之攻一邑则屠之嗟乎羽亦人耳好生恶杀谁无是心哉疑民之叛而求以杀戮止之乃所以速其祸也帝之入闗约法三章羽之入闗烽火三月帝之所过秋毫无犯羽之所过噍类无遗嗟乎民之归于君者求以生我耶杀我耶相率而归之从而杀之何苦归之以求杀哉帝不取天下于秦项之手而取于吾民之心信其自来听其自至非寛仁大度者有所不能也
　　又汉书镌譔一段载鉴纲
　　黄公度曰伤弓之鸟惊曲木挽万石之弓以射之宁无所惧奔渇之牛急浊流洒清泠之水以濡之宁无所喜项惊天下以弓汉饮天下以水也
　　后冯必大诗云亭长何曽识汉王入闗便解约三章只消一勺清凉水冷却秦锅百沸汤乃用公汉髙论也










　　知稼翁集跋
　　沃尝见昌黎伯叙张中丞传攻责张许二家子弟不能通知父志以至史家不为许逺立传而雷万春事已失首尾窃为仕宦功名史家不及知所托为千百年计者门生故吏与之撰述耳门生故吏亾意斯作为儿亦无所托则湮没无闻也固宜先君考功再举擢上管官不过郎曹安得门下士沃所以求状丐铭为不可缓者诚有感昌黎之一语也虽埋石幽壤陵谷难迁而石之隐秘初不可覩孰若以未干之墨寄之纸上传十为百传百为千乎先君在时号知稼翁文成辄为人取去故笥所存涂乙之余才十一巻沃于暇日泣而次之名之曰知稼翁集已刋于家塾今复刋于邵阳郡斋而求序于年家父执者成先志也栁栁州以垂絶之时抵书于刘梦得曰我不幸死以遗稿累故人此先君之意沃所不能言也使地下闻之当喜身后无封禅书庆元二年丙辰蜡月哉生覇嗣子朝散大夫权知邵州军州兼管内劝农营田事兼防邉溪洞都巡检使兼提举义勇民兵借紫沃谨书
　　知稼翁集目载文献通考及八闽通志更宋元之变无存者嘉靖辛夘主政敬甫公刻监簿四如公集其序慨知稼集不可见矣丙午嵗先司空任翰撰司徒君辨公任文选有陜中谒选人持是集贽册有御印盖前朝秘府流落人间者得之喜从天坠与先考百叩交庆乙夘考以宫洗谪倅衡州刻于衡壬戌倭变板复燬乃就榕城陈环江公索囘一部崇翰等誊较多年迩侄孙鸣俊自防稽寄俸四金遂图命梓窃念吾宗唐宋来著作载郡乗者凡二十五种今存惟御史公及公监簿公集耳语曰文字可爱祖宗文字尤可爱茍后人知爱【阙】　传未艾也役竣谨告之先灵尚一慰焉董役则侄泰儿星天啓乙丑长至不肖世孙崇翰顿首志


