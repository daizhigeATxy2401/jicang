　　钦定四库全书　　　　　集部四
　　吾汶藁　　　　　　　　别集类三【宋】
　　提要
　　【臣】等谨案吾汶藁十巻宋王炎午撰炎午初名应梅字鼎翁后改今名安成人宋末为太学生以孝友节义闻于时咸淳间文天祥募兵勤王炎午杖防谒之留置幕府旋以母老辞归入元后终身不出因所居汶源里名其藁曰吾汶揭徯斯欧阳皆为之序其生祭文丞相文尤称杰作世争传诵是藁为文九巻附録一巻明宣徳中始出正徳中其裔孙伟刻之南京后板散佚万厯中裔孙伯洪别摘抄为二巻而重刋之仅録文二十八首词二首又自以杂文数首缀于末去取简略殊不足观此帙乃抄本犹其全集文章大致近于质直而要不失为真朴其间稍近卑俗者其集晩出或后人有所窜入亦未可定王士祯居易録至以为里社饼肆中庆吊巻轴之语又摭其干姚防政贯学士书并其人而诋之则未免责备太甚矣乾隆四十三年七月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　吾汶藁原序
　　余旧闻宋太学生庐陵王鼎翁作生祭文丞相文每叹曰士生于世不幸当国家破亡之时欲为一死而无可死之地又作为文章以望其友为万世立纲常其志亦可悲矣然当是时文丞相兴师勤王非不知天命巳去天下已不可为废数十万生灵为无益诚不忍坐视君父之灭亡而不救其死国之志固巳素定必待王鼎翁之文而后死使文丞相不死虽百王鼎翁末如之何况一王鼎翁耶且其文见不见不可知而大丈夫従容就义之意亦有众人所不能识者近従其门人刘省吾得王鼎翁集始见所谓生祭文丞相文既厯陈其可死之义又反覆古今所以死节之道激昂奋发累千五百余言大意在速文丞相死国使丞相志不素定一读其文稍无苟活之心不即伏剑必自经于沟渎岂能间关颠沛至于见执又坐燕狱数年百计屈之而不可然后就刑都市使天下之人共覩于青天白日之下曰杀宋忠臣文丞相何其従容若此哉故文丞相之死国必不系王鼎翁之文其文见不见又不可知而鼎翁之志则甚可悲矣即王鼎翁居文丞相之地岂肯低首下心含垢忍耻立他人之朝廷乎鼎翁德之粹学之正才之雄诗文之竒古则刘防孟先生言之备矣兹不复论独论文丞相之心与鼎翁之志云元统二年春中奉大夫翰林侍讲直学士同知经筵事掲徯斯撰
　　论人行事枚举而称之者其善为可数论人文章举一以蔽之者其善为不可胜数也庐陵王梅边先生与先君渤海侯为太学存心斋同舍咸淳甲戌随路混补入学又同生淳祐之壬子先君常称其才器卓荦有往哲风运改世迁笃志稽古蕲为文章以见志余恨未及一识他日従其门人刘君省吾得吾汶稿读之至生祭文丞相文作而叹曰呜呼王鼎翁宇宙竒士也士之趣人以自裁者惟朱云于其师萧望之然望之特一身计耳鼎翁之为言为天下万世之为人臣者计也呜呼雄哉盖尝论之斯文者宇宙之元气也幸而治平措诸事业则为典谟为雅颂不幸而反是则为春秋为变风雅为离骚然其正人心扶世教之功难见于治平无事之时而屹然可仗于流离颠沛之日然后知斯文之所系如是其重欤诗曰德輶如毛民鲜克举之我仪图之维仲山甫举之爱莫助之夫天人维持之际惟是心耳何其深厚悠长之味溢出言表耶文武之泽在人其未泯欤鼎翁是篇与是诗辞气虽若不同实相表里吾故表而出之他诗文竒气壮节类是也元统二年春中顺大夫佥太常礼仪事欧阳撰
　　忠义録序
　　元尝读文山集见载今太史胡文穆公所撰文丞相传备叙其忘身徇国履厯艰险至于千挫百折而后就义以死恒窃伤之然犹意其义夫烈士周旋往来其间亦有史不尽书泯没而无以自见者正德甲戌蒙恩送母家居防安成王公由南礼曹左迁守予峡出吾汶藁读之乃其族祖梅边先生所着也梅边宋太学生未有民社之寄文山起兵勤王即应召画防寻以母老辞归其心必有不安者及文山再执恐其就义迟回也为生祭文以速之既而得死复为文北望以祭今具载藁中其志亦伟矣夫显而易见者事隠而难知者心文山力图恢复人莫不知忠义天植要不必助于人生祭之作其见与否不可知而梅边孤忠劲节悲壮激烈之气惜独于文焉见之故人容或有未知者然君子取人亦于忠义而巳矣不计其隠与显也王公履德行义好修慕古合传文以成録捐俸锲梓名之曰忠义其所以正天常立人极以扶持世教者切矣此録在天地间乌可少哉承公命不可辞作忠义録序公名伟字资迈别号坦庵云正德十年乙亥孟夏既望赐进士出身承德郎礼部仪制司主事后学夷陵郑元拜识















　　钦定四库全书
　　吾汶藁巻一　　　　　　宋　王炎午　撰书
　　上贯学士
　　尝谓友朋之乐惟贱贫者得而専之贵富者无与焉非贵富者无友朋也特贵富之所友则贵富之人也友贵富之人则所乐者贵富之事也贵富者相与乐其爵贱贫者相与乐其道惟忘其富贵而下贫贱阍焉而不禁数焉而不厌谋道而忘其势则贫贱者愿为之友矣岂待求哉故孟献子五友汉淮南八公文侯之所式曹参之所舍陈仲举之所下榻皆贫贱者也恭惟阁下以开国元勲之孙太平宰相之子暂辞鳯阙来奉温凊推缣而畏人知解貂而易甘防曽无一毫绮纨金璧犬马之事之好萧然儒服日与书生学子抵掌剧谈倚马而著书对客而评古载酒而问字履满不设限而都人踵门贫贱者于此难也而明公乃能独为之耐为后凋不待蓍而已孚矣某庐陵下士也异时博学弟子员也幼事呫哔长习骑射诸公贵人招隠而推毂者往往有意所不乐辄若有鬼物联絷其足虽徐亭滕阁不到者三十又四年而且老矣扁舟乘兴适际公来千载遭逢其在今日仆窃观物理竒遇未有若柯椽之笛盐车之骥爨下之桐之不偶然者然柯椽不笛不失为竹盐车不骥不失为马独爨下之桐顷刻之命耳使中郎不审音律审音律而不相邂逅邂逅而不闻其烈烈告急闻其烈烈告急而或不及救救而不善斵则焦尾之音世莫闻矣某既无用于斯世者独念父兄师友之教舍笔砚无以自托且使见之者察其穷不忘道岂不愈于他用其心也向使明公不为南浦来来而深居东阁不与寒畯接与寒畯接而某复屏居六七百里外则草腐木朽固其分也谨缮録所为文二十篇诗百首献于阁下虽学荒材陋无异拥肿之木而日暮途逺凛乎爨桐之忧其烈烈告急之声亦既闻于左右矣听其卒于煨烬岀而被之徽惟明公之所命也
　　上参政姚牧庵
　　闭门穷居切尝考于穷达之势进退之交以为贫贱之士有求于王公大人龃龉常多谐合常少盖王公大人地位不得不崇贵而贫贱之士无论所挟短长卒不免于事干请地位崇严故难近事干请即可贱以难近遇可贱此昌黎之贤三至光范三书之不报固其所也伏惟大参相公牧庵先生北方奥学先秦古文内直玉堂外参大政自公退食讲道著书以儒素而行公卿惠后学不啻子弟而仆也复无干请之私庶几乎可以及门矣某切谓一代之兴必有一代之文运大人君子起而乘之成一家之言以禆太史氏之所不及而非徒饰章绘句以贾声誉也盖史者托往事示方来自天子至于庶人皆以附美为荣书恶为惧然而书局于凡例官限于専掌尚书所记耳目所接者始得书深山长谷之间匹夫匹妇善一言介一行系于风俗世道者虽不求名求亦何自而入于史或有干常犯义则亦幸逃焉于是大人君子悯善恶之两亡伤劝惩之不立为之立言着其臧否后世因其人信其言而其文遂与史俱传故史之所书必朝野显著之迹文之所记多山林疎逺之人槩可见也独惟斯文之大宗则随世运而间岀故唐虞三代之盛托之圣人之言则为经战国汉唐而后归之诸贤之文则为史周鲁非不史矣乱臣贼子逮春秋而后惧战国非不史矣微孟氏则杨墨非邪説而匡章为不孝自是厥后享国日长者汉唐宋耳西汉近古司马迁扬雄刘向之徒家有其书人文赖以纲纪而史记超越旧史畦迳遂为班史之模的三国分裂八代陵夷人物眇然唐兴而韩栁还大雅宋盛而欧蘓扶正气号称四大家方今混一之时元气昌明之会文安得不在兹乎夫以张彻之骂贼死不絶口与顔真卿同一忠烈赵来章之求父尸哀动神人示之以蕝与李行逺梦得父尸均为孝义然唐史顔李有传而张赵无传许子春孝友兄衣而衣兄食乃食有司马温公候问兄伯康饥寒之风朱寿昌以生母离逺弃郡守刺血写经五十年而竟得母司马渊归养弃官一主簿耳又无寿昌艰难辛苦之求然而宋史司马渊得书而朱许不得书遂使千载之下欲闻张赵朱许之梗概者不于唐宋之史而求之四君子之文又至张巡传许逺不传得昌黎后序而欧阳公取以足唐史之缺元稹由甄氏父子牵联得书昌黎史事寔赖之栁宗元暴贵早谪其先府君碑隂亦可以叙次人物蘓氏未得与于修史而进防分目盛德五碑言熈宁元丰之世道必攷焉其有功于人物世道为何如今天下为一禹迹所无斯文之运舍鲁奚属盖自拜读滕阁奎章二记东南之士相与语曰姚夫子之文今之韩子也安得从之游乎暨公分政江省则又相与语曰天之属斯文也必使环辙四方使昌黎不南游则禹庙舜妃南国得失遗憾多矣然而昌黎官止刺史耳而明公为大参昌黎来南以贬谪而明公以显擢记滕阁一也昌黎奉御史委耳明公则敬承隆福之徽音且昌黎想慕滕阁欲一到其间不可得明公则官莅是邦日与二三子赋咏其间斯文之福一日千载于是鲰生管见愿有请焉若皇坟帝典元勲战功幄谋陈法铙歌乐章诚非偏方小儒所知惟是南北未一江广闽淛有死城郭封疆者有深隠甘冻饿者有孝义率乡闾者虽非事之所急亦足以移风易俗至元初年翰林学士踈斋卢公巡行江南论有司求野史此时南国初归讳言节义而翰林公归往匆匆势必遗逸明公进有班马之贵退有韩栁欧蘓之才拔幽振淹访穷悼屈皆职分所得为愿少留意大者考寔奏闻俾参竹帛小者类聚褒表俾得恩光与髙文俱传其于化今传后诚非小补言有迂疎而实迫切干渎钧严不胜俯伏俟命之至不备
　　拟再上参政姚牧庵
　　某比者不自揣量拜书阁下以褒拔亡国节义为请者公也今者既见顔色复为巳有请焉则私也而所请不敢货则亦公矣某少读父书二十一入太学于其行先父命之曰吾族由江左起家逮至南宋文献彬彬有以节义着于史者数世以来贡于乡升于太学科不乏人然不能致身贵要以尽显扬之责以是待汝某感泣拜受悚然忧其不敏而不敢防曽未一年而父没于家不及诀又一年而化更科废矣防名未立夙志已乖故自臣附以来当道钜公怜才过听欲拔其沉抑而致之寥廓者往往而及仆也前愧何蕃后感聂政盖母子相为命者三十年而今复永感矣云路簪绂梦想不到独先世所以期待之意念至魂消欲自力则已晩欲依托以传则负行道之初心然念得托幸传岂不愈于俱朽故终丧忍死盖将乞铭四方嘉惠千载而大宗师适为分政江省来使在三十年前南北未合合而大宗师不为此来来而先亲尚未没没而服衰未及终则万丈光焰不惟逺不可即而不肖子生养没哀之身亦无由拜庭下不先不后幸适相际似非偶然之故是非仆之遇先世之遇倘自暴弃要非人子顾惟某于亲之生也不能致三釜之荣没也不能尽千载之责乃以上累公相愧罪万死然眉山父子显扬至矣而先世志述必以望之曾南丰蔡中郎铭墓多矣惟于郭有道无慙色如某先累世孝友忠义化俗实为乡党所推乡先达所信视郭有道固逺然自信可不为惭色之累而不肖仆无东坡之才有东坡之心若不赍持乡先生须溪刘防孟青山赵仪可所撰先亲行述俯伏哀鸣于函丈之侧而请命焉则不惟负先志且无以训方来昔晋邓灿痛父骞有忠信之言而不传于世史传哀而书之仆亦本人子独无情乎抑尝观物理竒遇未有如柯亭之笛盐车之骥独爨下之桐顷刻之命耳使中郎不审音律审音律而不相邂逅邂逅而不闻其烈烈告急闻其烈烈告急而不及救救而不善斵则焦尾之音不闻于世矣某身负不朽之责早失手足之助而又年衰病痼出门良艰更或迟回则爨下之桐且烬矣东望车尘力疾而往其烈烈告急之声亦既闻于左右矣听其卒于煨烬出而被之徽惟公相所以命也不胜俯伏俟命之至不备
　　回耘庐刘尧咨
　　某行负神明父兄早逝防然阿奴依母为命一旦弃背实难堪此而疎庸颠覆读书且未知悉矧复得之行事惟不能自尽者则不敢不勉尔先生过聴奬借激扬不惟提撕且重顾念反自循省一非敢承然于古道盛心敢不再拜杜注不鄙尤佩髙风旧注増明不凿则诞防勘去取徒劳心目蓬莱音吐如醉得醒非与子美神交意授不至此孰谓无两子美哉某昔既荒庸今在忧痼斯文盖已自画既厪枉教敢不窥斑谨以一得之愚而进责备之説窃谓事注太简似有矫枉之失如龙门奉先注在何所如伽蓝须明为招提何物虽非大闗渉而亦观诗者所宜防仆未能尽读而姑举此盖后学不肯赡博固有读其句而不知句中用事者或知有其事实而昧所自岀者遂于事实之切用事之巧两失之不免乖开警之初意且今观诗者多因注以广记问若太简则不谐俗不谐俗则难为售此必然之势宜更审酌増益于其所合注如何至圈防中如李年四句覔松【阙】之二句皆圏各似稍欠优劣某以爝火之光而议日月之明亦已谬矣来教欲俾仆依托名姓尤非所敢当也
　　慰赵如山丧
　　自闻尊公先生之洁逝不胜人亡道丧之痛而迄今昉能一书则世故寔累之引纸行墨不知悲愧丛于中也先生以该深博硕之学而为雄竒正大之文盛年塲屋陶铸一时晩嵗篇章炤耀四裔士有师表乡有典刑使更憗遗岂非世道之所深望而遽已矣此吾党之所以出涕相吊而识与不识皆为之黯然也某自订交璧流余四十年其间携持周旋何所不有独平生有连牀一月之约有迳造竹所之兴苦不能遂乃于昨嵗皆邂逅得之孰知造物以是厚之者所以为千古之诀耶只鸡絮酒既愧幽明伯仲荼毒方深又不能早致寛譬尚惟有以亮之天气尚热伏惟节哀自爱以副拳切
　　慰萧颍濵丧内
　　怀欲吊君久矣而驱驰世故迄今方得少闲则此心固明者之所亮也每惟人生伉俪相成孰不有百年之愿牛衣扊扅携持辛苦以期晩泰而不可待固可悲矣有如执事髙堂钟鼎賔从优防计其平生夫复何憾而内之奉亲事长之勤外之应门待客之重由少而晩朂助已多青冥纵靶荣路肇新使得偕老以迟髙平之封岂非至愿而中道捐弃此人事之所以不可齐而造物之所以不可诘也君处变当过昔人然此等况累何可纒绕以理观幻谅不待以寛譬论为进未究万一尚须面晤以既临笔黯然
　　贺王云祥讼直【王圭文令子】
　　春首青原适际御侮既不能小效奔走以尽吾情又不能躬造待直之所相与慰藉徒肝肺之怒激口舌之游谈何补于事继闻得直且戢贪风兹系足下家居捐养后应门试手之初竒事快事仇家恶党犹将心服矧托交际之深喜可知己至为贺之所以后则闻留城图终故俟嵗晏日承临顾乃知蝉蜕市尘久矣昔人云制胜易保胜难谨奉尺书因以此为祝
　　唁吟吾彭丙翁丧子
　　初春厄繋招提昉闻令子之变为之然次日邂逅名父虽小进寛譬而不敢详亦不暇详年来天不佑老哭少者种种而令子何可死足下方一子而才前主阃仅一子而在皆不可死名父髙年斯文嫡长孙贤祖孙三世长嫡斯为宗子尤不可死而死不可死而死其可死而不死者何多也某衰年病躯于人事多旷独吊送死则未尝敢后而此书及今乃遣者则伺受业来归而吾意有属所不敢进之尊翁则恐重悲戚尔父子之间情固难抑独记吾兄见弃时每来吊者老母必记省其子之所与游又重悲恸遂外领其吊而请免其哀足下盛年得子未晩愿割不忍之爱以安亲怀
　　慰杨如逸丧弟
　　老病之余每闻亲朋凋谢辄怆然不可自禁兹者令弟与吾州判遽尔洁逝闻讣尤使人伤心坐念古今英才俊士往往多不得年有如令弟抱干莫之器生棨防之门嗜学好修其所树立谓在何许青云发轫曾不崇朝而竟赍志以没此文通之所以赋恨而禹锡之所以问太钧也缅惟蕴在原之痛兴听雨之怀其何以自堪然人世修短决有定理况堂有慈亲在执事又当以矫情寛譬为重而不尽在于感伤悲悼也某谊当躬唁属体气殊惫日与药裹纒绵故托之尺书惟厚自爱重幸甚




　　吾汶藁巻一
　　钦定四库全书
　　吾汶藁巻二　　　　　　宋　王炎午　撰书
　　谢萧恕斋县尹惠东界浮梁鎍
　　得别离久徼福如初独念暮景衰情所以周旋姻友间者多所疎旷愧悚何极伏承妙墨桥鎍偕来防蝀横江鲸鲵就贯某与行道均此感喜也某固知东城梁舟化为砥柱此鎍加美如解禾川之任而改调矣所以不敢専请者实以东津后属实出先志未敢烦人且闻石桥庵僧之言谓已得请鬻以相从于是托之法防老图度之固非望必济竟不报而涧上好音乃得之于不求古道固如此也亦惟明府得天者多急义而勇绍济川之世德偿挂劒之宿心旁通曲成以为己任继今改舟不改鎍永镇此江一日千载某感佩伟度固不敢以货取独合众为一必非空言可济尚图转托以尽吾情谨先此以复先施之辱薄将寓意实匪报也
　　慰汤履存丧母
　　不谂舍市尘归旧隠于是经年则其于太夫人之变负负可知已周某谈边昉知伯仲顷以姻党醮子将母来归小奉欢聚乃喜悲相寻遽弃色养是月二十九日且葬矣呜呼孝子之得于天者固如是耶夫依城遗安此事亲常分也乃于生死之交巧中归往之节则宰物之曲成也某畴昔将母徙避先母常恐弃捐身魂不得返故乡先母之心太夫人之心也向使婴变城郭虽必归鲁而冥冥之意其何如耶谈虎色变笔泪俱落某抱疾栖身日与世逺而亲朋之哭嵗必三四或不得匍匐则必致书尽吾情岂有久要如伯仲而休戚不相闻知自非窃聴则俨然衰绖以至襄事竟不得贡一哀唁然唁而不得往岂其情哉奠赙薄将别幅以进
　　慰张东宾丧父浦涧
　　老境病躯不几辟世以此得尊翁讣最晩其不能匍匐者罪也而不敢不书者情也尊翁某长篇短章士流传诵嘉言善行乡评著称行见穹碑着此不朽独闻周身周衣谋于不虞而必诚必信得以无悔焉者虽万口一辞传颂旧馆故人之助之贤亦见名父子择交之审也端可励薄俗寛譬等语不敢以进惟万万自爱以襄大事
　　左拙逸丧内而身在金台以书慰其子
　　初识丰神于东渡之滨继亲意防于鹤圃之集于是濶疎嵗年不可复省乃今以唁缄进曽不如濶疎之无何也某为世间无母之子者十有八年矣每闻昔人陟屺之悲辄矍然惊惘然戚矧托交非浅浅者则某闻先令母之讣何如其悲惨也缅惟太夫人生富贵之门归簪缨之族妇仪母道齐家可传夫贵子贤福庆成图于人间世故事事如所愿欲惟事亲百年之情偕老一诀之欠若将慊然然修短数定况以考终至若行四方戒怀安太夫人生死此情固可想见没而有知当如生时兹固可不为深憾者独惟送终事大显扬责深自爱自厚是所愿望
　　寛譬康氏姊哭长子
　　近以长令嗣病已向瘥而问安客众非病家之便故先至者暂退方谋问讯而讣音至矣闻之哀恸欲絶则以老母哭长子情当若何然縁数至此虽眼枯肠断无救于死者徒为高年康济之累小弟近以病作故遣儿辈匍匐所遗衾礼愧不能如吾意当必谅之重惟尊姊积厚齐家子孙绕膝而曽孙更早此数事一一类吾母但偕老善縁分浅耳今岂料早哭次子继哭长子又俱不得年何厄数相遭亦复相似耶盖吾母每以为恨小弟辄劝曰骨肉岂能皆寿惟母寿长故及见一子短耳宜痛割不忍之爱以承天贶以惜暮年吾母以阖閤之身具旷达之见痛自节抑卒在余年此尊姊所见者今敢以为尊姊告尊姊聪明复不减吾母则俯从所请亦当如吾母也且长令嗣婚嫁已了二子已成立孙亦可望矣二叔又谙练老成扶持撑拄乃防防中顾复之所先者而无可为忧也或有欠商畧处小弟未死之年不敢负平生也防哭之礼知必在新正不知曽定否近小弟赞高门公处丧礼止受其密友之吊余悉不领既无益于逝者且刍饭小不谨怨詈必及幸自商略见教更得与高宅先后相避为好不特小弟之便亦诸亲友之便
　　囬侄孙壻朱公弼
　　伏辱颛凾以孙侄女百年之托之归若某自赞助之效以谢为言过矣颂待过情尤非某所敢当也礼娶妻嫁女必择行义敬惟名族世家有诗书之泽无势利之交此先君之所慕望而有子孙之好于是且四世矣矧足下家君道义传家而足下英英多艺快识能言则虽疎逺者且知向仰况托肺腑之亲之旧者乎小侄女孤遗子义重情连则不得不谨所归而尽吾责耳然朱陈纒绵之好縁也秦晋甥舅之托义也若夫练裳竹笥称家丰俭固非知义者所屑屑而亦母忧女兄念妹者之事某何有焉来教纎举悉彰使人愧汗如注独念乡邦陋习延师训子者洎毕娶则撤臯比而谢方册矣贤壻如嵗方春正是力学之时十年勤苦何志不成入可褆身出可用世少不自立后难攀援衰老者正坐此悔尔尊翁当自教也何待呐呐恐恩义相夺故不得不尽吾言而不敢以僭自诿也
　　回养吾所送丧长子碑志
　　伏承惠示先冢似铭志拜读然夫以须溪先生之孙家学得令祖之传穹碑出名父之笔且得归故乡视埋骨嬴愽者而了无闻盖相万万某属以疾作不得徃吊别图造谢不敏
　　谢吴午川
　　一别十年之久一见十日之留何数何縁可怪亦可喜归不必别更自风流惟是白髪红尘欲避不可虽成败有数然忧我之忧急我之急市嚣扇日之累仆犹知之而况公乎若夫觞咏鸡黍之相暖热则又午川爱贶友朋之素不敢以言语尽感激偶得竹帘遣供中堂屛蔽之用虽麄俗或称处士家风鴈面薄将则为起筑外厨之助前荣馔宾亲重来尚当分半席耳
　　什香刘景芳抚李氏外孙之孤而与人有争因共折衷之辱书贶为谢有只作遗鲤意领之语且録示陈言十二事之详
　　内交四十年防仅六七卒无所云退则惘惘而俗交世态日接乎前者乃一不以动吾心不自知其所以然也日者抚孤之忠略推及物之恕舍轻存重以弛为张区区幸际周旋从而鼓噪耳至于感劬劳食淡泊亦聊以尽吾情耳游刃之褒表微之颂一言已过多贶何居且托谊婉辞若诲之以逃名实受之以术者不先不后如自欺何平生知已忍使仲连笑人寂寂哉龙门十二防政民隠昭如日星宣室前席十九可行某受赐贤于遗鲤多矣果贶拜登余悉锦返

　　吾汶藁巻二
　　钦定四库全书
　　吾汶藁巻三　　　　　　宋　王炎午　撰序
　　送右卫教授刘一青北上
　　里选废而士不得不游封建改而游不得不息盖人才与世道升降尚矣汉唐踵秦制设守令官满且去何以游士为哉然汉有侯王唐有藩镇士尤得以自托枚臯在吴相如游梁石洪赴河阳董生适燕赵是以韩退之尤以为古之士之齐不可则之宋之秦之楚今天下一家四海一国舍是则无所往嗟乎此退之未得与科盛时苟未得志尤欲依附以自达况乎无科举无侯国无藩镇时耶吾刘兄一清乡先生诚翁诸孙及与益国周公文节杨公游着虞初子花史等书以该洽称一清少与余周旋诗文未出而善与人交念局蹐环堵不自拔谒武昌省取儒职既六七嵗复观上国赖当路有力者推毂教授右卫衣青衫载天録拥髙马大盖归故乡以为兹荣皆游之力也士果不可徒守乡里如此哉春序既仲别余复上京师念吾党拘儒当科未复不能出门一步及科复则又徒欲守常途不肯决失得于场屋一清取功名于科举未复之前可谓无所待而兴者庸非豪杰者乎兹行遂拾穹爵教授何有哉
　　赠晏裱背
　　庐陵阛阓间装理书画者署其门曰表背往往裁饰其外之谓表辅衬其里之谓背余谓表当作褾韵书褾装饰也汉艺文志则称之为装潢惜未有拈出者吾乡晏氏子某业此以世略通文艺喜讽议人物一日求吾言以行四方余诘其巧拙敏钝何如则曰余常患不巧不敏而亦有时拙且钝系所遭耳问之故则曰余之艺理新易缉旧难于缉旧之间缀理经籍则巧敏于富贵之门而拙钝于寒畯之屋至装饰图画则反是余笑而问之曰手一也经籍图画一也手在我而巧拙敏钝系于彼何居则谓余曰富贵家经籍蠒纸而丝缝髹匣而丝绦新若未触惟糊力败尔故巧而敏其图画则朝宴夜饮有张无弛暑风梅溽腐溃裂难于缉旧故拙而钝彼寒畯之家其文集则朝吟夜诵方册成真其图画则客少草窓旷嵗不设故巧拙迟速不可强也余闻其言召子侄而诫之曰自今后使晏氏子理吾事当使经籍拙钝而图画巧速则免矣遂书赠之具志斋壁
　　记
　　修吉安府防
　　吉为江右望郡公廨又诸侯所以承流宣政之地士民所以瞻仰聴政之处非游观燕集之所比也废则建弊则修理之常也郡侯某公近覩防堂吏舍敝坏当修于是谋之同寅捐俸以倡官吏翕然从之亦愿助焉逾月郡治一新民之观政者见其新而不知有是役也官吏请于公曰是不可以无记公以属其郡民前太学进士王炎午辞不获命则言于众曰修公廨常事也不记可公廨修而民不知不记不可修公廨以民不知而记所以警后之修公廨而扰民者吾于公之修郡治得为政之理焉得爱民之心焉黄霸之为颍川守也曰治道去泰甚夫泰固不可甚尤不可因其弊而不修谓之泰撤而修之以为民扰谓之甚霸之为政惟去泰与甚此事立而民不扰所以为汉循良之最也公廨之弊谨畏者不敢修阘茸者不欲修曰官满且去矣其妄作为已计则往往因一梁一栋之坏而毁及一室毁及一室则害及万家矣初议修郡廨也官吏咸欲新之公曰屋未倾何用撤漏者补之坏者易之是修尽撤则吏弊而民劳众曰然于是屋不尽撤而一新郡之民拜公之赐何如也鲁人为长府闵子骞曰仍旧贯如之何何必改作夫子称其言必有中盖改作则不免厉民仍旧贯则费约而民不病僖公修閟宫修泮宫春秋不书而新作南门则书岂非修则为常事作则为大役故圣人谨书之圣人之重民力如此安得不深有取于闵子之言哉今公之用意合于闵子不戾于春秋君子学道则爱人其知学道者欤且郡廪嵗一修吏得为奸公罢之上征经匣必展转逮下户公自造之府胥常持不切檄下扰州县公首禁之驿马户苦防差祗待之职常贿免公定籍以次充省檄委公更马户之贫乏者籍公得竒货公一无所取不一二日名巳上皆其初政之可称者余故并记
　　重修安福县学
　　皇元一天下之十六年张公信之为安福县丞始至谒先圣庙请于邑宰某曰某闻化民成俗必由学黉舍弗修士教养无所民何观焉宰曰诺乃相与请于郡曰学不可不修也顾邑计不足奈何咸曰吾辈捐俸以倡邑士之有力者孰不劝乃经始于大德某年某月某日礼殿中严从祀旁列绘事一新晬容悦怿以至讲有堂学有斋房舍庭庑廪既咸新矣则又曰学成不可无记乃属应梅俾记应梅辞于公曰绍兴壬戌之重修是学也应梅之从祖直敷文阁泸溪先生尝为之记其于先王建学之意与学士为学之方者至矣应梅则何敢僭辞不获敬复于公曰应梅尝为成均生成均曰太学所以教天下之人也今是学曰县学所以教一县之人非止为养于是学之中者设也养于是学之中者礼义明而德业修俾一县之人有所观感而化焉则县学是也子游为武城宰夫子过焉闻弦歌之声喜之而有牛刀割鸡之语子游诵昔者所闻于夫子者以对君子学道则爱人小人学道则易使当是时武城养士之学未必尚存弦歌者邑人之弦歌也子游以道为教君子小人皆知向学能使阛阓之间蔼然弦歌之声如衢謡如壤歌此非号令约束所能致也其君子人人有爱人之心其小人皆尊君亲上而易使岂复有乖争陵犯之事哉是武城未必有学而一邑皆学也今县有学宫聚一县之俊秀而教之学有泮池澄莹澈秀峰前列士之来游其间也一入门而俗气自消其自今以圣人之言自律以天地父母之身自爱以孝弟忠信为必当行以夺攘谤讦为必可耻则一邑之民翕然化之皆为君子之归是一邑之人皆教养于学者也学之化岂不甚大也哉于是公起而言曰君言美矣足以继敷文公不愧是县以泸溪节义重是学以泸溪记重泸溪复有诸孙如君焉请书之为重修安福县学后记
　　处静堂记【为万户刘作】
　　凡人事物理之动者不能无静善处之则吉而凶悔吝不生矣昆虫鸟兽之微无非动者然兽昼而隠鸟不夜鸣虫虺冬而蛰虽天所赋然天岂能一一而为之耶其自处则有道矣惟人则不然圣人主静贤人处静不肖者妄动而厌静故国不处静则垂拱无为转而为土木征伐矣政不处静则清净画一变而为法律坑焚矣彼异端以寂灭为静虽戾于道而面壁观白亦其处之有方也虽然本乎静者易守反乎静者难安鹄之鷇马之驹休于巢伏于枥则安矣既翔千仞走千里乃笼之絷之其有不顿足而奋翼者乎故以人事言之安贫贱者本乎静也由富贵而贫贱反乎动者也反乎动而以本乎静之意处之焉往而不利哉故角巾归第闭门谢客种逃名纵酒自污穴垣通饮馔絶口不及时事者反乎静而善处者若夫歌南山而呜呜从骂坐之扰扰者其贾祸岂有他哉徒以言肮脏交游侠而未明乎处静之道耳吉州路守城万户刘公伯泉燕山人自攻取襄樊亲冒矢石伟姿长干骑射无伦诸盗窃发久不下者省檄必命公平定多单骑俘絷同时奏功十不一二者受上爵而公得万户既又以例归其爵于兄子当道虽荐其赏不偿功未报则筑室于甘棠之隂而退休焉既落成征名于余余惟公退而未忘忠也息而未忘定也于是请扁曰处静公曰吾军伍耳岂乐静耶昔者虎符压吾腹而今枵然貔貅服吾役而今茕然黄金散复聚而今萧然昔者斩伐生死在指顾而今无一鞭一叱之权兹非静耶所不免者当路官僚往来尔汝烹羊酾酒谈近事説平生间以击射相娱悦兹易动耶余曰正坐此耳军动类也军帅驰骋者也然解组投闲虽他官尤当以静为事况军帅乎公壮士也酒酣气张下视长官若呼友狎僚属同小儿能无争乎手弓抹羽岂释兵权者事乎谈近事能不讥得失说生平能不论功赏乎小人巧于搆怨摘虚谈梦者多矣矧有所借口乎于是举古今处静之几微得丧陈于公其自今折弓矢谢车马忘勲伐息论议日以处静为事莳花种竹品石弹碁翛然隠士之风则虽古名将将有愧于公矣于是公喜命书其辞于壁
　　张县尉旧祠堂记
　　宋端平太学生张公安世字履道调衡阳县尉世居永新之龙溪其孙某避乱徙烟溪公病且革诫其子圣翁曰吾祖考祠于是者暂也而龙溪则其初也我死魂必从焉其返先茔而以先庐扁友梅庵永奉旧祠圣翁既従先志其子性源恐来世不究祠庵之义求余文记之余惟父子孙之行事虽殊而孝则一也遂不辞周制官师一庙官师古之中下士也下士今之县长丞尉当之衡阳尉古下士可庙也而不庙时也礼索祭于祊不知神之所在于彼乎于此乎求诸逺者与说者曰索求也祊庙门也亦曰待賔客处也彼室也此堂也逺者无定所也堂之与庙门相去跬步者也圣人制礼犹虑神无定在使祝求诸室求诸堂求诸庙门外求诸宾客之处复求诸逺盖虚无想像庶几万一之遇今张氏望故家百里外祖考生于彼没于彼坟墓于彼而保其神灵必来此乎先人临别之音他事且不敢负矧祠重事忍死其父违其言乎或议之曰一家二祠主必两设礼欤余曰礼非天子不议然汉立原庙原重也且庙于所尝幸郡国至宣帝时合一百六十七所诸陵不与焉汉不必论也周公制礼者也鲁公周公之后也周公祀文武于洛邑鲁建公别庙于许田非耶此礼之变而厚者也朱文公以洛邑祀文武为得礼之意汉明帝遗诏无起庙孝章以后世世藏主于世祖庙至积多无别唐宋礼令文武官立私庙此有其礼有其时有其财王珪以祭寝被劾下至豪门富室贮声妓藏货贿列栋列甍犹以为隘谁能为先人专扫一室者此礼之变而为薄者也礼以义起观过知仁过而薄行道之人犹或非之过而厚圣人复起不能禁也季札其子嬴博而号曰骨肉归于土命也而魂气则无不之也是冀其骨嬴博而魂延陵也温序死节光武命洛梦于其子曰久客思故乡其子弃官乞骨归是魂之不能返故乡者骨未离乎洛阳也张氏新祠之合祠者季札之望也首丘而从先人者温序之思也余方将张之以励薄俗而顾有以议其礼与非礼哉后之继者之于祠祭为何如也其世世守之勿替祀行于家祠嵗时拜扫诣庵以祭圣翁字某厯儒选将仕矣他时复其家声易祠而庙未可知也而余因是重有感矣余四十年前太学诸生也亦守坟墓而老且死者于衡阳公有异世同舍之好而公又南渡后之臣子也丘冢既无恙而新祠旧祠入奉出祭如此彼晋宋穹陵新庙之寄南国者且不可复识矣矧东都汴水之旧者哉余因是重有感矣
　　彭母汤氏复明事
　　呜呼古今岂有七袠老母丧明一十二年不医不药而双瞳炯然复如婴儿者哉当有其故矣此余于斯母存亡之际为之慨然也友人彭逢达字元观授徒吾里常怅惘如有所失旦夕以却酒肉告神明为事问之则曰余九嵗丧父而母复失明居危地遭厄运扶携保抱教养冠婚使能挟防四方皆母废目中所为者今且十二秊矣不特妻子辈仅以音声养而不肖子年长貌改且不及睹记初谨医治望其愈今不可治无复望矣每言罢辄凄断余亦惟寛譬之耳一日来告曰日收家报母鼻左患衂而左目明未几右亦如之君每为余有母喜且每为吾母失明惜敢不以告某曰盛彦蛴螬感泣刘元弃官归养而二母废目为之了然今子无二子之遭而母目自开其必佑于神明有自来矣虽然目本于肝气而养于肾水今以七袠之年肾水必衰十二年丧明其疾已痼以痼遇衰明恐其暂何不急归使母识子且防家人辈日奉欢娱不幸吾言验则儿妇诸孙尽在母目中矣遂取果饵纳之袖而急归达踉蹡走久而来继此余见达必问久无他乃止于是又四年而达永感矣呜呼使斯母遂瞽以没虽百嵗可憾使临终仅一明目与骨肉别犹当以为难况四年乎常证之医率皆不信知非药物所可及则又反覆求之而后知夫人之贤与达之孝固有以臻此而天人应感之际至矣
　　字说
　　戴石玉字说
　　安成文献称【阙】南戴而石玉其后出之秀者余知之久而未达其字义玉则玉矣石何名耶一日携字为说示余而征余言及读之则卞和说也诡随求异皆害道愿从石玉商之夫玉也而谓之石玉何伤也卞和之刖卞和之怨也非玉也玉而怨则非玉矣君子比德于玉而着怨于其字非德也楚子玉卫伯玉不及石郑子石晋伯石不及玉盖玉犹是也石犹非也玉犹美也石犹恶也傥字于是非不曰公是则曰去非字于美恶不曰子美则曰镇恶宁有字是非字美恶者矧卞和本文先玉于石而君字反是无巳则他山之石可以攻玉经语也石先玉也有造就之托焉君之字在是矣天壤间坚劲之物铦凿之则陷刬刜之则销惟玉也不受铦刬而聴命于石彼攻玉之石至微而至刚舍玉亦无所售其才盖石之坚也燥玉之坚也润以润从燥有谦受益之义天岂无意于玉耶无石则无玉矣抑石玉名不异字古之道也一称名一闻字不忘石焉进进可量哉虽然玉成于石而不能为石以攻玉也今石玉乐英才所至有就则且为他山之石矣祝之曰琢之磨之玉汝于成孰为玉工师友父兄他山之石今则在我彼璞之弃我责之堕为瑚为琏如圭如璋山泽之润邦家之光玉不自毁人或丧宝闻字称名不离其道
　　戴正传斋号说
　　友人戴君正传清才苦学士林推之一日过余曰名与字行尚矣世降风靡学者不谨其学行而惟称号是务上之为霄壤雪月下之为河海山溪髙之为崆峒昆仑清之为梅兰泉石张大矜诧怪怪竒竒强之以为号或摘抉其字中之一字号曰某斋某轩某山某溪称其字则若轻已而加怨称其号则若尊已而乐闻余薄之故余名外无字而友朋徇俗不名字我而正斋我正轩我能言者又正心我传心我每简笺之交贻会聚之相呼嵬眼而倾耳若颍水之百东坡心切恶之余虽不能使人之必名字我又不能使号我者之不二愿量我可堪而赐之号大书扁以贻之使百东坡之复于一其敢不德余应之曰余得君之号矣未必能从也正传曰唯谨遂上正传之号曰正传而为之说曰名字之义不可以不谨以所知者推之上古有名中古有字末世或以号行耳夫人之有名与字皆贵乎善善则相与乐之不善则相与正之也以一人名字号三非同居至宻而习其名者或昧其字若号者亦然设有称其人之名而誉其善则习其字若号者不知其谁何也称其人之字而贬其恶则习其名若号者不知其谁何也称其号者亦然善而莫余乐也不善而莫余正也此非宗族亲友罪也多立名号之效也称夫子名子贡为之愤疾仲由弟子也执舆之对遂名夫子何耶岂不以为孔子之名行天下而字则鲁卫之君臣习之故公孙桀溺亦曰鲁孔丘之徒与是皆知鲁有仲尼也向使由也以仲尼对则沮溺不知其谁何问津或可得而避世之议不可闻矣虽其言之不中道而以所不知谁何之字对之失之岂不惜哉司败之问圣人喜闻其过而楚狂之歌圣人欲与之言又至丈人之反见蓍簪之哭伤虎之哀圣人察民风求人言盖汲汲也仲由从游尚矣独不以圣人之心为心耶此名号之大验也余大书正传以遗君第髙扁之则不惟自此无异号而正传宗族亲友之助日益多矣















　　吾汶藁巻三
　　钦定四库全书
　　吾汶藁巻四　　　　　　宋　王炎午　撰祭文
　　生祭文丞相
　　丞相见执就义未闻豪杰之见固难测识因与刘尧举对牀感怆共赋嗟惜之尧举先赋曰天留中子继孤竹谁向西山饭伯夷子问其下句义则谓伯夷久而不死必有饭之者矣予谓向字尚有忧其饥而愿人饷之之意请改在字如何尧举然之予以寂寥短章不足以寄吾情遂不复赋盖丞相初起兵仆尝赴公召进狂言有曰愿明公复毁家产供给军饷以倡士民助义之心请购淮卒参错戎行以训江广乌合之众他所议论狂斐尤多慷慨戅愚丞相嘉纳委帅机何见山进之幕府授职従戎仆以身在太学父殁未葬母病危殆属以时艰恐进难尽忠退复亏孝倥偬感泣以母老控辞丞相怜而従之奬拔之公许养之私丞相两尽矣仆于国恩为巳负于丞相之德则未报遂作生祭丞相文以速丞相之死尧举读之流涕相与誊録数十本自贑至洪于驿途水铺山墙店壁贴之冀丞相经従一见虽不自揣量亦求不负此心耳尧举名应凤黄甲科第授建康军判签与其兄尧咨文章超卓为安成名士
　　维某年某月某日里学生旧太学观化斋生王鼎翁谨采西山之薇酌汨罗之水哭祭于丞相文山先生未死之灵而言曰呜呼大丞相可死矣文章邹鲁科甲郊祁斯文不朽可死丧父受公卿祖奠之荣奉母极东南迎养之乐为子孝可死二十而巍科四十而将相功名事业可死仗义勤王使命不辱不负所学可死华元踉蹡子胥脱走丞相自叙几死者数矣诚有不幸则国事未定臣节未明今鞠躬尽瘁则诸葛矣保扞闽广则田单即墨矣倡义勇出则顔平原申包胥矣虽举事卒无所成而大节巳无所媿所欠惟一死耳奈何再执涉月逾时就义寂寥论者惊惜岂丞相尚欲去耶或以不屈为心而以不死为事耶抑旧主尚在未忍弃捐耶果欲脱去耶夫伏桥于厠舍之后投筑于目矐之余于是希再縦求再生则二子为不智矣尚欲有所为耶识时务者在俊杰昔以东南全势不能解襄樊之围今以亡国一夫而欲抗天下况赵孤蹈海楚怀入闗商非前日之顽周无未献之地南北之势既合天人之际可知彼齐废齐兴楚亡楚复皆两国相当之势而国君大臣固无恙耳今事势无可为而国君皆为执矣臣子之于君父临大节决大难事不可为则屈意忍死以就义必不幸则仗义以明分故身执则勇于就义当以杲卿张巡诸子为正李陵降矣而曰欲有所为且思刎刭以见志其言诚伪既不可知况形拘势禁不及为者十常八九惟不刎刎岂足以见志向使李陵降后死他故则颈且不及刎志何自明哉丞相之不为李陵不待知者而信奈何慷慨迟囘日久月积志消气馁不陵亦陵岂不惜哉欲不屈而不死焉惟苏子卿可汉室方隆子卿使耳非有兴复事也非有抗师讐也丞相事何事降与死当有分矣李光弼讨史思明方战纳刃于靴曰夫战危事也吾位三公不可辱于贼万一不利当自刎李存勗伐梁梁帝朱友贞谓近臣皇甫麟曰晋吾世雠也不可俟彼刀锯卿可尽吾命麟于是哀泣进刃于帝而亦自刎今丞相以三公之位兼睚眦之雠投机明辨岂堪在李光弼朱友贞之下乎屈且不保况不屈乎丞相不死当有死丞相者矣自死者义也死于势死于人以怒骂为烈死于怒骂则肝脑肾肠有不忍言者矣虽汤镬刀锯烈士不辞苟可就义以归全岂不因忠而成孝事在目睫丞相何所俟乎以旧主尚在未忍弃捐耶李昪簒杨行密之业迁其子孙于海陵严兵守之至男女自为匹偶然犹得不死周世宗征淮南下诏抚安杨氏子孙李昪惊疑尽杀其族夫抚安本以为德而反速祸几微一失可不惧哉蜀王衍既归唐庄宗发三辰之誓全其宗族未几信伶人景进之计衍族尽诛几微之倚伏可不畏哉夫以赵祖之遇降主天固巧于报德然建共暂处倨坐苟安旧主正坐于危疑羁臣尤事于肮脏声气所逼猜嫌必生岂无李昪之谋或有景进之计则丞相于旧主不足为情而反为害矣鼎翁丞相乡之晩进士也前成均之弟子员也进而父没退而国亡生既媿陈东报汴之忠死不效陆机入洛之耻丞相起兵次乡国时有少年狂子持绯牍呌军门丞相察其忧愤而进之怜其亲老而退之非仆也耶痛惟千载之事既负于前一得之愚敢黙于后啓手啓足非曽参乎得正而毙乃取童子之一言血指慷慨非南八乎抗义迟囘终待张巡之一呼进薄昭之素服先元亮之挽歌愿与丞相商之庐陵非丞相之父母邦乎赵太祖怜孟防母曰勿戚戚行遣汝归蜀防母曰妾太原人愿归太原不愿归蜀契丹迁晋出帝及太后安太妃于建州太后疾急谓帝曰我死焚骨送范阳佛寺毋使我为北地鬼也安太妃临卒亦谓帝曰当焚我灰向南飏之庶几遗魂得返中国也彼妇人彼国后一死一生尚眷眷故乡不忍飘弃仇雠外国况忠臣义士乎人七日不谷则毙自梅岭以出纵不得留汉廏而従田横亦当吐周粟而友孤竹至父母邦而首丘焉庐陵盛矣科目尊矣丞相忠烈合为一传矣旧主得老死于降邸宋亡而赵不絶矣不然或拘囚不死或秋暑冬寒五日不汗蒂喷鼻死溺死畏死排墙死盗贼死毒蛇猛虎死较一死于鸿毛亏一篑于泰山而或遗旧主忧纵不断赵盾之弑君亦将悔伯仁之由我则铸错巳无铁噬脐宁有口乎呜呼一节四忠待公而六为位其间闻讣则哭
　　望祭文丞相
　　呜呼扶颠持危文山诸葛相国虽同而公死节倡义举勇文山张巡杀身不异而公秉钧名相烈士合为一传三千年间人不再见事谬身执义当勇决祭公速公童子易箦何知天意佑忠怜才留公一死易水金台乗气轻命壮士其或久而不易雪松霜柏嗟哉文山山髙水深难囘者天不负者心常山之舌侍中之血日月韬光山河改色生为名臣没为列星不然劲气为风为霆干将莫邪或寄良冶出世则神入工不化今夕何夕斗转河斜中有光芒非公也耶
　　予尝读王梅边先生所为生祭死祭信国公文二篇其忠烈之气直可与天地间风霆日月星辰相永久伟哉言也使当时非母老去幕下则发谋出虑为信国左右手者岂在杜架阁诸君子之后哉今诸君子皆以信国牵连挂名于宋史则先生之志知者鲜矣岂不良可慨耶然先生见义明信道笃固不以史书为轻重二祭文足以不朽也恨生晚无由亲炙故再拜而识以斯语庶百代之下有能覩先生风神者亦足以感发而兴起云【失名氏】
　　祭御史萧方厓
　　年月日奉使御史方厓先生萧公之柩返于故里姻契生王炎午感鲍叔之前知伤严武之归榇谨叙哀悃哭奠清觞呜呼公丧来归余政哭母亟令儿曹迎酹江浒苍生之恸乡国之悲仓惶而言未及吾私余昔与公知心违面岂其绣衣乃始攀援何见何闻抵掌平生公谓刚肠堪与事君余言豺狼横此道路器利兵精强可使仆余抟而怒余谩喑呜公言此意万夫一夫小山之招文学之荐得于不求敢复偃蹇奈何畴昔何蕃不归父死未诀生儿何为幸有母存年将九袠势难久长恐蹈前失千钟美禄一日尽欢以彼易此非心所安惨罹家变公亦流涕知我生我宁于公二亲没于家公亦留外亟止余言曰听子志一语感激不纩而温岂必提携而后为恩海运南漕人避骢马取次澄清霖雨天下何以报公闻喜则舞何以相公闾里疾苦过家上冢当道堂堂亦拟东归效其短长惊闻抱疾九折不挫狐兔惊疑鹰隼折堕挈榼随后表墓生前大人之事儿女之怜谁将不死公死伤早曹蜍而寿公瑾而殀世憎抗直事喜反覆得全而归亦或其福昔人有言不将则使皇华折冲台阁生气男儿成名余颡有泚余生不生公死不死庭有佳儿隣有姻防扶持之计天巧纒绵哭公之次余更歔欷政身前是毛檄今非沧海可竭黄金可土知巳云亡千载谁主骨则可朽志则难平岂不泣鬼排云上征不风而霆则霜以冰裨补元气廓然太清苍苍者天明明者月何世何年复见此杰
　　葬祭萧方厓
　　鸣呼余昔有感于吊公之丧者矣况逺日乎公之绣衣梅岭也所过郡邑非所其缙绅大夫非素所识无不候道路诣门墙持杯酒为情周旋迎送惟恐或后亦犹行台也大江以南无不然一不幸以丧来归交游亲戚门生故吏以至逺而深山长谷志士仁人见公之风裁者无论识与不识皆悲嗟号泣而至执绋以窆如巨卿者恨若不可为情而前之候道路诣门墙持杯酒迎送惟恐后者亦既有识之旧乃裹足无有至焉夫用情于非所非所识宜如之何而用吾情今而反是岂生死交情众人皆古道而缙绅大夫皆翟公之客耶将死诸葛生仲达其势自不得不逺乎抑子玉死莫予毒之为喜矧肯吊乎人心好恶之私于是必有分矣王祥之死吊者皆朝廷之贤杂宾无进者文伯之丧朋友诸臣无出涕者而内人为失声吾以二子之事观之葢以信公之平生且以知送车之不必千两矣虽然赵武子之风千载犹将兴起彼素车白马者谁谓竟无人耶事不可移天不可没此心未没尚冀有知
　　哭庐陵【为萧御史作】
　　呜呼庐陵俯仰百年丞相文山精忠贯日月而志无成大博须溪文章昭河汉而时不用今御史方厓劲气摧山岳而不得年以死吾未暇哭吾私而为吾苍生痛未暇为苍生恸而为吾庐陵长太息呜呼庐陵
　　祭杨同知母髙氏
　　呜呼髙杨世家为蜀甲戴夫人三従朱幡皂盖去之千载妇范姆仪眷言有子洒血成碑栁翣刍灵古道振起千乗送车四方观礼蓼莪之感葭玉之依我亦人子其能不悲夫人旐前长孙旐后冷日空江行道囘首焚黄植表行慰新阡不封而赠巳矣何言
　　祭架阁杨秋山
　　呜呼秋山我亦人子何用我存而使公死真元遗士渐无可悲纷纷年少悲亦无谁道衰俗降士或陷溺佞舌如饴骂吻生棘公持风裁视之若仇介而能通和而不流急义如贪范已如傲择交如矜责善如躁清修缜密衮笔堂堂【文山为书清修缜密】斯人斯笔千载有光绣衣家声防棒初筮奸俦胆落当道罗致南州大隠涉厯清班载家而往携影独还庾梅誓隠蜀四遗老【文山尝言吾与陈清溪杨鳣堂刘某四人皆蜀人俱仕岭南既臣附后书到岭誓不复仕】公不负梅三子则否退修初服竒字雄文子厚之屈子厚之伸师道陵迟以术废义欺其父兄交其子弟公严已分忧其无成及门髙第杂遝缙绅余初识公聚散草草三年城西尔汝倾倒髙谈今古细覈经术聴雨良宵看花晴日重来问病亟往问安证危食少忍泪盘桓奸凶庸琐朝病夕愈乃如之人一疾千古家有遗书庭有佳儿桐乡之桐乡之思力疾哭公亦自哭止噭公不应视天如水
　　祭克斋刘校勘方伯
　　侯蕃分裔【方伯为刘省元永州太守磐溪之孙出继安成丛桂刘氏】秘属起家公岂不仕青门种黄鹄九秋老骥千里公岂无为遇坎乃止蓉城地迥桂院丛深公岂小隠城市嚣尘微言解纷大语重鼎公岂避喧瓦釡方逞家之富泽乡之仪型葛巾野服东晋遗民中年得子坐见成立色养正长天夺何亟小草长松初意谓何报公则少愧公则多所贵姻亲归往笃密托姻廿年防仅六七况所以防不讼则丧悔不良时为寿称觞所贵姻亲缓急相佐自惭庸窭多所遗堕频年颠顿我愧非公不顾控愬无従崇子薄祜中道伤往累公哭女老泪惨怆尚期晚嵗二老风流何图一疾浩不可留病质衰年哭公巳矣哭公巳矣行自哭矣
　　代刘民宪祭内【前宋察院归附后儒学提举曽东轩之女】
　　呜呼偕老百年贤妻是冀我实不德累汝中弃文献之系贵富之家出吾望外勤力桑麻事上齐家必敬必戒盥匜必供节序必拜吾亲念汝质弱病多投闲遗逸冀汝安和抚汝念汝吾母更苦名为妇姑实则女母亦期孙嗣少慰暮怀我负神明屡喜随乖庶几今者诞弥不逺子未出腹身巳不免风涨痰吼如吹如焚药不及试诀不得言六年伉俪一旦今古两家长上更屡悲楚棺衾既谨盖殓斯停令兄贤侄防哭礼成余香在帷残咳在戸卿不我闻呼君或悟外姑外兄我事敢废顾我弃我则不敢计埋嵗晚吊祭生前始勤终怠犹有黄泉恐重亲忧不哭而泣魂如有知夜枕皆湿















　　吾汶藁巻四
　　钦定四库全书
　　吾汶藁巻五　　　　　　宋　王炎午　撰祭文
　　祭刘司法夫人罗氏
　　呜呼痛哉哭母未几闻夫人讣弱妹可怜哭姑哭母夫人平生母仪可传救灾赈邻如旧姻眷吾母羣従夫人所归两家儿女婚媾相依四世圑圞年逾八袠二母厚道得天者一奈何疾革一复同时遂舍吾妹朝往暮归吾母既逝夫人小善休戚相闗幸一母在曽几何时恶风西来形枯泪尽洒血为哀夫人病中且问吾母吾妹吞声辞曰小愈夫人问妹汝何忧遽妹应夫人二母病故一死未保犹念吾亲行道之人所不忍闻生死病死一一相类其不然者夫人夫贵复同日二母何縁魂其相望万古千年
　　祭彭梅轩
　　呜呼天遗公年二孙成立迨公弃捐忧患涉厯今者逺日如公在时声华藻借庭户清夷眼底曽孙崭然头角源逺流长有种斯获嘉言硕行众口成碑素车白马载道填溪西州之门出不复入冷日孤舟行道为泣鲍知庾顾初意谓何报公无自媿公则多予捉梅花万感一酹南枝巳摧北枝可待失声似咽堕泪如铅如公可负犹有黄泉
　　代儿寿孙祭外姑刘孺人欧阳氏
　　呜呼外姑巳矣甥之事外姑者如此而巳矣苹祭礼严柏舟誓早事长而尽其孝教子而玉于成谓宜色养日长弄孙娱晚何百年未五袠乃一疾而不可起耶妇德母仪善言淑行赖令子伯仲朝谈暮愬使聴者不忍闻而言者不得休行将着铭以树于千载甥也一言而措则为随矣独为凡质辱在甄收至于为体则亦外姑令子之所教母留爱女俾夫従妻子善事亲要壻共养葢控辞再四而不获非见利而自趋有所要而后进者于是又三年矣外姑抚顾令子挈提其得免饥渇脱水火者何莫非德然以别二亲而奉外姑舍诸兄而从令子朝侍夕养稍逺则追上弥下缝微拂是惧方且进殚酬应退废耘耔巷诮街谈抗顔不顾盖自谓奉命承教可幸无负岂意外姑捐弃骨肉饥寒死生离合之际已有不忍言者夫招之可来者麾之固可去矣进退以礼谁得而违之耶呜呼生我者父母也而既老矣馆我者外姑也而既送终矣呜呼外姑従此辞矣
　　代儿敏孙祭外舅髙逢斋
　　呜呼不善之类耄耋期颐公不上寿善者则疑衣紫腰黄可贵可贱公怀其才而饬其行微言似易人不可违小退若懦人不忍欺岂一利交无我谁怨岂不势接不竞谁辨而况家训恳恳勤勤我积我累勿斧勿斤家之太丘乡之王烈楼棣春融堦兰秀茁六艺之学谈析如饴过庭得之声闻四驰偕老鹿门课孙娱晩色养情深百年犹短微疴可饮尊者之常天夺何遽变起仓皇午饭夕催连舆载月生女何为不及一诀谁无子壻谁无丈人惭承愧荷抚爱皆真甥于外舅如子职可辱公我壻而不壻我所不敢数恐累勤渠早知有今其忍踟蹰外孙拜晩幼病之故既见复病更累忧顾嘉言硕行服膺媿鲁壻愆必戒私心必吐西州之门西州之路甥舅之情永絶千古
　　代侄孙真孙祭从舅彭竹岩
　　呜呼昔哭公丧甥有母在今公归窆母不可待公与吾母虽从而亲哭母念母后死何情缅想仪型髙风抗直倔强如争直道如激早逢世难诸从齐驰宗祀无恙闾里安居花竹园林诗酒庭馆吏尘不侵客座常满人生逸乐当在暮年变成祸防何数何縁一子父恸一弟兄哭【言丧子弟】序逆情乖得年何促嵚崎孤苦公冀后雕云何中寿魂复难招惟公令孙出自仲氏绳武应门如公之世长儿非才聘公孙女公不及见而公夙许亦既依托敢负一言既言于昔哭公弟前弟后兄先二旐举矣二旐举矣不复聚矣行道有知犹为沾襟甥不痛絶甥独何心
　　祭姻家新斋刘又新
　　乡之善士非公而谁公之长嗣复肖似之厚德盛年公讣何遽长嗣未几亦从公去事不可诘天不可知我不为恶昔人所疑公之平生怀才遯世伯伦之达少游之志簮缨在前公独辞名山林在望公独依城田里欢声亲友交誉其不然者不善或恶真侄非才公録为壻依倚纒绵副余初意方期久逺中流失船侄如丧父余亦惘然余戒斯侄勿负公义中表两家如兄于弟郁郁牙丘此公之墓先兄何縁行托子所二公平生意厚德齐魂如有知当必依依清觞何为载酹载举呜呼新斋尚能饮否
　　祭外舅侧室【刘所存生母】
　　呜呼外舅外姑不肖甥不及事久矣得见夫人如见外姑而今复巳矣外舅五子出于夫人者二为六一哥六四哥六一哥复不得年自外舅外姑弃捐后夫人岿然晚福受子妇孙曽之养者三十年寿几八袠殁无痛苦岂非贤淑勤渠事长抚幼盛德厚积之报乎某辱壻门墙且老其所持迂疎如昨无一可以几夫人子若孙独早恸二兄与六四哥幸不幸适相似而吾母复先亡盖常泣愬六四哥公有母在何不能期年耶某去春哭我长孙是为夫人外曽孙未几哭母族妹之姑于妻族今春哭夫人冢妇曽未数月又哭夫人果何乐乎人生果何爱乎骨肉何其声之相似也何其变之相属也西风古道坟木凄然此堂此酒何世何年
　　祭姻家梅轩彭云则
　　呜呼梅轩竟至于斯闻者嗟悼矧在亲知孙曽四世始终五福天之所难公之所独若仆与公辱知早嵗邂逅平生如兄如弟儿女之縁婚媾区区乃累他人攘臂惊呼我之感公则不在是何见何闻众弃复取去冬城寓记辱过从俯仰今昨促膝从容仆尝告公意长世短遗后以安优游嵗晚辱公毕从谓巳区分何其易箦尚此纷纭变出非常事有当急内理小乖外言以入诸孙祖武姻党比邻中表携持公死犹生缅怀疾革面不得近讣莫之闻吊莫之进固知此罪非我独然悠悠逺道我则自怜岂无老成主相丧礼一死一生今巳如此遣儿防哭父泪于家仆之报公竟如斯耶
　　祭姊丈菊存刘所祥
　　呜呼菊存犹能饭耶奠公哭公亦自哭矣余生何命早罹百忧行年廿四先父见弃曽未五袠二兄俱亡伯姊事公弃弟更早仲姊弱妹良人继捐吾母昔在今亦巳矣茕然阿奴赖公后雕休戚相闗患难必赴肝胆相照彷佛古人花竹巾车行间径造来往风流共此嵗晚今春致公公却对牀余言此生对牀有几公归得疾幸谓既安何知对牀语竟成防余尝告公余必先逝为文以酹公当何情公每戒余感怆太过今公又往其能不悲记公盛年意气迈往世更科废野服葛巾乡党仪刑宗族元气坐客常满家酿为倾天之厚公康宁寿考孝友之报众子色养遗经之效长子能言而况可人孙曽绕膝慰公迟暮当复何憾所未慊者少子未婚公有遗言奉者惟谨匡持门戸如公在时有不然者负公则忍呜呼菊存余何言矣内外兄弟六人五非孤注危残其何能久公行防防见我父兄为言孤儿来有日矣
　　初奠起起今嵗蛇防惊夜梦【没于巳年】休休明日蝶愁琐秋容逝者如斯夫魂兮归来些
　　亚奠平生友爱忍伯氏之先倾三世团圞怅一翁兮安在天髙地厚世短意长
　　终奠灯前细雨尚怀尊酒之笑谈门外落花无复小车之来往何嗟及矣涕泣涟如
　　祭妻弟刘所性
　　呜呼所性亦厪余哀耶余既匍匐哭所性矣后六日防哭或谓余未必再至而不能不至谓余未必至者以余固悲乎所性矣不能不再至者人固各有意也古人道路相遭一言合意即握手如平生甚者相许以死无吝色况余于所性为异姓兄弟死生之际能无情乎独惟余壻于君门者十有九年矣其间承平者五年其五年之间不得以冠盖相尔汝又三年哭外舅而进始得与所性仲伯识继是所性或投谒公车或问津荣途而余以戸门多故郡邑奔驰亦时得一邂逅往往吾之所持迂疎颠顿视所性意气百倍直如短翮之于孤鶱其势自不得不逺耳霜降水涸嵗晚或得相从而君巳矣嵗初闻难兄卜新宅君与诸季携酒过之尽欢此常情常礼而传者为美谈可喜也亦可感矣余虽不得躬俎豆而且为之惊喜亦岂知一日揖逊遂为兄弟间之永诀耶嵇康且死顾其子曰巨源在汝不孤矣晋之旷达称嵇阮而康未忘绍于巨源康以为有知巳者可以慰平生而保其他日死者有知吾知其有不释然者欤虽然上有难兄下连三弟一子寜有忧乎其肯俾嵇阮辈笑人寂寂耶呜呼春风兮故宇神游兮何处杯酒兮何为哭君也归去
　　祭姻家髙逢斋
　　呜呼春风着物春雨既濡是为公初度之庆是为公后天之初待公不归不特中表骨肉之恸而乡里逺近识者闻者无不黯惨而嗟吁尚论平生非过非谀知忤物之非道也退非小怯虑急利之伤义也近厚非迂谨出言而人莫不信持一真而人不谓疎葢万石君不言而躬行之流马少游乡里称善人之徒一经之遗叶寔充腴暮年之味课孙读书入共德耀谨药裹之助出友二季永诗书之娱借使百年其余几何胡为乎君遽游广莫之衢余儿君壻失问起居洎闻命而奔走徒颠顿而号呼人何乐于有女而得壻曽不如童子之坐隅余昔过门必造庭除忽忽聚散意密迹疎尚图秋早径造依稀虽所图之余命而顾虑之渠渠宁知永诀寄此踟蹰余于亲友何能驱驰独谊分之当尽忘利害之切肤尝公之余论究余怀之区区此昌黎每轻于势利之合而重悲夫知已之无方抚心而惊喜乃回首而歔欷呜呼余子余侄有十其躯门户之托嵗倾月殂幸二老之后雕聊依倚于桑榆公又舍我而去去能不惊絶乎一注之孤余病巳痼余目巳枯惟公之不可负忍不提携一哭而庭趋倘冥冥而有知岂不知哭余生之须臾











　　吾汶藁巻五
　　钦定四库全书
　　吾汶藁巻六　　　　　　宋　王炎午　撰祭文
　　祭侄女慧一娘
　　嗟哉侄女生世何为起家志在身世巳非夫待如宾舅姑似佛更负母恩此恨何极汝父临终为汝挥毫手泽具在我诵则号汝父一女汝兄一妹岂不念汝汝命不待人谁不死汝死伤蚤一儿既化一女在褓汝母念汝以汝女随汝兄奉母挈汝丧归我家在南汝坟在北嵗时麦饭携步可得忆遣汝嫁汝父戒行叔岂不送病讼纒绵今汝归汝父巳死叔乃在城一恸送尔八十有二祖母在堂闻汝归骨老泪仓皇吾年五十多病如絷九京相从其防何日我子我侄使视汝藏果有来生归来无忘
　　祭侄成巳【先兄大翁长子字有成第行成一大德丁未以应门没于洪痛哉至大中十一月二十九日权于住居东边园内】
　　吾兄之子吾父之孙既恸其亡忍弃其存维持匡救若保赤子有一不然我生犹死忠爱无穷势分有限言谆听邈形隔势断不坐浅躁不为沉沦深若独善浅不顾身肮脏排山经纶谈讽履险如饴机失如纵最可痛者反汝所为下至臧获退者进之祖奠仓皇何忍及此庻防昭白其颡有泚阅厯未防庻或改之家庆未竭尚或相之因时权厝汝则巳矣万一改卜吾不见矣
　　祭三从兄定翁
　　呜呼兄没一年今矣始克为文以祭时有母故也不肖弟扵兄为三从兄弟十人殇夭者三冠婚者七十人之中兄之一兄二弟不肖弟之二兄俱不得年至戊戌零落殆尽存者惟兄与不肖弟二人而弟之得于天视兄为稍厚者老母髙年耳故奉亲之余时得从兄杯酒谈笑兄患足不能常为弟来弟又不能常往儿辈每强致二老而兄不能复留宿对牀每以为恨癸邜春母病弟不幸哭母庻防有兄迟暮相友或评论先世旧事得有考证岂意仅及一年兄又舍弟往则求如前者不得对牀之恨复不可得于是三从兄弟十人之身惟弟未亡耳老境病躯不堪凄怆夕阳残漏声光防何在他人得此未必不以为幸不知钟情者能堪此乎否也兄尝以棺木之制为虑病中所议今吾侄真孙奉以周旋不以累诸孤矣又至未了儿女之念弟尝复于兄曰弟不即殒当随力所至使男得识字女得所归九京早晩相从此言当可复耳呜呼兄往矣愿告我父兄曰未亡子来侍有日矣
　　啓先兄祭奠
　　呜呼痛哉先兄捐世扵是六年矣不肖弟乃能相兄子卜则隂阳山水不得不谨而兄所知也兄为家之孝子乡之善人国之名士弟既不揣而志诸圹自兄殁后不肖弟抚教诸侄如巳子今长者巳成立少者各向学家事视前无失坠防防当必知之独不肖弟痛心疾首先父见弃后弟常侍二兄每以诸长上百嵗之事为虑以为生养死经有明训可法可勉独恐病革之际或证治多疑或拘挛瘖痼则扶持救疗事为最难然恃二兄老成谙晓药性不肖弟竭力左右或免疎憾岂意伯父二兄相继沦没不肖弟惸然奉老母而母又见弃矣昔之忧者既萃于一身而老境病躯其何能乆自懐私贪生者观之则以后死为幸而不肖弟每一念至如夕阳如孤注如壑蛇余尾如鸡三号更五防之夜如殿后军如孤旅未得息途远而日巳暮上无可奉之亲世无可乐之具防何其不相从也冦烽未息人事难知抔土之计不得不亟而远且僻则非所敢安也今以十二月十九日奉先考妣合于泸邉故宇之前山是日并奉先兄于暇咏铺北之牙丘故从兄益斋之坟之左复轩之坟之右三公皆宗门之善士生共族而死托隣泉下为不孤矣亡嫂刘氏亦以是日于兄坟东北之数步如合然四旐后先行道凄怆他时或以隂阳不利从而改卜未可知而不肖弟不及见矣呜呼兄弟三人坐共食处二兄先逝坟复各所仲兄居东兄卜【阙】
　　祭母刘氏
　　呜呼痛哉不肖孤不孝罪深祸延尊母且一年矣忍不一言耶子孙如昨时物不殊吾母而安在耶行耶止耶坐耶卧耶饮食耶寒燠如人世耶人言魂爽不昧如人间事然耶不然耶然也先父曽得防二兄曽得侍耶吾母坐轿卧轿寒暑衣被巳随时焚化曽到耶故左右使令曽给事左右耶八月十九日不肖孤到安成谢吊客夜梦见吾母语不肖曰火焚吾衣防伤吾面不肖孤惊责使令者而觉亟谋归而收家问则知先晩侍婢不谨烛及弃帏使魂无知也此梦何自来耶其有知也则吾母假寐而化儿女诸孙悉未闻遗诫岂无欲言而梦不及何耶幽防考较善恶倘诚有之吾母平生持善凡乡隣贫乏生老病死过桥渡舟各付儿孙随力拯济纵有小过神理亦必准除至于佛道救度之事不肖孤素不敢信而吾母诸女与诸孙拳拳汲汲不肖孤忍不从耶兹事可信耶曽受用耶吾母得年八十有六生而康寜没无病苦男女内外曽六十余人于人事可少憾恨独离乱依城奔驰局蹐不能尽一日之养事定而归方将重寻园林之乐而吾母不逮矣吾母初见弃时诸孙穉日绕棺寻呌祖母今期年矣不复来矣呜呼痛哉
　　祭先母
　　呜呼不肖孤将以诘朝奉吾母出华堂而下幽室矣痛可言耶少留灵柩事亡如存子孙岂无意不惟于礼不容且冦烽未息不得不割情忍痛尽此千古吾母生前尝言宜卜近宜傍人村七尺村虽吾母病中尝喜其近然于人烟不相接今于住屋前山内卜厝奉先父合焉比七尺更近如在家矣曽以后春秋拜扫得以近不违且不肖孤便于攀倚以卒余年山水外势尽无凶恶圹内左右前后皆有石限制使不得逾越机缘若有所属土色黄而燥又于砖甃尽去湿闭蚁之道或可千载矣不肖孤又于坟左建屋数间使侍二亲之婢仆居焉他时死亦令山之四傍果有幽防得服事如生前矣是日并奉长兄及兄嫂刘氏于暇咏铺近之牙丘二柩皆过坟前止车停旐存没交别天寒嵗晩四旐分飞病泪为枯滴滴成血
　　除祭先母
　　呜呼不肖子所以事亲者至是而巳矣如此而终矣不肖子不天先父不逮养先伯父二先兄复相继沦谢防然阿奴所依者母耳不幸母又见弃而丧未去堂事死如事生犹若情有所归洎矣仰瞻几筵依执哀杖尚得事朝夕尽哭泣既奉主归祠除凶就祥则礼有所杀而情有所禁然犹有服在身丧礼哀情尚庻防万一之未尽而若得尽焉者今又除矣礼不敢过矣虽祀于堂坟近朝夕追慕没身以之然养生送死之故若于此时禁絶断割而无复系累焉者痛可言耶不肖孤重念显扬父母人子之责况先亲之所以教惟质凡年迈学道巳晩时异世殊用世则非使二亲嘉言善行将遂晦没岂惟生无以荣则死无以见九京矣惟自今至死之年不敢负家训忠厚之意勉而行之父母之身全而归之如此而巳矣呜呼痛哉












　　吾汶藁巻六
　　钦定四库全书
　　吾汶藁巻七　　　　　　宋　王炎午　撰俪文
　　贽谢叠山
　　余以宋咸淳甲戌混试豫章补叅太学赴九江转运司取公文于运使钱观坐识叠山弟运干君辱相携剧谈并以家书介绍诣其兄之庐
　　访新亭问神州南国再夷吾之望过黄河见泰华前修一欧阳之归天相斯文运开嘉防恭惟某官与古人友为天下儒虽小试于经纶终见疑于瓠落龙川之文稼轩之句学则过之祖逖之楫元龙之楼意可悲也岂名髙固鬼物之所忌亦见定或气数之不容匠岂巧而旁观医能治而不使惟南北之判而二自秦汉以来而三外攻者每睨中原而长驱内防者竟成长江之飞渡周谢蕃屏仅可走扵曹秦孙陈淫荒能不移于隋晋恭惟幸逢昭代度越前朝英君访洛之成王贤相救时之诸葛奈何国势稍异古先自龙渡建邦承平何啻百载暨鹿矶解甲休息亦且十年岂抚此东南半壁之全而不解襄樊六年之困倍道赍粮攻坚持久彼虑触藩则必除因臂使指爱齿防唇此乃堕甑而不顾将帅陈往事则人人瓦解藩维无鬭志而处处风寒当局者如人醉覆舟之中身巳溺而魂不悟忧国者如马走畵图之上势欲往而形则拘事既亟于燃眉谁独为之流涕某江左末系庐陵晩生惭用世之非才欲荣亲而无计短衣匹马射猛虎徘徊李广之风刻篆雕防非壮夫荏苒扬雄之笑逐洪围而一试偹唐舘之诸生观北方之强但知学走知南风不竞犹欲怒飞从此防家因而观国顷厯九江之重镇有类儿嬉继乗两浙之要冲不闻边患幸弋阳为朝宗之径而东山有忧世其人比于大帅静观之庭得分上幕季方之席辱怜小草之志俾叅大乗之襌遇天良难及门敢后非苟求于利逹亦欲吐其平生惟标榜过髙李范自知不免而声气小敛韩苏所以来归非独身谋雅为时屈念学校可许补阙而揖逊非以救焚亦欲昧死而上陈岂敢诿言以干进踈远及河北切欲附李翶之忧兴亡卜江东行矣挽深源之起忠愚不诈狂斐非夸
　　延祐乙夘八月爲族孙智则修居梁文
　　辋川之别墅成既安大隠河汾有先庐在尚念初基继述超乎常情完美特其余事兹惟某静安辞寡敏练才多综剧务而不见其劳勤小物而非流于屑直宜用世而重出山因辟地为城郭之依乃随处成室家之美声名日起基业川増门前车辙多公侯堂上樽俎勤皂家有俊子馆有快壻庭有佳客塾有严师倚竹而听弦歌折花而共觞咏平泉石永寜畵胜兴何多兰亭帖善和书传家如昨顾方恸吹箎之无后乃载歌防璋之有诗事之期于人不皆齐贶之必扵天独何审是可占余庆之积其能防前人之勤买宋季雅之新隣虽费钱巳百万计荒苏子瞻之旧宅盖去乡亦三十年将以庇頼其后人何可蹉跎于吾世扵是索筳篿而厯吉于是召梓匠而抡材一念初囘百堵皆作东阶之梁木无恙物得其先西楼之棣蕚重辉情深所寄馔賔亲而前荣秩秩庇寒畯而代舍重重先祠之神气有归羣从之辉光相映行登显仕拥朱章而遂归荣定有飞仙歌黄竹以倡成相羣工并手六伟齐声
　　东　楼阁空明受两峯一涧清泉流不尽直须到海
　　快朝宗
　　南　古木千章雨露酣长日薰风琴一操时分吟思
　　到晴岚
　　西　隣墙万瓦碧参差相防不但培桑梓葛藟绵绵
　　是本支
　　北　万竹青青还旧色他年定有鳯凰栖何须海上
　　神仙宅
　　上　万里清秋凝远望白衣苍狗只须臾防干依旧
　　环青嶂
　　下　白云几度思亲舍月明清梦绕城西市声何似
　　枌榆社
　　伏愿上梁之后风雨相安江山有待际春囘于文运行氊复于家声僮仆欢迎稚子候门未许敛裳而返栗里旗旄导前骑卒拥后伫防怀绶而归防稽福禄绵绵子孙世世
　　本宅泸边起居梁文
　　天将兴王氏欤宅气又一初之起吾必在汶上矣族居合三从之归虽小人犹有阖庐可吾世而忘故宇缅惟先伯父讷斋先生先父槐坡先生派司空系世长者称文学爲众之师孝友成乡之族防同三世将寻张公艺之风裘敝四方早慕陈龙川之志时既乖乎分表隠遂卜于泸边相馔给则母力居多董工役则儿痴是训谓峻宇雕墙者国且戒而荜门圭窦者儒之常陈太守台巳髙前修薄其夸世之见杜少陵屋安在后世修其庇寒之心每念族里之无家悉俾帡幪之有托各得其所乃葺吾庐内严祖考之祠外秩賔师之位堂寝眠食计必俭无华庭荣揖让区必寛无陋斋听雨而二老语夜楼待月而众賔谈秋浓墨大书弹压山川长篇短咏衣被花栁乃崇先志惟恐不时不程中人之资每取常收之半寒者饥者病者逝者济涉者当厄难居衣之食之药之殡之方舟之惟力是视亦曰义而巳矣岂为天可必乎巢等莺迁运如蛰启所欠孙嗣于此而卜防之璋【阙】　　　于此而连荐之剡不先不后如种如收怅【阙】过之防乃一旦失肯堂之旧充耳参元之【阙】
　　才惊心柴桑之灾而守其里既遇否斯有【阙】
　　乃因革而成鼎峙之规栋楹借宿种之余【阙】
　　初营之底法丈夫虽无事一室然不能【阙】　　　　宗子乃得承先祠若不有先祠何以子敢【阙】　　　废经营惟阖门抚螽羽之蕃故因地成兎窟之【阙】　侄而南道北道兄弟而东头西头或有委而去之此则末如何巳尚期诸少共听一言裴楷营新居揣伯氏意奉之而不靳卜式成先宅悯少者狂畀之而不休此事吾情他年古道惟良辰之不早协于暮景亦自懐疑大方家见怜昔恐舍一蜗而无措小儿軰妄举今乃梁六虹以齐升众听无哗我歌有伟
　　东　故宇秋风念我翁气数后先如有约桂花香里
　　举防虹
　　南　青嶂连云露湿蓝山下泉流长绕舍为添吾汶
　　涨寒潭
　　西　渔洲时共客留题独倚西楼斜日外书灯夜对
　　月痕低
　　北　白云空对参天栢月明孤鹤夜归来一笑儿孙
　　今第宅
　　上　风云催起龙门浪功名老去付儿孙好传宫锦
　　新花様
　　下　三更比屋书声亚长年风雨安如山却笑辋川
　　图入畵
　　伏愿上梁之后江山有相祖考来寜车同轨书同文行同伦早观光于上国子有亲臣有义防有序尚济美于一门于前人光自今日始
　　贺醮子　【谢县尹男兊轩醮子娶朱县尹女二县尹皆安成朱代谢而来理仕】
　　醮严仲子好合名家旧尹新尹之间昔巧兆子孙之福五世八世之盛今遂成婚媾之盟喜吉事之鼎来想庆筵之初秩花烛不夜蓉褥生春某辱爱惟深往贺或尼爰借行人之敬薄为有客之羞读书煑茶之歌益増晩福然炬颂椒之宴就迓春年
　　贺儿敏孙妻兄以孝亷荐得教授
　　官筮清流年当强仕鳯千仭而下【元字廷鳯】久应览德之辉鹏九万而南初试培风之力孝亷举而风俗厚学校重而礼乐兴彼持府檄尤尽子之情况懐天禄而逮亲之养欢谣载道气类弹冠木铎传声巳度梅闗之外金莲赐夜行依兰署之光【闻其有意于省故云】
　　囘青山赵仪可慰书
　　伏闻确守孝忱尚持斋禁是可以敦薄俗是可以励后人凡在传闻孰不感动然而酷虐如此中年何堪创钜痛深形羸髪变非饭无以敌暑非味无以强餐大事未终一疾其可是以有疾则食肉圣人着之礼经于母不用情君子以爲防悔若使夫人之尚在忍见季子之如斯事死如事生爱身即爱母愿俯从乎常制非苟狥于羣言某自宜勉公以执礼之言非敢防公于不孝之域质之古道而无媿揆之人情而甚安不拜此书则有余责伏惟念其远归多事力疾有言使儿书报俞允之音即吾疾拜安全之赐
　　比防髙谊远吊凶问儿后翁前两极情文之恸母亡子在一深哀感之私谢言尚阻于抠衣枉敎复厪于衔袖重悯其形髪之变明示以古今之宜谓养生乃所以终丧俾变食稍更于常制感泣不能自已徬徨莫知所爲独扵汝之未安虽行道有勿忍念昔怡怡间之早逝不幸碌碌者之仅存暮年鸡黍之欢又成昨梦终身羊枣之恸莫可名言政自疚心其能悦口嗟予季行役固知无间于九京自吾母用情亦有可由之中道莫容置者饘粥之食所未忍者肥甘之谋不至跂而及之必信勿之悔而使疾须有助自难废圣经之权傥肉于无名不几效晋人之达抑此特居丧之末何足防励俗之褒勉从俪语之酬恐负来章之厚苟存余息愿寛顾念之懐嘉惠斯文就致调防之祝
　　代阳昭阳回李晋翁贺书
　　安成阳昭阳作髙安正教谕李皆春年学俱优反爲副阳虽推逊而终不怿阳善文台乃求上髙而去两得独任李当賛喜以俪语饯别有防蚿之怜君其念我之语盖讥其多足如蚿故得巧宦云客来语及此且言所答未快因戱作一答
　　徼幸三生分教百里敢谓振扬扵木铎政图防合于干将年后官居前亦既逊惟阳之柄君来我未去犹若争安石之墩故思半璧之合全敢不三舍之先退盖凿渠非独韩之利而合从亦爲楚之谋逸巳胜劳去何如住曽未辱饮其至乃遽承赆之行慊然扬粃之在前行矣积薪之居上何寓意鷃鹏之笑乃托辞防蚿之怜位右是惭小效相如之避乗同非防不妨和峤之专
　　囘刘如春贺起屋
　　晩嵗卜居未歌先哭【起屋后侄丧妻】新元枉驾吊亡抚存复贻多贶之充庭坐使羣工之动色政惭媿乎兎营窟之陋乃张大以鳌戴山之夸防惟大厦之既成合先燕贺实恐素书之交遗故尼鱼传抑既得于前言乃巧移于厚道室成自祷何如拔乎萃之云琼报安能况闻往不来之命不防吾慢安见公髙
　　吾汶藁巻七
　　钦定四库全书
　　吾汶藁巻八　　　　　　宋　王炎午　撰
　　囘立斋贺出继子之长子娶
　　犹子之子因亲而亲寔元舅之弥甥纒绵知自聘名宗之孙子俾迎惟期坐邀正重于主臣俯顾未承于特达乃厪俪语重以多仪身章因而自新賔庖恃以无恐肃使下拜揆谊敢辞呼张丈唤殷兄又动百年之感问诸姑及伯姊终期一顾之情感佩万端俯伏再拜
　　贺刘菊存壬子生日
　　菊翁年七十原拟与舘中客刘定山往贺定山菊翁旧客菊翁以哭仲子将期年贻简谢客遂以书寛譬并贺
　　寿方七袠人可百年老子婆娑长饮菊潭之水曽孙岐嶷又开兰砌之春堂堂道义之门世世诗书之府某拟共西賔之旧进依南极之光乃訑訑之有声指防防而多感固当从意而亦有言使高年而丧二亲亦饮酒食肉唯衰麻在虽钟情而念仲子此鑚燧改火而新谷升当谨分之尊卑且随年而降杀不敢进东门吴之旷论谓自无而有有而无愿勿叛西方佛之宗风当知色即空空即色齐声赞咏长寿如来
　　囘刘潭东贺生日【盖是年逾七十来书云静中如两七十嵗曽记昔年复有丝竹盈耳之语】
　　正感初生恭承华翰顾虚度七十嵗愧壮心间气之褒而永感十九年负扬名显亲之责对松楸而收泪听丝竹以何情不图髙谊之勤又侈多仪之贶奉却不敢只受良惭如东坡静坐之言亦旣周于倍算慕淮南鸿枕之记还以祝于长年感激万端俯伏再拜
　　囘刘菊存贺获冦【冦党俱在军前被戮惟此冦以他故迟留我乃得直】
　　自惭慢藏更遇厚诬误取不疑之金彼物无怪真书诸葛之冦众论何居人皆明薏苡之疑天忍絶莫邪之气使晋讐俱死则报怨之无从而周道旣明息流言之有在雄甲旣服【冦名甲仔】雌倪更藏【匿冦之兵姓倪】青氊自是我家【王徽之】愧谋不早贼子近出臣族返本自怜【冦姓王】
　　贺高逢斋讼杀牛者抢夺防并珠【菊节后官惩断】
　　大道爲公小敌亦勇本非忤物终还合浦之珠尚及登高还我龙山之防进虎穴而取子止牛舌之逃奸不妨老子之投闲旋报儿辈之破贼亲朋吐气闾里揭声某适阻尘坌末由躬贺卖刀买犊要令民俗之相欢化劔爲龙愿养神锋于旣试
　　贺谢兊轩迁居义厯
　　荣迁胜地遥望故家屋分陆东西辉仍联于棣蕚【与其先因筑室各居而仍相联】道合阮南北嵗长共于椒花【乃叔先徙义厯兊轩嵗晚尾后】新丰之鸡犬自归河阳之桃李如昨子孙世世文献堂堂某婣托葭联情深栢悦不出门庭三五步成此江山安得广厦千万间庇我风雨
　　贺刘菊存癸丑生日
　　往贺初度失仲子之期年不谓今朝重冢妇之初服葢不齐者人伦之异世而可防者翁寿之得天八袠肇开百年可卜无庸以感伤之故而重爲康济之亏某欲躬进寛譬之私恐反爲酬应之累剧深赞善敢不拜书敎曽孙作善财喜竞进霞觞之盛抚佳儿爲陆贾将共爲云山之游
　　贺夫妇同年月日【甲辰生】
　　曲进长生诗歌偕老虽甲有雌雄之异而年无大小之分不我后不我先霞觞共举以阃内以阃外寿域同跻可开家庆之图方表机缘之熟有稽贺武更颂懽声儿读书妇供珍千载防衣之乐左垂弧右设帨一朝门第之庆
　　代刘立斋谢曽东轩乃似巽堂立斋子民宪悼亡妻兄巽堂来吊即行
　　昨辱远来礼成防哭向子平了儿之愿空负初心杜少陵忆妹之章变成哀惜惟萧然桐棺之敛且重以锦衾之华生死一情俯仰千载独恨德星之辉映乃从丧礼以周旋谁实爲之我之懐矣致蒭而去愧莫陪高士之风折梅以前其敢废驿使之敬
　　代长侄贺亲家刘如心二月一日生旦
　　山林安隐体候胜常称寿诗来未许渊明之止酒【渴疾愈方开酒禁】戢贪书至不妨安石之评棋座添佳客之谈夜课诸郎之吟巻门多清事里合颂声某莫剔尘纷敢以书贺二分春在海棠开燕子来千载心期蟠桃熟青鸟至
　　囘婣家刘敏求餽嵗书
　　昨修礼旷旋沬书勤欧阳子谓谁众指东家之近眉山翁餽嵗一超南俗之高葢投桃而报琼犹种黍而吹律廼若穪颂之过敢陈休戚之同虽载阳又将重于攀号【敏求哭父之二年】而五服且见欺于老大宗婣交变涕泪相仍又减一年遑恤屠苏之我后相看万感不知门帖之谁春问候何如加餐可矣
　　囘刘如心恵侄冠礼
　　来书与长侄成已贺其弟祜孙冠祜孙乃如心壻实未冠而成已且不在家遂爲代回
　　伏辱深情嘉惠长侄谓其弟冠枉一纸之甚荣使此子才岂三加之敢后要亦告者之过径累使人之来第持家旣拜于衮褒则成人或望其他日至于侈贶敬用循墙固知却之不恭其如受之无谓知我有素察其无他痴叔无知女有阿大中郎之训爱女所托终惭天下男子之求永頼提撕庶増造就
　　代刘新斯行贺庐陵宣差自燕驰驿持酒至洪省且闻将得士选
　　肃将使辔宠台垣宫壸持雨露之香取知当道官府列神仙之贵伫拜除书闻弦歌过邹鲁之邦谈劔气友燕赵之士平生伟事万里竒观某喜逐斾旋敢先书贺亲友芳年乐京国况际明时富贵昼锦归故乡益期远躅
　　答枥塘刘公荣招饮
　　望龙门于当世幸托通家遭鸿蒙者谓何意疑防我愧尚稽于拥篲惊或报于招旌惟君子淡交是宜脱畧边幅之表虽后生可畏何足位置俎豆之间感召命之孔嘉觉归心之殊剧瞻言竹下尚当效王子猷之来笑指梅边或可预刘公荣之饮【公荣晋刺史】
　　皇庆癸丑三月三日【癸巳】邀宗族亲友于吾汶亭西塘台山社坛下泉上修禊
　　防稽山隂一咏一觞昔正当癸丑之嵗长安水边三月三日今况符上巳之辰此天时千载之遭逢可人事一朝之蹉过宜修禊典稍绍宗风惟汶上之双泉对石门之羣岫可临流而泛酒可登高而赋诗敬邀合志之亲朋以及同宗之少长卜晨飞斾及暮旋车抱琴馆下之儒生无复遗音之想【韩文上巳日太学一儒生弹琴】学射山头之仙子当有御风而来【坡诗注】
　　代刘学村索隣馆鸡酒
　　乙未徙寓青原罗吾所刘学村处吾馆一日胡子岩来闻隣馆段止水训读南陵叙别胡语村以帖挑之云闻君烹鸡酌酒诸友当不速余语村我辈雅戏当以文字且段厚讷一笑必不速旣而信然村不堪余诮乃泚笔伸纸余前曰请爲段作君房一笑余放言勒村效以归服代书胡一见独取其専意于非酒之酒不鸡之鸡而子岩已矣段亦久弃人间俯仰今昔聊着其本末以示儿孙云
　　偶从诸子诵南陵呼童之章误辱明公动北海对客之兴嗟唱筹要非实饷而畵饼何自充饥况闻梅林之言渴当自止如过屠门之嚼快实何从怅口腹之累人乃声音而求我不妨想像相与糢糊吹水添金杯旧狂未减见夘求时夜有意速来
　　代学村再往段止水
　　自怜暮景稍事老饕持螯执杯有懐雅趣烹鸡酌酒忽听好音故于同声同气之求而有旣醉旣饱之望从而气槩岂不风流武城闻歌往圣且牛刀之戯青州从事大贤有乌有之吟皆嬉笑以爲文何喑呜而盛气见夘求时夜本亦寓言如蠃与螟蛉不妨设法
　　代段止水囘复学村螟蛉之讥
　　抚景高歌有人妄想烹鸡酌酒我本托之空言失鹿怨蕉君乃以爲眞梦可怜谋食且不知几平生公荣坐视嗣宗之饮千载郭泰肯分季伟之见可欲且不动心何过耳而求充腹得已则已不然必然舍名教而弗居夜眠瓮下知非义而不巳月攘隣家惟此是图充子之腹
　　代学邨往报段止水月攘之诮
　　某贪饕易改刓忍难逢酌酒烹鸡纵糢糢糊糊爱屋及乌宜礌礌落落非贸贸然之来者何訑訑然而拒人子瞻二客之游妇发藏而鱼酒偹元伯千里之约母爲具而鸡黍供曾谓丈夫不如女子既无意阳闗之劝乃敎以月攘之非鹅虽变鸭头赋质巳定鸡不爲牛后遗臭奈何















　　吾汶藁卷八
　　钦定四库全书
　　吾汶藁卷九　　　　　　宋　王炎午　撰题疏
　　王宗约干作屋
　　平生慕陈仲举一室茫然他日求杜少陵万间安在此旷世之所通患岂晩节而可迂疎惟安成之文献不乏人而泸溪之节义着于史儒有宗约公之嫡孙皇皇乎往教之勤忽忽乎无家之念谓堂搆弗克奉其先志可宗庙无以示其后人牛山之木琼林仪封之地金埒每谋束手于是赠言盖困厄通有无者守道之权而假托事俯仰者习俗之坏既处约而安素岂问舍而求田分必栖隠而非吾庐此不痛心焉用取友且所至髙第笃青青悠悠之义其可使吾师赋翛翛翘翘之诗不吝周旋当有兴起倘得辋川之胜地愿共知己者游既还河汾之先庐当有济世者出
　　爲前朝贡士宋则阳干买棺木宋君则阳年逾七袠时制茫然生死相交情当有悯
　　种东门槚而爲榇计巳失于初年指牛山木可以棺事难期于他日彼引嚢而窆者旷于礼而荷锸自随者俭此情爲此惘然伤防贫也睠言古道犹怜天寳遗民之渐稀岂有仁人不念咸淳贡士之垂尽矧厯厯交游之旧重悠悠休戚之同信不弃其平生义可谓之知巳不惭误活生前但遇桓荆州倘得全归身后无烦刘长史爲善最乐图报安能
　　爲族长顺轩干族人整屋买寿木
　　杜陵庇天下之寒用情迂远邹湛瘗瓦中之骨谈梦谁何念此同宗遗吾一老得年七十怅时制之无从有室数间厯年深而欲压伤哉贫也念此惘然既生无以庇其子孙而死亦必累于宗族畧推感激即慰凄凉使数世之敝庐晩无所患且八尺之遗体终有所归图报安能爲善最乐
　　安成南玉荆山通济桥化修
　　兹桥前朝玉荆山刘永州所建岸移桥壊三址仅存涉涨履氷过者良苦欲谋兴复敢告有缘
　　玉荆隔衣带水题桥记五马之归砥柱成灔滪堆遗址幸三犀之在物不尽化时有当兴此四方通达之途在万国朝觐之内省符宪辔之昼夜商车宦辙之嵗年每兼程而患迟乃临流而莫渡今欲买田协众力以谋其复先须筑庵延上衲以司其图如畵江山闻风豪杰长鲸鐡索翻江面如行天日之玉京野店山桥送马蹄不是人间之畧彴川灵有相圣寿无疆
　　东界渡化修庵屋
　　造舟爲梁东界渡巳成平陆买田筑室西方教可托千年盖既絶而不絶者惟空门爲然而补敝不待敝者必专职是务至于气数之感召每观基业之何如故赡桥赡庵赡长年千亩地但觉其不足居佛居僧居过客百间屋未见其有余顾我江湖岂无豪杰或倡义割膏腴之壤或闻风捐土木之资言报若欺爲善最乐秋霖夏潦归关键永无人涉卬否之忧晨钟暮鼓罗幡幢长颂海晏河清之盛
　　北真观渡化修桥庵
　　北真故宇有胡忠简所记碑南面长江是徐神翁飞渡处未能绍真风以度众厄何忍见病涉之当吾门虽造舟爲梁巳可十年之计必买田筑室乃爲千载之谋主之者以指天自誓爲心予之者以利物济人爲念或慕义割膏腴之壤或闻风捐土木之资言报若欺爲善最乐坐阅琼田三万顷风定垂虹之波何须箫月廿四桥天近升仙之柱江山伟观钟鼓清时
　　东界渡化修江楼
　　济世金仙巳现迷津之舸舰凌空劔客尚须近水之楼台既诸少争欲相成则万间行见突兀使风防雪棹者扵此息使霜车雨笠者有所归岂无防胡床而专谈咏之高防有感吾土而赋江山之美携笛防月色呼酒听渔歌何必跛男子而从桥之安既臻厥盛扵是病惟摩不服药而愈请底于成
　　东界渡化修浮桥
　　问东明蹴鱼鳖径渡何利已不及众生待相如拥驷马归来须化水如行平陆惟东界之古渡亦西江之上流省符宪辔之通行府檄州凾之交传宦逰杂遝商担缤纷虽好义者世修利涉之缘奈趋程者日有待济之苦况奸民而鬻渡每谐价以妨时惟客子以征宵徒临渊而待旦顾未能鞭石夷险岂不可造舟爲梁然非买田植生财则无以修其壊若不筑庵延上衲则无以世其功既非咄嗟可成当有豪杰者出儒有编竹济物遂居三公位之髙佛説作桥渡人当在八福田之上川灵有相圣寿无疆
　　题修浮桥
　　庐陵安平乡土名浮桥头
　　野航受两三人絶怜待渡徒杠成十一月可更后时惟西江之浮桥头如泸溪之鐡炉步波涛浩渺曽惊鱼腹之魂昼夜往来半是狐疑之客缅懐旧贯重起浮梁虹板堂堂着脚如行平地蚁封厯厯举头便是青天爲众因缘有大福德
　　安福县灵祐庙壬子火后题修
　　灾由天数　　神像岿然
　　德在人心　　庙貎如故
　　日月且有蚀之时莫违数厄神明不敢爱其舍用杀天威此安成灵祐之祠接太守官民之屋赤熛巳接黒风遽囘消此百年之灾【前八十年曽火】仅及一閧之市【止焚一市两傍皆救之】非徼福不至于此则图报其将若何岂有殒身卫国之忠庙食可阙【灵王三世后】起死囘生之造尸祝无从【病者求水饮之即愈】兴复规凭仗众力幸存旧像重瞻当日之羽仪行受新封永谢前朝之冠冕【宋代所赠冕衣皆已焚化】王居有伟圣寿无疆
　　青词
　　先母荐修【代康氏妇力疾强作】
　　重念先母亲刘氏少日持家晚年受养势难全扵物命事或忤于人情然以平生谨持厚意渇者饥者冻者死者济涉者抱苦可怜饮之食之衣之殡之方舟之随力所到下以信扵闾里上可质之神明欲求哀矜岂容隠黙如闻地下纒绵之狱专纠生前过误之愆虽幽防殊途不敢究言而母子至情岂可坐视累伸荐拔莫救何如伏望大慈俯矜诚悃勅防司而考较察逝魄之生存小过倘原寸善或録乞准除于黒业俾莫离于黄泉其或积罪既多难邀寛典则某愿将身代祈赐殛诛庻几少谢劬劳宁敢惜兹顶踵母嗟予季之情捐身报本天有好生之徳顿首祈哀
　　行实
　　先父槐坡居士先母刘氏孺人事状
　　先君子槐坡先生姓王氏讳希淮字同甫第行九五世前居吉州安福县中鹄乡防名里之汶源曽祖讳廷字彦直第行十六祖讳忠改字君德第行三十六父讳朝用字淑行第行四十五先妣孺人刘氏第行十六娘本县钦风乡吉村岭下刘氏【阙】
　　汶源王氏派出江左至南唐司空平章
　　讳懐之长子勲客逰至汶濵爱其山水因家焉宋南渡直敷文阁廷珪以直节斥辰州号泸溪先生有文集行世事载宋史则勲之诸孙也汶族家教本忠厚敦伦谊科盛时与计偕者代不乏先父与先伯父希旦字明甫同气同胞是为先伯祖讳朝达字淑宪之犹子先伯祖早世无子以先父为后初居汶源东至先伯父先父徙卜其西泸边先父虽出继而兄弟共三世未尝分居没齿合防奉母以孝穪祖母彭氏失防子得心疾剧每见里妪即推食以授之又不欲使子妇知先伯父先父先母随所欲多设任所与先父才多超迈伟风仪畅音吐慷慨有大志多闻强学读书一过成诵平生所著述必宿于理经兵火散逸惟人道易知集择经史格言易知者以训里俗其书今存少年试举子不利又学孙吴慕陈龙川辛稼轩之风先伯父好恬退谓先父曰弟有用世之才可行四方吾奉重闱当不离于一宿敎子侄不至废坠弟往无忧也扵是挟防干时相厯诸阃既不合他日蜀阃余公玠求士于左臧彭公师尹师尹者以居士及庐陵子开荐居士曰人之乐有子者送老扶病耳惜吾母康强逰而不遇今母病不可离方寸一乱进未得为忠退巳亏孝遂力辞不就左臧子方囘丙辰魁兰省秘书与居士为贫贱之交及校文省闱病卒居士闻讣曰故人亷贫又无子丧何由归不逺二千里匍匐至京师获丧归助理丧事居士虽刚介族里亲友有未善靣责不少贷然酬接蔼然与后学言必先伦谊亹亹不倦间有争竞者必委曲消释之尝谓父子夫妇之间天理稍晦亦或微忤况情分既远气禀不齐者乎族有丧亲爲敛含主丧事馈粥饭不以富废却酒肉计日有差不以服尽年少废哀临则疎者少者亦三日宗族至今守之丁夘大比先父携诸儿试漕闱族子庆亦待试每嵗试闱争排竞进有躏死者庆适患背疽欲无试先父曰三嵗乃一试汝父老望汝切汝力疾吾当防汝及期先父舍诸児而从庆凡三日身爲障抱出入且爲谨医治以愈其年庆荐焉先伯父先父力虽不及中人而拳拳奉先志竭力行善每嵗约所入半给公私半以行义渴者浆病者药死不能举者棺凶年倡率平粜过客之艰苦姻族之灾患纎悉防遗孶孶不倦奉兄如父候问寒暄所欲真有司马温公兄弟之风先伯父性寛和与先父适相济遇事拂意凭怒甚先伯父一言即改容先伯父于儒书外尤好方外医药百家之书先父广求所未见者以奉每食必待先伯父方举先父没先伯父遇食辄哭曰吾对食者何往独食何爲輙废食哭弟哭声悲痛不可闻闻者爲之堕泪葢哀之三年悒欝成疾暨丧终则先伯父亦逝矣先父三子皆先伯父先父更共教督长元长挟书游沅湘衡阳宰赵平仲器之聘至与其子讲学辟雍石鼓长次方升先伯父螟爲子宋咸淳癸邜中漕贡季应梅咸淳甲戌补中太学将行先父戒以诗曰璧流天下士取友戒荒嬉家国闗身重乡山得梦迟子行虽不恶我老自堪疑莫似辽东鹤悠悠不可期其后若防云盖应梅趋京后先父病且革先伯父问曰弟何言先父曰弟生长老死太平无康莭之德而有其遭平生父兄之教小过不免而大莭不敢失惟母丧未事兄未终义学未成三事遗憾耳又问速季子归乎先父曰弟觉去期急速归亦无及况初至天庠勿即挠之待我死后遣报则参学事毕矣曰季子万一不及诀当何以教之先父曰是子少自有立志伹患其过无成则已成则当念姻族闾里纵不能爲之利慎无爲之害于是枕中取诗二章授之兄曰弟初得病知己不免写此欲寄季儿不及其归示之其诗曰汶水寄季子也汶汶汤汤儿行钱塘匪行钱塘逰于帝庠父母白髪男儿四方岂不念季送之远翔季也念我戒于荒唐汤汤汶水季也闾里儿惟无成成则惟理邦家之光乡国之庇不得诵穪防俾尤怼山川生人常有后悔心术之正家教之严盖宋德祐乙亥正月也病虽亟不乱日与宗亲传觞欢笑剧谈平生若将永诀朔旦后每伛指计日至初四日则又伛指计时至午时数问家人及午否家人不以实对顷之见执午馔者过即起正衣冠坐急请兄至相目而逝次年则世改矣孺人刘氏世儒家相先考起家先考下世诸孤哀毁甚母教曰汝等不幸孤汝父好义而力不逮汝軰能勉之即无负矣乃命元长方升持家事礼賔客命应梅应门户卫乡隣于是渴浆病药死棺荒粜一如居士在时至产乳之贫者施米肉酒药乡隣贫老七十以上者嵗给一绵衣收养道路遗孩里近小渡设桥大渡作舟更革以来兵冦杀虏焚荡何所不有而应梅恐负先训委身犯难宻防防维使暴吏不敢加过卒不得横盗贼不得肆其暴丙子丁丑到今三十年田庐生聚若未经离乱者则先亲之所敎也元贞丙申避盗州城嵗适歉命不肖孤移粟以济闾巷及归而里界安福永新庐陵饥人以千数于所居近南山锄蕨本充食每闻里媪言食蕨者仅可充饥而谷气不续困无力贫甚者虽求合勺屑为饮不可得适诸子奉食进母却不食问故曰饥人不能屑米以饮将死忍独食甘防耶诸子即日载米登山视饥人肥瘠施有差米尽又转籴爲继如是弥月又碎米爲粥置通途听其自取頼以活者不可胜计或莩死者又给棺以事闻有司奬而不理癸邜春母病革时雪冻连旬应梅以药进母曰汝家汝族未见其有年近九十者造物所赐吾年八十六矣更服何药雪冻如此汝以市药资畧济乡隣缺食者吾死不恨应梅如言计户赠粟病亟问所欲言母曰自我归汝家家道贫薄汝父汝伯父奉伯祖四十二长者意随力方便我有金钗一尝于东家质钱以助洎汝父兄弟力稍纾济稍广汝辈享有今日皆汝祖父一念之积恨年来避冦城市此等善事多巳间防汝辈不协力爲之何以遗后呜呼身已不保而好善不变可哀也已孺人天性慈祥内行淑谨事长率下动以礼法姆仪妇道族里化之每敎诸子崇师取友以故賔客至无虚日仲子方升留心方外不嗜杀每闻戒鸡黍辄拜曰此子妇职耳愿母勿涉伤物事先母虽领其意而亦不能已也晩年阃内事任子舍然犹喜总其概方升又以爲言则曰吾自安此不爲烦应梅每探其意则取不劳心而可寓目者请莅焉即喜见眉睫诸孙环侍常谓古训子孙宜守之不防孺人没以大德癸邜二月八日乡人哭之如母至三日服成时雨弥月防吊之日特霁吊賔数千人吊止雨如初洎营殡室适霁连月窆后则雨雪大作乡人以爲善念之报故邂逅之巧若此居士生嘉定丁丑九月初二日德祐乙亥正月初四日没得年五十有九孺人以嘉定戊寅九月十七日生大德癸邜二月八日没得年八十有六长子元长次子方升出继皆前孺人卒女四人孙男十曽孙男七合内族外姻曽六十余人先父以今丙戌年九月三日合于【阙】居士生父四十五长者之坟长者性笃厚每一言一行乡人取以爲法族里有争率有直焉得一言无不悦服者每臧获有过必三犯乃加责仍先谕所厚者使及畧惩即劝止每课儿深夜读书见执烛者假寐即令先就寝曰此亦人子力单而急义乡人穪爲长者至今诸族元日之聚拜婚丧之扶持秩秩可观比他族爲盛者其礼莭皆长者所定今述先考妣言行之概而及此者亦居士之志也






　　吾汶藁巻九
　　钦定四库全书
　　吾汶藁卷十
　　附録
　　大明一统志曰宋贤王炎午安福人名鼎翁爲上舍生防天祥举义兵乃杖策谒见寻以母忧家居而天祥被执鼎翁爲生祭文以速其死隠居不仕所着有吾汶藁刘诜先生保举梅边先生状【诜号桂隠吉水人】
　　伏以徴求遗逸幸逢千载之时明荐举贤良少见一乡之公论庶从学校转达省台切见前太学生王炎午身偹美才世推名士其事亲也有温蓆扇枕之风其庐墓也有寝苫枕块之实文词高古足领袖于儒宗武事优通屡削平乎冦难论治体则不愧于贾谊懐义气则素慕乎仲连虽邱园高蹈之多年而名誉自闻于四境不以应诏是谓蔽贤爲此保结关请申上以备擢用允爲相应
　　刘诜先生祭梅边
　　呜呼孰不事亲而公能尽甘防尽欢如曽参闵子之以孝传孰不居丧而公能苫块飦粥如王裒徐积之庐阡其爲兄弟也如连璧竒木千载而不分其从气类也如长风健翮而纵高骞其用武则力足以任乡里之保障艺足以与乎原野之櫜鞬其爲文则精者出寳劔于千链粹者纵春涛于百川頼以排难者以之爲壶于中流待以举火者以之爲谷于凶年闻其辩者疑其爲战国之处士见其粹者疑其爲山泽之仙人方纵侈公何爲淡服而疏食人皆行乐公何爲昼防食而夜防眠葢其可知者已见于斯世之公论而不可知者虽吾亦不敢以妄言呜呼公年不跻于上寿而凶傲或至于耄耋公位仅发于六舘而贪狡常一日而貂蝉生材杰而不见用于天下吾亦不知彼苍之曷为其然然诜少而闻名晩始相识虽十五年之未多贵情好于一日每暂离而即书常少防而恐失谈何微而不穷辩何异而不一悲悠悠之论交观势利以疎宻公昔初疾吾往候公公喜我至剪烛夜中后闻就安每报即喜于公何益心则如此三月欲尽报公在门雨车淋漓握手防言葢入城未就乎贤子之养而先急乎友朋之共论慨此意之迂濶曽不旬浃而公貎之不可复覩公有令子虽死不亡独风流之永絶増乡国之防伤公魂何之公柩返乡倘斯文之足慰尚彷佛于一觞
　　王炎午忠孝传
　　先生姓王氏改名炎午原讳鼎翁别号梅边学者称梅边先生宋敷文阁泸溪先生之诸孙也世居安成南汶源里自防力学业春秋升太学上舍生与丞相文公青山赵公同游寻以父忧値宋亡文丞相募兵勤王鼎翁谒军门谕丞相毁家产供给军饷以倡士民助义之心请购淮卒参错戎行以训江广乌合之众丞相嘉纳目爲小范老子欲授职从戎以母病不果及丞相被执爲生祭文以速丞相之死旣厯陈其有可死之义又反覆古今所以死莭之道累千五百言其曰鼎翁丞相乡之晩进士也进而父没退而国亡生虽愧陈东报汴之忠死不效陆机入洛之耻忠肝义胆凛然如秋霜烈日葢欲爲一死而无可死之地故以死莭望丞相其爲万世立纲常之志甚可悲矣鼎翁以太学旧生世移运改遂终身不仕奉母夫人至孝三十年不懈夫人没庐墓三年灵龛设遗像又以丧事宿邑城夣夫人谓曰夜来侍婢不谨火吾衣几及吾靣且急趋至家谒遗像果夣之夕为防烛所爇及靣而止由是家居迹不至外境朝夕饘粥青山赵先生慰之以书曰确存孝忱尚持斋禁是可以敦薄俗是可以范后人凡在见闻莫不感动然创钜痛防形羸髪变非饭无以敌暑非味无以强餐大事未终一疾其可若使夫人之尚在忍见季子之如斯事死如事生爱身即爱母愿俯从于常制非苟狥于羣言鼎翁复书曰重悯其形髪之变明示以古今之宜感泣不能自已徬徨莫知所爲暮年鸡黍之欢又成昨夣终身羊枣之恸莫可名言莫由置者饘粥之食所未忍者肥之谋抑此特居丧之末何足防励俗之褒力辞不允其笃孝纯至又如此窃观古今忠孝固有其人而忠孝之得两全者鲜矣鼎翁独全于一人非得于天之厚者其能然耶鼎翁学行揭文安公欧阳圭斋先生序文载之详矣予亦自防时闻诸父师曰鼎翁之学之正见于著述鼎翁之行之力顕于忠孝诚爲宇宙竒士乃所愿则学鼎翁也予晩辈后学钻仰不足虽幸私淑彷佛一蹴于臣子之职尤有慊焉庶几残息致臣而归至谒忠莭之祠诣先贤之宇见诸乡之忠臣义士名公钜儒皆得以俎豆其间惟鼎翁未与仰而叹曰登俎豆于前者公而当继俎豆于后者私而蔽呜呼鼎翁死国之志即丞相死国之心丞相死国之心即鼎翁死国之志丞相有可死之地则致命而遂志鼎翁无可死之地故以言而建极死则建功业于当时言则立纲常于万世言与死其义一也俎豆何愧焉鼎翁不与果学行有未及乎抑后世有未闻乎噫可惜也可嗟也予恐久而湮没其善遂纂其忠孝之实合爲一传以俟后之阐幽者而尚进之云时正统丙寅孟冬望日后学李时勉书
　　读吾汶藁
　　予旧闻有此书今始得见而读之王梅边先生英风义概凛凛可想宋末有士如此作育之效见矣抚卷感叹因成一絶用发其意
　　养士恩深士气豪岂分廊庙与蓬蒿梅边莭概秋云耸直绕文山万仭髙国子祭酒三山林瀚识
　　永思庵记
　　永思庵者安成王君宜远庐其亲之墓而作者也宜远之先君子是爲梅边先生梅边初入太学寻丁外艰自以不得与大人永诀终其身不愿仕奉太夫人至孝三十年不懈太夫人亡庐墓者三年孝感昭著宜远天性纯笃才气超迈被先生身教世以孝行闻郷里先生疾昼夜扶持衣不解带者二年先生没恸至呕血几絶乃苏既结草如茧寝处在墓哀至悲泣苫草爲腐风雪豺虎不避久之母命再三乃归服阕犹不食醯酱蔬菓今宰木巳拱言及其父哀如初丧每食稍甘必遣人驰奉墓所归乃就食里人表其阡曰白华所居曰永思然皆非宜远意也其友刘君省吾来京师具言永思庵之所始谒余记之予之在京师也四方之士来谒爲其父兄求记其楼居斋室者葢多若永思庵者则友人惧其行之无闻于世而记之者也孟子言五十而慕者于舜见之旷千百世而见一五十慕亲之人至终身之慕犹推而知之则孝子之永思不既难乎梅边与先君渤海侯爲同舍而又同甲有通家之好感良友之谊记不得辞宜远名留孙弟初远名寿孙孚远名敏孙来远名州孙学行皆能肖其父兄云翰林学士欧阳撰
　　先祖宜山公远居士墓志
　　呜呼不肖不天久矣七嵗而哭父十嵗而哭吾祖又五年始克奉吾祖以可无一言以志其圹吾祖性頴悟读书过目成诵终身不忘诗文援笔立就早从曽大父梅边先生游乡校须溪刘先生中斋邓先生诸名公皆一见器重曽大父以盛德重望所至衣冠云集吾祖侍左右候辞色随所施设必合亲意闲居酬物酢务娱賔婣结公上皆谐俗适宜父子兄弟弦诵觞咏自爲知巳如是者余三四十年嵗大比兄弟非有故约赴塲屋曰得失不计吾以奉亲欢先庐火旋爲华堂曰非求自安吾奉亲是亟泰定甲子春曽大父寓城变故病竭力致哀水浆不入口者连日兄弟遵治命以宋国学生衣冠敛擗踊孺慕痛不可闻蔬食饮水不沐浴不盐醯蔬菓朝夕奉几帷上盥潄茗膳如生终三年累然骨立苫块为腐又曾大父归来阡意不忍图身富贵置亲于远卜屋东庐墓礼如在殡事曽祖母益尽其心进甘防候安否无一日懈嵗租得钱劵必以奉惟所用辛未秋丁艰礼丧兼尽如居曽大父及先父背弃吾祖报复除期朂小子于成年短于心哀哉吾祖自亲丧以来至没十六年间服缞绖者过半虽免丧衣不帛食不甘花时月夕非对客常孤怀忧处怊怅如失少壮皆尽生孝之日衰老皆尽死孝之年古人所谓纯孝非欤先是当路公论拟以先祖再世孝行闻谓宜旌表吾祖以爲事亲人子分内事且吾亲生不求闻死而闻之非亲意也力止之曽大父常造东界渡浮梁济涉买田筑庵以爲永久吾祖一奉先志嵗必修葺无替平昔所爲诗文若干卷藏于家讳留孙字宜远曽大父长子也娶刘氏讳询寿同邑丛桂刘尧斋之女生前至元十五年戊寅六月二十五日以至大三年庚戍七月十三日先逝初钦风乡南社背子一讳瓌中字德彰娶贺氏女一淑靖适刘堂孙一即小子开也生前至元十六年已夘十一月初十日殁后至元五年巳夘九月十七日若世系则有桂隠刘先生所爲曽大父行状防硕掲太史墓碑在至其不朽则拟求当世大手笔以传兹姑述其近似焉呜呼小子何足以知之葢自能言侍祖训知其彷佛长得之诸叔祖师友之教云卜以至正二年癸未嵗十二月二十九日辛亥迁祖母之丧合于钦风乡之南藏领山午丁向子癸呜呼小子非吾祖无以至今日泣而书是于圹尚忍言之承重孙开泣血百拜谨志
　　圭斋先生所撰八世祖宜远永思庵记先达附之于吾汶藁久矣时未知有志也暨嘉靖巳丑冬坟被残伤重加修理幸而又得其志于塜仁孝毕具而记之所谓庐墓者亦在焉是用敢并附之俾论世者庶有以得其实云八世孙宗之顿首谨识
　　跋吾汶藁后
　　右吾汶藁若干卷宋季梅边王先生之所着也先生讳应梅字鼎翁别号梅边最后更名炎午安成南汶源里人也世敦诗书崇孝弟至先生博学雄才尤爲当时所推重咸淳甲戌补太学生丁父忧家居又明年而临安防矣乃持牍谒文丞相劝其尽毁家产供给军饷以倡士民助义之心募淮卒叅错戎行以训江广乌合之众丞相嘉纳留置幕府巳而以母病请归未几而丞相被执先生作生祭文以速其死自是杜门却扫益肆力于诗文乃更其名并名其所着曰吾汶藁皆示不仕异代之意也其藁在元初诸名公多有序防后遭兵燹遂致散逸间有传録其一二者皆残编防简豕鱼殊甚先生之裔孙华常游郡庠恐其愈久而愈讹也乃缮冩锓梓以垂久远又取楚国欧阳公揭文安公所着序防冠于首复属宣识其后呜呼先生之文欧揭诸公论之详矣小子安敢置喙于其间哉惟是更名与所以名藁之意则未有及之者故特着之礼曰先祖有善而弗知不明也知而不传不仁也华能表章先生之文其亦王氏之佳子弟欤宣先生乡后进也私家相去仅二十里先祖母先生之族子也而先姑又归先生之六世孙若瑜尝拜墓下及观先生庐母墓之遗址髙山仰止非一日矣今得托名于文藁之末岂非幸哉治辛亥正月人日赐进士出身资善大夫南京工部尚书前翰林学士修撰太子谕德南京太常寺卿掌国子祭酒事吏部左侍郎经筵讲官同修国史里晩生刘宣顿首谨识
　　题吾汶藁后
　　乡先达汶源王鼎翁先生名应梅鼎翁其字也宋季时以明经补太学生寻以父忧母病家居且时不可爲矣遂更名炎午号梅边学者称爲梅边先生文学德行兼备者也其防于文学则有吾汶藁文安揭公圭斋欧公序之其优于德行则有忠孝传古亷李公时勉撰之其宋贤之名又载于大明一统志书呜呼先生虽死犹不死也先生去今二百余年而文行之名彰彰在人耳目世岂多得者耶其裔孙华字懋确读书学古虑祖善晦既采集先生散逸之文彚爲一帙谒大司空刘公绍和序之将锓梓以传尤汲汲以先生未得与从祀之列爲歉而古亷李公于忠孝传末亦深致此嗟噫先生文章有藁忠孝有传殆将与日月而争光贯金石而不朽祀不祀何憾焉然盛德不祀实爲阙典以此华等力请不懈治辛亥冬防台省诸公可其请而提学佥宪黄公仲昭尤力赞之乃举先生从祀于本县乡贤之祠自是先生得与吾邑诸先达聚首于一堂论心于千古又得与信国文公肝胆相照于百里之内亦可谓盛矣吁隠于昔而显于今岂亦有所蔽而然欤天下公论有在亦有终不可得而蔽欤抑亦潜德之幽光待其人而后发欤华等是举也上有以昭国家之盛典下有以伸先生之屈志又表吾邑之多贤一举而数善并晩生末学不足以知先生者特因笔之
　　跋重刋吾汶藁后
　　族祖梅边先生平生诗文无虑数百千自元季兵火族之谱牒遗墨散弃几尽至宣德间里人撤复壁仅得是录岂得全牛一毛而虫鼠啮蚀之余加以誊冩之谬鲁鱼亥豕郭公夏五殆不成诵而初刻者以未读霍光传竟踵讹以入读者病之予继博采善本及凡录有畸篇单牍皆集相叅订多厯年所乃始可诵而慊者或寡窃谓公之学之博才之赡文行之卓异欧揭二公及诸前哲发之详矣但论文不计其有益于风教与否而惟竒是尚则譬之寳空青赤箭而贱布帛菽粟矣果何补于民生耶公之文味其古道盛心其五典可叙夫岂世之嘲俳滑稽如泥车瓦狗同一戯剧而何闗于世教也哉仪曹侄伟阅之欲以寿枣故敬题以畀之正德二年三月朔日裔孙懋再拜谨书
　　书重刋吾汶藁后
　　右宋庐陵王先生集九卷治辛亥先生八世孙华尝刻之于木后华之族弟懋复加叅考正其譌舛始爲完书南京礼部主事伟于先生爲九世从孙近得懋所遗本其中表弟知六安州刘君天泽见之爲重刻以行刘君以予进士同年而礼部亦同年也俾有以识之予少尝阅文丞相集得先生生祭丞相文读之毛髪竦动以爲先生忠义当不在丞相下今而得覩其文之全岂非幸哉苐惜夫先生丁宋季之衰所抱负者欝而不施而止于一太学生也虽然言者心之声士之识也昔苏文忠公谓诸葛武侯出师二表与伊训说命相表里盖不必博求武侯之文而二表固足以尽之矣先生文之祭文公者传于天下后世人诵习其言仰之若景星灵鳯则先生之文不在其多而况有集如是者防王氏叔侄之章显其先刘君之好贤以成其志皆所以爲忠义劝也抑闻之文公乡有特祠当时督府之士多俎豆其间而先生乃独不与顾非一阙典耶因识先生之集故并及之正德丁夘十月十有七日承德郎南京兵部武库清吏司主事苏台都穆敬书





　　吾汶藁卷十
