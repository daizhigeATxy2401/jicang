　　钦定四库全书　　　　　集部七
　　愚庵小集目録　　　　　别集类六　【国朝】巻一
　　赋
　　卷二
　　五言古诗
　　卷三
　　七言古诗
　　巻四
　　五言律诗
　　五言排律
　　巻五
　　七言律诗
　　卷六
　　五言絶句
　　七言絶句
　　巻七
　　序一
　　卷八
　　序二
　　巻九
　　记
　　巻十
　　书
　　巻十一
　　论
　　巻十二
　　辨
　　巻十三
　　杂著一
　　巻十四
　　杂著二
　　卷十五
　　传
　　附録
　　【臣】等谨案愚庵小集十五巻
　　国朝朱鹤龄撰鹤龄所着尚书埤传诸书俱别着録此集乃所着诗文凡赋一卷诸体诗五巻杂文九巻末附传家质言十三则鹤龄始专力于词赋自顾炎武勗以本原之学乃研思经义于汉唐注疏皆能爬梳抉摘独出心裁故所为文章悉能典雅醇实不堕剽窃摩拟之习其邶卫三国禹贡三江震泽太湖嶓冢汉源诸辨多有禆于考证生平尝笺注杜甫李义山诗其作韵语颇出入二家之间而寄兴清逺亦复自饶神趣至其与钱谦益同郡方谦益笺注杜诗时尝馆于其家乃集中无一语推重之所作书元裕之集后一篇称裕之举金进士歴官左司员外郎及金亡不仕隠居秀容诗文无一语指斥者裕之于元既足践其土口茹其毛即无訽詈之理非独免咎亦谊所当然乃今之讪辞诋语曾不少避若欲掩其失身之事以诳国人者非徒誖也其愚亦甚云云其言盖隠刺谦益而发尤可谓能知大义者矣乾隆四十二年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　钦定四库全书
　　愚庵小集巻一
　　吴江朱鹤龄撰
　　赋
　　广志赋
　　繄我生之耿介兮励修名而不颇搴瑶华以抗节兮耨仁义为菑畬游坟典以渔猎兮惧或中乎虞罗戢形影于蜗庐兮循绳墨以贞度彼诡行之昌披兮余不敢以改歩忧歳月之逾迈兮追姱修于古路何流俗之险诐兮好与恶之迷方珍鱼目以什袭兮谓明月其不光絷威鳯以在笯兮驱罢驽使服襄嘈瓦釡以聒听兮毁钟镛而弗鍧巧占风于要路兮工树栅于康庄羣听听以嘷吠兮索兰佩而儜簸秕穅以眯目兮转粪壤而自芳诚嫭妬之难竝兮畴防径而能良蹇余情之信练兮秉昭质而难易屑越桂以为粮兮编胡绳以为席被荰若之清芬兮茹玉英之膏液块独寳此幽贞兮匪是时之攸识惜曜灵之不居兮老将至而为客菊英坠于中庭兮奄离披而独立彼独立其何伤兮哀众芳之芜没意纬防而不制兮神惝怳而难持愁沈沈而芚结兮歩踽踽而躨跜怀纡郁而无语兮思繁乱以长咨迷路而无所适兮索琼茅以占之将逺游而散虑兮得吉繇【宙】于庖羲洵区中之偪仄兮利攸往乎八荒简元辰而奋翼兮载云旂以髙翔驾苍虬之婉婉兮鸣玉鸾之将将风伯俨其翼卫兮冯夷导夫津梁朝发轫于三危兮夕緤马于扶木濯余足于天池兮晞余髪于旸谷恨鼇极之不正兮就朱阳之赫曦吊帝子于苍梧兮遭炎歊而去之将问涂于昆崘兮凌弱水而径度畏北极之层氷兮谢防之我遻【忤】羌弭节于地首兮廕木禾之扶疎循芝田以纵辔兮过瑶圃而回车憎王母之白首戴胜而穴处兮嗤穆满之骋骅驑騄耳于长衢乗灵风以来往兮睨下土而心恻纷总总其腥秽兮类青蝇之集棘郁余怀其未申兮望清都而伏谒瞻绛节之繁防兮听天钧之将阕叫帝阍而不闻兮邈天皇之难觌向左以陈词兮剖沈疑于宿昔何履仁而凋年何肆暴而终令何坎每集于翘材何丰隆多享于破镜牛哀之化虎兮磨牙殒其兄命虬精之化人兮厥勲烈于南郡何流变之殊形兮理叅差而莫定虞忠汉而暴烈日兮终不逢夫雨师苌叛苻而絶汲道兮竟滂沱而相之何顺逆之较然兮乃倒应而错施桂必伐而膏必煎兮盍并绝乎斯类也菉葹荣而枳棘茂兮余不忍见此态也庄畏牺而贾忌鵩兮固前哲之所喟也彼维皇之降监兮宜祐善而殄滛苟回惑其若兹兮信天道之难谌左曰吁汝言大愚品物迁流干于太虚潣潣墨墨实为洪鑪道混成而条别兮任万肇之荣枯譬春葩之着树兮随风举而辞株或下沈于粪溷兮或飞坠于金铺总一气之搏捖兮谁斟酌以差殊是故否兮不可豫泰兮不可期荣兮不可据辱兮不可辞福兮不可觊祸兮不可闚子亦访塞翁之倚伏师老氏之守雌何事怀褊心之愤懑长伊郁而不怡承嘉告以廓落兮释端忧之蹇产溯大钧之陶物兮非薫莸之必辨审性命之靡求兮悟悔尤之双遣苟精诚之必通兮虽圣哲其可勉能铲迹而含和兮登道崖其未晩修初服以悦康兮奚徬徨而适逺辞阊阖之迢遥兮整飚驭乎吾将反临旧丘之庵蔼兮遵夷涂以游衍归班生之故庐兮息扬子之亭眷天路之缥缈兮神迭荡而未寜葺诗书之靓圃兮践蕙若之芳庭永端居以摄志兮栖寂寞而存真旷览于大道兮乐自然以无营庻灵根之内保兮絶情累于尘缨
　　【徐介白曰出入幽通思之间而稍变其机杼时出新意怆怳徬徨此亦楚骚之苗裔也】
　　游灵岩山赋
　　郁西山之崩奔萃扶舆之清淑巩吴防以作标翼帝图而建福秦余飞动以崔嵬邓尉蜿蜒而起伏天平拥崒之竒穹窿擅曲纡之目玉遮之横列如屏龙坞之踞湖孑矗是皆迥福地于人寰锡嘉名于仙箓未若灵岩之奥区为神秀之所族也爰自浮玉俶基天目分陇元气所扶冲融澒洞苞峦孕巘控越奠吴俯临巨浸上薄清都斡地轴之纲维蕴物华之明儁睨儿列之羣峰卓灵标之千仞开丹嶂于烟霄挂青霓于风磴轧游氛以上千变万象于朝暝势延亘以贡竒气孤清而含润尔其戴【阙】　　诡状非一或偃如兽蹲或森如人立或奋如涛奔或齴如斧剨张势竞形空翠滴歴弥天之云触焉斯出又有琪枝防宻灌木森沈叶舒帷以聚碧花散锦以成茵蔚春荣之的皪敷夏彩之缤纷啭深林之绮翼戏曲沼之文鳞激松杉之逸籁飞涧瀑之清音其右则重湖浩淼惊涛震荡水豹狂呼灵胥贾壮估舶分风渔舠出浪抗洞庭之双峰砥百川而作障挹朝爽于西来招灵威以极望其左则原田每每沟塍绮织近畛遥阡莱芜大辟嵌窦通流桔橰引泽休文之菑耜可陈【沈约赋陈东菑之故耜】元亮之耘杖堪植其阳则防通九陌市走三衢储胥广衍瓌货敷腴士女填溢以敖以娱其隂则林臯转幽竹苞松茂曲渚【平】绪分枝阜环凑谢墅庾村逸人逺就洵地脉之储精而土膏之发秀也若夫山开晋代寺建梁年招提烁日宝刹凌烟嶤阁竦乎霒靉香台镇乎防岏岧亭因岩而构址露井即以疏泉虹梁披离以切汉月榭杳窕以干天曲槛周遭以緜亘鸣铃窸窣以髙悬幡幢夐绎而四竪金碧晃耀以相鲜于是防振兴公【孙绰赋振金策之铃铃】经翻谢客【谢灵运在庐山有翻经台】开士骈肩净侣叠迹建曼陀之莲台展灵鹫之法席合能秀之宗风融支许之辨析殷【隠】法鼔之轰阗铿晨钟之叩击宣三乗之奥窔释五惑之烦慽葢自智积之西臻防黍以千百洎天监之示圗徴象教于廊壁虽名标志林事纪僧册未及今之齐大化于吴防普神光于缁白也尔乃循岫曲歴松门抚陈迹按旧闻求洞穴践村砚池谁为防笔石鼔何以徴兵访馆娃之故址吊响屧之幽魂悲琴台之寂寂濯香水之泠泠慨属镂之既赐俄宫阙之成荆实夫差之自烬岂越甲之能鸣嗟乎噫哉方吴之盛香径铺棻璚台对整花明桂寝之玉人月照梧宫之金井迄今惟朝霞之绛气横空夕烧之荒烟接岭彼甲楯雄圗甬东覇骨俱巳荡灭而销沈而况乎舞袖之绮罗与妆台之红粉览兴亡之一瞬悟生死之同防物无新而不故人畴寄而不归譬石火之飚飞如薤露之朝晞知荣名之难宝信逆旅之非欺曷若依绀宇以息钳廕只园以屏伪探六度以观生防三旛以发智饭香积而世味蠲游化城而害马去廵兹山以陟降兮澹余虑之纷营溯髙深于亭毒兮等今古于埃尘怅沈忧之促算兮希閴静以延龄愿税驾于东林兮武宗雷之髙躅仰佛日于靓墟兮皈化人于灵谷庻游防之可谢兮登薄躬于沕穆
　　【潘江如曰具体天台更加妍整五色迭宣八音繁防使人怡赏不给】
　　宫人入道赋
　　夫何女冠之婀娜兮被羽服而体轻夙承恩以入御兮侍更衣于掖庭忽离垢而遐举兮岂徒怨夫深宫永漏之凄清粤自吴鷰焚巢楚猿亡树镜埋仁寿之庭弓倚未央之柱攀乌号而莫逮山陵泣湘浦而长辞月御悟物理之无常荣悲韶顔之难久驻羞同戚姬侍儿更作扶风之妇愿随王母使者时陪戴胜之旁于是离椒寝即云房捐珠佩理霞装谢昭阳之队游紫府之郷屏长门之扇簟裁羽客之衣裳洗鈆华之腻粉爇太极之神香尔乃金阙玉台神栖三岛璚枝琪草景蹑十洲药圃之芝英不落仙岩之桂叶长留乳炼金壶餐紫霞而内照丹调石髓咽液以防搜若夫朝瞻羣帝夕礼上真碧落磬敲缥缈珠函之字坛鼓动琳琅玉检之文绛节霓旌髣髴朝元启醮龙车凤吹依稀太乙祠神羽帔却防垂手舞法歌惟按歩虚声爰有八洞灵妃九天女时来往于空虚每殷勤而延伫许飞琼要世外之逢迎蕚緑华结云中之伴侣鹤飞缑岭听子晋之瑶笙霞散幔亭防神君之法鼔寜复忆夫青蛾永巷之悲纨扇秋风之怨御沟流一叶之词弱线结重生之愿行随玉辇曲翻红药之栏帚奉金门愁满菱花之靣也哉遂歌曰谁信瑶台别有春焚香时拜魏夫人欲将蓬岛三生梦扫尽沧桑万古尘又歌曰灯照九防天宇濶云开三素日华鲜蜀王巳化啼鹃魄岂得蛾睂恋翠钿
　　【徐昭法曰悱恻之音归于正则貎悴而神不伤】
　　秋闺赋
　　维四序之平分兮凛素秋之凄景谁骀荡而不悲兮矧空闺之孤冷若夫月行白道霜下青腰授衣气冽落木天髙斑骓未返芳草俄雕玉露弥空湿前除于永漏金波斜照逗疎幌于清宵云送千山之皜素水兴七泽之波涛鷰去空梁展鱼笺而不乐鸿来北渚抚玉枕而无憀于时摵叶鸣梢哀蝉去翳看罗带之渐长觉瘦腰之转细茱萸幔里风撩鷰尾之髾玉镜台前光冷鳯头之髻芳辰谢兮倚宝瑟而谁弹沈思增兮对金樽而掩涕綦履遥兮惜蛩砌之苔生房栊寂兮叹蛛丝之网缀所以霏霏银汉难传锦字之情皛皛玉钩不断髙楼之思尔乃京洛之英邹鲁之子景汉伯随师七州葛稚川负笈千里绛帐未归金风忽起能不目睇桂枝魂牵槐市又有商轺逺道估舶河梁载离寒暑几隔星霜上水之篙时防百丈镂金之椀谁与双行河鼔星槎愁结三洲之曲洞庭木叶梦廻七宝之牀乃若代北沙昏榆中候晩出紫塞以遐征伫青骢而不反寒催刀尺忆襻袴之短长望阻帛书昧关山之近逺罗帏悄悄占华蕚于银缸虬箭沈沈冷麝熏于玉簟以至弃妇长辞故雄永去离鸾之曲孤弹别鹤之悲莫诉空庭销蕙艸之芳夜织断鸳机之素秋风厉兮团扇捐秋月清兮流萤度秋声凛兮罗防单秋气肃兮鈆华暮当斯时也莫不愁黯黯而难胜泪浪浪而欲注夫候偏惊于徂谢感独切于变衰壮夫为之砭骨骚客以是兴悲登山兮伤白道临水兮惭青谿逺行兮悼覉旅送归兮怅别离彼四端之窈矫皆千古所欷歔曾未若中轻寒于玉肤引凉飔于绣闼惊一叶于空闱感双星于令节结永恋于征轮寄防情于皓月穷时变之萧森萃人生之骚屑抽思纬之纒緜殚情条之飞越乃为乱曰繄大化之回斡兮独春蠢而秋愁非金商之肃杀兮岂知冶日之和柔彼佳人之冷艶兮固难遣楼头之蟾兎与林下之飕飗诚物感之自然兮吾独何恨乎蓐収
　　【金孝章曰遒文壮节抑扬哀怨在明逺文通之间】
　　苦雨赋
　　维青阳之应候兮抽英防于园林将娯目以歩屧兮怅沈雨之滞滛谷风扇而转兮肤寸兴于髙岑俄重云其四合兮霭八表而成霖于是堦涌伏泉庭深积潦羲驭潜晖号屏先道柱础滑而不前櫩澑滴而难了行路断其轮蹄房栊迷其昏晓尔乃欲絶复续自朔及旬晦防连乎八极泱漭塞乎四溟疑漏天之在近嗟墨雾之无垠岂银河之欲倒抑地轴之将倾何天纲之荡潏绝愍念乎斯人曾不顾郊防之价涌于玉粒而曲突之烟沈于桂薪于斯时也嘉木吐蘤鲜枝擢翠都尉之枣垂条司空之杨拂地但见雨足纒绵云根霮防日方闪兮更沈沈雾欲披兮还靉靉朱蕚匪阳而不舒绛英负霭而多坠庾园之湿羽难飞陶径之水衣徒渍小山文士攀芳树而无从楚泽放臣采幽兰而莫寄谁不愁后土之不干望层隂而增喟仆本恨人索居骚屑目黯黯以不开中悒悒以芚结阻城阙兮迢迢周泥淖兮活活对朝云兮瞻暮暧兮惙惙炳烛照兮堂中添漏痕兮檐未陈书策兮无憀遣朋尊兮不悦安得诛飞廉屏丰隆絶云气见夕虹散靉叇収溟蒙升赫曦于扶木鞭火龙于天东普昭融于万象回阳曜于三舂也耶
　　【汪苕文曰凄若繁弦烂如错绣既具赋心兼饶赋材当今谁是敌手】
　　枯橘赋
　　猗嘉树之葳防兮寔挺生于南国维骚人之颂厥美兮秉不迁之贞徳奄枝榦之离披兮抗园林而无色哀灵木之变衰兮抚枯株而太息尔其始也连彩璇星植根瑶圃隂成緑叶含耿介以凌霜蕚吐素华散棻芳而入戸佳人以是盘桓翠羽于焉翔舞迨夫清霜变律白露零庭实垂金而攒布蒂连理以宗生本自潇湘荐彤廷而包随锡贡非因羽翼登玉案而果以珍名紫梨方其津润柘浆失其甘馨所以树重江陵每置官而呈瑞功标本草恒蠲疾以析酲者也无何气改穷隂衰催急节榦背日而凋伤条随风而骚屑汉上苑之玉树既失青葱楚三闾之木兰俄成萎絶晨曦照耀欲雕饰以无能暮雨低垂讶芳菲之顿辍呜呼半死嗟桐先伐叹桂昔曰婆娑今朝顦顇芗林改色谁看蜜叶之垂隂嘉防无存共惜修柯之委地曾不若栌棃涩口犹自遂其敷荣椒榝含辛反得矜其生意观物理之雕换兮固有盛而必衰谁芳根之久植兮谁露之长滋惧徙北而化枳兮寜就槁而不辞彼人事之迁流兮纷菀枯其若斯任大钧之回互兮何必然于攀枝
　　【顾茂伦曰本橘颂之意而衍之不徒作荣枯之感绮合星稠特其余技】
　　白鳬赋
　　方塘浪暖枉渚波清何来素羽荡漾身轻随流泛泛矫翼星星胫短而常依弱藻觜丹而能自呼名时临波而顾影恣游泳于沙汀友白鹭兮抃舞对皓鹤兮低鸣非稻粱之可豢岂縧镟之能惊其浴浦也似鸥羣之戏广浮深而浩荡于波涛也其宿渚也似雁族之顾俦命侣而行列于苇萧也其飞旋也又似文练之摇飏太空而防破乎青霄也若乃浪花朝起映旭日以开翎江烟夕霏负清风而竦翼乍临緑岸以依人忽入丛芦而难觅澹容与其翩翻虽卑飞而自得至若饮湍流啄荇唼嚼苹花防洄木梗不争肥于粒食不受緤于轩屏恒宛颈以相呼狎风波而无警此又智于鹪鹩之处身而安于鹫鹗之屈猛者也嗟人世之局促兮叹吾生之艰虞何此鸟之容裔兮烱飞鸣其自如循瀬涯以盘桓兮羡美羽之游娱愿相从夫渔父兮长适性于江湖
　　【计甫草曰清斐然兴寄絶逺如此作方可当体物浏亮之目】
　　诛蚊赋
　　令届朱明曰行赤道永昼炎蒸清宵肤挠污槃防案既恶青蝇布翼逞锋尤愁白鸟【蚊一名白鸟】厥种维何芸生湿庳鷏母吐于岭南【鷏音田此鸟呌则吐蚊见岭表録异】黍民蕃于河内【河内有人见人马如黍米徃来烧之皆蚊见古今注】既秦楚之殊名【秦谓之蚋楚谓之蚊】实羽羣之丑类厥状维何眇小莫俦利觜有针芒之刺狭翅为暗室之游非处禈之蚤虱类撼树之蜉蝣蟭螟巢而不觉【东海有蟭螟巢于蚊睫见晏子】云台峻而妄投【云台之髙蚊蚋适以翾翾见鹖冠子】其始进也背明向晦来若有求去如失意伺隙乗疎翩翾鼔翅岂负山之足嗤【蚊负山见荀子】徒铦喙之是肆其引类也翕习相偕弥空布濩合响轰豗既薨薨而结阵亦殷殷以成雷候崦嵫之既暝遂虐螫而为灾若夫乗集南皮樽飞北海娱宾之赋方成挥麈之谈欲罢忽中以互惊交箑蒲其敢怠纵作力以驱除反沓来而增倍至乃昼困炎歊宵思美睡车囊之熠燿甫息书帷庄蝶之栩蘧俄亲梦寐竦芒刺以交加频抑搔而不置华胥失其嬉游姬旦何由髣髴此尤文士为讐萧斋莫避者也相尔纎觜空利如锥洞房垂其绡帐绣闼蔽其罗帷遂回翔而莫入虽含毒以安施惟是赤肌之贱客与露体之孤覊肆吞噬以无厌嬲【音搅稽康书嬲之不置】通夕而不离其饥也载翩其飞其饱也有殷【么闲切】其腹但求吮血与噆肤寜顾意盈而祸速坠银灯兮不知触丝网兮相续又况秋风扫之于林端霜气沈之于水曲奄忽无存檐宇斯肃穷子安其晏眠髙斋适其牀蓐然后叹尔曹之孳生特害气所亭毒既金行其廓清曷不永殄乎斯族【吴人曰工为形似之言词旨警切胜欧阳憎苍蝇赋】
　　防异赋【事具尤悔庵所撰汪金女小传】
　　夙皈心于度门兮维大士为得牛车时现身而变相兮信佛种之非赊览传记之灵异兮奚啻竹苇与蓬麻叹汪女之笃生兮堕地而如从佛口也妙庄严之色相兮佥曰瑶华之不偶也时白衣之分身兮化道媪而来诱也繄沙竭罗龙王之有女兮八歳而知慧利根一切能持受也洎宝珠之上佛兮坐道塲于南方无垢也维龙王之燀赫维龙女之婵媛咸深入于禅定羣列侍于普门独玉瓶之误碎防谴谪而托尘根歴六年而居浊世疡七日而归泰元昭媪言之不爽显梦兆之同涉洹洵牟尼之贮清水不久翳于尘凡彼夫蕚緑华之降羊杜兰香之偶张硕海山多累于幻縁兠率自超于火宅嗟颷驭之早迎兮背髙堂之太廹人谁能以防情兮沿万里之黄檗昔金瓠之十九旬而夭折兮子建尚着之哀词矧半纪之降生兮迹灵异其若斯知寄归之一理兮悟防显之同规抒芜辞以警上慢兮庻觉路其可追






　　愚庵小集卷一
　　钦定四库全书
　　愚庵小集巻二
　　吴江朱鹤龄撰
　　五言古
　　结交行
　　莫以芳桂根而逐槿花荣槿花终不老旦暮容色好【一觧】坚氷虽可践足底翻波涛人生果意气何事薄钱刀【二解】子颉我则颃子衣我则裳衣不因故厌裳岂以下妨【三解】素心交可久谁能纫荆棘坦歩交可亲谁能枕矛防【四解】布短不成裯水浅不成流阡陌自有道但恐心悠悠【五解叶圣野曰翻得绝妙又曰古澹清深是唐人乐府佳境】
　　感遇十三首
　　吾生本天植廓然栖灵根神明坐摇荡遂与狂流奔风波得深警万感寒心魂贱贫生易达寂寞吾道存庻几屏形累出入无穷门
　　朱明未云满龙火巳西移日车无续景壮士安能持一叶坠庭柯寒风栗我肌老壮更相廹蚩蚩欲何为荣华争努力秪供霜霰欺谁见西山药可驻百年期
　　天道有波澜山云谁为主蓬瀛今不流安得朝市古金狄酸秋风铜驼埋宿莽【姆】岂辨青门人当年乃万戸螾螘升天行潜蛟失其所感此泪悢悢含辛不得语败叶鸣空堦号虫吊秋影黙黙谁与娱忧忧互相引达人感无生志士抱遥省苟无繁霜驱安得腐草屏天心警虚华物性趋严冷徒深顦顇悲此意谁能领
　　流云本无隂日昏气随变桂蠧非一朝桃虫生隐患但见一叶秋巳知三隂晏如何守蚩蚩倚伏失前算天运忽巳移山花亦雕换祸枢岂无因徒令识者叹
　　易填东海波难铲太行险太行方寸起一歩乃九坂锋矢日相寻毒流及冕柏梁随草根蔓终不剪往复见天心杀机还自践悠悠白马津千载同愤懑
　　牢笼随吾身何处得寥廓患害生避趋昧者自相索断梗岂无依藏舟终走壑坦然任幽贞四隅各有托胡为东西驰徒作雕陵鹊
　　熊防不相啖枭獍不自人则甚于斯生理安得长儒教发大冡隂符蓄不祥古圣贪所务遂开后世殃伤物无独利愚者乃争强干戈终未巳劝君且后亡
　　峡中亦有日海外亦有槎我生独崩廹沈忧浩无涯出门愁满道入室愁满家芳兰骨不立丛菊秋空花万物非可悦百年谁见赊如何违此性役役随翻车
　　山南生美枣山北生蒺藜受气虽有异歳寒同枯枝青林改白道故社成新墟万物皆随运吾生何独悲防杖争絶景徒为后世嗤不如守衾枕昏昏无是非
　　黠防贪空仓青蝇慕遗汁但与吾性违驱之恐不力出门各有营蹇歩安所适鹰眼自堪憎鸮林不可息矫首望髙原烟草方乱色寤言谁与期山川阻良觌忧至朝饥长叹声恻恻
　　神龙无尺木反为螾螘陵芳兰生匝墙亦随萧艾零小人甘龊龊安知楹与莛黄钟奏铿戛反谓虫鸟鸣神物不可侮侮之见精灵君看百丈湫怒蛟谁能罾
　　赤日荡灵魂秋水澄心胸览观良巳久何用谋去从蚍蜉享朝景自谓百年躬智愚迭相笑万古同梦梦西南望悬圃光气何熊熊玉英无败色灵草有鲜容谁能追羽驾炼药瑶池东
　　【史弱翁曰诸作感怆时艰出以身心性命之语其中包孕甚深厚髙者可与曲江颉颃麟台篇什虽繁逊其含蕴】
　　同茂伦樵水长发庻其小集介白斋中得落字
　　惊飚荡髙柯肃肃鸣霜萚江涛引寒烟飞向檐前落激怀不得平感物增凄索维我二三子髙言振灵魄主人方据梧萧逺命东郭瞻瞩生清风嘉尚各有托壁穿竹气凉座泛山光薄独乐有清吟草庐非寂寞
　　春雪
　　冻雪合平畴来自隂山窟吹我曲房前夺我瑶台色岭云寒不飞朝幌透无迹春动百物暄一时敛青碧髙下均浸滛众芳失其质不感隂气深谁知太阳徳
　　【介白曰情景沈防不待着色】
　　赠史弱翁
　　白日残清晖宵光安可补鱼鸟失飞沈珠玉成灰土文章不庇身处晦惟园圃叹子双鬓斑覊穷共谁语惊飚无静柯飞镝多危羽旌旗满中原簦笠适何所同袍事巳违故琴犹堪抚安得东臯田偕子艺寒暑
　　写怀寄陈鹤客兼呈祯起诸子
　　物情各有求静躁殊所秉反幸冠葢疎趋驰谢榛梗饥来安可驱逾戸即巉岭以斯鍳薄躬戢志恒内省鹖鷃来新声棠棃献晨影澹澹林樾清萧闲意俱永经史足自娱亦贵晋以猛陟巘必层巅汲深岂短绠睂睫矜所谋止供达人哂此意谁与同沈忧抱怲怲晩交定陈生托怀类便静真气照轩楹清文发光頴燕石时易珍良镠独畱矿知希何足叹立身尚孤耿靖节与文中古道常接轸我将传髙士风义朂公等
　　【俞无殊曰读古学道之言自与浮采迥别真气照轩楹请即以赠此诗】
　　吴门晤陈言夏
　　漆园尚天放正则敦修名彼皆处尘心迹能双清如何鸾凤翮下与鸡鹜争陈子秉冲素读古他无营蔚材托嘉遯抱瓮甘柴荆吾观夸毗子求索何所成古人事枯槁亦在扬徳声幽兰生菉葹香泽终自明子其宝贞曜轩冕无长荣
　　叶圣野过访
　　新旭霁南荣松斋浄如涤风牀眠抱书谁与展良觌叶子忽披帏一笑防主客慰藉无枝言论文遂通昔巻幔月魄鲜篝灯露华白方果同衾期顿深分手惜送子出林闾怅望沧江隔羡彼南征鸿飞鸣逐文鹢
　　【介白曰奕奕清令流动自肰】
　　葛瑞五同呼徳下叶九来过访
　　草薫麦陇秀花暖杨园烟静影室生白朝暾启暄妍有客来衡门巾屦何聨翩一见惬心许中怀罄所宣十载托芳讯疏麻谁为传今兹揽襟裾如握兰与荃新知自古乐况乃嘉遯贤君操白雪调我鼔朱丝弦风义既云合防蚿岂徒怜绮馔且勿陈斸菘烹小鲜酒酣发髙唱夕露霏长筵云房见防月抚枕不得眠众女竞謡诼孤芳长弃捐文章非小技镞砺穷前贤黾勉敦所务何为叹屯邅明发帆【去】烟浦心旌两悬悬愿因晨风翼寄我琼瑶篇
　　【孙子长曰髙情发以嘉藻古义传以妍辞人淡如菊文动如烟吾今于长孺见之矣】
　　送唐铸万移家金陵二十韵
　　江云覆春渚荻岸风飂飂念子始波涛旅泊何时休子昔来武林笑言未三秋花屿共巾舃雪篱交唱酬歘焉处衰绖生理攅百忧愧无监河粟周子食指稠交态匪独今志士当自谋葛帔怜孝标薄俗有此不子今徃因人因人慎所投刈薪毋枳棘掬水毋池沤枳棘难为防池沤岂成流嗟我薄迟暮畏人寡朋俦亲子十载余形影常相求蒿里方永饯河梁重离愁抚存兼悼往双泪不可収鲁酒缺仓卒把袂聊淹畱甲未云解大江髙浪浮豺虎满周道岂惟戒阳侯长年正五两转眄成阻修行矣自勉爱音书迟【去】江邮
　　【王玠右曰真挚之情浮动行墨中间忽入乐府调顿挫激昂意味渊永读之使人畱连】
　　金陵王元倬寄南陔诗有赠
　　大道日散立名求其真伤哉秦士贱素衣防垢尘理色一以辱奔骛徒云云飞蛾赴华烛蹈死诚所欣寜知七尺躯育鞠来苦辛胡为憖置之乃曰荣吾亲南陔序诗雅色义敦先民岂必饭脱粟不齐八物珍吾钦太原杰志决无逡巡悬车十余载甘与樵叟隣既躬板舆御亦馔清江鳞譬彼云中翮皎皎仪秋旻安能学翼低头饮洿津巃嵸钟山色植此凌霜筠黄尘纵眯目亦辨玉与瑉丈人且安坐钓瀬终蒲轮
　　【介白曰气格嶙峋如登阆风之台下视尘界皆蠛蠓耳】
　　哭董次公
　　寄归本恒理斯人抑何遽丹铅苶此生穅麧甘所遇著书书未成饮恨泉台路陈箧理遗文拊膺泪如注轩除霜月清髣髴音容度太息天梦梦巫阳不可诉湖波恨淼茫谁与致薄赙
　　秋日有怀四首
　　秋容浄如洗云衣覆绮席髙桐晨露流素幌映虚碧架蔓巳除兰畹香犹袭安得同心人相携度阡陌入门徒有怀出门复何遇隔水稻花香沿村渔火聚霜叶丹平林一望物非故纵有西山童衰顔岂能驻长空荡金波圎魄盈三五熠燿火穿林蟏蛸丝织戸北里喧笙竽南隣困篓防索寞对清樽素琴为谁抚灼灼红芙蕖有期同采撷迟君君不来芗泽坐销歇鹤警遥寺钟乌啼广庭月抚枕忽长叹幽怀耿明发【申鳬盟曰秀气闲情清音俊节如此学选体吾亦何嫌其肤革耶】
　　寄徐介白
　　美人今何在抱膝灵岩侧秋花秀緑堦清赏散缥帙闲门羃茑萝空翠岚烟入临流网清扫叶霜痕积田手自鉏抱瓮汲深夕新诗题絶岩不使人间得自古髙贤俦入林恐不密愧余婚嫁牵防尚徒怏悒别来歳月遥身世逾偪仄相望五湖西迢迢隔方域离忧结中膓披写定何日云停北渚寒雁唳长空终当携春醪醉歌仲长室迟我梅花开松风理瑶瑟
　　【茂伦曰淡而绮绮而不繁气韵欲流匠心独妙】
　　黄陶庵先生殉节乙酉两世未葬懿弟上枝拮据举襄赋此志感
　　呜呼江夏英磊落青云器持此歳寒心慷慨赴明义晶荧练水濵碧血照天地独怜浅土中四防未归瘗夜台遗恨深耿耿目犹眂有美见天伦赑屭营所事灵輀出郊原执绋四逺至郁郁京兆阡宛宛延陵字庻以答义昆贞魂可稍慰吊鹤空飞廻束刍阻迢遰遥瞻陇云髙揽笔发深喟
　　笻在禅兄过我荒斋殳山夫赵砥之继至谈咏竟日率尔成篇
　　拂拭夏簟清炎歊晩弥炽曳屣迎髙人凉风飒然至笻师久逃禅拨弃人间世一别逾三秋重来起昏寐示我二赋【天台雁荡】竒琅琅金石坠兴公未足多扬马可同辔兼携蒋生【驭阏】诗卓荦富瑰制陋彼詹詹言陈根徒委翳展读坐防疲小巫深予媿峩峩巾舄来殳赵同夙契谐谈无古今所戒杂声利髙者破关下者析竒字角论如涌泉胸臆颇得恣是时兰风清日车转庭砌茶似僧寮冷淘间干□终年困尘婴顿尔发神智皆云此晤良惜别屡牵袂吾衰久矣夫心迹多芜累公等施钳锤或足谢天劓所恨相见稀形影俄离异明发隔山川此夕同襆被聚散何足云浮云本无系
　　【毛大可曰疎疎浩浩顿挫自老此种格韵仍从少陵得来】
　　初夏过严园二首
　　薫风动陇陌万类光融融羣木领森秀四野弥青葱名花映朝幌烟雾霏空蒙好鸟间关鸣树顶和丝桐悠然感物化斯意谁与同
　　林气晨夕佳松竹遥翠摊书坐东轩日移花影坠文禽不妄飞野叟时一至苔堦有余清晞髪此焉遂对酒情话多借草不知醉
　　【无殊曰调近韦柳实得选体之深葢韦柳诗全从陶谢得力左司尤澹逺近古顾华玉谓五古先学左司然后诸家可入诚不诬也今人作五言古类知宗选然掇拾成语神韵索然矫枉者遂以学选为戒岂通论哉】
　　寄王西樵吏部兼呈阮亭工部
　　玉质生荆岑光剡椟中见珷玞冐连城五都谁能衒风骚本同源作者代游衍古调歇不弹新声曰流变根荄苟不存枝叶徒浮绚夫子实起衰英雅欲兼擅哲弟称二难珉珣世交羡聨翩翔艺林婉若双飞燕贱子复何知一经守孤狷徒然仰蓬壶末由侍坛墠峩峩白雪楼蔓草巳深纒琅琊今嗣兴风轨扇羣彦惭余非子真名字京华慁迢递燕山鸿短章托深眷雕虫秪自嗤敢觊相如荐
　　春日郊行同赵徐二子
　　拘情若郁陶有如困防圏忽思郊原游山川旷吾眼歩屧出城闉同心得嵇阮登顿迤湖滨心目始一展是时朝霁初盈畦露犹碧草乱如烟晴丝天外罥鸎啼何处深花杂无烦辨云涛万顷平翠屏列西巘波横树影新风递渔歌缓憇石野趣緜临流古怀缅由来贤逹人何事释嵼壮士多荷殳英才或卖畚今吾辞二涂饱饭顔犹腼况值春气柔暄妍物情善营营欲何为形役滋烦懑纵成荣与名所得赢甀甗放怀不知疲拄防竟防返恨无黄公垆挥酌共沈湎明当携浊醪余兴尽游衍
　　【吴六益曰道情緜邈非嬉春玩物之言】
　　过周安节馆斋小饮
　　南庄沈氏居寥落百年后五公号聨珠此地穷蝌蚪到今读书台森森防榆柳诸孙虽食贫素业颇自守兰芷纷叅差图书粲左右周子坐其间髙吟动林薮见我来于于四顾问升斗箧中出新诗清音散琼玖檐静鸟踏枝帘疎花覆牖主人出畱宾罗列陈脯酒深愧空樽愁倾倒情良厚髙轩矜少年吾軰憎老丑陶公素心徒交态能复有感今更怀旧此意向谁剖婆娑暂开顔陶写防白首挂策出前邨黒云连林阜阡陌迷所从沿溪问渔叟
　　怀俞无殊
　　昔别春风柔武陵花乱发今兹大火中土膏竞耕垡东菑曵孤笻矫首望林樾老去恋旧交情来惜华发竹风响素琴松露流华月悄然离思盈扁舟待超忽无轻行乐期庭草芳未歇
　　寄笻在
　　乾坤遘明夷志士无坦歩艰贞义所激不皇家门顾吾子至性人集蓼甘如素自归只树林藜苋不饱茹清餐柏子香润裛松花露梵呗逃尘縁空王引觉路去秋叩我门顔色殊非故问答始惊呼涕泗纷如注忆昔旅敬亭与子共情愫聨翩宛溪濵朗咏晖句翻掌三十年世事霾黄雾相对各吞声不忍更陈诉媿无巾屦供徒有胷怀吐子今汗漫游杖锡何方驻风尘忍辱先况在落矰羽金沙道侣稀且往灵岩住灵岩梅花开逸人文咏聚二徐【介白昭法】皆子俦寒香可同赋防当拏扁舟一笑云中遇
　　遣兴五首
　　非廉家不贫非让身不贱亷让皆为名名臻行亦偭道腴与俗荣二者中徒战所以充隠流髙士羞同传谁能辨妄真勿为浮名牵浮名不可居闪忽岩下电
　　豫章生深山七年巳见竒歳久又得地剪伐无从施霜皮与黛色参天势崔嵬下无虫螘蠧上有神灵持天子建明堂栋梁安得遗匠石一朝顾何嫌采用迟
　　吾有太古琴鼓与不鼔均纵鼔人不听视同瓦缶鸣况兼筝笛奏恱耳多新声水调既噍杀入破何砰鍧吾欲匣此琴以俟防旷生防旷不可作古响终泯泯
　　齐纨制团扇清风凉慢肤炎蒸一以歇弃狷在斯须棕拂虽防物用与白羽俱秋深蚊蝇息尔亦随屏除岂伊人情变自由时令殊君看园中花几时色敷腴
　　山木不材夀雁又不材烹材与不材间何用深较量去者沤自灭来者波自扬吾生石中火成亏岂有常蛇蚹与蜩翼一任天机行能以无用用乃游道徳郷
　　【朱锡鬯曰深得防庄之防气调逼近香山】
　　延安赵玉谱过访
　　君昔别我去豪气不可羁君今叩我门似诉津梁疲问君何为尔一官数太竒通籍十五载奔走足常胝昨始令萧山莼丝美足怡抚军疏别补舆葢不得施理须重赴部行色能无防旅雁催人老江花送客飞不知四海内手板向谁低余闻三叹息宦海古所悲流坎非由巳一任天公移郎官宰百里此职未为卑本期传循良行役安得辞况君光司马威望震三陲家声今可起十年秉戎麾为君歌爱勉勿愁羁旅为
　　侯官陈侍御过访兼枉赠言次韵奉答
　　急节凌歳除寒威凛森木霜凝负日桐雪覆侵檐竹兀坐守遗经未遑栖抱犊十指成冻皴简端盈笔録美人振朝缨文字驰巻轴忽枉髙轩过穷巷访跧伏兼贻金玉音字字堪三复媿我滞衡门只同握粟卜老忘【去】似师丹一巻难拄腹稍延炳烛光敢并晨曦炅大业在千秋相期矢岩谷
　　徐健庵太史过访
　　亭林余畏爻卓荦儒林奋贯穿经史籍事事精考证韵学摧休文尤得不传蕴叩击恨无从游辖眇秦晋宅相今巳兴珠玉朗辉映三张才并雄景阳名早晟酷似舅家风吾党推渊镜惸惸苫土中三礼析幽夐纡驾无巵言经疑勤讨问同心计与吴【甫草人】存殁多赙赠愍余空槖垂兼金助雕锓此谊求古人暄色回霜髩斗酒媿未储无计畱鞍镫交道从此敦人知重蒿径
　　朱锡鬯过访时膺举将入都
　　相国门廕髙孙枝盛繁衍韦经与魏笏传家未云忝子蓉怀儁才锡鬯霸文苑相携入竹林时推大小阮望望一水间韭溪清且浅形迹何参商如隔坡陀逺席门忽见临兰风拂僶俛子昔游京都才名噪轩冕今者徴贤良一举亲禁脔岂无倾国媒行见霜蹄展如余悠忽身自安凿齿蹇江干肯维舟木榻同息偃
　　【周青士曰轻蒨生动白香山所云清脆好诗篇也】
　　赠学究周翁九十
　　绀发逾耄耋方瞳逼期颐非脩导引术非具神仙姿乃是元气全淳行天相之自小戒南陔嗈嗈笃连枝诗礼作襟佩章句当镃基门庑生徒满髙座称经师每逢赐酺饮时见朝月支外臣虽草莽耕凿皇仁贻衔哀阳九戹是日必涟洏当年乗轩客此义谁能持对翁冲和气无异游皇羲罗拜多绅弁推我前致辞我亦太古民贡谀安能为表翁耿耿心胜颂南山诗
　　吴人示余汉槎秋笳集感而有作
　　古业衰制科纷呶尤六义茅靡万厯时矫枉启祯季瞽学趋空枵识者深嗟喟竟陵熖稍熸王李波复渍二轨分中途作力徒赑屭时余谢诸生服古心如醉谓此何足争当泝三经纬先探骚雅源徐整建安辔六朝与三唐锤鑪总一致谁能奏咸韺可使阙悬肆谁能盈囷仓止拾遗秉穗自怜起孤生蹢躅音无嗣延陵有季子俊才防流辈晤语廓心胷相勗张吾帜奈何急科名此路多轩轾自矜才地髙缴弋安所避一跌遂蹉跎迢逓遐荒置彼土蛇虺都人迹罕能厠虽营板屋居诡状堪愕眙荏苒二十年音容想顦顇鱼雁断飞沉莫遗相思字忽见制作新卓皪诸美僃排奡摧橜株舂容贯组璲长白赋尤竒班扬堪鼔吹更间走笔就使余心神悸由来放逐涂多是才为祟严霜玉汝成瑕垢无终弃蔡邕髠朔方未久弛吏议李白窜夜郎中道防恩贳如何间世英长使御魑魅方今网罗开辁材咸得试轮囷独见遗搆厦安能遂悁悁劳我思旦晩金鸡至
　　献曹秋岳侍郎三十韵
　　神劔埋尘匣价无十干酬拭以华隂土晶光烛天流皎皎云中鹤少时同鸴鸠终借啄菢力髙鸣羽修修古人悲独学志士厉冥搜所以昌黎翁柏马招之罘余生困阛阓著作不一售老思猎经苑目短力苦遒磨丹而渍墨聊以当鉏耰汉宋分轨辙谁与割鸿沟昧者左右之争驰挟其辀今欲衷至当令彼息啁啾虽云覃考索尚欲穷谘诹媿余孤且陋陈箧无异搜每思经籍广何啻堆山丘譬如求珠必为象罔游又如折若木必上昆冈头撞钟今以莛蠡勺只自羞穷老歳巳晏悁悁抱沈忧夫子文章伯储书罄九州琅函与玉躞秘册无不収久思御元礼庑下或见畱恣览甲乙部采掇兼挍讐庻几成缀缉得以垂千秋今者遇吴趋欢忭不自由屈指儒先撰生平目未谋从此得津逮宿愿非悠悠开张鸿宝秘圣涯与沉浮将假梵宇寓或望班庐投所希注愍恻勿使空绸缪
　　答赠吴慎思七十韵
　　具区天目来厥势何荡汨七十二溪注涛澜骇溟渤包山有灵威精怪时出没松江承下流襟带控吴越往往异材生山水争磨戛元季陶谢名【陶振谢常】铁崖度津筏【陶谢皆杨铁崖门人】西村交巨公【史鉴与沈石田吴匏庵交最厚】文塲建干瞂【伐】承父与羡长【王叔承俞安期】才气嘉隆杰浩瀚千万言公卿皆折节逹者推周顾【周恭肃公用顾学宪大典】锤链功防乏此外遂寥寥菁英疑欲歇木公有俊声【潘一桂】中道俄夭折沈生工西昆【沈自然】徐史耽幽寂【徐白史】偏长颇自矜大山一丘垤世变逾三纪风雅未销灭汉槎万夫秉瑰丽才突兀髙笑睨人寰尔曹瓮中蠛忽罹缯缴惊邉沙坐囚绁骥去天闲空嘶鸣但凡骨块独寡朋俦支离守穷迹鸟声散晨暄花影摇夕月诗成无共酬酒熟惟孤啜露榭风櫺间谁来成主客自谓长寂寥意气无开斥见君岸帻过顿觉牢愁豁谈笑风云生开诚吐肝鬲新诗更起予一往才奔轶采撷富青箱何啻千鸡跖如观广陵潮万两车轰輵如张洞庭乐百神听呵喝君系本韭溪皇初盛门阀至今瓞瓝垂古木繁由枿诸父负时名交籍满江浙尊公起巍科一官弃飘瞥君曩随宦游歴览凌穷发贮竒怀抱开揽笔恣超忽嗤彼噉名徒未尝走干谒钝翁惊见之嗟赏口不辍他人有是非落落非所屑顾独穷巷临赠笺屡摇襞鄙人学殖荒门户尤单子黾勉述作涂时辈动排讦媿如铅刀钝朽株安可切中嵗弃儒冠时事遭崩坼兴感少陵诗崆峒扈羁靮笺解遂云多正义颇昭晰因及玉溪生艶章示准的本原出风骚非为使事僻呜呼册府繁浩浩烟海积六经定圣人苞举羣言液奈何众说淆几使防文溺末学不自量妄意加剖析诗申小序古非与考亭敌书掇二孔义止埤九峰缺春秋辨凡例诸传敢搪探矻矻卄年余钞撮穷日夕清羸遂不支筋力空疲苶耳如许丞聋目似张籍瞎尚希探易理象数渺难说近服来瞿唐余子多防稡戴记陋陈氏东发钞颇覈卫湜罗羣义蕞残须讨索惜哉歳月悭逝矣桑榆廹此事托无人忧心耿如剟得君振古才投分比鹣蟨但恐从进士今古分涂辙所祷速骞腾一朝焚帖括罄览百家言覃精古先籍吾书纵有成安能振被褐迟【去】君奋南溟为我终剞劂
　　咏史二首
　　南箕谁见簸北斗本无挹提壶非有浆促织不成幅举世循空名君子须责实王衍罹排墙殷浩终废踣髙名竟何为徒以祸人国处士盗虚声自古深叹息虽有聘弓招达士不轻出出者惟隆中髙驾邈难匹
　　鬻爵本秦令汉武兼均输防算笼商贾尚未及文儒延熹卖矦爵西园争骛趋鸿都置文学防蔑皆天衢纷纷立图赞无乃污诗书是时殿廷内黒龙十丈余青虹垂蜿蜒同时见玉除祅变应何速天人理不诬




　　愚庵小集卷二
　　钦定四库全书
　　愚庵小集巻三
　　吴江朱鹤龄撰
　　七言古
　　空城雀
　　青雀飞青林下上声唧唧夕乳空井中朝贪野田粒不羡玉山禾何来网罗逼岂意烈飚举战血淋城隅道逢新鬼哭绕树惊相呼空仓絶饮啄毛衣日麄疎嗟乎生灵满城尚枯骨况尔啁嘈安所息不见齐云楼下火烧天纥干冻雀飞无翼
　　【孝章曰意调悲激不尽欷歔】
　　宝劒行
　　寒芒锐锐苍龙精吐景流商宝气横光淬鸊鹈照秋水縧悬防连星文夜中风雨时飞去匣内蛟龙殷【上】作声君不见赤堇开若耶涸欧冶铸来天工错又不见楚山雄吴水雌至精不隔防有期神异千年出非偶紫气虽沈犹旁斗时来得佩君子身老狐潜形木魅走呜呼此物不用弹侯门侯门仁义非纯真亦毋借与斩佞臣佞臣濡喷血腥一朝提向白帝子辟易万里黄沙清我歌宝劒神激烈霜锷雪花今不灭用之失所同铅刀世人空自侮神物风胡不可期明晦自有宐君看绕指风尘日何若潜光古狱时
　　【长发曰命意髙迥元振乐天而外罕有其匹】
　　临江王节士歌
　　黒云崩奔海气恶霜风万里劲雕鹗苌血色照髙枫易水涛声走枯箨节士感此神慨慷起拔雄劒击大荒苔生绣涩非无意一朝掣电挥寒铓斩鲸鲵跨溟渤紫髯一张猬毛磔履肠渉血愤始平夜夜天街看太白【无殊曰力摹古调是乐府本色】
　　精卫词
　　移山驱石未足竒精卫乃欲填天池朝发发鸠暮沧海口衔木石云中飞飞来咯咯作人语只为当年死水渚大造何为产不平海水万里摇空青鞭挞日月无出没蹴翻蓬岛如瓶瓴精诚自能开浩劫仡仡力与天吴争西山草木防有穷怨气往来终不歇天地沈防沧海枯帝女之灵乃可绝
　　野田行
　　衰草貛貕扫行迹野烧连云古田黒田中丘垅日夕多蒿露朝朝泣新碧富贵难争白骨春塜边松柏辨何人今日耕犁斸断瓦玉台当年梳堕马
　　【介白曰语简情悲唐人妙境】
　　山中早行访叶天寥先生不遇怅然有怀
　　崖空木落风修修宿云羣起岩际流寒榛野雀呼不休樵径无人草露稠行尽岗头丛桂幽莎亭棐几横髙秋美人不在空夷犹飒沓空庭响长楸杂花嫣然明废丘兹来谁与销离忧百年心事同沙鸥五湖浩荡何所投恨不从公汗漫游青鞵卖药南山头他日相期杜若洲浩歌一曲烟花愁
　　【笻在曰流宕俊逸柏梁体以此为佳】
　　对酒歌
　　人生哀乐日异态所以志士多悲歌况我一身备坎万事零落随秋莎昨夜商风战黄叶几人黒头惊白雪葵扇桃笙安可常荣华旦夕成雕歇古今茫茫一俯仰池台春草年年长玉燕谁怜汉后钗金盘顿去仙人掌悲来贳酒黄公垆上声促节歌吴歈骨古耻与百人防气髙不踏五侯庐且送怀抱何区区松花饭竹叶醅一口吹飞刼后灰昆仑铜柱可倒摧楚汉战争安在哉海天愁云万里来长生木瓢为君催如何局促生心哀【安节曰音节豪迈有爽气其源出于太白】
　　酬方尔止见怀兼送之金陵省侍
　　昔年偕子瓦官宿风雨寒灯叹声续汉家火井谁更窥葛岭堂前散桦烛荒台含泪数归鸦废苑临风吊平緑余感秋菰归故园子随氷泮出国门何地登楼堪作赋苏台空望防陵云须臾铁甲弥吴市共道花源在江渚轻舠泛泛荻溪深瞥眼逢君惊且喜多君朂我青琅玕蒲塘拭泪起长叹世事正疑峰九靣人间难尽磴千盘永嘉侨客本无家笠泽春风十畆赊岂意下江兵忽起庾村谢墅徧悲笳子念髙堂理须去霜箨千林照归袂道上犹闻建业钟云中不辨景阳树桃叶桃根且莫歌薜萝应访旧岩阿南国香销白日暮北山芝长丹霞多他时重忆吴淞月吾将与子同渔蓑
　　【弱翁曰纒绵婉丽序次有伦在唐人中为刘梦得一】
　　访顾樵水
　　空城来往但榛砾恻恻寒螀啼路侧徙药寻君立板桥野葛覆垣改行迹池边瘦草不胜霜林外闲花似相识吾歌子謡悲复悲疎雨深烟织空夕
　　赠陆凤华【闻陆有却金之事作此赠之】
　　故人独子青松枝顦顇江头歌式防破椽止许安邺架一生不觧食熊肥江河逆上老蛟立草木无英朱鳯饥每感缁尘染素练曽闻杜老辞褥段钦子髙风近古人涧底粼粼青石见吾愿昆冈蹋倒海尘飞勿生緑玉与明珠珠玉能令生命贱采之失却千金躯不如登让山汲廉水东郭萧条蹑芒履危机不中飞流矢
　　【介白曰语有关系髙岸防嵚全得少陵气骨】
　　梦桃源
　　渔舟一出迷去津灵迹常韬万古春夹防桃花复何有至今空说武陵人武陵桃花隔深碧春山梦回忽如觌落英潭岛正纷纷桑竹千村尽烟客云林不辨春与秋瑶草丰茸满香陌时陈爼豆非人间望见衣冠多古色野老相逢无白头饥向松根斸芝术岩径千盘花转迷碧流深浅无人知石上烟霞还拂枕洞中云露不沾衣灵境恍惚那能驻觉来犹见仙源树蜃楼幻转不须臾世间谁得避秦处是仙是隠不须惊梦里相寻身亦轻【茂伦曰秀丽绵芊兴怀隠约可与摩诘桃源行相伯仲】
　　杨白花
　　杨白花飞飞落何处髙楼千万重宛转从此去迢遥逺道归无期愿得日夜南风吹吹着杨花入怀抱妾顔长比陵苕好
　　【安节曰只末二语巳极纒绵胜人多多许】
　　潘江如游闽过别托访何子叶敬甫诸公事迹
　　北风猎猎寒流澌黄尘黒雾吹人衣春日不出出亦瘦空庭老树号饥鸱君来过我何奔廹襆被因人将逺适为君起歌行路难满眼艨艟暗金防骅骝不得骖弇山空效罢牛走尘陌君今东去经仙霞仙霞战骨堆如麻千山落日依残垒八郡空城噪晩鸦当年轶事恐磨灭纳肝断腕堪咨嗟君去为我赍油素遗民覩记应无误碑版佚文尚可搜屠酤异士当一遇作赋登髙莫漫夸酒酣须唱丁都防涨海茫茫鸿雁稀到时将及荔支肥波涛翻覆非一状待尔同钓沧江矶
　　【介白曰七古之妙全在音节顿挫此作兼有青莲少陵之长】
　　枫江酒船歌赠余澹心
　　余子白晳乌衣郎枫江酒船琴瑟张搊筝美人坐两旁参横月落方浩倡痛饮不空金错囊君才固空草明光何为浪迹长沧浪诵君长句气莫当少陵野老堪颉颃谁同调者莱阳姜君今顾我浣花堂石兰满径生清香矫首咄唶望八荒髙歌防帻神洋洋黄公酒垆典鹔鹴惜君去鹢飞方塘西湖晓黛施新妆夹岸官槐鼠耳黄櫂歌中流乐未央髣髴洛浦贻明珰为君作歌睂色扬枫江酒船酒难量归时无及雁南翔重来就我弹清商【无殊曰风流骀宕想见李青莲游郎官湖时】
　　茂伦席上晤胡彦逺丘季贞姚仙期漫赋
　　人情似秋云俄顷异好丑兰艾同束薪文章弃刍狗感叹中园葵妍华竟何有社燕春复秋变衰岂云久得防理本齐何事营身后宜彼贤逹人挥金适拊缶顾侯磊落多古情襟期每为髙士倾座中三子湖海英剪韭击鲜乐事并觥船初泛箬下清瞠目直视无公卿沧浪逸兴浮轩楹起视髙树明星横搔头浩歌栖鹘惊天运物情巳如此纡金馔玉徒营营今我不饮将何成
　　【介白曰兴防甚髙豪宕激越乐府遗音】
　　张公药囊歌
　　张公药囊手提携不入吴市贪山栖淳气堪编孝友传道风恒与烟霞期南州髙士人共弃惟君往来慰顦顇今雨交态安足论寒山白云照明义我亦病叟违世情书籖药褁愁零丁防当结侣村北燃松摘薤杯同倾【安节曰语不必多意味巳足有岑参李颀之风】
　　苦寒行
　　顼帝寒威何酷烈东南地维迸将裂太湖坚氷百丈深鱼龙潜窜重隂穴千村惟见冻凝云万顷不闻涛喷雪西风日吼天地昏估客渔翁往来绝瘦日隠见无晶辉钟山烛龙光欲歇虽然阳气终回旋可忍罢民重酸切官税榜笞髓巳枯天行严凛骨还折时闻艇子陷氷围絶炊陨命鼋鼍窟兼之茆屋僵赤肤妻儿号寒忍呜咽嗟乎彼苍何梦梦水旱频仍不堪说复见杀气东南行灾沴荆吴恐仍结君不见千户封五陵侠软裘快马出京阙谁信无衣呌寒月
　　【宗定九曰语出沈痛能感怆人乐天秦中吟之流亚也】
　　山石次昌黎韵
　　山石歴乱凌翠防枫杉十里蜻蜓飞百道细泉流木末黄梅雨过杨梅肥入寺不闻声剥啄花龛半揜人来稀老僧睡起偏袒坐饭我青精我饥须防策杖出平莽半山钟磬闻禅扉丹梯径断樵牧絶秪见嵌窦烟云霏巨石蟠拏立猛兽翠屏却畧如长围縁源万转兴未极松花拂拂沾人衣此中仙灵真髣髴何用刺促随马鞿愿得息机混虫鸟携家采药长不归
　　送潘次耕北游
　　昆仑木禾天下无当其未发同枯株潘生崭崭露头角何异琼蘂方敷腴哲昆文章叹零落頼子収拾灰烬余十载凄凉歌隔谷至今神色惨未舒髙气巳足空九县健笔更欲凌三都新诗起予夺老眼羽翮绚练珠玑铺今来别我适逺道担簦直走无所须齐鲁燕赵多竒士子去岂忧吾道孤鹿城顾子【寜人】久作客为我传讯今何如
　　【安节曰昔人谓谢朓诗工于发端此作发端絶妙以后亦磊落有气】
　　姑苏台感怀
　　荒台碧血秋光老西施行处寒烟绕战垒年年换緑苔白云不散吴宫草西山月影吊麋踪锦防泾外涛声小花落乌啼黯断魂越台榛蔓共黄昏兴亡长恨何时尽霜叶飞飞带泪痕
　　梁溪歌赠吴伯成明府【有序】
　　锡山古邑梅里遗墟为南北之要津实往来之绾毂地饶陆海连吴防以称雄才聚清华郁冈峦而起秀幅式廓多邻鼃黾之郷灾沴频仍屡遘波涛之阨沃壤几为雕瘵人文渐巳榛芜兹遇伯成吴公嵇山挺秀剧邑分符翦江国之云霞织成锦段入邓林之根节试厥硎铓清映氷壶橐止胡威之绢惠零甘雨车随好畤之乌九陌晴花候鸣弦而献笑千村社鼔迎墨绶以兴耕赋额登而罚弛棰楚驯良恱而音变鸱鸮治最既优儒风斯振笙簧艺府鼔吹文园寻胜迹于丹梯集诸生于白社凭林起栋即沼疏泉分鱼鸟作三行列烟花为七覆既援枹而横笔阵亦摩垒而厉辞锋五部湖前仙舟对櫂九龙山外落纸时飞斯又轶怀县之风流追兰亭之胜事矣不佞龄陋似太冲渴同司马云山在望一櫂犹阻于关津儛颂频来百里自通乎河润神往乌皮之几梦游嘉树之林兹者政登上考时值生申荣光动于北辰景曜逢乎南极跻公堂而献寿早见豳风采舆诵以陈謡尝闻古老爰申小咏敬播徳音乃为歌曰
　　维彼梁溪兮环江汇湖水滔天兮民为鱼嗟雕敝兮谁与苏公之来兮濊泽敷弛威罚兮呴鳏媰感徳意兮争挽输犬不惊兮吏不呼扬文治兮礼耆儒捐亷橐兮慰穷涂振风雅兮黜皇荂公之泽兮流具区介春酒兮倾百壶愿他年兮秉化枢惠我民兮长赐酺
　　重过四雨阁有感【有序】
　　王荆公称梨花一枝春带雨珠帘暮卷西山雨院落深沉杏花雨桃花乱落如红雨皆警句嘉隆间周文学公瑕以四雨榜其阁一时文士多防集于此三十年前余尝舘其地
　　嵗久不到阖闾城重来旧舘门防更邻翁为引蓬蒿径古树犹喧鸟雀声百年以前公瑕宅竹林鱼沼纷游屐桃花梨花烂漫开阁中屡见铺瑶席篆隷早师待诏公丰碑大碣求络绎余昔馆此胜迹遥景物尚未全萧条同舍黄翁善章草清宵得句时相挑【黄翁元国尝有句云月来天地皆成水雨过烟云总是山人多称之】月采照池流绮练花容临榻胜妖娆四十年来时屡变春燕秋鸿不相见歩屧重来百感生野苋青青为谁蒨断桥缺板草侵鞵卧柳生枝蝉聒院阁敧无复榜高悬蛛网虫丝扑人靣吾生已见升与沉何论当年盛文防呜呼世间万事如转蓬清赏胜游君莫羡兎葵燕麦昔繁华梓泽平泉今甫竁【音钏穿土葬也甫竁见周礼】池台若可镇长存玉兎金乌足不奔
　　【汪周士曰声情呜咽如闻雍门之泣】
　　湖翻行【庚戌六月十二日】
　　太湖西来天目源七十二溪波涛奔震荡有时溢原野未闻浩瀚迷乾坤五月稻秧齐插莳三旬霖雨水澎濞方忧漏天移泽国忽骇狂澜卷平地飓风猛发神鬼愁火龙掷火驱潮头漂砂礐石失垠岸发屋防树蟠蛟虬声如列缺鬭霹雳势如共工倾不周乗陵城郭墖欲倒千庐万灶皆洪流巨浪翻腾高屋过大鱼拨刺平衢游更怜人畜死无数浮轊塞港漂难求百嵗老翁惊叹久此灾邑志从未有乗船入市何足云地轴翻天浸星斗我时惶遽无窜逃急上髙楼守篓防竟日鱼釡无炊烟浇愁何处沽村酒变不虚生岂偶然抚时感事心欲呕盛朝蠲赈犹未遑长吏敲搒肯停否欲诉真宰天茫茫九关虎豹狰狞守吁嗟苍生尔奈何但见号咷走童叟
　　刈稻行【壬子】
　　老农腰鎌趁晴获短禾满把叹声作今年雨旸颇失调飞蝗虽过未为虐苗茎苖叶无损伤臭虫潜生根底蠚【臭虫名负盘见尔雅注】芒粒稀疏穗不垂禾根浥烂气殊恶田家无望囷粟登终嵗辛勤空钱【翦】镈兼之县官急索租簿吏登堂恣乌攫脱粟一饭抵玉炊敢希舂杵得精糳老农切切陈哀辞问我何法充朝饥我闻此言再三叹由来荒歉非一贯大无麦禾纪春秋其年无水亦无旱土膏不发谷不成鲁史特书关治乱三国孙吴亦有之沈约宋志文可按民生三代后性命全倚天天若不怜徒颠连我曹槁饿不足道恐兆兵气心焦然【明年果有滇南之变吴慎思曰二诗皆纪时变真抑扬哀怨之章当以陈之采风者】
　　寜都魏凝叔惠贻易堂诸子文集
　　文章气节古一之立言岂是脩曼辞扬雄美新入文选萧统无识徒贻嗤唐宋以来文匠八门奥各出推导师柳州躁进荆公执尚于大义无瑕疵皇初希直实巨手崆峒南城老笔披荆川遵岩与熙甫沿泝均出欧曾规弇州才大一时杰此后作者谁能追西涯诗文败娿匼当时正论多诋諆奈何谈者好轩轾一祢一祧任意为未闻身名已瓦裂能立坛坫持旌麾易堂风节吾所畏文笔贾勇相切劘翠防峰前鱼鸟乐碧桃红蕖烂漫姿观彼论撰颇英鸷起衰振靡实有期我亦永怀不朽业志大力小空逶迤两目眵昏足尚健欲向勺庭捧盘匜安得插翅堕尔前黄縧青鞵白接防离经酌史无晨夕同斸茯苓松下炊
　　吴园次太守惠贻林蕙堂文集
　　徐陵玉台尚俳俪文章流别日以兴齐梁清丽赏杜老万古江湖四杰称西昆创自玉溪子自比六博未足矜杨刘刀笔矫永叔是后作者无精能今日文澜逓流衍丽则清声笔谁蒨翡翠兰苕容色鲜前有茂苑后阳羡延陵笔底腾烟云戛玉锵金工独擅省郎出牧官不卑解组吴兴作羁宦脱骖分宅古人风衣被寒士情无倦朅来车马驻荒郊白苹清风犹拂面鸿章拱置几案间直当一字酬一绢愿携海南沈水香日供茂先青铁砚董如斋太史宅观赵文敏百马圗及仇实父兰亭防真二手巻文太史墨迹酣饮醉歌同沈香山作
　　太史好事赏鉴精閟阁藏弆皆蓝瑛鑪香馥郁荈饮清示我畵圗心眼明松雪王孙好畵马神妙不在江都下貎得贤王出猎圗毫素疑有神功写锦裆绣防双辫垂万蹄攒迸流星驰风鬉雾鬛尽腾跃意态变化如奔螭僵禽毙兽十七八一箭射杀斑黄罴对此觉鼻生火想见意匠经营苦文采风流后邈然待诏文公踵其武同时又有仇十洲人物畵苑称最优兰亭胜游擅六代防真香艶空千秋妙染一一见生靣况有待诏舒银钩一临河南笔力健一出小楷风神遒此皆盛世巨手笔仙官恐遣六丁収君从何处得墨宝珍防应比璆与球玩久巻圗三叹息暇日清娱难屡得日中踆乌足不停海上神鼇头欲侧【时京师迤东地屡震】吾来笑摘黄金花起泛瑶尊荡愁臆翰墨竒观次第披此身如置华胥国酒行到君君莫辞醉乡万事无偪仄
　　【王丹麓曰忼壮淋漓运用斡旋具见手法】
　　赠海寜许酉山明府兼讯黄太冲
　　许夫子今儒英轫百里文治成广筵列坐诸经横桥门观听罗璜珩丝弦歌吹相和鸣舂容叩击春风清岂徒徳惠流欢声仲淹牛溪述王道一时髙第皆公卿鵞湖白鹿开讲院剖析圣义晨星明至今正学不坠地恃有巨手能支撑考亭象山宗防合虚实二敎理两行奈何后人判涂畛袒分左右纷呶争文成立说救章句虚无岂与竺干并俗学肆口恣掊击无异同室分旗鎗我欲融释归大冶一销文垒与墨兵所恨身贱才力薄徒抱遗书守柴荆公今讲坛临浙水务使学者开羣盲两家鬬诤果何益贵出衷论持权衡若晤姚江黄处士为言向学有朱生

　　愚庵小集巻三
　　钦定四库全书
　　愚庵小集巻四
　　吴江朱鹤龄撰
　　五言律
　　宝华山房杂诗四首
　　山色何年古茅茨抱碧岑谷虚声自答松老气常隂野市鱼鰕襍村烟荠麦深素怀谁与共萝月候孤琴东渚云塘水洄溪松乳田非经兵后日不爱防前烟畦势趋深涧秔香散暮天山农収获好吾意亦欣然惆怅独凭栏深光起夕峦星摇松影碎瀑过竹声残落叶愁中听孤灯梵后寒终年事萍转何处老渔竿出云山易雨一夜石流平僧笠疎篱见樵帆浅瀬轻断连峰一气分合涧同声润物春无意山田已可耕【安节曰厚而能秀大约脱胎杜陵兼以刘文房之风致】
　　寄沈公绂兼呈睂生
　　冶城挥别泪五载战鱼龙嘉树犹存忆清樽竟莫从谿回春谷雨月冷敬亭松髙蹈谁同尚林间有嗣宗
　　过厐山湖
　　淞江非往迹百里半渔蓑波浪随葭菼徴输到芰荷鸥群出浦聚雁影带沙多一櫂寒江外悲来试短歌【无殊曰百里半渔蓑所感甚深三四正申此意五六写景清絶未只淡淡収味余言外】
　　送袁孝子重其还吴门
　　雪艇冲寒去衡门谁复过分甘吾力少问膳尔情多野树云无色遥汀水不波天涯看咫尺莫惜醉顔酡同大庾介白朗威茂伦樵水海序小集道树庵
　　径入荒畦僻相携支许俦院凉烟起翠林净叶惊秋杞橘浮香细葴莎向晩幽绀园淹对久萝月已如钩【人曰幽细似中唐】
　　种菊次刘虚受韵
　　清风招北牖幽事托东篱辨种观天意分根酌土宜功兼髙士课理许逸人知他日龙山防能防破块时【介白曰三四说尽物理结语尤可感讽】
　　冬日怀姚文初包惊几诸子
　　摇落空庭意婆娑对古梅停云愁不解冻雪黯难开雁影冲寒过枫香拂靣来此时綦履迹何处印苍苔
　　访指月上人
　　踏花通竹戸听鸟到禅关烟磬从风逺松云渡水还瘦藤闲挂拂棐几静看山幽意观无际庭莎未忍删
　　山行
　　山气午蒙蒙縁源兴未穷亭虚遥浦见磴曲野萝通倚石搜仙乳凭云数断鸿前村逢采药疑是鹿皮翁
　　晓发红林桥
　　驱车寒色晓四望只孤津霜叶飞能辨氷花照渐亲竹分山外影鸦起树边身午店知何憇尘劳媿此频【弱翁曰中二聨句句洗发晓字此中晩人作法】
　　天池晩歩次俞无殊韵
　　地抱层峦秀天清碧壑秋断虹明落木孤嶂俯澄流鸽去珠宫变苔深石屋幽莲华如可服何事觅丹丘【志云池生干叶连华有人服之羽化】
　　燕姬走马
　　北地胭脂入南天蹀躞长琵琶翻旧谱袴褶衒新装袖窄挥鞭疾靴轻过草香何须年十五调笑酒垆旁【安节曰鞾轻过草香与子美廻舟一水香同妙】
　　君不来
　　纵有新缣好能无故劒思罢糚愁动鬓慵绣泪垂丝止觉双轮转谁传三鸟辞花间看履迹惆怅独生悲
　　馆娃宫
　　歌舞何年歇芳魂尚可招梧宫秋未老香径迹旋销踏藓怜罗袜听莺想玉箫沼吴千古恨山髻自朝朝
　　采香径
　　越地争栽蕺吴宫好采香岂知兰蕙路偏作棘荆塲卧犊仍芳草啼乌自夕阳应怜箭泾畔罗防此轻飏
　　琴台
　　地隣娃馆侧名类酒垆边自谱吴宫怨非操蜀国弦清音流古木泛响听飞泉飒沓空山道疑将玉指传
　　酒城【在越来溪】
　　波疑箬下清酿酒昔名城不解梧宫晓寜闻越甲鸣醒来苍鹿满愁去紫台倾【乐府梧宫秋吴王愁】堪叹溪流冷当年未解酲
　　【介白曰四诗咏古清丽之中饶有悲感可嗣响季廸诸作】
　　孙丹扶诸公小集
　　共是乗轩客相将访藋蓬雨回菘圃细花照柳堂空说劒心犹壮论文道未穷急觞须尽醉挥手易西东
　　挽韦青岑
　　古徳遂云亾湖山百里荒宦成仍戴笠车挂独条桑渔课空茅屋农经散药房輶轩天末逺谁与传循良【安节曰三四可当韦公一篇墓志】
　　题破山寺亭子得心字
　　寺古畱灵迹亭新倚碧浔涵空奔涧澑倒影浸松林法听巡檐鹿香分啄果禽尘襟真可涤谁共白云心过虞山同陈南浦诸子集劒浦池亭即席同赋
　　池阁好淹畱岚光翠四流荷风香拂席蕉雨气增秋句索西昆隠交论北郭幽烟鬟正宜笑欲别更凝眸【人曰清润自喜】
　　村居漫兴二首
　　麦陇飞翚出桑畦戴胜鸣荷锄招北叟把巻就南荣退谷安吾老愚公諡此生任人嗔尔汝一笑失愁城世事遣沈防闲鸥共浅汀烧分柽叶赤烟合柳梢青孰过墙头酒惟干案底萤灌花行药外终日注经【无殊曰闲适之趣颇近自然】
　　荷花三首
　　碧水弄妖娆芳魂早晩招绛英云薄防红粉露轻调态起凌波袜香传曵雾绡应怜荡舟女临映倍娇风轻遥送艶雨细近闻香晕酒开新脸施朱试晓妆立波真解语倚日更低光玉女疑分种仙标特地芳【华山有玉女莲】
　　方塘菡萏色一曲正离披啖影鱼翻浪霑香蝶恋池折来纎手称供与浄名宜短櫂吴歌发搴芳起暮思【茂伦曰绮艶极矣按之字字穏切咏物诗当以此为胜】
　　挽沈佥宪二首
　　信有焚巢祸惊闻欲废餐歌伤祝衂苦运遘沸羮难冡劒谁畱挂牀琴遂絶弹空悬宛水月夜夜照寒滩风义千秋在音容廿载疎有心呼碧落无地问储胥素业朝烟尽孤魂夜雨虚每怀御李日弹泪满襟裾
　　寄章两生
　　弱嵗论交早頽年遯迹同狂歌仍潦倒短鬓已衰翁菊露浮香泠枫霜映晓空终期载瓻酒轰饮破篱东
　　闻某讣二首
　　燕许推今代龙蛇厄此辰牙籖谁捡防斑管竟沈沦客断西州路山韬谷口春斯文嗟不起嗣响属何人音旨应难沫空庭惨緑苔架残韦述史编賸子山哀黯淡丛兰色徘徊粉蝶灰伤心白茆水犹绕畵堂回【甫草曰凄凉婉折情味无穷】
　　人日云间陈孝则过访防惠新诗次韵奉答
　　良辰传防胜嘉客到天涯得句临芳草开樽对绮霞柳丝风乍绾梅影日初斜去櫂愁难系疎麻寄若耶【托讯王玠右袁价人诸子】
　　闻沈女刎死事有感作
　　岂意深闺秀能同烈士襟千秋怜蕙质一死愧琴心月宇乌啼切霜空鹤唳沈淞江涛百丈为尔激哀音
　　过徐崧芝馆斋
　　髙士推徐孺菰芦隠角巾窗招云树霁日展畵图新选胜游常卧【崧芝时选揽胜集】安禅道与隣清名应尔占莫怪甑生尘
　　【无殊曰末二语大为吾辈生色或曰正使人名心都尽】
　　饮严园作
　　秋香满林薄文酒屡邀畱接席葵苏美交檐竹树稠菰蒲仍素业圗史足防搜短榻淹晨夕髙吟遣四愁
　　倪天章同檀度南公过访
　　十年钦姓氏今日访蒿莱湖海劳相忆宗雷得几来屐痕香草惜诗思落花催正值莼丝滑何须断酒杯【时天章逃禅断饮】
　　莼羮诗同天章山夫作【限用人字】
　　碧缕四真【莼产吾邑四桥者良今多以他处乱之】残春采掇新轻淹堪饷逺淡防最宜人盐豉从防下樽罍莫漫陈杜陵夸锦带谁觧觅江濵【杜诗香间锦带羮本草莼一名水葵或名锦带宋人注以为锦带花误也时与天章论杜因及之】
　　挽潘江如二首
　　薤露歌何数穷交独叹君束刍无俗客挂壁有遗文纸帐萦虚网书籖惨落曛魂归应有路终恋穆溪云【江如故居在黄溪】
　　寂寞华山畿【今居乃乐府华山畿道】人亡井径疑尺书来未久永逝讣相随笔塜生秋草乌巢别故枝相逢邢顾【孟贞与治】在泉路续交期
　　【梥之曰如么弦哀玉韵发天然清含众妙】
　　宿苕华书屋二首
　　竟似游濠濮萧关掩薜帷何曾热客至独与素交期细酌陶潜酒髙吟谢朓诗夜深亲枕簟斜月到窗迟尚有青云士能存白发人逸编搜共读绮论夕兼晨花霁红犹湿草薫緑乍匀苍茫飞动意为尔失沈沦张鹿牀过访承示佳集兼有赠言赋答二首
　　寒林向晩昏有客驻髙轩未怪儒衣古翻怜素履存云霞新句丽泉石道风敦语到无生法瓶花当酒樽僊吏三湘梦浮家五岳游禅心归梵夹诗兴动沧洲薜藓欣同对琼瑶愧逺投送君烟浦外枫叶照行舟
　　雷侯笏山过访墖寺【雷成都人】
　　古寺闲清盥空斋证净因何期濯锦客忽问纬萧人翡翠文章色烟霞吏隠身庭前森栢子犹发令君春
　　春日二首
　　草色乱青緺春归绮陌斜野烟生不断古树秃还花白鸟依渔艇青山带酒家杖藜风日好凭底答韶华预愁春烂漫春至复如何进艇乗新涨縁隄防女萝鸦翻金线柳鱼戏麯尘波好事谁携酒空樽发浩歌
　　园居杂诗八首
　　送老真无计闲情付钓筒汉隂机久息甫里散长终几傍齐檐竹窗临向日桐小庭花媚眼都发去年丛髙树隠柴荆幽居絶送迎将泥看乳燕密叶听啼鸎绮縠翻花暖旗枪试茗清交牀庄叟蝶栩栩觉来轻林气薫如雾晴光晓倍嘉绿齐遥岸草红绕半谿花蝶戏黏金粉蜂喧散午衙邻翁谙月令随意问桑麻顦顇惜年芳生憎对艳阳栁腰矜善舞桃脸竞新妆防易花隂下笺诗竹户傍椠鈆酬永昼不敢负沧浪拭簟茅亭雨开帘柿叶风那堪新鬓白还照旧花红小艇孤云外邻舂野薄中防雏成一笑抱膝倚墙东平莽収残照防澜漾绮川樽移黄叶畔幔巻碧云边不了藤萝月长新荻薍烟莫牵身世虑烂醉拨书眠下舂羣动息田父恋残晖鸟和烟成梦云先月作衣药囊依橘柚灯檠对蟏蝛徙倚昏黄后无劳蔽板扉锦带宜居士荷衣老故蹊曾闻王覇子几见鹿门妻苔石频移坐吟笺细续题月廊更曵杖菊影压霜低【孙宇台曰从老杜得手此更转入幽秀】
　　送吴人馆玉山【玉山令为唐魏子】
　　此去齐峰逺艰难水陆程乱山寻鸟道急桨听江声旅馆寒星动荒城晓雾横天涯君莫叹接席芷兰清【郭幼隗费瞿如同馆皆楚名士】
　　送周安节馆洞庭
　　山光落照边孤客洞庭船济胜君平杖谈经子敬氊柳隂金线细梅片玉鳞鲜好及春风软寻幽徧野烟
　　墖灯
　　宝焰悬霄汉荧荧照大千星辉同歴乱月采倍澄鲜破暗神灵聚函光佛性圆顿令祛五浊从此得安禅
　　徐伯调过访
　　树晩带余霞朋来雀语哗乍亲湖海气深媿鍜鑪家京洛煌煌客燕吴泛泛槎故山归去好莫负寓园花【徐出祁公世培门下寓园祁之居也】
　　咏虎丘宋菜圃玉兰和恭
　　琪树倚禅房瑶光度世长岂因通月魄常自试云妆玉佩临风舞珠尘衬日芳年年艶阳候流素照空王【海序曰工丽】
　　听松
　　逸响逓松隂泠冷静客心无风涛自壮合籁韵俱沈巻簟醒余梦廵檐和细吟还凭纎玉指写调入瑶琴
　　周起三致政归过访
　　官辞虞寄日志乐仲长初已着归田赋还求种树书云衣看世事月杵玩端居更肯敦亲故时来问荷锄
　　遣兴
　　无计驱愁物闲庭感嵗华竹畱遥夜月桃吐及辰花白袷轻春半黄蜂闹日斜草今欲就何处有侯芭
　　寄葛瑞五
　　判袂将三纪停云望逺天鱼笺沈别浦雪鬓惜流年蒲吐郎官笔榆飞姹女钱忆君方得句花下独听然
　　两生过饮
　　夙昔凌云笔今来尔尚存西崦看日落北渚望云昏皂防樽前老寒松物外论且酩酊去花影正迎暄
　　晓起
　　清旭透帘楹鸎啼过五声烟轻霑柳湿露重注花明对镜丝休镊开编殖未成【左传学犹殖也】惟应抛世网蓑笠事岩耕
　　江湾遣兴二首
　　柴门带水纡朴斵固吾庐败壁牵萝补邻园借竹书薤新供小摘梅老结相于且喜城闉逺荷衣赋遂初出戸邀鸎友摊书对橘奴清香来几杖巧啭当笙竽菖杏占农候笭箵问钓徒浮名成底事惟有学归愚【砥之曰储王风味】
　　赋得残月如新月
　　已见魄生久还疑上时晨昏同半照朓朒不分防几误闺中拜凭描镜里睂余光已胎蚌试咏玉钩诗
　　挽姜如农给谏
　　谏草畱遗笥丹枫照旅魂风霾终日变海岳此心存九死啣朝命一坏拜主恩陵阳松槚在千古暮云昏【崇祯壬午姜以直諌谪戍宣城甲寅没吴门遗命戍所】
　　挽李如石明府
　　南星陨夜阑巷哭泪难干秫岂饶彭泽风犹避灌坛千秋吴俎豆一载汉衣冠【令长洲止一年】此去朝天阙玉佩寒
　　送徐松之游新安
　　新安山水窟子去访真源白岳仙灵防丹泉石澑温防吟花外寺短策雨中村归日诗瓢满开醅与细论
　　题计甫草村居次汪钝翁韵二首
　　茭芦曲曲遮负水逸人家橘柚垂隂合筼筜绕径斜平畴欣获稻逺渚见捞鰕竟日茅檐下惟闻鸟雀哗抱瓮世谁争丘园养大名耕催朝耒出渔乐夜榔鸣把卷尘劳释皈禅心迹清还期学摩诘同母证无生【戴耘野曰丘园飬大名与庄生为善无近名正是一义惟见道者知之】
　　赠徐石兄二首
　　经苑日荒迷南州独古稽无心谈虎观有学讲牛溪带草依帷茁窗鸡破梦啼绛纱危坐久花外可扶藜儒术尊漳浦【谓闽漳何子先生】通经有别诠吾曾亲末席君独抱遗编郭泰碑谁撰田何学定传【先生着易经订诂深明象学儒者多称之】音尘追髣髴相顾各澘然
　　牡丹花下作
　　花色总输伊横陈当丽姬妖娆西子笑丰腻太真肌宝髻光摇座【楞严经世尊从肉髻中涌出百宝光】栴檀气压枝晩来丝雨润婀娜倍生姿
　　沈永禋和诗附
　　烂漫擅花塲千重组绣扬好牵萝作幔聊倚石为牀香色宜清昼风光媚夕阳坐来看不厌蜂蝶也颠狂暇日偶捡敝箧见克将和余牡丹诗然有作
　　掩泪看遗笔重吟叹俊才名葩方鬭咏厚夜遽长埋【厚夜见左传注】带草畱人恨楹书待后开【楹书用晏子事】年年花发日不忍对金罍
　　冬日怀计丙文希深
　　落叶空庭积闲愁似许多论交期孔李得句忆羊何之子遥天末西风巻白波几时来一櫂舒啸倚寒柯钱础日过访茂伦颖长霜赤书城蘧偕集
　　嘹呖听宾鸿良朋此日同论诗当竹肉防茗间丝桐庭菊疎残影池蓉褪晩红倾杯共云乐岸帻倚篱东
　　张蘧招集书绅堂分赋得真字
　　时彦清河最招寻意气真金英庭馥郁玉屑座纷纶画烛倾残泪凉蟾隠半轮细斟饶美醖只恨少迂辛【座无善饮者迂辛见白集】
　　送潘次耕应举入都二首
　　秋兴看成赋锋车促就徴志虽丹壑卧名已玉京腾菊蕊酣元亮莼丝感季鹰知君难此味挥手恨弥增眷眷板舆前辞家复几年盘抛抑鲊美杯恋把螯鲜匹马成游子名山割故縁安仁文笔健昂首望云天林通府天防屡招饮衙斋病不克赴除夕防山炭之惠赋此谢之
　　自是耽防尚非关傲布衣嘉招何缱绻土室已光辉病谢廜防饮寒驱栗烈威红炉暄色起欲化瑞烟飞
　　霍明府裔云过访
　　萧斋春寂寂谁枉破莓苔未展州民敬惊看骑从来礼加徐穉重门为鲁恭开茂宰传清惠寜能避凿坏【汪晋贤曰语占身分想见髙风】
　　冬夜二首寄魏交让
　　百虑中宵集灯残拥敝裘月寒千里梦花动五更愁逺道音书断余生兴会休春光行冉冉无计得销忧鼠嬉偷掠枕乌宿尚啼窗玉漏更才半冰轮影待双生涯前计误禅观近心降已觉声名假长依离垢幢
　　赠顾季任
　　今日东隠应推顾彦先髙斋无俗驾素业有遗编讲易人间乐鸣琴世外传衡门著述防髙树古垣邉
　　秋日述怀二十四韵
　　廪秋髙白露林径飒葳防辽落江云浄苍茫晓雾披菊英餐烂熳鳬影送差池紫识兰茎老红看柿实垂防松风拂簟借草月临帷蛩响空堦切乌啼古木悲小冠闲自拭壮齿恨难追飬拙安垂槖嬉游忆佩觿箫韶听圣主玉帛觏清时共解杯槃舞寜忧畵角吹百年俄遘运三极遂全移目惨江山异神恇羽檄驰何心对董策止是扈江蓠服道徒违俗传经岂遏饥阮疎天遣放嵇懒众从嗤万事都零落残生敢怨咨时为握粟卜大似触藩羸二酉搜文苑三坟泳圣涯【宜】歌风当彼黍启繇【宙】得明夷渔猎聪明废丹铅嵗月疲胡绳止自结杂佩向谁贻短发愁榆景孤贞惧雉罹含情真陫恻竟咏益凄其但使伸吾道何妨老钓丝
　　【介白曰气格坚整类骆义乌幽絷书情等作】
　　挽吴茂申先生二十四韵
　　壑舟随化尽井迳与时迁宦是中朝旧身同絶域捐故庐悲向篴流水断钟弦抚往山河邈伤今涕泗涟公才实迈等吾党共推先秋巻驰声大亭问字骈素风安几砚雅量纳兰荃世服平舆鉴人来剡曲船南宫艰一顾北部赴三铨小邑栽花暖行春濯锦鲜坤维俄震荡国歩屡迍邅痛哭诚何补崩奔止自怜归田仍素业冶性有诗篇目断方中日心悬尺五天吞声惟饮泣黙照似逃禅神理原无昧支离遂不痊哲人长已矣雅道信终焉宿昔追趋久生平盼眄偏每闻雌霓【入】赏时共竹林眠白雪吟徴和青山隠结縁不堪寻旧迹那忍度新阡橘变嗟难问芝焚叹几全中郎求貌似有道待碑传朗咏孤臣句悲魂倍黯然【先生东归诗有四山风雨一孤臣之句】
　　【无殊曰语极悲酸不落衰飒之调以其身分髙气力厚也】
　　咏雪狮子十韵
　　滕六飞花满狻猊巧撮成振威无爪距作势有光晶岂是金牛出还疑玉虎鸣形呈西域产质捖太隂精似吼临琼宇非虓踞广楹止陪髙士卧若遇贾胡惊谢女吟应怯孙窗映倍清锯牙氷骨脆蜷尾玉泥轻见睍愁销瘦倾阳失拄撑真堪供一笑昔日尔狰狞
　　【樵水曰极形状之工意味有余是镂氷刻尘手】
　　韩蕲王墓碑
　　髙冢寒原上丰碑茂草边精忠畱史策英魄防山川宋帝防尘惨宗臣戮力坚金戈挥落日铁马荡妖躔誓反皇舆正终期赤社全刘张真失歩耿邓可齐肩误国和戎议崩心返斾年南图稍巩固北伐竟迍邅望眼中原断悬弓半壁偏陨星惊大将遗劒没荒阡巩树悲难歇江流恨未蠲一抔埋虎气三尺跃龙泉石冷空山月乌啼甫竁烟秪疑风雨夕战鼔尚鼘鼘
　　思陵长公主挽诗
　　国歩方颠踬宫仪尚肃清终令遗体弱长断合欢情往事妖氛盛神都杀气平栢梁飞枉矢椒寝堕欃枪贵主将开邸妆台失佩珩仓皇殉宗社慷慨及娥英奋劒恩慈割殷【烟】衣血泪横岂知桃李咏还叶凤凰鸣羽服违初愿瘢肌恨再生重飞吴市鹤强和洛川笙粉黛悲新市烟花怆旧京誓依灵寝去俄向玉霄行奔月瑶娥影乗云帝子精风雷开隧道雾雨暗铭旌无复陈哀诔何须有赐茔应知僊岭过【用公主山事】不作凤箫声
　　【祯起曰如此立言方为得体阅他作乃知其髙】
　　寄朱致一
　　苦忆朱公叔萧条隠独真云霞供浄儿竹柏润纶巾白社尊遗老青山属外臣华平花未放【华平花见选赋】结緑席空珍草宿山阳侣【恭没已一年】书传旅食人【寜人逺寄日知録】因君感存没双泪洒衣绅
　　喜橄榄至
　　名并余甘着来从海国秋三年阻贾舶此日润干防酢涩回余味团圆锐两头利人逢毒解入口觉津流异比江瑶柱珍齐海石橊柘浆宜并置茗饮或堪俦病渴方尤效朝酲进輙瘳玉人如过市此果欲先投
　　哭叶中翰元礼
　　才士年难老古今同叹之斯人复不禄大造果无慈未得栖鸡树虚成到凤池长安米久索行李橐空垂邸户堆尘土帷堂络网丝尚传新句丽谁撰诔文悲逺道王孙草羁愁少妇词旅魂疑荡越遗稾惧离披弱生涯尽孤嫠孑影欹何人糜助哺只恐釡悬炊旅榇三千里分荆一两枝灵衣苦雨湿井径断烟迷行道悲填咽平交泪绠糜束刍何日致搔首倍凄其
　　同里小祗园法会诗二十韵同吴慎思诸子作
　　髙士覉栖地同川烟水郷【杨铁崖倪云林皆有寓居同里诗】梅林畱废圃鹿苑建修廊徳水迎门注禅枝绕屋长灵禽依佛土忍草秀中唐斗柄中秋闰蟾辉几望凉缟飏青女袂霓试素娥裳孝竹依堦緑慈云覆院黄菊英初放蘂桂子正舒芳懴演无生法坛开选佛塲名山来锡杖古徳列绳牀梵呗闻霄汉钟鱼殷法堂长庚闚宝座皓魄照经囊猊象当堦伏鱼龙听法忙重泉齐破暗百族迥廻光不夜长明炬中天沆瀣浆散花香馥馥咒鉢语琅琅展矣人天会猗与法宝扬偈文畱贝叶诗咏叠缥缃佛日悬常丽神功浩莫量永怀清净业嘉防耿难防









　　愚庵小集巻四
　　钦定四库全书
　　愚庵小集卷五
　　吴江朱鹤龄撰
　　七言律
　　清明日小集逺就阁用介白韵
　　万顷飞澜涌啸台诸峰歴歴泛青来长空气浄烟初散旷野云低鹤未廻人坐落花春树老樽衔返景夕钟催短笻不厌频畱驻寄语湖光取次开
　　同包惊几张九临过友人村斋
　　自鼔兰桡问药房方塘十里半垂杨桃花浪暖红连防竹径隂深碧满牀鸎语正愁诗律细篆烟时拂酒船香差池巾舄浑防返倚杖看云兴转狂
　　【无殊曰如初日芙蓉天然藻丽】
　　题沈畱矦村斋
　　踏尽溪云草径斜乱烟茆屋野人家竹间乳雀翻庭翠槛外闲鱼蹴浪花尽日采霞供笔格有时招霁防兰芽即看此地饶濠濮岂羡云门与若耶
　　过周安期山中故居
　　霜叶重重合翠防石苔行迹尚依稀身逃谷口名仍在赋就甘泉世已非书带漫随寒烧尽薜帷俄逐水烟飞白莲耆旧多凋谢更与何人共钓矶
　　【介白曰凄惋之调丰致嫣然】
　　酬姜如须见寄
　　支离一病叹无憀经案绳牀对緑蕉猿鹤化来机渐息芝兰焚后泪难消鹿门本自甘遗散臯里凭谁慰寂寥泽芷江蓠无限恨频传莫惜五湖遥
　　寒月
　　冷淡银河夜气清素娥应怯羽衣轻风庭摵叶飞声急霜树惊鸦散影明皎透晶屏灯失熖凉侵玉枕梦难成碧空万里同含思何处髙楼最有情
　　【樵水曰秾丽得之温李结意深长】
　　酬周侍御见寄
　　风来梧片气初凉读罢南华隠石牀芳草故人频入梦碧云新句逺相将当年鍜忆山阳柳此日吟分曲水觞密荇文鱼濠上乐几时莲艇共廻塘
　　赠侯大将军
　　斫地悲歌抚劒镡种仍自选云岑门临大泽龙吟发枕对孤峰鹿径深黄石秘符畱蕙帐白猿雄术寄松林知君气槩凌耿贾岂得懐乡但越吟
　　【甫草曰雄浑有气槩得老杜之一鳞片甲】
　　宿虎丘山房
　　萧瑟凉生涧底松隔林人语襍秋蛩亭畱片石残霞映劒去空潭碧藓封灯鸽不闻僧礼磬旛幢惟见佛开容自经铁马笙歌歇独对寒星候晓钟
　　山夜钟
　　寒崖寂歴四无声断续疎钟彻晓更响出云根岩壑动幽通梵力鬼神惊空林叶脱畱乌影满磵霜飞助月清身世窈然谁得系顿从初地了无生
　　禊日石湖社集
　　祓除无异永和年玉雪遗坡赏倍妍髙眺鸟从游舄度醉吟人倚落花眠緑杨影里垂纎手红药栏前鬭防笺惆怅日防回畵舫沙堤只见草芊芊
　　【无殊曰清绮絶伦风调不乏】
　　唐瞿瞿老师过访
　　隠几何人问鹖冠忽来仙舫系渔竿逢迎止觉儿童朴粗粝犹堪长者餐移簟接凉花气永吹灯受月夜声残相看短鬓饶悲涕休诉人间行路难
　　访山中逸人
　　层崖策杖此幽寻乌几髙闲处士心挂壁云萝深在眼啄窗野鸟解当襟林梢叶落供茶灶竹径风廻响玉琴一自石门乗兴至始知丘壑有清音
　　【安节曰五六幽韵天然韦柳集中特秀之句】
　　赋得天寒有鹤守梅花
　　空林皓魄澹春姿冷艶偏宜瘦翮支素手不须寻翠羽霜衣正似啄瑶池光翻傍水浑难辨影乱临风只对垂清唳九臯声自逺休将玉笛更横吹
　　寄赵大庾先生
　　拥褐空山道未贫萧斋磬响一孤臣身埋豹雾真防世树长龙鳞始觉春锦字三年怀不灭轮肠百转向谁陈天边卧柳毵毵发寂寞荷衣但隠沦
　　晩梅
　　万树飘残覆地香一枝深照读书堂冻収露井方垂艶梦冷瑶台更结芳自是韵孤嫌妬雪须知骨老为经霜亭亭独靣斜阳立収拾春风意总长
　　春日遣怀寄金孝章
　　畏人甘自老墙东闲卧绳牀数落红蜂出暖沾桃叶露燕归轻倚楝花风直钩作钓终何得壌室编蓬可送穷頼有潜夫能枉讯应怜潘鬓已衰翁
　　闻无殊自上沙迁光福有寄
　　千林草树总涵春为选幽岩更结隣艺圃未须移旧竹搴芳还欲采新苹苕顔烂漫延嘉客燕语逢迎得主人定赋小园同庾信覆杯花底莫辞频
　　【人曰雅之章字字穏惬】
　　寄云间王玠右名世
　　机山云树郁绵芊闻道徴君豹隠坚药种东臯惟佐酿琴弹栗里不须弦笔蒲翠映长源架袍草烟和子敬氊知尔池塘多胜咏肻凭雁翼寄新笺
　　阻雪云窝林若抚胡白叔诸公偕集【限用鹅字】
　　萧斋拥膝动防哦剥啄欣闻长者过石冻有声风叶乱窗寒无影雪花多论诗细觉心如髪对酒贪看色似鹅兴永不知深漏尽髙歌无奈别离何
　　寄题介白山居
　　徧选林泉此地幽毵毵树影抱溪流松庐寒枕过新瀑竹坞晴花听午鸠四逺岚光吟际合半空云气管中収知君采胜乗身健日坐峰头称防搜
　　【安节曰山林诗能作温丽语有王右丞风调】
　　咏菜花
　　黄云一望陌阡连偏称村翁贳酒眠色粲金绳谁布地光连鸎羽欲浮天低风锦合千重障炙日香浓百和烟更羡麦畦青界道野花分缀亦嫣然
　　送包朗威
　　芒屩冲寒自担簦送君南浦泪沾膺霜深古驿千行雁风急长河万里氷易水孤津须暂驻燕台落景莫轻登即看廻策山花发丛桂应添翠几层
　　同陈确庵诸子集寳晋斋得谁字
　　清簟疎帘倒接防髙文披赏共搘頥庭前花影鱼争啖壁上虫书鸟惯窥避暍正宜林防满徴歌频愬酒行迟醉来散髪茆檐下野外风流笑属谁
　　过顾茂伦村居二首
　　蒹葭积水浸蜗庐菜甲荒畦手自锄花气作霞来翠羽酒香成雾引文鱼从封不发周南愤结客空传济北书坐挹朝暾晞短髪问竒谁过子云居
　　髙士逃名此灌园壮顔甘自憇丘樊浴鳬枉渚从风立巻萚疎林带雨翻时爇水沈开秘册独招窗霁防兰荪桔橰机息浑无累何谢厐公隠鹿门
　　【介白曰清事独能写出淡中见绮颇似嘉州】
　　谒三髙祠
　　荒祠烟草接平沙千载髙风起叹嗟霸气苍茫归钓艇清名浩荡落秋葭庭垂野蔓波纹动碑没深苔日景斜扰扰尘缨自来往雪滩谁遣荐苹花
　　假我堂文醼
　　萧萧落叶正愁予哲匠髙论酒戒除飬拙自同土木成书漫拟注虫鱼樽传白堕挥渠椀馔具伊蒲佐蟹胥招隠桂丛今得主东皋十畆伴诛锄
　　重阳后一日醼集次韵
　　篱外霜英绽几时追欢还与素心期茰残玉臂犹堪佩酒宿金樽好共持红豆徴歌弹往泪朱弦泛响发遥悲寒城又听秋砧发濩落愁看鬓已丝
　　【人曰雅极矣却带悲凉此中晩人调】
　　灯花和顾麟士
　　洞戸佳人未掩帷寒灯一穗正垂垂无端乍喜腾烟出有待还嫌结蘂迟焰满银屏从自落光沈雪幌莫轻吹朝来听镜音书到挑尽寒灯迟所思
　　又作
　　兰膏剪罢复流妍也学春葩粲锦筵自蕚自跗寜有蒂俄开俄谢几时鲜蘂连巧障寒檠炤煤细终汚彩凤笺最笑炧光垂欲尽扑蛾甘向火珠煎
　　送陈孝则还云间
　　水涨桃花鼔枻迟友情尤重是临岐泖峰雁字通乡梦吴苑鸎歌搅客思共展霞笺腾洛诵独携雪巻返山篱海东烟岛三春暮何处矶头理钓丝
　　【南草曰停匀婉蒨情味悠然是钱刘一】
　　连理榆
　　白榆厯厯种天维影落人间竝干竒发籁韵舍弦律吕冲星光映匣雄雌【玉衡星散为榆】合欢灵卉原同性竝命仙禽许压枝青葢婆娑情不少劳生何事苦分离
　　放生池
　　佛日长悬曲沼头游鳞唼嚼苇花秋风吹细浪舒文藻月印寒沙起狎鸥悦性已寛吞饵厄防机真失挺义愁白莲开处龙吟寂濠上于今有十洲
　　【安节曰四诗婉约清新无雕刻之痕有隽永之味】
　　次和侯漕台冬至日登金山
　　阳律初回览物华江天晴纳海门霞浮空草树迎驺唱跋浪鱼龙避劒花云气近随清梵出雁声遥送暝烟斜不须候吏催官烛自有寒星伴使车
　　友人过访
　　门对春塘乱柳花髙轩枉驻已栖鸦防檐不碍疎帘入香印深移漏鼔挝漫道径荒锄栗里敢云草疏侯芭双瓶欲尽愁无奈金井桐隂月色斜
　　梅村先生过访
　　十年鱼素杳江湘欲采芙蓉逺寄将忽访席门惊上客旋弹瑶瑟奏清商鲜羮白芼园菘滑软饭红炊野稻香感往莫论吴社事耆英今已半雕亾【时先生述吴社始末】
　　新月
　　清光潋潋到髙楼旋漏松隂一防幽素女霓裳初镂扇广寒云幔正悬钩近人恐着新华鬓縁物应怜半敝裘却笑去家才百里何劳飞镜搅深愁
　　【介白曰刻意标新晩唐诗之最工者】
　　襍兴
　　防水桥边记别离琼枝百尺想光仪斑骓不返青丝鞚宝瑟空弹白纻词拂靣晴花翻锦蝶薫衣香草浸华池那堪独坐销清昼强进玻瓈遣郁伊
　　送洪学博之任永定
　　地尽瓯闽岭万重犊辕惟有短檠从儒林祭酒推何汉史神君颂鲁恭吏牍拟将花管判讼堂闲对岫云封卧龙山外行春日应忆新宫五鬛松
　　遣兴二首【虞山作】
　　歌舞谁将纪梦华园林罨画每兴嗟卧麟尚认前朝塜起柳偏依处士家水带篆纹清不改山横睂妩翠交加檐花故忤愁人意时罥晴丝扑綘纱
　　清关棐几浄无尘薲叶苕花刺眼新避债那求银汞术防愁预买石橊春康成带草当青箑栗里巾车胜皂轮独抱遗经酬歳月吴差山下织帘人
　　【九临曰沈郁悲凉不使人一望知为学杜乃深于杜者也】
　　喜吴人闻夏归里兼怀汉槎
　　春生冻解负氷鱼喜尔南旋慰索居天与雪霜才渐老世寛罗网日初舒梅坡旧径邀莺友竹院新隂理蠧书亭伯那堪犹北滞朔风回首更愁予
　　登快风阁
　　万顷波烂一望収披襟顿豁古今愁绕廊树影连遥溆迎槛山光涌碧流夹浦云归渔市晩淞江雪满荻花秋凭栏不尽沧洲兴便欲蒲帆上钓舟
　　又作
　　杰阁崔嵬踞水隈长风疑送楚王台波澄玉镜窥鲛织月涌珠宫识蚌胎东海蜃楼当槛出西山霞绮照杯来凉生秪觉烟涛逺欲赋慙无宋玉才
　　【茂伦曰前作情景清幽后作气象闳濶竝一时伟搆】
　　寄徐昭法二首
　　一别精庐歳月徂比来曾有宿舂无身穷壑谷能逃忌隠托文章不厌孤春院繁英伤锦绣秋风落叶感菰蒲稻粱那得縻黄鹄莫怪长饥化白鳬【杜诗黄鹄髙于五尺童化为白鳬似老翁】
　　山馆凄清五夜钟知君鈆椠兴难慵松龛火出书帷细草径烟封笔格浓可为问竒量酒戸惟因读史发辞锋相思髣髴林梢月惆怅云峦隔万重
　　寄安节江枫庵
　　瓢笠萧然似退僧每携书卷寄三乗庵荒昼给伊蒲饭客散寒依丈室灯夹防疎林明野烧背村浅水出渔罾如余亦是只园侣欲遣尘劳愧未能
　　丙午除夕
　　卒歳无如此日难也须草草具辛盘衰容暗逐浮烟换薄态全从覆雨看乞食敢凭苍玉佩驻顔难觅紫金丹欲驱贫鬼愁无术且爆檐前竹数竿
　　丁未元旦
　　曙光犹带腊余寒三素云开卜履端梅吐玉鳞明浄榥柳含金缕曵朱栏年丰未若征徭减世泰先应网罟寛歳酒漫拈循故事低头却愧野人冠
　　【介白曰悲惋之音翻成赡丽当于许浑刘沧间求之】
　　无题四首
　　倦绣巡檐立景斜兰风旖旎透窗纱撩愁最是宜男草罥恨无如解语花云殢阳台残梦断月明湘浦逺峰遮那堪离别人千里日见归鸦趂晩霞
　　夜合花开绮阁虚谁家陌上驻香车宝奁镜扫螺纹细银甲筝横雁翅舒可奈双栖梁紫燕生憎竝蒂沼红蕖鲛绡十幅空沾泪不见西来尺素书
　　一叶梧桐堕井榦锦衾谁信此生单云绡雾縠氷肌重桂烬香筒玉簟寒凉宇月轮凄络纬綘河星采动防干已知鸡卜浑难定独掩空闺听漏残
　　短梦初廻玳瑁牀博山沈水懒添香重帏月沁寒先觉洞户霜侵夜渐长弹罢瑶琴凭写恨织成锦字寄谁将临糚不禁悲填臆嫁日罗襦在玉箱
　　【安节曰情辞相傅不失唐音一味雕绘便入俗笔】
　　挽沈治佐
　　童孺交游尽此辰寝门弹泪欲沾巾几时撤瑟音无讣隔歳披帷迹遂陈书帙蠧干蒿里月笔牀尘锁夜台春修文同调知多少好谱新辞奏玉宸【治佐工小令】
　　垂虹亭过徐太史公肃舟中
　　鲁望祠前系桂舟逢迎半是素心俦白鸥对舞枫江暮红叶初飞荻防秋巻幔汀洲延逺眺移桡烟雨入防搜金华羡尔鶱腾早应念泥涂雪满头
　　寄陆孝山太守
　　露冕风清海峤秋一时文采动炎州丹梯峡寺皈初地畵鹢珠江咏胜游挟策未知千石贵放衙惟对万峯稠曲江祠屋今何处好荐苹花驻碧油
　　【介白曰结语妙有风味】
　　过斜港严氏隠居
　　四湖天外碧涛虚林樾重重覆古庐园似子山桐露润径同栗里菊篱疎花间满引东臯酿石畔闲看汜胜书我亦有懐栖十亩此身无计谢烦挐
　　天香阁小饮
　　文桂千层散晩芳小楼开眺促飞觞香铺甲煎从风逺色烂金绳带露凉仙子似移天竺种月娥疑捧帝台浆拍浮正值雕胡美只此芗林是醉乡
　　【无殊曰格调俊整五六用事妙在使人不觉】
　　蜡梅
　　庾林先试鞠衣装雅称佳人畵额妆蒸栗色同偏耐冻旃檀香亚独凌霜流黄机上光零乱金雀钗头佩恰当最爱冷芳凝小院不随春色防含章
　　红梅
　　氷雪肌肤本絶尘胭脂淡抹倍宜人晓霞晕着春风靣红玉娇添半醉身逞艶故将朱防素憎寒须借锦成防渔郎若解东皇意悔向桃源更问津
　　玉兰
　　一树瑶光裹雪痕根移上苑玉温黁【门】迎风乍拭何郎粉裛露新廻素女魂缟袖飏【去】空春晼晩玉箫吹梦月黄昏香林寂寂疑无夜姑射山头许共论
　　西府海棠
　　韵姿旖旎占春残仙种西来覆井榦蕚吐娇红饶早艳葩舒淡冶怯余寒玉环小睡肌全腻飞燕回风脸半丹赢得小亭遮丽色凭防直作锦城看
　　紫芍药
　　紫艳翻堦殿众芳洛阳魏后更凝妆熏衣欲染胭脂色照盏交融琥珀光瓣剪綘霞风正暖香笼锦幔日初黄丽华直得倾城国笑酹花神酒一觞
　　玫瑰
　　熖发丹跗与綘房花林难竝此芬芳擎来色夺红绫餤齅去香流百蕴汤揷髻麝熏勾谢女佩囊霞烂惜檀郎残膏剰馥休相弃汁滓犹堪擅食方
　　茉莉
　　素馥纎纎海外芳千金携得越来装星离不异敷琼屑露摘俄看满玉筐新浴搔头宜赠佩夕凉欹枕暗生香也知花意迎人意故韫瑶华待晩糚
　　菊花
　　篱间金蘂漫纵横莫讶精神太瘦生种贵延年堪送老人能载酒可同倾甘馨露下含芳淡疎放灯前取影清【杜诗菊蘂凄疎放】陶径不须愁落瓣灵均原自解餐英
　　【孝章曰咏物诗不切则泛太切则黏离即之间情景傅合旖旎香艶齿颊流芬诸作已擅其胜】寄计甫草二首
　　竹西歌吹近如何犹忆当年醉绮罗见说物华仍盛丽岂无陈迹感婆娑芜城蔓草愁中度隋苑荒烟乱后多知尔赋才明逺敌江邮先寄慰渔蓑
　　别君残腊又春华烟月扬州自昔夸玉蘂观前花乱发茱茰湾下鼔频挝因人暂可趋公府览古应深吊帝家【义山诗欲取芜城作帝家】更喜逢迎多胜侣文楼会咏烂如霞檗庵和尚驻锡邑之大悲庵敬呈二律
　　萧然瓶鉢寄荒城三十年来颂政清花雨徧霑吴泽国法筵仍坐鲁诸生云窥丈室天香细月印寒林积水明浪说禅宗多老宿衲衣将相有谁争
　　法幢随指素缁迎野外茒庵即化城噩梦醒来销五浊晨钟悟后得三生氷霜到老天难问风雨空山道始成觉路津梁知不逺独惭潦倒俗尘婴
　　【介白曰清沁絶尘纯是禅悟】
　　和安节南村诗二首
　　年来无地寄渔竿茆屋南村自可安竹外看山常晓栉花边隠几独危冠禅心不待晨钟悟世味真同木槿观防舎若容吾伴侣梧风蕉雨足盘桓
　　便赋鹪鹩托此身心闲何处少松筠林开水府氷绡净座引岚光翠髻匀屋角迎阳种美篱门过雨药苖新萧条只忆徐髙士词翰时亲即比隣
　　严园作
　　松篁不厌屡经过香雾氤氲此地多满径緑隂遮笔格半帘红雨落庭莎花如垂手倾城笑鸟解临轩宛转歌便欲薫然解襟带相看不饮奈愁何
　　寄题张虞山草堂
　　石板桥西一草堂淮流绕槛即沧浪云霞晓色连书幌水木清晖泛隠囊奕罢岚光方献笑吟成竹影欲浮凉射阳只隔垂虹月乗兴应须溯渺茫
　　送严颢亭都谏
　　月卿人望一时稀入对先还旧闱九五方须调玉烛湖山岂得恋烟霏衣薫戊夜趋晨漏佩响丁东傍太防为属封章频上殿哀鸿今日满江畿【时频年水旱】
　　读梅村永和宫词有感作
　　永和妃子承恩最锦瑟银筝亦暂娱翻幸未秋辞玉簟得从衰草奉珠襦【思陵烈崩李贼自成藳葬之于贵妃茔旁】松楸露冷兰丛断环佩声凄月影孤莫道宸游泥【去】歌舞椒宫从未巻龙须
　　【黄心甫曰老杜未闻夏殷衰中自诛褒妲昔人以为格意俱髙迥出乐天梦得之上余于此诗亦云】生日自嘲
　　生计惟凭一钓车浮名真笑槿朝华逢人欲下头三拜【用方干事】得韵难成手八义【用温庭筠事】镜卖青铜长废镊书残敝箧半侵蜗一生编纂曾何用只博他年覆瓮賖
　　送棐民弟司训清河
　　秋风五两【去】片帆轻千里江枫引客程愧我藜牀难煑字多君綘幄好横经淮山地接书门近楚泽波来泗水清料得寒斋供苜蓿咿唔犹是老诸生
　　送友人北上
　　春风拂拂试征襦携手沙头醉玉壶骥足自应驰万里珠光今始照三都花髙上苑红英发日射觚棱紫气孤京洛故人多得意莫言公叔老樵苏
　　虎丘散歩
　　山光树影褁楼台谁问当时旧劫灰月幌清歌年少乐松隂细语丽人来香魂尚殢坟前草覇气长埋石上苔日到落棠催客去满江箫鼔正喧豗
　　【沈融谷曰三四清丽五六悲凉结语应起最有法】
　　寄毛大可
　　落叶萧森送短檠停云东望倍含情辞华尽揽稽山秀笔翠纷披簜竹英防防鱼龙秋作夜棼棼珉玉墨为兵何时对翦鸡窗烛诗苑凭君定品衡
　　赠周伯衡观察
　　公瑾声名海内驰行轩惟见锦囊随论诗细欲分宫徴爱士真如解渴饥故苑云霞吞防笔新春花鸟清巵杜陵千首能同读载酒还期共析疑
　　赠陈赓明
　　十年倾倒未通邮欲寄苹花隔逺洲书着幽求惭土木名腾洛诵仰曹刘清流尽入平舆论佚简还从石戸搜自笑越人顦顇甚何应得上鄂君舟
　　过华及堂酬晋贤次韵
　　君家兄弟气如虹比兴抽毫句竝工玉斚乍挥浮竹叶金徽徐引泛松风共看劒气连书屋不觉霜华上井桐醉后放谈弥滚滚浑防今夕是衰翁
　　咏史
　　海録遗编手自披百年丁运欲何之铁函怨史文难灭钓瀬狂歌鬼亦悲匹马居庸符白雀双丸淮右整朱旗不知王戴诸山叟【王逢戴良軰】底事终身痛黍离
　　寄王太常烟客先生
　　盛代元臣奕世昌东田容与玩年芳天家鼎轴畱耆旧海外神仙接溟茫漫许龙媒空马肆敢将鱼目混珠光【先生盛推余文为弇州后一人故云】还期伏胜传经日函丈追趋捧鹤觞
　　丙辰元旦
　　匡牀晏起自由身又见青阳转大钧梅蕊暖移阶靣日椒花香破瓮头春畏闻羽檄喧南国【时闽中告警】愁说泉台半故人【睂生笻在确庵孝章甫草相继讣至】歩健且乗晴昊出东风轻飏柳塘新
　　【徐季重曰风致纯近元白】
　　送海曙客越州兼呈许竹隠二守
　　西风吹上髩毛斑万壑十岩指顾间岂作阮瑜淹记室自同禽庆访名山云生禹穴疑珪璧月冷耶溪想佩环度若询垂钓客为言穷独老柴关
　　丁巳除夕有感作
　　雪髩惊心歳腊终辛勤蠧简策何功天为故国畱羸老人笑名山饱阨穷守道任逢圗鼎魅折躬甘作叩头虫寒宵拥褐难成寐坐待墙东晓色融
　　戊午元日
　　寒威偏剧野人家歳酒逡廵老倍嗟甲子瞥过同綘县衣冠藏弆尚元嘉药开旧裹扶衰病诗觅新笺待物华密霰隂云交罨戸南枝何处访梅花
　　赠九临
　　白髪江南有几人多君被褐老松筠甘陵久挂清流籍洛社今推独行身读易亢龙常废巻诵诗离黍倍伤神庭花烂发知春在独倚楼中眺望新【张居独倚楼取杜诗行藏独倚楼为名】
　　酬张大行穉恭【张关中人】
　　平子文章擅石渠每于謦咳借光誉夏声夙仰三峰秀新句忻传五色书经术敢云希子政赋心还欲访相如仪刑咫尺悬情切肯许柴门候扫除
　　钱宫声过访畱小饮
　　清才惊喜接应徐病起绳牀兴有余筐庋欲倾新解佩笠车追数旧相于尊衔落景林花笑烛剪深更夜月虚安得歩兵三百斛泥君长醉遣居诸
　　送徐健庵宫谕服阕还朝
　　伟长才誉早嶙峋十载辞臣侍玉宸读礼素冠多论撰趋朝黄閤绾丝纶离情旅馆银镫乱祖帐排江畵鹢新旦晩回翔龙尾地可能忆及纬萧人
　　歳暮杂诗六首
　　献书未逹九重天泽鹭浮沉二十年章甫早知难适越蒯缑无分迥游燕羌山髙士称同学【沈麟士隠吴羌山注释五经至八十不倦】江上渔翁许并船【江上渔翁见宋史隠逸传】若得姓名垂异代不知青简共谁编
　　旧物相随止角巾长贫耻作逐贫人抛书始识闲中趣习静稍安病里身綘雪驻年何处覔藜适口且全真余生万事都零落犹自朝朝礼玉宸
　　蕞残何事尚拳拳编缉偏教疾病纒敝榻有縁同寄茧清宵无梦到钧天勤看魄影依牕入倦听钟声向枕传鼎鼎百年虚歳月敢将述作比前贤【顾亭林魏叔子称余经学诸书可为先儒羽翼汪钝翁称余毛诗通义当与严氏诗缉并传故云】
　　褐衣晨拥坐檐端羽箑捐来未觉寒歳燠冬深稀肃杀民穷谷贱转艰难茶园税欲荒山渚【陆防有顾渚茶园】下潠租应恼上官【陶渊明获田下潠】药物裹残兼槖罄空庭徙倚百忧攅
　　知交海内一亭林避爵飘然太华隂久别芝顔成北客时贻帐秘胜南金【亭林极推余书传左钞为细校讹字以所着百余条恵贻增入】龙蛇厄至谁能赎山水人亡遂絶音书种后来可得继梦回枯眼涙霪霪
　　筋力全衰强自持鑪锤大冶任盈亏鼠肝虫臂原无着宝镜珠囊亦有涯花供胆瓶充饫目月来篱落玩搘颐耋嗟缶鼓心均累一巻南华是我师





　　愚庵小集卷五
　　钦定四库全书
　　愚庵小集巻六
　　吴江朱鹤龄撰
　　五言絶句
　　宝华山房作
　　抱犊人偏聚惊意独伤不知幽磵草摇曵为谁芳
　　顾园
　　沾衣桃露湿拂靣桺丝轻一径春光满谁来歩履声
　　古院
　　苔径潮音寂松隂铎语空白云来窈窕常防梵王宫
　　过东湖故居
　　斯人不可作门巷老翁迷惟有绯桃色年年发故枝
　　即事二首
　　林静过蕉雨苔新破屐痕花间弄雏罢若个共黄昏名花催得句好鸟唤梳头习习兰风至清香满院浮
　　秋晩
　　树影动罗帏看云倚夕晖愁心如陨叶乱向短檐飞
　　遣兴
　　霜寒依架菊雨洗入檐松独坐莓苔石呼童斸野菘七言絶句
　　宿冯窦伯斋中
　　绕庐流水碧于蓝展簟烟光起夕岚永夜披衣翫萧索数声清磬响花龛
　　无题
　　蕙风兰气满氷肌斜抚朱弦落指迟却恨清商多苦调红棃花下谱新词
　　题蒹葭庵
　　荻防萧萧万里风接天波影和霜空数声清梵寒烟外应有鱼龙候晓钟
　　三江口【世传范蠡载西施处】
　　吴宫歌舞恼啼乌国破轻舠去五湖气尽甬东争一饭【一饭见国语】不知遗恨浣纱无
　　【介白曰此意从无人道出】
　　题樵水畵
　　嵌岩烟雨日霏防万壑奔涛溅裌衣若向此中成小筑松花满径可防饥
　　伤史弱翁
　　井迳隂风迸泪流遗书空散白云秋泉台莫更求知已执绋何人到寝丘
　　【无殊曰意絶可感不忍多读】
　　送孙无言归黄山二首
　　月观风亭有胜攀【无言久寓扬州】天都回首是家山丹枫夹防纷相笑游子归来鬓已斑
　　到处逢迎一蒯缑云山几防蓼花秋严滩百丈清泠水深照奚囊万种愁
　　送沈友圣之汉阳哭顾西巘二首
　　独凌氷雪上江船千里生刍涕泪边为报故知轻逺道楚天风雨泣啼鹃
　　晴川楼外倚斜曛黄鹤千年杳不闻欲吊左徒何处是惟畱一劒答徐君
　　咏古十首
　　息夫人
　　不言真媿未亾身却共匡牀擅下陈江汉芳兰双入梦何须黙黙绮罗春【传称生堵敖及成王犹未言】
　　西子
　　鸱夷载去辱吴娃辛苦陶朱作富家何似终身苎萝畔云鬟烟艇荡荷花
　　漂母
　　一饭千金未觉多功成汜水赏如何只因望报惭漂母钟室寃沈恨不磨
　　戚姬
　　楚舞悲歌涙满巾娥姁而主切酸辛【吕后字娥姁见史记】可怜三尺夷秦项身后难存一妇人
　　卓文君
　　睂黛轻描逺翠侵恩情早定七弦琴如何白首犹移爱羞杀长门卖赋金
　　王昭君
　　一见华容杀畵师君王真解重蛾睂汉恩空诉穹庐月冡草青青尽泪垂
　　緑珠
　　卫尉财雄意气麄祸枢端为买名姝河阳丽色知无数一堪酬十斛珠
　　羊皇后
　　一奉鸾舆鼎祚迁金墉椒寝化朝烟只将司马供嗤笑博取戎王枕上怜【刘曜问后我何如司马家儿后对云云语见晋书】
　　萧皇后
　　归来塞北侍宫闱隋氏嫔嫱满目非灯大漫劳申讽諌内庭封事有徐妃
　　杨贵妃
　　华清方赐洗儿钱鼙鼔惊天未一年九马不西真妻【去】母【妻母用昭君事】御牀依旧拥婵娟
　　【无殊曰十诗皆有新出之旨每一首可化作一篇史论】
　　碧桃为倪天章作
　　碧桃防防五更风结子由来候落红莫问蘼芜山下去玉田只在畵堂东
　　赠安石周翁八十四首
　　磻溪钓叟不知年容与支笻似散仙破絮防头无一事木鱼时响佛灯前
　　书赐先朝手自披清谈歴歴义熈时鹅溪肻始畱真迹不许人间道畵师
　　阅尽繁华世几更长贫只茹旧藜羮虞山死后谁相问惟有禅灯记姓名
　　清关久已挂纶巾日对松筠茗饮新防饭登真原有诀【青精防饭方见登真隠诀】莫愁甑底欲生尘
　　龙舟曲二曲
　　喧喧黄防櫂头郎风涌涛翻万马强两岸畵船齐巻幔不愁溅水湿红妆
　　沸天笳鼔竞吴水靣游龙戏万条只恐海波飞欲立鲛人无处织轻绡
　　中秋蹋灯词三首
　　皛皛金波濯采鲜虬灯万防鬭婵娟嫦娥也似多情思下逐香尘看少年
　　九陌荧荧不夜天绛河光淡倍流妍道旁防有香风度知是妖姬堕翠钿
　　烟残蜡炬桂轮低归舄三更曲巷迷何处艳歌吹玉笛红楼缥缈碧梧西
　　【人曰此种风情不减昌谷】
　　中秋龙舟曲三首【有序】
　　中秋灯市仅见吾邑父老相传云始自万厯中年近又有龙舟之戏每舟燃灯数十鼔乐幡麾毕具防于垂虹亭桥下往来舞櫂旋折如飞士女游观逺近云集尤他邑所未有也次雪樵水先成诗余踵而有作以纪一时歳华之丽
　　火树银缸映月铺琉璢片片闪重湖光明直欲连鲛室惊吐骊龙颔下珠
　　虹亭云比幔亭多凌乱珠辉涌素波应共墖灯流照逺明朝渔网笑空过【俗说墖上燃灯明日网捕皆无获】
　　喧阗鼔吹绕长虹水马千盘皓魄中霜女素娥皆寂寞夜深应防水晶宫
　　钟星归自三衢
　　青霞福地似蓬莱一线天低首重廻到日儿童迎问可逢僊子看碁来
　　桂花月下读季廸睂庵诸家诗
　　天葩飞堕广寒宫片片清香引碧空髣髴众僊弹法曲紫箫吹歇月朦胧
　　题孔廉石遗像【孔有还金事余为作传】
　　让水亷川许结邻不贪真可识金银于今满路南塘客对尔须睂忆古人
　　【孝章曰或疑南塘语太露然杜诗已有衣冠兼盗贼之句】
　　题介白畵
　　金碧参差古木中晓峦尽作髻螺容何人为蜡穿云屐踏破苍藤几万重
　　入山
　　石澑松风听不穷茆堂寂歴晓烟空丹梯百道飞霜叶疑有灵枫化老翁
　　和李梅公司马秦淮合欢诗为防和萧孟昉作四首
　　秦淮潋灔月偏明僊子霓裳降玉京十二防干花婀娜云鬟簇拥看倾城
　　蝉鬓轻匀軃翠翘新妆淡冶畵难描罗衣须称腰支小为翦冰蚕六幅绡
　　合欢云锦烂花蹊月扇银镫队队齐今日兰房佳气满催晨不用汝南鸡
　　凤舞鸾歌乐未央将雏一曲绕虹梁玉盘檠出僊家果先剖橊房摘子尝
　　宗定九惠贻深柳堂集奉寄三首
　　十里垂杨映暮霞东原满眼旧繁华关情最是灵和柳畱得丝丝处士家
　　萤苑鸡台胜迹遐卧游常泛曲江槎非君笔底千重锦那敌岗头万树花
　　青阳烟景林庐满院轻红防素书遥想少文花下坐隠囊棐几玩濠鱼
　　无题
　　侵帘紫燕原交翼戏水红鸳每竝头可奈锦帏人去后春风无语荡银钩
　　哭笻在三首
　　阳九啣哀不计年称诗长废蓼莪篇一身瓢鉢寒山寺茹蓼吞声仗佛怜
　　西磵心交四纪深春来分手更沈吟岂知一别俄长夜骚赋同谁论古今
　　丛菊香残桂叶凋旅魂何处寄飘萧长畱一掬西台泪洒向寒江涌暮潮
　　赠邻叟
　　棐几绳牀白巾蕊珠诵后咽元津勤勤过尔非无意曾见升平五十春
　　题袁重其负母看花圗和杜于皇韵
　　负母阶前乐事真葵橊色映北堂新世间不少看花客花下谁将白发人
　　再题
　　负劒寜忘辟咡时花间答效也嫌迟从今不用扶藤杖自有儿身代杖支
　　哭甫草三首同钝翁作
　　巫阳难问路遥遥每为斯人恨不销箱箧仅遗文百首功名特限烛三条【唐时举子入试南宫给三条烛】
　　才命由来两折磨怪君末疾是沈疴曹涂李志憎偏夀愦愦天公可奈何
　　书斋空锁旧籖题竹径烟荒草色齐防鴠不知人已化五更犹与尽情啼
　　【汪季青曰情辞凄帵欲絶】
　　题防人小像
　　林下松风岸角巾岚光时照板扉新回头笑问乗烟客今是沧桑几劫尘
　　姑苏杨柳枝词四首和钝翁
　　万缕黄金着柳条阖闾城外逞妖娆临风不解兴亾恨犹认娃宫舞折腰
　　嫋嫋通津拂酒旗山塘十里緑隂齐人情比似秋云薄谁折长条绾别离【一作十里红亭嫋嫋春任他轻拂陌头尘如今世路轻离别谁倩长条绾去人】
　　百尺扶苏翠影孤风流自赏古城隅不须移向灵和殿好种天边近白榆
　　暖风吹浪细成文天半飞绵白云莫入深闺搅思妇恐添泪防湿红帬
　　赠李侍御灌溪先生二首
　　柱史仙根发旧枝中朝冠冕更先谁法王晨盥勤朝礼犹似朱衣待漏时
　　玉镜珠囊拜五云佛香熏染散灵文【先生近有迩禅初刻】春来愁听髙枝鸟恐有蒲卑是旧君【杜宇一名蒲卑见华阳国志】
　　送棐民弟移官望江二首
　　落日西看趂估船白头分手倍凄然可堪十载谈经客仍向荒江拥敝氊
　　皖山烟景啸堪舒日日江鱼芼笋蔬斋阁首廻吟望久应怜多病老相如
　　送徐果亭太史还朝三首
　　弟晜先后武承明又见锋车上驿程争羡凤巢琪树穏三珠光满罩瑶京
　　班庐原傍马鞍阿回首松筠恋惜多自是衮衣催补绣山灵无事恼鸣珂
　　赐书每许借桓生初月楼头对举觥欲别龙钟频怅望关山计日想行旌














　　愚庵小集巻六
　　钦定四库全书
　　愚庵小集卷七
　　吴江朱鹤龄撰
　　序一
　　毛诗通义序
　　诗之为道以依永而宣苑结以微辞而托讽谕此非可以章句训诂求也章句训诂之不足以言诗为性情不存焉然而古人专家之学代有师承又非可凿空而为之说汉唐以来诗家悉宗小序郑夹漈始着辨妄朱紫阳从之掊击不遗余力集传行而诗序几与赵賔之易张霸之书同废虽然乌可废也古人之书巻末多系以序孔安国迁古文书序于各篇之首王弼迁易彖象爻辞于各卦之中毛公取诗序移置诗首亦犹是也序之出于孔子子夏出于国史与出于毛公卫宏虽无可考然自成周至春秋数百年间陈之太师肄之乐工教之国子其说必有所自来大约首句为诗根柢以下则推而衍之推衍者间出于汉儒首句则最古不易观于六亡诗之序止系以一言则后序多汉儒所益明矣观于毛公之传宛丘不同于序说则首句非毛公所为亦明矣序之文既最古毛传复称简畧无所发明郑康成以三礼之学笺诗或牵经以配序或泥序以传经或赘词曲说以増乎经与序所未有支离胶固举诗人言前之指言外之意而尽汨乱之孔仲逹疏义又依回两家无以辨其得失则夫紫阳集传之出大扫防翳而与以廓清此亦势有必至也虽然毛郑可黜而序不可黜黜序则无以为说诗之根柢不得不循文揣义防以臆解较之汉唐诸儒虽明简近情而诗人之微文奥防已不可复识此何异写生者取云孙之謦咳形容而追貎其祖先之面目又何异听讼者去当时之契劵证验而防决以后代之爰书求其不爽必无幸矣吾所谓凿空之说不可以言诗者此也虽然序果一一可信乎曰国风三颂舍序其无诗矣惟是楚茨信南山至采菽隰桑诸诗皆正雅也而序以为刺幽衞武之抑幽王世诗也而序以为刺厉凡若此类实难免于学者之疑吾以谓有不足疑者孔子时去周公将五百年太史掌记未亡蒙瞍律吕未失贤人君子诵未絶也雅颂犹残阙失次反鲁始克正之况经战国之云扰秦政之燔灭楚汉之龙战虎鬬能保无简编之淆乱者哉书藏鲁壁犹亡佚居半三百篇特存于小儒曲学占毕讽诵之流传何独能一无讹舛孔删如故哉吾则以楚茨诸篇定属错简序已非当时之旧此又深有赖于紫阳之是正者也语云冡尺虽防可定钟律序为诗之冡尺也尚矣一汨于康成之胶滞再汨于紫阳之斥排将圣人所谓主文谲谏厚人伦美教化以至于动天地感鬼神者其终晦昧湮没而不可求已乎余不敏窃主古义而参诸家于序之不可易而可信者为疏明之其抵牾不可信者则详辨之要以审定可否综覈异同使积蔽羣疑涣若氷释庶通经之一助云尔抑观东莱诗记所载朱氏云云皆奉古序为金科黄东发引晦庵新说亦多从序然则废序言诗特过信夹漈之故初非紫阳本指乎吾不敢以紫阳之诗有殊于孔氏之诗又不敢以孔氏之诗而格夫紫阳之诗也故参伍羣说以折其焉世之学者其毋以余为输攻紫阳斯可矣
　　【姚文初曰小序亦有难通处吕成公尊信太过朱子所以辞而辟之必如长孺之论方为无】禹贡长笺序
　　神禹功高百王维夫子之称之者曰尽力乎沟洫而子舆氏则云莫不善于贡夫所云不善者必其后世子孙奉行之失所云尽力沟洫则任土作贡是也考禹制贡之法兼行井牧实可治千万世而无今夫天下之大患孰有过于漕渠咀咽闾殚为河疏濬塞但成空谈者乎又孰有过于中原土旷弥望蒿莱竭东南一隅以养西北者乎又孰有过于小民骨折髓枯梯航万里而司农輙告匮者乎又孰有过于赋役无准吏縁为奸额日广而蠧日丛者乎凡此皆禹经画所及一一深忧熟计于千载之上者也今观禹贡一书甸服有粟米之输则贡篚不及也八州之赋止以供五服诸侯之租税而天子不烦挽漕也土贡虽及八州五服诸侯即以所赋易之民不滋扰也甸法通于天下军政藏焉养兵无丝粒费也灌漑广而树艺勤高者雍梁卑者扬兖不闻土满人满之患也举后世之曰积贮曰屯营曰进奉曰和买曰劝借曰封桩曰琼林大盈之类圣人无不以身为之救而以法为之维呜呼此禹之所以功高百王者乎或者谓洚洞既平九州繁阜即賔贡玉食惟王不防亦何害焉是不然禹葢以一人劳天下非以天下奉一人者也荆扬财赋擅天下大半夫岂不逆知而其着之书曰土涂泥也田下下也土贡必谨志所产迁其地而弗为良也九等之赋有错出以寛之不罄地之毛也使后之人读之而喟然曰以彼其躬平洚洞如此利尽九州如此犹且恐恐然嗛嗛然甘监门臣虏之养而不恤者何为也庻几賔贡玉食不至为征山赋海者之所借口乎此吾所谓后世末流之无不以身救之而以法维之者也或者又谓尧之为君也茅茨土簋敝履鹿裘朴畧焉而已及至禹而海错橘柚有贡金银有贡珠玑玉石有贡不几为汉唐之诛酎金递荔支者觞滥乎是又不然夫风防日趋于奢而过损必激为汰宋孝武见高祖牀头土障壁上葛灯笼麻绳拂笑曰田舍翁得此亦过矣后世人主安知不笑茅茨土簋敝履鹿裘为陶唐一田舍翁哉是故雕玑玩好吾不禁人主之所欲而但着为则焉使之不责有于所无不悉索以为富如是已尔若夫世变日新无艺之征叠加而未已斯固圣人之所深忧熟计而无可如何者也非其法之止可治一时不可以治千万世也古今诸儒注此篇者不下二十家互有异同舛错不少余甲申岁读书金陵瓦官寺窃网罗诸说防稡一编谓厥赋贞当是下下之转东迤北防于滙当是为滙之讹间以质之闽漳何子先生先生跃然印可时先生方着春秋比事属词未及尚书遂命余卒成之藏庋敝箧已逾二纪顷乘暇日重加厘订赋税河渠自神禹至今三千余年之利害得失约畧如指掌以至山川都防地理水利之属凡经文所有者无不博考而详辨焉斯固经国之先资救时之良砭也百世而下苟能师神禹之意而用之斯民其有瘳乎
　　尚书埤传序
　　六经之学非训诂不明然有训诂不能无异同有异同不能无踳駮他经皆然尚书为甚葢尚书者帝王之心法治法所总而萃也后世大典章大政事儒者朝堂集议多引尚书之文为防据义解一讹贻害非尠如误解用牲于郊牛二而世遂有主合祭天地及南郊北郊之说者矣误解九族与罪人以族遂有旁及母族妻族而坐之者矣误解桐宫居忧复子明辟而世遂以放君负扆眞为伊周之事矣误解金作赎刑始以黄金易黄铁矣误解臣妾逋逃始以妇女从军矣误以洪范五行牵合庶征福极而介甫反之遂谓天变不足畏矣误以弗辟为致辟居东为东征而公孙硕肤之美不白矣误觧弱水在条支昆仑即河源及书序成王伐东夷而汉武之穷兵西北隋唐之越海征辽东皆不足戒矣嗟乎传书岂易言哉百篇之文火于秦残于汉马融郑王肃之徒开辟草昧甚为简畧古文孔传晩出书义稍显孔頴逹为之疏虽正二刘之失未惬学者之心求其条贯羣言阐明奥指信无逾于仲黙集传者但其意主于拨弃注疏故名物制度之属不能无讹笔力视紫阳易诗二传亦多不逮识者不能无憾焉考明初令甲本宗注疏蔡传附之后又以蔡传未精命儒臣刘三吾等博采诸说参互考订名书传防选颁诸学宫其后大全行而此书遂废又其后制科专取蔡氏而大全亦庋高阁白首穷经仍讹踵陋读禹贡者河渠迁改若追风陈洪范者九数相乘迷如辨雾此以攻经生章句犹隔重山况望其酌古准今坐而论作而行卓然称有用之儒哉余窃用愍叹此埤传之所由作也记曰疏通知逺而不诬书教也夫推之时务而有宜有不宜不可谓通试之异代而或騐或不騐不可谓逺列朝经筵进讲必首及尚书诚以三五以来崇功广业咸出其中非徒古史记言记事之体余之辑是书也主诂义而兼及史家胪羣疑而断以臆说务求为通今适用之学庶几孔堂之金石丝竹不尽至于销沈磨灭云尔若以仲黙之书羣然尸祝不应辄有异辞则余且挢舌而退夫仲黙作传已不尽同紫阳之说何独疑于生仲黙之后者哉
　　校定水经注笺序
　　隋书经籍志有两水经一本三巻郭璞注一本四十巻郦善长注善长即道元也水经撰人则不着其姓名唐杜佑作通典时尚见两书言郭璞疎畧于郦注无所言撰人槩未之考也旧唐书始云郭璞作宋崇文总目亦不言撰者为谁但云郦注四十巻亡其五然未知两注之一存一亡已见于斯时否也新唐书乃谓桑钦作水经一云郭璞作今人言桑钦者本此崇文总目作于宋景祐与新书志同时不知新志何所据以为说也说者疑桑钦为东汉顺帝以后人以经有彘县之文也然经云江水迳永安宫南永安宫昭烈托孤孔明处又云江水迳诸葛亮垒图南得非三国间人所为也不寜惟是其言北县名多曹氏置南县名多孙氏置金源宇文氏以为经传相淆经传既淆则作经作注之人不可分也此皆欧阳之所致疑也以愚覈之西汉儒林传载涂恽授河南桑钦君长尚书晁氏云钦成帝时人使古有两桑钦则可审为成帝时桑钦则艺文志不应不载其书又所举水道地名不应多属东汉以后也郦道元注每引桑钦之说皆与水经不同又不应一人之言彼此自相违戾也及考道元所引自云桑钦地理志而不及水经则知钦所撰者乃地理志尔后人因其书失传遂误以为水经此新书志之失考也郭璞之注杜佑讥其疎畧必非无此书五代干戈抢攘遂已逸之今道元注载郭景纯云云殆即彼注中语而或以为郭璞作水经此又旧书志之失考也或者又疑桑钦作之于前郭璞附益之于后他书或有后人增入此则不然也金礼部郎中蔡正父作补正水经三巻元苏天爵梓行其书欧阳为之序据云正父因宇文氏之言而感发一正蜀板迁就之失于赵代间水特详江自寻阳以北吴松以东又能使道元无遗憾惜乎此书之不见于今也虽然水经既无古本可据与注不免相淆正父以数百年后之闻见而补正之窃恐欲正其淆而淆愈甚也余谓此书不可读者不惟经传相淆尤恨阙文与错简往往而是今郦注虽仍四十巻已非原本之旧太平御览引水经注语多今本所无则所亡五巻诚无从得而考补矣若其彼此之互移前后之倒置苟覃思博览之士循文绎义犹可得而厘订之也先朝万厯中王孙朱郁仪与谢耳伯笺校此书主以宋本参以吴歙二本更其错襍者得十之三四至于河水与大河故渎张甲屯氏诸河及漯水沔水江水之类尚未能考定识者憾焉余以暇日重加钩索其中汨乱混淆者据古今地理一一取而割正之于是防者得连离者得合顚倒者得次第庶几读者不至聱牙棘口辍巻而叹虽小小讹脱时复有之然于此书大体无伤也至于水经撰人不知为谁斯固当从阙疑之例姑置弗辨可也
　　【陆翼王曰宋潜溪尝有辨此文条析更为精细眞读书人心眼】
　　辑注杜工部集序
　　客有谯于余曰子何易言注杜也书破万巻涂行万里乃许读杜子足不逾丘里目不出兎园日取诗史而排纂之穿穴之冀以自鸣于世吾恐觚棱刓而揶揄者随其后也余曰是固然已抑子之所言者学也子美之诗非徒学也夫诗以传声节奏成焉声以命气底滞通焉气以发志思理函焉体变极焉故曰诗言志志者性情之统防也性情正矣然后因质以纬思役才以适分随感以赴节虽有时悲愁愤激怨诽刺讥仍不戾温厚和平之防不然则靡丽而失之淫流漓而失之宕雕镂而失之璅繁音促节而失之噍杀缀辞逾工离本逾逺矣子美之诗惟得性情之至正而出之故其发于君父友朋家人妇子之际者莫不有敦笃伦理纒绵菀结之意极之履荆棘漂江湖困顿顚蹶而拳拳忠爱不少衰自古诗人变不失贞穷不陨节未有如子美者非徒学为之其性情为之也子美没已千年而其精诚之照古今殷金石者时与天地之噫气山水之清音嶒响答于溟涬澒洞太虚寥廓之间学者诚能澄心防虑正已之性情以求遇子美之性情则崆峒仙仗之思茂陵玉盌之感与夫杖藜丹壑倚棹荒江之态犹可俨然晤其生面而揖之同堂不必以一二隐语僻事耳目所不接者为疑也且子亦知诗有可解有不可解乎指事陈情意含风喻此可解者也托物假象兴防适然此不可解者也不可解而强解之日星动成比拟草木亦涉瑕疵譬之图罔象而刻空虚也可解而不善解之前后贸时浅深乖分欣忭之语反作诽讥忠剀之词几隣怼怨譬诸玉题珉而乌转舄也二者之失注家多有兼之伪撰假托疑误后人瞽说支离袭沿日久万丈光焰化作百重云雾矣今为剪其繁芜正其谬乱疏其晦塞谘诹博闻网罗秘巻斯亦古人实事求是之指学者所当津逮其中也余虽固陋何敢多让焉客曰子言诚辨然当代钜公有先之者矣子之书无乃以爝火附太阳余曰材有区分见有畛域以求其是则一也今夫视日者登中天之台则千里廓然闚之于曲牖所见不过寻丈光之大小诚有间然不可谓曲牖之光非日也贤者识其大不贤识其小总以求遇子美之性情于字钩句索之外即说偶异同亦博考羣言折愚臆岂有所抵牾齮龁于其间哉客退遂譔次其语以书之巻端
　　战国防钞序
　　嗟乎吾读短长之书然后信子舆氏之以仁义説齐梁为深切事情而不可易也夫战国之亡以防士防士之亡战国则以利也王泽既遥七雄云扰力侔势敌权谲相髙于是仪秦轸衍代厉之徒竞起而投其隙朝従暮横阳施阴设其所命为策士者不过市魁盗侠之軰如鬬狗然交啗以利而已矣彼懐驵侩之心此挟倾危之术苟售诈谋虽裂身湛族而不顾其毒至于干戈相寻坑杀动以数十万计秦政之时民之仅存者无防矣夫锋莫铦于利而剑防为下祸莫憯于利而参夷为轻方其抵掌华屋之下语穽心兵不过欲以遂其跃马疾驱黄金横帯之乐而岂意其流毒之逺一至此哉吾故曰七国之亡以策士策士之亡战国以利也然则其书何以不废曰是乌可废也春秋以后楚汉以初二百四十余年之行事备焉是史之流也史家兼载善恶以明是非且夫不尝茶蓼不知梁肉之足以饫口也不歴氷霰不知阳和之足以悦肤也不深览言利之害亦岂信称先王陈仁义之效可以行千万世而无弊也哉况乎其文之雄深陗徤龙门史传多取裁焉一时人物如仲连之髙蹈乐毅之笃忠邹忌王斗触詟之进説皆有当于儒者之正谊乌可以其出于战国而不道哉是书虽经南丰校勘舛误犹多鲍彪复紊乱其章次剡川姚宏防稡诸家而是正之最称善本惜近世不可复暏先朝张叔大陆子渊两先生尝为之评解芟繁纂要划然中棨其于史汉行文之法备有发明吾友茂伦珍秘多年今为锓版而行之亦两先生之功臣也已
　　新编李义山文集序
　　义山老于幕僚故其集章奏启牒居多通考载樊南甲集二十卷乙集二十巻又杂文八巻今都散佚不存所传者仅诗集三巻耳余笺注其诗检阅文苑英华唐文粹御览玉海诸部搜缉义山文凡得表书启笺檄序説论赋祭文墓碑等作共若干首厘为五卷又以新旧唐书考证时事畧为诠释而因题其首曰四六之名不知何昉义山云四六者六博格五四数六甲之取也未足矜然则此本非文章家所重而六朝以来特尚之斯古文所由日下耶厥体繁于齐梁至庾子山而纎丽极矣唐初四杰以及燕许诸公踵事増华号称絶盛其体裁闳博音响琳琅较过前人而清新儁防则微有间焉子美诗云庾信文章老更成凌云华意势纵横又云王杨卢骆当时体轻薄为文哂未休虽不置轩轾其间然文章流别亦畧可睹矣义山四六其源出于子山故章摛造次之华句挟惊人之艳以磔裂为工以纎妍为态迄于宋初杨刘刀笔犹沿习其制诚厥体中之旃檀薝卜也已若夫雪皇太子书谕刘稹檄则侃论正辞有风情张曰霜气横秋之槩及读辞张懿仙一启又见其悟通禅悦所得于知本师之教深矣此岂区区妃青俪白镂月裁云者所能及而唐史称其文第以繁缛恢谲目之岂得为知言哉余甞观晩唐人文章如李甘沈亚之陆龟防司空图数子最为卓荦瑰玮而世罕睹其集欲従文苑诸书中摘钞出之以备一家之作特病嬾未暇姑以此集为乗韦之先云
　　阳明要书序
　　宋儒理学莫粹于濓溪明道一再传而为考亭象山象山直探原本注脚六考亭博极散殊穷研著述吴幼清以为一主尊徳性一主道学问二家各尊所闻行所知持论多龃龉不合至无极太极之辨象山掊击再三考亭亦无以难也后世儒者多右朱而左陆遂疑象山为禅不知圣贤之学皆心学也文章之盛所以明此心节义之严所以持此心事功之大且乆所以騐此心心惟无一有故能无不有无一有者心之无待而神无不有者心之随感而现孟子曰仁人心也学问之道无他求其放心而已矣此千古学论凖的而何疑于象山哉夫禅之与吾儒异者其始离动求静其既欲以静摄动惟岐体用而二之也岐体于用故专守其空寂岐用于体故旁出为神通若象山之学则皆本明道静亦定动亦定无内外无将迎之説虽功施未究于天下而立言垂教务使学者返求之心其言曰心之神明是为圣此固孟氏之嫡传宗子也后三百余年而阳明先生出焉以致良知为宗大阐心学困踣蛮徼而此心愈明驱驰军旅而此心愈定骤膺艰大更厯谤疑而此心愈不动自来有用道学无逾先生者葢其学即象山之所以学其教即象山之所以教而已矣世之以禅疑先生者特因其扫除闻见往往弹射考亭吾谓此非真弹射也俗学崇奉考亭太过遂至溺惑于语言文句之间举其曰主敬曰穷理曰豁然贯通之精义尽汨没无余先生出而洒然正救之其弹射所加正羽翼之深意而世顾以疑象山者疑先生然则孟氏所云求放心不学虑者其亦将为竺干之导师梵夹之賸语矣乎先生高弟子为钱绪山王龙溪龙溪放谈其流至为顔山农何心隐之徒绪山恪守师说今全书其所手定也顾名目纷纠义例杂出其驳而未纯者不免间有几亭陈先生自未第时已覃精理学取先生之书剪截而刋定之宣其义蕴一其指归大廷尉叶公刻之广中于是先生之宗防始粲然大明于天下呜呼心学之不讲乆矣学者诚取此书而沈研省发去其词章之俗尚与功利之防情以求所谓此心此理者何在则文章也节义也事功也特太虚中之穅秕尘垢耳百世而下有欲因阳明以知象山因象山以知濓洛因濓洛以知孔孟者其能不奉是书为泛海之斗杓入河之碣石也哉是为序
　　【甫草曰自唐以前止有儒林列传宋史始分儒林道学近人邓元锡又分薛文清辈为道学阳明为心学不知心学之外无道学也此文方见得儒家正传】
　　读左日钞序
　　春秋三传竝立公谷乃经师之学左氏独详于史事葢古者史世其官左氏必世为鲁史如晋之董狐齐之南史楚之倚相能尊信圣经而为之作传广求列国诸史乗管仲晏婴子产叔向诸名卿佐之行事无不详以及卜筮梦占小说杂家之言无不采大事防书小事简牍闳稽逖览综贯秩然故其文章最为典则华瞻而后之儒者或病其诬或病其浮夸或病其立论多违理伤教则何也夫子感获麟而作春秋去梦楹不三载其指趣未及显以示人左氏之游圣门也晩又未必与游夏之徒上下其议论则其踳駮而不醇者固宜有之且左氏所称书不书先书故书之类皆本之旧典为史家成法圣经则不可以史法拘或事同而义异或事异而义同夫子葢有特笔存焉自不修春秋既亡不知何者为笔何者为削各信胸臆穿凿繁兴至于绍兴之讲进面说之殽杂极矣虽然笔削所据惟事与文左氏即间有舛讹而胪陈二百四十二年史事则十得八九杜元凯推挍经传亦极精详学者诚淹通此书研究事情因以推求书法一切刻深碎琐之见勿横据于胸中而以义理折之安在笔削之精意不可寻绎而得乎今左氏之书家传户习特其笔法简古文之艰涩者义之隐伏者往往费人推索元凯注既多未备而孔仲逹疏复巻帙繁重学士家罕闚其书东山赵子常特申不书之防辑为补注多与经义相证发余珍秘有年复广演而博通之疏瀹幽滞辨正譌舛自孔疏而下弋获于刘原父吕东莱陈止斋王伯厚陆贞山邵国贤傅士凯者居多又取春秋人物引绳墨而论防之使学者知古今人材之盛莫过于春秋兵法之精亦莫过于春秋应变出奇益人神智读史者当有取焉至于左氏全文明晓易见者则槪不之及自愧謏陋此不过备遗忘资讨论而已若欲从事圣经成一家之学必如黄楚望所云先以经证经次引他经证又次以经证传又次以传证经展转相证更复出入羣书此非余力所能任也姑存其说以俟世之述作君子
　　左氏春秋集说序
　　记曰属辞比事而不乱深于春秋者也今之说春秋何其乱与则凡例之说为之也自左氏立例公谷二氏又有例啖赵以下亦皆有例言人人殊学者将安所适从如称爵者褒也而防盂何以书楚子则非尽褒也称人者贬也或将卑师少也而僖公之前何以君大夫将皆称人则非尽贬与将卑师少也称字者贵之也而邾仪父许叔萧叔有何可贵乎杀大夫称名者罪之也而陈泄冶蔡公子爕有何可罪乎诸侯失国名而防子莱子不名灭同姓名而楚灭防齐灭莱不名则其说穷矣不书公子为削其属也而弑君如楚商臣齐商人反称公子则其说又穷矣卿卒必记日月公至必告于庙益师不日薄之也而成公以后皆书日桓防不致安之也而公行大半不书至则其说又穷矣不得已有变例之说夫所贵乎例者正取其一成而不可易若前后游移彼此乖忤何以示万世之绳准呜呼夫子作春秋上明天道下正人事变化从心安得有例例特史家之说耳自隐桓至定哀二百四十二年间载笔者既非一人则或详或畧不免异辞所见所闻难于一槪就史法言之尚无一成之例而乃欲执后人之例以按经又欲屈圣人之经以从例其可乎哉然则如之何亦曰求之春秋之所以作而已矣夫子曰吾志在春秋又曰其义则丘窃取之何谓志尊天子内中国讨乱臣贼子尊王贱霸是也何谓义善者吾进之予之恶者吾退之夺之彼善此者吾犹进之予之纯乎恶者吾亟退之夺之是也志以义明义以时立春秋之始诸侯骤强则绌诸侯以扶天子春秋之中大夫专政则绌大夫以扶诸侯春秋之季陪臣乱国则又绌陪臣以扶大夫而前之治楚后之治吴越往往示其意于奬桓文爱宗国爵齐晋宋卫诸君之中若此者凡以尊天子也明王道也一笔一削葢皆随世变而为之权世变异则书法亦异而岂有变例正例之可求哉后之说者乃曰圣人有贬无褒或又曰圣人初无褒贬夫有贬无褒则春秋为司空城旦之书圣人宅心不应如是刻覈若无褒无贬则全録旧史是非不明何以有知我罪我之言而能使乱臣贼子惧耶吾故专以圣人之志与义为防不能得乎圣人之志与义则随事生说辨愈繁而不可立教能得乎圣人之志与义则凡例诸说何尝不可与圣经之微文奥防相为发明而近世儒者著论乃欲尽举诸例而废之其亦固而不可通也已余为此书主以左氏传取杜注孔疏及公谷啖赵数十家之论聚而观之参互权衡藁凡数易疢疾寒暑腕不停书虽未知于圣人之志与义若何而古今诸儒支离胶固之说刋剟无余少以资学者经术经世之助庶几于属辞比事而不乱之防或有当云【附録左氏春秋集说凡例左氏传经在公羊谷梁之先故经文专据左而以公】
　　【谷参焉传文不能全载今节畧其事迹于经文之下然后引用注疏诸家之说此仿黄氏日钞体也三传之后啖叔助赵伯循陆伯冲三家可谓通经所辑辨疑纂例条理秩然今多引其说参以赵子常王方麓之论而防之学者先观此则全经燎如矣胡传专重复雠讨贼诚有功世教然立论颇迂濶而穿凿张元德春秋集注较胡氏特平正洪武初诏颁学宫今人罕见其书矣余志在表微故采之独多刘原父权衡以辨误为功陈君举后传以不书立义吴临川纂言汪新安纂疏李庐陵防通皆能阐绎微指又刘质夫许襄陵孙明复高息斋王彦光吕永嘉家则堂诸解大全去取未必悉当今择其粹者录之叶石林赵木讷戴岷隐黄东发诸家之说多先儒未发而大全不载则纂修诸公之罣漏也余徧搜藏书家得之亟为采入】
　　毛诗稽古编序
　　昔夫子删定六经而其自言曰信而好古夫三皇五帝之事若存若亡葢有不可深求者矣如河图洛书出苞吐符天人相接此与后世之天书何异而夫子顾信之不疑下至商羊罔象汪芒僬侥之类尤为矞宇嵬琐夫子亦时时述而志之葢其学综坟典征文献禀师传苟古人之所有无不考求详慎而不敢以私见汨乱其间此所以为善述也诗序出于子夏之徒大小毛公亦秦汉间人诂训视他经最古郑康成取其义而为笺即不免踳驳自有圣门阙疑之法在今人槪黜为郢书燕说此不可解也尔雅一书古人专以释诗亦子夏之徒为之至六书必祖说文名物必稽陆疏皆先儒说诗律令今人动以新义掩古义今音证古音此又不可解也说者谓考亭集传颁诸功令学者不敢异同然考亭尝为白鹿洞赋中云广青衿之疑问乐菁莪之长育仍不用已说门人问之曰序说自不可废然则考亭之意亦岂欲学者之株守一家而尽屏除汉唐以来诸儒之笺传如今人之安于固陋荒忽者哉余向为通义多与陈子长发商防而成深服其援据精博近乃自成稽古编若干巻悉本小序注疏为之交推旁通余书犹参停今古之间长发则专宗古义宣幽决滞劈肌中理即考亭见之亦当爽然心开欣然颐解呜呼经学之荒也荒于执一先生之言而不求其是苟求其是必自信古始夫诗之有序也犹江之发源羊膊岭也毛郑则出玉垒过湔塴而下时也后儒之说则厯三峡分九道汨汨然莫知所极今与之导源岷山使知縁崖数百激湍万里之皆滥觞于此也岂非记所云先王祭川必先河而后海之义乎世有溯源三百者必能尊奉此书为孔传未坠长发其俟之而已
　　西昆发微序
　　义山之诗原本离骚余向为笺注而序之曰男女之情通于君臣朋友夫屈原之时其君则怀王也其所与同朝者子椒子兰也原之耿介能无怨乎怨而不忍直致其怨则其辞不得不诡谲曼衍而义山一祖其杼轴以为诗以故瑰采惊人学者难于逆志余之笺注特鳞次羣书析疑征事而已若其指趋之隐伏者固不能条件指晰将以待世之晓人深求而自得之焉今春次耕归自玉峰以吴子修龄西昆发微示余其说以为义山无题诗皆为令狐绹作也义山受知令狐楚后就王郑之辟绹与党人排斥之终其身义山固功名之士也能无怨乎怨则以神仙之境为艳情巾帨之间作廋语斯固夫君美人灵修山鬼屈宋之家法也岂徒丽藻云尔乎往虞山冯子定逺尝语余义山无题诗皆寄思君臣遇合其说葢出于杨孟载今得修龄解益可与定逺相证明足埤益余笺注所未逮修龄眞晓人哉修龄精律吕之学妙有神悟葢今之异材兹特吉光片羽尔敬题首简归之以志余倾倒之意
　　周易广义略序
　　余尝读左氏传曰物生而后有象象而后有滋滋而后有数知象居理数之先又读系辞广八卦知六十四卦中凡近取诸身逺取诸物者无不于此乎探赜索隐乃益叹今人读易尽废象不讲何异擿埴索防自以为昭昭揭日月而行也然余之为广义则仍主辅嗣仲逹之注疏与伊川之传以推衍考亭所未备然后博引李鼎祚集觧诸书葢意在即象以显理而非欲离理而专求之象也【宋史载汉上朱子发着易解以程传为宗包括古今参和理象为当时所称余广义一书实窃取其义】如离理求象必将流入于穿凿附防而不可为典要汉魏以下如郑荀爽王肃干宝陆绩虞翻崔憬侯果诸家都从卦变互卦取义非不时契易防而穿凿傅防迂僻不可解者亦往往有之所以自宋迄今世不复尊信其书也近读来梁山唐凝庵钱启新三公论著实获我心而亦时见其穿穴旁解拨遗程朱正义则又疑其矫枉之失何子总统羣言善矣而别裁之功尚有未至此学者所当徧观博识精求而约取之者也伊川传易每略于卦变故自言止说得七分考亭本义中絶不及互体然大壮六五云卦体似兊有羊象焉此非互乎葢二子之书专明义理则象学自有所未遑实非举汉魏吴晋诸人所得欲尽扫而芟矱之也诚能兼通象学而又不胶执乎其说岂非程朱二子之所乐予者哉余友吴子人研穷易象夙有同心与余同辑此书始自已未不意人奄忽捐馆余复抱滞下之疾遂为辍管陈编堆积架上陈子长发一日过余曰古人一隅反三经何必全解如黄东发王伯厚以略解而传者多矣子何不撮举其要自为一书以示来者余感其言乃刺取其中摄合理象参论古今诸儒得失者得一百余条复増益十余条诠次为四卷名曰广义略云昔王晦叔【名炎】着易解未竟而病笃晦叔每夜分祝天曰愿假一二年母死以成此书果遂其志今余一病而惫惫而遂至于废业微独学力不逮古人精诚亦逊之逺矣然则余之拳拳蕞残而不忍尽付之于凋零磨灭者乌敢自谓于易学有禆乎亦欲使后之人知余之于易葢有力不从心之憾如此也壬戌中秋日书




　　愚庵小集巻七
　　钦定四库全书
　　愚庵小集巻八
　　吴江朱鹤龄撰
　　序二
　　史弱翁诗集序
　　嗟乎士之能以文章著述成名于后世者岂非天为之哉余少婴沈瘵勉习举子业弗好也顾独喜谈说骚选及西京大家之文见有服奇古不牵世俗趋舍者必折节而与之游弱翁其一也弱翁尊君某甫登贤书而殁弱翁艰窭万状遂发愤为诗文絶意干禄之学俗子疾其所为以为古文之道如盲者之于鉴秃者之于栉瓯越人之于章甫安所贸衣食者而沾沾为交口姗笑之且排窄之弱翁卒岸然不顾京口潘木公称道之于诸公间名稍稍起于是泝长河游燕邸眺览帝京宫阙之雄燕然碣石涿易滹沱山川起伏郁纡磅礴之气势以及荆卿渐离悲歌击筑子美南池太白酒楼诸故迹盘桓徙倚慷慨感激一发之于诗章归而抵永嘉寓金陵所与唱和者如顾与治邢孟贞杨龙友方尔止辈皆名士是时寇起三秦残躏中土弱翁感时讽讥刺刺不休每过余萧斋出所作相示谈及门户箝结盗贼披猖之故未尝不太息欷歔继之以泣也弱翁之诗峥萧瑟初值钟谭主盟相率为凄声促节未能自振于古后居东湖与惕斋聨和则全法少陵格律日进及遭崩坼之变方期偕余辈数人晞发湖濵修谷音海録之故事而未几死矣惜哉弱翁歾十余载蒸尝不续遗书散落人间其所着盐法志燕京遗事松陵旧传无能搜讨所在仅得诗若干首为评选而欲梓之以多故不暇每一兴念輙用怃然嗟乎服奇古之士世不多见也幸有其人矣而复丁屯蹇既穷饿其身促其年以死死而复夺其又将雕零磨灭其所着之书使之无可表见于后世何天于服奇古之士虐之如此其酷也天虐之酷而于人之姗笑而排窄之也又何憾焉
　　【宋既庭曰纯是故旧凋落之感悲凉纡折学欧阳而得其神韵】
　　送董处士归湖濵序
　　势荣者人慕之道荣者人疑之厌膏腴欺纨縠高车大葢夸耀州闾宗党间此势荣也身都儒雅与时进退抗顔千古之林雄览万物之表此道荣也充于势而诎于道古人犹有尘垢轩裳逃之寂寞之濵以为快者况乎乗危抵巇苟窃旦夕之光曜于蜩螳沸羮之中此如操漏舟以试洪涛防败辕而上峻坂方沈溺顚覆之不暇又何荣辱之足云哉董次公张西庐处子之秀者也先朝以高才生困顿塲屋近乃沈研经术著书自娱西庐足不入州府次公以井税至邑治必访余寤言跫然足音致足乐也今年秋余抱先子之戚读礼江湾草庵次公拏舟来唁流连晨夕商防古今每至析疑领要则油然以喜又悄然以悲喜者喜吾道之不孤悲者悲歳月易徂而修名之不立也将归湖濵次公起曰子何以益我余告之曰子瞻有言人不可以苟富贵亦不可以徒贫贱贫贱之乐舍通经味道曷尚焉阮嗣宗陶元亮居晋宋之间皆偃蹇不与世接吾独惜其未能闻道而徒以旷怀高致称也夫使二子者有志圣贤之学则述作当日益进又何暇逃名于麯蘖放意于沈防耶今我与子以遯处之身诂训风雅探索皇坟亦既优柔而浸渍之矣由此而升其堂而哜其胾譬若登山然不陟陉跻防弗可以止也修之墨墨宝之仡仡视彼汨丧于词章之末声利之塲者不过如瓮中蠛蠓经宿即化耳而岂以易吾乐哉次公曰防哉斯言敢不夙夜加殖以实子道荣之说遂抗手而别并识此语谂西庐用相警发焉
　　送徐介白移居上沙序
　　隠居之必于山林也犹之应龙必蟠积水之渊威凤必翔寥廓之表也又犹之崇兰紫芝非托根于深岩大谷则无以蕴幽贞而表秀异也自昔人有大隠朝市小隠山林之说而脂韦汨没与俗浮湛者反借之以借口呜呼通才逹节之不可几于世也乆矣虬龙踡曲洿津与蝘蜓何异乎鸾皇降处丘樊不为虞罗所中乎芝兰生于盆盎世且与蔓草嫣花同翫又安知荃蕙之不化而为茅幽兰之不变而为菉葹萧艾也乎此吾深叹介白之考槃山居浩然长往为不可及也介白少以风雅标持嵚防歴落格韵在东野阆仙之间时复防染毫素缥缈烟云咫尺万里而又皈命瞿昙夙通宗防熏修防欲衲子难能夫诗也画也禅也三者皆丘壑中物即使介白志遂风云身名雨泰犹当托尚山林有衣冠巢许之目况世弃君平矣君平安得不弃世哉上沙接武灵岩湖山环抱缁素名流往往萃止以介白织帘抱瓮其间香草夹径岚翠扑衣麦雉朝飞村舂互答皆吾诗情也松涛瀑雨逺近争飞云木虹泉晨昏变色皆吾画态也逺寺霜钟发人深省空林野火可悟无生吊响屧之幽魂悲琴台之故址兴亡一揆死生同梦皆吾禅心道味也然则介白之隠洵无忝戴颙宗测介白之上沙安知不与厐公之鹿门郑敬之蚁陂杜景齐之始寜山舍竝传千秋史防也哉余久厌尘劳每思于松林深处诛茅小筑读书啸咏其中而家累殢人刺促与鸡鹜同食此吾于介白之长往既深叹之又深媿之而不敢但以离羣为悲也他日向平愿毕便当僦舍东隣衡宇相接与介白隠素木几酌斑蠡杯诵正则女萝之章歌小山丛桂之句庻几东臯子之仲长子光也介白其许我乎【尤展成曰葱蒨馥郁近初唐文字今人学欧苏者渐流制举一路吾寜取此种】
　　赠洪广文计偕序
　　六书者经籍之权舆也圣人以之该三才之理备万彚之情俗学罔探源委好出私见穿凿由是经解晦塞沿讹失眞士而欲考古正今必自六书始矣夫鸟迹之降而大篆也大篆之降而小篆也小篆之降而楷八分也势也然周官设太史氏以掌书契秦吏人多诵爰歴之篇汉制能通急就者为郎则犹知重之也后世考正无专司教异学殊曲说四出葢自唐孝明诏卫包改古为今小楷行而圣籍古文不可复睹防画转易意义乖离尚书之文于六经为最古而讹误不一如扰而毅之与俶扰天纪一当从□【如招切】一当从□【与扰同】此讹在混淆者也兖州厥赋下下下下转为正正又转为贞此讹在变易者也举二端而全书可知也举一经而他经可知也干禄之家既薄文字为璅节师宿儒以专家称者亦不过稍稍晓音读渉训诂而已嗟嗟生今之世为今之学而欲是正典文汰俗说而复古义其将何涂之从耶歙州洪氏代有闻人陜翁先生尤精六书之理自尔雅说文以迨陆德明吴棫黄公绍郑樵周伯琦诸家之说靡不博览而沈研之其司教吾邑也诸生以制举义来质者必进之以经学以经学来质者必进之以篆古文凡音韵清浊形体丰杀义解浅深流俗相沿未正者一经讲明皆粲然有绪世谓广文片席特优游就闲之地为疗饥谋耳其能与子衿之徒商防制艺者已少况进而经学乎又况进而篆古文之学乎如先生者诚可尚也已虽然愚愿窃有请也许氏一书为字林金科玉律乃其重复阙佚僻戾而未可信者尚多有之古籀二文宋景濓疑吕忱参入其间非复许氏之旧今诚祖古籒而宗说文参之以徐氏系传又博采诸家之说订讹补佚勒成一编他日校书石渠如蔡中郎正定六经鑴石太学门外故事俾后儒晩学咸取准焉其有功古籍甚大以较口陈手画教行于松江笠泽之间者相去岂不径庭也哉余不敏于六书精蕴未窥一斑先生屡枉荒庐因得谘质疑义旷如发防今将与计偕入京师不可以无言辄泚笔书此以为绕朝之赠
　　赠徐处士序
　　好名非古也逃名尤非古也三代之时贤能俊造皆乡大夫所书而升之进则流茂实于本朝而非以为烈也退则巻姱修于穷巷而非以明高也名士之目其始于魏晋之间乎葢自汉季不纲孝弟力田之科既废士之登用者多出于九品中正之一涂于是矜声华而竞标榜遂有刲股庐墓以为孝敝卓羸马以为亷茹芝饮涧以为洁者而名与实始判为二矣然当时品目犹斤斤乎慎之诸葛孔明纶巾羽扇指挥三军司马宣王叹曰诸葛君可谓名士矣夫孔明之兼伊吕失萧曹千古无两而始以名士许之则名士之矜重何如也袁侍中谓韩康伯门庭萧寂居然有名士风流王孝伯言但使常得无事痛饮熟读离骚便足称名士夫名下必干要津必走热客而反曰无事曰萧寂则名士之所标置又何如也世固有姓氏满于人间而不得谓之名士亦有从子三十年不知而不得不谓之名士然则名士之所以居名者其必有道焉而必非好之而即来逃之而可去也葢章章已吾友徐子俟斋遯迹空山逾二十载户屦无闻炊烟不接翛然环堵与袁闳之土室焦先之蜗庐无异此其人好名者耶抑逃名者耶以为好名则今之高轩大葢燀赫当涂者絶不闻有所谓徐子者也以为逃名则徐子之穷年汲汲著书等身自六经诸史之言下迨稗官杂说无不淹通而鍜冶此其意岂欲以山泽之臞与浮埃委翳同其销灭者哉呜呼今之所谓名士者吾知之矣非借门廕则不名非广交游则不名非丰脯醢则不名非树柴栅则不名非操衡纩则不名非骛通都大邑则不名王睂子轻其叔何有名士但终日妄语而今非游谈诙诞则不名宜识者以名士为羶途为伪府岸然掉臂而不顾然则徐子之所逃逃羶耳逃伪耳而岂以逃名也耶且夫名亦乌可逃也人有避影而之乎日中者避愈疾影愈多使名而可逃则没世无闻不当为君子之所疾屈平放逐行赴汨罗矣而犹曰恶修名之不立此何以称焉今以徐子之行谊确苦皎然不欺其志所着文章又无不可传千秋而俟百世者吾知道北之周颙终南之种放徐子且旷然不屑况于挟牛腰卷轴请谒奔走借口陶公乞食者乌足当剑首之一吷哉然则他时太史欲采眞隐传高士即不于徐子属而谁属也虽谓今之好名人莫徐子若焉其亦可也【孝章曰古以高士名士为一今以高士名士为二然天下有名而不高者矣未有高而不名者也吾读此文有深感】
　　烂溪防咏序
　　夫道存丘壑非缟纻无以摅怀侣集簪裾必咏歌方能见志是以南皮雅制高擅邺中曲水新篇争传上已至若汉隂衡宇欢情接于渔梁陶令琴尊胜社聨于庐阜杜陵蒿径求羊聚尘外之踪甫里茶园皮陆结散人之契是皆情有所寄则侔轩举于伏鹄离鸾地无可容爰傲陆沈于高山流水清风尚矣嘉话邈焉吾友侍御周子投簪末造抱瓮清溪家有赐书丹铅不辍径无俗驾啸咏为劳选胜事于花朝送牢愁于文防履綦接迹香浮庾信之园枕簟投林花满谢公之墅于时碧流绕砌幽鸟变声烟云羃于堦除竹栢清其顾盼青苹防防遥生入座之风朱草垂垂似助含毫之色叶宫商于腕下贯珠贝于行间招楚客之魂则庭凄别鹤写湘君之怨则树咽奔涛桐叶分题列组之章备矣石栏斜防粲花之笔斐然俄而日隐西轩烟横逺浦嘉羞屡进清斚分曹对萝月以狂吟抚檐花而长啸支颐散髪同期北郭之隐沦解带披襟共雪新亭之涕泪户外之盲风墨雾都遣沈防堦前之白石清泉尽收眺咏嗟乎曲高寡和翻见笑于巴人身隐焉文非所安于吾党篇章互答陶写不孤与此盟言何俟挥嵇弦而蜡阮屐登斯风雅洵可居灶北而老墙东以视疎雨微云嗟称止孟公之句椒园竹馆属和惟裴廸之章既兴防之异方亦铿锵之具美者已不佞黾勉盘匜追趋杖屦悦同心之追琢悲大化之推迁金谷寒渠空对铜驼之陌兰亭峻址尚传蚕茧之书不假濡翰曷留陈迹遂无辞乎首简冀有述于将来尔
　　思旧诗序
　　夫情深畴昔则金石为移感切音容斯河山增邈是以桥公墓道迟回孟德之车中散旧庐恻怆邻人之篴又况时丁板荡代隔风流茹芝贯薜高其标碎首纳肝厉其节者哉吾友徐子桢起系出伟长才同孝穆英年作赋陪华毂于李君茂采蜚声对清樽于北海乗车戴笠共坚白水之期交吕攀嵇皆属青云之器俄而虞渊渐薄防梗俱漂或衔精卫之寃或写灵均之怨或凿坏而力佣井臼或寄茧而肥遯山阿阳嵗未周哲人几殄日斜庚子沈沈贾傅之魂径防西州惨惨羊昙之恸白杨成抱难求挂剑之延陵碧海移情莫遇赏音之钟子鸎荘烂漫泣尽湘累甓社荒凉梦回泉壤此徐子所为追旧游而发喟援柔翰以申怀者也夫燕公五咏寄愁岳浦之云子美八哀雪涕巴东之峡是知感随境而凄咽情縁人以纒緜岂惟风今实亦劝后音徽未沫何必访遗貌于虎贲风义难渝即可播德声于金版传诸乐府式流彤管之芳播在舆人永备輶轩之采庶几安仁之诔释怨穷泉有道之碑争光浩劫爰题首简急命杀青
　　夀黄母六十序
　　古之为孝也易今之为孝也难三代之时德艺升之闾门士苟一行可称莫不有升斗之禄以养其父母故曰其为孝也易近代耑重科目小儒剽缀斐然即可立登巍膴其时命不犹者虽行同曾闵无由以自进寸草春晖有感叹至白首者矣故曰其为孝也难若黄子叙九有足异者叙九固世所称读书好古人也入其室翛然澄澹巾瓶巻防之外别无长物若将以仲长乐志终其身者人皆曰叙九贤虽然叙九所为政难耳叙九母某孺人以名家女早厉氷檗操今年且六十茕茕衰白矣凡酒浆缝纫朝夕井臼之所须无一不倚办于叙九叙九失怙苦学既不能艺黍稷牵车牛修岁时洗腆之敬所恃以衣且食者惟村塾数童子而砚田所収恒值俭岁瓶之罄矣维罍之耻使孺人有几微不平之意见于词色为之子者则奈何乃吾闻孺人于此固愉愉如也适适如也数勉其子以为学人无为闻人为端士无为夸士谨治机织洁修盎齐使叙九得殚力课诵而不贻之以高堂甘毳之忧然则叙九之贤实其母有以成之也吾尝谓袁闳土室管寜藜牀志士自处之道也非所以事亲王介甫则云禄与位庸夫所待以为荣贤者道弸于中而襮之以艺虽无禄位以夀其亲其亲亦喜无量呜呼介甫之说特有见于禄位之不可必姑言此以慰子心耳而岂可望之常情哉今观于孺人则介甫之说果信使天下之读书好古者皆无慕于不可必之荣而并不致憾于三代以下单门寒胄禄养其亲之为难吾以谓孺人之贤尤足风也故因叙九来请夀言辄书此以赠之
　　【归元恭曰既以教为子者又以劝为母者如此作夀文求之者必寡】
　　王吏部西樵诗集序
　　顾子茂伦选山左四家诗西樵先生自京邸邮寄编年诸刻茂伦分体诠次彚为一集刻成以先生命属不佞龄缀词首简乃拜手而系之以言曰昔杜樊川论文以意为主气为辅辞采为兵卫而其序李长吉诗则以为骚之苗裔理虽不及词则过之又曰使少加以理奴仆命骚可也夫樊川所云理岂非谓命意期于淳深而无取踳駮乎鼓气期于緜聨而无取梗涩乎摛词撷采期于雅驯期于丽则而无取诡僻塡缀乎指事陈情不有天然之杼轴乎笼形挫物不有日新之鑪鞲乎长吉之诗天才瑰异而陶冶之功未至程之以理则芜音累气往往而见樊川所以深致惜乎斯人也尝观杜陵之论诗矣一则曰意惬关飞动篇终接混茫一则曰妙取筌蹄弃高宜百万层一则曰毫髪无遗憾波澜独老成杜陵之言惬言高言老成即樊川之所谓理也是主之以奴仆命骚者也论至于此自非别裁伪体转益多师掣鲸鱼于碧海者其孰能备美无憾虽长吉犹难言之况如卢仝马异辈之孑孑自异者哉西樵先生生于于鳞之乡而又承季木公之家学其为诗也抗坠抑扬含情悱恻葢深有得于骚人之防若其澹而多风怨而不激艳而能雅咀百氏之英华而汰其疵纇樊川之所致惜于长吉者至先生而无少歉焉则可谓之彬彬矣今海内诗家絶盛丽色繁声怡赏不给而按其中则枵然无有譬诸隋宫剪防不终夕而销灭惟其理之不足也悬先生诗于都市以为刮膜之金箆庶几开元大厯之风可复振已乎乃不佞龄窃有感者昔于鳞称社燕都茂秦实以布衣执牛耳今先生与懿弟阮亭先生竝官辇毂扬扢风雅一时荔裳周量愚山绎堂诸公篇章唱酬当复有五子七子之目自愧草泽支离无能防蹇走都下操三寸不律与诸公角艺文坛如茂秦故事所以读先生之诗为之口沬手胝不能自已于叹慕者也
　　俞无殊诗集序
　　唐孟郊贾岛之徒皆以诗而穷其诗又皆以穷而工今之穷于诗者率不能工何也乱离之阨其身覊孤疲苶之挫其气往往神智耗沮而不能发间有所发矣而或学短才弱枯毫燥吻又无以写其中感槪悲愁之致而极人情之所难言若是者岂非能诗而不能穷之故耶是故其人非矫志厉学冡笔巢书者不能穷非简栖遥集淡泊自守者不能穷视其能穷与否而其诗可知也已吾友俞子无殊少承羡长先生家学以诗鸣于时与弱翁介白君服诸子镞砺文笔世变以后遯空山荆扉土锉穅籺不充意顾萧然安之据槁梧煨榾柮时出其清文丽句与山光云影相暎发于芗林药谷之间其气静故其音和平而肆好其神闲故其体窈窕而善变葢吴中之诗自启祯以来正声不絶求其嫺雅融润兼含众妙未有如无殊者也无殊之诗非所谓能穷而益工者耶嗟乎诗之为道冶性灵陶物变必叩寂求音遗落世事汲古刻厉而后得之是故致穷之物莫如诗既已从事于必穷之途而又拒之而不受心迹乖反噂沓纷纭其下者以是为献防之媒干泽之具声利薰心繁华铄骨如是其诗必不工虽工亦不传吾益叹无殊之能穷为深有得于诗道也且夫三致千金苦身力作与鲁望之笔牀茶灶孰劳而孰逸驷马高葢上下坂折与无功之东臯北渚孰安而孰危然则无殊之晏坐空山长歌短咏所享受于烟岚霞石水帘树锦之乐者亦既富且奢矣而犹以世俗之穷穷之不几鹪鹏翔而下视薮泽也乎
　　送计甫草北游序
　　夫桑弧悬戸男子有志四方蓬葆戒涂壮夫寜甘三径出门闾而挥手便隔关山辞亲串以晨兴谁同樽酒诵北征之赋魂实黯然咏西候之章悲难叙矣吾友计子甫草建标艺苑嚆矢清流兰成射防之年早推玉价高宻封侯之岁尚阻龙津虽复隐约清风宅带陶潜之栁萧条素业厨烹鲍照之葵然而流咏树蘐每叹尸饔之不继关心华黍欲资采椹以何堪爰担游赵之簦遂理入秦之屩指飞蓬而适逺目惨河梁凌宻霰以长驱愁深云树霜辰旭旦感坠叶以惊心戍鼓津亭停征骖而吊古扁舟共载知同入洛之张凭假日消忧岂作依刘之王粲岁华荏苒即看别浦流凘晓色曈昽已睹青阳应律望乡园而不见尘飞京洛之衣怀故国以长謡目防鸎花之苑况复北堂草茁时倚盼于防门返哺乌啼尚恩勤于手线兴言及此其能不顾逆旅而长盱抚栈车而心恻也哉嗟乎洛下声名旧侣非少邺中游宴为欢几时粟贷监河如捧毛公之檄鲭丰侯第当思考叔之羮林下灌园仍偕吾辈机中织锦莫别经年丹花艳日须禊汜以承觞紫鷰迎风跂游梁之返防瞻望弗及我劳如何
　　【陈其年曰在唐人中可方王子安】
　　闲情集序代
　　自国风寖微离骚继作其辞之诙诡瓌丽幽凌忽以视成周太史所陈诚有间矣然其情之纒绵悱恻实本于忧防畏讥爱君忧国之思故太史公曰国风好色而不淫小雅怨诽而不乱离骚可谓兼之自汉魏至三唐才人叠迹绮靡之制穷极纎防波讨源莫不同祖风骚亦犹之路鼗出于土鼓篆籀生于虫书也李阳氷称太白之诗言多讽兴驰骋屈宋为风骚之后一人子美特变本加厉尔然其所推江湖万古流者不越风骚汉魏是可得其指趣矣元白艳体聨珠缀玉先后一揆乃杜牧之独以劝淫导媟重相诋諆何欤即牧之所自作语多絶艳所谓劝淫导媟者毋乃躬自蹈之欤松陵顾子茂伦夙号高才生其学上下千载于三楚两京六朝以迄近代之诗无不综览而诠衡之谓唐人之诗妙于言情而理在其中宋人主意元人主词去古皆逺惟胜国季廸睂庵昌谷诸公义合风雅语兼哀艳直可嗣响唐音称骚人苗裔乃取三百年以来名家诸集择其丽而有则者撰次成编名曰闲情集当湖陆子孝山复加参伍付之剞劂拾三闾之香草架孝穆之瑚驰函逺寄余京邸每读一过流芬送馥目魂摇洵册府中之木难火齐也已余观古今隐逸诗人首推陶元亮乃其闲情一赋备极帷房旖旎之致揆厥风防正与悲士不遇赋同一寄托萧统嗤为白璧微瑕所以来东坡之诮呜呼能通乎元亮之意者斯可与读茂伦兹集矣若夫玉台賸彩香奁浮藻岂足与同日而论哉
　　缬林集序
　　徐子梥之掉鞅文塲名满吴越去岁读书桐乡与汪子晋贤篇章唱酬驩相得也四方赓和其诗者翕然响臻积成巻轴将以付梓顔曰缬林而问序于余余曰子之名缬林也何居徐子曰子不观夫锦树乎当夫句芒司令和风扇物弱栁缫烟夭桃晕雨凡诸卉木无不骇緑纷红香气蓊葧葳防摇曳原阜蔽亏佳人拾翠以娱怀游子采兰而荡目大造之文章极于此矣未几而朱明既谢秋风飒然霜露沾衣晶光旦肃起视中庭则高林含凄陨萚满径如战败之军旗鼓弃去裹创疾驰吏士皆鸟兽散耳向之所为娇花杂树殢粉沾香者洫然安往哉然自是而脆者坚润者燥靡者劲华实敛藏结为绚烂鸭脚枫桕经霜作花红叶翠阴参差绮缛当之者神寒望之者目此亦天下之壮观絶采也使非秋气坎寒威砭肌之后其何以得此哉吾怪夫今之人徒知夭桃弱栁献媚春畦而不知冻树丹青寒山锦绣尤可观而可乐也白香山有云黄夹缬林寒有叶夹缬者唐成都锦名也昔者王公臞庵中葢有缬林馆而吾取之名诗不亦可乎子且以为奚若余曰善哉子之言诗进于道矣夫剥落者充实之因也閟藏者菁华之府也不剥落则秋气何以凝不閟藏则寒晖何以发屈宋之骚些不至于江潭顦顇则不成子美之诗退之子瞻之文章不至于防州流落潮惠贬窜以后亦不能奇且变若是也今屈宋诸君子往矣而其瑰采丽辞琅琅照耀天地者古今之大缬林不在是哉吾与子试往观焉穷思维防攀渉恐终身防而未有已也何臞庵之足云徐子曰善请书之遂书其卷端并以示汪子
　　【沈睂生曰铺藻扬棻都归实理此岂时手能办】
　　南州草堂集序
　　往岁在茂伦斋中见徐子电发诗叹其天才骏发有豪宕迈往之气因语茂伦曰此今之郭功甫也世有王荆公定当激赏其才邀致为上客耳未几电发客游皖城逶迤泝大江过采石蟂矶梦探天柱峯洞穴则诗益工已而为燕游纵览京都之雄声名文物之辐辏与名公钜卿相过从吊荆卿投丸渐离击筑诸故迹则诗又益工已复游河朔往来齐鲁间眺南池酒楼之址而悲李杜之不可作也歴黄河泰岱明湖趵突之奇而叹东方之壮观极于此也则诗又益工及归而复游武林客冶湄令君所冶湄文雅好士鸣弦之暇钩帘凭几一觞一咏无不共之其诗之工抑且与露桃靧面风栁矜腰相映发于西子湖心马塍花畔而电发之游于是乎不穷呜呼游道难言之矣奇胜交加荡心駴目笔不能追情不给赏苟非胸吞云梦曷以赋擅骊珠则题咏之难也昔人论用兵寜为拙速毋为巧迟维诗亦然坫楹迭唱奚暇撚髭宫征急宣齐矜叩鉢必多造次之华始负通人之目则应防之难也诗冶性灵岂拘篇什之多寡与字句之短长今则务矜博于千言好窘人以仄韵俪青嫓白易来羔袖之嗤絫牍连章或致重儓之诮则夸多之难也必才如电发始可以免于三者之患已乎虽然天下奇山水无尽文士粲花之管与之角胜于引商刻羽者亦无尽西泠六桥特电发杖屦间物耳浸假而为天台雁宕之游又浸假而为三湘七泽瞿唐滟滪之游吾知其诗之工且奇奇且富必有十百于此者寜苐如郭功甫之金山诸咏见赏于荆公已哉
　　华及堂诗槀序
　　新安之诗莫盛于汪伯玉先生伯玉当嘉隆间以文章声势奔走天下士与琅琊歴下称鼎足百余年来谼中显仕多萃汪族而文采风流则罕闻于代甚哉诗道大而家学之难兴也往岁梥之自云间归传示王先生玠右与汪子晋贤酬倡诗因言晋贤为伯玉先生近属年少有隽才而倾心好士桂枝片玉要当为国秀余心识其言适有事嘉禾遂往造焉对案咿唔连辰谐赏交分桐叶之题细举匏尊之酌意气驩甚时晋贤方选诗风征余作诗要指余告之曰杨仲有言取材于选效法于唐此诗家律令也不读选而希风汉魏是犹之济洪流而舍篺筏也不法唐而旁及宋元是犹之厌家鸡而求野鹜也晋贤首肯余言今年早秋余避地同川晋贤逺寄华及堂诗稾于时晨露珠新梧垂乳疾读一过清风飒然目中英妙之姿能诗众矣然俊情丽语络绎奔赴鲜有及晋贤者得非深有契于仲之论诗而心摹手追以几及之者耶即伯玉先生抗衡琅琊歴下亦惟是选体唐音奉为质的而导扬之以发其菁华咀潄之以穷其变化今晋贤齿方逾冠镞砺括羽修绠汲深益进于古人举伯玉之弧蝥而重建之以角中原之坛坫愚虽老犹愿执殳以为之前驱也
　　梁大司农诗集序
　　唐贯休云乾坤有清气散入诗人脾而归太仆又言诗文者天地之元气清气之与元气有以异乎曰有异清气如游澄潭静渚之间沦漪映空蔚蓝同色盥濯者争就焉然而潦尽霜清不免有易涸之忧元气如葭琯阳回勾芒律动山川俄焉増绚草木为之改观一任红英紫艳白萼緑跗纷纷籍籍随物变色而莫知化工之所由然是故得清气者为劳臣志士之幽情为覊人思妇之苦语哀怨凄切或至如候虫之鸣与寒蝉相应若夫得元气者西清东观之间振其步武明堂清庙之上戛其声音煌煌乎山龙藻火之采烂焉琅琅乎璆璜冲牙之响发焉惟其受之于天者全故凡音不得与之竞工拙也三十年来海内之以名公钜卿主持风雅者南为芝麓龚先生北为苍岩梁先生二先生著作近悬秦市逺走鸡林梁先生在今则岿然鲁灵光也先生之诗未窥全豹茂伦山子梓行其集始得受而卒业焉筋力成就在高岑王孟间七言近体兼撮歴下之胜有正容劘切之志而不改其和平有掞天藻丽之辞而不流于靡荡葢先生家承世阀学有渊源一门羣从接武华要太行滹沱山川秀杰之气尽萃于一氏以故擅材富抽发不穷愚所谓得元气之全者非先生其谁耶抑又闻先生退食之余即焚香静坐蠧帙遗编穷捜不辍横经借史讽咏忘劳兼之汲引文流无遗韦布如登玉山鲜不收之琼玖如过马肆多特顾之骅骝通怀乐善于今无两斯又先生得天之厚所以于已有文章著述之功于物无諐尤跋疐之累者也不佞龄菰芦下士屈首穷经未为入洛之游猥辱逢人之问因是集剞劂告成僣缀芜辞用尘巻首若夫先生台阁鸿谟南宫伟畧则载在史馆非鲰生末简扬扢可既故无及焉
　　汪周士诗稾序
　　韭溪之西古梧桐乡有寓公焉为休阳汪仲子周士与叔子晋贤以诗文鸣吴越间四方之闻风造请者户屦相错琴樽在左图史在右从容献酬无间晨夕谈者以为顾氏玉山草堂不是过也周士之诗忆癸丑冬梥之携以示余见其清举韶令叹为时贤第一流今年冬往过其庐周士出一编相质清举者加以精工矣韶令者进而深稳矣浮声切响无不合度名章迥句时获骊珠余方欣赏不置禹庆青士起曰周士才信美抑诗道有进此者乎余逡巡却席曰龄鄙人也何敢云知诗虽然尝流览古今诗之盛衰而得其说矣夫古之作者纂绪造端沦澜百变而其中必有根柢焉上之补裨风化下之陶写性情如伯玉感遇三十八首伯玉诗之根柢也太白古风五十九首太白诗之根柢也子美北征咏怀前后出塞及新安吏以下诸篇子美诗之根柢也退之南山秋怀退之诗之根柢也乐天续古诗秦中吟数十篇乐天诗之根柢也唐人论诗每云工于五言葢以五言工则不必问其余是五言古为诸体之根柢而五言古之根柢安在乎亦曰求之三百篇离骚以及昭明之选而已矣自近体盛行便于应酬干谒而世之辞人率以之代羔雁充筐篚于是五言古几废即披英散馥排比极工不过俪青妃白流连景光已尔于六义之道安取乎岂惟今人献吉于鳞诗家之雄伯也其论五言古则愚有猜焉献吉之言曰李杜大家不越唐调不敢目以汉魏何况三百于鳞因之云唐无五言古诗而有其古诗陈子昻以其古诗为古诗弗取也夫三百不得不变为屈宋屈宋不得不变为苏李苏李不得不变为曹刘曹刘不得不变为齐梁诸子齐梁不得不变为神龙景云以至开元天寳其间格调虽殊所以补裨风化陶写性情者源流则一今必专祖汉魏以时代限之而谓初盛之诗去古皆逺非通论也近世为五言古者多宗选然剽拟肤泽几于像设不灵或遂槪选体而嗤薄之子美云熟精文选理精其理者必有神明变化之功焉而岂徒掇拾其辞句规橅其步武哉学者诚取子美之所得深思之因以求汉魏离骚因以求三百则五言之根柢在是而三唐风轨皆可同条而共贯奚至如二李之论判为淄渑乎今大江南北以诗名者秋岳蘧人顾庵大可氷修定九玠右无殊十数公周士皆与往来鸣和钝翁蛟门又君家嗣宗试取鄙言质之未知诸公以为何如也
　　【高汉思曰如此论诗可谓探源星宿】
　　钮贞父诗集序
　　记有云先祖无美而称之是诬也有善而弗知不明知而弗传不仁葢古之君子其不敢没其亲如是也手泽存焉书防不敢防口泽在焉桮棬不忍遗而况于所撰著之文章乎吾尝习谱牒之学见吴中先贤之嘉言懿行往往笔而志之及问其后裔则懵然不省甚且举其祖先之遗集而饱蟫鱼易饼饵斯其罪比于粥及祭器斩及丘木者不啻倍之也贞父先生生正嘉盛时隐于医以诗游孙太初黄五岳王履吉诸公间然其名不甚着愚于安期前辈邑乗中得其诗数首始亟称之复为作传今其四世孙斯来以五浮山人集示余则众体皆备出入魏晋三唐使先生生于今世必当鼓吹风雅有雕龙绣虎之目当时罕所称道岂非前人敦素履薄浮名不汲汲于标榜结纳故耶先生之诗固可传然非有哲藏弆之防表章之切亦安知不与陈根委翳共销灭于寒烟夕烧中也由是而观古名贤之制作其晦而不彰彰而不行行而不逺者葢不可胜数也然则后死者之责岂不重哉岂不重哉
　　汪季青诗稾序
　　余之过华及堂也二稔于兹矣维时賔从如云酬应纷沓周士晋贤与青士数子或拈韵长吟或挥杯满引斗斜灯灺谐谈如沸季青独危坐其旁岸然有手弄白日顶摩青穹之意余固已心异之今春晤钝翁先生先生语余曰子见季青诗乎殆天才也适季青以近作贻余防定余受而丹铅之其光气熊熊然其音节渊渊然其兴防标举又复轩轩然浩浩然葢杼轴本之少陵而槎枒奡兀之致得之山谷放翁居多以视二昆之清文丽藻又别开一疆索仲智火攻得无直逼伯仁耶钝翁称为天才信不虚已李赞皇有言文人以才为命妇人以色为命越女之妖楚妃之艳虽粗服乱头嫣然一笑而阳城下蔡皆迷惑岂区区在裙裾粉泽间耶色之不足而后矜梳扫以为姿恃铅华以为媚抑末矣是故才者造物之美器不轻畀人其得之者如琪枝瑶草举世称瑞焉豫章出地已欲干霄骥子试涂便齐飞兎古今文士其得之天授与得之人力者生死工拙之分相去奚啻寻丈哉今季青年方弱耳既负絶人之才而又性耽烟霞目饱缃素一门之内嗈嗈和鸣从此泛学海陟文山举修步于长涂穷壮观于絶景余请以兹编为嚆矢焉
　　董太史豫游草序
　　董子方南省亲归里得见其燕台诗思入风云词谐金石侍从宜春既发掞天之藻献酬羣彦复多肆好之风窃叹台阁体固应如是今夏鼓檝为豫章之游归而以一编示余又皆哀怨抑扬之作葢调近噍杀多羽声焉或问董子以终贾之年射防甲科读中秘书翺翔天路此岂不得志于时者奈何为此幽思窈之音乎余曰董子仁孝人也观其采兰眷恋以白华之洁行戒养南陔非有意为汗漫游也一旦以甘毳之不给而出逺涉江湖冐嗔鼍獭二孤之悬流马当之奇崄昔人以比太行吕梁左蠡弥漫分风上下过之者能无垂堂之戒乎哉况军兴孔棘羽檄交驰荆棘载涂蜚鸿满野宗衮焦思旅人蒿目遥睇江山皆増怊怅矣吊孺子之墟墓式柴桑之故庐又能无睾然高望而逺志哉宜其见之咏歌者恫乎以悲悄乎以栗哀气感而羽声多也昔人称张燕公为大手笔自居岳阳诗更凄惋葢情因境迁非可一致若夫羁旅之作多激楚山林之音多愁寂此岂所以拟吾董子耶
　　宗定九全集序
　　尝读渊明诗云养真衡茆下庶以善自名而昭明之序其集亦曰语怀抱则旷而且眞葢古人文章无不以真得传者有眞感伤而后有阮公正字之诗有眞节槪而后有工部吏部之诗有眞豪宕而后有青莲之诗有眞闲适而后有左司香山之诗乃后之作者见诸公之成家在是也遂相率而橅效之以为名高不情之歌哭随众之祧祢纵极嘈囋无关性灵何以感情激听叶钟律而壮风云也子美云别裁伪体亲风雅今之诗文其为伪体也多矣能无待于别之裁之也乎淮南宗子定九夙以才藻擅塲余尝取其前后集分体诠次之佩实衘华兼工众制人叹定九之才何善变如是余请一言蔽之曰眞而已夫矫讹翻浅还宗经诰此刘勰之所尚也补衲拘挛蠧文为甚此钟嵘之所讥也定九博极羣书而学有原本縆幅道义钩贯经史优柔浸润洒然出之当其少年盛气摇笔飞扬寄怀香草追风勺药之篇托兴佳人侔丽灵均之作为六朝则眞六朝也已乃渐谢铅华举陈胸臆开元大厯之遗响奔命行间杜陵白傅之偏师直摩前垒为三唐则眞三唐也防关故金粉地定九厌而逃之东原泛艇无谢花津高柳垂檐何殊栗里任东邻之扑枣看西舍之通池以言丘樊则眞丘樊也定九交满天下韦布搢绅久要如一虽孝亷之船时觅郡教马军之酒走送花间而视之泊如以言臭味则眞臭味也有定九之眞诗文而世之矜燕石缀骈枝规规挟其蕞残玉屑以为至寳之不匮者咸攦指退矣有定九之眞丘樊眞臭味而世之高谈黄绮犹求润于冷炙残杯好结雷陈曾莫问夫练裙葛帔者不亦皇然汗下已乎或者曰以定九之才使得早遇于时经国大业当与海内共见之今顾使为逃虚寂寞之子能不为世道惜虽然定九而遇必将直庐视草日頫首东华软红中安得有此眞诗文之乐与眞臭味眞丘樊之乐从容偃息于谢墅庾村之间轩渠拄防旷然怡情而适志也哉然则天之待定九不为不厚余又安庸以天之厚定九者而反为之咨嗟太息也
　　【朱致一曰眞字可为救时鍼砭岂独诗文】
　　愚谷诗稾序
　　三十年来士多好言隠逸其所为隠逸之诗类以吴宫花草晋代衣冠托之悲悼而余弗谓善葢其音响是而性情非也及读晞髪集与白石樵唱则神骨凛然顿觉风雨晦防山鬼夜泣诗之能感人如是耶防哉范蔚宗之论逸民以亲鱼鸟乐林泉归之性分所至非可矫饰为也鹿城吴中奥区冠葢之盛往时尝当大藩今乃萃于东海一氏疑山川灵秀发泄过多而吾友季重先生独以潜确勿耀称陈留诸阮安可无嗣宗高致提唱其间耶季重诗筋力成就都得之少陵而吊故宫之禾黍感仙仗于崆峒实从深情至性激射而出故能使读之者凄然忾然留连往复而不能自已吾尝谓少陵当时若无灵武回銮之事其诗不知作何悲咽今以季重观之其引义陈辞恐亦不过尔尔而说者定谓今人不如古人岂非目论耶季重淹洽史籍尝辑三百年隠士人为之传斯可得其志意之所存然隠未易言也其人非有深情至性超然尘之表而徒任放为名高则山泽之臞行吟带索者皆厠其林矣甚且如田游岩卢藏用辈以为仕宦之防径矣余亦有志于隠而深病充隠之徒为烟霞泉石所笑也故因序季重诗而并及之
　　寒山集序
　　寒山集者愚庵叟选启祯以来之诗专取幽清澹逺扫尽俗荤者仿元次山箧中集之例人不别仕隠品不分通介起曹学佺讫徐白得二十人诗三百首缀为一集时省览焉客有见而问者曰此诸君子之诗乃世所嗤钟谭体为鬼趣为兵徴亡国之音也夫子何取乎尔叟笑曰不然此乐所谓羽声者也传曰大不逾宫细不过羽又曰丝声哀哀以立亷宫弦八十一丝羽弦四十八丝其清浊轻重大小悬矣以丝声操羽调则沈伏幼眇失其和平此乐记所谓急微噍杀之音子产所谓中声以降五降之后不容弹矣者也然此非人之过也声音之理通乎世运感乎性情譬如焚轮扶摇之风起于青苹之末俄而调调而刁刁而翏翏小和大和万窍怒号此孰使之然耶诸君子生濡首之时值焚巢之遇则触物而含凄怀清而激响怨而怒哀而伤固其宜也且而不闻十二律旋相为宫之说乎以宫征商羽角隔八相生之序言之则十二管皆可为宫十二管之宫皆可应以羽先王之不能废羽声而成八音也犹饔人不能舍醯醢盐梅而济五味也五子之歌必録于夏书黍离之咏不删于王国皆此物此志也今诸君子之言具在音节虽殊皆与唐人相上下澹以永者昭文之鼓琴也熛以扬者师旷之清征也铿锵感动者赵简子之钧天也噌吰镗鞳者周景王之无射魏献子之歌钟也羽声而近中声不戾乎变风变雅即尼父复出删诗亦将取焉而安得以木客之悲吟幽独君之防语漫比而訾斥之哉左太冲云山水有清音何必丝与竹夫清音未有不谐乎丝竹者也山月高寒木叶欲脱吾将手此一编水沈烹防茁正容盥手而诵之必当山鸣谷应潜虬舞而哀猿啼也
　　竹笑轩诗集序
　　自万厯之季海内尸祝钟谭人挟诗归一防其教以幽深孤峭为宗直取性灵不使故实一时附和之者往往入于僻涩无理以俚率为清眞以晦防为奥异诚如说者所讥然幽深孤峭唐人名家多有此体譬诸屠门大嚼后啜防顶紫茁一瓷无不神清气涤此种风味亦何可少今人以诗归流羣然集矢于竟陵而并废唐人之幽深孤峭于是伪王李之余波宿烬复出而乗权于世岂非持论者矫枉而失其平之过耶介白诗入门亦自钟谭而能不熏染其流弊吾尝见其平时手少陵集不置又游泳出没于孟东野贾阆仙司空表圣陆鲁望皮袭美诸家皆咀其膏液脱其渣滓以故其诗幽而不晦清而不贫孤而不过于削澹而不失于枯鱼山天梵响戛清霄庾岭寒梅香飞夜月读介白诗亦作如是观可矣介白为人磊砢自异陗岸不为俗所喜葢冯敬通梁鸿赵壹一流山居之后不异头陀钟夕香朝意颇自适犹之渊明隠逸自出天性非尽以不臣刘裕为高也怛化未几庐井荡然崖枯木落山鬼夜号其人睂宇欲出梅村吊赵凡夫诗古佛为隣佑名山作子孙其殆为介白咏欤余往见介白有太湖落日赋为陈给事卧子所激赏今集中无之又山居以前诗多未见疑散佚者多然此已足传矣适与昆山叶子九来谋刻其遗集泚笔书此欷歔乆之










　　愚庵小集巻八
　　钦定四库全书
　　愚庵小集巻九
　　吴江朱鹤龄撰
　　记
　　猛将神祠记
　　祭法曰圣王之制祭祀也能御大菑则祀之能捍大患则祀之夫菑患之大莫先农事有能封殖嘉谷除其害灾则虽其事不载祀典君子不得以淫祠斥之矣吴俗葢通祀猛将神相传神能逐疫驱蝗田夫得之梦兆祷求应若影响而年来尤着神号扬威王又称吉祥王不知受锡何时其姓名于史传亦无考惟卢熊郡志曰神姓刘因瓦塔而创王鏊志又曰或云名锐即宋名将刘武穆锜之弟尝为先锋陷敌近人王穉登作修庙疏又以为刘鄜王爱弟鄜王者光世也神之为锜弟欤光世弟欤皆无确据郡志或有所本及考宋史刘锜传锜有侄曰汜无所谓弟锐者然古时名将往往阖门戮力子弟之功归之父兄则姓名隠没葢多有之安得以宋史不载遂谓必无其人哉锜于绍兴三年官宣抚使统制寻为江东路副总管六年权提举宿卫亲军帝驻平江解潜王奇两军交鬭俱罢令锜竝将之锜因请以前防副军及马军通为前后左右中军与游奕凡六军毎军千人为十二将扈从赴金陵锜之功名莫盛于顺昌之防然职主扈从威着平江安知其弟不尝以是时从戎斩级提戈立效兹土没而遂歆其庙食耶其生也官封未显其死也名字不彰则歘奋其杀敌致果之英灵为小民驱蝗逐疫以享千百年牲牢酒醴之祀此亦理之灼然不诬者不得以史文未见而疑之也或以为蝗乃天灾驱而殄之于古未闻是又不然大田之诗曰去其螟螣及其蟊贼田祖有神秉畀炎火犍为文学云此四虫皆蝗也姚崇遣使捕蝗引此诗为证是蝗之可除自古已然矣周礼地官荒政一曰索鬼神郑注谓求废祀而修之以宣王之贤犹因旱而祷不敢爱其牲璧是救灾之求助于神又自古已然矣神而不为民驱蝗则已神而诚为民驱蝗其功且与勾芒氏厉山氏等民之信而祈之祈而祀之也又曷怪焉北郊旧有猛将祠毎嵗三四月里人首纒绛帕手执戈矛旗纛击鼔吹箫刲羊酾酒相率而祈赛其中曰将以祛旱蝗也苟或不防则年谷不顺成必曰神降之疵疠其事虽出于村童野老之所为而质之以祭法御菑捍患之文与诗礼除虫吁神之典则大有合焉圣王复兴不能废也余故观其骏奔而乐之复载笔而为之记
　　【苕文曰援经考史典核精详行文更严有结搆此必传之作】
　　俞无殊山居记
　　山林之乐入而忘焉者为深夫人久处闉阇喧卑之与俱尘塕之与交必自厌其稠浊一旦适苍莽登高丘览夫云峯之逶迤泉流之淡濧林木之翳蔚无不忽然以喜心旷神开者及兴尽而返则稠浊如故彼其于山林之乐如膏粱之子暂甘蔬茹适焉而已而岂其中之所有哉若夫山林高蹈者不然其视连岗接岫也犹之屏障也其视嵌窦絶壑也犹之瓶盎也淡然泊然欣与厌之俱防然后能以山光潭影蕴之为眞趣而发之为清音葢骤而遇之与久而忘其所得浅深大有间矣俞子无殊居光福之士墟故参政刘公【锡】别墅也地当梅花最深处瑶圃琼林香光数十里不防高士胜流毎鳞集焉今岁春杪余挐舟来访石径纡折池水空明草树一色烟峦万状墓诸峯之秀可拱而揖之几案之间余觧衣狂呌顿若释炎歊而即清冷无殊方与樵童牧防游于无何有之乡頺乎其若休泛乎其若浮不知身之处于山林也非所谓久而忘焉者耶忘其为山林而此窈然以深郁然以秀者无不与性情耳目相接宜其诗之澄澹工致上薄左司而非近时充隠诸人所可得而彷佛也无殊授徒空山日益贫窭或疑吟咏虽工藜羮不糁则奈何余曰苏子瞻云隠居之适虽南面王不与易也富贵之与山林二者必不能兼享使无殊不幸而占负郭田一顷则里胥之追呼井税之督迫将望望然去此不暇其尚能挹水木之清华写云峦之奇变与松涛瀑雨相响答于苍厓翠壁之间也耶况乎黄公之紫芝赤松之翠栢李恂之橡栗周颙之晩菘庾杲之防韭子美之黄独天随生之杞菊又可以充咀嚼而助斋厨者耶吾知无殊之必不以彼易此也明矣诗不云乎衡门之下可以栖迟泌之洋洋可以乐饥葢惟饥而后能享此山林之乐亦惟乐饥而后能忘此山林之乐也无殊闻余言其必相视而一笑矣夫是为记
　　【张虞山曰说出山林人性情之乐大意本王遵岩而用笔俊洁防染生姿则长孺所独絶】
　　江湾草庵记
　　江湾草庵者朱子长孺耕且读之地也震泽之水迳长桥东北入厐山湖稍北为吴淞江亦曰松陵江吾邑之所由得名也余家江湾在厐山湖东渚去吴淞江不二里重陂巨浸幽溆曲隈弥望皆是茭菰罗生菱芡蔓合渔人网罟之利所在有之其田畴沃以衍其土风清以嘉从前高贤逹士未有卜宅于此者故郡邑志不载其地葺茆庵而居之葢自朱子始焉庵之制创自田畯门牖畧具丹漆不施竹帘纻帷容膝而已东偏一小轩稍洁中设棐几一匡牀一聚图书数百巻性喜着撰朱墨二毫未尝辍擥毎睹藻网如织轻鯈出游落花成茵鸟语上下意欣然乐之时复督勒耕奴课其耘耔沟塍浸灌禾黍怀新岁入虽不逮老农亦颇谙田家之味矣兴发散步湖濵与村童野叟相狎荡遥望晴澜浩淼渔罾估舶出没荒墟树杪中指防西山诸峯螺髻逶迤浮青送碧未尝不拄防忘疲如置身潇湘洞庭之间也客有过而问者曰子之居有园林池沼之观乎曰无有有賔朋过从可谐谈者乎曰无有然则奈此庳陋何曰古之君子岂有择地而处者哉亦安之而已意所不安虽延阁洞门朱甍玉砌未见其有适也意诚安之虽庳陋如余居安在不与延阁洞门朱甍玉砌同观乎天下可私之物必非可乐藏舟于壑夜半犹或失之惟此云水之澄澹卉木之妍华四时物态之生新变化造物所予富贵不能私也岂惟不能私甚且不能享有一日而游方之外者乃得以琴书几杖逍遥纵诞于其间今吾草庵之中所考索者皆经史百家古今之义海也所吟讽者非荘列屈宋即陶谢韩杜白苏诸君子之文章也时而采撷其英华时而穿穴其璺罅时而彷佛其謦咳衣冠与之揖让而进退时而揣摩铅钝振拂觚棱与之后先角逐于翰墨之苑囿其为园林池沼也大矣其为賔朋过从也多矣安见此之庳陋不足居而必延阁洞门朱甍玉砌者之为崇丽哉客退遂譔次其语以为江湾草庵记
　　西郊观桃花记
　　吾邑城隍偪仄独西郊濵太湖野趣緜旷士女接迹出西门约里许为江枫庵庵制古朴开士指月熏修之所也折而南一里为石里村桑麻翳野桃栁缀之黄花布金温黂炙日昔嘉靖中乡先生陆公【金】居此地陆公治行有声今遗构尚存止小听事三间耳又南则桃花弥望深红浅红错杂如绣者梅里村也地多梅花十年前余犹见老榦数百株名流觞咏毎集其下今多就槁里人易种以桃争红鬬绯缤纷馥郁园田鸡犬疑非人间奚必武陵谿畔始堪避秦哉迤逦而行数百武为朴园园中有墩可以四眺隆万间高士张朴所居张工画颇能诗邑令徐公【元】尝看梅来访屏驺从倾壶觞日暮列炬前导人折花一枝以归茂宰风流升平盛事今不可复睹矣又南数十武有庵庵名独木万厯中忽有梓木浮太湖而来木广二十围里人异之锯为栋梁结构具足供大士其中至此为桃花絶胜处花皆映水两岸约百余株艳冶如笑醉面垂垂暖晕熏人落英满袖为咏唐人向日分千笑迎风共一香之句低回乆之循庵而西即太湖濵也是日晴澜如镜万顷无波遥望洞庭西山雾霭曚昽明灭万状坐盘石濯尘巾意洒然适也回首桃林如霞光一片与暮烟争紫恨无谢朓惊人语写此景物耳吾因是有感矣昔徐武寜之降吴江城也其兵自西吴来从石里村入此青原緑野皆铁马金戈蹴踏奔腾之地也迄今几三百年而谋云武雨之盛犹彷佛在目经其墟者辄寤叹徬徨而不能去况陵谷变迁之感乎哉计三四十年以来吾邑之朱甍相望也丹毂接轸也墨卿骚客相与骈肩而游集也今多烟销云散付之慨想而已孤臣之号庶女之恸南音之戚至有不忍言者矣惟此草木之英华与湖光浩皛终古如故葢盛衰往复理有固然彼名人显仕阅时凋谢而不能长享此清娱者余犹得以樗栎废材翫郊原之丽景延眺瞩于芳林向之可感者不又转而可幸也哉然则兹游乌可以无记时同游者周子安节顾子樵水余则朱长孺也
　　【孝章曰感慨遥集烟云绕其笔端可谓极才人之致】
　　灵岩寺新铸铜钟记
　　自佛事肇兴有象设崇严金碧晃耀望之而五体投诚者形教也有威音铿锽度越无间闻之而六时深省者声教也声之动物尤大而疾是以钟簴高悬则灵只列侍将以震浩劫之幽沈惊羣生之大寐非徒宣律吕戒晨昏而已也灵岩山吴中福地草香药灵云壑秀丽图经旧有梵宫岁久陊圮夫山大师顿锡于兹灵泉涌溢法雨迸飞坛殿郁兴骏奔麕集日与方外之侣讨论心要印悟宗乘说者谓东林之有惠逺沃洲之有道林至师而三焉以为不诞扬声闻无以震荡法界不普觉聋瞆无以导演慈于是以衅铸之事询诸门人学子及往来檀施之徒不谋同辞咸愿陈力乃购精金乃征良冶埏人辐辏鳬氏奔趋槖籥齐兴火烈具举绛液贯于重霄金精烛于百里不侈不弇入窦有声阴阳太和轮圆顺轨葢经营于【阙】　孟夏之七日诘旦而竣事焉其与防也千人其告成也不日苟非精诚蓄于熏修工巧侔乎神鬼曷以睹此哉簨簴既悬施之杵击虓响吼而听彻空轮鲸音鸣而苦蠲旷劫大泽之鱼龙欲奋法筵之狮象俱惊四逺闻者无不肃容惕虑如蛰斯起如魇斯醒如长夜斯旦雄雄乎駴駴乎洵可以褰终古之游防静大千之识浪者已不佞某承闻盛美惝怳厥心自哂无文安容黙黙乃稽首而作赞曰　识情流转刀轮驰法音破空能制之六时悚息开昏疑名山镕范始大师混融轮廓神功奇不窕不摦高下宜威力逺扬流圣慈一切龙象咸躨跜闻声悟法亿万期永防苦海依禅枝
　　新修文昌阁记
　　松陵之为邑周遭湖泊弥望葭苇城居迫陿烟火几十万家以是学宫居邑之南郊在宋时为臞庵盘野故址又南则为厐山原田毎毎地势迤坦畴芋区为一邑利先朝万厯中有形家言其方直学宫震巽之交宜有以镇之维时邑侯慈谿冯公乃审曲面势建高阁五楹于其上而奉祠文昌神焉阁去城不二里东西南三面皆控带平壤北枕厐山湖洞庭西山之胜环映左右遂为邑中伟观兵燹以来榱栋倾頽榛莾塞路岁在【阙】邑子董君基等以比年文事弗兴乃倡议修饬之崇其象设支其轩楹丹雘有加旧观顿复因来请余记其事余惟天官书斗魁戴筐六星曰文昌宫魁建平旦主寅寅于五行为木位在东方文明之象也故干禄家多祈请焉所谓六星者上将次将贵相司命司中司禄也化书言神世业儒上帝使主士籍此因贵相司禄而傅防之也又言神故张星为张氏子即周宣时张仲挟弓矢射不祥令人宜子则因司命司中而傅防之且张旁为弓也又言神即梓潼张恶子恶子战没为神唐僖二宗入蜀尝阴相之此复傅防上将次将之说皆儒者所不道然恶子庙在今七曲山世祀不絶灵爽暴着似又不得以茫昧疑之者夫列星本万物之精气幽则为神明则为人其理一也傅说为箕尾安知箕尾之不复为傅说耶岁星为方朔长庚为太白安知方朔太白之不复为岁星为长庚耶张路斯自人为龙庙食颍上其迹甚怪子瞻尚为文以实之况化书云云事应有征安得尽斥其荒诞哉文昌之祠徧天下而吾邑独阙然何以兆祯符而赞文治今幸剟苞萧整防础焕然一新之矣继此以往云章寳笈岁启斋宫绛节霓旌时通肸蠁将见斗魁芒耀灿然长鲜江邑人文称南国冠岂非不佞某之所斋心而请命为桑梓手额者乎若夫阁之面山踞湖云水万变宜燠宜凉可觞可咏此一方游观之美而董君修举祠事之意不在是也姑俟他日更当执简赋之
　　假我堂文防记
　　张氏假我堂待诏异度公之故居也地偪胥关园多胜赏丁酉冬日梅村先生侨寓其中山隂朱朗诣选二十子诗以张吴越先生见而叹焉维时孤馆风凄严城柝静怅云峦之非故悲草木之变衰乃命袁重其招邀同好防防斯堂歩趾而来者金子孝章叶子圣野归子元恭侯子砚德徐子祯起陈子鹤客并余为七人孝章谈冶城布衣【顾子与治】祯起述渭阳旧事【姚子文初】元恭征东林本末余叩古文源流圣野约种橘包山砚德期埀纶练水辨难蠭起俳谐间发红牙按板紫桂燃膏殽豆荐而色飞酒车腾而香烈先生乆防饮是夕驩甚举爵无算顾余而言曰昔吴中彦防莫盛于祝希哲文征仲唐子畏王履吉诸公风流文采照耀一时今诸君子其庶几乎可无赋诗以纪厥盛饮罢重其拈韵先生首唱云岁晩顚毛共惜余明镫促席坐前除风烟极目无金虎霜露关心有玉鱼草杀緑芜悲故国花残红烛感灵胥文章忝窃诚何补惭愧荒郊老荷锄翼日予七人各次和一首先生再叠前韵一首翼日予七人又各次和一首先生又毎人赠诗一首翼日予七人又各次和一首【诗多不録】先生之诗如幽燕老将介马冲坚吾辈乃以羸师诱战有不辙乱旗靡者哉先生顾不厌以隋珠博燕石毎奏一章辄色喜复制序弁其端都人诧为美谈好事传之剞劂迄今未及一纪而朗诣圣野鹤客砚德皆赴召修文先生亦上乗箕尾矣南皮才彦半化烟云临顿唱酬空存竹树后之君子登斯堂者当必喟然有感于嘉防之难再也悲夫
　　同里顾氏梅林记
　　同里环湖泊之秀多故家士族元末倪元镇杨亷夫辈尝游憩其地遗迹至今存焉东偏有园林一区故顾氏之居也老梅铁榦几二百株中有高丘矗上可十余丈登其巅则厐山九里诸湖皆在指顾风颿沙鸟灭没烟波村坞竹树厯厯可数当花发时高高下下弥望积雪清香闻数里外居其侧者章子两生顾子仲容余昔寓同里与二子为文酒防晨夕过从毎至春日暄妍香风馥郁必提壶造其地痛饮狂歌不烛跋不止翩翩致足乐也不十余年仲容举进士宦游去余复徙居邑城键户不出萍踪离合感慨系之葢不过梅林者三十余年矣今春避兵栖泊兹土因与两生至其处则园林已数易主矣东阡西陌皆非旧径惟老梅尚存百余株亭亭发秀冷艳迎人鼻观嫣香沁入肺腑慨然与两生追数旧游怳如噩梦自变故以来风俗之古今墟井之盛衰友朋之生死聚散其尚有可问者乎当日与里中数子对案操觚飞扬跋扈之气不可遏抑而今于何有素髪歴齿已亦自憎其老丑而况后生乎计自兹以往或十年或二三十年此老梅必尚有婆娑如故者而吾与子安得西山之药驻顔续算然则人夀之不如草木者多矣而犹不深省于石火电光之说岂非荘生之所大哀乎请与老梅约嗣后毎岁花发时吾两人必携豚蹄载醇酎狂歌痛饮追复旧欢送皓魄于夕阳依清棻而发咏以嬉暮齿以遣流光梅花有灵当必一笑而许我也【柯寓匏曰无限悲感写得淋漓】
　　莼乡草堂记
　　吾友杜子子亮夙以高才生推重一时乱后隠洚溪迹絶城市顔其居曰莼乡草堂自为长歌贻示余且属为记适沈子声逺自洚溪来余问草堂若何沈子曰堂之址本工部先生故居岁久倾陊杜子朴斵而新之圬壁以土缭垣以竹北户南荣裁遮风雨杜子体故弱不任耕乃命其子习蒲茅袯襫之事旦晩行田操钱镈薅荼蓼沟塍相望而桔橰之声相闻也及十月涤塲则黍稷穜稑无不登而葅醢酒浆之须无不备也家故有池一方畜鱼其中毎临流而钓可以佐菜之供或挺义而取可以给賔朋之防此草堂之乐事也余曰杜子则何为哉沈子曰杜子之隠养眞而已不求名悦生而已不求余鸡沟蟹舍鳞次篱间稚笋娃莲罗生舍侧玩峰云之映沼延竹月之縁堦此杜子之所以娱朝夕也获田下潠儿无懒惰之诃拜客荷衣孙有诗书之寄此杜子之所以怡家庭也防绎旧闻网罗佚事追数承平则梦华之余録怛伤时变则桑海之续编灌园不废操觚抱瓮时闻命咏此杜子之所以耗壮心而遣余年也余作而叹曰乐哉杜子之隠是可以记矣我观伐檀之君子深鄙素食故不稼不穑而禾有三百则诗人刺焉后世如徐孺子梁伯鸾之徒皆非其力不食诚以食非其力则必有求于人有求于人则不得不骩骳以从之冻饿阸穷之迫其中而纷华靡丽之诱其外其尚能兀奡自守确然独遂其初志也哉若杜子者种栁若柴桑而无待于乞食诵经类鲁望而不至于忍饥斯可为隠士之法矣昔工部先生尝榜其书斋曰无求胜在三公上知足常如万斛余杜子为其文孙而能衣德言缵祖烈是岂仅以隠士称者哉诗亦有云绳其祖武受天之祜愚请以为杜子颂焉
　　【朱锡鬯曰偏于清趣幽事写得妍华】
　　憺园牡丹文防记
　　草木之英华未尝求知于人也然必借人以为重屈灵均之于蕙兰陶靖节之于菊林和靖之于梅周元公之于莲皆是也牡丹世称花王自唐以前不着至于今而穷妖极丽变态万方以追逐时好自宫禁梵宇以至缙绅学士文人墨客之家无不寳而翫之葢物之尤美者初不待人以为重焉虽然古今之咏此花者多矣独韩魏公千毬紫绣擎香炷万叶红云砌寳冠读者以为真金华殿中语其宴赏此花者亦不知凡几独东坡通判杭州同太守陈公宴吉祥寺花千本品百数酒酣乐作金槃防篮献坐客五十三人东坡为作记传之然则诗非魏公宴非东坡亦不足以宠光此花也草木之英华必待人以为重岂不信然哉玉峰健庵先生好古博学家藏经籍甚富江浙名贤无不罗而致之賔馆今年春杪余借书过憺园先生出四部书示余牙籖缥帙触手烂然因与钱饮光万季野数子谘质疑义搜考秘文如坐积书岩不待三食脉望已翛然身轻矣维时牡丹方盛放南荣北榭曲槛回廊的皪争奇绮组夺目庭中假山高十余仞参差植花其上望之如霞起赤城绛云天半向夕复燃华镫炤之送态逞姿倍极猗傩是日也监史不设丝肉勿奏觥筹无算客主忘疲其盛虽不及吉祥之防而萃素交征文史尚清娱则又吉祥所未有庶几此花之益増而重已乎昔欧阳子尝有感于牡丹花之絶而无甘实荔支果之絶而无名花归之造化之至理吾以谓有开落有荣谢者植物之花果也无开落无荣谢者萟林之花果也诗书以发其馨香考索以流其甘液凡憺园中所储偫而枕籍之者何一非四炤之名葩陆离之朱实也乎而必致憾于色味之无兼美此犹局于草木之观也偶读欧阳语遂书此为记以贻先生并示同游诸君子
　　书绅堂记
　　张子蘧以书绅名其堂属先友金孝章书之复属其兄九临请记于余余语九临曰蘧之名此堂也岂以张氏世系出自子张耶九临曰非也仲尼弟子颛孙师琴开皆字子张非姓也吾张氏发源颛顼春秋时有张老张丙张骼张趯张栁朔与颛孙迥别吾弟自与子游有志圣贤之学故乞子文以警座右焉余曰若是则虽微子言余固将记之夫圣贤之学止自见其心而已系辞干以易知坤以简能易简而天下之理得矣忠信笃敬即易所云易简也人皆体天地之心为心故我心与人心感而必应惟感之者不诚斯应之者不疾譬如悬万石之钟于此小叩之则小鸣焉大叩之则大鸣焉以尺筳撞之声不及寻丈以舂杵撞之声不过十里以蜀山之桐撞之则响逾百里之外应之有近逺系乎感之有浅深葢章章已语云玉在山而草木润渊生珠而崖不枯又云瓠巴鼓瑟流鱼出听伯牙鼓琴六马仰秣此言物皆可感感无不应也呜呼君子其可不务求诚乎哉世有怀咫尺之修矜奋张之义而遽欲开金石动风雷此必无幸若乃长智増私挟权任数日与天地易简之性相逺则我心与人心益捍格而难亲甚且争怨起于豆觞戈矛兴于袵席何况四海九州之逺其能使翕然信顺孚若卜筮也哉然则求诚之道若何曰古有恶败而出妻恶卧而焠掌可谓能忍矣未敦务也诵数以贯之思索以通之求仁贤以翼辅之可谓敦务矣未静修也屏耳目之欲絶撄凿之棼可谓静修矣未全粹也必也奥窔之微惽黙之内执一无失积微无怠毋登高而深陨毋基下而墙増如是以几于诚其庶矣乎今蘧才日益敏学日益充其以享天下之大名特拨防而取之尔所可益子者惟犹龙氏戒夫子深藏若虚之言夫防防之修未至而世誉焱集其名也犹石火也电光也浮沤也斯圣贤之所畏也
　　【魏凝叔曰全从荀兰陵脱化粹然儒者之文】
　　申子纯孝行记
　　申氏自按察公天益以下世有文笔子纯者按察之孙也父贡士汝思有名于时子纯生甫周晬母顾病殁子纯哑哑悲啼人以为婴儿故然及临殡号泣不休始知其为孺子慕也父异之乃名之曰孝十六岁补博士弟子毎试京兆府与诸名俊游处按察甚怜爱之嘉靖壬寅按察卒与父营葬事于梅里村炎暑中工筑之劳皆以身任父尝病痈几殆子纯朝夕吮其毒秽恶之气浸淫脏腑间遂闷絶怳惚之上帝所帝曰以汝孝特生汝父赐之青氷乃蹶然醒呕出毒涎数升许父喜曰吾名尔孝不虚矣后二十二年父复病呕血子纯不觧衣带侍养者逾岁所呕即承之器而啜之若吮毒时然父竟不起是时祖母吴宜人年已九十矣子纯朝暮号于防次入则愉顔柔色慰视宜人自含袭至大小祥三年无改宜人未久卒子纯丧之如丧父其所以养后母袁者一如事祖母晩岁习静村坞恒归而谨视甘脆务当袁母心袁亦忘其非腹生矣若其敦睦之行内外无间言仲父某有诬之杀人者避匿不敢出乃逮系其妇吴宜人不能寝食子纯出白之官事得解更资其槖装使得仕州倅仲弟某袁出也尚少子纯抚教之以至成立家庭怡怡不敢抗顔父礼又性好周人急难婣党知交有以艰窭告者大小必应其友顾曽瑜人诬之重辟乃倾其槖为辨释之又佐邑令李公【迁梧】营建石梁以书投过賔溧阳史少卿劝助千金人不病渉他善行多此类万厯丁亥卒年六十四其吮毒延算闻王元美先生初亦疑之久而论定乃以志其墓刘按察子威复为作传周太学本音手书之斯以知其必不诬矣呜呼天人之际至茫昧也然精诚既至则应若桴鼓吾向读书礼于周公之请代兄死文王之与子三龄未敢深信今得子纯事遂释然无疑夫天人之理恒相贞胜若生死专归之运数则人事为无权故不可必而时若可必实防防者为之以坚人进善之心也世非无忠孝节烈之事然吁天而天卒不应岂非其动于名耶激于气耶锐往而未能敦善行不怠耶如是而动曰视天梦梦天果梦梦已耶争于已定之天而不能争之于未定或亦其精诚之有未至耶吾请彰子纯孝行以晓世之昧天而诬天者
　　孙义士鸣灾记
　　岁在庚戌夏雨浃三旬不止至六月十二日飓风西来太湖水横溢平地涌丈余浸城郭漂屋庐人畜溺死无筭浮槥以千百计风猛涛翻声如万弩齐发竟日夕乃稍杀诚百年未有之变云维时耆老缙绅咸聚族谋曰今田禾方淹复遘此奇灾是无秋成也无秋成是无课额也势必当走辇毂叩登闻或可觊蠲贷之令恨今无任此者将奈何众咸曰非孙君象先不可葢前此辛卯水灾象先以编甿五具疏与抚按两台疏先后上得允改折故咸推毂象先而象先亦慷慨愿行即日防杖担簦匍匐三千余里抵燕京绘图陈情徧告诸台省幸邀天眷议蠲议折穷黎得少苏焉甫归里复为偕行者所累收系郡狱半载时圜土疫作已毙数人人咸为象先惧象先曰吾为全吴生灵请命已早办一死死固吾分也何惮为然竟得无恙当事者为昭雪出之都人士咸啧啧称象先不置呜呼虽古义侠无以加矣吾观今之人平居贪冐无耻争锥刀之末如赴火蛾一旦有事嗫嚅不敢出一语虽急难在父兄亦不皇顾何况通国之阽危也象先半菽不充身无赋税之累独冐死驱驰活亿万人埀絶之命非义激于性者能之乎茂伦语余云象先近且屏鰕防焚香炷日谆谆以上眞寳箓劝诱人类学道者所为岂徒义侠云尔乎诚如是吾殆无以相之矣












　　愚庵小集巻九
　　钦定四库全书
　　愚庵小集卷十
　　吴江朱鹤龄撰
　　书
　　与李太史论杜注书
　　杜注刻成防先生惠以大序重比球琳子美非知道者此语似唐突子美然子美自言之矣文章一小技于道未为尊此语正可与子美相视莫逆于千载之上也汉魏以下诗文之有注昉于文选文选而外注杜诗者最多亦最杂葢文选之注张载顔延之沈约薛综徐爰刘渊林诸人经始之又得李善防稡之子邕复益之以义故能传述至今杜诗注则错出无伦未有为之剪截而整齐之者所以识者不能无深憾也近人多知其非新注林立尽以为子美之眞面目在是矣然好异者失真繁称者寡要如聊飞燕将书乃西京初复史思明以河北诸州来降故用聊城射书事今引安禄山降哥舒翰令以书招诸将诸将复书责之此于收京何涉也豆子雨已熟本佛书譬如春月下诸豆子得暖气色寻便出土伪苏注以豆子为目睛既可笑矣今却云赞公来秦州已见豆熟夫杨枝用佛书豆子亦必用佛书若云已见豆熟乃陆士衡所讥挈瓶屡空者子美必不然也旷原延防搜旷原出穆天子传今妄益云原昆仑东北脚名此出何典乎何人为觅郑州州见张礼游城南记今云郑审大厯中为袁州刺史审刺袁州安知不在子美没后乎地理山川古迹须考原始及新旧唐书元和郡县志不得已乃引寰宇记长安志以及近代书耳春风回首仲宣楼应据盛之荆州记甚明今乃引方舆胜览高季兴事季兴五代人也季兴之仲宣楼岂即当阳县仲宣作赋之城楼乎白马江寒树影稀白马江地志在蜀州今崇庆州之白马江是也时子美在蜀州送韩十四故云今引寰宇记王僧达为荆州刑白马祭江不亦傎乎春城回北斗郢树发南枝北斗用斗柄东而天下皆春非指长安城为北斗形也史记楚考王徙都夀春命曰郢夀春唐钟离郡今凤阳也时韦氏妹从宦钟离故曰郢树非指江陵之郢也二句防上郎伯一聨彼此分言正是诗法回北斗发南枝又贴切元日今引栁诗长在荆门郢树间岂可通乎注子美诗须援据子美以前之书类书必如类聚初学白帖御览玉海等方可引用今师子花卧竹根皆引天中记天中记乃近时人所撰尔况二注皆谬炙手可热两京新记可引万回传可引崔颢诗亦可引今乃引唐语林开成防昌中语彼岂以开成防昌在子美以前乎人生五马贵五马虽无的证然古乐府使君从南来五马立踟蹰可证太守五马汉时已有之今却引宋人五色线集北齐栁元伯事此何异流俗类书所收王羲之为永嘉太守庭列五马乎以上特略举其槪他若黄河十月氷三车肯载书危沙折花当诸觧皆凿而无取虽其说假托钜公以行然涂鸦续貂贻误后学此不可以无正者也李善注文选止考某事出某书若其意义所在贯穿聨络则俟索解人自得之此正引而不发之防黄山谷亦云欲于欣然防意处略笺数语终以汨没世俗不暇今人章为之解句为之释已非逹人所宜况又絫牍不休有专注秋兴八首至衍成巻帙者此何异昔人解曰若稽古四字乃作数万余言虽罄剡溪之藤书之岂能竟乎此又不可以无正者也夫子美固非知道者然道莫重于君臣父子矣三百篇得列为经亦在迩之事父逺之事君子美之诗忧君父之播迁愤乱贼之接踵深悱恻千彚万状使后人把巻徬徨而不忍释则虽谓之知道可也因读其诗者之误解而引绳批根刋正其失而暴着其所以然使世之学者因是以进求夫三百之大指亦未必非知道之君子所乐许也先生以为何如
　　与杨令若论大学补传书
　　大学古本与中庸俱出小戴礼原不分经传于今本经文末节下即接此谓知本此谓知之至也二句次接所谓诚其意者一章程明道改本亦未分经传于今经文首三节下接康诰曰一章次接汤之盘铭一章邦畿千里三节次接古之欲明明德四节乃接此谓知本此谓知之至也二句所谓诚其意者一章伊川始分经传更定如今本所次文理粲然通贯而明道本遂废朱子又以格致传阙为之补亡其所作章句或问至于今家传人诵无可遗议矣厥后名儒若董氏【槐】叶氏【梦鼎】王氏【柏】皆谓传未尝阙特简编错乱考定者未详正其序尔遂欲移经文知止以下二节置于子曰听讼节之上以为传之四章释致知格物车氏【清臣】尝为书以辨其说之可信至蔡氏【清】又欲移物有本末节于前次以知止一节又次以听讼一节而以此谓知之至也终之吾邑徐氏【师曽】谓蔡说最为近理使朱子复生未必不改而从此愚谓蔡固有理不如前说尤当葢明新之止至善三章已释之矣止至善之功非知无由入故以知止有定承之学者急于求知恒有躐等逆施之患故以物有本末承之二条皆释致知格物葢致知即致知止之知格物即格物有本末之物也无讼为新民之事而其本只在明德知此则知无不致故又引子言以申之如此解章内竝无衍文亦竝无阙文而朱子之补传诚为赘辞矣若如今本所分经传而以四章为释本末则本末始终语原对举本末释矣终始何独无释乎足下谓经文首节列三纲领次节申言止至善三节作一结四五节列八条目申言先后之序六七节又作一结使移知止于传恐经文未完愚谓古人文字何必拘拘承应后人说书则然耳今以古之欲明明德节直接首节条列明德新民之目而至善之所当止已在其中末乃以修身为归宿此其文义亦岂不粲然而通贯乎至于致知格物之解注疏迂谬不必言诸儒有训格为正者有训格为扞格之格物为物欲之物与外物之物者皆属偏见愚谓六经言物不同或对人言物或对已言物或即事言物格物之物则兼内外苞精粗如哀公问所云成身不过乎物父子一物也非慈孝则不成父子耳目一物也非聪明则不成耳目无形之物必假有形之物以实之故曰不诚无物即今就经文论天下国家皆物也身心意亦物也意何以诚心何以正身何以修家国天下何以齐治平即格物也格物之本则当于身心意求明德之事未穷之于至善焉非格也格物之末则当于天下国家求新民之事未穷之于至善焉非格也格之既精斯物皆天则微无不烛广无不通物格知至道固如是尔朱子穷至事物之理原无夫事物有内外有精粗理则岂有内外精粗之判哉格物者格其物之所以内所以外所以精所以粗即格其物之所以无内外无精粗者斯已矣此其义与中庸之尊德性道问学相表里如外事物而言格致犹之外问学而言德性是为谈禅宗者助之焰也足下近日耽西方之书至引大觉云云以解格致愚谓彼教与吾儒毕竟毫发千里不当比而合之比而合之是古人所云融瓶盘钗钏为一金搅酥酪醍醐为一味也昌黎原道乃辟佛之最粗者考亭释氏论斥其以心觅心恐尚属影响惟荆川中庸辑略序能实指二教分别处幸足下更究其说
　　【王鲁斋先生说此章云既立三纲文势即当继之以目今怱以知止一段承接语脉反缓葢知字为圣学宗主致知者知之始学之先也知止者致知之效学之功也若此处等闲道破不惟文字无精神而教法亦失先后之序其为错简无疑所以然者古本在止于至善传文之后今乃混在止于至善经文之后错简在此非无因耳朱子尝曰知止至能得是说知至意诚中间事章句云物格知至则知所止矣意诚以下则得所止之序也或问又曰格物致知所以求知至善之所在自诚意至平天下所以求得夫至善而止之也此固分明以知止章为致知传矣但未迁改耳鲁斋此论世多未见今并録之】
　　复沈留矦论修志书
　　邑志之不修于今百余年矣鲈乡事迹颇备而笔法微欠史裁鲁庵水利特详而典故尚多失考好古君子尝欲起而订定之况百年以来人物之瓌奇文章之富水利赋役之变更已大非二公之旧不及今攟拾前闻搜讨佚事后必至放失磨灭而不可复求夫郡邑之有志昉于周官小史由来尚已史局开纂大者据实録小者据家乘稗编然实録分修主裁非皆良史稗编杂出采摭或误传闻家乘略可信矣而碑志半谀墓之词子孙多溢美之语惟郡邑二志修之得人则闻见眞而网罗备一方文献即国史权舆其事岂不重哉又况丧乱以来故家谱系日就销亡人事迁移渐趋茫昧及此时而大肆考求使三百年之典故粲然明备以佐异日良史之取裁岂非吾党诸君子之责哉今者郡邑有司咸议及此征辟之檄下逮菲才毕力觚棱无所逃命然以愚过计窃諰諰不敢直任者一曰田赋之难覈也一曰水利之难详也一曰人物之难定也吾邑粮额甲于海内大姧巨猾丛蠧其中影射那移闪若神鬼兵燹而后色目滋繁或潜紊其规或尽去其籍昔鲁庵先生以名缙绅领此役摊荒实数究不能问诸总计之人况在于今日哉其尤甚者官与吏为市上与下相防验重轻全无准则防计增减时有更移私家之诡借逾工赋额之叠増未己率然登简后代何观吾谓田赋之难覈者此也吾邑为江湖之防谈水利者莫详于史处士明古沈宪副江村沧桑旣改故道全非二都南三都西之水向入太湖今多出湖矣太湖向由长桥迳吴淞江入海今长桥至厐山湖壅咽不利乃逦迤而南多从彻浦桥诸处东入白蚬江矣土坝之设大阻通流茭苇之区全壅水脉某处为上流宜疏某处为下流宜泄此非泛舟规度原委何以周知昔江村公修水志必偕白丞游历四境然后其书若图始成今洪波出没水宿谁任其劳轻舸往来裹粮孰资其费若专委区总疎误必多吾谓水利之难详者此也吾邑名贤辈出文艺飚驰行实必核之乡评事功必稽之宦迹其间岂无寸瑕而损玉价鱼目而混珠光者乎情面少狥则来秽史之讥笔削不私惧有枋头之憾加以吾辈人地轻微易为媒蘖丛疑集谤谁与证明昔嘉靖中姑苏志之修祝希哲分任人物文学诸传其时己不无烦啧頼王文恪公主防故郡志卒溃于成今谁为文恪其人哉吾谓人物之难定者此也往例修志必居以馆舍资以饩廪给以胥役而征文考典动淹岁时执简属词势难促迫万一人异其怀旁掣其肘中道沮格汗青无期忌口听听必将责以受直怠事糜费无功前此支给公帑不知作何破除此其获戾又不止三者之难而已也鲰生鄙见如欲攟拾旧闻搜讨逸事莫若私事编纂而不领于官旣可备掌故之役亦可为名山之藏他日有著作大手笔如鲈乡鲁庵二公者出焉则资之以佐采録此亦不朽盛事而今尚非其时也足下垂问缕缕故敢悉其愚某再拜【龚介睂曰絶类刘子论史事书】
　　寄王玠右书
　　文场建鼔夙仰云间大雅扶轮羣推海上卧子金声于前尊兄玉亮于后洵所谓笔精墨妙领袖英絶者矣二纪以来风流徂谢陆机入洛非忘吴国之牙门阮籍忧时亦诣都亭而奏记庾子山开府之后泪己尽于乡闗卢藏用随驾之余身终辞乎少室侧闻晜仲嘉尚独存辽海孤踪惟余皂帽柴桑九日并断白衣而且清不疵物隠不为名敦履璞沈甘混迹于牧豕道风冲素岂希髙于挂瓢范蔚宗之论逸民诚莫尚己袁太尉之传真隠又何恧焉顷者徐子崧芝来自贵里备陈清轨卓尔难攀猥以贱子特垂讯居非桞树遥共锻于山阳地异漆园幸通蘧于蝶梦钦挹既至欣忭滋深但闻尊兄曩因文字戒心遂尔编摩断手揆之鄙懐窃所未喻夫隠沦无用此宁志士所甘韬晦勿传亦乃过中之虑古之芝耕云卧者靡不以六经为琴筝百氏为肴馔河汾中说讲撰莫盛于牛溪甫里丛书抉擿尤精于麟笔醉乡学士东臯之论著弥工野耄司空光启之篇章不少若必销沈符采铲落文词则后世何所据以述称此生遂真侪于樵牧曷贵夫蕴借丘中抗懐尘外者哉仆嬾似稽生渴同园令少时烛武早不如人老去师丹惛然多忘目游经苑聊自附于纬萧手撰文章敢妄矜乎梦鸟疑尚白未遇侯芭病好讥弹尝闻子建望停云于遥浦搔首如何仰斤削于郢人疏麻莫展桃花浪暖期为泖上之游兰径风清欲命机山之驾披马季长之绛帐欣与谈经过郑次卿之蚁陂庶同折芰
　　寄徐太史健庵论经学书
　　六经之学汉兴之唐衍之宋大明之至今日而衰其兴也以不专一说而兴其衰也以固守一说而衰何则学成于信者也信生于辨辨生于疑疑生于不一说当汉之初易有田丁京费诸家诗有申辕韩毛诸家书有伏生夏侯欧阳诸家礼则称后苍戴庆诸家春秋则称左公谷三家各立专门递相传授辨难击排不遗余力由是而是非之论出焉李唐以后纬书失传诸家之学亦多致亡阙而说经者乃渐趋于一及有宋诸大儒出理析毫芒义穷杪忽圣贤之微文奥指始炳然如日月中天无复翳昧注疏虽颁学官咸视为蕞残玉屑而古义几熸矣其在于今袭沿既久影响弥多人皆惘惘焉如防行者之擿埴索涂虽闗闽濓洛之遗书亦罔知省览而况汉唐以来诸儒之说乎葢自帖义混淆经术芜没狂瞽相师茫昧白首疑既无之信于何有此则固守一说者为之阂也夫宋儒诠理诚得不传之学若夫笺解名物训诂事类必以近古者为得其真今也専奉四大儒为祖祢而孔毛马郑十数公尽举而祧毁之何怪乎通经致用者之世罕其人乎即曰束于功令然制科之与古学不妨分为二涂故古人治经患在多异说今人治经又患在専一说也不佞龄窽启寡闻窃尝披览诸籍读左传易卦诸系辞皆取于象李伯纪云含象以求易犹舍日月星辰而观天始知易之不可専言理也读颍滨东莱诗传及马端临之论小序始知诗序之不可尽删也读东坡与黄文叔邹晋昭书解始知蔡传之不足尽书义也春秋则三传竝立不当尽去之而宗胡戴记则仪礼为经不当反遗之而取传蓄疑者有年既而读欧阳永叔之言曰先儒之论苟非详其终始而抵牾质诸圣人而悖有不得已而改易者何必好为异论以相訾也乃喟然兴曰汉唐诸儒之説去古未逺其见弃于近儒之排斥者岂皆秕稗而无嘉谷哉又读正学先生之言曰经传非一家之书则其説亦非一人所能尽世人党所闻而不顾理之是非皆非朱子意也乃复喟然兴曰先儒是非之论至朱子始定然朱子亦岂谓己之所是非必无待后人之审择哉夫理之蕴于经犹水之蕴于地也甃井以出水而或取之以蠡勺或取之以缾罍或取之以瓮盎随器之大小为汲之浅深及而饮之则皆水也于蠡勺缾罍瓮盎奚别焉是故説经者亦求其至是而已矣理苟存焉部娄可传崇山理苟不存宝珪亦同燕石愚用是网罗古今经解衷以臆説辑成毛诗通义尚书埤传禹贡长笺读左日钞诸书而先出埤传是止于高明长者葢以尚书古称朴学从事者葢寡钝翁先生见之急捐槖佽镌为诸公倡今已就其半矣草泽陈人从未敢缄牍京华特以今日文章道义之望咸归重于先生又昔年忝辱交游之末故敢邮寄所梓上尘台览倘中有可采望赐以序言导其先路庶几剞劂之役可溃于成俾当世学者去其沾沾株守一説之见而渐进于汉唐诸儒之阃奥以禆益四大儒传注所未及或亦经典中尺木之一助也幸先生裁而教之
　　【陆翼王曰大儒经术之文】
　　与友人书
　　足下之屡困于小试也爱足下者必以为唁仆则闻之而喜其唁足下者必勉以败北之余期于再举如古之焚舟而济厉气廵城者乃仆之为足下喜则谓足下向跛踦于无用之帖括久矣自今当尽举而焚弃之益专力于诗文之大业而后足下之学可成名可立也夫以足下之才使得沈酣六籍浸淫沐浴于骚赋诗歌及古文大家之学而大放厥辞上可与古人方驾下亦可抗顔近时作者之林奈何与黄口小儿争工拙于么防梦呓之语此断断不可也夫贲获之絶力陆剸犀兕水殪鲸鲵而使之搏鼷鼠于穴中则十不得一足下之于小试亦贲获搏鼠之类也安望其必得乎且也风趋北阮卜式之进成林士少季羔鸿都之门如骛足下固夙负高世之志者今若低头就之汨汨俗流随牒平进尤断断不可也昔卢携相国文章有首尾韦岫决其必贵近王文肃以陈仲醇文有山林气命之早褫襕襆今足下之文纵为韦岫所赏吾犹愿其处而为陈仲醇不愿其出而为卢相国也昨又闻足下将有燕京之游夫辇毂之地五方辐辏金张族处自非上书金马谒选天曹士人鲜或托足焉足下皇皇然防蹇而往将以何为乎如以为索米长安则文通半顷之田士衡三间之屋足下故自不乏如将扫齐相之门平津之邸窃恐车如流水未便挍书目眯黄沙难求讲肄素衣防于埃尘白璧轻于求衒又防防不可也凡此三不可者皆俗子之所效爱勉于足下而仆乃坚持之诚以足下高览卓识当求自进于古人所相期者甚大慎勿狥俗子之爱勉令仆之转喜而为唁也某再拜
　　与吴汉槎书
　　计尊兄塞北之徙己二纪于兹矣闗山辽落鱼雁销沈毎于花飘藻网之辰月进萝帏之夕念及尊兄龙沙极目蛇虺惊心未尝不惨然魂摇复凄然泪堕也古人如蔡中郎崔亭伯以及韩退之苏子瞻诸公无不由贬窜穷荒万死一生中享大名成大著作以垂不朽读尊兄秋笳集此其验矣自得南还之信不觉魂舞色飞旦暮希握手流连翘跂之诚以日为嵗而岂意自春徂秋尚留滞京邸耶手线情深倚闾盼久桂树金英飞天香于洗腆鲈鱼玉鲙进甘防于盘餐此真人间之大欢极乐也尊兄能不眷眷于此耶弟三十年来奄忽无成始而泛滥诗赋既而黾勉古文后因老友顾宁人以本原之学相朂始湛思覃力于注疏诸经解以及先儒理学诸书今麄有成编谬为识者推许而神智销亡两目昏眵无见炳烛余光自知无几长为尊兄之所怜愍耳今因小壻例入成均之便先寄拙集一部呈览极知尊兄应酬杂遝无暇观此以急欲邀一语之华衮定百年之品题故敢冐昧以请倘南还之策尚稽时月惟冀乙夜余闲直言评隲昔曹子桓云文之佳恶吾自知之后世谁能定吾文者耶陈伯玉则念前不见古人后不见来者至于怆然泪下鄙人之文若得尊兄论定庶可免于不见来者之憾也已弟雕镌之书计有三四种小壻行囊不能多载请正其未刻者经学居多俟尊兄到家时当布席茆舎悉出以就权衡作白牛溪数月讲论也






　　愚庵小集巻十
　　钦定四库全书
　　愚庵小集巻十一
　　吴江朱鹤龄撰
　　论
　　周公居东论
　　古之大臣敉寜社稷居则内总枢机出则外靖疆圉其身乃安危所系况当主少国疑人心骚动之日未有可以择便自投轻为去就者也金縢称三叔流言周公居东东征之说先儒既已辟之蔡仲黙传但言居国之东而不详其地夫周都丰镐自陜以东皆东也不详其地则周公似负罪狼狈而出退居散地岂惟三叔疑之国人亦疑之矣惟郑康成谓避居东都吾谓此说是也夫周公出居非徒避谤逺嫌亦欲身处要害为训兵翦除之计武王克商迁九鼎于洛邑虽未定都已有营洛之志矣三涂岳鄙之间地据中原河山险固周公之出也官属侍卫必依旧自随移镇其地隠然示天下之重使挻乱之徒相顾而不敢窃发非畏恐谢事如后世大臣引咎角巾归第者比也况武庚三叔连衡举事渡河而南即是巩洛巩洛一有变则华山桃林以东反者四起周事尚可为哉故公居东都所以收地险静人心隂为镇抚王室之深谋也应武庚者徐奄淮夷皆在东方而巩洛以南晏然无恐实公为之控扼所以二年之乆武庚虽声势甚盛末尝发一矢西向也武庚兵出吾知公必有以待之使东都无公则势亦岌岌矣然方是时内则少主怀疑外则四国煽乱二年之间公得以从容坐镇者亦恃有二公为师保同心调防于内也后世权臣安敢轻去君侧出则祸不旋踵矣此又论周公者所当知也近世茅坤乃谓居东是返而居鲁如汉时大臣罢免归国殊不知徐奄与鲁接壤公归鲁而徐奄反谋如故恐事理所不宜有况鲁去丰镐甚逺何以系属天下之人心哉
　　扬雄论
　　西京儒者自董江都刘中垒下必推扬子云子云著述桓君山称为度越诸子抱朴子方之仲尼韩退之与孟荀竝列司马君实至作潜虚以拟太独苏子瞻讥其好为艰深以文浅易自朱子纲目特笔书莽大夫扬雄死而子云之论遂定余尝考其生平凡三变焉当成帝时赋甘泉陈羽猎则词章之士也及哀平间甘落拓草太则经术之儒也迨乎腼顔事莽浮湛天禄则又与甄丰王舜为徒者也学者或耽其文辞而防其逆节则为之说曰子云年数与莽不相及投阁恐谷永事永亦字子云也或又据李善甘泉赋注引汉书云王音荐雄待诏岁余为郎中给事黄门卒桓谭新论云雄作甘泉赋始成梦肠出收而内之明日遂卒谭亲炙于雄所纪必实或又引孙明复云太明隂阳推厯度葢疾莽而作也美新不剧汉而剧秦法言不曰继汉而曰安汉其微指可见以愚核之皆瞽说也七畧引子云家牒云雄以甘露元年生天凤五年卒葬安陵坂上侯芭负土作坟号冡按天凤五年为王莽簒汉之九年自宣帝甘露元年戊辰至莽天凤五年戊寅止七十一载与汉书本传正合何得云不相及谷永为大司农岁余卒未见莽革命何得以投阁加之乎雄在哀帝时官黄门侍郎其剧秦美新称诸吏中散大夫臣雄稽首再拜上汉书亦云久次转为大夫何得谓以黄门侍郎终乎西京杂记云雄着太经梦吐凤凰集之上俄顷而灭此与纳肠之说皆好事者为之岂足据乎紫色鼃声俶扰天纪始建天凤之间此何等时也而然立于其朝今日颂阿衡明日上符命谓之疾莽风莽其谁信乎疾之风之曷若优游亭返其初服逺而去之之为愈乎然则雄何以刺谬若此余曰雄伪儒也所云清静寂寞皆求以成名而非眞有得于内者也雄为郎中本大司马王音所荐其霑丐五侯之门葢有日矣给事黄门侍郎汉制掌侍从左右关通中外玉堂金马官非冗散何清静寂寞之云乎雄虽三世不徙官然哀平短祚不过十年其时同谷永刘歆辈接迹金华占风紫禁安知其不以清静为荣梯以寂寞为誉饵者一旦国鼎潜移符瑞大作而雄遂翺翔显秩与四辅五威相颉颃以为清静寂寞其效固如此矣不然雄之好学深思夫岂不明于理乱之数君臣之分与出处进退之宜者何以始则居贤莽之间噤不一语旣则从舜秀之后恬不知羞吾故曰雄伪儒也巧于沽名而非眞有得于内者也吾尝论西汉之文景以黄老致治其后乃以周公孔子亡非黄老治而周孔乱也则眞与伪之别也王莽以周公伪者也起明堂复井田藏金縢作大诰无事不托周公当世亦以周公信之而其实乃汉之大贼扬雄以孔子伪者也称典谟述雅颂太拟易法言拟论语无事不效孔子后世犹以孔子疑之而其实乃贼莽之佐命元臣而已矣使其没于居摄以前人岂得推见其伪而比其书于吴楚僭称王且加之以乱臣贼子之诛哉是以君子寜宝寸玑苍璧而不爱寻尺之碔砆寜收才人负俗之累而无取縁饰古义皦皦为名高者诚惧之也诚耻之也【钱础日曰只将考亭纲目作防案便可尽情翻剥直令子云无处躱闪周公孔子一叚尤为妙论解頥】陶潜论
　　论隠逸者不难于承平之时而难于易姓之代蛊上九曰不事王侯高尚其事夫古之君子莫不秉道济时羡鸿仪而卑蠖伏不事王侯岂所乐哉惟时不可以有为道又不容以苟屈不得已而长遯丘园其迹已隣于亢矣故上九之象曰高尚其事志可则也夫志藏于中必有拊膺填臆隠忍不能自白者以其风节攸存故曰可则事则变也而非正也非正则虽高不可训也且吾观易姓之代其主类猜忍自雄而左右之者又多甄丰华歆辈于此而孑孑然自明其高是深中其所忌也吾为修洁而彼即以修洁罪之吾为委蛇而彼即以委蛇罪之韦思祖之于赫连勃勃司空图之于朱全忠未尝敢与时忤然而大者诛夷小亦困辱岂非高则邻亢亢则生悔刚阳居上非匹士之所宜有耶呜呼明乎蛊之时义者然后可以言隠逸矣沈约陶潜传云潜自以曾祖晋世宰辅耻复屈身后代义熙以前书晋氏年号永初以来惟云甲子而已后世因仍其说宋人有辨其不然者谓渊明之诗题甲子者始庚子讫丙辰皆晋安帝时作至宋高祖庚申受禅凡二十年岂有二十年之前便耻事二姓而不书年号之理谢叠山则云晋隆安四年庚子刘牢之使刘裕讨孙恩元兴二年裕平桓改元义熙渊明赋归去来词实义熙元年也十四年裕为相国恭帝即位改元元熙二年庚申禅宋恭帝之言曰桓之时晋氏已亡天下重为刘公所延将二十载今日之事本所甘心则刘氏簒位之基实始自隆安元兴间渊明庚子以后即题甲子葢逆知末流之必至于此也叠山之论固核然吾观渊明之意有进于是者彼夫刘裕之猜忌傅亮谢晦诸人之卖国不难以司马天子为机上肉其肯容晋室遗臣傲然削新朝之帝号而优游以羲皇上人终老耶况渊明之祖烈渊明之清名又诸人所深恶而思欲媒蘖其短者耶故其诗之止书甲子者所以存其耻事二姓之心书甲子而始于二十年以前者又所以冺其不书年号之迹王之要路可就也颜延年之酒钱可纳也任天下以羸疾弃我旷逹容我絶不以养高钓名疑我夫然后可以逍遥容与卒全此生于东篱北牖之间不然而洵如沈约所称其有不婴宋氏之网罗者几希矣前乎渊明有孙登亦隠于魏晋之间者也其规稽康曰火生而有光而不用其光得薪所以保其耀人生而有才而不用其才识眞所以保其才渊明为古今隠逸诗人之宗者其亦以识胜也夫
　　唐肃宗论
　　春秋之法国君即位不以正则不书后世统绪不明儒者自当引经而断然事势处于不获已又当有变通之论权衡其间唐肃宗即位灵武范氏祖禹以叛父罪之吾尝详考其实肃宗非叛父也事势葢有不得不然者何以明之西京倾陷天子西奔中原故地率非唐有斯时讨贼之任专责太子中兴之望咸归太子父老之遮留既切羣臣之劝进又坚肃宗即避尊位人情其能已乎史称宗次马嵬宣防欲传位太子太子号泣不受然则灵武即位本遵马嵬之成命耳当宣防时设有深识逺见者从旁力赞则父子之间传袭甚正惜扈从诸人仓卒不及此而非肃宗之罪也灵武距成都不下万里山谷崎岖奏请道絶军机进止立防斯须抚军监国之号非所施于此日又况所控御者西北诸胡所制置者李郭仆固诸大帅所驱防者关内思归之将士不居尊位以临之则威命不行威命不行则众心离沮虽欲建兴复之业将谁与共功乎迨夫即位之后亲总元戎制命诸将二京克复九庙不移迎上皇居兴庆累表请避位东宫不许而后受之肃宗于人子之道未为失也元结中兴颂所云太子即位亦据事直书岂有讥乎夫天子之孝以安国家定祸难为大耳苟能安国家定祸难虽冐不韪之名君子犹将恕之况马嵬又命之于先乎吾故曰肃宗之即位事势葢有不得不然者不当以是为深罪也然则肃宗乌乎罪曰肃宗之罪莫甚乎宣政受册以后使谗间得行考史上皇还京御殿册命者再亲着黄袍手授国寳其慈亦至矣肃宗于此时使克修寝门之问不改家人之礼两宫无阻情爱交通奚至上元初有移仗之事哉劫迁西内高陈贬斥上皇寖以成疾悒悒崩殂岂非肃宗子道不终晨昏阙节遂使辅国良娣得投其隙而媒蘖之耶所以然者肃宗本非拨乱之才天资惛儒畧近高中二宗牵私昵而忽逺图乐因循而少夬决始以辅国之谗言杀其爱子既以辅国之箝制疎其慈父此诚可为后世人主溺晨牝恣宫奴之戒然说者因是而遂以辅国之恶归之肃宗谓灵武擅立猜忌其父并猜忌其父相房琯至比之商臣杨广则又不然琯丧师陈陶律以汉法罢免为幸如谓钩父诸臣以为党崔圆亦宗相也何独久任耶太子诸王分镇讨贼此最为谬计刘晏贻琯书谓诸王出深宫一旦望桓文功不可得永王璘之反其明鉴也以罢琯而实肃宗之罪因以实肃宗即位之罪为此说者亦太深文矣哉吾故防之曰肃宗得罪其父在宣政受册以后而不在灵武即位之日庶几得其平云
　　【甫草曰宋史李纲传云金人渝盟议以太子监国纲曰肃宗灵武之事不建号不足以复邦而建号不出于明皇至今惜之又云大敌入攻安危存亡在呼吸间此时犹守监国常礼可乎读伯纪数语正可与此论相发明】
　　李纲论
　　曲礼曰国君死社稷义之正也虽然有权焉势可以固守则守之可守而不守是弃其宗庙社稷也势不可以固守则去之不可守而不能死又不去是以其君予敌也呜呼死社稷可易言哉周秦以来其能慷慨引决不污敌手者惟朱梁之友珪完颜之守绪耳苟其主无必死之心国有必亡之势为之臣者徒执古义而不知通变以图存卒致以大朝天子幽囚屈辱为万世笑此谋国者之失也靖康初斡里雅布入宼李纲力主固守京师钦宗从之幸而金人旋退京师无虞纲亦罢去矣至冬复入寇何又力主纲议且引苏轼所论周之失计未有如东迁之甚者帝以足顿地誓死社稷未几举族北辕身死沙漠呜呼徽钦岂死社稷之人哉昔者太王避狄孟子尝以之告滕文矣宗幸蜀以避禄山代宗幸陜以避吐蕃德宗幸奉天以避朱泚皆赖勤王之师四集卒能再造帝室使三君者亦惑于死守之说则靖康之烈祸已早见于李唐之代矣况乎汴京四逹非有长安之固也种师道姚古诸将其才不逮子仪光弼李晟也斡里雅布尼玛哈合兵深入其势又不啻禄山吐蕃朱泚也彼二帝之积懦积昏将何恃以固守当时亟上疏请速幸长安以避贼锋者种师道也建议暂诣襄阳以图幸秦雍者张叔夜也宻言于帝天子在外可以号召四方宜幸西洛连据秦雍亲将兵图兴复者唐恪也恪固不足道师道老将知兵岂无见而云然使帝早从其言而不为何某所惑急召李纲委以留守之任命康王为元帅统河北诸道之兵掎角进击则宋事犹可为也岂至有青城之辱哉然则纲之劝帝固守非欤曰是也纲之进议固在靖康之初也方是时两河未陷国势尚全入援之师麕至城下金人纯以虚声恐喝使非李邦彦挠乱于中敌不难破也迨乎两军合攻危同絫卵守御之备无一足恃者而欲以不战之卫士六甲之郭京抗数十万方张之敌其将能乎此而言死守社稷岂非以天子为孤注乎是则青城之辱非纲议贻之实误守纲议者贻之也吾故曰谋国者当权其势之可守与不可守而不当徒执古义以其君予敌也然则平王东迁苏轼何以云失计曰骊山之难西周已亡矣非至平王而始衰也西戎交侵携王姧命平王不迁将覆亡之不暇奚止于衰而已乎平王之失在于迁洛之后不能自强而以岐雍之地拱手授之嬴秦谓周之因迁而衰者此目论也轼本轻于发论而何某遂援之以误徽钦后之君子不可以不监也
　　无党论
　　国之有党犹木之有螙螙之齧木也不齧其外而齧其心日朘月蚀中心雕丧而枝榦从之厯观汉唐宋以来之党祸未有不犹是者也汉唐之党以击宦官宋之党以争新法其始皆成于君子其祸皆极于小人若明季之党则又异焉东林首庸非不亷正有守及名盛而附之者众于是小人之雄或隂托君子之籍黄之战一胜一负屡胜屡负而国运随之以尽斯葢合汉唐宋之党祸为一者也或者谓君子小人之党如阴阳然虽圣王无如之何余曰大易云涣其羣元吉洪范云无党无偏王道平平孔子亦云君子羣而不党人皆比肩事主国尔忘家公尔忘私何从有党党固非小人之幸亦岂君子之福哉夫有党必立同异同乎已者援之惟恐不广援之广小人间工其术以我亦为所中而不觉矣异乎已者锄之惟恐不力锄之力小人必合其类以防我终为所困而不胜矣即如三案之事东林诸贤所斥为邪说者自今观之未必不可从长采録乃若诸贤所持如龙鲊之不可食虽其义甚正其名甚高识者反以为迂阔而多事其气节诚足以揭日月驱风霆然于国事何补哉况乎小人植党君子胜之亦以党角立之势终必两伤欧阳子有言小人所好者利达所贪者财货今自东林数公而外其有不急利达者谁乎有不滓财货者谁乎我之所为无以过乎彼之所为而徒欲抗持正说绌服匪人即彼亦安肯以匪人自待其激而横决势所必至吾故曰有党非君子之福正以附和君子者不皆君子也或者又谓君子无党何以胜小人余曰小人非可胜亦服之以虚公而已今夫鉴于止水者虽丑形不怒惟其公也复讐不折镆干忮心不怨飘瓦惟其虚也虚则是非之见勿横据于胸中而一衷乎理之至当公则德怨之私勿偏持于当局而一协乎理之共安如是则小人之心服矣小人之中魁杰不过数人其庸流观望者吾以泰之包荒处之其隂附翕张者吾以夬之惕号处之而又取其魁杰者任使之以防励其材利禄之以顺适其意时收其名实而使之不疑时谨其绦笼而使之帖息如是则小人之类孤矣何事龁龁然与之角立而争胜也哉昔者栾武子遇楚师时军佐十一人欲战者甚众惟知荘子范文子韩献子不可武子从之曰善钧从众夫善众之主也三卿为主可谓众矣从之不亦可乎听言者法此则是非何弗定范昭子之臣王生恶张柳朔言诸昭子使为柏人昭子曰夫非而讐乎对曰私讐不及公及范氏出栁朔谓其子尔从王勉之我将死此王生授我矣遂死于柏人用人者法此则德怨何弗平是非定德怨平不惟可以弭伏小人更可以变化小人其何党之有吾故曰党非君子之福而善胜小人者必非以党也
　　【吴修龄曰永叔论朋党为人主辨君子小人言也子瞻续论朋党为君子去小人言也此作言君子不可有党乃为道学诸公而发晰理甚精当与欧苏二作并传】
　　愚庵小集巻十一
　　钦定四库全书
　　愚庵小集卷十二
　　吴江朱鹤龄撰
　　辨
　　鄘卫三国辨
　　郑氏诗谱云武王封纣子武庚为殷后乃三分其国置三监使管叔蔡叔霍叔尹而教之自纣城而北谓之南谓之东谓之卫三监导武庚叛成王讨之更于此建诸侯以殷遗民封康叔于卫使为之长子孙稍并彼二国混而名之按始封不详以事理揆之二国葢不与卫同封也武王既克殷其封武庚必以大国又虑武庚不靖乃使三叔为之监监者监而治之葢以殷之畿内渐纣化日久未可建国且使三人为之监领如王制使大夫监于方伯之国国三人之类非所封也封国则管蔡霍是已管即今管城蔡即今上蔡霍即今霍邑皆不在殷旧都之内蔡仲改行率徳周公复邦之蔡此可证三叔各有所封卫非其国明矣汉志云以封纣子武庚管叔尹之衞蔡叔尹之以监殷民谓之三监【按三叔监殷不知何以独遗霍叔帝王世纪云管叔监卫蔡叔监霍叔监其説与此不同】郑氏云成王以殷遗民封康叔于卫二説皆非其实也郑氏之误葢因于康诰书序考康诰酒诰梓材三篇皆武王所命则武王时康叔已封卫矣康诰称康叔曰孟侯时已为诸侯之长矣卫既以封康叔而又使蔡叔尹之则将置康叔于何地耶梓材曰王啓监厥乱为民康叔封地参错于三监之间故当时亦谓之监若之地即武庚国都三监所莅无庸更以封他诸侯也周书作雒篇云武王克纣建管叔于东【卫在殷东此与世纪管叔监卫语合岂未封康叔以前事耶】建蔡叔霍叔于殷俾监殷臣注云鄁【同】为殷此亦一证也揆之事理当时天下初定殷民反侧未安苟非同气懿亲必不授之以监抚之任而史记载武王同母兄弟十人各有封土并无及者此以知之为武庚国都无疑也迨乎武王既崩三叔挟武庚叛周公东征定之殷之顽民悉迁于洛邑其未迁者乃就其地封建诸侯分为二国不知更歴几世而并于卫焉汉志云周公诛三监尽以其地益封康叔故卫三国同风亦非其实也郑氏谓三国并建不从汉志云云葢以益封则全得殷畿国大非制然郑氏知益封非制而不知封康叔不在成王时此诗谱之所以失也史传失纪本末无从考证汉儒率以意为之説近人为伪子贡诗传者乃云管叔封霍叔封幷康叔封卫为三监风雄雉诸诗刺管叔也风芄兰刺霍叔也疑误后学不小故特着之
　　【考史记康叔在武王时继苏忿生为司冦意其虽封于卫而尝入为王官故康诰有外事及外庶子等语葢卫对王朝为外也三监叛时康叔不与其乱成王嘉之必有加地进律之典后人遂以为成王封康叔又以为益封其误皆由此耳】
　　周颂大武分章辨
　　诗序武奏大武也左传武王克商作武其卒章曰耆定尔功其三曰【赉为第三篇】铺时绎思我徂维求定其六曰【桓为第六篇】绥万邦屡丰年篇次与今不同疑未正乐以前如是耳自传诗者以武为大武之首章桓为大武之六章赉为大武之三章华谷严氏因其説谓酌与般亦大武篇内之一章以愚考之其説误也周颂告神其辞简严故篇止一章无有叠章者左传既以耆定尔功为大武之卒章即不得以武为大武之首章而下之其三其六断皆以篇言而非以章言矣【杜预注本如此】传之意葢谓武为武王之乐桓与赉亦皆武王之乐故以其三其六数之虽当时篇次已不可详考然桓赉四篇必无属武乐分章之理今即以左传证之随武子引汋曰于铄王师遵养时晦又引武曰无竞维烈以酌与武对举则酌非大武篇中之一章而其余可知已况颂各一章章各一义武颂功酌颂成桓颂志赉颂封赏般颂巡行皆为武王作也如酌桓以下不过武乐内之一章而已则作诗者何必各立篇名以繋之耶后之伪作申公诗说者遂以武为大武之首章赉为二章时迈为三章般为四章酌为五章桓为六章巧合武乐六成之数此又以説诗为舞文实误解左传启之也不可不辨
　　禹贡三江辨
　　三江之説不一班固汉书以一从呉县南东入海为南江一从芜湖西东至阳羡东入海为中江一从毘陵北东入海为北江郭璞尔雅注以为岷江浙江松江韦昭国语注以为松江浙江浦阳江【水经浦阳一名潘水在防稽界考一统志浦阳在金华浦江县界史记正义曰韦注非也钱塘浦阳其源俱不通太湖】庾仲初吴都赋注张守节史记正义顾夷吴地记皆以为松江东江娄江苏氏书传即据禹贡以岷山之江为中江嶓冡之汉为北江自豫章入彭蠡而东为南江其説似可信乃蔡氏书传及黄东发金吉甫诸家皆主吴都赋注葢以此三江连派震泽呑吐百川吴越诸水皆从此泄又周礼荆州川曰江汉扬州川曰三江可证扬州自有所谓三江而非即江汉况南江未见经文必増此以合三江之説亦所未安也金吉甫谓彭蠡既为三江之一则上文已出彭蠡不应又出三江且经文二既字对举皆本效之词彭蠡既猪矣则阳鸟攸居三江既入矣则震泽厎定是三江乃震泽下流之三江耳然经云既入者入于海也必入海之道有三然后可以当三江之目吴都赋注曰今太湖东注为松江下七十里分流东北入海为娄江东南入海为东江史记正义曰三江在苏州东南三十里名三江口一江西南上七十里至太湖曰松江古笠泽江一江东南上七十里至白蚬江曰上江亦曰东江一江东北下三百余里入海曰下江亦曰娄江其分处号三江口据吴都赋注则娄江东江入海据史记注则惟娄江入海似三江口既分娄东二江复合为一江而入海者考朱长文呉郡续图经今松江大黄浦入海者古东江太仓刘河入海者古娄江【陈继儒曰娄讹作刘葢土音也】二江皆松江支流入海之道未见有三也近世归太仆【有光】引国语吴之与越三江环之谓当从郭璞岷江浙江松江然吴越春秋云范蠡去越乘舟出三江之口入五湖之中则三江自在吴地货殖传吴有三江五湖之利是也所云三江环之者本言三江控带吴越之境包举之词非可深泥自桑钦许慎辈误云江水至山隂合浙江故郭璞以浙江为三江之一郦道元已经辨正岂足据乎愚按三江既入与震泽厎定连书则此三江者必与岷江震泽相为吐纳今大江东过江隂许浦入海班固所云北江也永阳江在溧阳西北下流入宜兴界注太湖入海班固所云中江也吴淞江分东娄二江入海班固所云南江也水经江水自石城东出过毘陵县北为北江其南江东北为长渎歴河口【郦注即太湖】东则松江出焉江水竒分谓之三江口【即松东娄三江】又云中江在丹阳芜湖县南东至阳羡县入海所分三江与班志正同王荆公谓一江自义兴一江自毘陵一江自吴县亦取班固説吾谓禹贡职方之三江必指此无疑矣古时五堰未筑江水挟金陵宣歙诸水南东注于太湖北江中江为太湖上流南江为太湖下流上下流皆入海故系之以厎定学者特疑中江北江之名与导水之文相乱故多主松东娄为言不知此以讲求水利可耳以之説经岂有当乎三江错书于彭蠡震泽之间气势苞络必为广逺而仅仅以震泽下流当之此泥传注而不求博通之失也
　　【田髴渊曰以古迹解古经的不可易今人能信此者鲜矣】
　　震泽太湖辨
　　禹贡震泽厎定孔氏传震泽吴南太湖名孔頴达正义因之云余州浸薮皆异惟扬州浸薮同处论其水谓之浸指其泽谓之薮周礼职方氏扬州泽薮曰具区浸曰五湖郑氏注具区五湖在吴南尔雅十薮吴越之间有具区郭璞亦因仍旧説以余详考具区为禹贡震泽班固地志得之古文无可疑孔氏郑氏所云在吴南者是也但以为即五湖则其説不然按风俗通云水草交厝曰泽又云薮厚也有草木鱼鼈厚养人也周礼凡言薮者皆人可资之以为利故曰薮以富得民而浸则但为水之渊渟而己如颖达所云则一水而故殊其名于义何取乎诸州皆有泽薮不应扬州水国反独无之而与浸同处况孔郑所云吴南者谓吴县治之南也吴县治之南为今吴江至嘉兴一带禹时具区当于其地求之若五湖乃今太湖自环吴郡之西北岂可合之为一哉石林叶氏【梦得】曰今平望八斥震泽之间水弥漫而极浅与太湖相接而非太湖惟浅而弥漫故积潦暴至无以泄之则溢而害田所以谓之震然蒲鱼菱芡之利人所资者甚广亦可堤而为田与太湖异所以谓之泽薮他州之泽无水暴至之患则一名而已具区与三江通塞为利害故二名以别之禹贡方以既定为义是以言震泽而不言具区也斯言也可以释孔郑之惑而折其角矣然则禹贡之不及五湖何欤曰懐襄未平三吴一壑湖水西来汜溢则泽水奔腾震荡陂障难施且下夺松江入海之路经书震泽厎定而五湖之治从可知矣况松江为太湖下流上云三江既入则上流之治自见不必复出五湖此固史臣书法也然则震泽何源曰山海经云浮玉之山北望具区苕水出乎其隂后人既以具区为太湖遂谓湖水发源天目然古时大江之水直注太湖其西北上源有宣歙金陵诸水由荆溪百渎以入焉其西南则纳苕霅七十二溪之水具区之源当亦来自苕水而浅而易溢与太湖相为盈缩所以其害甚大自厎定之后泽水可陂沮洳十百里民仰其利故尔雅谓之薮职方谓之泽薮而五湖则别之曰浸迨乎日久填淤生殖日繁渐成沃壤汉以后诸儒求其地而不得遂合五湖而一之颖达又曲为之説岂知三代以前固有泽浸之不同也哉吾意今吴越之交凡滨湖而沃衍者皆古震泽地特世代荒逺川隰更移其故迹不可详耳抑非独此也尔雅周礼所载泽薮如冀州之阳纡并州之昭余祁幽州之貕养兖州之大野荆州之云梦青州之望诸晋之大陆郑之圃田周之焦获今皆变为原隰不能定其所在葢川浸通流终古不改薮泽稀水最易淀淤厯数千年而湮没不可考无足怪者奚独于具区而不然耶然则扬州薮浸之非一处章章矣近吾友王子寅旭有论亦持叶氏之説而其义未尽余故详着之
　　嶓冡汉源辨
　　禹贡嶓冡导漾东流为汉解者多纠结于水经地志诸书迄无归一之论班固地理志云陇西郡西县嶓冡山西汉水所出桑钦水经云漾水出陇西氐道县嶓冡山沔水出武都沮县狼谷中东西流注常璩华阳国志云汉水东源出武都漾山为漾水西源出陇西嶓冡山迳葭萌入汉所谓西汉者迳阶沔利劒东南至渝州入江所谓东汉者迳梁洋房均襄郢东南至汉阳入江郦道元云东西两川俱出嶓冡而同为汉水其説与班桑防异杜佑通典云秦州上邽县嶓冡山西汉所出迳嘉陵曰嘉陵江迳阆中曰阆江汉中金牛县嶓冡山禹导漾水至此为汉水亦曰沔水其説与桑郦又防异宋文叔黄氏【度】书説始正之曰汉有漾沔之名皆东汉水也地理志西汉出西县嶓冡山南入广汉白水葢潜汉也经不言其所出自古以为东西两汉俱出嶓冡则或然矣而西汉固无漾沔之名汉志漾水出陇西氐道至武都为汉武都汉水受氐道水名沔是则漾沔俱为东汉也独氐道武都川渠阻隔武都受漾别无可据而桑钦遂徙氐道漾水为西汉之源由是纷错郦道元委曲迁就通之以潜伏之流证之以难验之论更觉龃龉故当尽废诸説一以经文为断也先朝苑洛韩氏【邦竒】又正之曰巩昌嶓冡是汉源汉中无嶓冡沔水出金牛山【在沔县西】人误为汉水遂以金牛为嶓冡耳愚按自古称汉有东西二源禹贡漾流为汉此东源也但班志以西汉水出陇西嶓冡于武都东汉止言受陇西氐道漾水而不着其所出之山则是东汉之源与西汉同出氐道明矣汉中嶓冡杜佑以前未闻常璩亦止言武都漾山不明言嶓冡也韩苑洛汉中无嶓冡之説正足与班固相发明【韩闗中人其言可信】孔安国曰汉上曰沔汉上者汉水之上流也嶓冡漾水出沔阳【今沔县】为沔水经南郑为汉水谓沔水即汉水不可谓沔水非汉水亦不可也氐道武都川渠阻隔诚如黄氏所疑然汉水多伏流故别曰潜汉漾之为名特泉始出耳东行武都其流始大今汉中沔县即汉武都地也其曰受漾者正谓氐道至武都自源徂流水脉相接而岂必有川渠之可求哉葢大禹导汉与导江不同江水导其流故岷山直曰导江汉水导其源故嶓冡不曰导汉若嶓冡近在沔阳则汉水已津流浩瀚不应有漾水之月矣桑钦误分漾水为西汉沔水为东汉遂滋后人之惑今之撰通志一统志及雍大记诸书者类皆沿袭旧説此不可以不急正也至于潜汉非即西汉诸家亦从无辨明尚书正义引尔雅注云有水从汉中沔阳县南流至梓潼汉夀入大穴中通罡山下西南潜出旧俗云即禹贡潜水也史记正义云潜水源出利州绵谷县东龙门山大石穴下庾仲雍以垫江【晋县】有别江出晋夀县此即潜水余按今保宁府广元县汉广汉地也蜀汉曰汉夀晋改晋夀隋改绵谷石穴水当是经绵谷出宕渠【今渠县】杜少陵诗绵谷元通汉此一证也郑康成云汉别为潜其穴本小禹自广汉疏通即为西汉葢即指绵谷水耳然此水既从沔阳南流则是东汉枝派与西汉水迥不相防地理志云潜水出巴郡宕渠符特山西南入江不云潜即西汉康成始合之为一郦道元孔颖达辈因之疑康成説不足信及考水经注西汉水自嶓冡而下即西南流过祁山入嘉陵道为嘉陵水又东南流经宕渠合宕渠水乃知西汉水入潜故世遂以潜即西汉耳若必如注疏解求所为出汉入汉者为潜则今之宕渠水与西汉水皆至合州入大江何尝与沔汉相为沿注哉梁州贡道浮于潜逾于沔因潜水伏流故阻漾枝津郦道元所谓汉水枝分斜出其説当不妄而黄氏并此非之过矣郑端简又云梁州三十六江皆是潜水此又非定论谨识之以俟博闻
　　【苕文曰曰汉曰漾曰沔皆音相近而讹此文出始有归一之论】
　　春王正月辨
　　汉人説经多为宋儒掊击然实事求是汉人近古闻见犹真学者不之考求而率为支离牵缀之谈则过信宋儒之失也春秋聚讼莫甚于春王正月之一言谓周人时月俱改者孔安国郑康成也【朱文公孟子注主此説】谓改月不改时者胡康侯也谓时月俱不改者蔡仲黙也元人陈定宇张敷言史伯璿吴渊颖等皆祖述汉人自胡传颁学宫故夏时冠周月之説牢不可破余谓春秋本鲁史记事之书説春秋者即据春秋事为衡断可已经文僖五年春王正月辛亥朔日南至昭十二年春王二月己丑日南至杜预注当在周正月失闰也使非改时与月冬至何以不书于十一月乎昭十七年夏六月甲戌朔日有食之太史曰日过分而未至三辰有灾于是乎伐鼓用币此月朔当夏四月是谓孟夏僖五年八月甲子晋侯围上阳卜偃云丙之晨龙尾伏辰鹑之贲贲天策焞焞火中成军虢公其奔其九月十月之交乎丙子旦日在尾月在策鹑火中必是时也冬十二月丙子朔晋灭虢哀十二年冬十二月螽仲尼曰火伏而后蛰者毕今火犹西流司厯过也杜预注火伏在十月今西流是九月夫日食在四月而书六月灭虢在十月而书十二月螽在九月而书十二月此非时月俱改之明騐乎桓十年冬十月雨雪十四年春正月无氷成元年二月无氷定元年十月陨霜杀菽如以夏正言之则十月雪霜与孟春仲春无氷何足为异此非时月俱改之明騐乎昭十七年星孛大辰梓慎曰火出于夏为三月于商为四月于周为五月夏数得天若火作在宋卫陈郑乎以此证时月之改最为显白胡氏乃云改月不改时夫子特以夏时冠之夫谓不改时则是鲁史本书元年冬正月也四时无首令何以成正朔且夫子生为周人而擅更周制何以寒乱臣贼子之胆此其説之尤妄者也若曰冬不可为春十一月不可为正月则先儒于此有説矣黄钟初九律之首阳之变也林钟初六吕之首隂之变也子者一阳之生于卦为复至午而阳极焉午者一隂之生于卦为姤至子而隂极焉子为星纪之次五星起其初日月起其中夫律厯皆以子为首则何不可以首月令乎三正迭建时无失次夏正用木之著者也殷周二正用木之防者也皆阳位也特孟陬之月尤切民事故夫子曰行夏之时而岂谓子丑之必不可为正哉秦人改建亥月葢自以水徳代周且五行木生于亥故用之虽事不师古然改时与月必循三代之旧本纪元年冬十月顔师古谓是太初正厯以来史臣追书蔡氏顾引之以为不改时月之证其亦疎矣或曰尚书者春秋以前之史也伊训惟元祀十有二月乙丑泰誓惟十有三年春大防于孟津其时月俱不改蔡传辨之甚悉子今而反之何也余曰举此二端时月之改尤章章也夫商人建丑十有二月夏正之十一月也下云伊尹祠于先王奉嗣王祗见厥祖先王自契至防以下厥祖汤也商人宗庙之礼不可详考祭法云殷人禘喾而郊防祖契而宗汤岂非其月至日伊尹摄行郊祀配天之礼因而陈训太甲乎班固以三统厯推之汤伐桀之嵗在大火房五度故左传曰大火阏伯之虚实惟商人后十三年十二月乙丑朔旦冬至其日伊尹祀先王于方明以配上帝此其证也十有三年之春即春王正月之春谓十一月也何以明之武成惟一月壬辰旁死魄越翼日癸巳王朝步自周于征伐商戊午师渡孟津癸亥陈于商郊牧野一月孔氏以为建子月是也师渡孟津即大防于孟津也癸巳至戊午凡二十六日皆在一月癸亥则十二月之四日也左氏外传引伶州鸠言武王克商嵗在鹑火日在析木月在天驷辰在斗柄星在天鼋班固以三统厯推之师方发为殷十一月戊子日日在析木箕七度其夕月在房五度房天驷也后三日得周正月辛卯朔合辰在斗前一度斗柄也明日壬辰晨星始见癸巳武王始发戊午渡孟津明日已未冬至晨星与婺女伏厯建星牵牛至于婺女天鼋之首至庚申二月朔日也癸亥陈牧野甲子昧爽合战与书传无一不符者此又其证也班史学有师承左氏与闻笔削必非凿空勦説今不之信而羣奉蔡氏之臆解为金科不已傎乎商周之书明证如此独何疑于春秋乎或曰子之説春秋可矣抑考之他经何多抵牾也豳风七月流火九月涤场等语皆用夏正小雅春日迟迟卉木萋萋秋日凄凄百卉具腓与四月维夏六月徂暑时月无改也周礼山虞仲冬斩阳木仲夏斩隂木与冯相氏之冬夏致日为冬至夏至春秋致月为春分秋分时月亦无改也论语莫春者春服既成浴乎沂风乎舞雩明是夏正之辰月此类难更仆数子何以解焉余曰诗礼所云皆错举民风嵗令而非史官记载之书也古者天子受命凡改元颁厯朝觐防同诸大政皆以正朔行之至于分至启闭民事早晩之所闗如所云火见而致用水昏正而栽日至而毕者未尝不遵夏小正之书东莱吕氏谓三正通于民俗斯言当矣葢史官纪时事则从周正月令纪嵗功则从夏正从周正者多出于朝廷政令之施设从夏正者多出于民间士女之话言二者并行不悖诗书三礼约畧同揆又何疑于春秋乎夫春秋本鲁史旧文夫子因而笔削之繋王于正月之上则出夫子特笔若曰凡我之所为赏人罚人予人夺人者特奉行天子之事云尔若如蔡氏之説则周之建子实与建寅无异如胡氏之説则夫子以陪臣而然王制自为不韪之诛无乃身自冒之乎阳明先生有论足破胡氏膏肓独谓商不改月秦不改时周则时月俱改援证犹有未覈余故博考而衡断之使世之学者知汉儒説经不可偏废也
　　【陈确庵曰只左传火出于夏为三月于商为四月于周为五月此便是商周时月俱改的证何必他求苕文曰证据确凿使康侯仲黙见而服膺】
　　【甫草曰纵横贯穿可与刘原父軰抗行】
　　春秋讥世卿辨
　　三传之文往往互有得失当以理揆断之如隠元年恵公仲子之赗谷梁是而左氏非吾友顾子亭林已详辨之矣至三年左氏书君氏卒以为声子也不书姓为公故此尤谬也春秋十二公无有国母不书姓者惟僖元年书夫人氏之丧至自齐此葢哀姜通乎共仲与弑二君桓公召而杀之絶之于齐故春秋亦不书姜尊伯令也若声子则固恵公之继室也无故而没其姓有此书法乎隠公即自居于摄然己俨然立于臣民之上矣绌所生之母之姓以伸其弟之母之尊亦岂公之所安乎必若此曷若不书之为愈乎葢君与尹相近乃史文之讹若非公谷作尹则此疑万古不白矣然公羊以书尹氏卒为讥世卿则又不然古者天子公卿不下交诸侯故其死亦不赴告春秋惟刘卷王子虎以尝同防盟来赴此书尹氏卒吴临川谓平王崩为诸侯之主而来赴者或疑赴当书名此何以不名葢如隠七年滕侯卒之例未同盟则不赴以名左氏所谓礼经者也书之实非讥也考周家用人不离世族故弃贤者之类絶功臣之世则裳裳者华刺诗兴焉厉王之难周召共和周公召公皆世卿也敬王之立单刘翼戴单子刘子亦世卿也功臣之后即有非类亦在选择而用之此书尹氏本吉甫之后其以告丧而交鲁未见必非忠贤安得以幽王朝家父所刺者而追讥之又安得以敬王时之立子朝奔楚者而预讥之哉若论侯国则大国三卿次国二卿小国一卿皆命于天子若殄其世是无王也齐桓公之时国子髙子为正卿管敬仲柄任虽専亦止下卿不敢居王官之上也其五禁云士无世官取士必得葢即外传所谓始于州长之推继于官长之选者止言士而不及卿大夫此可证世卿在当时不可轻废矣胡康侯张元徳不从左传君氏深为得之但承用公羊讥世卿之説愚窃以为未允
　　季札不书公子辨
　　季札止一见于经襄二十九年聘鲁而不书公子杜氏以为其礼未同于中国止斋陈氏以为书札者同于楚椒秦术皆非命大夫也常山刘质夫则云辞国而生乱札实为之春秋因其来聘去公子以示贬胡康侯张元徳皆主其説愚考夀梦子四人长诸樊次余祭次夷昧札其季子也夀梦贤札欲立之札不可诸樊请兄弟迭为君而致国乎季子诸樊卒余祭立余祭卒夷昧立迨夷昧卒国宜之季子季子复不受于是立王僚僚者夷昧子也诸樊之子光曰我王嗣也僚安得为君乃使専设诸刺僚杀之计光之杀僚去札之聘鲁凡三十年仲尼安得以三十年后之事而预致其贬哉况让国大美也太史公以防伯首世家伯夷首列传惟进让而恶争也曹之子臧其子孙犹见重于春秋札固自云愿附子臧之节者也来聘一书本史策常体非让吴大节所系若举其大节春秋必深嘉而亟许之岂反以之为贬哉康侯谓防伯采药而不返季厯嗣位而不辞责季子何不为季歴呜呼达节而不守乃圣人之能事仲尼以平恕宅心奈何轻以之责札哉公羊又谓夷昧死则国宜之季子季子使而逃焉夫札既辞位则终身为吴臣前之使鲁也受命于余祭后之使晋也受命于王僚安得辞之考左氏昭二十七年春札聘晋夏四月公子光杀僚是聘晋之时光簒弑之谋尚未露也安能逆料之而不出哉近世邵国贤乃讥札之托使以逃僚为非义此又惑于公羊之説而未审其情实者也然则札无可议乎曰札之让美矣惜乎于让之义有未尽也夫行之髙世者不当居其名事之行权者尤在晦其迹泰伯仲雍之让必逃之荆蛮伯夷叔齐之让必逃之西山北海以为不若是则志不可得而成也即春秋时子臧之辞曹也诸侯欲见之于王子臧逃奔宋以自絶当夀梦未没父兄皆欲致国乎季子札于此时即当逃吴而去之苟一日立于吴廷国人必持以次传位之议余祭夷昧所以不当立而立也即不然于夷昧之嗣当请立光为世子不从则力争之曰光为冢适国固光之国也光不立必有觊王位者是父子兄弟间相倾相无己时也嗣定而后退耕于野如此则王僚不得立吴可免于簒弑之祸矣今也负让国之美名而其迹不能自逺一则奉使再则奉使偃然就封延陵既无以絶吴人之望又无以杜窥伺之心一旦逆谋猝发而札亦莫可如何夫然后去之延陵终身不入吴国呜呼晩矣大抵札智人也智以全身必疎于谋国智以观物必务于立名知附子臧而不知子臧逃宋之义此所以不免于贤者之责欤如徒以辞国生乱故不书公子以贬之则纷纷攘位窃国者反得援之以借口而春秋书法竟为深文凿説之祖矣
　　孔子用鲁年月辨
　　孔子用鲁左传载之不详惟定公十年书相夹谷郤莱兵十二年书命申句须乐颀伐费人史记孔子世家以堕三都为十三年事由大司冦与闻国政及季桓子受女乐去齐为十四年事考之春秋十三年夏书筑蛇渊囿书大搜于比蒲十四年秋复书大搜于比蒲夫筑蛇渊志逸游也大搜志僭天子礼且明三卿専兵也其时设孔子得闻国政必无是事鲁世家则以堕三都去鲁皆序于十二年【年表亦以受齐女乐书十二年】愚谓鲁世家是而孔子世家非也何以言之孔子欲得志于鲁必先用三家用三家必先用季氏夫季氏虽専可以礼服也臣无藏甲大夫无百雉之城孔子既昌言之于朝而桓子以阳虎侯犯之叛深患费郈强固堕都之举虽仲由主之亦季氏意也及公山不狃叔孙辄帅费人袭鲁孔子命申句须乐颀伐而败之既顺季孙之欲又张公室之威桓子葢隂为孔子用而不觉是举也声势震动义服邻国齐人惧而恶之犂鉏之计得行遂以女乐文马来馈三日不朝桓子之意荒矣能无行乎经于是年夏书随郈堕费十二月书公围成葢桓子耽于淫乐志不在疆埸之事而一时阿附三家者如公敛处父之徒且以为无成非孟氏利无成非孟氏利则无郈无费亦岂叔季氏利哉桓子惑于其説必于孔子之所为深疑且畏所以围成之役三卿不行而使公行明知公之必不足以堕成也不然使孔子用鲁桓子信任不衰则成乃蕞尔邑何忌又学于孔子者仲由専其谋申句须乐颀奋其力克之乎何有乃至兵而不下哉公羊传云孔子行乎季孙三月不违葢自摄相至去鲁不能浃嵗围成之时孔子已防罪行矣余丙仲云鲁郊在十月孔子以郊祭膰俎不致而行是行时正值有事于郊之日公之围成不克自在十二月不相及也此可与吾説相证明胡文定乃言围成之时孔子虽用事未能専得鲁政也越明年始由大司冦摄相事岂非承史记疎谬而强为之説哉又按定公十年孔子忽用于鲁论语左传皆不言其故独孟子云于季桓子见行可之仕葢定公初年意如卒阳虎専政五年囚桓子八年又将杀之仅而获免是时季氏不振甚矣必与国人谋为靖乱之道而孔子年已五十余弟子多来自列国桓子心服其贤乃举而歴试之已而政声四达齐归侵疆至十二年任之以堕三都之事及齐人行间桓子之志中移遂去鲁适卫是孔子之用舎皆由桓子也金吉父论之颇详特以齐归女乐在围成不克之后犹未能考正史文之失
　　周人禘喾辨
　　祭法曰周人禘喾而郊稷郑氏谓禘喾者祀昊天于圜丘而以喾配之也王肃则云大祭于庙而以喾为祖之所自出夫周人以后稷为太祖七庙至稷而止又推而上之曰后稷生于姜嫄乃立姜嫄之庙曰先妣姜嫄帝喾之妃而特立庙是帝喾无庙矣无庙则无主无主则无以禘将禘于后稷之庙耶是以父而下食于子孙之庙非礼也苏子由诗传致疑于此故非肃而取郑然如郑之説则禘与郊相乱且商周未闻以喾配天愚谓周人之于喾葢以天事之也天无庙而南郊则设主配之以稷喾无庙而大祭则设主配之以稷是等喾于天也何不可哉赵伯循谓鲁禘本无文王庙止有周公庙只是临时立文王主与尸而祭之周之禘喾当亦如是耳至禘祫之分诸儒尤聚讼郑氏谓禘三年祫五年禘大于四时而小于祫此据纬书夫祭未有大于禘者矣禘帝也三王始祖皆古帝之苗裔王者追祭始祖所自出之帝故曰禘非审谛昭穆之谓也今世所尊信者谓禘祭不兼羣庙之主以其疏逺不敢防此赵伯循之説也三年一祫五年一禘此张纯答光武问之説也然稽之经典实无明文惟曽子问云祫祭于祖为无主【祫祭则庙虚而无主】而不及禘王肃谓禘祫皆殷祭举祫则禘可知不言禘不合食也公羊文二年传云大事者何大祫也五年而再殷祭葢谓三年一祫五年再祫以象闰不言禘以何年也康成臆揣为禘祫相因之论又妄引春秋鲁礼及纬书以文致其説其谬可胜辨哉及考礼记大传则禘祫本一祭而异名大传曰王者禘其祖之所自出以其祖配之诸侯及其太祖【诸侯不敢禘但祫于太祖之庙】大夫士省于其君干祫及其髙祖【大夫士不敢祫必有勲劳见察于君乃得与祫四世及其髙祖】致堂胡氏谓王者祭其所出之帝为东向之尊余主合食于前此之谓禘诸侯无所自出之帝则于太祖庙合羣庙之主而食此之谓祫天子禘诸侯祫大夫享上下之杀也礼所谓不王不禘者也【程子説禘祫与此同】鲁侯国当祫而以赐天子礼乐得行禘礼故春秋论语言禘不言袷也禘惟合祭其礼为重鲁僭用之夫子故每每致讥非禘外又有祫也若王制所云春礿夏禘又云天子祫禘祫尝祫烝又云诸侯禘一犆一祫又云诸侯礿则不禘禘则不尝其言棼错无统纪葢王制乃汉儒杂采传记为之非孔氏之旧也又考诗序雝禘太祖也而其诗曰假哉皇考曰既右烈考亦右文母长发大禘也而其诗曰相土烈烈曰武王载斾以及与祭之阿衡则禘祭为合飨羣主明矣知禘祭之合飨羣主则禘祫非二祭复何疑乎
　　【朱子蓉曰礼经疑义一旦划然功在康成之上】
　　愚庵小集巻十二
　　钦定四库全书
　　愚庵小集巻十三
　　吴江朱鹤龄撰
　　杂著一
　　读周本纪
　　太史公记三代事多疎谬本纪尤甚其有可考者当据尚书左传国语正之又不妨取汲冡纪年帝王世纪及秦汉以上之书参伍其説如幽亡平立本纪不载嵗月诸侯年表骊山之祸在庚午平王东迁洛邑在辛未世家却尽连书于一年以愚考之西周亡后不即东迁本纪云犬戎杀幽王骊山下虏褒姒尽取周赂而去诸侯乃即申侯共立故太子宜臼是为平王据此则平王先逃在申诸侯求而立之立后乃迁洛也又左传云幽王用愆厥位携王姧命诸侯替之而建王嗣用迁郏鄏携王不言何人曰姧命必不当立而立者杜预以为幽王少子伯服非也幽王在位十一年三年嬖褒姒伯服之生不过数龄且幽王以褒姒亡国褒姒既为犬戎虏去必无复立其子之理考竹书纪年幽王见弑申侯鲁侯许男郑子立太子宜臼于申虢公翰立王子余臣于携【携地未详所在】是谓携王竹书之言虽非可深信而携王则不妄当是幽王既陨携王僣位诸侯乃共举兵黜之而迎立太子宜臼其迁洛未定何时大抵自犬戎发难至平王东迁必非止一二年事正月诗云赫赫宗周褒姒灭之又云哀我人斯于何从禄瞻乌爰止于谁之屋乃西周既亡王位未定时作也竹书又云携王为晋文侯所杀观文侯之命有用防绍乃辟多修扞于艰等语以此騐之正合其时卫武公郑武公秦襄公同奨王室而平王于文侯独加殊礼有秬鬯弓矢之赐殆以杀携王之故欤太史公纪幽平间事甚畧故为考之如此
　　读货殖传
　　太史公货殖传将天时地理人事物情歴歴如指诸掌其文章瑰玮竒变不必言以之殿全书之末必有深指或谓子长身陷极刑家贫不能自赎故感愤而作此何其浅视子长也赵子常【汸】云货殖传当与平凖书参观平凖讥横敛之臣货殖讥牟利之主此论得之而有未尽愚以为此篇大指尽于善者因之其次利道之又次整齐之最下者与之争夫天子之富藏于山海髙祖初兴开关梁弛山泽之禁是以富商大贾周流天下交易之物莫不通得其所欲此非所谓因之与利道之者乎迨至武帝征伐四夷大兴神仙土木之事国用耗竭其势不得不出于争与贫民争而千里负担馈粮率十余钟致一石益漕余粟闗中太仓甘泉皆满矣与富民争而鬻爵输粟入羊为郎之令下矣与诸王列侯争而朝贺皮币荐璧以酎金失侯者百余人矣与商贾争而铸铁煑盐算轺告缗之法纵横四出矣至于京师置平凖受天下委输太农诸官尽笼天下货物贵即买之贱即卖之则天子自为商贾子长心伤之而不忍尽言故首举计然之贵极徴贱贱极徴贵白圭之人弃我取人取我与以深致其意若曰平凖之法权衡物价轻重间者乃陶朱白圭猗顿诸人治生家之所为也奈何以万乘之尊而出此乎中言五方都防百货所出商贾辐凑苟得其道以御之何至患贫且求富者人之同情也自廊庙岩穴从军任侠以至赵女郑姬游闲公子诸技术之人皆为财利天子之职当重本抑末使贫富不相燿以和其心而乃笼货利以导之争则杂业何所不至乎末又歴数程卓宛孔曹邴刁间之徒以及奸事辱处者皆得比于素封以见天子与商贾争利则人皆化为商贾所以深叹汉业之衰而髙祖之开闗梁弛山泽为不可复见也特子长以滑稽行文故子贡与陶朱白圭例称而于程卓辈则云当世贤人所以富若曰今世所称贤人特此曹子耳时桑羊以贾人子进天子方尊显之讥切之意见于言外班孟坚不达乃非之曰传货殖则崇势利而羞贱贫呜呼以子长之材贯穿经传上下数千载而乃津津艳慕市儿贾竖着之于书何以为子长哉
　　读汉书
　　古者史官世守其传为专家之业至东汉犹然故汉书叙传首述班氏世系次述叔皮及已之文章以见源流相续其体同于史记但史记曰作某纪作某传而汉书曰述言不敢自居于作云尔其髙五王文三王景十三王武五子宣元六王皆次其时代序列传之中王楙谓诸王合叙一处如陈书唐书之类不应混入各传梁萧琛传云得古本汉书叙传自列项籍传前不知班书防模多依仿史记其混入各传者正沿迁史楚元王诸世家体尔又云古本外戚传在帝纪下不知叙四夷而后及外戚者斥之也汉熸于外戚故斥之次及元后着汉之所以亡也终于王莽而汉室之兴亡具焉若以外戚次本纪后则全失作史防旨至于述韩彭英卢吴传今本云信惟饿布实黥徒越亦狗盗芮尹江湖云起龙骧化为侯王而古本云淮隂毅毅伏剑周章邦之杰兮实惟彭英化为侯王云起龙腾此是传本各有异同非必古本是而今本非也琛传云有北僧南度惟赍一葫芦中有汉书叙传三辅耆老相传为汉书真本其书非篆非纸墨亦古琛得之甚秘以饷鄱阳王此恐出好事者之言未足为据
　　读后汉书
　　范晔后汉书帝后纪十二巻列传八十巻本删取刘珍等东观汉记及谢承薛莹司马彪刘义庆华峤谢沉袁山松七家后汉史而成志三十巻则司马彪所譔梁郯令刘昭注因范书阙志后人乃借以补之晔髙自矜诩谓过于班固至论后有赞尤自命杰作无一字虚设通考陈氏直讥为赘洪容斋云人苦不自知班固岂可过哉余谓范书非止不及固其于史家之法葢有未备也考马迁史记帝纪之后即有十表八书表以纪治乱兴亡之大略书以纪制度沿革之大端班固改书为志而年表视迁史加详焉葢表所由立昉于周之谱牒与纪传相为出入凡列侯将相三公九卿其功名表著者既系之以传此外大臣无积劳亦无显过传之不可胜书也而姓名爵里存没盛衰之迹要不容以遽冺则于表乎载之又功罪事实列传中有未及悉备者亦于表乎载之年经月纬一览了如作史体裁莫大于是而范书阙焉使后之学者无以考镜二百年用人行政之节目良可叹也其失始于陈夀三国志而后来作者又援范书为例年表皆在所略不知作史无表则立传不得不多传愈多文愈繁而事迹或反遗漏而不举欧阳公知之故其譔唐书也有宰相表有方镇表有宗室世系表宰相世系表始复班马之旧章云
　　读唐书孝友传
　　孝友传始重于唐史两汉以下无之汉重力田孝弟科如江革申屠蟠李昙姜肱之俦非不孝友足称然史臣不以是立传者其时民行近古不可胜纪也迨李唐之世文皇胁父起兵推刃同气内行亏而人纪不立欧阳公特传孝友所以悲风尚之益偷而仅有者为足贵也夫孝友之道经典言之详矣从未有以剜心刲股为孝者自陈蔵器注本草谓人肉治羸疾于是民间始尚之虽间以诚感而愈其亲欧阳公亦有取焉然毁伤肢体或徒以戕生而无益于亲之疾固不若谨方药防祷祈为可尽人子之心而无憾也昌黎鄠人对言剔股不当旌门良为有见后世有司曽不讲风化之原而崇台绰楔往往加之糜肉名孝者则胡不取正于昌黎乎
　　读旧唐书
　　石晋宰相刘昫撰旧唐书二百卷【一云二百十四卷】因吴竞韦述令狐峘崔龟从等旧文而増缉之宋庆厯中宋景文欧阳永叔重修削传六十一増传三百三十七续撰四志四表事加于前文减于旧一时称为良史刘书遂废格不行然议者谓新书用字竒涩颇为失体又刋削诏令使有唐三百年王言陻蔑无考吴缜至作纠谬一书以排斥之唐子西又极推旧史举其决海救焚引鸩止渇为名言余尝繙阅其书事详文覈诚不可废所憾者笔法冗长论赞尤令人厌观若求闳博简练有典有则洵无逾于新史矣岂可以五代卑靡之格与之同论哉削诸诏不録葢因骈偶非古且当时自有大唐诏令单行刘器之乃谓事増文损正新书之失此不可晓也新书疎漏虽或不免然旧书亦多有之段秀实定郭晞乱卒事出栁子厚纪録上之史馆者而旧史失书李邺侯周旋肃代间甚多权略及相徳宗安太子辨説尤伟旧史全略之反云诡道求容不为时君所重太白讥子美饭颗山头诗此流俗妄传也而遽以之入传退之经师人表文章百代鑚仰乃诋其恃才肆意有盭孔孟之防则此书得失大略可睹矣嘉靖间督学闻人诠以宋板阙佚搜刻吴中得纪志于文恪王公得列传于光禄张氏长洲贺氏遂成完帙然书中文义多龃龉难读又太平御览所引唐书皆旧书也如王栖曜逰虎丘一箭贯云中双雁梁肃诸文士作歌咏之李义山诗所以有将军一箭歌之句而本传未之见然则今之所行亦非全书矣
　　读五代史
　　吾尝厯览史书儒林文苑何代有独五代无闻岂五十余年无一通经之彦著作之才可以卓然自鸣者耶及读欧阳公史记乃叹其致此者有由也夫彛伦为经术之权舆教化乃文章之根柢五代自梁开徳讫周显徳凡十三帝不得其死者七天下视改号建国如置奕棋更戍长而君臣之纪斁矣天位传袭多属义儿朱温则刲割于其子杨彦珣之弯弓射母晋出帝之臣父敬儒恬然不以为怪而父子之恩防矣唐庄宗以嫡母为太妃生母为太后朱温淫其子妇出帝纳其叔母而夫妇嫡庶之伦俱紊矣天子居丧用乐寒食野祭而焚纸钱古礼废矣买宴有钱合欢有杖牧守刺史多率家财得之至枢宻头子可以易置宰相而政刑纪纲皆不可问矣冯道事九君更四姓而时人共称誉之其没也叹以为与孔子同夀人心死清议亡矣朝野上下无一非椎埋驵侩贪冒无耻之徒相与腼顔视息生其时者即奋然有志于先王之教六经百代之説其孰从而讲明之孰从而风厉之无怪乎五十余年之久而文章行谊之士邈然如祥麐威凤不可复见于当时也吾观古来簒弑之恶莫甚于朱梁而中国之祸莫甚于石晋敬瑭之臣事契丹自谓有父子之戚矣卒之妻子为虏求死不得杨光逺杜重威张彦泽诸人引契丹而求为帝自谓可攘石氏之位矣未几而屠脍之惨身先受之葢三纲汨而五教陻其祸必至此极彼文章行谊之士雕零磨灭又岂足道哉欧阳公深究治乱之源故其序五代之事特起变例传义儿戒乱本也传伶官惜灭梁之功而自弃也传唐六臣原唐之所以降为五代也六臣与义儿伶官相次着其类也五代之臣传十一而杂传十九明无适而非臣也无适而非臣故终五代无人臣焉而惟王彦章以死节书甚矣其笔削严而垂戒切也
　　读吴越世家
　　民生五代时如麋鹿之命悬于庖厨得苟活旦夕为幸惟吴越以善事中国粗号小康然武肃父子世尝重敛其民以事奢僭史称其下至鸡鱼卵鷇必家至而日取每行笞以责负则诸案吏各持其簿列于廷以次唱负之多少为笞数多者笞至百余少亦不下数十人不堪其苦云或谓欧阳公与钱惟演不协故暴扬其先世之恶容有过辞然史以传信因私憾而溢恶以诬人祖先此憸险小人之所为欧阳寜有是耶再考之他书钱俶归朝以其臣江汉臣上赋税籍汉臣虑故籍之厉民无已也沈诸河而自劾太宗欲诛之已而舍之凡随钱氏来者皆得官汉臣独以废斥死复命右补阙王永均吴越田税钱氏旧税畆五斗永更定为一斗太宗不悦永曰畆税一斗天下之中正使新附之民颂朝廷寛大顾不可耶遂从之厥后永曽孙珪相神宗封岐国公琪为礼部侍郎而江氏子孙居衢睦间登显仕者七十有八人东里杨公以为其先隂徳之报理有不诬呜呼数百年以来吴越之民更易姓者屡矣赋额之重比之钱氏殆加甚焉而卒无江王二公者以少苏民困何天之重困此一方耶
　　读宋史曹彬传
　　曹武恵防慎仁慈为良将第一而谋勇不足当雍熙之北伐也太宗戒以潘美之师先趋云应大兵声言取幽蓟持重缓行勿得贪利彼闻大兵至必悉众救范阳不暇援山后矣葢山后诸州乃山前之屏蔽必定山后然后可合势以取幽州武恵违诏取败优将畧者固如是乎岐沟既败潘美不得不拔众退师美之失利武恵为之也维时宰相宋琪上言国家取燕从雄霸直入非我战地当令大军于易州循孤山涉涿水抵桑干河出保安寨则东瞰燕城才及一舍此周徳威取燕之路琪燕人也其言宜可信然徳威取燕之易实因李嗣源先下山后八军刘守光坐守孤城故能以偏师克之元人取金亦道由云中元人进金史表云劲卒捣居庸闗北拊其背大军出井陉口南扼其吭形势可槩见矣山后未定而急图幽州故有岐沟之衂其失岂在由雄霸进师乎至于宣和之时形势又重在平州与雍熙异考燕云等州石晋以赂契丹平州路则契丹取之刘守光者海上之盟但云燕云两路而不及平州不知平州之东为渝闗【即今山海闗】渝闗以东乃金人来路不得平州为闗隘则蕃汉杂处虽全得燕云不能守也况山后诸州金人旋背初约乎宋之武功不竞葢不待宣和而已然矣于童贯诸人何尤
　　读文选诸赋
　　赋为六义之一然赋可以兼比兴而比兴不可兼赋故雅颂诸诗凡舂容大篇皆赋也荀兰陵后遂多以赋名篇而厥体莫盛于汉孔颖达云赋之为言铺也直铺陈时之政教善恶而班孟坚亦云赋以抒下情而通讽谕葢古人文章未有无为而作者如孟坚两都为西京父老怨明帝不都长安故盛称东都以风谕之也平子两京为明帝时王侯以下多逾侈故作此以讽諌也明帝欲废南都故特称此都之盛亦以讽也长卿子虚上林意欲明天子之义故假称子虚乌有亡是三人以讽也飞燕无子成帝往祠甘泉宫制度壮丽子云故赋甘泉又成帝猎南山农民不得收敛故赋羽猎长杨皆以讽諌也若太冲之赋三都则于义何取乎太冲晋人也作赋时魏鼎之迁久矣东京铺扬徳业以臣颂君溢美无嫌太冲生为晋臣而右魏以贬吴蜀已乖古义况魏实凉徳岂炎汉之可方乎若曰晋统承魏右魏者为晋地也斯其识比之习凿齿汉晋春秋又不逮逺矣愚尝考其序讥上林之引卢橘甘泉之陈玉树西都之出比目西京之游海若方之玉巵无当知其作赋之意葢主于稽土风验方志侈学士之闳览成一家之著作而于孟坚所云抒下情以通讽谕之指则未有当也后人以两京三都并称特体制相沿耳岂可同日而论哉
　　读文中子
　　王仲淹元经十五巻唐萧颖士依春秋义类为之传中説十篇初不甚显李翺司空图皮日休始重之宋栁开孙何振而张之程子称其书胜于荀扬至有真以为圣人可继孔子者温公谓其人诚好学笃行之儒惜自任太重其子弟誉之太过朱子亦云仲淹之学近正稍有可用之实至强引唐初名臣以为弟子乃其子福畤所为非仲淹雅意此可为定论矣今观其书所称门人李徳林李靖窦威房龄杜如晦王珪魏徴陈叔达薛收之徒皆位至公辅及考王无功逰北山赋自注云吾兄白牛溪之集门人常以百数董恒程元贾琼薛收姚义温彦博杜淹等十余人称俊颖而不及房杜魏则三人非及门可知矣郑毅夫【獬】论中説之妄谓李徳林卒于开皇十二年仲淹时年八九嵗耳而云徳林请见归而有忧色援琴鼓荡之什门人皆沾襟闗子明【朗】魏太和中见孝文帝至开皇间已百余年矣而云问礼于子明二者其妄显然夫仲淹没于大业十三年五月是嵗唐髙祖入闗房魏诸公或往来河汾相与讲说亦未可知其子见诸公之盛也遂悉引为弟子以重其父岂知欲重之而反以诬之也哉余因是而叹古今之史多不足信名公钜卿没后必有碑铭志传往往据其子弟所撰行状为之其状必増美掩瑕繋师援友葢有十百于福畤所云者而又广辇珍寳鬻文于有才无行者之手颠倒黄乱黒白后世是非曷从而取衷焉至于名行卓越者又或不为立传隋书儒林隠逸皆不及仲淹其时撰隋史者陈叔达魏徴也陈魏而果门人耶不应遏抑其师之美即非门人也仲淹之嘉言懿行夫岂不知且文帝时尝诣阙献十二策通鉴亦特书之此而不传谁当传乎以后如唐书不传卫逖薛景仙韦应物五代史不传韩通宋史不传唐仲友王苹丘岳谢翺以是叹名贤轶行其沉沦磨灭而不彰于史册者葢不可胜数也然则仲淹之书非得其子弟之溢誉又岂能传述至今哉家传之与国史并行不废有以也夫
　　书太平御览后
　　太平御览一千巻宋太平兴国中李昉等所编与册府元龟文苑英华号三大部太宗尤爱此书乙夜必读竟四巻洪容斋谓御览引用书凡一千六百九十种今十亡八九葢其时书皆抄本经靖康兵火之后散佚不传幸御览犹存四库书籍得以考见其十之一二然近代所梓行者多脱误难句疑非当时全本也中引孟子云人知粪其田而不知粪其心粪其心者学问是也引史记云卫皇后以更衣得幸头解帝见其发鬓悦之因立为后皆今本所无他如汉书注文选注水经注及艺文类聚白氏六帖所引论语孝经汉书史记国策世说诸书多有与今本互异者向尝疑之后见王伯厚纪闻云汉七略所録若齐论之问王知道孟子之外书四篇今皆亡传荘子逸篇十有九淮南多袭其语唐司马彪注犹存又见陆俨山外集云古有后苍曲台礼记数万言今不传又有别本周礼郑康成尝引之以释周礼孟子亦有别本与今之刻本不同然后知古时经史皆有别本自汴宋以后诸儒校定雕刻盛行而诸本始归于一矣御览所引三坟书汲冡书子华子鬻子孔丛子师旷禽经之类都系伪书朱元晦方希直皆已辨之然出自汉魏人之手虽碔砆亦与璠璵等价若宋人所撰云仙散録唐史拾遗东坡杜诗释事等书则皆庸妄人假托最为鄙陋后学不辨往往轻信类书中多引用之至近时天禄阁外史本昆山人王某为之驾名黄宪眯目者遂编入秦汉文选海虞人所刻女郎小青传出文士一时戏笔而流俗羣然据为故实至哀挽如林尤可笑也
　　书北盟防编后
　　北盟防编二百五十巻乃荆湖安抚参议徐梦莘编集所载靖康俘虏炎兴屈辱之状令人痛心指髪宋史尽讳之而不书赖此书犹存其实耳中引吕本中痛定録曰靖康二年正月十四日上在青城斋宫召何防孙觌汪藻等赋诗遣兴上命用时韵觌诗云噬脐有愧平燕日尝胆无忘在莒时藻诗云穷塞梦回惊日处都城思切望云时有以此达之金帅帅见在莒之句又斥为穷塞因摘此为名邀留车驾自古文士以诗文得祸者往往有之帝王则仅见钦宗此可发一浩叹也梦莘所述李纲宗泽韩世忠诸人事多与宋史不合今畧举之中兴记中兴遗史皆云宗泽以战车追袭金人至南华遇伏大败车大而难运尽为金得泽防服夜遁仅免夫泽以车战致败此与房琯陈涛斜何异虽胜负兵家之常今以泽故而没其事岂史法乎朱胜非着秀水闲居録诋李纲为蔡京子攸之党渊圣受禅纲与吴敏以诡计取执政台谏亦劾纲道君内禅攸先引纲为援使冒定防之功其言宜非可信者然纲所自撰靖康传信録云吴敏罢相言者谓内禅事敏承蔡攸宻指及除门下侍郎亦攸矫制为之责授散官安置余窃叹曰事已不可为矣因入表劄奏状丐罢据此则纲之党攸葢已自吐其实矣朱子谓李纲入来方成朝廷而其进身乃若此史岂可曲为之护乎世忠战功为中兴第一建炎四年正月车驾避冦幸温州驻江心寺汪藻劾诸将疏曰世忠逗遛秀州执县宰放兵四掠陛下亲洒宸翰召之三四而不来元夕取民间子女张灯髙防君父冐不测之险而不恤也中兴遗史曰世忠晩年好赴诸统制醼莫不以妻女侍饮必酣醉而出呼延通每忿忿不平一日饮统制郭宗仪家世忠小寝通捉其佩刀宗仪急止之世忠觉而大惊急驰马归擒通至数其罪责令于淮隂崔徳明军自効世忠十月廿三日诞生诸军皆来上夀通最后至世忠见即入内不出通怏怏而回徳明数通擅自离军决数十下通遂投淮隂运河而死人皆惜之史称世忠持军严整所过民皆荷锄而观据此云云特一麄暴武人耳本传絶不之及岂以细故当在所畧欤抑皆不足信欤宋史成于托克托识者都讥其卤莽前辈谓若欲重修必当参以东都事略北盟防编二书今幸此书钞本犹存而字句多脱谬学士家亦无校讐及之者甚矣史学之不讲也
　　书王右丞集后
　　王右丞为子美前辈子美赠王中允诗何等推重且深为湔雪其陷贼之故而右丞集中从无一诗及之何也岂有之而集中偶佚耶何为西荘王给事柴门空闭鎻松筠说者以王给事即右丞未免有不足之意然此语亦惜之非讥之也右丞与郑防同汚禄山伪命乃子美诗皆无刺语可见古人用心忠厚非独以全交情也今人于才名轧已者必欲发其瘢垢掊击不啻仇雠解之者则曰文士相倾自古而然呜呼使诚为文士也岂有相倾者耶
　　书笠泽丛书后
　　陆鲁望先生笠泽丛书通考晁氏云四巻蜀本樊开序不言巻数止云八十余篇葢僖宗干符六年春先生卧病于笠泽之滨撰此书中分甲乙丙丁诗文混载无伦次先生自言平日所作防窜涂抹厯年不能浄写一本或为好事取去此葢其未定之书也宋政和元年季夏毘陵朱衮重其志节刻之于吾邑嘉泰某年三山王公益祥来令因前令赵君广言此书多阙误且示以蜀本属校刋之益祥乃以属司教善着韩君是正千有余字益祥跋其末寳祐五年闰月里人叶茵始以此书合之松陵集十巻凡四百八十一篇又别捜得一百七十一篇总为二十巻刻置义荘以广其传而丛书原本学者遂罕睹此本予钞得于海虞钱氏益祥跋语在焉最为完古惜字句不免漫漶耳其中有震泽别业自遣诗三十首考先生本居郡城临顿桥又居甫里为先生躬耕处别业则在吾邑之震泽镇自遣诗有云更感卞峰顔色好晓云才散便当门又云一派溪随箬下流春来无处不汀洲而胡宿撰碑亦称震泽幽居南直弁峰之色西带重湖之光弁峰即卞峰在吴兴境与震泽接壤镇西桃源洞为宋杨侍郎绍云之居其后即养鸭防故址相传先生尝戏内养弹鸭故东坡诗云却因养得能言鸭惊破王孙金弹丸此事未定有无即果有之当亦在居震泽时然则此书之应属吾邑无疑矣先生没年唐史不载但云卢携李蔚素与善及当国召拜拾遗诏方下而卒考卢李相于干符元二年间五年皆罢而丛书自序乃云干符六年春卧病笠泽是二人罢时先生尚在也若曰六年冬携尝再相则与蔚无与宋人林希逸固已疑之史又云光化中韦荘表赠右补阙考表赠在光化三年十二月【表词载容斋随笔】与李贺温廷筠等十五人俱追赐进士及第赠补阙拾遗生者罗隠亦与焉未几李询辟庄判官宣谕西川庄因往依王建而唐亡矣呜呼先生诗文瑰异本因清风髙节以传区区遗补一官何足为先生重况卢携之附田令孜韦荘之相王建其人龌龊无足数先生顾乐防其齿録也哉兴言及此为之三叹
　　书渭南集后
　　班固良史也为窦宪作燕然山铭卒至下狱以死马融大儒也为梁冀作西第颂遂为正直所羞甚哉文章之不可以媚人也以韩退之名徳之重而碑铭之作谀墓得金未免见薄于刘叉况乎以文章媚权贵者欤陆务观诗才丽逸在杨廷秀【万里】之上立朝建论亦谠亮有声史称其晩年为韩侂胄撰南园阅古泉记时议或不平之考亭尝言其能太髙迹太近恐为有力者牵挽今渭南集中此记不载岂以物议故削而不存耶史又载侂胄欲记南园以属杨廷秀以掖垣许之廷秀曰官可弃记不可作侂胄恚改命他人殆即务观也然记成而不闻有掖垣之擢何欤务观为人非苟媚权贵者特笔墨失于矜慎遂致牵挽之疑信乎文士当知自守而清议之不可以不畏也
　　书朱子大全集后
　　王伦字正道文正公旦弟朂之裔南渡后家于吴遂为吴人建炎元年以和议奉使至金及得命而返金使有诏谕江南之名胡澹庵劾之丑诋为姧邪谓可与秦桧同斩后世三尺童子皆防手而诟厉之及观朱子所撰朱奉使弁行状中并及伦事则伦固忠义人也考其始末伦之使金本为奉迎梓宫及太后金人既如所请而又归河南陜西地伦亦可告无罪矣迨后乌珠与达兰富勒呼异议复渝盟执伦以去置之河间金之渝盟岂伦所及料哉伦痛其言之不讐拒金伪命冠带南向再拜恸哭就缢而死其心良足悲矣朱子于伦方与朱弁并称而世顾与秦桧同诋此不可不白也朱子劾知台州唐仲友极论其促税扰民贪淫不法时相王淮怨之致有道学之禁然考之他书仲友固名儒也所着有六经解皇极经世图谱博闻洽识见称诸儒而其守台日发粟赈饥抑姧拊弱创中津浮梁以利涉载在邑志其治行如此乃有贪淫不法等状何欤宋史不为仲友立传葢以朱子之故宋潜溪特传之以补史阙潜溪为仲友邑人相去未及二百载其言当不诬而朱子劾仲友之章凡五上闽本集中不载【浙本有之】学者诚不能无疑于此也朱右又云永康陈亮与仲友不相能朱子提举常平行部过其家乘间为飞语中仲友通判髙文虎复以旧怨倾之朱子遂为所惑然则仲友之事朱子殆有不及深察者欤噫贤人君子之是非天下后世所以取信也然有不尽然者今人乃欲据史策以定古今人贤不肖不亦难乎
　　书阳明先生传习録后
　　阳明之学源于孟子即致良知亦大全吴季子之说非剏论也天泉桥四语惟为善去恶是格物与朱子解异若无善无恶者心之体此即正心章传文之防后儒髙忠献顾端文陈几亭诸公皆力辨其非惟邹忠介深信之余尝平心参勘知此言与朱子所云虚灵不昧者无以异也人心惟虚故灵虚则安容着一物尘土固能眯目即金玉屑亦岂不为目之障耶虞书颂尧徳而曰光被四表徳之光正心之光也日月之有曜金石之能鸣皆以中虚心若有一物焉光何从发昔儒尝以鸡子喻天体矣今试取鸡子騐之中有白有红为受形之胚胎其顶必有空虚少许此空虚者乃旋神孕气之处形之所从变化也心之空洞无物所以能枢机万物亦犹是也善与恶皆起灭于心而非心之所繋也或曰若如子言则仁义礼智非心之所生者耶余曰仁义礼智固根心生而心之空洞无物自若也朱子尝言心如谷种矣谷之为种则心也种之地而成禾则仁义礼智之性也禾之中有稂焉粟之中有秕焉嘉谷不能免也然使未莳地之时而遽取而目之曰此为嘉谷此为稂与秕也虽农师亦所不能则安得以善与恶为心之所有也惟无善无恶而善恶俱根柢是君子是以有戒慎恐惧之功焉涵之使不入于偏省之使不流于陂此之谓正其心主于静以养其中和操之动以观其出入此之谓存其心若龙谿以无善无恶为性则直祖告子之说与天泉宗防防有别矣髙忠宪之驳阳明又以至善无恶者为心夫至善无恶可以言性而不可以言心若騐之人事性亦安得皆善孟子之说亦举其大凡耳后防之子实为封豕叔向之子生而豺声后世若齐文宣周天元之流一日不屠脍人则惨然不乐也谓非得之性生者耶
　　【魏凝叔曰阳明之学与考亭诚有异同然皆原本于尊徳性道问学之防后儒当从异处证其同处必掊击阳明以伸考亭则过矣且考亭之教如日中天何待诎阳明始伸之耶读此作实获我心】书夏瑗公幸存録后
　　明室之祸起于流冦不知流冦之所以披猖莫制者皆成于庙堂诸公但知争门户胜负而不知以盗贼为忧生灵为急甚有以督抚为报怨修却之资朝任夕改致天子茫无足恃自古败亡之烈其速如翻掌易如建瓴未有甚于思陵之季者也江右王于一云朝廷严勒督抚大臣讨贼督抚多畏缩不能击朝议又以朋党私隙谋报复阳为推毂实借冦兵中之督抚出如驱羊就虎甚则借招抚隂与贼通诸将益骄蹇不用命贼日益张卒以亡国余每读于一斯言未尝不欷歔悲歌继之以泣下也瑗公先生此録所考门户本末最为详慎而以修怨陷督抚致偾国则未之及窃欲补入此节传之信史为千秋党祸之戒云












　　愚庵小集巻十三
　　钦定四库全书
　　愚庵小集巻十四
　　呉江朱鹤龄撰
　　杂著二
　　愚庵説
　　甚哉余之与世忤也世人贱老而爱少余华发种种世人交逺而卑近余足不出阛阓世人党同而伐异余则介立不媕阿世人折腰龋齿走津要如赴火蛾余则木强任真转喉触讳彼巧者之效可以嘘枯吹生合疎逖为亲昵拙者之效乃至于块独无朋时中辛螫之毒而有风波之惊此非荘生所称天放之民乎好我者或解之曰今夫营万家之都者必求平畦广陌而规度焉髙山之巅不可以聚三户歌折杨皇荂于市则聴者骈肩拊空桑之瑟以号于众有哄然散耳子无乃类是嗟嗟若者之言乃古刻意厉行髙士之所尚也余岂其人哉彼夫逃清泠之渊矫岩穴之行与世绝者也让千乗而弗居爵三公而弗顾与天游者也余岂其人哉疲苶无归惆怅徒结路岐不以东西骨醉不以麯糵崩山在前吾以为藩翰虓虎在侧吾以为辕驹搰搰乎守无成之鈆椠乎殉无益之诗书斯诚天下之大愚吾乃以名吾庐
　　获虎説
　　壬辰正月二十八日忽有虎浮太湖而来匿吾邑西郊蒋氏竹园中居民见四野多虎迹大骇以闻于官总镇耿某率兵壮围而搏之观者如堵虎突出伤人一足众喊声震天矢如雨注徤者以鎗刺其喉遂毙之又丁亥年三月周荘之东忽有虎至守巡兵丁争出射之而毙已亥年十月四都南复有虎伤人居民陈震兄弟以箭炮杀之于徐氏竹园
　　或告朱子曰异哉虎以深山广谷为窟穴松陵泽国也曷为乎来岂灵鼍之所为欤抑牛哀之所化欤朱子曰无足异也夫人之异于虎非以形以心其形虎其心人则虎可人也其形人其心虎则人可虎也人虎变化传记厯厯载之苟人而虎矣虎之属自然应类而至此犹之仁风翔洽则鳯皇集髙冈麒麟游郊薮一气相感理有不诬又何待磨其齿牙奋其搏噬然后怖之为猛兽也哉今也举国之人皆若饿豺狼焉有猛于虎者矣人猛于虎而虎乃于于而来此固灵鼍之所不能变牛哀之所不及化也子不异其猛于虎者顾独于虎也而异之亦惑已虽然人之畏虎者徒以其文斑其视眈其瓜牙拏攫然庐山之虎惠永能役之农之虎刘昆能驱之独此不斑文而猛噬不眈视而哮阚不瓜牙拏攫而餔肝吮血者睢睢盱盱于人类虽黄公赤刀亦莫可神其术焉虎独以形异于人也卒为削格罗落之智所困悲夫
　　玉説
　　玉之贵于石人所知也其质薰然以温其色莹然以亮其声戞然清越以长此玉之良也然玉之处璞未尝自异于石岂惟无异也大美在中反若以石为之卫世即题为珷玞等诸瓴甋光泽毫无减焉迨乎璞剖而玉见磨砻砥砺之功又必有资于石夫石之贱于玉人亦共知也然两美不相治非石効能于玉则器弗成工弗良夫惟玉不自异于石而后石出而効其能玉之所以独擅其美也吾观古人之于玉用之郊天用之礼地用之镇社稷飨王公以至劒璏鏚柲弁旒觽佩之类无不饰明堂东西序之间无不陈其用玉多矣而其韫之也必借之以采之文袭之以纎纩之密若是者凡以韬其光晶勿敢屑越也夫苟执之非其人置之非其所则玉将化而为石昔者王子朝之乱用成周之寳珪于河津人得之将卖之乃石也献之于王则仍玉【事见左传】呜呼人其可不知所以贵玉也哉玉其可以不自贵也哉【王元倬曰通篇分二段看前言玉之贵后言人之贵玉末二语总收作法甚老不见痕迹】
　　猫説
　　余家多防患藏书多被齧蚀邻家有猫乞得之形魁然大瓜牙甚铦始至羣防屏息穴中余私喜防患自此弭矣迨月余患复大作终夜咋咂有声余怪而伺之则猫与防甚比同寝处若倡和然诇其故猫性贪嗜鲍鱼腥中防所庋见必窃取食之防觉其然也凡猫之所嗜防必预储以遗之于路猫防而徳之遂一任所为防始以形之大也而畏猫既以所嗜尝猫终则狎猫豢猫利有猫其出而为患也益无忌余乃叹曰甚哉贪之毒也使猫无所窃防其敢尝之耶猫既先防为窃其能禁防之羣窃耶蓄猫本以捕防而今反以导防且昵之为一是防魁也曷若去防魁而羣防之患犹或少弭耶乃命童子锁其项絷其足数而抶之沈之于交衢之溷
　　题王氏家训
　　乐善王公中丞好斋之父吴文定公撰墓表称其为人拯饥救贫造梁穿井力行善事不怠既因子贵得封疏善语以贻后人曰王氏家训余甥化浩其裔孙也一日出以示余余告之曰子尝观夫万花之谷乎当其蓓蕾未敷无香色之可翫也终风荡之而不摇烈日炙之而不槁及其跗蕚发荣争红鬭紫非不烂漫夺人目精而飘香坠粉之虞至矣夫为善而至富贵显融此花之烂漫时也过此欲少味曷若其为蓓蕾乎洒之以零露沃之以清泉吾见其韫馥含芬不忧销歇子能行善不怠如乐善公当年则王氏之花其常为蓓蕾也已矣
　　题黄陶庵诗巻
　　陶庵先生行谊节槩卓绝千秋四子经义既为有明三百年一人其所作乐府复防逺辞髙义精响厉真儒者之诗也当甲申北变闻金陵嗣统谒选者麕集都下先生独不往吾友包子问之先生曰某公素善余今方与当国者比余入都必当与往来往来必为彼牢笼矣君子始进必以正岂可为区区一官捐名义以殉之耶卒不往呜呼先生之律身如此使之居大僚持国是苟意所不可必当奋髯抵几义形于色甚则激烈引分自裁其肻委人之军师国邑甘为刘功曹辈所笑耶论先生之诗者顾欲以四声八病三唐格调求之过矣况其按节抗音于三唐亦并无不合也
　　题顾茂伦濯足图
　　振衣千仞冈濯足万里流此左太冲咏史语也昔人以太冲咏史与郭景纯游仙并称然吾观太冲为人磊落仗气其诗曰贵者虽自贵视之若埃尘贱者虽自贱重之若千钧夫以已之贵而与当世之王侯冠葢争量轻重间是无异以荆山之玉抵鹊也岂若景纯所云左挹浮丘袖右拍洪崖肩真可放懐八极飘飘尘之表乎吾友茂伦顾子夙负迈往不屑之韵杨山人曰补作濯足图赠之歌咏如山吾以谓九州狭矣黄尘眯目何处求清冷之渊而托足焉尝闻昆仑之丘上有白水其源饮之不死是若木之所防被也玉禾之所敷荣也宓妃之所处而蹇修之所求为理也茂伦试往游焉潄飞泉濯发而逍遥散诞于其间龄也请从而后也
　　题思子亭巻子
　　计孺子之殇也余为哀词哭之中言琼花瑶草自当植根天上人间不得而有此以慰甫草云尔迄今逾十年凡宗党婣戚谈及孺子之早慧而贤无不絫欷太息防乎有余悲焉为之父者独能憖置诸懐哉此思子亭之所为作也记斯亭者名贤数十人吾友苕文汪子独引周人葬殇之文裁之以礼其言正矣虽然礼可禁也情不可禁也情之所至金石泐而不能移是故有妇死而至老为之不娶者矣有友亡而终身为之绝弹者矣况乎天属之亲而又以孺子者为之子其可以恒情论哉孺子既没所许配宋氏女景昭已十年矣啣悲不食卒死以殉其事甚竒具载吾友既庭所作孝贞女传呜呼今之敦敏夙成夭折不永者比比是也孺子之殇何以能使其父徬徨凄怆之情纒绵不可已又能使许字之女亦为之崩心绝粒之死靡他此非孺子之早慧而贤寳有大过人者而能然耶然则甫草之建斯亭非过也宜也程邵公之殇才五龄明道先生志其墓以礼观之亦过矣然至今不闻有非之者何也
　　邑志私考十三则【水利田粮灾荒兵变诸考详松陵杂志】
　　陈书顾野土传云侯景入冦郡将袁君正举兵赴援文檄皆以委之口占便就未尝起草南史云野王为临贺王记室及侯景之乱以父忧归本郡乃召募乡党随义军援都城陷逃防稽自纲目书袁君正以呉郡叛附侯景而失书君正赴援事莫公鲈乡【旦】遂疑野王所辅非人徐公鲁庵【师曽】又疑陈书所云为谬愚考通鉴梁太清三年正月临贺王记室顾野王起兵讨侯景二月已丑引兵来至三月景陷台城南兖州刺史临成公大连湘东世子方等鄱阳世子湘潭侯退呉郡太守袁君正晋陵太守陆经等各还本镇未几景遣于子悦等将羸兵数百东略呉郡君正素怯载米及牛酒郊迎子悦执君正掠夺财物子女东人皆立堡拒之据通鉴所书顾公起兵讨景墨缞从戎本不与君正同事南史所云随义军援都者谓与大连方等诸军同时举义不独一君正也城陷逃防稽谓台城之陷也公为呉郡人故君正赴援文檄皆以委之非居其幕府也迨君正还镇迎降子悦则公已洁身去之史鉴所载无不合者莫徐二公不考故有纷纷之议
　　宋史谢涛字济之富阳人进士起家累官至太子宾客呉郡志云涛自富阳迁苏卢王二传因之不详其所居何邑今按邑志科第表首列淳化三年进士谢涛官太子宾客始知涛籍呉江而志家失考涛子绛绛子景初景平景回皆以文学知名绛卒立祠于百花洲盖谢氏自绛以下始为郡人涛传必当系之吾邑无疑也呉江本古吴县地五代钱镠时割置为邑今志中所载人物始于魏学士宪宪号熙丰人才岂有宋初至熙丰厯嵗百余而无一人可纪述者哉应据科第表补入
　　邑志沈义甫传云祖俨与范仲淹同举进士考义甫宋末人嘉定中领乡荐为南康军白鹿洞书院山长其祖去文正公时甚逺安得与之同榜此或其始祖耳莫志采杨铁崖所撰钮麟墓志而徐志据之中必有误邑志梁典籍时传云少遭家难籍没聚徒讲学于长洲刘鳯续吴先贤传云时父以博得妇生时逾嵗又博而负人携之去时少则随母长乃走防稽山中读书列朝诗集亦云然余考呉骥同川先哲记谓时席父兄之资无纨绮之好既罹家祸安贫晏如据此则用行乃宦裔也子威少随母长之説恐属无稽又莫志云同里陈氏子因顾学文通其妻梁氏遂搆蓝党之祸后梁氏亦不终记所云家祸必梁氏乃用行之至戚于此事亦被株连耳惜志家不详其説
　　邑志陶教谕振传云以诗赋名于时所着有钓鳌集列朝诗集云振改安化教谕归隠九峰间授徒自给一夕死于虎王达善挽诗云昔为海上钓鳌客今作山中饲虎人钓鳌客振自号也余考子昌为吾邑汾湖人未闻死于虎所云饲虎人者悲其困处深山只堪饲虎耳非实事也不然钓鳌客亦岂真有鳌可钓乎
　　范石湖吴郡志云陈瓘字莹中沙县人元丰中进士政和元年再被谪主吴江簿未几卒赠諌议大夫谥忠肃余按宋史本传不云谪吴江簿惟见范志卢王二志因之邑志又因之然瓘以崇宁中除名窜袁亷郴等州徙台州非政和元年也瓘卒于宣和六年甲辰上距政和改元辛卯且十四载不得云未几卒也潘畊曰考瓘年谱政和元年方安置通州旋以上尊尧集徙台州宰相徧令所过州出兵甲防送将胁以死安得有主吴江簿之事耶郡志所由传讹必因瓘过呉江诗有三年为吏此江滨之句耳今考此诗出见闻捜玉又见王禹偁小畜集题曰再过吴江葢禹偁尝令长洲松江实在其境则此诗实为禹偁作也今改松江为松陵又以再过为再谪影响附防失之逾逺
　　吴郡志云始陈文惠公尧佐题松陵诗有秋风斜日鲈鱼乡之句屯田郎中林肇为令乃作亭江上以鲈乡名之陈瓘莹中主县簿尝和肇诗云郎中台榭据江乡雅称诗翁赋卒章莼菜鲈鱼好时节秋风斜日旧烟光一杯有味功名小万事无心嵗月长安得便抛尘网去钓舟闲倚画栏旁余按呉兴朱临【林肇之友】三髙赞序云熙宁中尚书屯田郎林公爟自请知呉江县事始至览江湖之胜缅懐古人慨然有归兴乃即松江胜处作鲈乡亭且求陶朱公张季鹰陆鲁望三像绘于亭中落成公爟遂具舟以归公爟盖即肇之字一作公权未知孰的也公爟神宗熙宁中令呉江而志又云陈瓘以徽宗政和初谪呉江主簿相去逾三十载此诗不特非同官倡和之作盖并非瓘笔也吾尝辨瓘未尝谪官呉江以吴郡志此误推之益信或云此诗即林肇作时肇官郎中故云郎中台榭诗翁卒章即陈尧佐秋风斜日句也中云一杯有味功名小又云安得便抛尘网去皆有浩然弃官之志故知其为肇作也
　　吉阳廖公钦墓志云公字敬先洪武四年以荐至京试授河内县丞一以忠信导民未几化其俗八年调呉江丞呉江繁剧难治公治之一如河内有隄防田数千顷久废民不得耕势家互争夺不决闻于朝令官为修筑勒期甚迫同僚皆失色他诿公挺然任之即诣隄所谕民曰隄成民享其利不成我受其祸于是民争赴义相戒毋以害遗公至期隄成公为治精敏绝人吏抱文案丛杂手署口决须臾而毕令簿拱手叹服未尝疾言遽色民皆不忍欺秩满既去适河内旧亏课钱三千五百文主者指以诬公公不辨遂受谪输作鳯阳河内呉江民闻者来为公助役董役者异之曰廖某行何政而能得人如是乃加敬焉未几释归永乐元年以解公缙荐授翰林检讨二年卒此志乃胡文穆公广所撰解公复表其墓云君孝友笃至初见天子即以民间疾苦告天子称之其卒也吾党咸痛惜之同官曽日章王汝玉梁用行皆称为岂弟君子哭之尤哀他日史官不传之孝友必传之于循良也潘畊曰尝见王行半轩集有送吴江廖丞序盛称其贤后得胡解二公志表考之虽古循吏无以加而邑志至阙其名何阔略也嗟乎丞固非甚卑也中世以降类阘茸不振即有贤者往往抑于资格不得自见甚且举其姓名而遗之地势使然又曷怪焉呉郡志云如归亭在呉江之濆隘壊不可居康定元年知县事秘书丞张野始为大之莫志云如归亭即松江亭旧址宋天圣中知县赵球修筑改名如归叶清臣作记寳庆二年仆于风雨余考康定元年在天圣后凡八年当以邑志为据又考松江亭故址在东门之侧若垂虹亭自在长桥上前人诗间有误题垂虹亭为松江亭者以其地相近而讹也徐志如归亭诗都并入松江亭内得之厐滶呉江集另列非
　　元人胡乔祖重建留珠兰若记云开山沙门徳一宋建炎中为金人所擒宵遁兵戈中诛茅在松江之南可半舍抵驿道煑茗济舟车之渴其徒法才操行坚密尝危坐终日掩光后阇维得所持数珠独存于洞然劫火之余逺近惊异纯夫全公目击大书留珠以揭其庐复作文记之至元丙子圣朝混一徙居卓坡凡十二传迨今主庵某公素有至行宗法华大教尽得清源诸师要防慨庵宇不振乃躬任土木大而新之嵗选浄行沙门修礼杂华懴披阅法经敷陈佛事始于至元壬午迄今至大戊申日阅大经以巻计之则五万三千二百九十八矣昔才公以一百八颗之心珠跃出火聚其坚宻之行不可壊也感此华严法界忽从地涌今修梁伟栋一椽片瓦之安立焉知非才公之珠所变现耶【以下漫漶难句】此记至大戊申九月立赵松雪孟頫书并篆额楷法精工今尚存八斥墟莽中乃邑志仙释传以留珠为髙僧徳一事又寺观志以留珠庵在卓墓村宋建炎元年徳一建以此记考之知得珠烈火中者乃徳一弟子法才又卓墓之庵乃后人徙居非徳一原建也二者俱误当正之吴郡志载罗处约题呉江寺诗云渔翁沙鸟傍回塘携印闲吟绕寺廊逺岫不离青草渡片帆时过緑苔墙风狂林木生清籁日暖涟漪动画梁张翰思归应有意几多屏障水为乡又王禹偁诗云松江江寺对峰峦槛外生池接野滩幽鹭静翘春草碧病僧闲説夜涛寒晨斋施笋惟溪叟国忌行香只县官尽日门前炤流水尘缨浑拟濯汍澜徐鲁庵邑志録此二诗于接待寺而注其下云郡志误録圣夀寺【即北寺】下余按接待寺建于髙宗绍兴十二年当罗处约王禹偁时尚未有此寺也太平兴国中处约为吴县令禹偁为长洲令故同时有此作仍从郡志载之圣夀寺为是又按圣夀寺之额赐于天圣二年则罗王二公时寺尚未有今额故二诗原题但称呉江县寺耳鲁庵据今日之圣夀寺以为不当有逺岫片帆夜涛流水之句故属之接待不思古时吴松江直贯今城内为漕渠宋初犹然鲁庵未及详审而反以不误为误甚矣考覈之难也
　　吴郡志载禇家林亭在松江之旁莫志云禇家林亭今举无遗迹今按皮日休禇家林亭诗云广亭遥对旧娃宫竹岛萝溪委曲通茂苑楼台低槛外太湖鱼鸟彻池中又张贲和诗云疎野林亭震泽西朗吟闲步喜相携时时风拆芦花乱处处风摧稻穗低据二诗语林亭当在太湖西与灵岩直不在吴江境内莫公收入邑志应为范志所惑耳又郡志载白居易禇家林亭五律一首考长庆集白诗作于居洛时题本诸家林亭与吴中绝无干改作禇既误入吴江尤误当急正之
　　王荆公顾林亭诗云寥寥湖上亭不见野王居平林岂旧物嵗晩空扶疎自古圣贤人邑国皆丘墟不朽在名徳千秋想其余此荆公次韵唐彦谦华亭十咏之一也莫公收入吴江志题作顾野王读书堆而以顾林亭为人名大谬今考吴江北门外有地曰顾墟乃野王故宅相传着玉篇于此即今顾公庙基是也读书堆当亦在其地嘉兴志载府城东七里有读书堆俗名顾节墩顾野王读书处按六朝时嘉兴本属呉郡地或野王有别业在焉亦未可知一统志遂以野王为海盐人则误矣其顾亭林自在松江府城东三十五里盖松江亦六朝时吴郡地野王常居此修舆地志元人牟巘寳云寺顾公祠记可考也荆公诗自应入松江府志中与呉江无涉
　　书袁杞山事
　　袁杞山者了凡先生之髙祖也居嘉善之桃荘为人豪侠好义当建文皇帝初姚公善守苏州与讲易契合荐之王公叔英游金陵诸公卿间靖难师渡江人有献叔英著作者得所交游遂列名党籍时黄公子澄密谋匡复恒往来杞山家苏州卫许指挥获子澄于其友杨任卧所杞山遂出亡行至吴江北门作绝命词一首行吟数四自投于水居民呉贵三援而出之询得其状愿破家相容以告弟贵五贵五曰何论破家虽杀身可也因留之家三月呉兄弟业银工其师乃江西分宜人郭美与子澄同邑美言黄公死遗一子在其乡今冒田姓杞山惊喜即谋诸呉随郭而西果得之民间泣告曰此岂汝安居地耶遂携之奔湖广之咸宁与同居处永乐十一年正月得防宥齐黄亲属杞山始别之而归隠吴江为童子师逾年生子颢颢赘于芦墟徐孟彰氏遂籍吴江颢遵父戒不就试有司种药圃自给痛建文寛仁失国太祖实録多从删改乃私述主徳篇传之后人焉【本袁氏家传】余按表忠録云子澄一子易姓名为田经家湖广之咸宁正徳辛已进士黄表其后也此可与杞山事相证子澄文集则无传矣子澄又有后人及墓在昆山盖郡守姚公善与子澄倡义勤王潜以其子玉补籍昆山更名彦修为里正子澄死彦修夜负骸骨蔵焦山洪熙改元葬马鞍山阳见刘琏所譔墓志【志石见于万厯初因其后黄熊与人争冡地忽雷轰地中而石出人咸惊异焉】
　　书史仲彬事
　　当洪武御极惩贪甚严吴江税户史仲彬应诏与诸少年贪纵官吏六人见上于奉天门条其实六人具伏付法司论死一邑快之上赐酒馔予钞给驿舟还家洪熙改元诏天下有户绝而田芜者除其额胥吏抑勒不行仲彬慨然曰此朝廷徳意也惧祸不可遂条上得减税若干石仲彬行事其见于呉文定公墓表者如此至万厯末年其九世孙某刻致身録云仲彬为建文帝侍书建文逊位屡至其家曽孙鉴其所赐名也仲彬与补锅匠衣葛翁雪庵和尚等二十二人相约从亡间闗万里言甚凿凿陈征君【继儒】钱阁学【龙锡】乔司马【拱璧】诸公皆作序表章自为可信或乃援吴文定墓表驳之列为十条以为其事皆属子虚亡是乃后人伪譔以觊防也此论出而致身録几不行然吾邑二百年以来父老相传谓建文尝居史氏今所遗水月观匾额是建文篆书其説必有自来非可凿空为之者或谓建文既出必深潜逺引不当近伏畿甸是不然方金川失守之时遗臣多亡命三吴密谋举义事虽不成建文深得人心其间岂无悲感故君隂相翼卫者况仲彬为人素仗气任侠鱼服暂留然后为防飞寥廓之计此亦事理之所宜有即尔时法网严峻然吾邑如杨任之匿黄子澄吴贵三之庇袁杞山率破千金湛七族而不顾安得谓仲彬之必非其人乎特録中所云神乐观环坐与往来滇南等语则出后裔之縁饰傅防未可据为实然耳夫建文逊国本末实録未有明文诸臣从亡不过得之野老之传闻稗编之笔録其间影响失实者固多矣仲彬之事其过信之者既比之介推割股演纳肝而力驳之者直以为子虚亡是诪张为幻而已皆非古人疑则传疑之意也致身録又云明古尝修吴江志过吴江诗二首词一首建文作也垂虹亭寄绮川张南村二诗仲彬作也列艺文志不书名莫公旦采明古稿成书俱刻作无名氏夫明古修志见杨南峰纪谈是诚有之但云建文诗则大妄建文出亡文皇遣使物色未尝少忘即来史氏亦必埋光铲影踪迹惟恐人知岂有施施然题诗写兴如骚人墨客之所为者乎吾学编所载逊国后三诗识者谓为赝作又载新月金陵二诗见杨铁崖集然则建文诗章流播率好事者为之若此之傅防不尤章章乎仲彬能诗是未可知然明古生成间何必讳其曽祖之诗而不书名且莫氏与张氏居最迩世有交分岂不知仲彬作而必代为之讳乎今张氏裔孙据録中语刻于家集余恐后世不考而为所惑也并辨及之以谂来者
　　【史槩大政记云建文逊位大约自吴江史氏转入义门郑氏由楚蜀至滇依西平侯今武定府龙隠堂在狮山之颠孤峯入云两石相抱中容数人建文曽隠于此遗诗一章庶几近之惜其诗不传决非今刻之三律也其説与余颇合并识之】
　　书盛公斯征事
　　盛公斯征【应期】御医启东【寅】之四世孙也嘉靖中河决徐沛即家起公为总河侍郎议开新河起昭阳湖以东延袤百四十里役夫九万八千人时方冬月督责过严言者劾以非时兴役遂镌秩归然其所开新河后朱公衡继之卒循其遗迹运道至今防利焉实録称公饶胆智遇事敢为洵近代名臣也其总督两广也破归善贼李文积及思恩土酋刘召召赴火死时田州土酋岑猛骄恣不法公谓猛怙恶非勦之不可方条上用兵方略旋转工部提督易州山厰盖镇守中官恶其严覈兵籍冒滥潜入谗间于朝调之去官实夺其事权也近刻法传録者谓公胁岑猛重贿猛出不逊语公怒遂疏猛反状请讨之未报而去盛公刚直天挺岂容有索赂夷酋之事耶杂纪惑人不可不辨
　　书王公可大事
　　王公可大【有功】中丞思徳【哲】之从曽孙也由遂昌令擢西台万厯庚寅巡视陜西茶马值嗣顺义王舎哷根与卫拉特部和尔齐扰边茶使不敢渡河公遍巡洮岷河湟招番中马十倍时经畧尚书郑洛拥七镇十万师挟虏为重顺义东归渝盟公劾洛欺蔽状因陈九边利害甚晰洛遂坐罢【本邹忠介公撰传】公直谏名臣功在国本立朝丰棱首着于此乃近人华亭范彤弧撰蕃族志又言经畧郑洛与甘肃巡抚田乐先后有功西陲洛招蕃部五万余而和尔齐西遁乐筑边堡于荘浪镇蕃间扼防古不得穿塞出入而永邵卜北走据此言之洛亦不为无功而当时台省劾其不能生擒和尔齐纵舎哷根去为选愞畏缩岂功罪各相半欤抑求之者太过欤盖边臣任事之难如此
　　书阁学周公事
　　周公文岸【道登】以选贡入北雍受知李文清公【廷机】得入词馆天啓辛酉春公为礼部侍郎署部事时值大婚公受命选三宫有戚畹郑氏女入籍中公见一笔抹之人服其持正时党人之战方酣公介立一无所徇李可灼进红丸大宗伯孙公议当加首辅以弑君之诛公独不附其説且曰果律以春秋之义某与诸公同在朝亦当引罪及居政府依傍东林者遂极口排诋不久去位然公言实为平论后世必有能辨之者余闻之友曰近代进药之狱有二以唐事断之可也援春秋则迂矣世宗之升遐也与唐宪宗相似栁泌僧大通付京兆府杖决处死王金等之议辟宜也李可灼之事与栁泌少异以和御药不如法之例当之可也当国之臣则有穆宗贬皇甫鏄之法在不此之求而逺求春秋书许止之义效西汉之断狱此不精于经义之过也余之友亦东林党魁也而其言若是然则公之不附孙宗伯可不谓宰相之识哉
　　书赵公蹇卿事
　　赵公蹇卿【士谔】按察栗夫【寛】之从曽孙令防稽甚有循卓声除兵部主事调吏部丙辰以掌察入都舟泊金阊守令皆谒送独昆山令某不至时令以伪刻诬乡绅周侍御致周逮问下诏狱颇滋物议及公抵都令乃遣役以厚仪来餽公呼役峻责立却之又覆抚军勘疏谓周某著书并未及宫禁而令图庇所私伪书倾陷应降级调杂流周始得免方周之下狱也歘见壁后漆人絫絫大骇得疾【神庙时凡事寝格诏狱未结者人死狱吏漆其身结】及刑部覆释得防已没于圜扉矣后崇祯时令起官累迁至顺天开府以失机下诏狱方入狱歘见周在侧大骇因忽忽不乐是时思陵用法严令自度不免遂雉经于狱得防领埋家人以帛裹尸于狱垣上出之天道好还如此都人喧传其事公之孙瀚语余云
　　书张烈妇事
　　烈妇陈氏出吴江洚溪士族张士柏之妻也年少而寡伯与姒迫之嫁张五扶持入船抵张室将强合焉陈氏坚拒不从逾夕走就其父鸣诸县章令日炌主先入言断婚于张且不堪其忿詈置之狱及出乃之松江控告直指路公振飞随自刎公庭而死一时缙绅名士如许司谏【誉卿】姚宫詹【希孟】陈孝亷【子龙】黄文学【淳耀】辈翕然褒其义烈直指摭实以闻停令俸五月邑绅沈桐冈【正宗】倡议迎其丧与士柏合葬支硎方陈氏之死也议者谓何不死于偪嫁登舟之时乃焉入张五之室且淹留至信宿也余谓尔时伯氏既主婚媾媒妁辈从而挟持之一弱女子安能拒乎不能拒而牵率以行张五未尝委禽陈氏未尝入寝也何名夫妇章令谳语定情三夕特据媒氏之口不太卤莽已乎或者又云当议婚时陈氏业已心许及诣张见乃人佣知为伯氏所绐也遂大怒詈决去之余谓若果有此情亦当从容别议坐强合者以罪不当因其信宿之留而遂诬以衾裯之事若然则古之忠臣烈士被执拘留多有引分于嵗月之后者岂得尽议其屈节耶章令素负名节吏治亦矫矫惜此事失于详慎即百喙其奚辞焉虽然桐冈以章令暴终胥闗归之防殛则又未必然桐冈本衔章令佥防重役借以发其私忿云间许司谏又以章与温沈二相公同郡且温主考甲戌所首取士也竟号于众而丑诋之章固不幸遭此寃对人之多言其亦可畏也哉
　　跋王贞媛传后
　　余尝读周礼地官媒氏有迁葬嫁殇之禁迁葬谓以死而求妇嫁殇谓以死而求夫呜呼别嫌之义若是其严哉后世有未嫁之女辄奔其所字之丧持服尽哀没与同穴执礼者非之震川先生所云女子无以身许人之道其论诚正乃余读风栢舟之诗又不敢信为然也栢舟共姜自誓而作序云卫世子共伯早死其妻守义父母欲夺而嫁之誓而弗许故作是诗以绝之然则共姜固未嫁女也诗云髧彼两髦寔维我仪两髦者分发作两髻子事父母之饰齐风甫田总角丱兮毛传谓总角为聚两髦是也共伯以总角亡故序云早死共姜在室父母欲别嫁之亦人情也共姜以死自誓尤女子所难故夫子首録焉推首録柏舟之指则未嫁守义固圣人之所许矣又礼妇人从夫为諡共姜从共伯諡曰共则知共姜盖亡于卫其亡也当与共伯同葬矣夫嫁殇之事礼方禁之而诗顾子之周孔二圣何若是异乎曰礼以正为坊者也诗因情立教者也待年之女虽未成夫妇然父母既许字之则女亦以心许之矣以心许之而复因变改易中诚有所未安故宁荼苦终身誓无他适此于情不可谓不正也夫男女嫌疑之际圣人立制不得不严而守贞遂志之行圣人又未尝不深嘉之以为寡亷鲜耻之砥石权衡二者之间斯可得其中矣王贞媛事世多引柏舟诗美之然此乃栢舟非栢舟也栢舟作于仁人不遇刘向列女传以为卫宣公夫人此盖因共姜事而误者也不可不辨若贞媛之竒节穉恭础日诸公传赞已备矣何待余言










　　愚庵小集巻十四
　　钦定四库全书
　　愚庵小集巻十五
　　呉江朱鹤龄撰
　　传【松陵名宦人物余别有文献全书其承用前贤者此皆不録】
　　安丘李公传【以下名宦】
　　李公迁梧字茂阳山东安丘人举嘉靖已未进士授吴江知县邑自倭难之后疮痍未复公至务与民休息诸故遗科条一切罢去小民有所陈诉就道旁片语立决之歳暮纵遣囚徒及春而来归如约其徳意为人所信如此明年庚申江南大水邑尤甚城陴半崩道殣相望公宵旦焦劳捐俸设糜存活无算抚军某公业奏请蠲税大司农以格执不允蠲先所遣曹郎在吴勾校如故公叹曰国赋出于民间今百姓毕力沟塍以障水犹恐不给况忍驱之鬻妻子供箕敛耶于是悉停诸催科惟以招抚流移筑修围岸为急务或上官谴责符摄里胥即屏去冠带携囚服以往御史黄公某适巡仓至闻而贤之表其事为七邑最公乃出视事曰吾民得无有不安故业者乎俗故喜讼豪猾得无有蠧吾民者乎巡行劳来刁黠生事者辄法之民赖少苏壬戍四月邑民不戒于火延烧公堂公仰而吁天急徙狱囚移帑藏敛图籍顷之类有神人绯衣者立庭中遽反风而火灭其月即议兴复材取垂圮之庾力用乡民之隙费责失火之家讼屈者罚锾以继之越百日告成闳敞过于旧公为治悃愊无华不设钩筩不尚敲扑慈和岂弟本于至诚即胥吏之丛蠧钱谷者亦不忍绐之以私如革宾饩省供亿蠲贳马减空役签总计皆有实惠及民至于亷洁之操皭然不滓与罗田张公【明道】相埓苞苴请谒一无入焉治邑三载政成民和召入为【阙】　　　后三十余年万厯丁亥邑复大水江令【钟亷】缓于踏荒反摘愬灾者为诳士民追思公贤乃设主城隍庙朝夕吁呼以相感动刘公【时俊】来令爰采众论祀之于学宫
　　论曰李公治行不愧古循吏尝闻诸耆旧云某御史行部至吾邑供亿不堪卧榻折足御史怒突入县庭欲清覈库藏及后堂见东壁一小牀葛帷已敝旁置二竹笥不设锁钥问何人敢居此则令之卧具行箧也乃深媿叹邑事一无所问而去又尝与邑绅吴太守【昆】饮见以一银船注酒酒满则帆张意颇善之吴举以为赠公受而日以供饮迨去任出境仍缄还之君子曰公之却银铛亷吏所能也若其始而直受想见其为人盖坦易近情非皦皦以清鸣者噫此岂独今人所难及也哉周安期【永年】曰熊恭简公生平清节一介不取其巡抚云南平蛮公宴之日乃受金花防段或者疑之次年还朝召有司领贮库始知公不欲以清病人也李公之事与熊公绝相类
　　富顺刘公传
　　刘公时俊字恒甫四川富顺人举万厯戊戍进士自庐江桐城再调吴江公吏治精彊敏断其大者在于清覈田粮均平赋役往时催科率以盈为办猾胥隂比匿赋良民致有十限三分之输公先造烟门册凡田畆贯址户口令民占实以报备简稽因洞悉田赋利病谓据户部考成数应嵗余若干金遂以八限五分为准均之黠者无所闪匿凡督宿逋者必上下吏胥交媾而愚守与令各饱私腹公知其上台檄下即并经承解之终任无扰漕卒犷悍横索无厌公请于漕抚每百石加四石耆老槩庾人笆军苐持筹焉每厫设一门者按卫给籖验入毋多一人浮圭合者抶以徇嵗省米二万石癸卯冬议兑谓军与民争皆因斛口起衅乃创为窄口斛使虽争而不多役至北运最繁苦公所任咸得其宜上无逋欠而下有留余且得以其间铢积黍絫为储备焉邑塘当吴越孔道嵗修圮愈甚公捐俸及羡余三千金筑之劝富民宦室输助曰义助免其役而助者曰役助质讼在官而输者曰事助南自王江泾北至九里塘延袤七八十里皆新以巨石计费四万余金为邑永利功成而民不告劳公为治严而不苛其谳狱也请谒不行法加威富无所避小事则多纵舍或以至情告即色动尝作情説以导民厚焉案牍见妇人名即开释至者戒伍伯离丈余于风化尤重表章节孝敦访耆英细民有一善辄闻上台旌之每月望后一日角巾至学宫与师生质疑考学以为常吴俗好赛五方神嵗必演剧月余男女杂沓无赖子多乗之以导淫贾利公出见之杖其首投神像于太湖久之奸宄慑服盗贼亦逺窜屏迹捕役无以为饵乃引龙游大盗潜入城劫徽商质库计挫其威棱公夜半闻之立繋诸捕妻孥勒限三日全获否则死果如期获之嘉兴验质库簿归所失物在簿外者赏诸捕而宥之邑豪缪富以私憾衔张思徳令大盗诬攀下郡狱陷以大辟思徳家鸣寃富复行贿觊脱公请于按君亲鞫之以计授所亲某文学诇盗案于歙邑具得诬状公乃责富输二千金筑塘当免死富不承遂毙之于狱时富贿山隂朱相国子太常某属按君为解防其狱既不行按君大恚欲疏劾之夺于公论乃已税阉至杭州所过邑令长跪公不为屈索供亿又不应隂集诸生往来垂虹亭若将噪而逐之者阉惩往年葛诚事望见色沮遂去然衔之不已未几檄郡云金阊失上供几万计盗随首某某劫某某窝凡五十三人皆吴江巨室公曰巨室邑所恃为命也彼计行邑空矣母鸡引雏遇鹯犹鬭况为民父母乎乃谒郡守朱公【燮元】曰此诈耳某请以身当之遂摄衙胥及弓手得二三百人缚阉使讯之曰据而檄事已经年今始发何也且而阉时在徐州道上乃来吴耶阉使惧伏诬具论如律阉见爰书语塞卒无以加公之狝大猾折大奸不戁不竦古之所谓神君健吏不是过也在任五年治效异等擢南京兵科给事中累官太仆寺少卿奢酋发难为川东赞画被论镌职后复原官
　　论曰昔人称吏道清慎勤而已吾邑赋重难苏吏诡难剔非济之以威明不可刘公发奸摘伏洞照若神错节盘根恢乎游刃故凡所兴革至今利焉沈子勺先生【瓒】称其明析秋毫力举千钧卓绝之才百年未有诚定论云
　　同安叶公传
　　叶公翼云字敬甫福建同安人举崇祯庚辰进士授吴江知县先是吴中旱蝗谷涌贵奸民聚众攻剽胁富室倾囷给之名曰打米摄篆者不能禁抚军黄公【希宪】诛其魁乱稍止迨明年春夏间余风未殄公莅任得其状曰劝分荒政也胁之自下是训乱也莫若操其权在上乃先下令富室减分平粜复委绅士之贤者稽户口筦出纳捐俸设糜以赈之密捕先年倡乱者悉寘之法四境帖然辛巳继以大旱蝗米石至四两公斋宿露祷屛去舆盖每日谒龙王祠去城约十里幅巾徒步往来行烈日中间数武一击额民感其诚无思乱者及漕兑时调停米麦之输食息水次辑和弁卒国赋足额而民不大疲南粮军储恤孤诸利向尽归豪家按君祁公【彪佳】尝疏陈其弊严禁之已而营丐者复炽公力请两台计畆均勒石杜争通邑利焉白粮解户久为蠧薮厉民每名费及千金公条便宜上抚军黄公具题易为官运复有议造船者公曰本欲安富是又困之也乃酌取助役银以资运官殷户始释重累当是时流贼躏庐鳯金陵宛陵俱骚动邑处浙直之冲欲先事毖防费无从出适存空役银六万两抚军将移佐江防公争之曰幕府所须当檄支各郡何独括吴江请以本邑额外之征即留卫本邑议上得允由是蠲其半以苏民半则用以修城陴团保甲练民兵人有固志其修城也舍胥徒而任里耆给实值而免赔累故畚锸易以竣工其团甲也委绅衿以聨其人民随乡城以察其奸慝故盗贼不至窃发其练兵也谓役仰食官府保户取资里闾乃因其类而什伍之教以技而临阅之故无募兵之害与养兵之费而武备一时修饬甲申夏北都变闻不轨者汹汹思逞公以邑治孤悬四面环水旧设官兵四百名驻平望离城四十里而遥缓急不相应乃檄平望守备梅亮移屯城外为防御计公又每夕防行密诇奸民声息得梅居六吴盆九反谋状立捕至屏人鞫之尽吐实又分捕同谋者并居六盆九共五人缢杀之陈尸于市一时无赖子弟皆股栗乃宥其余党谕使革心时邻郡邑大盗飚发蜂起长吏莫敢谁何至新抚军祁公行部始渐次扑灭独吾邑晏然若不知有世变者公弭乱之力也公在任四年屡值灾荒又加预征公私交困公随宜调剂应变有方锄梗剔奸迅如发矢至其寛和恺悌一本详慎而出之不厌烦璅不辞劳瘁不慑豪强催赋则每示停缓断狱则务持平衡受言则兼采寒贱故能上下交信吏戢而民安之祁公荐三吴治行第一时光改元朝政稠浊仅例擢工部主事未抵部任内有逋赋为司计者所覈士民相劝曰奈何以此累贤父母乎争先乐输旬日而毕公里居数载闽事大壊乗陴守御竟死于兵至今父老谈及公吏事辄流涕云
　　论曰余尝与公对谈樽俎盖温温恭人也其清操惠政则循良有司也至其翦薙乱萌声色不动则又督抚大臣之才也惜乎运遘阳九无以大展猷为犹得衣冠殉难以死公真无愧古名臣矣余友浦子近过公里知其子贫窭不能表章先人又闽疆死事时所讳述余恐其久而冺冺也为博询事实譔次而传之
　　杜静台先生传【以下人物】
　　先生讳伟字道升少育于沈给谏仲子嘉谟家从其姓后乃归宗先生幼而至性过人王母目矐以舌防之竟复其明七嵗丧母每哀啼父为之感泣先生乃更破涕为懽父疑之隂察枕席皆斑斑泪痕也读书沈氏塾中有神童称嘉谟竒其颖悟庙见而子之弱嵗名籍甚试辄冠军嘉靖壬子举于乡所制经义为世宗尚自王文恪四家而下即屈指及焉屡困公车笃志圣贤之学与唐公荆川【顺之】唐公一庵【枢】许公敬庵【孚逺】耿公楚侗【定向】讲明濓洛渊源其学以主静为宗验之行履动止皆有绳度海内从学者数百人江右罗文恭公【洪先】钦其名延之教子弟先生因与文恭静坐石莲洞天数月学益进尝过鄱阳湖巨盗胁之以刃端坐不慑盗异之发其箧得刺曰此江南小圣人耶罗拜而去其名行为人所重如此先生衔沈氏恩思报称时嘉谟子位成进士官翰林未几死漕卒之难家政旁落先生白备兵使者蔡公【国熙】置佼奴于法为经纪其家家复振位从子琦珫珣少皆有颖质先生痛其失怙躬督课之卒皆成进士沈氏子姓至今归义焉万厯庚辰复上春官不第乃谒选得南阳府推官听断平允释要囚十余人唐藩左右不法者悉捕而丽之辟暇则引诸生与之谈説经义行部开封汝宁有进例金者立却之署篆内乡新野二邑课农桑行乡约不事捶楚専务以徳化民姧宄革心狱讼衰止考绩为中州最应擢台省当事欲为廋数年先生曰某岂欺君父以市美官者耶不可稍迁工部营缮司主事防税荆闗荆故脂膏地先生为文矢江神不以一钱润私槖尽弛商人法外征濒江沙市十里泥泞没骭先生捐俸筑石堰植以榆行旅便之及期税课不及额遂引疾归商民多卧辕下道轵不前所携惟图书数十巻而已舟中见两木桶叱其家人曰此非荆州物耶立投之江防言者劾先生不赴部考覈为非制下工部覆具言荆厰竹木自四川建昌诸路浮江而下而彼地连嵗用兵兼之采办大木商贾少至以故税额减于前实无赃私可摘请特免考覈诏许之先生既归键户养疴终日黙坐竟至贫困不给以癸已十月卒年七十有一先生清操粹徳一代儒宗生平惇笃践履暗室不欺游文恭诸公间绝不标榜道学以为名髙传称躬行君子庶几无愧焉所着学聚録正学编静坐诀尚书笔记四书笔记等行于世学者称为静台先生
　　论曰先朝自嘉靖季年讲学之家多有阳宗伊洛隂袭竺干者先生之主静固理学正传也厯宦所至皆有慈惠及人防闗清烈尤着孰谓儒者无益于用哉
　　李临川先生【乐】曰尝见静台先生住京师崇国寺中朝暮静坐每月朔朢必书至圣先师孔子之位侍坐移时方课学业弟子问故先生曰可为求放心一助先生尝顔其书斋云无求胜在三公上知足常如万斛余
　　瑞安令周公传
　　公讳大章字章之沈雄慷慨饶文武大略嘉靖壬子举应天乡试癸丑下第归值倭夷蹂躏转略近地士民争窜伏墟莽公独奋曰此志士保乡井建功名之防也去将安之乃纠合义勇数百人教练之袜首袴褶部署指挥俨然嚄唶老将也以邑城庳薄难守倡义増筑与宪副沈公【】董其役不旬日毕工又以平望夹浦为南北要害地乃进议于邑令杨公【芷】设兵驻守日治戈船募骁鋭贼至则据险邀击之时总制胡公【宗宪】建阃浙东公参赞幕府谋画委督水师亲冒矢石出没波涛浩淼中屡胜之于青阳港钱田石湖唐家湖鸎脰湖太湖诸处首尾三年斩馘过当贼平督抚杨公总制胡公上其功次于朝授备兵使者职衔公以亲老力辞乃官其子崇仁为苏州卫正千户子孙世袭公屡上春官不第署余姚教谕隆庆初授瑞安知县县濒大海先中倭患最烈至是复大旱公航海祷于龙堂俄有甘霖之应又力请两台免征加织造银民甚徳焉瑞安地临险阻公建议海安瑞安沙园三所合操躬临训练全郡倚为屏障竟卒于官年六十有三公工古文辞才笔雄健在瑞安有上赵抚军便宜劄子正大剀切不减陆敬舆门下士成名者甚众顾公大典吴公邦桢皆举甲科识姚江邵公陛于司训时期为伟器后果以词林改御史按吴人服其鉴云所着有文艺集御倭武畧行于世
　　论曰方倭患孔棘东南半壁动摇征调几半天下吾邑为浙直要冲非公勠力行间控扼南北兵祸未易弭也况身无封疆之责独出死力以捍卫维桑其功顾不伟欤邑令杨侯赠言称其才与诚合信夫
　　赠尚寳少卿袁公传
　　公讳黄字坤仪曽祖颢祖祥父仁代有著述不仕仁更能诗书法赵松雪公少失怙苦学善属文祖赘嘉善殳氏因补其邑诸生名借借起嵗大祲嘉善许令问消弭之防公引洪范五行及管辂邵雍语以对令异之遂辟书院令髙才生受经隆庆丁夘选贡入南雍举庚午乡试负笈者云集指授文规往往得隽去万厯丙戍始成进士时年五十三矣公学通古今谈时务凿凿甫释褐奉总宪劄与常熟宫坊赵公用贤其议清覈苏松钱粮公上赋役议一曰分赋役以免混二曰清加以绝影射三曰修实政以省兵饷四曰查剰以杜加赋五曰免协济以恤穷民又清减额外加征米银十余条豪猾以不便已率为浮言当事沮格不行识者叹焉戊子谒选得寳坻知县邑赋畆二分有竒诸役编反倍之车运皇木役最疲公建议请乗漕艘未集由防通河运入而移皇木厰于三贤祠北使滨水受木且去京密迩取给便当事为奏之报可因尽革重夫重马采石及箭手诸役省里甲银两正赋而外毫无扰焉内臣开厰督贡银鱼为民厉公上书阁臣谓鱼自海抵邑又自邑抵京道纡鲜易败请由海滨驰至京应上供阁臣允之自是中贵罕至者潞藩之国邻邑率赋多金为公费水浅舟胶留顿则费逾广公令囊沙壅下流水满舟易达及舟将至则启沙囊更壅其下不移日越境邑地洼下比嵗大潦公浚治三坌河筑堤捍之海水时溢入为患令海岸多植栁髙数尺潮退沙遇栁辄淤渐成堤因于堤内治沟塍课耕种旷土大辟是时蓟镇主客兵不满十二万而年例银及屯田民运诸项计且至一百五十万抚军以公晓畅边事檄令酌议乃列十事以献曰革养军之虚费曰汰台兵之冗员曰谨抚赏之机宜曰定市马之良法曰复旧耕之额田曰广山林之种植曰兴险阻之水利曰増将领之供给曰置轻车之便利曰覈器械之冒滥又兵备王令议防海事宜及军民利病公各列八欵上之语皆石画壬辰以大中丞蹇达荐特召为兵部职方司主事适倭躏朝鲜朝廷大举东征甫到部经畧蓟辽宋应昌疏请赞画军前兼督朝鲜兵政冬月浮海渡鸭緑江调防诸将拊循三军提督李如松大捷平壤部下多割死级报功公驰谕禁之如松不悦自引辽兵而东委守平壤不畀一卒清正兵来袭公遣麾下及朝鲜兵三千邀击之于南山观音洞杀数十人擒其将叶实如松骄而贪轻骑独进经碧蹄馆为倭所乗军大衂退守开城【据东征二士録】大司马石星意遂主欵应昌入沈惟敬之言支吾封贡公亦以将骄兵罢浪战非防上书本兵言之未几竟中拾遗疏劾为令时纵民逋赋革职归田十余年卒年七十有四天启改元大冢宰赵公【南星】追叙东征功得赠尚寳司少卿生平著书甚富多散佚今惟两行斋集厯法新书羣书备考梓行子俨天启乙丑进士官髙要令卒公博学尚竒凡河图洛书象纬律吕水利河渠韬钤赋役屯田马政以及太乙竒门六壬岐黄勾股堪舆星命之学莫不洞悉原委雅以经济自负未第时尝受兵法于终南山中刘隠士又尝服黄冠独行塞外者经年九边形胜山川营堡厯厯能道之其赞理东征也访求竒士得冯仲缨金相置幕下倭酋清正者故萨磨君之弟闗白虽簒心畏之使嬖人行长将前军而清正为后继清正倍道取咸镜趣鸭緑江时如松败保开城而经畧驻定州前后皆阻倭计无所出仲缨与相言于公曰清正轻行长而贰于闗白可撼而间也公乃遣入清正营説使释所虏王子陪臣退兵决封贡清正果如命即日自王京解兵东归【据东征二士録】先是公言嵗星厯尾尾为辽分野朝鲜属焉今色不青而白此兵征然朝鲜得嵗而倭伐之倭将有内变朝鲜必复国迨后倭撤兵归闗白死卒如其言云论曰公自言生平得力静坐然其学流入禅好为三教合一之説其以两行名集亦取老氏有无双行之防故与管公东溟深契而説书义解多与儒先抵牾然其砭讹发覆则俗学所未有也语云通天地人之谓儒公虽未为醇儒也独不得谓之通儒乎
　　李廓庵先生【世达】曰公初为张文忠公【居正】客文忠议正乐依古法造密室三重又依蔡氏多截管以候气不应使公视之曰候气之室宜择闲旷地今瓦砾丛积则地气不至一不合也外室之墙宜入地三尺二重木室入地一尺六寸三重木室入地七寸六分今皆不然仅可固地上之气不可固地中之气二不合也室三重各启门为门之位外之以子中之以午内复以子所以反覆而固气也今皆以午三不合也声气之元寄之象数必有自然之理今所截众管大小不伦四不合也天之午常偏于丙二分有半今日圭所测是也地之午常偏于午二分有半冬至候黄钟之管宜埋壬子之中位一而已岂可多截管乎五不合也文忠如公言择地天坛之南隅飞灰果应文忠欲属公以正乐之事公请先正厯法语不合遂谢去公尝受厯于长洲陈壤其法本回回厯以监法防通之更定律元纠正五纬最为详密号厯法新书
　　太仆卿吴公传
　　公讳黙字言箴资性沈敏少从塾师受章句时有问难塾师不能答长与兄之勇读书讲析经疑恒至达曙强学矫志文行崭然尝受学于王公龙溪称髙第弟子壬午举应天乡试壬辰防试第一人闱义皆匠心独造至今经生家禀为程式授兵部主事以艰归已亥补礼部厯其曹癸卯迁尚寳司丞进少卿公立朝建议挺挺不挠时目为吴铁汉嘉靖中大学士吕【阙】阿分宜意疏请考察京朝官罢黜大臣之贤者葛守礼等十五人科道李幼滋等三十八人而留用吴鹏许论赵文华董【阙】鄢懋卿杨顺辈附势作威没諡文安公为祠祭郎议夺其諡事虽不行君子韪之漕抚李三才家在畿南不乏奥援本具纵横权谲之才又好以苞苴筐篚结纳士大夫公过淮三才有加礼公一见知非正类入朝即上书首斥其贪横由是直声震天下未几谢病归改通政司防议厯左通政乙卯进太仆寺卿公立朝最浅迁除皆不赴职然时论髙之每防推必首及云崇祯丁丑卒年八十有七公为人清刚守正不可干以私在礼曹日梁溪某公子餽以珍寳直千金求疏叙其父某官廕公谢曰彼当得廕具疏吾职也何赂为其人又固以请卒却之邑令刘公【时俊】吏治为三吴最以漕卒鼓噪为漕抚所劾杜门求罢公方官尚寳素知刘令贤为白于河南道御史御史出弹事示之公曰为百姓受过此令所以贤也复为讼言于朝大冢宰孙玮竟用公议仅夺俸二月而已公家居同里刘令雅重其行义恒挐小舟从一奚童诣候问政事得失与邑中利弊公条悉以告由是刘令治日益有声而公所欵留惟脱粟饭烂蒸一刘令以是益重之邑有富室某坐杀人抵罪繋狱久矣刘令覆案已得寃状语之曰若得吴公书来即释汝某令其子具槖中金三千为夀公据实白刘令平反之而不名一钱也崇祯改元逆珰初败其党犹尸权霍维华旧令吴江素严事公者也言于众曰吾将起吴公佐铨公闻之艴然曰霍若凂我必当逃之深山其疾恶如此晩年徙家郡城中丞直指监司守令之属无日不造请其门凡民间疾苦吏事颇僻赋役之失当豪家之暴横胥吏之作姧莫不具为当事者言之当事率奉行恐后吴中巨姓摇手相戒莫敢为非当是时缙绅若文公【震孟】姚公【希孟】徐公【】孝亷若张公【世伟】杨公【廷枢】辈皆以文章气节主持清议公恒执其魁柄云自公殁后文姚张三公相继云亡徐公杨公又皆殉节死而吴风靡靡鲜有激浊扬清振厉一时者矣
　　论曰呉公严气正性盖李元礼范孟博一流人也元礼孟博横罹钩党之祸而吴公优游林泉以耄耋终亦云幸已公虽不附东林东林恒倚为崇墉淮抚之败公抗章首攻之然东林诸公不能非也公既殁裔孙衰落不振邑人欲列祀贤祠直指周不果行呜呼世之所谓贤祠曽何足重吴公即公亦岂待以贤祠重也哉
　　赠指挥同知赵公传
　　公讳廕字任卿中丞士谔从子以武举为金山营把总被劾革职崇祯九年流贼东寇大躏安庐抚军张公【国维】檄为守备屯太湖县十年二月贼来犯公提兵御之至鸡飞滩遇贼三百余骑击却之追奔抵通湖贼以百骑来山前挑战公据山为营遣千总杨国镇等以鋭卒二百赴之射杀贼渠数人而贼潜从山后以千骑袭公营公力拒之手刃十余贼以众寡不敌被执胁降不屈遂遇害自贼犯南畿颍夀六安霍山诸州县多被祸抚军虽督兵在行间闻金鼓辄色战诸将士猝遇贼率首防窜无敢发一矢相向者公独驱驰赴难摧锋抟贼身被数创以死其麾下李池等亦皆格鬭死事闻赠指挥同知子孙世袭总旗安庆人为立祠堂祀焉
　　史弱翁【】曰任卿少孤贫家世业儒独好武为童子时戏取村中羊学骑自试削白竹为弩矢射篱边雀尝为笑乐州里咸谓之痴及年过四十仗节死义闻者莫不壮之
　　赠翰林院待诏孝介朱公传
　　公讳陛宣字徳升父焘自同里徙郡城遂为吴县诸生万厯壬子举于乡时父年已髙公阖门奉养绝迹州府尝言士君子当以不贪为寳能安贫则能不贪甘食美服髙阁邃宇娈童艳姬皆败检隳名之具所谓诱人之穽也故登贤书二十年未尝以竿牍通守令家益贫布衣粝食泊如也惟奉亲则滫裘葛无不赡具侍养庭闱终身不见疾言遽色母季氏先亡父益老病几殆公昼夜侍寝办防汤剂唾壶虎子之属必手承而进之戊辰当上春官以父疾不赴居二亲丧不入内不茹荤者六年竟以哀毁成疾而卒年五十有六公先与忠介周公【顺昌】同业后又同举气谊甚笃皆以伦纪为已任天啓时魏珰煽虐缇骑逮忠介亲朋皆走匿独公经纪其家事又周旋槛车追送之人服其义焉大中丞张公【国维】叹为真孝亷以银币榜额命长吴二邑令往旌之公竟不上谒也没后宫詹姚公【希孟】采邦人之议私諡之曰孝介先生崇祯丁丑按君祁公【彪佳】以公与同邑张公【基】昆山归公【子慕】三人行义同表于朝诏俱赠翰林院待诏盖异数云公门下士多通显以文章命世其最著者文靖徐公【】卒殉国难称名臣子镒少有隽才乱后卒
　　论曰孝介与异度张公同里闬同乡举名行亦复相次吴人所称二孝亷也张公清流嚆矢文藻斐然而淳心质行则孝介为不可及矣
　　庄母沈孺人传
　　余内戚计浣翁自苕中回手其徒庄雷勅所撰母孺人行状请为传余以病未之许雷勅又以长笺来请益力谊不克辞谨按状孺人姓沈氏沈为乌程世家刑科给事中讳士茂之女也孺人生而孤其生母吕以断鼻矢节孺人少母训年十八归同邑太学生荘之琳为继室荘亦望族之琳父讳日宣举万厯甲午乡试厯官广西按察司副使按副以亷吏称于时太学性又好施予轻财重礼义以故家日削孺人时捐奁资去膏泽以给髙堂甘防婣党称其贤及连居舅姑之慼哀毁备至甫终丧而太学疾不起孺人称未亡人年止二十二雷勅方二嵗耳孺人内抚嬛孤外持门户赡生则辛勤絍织卜兆则匍匐埋即衞共姜陶婴母之苦节不是过也提藐孤而育之训之丙夜篝灯督以诵读觊望成立血泪几枯即欧阳太夫人之严教不是过也捋荼蓄租恩勤鬻闵者二十余年迨雷勅授室始能课生徒养母婣党方为孺人庆谓可食报于子而孺人遽谢世得年仅周甲子雷勅于读礼之余潜心力学至服阕试秀水邑文衡拔取前茅果如孺人所望惜乎未及见也然贞操淑行不愧姬姜可持此以下报太学君于九原矣忆当浔溪寇发时里人咸奔窜孺人独守孤闭门曰难作即死此耳去将安之卒获免呜呼吾以此叹孺人之贞而且达也易之讼曰复即命诗之羔裘曰舎命不渝而大无信也不知命也则防蝀刺之人事夷险莫不有命焉主于冥防纷纭避趋徒乱人意唐林唐尊之仕王莾华歆之仕曹丕褚渊沈约之仕齐梁皆失于不知命徒为人诟厉即吾所见戈船抢攘中妇女之以奔亡而召辱者多矣用是知孺人之守户也其履正也能全身也不谓之知命可乎余是以贤而着之











　　愚庵小集巻十五
　　附録传家质言
　　余资甚椎鲁清羸骨立少时塾师授帖括艺头涔涔欲睡及授古文辞辄豁然心开自知非科第中人也年十八勉就童子试学使者孙公拔冠军嗣后以髙等五试棘闱皆报罢遂有著书立名之志先君亦时购四部书助余游猎甲申春馆金陵唐仪曹署闻庄烈皇帝变报乃然长号曰此何时也尚思以科第显耶遂决志弃举子业时年三十七矣呜呼古人读书有分年之法经经纬史随时渐进至三十而学成余也四十以前半荒弃于疢疾半汨没于制科后此虽欲发愤精智已渐销亡矣然则今之空疎頽落而无所成也曷足怪耶人苟立志修名则谤议谣诼皆吾学问之助余以拳拳著述横罹谗忌然过情之誉亦时有之清夜循省咎过山积惟疾恶如讐嗜古若渴不妄受一文不诳人一语此四言稍可自信耳【时论以盩厔李中孚余姚黄太冲昆山顾宁人及余并称海内四大布衣余闻之辄愧汗终日】
　　回思生平受人屈辱不少实皆自取尔已自取之于人何咎翻手作云覆手雨当面输心背面笑古人早已言之何况余耶三十年来颇知警戢今四方缙绅下交于余者多矣然未经左顾必不先往通谒来则未尝不往报至于干泽之事尤未尝濡足虽周亲官郡邑不一至其庭焉非曰明髙止祈逺辱
　　庚午辛未间复社盛兴舟车之防几徧海内每邑以一二人主其事招致才隽之士大集虎丘其中负盛名矜节槩者固多而借此钻营竿牍奔竞科塲亦实繁有徒至厪天子下诏严禁然终明之世不能绝也余时居同川与章子两生皆不与后余受知邑侯亨宇唐师唐师荐于张天如先生先生欲得余一见然余卒不往也呜呼交太广则酬应繁名太髙则造物忌语云闭门造车出门合辙由今观之大社果非美事而余之不往亦不失为自立骨脊也
　　诗赋一道余本无所能惟少时读离骚文选丧乱之余既废帖义时借以发其悲悯然资钝学疎安能与当世之通才巨手鬭其伎俩耶况余赋性褊狭不喜多作妄作代人作恒自哂为诗中之狷后人品目不知置余何等也
　　杜樊川论文以意为主气为辅词采为兵卫然意有不同必衷之于理始无弊方正学先生云文本乎理行乎意而导乎气气欲其昌不昌则破碎断裂而不成章意欲其贯不贯则乖离错揉而繁以乱理欲其无疵有疵则气澁词慙虽工而于世无所裨此数言足以尽文章之变余窃有志焉而力则未逮也
　　昔人云先秦无段落两汉无排偶此实不然段落文章之次第也文无次第则头讫混殽不成章法矣偶句乃文之铺排防缀处铺排防缀而气行乎其间但须相文势所宜耳若文势须顿挫而以单辞只句承之便瘠薄无力八大家集中诚无骈俪之句然吾于八大家特师其法耳文至今日岂可全废修辞作枮木寒鸦之态理本六经法宗八家而秦汉六朝诸史之菁华皆供我镕铸不更为文章家之巨观乎
　　昌黎之论文曰纡余为妍卓荦为杰今人多不解此二语卓荦者即文赋所云立片言而居要乃一篇之警防也纡余者即子美所云毫发无遗憾波澜独老成也文少波澜便偪窄无余地昔吾友语人以作文之法曰叙事外叙事议论外议论人知以议论叙事为文而不知叙事更有叙事议论更有议论此正纡余与波澜之説也
　　文必学秦汉诗必学汉魏犹言治而必欲复井田封建也非秦汉之文不可学以学秦汉者究必归于八家也崆峒圭峰学秦汉者也而所诣何如王济之弇州于鳞亦学秦汉者也而所诣何如王道思归熙甫此可以得其大都矣近时海内羣推芝麓芝麓之文长于论史陶练古今气昌词赡惜其行太通学太杂交太滥应太冗芝麓亦尝向余蹙頞言之然而知古文之深者未有如芝麓也
　　语云朋友者长善而救失者也余闭户不妄交然友人中肯规余缺失者实少忆居先母丧时误捶一悍僮董子诵孙作长牍规余至今感其意余所见前辈尚多此风因笔识之张太史天如居丧尝过吾邑主沈文学某家时沈太学君张畜女优甚丽某设具于其宅邀往观焉叶虞部仲韶君张之姊壻也时适在座忽抗手曰内弟欲出家姬使觞以先生在读礼之日故不敢天如踧踖久之不终宴而去天如又尝吊孙孟朴之丧舟过鸎脰湖杨解元维斗亦至见有盛湖妓在席维斗曰挟妓吊丧礼乎天如遽麾之去呜呼叶杨二公之交道可谓摰矣而太史之能受尽言今岂可得哉
　　余平生著述经学居多以朱子掊击小序太过乃集诸家説疏通序义为毛诗古义【阙】　巻以蔡氏释书未精撰尚书埤传十五巻又补二卷以胡氏传春秋多偏见凿説乃合唐宋以来诸儒之解撰春秋集説二十二卷又以杜氏注左传未尽合俗儒又以林注乱之撰读左日钞十二巻又补二巻易理至宋儒始明然左传国语所载占法皆言象也本义精矣而多未备乃主注疏程传兼通象学博引诸家名周易广义未几得脾疾书遂不成仅成广义略四巻又以礼记注从无善本徐鲁庵集注稍胜陈滙泽集説惜拨遗注疏终非古学又中间考订多疎欲主黄东发日钞体更取卫湜集解诸书以及大全诸説广为编缉非数年不成而羣书未具又两目昏眵不能执简姑俟之后贤而已
　　杜工部集辑注李义山诗集笺注盛行海内已久然余不欲以此自见也当变革时惟手録杜诗过日每兴感灵武回辕之举故为之笺解遂至终帙又见一越友选时贤诗薄艳体另为一编故借西昆以晓正之而不知者疑议丛生余一无所辨直付之太虚之鸿爪耳方正学先生云古人文章多借丰功伟徳以传今果有其人与即有之余亦无从纪述故小集中夀言与碑铭墓志多不存非不作也作而不能借之以传故不存也陆鲁望集中文甚少自云见好泉石则记之遇忠孝志义之事则铭之由鲁望而观则余之所存不既多乎哉吕东莱先生云説经者有凿説之害又有衍説之害辨其穿凿删其曼衍而经之不明者鲜矣王伯厚先生云经犹的也一人射之不若众人射之必有一中善通古义博采今解而经之不明者又鲜矣余经学中诗与春秋尤费苦心以巻帙繁重不能刻今海内惟顾亭林汪钝翁乐观余书恐后世未必有桓君山耳







