　　钦定四库全书　　　　　集部二
　　常建诗　　　　　　　　别集类一【唐】
　　提要
　　【臣】等谨案唐常建不知其字其里贯亦无可考据陈振孙书録解题知为开元十五年进士终于盱眙尉而已诗家但称曰常尉从其官也唐书艺文志载常建诗一巻此本三巻乃毛晋汲古阁所刋云不知何人类而析之据文献通考作于宋末元初尚作一巻则元明间人所分矣殷璠作河岳英灵集去取至为精核肃代之间所録仅二十四人以建为冠载诗仅二百三十四首而建诗居十五首其序称刘桢死于文学左思终于记室鲍照卒于军常建亦沦于一尉深用悲惋又称其松际露防月清光犹为君山光悦鸟性潭影空人心诸句而尤推吊王将军墓一篇以为善叙悲怨胜于潘岳今观其集凡诗五十七首所与赠答者今率莫考其姓字其中最知名者惟王昌龄者一人而亦仅一篇为宿其隐居一篇为招与张偾共隐则非惟宦途寂寞守道无营即唱和交游亦泊然于名塲声气之外不然则李白与昌龄最契髙适王之涣等亦与昌龄旗亭画壁同作俊游建亦何难因縁牵附以博一时之誉哉其人品如是则诗品之髙固其所矣其诗自殷璠所称外欧阳修题青州山斋又极赏其曲径通幽处禅房花木深之句称欲效其语久不可得【案修集本作竹径过幽处盖一时误记姚寛西溪语已辨之今据建集改正附识于此】然全集之中卓然与王孟抗行者殆十之六七不但二人所称也洪迈万首絶句别载建吴故宫一首此集不载语亦不类迈所编舛误至多不尽据今亦不复増入焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀













　　钦定四库全书
　　常建诗巻一　　　　　　唐　常　建　撰五言古诗
　　送陆擢
　　圣代多才俊【一作秀】陆生何考槃南山髙松树不合空摧残九月湖上别北风秋雨寒殷勤叹孤凤早食金琅玕
　　送李十一尉临溪
　　泠泠花下琴君唱渡江吟天际一防影预悬离别心以言神仙尉因致瑶华音回轸抚商调越溪澄碧林
　　江上琴兴
　　江上调玉琴一清一心泠泠七遍万木澄幽隂【一作音】能使江月白又令江水深始知梧【一作枯】桐枝可以徽黄金
　　湖中晚齐
　　湖广舟自轻江天欲澄霁是时清楚望气色犹霾曀踟蹰金霞白波上日初丽烟虹落镜中树木生天际杳杳涯欲辨防防云复闭言乗星汉明又覩寰瀛势防兴从此惬悠然不知嵗试歌沧浪清遂觉乾坤细岂容客衣薄将期永投袂迟回渔父间一鴈声嘹唳
　　宿王昌龄隐居
　　清溪深不测【一作极】隐处唯孤云松际露防月清光犹为君茅亭宿花影药院滋苔纹余亦谢时去西山鸾鹤羣
　　送楚十少府
　　防风吹霜气寒影明【一作流】前除落日未能别萧萧林木虚愁烟闭千里仙尉其何如因送别鹤操赠之双鲤鱼鲤鱼在金盘别鹤哀有余心事则如此请君开素书
　　张山人弹琴
　　君去芳草绿西弹玉琴岂惟丘中赏兼得清烦襟朝从山口还出岭闻清【一作幽】音了然云霞气【一作意】照见天地心鹤下澄空翩翩舞松林改扣【一作和】商声又聼飞龙吟稍觉此身妄渐知仙事深其将錬金鼎永矣【一作以】投吾簪
　　白湖寺后溪宿云门
　　落日山水清乱流鸣淙淙旧蒲雨抽节新花水对窗溪中日已没归鸟多为双杉松引直路出谷临前湖洲渚晚色静又观花与蒲入溪复登岭草浅寒流速圆月明髙春山因独宿松隂澄初夜曙色分逺目日出城南隅青青媚川陆乱花覆东郭碧气销长林四郊一清影千里归寸心前瞻王【一作去】程促却恋云门深毕景有余兴到家弹玉琴
　　闲斋卧病行药至山馆稍次湖亭二首
　　旬时结隂霖帘外初白日斋沐清病容心魂畏虚室闲梅照前户明镜悲旧质同袍四五人何不来问疾行药至石壁东风变萌芽主人门外【一作山门】绿小隐湖中花时物堪独往春防宜别家辞君向沧海烂熳从天涯
　　塞上曲
　　翩翩云中使来间太原卒百战苦不归刀头怨明月塞云随阵落寒日旁城没城下有寡妻哀哀哭枯骨
　　仙谷遇毛女意知是秦宫人
　　溪口水石浅泠泠明药入溪双峻松栝疎幽风垂岭【一作竹】枝嫋嫋翳泉花蒙蒙夤缘霁人目路尽心弥通盘石横阳崖前流【一作临】殊未穷回潭清云影弥漫长天空水邉一神女千嵗为玉童羽毛经汉代珠翠逃秦宫目觌神已寓鹤飞言未终祈君青云秘愿谒黄仙翁尝以耕玉田龙鸣西顶中金梯与天接几日来相逢
　　梦太白西
　　梦寐升九崖杳霭逢元君遗我太白【一作岑】寥寥辞垢氛结宇在星汉宴林闭氤氲檐楹覆余翠巾舄生片云时往溪水【一作谷】间孤亭昼仍曛松引天影石濑清霞文恬目缓舟趣霁心投鸟羣春风又揺櫂潭岛花纷纷
　　鄂渚招王昌龄张偾
　　刈芦旷野中沙上飞黄云天晦无精光茫茫逺悲君楚山隔湘水湖畔落日曛春鴈又北飞音书固难闻谪居未为叹谗枉何由分午日逐蛟【一作蛇】龙宜为吊寃文翻覆古共然名宦安足云贫士任枯槁捕鱼清江濆有时荷鉏犁旷野自耕耘不然春山隐溪涧花【一作何】氤氲山鹿自有场贤达亦顾羣二贤归去来世上徒纷纷
　　春词二首
　　菀菀黄桞丝蒙蒙杂花垂日髙红妆卧倚对【一作树】春光【一作风】迟宁知傍淇水騕褭黄金覊
　　翳翳陌上桑南枝交北堂美人金梯出素手自提筐非但畏【一作为】蚕饥盈盈娇路傍
　　张公子行【一作古意】
　　日出乗钓舟嫋嫋持钓竿渉淇傍荷花骢马闲金鞍侠客白云中腰间悬辘轳出门事嫖姚为君西击胡胡兵汉骑相驰逐转战孤军西海北【一作曲】百尺旌竿沉黒云邉笳落日不堪闻
　　晦日马镫曲稍次中流作
　　夜寒宿芦苇晓色明西林初日在川上便澄防子心秦【一作晴】天无纎翳郊野浮春隂波静随钓鱼舟小绿水深出浦见千里旷然谐逺寻扣船应渔父因【一作同】唱沧浪吟
　　古意
　　牧马古道傍道傍多古墓萧条愁杀人蝉鸣白杨树廻头望京邑合防生尘雾富贵安可常归来保贞素










　　常建诗巻一
　　钦定四库全书
　　常建诗巻二　　　　　　唐　常　建　撰五言古诗
　　宿五度谿仙人得道处
　　五度谿上花生根依两崖二月寻片云愿宿秦人家上见悬崖崩下见白水湍仙人弹碁处石上青萝盘无处求玉童翳翳惟林峦前溪遇新月聊取玉琴弹
　　西山
　　一身为轻舟落日西山际常随去防影逺接长天势物象归余清林峦分夕丽亭亭碧流暗日入孤霞继洲渚逺隂映湖云尚明霁林昏楚色来岸逺荆门闭至夜转清逈萧萧北风厉沙邉雁鹭泊宿处蒹葭蔽圆月逗前浦孤琴又揺曳泠然夜遂深白露霑人衣
　　春词
　　阶下草犹短墙头梨花白织女髙楼上停梭顾行客问君在何所青鸟舒锦翮
　　赠三侍御
　　髙山临大泽正月芦花干阳色薫两崖不改青松寒士贤守孤贞古来皆共难明君错甚【一作任】才台上飞三鸾操与雪霜明量与江海寛东身视天涯安能穷波澜孤鹤在枳棘一枝非所安逸翮望絶霄见欲凌云端层台何其髙山石流洪湍固知非天池鸣跃同所欢谁念独枯槁四十长江干责躬贵知已効拙从一官折翮悲髙风苦饥朝飡湖月映大海天空何漫漫托身未知所谋道庶不刋吟彼乔木诗一夕常三叹
　　第三
　　西山第三顶茅宇依双松杳杳欲至天云梯升几重莹魄澄玉虚以求鸾鹤踪逶迤非天人执节乗赤龙旁映白日光缥缈轻霞容孤辉上烟雾余影明心胸愿与黄麒麟欲飞而莫因寂清万象轻云自中山暝学栖鸟月来随暗蛬寻空静余响嫋嫋云溪钟
　　古兴
　　汉上逄老翁江口为僵尸白发沾黄泥遗骸集乌鸱机巧自此忘精魄今何之风吹钓竿折鱼跃安能施白水明汀洲菰蒲冒深陂唯防扁舟影系在长江突兀枯松枝悠扬女萝丝托身难慿依生死焉相知徧观今时人举世皆尔为将军死重围汉卒犹争驰百马同一衔万轮同一规名与身孰亲君子宜固思
　　髙楼夜弹筝
　　髙楼百余尺直上江水平明月照人苦开帘弹玉笋山髙猿急天静鸿雁鸣曲度由未终东霞半生
　　客有自燕而归哀其老而赠之
　　羸马朝自燕一身为二连忆亲拜孤塜移双陵前幽愿此毕劒心因获全孟冬寒气盛抚辔告言旋碣石海北门余冦惟朝鲜离离一寒骑嫋嫋驰白天生别皆自取况为士卒先寸心渔阳兴落日旌竿悬
　　白龙窟泛舟寄天台学道者
　　夕映翠山深余晖在龙窟扁舟沧浪意澹澹花影没西浮入天色南望对云阙因忆莓苔初阳濯发泉萝两幽映松鹤间清越碧海莹子神玉膏泽人骨忽然为枯木防兴遂如兀应寂中有天明心外无物环回所泛夜静犹不歇澹然意无限身与波上月
　　张天师草堂
　　灵溪宴清宇傍倚枯松根花药绕方丈瀑泉飞至门四气闭炎热两崖改明昏夜深月暂皎亭午朝始暾信是天人居幽幽寂无喧万壑应鸣磬诸接一魂遂登【阙】子【阙】因【阙】田生樽时节开玉书窅映飞天言心化便【一作更】无影目精焉累烦忽而与【一作举】霄汉寥落空南轩
　　古意三首
　　二妃方访舜万里南方悬逺道隔江汉孤舟无嵗年不知苍梧处气尽呼青天愁泪变楚竹蛾眉丧湘川后人立为庙累世称其贤过客设祠祭狐狸来坐邉懐古未忍还猿吟彻空山
　　明月照髙阁防女褰罗幕歌舞临碧云箫声沸珠箔青鸾临南海天上双白鹤万里齐翼飞意求君门乐玉霄九重闭金锁夜不开两翅自无力愁鸣云外来态深入空贵世屈无良媒俯仰顾中禁东飞白玉台
　　楚王竟何去独自防巫山偏使世人见迢迢江汉间驻舟春溪里皆愿拜灵顔寤寐见神女金纱鸣佩环闲艶絶世姿令人气力防含笑竟不语化作朝云飞
　　渔浦
　　春至百草绿陂泽闻鸧鹒别家投钓翁今世沧浪情沤纻为緼袍折麻为长缨荣誉失本真怪人浮此生碧水月自濶安流净而平扁舟与天际独往谁能名
　　空灵山应田叟
　　湖南无村落山舎多黄茆淳朴如太古其人居鸟巢牧童唱巴歌野老亦献嘲泊舟问溪口言语皆哑咬土俗不尚农岂暇论肥埆莫傜射禽兽浮客烹鱼鲛余亦罘罝人获麋今尚苞敬君中国来愿以充其庖日入闻虎鬭空山满哮【一作咆】哮懐人虽共安异域终难交白水可洗心采薇可为殽拽防皆落日江风鸣梢梢
　　太公哀晚遇
　　日出渭流白文王畋猎时钓翁在芦苇川泽无熊罴诏书起遗贤匹马令【一作今】致辞因称江海人臣老筋力衰迟迟诣天车怏怏悟灵兵马更不猎君臣皆共怡同车至咸阳心影无磷缁四牡玉墀下一言为帝师王侯拥朱门轩葢曜长逵古来荣华人遭遇谁知之落日悬桑榆光景有顿亏倐悲【一作忽】天地人虽贵将何为
　　昭君墓
　　汉宫岂不死异域伤独没万里防黄金蛾眉为枯骨廻车【一作军】夜出塞立马皆不发共恨丹青人坟上哭明月
　　吊王将军墓
　　嫖姚北伐时深入强【一作几】千里战余落日黄军败鼓声死尝闻【一作言】汉飞将可夺单于垒今与山鬼隣残兵哭辽水
　　常建诗巻二
　　钦定四库全书
　　常建诗巻三　　　　　唐　常　建　撰
　　五言律诗
　　题破山寺后禅院
　　清晨入古寺初日照【一作朗】髙林竹迳通【一作遇】幽处禅房花木深山光悦鸟性潭影空人心万籁此都【一作俱】寂但余【一作惟闻】钟磬音
　　送李大都防
　　单于虽不战都防事邉深君执幕中秘能为髙士心海头近初月碛里多愁隂西望郭犹子将分泪满襟
　　潭州防别
　　贤达不相识偶然交巳深宿防谒郡佐怅别依禅林湘水流入海楚云千里心望君杉松夜山月清猿吟
　　聼琴秋夜赠冦尊师
　　琴当秋夜聼况是洞中人一指指应法一声声爽神寒虫临砌黙【一作急】清吹褭灯频何必钟期耳髙闲自可亲
　　泊舟盱眙
　　泊舟淮水次霜降夕流清夜久潮侵岸天寒月近城平沙依雁宿馆聼鸡鸣乡国云霄外谁堪覊旅情
　　江行
　　平湖四无际此夜泛孤舟明月异方意呉歌令客愁乡园碧云外兄弟渌江头万里无归信偒心看斗牛
　　防居
　　青苔常满路流水复入林逺与市朝隔日闻鸡犬深寥寥丘中想湖上心啸傲转无欲不知成陆沉
　　七言古诗
　　古意
　　井底玉氷洞地明琥珀辘轳青丝索仙人骑凤披彩霞挽上银瓶照天阁黄金作身双飞龙口衔明月喷芙蓉一时渡海望不见晓上青楼十二重
　　古兴
　　辘轳井上双梧桐飞鸟衔花日将没深闺女儿莫愁年玉指泠泠怨金碧石榴裙裾蛱蝶飞见人不语颦蛾眉青丝素丝红绿丝织女【一作成】锦衾当为谁
　　七言絶句
　　送宇文六
　　花映垂杨汉水清防风林里一枝轻即今江北还如此愁杀江南离别情
　　落第长安
　　家园好在尚【一作住上】防秦耻作明时失路人恐逢故里莺花笑且向长安度一春
　　塞下
　　鐡马胡裘出汉营分麾百道救龙城左贤未遁兵【一作斩旌】竿折过在将军不在兵
　　题法院
　　胜景门闲对逺山竹深松老半含烟皓【一作素】月殿中三度磬水晶宫里一僧禅
　　岭猿
　　杳杳褭【一作凄】褭清且切鹧鸪飞处又斜阳相思岭上相思泪不到三声合断肠
　　三日寻李九荘
　　雨歇杨林东渡头永和三日荡轻舟故人家在桃花岸直到门前溪水流
　　塞下曲四首
　　玉帛朝囬望帝乡乌孙归去不称王天涯静处无征战兵气销为日月光
　　北海隂风动地来明君祠上望龙堆髑髅皆是长城卒日暮沙飞作灰
　　龙鬭雌雄势巳分山崩哭恨将军黄河直北千余里寃气苍茫成黒云
　　因嫁单于怨在邉蛾眉万古胡天汉家此去三千里青冢常无草木烟
　　戏题湖上
　　湖上老人坐矶【一作岛】头湖里桃花水却流竹竿嫋嫋波无【一作白波】际不知何者吞吾钩














　　常建诗巻三
　　常建诗附录
　　河岳英灵集云高才无贵士诚哉是言曩刘桢死于文学左思终于记室鲍昭卒于参军今常建亦沦于一尉悲夫建诗似初发通庄却寻野径百里之外方归大道所以其防逺其兴僻佳句辄来唯论意表至如松际露微月清光犹为君又山光悦鸟性潭影空人心此例十数句并可称警策然一篇尽善者战余落日黄军败鼓声死今与山隣残兵哭辽水属思旣苦词亦警絶潘岳虽云能叙悲怨未见如此章
　　欧阳公临行题青州山斋曰吾常喜诵常建诗云竹径遇幽处禅房花木深欲效其语作一联久不可得乃知造意者难为工也晚来青州始得山斋宴息乃谓不意平生想见而不能道以言者乃为巳有于是益欲希其髣髴竟尔莫获一言夫前人为开其端其物景又在其目然不得自称其怀岂人才有限而不可彊吾将老矣文思之衰耶兹为终身之恨尔熙宁庚戌仲夏望日题姚寛西溪语曰常建题破山寺后院诗云竹径通幽处禅房花木深余观又集唐诗类选皆作通熙宁元年欧阳永叔守青州题廨宇后山斋云竹径遇幽处有以□杜石本往河内以见邢和叔始末见时亦颇疑其误及见碑反覆味之亦以为佳不知别有本耶抑永叔自改耶古人用一字不茍也
　　常建诗跋
　　常建字无考开元十五年进士大厯中为盱眙尉丹阳进士殷璠选河岳英灵集起甲寅终癸巳上下四十年品藻二十四人譔录二百三十四诗叙云名不副实才不合道纵权压梁窦终无取焉唯以建诗一十五首列于巻端尤称吊王将军一篇以为潘岳弗如也惜其沦于下僚且曰高才无贵士诚哉是言可谓感嘅极矣据唐艺文志及通考俱云一巻今流传诗五十有七首不知何人类而析之为三巻又见洪魏公载吴故宫一絶因附焉隠湖毛晋识
