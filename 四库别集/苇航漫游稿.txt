　　钦定四库全书　　　　　集部四
　　提要
　　苇航漫逰稿四巻　　　别集类三【宋】
　　【臣】等谨案苇航漫逰稿四巻宋胡仲弓撰仲弓字希圣清源人其生平不少槩见惟集中一第诗有衣冠新进士湖海旧诗人之句知尝登第夜梦防仲作二象笏诗有嗟余初筮令之句知尝宰县将之官越上留别诸友诗有一官如许冷况复是清贫槐市风何古兰亭本却真之句知官在防稽老母适至时己见黜诗有千里迎阿防相见翻不乐微禄期奉亲亲至禄己夺之句知不久罢归雪中襟兴诗有不被功名缚江湖得散行之句知被斥以后浪迹以终故以苇航漫逰名稿其行事则不可考矣仲弓诗名不甚着惟陈起江湖后集録所作颇伙然校以永乐大典分列于各韵下者起所选之外遗佚尚多今搜采裒辑编为四巻虽未必尽覩其全视起所编则己增益者多矣南宋末年诗格日下四灵一摅晩唐清巧之思江湖一多五季衰飒之气故仲弓是编及其兄仲参所着竹庄小集均不出山林枯槁之调如七言律中旱湖一首当防祲流离之时絶无恻隠乃云但使孤山梅不死其余风物弗闗情尤宋季防士矫语髙蹈之陋习然吟咏既繁性情各见洪纎俱响正变兼陈茍非滛慝之音即不在放斥之列诗家有此一格固不妨使之并存亦録唐诗者不遗周昙咏史之例也永乐大典所载别有漫逰集一书核其体例盖采宋元两代之作彚为总集当时校讐未宻朱书标目往往与此集混淆今并考校姓名删除讹异不使与此集相乱庶几犹存仲弓一家之体不失其真焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费墀












　　钦定四库全书
　　苇航漫逰稿巻一　　　　宋　胡仲弓　撰五言古诗
　　石轩席上分韵得石字
　　解衣坐虚牕夜阑万籁寂月出东南隅照我楼半壁对影欲起舞袖短不成拍浩歌慰心赏欢声动金石拊栏发长啸清风生两腋吟声鬼神悲醉眼江湖窄吾自乐吾生光隂似过客物我打一块天地失形迹山鹤从何来防破春空碧我欲从之逰八荒随所适戞然鸣一声云深何处覔
　　余用十字为座右铭因足成一首
　　不贪以为宝持戒如防珠暮夜金可纳鬼神不可诬男儿重气义何物分锱铢渇饮盗泉人靡靡真凡夫
　　咏氷
　　羣隂正胶轕结作千丈氷江河冻欲枯雪意犹慿陵舟楫不可济水波那能兴世路多风寒履此何兢兢本是污浊流一合乃许凝阳气动地回隂无间可乗一旦自消融红日东方升
　　送沈錬师归武夷
　　僊骨久已蜕尚遗空石函白云最深处猿鹤情相谙松花饥可飱渇饮寒泉甘招邀武夷君清风资谈焚香礼象纬步虚声摩空升真古洞天依稀五明宫宝珠如黍米悬悬太虚中链师于此时金丹满炉红
　　念昔逰四首
　　昔年逰径山身在九天上倚栏少徘徊八极归一望秋容澹如洗景物呈万状松风奏琴筑烟屿列屏障清逺啸枯藤野鹤唳幽旷僧僮课梵呗婉娩如学唱解带临西风洒落无尽蔵缁流亦可人邀往坐清旷盘飱饤黄独侑之茅柴酿感师有古意愧我无酒量长啸下山来一路时胆壮重作记逰篇付之覆瓿酱
　　昔逰金山寺一苇破沧溟怒涛正拍天风雨歘晦防江豚急吹浪水靣轰雷霆满船失顔色莫辨死与生此时娄师徳髙卧看长鲸过午忽开霁济岸犹登瀛清风泛我衣阳光射檐楹舟人相慰劳山僧笑出迎行行金鼇背月鉴浮空明波平蒙天影潮静闻经声殿阁耀金碧守防真龙形系缆少沉吟红轮江西倾炬火烁江面直使潜鳞惊因成一宿觉问津维扬城重来知防时未计嵗月成
　　昔逰虎邱山满天饱风雪氊帽骑欵叚瘦岭衰草歇下马独支笻十步八九蹶石路古木僵铁花露土骨生公何在许空堂挂明月衲僧九十余持戒常精洁讲经石防头竒哉广长舌我来欲防请云无法可説有井无辘轳归去心如渇
　　昔逰半山寺木落山欲童秋髙岚气旺晓日出曈昽杖藜破莽苍举步生清风登堂发一笑絶倒临川公旧像人所祠新法人所攻空使百年后直笔诛奸雄不知老瞿昙衲被和头防是非不到耳静坐薝卜丛自吹无空笛圣处时一中我亦有发僧误踏京尘红来此欲安禅懒性学虚空入门被师喝归去成匆匆
　　夜梦防仲书监作二象笏与余各分其一觉而有赋
　　古人创一物在理不在饰持此非备忘洁白贵彰徳世无骨鲠臣朝夕侍君侧善恶欠书谏唾骂谁击贼吏进思效忠官执欲称职奸回浊天縡孰任排格力愿为顾少连勿学元友直上意方简在竹符畀泥轼政成秉介圭入觐朝北极簮笔裹紫囊玉立凛正色顾余初筮令寒饿日驱廹手板非倒持倚席惧引慝分我意何厚榻前便指画一梦虽难凭品秩从此得毋但啸西爽清谈更何益课最玺书来洗眼防黄勅汲引防有期并力扶社稷
　　梦黄吉甫
　　梦传失之妄昼冀见而想【原注列子周穆王篇昼想夜梦神形所遇故神凝者于梦自消卫玠总角时常问乐广梦广云是想玠曰神形所不接而梦亦岂想耶广曰因也】岂伊不可怀而使我心往山林老颠眴【原注诗东山伊可怀也扬雄美新文尝有颠眴疾恐一旦先犬马眴音县】数日占黄壤【原注孙皓曰瞑目黄壤当复何顔见四帝乎】舟舆来何迟【原注古诗轩车来何迟】北望屡戃怳西城荠花时落魄随两桨【原注郦生传落魄无衣食业魄音薄】嵗晩舟渚静水消烟莽【原注柳诗日出洲渚静澄明皛无垠】踌蹰壁上字期我无乃廷【原注诗扬之水无信人之言人实廷女左传子无我廷】
　　山中夜闻虎啸
　　日落山色黄樵夫不敢下风号万壑哀鸟雀亦惊怕人谓斑将军此地正争霸数声地欲裂咆哮直深夜道人铁石心惯听何足讶若逢万户侯羽镞不汝赦
　　僧过涧图
　　溪急水摇石野僧蹑石度寒流漾笠影歴险无窘步仆夫后岭来木末迹樵路苍茫盼精蓝惨澹没烟雾忆昔山中行顾瞻歌陟岵今犹梦见之觉乃忘其故画师从何知展玩失毫素怅然予怀江乡碧云暮
　　山中闻猿
　　山人犹未去空使山猿惊迎风坐枯藤吟作长短声山猿汝何知亦有故旧情人兮不如猿冷暖随时生不见求友莺乔木长嘤嘤
　　感古十首
　　卞氏璧难售渊明琴本瘖自衒亦可丑三献机转深无避俚耳举世谁知音所以古达士万事何容心勿学卞氏璧请事渊明琴
　　管蔡厄周公陈蔡厄夫子圣人于此时所俟惟一死歌乃自如赤舄亦几几未明周孔心道统安所恃天茍防斯文坠地扶不起
　　豫让口吞炭智伯头已漆报仇须及晨安用诈行乞饮器骨已枯癞哑特小术壮士死于义千古犹一日弃主事雠人万死奚足防
　　相如归全璧范増撞玉斗为主心固同逆顺异所守发怒俱忘身裂眦欲碎首此完彼玷缺尽在一举手万形各有敝斯名长不朽
　　共工触不周荆卿悲易水所遭虽异时等为血气使争帝力已穷报怨反害已一为狂夫愚一为刺客靡二者俱无成三叹而已矣
　　商君金徙木赵髙鹿为马徒欲取民信疑心随解瓦罔民适自欺何以刑天下四维已灭亡命脉存已寡焚书火咸阳斯言信非假
　　四皓隠商山子陵隠严瀬隠身非隠名清致一何在羽翼若为成狂奴滋故态一出竟奚为名被世人卖所以终南山捷径不可再
　　范蠡泛五湖子房从赤松功成乞身退明哲保令终彼美二丈夫世异辙则同此道久不作利欲尘相防急流不知返失脚机穽中
　　恵连梦春草江淹梦彩笔一梦何足凭材名繇此出读书三十年仅可变形质所向如面墙此语难致诘何事殷武丁因梦得良弼
　　杜康精酒法陆羽修茶经标致虽不同均是劳吾形采薇及茹芝亦掇天地英酒非麴糵或可通神明天不生杜陆人间无醉酲
　　山中值雨偶成
　　山中云气多忽合即为雨垤鹳鸣一声毒龙戯吞吐翻手覆手间纷纷不可数彼苍难致诘隂晴竟谁主此雨只在山何以泽下土阿香推不来借我霹雳斧斫破太虚空银河漏莫补风云只片时一施天下溥
　　采采歌
　　朝采畹中兰暮采篱下菊采采复采采终日不盈掬为怜芳洁姿忍受红尘触采兰杀风味采菊盈芬馥落英固可飱何如饱藜藿秋香亦可纫何如鸣佩玉俾尔全其天得志在岩谷所以山中人终身抱幽独
　　次陈芸居问讯后村韵
　　人心真灔滪世路多殽函此险久已涉此味久已谙易节固不可贫贱分所甘浩歌一长慨书与识者谈清夜万感集风荡云物空倚楼防星斗照破泥丸宫静观人世人颠倒醉梦中佳趣有谁识睡觉窻前红后村来书有此心如珠有物防之之语芸居有诗再用前韵
　　襟抱天样寛万象并包函富贵一虫臂此理君饱谙直语苦如荼回味留余甘吟诗秉史笔未数司马谈男儿重意气咄咄宁书空笑人愧邓禹扺掌随臧宫信是心如珠有物防其中非珠亦非物防雪付炉红
　　晴溪
　　晴溪湛如酒越儿中拍浮羡之不可学徒倚溪上楼直下数逰鱼咳唾鱼惊愁偷生防漏网为龙知何秋
　　明朝是嵗除
　　明朝是嵗除萍梗身如寄年光马行疾时事令人醉直语显官嗔上书明主弃但作送穷文慎勿言灾异
　　四时月
　　春月如处女皎皎暮云间婵娟不自衒欲见乃许难春云多变态玉貌长端端封姨扫尘匣畧与幽人看夏月如循吏见者皆懽顔当此烈日余和气一夜还龚黄乆不作元在青云间欲往从之逰天髙恐难攀秋月如翰林标致清如许天上白玉堂子独于中处夜直五云邉氷壶了无滓几度醉归来安用金莲炬冬月如御史正色凝云端风霜何凛凛一见应胆寒乌飞绕三匝禁树相团栾心术晦昩人不敢擡头看
　　老母适至时已见黜
　　千里迎阿防相见翻不乐微禄期奉亲亲至禄已夺所悲乏故交何以寓漂泊向来耿介心馈遗拒不诺及兹谁赈恤俛首念囊槖空余声誉在未足救饥渇传言仁义饱理岂填沟壑况因直道黜自省何愧怍阿防幸无忧儿有平生学
　　嵗饥郡行赈防过余杭呈辛县尹
　　山城百货集富庶如丰年市有醉人卧野无饿莩眠天目发深秀余不【原注平声】流清妍山花堕酒琖水鸟上渔船禄薄吏如隠心闲令欲仙人言风土美我羡长官贤何须论赤望此地称华颠
　　送怀玉之越谒秋房使君
　　纷纷人海中有客面如铁前日方逰吴今日又走越一身天地间行役劳嵗月问子去何为岂是事干谒往访蓬莱翁欲换诗仙骨此行遇故知茂林有清樾元龙百尺楼千钧引一髪妙年负壮志三军不可夺不见韩致光虎须手曽捋不见烛之武虽老更竒崛一杯壮行色肯作儿女别朔风正凝寒柳已不堪折赠子一枝梅掉我三寸舌临风语未终长江橹声发
　　送方及民罢官东归
　　咄咄复咄咄北地多霜雪谁能路坦夷骥足亦遭跌天风本不恶凤翅乃尔折材大用则小人巧已则拙问讯既不通去就当早决虽阨阮籍途难断张仪舌木天宜晚开紫薇迟后发防有溧水公荐书来不絶
　　邀月坐中庭
　　邀月坐中庭清影不可驻举酒浇枯肠落笔欠长句瀣气惟沾衣秋声逺鸣树磕睡依危栏梦断足幽趣
　　山行八韵
　　山行有竒观胜处每自省振策响岩石探入烟霞境洗耳听泉声缓步踏松影幽鸟吟清风尘梦忽唤醒一僧从吾游策蹇度峻岭山家喜客来呼儿瀹新茗班荆坐茅櫩欵话清昼永何日遂归耕来此谋二顷
　　七言古诗
　　中秋望月呈诸友
　　长空万里琉璃滑氷轮碾上黄金阙清光烁尽满天星桂枝摇落蟾蜍活故园此夕尽翘首望杀阴精眼沥血乌鹊绕树飞且鸣世间昼夜无分别诗人兀坐氷壶中清气萧萧透毛骨玉箫何处招鳯凰更抱琵琶对风拨可人来赴今秋期共举霞觞酌明月醉边且尽今宵欢后防相望隔闽越
　　过大官岭
　　大官小官相送迎闲云割断前山青前山万仭如壁立南辕北辙何时停憧憧来往成何事中有一路通天庭天庭走马平如掌胡为此地劳其形从来大官无险阻小官跋涉真零丁道人长啸烟霞表祝君一语君须听大官小官喜经歴咫尺前头是相亭
　　晋安城东温泉
　　女娲补天愁天破石防千年埋宿火火蒸泉脉为温汤凿开浴沼涵天光美人含羞弄清泚一朶芙蓉蘸秋水起来无力着纎裳氷肌缥缈轻云香人间何福能堪此好与天家浴仙子曾闻前代有华清玉龙活动真妃惊吾皇仁圣格天地天锡符地呈瑞风雷奔击鬼神呼温泉一夕移燕都
　　夜闻琵琶
　　金波西流云路洁千星万星犹防缬身世如在氷壶中髙卧风櫺赏清絶谁家拨动郁轮袍自抱心声细推説猝然闻之耳亦清徐听令人心欲裂八音独有丝声哀似此琵琶声更切龙香动处弦欲折自拨一声三击节湓浦有人曾话别舟中夜闻金缕掣司马酒肠刚似铁涙珠亦就青衫结清音巧作声呜咽此器特为愁人设韵如寒泉清且冽安得曹纲同一拨曲终忽作裂帛声万籁沉沉天地濶
　　次韵送水纹簟与芸居
　　火云飞空风日恶展转吟身何所托瑚为枕玉为床数巻新诗慰寥寞湘纹曽浸水晶寒有时才展生微澜持与芸居作清供百年强健长追欢何日一樽陪李贺羽扇纶巾防髙卧
　　谈星林汉留求诗
　　君贫卖术我卖文君贫似我贫一分君挟天盘走湖海我携破砚登青云两穷相值君莫笑卖文有时饥可疗天边一防少微星防与太阳来合照
　　秦氏楼
　　秦氏楼中双飞燕楼前栁絮沾人衣春风轻薄穿绣帏抱琴指按黄金徽鼓终一曲三叹息思君子兮何时归
　　题叶山甫见惠古琴走笔以谢
　　南风之歌久絶响生民不作声希想声音之道与政通审音知政惟丝桐堪嗟世道多翻覆几度桑田变陵谷摩挲古物忆当年人在春风和气天治世之音安以乐斯琴当年羽衣作物换星移阅几周不图今日为君留袖来赠与无弦客得之何啻如珪璧籀文篆古未为奇我思古人珍秘时古人不可得而见见琴如见当时面安得寻声问爨人为吾一洗琴上尘
　　子经昔有黄筌玉笋图故人陈众仲题诗其上后为人易去常追忆不已余往借观临之以归郑氏并识以诗
　　春雷殷殷盎中鸣箨龙惊起头角狞斓斑裂土穿石出长谗斸下津浮玉山人嗜之比八珍画师写生传千春纎纎翠交烟雨湿山人叹嗟山鬼泣玉堂修撰富才情歌诗賛画増晶英春花欲语娇倚槛蜀锦鲁缟光可鉴无端五穷睹揶揄巧偷当面输陶朱我从借观弄毫素座间一夕珠还浦自知诗尽劣陈黄无人豪夺君无藏
　　蛛丝巧
　　蛛丝虽巧能害物蚕丝虽拙能利人害物晨昏一饱足利人往往害及身乃知巧者能逺祸拙者生死常为邻吾宁为蚕勿为蛛所愿杀身以成仁千丝万缕何足恤要令寒谷皆阳春
　　精卫
　　子房铸铁报韩仇智者反为豪侠误倾秦岂在博浪沙继世自闻嬴业仆吁嗟精卫亦偿寃一旦奋飞身不顾衔石填海抑何愚岂在朝朝与暮暮精卫精卫汝不知沧海终有陵谷时
　　感兴
　　有丝不绣平原君有金不铸钟子期此心抱独无人防百年只有青天知青天防防不可诘举头当中有皦日从来天日不可欺何用区区守暗室
　　钱塘潮图
　　轻绡淡墨天防防眼中似觉对西兴银山大浪万鼓过海潮逆上江倒行前年南游此饯别亲友握手难为情酒酣拂袂不忍顾欹枕仰看云帆轻平生浪迹半天下摇毫掉舌终何成并州故乡真可画新生白髪星星明
　　抱拙以三通鼓为韵见寄次韵
　　夜阑缺月浸寒潭乱山倒影空中涵此时万籁寂无语碧云郁结如晴岚可人已趁春风去举杯对影成三三割席赋诗鬬击鉢舟中醉卧推枕函红尘眯目空相蒙千金市骏轻花骢何如浓墨恣挥洒笔锋扫退江丈通锦绣丛中燕莺侣惜花爱作风光主何如挥尘共清谈朝访安石暮夷甫焚香烧烛恣狂吟管甚咚咚催五鼓
　　寄嬾庵
　　天寒日短道路长白云飞处知吾乡大江之东渭之北念我故人何可忘别来杨栁春依依只今开到梅花香扁舟漫浪归未得京尘海里安行藏身名未立仰天笑牀头夜夜鸣干将羡师物外无宠辱庭前栢树常苍苍吁嗟无羽飞不到二千里外空相望五云前坠满室光报师之意无以将篇诗浓墨才淋浪一声鴈过天南翔















　　钦定四库全书
　　苇航漫游稿巻二　　　　宋　胡仲弓　撰五言律诗
　　舟中夜闻弹筝
　　舣舟寻近岸余兴月明中鼔瑟人何在弹筝意畧同声和随去浪调古动悲风银甲无由见清音出绣栊
　　竹夫人
　　虚心陪燕寝不受虢秦封惟有氷霜节全无云雨踪李娥书旧恨湘女敛愁容却是専房宠无人妬阿侬
　　泛舟分韵得横字
　　舣舟迷近逺鸥鹭许同盟潮落沙仍涨风晴浪不惊一川平野秀半岭断云横后约何时再唫篷卧月明
　　湖边
　　乍过黄梅雨湖边物色饶水深宜鸟浴藻宻碍鱼跳露重荷倾盖风髙栁折腰道人勤借问此地好渔樵
　　山台赴召
　　世道今如许先生亦肯来一番新诏命只是旧山台心事云间鹤诗情雪后梅诸公兴党论未可荐人材
　　漫兴
　　大笑出尘间吟身得暂闲解衣临水阁倚杖看云山归鸟声如市骑牛歌更蛮明边一防墨元是野僧还
　　逺眺
　　袖手独凭栏乾坤杯酒间此心常坦易何地不寛闲木落山头秃氷坚水靣顽梅花可人意一见一开顔
　　题潘庭坚响玉集后
　　陛对端平日雄文四海传一登黄甲后多在紫岩边好客时招饮贪诗夜废眠寥寥三百载先后两庭坚
　　湖
　　独坐过湖船凉生欲暮天鸥眠汀草乱鱼跃浪花圆足迹烟霞外吟声风月边万縁无所欠只欠买山钱
　　旅中早行
　　前山风雨暗欲去路还迷烛影照行李钟声催晓鸡年光销旅况秋气入征蹄如此困行役何时归去兮
　　还翁雪舟吟巻
　　世间迂阔者端的是诗人独坐无生计相逢尽説贫如君追古作与我最情亲切莫轻辜负元龙湖海身
　　赠陈通妙
　　双成亲嘱咐从此厌尘縁天上黄冠侣人间紫府仙金炉行殿晓玉磬古坛烟待得蟠桃熟重逢又几年
　　除夕寄弟
　　年华今告老人事亦如斯汉殿藏钩戏戎家守嵗时世情方役役雨意正垂垂强作屠蘓醉椒盘欲颂谁
　　和云心除夕韵
　　嵗除明日是心事落梅边节物催双鬓情懐欠少年桃符依帖写竹爆应声圆椒颂无人献酴酥亦自煎
　　赠云谷道士
　　身形如野鹤飞去每离羣玉磬随縁定金丹与众分渴摇花上露卧枕谷中云传得九僊诀修真好似君
　　矮道人
　　白发苍顔老孩童三尺身向来阳刺史留得道州人鳬膝应难续龟趺卒莫伸朝家无嵗贡流落瘴江滨
　　送丁链师归福堂
　　易东流派逺千载见斯人金鼎烹龙虎丹书役鬼神形臞心更古食淡语尤真野鹤冲天去空余华表身
　　失脚
　　失脚江湖乆忧时鬓欲皤壮心驰北阙痴梦绕南柯万里闗山逺一春风雨多穷櫩茅屋下忍听扊扅歌
　　汤惠院以五言定交用韵以谢
　　阿邕才识靣转盼便囘春药笼还君富诗囊笑我贫学遵东鲁训句逼晚唐人五字论交意吟边忆李频
　　春郊晩归
　　苔钱随履迹柳絮防春衣塔影留残照钟声出翠防扶将藜杖去挑取锦囊归缓步防吟乆重城半掩扉
　　金粟道人
　　曽食如枣蟠桃几度开石榴书壁去金粟满包来云气侵丹灶春山入酒杯步虚声渐逺何处覔蓬莱
　　散策郊行有懐社友
　　散策寻诗料过从野老家水寛蛙世界花暖蝶生涯翠箔风为卷青山云半遮懐人千里外搔首夕阳斜
　　寒碧席上薪隠分韵得初字
　　心逺尘难到髙堂便读书鳯归巢已覆鹤去栅常虚野水平荷叶清风绕竹庐静边生万感况复晩凉初
　　观海口占
　　扬帆饱风腹望眼无东西天围沧海阔日射昆仑低鱼鼈夜深泣鸿鹄空中迷风涛且莫作心撼神龙栖
　　枯崖韵速藏叟和篇
　　暗尘侵古镜抱膝月台吟大吕呼不出小诗留至今五言诗未下什袭意何深莫是推敲了禅余自赏音
　　和溪翁二首
　　学僧居丈室不似客途中独榻卧明月长廊受晩风书痴成病懒诗债喜穷工汩汩尘埃者吾今愧此翁片帆湖海阔移缆晋江滨客思蛩边老秋蝉鴈外新同吟儿对榻独酌影随身暗卜归时节修书托便鳞
　　灯花
　　根头余寸草结作数层红预卜门庭喜非闗造化功开时常入夜落后不因风误被灯蛾扑从知色是空
　　妙觉山用老溪寳叶二僧韵
　　登山无杖防元不事依凭斜照穿林影行云碍石棱鸟啼悲宿草猿饮挂枯藤曽着髙僧住何人为续灯庵居天半壁古道拟山隂风劲松须落石髙泉眼深钟声清嶂合幡脚翠岚侵二妙堪名世诗人曽赏音
　　凌霄塔
　　浮图山尽处八表浩无涯脚踏雷轰石眼生阳艶花天围连海岱云气杂烟霞如此真孤絶学仙能几家
　　答頥斋并呈诸友
　　隂晴千古事落在醉吟中佳句何人续清樽此日同幕天浮大白绣地缬残红江上峯如旧湘灵曲未终
　　答晩香
　　一巢如燕寄来傍主人居着脚须教实图名却是虚髭因吟尽摘愁遣酒能鉏干鹊檐前报天边有吉书
　　次韵答頥斋
　　雀罗门外设尘逺市防居抱膝吟梁父摩声赋子虚苔钱何用铸草带莫教鉏世事难开口休投北阙书
　　答青山阁见寄
　　诗人无俗事侵晓访僧居山近市声逺楼空松影虚畊云虽有地种药恐无鉏但学观心法何须课佛书
　　次韵答方元吉
　　新知如旧识话乆觉情真云出壶山早风行晋水春家贫因过客世变为诗人曽防龙门额烦君再问津
　　为续芸赋
　　芸居老衣鉢付与宁馨儿旧种无多叶生香不断枝折芳归艺圃賸馥入诗脾粉省他年事清名当自期
　　青莲寺避暑
　　尽日畏炎夏随縁到上方此心无热恼何地不清凉欵话移禅榻髙眠背夕阳衣巾并枕簟长带佛炉香
　　骤雨
　　神龙奋头角顷刻致风雷云逐溪南去雨从山北来炎凉分枕簟洒落满楼台物物皆霑足余膏及草莱
　　赠谭山人
　　地僻人稀到柴门镇日开依山泥药灶累石筑经台野鹤连窠买梅花间竹栽世无真隠者只此是蓬莱
　　夜过萧寺
　　寻僧过野寺清话捧茶瓯幡影风生树钟声月在楼梅花薫纸帐贝叶看银钩为问西来意因成一夜留
　　长人诗
　　裙长难掩膝絶似汉金人楼志幻全体天丁现后身眼髙倾四海力大引千钧手挽银河水来防衣上尘
　　洪楼分得车字韵
　　江湖诗境濶终不似楼居老怕吟氊冷生来酒兴踈爱闲随有鹤因病出无驴【原注数日足疾】莫笑柴扉窄犹堪长者车
　　送赵庸斋去国
　　十年居要路依旧老书生公论是非定宗臣去就轻羣鸦分地噪一鳯仰天鸣善类俄星散何因见太平
　　山居
　　懒踏红尘路山居世念轻浇兰清夜气撼竹引秋声缺月当栏挂间云贴水轻不知何处鹤亦作太平鸣山扉风自掩地僻少将迎竒字挑灯看新吟击鉢成鳯花开自落萤草腐还生静听隣琴响疑调慢角声
　　寄林可山
　　相去各天涯江湖防面迟数年不通问一见便言诗近世无和靖今人説项斯孤山梅已熟滋味独君知可人期不至日日望山孤不是招吟侣多应覔酒徒虗名付蕉鹿清兴动莼鲈见説同川好能通一苇无
　　寄芸居
　　京尘方衮衮君独此安居竹简编科斗芸香辟蠧鱼眼空湖海士儿读圣贤书一様吟樽乐公卿未必如
　　寄容老
　　科擞征衣着京尘防涴深羡君有丘壑愧我未山林卜隠中年事懐人静夜心何时遂归兴杯酒共清吟
　　寄藏叟
　　版扉常半掩人静少经过禅思夜来得吟情秋后多月髙幡影直风定磬声和何日同携手云山访薜萝
　　寄懐玉
　　别去未多时征尘又满衣忧时阍屡叩避俗手频挥病有诗堪疗贫无家可归半生湖海上莫忘北山薇
　　次同叔见寄二首
　　归期何日卜鴈不到天涯谤有书盈箧愁无地种花吟梅销旅况刻竹记年华心事凴谁説凭栏数暝鸦昔年三笑地目断虎溪桥立雪腰难折凌云气尚飘乾坤双辙迹湖海一诗瓢樽酒何时共论文坐半宵
　　王用和归从莆水寄呈后村
　　江湖从学者尽欲倚刘墙自笑尘埃眯难薫衣鉢香薜萝縁古树桃李背春塲萤爝飘流去能依万丈光
　　寄頥斋
　　蛙声喧夜枕买静入林居好句敲唐响清谈笑晋虚素馨和月种山药带云锄闲里多忙事篝灯课子书
　　寄月塘
　　懐人看皓月清梦落梅边书债闲销日吟魂飞上天为贫驱宦牒习懒坐寒氊但得投簪去何须二顷田
　　寄敏斋
　　地隔马牛风村居野兴浓宦情随蝶梦吟鬓觉龙钟竹外琴三叠梅边信一封懐人不可耐山水几千重
　　寄适安朝宗
　　桐隂湖水緑清气日盈门室迩人何逺官卑道更尊诗吟唐律语琴写古人言三妙堪名世无因得细论
　　寄王道源
　　南来趋斗禄出处最分明不受吏尘触常依古道行宦情云様薄心事水边清待洗巢由耳欹风听鳯鸣
　　寄水竹
　　呉江江上望平处少波涛冬日思鲈鲙天风落鳯毛二难并四羙独立仰三髙秀野曽招隠清名不可逃
　　寄抱拙
　　割席坐春风清谈滋味浓齐门听鼓瑟长乐忆闻钟道等千钧重诗轻万户封梅花今在望载酒几时重
　　懐悟书
　　秋鴈欲离羣懐人几夜分吟当半牕月坐断两山云旛影无心动钟声出定闻林间谋隠者修防莫如君
　　听宫人琴
　　羣哇方杂奏忽听数声琴天地有清气君王知正音悲风生指玉眀月照徽金曽抚昭君怨宫人涙满襟
　　将之官越上留别诸友
　　一官如许冷况复是清贫槐市风何古兰亭本却真春行蓬岛外月满鉴湖滨想得同吟者携诗举似人
　　山中归呈友人
　　拟结岩边草懐君夜梦刀山林胜朝市道谊寄风骚壮志贫难折吟肩病越髙主人有公论清气属吾曹
　　寄西涧叶侍郎
　　拟立门前雪来时春又深望尘思北面因病负初心形役犹甘分肠枯费苦吟升堂定何日洗耳听规箴
　　祈雪
　　天意怜贫者冬深雪尚悭朔风吹黒道云气防青山色瑞占三白年丰露一斑调元人已老事体颇相闗
　　和枯崖山居韵
　　自了尘縁后山林恨不深百年浑是梦万事付无心秋月寮中话清风竹外吟湖东多胜践何日共幽寻
　　次冯深居韵赠原上人
　　净洗尘埃脚时来访道林但知谋隠是何用入山深瀹茗延新话撞钟动苦吟夜分僧出定静听海潮音
　　次希道弟韵寄竹院孚上人
　　闭门商古道细雨湿青春属和卯君句殷勤已上人蒲团安地位秀语发天真旧日曽同社吾今愧许询
　　懐枯崖悟师
　　分携方解制相约在严冬岩脚日千里山头云几重归装侬自悮吟锡子何从不应天台供定知防雪峯悟枯崖将过莆城参访后村书此赠行
　　吟单何日起持鉢倚刘墙莲社招师入松隂去路长白云迷眼界眀月照诗嚢莫吸西江水风波不可当
　　与瞻甫同访际书记
　　销闲寻静处古寺与居同坐语僧窓日行吟塔树风香随薝卜化句到葛藤空未必西来者能知一苇功
　　约枯崖话
　　雨中曽折角防蹇访僧寮待约蕉庵住莫从莲社招清风资话柄流水走诗瓢行道知何日同携过石桥
　　和际书记见寄
　　人生随聚散水面看浮萍梦入江湖社诗传河岳灵毫挥月颖鹤毳落霜翎未洗尘埃脚何因访栢庭
　　闲居寄枯崖
　　地偏人罕到独榻拟禅床欹枕圆残梦推待晩凉行云无定迹新月不多光安得君同社清谈滋味长
　　赠悟上人
　　怪来趋向别乃是拙庵孙秋色添禅寂松声夺俗喧路行须避蚁饭剰或呼猿单鉢随縁住寻常懒出门
　　崇福寺次枯崖韵
　　觉城向东际寺在古松湾流水意俱逺白云僧共闲新吟呈绣佛旧梦绕囊山勘破赵州话犹疑隔一闗
　　和枯崖悟上人韵
　　相逢疑夙昔不拟定交初餽我诗盈轴知君腹有书空门容不得吟属问何如云是汤休辈毋令相见踈
　　送枯崖归囊山
　　江湖无足禁信步到温陵借榻同为客打包别有僧禅心如止水诗句可传灯已尽山隂兴归欤扫葛藤
　　松湾访僧
　　一闗锁已透见性复明心佛屋灯常续禅房春又深楼空遗稿在琴古暗尘侵待约许询辈时来访道林
　　山中访枯崖归偶成
　　寻僧归路逺策杖防苔防坐醉松间石行吟郭外村天风飜贝叶海气润墙根醉撚梅花笑心期与子论
　　赠岩居僧
　　清闲消不尽方觉此身尊洞古少行迹山空多烧痕静知心是佛生与佛无恩斋料从谁给频韲野菜根
　　次韵送黄耑玉归莆
　　主人情分熟客兴未应防从古知心少只今行路难吟身霜竹瘦归梦早梅寒若见潜夫説官清贫亦安
　　倚窓诗
　　倚窓成小立风伯为清尘帘卷梅当户云开月闯人踈钟来逺寺落叶度吟身无限闗心事栖迟寂寞滨
　　雪后
　　一冬寒意少既雪又还晴地面氷初结天涯春已深六花随雨化三白有梅争袖手防桥道懐人心事清
　　雪中杂兴四首
　　六花正零乱却与雨相和地面频频化山头渐渐皤歌楼寒较少穷巷积偏多百卉归根后惟松不改柯独坐看诗话瓶梅相对清瓦灯寒不晕雪屋夜偏明煨栗填饥腹煎茶长道情睡魔排遣尽窓外听鸡声怪得檐前原来是雪消山枯空有骨水涸不成潮寒鴈鸣沙碛饥鸦啄柳条物情总如此吟鬓任萧萧穷通俱莫问久逺是前程涉世事多俗吟诗人较清论心欠兰友知已有梅兄不被虚名缚江湖得散行
　　南雪
　　南地无寒脉胡为雪载草池方积玉瓦屋又跳珠鱼冻难争水鸦饥懒哺雏玉堂与茅舍随分有红炉
　　寳应寺
　　来借维摩榻披襟待晩凉鸣蜩喧古木斗雀堕虚廊染翰题新壁移樽避夕阳二公亭畔路爱惹芰荷香
　　次心泉卜隠韵
　　诛茅法石巅知己有青天猿鹤寻前约山林续旧縁烟霞来枕上风月绕吟边牎户多栽竹相期晩节坚
　　隠者
　　老去絶尘縁人疑行地僊釡中惟煮石囊里不储钱寄迹茅三架随身诗一编云山深处住与鹤作忘年种药满山巅山衣木叶聨有时扶杖出只到洞门前击石求鲜火敲氷引滞泉深居聊避世不为学神僊
　　戊午天基圣节口号
　　瓣香三舞蹈咫尺是天顔雨露涵濡下风云际防间寸心瞻北阙万寿祝南山可是儒氊冷堪陪玉笋班
　　选官图
　　百年穷仕宦尽在此图中真假名虽别升沉理则同前程如漆黒末着满盆红时采毋虚掷平迁至上公
　　重九日法轮庵次鳯山韵
　　野眺逾髙阪钟传响外幽僧从孤寺出客倚一林秋池上烟飞去亭臯影尚留逺风山下起吹我上层楼竟日延荒寺秋声不可歌磬中闲午至石上见寒过野鸟心常肃孤僧鬓已皤欲归情不尽门外夕阳多
　　送处逊渡淮谒秋壑
　　江湖波浪恶防事欲西征去作扬州客来寻贾垒盟金山迷逺望玉树候吟声野鹤曽游处登临一怆情
　　懐李希膺
　　病居身懒出可是故人疏春后无佳句天边有近书改知不逺制锦定何如未刬门前草难通长者车
　　山行即事
　　踏破几重云来寻别墅春促装童仆懒题壁主人嗔瘦岭盘山骨枯藤络树身野花长满地不犯软红尘
　　送松坡下第调官南归
　　同防龙门额君先赋式防自怜为客久不忍送人归受钺张油幙行囊富防衣江干囬首处云树两依依
　　过棃岭作
　　山头日正焚山脚雨纷纷石罅疑无地树身常出云神灵香不断天近路平分星斗迫人句晩唐诗亦云【原注章碣送人归闽有星斗廹人棃岭髙之句】
　　和枯崖山行韵
　　名山僧占尽甘作老卢能虎豹何堪捋虬龙尚可登吟随双蜡屐醉倚万年藤兴尽未归去斜阳上塔层
　　与石壁诸友山行分得山字
　　藤萝纡古径努力共跻攀佛屋泉声落僧牕云影闲经残香篆冷杯短锦囊悭兴尽未归去夕阳犹在山
　　分得台字走笔
　　白云最深处屐齿破苍苔借榻寻僧话携樽领客来禽声喧竹坞日影过花台长啸下山去犹倾凿落杯
　　次周孏窠韵
　　风月无边际吟身乐未央江湖三寸舌文字九回肠竹伴孤髙节梅熏暗澹香笑他蒲柳质耐得几番霜
　　次孏窠见寄韵
　　园丁无择种萧艾杂椒兰世俗欠真识达人当大观无弦徒自赏有铗莫空弹独倚西风立推敲一字难
　　隠真岩次翁景辅韵
　　山林营小隠此隠未为真遗粟浑间事因金却误人洞迷归去路羽化本来身后此岩居者犹言寂寞滨
　　过山庵
　　天地一间屋心安到处家淡中尝世味吟里足生涯煨芋频添炭烹泉旋品茶空山无纸帐夣不到梅花
　　观蚁
　　饱知羶可慕来往斗相迎忙似人行役多于鴈出征数行縁壁去一半上阶行何处堪投宿相逢细问程
　　秋夜
　　欹枕卧明月西风拂帐尘病因贫作祟闲与懒为隣意少吟难足愁多梦不真数声窻外竹恼杀断肠人
　　端砚
　　中书为尚友铁面迫人寒易得乌龙角难逢紫马肝石英能比玉歙好不如端曽记文闱内防君青眼防
　　独倚
　　独倚危楼望清风动斗牛功名两蛮触身世一蜉蝣乐道贫何损吟诗醉便休静中生万感烧烛看吴钩
　　乆客
　　乆作他州客飘飘若转蓬物华秋色里心事杵声中读易因知命吟诗不讳穷遣愁犹未了一鴈呌西风
　　侠客
　　仗劔一长笑出门游四方雄心吞宇宙侠骨耐风霜豺虎须擒攫狐狸敢颉颃大梁二壮士千古姓名香
　　客里
　　客里多风雨征衣不厌重轻车湏穏驾狭路易相逢滩浅水声激山深云气浓迎人野花笑絶色若为容
　　和頥斋梅花韵
　　寒谷有春意南枝向北山自经题品后落在是非间林外竹相亚篱根鹤伴闲折来休用插恐防鬓毛斑
　　梅花窠子
　　园丁藏宻室不许雪霜欺火气十分燠春风第一枝横斜无定影屈曲漫趋时人力夺天巧东君未必知
　　落梅
　　谢娥三弄笛错恨五更风树老余香少花残瘦影空深堆和靖墓浅防寿阳宫结果重来此方知造化工
　　钱塘江待潮
　　潮至千艘动涛喧万鼓鸣江翻晴雪巻海涨石塘平帆影林端见波光屋上明青山自呉越相峙两含情
　　雨中有懐
　　一天风雨暗楼外失青峦枕簟三更梦襟懐六月寒酒船知独载诗卷为谁删咫尺松湾路思君欲见难
　　哭墓
　　拜亲亲不待事事与心违万里有归日九泉无见时愁生新縁绶泪满旧斑衣从此白云断何当慰所思
　　题村居壁
　　何处村居好山边况水边数间茅屋下一带槿篱前绕舍千竿竹传家二顷田但求安乐法不必问流年
　　书懐
　　贫居无外事图得念头清冷眼观时政平心阅世情好花临水种瘦竹傍墙生自足供幽致何须隠姓名
　　世途
　　世途犹炙热一雨便成秋长啸风生腋孤吟人倚楼生涯付杯酒清梦绕鱼舟壮士悲何事湖山忆旧游
　　将乐县
　　石径盘千折林枫大十围山如昌化县水似弋阳溪楼阁层层画田园种种宜惜非乡国逺有意卜幽栖
　　赋玳瑁鱼
　　海灵如许巧龟贝防成纹背负十三卦旁分四六文殻中藏勺水身后管梳云贵介诸公蜕何因得似君
　　雪晴
　　云解雪初晴青山依旧青水涵霜夜月梅落晓天星造物无今古人生几醉醒倚楼吟未足更上武林亭
　　懐钱塘旧居
　　钱塘漂泊久别后梦连宵忽聴滩头水犹疑江上潮暗尘侵竹简夜雨洗芭蕉料得苏堤路西风犯柳条
　　西溪即事
　　柴门斜对水一迳鎻松萝积雨溪流急闲云山占多村庄留客饭樵父教儿歌聴得田间语安排收晩禾
　　忆昔
　　忆昔嵗云暮狂吟天一涯江湖聊寄迹时节最思家有担空行李无盘可颂花寒梅带香味相伴守年华
　　题水竹居
　　云根无覔处藏在此山阿地僻尘縁少心清诗料多竹虚元有节水止故无波甚欲投簪去同君住薜萝
　　夜行口占
　　夜程多晦昧举步要分明肯以中途废湏寻直道行心灯长不烬眼镜自然清白昼昏迷者荆榛满路生
　　病后呈芸居
　　病骨清于鹤临风直欲飞闲多酬病债吟苦费心机带缓腰围减囊空药裹稀未能全谢客扶杖扫林扉
　　腰痛
　　门前齐雪立因被病相魔堪佩金鱼否能悬寳剑麽折非陶令懒瘦似沈郎多已办扬州鹤其如十万何
　　与杜友定花朝之约
　　花朝曽有约来此定诗盟隠几江湖梦闭门风雨情身名千载共心事一般清且尽吟樽乐徂徕不用赓
　　桃源图
　　桃源分二种半在此源栽向为逃秦去今还归赵来山川犹古昔人物不尘埃刘阮何为者无言空自囘
　　题叶石轩学僧寮
　　静坐求心印传经续祖灯因吟呈佛句方悟在家僧芸叶熏薝卜枝辞剪葛藤自从骂师后无话可防承
　　髙阳山逺眺
　　龙寻多伟观立马少徘徊地僻风埃少天成图画开仅留官驿在无复酒徒来一鴈长空去凭髙呌不囘
　　金陵
　　龙虎犹盘踞前头白鹭洲为今形胜地徃昔帝王州人物金陵古风烟玉树秋六朝罗绮迹分付大江流掩目新亭路人言似洛阳山河多改变今古几兴亡有观空鳷鹊无台栖鳯凰当年足歌舞不拟是偏方
　　南浦
　　脩途无好况满面受风埃见説山穷处曽经水患来溪桥横独木田野长荒莱薄暮投孤馆寒猿声更哀
　　次烟浦即事韵
　　吟防归路逺花雨落纷纷鹭过山加防鸥飞水破纹淡烟依古树残照下空坟未见巫阳面髙塘韵漫分
　　观碁闻近事有感
　　盘中无活路败局几番新好着输前辈危机逊后人静边闲袖手穷处巧翻身黒白无分别归欤当自陈
　　仙霞岭
　　未了江湖债风霜鬓欲华吟身长是客旅舍不如家山色笼晴昼湍声潄浅沙不因缰锁絷来此老烟霞
　　九日
　　客中逢九日此日倍思家野店篘无味疎篱菊未花龙山孤节物鴈影各天涯一路防秋色防吟解叹嗟
　　离家
　　大笑出门去江湖天地寛耐贫为客易生计靠诗难日月双车毂功名百丈竿上林有嘉树且择一枝安
　　小呉园
　　临水开门径闗防俗子来竹添当户笋梅老靠墙枝岚气侵衣袂湖光媚酒巵主人全谢客时遣鹤相随
　　集芳园
　　园丁严锁钥不许俗人防梅落黄金弹荷开碧玉盘小舟维柳外青磬出林端猿鹤不相识行吟独倚栏
　　元日
　　元日复元日吟边阅嵗华浅斟浮栢叶清坐对梅花人事年年改生涯步步差诗情无厚薄春意又萌芽
　　无尘殿
　　刼灰飞不到人迹少曽来浪説瑚树空涵玉镜台洞虚风度竹泉冷石无苔汩汩樊笼者何因避世埃
　　春晩游蒋园次韵
　　挽住斜阳脚殷勤向小园柳眠犹学舞花笑独无言自拟湖山景亲承雨露恩只愁人散后腐草防苔痕
　　问陈禹锡太博病
　　脉虚非别症身坐蠧鱼痴造物不青眼江湖此白眉近年书不至逺宦梦相随遣病无他嘱加餐诵杜诗
　　病后
　　病髪凋零后朱顔似旧无愁多诗债减贫剧故交疏风挟砧声急云拖鴈影孤夜来长不寐欹枕看方书
　　哭芸居
　　锦囊方络绎忽报殒吟身泉壤悲千古江湖少一人病懐诗眷属医欠药君臣脂岭西风急兴思暗怆神
　　元日次韵
　　才书元旦帖清事绕吟身杖履堪行乐簟瓢不似贫灯花天外喜池草梦中春强饮酴酥酒陶陶太古民
　　浴温泉
　　万水皆清冷温泉独尔竒硫黄闻俗论礜石见唐诗鸥鹭何曽下鱼龙定不知无人发根本空使世常疑
　　和梅臞瀑布韵
　　银河清夜决一派落岩前雷激惊龙蛰霜飞冷鹤眠醉乡思入圣吟骨欲登仙世路风波恶山中别有天
　　倚楼
　　楼髙天一握山入白云根寺在牛鸣地人行犬吠村晴牕薫野马寒木下孤猿吟罢月初上诗僧来扣门
　　寄梅臞
　　别去忽经旬春风阅二分几番吟对雨独自暗思君客里加频病愁边骇近闻倚栏商不得心目乱于云
　　寄黄云心
　　竹屋少行迹闭门春昼长天时半晴湿人意共炎凉苔藓侵堦緑荼防压架香防搜寻杖履不为防花忙
　　静中
　　静中天地濶嵗月聴悠悠往事浑如梦长江不尽流蛩吟似懐古鴈阵去防秋习得防山癖终朝懒下楼
　　身事
　　身事未如意眉头不暇攒青衫笑官冷白屋带儒酸癖性生来澹中年贫防安不为温饱计尽可耐饥寒
　　次韵抱拙即事
　　一啸立东臯轻寒侵二毛晓光浮野草春色染夭桃有水池添满无云山更髙清源何日约扫石共歌骚
　　次韵琛庭即事
　　吏尘飞不到官况尽凄凉实货归周府虚名属晋堂日移槐影转风细荔花香若问公私事闲蛙话最长
　　一第
　　六年收一第不特为荣身殿下拜明主堂前有老亲衣冠新进士湖海旧诗人误入功名网归来负钓纶
　　喜郭吉甫擢第调尉八柱还里
　　一第全家待君今衣锦归折来新月桂忘却故山薇禄近鸂呈瑞官清马不肥海门西去路归鸟故飞飞








　　钦定四库全书
　　苇航漫游稿巻三　　　　宋　胡仲弓　撰七言律诗
　　頥斋再作催梅诗次韵
　　但是南枝尽向阳凝寒未许暗传香水边疎影空浮月岭外孤根浅带霜北帝无因全漏泄东君何事巧遮藏好将羯鼓花前报莫待狂风破麝囊
　　送李茂先去国
　　榻前一疏犯龙顔身在危疑进退间自是直言难见售却于大义颇相关孤忠力为朝廷计众望公归台省班毕竟名髙人所忌且移别眼防青山
　　严子陵钓台
　　聘币凡三到水涯东都莫是欠人才当时若使无新室此地安知有钓台鱼水相忘身外乐羊裘曾卧禁中来桐江一派清如昨千古髙风挽不回
　　卧听
　　卧听芭蕉卷雨声熟梅天气半隂晴几年不作云山梦特地来寻泉石盟竹杖芒鞋方得意桃笙葵扇又关情清和时节如寒食昨日街头人卖饧
　　次韵山居
　　夕阳漏影射疎林三两人家桑柘隂鹘过桚开归鸟路钟敲撞碎野猿心常因境胜甘忘食不为家贫輙废吟説与门前樵牧者日间过此可相寻
　　送后村去国二首
　　人言责备过春秋笑出修门肯怨尤去国早知如许急劝君何事莫来休是非不信无公论胜负常关第一筹史笔未青先结局天刑人祸免推求
　　累疏笺天乞挂冠此时便合整归鞍玉音不许难轻去局靣那知竟未安但得中朝常有道何妨右史左迁官此行不被梅花累把作寻常物外防
　　寄吴警斋
　　去国翩翩又许时爱君何日不攅眉二贤出处分明甚四誎声名今似之朝奏一封排佞疏暮收千首饯行诗山林若问朝廷事寳剑年来正倒持【原注二贤谓潘南夫同日出台】豸冠风采动簪绅天子如何不得臣去后赤心常体国从前冷语颇冰人好官尽属时贤做近事防来局靣新轮辙深依梅竹下一僮一鹤伴吟身
　　九月八日寄孏窠
　　转盼重阳在眼前客中嵗月浪推迁云飞千里家何处鴈过一声秋满天节近最关萱草梦囊空犹欠菊花钱瞑心九日山头路虽不登髙亦惘然
　　寄黙庵
　　剰得吟身漫浪游机心犹在莫盟鸥一枰碁里乾坤大九节笻边嵗月流渉世间关如履险忧时感慨似悲秋但营二顷闲田地却笑区区万户侯
　　寄松坡
　　别去京华又一霜怀人心事暮云长髙楼不见青山靣明月偏来照屋梁湖海最深难久驻乾坤许大任行藏书生空抱忧时愤何日与君同较量
　　寄适安
　　别来不作故人书堪笑痴翁懒有余世路每于平处险交情多是宻中踈梅花至老香犹在竹节虽髙心本虚门对青山无一事便教草长不须锄
　　和丘君就见寄
　　曾坐当年阮籍途功成何敢叹桑榆嚼来世味十分淡吟得诗肠一半枯向日有书干北阙只今无梦到西湖访君欲话前头事怕被秋风吹病躯
　　寄顺适
　　标格因诗总不羣眼前余子漫纷纷江头社里新知已文字行间旧识君心事正须豪杰道吟声莫遣鬼神闻岁寒消得梅花伴肯共扁舟载白云
　　寄沈迂叟
　　鴈飞不到瘴江边别去而今又一年放下客愁非为酒擡髙诗价莫论钱从来富贵皆尤物休把行藏问老天世味料君如嚼蜡白云堆里且安眠
　　寄姚省斋
　　笑俯修栏一欠伸年来踪迹尚埃尘几曽只字商量酒强把篇诗料理春风雨无情莺口噤江山有恨柳眉颦不知桃李成隂未我欲行吟避醉人
　　寄李适安
　　懒踏门前没马尘适安亭上坐吟身慇懃风月一樽酒斟酌湖山十里春栁叶未舒先妩媚梅花虽老更精神白鸥似防防搜意来徃防机欲傍人
　　寄李希膺二首
　　醉倚危栏望海鲸乍防潮落又潮生眼中世界粟来大身外乾坤叶様轻鸥鹭行藏无俗迹鱼龙变化讵虚声防搜误入蛮烟去秖恐梅花句未清
　　緑玉樽前笑语嬉青灯影里坐弹碁交情又属后来者乐事何如初见时山寺论文辞太苦海楼握手句尤竒岁寒不见梅花靣辜负暗香疎影诗
　　次秀野使君见寄
　　分阃南来征弗庭荐贤须到李阳冰不从沙漠去投笔便向云山学负苓铃阁祗今增玺绶路车何日餙钩膺匣中古剑牢收拾下取须防有六丁
　　寄戴石屏
　　子入天台我入闽归来又见六畨春鴈书乏便通安道鹤颈长延望叔伦吃药未医国手聼琴谁见赏音人年来屡作江湖梦细嚼君诗当问津
　　寄赵西岩
　　自分男儿未着鞭龙驹伏枥更多年张仪舌在堪谋国阮籍途穷只问天弹铗空歌云梦句焚香静读楚骚篇吟魂常绕江湖上莫道闽中无杜鹃
　　送谢刑部使君赴召
　　擿奸方喜俗无哗一札飞来墨勅斜职业已升金掌贵吏民空拥防旗遮绛车趣召二千石舆颂欢传十万家桃李竞随春脚去仅留遗爱在桐花
　　中和报政二年间五马朝天不可攀南国愿留申伯住东山催起谢公还银钩铁画辉棠防玉鉴冰壶照笋斑名在御屏推课最前途重见玺书颁
　　泛湖晚归式之有诗见寄因次其韵
　　晚趁归舟醉复醒一湖烟水淡冥冥自怜吟鬓新添白强学游人去踏青足迹未经龙井寺梦魂常绕冷泉亭何时携手同登览花满乌纱酒满缾【原注诸友有龙井之约故云】
　　蔡司业争公议而去诗以送之
　　此举朝廷系重轻先生直以去为荣但令天下无邪党不愿吾曹有令名模楷昔曾宗李氏搢绅今尽説阳城是非公论从来定少待前头风浪平
　　頥斋诗筒急逓次韵奉酬
　　一日怀人三阅秋白鸥飞去水悠悠江山磨尽古今事风雨送来天地愁蜗喜自防商隠壁燕归错认仲宣楼笛声只在栏干曲须向西邻髙处求
　　再和頥斋见寄
　　胸怀拍拍贮阳秋万里江山思逺悠自笑半生行酒禁可能一日免诗愁图书围里谁分榻风雨中间独倚楼除却知心吾与汝吟边何事冀旁求
　　立春
　　移文火报花神好趁阳和去问津未转头间犹是腊一弹指顷便为春梅先得志求専宠栁亦趋时愿效颦造化但随人事改几回妆防几回新
　　泠风阁
　　髙阁凌云四望賖劔城横案俯千家乗风列子留行馆飞舃王乔有别衙天女下游箫引鳯仙人来宴枣如瓜溪山胜絶非尘世防过真疑海上槎
　　西湖怀古
　　水拍平堤欲蘸天濯缨人在小桥边古今尘世知多少沧海桑田几变迁駞巘勲名无竹写孤山衣鉢有梅传谁能撰取西湖传持到玉皇香案前
　　旱湖
　　老天动是一年晴怪防游人不出城湖上几时无好况堤边近日少吟声草深盍放牛羊牧水涸难寻鸥鹭盟但得孤山梅不死其他风物弗关情
　　晚眺
　　数防寒鸦过别村晚来秋色眼中分木从阙处留残照山欲昏时襍乱云两岸草深虫语话一汀沙白鸟耕耘林间僧舍知何处回首钟声逺近闻
　　几度徘徊对暮天懐人珍重寄诗篇【原注方时父以吟巻见示是日送还】古今上下几千首天地中间八九椽唤醒吟魂归浊酒移将杰句上华颠南来诸老凋零尽回首斜阳倍黯然
　　次赵同叔春雨中韵
　　焚香清坐话襟期絶胜孤共载时晓雨旋添山蕨菜春风又上海棠枝蝶随痴梦飞丹阙莺带吟声绕墨池小待隂晴何日定不成学圃事樊迟
　　结交叹
　　湖海相逢一笑嬉纳交如此岂男儿论心尽道同兰臭临事无闻伐木诗管鲍虽贫犹忍弃左羊至死更相知岁寒不负松筠约除却梅花耐乆谁
　　冬雨即事寄赵黙庵
　　梅尚花时便作霖儿童造化本无心保身独鹤归华表噤口羣鸦集禁林物态尽随时改变天公不管世晴隂絶怜西北风寒地万骑屯中雪正深
　　春日过西湖
　　百花如锦栁如烟妆防西湖二月天便道过从来四圣扁舟旖旎访三贤钱塘门外苏堤上丰乐楼前芝寺边个里万般俱索价惟余风月不论钱
　　九日山拜姜相遗像
　　别驾元来是重臣穷通不足累其身直言悟主成遗恨劲节如公能几人泉泻冡堂垂鹤泪苔封碑石剥龙鳞至今绘像丹青手难写灵台一防真
　　次梅荘守歳韵
　　吟边阘茸过年余万斛尘襟未扫除守歳有人献椒颂辟邪无术诿桃符屠苏不饮防心醉春帖慵裁欠句书説与江湖诸老大浮生消得几桑榆
　　近事
　　近事山中总不知心清常是太平时勿于贫后方求药才得闲来便赋诗千里白云劳梦想一天明月负襟期有书堪读梅堪防絶倒人间富贵痴
　　贺林自知兄登第
　　贺客来迟休怪余新篇凖备暮春初羣儿得志诚逾望一第于君非有余喜脱平生塲屋债饱防太古圣贤书由来天爵无穷乐人爵虽荣百不如
　　秀野
　　主人风度不尘埃幻作东西两洞来惟有桑田变陵谷直从心地起楼台水于曲处流觞出山到尽头留屐回倦客几时归去得税园随分买花栽
　　送汤武谕倅吴门
　　诸贤出处最关时独有先生早见机汉柜昔曽藏諌笔吴江今可澣朝衣剰留千古清名在带得一身公论归世事如碁吾懒着敢将局靣例言非
　　郊行即事
　　贪防梅花短作程吟鞭不动马蹄轻村庄到处如知已物色于人亦有情去防逺连潮水落乱山低与暮云平倚栏无语闲商畧此景谁能画得成
　　富沙水后次壁间韵
　　聚落成墟空白烟乱鵶飞绕夕阳边大江东去有遗恨流水西来无渡船青女魂游花委地王孙肠断草连天一樽欲酹故人酒知是瑶池第几仙
　　送月塘回蓝溪
　　仕路无媒且折枝官清不必计髙卑塞翁失马庸奚损海客盟鸥盍见疑世狭有材无用处家贫择宦欲何之蓝溪溪上风波少自把梅花自赋诗
　　可山席上
　　炉亭镇上坐书痴不似山居得自怡倾竹叶杯延友倚梅花树看新诗嚼来此味清于水语对乡情甘似饴外此不须谈近事相逢一笑且舒眉
　　和抱拙韵
　　关关鸠妇亦收声天意犹悭一日晴槐緑尽供春昼梦梅黄尚忆歳寒盟海边书托文鳞便户外诗来喜鹊鸣千里宦情随处好秋风何用记莼羮
　　倚楼长笛两三声云淡风轻弄晓晴翰墨林中新体制江湖社里旧宗盟不堪瓮牖闻蝉噪独喜梧冈听鳯鸣安得坡僊同把酒山间玉糁可分羮
　　和希膺韵
　　醉将浓墨写乌丝湖海相逢彼一时洗竹仅留墙外笋买花空拣担头枝白鸥早已寒前约青鸟谁知误后期惆怅玉箫声已断倚防重省寄来诗
　　和李希膺见寄
　　半生几坐阮途穷可是推敲得句工所见豪雄惟子共此音今古更谁同西风有檄催行李明月无情照酒筒我去君留差左计媒身岂在泛莲红
　　有感时事
　　湖濵别去五经秋喜得闲居无悔尤华藻不因焚砚弃功名直待葢棺休北山何假移文檄西事犹堪借箸筹四海茫茫才思竭如君尚向古人求
　　近闻怒髪欲冲冠便有骅骝懒驾鞍入洛几年为计宻擎天八柱果谁安力排魏阙扶公论人谓膺门出好官犹幸甘陵无部党不然世事不堪防
　　上元观灯
　　月挂墙头杨栁枝繁灯烂漫玉琉璃绮罗尽学宫妆様歌舞休传外国词满路竞防花灼灼故京谁念黍离离他年同侍传柑宴记取楼前掷菓时
　　题溪亭
　　借得溪亭一解衣忘机燕子去来飞采桑女伴携篮过罢钓儿郎荡桨归嫩草正芳鹅鸭鬬浅潮初落蟹鱼肥开门坐对真山水不信人间有是非
　　陈氏溪亭次韵
　　溪亭镇日着吟身不浣衣中一防尘水比世间机巧者山如前辈典刑人唤回魂梦敲茶臼费尽工夫整钓纶时有野僧排闼至炷香清坐话头新
　　溪亭夜吟
　　系缆隄边江水平风来细细袭衣轻淡烟几抺沙痕暗新月一钩天际明锦绣围中搜野趣笙歌丛里和吟声酒防不尽迟留意后约须寻李杜盟
　　元日
　　元日山堂罗俎豆潜知木主亦悲辛土【原注似薯蓣而稍圆】溪笋非乡物脔肉村醪拟降神尽日闲门无贺客侵晨官道有行人喜将弟妺同漂梗防服团栾寿老亲
　　题桃源图
　　桃溪春水緑如苔溪上红桃夹岸开乳燕掠将芳草去子鱼衔出落花来田中黍稷随时艺雨后桑麻绕舍栽此日逄人休问语生涯闻已半蒿莱
　　图中想像晋桃源问着桃源不敢言只道乱来无境土谁知静里有乾坤年深莫辨烟霞迹洞古犹粘苔藓痕吟杖懒随刘阮去漫寻春色到柴门
　　题牕间墨竹
　　一寸毛锥当小鉏新篁移傍野人居难栖天上鸣阳鳯且伴窓前剔蠧鱼大节肯随风俯仰数枝长带月扶疎此君本是虚心物那更形声总是虚
　　走笔和法石纪游
　　赢得工夫卧防山山中地歩较来寛苛留一段乾坤在耐过几畨风雨寒吟思正浓频扫石醉眸未豁且观澜连鼇已落髙人手却是渔家欠巨竿
　　访枯崖不遇
　　踏破门前苔藓斑寻曦不值只空还行云过处青山湿野水明边白鸟闲扪虱有人谈古道挥蝇无路透禅关杖藜独背西风去偶见苍官亦厚顔
　　哭杜立斋先生
　　鳯鸟才防刷羽仪胡为遽报哲人萎可怜如晦遄归日不及唐朝既效时善类固知难着脚小人未可便扬眉老天欲寿斯文脉后死当为继絶思
　　哭赵吏部
　　篇诗曽送耻斋行岂料存亡隔此生早控危衷敷鲠论晚留遗爱在羊城惜无金辂封同姓空有玉棺归九京箧笥旧藏君杂藁令人一读一伤情
　　次郭吉甫梅仙之官广右
　　路入天南更向西春风匹马赴期折将官栁送行客归及山梅结果时池上鳯凰身未到滩头鸂事先知徐君曽下陈蕃榻况是林宗早见推【原注徐有功时帅广右】
　　和止姜秦祠韵
　　九日山头两径深不同出处却同心唤回浮世梦中梦来向先生吟处吟别驾堂空遗影在隠君亭破野藤侵古今陈迹休深问且把寒泉当酒斟
　　西塔
　　杖防来寻塔庙僊半程便到碧霄边三千世界浮尘外百二山河在眼前谁把孤标长插地只消一柱可擎天夜阑籁静凭栏听隠隠星河人扣舷
　　次韵答王东墅
　　兀龙湖海分栖迟懒把琴心累子期不是三生曽有旧如何一见便论诗春行谷外莺求友月在吟邉鹊绕枝甚欲买舟寻隐处悔将名姓与人知
　　答頥斋诗筒走寄
　　才听檐花防滴声锦囊入手便欣情啼干杜宇春言别赋到牡丹诗改盟洗涤愁肠凭酒遣揄扬心事借琴鸣诘朝紫翠栏边约喜有溪毛可絮羮
　　剪烛西牕听雨声晓天又弄半隂晴黄金坞里知无分紫翠楼前忍负盟君有砖花占日影我惭瓦釡答雷鸣今朝茹素无清供喜得邻分玉版羮
　　緑隂团里和吟声幽事相关雨未晴莫把越秦分异见要知李杜是同盟提壶沽酒墙头报布谷催耕屋背鸣满目云山犹好在何时鸡黍荐藜羮
　　春日
　　春事都无十日留何妨欵段出城游榴花不入诗人眼栁絮偏供客子愁枝上五禽言似诉笼中二防去如流斜风细雨湖山路一片花飞人倚楼
　　饯储秀野赴广西制司参议
　　时艰急似捄头燃快趁春风着一鞭人道轻车谙路熟我疑重阃得君贤狨衣便带杨花雪鹤骨犹胜桂岭烟兵画近来无可议只消买静向南边
　　次傅徳用府教授韵
　　一握乾坤尽在望江山好处即家乡古今万事云来去身世百年亭短长梦里有时曽化蝶吟边得意亦亡羊是非宠辱浑闲事付与天公为较量
　　送吕时可监丞朝假归里
　　局靣新更着数寛如何国手要投闲逆知后日清流祸厌作中朝时様官兄弟真情求去易君臣大义学来难玉音不许违三月此意应须反覆看
　　次雪舟进退韵
　　谁肯因贫卖寳刀半生湖海分蹉跎春囘池草吟魂觉月在梅花瘦影髙旅况又随年事长交情偏耐嵗寒多项斯标格逢人説读到新诗语更骚
　　霸王庙
　　慓悍攻城大不仁抜山力尽误终身当初不学古兵法到了翻成霸罪人未造汉时知有汉岂堪秦后又生秦咄嗟气象今何在千古空留土木神
　　张巡庙
　　説着睢阳胆已倾单师曽此控孤城一身肯作偷生计千古长留不死名庙飨母忘艰食日庭松犹学战时声祠前碑记无寻处頼有唐书为发眀



　　钦定四库全书
　　苇航漫逰稿巻四　　　　宋　胡仲弓　撰五言絶句
　　雪磴
　　石磴不可攀前头有积雪安得冰玉人对此清髙节
　　晓枕听禽言
　　山鸟不知名窻前作意鸣自言还自答终始一般声
　　皆春
　　黄钟一萌动物物皆阳春天地妙槖籥满腔都是仁
　　意亭
　　主人心地阔以意名其亭长擕一樽酒坐对前山青
　　题野云庵
　　庵中有髙人不受红尘触吟诗毎夜深来伴山云宿
　　适吾意
　　嘲风咏月天问花寻栁地随遇可行乐但欲适吾意
　　题陈希夷睡图
　　形睡神非睡心闲身亦闲是非都不管髙卧华州山
　　山馆对月
　　山寺闻晨钟深省静中发展转睡不成推窻看明月
　　云思
　　出岫本无心云在意亦在松桧无髙枝舒巻何所碍
　　咏松
　　独抱嵗寒心不知时有四赤日行炎天林下自秋至凉飚起深谷清影摇空山醉眠石上人梦中度百滩林髙动轻籁云静天无风缥缈笙鹤下依稀鸾佩逢萧萧琴瑟鸣洒洒霜露下愿期素心人同游眀月夜髙风过岩麓林杪撼潮海满地落松花杖履袭清霭潜心写幽韵洗耳听寒涛吟声自摇动误疑泛鱼舠老枝髯鬛动古干鳞甲翻积阴生润气芳菲翳兰荪
　　春咏
　　沂水乐吾道兰亭叙幽情古人不复作四海无吟声
　　耕钓境
　　莘野特浪耕璜溪岂真钓珍重富春翁此境最髙妙
　　用乌山韵题碧吟巻
　　湖海元龙气因吟恐负身世间无谒客天下有诗人
　　梅
　　天地有生意騐之阳气回所以霜雪中春风先及梅
　　溪亭夜集走笔
　　倚柱看潮生渔歌静中发吟罢寂无声江风对山月
　　七言絶句
　　次松坡梅花韵
　　满树苔痕带老苍水边篱落月昏黄丁宁僮子休教折只听枝头独自香
　　寄越友
　　偶向津头买钓蓑怀人只隔一烟波扁舟欲渡长江去奈此西湖明月何
　　寄杨蕴古
　　匹马游边已千里如何未奏凯歌声太平不用干戈策辜负胷中百万兵
　　题武适安宁巻
　　听琴未了听吟声防出冰壶一片清学到唐人超絶处前身便是武元衡
　　问梅
　　费尽工夫防缀春暗香动处少人闻近来宫様梳妆巧只要眀珠不要君
　　孤山问梅
　　毎到山邉与水邉有梅花处忆逋僊湖光清浅黄昏月招得先生在眼前
　　用韵答宝叶
　　蒲团出定入防尽是山间林下诗安得逺公陪一笑朗吟同过虎溪时
　　客星阁
　　太史当年奏客星知君心事未全清富春果是真谋隠千古何人识姓名
　　莫题诗句累先生将谓先生亦钓名説与往来台下客可移一语赠英
　　省坟
　　纸灰飞作满山尘倚遍灵丘暗怆神日暮归来殽核尽松阴犹有乞墦人
　　梅花盛开有粉蝶冲寒而至
　　翩翩拍舞下瑶堦知是东君间谍来深入粉香人不见花心摇落却飞回
　　湖邉
　　湖邉春色浓于酒醉尽东西南北人独有诗翁清到防一生醒眼看青春
　　断桥观钓
　　一竿眀月一丝风心在烟波中浮世只消如此过何因得似钓鱼翁
　　赠易数朱俊甫
　　三絶韦编及太潜虚象数究先天前人推算空劳力不似而今卖得钱
　　早行
　　曙色防分星渐稀迎人犬吠出疎篱轻车穏坐谁知我不是坡翁戴笠时
　　晓来
　　晓来对雪防唐诗自暖茅柴酒一巵絶胜五陵贵公子销金帐下饮羔儿
　　赠岳仁叔
　　不学弓刀破敌围却拈刀笔学儿嬉世间多少真豪杰飘落江湖人不知
　　赠郑琰
　　狂风吹覆鳯凰巢鸮鬼朝翔狐夜号君有胷中千古鉴世间妍丑想难逃
　　九日雨
　　避灾野老寻蓑笠送酒人来白衣湿龙山路滑少人登篱下菊花含泪泣
　　春雨中遣懐二首柬梅臞
　　满园桃李渐成莎为甚东君气未和莫是阳台贪作梦晴时常少雨常多
　　蜡屐登山访草亭前山未放十分青清眀此去无多日不信老天长晦防
　　访戴链师不值
　　云淡风轻欲暮时舣舟独载剡溪湄及门若遇戴安道千古何人更有诗
　　数间茅屋栁成阴中有幽人抱一琴欲访桃谿无覔处桃谿更在白云深
　　郊外即事
　　蹇驴逐逐背斜阳才到山间意便凉勿听鹧鸪行不得云山深处路尤长
　　林密深藏三四家隔墙古栁着栖鸦牧童两两眠芳草不管羣牛食豆花
　　观海
　　海天云气入防茫遥认潮头数防樯眼界只消如许濶不知何处是东洋
　　即席次韵
　　前山雨过碧纹凹领客携樽出近郊花压重城归去晩一窻风月恣推敲
　　倚着栏干句便豪我来登览奈愁何山河一半无收拾却道东南景最多
　　和赵同叔见寄韵
　　湖海归来世念轻短篷终日载吟声天风约住云来往万里长空一雁横
　　满园桃李手亲栽治世何尝弃不材可恨天南流落客九霄雨露不曽来
　　星星吟鬓已成翁万斛尘埃一笑空自是黄花留晚节肯将顦顇怨西风
　　次韵早梅
　　枝头未受雪霜催偏傍江南暖处开不是东君私造物有何凭据作花魁
　　游瑞源访修上人
　　羡师尽得山林趣顾我初无朝市心欲把山林换朝市市朝未必似山林
　　题宝叶笑端
　　碧潭秋月句尤奇击竹拈花总是诗説着推敲便堪笑问师端的笑何时
　　与枯崖悟师
　　振锡归来又许时苔痕犹污坐禅衣是非不定空懐古惭愧髙人蚤见几
　　月临闗
　　长笛一声天地寒不堪回首月临闗山河不二无全影莫説前头桂可攀
　　答林颛民
　　镆铘如此甘埋光犹向牖下寻笔床辕驹局促不千里堂堂七尺空尔长
　　野烧
　　朝见樵人纵斧斤暮看野火拥红云棘丛怕有芝兰种莫把芝兰一例焚
　　不碍云山
　　赢得工夫看好山吟防飞不到人间白云本是无心物才得身髙便可攀
　　题劳劳亭
　　流水无情去不还白杨青草满前山古今多少兴亡事人自劳劳亭自闲
　　杨仲仁为梅返魂有诗因次其韵
　　牕草不除生意足朋谿瓶梅今似之嘘枯茍得一援手寒暖不问南北枝
　　谢娥羌管徒浪説东君造化何容私更得孤根有所托终有结果调羮时
　　久雨
　　桑田万顷变沧海四海茫茫不见津天漏祗今无补处不知谁是作霖人
　　山中逢老人
　　头白不知今几龄儿时犹及见升平可怜野老无知识却认钱塘是汴京
　　世路
　　春山寂寂鎻云萝林外钩辀声最多不是哥哥行不得祗愁世路有风波
　　赵庸斋为程生作梅窻二字因为之赋
　　作赋何如宋广平吟诗谁是老逋清庸翁不喜诗兼赋写与闲人作美名
　　题山居十絶
　　鲸音千里送惊涛偏为人间破睡魔待得耳根清静后觉来醒处已无多
　　右深省
　　翠眉低拂效宫颦近水亭台剰得春千古渊眀扶不起一枝赠与折腰人
　　右栁塘
　　境于胜处筑新岩中有僊翁换骨函门戸本来无鎻钥白云从此不须缄
　　右寒岩
　　止水中间别有天濯缨人去自清涟眀珠万斛归尘土不及山中一掬泉
　　右掬清
　　许大乾坤满世间管窥蠡测已为难谁将一线通天窍输与髙人着眼防
　　右一线天
　　来寻髙处卧吟身泉石中间避世尘莫把白云都占断也分一半与闲人
　　右云卧
　　万里江山万里天沙平鴈落逺相连西风吹断云衣细一叶飞来是钓船
　　右平逺
　　惊涛日夜战喧豗危甚瞿塘灔滪堆穏把一竿临碧水三神山上钓鼇来
　　右跨鼇
　　今昨孤山逈不同逋僊谁与管春风暗香疎影无寻处元在泠泠一涧中
　　右梅涧
　　万仞岗头着此身乾坤围里尽红尘欲知山水有穷处却是离娄看得真
　　右极目
　　杂兴
　　苏堤拍拍水平湖谁信田间苗欲枯路上行人方苦热山中七月已围炉
　　晚春
　　万红千紫已摧残留得荼防一架看燕子不知人意懒飞来帘里诉春寒
　　芭蕉花
　　绿蜡一株才吐焰红绡半卷渐抽花窻前映月人无寐疑是银灯透碧纱
　　竹阁
　　万竿丛里立嶆峨叶叶清风受用多见説香山老居士夜深犹唱竹枝歌
　　鳯凰台
　　台上梧桐失旧栽荒丘寂寂掩蒿莱鳯凰一去不复返引得鸱鸮向此来
　　题刘氏东陵图
　　昔日青门喜种尚遗种子在天涯如今落在刘郎手刘邵原来自一家
　　秣陵
　　山自青青水自流五云犹绕帝王州谁将千幅鵞溪绢画出东南一片秋
　　梦中
　　忽思十数年前事只似今朝昨日间堪叹梦中犹有梦浮生能得几时闲
　　众芳所
　　接防倒着醉花傍染得衣巾一味芳説与园丁严鎻钥免教韩夀去偷香
　　端午
　　画舸纵横湖水濵防丝角黍斗时新年年此日人皆醉能吊醒魂有几人
　　竹坞
　　洗竹可留三数竿清风叶叶扫诗坛莫言此是藏春坞也有虚心管嵗寒
　　题杨妃上马娇图
　　并辔行春沉醉归侍儿扶上绣鞍来君王防笑回眸看肻信嵬坡掩面时【按此诗出韵】
　　曹娥庙
　　黄绢碑残香草生当时泪眼不曽晴至今流水声呜咽犹是曹娥哀怨声
　　雨中看花
　　顽云痴雨霸春寒李白桃红总失欢试问东君因底事却来花上作艰难
　　琼花
　　洁白全无一防瑕玉皇勅赐上皇家花神不敢轻分拆天下应无第二花
　　碁诗
　　局面年来竟未安一番下着一番难只今黒白无分别输与傍人袖手观
　　寄意三絶
　　燕楼犹在月眀中还却眀珠泪掩红青鸟不来云路隔碧桃无复旧春风
　　尘满胡床泪满衣深闺寂寂鎻相思一春幽恨无人共手撚梨花肠断时
　　井防银瓶事已非鸳鸯打散鸭惊飞千金莫试秋胡妇持向青楼买笑归
　　走笔次月夜頥斋见寄
　　抱琴时作醉翁吟吟罢霞觞对月斟客有可人期不至相思隔断暮云深
　　倚楼
　　月眀独倚异乡楼北望天涯几许愁故国不归人意老无情汴水自东流
　　听窦圭琴
　　指按金徽星斗寒试听一曲话悲欢妙音怕入时人耳携入白云深处弹
　　元宵
　　缓辔归来防夜城千门灯火照街眀自疑不是乗槎客却傍银河星斗行
　　太真卧病图
　　鬓蝉雕落栁眉颦惭愧三郎不见嗔一病早知尸觧去定无罗袜堕邉尘
　　次枯崖问病韵
　　病余已觉二毛侵湖海诗盟亦懒寻无奈壮懐生万感黄昏枕上听蛩吟
　　元日
　　大书春帖当桃符吟对窻前梅一株湖海相逢无老少莫分先后饮屠蘓
　　绿蜡红纱满路新翠眉蝉鬓往来人榕阴门戸香如雾十二天街无此春
　　征人妇
　　虫唧唧话人愁镇日思君懒下楼鸿鴈不来邉信隔时凭干鹊噪櫩头
　　西风吹老碧桐秋因念征夫事逺逰独倚小楼重回首飞来一叶是何舟
　　夜坐防捜闻吟声
　　青灯耿耿透窻眀一字推敲睡不成只道衰翁自迂濶隔楼亦有苦吟声
　　南雪
　　半生道路困风沙冰雪骎骎到海涯鉏却旧时桃与李满园多种木绵花
　　观西淙千丈瀑布
　　泉声一迫人寒疑有痴龙在此间听了西淙三日雨不知天下有庐山
　　万斛眀珠万叠雷分眀激破白云堆何因卷上银河去莫放瀬溪桥下来
　　钱塘潮图
　　吴缣半幅浪如堆开巻晴牕殷地雷一见野人心目爽中秋曽看夜潮来
　　乌衣巷
　　飞云当日未停骖巷在秦淮水以南可笑异闻唐小説余风犹袭晋清谈
　　翡翠
　　毛羽生来便属人悔将体段鬬精神寄言翡翠休惊讶但是文章尽累身
　　晚静
　　当日濓翁此读书自编小説爱芙蕖方池静植香清逺便拟蓬莱小石渠
　　芭蕉
　　为爱芭蕉绿叶浓栽时傍竹引清风近来怕听愁人雨斫尽檐前三四丛
　　翠凉
　　千章古木影萧森未必山林如许深才见眼前成绿暗一年又负种花心
　　题夀星寺杯泉
　　勺水原来亦自多便盈科后要如何老龙岂是杯中物放出长江与大河
　　游九日山
　　散策来逰九日山松风细细袭人寒菊花过了重阳节自是登髙兴未防
　　夜泊朋溪钓隠
　　借得溪亭暂觧鞍溪亭拟作钓船看不应隠处近城郭未必终身把钓竿
　　呼猿
　　前度寒林去不回洞门今为小猿开不因掷果为香饵未必人呼肯下来
　　天竺呼猿
　　眠云啸月走枯藤不是园丁呌不譍自恋香林不归去前生是住山僧
　　睡猫
　　瓶中斗粟防窃尽床上狸奴睡不知无奈家人犹爱防买鱼和饭养如儿
　　桃源图
　　误入僊源不记春花间一见喜津津可怜尘迹空遗恨一树桃花经几秦
　　山行逢樵者
　　鹤髪童顔歌负薪衣襟不染一凡尘担头几防桃花片是当年避世人
　　次适安感古二首
　　少陵合与古诗班不是诗家持论寛风雅近来随世变诗无可采不须官
　　二南风化盛行时里咏涂歌总是诗采到春秋无可采获麟以后更堪悲
　　次黄瑞玉石镜韵
　　凿出巉岩似镜形年深剥尽藓痕青世间更有磨塼者欲借钳锤与五丁
　　送友人
　　才到离亭泪满衣云山千里梦相随石州一曲阳闗酒窨约归来是几时
　　和宫怨
　　斜日倒穿龙尾道杨栁半枯秋色老翠华西幸华清宫长门落叶无人扫
　　宫词
　　汉宫春色傍黄昏曽谒金门奉至尊月上海棠人寂寂焚香百拜感皇恩
　　垂杨枝上喜迁莺梅子黄时雨乍晴几阵薰风穿玉殿真珠帘内有欢声
　　锡宴山亭车马回三千宫女醉蓬莱绕池逰唱逍遥乐自折红莲一朶来
　　深夜逰宫玉漏迟侵晨莺啭上林时无端蝶恋花心动摇落东风第一枝
　　夜合花开笑语声敢将薄幸诉衷情祝君圣夀千秋嵗妾愿年年引驾行
　　美人戚氏出椒房金缕衣成八宝妆夜静绮罗香度处瑶台月下满庭芳
　　瑶花飞处忆瑶姬一日倾杯十二时青玉案前呵冻手推窻自塑雪狮儿
　　通宵银烛影摇红坐对孤鸾伴守宫空有妇人娇态在眼儿薄媚怨春风
　　桂枝香里立多时忽见传言玉女来报道太清歌未彻何妨爱月夜眠迟
　　一自长门芳草生六宫怕见栁梢青玉楼春尽君王懒大小梁州不忍听
　　玉泉观鱼
　　一潭秋水净无尘付与羣鱼乐性真镇日倚栏看未足岂知沧海有修鳞
　　秋声
　　秋本无言那有声不然风过物飘零此心祗在人心做説与行人莫误听
　　飞来峯
　　山染西湖水漾青孤髙长对冷泉亭飞来何不飞将去空与山僧作画屏
　　快倚亭
　　筑得危亭倚太空品题曽属考亭翁着身髙处不知快多少池台在下风
　　恭和皇帝宸翰四絶句
　　凭髙望杀旧山川万里云迷不尽天汴水流经淮泗去更无人买北归船
　　中兴盛事记磨崖上有千年苔藓花世变几经流水去山邉犹有漫郎家
　　放鹤山中访野梅南枝开了北枝开花神不作趋时态也待鸾舆亲幸来
　　御沟镇日水潺潺安得流红到世间三十六宫新雨露春风长绕八盘山
　　次芸居无题韵
　　身似浮云不定栖倚栏覔句听鸦啼洛阳纸价新来贵吟得诗成就壁题
　　寄方南湖
　　风雨中间奔客程征衣湿尽尚悭晴可人不见空惆怅拍拍一湖春水平
　　次韵顺适遣寄
　　拟折芳馨遗所思要将心事共谋惟暮云遮断松江路重读夫君别后诗
　　游小身岩
　　千古岩隈迹未尘几多斧凿幻全身金身丈六犹言小絶倒侏儒世上人
　　瑞香花
　　生处多应散紫芝清香端的与梅期梅花刚被人描画却是清香人不知
　　刘项祠
　　二祠相望几春秋祀了龙顔祀沐猴章戴溪南梨岭北不知何处是鸿沟
　　客里
　　客里吟诗几嵗寒归来依旧客衣单一冬不见孤山面只买梅花带雪看
　　水乐洞
　　娲皇昔日奏钧天一清音知几年寄语山灵好收拾不湏留与世人传
　　游水乐烟霞二洞三絶
　　此是逰山第二回天风吹断洞云开人生到处须行乐不为寻梅亦自来
　　爱山分席坐松阴草草杯盘慰赏心水乐不鸣天籁寂数声幽鸟和清吟
　　象鼻峯前得少留烟霞风景记来逰等闲拂石题名姓惹得青云上笔头
　　景阳宫井
　　隋师已迫长江浒玉树庭花曲未终千古龙鸾有遗恨胭脂井上至今红
　　过桐江三絶
　　觧缆移舟淛水濵晚潮初落岸痕新酒酣卧唱江南曲月在篷窻冷照人
　　客星何预汉中兴枉把虚名累子陵千古钓坛如壁立先生去后少人登
　　流水髙山得趣时好音政不要人知絶弦此意谁能防未必尽因钟子期
　　用韵送驴与源谷
　　长耳追风走似流黔人空使载驴舟巾箱欲置无容处来与骚人欵段逰
　　十二月十五夜雪
　　听得窻前雪打声起来眼界甚分眀从前浪説丰年瑞三白如今始作成
　　元宵雪
　　灯火楼台白玉铺这般祥瑞不如无谁能断取维摩手画出元宵踏雪图
　　次卓仁夫元宵雪中三絶
　　姑射神人雉扇开三千玉女拥瑶台十分散布犹嫌少万斛眀珠抖下来
　　风急梅花片片飞游人星散市声稀翻思往日西楼约不至天眀不肯归
　　绣帘直下整云鬟歌舞丛中强自懽兴尽归来太多事不如髙卧学袁安
　　古意
　　流水滔滔去不回好花能得几时开丁宁莫剪门前竹留两三竿待鳯来
　　秋意
　　淅淅西风响败栏防榈一夜战声干壮心肯逐悲秋老自剔青灯把剑看
　　吴潘二台官以直言左迁董夕郎亦以荐贤之故相继翩然而去公论惜之三学叩阍来归刘声伯感而赋诗因次其韵
　　三鳯髙飞挽不留辕驹仗马转堪羞眀朝封事排阊阖公论从来在士流
　　风采才看耸栢台如何又遣赋归来晚年造物多颠倒雷发原来是祸胎
　　观道君御书
　　带草行书十数行也随匹马到钱塘伤心一幅槐黄纸犹染宣和御墨香
　　邻雪
　　万玉丛中愿卜邻世无和靖莫相亲石桥春涧留衣鉢端的先生是后人
　　含章殿
　　千古风流説夀阳梅花飘落粉犹香寄言长信宫中女莫学当时亡国妆
　　灵和殿
　　灵和殿下三眠栁舞尽春风入画图记得风流年少事青青还似旧时无
　　晚梅次韵
　　凖拟和羮滋味成如何尚带隔年英春风可是无分别遣放夭桃相并生
　　年少丛中最老成春风一防尚留情先生早晚调羮去説与羣儿莫浪争
　　懐林梅臞
　　梅花寂寂几黄昏见説青氊属耳孙欲访咸平旧香影无僮无鹤暗销魂
　　落梅
　　花本无情却有情谁将开落拟浮生盈虚自是天机事错认楼前羌笛声
　　南枝不与北枝同及早开时及早空莫笑北枝开较晚前头毕竟有春风
　　寻梅
　　因探梅花踏晓云隔墙时有暗香闻枝头才漏春消息便带春愁一二分
　　题髙伯夀墨梅
　　才见梅花喜溢眉无声诗索有声诗自从即墨移来种莫辨南枝与北枝
　　生来洁白本无瑕翦雪裁冰擅一家堪叹俗流刚防涴故将水墨写梅花
　　闺情
　　宝镜愁看泪脸红银瓶冷落若为容梦魂不怕关山险飞过巫山十二峯
　　闺怨
　　君居楚尾妾吴头咫尺天涯作许愁多谢有情江上月夜深分照两家楼
　　别后妆台镜懒开倚门日日望书来西风吹过衡阳雁雁已归回郎未回
　　雨中有怀
　　几度怀人风雨中篝灯坐待鼔三通寸心同指长江水君向西流我向东
　　豆粥
　　豆白宜烹玉糁糜絶胜云子雪翻匙芜蒌亭上氷霜里曽与君王疗一饥
　　秘书省墨竹
　　写出此君真面目笔端造化少人知我疑与可今犹在安得东坡共赋诗
　　闻西事有感
　　春水方生秋又残上流无处避风寒杜鹃飞向东南去怕见如今蜀道难
　　桐庐县
　　富春山下桐庐县江水萦回千万峯县宰何人真解事做官来向画图中
　　徘徊花
　　独擅春花掩众芳蔷薇水洗内家妆可怜清气无收拾惹得闲人衣袖香
　　秀野
　　世路荆榛日日深山居抱膝且长吟便教定亶无公论不到风闻松竹林
　　赠张南金谈星
　　乃祖乘槎去复还君平饶舌世人传天机不道因渠泄更遣云仍学算天
　　谈星陈炎发求诗
　　从来此物最瞒人术好多为造物嗔若把天机全泄漏罚教甘石一生贫
　　读后村梅花百咏
　　曾被梅花累十春孤山踪迹断知闻百篇依旧相嘲弄却恐梅花又怕君
　　不如归去
　　禽言自是不分明谁信西川帝子灵千古传讹无订正至今春晚误人听
　　江郎山
　　巫山有石称神女何事江山亦号郎岂是世情强分别从来造化有阴阳
　　观尽千山与万山几曾得似此峯峦谁能移向西湖上并与西湖一様看
　　雪中有感
　　闾阎愁叹不堪闻风雪如何更作嗔白玉楼台银步障只宜富贵不宜贫















