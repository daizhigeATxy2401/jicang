　　钦定四库全书　　　　　集部四
　　提要
　　秋声集六巻　　　　　别集类三【宋】
　　【臣】等谨案秋声集六巻宋卫宗武撰宗武字淇父自号九山华亭人淳祐间歴官尚书郎出知常州罢归闲居三十余载以诗文自娱据至元甲午张之翰所作集序称九山墓宿草已六白则宗武实卒扵至元二十六年己丑在宋亡后十年故焦竑国史经籍志载秋声集八卷列入元人然宗武实未仕元仍当从陶潜书晋例也集久失传今从永乐大典中采辑编次得诗词四巻序记志铭一巻杂著一巻以畧存其概华亭卫氏自礼部侍郎肤敏后资政殿学士泾直寳谟阁湜兄弟相继以学术着宗武世系虽无考而张之翰序称为乔木世臣后则当为泾湜之裔文采风流不失故家遗范有自来矣其诗文根柢差薄骨格亦未坚致盖末造风防之所趍其事与国运相随非作者所能自主至于咏荀彧一诗称其徒抱忠贞遗恨千古其学识亦有所未逮然核其全集大都气韵冲澹有萧然自得之趣盖胸襟既别神致自殊品究在江湖诸集上且眷懐故国匿迹穷居其志节深有足取而宋遗民録诸书乃竟脱漏其姓名録存是集以发潜徳之光亦足见
　　圣朝表章幽隠砥砺风教之义也乾隆四十六年二月
　　恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀



　　原序
　　始余为行台御史道松江防九山卫公洎其子谦才一杯而别后十年来牧是郡访九山墓宿草已六白矣谦出公秋声集求序许而未作又旬嵗属者暇愈少请愈力因思古今骚人多寓意秋声中由宋玉九辨而下如李太白有紫极宫何处闻秋声诗刘禹锡欧阳永叔有秋声赋率皆悲时之易失嗟老之将至状其凄清萧瑟而已今九山之集取名虽同而实又有所不同者昔在淳祐间公起乔木世臣后班省闼镇藩辅无施不可此时不独无此作亦未尝有此声也及时移物换以故侯退处于家不求闻逹舍大篇短章何以自遣盖心非言不宣言非声不传是知声之秋即心之秋心之秋即江山之秋江山之秋即天地之秋也声无穷秋亦无穷彼观是集读是序见山谷所云末世诗似候虫声便谓诚然正所谓痴人前不得説梦岂真知公者乎九原有灵或闻斯言公讳宗武字淇父官至朝请大夫九山其自号云至元甲午重九日张之翰序















　　自序
　　鸿蒙既判三才既奠斯文肇焉象纬森布云汉昭囘形而上者为天之文山川峙流草木华实形而下者为地之文干苞呈河坤符出洛圣作明述而化成天下者皆人之文秀而为士繇方寸精微发为辞演为章又所以题拂乎天地人之文者也学以本之识以充之才以融之索之浩浩防防出无涯而入无沦其思也嘘为风霆震厉飘荡而嵩华若可摇动其气也怒涛惊湍一瞬千里敛之则恬夷渊静其势也擢犀防象举鼎荡舟而犹有余勇其力也雪月光洁云烟绵聮叠嶂层岩衒竒竞秀其标度也若夫鹏运而无迹龙化而莫名毫端肤寸可使上宇下宙庶类百为被其光彩膏润此则至精入神不可规寻之妙用也或正或竒或雅或丽或恢诡而辨博或峻洁而幽深或宏衍而雄健其体不一而大要不出于此数者善用之而造其极致则谓之艺成艺成而逺迈众流雄峙百代登文章之箓者汉魏而下能几人斯而率不免或者之讥评则文之为文不其难乎然而昔之作者泯矣复有踵接者焉前之词藻不可加矣复有轶出者焉是故何欤盖善割而中其肯綮斯无全牛而甘苦疾徐得心应手于轮何有文亦犹是也经之文以载道传以眀道诸子诗集皆陈义以羽翼夫道者也文而不根于道虽雕琢鍜链尽其工芬芳靡曼极其华亦奚取此故曰文者贯道之器也士而言几乎道其庶矣乎夫予非能言之俦也而与世酬酢不能废言事物之来必假言以通其意发其义苐求辞逹而已非文也坡翁谓辞逹则文不可胜用求物之妙了然得于心口者难于捕风则又岂果能辞逹矣乎凡如此者十余篇姑附巻末读先圣之书业先儒之业顾弗克以一语鸣道化今而善俗垂后以行逺乃为是且虑其藁之沦腐而欲与吟编并传可怜也已岂惟自怜不为识者鄙笑乎哉昔柳州病张燕公比兴不能兼美而后山亦谓太史散语非其所长予何人哉而欲得兼此汉人所谓犹贤于无所用心焉耳观者不曰是犹愈于无所用心其不鄙笑而唾之者几希














　　钦定四库全书
　　秋声集巻一　　　　　　宋　卫宗武　撰五言古诗
　　理学
　　寥寥二千载道统几欲坠濓洛暨关中浚源接洙泗干淳诸大儒流派何以异无极而太极性命发其秘先天而后天理数稽其至四书共羣籍精微穷奥义五常与异端辨析无遗防谓教以渐进谓功可直遂为説虽殊科其归同一揆践修本诚敬讲贯非口耳要在絶己私浑然循天理启钥以抽闗发蒙而警聩后进有所宗絶学得所继作者蔑以加百世或可俟
　　君道
　　勲华相授受谟典所具述其要在厥中精一而允执惟诚乃能精惟诚乃能一是以无党偏是以臻正直三代所共守百世不可易伯者假仁义战国尚诈力汉唐非无君文为事矫餙其能粹而王一指不可屈所以无善治循袭至今日纯诚而不襍惟皇斯立极敛敷锡庶民懋建昭大徳治欲徃古如舍此他无术
　　伊周
　　誓征黜夏命武成有商邑惟王弗率祖冲人初嗣厯既放奉归亳已摄复明辟前此所未闻浮言曽罔恤二公徳动天民亦归其徳忠诚靡有他上下素孚格遂以直道行观听自无惑吁嗟人不古后世几新室
　　汉文帝
　　恺悌而爱人恭俭以持己府库有余财勿忍为己费田租奉公上屡至为民赐不肯私嬖臣以存大臣体不敢私贵戚以贻天下议澹乎无嗜好絶不尚功利断刑嵗数百烟火绵万里礼乐虽未遑亦足为善治洪惟庆厯君盛徳槩相类爰立俱名臣后元则无是
　　隋炀帝
　　方其为储贰用智固已谲及夫据大器为谋抑何逆龙舟及鳯防无嵗不游适离宫与别殿快意事滛佚置酒燕要荒防者三十国紫舌与黄支无所不臣服亲驾两征辽方且肆穷黩羣盗遂蜂起土地日以蹙惛犹不知悟愎諌輙诛戮肘腋俄变生兵刃交于目不肖孰甚焉身亡而国覆
　　留侯
　　狙击岂良图命几危博浪既受黄石书颠秦而蹶项报韩志已酬兴汉画仍赞歴陈借箸计潜消刻印患定封谋遂寝立嫡计莫尚转危以为安其易犹反掌万钟谁不懐裂土人所望何勃身亦系韩彭国随防驾言仙与游髙风巢许上
　　二疏
　　二君耸髙致今古知敬慕勇退人所难尤得所以去贵戚举爱弟将使哙为伍天子尚衷疑抗议非不许傥或身久留宁免与时忤驾言盍知止幡然解印组归来逸老夀荣辱一无累鬻金广田宅拒絶儿辈语多财益其过富为众怨府贤哉乎斯言奚止眀出处
　　孔眀
　　龙卧而长吟胷次抱竒伟立心不北向特为三顾起曹瞒下荆州气可吞权备奋袂为一出遂成鼎足势忠诚以辅国相业难拟议刑政能服人怨雠至感涕出师陈悃欵训诰相表里南攻孟获平北出张郃殪司马亦严惮甘受巾帼耻傥使先十年营星未殒坠兴复其可期中原安有魏
　　荀彧
　　曹公初见竒直以子房许制胜算无遗毙袁而诛吕意见稍有乖几欲置鼎俎朝端存正论九锡胡不取本初固难依奸雄恶可辅初年殱徳祖继又族文举嗜杀其如斯大夫可以去见几奚不早一死昧所处既不为夷齐又不为伊吕徒抱忠贞心遗憾亘千古
　　韩延之
　　刘公复晋祚功成萌异志网罗欲用才翦除不附己荆州乃巨镇肯容司马氏家儿特小过亲驾勤问罪延之乃其客折东谓可致善乎为辞令伐君啖人利誓与臧洪俱身殒游九地啓缄示僚佐事人固当尔背主以从雠自昔滔滔是傥使阅此书虽死有余愧
　　顔鲁公
　　人之生也直不直匪君子一从平原归立朝更竒伟挺挺尽孤忠蹇蹇陈正义初年忤元载晚节遇卢杞不为时宰容乃作天子使正言眀顺逆凶俦知敬畏未几变异生卒堕奸邪计罗浮寄逺音流传渉疑似英烈天启之万世凛生气
　　知足
　　束髪至皓首雅意在林谷退闲十五年一官如脱梏抱关寻故歩谬语不可赎投绂赋归来幸不至迷复有田可饷饥有园可寄目有屋枵然大其中无所蓄代歩跨欵段课耕驱觳觫斗筲量易盈莵裘计已足嘅方际时艰已幸免僇辱年丰喜洊臻我庾有新谷床头酒一壶架上书数束酒余取书诵岂不胜丝竹水北与城南苍筠列万玉更须仿元亮剰种松与菊招邀文字侣唫哦日相属自足了余生此外复何欲
　　春懐
　　伊耆司化权与物何落落不见阳和敷但闻风雨恶柔绿尚含滋水红悭破萼动植久陵暴至仁同槖籥可使令行冬寒威肆余虐便须转机栝曜灵俾灼烁芬芳千万林薰为红紫幄庶俾竞春徒薄有登台乐
　　乾坤日以辟生意日以隘春风一披拂万族竞苏快肖翘与蠕动靡不忻坼解庆泽流光华垂荣到菅蒯山木岂自冦孰翦而孰拜根榦傥有遗滋萌乃复在苍箓溥至仁何类不昭泰人为物之灵元化忍独外气运何日囘嵗月易征迈
　　时来桃李姸春风乃知已时去桃李萎春华俱梦寐芳菲气不齐一一理犹是何如松与栢无荣亦无悴浮生寄旅亭万事若流水富贵等空花灭没无足纪身前茍遗臭身后乌可洗我愿为松栢不愿为桃李长保千嵗姿盘根涧阿底
　　春雨
　　青皇初布令大块已流湿霏霏散冲融一一成膏液骎寻夜漏分掀扬风箭疾孤灯月明眼渐觉檐花密滴沥声既洪淋浪势方集清响迸源泉美泽徧原隰甘腴滋田毛浸灌融地脉盖将兆稌黍岂但秀荠麦溪山鳞甲长卉木攒新碧化工悦万族生意浩无极茍惟本根在孰不芽且坼未春雨非土见者自凄恻既春雨非玉闻者何悦怿未能齐惨舒吾亦为物役英英梅粉露防防桃红入更喜酿芳菲催花居第一
　　立春出郊风急有作
　　意行出郊坰迎春二之日不闻条风鸣但见朔风急朔风何太严厉物无洪纎旹方尚发育岂汝当行权试与东皇说燠寒宜按节一气鼓至和要令无夭阏【立春前数日尚觉晴和至立春乃更凛冽】我老值途穷荷锸今为农但愿五时若鼓腹歌豳风
　　次韵春
　　水行苦严厉万彚喜得春解雷久忽震蛰户奋者殷根芽沐膏雨旸晖复熹晨淑气盎原埜鼎鼎来芳辰小车度花隂游芳浮麴尘少年争竞春外诱何纷纷老矣蠲其华寄贤而葆真多吟以为富犹恐道益贫
　　熙阳薫盖壤丽景日以新娅姹花媚昼嚘嘤鸟鸣晨纷华易消歇非久沦沙尘举世竞芳菲湎若嗜饮醇岂知有至味澹然哜道真试问金谷夫何如箪瓢人
　　物华来冉冉天气宜温温浪浪但鸣雨浩浩常浮云谁知润泽中厥有丰美存一朝日出杲绚烂赪紫羣川原徧涂抹纷若粉黛陈芳菲出枯槁何异富易贫难并惟乐事昔人尝有云
　　方寸负竒伟自足排外纷乐哉曽子履翛然渊眀巾利欲伐其性智识由是昬盛丽悦其目梦幻何足云不如觑文字日月从转轮饮芳而咀华四时无非春芸芸市朝客孰识此味真
　　春山
　　青山四时好春至尤盛丽润泽散冲融华滋出枯悴云根鳞甲动风柯羽旄曳羣芳间防染一碧互经纬组绣列障陈缋画崇屏倚嵬昂如帝尊黼黻俨衣被我老得余暇时来领胜事穿云度舟楫披雾纵屐履防泉幽响生鸣鸟繁声脆天然成妙奏人籁恶可拟息游返靖庐纷华以静对独坐勘古书冥观参物理光景犹驹驰色象亦蝉蜕至人善观山夫岂恱浮靡懿此静秀姿万古挹清致
　　塾楼春集次日和儿辈韵
　　伊耆嘘至和薫播弥大地有声沸禽有色衒名卉丽景接川原浩万歴嵗几于时不行乐夫人自暴弃卑官徒劳人忆昔续賔戱继忝部曹厠迹于朝市未几乘汉鄣归来从绮里誓当守衡茅不复问行李方开陶径荒遽惊周室燬时艰慨适身存良自喜筑庐傍山栖视家如客邸虽存蓬荜居仅为燕雀芘兹辰薄游衍携友忘汝尔书楼舒逺眺林芳犹蜕委麦陇连蔬畦青黄错成绮埜色入杯棬山光浮屐底阳春艶欲流霁景浩无际献酬乐佳賔续广頼吾子朝来补吟事粗不忝诗礼顾余八十叟忘我亦忘世醺余扶杖归笑语喧童稚斯游固己适未足穷乐意九峯苇可杭相望在尺咫忧先天下忧乐岂果在是忧乐存诸心尚堪追褉事
　　和野渡家园杂兴
　　幽人非嗜石适意在嶙峋万形何足多一巻未为贫山奚必泰华水奚必海濵藏珠川乃媚韫玉璞足珍傥存丘壑意可障世俗尘烟霞从此生自足怡性真
　　雅士酷爱竹无肉饥亦忍即之俗自祛对此酌宜引好尚契子猷题咏迈元稹二友独与交十客何敢竝丈夫意气豪少年精爽紧春至长子孙班班森玉笱
　　谁谓野烧生恶草不须薙为萧易成丛滋蔓或布地不别小人俦恐昧前贤意舞茵含晴曛经带摇轻吹拂拂来野香萋萋动幽思坐对一庭芳煮茶消午睡
　　绿稠红欲尽架竹引酴醿葳防晴雪艶汗漫春风枝燕莺相见晚蜂蝶正忙时芳辰似歴块乐事犹残棊可怜香骨销但有绿鬓垂春归恨难挽浮絮盈芳池
　　己卯雨后春兴呈吟友
　　一气散冲融生意溢羣动膏泽溜涓涓物华来总总孤芳擅魁元众卉遂賔从丹碧互鲜妍低昻相错综茵铺五茸稠斾接千林耸为媒想雉骄求友悦莺哢丝蠒富桑畴饼饵馨麦陇耕犁雨既肥荷锸云成滃花间车可乘果下马宜鞚骎寻光景流潇洒日月送悦情书一编舒忧琴四弄九仭功徒劳三迳歩莫纵空羡兰亭游惟存草池梦郊原初骀荡风尘息澒洞良辰怅易逾雅志浩难控春吟料满囊春酿香浮瓮春水玉交流春山翠如涌乐事勿复论幽寻犹可共王谢何人斯吾将继芳踵
　　竹外海棠
　　我有三径园今为牛马皁傍家寻丈地昔未长荼蓼琅玕数十挺新培嵗可考幻出一庭隂咫尺成深窈客来可欵延友至或径造于时正芳菲所欠花缭绕隔篱旧封植一种媚而好巻翠防春姿娇红衒天巧折来侑清尊嫣然为一笑絶胜歌舞羣声容托幻久欲构小亭为计恨不早金屋延阿娇只恐人易老此花擅春妍独恨易荣槁岂若对此君四时森羽葆不惟祛尘俗端可助吟啸良辰集朋簪杯柈惭草草于焉小徜徉即此是幽讨
　　寓萧塘皆春堂偶成
　　红云逐水流春事随飞扬昔嗟节序移今苦嵗月长洊为萧水游物是人则亡西园得逍遥暂寄风雨床栾栾荆棘中尚余赪紫妆晚芳衒鲜妍婉娩春满堂倚栏俯澄碧浩荡花藕塘夀栢虬龙姿古桂鸿鴈行幽禽三五弄髣髴疑宫商林园岂不好惆怅辰匪良辰良其何时世运安有常我欲把犁锄老此桑麻乡却虞逺城市物怪尤披猖不如依坟垆结茅千仭冈寄而栖白抗志于羲黄清泉碧嶂间殁则于斯藏
　　山行
　　携友行莫春山南复山北一川去萦纡层林互倚伏舍舟上孱顔万象咸在目埜花衒残红柔条曳新绿春峦润如酥春水流如玉芳草浩无涯好鸟鸣相续老阅几嵗华防山防不足凡物各有时时去时必复顾我岂物如此生何能谷
　　将到霅陇
　　春峦如佳賔应接何敢暇我来日与对不觉廹初夏繁林涌翠雾经综密无罅鸣鸟间啼莺郑音忽奏雅萋萋碧草间晔晔赪紫亚幽栖絶俗交燕坐陪僧话论事覈古今谈禅悟生化新茗瀹云涛逈胜酒新醡嘉蔬煮玉版可鄙食肉者时诵渊明诗万虑足陶冩芳春背人去归舟行歩驾好山不可载冩入无声画
　　寄道友
　　忆昨君有行飘飘气欲僊去作苏门啸不觉晚嵗年云采照髙秋盟言尚无愆逺音传征鸿俄乃栖冷泉北山有埜鹤长唳声闻天髙人游华胥岂不惊昼眠囊中寳苑书香翰徒聮翩安得九灵光晔晔飞我前
　　自茶坞归禾中坟庵赋
　　既雨俄喜晴既晴旋复雨老年困肩舆仆夫苦行路霏霏雾气收冉冉阳明吐干端顿收豁物象各呈露晴峦含春晖姢姢如靓女枯槁变华滋万绿新织组涧花度幽香谷鸟试新语胜槩未易穷可挹不可取我来事幽讨惟恐商羊舞愿天衍霁期助我发吟趣归来日未晡一声闻杜宇
　　钱竹深招泛西湖值雨即事
　　西湖成久别嵗月不可记竹君秩豆笾枌友集簪履放船及中流烟霭无际宛类太极初混沌但一气浩浩云常浮垂垂雨不止楼观列画图黯淡微茫里素妆姿态妍于此见西子才入西陵桥林峦得近似缓歩香月堂循山歴其址逋僊去何之千古俨清致淋漓雨珠僊一一浴未起粲然间红妆脸霞泪如洗余芳袭壶觞暗馥散襟袂十里花柳堤六桥风月地瞑色压舩舷游屐不可至昌翔度里湖两山浓滴翠中有白鸟闲翩翩自游戱几年阻行乐谓有公闾第栋宇半苍苔遗污渍清泚兴亡成古今感忾重歔欷转柁迩城隄觥筹犹未既风生语笑髙云遏歌声曳斯游属晏隂乐事亦足纪何时可重来风日待清美
　　对竹衍坡诗意
　　尔来食无肉所喜居有竹森森无千纛挺挺立羣玉婵姢而鲜润偏悦隠者目茍使清可娯何妨饱不足小人求属厌君子肯为腹余生复何为一事无足录惟应对此君细把坡诗读
　　赋南墅竹
　　物得气之清钟秀莫如竹是谓东南美羣植可奴仆虚心而独立劲节不囘曲傍屋着数挺能洗尘万斛截之作鳯鸣雌雄相配六杀以为汗青奚啻十年读有体兼有用逈异凡草木骚人互题品国风尝纪录子有歩仭丘殆类筼筜谷老筠依云根错出胜千陆矫防相长雄髙下森立玉霏霏雾滴翠灔灔浪翻绿蟠根龙蛇走密叶鸾鳯蹙林飚振微响环佩声戛触琐碎流金辉霁晓弄清旭熈阳发菁华婀娜舞桂纛滋萌长云仍一一锦防束火轮行长空炎歊暑方酷枕箪入幽深洒若寒露沃秋月映婵姢清影夜相属嵗寒交胜友南枝花倚伏四序景无涯风月任追逐人谓小渭川我忝共淇澳邀朋对此君岂惜醉醽醁七贤迹已逺遗响犹可续冰雪生襟袖云烟散毫牍秖欠与可俦冩入鹅溪幅
　　赋西轩竹
　　种竹才一畆便有千畆势茍能防其趣何拘寻丈地其气伟丈夫其徳象君子莹哉冰雪如润与珪璋比中虚而有容外直而不倚逈非凡植俦惟与乔松齿揽以入吟篇引以近书几好之而乐之雅致要相似物清我亦清相对乃无愧翛然静秀姿举世所同嗜志趣有不侔肝胆楚越异将以洗凡俗凡俗乌可洗绿猗喻武公金璧侈归美萧瑟悦宣尼食肉至忘味有之而似之气类由黙契此君如有知哙伍亦所耻茍或冰炭然虽多亦奚以
　　为僧赋竹泉诗
　　竹不可无水有水必有竹彼美槃涧阿碧鲜映澄绿漱石戛鸣球拂云森立玉茍得一以清而况二吾足上人要心契毋但悦其目物我趣不侔亦恐难医俗
　　初夏登北山
　　春山如佳人形色丽而秀兹来怅非时已入朱眀片红飞不留万绿新改旧接茵芳草蔓偃盖古木茂黛鬟临水镜一色净无垢戛然鸣声幽雅弄出禽口得闲此夷犹不觉留滞久一叶泛澄川萦回歴农亩决渠散青秧耕夫类成偶舍舟挟短笻﨑岖度重阜埜芳气如兰冉冉袭襟袖逶迤穷山椒寸懐纳宇宙川原浩无涯万象皆我有沧溟杳渺间云梦吞八九昌黎开衡云羊公登岘首顾我凡陋资视此亦培塿虽然形气殊兴趣无异否独嗟今昔殊人事有迁贸而我老无闻将与草木朽陟巘复降原庐新结构伊传不可懐松乔以为友不死非所求姑以佚吾夀
　　屡月不见山胷次若逼窄举棹逺相望已渍双眸碧即之清入神喜复遂良觌非但尘思浣顿觉余疴失玉流浸层峦縁云抱幽石草木去浮夸秋容净如拭我来谁与俦一道兼一释精庐既窈深靖宇尤邃密吟哦对青嶂潇洒娯白日奁香勘南华孰为寥天一
　　出郭望遥岑阘冗仅坏土何异龙蜿蜒或若鳯腾翥两岫更竒崛不肯与哙伍烟云或凝散日月递吞吐葱葱气佳哉景物此防府五茸三泖区南东淮海距带接几百川盘亘千万畆于中不着山胜槩将焉取繇兹钟神秀人物亦翘楚所以机云辈落笔有竒语犹嫌气节卑未以勲业许何当地阐灵英贤更旁午如眉有翁季似岳生申甫壮观此九峯佳名昭万古
　　小园避暑
　　六月畏酷热簟枕依林塘古木同臭味幽鸟含宫商天孙云锦机丹碧交荐香晴澜泛清薫襟袂生微凉巉巉万石间修筠间新篁羽葆列千挺灔灔浮绿光林飚一戛击环佩声铿锵披衣独危坐意气超羲黄岂惟热恼除冰雪置我肠却愁林外人久苦炎威张天瓢忽倾倒旱魃宜消亡是月已火流不日占金穰时虽厌兵革人或饱稻粱此园仅如握无径不就荒犹喜卉木存弗为斤斧戕扬扬桂吐芬粲粲菊有芳清赏备四时花辰复青阳太平本无象嗣歳或小康于焉盍朋簪一笑传清觞
　　久晴喜雨诗
　　日夕庚暑袢无以祛热恼甘霔从何来雷轰电光绕势如天潢翻滂流浃清晓六合开新宇一气苏羣稿凉飔散窗户炎熇泯如扫从此协雨旸免使虞旱涝庶几膴膴原俱敛穰穰寳大东与小东民力差已耗天公匪愦愦善应固有道未忧供百需且欲资一饱维鱼行协占焚尫颂有昊
　　立秋喜雨
　　天心本至仁生意岂有息粤从书夏五甘霔絶防滴凉风自西来时送中夜湿田腹泯龟文屋角挂龙骨我稷与我黍实颖而实栗屡丰固难望一饱或可必岂惟曽孙庾如坻亦如栉滞穗不敛穧可续穷民食但虞耗鼠雀尤恐资螟螣愿减汉民租少裕东南力
　　甲申过北山髙祖大夫坟庵见盆芝
　　我祖藏北山昔尝产紫芝庵以此得名且将二百朞耳闻非目接至老心犹疑一朝地阐灵枯槁生神竒晔晔根干间挺秀分三枝采者不善防犹惜其一遗移置盆盎中赪黄互相辉岂殊子闻韶不图乐至斯苐嗟鲁获麟所出非其时吾年已如此斯祥将奚为独思避世士商岭其在兹
　　是嵗之夏紫芝复生成丛大者径七八寸
　　异物不易遇其出由地灵伊耆阐坤珍三秀既挺生赋形虽恨小殊喜见未曽朱明复荐祥僊种茂丛茎小者既敷腴大者尤轮囷周遭径盈尺菌蠢叠成层团团盘赤玉艶艶杯紫金霏烟气葱郁映日光晶荧神芝产冡阜嵗久迹已陈不图余七裘一再见斯今有开必有先休符不徒呈老矣百无欲弗愿在其身所积顾不厚敢觊及子孙惟冀福吾宗以洎邦之人皇穹其畀矜茂毓贤与英出际风云防为世建太平汉代歌芝房其事不足云致君尧舜上朝埜沸颂声复见祥蓂敷岂但朱草荣散为天下瑞郁郁而纷纷
　　秋懐
　　秋空日澄霁秋气日萧瑟塞马健嘶风虫悲吊夕卉木敛华滋天地失顔色来鸿谋稻粱飞隼快抟击人境顿凄凉物情亦凄恻忧愁岂无端感叹继韩笔
　　凉飚翦菑翳万山缩鳞甲水镜滓不留千尺见毛髪凄风日以髙物华寖朘削机杼轧晨霜砧杵捣寒月孤暌不成寐耿耿至明发何处一声秋停云吹欲裂
　　徃事挽不囘新愁推不去秋叶既辞柯滋荣春复吐榆年逝如流顔色宁反古展书圣贤对援琴儿女语抚时耿予懐聊以释百虑余生欲何为将随草木腐
　　衰质蒲柳如日夕就枯槁徃梦桃李春其能几日好志业亦无成飘零逐衰草浮荣岂足懐妄念犹风扫陈言亦刋落损学而促道誓当与世违山林以终老
　　秋至山愈竒独不入凡目翳荟既扫除清峭如削玉剥落千林空中有嵗寒木雪霜自凝沍柯叶不改绿犹夫古君子凛不可荣辱贞心以自持乌肯混流俗
　　浩浩秋水生江河若放溜翳滓一洗清山川愈明秀惟夫沮洳区朝满夕已垢防涤曽几何起秽复自臭何异贱丈夫逐利日贸贸委志合羣汚气类不改旧
　　屋隅一握地嵗久寖芜秽兹晨命仆夫疏剔净无翳洞目増秋眀弥襟挹凉气春葩已辞荣柯叶犹蔽芾晚芳粲黄金新篁间幽桂欲幻小池亭西风几凄厉只今欠一死肯作百年计
　　秋山
　　秋山抱竒姿不肯事妩媚犹夫尘外士飘然有仙气霜风肃宇宙林壤去菑翳皮毛剥落尽玉骨乃挺异独存嵗寒枝虬髯倚天翠我来一事无兀兀惟坐对挟策咏圣涯援琴奏流水方寸如太虚物类无防缀但欠渊明菊得酒莫与醉頼有坡仙竹无肉可忘味老懐借陶冩俗好非所嗜平生爱山癖每见如久契勿云丘垤如泰华所眇视吾心与境融小大无异致行行陟其巅天地特一指忽动九辨悲清愁飞海外
　　山行乡友遗五言
　　一雨如膏沐秋山为我容谁云乏神秀遐想犹岱宗絶无喜仅有畴列兹羣峯缭绕若仙城花但无芙蓉幽香含桂菊积翠浮杉松生平嗜林谷不厌来辙重几蹑灵运屐屡扶张骞笻鹭朋与鸥侣足为谈笑供折简不可招欠致人中龙毫端具造化物象工陶镕吟思方渊渟风挠鸣淙淙佳章忽在前撩动此兴浓君胡倦一出嘲咏乃不佣且勤逺致馈与客叨飱饔
　　北山回櫂
　　髙风扫羣翳山色秀而静寒林隠虬龙幽径行蛇蚓场登防防实水弄芙蓉影明发汛归舟秋空更青逈
　　赏桂
　　驾言适东野聊以慰离索摄齐甫升堂开尊随命酌芳鲜罗果羞珍重如宿约主客成五人爽气涵秋岳风生雄辩豪舂容笑语狎曲径行委蛇幽亭恣盘礴团团骈翠树一一耀丹萼葳防花四出氤氲香徧逹方恨负清赏不料此行乐有女娇娅姹有子见头角举醆竞属赏此情尤不薄英英晚节丛芳意满篱落载酒傥重来应无爽宿诺
　　约友秋赏
　　秋霖荡残暑林飚鸣策策乾坤灏气浮万象互清发望舒散天葩拂拂余芬落霁景行澄鲜三五圆素魄有园那敢窥有友那敢约金吾不放夜孤此月华白鲈肥蟹可持枣剥稻且获黄鸡与白酒乐事正参错胡为抱空悲常若逺行客靖节存髙风黄花渐斑驳吾侪于此时何忍负杯酌东郊称行乐邻壤富林壑邀朋践前盟须造子云宅
　　星夕前露坐观行云有作
　　一气有聚散变化莫能测氤氲弥太虚肤寸繇触石翕如华盖张纷若纎纩擘缉缉鲸布鳞翩翩鳯展翼祥或旗为黄祲或珥为赤友风而子雨俄如翻墨汁白衣与苍狗怪状殊不一露坐晚观天旹近双星夕霭霭从何来于粲绚金碧突如怒涛涌屹若竒峯立黼黻盛彰施文绣烂组织良由天孙巧匪自屏翳出我不为柳州去拙有所乞我不效汾阳荣进占所得但愿焕有章落笔成五色毋使若贝锦胥防以作慝伤哉杼轴空民力敝东国安得化为缯散漫浩万匹衣被此一方羣黎徧尔徳仍须语河鼓牵牛勤负轭勉耕左角田雨作蒸民粒穰穰俱满家庶以给冗食
　　为叶賔月赋
　　大乙涵中精凝聚为夜魄皎皎行长空髙圆竞眀发流辉大江涌散影千林刻骚人抱负竒一气清相若有主此有賔不劳折柬约悠然来几席玉色照肝膈对之啓粲齿嘲弄不为虐累累喷珠玑华采互呈豁银阙或未完要君施斧凿乘风到广寒一笑翻成客
　　和人襍咏五首
　　几年抱渴襟既见名副实拟为嵇阮交愧匪秦晋匹风翮翔空防逺避弋与毕污世待澄清其可事一室驾言投吾簪终为清庙瑟
　　穷秋菊荐香小春梅破萼时卉互芳菲荣悴异今昨忆昔竞芳妍徴逐困唫酌老去厌浮华雅志在林壑浩歌太冲章愿赴招隠约
　　铁研穷钻研知君用心苦撑肠书五车何异羣玉府粲然以成章云锦工织组逸气劘屈贾余子何足数八咏俄顷成落笔倾风雨
　　世荣易消歇犹嵗多旱涝又如红紫芳焉得四时好岂若潜窈深攷古而学道葆真育其龢英华发枯槁出处明所宜慎勿为小草
　　矫矫鹤盘空雁鸣旭过雨沐遥岑一日浣尘俗久欲抱琴书栖霞潄澄绿刘安鸡犬仙世岂无其术一笑秋水横飞来双白鹄
　　晴空擘絮云残雨收线溜晨兴咀落英风露入懐袖逺水浮秋容吟墨冩难就碧山吾老友扁舟拟访旧公肯从我游茗饮烹乳窦
　　再和易后韵为前韵六首
　　多公苦嗜吟殆类书痴窦水火燥湿仝一见懽如旧七歩未为敏百篇可立就咀嚼牙颊香氤氲满襟袖浑浑乎其来势若瓴建溜
　　黒不待黔乌白不待浴鹄天分既超卓能消几学术飘飘霞外姿瞳方而髪绿满腹贮古书咳唾可袪俗冲气以为和阳春散晴旭
　　妙语来翩翩赓句惭草草一鼓再则衰气痿肠亦槁诗不造风雅可观徒小道书能破万巻篇章自然好浅学无根源易涸如潢潦
　　西风叶满庭欹枕听鸣雨凄然百感生愁绪未易数思昔咏干旌良马素丝组今为白屋夫低头拜官府犹喜七十公可免差科苦
　　懽犹程孔交来匪张范约岂但授馆粲雅与同丘壑我圃三径荒几年负杯酌秋叶与春花今幸复还昨园丁报新阳早梅红破萼
　　欲絶子期弦肯鼓齐门瑟諌官不足为孰可凂少室然当展素蕴佐主为召毕志在泽斯民思与邹轲匹难作遯世翁江梅有佳实
　　题张石山出行吟巻
　　峩峩章甫冠飘飘凌云气安肯欝欝居乃试逺游履风云负壮图川原穷雅志槐竹憩幽深草木仝臭味沧溟浩八极呼吸入胸次物怪千万状参错入吟思一篇复一篇亹亹至百纸芳菲迷目睫璀璨照牕几展玩三过读殆类噉蔗美渐可造冲澹岂特衒巧丽章句亦何有尚辞尤尚理风行自成文止于所宜止熟之而精之循能造极致老我力已衰不复竞吟事羡君年尚壮进进殊未已骎骎班前修挺挺俯时辈岂但蓟北传可使鸡林至
　　雪晴
　　嵗穷严沍木石冻欲折寒云尽四垂乾坤清气发僊人唾珠玉琐碎自天落神功忽収敛声光随息絶暮夜风怒号飘泛动几格老夫巻书坐灯焰耿眀灭炉存火已微缾罄酒莫索拥衾作龟缩毛骨冷于铁皓色倐浮窗疑雪复疑月推枕晨启扉金乌已赫赫桃符即换嵗椒盘行送臈谁其呼滕六为我作三白
　　北山遇雪
　　天公衒天巧三见腊之时似花还非花衮衮纵横飞防竹振清香压梅迷真蕤乌兔耿无光遁迹不敢驰雕锼各成形磊块或作堆蔽空来若尘着物明于玑武骑当此际纵猎方打围森森纷甲刃烂烂光相辉岂若防桥驴领此一叚竒今朝积数寸囘眎觉昨非比屋占农祥津津喜上眉对书眀彻眼煮茗清入脾肯为袁安卧宜赋刘义诗呼童扫松迳迎客扶桃枝
　　再遇雪
　　穷冬滞空山风雨何凄迷冯夷工剪水有技不肯施俄于夜未分六出纷葳蕤但见草壤间叠叠生玉枝须臾遂弥满匼匝生四围突兀千丈髙浩无肤寸遗寒林逺暎带一色相参差天工呈大巧幻出此段竒遂令翳荟间琐碎玉作姿安得借化冶烹錬如银为勿使见晛消有若朝露晞巨灵与夸娥负挟从我归以此防嵳峩森列置八维为民除热恼盛夏袪炎威金石可流烁天瑞无变移良宵着眀蟾绕以波琉璃四时照吟笔千古凝清辉
　　所居遇雪
　　去年雪于腊见晛迹已灭今年天作花再白遂凝结鳞鳞甍相接烂烂银互叠平尺虽未盈皓若布层防洪纎归一覆髙下同至洁入夜更飘扬未久复匼匝打窗明映书堆垣厚成堞披衣起推户勇不待明发庭间数十挺叶叶如楮刻墙角南北枝艶艶疑花压遥想几青山幻成玉□嶪郊原瑞色浮穹壤和气浃岂但疵疠消可卜丰穰协书生喜无寐但觉吻嗫嗫掬之滋唫觞石铛煮团月
　　北山值雪偶成
　　艮象涵万有佳趣备四时此行属寒沍喜遇腊雪飞琤琤初集霰粲粲纷葳蕤奔腾渐成阵势作龙鳯驰森森千碧林縁饰如珠玑旋观压层岭烂若银成围一天散和气万境凝清辉飞扬到朽壤臭腐为神竒问山何幻怪顷刻顔面非苍苍改正色皓皓浮须眉我来逢此瑞爽垲流肝脾对之岂徒酒而可不以诗因诗探山意春信横南枝
　　次嵗雪后作
　　伊耆令将行防车载辖玉律嵗肇新一白至再白三冬望上瑞犹喜在穷腊霅然冲气布潜可弭凶札积之近盈尺岂但宜麦化工尤善幻散集縂竒特飞飏澷天来龙鳯相摆掷万殊无两色大地总明防初疑散花女空中碎裂帛俄成古佛居移下烂银阙玲珑千万林一一如玉刻梁园曽未春纷纷徧游蝶飞鸟迷所栖狡兎失其穴乾坤浄无尘川原互清发我辈当此时意气倍轩豁顾惭海上夫馁欲和旃齧濵死气不衰挺挺抱竒节且非迈古才闭门眠自若藏器以待用内蕴经济业只有健吟哦舍此无他説雅欲访古梅一笑邀皓月开樽约胜践共对此三絶夫何见晛消非久即变灭是固雪负予抑亦予负雪
　　冬留紫芝庵即事
　　冬适莽苍霜宇更阒寂系舟山下路窈窕松关入一榻寄僧居幽云生卧室明朝过东山千寻更矹硉丙舍尤杳深寒林互盘屈孤枫缀余丹万竹错丛碧天寒鸟声静木落山骨出饮无客献酬坐有僧分席一杯复一杯不觉日之夕林鸟欲归栖翩翩竞翔集万防布平田有似坡仙奕此行为访梅东寻复西覔俄见影横斜萧然倚山壁中有第一春缄藏何太密数日我重来要见南枝白
　　天寒留滞山中即事
　　逾月留穷源不觉嵗云暮绪景寖凄凉重隂方固沍芳丛菊殚残丹枫叶飞舞防茸丰草萎剥落乔木古兹来遂幽寻所恨乏胜侣释友间徃还农父相尔汝索句课唐吟繙经勘佛语肃肃繁霜零辉辉寒月吐夜气消檠灯凛威薄衣絮榾柮煨炉红轮囷拥衾素嘘呵冷欲冰拳挛宿如露老瓦补茅柴破釡煮栗芋烹鲜逺莫致撷蔬美可茹氓防絶纷嚣僧席割清苦頽然抚孤踪乐哉忘万虑亡何归兴动适为物怪忤举手谢白云扁舟鸣去艣
　　留墓松
　　青青冡上木夭矫摩太虚日夜之所息雨露之所濡其来至髙曽奚啻五世储伟哉廊庙材而受斤斧屠其间钟异质形气与众殊小者近十围大者百尺躯九苞鳯可巢千载苓可耡难以刀锯加俾与玉石俱留为龙鸾种要产驹与雏咨汝二十二结交犹朋徒共期松乔夀以卫龙虎区子孙其保之慎勿使剪除毋效发冡儒假辞取珠襦羣栢既就殱所存能几余时哉能得已涕泣而长吁
　　伐墓松
　　郁郁乎佳哉古松茂而秀封植难计年龙鸾相错纠天风动清籁洞庭喧雅奏防之珠玉如期以金石久夫何从斧戕山木岂自冦众咻谓宜然一谔固所否梯航方勤逺斩刈或恐复众巅已成童懐璧岂吾有欲为狂澜障无奈铄金口几世培梁栋一朝等薪槱壤树其可芟不觉眦飞溜惟思植万本易新以补旧初如牛羊散渐见蛟虬走庶保墓域安盘错至不朽
　　嵗冬至唐村坟山扫松
　　忆昔入此山首夏接春季谷鸟正嚘嘤芬芳尤妩媚青青交道杉森郁互参倚谁乎一叱咤斩艾如草薙遂令墟墓间常抱斧斤耻仅存盘涧松绰有虬龙势矫矫千嵗姿昻霄犹舞翠我来省松槚适当谷之昧石齿咽残流鸣族息羣喙木石缩羽鳞风霜翦菑翳豁然眼界清如至人境外意行步﨑岖白云生履林光渍欲流冉冉湿衣袂僧来入画图人行絶氊毳风尘不可到心迹两无秽追寻得良俦清吟可相配不效互唱酬日与青山对兹游拟畅情俄值风雨晦渐喜廹新阳天地宁久闭屋角数防明冰花送春意
　　独鹤
　　独鹤来有年置彼三径曲挈至此靖庐幽絶山林屋戛然发长唳清亮振虚谷炳炳千嵗丹不受乌兎促乘之虽有轩颇窘筋骸束寥廓万里心夫岂在食粟一举穷紫清真境可洞瞩奈何剪其翅殆类骥絷足然虽啄菢恩变化乃迅速昻昻禽中仙未数昆明鹄
　　过茶坞子舍新茔
　　自阅管郭书风水好成癖维舟走霅峤川谷几徧歴晚年乃得此于焉拟藏骨身谋适不偶命子为冡宅痴儿好侈大治庵如考室豁然天地寛有若混沌辟层峦犹连城一一互拱揖案后三竒峯参倚而特立端然顾其穴宛类鳯展翼又似老泉翁二季侍其侧启户俨若临朝夕在几席囘头防新月对面宾出日郁乎气佳哉秀异钟一窟神刲与鬼划天授非人力一丘有如此万金买难覔羊眠协梦祥牛卧兆墓域地将发秘藏人已产英特吾家顾未然贞符在种徳为善斯有庆积衰由作慝素履或未纯青囊恶可必要须法叡武粹如圭与璧戒之而谨之箴儆毋我忽庶或生贤贵簪绂可世及不然负此山山亦有惭色
　　和赵莲奥琴
　　岂无五尺桐所贮徒百囊惟君匣中材古韵涵混茫髙山与流水雅趣深可长古人寳清英今君岂殊扬锵然出金石振厉如歌商毋惜一运轸冰雪置我肠
　　和赵莲奥剑
　　岂无三尺铁巧事犀玉妆惟君匣中藏百錬侔步光小试锋莫当崖石中开张防须斩奸邪神光扬未逊古佩刀公辅夸王祥斯物由天成匪但工之良
　　次韵酬李黄山
　　吾儒何所事读书而挟策君才郄林枝灵根芳正发笔下富词藻云锦自天落英英光岳气洒洒冰雪魄中秋璧月圆宜赴广寒约桂籍那未香天公无皂白学如禾与稻既艺宜必获于时误儒冠孰不嗟铸错篇章来聮翩有主此有客隋珠既璀璨和璞无蹖驳有文可与评有酒可与酌长吟不淹宿防若蛇赴壑喜得罗庾俦吾乡宜卜宅
　　酬乡友惠诗
　　乃翁不遐遗招邀至宅里芳馨秩俎豆声歌列纨绮寿色□庭椿天芬郄枝桂皤皤七十叟义方严教子大儿书满架心惟醉经史金朱非所乐饮食能知味篇章落咳唾葩藻振竒丽月眼老増明三读使予起小儿暨若孙未遑试以艺具谓善吟哦抑亦工诵记庭兰其在兹芬芳殊未既
　　懐南塘朱省阅
　　我如蛰户居跬步不可移君有逺行役暑途方驱驰觇知所如徃谓已杭双溪人茍懐忠信蛮貊其行之平生玉雪襟节行所素持督运奉省檄迨今已数期故牍出袖间数不差毫厘皓皓其可污皎若明鉴垂堂堂大司存肯计铢与锱徃事等尘埃意者穷奸欺奸欺固莫逃赏识必见竒岂惟忧责无可以歌啸归独念行路难蕴隆丁斯时埜有暍死夫何以当炎曦越山未易登其上号狐狸越水不可厉其下多蛟螭鬼魅常瞰人徃者来者稀毋为岩壑娯返斾因迟迟粤从轸既东一日肠九廻桂秋俄已近数日盼归期
　　谢朱南塘借已田为易陆宅山建玉宸道宇
　　好山未易得况此不多山靡迤八九丘逺眎犹弹丸几载谋一区经营何其艰尺求而寸予徃徃人所悭丙舍西复西一岑颇巑岏其坡委蛇垂宛若萦带鞶又类立大纛转帜风飞翻其中似掌平可为宫与坛荷君割膏腴易置为我懽斯举昔罕闻岂但今所难得以奉帝尊峻阁而危栏顾惟匪陶顿奚以役倕般盖由心愿欲宁恤家殚残于兹延真侣亦足化世顽报乏千镒金感着方寸丹每嗟黔首孰若侪黄冠惟弗叛宣尼何妨师老斯宇傥落成屈致居其间五千言言言推其端防生白室光相对清昼闲学道能造极何必三神峦
　　和叶埜渡易古铜瓶韵
　　此方而彼圆何异冰与炭彼工而此朴土簋眎玉瓒逹人以道观万殊等一贯我有四耳尊自谓今之冠刻画尽精微光泽加璀璨流传知几年器不减周汉肯使居水湄敬用如始盥殆类古罍洗盆盎不可乱以好易所好在昔有公案张砚晋卿石坡老诗可按于以笃心盟岂但荣目观缅思古之人未尝不三叹君家螭文壶相去未能半痴儿厌家鸡咄咄求互换四美欲其并片言为之赞慨然湖海襟弗以锱铢算防于响斯答不寳已所玩折简墨未干订金言靡叛信云义易利殆类畊逊畔将以舂容篇溢目珠玑粲捧持簪春花恨无双玉腕凡物各有匹以时而合散干将与莫邪蛟龙可水断方其埋丰城雌雄元未判神光射斗牛如烈山以爨方册纪载详晋史稽所窜一谓归张华一谓属雷焕变化复成偶奔逸不可绊嗟予欠义方所谓亦云谩求得既膺铭负惭尤汗涣命之谨所藏珍重勿防翫子孙其永懐岂但目前防
　　为云侣天游赋
　　汗漫可以期列缺可以至岂不髙且逺未足诣超诣至人悟重妙境此融防无声亦无臭万象于我备不必八柱承不必二极系曽城九重居俨若具乎内于焉以伴奂其乐浩无际气凝而神化举歩六合外乘轮阆风行税驾丹丘憩逍遥兮周流斯特迹之际混然吾太虚游是息于是
　　赠潘天游
　　干以健而运如毂不停息周流徧六虚升降靡差忒故能权四序而以转万物兹其气之游造化由是出一元亘终古尘刼浩难诘人有貎以生于中具太极茍知法天行折旋而阖辟浮游潜深渊外想不内入亦解长不死夀与之为一
　　寄徐清溪
　　清溪溪上山九山山下水山水遥相望美人隔千里飞鸿来逺音老鹤喜得类望履杳无从岂或尼而止采兰以为赠折梅以为寄芳馨匪常存懐想恶能已吾衰年几何嵗月犹川逝理奥欠析微书囊未穷底古杭可苇航溪流迅如驶虽爽菊秋期花时更清美
　　次青溪后二章为别
　　季世思良士如抱渴与饥峩峩章甫冠瑞气浮芝眉粹然君子儒赴我同襟期凡林非鸾栖丹穴仍归飞恨无健羽翰所至相追随懐归宜莫留荆州那足依
　　今古多纷攘宇宙弥氛埃故友晨星然徃徃沦刼灰幸得莫逆交子舆从子来道义本契合心迹无疑猜不徒千斛舟置此防堂杯动静必与俱书林日徘徊一闻骊驹驾黯然肠九廻从今子陵台目睫常嵬嵬
　　刘锦山自衡州归复书仍贻之诗
　　渺渺湘水波浩浩衡山云悠悠我之思皎皎兮美人美人不可见陵谷日迁变风尘方纷攘意者生死判鴈来信可通岂若重防逢恨无健羽翮万里飞相从腰下黄金佩人间紫马贵还疑衮绣身易夺丘园志鹤髪几七旬年与君为隣交至老弥笃恨弗时相亲急流中勇退一舸归私第俄传尺素书读之喜不寐愿坚如兰心共缔松菊盟母贻林涧愧复动轩冕情皓首金石契何异园与绮昔日良友朋今为老兄弟
　　过秀城
　　舟行过乡城忆昨又三载鹤表人或非雉堞址仍在郊郭幸茍完室庐俱可慨十年逺亲友一见如有碍胡为穷纪次际此逺行迈归来椒栢新徳人年未艾
　　赠赵月麓之霅
　　乍合成乍离嵗月何飘忽重来吾愈老喜复遂良觌月麓号新改簪裳亦殊昔议论羲皇前咳唾烟霞出囊中诗一编语到不可及清圆粲珠玑雅正谐吕律新吟多感慨能使鬼神泣洗耳听谈有言皆造极豁然启其防不觉膝欲屈一碧涵千峯呉兴山水窟来办结构资丹砂铸僊骨鲁公千载祠已仆谁复植新宇傥落成端庄厉忠直滔滔奸佞夫见使心怵惕虽为老氏徒未废儒者术我有招隠庐亦足以栖白安能挽之留共勘先天易
　　送人
　　荆璞虽未琢须成圭璧珍峄桐虽未须奏云和音抱此材质良识真岂无人荐进居禁严持美以效君永为廊庙器陋彼瑚琏陈胡然久贤劳展骥沧海濵
　　送林松壑
　　弹铗归来乎蹔作苏台客昻昻嵗寒姿依然返故壑诗巻浩千万斗大室难着徃哉掣巨鳌肯恋华亭鹤
　　答野渡垫賔并其子和篇
　　唐人尚五言秀句推柳塘复有善鸣者鸡鸣传逺商氏名几百载郁若兰芷香诗来破余暑如挹风露凉芬敷富辞藻鲜碧逾丛篁铺张几案间蔚为前修光读之律吕谐击拊鸟声锵可踵翰林白未逊太史黄东屏斯文主书传撑满肠固宜苏门客而有晁与张岂但如昔人风雅能补亡胷中千万篇浩若五糓穰况复有小坡气习遗膏粱书林惟日渉艺圃无时荒内有芳润融外蔑声色戕篇章虽后至岩菊擅晚芳又类秋芙蕖水镜临夕阳顾惟糠粃扬凛负荆棘芒叹予以诗隠货药犹韩康何时天朗清共泛兰亭觞
　　赠白湛囦
　　老穷蛰一室独与圣贤对祢刺倐在前喜有佳士至此客可曽有良觌今乃遂夫岂燥湿同未易折柬致乡邻道不谋咫尺楚越异张范志茍合千里盟弗背蟠木何假容猗兰盖仝味吟咏浩篇章口诵巻压几湛然珠在渊晨夜光明媚谱接唐人传句与唐人俪满贮风月襟逈絶烟火气笔下戏羣鸿尤跨虞薛辈乐哉得新交风期从此契张鼓于越门聊为嵗月记
　　即席赠太阳山极圆上人
　　招提几百载其来自唐室屡此系扁舟过门不暇入岂图今之行招携叙旧室遂停欲归櫂重整倦游屐粤昔有髙僧斯地曽卓锡湛然一方泉千嵗停寒碧古殿倚太阳佛光含慧日巍巍屋上峯森森庭下栢禅房窈且深竹树尤静密开尊具浊馔领客日至夕久要亦所难此意岂易得探囊出诗章徃徃名胜笔诵诗所以名极圆而圆极
　　锦山自杭来诗呈乡曲共举月集
　　嵗月易以迈羲娥不停旋忆昔聚嬉戱缟髪今盈颠日徃而月来壮逝老至焉交情贵浃洽良辰忍弃捐簪舄要时集尊俎宜相先闻风益所无议论攻其偏急难援心勇友助劳斯宣里闾皆吾与疾苦母吝言惠利茍可及念勿遗颠连杜门惟独善此见恐未然良朋去七载归锦荣山川盟鸥思海上访鹤来云边胷中五千巻笔下琳琅篇尤当防以文雅好庶不愆真率月有集旧典犹可防洛社多尚齿尚齿则未便何如仿修禊少长无拘挛光风猎猎长万象皆暄妍四时有佳致陵谷纵变迁山巅或水际竹下并花前髙吟吐风月逸气嘘云烟烦襟可洗除芳景宜留连母徒嗟百罹一笑觞互传
　　赠龙虎山甘道士
　　袖携尺素书逺从上清至胷涵龙虎象语带烟霞气千古夔牙音指下发其秘为皷桃源行桃源何处是和南塘贻林丹巗古风时丹岩馆郊外
　　丹岩今良士南塘古当时馆餐未有适义图以防之渠渠推毂心终莫副所思遇合各有縁天只非人为裴囘眀月枝乃在海一涯一字以防人我惭蔡子尼遂使文字交逺迈为人师骚坛不可即比兴安所施唱酬懐旧章绚若辞藻摛细玩二君咏形神坐欲驰踪迹有聚散情意无盈亏非晚即簪盍宁久成诀离停云思亲友且和渊明诗
　　夜坐待月次日补吟
　　瑶坛礼碧虚返次羽人坐引脰延月华吞吐隔翠嶞众吻盻流芳冉冉忽透过大规虽微亏犹喜镜未破浮翳从何来掩蔽仍不果连峦一色浄清辉千里播爽垲入襟裾光明生咳唾诗翁于此时枯肠正无奈愧乏云锦章翻然乃髙卧斯辰怅有懐无语坐偷堕今夕冰轮升不吟则不可预解素娥嘲免谓翁负我
　　再用韵答和者
　　依山搆靖庐虽陋亦可坐幽林隔尘嚣逦迤八九堕时来友高士一嵗知几过埜花薰醉醒山鸟啼梦破何莫匪真诠岂为崇小果颇喜仙侣稠可使风播道腴足隽永世味等涕唾谷神傥不死造物何能奈多君从我游白云肯分卧苐嗟屋宅壊殆类甑已堕内炼怅莫成服食其或可伯阳丹鼎余刀圭分赠我
　　慰张石山防子亡
　　无子虽可悲有子未为喜断以释子言莫非假合耳杜陵咏为麟瑞物能有几昌黎谓之枭恶徳乃类是无之恐无后有之亦为累茍非弗克肖曷若听其逝顔路之亡囘宣尼之防鲤此皆长而贤痛甚于防死夷甫虽尝云情钟在我辈过哀亦奚为安有复生理子夏空失明季札号知礼吾友方盛年何忧乏良嗣



　　钦定四库全书
　　秋声集巻二　　　　　　宋　卫宗武　撰七言古诗
　　和友人新阳韵
　　生机天地宁终藏剥极复反开新阳阳明渐进隂浊散辉光万象熏佳祥不必晷验度合表不必风问来何方朝廷有道雨旸若满家五谷歌穰穰占年梅映腊雪瑞囬暖栁拂春昼长愿君多送锦绣句为我一洗氷炭肠阳春一曲和盖寡媿我芜陋匪报章独思愁叹接田里安得击壤衢游康
　　为徐进士天隐赋辟谷长吟
　　物盈宇宙皆有穷一气先天常浩浩荣华富贵能几何百嵗光隂如电扫开辟由来莫几年圣哲英雄骨俱槁勲名盖世文瑞时岂若穷徼妙古仙率多山泽癯方平通经后从老伯阳隠士着参同援述宣尼辞可考人身口腹乃大患举世凡夫为此恼厚味腊毒尤伤生甘防肥醴偏害道学仙万虑要屏除有累俱为方寸扰希夷辟谷功始成抱朴休粮法宜效所以丹丘诸羽人莫不餐松茹灵草谁云不食胃徒空入道门衢此为要天隠良士工词章经传百家仍探讨孰知抗志乃松乔浊利浮荣非所好年当强仕舍壮图勇辞馆餐栖窈窱欲仁仁至天所资道藏仙方过鸿寳卫生有药可忘饥不愁煮字那能饱一从易置氷玉肠不假青精顔色好防驱干马及坤牛捕虎擒龙归鼎灶易骨洗髓由此基三岛十洲轻可到纵未能尝方朔桃亦须先致安期枣世儒悉被客尘迷志在衣锦而食稻惟君髙蹈出凡流见谓秋阳同皜皜
　　和埜渡赋双竹松梅古风
　　挺然昂霄蟠涧阿彼美松者非凡槎千林揺落乃孤秀舞春杨栁徒傞傞翛然照水溪一涯彼美梅者非凡葩氷姿皎洁抱清独漫山桃李徒繁华昔人品题信不茍每以此木配此花伊谁挈置小盆盎髙标盘曲良可嗟然虽矫揉失真性幽香贞色仍堪夸况分瑞竹与鼎立嵗寒之侣何以加竹尤挺特过二者逸鞭吐秀如兰芽两枝撑出露头角一类襁褓髻未丫于中此更防其萃似觉小异如孟嘉防从尺寸达寻丈摩拂穹汉生云霞可亲雅与书帙称相对慎勿肉食奢君之取友莫此尚此友宁久留君家须知调鼎待佳实岂但水影夸横斜须知大才作隆栋岂但古干森虬蛇虚心劲节岂无用宁在楚楚仪容佳为龙致雨行矣神变化轰雷掣电与世驱奸邪
　　与卿寓登多景楼口占立成
　　世称斯楼天下竒雨余振履此逰适埋头旅舍气弗苏一见端能洗湮郁连冈三面作襟袖洪流千里在履舄俯窥万井若棊布前阅千帆似梭掷银涛涌出丹碧居金焦两山相对立羣隂解駮宿霭收放出脩眉数峯碧景名多景名不虚似此江山何处覔凭栏一笑问波神欲举归帆在何日
　　和张石山古风约郊行
　　乾坤空濶几由旬仁气坱圠熏为春郊原万象列绮绣华哉规令方施行旧年与花尝有约肯倦携笻并蹑屩近来时事与花违一任自开还自落此时何地可维舟难效山隂禊事修醉吟有様犹可法随处可留无不留欲纵清逰先防屐剰拟一造芝兰室料应红紫尚余芳但媿平章无健笔折简支郎盟在前期吊野王今几年或行或止若有制人不自由殊可怜转头防防飞红雨美景良辰那忍负大篇短牍重招邀起徃从之其敢后但嗟戴笠与乗车昔骑紫马今无驴荣华消歇与春尽宠辱不动心如如
　　和野渡为青溪赋
　　好士不论亲与疎絶甘分少宁求余孔程一见便倾盖懽如故旧其非欤世多竒俊无南北平昔可曽致佳客吾乡良友无出君二仲之交犹欠一青溪人瑞名闻扬劒气上射牛斗光淋漓笔下走风雨其势浩浩声浪浪双鹄俱堪侪埜鹤宜与翺翔天地廓一为覊羽一仝巢覊者飞来慰寥寞人生遇合天实为逺方朋来从尔思但亲益友非损友何间新知与旧知吾侪气臭在投合有来馆粲须延纳不妨北海常开樽岂但休源乃施榻我家有竹门可欵植此不徒恱俗眼批风抹月待嘉賔絶胜肉食供朝晚嵇吕交情虽似漆千里相遇难再得何如耆俊里社仝时得亲薫才学识
　　莺花吟为良友作
　　羽族竞繁声仓庚尤善鸣喧啾百喙忽奏雅尽洗盈耳筝竽音芬菲芳事毕木芍药晚出于中姚魏更倾城扫退目前赪紫色转眼韶华便欲休恨无长绳系春留一春妩媚在花鸟常恐易逐光隂流浮荡谁家挟弹子飞丸巧中俄摧翅封姨底事苦禁持飘摇欲使无完蔕可嗟凡卉与凡禽遂情快意何纷纷不思物恶伤其类尔形尔气非同羣嵗购名葩不常遇日听好音能几度寄与东君力遮防勿使凋零同臭腐不然辜负莺花主
　　为徐太初友人陈府判赋梅居饯行
　　青鞋不踏孤山路辜负逋花今几度那知别有姑射居众谓孤山未必如夙昔名传尤愿见渴想此仙难觌面朋来满口誉风神俨若眼底逢佳人枝间独具先天易惟有太初心黙识雅逰拟问古航船索笑相亲须有縁闲中积嵗玩风月虐甚祈寒饱霜雪此徃春浮雨露香归来万玉争辉光
　　墓松既夷所余无几方植松秧自赋
　　重来丙舍嵗三易翠巘挿空仍兀突乔林郁蓊殱斧斨一二仅存于百亿参差歴落更孤秀不假依凭而挺立宛如九老瑞唐朝又类耆英隆宋室合兹异代众君子仙去一朝于此集千夫束手何敢向万牛囬首难容力已芟嘉植勿复论夀此佺期不朽骨稚松匝地散新秧头角森森纷羽翼他年雨露饱沾濡满鼻珠玑香习习防须百尺长龙身仍复层林森鳯翼作诗聊记角弓章子子孙孙永培植
　　和南塘咏梅
　　剥极大冶如死灰潜阳初动生意囬冲融一脉贯万彚物有清气拂斗魁嘉植几世培其栽孤芳欲折犹裴囬此花消得酒百杯料君耻与红紫偎只应两屐磨苍苔豪饮岂惜玉山頽醉中两手敲复推句成不假击鉢催青皇襟量何恢恢任教残腊偷春来暗香明艶无纎埃俯视众植为陪台纷纷盆盎见古罍千花锦绣徒成堆天然不假氷玉裁嵗嵗为渠青眼开
　　过洲
　　伟哉千里万里流衮衮其来自巴蜀奔腾澎湃入尾闾势雄何啻吞百谷金焦对峙两鳌浮千顷玻瓈浸其足光生金碧殿阁涌气蒸紫翠林丛沃附庸更有小陂陀东晋诗仙卧其麓穹长蛇簸风雨鬼怪神竒不可触地灵设险莫此如此天所以限南北江山终古无变迁世运如轮几翻覆英雄灭没去不反人事纷轮转相续嗟予蛰处几二纪殆类藏蜗局缩兹来云梦气可吞浩荡乾坤在吾目靴纹猎猎日流辉鬟黛葱葱雨初沐沙禽云鸟自徃来浪舶风帆互征逐埜芳零落舞残红汀草蒙茸涨平緑烂然宇宙一丹青絶胜鵞溪千画幅归舟那得大如川载取江头春万斛
　　和陆象翁以梅配竹
　　骈头始生为箨龙森然而立列羣玉琮琤有韵天籁鸣蓊郁成隂云气簇楚楚少年来自河猗猗君子瞻彼澳其实曽致雏鹓来其枝可留栖鳯宿月香水影犹更竒弹压春花千万属羞为西子事涂抹喜作道韫淡妆束不居驿路即溪桥好傍岩腰与山腹谓宜作妃以相从雅韵幽姿俱不俗此君何以待美人翠帷重重富罗縠美人何以奉此君碎玉明珠不论斛于中更有无价香迥胜龙涎与麝馥此君挺特气不凡美人窈窕姿尤淑执柯者友秦大夫不烦月老绳纡足且善为醪以合欢味过蒲萄及醽醁梅之所见乃不然谓恐为人所指目从来洁白不可溷每鄙仙人华萼緑彼固无慊为丈夫予宁屈体而雌伏不如仍作嵗寒交永为贞女甘幽独
　　自王园归约诸友山行
　　天不怜我老且贫荒迳不可酬华春遂令东里互邀致借之双圃娯芳辰痴云酿雨雨旋止霁日含辉更清美花间尽晷得盘桓但费东君为料理归来未久檐溜倾乃信造物真有情十分淑景一分在但愿从此天开明一方一曲春有限芳菲未足舒老眼扁舟逺欲逐清华锦绣山川穷胜赏维此林峦地虽窄耸秀流芳亦不恶安得良友相追随步屧生香徧行乐只恐囊无贺老诗不愁屐费阮生蜡
　　五云诗
　　千岩万壑东南美中有一山尤秀伟伊谁衣被以佳名非雾非烟腾瑞气有人扵此曽课书出山能士为写图风林泉石振清响占毕吟诵声难模聚为胷中线五色不补衣裳华衮黻乃作江湖漫浪逰奋扬葩肆吟笔文为人瑞要瑞时时不与我文奚为何如抱书还旧隐姑颂楚橘歌商芝吾衰一字不解作平生学殖叹荒落为儒无用拟修徒想仙人五云宅
　　春归
　　红飞緑腻晴昼迟木香满架柔条披芳菲过眼能几日娯乐常少多忧悲东君归计何太早四序光隂如电扫今年花谢复明年只使看花人易老萧然白发朱顔苍竞春肯学儿童狂不如坐对嵗寒木清谈与客穷书囊
　　送龙孝梅过上海及见郊外巨室
　　宇宙清淑物絜齐春工告成青帝归云缝雾织翠万幄尤胜红紫芳菲菲髙人出郊穷逺目一童两屐随所之五茸三泖在指顾收揽万象归诗脾防中三尺贯牛斗劒光到处神魂悲肘间更有不传妙祸福隐奥能前知髙门悬薄奚待徃迎紫气争先驰此行直须访海若挥斥物怪搜珍竒连鳌自可赤手取何用钓犗五十为十洲三岛不难到御风骑气从安期愿君斯逰姑少迟为我六月开南枝
　　和唐人惜花韵
　　一年最是花时好花开莫待莺呼老有酒对花勿草草清唱美人眉淡扫一觞一咏要相当櫂船唤取黄头郎川原红紫相低昂载取十里春风香
　　新暑赋西轩竹
　　此君与我同襟期延致屋宅西南维涵濡雨露嵗未半柯叶深茂华而滋恍疑神士萃庭宇旌羽盖纷交驰非筝非竽发天籁不湍不瀬含风漪緑光到眼氷雪泼顿令六月无炎威何须挹爽置象簟不假去热施龙皮挺然直节异凡植四时不改琳琅姿翛然雅致涤万虑一尘不染瑚枝明蟾写真银散彩腾乌弄影金流辉千林剥落气愈劲更好雪压并霜欹无山无水自幽胜雨天霁景俱相宜方嗟此地翳草莽幻出臭腐为神竒恨无与可图作幛消得坡老模成诗中虚而静有隐徳妙气独有予心知年今七十诸妄屏久压花本芳菲菲缔交惟汝与松栢啸风吟月相追随愿言栖鳯同作伴慎勿化龙随所之武公勲业我所媿犹觊老寿几耆頥
　　次韵悯雨
　　百谷仰雨而蕃滋乃颖乃苞乃成实锸云方喜髙下齐大田俄报东南坼民穷至此噫亦甚无年饿死其无日佛灵犹未致涓流人力焉能施寸尺况当十室九室空可堪百里千里赤仰天无路扣彼苍望云自旦寻至黒一嵗不稔百沴生所忧岂止人艰食声嗟气叹方载途屈莫求伸枉莫直繇来有感则有应影响一机端可必时迁事改理不移今日天工岂殊昔烹羊乃雨古语云何假雷师起河伯调元赞化更有人怪魃螟蝝俱蛰迹人心既恱天意从利泽须能致甘泽油然沛然苖勃兴奚用象龙施五色
　　赋竹深处
　　淇园既徃不足论渭川徒多未足贵森然玊立辟幽深弥望恢恢有余地何异东亭手亲植遂使南阳日清閟緑云障日间弗容翠涛翻空杳无涘冥冥韩林静而秀窈窈蒋迳深且防洗清袢暑迥莫留截断俗尘飞不至何须层氷置几案自然凉气生衣袂吟弄风月骚人徒伯季松梅嵗寒味于斯二仲可论交谁为六逸宜邀致何时徒步许直造着我其间同一醉只恐君疑庾亮来角巾岂免还私第
　　宣妙坟院古栢
　　古来乔木产墓宅新甫之俦匪凡质风梳雨沐三百年耸壑昻霄过千尺孤标屹立独擎天繁柯偏重常倾日苍皮剥落节理坚挺挺长虬初蜕骨我来屡见此崛竒摩挲老眼増双碧吁嗟松槚几迁易拱者芟夷新者茁青青惟此贯四时物换人非饱更歴栽培意有天地根不然守防资神物须知硕果不徒存天佑吾宗当黙识公侯复始此其符衮衮人英须辈出伟才未许万牛挽香叶拟留孤鳯集千秋要与此山存世世宗盟共封植
　　和新篁韵
　　竹君清絶润于玊谱牒出自淇之澳移根分种置吾庐才隔樊墙即家塾塾之所有无非书师友摛文剪其芜此君儿郎趣亦雅骈头相过纷铺舒鲜鲜緑色照邺架骎骎宗祖可方驾钩章题品得骚翁倍使新篁长光价矛甲鏦鏦看击云未逊六千君子军琅玕一一如椽大此中更有风月存巨细何异公领孙低昂尤若主承賔有宾如君诚可人西牕六月暑如焚防见为君涤除热恼来凉薫
　　坟院新篁
　　琅玕挺秀径尺盈森森直上摩苍冥封培保防犹重器嵗余二十林方成绳绳孙子更杰出逺过鼻祖尤轮囷蔚然翠羽渐成葆稚者碧玉初抽簮泥涂甫见露头角意气已欲生风云繁枝防致鳯栖止修干能作龙飞腾我来其下避新暑洒若涧壑涵层氷清髙直亮异凡种愿言世与山长青緑漪岂但为目玩于焉观徳知修身吾宗叡圣所宜法如圭如璧扬休声
　　用前韵
　　世更日月几昃盈依然有谷中窈防脩筠夹道互经纬宛如一机翠织成非繇培植得揽玩何异不稼而有囷箨龙个个出头角宻者栉比疎犹簮婵娟色媚已映月团栾气合行屯云雨余寻丈忽耸防其上速若鸢肩腾中边别种相间簉又类润玉陪清氷我将于此事著述编摩自足供杀青此君时对吐秀句榆境亦不孤闲身凉床滑簟午睡足坐听雅奏来风声
　　夏秋积雨嵗用大祲长言纪实
　　四月五月滛涝积噬啮丘垤吞原隰匪惟为沼荡为陂万顷秧云泯无迹攒鵶聨尾空飞翻化鳌为城难障塞五湖三泖欲贯通浪接重江势洄潏茅茨比屋何可存谷麦千金不论直懦夫全室葬鱼腹强者呼俦作蟊贼闭籴成风牢莫回劝分有令徒无益间存垅亩防余苗曽不什一于千百旱赤坚粟刈未齐晚红防防苞欲实饥农竞喜新谷收一饱充肠云可必夫何八月天瓢倾其来震荡而飘忽势如阵马奔不停银溜浪浪欲穿石直疑羣龙翻九河小山摇撼大山兀须臾泛溢满中庭平地如渊深计尺明朝清野变白波浩浩汤汤弥甚昔积隂为冷不堪收殆类鸿蒙未开辟又如歴代政昏蒙熏如宇宙成幽墨飚旋雾塞昼防防常俾苍生气湮鬰檐间防滴无时干犹幸滂沱间霂霡登场惟苦禾耳生栖亩尚有禾头出深虞衮衮倾盆来已壊垂成俱灭没大家盖藏悉已空犹恐有司征敛急若使租无斗斛收卒嵗输官何自给贫家薪桂米逾珠待哺嗸嗸并日食若使粒价更涌腾宁不枕藉为沟瘠彼苍亦必悯时艰忍视斯民至斯极我念民穷作此歌歌此能令鬼神泣鬼神为我诉之天天岂不惟民是恤似闻诰下驱六丁翦夷水怪殱羣慝怒霆笑电悉屏除抉云推上红轮日更愿阳乌溥至仁大放光明照幽仄郁者斯通枉者伸顿苏民气舒民力洪波巻空九土晞多稼穰穰登黍稷庶令千里免阻饥可反愁邦为乐国
　　立秋喜雨
　　炎炎老火烧太空熏灼万类势欲镕髙田幅裂稼已腐低壤釡沸禾生虫金蛇飞走天皷震须臾散灭茫无踪火轮烈烈扬炽熖夜镜炯炯摩青铜老夫望嵗甚田叟恨无神术驱羣龙平明披衣视云气雾霭四合何防蒙沾濡俄顷遂滂沛奔腾浩瀚犹崩洪雨珠雨玉何足贵雨菽雨粟亦有穷涓流膏润入秉穗穰穰九谷苞其中良畴何啻万万顷一稔囷栉过崇墉溢为懽声沸比屋洗空愁叹苏三农亦知诚感斯响答古佛之一真圆通嗟吾年来生计荡殆若枯叶随飘风瓯窭污邪不应祷冻饿真与穷民同继今甘霔愿时有皷腹击壤歌年丰
　　用韵再作
　　一气运行于虚空有形孰不归陶镕燠寒燥湿互为用功被草木并昆虫胡然阳亢乃作沴靊霳屏翳俱潜踪炎炎赫赫势太甚烹煎万有何殊铜田畴坼河港断水车不运骨挂龙俄惊片云变反掌宇宙未剖犹鸿蒙初如线溜气才应继若瓴建声何洪岂徒神力能致此意者髙厚悲人穷丰凶由数亦匪数厥有造化行其中年来五谷亦狼戾曽孙之庾髙于墉秖今户户叹赤立富者恨不为耕农要知千人万人心心心黙与天相通熙熙田畯争荐喜烹葵剥枣追豳风更看十月场圃筑黄鸡白酒村村仝但祈田祖去螟螣愿如荆叟歌元丰
　　赓南塘桂吟
　　卉木摇落如齿牙红紫净尽无浮花秋芳俄从天上至人世有香谁敢夸累累金粟叠为蕊风韵别自成一家葱葱緑玉不改色嵗寒气节何以加滋荣岂但压众植纎巧直可凌春华一枝才折闻四表芬敷发达其无涯看花花好时亦好到眼不觉忘声嗟君家乔木知几载世世封植今弥嘉来章璀璨耀珠璧行墨遒劲飞龙蛇我营小圃富灵种丹犀列树尤豪奢虚堂中夜忽生白扶疎清影来牕纱世间万事等尘土何苦闭缩如藏蜗只今有酒烂醉广寒下但恨无鼔可作渔阳挝
　　寿南塘八月生朝
　　一年最好八月月此月迥与寻常别君于厥月乃诞弥天一之精所凝结涵精毓秀宜不凡神如秋水肤如雪蜚英腾茂载宦途所至光明而炜晔一帘莹彻照今古妙凝夜气氷霜洁芬芳满腹贮天香吐出篇章更竒絶所存者厚养者深晚嵗丰姿尤发越不知何物敢相干屡月光华似消歇直疑苍狗互掩蔽恨无长躯可手抉又类妖蟇初啗饼恨无利劒可殱厥一朝天为扫妖邪银轮烂烂仍髙揭久嗟湮晦忽清明俨若身居广寒阙相将诞节纪祥弧连夕金波倍澄澈谁云望有盈亏须知本体原无缺满堂子女竞称觞比似常年更懽恱月中自有药长生不劳复问长生诀从今夜夜长辉光年年月月无磨折刀圭无惜惠仝人使我颓龄起疲苶
　　和吟友月夜遇风雨不见薄蚀韵
　　麟经纪载浩嵗月天家妖祥互分别所书薄蚀三十六独于黒夜泯无说岂以为阳义所崇可畧者隂辞遂辍曩年月蚀无风雨风雨胡为为月设三百六旬惟此宵羞使望舒顔面缺第怪飞亷逞怒号摆撼广寒枝欲折海涛助势卷地来万户千门一时撤天目臲卼秦望摇奚问区区小丘垤明朝揭日出虞渊疑是天工手亲挈羣隂散駮世清夷蛟螭那复为妖孽我欲作诗颂阳明文思久枯笔屡掣但愿合璧常光明年谷顺成风雨节中秋把酒对嫦娥处处团圆天下恱
　　喜晴
　　朅来古寺当初寒垂垂冻风不肯干出门泥滓跬步艰蛰处无异虬蛇蟠剪花呈瑞天破悭铸出八九银巑岏使居城市那得看衒耀老眼真竒观霅然阳明忽开张俄复飞溜声潺潺痴云布濩封干端防蒙莫覩双跳丸噫气夜号力撼山平明推上赤玉盘羣隂解駮宇宙寛草木禽鸟俱懽顔金乌行空振羽翰扬辉散彩送我还却怜残蜡犹欠三日不屡数嵗欲殚盈尺为瑞俄顷间天公变化应无难
　　和催雪
　　我欲问天天穹窿嵗卜其有于嵗终胡然律欲遒尽燠乎一嵗融而冲冻肤未起玉楼粟寒力尚怯珠槽红腊前三见瑞盈尺九土斯农之望同沍寒虽以云布濩合影尚欠宵通胧梁园徒聚为赋客灞桥更误能诗翁倩谁剪下银潢水六花人代天施工不必作威借风伯不必布势劳丰隆预占多稼满周亩首验小麦连崆峒尝闻玊妃从者万要看羽卫来仙宫未多刘子比西阆抑陋卫人歌北风撑肠吐出氷雪句清辉交映弥寒空列岑银铸増突兀千林楮刻森玲珑瑶芝一望千万顷不辨田上田中中忆昔腊霙防予须至今皓首如飞蓬自怜老朽难用世只堪把耒勤农功行天须见度有马入地庶使潜无螽年丰常愿颂秋报岂止击壤歌三农
　　和雪吟
　　庖无美炙惟野防爨无积薪用劳轴夜半烹酒和雪吞賸喜吾庐银作屋须臾清气散入脾不觉吟肩楼耸玊映书更宜剔鱼蠧拥被那肯作缩饱看衮衮来玉尘捶璧断圭随所触地凝瑞气盈欲尺水剪飞霙出犹六化工纎巧妙无伦春卉秋葩总成仆最欣嵗嵗为农祥散作阳和徧云谷去年一白兆年丰幸为民力舒穷蹙今年将见腊前三欲为民生洗荼毒不思金帐饮羊羔不思朱门厌酒肉目前多幸茍全生稍得伸眉犹胜哭可怜赤子寒欲僵生理不遗升斗蓄忧时老杜徒咏嗟破庐冻死宁令独闭门犹喜得髙眠絶胜鲁公书食粥
　　和家则堂韵赠髙教之北
　　别时欠折苏堤栁西方美人无恙否子卿齧雪十九年何似生前一杯酒麒麟胡可系而羁要使为祥在郊薮当年谁擅西湖春公闾遗臭千载后但知金屋醉蛾眉簸弄威权翻覆手徒劳吉士逺有行令人骄骄赋维莠君今重整燕蓟辕老子跫然欣得偶殷勤为我问平安司马深衣想如旧
　　赠范道人【道人以任子为庾台幕官不受省府差符从道】
　　黄纸差符不肯留飘然愿逐云水逰纡朱拖紫不肯慕甘着草衣披布素金珠斗量佩鸣珂所得懽华能几何形气日随情欲蠧曽不百嵗同臭腐学仙岂必便成仙人世且结清净縁景宁为轩冕锢子平未免婚嫁累有田有庐誓弗归有子有女弃若遗道成却徃忾城郭化作千年令威鹤
　　舟囬自霅至黄桥风大作复反朱泾泊舟
　　芒鞵徧踏苕溪冈昌翔归棹穿沧浪吾庐咫尺自可到飞亷怒吼俄作狂涛头掀舞势欲立纷纷雨霰来何滂河伯怙此贾其勇杯水几至倾仓皇急呼转柂依古刹道场千载扬灵光我今七十仅三到更觉古桧苍髯长应为舩子笑寂寂老无闻达徒奔忙明朝风静日欲杲载欣衡宇升吾堂波涛盖有起平地覆车未必非康庄人生夷险与利钝惟有委顺于旻苍
　　为湖州赵村净妙庵主僧赋
　　自披五戒如来佛十年面壁坐天目归来满袖唯白云徒得声名喧世俗碧玉嶙峋烟雾堆凿开混沌架突兀不鞭而来争献助斩木指囷人不惜僧寮佛屋俱落成撑空只欠涂金碧精庐不独为安身海纳诸方禅恱食上人湛然一太虚真觉端由真净得是心已证湼槃心妙处岂容言语诘故于题扁发其机要使人人个中覔学徒释侣有能然从兹作祖而成佛大展坐具阐道塲胜地名山须卓锡法筵乃见龙象尊天池且作鹍鹏息书来谓逮菊花期莲社绅緌应毕集逺师如肯致渊明亦拟袖香跻丈室








　　钦定四库全书
　　秋声集巻三　　　　　　宋　卫宗武　撰五言律诗
　　赋方寸春
　　小亭依緑水花竹自幽竒地止一方阔春无方寸亏粟中蔵世界芥子纳须弥万象融心境宁为目睫欺
　　新阳前口占
　　初见草生池俄惊草又衰秋山缩鳞甲寒渚烛须眉花露先春信林存傲岁枝新阳已潜动为报众芳知
　　山中新霁
　　一雨喜还晴晓山青复青乔松清老眼啼鸟悦幽情与客评诗巻看僧诵佛经更怜清絶处泉泻佩琚声
　　清眀行役过淀湖至吴
　　涉泖正清眀淀湖波更平雉媒空古迹鹤唳动乡情杨栁家家挿桃花处处生青山俄在望咫尺见吴城
　　和埜渡咏梅
　　傍宅林园巧亭垂剪剪茅雪香藏冷艶月影浸疎梢桃李陪台等松筠道义交巡檐频索笑应不厌推敲
　　紫荆花
　　秾艶压春葩葩成叶始芽未张青羽斾先糁紫金砂谱接三荆树名齐连萼花移根向深谷寂寞爱繁奢
　　春山
　　新晴散佳丽列阜气尤豪腻草翻风沃芳林映日髙殢情醲似酒溢目涌如涛众史应难画吟将入彩毫
　　出郊
　　几度拟郊行天公欠一晴水寒鱼絶影林暝鸟蔵声云敛天容净雨余山骨清津桥小盘薄梅有数枝横
　　访山庵
　　弥月住山家晴天物色奢莺迁对人语蜂聚报僧衙笋老欲成竹蕙香开徧花清吟无个事冉冉送春华
　　次韵幽居
　　柴荆长日闭一径窈而深花竹四时趣简编千古心户庭无俗驾风月入骚吟种秫多为酒客来须共斟
　　张石山迁居
　　于我已渠渠迁乔喜得庐挈来三釡粟更有一床书叠石境不俗得山名岂虚从今来问字门外列髙车
　　过安吉县梅溪二首
　　壮年知几到幽径喜重寻异世桃源路暮春梅子林屏山森秀色槃涧潄清音迤逦穷幽山行不厌深纵步歴前村翛然幽趣深鸣鸿归别渚倦鹊立寒林烟树逺横带云甍髙耸岑随风数声笛清絶似龙吟
　　题城山顶庵
　　高广与城埒平夷似砥同举头瞻近日敌面怯东风千嶂履屐下重湖几席中吾乡那有此几欲傲愚公
　　牡丹和韵二首
　　红紫富轮囷京花非浪名相看仝国色独酌愧耆英物好能移老春归更有情桑榆隂未徙尚拟续芳盟似盘还似囷尊号擅芳名洛土分来种景星流作英纷敷为絶色向背若含情别久喜相对开尊话旧盟
　　自桃岭歴诸陇后返至唐村庵
　　扶杖穿桃岭山行歴几村嵚﨑穷絶巘旋折反穷源地迥犹仙隠山多隔市喧层峦互将送不觉月黄昏
　　登多景楼口占立成
　　新霁登多景斯逰亦快哉双尖浮殿塔千堞裹楼台潋灎琉璃合微茫图画开江山仍似旧投绂慨重来
　　过墓隣僧寺
　　一见説交情僧醪为客斟溪山衔落照杉竹聚清隂日对画图轴风生琴筑音意行行不足逸兴对高吟
　　和文友催梅
　　日昴验星躔阳和梅占先未教疑雪似早已夺春妍少缓芳防放多令秀句传输君探山意日日醉花前
　　和南塘赋东轩春日即事
　　十分春过半穉緑已侵花又见拳抽蕨相将舌吐茶川原美如画卉木烂成霞红斾思行乐黄防忆放衙榆年许憔悴芳景自纷华但有书为圃不妨涵圣涯
　　山行道间
　　行春行不足今日又眀朝平岭上危岭长桥过短桥残红明石涧腻緑暗风条最是宜人听迁莺出谷娇
　　听莺
　　羽族满幽谷绵蛮声更多翠林深万绪金羽掷双梭破晓频惊梦叫云如解歌弓丸那可近鸣跃在高柯
　　山行舟囘
　　细雨弄晴晖舟行度翠微牧童临水立埜鹜避人飞风力偏欺酒山光欲染衣晩来双桨发拟载碧云归
　　和青溪山行
　　北崦共幽寻森森万緑新栁隂停雨棹栢迳岸风巾幸有寛闲埜堪娱老病身只怜人事异沧海亦扬尘
　　至上基祖坟
　　小迳入山村行行及墓门丰林俱易种古木失常尊重怅松楸地多为荆棘原青青一坏土马鬛喜犹存
　　木兰花
　　颇费东君巧晩春才有芳森森紫毫束艶艶粉嚢张凡木难仝谱猗兰只有香花名传乐府雅调更悠扬
　　春晩郊行
　　盎若阳和气融融满太空水涵春屿碧林镂夕阳红过尽桃花雨吹来杨栁风韶光晩尤媚游兴浩难穷步出郊原家家春满门斜阳芳草岸流水落花村露叶梅蔵子云根竹长孙东君老仍媚犹有埜芳存东风吹不断芳草正萋萋暗緑蔵禽语残红衬马蹄莎汀连苇岸麦陇间蔬畦徃岁行春路推敲认旧题
　　暮春
　　跨马寻春去未容春便归山浮天际色云弄水中晖緑长千林暗红无一片飞茅茨篱落外惟有菜花肥
　　晩春
　　转眼韶华老絮飘萍满塘啼莺求友急乳燕防雏忙春晩犁鉏閙雨余桑柘香清和犹好在未忍废奚囊
　　再用韵
　　飞花迷栁岸小叶贴荷塘冉冉年増老匆匆春去忙禽喧巧哢野卉逗余香尽日敲吟字诗悭类括囊
　　和张石山惜春韵
　　天涯芳草路几度拟幽寻懐古空陈迹伤春徒苦心花残犹宿蝶栁暗已蔵禽天地年来别一春常是隂满眼物华媚芳辰与意违愁多何乐少昨是岂今非转蕙光风老流花过雨肥春来传好事空又送春归
　　宣妙寺即事
　　寺小经年久地偏人到稀山光含埜色泉脉出林霏老树蔵金粟繁枝长緑衣门前千岁栢长日映清晖
　　霅陇归别庵僧
　　弥月分僧榻翛然与世违何妨随地隠恨不载山归迹与风防逺秋随春絮飞何当泉石畔岁岁得相依
　　自霅还登舟
　　日日上防岏吟邉饱看山笋舆穿岭徧桂楫泛溪还芳草垂杨际行云流水间徃来身不系未羡白鸥闲
　　僧庵
　　结屋倚岩隈日髙晨露晞开门放山入隠几看云归埜老披白袷樵夫穿翠微僧居无个事尽日客来稀
　　自霅和石山
　　扁舟泛清霅逰屐徧层峦幽讨离家久新吟借客看槐隂风转夏梅子雨留寒不谓浮云迹烦君上笔端
　　归舟
　　囘艇临塘路撁夫欣路平归鸿千里近过鸟一身轻溪派分头去山光恋眼眀松江水云际屈指不多程
　　初夏登北山
　　推篷数峯出野色弄新晴雷复阳初长雪消山更清岭坳孤塔露木杪片云生何日尘縁了来寻猿鹤盟
　　北山晚步
　　逺岫烟光合天寒欲敛昏栖鸦依古木归艇入前村岸隔山蔵寺潮生水到门川原浑似旧竚立暗销魂
　　重九
　　榆景转凄凉逢秋更断肠百年能几日多嵗负重阳杜酿悭浮白陶篱半防黄可嗟人事异花不减寒香
　　别陈玉峯
　　三载相亲久临分思黯然不堪兰佩逺近在菊花前欲买尧夫宅难移杜曲田台山千万叠书有鴈能传
　　野步
　　清景浩无际天光接水光晴云侵别屿逺溆落残阳岩菊幽含馥岸花娇衒妆田家竞秋报社鼔乐村坊
　　野塘晩步
　　数亩涵空碧波光可染衣荷枯惟藕在荻老作花飞水净逰鳞见天寒过鴈稀十分清絶处秋月散明辉
　　钱园小隠
　　林园依岸曲小隠是谁家画阁虚临水緑筠深护花晴川流皓月落景衬眀霞幻境无多地幽情未易涯
　　下岭
　　下岭望前村参差去路分数畴田接垅一穗爨生云古树蔵山胁幽泉潄石龈岩居非不隠士马亦纷纷
　　初秋夜雨
　　老火势方张欣逢律转商打窻风送湿袭袂夜生凉洒若烦襟豁悠然清梦长流膏到原隰黍稷徧含香
　　过荻塘
　　烟火人村盛川途客旅稠荻塘三百里禹甸几千畴绵络庐相接膏腴稼倍収经从少至老复此系扁舟
　　月师西岩
　　灵山作岩骨清气涤炎洲突兀挿万古玲珑涵九秋排云宿翳扫賔日晓光浮的的西来意宜于此处求
　　霅陇晩步
　　幽涧水萦回深林路杳微僧居无客到樵径有人归岁晩松孤秀天寒鸟倦飞一尘浑不到倚杖看斜晖
　　重到霅陇
　　重来知几度行屐徧松楸白日惟催老黄花又送秋山深林翳扫埜豁稻云収尽説丰年乐田家更觉愁少壮记曾逰兹来营首丘青山不改色白髪自多愁寂寂千年晩萧萧风雨秋世縁何日了一笑问盟鸥
　　山行
　　晚芳开欲尽落叶满林楸风色转寒雨声鸣暮秋清逰殊有碍归兴浩难収何日逢开霁天还解客愁
　　晚眺
　　一碧秋万顷了无云翳侵逺山醒病眼澄水莹尘襟鴈落浮寒渚乌栖认旧林临流小盘薄飞镜挂危岑
　　再用韵
　　病眸犹逺眺惟恨鬓霜侵稻色云连亩桂香风满襟埜桥横落照晩磬出幽林牧笛数声外眀霞衬碧岑
　　秋后郊行
　　水北水南村萦囘草径深食蔬虫篆叶宿树鸟盘林岸断分支港云开出逺岑意行无个事斜日照孤吟
　　和咏雪二首
　　六出天施巧时哉更可人后庚三日至来复一阳新破白祥开腊剪红工胜春羊羔金帐饮宜富不宜贫飞霙应冬志喜属诗人逺岫千尖没寒林一色新年丰呈上瑞天巧占先春比屋银成屋民贫岂疗贫
　　喜晴
　　披雾出松关行行破晓寒﨑岖忽平坦迤逦复防岏霜沐林光沃山围野色寛朝曦开霁景鸣鸟亦声懽
　　之霅
　　小艇经从处村村尽掩扉山川今似旧城郭是耶非泽竭鱼龙困林空鸟雀稀天寒歳年晚蚤计盍知归
　　津途风雨欲雪
　　宇宙忽凝合一元如未分天悭花剪水风泼墨成云饥鸟啄木理戱鳬生浪纹祁寒飞两櫂行役为谁勤
　　和张菊存寄诗二首
　　江湖诗价满竞説弟兄难才压曹刘短气凌郊岛寒骚坛新领袖上国旧衣冠未见诗先得今人作古看一纸飞云端骊珠得所难句成春草梦香带古梅寒愿见期倾盖逺游思整冠乗流问陶迳剩借菊唫看
　　过新丰村偶成
　　咫尺是江城欲前犹未能舟行寻宿泊村近问名称愁聚眉常敛吟穷思屡凝新丰旧逰地过骑免凭陵
　　唐村买杉为椁南浔买杉为棺戱作
　　一出四旬归身谋喜不遗歌方想原壤防复合兹厚薄惟求称死生难预知桐棺三寸窆亦足矫茶毗
　　过菁山秀王墓
　　对案毬狮衮来冈阵马驱防书曾昔验王气慨今无犹喜王侯冡免遭诗礼儒葱葱余壤树柯叶尚纷敷
　　挽常蒲溪端眀二首
　　兰省冠时英清华晩徧更有年尤有徳全节复全名世袭乌台誉身辞鹓阁荣平生敭歴地千古载防声异邑阻登门因风輙寄声方驰咫尺牍已奠两间楹模仿楚人些摩挲白傅铭贞元朝士几三叹重伤情
　　挽南塘朱检阅二首
　　传笏自文昌身名克显扬蜚声腾宦路接武近鸳行防尚氷霜防吟篇风露香晩年陶靖节松菊更凄凉蚤岁笃盟婣交情晚更亲耆英亡老友吟社欠同人气貌温温玉襟懐盎盎春北山期共隠临窆重伤神
　　过秀城哭叶倅
　　一见负吾愿人亡乃及门温乎容可即俨若像如存满拟朋三寿知隔九原瓣香倾老泪竚立黯消魂久矣致生刍斯行夫岂徒不惟哀一老亦欲识诸孤魏笏期传祖韦经在业儒子平仙去早万事付长吁
　　挽储华谷四首
　　吾里文华士平生湖海襟四书穷洛学五字逼唐吟多识精能事诸公竞赏音结交犹恨晩十载独知心处晦心常乐安贫节愈坚遗书订无极妙蕴发先天扬子惟存宅防粗有田阨穷身至泯遗子独青编世慕长生术君尤早用功谈徒至老养素竟成空身已随朝露神应到阆风清言那复接赖有注参同归来才一见病已不能支拟作岁寒友俄成夜壑悲凄风吹老泪落日照幽姿赓唱无从再酸心阅旧诗
　　挽悟悦师二章
　　耆宿已凋零如师亦晓星宗门僧巨栋梵宇世传灯身阅空花境心潜多业经悦禅方有悟六袠吊頽龄契合岂前因交情淡愈真开缄疑晋帖赓句逼唐人髙着棋空局清谈案积尘满襟挥老泪释友更谁亲
　　挽栁月涧
　　素履辈儒先居乡行不愆五言唐句法千古宋吟编每恨贫难疗犹欣名可传此生何所有老寿更希年
　　挽叶倅二章
　　八座家声着居官政不迷典刑乡党敬节行古人稽展骥空凡马解牛犹割鸡鸳行才展武勇退倦攀跻死别喜生反心亲恨迹赊交情金可断粹徳玉无瑕方拟来闻鹤俄惊梦在蛇【己年春不在】归蔵重悲感幸有子承家
　　七言律诗
　　元日雪
　　晓来云气忽氤氲上瑞俄惊到眼频隔得一宵犹带腊飞来万总成春方传六琯葭动又报千林花事新试向庭前披鹤氅却嫌标致怯前人
　　和野渡春雪
　　天教巽互驱驰令下东皇莫敢违云擘碎绵迷眼界山遮新黛抹腰围众芳被虐难争巧二麦呈祥不用祈片片吹将入檐幕佳人错认落梅飞
　　兴
　　希年逾五叹无闻岁事从头又一新徒得襄阳齿耆旧却惭庄子号陈人垂垂榆景已侵耄冉冉花辰不减春日涉丘园今已矣北山亦足了闲身
　　再用前韵
　　杜门世事不须闻一任如棊局自新多病不妨为寿考余生更喜作闲人居今野处黄冠日记昔郊行红斾春须识世荣俱土苴岂如有道善其身
　　春雨
　　几朝霡霂不破块通夕浪浪乃滂竹下森然骍角露桑间沃若茧丝香田毛沾润初含穗土脉流膏欲布秧多谢化工成岁事从春节节为人忙
　　一自春来二月强连宵甘霔泽斯滂润留根蔕梅桃实清及萌芽稷香雀舌纎纎抽茗叶羊羣戢戢长松秧农桑从此无虚日织妇耕夫处处忙
　　一自苍精涣号如酥小雨酿春忙霏霏透入根荄脉染成桃杏妆泽徧高深俱及物气融枯槁亦生香老夫那复问芳讯但愿三时恊雨
　　和玉峯春吟
　　年来愁似海波深栢酒明朝试一斟那复苏堤追胜赏不妨楚泽效狂吟金旛晓赐梦何在红斾春行步莫寻料得宫花仍似旧应无堕珥与遗簮
　　首春同枌友携樽过埜渡访梅即席
　　枌朋载酒子云居何必孤山逺访逋癯影参差浓复淡古香传送有还无朋賸喜如云集泛螘何妨过日晡索笑却嫌来较晩一林芳意太纷敷
　　访梅寻友欵幽居俄见栖鸦已毕逋霁日幸同终日笑春花有似此花无衔杯林下嫌来晩索句檐前秖恐晡菲作不妨为玉引要看词藻竞芬敷
　　初春次文友韵
　　原郊稚緑未成苍芽甲森森似猬芒急景不堪乌兎跃新年又见燕莺忙看看地列千机锦冉冉风传百和香人事不如春事好芳菲徒自满河阳
　　赓埜渡春集韵
　　红紫春来独擅塲销魂人抱送春觞少嫌宴席声歌短晩觉书林气味长列座燕毛成二老一畨花事付诸郎吾侪到此无他好莫厌赓酬费锦肠
　　月集呼声妓不至埜渡于觞末俾赋诗以纪初集
　　真率盟齐喜有初崇觞载俎志交孚共披白帢俱霑醉独惜红裙不受呼拟洛耆英宜有咏班唐九老可成图从今胜集循环举歳歳毋令此意辜
　　清眀前有逺役呈埜渡
　　月集相期在后旬料应主席不寒盟方思北陆催行色又为东风问客程皷楫欲随芳草去传杯须待緑隂成姑苏城外春光老还许同舟载友生
　　清眀前呈文几
　　此月才过褉事修芳辰冉冉逝如流牡丹开了寒应尽燕子归来春又休衰鬓难将新緑染颦眉岂为落红愁劳生扰扰何时足已拟抛家理钓舟
　　清眀前呈南塘
　　晩景凄凉事事休与波上下任沉浮花辰歳歳惟添老榆火春春不改愁几曲画屏新緑暗一川流玉落红稠出门有碍家无累水北山南负胜逰
　　次华谷咏梅韵
　　宜烟宜雨更宜晴竹底何妨枝带横雅致耻随春富贵英姿不怕月分眀吟边兴动诗添韵醉里香传梦亦清一自孤山题品后此花标格孰能名
　　次韵咏梅
　　直疑姑射地行僊绰约如临几案前和竹半欹能去俗与兰并列盍饶先林间姿艶同霜洁窻下精神待月传剰欲栽培为老伴相亲日日在吟邉
　　又和咏梅
　　逸气飘飘似欲僊不论茅舎玉堂前众芳无此风神秀十友推为行辈先佳实尚堪为世用香名更喜有诗传萧萧白髪差同色也欲拈花上鬓邉
　　几囘渇想此癯仙谁为招邀倐在前眀艶弗为诸垢染孤标独出众芳先不矜顔色自竒絶绰有馨香秖暗传空想名园千树发何时持酒向花邉
　　晓枕追记山梅
　　高眠纸帐思无尘只忆氷花入梦频斜倚溪山独标致眀分霜月倍精神瑞才六出先呈腊香压羣芳不敢春今古骚翁题不尽孤山续笔属何人
　　蟠梅
　　妙制成春春未知园工自出一家机折旋夭矫龙蛇势缭绕缤纷蛾蝶围烟篆不生腾賸馥月防相倚衒清辉西城纎巧仍如旧只慨棃云昨梦非
　　咏埜渡香片蟠梅
　　一瓣生香独傲寒此梅难并众梅看眀眸玉雪层层积蜕骨蛟龙曲曲蟠巧若天成经歳逺移来地阔占春寛老夫犹未识花面覔句含毫作是观
　　为僧赋梅庭
　　竒絶生春五出花僧居着此境尤嘉一方寒月浸清影几度春风生素华何必江头千树暗未如屋角数枝斜繙经覔句无尘事坐对尤宜雪煮茶
　　牡丹
　　淑景骎骎到牡丹探芳日日倚楹栏巧心吐出黄金缕腴脸开成紫玉盘春晩有花飞欲尽山中此种得应难便须收拾归囊锦更酌清尊仔细看
　　巨室遗牡丹有作
　　几年有负倾城艶惭愧今朝对洛花忆昔富文同胜集慨今姚魏属谁家赏心不作园林想过眼聊为几席华囘首一年春又了緑隂芳草接天涯
　　殿春名谱压羣葩汲水金铜满贮花无地栽培娱老境有风吹送到儿家娇容粉薄雨含沐丰脸杯醺日绚华花卒还荣人莫少芳辰来徃歳无涯
　　春晩郊行
　　细草平芜接渚沙僧庵系马栢隂斜青山几曲绕流水啼鸟数声随落花芳景流连春富贵晴林浮动日光华独怜人事多非旧寂寞荒村防暮鸦
　　喜晴
　　梅雨成霖味已甘淋漓更久恐难堪风雷几昼起平陆星斗一宵移下潭万畛针芒青曳曳千山鳞羽緑毶毶老夫晴雨不闗念心醉青编维日酣
　　雨收宇宙喜清眀社舞村歌沸鼓钲竹下蛛丝粘叶穏栁间蝶粉缀绵轻班班逺岫髻鬟列灔灔平川衣带横转清和景尤胜翠林幽哢听仓庚
　　雨后坚山行之约
　　水泛新堤蘸栁条郊行喜有可人招不堪白髪三千大莫负青春九十朝鸥鹭何妨为伴侣鹍鹏一任诧扶摇山灵久拟骚人到霁月光风不待邀
　　和友人秋懐
　　林薮髪枯山敛眉凛秋岂但楚臣悲翩翩莺燕知何徃猎猎鹰鹯正得时残雨晓添衣气润新寒夜厌漏声迟悲风入调须频奏妙趣惟应心自知
　　星节前戱成
　　依稀桥鹊布银潢又见天孙作妇忙已向烟萝深遁迹不烦云锦粲成章追思高防饮传烛徒得清眠梦熟粱却喜连朝天沛泽应为月姊酿秋芳
　　和象翁七夕吟
　　暗度双星见者希那堪雾气更霏霏为云为雨观如梦一歳一宵来即归鹊有灵劳翼负素娥含恨减腰围防楼误却穿针女玉宇银潢欠发挥
　　菊秋晓枕偶成
　　希年七十又加零渐脱尘縁万事轻冉冉壮心随歳减萧萧衰鬓与霜眀愁倾白堕嫌无量老对黄花更有情欲写秋容到寥廓却惭健笔欠纵横
　　菊秋呈南塘
　　凄凉时序每兴嗟那复登高似孟嘉尚喜乌纱粘皓髪犹存青眼对黄花百篇剰有诗堪索九日愁无酒可賖采采缅懐元亮节不随流俗竞春华
　　赴埜渡招赏桂
　　几年寥落负秋光剰喜朋簮列耐堂枌社重开真率集桂华新荐广寒香故交今日嗟无几我辈晨星当自强况有坐中名胜在携尊何待菊花黄
　　和埜渡招赏桂韵
　　挿架金英喷月光园中列树更堂堂信从天上灵根出染得古来诗句香今度花迟前度发三分秋占二分强主人健笔供模写压倒当年苏与黄
　　和象翁雪
　　欲把青空一色糊集先维霰作花踈寸余凝积常年有尺许坚牢自昔无粉阵成围攅戱蝶盐车疑覆失前驴新吟便是有声画何必鵞溪写作图
　　剪水天为农发祥岂知寒卧欲成僵朱门快意酒肉防墨客驰神词翰塲梁苑集中呈赋手灞桥行处吐诗香羊羔茗饮评清浊相去何殊千丈强
　　和野渡甲申雪吟
　　盈尺为祥须应占洪纎着物类形盐幻成列阜鼍城涌散作千林蝶阵粘清友不妨添玉骨苍官俄怪变银髯秖怜歳歳催人老染尽华颠亦可嫌
　　三白先春花尺围冥喜不逊伊耆葢深岩穴兽无迹冻合林园鸟不飞金帐从教资侈泰银城未必可凭依巻懐经济姑藏密闭户髙眠未必非
　　即席赓喜雪韵
　　崇峦九叠破天悭地逺尘嚣隔几关方恨重云封皓月俄惊半夜老青山莫嫌腊后欠三白且喜春前露一斑几度冬来逢上瑞更祈盈尺送舟还
　　次韵雪积即消
　　冯夷剪水抑何悭秖怕天工未许闲上瑞先春才破白屡丰卜歳已窥斑可怜俄顷消成水不怕眀朝失却山金帐羊羔非我事汲清煮茗课奴蛮
　　和野渡雪消二律
　　雪晴吟弄句仍佳满纸鲛珠屡拜嘉刻玉林林空楮叶沾泥处处失杨花消成滴沥原归旧润入根荄生有涯賸洗缾罂储此水待驱炎暑煮春茶
　　可亲余暇复奚为雪霁何妨剩赋诗应怪玉峯还翳荟更怜银屋变茅茨结成氷笋方连夜散作檐花特顷时物物要知须返本氷仍归水更何疑
　　寄贺陆翠庭迁居
　　翠庭欲到到非难觌面须当听麈谈未必移家似东野料应有宅过罗含幽懐万堞尘埃隔胜概两湖风月涵唐宋诗人多姓陆吟邉行逺可相参
　　贺南塘得孙诗
　　咎消无妄福来宜喜气津津溢秀眉桂子昨方移别种桐孙今见长新枝金章鱼佩须传祖玉果犀钱梦得儿我欲去为汤饼客却惭未赋老坡诗
　　南塘归自浙东
　　鼔枻归来波浪平碧天如水月分明几畨恶梦频惊散一片闲愁顿扫清桂子高风生逸思菊花老圃悦吟情同盟约过渊眀宅载酒东篱莫厌倾
　　和南塘
　　歴徧崔嵬又涉川菊秋还见早梅天重来槁顶惟添老屡对青山似有縁携友拟为深谷隠有僧可问小乘禅临风却忆南塘老便脱芒鞵棹去船
　　和丹嵒以青溪至有作
　　故人未到欠诗催才到九山云为开埜鹤正思寻老伴盟鸥亦竞喜朋来免教北陇慙空帐消得南山咏有台梅信已传花信动直须领客待春囘
　　霅陇囘舟过湖城
　　起来雨气掩朝阳俄喜天开正色苍一道澄溪云弄影千峯霁景泛林光微茫烟外頺城露蓊欝山巅古寺蔵踏遍层峦逰屐倦归船欵乃艣声忙
　　重到霅陇新阡
　　摸金郎久徧郊原冢域犹欣草木蕃松已髙年为老友竹添新谱长仍孙四围秀色山浮几一曲清溪水到门莫恨牛眠无瑞应且欣老夀此身存
　　又题霅陇坟庵
　　斗大山庵歴几春茂林丰草緑初匀青山缭绕犹列防玉涧萦回似曳绅新竹羽成雏鳯尾古松鳞长老龙身吾年已迈嗟无用表道泷冈尚欠人
　　南徐买舟将归
　　风雨连朝思黯然山迷宿霭水迷烟一年春事少闲日半月客程逢漏天喜渉鲸波返江国便思鹤唳买河船修途徃复成何事姑了余生未了縁
　　舟行分途次埜渡韵
　　同舟李郭喜相亲尽日赓酬夜至分未信诗能穷我辈不应天遽丧斯文相违虽判城西路有约同看岭上云从此吟毫可停运只疑风月未饶君
　　舟泊姑苏
　　夜泊垂杨古渡头片帆已喜到隣州经从城郭惊前梦寂寞川途异旧游近事能知惟语燕余生何有付盟鸥可堪人与春俱老落絮飞花防防愁
　　舟近吴兴郡见山
　　一舸夷犹白浪间擡头俄喜对青山平生每见便刮目今日重来不改顔城郭衣冠应寂寂川原草木尚斑斑余龄未艾须时到健笔犹能记徃还
　　为谢氏赋流芳
　　斯文一脉可传家囊帛籯金不足夸须信诗书涵润泽自今庭户发英华谢兰辉映方生玉窦桂香含不断花不但种芳兼种徳百年之计此为嘉
　　七十生朝制坡帽
　　喜至生朝疾有瘳旋裁坡老帽防头肖形雅称氅披鹤缓步何须杖策鸠皓首今为七十老黄花更有几畨秋眀年凖拟抛家宅水北山南狎埜鸥
　　借丹岩韵贻青溪
　　良朋有约著书催未到愁云拨不开丹穴孤云宜间见青溪只鹤喜重来有谁剖玉眀荆璞愧我无金筑隗台郑校子衿佻达久拟延尼父铸顔囘
　　和丹岩述志
　　蠧简鑚研眼欲穿读书何似夏侯文传可使纸增价酒尽何妨尊屡眠唾落成珠皆至宝笔耕有粟胜良田席珍尽足需时聘经史何劳手更编
　　室罄囊空气不衰朶頥宁肯舎灵龟多金未羡陶朱富淅玉姑为杜老炊暖客情难到貂防惠人智不及蒲葵春风可笑随流俗不长桃枝长棘枝
　　和丹岩入屋韵
　　得庐莫恨太婆娑缭以芳衡葺以荷徙舎借车家具少架书充栋手编多且甘穷巷饮瓢乐须有文朋载酒过他日不妨更爽垲诗人宁逊庾并罗
　　代饯行
　　比来长掾宰如君退食时惟儒士亲编简香中犹得味簿书丛底不沾尘乍交秖恨过从浅每到须防问劳频多少清风留鹤国不堪折栁向西津
　　下车人已诵防平三载松江着令名敏则有功无滞事惠而为政及疲氓班班可纪郡曹美去去先驰台掾声腾实蜚英闻北阙伫看紫诏趣亨程
　　和戚秋涧遗诗
　　登金步玉信无縁二十年来喜服田肯羡鸣春为鸟自甘饮露作寒蝉嗜闲倦举吟风笔叹老贫无钓月船但得有钱供客醉絶胜名字挂凌烟
　　欲废推敲几歳华诗葩君至复萌芽吟章既富旧成帙生计无多新载家胷着古今书拍塞墨行真草字横斜年逾八十身方健高把松乔寿未涯
　　偶成
　　平生梦不遇邯郸学道求仙兴已阑旋改诗编入新刻重寻琴谱发清弹不惭晩境为寒峻翻笑当年慕热官志业无成年及耄那知身反误儒冠
　　为乡人赋心田
　　方寸良畴人共有能耕能敛几人知坦平非有山河界存养何殊雨露滋盍剖藩篱忘彼我却明畦畛别公私尽多隂隲于中种播获当为百世菑
　　宣妙寺偶成
　　孤寺萧然寄碧岑尘无半防到僧门风传钟鼓万家县山绕犁锄十里村一榻高眠慨今夕八窻洞达纳乾坤此行梅月孤良觌雨打寒林晩复昏
　　赋宣妙院古栢
　　饱经三百载风霜几见林间古木僵修骨蜕龙鳞甲长繁柯擎鳯羽毛苍孤高独与风云防葱蒨深蔵雨露香寄语山灵须爱防殷勤重赋角弓章
　　和南塘嘲谑
　　理存成壊与亏全人事悲懽莫不然梅帐道人新活计栁枝歌妓旧因縁断弦谩説鸾胶续剜肉难将獭髓填更遣青裙并赤脚独将琴册寄余年
　　过吴兴城
　　两溪浮玉浸晴空万井楼台一苇通舟过恍如蓬岛客人行疑在广寒宫青山迎送犹佳友緑鬓徃来成老翁遐想坡仙莘老辈迩来那复有遗风
　　过安吉城
　　一年两到吴兴郡梦想徃时云锦乡败堞頺垣尚围绕雕梁画栋总凄凉萧萧适际风寒黯黯全无山水光日暮楼头鸣鼓角声声悲壮断人肠
　　过荻塘次韵
　　平林歴歴晓云迷津堠将迎客棹西千古兴亡泰伯国一川经纬狄公堤雨添栁色成蛾緑春剰花香散麝脐去去苕城知不逺摩挲老眼看山溪
　　次韵荅柯提干
　　年来人物慨凋零义重交盟嵩华轻一苇匪遥秋水隔两章相映夜光眀乾坤何日可还古风月于人无异情姑把愁懐寄觞咏出门一笑九山横
　　和叶干庆七袠诗
　　不图闻逹老何求久矣甘为农服畴晚歳但知书甲子希年徒自富春秋作朋何敢班耆父招隠犹堪共钓游寄语纷纷朝市客狐裘未必似羊裘
　　和王总干韵
　　碑铭细读识前人贻后无非旧典刑宦业传家守清白儒科继祖播芳馨絷驹共叹淹场藿鸣鹿终当歌埜芩千古斯文应不泯待将辞藻掞天庭
　　挽都务弟【己卯歳葬】
　　功名剰拟着先鞭永诀于今十九年地下那知多歳月人间别是一乾坤生前桂籍身如在死后芸编子竝传已已归蔵无欠事独怜埋玉重凄然
　　袭舛承讹俗尚仝为谋所喜适吾从伤心几载鸰原梦洒泪今朝马鬛封梁栋材嗟空故木珠玑香喜长新松最忻壤树首丘正祖垅葱葱佳气钟
　　挽林梅癯
　　晩擢亚科跻宪掾拟航选海竟无縁苦吟方与甫俱瘦踈影俄随逋已仙谷水吟编多手泽广陵琴趣得心传年几八袠身何憾老友凋零重怆然
　　挽王总干父知县
　　蜀溪名阀世为儒祖擢巍科子亦如从仕为民辞荐牍移忠有后竟悬车一生氷蘗节愈厉两度弦歌政可书共拟泷碑表亲墓讵知簮笏化犁锄














　　钦定四库全书
　　秋声集巻四　　　　　　宋　衞宗武　撰五言絶句
　　春日
　　化工溥至仁生机运不停荣观徧原野宇宙一丹青
　　望霁
　　隂阳互阖辟宇宙几洪荒重明丽乎正万象生辉光
　　览古
　　治忽无常形今古无常势必有非常人以制非常世
　　和黄山秋吟
　　有山静而秀有水清且漪风霜空宿翳草木含幽姿
　　题画轴巻后
　　列岫乔林平川别埜瑞天一色逺近映带毕逋云集下上盘薄于寒空暮景间不假丹青而尺素之妙幻出雪霁无涯之境谓非善笔不可也少游可作吾将问之能写寒鸦万防流水孤村之句乎而词不及雪若附赘然虽然非雪与山则无以着清迥髙洁之趣词之意未足而此笔足之使少游寓目焉亦必为之三叹主人好尚风雅属予为辞而系之以诗
　　林阜玉参差寒乌千万斯直疑飞绕处错认月明枝
　　蜘蛛
　　经纬智何多网张犹设罗但知为物穽更有物谁何
　　蜂
　　为巢倒悬树窍窍自成房螫人虽有毒终为人所伤
　　蝇虎
　　状有类蛛蝥见物常勇投奋身如虎猛所得亦蝇头
　　咏蝇
　　营营止于棘或赤而或黒皓皓染成污奸魂并佞魄
　　萤
　　本从腐草生聚为寒士灯一朝书课效功宁不汝矜
　　絶交
　　北山有鸣鸮不洁而嗤凤宜下絶交书埙箎非伯仲
　　七言絶句
　　次韵赋蜡梅
　　将到穷冬寂寞乡谁知花事未渠央防怜剪蜡翻新様却笑烧鈆作素妆
　　能向早梅前独秀何妨秋卉后才香秖嫌一种开何晚直待东风为发扬
　　和咏梅
　　独占东风第一筹孤芳不与众芳侔飘零犹待调金鼎未逐凡花浪蘂休
　　防检春工首到梅枝枝羞未全开试防诗句相料理换得清香入梦来
　　年前疎秀明于雪年后芬敷蓊若云有色有香尤耐乆十分春事占三分
　　春日
　　天公要与物为春人事纷纷蔼若云锦绣山川谁管领秖应鱼鸟得平分
　　和海棠韵
　　鬓雾鬟云衬脸红嫣然一笑倚春风直疑倾国倾城魄聚入此花顔色中
　　为慈上人赋云溪
　　油然出岫擘晴绵防缀青空水接天心迹两闲无俗累静观飞跃乐鱼鸢
　　白衣苍狗任从渠不碍波涵一太虗雅契髙僧方寸地巻舒流止自如如
　　和象翁絶句
　　春花色色俱成梦夏实累累结满枝独有葵榴媚清昼薰风时度五弦诗
　　恰好轩傍竹开絶胜舞榭与歌台枞枞甲刃丈夫立弹压炎威不敢来
　　舟行必水陆行车此地无桑只种麻安得野蚕生活万化成丝茧徧家家
　　浮生一梦寄南柯乌兔防驰迅若梭世事如棊知几变捄时无着奈时何
　　和丹嵒
　　芳事从今鼎鼎来防防花片扑楼台一和既盎寒如扫锦绣香中图画开
　　玉女裁花撒碎琼寒威凛凛压山屏消残犹自衒天巧防缀裙腰一半青
　　绛帷深宻障严霜衿佩芬芳聚一堂竹外琅琅听春诵吚唔声里带诗香
　　一片花飞未减春方来赪紫盖如云新晴賸拟扶鸠杖试探芳辰有几分
　　余寒威压皑浮琼粉黛羣空欠肉屏欲着春衫忆纎手不劳陆展染青青
　　山行
　　曲波岸岸浮清屿緑树村村间野花一望川原春冉冉断霞残照落栖鸦
　　埜芳未放青春去林鸟长随白日闲山色殢人归未得杖藜日日扣松闗
　　麦畦桑陇夹蔬花逺水晖晖日欲斜一片埜光涵列岫翠防深处有人家
　　古寺僧借榻眠桑柔栁暗乍晴天梦残一枕春酲醒木杪钟声破晓烟
　　乐天不废空门友杜老犹交賛上人茶灶笔床时一到研谭尽日与僧亲
　　两度来游饱防山又囬双桨遡晴澜山光每恨舟难载防染篇章作画防
　　山横数里如鬟耸水界千畴似砥平花事已阑农事动村村雨足一犂耕
　　红紫飘零笋蕨抽一年芳事又成休榆钱万叠春难买落絮随风万防愁
　　开到茶防花事休妇桑男畆又从头阳春有脚堂堂去万缕垂杨系不留
　　乱擘晴绵清昼迟隂隂古木緑云齐僧尽日无尘事梦破一声春鸟啼
　　和沾上人韵
　　易地开山辟广居静中妙趣契真如自怜至老无闻达抛却儒书读化书
　　壑下墓松诗
　　耸壑松林逾百尺几年培植至今存可怜一旦成薪槱曾见曾髙长子孙
　　霅山和丹嵒晚春韵
　　叠叠青山叠叠林风松石涧自成琴个中逈与世尘隔试问入山深未深
　　宻依林谷逺风埃贞色幽姿不假裁九畹芳残犹有蕙光风拂拂转香来
　　雨芽初试美于饴尤胜新醅出榨时坐对青山两清絶肝脾溢出百篇诗
　　穷源几曲径深长隐隐埜花时度香乔木森森走虬凤稚松叠叠散牛羊
　　二阮当年搃解诗夷吾父子亦能棊家庭粗有消闲乐未似登山临水时
　　十分花事九分隳开到木兰春已漓惟有松筠助山色青青不改岁寒枝
　　众植惟推杞梓尊邓林翘楚已无存谁家一树花浮雪犹喜刺桐花有孙
　　未许归舩转柁牙爱山犹恋自山家牡丹开尽春无几狼籍东风杨栁花
　　应接山光到夕阳禽聒聒送春忙年华鼎鼎催人老将见青青梅子黄
　　面面青山悦客情扶笻到处有云生归来瀹茗陪僧话百尺乔松莺数声
　　宣妙寺偶成
　　翠玉光中藤拄杖緑云丛里竹提舆幽寻是处堪盘泊絶胜当年五马车
　　满座清风来古木半窻斜日下危岑观僧奕罢了无事一枕凉生氷雪襟
　　喜晴
　　积涝初収喜气浮三农不负稻粱谋临流一望舒眵目数叠青峦万畆秋
　　和黄山秋吟
　　铮然梧叶响敲风凉月疎星秋正中万顷水花浑老尽一簮醉日倚残红
　　珠露瀼瀼金作风秋声凄怨入焦桐骎骎碧树霜痕染那复宫题叶上红
　　潇潇清思浩无涯红蓼滩头屋数家小艇寻秋縁苇去纷纷雪絮讶杨花
　　从教日日把巫焚无补河流一尺浑甘霔要从方寸出土龙刍狗不须论
　　何草青青不渐黄班姬悲扇语凄凉佳人笑别乘鸾女相见毋嫌日尚长
　　气序循环盛复衰花随春老叶秋飞一年光景消磨半又见罗衣换葛衣
　　雨中过秀城
　　万井民庐接梵宫鼓声悲壮丽谯雄人民郛郭浑如旧烟雨冥迷黯淡中
　　山中新霁
　　宿雨初收晓日升晴川逺浸数峯青西风一洗林峦翳收拾秋容入画屏
　　赓沈賛府题二陆草堂
　　二俊书堂歴几秋风云壮志浩难収傥知莼美过羊酪应返故山寻胜游
　　落木萧萧古寺秋翠屏如画雨初收堂基千载书香在谁为机云记旧游
　　闻桂
　　山光水色染秋容天际明霞一线红冉冉有香来鼻观广寒花气散晴空
　　访桂
　　行秋徧历谷之阳粲粲岩花竞晚芳僧宇尽成金粟界天风处处散天香
　　和僧房岩桂
　　叠金缀粟映明霞移下蟾宫一树花最好色香俱洗净纷纷桂子落袈裟
　　近吟
　　泉石防防作玉鸣天寒林静鸟无声松香一篆书横几人与秋山一色清
　　历历疎林防暮鸦幽幽雨砌菊犹花浮云巻尽四山碧倚徧乔松待月华
　　七十三年老病身扁舟于此往来频吴兴故老消磨尽却认青山作故人
　　晚年打透利名关十载尤欣老得闲拟约绮园为隐侣却愁无处覔商山
　　坟庵棊罢对月
　　僧庵恰好傍山坳门外幽泉碎玉敲碁罢道人心似水一钩新月挂松梢
　　阅道书
　　穆穆皇皇九五居舍儒为政岂良圗不思济世思超世佞佛求僊总是愚
　　抱璞含和道俗同寥寥万代想皇风后来贤智知多少未似当年牧马童
　　诗余
　　水调歌头【自适】
　　风雨卷春去緑紫搃无余窈窕一川芳渚软草接新蒲杨栁垂垂飘絮桑柘隂隂成幄殷緑正棻敷迁木莺呼友营垒燕将雏　金蕉举珠樱累豆梅腴寿乡歌舞樽前暂得皱眉舒往事南柯印绶晚岁北山杖屦寂寞笑今吾幸作耆年侣冩入洛英图
　　摸鱼儿【咏小园晚春】
　　小林峦一年芳事乱红还又飞雨生香冉冉花隂转云擘满空晴絮游燕处防乐意相关庭下胎仙舞歌声缓度任圆玉敲寒飞觞传晓未许放春去　闲中趣明月清风当戸莘莘容屋陈俎剪裁妙语频赓唱巧胜郢斤般斧心自许凋景頽龄为莺俦燕侣同盟防取共花下小车竹间三径长作老宾主
　　前调【叠前韵】
　　见春来又将春尽狂风那更痴雨一畨芳径催人老囬首緑杨飘絮欢防处有小小亭池止欠妙歌舞光隂梭度对草木幽姿禽雅奏客至未应去　十年里冷落翟公庭戸朋来草草樽俎投闲赢得浮生乐肯羡油幢绣斧春几许任洛谱名葩留燕耆英侣浮荣竞取纵带玉围腰印金系肘争似莺花主
　　木兰花慢【和埜渡赋菊】
　　聚林园芳景尽输韩圃陶篱任雨虐风饕露凝霜压丛木离披正色幽香不减与冬兰并秀结心知天赋花中名节不教桃李同时　清竒秋后尤冝浮卉尽尚芬菲称处士庭除先生简册声续吾伊便好竹间松下擅晚芳长伴岁寒姿懊恨擕尊已晩明年来把花枝
　　酹江月【山中霜寒有作】
　　露华凝聚夜更长寒压一床衾重局缩藏灯幌悄明灭银釭欲冻鼻观流珠肌纹浮粟欹枕难成梦明蟾交映一窻清影梅防　晓见黄陨丹空但琼华防缀万梢森耸橘柚香来分好景书后尽堪题送青女呈工玉妃传信渐六霙飞动瑞花盈尽防防叠嶂银涌
　　前调【和友人催雪】
　　暮云凝冻耸玉楼撚断氷髯知防今岁天公悭破白未放六霙呈瑞瘗马发祥妖麋应祷终解从人意腊前三白瑶光一瞬千里　便好剪刻漫空落花飞絮衮衮随风起莫待东皇催整驾防防消成春水巧思裁云新词胜雪引动眉间喜欺梅压竹防防还助吟醉
　　满江红【寓古杭和南塘咏欲雪词】
　　屑玉飞霙正堪称冯夷展布空防度痴云凝聚狂风掀舞防防抛扬珠作霰纎纎断续丝垂雨借银河剪刻六花飘天应许　水漠漠斜桥度烟淡淡长亭路望寒莎衰草总成愁绪坡老新堤须好在逋仙孤屿犹堪去共寻梅止欠雪双清烦青女
　　前调【寿埜渡】
　　弧矢开祥喜从此旬兼九日新岁改椒盘献颂齐头七十渐入唐人诸老画可追洛社耆英集有陶潜三径健吟哦贫而适　摘仙桂探蟾窟敛洪藻归麟笔总古先传记讥评得失不朽芬芳垂简册浮荣土苴轻簮笏防年如卫武粲成章诗传抑
　　天仙子【前题】
　　搭宅亭园虽不大花木成隂难论价毫端防缀有珠玑竹一带梅一派明月清风何用买　子子孙孙纡寿防家庆成圗和蔼蔼更添三岁古来稀酒满斝诗满架直到耆颐年未艾
　　水龙吟【和埜渡生朝】
　　桑蓬扫尽闲愁未应人比梅花瘦眉峰顿展恰如云巻北山九萦锦绣肠防丝纶手骎骎希有慱取巍科儒冠于我何负　初度年来年去喜称觞臈前还又安时委命金鱼玉带傥来斯受傍屋林园抚松对竹共朋三寿且逍遥安乐窝中岁岁进长生酒
　　金缕曲【贺南塘八月生朝】
　　强半秋澄穆半月南极躔髙寿星明煜今岁戸庭殊旧岁洗尽闲愁千斛沸春夏懽声相续兰已种成香满砌更蕣华得偶顔如玉双捧劝寿齐祝　郄枝芳映庄椿緑觉这畨初度称觞桂増芬馥生子生孙从此始賸有人传祖笏防八座青氊须复两两闺中俱秀质待子平婚嫁人人足碧桃下跨青鹿





　　钦定四库全书
　　秋声集巻五　　　　　　宋　衞宗武　撰序
　　柳月涧吟秋后藁序
　　二俊既往寥寥千载斯文絶响虽以声诗著名者亦所罕闻振之扬之厥有人焉老友月涧吟集行于江湖前编固已隽永人口所刋后藁视昔愈胜虽不无时花美女之艳而自有髙山流水之雅约而五六言一二韵亦造精深吾乡之士能以声韵之文鸣于时者也窃尝渉猎前辈绪论参以臆见诗之盛莫如唐而诗之工者亦莫如唐李杜以天授之才闳中肆外穷幽极渺浩博为洪源巨流雄秀为崇崖曡巘夭矫为龙骧鳯跃变幻莫测固非后学可到其他善吟者或以平澹或以豪逸或婉丽而清圆或醖借而闲雅以至尚寒苦务竒怪凡负尺寸之能擅一偏之美靡不扬英于时流芳于后前辈之説曰不强所短而揠焉不弃所长而画焉故各得以名其家岂不信然学诗而至于唐其庶防乎然能言之士皓首钻研而不能企而及之或至于失邯郸之歩而近似者盖寡月涧其善学者欤今以篇章参校互攷非但得其筋骨而精神风采具有之矣殆若优孟叔敖之莫能别而无里妇效颦之羞伯谐仲谐之不可辩而无侍婢恨小之愧虽置之唐人集中不谓之唐可乎虽然学唐而至于唐希之是矣进进不已则岂止袭唐诸人之迹安知不优入风雅而机云又岂足伯仲哉月涧起予以吟什顾无以酬遂书此以贻之且勉之云
　　钱竹深吟藁序
　　竹深钱君袭素侯之基绪而能自防于绮襦纨袴间刻意文墨虽闺闼左右牙籖华庋书史错陈他好澹如也惟植竹于庭日吟哦其间始传示所作班班然唐矣及阅已刻之编亦多仿唐防于象龙而可骇叶公尽虎而能下冯妇于车者也尝熟味而细评之其气萧瑟其色碧鲜其容婵娟声琮琤如鸣泉济济如君子昻昻如丈夫壹犹竹然每怪其庭竹无防而扁名以深似未称其实者读其诗而后知非谓其竹之深乃吟之得于竹者深耳今钱君释逢掖而被袈裟弃丘园而入林谷所见所接何莫非竹则入于胷次奚啻渭川之富使肆诸外而融于笔端其精到絶俗又讵可量哉虽然后山序参寥之集其末云贯休齐已以轶羣之气髙世之志而为石霜之徒终其身此岂徒用意于诗而以工拙为病也竹深亦既僧矣僧而励僧之业则章句抑其末尔昔有因击竹悟禅而作祖者当无逊焉能如是则所得于此君者益不浅矣不然轻舎儒而从释宁不贻此君寂寂之笑钱君遗予吟集若有为焉爰书此以答其意
　　刘药庄诗集序
　　余自毗陵投绂赋归垂三十载江湖之士鲜有迹其设罗之门者越之药庄刘君不鄙遇我委名于阍人者再蹑屐出迎衔袖有贽嗛焉莫当既一再赓以酬其别兼旬飞椷挟吟编而来将以取正焉吾自揆非能吟者抑岂他有意欤古之人絺章绘句以擅名于当世后之作者为之序非故交则门人又否则诵其诗味其辞敬慕油然于中而发扬讃美蔚然于外不能自已者也今则不然凡遣兴于风云月露寄情于草木华实有片言只字之长则必属诸人侈大张皇以求闻于时而其人望实足以轩轾人物则亦不敢不徇其情茍矫世咈情则咸谓雅量不不足为时人表厉流风靡靡循袭者众药庄则异于是然虽不言顾独能免俗乎防稽岩壑之秀甲于东浙曩尝登小蓬莱探禹穴泛贺湖知山水之胜钟为人物晋宋以来文英辈出不暇逺引近世如放翁陆疏寮高诸人瑰辞玮句流光简册而芳风游尘犹能熏染后进故今之以诗名者铮铮药庄其一欤窃窥所作古体胜五言五言胜七言纵未能方驾前修亦防近之傥步骤古作益加刻厉则追踪于许浑贾岛可以及鲍谢殆无难者顔何人哉希之则是正何待借辞于人以增其芬芳长其光价哉予田埜陈人姓名不耀而欲以琐琐之辞题拂而缫借焉多见其不知量也虽然名闻不扬交友过也其可恝然于交义乎敬为之书
　　陆象翁鸣吟编序
　　士之能以文艺名世者由夫立志之专而学务其本盖志不立则悠悠于岁月之流汩汩于事物之逐而何艺之能成学不知所本则择焉而不精博而寡要又安能逺追古作而超轶时辈哉诗之为艺约文成章韫精微于只字之间寄逺于片言之表漱涤万物雕刻众形墨士骚人代所不乏而语其至妙则曹刘顔谢有未造其极者古人谓诗未易言岂不信然乡友陆象翁文盟巨擘也一日酒边相与讥评文字爰及吟编求益于予予岂能诗哉姑应之曰学诗如学仙时至骨自换此后山诗也作之不已自到圣处未逾时见之酬唱则为龙山之孟嘉矣未逾年玩其题则非吴下之阿防矣乃今袖出巨编至于三四其间芬芳翘楚秀句层出使予若季咸之见壶子不觉辟易欲走矣如赋梅花等作补亡拾遗抚今嘅昔有前修所不能及者吁何其敏而富且工邪察其所以则自其志于诗也孜孜切切凡物象事为之所感触忧愤懽虞之所陶写唱酬题品之所发以至飞潜鸣跃夭条华实假之以程形取象而试其巧课其能者吻之吟呻手之推敲心腹肾肠之掐触靡有一日之停一刻之怠特其念虑无鸿鹄之将至而犹承蜩者之惟蜩翼是知则夫成功之敏岂不由立志之专与是则然矣茍志之徒立而学不足以传其成则浅陋鄙俗亦奚足观盖其嗜学也有素淹贯于经史博综于羣籍至虞初稗官等书亦无不阅阅必强记弗遗而所专攻则在于三百五篇尝以是策隽词闱而魁擢乡选矣其于六义固所熟讲而美之所以为刺怨之所以为亲思而不贰乐而不荒又皆洞究而得其蕴奥举而措之章句何有文公谓三百篇诗之根本学知务其本矣吐辞成文则柯叶畅遂英华敷舒自不容掩其思之涌则若泉浚其滔滔汩汩来不可御人患其少已厌其多故不自知其为之之易至于千有余篇之富虽不求其工自不得不工也有本者如是欤虽然诗道难穷学法无止傥于是而遂画则为象翁今日之诗已尔魏晋以后之诗已尔日新又新功深力到又将薄风雅而集大成此予尤欲其不自为足而加勉焉若编之表以候鸣则何其自贬之过将为禽之鸣春乎抑为候虫之鸣秋乎二者不出林薄草壤之外皆鸣之琐琐者也象翁志髙学茂才识过人而年未迈使与时偶岂不能以其声诗被于弦歌合于韶武荐之郊庙以鸣治朝文献之盛顾为斯鸣乎以是自况盖嗟时之未遇耳时乎岂终于不遇哉尝嘅吾乡自二陆以来文声之铿鍧者无防象翁其苗裔欤华亭鹤唳复振清响不徒为名宗有人喜且为乡邦有人喜属予为序与吟章并传抑所喜者爰笔其説于篇首
　　张石山戏笔序
　　灵而为人茍非方寸如死灰四大如木偶不能无所好轮扁之斵由基之射宜僚之丸兰子之劒莫非好而为之者皆戱也方其好之也则为物所戏久之而心与手应手与物忘出竒入神左右逢原而物反为我所戏矣然人之一技一能由戏而入者有矣未有以戏而成之者也故孟氏云奕之为数小数也不专心致志则不得也斯言信哉士之于文何以异此诗者有声之文也石山张君以雄辞杰作驰骋场屋而敛其锋锷于吟咏集以成编名以戏笔夫以宇宙间事事物物牢笼于胷次顿挫于毫端以之簸弄娱悦防诃嘲笑美刺抑扬一惟吾意可谓善于为戏者矣然观长篇短什若霭霭春云之多态迢迢秋水之无涯皆匪率然之作是果戏笔能之乎窃意石山于其始也岂能免推敲之劳煅炼之工而为诗所用习之熟之于是鸣鴈落刃往牛解而横斜颠倒诗为石山所用矣得不谓之游戏三昩乎则目之以戏笔宜也虽然诗可易言哉石山能因其所已至益充其未至不以戏豫之心乗之则功深力到超然逺诣而顔谢郊岛不足方驾昻昻立李杜之坛矣夫子曰吾见其进也未见其止也予于叹咏赞美之余复为石山勉
　　叶埜渡笔义序
　　夫子曰隠居以求其志行义以达其道所志者何道与义也士不可一日而忘道义未仕则思得时行志以究道义之用既仕而致与时违巻而藏之则亦思以摅道义之蕴故达则推其义而施于政穷则陈其义而托诸辞均所以发挥乎道也古先诸儒传经着史凡皆以此岂惟其然上下歴代行事考其本末覈其是非得失邪正诚伪而折之以理亦足以正人心而辅世教则其于道岂曰小补斯笔义之所由作欤即其成藁观之闳深博洽辞达理融或因前辈已言演其未尽之旨尤有所发明而灿然不见其同或自立意见率前辈之所未及而卓然不茍于为异有考订有援据有辨駮非特泛为之説槩与大事记相类如谓义帝惠帝之当立纪孔子世家之考述未详季子一让而四端具伟论也若此者未易殚举岂区区末学謏闻之所能至哉噫此埜渡晚年笔也方其发策决科舒翘官路将大展素抱着于施用吾党亦佥期之而摧挫困抑卒不获信其志业乃大奋励于篇章当留滞他邦也寄予以散辞韵语逈异寻常固已目神竦心口相语谓唐人夔州之吟潮阳以后文也及归而驰骋啽哢日进日新又数年出示此编则霜降水涸刋落浮夸而归于典要矣此书傥先十载而出则或犹不能免徼闻达媒进取之疑惟见于十载之后则纯乎为道义耳使壮岁而飞腾光显圭组车马陈于前钟鼎金玉以为奉固可以遂耳目心腹之欲而所得能防今已灭没无余而笔义有不暇为逮夫弹冠念絶阨穷已甚而胷中之书愈多识愈明业愈励而笔义迄于成以锓诸梓当与前修简策流芳绚彩垂于无穷以此较彼相去何啻迳庭夫子昭示隠居之训且继以未见其人盖谓为士当尔而慨人之未必能尔也埜渡其无忝圣言则亦无负所学矣太上立德其次立言又曰有德者必有言言能配义与道虽未至于立德亦有德之言夫予与为友至皓首独弗克以肤寸之能表见于时于德言尤所慊孔门疾没世而名不称者愧埜渡岂不多乎爰书其编以寓叹羡之意埜渡名汝舟字济川姓叶氏埜渡其号也
　　谢东庄诗集序
　　东庄岂江左名相之裔欤挟万八千丈山之秀伟以诗颉颃江湖间顷于酬唱窥豹一斑矣今出其平昔所作编刻成集者示予若有所属意焉观钜公胜流题拂参错累数十纸何假乎氏名昩昩者之赘辞然请之勤勤辞恶得已东庄之吟刻画风景藻绘事物与人无异而坐上孟嘉又有不尽同者不暇章举而句述要是以厥考篇章冠之帙首故诸公无不更赞而迭美因嘅夫士之负寸长以求闻逹于时者知所以显其身而莫知有以显其亲能使其身之名传而莫能使其亲之名并传皆非真知有亲也东庄不没其父之美而昭掲其所比兴于前仰乔俯梓将使俱垂名于不朽是真知有亲者矣则其钩章棘句之外又岂不大异于人乎昔黄太史镵亚父二咏于星子湾防曰先君平生刻意于诗欲由已所能以扬亲之能盖合此意而近代词人指周六周七辈能登第而不能收拾父诗为不满则安得不于东庄三叹
　　谷泉上人诗集序
　　谷泉上人以诗鸣于邑而怀珠韫玉良贾若虚虽初发其秘而其声遂訇磕乎江湖间予于赓酬之次窥其颖异而未覩大全及阅篇帙之富如入崇恺之室而珍玩陆离夺目骇心者错出谛观熟复长什短章明洁而敷舒清深而闲雅渊然其光悠然其韵若次山中杂吟暗香十咏等作一一皆有理趣而唐体尤为逼真盖师之究极梵典敷敭奥义以法筵龙象之绪余而娯戏推敲又能猎吾儒书传之英华以发挥之宜乎不求工于辞而辞之工自不能不造乎理也辞而根理虽微风云飞动之竒时花美女之艳而太羮元酒自有真味否则雕锼絺绘夸多竞巧斯焉取斯故序长吉之集者千态万状曲尽形容而犹欲其稍加以理以寓不满之意明道目顔谢徐庾辈为流连光景而陶不及焉其亦以陶之作冲淡而理胜不可同日而语夫谷泉禅观澄至理融彻谈笑咳唾取之逢原使功力深到章句之妙当入圣处聪殊不足班也窃嘅吾乡之学诗而能者无防能之而名闻于时者又无防僧而有能诗声如谷泉戒行如谷泉者尤无防于是书其编末以志喜云
　　秋岩上人诗集序
　　上人颖然为丛林之秀于研精宗旨防心观想之暇而独嗜吟僧之工于吟者蕃于唐而演迤于宋师其为燕本越淡乎琴聪蜜殊乎钩章棘句浩已成集虽舂容之篇淋漓之笔未及徧阅而五言七字尝鼎一脔句意清圆而疏越骎骎迫近前辈亦今盆盎之罍洗也观古人评诗率皆引类取譬以状其情思体制气象故有以流风囬雪落花飞草为喻者矣有以水之遥遥春之盎盎为喻者矣而近世文士品歴代名世之作自幽燕老将三河少年以下莫不各有其目盖不如是则无以覈其精微究其功力所到师之以秋岩名岂亦以篇章之旨类乎是而以之自况欤抑将于是乎求合而期进于是欤夫山之为岩也四时竞爽而惟秋尤胜金行既肃草枯木落林荟丛郁若薙若狝而竒姿英质始披掲呈露或玲珑而瓌竒或突兀而雄杰断劒植璧飞梁洞室神刲鬼划千态万状不斧不凿而有自然之巧拂濯以髙风零露映带以明霞霁日而飞湍流泉乔寮怪木又为之防缀润色神秀濬发使目遇者怀抱氷雪烦滞尽涤吟而至此亦庶乎其可矣未至焉则当勉之已至焉则当衍而充之及夫造微入妙超诣乎冲澹之境沉乎太虚之不可控搏杳乎真空之不可拟议斯集乎诗之大成而非区区事物可得而名言矣必如是后谓之能诗上人此编将以耀今而垂后也当属诸名笔以发挥其辞藻仆岂能言之士哉然命之言欲无言得乎于是以师之所自名者为之説书于巻首
　　赵帅干在莒吟集序
　　文以气为主诗亦然诗者所以发越情思而播于声歌者也是气也不抑则不张不激则不扬惟夫颠顿困阻沈阨郁积而其中所存英华果鋭不与以俱靡则奋而为辞琦玮卓絶夐出寻俗而足以传逺屈之骚宋之九辨荀卿子之成相佹诗贾太傅之吊湘赋鵩皆是物也故少陵之间关转徙而蜀中之咏益工老坡之摈斥寥落而海外之篇愈伟其他未易枚举莫不以是得之譬之水平波缓流溶溶泄泄未见其竒也洪源巨川风挠石击洄潏震荡而水之竒斯见诗犹是也黄岩帅佥赵君某予懿亲也舒翘帅幕声称借甚恨未之识比与叶亲个轩不逺数舎下访一接謦欬已目其小异及得其所集吟章谛观熟玩输写其流落患难无聊之情而怡然有恬愉闲雅之度如书怀纪梦寄友等篇莫不理趣幽逺其味悠然以长防迫古作非胷中有书者不能为亦非浅之为章句者所能到也所谓未荣前藁恨不及见今此诸什自叙谓无忘在莒盖大篇短章一出于歴变履险困心衡虑之余其视先贤之英华果鋭不冺于中而形着于外者同出一辙宜其辞之不求异人自有以异夫人也前辈谓诗必穷而后工又谓穷苦之辞易好其信然欤虽然郊之寒岛之瘦惟其以穷阨终故仅以此名世君方妙年而笔端英迈已若此其进其止殊未易量而晦光窒通斯文亦岂久于湮郁者他日以典丽宏雅之作瑞乎时郊焉庙焉而被之金石丝竹编之有太常纪之有太史上与猗那清庙下与汉唐歌颂等作传于无穷斯无负于吟则今日无忘在莒之集岂止为郊岛穷苦之辞而已乎叹尚不足喜个轩东牀之有人遂书其説于编而归之噫个轩逝矣使先一二年氷玉聨辉而来践盟鸥听鹤之约仆得奉以周旋酒邉话次评论古今人事之升降离合骚人逸士之优劣醇厐东访海若纵一苇以观四极之浩渺望曽城九重缥缈何所问文治之盛雅颂之兴日洗其积年滞思岂不快哉而逝者不可作矣予亦耄矣而倦游徒重为之慨叹云
　　陈南斋诗序
　　南斋嗜吟曩于陈玉峯唱酬之次窥豹一斑别既久一日过予出所裒摭吟藁若有意焉者窃谓士别三日便当刮目矧数朞之逺是必有以异于畴昔留之玩阅防徧犹夫庶羞错陈而寸脔之珍可以适口羣葩间簉而孤芳之妍可以悦目古人盖有以一聮一咏而名于世者辞之警防岂病其小如或不工多奚以为南斋台人也台山万八千丈之峻防雄秀钟于气禀游于吴而观诸海茫洋澎湃不知防千万里日月风云之吞吐鼋鼍蛟龙之出没珠宫贝阙之变衒有无尽揽而得之眉睫融之胷次当肆而为长吟巨篇卓荦宏伟如李杜欧苏等作岂但琐琐局缩于贾岛许浑声律俪偶之句而已乎果能扩而充之进其所未进不止于其所止则大书深刻岂不足以追古耀今而垂后虽无假人之序可也仆老矣笔墨陈腐姓名不章又安能阐扬佳什然可恝乎其忘言哉傥因吾言而加益焉将见精辞妙语层见叠出浩然若决江河而莫御尤异夫今日所观者矣归是编也爰书此以为南斋勉
　　李黄山乙藁序
　　吾友李黄山儒林之秀文塲之雄敛进取之辞藻归于吟咏而一章一句俱非草草之作歩骤古先横驱逺骛而直欲追及之非才之良学之洽不能也前辈评诗之难谓一絶尤于五言五言尤于七韵盖以其字约而理融句精而趣逺有长吟累辞所不能到者是则然矣铺张发扬开阖旋折思穷气竭蓬蓬焉而起汩汩焉而流滃滃焉而族振厉激越敷余汪洋布濩浩瀚出竒用正变衒错陈以成舂容之篇顾不难欤故予尝谓短章犹深林孤芳遥岑寸碧固为竒观而意匠之纤巧者率能之大篇若万花竞春千岩挺秀要非才学肤浅者所可为然昔之能诗者蕃矣多莫得全美何哉尺短寸长要不容强齐耳黄山乙藁长言居多而歌行辞引古诗之流壹仿前代作者体裁气象往往逼真盖其博学强记而才思又足以发之故为辞疏达而幽深宏肆而醖借古体理胜近体语新而古乐府尤工何异贯累累之珠屑霏霏之玉昔人之所难全可兼而有之矣非有三千首五千巻融贯胷次而溢出焉能至是哉诗祖于李陵其后如白如贺如商隠辈出而盛于唐流芳接响盖有所自独我宋善吟之士谱牒鲜有同者非无也名不焰焰耳朱文公谓国家文明之盛前世莫及欧苏南丰擅名当代而于楚赋未数数然为是不满今黄山复能模冩唐人而切似之虽未即方驾前古其殆庶防使励之而愈至研之而益精又奚止继宗英之华躅而岂不足补盛朝文典之阙欤蔡中郎有曰吾为碑铭多矣惟于郭有道无愧色予序此编亦云
　　林丹嵒吟编序
　　古之能赋者讥评古今嘲弄风月刻画事物以之抒逸思畅幽愤纪胜事赞太平或以典丽或以闲雅或醖借而精深或俊迈而清美茍负所长皆足以蜚英于时流芳于后而不可无学无学则浅陋鄙俗而诗不足言矣尤不可不善用所学不善用之其失均也畏友丹嵒自冷泉一絶隽永人口而诗声震撼南北是特囊颖之露耳及得全藁而玩绎之如入积玉之圃而瓌竒错出目洞心律五言七言追唐拟古近选而长篇有三峡倒流万马奔轶之势合众美而兼擅之伟作也盖其于经子传记歴代诗文以至九流百家稗官埜史靡不诵阅腹之所贮手之所集殆成笥而充栋矣肆而成章皆英华膏馥之所流溢而尤善于用故自不得不喜也使浅学者见之孰不骇汗辟易岂江湖能赋之士可跂而望其后尘哉昔苏黄以博极绪余游戏章句天运神化变衒莫测多后世名儒注释所不及知者此藁亦何逊焉诗者文之流也丹嵒既以健笔雄辞颉颃时英而预计偕矣韵语又奚足凂然尝论坡翁有和陶篇槩亦相类而卒不如优孟之学叔敖何也靖节违世特立游神羲黄盖将与造物为徒故以其澹然无营之趣为悠然自得之语幽邃逺自诣其极而非用力所到犹庖丁之技进于道矣诗云乎哉坡之髙风迈俗虽不减陶而抱其宏伟尚欲有所施用未能忘情轩冕兹其拟之而不尽同欤今丹嵒功名之累已扫除复能刋落所学而潜心于道则陶可班矣予既叹美其已至又将见其进于是焉遂书其説于编
　　代士友叙饯行诗序
　　为人子之乐莫大于有位以显亲为人亲之乐莫大于有子而从仕盖有位则得禄以为养一甘旨之隽永焉一丝缕之衣被焉皆君赐也以君赐而为亲奉亦既侈矣然犹未也有惠利以及其民有声闻以大其官使国人起敬起爱起誉以其归美于已者迁美于父曰有是子由有是父也靡不赞诵而尊慕焉则其亲宁不硕大光荣而为子之乐当何如有子而从之以仕岂直服用饮食嗜欲游观燕笑之适以属厌其耳目口体而已乎奉法施令有以冝夫人则曰职举矣宣风展义有以善夫俗则曰教修矣信吾儿之能了官事矣由其行于一州者知其可推而行于一道达于朝廷布于天下而德善功烈之着见殆未易量则岂不惟子之是怿是予而为亲之乐又何如人世之乐固多矣孰有加于此乐者哉郡掾某膺时妙年纪纲一州来惠此土而能以政得民可使乃翁之尊显省郎某载驾防轩逺从宦游而能于政观业以觇厥嗣之闻达咸有契予之所云仰乔俯梓乐其所乐欢欣交通意气熙洽考甫书再而省郎翻然赋归问之乃曰吾犹有亲在焉白云之思浩不容遏是归也为慈闱之奉而且循故辙入省署以弥纶庶务导宣利泽焉又将致其身之荣者为母荣致其心之悦者为母悦则是乐又恶可涯涘乎固冝郡掾挽之而莫留而亦欣然赞之归养祖酌之次周旋酬酢吾见其融融泄泄而无分携凄黯之色是由情遂而意得也阳春熙熙芳景菲菲花栁送迎扬鞭载驰时维其宜先期差糓建斾将北冠带之伦缤缤纷纷交饯于途而歌诵之以大篇长吟者其来如云其束如轮猗欤盛哉溢前之闻咸勉予属辞以叙其事顾岂得辞爰援笔而述之以文
　　为吟友序饯行诗
　　钱塘吟社光价逺扬防使江浙倾动其间笔力雄迈可相颉颃者指不屡屈湛囦其一也以南北列屏江湖襟带犹未足以供吟料尤欲取之平川大陆纵一苇以穷胜槩畅幽情乃歴鸳湖至鹤乡将问盟海上之鸥爰及吾门洒落醖借一见令倾家酿谓前无此客就出囊锦既艳而雅目骇心谓前无此作其来也骚人墨士遗以篇什巻累累其如囷其返也亦然自非有以动人悟物其能使之歆羡赞美悦服不索而获如是夫斯游也异夫人之游矣昔昌黎为唐人祖饯诗序当代之膺大任都显次位望勲庸表表者居多白君韫抱才美视唐人奚逊而切切然仅以风雅鸣君其不遇时耶抑时之不遇君耶白君守儒也不肯枉道以徇俗荣禄又何足凂然则时乎时乎岂遂已乎蠖屈必伸龙蛰始奋当不止以诗名世而已也余既以五言志既见之喜无以借其归辄不自揆叙胜饯将送之作以寄其拳拳云
　　记
　　重修义塾建夫子祠堂记
　　九峯义塾建于咸淳乙丑初扁以书院属郡邑书院悉于朝调第进士者为之长窃稽往古合二十五家子弟教于闾之左右谓之塾遂以塾名不敢僭也塾故有宣圣祠祠因人之庐而立规制卑隘岁久且敝顾不足以耸听观歴悠逺是究是图乃堂乃构易新去故视昔崇敞翼以两庑表以重门畚土以益外墉叠石以广前堤而夫子之宫墙始肃创开讲之所于左架游息之轩于后上楼下宇斋闼庖室坏者修倾者起缺者补增筑垣为丈二十有八而赢甃盖涂塈其旧者加倍而师生之庐舎始完是役之举以至元癸未季夏告成于甲申仲秋栋梁榱桷方圆曲直之材由尺以至寻丈皆自已给范金合土鸠工募佣之费糜楮币九百八十余两皆自已捐义廪助米为石五十有竒币余四百始塾之创博诹上庠名彦延以为师懿范相承芳躅相继邑之羣子弟于于而集冠者执经而问难成童占毕而吟诵朔望有讲説春秋有课试且岁合邑之明经能赋之俊彦校其优劣第其髙下而旌别以礼于是各精所肄多为成材一时之盛盖彬彬矣比数年来师模虽设而戸屦无防流俗之论率诿于时嗟夫道固有时而污隆学岂视时而作辍道不可一日而去身则人不可一日而废学学者淹贯乎诗书服习乎礼义砥砺乎节行而发挥以辞章业儒儒矣希贤贤矣及夫德进言扬出应时需则推所学以开泰治昌斯文使吾道功用振古耀今惠天下以及方来此所以为士而士之所以为学也茍不知自修而选举以孝廉则矫孝廉以应之以文辞则竞文辞以应之以行义则饰行义以应之是不过趋时好以徼利达士非其士而学非其学矣塾宇既新遂逺致前释褐院徐君唐佐正臯比之席以严师道仍近取文行俱粹之士辅之以淑小学俾入塾者不徒务多文博识而明夫修已治人先之以入孝出弟而至于穷理尽性异时达则建光明盛大之业以辈前修穷则究广大精微之旨以继絶学千古盛名髙山仰止九峯屹然赖以壮观则斯塾为不徒建矣是以敝而必葺而予不敢啬费也或谓学乃祀先圣先师今塾亦然得无凟乎曰非凟也报也本儒道之所从出犹耕先穑桑先蚕也古帝王之道兴治而阐化而夫子以道辅治而立教化行于当代而教垂于无穷虽家有其祠可也有若云以予观于夫子贤于尧舜逺矣而孟子亦曰自生民以来未有孔子岂溢美哉然则塾虽小恶得而不祀是塾也嶰峯先生既纪其创始本末于前愚不自揆敢书其营缮岁月于后作而兴之尤有望于后之司是塾者
　　修建宣妙院记
　　松江本华亭故邑今为郡由杭而下逾十舎平畴沃埜无丘垤介焉至邑之西北突如其峙为山九惟佘山宏袤旋折为诸山甲而西南一峯尤雄伟丰博予六世祖宣义公亮藏焉横枕坎冈左挿右抱前旁列而相向中聮拱而相直其下有丘如印之衔清涟萦囘如鞶之曳地理家见谓擅风水之胜宣义仲弟泗郡博士附窆右陇形势槩相若髙祖仲达仕崇宁迄礼部正卿泗季嗣肤敏建炎终礼部卿贰讵非其验欤冢故有庵治平改元请院额为宣妙循是土宇增拓坏必植敝必新皆先文昌及诸族相继给施有兴无坠及宝祐开庆主僧更禅不常且非其人栋桡楹防前倾后压防及湮废宗武时自毗陵假守归易置住持正怿继以允慈首急修缮捐费易材补新葺旧废者复完初辟庵为院规制隘陋犹庵也于是架楼以悬追蠡筑室以广方丈其始也凿山夷险改创法堂更新正殿承以前轩其次也益土拓基展修两庑建山门缭以外墉又其次也廊先有西方殿像皆装塑致自汴京嘉定初寺丞位先伯祖母某氏撤新而增袤之旁列四寮以居懴僧咸淳甲戌遂于东南复建懴堂十有二楹为僧徒讲诵之所以至两殿之间像设供具靡不严饰由经始以来二纪治平迄至元乙酉岁二百三十有竒而院乃宏深崇伟粗易旧观虽费钜用浩率出已有而允慈殚智毕力助以鉢幐之余故迄于成伯祖母元舍田二百余石赡僧以修永期人亡事寝田反其嗣爰谕以理复割其田之一遂益以新置邻比田十石改为岁建日懴费不足则计而补焉前后拨舍田二百余亩而为租若干歩角升龠具载碑隂并为岁修懴防之费工役方殷租入权以济用岁懴不克常举由今建防岁举可也老夫髦矣主是院者能循而行则懴防可不阙修间以徇土木之急坟院以时必葺无适无莫也噫依凭教法洗涤根尘恶所宜去也茍徒事空言犹醉者之止酒而违戒则去恶乎何有见作良因未作福果善固宜为也茍先务媒利犹贾者之蓄货以取赢则为善奚是云凡予为是修废起坠而不遗余力者非求消不善而规为善之报也慨念祖功宗德不能使后裔常盛而佛刹可依像教而至久此防不替此宇常存则庶克夀墓域于悠逺职此故尔然有形皆敝无法不空律以释典则为如是事作如是思皆妄也虽然使吾此诚感而遂通必有隂相之道而子子孙孙善推此诚继继无已则自有不敝不空者存谨母以为妄而勉之哉院径之右有栢挺然脩榦繁柯龙蜕鳯举相传谓雍熙至今三百年矣壮岁尝赋七言并刻诸石后之视今加封植焉
　　玉宸道院原一堂记
　　道一而已冲漠无朕兆于泰初形生气化散于羣有圣人因之以建人极垂世范赞两仪之化而成其能遂万物之宜以致其利根于命谓之性众性出焉乃立教以顺导之而归于正动于欲系乎情众慝萌焉乃立政以严防之而杜其非古者所以同民心而出治道莫能易也是道也帝王之道也儒道也帝王之世儒之功用光明卓絶而隠于无名木铎振于夫子而儒名始彰老聃生于周为柱下史夫子自鲁驾而问道焉又从而问礼焉谓非儒不可也其着五千言説者訾其尚道德贬政教与儒不相谋噫是未遡其源耳盖自惟精惟一之传既逺上之道化微下之情伪炽违行而取仁先利而后义礼至于慝乐至于滛风靡澜倒愈变愈下聃也思欲得古圣人功化密融于无声无臭之中使夫人丕变于不识不知之际反其太朴之天以还邃古之风遂为是愤世矫俗之论而不觉其激也孔子不云乎礼乐则吾从先进其亦救弊之辞欤今观其言养生修身去声色贱货利戒穷黩贵慈让与儒不殊而所谓得一以贞即贞夫一也无为而无不为即寂然不动感而遂通也我无欲而民自朴即意诚心正而天下平也安有异旨哉故鲁论轲书斥隠怪距杨墨而无片辞非诋老氏至子云昉有捶提絶灭之讥及昌黎河洛诸儒目为异端与释并言其故何哉良由学仙者尽诿其説于老氏末流之弊杂以方伎诡谲幻怪而宗主吾道乃不得不隠同斥异明有所尊理势然也然其论道穷元造微未易探索而近不遗家国细不弃民物汉之君相法之成一代之治是讵可以仙术槩之哉是以朱文公嘉与之谓文帝曹参得其皮肤伊川指谷神一篇最佳涑水注道德论而后山亦据古説谓关老之书本于六经微言至论要不可泯惜乎其辞之愤世矫俗虽少贬于儒而道则无二也余束髪诵经史暇辄窥其书久有志焉繇毗陵归以先庐为考妣祠而于中祠老子犹欿然以地临阛阓不足徕寄栖白之士歴纪且半乃卜佘山西隅倚髙临清鼎建靖宇为楹逾百殿以奉天之主宰焉阁以奉三清得气之先者焉祠以奉祖考上至曾髙存报本反始之敬焉为堂一纳老氏之流混而处为室四迎儒士之侣列而居堂之左右为复宇以位主副阁之东南为聮屋以肄职掌首之崇闳翼之边廊贯之中庑殿以明轩周旋有地燕息有所廪储庖湢澡溷有舎坛墠垣墉靡不具体经始以己卯之秋落成于癸未之夏阁之下宏深轩敞建斋蒇事率于此集扁以原一取道原于一之义使知道者扩而通之繇少思寡欲见素抱朴以至归根复命儒犹是也自惩忿窒欲闲邪存诚以至尽性至命老亦犹是也夫如是则此心混然太极与道为一而齐人我忘得防等生死于昼夜能事毕矣奚必上曽城造县圃如先儒所云下视人间犹瓮盎而后为髙哉茍徒校是非辨同异纷纷与物相刄相靡借拘儒之説惟世欲之徇而以肖天地之形同草木而腐则宁不负此生邪予负有生者也因记岁月爰笔其説勒诸珉为学道勉所割原田给院之众为租四百七十余亩而赢经费缮修咸在焉乡保亩歩详载副碑为吾后者续广可也虽至困乏谨母觊斗斛尺寸之取又系之以为子子孙孙戒
　　墓志铭【塔铭附】
　　府判中奉洪公墓志铭
　　公讳应辰字用和本居浮之固始亦鄱之派也曾大父真大父臯父杞赠中奉大夫母杨氏赠令人鼻祖来自淮刻勤攻苦积铢累寸以有其家而能裒赢振乏煦寒饫饥不吝捐费闻者谓洪氏其兴乎中奉克广先业门闾始大长子应元两请漕举幼子应午繇勲戚入官需次警职俱先逝公次子也方成童与羣从序立道周善风鉴者过焉曰此佳儿也他日必昌而家公挺质秀异在师不烦通百篇义与兄俱以儒业著名人号二难初中乡贡亚榜慨不足以发身成志乃游京泮颉颃多士之场课试每占髙选既而袭兄故歩与荐漕闱越岁邑令杨公瑾以礼罗致之邑庠前庑令每欵谒先圣病宫庭斋宇之相附属非所以崇庙貌肃羣瞻将革而新之公建议脗合遂易故基创正殿立讲堂各辟门庑规制视昔宏丽度材辟地靡不输劳以至更造器物以饰礼容帅先捐田以禆学廪逮今利赖丙午复预计偕庚戌策奉常第初调盐官簿淮阃剡辟勾稽虹县秩满升辟帅凖舒翘幕府硎发颖露见者刮目摄教泗水崇德程艺以陶成士器众论翕归当路交章举关陞者再举籍者五不曰有用之学有用之才则曰器识凝逺志节清修后村刘中书以讲学精深持身修洁举备顾问名逹推重往往若此制邑新城政尚平易不务严刻再书考最休誉蔼腾富阳寨卒羣捕米商鬬死者累十县宰以嫌辞避改委隣邑弗能决公至喟然曰运米徼利者贫民也挟禁攘利者捕卒也旅店贩夫何预焉遂直其寃全活者众归途过门相率迎于道泣曰非贤令君吾属无遗类矣罗拜而去继辟淮西机幕旋升滁贰阃檄覈浚筑申牍明直随以责归未防奉祠仙都增辟城南故庐自号鹤隠日与里社文友壶觞吟咏谓不作弹冠想久之时宰以旧幕客俾倅防稽命下喜语人曰小蓬莱昔恨云气之隔今为岸帻司马登啸其间以抚晋贤遗迹亦吏隠也幡然而就关决两载奉公不挠备殚贤劳倦游赋归而时事异矣公乃杜门蛰迹谢絶人事惟繙绎古书训励子弟时过丙舎栖幽潜深盘泊林埜以自娯适家事一付其子时阅内典有得尝作偈云云兮为身月兮为心寓言曰隠时至即行人多传诵以为达观康强至老饮啗不衰疾之日无甚苦召子若孙戒以谨俭持已悠然而逝公明允谨厚孝于亲悌且友交里闬朋侪谦而敬家庭唯诺闺门雍穆郁如也不茍取予不妄施而人有急难乡有义举则捐资恐后莫不诵其贤以诗书为政不求赫赫名而令修讼平民怀吏畏莫不称其能歴所居官氷蘗一心去如始至为乡土寄外事不预吏污无染而莫不服其廉惟祖之迈种者厚故及公之身而得名得位至膺邑国之封由身之善积者加厚故备向用防耆頥而以考终前作后袭机应气随天人感孚之理固如是夫予同丘里仕前而年后公俛而交久相亲悦方叹老成之无复见府掾孤以日迫请志其墓辞之再且力一夕公见之梦辞气如生盛服致恭若有谒者至旦而其孤已及门矣爰次其出处之槩而为之铭公生于庆元丁巳殁于至元癸未五月二十六日夀八十有七积官至中奉大夫华亭县开国男初娶钱继张氏并赠令人子三多福前承信郎江东运凖娶赵氏并先亡文虎前迪功郎安吉州民掾娶孙氏文龙前登仕郎娶钱今潘氏公之弟县尉无后以嗣焉二子俱以赏延补官孙男五清之鼎孙頥孙随孙豫孙女孙六长适衞文昌曾孙应寅余幼侄孙女越娘议盖贰卿之曾孙炽皆同里也嗣子卜甲申二月六日之吉奉公柩合葬于本县集贤乡六宝山之原铭曰
　　秀而文于以成名俭而德岂惟润屋昔菑而种今溉以壅尔昌尔炽匪天是私呜呼曷不憗遗兮老成六宝郁郁兮将以利后人
　　路分训武潘公墓志铭
　　公讳得刚字知柔以可匾斋幼敏悟业儒不效俛从右选以少傅赵公师贡戚属奏补副尉初调江隂利城镇酒税歴仕至东南正将权浙西路分积官训武郎曾大父日益祖伯涓俱抱隠德考仁进赠从义郎母康氏赠孺人稽之世谱鼻祖避石赵乱繇郑之荥阳县徙华亭镇镇为邑邑为今松江府阅载千有竒而支派之演迤未艾曾髙以前名迹莫攷至从义而族始着继以路分恪承先绪克昌厥家而资业已蕃闬闳以髙公明朗浑厚智识过人与世酬酢合时措之宜临事审当然之则持已谦接物和犯而不校有古长者风俭素自励其乐素朴而无歌舞妖冶之好珍异华靡之饰睦宗善邻谊所当予不啬属方俶扰钜费错出他姓往往均于婣族闾里公槩取之家靡不隂防惠利虽纡紫束金未能免俗而耻奔竞轩冕之志泊如常语人曰身犹寄耳况外物乎达官钜人耳熟贤誉如浙漕饶公虎臣郎曹梅公杞节度谢公奕昌剡荐者未易殚举笃于训子延致名儒谓非冀其媒进取徼利达俾识前言往行不逾礼义之闲而已尚释老精庐真馆宏建严饰而奉西方之教尤笃谓非以是规福报慕其齐物我超生死耳即其宅心著论而验诸行事视乡之豪右殆出乎类者也故能年跻耆艾福备向用诜诜四世蔼蔼一门感应一机之影响欤终之日若预知无大患苦命子妇及孙于前戒之以节用而好德先一日为偈语有云明月同归死生无绊次朝喃喃佛号澡身偏卧怡然以逝盖亦善积理融至死不怵匪徒崇异教之验也公生于庚申腊月晦前二日属纩于癸未季商上澣二日夀八十有三公之俪夏氏首以资政林公略姻党封孺人复以特恩封安人先逝一纪子彦和前成忠郎襟度夷豁礼贤乐善人多称之亦先公卒孺人张氏守志孙良知前保义郎初娶姜继季邱赵今储氏女孙四长适前从事郎司理参军盖次适前登仕郎洪文龙余俱幼曾孙男二长国先前登仕郎娶盖紏掾女为室次太孙曾女孙三悉童穉成忠曩需次湖防镇居城东别业重交义相亲敬逾常俦且获与保义服衰执祖防哀疚若失所天从治命将以甲申元正十一日庚申奉公柩躬拾余烬附窆于祖茔之域贻书请铭弗获辞铭曰
　　胄遥遥歴千禩邑无是门峩峩自公始甲子里匪簪绂以为贵匪金玉以为美德及人俭持已身所接绵四世冨而夀多受祉没吾宁视若蜕后其昌孙克继
　　慧辩圆明悟悦大师塔铭
　　普照宏丽雄特甲云间诸刹僧之戸分区错处其间而秀伟不凡者人固不乏如师悟悦盖近世之间见者也悟悦师佛智大师处岩岩四世而上修证大师可贤贤之师智觉大师义聪俱为缁林翘楚传衣嗣法二门独盛师质清气和敏慧得于天分髫齓礼佛智祝髪为教不烦克自勤励该洽内典喜能好修后进规为表则扶倾起坠举寺借为隆栋焉初智觉以贤首教名于时行业未易遽数至佛智复铿铿有声着纵夺章论权实经教制模象图释宗因喻三十三过及倒悬解答律宗三十七问等作以显奥旨以警羣迷遂分座杭之崇先旋住持越广福吴报恩继被勅专席于上都慧因逺方学子翕至骈集鼎新藏殿有废必举逝之日目既瞑复超语人曰如来金相示现吾前宜务进修己而反真闻者竦异悟悦亲承密契己究海印圆宗续游诸方参知识问难辩议所得洪深犹日课诵华严潜心覃思索精致微而洞彻蕴人有勉其论著者则曰师言尽矣可无逊乎修证于寺之西北隅建九品懴院以处佛徒之寅夕礼诵修观行者栋宇像设肃洁峻整淳祐戊申以勅额扁梵修而规制尚病于隘师纪纲院事严饬有加供膳必谨荤胾不敢入门阈氷蘗自持涓尘无染遂储积租羡益以鉢幐买院隣民居廓之创立方丈三十余楹堂室渠渠崇深宏伟中庑翼翼庭硕轩敞秀石清池修丛竒植森列映带洒然为幽栖之胜庖湢廪厠壹皆充辟续得临流之地屋焉而梵宇始广而备师于所业所事可谓重规叠矩而无忝前人矣素嗜儒书博渉经史亹亹形于谈辩而挿架殊伙尤于比兴重加之意一吟一咏幽深逺有昔人所不能到者燕本越淡乎琴聪蜜殊乎防无得以名之且工书法引笔行墨殆将逼真欧虞而突过怀永时娱闲于徽弦寄逸于枰楸而运轸发机俱造其奥以至考古博物有来必名人多服其精鉴焉清致雅上濯濯乎凡植之梧竹颙颙乎众羽之鹓鸿也岂非释流之所罕闻而仅有欤繇是胜践名俦骚人墨士喜与之交而克上承下逊不谄不狎昔之贵宦今之元侯每造其室至于忘去而一语不及其私然处纷攘而无侮无拂者侯崇敬之力也咸淳间柄国者有闻谕意邀致不得已一再往问所欲纎芥不以请惟荐进名衲以宗教丛林伟之继而出畀省符俾世袭梵修以夀其传亦非由谒而获其与世接而能自立也如此方未拓地也于院之北甃石为岸累砖为衢径四十余丈以便行者其后复欲于西改创津梁筑堤相直以通南北之途度材储具将举而弗果遂用其志于及人及物抑有可尚者焉晩年悟诸有之本空融三观于一致尅意可粲之学使功深力到则满载月明之诗岂专美昔之上人而遽以夀终吾见其进未见其止悲夫师讳知赜字致道悟悦其自称族姓钱邑里云间初赐号慧辩加紫衣以前朝应祷之沛恩也续赐号圆明以僧统敬悦名行而颁慈命也生于嘉定已夘归寂于至元戊寅夏五得年五十有九腊四十八孙希白嗣师领院克绳祖武动无违事且舆杠济渉以成先志莫不美其善继曾范德馨犹习读阇维之次齿舌坚莹不泯于烬或谓平素语不妄之验视嵩明教其殆庶防希白函灰砻石将以至元庚辰月之朔易日之甲申窆于祖塔之右来请铭予自假守归与师交契防二年谈议赓酬听琴玩奕情好笃密询遁之交不啻也其亡哭之恸复以诗文写其悲恶得而逊遂为之铭曰
　　雅而文秀而实寒露清氷和风爱日于祖于师光明熙缉啽哢飞走妙墨精笔虽游于艺不流于物晩摄诸妄顿悦禅寂退焉若藏渊然以息维塔岩岩鼎分其一继继承承休垂罔极











　　钦定四库全书
　　秋声集巻六　　　　　　宋　卫宗武　撰杂著
　　味书斋说
　　气之为秋也澄空无翳一碧万里寥乎泬然犹端人神士夐出乎风尘之表而莫喻其清而逺山之为崖也岩岩倚天断壁千尺魁乎杰然犹伟人端士独立乎俦类之上而莫名其秀而奇刘君翔甫居十锦之乡环屋皆山崭崭崿崿剑拔圭削而其中洞豁涵灏灏无涯之境于是合而名之以秋崖而复以自名即目之所览契心之所会表里一致则为清逺为奇秀可知已惟其所存若此故一无他好而惟书是耽于其藏修之所扁以味书则夫朝吟暮诵手披目玩易之为广大幽深诗之为温纯敦厚百篇之雅奥二记之损益六典之事赅制备四书之义精理融春秋之所以谨严三传之所以富而艶裁而辩清而婉研精覃思哜嚅涵泳若太羮酒淡乎自有正味以至诸子百家之纯疵歴代信史之得失屈宋以来操觚弄翰之辞之雅正蹖驳莫不博考详究沈浸醲郁若查梨橘柚之杂然各适其口及夫所得融畅于中流溢于外敷而为言论为篇章滚滚乎源泉之来艶艶乎葩花之发浥浥乎膏馥之薰蒸灌注一言一咏无不自此中出则其胷中之所自得岂止刍豢之悦我哉其视王公贵人穷珍极异列五鼎费万钱丈食日陈乎前不足辱吾之唾笑曾臭腐土苴之不若而吾之所嗜则餍饫之而愈觉其渊然深悠然长也昔有赋思游者云大道繇兮味琴书彼其昧熊鱼之择所乐不纯固异乎翔甫之所好矣然翔甫将与此书终泯泯于此崖乎抑将出而有以用其书乎夫山之为崖岂但块然赋之形色而已哉蒸为云濡为雨则可使庶类被润泽而至丰美气之为秋岂但时其代谢而已哉零为露凝为霜则可使敛华就实而陶万寳于有成书亦犹是也善用之而俾儒术之效行饮食日用徧为羣黎之德既醉既饱人乐太平之时则是书之味沛为一时之膏泽靡不沾被而所谓清而逺秀而奇者不为徒美无愧乎秋崖之为名茍用之而违其方以之钓爵位媒轩冕惟势利之是徇至便辟侧媚以求合而功无以及于世德无以加于民知吾腹之可飨而不知亷耻之日馁知吾家之可肥而不知道义之日丧则是书之味不过为一已之糟粕而向之清而逺秀而奇者为污浊为凡陋卑浅而秋崖之美号孤矣岂不有负所学欤尝有为秋崖之说者矣而未及乎是也余故得以伸其説而为翔甫勉
　　书案云心拟断宪司狱事藁
　　记曰刑者侀也一成而不变故君子尽心焉书曰服念五六日至于旬时丕蔽要囚盖刑狱非细事也古先垂训谨之重之云心帐管佐部使者总臬事于一道论囚定罪至成钜编而小大以情纎悉无差上下所服重轻适当所以悉其聪明致其忠爱谅亦至矣且用法不徒泥法而绰乎诗书之余味儒以饰吏固如是夫国有政刑刑以辅政官有长有属而属以辅长也则当平反之绩侔于古人澄清之效播于右淛民到于今称之良以辅之者有其人也儿寛为谳掾以古义决狱而著名狄梁公以天理断刑至万计而无枉当无逊焉展巻不觉三叹
　　题画册后
　　画虽小技而宇宙间事事物物皆错综于胷次牢笼于笔端逺可使近大可使小毫芒肤寸可使之广博崇深凡雄特秀丽天下之奇观目所不接足所不及者皆掇拾于氷纨茧素中前辈谓无声之诗是也诗画本一律必灵秀者后能之故昔之缙绅游于艺多以此名世近来能士絶少夏大夫珪画院之应诏者耳而驰声于时今观方尺之楮幻无涯之胜扶桑之出日蜀岭之挐云层波浩淼犹具区彭蠡之广飞瀑激湍有瞿塘谷帘之势与夫栁岸花坞雪境晴林揽之皆若近在儿席少陵所谓咫尺万里殆不是过亦奇笔也以其游戯之作姑集为藁云尔使大放所蕴淋漓毫素必又有可观者矣使君袭藏此帙毎一展玩则天地形色之妙尽得于目睫机动籁鸣发胷中之灵秀融为有声之画则奇伟又岂止此与流俗之披玩图册者异矣
　　跋读书图
　　世固多术业矣而莫尚乎为士为士莫先乎读书故善画者寓意以着其形能言者属辞以标其目大要欲其谨从游防沈酗戒鬬狠而终之以无怠盖三者皆得以攻挠吾心蠧蚀吾书者也而非日孜孜则无以成为士之业观乎此则此所摹写岂不足以警荒嬉息忿絶酣饮而振偷惰欤其与区区衒丹青染毫楮以为耳目情思之玩者有间矣虽然占毕吟诵寸隂是惜书固不可斯须废也然经以载道子史百家以鸣道诵之而不精其义以明夫道而徒务记览工词艺以媒进取则莫知正心诚意为何事道德性命为何物虽多亦奚以为当知书贵乎多读而尤贵乎知所以读知所以读则不茍读而近于道矣不然纸上陈言未必非古人糟粕而斯图也非有得乎声音形色之外是亦朽素误墨耳挟策者其思勉夫
　　徳夀颂为盖行斋庆希年作
　　惟夫德人天格以夀夀岂尔私德惟我有百行之首莫大奉亲色难志养翼翼小心时靡有愆弥乆弥钦克恭克友于族有睦埙篪迭奏阳吕隂律陶冶一和祥风爱日廉以从政载于宦途谦以接物蔼于里闾熈乎春和粹然玉如窒而斯通剥而不耗莞簟以安室家是保俎豆莘莘钟鼓击考德耀既贤宁馨克肖箕裘有传琴瑟偕老齿班洛英曰问曰焘身康以彊有积斯报未积未滋其报未央匪袤为川匪崇为冈一门之庆诸福之祥瓜瓞绵绵公侯挺生诗书流泽愈演愈长年高康老三寿作朋彼苍祐善曷其有极应复为感循环不忒何以寿君曰攸好德
　　赞寄顔
　　貎臞而形尫气直而行方我本平平荡荡人谓踽踽凉凉德何有兮防流之涧文何有兮寸草之芳匪徒羡游汗漫而过列缺盖直欲超泰清而穷混茫必飘飘兮出蠛蠓之瓮盎肯恋恋兮竞鸡鹜之粃糠傥一朝而闻道可千古而不亡
　　又后赞
　　绛人甲子年过其一道不加进德不加益晩岁尘垢洗清顿识本来形色凡物逆至顺应此心浑然太极虽处穷途如游化国平生好丑是非总付丹青一笔
　　次刘锦山和归去来词韵以赞其归
　　问去来兮问君曷月其还归林涧乆矣积愧猿鹤怨而生悲羌广受之已迈犹风流之可追慨裴张之嗜宠知止足而则非纵裾琼而佩玉异芰制而荷衣傥见高而识逺庶吉先于动微甲刃枞枞车驰卒奔虽有金屋不如荜门所可乐者惟吾道存书左图右土簋洼尊未抗志于伊吕姑怡情于孔顔必义路之是遵匪仁宅而莫安哜道德之永味透名利之上关齐得丧于一致混荣辱而并观眎世故之纷纶类风埃之徃还方黍离之伤周幸丰年之歌桓归去来兮四十载之交游邈千里之嵇吕判二仲之羊求怅猗兰之同臭那谖草之忘忧伟经济之大才固圣哲之可畴归公有衮用汝作舟然顚颐之失类戒拂经其于丘于滔滔而中砥母泛泛而乗流清贺监之一曲悟司空之三休已矣乎悬车告老维其时名虽足贵毁随之达官鄙子谅高蹈思安期有负郭之腴田宜以耘而以耔有排闼之锦嶂可或觞而或诗亟膏车而秣马投绂归来夫奚疑
　　叶通判哀辞
　　呜呼知生死之故兮固莫异夫有夜有昼何芝蕙之可叹兮而萧艾之独茂何樗栎之易久兮而杞梓之弗寿惟文昌之有孙兮为吾邦之翘英德之粹不瑕之古璧兮行之洁无滓之寒氷其气温乎可即兮所立卓尔不羣赞会府而材器颖脱兮理剧邑而盘错刃迎班振鹭以高鶱兮期翳鳯而上征胡退鹢之斜飞兮倐展骥而外更既别乗之三驾兮所至腾实而蜚声非揽辔于一道兮亦盍防列而香凝由当路之背公植私惠贪黜亷兮才者贤者困抑而弗伸使阨穷至病且老兮竟巻藏其奇蕴修能发挺挺而欲立兮毎为此而不平曩天畀其际逢兮忝铨闱之同登始雾披而识眉目之异兮倐天合而为肺腑之姻气臭若金兰之无异兮契好若鱼水之相亲当选海之汨没兮莫测其涯津赖埙篪之迭和兮义毎笃于断金借春风牙颊以汲引兮飞鹗表而上腾一至再左推而右挽兮遂与诸彦而并升愧终无所成名兮罔克补报其涓尘念占籍而虽同贯兮邈地异而迹分恨履道之弗同坊兮莫亲炙而亲薰记司钥而上省闼兮获迩典刑叙间阔而悦情话兮酿为之倾俄如轮而如云兮世寖殊而事殷各东驰而西骛兮知孰死而孰生暨征斾之返自鄞兮喜全璧于一门许拔宅于我馆兮举室为之欢欣奚日征而月迈兮竟弗践于此盟水之北有山兮架招隠之楼岑上栋下宇兮惟竢时之落成邀佚驾以来游兮共听鹤唳而猿吟抱此志而弗克遂兮俄闻疾起于逡巡属去腊之上故都兮汲汲乎为人事牵于众兮其徃也不容稽程岁迫乎除兮其归也祀典欲循念念乎一问寝食兮卒莫造夫闬闳岂料贤人之嗟兮果协乎龙蛇之辰遽飘飘其仙去兮孰能反其氷雪之魄秋水之神吁嗟吾亲洵美仁兮式如玉式如金兮文墨议论不复可覩闻兮焄蒿凄怆将何所窥寻兮一见之难为不尽吾力兮挹此恨以终其身百罹之逢顾何有吾生兮恨不相从以反其眞痛德人之千古兮惟长号而涙零莫躬奠于两楹兮写哀愫于斯文
　　为丹嵓窆骨祝文
　　嗟嗟丹嵓士之翘楚学博行修辞藻相副于途之穷晚乃値遇契好笃宻交若平素挽致闾塾冀淑子衿渐之摩之小大有成甫及朞年遂以疾告医祷弗灵随以讣报金石相期何逝之早玉宸瘗骨垂殁有言生于我馆死何靳焉爰卜左冈维辰之良奠酒一觞以窆以藏用栖尔神俾后其昌伤哉二孤何恃维母母兮何依爰为择偶月有所给以育以鞠诲以塾师庶其成立惟灵鉴之啜其有泣
　　奠常端明文
　　呜呼凡囿形于溟涬兮等浮沤于生死前乎名世之既徃后乎方来而未已徃者寥寥不可见兮犹逝川之莫囘来者纷纷于目睫兮孰若皓月华星之有炜惟公克绳其祖武兮考世家则实中兴御史之名宗克肄其儒业兮于先祠而袭吾郡宣公之芳趾舒翘扬英兮乃魁别省而擢巍科蜚声腾实兮乃登华途而歴膴仕汉符方剖而司六察兮信近代之罕闻魏笏有光而揜前贤兮视先烈而愈伟嗟直道之难行兮志莫伸于权臣曾几时而左迁兮夫岂容于易退爰予节而兼两道兮俨照临于福星惟正身而肃百吏兮自澄清于浙水其论思禁近兮则有异具臣其弥缝省闼兮则无忝宰士拟昌黎以尹京兆兮乃力辞弹压之尊出望之而守冯翊兮莫不谓辅佐之器暨升资殿而次四府之聫将入庙堂而宅百揆之位何运序兮推移俄陵谷兮易置遂与世而相违兮仿渊明之闭关至没齿而絶交兮为汉人之扫轨公之德兮大圭片玉之不瑕公之行兮寒氷万壑之难拟文如行云流水之闲雅兮不为时花美女之纎妍政如熈阳瑞露之煦濡兮不为繁霜烈日之严厉内台外节出藩入从之践敭凡屡兮田惟洛阳之二顷居惟河汾之敝庐其高风亷尚之足以障頽澜而挽薄俗兮又如此曰寿曰考而又耄兮梦奠楹而若先有知全名节而以终兮事盖棺而迄无所愧观近世之尊崇显贵者固繁如先生之光明俊伟者能几某虽匪聚庐幸同州里顾以德而以年盍师从而兄事记宦辙之周流兮遂良觌于泛红依绿之邦涉岁月其几何兮慨俯仰有鱼龙鹏鷃之异逮跛躄之复升兮甫获缀班于文鹓喜声光之宻迩兮岂特希荣于附骥药石之冀其熏炙兮庶增益其未能轮云之倐其纷纶兮竟莫酬于素志闻公兮既脱荆榛喜公兮复还桑梓念杭苇而徃兮拟造请于文堂奈出门苦碍兮卒莫至乎阙里诇牍遣兮方仆夫之载驰讣书至兮叹哲人之俄逝登门墙之为日浅兮毎惋恨其纳交未深慕风节之与人殊兮爰爱敬之不能自已逺致束刍而寓诚奠奉一觞而亲酹兮哀哉而灵兮鉴止
　　奠梵修主僧慧辩师文
　　夫惟天地絪缊二五妙凝钟气之秀为人之英超诣卓絶者固不世有高洁清粹者亦所罕闻犹嘉禾与瑞草不择地而挺生嗟我至道擅美释门虽僧犹士好脩喜能其长篇短章奇峭婉丽疑摹仿乎燕本越淡其大书小楷端重雅健似步骤乎智永怀仁若高山流水之趣融深妙惜无昌黎之笔以写颖师之琴好尚既雅识鉴尤精通今博古物来则名又无逊昔人之能辨乎牛铎劳薪能使石鼓之鸣无废不举无旧不新僧居佛庐绚烂嶙峋随世酬酢则周百为而泛应曲当反视収听则刋落万虑悟禅悦而独究上乗虽未能作祖成佛亦庶乎出类超羣与师为友几二十春以道义合以气臭亲交匪胶而匪漆而相得之味如饮醴泉甘露而自觉其清醇方在疢也获屡造乎文室至疾革也痛莫闻永诀之音乃遗秋江泛月之图轴后有清吟雅画蔚然墨妙而笔精毎手披而目注增悲感而涙零惟师之灵虽没犹存吾老矣无望乎圆泽之期友人于再世而闻三生石上之吟或者冀竺师之既逝复反而勉予以精修道德而升跻神明万事泡幻夫何足云荐刍苾以侑哀希焄蒿之来歆



