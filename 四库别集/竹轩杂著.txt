　　钦定四库全书　　　　　集部四
　　提要
　　竹轩杂著六巻　　　　别集类三【宋】
　　【臣】等谨案竹轩杂著六巻宋林季仲撰季仲字懿成永嘉人登进士第厯官太常少卿知婺州自号芦山老人尝侨居暨阳集中又自称济南林某者葢其祖贯也宋史不为立传其行事不少槩见惟陈振孙书录解题称季仲以赵鼎荐入朝奏疏沮和议得罪仲熊叔豹季貍其弟也皆知名云云今案集中与赵仆射书有相公过听引而置诸朝鹿鹿三年蔑有报称之语与赵鼎荐引之说合惟沮和议一疏已不见于集中其得罪贬谪之事遂畧而弗显集中又有祭德和弟察院弟诸文据所云同祖所出兄弟八人者知其弟兄甚多而仲熊叔豹之名亦已不可复考然宋史赵鼎传称鼎之再相尝奏言今清议所与如刘大本胡寅吕本中常同林季仲之流陛下能用之乎是季仲在绍兴中实负清流重望故集中劄子虽所存无防而多力持正论深切时弊之言其赵鼎南迁以后所与简牍数篇无不反覆慰藉词意谆挚交道之笃尤可槩见又庚溪诗话称季仲颇喜为诗语佳而意深今观所作虽边幅稍狭已逗江湖一泒而笔力挺防其清隽亦可喜也集本十五巻世久失传论宋代人物者或不能知其姓氏今从永乐大典中搜辑编缀厘为诗一巻文四巻用存其槩且为畧攷本末附着于此俾不至无闻于后焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　钦定四库全书
　　竹轩襍着巻一　　　　　宋　林季仲　撰四言古诗
　　有客【并序】
　　有客思英伯也英伯山居嵗莫雪零故作是诗以贻之
　　有客有客托于空谷问何以乐乐彼幽独矫矫其松籊籊其竹防风过之泠然成曲嵗曰莫止霰雪交挥谁与晤语懐我人斯我之懐矣褰裳从之泥淖伊阻中心怅而岂无他人以翺以翔意气所亲不能弭忘遥遥遗绪乆矣弗敭之子之秀吾宗之光我有薄酒子试歠兮雪霁江明共此月兮企焉新诗到蛰窟兮老子鬅鬙正愁絶兮
　　五言古诗
　　观徐孺子畵像
　　伯淮卧彭城绕屋生蓬茨天子呼不起思见巗壑姿俾工图其形衘命日夜驰落笔竟不得韬面以疾辞豫章有孺子同时隐江湄栖栖非我事结庐对风漪时人亦罕识阿堵谁写之我闻郭有道曽遣轻骑追疑此言语生即是茅畵师
　　送真歇禅师
　　我与真歇师同年五十八对之意頽然百事付华髪买舟系篱傍一日来告别挽之不肯留径山演法切佛法果何如请师为指诀俛首无一言苦欲相泯灭余漫述所闻此法本无缺山河连大地鸟兽暨鱼鼈防至一蠛蠓中含大千阔试即此身求万象皆森列声色臭味等六根能剖决阿谁使之然未可计巧拙盍亦反故乡子细自披抉当有无价珍终身用不彻胡为浪驰走千里访名刹环立广座下觑人揺辅颊譬如坐海底巨浸从头没反问岸上人覔水济我渴师闻抵掌笑却道我饶舌径山堂未开居士法先説儒生玩韦编贝叶师所阅两家相诟病乆矣互侵伐孰如吾二人一见意轩豁纵谈这个事逈出言词末古人知造车不较出门辙看谁到长安宁论吴与粤因书问答语聊以赠真歇去去亦何之千水防一月
　　秋热次髙仲贻韵
　　乗时火初流执热病未脱踏氷思少蘓坐甑哀茍活云意断渰渰雨声閟安用天官为不悟秋序夺巫尫暴何辜夸父僵且渴熂山将焚烧翻海欲洒泼蛟龙遁寂寞蝇蚋恣喧聒瘴鸢时堕水涸鱼暂濡沫斯焉禾不登往矣穗奚掇众心祷不昧羣望走莫遏殷勤闻雷行闪闪惊电抺嘉树疑盆翻脱叶逾帚捋汲井忆羸缾承霤争罗鉢新凉来不断浊水去如割未论沴气销陡觉烦襟豁遂囘望电眼免蹙忧稼頞一饱兹可营百虑何劳防明公轸慈仁此道归包括世事有反覆愁肠屡回斡栖栖同里甿闵闵忧旱魃赋诗输悃悰盈轴办嗟咄句圆珠走盘意定在筈千仭徒仰髙一苇敢杭阔韬疵知含洪防蹇终臲卼
　　坐我甑釡中逾月不得脱劳生亦何聊喘喘覔少活驾言往空谷卧聴惊瀬遭逢褦襶子此事又中夺天公不我怜定为化邓渴一夜翻河汉散作珠玑泼檐垂素练直栢枕鸣聒聒更饶牕户间萧瑟溅飞沫老火谢余晖削迹去如掇乃知造化心潜通本无遏繁暑移清凉变化在一抺田父有喜言侬得垄穗捋却忆灌溉时搰搰抱瓮鉢王者仁如天寸物恶伤割独爱夏日长器度何不豁向隅泣一夫满堂蹙其頞余凉止殿阁芜垢直可防我愿均此施逺迩归囊括措意肤寸间六合可旋斡宁容凶逆俦肆虐为旱魃掣电备麾旟鞭雷供叱咄号令挟风行声飞齐万筈烟尘悉荡攘再见天地阔孰与长畏人朝夕懐臲卼
　　痴暑如痴人吝权不肯脱凉风戒七月尚贪朝夕活云雷动地来一夜雨声老火无晶光奔迸气褫夺我思疏仲翁千载犹饥渇父子腰金黄照眼光泼泼车马趋其门市井等讙聒从容相与言身名如聚沬功成不还乡患至将谁掇相随出闗去浩然不可遏挽饮东都门颓顔酒防抺迎迓走儿童争取霜髯捋歌呼接日夜弹筑杂击鉢时时问余金趣卖供酾割落落丈人行器度自轩豁子孙汝何知徒蹙求田頞迩来官途险凭谁为铲防冥行罥荆棘进退俱有括胡不观四时寒暑递推斡强聒不知几斥逐齐旱魃得失何恠事书空漫咄咄要须慎其初毋轻去筈我本一散翁涉世多迂阔何如二大夫安枕无臲卼
　　七言古诗
　　谢李端明惠李翰林集
　　江汉滔滔去不囘几人留得诗名来要须洗以千斛水莫令胷臆生纎埃清狂我爱李太白乱之鸥鹭谁嫌猜一生事业在杯酒富贵于我何有哉长安市上唤不醒醉眼徐为君王开挥毫散雾金銮殿气使权幸如奴儓风骚独歩千载上鞭挞扬马咍邹枚长流夜郎得不死定知造物须怜才文采至今独未泯耳孙气象何崔嵬寤言世士少风骨慨然力欲扶衰颓刋传家集流海内亷顽立懦兹为媒分颁亦及蓬荜士使者踏破堦前苔神交不待读终巻骑鲸恍惚来瑶台气酣日落酒不足更挽天河注玉杯呜呼俗隘直可哀吾非斯人谁与陪朝游蓬莱夕方丈去去相随翔九垓
　　次韵酬黄季章
　　长安公子意气豪笑我憔悴居蓬蒿人生栖托一枝足何用搏风九万髙我今百事付流水归卧北窻心独喜林表春禽自在啼絶胜豢养金笼里谁能胷臆无尘垢木鴈未论才不才子陵事业亦何有风月凄然一钓台
　　天柱峯
　　寻胜权舆自天姥芒鞵踏遍春山雨要得山如磊落人纷纷拳石何足数忽逢一柱揷天寒行茅最尊疑父祖羣峯往往皆儿孙环列膝前仍俯伛我忧穹昊欲撑柱莫笑杞人心独苦伊谁有力能致之大庇苍生使安堵
　　五言律诗
　　陪馆中诸人游天竺分得香字
　　不到八年乆重来双鬓苍珠玑溅寒溜笙磬咽风篁啼鸟千林晚飞花一路香吾宗故庐在立马傍残阳
　　中秋不见月
　　淹淹一夜雨脉脉万方情勿恠云多妬从来物恶盈水浑珠自莹垢尽镜还明共赏此时月无论隂与晴
　　次韵陈明锡见寄
　　一别从京洛相逢向海邦倦游怜舌在多病觉眉厐佳处随山屐余生付酒缸新诗老眼细读傍寒窻合去趍华阙难教滞陋邦悲鸣怜老骥迎吠厄羣厐便腹书千箧濡头酒一缸懐君夜不寐落叶打空窻卑栖安故里薄宦倦他邦依社愿为栎涤牲宁用厐利名蛾赴烛身世蚁浮缸多谢江边月相寻到小窻
　　周希父见寄次韵
　　松菊荒三径风尘走十年家山忆到骨世路厌摩肩懒计诗工拙宁分酒圣贤从他消便腹老去只贪眠
　　次韵萧徳起见寄
　　漫求三釡禄浪走十年尘白发不饶我虚名能中人溪山闲始见鱼鸟静相亲共对一庭月谁非吾近邻
　　陪赵守登楼赏红梅
　　大防时争嫉独醒人更疑漫随春色媚不改嵗寒姿霞帯寿阳脸酒融姑射肌慿谁慰孤寂新有倚楼诗
　　钱塘别诸同年
　　晚色明沙际春愁挂柳边相逢一尊酒难值七同年聚散鴈遵渚行藏鱼在渊西兴残夜月独照渡头船
　　昨夜梦陪后乗次前韵
　　落峯迷晓径零露防秋畦节物惊衰鬓登临忆故栖苍苔防过履修竹湿新题昨夜寒窻梦相随叠嶂西
　　感兴
　　庆吊何时已劳生不自闲野情虽脱畧人事足机闗附尾初无意同尘半强顔柴门当却扫未敢负云山
　　和人对雪
　　匽薄一樽酒栖迟双鬓毛随风散檐雪巻地作秋涛汉使去不返边城寒更劳谁当如李愬乗间制雄豪
　　赠别陈给事
　　仕途多汩没归袖独飘飏要伴赤松子终辞青琐郎水云寛处好日月静中长万事休囘首停桡即故乡陪枢宻诸丈游赤松迫于还城阻为寳峯之集情见于诗
　　村逈云连屋溪晴水绕畦半生嗟薄宦随处惬幽栖散防寻遗迹披尘识旧题夕阳催上马不到寳峯西
　　中秋次韵
　　一叶下庭木初敲窻户秋隂云偏妬月衰病懒登楼勲业头先白江河泪未收停桡是吾土休梦野当游
　　憇瑞安北湖诗三首
　　去去春无语融融物自骄饷耕怜野老随犬过山桥晚唱縁溪口晴晖绊柳腰迂儒欲何往只合伴渔樵迳深松翠重风软马蹄骄水绕谁家屋门飞小竹桥龟开平野兆蜂引断山腰生理吾能免趋林拾堕樵吐晴林雨薄弄水夕阳骄风定云横野马鸣人度桥藓斑封石骨花影动溪腰谁破南窻梦空山落断樵
　　次韵婺州萧教授见寄
　　不到双溪乆浑疑一梦间把君诗在手见我别来山薄宦故不恶危涂难自闲翩翩出林翼飞倦合知还
　　赠赵遂甫别
　　才擅金枝秀名标桂籍先有如此公子不负我同年风落松间雪沙明竹外船天涯人老矣尊酒忆凄然
　　赠李举之别
　　摛藻才何赡哦松志未酬奉祠得南岳戏防向丹丘贾谊方年少冯唐已白头桃花烟浪暖看子上瀛洲【举之明春试词学】
　　晚眺二首
　　秋色澹修渚夕光明小楼溪虚烟漠漠天逈鴈悠悠短髪存堪数黄花揷自羞青山本无事敛黛为谁忧病与老相守慵思静自便故园三径菊归路一蓑烟髙下云连谷从横水防田凄凉千古事簇簇夕檐前
　　项居士挽词
　　孝友从初嵗温恭见隐居谁云不为政只此是知书末俗惟多伪何人得似渠春江照丹旐恨亦到龟鱼【居士禁杀常买鳞介纵之】
　　潘居士挽词
　　君家多隂徳自昔赋闲居不用毛锥子甘乗下泽车李衡千树橘范琰一园蔬夫妇仍同穴乱离谁似渠
　　袁居士挽词
　　君看袁居士苍然松柏姿生涯一樽酒事业五言诗去跨月边鹤空余床下龟江村相送处尚忆杖过眉
　　挽林潜圣先生词
　　省已知为政忘言是读书世儒谁说此学子可怜渠文物思前辈风烟翳故庐倚楹独长叹吾道竟何如
　　胡夫人挽词【呉巨镇妻】
　　自昔衣冠盛人言胡与呉诗书渐渍乆妇女见闻殊鳯去怜雏弱鸾吟叹影孤灵龟表贤徳卜地得慈湖
　　柳夫人挽词
　　风俗日云薄典刑终未泯请防列女传今有柳夫人色养金章贵褒封钿轴新凄凉板舆路却见小梅春
　　悼潘君秀才
　　投笔辞场屋携钱送酒家身名俱梦幻醒醉是生涯沙晩号寒鴈林髙惨暮鸦嗟予方哭弟清泪堕悲笳
　　沈朝议挽词
　　擢第繇元祐封侯迨绍兴旷懐初不竞薄俗漫多能勲业一壶酒交游八尺藤诸生话乡老挥泪湿寒灯
　　赵寳学挽词二首
　　珠海光无尽瑶山气自温鸿基开烈祖余庆袭贤孙妙墨潜虬动雄词骇浪翻九重应震悼同姓失毛原粲粲霜蕤晚凄凄烟渚秋长随山简马同上谢公楼诗句入飞鹜歌声落钓舟那知倚栏处直北是松楸【九日集于谢楼嵗嵗以为常公今不在而佳城在望坐客皆为之怆然】
　　程显学挽词二首
　　卓荦千人杰飞腾四十秋才应有余刃事不见全牛持节半诸道分符知几州终遗搢绅恨不作富民侯忆向沙头别谁知地下游祠堂只如旧庭竹自生秋囘首山埋玉伤心月满楼慎江日夜去中有泪俱流
　　哭薛吏部
　　伯仲皆登第人言薛与林凄凉五年事摧折两家心漫醉春来酒谁仝别后襟空余钓矶在落日见孤岑白鹿春城下黄牛古陇头年年唤兄弟两两酹松楸今日逢寒食哀君返故丘萦懐多少恨不逐晩云收【两家兄弟相继登第五年之间沦落几半又祖垄相邻嵗时展省往往同日今吏部之葬适在清明故云白鹿城黄牛塾其葬地也见圆经】
　　周希父挽词
　　忆昔同年友吾乡有六人而今如梦寐强半委埃尘云防霜天晚梅野迳春【希父常赋此诗属余和往复数篇】囘头赋诗处清泪堕江滨
　　许厚之挽词
　　防马西州路山川泪眼傍看君有遗范如我见横塘寒日低瓜步浮云接建康隔江多少恨付与鴈南翔
　　戴唐乡挽词
　　湖海长为客干戈仅脱身来寻林下友半与鬼为邻马上人何在庭前草自春平生饶意气寂寞委荆榛








　　竹轩杂著巻一
　　钦定四库全书
　　竹轩襍着巻二　　　　　宋　林季仲　撰七言律诗
　　次韵希父见寄二首
　　晚窻落莫雪飞花防缀山翁两鬓华好办青铜买村酒共撑小艇访渔家觉非便合如陶令得趣何劳问孟嘉只怕故人腾踏去短檠谁与话天涯
　　腊前墙角见梅花雪后墙头见月华满引浊醪无一事尽收好处入吾家结庐君待归安固抱瓮侬今老永嘉莫道青山便遮断春风浩荡没津涯
　　次髙季应韵
　　杖屦相从秋水滨便将公作社中人酒行苦要深浮白醉去那知倒着巾把手共怜江国月囘头休忆野堂春太平未见身先老防取呉霜防鬓新
　　次韵林茂南见寄
　　转首今吾非故吾问君何用惜居诸流年已作悠悠梦往事徒劳咄咄书浊酒半壶时自酌醉头一月不曽梳阿谁似我浑无事睡到日髙三丈余
　　隂隂松竹满东山闻说君家六月寒若得封胡同里巷底须屈宋作衙官酒中有趣人谁识琴上无弦我亦弹试问庐江何彦徳貂蝉孰似鹿皮冠
　　移竹次林英伯韵四首
　　苍苔斵破斧防新移傍颓檐慰病身见我浑如旧相识此君端是个中人孤髙自比西山洁澹泊宁甘南巷贫梦断啼鵶窻转月怜渠犹把影相亲
　　不向窻前着色新老夫无处可安身寒梢已防千寻剑空腹堪容数百人染泪浪传湘水恨结根终伴杜陵贫囬头万事皆衰歇嵗晚相从尔独亲
　　手种琅玕照眼新老来深寄五湖身连宵留得枝间月邀我同为物外人封殖不贪千户富依栖可慰一生贫武夫称谓殊麄俗却恨樊川语未亲
　　姢姢犹带露防新分得江潭未化身嵗晩定知堪傲雪生来不肯强随人心如厐老空诸有节比原思不恨贫月淡风清卧寒谷倡予和女复谁亲
　　娄夫人挽词
　　曽将句读授儿童记得何侯待我隆肯辟髙堂舍孙寳定知贤室賛张忠兰陔未遂三山养霜树俄惊一夜风汤沐追封他日事哀荣应在泪防中
　　髙太傅挽词
　　声利塲中意独消端如处士翳蓬蒿渡江一马神先助夹日五龙功更髙不愿本朝私戚里长称文毋训儿曹十年共说无生话却对东风泪满袍
　　赠刘舍人次徳裕弟韵
　　鴈塔聨名记昔年天涯一见破衰顔人言巧宦何曽巧我欲闲居未得闲弱植自怜葭倚树雄文才许管窥斑明公旧有经纶手今日宁当缩袖间
　　次韵林楙南秋兴见寄
　　秋阳晃朗秋江前秋山崒飞鸟边待扶僊人九节杖去采玉井千叶莲一丘一壑不在我或用或舍其如天故人谪官卧空谷谁与晤语情凄然
　　陪郡守赵介然泛舟
　　邦人夹岸觑龚黄画鹢夷犹转曲塘风定波平溪练净沙寒石出木奴香冥搜万象诗肩耸流盻千山醉眼长此兴在公真不浅更乗霜月倚胡牀
　　赵守泛舟康侍郎有诗次韵
　　弹压湖山有主人我如鸿鴈亦来宾连云岛屿参差见过雨林塘取次新霜橘似夸千古富雪梅欲放一枝春酒醒月落愁无那聴彻残更断晓闉
　　周希父赋梅次韵二首
　　村舍江南雪意迟月边初破两三枝输他一防先传得囘首千花总后期春事循环宁有尽嵗华晼晩漫多悲君诗到眼如图畵写出行人立马时
　　嵗华物意两俱迟开到前村第几枝抱影自怜春有信冲寒长指雪为期音传陇首人相忆恨入楼头觉正悲花瘦恼教人共瘦月明风定酒醒时
　　次韵康侍郎咏雪
　　天公昨夜醉如泥擘碎浮云散漫飞谢女饶他歌柳絮曹人堪笑比麻衣平铺寳贝知何限豫表丰祥不待祈最是松林难画处晚晴犹吐玉霏霏
　　次韵刘敷言咏梅四首
　　梅花笑我无佳句惭媿诗翁亦姓林细防窻前陨秋叶谁知雪底得春心断桥斜径光将夕澹月疎云趣更深何处清香恼行客江头防马试教寻
　　江空木落出遥岑何处佳人独倚林不负雪期如有信偶先花事夲无心日低脩渚云容薄路转寒塘暝色深莫怪山翁数囘首暗香十里更相防
　　粉防欲破雪相禁如妬孤英防暮林九陌未传花底信一枝先寄陇头心月横瘦影池塘浅风度防香院落深挿向鬓边犹得在未须笑我老浸寻
　　霜清木脱峭寒侵惊见佳花吐逺林冷落自怜池上影孤髙谁赏月边心简文剪防谈何易【梁简文梅诗定须还剪防效作两三枝】杜老巡檐意最深寂寂溪桥断行迹吹香独与我追寻
　　春日感懐
　　忆昔青春去不来深慿百舌唤将囘尊前便觉和风转镜里生憎白发催青破轻寒归驿柳香和宿雨落江梅人生七十从来少待挽长河作寿杯
　　挽程大夫词
　　金章朱毂烂盈门春入仙翁笑颊温曳杖时时过他客含饴日日弄诸孙风髙值水惊霜叶月落黟山泣晓猿丹旐悠扬转寒日尚疑帘下防衣翻
　　赠李端明
　　洗尽烟岚见海山池塘春草亦怡顔野沉犬警清宵逈檐转堂隂白昼闲移镇又传三疉鼔告庭行促百官班攀辕父老休相忆緫在鑪锤橐籥间
　　三椽休斧陈开祖有诗次韵
　　经营草舍得能难甫及斜川八九间傍砌更移墙后竹钩帘独盼雨余山月投窻隙如相覔云过檐端却复还长忆少陵规画逺要令寒士緫欢顔
　　次韵酬刘延仲
　　仆别刘丈五年矣千里之情深寄于诗次韵奉酬殊愧不工耳
　　门翳蒿莱谁往还忆君更觉鬓毛斑何时共对吟边月相别犹怜雪后山【东阳之别时值大雪仆曽留诗云北山未忍轻相别更许行人雪后防】清夜忍闻庭鹤怨余年应伴海鸥闲有人问我今何似兀兀长如醉梦间
　　次韵酬赵寳学
　　髙轩曽过我柴闗笑防莓苔满地斑隐约谁怜许居士风流得倚谢东山诗锵金石音尤古笔走龙蛇意自闲后日陪公那可得飘然身在五云间
　　再次前韵酬赵寳学
　　佳章一见一开顔读向寒窻到日斑笔阵知公来似雨诗肩笑我耸如山皂雕气欲凌千里老骥身犹绊六闲闻说汉庭思祭酒诏书相继促河间
　　用前韵酬髙仲贻见赠
　　杖藜谷口伫归云生理萧条一葛巾未敢轩眉焚芰制更期晚节伴霜筠江山约我盟犹在风月于人意自新木落寒林水清浅小桥共防雪梅春
　　再次前韵
　　野性由来爱水云强将麋鹿着冠巾救时或用鲁连子谈古空如司马筠边雁惊心双泪落呉霜防鬓二毛新腐儒无用终羞死只合归耕垄上春
　　乐夀阁
　　康平仲建阁名曰乐寿取仁智乐山水之意索诗次韵
　　看山玩水适吾情此语从来误后生唤起万端因好乐静观一理本圆成与人不竞春长在对物无心镜自清更就阿谁求乐寿当时分付最分明
　　赠虞教授别
　　儒生底用苦知书学到根源物物无曾子当年多一唯顔渊终日只如愚水流万折心无竞月落千家境自孤把手沙头莫言别与君元不隔江湖
　　次韵追和钱穆父内翰勰赵伯坚大卿令铄防颍湖呈正字实学即伯坚子也
　　颍水如闻得月多黄金万顷漾防波登临未送平生目赓唱空传故老歌宦意请看头上雪杯行且覆掌中荷吾乡亦有西湖好舴艋相从意若何
　　次韵呉清叟书懐
　　误落樊笼二十年苍顔白发意頽然解纷无用空弹铗揣分唯堪备执鞭乗鴈去来何足数涸鱼濡沫自相怜扁舟东下虽云晚及见梅花破腊前
　　次韵宋待制晩春书懐
　　春事何曽解有穷枝头寻覔漫怱怱去来燕认谁家户开落花因一夜风万古英雄残照里半生勲业醉魂中骚人往往多诗瘦却怪老夫顔色红
　　次韵沈叔权书懐
　　忽思身世怆然惊漫学雕龙艺未成尸素空糜太仓粟辛勤有愧老农耕只须鬓上防勲业休向人前道姓名嵗晩相从白岩下一尊芳酒话深情
　　再次前韵书懐
　　两眼昏花近十年简编惟见字斑斑养生正合师黄石招隐宁须待小山薄宦本无朱组愿髙眠得伴白云闲清风却似怜孤寂时送禽声到枕间
　　魏府君挽词
　　霜露长悲陟岵人见翁强健却酸辛家徒四壁知无恨掌有双珠未是贫老去米盐浑不问病来药石强相亲归从先垄平生志松下应逢月色新
　　次韵和康文真率之集
　　行步欹危老病身胜游那敢厠荀陈试思珠履三千客何似风云六七人雪意迟疑终未决诗筒来往莫辞频晓窻新得东君讯已放梅梢一防春
　　次韵和康侍郎游仙岩
　　林峦争入马蹄来宿雾残云拨不开石卧松根横碧玉瀑悬天外转晴雷仙家长锁青春好老子犹堪竟日陪収拾此身知有所一间茅屋傍山隈
　　送梁尚书移守宛陵
　　堂堂体貎照簪缨天与君王佐太平拭眼待防萧相国举杯且属谢宣城花间未聴歌声彻笛里先催别恨生説与邦人休卧辙过家闻欲趁清明
　　萧朝宗旅寓有途穷之叹次韵以广其意
　　路入长安处处同断桥絶港自相通地髙何羡三公贵境乐那知四壁空万象森罗皆拱北百川曲折定趋东懒从宦达如曾闵也有芳猷到不穷
　　表之索诗为别
　　踏着禅门步歩新布衣蔬食欲终身解顔一笑如深契拭眼相防尚未真世事尽归簪上雪我生聊寄瓮头春夜深坐对柯山月应念沧江独钓人
　　次髙承宣韵题刘知言郊居
　　荷锄归伴陇头云懒傍侯门更整巾卜筑君能如沈约题诗吾亦效王筠【约郊居筠题诗于其斋壁】湖光皛皛千山合竹色姢娟一径新酒后笑歌应耳热西园惊破海棠春【诸公游日一枝海棠先开】
　　陈升仲挽词
　　莫叹交情大署门交情如子复何云友恭便是能为学朴讷由来自少文曽解绨袍怜范叔当留寳劔报徐君雪梅时节尤相忆长话平生到夜分
　　迎华观落成苏侍郎赋诗次韵
　　乱山争挟我先登拭眼还惊见未曽不为游观事斥筑可怜撑拄费薪蒸竹依防牖秋鸣玉月堕樽垒夜饮冰説与溪船莫吹笛断肠人在最髙层
　　早春有懐
　　青春无语到天涯百舌枝头漫自夸红破轻寒入桃萼香和宿雨落梅花风吹杖屦千山晩水照林塘两鬓华万事萧条兵革里北飞愁见鴈行斜
　　寄婺州周知録
　　不到东阳六七年干戈身世两依然每思三虑堂中退径向双溪楼上眠空翠霏防浮酒斚林烟杳蔼没渔船有人问我今何似头秃昏昏瘴海边
　　寄刘知言
　　年来何止二宜休合把身名付钓舟寒食又冲花下雨晩塘渐狎棹前鸥推居谁复如公瑾种竹犹怜似子猷【子猷假人宅必种竹余假知言宅故云】来坐梅隂引春酒防酸防防着枝头
　　次曽谹甫韵寄贺子忱
　　狂客当年隐四明至今孙子爱林坰挂冠无愠亦无喜抱膝自歌还自聴时弄清琴懐贺若何妨后乗载樵青结邻能践前言否春色方深絶境亭
　　州将设宴诸荐士【时有十九人】
　　化蜀文翁竟好文坐令风物一番新争飞方朔三千牍何止平原十九人棫朴伫观周室富茆芹先傍鲁宫春使君劝驾无多语莫学公孙只为身
　　卢守携酒过薛直老草堂次韵
　　画防森森转水湄草堂顔色帯恩私乱离海上多簪绂槃礴风前卸馽覊醉防半欹花近眼赓歌间发墨翻池诸公明日朝天去且为南阳借杜诗
　　寄题蒋封州三径堂堂本在丹阳后避地四明再创
　　三径开从蒋兖州至今孙子亦风流钩帘虽对鄮山月闻笛应悲京口秋往事漫劳书咄咄余生只合赋休休问君办得蓑衣否便好相随上钓舟
　　春日郊行
　　困倚春风半醉醒小桥流水欲相平晩蹊窈窕行桃李野老逢迎畧姓名浦溆逺兼江色瞑鳬鸥回立夕阳明田家作苦吾何恨无补公家合退耕
　　次韵赵表之郊行
　　防取吴霜防鬓新利名塲里合抽身去从宦路谋多拙归伴田夫味最真落木正饶窓外月小梅犹靳腊前春他时更有郊行句逺寄臞溪独卧人【余之别墅名曰臞溪】
　　次韵梁守登富览亭
　　朝来爽气自横空蹑屐宁须学谢公似此江山何处有合分风月与人同消磨万古潮声里揺兀千林酒浪中欲和阳春无好语尊前莫笑嗫嚅翁
　　绛人老矣休问年万事灰心宁复然有客雅知林下趣怜渠独得酒中天摩空雁影沉波底照眼梅花破腊前雪意方浓君且住行歌同挂杖头钱
　　又用前韵二首
　　雕甍华栋照晴空更忆檐前十八公四望川流何富有一时歌咏许谁同海吞万壑苍烟外地涌双峯白浪中洞接仙都春色早桃花认得鹤溪翁
　　遗迹榛芜四十年使君防马独依然要将旧观还骚客幻出新亭倚半天井邑叅差图障里烟霞明灭酒尊前我今不是贫居士买断江山莫计钱
　　寄题赵丞相独往亭诗
　　海内英豪还有谁宁容丘壑着臯防欲知今日中兴业已定黄冈独往时谢傅本无朱组愿留侯应念赤松期更须整顿乾坤了我亦芒鞵随所之
　　赵彦挽词
　　铁靣声名满九州尔来孙子亦风流怡云自比陶景下泽谁如马少游醉袖舞低千嶂月钩纶翻动五湖秋可怜旧日飞觞处波影空揺百尺楼
　　侯公谨挽词
　　富贵功名等弁髦何如声迹翳蓬蒿倦游正被防官缚辞禄方知处士高华萼向来荣父行【余所居华萼坊以君家诸伯父得名】芝兰重见秀儿曹寄言防国山头月莫照山猿夜夜号
　　林楙南挽词
　　新诗寄我五年前读向寒窓倍黯然自古伊优多得志如君疎直竟谁怜去凶何愧如行父深诋那知中咸宣【咸音减】游世若为能逺过试收清泪问苍天
　　薛康朝挽词
　　意气平生百不伸一麾晚出守宜春功名到此当言命才术如公岂后人庭集鹓雏知有种柈堆苜蓿未全贫江寒木落悲无那诗寄蓬牎墨尚新
　　九日诸人集于资福阁次髙季应韵三首
　　秋入江山晚更妍登髙临逺意凄然且浮緑蚁眼前乐底用虚名身后传旧隐未教幽鹤怨清溪终伴白鸥眠老来举措多羞澁强挿黄花趁少年
　　隔竹通晖月自妍樽前寳炬不须然毫飞阁上千林湿句落云间万井传佳节敢辞通夕醉宿酲还傍小窓眠鬓边黄菊应相笑白发较多似去年
　　戏马台前草自妍英雄何在竟茫然江河犹带重阳恨父老空将旧事传去雁来鸿波浩荡夕阳流水树芉眠休休世味从来恶细嚼霜英慰暮年
　　和髙少保九日
　　谁将淡墨扫秋山乞与衰翁独倚栏白髪试思何处去黄花今有防人观老来自觉情懐恶客衷长嗟防靣难巻尽浮云放明月与公同倒百杯盘
　　次韵张子猷赋凯旋之什
　　十万貔貅拥鼓鞞云间聴得一声齐祥开虎帐妖氛落威叠鲸江怒浪低晓日彩旌沙外转春风归马栁边嘶幕中自有燕公笔合把竒功勒建溪
　　题薛献可新居次髙仲贻韵
　　髙居占得野塘横竹径桃蹊取次成宿霭半兼朱户湿好山常傍晩窻明风吹酒靣春情渺月落诗肠夜味清今日主人归定否试聴枝上子规声
　　送思深赴泉州録参
　　南郭先生卧病余瘦如骐骥服盐车厌尝漆叶青黏旋理司空城旦书长陌欲登秋色薄一樽相对鬓毛疎晋江波与温江接消息频传双鲤鱼
　　五言排律
　　和梁守饯诸贡士
　　右文逄圣代首善自神京延及呉中士咸称洛下英我邦虽僻陋此学号専精耆旧风流在山川气象新元侯来作牧后进頼提衡有美僖公颂谁髙蜀守名能书偕计吏燕豆列宾荣万里云霄路抟风防去程
　　张叔靖咏萤次韵
　　榛莽荒秋雨郊坰接暮隂挟明如自喜穿隙互相寻昼伏终羞日宵征欲乱参林惊光不定叶脱势俱沉代烛时临巻随风屡拂琴青荧行爝火的皪漾沙金巧自縁帘幙翻令念藁砧徘徊怜扇影婉娈傍衣衿窻曙星河落江寒霜露深危踪怅何往腐质谅难任
　　五言絶句
　　不见胡仲题苏溪僧壁
　　念别三年久相望一舍间无人寄消息风雨暗前山
　　七言絶句
　　宿天台石桥
　　卧聴泉声似雨声直愁泥滑马难行世间疑事多如许千百年来谁与明
　　今人议论只从多篑土那能鄣大河我有室庐亦方广归途不向石桥过
　　钓台
　　脱身归去亦何求刚被声名落钓钩买得扁舟在祠下从公覔取旧羊裘
　　泊鴈荡能仁寺
　　万壑千岩簇马蹄羞将尘鬓照清溪晩云帯雨东风急无数飞花过竹西
　　墨梅
　　一枝炯炯照人寒絶似溪桥立马看秪恐春风解香怨漏他消息入毫端
　　次韵十叔父书懐
　　咸阳市上欲思归人到于今笑李斯老去何如我痴叔了无一事独支頥
　　郊行感懐
　　路转溪廻草木香有人荷笠山之阳定知我是金华守笑道牧民如牧羊
　　羽仗霓旌去不还空余菊水照人寒至今山下无枯草便是田家九转丹
　　竹光野色净祠堂古木千章俨在傍矫矫先生竟何往痴儿犹认石为羊
　　一夫容易缚淮隂辟谷留侯念已深去伴赤松聊尔尔后人真向海山寻
　　题外兄毛国器壁
　　尊酒相逄海一涯娟娟沙月照人衣重来时节君须记流水桃花鱼正肥
　　题广照院壁
　　晩溪飞出小桥斜流水萦迂帯落花生怕人来问时事杖藜聊复过僧家
　　罢金华留别双青
　　手植双青十八年墙头一见一凄然饱尝霜露休相忆我欲归耕瘴海边
　　萧徳起诸人约游西湖小疾不赴
　　倚杖臞然一病夫羡君聫骑出西湖若逄佳处能相忆寄与新诗作画图
　　游智者寺
　　一迳萦迂上翠防乱红无数扑人衣怱怱来往成何事不似山禽自在飞
　　过荆山寺
　　丛条曽欲截来辕应讶行人数往还归老故园犹得在满斟杯酒谢荆山
　　赵殿撰赏红梅次韵
　　西湖独未赋红梅留待知音细细开好把新诗补遗逸不才空与作云来
　　秉烛照红梅再次前韵即席
　　玉妃初醉下瑶台紫雾深深拨不开却恐错穿桃杏径髙烧银烛照归来
　　猒于行役感梅赋诗
　　归袖曽攀墙外子征鞍又拂雪中花往来应被江梅笑笑我经年不在家
　　次韵和康侍郎雪后小雨二首
　　残霙初伴梅梢月小雨仍禁栁底春莫厌酒揺金盏浪更聴歌绕画梁尘
　　白头羞见尊前烛頳颊深慿瓮里春不分落梅纷似雪更兼疎雨细如尘
　　登张知省溪楼
　　木落霜清橘柚香榜歌迢递起沧浪来鸿去鹜纷无数怕上西楼望夕阳
　　鴈横霜渚水痕收檐外防云去复留多谢西风解人意尽驱爽气入溪楼
　　登望湖楼
　　风尘漠漠暗中州无力持颠漫自忧花鸟相逄非昔日不堪重上望湖楼
　　次韵苖彦先题薛献可新居四首
　　仙隐深深竹径中杖藜还许我相从君能惜取清隂在斤斧须令赦箨龙
　　方塘环植緑杨新朱户重重欲闭春若许茆茨傍清泚敢教鹅鸭恼比隣
　　西山拏得落檐前飞翠侵帘夕更妍心逺地偏如靖节江湖处处是斜川
　　轩槛青红压水滨小桥斜出树横陈功名豫计殊非计且与鱼作主人
　　袁居士来自桐庐索诗赠二絶句
　　霜髯埀臆杖过眉得得桐庐江上来【力之反】对我休谈钓台好姓名方挂北山移
　　木落空山霜露寒却驱羸马傍长安君看仕路风波恶孰与严陵七里滩
　　过东阳诸人饯别独刘叔明不至
　　松竹森森灏气生一帘疎雨故人情扁舟还载离愁去不见西城刘叔明
　　游大龙湫宿寿昌竹轩
　　晚驱羸马下层丘路转寒塘忆旧游半夜雨声碎庭竹更疑飞沫溅龙湫
　　题防国院竹光轩
　　茶罢移床就竹眠泠然风起和流泉山禽未絶东归客时送清音到枕边
　　罢官金华手植秋香而去通判赋诗勉强次韵
　　孤根忆向雪中移蚤被春风次第知夺汝岩栖近城郭多应相怨不相思
　　重九前一日宿灵岩
　　马上衰頽只自嗟惊心那复见黄花花如相问终羞澁底甚重阳不在家
　　送张侍郎归省
　　时时去弄老莱衣也似何蕃嵗一归相送江头无一语寸心遥与白云飞
　　失题
　　平生丘壑自相于幽意悠然入画图好向溪边石矶上羊裘披我作狂奴
　　题康待所所居二首
　　闲居正怕门庭杂学道仍嫌岐路多仲蔚当时开一迳问渠初意果如何【一径堂】
　　莫道水清偏得月须知水浊亦全天请防风定波平后一颗灵珠依旧圆【止鉴亭】
　　富季申赋梅次韵四首
　　容易烦公问讯梅昨宵还有防花开牕寒月落知相忆细细吹香过竹来
　　雪意商量欲放梅破寒先遣一条开去年花下人何在防我蹇驴归去来
　　谁将消息报江梅一防先从雪里开怪见逄迎有深意我家曽与冩真来
　　未知何处是真梅雪拥溪桥拨不开莫讶行人数囘首西风十里送香来
　　访梅值雪示觉慈升老
　　林峦出没晩云低旋放寒梅照浅溪雪意殷勤解留客不教归马识东西
　　和康侍郎喜雪二首
　　六出随轩逞厥祥天人应感得能忙使君未到然香处先有心香叩上苍
　　不扫林间一迳开夜深留伴月皑皑问谁踏我琼瑶碎新有诗筒破晓来
　　宿中竺碧梧轩
　　梦破初惊枕簟秋懒思身世独搔头山禽强欲知人事叶底移诗语未休
　　宿钱塘江诗
　　大江推月上层霄夜色分人此最饶乡国未成千里梦海门又卷五更潮














　　竹轩杂著巻二
　　钦定四库全书
　　竹轩杂著巻三　　　　　　宋　林季仲　撰疏
　　谢雨疏
　　比愆膏泽甞控微诚倐兴触石之云旋致随车之雨销旱魃于方虐起嘉穟于将萎农知有秋吏遂塞责何以酬于厚施愿不在于多仪惟既乃心其斯为报
　　表
　　知婺州谢上表
　　起于罪籍付以名城只服恩华惟深感涕中谢伏念臣孤愚自信朴直无他但求分义之安不计宦游之拙误防识拔频玷使令旋蹈祸机横遭口语方杜门而省咎遽分竹以承流矧惟是邦素号无事昔陪掾属备悉土风道不逺于之官情获伸于将母谁云庸废更被宠私此盖伏遇皇帝陛下天覆推仁日新图治以臣甞为县道粗防民情谓臣数对便朝具知徳意遂承人乏不以望轻臣敢不深体渊衷仰遵明训恪勤奉法妄希循吏之良平易近民痛戒庸人之扰臣无任【阙】
　　劄子
　　论军费劄子
　　窃以天下之势犹一身病在四支不足忧病在心腹为可畏天变见于上坤载震于下水旱不时强敌内侮此四支之病也爵赏及于无功府藏困于冗食赋敛仍数人民怨咨此心腹之病也迩者国运中否金人渝盟二圣六宫逺征沙漠两河之地沦于兵革生灵疮痏迄今未瘳斯病也亦云剧矣然而陛下入承大统海内之民悲喜若更生无懐二心以他适者繇祖宗以来除烦解浇轻徭薄赋涵养埀二百年深仁厚泽有以结其心尔臣以是知天下之病在四支不在心腹也然国以民为本民以财为命取之过多予者亦怨官曰和买买者初不和也民曰乐输输者初不乐也锱铢之求不能给亿万之费涓滴之积不能实尾闾之泄日削月朘寖以大穷祸有不可知者或曰兵贵精不贵多太祖削平僣伪不过十万所得蜀兵择其精者止留一百二十人余悉遣之则岭南诸国之兵所留者可知矣今列戍相望冗食尚众盍亦择勇鋭而汰老弱给以闲田使耕凿于其中可乎或又曰惟器与名不可以假人曹彬平江南太祖不与使相但赐钱数十万其他随以平难者皆厚赏之终惜名器不肯轻予今边陲有警全军转官有功者侮无功者怠非所以示惩劝也盍亦告戒诸帅覆实奏功斩获显著方许第赏至于给厯乃朝廷之异恩宜留以待立竒于淮北者其余碌碌从军止以金帛犒之可乎不然军费日滋民力愈屈今年月支一百万明年月支二百万又明年月支三百万地未恢复即前日之地也民未蕃庻即前日之民也坐以自困事穷变生臣恐天下之病不在四支而在心腹矣惟陛下蚤图之幸甚取进止
　　状
　　乞遴选诸将宾佐状
　　臣甞读韩愈文见其论述孔戡之贤窃有感于心者试为陛下言其始末戡为昭义节度卢从史幕官从史为不法戡必争之从史羞愧立为更改者前后数十事平居与从史説古今君臣父子之道顺则受福逆则危辱诛死且曰公当为彼不得为此从史甞耸聴喘汗唯唯从之戡后有所不合弃之而去从史専恣遂至于败夫以幕官之贤否系将帅之成败则选用宾佐可不慎哉今三四大帅统重兵于外能懐忠赤共济艰难固无从史之事矣独未知宾佐皆如戡贤否也近时文士鄙薄武人过甚指其僚属无贤不肖谓之从军虽有贤如戡者往往未必屑就文武一道也何至如是之区别哉臣愚欲望陛下遴选老成练逹之士往助诸将稍优礼秩以宠其行迟以嵗月不见阙遗擢居清要以示激劝使之身在幕府心系朝廷出有禆賛之益入有荣进之望上可以巩固王室下可以保全功臣非小补也惟陛下留神幸甚取进止
　　乞戒敕诸将状
　　臣闻合则强离则弱天下之势皆然昔吐谷浑阿豺有子十九人一日令各奉一箭来命母弟慕利延曰汝取一箭折之慕利延折之又令取十九箭折之慕利延不能折阿豺曰汝曹知否单者易折众则难摧戮力一心然后社稷可固夫阿豺之言固不足法用之以聫军旅似有可采者窃见国家帯甲之士屯戍江淮无虑数十万顷嵗敌马慿陵士卒骇乃使强敌得以肆其抟噬顾刍粟非不多也兵革非不坚利也城池非不髙且深也委而去之莫有固吾圉者诚以此数大帅各自为谋胜则争功败不相救其势离而弱尔一自陛下爰整六飞亲征江上指麾诸帅如臂使指将士贾勇以争前骄敌望风而引郤则军声之壮怯国势之强弱民情之安危今日自可见矣臣愚欲望陛下因兹廵幸之际戒敕诸帅戮力一心以固社稷凡应援可及坐视不救者军有常法必罚无赦庻防势合力并如十九箭之难折而士气益张国威愈振恢复之期可指日以俟矣取进止
　　乞进退大臣以礼状
　　臣闻风俗治乱之所系也士大夫风俗之所自出也祸乱未平不足忧风俗未革深可畏比年以来大臣去位凡其所行之事所引之人率皆废而逐之辈出辈入相倾相挤彼亦一是非此亦一是非至于今未决也遂使陛下愿治之心愦愦然无所底定而在位之臣亦或畏首畏尾不敢展四体以从事盖惧后患之必至也呜呼士大夫如此亦已甚矣今日何日而忍为是哉臣愿陛下体貎大臣进退以礼唯当畴咨于未用之前诚得其人则委以庻政责以成功使夫谗间之口不得以入焉必不得已而罢黜之姑示涵容勿露弹章于天下如汉故事防免三公但以隂阳失度盗贼未弭为言虽不斥言其罪人亦自知之矣孰与滛言丑语狼籍白简内见侮于中国外取笑于敌人使之轻其臣以及其君乎至于所行之事不必槩废问其当否可也所引之人不必槩逐问其贤否可也如此则皇极建私党销而风俗可革矣取进止
　　论守令状【监司互见】
　　臣闻事有切于治道不可一日非其人而前后沿袭视以为常者监司守令是已监司外台之耳目郡守一方之师帅委任之意顾不重哉今之补外者率懐不满以从事视官府如传舍然席未暇暖则请官辞去矣况一人之阙伺者三四在职者知更徙之不常待次者幸交代之速去茍且如此欲其防心于民事可乎至于县令位轻责重尤为卑陬可怜者监司郡守吾之父兄也目指气使固所甘心下至属官慿借侵辱无所不至虽一卒临门亦得而玩侮之以故稍自好者耻就此职往往罢癃而暗懦残虐而贪暴者乃始屑而为之呜呼令非其人一邑受其积诸路而言之其有不可胜言者将何利于国家而轻是选耶陛下忧悯黎元思得良吏以共理天下比降明诏铨量监司郡守以示黜陟虽资考应得才非所长者厚以祠禄终不轻畀之其于县令尤所遴选且令馆职以上各举所知所以惠顾斯民者可谓至矣然荐章之上今既数月孰当孰否缺然未闻岂所荐者皆不得其实欤抑将有以处之而臣未之知也人固不可易知言固不可尽信盍亦参酌众言断以圣意曰某人某人可为监司用某人之荐也某人某人可为守令用某人之荐也少须嵗月以观能否治状尤著者受进贤之赏亷声不闻者被缪举之罚周官曰举能其官惟尔之能称匪其人惟尔不任不任之罚其得而辞乎近世荐举率亲故之私廹权贵之请鲜有出于公者至其旷败事在有司乃始以状首免曰今闻某人改莭云尔盖由犯赃同罪其罚太重遂使令典久为虚文且如近日池州贵池县丞黄大中枉法受赇流配海外若使举者同罪事亦难行议者欲止于降官或薄罚以愧耻之期在必行不许首免人亦孰肯轻于举人自贻他日之羞乎况今嵗亢旱所及者广谷未登场民已告饥抚字凋废尤在得人臣材力緜薄不敢为其上者愿从陛下丐一县令往以自効倘能宣布徳意少禆圣治他日备陛下使令复未晩尔臣承乏郎曹求为县令若不情者然官职轻重惟陛下如何以省部为重则重在郎官以斯民为重则重在县令夫亦何常之有汉馆陶公主为子求郎明帝不许曰郎官出宰百里茍非其人民受其殃盖非以郎官为重重其出宰百里也古人有言曰请自隗始郎官出宰百里请自臣始取进止
　　乞察羣臣奏对状
　　臣闻臣之事君犹子之事父也子之事父情话而无嫌臣之事君亦直言而无隐盖天叙有典君臣父子皆天也内之事父外之事君其道一而已矣以唐虞三代之盛当时臣子若无可言者而赓歌之章告戒之辞惴惴然惟恐政治之不克终如曰无若丹朱傲又曰无若殷王受之迷乱酗于酒徳哉舜圣人也成王亦贤君也何至于是以其平居相戒如家人之礼虽或过甚不以为嫌耳陛下励精图治自朝至于日中昃访问羣臣亹亹不倦凡此国疵时病吏蠧民艰二三执政暨台谏之臣当自悉言之矣又令百官以次靣对从容而咨问之尚虑四方之逺不及闻知乃延见监司郡守兼聴而广纳焉下至州县一命之防草莱一介之贱赐对于庭殆无虚日是宜明目张胆输忠竭诚尽言于不讳之朝也议者谓崇饰虚言指摘细故姑为文具者尚多有之至或専事导防曲相怡悦兾得所欲则私计毕矣还视朝廷无一分顾惜心呜呼陛下负羣臣乎羣臣负陛下乎臣愚欲望陛下因羣臣奏对之际察其似此者而罢黜之但使直声日闻乃治世之事也天下幸甚取进止
　　论用人状
　　臣闻人各有能有不能授之以其所能则职修而事举强之以其所不能则职废而事隳犹耳目之官各有所司使耳司眎而目司聴其谁不谓不可哉唐虞之时禹平水土稷播百谷契作司徒臯陶作士久于其职咸成厥功未闻前日共工而今日作虞今日纳言而明日典礼乐也今中外之臣不知皆贤于九官乎抑才智与之等也贤于九官臣固不得而知矣若才智与之等亦随其能而器使之可也况复有不及者乎古今人材不相逺必曰身兼数器无施不可者今多有之非诬则欺也自臣观之不过厯职任养资考以为仕进之阶而已阶以仕进为臣子计则得矣国家何望焉都城失守敌人得军器监丞者使之缮兵器辞以不能诘之曰尔不能而居此官何也答曰朝廷用人以此为假涂而已敌人笑而遣之噫名存实废乱随之卒为敌人所笑良可痛哉臣愚欲望陛下为官择人毋为人择官其人能此事也则令居此官其官振此职也则令久此任盖位天位也职天职也上之人量能而授之不为恩惠之私下之人度才而受之不起觊觎之望内而朝廷外而郡县各扬厥职不懐茍且以从事然后天下之务无不举矣汉宣帝功光祖宗业埀后嗣独为中兴之主者亦曰信赏必罚综核名实使政事文学法理之士咸精其能而已惟陛下图之取进止
　　论役法状
　　臣闻民以君为心君以民为体体之痒疴心必知之民之疾苦君必知之陛下宵衣旰食勤恤民隐凡兹疾苦宜无不知者矣而臣闲居日久出入田里知之尤详试为陛下言之夫役法以十小保为一大保而保有长以十大保为一都保而都有正二者必以物力之髙人丁之多者为之也然法久而弊人伪日滋富而与贫为伍预知差役之必至也乃赂乡佐求于富者为伍焉于是富与富为伍物力虽钜万而幸免贫与贫为伍物力虽数千而必差盖由猾胥造于排甲之初致使下户受于被差之后征求之频追呼之扰以身则鞭棰而无全肤以家则破荡而无余产思所以脱此者而不可得时则有老母在堂抑令出嫁者兄弟服阙不敢同居者指已生之子为他人之子者寄本户之产为他户之产者或尽室逃移或全户典卖或强逼子弟出为僧道或毁伤肢体规为废疾习俗至此何止可为恸哭而已哉臣伏覩绍兴二年闰四月十日及四年正月二十四日臣僚上言欲不拘甲分总以一乡物力次第选差非第一等不得为都正非第二等不得为保长其单丁而力应充者许其募人官司不得輙追正身臣详其説实为利便欲乞检防防酌而行之庻防可以厚风俗息争讼安流移恤贫匮不烦戒敕州县而源自塞矣伏望陛下持睿断施行天下幸甚取进止
　　论荐对状
　　臣闻臣之事君非以为身君之用人凡以为民陛下搜罗俊彦逺逮岩穴赐对便殿问天下疾苦至于日昃不遑暇食忧勤如此盖为民也岂固縻以好爵徒宠其身而已哉然比年以来召对之人例皆迁转而去其荐之者与夫被荐者亦防幸如是足矣虽除授差遣在数年之后所不较也独不知其人才邪不才邪其人果才朝至而夕用之犹以为晚其人果不才报罢可也若怜其逺赴槩以容之贤愚能否混为一区则侥幸启心请谒成俗徒使纷纷之论以荐对为仕途防径尔比挂于白简追寝前命其伤朝廷事体不已多乎况人君不能尽知天下之才必以问执政执政不能尽知天下之才必以问士大夫士大夫为国荐士要无愧于心可也若假公举而伸私情人以为贤则引恩于已议所不容则归过于朝廷恐非所以仰称陛下侧席求贤之意孰若坐所荐之人载所荐之辞得人有赏缪举有罚晓然使天下知之而不受其防蔽夫人固不易知知人亦未易诚知其才无论擢用之速诚知其不才何恤报罢之嫌乃若才否未分难于亿度姑试以职事迟以嵗月它日褒陞未晩也书曰敷奏以言明试以功车服以庸其锡以车服固在试功之后也记曰论辨然后使之任事然后爵之位定然后禄之其予以爵禄固在任事之后也奚必一见之顷一话之间遂欲尽知天下之士乎然巧令鲜仁木讷近仁鲠直忤意者不皆徼誉以沽名软美偷惰者未必恤民而忧国愿因聴纳之际更加察焉凡兹臣庻谅皆不逃渊鉴而臣犹区区言之亦云赘矣惟陛下赦其狂瞽幸甚取进止
　　防问
　　科举
　　问科举之设尚矣自昔懐材抱艺之士由此涂出卓然为名臣者代不乏人然严程式谨声律糊名易字以授有司第取纸上语惘不知为何人涉于亲故则移试他所自唐以来又谓之别头呜呼别嫌防防其法亦宻矣假有人鲁如曽参终日不违如顔子平居朴呐言不能出诸口其能操觚和墨角艺于寸晷之下乎吾知其不能也假有人乐耕钓隐版筑爵禄之心销于梦卜之初不屑屑然以聘币为也其能担簦负笈不逺千里而来乎吾知其不能也夫求贤佐理固欲得若人而用之莫我肯来亦病矣向者国家甞念遗逸之士幽栖遐蹈遂往山林而不返与夫孝友信义之人浮沈闾里嬾从宦达亦既下诏罗而致之矣荣利启心请托成俗往往贪竞之流多与计偕还而思之又不若科举之为公也议者欲令县令察亷荐于刺史刺史考验升于礼部庻防三代徳行之举或曰衣冠南渡侨寓者多宜广学校以收遗材保桑梓者乡里举焉在流寓者庠序推焉或曰科举行之已久士子循习难于速变纷纷之説将谁从而可乎此事也当与诸君议之
　　守御
　　问呉恃蜀以为固蜀依秦以为疆辅车之势也国家承平日久武备不修慨彼秦关沦于边境强敌之心难以信结肆其威虐复扰坤维今日之虑莫先于是矣试思彼之闚诡计安出我之经理要术奚先将乘鋭以深入邪则侥幸一战事危而变生将保险以固守邪则转输千里师老而财费将分兵以屯田邪骄惰之久操耰者必怨将募兵以助耕邪死亡之余复业者全寡况湖湘之盗逾年未禽尚假游防出没丛薄将缓是诛邪或谓虚内事外腹心之患不可留将靖是难邪或谓舍大图细事防之防不可失然则攻取之方守御之防若缓若急孰后孰先必有能明是者幸悉言之天子方遣元帅以图恢复斯有取焉尔
　　道学
　　问道不因有经而存亦不因无经而亡其出于人心者常在也仲尼黙识何假语言顔氏心斋不立文字学者仰之以为宗师至于曽子易箦不乱于死生季路结缨不屈于威武咸用此学见于所行厥后扬雄韩愈最为尊吾道者雄之言曰逊于不虞以保天命其意欲逺害也然美新之书亦得已而不已矣愈以市道望于权贵屑屑然从求刍米仆赁之资识者恨之由前之学如彼由后之学如此其故何哉然则囘称好学所好者何学轲死不得其传所传者何事闻一知十与夫事之学同乎否也博学于文与夫纉言之文同乎否也诸君朝夕所论将不在于斯乎愿与闻之














　　竹轩杂著巻三
　　钦定四库全书
　　竹轩杂著巻四　　　　　宋　林季仲　撰唘
　　贺程守进职啓
　　窃审祗膺明綍荣陟华资凡属抚临举深抃蹈伏惟庆慰恭以判府显学逺猷稽古伟望冠时声名逾四十年恵爱及七八郡惟兹孤屿再枉双旌转愁叹以为欢謡化煨尘而成大壮舆情交悦治迹弥彰果有功而见知何浮言之胥动投闲里社乆依桃李之余隂辅政庙堂莫忘鑪锤之旧物永言感幸罔罄敷宣
　　谢复职啓
　　试仙都之守初玷使令复延阁之名更霑恩霈冐宠荣之逾分积兢惧以失容伏念某朴陋何知覊孤少与妄意渊源之学耻从章句之儒寒窻短檠兄弟自为师友断编蠧简朝夕窃对圣贤蕲志业之内修遑声华之外慕偶尘末第遂踵常途实不副于师言名輙诒于吏议咎由已致怨欲谁归希爵赏而媚帅臣节亷安在托火灾而迁原庙夷戮何伤轸宥罪之深仁从镌职之薄罚人亡人得甘同楚子之弓一去一来颇类塞翁之马靖思所自防幸何多此盖伏遇某人合四海以为公闵一夫之不获寛其大戾开以自新知我有亲再分符于便郡待人以恕一洗过于丹书乃睠危踪稍还旧物某敢不恪敦素履祗佩良规不谨于前方息黥而补劓思善其后当刻骨以铭肌
　　贺闾侍郎啓
　　伏审疏荣中扆作镇便藩凡在抚临举深庆慰恭惟知府侍郎襟情夷逺风度粹清政事以古人为师文章唯陈言是去寖隆朝论亲结主知爰自宰司擢贰铨部乆聮华于法从暂问俗于侯邦除目初腾舆情胥悦盖旧令尹之政甞冠于东南而贤大守之声遂孚于遐迩矧兹慎水实接仙都原隰相望闻晨昏之鸡犬池塘屡到识畴昔之鱼春序正融次舍非逺愿疾驱于棨防慰逺出之儿童某黉馆旧防姻家末属方投闲于梓里将托庇于棠隂感幸攸深敷言罔究
　　贺楼枢宻冬居
　　一阳袭筦初迎长至之祥五物书云预识中兴之象恭惟枢宻端明股肱邦体柱石政基谋谟极治乱之原啓沃罄忠嘉之益暂归锦里载弄防衣以百年埀白之翁有两地鼎贵之子适逢谷旦亲上夀觞父老叹所未甞名教乐至于此某涖官有守趋贺无从共期隔坐之荣永叶充闾之庆惟深欢抃徒切悃诚
　　贺枢宻啓
　　伏审疏荣中扆作镇近藩凡在抚临举深庆抃恭惟判府枢宻政基柱石邦体股肱谋谟极治乱之原啓沃罄忠嘉之益遂繇独坐参賛洪枢望实洽乎中区名誉驰乎异域冐秦庭而致聘风义凛然仗汉节以还朝功名卓尔懋惟贤业宜表国钧尚资共理之良暂倚承流之寄江山为之増价道路豫以腾謡炎序方隆次舍匪逺幸隼之速戒慰竹马之争迎某跂徳弥年承顔伊迩将托棠隂之庇获修梓里之恭欣颂攸深敷陈罔既
　　书
　　与赵防政书
　　某惶恐再拜仆射相公近曹通判行甞贡起居问度未到防稽召命已下不知得呈凂否兹覩诏书登庸旧徳方秋髙马肥之时踵将叛卒离之后任大责重未敢为执事贺但告庭之初逺迩胥庆咸谓自此有息肩奠枕之期是亦可以卜人心也旧店重开尤须慎始勉为恢廓毋效狭劣前人所引不必尽逐问其贤否可也前事所行不必槩废问其当否可也多用朴茂之士则虚名亡实者不得逞在相公他日亦免反覆倾防之祸不侵吏部之阙则依流平进者有所归在相公每日亦免请谒应接之烦甞以职事抵牾朝廷而其心本无他者终弃之斯无以慰人之望虽以才能取知相公而众议或不然者亟用之斯有以致人之议卫士单寡宜防肘腋之虞诸帅子弟迭令入侍可乎戍兵遁亡宜谨藩篱之守诸卒老小渐令南徙可乎都督即吕元直御营使也御营司既罢督府罢之可乎机速房即王将明经抚房也枢宻院兼领机速房并之可乎其余军马事宜不敢遥度愿相公精思详考以救一时之急然相公平生学问何止为救时之相而已大抵议论不患异而患同君子不能无少异小人専务于茍同茍同者他日必异少异者他日必同此事相公不可不置思也祸乱未平日月易失速求俊彦列于庶位继继承承以为可乆之道虽相公功成名遂奉身而退犹在庙堂之上若欲求同适成孤立转首之顷尽废前功是在相公一身不足多较独不念宗社阽危生灵涂炭乎所懐无穷不敢尽吐气序渐冷乞为海内加厚不宣
　　又
　　某惶恐上覆仆射相公钧座比传通判人行甞具禀目谅已凂下执事之聴冬序晴寒恭惟钧起居万福某迂愚亡以比数于人収迹田里事耕凿以寄余龄志愿毕矣相公过聼引而置诸朝鹿鹿三年蔑有报称亦累门下一人之数也今相公再秉钧轴革其旧而新是圗宜博求隽彦耸动观聴如仆已试何所用之前所谓见知于相公而众论或不然者即其人也乃辱首举人言谓何顾仆与相公初昧平生槩之于心若无甚嫌者但以相公开府之初先众人而至辈出辈入防似朋比此等形迹要不可不避也然区区臆説畧见前书如察其愚而聴其言虽在江湖犹亲舄履不然日倚门墙何啻秦越之隔也况复母老多病艰于逺宦得待泉南之阙似于私养差便耳輙具劄子少叙区区仍别有状控告朝廷傥防埀怜特赐敷奏幸甚新阳聿临无繇展拜仰防宻賛圣明均福四海不胜叩叩
　　又
　　某拜覆少传相公丈钧座前月婺卒回防报教之辱仰佩谦惓不胜下情春晚暄防钧体近复何如闻齿痛足肿莫不至甚恼否相公屏嗜欲甘淡漠精神内守病安从来纵有小小不平当不药自愈矣顷在东阳防一二过客言相公横被口语颇不堪之岂其然乎鲁国之圣叔孙毁之邹国之贤臧仓沮之惟应平心以处横逆宁复尚口以辩是非伯夷似隘也不念旧恶何寛如之顔子若怯也犯而不校何勇如之攻其恶无攻人之恶慝之所以修也躬自厚而薄责于人怨之所以逺也佛氏以忍辱为最健又以能行忍者为有力大人至为孤利王所害亦不嗔恨可谓能处是事矣而其设心则曰今子骂我我亦不纳子自持归祸子身矣与其归祸于其人孰若销恨于其身况人之祸未必应騐而已之祸先自焚烧此佛之设心所以不如吾圣人之裕也夫子曰人而不仁疾之已甚乱也论者多曰刻核太至则不肖之心应之殊不知愤疾已甚方寸先乱乱不在人在乎心也一气之结水即成冰一气之融冰即为水非意相干能以理遣向之结者今则融矣芥蔕胷次浪自苦耳相公生平之学正在于是过客云云将非以狭劣之见妄自窥测乎仆麋鹿之姿不偶于世自合归田以毕此生顾以八十之亲钟爱亡弟至今回防不敢实告告则事有叵测者势须侨寓他邦以茍嵗月今杜门暨阳无所用心时以圣贤埀世之训反覆咏思虽汪洋漙博没处下手反而求之不过身分上事所惧物之感人无穷而人之好恶无节吝骄忿欲日环其疆吾乃以一垒之防遮百万方来之众食少力屈势孤援寡安知不意怯胆弱屈膝以降之耶豫借一言以为坚守之计至叩至叩亡弟甞为慈溪令风俗淳朴与他处不同钧眷寄居良为得所当自交安讯也未有瞻近之日乡热倍祈为海宇保重不宣
　　又
　　某拜覆少傅相公丈钧座即日冬寒共惟神物防持钧起居万福前日文斾经从敝里不获一望光仪迨今歉恨未知防路劳顿痁疾不至再作否凡防日达潮阳居处饮食种种如何逺投荒裔祸亦极矣而数月间连有哭子之戚虽他人闻之莫不惨怛况慈爱所钟讵易堪耶顷刘防政丧子悲悼忧悴若不能生者仆甞以东门吴之言寛之吴之言曰吾甞无子无子之时不忧今子死乃与向无子同吾何忧焉防政答书曰既有子矣安得为无竟不释鬰鬰成疾而至于死顾孽婢乱家无一日有好懐又抱无穷之恨以即幽壤人生如此亦何聊哉相公宜以刘防政之事为戒而以东门吴之言自寛寛则其心和平而血气亦将安佚恬愉素问所谓精神内守病安从来虽有小小瘴疠亦当不见侵矣凤将三雏鹰夺其二天性所在诚有不易处者然晋望学士尚在侍侧而诸孙诜诜环绕膝下不犹愈于无子且无孙者乎向止一儿必不思二今有诸孙何异多男愿相公宛转寛譬毋多戚也中年以后齿髪向衰飬之未遽有益耗之宁不倍伤且恨将谁诉咎将谁归苦将谁集病将谁受前日富贵天所以厚我也今日悲恼天所以成我也人之于天犹子之于亲东西南北惟命之从从之是受命也逆之是方命也随在而安无所怨尤此古之人所以能素患难无入而不自得也某行年五十三矣无子非无也屡失之也省忆失子之时曽有一絶句云檐鹊哺雏时自喜垄牛防犊互相嘘老妻觑我无他语欢笑何年得似渠已而収泪自恕曰兄弟之子犹子也譬诸草木枝叶旁出其本一也遂子从弟之子无他念矣正月间偶得一儿今才匍匐未能行也顾我得子之初仍在相公得孙之后孙亦子也复何憾哉区区祈恳政在于此至于仕路升沉人情迁改古今所同不足多怪仰空作字未遣诸懐谢客署门益见其褊讵敢以此妄自窥测大君子之度哉某近自永嘉复来暨阳亡弟之讣至今未告老者委曲回防尚可以茍嵗月但以县尉弟将替不免问舍括苍或天台也如闻钧眷迁居闽中相去稍迩时时可以交讯矣无由侍见惭负何言新阳甫临丐为天下自夀不宣
　　又
　　某拜覆少傅相公丈钧座初暑在序共惟明神祐防钧动止万福某违离左右嵗行两周春首辱赐书虽少慰寅夕惓惓之懐而回卒能言相公微瘦之状反以为念迩来饮食起居复何如闻潮阳外邑多有瘴而城中独无审尔亦幸事也钧眷在福唐安讯当自不絶事徃矣勿苦追忆何如以数月间连有哭子之戚自他人言之真不堪忍顾人之气血有限而恩爱无穷追无穷之恩爱而耗有限之气血非徒无益而又害之相公嚬笑闗天下之惨舒安否系天下之休戚毋以众恼萃于一身当养一身以及万物区区此恳实与天下共之也至叩至叩刘防政溘然之后其家极狼狈近报范内翰休官休官知其素所欲也而云疾势危笃似可疑耳二人修短数已黙定好议论人者乃以为忧愤所致何料人之浅耶是身如寄官爵乃其外府又所寄之寄也贵而王公适来尔贱而匹夫适去尔适来于我何加适去于我何损顷见马世甫诵相公慨念少年横槊风流醉胆海防天濶之句回顾区宇之间争鸡虫得失者一何隘也相公试思在闻喜为举子时曽萌意他日为宰相否直以富贵相逼姑顺受之而已前日隐约既不逆意于将来今日迁谪岂可留情于既往盖知相公素达此理而又申言之亦云赘矣某近自暨阳侍老兄归永嘉私计曲折不敢入城姑寓外邑之瑞安凡百觕尔敢厪逺念之及相望数千里无由侍见永言慨慕实劳此情或需药物力亦可办乞勿委他人也时暑寖隆为海内増防
　　又
　　某拜覆少傅相公丈钧座四月三日甞以咫尺之书附龙翔一僧行属其必达当不至浮沉也防暑在序数日来益以相公为念区区此心粲寐以之所未知居处不卑湿否饮食得如旧不减少否人言外邑有瘴而城中独无又不知审如是否中作所遣人回具説风土之恶仍窥见相公防瘦令人不怿者累日以极西人处极南地不一二月间连有哭子之慼自他人观之诚不易堪所頼相公器度恢廓平时不以得丧累心今日迁谪蚤是减得强半忧恼独天性之爱未能遽舍情之所钟固在我辈然追恸沈痛岂有尽期死者不可回生者徒有损中年之人气血防何戚戚嗟嗟疾疢将作使死者有知亦不安于九泉之下也况瘴疠之地毒雾熏蒸心平无事可御外患譬如垣墙之固宫室之宻虽有暴风凌雨当不见侵矣覆水不可収破甑何足顾以智慧刀裂烦恼网四海皆吾家也不独家其家百姓皆吾子也不独子其子此达人大观物无不可之道也迁谪人所有也未必有哭子之慼哭子人所有也未必在迁谪之日如此等语勿存诸懐人不迁谪吾独迁谪耶人不哭子吾独哭子耶祸福纠纒如画有夜如寒有暑自古及今谁能免者不幸二事萃于一时相公所以不能处耳范内翰每有挂冠之意近见邸状报其休官私谓雅志遂矣今乃不然亦可怜也某寓居瑞安聊茍延嵗月余无足云有亲在堂不能触氛雾从知己于贬斥之所闻表圣之风但有惭负愿相公少抑悲伤强饭自爱匪惟小子私祷实与天下共之不宣
　　又
　　某拜覆少传相公丈钧座中夏赵监押赴官曽附禀目竟得呈凂否龙翔僧回却领前此所赐教具审渉春以来起居状慰惬万万所未知迩日钧何如闻诸道路似以目疾为梗莫亦疗治有损不至増乎治目药方最多经騐无如磁石与地黄圆必自有之漫録别纸上呈昔范甞患目痛求方于张湛湛曰古方用损读书一减思虑二専内视三简外观四旦晚起五夜早眠六凡六物以神火下以气蓰蕴于胷中然后纳诸方寸长服不已洞见墙壁之外非但明目乃亦延年此虽戏剧之言亦自有理相公谪官丧子并在一时恐于思虑未必能减宜于此一味更加分两可也至叩至叩福唐安讯必络绎不絶今二卒行戒令去取书矣两房孀稚晋望学士独当之谅亦费力孙亦子也孙在犹子之在毋苦悲恼以伤天和况中年之人邈处瘴烟之地尤所不宜也顷有丧子者戚甚一僧以方外之语寛譬之竟弗解僧曰休休相次日月自劝得君去人问其故曰据如今日岂复能生只恐日乆月长悲念自衰耳二令似不幸兹已逾年颇复能自遣否功名富贵搃是祸本今日迁谪秪縁前日做他宰相得失宠辱二事甞厮对着必欲有得而无失有宠而无辱自古及今没是事也区区之见与他人异只愿相公安乐不愿相公再入试思再入烦恼越多与其有誉于前孰若无毁于后与其渉危途然而日戒孰若履安地泰然而无虞则事之大小轻重不待较而明矣某以亡弟之讣至今未敢以告老母姑寓居瑞安为回防计括苍之阙止数月间终不如里居为便近已请祠庙矣凡百粗适勿置相公之念潮阳虽逺只在地上不能披氛触雾以省左右有愧古人深以为咎二卒到日告相公一出而见之欲知近来頥飬如何归以告我庶代千里之觌面也嵗莫矣乞为天下保重
　　又
　　某拜覆少傅相公丈钧席即日大暑共惟厚徳所向有物防之钧起居万福某闻诸道路未知信否似云相公目疾迩来较前颇甚欲办一奴専问消息竟未果去冬今春曽两拜书一附吕泉州一附龙翔僧亦既数月寂无音耗惟是朝夕切门墙之念此卒回乞戒记史批数字与之但知安乐慰我数千里之思足矣余皆不足言也福唐安讯谅自不絶方兹庚伏更乞为天下爱重不宣
　　又
　　某拜覆少傅相公丈钧座春首防报教之勤忻慰千万夏末曽以尺牍附瑞安一僧行当即闗达聴莹迩辰初寒恭惟明神翊相钧起居万福某去违榘范四见黄落虽节物屡改而慕徳之心初未与之俱也相公谪官之日寖乆矣丧子之慼亦少衰矣凡百自处颇复胜前日否天下之事执则有释则无有无不在乎事而在乎心傥能空其有而不实其无是乃顔子所以为屡空也小人有母年逾八十不能触氛雾相从于南海之濵书疏云云漫成虚语谁顔之厚寄以我羞某七月间得痰疾防至不捄传者皆以为已死矣恐或诒执事忧因舍弟某莆田教官道路经由令求见晋望学士托以此转达于左右庶防知不肖之尚存也病余目艰于作字区区愿言未既百一非乆续自有书申记史顾蒲栁之质日就衰槁未知他日得复见相公否言至此不觉陨儿女之涕气令益凛乞为海内黔黎倍百崇防不宣
　　又
　　某拜覆少傅相公丈钧座即日霜寒伏惟钧起居万福某不侍相公四阅冬序区区念徳之心未随日月移也六月间瑞安一僧行曽奉记十月初某弟赴官莆田道出福唐令求见晋望学士因以尺牍附安讯转达未知一一得闗聴否相公之处迁谪必自有道独是连丧爱子实有难堪忍者今嵗月寖乆而哀慼之情亦须少衰不复云云频玷清眎所愿相公强饭省饮酒处瘴烟地免至生疾足矣余皆不足言也某秋间忽得痰之疾今虽平而説者以谓不宜再来来则当去来也着衫去也脱裤此理之常亡足惧者但以老亲新嵗八十有二同巢三鷇已毙其一今不孝之子复以疾忧之罪莫大焉未期他日复见相公否兴言及此重以惘惘往嵗之卒偶病足艰于逺行值有便舟往泉南就令往问消息乞批一二字见报庶防少慰寅夕之思新阳聿临敢祝为海宇苍生増毖饔寝
　　又
　　某拜覆少傅相公丈钧座即日冬寒共惟神明呵卫钧动止万福某不望光仪五见嵗律之尽嵗律则尽矣而恋慕之诚那有既耶春首人回仰防报教之辱披味累日如承謦欬于长者之侧初不知此身隔于数千里之外也私居乏人假于州县复多疑碍数月以来欲办一夫往问起居不可得不知相公迩来何如目疾亦既平愈未耶澹声利者然后能处隐约轻权势者然后能甘穷顇相公平时于功名富贵眎之如土莽然今日谪居海峤须大得力独以天性之爱有不可割于心者谅日月寖逺而哀痛之情亦少衰矣比阅潮阳图经有黄冈镇因思相公寓居三衢作亭于黄冈号曰独往今日思之相公独往黄冈不以一人自随岂其防先见于此耶防古无有也学者不道也万一有之是亦天而已矣天可不顺乎顺天者存非天存之也夷愉恬淡不失其平实自存尔逆天者亡非天亡之也忧愁穷蹙重伤其和实自亡尔某至愚不肖一无可以逾人者独守是説奉以周旋庶防安贫守分不至贪冐名位自取颠隮以诒知已之羞更惟相公有以振其不逮幸甚本办少土物遣家奴附漳泉客舟行偶闻海上有多桨船往来为冦坐是逡廵而不敢前先以寸牍附龙翔僧上记且以禀知区区之意海冦稍息専遣人往矣福唐安讯当自不絶嵗晏寒苦愿为天下苍生深自寛重












　　竹轩杂著巻四
　　钦定四库全书
　　竹轩杂著巻五　　　　　宋　林季仲　撰书
　　答杨解元书
　　某啓乆不交讯辱问悚感所喜暑雨讲授休胜防下防人唯当靖以俟之毋以人少而生慢心无众寡无小大无敢慢非止为政而言也凡事皆然来谕以我曽教人以作防之意不敢弭忘仆何者敢言教人抑有动吾衷者愿毕其説可乎诸生耳目在先生一身犹士卒耳目在将帅一身将帅失律士卒未有不乱者先生失律诸生未有不乱者不可以为细事而忽之也叔諌之才之美决非乆为村教书者然亲老家贫所恃以奉防甘者计防别无所出唯宜尽职于此而已尽职于此便是尽子职也人之言曰大丈夫懐竒抱器平歩青云谁能鬰鬰从事于朱墨句读之间不过为贫之故暂覔防钱用耳是则然矣第恐处心如此非所以受人之托也鲁僖公思无邪然后思马斯徂百里奚爵禄不入于心然后饭牛而牛肥受人子弟之托独不重于马牛乎且教人子弟其道甚尊初非可耻之事也昔张忠欲授子经除舍以延孙寳寳不就曰礼有来学义无往教使今之为先生者能如孙寳岂复为人所薄乎自行束修以上夫子未甞无诲束修弟子见师之礼也餽以金帛虽非古礼苐我以精意教人之子弟人之金帛养吾之父母以其所有易其所无莫无甚害否不犹愈于谒公门请公事日履险地以危父母乎比年以来为人师者急于自售争先纠率互相訾毁卑陬苟且有可怜状至于主人厌之子弟侮之挈囊负笈顾而之他乃始怒骂曰某家某家少我束脯某人某人攘我学生呜呼何其不自反也仁者如射射者正已而后发发而不中不怨胜己者今乃失之已而怨诸人岂不益迕哉叔諌髙明宁有是事信笔述闻不觉喋喋未即并晤渐热惟力学自爱不一一
　　与孙端朝书
　　某咨目上记端朝知府秘丞老友即辰暑溽奉惟台万福某经年不闻动静状邈在海陬虽尺书莫致而区区懐跂要非书所能既遇胜日有好懐把酒哦诗悠然东望定知此意须及于我矣窃知营第欲与令兄同居老去亲斤筑不至厌惮否如仆虽有先人之敝庐在漏甚不庇风雨念欲修之未遑暇也然人生不如意事十八九必待栋宇稍华而后惬意厯世穷年终不可就而我之所居反隘矣我之所居即天下之广居也古来凡圣皆所共处自立墙壁以障塞之似可惜尔去城二里许偶得地十余亩水横其南两山夹其东西屏榛翳分阡陌凿池植树遂定我居堂曰知非以仆之年适五十九往者不可諌而来者犹可追也亭曰曲肱窃慕先师饭疏饮水之乐虽未能至而心实驰之也又有亭曰学圃圣人埀世立教不欲君民并耕故以樊迟为非吾侪小人躬灌园之劳者职也畦垄新晴草木清润云澹余姿鸟送好音乃迎老人逍遥乎其间兄弟扶掖童稚后先摘时果荐夀觞挑菜以供膳羞击缶以代管弦名教之乐有逾于是者乎因来书有灌园东闗之语輙及之亦欲故人知我事业如此也薛郎过闽中闻已乆矣生相怜死相捐人之情也公独不然可以敦薄古语曰死者复生生者不媿吾知徳老复生在端朝则无媿矣季任赴襄阳前月方到官元絜渴疾止数日间遂不捄良可悲惋何日赴括苍次舍近可以时时通书兹所望者未卜见日乡热千万为善类保重
　　答林英伯书
　　某悚息俗状中人愦愦如醉发所恵书得废井之语旷然复醒井徳之地易以喻性改邑不改井言自古以固存不可迁也学佛者多云百骸俱破壊此物镇长灵岂有见于是乎古人之学用心至到蚤夜浚治必有甘冽之泉可为人食而后已浚治而不及泉犹为弃井耳英伯试思今日之学浚治之功若何自仆观之初未下一镢也退之秋懐诗汲古得修绠古人嵗月不虚度也时惟秋矣我方葺敝庐兀兀坐木札中与匠者较短量长朝以及暮胷中塞日就枯竭且乏朋友丽泽之利反以求井盖眢如也故人亦怜而教之否知非乆入城跂足以竢来前更愿慎余暑自爱
　　辞赵防政荐举书
　　某惶恐再拜防政阁下初夏伏惟钧起居万福某生长海濵不识中州士大夫闻当世之论人物者皆曰阁下心事荦荦与流俗不同私窃慕之愿一见而无从也昨者扈从至止属有逺适不获进谒偿畴昔向往之素乃防以不肖者姓名玷于荐墨误被圣恩有召对之命一时缙绅相顾动色皆谓仆于叅政昧于平生安知非鄙夫儇子而简易若是是必有以欺防政者退思贤否之迹乆当自辨如吾侪小人自应贬絶于大贤君子之门敢谓睠私之意乆而弥笃每见邦人必赐存问勤勤恳恳殆若有雅故者兹从人望进司政柄未及修咫尺书致天下贺而召檄已在门矣方国歩艰难乗舆播越宜戮力中原共图尅复乃跧伏田里屑屑然作楚囚之泣固自知其陋也苐愚衷所廹不能自已坐卧念之失寝食者累日不言稽君父之命言之伤臣子之心仰恃知怜聊陈梗槩某年方防学先人弃诸孤母守志不嫁拊飬以至成立含辛茹悲艰苦万状迫于寒饿傍人门舘授儿童章句覔斗升粟以活其家初无仕进望也偶忝科第食君之禄者今十有四年飬鸡犬欲司晨夜今闻命而遂不果于心安乎实以母七十三嵗比苦多病见儿逺去輙挽以啼以故相守未能舍去区区私情欲乞终养敢望哀察许赐敷奏幸甚幸甚人亦孰不欲富贵驰骛之伦浇薄之俗权门晨啓接轸骈肩谒不时通假寐客次防一顾盻意气自得否则悒怏憔悴有可怜状良由天下之士以爵禄自轻其身致使朝廷亦以爵禄轻天下之士此风一去挽不可回今奔走防政之门者车防两马几驷进谀言而道盛徳者防人左右使令谅自不乏乃旁搜逺举猥及疎寒之士顾仆何人可以堪此岂欲招致贤俊姑自隗始乎知人实难自知宜审防政固不知仆之亡状仆自揣度居乡无誉涖官无称问学不足以禆国论智力不足以偹戎行凡是数者一无可采将焉用之而召之使至也况生平迂僻寡所谐际不能喔咿嚅唲以取悦一世之人人之不悦亦无所憾今防政与仆初不觌面而神交千里之外推懐投欵礼地兼隆泛观今世无是事也未知古人或如是否御冦不受子阳之粟惧因人之言而罪我也防政因人之言而荐仆于朝安知他日不因人言而罪我耶所望功成名遂角巾东路畅余隂于山泽托雅情于鱼鸟林棷野人得陪杖屦之后与公周旋似未晚耳气序寖热乞为天下崇重不宣
　　与周主簿书
　　某顿首彦达主簿贤友春初罢官仁里匆匆就途乃勤从者踏雪追饯至数十里迄今使人不能忘也兹辱诒书存问累纸且以长牋副之礼意隆洽并以悚感仍喜初冬讲学休胜下谕云云具悉不过以名未显位未登猥居下僚为可耻耳呜呼处心如是误矣君子疾没世而名不称非狥名也谓无实也无实者多喜名名非喜之所能近有实者多避名名非避之所能逺韩退之言内不足者急于人知霈然有余厥闻四驰此语得其情矣自古以来谁不好名虽吾夫子日谈道义于洙泗间犹不能使诸弟子销其求知之心也其曰不患莫已知求为可知又曰不患人之不已知患其不能岂真与人辩利害较得失如是如是而后为人所知哉盖以当时驰骛于外者尚多有之傥能反求诸身庶或有益于得尔子张学干禄告以言寡尤行寡悔禄在其中言行果为禄设邪盖所以吿子张者不得不然若顔闵必无是念而夫子亦无是吿也大率子张志大而行不掩焉者如以闻为逹亦止于为名而已殊不知质直好义虑以下人自可以逹逹则何患于不闻也吾子名闻而字彦达当时之意必曰是闻也非逹也吾将有取于达者今未之思何也人之争名甚于争利决性命之情侥幸一得祸将子归矣昔李邕諌武后声色俱厉或责之邕曰不如是名亦不传呜呼邕之諌忠也志于为名斯不忠也然则流离窜逐竟戮于市实有以取之矣好名之祸如此亦何利于吾子乎吾子又谓乡人不肯传授宏词衣鉢歉然有不满之意夫习宏词将以求美官也美官皆由于宏词乎词美而行恶不害为小人行美而词拙不害为君子自古文人不防细行顷阅文艺传鲜有全人不骜倨则儇佻不谀佞则讥讪往往凭藉自取祸败者多矣吾子行义志业自可以表见于时何必区区然専事于宏词邪夫子以衣鉢传顔子顔子传曽子曽子传子思子思传孟轲轲死不得其传吾子弗此之传而传宏词衣鉢何也吾子如欲激昻淬砺力自奋防固善矣而来书乃有簮绅满座之语殆若愤嫉者懐愤嫉之心以往天地虽寛将无投足之所矣且今之富贵者果皆贤耶贫贱者果皆不肖耶君子当论其贤否毋计其穷达可也吾子贫而无謟不俯伛以蕲合于人知其恶矣以圣人言之犹未若贫而乐乐则其心和平无悻悻之气非问学以成其徳者不能也是以子贡因得闻此语而有防于切磋琢磨之説是説也不敢自私将与吾子共之鈆山阙在何时可忍贫以待之忍贫最好能忍贫者名为有力大人舜发于畎亩傅説举于版筑胶鬲举于鱼盐孙叔敖举于海百里奚举于市皆由此涂来也雅恃情眷占答不觉喋喋气序正寒倍百为吾人自爱
　　答寳林长老书
　　某啓寳林禅师乆不通书殊以为念侍者出所恵示知迩来动止清康甚喜或念或喜人之情也学佛者直欲令人絶念除是土木为人始得土木为人方却冬裘而夏葛饥食而渴饮人则未免有需于世也且子不念其亲臣不念其君以今言之谓之何等人耶书言天叙有典则五典无非性命之理也自古及今人道頼之以立不可须防离者来谕以凡夫妄认四大为自身相六尘縁影为自心相不悟真常而惑幻妄师以谓四大六尘之外自有真常乎是除妄而求真也譬诸草木根性真也枝叶妄也枝叶或荣或悴可以妄言然皆出于性何名为妄古人有诗云隐处分明万像存形为枝叶此其根若求不得为无有便作空花幻梦论此诗最有理且以身心为妄则父子君臣皆妄也岂不害事必以君臣父子为妄而除去之吾师可以一日立于天下否又却依旧有师父弟子有师兄师弟托君臣上下之庇方得以安其身退之语浮屠文畅宁可不知其所自者此也大率吾圣人之道混名迹合内外不离俗以为髙不废礼以为达不絶名教以为乐反之于心而説考之于理而不谬措之天下国家而可行亘古亘今不可一日缺也恵廸吉从逆凶祸福之説吾儒何甞不道来只不曽杂以幻怪妖祥聋瞽愚俗且如烧一文香便有无穷福利读一句经便有无限鬼神拥防若欲治婆娘嫂子则可矣似乎此语太相诳也试思天堂地狱有邪无邪但与心谋不须问人师与弟子荅问未毕便求此经之目如金刚楞严之类必非佛言佛在世许多年不得已説许多话谓之不説一句话可也自目为经令持诵者获无量福至于所求无不遂意不知要诵经者悟道乎求福乎要他悟道不当以利怵之盖有毫髪利心去道逺矣若要他求福则是令诵经者做经纪也晋之乗楚之梼杌鲁之春秋皆史记之旧名也夫子因鲁史而修之不曽剏意自目为春秋吾志在春秋行在孝经此非夫子自以为孝经也后人述而言之耳且此一句无所经见张説为唐明皇引以为序而已尽信书不如无书吾师以吾书籍汗牛马而充栋宇皆圣人之所作乎除六经语孟之外尽付诸火可也然则佛书四万八千巻所可存者亦无防矣要知本无一字并去之可也伏羲未画八卦之前易在何处欲话无穷纸穷且止正寒珍重
　　又
　　恵氊鞋甚佳不知足而为屦天下之足同也至于心独无所同然吾师但求理义之安而学之斯近道矣捕风抟影终无益也闻败羣者去稍齐整可喜可喜利欲之心亦败羣者也学佛者有所希冀非利欲而何然学佛者犹有典刑近世之学儒者専为利禄尚敢防检他人乎哀哉
　　又
　　某啓不闻动静状者乆之奉手墨忻承乍凉道体康胜寄示唐十八学士问荅聴圗笔力简古非寻常畵师所能到也吾亦有一图下笔不得试言其彷佛道无问问无答无问无答又将谁聴语至于此口耳俱废矣谅自有之不敢奉献也数得见给事否见则必道曲折盖近有书与之曽及吾师也气序向冷千万为众珍重
　　又
　　问及营造事剧荷剧荷初谋三椽欲庇风雨一动斤斧数月不得休岂敢务侈以悦人目苐木值不素蓄取办临时倍觉劳费尔先师有言居无求安仆虽妄状敢忘遗训况复自有天下之广居乎顷过石桥留二絶句其一云卧聴泉声似雨声直愁泥滑马难行世间疑似都如许千百年来谁与明其二云今人议论只从多蒉土那能障大河我有室庐亦方广归途不向石桥过今人逰石桥谓真有方广寺者何限説便饶舌纸尽且休
　　答胡待制书
　　某再拜上啓知府待制同年春间道越以归失一见之便迨今悚恨比苦多病且乏顺邮欲奉托未能也猥防赐书辞情兼至非若泛泛通寒暄者有以见奨予之厚仍审初冬台起居万福至以感慰觝排学术之人似不足深较凡学不习不疑使夫习而疑焉相与质难是非以求理义之安固老先生所望于后学讵敢掩一世之人自以为是也今承虚接响羣起而哗之不复计其当否兹事何恨耶以数人之见欲破千万人之惑以数年之暂欲革千百年之乆固自知其费力况复其间有儇薄者窃诵其説以资唇吻对稠人广坐攘袂而言曰云云皆王氏之邪説也伊川之説不然犯众之怒积成怨仇亦如新法之行狠愎虽自介父而温公诸人激以成之亦合分谤也然理义之悦人心犹刍豢之悦我口试与一脔当自知味若云其兄杀是鹅也与之食之陈仲子必出而哇之矣不我鄙夷逺寄春秋传仆虽不敏传此消息与诸好事者亦一助也何由瞻奉寖寒乞为吾道保厚






　　竹轩杂著巻五
　　钦定四库全书
　　竹轩杂著巻六　　　　　宋　林季仲　撰祭文
　　祭林给事母文
　　猗欤夫人夙有淑姿归于徳门室家具宜良人偕老鬓髪雪埀同坐堂上环立佳儿金章焜燿间错彩衣终始光荣恨一无遗其如孝子罔极是思某尝获升堂瞻拜令仪展诚薄醊侑以斯词尚飨
　　祭林尚友文
　　呜呼我居安固君在横杨良觌伊阻隔水相望兹有北湖竹净泉香君一见之爱而勿忘乃经廼营于垣于墙林峦防还栋宇髙凉时其従之度彴越冈期以卒嵗杖屦徜徉事不可知命不于常转盻之间君遽云亡呜呼哀哉公自妙龄落笔成章我等惊叹缩首观旁试吏于闽政声载扬民歌舞之见所未尝剡牍交上召自逺方权舆寺簿曰未遽央譬如秣骥驰彼康荘问途方骋蹶于微霜呜呼哀哉我思天道自古茫茫欲诘其然非痴则狂孰愚而鄙孰智而臧百年之后相逐北邙况我斯邑不吊彼苍大浸稽天祸及九乡残骸露胔姓氏勿详乌琢其脑鱼嘬其膓傥死牖下敛以冠裳不曰幸欤奚用防伤呜呼尚友举我一觞尚飨
　　祭沈元量文
　　顷吾二人同与计偕风樯雨篷于江于淮戾彼辟水寒灯冷斋共论身世浩叹伤懐予忝科名君困塲屋隔濶兴思乱我心曲兹焉寓居门巷相属匪唯求旧实邻是卜念初至止庭秽勿治分我佳菊植彼短篱相期九日赏此霜姿花竟瘁矣人复何之水木相生命自不夭松鹤其形相亦难老疾之方殆载咨载考乃大不然叵测穹昊嗟彼友朋半在鬼籍老眼欲枯无泪可滴今又哭君斯夕何夕陈辞侑觞聊叙平昔鸣呼哀哉尚飨
　　祭刘光祖文
　　伊余初第试吏东阳时有四人同寮同乡同入公门同上公堂休则就闲同引壶觞事不可知乐不可常转首之间各在一方兹余来归访旧邻曲伯髙之亡墓草已宿君与兴宗皆在鬼录井邑如故游从去目念之伤懐涕泪相属惟君平生心事坦夷豁以示人不设藩篱雅好剧饮客至如归缾之或罄餔歠糟醨我有白酒老妻所为公在东阳颇喜甞之因思所嗜携以来斯不见满引如畴昔时呜呼哀哉尚飨
　　祭鲍提举母文
　　鲍于吾乡雅为着姓夫人有子实袭余庆位列多贤或参国政蔼蔼门防孰方其盛维邻之卜窃借辉映矧复聫姻猥及不竞旋武林曰有治命遣陈薄奠匪礼之称尚飨
　　祭薛康朝文
　　人之韫材匪曰媒身天实生之将以庇民吾乡之评莫材于君疏明练逹见谓缙绅爰以能选将漕七闽誉处日休移守宜春积年之屈一日之伸未究所长奄即幽沦忆昔饯别载笑载醺今日何日迎哭江濵古来共尽悲吊相因申酌陈辞泪洒秋旻呜呼哀哉尚飨
　　祭诸葛通直文
　　治人匪难自治实艰居家理者可移于官友爱之笃行义之尊我求其人莫如公贤居常澹黙似不能言肃肃孙子奉意周旋上下辑睦吾无间然不施有政政在其间平生所好雅在古编搜求缺遗不惜金钱藏蓄之富至充栋椽秘阁所无于以取焉伊余闻之愿见无縁行役经由识公稽山挿架万轴导我縦观如好好色喜发于顔登彼爱堂花竹幽妍屡陪賔豆色若初筵不鄙贱息许缔姻防系船岸下别情更延书墨未干讣音遽传谁其尸之不畀以年可知者人叵知者天寓哀千里辞不能宣呜呼哀哉尚飨
　　代康侍郎祭赵寳学文
　　呜呼维昔之夏我来自闽迎笑江浒时有四人良辰胜日聨镳接茵不鄙老朽亦托有尘公尤豪放喜举大白酒酣气张天低地窄虎矕雄辞螭走妙画议论风生连拄座客嵗曰莫止季任西征赋诗祖行霰雪其零江城春动卉木载荣地主仲谟移守宛陵惨惨寒芜悠悠画鹢公不出饯方亲药石余与懿成相对太息畴昔之欢那可再得迨兹端午公疾有瘳观彼竸渡集于城楼曰我衰恙尝辱君忧今日不乐有来嵗不人静湖平檐挂初月林霭霏微渔舠出没凭髙写望得句清絶翰墨未干奄焉永诀呜呼哀哉以公敏悟宗枝之秀以公老诚从班之旧谋谟事业鲜出其右帝实睠之异于常胄人之望曰位不称才盍如李唐用勉用回我思搢绅兵火以来朱门华屋空閟莓苔公之享夀六十有七俨立其旁孙子秩秩以彼易此孰得孰失公毋憾我举我椒苾尚飨
　　路祭席少傅福国太夫人文
　　公家于洛葬彼南阳回眎永嘉在天一方世变时移盗
　　贼纷起遂偕夫人合葬于此嗟此僻陋贤者攸归松茂栢悦川媚山辉出祖于途其敢废礼且戒儿童防或樵采尚飨
　　代人祭表姊文
　　呜呼严霜夏零少小孤露以训以育繄谁之助奉以周旋偿心晚暮天不我怜遽夺之去富夀有子去也奚顾兄弟无知知有怨慕寒云掩晨长风搅树平生之泪与酒同注呜呼哀哉尚飨
　　祭徳和弟文
　　呜呼同祖所出兄弟八人十年之间半委埃尘天寒鴈逺哀呌求羣每论此事相对酸心那知今日祸又及汝谁同奉祀谁与御侮门户衰頽谁撑谁拄子侄顽防谁告谁语况我老矣万事休休所望诸弟收骨山丘何辜于天不汝少留后者先之孰测其由人之为言昏嫁未毕我思男女谁无家室独哀贤弟去无还日文以辨衷千百之一呜呼哀哉尚飨
　　徳和弟卒哭祭文
　　维绍兴十四年九月四日从弟徳和卒哭斯临某以园蔌时醪俛而酹之曰呜呼吾家汝頼如鼎依足足之折矣祸莫斯酷日居月诸奄焉卒哭去去何之庭空草緑哀切乎衷物改于目尚想平生陈此肴蔌呜呼哀哉尚飨
　　祭察院弟文
　　呜呼吾弟其信然耶其不然耶其信然耶旬日以来书问连绵取而眎之墨犹未干其不然耶何潮得逺来必非谬以传也呜呼五弟何辜于天何丰其才而啬其年志气凌厉横骛孤骞瞬息千里不俟着鞭磨以嵗月之悠久资以师友之渊源置诸古人中未知孰后而孰先也呜呼已矣吾复何言八十之亲华髪埀颠汝为季子尤所爱怜赴官江左期此承顔日夕望汝来至膝前那知祸变起于转首之间邪呜呼凡今之人谁无弟昆惟我与汝自防多艰险阻万状辛勤一官仅立门户劣免饥寒方飞折翼半涉失船谁慰庭闱之衰晚谁救原隰之急难谁受子侄之付托谁同文艺之讨论谁陪杖屦于嵗晚谁对灯火于夜防吾方吞声饮泣含悲茹酸诡音讯以茍日月强笑语以奉晨昏吾亲之寛亦汝之安也吾已沥恳于朝言旋故园谋尔嗣于宗族归尔骨于山樊至于弱妇防女责我当专縦溘先于朝露有仲兄之尚存汝可以无恨于九泉也呜呼痛哉呜呼寃哉尚飨
　　察院弟小祥祭文
　　维绍兴十年四月望察院弟服制一周某以酒肴之奠俛而酹之曰呜呼哀哉凡今之人谁无弟兄唯我与汝变故洊更年才幼学大难是丁汝存母腹数月乃生我保我抱迨尔能行我训我诲期尔有成天卒相之否终则倾而我三人皆窃科名版舆就养奉以将迎往往隣里指以为荣方汝俶装赴官金陵我守东阳道路所经庭闱傒望不寐至明祸起仓猝乃讣之承爱钟少子母之至情衔哀泣不敢以惊诡通音讯示若生平终所不忍恼其余龄睠言畴昔穷苦自惩残编断简寒窻短檠得句相赏疑辞共评岂唯爱弟实曰良朋汝尤竞爽蚤嵗有声意气迈往翰墨纵横王良秣驹千里于征出门辄絷防究脩程兹予来归寂寂户庭奄及小祥百感填膺花药草翳几席尘凝境随念改泪应心零八十之亲谁省谁宁一门之事谁经谁营哀哀嫠妇呱呱孺婴傥予塞责相见佳城呜呼哀哉尚飨
　　察院弟大祥祭文
　　呜呼日没复出木落再荣哀我人斯于何其征门巷苔委几席尘凝空存遗像回对青灯嵗月流迈霜露洊更奄及祥除百感填膺惟死与生昼夜之经匪我不知涕实自零勿念老人甘防觕宁勿念诸女终当有行我独念汝才力从横□焉不施遂即幽冥酒汝所嗜酌之孔盈对我不饮若为此情呜呼哀哉尚飨
　　祭刘知言文
　　刘于吾乡实多孙子公自妙龄见谓秀薿果以材谞取知于时进用伊始丞于宗司秣马脂车方即夷路出门絷之孰知其故有生同尽宁计短长毋化之怛来举我觞呜呼哀哉尚飨
　　刘知言祭文
　　呜呼春去复来木悴再滋曷云其往哀我人斯容止详整器局防夷遐想平生庶或见之鬰彼新阡卜曰且宜往其従之先垄是依酌我芳酒于以告违非君之悲谁悲之为呜呼哀哉尚飨
　　墓志铭
　　方圣时墓志铭
　　方君圣时讳昱永嘉之贤者也其父端尝以文行为欧阳文忠公所器重不幸早死君生未晬而孤稍长知自读书涉猎文史论议衮衮可听独于科举之学非所好也大观初诏求行义之士州县以君应选固辞及郷大夫欵谒延致于学以表多士则悠然従之殆古之有道不可得而亲疏者居常蓬鬓垢面敝衣粝食劳不坐乗暑不张盖他人所不能堪而处之裕如也自号愚迂翁而朱君敏功赞之曰顔子之愚仲尼之迂既愚而迂嗟乎斯名也信不诬观今之人驰骛声利役役至于老死而闲居野处之士澹然无营志安而体舒较之两者不知孰为愚孰为迂当有能辨之者妻朱氏有贤行前君二十五年卒生子三人曰冠曰览曰岘冠吾同舍友也屡试春官不利而志愈励女四人荆湖北路提刑司检发官薛昌言乡贡进士王言处州松阳县令黄衮其婿也季未行君年七十有二绍兴十三年正月庚寅卒于家是年某月某日穿朱氏之墓而合塟之实在其县竹浦之北山君性真率无矫激与之友者数十年不见有一言之伪出入里巷见童稚若皂悉与钧礼没之日往徃为之出涕其平日所游従与夫后进之士尝质疑而问业者尤所伤悼相率奔吊为文以哭之其畧曰君之至行里闾是师如彼圭璧莹絶瑕疵又曰温温先生不事縁饰和怿旷达见者恱怿又曰先生诗文匪雕匪琢追陶自然似白不俗呜呼吾何以铭其墓哉视乡人之评可也济南林某撰
　　刘知言墓志铭
　　永嘉刘公舍人讳安节与其従弟给事讳安上相继以奥学粹行修于家由于州里达于朝廷声名籍甚时人谓之二刘至今吾党之士闻其风想其为人无异亲承謦欬于长者之侧而况子弟朝夕见所以事亲従兄处宗族御僮婢与夫语黙嚬笑饮食起居之间无非教也薫陶濡染宜有不学而能者君讳谠字知言给事之长子也防頴悟读书止一再过即成诵弱冠郡试有司曾与计偕一不利輙弃去曰学止为科举邪守门户不坠先训斯足矣以父任补承务郎监蔡州税自后给事倦于宦游筑室治圃日赋诗将老焉母硕人张氏亦苦多病君不忍逺适从容滕下务尽其欢由是不调者殆二十年比二亲即世乃始束装趋行在所防有诏得侍从各荐所知今参知政事王公时为工部侍郎首以君应陛对之日敷奏详雅上颇喜语执政曰刘某佳士也由监尚书六部门迁知太宗正丞骎骎进用矣属微恙庸毉误投饵一夕卒于临安府官舍年才四十三官止宣义郎哀哉曾祖讳莹祖讳去非累赠正议大夫君之配曰孺人郑氏故中散大夫详之孙生男五人嗣忠登仕郎嗣值将仕郎嗣恭未仕嗣昌嗣亨及女二人皆幼其卒也以绍兴十二年四月辛夘弟右承务郎监平江府粮料院告弃官奉丧以归卜明年二月庚申于其县建牙乡玉清观之前山距给事墓百步君之从兄乡贡进士诩叙次行事以其状来乞铭某与知言游久且通婚姻非敢以是私于知言也知言循循孝谨无子弟之过尝登其堂见大书唐栁玼家训于屏风用以自警志尚如此且自宜铭铭曰墙髙易圮门髙易毁自昔闻家鲜济厥羙于赫二刘华鄂韡韡谁其似之粤有令子其令维何克慎克只扬彼清芬于宗有辉位卑无年吁其已而维躬不有后人之贻
　　朱府君墓志铭
　　永嘉絶在海隅民生老死不识兵革其俗习于燕安以浮侈相髙靡衣鱻食崇饰室庐嫁娶丧大抵无度坐是至贫窭不悔有乡长者朱君元显性独俭素耻事华好一袍至数十年不易有晏平仲之风尝造其别墅见所坐牀止以一版窳甚问之曰是先祖所用不忍易也里人初有嗤其陋者比见其奉祭祀飨賔客延师教子率从豊厚又斥其余周宗族乡党之贫者至是始叹服焉君少孤事兄如父聚居余二十年内外之言无间者外祖刘无后嵗时荐享如事其祖且刋石墓左以戒子孙俾勿防其笃厚类如此君讳京元显字也曽大父珪大父珏父辅忠徙自括苍于君盖三世矣初娶戴氏先卒再娶林氏有子二人曰义明知明皆预荐书义明蚤死孙男三人公度公量公愿孙女四人君自幼頴悟有声塲屋连试春官不利晩以特奏名补和州助教虽功名不偶少负平生之志顾视侪辈数十年间无百一在者独君夀考康宁备享五福朱顔华髪时出阡陌人过之徃徃皆敛袵叹息豫为棺椁取释氏寂灭之语刻诸前用以自省遇胜日引所亲酌酒其侧曰乱离以来身膏山野者何可胜数傥吾得敛手足于此志愿毕矣尚何求绍兴十二年十月壬午寝疾终于家得年八十有三埀没而一语不乱以十四年三月癸酉于其县建牙乡茭洋之西山某先大夫于君为外弟粤自总角得以子侄礼趋走于几席之下怜其孤瘁每呼而进并慰勉良厚今知明来乞铭以识诸墓其敢辞铭曰丰于人约于已宜多受祉尚以贻其孙子
　　周季明墓志铭
　　孤子周华祖踵余门泣曰先人有日矣愿得铭以刻诸幽余曰铭墓非古也傥未免俗止书乡里世系始终日月内诸圹不可乎而奚以余为华祖曰君之言诚是也抑自痛念有不能自已者盖先人资禀朴厚不事縁饰与人交终身无一语之伪幼孤祖母教以读书通夕不寐烛燎毛髪弗觉也其専如此祖母没殆二十年矣毎一念之呜咽不自禁尤厚于亲戚邻里死之日徃徃为之出涕凡此君虽知之他人未必尽知者兄弟太孙才六嵗异时省事问先人平生所为谁将执其咎者君无庸辞余曰我习知先君子铭之宜也窃自思之昔我壮而无室人莫肯与者先君子不以我为不才独以女弟妻之今铭其墓人将不以我私耶华祖曰事顾实否亦何嫌之有不然以前所云并大概书之可乎余曰诺君讳达节字季明永嘉人曾大父讳伟大父讳道父讳宗政以力田世其家绍兴十三年十二月乙酉君以疾卒年五十五明年十二月壬午吹台乡俞奥山祖茔之东娶杜氏二男华祖其长也次太孙君晚得此儿甚爱之尝求名于余今命名曰承祖尚慰泉下之念云
　　记
　　温州乐清县学记
　　乡贡进士贾如规来自乐清语余曰吾邑庙夫子而祀之旧矣初未有学也治平中令焦君千之始増堂庑为肄业所由是士稍知学崇宁舍法行乃自县东南迁于望来桥之西距故址百余步丁君湛鲍君辉实终始之盗起青溪蹂数郡兹邑焚燬殆尽学屹然独存绍兴改元守者弗防一夕烬于火自是春秋二祭寓于县治或传舍僧庐凡百草创有司蹙额以从事五年尉呉君芾闵之白令丞再迁而南定卜于隆儒坊于是邑人义其为争出力捐金佐之不数月学成然储廪无有也十五年春今令赵君从事下车揖诸生首与之谋曰养士而无以为养奈何有喻其意者相率买田五顷计其入日可食百人又撤滛祠营市舍取僦直以资之遂斥基阯周垣墙辟斋序贮书籍造器用凡学之百须罔不悉备是宜有言以记始末敢请余曰子之邑大夫防介自将事无剧易尽心力而为之虽悍暴之民或有不恱而抑强扶弱人恃以不恐此亦学也邑人当有记之者子慷慨好义抚孤侄如已子嵗歉富室方闭籴独发仓庾捐费以济囏阨此亦学也里人当有记之者奚用求记于余独不知学之数迁何谓也曰学自焦君以来无一登仕版者人多言其不利虽某不能违也余慨然久之因问曰子之学也为利乎为道乎道不逺人人自云逺絶伦类灭礼学游心物外以求之非吾所谓道者以子之居家也而能父父子子兄兄弟弟夫夫妇妇道即在是矣今一世之人惟利是骛吾为此论谁不笑且怪者抑闻诸夫子曰学也禄在其中矣盖学不期禄而禄自至似亦无负于学者若诵断简缉陈言徼幸取科第一得志弃之如涕唾无复有顾借心吾恐未见其利而羞承之矣况非朝廷建学之意亦非邑大夫所望于诸生也大夫名敦临字庇民四明人绍兴十七年五月既望记
　　序
　　送赵庇民序
　　余狭中不能容物有面谩者必诘之不肯受其黯阉一日读陈后山诗云潜鱼避流光归鸟投重昏信有千丈清不如一尺浑不觉拊几而叹悔平生之非赵庇民之为乐清也事无留难迎刃解落邑人防恵多矣独奸宄之民不能欺欺必得之颇以为已病焉譬如郄雍能视盗察其眉睫之间尽得情伪无一有幸免者虽晋民恃之外户不闭而羣盗坐是以穷相与谋而逐之噫亦殆哉今罢官归四眀访别城中语我三年不能堪之状余举陈后山诗庇民喜曰此正我之疾也愿书以砭我庶几吾疾有瘳乎
　　跋
　　诸公送子敦诗后
　　里除则喜外迁则愠此谋身者之所为也内相顾公出为朔漕诸公喜而赠之以诗顾之报章有曰大河失故道六月浮天流诸公廊庙器更为人行谋呜呼是谋也为身邪为国邪观此则治乱见矣绍兴癸亥二月几望某跋
　　苏诏君赠王道士诗后
　　文章盖自造化窟中来元气融结胷次古今谓之活法所以血脉贯穿首尾俱应如常山蛇势又如风行水上自然成文又如优人作戏出场要须留笑退思有味非独为文凡涉世建立同一闗键吾友养直平生得禅家自在三昧片言只字无一防尘埃宇宙山川烟云草木千变万态尽在笔端何曽气索此篇顷见别本尚余一聨云故嵗去超忽来日俄趣装方入断章虽曰逺人大观然太涉悲戚殆似鬼中太白真语防也养直下世今将一纪矣九原可复作耶读之怆然并为从周之子庭藻记之巻末庶几风流不泯绍兴丁丑夏至后七日芦川老人书
　　资政与端明帖后
　　古人有言曰死者可生生者不愧故资政许公以厚徳硕望入防大政排迮异议不得以有为而死今端明李公乃其平日之深相期者方以直道事君不肯少贬以追时好真无愧于九原者也虽然吾党之士盖亦自勉云绍兴丁巳六月几望永嘉林某题














　　竹轩杂著巻六
