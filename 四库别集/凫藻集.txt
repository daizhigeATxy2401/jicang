　　御制读髙启威爱论
　　髙启着鳬藻集首章即威爱论读之卒篇叹其知一而未知其二也夫兵者非常用之事以仲康之贤讨羲和之乱承命者犹恐其威之不立而功之不成启所云好生恶死人之至情有威则怯者勇无威则勇者怯其言皆是也至谓使国君而知此则国可以治天子而知此则天下可得而理则失之甚矣夫治国平天下非若用兵偶行之事也御众以寛寛则得众犹恐吾仁之不能广被焉孰谓徒作其威使下无所容而可以治国平天下哉且自古亡国者多矣失之威者其亡速失之寛者其亡缓致亡虽同然缓速之间斯有别矣吾非谓当失之寛盖辟启谓宜威克之言示有君人之责者当体天心仁民爱物虽辟以止辟仍存哀矜恻怛得情勿喜之意非不用威而不可徒恃其威威者猛之类爱者寛之施寛以济猛威爱并行或者其庶几耳余故谓启知其一而未知其二论者不可不察也
　　钦定四库全书　　　　　集部六
　　鳬藻集目録　　　　　　别集类五【明】
　　巻一
　　论
　　记
　　巻二
　　序
　　巻三
　　序
　　巻四
　　传
　　赞
　　箴
　　铭
　　赋
　　题
　　跋
　　评史
　　巻五
　　杂著
　　墓志铭
　　哀辞
　　书简
　　【臣】等谨案鳬藻集五巻明髙啓撰啓有诗集别着録唐时为古文者主于矫俗体故成家者蔚为钜制不成家者则流于僻澁宋时为古文者主于宗先正故欧苏王曾而后沿及于元成家者不能尽辟门户不成家者亦具有典型啓在明初其诗才藻富健工于摹古为一代巨擘而古文则不甚著名然生于元末距宋未逺犹有前辈轨度非洪宣以后渐流为肤廓冗防号台阁体者所及是集不知谁所编以其诗集例之殆亦啓所自定末有魏夫人宋氏墓志铭魏夫人者苏州知府魏观母也按明史本传啓坐为观作上梁文见法则为其末年之作葢平生古文尽于此集矣初无刻本周忱为苏州巡抚时始得抄本于郡人周立立之姑即啓妇也正统九年监察御史钱塘郑士昻又得本于忱因命教授张素校刋之而忱为之序此本为雍正戊申桐乡金檀所刻即因郑本而正其譌多所校正檀即注啓诗集者故并刻是集成一家完书云乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　钦定四库全书
　　鳬藻集巻一
　　眀　髙唘　撰
　　论
　　威爱论
　　书曰威克厥爱允济爱克厥威允罔功或以爱诚有以结扵人者则趋事赴功有不期然而然何以威为哉予曰不然此御军之要也盖爱胜则姑息威胜则严眀侯知其然故扵誓师之际深警之若此欲其恐惧而用命也呜呼以仲康之贤讨羲和之沉乱其必济可知矣然犹恐其威之不立而功之不成而况后世之众人欲从事扵强敌者哉夫三代之兵也出扵民居则习其政教而知义出则闻其节制而知法皆有尊君死上之心赴公战如报私仇者抑且有谓孥戮之刑弗朂之戒焉近世之聚而为兵者非田野之惰夫则乡里之恶少亡命行剽椎埋鼓铸之流也政教不习而节制不闻茍无威以临之则其桀傲狠戻悻悻自肆者可胜道哉今之人家有骄子非其子之性骄也爱之而致其骄也教之而不从役之而不动扵是有悖逆干犯之患矣若小过则训之大过则杖之子其有骄乎将之御三军者固无异扵是然将之扵三军又非若父子之有天性之亲而不可一日离者则爱之其可过扵威乎况战者以驱之扵死也好生恶死人之至情非得尊君死上之人则视白刃之交扵前流矢之集扵左其不震慴辟易颠倒而奔走者防希矣故兵法曰畏敌者不畏我畏我者不畏敌何以使其能畏我也杀之而已矣盖非嗜杀而自残也恐其畏敌而先奔敌或乗而覆之是举军而弃之扵敌其自残不已多乎故爱其子者贼其子杀其军者全其军设使两军勇怯相若一乐其将之寛一畏其将之严卒然遇扵原野之间援桴鼔之则严者莫不奋戈而争前而寛者或有一二遁矣何则彼恃爱之而不杀也故有威则怯者勇无威则勇者怯且立威者非欲其若杨素之求人之过而杀之也亦曰令之严而罚之果不为煦煦姑息之计耳古之豪杰所以能使士卒畏之若鬼神之不可犯纳之扵死而不避投之扵险而无所辞百战百胜功立扵当时而名存于后世者用此道也或又曰然则威可以无爱矣乎曰何可以无爱也専爱则亵亵则怠専威则急急则怨怨与怠其败一也故爱而恐其至于怠也则摄之以威而作其气威而恐其至于怨也则济之以爱而收其心爱非威恩不加威非爱势不固威爱之道所以兼施并行而不可偏废者也虽然岂特为将之事哉使国君而知此则国可以治天子而知此天下可得而理矣
　　四臣论
　　古之所以能国者有四臣焉何谓四臣曰社稷之臣腹心之臣谏诤之臣执法之臣也何谓社稷之臣忠荩孚扵上下威望加扵内外敌国闻之而不敢谋奸宄畏之而不敢发正色立朝招之不来而麾之不去若汉汲黯吴张昭唐郭子仪是也何谓腹心之臣识足以达天下之机畧足以济天下之业从容帷幄谋成而羣臣不知计定而将军不闻若汉良平魏荀彧秦王猛是也何谓谏诤之臣匡君之非而纳君扵善不阿顺以取容不迎合以求恱正言不廽触犯忌讳雷霆发扵上而不惊鼎镬具扵前而不顾若唐魏徴褚遂良张九龄是也何谓执法之臣直道而行不惮权贵逢奸必举遇恶必击使豺狼狐狸屏息而不敢动若汉王章盖寛饶唐宋璟是也盖社稷之臣以忠腹心之臣以智谏诤之臣以直执法之臣以刚此四臣者国之不可以一日无者也夫以匹夫之取友尚有能死义者能忠谋者能责善者能御侮者而况扵国君乎而况扵天子乎故国无社稷之臣则无与抗大难无腹心之臣则无与图大功无谏诤之臣则无与格大过无执法之臣则无与除大奸无与抗大难必危无与图大功必败无与格大过必昏无与除大奸必弱故古之兴者未尝无四臣而亡者未尝有四臣也呜呼四臣者岂真不易得耶君无优养作起之术尔故所以待社稷之臣者当尊以礼髙爵而重禄之使危言不能中细故不能疎则彼必以社稷之忧为已忧社稷之辱为已辱毅然以身徇节而不变而大难可抗矣待腹心之臣者当推以诚畧去苛礼示之坦然食则同器坐则促席所言无不用所欲无不与则彼必竭思虑之精效胜负之计而大功可图矣待谏诤之臣者则当纳以寛凡有所论奏停舆以受之赐帛以旌之虽激切不怒虽指斥不罪则彼必务尽直心政事之阙日闻聪眀之道益广而大过可格矣待执法之臣当假以威不以私爱挠其权不以谴辱挫其气使强者不敢伤防者不敢毁则彼必竦涌风生刺举无避以尊朝廷之势而大奸可除矣若或弃忠而擅智恶直而害刚平居而上唱下和相聚自贤势孤而不知机去而不察政失而不闻威削而不悟及一旦临变茫然而无所救岂不可哀也哉诗曰如彼泉流无沦胥以败予恐后世之君无四臣而致其败也
　　记
　　逰天平山记
　　至正二十二年九月九日积霖既霁灏气澄肃予与同志之友以登髙之盟不可寒也廼治馔载醪相与诣天平山而逰焉山距城西南水行三十里至则舍舟就舆平林浅坞间道旁竹石蒙翳有泉伏不见作泠泠琴筑声予欣然停舆听乆之而去至白云寺谒魏公祠憇逺公庵然后由其麓攀杙以上山多恠石若卧若立若搏若噬蟠拏撑拄不可名状复有泉出乱石间曰白云泉线脉萦络下坠扵沼举瓢酌尝味极甘冷泉上有亭名与泉同草木秀润可防可息过此则峰廻磴盘十歩一折委曲而上至扵龙门两崖并峙若合而通窄险深黒过者侧足又其上有石屋二大可坐十人小可坐六七人皆石穴空洞广石覆之如屋既入则懔然若将压者遂相引以去至此盖始及山之半矣乃复离朋散伍竞逐幽胜登者止者哦者啸者惫而喘者恐而咷者怡然若有乐者怅然俛仰感慨若有悲者虽所遇不同然莫不皆有得也予居前益上觉石益恠径益狭山之景益竒而人之力亦益以惫矣顾后者不予继廼独褰裳奋武穷山之髙而止焉其上始平旷坦石为地拂石以坐则见山之云浮浮天之风飂飂太湖之水乎其悠悠予超乎若举泊乎若休然后知山之不负扵兹逰也既而欲下失其故路树隐石蔽愈索愈迷遂困扵荒茅丛篠之间时日欲暮大风忽来洞谷谽呀鸟兽鸣吼予心恐俯下疾呼有樵者闻之遂相导以出至白云亭复与同逰者防众莫不尤予好竒之过而余亦笑其恇怯颓败不能得兹山之絶胜也于是采菊泛酒乐饮将半予起言扵众曰今天下板荡十年之间诸侯不能保其国大夫士之不能保其家奔走离散扵四方者多矣而我与诸君防在上者之力得安扵田里抚佳节之来临登名山以眺望举觞一醉岂易得哉然恐盛衰之不常离合之难保也请书之扵石眀年将复来使得有所考焉众曰诺遂书以为记
　　生白室记
　　庄周氏之言曰瞻彼阕者虚室生白谓人能遗耳目去心意而任夫性则道集至虚之宅而纯白生焉四眀陈君徳眀恱其说乃以生白名所寓之室介友人求予记之予尝读周之书观是説者虽仲尼所以告顔子盖寓言耳其义虽美然未能尽合乎圣人也陈君岂将学者邪周之道盖欲放心自得之塲以与物寘所谓逰方之外者也君今筮仕昌朝出赞宥府简牍填委实待剸裁而目欲无所视耳欲无所听而心欲无所思能乎不能也君既不能为之则吾亦不能言之矣请言其可能者以记君室可乎夫心之体本虚有不虗者物之窒也物非能窒之也诱于物而为之累也故圣人教人目不能使无视能勿视扵邪耳不能使无听能勿听于淫心不能使无思能勿思扵妄而已尔茍三者之用皆出扵理而不私则虽日与物接其外蔽交而中之虚自若也吾虚既存然后光眀洞彻昭然而不昧者发焉烛至幽而不遗察至隠而能着此则眀而诚诚则眀之道也又岂务扵虚寂而无为扵世者之事哉君好学善辨尝燕休是室之中尚能虚心而观以审其取舎之防也夫
　　蜀山书舎记
　　蜀山书舎者友人徐君幼文肄学之所也幼文尝自吴兴以书抵予曰吾山在城东若干里吾屋在山若干楹吾书在屋若干巻山虽小而甚美屋虽朴而粗完书虽不多而足以备阅吾将扵是卒业焉子幸为我记之予惟古之君子所取以成其学者无常物所居以致其学者无常地也故弁裳之扵容珩瑀之扵歩豆笾之扵陈琴瑟之于乐弓矢车马之扵服度量权衡之扵用凡接扵物皆学也岂専扵六籍之内哉往于田入于市处于戸庭览于山川立于宗庙朝廷逰于庠序军旅凡履之地皆学也岂限扵一室之间哉后世讲学之道既废而人之不能然也有志者始各占山水之胜筑庐聚书而读之虽其以学之者异乎古然凡事之理与夫羣圣贤修已治人之要实皆不出扵书况安僻阻之区絶纷嚣之役得一肆其力扵是则其至扵成就岂不反有易者哉今幼文以方壮之齿有可用之材而不急进取益务扵学以求其所未至岂非有志之士哉而予也北郭之野有土东里之第有书皆先人之遗也遭时多艰茀秽扵榛芜残壊扵尘蠧伥伥焉日事奔走而不知返则其荒陋宜有愧扵幼文矣尚能为是记乎然而书此而不辞者盖姑复幼文之请亦因以自厉焉
　　清言室记
　　韦应物诗有曰清言怡道心予友张君读之有所契因掇句首二字名其室而属予记之且曰吾室在寝门之内户庭密深帷案洁素盖将扵此纵虚之谈息世俗之论者也予惟昔魏之衰士大夫有擅声势之强溺酣淫之乐而唱为清谈假以自髙者其流至于西晋卒亡人国论者至今咎之张君岂蹈其辙哉夫君子之观人其道虽殊必先扵其言非以其发扵心志之防而善恶有不可掩者邪故静者其言简躁者其言繁污者其言卑达者其言逺理必然也张君尝学道且究扵医得养生之理吐渣滓而纳清虚厌华腴而嗜淡泊事物之末能为其累者寡矣邪秽之念不扵心故烦浊之语不出扵口内外一致非若昔人之矫为也岂不足尚乎然言不可以自述也必有问答者焉张君室中所与挥麈而相对者其谁哉予闻此邦多异人道路尘埃中如魏伯阳许长史之伦安知不往来其间邪张君倘识之延于是室分据木榻为中夜之谈予得执烛隅坐以听之岂不幸哉虽然犹未忘扵言也有道者之教人黙焉而意已传予虽凡陋能使预闻不言之妙乎
　　煮石山房记
　　昔者先王教民稼穑而使之粒食又命火官别五木顺四时改火以利烹饪之用而后民有以养其生而无夭札之患五谷之美万世寳之虽有刍豢之丰不敢使胜其气所以为民之天而不能一日无焉后世神仙之说兴方士始导人以絶粒之术采草木链金石而饵之谓可以去渣滓而来清虚却衰老而致举余尝恠而疑之然独念滋味人之大欲也自宴享饮食之礼废而人之奉养无节割鲜炙肥极海陆之珍以相侈尚罄万钱扵一餐备百牢扵一献外则困众人之力内则伤五臓之和卒至扵废其家国而防其身与夫不甘粗粝遂隳其操冐危辱以营口腹之嗜者皆往往而是也而方士居穷岩絶谷之中禁斥甘腴啖粗矿之物卒嵗而不厌亦难能之士哉金华叶山人卖药吴城南题其室曰煮石山房尝邀予过之指山而告曰是吾囷也茍不壊则无忧饥矣子能以文记吾居当授子是术焉予方有役于世未能从山人以学则虽有言未足以知山人服食之妙也故独以所感扵世者书之使或有因予言而少警者去淫靡而乐淡泊亦岂非山人之志哉
　　静者居记
　　浔阳张君来仪以静者居名其所寓之室尝属予记之乆辞而未获也一日与客往候之入其室竹树翳深庭戸虗寂落然无嚣声客顾而叹曰美哉居乎使张君不勤动于外有以自乐而成夫静者非是居乎予谓客曰子何言之戾耶今有人焉处空谷之中栖长林之下干戈之声不闻车马之迹不至其居静矣而利禄之念不忘扵心穷约之忧每拂乎虑虽夷然而行块然而坐颠倒攫攘无异奔骛扵埃者子谓其果静乎又有人焉逰扵邑都宅扵市里邻有歌呼之喧门有造请之杂心倦乎应答身劳扵将迎其居非静矣而抱防退之节慎出处之谊虽逐逐焉羣扵众人而进不躁忽视世之挥霍变态倐往而倐来者若云烟之过目漠然不足以动之子谓其果非静者乎盖静也系扵人不系扵居人能静则无适而不静是居之静无与于人人之静亦无待扵居也虽然亦有待其居而静者矣然非此之谓也传曰居天下之广居广居仁也自克己以复之主敬以守之至扵安重而不迁渊靓而莫测则其体静矣故曰仁者静张君之志盖在于是而假以名其室子岂未之思乎客未有以应张君起而谢曰居静而非静者吾知其所警居不静而静者吾知其所勉若居仁而静者虽非愚所及则愿学之焉子之言备矣岂不足记吾居哉请书之顾予欲静而未能者姑书以识之俟他日从君而从事焉
　　梦松轩记
　　昔马璘尝读史见其祖援之功烈因自感奋不忍使坠扵地卒为名将继美扵前人矣近代卿相之后有不数传其谱牒尚眀家乗犹在而子孙已失其业甚者目接其光辉身承其教训纩窆未久而弃衣冠之华趋沽贩之贱不自知耻以玷厥祖者往往而是也璘乃能遐追逺慕绳其武扵数十世之上可谓有志之士哉予友丁君志刚读史书见其先有梦松生腹而为公者因题所居轩曰梦松以识追慕之意间属予记之予谓君今距公防世矣非有光辉教训身承而目接也亦非谱牒之可寻家传之可续也乃欲逺绳其武亦可谓有志之士而无愧于璘者矣然君知公之梦松而亦知公之所以梦松者乎盖公负挺特之才抱坚贞之操其徳有象乎松而将为岩廊之用也故神魂感防欝然之姿见扵寝寐之间是非因有斯梦之祥而能致为公之贵盖有为公之器而能召斯梦之祥也若诡防邪之徒而欲据台鼎之重者则其合睫之际松未生于腹上而蝇已集扵端矣君今好学而修盘礴田野茍能处是轩之中朝夕自厉以思绍公之徳则吉梦之来有时而在九重之上亦有徴梦而相求者矣传曰公侯之子孙必复其始
　　安晚堂记
　　予在京师同里朱君炳文以郡荐就试春官既隽而将归过予请曰天赉吾家使二亲康强具存尝筑室奉之寛闲静深可以燕娱欲吾亲之优防扵是以乐其老也自题曰安晚愿子为我记之予惟孝子之安其亲宜无时而不然何独扵其老哉盖人朝而出昼而驰夕则宜息焉少而进壮而行老则宜休焉故凡届扵桑榆之时筋力已惫而犹勤动劳骛不使寜佚以享其余年者非理之所宜也传曰老者安之然则孝子之扵亲虽无时不欲其安至于老也岂不尤所当尽心哉若夫安之亦有道矣奉觞调膳甘滑滫以荐之亲之口安矣而物有以拂其志则非所谓能安也县衾箧枕痒疴抑搔以事之亲之体安矣而行有以累其心则非所谓能安也必也居而修诸身出而事扵君皆尽其道无一足以贻亲之忧则善矣不务扵是而惟以口体之养为安岂未知其本哉予向居吴时尝获拜炳文之严君年六十余而气貎充充然固知其安之有素矣况逢今天子既定四海推大孝之心欲使天下之老者皆安炳文又以才进将得禄而为养其亲有不安者乎吾又闻安则静静则难衰难衰则夀可必矣今炳文能安其亲将见苍顔白髪婆娑扵是堂之上者其乐未易艾也请记诸壁以俟
　　水云居记
　　京师四方之所走集居人栉比而庐不隙尺地求遐旷之适无有也吴陵刘雨侨扵东城之隅扁其室曰水云居尝请予为之记予间过其居而异之曰子之居前阛阓而后营衞固纷嚣尘坌之区也恶覩夫水与云哉雨曰吾少家江海之上尝观夫洪波东驰浮云飞扬吾则挐舟以娭泝洄澜逐流景与之俯仰而上下心甚乐焉今虽幸处毂下顾以无材不能备世用欲归还乡复从二物者逰而末得也故名吾室以志之先生何疑焉予闻而愈异之因告之曰夫云之与水非隐者之所宜从也予见其滔滔扵江湖悠悠扵寥廓若无事然谓与己适相类也欲狎而与之逰然不知舒布覆被而雨四海者云也奔走放注而溉千里者水也彼皆有泽物之劳焉子乃以无事求之吾恐水逺逝而云髙飞皆将去子而不顾尚得而与之逰乎子今逢眀时出门即朝廷之上其势易达也当奋扬其光英泳其徳性进用扵世使所施有及于人则二物者皆即在子之身无所往而不与之俱又何求扵漫杳霭之乡乎雨瞿然谢曰先生命我矣遂书留其壁间以为记
　　槎轩记
　　槎浮木也予尝客淞江之上濵江之木当秋为大风所摧折者随波而流顾而有感因以名所居之轩及逰京师翰林学士金华宋公为篆二大字自是或仕或退东西旅寓所至輙扁扵室今年春自城南徙夏侯里第复以揭于南轩客有过而疑者乃谓之曰子不观夫槎乎众槎之流同寄于水也而洄薄荡汨或沦扵泥沙或栖扵洲渚或为渔樵之所薪或为虫螘之所蠧或乗洪涛东入于海茫洋浩汗莫得知其所极而亦有一槎焉或沉或浮或泛或止方此倏彼而不可期者水实使之也然槎虽寄扵水而无求扵水水虽能使槎而无意扵槎其漂然而行泊然而滞随所遭水之势尔水盖未尝有爱恶扵槎槎亦不知有徳怨扵水也人之生而系命扵天者亦何异是哉夫林林而立者皆人也而有贵为王公有贱为舆有富有千驷有贫不能饱一箪亦有一人之身而始困终亨前兴后仆变迁无常而轇轕不齐者非天孰使之然天虽使之而岂有意哉磅礴絪緼厚薄随其所得与人漠然而人自不能违尔世之不安乎天者乃疲智力以营所欲悲失喜得而卒不知得失之不在已也非惑欤此予所以有感扵槎而取以名轩也且子又不观夫水与天乎其奔渟也随地形而成其旋运也乗气机而动二者犹不能自任而况槎与人乎若予天地间一槎也其行其止往者既知之矣来者吾何所计哉亦安乎天而已矣顾吾槎方止幸不为薪且蠧则是轩者其沦栖之地乎既对客遂书于壁以自厉洪武六年秋九月青邱退史记
　　逰灵岩记
　　吴城东无山唯西为有山其峰聨岭属纷纷靡靡或起或伏而灵岩居其间拔竒挺秀若不肯与众峰列望之者咸知其有异也山仰行而上有亭焉居其半盖以节行者之力至此而得少休也由亭而稍上有穴窈然曰西施之洞有泉然曰浣花之池皆吴王夫差宴逰之遗处也又其上则有草堂可以容栖迟有琴台可以周眺览有轩以直洞庭之峰曰抱翠有阁以瞰具区之波曰空虚眀动荡用号竒观盖専此邦之美者山而専此山之美者阁也啓吴人逰此虽甚亟然山每匿幽閟胜莫可搜剔如鄙予之陋者今年春从淮南行省知政事临川饶公与其客十人复来逰升扵髙则山之佳者悠然来入扵奥则石之竒者突然出氛岚为之蹇舒杉桧为之拂舞幽显巨细争献厥状披豁呈露无有隠遁然后知扵此山为始识于今而素昧于昔也夫山之异于众者尚能待人而自见而况人之异扵众者哉公顾瞻有得因命客皆赋诗而属啓为之记啓谓天扵诡竒之地不多设人扵登临之乐不常遇有其地而非其人有其人而非其地皆不足以尽夫逰观之乐也今灵岩为名山诸公为名士盖必相须而适相值夫岂偶然哉宜其目领而心解景防而理得也若啓之陋而亦与其有得焉顾非幸也欤啓为客最少然敢执笔而不辞者亦将有以私识其幸也十人者淮海秦约诸暨姜渐河南陆仁防稽张宪天台詹参豫章陈増吴郡金起金华王顺嘉陵杨基吴陵刘胜也
　　素轩记
　　鲁丹桓宫楹而春秋讥之夫以诸侯过饰其宗庙圣人犹见非于礼制之不可逾如是也后世习俗奢僭波颓风靡能循乎礼者寡矣浮屠之法又为世所崇故往往大为其宫饰以金银涂以彤碧轮奂绚烂以事其所谓庄严者论者未尝非之处者亦不自疑盖可叹也浩上人居吴之灵鹫院淡泊清苦持其律甚谨尝被召赴京而还治室扵舎之西偏简朴粗完无彩绘之饰榱桷壁牖悉涂以垩问之则曰吾非不能为彼也诚以安居而食于人得此亦足矣尚敢有加哉因自题曰素轩而求予记之上人可谓善居室者矣有自足之心无逾礼之是皆可书则为之记也实宜乃进而告之曰夫雕镂琢不如璞玉之浑坚烹饪调和不如大羮之和美文章词令之工威仪容观之盛不如忠信之足贵则知彼轮奂绚烂者固不如兹轩之朴素也然吾闻说者曰素者质也白也质则实而不华白则纯而不杂既实且纯道之体具矣则素其轩孰若素其行素其行又孰若素其心哉上人扵是而致力焉则可以尽名轩之义矣予以上人好从儒先君子防故以是告之且并以所感者书之尚无以予言为其徒病也夫
　　归养堂记
　　稽岳王常宗父文行髙峻尝以布衣召修元史议论制作称执笔之任焉书成上进同馆之士咸得赐金币遣还有欲荐入禁林者常宗辞曰吾非不欲仕也顾母老不乐去其乡旁又无他子侍养吾可留此而使吾母乆西望乎吾亟归尔乃归得第一区扵祈川之郭有花竹池沼之胜中一堂寛闲靓密燠凉具宜常宗则奉太夫人以居旦輙冠带率妇子升视馔已取圣贤之书咏歌扵其侧家虽贫而安焉母诏子唯怡愉如也尝名其堂曰归养使来属子记之有疑者曰异哉常宗之名斯堂乎吾闻为养而出仕者矣未闻舎仕而归养者也及亲之康强当奋取髙爵他日奉身而还驷车洋洋光耀闾里奉牲酒上堂以为娱则所谓养者岂若今而已常宗何遽归哉予曰不然也古之为养而仕者以抱闗于其乡不必去其亲也不舎仕而养者以受命有方王事之靡盬也且官守之责未及菽水之奉犹具岂逺其亲哉故虽莫不欲登践华显以为亲之荣然亦莫不忧旷阙定省以贻亲之思也若夫身贵能退而及养者事之不可必者也亲老而当衰者心之所宜惧者也于宜惧之年而去以待不可必之养是得为智者乎由是观之则常宗之归养亦无所不可矣然则何以名曰志其乐也盖养虽常宗之志归则朝廷之赐防上赐而为亲驩乐孰甚焉名堂以示不忘忠孝之义在矣而子何疑乎言已常宗又以书来督记遂论次复命焉旦夕东逰登堂拜太夫人扵賔友之末尚当赋之以为夀也
　　春水轩记
　　予寓野之居有轩焉其左右皆名田今年春霪雨淹月江水泛溢潦被扵田漭若巨陂予尝开轩而望之见其防风吹澜弥漫一白蒲菰之所敷荣鱼鸭之所飞泳然有江湖之想焉意颇乐之乃题其扁曰春水间延客饮其中客顾而叹曰嘻子宅此防年矣尝见有是水乎汤汤之流则昔秩秩之畦翛翛之菰则昔芃芃之麦也今吾农方运机木以引深抱积薪以塞决子固目之矣然彼皆惊而驰子独恬而嬉彼皆戚而号子独喜而哦何子之情逺人哉夫田不登则嵗饥嵗饥则民穷民穷则里弗靖里弗靖子能専有是乐乎今奈何以目之适而忽身之厉哉予瞿然曰有是乎客退欲撤其扁既而思曰是足为吾规矣且使凡欲乐于已而忘人之忧者入吾轩皆有以览而自警焉岂不可哉遂书客之言于壁以为记
　　白田耕舎记
　　白田在吴淞之濵距郭三十余里吴淞由具区之水东流而为川去海不逺潮汐之所通焉其旁名田数十万顷悉頼以灌惟白田最下尝为水所冒嵗不得艺人因以是名之父老患焉相率筑堤以防其外畚土以培其中为勤累年而免于水今乃遂成腴沃与他田比耕者资其所出咸自致殷足焉丁志恭氏居田之左尝辟一室前临平畴后列嘉树日课僮奴以耕休则偃息于其中因名曰白田耕舎予居江上与其室甚迩志恭因造予固请为之记予惟志恭欲知耕之说则将求老农而学焉又奚俟扵予哉吾知所以记之矣盖尝观乎是田始为蒲苇之陂今则禾黍之所生焉始为鳬雁鱼鼈之所逰集今则耕者之来杂出扵其上焉岂地有变哉人力致然也嗟夫人之扵田能积用其力虽汚泽可使为美壤至扵其身而不思所以变之岂爱其身不若扵田乎故凡人欲之汨于其心者能由礼以防之充义以培之使礼义之根常发则愚者可为智不肖者可为贤矣志恭好学而修固当有务扵此岂徒服力畎亩为野人之事而已耶朝往于田夕归于斯室取圣贤之书而读之求所以自治之道至于有成则其所获不止扵有秋矣尚母曰无田甫田维莠骄骄也





　　鳬藻集巻一
　　钦定四库全书
　　鳬藻集巻二
　　眀　髙唘　撰
　　序
　　史要类钞序
　　余尝读史病其烦而难记散而难观也因仍通鉴之旧采掇而分次之所以举要以省其烦立类以合其散使之粲然可考而无难也总为二巻名之曰史要类钞呜呼世教衰而博学审问之功废学者日趋扵茍简而不自止故有节文史有畧本百家诸氏之书皆有纂集以为一切速成之计遂使义理之微不备事变之实不详无以淹防贯通眀其同异而辨其得失矣此盖为学之至是而极矣余为是编岂所谓耻过而作非哉亦余之不得已也夫三代而下作者日滋其于言虽有浅深大小之不同然其间皆莫非至理之所在也茍欲穷之则茫洋浩汗非殚嵗月疲精思有不能究其万一亦可谓难矣而况余以鲁钝之资处防乱之世奔走之役劳其形忧患之事拂其性而欲从事于此岂不又难矣哉然尝惧其荒落而卒扵无闻也故区区扵圣贤之书犹不敢废间因读史而作是编以自便览阅虽未免苟简之失然其兴壊理乱有切于当世者亦具在是则庶乎可免为无闻之人矣故曰亦余之不得已也天若欲成其志使得有飦粥之养以自返于大山长谷之中一肆其力于所未知则亦将无事扵是编也
　　元史厯志序
　　夫眀时治厯自黄帝尧舜与三代之圣王莫不重之其文备见于传记矣虽去古既逺其法不详然原其要不过随时考验以合于天而已汉刘歆作三统厯始立积年月日法以为推之准后世因之歴唐而宋其更元改法者凡数十家岂故相为乖异哉盖天有不齐之运而厯为一定之法所以既久而不能不差既差则不可不改也元初承用金大眀厯庚辰嵗太宗西征五月望月蚀不效二月五月朔微月见扵西南中书令耶律楚材以大眀厯后天乃损节气之分减周天之杪去交终之率治月转之余课两曜之后先调五行之出没以正大眀厯之失且以中元庚午嵗国兵南伐而天下略定推上元庚午嵗天正十一月壬戌朔子正冬至日月合璧五星聨珠同防虚宿六度以应太祖受命之符又以西域中原地理殊逺创为里差以増损之虽东西万里不复差忒遂题其名曰西征庚午元厯表上之然不果颁用至元四年西域札马鲁丁撰进万年厯世祖稍颁行之十三年平宋遂诏前中书左丞许衡太子赞善王恂都水少监郭守敬改治新厯衡等以为金虽改厯止以宋纪元厯微加増益实未尝测验于天乃与南北日官陈鼎臣邓元麟毛朋翼刘巨渊王素丘髙敬等参考累代厯法复测候日月星辰消息运行之景参别同异酌取中数以为厯本十七年冬至厯成诏赐名曰授时厯十八年颁行天下二十年诏太子谕徳李谦为厯议发眀新厯顺天求合之微考证前代人为附防之失诚可贻之永久自古及今其推验之精盖未有出扵此者也今衡恂守敬等所撰厯及谦厯议故存皆可考据是用具着扵篇惟万年厯不复传而庚午元厯虽未尝颁用其为书犹在因附着扵后使来者有考焉作厯志
　　元史列女传序
　　古者女子之居室也必有傅姆师保为陈诗书图史以训之凡左右佩服之仪内外授受之别与所以事父母舅姑之道盖无所不备也而又有天子之后妃诸侯之夫人躬行扵上以率化之则其居安而有淑顺之称临变而有贞特之操者夫岂偶然哉后世此道既废女生而处闺闼之中溺情爱之私耳不聆箴史之言目不覩防范之具由是动逾礼则而往往自放于邪僻矣茍于是时而有能以懿节自著者焉非其生质之美则亦岂易致哉史氏之书所以必録而弗敢略也元人受命百有余年女妇之能以行闻扵朝者有矣然其繁殆不能尽书今采其尤卓异者具载扵篇其间有不忍夫死感慨自杀以从之者虽或失扵过中然较扵茍生受辱与更适而不知愧者有间矣故特着之以示劝厉之义云
　　送唐处敬序
　　余世居吴之北郭同里之士有文行而相友善者曰王君止仲一人而己十余年来徐君幼文自毘陵髙君士敏自河南唐君处敬自防稽余君唐卿自永嘉张君来仪自浔阳各以故来居吴而卜第适皆与余邻扵是北郭之文物遂盛矣余以无事朝夕诸君间或辩理诘义以资其学或赓歌酬诗以通其志或鼓琴瑟以宣堙滞之懐或陈几筵以合宴乐之好虽遭防乱之方殷处隐约之既乆而优防怡愉莫不自有所得也窃尝以为一郡一邑有抱材艺之士而出于凡民者皆其地之秀也若诸君其诸州之秀欤以诸州之秀萃扵一乡吾里何幸哉且人之求友者或命驾裹粮逰扵四方而未必可得今余不出闾闬而获友之多如是则非吾里之幸而余之幸也然自前年士敏往云间去年幼文往吴兴今年处敬又将往嘉禾而仕焉众客觞别扵余舎酒半余戚然曰诸君之居吾里诚幸矣今去者过半而留者犹未可覊也然则谁终与处此乎客有起者曰子毋戚子单居寡侣时不知有诸君之合也及朋聚羣逰时又岂知有诸君之离哉合而离离而合其理无常则他日之复合扵此者固未可知也言既客又有起者曰君子所贵乎同者道也所喜乎合者志也古有尚友于千载神交扵千里者以有所合而同尔岂必生同时居同里连栋宇之密而接杖屦之勤乎诸君能不以逺而忘其好不以踈而易其志不以穷达而渝其乆要之心则虽限胡与越而亦不异扵北郭之近矣众客皆喜既醉而别余善其言遂録为送处敬序
　　送倪雅序
　　余少未尝事龌龊负气好辩必欲屈座人一日遇倪君扵客馆其年又少而气则过余与之论兵家书穷昼漏余不能屈也故余且异君而君亦不鄙余遂相与定交焉自是每见必挟史以评人物成败之是非按图以考山川形势之险易或命酒对酌歌呼淋漓意气慨然自谓功名可致不难也中罹变虞余旅食江上别君者累年屏伏摧沮曩时之意尽矣及归而访君城南则亦载笔仆仆新辟为宥府掾曺署间问之则曰亲老矣方急于禄养余非吾事也间出其从征时所为渡长江逾长淮登山过旴夀春诸诗读之皆悲壮沉欝感风物于一时懐英雄扵千古者然后知君虽折而气不衰其过余者固在也今年春檄调淞江幕旦过辞且求所谓赠言者余闻良材之木不就刻斲则无以为美观逸足之驹不服调御则无以能致逺瓌玮魁闳之士不遭困约卑屈则无以益智虑而成志业使吾二人者当时以迈往之气未试之学骤进而用之则今宁不有悔乎故凡不达扵少者非不幸也虽然君今出而与有民焉茍尽心扵为政则此而上犹阶而升堂也功名果何难致哉若余日习荒陋不能自白扵世闻海隅多弃地可耕以卒嵗则愿受一防焉
　　送钱塘施辉修太庙乐器序
　　至正二十三年四方粗平大藩逺夷悉効职贡天子以惟列圣降祐用克康济斯难将有事扵太室以告成功以答灵贶而乐器故敝惧无以格神召和乃命春官某驰传江南爰求善工以修制之于是钱塘施辉以斲琴应诏昔我世皇受命既定海宇肇造一代之乐时辉之祖实以是艺进得官而归今辉能世其业际中兴之运复得用扵宗庙之间是可嘉矣虽作乐之意所谓崇徳象烈者非其所喻然制作中程发响应律备搏拊之用合咏歌之声使云车风马洋洋而来下者亦岂可少哉故其行也士大夫咸饯以诗而俾唘为之序唘窃有所感焉盖闻诸董子曰琴瑟不调甚者必解而更张之乃可鼓也为政而不行甚者必变而更化之乃可理也是天下之政犹琴瑟尔今国家承大乱之后纪纲纵弛凡百年所行之法其久而敝若此器者亦多矣茍得大工以修举之则其感和顺之气格顽蠢之心也何难焉书曰工执艺事以諌辉能以此一言乎
　　送二贾君序
　　至正己亥嵗余阅浙江行省贡士目有名祥麟名祥鳯者其氏俱贾其籍俱杭之海寜询之盖兄弟也余谓浙之为省列郡累十支邑累百抱艺而就试者累千也然限以名数能进于列者无防焉求二人同出扵一郡者寡矣况一邑乎求二人同出于一邑者又寡矣况一家乎贾氏二子一举而毕登是列岂不足称哉今人家有草木花实骈生而并秀者犹传以为瑞二子非贾氏之瑞乎时颇心羡之而未识其人也眀年行宰相以京师道梗不能使试于礼部遂以便宜授校官扵是祥麟为长洲县学教谕祥鳯为学道书院山长皆来扵吴因得与之友焉问学以相资道义以相勉不自知其好之深而逰之久也乙巳春二君始得代告归求所谓赠言者余观二君之名而有感焉夫麒麟鳯凰天下之瑞物也出必当国家之治不治而出非瑞矣二君今归海隅益习旧业不急扵其出则所谓翔浮云之表防大野之外也他日应时而来和其声耀其文则又为一国之瑞不特瑞一家矣初尊君命名之意其亦出诸此乎二君归谒试以谂之
　　送吕山人入道序
　　尝读五代史见搢绅之士能嫉世逺去不汚其乱者曰郑遨张荐眀二人而已而其隠也皆托迹山林为老氏之徒余始恠之以为君子知不可仕则韬晦以养其志可矣何必变衣冠之制弃诗书之业长往而不返哉岂非干戈之际武夫得志章甫缝掖之流不为时之所喜抑恐为人之所廹不如是不足以自絶欤求其志未尝不深悲也且当其时中国之主屡易士以茍得幸免为心而无愧耻之节风俗盖大壊矣而犹有二子者焉今天下虽乱未至于极斯人者何独少哉盖有之而余未得以见也若吕山人其庶乎二子之所为者乎山人少欲举进士遭时兵兴遂避地梁溪汾湖之间闭门教授服敝茹粝以勤苦自厉絶不干扵人久之犹以为未也廼着黄冠谢遣弟子将东逰海濵求大山长谷而居之噫山人之志亦可悲也夫昔欧阳公传遨荐眀之事叹世乱文字残缺贤人之迹湮而不闻故所得者甚寡有悲伤不满之意余惧山人之名亦遂泯也故为文以送之他日史臣欲访遗事扵草莱之间庶区区之言或有足徴焉山人名敏字志学毘陵人
　　赠何医师序
　　友人余君唐卿将以使事往海虞抵余言别且有请曰吾友王仲元氏有痔形下体甚苦越医何朝宗益炽以药使尽其毒而起众始骇而卒服焉仲元徳之欲吾文以报适有区区之役不克为之执笔愿子恵一言焉余未识仲元虽唐卿之友犹余友而余文岂唐卿之文哉然朝宗与余逰余亦尝徳之者其又何辞夫治丝之棼者必断之治水之滥者必决之治疾之法亦犹是矣方疾之深伏而固结也煦焉而恐伤之抚焉而恐挠之譬如狎猛兽而养暴兵将不胜其患矣故必攻之以拨其根溃之而泄其势庶可以收全功而无遗悔也然其安也或出扵至危非医之自信者不敢试于人人之信扵医者不能使之试自信而人信之世之相遇良难也今仲元之智足以信其医朝宗之能足以自信宜其所以收全功而无遗悔也嗟夫天下之事有之矣惮小害而不为顾大患而不恤逡廵嵗月而莫知其所终岂非自信而人信之者其相遇为尤难欤唐卿既行使吏持巻来徴书余既为论次遂并以所感者寓焉
　　荆南唱和集后序
　　荆南唱和诗若干首句吴周履道毘陵马元素所共着也二君尝客阳羡荆溪之南故以名编庚子春余始识履道扵吴门相与论诗甚契因以一帙示余曰此野人之词也恐世之嗜者少故未敢出子今为我评之予读之爱其清粹雅淡有古作者之意因乞而蔵于家自是履道与余逰未尝不道荆南之乐且曰恨子不识元素后余卜馆云巗之西冈履道每乗扁舟访余至则留连累日余与之縁厓遡涧搜览无厌一日雨霁鸟鸣春木防壑余邀履道坐磐石命诸生行觞鼓琴酒酣履道起歌其诗数章既而叹曰自吾别元素去荆南谓山林燕咏之乐不可复得矣今乃与吾子相羊扵此岂偶然哉又曰吾衰矣恐无以称列扵后茍得片辞之传使吾名因而自见亦可以少无憾矣余当时甚恠其言之悲也越二年履道客防稽竟卒扵兵余亦遭乱奔走不遑啓处今年冬栖寓江浒间理箧中家乗尽失独荆南集在焉因拊而叹曰此诗不亡天欲成吾履道之志乎其有传必矣然履道学古人之道而区区欲以是名岂其志狭哉亦足以观时之否矣尚念履道虽不幸扵事无所试然读其诗者见其居穷谷而无怨尤之辞处乱世而有贞厉之志则可并其所蕴者而得之不特诗也履道扵地下其真可以无憾矣乎是编之首履道元素与【原本阙】





















　　吾责邪廼言于公曰夫礼义者民之轨国之卫也民不知礼则无以格其非不知义则不能死其上然礼义之教出于学今学废民其不知教乎公抚是土而用不教之民缓急其谁与守此公大然之先生乃葺斋祭之庐修讲肄之室以与诸生升降乎其中孜孜汲汲日以圣贤之言镌切之未几咸知乡方莫或自惰来防来歌充满庑下公视事之间亦輙从先生防先生为言修齐治平之道兴壊理乱之端与夫政事之是非生民之利病公往往恱而听之去年冬公易镇中吴先生适以秩满告公遂要先生俱东暨阳之大夫士乆服先生之训念其去而无述也乃使来乞文焉啓惟学校之废尚矣岂俗之难化哉吏少学而师不善教故也当承平时相习为文具莫有能致其意者及防乱洊兴老生硕儒窜伏草莾抱经而不讲先王之教几熄矣间有欲振之者则圜视而笑其迂曰民且死奚暇事此哉时皆以为良然今暨阳屡残扵兵井邑荒落其民饥困偃踣宜若不可以进扵学矣然先生一唱之而兴弦诵扵呻吟之余行揖让扵争鬬之际而无难者是知人无不可教之时而天理民彛之存扵其心者未尝一日泯也啓以先生之善教可书又足以释时之惑也乃不辞而序之焉
　　野潜稿序
　　余客江上得晋陵徐君友焉尝出其诗曰野潜稿者属余序之余以君诗之工览者宜自得之不待余赘也若其名稿之意则请推言焉夫鱼潜于渊兽潜扵薮常也士而潜于野岂常也哉盖潜非君子之所欲也不得已焉尔当时泰则行其道以膏泽扵人民端冕委佩立于朝庙之上光宠烜赫为众之所具仰而潜云乎哉时否故全其道以自乐耦耒耜之夫谢干旄之使匿耀伏迹于畎亩之间唯恐世之知己也而显云乎哉故君子之潜于野者时也非常也且雷鸣于夏收于冬亦时也方隂气凝冱百蛰未啓而雷发焉则妖矣天地闭塞纲纪沦斁而士出焉则谓之何哉传曰君子在野书曰野无遗贤是时不同而君子之有潜显也然时可潜矣而欲求乎显则将枉道以徇物时可显矣而欲事夫潜则将洁身而乱伦故君子不必于潜亦不必于显惟其时而已尔凡知潜显之时者可以语夫道不然难乎其免矣当张氏擅命东南士之抠裳而趋濯冠而见者相属也君独屏居田间不应其辟可谓知潜之时矣及张氏既败向之冒进者诛夷窜斥颠踣道路君乃偃然于庐不失其旧兹非贤欤然今乱极将治君懐负所学可终潜于野哉闻君素善易于随时潜显之义必自有以审之矣
　　赠胡生序
　　延陵胡氏自文恭公为宋嘉祐名臣其后子孙登进士第致两制方伯者以十数故世为大族文恭之十世孙元威尝领乡荐为校官若承防济南张公祭酒隆安鲁公皆以伟器许之未得试其材遭时孔艰家防于兵转徙旅食于湖海者十有余年去年冬余客吴淞之浒君适避地于此遂相与定交并识其子景彦余时违羣逺寓荒江岑寂之濵得君父子甚慰时往造其室见其环堵萧然而父子讲易终日超然自得无戚穷慕逹之意余深贤之夫世之故家旧族为子若孙者平居率负以自髙及罹变故困踣戎马之间不能自厉卒隳志易业以辱其先者多矣若君父子岂不可嘉也哉今年三月景彦将客邑人蒋氏家来乞言为别余谓景彦年壮而学富志强而行恭况熟闻父师之训固无往而不可尚何待于余言哉然吾闻出之大者望必深望之深者责必重景彦能不以出之大者自喜而独以责之重者自惧则其进如川之方至吾未能量其所止也文恭之泽未絶中衰而复昌者安知非景彦乎
　　送徐先生归严陵序
　　严陵徐先生大年尝被召至京师与修元史书成上进诏择纂修之士官之先生以老乞还甚力防春官议修五礼为一代之典乃复奏留之未防其书又成先生固申前请大臣知其志不欲强烦以事乃命有司具礼传送以归其乡都之大夫士相与祖饯幕府门外有言者曰先生之学宜备顾问先生之文宜掌纶綍先生之经术操履宜在成均为学者师今皆不可得顾令以布衣老扵家归虽先生之志然岂不为司人物之柄者惜哉余进而解之曰皇上始践大寳首下诏徴贤又责郡国以嵗计贡士欲与共图治平甚盛举也故待贾山泽者羣然造庭如水赴海而隐者之庐殆空矣朝廷待以庶秩犹梓人用材钜细毕取岂独扵先生有遗哉盖先王之为政莫先扵顺人情亦莫先扵厚民俗力有所不任者不廹之使必为义有所可许者必与之使有遂所以人之出处皆得而亷耻之风作矣今先生以齿髪非壮厌载驰之劳恋考槃之乐抗辞引挹上之人不违其请者盖将纵之山林使其鸟飞鱼泳扵至化之中以眀吾天子之仁又将以风厉海内使皆崇退让而息躁竞也顺人情而厚民俗实在于是故寜失一士之用而不惜以其所得者大也不然先生岂茍去之徒而大臣岂弃材之士哉况先生之归也必能著书立言以淑诸人咏歌赋诗以扬圣泽则又非洁身独往而无所补者也尚何疑哉吾又闻汉祖中兴严光不屈后世莫不髙之今先生之乡即光之乡也尝防其耕钓之防山髙水长想瞻遗风必有邈契乎千载之上者矣今之归其无负于夙昔之志哉若余遭逢眀时不能禆益万一懐恩茍禄而不去扵先生盖有愧焉矣于是言者是之请书贻先生以识别
　　送樊参议赴江西参政序
　　洪武三年四月制以大都督府参议琅琊樊公为江西行省参知政事佥都督事濮阳吴公遣其掾来致言曰国家始定江右置大都督府以总军政樊公时以材选首署府僚自照磨厯都事经厯以至今軄处幕府者盖十五年矣上意屡欲大用以方有事征讨而公嫺于戎务借其赞佐之力故迟之以俟成功盖公扵廷臣之中职甚剧任甚乆而受知亦甚深也尝王师拓中原下南服平幽朔取闗陇戎车四驾之秋凡边书之所奏论庙谟之所指授与兵资战具之供储尺籍计簿之钩校期防严廹而案牍繁滋公度缓急之宜审利害之势参画处裁无缪愆违滞之使戎臣藩将去阙门数千里之外而徴书不稽奏请无壅以得遂其攻取之计者盖扵公颇有頼焉今年上以武功告成羽檄既简乃始辍宥密之居付屏翰之寄盖将息其勚劳优以崇显恩至渥也吾尝贰掌枢筦实与公共事每念其勤而徳其助扵其别也固不能无情焉子其为文以泄吾私啓作而叹曰唐虞官人以三考为黜陟汉之用士以久任而责其成茍有治绩则降诏以褒之増秩以劝之不轻改授也故人得尽力扵其职练识情伪众既信附而吏亦不敢欺焉若甫拜而遽迁朝此而夕彼虽有过人之才坐席犹不暇暖况能摅其蕴乎今樊公四迁其官更十五年不出宥府其能自効卓卓如此者诚由圣天子知人善任之所致也何其盛哉唘叨掌国史名臣之行事职得采辑而纪録之扵兹文也固不敢辞然又闻豫章之区襟带江湖今之大藩也皇上方将载韬干戈与斯民休息扵无穷公能靖抚一方使耄安稚嬉以复覩熙洽之治他日雝雝来朝宠赉有加鸿声伟绩足以焜耀不朽者唘尚当执笔而嗣书焉
　　独庵集序
　　诗之要三曰格曰意曰趣而已格以辨其体意以达其情趣以臻其妙也体不辨则入扵邪陋而师古之义乖情不达则堕扵浮虚而感人之实浅妙不臻则流于凡近而超俗之风微三者既得而后典雅冲淡豪俊秾缛幽婉竒险之辞变化不一随所宜而赋焉如万物之生洪纎各具乎天四序之行荣惨各适其职又能声不违节言必止义如是而诗之道备矣夫自汉魏晋唐而降杜甫氏之外诸作者各以所长名家而不能相兼也学者誉此诋彼各师所嗜譬犹行者埋轮一乡而欲观九州之大必无至矣盖尝论之渊眀之善旷而不可以颂朝廷之光长吉之工竒而不足以咏丘园之致皆未得为全也故必兼师众长随事摹拟待其时至心融浑然自成始可以名大方而免夫偏执之矣余少喜攻诗患扵多门莫知所入久而窃有见于是焉将力学以求至然犹未敢自信其说之不缪也欲求徴扵识者而未暇焉同里衍斯道上人别累年矣一日自钱塘至京师访余钟山之寓舎出其诗所谓独庵集者示余其词或闳放驰骋以发其才或优柔曲折以泄其志险易并陈浓淡迭显盖能兼采众家不事拘狭观其意亦将期扵自成而为一大方者也间与之论说各相晤赏余为之拭目加异夫上人之所造如是其尝冥契黙防而自得乎抑参逰四方有得扵识者之所讲乎何其说之与余同也吾今可以少恃而自信矣因甚爱其诗每退直还舎輙卧读之不厌未几上人告旋乞为序其帙首辞而不获乃识以区区之说而反之然昔人有以禅喻诗其要又在于悟圆转透彻不渉有无言说所不能宣意匠所不可搆上人学佛者也必有以知此矣毋遄其归尚留与共讲焉
　　送丁至恭河南省亲序
　　去年秋余解官归江上故旧凋散朋徒殆空唯同里丁俨至恭日抱琴与余逰余爱其清雅和易且能相慰于寂寞之濵故数与燕咏啸歌甚相乐也今年春一日至恭过余言曰家君主河南之永宁簿年老逺仕俨侍左右顾母在又不可离輙嵗一往觐去嵗既往今兹将复行先生能无一言之赠乎余观吾乡之人俗不好逰多安扵田里视去家数舎则有难色今吴距洛防三千里必渉江遡淮入颍逾汴而后至况兵革之余灌莽萧条狐兎之迹交扵途行者非有名役必以利驱不尔不往也今至恭治装裹粮不惮逺迈非有二者之徇也特以定省乆缺欲一候望顔色以释思慕之懐可谓知所重轻矣余岂得以失相从之私而有所介然哉然独有所感焉夫殊乡逺别忽父子相见上堂起居之余举觞奉懽此人子之深愿而天下之至乐也然其得与不得则有幸不幸焉盖自海内分崩所在梗阻子之思其亲而不得见陟岵而歌望云而叹者有不可胜数今皇上削平四方车书既同虽遐邦异壤往来若东西州然故至恭之思其亲欲见即往无有闗阂者实遭逢升平之时也然则人子之深愿而天下之至乐者在当时人有所不能得而至恭今得之岂非由上徳恵之所及哉幸达斯时而防上徳恵之及则为臣子者可不思所勉乎扵其行遂论次为序既赠至恭且为永宁君夀云洪武四年二月日序


　　鳬藻集巻二
　　钦定四库全书
　　鳬藻集巻三
　　眀　髙唘　撰
　　序
　　师子林十二咏序
　　师子林吴城东兰若也其规制特小而号为幽胜清池流其前崇丘峙其后恠石崒而罗立美竹隂森而交翳闲轩浄室可息可防至者皆栖迟忘归如在巗谷不知去尘境之密迩也好事者取其胜槩十二赋诗咏之名人韵士属有继作住山因公裒而为巻冠以睢阳朱泽民旧所绘图而请余序焉夫吴之佛庐最盛丛林招提据城郭之要坊占山水之灵壤者数十百区灵台杰阁甍栋相摩而钟梵之音相闻也其宏壮严丽岂师子林可儗哉然兵燹之余皆萎废扵榛芜扃闭于风雨过者为之踌躇而凄怆而师子林泉益清竹益茂屋宇益完人之来逰而纪咏者益众夫岂偶然哉盖创以天如则公愿力之深继以卓峰立公承守之谨迨今因公以髙昌宦族弃膏粱而就空寂又能保持而修举之故经变而不坠也由是观之则凡天下之事虽废兴有时亦岂不系扵人哉余久为世驱身心攫攘莫知所以自释闲访因公于林下周览丘麓复以十二咏者讽之觉脱然有得如病暍人入清凉之境顿失所苦乃知清泉白石悉解谈禅细语粗言皆堪入悟因公所以葺理之勤而集録之备者盖为是也不然则饰耳目之观赏词华之美皆虚幻事岂学道者所取哉是则来防而有得者固不得不咏困公亦不得不编既编则余又不得而不序也
　　赠钱文则序
　　韩文公诗有曰我生之初月宿南斗苏文忠公谓公身坐磨蝎宫也而已命亦居是宫故平生毁誉颇相似焉夫磨蝎即星纪之次而斗宿所躔也星家者说身命舎是者多以文显以二公观之其信然乎余后生晚学景仰二公扵数百载之上盖无能为役而命亦舎磨蝎又与文忠皆生丙子是幸而偶与之同也二公之名虽重当世而遭逢排摈谤毁防不自容仕虽尝显于朝而贬阳山谪潮州窜逐扵罗浮儋耳之间逾岭渡海冒氛雾而伍蛮蜑其穷亦甚矣顾余庸庸虽不能致盛誉亦不为诽谤者所及况遭逢圣眀忝职禁署蒙恩赐还无投荒之忧是幸而不与之同也然二公之文章徳业赫然照映千古而余早罹艰虞中事奔走学不加修文无可采将泯焉为众人之归是不幸而不能与之同也噫命之所舎既同则宜无不同而何相去若是之哉盖穷达得防由乎命智愚贤否存乎人存乎人者可为由乎命者不可必世之人常以不可必者责扵命而不以可为者责诸已所以多自恕而幸得也若二公者其道同其文学同故毁誉穷达有不必其同而自同则余之不能与之同者盖有在也而岂命之罪哉山阳钱文则能推星以言人之祸福无不竒中士大夫多称道之将逰湖海徴余言为赠因书所以自警者贻之且使遇夫自恕而幸得者告焉文则读书好修善鼓琴斯术其余事云
　　送示上人序
　　报恩教寺在吴之北郭距吾舎为近其中有修竹古桧广堂邃阁可以览观眺望却烦嚣而挹虚爽其主席若无言宣白云聚又皆贤而与余善故与诸文友杨孟载张来仪王止仲徐幼文辈数往逰焉每登西麓聚落叶借坐探韵赋诗抵日入鸟归乃去寺僧好事者亦往往挈茗抱琴来从之有示上人者居众中年虽少而警慧好学余固期其为良缁流也后余徙家扵郊及从仕南京不复至者数年既归今年春始一过焉而无言白云皆已化去旧僧多散亡竹树舎宇颇芜废弗理计当时同防者惟止仲在郡余或出或处亦各之四方俯仰踌躇为之防然以悲而示上人闻余来迎劳甚驩语昔防之乐意若愿复从余周旋者叩其学则已能究宗要且攻为诗章方为今住山因公所知延为寺之第一座余知其果可为良缁流也则复为之逌然以喜焉未几上人往住吴江之寳觉寺士大夫多赋诗送之其徒与余善者宗源为来请序其首因书畴昔之事与知上人之素者贻焉夫上人往矣然吾闻寳觉在吴淞笠泽之间江云湖波沙禽浦树朝夕变化之状不可摹绘固东南之胜区所谓可以览观而眺望者又当逺过报恩则余不可以不逰也欲逰安得复与向之诸文友者同哉
　　赠医师何子才序
　　余尝与修元史考其故实见士之行义扵乡能济人之急者皆具録焉或谓死防疾病之相救助固乡党朋友之事非甚难能者夫何足书余则以为自世教衰人于父子昆弟之恩犹或薄焉其视他人之危能援手投足以拯之者扵世果多得乎不多则君子宜与之不可使遂泯也乃采其尤卓卓者为着扵篇自退伏乡里闻有斯人之风者犹复为兴慕焉一日赵子贞氏谒余城南言曰近仆自淮南擕累而东归也奔走水陆之艰触冐霜露之惨既抵家而俱病焉盖老稚数口无免者呻吟吚嘤僵卧满室汤粥之奉不时恤问之友不至相视盻然为沟壑矣医师何子才日来视之疗治周勤药裹成绩仆有惭心而子才无倦色既弥月而皆起焉今以衰暮之年与老妇幼孙复得相依以保其生者皆子才之赐也顾无以报愿恵一言识区区之感焉余以子贞家素贫固非常有徳扵子才而子才亦非有冀扵子贞者乃活其阖门扵濒死岂非以济人之急为心而世所不多得者乎若是固不可使无闻也然余文思荒落不能张子才之贤姑序以复扵子贞氏子才能存此心而不息义声积着则固有当代之执笔者书矣
　　娄江吟稿序
　　天下无事时士有豪迈竒崛之才而无所用往往放于山林草泽之间与田夫野老沉酣歌呼以自快其意莫有闻扵世也逮天下有事则相与奋臂而起勇者骋其力智者効其谋辨者行其说莫不有以济事业而成功名盖非向之田夫野老所能羁留而狎玩者亦各因其时焉尔今天下崩离征伐四出可谓有事之时也其决筞扵帷幄之中扬武扵军旅之间奉命扵疆埸之外者皆上之所需而有待乎智勇能辨之士也使山林草泽或有其人孰不愿出扵其间以应上之所需而用已之所能有肯槁项老死于布褐藜藿者哉余生是时实无其才虽欲自奋譬如人无坚车良马而欲适千里之涂不亦难欤故窃伏扵娄江之濵以自安其陋时登髙邱望江水之东驰百里而注之海波涛之所汹歘烟云之所杳霭与夫草木之盛衰鱼鸟之翔泳凡可以感心而动目者一发于诗盖所以遣忧愤扵两忘置得防于一笑者初不计其工不工也积而成帙因名曰娄江吟稿若夫衡门茅屋之下酒熟豕肥从田夫野老相饮而醉拊缶而歌之亦足以适其适矣困序其篇端以见余之自放于江湖者为无所能非有能而不用也
　　送虚白上人序
　　余始不欲与佛者逰尝读东坡所作勤上人诗序见其称勤之贤曰使勤得列扵士大夫之间必不负欧阳公余扵是悲士大夫之风壊已乆而喜佛者之有可与逰者去年春余客居城西读书之暇困往云巗诸峰间求所谓可与逰者而得虚白上人焉虚白形癯而神清居众中不妄言笑余始识扵剑池之上固心已贤之矣入其室无一物敝箦折铛尘埃萧然寒不暖衣一衲饥不饱粥一盂而逍遥徜徉若有余乐者间出所为诗则又纡徐怡愉无急廹穷苦之态正与其人类方春二三月时云巗之逰者盛钜官要人车马相属主者撞钟集众送迎唯谨虚白方闭户寂坐如不闻及余至则曳败履起从指幽导胜扵长林絶壁之下日入而后已余益贤虚白为之太息而有感焉近世之士大夫趋扵涂者骈然议于庐者驩然莫不恶约而愿盈迭夸而交诋使虚白袭冠带以齿其列有肯为之者乎或以虚白佛者也佛之道贵静而无私其能是亦宜耳余曰今之佛者无呶呶焉肆荒唐之言者乎无逐逐焉从造请之役者乎无髙屋广厦以居美衣丰食以养者乎然则虚白之贤不惟过吾徒又能过其徒矣余是以乐与之逰而不知也今年秋虚白将东逰来请一言以为赠余以虚白非有求于世者岂欲余张之哉故书所感者如此一以风乎人一以省于己使无或有愧扵虚白者而已
　　送刘侯序
　　至正二十三年秋太尉承制以市舶提举吴陵刘君同知松江府事将行其同列走书来徴文以道其美余与刘君辱交最厚今之去虽无请者犹不敢黙然而已况勤诸君之请邪然刘君之硕材洁操隆声雅望其自抚戎政司商税所以感辑乎悍卒恵被乎逺人者既已充听者之耳而徧谈者之口矣余何加乎若夫推太尉用君之意以为其民幸者则亦无防焉昔吴之富擅南服其属邑旁郡亦号蕃庶自窥西疆相望残燬而松江以东一柝之警不起民恬物熙独保完实斯其民亦幸矣然数年间军旅之需殷而赋敛之役亟彼创残疲羸者既不可以重困则凡有所征舍兹土奚适哉故刍粟者往焉布缕者往焉朝驰一传需某物暮降一符造某器输者属扵途督者杂扵戸地虽未受兵而民已病矣于是怨咨之声流刻之形见视他邑之民虽葺破垦废而泰然田庐中无发召之劳无课责之苦反有不及者吁其幸乃所谓不幸欤今太尉知其然慨然思得良吏以抚循之而刘君获在选焉夫同知与太守相可否扵黄堂之上者其为任不轻而重也刘君亦知其所以致此乎余闻太尉之将授君以是职也指其名语僚佐曰此人能爱民夫爱民先王所以治天下也而况一郡乎太尉能以是取人可谓知所本矣且刘君往矣必能益发施扵政则松江之民不其又幸欤虽然古之人凡闻一言之善则扬之而不敢隠况闻之扵上者乎余之区区所以乐道斯语非惟有以张刘君也亦将使凡吏扵时者知在上之意而将顺之则民之为幸广矣庶乎结厚泽扵悠深复盛治于熙洽也他日考之岂不有所自哉
　　赠医士徐仲芳序
　　昔栁子传宋清言清居善药有就清求药者虽不持钱皆与之积劵如山度不能报輙焚劵余固疑清之未善也茍不责报尚何以劵为哉又言清取利逺故大而卒以富是知清犹未免扵利耳吴医徐仲芳世攻治小儿至仲芳而益精人之请于门者相属也仲芳视其为士大夫及穷乏者輙先焉虽烈风赫日乗一驴兀兀黄埃中周临其庐无敢后其视疾必谨与剂必良婴稚之頼以不殇者盖众矣有奉物诣仲芳谢者卒却去或问之则曰士大夫吾所敬穷乏吾所悯义皆不可取吾非为诡也彼赀雄而仕达者固又何辞故人皆徳仲芳虽后有复请仲芳赴之益先人至有愧心而仲芳无倦色呜呼若是可不谓贤乎世尝言今之人不及扵古逺矣观清之焚劵而仲芳并劵有不取清犹以利而仲芳以义是则仲芳之贤不止扵及清而已也余友戴伯庸氏一日来告曰仆有弱息尝苦多疾获仲芳而愈数欲报仲芳而仲芳不吾受也度终不可以虚其徳愿求子之文以赠之余谓仲芳之贤既可书且余固尝徳仲芳者戴不余请余可已乎哉虽然宋清以栁子之文而传今仲芳之贤虽过扵清而余文不足以及栁子顾能使之传邪然戴之欲之也姑为书其槩以俟如栁子者徴焉
　　送徐以文序
　　余少喜交逰以方侍养不得逺去以求友扵四方故独与乡里之君子逰若徐君以文其人也后不幸失怙恃而天下有变所在多梗又不得逺去以偿其志然十余年间四方之士来吴者则亦未尝不得见焉其豪健俊伟魁闳辨博饮酒谈笑以意气相得者固不为少至扵讲义理之微咏性情之正薫然和粹然温优柔浸渍相入以善而不自知者则未有及以文者焉乃知未行四方耳茍行四方若以文者亦岂易多得哉余用是益亲以文而以文亦不余厌也盖自少及兹之壮其间春华之晨秋月之夕空山流水之濵崇台古榭之上以文未尝不往而余未尝不从二人者乐其相得之深从容周旋忘其为防乱之时羁穷之日也盖以文不汲汲求世知居众中退然若无所能者故人皆失以文而余独得之岂非幸也哉今年夏以文将读书吴兴蜀山中来以别告余谓久合而有睽离人事之必然者也岂足为甚戚也哉以文今絶去纷嚣得益厉旧学以求其道顾余乃浮沉闾里间卒荒落而无所成是则不能无介然扵懐耳虽然以文固不可留余则岂不能去是哉待秋风之兴当扁舟而南寻书声扵云溪烟树间以文尚肯以所得告我哉
　　代送饶参政还省序
　　太尉镇吴之七年政化内洽仁声旁流不烦一兵强逺自格天人咸和嵗用屡登厥徳茂矣然犹不自满而图治弥厉尚惧听览之尚阙而思僚佐之相禆也廼承制以淮南叅政临川饶公领咨议叅军事公辞以非材即躬临其家谕之至意公感激遂起视事呜呼盛哉此岂偶然也耶盖天将兴人之国则必赉以聪眀竒特之士与之左提右挈以就大事故其相合之深相信之笃冥契黙谕有莫知其所以然者今公之起也人之见者叹扵途闻者颂于室莫不谓公直气谠言夙有以结太尉之知故能当简注之深获登庸之光然不知天之相之者有不如是之偶然也且尝论之人才之不能相通也故眀扵钜者或有昧扵微得乎此者或有遗乎彼其得而兼焉者寡矣今太尉奠此南服端拱庙堂举境内之事而属之叅军凡内外大小无不闗白其为任亦岂易言哉盖致治理则求其学术之醇论攻守则资其计画之良对賔客则借其辞令之善用人物则取其鉴识之精而况文牒之所交驰簿籍之所丛委茍一事之不通一才之不具则亦未足称之矣今公能从容其间泛应曲当使临至重而不惊处至烦而不扰故虽以某之陋获与公共事而亦得以寡过矣且接尊爼之余谈乐图书之清暇翺翔天府以极一时之盛则公之才岂独上頼之哉某亦頼之矣今年秋公得解所领职还署省事窃以尝有恊恭之好扵其去能无言乎故论次其说以为序
　　送江浙省掾某序
　　近代之取人者有二焉曰儒与吏而已夫吏固儒之一事非可以并称也盖诗书礼乐所以眀道律令章程所以从政不眀乎道则无以知出治之本不从乎政则无以周辅治之用古者君子之学所以通而后成也二者既分儒忽吏为末而谓之不足为吏訾儒为迂而谓之不足用各视时之所尚以相盛衰其为也乆矣国家自失承平校政庶务实繁在上者欲其严办以供一切之需也故任吏尤专重而儒有弗及者矣呜呼岂非其惑欤盖闻孙卿氏之言曰相髙下视墝肥序五种君子不如农人相美恶辨贵贱君子不如贾人设规矩陈绳墨便器用君子不如工人不恤是非然不然之情以相荐拔以相耻怍君子不如恵施邓析然则治文书奉期防摘狱讼之微较赋税之悉儒固或不如吏矣至扵屏邪慝之风行仁义之说使上尊而下亲内修而外服非儒其孰能之乎故善为国者未尝以此而易彼也今厌其髙而乐其卑损其大而收其小何哉亦窃求其故矣盖谓今之儒未及扵古不足以称上之所使也夫儒不能尽为古之儒然吏亦岂能尽为古之吏哉是但知垂绅猎缨空言而不切扵事者之非儒而不知磨铅削牍拘法而不通夫义者之非吏也其可乎余故尝感叹而思之以凡在上者亦过矣茍有扵此焉不以儒为不足用而特任之则知夫出治之本而其政岂不成乎既又思之则非在上之过也亦儒之过焉耳茍有扵此焉不以吏为不足为而兼通之则周夫辅治之用而其道岂不行乎若其人者世固有之而余未得见之也今年冬某人以江浙省臣之辟为掾余闻其读书与律学颇事古岂非所谓其人欤将行也其友有来裒士大夫所赠若干篇而属余序者廼欣然告之曰夫掾虽吏也然佐外宰相治藩府凡方面之事虽不得行亦可得而言也且省臣能取子扵人人之中是知其贤矣知其贤扵言有不听乎子今能以所学施扵时显有成效使皆知儒之非迂则上之所尚有不改弦而易辙者乎儒之振不振吾扵子行卜之矣夫欲援吏而归扵儒者是吾所望扵子也若云叛儒而入扵吏者岂吾所望扵子哉
　　送蔡叅军序
　　国朝置叅军为三公之属旧制也然平时三公无亲职而叅军多私人故视之者若不甚重今太尉清河公仗专征之钺雄镇南藩以戡乱为己任举封内之事而属之叅军故其职密要华显遂非他官所能及矣然居是者非忠足以受寄智足以造谋而略足以济务者弗称也太尉公尝曰与我共成大功者其惟良叅军乎故未尝轻以授人而人之得之者则莫不谓之荣焉江浙行枢密院经厯蔡侯乆在幕府懋着厥绩所谓忠智与略实备扵已初叅军之员有阙也太尉方求其人而谈者己私拟曰宜为是者其蔡侯乎未防命下果侯也呜呼此岂偶然而已哉盖侯之贤夙有以当太尉简注之深而致国人期望之重故上下之意匪谋而一譬诸大寳横道人无智愚皆知趋而取之初不待扵相告也不然则何以能冥契合之神如是哉扵是在上者授任之不差在下者清议之不泯并侯之能称是职而必与太尉共成大功者皆可见也抑何盛哉余时窃伏田里有欲献扵侯而未暇也适侯之故僚吏有来徴文颂侯者廼坐而叹作而言曰夫士君子之道成扵身而出用于世也岂不欲流大名施厚泽乎然尝患不得乎其位位得矣而又患不逢乎时二者之常不偶则终于挟大技而莫呈抱竒货而弗售此古人所以多感愤悲伤而自叹于不遇也然则逢时而得位者非古今之所难而为士君子之至幸欤今侯之为叅军也凡征伐之密侯得闻之黜陟之重侯得与之兵民御抚之方规賔客应对之辞令侯皆得兼谋而并任之则侯之位亦得矣海内虽未康靖而太尉方兴桓文之业内修外攘以答天子之宠命则侯之时亦逢矣侯扵是时能思古今之所难得者已实得之而大摅宿学以为其职之所当为则东南之人有不诵侯之名而被侯之泽者乎盖区区所以愿望扵侯者亦太尉任侯之意也侯其懋乎哉侯其懋乎哉
　　送黄省掾之钱塘序
　　钱塘为东南之防自五季之乱海内创残而钱氏父子能保其国又能知归扵宋不烦征诛故独幸富全迨我朝国师南驾既受宋降市不易肆列圣相承重熙累洽养安息以至于今计其民之不识兵祸已四五百年矣故城邑人物之繁园池台榭之丽皆足以侈扵逰观而夸扵谈咏舟车管弦日至于西湖之上者不间风雨又有名花珍果水陆之味杂出扵四时而非特居者之乐凡仕于是者亦莫不酣嬉而忘去也可谓盛哉至正改元【原阙】越三月而围解内则困于疫饥外则荡扵燔掠向之所可观者鞠为荒烟宿莽遗灰断甓盖四五百年之迹销灭毁壊欲求见其髣髴而无在者矣况连嵗流民朱还行旅罕至则非特居者之戚凡仕于是者亦莫不彷徨而厌留也可胜叹哉今年秋江浙行省左丞潘公由吴兴徙镇兹土闻荆南黄君仲博之材辟以为掾将行其友有来乞言赠之者乃为之言曰夫地之废兴盛衰虽有其时然岂不系扵人哉茍有其志者躬葺理之勤需培积之乆有不能变凋敝为完庶者乎今钱塘虽繁华委谢而江山之形胜犹在也仲博始至之暇能为我一周览乎升于髙见陵谷之可慿则思设备御之规行扵野视庐井之可复则思兴垦辟之利归言于公而行之使寇不能复来民不致乆困方面之事其孰有大于此乎仲博固有志者必能如余言他日枹鼓不闻民得安遂其生桑麻鸡犬隂交而声应皆忘其为防乱之余而渐复承平之旧余将幅巾藜杖南防湖山之间乐观盛事然后赋诗以颂公之功有成而并为仲博贺也岂不伟哉岂不伟哉
　　赠王医师序
　　君子必慎疾慎疾必先扵择医甚矣择医之难也其论证之是非投饵之当否非通其术者莫察也士之通其术者甚寡茍不察焉而求验于已试之后待其危而黜之晚矣岂慎疾之道哉世故无以知其良则从众之所称者而趋焉曰其传防世矣其活防人矣良医也相率非其药不食子不迎以视其亲曰不孝弟不迎以视其兄曰不悌凡长者不迎以视其卑幼曰不慈而病者不自迎以视已曰不智虽失疗以死不悔呜呼众之所称者其果良否乎吴之医最多举城而籍之不啻千百而得名者数人其术未必皆良而良者反扼其下不得出甚可叹也今年春友人徐君幼文【原阙】徳之来徴言以赠余谓复初诚良医矣然人未有盛称之者惜余言之不足重扵世不能张之然观有美誉而无实用有实用而不得大闻扵时者天下之事多矣不特医也复初何尤焉
　　赠医师龚惟徳序
　　广陵周克恭氏以事来吴介友人谒余言曰京口有龚先生惟徳者治俞扁之术其视疾审若鉴之照物其投剂当若矢之中的其施恵均博若轮之行地不以髙下而易轨也故言良医师者必归惟徳焉吾家渚距京口隔大江儿尝遘危疾惟徳来视之驾扁舟越风涛略无所避既疗之輙愈顾余年已非壮后视承先世之重者眇焉在是儿也不幸而有疾有疾而幸惟徳起之则其所以恵我者不惟是儿乃延吾后扵无穷而免余扵不孝也其徳宜何如报哉然奉之以金弗受也将之以币弗领也吾可终无以报者乎盖思可以章吾心而侈其徳扵当世者莫如君子之言焉余来是邦闻先生以文名敢请余辞未遑他日又来言曰惟徳非特扵吾为然也凡扵士之贫与流播羁寓者皆然也今其一门三世下孝而上慈家道雍豫而夀乐且康者岂非由是致哉愿先生为之言余乃叹曰夫施徳扵人而不责报者非世所谓难能者欤然急利者之所难而有道者之所易也盖人虽不能报而天必报之矣故责扵人者不得于天得扵天者不责于人责扵人有得有不得责于天则无所不得也且天之报人虽若茫昧然不可以朝夕需茍行之不怠以俟之则其所得较之扵人者不啻多矣今惟徳其能责扵天者乎其能行之而不怠者乎其庶防所谓有道者乎是皆余所喜闻而乐言者也况克恭之请之勤哉虽欲辞固不得辞也遂书
　　緑水园杂咏序
　　吴城西南陬有曰朱家园者父老言宋朱勔故墅也庐山陈惟寅氏得之更名曰緑水以园中有池且用杜子美诗语也其林治亭轩亦各有扁焉近虽颇废然寛闲幽胜犹可以钓防而啸歌惟寅以余往来其中最熟求徧咏之噫当勔以幸贵时穷尚豪侈园中之珍木异石崇台峣榭固当百倍扵此文人词客为之称美而夸咏者亦多矣今皆迹灭响沉无复可覩惟寅虽穷居隐约而能以诗书世其业笃于孝友其清徳雅操固可以蔑视勔矣则余为之执笔亦可以无愧焉困不复辞且庶防或传使父老知园之更名緑水者自惟寅始也诗凡十六篇
　　缶鸣集序
　　古人之于诗不专意而为之也国风之作发于性情之不能已岂以为务哉后世始有名家者一事扵此而不他疲殚心神搜刮物象以求工扵言语之间有所得意则歌吟蹈舞举世之可乐者不足以易之深嗜笃好虽以之取祸身罹困逐而不忍废谓之惑非欤余不幸而少有是好含毫伸牍吟声咿咿不絶于口吻或视为废事而防志然独念才疎力薄既进不能有为扵当时退不能服勤扵畎亩与其嗜世之末利汲汲者争骛扵形势之途顾独事此岂不亦少愈哉遂为之不置且时虽多事而以无用得安扵闲故日与幽人逸士唱和扵山巅水涯以遂其所好虽其工未敢与昔之名家者比然自得之乐虽善辨者未能知其有异否也故累嵗以来所着颇多近客东江之渚因间始出而彚次之自戊戌至丁未得七百三十二萹题之曰缶鸣集自此而后著者则别为之集焉蔵之巾笥时出而自读之凡嵗月之更迁山川之厯渉亲友睽合之期时事变故之迹十载之间可喜可悲者皆在而可考固不忍弃而弗録也若其取义之或乖造辞之未善则有待于大方之教焉
　　姑苏杂咏序
　　吴为古名都其山水人物之胜见扵刘白皮陆诸公之所赋者众矣余为郡人暇日搜竒访异扵荒墟邃谷之中虽行躅殆徧而纪咏之作则多所阙焉及归自京师屛居松江之渚书籍散落賔客不至闭门黙坐之余无以自遣偶得郡志阅之观其所载山川台榭园池祠墓之处余向尝得扵烟云草莽之间为之踌躇而瞻眺者皆厯厯在目因其地想其人求其盛衰废兴之故不能无感焉遂采其著者各赋诗咏之辞语芜陋不足传扵此邦然而登髙望逺之情懐贤吊古之意与夫抚事览物之作喜慕哀悼俯仰千载有或足以存劝戒而考得失犹愈扵饱食终日而无所用心者也况幸得为圣朝退吏居江湖之上时取一篇与渔父鼓枻长歌以乐上赐之深岂不快哉因不忍弃去萃次成帙名姑苏杂咏合古今诸体凡一百二十三篇云洪武四年十二月日前史官髙啓序




　　鳬藻集巻三
　　钦定四库全书
　　鳬藻集巻四
　　眀　髙唘　撰
　　传
　　南宫生传
　　南宫生吴人伟躯干博渉书传少任侠喜击剑走马尤善弹指飞鸟下之家素厚蔵生用周养賔客及与少年饮博遨戏尽防其赀逮壮见天下乱思自树功业乃谢酒徒去学兵得风后握竒陈法将北走中原从豪杰计事防道梗周流无所合遂泝大江逰金陵入金华防稽诸山搜览瓌恠渡浙江泛具区而归家居以气节闻衣冠慕之争往迎候门止车日数十两生亦善交无贵贱皆倾身与相接有二军将恃武横甚数殴辱士类号虎冠其一尝召生饮或曰彼酗不可近也生笑曰使酒人恶能勇吾将柔之矣即命驾徃坐上座为语古贤将事其人竦听居樽下拜起为夀至罢防无失仪其一尝遇生客次顾生不下已目慴生而起他日见生独骑出从健儿带刀筞马踵生后若将肆暴者生故缓辔当中道进不少避知生非懦儒遂引去不敢突冒诃避眀旦介客诣生谢请结驩生能以气服人类如此性抗直多辩好箴切友过有忤已则面数之无留怨与人论议蕲必胜然援事析理众终莫能折时藩府数用师生私防其隽蹶多中有言生扵府欲致生幕下不能得将中生法生以智免家虽贫然喜事故人或馈酒肉立召客与饮啗相乐四方逰士至吴者生察其贤必与周旋欵曲延誉上下所知有防疾不能疗者以告生輙令削牍疏所乏为请诸公间营具之终饮其徳不言故人皆多生谓似楼君卿原巨先而贤过之久之稍厌事阖门寡将迎辟一室庋厯代法书周彛汉砚唐雷氏琴日逰其间以自娱素工草逼钟王患求者众遂自閟希复执笔歆慕静退时赋诗见志怡然防约若将终身生姓宋名克家南宫里故自号云赞曰生之行凡三变每变而益善尚侠末矣欲奋于兵固壮然非士所先晚廼刮磨豪习隐然自将履蔵器之节非有徳能之乎与夫不自知返违逺道徳者异矣
　　杏林叟传
　　杏林叟姓董匿其名隐居暨阳山中不知其所自出或云吴神医奉之后也尝遇异人授鍼术砭刺按摩挛舒郁通求疗者皆舁至徒返欲以赀报輙谢曰吾衣食幸自给无庸是也苐令人植杏一树舎旁曰吾聊继吾祖志耳久而成林乡人不知其名因以杏林叟号焉尝曵杖林下逍遥而歌曰杏之华其下我家杏之实其美我食吾寜舎是兮而从人于役或闻之曰隠者也前揖而问曰今天下病矣子犹事医邪盍以大鍼起大疾乎叟哑然曰我野人也恶知天下之事哉试以医言之夫人之玩毒而忘戒嗜甘而憎苦众口是惑而忽医之言者在法皆不疗若医昧其难冒受厚直溃溃汨汨日视其殆而不知止者则又病者之罪人也吾诚愧焉子何欲以是凂我哉遂隠终其身赞曰雉不隠其文故丽扵罗豹不蔵其斑故陷于穽古之君子遭时否塞欲求免乎世者往往变匿其名以自杂于贱技之间若陈留老父汉隂丈人之流姓名且不得而知身可得致邪所谓身名俱隐者上也身隐而名著者下矣杏林叟识能察时艺能济物寜没其名以全道谓之上隐非邪
　　胡应炎传
　　胡应炎字焕卿常之晋陵人宋枢密副使宿八世孙也父聪淮南节度计议官咸淳中应炎登进士第授溧水尉未赴元丞相伯顔南伐师次常境知府王洙遁朝廷以姚訔知府事复命将军王安节都统刘师勇将兵杂守之訔等至常见应炎喜曰君吾剧孟也得君敌不足破矣署节度判官应炎归告聪及兄应发弟应登曰吾家世受国恩今戎马在郊王室将危是吾立功之秋也父老兄弟当奉以出避吾身许国不得复徇家矣聪应发并曰吾与汝虽父子兄弟然于国则皆臣也图报之义彼此同之岂可临难而独免乎乃命应登侍母及防妻子出城嘱曰善避以存吾宗不幸城亡吾必死之今与汝诀矣既应訔命即选民之壮勇者三千人自将乗城为訔画曰吾州京师北门不可失守然城庳堑狭兵皆市人非素所抚循者而北兵锐且众乗胜逺来其锋不可当恐未易与战也宜树木栅傅城益调粟缮械为守计訔然之初洙遁时其客王虎臣盗郡印自称知府诣伯顔军门献之伯顔不知其诈命还守常而遣兵与俱及城訔等已先至不得入反以民叛告伯顔怒命元帅唆都率歩骑二十余万围之应炎与安节师勇分门出战各累大防杀其将校甚众功上进直袐阁围且久元兵多伤毙唆都请益师伯顔遂以西域诸部兵来防攻围益急饷援俱絶唆都以栅坚不可防剽近野得妇人刳乳煎膏沃其上发火矢射之火炽栅焚又运机石击楼堞尽毁食尽唆都侦知之遣使呼应炎语谕使出降应炎骂之且截纸缕置盂中若汤饼状者以筯引示之曰吾食甚足若欲得城需金山长也金山长盖谚语谓无其期唆都闻之曰能破城者金山长老也世呼寺主僧为长老故云即趣召金山僧至军问以攻城之筞僧不知为计周行视城曰是城形也东南其首西北其尾攻尾则首愈缩其法当攻首从之城遂陷师勇遁訔安节死之应炎率民兵巷战至孔子庙前众溃犹手刃数人力屈遂就擒唆都让之曰若即尝多杀吾将校者邪应炎曰吾欲杀汝何将校也恨力不及耳唆都怒腰斩之时年二十七兵入屠城聪应发皆被杀民匿沟中免者数人余为儿童时常闻父老言元兵取常时事甚悉及壮观史多所未载岂搜采有失而致然欤抑著作者有所讳避而弗録欤或其事多缪悠初皆无有特好事者为之说欤是皆不可知也每窃恨焉近遇胡黼江上间为余言其祖应炎死节始末与余昔所闻无异斯固足徴矣夫以虎臣之奸唆都之惨与僧者妄言而幸中其事虽微犹不可使泯况应炎之忠烈毅然如是邪因掇其语作胡应炎传以补史氏之阙云
　　墨翁传
　　墨翁者吴槐市里中人也尝防荆楚间遇人授古造墨法因曰吾鬻此足以资读书奚汲汲四方乎乃归署门曰造古法墨躬操杵臼虽手黧面而形貎竒古服危冠大襦人望见咸异之时磨墨沈数斗醉为人作径尺字殊伟所制墨有定直酬弗当輙弗予故他肆之屦恒满而其门落然客有诮之曰子之墨虽工如弗售何翁曰嘻吾之墨聚材孔良用力甚勤以其成之难故不欲售之易也今之逐利者茍作以俗卑贾以饵众视之虽如圭试之则若土炭吾窃耻焉使吾欲售而效彼之为则是以古墨号于外而以今墨售扵内所谓衒璞而市鼠腊其可乎吾既不能为此则无恠其即彼之多也且吾墨虽不售然视箧中则黝然者固在何遽戚戚为乃谢客闭户而歌曰守吾以终年视彼沽者泚然客闻之曰隐者也吾侪诵圣人之言以学古为则不能以实徳弸其中徒饰外以从俗徼誉者岂不愧是翁哉叹息而去齐人髙唘闻其言以足自警也遂书以为传翁姓沈名继孙然世罕知之唯呼墨翁云
　　梅节妇传
　　节妇姓梅氏平江人适广平路总管致仕浦侯子至正十六年春淮兵南下守臣弗夙戒城遂没妇夫惧其齿之壮足以集祸也廼擕妇匿旁小民家民逆知其有所挟心利之隂出召外兵兵入夫逸去妇为兵所得兵见其色将汚之妇曰若欲者货耳我悉以与若若其舎我不然我有死耳终不能为失身人也困探懐出其金兵持妇少懈遂乗间脱赴渠水中水浅不得死兵遂至水次以刃拟妇曰亟出否则死是水矣妇不为动兵遂舎去后至者见妇面水上知其生复欲钩出之妇力挽不肯升兵怒以戈撠其腋死焉三日夫得其尸殡扵舎后废圃中盖余与浦邻也呜呼妇之死节犹臣子之死忠孝分也曷足异哉然君子闻一事则亟书而累称之若不得已焉者岂非以教化不兴风俗既壊人知而死者少而不死者多欤今作梅节妇传亦余之不得已也悲夫
　　赞
　　爱敬堂图赞
　　尔容愉愉尔仪肃肃以事以承弗离弗渎相彼室堂在是绘图尔有亲养繄我独无
　　东坡小像赞
　　或置诸銮坡玉堂或放之朱厓黄冈众皆谓先生之憾余则谓先生之常先生盖进不淫退不伤凌厉万古麾斥八荒而大肆其文章者也
　　丹厓小像赞
　　诵其文伟然其夫睹其貎焉乎儒迹晦名彰身癯道腴不翕翕以合不汲汲而趋知之者固以为介不知者则以为迂吁
　　义鹳赞【并序】
　　吴报恩寺浮屠之颠有鹳二巢焉以防以宿出返必俱一日其雄罣胫轮索中奋翼自掷空悬弗脱雌下首大鸣若吁扵人众怜之莫能升遂宛转而絶雌依其傍弗去羣乌欲磔之輙引喙怒逐不使近逮毛骨尽化廼已余居直寺东尝见其彷徨飞旋形貎惨悴风雨之夕哀唳噭噭若号慕然余念夫世固有伉俪相恱者矣一旦失所天哀未改而已他适涂膏自媒唯恐非艾晨咷夕噱曽无含忸世尝以禽喻恶人宁不辱是鹳哉廼赞曰嗟尔鹳乎维鸟之特猗雄死自守御乌之贼猗独栖扵标夜失其匹猗哀嘶返顾不啄而食猗厥质始化岂贞之魄猗匪鲁黄鹄孰配尔徳猗
　　树屋佣赞【并序】
　　东都之末士大夫以危言激昻同志嫉恶攻之不胜卒搆朋党之祸然相率蹈死而不悔有不得入者则耻焉当是时申屠子龙灭迹芒砀之间因树为屋自同佣人岂故与众异趣哉诚以大木将颠非一绳可维故独保其身不欲与俱靡尔可不谓眀哲之士哉余尝慕其人而不得见焉吴有隐君子字仲权者自言子龙后也元季之乱不肯仕入林屋山以树屋佣自号余得与之防焉夫慕其人而不得见虽见其乡之草木犹将爱之而况其子孙乎况其徳之肖者乎乃为树屋佣賛曰我思汉士曰维申屠遭世横溃道从而汚众履虎尾身国同危捧土塞河区区可悲瞻彼陵阿防息有树匪厌华榱弗若此固羣雉在罗一鸿独飞遐踪千龄蹑焉者希有士乐潜厥徳惟似曷克似之繄若孙子
　　陈仲昭小像赞
　　清眸秀夷襟雅致早从挟筞之逰晚佐鸣琴之治虽居簿书两考之縻每爱泉石一丘之閟此固非漂瀬之逸人乃睢寜之隐吏也
　　妫蜼子赞【并序】
　　稽岳王君常宗刚正好古学尝被召修元史书成欲官之君辞归养亲闭门著书以妫蜼子自号好事者尝绘其像渤海髙啓为作赞曰古服古貎古学古辞际时复古其道可施暂起从徴亟归就养进退从容髙风孰尚
　　乌目山樵赞【缪贞字仲素】
　　虞仲之邦言防之里山长水深生此徳士其外虽臞中含道腴诵诗读书终焉在娱
　　箴
　　寅斋箴【为礼部崔尚书作】
　　六马既奔朽索是縻人心之危曰惟过之其危伊何难存易失操之在寅罔敢怠逸先哲有言斯礼之舆坦坦圣途由焉而趋立朝处室只慎勿替如见大賔如对上帝凡百君子学用是成矧尔秩宗交扵神眀俨乎若思惕然若疚惟公履之永以无咎
　　铭
　　瞻松亭铭
　　范文正公书院有公手植二松在焉十世孙孟奎作亭其旁名曰瞻松以识追慕之意徴唘为之铭曰欝彼二松魏公所植阅嵗之多于堂之侧维昔魏公天寔挺生好是正直为邦之桢其节桓桓如松斯固防夫诋攻不改其度出入勤劳既乃功本钜支防庇于无穷凡知慕公百世之士躬承其遗矧尔孙子霜凄露濡油然其思孰谓公逺式瞻在兹尔瞻伊何朝夕左右视公之荣知徳之厚匪徒瞻之维以象之从公之休庶防永而
　　静学斋铭
　　体具动静实惟二仪夫静真一又动之基交轨荡摩风鼓雷应万生芸芸而此自定凡人之心本寂而虚纷纭攫攘为欲所驱载驰载奔蚩蚩者子内防外劳莫知所止君子山立其闲其安不诱于听不于观如鉴漠然有来必酢岂彼幻徒冥黙无作木静则夀水静则清所以为学匪静曷成子居是名矢则先正我维铭之请直以敬
　　端石双砚铭
　　灵渊閟寳世莫窥二美孰得天所贻铿鸣金声缜玉姿同徳齐光敢雄雌嵗月研磨不磷缁神物贵合当勿离
　　进斋铭【并序】
　　国子助教髙君仲辉之先君子尝以进名其斋闻人硕士为言其义悉矣仲辉间复请余铭余以宗人之义不敢辞为之铭曰务前其途车必覆嗜升诸公身乃辱惟徳之跻是则淑诗书糇粮礼为毂圣域髙逺匪可蹴由卑自迩蹈古躅跬歩不已至荒服如木在山泉出谷勿画以退茍自足先君之志子尚朂我为铭诗敢告渎
　　碧泉铭【并序】
　　湘多名山岳麓其最胜者灵岩仙洞往往有甘泉出焉色多绀緑邑人陈君少入山为黄冠氏尝从其师静真人逰泉上因叩以道防真人曰我恶知道哉汝其问诸泉焉君因留泉旁不去乆之若有所契乃以碧泉自号识所得也青丘子闻而异之曰夫道无不在也草木瓦砾皆有道而况泉乎真人亦善教哉顾陈君之所得世未或知也尝试臆其防为之铭以寄君使刻诸泉上告求道者之校焉然余非知道者并谂扵泉为何如铭曰泉之渟渊渊维道之原泉之流弥弥维道之施我防咏兮泉侧我之乐兮与泉昼夜而不息
　　存心斋铭【并序】
　　金陵汪氏有蔵修之室曰存心介余友马君来徴铭余嘉其得为学之要为之铭曰身一室意四维与物逰罔有时如惊狙孰可糜防厥宰吁其危慎乃操勿妄思天君寜恒在兹
　　静得斋铭【并序】
　　娄东沈仲益氏以静得名其蔵修之室取程夫子诗语也渤海髙唘为作铭曰虚哉灵府其体夲静外触未形山止水定诱物而动炽情乃生喜怒爱恶与哀惧并纷纭攫攘厥宰斯防如惊驷奔孰制其放维彼君子能操使存养其真静为动之根周流泛观忘已与物万生芸芸莫不自得咏归扵雩嗟逝在川去圣虽逺微言尚传沈君斋居从事扵此愿言谁师子程伯子
　　笔铭
　　用欲圆体欲劲书而执之在心正
　　赋
　　鹤瓢赋
　　寜真馆李髙士遇青城黄老师遗一瓢其形肖鹤刳为饮器名曰鹤瓢尝出以饮唘因为之赋
　　月华子夜宿馆梦逰太微见一古士其状寔希长颈密齿不臞而肥苦叶被体服非羽衣翩然来前自称庖氏少生魏园长入吴市慕髙躅扵烟霞离旧根扵泥滓云翼未成海路空指不食穷年濩落而已握手终欢愿托扵子觉而占之既喜且惊当得异物莫测其名匪胎以化乃实而成不解飞鶱厯厯善鸣未足御仙客之举但可挹圣人之清者欤案未敛筞戸响剥啄起逢老翁曵杖矍铄逺有携而见遗乃质刳而形鹤月华子掀而笑曰尔青田之族赤壁之侣竟混草木而零落耶畴昔之夜吾与尔有约矣扵是埽苔轩唘松阁分半壁以留栖命一壶以对酌不扃怨夜之笼不贮廻春之药誓将共浮沈扵沧溟同上下扵寥廓青丘生过之出以为乐生诮之曰夫道贵无累始能有得此盖许由弃之以全名卫公好之而防国吾谓子遗身而超世尚何留意而玩物月华子耳若不闻引满欲醺拊之而歌曰昻蔵兮支离尔生兮何竒行则佩兮饮则持与翺翔兮千嵗期唯逰无何兮余非吾之所知
　　闻早蛩赋
　　至正丙午五月十三日夜坐中庭闻蟋蟀之声感而有赋
　　龙集丙午仲月维夏祝融当衡蓐收伏驾怅炎氛之兴昼欣湛露之流夜扵是莲塘清梧馆閟静纎絺方御轻箑未屏息号蝉之繁喧罢栖鹊之暗警何隂蛩之忽鸣寤余寐而独省稍入戸而侵帏才縁堦而傍井若暑徂而律变簟色凄兮欲冷迅飇发兮骚骚斜汉廻兮耿耿方其或咽如啼或激如啸喓喓孤吟啧啧相吊防浅莎之蒙笼翳深丛之窈窕已厌闻而愈逼乍欲寻而莫照含清商之至音非假器而为妙促素机之惰工乱朱瑟之哀调未连响扵络纬蹔依眀扵熠燿若廼静院闲宫荒园废驿草长幽扉苔滋壊壁候月光而未旦听雨声而乍久乆弃长嫠之妇逺寓穷居之客莫不对境兴愁揽衣动戚谬感年之将逝误惊寒之已积影就烛而谁依涙横襟而自滴不待风凋汉苑之栁霜陨湘之兰茍斯声之接耳即掩抑而摧残余何为而亦起答悲韵而长叹闻七月而在野实诗人之所志今胡早而不然岂天时之或异乗火令之中衰应金气而先至推象类而占之若有兆夫人事然物生兮何常庸讵测夫意抱微忧而何言返中闺而复睡
　　题
　　题天池图小引
　　吴华山有天池石壁老子枕中记云其地可度难盖古灵壤也元泰定间大痴黄先生逰而爱之为图四三本而池之名益着此为其弟子李可道所画尤得意者也温陵陈彦防得之求余赋诗其上或云此庐山天池景也余未有以辨然旧见别本张贞居题之首句云尝读枕中记则亦以为华山池矣前軰言贞居与大痴数同逰扵此则其言信可徴初不必舎此而取彼也因为赋长歌欲张吾乡之山水使与香鑪九老争髙云
　　题朱达悟传后
　　余旧闻达悟善诙语当其抵掌剧谈虽贵富可畏人皆狎侮之然人不以为忤闻其说莫不捧腹絶倒达悟亦仰天大笑不自知其冠缨索絶也以是优防自终世之戚戚计得失未尝一伸眉破顔者视达悟为何如哉观其以达悟自号岂果有所得者欤
　　题髙士敏辛丑集后
　　论文者有山林馆阁之目文岂有二哉盖居异则言异其理或然也今观宗人士敏辛丑集有舂容温厚之辞无枯槁险薄之态岂山林馆阁者乎昔尝有观人之文而知其必贵者吾扵士敏亦然嗟夫吾宗之衰久矣振而大之者其在斯人欤
　　跋
　　跋眉庵记后
　　右嘉陵杨君眉庵记谓眉无用扵人之身故取以自号夫女之美者众嫉其蛾眉士之贤者人慕其眉宇而不及口鼻耳目则眉岂轻扵众体哉盖众体皆有役眉安扵其上虽无有为之事而实瞻望之所趋焉其有类乎君子者矣世方以仆仆为忠察察为智安重而为国之望者则以为无用杨君亦有感扵是欤读之为之太息
　　防王右军墨迹
　　右军书在人间者甚少得唐人临本已为尤物况近嵗兵燹之余图籍埽地此巻独存真岿然鲁灵光也郭君好古必知所寳蔵矣
　　跋松雪临兰亭
　　吴兴公平生临兰亭最多此巻乃为钱塘仇伯夀所临者自识曰余得意书也岂公亦尝有未得意者邪抑以世真知其得意者少故特表而出邪
　　跋松雪书洛神赋
　　赵魏公行草冩洛神赋其法虽出入王氏父子间然肆笔自得则别有天趣故其体势逸发真如见矫若防龙之入扵烟雾中也
　　跋徐氏族谱后
　　吴邑徐良辅惧其先徳之将泯宗党之日踈与后世子孙之昧其所自出也乃谱其族系自太学生揆而下凡十二世合数十百人其用心亦厚矣间以示余余闻吾乡先正范文正公尝言族之人虽有亲踈自祖宗视之则皆子孙也故为执政日买田以赡其族今所谓义庄距良辅之居实不逺一舎良辅亦尝逰观而兴慕哉虽约居韦布力未得为公之为然能推其意于宗族之间庆吊以展其情燕合以辨其序闵其幼孤周其匮乏则是谱不为虚器矣良辅曰吾志也请书以自勉遂书于编后而归之
　　跋吕忠肃与魏太常唱和诗后
　　右二诗江夏魏公在元至正间赠吕忠肃公而作忠肃答章所谓诵君与我诗者是也方先生以愚尝为録忠肃之诗扵巻而公诗则未见焉览者或未知所自公间以示唘遂请书附于左以见有唱斯和之义夫古者兴运之佐多伏于衰季之世得硕望之士器遇以为知已者固非一人然未有如二公之相赠以言流于篇咏者也公于忠肃则期之重而无茍恱干名之辞忠肃扵公则知之深而有乐天感时之意録而传之亦可以见前辈风谊之厚也夫
　　跋张长史春草帖
　　少陵观张旭草圣极叹其妙至东坡题王逸少帖则诋张为书工昌黎石鼔歌则又诋王为俗书是三公之言何戾耶盖王之扵石鼓张之于王其书固不可同语然诗人词气抑扬不无太过论者遂欲以为口实未为知书者也亦未为知诗者也世人不以韩言而短王又可以苏言而少张欤因观长史春草帖偶书
　　跋兰亭
　　近临川饶氏家多法书蔵兰亭数十本晚始获定武一刻酬以厚直每有至寳难得之叹今此本纸墨尤旧饶已殁惜不令一见之
　　跋张外史自书杂诗
　　贞居始学书扵赵文敏后得茅山碑其体遂变故字画清遒有唐人风格诗则出扵苏黄而杂以已语其意欲自为一家也近代浮屠之名能诗与书者虽众然亦不能两美况道流之乆乏人哉此其自书杂诗也古律行草各臻其妙宜子英之慎与而彦防之喜得矣
　　防沟南诗后【张端字希尹】
　　右沟南张先生诗若干首格律深稳不尚篆刻而往往有防理切事之语盖能冩其胸中之趣者也先生平日所着甚富此诗其子藻仲掇拾于兵燬之余者尔然观者如尝防于鼎一脔可知矣嗟夫前辈凋谢雅音寥寥幸先生犹康强方归卧黄山之阳咏歌升平所得当未止也藻仲尚谨録之
　　评史
　　商鞅范睢
　　鞅睢之相秦也其罪同其祸则异何哉受諌不受諌也夫鞅以残刻之资事孝公下变法之令以毒秦人至刑公子防黥公孙贾尝论囚而渭水尽赤盖仁民之道防也睢以倾危之性事昭襄王进近攻之计以亡山东之诸侯至罢穰侯废太后逐泾阳华阳君盖亲亲之道灭矣然睢闻蔡泽之言则谢病而归卒完首领鞅闻赵良之说则贪商于之富宠秦国之政徘徊而不忍去卒受车裂之二人者虽皆不足言然以此则睢为犹胜哉呜呼进退祸福之防观鞅睢之事后之人亦可以少鉴矣
　　四公子
　　余尝恠四公子好客而所养皆纵横防侠之流故其功烈之卑如此使得天下之贤而礼之则其所就何如哉及观其书门招諌执辔屠市与比食谢躄之事虽不皆中扵道然其屈已下人之意可称矣又观其客污隐困阨以待知已一遇稍薄则相率而去之虽不皆合于义然其忘人重已之意可尚矣后之时君与士大夫固皆耻之相与言曰我所求者道徳之士也曰我所学者圣贤之徒也然而下人者未甚至重已者弗甚笃则是名过而实不及也可胜叹哉
　　樊哙
　　樊哙武夫也尝擕剑摧锋从沛公以芸菑垦害人所壮之者不过以其能脱戏下之急尔余窃以哙有可贤者焉初沛公之入咸阳也见秦之宫室帷帐寳货妇女欲留居之因哙之谏遂还军霸上不然则逸欲遽生蹈亡秦之覆辙何以慰父老之心起范増之畏而解项籍之怒乎恐汉之为汉未可知也史言当时诸将皆争取金帛财物萧何独先入收丞相府图籍蔵之观哙之能諌上则其不为是可知矣及髙帝既老尝有疾恶见人诏户者无得入羣臣何虽为相亦莫知为计也哙排闼而入见上独枕一宦者卧因流涕以片言悟之其忧深虑逺有可为大臣者矣岂绛灌等比邪而或者乃以帝尝欲杀哙恐百嵗后从吕氏叛也嗟夫哙起屠狗以至封侯亦足矣况其贤如是乎且帝素少恩又何有于一哙论者诚刻矣哉
　　羊祜
　　昔夏桀不道汤使伊尹往问就之盖谓桀虽暴虐能用伊尹则其民有苏息之恵而我无往诛之劳五往而桀卒至不用乃知桀之恶终不可改故不得已而伐之圣人之志在救民而非富天下也如此自三代而下一以功利相侵夺欲求其髣髴先王之道者蔑矣而羊祜之守襄阳独能以徳熏其邻每用兵刻日方战不为掩袭之计诸将有欲进谲计者则饮以醇酒不使得言军行吴境刈谷为粮皆计所侵送绢偿之每逰猎常止晋地所得禽兽或先为吴人所伤者皆送还之扵是轻裘缓带雍容铃阁而信义之风蔼然被扵江汉之间余固尝善之谓其非以功利相侵夺者比也及观祜入朝力陈伐吴之计且谓张华曰成吾志者子也祜之志果为救民乎抑为灭吴乎亦灭吴而已耳盖祜之言曰孙皓暴虐已甚于今可不战而克若皓殁更立令主则虽有百万之众长江未可窥也夫皓可伐也祜直陈其恶劝武帝以援江左之民扵燔溺岂不伟然哉廼汲汲以皓殁为忧则是幸其虐以为已利且夫幸人之虐以为已利则岂仁者之心哉仁者一视而同仁彼之民犹我之民也其君虐之耶我则往救之其君安之邪我亦可已矣又何必俘其君籍其民然后为得哉祜之志未免扵此则其去以功利相侵夺者何逺焉或曰如子之言则是吴终不可灭而晋终不能一天下也其可乎余曰王者在徳厚薄不在地之大小也晋虽兼南北以有之不旋踵而内祸四出果何在于一不一乎隋文帝尝将伐陈命大作战船人请密之帝曰吾将显行天诛何密之有使投其柹扵江曰彼若惧而能改吾复何求夫隋文帝虽未足为贤主然此一言亦可以王矣祜之致其君固不能及汤又不能如隋文乎虽然祜尝与陆抗对垒能使抗饮其药而不疑则祜亦贤矣余之言盖所以责贤者乃春秋之意也
　　卫瓘
　　瓘之死人尝哀之以其忠也余曰杀瓘者非后也天也何以知其然也盖不祥莫大扵杀无罪况有功乎初钟防邓艾之西伐也瓘实监其军蜀既灭防欲叛遂诬艾以叛防之志司马昭知之却悌知之贾充亦知之岂有智如瓘而不知耶瓘不知防之欲叛又不知艾之不叛耶使瓘扵是时不附防议密眀于朝则艾可以不死艾不死则防无能为矣不知出此乃以小憾遂收艾以成防之恶亦云过哉及防败而艾出又恐艾讐已追杀之扵绵竹瓘之贼祸如此苍苍者所以不赦而假手于一妇人也岂以抚牀致之哉且怨艾者田续也而瓘嗾之怨瓘者荣晦也而人亦使之艾之死及其子瓘之死及其孙则天之报相符可信矣不然岂有为臣忠而受祸若是烈者乎
　　李泌
　　甚矣小人之凶人国也天下之至亲笃爱出扵天性而不可以言间计夺者莫父子若也然其变往往有至于杀其子而不疑弑其父而不顾者何哉小人间使之也沙丘之祸成于李兊湖城之恨发于江充若潘乙杨素之流又不可以悉数盖小人懐倾险之情挟奸乱之术居人父子间投隙抵罅常幸其有事以茍一切之富贵故必以利蛊人子以害脇人父挟讐所亲而嫉所爱一为所惑则父不得为慈父子不得为孝子夫父不慈而子不孝则人道灭矣岂有人道灭而可以为国乎此小人之所以必去而勿用也尝观之扵唐太宗贤也而承干不能全其生宗眀也而子瑛不克尽其死至于肃宗之昏孱徳宗之猜忌而太子卒得以不动者果谁之力哉一李泌而已耳当是时倓有功也而李辅国嫉之诵无过也而张延赏搆之二子盖岌岌矣頼泌居其间左右弥缝上下欢恱累数千言皆出扵至诚尽忠之意委曲剀到凄惋恻怛有足以感人者故听之使防疑之迹廓然而云销涣然而冰释既悔且悟不觉其泣下之霑襟也廼知天性之良有终非小人之所能掩者特患无君子以发之耳茍皆得泌则天下岂有相弑杀之祸哉昔曹公以丁仪之谮亦欲废其子问扵贾诩诩不对公问其故诩曰属有所思故未即对耳公曰何思诩曰思袁本初刘景升父子也公大笑而罢盖曺公智者也故虽闻他人之事而其悟有不待于辞之毕若二君者亦尝亲厄于其身亲覩于其目矣然至扵此非泌之反覆善谏则犹未必其国本之不揺也然则君无曹公之知臣无李泌之忠而小人是信则虽父子犹不能自保可不慎哉














　　鳬藻集巻四
　　钦定四库全书
　　鳬藻集巻五
　　眀　髙唘　撰
　　杂著
　　封建亲王贺东宫牋
　　监国抚军乆系兆民之望建邦作辅大颁同姓之封隆典式修舆情均庆恭惟皇太子殿下地居震长道合干刚孝奉两宫每问安扵晓寝友懐诸弟共讲学扵春坊既膺主鬯之崇复举分茅之盛本支茂衍宗社奠安某等忝预台司敢伸贺悃河如带山如砺永存万世之传日重光月重轮敬上千秋之祝
　　拟唐平蜀露布
　　神策行营节度使东川节度副使臣崇文等臣闻天无二日临四海为一家地有九州分万邦为五服故用建侯藩之重俾扶王室之尊车服出扵尧庭篚筐归扵禹贡柔逺能迩舞干羽开未格之心取乱侮亡鸣鼓钟讨不恭之罪盖以法隂阳舒之道成文绥武定之功于是臣职惟修君威罔替上稽象纬固昭弧矢之名下制国经可废甲兵之役伏惟皇帝陛下神凝至道气禀英姿绍十二世之洪基唘亿万年之昌运悯生民之未乂恻然如伤念祖业之惟艰凛乎若坠却逺方之献不嘉有瑞罢别库之蔵以示无私象郡鳄溪流八人而奸邪并黜麟台鳯阁命二相而贤俊相升屡降玺书体干行而布泽大搜戎辂应月蚀以修刑冀垣跋扈之臣解甲方归河陇慿陵之冦纳琛防至而刘辟者性惟狂戆位在凡卑实为掌赋之琐材岂是总戎之伟器顷因西川节度使韦臯卒擅留幕府不受徴书当陛下光临率土之初大赉多方之始恐生震扰姑务包容授之以北阙之旌旄委之以西门之管钥可谓涤瑕荡垢荷宠防荣不思感悔以酬恩反肆骄淫而速祸此军未辑他镇仍求神夺其聪砺刃拒賔僚之谏天盈其恶奋戈驱将士之行始西蜀自纵其鸱张后东川竟遭其兽噬谓偏隅可据谓重险难逾负固偷生欲效李流之逆望风走死不知谯纵之穷陛下乃用旁询将兴薄伐筑室匪众言之惑负扆惟独断之眀大众唘行常朂之以用命小臣受事敢効之以忘身率五营虎卫之师防数道鹰扬之将骈脇者尽操闟防蓬头者皆埀缦胡雾合云屯目蔽旌旗之影波翻瓦振耳聋钲鼔之音六月臣与兵马使李元奕山南节度使严砺等进至鹿头闗东此闗旁夹髙山真成巨障阨三军而莫进讵下井陉立一夫以可当应同剑阁臣等猨攀鱼贯耻凿道以潜行鸟突蛇蟠焚庐而直进因地形而制阵以方以圆察敌势而设竒或前或后辟不束身以就锧更举臂以当辕臣乃仗钺誓词援桴率众一麾而鬭心已厉再鼓而锐气不衰楼烦发射雕之弓洞胸贯髀佽飞击斩蛟之剑喋血横尸疾呼作动地之声大战夺漫天之险逆不干顺知贼旅之方崩弱岂当强喜我军之累防欲借长驱之势遂收净埽之功九月河东牙将阿跌光顔将兵来防其部曲皆胡猛士并晋健儿蹠劲弩而力透重犀被长铠而走追奔马欲赎后期之罪请当前拒之锋累出旁抄独行深入遮贼转输之路斩贼飞走之闗于是緜江之诸郡皆降成都之孤城益急臣乃乗其已困大合严围鼓角初鸣守埤者心皆不固梯冲未设攀堞者身已先登九却九攻墨子之机安在八阵八克吴公之绩乃存其刘辟鹿穷不暇扵择林防窜尚思于求穴始将出遁漏踈网之髙张终被追擒就长绳之急缚端门受献即当槛送于宸京大社行刑不使迯诛于絶域臣已抚平属境入驻通衢除叛贼将刑此外其染污者本是良民廹胁者终非叛党悉加慰抚并用赦原莫不瞻圣日以歌謡被王风而鼓抃修武侯之政已罢卒以营农复文翁之规更兴儒而举士大地洒清尘之雨漙降深恩洪溟息鼓浪之风顿消赫怒此盖神谋睿算天赞竒功使海内知恶臣之易亡识尊威之难抗臣等幸陪是役获覩斯休不任庆快之至谨奉露布以闻其军资器械别簿録上
　　拟刘封答孟达书
　　封白子度足下书教仆自贰开陈利害甚悉且读且思窃有未谕盖闻利害者贼义之端也人惟喻利而不喻义故有君臣父子之相叛君臣父子之相叛为臣子所不忍言而足下之书何以至仆侧邪宜焚书止使以告絶于足下然恐足下不知主上所以待仆之意而仆所以报主上之心并书中有可复者故勉述简牍足下其听之昔窦婴与灌夫懐交友之私实同田蚡之祸韩信扵髙祖感推食之意卒拒蒯彻之说此前史之美谈而足下所共闻也今仆于主上体同血名附宗籍至亲厚恩固非交友之私也出则总戎入则居守尊位重禄固非推食之意也足下视主上所以待仆者如此则仆所以报主上者其可异扵二子乎且父与君有其一皆当致死仆一身而二责萃焉其致死也亦无疑矣而足下乃以种商白起孝已伯竒为仆之戒是何言之过也夫为人臣者患忠之不至不患君之不知为人子者患孝之不纯而不患亲之不察使不幸而为种商白起孝已伯竒则亦瞑目长逝而无愧矣复何求哉若所谓申生重耳之说又不然晋献公无道故有是事今主上圣眀内无嬖幸之人外无防慝之士嫡庶有别慈爱不移何可妄相引谕以为诳惑之道邪末后责仆以三事是益见足下之不思矣仆请有辞焉夫古人有以义为父子者何谓非礼知守节而不变何谓非智见僭伪而不从何谓非义仆之自处亦云得矣若从足下之计而求以为礼为智为义是犹恶寒而去裘畏热而附火不愈甚欤今太子已正位东宫仆当长守藩国为王室屏翰若以不肖不得顺扵君父则将素服诣阙借藁待罪安能弃亲事讐窜身异国生为弃人死为缪鬼足下所谓大丈夫恐不如是也况剖符之封仆所自有廼欲使之舎安而就危去顺而从逆仆非病狂何利而为此古人之行一不义而得天下者亦有所不为况尺寸之土哉仆此心皎然天地神眀实共临鉴足下安能移之若以仆为愚或可以言诱曷异以告趋走之人曰而叛而君语孩提之童曰而背而亲莫不唾而去之矣仆虽至愚然扵君臣父子之义亦尝闻之矣何至不如趋走之人孩提之童哉呜呼初汉之陵夷也董卓首乱二袁效尤海内无所底定主上奋起欲与曹操勠力匡济以救元元而操亦懐图中路搆隙故主上一破之于乌林再走之扵南郑而天方佑奸得死衽席今其子丕不思盖前人之愆乃敢隂造符命自制禅文迁易重鼎盗攘神器有志之士咸耻立于其朝仆尝获从足下周旋行间窃观足下亦有志者故将共圗中原报竒遇扵吾主而天夺足下之魄使自弃扵忠义之林北面伪庭为天下笑既不知愧乃复为人作卫律耶今主上悯宗社之颠覆复恐七庙之祀隳万姓失戴故资荆益之饶据岷峨之险正尊号以继大统方将出闗陇定三辅仗义而东以收复故物足下若能慕随防之眀陋李陵之暗使不逺而复则富贵宠荣当保如昔倘以斯言未信终忘首丘之念恐邺下不守以白衣从舆榇之后得无悔乎此诚变祸为福之日幸审度之毋忽
　　匡山樵歌引
　　南康宋倬天章向寓吴与余同客临川公之门朝夕遇焉诗酒唱酬意甚乐也君后南防钱塘余亦屛居江渚暌隔者累年一日扁舟而来访余寂寞之濵既相与道旧且出其近所着诗曰匡山樵歌者示余曰匡山吾乡也先人之丘陇在焉阻兵不归者乆矣今道路幸通顾吾材不遇扵世当还桑梓之间葺故庐而居之时出吾诗从山农野老负薪而行歌则吾之志而名槀之意也子其为我序之余读其诗见其词语精链音调谐畅有唐人之风盖君近尝渡浙江上防稽厯太末金华诸山入闽闗至海由四眀而归探揽瑰恠有得于江山之助故其诗视旧为益工而余闭门穷愁才思荒落自顾有不及矣且惟昔之诗人多躁薄无检虽其辞章之华君子固无取焉君今刚介自将不茍进取懐首丘之仁抱遯世之志行固足尚矣况其诗之美哉然吾闻五老之阳云松苍然太白之髙风在焉君归而吟咏其间益求其工他日筐笥所蔵光气上烛余恐君终不得隐矣
　　审逰赠陆彦达
　　猎志兽渔志鱼学志于道理之同然也故猎者必之山林渔者必之江湖而学者必逰扵贤人君子之域盖山林江湖者鱼兽之所在也贤人君子之域者道之所在也舎是则无获矣娄江陆氏彦达有志于道者也而僻居田里无相与薫炙以成其道是犹欲猎而之丘丛欲渔而之沟渎必无获有获亦小耳恶得所谓麋鹿熊豹鳣鲔鲂鲤者哉余是以嘉其志而惜其不审于逰也今通都大藩不逺而甚近贤人君子不乏而常多真山林之奥江湖之区也以彦达之才器孰非愿交茍能挟礼义之弓操诗书之罟而一往防焉吾将贺彦达之有大获而归矣作审防一首以贻之
　　劝农文
　　春雨布泽东作伊始太守躬驾于郊以敦本厚俗之道劝尔民职也然不欲广引旧谈姑以今日之事直相告语尔民其敬听之夫上立法以卫民民出力以供上古今常理也皇上翦除暴乱开建太平使尔民得脱锋镝操耒耜以安畎亩之中又念稼穑之艰每嵗亲耕籍田复召父老廷对宣谕唯恐尔民荒逸惰防以陷于罪徳甚厚也近者兼并之家不能体上此意或肆侵剥使尔民有委弃其业者情虽可矜然轻去田里以乏父母之养阙公上之赋其责亦何所归哉故愿尔民相告扵乡令去者归居者安修尔隄防浚尔沟洫力不足则相周器不备则相假各劝播植以待有秋毋坐失其时贻后悔也更能毋作奸毋逐末毋好饮博毋事鬭讼毋弗顺扵父兄毋或干于乡里家给人足礼作义修以无愧扵泰伯过化之邦岂不美欤太守虽老按堵观俗以行赏黜尔民宜相与勉焉
　　彀喻
　　自先王之教废文武异途学者多不习弓矢之事皇上志复古治乃今年五月诏有司取士兼试以射及亲祀方丘又戒百执事旅射扵斋宫余当预耦进之末先期与二三同列私肄扵成均之西圃既设的授弓其强者弯弓引满一发过之指的而诧曰是不足至也其弱者力扩而不盈发则去的逺甚投弓而叹曰吾不能至彼也余最后加矢钩尽吾力而挽之仅及半笴发则去的亦及半而坠心甚愧焉然不遂已乃日强引之觉所引渐多所进渐益发则去的亦渐近焉因窃有感曰夫百歩之的所以节逺近之中凡射者之所求至也而过者忽之不及者沮焉强弱虽殊其不至则一也茍抑其过而勉其所不及焉有不至者哉是可以喻夫学矣圣人学者之的诗书礼乐学者之弓矢也由诗书礼乐以求至乎圣人犹操弓矢以求至乎的也其骛髙而失中过而忽之者也自画而日退不及而沮焉者也不忽不沮循循然以求之欲不至于圣人不能矣况圣人之道在身非有百歩之逺欲求之即至非有力挽之难也可不勉哉翰林应奉防稽唐防敬尝以彀名其子之淳进修之室盖取孟轲氏所谓学者必至于彀之义求请余说因以所感扵射者告焉防敬曰是足以合孟氏而厉之淳矣请书以贻之夫秋之为奕不専则不成庆之削鐻不静则不得彼皆小技犹有近夫道焉况射君子之善艺乎孟氏可谓善喻防敬可谓善取以教其子之淳能勉焉以求至则可谓善学者矣作彀喻
　　志梦
　　余与同郡谢懿俱在内府教胄子今年正月十一日之夜唘梦与懿晨候午门若将趋朝者有揖余二人言曰二君当迁且顾国子祭酒梁公曰诸生尽以属公余愕曰得无有逺调乎曰不然烦傅开平王尔既寤眀日以告懿私相与识之越三日既望故事当率诸生入觐方叙立右顺门内梁公传防下曰勅诸生出受业太学二君俟后命言既引诸生去唘亦随出眀旦将朝中使急召唘二人曰有防命开平王二子侍学东宫俾尔授之经宜趋入懿顾余笑共叹其梦之神也二月二十日之夜懿梦与唘同被召至上所上授以一纸若告身者懿受而忘拜窃视其文有翰林院三字焉继授唘唘拜受之眀日以告唘亦私相与识之越六日上御奉天门宰执并侍小黄门召唘等陞上顾中书右丞汪公曰诸儒在学乆且皆有文行而令以布衣防吾门可乎汝亟以翰林之軄防之因趣谢时懿以事出独不得拜焉眀日遂各授职有差而唘与懿皆得编修官云扵是益共叹其梦之神也七月十五日之夜懿母夫人林氏梦中使舁二橱授两家发各有白金在焉其家捧视则化为炭间以告吾妇余与懿闻之窃恠其说稍隐不若向二梦之着又不知懿所得独化为炭何也然亦私相与识之至二十八日暮出院还舎有控马驰召余二人上御阙楼俟焉既见奨谕良乆面拜唘戸部侍郎懿吏部郎中唘以年少未习理财且不敢骤膺重任辞去懿亦辞上即俞允各赐内帑白金命左丞相宣国公给牒放还扵乡既出都门与懿家共舟而东其二弟为余言累重多负赐金已尽费况归无旧业相共叹咨尤其兄之早辞余因话兹梦以解之乃始悟橱为除炭为叹愈共叹其梦之神也夫自周官六梦之职废学者莫能通其说前史所载梦之符扵事者甚众余尝疑其诬焉今是三梦者不由因思而生得于怳惚啽呓之间而可徴灼灼如此知未至若既往无少忒焉其事之偶然者欤将人之祸福将至有司之者或预以相告欤抑精神灵爽有所感通而特兆于是欤何其神也是知凡得防之数固皆定于冥冥而无能迯焉者矣夫以吾二人一官之迁一命之授与区区之进退犹然而况其大者乎然则士之生也惟当自尽其所宜为外者一委命顺于数而无所容心焉可也而世之惑者犹将役其智力骛驰于轧敓排狠之塲欣戚胶扰至死而不之察岂非昧哉余欲书此以觉之惧有诮夫诞也乃私识之且贻懿聊相与自警焉今年洪武庚戌也
　　书瞿孝子行録后
　　余尝预修元史见民之以孝义闻扵朝者颇众其能冬月得以奉亲者则若王荐刲股肉以疗父病者则若孔全施财以周乡里之乏者则若贾进皆得具着于篇瞿孝子之行盖兼三子而有之而当时有司不以闻史无所考据又主者不与故不得书以与荐等并传虽然孝子今年八十余幸际圣眀之时既得谢君之所表章则当世执笔之士岂无为之采録收附扵国史者哉其传固在是矣余与孝子之子庄友尝获拜之气貎蔼然孝义人也且闻长者言其行甚熟与谢君所録无异词故识以信其说庶他日书者或有所徴焉
　　书博鸡者事
　　博鸡者袁人素无頼不事产业日抱鸡呼少年博市中任气好鬭诸为里侠者皆下之元至正间袁有守多恵政民甚爱之部使者臧新贵将按郡至袁守自负年徳易之闻其至笑曰臧氏之子也或以告臧臧怒欲中守法防袁有豪民尝受守杖知使者意嗛守即诬守纳已赇使者遂逮守胁服夺其官袁人大愤然未有以报也一日博鸡者遨于市众知有为因让之曰若素名勇徒能凌借贫孱者耳彼豪民恃其赀诬去贤使君袁人失父母若诚丈夫不能为使君一奋臂耶博鸡者曰诺即入闾左呼子弟素健者得数十人遮豪民扵道豪民方华衣乗马从羣奴而驰博鸡者直前捽下提殴之奴惊各亡去乃褫豪民衣自衣复自策其马麾众拥豪民马前反接徇诸市使自呼曰为民诬太守者视此一歩一呼不呼则杖其背尽创豪民子闻难鸠宗族僮奴百许人欲要簒以归博鸡者逆谓曰若欲死而父即前鬭否则阖门善俟吾行市毕即归若父无恙也豪民子惧遂杖杀其父不敢动稍敛众以去袁人相聚从观欢动一城郡録事骇之驰白府府佐快其所为隂纵之不问日暮至豪民第门捽使跪数之曰若为民不自谨冒使君杖汝法也敢用是为怨望又投间蔑污使君使罢汝罪宜死今姑贷汝后不善自改且复妄言我当焚汝庐戕汝家矣豪民气尽以额叩地谢不敢乃释之博鸡者因告众曰是足以报使君未耶众曰若所为诚快然使君冤未白犹无益也博鸡者曰然即连楮为巨幅广二丈大书一屈字以两竿夹揭之走诉行御史台台臣弗为理乃与其徒日张屈字逰金陵市中台臣慙追受其牒为复守官而黜臧使者方是时博鸡者以义闻东南髙子曰余在史馆闻翰林天台陶先生言博鸡者之事观袁守虽得民然自喜轻上其祸非外至也臧使者枉用三尺以讐一言之憾固贼盭之士哉第为上者不能察使匹夫攘袂羣起以伸其愤识者固知元政紊弛而变兴自下之渐矣
　　杨孟汲字说
　　梁溪杨氏子名长孺因从余逰请有以字之余曰两汉之士字长孺者二人焉韩大夫安国汲内史黯也昔司马长卿慕蔺相如之为人故自名相如今子以是名其为慕安国耶慕黯耶虽然二人者皆名臣吾将言其行事之得失而子择之可乎史传安国之事说梁孝王与谏马邑之计亦可谓贤矣然以行金而得为大司农论魏其武安之事而无所别白吾于是有慊哉若黯之忠直好谏责武帝不能效唐虞骂张汤不可为公卿使天子惮而礼之淮南王谋逆数年畏黯一人而不敢发有古社稷臣之风子欲取于二人则舎黯其可哉且子之性直而行洁学黯为近易宜字曰孟汲则皆知子之为慕黯而非慕安国者矣夫今之人好美名自侈吾尝病之欲以古人为师若愿学而不可及者庶乎得命名之义矣茍于黯如射者之于的行者之于家不至不已则可谓善学古人者矣呜呼子诚善学虽圣贤不难至而况于黯乎
　　澄江懒渔说
　　暨阳之江有隐君子尝渔其上朝不缗夕不罛泛景逐波漫漫以嬉人见其不事其业因名曰嬾渔众渔每得鱼而返集扵浦溆之间炊鲜漉清饮唱为乐视彼独枵然则相与笑之且譲之曰夫农不勤则饥商不勤则匮百工不勤则无以成其器今我皆自力尔独于逸我皆率常尔独用荒不劳尔躬不朂尔志则何以厚尔利乎懒渔曰吾终日渔而子以为未尝渔惑哉诗书吾渔之具也羣圣人之学吾渔之地也义理之潜道徳之腴吾渔之所得也吾渔视子亦大矣何名为嬾乎众渔惭而退髙子闻之曰此善渔者也世之习常务得而不知大人之事者其众渔之徒哉
　　修忠佑祠疏
　　磅礴扶舆灵气特钟于章贡昭眀烜赫神踪实兆于嬴秦号虽着扵江东祀已传于吴下累朝褒显每加典册之崇万姓祈占必恊蓍之应自兵戎之充斥致祠宇之摧倾思将斲木而庀工须假挥金而相役美哉轮美哉奂事固待于人为俾尔炽俾尔昌福必膺于神贶胜縁可集盛事毋
　　城南草堂疏
　　心逺道人何彦文年老未有居室将筑草堂练圻城南求好事者捐已金以相其役疏曰郗参军能为安道买山史尝见美王録事不资少陵筑室诗已遭嗔非逢有力之人曷济无家之客何彦文者伎通声律名著江湖早尝为落魄之逰晚未得栖迟之所漂流屡徙叹一枝夜月之乌跧伏深蔵愧三窟秋风之兎今必用缚茅作屋奈未能指石为金欲令此老之婆娑须借诸君之慷慨略加举手便可容身心逺地自偏已拟成兹小隐曲髙和总寡尚当为尔长歌幸得安居敢忘广庇
　　荐亡将斋牓
　　人鬼之常犹一昼而一夜圣凡之隔乃九天而九泉故大道开起幽防滞之门使羣迷得出妄归真之路发金箓琼书之袐降羽幢玉节之光欲荐尔忠魂必资吾法力虎头有相虽称介胄之雄马革无踪未返衣冠之恐堕重隂之苦趣故推太上之慈防照以破闇之灯济以度迷之筏使尔闻妙音而顿解凭浩气以髙升雨湿天隂不复烦冤扵旷野云舒霞巻伫防极乐扵崇霄永离黒海之波即往朱陵之府
　　墓志
　　元故婺州路兰溪州判官致仕胡君墓志铭
　　君讳松字松岩姓胡氏常之晋陵人宋枢宻副使赠太师秦国公谥文恭九世孙也曽祖讳柔国子司业祖讳聪直显谟阁淮南节度计议官考讳应炎直秘阁常州节度判官君生甫期元兵渡江常秘阁君死之兵且屠城祖母陈夫人先襁君出避吴中以免既长归乡里以推择为吏厯宜兴昆山常熟三州在常熟时民有为富人曹氏养子者尝被谴潜归其父因匿之得腐死人沟中佯哭曰吾儿也即诣曹曰尔何杀吾儿贿谢弗厌讼于州君从州判官往视尸计未当壊而壊知非是即置弗检而以不见尸报録囚使者下车诘君稽违状君曰吾寜稽不敢枉也移谳旁邑曺不任楚掠遂诬服君等亦以见尸不检受劾狱具曹之族咸冤之重购侦获养子始白泰定主崩文宗自金陵入继位杀故相回回倒刺沙命平章曺立廵东南纠其党授上方剑得専诛按行至常熟君从长吏逆诸境民有告回回百余人匿海渚杀猪防饮谋为乱平章亟遣卒捕之君当承行輙请曰是诈也愿毋烦兵平章怒曰吏何用知之君曰回回不食猪今言杀猪诈可知也不聴果往无获获一舶贾胡数人讯之盖讼者尝与互市负其赀不能偿欲投间陷之也遂抵讼者罪君之眀察类此陞平江路吏庚午嵗吴中大饥官作飦食饿者命君与他吏一人董之君收济甚周且以私钱及饼饵囊负马后施扵涂旦淅米入釡他吏伺君间輙私接其半俄昼见殍鬼羣捽之遂死君则无恙继迁集庆当护上供物至京礼部尚书隆安鲁公见君谓曰名家裔乃乆从吏役邪欲与一二朝士知君者共荐留之不果防公拜江浙行省叅知政事遂与俱南以省铨为寜国路泾县典史时有制防古色目殴汉人南人者不得复西域流戸数百人因恃以为暴所过掠财畜辱妇女民束手不敢拒相惊若寇至及泾邑僚悉引避民愈恐君语众曰吾在若无忧也即出劳之于郊诱闭佛寺中呼其酋谕曰制言不得复殴者民尔今我天子吏也所行者法若善去勿妄犯吾民当率酒米相饷否则知有法尔酋愕遂戢其众亟去无一人敢哗君亲送出疆以归民罗拜马首曰微公县几残矣转衢之龙防县婺之録事司二典史皆有声累资敕授将仕佐郎信州路提控案牍兼照磨承发架阁请老不赴遂以从仕郎婺州路兰溪州判官致其仕君子黼仕杭因留就养以至正十七年十月卒年八十四元配陈氏继配陈氏并先君殁赠宜人二子长即黼浙江乡贡进士汀州路儒学教授次黻以平盗功授福州路罗源县南湾寨廵检君性孝友少防母哀毁叔父尝欲夺其田尽畀无靳色后叔父废业君资奉之甚至邦闾称焉为吏絶赇请守正不阿眀习法律而论决多傅以经义所至长官皆敬惮之君之殁以兵阻不克归权厝吴山万松岭后十五年国朝平四方道通黼始以某月某日迁祔晋陵先茔之次乃来乞铭实洪武四年也惟胡氏自太师以儒贵为宋名臣其后子孙登侍从方伯焜燿史册者以十数可谓盛矣至君懐抱利器宜光大其先业而困郁下僚卒老以死非命也夫然君不以位卑自屈能尽心所职使表着如此足以贻示永乆是不可以无铭铭曰君仕弗昌君材则良繄君名之长
　　陈夫人许氏墓志铭
　　夫人世为金陵溧阳人姓许氏讳清宻归为同邑陈君讳徳辉之妻陈君以医名为元御诊太医年三十五卒于燕夫人迎其防还邑之举福乡大石山之原即自勤苦持家以育幼孤视娣姒之女与已女均皆躬为栉沐及教以女事不懈乡里称贤焉子世能吏吴奉夫人来居年七十五以疾卒实元至正十七年也遭时多故未克归国朝洪武六年世能方主邳州睢寜簿始谒告唘其殡于吴以是年三月某日合于御医君之墓有女三人淑安适李某淑寜适赵某淑贞适李某皆溧阳士族男一人主簿也铭曰猗夫人着淑徳中嫠居动守则子成名维教力卒有年始克从良人合兆域期永贻志斯刻
　　陈希文墓志铭
　　吴有良医师曰陈希文其治业甚精其起疾甚众其中心甚乐易其待物甚恕而恭其事亲甚孝其抚宗姓寡弱甚有恩其为人如此故其卒乡里耄稚莫不叹悼焉其也齐人髙唘为之序而系以铭陈氏先为溧阳人君祖讳桂发元授平江路官医提领仕已吴人利其医不欲使去遂留家焉考讳徳华君讳世成号清逺处士希文字也年六十七以洪武六年十二月丙辰卒以是月辛酉吴县太平乡梅湾之原配宗氏子男三人长祖义先卒次祖善次统女三人长适郎潜次适顾遵礼次幼孙男四人蒙豫观泰铭曰以医恵物泽已乆用善褆躬徳弥厚年防七十非不夀有子世业绍厥后归全斯丘尚奚咎
　　葛仲正墓志铭
　　葛君讳正防字仲正为人厚重有长者风其先自汴徙吴世以医名至君而令闻益着每旦迎疗者填户外至不能容屦君肩舆厯视唯谨不问能报否率与善药其子侄甥婿与弟子从君为医者人輙曰是葛君所传也争致之年七十二以洪武六年十二月癸亥卒曽祖讳从豫祖讳旸辰皆弗仕考讳应泽元授平江路官医提领室周氏子男二人曰复曰泰女二人适郁潜金权孙男二人旭继眀年正月己巳复奉君柩于长洲县武丘乡洞泾之原请铭于齐人髙唘铭曰彼阜斯崇窽乎其中有君葛翁夀乐以终维拯疾之功后人尚丰
　　眀故髙均彰墓志铭
　　吴郡髙均彰以洪武五年八月丁亥卒以九月丙午卜吴县太平乡梅湾村之原以其从弟前史官唘既哭之复为铭纳圹中君讳彰简率寡嗜于声利得防不戚戚计虑日从昆弟亲友酣饮以为娱性复好直人有过輙面攻之众知其无他肠弗怨也年五十有九祖讳鉴考讳震皆有潜徳配姚氏无子一女寜适郡人陈彦夫以君之贤生虽不能致丰荣然亦未尝有一毫困辱不可谓不幸也铭曰惟寡求故不忧卒全而归在斯丘呜呼吾兄又何尤
　　故韩仲逵墓志铭
　　君苏州吴县人姓韩氏讳敏道仲逵字也生元世尝得推择为吏厯常之无锡苏之吴江二州提控案牍性寛厚不挟计数时吏相习为文深君议曹事独平恕有长者风家无厚蔵客至輙击牲命酤以相驩视罄匮弗计晚得足疾有以酒为夀者亦杖而从之谈噱酣畅不少衰其乐易盖如此年六十而卒实国朝洪武五年二月某日也祖讳某考讳某皆不仕配陈氏先十四年卒继配连氏一子焯为西安都指挥使司经厯七女长而嫁者五人余幼孙男侗君卒之六月经厯始闻讣归卜是年九月某日君于某乡某地之原乃来乞铭余向为史属时经厯方在宥府幙数相遇焉盖知其才器能大韩宗者岂非君为吏之善天之报施不扵其躬而将于其子邪铭曰文不刻深吏之贤胡仕弗崇夀靡延厥报在嗣天罔愆将俾昌炽耀尔先我庸作铭慰九泉
　　魏夫人宋氏墓志铭
　　苏州守江夏魏公以其先太夫人行述授渤海髙唘曰吾妣弃吾二十有二年矣遭时多故权厝先茔之左今始得地于吾里黄冈湖东某山之原将以某年某月某日而子为我志而铭之公昔掌国史唘尝为其属今又居公之野辱以先铭是属不敢当然亦不敢辞也按夫人姓宋氏武昌蒲圻人宋弹压官讳时慜之孙女讳某号俊斋之女同邑隐君子碧崖魏先生讳云瑞之妻也夫人生而頴异七嵗能诵曲礼内则曹大家女训十嵗共女事无阙既长归先生先生故名家世儒履行髙洁夫人相之称贤配焉居母姑之防皆过哀疏食终三年待内外亲族无异意先生尝逰齐安遇疾卒扵邸有子三人法孙已孙虎孙初闻讣将遣法孙迎防或曰江多蛟龙性恶尸以柩渡虞有变宜焚骨归也夫人哭喻法孙曰是将陷吾母子于大戾也尔忍而父为灰烬乎亟往毋有惮而父善人神必相之矣迄渡风浪帖然防既还或又曰柩入家弗利夫人曰此固吾夫宅也舎之使何适哉茍有弗利当萃未亡人之身未亡人得从夫于地下足矣即帷正堂奉安旦夕哭临逮毁瘁防不能为生尝谓诸子曰不幸门戸凋落汝父汝伯相继殁若曹尚谁頼哉宜力学善自立大汝家以慰老人之望毋从里中儿嬉也子皆承教惟谨先生庶母罗氏性素严号难事夫人始终奉承有顺无忤疾则侍粥药殁则营防皆必诚焉已孙既娶久未有夫人曰吾老矣独不得一抱孙也祷于先梦紫衣人种栗舎垣下告曰此也为他日兴植汝门之本觉旦语已孙曰汝有子祥也既而果生男夫人喜曰神不我诬遂以栗名尝得疾既间曰吾度不能乆防世间矣命舁柩堂下沐之曰吾蔵身此中无隙则佳耳又命新妇取衣衾当敛者县之椸余悉散诸亲爱除夕家人进椒酒夫人起居尚无恙元旦坐堂上亲戚为夀毕曰吾眀日逝矣为我谢某谢某翌日沐浴更衣坐呼已孙等谓曰吾年七十六夀亦足矣死自吾顺汝曹勿号恸乱我听使我得好去也语已遂殂实元至正十年正月二十日也法孙早世虎孙仕元为岳州路儒学正平江路杨栁湾茶司提领亦先卒已孙今名观即公也仕国朝厯太常卿翰林学士国子祭酒至今官呜呼夫人贞孝慈睦其贤卓著如此固非凡妇人所及至于听言不惑临终不乱则又士君子识义理者或有所未能而夫人能之岂非难哉虽生不及见子之贵以享其荣养然死而子能以儒学际圣朝爵三品当得褒赠之命象首锦櫜以光贲于窀穸又能追述懿行以图不朽则夫人何憾焉铭曰维君子嫔贞以禔身能教其孤为今名臣卒既有年始归斯阡时虞未遑岂曰缓焉乃刻铭章载扬幽光永固以安夫人之蔵
　　丁志恭墓志铭
　　洪武六年四月余闻志恭得暴疾卧江上扁舟往视之志恭握余手欷歔不自胜仰曰先生自天而下邪眀日疾革余抚慰之曰子尝求赠诗吾未暇为今如有不可讳当为悼诗且当为铭志恭已昏不知人复张目举手作谢且别状时其母及家人亲旧环牀立见之莫不掩面泣下又眀日乃卒余既赋五言一章哭之将其兄志刚来以请铭余曰吾忍铭志恭邪然言不可食也乃序而铭之志恭吴人讳俨姓丁氏风度清美学书有楷法尝逰吴越汴洛之都名卿硕士咸赏爱之年虽少不喜声利芬华事归处郊墅以赋诗弹琴自娱与人交悃欵有情义而于余尤相亲敬者也年三十一以是月六日卒以十二月六日吴县太平乡梅湾之原其先世为吴人曽祖讳震祖讳有庆皆弗耀考讳让主河南永寜簿妻袁氏男二人原显八嵗原亨志恭殁五月而生呜呼余观志恭平居兢慎不敢妄有所为惟恐祸之及已所以自爱其身何如也然竟以疾夭使世之肆者得共非笑谓徒谨无益也不知志恭之死者命也不幸也命故无悔不幸故君子哀之夫人之死能无所悔而又有君子哀之则亦庶矣乎是不可以无铭铭曰娈彼妇兮与儿矧昆贤兮母之慈子忍舎兮去兹又返顾我兮友私驷方骛兮倐止斯非夫天兮孰使之哀哉奈何兮慰以铭诗
　　哀辞
　　王仲亷哀辞【并序】
　　仲亷少习春秋经欲举进士负其气不肯就尺度将弃去北逰燕赵之间防兵变且婴疾遂家居治田业不复言仕事有所感则发为歌诗辞抗音激读者知其有志非甘遂泯泯者性简旷无矫饰与人交不易为踈宻余居乡里初识之不甚觉其贤后出接时辈见中险外夷朝合夕叛者不可胜数而仲亷泊然十载如一日然后深叹其贤知世之不多有也至正二十六年六月三日仲亷旧疾作卒扵家夀止三十五余初闻其病革驰视之尚有微息就榻抚呼不复应乃絶余既哭而退为讣于尝所来往者相与赙祭如礼其所亲有谓余者曰仲亷扵昆弟最少而孝母恃以为安尝曰是儿在吾后事无忧者不意其先已也又曰仲亷有儿幼方易箦傅母招侍侧顾麾使去若不忍见者余闻之复为之出涕夫士有鬰而不耀又招笃废之疾罹天札之祸亲老而不能终其养子生而不能待其长此古今之凶极甚可哀者而吾仲亷丁之岂非命哉然独念仲亷无子时则以为忧既有子而喜喜未几而身殁咸谓祸福倚伏不可知天初皆无意人之所值适然耳余则以为不然仲亷后顾孑立者乆尝自分其絶矣然忽有是儿岂天哀其将亡而遗之嗣所谓善人之报恒不扵其躬而扵其后耶余尝见其眉目秀发非凡儿长必有成者而谓茫茫然者果无意乎仲亷之乡里行事太原王君行已为识于墓乃复为之辞以寓吾哀其辞曰嗟嗟仲亷慎其仪兮早翔艺林弁峩巍兮誓将遐观抉奥竒兮洪河汹前防楫维兮廼盘旧丘以自怡兮匪时逸收弗贾知兮羣骛以争途崄巇兮子独正轨垣而驰兮胡淑且嘉不受禔兮穷病短折具任之兮母哀噭噭老莫支兮众涕助流若绠縻兮单婴在哺讵识悲兮褫其文褓被素缞兮芳华未敷忽稿萎兮修翰未鶱竟离披兮志长运穷天实为兮我失友生将尤谁兮方觏倐背欢戚移兮冥漠无垠逝难追兮埋蒿委尘冈之垂兮已乎已乎归何期兮
　　书简【从至正庚辛唱和诗补】
　　与水西资圣寺雪庐新公
　　见师后遂大病至旬日不问盥栉适接书问意是杨孟载向师言耳便欲以无言奉答恐有愧维摩更作数字白苎一端奉送髙唘和南












　　鳬藻集巻五
