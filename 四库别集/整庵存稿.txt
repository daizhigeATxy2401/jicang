　　钦定四库全书　　　　集部六
　　整庵存稿目録　　　　别集类五【明】
　　巻一
　　记
　　巻二
　　记
　　巻三
　　序
　　巻四
　　序
　　巻五
　　序
　　巻六
　　序
　　巻七
　　序
　　巻八
　　序
　　巻九
　　序
　　巻十
　　疏
　　巻十一
　　题跋
　　铭
　　赞
　　传
　　巻十二
　　墓表
　　墓碑
　　墓碣
　　巻十三
　　墓志铭
　　巻十四
　　行述
　　墓铭
　　巻十五
　　祭文
　　巻十六
　　五言古诗
　　七言古诗
　　五言律诗
　　巻十七
　　五言排律
　　七言律诗
　　巻十八
　　七言律诗
　　巻十九
　　七言律诗
　　七言排律
　　歌
　　巻二十
　　七言絶句
　　小词
　　【臣】等谨案整庵存稿二十巻明罗钦顺撰钦顺字允升泰和人治癸丑进士第三人及第厯官礼部尚书乞归以吏部尚书召再辞许致仕諡文庄事迹具明史儒林传钦顺平生专力于穷理格物之学而力斥王守仁讲良知之非其大防具见所作困知记中至词章之事非其所好选録家亦罕及之其弟钦蔼作仪训録尝称钦顺于应酬文字辞谢居多下笔稿成未尝自是旧稿盈笥晩年手自芟存余悉焚去谓二子曰此等文字世间不少慎勿出以示人姑留自观可也其欿然不自满足如此然集中所作虽境地稍平而典雅醇正犹未失成以来旧格诗亦不腐不率絶无击壤打油之习葢由其学问纯粹心胸髙旷故能説理明透无往不流露性情在讲学诸人中固可称卓然质有其文者也乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　钦定四库全书
　　整庵存稿卷一　　　　明　罗钦顺　撰
　　记【一十五首】
　　婺源县重建察院记
　　察院者故御史台三院之一也我朝改御史台为都察院其属惟监察御史分十三道以居而三院之制尽废惟其衔命四出以按吏治者所至之处必有馆宇以正厥位而出政令焉乃名之曰察院葢其名虽仍唐宋之旧而实有不同者通建扵郡邑也婺源为南畿大邑邑有察院创自宣徳年中厯嵗滋久倾頽且尽平原聂君瑄来知县事喟曰是非所以尊严风纪也按节时至俯就他馆可乎顾初政尤重劳民已而惠洽信孚民用和怿爰稽库厯得顾役余财若干遂谋作新以还旧观适御史罗山刘君东之按行至邑闻而韪之乃市材僦工涓日兴事属乡老陈枢朝夕程督而县丞天津顔辅主簿汉川谢锈典史余姚陈辂皆賛襄惟谨未防院以重建为屋凡若干楹堂寝崇深门序整饬墙垣坚厚涂绘鲜明所以表风纪之尊严系一人之瞻仰斯有在矣实治壬戌夏四月也明年聂君被召为南台御史慈溪罗君缙代之谓兹役不可无纪乃请扵聂君欲得文词以刻扵石聂君重违其意而属笔扵余余惟封建罢而郡县成廵守辍而使权重前代姑弗论若今御史之按治扵四方制度得以考正之官吏得以进退之民情之利病得以权其轻重缓急而罢行之事权所寄葢鲜有过之者也挟重权以临乎下百度所由秩也而其所居之署有司者乃玩而不理岂非以上之人习扵遗逺因谓虚器为无用哉夫近之察而逺之遗是上慢也察者理而遗者玩是下慢也天下之治未有上下胥慢而能有成者虽一察院之废兴若未足为轻重然霸圗方振则賔馆斯崇王政克行则明堂不毁是亦恶可例以末节视哉故观扵兹役而刘君咨度之周聂君従政之敏皆可槩见诚不可无纪也罗君所为欲纪之者固已休于前政殆亦有见扵治体所系者乎后之人尚时葺之俾勿壊
　　当涂县儒学重修记
　　我太祖髙皇帝渡江之初首驻跸扵太平武功既成诞兴文教亦自太平诸郡始当涂太平附郭县也县之儒学则洪武六年其令王俊即宋尉司旧址创建后来若杨守仕敏韩令恭元令霖拓基葺宇时有润色然大抵皆因旧规师生廨舍四散不整正徳五年之夏洪水入焉浸淫久之防无完宇泮池湮塞射圃荒芜学因以甚敝庐陵周侯统自南京刑部郎中出守其邦周览徘徊有意经理防柱史洗君光以巡按至视而叹曰学校如此何以育才失今不修他日为力倍矣遂与侯定议属任令髙鸠工庀材以举其事已而洗君满去柱史邝君约代之实成厥终凡新作师之廨宇三区区十楹骈列扵后堂之后其址则旧为诸生号房及社学或迁或易两得其宜又作号房二十八楹分列扵堂之左右琢石为梁柱各六以改作灵星门殿庑堂斋咸加补葺湮者以濬天光洞然芜者以剪门庭翼然缭以周垣凡五百余丈肇工扵六年初夏至十月而落成规制一新观者咸喜为费凡白金三百二十两及食工之粟皆取诸赎刑人力取之余夫逺迩均一初未尝有病乎民也侯以余同乡且尝备员太史乃具其事之本末以授训导杨纲来请记焉余惟三君子之所用心非直为观美也以为学校育才之地必其髙明整饬使为师弟子者居之而安则其心一无所挠而其为教也必専为学也必固庶防人才辈出有以维持斯世永抵于平康葢其用心之厚如此则凡学扵此者寜不知所感发而兴起乎昔顔渊在陋巷之中而独以好学见称扵夫子今焉学宫完美风雨攸除陟降兴居既安且适则所以进扵学者宜何如也葢士当穷居之时固当学顔渊之学顔渊之学其本末具见扵鲁论惟博文以明之约礼以成之至扵积久而有得焉则心无不存情无不正由是出而效用建功立业参诸禹稷其庶防矣泽润乎生民道光扵前哲夫然后无负我髙皇兴学之意诸君修学之勤茍徒规规焉扵记诵词章以为富贵利达媒斯亦陋矣呜呼学扵此者尚其知所学哉周侯为政惓惓以教化为先葢有其先都宪公家法而同知秦侯茂通判刘侯卓推官纪侯宪章学教谕训导皆賛襄是役惟谨敦匠则经厯周鸿主簿刘孟选财用之出纳则委诸义官张乔甯隆法皆得书是为记
　　安庆府重修儒学记
　　嘉兴陶侯煦守安庆之明年疆埸无虞惸独有养乃圗新其郡学既得请扵提学御史黄公如金巡按御史邝公约遂诹日兴工同知杨君通判侯君推官陈君懐寜知县李君纯皆克賛之又明年春督工检校张珂率富民之供事者十有六人以工毕告八月朔旦侯举释菜礼告成事扵先圣先师实正徳七年也扵是学训导贵溪江君奎具事本末俾诸生方钦陈洁造余宦邸请文刻石以永侯之功余为童子时尝随侍家君学扵兹学防刻一峰罗先生所作灵星门记过必一再读至今尚能诵其辞追想旧逰固不能忘情也属兹盛举可无述乎惟兹学建自国初百余年间葢屡经修葺然其敝壊不至如今日之甚故其功亦莫过扵今凡今所改为者若明伦堂若养贤堂若中外二门其髙广加扵旧率五之一而中门倍之所创为者若中门外之泮池池上及门内之绰楔门左右之回廊规制所存陟降所由固皆不可阙者其他若东西四斋防讲之堂尊经之阁肄业之舍以至扵仓库庖湢则旧贯犹可仍然皆正其攲倾易其朽腐补其缺漏而加之藻饰焉葢凡可以用力者无不为也灵星门旧据髙阜荒芜而不整乃甃为方台自台以达扵防门有坊有池有旁行之道増楹改甃咸就规矩圣贤塑像设色加精葢凡可以用力扵庙者亦无不为也自经始以至告成厯日凡四百九十有竒为工三千六百费白金仅千两内垂久逺之计外耸壮丽之观而民不知劳财无妄费侯扵是役其可谓尽心焉耳矣夫兴作葢春秋所慎然宫室之制取诸大壮泮水之乐颂扵鲁人则凡去挠就隆固随时变易之义而学乃教化所従出人才所自成敝之宜修而作之宜壮又孰有先扵此者扵此而克尽其心非知务之君子乎是宜大书而深刻之俾后来永永有考若夫学者之所当取舍则一峰言之已尽而家君之教诸君容亦有未忘者惟勿疑勿怠以进扵圣贤之道以充其文武之才则人与学而俱新矣夫如是岂惟不负侯之美意执笔者与有光焉
　　韶州府重修庙学记
　　学校之教所以明伦理育人才厚风俗隆治化自古帝王君临天下必以此为先务焉而凡为民师帅者亦皆预有其责其祗其怠而兴废系之矣凡教之所以兴必由扵表率之端诲诱之善劝戒之明固无待乎其外然而庙貎之显设堂宇之崇峙斋舍之分列乃学者陟降瞻依之地藏修防息之所式完且美则其居之也安而志不容扵不笃故兴修之举诚亦有资扵教事有不容槩以末节视也然其所望扵学者岂徒艺焉而已防夫学所以学为人也人之所以为人仁而已矣四端五典万事万物无一不统扵仁故孔门教人以求仁为第一义凡古圣贤经传其言累千万计无非所以发明是理博学而慎择之审问而精思之明诸心体之身积之厚而推之善其仁至扵不可胜用然后为学之成不此之求而徒事空言以徼利达则其志亦陋矣夫安能为有无扵斯世哉韶为岭南名郡在唐有张文献公在宋有余襄公皆其人物之表表者郡故有学自宋景徳间创立迄今垂五百年中间屡壊屡修而其頽敝莫如顷年之甚葢郡尝为猺宼所践蹂继而师旅之供给公私匮乏而修葺不时无怪乎其然也今天子绍统之初九溪周侯叙以前大理正起自谪籍来守是邦急民之艰一意拊循爰及期年民用苏息而嵗复大稔乃喟然叹曰庙学之修此其时防防有僧徒以因果诳人而掩有其所施事发当没入其银四百两遂拟以给诸费不足则议毁诸淫祠通融以益之以白督抚右都御史张公嵿巡按御史谢君余君敬皆报如议扵是涓日兴事若大成殿仪门及霛星门若明伦堂皆撤而新之若两庑若四斋以及号舍之类则皆因而葺之又新作堂二以防讲以习礼祠二以祀乡贤名宦门一以表泮宫殿中塑像加精两庑仍用木主经始扵嘉靖改元壬戌之冬落成扵三年甲申之夏材良工善计必经久轮奂之美迥轶旧观扵是学师生相与谋曰兹学之新凡以为吾徒计耳顾其费省而功倍非吾侯详与经理勤扵督视未易臻兹盍纪其成功刻之石以示久逺郡倅临江符侯锡闻而韪之乐賛其成以余尝莅南雍有一日之长乃具书及事状遣学训导张杞芳来谒记余闻周侯往以忠谏获罪贤名已振扵一时及起而莅韶政有以宜其民而为士者亦皆乐従其教至扵修举废坠其成绩又章章如此不贤而能之乎然学既一新第不知诸生之所以学者何也诚能遗近小之圗而厉其逺大之志由吾之説以底扵学之成处也徳足以熏其乡出也道有以周扵用风俗之厚治化之隆皆能有补扵其间则其卓然为一代之伟人也必矣伊周顔孟犹将可及矧其乡先正乎防余既嘉周侯之功又感符侯之书能逹其意故不辞而为之记且因以致丁寜扵其学者计亦诸君之所乐闻而不厌也
　　万安县重修儒学记
　　万安在吉之上防称望邑其俗尊礼教尚儒雅诗书之诵习科第之奋兴嵗以益盛其长才伟器出为时用以文章政事闻天下者葢往往有之固本其山川之灵而渐磨成就未有不由扵学校者也儒学在县治东北洪武五年因前代遗址创建景泰间尝撤其旧而一新之迄今嵗久亦渐敝矣义乌虞侯守愚以癸未进士治优嘉鱼更令兹邑初至谒庙退而用览学宫谓失今不修将来工费必倍遂慨然以为已责方随事区画有言邑富民彭南龄可任者召而谕之闻命跃然即输白金二百以为助侯大悦亟以书白于提学监司于郡守皆报如议乃卜日兴事择义官朱廷望周轸督工殿堂斋庑门庭廨舍泮池射圃乡贤之祠题名之阁以及于周垣通道治之皆遍易朽腐以坚壮更破缺为完整化漶漫为鲜明凡十阅月而落成实嵗丙戌之季秋也教谕毛君鹄训导沈君良陈君彛乃相与谋欲请余文以纪成绩且因以励其学者先之以诸生罗勲刘宏已而相率偕至礼恭而义慤义不容以衰钝固辞顾惟平日诚亦尝窃有所感者其又安可黙乎洪惟我太祖髙皇帝受命之初即以建学育才为第一义葢将俾百千万世永有赖焉与造化相为无穷者也学校之教大抵先经而后史祖孔孟而宗程朱至扵诸子百家则亦随其力之所及而博观焉以考其是非得失之归而定夫取舍之极务明其体以适诸用是惟圣祖建学育才之大防也列圣相承所以敦崇而风厉之者无或不至是以百六十年来士有定志庠序有正业异端邪说举无所入乎其间敦厚者徳以之崇通明者才以之广公卿百执事之选佐理承化之功亦既屡得其人而显収其效矣然士之进用必由扵科目本末轻重之分有所未察则其所汲汲焉者鲜不在扵记诵词章体之弗明弗暇计也岂不失之陋哉世之君子或病其然欲従而振起之意亦善矣至考其所以为学往往脱略章句而注心妙巧立宗防而妄议先儒又岂非所谓智者过之已乎夫学以知言为至孟氏而后有如程朱数先生断乎不可尚已其扵佛老二氏皆有以深究其蔽陷之失而显摘其似是之非自非见道分明何以及此舍程朱之説而欲求至扵孔孟与希升堂而闭之门者有以异乎亦多见其惑矣呜呼世道之隆汚鲜不由扵学术而吾人之所谓学其不及者如彼过之者又如此有志之士可不明辨而熟讲之乎虞侯之令万安通敏慈祥政教兼举方与谕训诸君日励诸生俾従事扵正学期扵知类通达强立不反有以踵贤躅而应时需此其意良厚非徒兴修之绩为可纪也诸君子尚思国家之所以教益自毖懋以无负贤大夫之所期待者哉
　　泰和县儒学重建灵星门记
　　门以灵星名者尊则文庙次则社稷山川诸坛皆有之然莫详其所以惟灵星之有祠也逺意者兼取其制名遂因之而立乎相承久矣而莫或正之葢其慎也吾邑儒学灵星门尝值震雷楹之中裂者二势殊岌岌邑大夫太仓张侯寅以才堪治剧来自宜春甫及数月遂拆而重建之规制率仍其旧而栋梁加壮瓴甓加宻藻饰加精视大成门殿良称门旧临通道民居蔀其前相去仅逾丈许既隘且防上下胥以为病者葢亦有年侯乃徐致其人谕之以礼民輙承命遂以善价庚之得地深若干尺广百有二十余尺爰设三屏中隆旁杀石刻泮宫二大字陷置中屏之端而其壖劣通往来以従人便落成之日则嘉靖丁亥季秋朔也扵是嵗时朔望有事扵庙中也进止周旋行列克整襟佩济济廓其有容人心之祗肃殆有加扵前日者矣学师生佥谓兹盛举也不可以不书乃相率过余请为之记惟今制天下郡邑皆有学所以敦教而育才也学必有庙以事先圣先师所以尊道而明统也吾圣人之道髙明广大固有非言说所能形容者然而精粗本末初无二致为学者必明乎此然后谓之知学为政者必通乎此然后谓之知政故曰器亦道道亦器也是知一门之建一屏之设虽则形器之粗而至精之理焉往而不在乎故或安扵茍简而漫不加意或务为侈丽而过用其心皆非理之当也若吾侯今日之举用壮以易挠辟地以逺防设屏以致严妥圣灵于穆清慰舆情之素歉为所当为而心亦未尝过用非知政之君子其能然乎由是道而推之天下寜复有遗事与过举乎葢凡为学之所讲求为政之所弥纶固皆不出乎事物之外惟物循其则事适其宜则道即此而行而其为圣人之徒也无媿矣敢因记侯之绩申举斯义以告之吾党读者亦庶乎其有发云
　　北极天真武庙重修记
　　天子受天明命为天地神人主凡重臣受天子明命以镇临一方者亦各为一方神人主事神治人必尽其心必由其道俾幽明胥协和气流通然后疵疠不生盗贼祸乱不作而上下相安扵无事矣南京乃国家根本重地内外守备实惟重臣凡南京祀典神只与夫军民百万之众皆守备重臣所当尽心焉者北极天真武庙国朝洪武中所建在钦天山之阳当十庙之中而势特髙峻厯年滋久日就頽敝司礼太监刘公以长才敏识起自家居再膺守备重托莅事之明日躬谒庙下顾瞻徘徊谓宜以时葺已而禄赐之赢稍积遂捐以为倡同寅太监黄公伟髙公隆余公俊芮公景贤董公文掌中军都督府事太子太傅魏国公徐公俌皆欣然协心以济羣材既集卜日兴工遴委南京兵仗局前厰左副使杨顺日勤督视始自前殿及扵后寝循两序而出以达扵中门外门凡其朽腐破缺漶漫倾頽者皆易而为坚壮完宻鲜明端整工既毕公専使来致币属钦顺为文以记之钦顺顷佐太常嵗常再有事扵兹庙目击其頽敝之状葢动心者久之而力莫能及及闻公之盛举为之欣慰不胜乃今遂获见其成功何其幸也兹庙之修其费已钜而财犹有余则乂以修饰五显庙美亦如之夫公之事神所以尽其心者如此至诚之感何福不臻推此心以治人上下相安之效可以立致然则根本重地岂不诚有赖扵诸公防此钦顺所以乐为之书也始建庙之嵗月与神之所以为灵已具扵前国子祭酒宋讷奉勅所撰碑文此非钦顺所敢赘及重修之嵗则正徳十年乙亥也谨记
　　江藩重建滕王阁记
　　滕王阁自唐永徽中创建其后葢屡废而屡兴南昌之版圗初入我国朝遗构犹在圣祖亲征伪汉尝扵此宴诸将领既而頽压以尽遗址亦颇沦扵江正统初布政使呉公润始扵其地筑馆作迎恩之堂景泰中都御史韩公雍复扵堂后建重屋取韩记中语意名曰西江第一之楼成化乙酉布政使翁公世资再加修葺始复其名曰滕王阁扵今六十余年矣自逆濠搆难戎马之迹相寻阁以益敝今都御史武陵陈公宏谟以宏才伟望抚循江右百度既饬爰及扵兹谋协扵镇守太监黎公玠提督南贑军务都御史潘公希曽巡按御史秦君钺徐君岱清戎御史潘君壮议采扵三司诸君遂撤其旧而重建之阁凡七间髙四十有六尺视旧有加堂凡五间大门前峙其壮皆与阁称阁之后为堂三间以祠文文山谢叠山二公名曰二忠祠葢以义起者也自大门以达扵祠下左右各有廊庑以次相承为间通计三十有二祠有垣以严其限中垣为门以时啓闭随面势稍拓其址周垣凡七十四文有竒经始于嘉靖丙戌季秋落成以丁亥春仲葢出羡财以僦工故民不劳移在官间楼以为助故用财省瓴甓甃石皆取诸废邸丹漆诸物一出扵和市堂堂藩府连城数十楼观相望扵逺近未有若是其壮丽而杰出者也佥谓兹役不可以不书乃走使山间征文为记吁记斯阁者多矣必其文之典人之贤斯其行之也逺以钦顺之荒陋而当是笔也其可乎然竟不获辞也惟斯阁之胜着闻自昔传九百余年以至扵今似有非偶然者然在异时要不过以备登临寄防观之适其在今日则扵时奉迎诏勅扵时馆谷使介扵时宴饯賔朋政体之所闗衣冠文物之所防固当与异时异视况扵表章忠烈庙貌显严髙山景行向仰斯在其闗扵世教不尤重乎则诸公之协心以成是役诚亦有非徒然者矣葢古之君子凡有兴作未尝不致其慎至若维持政教之具为天下国家之所不容已者则往往相先相劝而为之故观扵是役之成而君子之政可知也或乃徒以为续名迹扵往古崇一方之伟观岂足以尽之防维时圗议克成藩使则孙君修叶君相参政则方君楷冯君驯参议则陆君溥张君懐邵君天和宪使则张君羽副使则林君大辂李君绯何君棐徐君一鸣沈君良佐佥事则髙君贲亨钟君云瑞陈君璧赵君光都阃则冯君勲刘君玺王君寜张君銮也二忠之议发扵前提学副使周君广移楼之议发扵前佥事江君应轸督工则藩司照磨黄某南昌卫指挥孙某法皆得书具书以为记
　　鲠夫记
　　造化之妙不出乎隂阳刚柔人之所得以生者其中也中之为体也防而为徳也至葢举之者恒莫能胜自非圣贤往往皆气质用事是以或偏扵刚或偏扵柔或偏而为善或偏而为恶体随用化而甚者遂防扵亡人极之不立职此之由也周子曰刚善为义为直为断为严毅为干固恶为猛为隘为强梁柔善为慈为顺为巽恶为懦弱为无断为邪佞夫圣贤尚矣至扵善之与恶又岂可同日而语防奈何气化日醨俗流愈下强梁邪佞之徒所在林立而所谓善者落落如晨星先圣尝云善人吾不得而见之得见有恒者斯可矣岂其难得自古而然欤妻侄曾标一日奉其尊君民爱父之命以鲠夫行事请记扵余余未尝识鲠夫然嘉鲠之为号考其行事殆庶防所谓刚善者遂诺之鲠夫朱其姓浡其名九兴其字自其髙曽来世有徳善为儒先君子所称见扵文辞有足征者鲠夫承之益惇行孝友以圗无忝其世性真而能断遇事是是非非长区赋累年惟法惟时不猛而事集其为人如此故能得鲠夫之号扵众多之口而君子亦喜称之自昔以鲠称人必系之骨葢以骨强四体称曰骨鲠则其人之坚强正直也可知今独以鲠称其义亦无异也鲠诚刚善而充实为难有以充之见大利而不前见大义而不却临大变而不挠则操履益固而圣贤可几又不但贤扵强梁邪佞之徒而已吾闻鲠夫喜従君子逰亦尝有以斯义语之者乎鲠夫所居在王山之麓古平之里王山峻立扵一方实吾邑之望吾所望扵鲠夫者庶乎其克配之夫安知鲠夫之名将不与兹山同其悠久也鲠夫今夀六袠四子景明景曙景防景晟皆克肖标其女之壻云
　　刘氏双节记
　　刘氏双节者太学生新昌刘焕之大母母也二母皆其邑陈氏同出义门之后为士恕甫妻者是为安仲母为焕之大母为安仲妻者是为焕母安仲之孤也方五嵗焕之孤也方七嵗其弟灿方二嵗所克至扵成立以有今日者惟二母之为恃也夫士恕甫父子相继以短命死在扵人事为大不幸盛年寡处固人情所甚难者一或不安其室而动淇梁之思藐焉遗孤且将谁属然则刘之宗祀未可知也而二母者皆誓死靡他姑厉其节扵前妇厉其节扵后尽心竭力兼任长育教诲之劳竟以成其孤而永其祀又非刘氏之大幸欤夫仁与义人极之所以立也妇能従一而终此其心亦惟不忍死其夫不忍弃其孤耳不忍弃其孤是之谓仁不忍死其夫是之谓义一节立而仁义兼隆此为妇者所以尤着扵节也教衰俗薄民之兴行者葢鲜而妇节之着乃继见扵刘氏士君子佥以双节称之讵非秉彛好徳之功防国朝着令凡节妇年及五十有旌表门闾之典惟焕之大母既逾下夀而卒虽若无及然其母固无恙方届五十扵兹诚只若明条举以上请恩典葢可并得此其责在有司若夫所以显二母扵无穷此则焕之所当自勉也焕尝従余防其资明敏可进今既登名选籍将归需次扵其乡乃踵余门拜上双节本末以记为请余尝见新昌志其事葢已特书顾风化所闗书之不嫌扵复辄従其请而为之记亦因以朂焕云尔
　　南京户部题名记
　　官有常府而其人之迁代则不常故必有题名之碑然后可以考见其迹其厯年有久近望实有隆汚而人品之髙下亦既皆有定论观览之际师戒存焉非徒以为文具也其或缺焉而未举明治体者讵容已乎正徳丙子春正月宜章邓公自南京都察院右都御史晋户部尚书未几而湘源蒋公以右副都御史来为侍郎二公徳望才猷表然推重扵当时协恭一堂不大声色而十有三司之属相与师师不怠甫及期月部之百务以次毕举顾题名独为缺典乃考自洪武以来至扵今尝为卿臣者得若干人姓名刻之坚石树扵部之后堂以垂永久仍各虚其左以俟来者续题刻既完属钦顺为文以记之惟南京户部之建扵今百五十年矣在洪武永乐间实掌天下财赋军需国用均莭是専民数地圗简稽是属其地要其事繁及北京定为京师大政悉归扵北而财赋之入出扵南京户部者曽不能以十一虽其地望如故而事则简矣朝廷登用卿佐未始不惟其人然方其事之繁也则其人之贤者率以功显及夫事之简也则其人之贤者率以望重其身负时望由此而光膺召命入为丞辅以宣其用者往往有之观其名考其迹钦其望伟其功而思与之匹休此二公刻石以诒后人之意也然世当屡易人且数更所谓盗臣与夫聚敛之臣岂无一二厠扵其列斯则千龄之永戒防钦顺弗工为文而辞不获命惧空言之无益也辄因记以寓规
　　吏部题名记
　　建官之法源扵邃古至周而益备三公论道三孤贰之六卿分职取法扵天地四时而天官卿实掌邦治天官虽与五官并列然五官之得人与否亦必由之故其责任尤重传所谓天子之相是已周家治化之盛厯年之久前后鲜及虽由文武成康贤圣继作抑岂非建官有体职分势一相与左右维持之效防嬴秦事不师古亦既罔终由汉以来规制率相沿袭未有能卓然尽复周官之旧者其治效之不古若无足怪也我太祖髙皇帝以天縦之圣开万世之基制治保邦一惟有周是式乃洪武十三年断然革罢中书天下大政悉以分属六部而升崇其品秩扵是尚书秩正二品左右侍郎秩正三品凡中外百官封拜考课黜陟之事吏部掌之列圣相承凡用为吏部者恒极一时之选而冢宰之防简命礼数特异若夫勲劳茂着则三孤是加及其卒也往往三公是赠申之以易名之典任之専待之厚而其人之所建立光明硕大亦班班可数治隆化洽端有赖焉虽尝骤值权奸擅作威福若无所容其力者徒以体统素正品式具存犹得慎守坚持黙救潜扶以需大来之庆夫然后有以知我圣祖之稽古建官虑周万世而収其效扵近日者亦云伟矣今天子初即位首用赵郡石公为吏部尚书俄入掌丝纶亟召太子太保南京兵部尚书太原乔公为之代至则修明纪法举措惟允孜孜夙夜以翼维兴运与石公先后一心朝野欣欣以为太平可嵗月冀矣公视事稍暇日考求前人名迹以为尚友之资已而得大司徒九峯孙公所集两京吏部题名录参互考订乃戒工砻石次第书而刻之将树扵部之后堂以表交承存法戒焉惟吏部之称扵北京始自永乐辛丒迄今嘉靖壬午凡百有二年中间十六七年虽仍以行在吏部称然大政所出固无改也故今题名之刻断自永乐辛丑始卿佐凡百十人其在南京及辛丑以前之行部皆不与焉后来者可得而续书也刻垂毕某适承乏南铨公遂以记文见属顾惟不敏再三辞避而竟不余释也乃勉书其颠末如此若其人之孰为可法孰为可戒观者当自得之要岂出扵公私义利两言之外哉是为记
　　江西察院题名记
　　凡公署之有题名其来尚矣原其所以将使后之人覩其名而求其迹以无失乎取舍之宜政理之资扵是乎在非徒纪交承存嵗月而已况御史之按行外服事权之重迥非他职可比贤人君子膺受斯寄为之必以其道其流风余韵固有渐被扵久逺者矣而江西察院乃独无题名之石使凡赫然可仰之名迹与夫自崇自用者槩泯扵无闻非缺典欤嘉靖八年秋仲三原穆君相实被简命而来勤励精详风纪聿振爰以余力兴言及此乃自其所代储君良材泝而求之至蔡君英而止仅满百人蔡君来按在天顺年中迄今仅七十年而其前无复可考者矣其姓名之幸存者字或未详邑里年次亦多阙略君以谓必求其备将愈久而愈失之遂据所得俾镌诸石而虚其左方以俟来者伻来属记固不获辞夫人之生也父命之名无贵贱贤不肖一也若夫乡国之所知碑板之所载则惟其人之贵者而贱者弗与焉髙官要职自昔不为少矣若夫史册之所称天下后世之所仰则必其人之贤者而不肖者弗与焉然则御史之所自为贤者果安在也其身正则不猛而威大体得则不烦为理时措审则百度惟贞所谓流风余韵之逺被者非若人而何今题名之石既立以此三者求之而有合焉则其人皆我之师也以此三者求之而靡合焉则其人亦我之资也穆君惓惓之意实惟在此后之君子其心不亦有同然者乎书云三后协心同底扵道诗云庶几夙夜以永终誉诚如是岂惟大江之西十有三郡之民长受其赐所以禆益国家之政理亦多矣察院旧在按察司左今之所在乃废府承奉司数年前尝为巡抚都院比裁革巡抚官乃奏请更定扵此随宜増损规制益备而旧廨则改为南昌道云
　　上模曾氏续置祭田记
　　上模曽氏所居有上下村下村故有祠堂有祭田嵗以中元日行事凡在陪位与燕列者颇有义例为之损益然常不下千数百指可谓盛哉成化间堂宇頽敝租入或不登先世坟茔之散在他方者亦旷不时省其族之杰曰士举翁力倡族人修辑经理且扵堂右作祭扫亭以视牲杀左作宴防亭以展旅酬而祠之规制益备少司冦省轩公所为记可考也正徳初元祭毕而燕翁嗣子之恭甫乃言扵众曰礼扵先祖有四时之祭今吾祭先之礼得无简乎盍相与圗之扵是其族父士献正源二夀官正秉处士及其诸兄弟侄辈凡三十一人谋以克谐乃各出已资别市良田若干畆嵗収租谷以畜以醸扵春秋及冬诹日之吉行事一如中元顾其品物未能如中元之丰则不敢以祭名而姑名之曰时荐其亦慎哉方圗请文刻石以垂示久逺防余防恩归省扵是峻等三人奉诸长者之命来以文事见属意甚勤也夫祭先之数以时而四在礼与法自士大夫以下葢无不得为者礼法之所得为固不容简而无财不可以为悦亦岂独今日为然哉今曽氏诸公之为斯举也心固存扵孝财亦副其心使古礼之未尽行扵今者一旦光复扵其族其为美之大小何如也余以通家谊重获闻美事其可不书惟此祭田实三十一人之伟圗其子孙当世守惟谨俾三时之祭常与中元迭举永永无废才良继出容有増益第随时致其丰腆而无敢为黩岂不有光扵孝徳哉请以是为记凡三十一人之名号与田之段落及租入之数一一列诸碑隂来者其有考也
　　沅州守素庵曾公祠记
　　曾氏故居泰和之文溪自俊甫新甫兄弟始分居城西檀树巷再迁韦家巷者辽海翁子永也三迁云亭乡之月冈者耕乐翁士敏也至公又自月冈迁文水扵是乎有専祠焉公讳瑀字儒玉素庵其号耕乐仲子辽海曾孙而新甫七世孙也起明经授南陵训导几载考最擢知光山陞广安州守连丁家艰服阕改沅州久之引疾得谢享年若千嵗考终扵家公平时恒病旧居湫隘欲他迁而不可得一日偶以事憩文水上徘徊瞻望若有契焉已而徧叩堪舆家皆以为宅地莫善扵此公志遂定厥基既廓乃市良材构广厦落成之日遂徙居之显厰邃宻垂后裕如矣公有七子考陞任宪瞻忠晩皆能立公卒后若干年宪致桂阳令事来归乃与诸兄弟谋曰先公官至大夫基开文水所以覆载我后人者功徳甚盛子子孙孙讵能一日而忘报耶夫情之所不能忘则礼固有当讲者矣议以克协乃刻木肖公像奉为文水开基祖祠扵正寝之东创置祭田若干畆以次収其租入具品物嵗以中秋后一日公之生旦迎神像出莅中堂致特祭焉配以元配封孺人萧而郭氏章氏周氏三孺人皆与祭毕而燕小大均霑行之既累年复恐后人未知其深意之所存也乃来拜谒余文将刻石垂示永久俾勿替予观桂阳兄弟之意葢以文水之迁实自公始子孙将百世赖之异时虽服穷亲尽报本之祭断不容已然必自今有举则以嗣以续庶乎可至扵无穷而公得以长食其报虽考之扵古未必尽合要其心之笃扵孝则贤扵流俗逺矣寜不为君子之所取乎后之人尚相与深念之因其礼之有常而每致其谨随其力之可及而益致其丰笃学力行懋圗无忝吾知幽明一理有感斯通公扵之中所以监观厥诚而锡之祉福宜亦有不容已者矣然则曽氏之盛讵可涯哉余与桂阳兄弟文字交是以不获辞记而因以告其后人如此任擅名乡校累举无所遇今始膺贡上春官云整庵存稿卷一
　　钦定四库全书
　　整庵存稿卷二　　　　明　罗钦顺　撰
　　记【一十六首】
　　迎曦楼记
　　自余家西冈之下北行二十余里里名曰大瑞有山来自西北巍然雄峙状若驼象然左右之山如趋如附谿流映带风气完深凡依山髙下以居者皆宋端明学士忠穆郑公之裔也其族属既众屋之为防为堂为楼者凡数十所有楼名曰迎曦则处士宗效君所建葢正寝南向是楼在其左而面东其下为房宗效君夜则休焉鸡鸣而起登楼而坐以思夫昼之所当为者既得其理则开而迎望而苍苍焉而耿耿焉日出而大明焉扵是乃出而従事习以为常故楼以迎曦名也其従子端典扵余姻家间属为之记嗟夫日月代明而为昼夜然夜者人之所息凡应事接物以供其职分葢莫不在扵旦昼也自夫玩愒者言之彼扵朝曦暮景之升沈固漠然不以介意夫岂知寅賔之义所系甚重而坐以待旦又圣人之所以为天下后世法者欤即名楼之意以推宗效君之为人其立身治家克勤无怠有足槩见者矣视世之玩时愒日者可同日语邪抑君之所见或未止此在易之晋贞坤而悔离其大象云君子以自昭明徳夫明出地上虽愚夫愚妇莫不覩其象也惟君子观之则能反求诸身而知所用力焉故夫视聴言动无敢不由扵礼诚惧夫明徳之或昏也宗效君行义称扵乡方慎修而未已殆有得扵观象名楼之表者乎是可书也故不辞而为之记若楼之规制与夫创造之费则在所可略云
　　师稷轩记
　　泰和澄江之南数里直周道之右其地名小棠州严氏世居之环严氏之居皆沃壤嵗収常特厚严氏之彦有名稼字景畅者隠居西冈之下西冈距故居良迩景畅嵗时督僮奴耕种希复外慕以给仰事俯育之需祭祀賔客之奉有余积焉尝轩西冈以为防息之所扁曰师稷用表其志且实其名也余従叔用昂与之有连景畅因以求记余惟后稷之故见扵经传者可考矣葢其自能食时已有种殖之志及长当唐虞之际实为农师书纪帝舜申命之辞曰弃黎民阻饥汝后稷播时百谷此其职也至其后世子孙则従而追颂之曰思文后稷克配彼天立我烝民莫匪尔极由是观之其功徳岂不盛哉景畅之志似矣然不得位无以见其及人之功顾名其轩曰师稷意岂以深耕易耨致穰穰之获为师稷之实邪葢余闻之善学古人者当观其所用心孟子曰稷思天下有饥者由已饥之也虽其居位任责义所当然而用心之厚葢可想见诚以稷为师将必推其有余以补隣里乡党之乏惟力所及无务自肥则虽不必有稷之功而所存固无愧矣景畅积而能散其殆庶几乎抑余又闻之古之善学者举一隅则以三隅反诗云诞后稷之穑有相之道茀厥丰艸种之黄茂今夫人欲之私吾身之丰艸也天理之公吾身之嘉谷也师稷之茀丰艸反而得克已之善焉师稷之种黄茂反而得复礼之义焉扵以和身睦室有余师矣稼穑云乎哉景畅勉旃夫天理不有诸身而已私纷见扵事则夫耕耨虽勤谷粟虽多殆难免乎齐景公吾得而食诸之虑矣景畅生衣冠之族闲诗礼之训有孝弟之美其必能勉扵是哉轩之规制与夫向背之宜观览之胜吾不能悉亦有不必书者始因従叔之命申其义以复景畅俾置之壁间以自考焉
　　聴松轩记
　　松因风而有声其为声也或霏防清逺如暖蜂之喧寒泉之鸣或圆莹舂容如金石之相宣咏歌之并作或汹涌震荡如山崩海倒猝难止遏又如鐡骑百万相与交争扵原野而胜负未分其为状也多端非善聴者莫能领其妙也世容有聪察之君子而往往牵扵多事则固无暇以聴其有暇以聴矣而物我或不相通入扵耳者虽频感乎心者殊浅与夫未尝聴者一而已矣我能山先生王公尝以聴松名其防息之轩非有其暇而善聴焉者乎公世家余姚城中龙泉山之隂屋后万松成林朝暮四时风随交而声随作小大异状每变益竒是固有足聴者然公早嵗方従事扵问学求其所以自立者将以立乎斯人其扵聴松固末暇也既而擢廷魁入翰林累官至学士为天子近臣时则有论思讽议之责俄以侍郎佐礼部以太宰莅南都为天子大臣时则有賛襄寅亮之责去松逾逺又暇聴乎防贼瑾用事嗛公简已公知而不顾竟致其事而归乃作轩扵万松之间而一寄其聴扵此自始致仕至今垂十年而聴之曽不厌也公果何取扵松也哉令子大鸿胪守仁尝与钦顺言公之聴松或怡然以适或悄然以忧或怃然而叹门人弟子未有能窥识其意者愿得一言以发之顾惟不敏其何能及此然素辱公爱粗知公平生出处大节请试忖度以言其适也毋乃霏防清逺之声入焉而有助扵优防之休邪其忧也毋乃汹涌震荡之声入焉而有激扵翻覆之变邪其叹也毋乃圆莹舂容之声入焉而有忆扵明良之防邪是知聴松而一扵乐未为善聴松者公之所以异乎人者不在扵乐而在扵忧然而倾否之方致泰之防固公之所素有而大鸿胪得之扵面授者岂徒忧焉叹焉而已哉公今夀臻七十诗云如松栢之茂无不尔或承惟轩外之松自有无穷之声惟轩中主人亦必有无疆之夀以永无穷之聴此则钦顺所为大鸿胪申祝者也遂书以为记
　　节孝堂记
　　成化丙午之秋吾乡大疫死者或一家数人姻丈曾君汝厚有二子瑛璥数日间相继死惟一孙曰旦方孱然君恸哭殆不可生曰吾老矣而天降兹酷罚吾将畴依壮者且不保是孱然者其又可恃邪时曰旦之母萧氏年方二十有三乃乗间従容寛慰君曰瑛与叔大不幸至此然有新妇在翁幸无忧养老字孤新妇之责也新妇所不能终事而敢有二志者神明殛之君慨然雪涕而兴曰新妇能然吾有望矣萧自是屏絶膏沐避逺嫌疑恒独处深闺勤纺绩以助甘防日谨视其遗孤而随事训饬之孤稍长则遣従师学问葢于今二十年矣扵是曰旦既已成立娶妇生子君亦安萧之养年逾七袠而精健不衰乡人之贤者皆云萧孺人秉节坚贞卒成其子又能孝养舅姑使忘其无子之戚以享有夀康虽旌典未可猝干然有善弗彰殆非乡闾之义也防曰旦作堂数楹以奉孺人乃相与落其成而扁其楣曰节孝曰旦遂介其姻家余族兄钦师求记扵余余读孟子书至人之所以异扵禽兽者防希未尝不深思而永叹也曰嗟乎天理之在人心者防矣一得失之间而为人为兽为君子为小人贵贱之相悬荣辱之相去奚啻千里世衰俗薄虽名为读书之士往往陷溺其良心而不自知今孺人以一妇人女子乃能尽节扵其夫致孝扵其舅姑壸彛克修本心不失是岂独贤扵忧之子之无裳者而已哉古昔盛时闺门之内必有师傅之教况乃刑于之化流自王宫是以女徳多贞风俗醇粹今去古益逺内教不修人欲横流莫能自制而深山长谷之中犹有知礼守义如孺人者人心天理固自有不可泯灭者欤我国家着令妇有守节不移年逾五十者有司以闻辄赐旌门之典孺人节甚着而年未及少需嵗月贤有司当在不遗今者掲扁髙堂葢诸君善善之诚惟恐不不速道固并行而不悖也余也非才猥以风教为职事有闗扵风化者采録表章固其分也矧曰旦之请圗所以光昭其母氏之大徳者甚惓惓乎故不辞而为之记孺人出吾邑寜溪名族近世徙居永源云
　　慈节堂记
　　慈节堂者族叔父用元奉母曾孺人之堂也堂以慈节名者何昭母氏之大徳以示其后人俾不忘也初元生逾月而其尊人秉厚府君弃背孺人年方二十有六即以育孤完节之死无他哭矢扵柩前葢于今三十有五年而孺人年六十矣元自呱呱而长以至扵成人至扵有室有子其学之所就又足以为章句师孺人所以保抱携持匡娱诲诱匪朝伊夕实既厥心施及诸孙有隆无替兹其所以为慈方孺人之寡居也姻族间固难其守而孺人厉志特坚或以再醮讽之辄唾骂以絶竟全贞白以至扵今皎乎氷雪之明确乎金石之不渝也兹其所以为节夫母之慈其子妻之尽节扵其夫是皆天理之当然人心之所不容已而孺人独能无愧焉者何哉生不皆厚教靡素闲情欲之感易流姑息之恩难割伤慈失节固其所也惟孺人性质淳懿志操之正固得扵天而又出自名宗以淄阳少尹宗翺公为之祖庠生时谨公为之父少司寇省轩公为之伯父所以薫渐扵礼教者复有素焉宜乎慈节之兼全既洁其身又成其子表表乎足以为闺门之楷范也夫以孺人之节如此考之国朝着令有司者宜以上请当得旌表门闾以为风俗劝顾政非其人不举而元之力亦未足以遂其所欲为则姑即其实以名其堂庶几奉扬休徳扵万一而百世之下为子孙者仰而思之将莫不知夫一脉之传绵绵不絶皆孺人之为赖也其为感慕庸有已乎元之用心扵是乎可谓孝矣肆凡族之老长咸嘉其举而余亦乐为之记异时操史笔者其或有取焉记成扵正徳己巳十有一月八日葢孺人初度之辰也元三子钦封钦榜钦防
　　临清堂记
　　吾邑澄江之南石牛山之北为上模里里中着姓惟曽与罗曽所居有上下村吾家居西冈下相去各半里许势若鼎足石牛山为里之镇比立多秀峰其南则冈峦重叠不可胜计谷中流泉数十道宛转相防合为一谿绕山而出昔人扵其稍平处凿渠引水西行以溉田其西有流泉一道来防遂别为一溪同为双龙之水西溪又分为二其一萦带两村间再折而出扵下村之背以合乎东谿其一出上村之背直趋扵西冈小径之水过之同流里许以与双龙之水合又曲折北行四五里入扵冯岭之江葢上模之山川形胜如此秀钟灵萃故两姓世不乏人若余内兄曽君民誉则下村之杰也君为故丹棱掌教敬所公季子早承家学学垂成而得贞疾遂不果出然其为人闿爽重伦理笃交际遇事能断而务持大体宗族乡党莫不敬而爱之其所居旧庐嵗久而敝且隘乃益市旁近地命其子曰淳曰济作室南向前堂后寝规制适宜而撤其旧庐更为重屋仍东向防余起废复出过辞外舅西磐翁及君因达观扵新构谿流绕砌清趣满堂为之洒然乐而忘返也君遂出酒觞余雅歌投壶乐饮无算日且暮复导余循东廊转而入一小阁阁乃跨溪之半俄明月东出水光益莹声益清景尤胜扵是洗盏更酌子侄辈吹笙鼔琴以侑之至夜分大醉乃已明旦且别余为君名其堂曰临清已而君求得善书者大书以掲扵楣间人遂以为君号余一出不觉数载扵时无寸补旦夕俛仰风尘间殊不自慊每忆兹堂之胜未尝不慨然思拂衣而往以数従君逰也兹辱君垂访间谓余曰吾堂子名之甚善盍为我记之乎余惟江南固多山水临流构室何所无之观其气润轩光浮几席室则近乎清矣然而尘容俗状奔走弗暇其人未必清也表襮可观文雅为尚人则近乎清矣然而隂谋诡计展转相寻其心未可清也君固未能无欲也而严扵自制则有以清其心亦未能遂无事也而善于自省则有以清其行夫如是而为兹堂之主时与嘉賔遗老従容觞咏观山玩水以享其清乐不亦有足尚哉是可书也余安得不为之记惟其后人之嗣守兹堂者尚以清心寡欲为本或出或处必有称焉以无负君之贻谋则亦无负扵山川之灵秀矣
　　光乐堂记
　　南京兵部郎中陈君达尝与其弟进暹作堂四楹以奉二亲起居防国庆覃恩用貤封例锡其父防庵先生烓诰命仍浙江按察司佥事致仕阶朝列大夫母叶氏封宜人命词有云益増门阀之光安享桑榆之乐识者因摘取光乐二字以名其堂缙绅大夫遂相与咏歌其事以为先生与宜人夀郎中得之甚喜重惟堂宜有记乃介其同官欧阳相周来属笔扵余余闻陈氏世居闽之大义乡家传宦学入国朝则有若翰林侍读叔刚湖广按察副使叔绍皆先生伯父浙江左布政使炜其伯兄也先生登戊戌进士厯潮州推官南京贵州道监察御史广东浙江佥事従子墀与达同登乙丑进士今同为郎中南京门阀之光有自来矣先生所厯官皆有治行其为御史尝条陈八事为敬皇初政之助多见施行后因病乞休年方五十有二当道固留之不得益相与嗟叹其贤归则以行谊率乡人以诗书教子侄以文字防诸名流而絶迹城府清风完节髙出一时亦惟宜人之贤式克相承其志爰及晩年而其子又显所以増光门阀享乐桑榆信有如命词所褒者宴息有堂落成伊始而楣间之扁遂得有所凭藉以定岂非陈氏一时之盛事也哉惟先生诸父兄作之扵前则既光矣然皆以贤劳卒扵其位未尝有山林一日优防之乐诸子侄承之扵后则又光矣而鸿渐之翼势将及扵万里方忧勤职业之不暇尚何逸乐之敢言乎夫乐有未遂固不害其人之贤要自夫兼得者观之则其为福也备而夫人皆有不可及之叹此先生所以重为缙绅所尊仰而斯堂亦因以有闻扵世也欤先生今年夀六十有七宜人仅少其二诗云乐只君子遐不眉夀乐只君子徳音是茂所以对扬天子之休命以永斯堂之闻者其不在兹乎其不在兹乎
　　永徳堂记
　　堂在吾邑鳯冈里萧天聪氏之所作也鳯冈之萧为吾邑钜族其先当宋南渡之际来自金陵迄今凡若干世其人之众殆逾万指自天聪髙曾而上虽未有显者而率以诗书为业以行谊相惇表然乡邑之望观扵杨文贞公所为其族谱序槩可见矣序中所称太学生信立是为天聪髙祖后官交趾中卫经厯以卒经卫之子孟震继起征辟厯教当涂武康掲阳三学掲阳之子仁育复起乡科擢知江浦者九年治行尤着扵是萧氏连三世以显而此三君子者不惟饬躬修行无忝其先而已又皆有及人之徳焉天聪为江浦冢孙其父曰贵仁孝友克家而享年不永庆钟其子妙龄秀发绰有猷为以羣従之繁而旧居之隘也乃増市旁近地别筑室一区以居既成而名其中堂曰承徳其志良有在矣间来请文为记余家扵萧氏累世契好吾儿琰复与天聪聫姻非余记之其谁宜夫人之所以生必有得乎帝降之衷不徒然也具之扵心则谓之徳性行之扵身则谓之徳行行有万不同性则一而已矣自吾身而上以至吾之髙曾又上至扵厥初生民之祖由吾身而下以至吾之曾又下至扵不可胜穷之世孰不有此徳性已乎皆有此徳性固宜皆有此徳行而反道败徳以诒父祖羞辱者不幸每有见焉此其故何也思则得之不思则不得也前有髙明之祖父令徳着闻虽在他人犹知所仰而为之子孙者或乃弗思弗率以流扵汚下之归不亦可哀也哉聪乎吾知其免此矣观其名堂之意其扵持身接物居常防变有不思率乃祖攸行者乎夫义重则利轻公胜则私灭所宜致思而力行者其要无出扵此诚使惟公是秉惟义是由则徳性无亏徳行以美而扵前人之徳信乎其能承矣天聪朂诸今既有以承乎前后寜不思所以承乎今者斯堂之作庶乎可以永存而不壊也堂之规制前防后寝皆备髙广坚壮落成扵正徳已夘八月晦日后三年壬午六月朔日记成
　　世徳堂记
　　记曰先祖有善而弗知不明也知而弗传不仁也夫所贵乎知而传之者岂徒然哉必将惕然有所深思勉勉焉惟祗承之是务俾前人虽逺而其志趣之正扵我乎常存事为之美扵我乎常新声以实延有隆无替斯其可以为明矣斯其可以为仁矣为人子孙之责斯无负矣茍其行之弗力而徒以为谈美用夸诩扵人人人虽羡之亦或疵之曰而祖而父信乎有是善矣而何为独不然夫如是与夫弗知弗传者有以异乎否也岂惟无异将不反为之玷乎余姻家郑君宗尧尝作堂以居名以世徳而请记扵余君之所以为明且仁者其有在矣郑氏世居吾邑之大瑞里系出宋端明学士忠穆公防在国朝有中进士举官省郎者衣缨门第蔚为乡邑之望吾家既与之世好而凡出入城府必经其门余葢尝屡造焉因以多识其父兄子弟观其重伦理循矩矱惇本而务实心之好之自不容已而通经学古者亦累累有人气习之薫渐风声之流衍殆非一朝一夕之故其世徳之可征者不有在扵是乎余又闻君八世祖叔文尝以凶年设羮饭扵通衢往来饥饿者皆取足而去髙祖英可尝割田若干畆与殊山院僧协建里之云津桥人免厉掲复立一亭扵桥左风雨仓卒获所庇焉久之江涨桥毁君之先子廷器复倡率羣従买田造舟以嗣其功仁厚之存有征扵行事者后先相望其他善葢不止此而乡人所颂必此为先宜乎君之不能忘也君早克自树内修孝友之行外适应酬之宜润屋之余尤喜兼济缨冠束带身以义荣可谓无忝其世者矣顾兹华扁寜不为君子之所取乎令子贤孙耳濡目染诚率由其训法而靡或怠斯堂之着闻扵时将必有永矣余长男琰壻扵郑辱君之爱为多乗间辄以记请知君之惓惓扵所重也扵是乎书
　　斯庵记
　　斯庵者处士郭君本川之别号也君季弟善化尹本寛与故郧西学谕徐君广威及余皆同年领乡荐余二人者尝因善化以识君其号葢学谕所为君标者近余家居侍飬君复因其女兄之夫余族祖勲翁求余一言以绎其义余谓君字川而号曰斯庵殆取夫子川上语也夫子川上之语其义至精至大至为难言程子尝云自汉以来儒者皆不识此义顾余之浅陋其敢轻置喙乎谨辞扵翁辞至再至三卒不获命乃试为之言曰人之见止扵目之所及目所不及固一无所见也见其所见而遗其所不见欲骤语夫逝者如斯之妙何以异扵儿童之观指邪自有天地以来至扵今不知几千万年矣其间气运之盛衰人物之消息不知其防千万变矣然自今观之固无异扵古也自后来者观之寜有异扵今邪今无异扵古后来者无异扵今是万古同一川也万古同一川稍有识者或知之矣亦有知其所以然者乎故曰万物并育而不相害道并行而不相悖小徳川流大徳敦化此天地之所以为大也虽然天地之大吾心尽之矣隠防之间一或不谨此滔滔者必为之壅遏而不得遂其自然之势有不横溃四出以极扵滔天者哉夫子川上之语大要如是穷深极防虽终日言之不能尽也惟君二难竞爽其所友又多时贤谈论之优柔切磋之缜宻殆将了然扵斯义而无疑矣余言如此不知亦有合乎否邪族祖为余言君晩年践履益笃表仪家庭为乡人所信重佥曰郭氏前闻人有徴士子益寜晋尹士昭大行人兴文光明卓越今如斯庵善化兄弟可谓无忝噫君其果有得扵川上之语而知所従事者欤果然则余言之有合也可必幸置诸壁间而时览观以自辅斯斯庵也将有闻矣
　　介庵记
　　庵以介名示坚所守也人必坚所守然后能有所立不然则将随风而靡逐波而流此小人之所甘心而非君子之所以自待者也君子义之与比不茍比乎人是故人皆然而已独不然义不得而然也人皆不然而已独然义不得不然也超然孤骞挺然特立夫岂求异乎人云哉坚吾所守而已矣易曰介于石不如石其能自立扵天地间哉余姻家刘君述伦尝名其宴息之所曰介庵君子莫不嘉其志夷考其行知其可以进扵此无疑也葢君性刚而辞厉奉身约取予明事孀母邹能顺适其心意守先业以不坠积勤久之且于厥初家累衣缨有声势可凴居如无有而维纲所系振饬必先所与交防必贤扵已者与同扵已者扵流俗未尝有所茍合也其为人如此可不谓之介乎顾其所以名庵之意则固非曰能之也葢将益坚其所守而勉乎其所未至以卒同乎君子之归焉然古之君子其介可及也介而未始不通通而未始不介是则不可及也此其精义之至夫岂一朝一夕之功哉推君之志则其所以自勉者宜乎日有孳孳而不知夫老之将至也君兹夀登六袠年髙而行益尊往尊其名者今则倂尊其字不敢举因即庵名以为君号君季子邑庠生宏余子壻也与其伯氏彦仲氏能来请余文以记之余闻孔子之称子贱鲁无君子者斯焉取斯刘君万安横街为大族百十年来若大司寇公与其子方伯公相继以功业显其始终大节可仰可敬若今光禄少卿咸卓监察御史咸栗则余幸皆获従之防少卿之慎宻察御之清苦余毎愧扵不能齐也而其隠者若君与其従兄述传又皆以孤子奋立卓然能为乡族有无葢其累世之间君子之泽渐涵浸渍逺且深矣由是推之将君之子若孙必皆慎守家法以圗无忝所以贻介庵之令名扵无已者其不又有在乎遂不辞而为之记如此以复宏兄弟之请且以为君夀彦能皆克肖宏方读书求志余固以逺大期云
　　潜庵记
　　潜庵者里姻杨君显猷之别号也其嗣子荣进以余雅知君尝请文以为记余诺焉而未暇为比谒告家居余甥荣蕃又屡为之申请因念亲交之厚始终如一有如君者鲜矣虽倦扵述作然心之所好亦何爱扵言乎夫潜之为言以退藏静宻为义易着潜龙之象人之所处有然者矣书列沈潜之目人之所性有然者矣传示潜心之训人之所习又有当然者矣君承世业之腴无兄弟之助公私之责萃扵一身势不容有他慕其所居之地名为髙陇负山而带水陂潭深广竹树森蔚应酬多暇可钓可逰亦无俟扵外求而自有可乐者潜庵之所以号其不以此也夫然余观君之为人収敛之意多而进趋之意少迫之而后应拟之而后言其受性扵天不谓之沈潜不可事父母色愉容婉处宗族每怡怡然隆礼意以亲贤割腴田以追逺损利入以恵贫义所当为曽无难色其又能潜心扵君子之道矣乎不然何其行之美也然则潜庵之号其谁曰不宜匪惟亲戚交旧宜之邑大夫兰谿陆汝享号为严明具知闾里人品髙下尝称之扵众曰若杨显猷可谓善人已其里族或有争讼辄以付之俾司其平君能得此于贤大夫非所谓在家必闻者乎夫善善者天下之公余是以乐为之书葢与夫阿其所好者异矣虽然凡人之沈静者多夀君今兹年甫六十将来所至何可量也诚使心徳弥固光辉日新则潜庵之名殆将有闻扵永逺虽防余记夫畴得而掩之哉君之先君子岩筑公徳器雍容甚为家父封君所重君之贤要为有本荣进读书知律积劳公府拜官有日又将发君之所蕴矣因并书之
　　闲斋记
　　斋以闲名志希圣也圣诚而已矣吾之得扵天者未尝不与圣人同也反之身而顾有未诚焉非以邪之为累邪然则安可不致夫闲之之功邪既闲诚斯存矣是故喜怒哀乐有心则有之视聴言动有身则有之方其受命扵天之初固已皆有当然不易之则浑然实理之充足无假扵外求也奈何百体既具众欲滋生心有蔽而常偏行无检而日缪由是离真而即妄以人而灭天而其违圣人也或防扵霄壤矣葢邪之为累如此不有以闲之可乎夫闲阑也所以止物之出入者也是故私意萌扵内必严以防之使其无间可出可欲之物引扵外必严以御之使其无间可入毖其大无忽其小慎扵始无懈扵终主宰日益精明则羣邪自当逺退浑然实理之在我者斯无失乎受命之初而凡视聴言动之形喜怒哀乐之发其有弗当焉者鲜矣其视圣人不待闲之而自无不闲不待存之而自无不存虽非所可骤及要其为道岂有二哉虽然言之非艰而闲之惟艰也在昔孔门诸贤孰不以圣人为的而学之得其道者顔氏子之外不多见焉观其四勿之语奉以终身以至扵怒之不迁过之不贰此则闲邪存诚之明騐也然非其烛防之明决防之健何以及此故欲従事扵闲邪者穷理必精而制行必果庶防明与健之兼至以克充其志哉余友弋阳汪君器之天分甚髙求道尤敏其智既足以及之矣方日思所以守之乃以闲名其读书之斋以识其所有事以余尝共讲乎斯学也属为记之惟君学识才猷着闻天下今官为宗伯之贰葢已蔚然负经纶康济之望矣斋名甚美诚朝夕顾諟而每加之意焉将其徳业所就庸可量乎余与君同起乡科又与君叔兄石潭少宰同登进士两京聚处犹兄弟然晩以论学之同相与弥厚斯斋之记窃不胜其爱助之诚君其必有取也
　　胡氏重建祀先堂记
　　治甲子春三月吾邑西平胡氏重建祀先堂成堂四楹间其广三寻有半深仅三寻崇颇杀之堂后为寝室二楹以奠神主其广二寻深则倍之堂之前有廊东西有庑东庑之南庖厨在焉西庑之南为库以藏祭器其良材坚甓之用梓匠涂塈之工费凡二百余金宏伟髙明加扵旧数倍先是其族之显者镇江通判学固君患旧堂之敝且隘上无以妥祖考之神灵下无以容子孙之拜起谋欲改作首辍俸金五十倡焉顾其役良大莫适为主乃有贤者曰端威君慨然身任厥成遂简阅族人均其力之厚薄自胜冠以上各以率出金合之又百五十端威君乃与一二子弟能者従事区画程督莫不有方夙夜惟勤殆忘寝食役虽大而成之若易易然协心故也余忝胡氏甥壻闻之良喜葢素仰其先徳之美扵是益征其庆泽之长比年侍亲里居端威君乃与通判之弟学荣偕来请记厥成以垂示久逺余不得辞也窃惟古礼之幸存扵今才百十之一二其涉扵形器者虽可槩举至扵精防之深意知之明而处之当为难姑以祭礼言之如伊川程先生所行则嵗周扵逺祖如晦庵朱先生所定惟时举扵近代二先生皆命世之才礼学之宗而其所处乃不同如此有志扵礼者可不审乎今吾乡大族往往皆有祠堂祭礼之行各有所受葢周及扵逺祖者近代之祭颇略而不専致隆扵近代者逺祖之祭或废而不举揆诸人情皆未安也夫合族以居昭穆素辨生同出扵一本心同萃扵一堂则自始祖而下嵗事之修宜有不容缺者其自祢而上以至髙祖则当各随所继而扵时祭每致谨焉庶防逺近有伦恩义兼尽虽不能尽合扵古亦当无大谬已然区区之见未尝就正扵有道今通判君方致镇江之事进阶奉训大夫以归其族人又多读书知礼幸相与参酌余言而审处其当使礼之行而乡人颂焉曰胡氏祀先不茍如此则岂不有以增斯堂轮奂之美而垂永世之规哉是为记
　　清塘陆氏始迁祖祠堂记
　　髙要陆先生汝为既谢灵璧教事而归率其族人创建祠堂以祠其始迁之祖文镇府君葢以义起者也陆氏世居其邑之大路里宋季之乱府君始避地来清塘依其外家邓氏辟土作室以居有子三人子有子美子平乱甫定孟季各徙居他所已而皆乏后居清塘者惟仲氏厯年久而族益蕃府君之墓在大路里之蛇洲冈其存时尝籍腴田二百四十余畆属诸墓俾嵗収其租入以供祭扫其子孙相与世守之至今嵗一修墓祭以为常初未有议及祠堂者先生谓礼严报本有如府君功徳子孙葢百世赖之祭之其可不以礼家无祠而祭扵墓如礼何私谋扵族议以克合而祠堂乃扵是乎建焉实治辛酉冬也堂六楹间有门有序其制髙敞宏深既成复相与定议嵗以清明前一日当执祠事者夙往谒墓剪荆棘祠后土而归明日乃奉牲醴就堂中行事族有大事则亦扵此而祭告焉昭穆有伦賔賛有位献酬有度登降有容补前人之所未及为贻后人之所不敢废斯祠之建诚可谓合扵义矣先生欲记其本末以示久逺以钦顺尝有科场之旧乃逺致书币俾其従弟太学生制来属笔焉顾虽不文而谊弗获辞也惟府君当流离屯厄之时乃能开子孙百世之业其功徳之所被者逺则其永享子孙之祭也礼亦宜之然祭必扵祠堂乃为得礼之正自非先生以明识为之倡族人以顺徳賛其成又何以及此此其所以为可书也诗云无念尔祖聿修厥徳凡为府君之后者尚亦加之意焉诚有以荐其馨香必将昭受夫明赐其感应流通之妙葢不出乎日用之间岂必祭之日而后受其福哉先生傥以斯言为然请刻诸石而立之祠下以为记
　　泰和山东王氏祠堂记
　　礼之行扵家者惟祭为重所以报本而追逺也此人道之大端孝子慈孙之至情也去古虽逺遗经尚存制度仪文犹有可考而因陋就简其来已非一日虽贵极卿相有家庙者亦云鲜矣知礼之君子葢深病之扵是乎祠堂之制起焉其为制也葢参酌古今之宜而通乎上下者也是故家有祠堂则神主有所藏人心有所系昭穆有序尊亲并隆仁让之兴未必不由乎此其有禆扵风化岂小哉吾邑故家称山东王氏其先世居仁善乡之鲤湖巷鲤湖则迁自吉水带原谱牒可征也至益斋先生当宋淳祐中以明经辟为邑学司训尝经由山东乐其风土始命其季子季可卜里之下洲徙而居之季可四子和甫信甫文甫末甫信甫文甫乂分居上洲相去仅里许迄今年垂三百生齿之蕃衍资产之丰硕文物之敷贲谈者尚之下洲旧有祠堂厯年滋久亲尽服穷而祠益废扵是其族之彦履文履邠履邼秉锻秉衍秉顺聚族谋曰木有本水有源惟益斋府君吾阖族数千百指所従出也其可忽忘必祠而事之报本之义庶乎其少尽耳众皆响应乃市良材鸠善工卜嘉靖戊子仲冬之吉即遗址作前堂四楹后堂二楹外为大门表以绰楔深广悉仍其旧后堂以藏主前堂以陈爼豆嵗以清明日有事扵益斋府君季子及四孙配焉礼也其四代之祭日皆更卜去祠堂逺者则扵正寝礼制既协而情意亦周若诸君者谓非王氏之孝子慈孙可乎履邼秉顺俱邑庠生而余知履邼最久兹馆授余家因与履文辈来请祠记余既嘉其所举合义又嘉其羣従温雅端厚有足征其世徳者遂不辞而为之书然尝闻之诗有永言孝思之训凡为王氏之后人者尚相与饬躬砥行笃志问学益圗所以光大之道斯为孝之至也记成因是以申劝焉






　　整庵存稿卷二
　　钦定四库全书
　　整庵存稿卷三　　　　明　罗钦顺　撰
　　序【一十五首】
　　送岑徳充归琼山序
　　琼山岑徳充治乙卯以诗经领广东乡荐今年上春官不第卒业成均得告将南归展省太史蒋先生敬之属余赠之言先生与余皆故少保丘文庄公门人而徳充公子壻也推敬爱公之意以及吾徳充其赠言也固宜然先生受公之知尤深而与徳充防且久先生有言徳充无弗信也而临别之赠顾以属我岂以余言为能新徳充之聴也哉且文庄公文学行谊师表当时髙风逺韵渐被来世徳充早以美材处贰室诚亲熏而炙之计其所得殆非他及门者可比固将骎骎扵髙大而为爵禄功名所迫逐而不置又奚取扵余言哉况余虽心厚徳充然従防之日浅其深言之欤鄙钝之质不足以自征其浅言之欤又非先生所以见属之意也余将何以为言哉虽然言惟其当不必自其口出可也曽子有言尊其所闻则髙明矣行其所知则光大矣徳充平日之所闻知不扵其师则扵其友扵其浅者固有所不屑扵其深者必无所不至也顾所以尊而行之者果何如耶归矣懋哉必其所立有在扵爵禄功名之外而后无负乎师友渊源之懿且有以为之光矣
　　送大尹胡君济时还任钱塘序
　　邑附防府半天下之途所由使轺日往来如织加以习俗倾险又多靡丽可欲之玩能使人目而志移为令扵此不亟不徐不震不动期月而声誉起三年而事功成书所谓有猷有为有守者此其人也乃今扵钱塘令胡君济时见之夫猷为所以应务也操守所以立本也三者皆为政所急其或此长彼短鲜不偾事而厉民必兼有之乃可贵也然非知道之君子其能兼是三者防希何哉葢必穷事物之理通古今之变然后可以扩充其猷为必明义利之分秉固穷之节然后可以坚定其操守此君子所以贵乎博学而尚志也学不出乎记诵词章之外则扵应务宜有所不周志不离乎富贵利达之间则扵立本宜有所不屑是何望其能有以自见扵世也哉如吾济时其可为君子人已葢观扵其政而知其学为有用也济时比以其绩来献天官书上考循例还之钱塘乡郡诸大夫士请余言以赠夫赠者有所増益之谓也济时以名进士出宰大邑甫及三年而功效已焯焯如此吾方歆羡之不暇何増益之能为虽然葢尝闻圣贤之训矣曰仕而优则学曰官怠扵宦成兹亦济时之所共闻也夫仕优而学不厌者所以为后日之资宦成而志不怠者所以保前日之美济时方将乗坚防肥以翺翔万里得无加之意乎尚克绍厥闻以劝以戒而勿忽焉夫何逺之不到也家弟允迪守官扵杭得朝夕继见幸以兹言相与切磋之
　　赠太守张公之任吉安序
　　夫分符佩印有数百里之地而君之所以正不正齐不齐俾四民安其居庶事得其理趋走之吏罔不只率厥职以交賛其成功感化固系扵躬行抑亦仰视朝廷福威予夺之权以为进退推移之用也虽然权以济务常戒扵下移躬行以立本必始扵慎独二者固常相须未有本乱而末治者或者扵隠防之地检律稍踈以为无足深虑曽不知奸人之隂圗宻伺常思投闲以逞也其谋幸而一遂则吾福威予夺之用殆不能无所龃龉由是四分五裂端百出乃不得已而甘为一切茍简姑息之治是以政多厐杂而民有不胜其病者焉呜呼焉有仁人在位而可以病民也今年七月钱塘张公孟端由前青州太守起复改任吉安吉安江右剧郡也领邑惟九民户多至数十万财赋之入往往倍扵邻封朝廷不轻以授人亦明矣乃今以授之公钦顺闻诸缙绅之知公者谓公笃学好古扵世味淡然顾尝慨然有济时利物之志又谓公青州之政公平缜宻民懐其恵吏畏其威虽已去位而人犹思之卓然今之良守也噫公之名实见推扵缙绅者如此信乎贤逺扵人然则铨曹之所荐闻天子之所简命其果不轻也哉今也往莅吾邦邦人士女方日徯朱轓皂葢扵螺川鹭渚之滨振久斁之頽纲昭躬行之实徳福威予夺风行草偃使善者有所恃而益勤恶者有所畏而不敢为厥有恫瘝一朝脱去而免扵呻吟愁叹之苦不扵公有望乎凡朝绅之吉产者亦皆以是望公扵其行也俾钦顺引而伸之以为公赠钦顺不敏固知公之优扵是也而复效其愚见者岂谓果能有所増益扵髙明也哉
　　送通判刘君复任杭郡序
　　杭为浙江三司理所中官郎御史衔王命懐公牒以莅事扵浙省往往建牙分司扵杭故杭之务视浙中诸郡为独繁守倅恒日不暇给且其势无専决之便而所见又多难合之情弥纶稍踈则四面之责交至葢其难为如此而吾郡刘君兆文倅杭独以勤慎详敏著名防诏有司举下僚才行卓异堪任京职者浙藩遂以君应诏诏初下时吾郡士夫尝相与物色下僚中求吾郡人之可举者得兆文皆曰试以观举者之得失既而藩司荐章至果兆文也则又相与言曰古所谓公无私者其诸兆文今日之举乎方日徯其升于王朝而兆文适以三年之绩来献吏部考其绩果最然未遽陟也复还之杭夫陟明以三考固唐虞之法然当其时未必固执常法以待天下非常之士也葢所谓神而明之存乎其人自崔裴率意改为以人徇法而抑扬髙下渐失其序其流至扵今未除也虽有豪杰之资负挟器能一沈下僚卒无以自振使其英华果锐之气恒消沮扵簿书期防奔走迎送之间是可惜也以此而望庶事修天下治岂不难哉今天子励精圗治深惟变通之宜明诏一下有志之士无不竞劝而权衡人物者方将破常格拔竒才布列庶位以仰承徳意然则兆文虽未遽陟吾固知其不久淹扵杭也虽然在吾党自处顾当以髙下迟速置之意度中耶杭固不得久淹兆文如兆文汲汲以去杭为快则所以自任者亦异乎君子之道矣吾又知兆文当欣然而往俛焉益懋其所有事道久而益信名久而益彰可以任重道逺无疑也兆文还任将假道金陵拜其兄南台侍御君侍御君贤者也怡怡之际试出吾言示之其必以为得切切偲偲之义乎
　　送四川按察司副使尹君奉勅镇泸序
　　泸为川蜀南门其外皆刚夷恶獠难安而易动朝廷扵是特置按察副使一员加赐玺书俾之饬戎兵明法令以控制其地环泸千里皆在其掌握中葢一方安危所寄也然必得亷重刚介达扵人情物理者乃能使其人畏威懐徳祗若王度以各有寜宇不然彼将肆无忌惮失礼而犯义或自相讐贼至纷结不可解纾而蜀以多事矣今年秋前奉玺书者他徙诏以刑部郎中尹君孔彰为四川按察副使往莅其任君以进士官刑部凡十余年精白一心威富两讫声实焯焯着扵时防诏举贤才少司宼屠公奏曰臣备员卿亚当举堪任方面者窃惟臣属云南清吏司郎中尹嘉言处繁剧之司而断无留狱秉固执之操而积有年劳臣窃以为于任方面无忝及是命君子莫不以为宜余与君同乡而君实先进雅不余弱辱相与忘年葢尝语及立身行已之方君曰所贵者始终一节尔有初无终厚自待者不为余窃谓其言可以厉鄙夫敦伪俗充其志也其于任重而道逺岂不绰绰然有余裕哉扵是卿大夫士之同乡者属余言以为赠余闻先王之制详内而略外圣人之训悦近以来逺葢实徳有以及人则风声自然动物法设而不用令出而不违而所谓戎兵者特为万一之备而已其或详略失宜先后无序惟临之以法劫之以威以求率服之功未有能济者也以君老成练达奚待余言葢颂不废规斯赠言之体且令后来之颂君者将考信扵余言也君方便道还家获拜尊兄宫保先生扵澄江之上惇友于之乐慰契濶之懐必有逺猷以賛长防区区常谭将无以为覆瓿之用乎
　　送大尹萧君之任江都序
　　国朝建官圗治于县令之选最严非发身科贡两途虽下县不以轻畀凡自他途进者间有循资序稍入优品而卒不得为令岂不以令者百里之民命所寄必得通经学古之士然后知所以教养之方所谓君子学道则爱人也而县令之中选自进士科者特防异视其褒扬登进恩典视举人辈恒优又岂不以进士者天子之所亲防拔其魁然杰然者扵羣众之中固将以大任付焉非徒责其小成而已也夫以朝廷所以严县令之选如此所以优进士之为令者又如此为令者宜何如其圗惟报称也时俗所务在扵谨送迎精簿书趂期防而扵民之痛痒靡切扵身俗之迷溺无改其旧呜呼其无乃非朝廷所以严重优厚之意乎吾友萧君以仁世其従祖太子少师尚约先生家学讲明践履之日久其为人纯实岂弟有爱人之心由己未进士选为扬之江都令吾以江都之民庶防防被君子之泽矣顾惟其地四通八达宾客之往来者踵常相错于途簿书期防之琐琐未论也如以仁之存心将不屑乎时俗所务然而一送一迎之失固足以速谤而招尤欲安其位以行其志得乎夫天下固有事同而趣异者顾所用心何如耳吾欲安扵其位得行其志以泽乎民而非以要誉也则夫送往迎来亦礼之所不容废者而奚以不屑为哉大凡人之才性必有所长茍非圣人寜无不足要在勉强而已故曰勇猛刚强者戒扵大暴仁爱温良者戒扵无断湛静安舒者戒扵后时广心浩大者戒扵遗忘贤如以仁亦有当戒者乎诚不恃其所长务兼众美以为用其不至扵大任者未之有也以仁之官乡邑故事当有文字为赠谓余职载笔不容以他让余岂能文者哉姑以达诸君之意而已
　　送大行人欧阳君序
　　天下之民有四士其一焉士亦民耳而独贵扵农工商者命扵天者厚修诸已者备也天之生此民也降衷惟均然而往往擢孤秀扵羣庸寓独灵扵众塞故其知觉特异器能亦殊而所业者有以极天下之精所任者有以极天下之大其扵耕稼之劳鄙贱之事非徒不屑亦所不暇非徒不暇正亦不必亲也夫在彼者皆我所不为在我者皆彼所不能岂不有命存乎其间哉受天命以为士然而自修之不力亦将无以异扵蚩蚩者矣夫礼以立其本义以达其用此士之所当自力者也故学所以学此也仕所以行此也始扵言行之常而极扵神化之妙时而达焉则彼三民者皆将赖我以生而不得不为吾役时而穷焉则美实之在我者固无损敬爱之得扵人者亦无间也夫安得不贵乎今夫褒衣峩冠诵读诗书操觚染翰而能为文字者世之所谓士也其名是矣夷考其行或有农工商所不为然方窃其名以进取下者得丞簿髙者至公卿役天下之农工商以养其身以植其家而扵此三民者曽靡丝毫之益其不为此三民所夷视者鲜矣名贵而实贱岂不大可羞哉岂不有负扵天之所厚也哉吾为此惧葢常俛焉日有孳孳以従事扵礼义而未能也有能従事扵斯者固吾所乐交以求辅焉吾邑欧阳従龙英年美质学博而才充其存心制行皆自期扵古人居常慨然有济时泽物之念此真吾所乐交者既举进士擢行人然局扵其职不得有所施设兹者奉使辽藩水行且万里见闻之充拓诹谋之周咨其所得当自此益富异时所就其可量哉故扵其行也相与极论为士之道以附赠言之义君方便道过家省侍二亲称夀之暇试以余言为尊君太守先生诵之亦足以知君之取友有非善柔便佞者矣
　　赠佥宪姚君提学湖广序
　　国朝学校之设在洪武初已大备其以提刑提学则始自正统间或副或佥初无常官惟上所命提刑主扵推鞫选授之际率以其才提学主扵化导非学有本原行可师法欲其振起羣士以进进扵圣贤之学而収作人之功葢亦难矣嗟夫庠序之士日呻其占毕至扵饱经饫史着为文字粗有条理可观辄悻悻自负以谓其学巳至而孰知其未能无愧扵圣贤之学邪葢吾尝试求之姑未论其逺且大者其孝弟忠信见称扵宗族乡党要亦未可多得至其所行与其所学常背而驰者则不幸屡有见焉其记诵虽多词藻虽丽而根本固苶然矣见之扵用果能有益扵天下国家也耶天下之大非无豪杰然而待教以兴者恒多方今振起之任赖有贤提学耳夫先其本后其末贤者之道固然扵其本或不究心末虽详奚益此余扵姚君秀夫之行所以不能已扵言也君世家信之贵溪余尝闻其先君子以经术发身累官陜西提刑佥事至君克世其业以显而知其学为有原又尝闻君治水浙西扵水利十得七八在刑部尤以详慎著名而知其学为有用举进士垂二十年官始再转厯官凡五考而先庐不益一椽扵是又知其行为有恒也以其学行之懿如此其为羣士之表率也固宜故其擢宪佥提学湖广知者皆曰是必能振起羣士以进进扵圣贤之学不徒以程试无失为能而已夫人相与称君所能固在此而不在彼君兹往莅厥职能不究心扵其本哉语曰可与言而不与之言失人余愚无识亦非能言者而意之所至有不能黙矧重以程君廷臣杨君文渊之请扵是乎言
　　送寳应县丞李君序
　　丞与令均受百里之寄者也其位固有等差然为之茍得其道则民之父母之也一而已矣夫能使其民亲之如父母其声实之美虽髙官厚禄者亦或有所不逮孰有以其丞而轻视之者乎是知人之轻重不在扵官而官之轻重实系乎人也审矣故知道之君子未尝茍慕乎外至其所以自任则不敢不力焉吾友李君廷模夙承家学厉志硏鑚其经术明而行修谨以上舍生入选得扬之寳应丞扵其素所自许与朋友之所期待皆不负也而其言曰位之髙下非我所能为丞之轻重在我所自致我其敢不勉圗祗遹我祖以为吾丞重哉其言如此是其学足以知道而勇扵自任者也葢廷模之大父信圭先生尝为清河令以亷公岂弟协扵其民秩满擢知蕲州清河之民皇皇焉如赤子之失慈母耆老数百人相与走伏阙下乞以还当是时天下皆知李清河之为良吏也后先生超陞处州太守然未久遂卒故其名特着扵清河至扵今清河之老长犹称颂不忘也使廷模一由先生之道以恵寳应之民亷而无欲也公而无私也岂弟而不为残贼也则民之所以归心廷模者将何以异扵清河之民之爱戴乃祖也哉夫得民心者仁之功绳祖武者孝之实仁且孝君子之道备矣夫以君子之道自任厚自待者也以君子之道望诸人待其人之厚者也廷模诚厚自待吾讵敢待之以薄也乎故因乡郡诸君子属赠言遂书此以申爱助之意
　　送武平掌教段君之任序
　　余家居绩学时与萧君时坚数往还相与下上其议论志同向道同归久而益孚皆自以为莫逆也既又因时坚以交段君廷广廷广学优而识正文名勃勃为侪辈所推而言动皆依扵礼余益敬重其为人三人者时坚最先领乡荐廷广视余稍后今年春余忝预礼部同考官二君皆在试中皆治尚书正余所考者余意必得二君寘诸髙第以窃知人之名比填乙榜见廷广名氏为之惘然自失犹冀得时坚一人尚可少慰鄙心而时坚竟亦不第余窃自咎以数十年相知之深而不能识拔扵一旦此则不明之过有不可掩者敢谓诸君得失有命乎余既事寜家二君辱来过相劳苦如平日防防怨怼之意不见扵色辞余方以失人为愧观二君之所自待与所以待余者又不能不为之喜然则余三人者之相交岂茍然哉廷广竟以例拘授汀之武平教谕今例以乙榜司教者茍有成绩不俟秩满得再预礼部试则余虽失廷广当终为明主司所得夫何慊乎廷广之行时坚谓余宜有言赠顾余非能言者试举尚书一二语为廷广申诵之舜命契曰敬敷五教在寛此万世为教者之则也穆王之命君牙则曰尔身克正防敢弗正此万世为教者之本也身之克正敷教之克敬且寛焉而人不相与化服以归扵中正而成其可用之材者未之有也然舜之所谓寛本欲因其人之材质所宜不强其所未及而优防以俟其化葢不舍乎规矩自従容扵规矩之中岂如今之所谓寛者弛衔縦勒任其放逸自恣遂至扵为所不为也哉廷广之先祖翰检公尝为太学师学行表表可述今东平郡博廷举扵廷广为従兄亦能以师道自持嗣美聫芳在廷广必无难者余尚有以考其成焉
　　送福建左参政刘君之任序
　　国家承平日久文恬武嬉相安扵无事一旦丑虏伺隙侵扰西鄙邉臣失律遂致猖獗属天象亦屡示警圣天子赫然震动更用二三大臣以贞百度张皇威武命将徂征屡勅有司缮塞垣峙刍粟务为经久之计于时更张废置防务实繁每有大政辄令廷议吾友刘君子贤以刑科都给事中与焉方其事端既发互相观望莫肯折衷君正色昌言无所顾忌援引古义揆度时宜利害是非必穷极所见乃已而皆不谬扵公论二三元老乐得其助益相与敬重之间有不合亦称君为难得破浅谋而逺略饬内治而严外攘固本扵皇上之克明大臣之能任而议论之益在君安可掩哉君起家进士擢兵科给事中即有名厯左右至都更践四科于今十有五年矣以久次当迁迁福建左防政防政秩三品位髙而禄厚在省郎郡守极为美迁而人犹有为君不满者望实浮也然余以谓今之庶官在内莫要扵台谏在外莫尊扵藩臬要者其机足以济尊者其势得以専行有济之防而重扵顾忌有専行之势而乐扵因循是皆容身保位之徒非有忠君爱国之实者也以君昔者之居要其所表见已彰彰如此则今日之居尊将不大有所建明哉世之乐因循者类以文法为解夫朝廷之法虽宻而所以润泽乎其间者未尝不付诸人茍一惟文法是拘而无能润泽则夫守文奉法夫人皆可又奚必穷经学古出自髙科者然后为足用哉君识敏而学博气充而才赡吾固知其将来所建明必有异扵寻常者矣余与君素辱爱厚有切磨之益扵其行也义不容无言然赠人以言其失有二以颂或失扵谀以规或失扵激不谀不激余窃自谓庶防知言如君不识以为然乎否也
　　送长史范君诗序
　　昔贾谊以洛阳年少抱负竒才慨然有志扵当世用呉公之荐获事文帝屡有建明为绛灌之属所抑出为长沙王太傅其用不究君子惜之然谊才髙而量褊官既左迁恒郁郁不自得坐此促其天年使其能养之以和平克至扵夀考安知不卒究其用也吾友范君廷和自弱冠逰乡校即负才名既举进士属邉事孔棘遂慷慨上疏条陈利害方畧累千百言已而除翰林检讨以经术入侍泾王府开迁右长史或谓君所言事大臣有不乐者故有是除余葢不敢信其必然独喜君乐居其职无鬰郁之意寅恭朝夕辅导有方综摄府事无巨细皆合权度収阔歩而矩折敛逸气以内充由是观之谊之才略固优而其识量视君或不逮矣君之为人不亦有足尚哉夫建矦树屏所以为宗社无穷计然宗社之固其本在扵得民心今日封建之制有国而无民虽不得与之聚其所欲违其所恶第能勿扰之其为赐也亦已厚矣万一有扰之者岂惟吾民告病扵宗社之本何如哉此相之责也才如范君其必有以处此矣君兹以职事侍王即封扵沂与君同举扵乡而胥防扵都下者凡十有一人相与醵饯扵余侍御宗周之宅即席人赋一诗以赠而速余为序余观诸君之诗所以咏歌其才美铺张其职业而道离合之感写缱绻之情者亦既备矣余不佞念才美如君固吾同举之光故复详着扵篇而申之以得民心之说以冠扵羣玉之首云
　　送蜀府长史李君序
　　国家以眀徳当天诞隆固命卜年卜世不啻周汉之长而所以维丕基绵令绪亦惟封建是赖葢太祖之所经理太宗之所损益宏规逺虑与周汉大约相同至扵体统之尊家法之正则有非汉所能及者是故受社启封千里承式展亲秉徳奕叶有闻振卓尔之风裕为善之乐者岂直一河间东平而已哉扵戏盛矣王国文武惟百左右长史实惟大僚耳目股肱百责斯萃故其选授之际恒慎而不轻也大抵不以应变成务为难而以正身率物为贵夫身正则左右毕正率众正以事君君其有不正乎一正其君厥邦时叙所以为王室重扵此乎在矣扵戏是其选也可不慎哉比属府右长史员缺吏部请扵上以南京国子学録李君介夫补焉葢慎选也自洪武肇封以迄扵今建国之大仅数十而蜀最扵天下有闻蜀有国且数传矣令徳承承而先献王最有闻扵天下以蜀之大先献之贤系观聴之日不浅象贤保大在嗣王固克自尽而所以弥缝引翼以归之正者非相其谁赖哉介夫智足以烛防敏足以适道其佐教国子也以妙年着老成之称遂达扵当途以有兹擢夫国有常度行其所无事则不愆心有同然动之以至诚则丕应此率物之要成务之方相之所宜既厥心者也以介夫之智且敏又何难焉余莅南雍方喜得介夫之助不谓遽舍我而去也临别惘然如有所失因其寮友诸君子求言为赠遂不复以辞
　　赠按察佥事翁君之任广西序
　　按察法官也法行扵吏而亷平之政修焉法行扵民而奸宄之徒戢焉其有禆扵治不小也秩凡三等而权任惟均凡章疏文移皆得専达扵朝廷直施扵郡邑其势之便任之専故法之行如风之靡草无敢不率其或有所不行非法之存其人焉耳然余独念夫法有所不可尽者扵翁君朝梁往佥广西宪事试一言之广之西重山复嶂林深而箐宻谿洞隠曲绵亘数百千里多为猺獞之所盘据而编氓之逋逃者亦往往薮焉葢不惟羣蛮之性好恶不常而编氓亦无定志好则来役恶则之蛮此法有所不可尽者一也其地去京师既逺郡邑所在大抵萧条夐僻凡沿牒而至者非必皆徳与才之选也彼其心固有所不乐矣第犹顾恋功名未忍决肆茍其恶不至扵大为民病其能仅足以守乎官常固宜矜恤保持遂其长而略其短则亦无敢不励茍绳以一切之法而小小出入或不能容以彼不乐之心将遂肆焉为一饱之营以决去计而所以病吾民者岂其防哉此法有所不可尽者二也夫官以法名而法有不可尽者如此则将何以处之毋亦公恕之是务乎公以服吏民之心而严其在己恕以通吏民之情而尽其在人夫如是虽不尽法法固未尝废也将使良吏日多奸民日逺羣蛮闻风亦将革心而向化岂不为贤按察哉今之按察广西者固皆通材伟器宜扵吏民而吾翁君在大理日久体公行恕克既厥心亦既孚扵上下今之往与其同官诸君子师师不怠并流贤誉兹固可预占哉大凡同官同年皆有切磋相成之义翁君之之任也余固欲有言而侍御郑君禹范秋官刘君仲贤何君廷佩又以赠言见属诚不自知其不敏辄以是言扵翁君君其将有合也
　　送太守髙君之任九江序
　　两京刑部并置十有三司广东司所治俱称繁剧非识之敏才之优为之鲜克以有声也余来南京则闻刑部郎中髙君肃正名君时莅广东司凡司之由狱无不立断其操持克谨又善处寮友之际故名称籍甚一时所事大司宼乌程闵公浮梁戴公旴陈公皆时之钜髦而莫不礼重君且属以通阅诸司奏牍奏上无弗允者同官多推服以为不及今年夏以劳以望爰被推荐擢知九江其同年友邓君汝中辈喜其名位方进将益厥施也相与征余文送之昔唐陆傪由祠部员外郎出刺歙州昌黎韩愈尝送以诗而序其所以诗之意以为陆君之道行乎朝廷则天下望其赐刺一州则専而不能咸故其去也惜之者至扵赍咨涕洟而不能已愚谓昌黎是言直推重陆君云耳槩以近代官人之法要为未尽夫天下之事惟宰辅得以行之台谏得以言之外此虽尊居卿佐犹各局扵一职欲咸其泽扵天下未可得也而宰辅之位又岂郎官所得而骤跻哉夫登用贤才固不当屑屑扵资格然试功之审者乃所以养其望而服天下之心而其人更厯既多则扵运大济艰将沛然而无不利傪果贤士足胜大任一试以及民之功奚不可哉如是而赍咨涕洟以为不当去葢亦过矣今髙君之贤视陆君未知孰先孰后然其出知九江僚友皆为之喜者以君才志得大郡而治之肃羣吏以阜烝民运訏谟而迪嘉绩美实茂着大任攸阶则今日之専固异日之咸也夫安得而不喜哉抑傪之事功未有书扵史册其名垂至扵今者直以昌黎之文耳余文不及昌黎未足以重君扵天下后世要之史册之光君必当有以自致以大慰僚友之望也夫















　　整庵存稿卷三
　　钦定四库全书
　　整庵存稿巻四　　　　明　罗钦顺　撰
　　序【一十五首】
　　送南京光禄卿杨公致仕还进贤序
　　治十六年春正月南京光禄寺卿进贤杨公以年满七十驰疏乞致仕留司诸卿大夫士公评私议佥谓公虽老神识未衰其疏通果断之才进当重寄犹当有以发挥扵事业虽有请上且不俞已而竟得俞防特命有司给驿以还葢异数也扵是诸士大夫卿又相与言曰公固贤者能以礼自处朝廷处公以礼不贤公而若是乎公行有期其僚友丰城杨公率诸僚属张筵以饯而属钦顺以言钦顺与公令子刑部郎中二和为同年友比来南雍时进谒辱教爱良多虽不敏谊当叙公之所以归奉扬清风焯着髙致俾夫人皆有欣羡感激之意以为公荣矧重以少卿公见属乎夫士非无才之患也才而不失其正者为难非进而成功之难也功成身退以全其令名之为贵宋当元祐之际才如鲜于子骏者不少也至考其宜民之实则凡平日鋭志功名以希进取者曽不得与子骏班彼其所存者可知己公自举进士出宰丹徒擢监察御史厯陞至左布政使更践福建广东浙江三方而在浙最久其为政适寛猛之中声称然着闻中外浙之士民至扵今颂其徳美不忘一道福星子骏固不得専美名扵宋矣然则公之才岂巧扵进取者可例论哉汉黄霸为颍川太守薛宣为御史大夫其功名风采震动一时之耳目后以为相而少贬焉甚矣全名之难得也公自布政迁卿光禄且无所见其才使进而任抚绥佐台省固绰有余裕然享有令名以去而使士夫君子有才不尽用之惜视黄薛所得不既多乎况有令子如吾二和年甫三旬官已跻扵五品方来所至何可涯涘凡公所能为而未尽遂者其必能祗承懋绩以厎扵盛此尤人所难得者而公岂必身亲为之而后慊耶方壮而仕既老而归寻往躅之钓逰访平生之耆旧相与従容燕饮为乐以休数十年尘埃鞅掌之劳窃以为一日之适虽三公不换也公其以钦顺为知言哉
　　送光禄少卿杨君考绩序
　　学不必优而仕仕优矣而扵学无复庸心焉此士之通患也患之所自凡以内外之辨不明先名而后实茍明乎内外之辨知扵其实汲汲焉其扵学也有不容一日怠矣汲汲乎其实者由体以达用泝流而徂源始端其趋终不谬其归是故以之处则有以正其行而成其身以之仕则有以发诸谋猷而措诸事业其用力也劳其収功也逺孜孜焉惟弗逮焉是惧夫安有止法哉丰城杨君方震初举江西乡试第一已而登进士第改庶吉士扵翰林获尽读中秘书文学日益有名寻擢给事中出入两京前后防七年封事凡数十上其大者则屡劝上勤御讲筵求古帝王御世大经以施扵治其他率系大臣之用舍时政之便宜邉鄙之利害其为说大抵明切而不激委备而不迂坦然可举而行读其奏知其忠且达也陞光禄少卿凡寺之宿佐其长疏剔防尽其为人动必由礼言简而时当即之温温愈久而愈可亲扵戱其可谓纯明渊笃之君子也实则日胜而退然不有其名慊慊然常若有所不足葢公事之暇书卷未尝去手扵性命防防若治体所系尤足研究间形之著述率扵世教有闗固将収功逺大而不自知其用力之劳者欤君佐光禄三年当考绩北上大光禄胡公合六科诸君子暨凡光禄之属为酒以饯之而以赠言见属君与余同出大江之西凡君交防皆当世闻人而余之迂鄙狷隘幸亦不弃所愧者知君之弗尽耳既不获卒辞则姑述余所知以为胡公复有深扵知君者其必不以余为媚其乡里交防也夫
　　送太宰林公考绩诗后序
　　泉山先生林公以太宰统治南都既三载当以其绩入奏缙绅之士类有赠言此卷则旧尝従公翰林者七人相与分韵赋诗以为公赠者也少宗伯马公既序其端复俾钦顺缀兹末简狗尾之续秪以厚顔而义有不敢辞者窃尝观之三载考绩朝廷稽古立法固然然凡大臣以满考闻者第付之吏部磨勘其资力而已扵所谓绩固未尝深考也名为考绩而顾弗深考岂以髙明遂従而略之耶葢任大则体宏位髙斯责重能否所系诚有在扵簿书之外者凡平日之一言一行帝心简在时罔或遗必有考焉孰深扵此故三载之考非大臣所以轻重大臣所以轻重其必有道矣惟公徳业之美见扵缙绅之所咏歌之所纪述者甚富钦顺不佞莫能备举独观公在南都三载之间两章继上有人所难言者虽一时不无少忤而圣明卒亮其忠世道转移厥惟有赖则公之绩其待今兹入奏然后有可考见哉故夫以大臣之道事君虽逺去朝廷而功未尝不被扵天下不以大臣之道事君则虽日近清光月效成事而所务者亦末矣此轻重之所以分也此公之所以重扵天下也稽天下之公以慰天下之望圣明允用斯道亦惟旧矣由此占之公又终能逺去朝廷矣乎虽诸公之作词不一指其扵兹义大抵互出而累见云
　　送太常少卿李公考绩诗序
　　圣学黜计功之心王政严考绩之法然则学与政其道固不同耶愚不能无惑也葢尝闻之宇宙间事皆吾分内而莫不有定理循其理而应之凡以尽吾职分之当然而已夫岂容一毫计校之私耶然而理得则事成事成则功扵此乎在是虽无所期扵先固自有以徴扵后也王者立政分人以职而属之事而屡省其成寜欲有加扵分外耶亦惟观其事理之得失何如以别其人之贤否云尔此圣学之与王政所以为合内外之道而君子之功所为异乎十禽之获者欤东崖李公初以进士第一人入翰林为修撰迁春坊谕徳日侍皇太子讲读且兼经筵讲官才名甚着俄以便养求外补遂拜南京太常少卿之命在太常三载考正典礼之失一二大者实既厥心虽忤人情而不恤曰我道葢是也扵是士夫莫不服公之决而功名之誉归焉然以愚观之公髙才博学通知今古虽众务纷错往往谈笑处之而莫不中其防方当进当大任以究厥用区区仪文之损益曽足为公誉哉兹以法当考绩将遂北上南都乡士有同翰林之旧者情好素笃扵其逺行不无暌违之感乃相与醵饯扵玉堂之署觞酌既屡复侑以诗诗以唐人云间金阙迥树杪玉堂悬之句为韵赋者五人人得二字为诗十首泉山林公官为吏部尚书东园郑公由户部侍郎进尚书致仕未行紫崖马公官为礼部右侍郎枫山章公官为国子祭酒甯庵呉公官为翰林侍读学士而适以防恙禁诗者吏部左侍郎碧川杨公拙不能诗而以羣公命为之序者国子司业泰和罗钦顺也
　　送府丞张公还乡序
　　士君子之仕止又速葢有孔氏之家法存焉惟其可而已然或内轻而外重则惟有见扵仕之可而扵止之可也无见焉夫有见扵仕则不必可仕而仕矣无见扵止则可止而不必止矣是故养亷逺耻之意少而偷合茍得之行多虽名为士鲜不得罪扵圣人之门者若今南京刑部郎中张公之去殆有见扵止之可也岂非贤哉公年未可以止而止以疾其疾犹可自力以供事而重扵辰入酉出遂决自止之谋防其子监察御史鸣鳯以职事入朝乃草乞休疏属之戒令必上上则报可且进应天府丞以宠其归今之自郎官擢府丞者百无一二而公以求退乃沐殊宠是其退也未始不为进也夫进退之道仕止之宜岂可一言尽哉然自公今日观之则彼支衰扶疢含垢防耻因循嵗月以觊夫一资半级之迁用慊其所大欲而卒以不慊反贻玷毁者其扵为人贤不肖何如也公先世累有闻人厥祖号云林尤精理学传公之父晩节至公遂以家学显上贻晩节之封下衍御史之庆衣冠世美蔚为上海之名家公为人质直坦夷不尚苛刻自举进士即为司冦属扵南都官三迁绩屡考皆最葢将骎骎扵大用而遽以疾中止缙绅之士莫不惜之然宠渥荐加金绯有炜又有御史君以为之子英年敏识才志杰然其进葢未可量是犹秋冬之収敛而继以春夏之发生也人之所以为公荣者其不又有在夫昔二疏之归赐金虽多而名位无加扵旧杨少尹之归禄虽不絶而其子则未有闻以公观乎古之人其所得果孰多而孰少也是必得如班孟坚韩退之之钜笔以述其事然后可与夫三子者并传而公之同寅诸君子乃猥以属诸不文如仆者其扵公之髙致盛美安能使之焜耀扵天下后世乎哉抑姑以赆公云尔
　　送何徽州序
　　国家肇建王业实根本扵江南于时军旅百需所取给者不过数郡徽其一也其民葢亦劳矣暨天下大定定都金陵而诸郡皆为近辅圣祖念其民久劳扵供亿也时赐租税以休养之继以列圣寛仁每加意扵根本重地扵是江南诸郡以富庶称天下可谓盛哉比年来中外日多事其非时调发省符下四方者前后相仍杂以富郡如徽亦骎骎入扵凋瘁物不能以常盛固其数然也然而抚摩爱防之以复扵旧以逺覃圣祖之泽近宣列圣之休非吾人之责其谁责哉当此之时举其责而付之人者宜不容茍而身其责者宜亦不敢以易视矣吾扵何君子敬之行而知徽之民其有赖焉君吾同年友也有疏通之才而持之以慎有恺悌之徳而行之以果举进士未防才名已闻扵当道遂擢御史莅南台君之为御史也内摄台纲整整一时舆论推为老成由清戎籍扵吾大江之西寛不容奸猛不自遂其所经厯民耆少靡不安之吏常病扵不能或能而未必良良足以裕民而能足以成务有如君者以膺辅郡之寄及其民之凋瘁未甚而为之悉心力以抚摩之俾生殖以时家给人足内有以用其礼义之俗而外有以应乎公上之求古所谓良二千石君固其选矣夫民犹树也合抱之树百年培之而不足一日伐之而有余如使树之在山常有培而无伐则其枝叶之峻茂所以庇防其本根者不亦逺乎君之行也侍御马君善征张君某合同寅诸君子张筵以饯而属余以赠言余言固无取君无以为饰墙壁之具则幸矣
　　送明府杨侯赴召序
　　吾泰和旧称忠义邦其民多士虽不为士业亦往往通章句能操笔记姓名其治生甚勤野无寸土之旷老长旦暮相与教诏其子弟率在扵孝弟忠信敦礼义尚亷耻先公家之奉而后其私圗故其民至为易使虽使之或非其道犹必谨扵上下之分黾勉趋赴而不辞况乃遇学道爱人之君子如今杨侯者以为之父母则其爱戴慕悦有加而无己者岂非其心之诚然哉侯云南邓川州人也以名进士被推择而来持亷秉公始终一节事无巨细处之务尽道理不茍以己意为髙下严以行恕简以制烦日惟厢区之长数十人奔走承令扵堂下其余则皆怡怡然早作暮息扵村墟山谷间无非时非事之扰民扵是始知有父母之仁葢六年扵兹矣以侯之所存与其所以施扵有政者虽莅岩邑御顽民犹将有以扰之而得其心服而况扵吾邦乎然得吾邦人以为之使则其见効之难易迟速亦岂不有间哉侯兹以政绩着闻荣膺风宪之召吾邦士民欲挽留而不得也其能言者咸相与作为文字以揄扬盛美而道其慕恋之私两厢之长曽钦谭荣辈十有二人手一卷踵余门言曰侯之去慕恋者实多钦等尤不自胜也顾无以致其情扵吾侯愿得先生一言余亦作得小诗一章将以为侯饯未及而钦等至则复之曰余有言矣固自谓以代舆人之颂今为若等颂之诗曰六年江县屹坚城赢得穷櫩识太平文斾忽将秋色逺南山长对邑楼横已看学道光初服却喜迁乔得大行报国寸心知更苦眼中人物定分明又略与释其意云首云云侯治状也斾逺惜不留也山横着不忘也初服之光吾与若等之所以惓惓扵今日也或请卒章之説余曰兹其义系扵天下姑置之言已十二人者立需扵门顾余思蹇才疎其何能遽有所作则姑述一时对答之语以致羣情扵吾侯侯其无以为草草时一展览将亦不忘吾邦也哉
　　送助教邹君致仕还临川序
　　始余自翰林出贰南雍猥当摄行正事深惟寡薄弗胜之惧所幸一时殷攷具备协恭夙夜用以粗饬条纲至扵士习之转移则固未能无媿也今年秋大司成金华章公始至公进退有道卓然古人既出而领袖诸儒士类翕然感激骎骎有丕变之势则凡为之僚属者宜益单心毕虑防绎其素学勤施扵诲诱于以賛襄新化夹就羣才用副圣天子惓惓振起儒文之意而助教邹君节明乃以此时引年决去毋亦未之思耶虽然出处进退士君子之大节也葢有礼义存焉过者或矫以防讥不及者类庸而可鄙节明起自辛卯举人厯教蜀之达邑浙之嘉兴山右之太原二郡皆有明效陟助教扵南雍又三载矣虽其作人之志未始有怠而年则已及揆之礼决之义而不敢渝焉其视溺焉而不知反者何如哉而况使支屑屑焉较计失得扵毫厘之间者闻之必将有所警悟是亦所以为教也然则节明固已思之审矣节明有子洛充邑庠弟子员尝以见余其姿禀伟然年富而志甚锐足以世其家学且闻节明尝预菟裘之营扵其故居数里之近土田膏腴林泉清茂其归也有足乐者独念余之寡薄方有赖乎淳笃老成如节明者以为之助顾勉留而不得其何能无介扵懐而大司成公方谨责成寮属之规有如节明之贤亦不能无歉然扵其去也扵是羣僚合辞请言为赠公谓余宜有述乃序其所以归
　　送梧州太守李君之任序
　　正徳三年春述职事竟监司郡守或黜或迁阙员凡数十铨部择所宜补位置有伦旬日间奏章连上或一上而即允或再上而后谐葢上意方向用老成其难也所以示其慎也余同年进士分职南都于今仅二十一人而迁者六山隂李徳美自刑部郎中佥广东宪事临川李希先自礼部郎中守梧晋江陈洪载自兵部郎中守髙户部郎中太和王文瑞守台霸州曹夲忠守临江刑部郎中仁和胡永清守广之太平六人者厯年多而经事熟固皆监司郡守之选而当向用老成之日同时受命吾党与有光焉虽或逾岭而南稍为僻逺然君子居之无弗宜也扵是吾十有五人者佥为诸君賛喜相与醵金以饯其行献酬礼成乐饮无算清言善谑间以箴规希先顾谓钦顺曰何以赠我余曰广东西列郡二十有一梧为中梧虽中郡而当两广之防有总镇中贵人总兵将军总督都宪三府在焉自两藩文武大吏若二十郡以及其所统凡名有职位者不知其防皆望梧而走以受三府之约束外之则深谿复洞连山宻箐之中昏猺恶獞在在蟠结畜其狂猘而未敢尽肆者惧梧之不可度也此其地顾不重欤守之政令不出其封而郡之形势实临乎逺君兹拜命而往发挥素蕴以见诸施设独防庶事举封内乂为无所负云乎哉梧之山川君实主之使其山若増而髙川若増而深隠然足以为一方千数百里军民之所倚赖兹固有任其责者而君亦不容以出位为嫌也君在礼部时尝侃侃论天下事人固以为有竒节今攘邻地比势有相闗切者孰谓不当一置虑耶朝夕三府诚意积孚时出嘉猷以賛良画则君功名之美将出古循吏之上矣希先作而言曰予之言赠我良厚惟不敏是惧岂其敢忘余乃顾侍者取巻书之为送君之任序有言扵一宪四守者亦各书扵巻云
　　送太守曹君之任临江序
　　士患无诚心爱民与其才之弗周才与诚合则时无不可为者葢其通变宜民之虑常有以和调扵法制之中截长补短以为功因髙就下以为利日计虽不足而嵗计则有余矣彼工扵徇时者必将曰时如是法如是吾民虽病吾且如之何哉扵是一切以整办为心此其人岂不足以致声称资进取然而厉民以自便君子之所不由也余同年友霸州曹君夲忠由南京户部郎中擢临江太守临江之士之仕扵南京者素知君所以存心所以行事皆相顾而喜曰吾民何幸得此慈父母哉凡吾辈之知君者亦以为临江之民之幸君之为郎户部也大要主扵惜费而便民法在必行而不为刻深故人畏而不怨尝督京庾庾有蠧皆宿猾君亷得之军一人徒四人宿为之一清又尝防舟淮安其税兼输钱钞数累钜万计有奸民囊槖其间输者苦其邀求而司防者多縁是获谤弗之察也君首捕寘诸法舟往来者颂焉先皇帝末年尝従南京户部之请裁减冗食嵗赢米二十二万有竒其议葢发扵君于时羣小沸腾势汹汹若不但已者君屹不为动曰兹吾职也敢弗尽乎君在户部有年其行事葢不止此然即此以观可谓有爱民之心而周扵才者也临江之士其相顾而喜相语以为慈父母也宜哉夫爱民莫切扵寛征此理之不易者而寛征之说岂惟难行扵今日识时务者亦难言之虽然此说不行终归扵厉民而已其何有扵爱况才之为用正以济夫时势之难而副其心之所欲为者不然又何贵扵才美才如君其必有以处此矣昔人有言寛之一分民受一分之赐况积以嵗计其为赐也不亦多乎夫然吾将见临江之民莫不有以自给乃心爱戴真如赤子之慕慈母而君之声实茂着自将进扵髙位岂独彼工扵徇时者之足以兴哉抑临江号称大邦而荡无城郭有备无患兹亦爱民者之所宜留心况其利害又不止扵一郡而已余邻郡人也故因临江诸君子属言为赠既道其民之所欲而又赘及乎此葢亦唇齿之过虑云
　　送助教符先生九载考绩序
　　养士之法莫备扵成周方其君道之昭明也师道亦有所系而立是以人材众而风俗美治化隆周既东迁教衰士散天下日以益乱纷纷籍籍以至扵暴秦而君师之道胥亡也久矣士之出扵其时者可谓大不幸也更汉厯唐而宋而元上下千有余年其间有志之君亦颇能留意扵学校虽其立教无本其为法粗略而弗周然而师道往往赖之以行是以先王之道不终坠扵地我太祖髙皇帝天縦圣徳受天明命以为天下主尤以学校之教为急务之先首建国子学扵京师遂推之以达扵天下虽偏州下邑穷邉絶徼莫不有学其授业也有师其代耕也有廪教养之法视前代详矣而扵国子学尤详葢凡宫室之经营制度之品节成徳达才之要饮食器用之防裁自圣心无不曲尽复深惩近代之失以为败伦伤化鲜不自懦师悖徒故所以训饬师儒者必欲其严以立教有不率教者往往屏之逺方甚或处以重典肆为教者有所恃而举其职防歌者有所畏而不敢为百余年来人材风化可以逺追成周之盛者有由然也虽然师道有所恃而立固为斯文之幸而吾党之居其职者茍非有以自立亦安能无愧扵心乎学至扵自立甚难而行则不可不勉勉乎行者务重乎内内之重者其外必轻吾尝以是而求之扵吾助教符先生葢在所取也先生行恪而和言简而当仪度修整而讲説详明士子従其防者皆自以为得师而人之知之者葢鲜夫嗟卑厌冷常情之所同人不已知君子之所不病先生自蒲州学正陞助教扵南雍扵兹九年矣两监师儒厯任三五年者率迁他职以去而先生久扵其职自守益坚今其献绩扵朝也妻孥弗移舍馆如故意若将终身焉所谓重内而轻外者非耶夫重内轻外之士岂惟可以为教亦优扵为政也如建之民上吾固知其必将后已而先民当道者或以是处先生岂不为得人乎然使吾失一贤佐而力弗能留吾将不能无私怨也先生之行其僚友合词请余言为赠余与先生皆出大江之西而学正郭先生又以同乡之好申请至再三不倦谊有不得辞者扵是乎言
　　送少参张君之任湖藩序
　　天人之相胜吾尝闻其语矣然不免扵二之夫天固不外乎人也是故推其数殆不可胜穷循其理则不容少易凡人之所为即天之所在也是故人事得而天降康人事失而天降乱非相胜也乃相应也虽其穷极之际转移之机若有莫之为而为者然亦未始不因乎人故君子之仕也小而一邑一郡大而一方又大而天下茍其责任在已必惓惓焉惟治安是圗以为斯民立命一有败证固将反躬自责而勉圗后効其敢诿诸天数谓吾力不能胜乎顷年以来中外亦多事矣余方従事农圃天乎人乎所不敢知颇闻湖藩水旱荐臻盗贼羣起军民憔悴之态谈者至不忍究言反覆以思恐未可谓之适然也虐政召灾贪风鼔盗人事之失殆非一朝以贻其患扵今日不有君子谁其拯之大庾张君天衢举已未进士第出宰掲阳休寜两邑皆有声入为给事中扵南京礼科端雅周详务持大体葢君子人也兹有湖藩少参之擢湖之民其有赖哉夫琴瑟不调其弦在所当改前车既覆其辙不容复循推所以致之由而救之方明扵指掌本诸身以严乎吏宣上徳以下扵民通融其有无宣畅其湮鬰洗涤其瑕疵夫是之谓改弦易辙人事既尽湖湘汉沔之区其有不清矣乎以吾张君之贤用当是时不肯泄泄扵其间也审矣余尝得休寜人士所刋去思録一帙读之见君遗爱之深足以不朽顾其所及者犹狭孟子曰广土众民君子欲之今君位进参藩泽可逺施茍此心不懈异日以丰功伟绩去陟岩廊将湖人之思不有百倍扵休寜者乎君行余不及饯黄门胡君斯靖刘君景瞻谓余素善君宜有言曰亦同乡诸君子之意也夫言既及之谊不容隠张君宜有合矣得无有病余言者乎
　　送福建少参郑君之任序
　　今布政司即古牧伯之任也书纪帝舜咨牧之辞曰食哉惟时柔逺能迩惇徳允元而难任人成王志切阜民首令六卿分职以倡九牧而诗韩奕之篇有曰因以其伯实墉实壑实畆实籍献其貔皮赤豹黄罴是知重民食一遐迩亲君子逺小人修城池治田畆正税法贡土物皆牧伯之所有事也修此数事以和六卿扵外天下之治其有不成矣乎我朝以布政名官加系承宣字扵其署其官之长曰使其佐曰参政参议其职任无异扵古可知也然而中外同心倡和以义则民莫不防其休中外异心倡和以利则民莫不防其咎诗云民亦劳止汔可小康当此之时固将出遗黎扵涂炭而濯之以清风引尫羸之气扵一线之防而滋息之以复乎肤革充盈之旧为民牧者容不尽其心乎余友郑君立之夙慧不凡而充之以博学眀乎隂阳之变达扵人情物理之纪以进士为郎南京兵部厯职方车驾武选三司自守严临事敏差遣举措动合人心虽权贵无能以其私挠之者当道雅知其贤遂奏为福建布政司右参议士夫之论皆谓其必能尽心民事无疑君世居上饶之葛源直江闽之界尊府君雅有髙行尝被职方主事之封与其配安人偕老无恙君喜过家道便计日将拜庆于庭其行孔亟诸谋以言赠者未之达也防余起废复莅南雍侍御徐君子谦夏官欧阳君相周乃来属笔余与君交厚其曷辞葢君子虽无所不用其心然必审乎先后缓急之序先后缓急之序不失是则所谓义也率义以従事始扵民食之足而终扵职贡之修俾承我者之心皆与我同而不同者不容一日幸居其位夫如是则其成功也何有哉功茂成扵一方道且行扵天下吾党属望惟在此余以是忘其不敏而着之于篇
　　赠侍御杨君奏绩序
　　士有志扵功业者必以守身为本其身一失则万事瓦裂虽有絶伦之智髙世之才尚安用乎顷年以来中外士夫往往不幸而壊扵贼瑾而闗陜为甚葢瑾陜产也瑾善盗官以啗其乡人用为腹心股肱耳目受其啗者恬不思义方扬扬自庆以谓天下事无不可为然而智未及谋才未及展一反掌而已俱败曽其身之无所措尚何功业之云当此之时其凛然自守超然逺迹不为其所汚者亦有之矣以余所知得二人焉监察御史杨君徳征翰林修撰吕君仲木皆出自闗陜者也余去翰林也久吕君之贤葢得之一二旧寮友间杨君则余尝往还其寮友周君诲可许君舜咨间为余言之尤悉语云嵗寒然后知松栢之后凋也何幸扵二君见之充其志也徳由此而立矣况功业乎杨君初领乡荐再上春官以乙榜例拘去为内乡教谕陞教东昌保定凡十有五年七膺荐剡乃陞今职莅山东道扵南京君教人先徳行而后文艺尤善启发至如冠婚丧祭饮射诸礼皆稽诸古厯厯举行扵生徒有恩赠遗虽防一不受一时师儒中不多得也及为御史论事持法未尝有所迁就尝清理诸辅郡戎籍又领都城徼巡之寄又经理诸辅郡屯田推究施张规模整整凡其寮友莫不推重以为能孟子曰人有不为也而后可以有为其不信夫今以考绩入朝当公道大明之时而君卓然有已试之功皎然有不汚之节隮华陟要其谁曰不宜名位日隆其建立当益伟茂着忠贞之绩昭垂竹帛之名以称为闗陜第一流人物不扵君有望哉君之行也周许二君举台中故事来以赠言见属余不佞葢尝闻古人有初节晩节之说君自兹以往宜必有光扵其初
　　赠封谕徳西园丰公还四明序
　　凡山水之经逺者百里不皆峰十里不皆澜也峻极之余必有堂焉急湍之下必有潭焉曼衍纡徐渟渊防蓄其所以经逺之势而再发之是故其为峰也益竒其为澜也往往极天下之文而莫之能状兹理之在地也固天然也而在人则亦有然者矣以余观乎四明丰氏若今封谕徳西园先生岂不能为峰为澜也哉然而名逸扵贤书官止扵宫教衍而弗峙渟而弗流人或以是而致疑扵天而不知夫天固以蓄丰氏经逺之势也丰为四明着姓若清敏公之在宋最为有闻在国朝则自先生尊人以及先生及其嗣子凡三世显矣尊人起家进士累官河南右布政使其功名利泽殆与嵩洛相为雄深先生有诸中者实克似之而名位曽莫之副然扵义方之教则専矣由是嗣子熙原学一旦以诸生入奉大对遂取先多士拜官内翰再迁春坊谕徳简莅院事于南京其望日益隆而文日益盛泰山之仰江汉之方将有不期而自合者葢其资禀固异而増髙益深有得扵义方者又非一朝一夕之功然则谓大以先生蓄丰氏经逺之势其不信耶先生好古而惇礼初为训导湖口以奉母夫人之养弃而归后以教授侍建安王防当得编修之封遂辞去原学屡以迎养请辄欣然而至然所至不肯久留葢其髙尚如此其学扵经史百氏无不览而扵地理尤深然则自识者观之亦何尝不以为峰为澜也兹者将自金陵东归其乡之彦监察御史顾君辈来以赠言见属余尝辱先生不鄙相与论金陵形势良有合因有取扵山水以为先生父子况焉
　　整庵存稿卷四
　　钦定四库全书
　　整庵存稿巻五　　　　明　罗钦顺　撰
　　序【一十五首】
　　送顺天府尹月湖杨先生序
　　君子固不难知然其不求知扵人人或有不之知者既知之矣而可徒哉在前必相与挽之在后必相与推之俾其道以时行施以位普而功以事成凡以为斯世斯人初非有所私扵君子也如知之而不能推挽则如弗知推挽之而不能力与夫弗推弗挽者其间亦不能以寸耳然则斯世尚何赖哉吾江右近时人物月湖杨先生其表表者先生起家进士改翰林庶吉士为给事中两京葢久之而后迁厯南京光禄太仆两少卿通政使司右通政又十余年扵兹矣范其驱不计其获韫其椟不急其沽是岂求知扵人者哉然中外士夫莫不知先生之为君子近时知者适多在言路乃相与列荐于朝时则先生已为当道所推遂膺简命尹正京府此推彼挽不谋而自合无乃亦天意耶然议者有谓先生之清徳正学宜在台省陪大议翼大政斯足以慰满人望京尹地虽崇重顾其簿书之冗琐应接之纷拏实则一大有司似非所以处先生者钦顺思之其言不为无理抑安知当道之意不有在乎昔横渠张先生仕于朝当使眀州程纯公独言以儒者按狱扵朝廷尊贤之体不为无失王文定初相首荐朱文公为浙东提举公以民饥为念遂不辞已而州县一清民被实恵然则议者所见殆与纯公意合而当道所处无亦有合扵文定耶道固并行而不悖也先生平日为张朱之学甚笃葢天下之书无不读而所尊信者经五经无不明习而所尤尽心者周易钦顺不敏年来粗辨爻象观先生今日之变动窃以为直干之九三矣夫三与上应然彼此皆九殆非其正体之以夕惕之诚而审乎进退存亡之在彼者非先生其孰能之先生行同乡卿大夫士防饯于一堂既醉且别谓不可无一言之赠以钦顺尝载笔俾序于简礼也其可辞
　　送宫谕伦先生还朝序
　　右春坊右谕徳兼翰林院侍讲南海伦先生文叙钦承上命来考应天府乡试事竣当还朝府尹欧阳君旦丞尹君梅益谨权舆之承谓礼有赠言乃以属之钦顺顾惟不敏然向者在史馆尝辱先生教益今二君又以礼见属其可辞夫士之负大名扵天下者必将有天下之责责任隆重必将与天下之士圗之然则知之何可无其方求之何可无其素公选之精慎私访之周详此其所以求之也知言之学日新而不已此其所以知之也书曰迪知忱恂于九徳之行又曰旁招俊乂凡以共圗天下之治焉耳善斯道者将不有茂烈以副其大名也哉我朝进士髙科类厎于大用其功烈之所成就则固有公论矣或汲汲扵求士而所得者不皆纯与名为知人而所収者不甚广有以大相逺耶先生以状元及第遂入翰林为修撰累迁至今官昔人所谓荣进素定者尝司考礼部防试者再兹则首司应天文柄一时名士収揽殆无所遗固其尽心以求之而平日知言之学扵是乎亦屡騐矣自兹以往其属当公选未容以一二计至扵防従应接参稽博访以极乎显防之际其所得将不加多乎哉惟多且纯相与为一体吾知先生之当大任胜大责也优优矣钦顺无似尝窃观近时士习大抵后心性而先辞藻徇物过重而自任则轻葢不能不私念之先生所収固其良者安得使天下之士皆务实学皆有九徳之行以资源源不穷之用乎以先生之髙明其必有道矣愿因以请教焉
　　送大司成瓯滨王先生序
　　留务素称繁者太学与焉凡学之条章皆圣祖所亲定师生循用惟恐弗至其何敢略之有钦顺初备员司业时方乏正葢摄篆者逾年每寅入酉出以为常犹病扵不给至扵人事类多疎失虽窃以为愧而莫能免焉后再以起废来则瓯滨王先生已为之长往时同在史馆固已推服先生文学及是相处益久得其行事益详大抵操得其纲扵其目若不甚屑屑焉而终亦不漏六馆之士用此亲爱之如一先生为教既善而其间接纳賔客应酬文字条答笺牍举优优然送迎问劳之礼无弗周宴防逰谈之乐无弗与卿大夫士率忻慕其为人钦顺虽勉强效之竟莫能及乃知人才相逺果如昔人之所叹也然则当大任建大业非先生其谁属哉扵是北太学缺祭酒舆议属先生者十且六七及命下果然仰惟皇上秉徳至明用人至精钦顺虽至愚犹知所激厉以圗无忝扵他日而况天下之士素抱负才能者闻先生之进有不弹冠以相庆乎昔人有言正臣进者治之表吾方扵世道观之抑先生之莅南雍亦既厎厥绩兹改辕而北车轻路熟扵収功乎何有吾知济济衿佩一为春风之所披拂孰不争先奋发日改月化以成其可用之才乎昔人有诗云先収先生作栋梁以次收拾桷与榱又将扵先生见之矣钦顺不佞毎获闻先生绪论扵天下事若无不可为者栋庙梁宫宜有余裕往年流贼南向葢尝持守淮防江之説为当事诸公言之甚勤且有方诸公虽不果従而未尝不伟其才壮其气也由是观之何功业之不可建哉南雍僚属沐先生之爱惟深扵其行也欲挽留而不得以钦顺尝有协恭之雅来请赠言以致其情兹固不容以无言也先生行矣亦将有以处我辈乎
　　赠侍御周君清戎两广序
　　两广之守固倚重扵官军所以张大其形充实其气者亦惟民间之丁壮尔清戎之政举按文以责实鲜不惟丁壮是求以之应中朝之简书实他军之部伍者葢多多益善而两广军伍有阙则方取丁壮扵中州彼其人一闻瘴云毒雾虫蛇蛊魅之形容往往心寒胆掉迁延规避必穷其术而后已故广中之军伍常虚军伍内虚丁健外徙将何以为缓急之备而保地方之常靖哉故其清戎之政或举或停一停或五七年葢未始无谓而其举也必以付之识时宜通政务之君子乃能外无失乎足兵之本意而内有以深达乎制变之防权视清戎扵他藩者其操縦固未必同也乃今孰为识时宜通政务非吾周君汝和也耶君之为御史南台也遇事辄言而言之必当有委辄任而任之必谐宪纪聿张风声以树非明达而能之乎兹以内台首推光膺简命出清戎扵两广其可为一时之妙选矣以其明达之识而斟酌扵操縦之间其縦其操不惟其常惟其时若势其求之而获也惟其实不惟其多简书之效成地方之受赐有不兼尽其美者乎君世家江右之寜州先尝迎致其尊人封御史君及太孺人偕就养于官邸今其将使指也道由江右以出得躬侍二亲荣归其乡舸舰相承送迎属路又可为一时之盛事矣恩加扵俯仰光被扵州闾臣子所遭孰此为异则君之所以圗惟报称岂徒曰地方受赐简书效成而已哉书不云乎虽尔身在外乃心罔不在王室余扵君契好惟深葢不能无厚望重以其同寅詹君之请胡君诲之之请辄书此以相其行
　　送太守马君之任安庆序
　　永兴马君质夫由南京户部郎中擢守安庆其僚友胡君用经辈来请余文以赠其行君在郎署有年其修职之勤持身之谨志向之正才识之优雅为士大夫所称而其为主事时尝以督理通租至吾郡民皆颂其明白而不扰又余所亲见者况扵余往还惟旧重以诸君礼请其可辞曩余为童子时尝随侍家君扵安庆郡学其山川形势之壮人情土俗之美固所槩知于时太守之贤亦尚能计其一二若修武王公璠之寛厚崇徳潘公蕃之严明皆号为成章而其士夫之谈有谓使二公合为一人则尤为尽善葢其责备如此自余之去安庆至于今日不知更防守矣又不知孰为能合二公于一数穷理极毋乃当见扵吾马君乎夫四时之行未尝不以其渐至于温凉寒暑之大分则常自截然此万物之所以生嵗功之所以成也故君子之为政寛可尚矣要必有截然之体政然后立严可尚矣要必有优柔之用政然后和二者势常相须葢无可偏用之理茍不明乎斯义而弛张阖辟一由其性之所安则虽或厎扵成章犹不能满乎君子之论况其他乎君固有称扵士夫至欲名其为寛为严而不得其庶乎兼有之者持此以往弗縦弗苛将俾安庆之人以前日之爱王者而爱君以前日之畏潘者而畏君治化之沛然可想已夫安庆据湖江之防实南畿之咽防表里江山地形险要诚使治化行而人和以得一有意外屹然足以为上流之防其所系尤为不小余辈尝有感扵近事尤不能不以此望君君兹往哉尚惟逺且大者是究是圗以克厎丰功用兼休扵前政
　　送太守程君之任衢州序
　　昔阳道州自署其考云抚字心劳催科政拙余尝以为拙之一字当为巧者发耳不然未为得也夫巧固伤民矣而拙将无瘠其国乎国诚瘠未必有肥民矣何以騐之往年贼瑾用事有司率承望风防累年租调之违负者举之如不及縁此横取民财一郡多者奚啻十数万名为劝借而实则威之以严刑征诸前闻是谓白着吾民皆不堪命而卒无所扵告也巧之为祸其烈如此不可畏哉然推寻事端则凡违负之多未始不由累政之拙在平时或可牵补一旦事变百出国用且窘元载之策势将必行斯民安得不重伤乎是知巧与拙皆不可也尝闻汉宣帝论及良二千石首以政平为言要之催科之政惟平乃善夫所谓平者豪强不得以茍免贫弱不至扵见侵惟正之供取必以其时其非时之调发必不得已则审其轻重缓急而通融之有术如是而已矣夫有地数百里民小大以数十万计政事之当平者诚不少乃若闗扵利害之大者宜莫过扵催科催科之政平则实恵及民而国用常足上下之情两得为郡者庶无负矣今之君子可以此言告者程君汝南非其人乎君初以家学登治壬戌进士第授南京户部主事厯陞员外郎郎中详敏寅恭声称籍甚当道兼采其资望爰请于上俾知衢州夫以君存心之良得名郡而理之其致劳扵抚字也必矣而况在户部日久中间屡奉堂劄有事扵外服其扵民情之舒惨国计之盈缩缓急之际可恃与否夫孰非其所谙则夫催科之必平不伤扵巧不失扵拙又当扵君见之矣且为郡之赠岂无安养教化可言而顾扵催科是讲则以大学之教固尝深致意扵理财也理财之道得然后安养可遂教化可行不然心虽劳竟何益哉用敢以此告之君以附忠告之义以复其寮友杨君景竒朱君廷辉辈之请
　　送太守杨君之任寜国序
　　寜国直京师凡直京师之郡惟巡抚巡按为之监太守之尊视方面防等而寜国在江南为奥葢终嵗无一过客太守日端坐黄堂视事驺御常稀出士民有经时阅月不得窥见其嚬笑者故其望尤尊其山川深秀渟土田肥美物产蕃硕故其民多给足少偷盗虽颇尚气好争讼然亦不至纷如故自昔名为易治凡为其守者皆号优迁不数年辄以成功被超擢而去葢厯厯可数也然则虽以中才处此宜亦可无事而天官重其为辅郡也往往属之髙才才髙则其用宜有余夫使才有余用亦可惜也然吾闻古之君子善扵自用其才者不徒取目前之事整办而止必将为斯民久逺利益之计诚为斯民利益久逺之计则惟恐其才之不多经营顾虑之不周也而何有余之云有如杨君文眀今之所谓髙才葢其选也天官究知其履厯遂奏为寜国太守非优迁欤君夙领其尊人中舍先生庭训治丙辰举进士得第厯知西华冠沛泾四县政声茂着入为南京淛江道监察御史其所巡厯自京城以至东北邉江数郡皆肃清监试秋闱明察而详恕时有按劾多称上防所得命词甚宠闻且见者莫不为君荣之以为殊常此今日之优迁所以克谐扵物议也君行有日余宗兄子文侍御与之同年复同道遂倡台中诸寮友张筵以饯而以赠言来属曰必无辞夫以君之才昔尝优扵治泾泾固寜国之属邑也乃今合数邑而并治之诚善推其所为其致整办扵目前垂利益扵久逺必将两得之矣余非能言者第宗兄之见属也固夫安得不有言扵君而言又安得有所茍防
　　送太守龙君之任琼州序
　　琼州在南海之中去京师万有余里然其民风士习勤生而率教崇雅而尚文举无异扵中州其秀质良材生际明时往往出而擢髙科跻膴仕而其尤杰然者遂以文章事业名天下可谓盛哉夫其人既多近天子之光则朝廷之视之抑又何逺牧守之选其慎也可知然其四履所经千里不啻髙山长谷之深阻有所谓黎人者实蟠据乎其间虽其人有熟有生大抵皆无常性葢虽一郡之域又自有华夷之别也为之守者自非才足以有为行足以有率加之厯练之久深达乎刚柔缓急之宜亦岂易厎厥绩也哉求其能厎绩于琼若吾友龙君徳宣葢君子之所与也君世庐陵人以家学登癸丑进士出知同安安吉两邑入为京府通判迁经厯于南台践厯谙练可谓久矣其为人守正持重有忠信之存茍利扵民为之必尽其力在同安仅逾年耳既去而民思之不已相与碑其政迹树之通衢安吉号岩邑而君为之令者七年惟其宜于民是以能若是淹也而淹之者实由扵守守虽不君悦然部使者往往嘉之因卒为当道所知以登扵台府此其才每不有过人者耶乃今拜琼州太守之命吾知君之往也心不徒用法不徒守扵其习俗之既美者必将齐之以礼而益致其厚扵其向背之无常者必将抚之以恩而驯致其来若夫茍且以度时穿凿以生事殆君之所不屑为也诚如是则琼虽限鲸波凌蜃穴而君之声实且洋洋乎盈耳果何逺之不近哉夫交深而爱厚宜必以无穷事业为期此固区区之诚亦台中诸君子相属赠言之意也
　　送周懐庆序
　　比当诸司述职之后明陟幽黜郡多乏守吏部慎选其人以补之南京六部郎中预其选者凡十人奏上同日报可扵是郯城周君尚宾自户部出守懐庆行有日其同寮严君宗孚张君济寛等来请赠言扵余余以不敏固辞而二君请逾力且曰尚宾为人孝为官能少时居父丧三年至不能读父之书将力耕以养母其母不可乃复従事扵学母尝遘疾又欲弃进士举以终养于家然例不可得竟克登进士厯官郎署用追显其二亲今将便道过家举焚黄之礼自以为秪承严训庶乎其可复也其在户部垂九载厯湖广四川广西三司惟慎惟勤职修而事治古之君子乐道人之善乐成人之美先生独能无意于尚賔乎予闻而悚然尤不敢当然于言遂有不容已者初邸报既至谭者率相与较量地望曰某郡善地也某郡非善地某得某郡为称某得某郡为优某得某郡为失所余以为是则有之然当置而勿论亦姑观扵其政何如耳地虽不善政诚善何辱政茍不善地虽善何荣善政日新则所谓优者未始不为称也善政蔑闻则所谓失所者未始不为优也不此之论而徒泥于其迹亦何益扵其人之聴闻也哉有如大行之阳河济之交地之最善者也谈者多以周君为称则户部之政可知其所以克称于将来亦惟善政日新焉耳且君之为官能其初安有不能于其后其为人也孝于亲有不能推之以仁其民也耶夫政必有以仁其民使防安居乐业之休而叹息愁恨之声不作然后为善积累扩充而不已然后谓之日新此固君之寮友所望扵君者然也乃其惓惓之意必欲假余辞以达余虽欲已扵言也得乎
　　送欧阳诚之出守肇庆序
　　君子之为政凡其卓然有可称者或出扵天资或出扵学力固不容以槩观也出扵天资者寛厚严明往往成章而或少深长之味出扵学力者简淡平易初未尝取快人之耳目而自有悠然笃实之光此其所以不同也易大传曰仁者见之谓之仁知者见之谓之知论语曰知及之仁不能守之虽得之必失之葢以学力言则仁知相为始终以天资言则仁知各为体用夫始之以知终之以仁其徳可谓成矣然而临民之际动之不以礼则犹为未善况乎各随其所见以为仁为知以见扵行事求其深长之味夫安得而不少哉吾是以知为政者不可无学也今之君子亦何尝不学其扵仁知之道有能相为始终者耶未可知也夫仁知之相为始终是诚不易然非従事扵此则平日之所谓学者果何学耶钦顺早有愿学之志而用力不敏空空焉未之有得所赖一二仁友之助而诚之又当出守肇庆相去将日逺夫何能无介然于懐也诚之既以文学擢髙科居官十有余年又未尝一日废学其是非取舍之眀确容貌词气之雍容学之有得扵身心槩可见矣异时列郡之政有悠然笃实之光焕发扵岭海之间者其必自诚之出哉诚之世家安成与宋楚国文忠公同祖尊君封吏部主事慈而能教渊源既逺而濬导尤夙则其徳业之所成就固宜与古之君子相为后先此诚之所以日孜孜而不懈也今其行矣肇庆士民实惟有幸顾余坐失辅仁之益将若之何哉念此怅然不可无辞以达而同乡诸君子乃欲得余言以赠诚之赠则吾不能尚幸诚之有以处我也
　　送江西佥宪王君之任序
　　崇阳王君叙之由南京大理寺正擢佥江西提刑按察司事行有日吾江西士夫之在南京者相与张筵以饯之因念数年以来湖山千里之间反覆多事吏失其理民失其安皆欲有言扵叙之复虑众言之烦多聴者之难尽也以余知叙之为久而叙之亦颇余信则相率推余以言嗟夫余岂能言者哉然常为父母之邦切安危之虑虽欲无言奚可夫提刑布政其职固异使副佥事其位固不同至扵一方之安危则未有不均任其责者故必以同心一徳为贵其徳之所以一亦惟克己以従善尔已私之未克従善之未能自用之为好则其徳且二三矣二三之徳聚扵上趋走之吏相与观望扵其下葢茫然不知劝戒之所在其政恶得而不厖而民恶有不防其害者哉呜呼吾江西之所以事变纷拏劻勷杌陧至扵今日而形气犹未和者其原葢出扵此也夫人之所见不必皆同就不同之中而精择之必有至当归一之论是为天下之公理理之所在即善之所在虽在刍荛之贱趋走之吏且当従之而况扵同列乎夫善固自我作有所未至而人焉是従其善岂不在我作之不已而従之不贰则吾之善有不可胜用者矣扵以正人之不善虽小人其有不革面者乎吾所望扵叙之尚克与诸公率由此道以咸有一徳将见政事无不举刑罚无不中和气流通扵上下而民之受其赐也无不周矣叙之仪观伟然表里相副学足以知道而才足以救时是诚可与之言辄为之倾倒如此不知诸公之见之也亦将有取乎否耶
　　赠侍御罗君考绩序
　　侍御罗君子文与余同姓且同出泰和同官南都亦有年矣每公事粗办时时徃还相晤语葢相好如兄弟然然自君上世以来占籍金陵君生长都防之区资禀不羣闻见亦多扵时务皆所通晓其才具之优赡葢随用随济非余浅陋所能及也君为南台御史初莅广西道俄以外艰去起复改浙江道间尝兼绾他道之章道无留事时有论列必采之舆论之公凡南都之钱谷甲兵门禁逻卒营骑工作散掌扵中外诸司者屡承台檄巡视督察奸防无所容而日力有余辄以之读书赋诗久而益工以博葢士林之翘楚而南台之出色者也兹以给赏事竟当复命于廷计其年适当考绩台中故事当以言赠陈君秀卿不知余之不敏乃来征余言夫以姓氏邑里之同且相好之笃而诸君之举也又以礼虽不敏其复何说之辞忆治庚申君以丙辰进士授兴化推官余尝赠之诗其卒章云珍重案头三尺法功名何止百年期葢期之者逺矣及观其所厯在兴化则有声在南台则又有声非其用法之公守法之慎抑何以得此哉自此以往超迁累擢以陟乎卿相固皆其分之所宜得乃其终身所当奉以周旋者法而已矣自古名臣硕辅功髙当代名著青史类多以守法称夫法虽人为莫非天理守法无愆则天下之理得孰有天下之理得而功名之盛后世有间然者哉余之以言赠君兹惟再出虽其大防无以异扵前日而辞说之详尽则所以深致意焉庶防大有以为同姓同邑之光也
　　赠侍御张君考绩序
　　凡今之有官守者言责固无预焉惟御史以言为责又兼有官守葢自王朝以至扵方岳列郡文武庶政鲜不以御史参之其废其兴其损其益必求其当而后已一有不合御史輙裁之以法甚则举以上闻而黜罚其人夫既责之以言又埤益之以事吾固知御史之职未易举也求其能举之者有不以正身为第一义乎夫惟其身克正则言出而人信事行而人服是以上下胥协而庶政以和茍不能正其身而徒倚势作威倚法以削令固有所不行矣则虽譊譊焉强聒不置当谁为之信用以成天下之治哉此善为御史者所以求之扵其身者必详其必有所见矣余干张君仲敬早承其尊君大方伯先生家学与其兄孟简同领江西乡荐及连上礼部仲敬则先登进士科遂选为南京河南道监察御史奉若庭训无敢失坠兢兢焉务置其身扵礼法之中有所不言言必度其可行有所不行行必思其可继故今兹考三载之绩而其台之长及天官卿皆以最书葢公论然也视彼惰威仪善依倚者人不堪其削而事或由以偾其为贤不肖何如哉仲敬考既书最其同官贺懋教复以诸君之意属余申赠一言虽台中故事则然顾余之不敏将何言以为仲敬赠天官职有大小责任有重轻厯年有久近是固不能同也要其道之本扵身也则无不同士君子以其一身立扵天地间以俟事物之变扵无穷葢不容一日不正则余之言扵仲敬又安得别为新竒可喜之説为诸君勉修故事而不计其有益与否乎哉以仲敬之贤吾固知其必不以老生常谈易吾言必将常如其始以益显其世也
　　送督府都事董君考绩序
　　上海董君文洁任南京右军都督府都事满三载当以其绩入奏其寅友廖君孔服等以文洁扵余有旧来请余文以送其行葢文洁初以郡学生升南雍实居家君馆下其相好自此始家君时为太学正方严少许可然独竒爱文洁以为可进时进而防励之祭酒尝通试诸生文洁名占前列佥以为一第可以指取而文洁志亦鋭甚必欲自场屋成名逾选期至累年犹不屑就其先人晩翠翁敦迫之乃往及部试又入优等爰有都事之擢平居雅自修饬禆賛府事条理井井尤以平恕得军士之心读书吟诗往往至夜分乃寐且性不饮酒清茶一啜常若有余味也若吾夫子尝称公绰之不欲又称其为赵魏老则优夫以为老扵大家犹有取扵不欲之公绰况今之督府与六部对峙所领军卫以数十计而经厯都事并为府之纪纲其责任固不甚繁而地望之尊何啻百倍扵赵魏老使居之者非有亷静之操抑何能当众望而服羣心也哉有如文洁为人殆闻公绰之风而兴起焉者纪纲督府厥惟克称故兹三载之绩当道者皆以最书葢公论也然人才之在天下亷者不必能能者不必亷故滕薛之大夫亦非公绰之所能任而文洁自兹以往积之以嵗月虽古诸侯之位且将得之观其才猷宜亦无忝第不知所以终之者果何如夫宦业之有终不系扵才而系扵志志茍不怠才虽短尚能扩充以有为况乎才之未必短邪茍其志一怠则素守必渝其所谓才未始不为戕虐人之具兹所以卒归扵败也文洁今则有初矣惟是圗终之道尚克加之意哉吾闻董氏为上海衣缨家至文洁従父兄益显继续而光大之众皆扵文洁有望扵其行也余因以为赠云
　　赠督府都事贡君考绩序
　　南京文武诸司其职务多简凡有官君子每朝视事或不过数刻即罢居常既多暇日则往往相与为诗酒之防山泽之逰畅然皆有以自乐者积日累月以至于三载则其事业之所成就亦皆可书华秩崇阶由此而进视彼惨惨畏咎不已扵行者其所得不既优乎虽然君子扵此将必有所用其心茍无所用其心则逺大之业因而遂荒扵嬉者吾恐其或不能免也江隂贡君朝用以乡进士擢南京左军都督府都事与其长廖君孔服道同而气合协心修职靡有愆忘及今三载告盈府以称职署其考台察覆之吏部又覆之举如初君伟姿仪雅负综理之才而性尤乐易晩而好吟七字句偶对匀整善饮酒虽多不乱家畜数童子皆习歌舞毎燕客辄以之佐欢人欲与之逰未尝不往其取乐既善而职业亦以时修可谓乐而不荒者欤令子监察御史安甫往在南京与余相好近又辱爱扵君君尝读余文而喜数为廖君言之扵是廖君遂来请余文以为君赠然不知君何取扵余言也古人有言满堂饮酒有一人向隅而悲泣则一堂皆为之不乐君子用心之至惟欲人人皆有其乐耳今左军所领为卫以数十计合数十卫之人心扵一府亦犹一堂之聚也其休其戚君固与有其责前此之心思诚竭则自今以往宜必有以继之使夫欣欣喜色者满堂兹固逺大之业之所由基也初君当得御史封辞不就竟就选调固欲一试其所学其所志有不在扵逺大者乎吾尝虑吾党之或荒而乐为有志者相也庸赠君以君子之道





　　整庵存稿卷五
　　钦定四库全书
　　整庵存稿卷六　　　　明　罗钦顺　撰
　　序【一十五首】
　　送南京少宰石公入为少宗伯序
　　君子之学有以明其体必有以周其用礼乐法制工虞教养钱谷甲兵其为事虽有精有粗或巨或细无非一理而已能扵此而不能扵彼通其一而不通其二其为用有所不周则其体之未明也固不容掩然则君子之学岂易言哉体明矣用可以无不周矣而非遭时得位则无以尽其用夫用之周不周在我用之得尽与否系乎人茍为君相所知而位以时晋是非君子之幸实天下之幸也钦顺初入翰林则获従熊峰先生石公逰时公文名已日起后数载为南院学士著述益富迁两京太学祭酒以严正简重清士气以公平明恕得士心进少宰扵南京鉴别精详缙绅惬服间尝署南京工部事曽不数月而积一清由此观之公之用为何如哉此其所学岂记诵词章之谓哉兹被简命入为少宗伯南京士夫莫不欣然以喜凡所谓喜者非私公也君子之学行扵朝廷则所以翼賛宏猷匡扶大本必将日见其效士夫既以此为公愿其情不约而同况当此时天下望治尤切公自南而北亦安得不深思而永念乎思之深念之永与诸公同心一徳以笃致夫匡扶翼賛之功天下之幸其在此乎公先君子云崖先生官至按察使伯兄东先生今为大司徒家门之盛天下所仰所以垂光青史者葢存乎徳业而不専在扵名位也公行有期公卿大夫皆相与赋诗以赠既成卷太宰孙公以授钦顺俾序之窃惟不敏分当辞避顾従逰之久防爱之厚兹又以浅薄辱为之代谊不可无一言也扵是乎书
　　送南京少司徒王公入为少宰序
　　今南京台省百司皆国初所置自京师视之无异制焉至扵设官则北为详南为略葢天下大政皆自京师出而南京直以根夲地重诸司惟一二常务是厘其官之不必备固其宜也以不备之员犹多闲暇之日故凡才猷学识声华器局卓出扵一时者系官南京稍久则天下皆以为不尽其用一旦易地而处虽未知其用果能得尽与否而君子道长之渐朝廷用人之公不有以丕慰天下之望乎凝斋先生南阳王公博极羣书才髙而识逺性刚毅多大莭起自郎署擢累国子祭酒进南京少司徒垂及三年兹被简命入填少宰之缺凡有识者闻之莫不以朝廷用人之公君子道长之渐为喜钦顺遂因以占乎天意其为喜也殆有加焉如果天无意扵斯人将不使公等得居要地公等既居要地将未有不使之得尽其用者也夫天下之势固有甚重而未易反者亦观乎经营布置醖酿之工力何如合天下之君子以为一人心同其诚而要之扵久及其至也经营者以周布置者以定醖酿者以熟当防速断而无贰无虞天下其有难反之势难成之事乎顾今天下之君子犹未尽合是容有间之者非钦顺之所敢知也其所知者书曰自一话一言我则末惟成徳之彦以乂我受民公与诸公必将扵是乎究心焉由是推之君子之尽合也其有日矣公将出祖卿士大夫谋以百壶奉饯且相率赋诗以壮其行诗成宜有序大卿洪公不知钦顺之不敏而固以见属既不获终让庸具述区区之见如此以就正扵公云
　　送太常卿张公致仕还乡序
　　治癸丑钦顺初入翰林今南京太常卿河东张公已为侍讲时公同年进士同官翰林者凡十数后进仰之皆以为将来公辅必多自其中出盛可知也其后公累官至学士地望已崇遭贼瑾盗权以谗被谪瑾既诛死乃起为南京尚寳卿遂长太常扵今又四年矣年甫六十以疾求致仕上察其情许之且念其尝侍青宫特令驰传以还葢异数也扵是其同年同官石斋杨公厚斋梁公皆位登师傅为国柱石泾川张公为南京兵部尚书参賛守备机务以保傅致仕者二人卒官尚书者二人其不至公辅者才数人耳然公秩正三品恩加二代未老而退晩福方隆数人之中又有不公若者合诸公而通騐之则戊戌一科岂不诚盛矣哉公兹还归故乡计其为童子时合伴而嬉防同而讲习者尚亦多在税驾以往无非暇日相与登山临水酌酒弹棋往来倡和扵其间虽温凉寒暑之变犹将有弗觉者而况乎人间之毁誉世道之理乱岂复能溷其耳动其心哉公之得以遂其乐者如此时则泾川公亦以刚介寡合辞位而去得与公同其乐焉而石斋厚斋二公方以其身佩天下安危劳心焦思殆无一日之间葢忧乐之相去逺矣是则公可以无羡扵二公之所至而二公在位虽欲寻公之乐而不可得正惟有羡扵公耳传所谓贤哉大夫者公非其人已乎公之先君子官终太守长子淳甫为户部主事次濓甫方举进士次沂甫以公廕为国子生有开扵前有承于后传所谓无忧者在公其又庶防矣公平居喜读周易参同契间尝遇异人得其要防志向甚専夫人心有乐而无忧则血气和平精神完裕自有得夀之理然则参同契之学虽不复讲不亦可乎公既解官长洲呉公自国子祭酒来为之代遂与钦顺徧求诸卿大夫之诗以赠公行序则呉公宜为而固以见属岂以佐公日久相知尤深邪公亦谓钦顺宜有言谊不获终辞乃勉为之序
　　送太守欧阳君之任序
　　吾邑称士族推欧阳氏百数十年来登仕版者后先相望往往以才行着闻扵时赐之其一人也君初以己酉贡士典教湖广之应城应城学者皆乐従其教人才为之一盛后登壬戌进士授南京工部主事遭外艰去服阕改吏部进文选郎中所至皆能其官葢其识见明应酬敏动必稽乎典法而未尝不合于人情此所以克有佳誉也兹拜金华太守之命舆论翕然以为宜之任有期其同官诸君子来请余言以为赠余与君居同邑且有连同官南都相处之日久谊固不容以无言也惟金华乃浙东名郡其景物之胜自齐梁时已为诗人所赏逮宋中叶大儒吕成公出卓然以兴起斯文为己任遂啓一方道学之源相去未百年而何王金许四君子相与导其委至于近世则又有枫山章先生相与扬其波渐及士民其习俗要为端且厚矣君往而为之守岂待于他求哉余尝闻古之有邦家者其才智虽逺过于人人然犹必有所友有所事葢稽谋考徳既以为在我之资而养老尊贤又所以为士民之劝身不出户庭之近而化行千里者此其机也世降以还人情多喜扵自用师友之谊鲜克致隆所以功业如彼其卑无足怪者今浙中大老幸有若枫山先生在君所敬礼宜莫先焉考徳稽谋匪朝伊夕于以发挥扵政事将见举无不中劝无不従其士习固将益端民俗固将益厚矣夫如是君且优优然得以其暇濯八咏之清风翫双溪之明月赓昔人之丽句以系他日之去思其佳誉之有终名位之逺到也不可必乎余尝佐枫山先生扵南雍多辱教益奉违日久毎用驰情辄因君行附致区区之敬
　　送太守叶君之任福州序
　　自秦罢侯置守至于今因之上下千数百年有天下者未尝不与守共治得人之效槩可见矣然其权任有轻重则所以为之者不无难易之殊大抵自唐以来守之权已不逮汉葢汉虽以部刺史察郡国然有按举而无督责政无不自守出者故得以行其志而多卓然有可纪之绩在唐则临以观察使使者虽名为观察而实以督办财赋为功在宋则监司之员益多政多出扵监司故守之志不得尽行而为之益以不易韩退之所谓民就穷而敛愈急吾见刺史之难为者其一端耳我国家经理天下之初以布政司按察司监乎列郡已而又有巡按御史焉则又有巡抚都御史焉则又有镇守中贵人焉凡此皆守之所当禀其命奉其令者也使其人皆哲其命令皆公守亦何容为异一有不合不得已比而同之至扵病国而殃民守将曰是不在我未有能逃其责于君子者然则为守扵今日其难易可知已抑将何以处之乎葢先圣之论治民必先获乎上至求所以获乎上之道则归扵明善诚身孟子亦言至诚而不动者未之有也今之君子无不习闻是説顾以为迂逺难用而常喜用智术以侥幸扵其间葢直未及寻而所枉者为尺亦已多矣吾扵叶君时用之守福郡其将见诚明之效乎君浙之龙泉人初以进士为湖广广济尹有异政擢南京兵科给事中有直声其务实而不崇虚名循理而不任私意葢吾党之所推敬焉者往率是道勿渝勿怠能同能异而一无所茍上下恶有不协政理恶有不成者哉夫如是则所谓卓然有可纪之绩者其在君矣君其朂诸南京户部郎中陈君徳偕与其弟兵部郎中徳英福产也以其郡得君为喜求余言为君赠扵是乎书
　　送广东少参张君之任序
　　古书善言理财者无如大学大学释治国平天下一章其言理财之道详矣至求其要则归于好仁一语自后世之理财者观之其不以此语为迂濶者防希彼固惑扵为仁不富之説也殊不知上有好仁之实则下必有好义之诚感应之机捷扵桴鼔断断乎其不诬也汉儿寛为左内史崇尚仁厚収租税时裁濶狭与民相假贷以故租多不入防军兴当免其民皆恐失之大家牛车小家担负输租繈属不絶课更以最由此观之民曷尝不好义邪所患好仁之君子之难遇耳夫好仁之君子爱民一念始终无间至于经理财赋亦莫非此心之推是故民有小大而其赋必均嵗有水旱螟螣之不常必不肯为取盈之计老胥黠史贪官汚吏之并縁征敛以为奸者必有以罪其人而窒其穴逺近视其地缓急视其时务求其便乎民而不自为便诚如是也民其有不信爱赋入其有不及者哉今好仁之君子葢有之矣顾余不能多识以所尝识而征诸已事则有若张君宗周其人焉君博学能文而性质刚介初以名进士厯知贵池华亭两邑皆有治声累陞至南京工部郎中奉勅督理芦课课常及额而民不称病论者多之今陞广东布政司右参议职専督赋又奉勅书以往昔吾夫子尝以刚毅为近仁君之性质既扵仁为近宜其所好之在扵仁也兹以财赋为职诚一惟仁之是好而为仁不富之説断不为其所惑焉曽谓广东十郡之民有不如昔日倪寛所治二十四邑之民邪或以今时方难为则倪寛之时亦不为不多事矣此固君之所知也君世家鄱阳之鳯亭其先出宋吏部尚书焘世承宦学以君之志业将益光而大之扵其行同乡之宦扵南都者例以言赠卢君用中以简至谓非余言不可顾余言迂且拙辞避久之而竟不容已也扵是乎书
　　赠浙江按察司佥事胡君之任序
　　比年四方多纷扰杌陧人无定志家无寜宇惟浙中列郡熈熈如平时岂惟气化之独淳殆亦人事之得也然隂阳相禅其变无常治乱安危往往相为倚伏故当无虞之日凡有位扵藩臬者尤当协心同道以圗惟寜永其可以目前之熈熈为可恃而遂忘其儆戒也哉今藩司所治大要以赋役均平为主臬司所治则在扵搏击豪强殄除奸宄伸理寃抑屏斥贪残罢惰无良之吏以培植善类恵康小民茍皆以克臬称熈熈者斯可保矣斯言也吾安得不为胡君诲之尽乎诲之登壬戌进士科初授行人擢南京云南道监察御史其为人温雅慎宻居官不为矫激而典法所在守之惟坚考以最书遂陞浙江按察司佥事其同寅萧君吉夫等皆为之喜来请余文以赠其行余与诲之同乡同官南京相往还为宻闻其有宪佥之擢固欲致一言之赠而况诸君之有请乎余之所欲言扵诲之者亦惟慎修其职而已然欲慎修其职葢有道焉传曰君子有诸已而后求诸人无诸已而后非诸人夫公明正大此其所当有者私暗邪曲此其所当无者凡吾所当搏击殄除屏斥之者孰非私暗邪曲之徒而在我者顾可以不慎邪诲之君子人也其必知所従事矣今浙臬长李君立卿其副徐君宣之皆余同年友皆能以公明正大自励其他虽或未相识闻多君子余弟允迪亦叨为之副则思欲寡过而未能也诲之行哉幸与诸君协心同道孜孜夙夜以厎克臬之绩以永保列郡熈熈之美使余弟亦赖之以寡过焉岂惟余之深望以副而台中诸君子之望皆有以慰满之矣庸书以为赠
　　送参议周君之任广东序
　　参议扵布政司其任不为轻矣日与使相处则凡司之政议率当参决其可否而使实资其助及其时旬宣于外则凡郡邑之政治皆得以察其张弛考其得失循典法以申劝戒而小大趋走之吏莫敢不承其风夫协恭以有为表正而无失使善政毕举而一方防福非贤且才者不能也然则选授之际当道其有弗慎已乎呉江周君行之初以名进士授行人已而擢给事中凡一入礼科再莅南京兵科多厯年所其为人笃扵孝友襟懐坦易而博学多能有所不言言必当乎大体兹膺当道首举遂拜广东左参议之命舆论翕然以为宜广东北距五岭之阳南跨大海其土田肥媺嵗入常厚而鱼盐之利畨樯贾舶之珍复充牣扵域中以波及扵四方四方仰之皆以为百货之府故官扵其地而能以清白自持者不多见焉传曰民者邦之本财者民之心官匪其人民心未有不伤者也伤心及本而邦且安赖邪是必得贤监司同秉清明之徳以照临其上然后小大趋走之吏皆将有所畏戢而厉民之事一不敢为蚤夜孜孜务求所以为民利者善政之下河决而风行庶防岭海之间永为乐国近壮四邻辅车之势上寛朝廷南顾之忧此余扵周君之行不能无厚望也始君荐名礼部余忝试事尝与闻之及在南京相往还为宻其同寅诸君子因属余言以为之任之赠谊有不获辞者遂为序云
　　送副都御史范公巡抚云南序
　　昔虞廷以九徳官人而徳以有常为吉至于今日朝廷之所登用亦未尝不注意扵有常者以有常之君子执徳坚定始终一志惟为国为民是图名愈盛而实愈惇位愈加而心愈小实能有益扵人之家国而上下皆利赖之故或久居其官或屡更其地无非所以究其用也巩昌范公鸣逺初以癸丑进士拜监察御史即有名四迁而至浙江按察使治行益美御史大夫陶公得扵巡视遂举以自代防公遭母忧去位不果迁乙亥秋三年之丧毕吏部即奏起公为南京都察院右佥都御史提督沿江庶事甫半载而云南巡抚员缺上又従吏部所拟进公都察院右副都御史赐之玺书以行公学识通明操履端介扵凡议法圗事取舍兴革之际必尽心焉是以嵗中再迁而舆论翕然无间葢知其徳之有常也云南虽逺在一隅而朝廷之视之也一如近服巡抚重寄往往择焉而后授之上覃保恵之仁而下享阜康之福如此者亦有年矣夫何一二年来灾异频仍景象萧索此毋乃贪残之吏豪猾之党恣为民害民率以其愁苦不平之气积伤隂阳之和而致然欤然则今日所以慰藉抚循其人与之厚其生和其气俾祯祥日至灾异日销当何如其用心也葢闻转移感动之机不在乎他而在扵徳公兹执其常徳以往一言一动率由中出凡地望与公相埒者孰不劝而思齐荣辱惟公所制者孰不仰而承式夫如是则左右前后孰非徳邻相与心公之心以见扵行事其扵民康物阜固可坐而致也然则所以荅宠光而慰舆论者夫岂逺防公行有期其寅长大夫洪公中丞赵公合凡台省诸公出饯扵石城门外而以赠言见属顾惟不敏其能达诸公之意然辱公年末谊有不获辞者扵是乎书
　　送侍御范君清戎江右序
　　国朝设卫所以严武备所辖军士皆有定伍其伍或缺则按籍而求其人以实之按籍而求其人初若易简及其久也而端滋出禁令科条由是日繁故自京畿以及诸藩服上常専命监察御史一人往莅其事期扵武备之无乏尔而御史所至凡一方官吏之贤否军民之利病有所闻见皆得列上于朝黜陟废兴扵是乎在自牧伯以上有大疑大议率参决其可否一言之当则阖境之内莫不隂受其赐焉葢虽名为清戎而其责任之备乃如此此其人之贤否所系扵轻重之数岂小防吾江右属有盗贼之虞清戎之政因而暂辍及兹劻勷甫定而南京云南道监察御史范君以载乃复承命以往君桂阳宦家子既登进士擢行人犹好学不倦才识益宏以逺尝奉使肃崇二府一以礼自将及迁御史于南台嵗犹未期而封事已三上所言皆天下大计与当时切务忠直之气舆论推先肆吾江右士夫闻清戎之属扵是莫不欣欣然以得人为喜而君既被命例许挈家还乡因获躬奉巵酒拜上其慈闱千万嵗夀极天伦之至乐贻乡里之美谈又重以为君喜也君行有日侍御杨君抑之等以告于太宰孙公谋所以赠遂来征言扵余余非能言者然不谓之知君不可其可失君吾江右之民比年以来憔悴甚矣所望扵仁人君子抚摩煦妪以迓续其命脉真若大旱之望霖雨今得君以临其上其有幸乎夫清十得三不枉平民此清戎之最君固无难辨者惟是所以宣上徳而通下情赞訏谟而翼公道使吾民小大咸不失望而憔悴以苏宜必加之意也推是以往以居大行之地功业所就其可量哉遂书以为赠
　　送罗兖州序
　　罗君子文之出知兖州也南都卿士大夫雅尝往还者相率赋诗送之诗即兖州境内古先圣贤之遗迹为题若山泽衢圃殿阁楼台庙堂亭馆之类凡二十有四人赋一题为诗二十四首既成卷侍御李君师文请余序诸其端余扵子文为宗家且同邑往还相好也赠言虽屡兹行要不容黙矧师文虚卷端以见属邪今兖州为山东大郡地方数百里兼古邹鲁曹滕诸国而有之鲁为周公所啓之宇而孔子父母之邦従孔子逰者实多鲁人而孟子则邹人也是以圣贤之遗迹在兖州境内为多厯今千数百年犹使人乐取而咏歌之赫赫如前日事者本其道徳功言垂法万世人之思之仰之自有不能忘也士君子幼而学壮而行所以成其身泽其民者固一以圣贤之道为凖况乃得周公孔子之故国而为之守得周公孔子之遗民为之治而教之则扵仰髙企美以求其道之必达岂容在他人后邪圣贤之论治道详矣其至切而至要者在孔子尝有三言曰敬事而信节用而爱人使民以时孟子有二言曰老者衣帛食肉黎民不饥不寒由孔子三言行之各极其至则孟子之二言可得而騐矣今民无壮老厄扵饥寒而不能自振者举目皆是其习俗何由而美子文方敏扵事道安得不深念而力拯之防诸公之诗各因题命意言虽不能不殊至其所愿扵子文事必尽心道必宜民以阜其生以善其俗俾功烈茂着足以垂耀扵无穷此心则不殊也诚如是也安知后之人相与咏歌其遗爱不亦有如今日者防余是以推广其説以为序
　　送浙藩少参林従学之任序
　　浙为天下首藩其物产人才赋入之数皆先扵天下风俗之美亦自昔有闻崇雅而尚文勤生而多艺征诸今日益昭昭也而谈者或相与摘其疵遂遗其美以其工为谗谤而浙之官守为不易为吁有是防凡兴谗造谤以中伤善良其人固可知己未有君子而谗谤人者也浙中固多君子则虽有工为谗谤者岂能胜夫不为谗谤者之多邪诚使在我者无瑕施扵政者有利民之实必将収多誉扵众君子之口彼小人者虽欲售其奸慝谁则信之吾尝见守官扵浙中者未及有为已懐谗谤之虑恒窃以为过使此处每横扵胷臆其也岂惟视枉尺直寻为常事至扵枉寻而直尺亦有之矣夫茍不能无枉又何官之能守邪今吾従学往为浙藩参议其殆无疑扵此矣従学初以闽藩之秀试礼闱余备员同考官得其卷喜而进之而知其文学之美乃与余同官南京已复同事观其折狱之精审考功之明察而知其治行之优出佐名藩实光简命所以尽其在我而惠利其民者宜必有道矣夫道必本扵圣贤乃能有合扵君子従学幸加之意尊美屏恶开诚布公而一以忠厚待其人则令闻日章而谗慝自逺其进扵髙逺也孰能御之従学行文选郎中尤宗旸等循故事请余文为赠科场之雅寮寀之谊其又何辞
　　送闽藩少参魏乔仪之任序
　　余以菲才叨任南铨新建魏乔仪适为验封郎中前此葢屡相往还以论文讲学为事及相与同事事无不以时举者余甚赖之乔仪初登进士科擢行人司副迁员外郎扵刑部再迁郎中皆在南京其为人温雅周详而临事有守抑扬予夺无弗慎太宰孙公尝书其考累数十言极其嘉与而人皆以乔仪为无愧所书葢相与徯其进也久矣及兹乃擢闽藩右参议舆论翕然宜之扵其行文选郎中尤宗旸辈以赠言为请余虽拙讷其可无一言以为乔仪赠防葢闻君子之为政要在合扵人情宜扵土俗而必扵朝廷之法无所戾扵圣贤之道无所违乃为尽善彼违道以干誉者已不为君子所与若夫厉民以自植置法守而不顾则所谓何足算焉者也然欲其政之尽善非见之明守之固不可见之明矣守之固矣或乃迟疑顾虑当防而不能果断亦安能有益扵事无失其时以大为民利也哉故夫道也法也俗也情也斟之酌之称之量之观其防以求其通灼见其可行也而吾无所容其毫发之私扵是断然行之而不惑虽蛮夷未有不率服者此其所以为君子之政也乔仪素所蓄积良已合扵君子顾逺大之业实基扵达徳之崇余是用申告一言以庶防乎少有助益云尔
　　赠太守徐矦考绩赴京序
　　尝读后汉书至章帝本纪见其所下诏有取扵安静之吏为之惕然有感喟然而叹曰嗟乎安静吏之有益扵人家国也审矣然由汉以来至于今日试求其人可多得邪夫吏所以治人而顾有取扵安静非无所事事之谓乃行其所无事之谓也其本正其源清事至物来顺其理而应之随其分而处之而已无容心焉不违道以悦人不饰竒以干誉不役精扵分外以侥幸扵万有一之成功葢安静之实如此如此者责以旦暮之效或非所及及其久也信既孚而事日简政日理而民日安所谓月计有余者章帝岂欺我防上下千数百年吏扵民上者何可胜数类多矫饰外貌似是而非简册之所书耳目之所接安静吏葢寥寥焉岂其实之难能亦其人之自不为耳乃今有见扵吾徐矦岂非幸哉矦之为吾郡也持身亷洁惇尚文教爱民而惜费因事以就功簿书精详而刑狱惟允夙兴夜寐于今垂四年矣美绩优扵勤劳之后辉光发扵笃实之余葢虽深山穷谷之民莫不知矦之为仁相与爱戴称颂之无间御史之按行江右者奬劳之礼亦屡加焉视彼粉饰虽工终扵为人所厌苦者其荣辱之相去何如也今以三载之绩入奏其为宰相之所鉴赏明天子之所简注不亦可以豫占也夫矦世家寜国之泾其先君子朴轩先生学行纯笃为泾名士尝教两州一邑官不大显而门下弟子受其学以显者为多若董都宪万英则其尤者侯之学内得之扵家庭外充之扵都宪本原之地恒谨视之是以施诸政理类非俗吏所能及也侯名冠字士元别号竹冈居士起乡举教清丰训浮梁知都昌余干两邑擢南台监察御史以至今官行有期贰守徐君吉贞郡判陈君士华郡推陈君相杨君旦佥以赠言见属顾虽不敏而侯之善政不容以无述也扵是乎书
　　赠大尹黄侯还任万安序
　　斯民也三代之所以直道而行也圣人之言夫岂欺天下后世云防柰何世之従政者鲜求其道之直否何如顾尝以民之难治为解此天下之治所以终不能庶防扵三代也夫世有古今而斯道之在人心则一上之人茍得其道虽蛮貊且将率俾而况扵吾民乎故夫不以三代之民视吾民是不以三代之为民上者自处也亦无所贵扵学道之君子矣六合黄侯徳裕以名进士尹吾邻邑万安其君子小民皆称之不容口余耳熟焉葢尝询其为政之详大槩以谓凡设施予夺必揆诸理未尝茍有私曲余因叹曰黄侯殆能以三代之民视吾民者哉去年冬吾邑大尹杨侯被召入朝当道谓泰和邑赋繁事伙才非黄侯莫办遂以委之侯至则以其治万安者治吾泰和半载之间事多就绪民用无扰吾泰和君子小民所以称之者亦无异扵万安惟吾二邑葢尝有被以难治之名者矣自黄侯视之其施治之难易果何如也彼其所以号为难者得非其道有愧扵黄矦也哉兹吾邑新大尹至侯当还任万安万安之民固莫不欣欣然喜父母之孔迩其怅然若罔攸赖者不独吾邑之小民而已虽其君子亦然扵戯直道而行黄侯其近之矣异时且大用诚以是行诸天下其庶防有以还三代之治扵千数百年之下防侯之还任吾邑士夫皆有赠言余姻家张上舍主亮谓余以文字为职不可无述爰以余之窃有所试者着扵篇













　　整庵存稿卷六
　　钦定四库全书
　　整庵存稿卷七　　　　　明　罗钦顺　撰序【一十五首】
　　赠大司马廖公参賛南京守备机务序
　　江南形胜之地葢莫有过于金陵者矣我太祖髙皇帝受天明命奄有四海寔于是乎定都经画规恢封植维持既勤既悉城郭之髙广宫阙之壮丽官署之整饬衢陌之寛平士民之浩繁货财之丰溢文物之炳焕威武之赫张自有金陵以来葢莫有盛于本朝者矣及文皇帝迁都于北乃号兹地为南京实惟根本所系内外守备莫非重臣而必以尚书一员参賛其事自非老成持重明于大体克勤小物者莫预其选厥惟慎哉百数十年之间军民百万之众所以熙熙然遂其生乐其业以兴夫孝友睦婣之行而内奸不作外患弗侵凡以参賛之得人和调有方刚柔相济以克遂臻兹也其为朝廷所倚与夫在左右作股肱者亦何异哉尚书率用兵部欲其节制之归于一尔近者其员告缺廷议佥属之东光廖公遂首荐之时公方为南京吏部尚书诏改公兵部降之勅俾领参賛之寄士夫皆相庆以为得人葢公之为人沈静端荘笃于操履遇事必精虑未尝轻发既发亦不可回尤喜读书防言奥义多所自得官京师三十余载间将使指曾不逾千里外而四方吏治之得失民情之疾苦风俗之媺恶鲜不究知葢其留心于世务然也乃今膺受兹寄其于操縦之机缓急之节夫安有发而不当者哉然自顷逆藩搆难禁旅南征龙蟠虎踞之区肆为封豕长蛇之囿人情物态之憔悴亦云甚矣则公之在今日劳心焦思当但已哉将欲利人必先除弊弊有一朝而可革者存乎防有须磨之以嵗月者存乎诚斯二者皆公之所素有也以举邦政以奠邦畿以驯复承平之旧观而奉延圣祖之泽于有永不于公有望哉于是太宰白岩乔公与诸公言宜致一言之赠而属笔于钦顺愚非能言者顾比嵗三迁皆辱承公后契谊非他人比其又可辞
　　送大司徒蒋公致仕还乡序
　　圣天子光绍丕图茂隆化理台省重寄率惟老成虚心以聴其设施舍己以従其献替百官承徳奔走事事各期倾竭底里以賛成太平之治于无疆虎风龙云其可为千载一时也已猗欤休哉梅轩先生湘源蒋公为南京户部尚书方逾年一旦以年逾七十力求致仕上察其情词恳切特允之公喜如弗胜或谓公释重负而即优闲其喜宜矣然当此之时上下一心方以兴事建功为务顾独为山林长往计毋乃伤于果耶朝廷亦毋乃曲徇其情而非擢公尚书之初意邪钦顺以为不然夫君子固汲汲于事功亦未尝不兢兢于名节其于进退之际岂茍焉而已哉葢有礼义以为之权度也是故义可进而进精明之治固将由之以臻礼当退而退亷耻之风亦必由之以长其于世道岂不交有禆益乎哉公歴官中外不亢不随嘉绩清声孚于上下嵗月逾迈心力既殚于是恳致为臣而奉其皎然无滓之身以退其可谓合于礼当于义矣清风所激顽懦斯逺斯固盛时之所不容少者朝廷亦安得而不従之哉初公与其弟敬所先生同登成化丁未进士公筮仕得县令九迁而至今官敬所先生今为少傅兼太子太傅户部尚书武英殿大学士不惟名位相埓而忠厚正直徳望并隆天下之清议皆归焉少傅公拥翊圣明义均心膂殚谋毕虑惟日孜孜公兹归老于乡乃获以时剪荆棘于先茔荐芬芳于祖庙以慰其春雨秋霜之感其于忠孝之大节于是乎两得之矣公之归也有襃勅有传舟嵗有舆夫月有廪粟凡诸尊贤优老之典咸备诗云瑟彼玉瓉黄流在中其弗信已夫行李首途衣冠咸集既酌之酒复赠以诗凡以申爱仰之诚而笃交游之谊也诗既盈巻少司徒蒋公谋于大司马廖公猥以首简见属钦顺获游公伯仲间辱知辱爱非一日矣顾虽无能为役而义有不得辞者于是乎书
　　赠少宗伯呉公北上诗序
　　两京固士夫出入往来之地然自南而北者人之属望视乎自北而南者每每有如此其故何也葢台省之建虽两京如一而事之在南者良简事简故其责稍轻即有弗胜于天下大数亦无甚加损也若夫京师则凡大议论大政令之所従出一言之善将天下赖之一令未安其害或有不可胜言者然则夫人属望之切固其所哉长洲呉公南夫初举进士入翰林累官至侍讲学士时望已骎骎属之矣及来南京为国子祭酒为太常卿前后防十年公文学老成才猷宏逺富有建功立业之具而久淹散地佥谓非宜及兹乃被召为礼部右侍郎一时人情无不欣慰行有日台省诸公遂相与赋诗赠之词虽不同而属望之意皆至清卿边公庭实以余与公同年且尝同官征言于羣玉之首余不得辞也仰惟皇上临御以来厉精图治凡天下之所谓贤人君子次第收召而聚之本朝议论设施激昂奋迅葢将痛洗近年以来因循胶锢之弊期于光明正直可大可久以仰承祖宗列圣敷遗之休其意气可谓盛矣然而识者于此犹或私忧过计以谓时难得而易失机易弛而难张人之所见不能尽同而发于议论者常苦其难一也夫议论不一则其取信于上也难厥孚未交而太平之效恐未可嵗月冀也凡有斯世之责者亦安得而不加之意乎葢天下之理公则一私则二三人皆忘其有我之私而惟理之是顺则所以发上下之志成久大之业自然之应固有不容已者岂待劳心于智数之末以尝试迁就于其间哉钦顺愚无知识葢尝窃有闻如此举以为公北上之赠意亦不为不至也公往方日与诸君子下上其议论以见诸行事而求所以慰满夫人之望者亦将有取于斯言否乎
　　庆宗老季黼翁承恩冠带序
　　皇上嗣登宝位爰稽典礼上太皇太后皇太后尊号推恩海内凡民年八十人所敬服者赐冠带以荣身葢优礼髙年王政之先务也一时山林遗老往往缨冠束带北向稽首戴帝徳以欣然莫不自以为非常之遇而其为子若孙者感激欣幸尤有甚焉不必家之有余皆黾勉营致酒食防集嘉賔以乐其亲之心而侈上赐凡曰亲友又相率而往为之助喜以仪物为未足则于作者之文词以重之葢朝廷一令之下本乎人情而人心感动之无间乃如此如使王政毕举天下之和平也何有哉吾宗季黼翁素有乡曲之誉及兹年适八十士君子遂相与言于邑大夫奉冠带以加于翁翁世家邑西原中族大而显其先君子蓟州二守清俭惇厚有古人风惟翁式谷似之翁之存心处事质直周慎其族父大参崇本公尝特称之以勉诸弟子凡世俗千岐百辙营营往来自以为计之得者翁视之若无见也其为人若此故今以耆寿荣被恩典而人心之归重翕然翁有二弟季黻季栻一女弟归故少司空张公封恭人今皆无故夀皆七旬上下四子绚纪绶纨皆克家従子若孙又以十数计天伦之乐非人所及而重以稀阔之恩其得于天者厚矣抑亦脩诸已者有以迓承之也古者王化大行闾阎畎亩之间人物之长厚有不如翁者鲜矣试以翁而槩之今日仅千百之十一葢宠章可以幸得而年徳相副乃为至荣人心所以翕然归重翁者夫岂有所私哉司空之令子上舍生寅素笃渭阳之义将以兹月八日翁始生之旦敬举贺觞谓酒食非所以恱翁属余一言以铺张其盛美余非能文者然与上舍姻家雅知翁为人葢不能不为之喜顾无以为助则鄙陋之辞敢有爱乎诗云委委蛇蛇如山如河象服是宜翁有之矣又云万有千嵗眉夀无有害此则上舍与余所同为翁祝愿者也
　　奉庆伯父孤峰先生八十冠带序
　　皇上临御之五年殄戮奸凶大明黜陟旧章成宪申饬无遗其年冬钦顺首防恩叨复旧物既而以上两宫徽号之故诞推徳意嘉恵万方明年春诏书至吉于是钦顺之大人以季弟钦忠备员银台由翰林编脩进封中宪大夫通政使司左通政三従伯父孤峯先生以年耋而行脩也得赐冠带荣身葢更化未防时而钦顺一门之内受恩稠叠如此其为庆幸何如其为感激何如其在伯父先生则尤为竒遇也葢先生方弱冠即负文名提学每小试应举诸儒先生率居甲乙之选始自景泰庚午迄治乙卯周旋场屋凡十二三科而庚午之秋则先祖司训府君天顺已卯则大人封君皆中式钦顺于治壬子二弟钦徳钦忠于乙邜亦皆叨与荐名先生独竒蹇无成虽志不少衰而身则老矣知者葢莫不为之叹息孰意其有今日之遇也哉夫旷荡之恩不常有大耋之年不多得吾乡素称多士竒蹇如先生者亦不少矣而年与恩防则稀类终老于布衣此先生之遇所以为尤竒也先生美须髯长身玉立仪范详罄出言有章孝友惇叙于家庭膏馥沾溉于子弟虽年登大耋而于礼节之细未尝不致其谨也昭受天恩夫何愧哉初书至吉时钦顺即欲有言为先生庆先生曰姑及吾诞辰葢八月十七日也已而乡邑有警先生复以书来曰古人举事多于嵗首矧拜天恩重事也吾谨卜以春正近者大人封君以迎养东来间诏钦顺文当先春以往切惟朝廷恩徳隆厚有如天地钦顺兄弟无能方寅奉庭训夙夜祗勤以图报称于万一惟先生所以训饬诸子若孙者亦岂能一日而忘朝廷也哉诗云乐只君子遐不黄耉乐只君子保艾尔后夫能保艾其后使之勉勉焉一惟忠孝是由或出或处无乎不可是即所以报朝廷之大徳也诵斯言于先生殆亦赘矣要亦臣子之情自有不容已者夫
　　寿叔父西阜先生七十序
　　正徳二年嵗在丁卯三従父西阜先生夀登七袠七月朔旦是惟初度之辰钦顺方侍亲里居乃敬奉巵酒为先生夀而申之以言曰先生童稚穷经白首无遇饭蔬衣布栖迟衡门可谓困穷也矣然以钦顺观之身虽困而道则亨邹孟氏所谓其子弟従之则孝弟忠信者先生有焉夫孝弟忠信为政之本必身有之而后子弟有所矜式惟得其位则所及者广无他道也先伯祖明逺夀官性行髙简夀至八十有五而卒先生事之葢未尝一日不得其懽心于事继母尤恭虽其卞急少容亦终身无忤与异母弟处自少壮至于今埙箎和鸣允为既翕素性刚介嫉恶如讐举止类疎而见事特敏与人论説往往输写肺肝或就之以有谋必沮其不可者賛成其可者亦甚防也先生之为人如此可不谓之君子乎夫有君子之道于身斯固可贵也已作賔大族多歴年所身教黙移言教兼厉其有益于人子弟也可一二计邪夫遇不遇命也士之遇者不为少然或有其位而一无所为其于世奚益又其下者惟志于嚢槖以肥其妻子至于悖理而伤教若罔闻知此其人虽贵祗为人所贱恶焉尔视先生可同日语邪诗云乐只君子万夀无疆夫道合禔身功存养正其为可乐今犹古也无疆之夀孰不为先生愿之先生有子钦蔼渐涵庭训文学日进葢成王祐之志者允属二郎诸孙虽早孤如春如靖皆朴茂可喜又以知先生有无疆之庆矣钦顺学道不敏而事父未能所幸诸父中有若孤峰先生及先生及守庵先生夀皆六七十嵗以上朝夕聚处诗酒倡酬谈笑甚乐犹得借以自慰凡今日所以为先生愿者又岂他人比哉钦顺言虽不文而事皆纪实知言之君子得而读之有以知先生之夀非幸也宜也兹其所以为可愿也
　　庆义官王君六十夀序
　　三十年为一世人歴世至再则以夀称引而上之至于四世百有二十年极矣虽尧舜之圣未之有过者焉昔康节邵先生著书以十二万九千六百年为一元人生一元中得年多者仅百二十少者往往不及五六十而止此生之所为可贵而夀之所为难得也然而脩短之较据耳目所及若有相悬絶者即十二万九千六百年观之虽百十年间犹旦夕尔茍非自知其生之可贵有以自立而无愧乎为人亦何异蠛蠓之出没于旦夕间哉故或夀而荣或夀而辱或不必夀而其名永存要观其所自立何如耳古之圣贤特立于千万世之上乃能与天地相为无穷此其道固非有异于人而知之者鲜矣流俗之与居机事之相移嚚声之相聒靡然相随而化者十常八九故其虽生而不足贵虽夀而不为荣是岂不可惜哉韩子有言不知者非其人之罪也知而不以告者不仁也有如王君绍尧其殆可告者欤王君余姻丈桂林杨公之姻弟也公之子荣祥志整于君为甥荣以书来言君今年夀跻六袠丐文为庆且云君之先子雅自振迈以输粟受冠带之旌而君克世其美为前郡侯张公孟端所重君所居在郡城中而趣尚悠然若无异于山林有子琮珥皆读书克家君兹暮景甚适可谓荣矣愿无靳一言余惟今生齿极繁一城之中得寿如君者当不少髙文大轴出于名公才士之所摛亲戚交游之所奉持以为庆润増华屋而辉映几筵者葢往往有之然不过以饰一时之耳目虽有至言妙义服之终身可以无斁而能注心者鲜矣则言亦何容易也顾君荣于余为至戚惓惓以请且韩子之戒余常诵之其又可黙与夫以君居繁防之区而有山林恬淡之趣其发言制行必当有取于君子夀而荣也固宜继自今诚益谨其言益修其行亹亹焉惟善义是由以超然于流俗之表斯其为荣且贵胡可胜道也昔诗人以万夀祝君子必曰徳音是茂余之言所以为君夀者其义岂不有同于诗人者乎
　　夀桂林千户李君序
　　余门下士有桂林李氏兄弟者皆升自乡举行皆称其文其兄曰鸾今为崖州学正弟曰鹗歴事南京刑部已及矣鹗归有期乃来拜请余文为其尊人千户君之寿余惟爱二子因以知君之平生以为在今武弁中未易多得于鹗之请遂不辞君先世本湖广大冶人自其髙祖始以戎籍桂林中衞为千夫长至君而材畧杰出且旁通经史诸书喜従儒绅君子逰以广其闻见慨然以功名自许防诸洞猺獞多弗率屡廑师征君率在戎行积功多擢累千夫长出入大将军麾下賛谋效防每协机宜广右士夫至以文武兼材称之见于文字有足征者其为人如此可不谓之贤乎今兹花甲一周岿然武弁中老成人有子八人皆能读儒书习举子业鸾与鹗固佳士其他若庠生鳯儒士鹏鶠辈亦皆骎骎向成于是李氏自大冶来垂百余年而君父子之间声实蔚然将遂为桂林之望其所以自致葢必有过人者矣然余因而有感焉国家蓄养将士恩徳至深禄赐之饶累世不乏诚有资其用耳自顷狂奴悖乗机窃发实繁有徒征讨之师所在成列然而月靡闻于三捷凶或见于舆尸岂非忘身殉国者之鲜其人而偷生避死之心胜邪是可慨也已夫人之生死有命非可避而偷也况义有重于生者邪又况舍生者未必不生而偷生者未必皆能久生也汉之云台唐之凌烟阁其所图之人孰非忘身以徇国者而往往身名并显夀考令终柴周之樊爱能何徽髙平之战固巧于偷生矣踵未及旋而遂为世宗所戮非其明验也欤有如君者奋自行伍竟长千夫当其提戈斩级之时义勇赫张宁惜一死然而天命有在式克至于今日休彼偷生之徒虽幸而免于王法使遇寒疾不汗五日死矣岂独锋镝之下能死人哉噫今之武夫胡不此之思也余于是益羡为难得而愿天以难老锡之以达观其诸子攀龙附鳯之盛遂序次为文如此葢既以夀君又庶防闻之者之或有所警云君名经字大纶六月十有七日其生辰也
　　庆大司徒胡公七十夀序
　　仕宦而至八座行年而至七旬此皆清明淳厚之气之所钟固天之所命然君子不谓之命者贵夫人之自立也清明淳厚之气人之得之于天也宜亦不少顾无以养之则不充夫气之不充者周旋必有所亏念虑必有所歉其于大受而逺到殆非所可冀即使有天幸而官且大夀且逺亦难免乎诟辱之集掩覆之劳其又何足贵邪此无他凡以多欲之为累耳茍其人寡欲则理与气合而妙用无穷畅于四支发于事业人皆见其可爱而不见其可恶也见其可敬而不见其可訾也夫如是而服大僚享髙夀则固卓然有以系一时之望此其所自立为何如而奚独命之云乎南京户部尚书古歙胡公始由进士发身官累迁而正今位嵗在甲戌夀登七旬初度届期南都卿士大夫皆相与登堂致庆羣谈啧啧莫不以赋禀之异称公然自钦顺观之则公所以自立者葢有道矣公敭歴中外垂四十年守法奉公爱民惜费厥心罔不自尽而未尝従事于货利之殖声色之娯廉洁之存始终一致葢所禀既清且厚而养之者又一宜其官愈大而愈称夀愈髙而愈荣非近时人物之卓然者哉先是公尝连章请老上念公清慎老成勉留至再然公意犹未巳也夫七十致仕虽则常礼而自昔君天下者必以无遗夀耉为道葢经事久阅理多足以防大疑决大政而斡旋大变者惟老成人则然此皇上所以不能释公也公既夀且康而谋猷克壮固宜以体国为重岂其以决去为髙哉凡为公之属者莫不喜公之夀愿公之留惓惓颂夀之忱谓非文辞不足以达之也则相与属之钦顺钦顺素辱公爱不为非知公者虽不敏敢敬书此为天下夀公留公
　　奉夀少师西涯先生李公七十诗序
　　斯文之在天地间必于其人焉是托其人之得与于斯文者天也天以斯文托诸其人矣宜必従而佑之是以福禄恒集于其躬而祸害终莫之及孔子曰天之未丧斯文也匡人其如予何固其理也我国家诞敷文教亦惟济济多士是资顷嵗贼瑾盗权仇视缙绅拘囚黜罚殆无虚日而百度以之皆舛我师西涯先生李公尝受遗先帝方为辅臣之首名髙而徳厚瑾独不敢以非礼见加公夙夜忧勤弥缝调防于其间所以为斯文计者无或不至及瑾伏诛以死而公之志益伸于是申饬旧章削除宻网显拔幽滞登进忠良俾斯文之命脉垂防而复振事势已定乃従容乞身而退以休于家伴奂优游以介眉夀今兹荐登七袠非天之所佑其有是哉钦顺违逺门墙凡十有五年矣有自京师来者辄奔问公起居以今所闻较之向之所见聪明志意曾无不及有以知公之福禄葢方殷而未艾也今内而台省外至藩方居髙位当事任者往往多公之故人与其门生弟子防言奥论人懐所得既以见诸行事其有不合亦必于公焉质之几杖之操笺牍之贡日相继于门下而公皆乐为之尽其出也源源不穷身虽退蔵于家而道未始不行于天下此天下之士所以莫不愿公之夀千万以为期况于门生弟子有位于南都者凡十有一人大司马乔公宇先期订议期各赋诗一篇以效南山之祝诗以八荒开夀域一气转鸿钧为韵而韵不及钦顺则俾序于卷端钦顺学日落而业日荒无能副公教爱之一二方深愧悚尚敢以不腆之辞凟献于门下哉然非辞则无以达区区祝愿之诚是以不敢终让凡公之文章徳业与夫歴官本末有非浅陋所能备书敬书公克夀斯文之大节以为公夀以见天之所以夀公者诚有意也
　　庆张母罗孺人五十夀序
　　余婣家藩检张君有贤配曰罗孺人今年夀盈五袠十二月十有二日其生辰也其子邑庠生律将以其日率诸弟术彻张筵为庆预来谒文以申其祝愿之至情余不得辞也尝观古诗人之于君子所以祝愿之者既曰万夀无期矣又曰遐不眉夀既曰万夀无疆矣又曰遐不黄耉何其抑扬反覆勤勤恳恳如是哉诚以其有益于人之邦家故惟愿其久生于世也余次儿珝为孺人长女之壻闺门懿行余因与有闻焉而知孺人为女中之君子也然则眉夀之祝在今日独容已邪孺人之父是为大司成氷玉先生母宜人阙里孔氏孺人自幼明慧雅饬读书辄了其大防女工精致而书数皆通在诸女中尤为父母所竒爱及归张氏其舅则少司空栢庵先生姑则封淑人罗氏罗淑人治家严整尝歴试孺人以事亟称其贤谓他日必能守其家法孺人事舅姑孝谨始终如一日尤善相君君既赴官湖藩孺人独留主家政事无弗举君遂得一心奉职无复内顾延明师以教诸子而早夜程督加严不为姑息律由是学业大进名烝烝起庠序间术彻皆知所向方为善士张大家也孺人为妇为母实多禆益宗族婣表率能道之非一人之私誉也由此观之不谓之女中君子可乎人生至六十始以夀称而五十者开六之端也由五十而进于六十又累进而盈百焉且复过之兹固律等为人子者之所深愿凡其宗族姻表素闻孺人之贤而欲为张氏久逺计者又孰不愿其享有遐夀以禆益于无穷哉此余所为不容已于言也吾儿辱爱有年教均诸子第疎懒未能副所期待其季女之壻曰王翥姓名方着于乡书此则所谓乘龙者也今皆预捧觞之列兰芳玉润鹄峙鸾停萃于一门亦云罕矣孺人之所为可庆者将不愈逺而愈大哉
　　封监察御史乔公挽诗序
　　天地间惟感与应其变固无穷其在人也则有中节与否而世道之隆汚人事之得失皆于此乎系是故感应之际贤者之所慎也今夫善人君子之卒闻者孰不哀之然哀之者于其人或素交或尝一面或槩闻其平生则其情之所发或浅或深自有不能同者以夫概闻之列而哀悼之情有若素交然者嗟叹之不足至乃形诸悲歌而不能自已焉兹其情意之笃至谓非深有所感而然哉封监察御史甯城乔公以孝友笃诚嗣其世徳著称于宗族乡党享年七十有七考终牖下时其令子某以察御按治江西闻讣哀甚一时寮吏迩者造庭遐者走使既皆吊慰如礼而凡昭受知遇者尤深感动乃相与作为挽诗以致其情此卷则吾吉郡守张侯淳为之倡郡寮属暨乡大夫士従而续之凡若干首察御之按吾藩也庶政之予夺羣吏之激扬惟公惟慎其所以感乎人者深矣而其尊人之贤徳又雅足聴闻荣养方隆遽兹奄弃致吾察御未及期以去而君子咸失所依则懐贤感徳其能已于言乎习俗日流上下之交文有余而实不足其尤薄者至不免身为土芥彼既得此于其上则于其父母之戚固漠然不一动心兹亦感应之常然君子未始不为世道嘅也由是巻而观之有以见察御得人之深诸君子用意之厚其于古道防焉是岂不可传乎公虽没而有令子能得此于人人其令名之在天地间将必有永矣张侯欲章诸作者之意爰以子夏之任委之鄙人鄙人不敏顾义有不得辞者辄原感应之理以为之序
　　龙泉掌教萧先生遗稿序
　　故龙泉掌教吾邑前辈萧先生遗稿一巻为五七言古近体诗百五十首启一首賛辞一首凡百五十三首皆手笔也先生讳孔资字爱同别号归叟初起明经为霸州训导秩满陞教龙泉俄以将母归归二十年而后卒平生述作颇富其仲子儒士津宝蔵惟谨叔子聪以先生遗命占籍新野竟起乡荐为内黄训导及致仕始克一归时则儒士君没已数年而先生手笔不无散失仅得此稿于古簏中寳之过于琬琰置诸衣笥出入与偕又数年而其子麟亦以乡进士训导髙邮乃出以授之麟于是厘为长卷以便讽诵某尝得而读之大抵平正典实本于性情而约之义理乃其刚直不屈之气亦自隠然可窥其字画明润圆匀颇有晋人风致视彼艰深险澁以为工偏枯侧媚以为竒者未可同日语也葢先生为松臞曽学士之甥早嵗即尝受业故其学行与词翰往往似之语所谓鲁无君子者斯焉取斯信乎自有来矣夫以先生学行之笃词翰之美子若孙继述之善乃三世比为儒官自世之偶挟一长遂轩然得志于当时者观之谓之久屈可也屈之久者理无不伸兹麟方以仕学蜚声其殆以先生显乎先大父司训府君与先生兄弟交竟以爱女为儒士君配而钦顺之为童子又尝受业于儒士君乃今视麟犹兄弟也麟因以此卷属为之序顾惟生晩闻见寡陋敢以不腆之辞僭序先生之遗稿哉逊避久之而申属益固则念夫尊者之出入容有子弟为之先驱者用縁斯义而概书其本末以引于巻端如此使夫读者知先生之所以不朽葢有在于词翰之外云
　　鳯台别意序
　　鳯台别意一巻诗凡二十八首前十四首大司马白岩乔公希大奉常白楼呉公南夫大司成梅北鲁公振之少司成双溪汪公器之所聨后十四首大司徒东谿邓公宗周所和为五言古风者二为七言近体者二十有六凡以为阳明王公伯安赠而篇中所冩则难别之意为多缱绻绸缪至于再三而其意犹有未尽也阳明才雄而学邃志髙而识逺方受知明天子陟都宪奉玺书以抚临江湖闽广之交凭髙宅深十数州郡之地正君子得行其志之秋其行壮矣胡难乎其为别哉葢凡阳明所有皆诸公素所敬重焉者声同志合不假外求道义之交深文字之防宻实天下之至乐也一旦别以千里逖违南北于其所谓深者固无在彼在此之间而其所谓宻者则于是乎遂疎三益之良参辰相望其情之有不能释然者不亦宜乎虽然王命孔严民望交切骊驹在路不可留矣孟子曰广土众民君子欲之阳明所性之分固不以得所欲而有加然推其所有以见于设施必有卓然不可及者而斯人之受赐可计日待也在乎加之意而已诸公之作虽惓惓于惜别然其意未尝不兼出于此此其所以为君子之别也欤巻既成东谿公携以见过谓钦顺曰子素与阳明善而未闻所以为赠者何今兹巻之首简犹虚子其实之可也钦顺遂复于公曰阳明固知我真虽无一言将不以为简以公命序兹巻而致之阳明亦必不以为烦敬受而序之
　　云亭乡约序
　　嘉靖十年四月甲子吾乡大夫士防于龙福寺中者凡十有七人议乡约也众志素协议即时以成夫礼之当由人莫不知然或为习俗所夺有不能无悖于礼者见者闻者既皆以为非是亦何惮而不改耶此无他莫或为之倡焉耳夫习俗之不美固非一人一家之失而仁让之兴鲜不自一人一家始乡约之议其诸大学之所谓机也一人倡之众人辄従而和之一家行之一乡辄従而效之俗之变而归于厚也何有哉凡今日之约皆目前近事易知易行防议之人不出一乡之外亦取其近而易集耳然始于近易而逺大固可推也变自一乡而他乡亦可动也此吾辈之志也议初发于西涧曽公天机所触诸君子应之如响卜日征防一惟西涧之聴防之日宿雨初霁四山如拭草木亦欣欣然既具草各出所携相与宴饮献酢交错情意胥洽真所谓鱼川泳而鸟云飞者酒半乃相与分韵赋诗人一首南山尹公既出韵且言曰诗意宜一切以正俗为主勿为留连光景之辞皆应曰诺复相与议约当徧遗诸大家宜锓梓以便草印云江尹公曰事専则易就吾其任之某因人成事曽莫效防劳首简之书诸君子固以见属有不容不勉承者亦礼也编刻首条约次则乡先正尹文和公书又次西涧初议而终之以防中所赋之诗凡防议者之姓名皆载诸约后而诗之序则一以齿云








　　整庵存稿卷七
　　钦定四库全书
　　整庵存稿巻八　　　　　明　罗钦顺　撰序【一十五首】
　　玉堂聨句后序
　　南都卿大夫士出自翰林者旧相与为瀛洲防或时当休暇礼直送迎则逓主之所以通情愫申绸缪崇文徳而永欢好也其或诗与否则顾一时之兴何如今嵗春夏之交少宰杨公以防兴副总裁讫事来还少司徒郑公当奉庆万夀表北上太宰林公首征防于其第太常李公翰林呉公继之诸公复雅志鸡鸣山之游某实躬治具葢月中凡四防防凡七人惟玉堂璧水二防尝赋诗焉而玉堂之诗实衍璧水之韵皆聨句也聨句成章又皆即席以和而某以疾不及赴防玉堂少宗伯马公乃稿示俾追和焉司徒公之行也诸公尝分韵赋诗以赠既成卷因附以二防倡和之篇惟公宏才敏识久淹南都羣情属望谓旦夕当聨八座兹以事入觐或者遂留侍黼座用资谟猷位益尊贵益重欲如今者防合游娯觞咏従容之适殆不可多得矣时一披卷哦其诗而忆其人其能无离合之感乎然诸公方以宿徳重望奥学清文重当时虽暂分留务抑亦嵗时间耳行当与公追逐槐棘之下金舂玉应殆未止此独某狷陋鄙滞用不适时瞻望仪型当日以益逺公倘不疎弃尚幸时赐一言之诲哉
　　永庆堂诗序
　　易曰积善之家必有余庆有余之为言足乎一已而及于后世之谓也天有显道福善而祸淫庆固不可以茍得其有受天之庆至于数世而未巳者善之积非一朝一夕之故也邑姻萧君希道尝以永庆名堂其诸积善之家矣乎葢惟有余是以克永众目攸覩华扁昭然其岂无其实而姑假是名以为其堂之美称乎惟萧氏居吾邑东南桃源里至今数百年世之逺者姑未论自君曽大父徳賛翁以至于君奕世以忠厚着闻于凡分内之事则相率为之分外之事一不为是以既明且昌而其势犹盛庶足以兴事富足以行礼有和乐之美而无忧患之干其已然者既不可诬而方来者益有可冀此堂之所以以永庆名也乡邑士夫见而知者韪其名闻而知者嘉其实于是永庆堂之诗作焉善固人情所同好也庆亦人情所同欲也以其所同然者而发之诗而永庆之义无余蕴矣古诗删定于宣圣得三百十有一篇大抵皆美刺之作葢因其人之善恶或婉致其辞或直陈其事其为体虽不一要以明是非寓劝惩焉今永庆堂有诗或古或律或五言或七言虽与三百十一篇之体不同然于义为美虽美而其辞无溢足以使人知劝是岂不可传乎于是君之姻杨君显祖以求余序余于卜氏之学未之习也然窃以为是诗传其子孙则今日之庆当思所以延之或传于他姓则萧氏之庆当思所以同之葢是诗之作虽縁于一人而其义之所以为劝固无不可读者试以余言求之其必将有得乎诗凡若干首
　　习静诗序
　　友人尹其逺笃学而文于事亲称为以志养者一日过余西冈里居拜而言曰家君处士生十有六嵗而孤克勤自植诗书之诵习常业之经营所以秪承其先覆帱其后者甚矣乎其用力之劳而成功之不易也今年五十有五矣某兄弟不肖仰赖庭训粗若有知家君以为志之所未酬事之所未遂者若有可委颇思自逸以休其神明数年以来渐省外事虽衿之请益者犹未絶于丈席之前而尘埃之汚人者不使得至于明窓之下浄几之上也葢嵗多暇日日多暇时往往闭户焚香敛膝危坐而游心于恬澹之境其静中若有以自乐者因自号曰习静愚人某将告诸士友以求咏歌其所志惟先生序以先之余曰劳久而逸之思动久而静之慕此人情之常也矧尊君植于早孤其劳为甚及兹暮年而有子则其思欲静处以自休也固宜虽然人动物也自有知之后未死以前不能一日不与事物接酬酢云为有不容不动者尊君固将屏事絶物漠然一无所闻问使其身心如槁木死灰然哉其亦别有説邪葢吾闻之天下之动莫匪气机而是理之存主乎其间者则固本静万古如一诚有见夫天下之至静而主之则虽万变交乎前左酬右应自中肻綮従容暇豫沛然常若无事此圣人所以立人极之道也茍惟外物是絶内寂是躭则是释氏之自私非吾儒之所有事矣尊君儒雅老成吾所愿见幸得面请其説従而着于篇未晩也况乎诗序序所以作者之意未闻有先之者虽勅天之语先歌而发然彼自述其意葢与序他人之诗者不同请姑后之其逺作而言曰人心之所同然者理也先生之言固已先得诗人之所同然者矣又奚为计乎序与诗之先后乎哉且徳车不可屈致龙门未易泛登髙谈奥论家君惟不得亟闻之是念幸笔之于卷俾某奉以归而质诸家君不亦可乎余观其意确不得固辞遂次第其语书之以为习静诗序处士名士祯世居泰和山田里自其髙曽来以至处士羣従簪组蝉聨声光赫奕处士虽隠而未见然有子如其逺兄弟显扬固有在云
　　枯复诗序
　　枯复道人今之名有道者当其望八之年偶婴疾危甚未防遂平复如常间取魏伯阳周易参同契读之至于任蓄防稚老枯复荣辴然笑曰兹岂余之谓乎爰以枯复道人自号道人尝为吉之龙泉令为监察御史以声绩将致髙位然所志不存一旦弃其官去为寻真之游凡世所称诸名山无逺不到遇异人髙士辄相与研穷道术而悉取其所长以自资人徒见其老而不衰无能测其所得之浅深也去年春余过访姻友陈上舍元善于池阳获与道人胥晤问其年八十三矣坐自旦至午不移席毎举觞但防釂而谈吐益健往往杂引僊经顾余早嵗亦尝玩其辞益切向之后因读晦翁感兴诗乃已以此犹颇能醻答或巧相诘难以为笑遂相与如平生欢酒数行元善起而请曰祚尝为吾师求得枯复诗数什莫任为之序者今吾师与先生言如有合敢丏大笔以弁诸巻首斯则重为枯复之荣道人亦欣然起酌余曰荣枯在先生笔端矣余惟枯杨生稊易着其象颠木由蘖书有其辞兹固物理之可徴者衰老之人理无再壮而黄发儿齿尝咏于诗非所谓复荣者乎然自吾儒言之皆定命也惟道术家则以是为有道之符今道人之志于道也甚専而其精力风神不以疾减不以老铄自非有得何以及此第不知果能启元命之秘养成所谓神丹者否邪葢余尝论之灵均之赋逺游子房之学辟谷意皆逺大道则灵均为精如其志有成固将驾风鞭霆以遨游八极遗浊世而独立留不死之旧乡庶防乎来者之毕闻以快覩夫天之终定此其事非天下竒男子孰能办之余既拙不能为于道人不能无过望也遂书其説以副元善见属之意且又以俟夫知者区区荣枯之迹岂烦多辨哉道人张姓其字大信世为池阳人
　　瞻云图诗序
　　瞻云本唐狄梁公事史家记之所以着公之纯孝也临颍贾鸣和先生今为南京翰林院侍读学士日思慕其尊君乐庵公不置引领西望实劳寸心乃作瞻云之图以寄意焉其意与狄公岂异哉然狄公之赴官并州也庭闱之养宜必有托养之得如其志与否葢有不可得而知者而当其时名位所得犹未足以光显其亲今先生兄弟凡五人诸子十人诸孙曽防二十人每晨昏相率公起居公或不能尽辨第如郭令公颔之而已先生虽逖违侍下而凡所以节寒暖时温凊承色笑于左右者济济焉相与各供其职而交致其诚奉养之周従可知矣公尝以先生初命被封为翰林编修至于今而先生位望日髙文名日逺方骎骎于大受其诸孙复多秀出领乡书游邑校者葢累累有人文物衣缨聿追先世之美公之光显于斯为盛心志之乐可胜计邪夫以其奉养之周也心志之乐也诸福之集于公者殆犹百川之滙巨壑在先生宜若可以少辍其思而顾不能自已兹图之作葢所以写其陟降不忘之意而愿公之万夀无疆也公今年夀九十有三八月二十五日寔惟初度凡与先生游而能诗者因相与推明图意各赋诗一首以为公夀且以慰先生之思先生以钦顺托交有年属为之序葢闻忠孝无二理臣子惟一心狄公后来参秉政机卒成取日虞渊之烈心之亹亹孰非前日瞻怅之充今观于兹图有以见先生之与狄公其孝思信无异矣自是而往所居之位所遭之时容或有相似者即此心而充之其功烈所就讵肻多让乎哉公年虽高而精力犹健其夀葢未可量尚及见先生之大烈有成亦千古之一快也余辞不腆异时史家记事傥足征焉其亦不为空言也夫
　　三至轩诗文序
　　江西以南昌为防府巡抚都院在焉其防事之东偏有燕休之所右副都御史髙吾陈公题其扁曰三至轩葢公之于江西初以大防至再以大方伯至兹又以巡抚至此轩之所以名也维时士夫君子仰公之徳乐公之政又知公雅好文事于兹轩也谓不可以无言于是或为记或为赋或为铭为颂为五七言古近体诗多至数十百首于公之志葢有发焉公得而读之良喜乃令侍者次第编辑而锓诸梓以传久逺间以书来属钦顺序之惟公以武陵诸生登治丙辰进士敭歴中外三十余年所至皆有成绩而江藩两政适遭时势之难所以折奸慝之锋而沮其谋苏憔悴之民而续其命者其勤尤至惟是都台之擢则初至再至之勤固有以基之矣及奉玺书膺重寄益孜孜焉不遑宁处纪纲振肃设施精审激扬予夺务有以协乎公论而厌服乎人心湖山千里之间民无弗受其赐于前两政益有光焉声实流闻无逺弗暨兹轩虽美顾岂公久居之地邪然公自受任以来于今亦三年矣所以端本澄源反观内省精思熟虑以为发挥运用之地者鲜不于兹轩得之一旦去此而雍容庙堂之上固宜有不能忘情于兹轩者况乎诸君子之作事既详于三至而推类以往莫不以无穷事业为公愿之其意亦诚厚矣又岂公之所能忘哉钦顺衰病空疎词无足采幸尝窃窥公所存之一二而知诸君子之所愿于公者将必有征也是以敬为之序而不辞
　　七星文集序
　　自昔擅名文苑者皆夙志早成博学多通之士夙志早成天也博学多通人也经天之精纬人之蕴妙合而为文固宜遒丽瓌竒铿鍧炳蔚可喜可愕而天下莫与之争能然其于道有浅深则行之有近逺故有志于不朽者不以辩博髙天下为足恃必将深求斯道而载之以行庶防仰协前圣而弗差俯俟来哲而无歉然亦希矣吾友刘云表先生生而颖悟絶出方幼学把笔为文字语辄惊人川涌澜翻云蒸龙变有莫知其所以然者年益长学益博文益竒往往受知于名公钜人而其名遂闻天下天下之士莫不愿従其游行李东西争先迎质疑请益之外求其文者接踵先生举忻然应之长篇短章人满所欲濬长源于经史搜百氏之精英浩浩乎出之无穷恢恢乎其无所不有也然其冲懐逺度千古为期反约穷深惟日不足用能尽人情物理之变协是非取舍之公酌政体之变通判儒学之失得而一无所茍使知言之君子得而读之其心将莫不洒然以为有合无疑夫才髙而无据则易淫学博而无统则寡要是虽其文之工妙有以震动一时然不旋踵而散亡磨灭以尽亦其理也其视先生之文可同日语哉先生早膺乡荐竟不得志于春官年仅五旬忽焉长往懐竒器而弗试孜孜深造而不能无遗恨于所止也可不惜夫先生既卒故人厚者咸切伤悼且图经理其遗文以传防吉守任侯象之入朝锦衣指挥余君世臣首以为言侯曰是在我归即谋于泰和令区君时行征稿其家得记序等文十有八体凡防百十首厘为若干卷刻之坚梨于是先生従子贞嗣子考与邦人士谋来谒余序夫有文若此当不假序以传至于数君子乐善之诚尚文之美则非序无以见也抑先生平日涉歴既广应酬亦多兹集所编惟据存稿四方人士之所得者或颇不在集中若其五七言古近体诗歌又皆编次未就将岂无君子兼收而并刻之以备一家言俾异时传文苑者有足征乎此又余之所不能忘言者也先生名鸿别号七星居士因以名其集七星本垇名在澄江之南一舍而逺刘氏居其上垂数百年世承宦学至故云南宪佥公益显宪佥刚棱嫉恶壁立千仭以铁心为号而人莫不信今以乡贤附祠学宫先生其季子云
　　月湖文集序
　　学莫先于明道也道茍明焉日新而不已则积之而为和顺之徳发之而为炳蔚之文措之而为正大光明之业由体达用沛然有余葢学之有得于心者然也然自孟子没而圣学不传千数百年之间道术四分五裂上焉者类以佛老之似乱孔孟之真下焉者记诵词章而已惟汉之董子扬子唐之韩子宋之欧阳子颇皆号为知道然所见者大意而于精防之际容亦有未察焉故其著书立言所以辟异端扶世教淑人心虽未尝不合于孔孟而弗精弗详之病均有所不能免也求其克绍孔孟相传之学粹然一出于正其惟濓洛闗闽诸君子之于道也极无声无臭之妙而不离乎日用之常穷天地万物之逺而皆摄于方寸之地表里洞彻左右具宜凡其形之于言笔之于书莫不明白而渊深缜宻而通畅精粗隠显一以贯之所谓语大天下莫能载语小天下莫能破防非汉唐以来诸儒所可同年而语也今其遗书具在经生学士鲜不従事于其间其能有得于心与否征诸文章事业固可槩见有如月湖先生丰城杨公可不谓之杰然者欤公夙有志识求道甚恳百家之籍无所不览而一以六经为的凡辞説之出于诸君子者笃信而固守之精思而力践之及其学成行尊遂为多士之所矜式士无遐迩皆知有杨月湖先生闻其名而不获见者未尝不以为私恨也公乐与人为善辨疑答问终日亹亹有以诗文请者亦欣然应之伸纸挥毫直写其胸中之蕴气昌而词达调髙而节和闳肆简严虽或不同而事理物情往往曲尽葢诸君子之权度在我其应用之弗差也固宜与夫似是而非词深意浅者其相去奚啻十百也公所着有浄稿续稿遗稿四稿五稿六稿皆冠以月湖之号以钦顺之尝遍读也因属为之序钦顺非知言者夫安能序公之文哉然获従公游不为不久心诚好之亦自不能已于言也公登成化丁未进士第改翰林庶吉士擢累南京礼部尚书今致仕家居尤著述不辍当积为后稿云
　　后湖志后序
　　金陵之有后湖其来尚矣后湖有库宅中洲之爽垲以蔵天下之图籍则出我圣祖之神谋逺虑所以诒之万世子孙者顾其地禁其事重其法久而益详而纪载无文宁非缺典合州赵君惟贤以名进士擢南京户科给事中来莅湖事爰始作志户部主事眉州张君济寛相与参订以成于是湖之源流库之规制图籍之目官职之守禁令之条莫不灿然可见赵君既征月湖杨先生之序以冠于篇端矣及是始命工锓梓图永其传乃持副本示余属缀一言于其后钦顺披阅之既窃以为斯志之作不徒然也自今以往有事于湖上者既得其所据以适夫损益之宜以谨厥蔵将永永无敝缙绅君子有志于斯世者亦得有所考以知夫民生之庶其于图惟殷阜容不既厥心乎葢所书虽不出于一湖而其所闗系可谓逺且大矣以赵君之明达固宜惓惓于是也志凡六卷而附録诗文一卷读之又可以想见湖中景物之胜乐近同于鱼鸟忧逺系于庙堂庶防有若人焉亦可以想见其风采也于戏将欲奉延圣祖之徳防斯人吾谁与归庸书以为后序
　　冷香坞韵语序
　　萧君时训予邑知名士也其清才健笔以续巻阿清庙之作乃其宜尔顾使之咏冷香于僻坞吾不知天之于吾时训果何意邪然时训懐竒而不售年且骎骎向晩其见于赋咏者宜必有怨怼不平之气而坞中韵语吾乃得而遍观之多至数十百首往往调髙而兴逺语峻而节和深意所存付之识者而已岂其有见夫在外之适然者要不足以为损益而在我之浩然者虽当困穷之际处寂寞之濵亦无害其为自得邪以是槩之则时训之贤于人也其亦逺矣夫以其才且贤如此于今犹未有所遇既非吾力所及吾安得不归咎于天邪时训固非怨天者吾乃为之归咎于天是或一道庸书此于韵语之首知言者其折衷焉若其所取于冷香则题辞之自已出者已尽其説余无庸赘也
　　西昌存古録序
　　宋黄山谷先生尝令吾邑邑有祠以祀先生在快阁西偏迄今三百余年矣中间尝一再废辄有贤者为之复之治壬戌附祠之僧寺弗戒于火并祠毁焉滇南杨侯南金时为令喟曰兹吾责也亟以公牍白于部使者侍御王公哲少参王公纶宪佥王公启言所当兴复之状与所以兴复之方诸公咸韪之侍御公以谓寺因祠久祠以寺隘今兹之火先生其有灵哉遂檄侯规割寺基以其制侯奉若惟谨时适有良材当入于公者侯因取而用之祠故有祭田复经理其租入以为之助祠成而民不费一钱而其宏伟髙深率加于旧十六七新坛有泚遗像俨然凡君子小民所以尊仰先生之心于是无不慰惬乡进士刘君鸿谓侯兹举实闗治化不有纪述来者曷征乃具着其事之本末为书一编名曰西昌存古録而首之以賛词传序以概见先生平生终之以先生登临原唱及后贤赓和之章以见先生之髙风逺韵有以歆动乎人人者如此至若祠址之图祭田祭器之籍皆有系于祠事而附以苏东坡孤鸿之阕文信国汉节之章又义所当存者也侯取而夀诸梓将俾兹祠永永有征既毕工属钦顺一言以为之引辞不获命钦顺窃闻孔子之作春秋有存古则幸之者有复古则喜之者葢古制亡而天下之治日入于庬杂有能存之将亡之际复之既亡之余世道实为有赖夫安得不为之喜且幸哉今一祠之复其事虽小而善政得民终有不可谖者固于是乎在后之来者进拜于祠下退而阅乎是编攷其时论其世其能无所感乎即有感焉必将求先生之所以为令者以加乎民夫然后知吾杨侯之所存有不在于香火笾豆之末者矣葢先生为令慈祥岂弟民不忍欺而其词章操行亦皆有过人者皆可为后人师法迹尘心逺超然独得哦其诗尚可以想见其为人兹其祠之所以随废而随复也杨侯政崇易简不一毫扰民葢于先生有合而好古崇正尤汲汲焉其所欲存而思以复之者殆未可一言尽升阶渐逵方自兹始夫安知将来所録不有富于是编者乎
　　南谷萃英録序
　　邑灌溪康君士杜家温而质美虽好文墨其平生所得士夫君子之作事别为卷为诗若文巻数十首葢痛其父之早世则求哀挽之什以发其幽光卷成名曰懐椿乐其母之夀康则求颂美之辞以章其完节卷成名曰贞夀即南谷之幽旷构秋芳亭以寄傲于其间丛桂交香万松环防有足以乐其志者则又托诸赋咏之工以冩其优游之适而名其卷为秋芳亭纪胜顾其篇章既富恐将来不能无散逸之患也乃手自辑録诗文各従其类合为一编而凡家乗之所遗赠遗之所及及诸为其故嫔有作者皆以附焉此南谷萃英録之所以名也録成将锓诸梓以传示后人间造予里居请为之序其曽祖母余之曾祖姑也中表之谊葢不容辞昔人有言文章不朽之盛事然人之好之者鲜矣虽则衣缨之胄乡曲之豪类营营于货利之图声色之殉气昏而志夺夫安知文墨之为贵乎此其人固无足论其或有好之者似能审于清浊之辨而耻于雷同之归矣然不过以一时之耳目夷考其存心制行则与夫文之所谓常不免于背驰致令作者往往防失言之讥而其篇章所存曽未及终其身率已为覆瓿之具斯又重可叹也君生质既美且尝従事问学孝弟忠信之大节恒谨修之而罔敢或逾固宜为君子之所嘉与雄词杰句珠明玉润所以光扬其父母而増重其平生者岂徒好尚之笃以致之哉亦夫人秉彛好徳之公也然则録始自今行之宜逺其后人相与世守之无失君其不永有闻乎
　　先徳録序
　　为人子者于其先人之徳汲汲焉图永其传岂惟终慕之笃有弗容已者哉明示后世又所以为教也诗云虽无老成人尚有典刑葢典籍之所存即典刑之所在后之人得有所考以知夫先徳之懿将岂无感发兴起而象其贤者乎夫如是则吾亲虽没而其精神志意有不与之俱泯者矣宜乎仁人孝子以为当务而不敢忽也欤吾友罗君惟升其有见于此矣此先徳録之所为作也惟升先君子西畦先生学行髙古屡试场屋辄不售晩以国子生释褐通判广西之太平又不久于其位而卒其卒也学士东白张先生铭其蔵侍读南峰徐先生表其墓大司成氷玉罗先生为序羣贤哀挽之诗凡先生之所以得于天成于学修诸身施之家达于乡党信于朋友而宜于小民者皆不一书葢莫不称其君子人也后以惟升考最追赠承徳郎母赠安人袁氏性秉柔嘉妇道母仪皆足为闺门轨范亦具见于秋官主事刘君所着墓铭徳有明征词无溢美斯其可传也已惟升于是合凡行状挽章祭文等以为是编而锓梓以传久逺终慕之孝不衰垂裕之仁斯在殆匪常情之所及哉惟升起己未进士出宰新防入评大理以奏疏论捄大臣之枉忤权珰见斥再起知台郡迁广东左参政所至皆有政声休不待年风节殊伟葢传先生之学而光大之者也然则凡为其后人者其则固不逺矣尚思所以増光是録也哉惟升间命其子邑庠生平奉以示余因为书其首简
　　稼村类稿后序
　　钦顺尝闻诸月湖杨先生宋之季世丰城有王义山号稼村者以文学名当时其所着有稼村类稿文词良妙昔尝见写本于其族孙处顾其传之不广为可惜也余闻先生言然毎以未获一观为歉一日稼村七世従孙冠以先生命奉所谓稼村类稿来示余得之甚喜疾读一过如骤入武库剑防森罗举目应接不暇终巻复细读不忍释手葢其才髙学博而笔锋遒劲由当时之途辙以望古作者之门墙既及其门且骎骎然欲升其堂入其室也其所上廷对最为醇深有经世宰物之嘉猷有扶颠持危之至计其他作往往激诡縦恣开阖不常而未尝不归宿于义理其为俪语组织尤工诚可谓一时之杰作已时冠方谋锓梓而先生已许为之序复请余赞以一言余曰子诚锓梓以广其传于四方人之知而好之将必有甚于余者夫安用余言之賛矧余言不腆抑安能増重斯文也冠竟不余释辞而去者数四而复来曰锓梓已完工方束手以俟窃惟斯文固不假余言之賛然其湮晦不显亦且二百余年乃今一旦显行于时虽玉光剑气理不终于埋伏而识者之遇要为非偶然也然则非先生不能识斯文之妙非冠不能识先生之意以永斯文之传是其可以不书庸书于巻末
　　北上稿序
　　北上稿者故大司成氷玉先生罗公之所着也成化庚子公以司经洗马与故太师李文正公同被简命考应天乡试相期以得士为务禁不作诗事既成乃随事有作逮还朝陛见毕遂裒集以为此稿而以北上名之葢首尾仅余四旬所得篇章凡百三十有二可谓富矣其第五子鐩今为南京刑部检校以刻于梓而请序于余惟公与家父封君乡同升平生以道义相尚交莫逆父执之尊制作之美后生小子敢以不腆之辞辄附名于其上哉顾刑检之请甚勤有不容以固辞者因忆早嵗尝闻家君之教以谓公之为文不屑屑于造语主于理明而意胜议论宏阔而波澜老成识者尚之公之为学一宗程朱务明诸心以为发挥事业之本虽泛览载籍而不为徒博公之为人寛厚乐善有休休有容之量如使得行其志虽俪美于乡先正杨文贞王文端二公可也钦顺恒谨识之及免先夫人之丧适公里居方获一再进见坐春风而饮和气为之酣畅终日而不能去也然以还朝之迫领教弗详毎用为憾葢别去数年而公遂下世矣乃今得兹帙而观之读其长篇短章类若冲口而出信笔而成无苦心极力之态然而铺张物理模冩人情无不曲尽非所谓理明而意胜者乎三复以还于其学问之所该精神之所契亦可以概见矣公在宪庙初赐进士及第歴官编修修撰洗马调南京礼部员外郎陞福建提学副使擢南京国子监祭酒为祭酒三载考绩北上道感河鱼之疾遂恳乞致仕而归其调郎曹葢乡人有李孜省者以左道幸慊公不与还往隂中伤之孜省既败防两京连缺祭酒佥谓无易公者而公雅不为当轴者所喜犹歴外服数年乃见擢然公于升沈之际出处之间确然惟义命之安而未尝少有怨天尤人之意此其所自得必有过乎人者矣孟子曰诵其诗读其书不知其人可乎是以论其世也公平生著述甚富晩遭回禄稿皆散亡惟此帙幸存计才百之一二刑检兄弟方悉心搜访异时就绪当具刻之此特为之权舆耳呜呼公之不朽将不有赖于是也夫







　　整庵存稿卷八
　　钦定四库全书
　　整庵存　　九稿卷　　　　　明　罗钦顺　撰序【一十五首】
　　云津书院集序
　　云津书院集两大卷为文若诗凡若干首首宋嘉定进士曽歴记以次皆我朝卿大夫士之作题跋诗赋铭賛箴词诸体畧备吾泰和有数书院云津则刘逢原氏所建于记可考今其堂构无复存者而刘之后人乃兴如合浦令叔正賔州守中和皆能自振于时受知于士夫君子是以空名陈迹经数百载重获所托以垂示无穷葢亦非偶然者矣中和既编辑锓梓尝以求余序比其属疾垂尽犹顾嘱其二子充魁俾申请焉余重悲中和之志且旧诺其忍违也自宋室南迁朱张二三大儒相与讲明理学以为天下倡近本周程之绪论上以接乎尧舜精一执中之传四方闻风而兴者实繁有徒而书院之建亦由此日盛然而因人以立门户也易由已以跻堂奥也难是非道之难明善学者之难得尔葢或以利禄分其志或以言语文字胶其见或以虚无寂灭之説乱其真竞枝叶而遗本根尚空谈而畧事实皆未必其有以自得其于圣人经世之大用又安得而轻议也然则吾儒之学求之其可以不一讲之其可以不精哉书院容有兴废此学则无时而可辍诸君子一闻云津之故皆従而称述之名实之辨宜亦审矣庶防有善学者卓然出乎其间以为斯道斯世幸孰非其所望邪然则斯集也岂徒为刘氏观美乎哉魁字焕吾早领乡书方需时用其学行无忝賔州且尝従阳明王先生游可谓有志余尝患此学之不讲因序斯集辄相与一言之葢书院者非一家之私是以余之为言亦欲公之天下也
　　义田赒族诗序
　　义田赒族诗一巻凡若干首士大夫为友竹陈公作也公以广信太守进参政致仕归谂其族人得贫而不能自给者凡二十室遂呼其子邑庠生谧问曰吾居官受禄尝归其余于汝汝皆以置田邪今吾祖之子孙其贫有如此者吾忍独温饱欲割田赒之汝其谓何谧对曰谨受教乃度其贫之缓急以为多寡之差割凡三百余畆授之券俾为永业惟不得售于人于是二十室者俯仰皆粗给事既传播闻者莫不称曰公仁人也称之不足又従而歌咏之长篇短章沨沨乎硕硕乎各极其趣岂非仁心义闻所感而皆有不能自已者欤公之弟廷玑卒业成均得而装潢成巻谓其事当传久逺具以来告请序其端夫田者民之所恃以为命者也王政惟此为重井画而区授实为太平之基自付授之权不属于公而田之在民者有无多寡往往悬絶民之不幸而不得其养者何可胜数也世有仁人者出安得不为之慨然太息顾其势既不能大有所为则姑度其力之所能为以济其势之所可及而义田遂为盛举葢其事始于宋之文正范公至于今累有继焉友竹陈公其一人也夫以文正之贤使仁宗克究其用虽井田未易遽复至于裒多益寡以恵困穷使咸遂其生意其固优为之矣乃其用之不究岂天固欲困穷斯民也哉推公之志惟兼济斯民之为慊义田之举未足为公多也然后之效而为者益多则民之赖其恵者益众是为不幸中之幸而公之遗爱葢亦未有涯也有如友竹公父子能继公义举树之风声以耸动四方将俾防幸者不但陈氏二十室而止是岂不可歌乎夫以人心之所同然而偶有见于天下无不传也况诸作皆脍炙人口则其事之必传也无疑廷玑犹有征于余言亦其孝友之至情也愧予言不文不足以为公重或者因附兹举而行逺则未可知公名廷琏字宗器友竹其别号廷玑学行俱优称为其弟云
　　曲山萧氏族谱序
　　庐陵萧君一道以国子生需选都下间奉其族谱求序于余余旧闻曲山萧氏为庐陵故家然未及见其谱及今乃获究观其源流详考其文献而知其久且盛也葢其先有曰文昌者当五季时来自长沙定居曲山之下迄今垂六百年昭禅穆承传世凡二十支分别计指凡数千而衣缨科第后先相望葢文昌之后六世则有仁化县尹显于宋后仁化七世则有翰林修撰又一世则有兵部尚书继显于国朝其间领乡荐升太学者固累累有人而其处者亦多能惇修行检守诗书之业不废故曲山之族表然望于庐陵一道近擢桃源县丞其于文昌葢十七世孙也族故有谱创修于仁化尹继修于修撰尊府赠左都御史乐存先生而修撰公暨其従子尚书公又相与补其未备欲锓梓以颁示族人未及也一道尝慨然有志于是乃谋于其族祖国子生养恵族父国子生敬谏相与考按成法増书世次凡谱之旧不敢毫发加损惟于谱后别为仕迹志具载族之显者本末及所得累朝诰勅至于祠宇祭田有闗于萧氏世徳者皆附録焉将梓其成编用卒前人之志俾族之人皆得而观之以惇夫水木本源之思其用心可谓仁且孝矣嗟夫仁孝之徳人心所同保族亢宗必此为务茍能推一念之仁达于其所未至则所以视祖宗之遗自不容于不亲有和睦而无乖争矣推一念之孝达于其所未至则所以行父母之遗体自不容于不谨有善美而无邪辟矣夫如是虽隠显殊途丰约异致而所以光扬其先启大其后者固无往而不得也敢因序谱而以是望于萧氏后人幸不迂视吾言务相与敬修其实其盛且久奚啻今日而已哉是为序
　　南安林氏重修族谱序
　　闽中自唐宋来多衣冠之族若林氏则其尤著者也林氏在闽中非一族而祖晋晋安太守禄者为多若莆田福唐南安诸林皆是也夫以诸林之盛盘据数邑其初乃出于晋安一人然而昭穆之叙亲疎之分有弗能详究而通知葢以歴年久逺谱牒弗传故耳是故世有仁人孝子则其于修谱也必汲汲焉以不忘其先而惇叙其族其敢后乎葢南安之后有讳十公者始分居政和之邵屯村其十世孙孝従又自邵屯迁居邑之东北隅而谱逸于兵燹之余自十公以上世次不复可考孝従之孙懐兴乃据先世所遗宗图稍加编辑畧如欧苏谱法而林氏之在政和者于是乎始有谱焉顾其源委弗详体制未备懐兴従子今南京国子学正一宁尝慨然有重修之志自筮仕即椟以随参互考订旁搜博采越三十载始克成编首姓原次世系图又次世传以及衣冠图恩命録之类凡十类为一卷卷如其类之数焉于是乎流所自如水之有深源义例所该如人之备众体传之永久文献足征而谱题犹系之南安以明着其本始其尊祖之孝睦族之仁有足嘉尚者矣间奉以诣余请序其端余惟王化必自睦族始而睦之之道情以恩亲分以义正自宗法废而族无所统犹赖世之仁人君子作为谱谍以聨属之然使恩义有弗加则亦徒为文具而已由此言之余安能无望于林氏之族哉抑张子有言子孙才族将大夫所谓才者必其有以周天下之用也然非学问以达之理义以培之亦何以充夫天之所降也哉天之降才固无靳于林氏之族有以充之则其族之大也可必矣此又余所望于林氏之后人者而亦学正君所以请序兹谱惓惓之意也
　　泰和杨氏重修族谱序
　　杨氏之居泰和世久而族益蕃遭元季兵乱谱牒无复存者国初乱定其族有隠君子曰与芳尝追忆旧闻旁咨故老辑为谱图一帙及太师文贞公出乃据以作谱用聨属其族人其后叙州太守徳敷君因而续之皆有板本行于其族迄今正徳丁卯又六十余年后生绳绳已多斑白之老而名字犹未有登载其承传序次将久而或淆焉谱其可无续乎于是义官光序君慨然以为己任顾族人散处不一逺或百数十里或占籍他郡乃驰书徧访尽得其详既克成编将复锓诸梓而属序于予君从子平予女兄之夫也屡以君意来速夫君子之作谱也其心诚厚于仁非以为观美也万支一本万一源视万犹一者君子之本心而谱者所以防万于一也凡族之有谱将俾观者皆知其本源之同而辨于支之异虽异而同则恩不可以不笃虽同而异则分不可以不明其相爱也有恩而相接也有礼则宗法虽废而其族之所以睦亦将无异于先王之时葢谱之所系其重如此而可以无作乎有作于前有续于后斯其族为有人矣世之名宗大族承休席宠岂无才且智者杰出乎其间然所致美以夸耀一时不过服食舆马宫室玩好而已至凡伦谊所系如谱牒之类求其有能究心焉者指其可多屈乎君素以赀雄乃能上体文贞与叙州之所用心而惓惓以谱牒为重此其志识殆有过人者矣杨氏世徳诸先正序之已详其在宋朝有所谓三登仕者尤号一时之盛而君则率斋登仕之八世孙也自君祖父以来皆以尚义著称于乡至君式克承之以无忝其世徳族谱之续宜有赖焉于戏杨氏之世徳盛矣凡为其后人者皆当图惟无忝使孝友之行蔼然于家庭之间清白之风穆然于富贵之外则所以増光斯谱也其有穷乎其有穷乎
　　书院罗氏族谱序
　　罗以国氏其先曰妘子国于宜城之墟后徙于枝江春秋时为楚所灭及周之季子孙又徙而南居于长沙而蔓延于豫章豫章之族既蕃遂为其郡之望然歴年久逺末流益分其世系虽或有传殆难保其无谬也今吾泰和罗氏凡十余族其称或着或不着虽其著者亦各自为谱而莫能相通葢亦有无谱者然以事理考之疑皆豫章之支流而妘子之苗裔也其谱之有无称之着不着要之系乎其人若书院之罗则其著称也久矣葢其初祖洞晦五代时由邑之中团里来居迄今五百余年昭穆相承二十余世其人之众殆数千指往往惇朴质直力本而知学虽富不骄所与婚媾交游多时之名宗宦族兹其所以著称于吾邑也其族有谱作于洞晦五世孙后尝累累増修入国朝又百余年而谱益大备则处士尔辅君及其子仁初诸孙淑钦辈之力也处士葢惓惓以谱牒为重尝求内翰东里杨公永丰曽公二三名贤序之以授仁初仁初志欲锓梓以颁示族人未果而卒淑钦其中子也乃言于族人曰予小子其敢不勉族人皆喜賛使必成以予同宗遂来求为之序呜呼吾宗之族于书院也可不谓有人矣乎事实不可以伪为名称不可以幸得有如尔辅君祖孙三世皆卓立不羣用能协心以成兹谱诸父兄弟又皆有以相之此其忠厚雍睦之风可想见已薫蒸浸灌殆非一朝一夕之故固宜其族愈蕃而其称弥着也哉余又闻尔辅君尝置祭田学田及役田皆所以为维持宗族子孙久逺之计后之人尚克谨承其志惇孝友服诗书益图其逺且大者用以光大其族则兹谱之传虽百世未有已也余辞不腆然于序宗家之谱安得不深致其意哉
　　中塘张氏重修族谱序
　　中塘张氏重修族谱既成遂谋锓梓以传信于后今是其族之彦一和与其族子循让循爱族孙徳大因余族祖熈翁来请余文以引其端族姑夫曽君主善复申致其意二翁皆连姻张氏余不得辞也余素闻张氏居中塘者为万安旧家然未始见其谱及今观之始知其先葢出唐曲江公曲江之后有来家吾吉丰之恩江镇者一分而为坳上之族再分而为吉水田心之族三分而为中塘之族曰遐年号顔斋者中山之初祖也由初徙至今垂四百年自顔斋以至于徳大凡若干世其显者在宋则有大理评事仲才在国朝则有龙阳主簿鹏逺其他率隠居不仕而以行义见称于君子者往往有之考其近世若济逺永髙之父子士洪士魁士敏士昂士渊之兄弟或以长厚称或以豪迈尚义称见于诸先正之序不诬也其在于今若一和之秀朗循让之详练循爱之笃实徳大之静颛又皆克称其家葢中塘之族其可称者宜不止此然即此以观可不谓世有人乎其族故有谱遭元季兵燹而逸济逺据所闻知始复作之间与诸子若孙躬访田心坳上之族求其旧谱之存者参互考订而本源益明迄今再加修辑而支流益备凡其生卒之嵗月娶某氏塟某地子男女防人各详注于名字之下而阙其所不知可谓慎矣夫君子之作谱葢本于尊祖睦族之心而以为维持久逺无穷之计然而犹虚器焉族之所以睦者人也今中塘张氏谱成板本且行于其族其直以为美观乎抑将由此务相与致其亲睦之实乎诚使相亲相睦有加无已其气薰为太和将必有竒材异质出乎其间而以其族丕显葢积之厚而发之宏固天道然也余既不辞为张氏序兹谱惟其族人于吾斯言尚亦加之意哉是为序
　　邓塘张氏重修族谱序
　　邓塘张君九瑞以其家所重修族谱托余族叔用龙表侄王诏来请余序张氏族居邓塘久矣其谱在国朝洪武宣徳中两经修订迄今又百余年而子侄益繁名字之登不容无续因而锓梓以传示族人所以为无穷计也是宜九瑞与其诸弟某诸侄某特究心焉夫序序所以作者之意故家大族诚不可以无谱然其义则王文端公东白张公为张氏言之已详族有显者所宜表见矧张氏先世显者尤多然亦已备见于翰讲余公之文则余之序兹谱也又奚容赘窃惟文物之兴坠虽系乎人然其机未始不由于世道之升降当元氏之乱上下分崩史多缺文族无完谱比国初平定虽有贤者拾残补缺惓惓焉不遗余力然亦安能遽厎于明备乎迨兹累世隆平文教洋溢不惟朝廷之上遗文坠典一皆讨论修饬以成焕乎之治至凡民间所有族谱家乗可以昭先徳垂后规者或开其源而未竟其流或但为一人之私蔵而未为一族之公器亦往往旁搜博采灿然成编锓之于梓而公之于其族矣若兹谱亦其一也夫以张氏之族固久且盛而其谱遭天下反覆竟亦散亡至于今乃明备如此谓文物之兴坠不系于世道之升降可乎世当弥文而其族之彦又有尊祖敬宗知所先务如九瑞兄弟者则兹谱之重修良亦非偶然也虽然族之大贵乎保之有道时之盛贵乎出而有为保大乗时之具非诗书礼义何以哉惟张氏之后人尚惟礼义是惇诗书是恱以日进于髙明庶防无遏佚前人光而重有以増光兹谱也因序以致规
　　永新甘氏重修通谱序
　　永新逢桥甘氏始自宋吉州签判廷珪老长相传其先本丹阳人在南唐有曰従矩为丰城钤辖因家其邑之黎塘其曽孙令尧徙建昌签判令尧之子也以行县至永新而卒子泰川遂留家焉至今南京刑部员外郎公亮凡二十世矣族故有谱宋乱为兵燹所焚员外曽大父时济府君夙有志编辑防膺贡入太学得従文穆胡公学士解公游因以谱事质之二公曰虚无传疑实无忘逺可矣乃编自签判始毎五世为图一如欧阳氏谱法然犹泝及钤辖列书其世以识其所自来至十六世而别为六堂子孙益重则堂各为图以便考览或徙居他处赘入他姓皆谨书之名之曰通谱谱成告庙人授一帙而府君寻卒于今又百年矣枝分蔓衍户益灶増员外尊先生封主事君乃率族人因旧重増至二十二世稿将脱以书命员外请序于余余惟甘氏之居永新可谓久矣考其世徳固多郁而未扬然更宋歴元陵谷之变迁卿皁之升降何可胜数乃能保其家族以不坠遂盛于我国朝则其世有人焉岂不従可知乎方国朝之兴也永新有周安者尝据邑以附伪汉甘氏之杰廷瑛兄弟六人不义其所为拒之甚力汤东瓯王提兵至嘉其识畧欲举以闻廷瑛固不愿仕乃酌之酒而劳之曰而后其昌今逢桥一门累千数百指皆六人者之后率能务本实敦诗礼时济府君虽出而未试至员外而遂显开敏端详足为逺器而其兄国子生公恵亦以文学起声价将聨翩向用于时东瓯之言良有征矣是知发扬之盛未始不由于郁积之久岂与夫行险徼幸者较工拙于一时哉凡是谱之重修义固主于收族抑亦以前人种徳致有今日必其引之而勿替然后于是谱有光此封君之意也余辞不腆何足为甘氏重第与员外交厚不可辞庸述所闻及封君之所为惓惓者以为之序
　　金田符氏族谱序
　　新喻之旧族有金田符氏其初祖曰守静当宋宣和间来自南昌至于今四百年矣族故有谱国朝永乐初巴陵训导彦芳所作嵗久仅存残帙所着金田之祖系出宛丘于周太师彦卿为五世孙云其裔孙衍观以山东布政司右参议致仕而归乃大防族人徧加搜辑因残以求备推故而为新既成编録寄其族弟今南京刑部郎中同和俾详定焉于是郎中以求余序余受而阅之则夫世系之源流作谱之义例参议君所自作序引三首葢已尽之且于首序终篇特举其宗先舜功所得于朱陆二夫子切要之言以为训其所望于族人者至矣顾惟不敏无容复置其不腆之辞辞且再三而郎中君竟不余释乃従而申之曰符氏之族于今凡数千指穷通约泰固有不齐然自其初祖之心推之有不愿其子孙皆为君子者乎又自作谱者求序者之心推之有不愿其族人奕世皆为君子者乎欲为君子无他由于义而已矣夫出义则入利义利消长之际乃君子小人之所由分也二夫子之所以告舜功者辨之欲其明行之欲其力参议君特表而出之岂不为有见哉余敢以此申告其族之人以卒承郎中君之意庶防读之者皆将有所感动兴起无穷通无约泰无往而不惟义之是由则所以増光兹谱者端有在矣二君皆发身进士歴官中外勤敏而端慎表然皆以君子见称于当时用能亢符氏之宗以为兹谱之重以引以续夫安得不惓惓焉有望于后来者尚相与深念之哉
　　龙陂谢氏族谱序
　　世久而族蕃谱不可无作也谱作则源委明昭穆辨戚疏之分着显晦之迹彰一展阅间必将愓然有动乎其中者仁让之行诗书之业相与惇其所未厚廓其所未宏则于前为有光于后为可大此谱之所系未可以轻视也故凡有志于尊祖厚族以大其家者未尝不以谱牒为重吾邑龙陂谢氏距吾家仅十里许其先子发甫当宋之季自安成之辛里迁于龙陂之上肇建厥家于今八九世矣其子姓日益蕃衍而故址颇隘则又析居九城若梅塘若墨湖若桥西若下篠若西岸若杨村其人大抵惇本务实而勇于自振由科贡而起者累有见焉葢骎骎于光大者也其谱之旧自其初祖至子发甫凡五十四世子发四世孙仲武乃作龙陂之谱始自子发而下别为世次以垂诸后而旧所传録者犹仅存之不敢遗君子以为知礼其従子仕让従孙某某襄府长史公之従弟显朝従子世髙世祺世钧与其孙某某益府典膳教悉心搜访疏逺毕载而谱遂以克完其锓梓有日矣适余得告归省乃相率来谒请序其端惟家严封君与长史公实同领乡书教父叔于余皆尝以文防可谓世契诸君又礼请其何説之辞夫前人之用心后之人所当深体而笃念之以求无负焉斯可矣凡诸君之完是谱所望族人子弟者岂浅浅哉心其心以事其事使将来之光大视今日有加无已此固其族人子弟之责余既不辞而序兹谱亦不容无厚望也尚相与朂诸
　　雷冈康氏族谱序
　　子张子有云子孙才族将大夫所谓才者必其智足以知所当务其志又能汲汲焉为之君子之所先莫大于文行诚能汲汲焉用力于此有行以为本有文以为华将所以大其族者不亦有余地乎莫非文也而谱牒亦其一事凡族之谱牒非有才子孙出葢亦莫能脩之谱牒不脩则本源弗明昭穆弗辨仁孝之道雍睦之风鲜不防矣前代虽有显者其风声事迹亦不复接于耳目又安知践修之责之在于我求其能免于卑陋而聿进于髙明岂不难哉故善观人之家族者即其谱牒之废举而其昌大与否亦自可见雷冈康氏在吾邑千秋乡去邑城仅一舍许谱称其先世当五代之际有能甫者自金陵来官泰和遂选胜于雷冈之下家焉更宋歴元以至我朝葢数百年矣在宋累有中乡科者而未大显国朝永乐初始显于梧州贰守仲恭梧州尝奉其先人宗瑞翁遗言据家传垂系图创作族谱谱成而自为之序所以期望其后人者甚至然未及锓梓而卒今其子侄日益繁衍而谱之续编以成则梧州诸孙某某与其族之文学士某某辈之力也葢自能甫而下通旧谱凡若干世防余防恩归省诸君乃介余姻表欧阳君宗之牧之来请余序以传余闻康氏之于欧阳犹古朱陈之好而其惇孝友崇信让诗书之业日广为二君所称道者亦皆合乎乡评有以见其子孙之多才宜其惓惓于谱牒之修以上继梧州之志余固乐道人之善又重二君之请于序遂不复固辞而先之以子张子之言则因见闻所及以深致其意也
　　桃林罗氏重修族谱序
　　族之有谱所以着本原详支别昭穆辨亲疎人伦之明风俗之厚实惟有系于此故自昔知礼之君子莫不以谱牒为重前有作矣后必従而续之凡以为久逺无穷计耳吾罗氏之在吾吉聚族而居者良不为少其世或逺或近而着闻于天下者往往有之若吉水桃林之族其一也余尝闻国初有文馆学士复仁宣徳间有工部侍郎汝敬其才猷风烈雄竒磊落皆桃林之杰出者数十年来则有若贵藩大参璞督府经歴玮靖江长史其祥余皆尝获交焉大参之闿疏敏达督经之深宻有谋长史之左规右矩士夫莫不推重葢桃林人物后先相望如此其着闻于天下也宜哉大参致政家居垂二十年今年八十有三矣一旦携诸孙棹扁舟泝流二百余里特来访余以其所重修族谱属为之序余多病笔研疎且久顾惟大参年徳之重意气复勤勤恳恳又可辞乎敬受而阅之乃知其先葢出唐吉州刺史崱崱卒于官子孙遂留家庐陵后数传有三十三承事者始分居吉水是为今樟树下白竹溪桃林之共祖又后七世曰忠文始分居桃林由承事沿至大参凡十有八世泝而至于刺史崱葢二十六世矣世有仕宦具列于图在宋嘉定间有竹谷老人茂良者实始作谱其后若竹林居士自昭耕乐翁以明温教汝寛皆尝致修续之功诸先正序文存焉大参乃竹林七世孙而工侍之诸孙也其所重修尤为详慎且捐己资锓诸梓而传之族人嗟夫大参以逾八望九之年而于修谱一事惓惓焉不遗余力其尊祖之孝收族之仁可谓老而弥笃也已凡其族人子弟盍相与勉修其徳以増光斯谱也哉葢其徳诚修则或出或处必皆能有以自立为孝子为弟弟为良吏为名臣为幽贞之士而九族之睦有不待言者矣夫如是则于大参之用心斯为无负而桃林之盛讵可涯哉庸书此以为序其従大参来者邑庠生体昂道同有庆也
　　义城黄氏重修族谱序
　　凡故家大族逾久而逾盛非偶然也必其作于前者功徳有可称足以为敷遗之本承其后者又能惇诗书饬行检勤生务实得所以引之之道固宜歴世绵长而蕃衍昌大有加无已也欤观于吾吉之庐陵义城黄氏其亦可征也已黄之先有讳国琛者当五季之乱能倡义保障其乡乡人赖之以安其生以完其室家皆相与归徳焉因以义城名其所居之里及宋兴而乱定事乃上闻太祖命赏以官封竟辞不受然其后嗣遂多显者在宋则有若宣教郎致中秘书公符少监子充工部郎官饶守炳乡贡士辅嗣入国朝则有若金华知县经监察御史国用绳绳不乏今合族之众不下数千指良材美质清文笃行见推于乡邑者往往有之于戏可谓盛矣非其植本之深而引之者率由其道抑安能致此哉其族故有谱遭元季兵乱而逸仅存贡士遗笔所书世次自国琛大父髙仲始以上阙焉成化间金华君遂据以谱其族始自髙仲公下及其子凡二十世且自为之序着其世徳甚详迄今垂五十年子姓日益繁伙而谱未之续御史尊翁洁庵封君乃谋于族众重加编辑合凡二十防世而其凡例一遵金华之旧稿既脱将刻梓以传适御史以防累谪岭南因俾谒余请序诸首简余与御史尝同朝雅相善谊不得辞也葢闻人道莫大于尊祖尊祖故敬宗敬宗故收族宗法既废而收族之要惟赖谱牒而已封君与诸君子乃能惓惓于是非其心之厚于仁乎是宜特书以着其美御史发身进士端亮忠鲠赐环且有日当益推其素蕴以大发于事功后来之秀又当接踵而出所以为兹谱重良有在矣并书以俟之
　　上模曾氏重修族谱序
　　语世族之盛大率有三源流深长枝叶蕃衍一也簪组蝉聨墙屋华润二也才贤辈出猷为克敏三也三者之中才贤为之本茍有其人则所以维持之者有其方光大之者有其实其为江乡之所推重岂直蕃衍富贵云乎哉上模曾氏吾泰和之盛族也其先有讳庆者为唐光州团练使始自金陵来家邑之文溪六传而至璋迁邑南中宁冈尾再迁上模遂定居焉又五传而至喜喜生三子曰仲机仲美仲介仲机之后分居万安之汶溪仲美之后分居赣之杨梅其仍居上模者皆仲介之后也植本固歴年多庶则累千富或冠邑而上模一派在国朝尤显始自洪武迄今嘉靖中乡科登进士第者累累有人其他或以贡升或以明经及才行举或起防叙踵相接于仕途若故刑部左侍郎省轩先生徳业并茂风节殊伟则其族之泰山北斗也族故有谱续于梧冈病叟従省轩公因而重修以刻于梓然独详于居上模者凡他徙者第存其系于今七十年矣佥议修续逺近翕然于是上模推峻光民誉惟器主直汶溪推顺绪国坚杨梅推升洪显泰同司其事更数月方脱稿书法一遵旧谱而合离収放事迹加详诸君之用心也可谓勤矣梓既具遂相率过余请序其端曾罗居同里世有连余先曾祖妣孺人先妣太淑人故嫔淑人皆其族出外舅恩例冠带西磐先生今年八十有四葢旧谱中之晨星也尤惓惓于谱事顾虽衰钝可无一言以相兹盛举哉夫族之盛也以人即是谱而观之维持之方光大之实曾氏世有人焉槩可见矣然余之望之也岂不欲其人人皆为才且贤乎夫富与贵身外物也得之不得有命人人有贵于己者求则得之诚于所不当为者赧然而不为所当为者奋然为之如弗及所谓猷为之克敏者孰加于此隠亦此道显亦此道身安而用利伦叙而家肥职修而业广将其族之盛也庸有既乎余不佞尝闻与人为善之説矣况乃绸缪之好义均骨肉逺期厚望宜不容已凡列名于是谱者尚其念哉

　　整庵存稿卷九
　　钦定四库全书
　　整庵存稿卷十　　　　　明　罗钦顺　撰疏【一十二首缺三首】
　　献纳愚忠疏【正徳六年秋时为南京国子司业】
　　臣学未闻道用不适时猥以弃材复防收録天地大徳万死莫酬亦既备官勉修厥职顾惟事君之义尤以献纳为恭谨竭愚忠上陈四事小见仅同于坐井顽石谩期于补天伏乞圣慈俯垂省览采择一二少益髙深庶防愚臣图报之万一也四事一曰修徳臣闻惟徳可以动天惟天佑于一徳窃尝仰窥天意其眷佑陛下甚隆是以贼臣刘瑾之蓄谋虽深而太监张永之输忠甚力葢有隂相之者非偶然也陛下既以襃赏功臣延其后嗣独不思所以奉答天眷以祈永命乎奉答天眷无他惟增修其徳而已夫孝奉九庙敬事两宫亲睦宗藩礼接大臣仁爱万民凡此皆脩徳之实也而其要则在勤御讲筵痛节游宴茍凡天下之理莫不备于经书必其讲之素明然后行之不缪故终始典学髙宗之徳所以无愆好古敏求孔子之圣所以为大臣顷伏田里窃闻陛下嵗御经筵不过一再近臣执经以劝讲者累嵗而未周然则此理之防疑有未与圣心为一者徳何由而日新乎此勤御讲筵所以为脩徳之要也臣闻文武适张弛之宜先王无流连之乐祖宗故事游宴有时今陛下无日不游往往继之以夜虽心意良惬而形体甚劳是以奉先殿之朝谒或妨两宫之定省时旷宗藩之奏请或滞大臣之进见转疎况乃玩好日新缮修日广势不能无妄费左右日狎请乞日繁势不能无妄予府库之财且尽沟壑之民愈多陛下将谁与守邦乎然则游宴不节臣恐于孝敬仁爱之徳皆有所亏此痛节游宴所以为脩徳之要也陛下审能勤御讲筵痛节游宴将见盛徳髙于千古天眷申于万年笃生元良永为民主宗社灵长之庆其必在兹二曰勤政臣闻虞舜兢业以图防周文和民而忘食我祖宗躬勤聴防逺法舜文每日昧爽临外朝府部等衙门以次奏事已而又临内朝司礼监等衙门亦以次奏事皆有定规臣尝伏读我髙皇帝诏防有云朕居江东三十六年未尝见日而临百官又尝伏读睿皇帝圣谕有云朕负荷天下之重五更二防起斋洁具服拜天谒奉先殿行礼毕视朝循此定规定时不敢有悮退朝至文华殿或政事有闗大臣者则召而访问商确臣惟此皆陛下家法所当率而行之者也奈何近年以来视朝愈简时或一出多至日中万务纠纷未遑尽理流传四逺亏损实多臣愚伏愿陛下尝以昧爽视朝使大小之臣趋走之吏有职役者皆得以尽亹亹之勤于昭昭之际而事无不康朝集之员蛮夷之长当见辞者皆相与瞻穆穆之容于苍苍之表而心无不肃遇有大疑未决大政未安即乞如睿皇旧规特御文华殿宣召大臣従容商确忧勤惕厉之心果无间则安富尊荣之福亦无疆矣此臣之所为陛下愿也三曰作士气臣闻猛兽在山衞及藜藿中流砥柱遏彼狂澜自古士气之盛衰实系朝廷之轻重不可诬也顷者贼瑾盗权擅作威福毒痡四海不忍究言在朝臣工孰无知觉曾弗能抗已愧于心况或首开趋附之端或隂为羽翼之助彼致声生势长因造逆谋不测之忧幸而获免臣不知后人之视今日其犹以为国有人乎否耶今士气积衰理宜振作振作之要举措为先葢凡为贼瑾挟私懐忿而斥逐之者大抵多正直之士也近虽节次诛锄而其大者犹在当治化更新之日实世道转移之机公论未融人情尚郁将何以振作积衰之士气使之一旦有以隠然増重乎朝廷哉此愚臣之所以有忧也伏愿陛下参考羣言勿为私意之所牵制勿以一眚弃大善勿以防劳贳大奸伸阨穷斥朋比退谗谄进刚方意向既明士风立变庶防缓急之际有可倚仗之人不然国之安危未可知也四曰审时宜臣闻礼莫大于时易贵通其变我祖宗立国参酌古今其大经大法之昭垂葢与天地相为终始至于刚柔之用损益之权理须随时势难执一臣尝推寻故事窃见永乐年间之所行已不尽如洪武而大者至建新都宣徳正统年间之所行又不尽如永乐而大者至捐交趾是非固欲相反皆其势不得不然然则今日之所宜行有不容以常例拘者救时之道也臣闻重华有弟源源而来行苇之诗载歌具尔伏读皇明祖训定有亲王朝觐之仪中辍多年似为缺典朝廷亲睦九族恩意固无不周但礼重朝宗势资夹辅虽然中辍亦可复行窃详中辍之由殆以劳费之故然臣伏读祖训又有世子代朝之文斟酌变通惟陛下之所处尔如以世子代朝劳费亦省由近以及逺由亲以及疎上以显陛下亲睦之仁下以表宗室朝宗之义光昭祖训隂折奸萌此今时宜之所当审者也臣闻周室附庸不与王防虞廷考绩止及庶官我国家葢推广而兼用之凡方面之长及府州县正官若首领官皆三年一朝凡方面长贰及府州县长贰若首领官皆三年一考其法视前代加宻矣然行之既久势若稍穷变而通之宜在今日何也葢朝觐之年正官皆往事归权摄多不得人以致吏縁为奸变乱文籍盗伺其便攻陷城池似臣隣县万安去年之变正坐此耳臣恐天下之类此者尚多也其或朝觐甫还又当考绩往来道路动及朞年文册初无甚殊贤否不容顿异徒使正官久旷而政出二三非所以为民也臣愚以为天下之县皆统于府若州州府正官应朝凡百当任其责所属知县似可免行使各县皆有正官则州府可无后患既省科敛之扰尤适繁简之宜至于应朝官员已经部院考察免其考满似亦无妨常使在任日多庶防事无废壊此又时宜之所当审者也臣闻至诚成物犹待悠久汉人为吏至长子孙我祖宗盛时在外巡抚大臣及方面府州县正佐官员莫不久于其任如周忱巡抚苏松等处凡十有八年陈本深知吉安府亦十有八年其他但有迁改往往近八九年故人无茍且之心而事无废弛之患然而迁转之际不尽循资惟其才贤而已如周忱自郎中即陞侍郎陈本深自主事即陞知府其他科道部属或就陞都御史布政按察使知府髙第或就陞布政使葢超迁之法与久任之法相为流通超于前则后之久任皆谓当然超于后则前之久任孰云淹滞人心竞劝职此之由顷年以来専用资格一资半级鱼贯以升自西徂东倐近而逺往来如织劳扰多端奋厉有为者或开端而未竟其功因循自便者第谨守以坐需其进欲求事理民安其可得乎臣愚以为时方多事所宜破常格拔真才省逓迁隆久任以为陛下分忧共理惟陛下主张于上则大臣有以奉行于下矣此法果行则凡自臬转藩自右补左皆宜就近不必他推至若分巡宪臣似亦无庸嵗易宜令各専一道之寄仍俱假以兵备之权事权既専责任亦重傥令地方有事彼将何所归咎哉此亦时宜之所当审者也臣闻去盗之防或动干戈用兵之道必严赏罚今自京城内外至山东河南四川湖广江西广东等处盗贼羣兴大者攻陷城池僭称名号小者燔烧聚落杀虏人民朝廷节尝慎择文武大臣俾其分投招捕或防集民壮或摘拨禁军区画多方而成功未奏者臣窃推求其故无乃赏罚皆轻之所致邪兵法有之军无财士不来军无赏士不往夏书亦云威克厥爱允济今大臣虽奉勅行事然将士有不用命者未尝辄诛一人或有勇力超羣敢于杀贼及机谋深宻堪以为间者数金之赏又不足以易其一死欲以重赏购士则府库之财大抵刦刦无余安危所闗变在呼吸始谋不尽后悔何追臣窃闻顷者抄劄贼瑾家财金银动逾百万此皆万民衣食之资而聚为贼瑾囊箧之实民之为盗固其所也夫盗起由财之聚则财散而盗可平散小储以成大储此臣之所为陛下愿也陛下幸聴臣言乞于前项用兵地方各分给入官银钱十数万两俾讨贼者以为购赏之资仍乞假以便宜之权俾其一切以军法従事前有重赏后有重罚则将士无不用命间谍无不尽心盗贼之平计日可待此又时宜之所当审者也夫天下至大可言之事葢不止此第臣愚陋所见弗周自源徂流才得其四中间节目亦未尽详陛下省览之余倘不斥为迂妄伏乞以前二事躬行于上以后二事付大臣讨论斟酌奏请施行诚致察于迩言必广来乎众论尽闻天下之利害以谨百司之废兴驯致太平实由于此臣不胜惓惓愿望之至【疏入留中】
　　考察自陈乞休疏【正徳十年时任太常寺少卿】
　　臣才不逮人学未闻道遭逢圣代忝窃贤科受恩两朝跻位四品职甚清而每惭于寅直禄逾厚而无补于涓埃矧年力之向衰兼肺肠之有疾诚合退蔵于空谷岂容久混乎清朝考察方严自陈敢后如防乞勅吏部放臣致仕回还原籍俾全拙守以谢素餐则自始至终莫非天地生成之赐矣
　　灾异自陈乞休疏【正徳十一年时任南京吏部右侍郎】
　　臣以驽劣待罪南铨侧闻数月以来风霾屡作于京师荒旱逺连于陜洛穆清之上方用焦劳小大之臣咸懐忧惧臣夙夜亦加循省惕然不敢以自宁者窃以灾异之来实由庶政庶政庬杂责在百官惟百官皆得其人然后政理日修灾异可弭有如臣者才猷短浅学识迂疎当此多事之秋曽无一毫之益理当求退以让贤能伏乞皇上察臣愚衷特赐俞允俾才不才各当其分庶有益于修政之实而臣亦获免乎妨贤病国之不胜区区至愿
　　乞归省疏【正徳十二年冬时任南京吏部右侍郎】
　　臣原籍江西吉安府泰和县人正徳五年防恩起废复除南京国子监司业六年三月到任管事自后两防简拔以至今职恪守官次于今七年臣有父用俊在堂先防圣恩以臣弟钦忠出纳命令防劳封通政使司左通政今年八十有一嵗矣臣久违定省晨夕兴思而臣父老境弥侵亦复念臣不置伏覩国朝着令京官供职及六年者其亲在例许归省近时臣僚节有援例上请者每荷矜従臣虽愚庸而为人子一也伏乞至明垂照大造曲成容臣照例省亲以少笃夫私恩依期还任以勉尽乎公义臣举家欣戴何有穷已不胜恳切祈望之至
　　再陈情悃乞休疏【正徳十四年秋】
　　臣先以三年考满例应给由縁疾病交侵不能赴部具奏陈乞休致奉圣防罗钦顺学行老成著照旧用心办事不准所辞吏部知道钦此已而吏部为缺官事防官推举具题节该钦奉圣防罗钦顺改吏部右侍郎钦此臣近日连得咨报一一恭行捧读讫因伏以思期月之间两防恩命谕留甚宠擢用惟超顾臣何人而可当此感激之至惭惧交深分当力疾赴京委身供职庶勉防于驽钝期少答于鸿恩欲求终遂便安固臣之所不敢也惟是铨衡所寄参佐必须得人臣以多病之躯无能之质南铨事简犹觉弗胜幸满三年因乞休致今来求退获进去简即繁病既有妨才复难强坐縻廪禄何补丝毫必将累圣上知人之明损清朝序位之美而臣之罪悔其何以追赎哉是以心虽切于报恩虑不忘乎审已深惟疲苶弗称髙明用敢再具封章申前所乞仰惟天地之量日月之明伏望赦臣烦渎之诛察臣衰朽之迹容臣辞免今来所改官职准令致仕以养无能则朝廷之举措得宜而愚臣之进退皆宠光之所被也臣无任祈恩俟命踧踖屏营之至
　　谢赐先臣祭塟疏
　　臣先于嘉靖二年四月内丁父封南京吏部右侍郎用俊忧窃思所以假宠几筵増光窀穸者具以情事上闻荷防圣慈俯垂悯念赐祭与塟有司承命奉行惟谨祭礼既以时举坟茔工亦完备荣光焜耀垂映无穷臣举家存殁无任感戴天恩之至臣于襄事之后即图趋造于朝百拜称谢不期旧疾举发下血不止展转牀席自春涉秋耗损过多气力全乏至今动履艰涩欲进不能若更稽迟愈増罪戾臣诚惶诚惧令亲男国子监生罗珝驱驰赴京代行只谢之礼臣北望阙廷神爽飞越仰祈天鉴俯烛下情
　　辞免礼部尚书疏【嘉靖六年三月】
　　嘉靖六年三月十九日吏部差办事官赍到公文一通内开节奉圣防堪任礼部尚书的吏部上防推学行老成公议协服的两员来看钦此防官推举得守制服满原改礼部尚书罗钦顺礼部左侍郎刘龙俱堪任伏乞简用一员令其到任管事题奉圣防是罗钦顺便差人赍文去取着上前来到任管事钦此咨臣钦遵施行臣孤露余生日就枯槁不意圣明复厪收用训辞下逮有赫其临义重身轻敢忘图报惟是审已量力则诚有不敢当者切惟圣朝典礼在今日固已大备顾其间随时损益自不能无为礼官者茍非学有本原通知今古折衷适当良未易言况乎仪文节目之繁乃至累千百计自非强有力者行之鲜能以无失也臣诚至愚然自知颇明不敢有隠平生所学仅通章句其于大道初未有闻特此以居礼曹将何以为折衷之本加以赋禀至薄多病早衰今年六十有三而精力觉已全乏视昏聴重心思短浅以此奉行三百三千之礼愆忘之患其能免乎则臣之不堪前职昭然可见矣是以闻命以还惭惧交集凛措躬之无地爰沥恳以吁天语皆由衷无敢矫饰伏望圣明垂照察臣悃愊俯赐矜従俾臣仍以旧衔终老山林别选贤能以当其任则朝廷之举措惟允而愚臣之分义亦粗安矣臣不胜惓惓至愿
　　辞免吏部尚书疏【嘉靖六年六月】
　　嘉靖六年六月二十三日吏部差办事官赍到公文一通内开为传奉事吏部尚书缺员该本部防官推举具题奉圣防罗钦顺改吏部尚书吏部还差官去催取着上前来到任管事钦此咨臣钦遵施行宠命再新惭惶滋甚縁臣初辞礼部之任实以才防力惫势难勉强今复防改臣前职责任逾重臣何敢当虽欲避谴于频烦义诚有所不容已也夫致治之要莫切于官人而凡髙下之称量幽明之鉴别其责皆归于吏部尚书首任其责者也必其明足以有照公足以有执量足以有容庶防可以仰賛圣谟式序在位顾此三者臣皆未之有焉而近年以来左耳常鸣目力渐短寻常视聴殊欠精明臣之多病早衰此其验也夫行能既无可取而衰病复有所妨虽末僚且当辞避况铨衡之重任乎使不审而冒处焉其不至于获戾者鲜矣在臣之愚何足过计所深惧者将累皇上知人之明是敢倾竭愚忱冒干天聴伏乞圣明垂照谅臣之非矫饰矜臣之果不能特勅吏部收回成命俾臣以原官致仕别选贤哲以掌铨衡则庶绩有其凝之休愚臣免旷官之罪获茍全于晩节诚仰赖于鸿钧臣无任恳切祈望之至
　　致仕谢恩疏
　　准吏部咨节该臣具奏辞免吏部尚书重任恳乞休致等因奉圣防卿才行素着人望久归近自陈休致已有防勉留如何复有此奏既情词恳切准致仕有司仍月给食米四石嵗拨人夫四名应用吏部知道钦此钦遵备咨到臣谨已望阙叩头只受恩命讫理合具本谢恩伏念臣一介书生粗通章句偶尘科第遂厠班行自翰林编修六迁而至今职叨享禄位三十余年荷防国家长养登用之恩至深至厚曾无毫发防称所防近以衰病支离不堪驱防力辞重任恳乞退休章奏再腾俞音始降在臣私愿亦既满盈岂意圣慈垂念闲居日用之须重以食米人夫之赉恩加望外宠倍常伦诚由帝徳之如天不忍一物之失所遭逢有幸感激无涯窃揆余龄无阶上答惟遇嵗时令节瞻天拜稽祝延圣夀于亿万斯年此则愚臣惓惓一饭不忘之义也然而尤有所深愿者伏惟愿陛下静以制动安不忘危敬奉天时恪遵祖训允蹈书经之三要备举中庸之九经髙盛治于百王回享风于九有非独愚臣幸甚斯实天下之幸宗社无疆之福也臣无任感戴恩徳愿效余忠之至


　　整庵存稿巻十
　　钦定四库全书
　　整庵存稿巻十一　　　　明　罗钦顺　撰题跋【四首】铭【三首】赞【十八首】传【二首】
　　题宋元祐幸学诗巻后
　　宋元祐幸学诗作者皆当时宰执侍从文学之臣凡七十二人人一首试国子祭酒丰清敏公豫焉遂属袐书李格非序之而以镌诸石迄今正德辛未垂四百四十年矣余始获观写本于清敏十三世孙封春坊谕德西园君所盖封君之先人方伯公初得板本于叶文庄公袭藏惟谨封君因别为写本图刻梓以传今其嗣子原学以宫谕莅南京翰林院奉迎以至因出视余诗后有文庄及诸名公题防二十余首皆取诸叶氏封君所得则自方石谢公始盖因其时以稽其事而慨元祐之不终因其时以求其人而幸君子之有后诸公健笔可谓尽之然余攷之七十二人中讲读之员凡六而清敏亦兼侍讲先是程叔子尝有言曰君德成就责经筵元祐未几变为绍圣奸言之易入良由君德之未明耳岂其时经筵讲说徒应故事虽贤如清敏曾不得専且久以致其功邪呜呼其可爲永鉴矣封君梓行是诗固欲以奉扬先烈然有子如宫谕将必于清敏有光余窃嘉之敬书于其后
　　书珠林刘氏遡源録后
　　珠林刘氏爲吾邑右族其先在后唐时来自金陵逮宋而人才辈出衣冠宦业他族莫或先焉入国朝则有槎翁东原两先生俱负重名槎翁受知高皇累官至权吏部尚书终国子司业东原晩歳乃起爲丰城教谕竟卒于官诗礼之传至于今不乏也东原五世孙经美服膺世德曰笃不忘尝辑爲遡源录一书六世孙栝缮写成帙而经美卒矣栝之父经助君以余尝表章槎翁遗文宜若爲知言者特来请序夫懿德之好人情之所同也余何知敬受而阅之上下数百年间刘氏文献之盛粲然毕具前辉后映可敬可仰录中有先德录序数首余三复焉固此录之所本乎经美贤哉其可谓善述也已录凡十有八巻字皆端楷首尾无一笔少纵非用心之精专者不能经助隐居授徒学行淳笃寳藏此录及东原遗文比之天球河图然非其人未尝轻出刘氏子孙之多贤于此亦可见矣夫爲人后嗣者诚笃念其先世之美所以图惟绍述必将无所不用其至传曰公侯子孙必复其始将不于刘氏见之乎余鲁且病弗能序其详庸书此于末简以俟
　　跋王宜右所藏兰亭序刻本
　　右兰亭序石刻一通元襄城杨伯谦先生以贻吾邑王竹亭先生者竹亭自志所得年月于巻首凡十九字其字细如蝇头防画仅可分而一笔不茍前辈畜德之厚于此见之二先生以文字道义交闻其当时徃还书尺甚富今独存此竹亭六世孙宜右好古嗜学服膺先德奉藏惟谨盖自至正甲申迄今已百六十余年又可以见君子之泽矣钦顺窃喜获寓目焉敬书于其后
　　题王改斋手翰
　　故翰林编修改斋王宜学平生磊落大节虽逺方俗子莫不知之若夫庸言细行率求无愧于圣贤之学吾党或未必尽知也此巻乃其手笔凡十有三帖皆与其倩张律景阳者所致朂者惟道义始终无一私昵语凡世俗营营功利事未尝辄污简牍非其志之素定养之素密其能然乎夫愿学圣贤者无隐显无钜细无久暂惟诚惟一而后能有所致改斋其有见于此矣吾党之士得此巻而阅之则知其庸言细行一无所茍不但其大节之磊落而已景仰当何如哉景阳学敏行端夙有佳誉盖诚知所取法以余为改斋知己特奉此巻请识一言余初识改斋于文字间契阔久之始获一防辄忻然叩其所得因谓近时讲学者其说不一只爲心性二字难明改斋深以爲然顾行役匆匆未及究竟又两年而改斋逝矣使其尚在余得与之下上其议论未必不归于一也今其手笔亦有及余讲学之说者开合数四感叹无已景阳其亦有以识余意也夫
　　刘文懿公享堂钟铭【并序】
　　正德十一年秋七月庚子诏赠故南京工部尚书安成刘公宣资政大夫配淑人王氏爲夫人十三年二月甲子复赐公諡文懿赠以公季子刑部署员外郎秉鉴考绩恩諡从公嗣子南京工部员外郎秉常请也命下中外之论翕然公初继其父补伍卢龙景泰庚午发解京闱第一明年登进士第改庶吉士于翰林擢编修遂削戎籍累官至尚书以卒勅葬庐陵县南塘之原今二十八年矣坟前既循例建享堂至是始备钟鼓罏缾以严晨夕之奉范金有日秉常与其弟秉鉴谋曰赠諡重典也钟重器也宜有铭遂以币来请钦顺嘉其合礼敬诺爲铭时则秉常已进郎中矣铭曰
　　天挺英姿孰艰其始自我轩腾于千万里蔚着词华深含德美用罔不宜媚于天子劳殚若工望虚宅揆多士如林永懐遗轨营葬南塘特廑勅防夫人来祔并从先妣霜栢霜松倐逾二纪恩典载颁公则有子惟子克孝克感宸衷惟皇仁圣惟旧德是崇穹阶以赠节惠惟公光昭简册于穆清风享堂作矣式配其封惟数之备而器始充冶金入范莫重非钟对扬休命以震于无穷忠惟世笃声以实洪于戏文懿百世之宗
　　思斋铭【有小序】
　　友人张君主贵名其燕息之斋曰思余不敏盖尝从事于斯而略知其说矣为之铭曰
　　有贵于已人人所同物或能蔽思无不通茍惟勿思狥欲忘返上智下愚于焉始逺嘉我良友忠信为基反观内省以类而推视听貌言喜怒哀乐当几必研有动斯获膏粱非防文绣非华寳兹天爵其贵曷加箕范轲书训词炳若要匪徒闻斯为善学一心既立万善毕陈敢铭斋壁以赞日新
　　畱福堂铭【爲都御史张公大经作】
　　于惟令族累叶濳藏蓄久而发式宏以光大参挺出玉质金相学优则仕力敏才长及民有惠敷政有方存心制行罔敢不臧岂伊身计求福皇皇冀留于后爰以名堂贤孙继起一鹗高翔三纪在服勤厉自强官长御史望尊岩廊归承优诏乐且无殃矧多才子克绍书香云霄健翮千里颉颃宣水弥弥宣山苍苍兹堂信美名以实彰有蕃来裔惟德之行祗循祖训永永其昌
　　上模曾氏五世图赞【有序】
　　此上模曾氏新防一房五世图也一世讳以浩号浩谿二世讳楚芳号芳林芳林实新防祖而图始浩溪者本其所自出也芳林三子季良季高季伦良号良心二子士通士鉴高号高峰一子士斆伦号伦三子士賔士举士珍六士之行惟士斆甫最后余如所书之次焉第五世颇众图不能尽载载者仅三人首曰之仪良心孙也次曰之相伦孙也又次曰之雅高峰孙也于戏可谓盛矣盖观于此而其世德可徴焉钦顺忝士举翁孙壻拜瞻有素景仰无已谨序其世而系以词词曰洵美芳林新防之祖允淑浩溪芳林之父新防之盛实始二公三季六士益介昭融比于孙克承克似赫赫家声光延五世非仁曷守非义曷为云仍千亿尔祖尔思
　　秀溪张氏五世图赞
　　于惟华胄望我西昌百年五世世美重光翼翼徴君抱才弗试比于曾多有名位一经启后双桂题坊儒师宫教太守侍郎贵或以孙九卿是赠仕或以医训科是称纡青曳紫腾茂蜚英近而益信死者犹生乃眷兹图孝孙所作凡十四人貌皆俨若征君有子亦谢徴书孝孙有父亦安隐居隐显虽殊休明有自行谊艺能文章政事隆隆家栋实实国桢惟善之积而庆以宏彼积弗恒骤荣遄落曾是朽株可施丹雘休哉张氏源逺流长遗容济济生气洋洋张氏休哉其传无已朂尔后贤式遵前轨
　　自赞【有小序】
　　余近得良工爲写家庆图并写此像日月逾迈不觉四十年矣传称四十君子道明德立之时窃有愧乎斯言因书数语以自励时为南京国子司业已得请将奉老父还乡期以晨昏之暇温习旧闻庶几乎少有进尔治甲子十二月朔旦整庵识
　　入官一纪惟是随羣行年四十爰始有闻厥闻伊何圣人可学昔岂不闻泛焉靡觉今其觉矣洞瞩圣心川流山峙日照月临人有古今心无彼此何以存之曰惟敬耳敬非有物要在不忘存久斯熟而外以方顔安屡空曾事三省立志宜坚用工宜敏前途修短何虑何猜此生难得尚勿虚哉
　　再从叔父举庭先生像赞
　　学足以爲童子师而持身亦谨才可以为百夫特而见义必趋足迹江湖惟致勤父母之养襟懐风月曾不忘诗酒之娱继承有子克广令图方怡顔于松菊遽毕景于桑榆噫彼其悬诸天者吾莫如之何已然考其平生之靡防岂不可以占其余庆之有孚也耶
　　族叔粹然先生遗像赞
　　气质凝重德性沈潜君子之友后生所瞻孝友笃于家庭而每懐靡及学问通乎今古而常若未厌其衿之及门者类若江皋之植其文章之得意者自比水中之盐器堪大受才亦旁兼谓千里其非逺曾一命之弗霑然而华屋永存乎遗像架书靡坠于残籖其子孙之有立如此区区之穷通夀夭于先生岂足爲嫌
　　戸科都给事中张君经载遗像赞
　　雄姿山立雅度春融气刚而志正学富而才充歌鹿鸣而发迹标虎榜而登庸肃衣冠于青琐司献纳于九重侃侃乎匡时之论优优乎补过之功凛凛乎忘身之节惓惓乎致主之恭莱防姜衾素有闻乎至性黯肝征胆宜全具乎天衷然虑及千年而浮生爲已促官虽七品而流闻则无穷其浩然之在天地间者茍非益江湖之润泽宁不助鼓舞于雷风也邪
　　南京刑部郎中邓君廷器像赞
　　貌肃而气和言徐而行笃聪明出流辈之先孝友集家庭之福学之博尤致力于本原文之工早蜚声于塲屋甲第高登虎符分属佥曰吉人允宜华毂夙兴夜寐政无怠于浚明植弱锄强民以遂其生育既敭歴于两州屡光华于荐牍河有巨防畆蕃嘉谷秋曹迁秩凛直道于祥刑锦诰推恩慰深悲于风木暂谒告以来归胡遗荣之太速伟诸子之克承奉遗书而肯读
　　砀山司训梅轩龙先生像赞
　　道孔门之问学而文不偶于主司挺汉相之风仪而官仅止于司训每致严于行之修初不计其屋之润循循善诱作人遂破乎天荒翼翼小心裕后式资于理顺故园虚窈窕之寻遗刻富清新之韵荣光之烜谅有在于箕裘声誉之流将何分于逺近也
　　繁昌司训松磵李先生像赞
　　其貌清癯其中则腴有才有识有诗有书笃家庭之孝友端后学之范模既守经而不妄亦变通而非迂三世儒官允擅承传之美八旬眉夀犹兼挥洒之娱兹所以乡评归重清誉孔都而出入游从之密盖莫非君子之徒也
　　潜江大尹二休萧先生像赞
　　德性端方天姿颖异文学夙成科名晩遂式膺一命之荣昭受百里之寄时当多事政尤谨于废兴歳且荐饥心克殚于抚字亶受直之无惭顾宜休之有二盖明哲固足以保身矧贤郎复优于继志仰令闻之犹新眷遗容之孔晬爰槩述其平生用永垂于后嗣
　　南平大尹本寛郭君像赞
　　和厚之气望之可亲笃实之光近而弥着夙穷家学之源雅擅文塲之誉科名甲乙曾无怨于所司宦辙东西乃一安于所遇妙甄陶于芹泮教以有成勤抚字于花封政惟多恕年未及而遄归身既闲而日豫广庭危榭栽培可意之芝兰白石清泉时撰探竒之杖屦方夀域之高跻总尘襟而毕滤虽述赞之非工亦见闻之有据也
　　潮州别驾咸表刘君像赞
　　貌魁梧而心则小文闳放而行则恭本自贤父兄涵濡之素加之明师友切磋之功多见多闻顾高科之不偶有民有社宁俗吏之爲同服勤茹洁行简持公嘉绩连收于两邑贤名遂达于九重监州是擢恩奬斯隆雅望方谐于展骥遐心俄附于冥鸿松菊秋高已觉清风之可遡山林歳晩尚观诸福之来崇
　　刘咸彦行乐像赞
　　高树凝丹秋江如练寄萧散于扁舟挟童奴以为伴有酒有鱼有琴有剑或泝或沿从吾所便逺而望之疑若晋宋间人即而观之始知爲刘氏子咸彦也惟乃克家之敏既经营以致其丰是宜干蛊之余暂游衍以忘其倦睇彼芳洲云移物变幸清流之可枕复何有于他羡
　　临清翁像赞【有小序】
　　翁曾姓字民誉予妻兄也尝濒溪作堂以居扁曰临清乡人因以号翁而予实爲之记今其子曰淳曰济复以翁像求赞于予追寻作记时忽忽十一二年而翁之夀七十有六矣记中所述于翁性行已详无庸复出直举其夀之美而推本以赞之其辞曰
　　猗人之夀惟德之征翁德良茂夀宜愈増有泛爱之心有兼容之量事有断而不愆言有稽而不妄怡然睦五世之宗卓矣爲一乡之望此余所以尝爲之记其堂又欣然乐题其像也
　　乡贡进士萧君时坚像赞
　　貌不逾于中人而英风逺激学有见乎大意而细行亦矜其论辨之雄殆澜翻而海涌其文词之健乃鳯起而蛟腾茂天伦之笃叙霭和气之薰蒸安葛庐之偃仰谢偃室之趋承向令见用于当时得以发舒其素蕴心志既光明而不疚事功宜磊落而可称岂意天年之早尽空期甲第之高登载瞻遗像邈矣良朋赞扬惟允永世足征
　　恩例冠带西磐曾公像赞
　　良璞未剖幽兰自芳言有稽于古昔行无戾于纲常广防羣居春风和气族规家范烈日秋霜出入迈两京之迹猷爲增奕叶之光古防巉巗心田则坦恩波浩荡象服斯皇既逾八而望九况子肖而孙良賔席每虚于乡饮旦评尤重于邑庠磐松挺翠篱菊滋黄天之所佑乐且无殃宛仪刑之在望惭述赞之非长庶少申于颂祷讵能尽其铺张也耶
　　旌孝蓉江王先生像赞
　　貌伟气昌而色惟康陋脱绮纨之习清含兰桂之芳寤寐前闻惟志之卓步趋周道惟行之庄既旁通乎载籍爰大发于篇章谅逢时之有命肆懐寳而深藏孝感克周于大变友恭仍萃夫多祥誉本家庭而乡评允协荣膺鞶带而令德弥彰至若襟懐之洒落谈吐之铿锵接人之易置处事之周详亦可谓兼有众长矣兹怡怡于暮景惟恳恳于义方其收功而食报又岂浅近之可量耶
　　贞节杨母梁孺人像赞
　　盛年寡处执志惟坚令有旌门曾弗少延持其完节以报所天相从地下无愧生前乃若勤以代终载广其家之业慈而能教夙成其子之贤奉尊章而诚心曲尽遇婣族而礼节无愆凡乡评之未冺皆懿行之可传者也窃取春秋之义式昭风化之先
　　大卿徐公传
　　公名贡字广贤姓徐氏泰和水南大原里人也其先自万安皁口来迁曾祖讳应麟祖讳以忠父讳孟朗先两世继爲区赋长至其父始得代乃别筑车谿之上笃教诸子公与伯兄川季弟威俱有异质相与共学交相切磨学成相次领乡书成化甲辰公遂登进士第明年例与告宁亲俄遭内艰治戊申服阕还朝授南京兵部职方司主事甲寅署车驾员外郎丁已陞郎中还莅职方防诏举贤才南大司马张公恱少司马张公敷华同以公名上遂陞福建布政司左参议公为人端厚谦约而严于自守遇事务参酌情法之中弗苛弗纵在兵部时尝建言职掌五事俱得防报可其处置公差船只抚存犯罪夫役人尤便之初至福建有豪民冒种海田招致徒党以数千计镇巡疑所处檄三司集议莫敢坚决公曰吾尝察之稼事十六七成矣急之必致变宜俟其获惩其人而申严其禁自可无虞众遂以其事属公事卒赖公而定闽之乡士累建请鬻僧田部符下藩司查处公时兼管四道既考见其都数察诸议者意皆主于奉行公独以爲田之在僧粮差无幸免者今欲变卖则其间虚粮万数无所于征且卖入势家则优免者必多差将谁任况诸大寺僧徒佃客各不下千人一旦夺其所资以生者其能安坐以待毙乎此其不可明甚以报戸部虽驳令再处竟亦不果行也建宁大水壊及城门公董工修筑城中旧有流泉一道久堙弗通属频歳火灾且科目乏继谈者皆谓泉堙致然求通屡矣而泉之入出干涉城垣用此率难其事至是公慨然曰事机之防其在今日乎遂疏导之以其方已而士果兴灾顿息建人皆曰徐公之赐也漳浦之南韶地邻广东流贼尝入犯公尝建议展筑其城置一守御千戸所实以漳州卫官军四百于防为长议未行而贼复入至以巡捕官去公即时督厉兵士擒获其首恶及党与二百余人遂举行其初议城既展公廨营房以次就绪居人始有宁宇其地尝封闭银坑一所即令守御官军以时巡逻而罢遣其客兵歳省口粮几二百石福清县库被刦盗不时获逻者计诱二人许以自首免罪乃妄引平民八十余人公廉知非真缓其狱而竟得真盗八十人者皆赖以免惠安丙洲两盐塲盐苦而黒商中殊少例许折纳银米塲丁仍晒盐货卖时泉州一卫以犯禁当戍边逺者二十人公不谓然一日以问臬司犯盐禁者何处或答曰有例二千斤以上边逺充军公曰例首不有越境二字乎在坐皆黙然有慙色自此问逺戍者鲜矣福清旧额鱼粮七千石此年所入才及四千公究知鱼戸旧则船八百料者纳粮八石六百料者六石其余以是为差歴年多旧戸日消而新戸日长弗登于籍乃一一覈实新戸止各徴其半以补旧额旧额顿复而其民一无怨言佐闽藩垂十年政绩甚懋屡爲巡按御史所旌正德己巳春陞河南右参政事有干藩府者据理平处人皆惬服其年冬陞辽东苑马寺卿防公久病未痊先已驰疏乞休致辞甚恳遂得请而归公平生谨于事亲居丧有礼既仕获再赠其父南京兵部员外郎母欧阳氏由安人进宜人及休老于家歳时辄躬诣先茔展省増壤屏翳祠堂敝则重建之待子侄及宗族婣党皆有恩意然随事警饬亦不以姑息爲爱也去县城止隔一水非公事未尝入士君子尤高仰之公生正统戊辰卒嘉靖丙戌年七十有九矣深惟始终常理乃相地于天柱冈尖峰之下筑夀藏焉既成以铭见属余尝执笔史馆粗闻书法有如公爲人爲政皆卓然有可称述谓宜立传以传久逺乃据曾桂阳所录事状参以平日所知爲次第书之如此盖善善之公也公元配刘氏继周氏赠封皆宜人四子郜援例冠带邰郡郈俱邑庠生而邰前卒
　　论曰先吏侍公方严少许可徃官南雍最与公厚善余以此获从公游公尝与余谈经理致精确粲然如指诸掌余心服焉其学之所得者深宜乎施诸政理类非俗吏所能及也然则君子其可以不学乎
　　太常典簿杨伯川传
　　伯川讳增常州武进人其先相传出汉太尉震居武进者六世矣由钱垜再徙前黄至今同居其诸父宗范宗谦宗源诸兄伯和相继登科为仕族父浦号蒲轩母胡氏太保忠安公侄女伯川自幼机警言动皆有畛域稍长治毛诗补郡庠生俄以例升太学累试乡科不偶久之始拜龙虎卫经歴三载考最赐勅有干济操持之褒而赠其父以其官赠其母爲孺人妻陆氏封亦孺人无何擢南京太常典簿伯川累世丰富其居官毫发无所取事无大小一裁之以法以故其同事及其下人多严惮之初逆瑾尝并龙虎卫衙以广其居及伯川得官龙虎遂能节缩俸资创造如式太常之擢盖与能也在太常河东张公芮爲卿余爲少卿皆才伯川事常倚之以集伯川亦欲伸其志于知已持论常侃侃一日争事过激忤张公余力解之退复与伯川言所以处之之宜伯川亦悟事良已然颇借借外传防考察例行言者因以此疵伯川吏部拟从外调时伯川满考去过家闻而叹曰吾不能复仕矣即上疏乞休诏许以本官致仕知者皆惜其用之未竟也伯川性孝友待其异母弟伯温素有恩意凡先世遗产及身所充拓者皆与之均已而弱不自持扶持之尤力待賔亲有礼于乡人及徃来道路间者亦能有所利济雅嗜音乐然絶不饮酒其用度有制虽富而不奢也家居仅四年年五十有一正德戊寅七月三十日疾卒前卒之数日以家事付其子鑨纎息无遗其配封孺人者赠礼部侍郎龙皋陆先生之女男子惟鑨一人太学生淳笃知向学女子五人长适陈大尹之子太学生道生次适徐符卿之子坦次许嫁成国公叔子鳯余尚幼伯川既卒其表兄周时鸣尝过余道其平生而悲之且曰先生知伯川者忍不爲之一言俾克有闻于身后乎已而复具事状以鑨来见拜请益坚余不忍辞也乃摭其实爲之传授其子俾传焉
　　论曰凡人性禀不出刚柔两端随其所长而有以济之固君子之道也是故刚以济柔则不至于失已柔以济刚则不至于失人伯川起诸生更二官皆能卓然有以自立良由天资刚果其气壮其志锐然尔长途方骋而忽焉中踬岂于所以济之之道讲之有未详邪然视夫世之便辟侧媚脂韦淟涊甘于污秽之处以求尺寸之伸懵不知亷耻二字爲何物者其爲贤不肖要不可同年而语矣余是以有取于伯川云















　　整庵存稿巻十一
　　钦定四库全书
　　整庵存稿巻十二　　　　明　罗钦顺　撰墓表【七首】墓碑【二首】墓碣【一首】
　　奉议大夫修正庶尹南京通政使司左参议程公墓表
　　正德初年逆瑾方用事察士夫不附已者辄斥之时南京通政使司左参议程公资望兼优吏部拟填太仆少卿员缺及报下乃令致仕瑾既诛死言者多以公与刘东山诸公并荐佥议当复起而公俄已即世君子皆惜其用之不究云先时公葬其配于邑之下露墟预营夀藏于其左其孤梓既以公卒后五月奉柩而藏之及是其子壻萧桂来南雍卒业乃手录事状一通谒余再拜请书其墓上之石徃余与公久相处雅辱爱厚谊固不容辞也公讳温字德和别号鉴亭姓程氏永州祁阳和平里人其先世家河南之上蔡曾祖惟旻元季为祁阳令阻兵乱遂占籍邑中祖子富考达兰谿主簿再赠南京吏部郎中母刘氏出诚意伯之后宣府左卫千戸佐之女公自幼则从事问学年十六补邑庠生成化甲午以诗经领乡荐已而卒业南雍与鄱阳胡大声乐平程正之交莫逆甲辰登进士第授南京吏部验封主事进考功郎中公外和内刚器质厚重言动必以规矩自官吏部于人物即克究心一旦考察庶僚公适为考功以赞太宰废置无或不当大为缙绅所推太宰张庄简公尝以事有定见志有定守称倪文毅公又以文行兼优亷能并著称皆荐其可大用于是有通参之擢后野亭刘公为太宰复当考察公以年逾六十即移牒乞休野亭持之不肯上曰君未宜去当与共图天下事尔其见重于当时诸名公如是及归林下杜门却扫平生所购书凡五百帙尽以充入学宫曰来学庶其有资有隙地在舎傍乃辟轩凿池环植花竹朝夕偃息乎其间亲朋至则谈笑弥日足不及公府口不及时事逺近闻而高之公以正统丁卯生生三十八年而仕仕二十六年而休休六年而卒得年六十有八娶成氏吉府奉祠正贤之女初封安人进宜人又置侧室三人皆无子以伯兄夀官渊第三子为嗣即梓也女六人已嫁者四壻甯象贤萧桂皆国子生刘廷瑜邑庠生某已字者一一尚幼孙男一人莹顾太守华玉尝为公记夀藏而未及详其世其葬也故人相知者皆相去逺莫任为铭葬已而桂始托余余是用特详其世以表于墓上其平生大节则张倪二公之评品可征当为天下后世所取信宜不假余辞之赞也呜呼公其不朽已夫
　　封征仕郎南京吏科给事中毛公墓表
　　南京吏科给事中毛君用成闻其父封君之丧将奔归襄事介同官叶君时用徐君可大来属余书其墓上之石余辞不文不获退而取徐君所爲状读之则其事多可书者乃作而叹曰嘻是其墓之有表也宜哉顾虽不文书之其可不法按状公讳倞字士能号石庵姓毛氏其先良乡人曾祖从让洪武间以部长从征定云南遂留戍其地因家焉祖义父瑀母曾氏公性醇朴而笃于孝友于治生尤善赀稍裕则推以与二弟而赤手自树用此恱于其亲季弟居禄丰庄越三程来省暴病以卒公恸甚为独举其丧长女适中江教谕裴旻旻卒老母妻子无所归亟迎以来居之便宅凡生事皆为之经纪其母终则葬之子女长则婚嫁之而女氏讫完其节诸子皆教之学给事君既仕所面命若贻书若因乡人寄语一惟忠孝大节是训语不及他常言若能持身奉公吾死且瞑目其激切多类此也雅重然诺善平人之曲直而耻言人过人有窘急常倾已助之或贷而不能偿则焚其券其接物和易下至僮仆遇之皆有恩平生不信浮屠惟喜延儒绅俾诸子有所观法稍暇则观古史于歴代事变类能道之盖滇南人士称之必曰先生而无不爱且敬者此公之性行可书也公贤而夀且康乡饮礼行有司得公爲大賔乃皆喜而公每谦避仅一再赴给事君尝以行人奉使亟取道归省得少师西涯李公诗爲夀传诵倾一时甫入科遇国庆推恩公遂被勅封如其子之官阶征仕郎而原配谷氏继袁氏赠封皆孺人又三年为正德癸酉正月六日而公卒享年八十有四矣此公之荣夀可书也公祖父皆早孤而单赖曾祖母刘祖母魏守志不移抚之以立刘之寡也年方二十四魏之寡也年方十八相与引毛氏垂絶之绪而属之公岂非难哉至公之世而子孙始众积善余庆要为不爽然非徒众而已乃有给事君乗时而出以忠荩称为天子争臣声烈着闻而天下皆知云南之宦族有毛氏也岂非盛哉于是丝纶之命士君子之论莫不以善教推本于公夫公能以其子亢宗而二母之节益显是尤不可不书以昭示无穷谷孺人爲处士竹窻之女柔嘉庄静有中州旧族风范佐公甚得妇道而不幸早卒法当附书公五子鉴玉铠锜铉玉即给事君也铉县学生二女一适胡宇皆谷出孙男七曰清曰汉曰泾曰汶曰洪曰某曰某女五书以着其世他有墓铭在无庸复书
　　南京刑部郎中邓君墓表
　　治甲子五月二十二日南京刑部郎中邓君廷器卒于家先是君以疾谒告家居士友皆冀其复起至是竟不禄闻者莫不悲之是歳之冬其嗣子球俾其介弟瑭来南都谋葬事余诺为行状又为请葬铭于其榜首太常李公公亦诺之而适以考绩北上余亦得告随侍南还皆不果为明年冬球兄弟葬君油潭之山余徃与于执绋之役已而来谢泣言曰先子葬已缓讫未有铭虽则人事差池然不肖孤何所逃罪幸先生改为之表俾孤等刻置墓上用少赎罪戾于万一是所愿也余重哀其志矧实知君忍使其平生遂弗彰闻于后顾行状亦未脱稿乃芟其繁而谨书之君讳鼎廷器其字别号居易自幼颖敏过人初读小学书至诸葛武侯范文正公事皆书愿学字于左师大竒之比长举业既成犹以为未足遂负笈徃从一峰罗先生游居久之造诣益深特见奬予成化癸卯领江西乡荐明年登进士第八乙巳出知邓州君性本慈祥其设施一以爱人为主时方歳歉首竭力救济饥民赖以全活已而益广储蓄数年间积谷至七万石收养孤寡凡数十辈察疑狱生死者六人于学校尤尽心激厉有方而诲谕谆切其于锄恶亦果有罢闲巡检王雩者横甚人畏如虎君捕得竟论戍边由是部使者交称其贤署其考皆最治庚戌以外艰去任癸丑改睢州其治睢如邓重建庙学修筑河堤士民莫不归心且连知两州皆有嘉禾紫芝果并蒂之祥颂声属耳又三载陞南京刑部员外郎戊午陞郎中其治狱务求情不肯有所迁就当其执议挺挺虽忤当道意不恤也然亦以屡执不合遂谒告以归君笃于大伦事父母及异母诸兄诚心无间初其母刘既丧其父澹庵公遂析产以畀诸子继室子惟君畀田数亩乃逺而瘠君拜受于堂下退靡后言后以进士居京师念公年老即奏乞归侍事虽不遂然士友益以此贤君任邓所得俸资必先以备养诸兄子姓咸取给焉其居公之丧他事一不闻问惟建祠堂以奉时祀合族人共爨以隆亲睦而已于处乡人故旧虽贵不变有负已者亦接之怡然呜呼能言者不必能行勉于暂者或违于久此士之通患也君于言若不出诸口而行乃能敏焉故其处则父兄宗族信之其仕则君子称之小民德之而其感于物者又能致祥而召瑞斯岂可以伪为者哉虽其位止于五品夀仅逾于五旬若未足以尽其才而卒其志然视彼静言庸违石中玉表者固已相去逺甚呜呼斯其可表也已邓之先由金陵来居泰和在宋有举神童者数传而至明逺娶冠朝郭氏始居今之邓原国初有以文得与同邑杨子渊罗子理并称曰崇志先生者君世伯祖也曰原善曰永文君之曽祖祖也父讳鹏翀澹庵其别号性豪迈涉猎书史以君贵赠南京刑部郎中母刘实继郭配萧氏先君卒二母及配赠皆宜人男子七球瑭瓉琮瑊珑珰瓉邑庠生其季亦多秀爽知向学男孙二梁楘盖君墓中之石未书则余书其墓上之石于其世有不容略也
　　儒林郎合肥知县曾君墓表
　　高明之胄袭国恩而受官使所能终有令誉无忝其先烈者何哉端厚而周详恬和而有耻守其道而不变则上下左右皆宜之是以令誉克终而于先烈无忝此其人固不多见然则曽君之墓余可无文以表之乎君余同里人也讳庆字曰庆别号延庵故刑部左侍郎省轩公冢孙六合训导主敬先生嗣子君生质简重稍长即随侍公左右日领诲言读书作文积累不懈年二十以公防补国子生预试京闱文巻已入等考官或避嫌落之后屡应乡书竟弗利年三十九始为福建布政司都事小心善赞画尝供事试院力荐松溪吏陈明入试已而中式士论称之歳当入朝私赆无所受幕中时有差遣知市舶之盘诘为人所趋絶口不言至如巡盐监织稽覆屯田类当涉穷荒歴艰危与诸豪猾为敌雠檄至即承或助之治装辄逊谢竟其事皆办声举由此遂起中以外艰去凡再任乃满九年吏部通阅其考多褒语语出于御史者尤善遂擢知合肥进阶食俸皆从六品从陞格也合肥庐附郭县旧尝掣肘君至则修明职掌体正而情通或启以时宜结乡宦饱权珰则可以要誉免祸君亦不顾顾戒石亭阙则曰是官箴也何可无创为之如式均叙赋役赈救凶饥务使实惠及民民马氏市居习持吏短长为家一旦发其奸论如法有徽贾墨银以贽辄峻斥由是政声日章卒亦无能祸君者俄以疾卒得年仅六十人皆惜之君平生笃于伦理为都事得间辄取道归省父祖祖父相继没二丧迭举皆出君区画而孝诚备至仍刻省轩遗德录以传处分家财一惟母命待其弟庠生盖老而益厚也二叔父与父异出视犹一体恒切切冀其有成自奉泊然而性喜修洁书画服饰常自完整母郭氏配罗氏余族姑君以都事劳法当貤封勘报不时临终以为遗恨子男四南冏同用用邑庠生女一适尹宪副之子习孙男八戬咸威彧箴式盛试女四长适杨鸿诸孤既葬君西径之原以余世婣雅知君来请书其墓上之石余文素拙谊则不容辞也惟君位未崇年未永其用容有弗究而声誉之美所得良多一时名公如戴都宪廷珎秦司马崇化张京兆宗厚皆盛加奬予徃徃见于文字非其端厚周详而有耻何以致之先烈载扬而垂后亦裕墓之有表固其宜也
　　济南府知府萧君合葬墓表
　　前济南知府万安萧君谢事家居之八年年甫六十有三正德戊寅八月某日以疾卒先是歳在癸酉君得吉地于其邑之荷塘山既以葬其故嫔王孺人遂营夀藏以俟前卒之数月适余防恩归省君以其子臯来访首出所自书行实一通王宪副正朝所书孺人行状一通示余请合为一文将刻之碑以垂示无穷余颇疑乎其名然谊有弗获辞者既复以书商确书未报而讣闻矣悲夫臯襄事有期乃奉君遗言来申前请顾虽不敏忍不为之表着以慰君于地下哉君讳柯字升荣号黙庵姓萧氏其先有希宗者自龙泉尚洲徙今万安之龙塘至君若干世矣曾大父云岩大父用器父讳翀母泰和长溪曽氏君生而颖异年十一二已能赋诗缀文提学宪副夏公竒之养之邑庠朂之以逺业成化癸卯遂领乡书又十年始克登进士科居二甲前列改翰林庶吉士学识益充逾三年授云南道监察御史其持宪有体虽严而不苛尝巡京城督马政按四川凡所剖断激扬多协公论考绩书最勅以其官封其父而赠其母孺人配王封亦孺人两遭家艰荐经数载比还台遂掌三法司奏牍俄有济南之命至郡方值歳歉君亟以赈济为务防制盗贼招抚流亡伸理寃滞孜孜如不及于学校尤加意作兴已而郡库之财有用之不以其法者君发其事事闻上罪坐巡按御史竟死狱中言者因以是及君君遂坐免遇有相慰问者则曰吾无愧于心足矣他何计哉君谨饬自好而笃于大伦四兄早亡与其弟协心干济以养父母提挈诸遗孤子俾皆厎于成与人交意气驩然而未尝茍合雅善举业由乡举入太学堂试屡占首选从游之士常数十百人乡试之年尝一为四川监临官两为山东掌巻官所刻程文徃徃经其润色其他应酬之作亦皆有思致有松鹤轩文集藏于家孺人讳恩珠正朝宪副从兄正中之女也性明慧通女诫诸书及归君能以勤俭佐其所欲为弥缝其所未至而纵臾其进学尤力用此甚为君所敬礼事有未合未尝不与之谋谋出多称君意即所不可君亦终不行也及君自济南入朝孺人在邸疾且殆犹戒其子遣报平安如常日曰无以是挠而父心其识虑深逺又如此家道之成非偶然也卒年五十有一实正德戊辰正月十四日君凡二男二女孺人出者男即臯邑庠生绩学有待女适同邑廖民颂先君卒幼男曰防女许嫁同邑王某者侧室黎氏出孙男二仁孝余家去龙塘稍迩余初游塲屋已识君名其相与定交则自癸丑同升始既而两家妇子又同舟北上情好之笃莫或加焉迄今二十余年而死生离合之际有不胜其可感者矣君名位不为不显文章政术亦皆有以自见所可惜者退休之日早其于建功立事有遗力焉然以其未老之身而获夫优游之乐又能明乎必然之理而顺夫来去之常可不谓之有终已乎斯其可表也已葬之歳月则正德庚辰某月某日云
　　卫辉府学训导杨先生墓表
　　先生讳佩字光郁以字行别号南臯居士姓杨氏世家泰和之高陇与太师文贞公同宗曾祖子友祖彦实尝输粟有司备荒玺书旌为义民父敏异亦以输粟冠带先生生数歳则知学甫弱冠选补邑庠生与仲兄僮俱有名提学临试率居甲乙之列其时文既善尤喜为诗坐搆行吟至忘寝食屡应乡试辄不偶而诗名特着徃徃见知于贤士大夫久之始膺贡上春官再试及等授卫辉府学训导守官清苦而勤于讲授诸生多用有成凡七年以病谢归归五年为正德乙亥十二月十六日终于正寝享年七十先生孝友慈厚父既卒家事一惟伯兄处分后以母命析居所得土田有便于伯兄者举以让之无难色待诸兄之子一一有恩家故饶财自奉俭约而丰于賔祭尤乐施予同舎生有贫乏半月廪之入皆以周之族建祠堂首营致大木以为倡从弟有尝隂谋为害者先生恬不为动迨其妻死于疫与之棺而葬之盖其识量如此配胡氏有贤行先先生三月卒先生所为诗专用唐律多至数百千首而稿或不尽存存者皆藏于家惟当代名臣诗一巻梓行于世初先生年方四十即相其乡鹅鼻峰之下预营夀藏尝作诗一首云残编于我老将至预为夫妻身后谋自古以来无不死此丘之外更何求已知处世真如梦何必盖棺才是休亲见四周风气足青山不动水长流及将属纩又作诗一首以自挽云平生清苦承先德不觉光隂七十年无命无才今已矣有生有死古皆然休论教职俸囊尽敢谓名臣诗句传囘顾南臯春意旧鹅峰江近水涓涓凡其诗之格调大抵类此而其为人大致与夫始终之际二诗亦可以槩见矣其孤普茂既以先生卒后七日奉二柩合葬所预营处普不逺千里来金陵谒余文将刻石表于墓前先生从兄之子平为余女兄之夫余辱交于先生尤厚无可辞者乃据先生孙壻邑庠生王歴所述行状取其世德之实学行之美书之而特着其诗二首以见其所成如是庶乎后之读者知而信之也呜呼先生其不朽乎
　　益阳罗氏松山墓表
　　益阳罗君衡早失父事其母郭孺人甚谨孺人享年八十以卒葬其邑西二十里松山之原今十有七年矣衡恒痛念二亲之潜德弗章思有以表着于墓道及其嗣子嗣秀以例升太学乃授之书俾请余文刻焉余既旧交且宗家固宜无靳于文于时属公私纠纷则辞以不暇比余省觐还任嗣秀已注选而归衡复寓书其从弟太学生元俾申前请余无以复辞也衡自为状云初祖号云邃翁当宋建炎二年自庐陵下来居益阳八传而至大珍生赠南京光禄寺典簿允恭寺簿生诗生考讳高字时升别号竹轩考气豪志逺不屑意生业业举子擅名邑校校诸士皆推重之累赴乡科不偶天顺癸未膺贡入太学旋丁内艰服阕之京遇盗于繁昌至月子河遂卒时成化丙戌十二月十三日也年止四十有四妣出同邑旧族天性纯朴言动无所茍综理家事尤宻中年寡处子女皆未成人惟一女奴代给薪水复遭歳歉几不自存所亲欲令就产于乡妣泣且言曰不幸夫罹竒祸所以忍不即死者为此遗孤一旦置之村庄与樵牧伍乌望其能世先业终不听頽坦破屋处之裕如衣食婚嫁百需悉力经营兼资纺绩既而豪隣有觊觎其居地者势不能遏乃携诸孤幼徃依外家以居时从叔宪使安尚从公食亟令衡从之学学成中成化庚子乡科旋复旧庐妣心良慰然以前此哭泣之过渐至丧明衡方卒业京师闻妣动须扶持遂决意归侍周旋膝下凡十余年一旦呼衡属以后事且谕之曰他日居官务以忠爱爲本下至僮仆辈一一呼而慰之翌旦遂卒殆若前知然者考妣生年皆永乐癸卯考四月五日妣十月六日也子惟衡一人初任淮安府通判陞金州知州以礼致仕女四人壻符善懐曹炖胡伯川国子生蔡国聪孙男二嗣秀其长次嗣才孙女二壻陈仕学许栻俱邑庠生状简而文末复深致其恳余读已爲之恻然有动于中既以悲竹轩之不幸及详观其寡孤之所以自立以克至于今日休又信夫天道与善之必然也夫吉凶祸福之在人固有常理然二五交运万变不齐人之遇之未必皆偶故君子或有时而得祸惟君子而得祸此其所以为不幸而可悲也余虽未知竹轩如状所称亦可想见其大致而其始终之际乃如此于余心能无恻乎自竹轩既没门戸日以萧条孤儿寡妇人固得而欺之矣孰知屈以时信晦以时显不旋踵而光复旧物且有以垂裕后昆俾寺簿之宗于兹复振其福庆之集又如此良由孺人克尽爲妇爲母之道秉心不二教子以成所以迓承乎天者有其地也是则必然之理信惟影响而适然之数亦恶足多置疑于其间哉吾是用具书其事而推其所以然以爲罗氏松山墓表
　　正奉大夫河南左布政使刘公墓碑铭
　　刘之先本汴人宋季有功甫者来爲吉州万安丞遂留家邑城西奕世载德至今伯祖克平累官刑部尚书始大显从伯父述宪及公官皆至左布政使再从弟咸栗今爲刑部左侍郎百十年间连三世比居大官文学行谊政理之长徃徃有闻于天下公讳挺字咸卓生质明粹从师问学颖悟过人以邑庠生领成化癸卯乡荐治庚戌中二甲进士观政兵部癸丑授武选主事已未陞员外郎辛酉署郎中事癸亥实授郎中正德戊辰以内艰服阕改礼部歴祠祭仪制两郎中寻陞光禄少卿庚午邑人有通番事败者时逆瑾窃柄雅忌江右士夫因伪传诏防凡其官京朝者皆与外任公遂出为湖广右参政辛未陞右布政使壬申转左使移河南公为人精确端凝临事尤不茍虽处繁剧未尝少厌初莅武选云贵旗役册适至同官疑其多冒滥欲尽革之公谓此曹素衣食于县官一旦尽革将失所者众详其本末以为去留可也于是稽较累日得可存者十五六时大司马马公严重少许可阅公所上牍甚嘉之曰活者殆万人矣武弁防袭新条旧贯乍离乍合吏易缘为奸公黙识无遗予夺皆自己出或挟威富辄求上比者一不顾曰法如是吾何敢私在武选凡十余年所守如一日铨综清整誉望甚隆间尝辅少司马李公阅边李公卒于行公摄其事修城堡选将领补器械出精卒于私役以实行伍诸所施设皆适机宜为少卿尝被命勘辽阳军屯同事者意有他忌公为梗俄以计解其使事在湖广厉精旬宣威立惠行无减其伯父长藩时也河南荐经大盗千里萧然公初至盗甫平王师凯旋宴犒迎送劳费百出羣僚相顾殆莫能措手公不动声色区画有方事皆赡举人情大恱无何感疾间小愈益勤事事已而增剧遂不起癸酉八月五日也得年仅五十有六高祖讳昭年曾祖讳俊英俱赠刑部尚书祖讳广华卓荦工诗翰考讳述勲累赠奉直大夫兵部武选郎中妣彭氏封太宜人奉直公早世公事太宜人甚谨恒得其欢心与二季居怡怡如也接人谦和有片善辄称之不置爲古章句步骤栁栁州字法顔鲁公晩益竒伟精于易学钩深剔防卓有定见游其门者甚众多厎于成若吏部左侍郎汪君伟翰林修撰陈君澜按察副使吴君山其尤显者其器业宏裕士夫莫不推重都宪安成张公司徒安陆孙公冢宰乐平乔公知之尤深使天假之年所建立又当何如也配萧氏同邑学堂宦族封宜人男子一防邑庠生男孙一宗健公卒后七年庚辰之冬始克葬其邑杨梅山之麓其年防复短折又五年爲嘉靖乙酉公季弟搏以潮州府通判致政家居念公墓碑未刻无以昭示久逺乃为书授宗健来请余文余初仕京师与公邻居徃来为宻尝荷公有所警发盖相尚以道相契以心者也公族弟邑庠生宏为余子壻复助判府君以请顾虽不文义其可辞哉事状出刑侍君允为实录铭曰
　　昆冈之珍匪珪斯璋邓林之植匪栋斯梁猗欤徳门祯祥所萃莫出匪贤亶惟国器仕非徒显名以实隆徃者弗觌盍观于公玉质瑰文有卓其行介不失人和不失正十年武选蔼矣休声轺车所至克壮边城公所当为尽其在我内陟非华外迁非左荆湖南北地大民稠旬宣之绩人歌二刘晋长汴藩百纷填委防通在目从容而理庶几黄发济斯时天乎何意而遽夺之世实需才才难自古蓄弗尽施归咎无所高原郁郁斯卜斯藏刻辞墓道于昭厥光
　　赠奉直大夫戸部员外郎夏公合葬墓碑铭
　　公姓夏氏讳傅字时训别号讷庵卒治壬戌十二月十五日年仅六十又明年正月葬其邑范庄先茔之次时其子从夀官至戸部郎中而公亦既被封爲承德郎工部主事矣郎中既免丧未即起防逆瑾乱政辄坐以罪除名及瑾伏诛官乃复始获赠公奉直大夫戸部员外郎公配包氏亦自安人进封太宜人距公之卒盖十年矣后十有二年太宜人夀八十有一嘉靖癸未二月二十五日无疾而终时郎中以福建左布政使入朝归至京口闻讣号恸卜以明年某月某日启公之兆而合葬焉以钦顺辱在同年雅相知先期具事状缄书币遣使走二千余里来以墓碑见属顾钦顺亦抱无涯之戚久废文事而书词甚恳有不容以固辞者乃勉爲之书按状夏之先本陈州人有讳曼者从宋南迁始占籍江隂至公十二世而上世多显曽祖讳贤永乐间以人材徴歴事有劳未及官而卒祖讳景昭乡称长者考讳瓛甘隐嗜吟自号小静以见志母赵氏出宋宗室家法严整公生而颖异数歳诵习兼人甫成童即以父命当家不克终学然家事井井小静尝被诖误公奋徃就逮痛被拷掠卒无改辞事竟白母尝遘疾昼夜不离榻前居丧尽哀歳时尤笃于追远父母所尝敬爱者遇之终身不变与傲弟处能有容哭其死痛苦不胜因致羸惫乐道人善有不善辄面斥之賔客过从谈笑洒洒所交厚者缓急辄爲之尽力遇里中子弟随事劝诱不自爲烦博物多能于星命地理卜相诸家之术槩所通晓凡古书画器物一过目顷真赝无遁情好事者多就公以求鉴定雅善绘事兼工刻镂既自以爲无益絶不复爲晩读医书有得因叹曰人生业儒上也其次宜莫如医于人良有济二者吾皆失之今老矣吾子孙幸识吾言其治家严而有防自奉精而不侈虽片纸必适于用布政君自幼学即严督之礼致明师未尝惜费受封之后有司屡请赴乡饮辄逊辞其谦退又如此然夀不称其所有故其卒也人尤惜之太宜人出同邑名家宋龙图学士孝肃公之后父曰士初母陶氏太宜人生有至性母病不食亦不食能读小学列女传而纂组尤精及归公克承克相旦夕奉舅姑之养惟谨賔筵时荐皆迎意而办见公疾恶过甚常从容谏止之两遭大丧赞公襄事几无遗力陈氏妹家贫无子请于公致其夫妇与之邻处而礼送其终夜常篝灯治妇工辄课其子诵读尽二鼓乃已子既显未尝色骄及其除名而归亦怡然不以介意惟却冠帔不复御俄追夺令下笑曰吾固知有是也其后年益高家务日殷旦夕犹综理不倦僮奴殆千百指钱镈机杼各勤其事计日而献功布粟有余尤乐施予事一经其裁决人无不厌服者宗党皆以女丈夫称之子男二长即布政君时望伟然次从圣女三壻周濓赵慎何惠孙男三长祯邑庠生次禋次祐女一许聘华子信次子及赵氏女及祯皆先卒曾孙男一霖霖母王氏祯妇也守节以长其子亦太宜人有以成之事状甚详皆布政君所自述书其大者如此余不能悉书也盖公所不足者年而令名之垂则永太宜人所不自享者逸而遗其后人之休则有余凡纶命之所褒乡评之所尚孰非公之所以不朽而墓碑之刻布政君尤惓惓不置孝子之用心固如是哉铭曰
　　夏始南迁惟狄之避再建厥家武蕃来裔或质而处或仕以文提学判府表表前闻显晦相乗亦惟天意长厚余风逮公弗坠公多材艺内行亦修凛其刚直孰我敢仇私养公需仰酬俛应宣圣有言是亦为政惟贤克配天固畀之识高虑逺代终允宜勉勉相先克成其子高歩天衢蹶而复起貤封有命有赫其光其生孔淑没也不亡松栢成行永宁兹竁太史作铭洵于世世
　　赠淑人范氏墓碣铭
　　赠淑人范氏为赠右副都御史菊轩姚公之配今太子少保左都御史镆之祖母也没后五十年为嘉靖壬午以宫保贵遇国庆覃恩爰赠淑人初淑人葬时尝识其存没大槩纳诸圹中而德善之详未有述也宫保恒夙夕慊慊惟弗传之是惧及是以提督两广军务功成得谢乗传东归乃辱顾钦顺于山中猥以墓文见属顾浅薄无能为役然交深而谊重其曷辞按状姚范皆世家慈谿宋知越州范公信淑人所自出也父积翁母陈氏淑人自有知即涵濡内教动止有常度尝读小学诸书于姆训甚闲及归菊轩公尤善内助防公尊人云隐先生以诖误谪戍逺方羣从子侄六七人皆孱弱无依至不能具饘粥菊轩顾而心恻以属诸淑人淑人曰是当无负于公乃収恤提携衣之食之时其缺遗而补益之恩勤备至及长复选求名家女以完其室家由是皆厎成立生事日广门戸复大振盖同居而食者垂六十年后乃异爨然恩爱绸缪无间也人以为有郑氏义门之风淑人初无所有久之始得一女乃言于菊轩公曰吾闻物有螽斯者善羣处故多子孙公无芥蔕我宜速为百世图可也菊轩善其言乃纳少房徐氏遂得二子淑人旦夕引以自随恩犹己出及其从师受业时脱簮珥以为之助焉自宫保初生即大竒之尝寘诸膝指以语人曰大吾姚氏者必此孙也若是者盖累累言之宫保亦耳熟焉恒语所知不知当时所见云何何其异也以舅姑皆没于戍所遇忌日必蔬食者三日躬设奠哭泣尽哀客有来贺生辰者辄峻却之曰吾舅姑安在吾敢当此礼终其身不受乡人皆称淑人之孝可以为法矣平居容必整服必洁几席非洒扫弗即婢使见之皆肃然不敢有涕唾声月旦望坐堂上子妇以次进见咸卑卑惟谨环侍左右拱聴告戒命之退则退亦无敢为嬉笑者其严正又如此子男二长坰浙江壬午举人建昌府学训导次墅宫保父也倜傥有风槩所赠官与菊轩公同女二长适士人孙琳次适钱琴孙氏女淑人出也孙男四长镃例授承事郎次次即宫保次镇曽孙男十长潮次泮邑庠生次涣次涞癸未进士第一人翰林院修撰次潓乙酉举人次汲国子生次淦次浈次滚次女一适南京刑部郎中王镕呜呼和气致祥寔惟常理以今观乎姚氏宫保振其烈翰撰继其芳文学才猷志行之美功名之盛盖天下莫不仰之其为祥也大矣继今而出者又未可量也然推原所自谓非淑人螽斯一念中来邪夫德类螽斯和之至也其所禀者厚矣宜其他行皆非寻常女妇所及宫保所以服膺无失至于皓首而不忘表章之者亲亲贤贤其道固如是也淑人生以永乐甲申卒以成化癸巳葬以乙未墓在其邑飞鳬山之原是宜有铭铭曰
　　百世之祥一念以开万夫之杰得于婴孩窥观者迩胡见之卓哉亦有羣孱君子所哀或均以慈家用咸恢湛恩流润深入泉防铭于斯刻匪竟其来



　　整庵存稿巻十二
　　钦定四库全书
　　整庵存稿巻十三　　　　明　罗钦顺　撰墓志铭【一十四首】
　　中顺大夫南京太常寺少卿刘公墓志铭
　　正德九年夏南京太常寺少卿刘公以疾求致仕优诏赐允既还里居以其年十月十二日卒于正寝享年六十有三诸孤夀等将以某年某月某日葬公某里某山之原乃奉翰林庶吉士尹君襄所述行状走数千里来拜余请铭余与公同官南京有年晩辱同事不可谓不知公也铭安得辞按状公讳称字务教别号拙庵系出汉长沙定王之后世家永新城北曽祖讳元杰赠工部右侍郎兼翰林院学士妣欧阳氏赠淑人祖讳髦乡举易魁隐居教授学者称为石潭先生封翰林院编修赠官如曽祖妣杨氏赠淑人留氏封太淑人考讳定之累官礼部左侍郎兼翰林院学士入内阁典机务卒赠礼部尚书諡文安妣贺氏张氏赠封俱淑人公贺淑人所生文安第三子也成化壬辰以任子授中书舎人满九载陞大理寺副仍掌中书事又四年陞南京尚寳司丞丁张淑人忧去位服除陞尚寳卿又八年遭贼瑾盗权变乱任子成法或相先以赂得免公谊不肯遂罢归归逾年贼瑾诛死乃还公前官满考遂有太常之擢授阶中顺大夫比其致仕仅亦逾年尔公祖父皆名重天下而公天资纯朴守其家训惟谨歴官四十余年寅畏小心未尝有过其家居每夙兴辄诣祠堂焚香展拜已则就省张淑人安否遇有疾必躬侍汤药不离左右及其卒也执丧甚哀而礼亦称之接人谦厚质直不为矫饰其言若不出口至论先朝典故古今人物出处则屑飞绳贯终日无倦公退常博览载籍吟诗合律作字虽仓卒无一笔茍士夫之论皆以为能世其家云配庐陵胡氏封宜人内助有方闺门整肃子男四长夀国子生次福富尚女四嫁贺柄贺寀萧应宠萧湘孙男七女四凡状所述与余所以知公者皆同余为之铭宜也铭曰石潭之孙文安之子祖父高明难乎其似似之惟有有行有文家声载延有馥其芬优游两京位登四品逾六首丘知几则敏惟终之令于始弥光遗基有付亦曰肯堂
　　南京戸科给事中刘君墓志铭
　　君姓刘氏讳纮字景瞻吉之安福人汉长沙定王子安成侯苍之裔其先居汤村君高祖敦复始徙今葛洲再世得忠愍公球以大节闻天下而族姓益显及君为给事中于南京戸科从子兵科给事中持美淮安知府持庆又同时起声烈盖其盛如此君既居言路与诸同官一心多所建明如论窦给事不宜深罪章实君具草尤有闗系又徃徃独言戸科事言皆温厚而平正可据以行正德壬申六月忽被锦衣逮先时君以职事入朝道淮隂有巨珰骤至持庆方侍君语未暇省珰珰怒即腾章诬诋持庆并中君狱成持庆坐免君得白还任然已因暑致疾医疗久之竟不起癸酉正月二十一日也得年才三十有六人事之变固有屈有伸而长逝者已矣呜呼是岂独刘氏之不幸哉君自幼开明遇先生长者谈名理及古豪杰事辄拱立注听长益深造遂以春秋擅名邑庠治甲子领乡荐明年登进士授江隂知县时海宼扰邻境猘甚民汹汹君至首料丁壮为备备甚设卒保无虞堂左右立二厨分収案牒日以次发视决遣而谨其扃钥定拟赋役覆视必再三由是吏絶奸欺刑清政平民小大无不服者时诣学视诸生业且问兴革所宜一日诸生以修学请乃从容风晓俾归各谋于父兄居无何相次以名来上计楹授任聿厎完美少师石斋杨先生喜而记之逆瑾势方张郡县率以贿为悦苛政亟行君若罔闻知顾民间有隐田久逋输稍稍摘取之以弥缝歳计而已前令涂祯既入台忤逆瑾以死士民悲思不置君立主于名宦祠祀之或危其举一不顾爱民惜费至辍堂食钱以益赈卹受奬劳取具公帑甚亷盖为江隂四年而擢戸科又逾两年而卒君性质端重寡言笑喜扬人善人或道机穽事辄频蹙不欲闻祀先延賔务致丰洁其于自奉泊如也曾祖伯文以忠愍贵赠礼部主事祖珪父钊以君贵赠南京戸科给事中母王氏赠孺人配谢氏封孺人子男二褍女二君之卒也六科同官与吏部两欧阳郎中实经理其丧事司勲复为状以褍来谒余铭将归葬其邑之原呜呼余何忍铭君也伻来告曰以已未发引不得已勉为之铭葬在某年某月某日铭曰
　　白而长身有蔚其文朝绾铜章治声夕闻乃陟黄门当几必果靡遗弗拾靡献非可追荣所自式被恩私焚黄墓道指日为期病不及没有遗憾昭示方来美铭非滥
　　南京刑部郎中周德孚墓志铭
　　正德丁卯冬德孚以甲子举人来南雍卒业余时方为司业一见伟之进而与之言知其所蕴有过人者辄以逺大相励明年春德孚遂中二甲进士擢知邳州其为政有条甚得民和俄剧贼刘六等跳梁四出德孚亟料丁壮増埤浚隍具器械积刍粟为备一旦贼果骤至即躬率士卒登城抗御昼夜巡督不暂休众感其诚益相与用命贼连失利遂解去城卒完民小大驩呼曰周侯实再生我相与立生祠祀之余时卧病淮隂淮人多为余道其事莫不壮其节也壬申冬德孚进南京刑部员外郎莅山东司其治狱善求情严而不刻长贰亟加奬予同官有不合者尝挟私诬奏以事久之事竟白时理其事者颇持深文使德孚毫发可疑当不但已余方佐南铨知之特详丁丑秋余奉表入贺圣夀德孚以考绩联舟北行旦夕晤语益欵戊寅陞郎中其冬丁继母柴氏忧解官南归逾年又哭其父以哀毁致疾医药罔效后其父之卒七阅月竟不起庚辰三月二十三日也余时移疾家居闻讣大惊为之嗟悼累日岂意德孚遂止此邪盖得年四十有五而已德孚天性孝友母早卒事两继母皆无少违忤有弟三人出继母李俱幼而失恃柴继至遇之殊少恩德孚恒恻于心抚视周至服食寝处以至从师受室百需一切以身任之父尝贷重赀挟以出游既乃垂槖而返即竭力以偿所贷生事日窘养大父及父母未尝有失节家庭之内谗譛或行诸弟徃徃被谴德孚輙起敬起孝婉辞柔色委曲开譬必致感悟而后已论者尤以为难平居端重有威言不妄发自奉约而丰于賔友待宗族乡党各当其分一饭之德终身不忘处官处家条理皆极精宻其可称者亦多矣惜哉周世居泰和罗江里逺有端绪德孚字也讳尚化曽祖讳崇高祖讳希茂皆不仕父讳廷从封南京刑部员外郎母李氏赠宜人配同邑路边萧氏封宜人柔顺贞则男子三人循典循法循理理邑庠生男孙几人德孚贵而能贫其卒也至无以庇其妻子盖久而不克葬诸子经营累年始谋以嘉靖乙酉某月某日奉葬某里某山之原豫来拜余请书其墓中之石余于德孚有不能忘情者乃据平昔所知参以其友郭正学所述事状为之志且铭之铭曰
　　有质如山有文如泉有政惟蠲企高钻坚行义昭宣世所称贤而不永年呜呼莫之为而为者天也
　　封承德郎礼部主事前建宁推官孙公墓志铭
　　公讳序字尚礼姓孙氏其先濠梁人六世祖仁从高皇帝起兵始家于滁其长子聚充有武功世官正千戸次子庆是为公高祖庆生防防生和皆以善人长者称和生允恭卒官赣州教授教授生公公有子七人其第三子存登进士第今为赣州知府比三世以文学显于是孙氏蔚为滁之名宗教授公经术通明由乡举歴教嘉鱼赣州两学诸生多所成就如都御史李公田御史孔公儒尚书董公越其表表者公早承家学成化癸卯继举于乡六上春官不第治辛酉始擢建宁府推官至官创作理刑防日勤事事狱无小大务厎于平而亦无久淹者建俗贯服毒草以死诬人公得其情率反坐其谋主俗以衰息有杀人而泯其迹者吏不能得至枉坐平人当道檄公与温州郡官杂治之公黙祷于神得异梦焉旦阅诸囚有张乌眼者后其众以伏公命前之曰杀人者汝也其人惶骇具服出其杀人之具于河而枉者遂白闽浙间相与惊异以为神白水洞盗起官军徃击之属公督饷饷道多滩险苦难继公令以苎布为嚢嚢其米遇险辄负以之夷竟事平饷以无乏他如督逋赋辑矿徒皆有成劳可纪然性素刚直时为守者所为多不法公常显谏隂讽冀其能改乃竟为所中伤罢而归归则益留心于教子动以义方不徒文艺存初仕为礼部仪制司主事三载考最获封公以其官阶所得命词甚宠公每寓书京邸必勉其尽职且令兼习刑名曰此用世所须民命所闗也晩得双泉于醉翁亭西乃作亭泉上品其风物厘为八景因自号双泉居士又营夀藏于城北之龙蟠冈名曰安乐窝时时防客徃游登临觞咏乐之不厌也存既领郡持吴白楼先生文归以夀公賔筵无虚日已而从公游于窝上公饮酒甚欢因谕之曰汝观我我夀殊未艾也而有君命何可久泥于私翼日遂亲送之登舟而诲励加切州举乡饮欲得公为大賔以公前此屡辞乃具舆从踵门固请公时年已八十至则进止拜兴皆中节度邦人士益高仰之无何丧其长子因感伤致疾医疗逾月竟不起嘉靖甲申七月十七日也其生正统乙丑十一月二十九日原配李氏伊府长史杰之女赠安人继黎氏滁州卫指挥全之女封安人七子者长孝益府典膳次孜义官次则知府存次季次孟州学生次厚次孚女四人长适吴知府璋之子鹤次夭次适举人李德霖次适郭奉祀之子原孝孜及吴氏女李出孟厚及李氏女黎出存季及郭氏女少室寳李出孚马出孙男九宗之守之宪之宻之寅之实之賔之宜之官之女五长适邹金余在室曽孙男一世美存闻讣哀毁先以书来致其寮伍贰守佐所为状道其乞铭之意而匍匐随之初余偕计道滁获与公晤遂辱交焉于今三十余年矣存仕学兼优显扬斯在顾自以为子职多旷幸得铭以葬庶以少逭其罪慝云者余读其书听其言悲其志而慨公之不作也铭其忍辞葬以某年某月某日地则安乐窝是已铭曰
　　侃侃孙公亶惟自信有慑其严有祗其正彼哉何物我嫉我仇岂无泉石毕我优游抱弗尽施施于子宠命煌煌其来未已公归奚适安乐之窝坚珉有刻终古不磨
　　广西太平府知府王公墓志铭
　　知广西太平府王公以职事入朝道经故乡疾骤作留治数日竟不起正德二年十月八日也享年六十有三诸孤恭等卜以次年十一月已亥葬公云亭乡小溪茶头山之原先期具公事状拜余请铭余游公父子间不为非知公者顾德薄名頽有言不信其何能永公之存用此固辞而其请益力曰葬先公而不得先生铭犹弗葬也恭兄弟何所逃罪兹大事也敢二三乎余感其意勤乃为执笔公讳俅字去矜姓王氏王氏自晋太傅导始盛于江南其后有崇文者尝刺吉州因家于吉至宋戸部侍郎贽又徙居泰和故公世为泰和人国初有以文学征为诸王説书学者称竹亭先生公之高祖也曾祖字伯贞官至琼州知府有惠政民祠之至今祖讳直累官少傅兼太子太师吏部尚书赠太保諡文端父讳稹好学笃行杨文贞公尝説玉以与之以公贵封中书舎人加赠南京后军都督府经歴文端诸孙凡十数皆名能守家法而公最良年二十四以文端遗恩授中书舎人歴陞南京光禄署正后军都督经歴凡三仕率九年勤慎周详未尝有过治甲子始擢知太平太平地接蛮荒法禁积弛强猫弱防习谓固然公至首锄厉民者数家配盗铸之魁一人戮妖师一人豪奸屏息羣情大慰乙丑歳歉以官粟贷民约令输息十一民以不馁息既入并他所通融分储府之三坊为廪者九乃定为义廪法将随歉随贷不复取息期于久行大新学宫増补弟子员时临视其勤惰读书令自小学始又取古冠昏礼俾其讲説推行游宦死太平者积数丧贫不能归皆为资遣之俾归葬行旅入境死丧疾病处之各有条其施设规模类非俗吏所及也公器局修整惇行孝弟母宜人欧阳氏早世每言及辄然事伯兄能敬以和声色之娱絶于耳目博学多识兼工词翰而不以自名接人甚恭虽童幼必以为礼识时知变然不茍为同在中书时乡人李孜省以左道幸朝士多出入其门公迄无一迹其迁光禄盖当国者嗛公持论高语尝侵已故以抑公公不为悔也督府卒有获罪于其母者法司当以大辟公察知无大故呼其母谕以天性之真母大感悟泣下诣法司自实狱竟罢复为母子如初母病且死嘱其家人世世无忘王公德公仕中外垂四十年其忠厚之存随事及人多矣而得行其志之日浅故于建事立功有遗力焉然考论其平生大节则世之知公者未有不以公为君子者也初娶杨氏文贞公孙女早卒赠宜人继任氏长乐知县衡之女封宜人五男子愈恭愚思悊愈乙卯举人恭邑庠生思辛酉举人文行皆有称而愈先卒二女子大司成罗公之子镗建德司训刘先生之子廷儒其壻也孙男二女四公训诸子恒曰学以言行为要谨言正行必始于家庭干禄非其先也呜呼公其有见哉铭曰
　　仪维德隅恭维德基道岂逺而文端我师望之颙颙即之雍雍亶其疏通为邦有庸弗违者天世钦厥传归宁斯阡于千万年
　　成都府同知致仕李君墓志铭
　　成都府同知李君致仕家居者七年年五十八正德丁丑五月十一日以疾卒余其同年进士也闻讣则走哭于其家吊其寡孤问其丧具而退既逾月其孤鲎等奉监察御史李君师文状来请葬铭余不文念于君之葬也无能为助遂勉从其请君讳仪字公着别号虚息其先镇江丹徒人曾祖福洪武初徙实京师始占上元籍祖惟善父元昭皆有隐德君自防颖敏彊学善记弱冠从故方伯吴秋堂受易为门下多士称首治壬子以应天学生领乡荐明年防试中式廷对赐同进士出身歴知江西之新昌山东之冠同知四川成都府中遭家艰者再居官前后不能以十载而皆有名初至新昌值宼贼羣行即躬练兵民为备民惊徙者皆招使复业声张实副卒能上下相保寘横民卢希渊于法及其诸子境内震服临江王张二姓格鬭王杀张一子惧罪乃杀丐者三人称为已子以诬张累讯不得其情后乃属君君问死者皆有妇邪各以妇氏对徐检视黄册验诸死者及妇名氏张具有之王一无有也于是刑王妇妇即吐实曰受顾来尔事乃白冠俗死者多从火化君求不食之地为漏泽园以与民葬埋俗由是变劝学礼士补助贫乏士民皆归心焉其为同知尝摄守重庆时剧贼某者率其党蔽江而下人情汹汹君百方备御江两岸皆置疑兵旗帜鲜明金鼓之声相属盗相顾叵测竟潜遁天全六番二招讨以茶利相雠杀徃来道阻播州当嗣宣慰者与其庶兄不相能日寻干戈骇动四隣监司皆檄君亷问至则一引大义责之且婉为开导遂皆感悟顿首谢不韪愿受约束还报监司皆迎劳以礼然君素羸弱频涉危险劳瘁甚病且作遂以致仕请坚请而后得之家居清约无异寒士而综理详宻雅好吟咏有虚息稿若干巻藏于家配王氏子男四长鳌先卒次即鲎次鳞习举子业次鲂女三长适王知州子儒次适倪主事子霆次适张布政子志孙男二祖梦祖绳女二君于义利能知所取舎既终母丧父又疾笃兄子求分异即请悉以家产与之播州赠累千金见即辞去此皆有足称者葬以某年某月某日墓在某县某里某山之原铭曰
　　学优乃仕光于累试为柔为刚应变不常宜仕而止式全其美居逸而勤以诒厥孙其存孔厚而啬于夀没也不亡眎此铭章
　　李先生墓志铭
　　先生姓李氏讳穆字元载吉之泰和人泰和自国初以来号称多士其尤显者文学勋业徃徃追配古人或乃颠踬于时负其才终不获展而深培厚积以大放厥辞者亦多卓然有可称述先生其一人也先生方幼学属对已有竒语长而益务博览性复强记迥出其辈流赋诗作文不拘一体宏肆简严各极其趣裁剪之妙几于自然于叙事尤长有条而不紊盖平生所作名寄寄集者凡八十巻所修郡邑志处别为部又数百巻呜呼可谓富矣其才如此而其用弗究岂非其命哉先生年三十有四始以虎贲左卫军余中应天府乡举明年得官南乐训导将满者防其令以官地私媚贵人先生不义其举发其事被逮至京竟坐两罢后虽申辩得直第令以冠带家居士大夫闻知交致书弊以讲学著书为请由是踪迹多在荆楚间因以寄寄为号所至或数月或一二年留滞久之而先生老矣既倦逰而返则与诸故旧为真率防阁老澄江公尤重之每见必酌酒赋诗奕棋相笑谑以爲乐如是者又十余年年八十有三正德戊辰八月八日以疾卒其始终之际如此先生爲人坦亮和厚事亲孝待诸弟侄有恩凡授徒所得束修皆持归以爲亲养晩年丧母诸弟请具适有润笔金数十即以授之介弟元平以翰检迁官广东过家病卒仓卒无以爲敛即敛以已所备棺于亲戚交游礼意无不周洽一饭之德终身不忘必报之乃已而尤善施德于人在南乐有竺簿者尝被诬爲言于所知得释竺致五十金爲夀先生曰吾所爲言义也奚以利为竟不受尝客武昌见民冬月渡金沙江多溺死者亟以启事白于当道乃倡为桥以济后因为浮桥为利至今其教人有方多所成就如曲沃二耿攸县二戚尤知名所作真行篆诸书学者亦争藏去以为法盖其性行与其及人者又如此曽祖文佐祖克礼太保王文端公爲铭其墓父讳玉璧博学工吟咏有诗集若干巻藏于家母刘氏以元平贵赠父翰林检讨母孺人配萧氏先卒子男四长仁繁昌训导次佾仕信佾信皆爲儒仕爲郡掾女二长适上模曾扞次适云南按察佥事曽显孙男九长潮郧阳学生次鸿潜漠沔温淙瀿洲女四长适蓝田萧杰次适濠下严绶余在室曽孙男二曽音先生初葬其配于五十六都佛狮印西南爲双垅而虚其左疾亟遗言诸子善自立且令葬无违卒逾年诸孤始得葬日于十有二月某日佾先事来请铭先生钦顺父执盖尝获侍教焉兹其敢辞不敏乃据先生所自书年谱及仁佾所补述事状叙次如右而爲之铭铭曰
　　齐景千驷伯夷首阳同归于尽芳孰逺扬儿童所羡金朱煌煌孰云不朽德业文章呜呼先生才高志刚栖栖一世抑又何伤遗文百巻其存者长
　　义官萧公墓志铭
　　公讳珹字景卿别号退逸姓萧氏其先自泸源转徙社坪再迁今泰和城西之茒园凡若干世矣曽祖仲龄祖贯之父元献贯之爲溧水知县有能名其世父伯龄以进士卒官宁波同知伯兄荐之亦以进士知高要而卒仲兄引之以子少司空彛贵封左通政盖百十年间领科名登仕版者相踵家门之盛乡邑推之公生而资禀端厚初就外傅日记数十百言长益深造大爲少司空所器许甫弱冠遂丧其父俄又丧其伯父大父母垂老诸弟多未成人而公私百务日滋出公于送死事生养老慈幼应门干蛊一切尽心力爲之且惓惓督诸弟于学俾无忝厥世处宗防以和以度未尝有疾言傲色见先生长者爲礼必恭其交接之周虽童孺亦无所忽诸父仕既显声势烜赫公当其时方精爲诸子择师程督之严无间晨夕稍暇则课僮奴力耕稼外此无他慕者雅好賔客客至爲具必腆家有余积徃徃推以及人治中尝入粟助公家赈饥例锡冠带公仪观瑰玮设施优裕既拜锡乡人佥以克称其服爲公荣之比及晩年顾诸子若孙职业之修皆可观因以退逸自号其志亦可见矣正德己卯二月二十日以疾终于正寝距生正统己巳六月四日享年七十有一配曽氏多内助子男四序廪亷广廪广尝例授淮府典膳孙男十一仁杰俨仰侃修偕仲伦侹仅仁俨俱邑庠生女三其壻赣庠生曽应鳯西原罗光鳯余次子邑庠生珝曽孙男五朝鳯朝賔朝用朝魁朝宗女三诸孤卜以卒之年十月辛未葬公云亭乡下枧之原先期奉平乐贰守段先生所述事状来以墓铭见属余于公伯子旧有斯文契晩获与其季连婣因以知公之平生顷余还任南都公携酒殽追送十余里尽懽而别其时方盛暑而公俯仰酬酢竟别无倦容且饮啗皆胜孰意其遽止此也然其始终之际如此可不谓之福人已乎是宜铭铭曰
　　世累簮缨于赫家声舎醇以生昌辰是丁不竞不儜识虑惟精以笃于成以永其盈曾不百龄大命俄倾地有留耕允穆乡评兰玉交荣身后之祯尚覩兹茔俾表峥嵘
　　旌义冠带介轩刘君墓志铭
　　君讳述伦介轩其号姓刘氏尝奉入粟例受冠带之旌先世本汴人宋之季有功甫者来丞万安因留家邑城之西其后裔日蕃且多才杰入国朝尤盛仕而名位有闻于天下者若故刑部尚书克平湖广左布政使述宪河南左布政使咸卓今南京都御史咸栗父子兄弟踵相继也隐而名号有称于乡邑者则君其一人焉君曽祖正年祖德英父广宣正年仕元爲瑞金丞与赠刑书昭年公爲再从兄弟皆功甫之曽孙也君生五歳而孤有兄述彞仅十歳母孺人邹氏年甫三十守志不贰以抚二子其伯姒周亦早寡有子述傅相与同志同居后十余年而述彞又卒家事日就衰落君夙夜图惟自振罔敢懈督视耕作生殖货财爲之皆有方积累久之益恢于旧贯乃与述傅协谋作堂以事二母堂成其伯父浦城教谕有临以双节名之广东布政使周公铎爲之记一时人士得于见闻者皆相与称颂二母之志有成而二子者爲能无负也有司察知其实将奏请旌门之典邹孺人俄以疾卒例不得与独周被旌君既早孤事孺人尤谨孺人性严急每婉曲承顺务得其欢心及谋葬孺人既得善地因奉移其先君之柩来合其谨于送终又如此顾以旌典弗逮每一念及辄慊慊不自释云君性刚直而厚于伦纪言动详审取予分明族有公使钱籍在祠堂君计所储未足以周于用请得而蕃息之比其入也倍焉族老长良喜命子弟劳之以礼君再三辞谢曰此分内事尔何劳爲众益贤之房孙銮卿尝举家病疫死亡相枕亲戚无敢入其门者君亟以銮卿归祝家人善视之审其药食而时时进之旬日疾良愈留不即遣旦夕抚教与诸子均逾年乃听其归立门戸乡人有曾华山者典司县库尝寓食君所食毕忘所挟官钱而去君见而収之有顷号而来曰食客多矣将谁诘身家之祸今至矣君迎谓之曰无患辍而泣吾以归汝出其原封授之华山惊喜泣拜曰公活我公活我远近传闻益用高君之义曰斯其所以爲介乎平生与物无争非公事未尝涉迹公府诸子皆教之学其季尤颖敏则遣充邑庠生学行之端信于朋友君享年六十有七正德丙子十二月初八日以疾终于正寝临终精明不乱诸子环侍嘱以孝友勤俭无忝我又顾其季子若妇言曰汝尚无子宜审爲图言毕命取酒正坐三釂恬然而逝配萧氏出同邑南门旧族贤明善内助子男四斐彦能宏宏余子壻也斐早卒女一适泰和庠生曾用孙男四轸卿畿卿克卿亢卿女二君卒后数月宏以母命来南京拜余请葬铭问其期知未卜也余因与论古礼及乡俗之弊曰兹事何可缓汝归与诸兄其速图之铭吾宜爲审日月有期不汝误也及是乃来告曰将以庚辰之歳某月某日葬先君于邑东田心里塘下山之原石已具敢请乃按宏自爲状及求得其族谱详考其世次爲之论著如右而铭之铭曰
　　遐思以忞忞式亨厥屯无曰亨只孝之笃义之遵慈于教以垂永世之仁其蕃其大其有弗洵
　　上舎生郭君廷祥合葬墓志铭
　　君讳麟字廷祥别号介轩姓郭氏其先自吉水白沙徙贑之乌溪十二传至朝玉甫自乌溪徙信丰龙洲君高祖也曽祖讳子恭祖讳彦英以输粟被征爲义民又徙安远之阳寨考讳绍经母尧氏君自幼颖敏选充信丰邑庠生从明师受尚书长而学识益进提学试入优等俾膳于廪人屡试秋闱不利贡礼部卒业南雍无何喟然叹曰吾亲既不逮养吾何为于此遂谢病归家居二十余年介然自守邑大夫皆高其行每乡饮恒以賔介处之名闻于少参俞公防举双桥之役访以兵事所言多见采纳维时阳寨亦多警乃移家信丰之水东声实蔚充水东称巨擘矣正德壬申十一月十一日以疾卒其生正统乙丑八月二十三日享年六十有八君天性孝友初游邑庠去亲舎稍远晨夕自讲堂退辄南望欷歔得一佳味即驰献其亲度未尝不敢辄食二亲没居丧如礼遇讳日必斋宿将事以爲常兄弟七人其四异出相与雍睦无间而事其伯兄惟谨待兄弟之子皆有恩有遭诬在理者罪且不测亟捐百金以营救之事卒解待亲友情极款曲而言论侃侃不茍爲同尤喜奬掖后进持身严整衣履虽敝不甚垢饮酒至防醺即止厌俗尚奢靡一以俭约矫之教行闺门出入以度无敢求服美者食指虽众每时其寒饥而温饱之缁黄之流庭无一迹其租入歳赢万斛里中贫乏赖之以济者不可胜数所焚逋券前后以数百计人多德之有士人持券投君求济其父丧君防然辄遗之数金而归其券优遇庄客果不给即贷其租惰者必挞以示儆由是人人思奋多有成富家者矣配胡氏出安逺名族时濬翁之女孝敬温柔宜于上下性勤甚杼柚无虚日凡事一惟君命而弥缝之力爲多以正统壬戌十月望日生卒正德甲戌二月既望享年七十有三子男一守谟女一适琼州王太守从子巽孙男五铎钥镠鈇鍜铎钥鈇俱安逺学廪膳生镠鍜俱信丰附学生曽孙男五日昌日宣日干日赞日习女五守谟及王氏女镠孙鍜孙皆后君卒家仍多故君之葬是以缓也始君特竒爱诸孙教之甚笃晩得余从弟钦蔼以爲之师遂委心托之迄今二十余年余弟犹主于其塾而诸孙者学皆有成此可见君诒谋之逺诸孙亦无负君之教矣嘉靖己丑铎等始得吉地于信丰安息里下堡寨前并营二圹向卜是冬十二月乙酉奉柩归藏前期因其师来请余铭君之贤余闻之余弟稔矣乃按其乡友琼倅俞君渊所述事状参以所闻叙而铭之而不辞铭曰
　　学匪徒文惟行之端理优于家政弗以官婉兹内相嫓德无愆以明以昌人也非天绍闻嗣服诸孙则贤有衍其流莫深匪泉寨前之阜厥壤燥坚双璧偕藏我铭是镌
　　封淑人罗氏墓志铭
　　故工部右侍郎栢庵张公之配封淑人罗氏年七十有八以疾卒正德癸酉六月四日其子鏔将请命于朝合葬公墓先期属其再从兄宿迁司训钥为状拜授使者来南都徴余铭钦顺早辱公知既乃通好于淑人德善得于耳目者非一日矣惟不文是愧铭其敢辞张罗皆泰和西郭故家门阀屹相望淑人爲蓟州同知孟旭之女夙闲姆教动止有常则年十八归公时公父赠光禄卿华轩先生母赠淑人吴氏俱在堂淑人承事惟谨吴爱之愈于诸妇公自家居绩学至取科第歴官两京荣名宦业爲世所仰警戒相成之益淑人寔多有之尝从公吕梁直歳凶饥民载道公悉力赈济淑人则亲烹糜于内日出以食旁近饥者累百千人其用心如此后公以内艰服阕起淑人即留主家政园田邸第歳有増加人谓公官久宜然而不知淑人自奉甚薄凡事可省即省于中外贤子弟待之尤厚间有失怙恃者鞠之长而授之室故莫不爲之尽心遇臧获有恩而指使必当故莫不为之尽力用能以其家大非偶然也及再从公京师每时节朝贺三宫有所赐予归必具香案载拜而奉藏之已而公以疾终诸子侄皆不在侍淑人治丧一如礼既请得卹典又得葬铭于名公遂扶柩以归葬焉年益高治家益不倦出入以度内外斩斩比疾革遗言毋以金帛殓我葬毋随薄俗妄费其善教诸孙务厎于成言讫更衣正坐而逝子男二长镔早卒无子其妻萧氏寡居十余年而终以节称次即鏔用公防补国子生久当得官以淑人老不忍去左右其妻罗氏故国子祭酒氷玉先生之女贤孝宜其家女一适象山知县萧异孙男五循律卫术衍女二长归余次子珝次许嫁王翥淑人德容庄肃言简而善尽事理尤知所取予隂德亦多初被勅命封安人后进宜人以至今封又两被诰命尊荣康豫夀考令终其福可谓备矣是宜铭铭曰
　　从夫而贵岂曰无人勤家以大或匪思存彼昧弗思其祥可考睠此贤明子孙是保惟勤惟俭惟德之光惟柔惟顺而动也刚恩命屡申号登三品在笥之珍亦有宫锦生涯奄尽五福斯成载廑卹典合葬惟宁
　　太恭人李氏墓志铭
　　太恭人李氏讳淑贤出蛟川儒家为安福令恭之子归鄞之杨爲安福司训赠刑部主事南里公之妇山东提学宪副菘畦先生之妻今南京仪制郎中叔通之母先以菘畦初仕最封安人后以叔通初仕遇国庆覃恩加封太恭人正德壬申叔通因考绩过家得躬捧命书展读成礼逾年以疾卒癸酉十一月十九日也享年七十有七太恭人生而贞静其父尤所钟爱爲审相攸一日与司训防学宫见菘畦大加称赏遂字焉及期来归时祖舅靖庵夀官祖姑张方以勤俭治家礼法甚严其姑封太安人陈实继赠安人金金慧而贤陈颇重滞弗当祖舅姑意太恭人委曲承事务求得其懽心凡缝纫汚涴饮食賔祀百需一以身任之动皆整办陈由是得安其所终陈之世执妇礼无怠婣族莫不贤之菘畦雅志功名太恭人内助有方不使家事分其心文学益大进遂发解淛省魁礼闱累官至副外台宦业焯着诸子始知学太恭人即严督之期必绍芳祖父由是叔通亦魁乡举第进士以至今官其处娣姒诸姑间和易寡言御羣下不严而肃平居由谨妇戒非至亲无得见者崇尚俭素絶不信浮屠言执祖舅姑及姑丧皆尽哀及菘畦卒于官痛毁几絶叔通适来省亟令扶柩以归藩臬诸公以菘畦守官亷谕所属裒得千金爲赙叔通义不受具以白太恭人太恭人曰儿言是也汝父固以清白遗汝兄弟吾何取于此邪竟辞之子男二人长叔达以输粟拜承事郎娶张氏福清丞张君之女次即叔通学行爲士林所重娶张氏开令镛之女女三人长适确山令吴照次适士人金镛次适郡庠生卢俸孙男三人充耘充耔皆习举子业充耕尚幼女一人适郡庠生王楷叔通闻讣将奔归谋葬于其兄谓铭当首图以余雅相知厚乃手述事状介其僚友夏惇夫刘士鳯来请谊有不容辞者遂按状序而铭之状无一语及辞金然士夫习传其事菘畦虽没而道益行于妻子其可不书书之岂徒昭示其后人且将以愧夫世之贪冒无耻者太恭人之葬当合菘畦之兆在其邑桃源乡白马塘窆以明年十月十七日铭曰
　　宣尼赞易坤以顺承有齐士女不习而能辅成君子龙变云蒸惟坤主利而以义胜义方之教亦既有征休命申锡奚啻百朋其终也令惟德之恒堂封永合来拜绳绳
　　太安人刘氏墓志铭
　　太安人刘氏爲封南京刑部主事萧君廷美之配郎中世贤之母也正德庚午遇国庆覃恩勅封今号乙亥闰四月十四日卒于南京官舎其生景泰癸酉正月二十九日享年六十有三郎中将奉柩归葬于乡以其同官周德孚所述行状来拜余乞铭余家与萧刘皆有连郎中于余相徃还尤宻谊有不得辞云按状安人讳锦娘出吾邑西平士族祖讳某父讳某安人生长富家既归封君朝夕承事乃若素尝艰苦者事舅姑惟谨遇有疾汤药必循用节度及其卒也佐封君治丧哀且慎乡人以孝称之初其舅筠轩翁尚义轻财晩年家无余蓄封君遂客游江淮以取给已而占籍桐城家事一付之安人安人悉力经纪公私酬应斟酌适宜殊不见窘束之态尤尽心教子延明师购书史具膏烛至脱簮珥以给其费而时时督励之郎中学垂成乃遣就封君于桐城益加磋磨俄以庠生中应天乡试第七连登进士第擢累今官士夫皆知其有父母之教也安人性勤俭慈恕而明达祁寒暑雨不废女工郎中屡迎养官中衣食之奉随时稍加安人辄不怿曰汝今守官清慎吾自乐矣安用勉强爲此乎训诸妇多温言而规范甚整臧获有过亦诲谕从容赒恤族婣惟力所及遇外侮能传片言折之婚媾闻有武断乡曲者歳时谒见皆拒而弗纳其族父云表一时之高士尝称诸里族以安人爲有女中男子之风云子男三长即郎中世贤文学治才士林推重次世瑞次世立女二长适万安曽藻次幼在室世立与在室女皆庶出也孙男三午介聿女七俱幼前卒三日世瑞自桐城来省安人良喜御酒食谈笑至夜明旦郎中省问如平时乃入部俄报安人骤得风疾仓皇驰归聚医满堂皆束手无措凡三日而逝呜呼其命也夫葬以其年某月某日墓在某里某山之原铭曰君子生生于千里外内事之修非贤曷赖賔礼先觉以爲子师教成于内名乃外驰爰登甲科官资屡进禄养恩封式鸿厥庆迪勤训俭终始不渝承以守官清誉孔都何德之丰而夀之啬没也不亡眎兹铭刻
　　太夫人孔氏墓志铭
　　太夫人孔氏系出阙里宣圣五十八世孙故湖广左方伯安庵刘公之继室也祖讳某父讳练伯阙里支实繁惟练伯公一门婣娅爲盛其女之壻多名卿贤大夫而泰绪二衍圣公又皆其甥之所出大抵皆德选也刘世爲万安宦族公父官至大司宼受知英庙有重各而公克世其业以显方爲御史丧其配欧阳氏闻太夫人之贤以礼聘焉既归公执妇道惟谨后公迁副闽宪擢长湖宪进左右方伯太夫人随宦南北实多内助公得以尽心所职宦业日熙姑康夫人耄夀家居闲从公归省朝夕上食恭甚康夫人卒赞公襄事无违礼待诸子女恩意惟均所生二男子二女子公卒时俱未成立既而婚嫁皆以时举其生事爲之经理尤悉家亦裕如貌庄性严人莫敢犯然施诸婣族疏数隆杀必有恒仪度泰然迥出俦类望而知其爲贵也初以公贵封孺人后以子贵进封太夫人晩年处人更和而治生之勤终始如一忘其身之老云子男四长玉累官刑部左侍郎以议狱忤防闲住次奎先卒次璧又次璜以贡需次铨曹女四欧阳宗之彭穰黎恩张玉其壻也孙男九思防念慤愈愆恕憙忠防以官生领乡荐慤愈俱邑庠生曽孙男五俱幼侍郎本公季弟之子公初未有嗣以属欧阳夫人子之其事太夫人有顺无违居闲累年与诸弟日隆色养愉愉左右太夫人心志益乐夀益高体益康盖享年八十而卒嘉靖辛卯三月二十六日也其生景泰壬申十月十一日侍郎初葬公于其邑松阳之原奉欧阳夫人祔于左以是歳十一月初十日奉太夫人祔于右先期具事状缄书授其子防俾来谒铭钦顺与侍郎相知深且有连谊有不容辞者谨次其事而系之铭曰
　　肃肃矜鞶来自阙里从夫而贵复以其子体柔用刚式内理龙章载锡先昭厥美松阳之原墓木拱矣葬于斯合其永宁只






　　整庵存稿巻十三
　　钦定四库全书
　　整庵存稿巻十四　　　　明　罗钦顺　撰行述【一首】墓铭【六首】
　　先吏部府君行述
　　罗氏系出豫章初祖讳询宋绍兴间来主泰和簿因家邑城东北即今缺城三传至伯玉府君讳子圭举嘉定解试伯玉二子曰泾甫则族祖庶吉士仲深府君之髙祖也曰和甫生叔大号大观始徙邑南乡上模里之西冈大观生君质君质生元亨元亨是生先髙祖讳以直号直庭富而好礼乡称长者配郭氏继刘氏先曽祖讳宁字存谦邑学生芳洲陈先生髙弟未试而卒配曽氏先祖讳铎景泰庚午乡试中式授黟县学训导赠通议大夫南京吏部右侍郎配王氏赠淑人生三子二女长子即家君自防颖敏有志操随任黟庠潜心问学未尝出户庭先祖尝以隂山木风之暂游即反丙子还乡应试三场毕即赴黟不幸先祖前数日得疾弃世遂奉先祖母扶柩归葬已卯举于乡明年防试礼部中乙榜急于禄养拜青田学谕便归为叔父受室畀以家政奉先祖母挈季父少姑以行时年甫廿四毅然以师道自任青田科目久乏士亦鲜有志者乃择可进者加励之谨条范公劝惩日坐堂上亲为讲授夜间至斋房稽其勤惰且有茶累粥饵之餽士争感奋文风一变陈暕王庭相继中选倡修庙学馔堂事见潘太守琴所作记己丑秩满辛卯擢安庆教授先祖母仍就养焉其为教一如青田櫺星门蔀于药局力白于太守且率诸生撤去药局以位櫺星及移学门于櫺星之右求罗一峰先生记之学宇頽敝辄割俸修葺视如家事不屑屑烦有司初廨舍有妖颇着影响屹不为动久之遂熄庠生吴本清母丧庐墓县不为申径取诸生呈转达当道得防旌表丁酉秋闱闽浙交聘往考闽试得人为盛若司冦林公待用春官郑公仲璧辈凡若干人是年先祖母寿满六袠事既竣还至中道遂迎以归防婣族称觞为乐庚子秩满诸生得隽者柯忠刘溥王鸾方向戴恩亦前此所未有也辛丑上吏部考居最力辞有司之选壬寅进南京国子学正寻闻先祖母讣奔归治丧乙已复前职戊申考绩受勅进阶登仕郎乙卯秩满先时已有归志因不肖钦顺初入翰林先夫人劝往一视乃北上六月转国子助教仍加俸一级冬闻先夫人讣遂上疏乞休时年仅六十已未受勅封翰林院编修文林郎庚午受诰进封中宪大夫通政使司左通政庚辰加封通议大夫南京吏部右侍郎是冬感寒疾寻愈逾年患疽久之亦瘳癸未四月偶痰气壅滞至十九日已时竟不起生正綂丁已四月一日戌时享年八十有七家君为人孝友勤俭严毅方正重义轻利壮老一心养先祖母二十余年曲致承顺居丧葬祭尽礼痛先祖不逮养移其孝于伯叔祖先后迎至宦邸极爱敬焉两叔两姑婚嫁以时先祖母视成而已抚教季父学成早世念之终身先业惟叔父所取仍作楼以居之既倡羣从作本房防事及后堂增祭田以供时祀致政归复作祠堂及聴事以尊祖合族先茔所在一一悉心经理宗族婣表待之咸有恩意施不望其报有桀骜者率优容之终亦自愧服也两辑族谱家乘皆锓梓以垂久逺服食器用虽贵无所加然必整洁夙兴夜寐罔自暇逸教两庠升堂伐鼓恒在府县之先诸生每私计之九年无一日旷也以身为教不尚言説一言之出聴者莫不敬而信之延及平民亦耻为非礼安庆父老皆以为前所未见也既离任往来经过诸生奔走候问如常咸依依不忍别有尾行数里瞻望弗及而后反者后复白于当道设主名宦祠生祀焉其遇诸生恩义两尽于束修不计其有无贫者非惟不受某议婚不能成礼某室敝无以为居某亲老而养不继某亲丧而不能举且皆有以给之【畧见安庆志及李太守璡书】而乡士夫之贤而贫者亦间周以义【见刘通府钰书】然实无厚积于时惟先祖母肉食而已敬以事上而不为谄非公事不入守令之门在安庆见太守止行揖礼而前后守若陈侯云鹗王侯璠潘侯蕃皆贤雅相礼遇防必坐欵有文事辄以咨之巡按佀公钟至舒见其立迎曰固当骤试一论乃大加叹赏曰吾巡舒六邑人皆称汝行检可谓文与行称矣佀明年巡浙遂有考试官之荐两任提学若宪副刘公釪御史戴公娄公谦率优礼焉戴每扬之于众各县学生有不率教者辄发诣讲下背书观礼娄初至进武生十数人皆告愿入府学娄问潘守彼乐罗教授寛邪潘备称之娄曰吾固知其然也在南雍尤为大司成方石谢公所重谢归休诸生谒文以赠谢得之喜曰吾初得先生之为人今又得此文惜不久处尽阅余稿谢后起掌成均为作像赞有维昔南雍实为老成环视六馆惟先生有声之语一切世味泊然无所好惟酷好观书然不喜泛滥六经通鉴纲目之外则文章正宗文选古体韩欧曾文李杜盛唐诗及本朝二三大家集而已夙擅文名遇人有求无不乐应南雍务简与同官为文防有所指摘皆自以为中其病也后以不肖兄弟迎养又两至南都及钱塘吊古探竒吟咏尤富自丙辰谢事后或家居或就养三子实畨侍焉而季侍于家最久寿朝令旦必会婣賔宴欵葢无嵗不乐自作庆寿记纪其实以示后人每闻朝廷进一善人行一善政辄不胜喜羣奸用事语及恒蹙额长叹季有召命部符且再至即以大义速其行曰有以事君吾志乐矣年逾大耋聪明康健金绯在躬人诧其荣而秉谦执虚未尝自满虽后进晩生必与为礼人无远近亲疎皆知其为君子长者而推为乡之达尊未病前二月先祖神道碑亭初毕工即从子侄肩舆而往周览毕喜动眉宇曰了吾此念节届清明又欲躬奠祠堂不肖以筋力难强谏至再三乃已属纩前三日进茶犹欲自举请曰瓯热则应曰我自知之执虚如执盈盖临终无一语之乱将敛则大风雷雨竟夕万瓦如倾乡人惊讶以为哲人云亡非细故也讣闻赐祭仍命有司营葬域事家君讳用俊字舜臣别号栗斋又号西冈退叟配先夫人同里曾氏初赠孺人再赠恭人三赠淑人贤明慈孝与家君相待如賔先二十九年卒家君终老不忘哀焉子男三即不肖兄弟女二长适杨平次适萧钦萧氏妹亦先卒孙男五琰珵珝珰珏珵珰俱邑庠生珝国子生女五长适万安庠生刘宏次适杨黍余尚幼曽孙男四偁倜儋份女一所着有芝田皖城南雍寓京归田诸稿论语有类编葬卜后二年乙酉正月庚申墓在邑樟桥里天柱冈之阳先夫人同兆云
　　亡弟前都察院左副都御史允恕墓志铭
　　允恕余季弟也讳钦忠初号敬轩更号西野晩乐金鱼洲之胜作惺翁亭其上士友亦或以惺翁称之生成化丙申三月十九日年二十预江西举送遭母夫人丧未行治己未中礼部试列名第八廷试第二甲第三人赐进士出身三榜皆与仲兄允迪联名庚申春授刑部福建司主事其秋遂移疾归壬戌秋奉先吏部公赴杭以允迪在运司迎养故其冬还朝改礼部精膳司正徳丙寅陞署主客员外郎事明年春选陞通政使司右叅议三迁至左通政满考推恩封先公如其官赠先母恭人壬申冬请告归省癸酉陞南京太仆卿会疾作辞明年陞通政使行未及上而言者劾其旷职吏部得防将改用之力引疾求退竟得请既而有司以病痊奏请起用不报嘉靖壬午始复除通政使添注管事辞不允防遭先公之丧及再被旨入朝供职则丁亥春也允恕旧有血疾变为积块供职未几疾屡作颇妨朝夕遂连奏乞休上矜念之特改都察院左副都御史赐玺书仰总督南京粮储视事仅浃旬复以通政使召辞疏亟上召命加严己丑春力疾啓行且再辞行至邳州奉冠带闲住之命抵家辄就牀褥疾日益甚更数医竟不可为矣前卒数夕强起正襟危坐举手向余首属为铭已而从容百十言皆臣子大节且言事君之义敢有不尽但自觉光景已促无可柰何兄宜为我表白此心死无憾矣遂语及葬地顾诸侄厯示其向背曲折令善为之乃复举手向余曰夜向深兄宜就寝弟亦倦矣明当更尽所言然自后恐重伤余怀时有所付嘱惟授诸子侄而已语皆精审如平日初允恕来告行余尝酌之酒酒半颇嘅叙其平生谓异日兄当铭我有志未就而卒此言幸勿忘也余笑曰安有是然心窃怪之及疾甚余偕允迪往省其宵辄感异梦或示余易义有戊与癸合之文卒之日则八月二十五日戊子也呜呼孰非前定邪惜未徴其所自觉者何也享年五十有四吾罗氏初祖讳询当宋绍兴间自豫章来主泰和簿遂留家邑城东北隅今所称缺城是也八世祖号大观始徙居上模里之西冈世远族蕃居止颇隘允恕欲还居缺城未果乃市地学宫之傍筑室而居之髙祖号直庭富而好礼乡称长者曽祖讳宁从芳洲陈公受书游邑庠早卒祖讳铎黟县训导赠南京吏部右侍郎考讳用俊国子助教致仕累封官与祖同祖妣王氏妣曽氏俱赠淑人配萧氏封恭人子一珏女四长许嫁曽教谕之子民章余皆防侧室丁氏王氏吴氏珏王出也允恕生质厚重自防不凡年十四五即有志向上闻父兄前辈语及圣贤可学辄踊跃思奋若不能自己者举业外恒别有用心处家庭相聚于学盖无所不讲若心性理气诸説讲之尤详始或异同终其所见皆合性刚负气然于亲贤取友毎深自谦抑惟善是从一时名士往往乐与之交晩于湛甘泉尤善也为文工造语简洁圆劲惟意所向善变而不穷而必归宿于理诗古近体多清婉有余韵颇造古作者畛域方将防萃其稿以俟知言者择之事二亲愉色小心恒若不及奉养之具虽微末必躬视之余与允迪性各有偏未尝不婉致其乐也厚于宗族尝别储粟以周其乏临终虑其不继复益之千石属讲求敛散法以图经久居官奉职综理精敏尤善奏对廷中推为第一尝一充廷试读巻官虽久从家食然于天下事皆尝留意逢时再出亦将有以自见矣顾阨于多病而年复不永可胜惜哉以卒之年十二月甲申葬邑东门外金鱼洲上首寅趾申皆从其治命并营二竁虚其右以俟萧云呜呼余衰钝不文然所以铭吾弟者惟其信而已矣文不文不计也呜呼铭曰
　　生必有知孰为之制近止寻常逺通百世知之所逮皆欲行之其近其逺抑有攸司进非子能实惟知退有赫其临有严其对敛其精英还之彼苍随帝周流其或不亡
　　郭处士配罗孺人墓志铭
　　孺人姓罗氏先祖考赠侍郎府君之季女也母王氏赠淑人景泰乙亥十月二十六日孺人生于徽之黟庠官舍故其讳曰徽娘逾年而府君卒后四年先考封侍郎府君筮仕得青田教谕奉王淑人往就养孺人随之成化庚寅先封君满考过家遂归孺人于同乡竹溪郭氏为处士善仁君之配孺人性専静寡言笑自防奉母训惟谨及为妇能竭力以事舅姑烹饪调胹汚澣补缀率身亲之不以付婢使姑老而患风痹左右扶防者十年未尝有惰容事后姑亦能得其欢悦处士雅克振奋孺人相之甚有方治女工常至夜分大布之衣非甚弊不易日积嵗累赀用益饶用能广园田新栋宇以成处士君之志春秋荐享賔客过从殽甘酒防不戒而具尤笃于教子奉师之礼每每从厚待羣从子侄皆有恩有与处士不相能者遇事辄相持不置孺人恒委曲小心以弥缝其隙卒归于和孺人体貌清癯然素少疢疾中年尝苦目恪守禁忌俄而遂愈晩以勤家之故乃日就衰惫一旦呼诸子语之曰死生有命吾度不能起汝兄弟其善事汝父务相与雍睦勤耕读以图光大家门吾死无憾矣翼日遂卒嘉靖癸未二月二十日也享年六十有九子男四长淳龙南县学生屡试秋闱未遇次景直先卒次景文景贤女二长适平原曽佥宪嗣子绂次适上模曽国教诸孙庎孙男十三某某女二处士卜以是年十月庚申葬孺人于其里曽家山之原先期命淳具事状来以墓铭见属呜呼自吾姑谢世而吾父同气之亲无复存者矣永念平生友于之爱不知涕泗之交集也未逾两月吾父又弃诸孤积忧薰心百虑昏塞尚安能执笔以铭孺人之墓邪葬事且严处士君竟不余释乃勉强叙而铭之铭曰
　　孝敬俭勤慈惠温良宜家之本妇徳之常彼骄彼哲慈谓非祥不覩枭鸱畴辨鸾凰孺人逝矣遗馥弥芳亦有贤子尚观显扬
　　亡妹萧氏妇墓志铭
　　亡妹讳考珠姓罗氏以成化己丑六月七日生于浙东青田之官舍家君时为其邑教谕适九载当考绩故因以考名之稍长先母曽夫人亲教之女事习之旬月辄可观其工多而用省者稍解即已性沈密寡言笑而遇事优为先夫人每有所指使动皆如意以故尤竒爱之年十五嫁为同邑萧钦时肃妻时肃先君宪副公与家君同领乡书故因而缔好吾妹出入贵富一以勤俭自将相时肃治家斟酌浅深度量缓急不动声气而条理斩斩时肃常曰吾家之成吾妻之力也宪副公尝便道还乡良贱聚食累千指且賔客沓至吾妹介妇也适以次当家随分应酬未尝有失恒痛先夫人早世于家君动静必谨候之屡献时物以助甘旨既连失数子即以时赞时肃置妾久之复无所出由是恒郁郁不自释曰如身后何余每从容寛譬之辄应曰诺然未出户已闻叹息之声竟以此成疾卒正徳乙亥六月十五日年止四十有七呜呼痛哉后数月时肃书来以葬期告遂请为铭夫其贤而不寿且无子余所为甚哀之者也将为之计久逺铭其忍无作乎吾妹有二女长适南富王煦防适清溪杨衮皆同邑葬以卒之年某月某日墓在千秋乡江东里某山之原余往时尝一至其处为时肃言可为隂宅者也铭曰
　　凡人之情皆愿有子命之方正有无定矣妹也贤明独蔽于此我铭其藏究极终始后千百年谁其忍毁
　　亡女刘氏妇墓志铭
　　嘉靖甲申春余壻刘宏以女氏之疾来告亟令人往候之疾且进其二弟又迭往候之五月十六日竟不起年止三十有八呜呼痛哉将以是年某月某日葬其邑某都田心之原宏来请铭铭盖有不忍为顾不可无一言以慰吾女于地下乃追忆其平生志而铭之吾女以成化丁未八月二十五日生名之曰任洁稍长其母携之从余于官所即能领教戒嗜女红间佐其母治庖馈已而业复在手居止有常处未尝辄窥外户于服饰不求华美虽屡经修补亦自安之余心重其贤为之相攸屡矣最后乃有荐宏者称其秀颖好学受知其邑大夫黄徳裕特进补弟子员余察之信女时年十九遂以归焉刘世居万安之横街为衣缨钜族吾女既习闻妇道承上接下无所不致其谨舅姑悦之居五六年流贼破其邑焚其居宏先已挈家避之江上适余复起莅南雍遂以壻女偕行馆之再期宏请还修子妇之职乃辞去吾女初嫁资装殊弗备及是亦未能有所増益察其意无不悦者宏既抵家其父介庵君以口众事烦析产授诸子宏方力学图进取一切内事皆吾女任之自此比其卒十余年间凡宏之亲师取友所以资给之者既无或缺而田园加辟栋宇复完吾女之约身勤家于此亦可见矣生子皆不育有女二人长者年十三幼者六嵗女之族姓曰泰和缺城罗氏今所居里曰西冈大父号栗斋国子助教致仕封南京吏部右侍郎大母曽氏赠淑人余其父也号整庵母曽氏亦赠淑人铭曰
　　女事之习其心孔専迨其有家黾勉相先劳则多有而不永年无忝所生铭以是镌
　　恩例冠带西磐曽公墓志铭
　　嘉靖庚寅春正月外舅西磐公有疾钦顺往问之就牀坐语甚欵意气浡浡如平日以酒馔进徧尝之已乃握手言曰吾疾殆不起即不起宜以时葬勿效时俗所为第为我书其平生纳诸圹中吾无憾矣余拱而对曰谨奉命旬日后公出就西斋宴息势若小愈二月十六日朝食罢觉微噎就卧少顷则恬然逝矣余走哭于牀遂视棺敛时其伯子明扬官于广乃与其仲明瑞谋殡公于正寝之后堂以俟礼也明扬归卜葬日得是年十二月二十八日甲申钦顺乃以公治命为志公讳字之恭别号西磐姓曽氏世居泰和上模里为望族曽祖讳楚芳祖讳季伦父讳冲字士举前母罗氏余从祖姑继母后塘罗氏母南舍郭氏以正统乙丑二月十三日生时举翁年几五十矣得子晩顷刻不令去左右教爱甚周公生质清或颇疑其难育惟西平胡处士仲温甫一见竒之许妻以女后卒归公是为外姑胡孺人也稍长从师读书学五七言诗皆略解顾举翁年已老乃一意服劳学以中辍性闿爽乐易事伯叔诸父与羣从兄弟处皆能得其欢心遇人无小大戚疏一见皆如旧识综理家务及供事邑庭动皆整办乡人莫不叹羡谓举翁有贤子矣翁既逝公益挺挺自植族纲之振宣力尤多尝虑房族间有不率教者特走防府以族兄刑侍公故所立家范白于宪司愿得举行以保其族宪使陆公大悦下其词郡邑俾符公如所谓公益严诸身以为之率进二三贤子弟以为之辅小惩大戒而恣肆者鲜矣举翁尝率羣从建祠堂以事先公复与诸有力者増置祭田时祭益备延师教子常厚为礼待賔客一无所忽性不饮酒然公但在席即无不乐者有时兴至或髙歌一曲音韵清逺聴者皆为之洒然余初入翰林公为挈家以来留浃嵗及佐南雍复走使奉迎至则为留再嵗两京之胜皆徧览之士夫多以诗文赠其归往往能道其实尝得别墅去所居之西仅里许竹树深茂意甚乐之因以西磐自号又别治花坞出门百步而近名以藏春二晩年盖无日不在坞中也邑大夫闻其贤尝礼致乡饮辞不赴及年八十遇覃恩诏下遂拜冠带及绢绵米肉之赐贺客骈集酬酢雍容众莫不荣其遭而美其称也胡孺人先公二十八年卒所生女一人最长是为余室封孺人卒赠淑人子一人即明扬博罗河泊所官贰室刘氏子一人即明瑞邑庠生孙男三人曰都曰邹曰郊曽孙男四人朝着朝彦朝谱朝瞻初公葬其考于里中岭背之原既老遂营寿藏于其侧今啓而葬焉墓门北向因其山势然尔铭曰
　　惟西有磐硕人之寛贞于嵗寒五福斯完葬从其先既固永安匪辞曷传坚珉是鑚
　　处士杨君墓志铭
　　君杨氏讳平字显正别号勿斋余女兄之夫也年五十有二正徳己巳五月庚申以疾卒亲交厚者皆赴哭尽哀而余哀之念之至于久而不能置葢不独以其亲也自余获从君游于今二十余年矣虽狎见未尝不相先以礼相匡相翼一出于诚心而驩然无间其不相见遇有事辄交通手毕君所贻或片纸数语莫不粲然成文家君尝称其简当可喜其风仪秀整性轩豁善辞辨从容往复衮衮数十百言不可穷然余説或长亦未始不欣然服也先夫人大故余在朝二弟荒迷莫知所措殡殓一出君手极其周慎家君致政里居君时时来省遇生日必清晨携酒殽至嵗以为常不爽时刻余兄弟相继登仕辱君赞喜者数矣而未尝少以非义见干盖其识明而气豪审于大体而所向者恒近正然也呜呼余阅人亦多矣求如君者盖少而况肺腑之亲乎此余所以不能忘情于君也君防学记诵兼人年十六受室其父方游邑校图进取即举家政授之君不得辞学因以中废然治家极有条理常以其间涉猎书史旁及隂阳医卜之説皆颇通其大义事父母善承顺弟奉亦有才智事多与之谋内恊宗亲外交纳名人贤士施张磊落声价耸一时富有余财然一钱不妄用即当用虽空槖无难色杨氏居泰和世久其源流有太师文贞公所作谱在自君六世祖始迁髙陇其诸父又分居绵溪君曽祖彦实以输粟被旌为义民祖敏恭别号不侮父光衍未仕而卒母欧阳氏初室萧氏赣榆大尹时习之女继室是为家君国子助教封翰林编修之女于余为兄侧室刘氏萧氏诸室皆无子先已立弟子黍为嗣女三继室出者归尹贯刘出归陈儋萧出许归曽氏子纲初余往省君疾君首以葬地托余为相得航溪里南木冈寨下之原吉比疾甚余再往省则遂托余后事第姑应之呜呼岂谓遽成永诀邪君卒后十有一旬有一日其从子穏即余所相地敛甓并甃二圹越七日戊午圹成奉君之柩葬其左虚其右以俟君继室余于是再往视窆且为铭刻石纳圹中以寄余情以终君之托云铭曰才足以达其志气足以充其智年则不偿其有而从子为之嗣呜呼奈何其永宁于是





　　整庵存稿巻十四
　　钦定四库全书
　　整庵存稿巻十五　　　　明　罗钦顺　撰祭文【三十首】
　　祭澄江先生尹文和公文
　　呜呼学之博矣或短于辞惟公通敏当代攸推文章事业两得云稀经济大略公复有之雄声伟望清秩崇资遭逢宪庙尤被简知孰工为间官屡外移卒登黄阁叅预政机王言以大国是以熈元良是保朝着是仪重明继照彼此一时奉身而退乡有衮衣江山之胜可游可嬉著述之富愈出愈竒逾八望九一疾不支讣音上达当宁赍咨諡从中锡葬则有司公乎奚憾不朽在兹顾惟某等尝辱提撕山頽梁坏何仰何依寓哀一奠有泪涟洏澄江明月悠悠我思呜呼哀哉
　　祭三江先生毛文简公文
　　嘉靖更化朝多老成一其心力以迓休明公作春卿首严邦礼既饬既周神人具喜心劳身病梦绕南云里门未入凶讣遽闻呜呼哀哉学博而醇文清而婉徳厚才充识精虑逺贤科首选谦约自持居无妄动行必循资甫陟桂坊孰甘余沮竟长词林孰非吾与经筵陈説亹亹其恭文塲校阅濯濯其公乃佐铨曹遂联八座多事之秋有声无过驱驰万里捧日而升化成可待寿顾弗増呜呼哀哉议礼之难古今所病犹幸残经颇存明证品节有稽民志斯定公之忠勤于斯为盛懋官懋赏恩则非私病妨朝谒位许暂辞锡之温诏春浃肝脾预期平复来觐勿迟公竟不来皇心孔防官岂不髙用其未极易名孔令防典载申光昭青史一代全人钦顺无能辱公同榜过赖公消善资公长星霜屡易乖隔恒多尺书往复不废琢磨爰及晩年幸同史事笔削方殷去留复异从兹一别再见无期遡风承讣有涕涟洏顷值家艰荒迷失度薄奠写忱后时为负呜呼哀哉
　　祭枫山先生章公文
　　呜呼天髙日朗公之襟怀地负海含公之问学徳容之温润则甘雨和风气象之尊严则泰山乔岳萃精诚于月窟天根悟至理于鸢飞鱼跃亹亹焉无时不勤休休焉无日不乐此钦顺之于公盖未易极其形容而粗能道其大略者也公之发身则聴歌鹿鸣省元甲榜吉士蜚声公之厯官则翰林编纂评刑佥臬司成六馆然而满考之书恒少居闲之日甚长惟公论之交附肆屡腾于荐章朝廷方急于用贤由司成三迁而正位宗伯公尤笃于自信自南雍一退而终老故乡此钦顺之于公盖未易详其本末而粗能道其行藏者也藻思雄文忠言谠论折狱惟明诲人靡吝何王金许上遡程朱正传斯在之死弗渝其所未为付之犹子出入门墙矧多良士谓公宜寿千百为期云何一旦失此人师钦顺初涉仕途公方髙卧竟以非才忝为公佐夕炙晨薰膏枯起惰巨海纤鳞欣然自贺研穷性命商略古今何逺何近何浅何深奉违弥久怀仰无任屡凭过客贻我好音闻讣南铨亟图遣奠家问惊心弗果如愿奄罹大故孤露防防迄兹累嵗徒抱微诚墓道春风青回宿草翼翼新祠栢题兰橑敬遣顽儿只荐苹藻短诔无文中忱是倒呜呼哀哉
　　祭大司徒吴公宪之文
　　呜呼才不虚生名不茍得必有勲劳効于邦国承流宣化激浊扬清兼资文武济以忠贞四十年间如公有几君子所资小民所倚我皇勉勉方切图终人惟求旧公遽罹凶天实生公著名亦早胡不少延为傅为保呜呼哀哉臯臯訾訾其玷莫知靖共在位公则有之赫赫炎炎其焰可畏宠辱不惊公其无愧髙冠初挂三径已成论文尊酒乐我良朋伴奂优游疾绵寿祉曽是哲人七旬而止呜呼哀哉盖棺论定好恶畴私铭幽揭显不朽在兹丹旐翩翩行就窀穸曷写哀悰瓣香束帛交游之痛邦国之悲昭明如在歆此一巵呜呼哀哉
　　祭大司马王阳明先生文
　　惟公才周万务学本一心气盖古今量包湖海绍斯文之坠绪跻斯世于平康岂惟众所同期诚亦公之自任遭逢昌运服在大僚属时望之方隆胡仙游之遽尔固有光于建立曽未究夫经纶伟矣希文天章辽邈劳哉诸葛渭曲凄凉愚也弟兄夙钦风义交游以世气味攸同宦邸论文不在盈尊之酒归途讲学犹存隔嵗之书约信顿乖防伤何已素帏伊迩薄奠斯陈有炯精灵鉴此诚意呜呼哀哉
　　祭都宪金公徳润文
　　呜呼一第为阶百年良逺何以克终其惟勉勉公由乡校起擢巍科郎胄精彩如镜初磨乃职旬宣于川于广于贑摐金闽楚交响廋奸隠慝公鉴惟明深山长谷公令惟行莫祥匪刑莫惠匪政凋瘵以苏反侧胥定通才宏量勤力小心何燥何湿何浅何深髪欲斑外庸斯讫旋轸留都式均劳佚乃佐邦政乃长宪台不徐不亟隂阖阳开有周其防无罅不补遭彼权奸莫予敢侮功成身退寿考令终全人之目交口属公讣彻九重载廑防典出纶如绋俾幽作显灵輀将驾素服盈庭赍咨涕洟岂独亲朋亦有瓣香来自千里报徳酧知以后为耻吾侪宿诚奠此一觞斯文之好何日而忘呜呼哀哉
　　祭都宪欧阳公子相文
　　惟公禀质瓌竒抱才卓荦行事近乎中庸处心一于诚确乡榜荣登甲科继掇出宰花封春匀万萼晋陟乌台秋髙一鹗秖膺副宪之迁躬提列郡之学既乐育夫英材亦兼疗乎民瘼方面正员载光简擢刑以时清政以时扩尹京府而令闻沛然佐都台而清风凛若宜享遐龄永儋髙爵胡一疾之偶霑竟弥留而不作气之当尽者既还付于山川用之未穷者终虚委于防漠此上下之情所以无不防伤而吾人之泪于焉为之迸落也丹斾悠扬长江空阔归葬故山复为完朴某等好素敦于同乡礼宜荐乎清酌痛方甚而词莫宣情有加而仪则薄呜呼哀哉
　　祭常少刘务教先生文
　　惟灵天资醇朴心地坦夷为石潭之孙而克绳其武为文安之子而善为之箕中舍承恩光増东阁符台进秩名著南畿既兼工于词翰亦克谨于操持遭权奸之乱纪甘废黜而不辞隂霾既廓旧物重縻爰被清卿之擢厥惟显相之宜俄婴末疾乃宿名医方屡更而药罔效疏朝上而舟夕移行金绯于清昼覩桑梓如平时小愈之欢仅洽长终之惨遄罹讣音逺彻孰不兴悲钦顺分联伯仲韵协壎箎尚拟重游之有日宁知再见之无期遥陈薄奠以写我思公乎如在庶克鉴兹呜呼哀哉
　　祭太平知府王公文
　　呜呼世禄之家鲜克由礼自古虽然岂无卓尔惟公先世太守尚书公少而贵晩亦分符百有余年有禄有位公视如无温恭静退出言举足循矩应规若无不可而有不为三载遐邦令行禁止食之诲之大小咸喜庶几黄发以究厥施天乎何意曽不慗遗归葬兹山其宁惟久生死交情炙鸡絮酒呜呼哀哉
　　祭封编修陈公文
　　呜呼乡有老成一乡之望仪刑所存奈何凋丧公以子贵惟徳称之出言不茍持行靡亏命服在躬声华有炜会订耆英养隆甘旨髙年盛福以引以増后生小子是仰是承子秩再迁握章南院庶公一来式燕且衎安车未动凶讣遽闻愁云黯黯落叶纷纷凡在官曹孰非僚友恻怆同情遥奠杯酒呜呼哀哉
　　祭王宜学编修文
　　惟仁与义人道大端有生均禀去之实繁所贵吾儒真知允蹈为臣必忠为子必孝时虽多变我则有常不幸而死其道弥光君世髙明资禀尤粹学匪词章务求诸内一官翰苑再犯逆鳞甫离炎瘴竟殒其身新化方流天子明圣彼独何人搆兹祸阱是非荣辱茍快目前百世之下容有圣贤旅榇来归江山惨淡求仁得仁君亦奚憾斯文之好逺大之期呜呼已矣曷写余悲
　　祭萧若愚宪副文
　　甲子之秋乡升秀士我之识君兹惟其始出入两京过从二纪我之知君词章政理间辱诗笺率单底里我之怀君室逺人迩权任方隆生涯遽已我之悼君胡能自弭身后清名洋洋盈耳有永其闻克旋其里吊以疾妨辞由诚累寓敬一觞灵其鉴只
　　祭告江湖之神文
　　大江之神鄱阳湖之神章江之神钦顺不幸丧妻封孺人曽氏又丧介妇张氏兹遣儿子珝扶送二柩由上新河发舟归于泰和以图安葬江湖浩渺厥有攸司谨以刚鬛柔毛果殽清酌用伸防告神其保佑俾人情胥恊风波不惊登岸如期副此惓切则存没皆受明赐谨告
　　祭舅氏鼐翁文
　　呜呼吾母兄弟次长惟公孝友直谅古人之风公在初年读书干蛊出取束修入奉慈母家口数十视犹一身饮食衣服莫或不均亚卿【公族父也】有言汝家良睦彼富彼豪视之有恧曽惟大族礼正吉凶须公裁酌以适于中公于晩年颇厌纷扰后子前孙朝园暮沼龙坡春暖杖屦出游登髙眺逺其乐油油老父家居门墙密迩时枉过从谈笑移晷吾母先逝幸公久存庶同老父频对清樽将谓昊天俯从斯愿孰意今兹夺公寿算呜呼哀哉钦顺无似早辱称竒乡科之防耀以大旗逮佐南雍特廑枉视目击清贫口賛心喜虽无防酒亦暂淹留平安之报别后屡収顷乞侍亲来归故里见公康彊欣慰无比兹逢新嵗缌服任躬拜公弗克公遽考终呜呼哀哉考公平生谅无可訾没世有称订于君子衣衾既备棺敛孔时哀号悲泣莫匪亲知吉辰良祔于先祖水绕山环有龙有虎公归奚憾生者徒伤少停风驭歆此一觞呜呼哀哉
　　祭叔父守庵府君文
　　呜呼惟我叔父一纪而孤我父惟兄是挈是扶是率是模以成厥徳是度是诹以修厥职先祖宦业吾父是承居家而理叔父之能惇本乡方朝耕暮读为所当为惟日不足公私兼济门户以光肆其余力亦善词章隣鬭我平族谋我定克厌羣心亶惟忠信帝嘉我父早赐归田荐封四品式介髙年鴈序载联华髪相映子姓振振莫不承令春风秋月菊榭兰阶从容杯酒和乐无涯大耋之荣方为兄喜如何一疾竟頽不起呜呼痛哉忧勤惕厉靡间初终生平所获有吉无凶名以徳延谋以孙逺寿考令终旁稽亦鲜顾惟乡族重失老成咨嗟悼叹有识同声呜呼哀哉钦顺越自成童粗知学习仰赖提撕爰忝科级间从家食兴满竹林迓于官邸亦辱来临拜别嘉禾壬申之夏梦想音容才如隔夜恩侔长育报乏丝毫遽承凶问惟有悲号敛莫效诚葬莫供役悠悠苍天此恨何极一觞之奠其敢怠寛哀纒毫素辞达为难呜呼痛哉
　　祭外舅西磐寿官文
　　中元追逺时俗所同思翁不见有恻其衷翁殡在堂神游何许秖奠一觞泣涕如雨呜呼哀哉尚飨
　　又
　　惟公徳重于乡寿几于耄子姓振振率遵彛教东坞藏春西磐寄傲取乐能多其神不耗乘化飘然如梦斯觉诸福实全几人能到惟予小子好自髫年迂愚靡及爱助惓惓迨兹退处频侍芳筵余欢未洽永诀何遄灵輀既饬于彼新阡寓诚薄奠有泪如泉呜呼哀哉尚飨
　　祭季弟允恕都宪文
　　呜呼死生修短吾不复疑废兴得丧谅匪人为若吾弟之善始令终其亦可以无憾矣吾又何为哭之不足而继之以辞邪盖英才之挺出恒千一以为期其陶冶于隂阳者既精醇之间值而玉成于君父者亦甘苦之兼滋厯嵗年其既久殆左右之咸宜冀仰酬于大造必有补于当时抚流光而自惜希前哲以髙驰曾此志之未就忍何心而弗悲呜呼天人之际诚有未易言者矣古今之迹岂无厯览而周知者乎所以泪满英雄之襟盖不独孔明渭曲之师而已呜呼痛哉甲申之吉爰契我堂深穏允恊成规君行靡顾我老安资举觞为别能不迟迟呜呼哀哉尚飨
　　又小祥祭文
　　吾弟云亡余襟犹湿谁谓兹辰小祥奄及四方上下魂气何之百忧余感知乎不知賔鴈再来桂华仍吐子独何为一去终古情深骨肉矧曰竒才长编断简触目兴哀物理固然如何则可歆此一觞庶其慰我呜呼哀哉
　　祭刘氏女文
　　父子之爱天下所同而吾爱之所钟乃若稍偏于汝者数年不见念之无已忽闻遘疾心甚忧之然以汝孝敬诚庄克修妇道宜为鬼神之所鉴佑冀必臻勿药之喜以遂归宁之愿也岂期日复日月复月纒绵半载竟至此极遂成千古之长别邪天乎痛哉荼毒盈怀言莫能尽特令汝弟往奠一觞汝其有知歆我至意呜呼哀哉
　　刘氏女周年祭文
　　汝生在室凡十九年嫔于刘氏其数亦然命既弗长子复短折宗姻之论徒惜其贤昔人有言吉凶不僣今既无徴于汝又安所取信于天耶倐再逢于讳日惊嵗月之易迁贞姿懿质永閟重泉惟见外孙女二人婉娈于吾前而已呜呼痛哉酒以荐芳词以达意一气感通无逺弗至尚飨
　　祭刘壻咸宏文
　　隂阳迭运五行交错万变不齐其机畴握求之弗获惟曰自然莫致而至命也何言子之秀明识于初冠甥馆得人良适我愿往来二纪匪直情亲论文讲学所敬日新行已端庄性尤耿介孝友之称孚于内外徐驱逺到众所共期云胡中道倐与世辞呜呼哀哉疾之初萌微觉中燥惧贻我忧讳弗以告徴于面貌始克知之百方医疗则已后时三嵗孤儿八旬老母永诀丁宁载甘载苦手书嘱我一札十行披读未竟泪下浪浪呜呼哀哉室既营灵輀既饰视窆末由重我心恻平生所学观象玩辞死生修短亦复何疑送往抚行两兄一体慰子于防庶其在此有殽维旅有酒盈觞灵兮不昧来格来尝呜呼哀哉
　　祭告故嫔曽淑人文
　　兹者柩已登舟安置妥贴时维冬半江湖水平昼多北风舟行良便儿子珝不离左右季弟复得告偕行早晩之间家庭无异吾妻魂灵其无恐无惧安归故乡以就窀穸一杯奠告尚克鉴知谨告
　　祭黔国公夫人樊氏文
　　惟灵柔姿懿质毓粹含贞姆前保后不肃而成亲则帝甥芳传椒殿容徳既闲蚕缲亦善明哉都尉式谨相攸莫如黔乐岂必中州万里于行上公是配苹藻宵陈叅殷夙退笃生主器光绍前闻月行几望桃实向蕡音乐在房亦惟静好曽是委佗而不偕老痛深骨肉有泪如渑丧车还葬防典宜膺牛首峩峩玉顔永閟奠此一觞缙绅之谊呜呼哀哉
　　祭杨淑人陈氏文【月湖先生杨氏之配】
　　惟灵徳门钟美姆教时申秖循内则以慎其身清吏之支丰城之望爰得所归其车百两姑嫜允显位号斯崇孝隆于始礼奉其终肃肃良人圣贤是企克配无违柔嘉而理钦于賔祀惠此宗姻执麻服澣居贵犹贫樛木垂隂芝兰满室抚爱之勤一如已出岂云徒爱尤笃教之乃其文行莫可瑕疵携赴乡科庶几联擢胡不少须遽归防漠相夫之效锡命已防夙勤丸胆未覩攀龙呜呼哀哉钦顺等辱在同乡饫闻徳操仪凤在瞻失凰是悼风帆南移寓奠一觞慰存悲逝词短意长呜呼哀哉
　　迁葬显妣夫人告文
　　维嘉靖三年嵗次甲申十二月辛卯朔越二十六日丙辰孝子钦顺等敢昭告于显妣赠淑人曽氏之墓男等卜以明年正月元日奉葬亡父封侍郎府君于四十一都天柱冈之阳牛了塘之上惟吾显妣礼当合葬谨卜明日丁已之吉夙啓堂防奉遗魄俯就新棺至日与亡父灵柩同行往即永安之地伏惟鉴知
　　谒族髙祖乐志府君墓告文
　　维嘉靖六年嵗次丁亥正月已卯朔越八日丙戌族孙南京吏部尚书钦顺敬谒族髙祖考乐志府君髙祖妣王氏孺人合葬之墓再拜而言曰府君去世垂八十年徳积厥躬庆延于后子孙蕃盛咸笃孝思改厝从宜获兹吉壤山川盘互永永其安慨想明灵不忘佑啓诗书科第尚克有承瞻仰茔封良深慰感特牲清酌惟以荐诚谨告
　　祭告始迁西冈祖大观府君请神主入新祠文
　　顷年改作祠堂幸底完美乃涓吉日用妥明灵位正厥中礼从其旧质堂府君位下子孙神主序列于左章山府君位下子孙神主序列于右谨以牲醴用伸防告灵其降鉴是止是绥祐我后人永永无斁
　　祭告三代考妣请神主入小宗祠堂文
　　顷作小宗祠堂幸厎完美式遵国典以妥明灵兹奉显曽祖考妣神主入居右第一室显祖考妣神主入居左第二室显考妣神主入居右第二室亡叔凯风秀才神主祔于左序故嫔赠淑人曽氏亡妇张氏侄妇曽氏神主祔于右序谨以牲醴用伸防告灵其降鉴是止是绥祐我后人永永无斁
　　新居落成祭告先考妣文
　　仰防垂裕克遂贻谋惟此一区旧为重屋癸未之夏吾父实考终于斯其年仲冬爰始改作堂寝相次傍翼以楼比及今兹工役方毕永惟吾母存日已开厥基吾父晩年复形诸梦时如有待事匪偶然今拟名前堂曰有开中堂曰思永后堂曰拱北式昭梦卜之祥仍寓箴规之意率遵遗训罔敢自専谨以刚鬛柔毛清酌庶羞用伸防告英灵如在惠我无疆



　　整庵存稿巻十五
　　钦定四库全书
　　整庵存稿巻十六　　　　明　罗钦顺　撰五言古诗【三十一首】七言古诗【一十二首】五言律诗【五十一首】分题得含春亭送李惟诚大叅之陜西
　　终南不改色清渭仍东流春花几开落亭址余荒丘城头北斗低明月满高楼金莲无消息长夜风飕飕忆昔贞观初庙堂多俊游从容奉清问高步登瀛洲王道何坦荡致理侔殷周嗟嗟令狐子得君无与俦云胡延英奏背汗沾重裘形迹一以拘肝胆何由投大夫中朝彦揽辔澄西州胜迹应徧览兹亭无久留永怀明艮防夙夕嘉猷休声谅自致允矣垂千秋
　　送大宗伯王公入朝
　　束髪事明主久矣勤疏附息偃且南都雍容奉王度功成期月间四曹靡留务持此賛熈哉皇心副倾注午棹龙江津昏钟广陵渡望望春明门靡靡朝天路旭日绕龙鳞仙班簉鹓鹭乃眷世臣良三接隆恩遇庶造膝规允慰儒绅慕
　　送太宰林公入朝
　　暄阳舒万彚花叶光薿薿燕饯属芳辰衣冠纷萃止初筵颙有孚既醉胥燕喜潇洒瀛洲仙雍容尚书履万里逺朝天初发龙江涘箫鼓喧中流鳬鹥满新水仳离谁不怀余心特殊此自古经济资清光恒密迩
　　为谢以中题山水扇面
　　花柳塞川谷不知山浅深茅亭面流水兰若依乔林上有白云飞迢迢岩壑隂下有清泉鸣泠泠钟磬音扁舟来何许渔父遥追寻握手一长啸悠然千古心此中有真乐安得投华簪愿从贤公子高步阆风岑
　　自励
　　昔闻爨下桐乃充伯喈琴知音茍不作山水徒高深平生守章句中嵗勤温寻新知能几何淘沙初见金圣贤谅非逺万里行自今精诚神所相无虞力难任以兹恒夙夜聊欲忘华簪
　　其二
　　峩峩数仞墙百官纷济济眇兹墙外躯所见谅无几高门日夜辟欲入谁余柅柰何迷不思窜身荆棘里
　　其三
　　紫阳基下学象山明自然支离与径防彼此尝交镌百年公论定毕竟谁为偏昔闻昌黎语轲死失其传皇极久不建西教擅吾权投人剧妖冶落网无愚贤孰辨真顽空拘肆成痴颠良心一以溺作圣何由縁二程开兴运勠力扫腥羶涵养须用敬致知学攸先神功合内外彞训肃昭宣谁哉乐易简径欲遗陈编自然岂不贵无乃流于禅孤风邈难嗣缺月澹寒川近来白沙老应执九原鞭缅思原泉句今昔几尼渊宁知下学功是水可澄鲜
　　为欧阳牧之题竹二首
　　深根便东引挺出悬崕畔东风翼新梢势欲凌霄汉惟应具眼人不作寻常防
　　此君吾所爱一见心神融由来律吕声出自空洞中嵗寒凛无恙叶叶皆清风
　　东牕为曽如周赋
　　栽竹已满林滋兰欲盈畹爱此东牕幽不换金门显明月透轻纱高枕便息偃遥山上红日四壁晴光晅庭闲燕雀驯境静轮蹄逺春风和且柔芳艸齐如剪举世慕登仙金丹期九转却恐金丹成蓬莱水清浅何似牕中人世累渐消遣瑶琴时一弄尊酒自洗腆我居枕西冈有轩亦东展虽勤待旦心梦见周公鲜北望多浮云南观叠层巘啸傲得此生兹言庶同践
　　愼轩为萧防绅赋
　　开轩面南山山光浮几褥高人时往来幽花晩芬馥虽余润屋资不作守钱俗理学二三编自抄还自读因思两大贤皆云愼其独爰以愼名轩大书常在目从知一念微终若秋阳暴毫髪分公私天渊异荣辱兢兢如捧盈洞洞如执玉敢萌机变心况举横行足芳誉蔼当年清风振乔木允副交游期亦萃家庭福柱史明知人其言固可覆何时一樽酒为子歌淇澳
　　次韵同年郑宪长舟行书事
　　药裹正关心凝尘满瑶瑟忽枉故人书顿愈无妄疾长篇屡沈吟首得防尾失风波固云恶髙天自行日那知汹涌时不有龙出吾命乃在天颠顿亦奚恤侃侃开笑谈底柱屹中立虽然西江水未容一日吸顾此济川舟何方不可适终风徒尔为行云靡留迹大哉天壤间自生还自息此意当谁知吾目为君拭君吾榜中英常情讵能测激扬肃官箴钻仰希圣域变化隂且阳居然守无极应悲行险徒终年长戚戚
　　挽兴化陆子贤举人
　　平生春秋学字字经推寻跃如果何物昭哉素王心兴贤诏屡下丛棘围冠襟文章岂不美谁辨沙中金俛首充嵗赋逺韵无悲吟瑶京日华紫璧水春流深仰止琼台翁一旦逢知音骅骝鸣向乐万马立皆瘖价増终有合天定讵难谌光华京兆榜魁名动儒林庶几日千里如何中陆沈凄凉淮海畔风物莽萧森浮生孰为久大节人所钦庭闱怀婉婉襟度想愔愔遗劳析薪在负荷诸孤任显扬防有日鼎荐宜居歆旻天多雨露楸梧郁繁隂怀贤良自苦怅望空遥岑
　　丰生坊初冠
　　皎皎瑚枝凝辉玉堂戺一见已知竒再见益堪喜少小攻文章明牕无虚晷兹辰突而弁居然异童子古礼不多存存者何常已三加威仪备所重成人尔成人必有徳忠信以为址篑篑靡停功峩峩见崇峙家声四百年鹏程九万里寻常得失间何足挂唇齿昔贤怀一饭况乃言之防祝子非他人瓯濵天下士
　　悼亡女
　　东风射牕急牕纸摵摵鸣畴昔牕中居一去不闻声展转夜过半揽衣步前楹宁知治缕夕正此月华明耳目不堪触更堪忆平生十年一梦短伤哉父子情周身旧裙布犹如新制成奈何修洁姿大命偏早倾花缀故枝红草回隔年青婉娈无复见痛恨何时平
　　古轩为程处士赋
　　末世争外鹜弥巧弥丧真孰知深山中乃有葛天民含淳而抱朴沈晦以自珍奉身一裘葛养母兼鼎茵连枝无异爨比屋有分囷百金能一掷趋义勇过人高亭既还旧小轩亦开新山凝太古色水泛桃花春红尘何由到鸥鸟长相亲春秋乡饮酒雍容见嘉賔
　　彭郡博先生蒲萄为王斯逺冬官题【二首】
　　彭师樗散日余及升其堂堂前蒲萄架架下笔满牀乘兴一挥洒枝叶互低昻明珠来照眼宛若中心藏谁能宝此幅潇洒冬官郎
　　马乳西北来分甘到吴越画图不根着妙在三两折修蔓引清风逺影含初月彷佛骊龙腾颔下光明灭酿酒纵盈缸凉州吾不屑
　　送少宗伯杨先生考满赴京
　　堂堂建安公四朝蔼嘉绩公姓何振振振振岂天锡渊源良有开才华况无敌一举凌天衢未脱劬书癖藻鉴清秋悬全牛片时析几微慎周防中外屡敭厯留都礼乐存遗文赖参绎声色初不烦神人乃胥怿兹当述职期凉风满襟掖离亭一杯酒永怀自今夕台省须仁贤如闻有虚席文斾倘重来慰我长亲炙
　　守拙为丹阳贺环赋
　　饥餐高原粟渴饮下泉水菽粟水火如时时散邻里公家别有输为义良亦伟峩峩乌纱防见者胥仰止三径以藏身一经以教子有子复何忧万事渠能理游心濂溪赋真可没吾齿袖手公输傍无由血吾指名途多疾足利路防徐轨独倚一株防劳劳竟谁使
　　九日陪吴白楼陈苇川王阳明汪双溪登蒋山得依字
　　佳辰不可负文会何当稀聊携一壶酒相与登翠微园陵郁佳气古庙豁重扉隂云坐来敛草露亦已晞游目极千里凉风正吹衣翩翩南来鴈远避风霜威南土人尚馁何由尔皆肥长林移晩席澄湖凝夕晖同为醉乡客各咏新篇归天运靡留处人事多乖违真乐在三益所愿长相依
　　封淑人卞氏挽章
　　樛木隂正繁采苹人已逺空余桃李花不辨春深浅忆昔菟裘成君子悬舆返久劳欣共逸相对日三饭杂佩出房清朱弦送声缓每怜尊酒深未觉年华晩儿女情所钟垂老尤缱绻死丧忽相继肝肠成寸断一疾遂不支百年何曽满皓首失同心老泪盈双眼翩翩丹旐扬望望牛眠坂惨淡悲风生凄凉蒿里挽堂閟周翣贞石蟠秦篆冠帔不俱藏春秋时一展
　　贞母咏
　　朝读贞母传夕吟贞母诗母寿今八旬芳名千载垂昔归君子室心徳两相宜执手奉承説黄髪以为期烹鳬酌美酒从容理朱丝清音正盈耳桃华犹满枝溘乘埃风去弃我真若遗哀来无昼夜昼哭声转悲逝将从君往重结深长思有身嗟未判辛苦安得辞继体心所切悬弧事竟竒深闺寒复暑长养实勤斯聪明自天锡教诲亦不迟居然富文学下笔惊主司名题黄金榜班簉白玉墀爵位既频陟恩封遂屡貤尊荣倾邑里光彩焕门楣盛徳固有报始望那及兹彼哉须眉具长佩纷陆离当几靡定力王业何由熈人间有贞母岂得无男儿贞母宜万寿非独闺门师
　　持节瞻云图为符台刘克柔赋
　　马首太行北孤云渺江东忡忡刘子心炯炯如狄公大江日夜流云舒还复巻王事有程期游子安得返何时拜家庆春酒碧于油坐令回首处变作防云浮归装不自由图画先春就稽首附征鸿封君千万寿
　　悼内【四首】
　　墙头桃李花墙下多芳草忽忽又逢春春光空复好食案顿萧条尘衣日颠倒嗟我同心人云胡不偕老
　　其二
　　春深风已和入户但凄凄逝水无复返徳音终不迷去年双飞燕又入梁间栖我心非金石能不増惨凄
　　其三
　　五十不为天勤劳嗟未偿我官已台省君犹布衣裳平生薄自奉所愿名节芳相我仅三纪茍得非所臧百年庶无悔庶几同乐康俯仰忽不见此恨何时忘
　　其四
　　养老非无人鸾刀手亲把教子亦有师辞色无少假吾父寿而康惜尔得年寡吾儿傥能立庶以慰泉下次儿珝只投赴京作五言古诗一篇送之以致丁宁告戒之意
　　严亲顷辞世仰防恩典优荣光悬日月感激无时休寸忱思亟展只谢当龙楼奈此多病挠弥増旷礼忧服劳吾儿事欣然买扁舟束装戒明发春江正浏浏勇往诚足慰离绪纷难収夜堂明烛短教戒胡能周呼童展长巻为汝书绅谋直词无润色情致加绸缪敬身第一义三益资交游亦既辨菽麦宁当昧薫莸出门路如砥非义将安由茶肆与酒市一迹不可投神明扶正直人道恶轻浮叅倚必有见洪闸皆安流薰风御堤柳莺声满皇州金门偻伛入进止宜详诹故人多台省往见亦奚求所贵亲徳范庶或聆嘉猷旬浃事当竟有阙勤増修白云试回首归兴谁能留蓬牕多暇日还肯惜之不知新在温故中弸外乃彪阿防三日别议论惊同俦兹行将騐汝刮目期清秋
　　季弟允恕家居十有五年几若与世相忘者兹再被召命长银台无复可辞之意于其行也赋得五言古诗一篇送之
　　山林閴人迹抱此幽独姿幸有同气良出入相携持春风花下酌秋巘云间欙论文或竟夕次第分醇疵外物复何有真乐良在兹悠然天壤间百嵗以为期今也志尤伟闲居亦孜孜积书早充栋博览仍精思上下数千载厯厯如见之庶几经济业岂曰华藻为忆昔尝在服颇受先皇知金门敷奏下退食每委蛇归省得寛告养疴竟栖迟手栽西墅梅结实已累累大来新万象求旧靡遐遗珪璋敢自儗特达防恩私趋命理宜急图报今其时画船双桂棹宛在澄江湄君当别我去我老将安资相送不能逺梦寐还相追微霜清逺驿到处堪题诗殷勤寄鱼鴈以慰长渴饥
　　同诸士大夫议乡约于龙福寺约成赋诗分韵得君字
　　禅扃豁清昼深虚隔尘氛雨余山翠入林静鸟声闻嘉賔何济济跋涉良已勤非贪涅槃趣思整时俗棼此意诚恳恳谁谓徒云云坐中三大耋【郭东山八十三尹南山八十二曽石壁八十一】笑语芝兰薰羣英亦骈列意气凌青云道同声自应彼此曾何分挥毫已具草命酌还论文长年怀契濶兹会余清芬清芬谅无已即事期收勲庶几万分一持以报吾君
　　七言古诗
　　送张黄门经载使云贵
　　峥嵘双阙中霄起谏垣近在红云里元气潜随北斗移龙司出内虞廷理地分清切须英豪遐想虞廷梦亦劳簪缨于我诚何有却恐言髙位不髙同年磊落张经载封事频投心欲惫恭恻目惮更生潞公敛袵钦唐介世道明须我辈扶当机縁底太模糊轻裘骏马长安道合有人间大丈夫如君夙夜宜青琐春风忽泛湖南舸黯薄淮阳计不疎褒求金马谋全左也知今日重安边边务惟应足食先要令万灶貔貅饱须杜千仓雀鼠穿青袍拂曙辞金殿出门步步频留恋已料先声动五溪即防行色摇芳甸日暖官河柳絮飞清尊欲尽思依依往来万里多闻见奏草能令在外稀
　　味梅为无锡钱世节题
　　寒风吹开白玉瓣暖风吹出黄金弹入羮味美万口知伊谁得味初花时锡山居士腴能槁前身莫是西湖老已爱撑檐独树竒还欣照水斜枝好嵗嵗花开雪满天美人绰约当琼筵仙姿共出尘埃表素质相忘太古前此中真味人稀防花间不惜朝朝醉刘毅空称一代豪等闲鹅炙为心累
　　庆杨光禄尊君太守公八十寿
　　随车两足悬车早闲中阅世浑难老见説人歌召伯棠还闻食有安期枣瑞星一防弧南明高堂箫鼓庆长生嵗律又更新甲子神仙何必定蓬瀛黄梅雨歇薰风度緑槐隂里华筵铺珍馔兼炮玉面貍角觥满挹金茎露燕子飞飞清昼长沈烟霭霭笑谈香座拥賔朋尽沾醉舞回防绣纷成行二郎久曳朝天履承恩暂许供瀡百年盛福陈省华一代清名杨伯起心事优优身转轻世间宠辱那能惊未嫌白发三千丈应防黄河几度清送少司徒郑公进尚书致仕还闽分韵得水字
　　早年献防明天子笔底珠玑烂盈纸便随羣彦集瀛洲还以三长叅国史防凤聊依垣竹鸣白驹不为场苗止坐慙薄技奉周旋归把遗经究终始瓮牖前头翠色多棹歌声外清流驶李渤方怀少室居谢安又向东山起三秋宪节凛氷霜六馆春风散桃李已觉忧勤发渐疎未论冷热官频徙分务功髙计省堂赐归恩重尚书履出处孤踪自不羣巻舒妙道谁能揆巢父真成一段竒仲翁宁擅西都美请防龙江出祖时送行车马如流水
　　梧冈三瑞图为曽主善姑夫题
　　三凤来何处飞止梧冈树冈上梧桐几百年老枝新叶含春烟烟消日出天万里三凤和鸣清俗耳虞廷文彩何烂然岐山遗响传周史灵物由来瑞太平絶似曽家三弟兄亚卿迈种臯陶徳两教都传伏氏经就中国教才尤敏七步成章思无窘百鸟喧啾徒尔为岂知灵物殊凡蠢梧桐依旧凌霄髙枝上来来多鳯毛养成羽翮拚飞去随时隠见畴能嘲
　　望庐山
　　千里庐山一片石元气为根倚天立月色霄澄白鹿寒露华晓霁香炉湿左瞰长江右枕湖近分众皱逺模糊未容絶顶通人迹长向晴空展画图谁能共我寻瑶艸幽泉怪石穷探讨傥遇仙翁跨鹤来长生秘诀应倾倒凡骨支离无奈何徒劳翘首望嵯峨此行傥遂区区志须借苍崕百丈磨
　　学古楼歌
　　屈指今年四十五一事无成心独苦北斗那得挹酒浆东风正好亲农圃家住西冈地颇幽门前屋后多平畴一溪流水去无路四面青山来入楼楼名学古浪标榜古人实学今谁讲旦旦趋庭奉起居时时静坐聊存养此心存久还自灵中和无物如有形几微极处通天地呼吸之间具典刑平生谩抱区区志途长力薄愁难致荏苒如今作弃材悠悠宇宙非吾事学成假使遂行之要见黎民饱暖时可能学古楼中坐妻子啼号付不知以兹农圃端须学黄牯价平添一脚且种山田且读书菜羮满釡浑家乐
　　梅鹤旧图敬赋长歌为大人封君万寿之献
　　罗浮山畔娟娟月照见寒梅一株发老鹤长年此托栖气骨风神两超越生绡半幅谁写真儿今把玩偏能频眼前犹自有竒物天下岂得无仙人仙人人道吾翁是未论服食论标致清白孤高寿且康秖应梅鹤差堪譬久大堂中春酒深醉酲坡梦与逋吟直将甲子循环数那许尘埃半防侵此去罗浮几千里望望白云犹尺咫浮暗之香喜达天鸣隂之和惭为子兹图絶宜张寿筵拜授使者签轴全宜羮三实凭长养南飞一曲永流传
　　芙蓉书舍为大司成瓯濵先生赋
　　瓯濵先生读书处先秋曽见芙蓉花时来早作青云客旧游回首天之涯天之涯海之角书舍新成制纯朴扁揭芙蓉贵有徴芙蓉几度开还落嵗嵗开花直待秋红霞百丈媚寒流向来底事开偏早王气呈祥不自由乡闱一举膺高荐胪传及第人人羡花有知无未可知至今盛事传乡县先生自是读书人微言次第归经纶功成合有还乡日好持杯酒酹花神花神得酒应増王书香继继谁能量但遇先秋一朶开门前凖备车千辆为杨显祖题画送尹别驾实大之嘉兴
　　澄江夜来秋水生画船击鼓喧朝晴百壶欲尽千峰午壮怀秋色两峥嵘相门旧压逢原里至今书屋临江水千载香名满缙绅读书有用真能子归来徧扫松楸隂饭尝新稻羮香簟故园风物岂不美简书王事悲人心故人自昔深相慕别意殷勤托毫素楚水吴山路几千渚苹岸蓼花无数东南名郡数嘉禾城郭光涵震泽波官好常陪五马贵政通应得万人和浮云富贵终何有汗简功名浑不朽赠乏千金谩一言论心何日重携手
　　杨氏姊七十寿歌
　　春来无处无芳草何处春光应更好乔木啼莺日正暄华堂戏防人难老早向深闺足苦心蚕缫布缕又金针夭桃已协周南咏慈竹仍涵晩嵗隂涧苹采得还亲芼天冈几为思亲到长子提孙孝不衰寿康宜获天之报即今七袠顔犹童香风坐满芝兰丛白头老弟逢生日长歌径过东山东五人同产三人在谁能不念平生爱有分欢娱合共追无情嵗月从渠迈旧路重寻了不差入门弦管竞呕哑殷勤一酌长生酒防取蟠桃几度花
　　晴山摉书舍为廖太守赋
　　蒋生径里足清隂陶翁篱落皆黄金晴山先生书满屋亦有花竹清人心栋云飞尽日杲杲玉华峩峩揷晴昊境静应无俗客来诗成自把芳樽倒有时寻壑复经丘厯厯平生旧钓游春风高树啼黄鸟秋水方塘泛白鸥真乐由来无内外观物摉书两无碍説向傍人会者稀高谈空自超三界
　　五言律诗
　　次峡江庚戌春赴南雍省侍秋半乃还颇有赋咏而亡其稿追忆仅得此下十章
　　眼界俄开阔悠然独倚蓬暝烟藏逺树残照掠孤峰合市人初散隣船话不同两年频过此碌碌愧英雄【相传此地旧有周瑜庙】
　　过白沙
　　过尽白沙洲千峰跃未休青余原上麦红失驿中楼客子程途逺长江日夜流不縁君父重奔走亦何求
　　过市汊
　　人家依岸浅驿岸俯江斜密雨遮龙雾【洲名】奔流走象牙【潭名】金陵何处是白下望中赊明到南昌郡徐亭扫落花
　　过吴城
　　舟过吴城驿苍茫暮景斜古祠淹日月生计半鱼茶碧草眠黄犊青山印白沙风光长似此何处不为家
　　望小孤
　　小酌初成醉扁舟已出湖乾坤双眼阔江汉一峰孤龙窟深通海茅封半属吴北流平似砥无复向时虞
　　过李阳河
　　围棋决胜苦回首李阳河一鸟过江没片云遮日多荻苗风里浄渔艇浪中俄囊槖今垂罄蹉跎可柰何
　　过清溪
　　山水池州好风波客子愁可怜赵昴发深愧宋齐丘忠义名长在奸谀死即休致君时未晩吊古泪还流
　　过芜湖
　　佳丽芜湖县千年拱帝京树连淮浦碧江逐海潮平天地容疎拙风波托死生不将诗句觅对景若为情
　　次乌江
　　慷慨虞歌阕峥嵘汉业成乌江元入海亭长谩多情义帝今安在韩生已就烹拔山如可恃无处着天明
　　回途过大孤
　　万顷秋波里擎天一柱孤仙姬不可见元气自相扶往返随阳鸟平安忆鲤鱼顾瞻江汉水极目倍踌躇
　　送许仪賔还南昌
　　野色开晴望榴花照别筵交情诗巻里帆影暮云边天锡恩波阔人夸戚里贤论文殊草草分手思茫然
　　何孝子庐墓闻而有作
　　风雨青山夜苦寒病骨精诚驱魍魉严衞伏于菟报徳心何极旌门诏有孚孝经余断简长此奉訏谟
　　挽封君秦先生同年国声之父
　　志节居贫见声光与世延青衿原有造玉树晩争妍已拜双龙勅何须二顷田向来勤仰止闻讣重凄然
　　其二
　　逺业开庭训新封领户曹养分天禄厚吟对碧山髙晨省欢初洽仙游事总抛楸梧深马鬛风雨暮萧骚
　　次韵答余宗周侍御余时按治辽东
　　骢马辽阳路霜清草树稀直知临事勇端慰逺人依过客传新藁行年损昔非夜堂孤酌处南极正腾辉【余生日之夜独酌于察院中因赋诗见寄】
　　拙宦终何补深知转觉稀来书仍欵欵离思重依依虎豹精神别虫鱼事业非何时烧短烛杯酒共清辉
　　哭同年张经载黄门
　　高步驱流俗峩冠领争臣物情端有望天道讵无亲笔絶中宵草山頽百嵗身魂游何处在华月满枫宸朔风吹讣至寒夜不成眠邦国斯人泪烟波寡妇船故山春寂寂丹旐晩翩翩自古谁无死脂韦浪百年
　　戊辰五月西归写怀寄防中诸君子
　　窃禄浑无补归耕似有名海鸥迎客下风苇冒江平道在贫堪老身闲梦亦清金陵千载地回首独含情
　　其二
　　五月还乡客飘然一布衣耕耘真子职消息是天机江水兼潮涨风帆带雨飞心知蓬岛近自合寄书稀
　　舟中偶作次韵
　　江立风前水山眠雨后霞旧堤浮半柳新市聚圆沙去国蛇添足防身弩失牙月华今夕减愁聴隔船笳
　　赋玉泉
　　境胜隂阳防泉甘草树芳清池凝玉液翠壁泻虹光泽润京师阔流交渤海长山前亭子在游豫忆宣皇送张虞咨都事考绩赴京兼过华亭省墓
　　黄鸟正嘤鸣垂杨拂曙晴幕闲都督府舟发石头城宦业孚台论离筵怅友生向来观国眼今去转分明
　　其二
　　庄简编年就叅军奏绩时学因庭训笃忠自孝思移雨露心兼悚风尘髪未丝不妨闻鹤唳休遣滞行期
　　送李司徒致仕
　　春城车马动相送满江干风定尘犹起潮平酒未防急流推勇退当局羡旁观珍重尚书履惟应踏翠峦
　　其二
　　温诏从天下辞荣也自荣进曽居要地退始见平生霄汉防鸿逺河山昼锦明遥知行乐处诗比沁源清
　　送茆大卿致仕还溧水
　　往日湖西道风霜我最知才高终作士髪短欲成丝优老恩偏重还山路转夷不妨琴鹤外添取送行诗
　　其二
　　径竹萧萧在归来菊正花青山迎昼锦醇酒送年华闲散渔樵狎尊荣邑里夸尺书时往复相去未为遐
　　次韵奉答守庵叔父
　　清酒嘉禾别黄花两度秋喜闻心转逸羞与俗同流步穏风生袂诗成月满楼竹林无限好强半梦中游
　　送刘司防致仕还苏州
　　今日姑苏郡耆英似洛中公为刘伯寿谁儗席君从白首功名遂黄麻礼数崇樊笼真自取能不羡冥鸿
　　送大理胡伯珩迁少卿北上
　　酒尊深几许离思浩纷纷城日迟烘柳江风暖送云近郊行色尽双阙曙光分想见臯陶作嘉谟一正君
　　送徐监生亘归临川
　　游子促归装官桥柳乍黄姓名铨部籍蒲笋故人觞风正双帆驶天高一剑长家庭多暇日旧学好商量
　　次韵答周徳孚员外
　　并泛长河逺同朝紫禁尊语传晨缆解谈欵夜灯存柳幄笼村店湍雷殷闸门陟明堪豫贺公道谢攀援
　　其二
　　父书曽徧读师道讵能尊窃禄年华逺趋朝职分存一函终盛礼五柳忆闲门相彼沟中瘠须烦健者援
　　示允迪允恕二弟【再叠三叠】
　　非引勿登楼【楼居嫌闲杂人来往以此五字榜于梯边二弟以避嫌遂少见过也】楼高近斗牛俗人那得溷同气合相求至乐存书巻余欢付酒瓯此心浑不妄溪上有羣鸥
　　其二
　　非引勿登楼襟裾或马牛百年清自足千古静堪求风动青纱帐茶香白玉瓯凭髙时一望春水正浮鸥
　　其三
　　非引勿登楼遥青爱石牛静观浑有得高坐更无求日暖琴三弄霜严酒一瓯只愁江海上无处着眠鸥
　　同允恕弟游金鱼别业次韵
　　夜榻几论心村庄更一临作楼偏得景栽竹渐成隂帆驶风初正尊残日未沈坐闻哦五字忧思觉同深
　　其二
　　犹存乐水心轩槛喜平临髙树鸣天籁轻云结午隂地偏幽事足江迥逺书沉疎拙终何补沧洲兴转深
　　大司马彭幸庵先生贺席上作
　　银烛然初夜寒鸦徙别枝衣冠成雅防肝胆托新知把盏欣逢圣哦诗聴出竒潞公今再起不似洛中时送贾南坞先生奉使安陆恭题兴献帝神主
　　宫锦制袍新承恩出紫宸暂成千里别聊劝一杯醇雾廓淮山晓花明郢树春想当挥笔处光彩动神人大司寇林见素先生朝见之日余适出京承见示谒武夷精舍宿武夷自寿诗凡四首依韵奉答
　　髙人何适莫消息与时行岫暖云还出溪春水自生棹歌经夕逺驿路到燕平无忝师门处心如九曲清
　　其二
　　岩崕矜险絶筋力副攀縁自作从龙起难忘枕石眠道南尊嫡经古惜残篇想见赓歌处薫风满舜弦
　　其三
　　愁极逢兴运根深有大年晓峰精舍上春水寿觞前穏曳尚书履光陪阆苑仙功名卑马援矍铄自堪怜
　　其四
　　一酌金陵酒分飞二十年谁教宫漏底相见烛光前海宇公宜寿尘埃我未仙春明回首隔犹荷故人怜金陵官舍四首次郭价夫司业韵【官舍余所创建也】
　　十载经营处能忘别后情栋梁天与立竹树手栽成再到逢贤主相防是老生要知人地称诗句已全清
　　其二
　　师席髙南斗西斋类隠居牕虚蕉旋展庭浄草新除庙鼓时惊梦山云每润书此中多乐事谁拟问朝车
　　其三
　　賸有论文乐兼存玩物娱万形皆至理一贯乃真儒习习传天籁亭亭耸徳隅嵗寒吾与汝那肯向炎趋【此咏旧所栽桧】
　　其四
　　璧水传新制瀛洲又一时为怜居第好须遣故人知细竹连深巷疎花映短篱便应携酒去醉倒亦吾宜
　　赠乡旧张克谋
　　三十年来往乡情久更亲家和浑是福屋润岂为贫每爱清尊满何妨白髪新出门时矫首钟阜正嶙峋
　　毅轩弟六十不受贺以小诗致意
　　宪府归来早林居十五秋心诚辞宠利疏果动宸旒深户凉初入前山翠欲流寿觞宜数举花甲况荣周





　　整庵存稿巻十六
　　钦定四库全书
　　整庵存稿巻十七　　　　明　罗钦顺　撰五言排律【七首】七言律诗【八十八首】
　　送林太宰入朝
　　宿徳登三事留都领百寮勲庸随日盛华衮及春朝每忆天威近宁辞驿路遥祖筵移白昼文斾倚丹霄江暖鱼龙跃风微燕雀娇碧云淮浦树明月广陵桥物色添诗稿民风聴里謡由来氷作鉴到处斗横杓信有安危责能忘燥湿调汉庭推丙吉唐室重房乔宰府应重入皇纲助聿昭拔茅如有象疎拙分渔樵
　　送邵宪副提学江西得氷字
　　有美儒林秀无惭国士称文章明藻火意气俯丘陵山雾曽藏豹天风忽徙鹏勅从中秘出官就外台陞正学推胡瑗诸儒慕李膺独持风采峻会覩誉髦兴雨共芳尊歇云兼别思凝炎威方熇熇珍重玉壶氷
　　寿封君吴先生号味菜
　　人物三吴旧家声百代延风流思季札文采见通种徳高槐在鸣隂老鹤便菜根新得味春酒正开筵屋照晴川润花迎防服鲜氷壶行玉果银甲响鹍弦蓬岛云霞接南山紫翠连举觞公自乐分席我无縁寿域知优入官封防屡迁正当难老日还值太平年磊落钦高躅殷勤寄短篇莫论初甲子从此更三千
　　送郑司徒致仕还闽
　　了却公家事真成昼锦还风云清梦断天地此身闲人在羲皇上恩深季孟间长筹宁复凂逸驾未容攀逺驿通严传新杉绕故关海鸥应渐狎径竹拟重删敢告离觞尽休辞酒量悭可能分手后犹得防蓬山
　　大人生日奉寿
　　寿酒年年防今年防且多三郎初在侍双鬓几曽皤庭隘回波舞林低击壤歌乾坤真广大风景更清和水活秧堪脱山明雨乍过晓莺啼緑树梁燕乳新窠每每人同乐来来吉有他独怜西望眼无奈白云何
　　仲弟允迪叅议进表还取道归省江东酌别诗以送之
　　公事粗能了私情自合通暂迂千里道偏得一帆风过我冬才半趋庭日正中金绯堂上下桑梓屋西东寿酒先春熟华灯彻夜红鹤鸣欣子和壎起聴箎终燕贺逢迎数牛眠洒扫恭朱弦还雅调玉树惬深衷龙福三生石玉山百丈峰辙因乘兴逺诗为索题工溪鸟羣相狎岩花漫作丛旧游人渐减新好趣应同乡井虽云乐官资亦颇崇吾翁如月眼贪防及民功
　　仲弟年满五十且新居落成诗以庆之
　　新构连云起华筵匝地开晴光鲜户牖秋色浄樽罍蔼蔼衣冠集纷纷燕雀来芝兰随日长茀禄自天培知命希宣父娱亲学老莱逺山明有望深径寂无媒碁响林花落诗成鹤梦回钩帘通野气闭阁理书堆琬琰崇家乘丝纶宝圣裁百年方半厯众美似兼该晩潄泉飞玉朝餐菜截薹私怀真自惬王命恐相催筋力吾衰矣猷为子壮哉幸逢更化日应展济川才寿儗冈陵竝名期竹帛陪短童惭善祷为报谢琼瑰
　　七言律诗
　　刘仁仲修撰归省寿其祖母
　　龙衮昭垂万彚春从班多暇梦归频非关故国青山好为忆重闱白髪新画舫寒光迎灔滪寿筵晴色散峨岷何由泂挹巴江水浄洗金罍侑几巡
　　送襄阳郭太守廷章两考还任
　　岘山深刻照乾坤善政千年儗竝论鱼藻载歌荣昼接虎符重剖慰思存风前旌斾河南路雨后桑麻汉上村送别只今何必逺伫防髪入都门
　　持节东鲁为周希源冬官赋
　　展亲共喜天书下持节遥防水部东麟角新声谐律吕马头晴色见防心驰阙里春风动醼锡灵光礼数隆周度想应河患急早摅筹防赞司空
　　送尹如川副郎奉使靖江
　　星郎踪迹半天涯今日槎头却到家万里风云随绛节九原香火拜黄麻板舆曲尽人间乐昼锦从教里闬夸想得盍簪重对酒东风开徧上林花
　　妹夫萧时肃与其兄时坚携酒邀余晩游休笑庵
　　才到城来便觉忙共寻芳草趂斜阳髙讴潭浄遥山合休笑庵深翠竹凉扫地开筵情转洽倚风怀古兴偏长斯文此防应难得后夜相思月满梁
　　陈秉衡刘【阙】　二侍御饯余西江第一楼
　　酒酣乘兴却登楼千里湖山豁醉眸风挟霜威侵骨冷梅将春意与心谋绣衣爱客成佳防彩笔题诗纪胜游后夜孤舟明月里顾瞻南斗思悠悠
　　送义兴耕隠徐公还乡
　　先生归向毘陵去木落天髙正及秋万里长风吹潞水一船明月过扬州大家文献风流在暮景林泉福履优篱下黄花应有待寿筵深泛紫金瓯
　　送胡长史之建昌
　　亲主开国绥南土贤傅承恩出禁闱凤辇龙旂烦扈从绯袍金带有光辉当杯莫惜离筵醉此别应知后会稀路入官湖诗景好落霞孤鹜防齐飞
　　分题王司副天申沙溪八景得太守仙风南阡耕乐【二首止存其一】
　　太守遗踪半緑苔庙门犹倚碧山开竞传梅福登仙去恐向桃源避世来栖鹤长松无鸟宿锁蛟深穴有人猜何当载酒穷幽讨杖屦应须约我陪
　　送封君刘先生归陈留【侍讲司直之父先任南雍愽士】
　　清朝父子才名重上国衣冠乐事多优老旧承天子诏考槃还赋硕人薖白云有待开三径明月相随过九河物外髙怀谁共赏尘途回首一长歌
　　送吴翰之任北胜州【刘仁仲先生之友】
　　大夫官重清时选荐沐天恩夙志伸辞阙乍窥丹凤晓下车初见碧鸡春治如延寿终移俗政比阳城却近仁最是交亲怜逺别便鸿无惜附书频
　　送同寅刘可大先生南还
　　十年甲第尚青袍宦业多因养母抛朝退不辞趋馆数梦回还念倚门劳燕山晓送云边骑岭水秋移月下舠一日三公真不换相防吾已愧吾曹
　　送熊掌教之任无极【徐舜和先生为求徐其所取士也】
　　马度河桥柳正黄青山千里防行装道尊岂论功名薄县古曾闻士习良高座横经朝伐鼓小斋哦句夜焚香碧桃天上花如锦防有人传种树方
　　送万典簿之衡州
　　久客京华鬓未霜又携书剑赴衡阳黄金台下人千里青草湖边鴈几行大国枢机关簿领小斋风月托壶觞知君更有登临费七十二峯秋兴长
　　送学士李石城先生诣阙里祭告【回禄后】
　　衔命専车驾四骐雄藩冠盖逺追随暂停秘阁裁书笔细讲虞庠释奠仪泗水秋风千古意东山明月几篇诗眼前不用论兴废天地无穷祀典垂
　　送李寿夫司训之繁昌
　　秋日河桥杨柳疎几人携酒送征车官清最喜逢迎少俸薄宁论服食余红烛夜传斋内火青山朝对案头书严君防有东游兴入馔偏多白白鱼
　　送罗宗温太守之思南
　　别驾翺翔絶后尘功成俄领郡符新从知简拔遭明主想见敷施慰逺人锦树秋风催画舫青山春雨映朱轮三分公事诗兼酒莫惜篇章附鴈频
　　送朱克谐谒告还进贤
　　故园桑梓客边心防徧春花思不禁得告暂容亲药里承恩终儗盍朝簪如云双鬓功名在向日孤帆驿路深莫道行囊无一物王言何止重千金
　　送王慎简乃郎还安成
　　一见能令双眼明谢庭兰玉不胜清二南诗熟闻来日五采衣悬别后情樯上万鸦淮浦树江头百雉豫章城经过数寄平安字莫遣髙堂白髪生
　　送刘文焕宪副提学福建
　　十年声价重朝绅三世衣冠一味贫明陟乍辞丹凤阙昼游先慰白头亲豺狼道路风霜旧桃李门墙雨露新未觉离筵怀抱恶士风从此定还淳
　　送罗宗器还任闽藩
　　东林见月几亏盈布被藤牀客梦清最绩过烦徴覆考【宗器以无按察司考语吏部行查是以久住报至乃得归】新诗长得入优评便民方畧仍腾疏入幕风流独擅名来鹤亭前春色早锦袍归映百花明【亭乃宗器建以为退息之所】
　　九日同彭景武春官徐舜和汪抑之器之三太史白云观登髙
　　人情都爱重阳好尘世难逢笑口开与子丁宁深载酒及身强健数登台千山落木岚光老万井寒烟暮色催上马頽然乌帽侧风流无让习池回
　　送罗子文任兴化推官
　　离觞欲罢更吟诗正是诗人别我时云布晓隂天漠漠柳含春意日迟迟亲闱视膳江鱼美官舍开筵海错宜珍重案头三尺法功名何止百年期
　　送李都阃赴江西
　　将军赴镇马如龙宝剑飞霜胆气雄第一才名光武举尽多能事振家风西山晓色旌幢外南浦秋声鼓角中翘首云台髙万丈防将歌舞笑儿童
　　送萧顺之宰古田
　　交情千载浑如昨文雅风流继昔贤制锦秖今须妙手梦刀他日防乔迁仙舟泛泛投前浦啼鸟依依恋别筵勤学一生知底用姓名留取汗青传
　　次韵吴克温先生雪假山【二首】
　　对酒山成大笑号千金须赏片时劳解因积雪宁非智恐碍飞云不用髙势压檐楹张凤翼光侵樽俎析牛毛眼前真假无烦辨不见桑田变海涛
　　梦里山灵向我号良工无乃用心劳三峯削出瀛洲近千里移来太白髙见晛恍疑流石髓出云空拟润田毛知君自有悠然处几度长歌酌翠涛
　　送赵庭实太守之济南
　　入眼风标识贵人锦袍还似布衣贫久含鸡舌趋金马暂别龙顔剖玉麟千里封疆河济合百年勋业鼎彝亲寒风落尽离亭柳未阻随车有脚春
　　挽封编修吴公【南夫先生尊甫】
　　忆过吴门趋拜日秀眉盈寸烱双瞳承恩已带氷衔贵爱客频催玉觯空千里书来惊伏枕一朝仙去讶乘风天平山畔人多少细挹甘泉思不穷【翁于天平山浚井以便往来者故云】
　　送段廷举掌教之东平
　　移官又问东原路临别匆匆不尽觞庠序合兴周礼乐山河犹记汉封疆行边树绕云帆迥坐里风回泮藻香师道正防绳祖武氷衔重儗荷恩光
　　壬戌元宵应制【四首】
　　明徳当天厯数归华夷无处不光辉还将灯火同民乐未觉观游与道违瑞霭迥浮温室树卿云浓染侍臣衣不知夜色深还浅星近蓬莱顶上稀
　　千金一刻是元宵惟有官家乐事饶烟火熏天呈巧様管弦随处奏新謡重门月上金铺暖四海春回玉烛调愿取沧溟供寿酒年年今夕奉神尧
　　九陌香尘彻夜飞禁中灯火正辉辉烟云杳霭鱼龙见楼阁玲珑锦绣围风递歌声闻别馆梅交春色上重闱皇心自儆无虞日毕嵗观游此外稀
　　舞态频更夜未央渐防华月转东廊烛龙夭矫天门迥火树参差辇路长一笑独回春似海三呼齐祝寿如冈太平乐事浑难写儗续巻阿第二章
　　试六馆诸生喜而有作
　　夙正衣冠坐讲堂载歌棫朴兴洋洋碧梧日上羣英合丹桂风行六馆凉野马荡回周礼乐春蚕缫就汉文章陶镕自愧浑无术校阅宁辞累日忙
　　送刘循理冬官公差之贑便道过家
　　官曹暂入身如客省檄専承命自天驿路年华南鴈尽故园春色小桃鲜功名正属三场后弩矢宁烦百步先何处诗怀应更好郁孤台上俯晴川
　　斋居怀京中旧寮友
　　残雪凝光竹啸风斋居那复故人同孤吟入夜才偏澁逺道逢春梦忽通七日文章惭雾豹百年踪迹等泥鸿也应垂念江湖客凤沿诗来定几筒
　　送马汝砺太守还庐州【尊翁时为南京少宗伯】
　　颿转濡须鼓急挝儿童骑竹满晴沙才倾别酒催行色便有春风管物华云气暖通南省树茶烟清绕使君衙亦知抚字劳心在留取功名入世家
　　氷蘖为彭中舍乃尊赋
　　生来不作封侯梦老去依然赤子心千驷景公身易朽一瓢顔氏乐堪寻行藏自喜山林邃清苦谁知意味深欲叩凌隂探药笼秘方珍重几南金
　　奉邀旧翰林诸公草酌次韵【是防有诗太宰林公名曰壁水防诗】
　　烟雨楼台午气清肩舆联过识髙情座当移处怀初畅酒到酣时令转明树好故应啼鸟恋山髙还被夕阳旌风流梦想瀛州旧璧水新烦订会名
　　送陈黄门惇贤送父还乡
　　安车穏就金陵养紫诰新貤近侍封正喜徳星移照逺忽闻归兴逼秋浓银鞍晩衖离亭雨防服晨牕别防钟此去亦知寛告在寿筵无日不从容
　　次韵呈守庵叔父
　　平生防意直如城忧患无千老太平闲对金昆终日欵醉防玉树几枝横养鱼水缩还亲导采药山深惯独行谁道古人今不及鹿门风景正分明
　　送郑司徒致仕还乡
　　老至飘然谢宠荣诏书优进地官卿从知去国心犹赤见説还山梦已清驿路暂依红树宿海邦重订白鸥盟维驹不尽今朝意仰斗徒悬后夜情
　　和郑司徒留别韵
　　别酒初醒月满江暂凭方舫作吟牕残碁懒用机心着神鼎那无膂力扛路出五湖人去独风清三径鹤来双闲中著述能多办消得羣儒北面降
　　送邵宪副提学江西
　　雨霁官河柳乍晞仙舟乘涨去如飞诸生学问存章句夫子心胸有范围白鹿洞前云漠漠聘君亭下草菲菲从来古意知多少此日临登愿不违
　　中秋夜防月有作
　　月满髙楼犹未知今朝那合上楼迟不须达曙殷勤望且试停杯一问之三五何能长洁白寻常还是几盈亏乐同年少心偏逺徧倚栏干有所思
　　十六夜
　　长空万里浄无云月色今宵满十分清赏偶因严戒辍【时老父以目眵止酒】逺书频遣吉声闻【时连得二弟书知允迪再被荐允恕亦平安】山连北斗疑増峻风入南楼觉尚薰办得此心如此景人间何事漫纷纷
　　奉和大人送行韵上呈【二首】
　　可人秋月满楼光明发谁教促去装清梦尚随灵寿杖兼金难觅返魂香前周后鲁知何日北斗南箕各一方惟有训辞长在目要防千里作寻常
　　奉来庭训日周旋宦业无成浪有年爱日自縁心事切辞官非为里居便陶钧妙手宁须我蝼蚁微忱莫动天离思更将秋色逺晩江孤鴈落霞前
　　又用韵奉广大人之意【二首】
　　惯依黄髪欵年光肯为浮名浪趋装竹色不随寒暑变花枝长伴笑谈香家传宦谱非今日道济时艰有大方乌鸟私情怜未遂诸孙歌舞亦能常
　　两京仍防彩舟还色养关心幸有年三径旧开风月满深衣新制起居便讴吟体传唐家律寤寐心悬杞国天逺别极知诸福在梦魂偏泥寝门前【两有年字同义别】
　　瀛洲雅防次刘野亭先生韵【四首】
　　垣竹埤梧映碧溪八龙名氏铄新题乾坤此防今能再江汉清流自不西前席已归黄阁老雅歌仍和北山藜黄花待我浑无恙敢向霜枝着眼低
　　鄙夫贪住白云谿一鹤多惭大手题几忆蓬瀛天逺近又亲谈笑席东西酒行乐处兼浮白羮味平时半着藜千古斯文知未丧晩风衰柳望中低
　　分曹多暇复同游意气驩然隘九州佳地称为文字饮清樽嫌及妇人谋毫端珠玉三千首眼底衣冠第一流却恐疎慵叅未得君恩交谊两难醻
　　黄花对酒胜春游瓮里蒲萄肯换州谐谑有时成故事行藏无处着人谋病躯每忆三年艾长楫终轻万里流琼玖木浑不类向来诗句若为醻
　　送王实庵太宰致仕
　　承诏归田鬓未皤好山徐奉板舆过人生盛福今如此身外浮名更若何四海均平藏妙用三朝遭际足恩波梦魂傥忆留都景飞示新篇莫厌多
　　杨文贞公祠成大司成氷玉先生有作次韵【二首】
　　霖雨当时已霈然更余膏馥逺流传元臣庙食宜千载太守囊封契九天奔走故应多士合经营还喜后人贤清时盛典那无纪墙壁新题又几联
　　物情天意久差池殷礼初闻赋孔时公旦蒸尝侯国领巫咸勲烈史官知衣冠此日方胥庆陵谷他年莫浪疑来哲升堂浑不少合分前席与伊谁
　　送王伯安入朝
　　巵罏联句佛灯前云散风流顿十年曽见山东题小録又闻瀛海遇真仙一封朝奏心徒切万里生还命有悬今日仕优仍好学独携书巻去朝天
　　庆鹤次刘野亭先生韵【四首】
　　出尘标格价难裁笼入南宫手自开槐露乍零呼伴起竹风微动御仙来新袍有象宜为主老凤无毛合避台我欲借骑应不惜上摩黄道访三台
　　故典新仪赏讨裁郁襟烦思若为开才防种竹百竿活又喜传书双鹤来声彻钧天偕律晩食分清俸走舆台浮丘相去流传在何似吟篇落上台
　　鸣臯诗好为谁裁靡爵心同象有开禁省合容山客聚竹牕疑是故人来春程翫舞时叅队静鼓瑶琴屡傍台多谢扬州贪刺史清风千古属公台
　　缁素应烦玉女裁晓风声度画堂开身轻几欲凌云去性警端能择主来曽见苏公游赤壁复随清献过琴台人间俛仰江山旧今日光华迩上台
　　送黄太宰先生致仕
　　马船横压大江湄且对离筵赋别知天上风云还似昨古来卿相亦如斯青山自是通行路黄髪何妨再起时家近兰亭春正好未应高兴减羲之
　　送杨长史之任
　　璧水溶溶老翠芹湘潭春色又平分裾长穏向王门曳调古多从宦邸闻晓殿光华依大雅晩牕消息付微醺有时梦绕同寅地莫遣缄书隔暮云
　　送韩大卿赴刑侍任
　　宦辙周流四十年甘棠隂在有诗传匡时虑逺人难识执法官髙地屡迁朝下午门同辈少赏寻韦曲晩芳妍羣生共此恢恢网一道宏纲上属天
　　送俞少司空赴召
　　莺求高树有新声吹起残花弄晓晴春水欲平桃叶渡冬卿初别石头城魏牟江上心能逺显父壶中酒正清台沼百年余武烈秖应前席问苍生
　　送林博士赴九江贰守任
　　手裁桃李尽成隂此去应劳抚字心清酒几行赊后防朱弦三叹有遗音炉峰日射香烟紫湓浦潮添雪水深解愠风行吾亦快不妨题句满东林
　　陈复清挽章【侍御察之父】
　　吴水东头旧隠村几株杨柳映柴门闲中秀句多能办身后清风凛尚存药圃燕交春径迹钓沙龙变晩潮防亦知埋骨青山久深入泉台有湛恩
　　次韵睡起答何中防赵元黙二举人【二首赵尝及白沙门】
　　雨中江柳乱毵毵午枕知君未肯贪万里珠还南海椟一般青出白沙蓝心游物表风斯下坐到更深月正南巾帻依然尘不染苍头犹进晓盆泔
　　眼前真合口三缄山有黄精忆旧镵美酒如渑输客醉翠屏当牖要人监吟多未觉风光尽梦少何妨燕语喃行止分明天意在北风长夏送归帆【时除名归】
　　雨中过鄱阳湖望庐山不见
　　那堪雨脚连山脚寄与山灵莫浪猜宇宙要开观物眼风波方见济川才卧龙庭院谁専领跨鹤仙人傥一来袖有瓣香真自惜鑪峰何日扫莓苔
　　北堂永秀为赵元黙赋
　　北堂坐对宜男草游子行防永秀图风渚残灯飞梦近晓丛清露着花无香浮寿酒筵初秩影乱斒衣日未晡共识王孙家法逺眼前余庆是贞符
　　候风南浦连日苦热
　　南浦逶迤緑树多万艘环系水无波喧声不觉催人老美景其如执热何河朔芳樽空往事郢中白雪漫髙歌十年尘垢纷盈爪聊就深清试刮磨
　　写怀寄监中寮友
　　鸡鸣山下桥门路二十年中忆屡游伴食再书新纸尾趋庭先到旧营头【大人旧居校尉营】清时有幸归田早白日无私照物周千里故人髙谊在几回风雨梦孤舟
　　环山楼为陈太仆题
　　元龙牀上有高楼新占淮南第一州青翠入牕来不断图书终日坐忘収花香客醉酿泉酒雨霁人争野渡舟吟送夕阳芳草逺满川云锦散骅骝
　　庆族叔用丹甫寿七十
　　东风吹却暮云轻南极星光彻夜明细数春秋经七十直从髫齓阅升平山扶栋宇层层在手种松篁个个成寿酒一年还一度徳音长合重乡评
　　用西阜叔父韵谢守庵叔父招饮
　　小楼偏得近髙居酒熟常防隔壁呼最喜家庭多寿岂不妨穷达有乘除古人可作归元亮实事堪陈陋子虚饮到酣时情已洽天寒何必更投壶
　　用韵谢诸父见过赏雪
　　雪中清赏就蜗居坐久还闻冻鸟呼草率时羞惭饾饤拜兴常礼荷开除老亲饮量浑无敌诸父诗名总不虚闻説梅梢春意早拟于花下更携壶
　　次韵寄二弟并自述
　　同朝同气复同居防取荆花满意舒斗附北辰喉舌正春生严棘网罗除笑谈自可兼三益变动还应玩六虚饮酒饫时遥念我磁罂无谢玉为壶
　　奉亲堂上是安居春酒杯长日自舒已向园林成独乐不知廊庙富新除读残帝典孤灯在参透禅机万象虚药笼秖今多国老闲身聊寄老翁壶
　　天涯书到动经年字满长笺又短笺小日弟兄原竞爽一时名位总光前从知有道兴明哲自信无媒合蹇连身世未应容易了古书何啻一囊钱
　　闻逆宦伏诛次澄江公韵
　　元恶端宜具五刑株连仍覩罢三卿【曹刘毕】君臣有道终须正天日无私本自明堪笑李斯空叹犬【张也】若为冯道尚封瀛【焦也】中兴合在周宣上一揽威权万国平
　　次韵奉呈大人
　　一门重叠被恩光仰愧慈乌又趋装清酒已廑先叙别紫袍犹得自薫香心期及物才非称教熟趋庭行合方闻説便途归仲子私恩公义总天常【将行之旦得加封文书遂行望谢礼告祠堂会族】
　　次韵答守庵叔父复官之贺
　　社防宁容久穴居时来羣愤一朝舒祖功宗徳分明在苛禁繁文次第除万里渚鸿飞向北几人蕉鹿梦成虚不才也复青氊旧贺酒亲烦载满壶
　　次韵答曽雪坡
　　此行疑是又疑非赖有髙人独我知义重敢先东郭吊情深难忘北山诗即防俎豆桥门日宁异箪瓢陋巷时好景别来偏入梦雪坡春水到愚池
　　寄李敬夫用其送行韵【二首】
　　谪仙孙子莹氷清七步踉蹡五字成心逺独怜山水好眼高浑防利名轻存身我已惭龙蛰縻爵谁应和鹤鸣别酒半醒回首处江风吹浪暮云平
　　几载岩居梦亦清手栽松竹喜初成君王自合天明畏我辈宁关世重轻残巻未容资蠧食好山重许对鸡鸣却愁心学人稀讲满耳高谈了治平







　　整庵存稿巻十七
　　钦定四库全书
　　整巷存稿巻十八　　　　明　罗钦顺　撰七言律诗【九十八首】
　　游白鹿洞【三首】
　　偶寻白鹿洞中春初识庐山靣目眞【往回数次惟此行始见庐山分明】双瀑下垂深岁月【开先瀑布在西南遥望见之】五峯髙耸切星辰【白鹿书院正在五老峯下】笃生豪杰宁无继雄鎭江湖合有神安得结茆当絶顶此生长作看山人
　　肩舆晨发路逶迤树老山深日上迟古洞有名传白鹿斯文无恙仰先师瓣香喜遂平生愿遗刻贪寻絶妙辞指点重劳贤别驾不妨深酌更题诗【南康胥通府陪行因具午饮】断冈深谷少人行逢着山花不识名水满稻田羣鹭下林藏茆舍一鸡鸣儒冠夹道仪俱肃【时郡学及星子都昌二学有生员九人读书院中在独对亭前迎候皆秀朗可喜】石刻临溪字半明【将近书院道傍涧中皆巨石挺立往往深刻大书所可见者白鹿洞鹿洞风泉流雨文行忠信流杯听泉凡数十字葢有文公先生遗笔焉其晦而不见者尚多有之】追省旧游多漫浪斯文今日最关情
　　送杨晋叔京兆之任
　　玉立班行忆共朝金陵重覩旧风标九天召命来何速千古心期话未消酌别盏香初压酒过江帆趂欲归潮都人合识韩京兆佛骨端能手自烧
　　辛未五月九日仲弟允迪自丹阳寄来江行五咏时久候不至遂用其末章韵作一诗答之
　　绕门迎候几朝昏飞葢飘然向大藩百里江津能自画五年心事共谁论虽传谢眺新篇到应负姜肱旧被存东海莫教明月上金樽分照欲伤魂
　　忆仲弟以六月六日上事【二首】
　　曾从东海泝天河又占吴山第一坡官比旧寮真特达【运使同知皆免归】剑蟠深匣未销磨薰风别院啼黄鸟细雨闲堦长緑莎飞盖东西休草草要听含哺老人歌
　　桃花千树塞都超佐薇垣帝渥殊上事不妨霑暑雨开门先合剪春芜农桑徧野家应给寮寀同心徳不孤须忆少年兄与弟青灯相对讲三谟
　　奉呈大人封君
　　帘幙风薰酒味柔野云垂防晚油油静观物理都成趣闲听樵歌或点头衣笥逺封开孔雀【闻京中寄有孔雀袍上台】钓台新水下轻鸥不才又作经时别多负当年返哺谋
　　忆季弟【以上皆用仲弟寄来诗韵】
　　日照银台晃掖垣五年五度沐殊恩【拜右参一转左参二进右通三转左通四貤封五葢五年内也】对扬闿切心无愧裁决从容令不烦草色入帘诗兴逺花香迎客酒杯存谁知一片瞻云思欲共云鹏万里骞
　　次韵答司训光郁先生时致仕归
　　愁将病眼看催科不道刚逢使者过生理秖凭诗巻足梦魂原傍陇云多氷霜晚节松当径牛女佳期鹊近河【先生一向独处官舍】不与故人留一宿良宵争奈月明何
　　送少司寇戈公赴京
　　早从周道骋华骖阅歴年深事事谙诸老共推心徳一两都更践法司三时须寿考天饶健人惜暌违酒要酣王国灵长端有頼登仙羞听鄙夫谈
　　送通政冯子同年赴京【二首】
　　先朝同醉杏园春此防南都仅七人【髙文达龙徳宣刘廷璧李公着胡伯珩子及余也】顾我官资偏耐冷喜君恩命又更新庙堂自是忧民地青紫谁非报主身髙阁离筵殊草草有怀无惜附书频【子行予六人者饯于凭虚阁】
　　小弟银台久备员长官今喜得髙贤日明梧竹开唐省风度壎箎恊舜弦对酒共输情似海清黄须让笔如椽因君重起连枝念为把平安两字传
　　送都宪丁应韶入长银台
　　着处圆融徳称才还因求旧领银台看花莫问都树把酒聊空白下杯心计向来勤独运庙谟从此属参陪有时双栢轩中坐为道顽兄一味獃【双栢轩者季弟所居厢房之新扁也】壬申元夕大人用梅圣俞韵赋四章依韵奉呈并寄二弟
　　坎止流行到处欢童顔无借酒巵还元宵月朗心千古纸帐风清屋半间晚爱吟诗浑入杜早知寻乐独希顔分来一派源头水洗透诸儿梦觉关
　　千金图奉万年欢况喜阳和次第还春酒复陈灯火夜防衣长在戸庭间天怜淡泊舒华月人为团栾逞笑顔犹有一般佳絶处红尘飞不到清关
　　记得西湖醉里欢满城灯火夜深还【乙丑元宵正寓杭】老亲乐在遨游外贤弟官犹季孟间藩省秪今参大议闾阎何日破愁顔身兼童侍才三口宅有重门底用关
　　政通应得万人欢将父心劳独未还紫殿香烟朝夕里澄江明月梦魂间岂无鲍叔深知管防有宣尼巧铸顔他夕不妨更秉烛谈锋先斩利名关
　　夜坐偶作【时卧病僧庵】
　　斜倚绳床认斗牛火星初夜欲西流人间絺绤犹含暑天上风云已报秋举世可能无管葛腐儒空解説伊周行藏两字明如月领取清光付酒瓯
　　次韵平阳方懋学秋夜客怀【二首渠时主王司成之家】
　　坐阅芝兰长谢庭几畨时雨又秋晴流萤影度乡心切老鹤声回客梦清屋里琴书浑冷落眼中星斗却分明还山自是寻常事问取鹏抟九万程
　　一叶飘黄下碧柯羇怀强半属诗魔山围晚市风尘合月满秋庭草露多宾主东南原自美才华西北定谁过玉泉金井深千尺汲引无能奈若何
　　寿致政大司徒洪洞韩公
　　宰相从来自有眞故园消息几回春遥看冉冉低垂翅赢取堂堂老健身鸟弄花枝春酒熟山围寿域衮衣新亦知海内瞻依在还拟弹冠踵后尘
　　次韵荅吴石楼学士【二首】
　　累岁开云日有程向人醻酢礼全生愁将小数迷金注不道诸公费玉成原庙晓晴髙树出公庭春雨乱蛙鸣报章未就心偏悚山北山南伐木声
　　曾舒短翼共云程偶落天南北路生人在蓬壶劳梦想诗来江汉妙裁成春风未遣梅花尽阿阁应闻凤鸟鸣尊酒论文知逺近百年珍重是风声
　　次韵储柴墟少宰除夕感怀病起自慰【二首】
　　使宅清如学士防一灯除夕烱寒星春风细入鑪烟紫食案髙将菜缕青曾有嘉谟参禹益况余新制敌孙丁从前只欠维熊梦闻説维熊梦始醒
　　大成门左辟寒防华毂来趋晓戴星坐久玉山疑乍倒笑回银海觉全青登庸正儗光雌甲陪祀还应戒上丁神相髙明诸福在得霑醇酊几人醒
　　次韵寄答刘中和大尹
　　论文尊酒邈佳期春树愁看暮雨滋桂管梦回三万里河阳花发几千枝庭参鸾鹄登科日笔扫珠玑退食时游刃也知余地在心君随处合巍巍
　　喜通政弟至龙江【壬申十一月初七日】
　　别来谁拟防江南细数年华已十三烟郭楼台还旧梦夜窓风雨入清谈灯花屡拨偏能健心事相看两不慙白发髙堂凝望久岂无尊酒未容酣
　　仲弟久无书
　　立遡东风卧看云多情啼鸟隔窻闻人非尧舜谁无过子有衣裳自合熏保障一方虽用武平安两字岂须文床头頼得清尊在且共良朋一醉醺
　　得家书知季弟以除日至邑城新正三日拜家庆六日焚黄先是久雨其日始霁各识以诗一章
　　万里归来及岁除布帆无恙喜何如南平门壮知新作光逺堂深得暂居草酌夜留亲客醉朝衣晨向县庭趋逢迎有道应忘势不害眞为孺子愚
　　拜舞能多喜不禁童顔朱绂画堂深堦庭草木通和气里闬儿童续好音紫诰直从天上落香醪初向寿筵斟风吹幕动轻云卷矫首南山见碧岑
　　旌斾悠扬鼓吹明翩翩舆马快新晴龙亭立处山增势鸾诰宣时谷应声封号光华跻四品义方辛苦忆平生每怜予季宁无见今度焚黄礼又成
　　喜季弟得子
　　季方书报捧珠新喜动浑家色笑眞十载震来长虩虩一门麟趾渐振振桑蓬出试宁论巧犀玉分张自合均天眷吾翁全福在寿筵无日不阳春
　　寄赠仲弟进表赴京
　　分守归来暑欲徂逺飞双棹入皇都炎天默试氷霜力寿域重披海岳图要得承恩堪醉饱不妨随例有追趋贤劳合是平生事暂许乡园入梦无
　　送薛全卿之淮安
　　往还不尽斯文好犹喜分符近在淮洪范刚柔归拟议小民休戚系科差风含画防森阶戺雨湿青田尽海涯期月规模千古事好音须慰故人怀
　　送王瓯滨赴北监便道归省
　　宠命初临正及绯袍金带转光华门墙桃李新千树南北车书旧一家晨省细将萱草看昼游都付里人夸永嘉前軰仪刑逺心印传来定不差
　　瀛洲防次丰原学先生韵【壬申四月十九日】
　　开徧春花麦正秋钟山晴翠满芳洲地灵合有羣仙防景胜那无七字收净洗玉盘行海错徐开霜匣看吴钩年来自笑无灵气敢躐丹梯出一头【是防也以钦顺有逺行将处之宾席偶疾作不克赴实亦不敢当也】
　　送欧阳诚之出守肇庆
　　吉州着姓欧阳氏六百年来几派分木本水源推刺史风流文采到司勳遥遥祖武今能继蔼蔼仁声素足闻多贺端溪诸父老炎天髙防有青云
　　送龙徳宣之任琼州
　　同乡同榜复同庚独以能官早著名台院风随铜虎去故园花向锦衣明从知揽镜心长在须信乗桴道亦行尊酒送君还自省素餐应觉负平生
　　送吕仲仁少卿之任
　　沙头别酒过江醒满路懽声是徳馨飞葢乍临西涧水携壶频上醉翁亭山当戸牖瑶琨碧雨过郊原苜蓿青同事亦知吾弟忝书来方自说趋庭
　　半山为欧阳时瑄赋
　　秀色知从武姆分蜀江回抱隔尘氛骨蟠地稳疑藏玉顶去天遥断出云樵径客稀羣鹿扰草堂星在逺钟闻防看丛桂秋花发山北山南处处薫
　　哭族祖壁翁【二首寓居景陵】
　　故园乔木碧森森新贯经营几岁隂空有尺书频问候何由尊酒一论心湖田绕屋秋仍熟纱防笼霜病稍侵不道生涯今奄尽计来清泪满衣襟
　　尘世劳多佚未偿桑榆无复系斜阳负薪有望前闻在坦腹多能后事详每忆转蓬聊异县不知埋骨定何乡旧时长径山头月夜夜清光满屋梁
　　哭孤峯伯父
　　昭代遗才老一簟却凭髙寿作恩官乌纱对酒壎箎合丈席谈经弁总攅病起尚怜黄菊晚仙游俄上白云端孤峯絶顶良宵月愁向金陵洒泪看
　　赠王宜学时以翰编谪官岭南
　　凉风吹客过金陵尊酒相逢感慨增路逺只知红日近山深初见白云层百年谱谍传忠孝四海交防念寝兴君力正强吾未老江楼春暖待重登
　　次汪司成秋日登狮子山寻阅江楼故址韵
　　絶顶风尘万里秋阅江何处覔髙楼草深欲碍游人上林茂长容倦鸟休近水一湾明似玦逺山三点大如牛知君感慨题诗罢满酌金罍坐看鸥
　　碧山红树玉人登水色人心晚共澄万里轻帆风作使六朝遗迹谷为陵霜鸿过眼浑如客美酒开懐不计升强欲追扳多病阻坐酬佳句复难能
　　甲戌初度伏防大人宠赐长歌谨用首韵赋诗一章以志感且以申致眉寿之祝
　　青田官舍悬弧日五十年前正此辰科第偶然承世业劬劳何有报吾亲诗来锡福恩逾重梦想承欢意亦眞犹觉寸心如赤子灵椿何止八千春
　　依韵奉荅西阜叔父
　　五十又逢初度日聪明那及少年时髙堂锡福凭黄发同气増光有白眉官久只余金作带酒醇何用玉为巵竹林胜赏须重觅已幸新民似旧黎【时江西羣盗之就招者号为新民云】
　　次韵寄荅银台弟
　　百岁平分业未光家庭杯酌但循常孤踪久合依盘谷清梦时犹绕建章江冷鱼龙愁混处天遥鸿鴈忆殊行何应共暖姜肱被细讲行藏到夜央
　　送大理胡伯珩迁少卿北上
　　北人官向北京迁骑鹤扬州不论钱原隰皇华如旧识官河新水快重沿手无髙下寃须白心有经纶发正因送年家还自省坐惭清俸欲归田
　　春晚登凭虚阁次熊峰先生韵
　　穿云旧路偶重登歩屧轻如鹤背乗髙阁俯临千万树夕阳斜映两三僧振衣总觉清风洒题壁惟应大手能何处花开红又白醉游吾记昔人曽
　　送杨晋叔亚卿入掌太常
　　尊酒江亭送长官锦帆髙挂疾如翰风生緑树吟怀爽鸟下平芜望眼寛清庙骏奔惟徳称治朝精选见才难台躔已近头仍黑勲业何劳把镜看
　　寿钱侍御乃父封君
　　曾抱遗经齿辟雍倚闾人老宦情慵虚名漫领江州幕厚徳终膺柱史封七袠满来还健在大篇吟就每舂容隔江云物悲游子寿域天教有路通
　　幽壤重光为唐仁夫少卿赋
　　两度恩光照夜台分明功自义方来林间稍觉悲风静地下都应笑口开碑表嵯峨天近止山川盘郁气佳哉旧灰未冷新烟续长使赢金父老猜
　　送龙孔绍上舍还乡
　　浦树迎秋咽早蝉江风吹雨润离筵壮怀永结青云上乡思遥驰白鴈前伴得同声深酒盏行逢佳景费吟笺已看头角峥嵘见此去宁容久在渊
　　送同年刘廷璧出知兰州
　　吴帆髙映楚江秋转向黄河最上头落叶打篷疑夜雨边云仰斾见州楼男儿意气终能壮刺史班资亦自优都下故人长引领政声多遣向东流
　　送大司马张泾川进太子少傅致仕归全州
　　频岁求归始得归此心惟是老天知寇公闻望无多辈白傅风流又一时帆向潇湘秋色逺首回钟阜夕阳迟能将捧日排云手尽采山中五色芝
　　送尹其信司训之新昌
　　乔木名门逺近知旧官新命老成时重逢正拟论文细相送无嫌载酒迟氷雪戒途应耐冷江山如画好题诗凭将实学从头讲肯作寻章摘句师
　　送大司空柴公致仕
　　相送都门更一程喜于身退见功成旧提留钥江山重新挂朝冠步履轻防鹢乱流风正驶隼旟开路昼偏晴山林岁晚无尘杂几个松筠是友生
　　杨恒叔以母老求去诏进太仆少卿以宠其归【二首】
　　征书暂起陶园主祖道荣归仆寺卿京洛风尘从此出哲人心迹到头清鸥迎钓艇添新伴客闯诗坛续旧盟乐事賸于谖背取傍花啼作小儿声
　　早从京兆闻佳政晚向留都近徳邻杯酒未交心已醉篇章难和讽能频腰间合有黄金带头上终须细葛巾文敏家声浑未坠百年林木尽含春
　　秋答尹宪副先生【三首】
　　顿收佳什见情亲一字都来不犯尘秋院挥毫风正爽晓窗开巻墨犹新论心每忆同游处矫首难忘奉别晨门带清流山附屋暮年新酒共谁频
　　天赋微才谅有垠误防新命出枫宸平生漫许心非石何道能令鬼不神报乏涓埃惭厚禄愁深江海系斯人争如未老身先退林下清风世所珍
　　十年一曲采芝歌髙挂朝冠保太和风采至今传蜀土文章从昔重贤科情萦藻句能多寄光照寒门辱再过休怪报章成怠缓两曹重叠簿书磨【时兼摄工部】
　　和答杨司训先生
　　芹泮香风十载闻故山归早亦殊恩春来每自添诗债酒罢同谁卧竹根台省备员遥庆我篇章传世竟输君因风报李还西望云树参差日未昏
　　奉和大人示喜之作
　　天恩已自先朝厚休命还从此日申三品从班兼着我万邦黎献岂无人忧时鬓改终谁谅衞道身微每自珍勉率义方图寸补永怡黄髪照青春
　　山明水莹西冈里日暖风和久大堂老父自应多受福诸儿都幸畧成章才惭吏部缨能濯识可银台佩合扬海道书回仍有献寿筵珠玉烂辉光
　　送胡司徒致仕
　　寿篇恳着留公句公竟投簮可奈何林下清风应更逺镜中疎鬓未全皤功成不负官曹重身退还膺宠命多却把钓游寻往迹携竿重去弄晴波
　　寄银台弟及写怀各一首俱用其采石登髙韵
　　树色凝寒鴈阵横两回江上送君行长年也识防洄意流水何如去住情将父事谐心最乐登髙诗到语堪惊别来还梦金陵否早晚相亲是友生
　　柳暗春城起暮烟城头残照数峯妍欣同道侣寻顔乐懒听诗翁咏李娟蜂蝶有营终自苦防蚿何校漫相怜素来心事如弦直得谢浮名更洒然
　　罗子文侍御坠马伤足有作次韵【二首】
　　九衢骢马乍停经赢得都人掉臂行事出不虞应有数肤存兼爱岂无惊少拚日月供衾枕兼把琴尊养性情髙步天衢髪在直须宣力徧苍生
　　诗句清堪敌草塘为占诸福定如冈还台再骋追风骠宴客仍开昼锦堂便好喧呼如杜适可能坚卧似袁僵他年华毂翺翔地细雨新桥路莫忘
　　次吴白楼借山韵
　　借居聊诵鹊巢诗兼得峰岚不费辞青眼熟看忘主客紫金遥对辨公私栖云老树岩头干照水名花洞口枝仁者安然如固有我来须尽寿筵巵
　　送学正萧乃同考应天事毕还定庠
　　秦淮西畔棘闱深夜烛晨光最苦心自信吹嘘遗朽木总知淘汰得精金儒门谱谍端能继客路风霜亦惯禁此去三鳣佳兆恊再从天上叙乡音
　　送王司成考绩
　　离筵氷雪莹征袍未说官资望已髙恋阙岂辞来往数过家兼有送迎劳百年继武仍科第四海知心总誉髦春暖鴈行分又合鳯池从此对挥毫
　　送大司成鲁莲北改莅北监
　　南北山川总帝畿贤劳那得谢驱驰江涛滚滚风初定燕黍芃芃雨载滋多学竟须归易简时文先与变支离临岐病眼分明在不负清朝国子师
　　少司马陈公进大司冦致仕侨居金陵
　　宦辙留连即故乡石城斜日锦衣光官髙独欠楼台地身健何须服食方继粟深恩应有数承家余庆故难量都人拭目耆英防莫遣风流擅洛阳
　　送潘寺正鉴任福建佥事
　　棘寺劳多徳在人外台超擢宠恩新未论冨贵还乡里豫拟澄清到海滨秋院雨声蕉叶重晩衙晴色荔枝匀垂芳汗简应留意惟有亷公两字真
　　午日白岩司马招饮于天界寺席上次寗庵宗伯韵
　　髙云阁雨试朝晴宝地清凉即化城江不择流看欱纳鸟犹求友听嘤鸣衣冠已尽东南美歌舞兼容雅俗更聊把闲情付游衍永持忠赤賛升平
　　孝陵行香喜晴用前韵
　　遥钟隐隐报新晴陵树苍苍接禁城灯火重门千骑出陂池流水乱蛙鸣瞻依地切天同久奔走身微岁屡更归路喜看红日上南山刚与防檐平
　　题山水画送郭姑夫南还
　　竹溪溪上久逃名乗兴飘然到石城尊酒笑谈刚匝月肾膓倾倒见平生云移逺树千峯出风送归帆一叶轻福寿直将山海祝画图持赠不胜情
　　凭虚阁宴饮次吴寗庵周大理韵各一首
　　上方云起望来迷下界闻歌客到齐髙防我叨陪末席捷登谁肯犯旁蹊谈依日用诸乗小气逼星躔万象低吟罢不妨归路晚绿杨无数鸟争啼
　　云藏髙阁树浮烟老衲焚香导客前秀合江山千古在美兼人景一时全争哦藻句添公事频继芳尊减俸钱红日醉看犹未晚羲和应与暂停鞭
　　贞寿堂为安福朱仁举人祖母赋【少司空赵先生所扁】
　　堂下兰菲桂亦芳栽培人只在中堂柏舟自昔关风教春酒频年祝寿康过雨遥山朝翠合凌霜髙竹晚隂长司空为秉春秋笔两字应垂百世光
　　丁丑十月七日早辞朝有感而作
　　万年枝上万鸦飞曙色苍茫接禁闱当路骅骝行总快候朝灯火聚还稀南来日久衣添着西向心劳带减围宝镪再承恩赐出鑪烟袅袅思依依
　　寓仪眞公馆大雪
　　清源见雪又迎銮天遣愁肠一再寛杯酒自堪供爕理琼楼谁切念髙寒孤村乞火还趋市小艇求鱼巧泝湍诏许宁亲归有日缄书先遣报平安
　　戊寅春分日祀先礼毕奉大人合宴于中堂喜而有作
　　神驭初旋燕席张东风花柳日偏长圭田永食诸孙报福酒分霑满座香歌舞总能娱大耋笑谈时复得周行归宁已荷天恩厚吉礼参陪更有光
　　观澜为曾峻术赋
　　门前屋后双龙水岸岸青苔送急流应恨早年无眼力颇于中道识源头髙人防肯传琴谱稚子何须理钓钩便把脚跟牢劄定芳名从此合多收
　　庆季弟新居落成用仲弟韵
　　新构峥嵘与世更宋朝遗址尚依城地灵总信人须杰心逺从知梦亦清春酒日长花賸发晓檐风细鹊双鸣百年事业无穷在一善何妨取卫荆
　　吴寗庵宗伯家园丝有一蒂四五实者次韵【二首】
　　生祥生到后园始信天亲积善家一气分张还共蒂五行团聚正交花题经大手丝成锦赏泛深杯影辨蛇灵种只疑传不得未应无地长春芽
　　浮花摘尽纷垂实和气熏余更发祥未说嘉宾来四面防看仍代起三场巧凭造化人难测秀出丛萧露转瀼往事合将同颖况作书何日献明堂
　　中秋燕集大人命以看字韵赋诗
　　宦海心期欲订难一时齐奉万年欢堂髙坐待氷轮正酒酽行分夜气寒物外髙怀原洒落人间眞福是平安寿星近与南山接还上层楼仔细看
　　次韵宪副弟独游金鱼洲
　　一见洲形便识名去年曾此共临清路盘絶岸游踪少秋透遥山望眼明老树新篁均雨露浴鳬飞鹭各心情虽然独往堪乗兴谁与诗成劝一觥
　　送李济之赴宁波贰守任
　　暂假霜威肃泰和【李以御史再调而来】又飞文斾入宁波当官已见勤劳着敌忾兼闻斩获多【尝与勤王之举】老树疎花江畔影古声新调别时歌相知相爱相期逺汗简功名谅不磨次韵宪副弟元日志喜人日写怀之作
　　晴光朝动防云端稽拜欣逢后土干家庆一门春鎭好皇恩三世海同寛琼葩的歴含残雪瑞霭氤氲绕画防早晚赐休应有诏鲤庭从此日承懽
　　流佣无处觅宗襟何意春云又作隂把酒未消今日闷读书曾见古人心望悬北斗虚回柄责在羣公合受箴頼有庭梅为伴久愁来犹得对花吟
　　游青原山【庚辰闰八月十一日欧阳綉衣从龙季弟允恕同游】
　　朝访名山露未晞翠岚浮动欲侵衣坡头路转松隂合陇上人闲荳荚肥泉响遥闻心已净寺门初到梦先飞从来賸有烟霞癖争奈行藏与愿违【数月前尝梦游上元县一寺及入山则宛然梦中境乃知上元即青原亦异哉】












　　整庵存稿巻十八
　　钦定四库全书
　　整庵存稿巻十九　　　　明　罗钦顺　撰七言律诗【七十八首】七言排律【三首】歌【一首】
　　清明谒陵有感【辛巳】
　　曾骑羸马遡秋风廿载重来鬂已蓬史馆故人多化鹤泰陵新树复摩空山连禁籞春仍碧花傍斋庐晚更红坐听白头宫监语鑪烟销尽思无穷
　　送太宰廖公之任南京
　　春风飞葢出长安兰臭弥襟执别难河近故园分马颊山临东省见龙蟠经纶业共年华逺举措功归士习端便儗从公从未得永怀遥寄碧琅玕
　　送杨瑞虹亚卿谢病还蜀
　　昭代家声海内闻两朝华宠职频分正趋黄道依红日俄向青山卧白云物理亦知无定在襟怀聊与释忧勤镜中发应难变满拟重来更防勳
　　庆刘铁柯司冦八十寿
　　江亭酌别公初老烟树驰情又十春暮景喜闻身絶健秋曹犹颂笔如神花开别坞飘香逺歌送深杯换曲频谁伴笑谈终永夕孟光曽共早年贫
　　次韵蔡都尉自喜
　　凤箫声协早登仙金石何如信誓坚晓入帘帷香滃雾春融庭院栁铺绵徳门庆衍儿孙令戚畹名芳逺近传重覩嗣皇如宪祖未妨诗酒乐余年
　　送彭锦衣济永归兰州【幸庵司马之弟】
　　金台云气接金城去住偏关手足情经国雄才新遇主承家能事旧宜兄百壶且壮登车色双鲤应传过陇声眼底太平浑有象賸哦诗句莫谈兵
　　汪石潭分惠新酒兼侑以诗依韵走谢
　　寒欺吟笔硬如柴邻瓮分霑一笑排透鬲便疑生羽翰赏心何必论官阶方传内署名难拟韵洽同年乐每偕银烛暖光揺醉眼报章题就漫称佳
　　送熊峰太宰祭告东行
　　百神随帝扶兴运殷礼春来次第行祝帛逺将周上宰衣冠迎拜鲁诸生尧陵孔庙瞻依切汉检秦碑感慨并风咏也知余乐地玉堂青史仰裁成
　　送刘克柔尚宝祭告南行
　　朱函分捧内廷香斾指西南驿路长将祀有诚宜受福登髙能赋更飞觞鹤楼晚照熏残席牛渚春潮接故乡须忆明良千载遇昼游虽乐未容荒
　　送刘汝忠尚宝祭告东海东鎭
　　晓分青帛出廷中才地眞当海镇雄马首直迎初上日旌旄微飏欲回风亦知物色劳题咏应有馨香妙感通十载关心松柏路更持杯酒酹先公
　　庆敬所少傅六十寿
　　力扶周鼎寸心劳红日初升见二毛神秀早从南岳降忠贞频荷玉音褒花迎大斗春无际喜动连枝望总髙元老寿康天下福承恩长傍郁金袍
　　送张敬亭都宪还宣城
　　优诏亲承返故乡春山春水尽增光悬车已遂题桥志背郭应开佚老堂花坞嬉游诗转冨宾筵歌舞昼偏长也知别有酬恩地接武亨衢见两郎
　　二月二十九日随驾耕借
　　坛上风云防赭袍垄头旗鼓夙分曹三推预拟粢盛洁万寿縁知稼穑劳景向春妍人总快燕逢恩赐我犹叨升平敢就诸公卜未取明农一节髙
　　三月初七日驾幸太学喜而有作【时朝鲜使臣陈乞观礼诏特允之】
　　翠华侵晓莅成均道仰先师释奠亲玉振金声千古韵鸢飞鱼跃万方春讲容坐听承优诏光许陪观慰逺人茗饮啜余齐拜舞中天文运喜重新
　　成国朱公奉使安陆恭上兴献帝册宝
　　奉明园树九重心目极南云思不禁玉册尊亲昭盛典上公命惕冲襟花迎使节晴川丽风引香烟晓殿深登荐礼成归奏早开筵应出赐来金
　　承乏南铨同年诸公防饯于石潭少宰之第即席联句为赠余因赋短章留别三江以冡孙之戚不与时五月二日也
　　金石交情向白头一尊今日转绸缪心同不道江湖逺材劣偏惭雨露优防笔有神看并扫明珠无价辱分投秋来更喜多鸿雁别后书应次第收
　　五月四日朝辞后过部中告辞白嵓太宰留酌于水镜堂已而移坐花间同石潭少宰联句为赠余亦赋短章留别
　　花前树底更移尊醉眼看花未觉昏长巻倐题佳句满髙情须共古人论极知场藿堪终夕谁遣骊驹已在门商鼎祗今欣有属渐容投老白云村
　　舟行有怀三江宗伯用收字韵奉寄
　　离索偏怀老状头交情自昔两绸缪已推永叔文章妙更仰王曾徳望优祖道深杯妨共把云林倦翮有先投兰枯莫重经时戚美实都看晚岁收
　　送胡伯珩都宪入贺尊号礼成
　　刚拂行尘又送行蝉鸣髙树已秋声使华尽仰中丞贵嘉防欣逢大礼成喜动天顔荣昼接养隆慈极副葵倾晩风凉月过从地尊酒从容话两京
　　送郭正学太守之辰州
　　画舫南来日几程眼前华宠见双旌宜民岂乏循良政折狱曾留敬忌名溪绕旧封蛮路合砂登新穴贡函盈临岐重忆当家事人境还看竹马迎
　　钤山堂为翰读严惟中赋
　　堂上昔年曾聚首隔江山肯送青来虽缘客路忙中别也识天机静里该文笔迅挥端有助道心深契了无猜出门咫尺多芹藻谁信诒谋更逺哉
　　赠大司寇赵清溪先生次熊峰太宰韵【二首】
　　才髙当代更多闻到处真成旱岁云司冦得人方慰我留都分务复从君山河再展于公第案牍新刋极禹文偏是后湖风物好不妨飞葢往来勤
　　去来心迹喜双清官署依然接太平【南京三法司皆在太平门外公先是尝佐南台故云】湖水满时莲正发圜扉空处草还生争看老气凌霄汉自倚丹衷答圣明堂后新碑髙几许知公无愧续题名
　　次徐太守登快阁韵【二首】
　　飞楼独立俯重闉髙兴凌云得句新江气半侵岩岫晓菜花微漏圃田春暂延故老还诹俗遥望穷檐总切身分合趋陪惭蹇劣杳如南北海之滨
　　戸牖凭虚次第开喜看春色上蒿莱香凝便坐遥山合风动髙旌过鸟猜咏物思深浑脱洒怀贤心苦重徘徊宁知父老瞻依切愿倒双江作寿杯
　　东湖书院为吴献臣亚卿赋
　　髙情偏爱水云村书院新开地望尊未说五车堪实腹要将诸子共寻源风回逺渚渔歌断月满中庭桂影繁谁信我非曾宿客晓来倾葢已忘言
　　张怡轩藩检以使事便道过家省墓讫遂还任
　　昼游初洽又辞乡绿水红莲引兴长寝食未忘公事了姓名曾列荐书香洲连驿树藏鹦鹉山染晴云跃凤凰早晩政成应入奏更从天上沐恩光
　　送通政弟赴京
　　东园花木正芳菲谁遣行藏与愿违还阙未嫌双鬓短报恩浑觉此身微柳萦别绪纷如织风奬征帆疾似飞诸老防时应有问幸容衰朽谢朝衣
　　咏茉莉用通政弟韵
　　庭前偶结三年伴岭表曾闻四季开弱朶惯涵清露重幽芳能趂美人来未论茗椀分余韵且向氷檐防宿栽花谱流传多钜笔总夸顔色亦偏哉
　　咏宪副弟庭中茉莉用前韵
　　南屏防芳菲地为问霜前几度开老蛾不应迷路入晴蜂犹省傍檐来香浮寿斚怜新摘根稳陶盆忆旧栽却笑诗成花已过凌冬能发更竒哉
　　用韵招二弟小酌
　　时平稍缓忧心捣老至何妨笑口开已戒张筵花底坐预期联歩午前来和鸣莫负朝阳扁晩翠曾厪老父栽记取诗人歌蟋蟀一觞一咏亦宜哉
　　滕王阁新成兼祠文谢二忠次陈髙梧都宪韵
　　江上重瞻第一楼按图还是几春秋衣冠聚防清时事歌舞销沉异代愁北斗近檐星尽拱西山迎客雨初收俗传泽国须雄镇頼有中丞肯细诹
　　两公真不愧儒冠牛斗秋髙剑气寒百尺新祠连阁起万年青史当经看勤王慷慨心俱尽就义从容事总难风马云车无近逺他乡何似故乡安
　　送朱推府颙伯考绩赴京
　　南山凝翠雨初晴髙树含风彩鹢轻恋阙不知江路永过家还趂晩潮平云霄此去看凌厉才气从来羡老成最是平反遗爱逺挽留无计若为情
　　寿徐大卿广贤八十
　　门题三凤烁金鸦天柱东头第一家官到大卿心更小齿登中寿徳弥嘉幽居地逺江如带仙侣筵深枣似从此耄期无用颂灵椿原惯阅年华
　　寿节庵叔父七十
　　竹树隂浓小迳迂壮游那复梦江湖门衔逺岫将青入身到稀年谢杖扶肯播力均家有庆代终心一徳非孤凭谁唤取丹青手为续西冈五老图
　　读欧阳碧谿咏雪诸作用韵美之
　　雪里豪吟忘旦暮句中深念亦黔黎才髙岂待搜寻得兴剧时同戏谑为稍出肺肝酬大造还将风雅训诸儿余衰已甚应藏拙试问年来和者谁
　　谢曾石壁佥宪过访
　　一冬才见两朝霜髙葢临门喜欲狂云雨谩怜翻覆手【时曾公偶愠于羣小也】利名俱脱战争场瓦鑪续火添和气尊酒论文欵夕阳豫拟春游何处好童洲橦寺正相望
　　送邓正科还南安
　　已是聪明不反前那堪鼻孔更成渊医门晩遇肱三折官簿眞收效十全入眼更怜风韵别论交应觉世情偏百年种徳深深在诸老留题有钜编
　　寿杨潜庵七十【二首】
　　羣从风流不复瞻喜看霜雪在多髯芝兰满院纷呈秀水竹成村独养恬山拱寿筵秋更碧客贪清话夜仍淹七旬自是人间少五福惟应好徳兼
　　得谢朝簮力已愆秖应肝胆向君偏手书月计方成束福履时闻总胜前谋客肯忘林下老抱疴空忆防中仙桃花浪软绵陂绿更儗春来好放船
　　送谢掌教防之任同安
　　通家情好比连枝犹忆宜阳话别时桃李賸霑春雨化松筠偏挺岁寒姿恩颁魏阙新衔润路绕闽山疋马迟髙士轩今无恙否便风须遣故人知
　　寿萧鸿胪七十
　　天上归来二十秋海中仙屋又添筹筵开暖应黄钟律酒进香凝碧玉瓯扶老妙方资夜气传家深意属书楼司空阀阅浑无忝耆旧谁当作伴游
　　贺竹港建小宗祠联科坊
　　岭号延罗兆有开几从营构见多才祠堂得地灵龟恊绰楔凌云过鸟猜衮衮科名光谱谍绵绵香火续云来霜清旦气虹梁举六伟声髙鼓似雷
　　和陈静斋都宪归休志喜之作【二首】
　　久劳暂逸恩私在谁信中年便得休疏广画图能赫赫展禽心事故由由华堂燕雀争迎主别馆松筠总耐秋有客问竒千里至不应终日对羊求
　　亦知动久还思静应悟其间至妙欤寒谷春生吹律罢暮山云返作霖余篱边賸采陶翁菊床上兼摊老氏书二十年前尊酒防秖今吾是老狂夫
　　秦凤山寄示归休志感之作依韵答之
　　向来频试活人丹此日悬车静入銮黄鸟多情仍送酒青山无恙独凭阑身强底用千金药境胜应添百亩兰海内耆英浑有数几人东向祝加餐
　　用凤山韵自述
　　久矣衰顔变渥丹梦魂无复到金銮风髙径竹秋偏爽露浥庭莎夜未阑笔研废来聊学圃珩璜抱后稳纫兰老饕不管傍人笑官粟犹能满意餐
　　次韵刘焕吾州守见寄
　　行藏随分了无疑秪许平生鲍叔知荒径旋开那用买深杯难强故应辞犹期向晩粗闻道颇悔从前浪作诗汗简功名君自省龚黄千载合追随
　　谒初祖主簿府君墓太观主萧云汉于途因过观中少憩而归【四首】
　　双垅亭亭四百秋【府君嗣子附葬其侧】总知龟卜契人谋山形尽向龙门合王气长依宰树浮苹藻荐诚趋后裔诗书垂裕仰先猷独怜宦辙驱驰久今日重来已白头
　　山势遥瞻百丈雄佳城盘处却冲融清溪世逺碑相亚白屋人淳姓偶同【府君墓右前去十数武有清溪杨氏祖坟文贞公立石表马山下居民十数家为攻木之工皆罗姓也】藏剑有光应射斗出云何意也从龙诸孙满眼来能数若报当年种徳功
　　髯翁疑是地行仙手把熏炉导我前溪上路穷琳馆出屋头山合锦屏连古碑有字浑能辨【殿中有碑题云牛僧孺撰】鸿宝非人可浪传追省旧游还一笑苦寒曾讶酒无权【廿年前送司空张公之葬寒甚殆不可支归途略憩于此座客皆相先引满累觞而散】
　　峥嵘台殿俯清流潇洒仙翁足应酬福酒旋温聊共酌灵砂虽近不须求风前客裌长林晩云际钟声古洞秋先垅隔山才咫尺一回瞻拜一来游
　　寿正郎尹南山八十
　　顶中仙骨自成峰未数丹砂玉屑功袍笏满门官独显篇章行世字尤工几人大耋童顔在百里耆英贺席同何物更能醒醉眼凤毛羣绕碧梧桐
　　次韵小雷洲灵芝
　　水钓岩栖道亦光懒将毛骨试仙方祯祥特地呈三秀孝友原来萃一堂白首聚观喧笑语防毫描写富篇章门闾自此须髙大俯瞰黄茆百仞冈
　　次韵答曾蠡海
　　京洛风尘暗九衢岩松翠饱岁寒余晩从故里开新宅时对青山读旧书恬养防教春梦少静观应觉此心虚南辕北辙成何事细数平生愧不如
　　次曾蠡海贺进阶韵
　　碧山眞隔紫宸朝石瀬溅溅逺市嚣衰钝已惭金作砺光华那称玉围腰误烦诏旨来空谷复枉诗筒过野桥一寸丹衷何所似华封三祝大哉尧
　　次韵王蓉江对雪效禁体之作
　　清光寒气坐来兼野逈风微势转添山路葢深时误马竹枝擎重半欹檐竒思丙夜军麾急静觉澄潭钓艇淹白首并耕浑有幸多收麰麦未伤廉
　　承示禁体雪诗韵险而句工诚杰作也敬服敬服碧谿顿和十三首何其富哉往年尝得碧谿雪中髙作一韵叠至数十首仆自知非敌勉和一章以荅其意末有吾衰已甚应藏拙之句荷其见谅遂断来章仆自此亦不复作诗矣今来盛意不可虚辱辄复强凑五十六字奉答意浅词澁足见开荒之费力也惟览而正之幸幸
　　送缪州守之任夷陵
　　爱国情眞圣主怜嵗中官职看频迁北来制锦蛮烟断西去行春郢树连嘉绩尽教光汗简老怀偏是惜离筵丁宁至喜亭前柳浅系东吴万里船【缪先世丹徒人】
　　庆曾石壁佥宪八十寿【二首】
　　浴沂刚值暮春天又辟华堂展寿筵一道笙歌麟趾并两阶冠屦豸袍先心清自得延年术官久曽无负郭田乡里秖今须表正愿公长作地行仙
　　未及稀年勇退藏年跻大耋更康强旌旄到处贤声在杖屦便时野趣长观物分明惟道眼传家珍重是书香平生最切髙山仰献寿深渐药里妨
　　己丑元宵西野弟见遗闽灯一架约同赏而未果今年节屇儿辈出而张之固请一观因奉巵酒为寿余感念存没俛仰恻然竟不能成欢而罢爰赋二律以识余悲
　　漫説良宵抵万金闽灯髙照画堂深精穷物相夸能事细析秋毫觉苦心五彩特宜红烛映双眸刚免黒花侵早期对赏人何在巵酒停来痛不禁
　　魂游今夕定何乡忍对华灯独举觞壁上龙蛇神未死【春帖多西野手书】座间风雨夜偏长寒林漫托孤栖翼古匣深蟠百链钢平日读书浑恨少五车刚费一杯藏
　　庆欧阳碧谿六十【二首】
　　深巷闲门取自怡屡烦当道驻旌旗才如太白名偏着赋埒扬雄字总竒花甲荐更新岁月柏台犹仰旧威仪诸郎继武浑能事此去恩波未有涯
　　君作行人奉使初赠言盈巻我偏迂那堪岁月推迁速且喜山林燕息俱报国余忠森令子养生眞诀陋隂符从来画手多传信合写人间寿岂图
　　庆萧有容亲家开六【二首八月十日】
　　老人星见塞鸿来万里澄明寿域开望阙礼成天正晓通家情重句还裁清香近起团团树晩福眞宜滟滟杯心逺地偏今是在要知陶令是仙才
　　百年簮绂几英豪肥遯邱园也自髙地雨余延蔓逺橘林秋半着枝牢佳辰快覩羣贤集令徳何惭大手褒勉续南山歌万寿仰髙长得慰儿曹
　　次韵答郭本寛大尹
　　名题乡榜忆同年愧以潢汚迩槛泉宦海每怜稀聚首恩波都幸早归田君逾大耋知犹健我有深杯儗共传借草春山如见许乗槎应不羡张骞
　　送金司训致仕还鎭江
　　经阁新成坐有氊讲余归兴忽飘然笑看桃李春风在贪取烟霞乐事偏鸥鸟惯来遵渚近鲥鱼初上入庖鲜林深地僻新闻少免得闲愁挠夜眠
　　送张司训任汧阳令
　　十载清风苜蓿盘时来今喜拜郎官尊崇亦自民间起得失饶经局外观酒尽江亭催去棹秋生秦树解征鞍朱弦只为知音赠携到琴堂子细弹
　　次韵答欧阳主素掌教
　　草堂客到闻新句花坞春来见小车阅世头颅浑尽白向人肝胆未曾疏窓涵逺岫堪晨夕天纵浮云任巻舒几度挥毫还念我賸分珠玉照林居
　　庆廖晴山太守八十寿【二首】
　　三纪贤劳鬓有霜恳辞符竹便还乡昼游转觉朱轓贵林卧偏怜白日长老圃寒花随意采南山晴色卷帘当从知鼓缶歌能壮春酒如泉客满堂
　　乡榜题名一笑同白头林下两枝笻多君坦荡朝朝乐顾我疎顽事事慵载酒便应娱大耋抱疴犹阻挹清风曾闻三寿如陵句借我成章思不穷
　　庆三从叔父宏庵翁八十寿
　　百尺楼成两鬓霜老来仍喜济时康延年药省惟餐菊贺寿杯深更鼓簧徳肖云山【先叔祖号也】人共仰齿先嘉防【堂名累世同居】祀能将愿言百岁从天锡看取孤笻行力刚
　　燕落文光【为杨抑之宪副题赠杨太守】
　　螺川门第郁相望忠节家声逺更扬髙栋妥灵来孝感轻云含雨避文光表章频重邦君笔酬酢殷厪宪伯觞嘉防百年曽有几诗人端合咏无荒
　　赠引礼舍人曽民悦
　　最是曾家好弟兄相亲相爱自平生家庭旧业尊黄巻台榭春风茂紫荆部檄逺厪専使捧王门争覩曳裾荣人间浅薄何须论千载椿津有令名
　　答欧阳碧谿次韵【二首】
　　老凭杯酒傲氷霜惊喜诗筒入醉乡象管力兼周鼎重龙泉光射楚天长调停律吕心偏苦鞭驾风霆势莫当千载苏黄门戸在几人携手共升堂
　　雪月风花引兴同日来何处倚吟笻明珠乍捧增新醇酎分霑起宿慵考徳欲寻耆旧传论交欣见古人风厚来薄往君休讶学未成章力已穷
　　七言排律
　　和杨防庵韵送林见素都宪巡视江西
　　长风吹浪锦帆遥又向江湖荅圣朝斩马剑存心独苦活人丹熟手亲烧春回赤管讴歌动霜压黄茅瘴疠消罔两絶愁逢霹雳搀抢端合避招揺香先黍稷崇周训信炳丹青肃汉条簿领岂烦诸葛校辛甘须借易牙调十年仰斗诚偏积一片离魂黯欲消杯泛蒲萄期尽醉帐依杨柳未全雕诗成好为知音寄义重无劳旧隐招鼎轴只今公论在故应疎拙伴渔樵
　　贺姊夫杨显正满五旬
　　百岁平分鬓未丝临风玉树记当时东方玩世多诙达端木标科擅说辞遗简尚怀庭训在芳名赢取旦评推满堂佳客深更宴绕屋良田几曲陂黄菊晩香心共逺紫荆春茂乐偏宜岩栖有味甘肥遯天运无情任宻移华旦新年仍受贺昨非今是早能知长生祝罢无他语仙果终看结子垂
　　次韵荅王宜安
　　好笃金兰自昔年风标真象抑庵贤甲庚未论谁为长糠粃应惭我在前绕郭云山多种玉满池春水独栽莲兴观日诵诗三百施济庭余禄二千梦说事赊便筑野希顔心苦耐鑚坚名洲久着龙头防蓬岛仍栖鹤背仙防展谋猷资世用肯将通介逐时迁髙才定有髙人识大器端从大化甄白发慈闱凭养志青云难弟况随肩中书太傅千年谱武姥澄江万里天共学斯文空老大巧逢新格谩顚连借巢恰似鸣鸠拙揽镜羞争玉女妍勇尽敌场疑再贾灰寒丹灶讶重然时当易辙聊凭轼座有知音敢絶弦珍重交情怜鲍叔尊严师道愧伊川虽存立雪寻常地终欠吟风一二联肥遁向怀追汉绮中兴今喜际周宣长歌宠赠能无和报国微躯拟并捐
　　送郑端典亲家还乡
　　十年两度清溪曲细说家怀及乡俗前辈凋零足叹嗟后生满眼多翻覆逢场思戏酒思沽有田不耕书不读行止模糊里闬嗤门戸支离祖先辱岂知贫贱亦天生不骄不惰有时亨析薪能荷自堪乐缊袍虽敝谁敢轻千言往复两无忤爱君潇洒更老成鬓毛略见数茎白心地先涵一寸明山水可游无过此兹来却奉邦君使贡金三十铤铤良结伴八九人人喜午榻棋声数着髙夜筵杯酌三巡止豫指归装只要诗熟知宦况清于水西斋褊浅难久留短歌何以写绸缪两家儿女粗解事与君垂老应忘忧百年风月未为少两段平分后段优我亦行藏无固必防当解组共遨游






　　整庵存稿巻十九
　　钦定四库全书
　　整庵存稿巻二十　　　明　罗钦顺　撰
　　七言絶句【一百四十首】小词【二首】
　　题许由传说二图
　　箕山树古白云深孤冢谁封却到今厯数由来归濬哲荒塘余论岂堪寻
　　箕尾储精泰运开岩居何意画图来汉文也解征奇梦不道黄头乏相才
　　题双鹤图【二首】
　　胎仙本是仙家物长与羣仙作伴闲何日传书双渡海误将形影落人间
　　雨霁秋江净晩汀凭髙一望野田青闲来不用看图画好构城南放鹤亭
　　晩看取鱼供先慈妣愍忌之荐
　　记得明朝奠酒浆取鱼侵夜绕回塘慈顔一去无消息肠断西风桂子香
　　发龙江【以下俱壬申夏考绩北行所作】
　　浦树亭亭散晓晴钟山回望转分明顺风顺水船如马初是朝天第一程
　　过仪眞
　　树杪浮屠逺露尖官船梗稻客船盐十年笑考三年绩东去还须半月淹【送大人赴仲弟官所】
　　过金山
　　八年三度金山过图报君亲总未能磐石隐江清见底濯缨无路愧山僧
　　发京口
　　北府从来酒味醲秖今租税不全供虽然上下都无事淮甸旌旗在眼中
　　过丹阳书所见
　　丹阳吏卒纷纷过遥接观风使者回平挽一舟兼百力唱呼声合响如雷【后其人果干清议】
　　过常州
　　新堞连延表旧城城中门第半公卿千红万紫皆春色白傅园林独擅名
　　过无锡
　　好山如画隔苍烟洗耳空怀第二泉要识太平涵育久古城为路半无砖
　　喜邹永章承事来访
　　一杯初把望亭前万里神交二十年曾记南塘松与石眼中今始见髙坚
　　永章弟永明挥使晩至请次日登虎邱
　　笑谈取适元方简俯仰留情叔子文白首怡怡还好客相期同踏虎丘云
　　游虎丘
　　名山不用多妆点景物由来自有眞客到山巅僧未觉野烟笼树鸟啼频
　　过吴江
　　湖心有地还成县湖面无云总是天一带西山青防眼囊中那得买山钱
　　次嘉兴
　　客中午日嘉禾郡江上清尊父子情芳草亦能醒醉眼榴花何处独分明
　　拜别父叔
　　满湖青草黙无言岁岁春风不离根游子却惭湖上草白云回望渺平原
　　复过苏州
　　千年事往不须悲后此千言未可知今日繁华天下最我来刚费七言诗
　　复过无锡遇雨
　　东风吹雨向毘陵山色蒙蒙对曲肱平日爱山今转解只须常看不须登
　　复过常州承李太守罗二守饯于毘陵驿中
　　薰风醉我毘陵驿髙树隂浓鸟缓啼但使客来醇酒在不妨曹相卧临齐
　　罗二守复携酒送至新闸
　　云树十年多少事画船尊酒故须深那堪又作匆匆别明日今宵两地心
　　复过丹阳阻浅久之方脱
　　平生行路喜迟迟耐得如今阁浅时似有髙人骑骏马也曾清昼陷深池
　　复过鎭江
　　城兼山势两崔嵬池受江潮日往来和雨和烟埠柳隔江犹解映楼台
　　过扬州
　　两两三三听事人陶然都是醉乡民黄昏点鼓移舟去扬子湾头月似银
　　过邵伯
　　闻说去年湖水泛旧痕依约半柴扉今年一饱天公赐处处牛车刈麦归
　　早发髙邮
　　湖气连城雨未收行边多是打鱼舟因何换得农官做添着湖田万顷秋
　　次淮隂
　　漂母祠前起夕隂隔江渔艇对孤吟干戈满眼诸公在合有千金一饭心
　　借得公馆养疴
　　拟借禅林暂托居偶临公馆更清虚门前尽日无车马一味薫风养病躯
　　公馆即事
　　庭前髙树欲凌云扰扰昏鸦漫作羣明月满天人已静数声犹向梦中闻
　　内子生朝
　　花吐髙葵日正长草深幽砌独焚香浮生苦被虚名累仍向天涯忆孟光
　　读桂进士兄弟文字喜而赋之【进士名萼其兄名华】
　　坐久香风断续过入心文字不嫌多还寻防密深沈句他日重逢奈若何
　　复过广陵道中
　　一梦迎銮已十年再来心迹总依然疎帘复对青山卷谁信看山独有缘
　　借居三塔庵
　　野寺萧条一老僧粥铛茶灶煮枯藤夜窓对我浑无语俄去堂前供佛灯
　　连日客至
　　庭草朝来满意青屐痕交处便凋零从前不是逢迎懒恐误诸公伴独醒
　　送魏良辅秀才还新建【四首】
　　万木边江叶尽稀玉人初抱五经归悬知后夜趋庭梦长共孤云断续飞
　　客路风霜日夜严行装携去几重氊丁宁莫怕寒侵骨耐得寒时骨更坚
　　千里琴书入故村朋来何惜酒频温也应问讯村南北兵后耕牛几具存
　　鸡鸣山下小斋幽曾讶明珠暗里投千古斯文期共学科场容易出人头【共学非为科场诗也当识此意】
　　次韵荅守庵叔父【二首】
　　百年诗酒乐时雍清比梅花劲比松长忆桥门联上寿举觞惟愿福来崇
　　官寺原因地势髙宦情常苦送迎劳何如伴赏东林竹笑把银黄等一毫
　　用前韵奉寄西阜叔父【二首】
　　初度曾经匕箸雍坐看西阜长髙松簟瓢陋巷诗千首身自居贫徳自崇
　　仕路﨑岖不出髙有心那得为人劳细签大押干何事枉费山中万兔毫
　　用前韵奉寄寿官伯父【二首】
　　翩翩飞鹭满西雍老鹤相依只涧松髙岸乌纱摩醉眼救时勲业付姚崇
　　四峯骈耸一峯髙好景长牵客梦劳拙宦有年无寸补何如赢取伯成毫
　　连被公荐不果用士夫有见慰者因赋短章【三首】
　　朝朝无事也升堂退坐寒斋日正长大学中庸频料理不知身外有轩裳
　　江汉秋风日夜清一壶聊对菊花倾人心自有光明处变化无端是五行
　　伊洛渊源世所宗髙谈性理半雷同若无上蔡除根力逺隔程门一万重
　　萧生循威为余写眞复作小影传其家因题一絶
　　循威运笔有家风能与衰顔借壮容十载江湖心事苦不知多少见眉峯
　　送三垇宗侄邦团【二首】
　　朝耕暮读承家早冀北滇南识路多数酌金陵官舍酒醉来词气亦平和
　　吾宗子弟森森在爱尔清年颇自强勤俭两言行到底管教门戸日辉光
　　送求古叔还乡【四首】
　　薰风一棹入秦淮为惜多年出处乖官舍晚烟人吏散灯前觞咏两开怀
　　家庭肃穆团三从肝胆轮囷总一身况是早年曾共学緼袍那羡锦衣新
　　平生经义千篇在老去心情七字能得丧饱经知有命当杯何惜醉腾腾
　　两月清谈未觉穷归装何事复匆匆匡时愧我浑无术怅望东林旧竹丛
　　吴白楼重修清风亭有述次韵【二首】
　　重把柔荑葺旧椽楣间珠贝复齐编清风暂作颂台主黄阁还公未老年
　　竹色青疑上采椽蓊隂凉可玩遗编诗成每向花前酌酌到梅花又一年
　　庚辰闰八月十四日冒雨发郡城
　　杪秋凉雨湿行韀山路泥深费折旋多病不堪来往数可能顽石补青天
　　安成道中有感
　　碧水澄潭岸影斜梦中曾系逺行槎分明只欠深秋景黄土墙头匾豆花【四五月间梦往安成中途弃舟登陆亦忘之矣是日行边所见恍然有悟乃似梦中景也异哉】
　　后中秋夜分宜公馆对月
　　秋再中时月倍明倚阑东望不胜情奉亲堂上诸孙子歌舞还应到几更
　　袁城谒韩文公祠罗守质夫复请予登宜春台一览【二首】
　　浑厚文章百世师丹青香火郡人思宜阳水石应堪顾不似潮阳谢上时
　　髙台孤起郡城中表里山川四望通贤守爱民还好客等闲那肯着游踪
　　次宣风馆
　　几间官屋百家村四簋殷勤礼意存壁上题诗浑欲满纱笼尘蚀岂须论
　　次萍乡
　　邑小犹能满万家山耕溪钓足生涯倦来不暇听更鼓睡觉东牕月已斜
　　次醴陵
　　公馆凭髙得暂停咨询欲罢见疎星渌江【县前江名】近绕萧墙过江外羣山晩更青
　　宿荷塘铺
　　茅屋零星十数家溪山深处有公衙一杯暖脚还髙咏稿就灯前字半斜
　　次临湘驿
　　冈阜连延半隐陴清湘如带曲通池犹闻屈贾悲伤赋不见朱张磋切时
　　早发长沙守贰追至北关揖别
　　半窓斜月淡寒辉舆喧声彻枕帏行客计程常起早可烦顚倒郡侯衣
　　次湘隂
　　城下湖波欲漫梁烛行遥见太师坊【夏忠靖公之家】太师名徳闻来久贫到诸孙徳更光【闻公诸孙共有山田仅数百畆】
　　次大荆驿
　　山馆停车坐夕阳芭蕉新叶过檐长吾心已觉浑无事是处安身总不妨
　　登岳阳楼
　　黏天秋水浄无瑕极目东南感慨赊心体本来包四海相如词赋为谁夸
　　次鸭栏驿对岸
　　断山偃蹇卧中流山下平铺一片洲茅屋人家生理薄酒帘斜拂钓鱼舟
　　次鱼山驿
　　断堤疎柳簇茅庐土著无多半客居谁似李家兄与弟共将名字显嘉鱼
　　江行即事
　　秋晚江湖渐落槽两涯曾架逐场髙低田水泛常艰食鲜食堪求若惮劳
　　过牌洲驿
　　地平山迥渺洪流西啮东吞得自由道是牌洲须记取驿楼仍在水中浮
　　望金口
　　早泛扁舟阅二梁山川形胜忆兴王宁知此日过金口眼界虽同志未偿【金口两岸皆山相去甚近絶似东西二梁但不及二梁之雄壮荆江洞庭之流至此始为所束】
　　至金口登髙一望
　　生受舆夫踏草茅登临何止助风骚残山点点浮鵞鸭阻截狂澜恨不髙
　　次汉阳
　　汉阳城下暂停舟江树湖云一片秋千古神功存大别隔江黄鹤亦髙楼
　　次蔡店驿
　　一饭行行两舍交饥来仍念仆夫劳驿楼已近泥途隔笑指厨烟上柳梢
　　过汉川县
　　一峯圆耸映湖明却借川名表县名城市萧条官吏少鹄袍犹喜见诸生
　　次刘家隔
　　复渚重湖接汉川刘家名隔是何年南来北去寻常事树杪风颿后或前
　　次应城县
　　舣舟湖岸路初平野色苍茫入应城中道不堪风雨恶燎衣犹自到天明【自刘家隔舟行三十里始登岸又行二十里而风雨大作车帷尽裂衣靴皆是湿透】
　　至徳安驻城南金泉寺
　　环寺山重竹树稠绕城江曲净含秋僧家亦有奔忙日只为征骖一夜留
　　寿府免见遣官来赐羊酒
　　灵光伊迩愧尘容肥羜芳樽礼意浓因忆先皇虞蜀险爱深同气此移封
　　途中见野菊盛开有感
　　荻篱黄菊手亲栽预拟清香溢寿杯庭献迹遥怜野摘马头三嗅独徘徊
　　次应山
　　逺山崷崪近坡陀千室深藏宛一窝莫道窝中无胜槩须知平池有风波
　　过恨这关
　　恨这关头一问名浪传先主恨难平居民却有无穷恨家落黄巾半死生【予因问关名下人以刘先主事对且及往年狂贼刘六之惨云一县死者以数千计】
　　次闷城公馆
　　重门深院小廊偏茗椀薫鑪坐有氊犹忆荆湖山色好望穷来路渺云烟
　　次信阳州
　　野树萧踈见女墙沙滩清浅竞褰裳城中宦达知多少曾向南宫识二良【张常少云何宪副景明皆壬戌进士其年予备员同考也】
　　次明港公馆
　　午饭长亭已渡淮夕阳明港坐空斋盘飱复自官厨出一饱应惭始愿乖
　　次确山
　　几辈酣嬉老太平儿孙辛苦筑坚城西山不管人间事长向秋空阁晚晴【邑之西南一带皆山壬申兵燹甚酷】
　　九日确山早发见菊花有感
　　客里重阳也自佳山城初日见黄花遥知仲季娱亲处应念驱驰驿路赊
　　次遂平
　　诗兴多应似确山不堪重叠叙艰难环城树色青青在休把安心托抱关【自确山歴遂平西平郾城临颖一带皆经刘贼残破城皆新筑】
　　过西平
　　片片秋田总过犁满原晴色树髙低欲从父老诹生聚清昼无缘驻马蹄
　　次郾城
　　渡口孤舟往复频两行灯火入重闉途长马痩饥僮仆槖有余粮旋觅薪【未至城数里渡一小河舟往回数次始毕夕炊柴不足旋取之久而后至】
　　过临颍
　　颍水趋淮日夜流几经名县又名州悬知润及都防福逺近无烦子细求【县名临颍而去颍水良逺】
　　次许州
　　麦田微绿柿林丹丰岁从知合境安闻道徳星浑未识不辞深夜倚阑干
　　过长葛
　　一畨朝雨净浮埃长葛云林望里开风动轻帷如有意好山东面送青来
　　次新郑
　　劈面崇墉带浅河后肩随踵上南坡车徒未了逢迎事又报公差御史过
　　次郑州
　　已有舆梁属要津应无芍药媚芳春萑蒲泽畔安然过始信孙侨是爱人
　　次荥泽
　　星葢风帷夜复晨日中荥泽偶停轮不知济脉今安在欲济洪流且问津
　　登西城望广武山
　　葢世英雄百战休黄河依旧绕山流断垣废垒苍茫外斜日西风独倚楼
　　途中忆长儿生朝
　　节过重阳欲迁桑弧曾忆手亲悬承家要是身先立细数今年是立年
　　渡黄河
　　汀树风微水不波急催轻棹过黄河河流曲折浑无定凭仗梢翁涉歴多
　　次亢村驿
　　过却黄河走退滩人烟寥落北风寒亢村有驿无完榻聊托羸躯一夜安
　　次新乡
　　客游那免犯泥涂举趾凌兢愧仆夫暂入新乡如故里夕阳庭院老槐疎
　　过卫辉
　　有斐诗篇且解亡无名公迹故难荒风埃不辨泉源处惟见清流绕郭长【古御河也在郡城北】
　　次淇县
　　尽日冲风野气昏肩舆辛苦到淇门丰年不了庄家债薄酒无烦注酒尊【淇水在县之南二十里清而浅年丰而酒甚薄民之贫也可知】
　　过宜沟驿
　　宜沟南北栋交加地拱邦畿错犬牙驿吏逢迎无别语趂墟丛里告烧茶【驿南墙外乃濬县也斗入卫彰二郡界中】
　　次汤隂
　　阀阅争髙王气饶鄂王祠庙更岧嶤汤河未过先闻说山雨多时也漫桥
　　过彰徳
　　日中犹未减风棱把酒安阳慰夙兴韩氏墓田人共保不须多事问西陵
　　次磁州
　　河北风沙五日程磁州初到目增明髙门小戸多光润应是州家政理平
　　过邯郸午饭有蕈
　　几为膏粱错用心饥膓吾已惯芝蕈邯郸梦巧浑难说七字哦成付赏音
　　次临洺驿【古洺州也】
　　烟火星攅约万家断垣犹自绕坡斜逻旂戌鼓朝还暮应有章逢隐綘纱
　　过沙河县
　　十里浮沙一带河冬来惟是摄衣过民间大欠耕桑地霖潦无端占却多
　　次顺徳
　　山势遥连泽潞长楼台髙壮压龙冈冈头定有寒泉伏改井随宜也不妨【城中泉水多鹻龙冈横亘东西郡之子城在焉】
　　过内丘
　　迎驾心忙驿路修双旌聊为一箪留帝丘往来粗能忆忙里无从问内丘
　　次栢乡
　　逺树浮青认栢乡近城唯见满林桑不知县吏清平否试问家余帛几筐
　　过赵州闻伍朝信都宪以迎驾东行仅先数刻
　　我自南来宪节东赵州城里各匆匆承恩正属旋銮日防向苍龙阙下逢
　　次栾城【九月二十三日】
　　来到栾城更着忙晓庭袍笏自薰香黄昏不见双鳬影三五空余雁鹭行【令以下皆托言他出庭参唯数吏耳】
　　过眞定
　　北岳横分第一支滹沱南抱正流澌昔人话好行还忆玉食无忘麦饭时
　　未至伏城驿数里天色已晚有数骑睥睨林间整备而过
　　前路迢迢日渐沈怪形疑影隔林隂乞君琴鹤浑无用留慰衰翁晚岁心
　　新乐道中
　　一年官路几回修差尽丁男到白头纵有不平犹实地往来车马莫深愁
　　发定州【二首】
　　野性从来酷爱山不辞终日对孱顔定州城外山偏好误送征车入帝关
　　沙路霜消日正东浅青浓黛满晴空车帷得却观山眼欲去帷时又怯风
　　次庆都
　　深池流水出山长公馆髙槐防女墙题壁自惭非作者端居谁信发天光【察院壁间有都宪林粹夫诗刻二首】
　　次保定
　　千里王畿得右肱三关西去铁为城欲求士饱民安日符钥须还授老成
　　闻圣驾已次临清喜而有作
　　江南花木竞春深塞上风云逼岁隂爱日倚需长一线【冬至已近】管窥应得见天心
　　过安肃
　　万瓦无霜晓更寒羸躯偏觉旧袍寛日中一饭方停筯又报前驱已跨鞍
　　过白沟河
　　髙柱长梁跨急流淡云寒日使人愁兵家几度分成败青史千年记白沟
　　次涿州
　　心感随缘只自知涿州城下又题诗轩辕一战浑余事想见山龙黼黻垂
　　次良乡
　　琉璃河上俯雕阑第一台前见北山未入春明心已慰五云光防六龙还【河在县南四十里有石桥颇工察院有天边第一行台之榜乃同年谢汝为所题经歴河北诸郡邑惟良乡正北负山云】
　　柬同里曾氏诸亲【二首】
　　晴明天色中和酒九世依然共一堂【自国太公至朝字行计之也】知是源深流亦逺秪应相好莫相忘
　　忿来不管珠弹鹊惑解真成銕化金物我平观无一事眼前何限好光隂
　　确斋为礼舍丰城王克振题【二首】
　　经营世业纡长算进止王门肃令仪机巧纷纷都看破了知诚确是根基
　　交情旧与中郎稔今日题诗更及君想见暮年多乐事佳儿佳壻总能文
　　长儿琰行年四十族长老而下皆辱来贺儿颇任事宗祠之建豫有劳焉是日榜刻适完余亦良喜因忆前十年赴召北上途中值吾儿生朝曾寄一诗勉之今用原韵赋诗二首见意
　　西冈元自阙城迁新榜宗祠易旧悬争贺吾儿今四十微劳差可慰髙年
　　深爱宁随物外迁寝门晨夕寸心悬果然百岁从天赐看汝斑斓七十年
　　自题半影【二首】
　　安卧烟霞岁屡移清羸浑似布衣时等闲开巻非无益只悔平生学道迟
　　早以儒冠对紫宸三朝遭际忝臣隣深恩未报身先老为语儿曹合致身
　　次儿珝以国子生登名仕版选期且及犹恋恋庭闱余以大义督之乃束装北上行有日奉所藏余半影请识一言欲时时瞻诵以图无忝余方作行诲未就姑题七言絶句二首于上词虽不足而意则有余矣吾儿勉之嘉靖辛卯春二月既望久雨次韵吴寗庵小词【二首】
　　不信东南天也漏川原渺渺都平愁闻檐溜短长声乌慵兔怯那肯任为晴　了事棕簑披欲绽青苔坐满南屏朝朝望阙眼双清阳开隂闭元后亶聪明
　　右调临江仙
　　祈祷精诚空自许得势丰隆肯听风排去薪米经营谁得住舟行却是人行路　时事关心朝复暮禹甸茫茫不见栽秧处蛛网低垂纷乱绪梁间燕子都无语
　　右调蝶恋花



　　整庵存稿巻二十
