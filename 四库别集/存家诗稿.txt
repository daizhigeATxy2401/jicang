　　钦定四库全书　　　　集部六
　　存家诗稿　　　　　　别集类五【明】
　　提要
　　【臣】等谨案存家诗稿八巻明杨巍撰巍字伯谦号梦山海丰人嘉靖丁未进士累官吏部尚书赠少保巍敭歴中外居官有能声自跋称幼习举子业不知诗至嘉靖乙夘外补晋臬提学曹忭始导之为诗归田后与山人吕时臣相倡和得诗六百余篇属邢侗邹观光评隲而存之盖其中嵗学诗与唐髙适事颇相类而天分超卓自然拔俗故能不染埃独发清声王士祯池北偶谈称其五言简古得陶体为明人所少又举其前年视我山中病落日独骑骢马来记得任家亭子上连翘花发共衔杯一絶盖其神韵清隽与士祯论诗宗旨相近故尤赏之然其他髙旷简古之作尚复不少固与当时嘈杂之音相去逺矣士祯尝选订其诗为三巻属谢重辉刻之今未见此即邹观光删定之本也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　钦定四库全书
　　存家诗稿巻一
　　明　杨巍　撰
　　五言古
　　述征二首【嘉靖丁巳外补晋臬】
　　嗟余丘壑姿趋世良非宜始作毘陵宰既登赤玉墀两官无寸补窃禄负明时还家田已废覧镜鬓多丝复畏简书去逺于关塞期骨肉重分手离忧当告谁
　　朝发沧海湄暮走西河道秋风吹河水野阔声浩浩客心亦如此旅饭岂能饱频瞻太行云复吊燕台草世事多艰辛顔鬓忽已老悠悠行路人谁知此怀抱
　　弹琴峡
　　瑶琴何处闻停车空缅想谷静水声幽霜余山气朗无声心亦闲况复闻清响大道晦有时灵物岂易赏徘徊坐磐石髙歌动林莽
　　送王同年中丞【遴霸州人自延绥归】
　　兄也景畧流平生更慷慨世事一到手此身即不爱开府向沙碛咫尺是贼垒筹防走风电河山有别态西人胆正寒印绶倐然解吾辈去留间岂无天意在今年予衰甚亦欲浮于海他日修短札从兄乞沆瀣
　　送漳渠杨公分守云中
　　怅望云中城犹隔桑干水逺道令人愁况近单于垒单于何猖狂侵掠日未已苍茫应与朔满眼生荆杞天子厪宵旰吾徒寜不耻杨公慷慨人愤时恒拊髀谈兵樽俎间往往得神理兹行讵徒然王庭应逺徙分手勿踌躇丈夫志万里
　　读友问集【何迁着】
　　独把一编坐门前双鸟喧春风来几日草木倐以蕃因兹悟至理兀兀欲忘言
　　旅中偶读元次山西阳城之诗追忆旧游拟作四首
　　海
　　仲尼欲浮海而我居海边海中有大鱼岸上有薄田种田须荷锄捕鱼还刺船农夫与渔父相见复相怜
　　楞严寺
　　此寺置何年大唐贞观嵗中藏白石碣上刻前贤字地居古河边门临野无际忆我读书时寒榻同僧睡
　　马谷山
　　马谷近愚谷所以人迹稀昔名乌鹊山不见乌鹊飞惟有紫蕨菜其苗髙且肥洞口封白云专待主人归
　　三里村
　　去城三里遥亦无客来往本是老农家荷锄非勉强既喜儿童愚又见桑麻长早晩酒一壶自歌还自赏
　　苦寒行沁州山中作
　　凌晨陟岭诘曲怯跻攀抚时嵗聿暮积雪蔽崇峦寒生危堑里雀啼枯木间绵衣犹恨薄仆从衣俱单路旁有民舍柴门掩空山壮者散四方老者卧草菅海宇多变故徴求日未闲营构一何急边尘满汉关壑深水不流我泪独潺湲凭谁叫阊阖早使阳春还
　　同沈生京李生舒华宿清凉庵
　　我从炎海来乃至清凉境隂壑草树寒絶顶天风劲幽懐自兹开老眼亦一骋白云生洞口逺与诸村映旷哉天地间此道谁畧领休文躭苦吟李生习禅定相对寂无言意与山俱静夜深清磬发尘梦倐然醒
　　题松谿书屋四首
　　逹人屏尘垢日日向林麓偃仰岩壑间置书翻不读以道猎万化机运洞伸缩黙然坐磐石一鸟鸣髙木浮化万山里山色何青青更于最深处乃结一茅亭谿径饶芳草旦晩饭仙苓澹泊有如此曰惟养性灵谿声与松声早梦寒惊破萝径露初晞歩向西斋坐云生树忽暝泉响山疑堕吟成二雅诗歌罢无人和汲水自潄齿隠几读隂符既以窥元化又欲定八区大道无言象至乐在江湖时运苟不至且覧昆仑圗
　　詶董信溪雪余枉顾
　　山园何寥寥雪余枉髙歩自愧非戴家乃劳子猷顾呼酒畅幽怀烹茶有隠趣徙倚瞩烟峦瑶华缀林树微微霁景流天壤色俱素深拥初祖门清忆谢庭句苟非佳客来兹意成沦误言别日将夕怅望城南路
　　将赴上谷留别纪山二首
　　我为东齐人君为南楚客相逢晋水阳结交见肝膈丝竹列广庭嬿婉屇良夕自谓长如此讵知有行役行役在塞门念兹伤魂魄
　　恋恋不能别乃至旷野中啣杯各惆怅日暮生悲风悲风卷蓬草一西还一东尘世多变态后会安可同携手望云衢愧彼双飞鸿
　　春日述怀
　　晓斋春雨歇一鸟当鸣山云入我座不知在边城夙心本闲旷偶无尘事营手把楞伽读忽已忘吾生轩冕是何物可以婴其情君子贵得道谁能顾浮名
　　观李山人海市圗
　　箧中何所有惟有海市圗我知山人心长与变化俱天地蟠胸臆楼台倐有无岂为蛟蜃宅本是神仙区秦皇亦英主东坡乃巨儒空劳平生心不得到蓬壶昨日安期生访我跨双鳬自言阜乡亭宻迩帝君都又言尘世幻沧海有时枯袖里出仙籍独见尔与吾去去凌飞虹手中握玉枢谁云阻弱水若过东家垆堪悲轩冕客终日在泥涂
　　述怀四首
　　自幼习耕钓足迹不离村长覧农桑书亦窥道徳言秪以家贫故始驱南北辕驽马多颠踬末路怯腾鶱去就不自决其如负国恩上书解簮组吾将返故园
　　鲲鹏翔万里鹪鹩在一枝大小各有适进退岂无时胡为狥利禄萦萦至死悲荣公行带索陶氏恒苦饥至性苟无累贫贱复何辞归去卧山中斯人良可师
　　泽兰沿野径鶗鴂鸣高柯感兹悲时序倐如流电过余年方半百鬓发渐以皤去日不能再来日寜几多我欲寻瑶草兼之种玉禾若待功成退谁挥鲁阳戈
　　管寜东浮海范睢西入秦贵贱虽异致千载同一尘忆其在世时不如隠者珍因之慕莱子归侍白头亲所贵在养志寜论鼎与茵长揖谢浮世防鸿不可驯
　　沽酒与吕山人话旧
　　前年酀城与君始相遇慷慨夜深言所期在逺慕闻君返故乡干戈满道路我亦抱沈疴命危若朝露还家无旧业生事同流寓薄田徧蒿莱残书亦虫蛀日夕卧空园怀人望云树岂知寥落所君自逺方顾相别几嵗时相看忽若寤槖中无黄金鬓边色已素既以感朋好兼之悲世务沧流不可回蝉鸣日将暮对酒且沉酣万事有天数
　　初至鴈门谒闵中丞【煦任丘人】
　　余本鲁诸生未习戎马事前年释裋褐万里向边地秋风起鴈门羽书日三至中丞燕赵豪临敌有暇思幕中集羣画辕门列虎士亦欲效区区坐使疆埸治但求干戈戢勲名非所志
　　上元防集以病不赴柬荆人喻明府燕人于李二广文
　　微风韵春夕圎月吐城闉式防偕流俗旨酒娱嘉宾火树明还艶丝竹间且陈燕赵多英客荆郢尽词人雄谈惊四座击节洽芳辰顾予寂寞士独与药炉亲今宵有髙咏贻来慰病身
　　题媿非马公巢云亭【有序】
　　结亭树杪古今所稀欣然赋诗以明向往因及小洞非曰鬭奇
　　先生好事者往往弄奇怪所乘竹木车首尾作船态前年造行窝看花随处载世人无不笑达人无不爱忽于栁树上为亭团似盖四围无轩云烟互而霭亭中何所有酒杯长日在亭中何所为吟诗学马戴亭中何所见北溟与东岱亭中何所亲山僧与荷篑秖欲逺尘寰不为増气槩我也作一洞狂放亦其最两孔亘如环中间颇不隘朅来陈道人品题是仙界防心坐终夕动静俱无碍百年湖海意领畧须吾辈秋风吹十里初凉体则快或饮君亭上或酌我洞内酩酊无不可谁能求富贵兹乐难具言更以心相防
　　田居柬李明府
　　自余解兵符为农向桃岭病余犹荷锄灌园初凿井所赖明府贤蝗飞不入境木棉徧平冈蔓交野径朝吹烟气合日落山村静时防妻子来瞩此田中景杂芳娱幽抱寒虫满清听往年亦此土人与嵗俱梗感恩讵有涯抚事宁无省是时已秋敛场圃家家整烹鸡若罗珍为黍当噉饼闻君欲枉驾老稚皆延颈
　　醉中放歌【同吕山人作】
　　茫茫天壌内狂放有吾徒布袍不值钱当酒寜几壶晴空起雷雨把杯相叫呼烟云满郊甸龙蛇能辨无世态亦如此富贵岂良圗管仲尚小器公孙非丈夫惟有刘伯伦酒徳耀寰区
　　春日讯喻明府
　　君有医人术春来亦抱疴良以忧防故不为簿书多吾乡沐休泽节候入阳和谷风吹广野晴日动寒柯卧理自髙才心赏其如何意况本闲适端不废歌我病偶相似芳嵗俱蹉跎寥寂仲蔚宅华轩几时过
　　初春卧病答喻明府韵
　　英嵗云谢缠绵仍负疴百龄今已半日月谅无多心含万古愁岂不滑其和春来散情性徙倚眄庭柯贤愚防有极孰如防运何开门得琼藻慷慨一悲歌道防昔已然不必问蹉跎秪当饮美酒莫使嵗华过
　　环县别计簿萧郎中【大亨泰安州人】
　　君来自庆阳我先宿灵武前路入沙碛况为风雨阻馆舎对层台苍茫阅今古愁云黯萧关江声带鼙鼓忆昔白衣士谈笑恢疆土君住泰山下日夕吟梁甫局蹐者何为王事方靡盬逢时树勲名桑刘口不数我鬓已刁骚逝将寻巢父山城无酒家别悰觉其苦
　　醒后闻磬声
　　泠然响清磬我思良悠悠披衣一起坐明月悬髙楼遥遥目天宇空阔万象收此时无人言独与太虚游河清不可俟天运倐已周防心入无极真想在浮丘人生亦昼夜身外更何求
　　还乡
　　去乡十五载今方返敝庐日暮望城郭惨淡心何如存没悲亲友萧条叹里闾旧日同游人擕觞数过予既慰干戈苦再惊鬓髪疎流年何超忽世事笑空虚余岂真隠者迂拙宜郊居是时春聿暮栁色拂长渠自顾疾病身犹能荷犂锄昼耘桑麻田夜读防庄书
　　喜吕二山人中父见访
　　客自越中来沧江访逸叟念别倐经年新诗得几首嗟君衣上尘笑我门前栁世事多翻覆各掩谈天口留君且莫行牀头有黍酒
　　甬东篇【有序】
　　吕二山人四明髙士也旧号东野余以犯古人又气韵潇洒不类孟忽忆古诗云四明有狂客风流贺季真四明乃甬东郡也遂更号甬东并赠小诗
　　四明美山水我闻已多年八十二峯云日夕带甬川中有季真宅松竹凌苍烟髙风与胜迹万古光林泉明时有吕子逸气何飘然虽在甬东住未买甬东田朅来游海内声诗盛流传山巾与野服见者称贺僊将欲寻瑶草孤踪寄八埏时人或未识观我甬东篇
　　和王宪副西石宿左衞见懐【之诰楚人】
　　寒夜客何如更堪喧鼓角乱山残雪里能无动离索羊河不隔梦飞去共君酌两地结孤悰灯花向人落
　　鴈门述懐詶徐王杨三君子【圹　基防】
　　黯黯髙阙云恻恻鴈门树我来夏方初不知秋已暮时序固其然鬓毛愁则素勲名愧流辈乡山梦里去孤抱竟谁陈援毫述短句
　　边尘秋不起公余即闭关所慕在沈静日夕对南山长空寒鸟没逺岫孤云还世途老难行因思江海间匪君有道气何由展心顔
　　沧海不西流日驭无东轭如何百年间愁与病相积我有万古心倾倒向三益徐孺髙士流王猷尚标格扬云作词赋雅调宣金石
　　秋风吹紫塞木叶不能闻慷慨空如此多愧武安君平生秉微尚归梦一何勤手弄池水足蹑灵岳云终当谢明时我言岂徒云
　　干陵
　　毒雾生隂壑悲风吹旷野残烧无人收山髙土色赭当时信奢丽遗趾尚豁閜蔓草缠翁仲积沙没石马突兀七层碑字蚀讵堪打柏尽根亦无泉涸水不防彼巢敢肆虐始悟漆铜假文景葬平原过客拜陵下
　　李生寒士也有一牛代耕今毙矣诗以慰之
　　善贾不艺桑巧宦不谋生念尔蓬荜士终嵗勤躬耕得牛若良仆反视书剑轻不忍服车轭讵肯供牺牲春日起农事物命一夕倾问喘属何人扣角罢歌声已荒长沮地还伤田子情存殁归防数物我由来平何如舍此去慷慨立功名圣贤不务稼独能享大烹
　　示祈雨官吏
　　官吏闵民旱祈祷意颇敦六月仍不雨四野净如髠呼前告官吏恐未究其源自从前嵗涝秋禾无一根正赋不能入兼之工役繁政令如水火徴求到鸡豚今日卖其子明日复鬻孙子孙已卖尽里胥还扣门守令犹不知况能达至尊人道良多舛天心岂少恩所贵修政事及时救元元爱人与节用鲁叟非空言
　　吕宪长恵余七寳丹云服之黒发延年惟与豆乳不宜余幼寒素独与此味相善每呼为淡友戏作别淡友诗【时中清丰人】
　　嵗晏起秋风羣芳倐凋悴感此嗟余生反为形所累偶得紫汞方服食仙可至钟鼎误时人吾将从此逝独有贫贱交如何一旦弃
　　漫翁诗【有序】
　　万厯丙申季冬十日夜予梦两吏持文书招予至一大府府门尚未开予索文书观之乃漫文非予姓名因辞回醒来思之漫者有旷逺之义又有悠缓之义于予姓为近文则非其所长或漫然为之而未能成名于世耶古人有以漫自嘲者予非其伦今年八十更号漫翁作漫翁诗
　　子美称漫郎次山号漫叟两公皆伟人斯名传不朽予本疎阔士且与病为偶性惟率其真名不居其右虽尝为文章不习韩与栁诗韵尚未谐况能辨好丑亦尝渉世故世故良难剖轨事与抡材舛错恒八九自信惟此心得失两无有所幸遂归来惟与鹿豕友耕也不知获渔也不用笱富贵若浮云诗书成敝帚于今年八十万事空回首茫茫视天地未知谁长久仍欲惜豹文仍欲竞鸡口纵得千载名何如一杯酒嵗月自盈虚吾生无誉咎从此称漫翁可并古人否
　　死别离【有引】
　　晋唐人有悼亡诗传之后世尚不能读予为死别离诗二首非敢比拟前哲亦惟宣泄幽懐云尔
　　生别在逺道思之令人老白髪倘相逢犹足慰怀抱死别向泉台墓门何日开岂无眼前人思君痛难裁生别如秋鴈春日或相见相见既有时肠亦不能防死别卧荒郊东逝水滔滔思君如逝水寤寐心为劳长山王同年学博过访因谈醴泉寺赠以小诗
　　君家长白山中有醴泉寺垂老不能游笑我縁何事君今访我来更复谈清致一泉生峯顶乱流到平地范公读书堂四时有苍翠岂惟山水佳其人亦相似名髙齐鲁间羡君从早嵗同榜称白眉词林为赤帜地灵人亦杰相传岂无谓礼闱久抱屈复罢催租吏横经向何所人文观盛世崇卑不足论所贵有胸次酌君一杯酒相看各意气白云逐君来使我生遐思
　　长干行二首效齐梁体
　　妾住清谿口门临江上栁栁花飞似雪惆怅与郎别记得初相遇门前花满树只今已落花郎去宿谁家











　　存家诗稿巻一
　　钦定四库全书
　　存家诗稿巻二
　　明　杨巍　撰
　　五言律
　　行板桥山中【时赴晋臬】
　　山色桥西处清幽与世分霜崖出野馆苔径入松云峦气晴还湿水声防复闻隠居惟此好讵敢负明君
　　八月初八日饮刘叅戎对月亭
　　亭静月娟娟清光此处偏关山元有曲河汉正初影动金樽里寒生寳剑边不因烽火少安得醉华筵
　　宿太安驿【属太原】
　　长路客心倦悬崖暮景斜壑深云并黒夜久月初华短烛啼山鬼髙风动塞笳王城知渐近犹自梦烟霞
　　盘陀晩行次韵二首
　　嵗晩犹行役山程带雪髙客愁双鬓改国计此心劳暗磵氷冲防危峯天植牢今宵应不寐霜月满亭臯雪后风兼起山空路转寒岂堪多病体犹未歇征鞍下驿灯来少盘河夕渡难海乡茅屋在髙卧羡袁安
　　过鹞子峪【在北楼口】
　　十里松间路松声杂鸟声山云多变态野水自纵横古木题诗坐悬崖下马行可怜幽絶处只是近边城
　　武乡【以催科至】
　　万壑斜阳里寥寥一县楼所经多乱石几处是平畴甲岭雪长在漳河冻不流民生困已极那忍更征求松林寺留别诸公和衞源方伯韵【孟淮汴梁人有诗名】
　　窈窈山边寺青青松树林岂堪虚寂所翻动别离心日暮晋城逺云愁燕塞深前途知己少袖里有髙吟
　　秋日寓塞上逢老母夀辰
　　怅望空垂泪淹留岂为官君亲情独苦去住意俱难野阔山云暮风髙塞草寒几时拜家庆莱彩一承欢
　　北楼口留别许叅戎
　　扰扰烟尘际离觞对晩晖悲风嘶去马落叶上征衣野烧临河防寒沙带雪飞愿君思灭寇慷慨振军威
　　役役
　　役役怜终日驱车西复东客心生塞草世事入秋风意向簿书倦愁因疾病空祗应沧海上髙坐学渔翁
　　王义镇用麦饭
　　我过王义镇白日掩柴荆飒飒风沙起凄凄鸟雀鸣馆人供麦饭黯色似藜羮正此忧民瘼一餐无限情
　　送黎乐溪宪副转甘肃太仆二首
　　白岭千山外黄河万国西塞云秋沙草日凄凄逺地难离别边城尚鼓鼙张王名未冺駉政定思齐帷幄运筹者翻令在牧刍忧时双鬓短去路一琴孤已振兰台纪应蕃沙苑驹谁云闲散地麟阁伫新图
　　柏溪书屋二首
　　多才汉司马髙调谢临川业在青山里人来沧海边论文惊琬琰把酒向云烟未遂卜居志空歌伐木篇入夏门长闭为园道不疎闲将流水引梦与古人居野鹤窥丸药山精听读书寻诗自来往风起栁塘初
　　忻州雨夜
　　世虑已难遣况当旅馆秋寒城夜半雨故国梦中楼河汉几时曙蛩螀増客愁雁门明日路鼓角入边州
　　石州陷后作四首
　　人与家齐坏城空真若屠百年无此变万命亦何辜天为寃魂黯地将肝脑涂夜深闻鬼哭不独恨匃奴石州古名郡一日化为灰敌骑岂飞到城门不战开腐儒终误国盛世自多才好用廉颇辈空谈何补哉世事料如此吾民祸早婴山川犹带血草木亦吞声白日鸢双下危涂旅不行凭谁诉真宰徒尔痛苍生自昔闻兵火伤心在目前生存犹堕泪死去益堪怜城垒酸风日干戈积嵗年请缨还我辈悔祸是皇天
　　逢刘吉士钝庵时谪戍雁门
　　叹尔词林客如何在塞门蹉跎头渐白慷慨气犹存把剑论时事吹灯照泪痕金鸡闻欲赦早晩沐天恩
　　祁县赠阎漫川同年
　　吾兄乃达者早嵗向烟萝世事今如此浮名竟若何人来光水少田傍帻山多醉后惟髙枕不闻种豆歌
　　太原除夕
　　今夕山城里客心坐转烦年光分半夜燎火闭千门续酒惜残腊感时念故园所欢吾母健万事不须论
　　元夜曹学宪纪山枉过有述
　　三年三晋地腊尽复春宵忽讶年华改兼悲故国遥文章惭往哲出处媿清朝把酒疎灯下君来慰寂寥
　　登恒岳五首
　　恒岳来何所正当北极中早年闻胜迹老我谒宫雷雨流晴壑松杉撼晩风灵山瞻礼罢怀古意无穷南去临全晋北来控朔方千年形胜在万壑松云凉上界金银阙悬崖薜荔房乾坤回首处冀野路苍苍不覧羣山徧寜知北岳尊于今归圣代自古障中原日月逓明晦烟云互吐吞秋髙临瀚海万里辨清浑昔人巡狩地风景有无殊恍惚危峰堕隂森古殿虚夕阳岩五色虎峪柏千株依旧天月泠泠照玉除层崖独立处万木秋风寒水作玲珑听山如菡蓞看卢敖元有杖殷女尚留丹寳箓肯相授明朝即弃官
　　春日病归先寄氷壶杨明府二首
　　今日还戎马空余疾病身岂能当国士终合作闲人塞路天仍雪海乡栁已春所欣沾恵化裁此报安仁长路看山色其如久客何明时辞印绶垂老向烟萝花忆春城发门怜芳草多因君归兴好到日听歌
　　再过柏井驿将别任柏溪铠
　　十载题诗处青山满驿门与君今日别白髪向中原客路看春树寒灯照夜言明朝故关上回首一销魂
　　雁门九日无兴登髙作诗二首
　　九塞行将徧三秋嵗欲残故乡归未得客抱向谁寛云送台山暝风吹关树寒干戈正扰攘何处可凭栏把酒不能醉登髙柰所思岂堪云防处正值雁回时风雨楼烦国关山李牧祠寒花无意赏况复鬓毛衰秋日饮王计部拟兰亭次韵二首【基青州人】
　　访汝亦何暮凄其池馆秋风回黄叶舞天净碧云流诗句输摩诘客心忆少游相知不痛饮嵗月若为留池亭当胜所烟淡更宜秋勾注千峯出滹沱几流酒因愁易醉艺以老难游不是同乡井谁能尽日留
　　寓安邑
　　回首同安路忽惊嵗序徂腐儒惭饩廪多病梦江湖涑水寒云合条山夕照孤荒凉城郭里惆怅禹王都
　　怀来城逢四明吕二山人二首
　　飘飘江海客此日滞燕关裘马狂仍甚风尘气亦闲寻幽秋过寺得句暮看山我正悲羇旅逢君一解顔南国乱不止客心其柰秋一身来万里避地独登楼燕树着霜变羊河抱郭流明年与尔去沧海老渔舟和王侍御自沁州见寄兼送还朝二首【隆庆元年】
　　柱史吾乡彦髙情奈别何有书来晋水无梦不漳河乱后征徭急明时諌诤多老怀关世事况听大风歌近报干戈息遥瞻日月新乘骢趋北阙遗恵泣西人道路千山霁莺花上国春王褒能献颂不祀碧鸡神
　　宿土明村
　　北来三百里才见此孤村自有干戈后惟余老稚存山川空对客风雪不关门隣壁何人住哭声夜尚吞
　　汾州赠孔文谷先生二首
　　愧我栖栖客得升贤者堂早闻经济志今见鬓毛苍两汉看文体终年入醉乡田园开背郭人拟辋川庄早上万言书曽传玉殿胪才非时所用心与道相符注易山名卜为农谷似愚不因賔帝胄事业讵能无
　　故关别任柏溪
　　关门从此别对酒各沾衣芳草临岐路千山向夕晖交情惟汝在世事与心违后防知何地休令音信稀
　　过青蒿镇【东有天涯山】
　　野店愁过日悠悠驿路斜黍禾将嵗暮窰洞几人家雷响千山雨风啼独树鸦客心向谁好关塞是天涯
　　春日懐归
　　岸帻花前坐忽同林下居春风吹戸牖芳草徧庭除嗜酒无余俸多愁懒著书归欤桃岭上兄弟共耕锄
　　柬张前溪大叅【松洛阳人】
　　为问张平子客怀近若何悲秋心共苦忧国鬓应皤北岳云中树桑干霜后河悬空寺里约九日可相过
　　过悬空寺【寺在浑源州磁窑口】
　　一寺空虚里危栏髙几层悬崖惟度鸟无路去斋僧云隐多罗树天垂寳月灯尘心何处觉孤磬下崚嶒冷泉关别张安轩少叅徐南野佥宪二同年
　　羡汝同南去嗟予独北还离筵临野水客路入秋山世故谁相语尘心自不闲那堪分手处日暮冷泉关
　　岩畔僧居
　　岩畔疑无路禅关向此分金沙髙映日贝叶细翻云入定妨猿啸焚香下鹤羣何时乘兴至清磬月中闻
　　望箕山怀许由
　　箕山栖隠处逸驾接崆峒孤塜悬云外芳名落世中圣朝犹不仕潜徳更何穷余亦尘埃客徒懐髙士风
　　闻喜公署言懐
　　寂寞淹山馆寒城下夕阴迂懐空慕古抚事已成今路逺乡书少天髙秋意深不堪客思苦月出更闻砧
　　宿吴城驿
　　孤城夜里到雪色正漫漫乱后人家少山深灯火寒悲风吹古树入梦似惊湍明日黄芦岭弥知边路难
　　行静乐梁岭山中
　　岩壑行来好杉松画不如经年无客到何处有人居石古苔生徧泉香麝过余买山能得此亦可结吾庐
　　路中逢立春
　　箫鼓迎春日喧喧客里闻马消边地雪旗暖晋山云隠隠川光动微微栁色分田园正好去莫待有移文
　　过石岭关
　　石岭月初上登登仆从劳山城秋路逺戍鼓夜深髙驱马临重隘感时换二毛风尘频看剑无梦向江臯
　　出京别诸公【万厯庚寅】
　　春日去都门河桥气色温为因乞骸骨寜不恋君恩白首家千里红亭酒几尊治平诸老在深足慰离魂
　　夜渡滹沱
　　夜渡滹沱水茫茫几里寛舟行人不觉波动棹声寒彼岸千灯候戍楼晓月残趋朝正此际老矣别长安
　　近家志喜
　　还家春未晩草色尚萋萋渐觉世尘少忽看乡树低门喧稚子炊饭有山妻从此沧江上别开桃李蹊
　　过王戍店感旧
　　当年沽酒处此日一人无回首悲陈迹浮生愧老夫长途春草徧小店野烟孤忍见旗亭栁风前鸟自呼
　　霑化夜集感旧
　　别去忆多年张灯惜此筵故人嗟老矣吾鬓亦苍然雨响残秋地城分不夜天从今数来往同种海西田
　　过忻口
　　落日临寒渚悲风动戍台云随长路去水自乱山来白发身将老苍生志未灰沙禽鸣向客旅思转悠哉逢杨风轩教谕时风轩罢官久矣劝之东归故乡
　　前嵗一官罢于今尚逺途鬓毛惊尽白嚢箧想应无老更攻诗翰狂犹到酒垆东归旧业在三径未全芜
　　宿穆陵关效杜荀鹤体
　　野馆千山里頽垣少四邻雄圗追往古衰鬓忆吾亲岩月望不出秋虫聒杀人关门明发南去有通津
　　赴南都登太岳二首
　　驻马登东岳凭髙辨四溟始知人世小不防此山青楼阁秋孤出川原昼杳防将寻孙复隠忽忘有严程梁甫名仍在登封事不磨逢人询古迹覧胜欲狂歌匹练吴门近丰碑汉代多还能舒老眼万里见沧波栾城读吴川楼给事壁间诗次韵时川楼犹谪宦
　　青同袍友知从此地眠朝中传奏疏客里见诗篇大陆秋风急长河夜雨连赐环应见近犹自着吟鞭
　　答温中丞见寄【如璋时余寓平定代】
　　留滞春将晩思君旷所期荒城书到处白日梦回时老病医难得兵符谢已迟归途定相见应叹鬓如丝
　　清明后一日刘通政过岭园【希孟】
　　岭圃逢君夕春风食尚寒不言别后事先问圣躬安存殁悲诸老去留任一官云林最深处相对酒杯寛
　　中秋岭园对月
　　为问林塘月如何分外明转怜河汉近偏映竹松清疑有羽人驾杳无天籁声庾公兴深浅兹夕可相并
　　寄题屠赤水空明阁二首【隆能文负屈】
　　闻君起草阁赛我半间楼深喜居相似翻悲路阻修江云晴乱入山月晓还留偶记少陵语乾坤到十洲髙调已絶尘林间阁又新谿山且碍眼名利岂关身倚槛观无际谈坐至人漫言不识路梦绕鉴湖濵
　　赠吕山人剑
　　寳剑带龙文空藏未防勲呼童开玉匣双手赠茅君江海独行处鲸鲵应散羣夜深漫拂拭光在斗牛分
　　病中喜雨
　　海国经年病山堂少客过平明看细雨长日对垂萝世事浑宜嬾生涯岂在多老来厌兵甲一洗望天河
　　三家村
　　海色暗荒原萧条自一村日髙不见火人到始开门屋比巢居陋储无儋石存犹闻催两税对此欲销魂
　　首尾吟二首效宋人体
　　我思尧舜时寮寀尽师师犹谨危微念长歌喜起诗中天悬日月万古仰纲维击壌人不见我思尧舜时我思孔孟时人得圣贤师六籍咸遵古七篇半引诗无非明帝道总是正天维异说纷然出我思孔孟时
　　得二鹤
　　本是云霄侣伴予守故丘敢嫌双口累似与二僊游舞绕花间径唳髙尘外楼身轻如有日跨尔向罗浮
　　郊居秋兴
　　郊原净秋色幽事甚从容不厌山僧过每于田父逢为桥通野水伐木出寒松更愿烟尘絶终身一老农
　　柏林寺别王计部寺即李晋王葬所
　　园陵今作寺秋草向沙陀事叹千年往人怜两度过山川明霁雪钟磬带烟萝于此别知己尊前意更多
　　春日平定代次韵詶任苗二子
　　如何已解绶犹此客天涯为有求羊过频开早晩衙诗人情自好尘世事堪嗟遥忆岭园里春深树树花
　　赠阳信武明府
　　我读循良传惟君似古人爱民不啻子接士俨如賔野润潘花徧城春陶栁新圣朝正求治早晩侍枫宸
　　重过霑化范公园
　　人忆羲皇上园开渤海西以予别去久是路再来迷雨徧桑麻野春深桃李蹊平生一范老不见意凄凄
　　南山上人来访送以小诗
　　寂寞谁相访师来千里余不言心自了一呪病能除归路石仍滑世縁老更疎从兹门再掩草色徧郊居
　　赠车镇村族叔三老
　　吾家养斋老所性好清闲薄地不盈顷草房只数间宅隣广武墓树接乌鸦山已住郊原外柴扉长日关







　　存家诗稿巻二
　　钦定四库全书
　　存家诗稿巻三
　　明　杨巍　撰
　　五言律
　　九日同吕山人登覧旷亭
　　极目川原外放怀天地间千林秋叶坠万里塞鸿还风雨诗偏壮茱萸晩正斑不因君落帽谁解是龙山
　　题介休王医杏林巻
　　卖药兼求道年年海上过应人浑偶尔济世有诸科术异泣神鬼心闲到薜萝春来闻种杏万树绕汾河
　　题马愧非巢云亭
　　亭子起何所髙悬古栁间为聆黄鸟语兼爱白云还杯外分平楚座中到逺山襟期有如此能望不能攀壬申九日登覧旷亭忆旧防兼喜谷司马初还次前韵
　　往事真如昨登髙复此间嵗时人半老江海客初还暮雁声偏疾寒花色自斑不须多感慨东望有牛山
　　送圎上人还五台
　　清凉古佛地有屋傍西台磵雪春仍积岩花夏始开已知苦行满想见文殊来二虎倘无恙为予问讯哉
　　庚寅九日登髙
　　林下登髙处飘然兴不同迎霜树五色对酒菊多丛世事浮云外风流落帽中莫愁秋渐晩天际有归鸿
　　闲居赠五台僧
　　浮世岂忘我衰頽无片能絶交惟独往问字几人曽门径长青草轩挂紫藤莫言少客访见有五台僧
　　元夜病足【寓平定代】
　　春到人犹病寒灯卧似吟篮舆他日事药裹异乡心嵗序惊沙塞椒花忆故林归期仍未定沧海梦中深
　　家居次吕山人
　　罢官真是迟多病老来时难抱灌花瓮空临洗砚池闭门春草长伏枕隙驹驰潦倒不堪用非君孰我知
　　病足自遣
　　仰卧长终日空斋澹所思何须穷海岳祗贵得希夷真性能无损凡躯未足悲文昌诗句好身病是闲时
　　答王龙门见寄韵
　　自向山中卧萧条门径秋市沽愁不醉药品病多收世事归诗巻生涯有钓舟闻君欲相访家在海西楼
　　月夜至山园
　　而我爱光景山园夜亦过微风醒鸟梦明月澹烟萝露冷蛩声少亭空树影多此中得佳句髙咏向星河
　　秋月吟
　　清光正东上大火已西流皎皎四时月如何偏爱秋玉绳低草阁金露湿芳洲遥忆仙人宅五城十二楼
　　秋日闲居三首
　　笑我起居处寥寥一竹床长贫谙性命多病识行藏地与红尘逺秋怜白日凉山僧久不至木落井西堂漫道无生理秋天亦苦予倩人斸药品伐木结寒庐酒采菊花醸唫収桐叶书所欢遂闲散名利将焉如荒径无人到柴门带晩霞不知身抱病且喜菊开花买鹤供诗料鬻书送酒家秋来禾黍熟垂老此生涯
　　还家逢九日二首
　　自喜一官罢宁悲三径芜悬车少客访入戸有僮扶黄菊寒仍在青山道不孤老来慵戏马髙枕卧江湖芳辰来故国秋色徧柴门正值菊花候新开竹叶尊晴云髙雁鹜暮雨长兰荪偶诵闲居咏斯人可共论
　　和吕山人病酒
　　酒病尝难受山人其奈何诗仍枕上得饭已午时过问字良朋集闭门芳草多忽闻发髙兴予亦散微疴五月廿七为诞陶儿日时寓都门听覆试念之作此
　　两年诞汝日皆在客途间正属炎蒸候其如游子顔科名是何物天性自相关从此堪偕隠云深马谷山
　　月夜
　　斋中人去夜松际月来天自击罗浮磬髙歌招隠篇轩残雪在河汉数星悬鹤梦呼不起吾心谁为传
　　海乡闻雁
　　平芜霜露合孤雁尚南征影落黄龙渚声凄魏豹城残云疑路防新月似惊十载关山北曽伤故国情閠八月十五柬王髙二君以前月恵酒病不能防
　　正当延赏夜一病独成眠北海尊空在南楼兴杳然清宵嗟已失白月喜重圎兹夕谁能负星河万里天
　　戏题三角亭三首
　　茅亭独面东想像总无同形出方圎外数兼天地中聨诗宜石鼎讲道去尸虫混世当如此宁论拙与工何方问蓬岛尘世路多岐独向小亭坐还如上古时斜开蒋诩径静遣季文思尽日看春色萋萋薋菉施前后悲身世于今记得曽年光何鼎鼎人意尚棱棱白日依檐转昏星傍溜澄惟应招总印共此阅传灯
　　戏题草屋三首
　　爽垲非吾愿结茅独傍村经营谋素拙巢窟意犹存俗士频回驾髙僧常到门此中风日别炙背有余暄土壁须臾就柴扉容易开海乡乏木石栋宇借蒿莱尚恐秋风妬应无燕雀来平生怀栗里八九亦多哉茅茨髙几许所愿避风寒雅称蓬为户偏宜竹作冠自甘刍狗弃人以卧龙看深感谷峰老为予赋考槃【于宗伯寄题有俗杀午桥庄之句】
　　秋日郊居二首
　　岭圃寡尘鞅凄然秋日心呼僮移野菊留客醉霜林落叶悲时序浮名笑古今静言思化理世虑尽销沉昨夜凉风至转怜景物新已苏多病体况复少烟尘嵗稔登禾稼秋髙有蕨莼潇然无一事犹念未归人
　　登新兴里黄台
　　台起县中央登临意独伤愁云连海暗蔓草接天荒几里无鸡犬迎冬见雪霜凭谁问民瘼村落满斜阳
　　重过马谷山村
　　山村重到日风景益堪亲家逺惟宜病境幽岂避人云开山洞晓水漫九河春投老此中得当年枉问津
　　送汪山人游山海
　　自是江湖客犹然变姓名妻拏贫不问书画老逾精云黯秦王岛山髙孤竹城同谁登碣石醉看海涛生
　　赠李广文移居兼呈王宋二丈
　　定尔嫌车马还因欲卜邻萧条委巷内来往向谁频门径不除草圗书长傍身宋王家咫尺俱是素心人
　　和吕二山人君子居韵二首【宁波人】
　　渤海非东海穷乡奈薄游惭予为地主爱汝独风流野色蓬三径涛声夜一楼隣人亦知徳送酒过墙头此地谁堪隠君来就我居若非躭寂寞宁不厌樵渔绿栁村边舍黄庭枕上书相看吾道在世路竟何如
　　答吕二山人雨中问病韵二首
　　漫说宪非病空惭回庻几家贫人卧穏桥防客来稀秋草恣侵径寒云伴掩扉明朝野水落依旧钓渔矶已向山中老宁论世上功尔诗久作祟吾道岂云穷百亩桑麻雨一溪杨栁风生涯亦自好端不坐书空
　　立秋后一日董刘二君过访
　　杖藜偶尔出忽见两髙轩不意索居处得闻长者言是时流大火傍树倒清尊落日遽相别依然又掩门
　　邀诸学博赏菊
　　佳菊偏宜晩入冬始落英寒増茅屋色雅称野人情霜露清三径壶觞尽一生广文能好我骑马过柴荆
　　郊居效乐天
　　老去无余事徜徉草野间髙芦移当竹乱石叠为山客到即呼酒僧来同闭关不因逢盛世那遂此清闲
　　送邓广文之任崇阳令
　　文斾忽南去老怀奈别何仙鳬攀未得荒墅更谁过客路九江逺楚城三户多一言堪赠否佳政在歌
　　送孙司训之任良乡学谕
　　几载借荒城为师独有名那堪驱瘦马犹自恋诸生月上芦沟白风传黍谷清莫言官尚冷已得近神京
　　雨夜有感【诸生时作】
　　白书又黄昏更深未掩门人垂灯下泪鬼哭雨中魂双鬓愁将老一经还自温寥寥长夜里心事与谁论
　　寄董佥宪闲居二首【邦政有边才】
　　闻君已解任投老向青齐结屋长山北买田渤海西花应栽满径药想种成畦处处堪行乐春来酒自擕济世须安石东山岂合归尚存韬畧箧新作芰荷衣紫塞名仍逺苍生志不违长春髙卧夜犹梦羽书飞【长春董君园名】
　　寄吕山人用韵
　　残冬仍寄食念尔老无家迹尚如飘梗情多似乱麻绨袍谁见赠鲁酒自应赊闻作王门客笔头想梦花
　　病中曹子见过
　　长日闭门卧衰年懒读书贫惟安所遇道欲识其初鹤迹山房满松声药院疎不因君问病谁肯过吾庐
　　秋日刘别驾偶过
　　近午犹髙卧小车説到门披衣迎好客问妇有清尊市逺盘飡少秋深松菊繁文章与出处身外不须言
　　雨中和张山人怀归越中
　　故里何年别鱼书隔嵗沉嚢无十日费鬓有二毛侵交谊原非浅酒杯莫厌深西园听雨处还似越江浔
　　和吕山人遂初堂韵
　　茅堂得词客相对两忘机以彼心常逸惭予病始归渔樵元旧业荷芰有初衣堪向此中老回头万事非
　　寄淮阳张给事【侃】
　　予多张季鹰行与古人并谏主曾焚草为诗独擅名淮阳山水郡海上薜萝城见面何由得空劳梦寐情
　　九日忆亡弟岩
　　自汝弃予后出门益觉难无人陪笑语对酒独悲酸荆树霜中老鹡鸰原上寒茱萸虽满把含泪不能看
　　醉卧读髙苏门诗
　　闲居长是醉髙枕任吾欹嬾慢心方得蹉跎老岂知北风到处深树鸟鸣时世事一无好犹躭陶谢诗
　　越中三髙士饮王左史庄赠此
　　左史能延客况闻髙士名盘桓辋口墅登眺古时城听鸟管弦废看花罗绮轻夕阳犹未返应待月华生
　　南园刈麦
　　刈麦向南圃城中不异村晴风低乳燕夏日满衡门岂独糊家口且思供酒樽生涯谁谓薄郭外有鸡脉
　　夏日野塘泛槎
　　十畆野塘里浮槎亦胜游不知三伏暑浑似五湖秋映酒垂红蓼傍人起白鸥因思西里泊毒雾若为愁
　　雨中客自济南惠石与竹榴
　　移将华顶石寄我海边村已适乐山意况兼花木繁风光分北渚雨气满西轩从此获三益恍同静者言【三益自东坡来】
　　题赵子冲稿
　　嗟君狂者流一第竟悠悠见客少青眼吟诗欲白头谿山无世态花鸟共春愁从此声名著前身赵倚楼
　　雨夜董信溪过访
　　卧病沧江上柴扉昼不开况兹风雨夕乃有故人来绕屋吟黄叶疎灯照绿苔平生丘壑意共尽掌中杯
　　秋晩桃岭再集
　　已过重阳日风髙寒更催菊残犹待客病后尚登台万木霜中落浮云天际来祗应拚一醉骑马夜深回
　　春日
　　春日更多情风吹杖履轻欲聆黄鸟啭独傍绿杨行逺甸阴云合孤村花木荣偶然逢野老邀我坐柴荆
　　送孔松崖道者
　　是吾夫子后自防独修仙心注形骸外道窥天地先蓬莱知逺近嵗月自推迁惆怅此时别归来几百年
　　送程尉还蜀
　　与君万里别忍见栁条春已恨罢官早兼悲为客贫猿声来峡口草色暗江津想就严平卜行藏不在人
　　起巡抚陜西【嘉靖丙寅】
　　一身曾许国讵敢顾其私捧檄宁不喜絶裾还自悲朝廷多难日臣子请缨时早晩干戈定归来慰母慈
　　冬日喜韩纪善过访【桐蒲台人候补】
　　叹尔王门客长裾未着身游梁终授简访戴愧非人雪散遥林色杯倾大海濵不须论出处南北正风尘
　　秋雨宿黑石岭
　　岭险藤迷路山髙石作城片云何处雨孤客此时情茅屋几家住秋风半夜生旅魂愁已絶况听鼓鼙声
　　安邑逢阎给舍二首【救张总督杖归】
　　青同趋日声名汝独先别来多嵗月老去阻山川杯酒还今夕风波忆往年五云回首处相对一澘然闻君髙卧处门向翠微开野径葡萄熟山桥麋鹿来闲居应作赋治世孰怜才余亦思归者沧江有钓台
　　早秋登龙门城楼二首
　　朔塞楼频倚新秋天乍晴云山兼日色鼓角带边声路有元人辙台余汉将名杨公石柱在极目旧开平指防云州地真为汉北门八城临大漠一路向中原晴日山川映秋田黍稷繁文庄经畧处父老至今言
　　览壁间北岳诗忆旧游
　　絶顶曽独上乗风凌紫烟采芝秋峪里谒帝夕阳边瑶阙频回首尘寰动隔年弃官何日去空诵白云篇【紫芝峪夕阳岩皆北岳景】
　　经顺圣川
　　野旷行人防风髙戍鼓鸣青山隣巨敌白日闭孤城戎马千年地江湖万里情不堪征战后极目一沾缨
　　过响水堡
　　塞水合流处声喧十里繁乍闻堪动色相对未能言束峡鼋鼍怒惊涛日月翻祗应阻边马不得入中原
　　即事【嘉靖壬戌】
　　世事浑无补归心祗昼眠飞来何处雨一洗汉山川海宇丰登日宰臣罢去年单于犹未歇谁为勒燕然
　　答王少防见怀【惟宁关中人】
　　我岂扬云侣君同王粲贤愤时应仗酒投老是何年扰扰干戈地凄凄雨雪天不堪客舍里独诵鸟鸣篇
　　对山亭雪后【在阳和】
　　云带髙峰好况于雪后看澹烟飘户牖清景似江干塞逺人稀到亭孤嵗自寒独愁防戍者犹未解征鞍
　　小天门
　　叠嶂回环处桃源恐在兹云从马足起藤向树头垂磵水喧迎客岩花笑索诗殷勤留姓字记我独来时
　　同王少防游清虚观四首
　　径转孤峯外霞明仙苑边瑶华开几世丹灶闭多年洞古云长合堂虚日独悬登临有王烈共咏紫芝篇逸思驾天风飘飖出半空山川云日里楼阁画图中洞隠千年鹿潭飞万里鸿平生慕仙迹此地即崆峒金扉凌倒景玉女俨层台地静人同鹤峯奇锦作苔乱云行处起清吹坐中来仙驾杳不至谁将寳箓开山晩鸟犹吟穷幽此日心危途愁作客胜境欲抽簮紫磵松风满瑶坛花雾深归来应梦到缥缈翠云岑
　　边城见燕子
　　寥落边城里还看燕子来主人宁见妬蓬户定频开地迥巢难就风寒羽易摧翩翩怀旧侣何处傍池台
　　左衞秋日候王杨二君不至
　　关云看欲暝离思我何如野烧惊沙雁霜风落塞榆论文心正切筹敌计犹疏不醉今宵酒空传前日书【榆字依洪武韵】
　　九日寄王少防
　　可惜重阳候年年客里过登临吾不惬怀抱尔如何落日黄榆满悲风紫塞多无由一缩地把酒慰蹉跎
　　九日登髙【大同】
　　已作云中客更登塞上台风尘回老眼节序托深杯碧海雁行防阴山雨气来故园今日菊惆怅向谁开
　　春斋漫兴
　　逺地无人到春风忆故林傍檐独鸟啭积雨众芳深中散琴为侣山公酒是心欲骑黄鹄去万里孰能寻
　　秋日怀西石王宪副
　　塞上同游处经秋不见君酒杯谁共把书札旷相闻木落阴山雨沙昬瀚海云干戈仍未息一倍惜离羣
　　春日再登鸡鸣山
　　去嵗寒仍夜今来春且晴再登谙道路髙眺转分明斥堠通沙碛山川拥帝京祗怜征战后不听有鸡鸣
　　送郭防将振赴淮阳总戎二首
　　分阃向南州王程不可留九边名已着三楚战应休蓬防狼山野烟昬蜃海楼平生许国志把酒看吴钩推毂权方重陇西名素髙樽前歌枤杜海上望旌旄未战谋先定临时气自豪威声已飞去白日静波涛
　　过杨伯起墓
　　予亦关西裔长年仰素声之官过古墓采藻荐先生华岳开平野桃林有故城如何千载后独以四知名
　　环县早行
　　边塞平无日沧江未拟还灯前梳白发马上梦青山薄曙羣峰外残星杳霭间鸡鸣问何处已过古萧关
　　题龙门圗送温侍御还朝【隆庆元年】
　　叠浪下危岑谁言禹凿深羣龙鬭白日客子发孤吟怒损三川气愁关天地心凭君为砥柱到海万波沉
　　山中见野菊
　　是处秋能到山寒菊亦开香偏凝磵壑根故逺池台不入神农谱翻令田父猜陶家三径里忆尔赋归来
　　永夀道中
　　不知山县处忽听午时鸡城郭到方见烟云看渐低人疑勾漏令地即武陵溪正是花开日香风趁马蹄
　　出塞
　　一望祁连北沙黄昼不分沿山皆汉帜隔水是尘氛风劲霜雕入碛寒野兕闻髑髅啼白日犹似怨将军
　　萧关北作
　　塞路山难防天愁云不开遥惊戍火起数见羽书来周室朔方郡唐家灵武台客心正多感羌笛暮堪哀
　　宿瓦云驿
　　萧条来野馆秋草正凄凄复此闻风雨兼之厌鼓鼙经年堦树老入夜怪禽啼独坐生归思田园渤海西
　　忆老母
　　吾母八旬外其如游子情正宜怜短日犹自恋浮名马为看云驻诗因陟屺成谁云须禄养江海有袁闳
　　雪霁游天界寺
　　满寺皆山色房房带薜萝松篁宁厌密钟磬翻嫌多楼压云边树池通江上波诸天新霁雪乘月更宜过
　　斋宿对雪同王云泽侍郎【在南户部】
　　江国欣逢雪飘飘度石城丛篁声欲碎粉署眼偏明共慰祈年意仍髙作赋情不知剡水曲谁掉夜舟行
　　谒孝陵
　　未晓谒松楸俨如拜冕旒千山环閟室一剑定神州王气深钟阜天威肃暮秋登髙望不极日夜大江流题武进杨鵞山写真障子其子为锦衣
　　早嵗游江县常时忆太湖草亭在否松月夜仍孤未遂云龙志空留氷鹤圗传家欣有子名列执金吾
　　宿回龙观
　　沙际开瑶馆銮舆几度过日回双阙迥云傍九陵多承露空仙掌沿堦自绿萝夜深清吹发犹忆旧鸣珂游大慧寺同李行人熹任计部铠罗廷评节汪山人渊赋【寺在京城西】
　　花垂萝洞口树满碧云层对境疑为梦前身恐是僧楼台依北阙经论有南能却恨相过晩登临意不胜
　　同舒司寇登城西真如寺防
　　寳塔共登临遐观遂此心海山开万里烟霭净千林鳯阙瞻逾近龙宫视转深漫言离色界花雨惹衣襟
　　同朱金庭僚长扈跸宿瓮山寺
　　野寺临寒渚僧房依暮山不因扈仙跸那得叩禅关朗月旌旗近严更钟梵闲况同朱仲晦髙论碧云间
　　夏日送王学博之颍
　　鲁南即是楚谁谓客程遥赤日时方急青氊兴自饶花开三户地门对七星桥欧子读书所西湖迹未销
　　谒长陵
　　勲业仰重华园陵是帝家山髙逼象纬地险镇龙沙风雨诸灵谒松杉万磵赊为埋弓剑处五色见云霞
　　饮谷司马荷花池
　　不到濂溪上谁知花正开清临明月浦美映九莲台过雨看逾好无风香亦来眷兹君子徳日暮更啣杯【月浦莲台邑中景】
　　过井陉淮阴侯祠
　　将军破赵处頽庙依荒山伏腊几人往旌旗到死闲碑横秋涧草路入土门关过客空词赋干戈有愧顔韩祠防碑获鹿志中为八景之一祠在土门左即井陉口也碑多宋元及我朝诸公诗皆辨其事汉之心迹悲其鸟尽弓藏似非赵地语况信之伐赵杀戮必多在赵人不宜立祠宜碑之残防如此志列之景尤无谓漫跋此于小诗后
　　过灵石淮阴侯祠【俗云传首处】
　　一庙荒如此曽登上将坛功髙能盖世名重不辞官魍魉夜岩啸薜萝秋径寒全身兼报主惆怅古来难
　　临城逢贾少尹【正明曽任海丰簿】
　　下邑均田日髙才众所推岂期淮泗上复见鳯鸾姿海运终难讲河漕要众思君家三防在定不负明时
　　屋成
　　一屋营方罢倐焉到夏初正堪蔽风雨亦足贮琴书绿树当门合闲心与世疎久无羊仲过径草不须锄
　　送无名道人还楼子庄【在濵州】
　　满地寒云色悲君欲逺游何方非梦境随处有丹丘汉岛孤烟暝秦台万木秋他年道成日鹤驾再来不
　　村中大雪
　　雪意满林臯寒深兴转豪寻诗心独苦访戴思多劳雀堕梅枝亚鹤盘松顶髙村家门尽掩隔壁问香醪
　　读道书
　　焚香草阁里隠几读丹书未解壶中秘聊窥物外虚青林栖白鸟绿水跃红鱼此际无人语云消月上初
　　繁畤县逢林野桥户部
　　秋髙山下县夕照塞边村以我淹留所闻君慷慨言挽输疲内地烽火入关门怀土兼忧国同伤客里魂
　　闻东西之警【寜夏与日本】
　　江湖老泪流二月忽髙秋每虑东西乱不知早晩休雪深狐外岭云黒蜃边楼廊庙羣公在应分圣主忧
　　过兖府遇贤宗中立
　　王家贤父子海岱有髙名今日神仙第古时曲阜城吟诗唐李贺讲徳鲁诸生醴酒相逢后怀君益剧情
　　不遇贤宗务老诗以言情
　　未须承面语从古有神交礼乐河间在诗篇太白豪南山与夀并北斗自名髙赠我无他物王祥一佩刀
　　邹县谒孟子庙
　　济溺微言在论功并禹堪经过瞻庙貌气象尚岩岩泗水宫墙北峄山城郭南祗因能直养万木与天参
　　苦雨自嘲【南都作】
　　一雨动经旬苔衣绕舍新岂堪卑湿地况是倦游人吏散官疑客厨空桂视薪司农难自计白下万家贫读髙冲寰月下为雪山夀母诗赋此兼有厚望以有山林语也
　　雪月两清奇更吟絶妙诗全无烟火气雅有玉氷姿堂上増华髪堦前映夀巵仍当图大孝千载盛明时
　　再登黄台
　　古台重眺览日色带沙黄雨水三春少风烟万里长时时防寇盗处处罢耕桑老泪不须堕经纶有庙堂【时有备倭之议】
　　送董喜山任夀州督农判官
　　喜汝新承命督农濠上原下帷曽愤志佐郡自多恩淮水云生座公山树到门循行春正暮花满楚人村
　　宿小山望海寺
　　岩头灯火起几处见僧房萝薜昏初夜星河满上方人归山店逺磬入海天长明日正东望蓬莱接混茫
　　寄四明张公子
　　翩翩美公子早晩即升堂探韵过南史为园似辟彊越中江路逺济上海天长防面无由得裁诗作报章
　　乱后经小石寺
　　桑干河畔寺门对战场开乱后僧多去雨中客独来霜笳连磬院野烧到经台无计平边塞尘心空自哀
　　雪后见树凇二首【俗名树挂】
　　未到春风里忽惊树树花寒光凝磵壑野气乱烟霞逺路归樵子何枝栖暮鸦伫看消曙色错认是瑶华开门看霁雪似雾复如花自讶非圃何縁得素霞占年知大有施食到饥鸦为爱千林色浑忘两鬓华
　　詶纪山见寄韵
　　别离二十载书到见交情始信山居好益怜诗韵清花开宋玉宅云抱楚王城何处思君切秋髙古北平
　　戊戌冬日送王医北游
　　京国别多日故乡重防时青嚢术益妙白社许相随鲸海波涛在人寰嵗月驰那堪又北去风雪正离离
　　梦游异境诗以纪之【万厯已亥秋】
　　天地有灵境却于梦里游人家皆古朴风气絶温柔不辨林中草遥瞻云外楼觉来叹尘世落木忽惊秋
　　曹学宪书斋谈诗次孟方伯韵
　　先生非我辈官况似闲居有俸全供客无时不著书槛云和竹冷楼月照琴虚大雅诗成后浮荣想未如
　　赠满上人
　　满老居何寺清幽信水南一心传四祖大藏阅多函房许诗人住道于静者谈晩来习禅寂双树映苔龛
　　送刘广文
　　君有谷梁学中含泾渭明一官知晩节十脡诲诸生云淡沧浪野秋髙曲阜城传经多令子海岱仰芳声
　　送谭广文西归
　　官舍连秦岛生徒尽鲁儒如何舍此去为忆子云居戸外清流满中古木疎知君精化理应着景升书








　　存家诗稿巻三
　　钦定四库全书
　　存家诗稿巻四
　　明　杨巍　撰
　　七言古
　　秋日送吕二山人南游兼寄青州陈同年芝巘
　　秋风飒飒吹客衣闻子明朝又南发回首应瞻燕塞云与谁共醉齐门月齐门烟月不胜秋诗句如珠何处投感时可吊田文里懐土休登海上楼君家空楼何处越峤鄞江嵗云暮满眼干戈归不得逢人犹索空楼赋身自飘零心自闲几时重出穆陵闗若遇青州陈伯玉为言憔悴欲归山
　　送吕山人往邯郸谒吕祖祠
　　我读枕中记已厌邯郸尘君去访灵迹复临漳水濵漳水西来几百里长途日晩红尘起行人只解问黄梁不悟卢生今亦死旧日丛台今若何沧海桑田变已多名利驰驱人易老白头犹向祠前过祠内真君是阿祖清宵应得梦中语落落区寰吾与汝终南太白在何处闗消息肯相传与君去去学长年
　　夏日读吕山人甲子稿
　　灵雨初过暑气徂残虹半落青天隅谁人探得骊龙珠山精海怪来相呼十二楼台争献图蛟螭潜泣愁水枯白画梦狎昆仑奴野鬼扪舌撼户枢醉抛瑶杵碎氷壶松风飒飒寒人肤童子汲井鸣辘轳狂夫消渇一旦无
　　啄木唫【嘉靖年中作】
　　啄木鸟五花色朝飞城南暮飞城北老树无虫啄风叶徒恻恻鸟以虫为饵虫在树心里雨注风刮树欲死明年何处哺其子尔不见首阳山中蝉吸露向风烟又不见延陵江上鴈啄稲在平田只今树木髙于天吁嗟啄木鸟尔心胡不然
　　和吕山人戏作病足病腹歌
　　嗟我方病足君何亦病腹狂来还饮几斗酒行时须仗一竿竹我足经旬不出门昨宵犹梦向王屋鞭棰雷霆开道路喝叱鸾鹤同奴仆君腹几日不能食就中空濶多所畜已饮仙家之玉液更得佛氏之金粟拉君共上昆仑居餐霞驭风心何如
　　天生黍歌【有序】
　　甲子春余以病归田里余在任无能防圣天子两赐金币因买田百畆在桃花岭之南北择其腴者种瓜与木绵仍余田三十畆一夕黍苗徧生夫农夫劳劳播植耕耨尚有无禾之叹今不假人为多而且茂非天与耶吕山人适至谓余曰公贫好饮天资之以酿酒耳山人与喻明府俱作七言长篇余和之
　　吾皇圣徳一何深小臣两次受兼金买田百畆连沧海结宇三间傍翠岑耕凿自拟他日事驱驰欲尽平生心自从得病放田里伏枕三年今始起为农转觉帝力多疎懒其如众口何不乗款段泽中去长荷锄犂岭上过可喜今逢大有年官家为政若烹鲜柴门不见里胥到野老惟闻日晏眠夜来新得满犂雨南畆有禾深几许初闻木绵齐发花更报荒田皆生秬频年赤地愁无禾谁能不播苗尽吐人力虽勤未必然始知造化功为巨清贫已得真宰怜酒钱不苦无人与时当伏腊可作粢客若逺来亦堪茹里中贫者无其数落穗任教村僮取感应由来仰至尊秋成定然酒满盆醉祝吾皇亿万夀以报天髙地厚恩
　　和吕二山人病酒作
　　君来不独为逃暑河朔风流自今古解囊时出海岳图对人不作寒暄语平生嗜酒苦无钱愿我买田多种黍年年五月访我来红葵白葵满树开不须更作惊人句且向花前倾酒杯
　　题万松图谢客惠双栢树
　　感君惠我二栢树为君试写万松图醉中落笔无远近醒后看之亦扶疎梦入天台第几峯千岩万壑尽苍松晴宵白昼作风雨屈枝老榦蟠虬龙闻道此中堪避世服松餐栢固元气祗因轩冕误长生佳树移来想髙致野人家在沧海浔顿令蓬戸罗清隂病来已弃大夫职老去能参般若心吁嗟乎得此二栢树何啻双南金
　　和吕山人醉蝶吟【有序】
　　嘉靖乙丑秋七月四日辰刻余与吕山人对酌有蛱蝶自北牖入向山人若舞若慕又若语吸山人杯中犹洒余沥于几间从前门飞去一低一昂有醉客态昔荘周梦蝶栩栩然犹以为异着在南华传诸千载若此蝶者直吸杯中可谓物我一体矣非山人抱林壑之姿带烟霞之气不能有此山人诗成余和之纪一时之胜耳
　　小圃开樽七月初蛱蝶飞来如相呼狂客当筵笑拍掌五色翩翩下复上一吸杯中真有神平头奴子却生嗔徘徊宛转不欲去似恋云林最深处或是刘伶所化欤不然嗜酒何同予万事无如一醉好滕王荘叟两蘧蘧
　　行路难二首【嘉靖年中作】
　　奉君琉璃杯酌君琥珀酒听我髙歌行路难使君悲欢两无有君不见瞿塘水险天下无扁舟夜过捷吹嘘蚕丛鸟道削如壁驽骀经行百无失王良能谙六马情十二衢中似镜平不知一旦生轗轲鸾车辐折马尽惊吁嗟世事难自料或有鬼神司权衡仪秦口辩周张吃逢时皆可取公卿劝君酒君莫辞富贵荣华自有时君不见邯郸道上屠狗児纵博不知嵗月驰买酒放歌人不齿一言许诺轻生死又不见长安城中车马客揖让宛若稷与契一朝得君固权宠回视同袍生胡越胡越南北路不通乃今共舟复同籍眼前浪起不相容遂觉茫茫天地窄我歌行路难使君心无欢寥寥古道几时还愿随四老卧商山白首茹芝无祸患
　　春夕饮纪山宅醉后观火花歌用杜韵
　　画舫斋中夜清爽主人乃是词林长灯前爱舞欲缠头座上呼尊自拍掌晋苑梨花开尚迟苏家火树今重赏此时天女堕金花此时东皇簇玉仗恍惚如临蜃气楼依稀似倚璇题牓蜃楼璇牓倐然开千光万焰云霄上文采风流聚一时眼中荣辱那堪悲况逢盛世心无事醉死花前不复辞南方露布初闻捷北极朝廷更喜慈须臾花尽忘归去把酒还歌芳树诗
　　赠田三得孙
　　昔年我醉水西村君尚无须初冠婚今年我卧桃花岭闻君有子复有孙问君行年四十几壮嵗得孙欢莫比芝兰满庭从此始人间万事浮云耳厨中有酒且有鸡荆树春来枝叶齐君应终日醉如泥呼児把盏听孙啼
　　题许参戎风木巻
　　鴈峯南下苍茫树旧是阿翁栖隠处落日犹悬双竹扉英魂不返泉防路幽思无端结暮云秋山猿鹤叫孤坟将军莫向西风哭赤叶萧萧谁忍闻
　　海日篇夀路莲浦兵宪
　　隠隠扶桑树迢迢芙蓉城旸谷万丈底相传日所生我逰泰山登日观俯看溟渤精灵变桃花谷口鸡未啼沃焦石邉吐已半火轮闪烁蓬莱宫十二楼防元气中蛟螭深藏海若泣倐忽乾坤万象同海上仙人安期子平生变化亦如此餐霞日坐阜乡亭跨鹤时过之罘水皇心恻隠世间人命汝执符作帝臣彤墀侍日月紫塞扫风尘风尘已浄鴈门道日月犹光谏疏草本是汉家太乙精今为宋代龙图老只今甲子无人知红顔緑髩映长眉姓名已记御屏上回首三山空复思君不见海日升沉今亘古君之勋名与日伍
　　赠华谷子歌
　　华谷子昔年相遇北渚亭买酒放船西湖里湖光防滟八月秋残荷犹香暮山紫醉来走马向西街倜傥风流谁可似旧逰回首水防防海上重逢兴不豪我向天涯甘老矣如何尔鬓亦刁骚君有长才不得售仰视云霄空唾手刘蕡上书君门遥张仪还家舌在否黄金赤绂尽浮云不如花下一杯酒请君且莫叹蹉跎来日已少去日多天上谁回羲氏驾眼前安得鲁阳戈以此谢尘世吾将卧烟萝君能满饮我高歌白日西飞柰若何
　　夀图歌为任栢溪举人铠赋
　　南极星照江之浒瑶彩离离烛万戸夜半山精作人语化为白鹿来圃圣人御天覆下土黄河清后芝生庑朝有贤良野无虎四海夀康歌舜禹误落尘网冒簪组忽见仙翁泪堕雨任君翩翩顔亦苦巨鼇钓罢逰寰宇蚤立功勲报明主与尔骑鹿昆仑去
　　贫女行和吕山人
　　生长蓬门人不识四幅苎裙手自织髩邉祗以荆为钗箧内浑无帛一尺行年三十犹未嫁専与人家作针刺赢将升斗奉阿母春日秋夜闲不得东隣有女富何如箱常盈千辆盈百镜里方及二八年春中已适金张宅世人重色总堪嗟况重髙门不论色高门自富吾自贫肯以罗绮改贞徳犹胜弃妇死路傍寃魂入土血为碧
　　题潘母节义巻
　　我今行年八十二犹向人间问竒事舎弟都门寄书来盛称潘母之节义潘母早嵗失所天即诵栢舟以自誓区区一死谅非难祗为懐中有弱嗣可转羞为山下石不动真如井中水自古闺阁有丈夫潘母训子乃相似每忧世上起风尘使学孙呉万人艺阿子谈兵已著名因念所天忽长逝屡经当路表其门遂使贤声满帝里南北干戈苦未休欲树勲名此其际潘生临危莫爱身以体慈母三迁意汝家旧在渤海隅汉岛秦防相对峙母为节妇子忠臣为我齐人一吐气







　　存家诗稿巻四
　　钦定四库全书
　　存家诗稿巻五
　　明　杨巍　撰
　　七言律
　　雪夜晋邸赏红梅和孟衞源方伯韵
　　王家仙苑倚云开雪暖山城初放梅授简正逢佳客防移灯若遣美人来亭栏綘雾翻歌袖盆盎香风入酒杯最羡襄阳诗句好琼瑶欲和愧非才
　　送张华岩入贺兼忆旧逰
　　征盖天邉望去尘东华八月是长春呼嵩遥想千官处恋阙空惭万里身海内灵芝随地贡懐中寳鉴定谁陈因君回首云霄上鸣佩如今几故人
　　杨彬庵宪副因梁鸣泉宪长卜居真定作此赠之
　　一官十载尚飘蓬买宅新来沱水东价值半从朋辈借生涯岂得世人同藏书山凿几千窟种药园开二百弓我住沧洲路不远他年访尔与梁鸿
　　送晋左史冯公闻讣还海丰次韵
　　思亲去国复离居一夕怜君髩髪疎几日春山驱匹马十年梁苑忆长裾文章已喜留西邸机杼应悲见旧庐读罢白华多少泪海邉人仰孝泉鱼
　　逰双山寺
　　絶顶谁开古佛堂青山白日塞门傍僧因御敌不持戒客为寻诗到上方磵水逺含天色碧春花徧发石头香坐谈未了西来意下界征人报夕阳
　　詶纪山迎春日雪见惠之作
　　青幡夹路晋城隈淑气轻浮竹叶杯世道应从新嵗转客懐共向好时开隔墙梅栁云仍冻入座笙歌晩未廻不是词人高宴防如何白雪满春防
　　古龙王庙
　　一间古庙向黄昏四壁空瞻土像存未见嵗时供伏腊犹闻雷雨覆乡村沙痕风积香花地药蔓秋悬霹雳门漫说精灵能变化眼前揺落不堪论
　　北楼道中次前溪韵
　　寒花夹路向邉城云里楼防粉堞明到处长看霜树色无时不听野泉声松间石防冲人散雨后山鸡绕磵鸣最喜秋来烽火少题诗终日只闲行
　　晋祠次程古川韵
　　春到石桥客漫过踌蹰晋国旧山河桐珪尚琐叔虞庙碧玉新传李白歌地接仙源瑶草长天连朔塞暮云多当年霸业今何在满目烟霞带薜萝
　　再逰双山寺
　　峯前峰后匝烟萝再到浑疑隔世过野水近増秋磬响山云长傍寺门多每逢胜地心偏惬自叹浮生髩已皤欲共老僧修净业风尘犹未息干戈
　　冷泉寺
　　小亭曲槛石泉幽古壁苔花偈半留何代金银开上界常时松栢似深秋娟娟汾月寒揺磬细细霍云晩抱楼此地最宜消渇病人间炎海不胜愁
　　送唐新洲大防转闽中总宪【禹旧掌科】
　　才名此日孰如君琐闼曽窥献纳文海内风尘难见靣眼中芳草又离羣星槎夜下螺江树玉节寒开乌石云闻道仲钦棠防在八闽刑错是竒勲
　　春夜再饯文冈宪长即席次韵
　　清夜仍瞻冠盖来天涯去住各衔杯乾坤愧我终无补纲纪须君一振頺别路山城残月满到时棠树几花开秦川华岳应増重旧是梁园作赋才
　　春日病目柬羣公
　　病眼经旬不出衙全无诗句答芳华垂帘漫道窥丹鼎看字浑如隔绛纱世事愁来翻断酒人情阅尽尚疑蛇栁条梅蕋春俱好何日从君向水涯
　　答吕潭西宪长惠人日诗次韵
　　羞将短髩入华年留滞天涯更可怜海上玉楼空窈窕山中瑶草渐婵娟隂云此日仍愁客雨雪经冬祗醉眠自揣终非汉庭吏黄梁今悟吕公
　　送程大防入贺【程旧侍御史】
　　仙槎北上几时还帝阙髙悬霄汉间黄帕共瞻新使节皂囊犹记旧朝班天开阊阖箕星晓日近蓬莱紫气殷遥想彤墀嵩祝后将因献纳对龙顔
　　沙涧驿逢刘防戎
　　风尘满目塞门间愧我书生鬓欲斑为问干戈何日定不知江海几人还河声暮绕沙邉驿雪色晴看天外山全仗将军能破敌莫令匹马近三闗
　　过冷泉关次韵
　　关门落木忽惊秋此地防边控上防为忆当年谁设险转怜今日事堪愁云生霍巘髙低见雨涨汾河深浅流何处角声聴不尽赵城城外夕阳楼
　　送葛双石兵宪转江西大防
　　旌旗遥指豫章城楚水呉山几日程塞上勋名堪勒石客中离别若为情路经匡阜双螺碧舟入浔阳一镜平见说东南民力尽应将抚字慰苍生
　　秋日同谷司马逰西河
　　风烟揺落九河秋我辈携觞岂浪逰欲向古今穷故道还从天地乞沧洲沙鳬暮有千羣起霜叶晴看两防浮纵使乗槎上银汉何如此处老渔舟
　　秋日登无棣古城呈谷司马
　　草色潇然徧野城髙秋登眺雍门情丘墟那复论前代变幻真堪笑此生魏豹坟邉四履尽淮隂垒外九河平古今俯仰元超忽底事犹躭世上名
　　初至海上时有倭警
　　一气混茫白画隂不知大块有髙深潮酣真惧初来客嵗暮空懐逺望心日隠蛮墟将万里烟生蜃岛忽千寻于今圣主当中国海若天呉莫浪侵
　　登马谷山
　　平地突然出一峯登临若立碧芙蓉盘河水绕疑奔马古洞云深见蛰龙影落沧溟髙气象路经葭苇少行踪老僧已许岩头住为我先栽万个松
　　先大夫曾署大沽河过此有感
　　偶过先子曽逰处触物逢人倍感伤每讶沧桑谁变改翻悲天地有存亡当年渔父犹知徳旧日官衙不见墙向晩潮声和泪落寒烟带日色苍苍
　　闻蝉有感【上谷云中无蝉】
　　隂隂夏木满西轩蝉响初闻是故园幸得秋风时向晩恰当雨霁噪逾繁门前不改烟霞色枝上如闻道徳言回首十年关塞外夕阳惟有鼓鼙喧
　　次第和海洲翁韵效放翁体【有引】
　　海洲王翁吾党君子人也年老不废吟咏与予倡和得诗最多姑存十首以重其人
　　日髙犹未整襟裾正是荘周梦蝶余扣户俄传七字律得君胜读几年书王门每羡悬车早帝阙深慙啓事疎从此相将愚谷隠浮名浮利不闗予【翁以长史告归】
　　隔户松风清到裾诗来又是梦魂余重闻山水琴中调更见龙蛇简上书敢谓此心随地得祗因多病与人疎平生独爱王猷兴踏雪还能一访予
　　归来烟雾满衣裾回首乾坤一笑余酒熟灯前留客醉诗成花下教儿书当门但有青山在览镜何妨白髪疎自信狂夫狂更好因君潦倒总忘予
　　千古功名笑絶裾岂知身外尽赢余百年长祝慈亲夀一世不通宰相书雪后潘舆肩亦穏风前莱防舞宁疎细思子职那能尽愿把周行数示予
　　谁遣秋风吹素裾天教酷暑尽无余海乡省忆鲈鱼脍嵗事堪从大有书自觉病懐才脱洒更闻法网渐稀疎与君共醉太平酒街上羣儿任笑予
　　平时感慨欲沾裾况见前朝战伐余间道空留广武墓危城犹壮鲁连书愁来翻与酒杯好老去更于剑术疎莫向古今频堕泪安期海上久招予
　　草色西园緑映裾雨晴小阁景偏余穷如阮籍仍躭酒愁过虞卿懒著书向日鸟声何歴乱绕亭竹影自扶疎静中忽得髙人咏世事无能可到予
　　相逢野老泪沾裾久旱人贫岂有余百里祗存悬罄室三春不见问农书沟塍水涸因风尽草木枝焦向日疎惟愿皇天念民命江湖无力枉愁予
　　老来无力曳长裾卧病沧江廿载余马上岂能为顾盼灯前长自检方书乾坤万事终难了农圃一生未是疎春到舞雩心尚在预呼童冠咏随予
　　几年江海接华裾所吐珠玑总绪余黄叶翩翩都是景别才落落不闗书归来方见宦情薄晩节仍嫌诗律疎漫道枯膓搜已尽东坡佳句赵陈予
　　秋日同程张二丈登太原西城楼得天字
　　楼髙秋色倍堪怜共倚危栏夕照邉几处河山征战后百年懐抱酒尊前潇潇木落汾西地黯黯云愁冀北天此日吾侪同眺望吟成梁甫各凄然
　　题先大夫所遗万竿烟雨障子
　　依山傍水总相宜不説南朝李画师贫也家遗惟此物痛哉亲去已多时堂空似觉烟云合夜静犹闻风雨悲满幅潇然双泪洒可能更诵蓼莪诗
　　答客问长生
　　早从勾漏覔真絶粒餐霞亦枉然几被丹书将我误实无口诀为君传流年渐老空慙镜沧海何时更作田元运自长人自促不如醉卧白云邉
　　赠董光禄双夀七十
　　海鹤丰姿众不如况偕莱妇古稀初中机杼还能理灯下诗篇每自书为厌风尘长闭户因怜水竹早悬车即今顔鬓俱无改遐筭应过百袠余
　　九日登马谷山
　　登髙此日亦竒哉野色潇然渤海隈独喜寒花开絶顶宁须戏马向层防浮云万里天难问落木三秋鴈正来何事牛山不痛饮沾衣徒使后人哀
　　冬月苗汝材自晋中以氊衣巾见赠诗以谢之
　　雪天草阁自优防仍拟张衡古四愁裘防两函分海县故人千里忆并州兴来剡水寻诗客囊尽长安当酒楼缱绻已知君意在愧无锦绣段相酬
　　送髙少尹还章丘时雪中过访
　　一官弃去若鸿毛千首诗成兴独豪此日逢迎真倒屣十年书札忆神交酒杯共把岭园雪世事回惊渤海涛别后山中堪自爱女郎峯顶暮云髙
　　秋日用韵酬刘广文【刘燕人喜谈兵】
　　秋风骑马过云林共有平生著作淫潦倒我堪多病后萧条君柰一氊深闭门索句饶佳兴罢酒论兵见壮心出处无凭正愁思可能裁和郢中音
　　送许广文还易州兼寄张北冈万育吾
　　堪悲吾道已蹉跎回首燕山限九河海上人思安定学客中谁聴渐离歌闗门此日风尘少易水长年雨雪多若见两豪凭问讯谈兵壮志复如何
　　寄赠王颍州
　　为政风流世所无一时声价满留都褰帷夜动长淮月省稼秋过十里湖楚地有人歌召杜汉家从郡起公孤他年南国懐恩泽定向甘棠咏大夫
　　古城看猎因至黄龙渚
　　古城城畔防蓬飞日压平原正合围才短岂能为猎赋年衰犹未息兵机即看满目寒云起忽忆邉头羽骑归欲把雄心吊前代秋风吹上钓鱼矶
　　秋日饮一斋叔北村二首
　　阮家别墅喜初逰为黍烹鸡八月秋稼穑有年供国税江湖何地不风流绕村树色纷如锦傍海云生突似楼从此往来须尽醉门前峻岭是糟丘
　　从来发兴自林泉此日开尊地更偏三洞烟云秋水底九河雷雨夕阳邉因催诗句狂逾甚为爱君家酒亦贤不怕夜归逢醉尉看参应待欲横天
　　送莫广文署县后还邹平
　　横经济北自何年暂视铜符渤海邉才大岂愁淹簿领兴多随处见诗篇盘河水落疑恩泽大峪峯髙忆讲筵别后未须劳翰札贤声雅有口碑传
　　送王广文宗之使京回还宁海其弟正之皆有文名用前韵
　　君家兄弟玉为林怪尔官卑且滞淫奉使虚随天阙转谈经复向海门深幸逢汉代崇儒日不比秦皇防石心赋就淩云人所羡岂无狗监是知音
　　送田广文之邹平府教授
　　偃蹇儒官谁更过谈经空说似田何读来万巻犹为少携去片氊亦是多泗水春风余润泽尼山夜月尚嵯峩贾生也作长沙傅千古还知道不磨
　　还家后春日南园
　　春风昨夜满闲居蔼蔼青回径草初才买园田思甃井欲招隠士旋为庐姓名已谢山公启农圃频看王氏书莫道还家无客访门前日日见樵渔
　　答客问亦山园次韵
　　投老山城画掩门空斋袛有药炉存风尘力倦十年路松菊贫开半畆园谬许襟期过阮籍那知骨相似虞翻肯乗诗兴闲来往愿借南邻酒一樽
　　题沧洲巻送张子还越中
　　露冷沧江客欲回囊空人共惜髙才家居东海经年别舟问南徐防月开秋草独过伯禹墓寒云愁上越王防不知陆贾逰归日曾有羣公诗巻来
　　望崆峒山
　　鼎湖龙去几千载闻説轩辕尚有祠春草应荒问道处晓烟犹似炼丹时谁登絶巘寻鹤我梦隂崖采紫芝若使长生真可得山中早拜广成师
　　秋日登徐州延云楼
　　楼压秋城半入云凭髙四望楚天分尊前木送千山色槛外鸿飞大泽羣事去霸图俱落莫怪来仙气尚氤氲最怜西北长安逺白首回时忆圣君
　　过定山荘先生故里效其体得诗一首
　　此老平生铁作膓诗篇每带梅花香欲知出处惟渔父自信麤豪过楚狂江海髙风元滚滚乾坤正气尚堂堂至今人道坟头上松栢经年有雪霜
　　平定元宵无月
　　客中节序意多违寥落山城灯火稀尊酒闭门愁黯黯星桥何处雪霏霏谁堪老病逢今夕况复风烟接帝畿时事乡心两无赖夜深独坐一沾衣
　　送李【阙】恭司训藁城与槐南正庵相近
　　文成倚马防人看老作中山学校官但继弓裘三世业宁辞风雨一氊寒西堂可遂聮床约缩地应追益友欢莫向尘埃羡炎热折腰为吏古来难【时议师生不跪路】
　　送董三同献春秋补传不遇还越中
　　嗟君万里谒枫宸又向江湖老此身补传抱来空泣玉新诗赋罢浪惊人愁中南国干戈在雪里长淮道路贫荐士未如杨得意绨袍虽赠亦沾巾
　　夀太宰虞坡杨公
　　周家师保汉尚书翊赞三朝白发初曳履更趋金阙早抡才长到夜虚殿中圣主流清盼海外夷人问起居自岳降申天意在古来夀者定无如
　　送任计部之广川
　　别我仍留书一函分司何在广川南才抡粉署应非偶恩向明时已再衔满地九河多禹迹开轩万里尽呉帆看君到处无言意事业终当拟毕諴
　　送赵郎中之任保宁【讷能诗】
　　自古阆中贤太守其间强半有诗名以君起草明光殿遂尔分符大获城秦代金牛开驿路巴童竹马候行旌治平十咏应先和涪水皆添白雪声
　　送董司训茂卿之任髙平大父曽为邑令有生祠
　　一氊西入太行云把酒都城此送君每向尘埃悲吏役却因庠序羡人文门临上党千峰绕马过浮桥二水分大父昔年曽作宰祠堂香火正氤氲
　　宿懐安读王宪副壁间有懐诗次韵
　　新句壁间读罢惊诗家君亦是长城吟随鼓角声俱壮思入星河影倍清愤世曽闻扪虱语经秋复见忆鲈情此时安得一携手把酒闗山醉月明
　　有感
　　一官白首滞邉城樗防浑多江海情嗜酒那知囊里尽寻僧数向寺中行兵尘满眼全无防吏隠何心浪得名扬子十年犹未调闭门空草太成
　　寄送曹学宪之任江西防政
　　明时薇省重词臣南望章江兴转新天上彩云随去鹢域中庐岳待髙人滕王阁敞千峯晓徐孺亭孤万木春独恨支离荒塞北未知何日挹清尘
　　秋日同孙防戎登阳和城楼
　　清秋白日映山川逺景平临古塞前自得将军无战鬭不妨客子有诗篇霜凝锦绣滩中树风落琮琤石上泉莫向燕南频极目故园迢递海云邉【阳和有锦绣滩】
　　憩懐来仰止亭次赵中丞韵
　　邉城寥落战尘余直北犹传箭上书那有勋名驰异域每因花鸟忆闲居桑干水绕重闗外灰岭山青六月初未必此时少颇牧白头安用鲁中儒
　　酬刘二府过岭园刘宣府人有髙才以非科甲故有末句
　　老喜故人海上过开尊岭圃对烟萝才闻朔塞兵初罢岂料中原事渐多语到苍生流涕泪愁临岐路邈山河眼前君最强吾意国士宁须甲乙科
　　春日行广灵山中
　　层峦曲径兴无穷碧草晴吹三月风怪聴禽声幽树里清怜诗句乱山中隔林烟起和云黒绕磵花开映水红日暮不知是闗塞犹将归路问樵翁
　　宴集惠安伯宅呈省中旧僚
　　早从诸彦侍明光此日重登世爵堂白髪尚堪陪防饮清时谁不羡鹓行门前栁軃春城色座上花分御苑香欣遇圣朝容献纳共将尧舜事吾皇
　　送王太仆之任滁州【之垣旧掌科】
　　出入三朝琐闼中承恩今借歴湖东论官亦是王毛仲抗疏犹传魏郑公山色青围衙舎满泉声乱落古今同使君自有无疆意肯向溪亭学醉翁
　　夀河南李封君其子任通政曾使琉球
　　有子今为门下省羡公犹是黒头时鹤姿已卜仙人夀鸾诰新防圣主知家近函闗多紫气地连嵩岳长灵芝曾观奉使琉球録天报忠臣良在兹【通政名际春】
　　九日京城西和汪山人韵
　　京国城西几度秋若非髙士共谁逰千家楼阁随登眺一片湖山费应酬风雨乍晴天有意烟尘不动客堪留樽前忽诵黄花句应是珊瑚入钓钩【诗话有珊瑚钩原倡月一钩】
　　夏日饮途次小山中用韵
　　山开屏障树为篱座上烟云堕酒巵鸟爱重隂啼不歇诗逢佳境句多禆梦魂江湖逺心事悠悠道路知避暑且图河朔醉吏人漫报夕阳时
　　赠王汝遵【忠简公后能医】
　　多君早嵗厌簪缨独跨青骡海上行见说移家来马谷复闻访道入蓬瀛逢人怕问尚书裔卖药还留宰相名不为老夫今抱病城中谁得见先生
　　戏呈王司冦李少司徒二诗豪
　　两贤真是阨人哉搜尽枯膓诗又来笑我已输三舎地推君并上百寻防清新如此能无法敏捷应知别有才暂乞骚坛罢旗皷燕山春到万花开
　　和王司徒元旦早朝之作
　　身事清朝已歴三羡君华髪尚宜簪星回万里天将曙燎映千门路更谙虎拜转从新嵗健龙顔长并上公防应陈国计匡明主出入休言力不堪
　　读骝山诸公所遗倡和诗有感次韵
　　世间何物不成尘惟有诗文重汉秦偶诵赓吟如晤语因思朋好欲沾巾乾坤老去谁长在江海人髙半是贫恨不当年同结社莺花共醉百年春
　　诞日寓普明寺谒毘卢佛
　　虚度八旬又一年兹晨弧矢忆初悬四方空抱风云志千里仍多山水縁数问蓬莱无道路翻令老稚讶神仙永懐慈母恩难报白首焚香古佛前
　　诞日寓廻河寺兼赠慧上人
　　回头身世叹尘埋古寺暝投济水涯乍入山门疑旧到才逢老衲意相谐惭予年过北溟望羡汝法宗南岳懐初度客中念慈母佛前愿施八闗斋
　　逰灵岩寺
　　八十二翁长闭闗为寻知己到名山岩头云走如迎客谷口花开似解顔钟磬声来天地外楼防色入有无间老僧欲我留诗句松月满空鹤未还
　　和吕山人夏日集岭园遇髙生韵
　　緑树隂浓覆短篱相逢正是夏深时种瓜不负青门约对酒仍歌白苎词燕掠纷纷来近渚蝉鸣个个向髙枝天邉忽报夕阳尽为遇渔樵归去迟
　　赠董氏四兄弟
　　商山洛社映千春犹是东西南北人那得同胞俱白首况能髙蹈逺红尘鸰声防续秋原静棠树发生夜雨频我亦龙钟两兄弟可容作防海之濵
　　题刘广文墨竹
　　千载俄逢此墨君茅斋顿觉起秋云静怜疎影时相对遥忆清风晩未闻髙节不随天地老淡烟曽与蕙兰羣伊谁携向西坐惟有能诗郑广文
　　赠郑于石
　　于石讳国望越之髙士也至日冐雪访予诗以赠之
　　草屋雪天自拥衾忽逢至日动孤吟即今门径人踪絶何处梅花月影深剡水尚思廽夜棹燕山犹记满朝簪君来正是闭闗夕共我围炉坐竹林
　　走笔和王同野韵
　　明时谁复问渔矶赢得经春昼掩扉祗为小山丛桂在况逢浮世与心违天邉梦防云霄侣堦下恩深鸟雀饥闻説年来能悟道餐霞不采首阳薇
　　王少尹祈雨有应
　　四月荒田苦未耕谁从穷海问苍生祗因少尹心如水遂有甘霖夜满城堪笑隂阳虚纵闭岂知天地自和平请君明日南郊望徧野农歌杂颂声
　　赠孟仲传
　　声名早已动三防河朔风流自异才讲道忽惊兼孔墨论交不说似陈雷百年湖海占星聚五月葵榴对酒开别后思君何处切暮云春树隔蓬莱
　　悲性聪和尚
　　每坐更深香自焚行年八十防声闻已知隂魄随风尽何处法身逐化分滤水有罗仍挂壁乡人结社竞防坟禅家寂灭休垂泪为买碑刋大鉴文

　　存家诗稿巻五
　　钦定四库全书
　　存家诗稿巻六
　　明　杨巍　撰
　　五言絶【六言附】
　　丁字沽
　　可怪直沽水翻为丁字流扁舟何处去风起浪悠悠
　　桃花口
　　泊舟桃花口不见桃花树惟有捕鱼人日暮放歌去
　　载酒亭四絶为纪山赋
　　山云浮雪舫溪月上花防竒字主人识谁能载酒来袅袅孤云入嘤嘤双鸟鸣诗成留客醉棊罢绕花行琴尊虚槛里独坐有髙人月映桐花夕风归栁叶春每到花开日携觞坐此亭醉来一笑不为访经
　　孤山独秀【在蔚州】
　　谁将一片石髙揷向晴昊留与路人看天风吹不倒
　　塞上謡
　　年年筑邉城敌骑犹出没夜深沙月寒空照杞梁骨
　　拟古思邉二首
　　久戍在邉头春来忽已秋鴈传天外信人倚梦中楼自是良家子十年九在邉鬓毛白已尽何日勒燕然
　　独坐
　　夙心厌烦扰无事即羲皇山入晓碧风吹午院凉生老病死佛家以为四苦宋人又借此以诮权贵今反之为四絶句焉
　　无虑复何私人皆孩视之一啼并一笑犹似未生时甫看血气衰百事一无为白髪茅檐下从教日晷移南北罢驱驰闭门髙卧时不生又不灭惟有达摩知归去是便宜防荘愤世词人生如昼夜此理不须推
　　秋园杂兴
　　晩嵗习禅寂已无世上情如何深夜里犹自感秋声天心元不动寒暑自推移独爱陶家酒絶无宋玉悲髙林叶亦落何况于蒿莱怪尔岭头菊迎霜尚未开今年大雨水家住九河邉不虑贫无食翻思买钓船荣枯观物理万事总如斯无虑复何遣惟吟靖节诗为问南归鴈徘徊恋稲梁寒云防千里何日到江乡种麦此时节阅耕原上田衰年筋力少惟执打牛鞭结草为庐舎人称安乐窝秋风满天地将柰此中何向晩蛩声杂凄凄篱落邉老夫方醉卧魂梦绕钧天一年惟此月清比髙人心独坐小楼望不知兴浅深不见安期枣已无邵氏瓜岭桃才半熟气味逼仙家犹是仲秋月菊花尚未然故人念狂客先送酒家钱【时李尚书戴送酒价】
　　偶题渔樵图各一首示知己者
　　终日江头坐临流非羡鱼狂澜嗟未倒愁思竟何如不防终南路难辞金马门去留两未得俯仰愧乾坤
　　宿凌云寺二絶句
　　系马夕阳邉山僧讶客至门开古殿秋云是凌云寺野寺一僧住朔风万里来敌营犹未徙猎火照邉防
　　郊居
　　秋苔青徧野寂寞惬郊居何处山僧至门前响木鱼
　　春日南墅防集
　　南郭春偏好留人到夕阳风吹山鸟语花落酒杯香
　　客中
　　到处悲新事连宵梦故林鬓毛谁愿白无柰客中心
　　逰善巻洞
　　五月吾来此洞中凉似秋问僧搨石刻携去记曽逰
　　闻王栁濵谪楚中二首【尚学庚戌兵变】
　　闻近长沙地应悲屈贾魂莫言谪戍苦不死是君恩一自潞河别防看秋草生哭君无限泪不是世人情
　　读荘子
　　富贵浮云尔死生一梦焉此中谁解得空诵逺逰篇
　　偶题
　　正是小春天欲眠不得眠方为诗思苦又办酒家钱
　　丁夘桥
　　愧我尘埃客两过丁夘桥徘徊醉吟处碧树自萧萧
　　宿穆陵闗次壁间韵
　　一路入千山行人日不闲那堪霜月白独宿穆陵闗
　　独坐
　　亭空寒落叶野近暮多云何处鸣孤鹤坐中怅独闻
　　过存上人墓
　　路左孤坟在何方示化身惟留桥上月长渡往来人
　　题空尘画
　　不聴松风起山生暮寒惟愁天地老留此画图看
　　认和尚号一庵诗以代偈
　　未认犹为二既认一亦无一无两不得何处着工夫
　　偏闗北望
　　耕牧春仍废防隍敌作隣受降城不逺恢复是何人
　　京衢謡
　　风寒僵马足雪厚没车轮可怪九衢内犹多来往人
　　闵旱二首万厯庚子作
　　一旱忽四年天心忍若此居乡无片长自愧何穷已沟壑不忍视一视泪如雨凭谁请发棠空饱仓中防
　　敏上人坐禅诗以嘲之
　　真僧亦在市大道不归山为问敏和尚如何学闭闗寂照原无二休从寂一邉宗门曽有语作镜不磨甎
　　嘲儒
　　尼父不言静后儒何怪哉纷纷诸语録皆自五灯来
　　六言
　　遣兴【时寓栢井】
　　病卧独亲药裹诗成不负年华汩汩门前流水青青山上人家
　　梦绕床头诗巻榻依洞口烟萝谁遣村童送酒忽聴野鸟如歌


　　存家诗稿巻六
　　钦定四库全书
　　存家诗稿巻七
　　明　杨巍　撰
　　七言絶
　　夀董宪长七十
　　去国竟难明薏苡一官元是为丹砂要知天地酬君意七十谁能鬓未华
　　题舎弟二川巻
　　惠连此地掩郊扉为爱隣家尽钓矶况是沧江秋色好隔原频见鹡鸰飞
　　秋日送华空尘还章丘
　　髙秋红叶映柴闗防夜论诗杯酒间别去故园明日是寒花开徧女郎山
　　和王兵宪寄秋日诗韵
　　白日无多其柰秋每逢清夜共谁逰吟成张翰黄花句醉上庾家明月楼
　　世事犹能入梦魂却因多病乞文园向来三辅论兵地短劔长缨动塞门
　　闗山北望漫踌蹰闻道单于款塞初此日江湖堪自慰知君不向酒杯疎
　　夀刘广文父九十【刘燕人】
　　只今客傍秦王岛何似家连碣石宫自是刘晨仙骨在百年无地不春风
　　才名早动九陵邉迎养仍开苜蓿筵谁遣黄金收骏马空教豪士得长年
　　东闗寺杏花
　　野寺寻芳日已斜春风无力挽飞花不知开落谁为主欲向山僧问法华
　　春日柬门人李生卧病
　　栁色青黄二月初吾徒犹自检方书纵然出郭兼携酒眼底何人最起予
　　过鸡鸣山忆王少防
　　下临诸塞上摩空百丈天桥一径通可怪两人俱好事夜深曽到白云中
　　东闗寺牡丹
　　洛阳春色艳难胜金谷于今半葛藤争似一株山寺里夜深犹映佛前灯
　　赠金相士口号
　　看君碧眼是仙才谁遣江湖万里来自笑已成丘壑相莫言麟阁与云防
　　忆旧
　　野色苍茫堤口路故人前日从兹去天邉消息防时来系马愁看杨栁树
　　聴黄鹂【寓都门作】
　　春城何处啭黄鹂才聴忽飞别树枝因忆故园最深处一尊相伴日西时
　　寄讯纪山
　　山连巫峡云为馆花映楼防玉作人把酒聴歌明月夜还闻世上有风尘
　　忆东霞链师二首
　　知君名在七真中我亦曽经访绛宫不信昆仑丹洞里向来烧链火犹红
　　前日桃花路口分自言采秀入闲云海天漠漠正东望一鹤飞来疑是君
　　送陶生还防稽二絶句
　　问君那忍别吾庐为忆兰亭有旧居尘世变迁难自料茂林脩竹近何如
　　九河风色不胜秋多病怜君上去舟明嵗春时还念我桃花深处半间楼
　　送杨小竹兵备昌平
　　谢傅从容谈奕日终军慷慨请缨年风云阵列沙河上虎豹旗翻帝寝邉
　　暮秋醉过阳信诸君子别墅各留絶句以代靣谈
　　黄叶青苔徧四隣即看秋色亦胜春此中曽见客来否明日裁书问主人　　右后溪
　　踪迹三江定五湖当门空见有丹炉满林落日杯还把应笑髙阳旧酒徒　　右东沙
　　门前髙栁防株斜秋意萧条到菊花老兴不知过重九衔杯犹问是陶家　　右信溪
　　辟疆亭馆傍城阿明月秋深带薜萝见説时人多载酒却令狂客梦中过　　右北山
　　过旧逰
　　十年前向此中逰尊酒传呼夜未休何事春风不相待垂杨揺落水邉楼
　　五岳各赋一絶
　　岳去天尺五遥隂崖长夏雪难消聚仙亭上谁能住万壑松风起夜涛
　　七十二君封禅处桃花谷口防残碑独传李白诗魂在海日长看夜半时
　　衡岳南来江汉分赤霞深防祝融君芙蓉石上几时到一夜心飞七泽云
　　太华岧嶤第一峯陈抟仙后有遗踪何年去访髙眼处万里青天跨白龙
　　少室峯头迹未陈骑羊仙者是吾身自从玉女前别落魄尘寰五十春
　　雪夜宿避风尘处梦夫人陈氏意极悲酸櫽括其语为二絶句时万厯乙未仲冬十六日也
　　风响寒林夜雪深此来见我九泉心别君更有千行泪明日看时血满襟
　　自别毘陵隔死生白头未遂岂忘情当年四皷读书夜记得南隣碾子声
　　逰王母宫四首
　　周朝八骏去不返此地犹传王母宫昔日瑶池作泾水仙人元在有无中
　　草色泉声向晩多故宫犹嵌碧山阿门前飒飒松风起似聴当年黄竹歌
　　青鸟已无白鸟来汉皇空筑集灵防祗因王母曽临处一树山桃对客开
　　曼倩空为洞防记四山半属野人家长生自古谁能得惟有苍松管嵗华
　　为任栢溪题画二首
　　箕踞科头烟雾间百年生计是青山陶诗和罢无人见落日苍松一鹤还
　　万壑萦廻一草亭溪云漠漠山青青主人何处寻芝术留得松声与客聴
　　赠诸豪寺中观水二絶句
　　矮矮山门向渚开小桥防岸傍经防此中谁动观濠兴遥想慈航送酒来
　　野水僧家并作秋把杯此地亦竒逰狂歌恐有蛟龙起一夜惊涛溅佛楼
　　和吕二山人病酒口号
　　好竒空自笑扬雄海上俄来吕甬东卧病吟诗头共白闭门三日雨声中
　　太原寒食和纪山韵二首
　　寒食客中只醉眠不知何处杏花天鴈门此日犹烽火却向绵山独禁烟
　　山城亦自有逰人栁色千条汾水濵见説汉宫新赐火况闻楚客唱阳春
　　静海逢炒米店旧主人甲辰下第曽饭其家
　　萧条野店大河濵三十年前旧主人今日相逢无限意一裘犹记苦风尘
　　扬州
　　呉山楚水古扬州人竞繁华客独愁二十四桥桥上望堤邉杨栁寺邉楼
　　尧陵
　　寒云漠漠树苍苍晋国山河防夕阳独有荒陵平水上行人犹解拜陶唐
　　衰年苦寒暑赖此二物相陪戏各为一絶聊以遣懐非叹老也
　　衰年冬月更愁人不怨天寒怨此身惟尔与予堪共老脚头布被暖如春　　汤婆子
　　衰年炎暑体如焚幸有此君为细君纨扇无人挥亦得一床一簟卧南薫　　竹夫人
　　井陉道中苦暑
　　道上行人渇欲死病夫其柰此炎蒸相如不得金茎露杜甫空思玉井氷
　　炎天又出玉门闗路狭浑如在火间忽忆沧江长防髪栁邉石上弄潺湲
　　题王宪长龙池图【道行太原人】
　　君家素业傍河汾闭户谈经世所闻不信终当作霖雨请看池上夜生云
　　忆老母用松谿韵
　　乡书两月不曽闻谁阻天邉鸿鴈羣逰子那堪遥极目闗门髙接太行云
　　髙堂白髪似丝长三伏谁生枕簟凉苦恋防官不归去百年心事愧黄香
　　阅武二首
　　半是汉兵半酒徒五陵豪气莫嫌粗眼前上马夸轻捷腰下斜悬金仆姑
　　十八男児六郡雄一身能挽双雕弓银牌射得不将去醉卧妖姬酒肆中
　　焚龙涎香
　　夜静香烟入杳防草堂犹似带龙腥不知何处鸣孤鹤飞下前聴道经
　　介子推祠
　　龙蛇寂寞一祠存浊世谁知处士尊漫向绵山空堕泪火能烧骨不烧魂
　　过野寺忆范霑南宪长
　　山邉小寺匝烟萝秋日曽同范史过记得一樽相对处荳花门外雨声多
　　过清虚观忆王佥宪
　　山头碧殿倚天开去嵗曽同仙客来今日独过诗兴少白云空绕牡丹防
　　题梁中丞巻四首
　　宣献平时书已校不须中秘更燃藜都门处处春偏好携酒看花费马蹄　　吉士
　　漏转铜龙夜未残即持白简立朝端宰臣不喜忠良士始信言官自古难　　给事
　　榆闗西去接轮防万里烟尘画不开无限邉情空浪说惟君亲到玉门来　　阅邉
　　三辅贤声未有涯春风曽及万人家至今父老思恩泽犹防甘棠一树花　　防政
　　送文冈诗予有青琐几年还入梦苍生此日转多情之句受庵周公许不吃力戏作絶句
　　闭户吟诗十几年浑无一句向人传如何四海周公瑾独取骊歌第二聮
　　挽张状元元忭
　　勲名端不负髙科白玉楼成柰命何惟有良知心尚在姚江深处月明多
　　张大防前溪逰五防山寄此二絶句
　　峨口村南烟嶂开人无同类与谁来不知万木千山里上到文殊第几防
　　灵山到处是花宫秋日登临忆上公碧涧水喧箫管处寒岩松落酒杯中
　　同罗近溪先生夜坐
　　南州髙士神仙侣一夕相逢世虑无坐聴谈清不寐泠泠霜月贮氷壶
　　次韵答于谷山宗伯见懐四首
　　十里烟村一短笻山僧野叟日相从疎慵合向此中老不问蓬莱若个峯
　　柴门松径已新开旧日求羊亦不来双鹤至今犹恋主早晨放去夕飞廻
　　南北风尘入梦惊书生抵掌竞谈兵古来豹畧推黄石却向缑山吹鳯笙
　　莫理城南汶水船于今诸塞起狼烟已知宵旰劳明主不记仙曹侍从年
　　再过观音堂赠老尼
　　野店南来古佛堂旧逰回首防星霜不知别后防何法枯木寒岩带夕阳
　　过无棣旧城
　　曽经此地一悲歌东望营丘西大河惆怅当年曽赐履茫茫故垒野烟多
　　遣懐
　　世上除书不到眼天涯懐抱自开尊平生只有吟诗癖吏散鸦啼独闭门
　　宿岔道村家【在紫荆闗北口】
　　乱石为墙篱作门今宵寄宿两家村圣恩已许归田去犹自江湖绕梦魂
　　延生来谒因善篆画各赠一絶
　　才到邉城气即麤髙巾犹似鲁中儒自言曽习阳氷学百尺狼烟篆得无
　　受降城在黄河畔东去山川接大宁可恨何年陷沙漠凭君图冩上明庭
　　寄平定李给事【名念】
　　短李曽为青琐郎诗名谏草擅时芳逢人首问平安否髙卧冠山白髪长
　　秋雨宿长安岭
　　满户烟霞傍戍防疎灯独坐一尊开夜深怪底不能睡松栢千山风雨来
　　村中逢老人二絶句
　　八十村翁独倚门子孙逃尽一身存自言耕凿无筋力朝夕充膓是草根
　　老人何事欲沾巾不怨官家赋役频手指门前桑枣地已荒三十四回春
　　平定李侍御应时予之同年友也曽视予病感之寄此
　　前年视我山中病落日独骑骢马来记得任家亭子上连翘花发共衔杯
　　过环緑窝【以下四首懐孙刺史】
　　诗魂何处草萋萋环緑窝中路已迷黄鸟不知春寂寞夕阳犹绕树头啼
　　春日对酒
　　春来有酒即成醺记得曽书白练裙今日花开君不见一杯谁去泻孤坟
　　过王戍店
　　野店春残不见花髙林落日乱鸣鸦同逰词客已黄土泪尽当时卖酒家
　　读骝山集
　　楞严寺里论文夜马谷山前看猎时壮志已随流水去遗编读罢不胜思
　　乙未除夕
　　自嗟七十九年身滚滚流光又及春莫怪更深不肯睡天明便是八旬人
　　回头细数七旬身白髪灯前更候春纵使明朝増一嵗依然三世太平人
　　言者谓余类婺源阳城二公皆髙才非余所能并戏作一絶句
　　纵呼牛马也须应况拟当朝二显人自幸疎慵犹可数益凭浊酒送残春
　　得昌平杨小竹书
　　双鱼遥寄自昌平别后谁堪春草生记得去年风雪夜王村寺里送君行
　　忆旧有感
　　丁夘桥西忆旧逰緑杨髙映酒家楼故人莫讶凋零尽一别江南四十秋
　　春日饮董氏昆仲园
　　城南十里尽桑麻春色谁如董奉家况是白头兄弟在移尊偏向紫荆花
　　夜半有感
　　土木形骸老更慵十年耳目已如封忽然夜半屋生白聴得城南古寺钟
　　新安言懐寄内二首
　　青春过尽始东还滚滚红尘马首间明日到家应共惜菱花相对説愁顔
　　一年长在别离中欢笑惟应梦里同明日相逢还是梦驱车仍向太行东【时告不予】
　　和周明府
　　自分明时老一丘况逢茂宰更何愁怪来酒醉西园夜犹向灯前梦九州
　　臈月问村家求杏栽
　　为农为圃县城东絶胜儒家一畆宫自笑老来仍好事隔年先问济南红【杏树名】
　　题旧沧州主人壁
　　自从献策至悬车此地经过四纪余白首还家成底事空慙人迓老尚书
　　题同官孟女祠效胡曽体
　　烈女山头还有庙秦人塞上已无城经过莫聴漆河水犹似当年号哭声
　　乡试塲屋中作【诸生时】
　　明逺楼头星斗稀三声画角鴈南飞此时父母应相说共喜儿郎入棘闱
　　谒武安君庙
　　岭过飞狐春不到峯当回鴈雪仍残独怜千古防边处庙貌森然祀武安
　　读长庆集见乐天与卢贞咏杨栁诗作此
　　名贤丽句咏垂杨为爱柔条拂地长春去栁枯人亦老争如松栢晩苍苍
　　戊戌三月柬从弟伯巩
　　此日桃花恰正开携壶去赏且徘徊春风应解阿兄意愁聴哭声满路来【时兵荒民苦甚】
　　留东溪老友
　　海上兵戈正乱离十家今有九家饥老年朋友如兄弟好在城中住几时
　　题老君堂【在宣府东路】
　　白云深锁老君堂万栢千松嵗月长若有前朝宫观事愿来此地一焚香
　　伤杏花
　　方喜杏花烂漫开岂禁风雪两相催何如松栢岭头树依旧苍苍映緑苔



　　存家诗稿巻七
　　钦定四库全书
　　存家诗稿巻八
　　明　杨巍　撰
　　排赋
　　过十八盘山
　　并州愁作客况复渡桑干去国几千里登山十八盘兵戈今未息道路古来难落落悲双鬓迢迢愧一官乡书过塞少节序向花残海上园庐在归欤赋考槃
　　贺冯长史新居
　　十载逰梁苑秋来始定居官贫无锦绮屋满尽图书渐喜竹梧长新看鸟防除药栏风扫后花径雨晴初问字人频往卜隣意已如依君欲买宅嵗晩共樵渔
　　醉日移竹八韵
　　曽读田家谱竹宜醉日栽新从济南乞正及此时来雨好忽连夜风轻不动埃清音应入户疎影欲浮苔逸士携琴至幽懐对尔开覔竿防稚子留叶固新醅诗向溪邉得人疑淇上回成林如可望甘老白云隈
　　赠吕山人六韵
　　振藻江湖里声名到处闻惟知崇隠节不肯慕竒勲靣带烟霞色身将鸾鹤羣风流郭有道诗韵沈休文投辖嗟何晩论交意已勤相期携手去岳顶坐看云
　　邉城春日懐归
　　烽火连髙塞旌旗映晩霞登城看汉垒防处聴胡笳瀚海频传檄嫖姚始建牙残春榆栁动入夜鼓鼙挝白首三年客青山万里家邉尘何日定归种故园瓜
　　吊土木
　　边马南侵日銮舆北狩辰当年谁防跸万乗独防尘社稷忧危极乾坤战鬬频运衰凭贵幸事往忆忠臣故垒青山绕平芜白骨新天隂啼鬼处犹自感行人【幸指振忠指肃愍】
　　闻陆太宰南还六韵
　　还家三载久回首五云深自笑波仍起如何陆亦沉毁誉不在我宠辱岂惊心逺水廻孤棹空斋横素琴安危责有系衰病任相侵好向山中卧寕为泽畔吟
　　奉命祭霍山六韵
　　祀事存虞典山名载礼经汾河真若带嵩岳即维屏候气云长紫凌寒树亦青根蟠干艮地户堕井参星缥缈闻天乐隂森肃夜灵吾皇勤秩望晋土借安宁
　　题明宗真儒巻六韵
　　遡系唐尧后分茅太岳东贵无叔世态雅有哲王风翰墨龙文绕笙竽鳯曲同谈诗宗汉魏讲道入鸿蒙地近蓬莱阁客迎碣石宫愿言翊圣主天禄共无穷
　　吊白骨赋
　　逾常山而北下眺云中之层城何寒风之飒沓聴野鸟之悲鸣惨黄云之黯淡防白骨之纵横为丛蔓之所缠为砂砾之所撑经霜露以防嵗无抔土之可茔吁嗟乎尔为何方之人廼毙于遐裔或筑城而不还或逆旅而婴疾或敌骑乌合旌旗蔽日主客势悬众寡莫敌金皷不鸣貂锦尽失挺身而鬬死于锋镝此皆并州之健児上谷之豪卒委骼骴于沙塲无功名于石室若夫隂雨零零塞草凄凄飞鸢垂翼牧马频嘶又若腥风振北昂宿临西狐狸竞嘷鼪鼯乱啼芦笳呜咽烽火凄迷砦门已闭山髙月低骨参错而无主魂漂以何栖将军已佩夫鹊印佳人犹梦于香闺徒闻野鬼向风而泣血行人驻马以兴凄粤栁州之掩骸暨新建之瘗旅诵遗声以若割泪滂沱而如雨使见纷然于山谷又不知其焉处慨干戈以日兴懐大道而莫覩吁嗟乎西伯之掩骨不若尧阶之舞羽
　　滹沱源赋
　　俯源泉之一畆兮极末流以千里载涓涓以若防兮终浩浩而如驶环晋赵以渀湃兮歴昼夜而不止由秦戏以泝灵兮映防山之嵯峩经圣阜之百仭兮防沙濊之两河遵芜蒌而东下兮与沧瀛而同波聿滔滔之逺势兮胡为起于细缕曰发之有本兮为前哲之所与故无逺之弗致兮涵万物以吞吐蛟龙蟠于其内兮兴塞上之云雨嗟潆洄于孤山兮向秋露与春芜胡不北流桑干兮限敌骑之长驱又不南入淮泗兮转香稻于东呉徒汩汩于朔野兮为行人之所吁











　　存家诗稿巻八
　　存家诗稿防
　　余自防习举子业不知为诗至嘉靖乙夘外补晋臬时督学使者为曹君纪山始提挈余为诗谓以唐人为宗且辨其体格余不甚解及余归田有四明吕山人者往来海上相与倡和共明此道聴其所谈亦不甚解平生得诗总之不下千篇门人李生善楷书因命収掌及余宦京师李生病故此物亦随化去子侄辈复随处抄録无论嵗月朝野得诗六百余篇亦多矣乃就正于临邑邢侍御知吾为更数处加之评品今年舎弟岑以公事寓维扬将此稿再就正于云梦邹君大泽邹君旧铨部郎与余有共事之雅改窜逾多又序之乃加灾于木夫唐之诗人抉胃呕心终身焉方传于世余疎防人也况习禅寂不好苦思此物徒资后人谈笑耳顾倡之者曺君纪山也共艺者吕山人甬东也改窜且序之者邢君知吾邹君大泽也笔迹犹新未敢遽弃乃书诸后存于家以示吾子孙焉客见之问曰公登仕籍五十年刻中不及勲名何也余笑而不答又问曰陈思王谓后世谁知窜吾文者公顾归美于纪山诸君何也余亦笑而不答万歴壬寅仲冬梦山翁书于藜苋居中时年八十有六
　　纪山名忭　　山人名时臣
　　知吾名侗　　大泽名观光










