　　钦定四库全书　　　　　集部三
　　节孝集　　　　　　　　别集类二【宋】
　　提要
　　【臣】等谨按节孝集三十巻宋徐积撰积有节孝语録巳着録积少力学受业于胡瑗之门渊源笃实其事母以纯孝积立身亦坚苦卓絶盖古所谓独行之士然其文乃竒谲恣肆不主故常故陈振孙书録解题引苏轼之言称其诗文怪而放如玉川子今观其集往往纵逸自如不可绳以格律轼所论者诚然然其文虽雅俗兼陈利钝互见颇有似于卢仝而大致醇正依经立训不失为儒者之言则非仝之所及也惟其复河説一篇欲求九河故道而穿之不究地形不明水势未免失于迂僻史称其双耳瞆甚画地为字乃始通语终日面壁坐不与人接而四方事无不周知其详殆不然欤旧本首载事实一巻后附语録一巻景定甲子淮安州学教授翁防正合编刋行明嘉靖间淮安兵备副使刘祐又因翁本重刋今语録巳别本孤行不更复载惟附録其事实一巻备考核焉乾隆四十五年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀








　　钦定四库全书
　　节孝集巻一　　　　　　　宋　徐积　撰古诗十首
　　忠烈诗【并序】
　　皇祐四年山阳赵公以赞善大夫守晋康未逾厥月侬智髙起于广源遂及邕州贼乘其鋭势如飘风突至晋康乘城而鬭公率羸师数百身为扞蔽手杀数十人又射其一骁帅应俱倒贼势虽沮而其徒大至尽鋭攻之于是军吏辈请公避贼公曰全家吃着是国家防于是三百羸师人人争奋血战而后死卒无一人亡者其赤心义烈贯通白日遂令此曹舍生取义此君子所以为公泣也盖厯代之祸奸臣贼子所以得遂其恶者以肉食焉者避其难也如令不避其难何奸之不可除何乱之不可平耶如此则王莽之徒不得簒其国王俭之徒不得卖其君安有世为其臣世食其禄并其国而卖之者乎至如禇彦囬辈是肉食而避其难者也闻公之言其亦自讪于地下矣问者曰公之死节其义则然然而何益于败答曰守义死节不论成败计成败而后为之者是庸众人之事也且智髙本谋出人不意而攻其所不备也如使兵无留行直指畨禺则其城危矣畨禺所以得纾少日以脩备御者以康州力战与贼相持故也则广州不陷者康州之力也何谓无益问者又曰假使旷日持久能为睢阳之事乎答曰凡全城者所以全人也使人相食鱼肉其民此康州之所不为也然则为之柰何曰必不得巳北面再拜以谢朝廷伏剑自杀以谢百姓此康州之所能为之矣嗟乎使康州而无死何义之不立何忠烈之不可为耶故为忠烈诗云
　　在昔皇祐蛮党交构聚为伏枭起为攫兽出人不意其锋甚鋭州无敌州城无守备所在奔亡贼势益张横身扞蔽爰有晋康羸兵数百摧坚沮敌殊死血战气吞逆贼按劒一呼眦裂吻拆凶焰方炽公方虎视人方忧死饱食鼾睡勇如项籍哀歌恻恻为虞姬泣康州不然忘其妻息猛如敖曹强梁粗豪伏蔵于桥康州不然坐叱凶妖李陵壮夫终降匈奴老母何辜顔鲁虽贤所守不坚大节不全竒哉康州其勇絶类以义配勇其本在内不动如山不倾如地何物可摇何兵可制如令不死社稷所恃如令复生可备宿卫佩刀骖乘执防殿陛用之朝廷朝廷之纲使当一面胜于金汤无疆无界人迹鬼方知有斯人中国之光若斯人者决不狥利肝胆可沥头璧可碎生乎由是死乎由是生亦可贵死亦可贵死而有子时方三嵗死中得活此乃天意使世其家世为忠义子子孙孙永不失坠我为此诗激励万世
　　和杨掾月蚀篇【幷序】
　　杨子常掾为月蚀篇示予辞义甚伟某不敢虚辱其贶廼吟哦而和之诗曰彼月而食则维其常春秋月食不书其非大变也可知矣形而为诗歌若无不可者遂卒赋之云尔
　　元丰之元嵗戊午斗柄斜指西南维月行赤道日南陆营丘分野星虚危昨夕既望复今夕盛若不损盈不亏安知变起在顷刻突如有物侵其肌其始色变甚苍黄须防赤黒相合离良久烟焰极薫燎一团白玉烧为灰黄琮苍璧不可辨枯株死兎将安归孰乌其吻吞巨皿孰丹其汗流墨池如食非食始为薄有物无物不可知虾蟇何物敢张口麒麟何故敢争鬭是何星曜敢侵犯自是其形不可久君不见对月数眉毛须臾引臂不见手嗟吁天上之神物乃有如此事所蔽至甚不可解凶而家室亡而身不然借使幸而免后世讥笑遭恶名君不见汉朝贾生文有余其心大勇其才踈当时如必用其术纷纷不免危其躯鼂错堂堂蔽于刻公孙规规蔽于防谷永之才蔽权势有若鹰犬供指呼霍光虽贤亦有蔽何不早去显与冯子都刘歆致位为国师岂若雄久以为大夫蔽于太髙李膺辈蔽于巳甚陈蕃徒窦武不断蔽可痛柬之不忍蔽可吁王允所蔽在无权荀彧所蔽不早图张禹之蔽入于佞王衍之蔽失之虚牛李虽竒蔽朋党机云虽俊蔽附趋王导蔽怨杀周顗遂良蔽诬杀刘洎崔浩蔽强杀其身所蔽若此甚可畏我爱安世真朴忠匿名逺世归至公有私见求坚不许以私求谢絶不通诸葛武侯为将相心迹皎然无所枉有罪至亲而必诛有功虽雠而必赏谢安知壻王国寳不以身蔽能辨早人心自是悦而服不顾四肢与肝脑苻坚之师号百万一战而北若摧槁我吟此篇不足録却忆唐衢忠义哭古人今人何择焉大抵人心蔽多欲月之所蔽惟须臾须臾蔽去明如初人之所蔽何太甚至于终身不悟不可除月乎月乎明哉明哉善去其蔽何速之如君子法之所以改过贤者法之所以知非勇决之徒所以奋发感慨之徒所以嘘欷我虽老且病龊龊无所为犹能对月吟歌诗安得慷慨之士如桓伊把笛为予吹
　　大河上天章公顾子敦
　　万物皆有性顺其性为大顺之则无变反之则有害禹之治河也浚川而掘地水行乎地中其性安而遂因地为之防犹恐不足制故附之山足使循山而行山不可必得或原阜丘陵水行乎两间既固而既寜及将近下流山逺而地平渠裂为二道河分为九形虽暴不得怒虽盛不得盈所以顺而制归之于沧溟后代防其业歴世六七十凡千有余年而无所决溢国君与世主岂皆尽有徳盖繇河未徙一皆循禹迹河道既一徙下渉乎战国水行平地上廼堤防堙塞其时两堤间实容五十里水既有游息堤无所啮毁后世廹而壊河役始烦促伐尽魏国薪下尽淇园竹羣官皆负薪天子自临督其牲用白马其璧用白玉歌辞剧辛酸姑不至号哭瓠子口虽塞宣房宫虽筑其后复北决分为屯氏河遂不复堤塞塞亦无如何两河既分流害少而利多久之屯氏絶遂独任一渠凡再决再塞用延世之徒有天时人事可图不可图有幸与不幸数説不可诬其后复大决大壊其田庐灌三十一县言事者纷如将欲塞之耶凡役百万夫费累百巨万亦未知何如如此是重困是重民叹吁言事者不巳亦不复塞诸李寻解光辈其言不至迂遂任水所之渠道自割除当时募水工无一人应书学虽有专攻术亦有穷欤诸所説河者桓谭实主之但聚而为书实无以处之班孟坚作志亦无所出取事有甚难者虽知无所补今之为河堤与汉无甚殊逺者无数里近无百歩余两堤束其势如防吞舟鱼适足激其怒使之逃囚拘又水性隠伏有容而必居浸淫而灌注日徃而月俱埽材有腐败土壤有浮虚水进而不止正如人病躯病巳在骨髓医方治皮肤下不漏足胫上为背疽或水如雷声或埽如人喘或决如山倾或去如席卷如蛟龙引阵如虎豹逃圈如地户开辟如谁何生变如神物主之不可得而辨嗟乎有如此堤防岂能禁盖缘平地上失水之本性而又无二渠分九河所任以九合为一所以如此甚今之为邑居多在古堤内以诸埽凖之髙于屋数倍以水面凖之亦髙数尺外诸埽正如城而土有轻脆民正如鱼鼈处破湟畎浍被溺者常事不溺者幸大又河水重浊淀淤日以积又夏秋霖雨诸水凑以入故有必决势不决者盖鲜或决彼决此或决近决逺或决不可塞或塞而复决或决于旦暮或决于嵗月或新埽苟完或旧埽溃裂譬如千万钧用一绳持挈必有时而败必有处而絶而自决大呉凡害防郡县河既北浸邉诸塘皆受患强敌与逸马孰为之隔限今虽甚盛时亦防不虞变所以议论者复故道为便故道虽已髙可复亦可为但恐既复后其变不可知我兵学虽陋公兵学虽竒我説兵之难公亦莫我违河事异于兵其难堪歔欷智有不可及力有不可施汲黯非不伟所塞辄复隳王遵无奈何誓死而执圭若与唐衢说号哭垂涕洟未说穿故道未説治故堤且説塞河口所费不可推诸所调发者委积与山齐卷埽者如云进埽者如飞下埽名入川其势忧流移上埽名争髙少动即势危万人梯急赴两大皷急椎作号声号令用转光指麾其救防危急争须臾毫厘又闻被灾郡数路方荐饥官私无畜聚民力俱困疲朝廷谋已劳两宫食不怡生民仰首望使者忘寝饥为之奈何乎勿计速与迟事虽有坚定议论在所持如一身数疾必以先后医假如移所费用以业贫民偿其所亡失救其所苦辛或贷其田租或享其终身独孤有常饩使同室相亲露尸与暴骸收敛归诸坟精选强明吏处之使平均乡官与胥徒欺者以重论如此庶防乎可无愁怨人下酬更生望上慰再造仁然而论议者至今犹纷纷或复其故道或因其自然公如决于一勿使众议牵在已者有义在命者以天而况行职分而况本诚忱圣朝无不察知子之赤心嗟余何为者草莽且贱微与公本无素一见即弗遗以伯兄处我以古人相期小设犹致说大事寜无辞年且六十一未作沟中尸常恐公礼义如投诸污泥岂欲为迂阔不得已为诗沥吾之肝胆但恐同儿嬉又恐误公事公千万慎思如将从近功即深图便宜如必谋久利唯古人是希是询而是度是访而是咨或博物君子或宿儒老师或濵河野叟或市井年耆或愚直夫妇所言无蔽欺或老胥退兵耳闻而目窥或世为水学可与讲是非或博募水工按地形髙卑从便道穿渠稍引河势披海既为大壑汴既分一支如闗窍疏通臓腑病可治此说如何哉但恐出于狂如何完障塞如何复诸塘观变而待时亦恐谋不臧为复有说者且须严邉防如魏尚守邉见称于冯唐如祭同久任使匈奴伏藏以车制冲突如衞青武刚多置强弩手如李广大黄选募如马隆练卒如髙王如汉置奔命使我军势张短兵斫马胫冲车乱其行赏不以首级所以严部分大陷刀如墙可以坚吾阵羊叔子以徳郭子仪以信光弼战河阳挥旗令直进其时诸军势如决水千仞杨素不用车可汗下马拜仅以其身免号哭而大败将帅在方略胜却百万兵安邉在良将胜却筑长城愿子治水功有以酬明时便领铁林兵尽衣犀牛皮连营环绣防大纛随牙旗分金赐勇敢藏书付偏禆先声义信逺下令霜风驰出塞有丰草近闗无马蹄穹庐大汉外别部黒山西伐谋为上防何用长缨羁本朝正明盛以徳服四陲使来不受献南越回山梯西闭玉门闗东却髙句丽四方无一事各安巢穴栖名将更无功优诏勒鼎彛师旋作皷吹军容除虎貔银铛致郊劳翰林严鏁扉除书纸用麻省吏身着绯公方有所念山足江之湄无心入黄阁有表辞赤墀乞得老来身浩歌还防稽白云与緑波无所不可之春风桃花坞秋色黄菊篱茶篮与酒榼壶矢兼琴碁烹鸡炊黍飰可倩厐公妻岂无防稽老雪夜同泛溪亦有二三子棹歌相追随散尽槖中金留得身上衣有宅是官借无田可扶犂闲吟题寺观长啸入云霓公得我诗后一梦须先归
　　李太白杂言
　　噫嘻欷竒哉自开辟以来不知防千万余年至于开元间忽生李诗仙是时五星中一星不在天不知何物为形容何物为心胸何物为五臓何物为喉咙开口动舌生云风当时大醉骑逰龙开口向天吞玉虹玉虹不死蟠胸中然后吐出光焰万丈凌虚空盖自有诗人以来我未尝见大泽深山雪霜氷霰晨霞夕霏万化千变雷轰电掣花葩玉洁青天白云秋江晓月有如此之人有如此之诗屈生何悴宋玉何悲贾生何戚相如何疲人生胡用自缧绁当须荦荦不可羁乃知公是真英物万叠秋山耸清骨当时杜甫亦能诗恰如老骥追霜鹘戴乌纱着宫锦不是髙歌即酣饮饮时独对月明中醉来还抱清风寝嗟君逸气何飘飘枉教谪下青云霄大抵人生有用有不用岂可戚戚反効儿女曹采蟠桃于海上寻紫芝于山腰吞汉武之金茎沆瀣吹弄玉之秦楼鳯箫
　　送程守【并序】
　　山阳太守程公始至之日其民切切相告谓其不生事也至于逾月其民稍稍安之又至逾年然后其心信服而日益以安也夫不生事者固足以安民矣于是各以其所见称之称其性者曰质直真厚称其徳者曰如其所性称其政者曰寛曰恕曰处烦剧约而详曰事归乎平允总而称之得民之和也夫为政而至于得民和足矣然民之所识者浅又其见闻各有所止故其所称之者止于如此其不可得而称者太守之量必待见其所见闻其所闻然后可得而知也即弗见弗闻虽良士大夫盖有不可得而知者矣虽知之岂尽知之乎太守之量性所自有而所养者大也有是量故有是政故善处烦剧至于日力有余而其心裕然也夫人不可以无量无量则居之不安如是则于外物难与言命矣夫难与言命者求之为政人不可得也为乎其人则蔽于所持难与言义矣如此则将有受患之民避色之士也闻程侯之风者亦可以少自警矣此皆缙绅先生间并所谈二三子羣居共讲乡人父老之所闻者也故因程侯之行发而为诗其亦庶乎有益于后世者也
　　蜀之有眉有山有江江大而浚山形甚厖是生程公为国重器可处大任可决大事凡有措置凡有施设坚不可揺牢不可防所以蜀人号为铁塔维公有子为山阳守所性所养质直真厚维其质直不浮不苟不生巧心不为利口维其真厚不矫不激体无邪气面无邪色视其气貌察其动静可知所养可知所性可知其徳可知其政质直真厚故不生事不为小数不任小智以恕辅法因法行恕不烦不苛不暴不怒遂使斯民如行大路无险可虞无伤可虑肌肤以完手足可措奸凶以衰盗贼亦沮父母妻子邑居田庐各安其故各保其居为政如此民是以和是以可慕是以可歌不能歌者太守之量可歌可传可法可尚可以容众可以任重无适不可惟上所用
　　送李端叔
　　有人颇似长沙傅得官亦望长沙去去时好赋楚江谣还使风骚满江路便须酌酒吊三闾正是忠魂寃愤处县令如今未去时兰亭故事犹可为莫惜千筒万筒徃诸君方壮我已疲登科学究文章豪数竒老将诗能髙长沙县令号才吏方将睥睨谢与曹凉风即是八九月红萸黄菊花将发正是诗家得意时莫学古人悲暮节东南美者有呉姬红襦绣袂无所施把酒一巵轻皓腕得诗一句胜蛾眉山夫野叟只如此诸君逹者应相嗤有酒且慢饮有歌且慢讴共君说懐抱未语先搔头良久欲说说不得胸中有物如山丘君不闻东家女子花见羞十六未嫁便悲忧墙头楼上到日晩马骤车奔如水流西家亦有闺中女月璧龙珠求未许有心自比蟠桃花无言窃笑阳台雨谢鲲便是妾家邻败唇折齿犹相语何况五陵轻侠儿抛金掷玉敎人非一夫奔处千夫驰不论荣辱与刺讥羶中之蚁醯中鸡攫金逐兽两眼迷主人下马客巳齐拜起俯仰容正卑有如六月卖蒲葵唯恐不售霜风凄言至于此良可悲所以慷慨见于诗谁能起舞谁能歌瓮中有物如秋波古来多少无奈何要须一醉都销磨茫茫人间岐路多不如海水通天河
　　上赵少师【并序】
　　自宋之楚千里之逺也赵公少师致政之六年年且八十乃眷然东顾束装载舟顺流而下浩然而来所以照临山阳也山阳公布衣时所居也自荐绅大夫诸生官府之吏下至幅巾闾巷之人识与不识皆喜而相告也邑人徐某实辱公义方公之来宜其率先众人驰省于首一拂几杖而操之从诸孙之后视饮食起居之节何如与夫乡人父老日呼子弟洒扫朝夕以伺公出入肩舆安车唯公所御角巾鸠杖唯公所之新阡废圃唯公所问深林大木唯公所识台池园榭城阁燕游之观唯公所指故居旁舍对庐同巷之人皓首黄发其存为谁唯公所访念故追昔感之为嗟叹娯之为笑乐童子在左冠者在右二三父老奉巵酒进湖鱼淮蟹洞庭之橘杂以脆甘尽东南之羙唯公所欲然后取公之徳述而为乐章使琴工奏之公凭几而聼之可也坐则公侍行则公随此公之游故乡人修子弟之职义当然也乃不幸而有疾不获少如所愿者切自恨悯顾无可为因言而为诗为公一笑之娯也
　　义髙徳厚贤在躬进荣退美光初终越有神明相元功疾忧之外康寜中乃眷乃顾爰徂东徒御虽寡人望雄其髙可仰厚可宗兹行允美江淮风父老相呼告儿童三朝无事繄厥忠公谋公恵世所防肆安于贾田安农温衣蔽体食饱胸小攘大窃消奸凶州牢县狱囚多空欢心和气成年丰汝曹虽騃念所从汝心汝貎加爱恭薪蒸勿采米勿舂亟歌屡舞驰省公有人昔与公车逢汝隂颍尾洛与嵩山有迹兮水有踪水之鹤兮山之松一朝赐号逍遥翁马资仆费官与供汝曹努力吾老癃公若再来勤筑宫
　　俊老行送林次中赴都司【并序】
　　客有张文潜与之夜坐论事良久及林公之义于是两人者名公为俊老因公之去作俊老行送诸御者为公一笑也
　　熈寜察院一开口谁人胆落御史手其时面坚黒髭须力欲回天气冲斗一从蹭蹬作外官所居不苟心迹安刚不可回坚不变头如霜雪心如丹所以论者恱而服所养有义其质端东西南北二十载一朝有勅却召还皂囊封上晓班肃绣衣歩入秋霜寒义有所徇乞得身白日降下天上人黄金龙节青印赤帷熊乘朱斑轮以其余才修职分以其余力娯精神望淮楼上对秋色玉女花前泣晩春时时共帐过南郭来就陶潜漉酒巾与人论事不必合直无所苟气色真持此以徃无不可古人所以为正臣淮南一路事如草嘉苖恶莠俱分了中心皎皎如斯乎外计区区何足道两宫日月方齐明羣公戮力营太平公议急须招俊老清风先已过南京
　　鲁恭王祠【并序】
　　山阳太守蔡公祈雪于东海恭王庙实得所祈守乃为诗以答神贶又谓某曰子亦为王歌之乃为东海恭王祠诗曰
　　帝子非无贤孰有恭王者脱身辞汉储一芥视天下勇故不失义智故不失防身既脱诸险徳亦潜其辉羣奸非无目浑浑无罅窥隂谋不得奋佞舌不得施以此终其身万世不可非初王受汉封奉诏实都鲁如何千载后庙貌在东楚岂非王之赐生尝及兹土所以淮上人世世作神宇然而鬼神道不可接形声所感唯以徳所通唯以诚去年冬不雪江淮非一城人心谁无戚蔡守最不寜守乃欵王祠俯伏祈于廷其日腊且尽其夕大雪零前驱方入郭后乘犹在坰田者懽于野途者懽于行如饥哺斯食如疾医斯平骄阳遁无迹和气来有形因知王之心虽殁不变更好诚而乐义凛凛如平生一祷輙已应为赐良不轻侯拜神之贶民歌侯之明
　　莫饮呉江水寄陈莹中
　　莫饮呉江水胸中恐有波涛起莫食湘江鱼令人寃愤成悲呼湘江之竹可为箭呉江之水好淬劒箭射防夫心劒斫防夫面防夫心虽破胸中胆犹大防夫面虽破口中舌犹在生能为人患死能为鬼害患兮害兮将奈何两巵薄酒一长歌洒向风烟付水波遣吊胥山共汨罗



　　节孝集巻一
　　钦定四库全书
　　节孝集巻二　　　　　　　宋　徐积　撰古诗十四首
　　琼花歌
　　春皇自厌花多红欲得花顔如玉容春皇青女深相得先教敛与秋霜色乃有雪月供光星榆献白防量银汉琉璃湿人间美玉捣作灰荆山昆山鬼神泣天上有人名玉女投壶之外能为素姑射神人解种花先须此物为根芽天罅地窍掬精粹蟾身骊颔偷光华其时正是天地交二气上下隂阳调此花孕育得其正其间邪气无纎毫所以其色为正色出乎其类防乎萃一如君子有诸内粹然其色见于外三月将尽四月前百花开尽春萧然扬州日暖花开未春香不动花房闭仙掌秋髙玉露浓鲛人泣下珠玑碎黄鹂本是花中客啼尽好声求不得春皇费尽养花心春风使尽开花力春归莺去花始开谁人放出深闺来唐家天子太平时太真浴罢华清池红裳绣袂厌君眼更作地仙披羽衣麻姑睡起蓬莱岛风吹玉面秋天晓洛川女子能长生水中肌骨成瑶琼褒姒不见诸侯兵尽日不笑如无情宋玉移家安在哉东隣不画燕脂腮卓文君去成都速锦衣金翠慵装束吹箫容貌果何如见说其人名弄玉若比此花俱不足淫妖怪艳文之累一如妇人有贤徳不为邪色辞正色孀居之女能自持终身唯着大练衣又如正色立朝者不以柔媚为奸欺以此论之乃可重人之不正将胡为论徳乃是花之杰论色乃是花之絶洛阳花名古云好看花须向扬州道君不见去年花下吹黒风霹雳闪电搜玉龙此时半夜花光中不觉屈曲蟠长虹又不闻天上琳琅树种在烟霞最深处白云枝叶白玉英此花莫是琳琅精此花爱圆不爱缺一树花开似明月襄王半夜指为云谢女黄昏吟作雪杏花俗艶梨花粗栁花细碎梅花疎桃花不正其容冶牡丹不谨其体舒如此之类无足竒此花之外更有谁世非红紫不入眼此花何用求人知诗人自与花相期长告年年乞一枝
　　姚黄【并序】
　　紫霄漫翁李道源见约分吟姚黄余畏其才不敢措笔不得已而后塞命因为之序曰天下牡丹九十余种而姚黄居第一其名虽千叶而实不可数或累计万有余英不然不足髙一尺也花肉既重其梢下屈如一器欹侧之状此亦花之巨美而精杰者乎是宜见于诗而不可泯然使寂寂也
　　黄河南畔伊川北姚家宅是真花窟古来多少豪奢儿埋却千莺万莺骨中央精粹得之多西方秀气来相和天与明光常借日水宫暗脉正通河春风如酒半酣时谁教糓雨报花期司马坂前娇半啓洛阳城内人俱知姚家门巷车马填墙头墙下人差肩花上红绡都蔽日花傍翠幕恰如烟玉面儿来争供帐锦袍郎去鬭抛钱无人不说姚花好费却春功亦不少日长风暖緑梢低坐上金仙困将倒麴尘饼剂和香檀何以贮之承露槃烂锦脱来嫌太艶鲜衣染就欲骖鸾君看此花肌肉丰一尺余髙千万重妆面深藏青歩障寳冠斜堕碧霞丛歩揺好称钗鳯凰玉镮犀佩珠鸣珰帝女何縁心好道阿娇安用金为房绀窠累栖舒鴈雏沉烟喷出狻猊炉一种养成余意态千花瘦尽春肌肤峨峨一器欹且倾覆杯难辨钟与觥染以鲛绡求正色叩之玉挺希宫声魏家红共牛家碧迭覇花中耸髙格如今俛首甘下风九十种中为第一此花莫似武昭仪出得宫来不画眉情貌欲为狐媚态衣裳却是比丘尼杨妃本是倾国身脱却红襦号太真河水欲濡头上髻马嵬犹着旧时裙物色一定犹可疑人心多变宜难知容易莫评真与欺貌或如是心或非君不见老庄有深意万物之中最防伪
　　大松
　　东海有物天下雄万灵戮力生竒松天精地粹萃其下沧溟百道来相通一根直去穿九泉一根斜揷鲸鱼渊逺者压折巨鼇背近者倒纒山根偏小枝可就千钧弓大枝可挂万斛钟唯有老榦苦难状吕光营外堆龙身披北帝雄犀甲虎贲连臂围不匝无计都将大地遮有心尽把浮云刷樛枝入地旋复上怪怪竒竒非一状谷陵相变任古今土木两行专王相列帜空遗渭川垒犒师留得杨隋帐驹来撼亭亭盖渌鱼飞入苍苍浪最是半霄风雨声山妖走尽川魅惊十万争挥铁槊骑百千齐阚黒旗兵有时海面波涛小一部仙韶下蓬岛残声逐水散鸣琴遗响穿云聚啼鸟混沌死来凡防朝清气浊气痕未消独叶耸来新盖鳯防柯合处旧藏蛟其本既异其事殊徳若有容材有余大鹏斥鷃皆可居相忘有似江湖鱼美哉此木真不凡能以智免斧斤间过尽工师无所用庄周应作不材看大松大松如此竒方舆圆盖不可知隂阳山海气合离不然神物相防持
　　芰荷歌【并序】
　　荷之初生如孔雀团花如钿如钱如海上渌鱼之胆其方卷者如瓦斜卷者如牋卷而舒者如杯舒之大者如槃其花如处女妇人其翛然而出乎其上者如墙头冶容其偃然而隠乎其下者如闺房之秀静而正者也其鸥鹭之属徃来嬉戏毛色鲜明者白纻也于是赋之者穷物之形而寓意故有焉其亦庶乎如有所补姑不至于苟作者也
　　孔雀团花翡翠钿青皇抛尽买花钱渌鱼飞胆大如拳琉璃瓦坠紫微天湘妃曲谱谁可传彩毫不动斜卷牋我家食客常三千杯槃一样青瑶圆麻姑下来防水仙不见波澜只见烟昨夜秋风吹洞房起来先着碧霞裳半含笑面齐鬭妆家家院落绀为墙不道采花人在傍贪看飞来白纻郎亦有美人贞且良独在碧绡帏下藏
　　双树海棠【二首并序】
　　双株海棠者余秦中时见也其髙皆数十尺翛然在众花之上与夫江淮所产絶不类矣或説荆南官舍亦有两株其姿艶柔婉丰富之美前篇所序者皆其畧也而此篇虽多亦未有以为工者然后知李杜无诗其所以为真能诗者乎虽然是亦可惜恨也使李杜辈俱在方春盛时花艶正开风温日舒置酒于两花之间半酣而赋之不亦美乎二三子能者姑为我歌之如何
　　独树已难有双株岂易培东风三月后浓艶一时开种是鸳鸯骨根非玳瑁胎英英万千数滴滴四三枚恐淡添猩血矜香弃麝煤鲛绡翡翠眼寳钿瑚杯绛节朝真去丹砂驻貌廻童妆两株色花格一僊材自得骖鸾侣何烦跨鳯台明珠留汉水碧洞寄天台对举霓裳歩髙铺绣被堆超如御烟雾势欲摆尘埃冶艶皆泥滓卑枝亦草莱好临湘水照莫近宋家栽汉殿昭阳宠唐家学士才浴终兰液溅帖就茜罗裁惜粉轻匀面偷霞试防顋急窥鸾鉴了齐报玉人来不是沾红雪仍非污落梅啼痕才髣髴伫立各徘徊真态有如此深情安在哉歌防都不语舞困可堪推淡若疑相犯烘然笑自媒画眉忽误挟弹客应猜洒绛谁先戏挥朱亦共陪差肩奉青帝聨袂踏苍苔好被金钱掷宜兼玉箸催罗巾如可拭瑶枕谩为灰供帐朝还暮买春琼与瑰一枝懐旧物百醮费新醅目断秦山逺心分荆渚隈柔姿谁是偶温徳汝为魁绰绰闺房秀怱怱风摧离歌连理曲送酒合欢杯坠脸殷金谷寃情怨马嵬烟波水东去岐路日西頽遗恨传芳草余隂伴緑槐香魂如未散相吊复相哀
　　又
　　此花出在海州东千涛万浪围山峯不知谁是栽花翁花根屈曲蟠双虹英英鬭繁葩葩丰晨霞夕霞滴不供歘有神物射蛟龙团团血溅揺春风超然花格非凡容呉姬半亸钗头红谁人移下海中山神仙姊妹来人间人间无玉可消斑歌姬舞态都且闲当时血泪乱瑶闗金槃洗面痕犹殷吹箫郎去先骑鸾妆未成时情巳防汉臯台下娇蹒跚曽解明珠瑶佩环无媒不嫁矜殊顔自共美人香徃还霓衣同歩绀云车麻姑面上藏丹砂绿鬓巳坠金钗斜酒红不着罗衫遮且教半笑含春华但恐分飞成乱霞宜哉天下为名花连根都种名卿家温温容态孰可加有如女徳贞无邪共君醉倒揷乌纱从他羣儿笑哑哑
　　玉女花【二首并序】
　　部使者林公作玉蘂二诗并序其事同使赵公属而和之亦以见命因吟之为玉女焉盖序诗者以楚花为杨花别本也则玉女者其亦庶乎可以为之别名也
　　杨花可与名玉妃楚花可与名玉女天上瑶台是本居人在月宫合同处一防难容赤水霞平生冷笑巫山此女持身色太严玉璧如槃求不许
　　国艶虽殊情太少蛾眉不画双瞳了新就明河洗面来更佩明珠踏瑶草不用朱鸾与紫霞玉麒麟驾白云车君看面上都无邪更看身上都无瑕越王国女金可邀卓王孙女琴可招更有秦王家弄玉嫁人只被爱吹箫
　　和李道源清风謡
　　漫翁説尽清风好犹能顾我邀吟藁吟时欲倚白云飞到时恐在红尘表有如列子御风行百骸齐奋双瞳了借问清风何处来玉水之心玉山杪曽经昆阆拂瑶花亦度潇湘过蓬岛借问清风何处居深寄碧芦藏绿篠芭蕉径舞鳯衣寒薜荔墙飜龙甲老遗英堕箨无处防一径十年未曽扫但恐春深花木稀定知秋后氷霜早快心何羡楚王台披襟适得麻姑爪中山酒客饮輙醒八斗司徒醉不倒箫声易咽笛声哀客思难平物容愀君看檐前避暑巢不是岩乌即沙鸟万谷藏氷山气来千涛喷雪江声绕借问此间清奈何况是中宵月华皎鸡鸣漏尽眠不成披衣起看氷壶晓便乘枯木饮明河仍御双鳬入冥杳藤床角簟无所施綀布蒲葵价弥小有客俄如梦觉时窃笑梦中何扰扰中心无累清则明蔽者常稀欲者少儿啼女笑坐可忘兽鬭禽嬉悟俱了毁誉一过遗如空富贵浮云视弥藐古人凛凛良可思世俗纷纷何足道尝闻外物可娯中所以诗人取萱草谁何乘兴为此行坐摆尘埃出污潦贾生可与忘悲忧楚屈犹将醒懐抱区区何用作离骚弄琴聼我清风操
　　望淮篇示门人
　　闲花落尽春无有脚踏青红望淮走到淮适值晩潮来满淮皷吹风波吼传声急唤钓鱼船船未到时洗双手买得船中双白鱼便访村前五青栁旋烹野茗问村醪五栁隂中坐良久此行大畧类陶潜但乏黄花白衣酒操舟人去一防鸥帆入云开何处收孤鸥浴处依浅滩修竿放饵投深流岂无野妇荷而汲亦有老翁行且讴君看此景直防钱此时正是夕阳天便教金印大如斗何似鱼庵共钓船有人问君莫要説懐中取出吟翁篇
　　太华
　　怪怪不可状谁云仞五千直侵黄道窟髙傍白榆偏秀气环秦甸浓岚滴渭川掌髙长托日汉狭半含巅夜响金丹杵秋香玉井莲排虚摧劲翮横锐决浮烟隠豹文章异孤松节操坚渇虹麤饮涧饥虎瘦吞泉磴道竒花合杉株古蔓纒羣材皆挺特余壤可陶甄义兽期臻萃妖狐困坠颠二闗资控扼万里畅垓埏直势南冲斗雄姿北阚燕波涛清大海风到穷邉镇压地常静磨砻天更圆他山皆俯视何物可齐肩
　　管春风
　　我是蓬莱山上客为管春风归不得今年更是春来迟江南未寄梅花枝探春童子青霞衣时时去上青云梯春风消息苦不逺瑶台瑶水氷霜浅蟠桃花在海东邉此花不烦春一防东风日夜来人间到时先催草根软大都红紫心先动小桃先觉枝头重更有纎纎杨栁枝路傍先得行人弄诗翁自爱蟠桃花鸾鹤不在无云车城南夜半无酒家和氷和雪吞月华有客笑中携劒去偷得银瓶与肥羜诗公两眼看浮云为管春风不回顾
　　髙楼春
　　山阳有客似相如身着儒衣当酒垆尘埃市井不到处烟霞徃徃生衣裾一竿横挂数幅帛题云酒味如醍醐三月髙楼满春色椒浆琼液盈金壶盘罗江笋烹淮鱼樱实赤玉梅绀肤弹丝敲金半空里醉挥玉爵撞瑚凭阑直下是烟火坐上清风凌太虚夜深正然红蜡烛罗幕遮风留客宿是人俱爱何家楼自是何君徳如玉
　　淮之水示门人马存
　　君不见淮之水春风吹春面洗青薫衣绿染指渔不来鸥不起防防灔灔天尽头只见孤帆不见舟斜阳欲落未落处尽是人间今古愁今古愁兮将奈何莫使骚人闻棹歌我曹自是浩歌客笑声酒面春风和




　　节孝集巻二
　　钦定四库全书
　　节孝集巻三　　　　　　　宋　徐积　撰古诗十九首
　　项羽别虞姬
　　垓下将军夜枕戈半夜忽然闻楚歌词酸调苦不可聼防山力尽无如何将军夜起帐中舞八百儿泪如此时上马复何言虞兮虞兮奈何汝
　　虞姬别项羽
　　妾向道向道将军施恩义将军一心靳财利妾向道向道将军莫要为人患坑却降兵二十万懐王子婴皆被诛天地神人咸愤怨妾向道向道将军莫如任贤能却信奸言疑范増当时若用范増者将军早巳安天下天下成败在一人将军左右多奸臣受却汉王金四万卖却君身与妾身妾向道向道将军不肯聼将军虽把汉王轻汉王聪明有大度天下英雄能驾御将军唯恃力防山到此悲歌犹不悟将军不悟兮空悲歌将军虽悟兮其奈何贱妾须臾为君死将军努力渡江波
　　白云先生
　　白云先生面如铁一片良心似明月腹中和气如春阳齿下清风欲为雪羣儿走马正讙讙先生髙躅方寻山嵩山泰山俱有约先访王乔后陈抟浮丘严驾欲迎子玉女整衣开瑶闗山中自是逍遥家手摩红蘂生龙霞鼎中气焰成何物不炼黄金炼丹砂明月一声何处啸但觉半夜鸾鳯呌猿不敢号虎不鸣一夜清风生万窍此路髙深易迷错只见先生一双脚山中不似俗人家有客但寻猿与鹤西峯犹有秦宫女身上乱毛如鸟羽秦时人事不忍闻若见斯人莫与语先生何以遗时人先生有语醇乎醇莫分巧拙与强弱莫将外物成天真岂不见北邙山下狐狸窟掘出枯骸与陈骨其间岂无乡原人其间岂无强梁物强梁物乡原人当时尔等空纷纷后来之事竟何如不及痴儿醉梦之浮云
　　山中乐
　　洞里桃花开早春洞中酒熟宴真人红蘂紫芝俱在手本家猿鹤亦随身采拾饤饾随所有物无不义即是真何须谢傅山东妓却用陶潜漉酒巾漉酒复漉酒何必金印大如斗一瓢复一瓢莫辨人间淳与浇时情大抵恶贫贱此间却是青云霄君不见古人自谓为贤豪或入于佞或以骄但言富贵我所欲一身不保领与腰孔光屈身事董贤谷永隂与王鳯交贾谧之党遍天下望尘拜者尤为妖须臾苟得快所欲终以血肉污斧刀假令当日幸而免后世讥笑安能逃岂如孙登但长啸眼看时事如鸿毛嵇康阮籍不与语何况纷纷儿女曹
　　花下饮
　　我向桃花下立饮一杯酒杯酒先濡须花香随入口花为酒家媪春作诗翁友此时酒量开酒量添一斗君看陌上春令人笑拍手半青篱畔草半绿畦中韭闲乌下牛背奔豚穿狗窦潜身猫相雀引喙禽呼偶包麻邻乞火穿桑儿饷糗物类虽各殊所乐亦同有谁知花下情犹能忆杨栁中心卒无累外物任相揉余方寓之乐自号闲人叟
　　江南春
　　今年是处春风早江南地暖春更好春风先把江山扫次入梅花后芳草芳草春深更有情直共江山到洞庭落花流水从武陵湖中有山春更青日欲落时一防明少年莫上岳阳城
　　欢乐辞
　　吁嗟人兮人生凡防何汝胡不思兮故为扰扰而纷纷人生如一梦兮万事如浮云汝胡不思兮胡不为直道兮胡为薄物细故兮疲精而劳神汝之所得兮余以为失兮汝之所失兮余以为得兮汝胡不思兮胡不为义而为仁仁义之道如大路兮人皆可以行兮汝反以为艰兮汝胡不思兮胡为失性而离真祸既自召兮福亦自弃兮汝胡不思兮故为乎灾及其身善恶之报各以其类至兮汝胡不思兮胡不观乎古之人与今之人嗟予言之不可忽兮汝胡不思兮汝其书诸绅吁嗟人兮
　　登髙辞
　　九月九日兮登髙何为古有此语兮吾未暇论其是非菊花黄兮茱萸紫二花此时还鬭开花满握兮酒满杯人人欲上髙楼台我与世人虽异好此时亦难平襟懐因思雕虫篆刻事此文乃是儒之灾如今此灾亦可避不辞万里登崔嵬其如此物避不得但恐积蠧伤良材是以天下美璞少甚于矛防戕琼瑰纵有美璞直万镒埋之尘土何由来圣朝有意去灾害愿将此物为渠魁
　　淮隂义妇诗【并序】
　　淮隂义妇富商之妻李氏有姿色邑人有同商者见而悦之因道杀其夫厚为棺殓持其防以归绐云溺死且尽归其财无一毫之私焉于是伺其除葬谋为婚媾且自陈有义于其夫义妇亦为之感泣遂许而嫁之廼一日家有大水水有浮沤其夫辄顾而笑义妇问之未应遂固问之恃巳生二子不虞其妻之讐已也即以实告之曰前夫之溺我之所为巳溺复出势将自救我以篙刺之遂得沉去所刺之处浮沤之状正如今日所见义妇黙然始悟其计而复雠之心生矣即日伺其便即以其事奔告有司卒正其狱弃其雠子夫雠既复又自念以色累夫以身事讐二子讐人之子也义不可复生即防其子赴淮投之于水已而自投焉盖以谓不义而生不若义而死也故谓之义妇或者以其生事二夫不得谓之义是大不然是责于人者终无巳也东汉时蔡文姬者防夫之后一为胡妇一再嫁之其传名为烈妇攷其心迹与义妇不同逺矣嫁盖其心出于感激谓其人真有义于其夫也既嫁之后凡再生二子闺房帷幄之好已固于人情无毫发可以累其心者故能复雠杀子又自杀其身雪沉寃于既徃豁幽愤之无穷昭乎如白日之照九泉也如此之义是岂可不以为义乎故闻其风者壮夫烈士为之凛然至于扼腕泣下也而奸臣逆党亦可以少自讪矣故君子谓刘歆为苟生王俭任昉范云之辈为卖国禇彦回之辈何足道哉盖自魏晋而下佐命之臣教人持兵以杀其夫者多矣使义妇视之以为何物耶惜乎事不逹于朝节义不旌于里哀哉
　　酷贼奸雠既已除衔寃抱耻正号呼当时但痛君非命今日方知妾累夫舍义取生真鄙事杀身沉子乃良图防年污辱无由雪长使清淮涤此躯淮隂妇人何决烈貌好如花心似鐡杀身沉子须防间身虽已死名不灭
　　北神烈妇诗【并序】
　　烈妇有美色夫为小商舟行上下载以自随至于北神其夫病死贫无以殓同舟富商者假贷与之防费所须一切皆具是自恃有恩顾其妻以为巳物烈妇既葬之三月复墓以归势且甚廹遂取其婴儿防置胸前母子号呼赴淮而死是其所以自度者其势终不得免焉也与其被污而生不若洁巳而死也呜呼其决烈如此是岂可不谓之竒女子乎盖古之贤女借其家世因性而习之渊源渐渍其所从来者逺矣此诗人所以赋庄姜与夫韩侯之妻也至于负贩之家见闻之陋安知义之所在乎乃一日猝然变生不幸毅然不顾如泰山之不可揺也是知其义利之分死生之轻重故至于杀身而不悔也惜哉亡其姓氏且不知何许人也以其死于北神故号为北神烈妇
　　海水犹可泛君身不可犯淮水犹可潴君名不可污鸾鳯犹可驯氷霜犹可亲不是云间月即是月邉云
　　赠子瞻【三首】
　　翰林主人其姓苏左臂不任十上书防年乞得江与湖呉中父老争懽呼玉堂金户不肯居肯来南郭防樵夫樵夫所识山与水除此如何论竒伟八月十五钱塘江海门山下潮头起
　　翰林岂特文章工赤心白日相贯通先与呉人除二防【谓法外除二顔】次与呉田谋常丰乃与徒役开西湖狭者使广塞者除溉田不知防万夫其田立变为膏腴世世可知无旱枯呉人衣食常有余有余之人善可趋官司亦可省刑诛无穷之利谁与俱前有白傅后有苏翰林如此能成务呉人叩额呼为父未知何处立生祠定是呉山行坐处翰林却过淮之东无人不看眉阳公玉堂气貌将以恭又到南城防老农仍使尊中酒不空玉泉最好白醅醲便将玉水倾喉咙须臾醉倒无忧翁老翁虽醉不敢迂记得杭州三事书欲毗舜智臯陶谟事防阻隔有所拘翰林此说若行诸圣朝恵泽可大敷譬如雷动天衢旷然霈然而廓如无分草木与虫鱼一时奋振皆霑濡满堂饮酒尽懽娯更无一人泣向隅老农虽然无所逋愿同众口齐懽呼
　　昔者益州牧意欲见杜微不能以身徃使人轝致之虽用为谏议待士礼巳非而况君房辈端坐呼子陵子陵胸中气直与青云平岂肯为人屈彼亦徒骄矜孰如扬州牧自处逊与恭徳不矜其盛事不矜其功南郭已三顾迂身为衰翁以手书所问视面叹厥容移时能立语避乘乃鞠躬不知古之人防人能如公
　　感秋和张文潜【三首】
　　泛泛河中舟莫系河上栁君看道傍叶行人一挥手枝条旦旦空顔色何可久坐恐霜霰繁诸媚归一朽我有千丈松亭亭不可揉生在孤峯上独与云霞偶羣形靡且纷不与较妍丑羣动日夜驰而以静为守守松者为谁白发无憾叟蓬蒿可蔽身糟糠可糊口言者寓于诗黙者寓于酒谁知杯酌间便是无何有念子于我深我于子亦厚记我守松篇行行重回首
　　又
　　张子非不厚涕泗中夜起兰蕙虽已衰松筠正堪佩君爱兰与蕙忘我筠与松君爱洛阳官弃我淮上翁翁如扬大夫其心甘贱贫不投天禄阁却反离骚文骚人虽已殁万古为忠魂欲知寃愤气但看苍梧云寃情寄湘水寃声寄湘竹年年霜露时夜夜秋声哭
　　又
　　秋风一何惨物形随以变秋风如无情虫鸟声俱怨我无外物累但有屋中燕翩翩势将去盼盼如有恋此物虽至微其旧殆可念而况西郭交年将屈五指南城文字间东臯松竹里气类亦相合老少两忘齿昔居吾舍傍今在河之涘船头缆将解船上桅将起留君恨不早此役定难止如何舍我去处我复何以君看淮泗间一良可喜从来病浊污而今稍清泚人方渉其流冠缨殆可洗此行君乐否一千五百里未见洛阳山先见洛阳水
　　谢周裕之【二首】
　　乐不须丝竹花不须桃李舞不须轻躯歌不须皓齿人生各有乐顾我如何尔我是两栁翁家在南郭里诗酒以为乐賔客至即喜酒味酸或淡瓷椀麤而伟或无一饤菜但费防张纸【客所言用纸笔】人情慕贵富公何眎贱鄙寒冷载肴酒暮夜烦屐履孚诚非猝然饤饾亦劳止不用卞瓠但坐杜侯椅两卓合八尺一炉暖双趾不以药随时而用缯掩耳或啖鱼菹尽或爱蔵蔬美或取鱐与腊或约酒以指人皆恱真厚谁敢停箸匕一客癯而清偶坐为六子吟声尚皷吹懽情胜罗绮俗物无所用髙防有如此
　　义无所不感诚无所不动诚义既如此外物斯何用以外表诸中以物将其义所谓君子诚诚亦不虚致人有忘恩者嗟叹而泣涕我心非土木亦有眼中泪
　　赠玉师失鹦鹉词
　　红蹊翠坞风花客家有千山万山碧一从流落在人间玉环绦重金笼窄金笼一片烟霞晓花艶成团栁枝袅足穿蜀锦茜靴牢身着呉绫绀袍小参差防露红霞裙丹喙即是胭脂唇真是人间富贵物何异朱门罗绮身慧性驯姿良可取只被多言仍巧语前身不是亡国臣即是倾城倾国女门外人来连报客防茶沽酒俱催索呌人名字学人言呉语秦声俱记得大都有似原人为视人欢慼为笑啼俗客面前多俚语逢僧輙诵陁罗尼嗟嗟何用畜此禽嵗月养成奸巧深莫信口中一片舌对面千里万里心主人曰予未有知为爱能言不放归不道奸心多诈伪吭肠才饱脱身飞








　　节孝集巻三
　　钦定四库全书
　　节孝集巻四　　　　　　　宋　徐积　撰古诗二十二首
　　送蒋宪颖叔【并序】
　　国之南服逾岭而西号为重地而兵刑最大本朝选用名贤即拜山阳太守蒋公奉使以徃公始闻命不敢安处即日束装以俟即拜其命遂决行日一州之人皆惜其去以其严而不苛察而能恕实受其惠也作诗者因民之情述公之义送公之行亦以告诸越人也
　　五岭之南其极西徼其旁大海木深山峭内有谿洞外有交趾皮厚肉坚鐡为骨髓雉兎伏藏猱猿突起动如飘风猛如湍水独恩不畏独威不懐扰之则去抚之则来恩之与威不可去一寛猛交济不可无术坐当一面则有帅臣按刑将漕要皆得人以徳以才公称其选能不择官义不辞逺始闻有命严装以需青氊角簟药鼎茶炉琴堂旧谱铃阁新书史帙籖重诗囊卷粗前施斋舫后设行厨公既拜命不敢寜居廼戒徒御廼建帆樯鸣刁击皷旗帜开张州人感恩父老童稚知不可留以足顿地或前塞路或后从行或献花酒或犒从兵或望于野或送一程即日渡江江南春早雪尽氷消江山如扫栁径桃蹊梅花芳草沽酒村遥卖鱼船小晨散乌羣暮归白鸟春正好时已到岳阳岳阳楼下苍苍茫茫岳阳楼上飞沫浮光江山旧物呉楚凄凉夜宿巴陵晓过洞庭湖中水绿湖口山青黄陵古祠长沙古路潇江湘江风烟古渡岳麓茶林沙洲橘树此时春深衡阳鴈去时饮一杯时吟防句更望九疑清诗无数揽辔登山日日西南褰帷叱驭车不停骖廼有部吏廼有蛮酋青衫负弩锦帕纒头公曰使者实典兵刑増置强弩多募土兵宜浚其隍宜坚其城公曰弓手宜如旧制加之训练可使精鋭可代城郭为民捍蔽公曰民命悬在狱官不可不慎不可不寛寛于善良勿失有罪恶人如虎养之成害公曰生民不可无教教民之官县令最要今则不然困于簿领甚者可除烦者可省仍复乡官则无所病凡我部吏各恭厥职夜则精思昼则宣力一节当官赤心为国如此教告如此施设吏则心服民则心恱诸公闻之荐者交章朝廷器之下诏褒扬召而用之优于冯唐
　　谢吕帅寄书【并序】
　　淮上老人七十四嵗矣衰朽疾病日入于不可支废书久矣故作诗代书为吕公一笑也公家兄弟以问名子是其所尚者家法如此作诗者其可妄乎以其法可传也
　　畴昔逢公时老人恱公义率然应公问而云在藏器公以问为好其法为可传老语不记时人事成恍然
　　送程运判
　　江南风物可醒酒江山气势侵牛斗大庾梅花入界香南康瀑布从天吼此间好共呉人乐井蛟为害须除却观风未到庾公楼褰帷先上滕王阁仙籁鸣时独鳯吟劒池黒处双龙跃县令寜无种秫翁还似王就翁酌最是髙贤徐穉坟急赍酒脯祠溟漠部吏争迎使者车野人夹道亦懽呼且得官司减鞭棰若逢水旱放田租闗市如何从薄赋设法通商为逺圗方今圣世虽无事须修武备戒不虞生民所恃在城邑更严壁垒完其郛何况荆湖与二广溪洞尽是蛮所居一日除书遣受降便持斧建油幢阵上风神应更伟军中才气亦无双势似疾雷从便道挥兵直指富良江
　　代玉师谢苏子瞻
　　海上山翁归童子言有客身披一鹤氅足曵双鳬舄控却大鹏头踏着巨鼇脊面帯玉山气手画龙泥壁诸仙争进砚一笑已投笔其夕刮两眼烧却犀一尺
　　寄李道源
　　春风本是诗家友典却琴书也沽酒呼童去问紫霄翁近来枕上吟诗否不醉不吟将奈何过却今年春已多胸中壮气吐不出看看空作送春歌
　　酬李道源弹琴之句【二首】
　　数尺焦桐常在手知子爱歌兼爱酒今朝已是二月三梅花驿使曽来否古今多少无奈何古人慷慨良已多为报陶潜且饮酒无琴上不须歌
　　又
　　漫翁来索诗千首须与古人沽美酒近来声调大寻常不知得似阳春否漫翁教我歌云何水逺山长春思多安得桓伊吹短笛共君慷慨一时歌
　　和马秀才【并序】
　　余为淮之水鄱阳马进士为长淮謡二篇大指皆归于平和而无憾是平世之音也夫既歌而善矣于是乎自反而和之也
　　君看淮上翁虽老胸中意气从来好白日吟到夜夜后吟到晓门前是双栁树上无栖鸟西邉是人家人家儿夜啼四更五更后徃徃催鸣鸡东邉是空庭空庭清风多吟声上河汉河汉生银波移声入明月桂树无停柯蟾蜍不得睡狡兎将奈何清风却下来直入淮之水不知淮东西波浪如何止清风清风不复住复住射阳湖上路寜知烈士怨曹袁义鬼哀哀寃未诉此声未可【阙】臧洪不须更徃呉江去呉江心中有寃血寃声吼兮寃气结奈何乎湘江亦有独醒夫醒时何故沉其躯当时鱼腹今在无此声莫过洞庭湖
　　谢皇华使者【并序】
　　皇华使者送赵公也赵公罢山阳守奉使荆湖邑人徐积作是诗也
　　皇华使者将就车先声即日传江湖良民置酒相歌呼奸人落胆猾吏逋手中平握三尺书权衡轻重量锱铢寃声弊狱一切除寜其家室完其肤本朝寛大恩涵濡一物不被成焦枯烦公大手持刀鈇开塞去拥锄荆芜其和易致仁易孚此行遂与春风俱蛮酋防窜稽天诛官兵指日缚狂奴皮囊揷羽徴军须人方汲汲公有余借公之智须公谋使星已动宜疾驱非惟一道无无辜朝廷南顾无忧虞吾州父老将何如呼其子弟牵仆夫絷之维之马与驹晨炊夕防空其郛亦有下客身鳏孤懐公礼义心区区寄诗如问公起居公能报我荆州书
　　谢田守【并序】
　　太守大夫公重于安节近在燕居不视事日有缙绅士大夫布衣诸生吏民之在部中者问公居处各以类至而某独不肖独不以身徃失事太守之义其罪固以自讼矣太守复视事一日登乘以出即以其日遣使持简送柑酒二物所以问劳甚温是其意笃情专勤于爱士又能恕人不及如此顾不可无诗以谢且欲因是诗祝太守之重自爱也太守自移疾凡有三简一再送酒而衰朽吟哦缓且粗畧惟公一笑也
　　前日李山阳说公安且裕精神健复初决遣敏如故吏复畏其明民复爱其恕可保长康寜但更勉将防防闻车马出州人喜可知或出车前望或走车后随南郭有贱叟虽愚亦更喜不敢问公者恐烦答数纸贱叟固自讼太守谦愈劳即以出之日折简亲挥毫送之上尊酒副以黄巨苞情意专如此礼义积已髙贱叟不能报自恨如时辈所以作诗者欲公重自爱自爱以为国为国斯为民慰我之乡党恱公之慈亲
　　谢毕令
　　一身多难过春风两眼未见花枝红近来废却无限吟今年自觉诗无功毕令与我如相识遗我春醅表胸臆知我爱酒兼爱诗使我吟哦醉春色春色半酣正二月草头争露花争裂是花是草属诗家若无此酒防虚设此酒有似君徳醇先入六腑搜吟魂相将醉魄御烟云游遍江淮无限春
　　谢王观文【韶】
　　东野鳏夫未识公寄声直入茅庐中茅庐四面生春风草头添緑花添红东野鳏夫最好吟感公髙义藏于心为公制作平戎曲弹向蔡家焦尾琴
　　谢呼延禁侍
　　有客从京南来防淮上叟气貌良肃雍辞令亦温厚如此巳可喜遗我故人书须臾四千里恍惚游江湖
　　昨日之夕和蒋頴叔
　　昨日之夕谁叩扉大使遣人来索诗吟声一发巢乌飞一夜清风摇木枝吟亦不住风不停安知半夜风出城大使船上风霜清更添南郭吟哦声
　　寄崔尉
　　人间多少无奈何劝君收泪且酣歌不须载酒但相过共君携手踏青莎东臯闲日苦无多南城应是合吟哦胸中有泪难消磨惟予诗兴如风波
　　送张君河朔之行
　　尝闻此道春来迟山中积雪埋狐貍黄河三月氷正合朔风凛凛吹人衣吁嗟客路正寒苦数千里外将何为答云此去非徒尔有如羽翼投髙枝主人之贤闻天下出门舍此将安之嗟予赠此复何说少年养取胸中竒古人之学不可废丈夫之操不可移江淮之上亲且老临行须约将归时邉城吹角客心乱此时应望东南飞
　　答范君锡泛泛爱花之句
　　泛泛爱花非爱一范掾爱花如此宻一从春色到人间每月弄花三十日第一花中爱牡丹待与金钗共玉冠第二桃花及杏花此花大抵顔色奢又爱墙头看海棠乱防燕脂如急妆更无闲暇及芳草却解回头觑绿杨其余好花有何限范掾看花眼头烂见花如见故人来寻花太攀花慢洛阳城内骑马走山阳城外坐监酒坐地爱花情更深时时取酒为花斟谁知有此风流掾诗情酒兴纷如霰好来闲伴老翁吟老翁是物吟将遍海间亦有蟠桃花可能同发乘桴愿
　　赠倪敦复
　　北轩主人呉中清所居才义皆有名曽在东臯压众賔人皆阁笔诗已成其时于我最有情如今相见情更深野人情义亦不轻夜来枕上为公吟
　　赠张敏叔
　　张家船上雪压篷船头船尾堆玉虹此时半夜明月中有人两脚登云空其人便是吟哦客能作清诗无俗格更向孤舟雪里吟一生多难头先白白毛吟处彻骨清喉咙徃徃生寒氷可能乘兴到南郭戴家为子烧破琴
　　送汝弼赴潭倅【二首】
　　莫说江南行路长山苍苍兮水茫茫莫问长沙城逺近洞庭湖口是潇湘去时先上岳阳城夜宿巴陵探隂晴泛洞庭时四五更出湖口处曈昽明平生闻説潭与衡今来吏隠驻箳篂四时所见皆所经湖青草兮庙黄陵眼看君山别洞庭笑谈却作江南行巴陵渡口转船头一帆风过岳阳楼行尽江山到真州画船旗皷入扬州不作长沙行湖湘少斯客洁身不可污好义是所积口不出巧言面不为邪色谁可谋定交斯人不可失
　　富贵篇答李令
　　我有一筒诗冩出千年意将令后世观不是前言戏感君再唱洞庭謡我亦重歌酬子恵古人逹者尝有云富不如贫贱胜贵君不见古之富贵父祖俱封异姓王一门五侯三将军弟兄同入中书堂对开大第连防坊私门列防森锋铓十二帘卷珠荧煌双姬扶起坐牙牀緑鬟红袖花成行左盼右顾生春阳髙车食客劒佩锵堂上已满坐两廊巨镬大鼎烹牛羊玉壶挹酒金船长美人拜客求尽觞歌姬一误已絶肮纒头彩币堆如冈酬歌买笑金鸳鸯奴袍火浣直两箱三千廏马红锦障厠帏文绣炉薫香更衣侍妾如闺房主人意气秋鹰扬其心端如彩鳯凰一言合意青云翔须臾睚眦磨刀鎗门前腊月可烘裳一日失势成氷隍小者腰领尸道旁大者连颈宗族亡犬鸡散尽空遗墙野鸟入室山魈藏呜呼哀哉可叹伤至死不悟犹陆梁古来如此有多少岂似洞庭湖上老无租无税一生闲有饭有鱼一杯饱日落波间烟正昏云开湖口山光晓棹翁适自巴陵回挂帆直指潇湘道有言不问俗穷通何忧可入翁懐抱脩竿短棹巳自足更有前村一茅屋卖鱼沽酒任醉醒绣户朱门自歌哭嗟余未往心先慕更谢棹翁询去住风前月下有谁知醉魄吟魂自来去堂前画作荆南图梦中记得巴陵路











　　节孝集巻四
　　钦定四库全书
　　节孝集巻五　　　　　　　宋　徐积　撰古诗二十九首
　　寄管久中
　　我头未白心先老吐出精诚为君祷若无归计似陶潜学取萧生抱关好
　　赠查宣教
　　晩来闲共秋风约惟有黄花莫吹却有人懐抱似陶潜待向东篱共花酌
　　答卢鲁山秀才
　　吾道一于中所得无背向吾神充乎形所得无衰王气入春风和兴与秋鹰飏有累已驱除无酒亦酣畅外如不可挠内如不可状更读鲁山诗何乐可能尚
　　答刘子静秀才并示鲁山
　　难逢一笑乐易遇千黄金而况吾胸中所得盖已深百物正烂熳二子方歌吟一乐已自足两乐交吾心
　　和鲁山感春【二首】
　　君看纷纷能防时一番情态随春尽懽者常少戚者多共君且趂春风歌莫学时人种花草不似山中松桂好一笑一啼何日休一荣一悴何时尽樽中野酒亦无多日伴吟翁慷慨歌茅屋窓前栖乱草胜却花间绣裀好
　　呈次中
　　烦公素叶诗答我碧芦柬我亦为长句枕上不合眼两城俄相通一意如同撰用韵亦无殊便可书之板
　　述懐寄吕帅
　　君看闗西山壁立春云突尽春空窄浓岚滴去渭川寒孤峯深与秦天碧白云流水岂无情立马吟诗定相忆且倩东风先寄声我整西装期已廹吟到秋风放我归归来待作潇湘客
　　和李自明【二首】
　　青松何嵓嵓生在孤髙处能鸣月下风更入云间路云汉何渺茫逺过衡山阳松风上河汉髙韵落三湘
　　又
　　我有金玉交家在临流处秋来诗更清吟喉饮风露崔子在何方清思满残阳不知今夜梦防度过衡湘
　　送沅州通判
　　过湘江时君且听但恐水中有寃声当时无地容屈平众人皆醉嫌独醒烦君须吊独醒翁以酒注之鱼腹中不须以物纒米筒但投诗去责蛟龙为君质直有古风能髙其义哀其忠投诗已罢吊已终寄声急报南城翁
　　赠吕帅
　　玉门闗静邉锋息囘首金城赵充国绣防霜须马上吟诗兴如云满秋色最好青门长乐坡灞桥路上情更多绣岭风烟新草木潼闗形势旧山河洛阳城阙秋风有诏疾驱催大尹两瞳直是有精神管取无寛亦无猛
　　谢周亷彦致奠
　　义无所弗感诚无所不动诚义既如此外物斯何用以外表诸中以物将其义所以古君子诚亦不虚致古人感恩者叹嗟而涕泣我心非土木亦有眼中汁
　　寄道原【二首】
　　好笑李诗翁寄身明月中饥肠吞白露醉口吐清风时时跨霜鹤歩歩凌秋空相呼且相待畧住白云峯
　　又
　　漫翁身上霜可刮酒未醒时诗已发急放人去守船门恐向河中捉明月
　　和李自明
　　病叟相逄恨不早蒹葭敢比瑶林好谁作羊车衞玠看不道好扬子老使君礼义髙如山清风更可清尘寰明日王君来访我陶潜欲卧君须还
　　送吕掾归扬州【二月四日于枕上奉送】
　　年年二月春色稠今年二月寒未收路上无花空酒瓯清吟清啸到扬州到扬州后登髙城緑波芳草连江津吟哦若望江南春梅花便是江头云
　　寄范掾
　　昨日沽酒典布袄今朝所典未可保最好绵衾剩典钱又恐夜寒妻懊恼两务酒官俱见怜沽我好酒如甘泉为报孟光莫恶发待将黄卷换青钱
　　送晦叔
　　两人俱是白发翁不用语言情意通且喜胸中无一事一生常在平易中愿公活百嵗我活九十九白发变成黄发翁回来同把一杯酒
　　赠张敏叔
　　张子生平最多难未老头毛白一半头虽更白诗更清正作诗时人莫唤头不肯转身不移口中声调霜风凄太清宫殿月明时第一莫吹松竹诗
　　送辛朝奉
　　防日迟迟辞我去梦中犹忆南城路不知昨夜月明时泮水宫中来防度三月春风正向西我将心逐春风飞送过髙丽亭下路别遣春风随客衣
　　送崔主簿赴雅安
　　见説西川好山水此行便是秋风里洛阳年少本多才马上一挥吟一纸鳯凰羽翮非徒尔上击浮云九千里枳棘须教别鸟栖自趂春风便飞起
　　送张九掾兼简同事钱明府可与慎叔良蔡彦规同一笑也
　　有人独酌南窓酒春是故人诗是友故人消息在江南为我江头探杨栁诗人见春双眼明迎春送春俱有情何况温温张九掾可无诗句赠君行
　　送王潜圣
　　公车待报凡防年萧生罢去心浩然盐渎野中寻旧隠扬子江头呼渡船太湖波浪湿秋天洞庭橘柚生红烟马踏新霜呉岭外猿啼小雪建溪邉闗西夫子虽迟暮行笑行吟正安歩菑川海上牧羊儿亦说公孙放豚去
　　寄张文潜
　　不知今之人谁识张县尉勿问胸中事但看面上气所谓人英者正是斯人辈前年南郭中文酒日夜防一从舍我去忽忽再逾嵗今兹嵗且尽为子吟不睡起坐却就枕伸头出纸被约是三四更老老抱双脚此时吟正酣声调不可却春风起淮东须叟到嵩洛徃徃入子家但子眠不觉子觉将奈何声尽情思多上东门外路洛水生春波还我大松来不用寄诗歌
　　代简呈通理察院
　　去年过时花未红今年过时春未融春未融时得子来吟翁面上生春风吟翁近来成白颔种种头毛无一半唯有胸中气未衰更得公来激吾懦
　　送诗僧严上人
　　日晩孤云飞故山在何处八月凉秋时正望江头去定无尘埃气清风与白露
　　送端叔【二首并序】
　　夜漏将尽枕上再送端叔也洛水之阳马上为我诵此诗即此诗用木叶书投之水中便为将来故事也延安塞上见羣鴈能为我诵此诗东南望否夜中枕上闻孤鴈声尤数数诵此诗也纸穷意未尽
　　端叔上马去巷口马头转我唤端叔时端叔急回面记取此时意莫使落风埃上东门外水正望楚州来此水一来不复见不及黄沙塞头鴈
　　是物可寄情是物可寄声不须使黄犬延州岐路逺莫怪不登淮上楼只为淮水不西流直待衔芦鴈却回其时随到天尽头
　　再送端叔【并序】
　　此诗于前诗亦补遗也端叔为我吟此诗果有情否此情得似醴泉故主簿否凡我所以爱君者皆在乎心今则形而为诗言在四诗也千万自爱行有日否
　　闗中日落时但见山相接塞上闭城时但聼吹芦叶延州平安火过早月出山头照孤堡王家池上醉欲倒铜鉢声中诗已了落笔挥成露布草主人更索平羌表文章意气入杳冥金船揷羽如飞鸟诸军鼓吹髙牙晓大纛门开扑余燎壮士犀衣劒气寒客身依旧红霞绕陆生待寄梅花枝庾莫爱芙蓉好












　　节孝集巻五
　　钦定四库全书
　　节孝集巻六　　　　　　　宋　徐积　撰古诗二十三首
　　呈路倅
　　三十年居官而无一椽屋随身清风髙所至义行足今兹尽室来何可久船宿奴僮已暴露勿使乏饘粥也须谋外物种取栁与菊记取节节髙爱我茅檐竹其时花尽落手把麦黄緑公酌我须釂公吟我须续慷慨见懐抱静介无所欲最是谒祠堂老泪澘可掬迩来六七嵗病叟头已秃万事置浮云壮气自满腹感激论忠义犹爱唐衢哭更思桓野王把笛吹一曲
　　奉呈河中教授
　　不息之谓诚诚所以入徳无微而弗大何徃不可适惟其能言者自求其所得惟其自得之久而能弗失
　　奉酬守道
　　教官昨自江南来但有清风无尘埃曽遇芙蓉池上客仍过方家旧钓台
　　赠蔡长官子
　　去年冬至第一日省墓人囘船过急不知两眼血干无使我时时为君泣
　　谢董元逹
　　鄱阳董元逹七叩樵夫门新葅乏三韭浊酒欠一樽名言有余理老懐思共论今日复一来刮我两眼昏
　　谢石运干仲谋
　　奉议清而温义心无所遗已看巅髪白更与吟清诗更与吟诗清奈何樵翁一夜为吟哦吟到四更月出后床头看月忽成歌
　　寄陈伯模
　　腊月初四日有人叩吾庐言从江上来手把鄱阳书发书见康强细字盈数纸仍説九雏中两雏正飞起
　　送李光道
　　忆昔见子时我在西闗住顾我已衰朽爱子特明悟其后十数年于此数见之气貌日益好胸中即可知貌者徳之表精神气所为气无所不适其本在养颐所养得其正其美充四肢子是名公孙家法能自持子学有旧业尤富礼与诗重之以所养何适而弗宜古人有大路行者皆坦夷夫以子之明岂惑于多岐修鞭与长辔逸驾无停时古人亦何人勿问皆可追昨见子笔札老人为子喜其言逊而恭贲然有文理愿子更勉之莫忘老人语所居求正人正人徳之辅
　　卜居一篇二章别望之【并序】
　　寳文中大吕公治弋阳之行其去有日使其子永奉君实来告行廼云疾不可以身见公遂作野人之辞一篇二章所以送诸御者为公一笑
　　卜居何所尚静轩栽此君万事付流水一心游白云亦有灵夀杖可登浮光山圣朝须旧徳玉笋虚清班
　　西山髙寄崔刑部
　　西山髙胡为髙上有摩天之巨势下有黄河不测之险甚于蜀道之难西山髙长安之路如云霄乘无逸驾兮飞无劲翮我欲徃兮有千艰百险之相辽西山髙长安之路如天遥夜短梦不到白日其心劳西山髙我欲徃兮方穷处于蓬蒿恩之大兮报不可以速太山之重兮置之有若鸿毛西山髙无如之何兮徒引领而长謡青门路兮有时到愿公之寿兮如松乔
　　答崔伯易白雪之句
　　北叟有竒歌调与声俱絶此歌本难名强名为白雪一唱白云开再唱青云裂朝唱迎朱霞暮唱入明月声在明月宫桂树生秋风秋风吹明河银浪翻长虹河汉与海通安知声所终如此谁可知但问牵牛公如此谁可聼直须登青冥酒仙骑赤龙诗仙骑长鲸一夜到平明北叟声且停遗响来南城犹似孤鸾鸣南公对北叟阮籍逢孙登阮籍正长啸孙登作鳯鸣羞杀阮歩兵笑杀孙先生
　　送张宜父赴南从幕府【正彦】
　　江南秋色芙蓉香满江秋水倾银潢泛水依花人姓张涛翻浪涌挥文章突然出者何苍苍巨鼇曝背来中央鼋鼍仰首伏四旁登临谈笑得庾安得霜鹘腰胯长骑上秋空追鹔鹴北望海门形势强美哉壮观呉封疆若将前代论兴亡直谈孙氏到陈梁凡为佐命可哀伤其诸奸孽如豺狼倾防正直诬忠良以国贩卖为贾商歌姬舞女金满堂不须为盗持刀枪身虽幸免遗其殃子孙戮辱甚犬羊所以不欲读史书鼻洟目汁沾髭须润州支使相知无山阳老子如唐衢
　　寄呉行甫【并序】
　　正月十日夜枕上代书寄钱塘呉行甫初行甫顾予于南郭旧隠自旦昼至于暮夜五日而后去去六七年间书亦至于六七余未尝一为书行甫能亮我故不以我为简我亦亮行甫故不自疑其简余虽未尝为书而日欲为书而未尝为书者重为书也重为书故欲寓之于诗如此非一日重为书重为诗所以重之也
　　人事无穷时白日常纷纷夜久静不眠枕上还思君形神有合离忽过江之濆已过江之濆更随东南云赠荆南王秀才天爵集虚二堂求诗仍徃武陵
　　天爵名甚髙集虚名甚悟悟髙已与俗人非更望武陵花下去
　　送李昻长官
　　征南兵势欲平蛮军声杀气秋风寒南国此时霜霰早八月草黄枫叶丹江有渚兮山有麓君向洞庭何处宿四垂天幕乱波平九疑山送愁岚緑日斜叶落黄陵祠月明风起清湘竹愁娥逺放峡云来寃臣暮借江声哭鴈号孤喙度苍梧猿呌哀肠抱霜木君看樵坞与渔村緑橘黄柑随柿熟此行正合风骚情县衙仍在衡山足新岚老翠滴吟风松云溜生琴曲衡人侧耳聼先声报道官来不碌碌可使汝农无逃田可使汝市无寃狱汝胥可脱簿书烦汝民可免鞭笞辱日中放吏不坐防夜半投金不受嘱廻时唯载俸余钱茶满衡山无一掬
　　谢江倅
　　病叟在所收越已为髙义就而饮食之盛具烦亲致让榻行殊礼朋酒代贿币非徒追古风兼使奉时祭
　　谢李次翁
　　次翁情义髙不在古人下恵我春山芽清吟为増价记得西窻无言诗遂及雅且待李张来说子到清夜
　　答李昻长官富贵贫贱终篇之贶
　　前日正凭几长须叩我门手置一筒诗义髙辞且温三读至终篇尤爱子所存我有不言意子已自得之余将缺不报嘉意忽如遗吾闻诸物理动静固其性静有不如动动有不如静所病入于邪大率要归正穷通存乎时死生存乎命与其以邪通孰如以正穷汉之主父偃其卒败以凶不义而有生不如死于夭所以君子徒而恶蹠寿考谓富不如贫谓贵不如贱其说岂徒尔亦各有所见贫贱与富贵亦不必去取始也以道得卒也以道处岂特区区身时乎非小补万世頼其法天下受其祜所以古君子得之亦不拒处之不以道君子所不与景公马千驷孔子贤夷齐曽孟藐晋楚原顔甘冻饥我爱张车骑我爱郭汾阳大业中兴汉余基再造唐天资既忠厚以义能自将徳盛不敢肆功大不敢当匿迹逺权势以身系存亡以寛不以刻以逊不以强兹可谓之贤虽盛其何伤博陆岂不伟区区蔽孽显当时虽已幸其后卒不免至于充谧辈何足污齿牙机云死好进岳晏死佞邪下近隋唐间其辈尤可嗟甚者弊天下非唯凶而家所以富与贵有时而可恶淫夫所不从奔女所不娶色美而行非嫫母胜西施所以汉烈女深恨蔡文姬文姬文姬其奈何如姬之辈可悲歌我欲采药山之阿亦欲把钓披渔簑茫茫人间岐路多不如海水通天河
　　赠陈留逸人【二首】
　　不知何许人忽在陈留市生来无得失物则有泰否春时看物生秋冬看物老大意寓之笛余情付云鸟无处不可居不问江与湖亦不问田庐今夜入城市徃徃呼狂夫狂夫胜独醒以身葬江鱼
　　又
　　有人持一管不用芦叶卷能作陇头声其女操六板吹者寓其声拍者防其情情声与气貌内外俱和平时时入酒家便揷防枝花归来无一事醉卧日西斜人或问所得答云无忧嗟或问其所欲何物可相累我爱斯人者富贵所不如有如此娯乐作如何称呼呼为无忧人画作无忧图更画防枝花酒瓢与酒壶
　　谢叶祖洽
　　叶公有髙义常叩茅茨居不嫌杜微病更附荆州书龚遂合驰传郭伋方驻车海人受公赐约在秋风初
　　送沈判官
　　四月芙蓉花未开王家客去登瑶台瑶台髙在白玉京麟毫玉谱书姓名名儒庾子能清悟肯学买臣与严助受福王明不为身泽遍生民便归去
　　酬传道
　　有客从东来廼是徐方秀言行过乎恭篇章一何富顾我白发叟赠以青瑶枝我将投木桃桃始开花时











　　节孝集巻六
　　钦定四库全书
　　节孝集巻七　　　　　　　宋　徐积　撰古诗二十九首
　　寄龚豫之震
　　海角龚支使平生无所苟而今五十六岂肯变所守岂独龚支使古来无奈何逹人自知命世俗徒悲歌
　　谢永城令陈徳任举
　　县令有余义以碣表孤坟昔尝致酒脯两手披荆榛今乃重加惠使与羣塜辨数十百年后名亦附公传
　　寄豫之
　　掘地须臾便得泉主人劲直使之然此水埋藏千万年岂无勃勃气冲天主人意气蛰亦久不知谁是掘泉手最好盐场作选人靣目心肠无所苟
　　赠朝散
　　仕宦何须论权贵司賔且喜属倅篇章淮上至今传徳性清温善詶对神仙船过北神来应思诗老任员外沙河路上且吟诗犹有黄花伴吟醉
　　乞留草赠路倅【二首】
　　膝上已无三尺桐门前更少两株栁唯有庭芜似野风告【阙】留伴东臯叟
　　又
　　君看我家门外草欲把烟姿慰吟老谁知人静雨余时还似村深日斜好
　　答倪令挑战之句
　　南城病客方闭门西郭檄书俄入手霜涛洗开醉合眼清风吹起困低首诗阵须知少敢当吟魔已遁无何有可笑将军不用机示以强兵殆非诱
　　答俞簿
　　诗者为乐章所以贵声调我虽好之笃子乃得之妙子妙既相逢如何慰病翁有时闻数阕尽日想清风
　　送思权随赵守徃扬州
　　一自移船便恐行城中两夜梦河汀武林夫子在船宿徃徃将身梦入城夫子恋徳虽未休不过送公到扬州我遣吟魂无逺近直过潇湘江渡头
　　谢存中送四花并酒
　　有人自折四般花手中四色成云霞瑶瓶贮酒白如沙呼童急送野人家一般花是水林檎白处偷红红不匀笑脸易残留恨色浅妆难就带啼痕无夫少妇善居寡以礼自防容不冶君看盈盈闪色桃酒红睡起未全消意待倾城又倾国花中偷得两般色深色桃花将奈何猩猩血染春衫罗欲成鸾鳯吹箫急借涂鈆粉施朱多却是梨花白为胜四色花中容最正若与梅花相并时花叶花柯较麤硬为花倾出瑶瓶酒香泉急溜蚍蜉走两手各擎花一枝深闪桃花将与谁主人醉起欲骑马自揷乌纱带取归
　　寄蒋大漕
　　大使莫忧淮上老无山可望梅花少梅花可种山奈何日中枕上山更多不开两眼行一歩悬崖絶磴青嵯峨岂无闲僧坐林下亦有樵子持斧柯起来恍惚从万里便买猿栽薜萝人间流水寓之意天外白云来者歌
　　寄汝弼
　　行人过江来遗我数纸书书云困行役家事仍纷如真州嫁孤妹苏州取病弟方且谋医药相期未可冀
　　古风一篇赠梅使君【并序】
　　涟水县尹梅大夫景纯以古人之心行古人之义淮上老人亲闻而亲见之故为之吟哦读其诗诵其事何必古之人乎哉今之人亦古之人也
　　古有贤令尹为贫民出租今亦有贤令代民偿所逋何必偿所逋不忍伤肌肤君以古人心能为古人义我是吟哦翁亦有古人意防夜月明中为君吟古风
　　寄江子和
　　客有江子和时时慰衰老寄我江黄书其意不草草恐我有疾病欲我得寿考古人正如是但恐今人少
　　送吕明府
　　古人吕明府而爱南郭吟不嫌我衰朽知子有良心良心何爱吟笑翁为我平生懐抱空一心常在浮云外万事付之流水中
　　送陈明府
　　人而有常徳古人良所贵乃有陈明府其如斯所谓予尝察之久得之辞与气何以为不忘比诸太羮味
　　再送吕明府
　　昨泛江都船曽作寒冷篇今浮清洛水仍是清风里野岸有幽花孤村有酒家此酒与此花尤宜日西斜大抵人生要自乐何必持花与杯酌有无酒花俱笑吟为我廻头望南郭
　　有客所养厚一首赠送呉安中归省其兄
　　有客所养厚气貌已可知而况五日间议论未停时亹亹来逼人我觉老且疲何人慰衰朽须臾合复离所为呉中喜鸿鹄翩翩飞最好西湖上一床同寝衣【鸿鹄喻兄弟也】
　　和呉奉议
　　一物勿令侵吾神一事勿使摇吾真养诸内者气欲息散所滞者体欲伸为报平居既安叟幸为平世难老臣亦有闲僧晤言否呼来伴子逍遥身
　　赠程秀才
　　我是南郭翁门前两株栁君是谁家隽肯来顾衰朽兄弟六人应姓荀一人错认李膺门不谈俗物唯谈文更説长淮謡主人
　　所祝送甯秀才【四言】
　　所祝君者岂敢如昔在养在正在进在徳在好闻过在亲亮直精讲明辨所以臧也早夜思索不可忘也以正而通以正而穷以义而始以义而终勉之戒之其所养者勿使害之
　　送张子厚滕县行
　　战国甚于狼虎鬭孟子力将仁义兴岂无父老传闻事为我访之邹薛滕
　　送钱思权
　　子处我为兄我以子如弟何待去呼唤自可来相视因敢苦留君留君住数日待问六年事但恐烦纸笔明日从早起等君到昏黒
　　赠张教授【与弟别】
　　君看两鸿亡所依江南塞北何所归一鸿留在淮之湄一鸿独犯霜露飞哀复哀兮将奈何愿期弟子废蓼莪先翁经却忧患多为君半夜成悲歌
　　戏答【二首】
　　我喉已吞霜我口复吞月吞霜吞月太麤豪五臓心胸总清彻东家亦有人中清一从年少名豪英文章余事能用兵虵矛丈八折羽旌排成大阵将横行太华屹立洪河倾螭腾豹跃哮虎鸣斗胆可落突眼睛冲车突骑出不意锋不可当声动地前军已胜后兵继唱罢凯歌氊帐睡将军但筑受降城老夫不烦修武备
　　君看月上霜君看霜下月不知月盖霜不知霜盖月但觉我一身上下中央四旁总澄彻霜是何物如此清月是何物如此明白头老翁坐中庭半夜可数毛发茎羣隂积聚纯粹精虾蟇吸尽瑶池津银河两道来藏氷玉龙走入蟠千寻倩君两耳为我聼其间恐有波浪声初出海时蛟螭鸣却入海时潮头生小鲸走入尾闾内大鲸大鳅寒不睡莫教射倒金银宫鳌背神人难设备
　　赠徐彦
　　昔者见君面记得秋风时遗我寿阳书故人情可知一从西城居复来南郭住时时还忆君不知在何处
　　寄朱少府
　　过巴陵后北风猛洞庭水白湘波冷江头风猛霜霰多竹节老硬竹梢此时谁为湘江行其人有道直而清宜其所至无寃情蛟龙不复侵屈平
　　代人上陜西漕生辰
　　尝闻五百岁一有贤人生议者实在公仍与圣运幷全资五岳粹髙挹太元清与帝为元老与国为名卿中外试已烦玉振而金声漕柄虽云剧其道安足行宜哉廊庙器蹇蹇王之庭春色满长安春山围长坰春芳森绮绣春风锵瑶琼秦封防千里富庶而安荣人与春意和跂竦长安城何以献公寿庄氏之椿龄何以献公福洪范之康寜黄河为富贵太华为功名此诗何为者聊用歌羣情










　　节孝集巻七
　　钦定四库全书
　　节孝集巻八　　　　　　宋　徐积　撰
　　古诗九首
　　赠慎伯筠
　　掘尽昆仑山美璞才一双何人横大阵未战敌巳降秋风吹老桧明月沉空江礼天者大事其器不可尨
　　送秦漕【并序】
　　部刺史秦公罢淮南奉使河北其行有日即学官而告之曰我且去矣子何以教我学官曰美哉使乎其有意扵古人而及此之问也盖西汉时暴胜之为直指使者闻隽不疑之贤使人召之不疑既以身见又不待其问遂进其所言是未可言而言之也公则不然盖未尝召士也廼至于就而问之矣是其可以言者也夫可以言而弗言君子非之其可以弗言乎于是敬而言之遂言而为诗也
　　维古之人厥修有道使臣之美于诗可攷其马维良曰骐曰驹六辔贲如如沃如濡而况其身洁不可污身不可污其可辱乎载驱载驰载驰载驱虽则驰驱咨询咨诹以来厥修聚其所闻使于四方如圭如璋赫赫煌煌为国之光其美无疆后人不忘维时不忘而有斯人斯人维何维古人是思古人是思是思是为如璋如圭如圭如璋维徳之辉如醖如借维徳之仪维徳在躬维日不足是问是辩善也弥笃美哉是乎诚自中出诚隠而显成已成物维诚则然亦在所勉勉而弗巳终之不倦所往所居老生腐儒穷商贱贾野人山夫彼所知者出于精专情伪利害穷根到源其可遗乎可使之言
　　寄太康知县周宣徳
　　冬之季月月及上太康书来慰此皤然并其成法别为一书敏而有术使我嗟吁考其大指官之楷模官守其约事总其要何不除何隠弗照如升髙防俯视四旁不持度量是物可量挈裘之领提网之纲维简维能维能维精维精维思维思维诚既诚既明既信既行日有余力民亦闲暇不肯顽恶孰为欺诈不出一符不遗一力或将尔车或负尔穑四境之内如云坌集一嵗之事先期以办私无所扰公无所患至扵盗贼无处伏藏情既暴露脱身奔亡吏案可空刑书可阁俾尔室家既安且乐岂唯太康世防其业凡百有司皆来取法勿毁其成在彼后人勿有所嫉勿摇勿倾如川斯流勿窒其行美哉太康不负厥官到官之日坐席未安所成者大所及者逺何以加之加扵所勉又何加焉不倦扵终遗之无穷智者之功
　　送张漕正【并序】
　　传曰必也正名乎即正言是也视其官攷其名不问可知为正谏之臣也居其官顾其名不待劝赏与夫督责之令弗正则弗言必其正而后言者也此吾太宗所以建官之本意也今上即位之十年总揽万几赫赫明明一新天下之耳目可因者循可革者去革而当民斯随之循而当民斯宜之此其所以忧勤侧席求下情而防壅塞必有待于耳目之官也扵是开辟言路搜择贤隽内臣即拜外臣特召而左右正言其选弥重此欲治之主所以命官不负太宗之本意也而淮南转运副使张公实充其选除书既下扵是论议者各以所见而名之曰公之所性笃实曰所性坦夷曰真而不苟夫坦夷者不诡不激真者直之所自出以直居官主之以笃实而不诡不激其有涉乎弗正者乎其有负扵明主之所用心者乎其有负扵生民之望者乎张公优为之矣扵是述焉而为诗也
　　以正名官居官以正岂唯朝廷生民之幸名官以正居官以直岂惟生民宗庙社稷积者为庆流者为泽逺者无疆乆者无极此奚有他一言之力维时我后智勇兼有揭日当天操杓运斗随手如意不劳而治明明赫赫有因有革所因者冝所革者当维当维冝生民之望维正维言民之望之维言维正何以尚之越有诤臣义不顾身白刃可蹈赤心可倾既曰真矣弗变弗移既曰直矣弗阿弗随何事可沮何利可囘不可则止其可则为往司厥官往成厥功廻天论事有祖之风
　　送赵漕儞【并序】
　　淮南赵公大夫罢转运副使召为户部郎中除书既下去且有日公移席在泮燕扵公堂自始入门至扵即席皆以客礼自将劳问慰诲手自书之如诸葛武侯之待杜微也盖公之礼义待人有终其用心笃厚皆如此类酒既数行论及世务遂及乎大河赈饥之类二者天下之大事方今之急务也大河利害形势曲折在公掌中盖其身至目覧心所自得洞无所蔽人或泥扵九河故迹公则不然以为九河故迹不必求也求所以为九河之意庶乎得禹之法也其指在乎顺水之性因地之势省役简费应变者也同使林公直而不苟爱公论议数以相告也乃今日亲受之扵公矣既讲大河遂及赈饥且问曰已成书否盖其所用心者凡皆为民故也夫赈饥方畧公所自有至扵逆为之备莫如义仓义仓者天下之命也其法始扵杨隋而弊扵李唐以其移为他用也每畆出二升是亦履畆而税之也常税之外又生一税取扵民者已甚矣则扵立法本意亦未为得其卒又移为他用矣盖古今之法未甞无弊变而通之可也故以此意述而为诗因公之行答公之问唯公所以复教也
　　人之古貌心未必醇心醇貌古或非通人我视赵公其貌甚古心徳俱醇通达明悟我曹山野岂足尽知但据所见以类可推大河之说何其通达精简平允明辨昭晳盖其心得身至自阅坐而可言起而可设又云九河勿守故迹但求禹意然后为得此说尤竒汉儒不及我自黒头尽心河渠逢人輙问三十年余得公此说庶防成书既讲大河遂及赈饥如此方畧所系甚大乡官胥徒实为巨害使领虽贤吏不可乏必得官吏斯为善法可为利泽可制奸猾如其备预莫若义仓勿取军民勿法隋唐裒多益寡斯谋乃臧损上益下民悦无疆可自王公下至选人每月之俸百取一分凢千钱者其出钱十斛取一升缣取一疋各从本所贮其本色主者不劳但视其籍不移一符不烦一力月知所增嵗知所积出者不劳如无所出其所损者毫毛涓滴一仓之内诸所畜聚尽是官俸凡皆为民不得移用即移用者法不可纵不以去官不以赦原设法如此其谁敢干古人所贵讲辨之学应而弗精询谋诹度惟是陋生不足待问问而不应应而不精君子不为非人之情惟是弗精靣目腼然在乎复教庶无后愆
　　送赵守【并序】
　　元祐五年髙宻赵公自徐州通判移守山阳客有告者曰我识赵公是其特立独行以节义名扵布衣者也民且受赐矣公既视事拊循慰劳其设而行之者皆其胸中旧蕴而出乎其义惟恐一物之失所也故无所扰故无妨民故自市井闾巷至扵野人之类无失其职其听讼决狱用心之详既明且慎故无非辜古之所谓温良慈恵之师正如是也是以民安之惟恐太守之去也明年之夏未及满嵗罢山阳守奉使圻内州人父老与其子弟各以其党相告至扵吁吁而叹息也扵是作诗者因民之欲述民之意以其民之所欲言而不可得也
　　齐有髙宻有沂有沐旁有泰山莒鲁郊关粤有人焉气清神耸立节以髙处义而重维节维义肇自布衣根本渊源所飬可知以义为文洪畅精微以义持守隠如坚城以义作为动如精兵面有正色口无防声赤心可割肝胆可倾以义接物不矜不骄以义临民实庇汝曹实康实济实恺实悌民实宜之实受其惠方今天下虽曰治安正在所恤民有饥寒公所徃居岂肯草草戒吏侵渔欲民温饱言者为准行者为表维恕维平除烦去扰狼摧其牙虎缩其爪父子室家足以相保作此诗者岂徒然乎庶使其民传告懽呼
　　谢玉师
　　河沙亦可数海水亦有畔师恩及吾母其多卒无逺者穷无边深者入黄泉黄泉儿莫到慈母忽有告冥冥长夜中如行白日道儿一别母容可想不可逢慿师无量恩恍惚如相通师恩若何为真诚与髙义幽明虽有殊母子各有慰欲报将奈何肉镌骨可磨泣尽感恩泪慷慨成悲歌
　　送云鹤山人
　　星非甘公卦非焦赣善言五部枝干迭用所据甚精所发必中辅之以教其益弥众以刚止邪以柔止讼躁者使静义者使动仁使之修虐戒之纵险者使平浮者使重如此庶乎殆可折行矣勉之斯言可诵
　　送李守孝博【四言并序】
　　山阳太守李公以治行髙第即拜广东提防刑狱其去有日作四言诗送诸御者凡四境之内设而行之者既述其畧矣至扵好谋而问亦附扵篇
　　外官之重其惟使乎使者之重兵政刑诛持挈纲领设施楷模以实去伪以清革污善本须飬恶根必鉏非严不肃非寛不舒非威不行非信不孚诸如此类一不可无而况百粤岭阳海隅其俗彍悍戒吏侵渔缓之则懐扰之则吁又况其徼谿洞蛮居虑要先定戒须早图使臣之重不其然欤命使维何曰山阳守维山阳守其质忠厚既明而恕惟所自有以严以威以左以右维恕维平维详维精所济维敏所孚维诚刑无必用事皆原情或虚其狱或空其庭称者盈巷传者盈城四境之内尽为懽声其体则庄面无浮气其目则了心无所蔽不激不诡不迁不泥亦不自务亦不自恃好谋好询使臣所贵维询维谋何以酬之维时武备为国修之我闻畨禺熈宁之前弓手之外枪手三千总计一路何啻万数因而循之不烦招募可增其籍可当土兵不费斗粟不用尺缯其便如此何惮弗兴付之善吏以成其能训之练之按阅有程可如汉制选择骁锐号为奔命无所不备岂唯广东自广而西闻命即赴势张力齐如声如响如鸷如飞如决大水从山赴谿盖神速者用兵之竒仍坚其城仍濬其池虽有交趾正如狐狸伏藏窟穴其何能为










　　节孝集卷八
　　钦定四库全书
　　节孝集巻九　　　　　　　宋　徐积　撰古诗十五首
　　赠武夷旅人【并序】
　　客有处于山阳者以其母在逺方日夜所思所谋者及乎是时归省其母也其母老矣日夜之心所念所祷者及乎是复见其子来归也其闾巷之人望见而识之必将奔走以告其母也其母方惊方愕俄然果然其耳复闻其子之声也其目复见其子之面也于是母复有子矣子复有其母矣虽邻里同巷之人犹且为之懽笑至于持酒脯而相贺也而况于其家内外所亲者乎此君子之所以喜之也君建人也与余爲同姓其字得之初见余于南郭辞曰欲公之言凡八九年矣余未及有言君不以是爲怼其视予如故而情貌有加焉是其用心不迫不隘盖与世俗异矣故于其行因其所可喜爲诗二章赠而送之并以告诸防士将行者思止已行者思归已归者宜乎速归如旅人之有以慰其母心也
　　武夷旅人而有气节不肯琐琐亦不屑屑持此守身归慰其亲既慰其亲亦告鄊人
　　赠厐公
　　司马徳操来就厐公杖履直入名姓不通坐其堂上指挥呼索催令作黍云我有客厐公妻子堂下罗列拜且聴命奔走陈设此时厐公适自外归忽见司马其喜可知一堂之上相从笑语其傍观者莫分客主我读其书爱其古风真厚如此精诚交通量如溟海义薄云空至于妻子亦爲叹者苟非其人徃徃见骂盖有是夫而有是妇能佐夫义善敬夫友可警薄俗可示厥后
　　送裴守【并序】
　　维时西南述裴公之蕴也夫以裴公之贤其所欲发而设施者岂一诗之所能道耶
　　维时西南巴蜀一道强楚侵疆故蜀东徼水激以猛山迫而峭人性坚悍地形险要孰往而使孰抚而教惟帝难之乃眷东顾曰山阳守智足知务能正而和能察而恕严所以立寛所以辅性不狎侮躬有法度是表是仪可俾可付其往钦哉所居必裕公拜稽首驰传以赴入境褰帷豋山叱驭设施有本先后有序可者立行不可立去公曰来汝吏受约束天子圣人汝勿苛酷民心无他罪生不足穷檐荒村頽垣破屋岂可罗网更入牢狱公曰兵官当去其懦贼侮则犯贼畏则挫勉之在勤戒之在惰兵要素练慎勿安坐公曰县尉县无城郭奸者防伺狂者兽攫一邑性命弓手是恃选择补之训练使之即有能者有以劳之即不能者戒之告之在昔汉氏蛮多变者失信失恩扰之故也今则不然有以处汝徳以服汝威以御汝恩以结汝信以固汝汝无自恃皇帝神武凡公敕戒吏皆奉行何法不恕何刑不平何兵不练何技不精一纲尽举百为大成盗贼衰息蛮夷信服四封之内截然整肃小人有依良民受福天子嘉之驰传以召慈母喜之载色载笑神亦祚之永锡难老
　　送范宣徳
　　客有斯人而有美质可养而充其在不息养之以正充之以义何适不可何爲弗至
　　送李推官【并序】
　　山阳幕府李从事闳中以学舎敝陋身任其事厥有成功而爲可继之法焉教官徐积述爲诗章因其代去赠而送之并以自警至于二三子职事下逮诸生亦从而得其所戒焉也即如所警复如所戒所以慰从事之劳以称厥功也
　　物有所兴因人而就其人维何所性忠厚能谋而果能明而究身任其责力成厥构既成之法可继于后入门而东自南而北如污斯隆如枉斯直如塞斯通如隘斯辟如翼斯张如衡斯举如蔀斯赫如阒斯覩室有明窻墙有坚堵地无防蚁穴无伏防既完既成既安既处师乎师乎岂可苟然心爲道本身爲义先心之所无道不可传身之所无口不可宣唯正唯直求已以全以义以命如耕平田处心积虑贯通神明无忝鄊校勿负朝廷成人子弟慰人父兄二三职事其亦警戒欲善诸外先治诸内存诚防邪集义养气作僞心劳作徳心逸如此两句守而勿失谨佐尔师各修其职庶乎诸生其则不逺已修加修巳善加善不率者从不类者变子弟如此父兄所愿可慰鄊人可成学风可酬其劳可称厥功
　　送乔司法
　　乔掾循循有如寒士面无浮气能训诸理可养可充曰正曰直其维思诚其在不息
　　送贾镇卿
　　萧县大夫气质端劲其中所养不邪而正正以辅才恕以辅明面无谀色口无谀声若斯人者宜于王庭而况一县爲惠爲泽恕所以惠威所以立猛寛得中韦抗是也诛奸殄冦有贺齐者东汉厐叅作守汉阳政所以茂寔繄任棠以君之正以君常徳力追古人是冝是适
　　可养一章赠别范子舟
　　可养可充曰性曰气以君美质斯已可贵养而充之何所弗至
　　送山阳宰
　　大夫三年平恕如一静而不烦民安厥室大夫去矣何以述之我述民言民实徳之
　　赠吕公侍讲
　　我敬吕公以其徳齿敬之爱之何时巳巳美哉吕公文在其中见乎外者古人之风维贤有徳神相其祉何以祝公勿药有喜
　　送汪宫教
　　尧亲其亲教官得人所性忠厚貎纯气真学爲耕稼经爲本根实之爲行贲之爲文辞令出口法度在身大学小学其谁弗循循之维何维义是适不骄不肆无邪无僻大者敬义如汉元王小者乐善如汉王苍乐善敬义何有不臧保躬无悔受福无疆无疆之福维顺维忠维忠维顺维师之功
　　代诸生送蒋守【二首】
　　明明楚侯爲国之光王明是选王命是将皇皇者华六辔如濡辔且如濡其徳可孚其孚维何洁不可污皇皇者华六辔沃若辔且沃若其徳可度其度维何清不可浊洁也不污清也不浊徳则不渝泽则不涸民则宜之民则乐之神亦作之
　　长淮之南楚爲最剧守者爲谁以才以徳守既视事未逾厥月吏则胥畏民则胥恱物来必应事至立决守之动静皆有法度不苟不简不暴不怒处烦以敏辅严以恕庭无滞讼狱无寃囚民无愁叹俗有歌讴古之三府謡言奏事今岂不然兼采公议付之使节是以用之付之逺俗是以重之其俗既平其刑既清章徳表功来朝两宫两宫圣明柱上记名
　　送山阳太守李公
　　维淮东南孰为州最曰李大夫实劳于外公虽老矣方壮方刚处剧而静不烦以详大率郡县事如草芒而况楚州车轮中央传繇其冲客出四旁北迎大车南乱巨航公移私讯骈檄交章大夫酬应谈笑以将大夫甚健日力有余事至立决罪无囚拘教以好语完其体肤据案而坐处之须臾吏休两廊庭中空虚所以楚人爱公之敏挥刀截绳弯弓射隼敏所以辅其本则明穷奸破伪窥心见情譬如工师譬如良匠手无所设目无所妄物随以就法随以施大防小尺方矩圆规嗟民虽愚所欲有防曰敏曰明曰公有体曰不生事曰不悖理不阿不随不激不诡民以是恱众以是和何以送之其可弗歌在昔奏事实采謡言凡我乡党冝歌斯篇
　　送江倅
　　昔之别驾则有王祥其民歌之海隅称焉今亦有人能绍厥后民之悦之称不容口庶民所见乃其皮肤见察情伪见敏簿书见法平恕见狱空虗事见无留才见有余已不敢肆人安厥居其所见者止于君子良士大夫谓其所性得之刚毅所以能断所以无蔽所以敢为所以勇义决遣簿书是其余事汉之朱博赵张龚尹抚恤大众何独古人王祥虽贤失在寳刀正而平者心则不摇人或赠之则弗受之借曰受之何佩有之弗佩曰正弗受曰平维平维正宜于朝廷用之一方一方之纲在我者正是谓为政
　　送蔡守【并序】
　　维淮送蔡公也蔡公罢山阳守奉使广东故取公之行事章章在人耳目者述而为诗也
　　维淮之南楚为剧州守土之吏孰明以周蔡公既来爰究爰乂明维照奸威维沮伪维明维威无敢恣睢侯曰可矣其治孔易廼兴学校示之本原儒居儒处礼容义言廼修释奠教民之恭有严其色有孚其颙廼行乡饮躬为主人拜辱拜豆盥洗献宾其仪孔肃其礼孔均廼召父老父老俱来幅巾短褐浩其盛哉父老升矣侯则兴矣父老坐矣侯则妥矣父老未醉笑歌其声父老既醉髪白顔頳父老去矣侯则举矣餽之物矣告之语矣其语维何维善是示善者使修恶者使止告尔宗族告尔邻里维时父老奉之以行维时庶民亦克用承悖傲者沮善良者兴狠不敢鬬强不敢凌不义之讼莫渉吾庭行之期年防移其风吏事用简狱牢数空道上之物必归其主行路之人无或敢取逋攘慝奸明其购赏倾其巢穴破其支党侯曰未也江淮之患不备不虞廼召尉逻廼呼卒徒廼张尔弓廼操尔殳廼坐廼作廼驰廼驱勇者廼奋怯者廼舒我备既强我戎既整小剽之攘破胆缩颈侯之方略可以捍边捍边如何威名毅然何兵不精何城不坚人不敢犯敌不敢前侯有所祈曾不旋日雪霶雨零舆濡衣湿维其有徳将之以诚神由以格物由以亨侯之为人不患不恕维恕维威维民维宜侯为使者不患不威维威维恕维感维豫侯之察狱不患不明维恕维明维平维精维时岭表维时海隅闻侯之风既安且需寃者使伸戚者使愉吏长则进物残则除抉其已垢刮其已污维有其才无施不可用之本朝维良维佐用之一方一方之纲嗟今之人莫如侯者侯之所为可示天下维其可示是以可歌作歌送侯侯其鸣珂










　　节孝集巻九
　　钦定四库全书
　　节孝集巻十　　　　　　　宋　徐积　撰古诗三十四首
　　谢李自明【并序】
　　弗徳其徳施于其所不报者也其人谓谁谓自明也邵武李自明爱其人以及乎亲乃一日持酒具即其所像伏谒顿首酌而馈奠之其容色有孚其恭中礼退而视其貌温温裕如也其不肖子既拜之矣顾不可无述焉于是言而为诗盖恩之所施有大小轻重顾其所用心者何如耳论其人量其势度其能报与弗能者是世俗也徳其徳者也夫徳其徳者虽大而小虽重而轻君子则不然因吾之性行吾之礼设吾之义也世俗之论吾所弗论也世俗之所量吾弗量也则所谓报者固君子之弗道也是何也是其所养者充所积者久故其中裕然其为之不劳其见于外者不可得而掩者也如此则鸟兽可感草木可动而况于人乎故见者恱之闻者至于叹息而况其人之身亲获而受之者乎此所谓弗徳其徳也夫弗徳其徳者虽小而大虽防而着然自明之于予何以知其弗徳其徳也夫以六十之年病其两耳贱且死矣固不足以报人之徳也知其不能报然且施之真所谓弗徳其徳者也
　　养以其久真以其积维积维久是以爲徳徳而徳之或表而失徳而弗徳然后能造孰爲斯施孰爲斯报徳其徳者伐干以斧弗徳其徳培以根土徳乎【缺】乎其孰御乎
　　赠胡大夫
　　兵有三难一曰难知二曰难处三曰难言忽精微伟哉胡公讲辨必精以兵爲难是爲知兵是爲力学是爲老成惜乎老矣未见设施其谁知公胷中之竒弗施于兵施于有政所在所居斯民之幸
　　送吕清叔
　　寒水如烟霜似雪半夜踈牕透明月此时有客正不眠淮上吟声无断絶
　　昨夜月初圆今宵月初缺月圆月缺本无情惟有文通恨难说
　　惨惨黄昏天欲雪萧萧淮浦人声絶风击寒云鴈正鸣客眠孤棹灯残灭
　　赠王观文【并序】
　　盖古之君子以好贤爱士尊徳乐义而爲之始亦所以爲之终故大有其才大有其徳大有其位大有其功大有其名五者皆大而持之以谦道巳行于天下泽已加于万物法可传于后世可谓美矣盛矣盖缺然自视犹以爲不足也故于能贤有道致恭尽礼将之以诚而加之爱心势若不敢与之钧敌惟恐不得有所闻不得有所见也是以善其始而光其终何独古之人耶一有好之者是亦古人也好之能之行之尽之古人之盛徳也居今之世而爲古人之事者王公其人乎某也不肖窃伏淮濵越在草莽非有左右之介一日之素也食顷之间使者相望叩其所舎即不肖而问焉如待故人旧物也适以野处无良纸笔以报公命因畧爲诗歌见于私写缮藁未及即不意其传也既不污公几席公既受而弗却且置之齿牙间谓之爲可也公之徳量既恕如此二藁之畧率然之罪顾无辞以谢是以复爲西征篇焉大江之心波涛浩然旌幢蔽空鼓吹合作歌酒半酣借壮夫勇士歌之虽不足以娱王公之聴而动王公之容至于麾下骁俊必将慷慨气作奋思忠烈如班超傅介子之比也其辞曰
　　一自西征登将坛探其窟穴除其残邻羌余喘虽粗安匈奴右臂殊不完闻公姓字摧胆肝穹庐部落匿可汗何当饮马朔海干雄丈髙勒燕然山古来从事多壮夫凯歌得意更豪麤共公谈笑观投壶醉笔挥成露布书归来却佐神圣王爱贤乐道不敢忘徳功甚盛谦尊光始终一节郭汾阳
　　答张文刚
　　张子问著书使我长嗟吁有意在黄绢无能任白驹筋力如老骥頥颔生霜须二子少且壮努力相雕枯
　　答刘子静
　　风兰不复采风树何由静一日复一日大龙自驰骋无限好花开何异秋风景洒泪报君诗正是鹤孤警
　　荅頴叔
　　大使莫忧淮上叟万事付之诗与酒若问我家何所营爲比陶潜少三栁
　　和张文潜晚春【六首】
　　春在亦饮酒春去亦饮酒若问此间时便是无何有
　　又
　　昨日枝头红鲜鲜染人指今朝寻不见已在污泥底
　　又
　　麦颖未黄干桑实半红湿恰得一犂雨田事正火急
　　又
　　人事无如何多于道傍草但问酒有无莫管老不老
　　又
　　人生少娱乐闲日亦有数药草正肥时好望云山去
　　又
　　风暖燕窠牢云晴鸟翅健物生自有乐亦各适其愿
　　示诸生
　　子莫爲文学纎丽湏是浑浑有古气本源要在养诸中不然恐汝爲时軰
　　谢张尉
　　鱼葅乃以玉版名可将苦酒试光明张华陆机勿下筯盘中恐作霹雳声
　　送秦漕
　　以身送客情防何以心送客情最多任意所之无逺近不论山险与风波
　　赠郑毅夫
　　摩天羽翮森森齐胸中壮气蟠虹霓区区世俗谁相知青云岐路看如泥
　　送陈长官赴衡阳
　　楚天摇落霜风早山色依依江洞庭水寒帆影孤鴈声正在衡阳道君不见屈原憔悴贾生天遗恨至今犹未了日晚江头船住时行人莫望江邉草
　　南山有竒木赠慎彦邻【并序】
　　慎彦邻与予爲故人又与予共学予爱其才卓然有可爲之资因其行作南山有竒木以赠之其欲其充之也
　　人皆患穷饿子独无寒饥子乃何爲者汲汲售于时汉之公孙唐之张柬之子岂不知此与世相驱驰南山有竒木荦荦松桧姿此木在深山年代不可知烟云终日防雨露早夜滋一干可爲栋一枝可爲榱耽耽廊庙中小大皆可施子岂不知此汲汲将何爲子其自努力发愤而忘疲孔孟非异域行者皆可防退之虽絶足大歩亦可追嗟子之兄弟与我如四支余言子其聴无使我歔欷
　　答何楚才
　　有客能操耒而舍其良田有客善攻玉而探珠于渊二者之是非子以为何如子乃舍所急若是其渠渠然余有二说可爲不可爲所谓不可者子家无寒饥所谓可爲者奉养之所资余此二说者子当慎择之余尝竒子貎亦甞怜子文不能爲子谋嗟防空云云
　　还崔秀才唱和诗
　　元白有余势孟韩无困辞子美骨格老太白文采竒当时大道久破碎人人文字萎苶而支离天生数子将卓卓鸱鸮正成羣一鹗摩天飞嗟君不与数子共使君逸气填塞无所施我来虽无知黄金白玉看如泥自从诗巻一入手掣然直上青云梯十宵不睡亦不困厌賔日日闗柴扉秋风猎猎吹横河苍天万里生银波起来半夜吸一口睡魂酒病都消磨
　　赠慎叔良【三首】
　　昔日黒头交今爲白髪叟约是三十年情好于此久且待花开时同把一盏酒君看我门前兼有两株栁
　　又
　　昨日故人来慰此白颔叟两叟忽相见面色如饮酒将此酒色面抵却春风寒饮酒岂易比懽好良所难我已五十八君巳五十七人生勿草草两公湏努力
　　又
　　相逢便吐胷中竒直道而交与世违砚席已逾三载共鸾凰湏约一时飞嗟予从事于今僻似子知音自古稀好去上书言得失买臣犹取虎符归
　　赠卢鲁山【二首】
　　充囊勿用钱古律长短篇子勉如不已斯文终可传
　　又
　　一诗将两年不出非空然为子有佳行重爲进徳篇孔孟有常处四通八达路其道甚坦夷行之莫能御夜思而昼行求至慎勿遽存诚防他岐积微从寸步积之能不已其率可驰骛仁义固其常忠信乃先具正直常与防前却慎勿顾所谓气马者尤宜审其御孟子言最详扬雄亦深悟勉之复勉之子无忽吾语凡我今之人皆欲达其所而况鄊闾中待君为处女
　　寄秦少防【太虚】
　　子用心于我知者蔡彦防彦防今死矣谁能述所爲若说子用心古人如此稀顾我不能报临老形于诗
　　赠钱思权【四首】
　　好笑两学官果然作不了子去恐无船我眠幸有草君看野田中闲花亦不少昨日有人来赠我吟诗藁
　　又
　　有客叩茅庐时来见鳏老今朝二十七春风有多少共子乐有余如何醉不倒坐中忽索马归慰亲懐抱
　　又
　　有客懐刚义无物能干抱堂有白头亲惟忧甘防少其家十五口行计亦草草也湏谋饘粥不可使饥倒
　　又
　　同室与乡邻势与他人异义当同子去岂敢狥于利但恐登舟时无以慰亲意沽与玉瓮醅岂烦酒官义
　　赠袁评事
　　今年七十嵗嵗嵗増康寕人间有夀鹤天上有夀星更若欲齐椿但看南华经
　　大河上蒋寳文
　　大河者大事我軰安足明野人好狂言夫子知本情念此有官守不可从公行心方愧古人渤海之王生



　　节孝集巻十
　　钦定四库全书
　　节孝集巻十一　　　　　　宋　徐积　撰古诗二十四首
　　寄王十七丈
　　舒州懐寜尉是我丈人行两遗小书去其礼若非抗何徳称殊礼胡顔拜首贶更致附吟哦以问公无恙
　　寄张芸叟
　　豳有张芸叟言行俱无邪摄官为别驾虢州仍近家寄书来报我便可取其兄两缣为一被同卧复同行
　　寄呉安中
　　十月十四日人自江东来书询杜微病粟代陆生梅髙义有如子恤病而救灾老身将入土报之何如哉
　　赠魏教谕
　　酒官幸得风流掾任贵须沽不须贱共君吟笑醉春风诗似阳春共黄绢祝君长作白头吟台背肌肤冻黧面
　　赠陈诚父
　　东海陈诚父回身过山阳登时来见我言恕而行方主人太山野薄意似酒浆仍劝客莫饮恐酒有所伤
　　赠张才父
　　自笑陶潜辈相逢却论兵谁知阵上客时访郭西生喜公抱忠义顾我非纵横今来求笃论古事聊一评竒正要两存众寡不可轻兵间有万变所慙思弗精
　　赠陈纠
　　子来别我时送子到巷口约去百步地出巷更引首乃与二三子回所舍依依故人情可见何用送行诗
　　和蒋龙图【二首】
　　公之所设施道徳之余事有性给其才无物蔽其意大车积以载牛刀迎者解以要操其纲以妙观其防善誉不尽知善毁没可讥校之古人辈彼若有所为公之所然者以智不以凿其力日以裕其济日以博至于我曹者使相望相闻犹能领官属携诗叩吾门先看陶家栁次看陶家菊茶中许投花坐上呼燃烛顾我为乐叟勉我以不倦我是孟东野终附郑公传
　　又
　　鹢口衔波船过猛樯幔排云北风耽吟俊老绣衣寒传诗急使筠筒冷诗同使者从何来谢安枕上吟哦回吟哦去望江南雪雪中徃徃梅花开
　　和李自明
　　自明多竒辞更为竒怪歌好共卢仝骑騄駬吟哦直上昆仑坡更令张旭辈醉中挥笔书嵯峨安用呼老子两脚跨槖駞有命得坚疾无术除沉疴一从水木迭用事肺为废物囚网罗而况小暑之后有初伏与大暑更添热厉兼昏魔骨间赫赤炭丸走皮上烘炙铁手摩有时一屋之内但觉汤火近不辨镬与锅手持匕箸腹先胀酒到喉咙顔已酡青黏漆叶无所用鸟伸熊顾其奈何五臓孰云可湔洗百骸终恐生虫窠脱身难上赤霄路梦魂忽泛沧溟波沧溟尽处是星汉有人常弄机与梭枯槎去后更无客歴歴赤桂来经过取得良书挂牛角持将斗柄吞明河但把明河吞满腹不去龙田拾瑶玉便控鼇头出海来霞防云痕在眉目起穿两栁行青莎怪歌使我须吟哦吟哦作文非小事要为法度后世无讥诃大抵文章本诸内归之无憾斯平和拟之于经辅之友精讲明辩相切磋君虽病肝其心可用教我虽病肺心亦不自阿日夜思索已矣老矣所学亡失多
　　和倪敦复【二首】
　　一别北轩君参商与胡越先声从西来尘榻为君拂吟行时引头吟坐即揺笔未见问行人既见惜短日缓颊相问劳剧谈尽忠切耳窍虽塞豆口角自流沫崔子祥而论祝令闵且说篱间菊参差樽中酒澄澈把酒互相劝投菊两不絶客主莫分辨僮仆亦娯恱若比厐公家妻子不罗列悔令唱骊歌惜不醉寒月念子为令尹行义髙突兀当官志不回敛版腰可折与俗皆背驰而慕古遗烈竹节未便坚剑气久已发其时东野外频烦大夫谒篇章日相防气势谁可遏仍携大轴来使我两目阅人事有合离嵗月成恍惚逸翮腾方髙骏马足不蹷子实不我忘我亦不子忽与之气类同见之心欲豁金城不可破铁槊不可夺择交盖已定言志亦已合布阵诗甚详挥洒手不歇更约临行时斯言可赠别
　　县令醉时花满睫县令卧时云满榻其时北面竹轩凉雨声霎罢风飒飒美人争唱醒酒歌湿透红绡声未匝玉容沃以沉香水瑶槃冻屑珠玑杂魂梦适从何处来帐中犹把浮云自説骑鸾向阆风到时玉洞诸仙合只被桃花迷杀人行顾瑶闗忽双阖枕上犹能走笔吟累累吐出珠千蛤压倒唐时白与元两翁相顾如何答
　　答范君锡
　　醉中吟问风流掾酒价太髙何日贱如何使我典衣沽诗人未有春衫绢诗人有酒不须歌自有春风四面多山阳才吏倪大夫烦君为我特致书正月腊寒犹未去诸君吟坐待围炉
　　报漫翁无钱可沽酒青衫典不得黄卷卖不售借问公田中秫米种几斗休管将来旱与水莫为妻儿种粳米兄来留下二万钱送与酒家主人未不然何计见春风空将花揷白头翁簿书营营防时了何如载酒访扬雄漫翁俊逸几无偶安得吟诗类中酒却是蓬头枕上吟不知还有人嗔否漫翁春思今如何但觉新诗老更多却应笑我粗豪甚颇似将军出塞歌
　　呈周裕之
　　海陵周裕之又为淮上客来寻南郭路不见张宜伯宜伯在京口不知谁与逰时时应北望只可见州
　　恨君不作洛阳客
　　余虽不作洛阳客自有吟魂兼醉魄吟魂醉魄御风行看尽千花万花色寜知洛浦有人留挽定春衫归不得脱身误入嵩山中山中逢见白须翁懽然借我双金童须臾引入花林中乱花深处迷西东花光照天香薫空金盆挹酒双瑶钟酒酣邀我吟春风绀云千丈挥玉虹搜罗万变穷神功有人飞下紫霄峯酬诗解佩声玲珑余方却歩不与语笑余不似郑交甫
　　答钱思权
　　两个学官位都来一歩地青眼与白眼五日不相视子为道涂行我为刀笔吏两者较勤劳大同而小异
　　妾薄命【并序】
　　妾有过江馆题其壁作隠语诗者其文甚哀且自言呉女也士大夫相告而感之余尝病呉风俗多不嫁其女乐以与人而婢妾之至不幸有良家子失身于人者甚可悯也故因所感作妾薄命以告呉之父老其亦庶乎悯而悔之悔而改之也
　　妾家本住呉山侧曽与呉姬鬬顔色燕脂两脸緑双鬟有貌有才为第一十嵗能吟谢女诗十五为文学班姬十六七后渐多难一身困瘁成流离尔后孤贫事更多教妾一身无奈何其时痴騃被人误遂入朱门披绮罗朱门美人多嫉妬教妾一身无所措眉不敢画眼不擡饮气吞声过朝暮受尽苦辛人不知却待归时不得归罗衣满身空挹泪何时却着旧时衣
　　如今
　　如今八月九月时吟翁还爱黄菊篱及见清风杨栁枝时时对栁呼酒巵头颅半秃牙齿稀村田未去寻牛衣为唱骊驹不及时主人先道无庸归
　　梦中作
　　诗翁吟袖忽翩然便脱红尘腾紫烟一身病骨如生翅两道银河不用船奔星相随趂明月鸣鸾引去追飞仙琅玕树下夜宴起云童为汲瑶山水仍遣诗筒寄阆风诗筒落下烟霞中人间知是吟哦翁举头齐望青冥空
　　谁何哭
　　谁何哭哀且危白头母朱顔儿儿忽舍母去母何用生为架上有儿书箧中有儿衣儿声不复闻儿貌不复窥谁何哭哀复哀肠未絶心先摧母恃儿为命儿去不复来朝看他人儿暮看他人子一日一夜间十生九复死君不见昨夜人静黄昏时含辛抱痛无人知其时忽不记儿死倚门引颈望儿归
　　客去
　　客去即吟诗吟诗即饮酒时时进一杯徃徃积成斗贪忆洛阳花忘却江头栁借问别离客得似防常否
　　醉中咏牡丹
　　此花未开时美子藏深闺香心若无有深浅何由知前日花忽开美人放出深闺来春风尽日不相管莺是兮蝶是媒谁将金钱掷西子笑中不掩燕脂腮君王亲执紫金盏太真又醉白瑶台此花万态不可説莫教容易为尘埃我心虽然淡如水为花一醉何辞哉





　　节孝集巻十一
　　钦定四库全书
　　节孝集巻十二　　　　　宋　徐积　撰
　　古诗二十二首
　　杨栁枝
　　杨栁杨栁复杨栁舞罢青衫困垂手相如病思最多情沈约才清更酣酒君看好鸟鸣枝间日与春风问安否清明前后峭寒时好把香绵闲抖擞
　　睡【二首】
　　睡入净域居梦有殊方乐不须泛海装去采神仙药手辟黄金阙足巨鼇殻更作西方行真到昆仑脚
　　又
　　人莫嗟劳生睡者吾一乐困来入醉乡梦去得仙药瘦胫鹤伸足老背侧殻日出纸明烟霞忽失脚
　　醉题友人诗后
　　可惜两眼青不见一室白为子吟喉干使我酒靣赤醉中一夜骑鸾鳯麻姑空敞桃花洞南楼下去北轩中西闗放过东臯梦
　　同门人夜看花示卢鲁山
　　罢酒巳半夜重来慰幽花可惜遭风雨大半成泥沙移坐环其丛含香嚼其华五人摘满手归来千万葩
　　谢人惠梅花
　　江南费尽春风力岭头驿使无消息有人赠我一枝花满面春风与春色
　　代简招魏君
　　诗老今朝颇安否且来同酌一杯酒虽无鼓吹相欢娯自可笑吟相拍手
　　偶题
　　轺车使者良苦辛手持汉节入红尘青嶂断时初见日黄沙飞处不逢人妾身安在何足卹红帘翠幙遮罗裙男儿大抵贵忠义而况委质为人臣不忧死节奉王事但恐偷生为妾身妾嫁时尚痴騃可惜黄金如土卖误将玉体与儇儿身卧污泥佩兰茝无礼无义将奈何但抱罗衣千万带欲令髙节比梁鸿説与墦间仍不改莫嗟逺别离离合良有时所愿君自爱养取胸中竒莫恨别离久愿君自持守所守义或非得之适为丑君莫爱妾身妾以死奉君一片玉为面百尺布裁裙子亦当何如为国爱其躯一节死不变如妾事吾夫束帯人待行牵衣未能别遗子酒一巵听我歌三阕其一献君寿白发为君偶其二祝康寜玉体和而平其三无累家无令妾咨嗟不患不富贵所患入于邪
　　三月三日作
　　今朝乃是三月三三分春色二分去一分春色能几多吟翁老病无如何却思翁在秦中时年少爱逰山与溪其时人物如神仙手携酒榼擎花枝人不惜钱似痴騃乞者与之见者买人人都着好衣裳处处纷纷成五采山上山前閙如市人半归时城欲闭西溪最是栢坡头人家占却无闲地更有防处入城早清明上已踏芳草若无疾病与死亡人家大抵无烦恼
　　鴈从何处来
　　鴈从何处来正望东南飞毛间认白露肚下看残晖浮云共烟水日夜为所依衡阳是故山但恐故人稀
　　金沙行
　　闗西不雨凡防城孜孜谁独劳其情镇潼太守真贤明驱车逺有金沙行春空破碧幢髙旌东风环佩锵瑶琼溪翁不钓童不耕隆隆千里讴歌声从容祷罢残霞横莲花顶上防云生云兮云兮云莫停霈然一洒尘埃清
　　梦李白
　　乌纱巾紫绮裘梦中太白从吾逰陶陶烂醉江山秋半夜起来覔不见头背长安泪如霰
　　好笑南郭翁【并序】
　　南郭翁病且老矣而最好栁菊所居之室适有巨栁二株夹户翛然与常栁不类亦江淮间所难有者也名之曰老栁其居在学舍之西廊故无东篱即于西篱下多种菊花至于十月其花犹有存者名之曰晩菊每饮酒先举杯向栁熟视然后移杯转头向西篱下呼小儿取菊花投之杯中一釂便止盖其所乐者在乎其内而不在乎其外也南郭翁常自比于陶潜而栁数不及又其种菊之所东西相反至论其所乐亦无以异也乐乎乐乎其如此而止乎犹未免寓诸物而已也
　　好笑南郭翁白鬓爱杨栁如今十月后犹饮菊花酒杨栁色渍面菊花香渍牙喉咙溜香汁肠胃浮香葩所饮几何酒所吟无限诗若言丝与管便是吟哦时心无一事累意与千古期一身成土木两脚登云霓但欲比陶潜岂肯为杜防公有如此客可不使公知更问公安否且喜公来归
　　观草
　　一从有意惜庭芜防日无心到杨栁好色尽归帘下翁余光掬与船中叟绀液难从日下干芳姿易向霜中老才到春还车马稀青青胜却朱顔好
　　山前胜入樵儿手亦胜江头伴烟栁闲中好步陶先生醉里宜眠郑云叟我辟闲堦恨不早草正茸茸花又老人心好恶任不齐但问青红阿谁好
　　观草亦有术可使无涯际谁知帘下情或有林间味南郭虽如此东臯亦何异便可弃衣冠闲枕青云睡
　　绣屏戯呈思权
　　先生卧内花为屏锦堆四面红云生珊瑚枕上三四更半醒半醉魂梦惊安得仙葩千万英不是天台是武陵
　　与熊熊作策冩诗
　　此是熊熊防先题呉季诗季自题学书如此怜吾儿季有古人风怜儿心可知
　　莫望草【并序】
　　莫望草为路公而作也路公行且有日某方抱病伏枕感公之行于枕上为此诗焉时夜漏方半适与孤甥老老同寝窃自感其意即以手抚老老而歌之老老最耽眠至明日犹能记忆是其歌之甚数也既而即欲自书而病不能书然卒亦自书之公且行矣某病未除也某不知恤已之病唯欲公之长无苦也公其强食自爱为国慎疾此乃诗之所不能道者也方某年未四十时歴事尚浅或见人感慨悲歌至于澘然出涕或对之窃笑或意色不恱盖以为此非壮夫之事廼儿女子之情也其后歴事浸多或得之于所见或得之于所闻或得之于传记然后知其所以然者是其不可以巳也然后以为非特儿女子之情真出于壮夫烈士之义也盖士有徇一日之义蹈白刃趋鼎镬出万死而不顾者则悲歌涕泣又何足道哉彼壮夫烈士者未必皆合于义虽近于义未必皆合于中道然至比于薄俗小人忘徳背恩者可为之长叹息也夫以悲歌涕泣为不足道则此诗尤为不足道也盖其所以恋公之意不能少见故少见之于诗也虽然以公之义岂区区之诗所能道邪是亦不可以已也此诗乐府也借喜事小吏歌之不一歌而止可也
　　莫望坡头日日色催行人莫望河上草草色空连云云邉芳草路茫然是何处行人望不见草色自如故
　　书乐陵王百年太子传
　　酷哉武成枉杀乐陵一歩一杖绕堂土頳投之池中池水尽赤其妃哀号至死不食其指其手拳不可擘九院之后小尸犹在骨碎肉烂绯袍金带一袍有靴一髻有解哀哉呜呼此儿何罪贼人之孤负人之托毒如豺狼险如谿壑身自为孽其子受之扼咽防头连颈横尸报应如此其来勿问与其自杀不容尺寸我哀其愚作为此诗永贻厥鉴勿为险欺
　　哭崔刑部
　　前年离长安与公为死诀长安门外长乐坡胸中壮气浑消磨其时夜宿灞桥上梦中勒马犹西望江淮之上情愈劳去年曽寄西山髙今年今日春将归春风不似秋风时山阳数月不止泥深穷巷行人稀忽闻公死终南山坐中忽过东西闗黄泉一去防万里吁嗟公兮何时还盂有水兮无食荐烹有茶兮无酒奠魂兮来兮不可知来若飘风去如电报恩之事终有期未必儒生只贫贱
　　哭狗狗
　　东门园上春风微醇醇塜上花成围醇醇一去不复返食一盂兮酒一巵悲莫悲乎今日伤莫伤乎旧衣思其言而想其貌吁嗟乎天殇吾儿
　　偶述
　　罇中一勺水其味诚淡薄尽日设重席无人与酬酢东邻有防酒金壶而玉爵门前罗轩车陶陶一何乐
　　闵灾词【并序】
　　春秋大雨大水震电皆书今淮南不幸有此变故故作闵灾词以吊之
　　神地出渊泉商羊向天舞电火烧黒空雷车震金鼓大块噫风吹黄沙黄沙须臾化为雾此时隂气一何盛蚓嘘云兮鬼啸雨绳绳兮云蒸蒸天惨惨兮朝复暮嗟尔长淮之民何生而苦方馑而饥方疫而愈乃有此患普及于汝地涌水泉天降淫雨浩浩之势包山逾阜汝居无庐汝耕无土汝口嗷嗷其谁安诉吾闻尧水凡九年民虽昏垫不失所愿我君王发徳音一变悲号作歌舞








　　节孝集巻十二
　　钦定四库全书
　　节孝集巻十三　　　　　　宋　徐积　撰古诗十六首
　　复古颂【并序】
　　汉承秦灭学能以经术取士自孝武帝始故三代而下汉为盛至杨隋建进士科李唐又加诗赋之类破壊学者于是天下尽为进士而明经之路寖徒不复矣故杨绾贾至之徒发愤建议而代宗不能行遂为庸人所沮岂不谬哉皇帝三十六年乃诏天下复以明经贡士明经古之道也进士非古也明经之道寖以长则进士之路寖以消此朝廷之意乎春秋之义贵复古春秋之所贵固学者之所宜歌也颂曰
　　其难其难道亦大艰或缺或完战国盗窃嬴秦暴孽遗风余烈所存防何枯株之柯填源之波汉得天下方有学者其徒盖寡孝文孝武稍稍复古仲舒之伍巉嵓峥嵘穷先王经道乃大明西汉之风与三代同实儒之功晋魏冦雠学者寖浮不源而流齐梁之间斧斫刀剜大朴益残隋唱唐和元气尽破为斯文祸学者皇皇赋道大光六经逃藏冶容艳肤绣衣红襦众奔羣趋若大有为谓之背驰终身寒饥物不终盛皇帝有命万口齐庆复明经科大张网罗海隅山阿麟之奔奔鳯之轩轩龙之蜿蜿防稽之竹昆仑之玉牛山之木逄防执射伯乐进马造父御驾琴瑟既更韶音濩声复还于今唐虞之谟夏商之书其庶防乎天下之赋摧缩消沮迷失道路革万世弊兴万世利繄我皇帝臣敢不歌流为太和百世不磨
　　暴
　　玉女投壶天大笑千寻火炬当空照老龙行迟天忽怒雷车壮士连鼔黒鳞铁甲十万许急把银河倾作雨
　　思诚斋夜坐
　　胸中不平气忽然凌太虚无人哭一声半夜思唐衢
　　逃席
　　主人虽好事其来不知几胡不筑髙垣胡不闗重扉不敢直道退遂由邪径归饮过即有疾何以慰亲闱
　　有客何为者
　　有客何为者不穿亦不凿匣中是何物尘埃渍锋锷登山守直道荆榛与沟壑安得百畆田以就斑衣乐
　　周长官出二子诗相示
　　丹山一鳯双雏生十分羽翼三分成未能飞奋先能鸣才鸣不作凡鸟声羽毛安得相混并鹏霄九万当冥冥箫韶九奏仪王庭光华舜旦魁羣经
　　又赠二子
　　周氏二子千人英余观其诗余輙惊浑然骨格已老成凛乎辞句氷霜清不然何以知君名余知必作诗之精今观君诗眉且低文章老大无人知少年便莫相轻欺丈夫壮气如虹蜺古之庸者犹雄飞青云自有相逢时
　　封本堂【四言并序】
　　淮南转运副使黄公即其所居因地之宜构为栋宇名之曰封本堂谓山阳学官曰子能有以述而赋之否乎学官曰唯唯盖所谓本者民也譬如植木培而封之其本必固既固必茂本固而末茂蕃衍盛大必然之理也即委而弗顾弗壅弗培又抔其土而去之或斧其榦或戕其枝则木之长也其可冀乎固君子之所闵也故因其职分设施所好恤民之灾救民之患其务在乎一切便民使夫农安于其野贾安于其肆各得其安而不失其职通舟车之货平闗市之征凡一州两税者悉奏罢之其法始于淮南而行乎天下天下受其利矣即世世弗改世世受其利也封其本者孰大于是以此名堂谁谓不然
　　物无其实其名弗至实以先之名以次之事无其实君子弗名可表其实可考其行信斯名者斯民可见乐斯名者斯堂可燕可燕可歌使臣之光有孚实惠民悦无疆
　　书江氏芝草记后【四言】
　　天门嶪嶪洞达通彻地虽幽隂明白昭晰有来即应无徃弗答或旋其日或逾厥月或降吉祥或出妖孽或生美好或产丑缺或使合并或令分裂凡皆若此其故可説人之所喜神则懽悦和气流畅精粹凝结草木受之形类孤絶其无所苟而不徒设爰有江氏世载其徳子子孙孙能敬勿失其叔有令如出诸意戮力同心道路相继二十六防收敛聚防在圉之北同日俱瘗廼有二物以彰厥美其一维何是曰灵芝如盖上设如杠下持其色黄紫其光陆离其肉坚厚弗枯弗衰其二维何是曰连理巨榦脩枝贯通骨髓物不可间人不得披以类攷之不必异本其竒若此其吉勿问其恍其惚其惚其恍必寓诸物以来神贶维神之贶如冈如陵有徳者胜徳虽可胜其心兢兢则亦可承维神之贶必以其类或大其家或大其世敬之戒之永终厥义
　　新安吕公尚书夫人坟【四言一首】
　　彼美新安有水有山有坟岿然百五十年爰有曽孙赤韨朱轩来守兹土以慰斯坟扫除必躬奉祠必亲水毛陆产膋牲上尊百物皆具千兵骏奔观者如堵从者如云心追无穷诚通无垠溟漠之魄恍惚之魂如辟其涂如啓其门如兴于寝如作于室如出黄泉如见白日
　　谢秀才晦庵
　　山有武夷水有建溪有猿有鹤有庵可栖有庵可栖云乎不归
　　哀吟赠蔡子骧女
　　蔡氏之子彼仲女者攷之古今如仲者寡有徳之容有徳之性所好所习一出于正貎庄而丽气温而醇女子之中而有斯人慈良端厚内敏而重终日寡言亦不戏弄字无难易所见輙识不知此女从何而得读释氏书欣然有适身之所有皆出自然如何不幸不假之年扬州道中死于六月二十七日暑气酷烈二十九日三更大殓形神如生体亦不变其气甚洁其香甚郁附于身者何用珠玉不知此女而徃何处杳杳冥冥云霞烟雾世之所有则维其常若斯人者独秀孤芳吾于其母是为内兄哀吟恻恻慰其死生
　　题淮隂泰山行宫庙
　　泰山隆隆作镇于东有如配林在淮之隂厥庙维严厥貌维肖斯民奉之是为别庙
　　登淮隂古城【并序】
　　盖以传考之所谓甘罗城者非也谓之淮隂故城可也余登斯城为之叹息久之盖韩侯天下之竒丈夫也方其寄食妇人受辱于市其志固巳大矣及乎出自亡命杖而起决防东向项籍之辈已在掌中而天下胜负定矣其兵一出遂虏魏王禽夏説斩成安威震海内战胜而不骄方且问谋于败军之将西面而师事之一何竒也平齐之后请为假王行县陈兵藏匿亡命此皆智者之所不为一何谬也然而云梦之游盖亦遽矣此实髙祖豁达大度其弊入于不审而果于用诈遂令无罪无辜身被囚絷怏怏不能平鬰鬰不可活而至于此之极也方此之时以义处命能平其心者是何人也是其所养者巳充所充者已固利害不能揺死生不能变奸人不得施其计辩士不得措其辞确乎不可防者也至如韩信者其才虽竒而所养实不与此故可以处无憾故能却武涉拒蒯通知义利之所在也即不可以处有衅而况身被废辱如此之甚故其侥幸万一终之以败死支体分裂肉骨糜烂亡宗赤族为万世之笑岂不哀哉余既为诗因序其事其亦庶乎登髙而赋为功臣之警戒也
　　此城不可名甘罗淮隂侯国寃忿多其气鬰鬰而勃勃遂令平地生嵯峨
　　爱爱歌【并序】
　　子美为爱爱歌巳失之矣又其辞淫漫而序事不得爱爱本心甚无以示后学余欲为子美抉去其文而易以此歌以解学者之惑其序曰爱爱呉女也幼孤托于嫂氏其家即娼家也左右前后亦娼家也居娼家而不为娼事者盖天下无一人而爱爱以小女子能杰然自异不为其党所污其巳艰矣然爱爱以小女子顾其势终不能固执此其所以操心危虑患深之道不得已而为奔女之计也于是与其人来京师既数年其人归江南遂死于江南爱爱居京师自以为未亡人也慨然有必死之计故虽富贵百计万方卒不能动其心以至于死此固不得谓之小节是竒女子也古之所谓义烈之女者心同而迹异按爱爱所奔即江寜富人张氏也张氏纳奔妾于外弃父母而不归以至其父捕去此乃不孝之大者固不得齿为人类禽兽之行所不足道也故余之所歌意有详畧事有取舍文皆主于爱爱焉歌曰
　　呉越佳人古云好破家亡国可胜道昨夜闲观爱爱歌坐中叹息无如何爱爱乃是娼家女浑金璞玉埋尘土歌舞呉中第一人绿发双鬟才十五耳闻眼见是何事不谓其人乃如许操心危兮虑患深半夜灯前泪如雨假如一笑得千金不如嫁作良人妇桃李不为当路花芙蓉开向秋风渚忽然一日逢张氏便约终身不相弃山可磨兮海可枯生唯一兮死无二有如樗栎丛中木忽然化作潇湘竹又如黄鸟春风时迁乔林兮出幽谷文君走马来成都弄玉吹箫才几曲不闻马上琵琶声却在山头望夫哭去年春风还满房昨夜月明还满床行人一去不复返不是江山岐路长前年犹惜金缕衣去年不画深燕脂今年今日万事巳鲛绡翡翠看如泥一女二夫兮妾之所羞不忠于所事兮其将何求蛾眉皓齿兮乃妾之讐不如无生兮庶防无尤喓喓草虫兮趯趯阜螽靡不有初兮鲜克有终鸳鸯于飞兮毕之罗之人间此恨兮消何时深山人迹不到处病鸾敛翅巢空枝
　　一般花下饮一盏
　　一般花下饮一盏但是花开不须拣乱红乱翠巳迷人犹望桃源廻醉眼










　　节孝集巻十三
　　钦定四库全书
　　节孝集巻十四　　　　　　宋　徐积　撰古诗十六首
　　题寄亭【并序】
　　唐人亭榭好为美名者当时讥之以其苟于所玩宴安酖毒弗戒弗劝者也山阳通判呉郡朱公即其所居因地之宜构为栋宇名之曰寄亭寄有来去曷常之有如旅人之栖籧庐也一出一入主人弗与居处晏然气貌如故曷者为得曷者为失曷者为喜曷者为戚曷者为寥寥曷者为赫赫然人之常情以去为讳以寄为不臧盖有避是名而弗徃者矣又况肯名而居之者乎是其旷然独得廓然大悟内虚其心外无系于一物其所以为乐者皆在乎其我而不在乎其彼也与夫患得患失问蓍问从相师而问之者异矣如此而弗贵贵而弗歌非诗人之志也
　　大抵人间同一寓外物之来寓中寓主人于尔本无心谁使之来谁使去来时无所増吾恱去时谈笑亦不辍惟有山叟与溪翁屋里闲云船上月一从古徃成蹉跎失之则憾得之歌不从平路从风波或遭陷穽或网罗有人啮臂遗其亲有人之楚复之秦侯门洒扫寜苦辛牛衣涕泣伤贱贫谁人鬻来上书谁人乞贷留公车谁人入闗便弃繻谁思跃马疾其驱更有隋时二隠夫欲将林壑谋金朱倒行之辈尤可吁当时自欲烹其躯却是扬雄所性恬谁须名字学韦贤积薪可恨汲生言不道真风任自然自然处者其为谁以寄名亭如此竒俗人所患在失之安知达者静者心平夷达者洞然无所蔽静者泊然无所累无蔽无累无所营其中主者性与诚登斯亭兮观斯名人间万事皆可平
　　耳邉啼鸟唤不起
　　耳邉啼鸟唤不起有人醉卧春风里被花迷入梦魂中却上烟霞弄瑶水
　　偶述
　　淮隂寄食卒为将南阳朝卧卒为相孟轲之道其如何枉尺如何直寻丈
　　有客不为赋
　　有客不为赋而乃求荣阶是犹适呉楚却背东西来孟郊从进士闻者徒相咍退之发巳秃知巳其谁哉余独谓不然此事何足哀但恐子之道未足为竒侅子歌坚诚好不为利所囘得则为顔氏失则为隤敳为子歌一阕为子酌一杯余歌为尔宜何歌余闻日月如飞梭但忧其道不到古穷通之事余如何
　　八月十四夜
　　有人望月吟太虚半夜秋风生碧芦碧芦风起吹老桂吟声入月惊蟾蜍明夜中秋更好吟兎肥蟾大桂成林桂兎之外有何物玉池水到中秋溢秋风刮水如霜滴
　　中秋月下作赠吕秘校
　　去年中秋月与子共吟诗今年中秋月与子嗟别离前书约相见颇説中秋期夜久风霜寒对月空相思
　　寄汝弼
　　山阳如许大不与我同住翩翩鴈与鸿可惜分飞去淮中极清泚亦有洲与沚一鴈自安栖一鸿望江水
　　寄张宜伯
　　空中气候何苍苍风力不劲云不黄一冬无雪农家忙为忧麰麦不丰穰若有雪时满引觞仍将诗去报庾牢收浙帅厨中羊恐有剑客过城隍【山寺雪夜诸僧围炉有美酒肥羜之思坐中有剑客提剑而起俄而携一银榼酒一肩羊乃浙帅厨中物也出北梦琐言】
　　渔者
　　缚竹编茅杂乱蓬四篱俱是野花丛莫道江湖山色好篱落不禁秋后风秋后风从西北起身上蓑衣冷如水夫妻却在钓船中儿孙走入芦花里夫妻不防作活计辛苦卖鱼沽酒费儿孙身上更贫穷白日无衣夜无被昨日前村酤酒处今朝忽见无人住闻道江南地更暖移舟急望江南去
　　钓者
　　有人口诵浮云曲手把潇湘一竿竹荻花洲上作茅庵坐看江头浪如屋
　　渔翁
　　白发老翁心似铁网尽溪鱼犹未歇船中浑是卖鱼钱买酒烹鱼醉明月
　　渔父乐【六首】
　　水曲山隈四五家夕阳烟火隔芦花渔唱歇醉眠斜纶竿蓑笠是生涯
　　无一事
　　见説红尘罩九衢贪名逐利各区区论得失问荣枯争似侬家占五湖
　　堪画看
　　讨得渔竿买得船归休何必待髙年深浪里乱云邉只有逍遥是水仙
　　谁学得
　　饱则髙歌醉即眠只知头白不知年江绕屋水随船买得风光不着钱
　　君看取
　　管得江湖占得山白云同散学云闲清旦出夕阳还不知身在画屏间
　　君不悟
　　一酌村醪一曲歌囘看尘世足风波忧患大是非多纵得荣华有几何
　　濉阳
　　尝闻唐李氏世号为贤妻以力营七防或谓难庶几孰知蔡家妇其事乃同之岂特在中馈无徃而无仪孝于其所尊慈于其所卑既知义所在终能义所为我生至此极我嫁逢百罹其属死畧尽其骨俱无归身为未亡人心乃真男儿以已任其责无忘须臾时但恐事不济安知恤寒饥乃捐奉生具而为送亡资面不御膏沐首不加冠筓金珠鬻于市文綉容何施更无囊中装唯有身上衣殆将截其发幸苟完其肌所得盖良苦所积从细微如此十年久犹以为支离日下卜诸良宅兆相厥宜一举十八防一旦得所依手自植松楸身亦沾涂泥何暇裹两足但知勤四肢居者叹于室行者泣于岐鸟亦助叫号人思操蔂梩冥冥长夜魂所获喜可知鬰鬰佳城中不为中道尸卒办其家事少慰而心悲义深海可涸行坚山可摧孤诚贯白日幽光凌虹霓吾闻古烈女荦荦非无竒一死盖易处一节亦易持至如张氏者使人尤歔欷谁为孝妇传谁为黄绢碑亦有淮上翁为述濉阳诗移书太史氏无令兹逸遗
　　临卧
　　临卧更饮一杯酒自唱仙謡拍双手春风欺醉入懐来留下乱花香一斗
　　哀哀词
　　哀哀复哀哀哀哀至此极孤儿与慈母中路忽相失恍惚须臾间终日不复得谁复坐我堂谁复入我室谁复饮儿酒谁复哺儿食儿饥复谁念儿寒复谁恤耳不闻慈语目不见慈色譬如行路人日逺于一日行人犹可期逺道犹可追天穷地尽处一日犹可归哀哀复哀哀此去无尽时谁言生离别不如死别离君不见人巳闭门鸟巳栖黄昏塜畔孤儿啼
　　李阳冰篆
　　书之有古篆文之有六经秦汉而下浸以徙学基路生重扄其间述者亦世出牛蹄之水才一先生之志在复古胸中直气何森森独乘骐骥追大朴执缚浮鋭攘欃枪手中一笔千万变天风号令驱雷霆地蟠蠖屈体既具鹗立虎视势乃成刚柔伸屈有常势天地之道阳与隂杰然出者其势耸岳仞五千磨太清盘然屈者非一屈黄河九折来沧溟厐然一画势自若老将坚卧中军营至于一防亦有象地丘人目天之星先生大体贵淳古轻轻重重齐权衡周家太师负黼扆髙冠大斾朝王庭唐虞二帝正揖让臯防稷契环两楹圣人作乐有大本剔抉滛哇完古音大匠作室以规矩悉去臲除斜撑专车骨节世不朽今乃一縦而一横巨灵以手遏大难印入山骨磨不平雄恢严毅不可犯手中常握十万兵信乎创字自有説宜必象形而象声天地之大有万象万象不能遁其情呜呼篆法乃如此大哉刚健纯粹精走兽之类为麒麟飞鸟之类为鹪鹏蹊径之类为大路垣墙之类为坚城以徳论之为圣人以法论之为朝廷傍睨众字乃可笑太山之重鸿毛轻亡国之主好逸豫儿女子辈多骄淫圣人之后惟孟子古篆之后唯阳氷金浑玉璞天下寳嗟乎世俗多聋盲欲行古道世輙笑欲言古道世輙惊志之所之在一赋斗筲之器徒易盈雕虫篆刻满天下不矜实行矜虚名六经尘土塞髙阁圣人之道成坎坑况乎古篆固可弃胡为独好于先生

　　节孝集巻十四
　　钦定四库全书
　　节孝集巻十五　　　　　　宋　徐积　撰律诗二十六首
　　吊屈平【并序】
　　汉文帝时贾生亲吊屈平于湘江其后扬子复吊之其书谓之反离骚自岷山而投诸江客有松滋令朱明府至几赴官故因其行附而吊之以是诗也
　　洞庭湖口君须过为我囘头吊屈平楚国谁曽怜直道湘江依旧寄寃声反骚义命贤扬子作赋讥伤陋贾生若是独醒无不可荷蓑犹可钓而耕
　　重阳日访马存秀才席上寄崔公太守
　　区区拖损一防袍行到郊居力巳劳有命自知谁畏祸无灾可避谩登髙黄金菊满花情薄白玉樽深酒兴豪尽日使君人不至渊明吟醉也陶陶
　　哭彦规七首【并序】
　　徐氏居乡与蔡氏最旧邻屋对宅凡巳数世矣故余知蔡氏为详于彦规又详也然以斯人足以知我以我亦足以知斯人不必乡邻之旧也初彦规为儿时与儿曹羣行余在帘箔间望见觉其气貌异于羣儿意甚念之后一日忽来刺谢然后知为彦规矣取其所为文读之巳与时辈不类盖其辞皆所自出又能自立意理不蹈不袭凛凛可畏矣才固出于性也然后至于充积盛大也如此宜其文名冠其东南之秀而贤士大夫所以亲慕者不独在乎文而巳也余外氏在闗中自祖父母而下凡八九防积数十年未葬彦规却有闗中官即与之买地又为之谋葬其棺衾器皿一切所须自首服而下裳衣舄履无一物不具葬有月日而彦规病矣即以成事付其孙王正行其所未了者独未为埋铭一事不见其棺就窆耳盖彦规平生用心其义大率类此而世俗必待见而后知之也彦规卒官京兆其守吕公哭之甚哀应襄事所须尽出吕公也而至于谋及家事如郑元于孟氏也于是诸公遣使相属有二主簿者唐君刘君也亦忠于其事近乎孟氏之有樊子也孟氏无儿女二季俱在江南东野以六十四嵗赴兴元之辟道病卒于阌乡其妻买棺用二人舁归洛阳此亦不足为穷也唯其不幸无子耳彦规儿女六人以四人自随自寝疾至属纩常在骨肉眼中同官问讯朝夕在门食饮药物不问可知其得所也易衣而后敛择木而后具棺不知凡用若干人舁归儿女防防道中早晩馈食其伯兄与二季率内外亲属迎防于洪泽葬于先茔既葬而虞设几筵馈食如平生时呜呼神乎其安之乎子可无忧矣孤儿女有所依不失所也诸蔡以骨肉之恩同谋婚嫁在数年间耳二子使从师学凡我乡里之人必有忠于教诲者焉子虽不幸矣将亦以此自慰也古之人或死于乱死于防嫉诬罔幽忧怨怼不平之忿或死于浮死于骄死于毒害少恩死于不及巳甚而最甚者奸谀佞邪情状暴露羞辱气沮以至于死也彦规官为主簿随所居官以行其义也面无邪色口无邪言身无邪行所以事上官也生于平世何所戚耶君子谓彦规生为有义死为正命故谓之有终也嗟乎彦规生平不幸动輙有碍所欲者不得为所为者不如所欲唯葬王氏一事临死时适无碍耳使之平生无不幸尽其所欲所为及于物者何如也古之人既贵用事矣而不如意者十常七八何况匹夫贱士乎此君子所以常恕而不恕者常巳甚也凡吾言所以及此者非以示后也将以慰彦规于九泉耳防至之日余扶疾徃哭其棺巳下将掩圹也因感范巨卿事意有所愧既见于诗即夜夣彦规见予于僧廊握手号哭嗟乎彦规虽死犹能相恕且不忘我岂顾不能为张元伯者乎我自不及巨卿也
　　巳矣哀哉死有终青衫就木未为穷义如有枉荣斯辱事苟无邪蹇胜通力致全防闗右帅泣寻孤榇郭西翁精神入梦非生及使我低顔愧古风
　　初余视子发垂肩及至成童便耸然忧患纒来成白颔声名随去入黄泉孤甥见恤情非浅暴骨收藏义可传多少文章零落尽朝廷何处访遗编
　　与君相得久忘言晩更倾肠共豁然刬尽丘陵平作路决开沟浍合为川古人刎颈终相杀世俗操心爱胁肩六十老翁能有防却寻旧友向黄泉
　　有时半日两敲门语罢南窻坐北轩意外得文哀絶笔理中论事酷能言须知是物非无本若论斯人自有源不蹈不袭真所性洪河自古出昆仑
　　青衫伴我情弥重白首期君事忽乖天下若敎俱好义道傍安得有遗骸且将绵盖孤儿寝谁折荆为稚女钗吟至此篇还索酒更持姜桂坐寒斋
　　我诵千涛喷雪诗急提笔去冩僧扉碧芦隂处评文坐黄菊花时载酒随老丈为儿亲送药衰翁頼子少呼医最是秦中葬枯骨不须铭墓只镌肌
　　道傍有无车马通朝复莫兮秋且冬草头半折木巳空鸟啄噤兮霜与风白鸥肚上残日红一丘莽苍黄昏中亦有松陵怨诗否此诗谁访谈翁
　　赠胡大夫
　　好读竒书好运筹横刀常赋玉闗秋铜符正选千兵守金印犹虚万户侯鹢趂潮来家易到龙投池上剑难求应须读尽平蛮防二广封疆近吉州
　　寄吕帅【五首】
　　北邉控扼重瀛州虎视鹰扬属壮猷尽道敌人新断臂安知汉将欲舂喉为文法度堆青简奉使勲劳半白头六路全秦与全魏不须野战覔封侯
　　师屯十万建牙旗大纛森森重使威燕颔将军宜绣帽龙骧战士爱犀衣银鎗作队行春去蜡炬成林校猎归更看铃斋凭几处文如布阵翰如飞
　　北人勇悍真勍敌汉将威名重太山隠若金城当一面横如铁阵控三闗防秋甲士屯田去牧马氊裘避塞还儒帅著书闲暇否两淮人物太平间
　　帅臣所綂在燕南事事如窥指掌间仗钺精神堪破敌搤吭形势正当闗十州部分连沧海一道军声过黒山文武非徒尹吉甫前时方叔已平蛮
　　事皆术内宜谋帅竒在胸中合运筹战士常骑突阵马将军须养犒师牛雅歌坐燕春归塞缓带行吟月上楼且劝主人宜饮酒邉城六月巳如秋
　　赠刘懋功【并序】
　　县令刘懋功赴官贵池见积于南郭出诗一章乃淝上李次翁所赠并出其简见索继和因次其韵以为赠言诗未及録又得一诗于枕上并酬次翁累诗见寄江南早春到官时梅花正开如驿使来并附此诗次翁得诗不一览而止也即须依依引首东北也白须老栁俱在目前其日之夕携酒赋诗梦逰南郭矣
　　李令归来嵗月深池人得子贵其情定知县事依前简还见官曹复旧清如问以思谋所贵能严而恕罚斯轻芙蓉水上人相忆因寄梅花附此声
　　赠汪判官
　　庾酝借本仙材适自王家池上囘杨栁风前红蜡炬芙蓉香畔白髯顋便揺健笔挥诗藁仍替衰翁倒酒罍说与泗州倪发勾梦随淮水向东来
　　赠刘閤使
　　荦荦雄名骇世间堂堂谁敢举头看髙谈豹畧今无敌谁汚龙泉血未干蛮贡急趋金殿肃胡踪深入铁山闲闗中自号诗书将肯愧齐王在将坛
　　寄路倅
　　此中可恨恨无山犹胜纷纷富贵间緑野尽充公好尚朱门安得水囬环对云披住云邉浪踏月空行月下湾好戴宫纱着宫锦时时吟去复吟还
　　和范君锡观梅【二首】
　　君看梅艳似何人不画蛾眉色自真冷寄北风淮上雪暖思南国岭头春莫嗔俗眼偏相弃若比夭桃太不匀我共参军同所好折来酣笑揷乌巾
　　月庭有影终难辨雪径无香不易分江上肌肤新出浴岭头环佩忽藏云少他防幅青罗袂解与何人绣叚裙我爱此花真一色将诗急报范参军
　　和吕秘校观梅【二首】
　　若论君顔色琼瑶未足珍花中谁作偶物外独先春有艳皆归朴无妖可媚人江南看已厌洛浦种还新日晩巫山雨墙低宋玉邻施朱其巳伪傅粉亦非真堪把歌诗赠何辞唱和频君篇为第一便可献枫宸
　　又
　　寒梅虽淡薄乃是物之珍天与离羣性花前独步春江臯多冒雪山路不逢人根本蟠虽久花趺长自新妖姿虽共处正色愿相邻纵使红为饰何如素是真北人殊未识南国见何频须假东风力春香到紫宸
　　寄顾瀛州
　　本朝谋帅得雄刚气语无邪面目方掌握事严持斧咽喉地扼豺狼铁林猛士新翻阵幕府竒书旧满囊可减邉兵三十万匈奴走入黒山藏
　　送倪敦复【三首】
　　手持报简人归后足步廻廊角住声但恐舟行随早晩此时秋色半隂晴明朝路向云邉望今夜诗须枕上成四壁无灯窻有月直无老梦到三更
　　连朝送客经三日每夜忘眠约数更枕上寻船无梦去牕间望月有诗成莫愁病叟添愁思为恐行人趂晓晴急送村醪追后乘要教饮处忆南城
　　各自逄人且寄音仍须南北夣相寻巳成鳬鴈分飞势更值淮湖连日隂每论事时于义切重来别后此情深山东定饮登髙酒剩折黄花望我吟















　　节孝集巻十五
　　钦定四库全书
　　节孝集巻十六　　　　　　宋　徐积　撰律诗四十一首
　　寄吕海州【嘉问】
　　朱轮海上新迎部玉笋朝中旧立班曽屈髙风来泮水宜将老梦到朐山霞张列炬红弥野潮作飞霜白叩闗三四百川为第一日华先照郡楼间
　　赠至几【五首】
　　淮东学士求新范海角仙人弃旧居不用更携扬子醖但来同噉庾蔬赤墀待把文章献黄绶难亲议论余泮水宫中方就讲何烦留下橐中书
　　西城塔下逄君后南郭庠中借馆居正共孤甥栖暖席未如老圃灌寒蔬直生岂敢嗟年暮饿死犹惭乞祭余六十衰翁如可敎更忙须遗所藏书
　　僧房几载如禅定州序今来以义居直道褐衣犹胜锦枉身牢鼎不如蔬何心敢冀浆先馈无善兼令嵗有余最是学文方自讼只堪把笔教儿书
　　南州本是诸儒秀上国宜从大隠居别我好留仙竹杖送君欲献野芹蔬所惭下士文章陋未报诸公礼义余若见汝隂前太守为言迂濶正谈书
　　谁家门外栁双株满屋清风是我居霜后正逄篱下菊雪前已贮瓮中蔬沫流口角耽吟睡毛坠头心久病余努力正如初学辈老瞳昏澁夜看书
　　复明经
　　上欲求稽古天书下四溟儒风久湮鬰诏意乃丁寜削剥因唐氏源流自汉庭春秋披日月易象炳丹青礼乐搜潜奥诗书抉杳冥今焉拘注疏何谓复明经
　　和蒋龙图
　　吟翁如共老庄防物外能齐乐与忧鼇背不为三岛客鱼竿终泛五湖舟何须大使诗来问合使幽人病为瘳陶令菊花犹有在未知肯饮一杯不
　　送吕清叔【四首】
　　人为多情乃送君余虽不送情更深破窻半夜风霜冷危坐灯前为子吟
　　平生志在青云霄十年不飞藏羽毛夫子乃是知我者吟诗赠子何辞劳
　　怱怱一棹向东行抖擞空囊无一金买鱼沽酒向村市典却蔡家焦尾琴
　　深院吟哦夜半时须有鬼神聼此诗吟声徃徃到明月淮上有风揺桂枝
　　和蒋頴叔【二首】
　　城外人传大使来吟翁正共客衔杯赤帷便记长安道骏马仍思御史台义色可令奸胆破刚姿不为疾风摧公能几日山阳住待报舟人且倒桅
　　盛徳尊光不召賔玉环香弁自迂身北窓卧者陶元亮大使车中陆子真自道老来心愈壮若论兵后气弥亲所惭旧学非精义仰负髙风如古人
　　送人之洛阳
　　待到伊川濯尽尘洛阳城下且留身文才得似长沙傅试问如今有几人
　　寄苏子由
　　午日移隂后行人罢燕时路从西郭去船值北风吹夣里犹廻首心中欲附诗从来义如此两意自相知
　　赠慎叔良
　　我是东臯叟君居在屋东已曽同砚席最好共耕农蕙帐兼栖鹤蓝舆亦帯笻若评樵采事须更唤邻翁
　　寄田大夫
　　老掾成迂阔弥年信不通白头负髙义病眼想清风奉使更三节题名在两宫有人能举类旧徳起淮东
　　寄慎朝奉
　　一别三千里俱为六十翁日中多俗事枕上忆清风闻子生双鳯看书快两瞳以囊仍贮果寄我厥包红
　　寄张景修
　　东南未囘客行乐又经年呉市花朝酒松江月夜船穷檐无屋住广殿有诗传若论平生事无如任自然
　　寄朱博士
　　呉有朱夫子相知凡几年心怜闭门叟书附过江船行巳为人表文应许世传临风有余诲时复慰皤然
　　和李闳中
　　幕官真有道野叟是何人彼此新诗赠兼之古意醇若论今世事前是老农身谁谓芙蓉客能来相顾频
　　送王潜圣【四首】
　　前日喜重来今朝复送廻出门无仆马为子走风埃逺客有诗赠短亭无酒杯南州虽得士东观却遗才
　　又
　　一自渡江津茫然不记春船谙淮上月马惯洛阳尘可去问唐举未须惭买臣终令旧闗吏还似弃繻人
　　又
　　两翅慢如云倦飞归故林褐夫懐有玉贫女【缺】无金北阙报初罢南陔情更深升堂拜亲后先看白头簪
　　又
　　南北倦游客离家几问津文随年共老名与徳俱新射防谩稽古抱闗犹误亲穷通只如此寜愧断机人
　　送李守
　　千兵州将巳严装犹入西庵曳绣裳坐燕起来中酒色行春归后落花香难酬髙义情弥重欲述余恩事更长但看楚人遮道处草头垂泪湿残阳
　　寄林虙
　　昔者淮南使刚中辅以和生前无所苟身后事如何有子泣枯草无人诵蓼莪林公为不死下客谩悲歌
　　送蒋宪【二首】
　　节用黄金诏紫泥皇华仍赋使臣诗三千里路争迎送五十州官待指挥尽解累囚南到日却寻急传北归时趣装亦有明珠否八树成林桂一枝
　　逺服兵刑事可知全呉分野有星移汉家诏使登车后蜀道忠臣叱驭时山色迎来城到近桂香随去马行迟梅林亦是公家管广帅应须寄北枝
　　和蹇受之【四首】
　　出乎志者莫如诗商也能言得自谁雅颂汉时犹未逺风骚齐后若何衰翰林飞去秋鹰健工部行来老骥迟亦有孟韩聨句好姓张员外合肩随
　　右诗
　　清而劲者为竒哀絶孤髙更不卑日暮谁人凭楼处月明离妇捣衣时何烦作赋摅师愤最好倾心破主疑一弄便能歌怨曲唐衢义哭合相随
　　右笛
　　醉乡恍惚在空虚若论真恬世所无坐客任贪清者圣今人何作古之愚宜教侧帽穿花过更好敲门趂月沽谁似陶潜最潇洒篮舆归去不须扶
　　右醉
　　笑乐真情岂可诬乐而不笑是何拘日中无事逢碁局春后有花兼酒壶轻侠儿前抚手掌滑稽传后掩髭须江南陆俊还安否乞与笻枝使自扶
　　右笑
　　谢赵朝散
　　一识明侯二十年老农依旧未归田学无所得成迂濶义有其终尚爱怜下笔自书青竹汗上樽仍附玉山泉如斯厚意难空饮待折梅花配酒船
　　谢秦少游【并简参寥】
　　讲罢潮沟吟绿槐手持铜鉢待相陪青瞳好客难留住白足髙僧又帯廻今日许寻陶令菊明年约寄陆生梅厐公妻子方炊黍且报舟人莫起桅
　　送李漕
　　淮上衰翁何所为有人寛厚误相知光华奉使方行部款宻成书更附诗在泮饮时常睠睠乘轺过日倍迟迟縁公礼义如斯重好寄梅花近北枝
　　送云鹤山人
　　倦鹤防流水闲云归故山青囊书在否留取教人间
　　和孙元规资政防园【三首】
　　禁烟娯乐且须频二月风光特地新料得壶中无俗客更闻歌者尽阳春酒来花下斟琼液茶向松间碾玉尘应笑谢安空寂寞东山终日为何人
　　红作帘帷翠作裀随轩歌舞一时新未知醒者何如醉且向樽前莫负春烟重栁梢寒蘸水日髙花径暖生尘自从三月芳菲后误入桃源又防人
　　竹为篱落水为邻草碧花红一径新尽日欢声连緑野满城和气入韶春歌姬汗湿眉间翠舞妓香生袜下尘酒阵诗兵皆大敌未知元帅属何人





　　节孝集巻十六
　　钦定四库全书
　　节孝集卷十七　　　　　　宋　徐积　撰律诗三十一首
　　赠玉师失鹦鹉【二首并序】
　　僧有玉师者养能言鸟一日食饱辄去作失鹦鹉二词以遗之
　　淮边羇思岭头云绀彩腾时电影奔一日恰如时辈事十年空负主人恩良因外貌贪驯性何况中心狎巧言他日雕笼如再养玉环金鏁鐡为门
　　淡烟白浦月黄昏倚遍防干空倚门接翅定思云外侣偷栖应望水边村尽传世上新诗去惟有笼中旧物存便是却来休更养不能成事只能言
　　谢蒋頴叔【二首】
　　赤帷大乘皇华使鸣玉锵金访教官红斾缓摇春日晩清风先入泮宫寒一瓢郑叟醉初醒五栁陶翁卧不安便着青衫迎谢傅更无茶果荐杯盘
　　吟翁未去水云间坐假虚名屈上官忽似仰山心貌竦更思言事骨毛寒绣衣自可招黄绶星弁须来对鹖冠莫怪开门迎候早今冬无雪卧袁安
　　泣谢陈徳任
　　义重江湖叟情施墟墓间孤魂慰长夜老泪湿衰顔一奠方铭骨三年更倚山更分心两处恍惚自收还
　　和汤令
　　所幸生平世甘于贫与疴被轝嗤杜簿挟勇耻荆轲已恨逢君晩无辞教我多野芹容一献更索采樵歌
　　召汝弼
　　外府新雠校问君来不来春随流水逺日被落花催烦子神仙御尽予贤圣杯何时松径下同坐踏苍苔
　　赈饥篇赠程守【二首】
　　楚有循良守流民萃一方薪蒸温病骨菽粟饫饥肠永欲充编戸无心忆故乡恩深何以报惟有一炉香
　　又
　　乞得诸仓粟流民获所依已燃薪御冻仍用楮为衣病骨防新暖羸肌复旧肥故乡虽有屋此处可忘归
　　送山阳宰髙奉议
　　大夫归斾暖摇春正好浮淮向汴津一片青山迎去棹两堤芳草伴行人当官事业今弥劭满槖文章老更新记取吾乡防实惠吟翁亦是旧编民
　　送呉坦求【师仁】
　　清风门外客移船南郭衰翁但惘然未吐赤心无限事重防皓首几何年茶须饱饭吞甘溜酒便空心注玉泉醉倒淮东郑云叟吟哦声调入云烟
　　赠頴叔
　　一从西郭恩初重又至南庠义更深自恨杜微无所聴若忘龚遂是何心已知霜露情弥感更值淮湖气作隂昨夜起来无月色谁知我为蒋公吟
　　答李闳中节推
　　王家池上芙蓉客曽把新诗赠野人不道形骸成土木却言风月长精神凡禽易识甘题凤野兽难分误比麟努力唱歌酬不得枉教白雪落红尘
　　和沈判官
　　精神满腹其才裕清白当官所性存国士正居王俭府野人未识李膺门诗筒便恐传新句酒席方陪饮上樽从此定须懐贱叟他时来访我儿孙
　　谢蔡子骧
　　好客重来直上防厐家妻女合炊秔名言一坐令谁聴老病双瞳为子明有道长官方就禄无能司戸欲归耕如斯出处俱平易义理难时即共评
　　寄朱至机【二首】
　　云出无心鹤倦飞还家懽笑防为衣雪醅为夀酒初熟玉脔供甘鱼正肥侍燕每操笻杖去看花常御板舆归故人愿子无穷庆莫使淮南音信稀
　　六十诗翁爱幅巾清江濯尽洛阳尘若无野客来同巷合有山僧去作隣醉卧不知云到枕吟行唯许鹤随身眼看富贵真如梦説到穷通定笑人
　　寄頴叔
　　南郭茶杯菊未香西檐老栁觉踈黄家无县令双鳬舄梦有仙人五色羊梅信易传来岭北鴈书难附过衡阳定知逺俗懐公义若説威名背负芒
　　送娄六秀才
　　趋时之悔真良説枉已之徒信厚顔学者渊源当似海丈夫持守要如山挺然特起麟孤角鄙矣谁窥豹一斑为子临行双泣下白头人倚夕阳关
　　和杨守清容堂【并序】
　　山阳太守杨公知开封县作堂于治所名之曰清容士大夫美之以公自道也于是作诗累成大轴公不以某为陋使得与观焉因记东汉陈蕃之徒清而少容其蔽也隘故至于疾之已甚而遗患天下汉氏之所以敝也唐之郭子仪贤将相也考其心迹有容民畜众之徳然失在太寛故其下多不奉命失师之律其咎如此然后知清而有容足为全德以此意述而为终篇也其辞曰
　　赤县堂名清与容主人兼得古人风此间便是烟波上何处更防山谷中志激懦贪无弊俗诏宣寛大有余功若将全徳评今昔应笑陈蕃郭令公
　　书狄梁公传
　　李氏山河势若终手提长劒截长虹请将唐室中兴事可比汾阳再造功直道不为邪党败逆鳞深得诤臣风儒生若有逢时幸未必勲劳尽在公
　　夜赏春寄敦复
　　莫道山阳官苦辛大夫未是不闲人昼来琴上披防曲夜入花间防检春拖袂带归香满袖回灯引去蝶随身髙才自有风流格吟作呉謡事最新
　　戏答君锡酣战之句
　　檄书揷羽来何速铁骑成林势未分北垒噉声雄似虎南营杀气猛如云阵前劒客投犀袂帐外歌姬曵绣裙且待挥兵酣战罢却行三舍避将军
　　和崔刑部凭栏
　　伏读凭栏意私心輙慨然圣徒须企圣贤党必思贤主上方髙枕民间正息肩使君当自逸治状已光前
　　示汝弼
　　十载交情义有余离羣还叹索然居一畨思我须成梦每度人来定寄书此日相从尤欵宻他时何处覔迂踈回来径哭青墪墓莫向南城问旧居
　　和汝弼
　　芦叶衔来逢北鴈筠筒信防候南风看回白马残阳后吟尽闲云落月中酌水何时防陆子寄裙前日为梁鸿孟光多谢闺房秀醉酒亡缯是我翁
　　呈敦复
　　朝奉清心自皎然应将外物比腥羶诗歌与性相娯乐声色因丧永弃捐有义睠余东野旧无能留子北眠殷勤为釂陶家酒更送甆杯与竹牋
　　代书寄次翁
　　病叟虽迂濶交情自不踈喜逢归去客为谢寄来书入幕评文后临川视事余携壶吟两栁还梦野人居
　　上蒋公
　　公如郑相怜穷士我在所知韩孟间下客心形浑是木髙贤礼义欲齐山十年用力人谁及百计酬恩事总艰投笔若从班定远横戈先出玉门关
　　和路朝奉退居
　　彼美东南隽尧时作外臣有何归去物全得老来身一节都无变平生总是真勇于罗守退甘似庾郎贫士望今谁耦儒林旧絶伦其心醇是本以徳厚为珍避盗抽园笋容奴取库银时情付流水外物尽浮云久矣谋闲坐谁乎愿要津书藏万巻好诗换一筒新聚道为家法分粮防外姻清风还楚部余惠在江民借草宜兰佩穿松称鹿巾鲙材须活鲤羮剂要香莼日暖花村路风温荇浦春耽吟白居士沉醉李仙人骥凤鸣来久驹雏教已驯义终光国史名自压朝绅顾我愚而陋烦公爱以仁深恩无报处北望正劳神
　　送至机
　　闭门有幸藏衰病防杖无因奉俊游绳缚筋骸方就枕火烧皮骨正思秋览君徤句如逢药慰我孤懐胜凭楼见説束装行未得梦魂先到楚江头









　　节孝集巻十七
　　钦定四库全书
　　节孝集巻十八　　　　　　宋　徐积　撰律诗四十首
　　寄路倅洪泽阻水【二首】
　　黄金宫阙紫瑶关鹓鹭思陪玉笋班仙仗好教鳬舄去客槎却在斗牛间有为义对霜涛涌无敌诗同鐡阵闲谁报京师羣弟子先生吏隠鬓毛斑
　　莫教容易过山多少人心愿复还更有南城黄绶客但吟西戸緑杨间才经浊汴无澄浪且趂清淮洗醉顔安得就公歌一曲缓吟迟步夕阳湾
　　和潘朝奉邹国公配飨
　　丹书一下人神庆美矣先朝贵孟公能与百王兴漏典长令万国仰遗风躬为独行生无禄道配弥髙祭有宫孰谓濶迂穷至死正而穷胜枉而通
　　和路朝奉新居【十五首】
　　世俗纷纷事总虚诗翁今作逸人居勤穿东地縁栽竹喜占明窓为著书近市好赊春肆酒就淮仍买晩罾鱼忽撑小艇来西郭不问皆知访仲车
　　诗翁爱酒典衣沽六子将孙侍燕居正要白家醇酿法不须刘德伪金书厨经雪后炊无黍门近淮濒食有鱼何以献公防一物庾郎三韮载盈车
　　昔也闻名诵子虚今来白领隔城居新诗解道论头句旧客仍移把臂书北郭髙风真隠豹南州循政喻烹鱼归时见説临川路父老争留太守车
　　陈傅门前客姓徐有何智术佐闲居接檐俛仰令遮缚竹纵横为架书趂雪劚田移草木和湾汲水贮鱼上元已过清明近更约防花不用车
　　谁家住处近田庐朝奉抽簮就退居竹叶已成新嵗酒梅花未领故人书呼童解袂扪饥虱趂日开箱曝蠧鱼一似散仙闲到夜卧屏仍看五云车
　　坐想堂前弄白须蒲茵笋席正髙居防衣六子傍供膳锦髻诸孙自教书爱士主人新置榻清身太守旧悬鱼更吟整斗论头句胜却西庵诗一车
　　不辨时人直与迂濯缨且喜近淮居朝衣脱后常耽睡野史脩时或借书恨乏青山供采药爱看白鸟伺吞鱼东园卖酒花开近待看诗翁倒载车
　　簿领脱来如一夣身名全后喜宁居生来自信无非义世上何縁作谤书所养有源如大水其贤可乐比嘉鱼愿公八十为更老玉币三招乃就车
　　自是平时大隠徒何须水宿与山居都无长物垂空槖却有闲房聚逸书近见雪消思野蕨遥呼船问忆江鱼卸防便去防村酒醉使儿孙推鹿车
　　身着练袍履用蒲鹖冠鸠杖称郊居家中但乏青囊印坐处便看黄巻书赁屋为无扬子宅休官非为武昌鱼长年不出何妨事况是门悬致仕车
　　夷白先生好对庐醉吟处士作邻居幅巾自去呼樵父蜡何时访竹书坐想髙谈揺麈尾情知相谇跨鲸鱼更怜同姓陪罇酒胜却荀生得御车
　　路家巷口是何渠半似城中半野居已退白仙常按曲未归陆俊谩传书雪消墙外逢挑菜日暖门前见捕鱼更有花间行处乐旧时歌舞愿随车
　　好养猿共鹤雏茅茨盖屋竹间居家无越使千家槖腹有齐臣四部书一自临川登画鹢便烦别驾掌铜鱼吟哦还作诗仙退恰似骖鸾凤驾车
　　世间诗淡郑云叟夀且安宁陶隠居爱酒自开浮蚁瓮耽诗如好换鵞书箨冠戴后搘笻竹鹤披来控鲤鱼学作蓬莱吟醉客何须驷马驾安车
　　西庵翁上北城隅为望临川旧守居所恨足无双翅舄但将诗代一函书甥教洗榼多沽酒妻使磨刀细切鱼洒扫待公来献夀亲扶杖履醉升车
　　送路倅【二首】
　　所居有本能行义此去无人不恋恩情似緑波长送棹梦如飞絮忽随轩帐前旧学千余子槖里新文数万言何日从君温故业待操几杖问渊源
　　我曹初作防衣郎白纻先生正擅场大笔可堪专簿领逺图终恐用文章清淮絶唱新盈巻緑髪竒篇旧满囊此去功名都未测公年方永力方强
　　和石宣德五栁亭【安正】
　　五栁神君气貌端所希所向静而安每思往行投闲地肯逐时情慕热官秫酒易醒风戸猛葛巾难卧月窓寒也应种得东篱菊好置篮舆自在观
　　送秦漕
　　昭昭所性诤而辨坦坦其行乐且恬公义已令淮部肃清风更入朔方严行无瑕纇孤标耸养有根源数器兼犹使樵夫来教我樵歌为述古人谦
　　送宫教郎朝奉
　　博士髙才御防名徃陪羣俊盍朝簮门颁锦诏先生入帝锡绨衣后殿深设坐宫官严绛帐执经王子肃青衿尧亲已被钦文化更倚师谟称上心
　　送李宪【二首】
　　使臣车用赤帷裳帝选明侯重岭阳后乘未离淮分野先声已遍越封疆冝教防吏心如水但恐贪夫背有霜大抵当官须去害人间所在有豺狼
　　五船鸣鼓待严装且赴双莲旧燕堂不用水沉薫紫绶过梅林后一身香
　　送程守【二首】
　　楚人相唤守河梁鸣角楼前驻画樯未肯放船来北渚且教载酒去东堂倾城和气传芳草沿路清风配緑杨见説新班名玉笋赤墀登对待冯唐
　　闻道西城欲解船病翁懐抱更骚然将心已附诸生辈防杖难随庶老肩负义本非今世俗报恩终愧古人贤不才自讼无他技合作诗歌更百篇
　　送人从军
　　古来雄隽是从军问罪残羌正有名黑槊将陪黄钺帅银鎗队拥铁林兵十州假息恩涵覆百载逋诛事贯盈首恶便应囚巨槛壮图难议请长缨须空大漠迁降卒好决洪河刷逆城报国主人心更勇西山勒颂得班生
　　赠山翁
　　耳听人言似不闻心于时事若无分一生已是青山物更欲将身换白云
　　山翁荅无分之句
　　身邉外物虽无语事到中心自有分莫道山翁头似雪心如剑防气如云
　　谢张才甫卭竹杖【二首】
　　老来无物可搘頥正要一茎卭竹枝满袖清风秋月淡陶潜绕遍菊花篱
　　手中忽把一枝笻称我逍遥林下风不是西征车上物临行自合与诗翁
　　戏呈魏评事【三首】
　　北斋有酒夜开门独酌灯前酒一樽只被诗魔无处避待教醉魄战吟魂
　　我向灯前置酒杯南轩北戸一时开如今正是花时节且放春风数路来
　　紫府瑶关夜更深阿谁闲醉洞中春呼童去问烟霞事只见桃花不见人
　　寄江子和
　　为问江先辈何时访白须老懐何所慰得子寄来书
　　和路太博
　　莫教竹马误羣儿谢守行春未可知落尽梅花寒食近却应桃李怪来迟
　　谢頴叔
　　能歌白雪公常事不醉黄花我防曽一絶便胜书一纸情知髙义过刘
　　寄王观文
　　扁舟欲泛湘江月亦泛洞庭湖上春十年此意逢今日且喜洪州有主人
　　别崔刑部
　　黄金何日上燕台致主犹轻乐毅才便是功名未如意报恩宁肯惜重来
　　送秦少游
　　叟罢耕耘妾罢机忩忩人意甚牵衣可怜数里笙歌地但见一畨杨栁稀











　　节孝集巻十八
　　钦定四库全书
　　节孝集巻十九　　　　　　宋　徐积　撰律诗三十三首
　　送慎彦邻赴举
　　天子诏多士喜君为此行美璞必三献大禽终一鸣
　　寄蔡子骧
　　为报庐陵客逢人且寄声不知无恙否何日到南城
　　送管久中
　　半开醉眼天方晓急遣诗筒去已迟别恨离愁无尽处青山緑水有穷时
　　赠郑毅夫
　　致主济民道未完白衣卿相且盘桓龙头已是输君早更向麒麟阁上看
　　戏答何楚才酒肆
　　身在尘埃气在云丈夫贫贱岂须论且为韩信淮隂事休着相如犊鼻裈
　　和张文潜晩春【四首】
　　留春是芳草送春宜栁花日长花正乱谁倚防干斜
　　又
　　问花开何迟问花底急飞人间惜花少阆苑等花归
　　又
　　易贮千防水难藏一防春也须几杯酒还似送行人
　　又
　　渡水衣须扱穿林手自披经春脚力软但恐上山迟
　　二老寄朱广微【二首】
　　二老相思又隔年僧窓闲坐复何縁吟翁最好盐城住时把歌诗付酒船
　　寄声切问朱监利对靣勤询刘贵池或见广东程使者为言収得寄来诗
　　送曽子开
　　杨子江头风正寒行人莫叹渡头难江头杨栁岂常在但向江头洗眼看
　　送慎彦邻
　　只知北海鹏将化不谓丹山凤正栖却忆呉江桥上月共君长啸入云霓
　　呉舒信道
　　淮干风起木枝摇颔下甆瓯一尺髙我是折薪扶耒手中丞且莫笑麤豪
　　呈张敏叔
　　子善居官事可宗淮西声誉接淮东皆知所识明无敌两主斯文敏有功丽赋总应输老匠清诗恰好送秋风便乘急棹辞谯守酌酒仍吟塞上翁【谯守谓蒋公也作此诗时未知蒋公所之乃今知在符离】
　　赠探花郎
　　探花车骑似游龙未入桃园先阆风衫上十分新染翠衣间一防半开红身如骥子无双俊人报鼇山第几宫便是醉仙何处去上林园在五云中
　　寄吕秘校
　　淮上诗盟不可防诗筒来徃负初心风花雪月虽无限留待他年共子吟
　　赠余进士
　　江南风物清温好关内河山气势雄更看蜀中山水秀一时兼取作吟翁
　　寄王潜圣
　　谁言急景似飞梭我把光隂欲快磨却想残春笑君处无何有路覔君多
　　答范君钖
　　有人惠我一枝花五彩妆成千万葩蜀纸写诗酬国艶呉缾汲水贮香霞半酣酒色从人赠尽带春风入我家醉倒吟翁君不见儿童偷与挿乌纱
　　上胡先生
　　昨夜重思太古音确然独抱一张琴因何不听吾夫子枉被雕虫累到今
　　和潘朝奉
　　大人髙调我旁酬韵欲更时更少留待学鸾歌声已嗄将追骥乗老而遒晓随防去云连海暮望潮来月满洲须道诗翁非世俗年家情义防时休
　　和吕秘校【十首】
　　董子书帏正寂寥阮君何事顾吾曹两篇有若双琼赠八句多于一字褒莫恨潘安头早白须知郢客调弥髙鸾凰岂是尘埃物待看青云振羽毛
　　王子如今未梦刀不须感慨论官曹寝郎悟意犹为相鄠尉知名固可褒嗟尔嵗华何太速顾予儒业若为髙四诗已有重笺意肯学区区郑与毛
　　东平心事本雄豪何必才名独慕曹学比今儒醇且奥诗如古义刺而褒邹之夫子诚堪叹霸者将军未足髙贤杰固当谋逺到莫论山岳与鸿毛
　　能建功名是俊豪区区时辈乃儿曹班超投笔宁无志樊哙横行谢见褒兵法每羞孙膑诈将才惟爱武侯髙他年不负东平约待假偏师入不毛
　　我谓君才似楚骚文章自可作清曹但持古道徐而待莫顾时人毁与褒水以源深流自逺竹因根老节弥髙如今且作东山卧万事纷纷比一毛
　　东平夫子困徒劳又着青衫诣选曹州县颇闻舆论屈朝廷当用诏书褒囊中莫把诗编去辇下方虞纸价髙曼倩若教为近侍舍人须愧古无毛
　　方今天子急贤时不信王通愿已违梅福九江虽好遁陶公八翮亦难飞世排韩愈为文僻客顾生载酒稀多谢好诗来赠我晓斋歌诵暮而归
　　汾上儒生又续诗阳春巴调本相违聊因扣角摅深愤安得摩天逞快飞陶氏防琴乖俗甚井丹持刺出门稀有时入市谋甘脆懐橘擕壶即便归
　　太平儒者好吟诗鼔腹而歌事岂违顾我才华常患少喜君辞翰动而飞不忧陋巷簟瓢罄惟恐兰亭唱和稀更约山翁同一醉梅花将谢燕将归
　　吾道穷通自有时功名岂便与心违摩天未逐溟鹏奋敛翅尚如篱鷃飞鸣凤卜迟君莫笑玉山醉倒事何稀梅花将谢剩沽酒待向花前倒载归
　　赠蔡子骧二子
　　凤子能双举新从日下回日邉是云雾却带越书来











　　节孝集巻十九
　　钦定四库全书
　　节孝集巻二十　　　　　　宋　徐积　撰律诗三十二首
　　答崔汝弼
　　忽对苍髯叟谁吟老栁枝岂无解印日兼是省官时子实安于命吾何戯以诗如能少施设亦可慰余思
　　荅魏老【二首】
　　满面春风醉落晖满头红艶带花归醉眠自有风流格不是无人为解衣
　　一片山中云自飞葛巾有酒琴无徽陶公自是秋风客不见黄花未肯归
　　答杨存中
　　出郭人来又唤诗七香官酒杏花枝我诗却恐春风惜莫使春风度度知
　　谢张先生出示铁笛
　　南阳张老本仙才铁笛其形亦怪哉遮莫片时吹便已凤凰非独待箫来
　　上林殿院次公九首
　　身虽老矣心弥壮义必为之世所谙新着绣衣行殿内又骑騘马使淮南升堂避席非常礼就室迂身共燕谈更问熊熊与老老应咍稚女拜而参
　　一从搢笏垂绅后所至官曹不苟拘皓首积成髙世义赤心倾在逆鳞书温如冬日人之望严载秋霜使者车以爱以威无不济恩从城市入田庐
　　衰翁大半白髭须活到明年六十余未死须为治河説此生难就赈饥书西庵共坐诸僧榻南郭亲逢大使车记得偶同诗韵否淮东使者亦嗟歔
　　老身如坐白云山人日登髙我自闲莫道此心无乐事未知何日有愁顔月将寒影投书幌菊遣秋香过竹关悔不醉时篱下卧和花和蘂一时攀
　　闭门老子卧游山心去穿云身自闲平地散仙曽有号坐曹为吏亦何顔吟诗着屐都无齿探月开门更不关酒后爱逢花后发花枝好向醉中攀
　　老懐秋思各思山緑髪儿童事事闲感物但搔头上雪呼人莫笑镜中顔篮舆自可来尝酒芒屐犹能去渡闗玉井有花髙百尺秦王宫女许谁攀
　　三叹枉教陪一唱诗仙争肯伴樵夫金刀刮尽尘埃气玉水洗成氷雪肤涸胃已慙搜思竭干喉兼觉出羣麤余篇只等功成后留和棹歌防五湖
　　两人外迹本相踈何故孤孤为病夫未报已慙公面目有情顾入我肌肤将身荷负嫌躯小引臂镌镕要骨麤尽力吟哦吟不尽此时寒满淮湖
　　林氏家藏万帙书五船便可当五车别顾客舟施坐榻更谋官舫作行厨写时教子烘青竹读处呼童捉蠧鱼悔不早知都借取终身挟防灌园蔬
　　寄顾龙图
　　龙图莫怪白须翁依旧闲吟闲笑中未有梅花充信物但将竹简换诗筒子如行路真无巧我信居山养有功气类相从应得士并州兼有傅元通
　　寄张子中
　　时辈区区耳尽聋姓张夫子在关中孤松节操乖今俗独凤文章得古风至宝却须三献防病鸾终看一飞雄儒家自是诗书将又况潜心郭令公【子中尝慕汾阳王之所为】
　　过故乡【并序】
　　过故乡美彭公也彭公以福州太守过于故乡乡人父老喜而作是诗也盖学士大夫起自逺方羇旅仕宦处于中州皆东西南北之人也嵗月既久即其所居求田问舍遂为中州人者多矣建安彭公亦羇旅仕宦者也身在中州而日夜之心游乎东南以其家世坟墓松楸桑梓先畴旧庐所亲之党皆在闽中故也乃一日以右司移疾恳请便郡朝廷不违其意即用为福州太守仍总兵钤瓯闽郡县皆在部中矣过家上得所愿也盖先之以扫除严之以斋戒思其所祭思其平生思其笑貌思其声音思其所言思其所嗜内尽其心外尽其物故祭之日必见其所祭者焉其形僾然如有所视也其声忾然如有所闻也自其门内至于疎属外姻故人父老各以其党来防人神和矣盖公之孝思弸积乎其中而至于壅阏堙塞郁郁而不得泄者不知凡防何年矣廼一日豁然如有外物抉而去之也公之所以自慰者不问其何如而可知也于是二三父老酌酒而贺公曰重金叠组尊为将相髙牙大纛虎士如林前歌后舞穷极富贵君子弗贵也君子之所贵者义也义无所病则君子弗病矣公以明儒出仕所居必治内外号为称职心无不忠言无不直行无不正故不负于朝廷不藏怒不匿怨不挟忿作威故无伤人无害义夫义无所害人亦义之神亦义之神亦义之者报之以义人亦义之者身受显名故自黒头至于白髪士无异论而名义俱全以此还乡乡人之所以悦也若彭公者真可贺矣亦可歌也
　　不似严生乞会稽一身名义总无非何须佩印如金斗若论还乡胜锦衣行处眼前新事满坐来门外故人稀有时载酒防闾巷认得当年老父归
　　少年行
　　车马朝游去笙歌暮宴归绣帏初睡起红日上衣
　　赠李通直
　　昨见君家父祖碑徳功俱茂节多竒初终义正今难有积累源深后可知但得名为骐骥子何须身到凤凰池其先付予皆良法随所居官任设施
　　寄范君锡
　　人事大难知悲欢与合离忽惊残腊尽还忆去年时对雪我无酒招沽子有诗春深相赠物花共緑杨枝
　　寄崔汝弼【四首】
　　黄艳花前白颔翁忆君诗思入霜风如今相去犹未逺明年把酒望江东
　　除却行吾义其他任自然胸中清水溜颔下白毛鲜别我未逾月思君似隔年北轩翁在此曽醉菊花邉
　　又
　　不见吾崔子南城两度春应从湘水梦来就泮宫人壮气胸中旧衰毛颔下新明年六十六望子过淮濵
　　又
　　数幅长沙纸慇勤为写懐知公富情义念我老形骸处世日无防归耕计未谐若论身后事贱骨要深埋
　　寄裴守
　　髙丽亭下张帆日引首将心送画船本恨无因到防国谁知有梦向澶渊情逾旧物非徒尔义等髙山合使然料得政成公事少冬温常在北堂前
　　赠卢君常【并序】
　　卢公病甚遣其弟来辞诀以诗赠之
　　人世情懐已索然幸无不义入黄泉不须永诀行相见六十三翁能防年
　　君向潇湘我向秦
　　我望秦关方整驾子如湘水欲登舟马嘶山坞谁家宿防系江枫何处留垅上耕随残月去日邉防带落霞収灞陵古恨骚人意歌向樽前不易酬
　　寄朱广微
　　两官本是好吟翁云出山来鹤入笼记得僧轩闲坐否无人到处水边鸿
　　答白云之句【三首】
　　我是白云云是我自知云我不须分时人若问山翁意看取山头一片云
　　朝共白云行暮共白云归眠时云亦眠以云为寝衣白云白云常在身有时忽共白云分君看天外逍遥物便是山翁身上云
　　菊花
　　为汝花中开最孤诗翁何惜屡提壶却应有意酬青眼浑似倾心向白须击铜鉢时吟更好掷金钱后醉相娯杨妃只有黄裙在且问风霜留得无
　　赠黄鲁直
　　不见故人弥有情一见故人心眼明忘却问君船住处夜来清梦绕西城











　　节孝集巻二十
　　钦定四库全书
　　节孝集巻二十一　　　　　宋　徐积　撰律诗三十二首
　　示诸君
　　古俗今时不用分只将虚实判浇淳养心有要先除伪入德无难只用真此道若从为得路他岐如徃是迷津我曹好尚虽迂濶最爱山夫共野人
　　妾薄命【四首】
　　偷把罗衣裛泪痕落花江上泣青春空将凤管题君怨自是蛾眉累汝身翠黛不须匀緑鬓红膏休更防朱唇自然彼此无心妬犹恐多言巧中人
　　春深江浦流还涨后山花落更多举目未言先有泪当罇欲唱不成歌心知自古皆如此事到如今不奈何莫向夕阳楼上望防人遗恨满烟波
　　将身误入楚王宫负却家山事总空枕上无言吟夜花前有涙洒春风假饶醉饱朱门内岂似寒饥漏屋中更有文君作奔妾争如寂寞嫁梁鸿
　　女子恩雠事可知我曹何用吊呉姬如斯才貌如斯苦也似贤人被妬时
　　玺书长句【并序】
　　元丰辛酉夏山阳大水太守大夫睢阳李公捍御甚力援溺赈饥民赖其赐全活者甚众盖公之所居忠于职分而行其所性然也部使者即以其事上闻朝廷无东顾之忧先是诏求吏最部使者诸公连名合荐以公应书是为选首及治水事章上天子尤嘉之至于叹息于是赐玺书慰勉劳问甚渥盖西汉故事凡用玺书谓之所表及公卿有缺即用所表者补之此孝宣帝所以待牧守而与之共治卒至于甚盛者也公既为所表称士大夫论议而山阳之人父老子弟所以相吿而喜之也公之客邑人徐积辱在所礼且使之与观焉于是乎述玺书长句
　　随船父老踏青莎人各持杯柰醉何謡俗恋恩成太息吟翁乐义合长歌皆知察物严而恕谁似当官正不阿东汉武威任郡守至今髙义耸峩峩
　　瑶真诗【二首并序】
　　淮南转运林公次中所居之府有花一株旧名玉蘂公改曰瑶真即琼花之别本也琼赤玉也名其花者盖误矣扬楚二花同为一物而楚花独得瑶名也真者天下之良贵也故因物而寓之则存乎其心者不问可知盖未尝不在乎其真也既名其花遂名其馆谓山阳学官曰子能赋之否乎于是得律诗二章其亦庻乎述而赋之也
　　此花所在宜开馆彼玉维瑶合比君每到黄昏成淡月却临晓后作团云人间伪采何如质物里孤芳自胜羣应笑马嵬坡下女太真为号系黄裙
　　不知记得瑶林否故国曾陪阆苑春色貌易分浑是正性情虽辨总归真红尘世上无双物白雪宫中第几人若问谁何名玉女一般严静敌霜神
　　咏慎郎中园木香
　　仙子霓裳曳绀霞琼姬仍坐碧云车谁言十日春归去犹有春风在慎家
　　长春花【五首】
　　谁言造物无偏处独遣春光住此中叶里深藏云外碧枝头常借日邉红曽陪桃李开时雨仍伴梧桐落后风费尽主人歌与酒不教闲却卖花翁
　　一从春色入花来便把春阳不放回雪圃未容梅独占霜篱初约菊同开长生洞里神仙种万嵗楼前锦绣堆过尽白驹都不管緑杨红杏自相催
　　一谢芳菲更不还谁何娇步独盘桓虽于物态为难有却是时情总易防日晒香肌难避暑雪濡粉面亦禁寒等闲莫使人知处长与诗家醉后看
　　谁与猩猩血染红重重叠叠费春工应无暴物侵和气自有深根藏暖风每见灵芝三秀了廻看凡艳一时空如环光景循将遍又到江南梅信通
　　枝上疎疎花啓房轻绡重锦迭为裳更分深浅两般色不作防常一面妆蕣有红华须鬭艳兰虽清节亦交香吟翁未畅先投笔为与东君咏海棠
　　天下风流无緑杨
　　天下风流无緑杨半遮妆面出宫墙客醉任铺红锦段马嘶争系紫丝缰上东门外我廻首长乐坡头谁断肠最好春深山下路乱花薫与一身香
　　谁把闲愁付緑杨
　　谁把闲愁付緑杨我疑浑是别离肠每教啼鸟呼春色更共平芜送夕阳山下人行云渡头船去水茫茫髙楼亦有思归客莫望天涯防故乡
　　一生多恨瘦纎纎
　　一生多恨瘦纎纎染尽春华緑试圆十二楼台寒怕九重宫殿暖愁烟城邉放客防花路溪畔留人载酒船莫向灞陵桥上望白云流水旧山川
　　一片花飞减却春
　　一片花飞减却春共君同作管花人急将歩障围春圃莫使狂风近四隣
　　问杨栁
　　我爱风流杨栁枝杨栁如何报我诗落花满面春风晓借与丝鞭走马时
　　白莲花
　　水一重重玉一重更无妖色媚西风虽然物外能为素又恐人间只爱红
　　野花
　　一防香心寂寞春牧童归后更无人谁家庭院栽杨栁犹自飞花入四邻
　　谢人惠梅花
　　我共梅花情最深左持樽酒右持灯持灯持酒岂辞倦却是春香不自胜
　　海棠花【并序】
　　海棠花盛于蜀中而秦中者次之盖其株翛然如出尘髙步俯视众芳有超羣絶类之势而其花甚丰其叶甚茂其枝甚柔望之甚都绰约如处女婉娩如纯妇人非若他花冶容不正有可犯之色盖花之美者海棠也视其色如浅綘而外英数防如深胭脂此诗家所以为难状也余少时尝为诗属有以长春花示余者因为长春诗诗未卒忽念及此花盖余秦中时旧物也遂不复为长春而为海棠花诗云
　　彼美花兮宜晩春柔姿淑艳是何人十分国色妆须淡数防胭脂画未匀带容开浑是恨岀墙头望恰如真防时谪下蓬莱岛霞汚仙衣痕尚新
　　一度相逢一度春不知名姓是何人十分国色妆须淡数防胭脂画未匀好把东皇为上客便堪宋玉作西隣临卭道士今何在説与唐宗是太真
　　别玉女花
　　辞他玉女难空手酌尽银缾醉未休任是职严风望峻也须一步一回头
　　緑杨二首
　　緑杨何处不相逢到处伴他花草红只为人间苦离别更无情绪管春风
　　且防緑院朱扉好莫看山前水畔容肌肤瘦尽春风甚更被春风舞不供
　　栁絮二首
　　君看青蚕蘂闲花使弃捐临风竞离别就地忽团圎孤客正心乱浮云来马前灞桥逢杜甫老涙更澘然
　　又
　　长条徒自重狂絮去何之禁籞穿花树春江扑酒旗因风无定意着物有闲时谢女何为者深情在雪诗
　　荷花
　　池上交加碍钓船汉宫新妓约三千緑萝枝叶能承露红玉肌肤不惹烟巫峡已曽萦客梦西施何处掷金钱无人为把秋香惜聊向西风赠此篇
　　败荷
　　有客方笑歌谁人吟败荷但言为秋惜不道碍船过折柄刺芒在乱丝根本多江头浪如屋今夜柰风何
　　杏花【二首】
　　窓外花开红满枝董生正下读书帷东风到晩殊无定今夜清香属阿谁
　　一防胭脂淡染腮十分顔色为谁开残灯欲尽书帏闭犹有清香半夜来
　　双头芍药【三首】
　　金谷栽培异春皇养育殊一枝轻耸翠双萼宻承朱根是鸳鸯化生来姊妹俱同行虽有伴并寝总无夫共鉴匀妆脸偷霞防绛肤东隣与西子谢女共罗敷解佩还曽否为云总解无情深难独步力弱易相扶卓氏弥伤寡长门愈恨孤鬭夸红粉面齐着绣罗襦尽好藏金屋谁堪作舞姝郎须待刘阮家想住秦呉翠幙浑遮步雕防并向隅黄金难买笑为尔倒金壶
　　又
　　国艳妆成总一般月娥霜女不相干春闺有恨须招伴夜帐无夫并怯寒谁道皇英沉水去好教刘阮凭防看阳台云如俱解妬宠争妍有万端
　　越艳吴姿总一般娇莺之外孰相干虽同交甫江邉见不似刘郎洞里看未必解争春帝宠却应同笑月娥寒阿谁能伴诗人醉不惜红绡与万端







　　节孝集巻二十一
　　钦定四库全书
　　节孝集巻二十二　　　　　宋　徐积　撰律诗四十一首
　　春草
　　日暖郊前雪尽时东风吹起緑初齐人来花下禽偷避客到山前路已迷洛邑少年金作弹杜陵骄马玉为蹄歌楼酒市无寻处踏遍青青日已西
　　题紫极宫
　　不须骑鳯跨鲸鼇来访蓬宫是我曹玉笈著书金简重碧牌题字紫垣髙因思大道闲闲意顿觉浮生事事劳一榻清风曽昼卧畧无尘梦及三刀
　　移竹和倪敦复
　　孙公髙义薄千金岂顾池边竹浅深此物定非今俗好与公相伴古人心但看嵗久孤坚操不为墙间尺寸隂正是北闲卧日陶家兼有一张琴
　　栁上见莺
　　杨栁枝头见适从何处来青春三月尽黄艳一花开旧燕元相识新鵶近与陪声声吟得好未必乏诗才
　　赠玉师鹦鹉
　　学得能言不自闲雕笼何异网罗间客来青锁常遮面人去长门深闭关感物寸肠丝欲防离羣双泪血犹殷如何放我西归去骨肉相抛在陇山
　　舞马诗【并序】
　　唐明皇时尝令教舞马四百蹄为左右部因谓之某家骄其曲谓之倾杯乐者凡数十曲奋首鼓尾纵横应节乐工数十人衣淡黄衫文玉带立于马左右前后或施榻一层或令壮士举一榻而马舞于其上又饰其鬃鬛衣以文绣络以金铃杂以珠玉之类其穷懽极侈如此余读唐书感天宝之乱于是作舞马诗云
　　开元天子太平时夜舞朝歌意转迷绣榻尽容骐骥足锦衣浑盖渥洼泥才敲画皷头先奋不假金鞭势自齐明日梨园翻旧曲范阳戈甲满东西
　　题扇十首
　　儒扇
　　讲罢穷神易吟成泣鬼文心营四海事手握一环云
　　道扇
　　携待眞坛醮摇吟玉笈书面题金鼎诀背画五云车
　　释扇
　　把月行杉径将风上竹轩倒持敲磬罢还指佛书言
　　贞女扇
　　妾非宋家邻亦笑巫山神便是楚王来掩面不从人
　　贞妇扇
　　笑亦待君掩泣亦待君遮黄金买不见妾貌好如花
　　妆妇扇
　　妾貌非不竒行坐自遮面楼上晓妆成楼下无人见
　　贫女扇
　　妾有一尺绢已为身上衣自织清溪蒲团团手中持朝防麦垅去暮汲水泉归无人不看妾不使见蛾眉
　　寝妇扇
　　酒防歌已阕解佩灯先灭罗帐隔清风玉腕摇明月
　　离妇扇
　　年来不把紫箫吹玉指掺掺弄素辉一自征人渡辽去唯有清风动妾衣
　　孀妇扇
　　已写共姜誓仍题督防歌更无脂粉汚唯有泪痕多
　　华阳山和查教授【五首】
　　冲防浮云截防霞满天矛防竞槎牙日来洞口回龙驭月倚风前开桂花暮势连巫峡远春泉流过楚江賖物灵地怪非凡境鳯子鸾雏各一家
　　玉井温温浸月华幢幢松桧耸髙牙半峰已防人间路絶顶自开天上花可恨白云吟处起何堪行路望中賖怪来得似希夷子借问如今有几家
　　险物背隂弥炅矗竒峰当午更呀牙须知南地饶春色安得北风吹雪花紫府真人来最近红尘俗客到弥赊因何占得多阳地莫是南方火帝家
　　芝似蒿莱玉似沙更多麟趾与驺牙云横秦塞妨归雁风过荆州带落花逰似赤松人已絶隠如豹事何赊秦宫女子今何在好问当时秦汉家
　　朝隠真风暮隠霞鸾麟接步虎磨牙岩藏午日冬无雪池碍南箕荷有花子欲髙眠浮世外我思长啸白云賖撄宁未必非仙骨况有峯头玉女家
　　华山【四首】
　　数峯向背隔秦呉看尽名山画不如秋洒玉浆和沆瀣夜张云窟隠蟾蜍鳯迷丹穴来还近羽化红尘事总虚何日共君同去看也须闲步也骑驴
　　一条云路谁曽到万丈仙梯也不如好上青云骑鸑鷟更探明月弄蟾蜍风初定处云合日未中时碧洞虚山下不须骑骏马为言行客且乘驴
　　华阳山仞五千余便是蓬莱亦未如泉脉无声通渤澥松梢有韵拂蟾蜍朝逢逋客谈仙箓夜聴真人习步虚见説猿猱猛似虎莫教山下养黔驴
　　诸山伛偻复盘纡唯有三峯势突如酒母下来乗夭矫药娥飞去化蟾蜍可为世上殊方乐便觉人间万事虚安得往来岩下路不持鞭防驾疲驴
　　秋山
　　气势不可犯秋从何处通新岚滴欲尽旧翠洗将空徙履寒云里倚楼残照中快吟吟不畅长啸入松风
　　太华
　　镇压秦冲仞五千莲薰白日掌扪天旁连少华诚微类西顾终南只一拳大壑波涛终到海东峯松桧久凌烟可为梁栋为舟楫一构明堂一济川
　　宿山馆【十首】
　　下马开门日已沉旋防村路乞樵灯隔云吠去谁家犬踏月归来何处僧潭上风生千嶂吼枕前泉落一床冰呼儿笑问今宵事身在危峰第几层
　　且喜破明有月不嫌壊壁暗无灯解衣就枕方成寐渡涧穿林忽梦僧一榻寒云身卧水半霄急雨竹敲氷鸡鸣未晓鞭驴去回顾烟岚叠万层
　　烟萝防处初逢舍云竹踈时忽见灯崄磴未归樵坞叟破庵已去诵经僧暗龙吟罢庭无月寒狖啼来谷有冰君看床头铁鳞甲痕苔晕防千层
　　倦客待沽山下酒饥童先上灶头灯行经怪穴思防虎坐听踈钟欲访僧手弄一张琴似铁匣藏三尺剑如冰调髙器古无人伴身上烟霞空几层
　　好勇不须探虎穴爱竒何用防犀灯当求义路勤行已休把福田闲问僧一榻静无尘世物半宵浑似玉池氷起来题作清心馆此去泥汚千万层
　　龙归潭面千防黒虎视林隈两炬灯执防正燃炊饭火乞餐恰值寄眠僧倦听后诸岩溜渴忆春前一片氷卧看满山红日晓碧瑶城阙郁千层
　　好云入座邀为伴野火当门借作灯汲水卖来樵舍妇采芝携去竹溪僧风嵓暴响闻颠木月幌微明见防冰谁信此来无路入败篱折壁两三层
　　厨头火灭童偷饭梁上巢空鸟避灯入夜更无同舍客今朝唯有放猿僧樵庵已贮霜前果竹磴犹存腊后冰谁道烟霄花上处一梯云级万余层
　　解鞍息马夜将深倦兴贪眠辄废灯感物忽惊尘世事谈真却忆旧山僧当峰豹寝方潜雾隔涧狐鸣若渡冰此处不唯饶物怪从来岐路险层层
　　远村樵采皆归舍近涧人烟已上灯黍饭未炊催秣马蕨羮初熟喜逢僧兽争食鬬牙磨血鸟近泉栖羽刷冰若到红尘人见问不将水溜结为层
　　宿溪亭
　　一榻溪亭直万钱满床明月伴闲眠荷花不把秋香惜又逐西风到枕前
　　过望思台
　　昔日奸邪事可哀如今空筑望思台冥冥恨魄何之去唯有南山暮雨来
　　望淮亭和君锡并简敦复【二首】
　　泽国茫茫似十洲有情空上夕阳楼可慿流水传人意莫望远山添客愁南浦雪思乗棹往北轩春负揷花游若论仕宦何非义二子无容説愧羞
　　烟波何处是汀洲白鸟归来且下楼木落更随寒雨尽山空仍带夕阳愁诗筒去是兰亭事客棹来非剡水游我问两人同榜彦仕方行义若为羞







　　节孝集巻二十二
　　钦定四库全书
　　节孝集巻二十三　　　　　宋　徐积　撰律诗四十一首
　　天都仙【三首】
　　甘露洒时黄道肃绀霞环处紫宫严金华未啓瑶台晓流月奔星共一
　　真童列仗严如兵诛奸号令雷风行俄闻一物不遂性急传口诏春阳生
　　天兵十万着犀衣手执金幢彩霓龙共玉麟相次列羣鸾班在鳯凰西
　　早朝仙【三首】
　　紫瑶阙上烟霞晓赤玉堦前劒佩齐十二金童传诏罢云冠星弁一时低
　　紫府真人朝玉京三千玉版先进名叩头欲跪紫烟合但闻玉佩玲珑声
　　阊阖云深未啓关霓衣夹道已成班须臾特诏仙官入日月诸星共放还
　　朝回仙
　　怱怱朝罢九重天便按蓬莱御紫烟趂得蟠桃花下宴鼓箫诸部约三千
　　文仙
　　紫微诏诰都经手东壁图书尽在家何日再游羣玉府吟窓依旧锁烟霞
　　武仙
　　冠佩严严坐綘云环兵列仗是何人诸仙禀命羣灵肃玉册金符尽在身
　　富仙
　　碧霞楼上常先晓白玉宫中爱早寒乱玉甃成池浴鳯浑金削就栋栖鸾
　　贫仙
　　莫怪先生身上贫眼看外物似浮云房中除却琴棋后更有门前鹤一羣
　　贵仙
　　凤节霓旌拥万神五云车骑驾龙麟腰间独佩黄金箓元是瑶宫第一人
　　吟仙
　　金编诵处无人见玉洞题时有鳯知昨夜忽然何处去月中吟就白云诗
　　醉仙
　　曽共诸仙宴紫防金钟揷羽疾于飞醉魂已望三山去犹整华冠齐羽衣
　　醉起仙
　　佩环声动出金华鳯引鸾随入綘霞行到瑶台云路狭侧身趋避玉妃车
　　亷仙
　　人间日月分庭过天外星河入戸流是物化金无所用满田种玉不曽収
　　寡欲仙
　　膝上横琴鹤在傍白云衣共白云裳夜深闲卧南牕月更有清风共一床
　　地仙
　　瑶台紫府都归梦碧洞红尘总是家蓬岛有时来问信桃源无处不开花
　　玉妃
　　琳琅宫殿本无尘犹跨青鸾踏紫云怪得晓来天色淡海霞都在玉妃裙
　　麻姑【二首】
　　折尽青林多少花麻姑却在蔡经家瑶台好酒无人醉凤怨鸾栖空暮霞
　　不道风尘良苦辛却停仙仗醉红尘青鸾一去无消息只被麻姑误杀人
　　闲仙
　　先生坐时云满裳先生卧时云满床白云终日自来去若比先生云尚忙
　　棊仙
　　壶中白日何曽夜洞里桃花别是春一局闲棊犹未了坐中老却采樵人
　　夜宴仙【二首】
　　阊阖宫中夜宴开手挥明月坐瑶台不教偷药姮娥到却放投壶玉女来
　　明月宫中夜宴多坐中齐唱白云歌瑶环玉佩三千女不着人间俗绮罗
　　困仙
　　洞中一觉春风梦落尽桃源万树花灶上丹砂防不见骑鸾误入阿谁家
　　浴仙
　　玉佩珠襦自辟尘瑶池浴罢卧红云指挥莫放香波去留与龙儿并鳯羣
　　诗酒仙【二首】
　　玉谱天书金版字桂花浓酿碧霞浆无人敢与为诗敌有客时来覔酒尝
　　闲云淡月为诗态春日春风是酒容玉女争求新乐府金童时献碧瑶钟
　　太平仙
　　谁知我是太平仙歌罢浮云笑暮烟更倚玉楼吟乐府防虹消尽月明天
　　赠别仙
　　平日忠言薄万金此时何惜赠君行好名不是真人事莫向人间留姓名
　　雪仙
　　九重天路忽难通谁与传书寄阆风鹤驭三千无处覔银潢万丈一时空
　　望仙
　　好云消尽鹤空来一去麻姑更不廻紫府路从何处去碧桃花向梦中开
　　无妄仙
　　清风外云初去明月池中鹤自还春色一闲睡过瑶花落尽不抽关
　　希夷仙
　　白云夫子号希夷碧玉中下绛帷皓首勒成书万帙病鸾偷见鹤偷知
　　红尘旧学今虽废紫府新书近已齐三十六仙俱不见玉函金锁印龙泥
　　悟仙
　　昔日闻人説上清如今髙步太元庭有时却忆红尘事恰似梦回并酒醒
　　恶伪仙
　　本希上圣忘言学傍采南华寓意书去伪即真虽有道未知人意自何如
　　剑仙
　　此劒曽将赤霄倚云雷欲战秋风起携下赤霄磨玉山玉山色变龙蛇寒霜飞浪活河汉清星辰日月分光明天生神物不可犯曽向人间诛不平玉龙不死常在腰一抹血腥犹未消莫教望见延平水待与天地除凶妖
　　水仙【四首】
　　曽乘秋浪泛银河拨尽闲云恣浩歌明月一环来拂面玉龙十万总随波
　　天上瑶池为别馆海间金阙是离宫徐行按尽烟波国髙步却来云汉中
　　昨夜曽游洛女家自知此处胜烟霞回鸾更按湘妃曲醉踏烟波弄月华
　　龙驭曽游绛水霞回来却坐赤鲸车夜深正解双珠佩莫防犀灯照我家




　　节孝集巻二十三
　　钦定四库全书
　　节孝集巻二十四　　　　　宋　徐积　撰律诗三十七首
　　无累仙
　　尘世纷纷总是空花开花落几时穷有人若问烟霞事我是逍遥无累翁
　　笑仙
　　天上人间自不同莫将浇俗比真风真风大抵无今古万事都来一笑中
　　忧仙
　　我是真人何所忧所忧世俗好多求相谋相诈何时了一笑一啼无日休
　　悯仙
　　祸福之来本自求世人闻语不回头但知自快身前欲不道永为身后羞
　　又水仙【四首】
　　紫金沙路明珠阙浴罢龙儿洗明月待来人世等麻姑只被尘埃污罗袜
　　为买蟠桃海上花明珠满载玉龙车蓬山诸子须相问笑指烟波是我家
　　我视江湖都一掬海水虽深不濡足待教平地产明珠但恐世人更多欲
　　伍子波涛空淼然至今犹有不平言屈原褊浅尤多忿但恐有时来诉寃
　　劳仙
　　朝采药暮采药踏尽闲云一双脚出一山入一山先生如此何时闲有时两脚不出戸不炼黄金即炼丹先生手足已劳苦一心欲把河沙数却笑闲仙无所为门仙端坐亦相嗤大都世事亦如此相笑相非无尽时
　　宴仙
　　紫瑶楼上宴真人脍是鲸鲵脯是麟醉倒玉妃何处去烟霞迎步鹤随身
　　晨起仙
　　帐外双童持劒履一榻红云睡初起满面清风漱月华瑶槃更挹明河水
　　童仙
　　忆昔为儿跨竹梢谁何传与太平謡如今羽化已千载緑鬓朱顔更不凋
　　老仙
　　脚踏青云身已老访道修真恨不早曽见商周全盛时不及唐虞古风好
　　饱仙
　　谁道真人能辟谷先生每食无余肉隣家便是忍饥仙糊口之粮犹不足
　　饥仙
　　粮虽不足气常充真是根源久是功真久不惟能养气幽明亦可感而通
　　茶仙
　　赐得龙田不种花自携瑶水灌烟霞谁将玉树双枝换只得春前一寸芽
　　狂仙
　　香枝洒面瑶池水霞艳装衣阆苑花一半是狂兼是醉急教扶去卧烟霞
　　迷路仙
　　当时采药因迷路平上青云不用梯却似人间行路者醉魂春梦至今迷
　　卖药仙
　　蹄涔蚁垤何须较芳草浮云事可知曽向人间闲卖药尘埃满眼看儿嬉
　　无知仙
　　为向平时防古风幅巾芒履走尘中俗人不识烟霞客唤作无知卖药翁
　　飞仙【二首】
　　不用骖鸾不御风腾身拖袂便乗空方从碧海游三岛却驾烟霞上紫宫
　　十万里余都一息须知此道非人力有时闲望玉山游鸾凤满天追不得
　　谪仙【二首】
　　曽宴巫山十二峯归来谪下广寒宫如今已得瑶环赐便揖浮丘骑玉虹
　　自脱霓裳辞玉关玉符金字谪人间人间虽与烟霞隔醉梦吟魂自往还
　　忘忧仙
　　鸟不曽喧兽不争鸾歌凤舞碧瑶城羣童尽唱忘忧曲也似人间乐太平
　　力仙【二首】
　　崆峒道人良多识易以真为难以力岂无羣圣可相师亦有一篇言道德
　　挟虎搏蛟良有力扼防鲸咽批豹额虎豹虽狞却易防蝼蚁口中藏劒防
　　急仙
　　但把真声吹鼔箫凤来凤去不须招浮槎河上无徒涉种玉田中莫揠苖
　　慢仙
　　急仙烧炼日盈罐慢仙十日未能半一人卖药走不停一人得金不肯换
　　又雪仙【二首】
　　华盖车前龙步滑紫防垣上鳯巢寒一时扫下尘泥去却入汉家承露盘
　　人间多是苦寒饥短褐踈衾正弊时欲把霞衣都覆盖却辞玉女宴瑶池
　　求仙
　　神仙不知真有无其术可图不可图得之不得存乎命躁不以命良可吁愚夫忘欲弃所爱父母无子妻无夫本求长生不死术夭厥所夀残厥躯
　　玉霞弟子
　　玉霞弟子非无学金箓名仙亦有才却作左慈筵上术谁将酒脯尽携来
　　藐仙
　　藐哉小哉其柰何牛蹄之水一多若是胸中能自养长源巨倾洪河
　　竒仙
　　竒哉竒哉有此仙胸中广大可容天深莫测兮髙可仰沧浪之水太山巅
　　不可知
　　歌謡才作彩衣童防杖俄为白髪翁走遍红尘人莫问先生意在不言中
　　莫回头
　　薄夫用意终归险更有乡原事可羞多少古人遗恨在红尘岐路莫回头
　　无柰何
　　我曹意者非忘物自是为仙无柰何海水玩来如股掌人心难处甚风波
　　无柰何兮无柰何失之哀兮得之歌巧拙其间不容寸得失相去能几何
　　谪仙
　　我是蓬莱山上客暂到人间管春色谢家池馆耸吟魂卓氏酒垆闲醉魄人间春色将柰何防防滟滟浓如波归来説与秦玉女麻姑偷去唱为歌
　　劝君
　　劝君莫折杨栁枝枝无根本任风吹劝君莫爱水中萍萍随流水何时停莫爱春风山上草才到秋风便吹了更有篱边红槿花朝来锦绣暮泥洼不似茅庵水上家碧芦门径白汀沙两眼仅分鸥与鵶口无巧语心无邪不但无邪兼寡欲钓得一鱼心便足渔衣便是岸头莎钓竿自种篱边竹
　　龙
　　云是口中气是口中沫口中嘘吸须臾间天下焦枯一时活
　　凤
　　百尺楼头凤一羣声如韶濩羽如云开口一鸣天路白六龙驰上海之濆
　　鸾
　　吹箫台上曽歌舞留住秦云伴秦女近来长趂紫宸朝麟凤肩随龙接武
　　鹤
　　任教鸡鹜争糠粃脱身一举三千里如今直入凤凰池口啄琅玕饮瑶水旧羣流落在人间为趂稻粱飞不起





　　节孝集巻二十四
　　钦定四库全书
　　节孝集巻二十五　　　　　宋　徐积　撰律诗三十四首
　　清虚台题华州崔氏园
　　名园自郊谷何况筑髙台酷暑未尝到清风长自来云岚瞰山罅烟水近池隈谁更将松竹萧森四面栽
　　华州太守花园
　　南园花谢北园开红拂栏干翠拂苔却是梧桐且栽取丹山相次凤凰来
　　送李守
　　莫説真州南畔路楚望亭南路已遥只可寄声来见问更难折简去相招船头何处逢秋水山下谁家把酒瓢且趂潮行急摇艣到江州后更无潮【癸亥六月十三日与朱至机坐间得此到江州后更无潮一句其夕枕上成篇也】
　　拟和御制赏花钓鱼
　　禁苑千花一夜开祥烟深处翠华来重轮日色辉天步万嵗山声荐夀杯鱼跃灵池初浩凤巢阿阁正徘徊姚虞臣主方赓唱蓬荜儒生愿窃陪
　　舞
　　十幅华裀遍画堂仙家妆束学霓裳一双舞袖鸾凰势满院春风罗绮香巫峡朝云无定意汉滨珠佩杂鸣珰歌声未罢全无力归去重闱泣晕妆
　　钱塘江潮【二首】
　　独岂从天汉坠千涛争趂海波还齐声怒过轰雷鼓乱沬喷来碎玉山尘土刮开心目外氷霜留在骨毛间君看江上潮平后恰似鱼龙战鬭闲
　　沧溟几道入江淮此独竒哉复怪哉风初随霜练起雷霆俄送雪山来岂无海物齐驱过亦似神兵合阵廻君向西湖亭上看杭州不信有尘埃
　　秋水
　　水与秋月色清无一防瑕有情山共远无恨日初斜鹭下沉寒苇鴈空遗暖沙旋将堤畔木学泛斗边槎
　　题东轩【二首】
　　我有东轩景喜君为此行一如旷野外四面好风生但见云连树不知山是城重来如有约秋水夕阳明
　　又
　　我家东畔好凭栏栁一林边水一湾城下人烟都似野城头云树恰如山
　　中秋月【二首】
　　青女霜华夜不收一天如扫月如流素娥奔去已千古狡兎隠来还几秋冷逼蚊雷声息光摧萤火色何幽尘埃两眼洗不净安得凌云万丈楼
　　珠箔挂玉钩金梯轧轧倚红楼桂摇团影上层汉桐坠踈隂才半秋万顷玉田和露白一环瑶水带霜流何人独向绣帏泣烛泪淋漓香篆幽
　　九月九【六首】
　　九日一首上烦运使殿院一笑并酬酒伴贤关之句【林旦次中】
　　九日诸公欲上山淮东病叟正闲闲如从酒伴无慙色傥论贤才即汗顔适载巨瓢防陋巷仍封大轴委樵关不知我是扶犂手玉树成林尽许攀
　　又何必一首自赋也
　　何必南山与北山此心非独此时闲手持白酒为常事头带黄华是强顔醉后浩歌来就榻醒时清啸起抽关谁人遗我明霞曲声在赤霄无处攀
　　又有人一首再酬运使殿院吟筒之句
　　有人才思耸如山已燕淮亭未肯闲亲载緑醽温病骨更歌白雪慰苍顔老慿书几犹操笔暮等吟筒正啓关两手尘泥俱涤尽金茎玉露我须攀
　　又桓家一首上烦太守公一笑辄借刘伶事以奉老氏之教又借陶潜事上谢明日之燕所以烦公一再笑也公蜀人也莲峯绣岭即其奉使往来之道是以为公赋之公既感之矣吟哦西望能不依依乎【程守讳之元】
　　桓家宾客正防山刘子藏身尽日闲忽为著书惊晩节更因把菊觉衰顔白衣来缓思沽酒绣岭登髙梦入关最好莲华峯上路藤条葛蔓手齐攀【莲花绣岭在闗中往闗中谓之入闗往闗西谓之出闗莲华峯五千仞登峯者须攀藤挽葛绣岭宫在长安临潼县望之如绣也】
　　又堂堂一首上烦通理朝奉一笑所以酬交锋将坛之句如赐一再观即一再笑至于抚掌也盖其力尽辞穷縁大句而变为此章也
　　堂堂兵阵列如山羽檄交飞势未闲敌国正强无备处我师潜遁若为顔已张火炬严刁斗更使辕门置铁关欲就将军送降款金城万雉莫能攀
　　又不是一首上烦运使殿院一笑用琴啸事以酬稽阮之句也公诗不来数日矣故用武侯强伏事也廼今日吟筒复来故用秦人开关事也诸公各以诗来四面受敌师老兵疲困于奔命以其所备者多也故有遁逃之句也复可一再笑也所谓惊坐客者是陈孟公也短篇小章犹足以为孟公邪公可复观之可复呵呵一大笑也诗者吾家之鼔吹也引声吟哦无一事能干其间亦复时自笑也诗中之趣公所自得乃信笔及此
　　不是妻孥须入山著书未得片时闲琴逢嵇叔难施手啸比孙登合腼顔几日偃旗兼卧鼓今朝延敌又开关我师欲遁无归路严垒如云试一攀
　　除夜四首
　　春意怱怱又欲还一年都似片时闲青云有路终须到白日无情不暂闲任老岂妨修古道更贫未肯忆深山明朝献夀何为祝长着斑衣奉母顔
　　但得文章与道深年来年去不关心几时上得青云后两鬓从教白髪侵匣内深藏三尺劒罇前独抱一张琴辞髙调古弹将晓待倩春风聴此音
　　一灯髙照草堂中大笑髙歌送嵗穷栁色花光将属我雪寒霜凛更相攻铜壶漏促三更尽白玉罇深一釂空待到平明无别事只将诗句赠春风
　　前日慈闱献夀觥为亲歌咏祝长生被君翻作阳春曲却使巴人和不成
　　喜雨上山阳守
　　山阳太守奉更书尽束行装载轴舻已有仁风为惠爱更留甘雨活焦枯秔塍带溜苍苗奋麦陇藏烟绀颖敷看取北郊临去日争先献酒是农夫
　　咏雪
　　雪者隂之类大寒之所为于人无暖意着物有消时万草若相畏孤松亦自持闲堦不须扫日照与风吹
　　答雪
　　一夜寒声梦不成读书灯暗雪明起来待唱巴人曲间得阳春第一声
　　春雪【二首】
　　天上星榆一夜雕晓风吹下层霄溪头岸狭流应涨外春寒到不消数骑急投村墅宿几人忙奔酒家謡登髙望遍东城路又领诗兵战寂寥
　　雪满东风只到关西飞还不到长安鹭翘孤白精神徤莺敛黄金羽翼寒远岭玉迷樵木径晩溪氷压钓鱼竿陇头鼓腹讴吟者但向深秋前后看
　　雪中书事
　　闻道西家髙卷昻头吟笑雪花天东家正泛一杯酒北望孀亲夜不眠
　　秋风
　　万物已衰歇乾坤正泬寥数声何处起万窍一时号好水望君惜残蓬任汝飘霜空静如扫努力助飞雕
　　秋云
　　淡似秋河水浓于春坞烟陇头寒塞鴈峡外晩江天忽防月华坠乍明虹影连西风休强管飞势自翩翩
　　樵家
　　隣叟是耕渔怡然只自如草迷春径狭雀噪晩篱踈自向林泉惯翻嫌市井居儿童尽樵采斗粟亦无余
　　村家
　　堦前生蔓草门外是多岐老叟行无伴儿童饱自嬉鸱羣巢众树狐迹过踈篱不肯勤耕耨丰凶为有时
　　渔者【二首】
　　枯笠摇风雪满衣年年辛苦事渔矶有时钓得鳣鲸上又被行人买得归
　　家住前村芦苇中一生无事是渔翁眼看波浪如平地身向江湖若断蓬小艇醉眠寒夜短帆闲挂夕阳风营营市井应相笑不道锥刀尽是空
　　织女
　　此身非不爱罗衣月晓霜寒不下机织得罗成还不着卖钱买得素丝归




　　节孝集巻二十五
　　钦定四库全书
　　节孝集巻二十六　　　　　宋　徐积　撰律诗三十一首
　　雪【十首】
　　淮上飞花正皓然日车月御欲停鞭千形凛凛如无地一片苍苍忽露天洞口似迷山路处斗间疑泛海槎年长瓢酒挹云泉酿大轴诗题锦水牋僧舍手抔留煮茗渔庵缾贮借烹鲜喜余稻糁投饥喙惭乏绨袍赠冻肩白里好张红步障猛中宜摆綘戎旃扫开寥廓凭风帚抉去纷纭忆剑僊猎火正燃云有焰旅庖何在突无烟【谓漫翁】未应门外同袁子曽买污莱数畆田
　　君看飞雪竞翩翩云将争驱正着鞭人望已酬残腊后物华兼値早梅天招沽北掾输平日走马西州忆少年漏屋旋消濡敝褐破穿过湿余牋蹄涔易见真洼满粪土难辞伪色鲜席戸冷灰人削迹朱门热炙客摩肩纷纷万事还如此寂寂幽懐尽舍旃流水明中争趂月防鸿深处独藏仙谁家渔棹空闻笛何处樵村只见烟最好耕农相贺了牛衣醉卧夕阳田
　　又
　　侯款诸祠方彻奠【谓张守】车回五骏既投鞭云如大练生淮浦雪似繁星落楚天有客弄花知乐嵗何人感物惜流年南城病仆惟沽酒西郭诗章但买牋隠伏急因明处见垢污多自夜来鲜佣将粺谷才糊口拾去濡薪未息肩白面韝鹰红锦臂乌山围兽赤缯旃却燃灯坐疑为梦欲上楼看恐有仙玉镜台前侵皓月碧纱窓外弄青烟树头还有鸿栖否船是寒沙水畔田
　　诸少逸驾追无前我乗驽马持短鞭更添一老爱白雪【谓漫翁】但开两眼防青天诗中戈矛欲挥我君家伯仲恐忘年摇笔吟哦有裂管倒囊抖擞无遗牋谁知羣形消即露却还本质污与鲜田庐有蓬尚塞戸樵衣无布堪补肩羣儿上垅刍且牧孤戍曝日旗与旃人间安得真洞府空中失却飞神仙明月随来会星弁白云迎去升紫烟溪湾留下防虹卧山隂亦有玲珑田
　　一夜五宫星茫然投壶笑电挥赤鞭何物变为淮上雪余花散入江南天东家乞火温稚子西隣賖酒娯髙年樵翁头上笠戴月渔父手中帆巻牋庾子贞家但防菜鲍通直辈弥矜鲜卞郎方弄瓠杯杓浙帅已亡羊髀肩当门正好张敝席隔篱可笑窥华旃最是上楼佩恰如冉冉升空仙牵牛童儿饮河汉扶犁老子耕云烟漫翁何处拾瑶草自有梅花大庾田
　　又
　　江西词客休刺船马上俊郎休弄鞭且看满城花落地恰如穷谷晓时天松林独干凌坚操麦垅踈毛白少年犬信宜将筒防纸鸿书须用帛为牋月中两艳非投暗物里千形不较鲜最好一环围井口有时数防露山肩纷来上相挥长尘侧去诸卿蔽曲旃水畔谁为佩珠女车中人是行云仙吟裁笛竹清梅瘦忽防琴桐湿更烟近日无钱酬酒媪且教借卖漫翁田
　　又
　　昨霄梦看六龙渊鹤御惊回坠晓鞭万顷落花春晩后一床清水月明天门无黄雀张罗地室有熊应梦年入竹好鸣寒玉佩寄梅兼附白云牋杨妃绣段披方穏李逸乌纱裹更鲜避色莫投妆妇指弄香须扑舞娥肩羣乌噪过巢无树一兔奔归猎有旃溪叟正如翘苇鹭山翁弥似出尘仙僧檐鸟伺斋余饭客灶猫栖防后烟且报漫翁来掘壁墙间便是我家田
　　又
　　吟懐忽共雪纷然罪逆余骸自可鞭罔极之恩无报日难平所感欲呼天身骑騕褭成童嵗手握狻猊未丱年三釂冷醅将及斗一挥醉笔恰盈牋当时饰束头毛緑今日衣濡眦血鲜楚泮师儒新腼目秦关父老旧随肩中心但比孤青桧外物无庸大赤旃每指多图为酖毒自言寡欲即神仙房中得子眠温席突外从人笑冷烟以此终身慰泉壤不须问舍与求田
　　又
　　荀翁犹慕李膺贤漫叟当车我执鞭辕下两骖将逐骥墙间一穴欲窥天兵锋甚鋭逢今日铁阵横行记昔年将钺挥金何用劒檄书揷羽不须牋勇骑龙子神弥俊笑扼犀吭血正鲜一鼓已输元帅手双矛将解敌人肩我徒北首思投甲子使西来约巻旃自是见羸谋饵敌却云养气欲希仙已严军令除添灶但恐师期忽举烟设若渝盟相掩袭冲车突骑占平田
　　又
　　团团藓晕埋青钱稍稍竹树藏绀鞭鸬鷀覆水鱼沉渊罞罿蔽地禽冲天梅房处女莺坐禅草头稚子松耆年浮光飞沫人游川斜行大字鸿书牋壮士可论持守坚美人休説容华鲜乞余之夫尤慕羶附炎之子弥胁肩穿花走马锦藏鞯垂云阅武车张旃虢姨满路空遗钿陈妃倚阁真神仙有人情似山中泉其情浓如春深烟留下防芦云蓑篇长令雪满淮之田
　　偶述
　　寂然闲地好弦歌胸中森森万刃戈自道壮圗终有用未知时事竟如何千金似粪无心愿一劒如霜为国磨吟辄废眠诗骨瘦酒能消思醉顔酡起登夜阁乗明月笑倚寒山望太阿谁道吾儒无壮士蔺生功烈胜亷颇
　　催妆【二首】
　　鲁巷予方乐秦楼子幸俱所期为烈女应不讪庸夫野叟田无璧仙娥佩有珠鸾歌迎弄玉麟脯宴麻姑自是闺中秀何烦脸上朱君看阆风客亲驾五云车
　　又
　　行事从来号濶迂酒间诗兴便豪觕卢公误妾平生事嫁得东臯卧草夫
　　锦被堆
　　春风萧索为谁张日暖仍熏百和香遮处好将罗作帐衬来堪用玉为床风吹乱展文君宅月下还铺宋玉墙好向谢家池上种緑波深夜盖鸳鸯
　　神宗皇帝挽词
　　顾托艰难后宫城昼闭关师屯五校肃日驭六龙闲易贮金茎露难寻玉府山裕陵人散后犹望白云间
　　又
　　啓殡龙輴动森森鳯翣移迎神帐殿远背阙梓宫迟日惨河山路草枯霜霰时防庭觉潇洒应诵蓼莪诗
　　代人进太皇太后挽词【并表】
　　臣某言得本道进奏官报太皇太后灵驾某月某日发引者太皇以忧勤损夀主上以谅隂不言事有司存举无坠典中谢伏以大行太皇太后以太母之尊摄本朝之政扶持大业拥佑圣躬心至公而贯乎鬼神徳甚盛而格乎上下物皆受赐事有成功奄弃明时侧承遗诰陛下以嫡孤之义而持重以圣人之孝而因心行已过哀动皆得礼外虽聴政内服通丧奉几筵于晨昏尽山陵之制度菆涂启殡日月有期仪仗所施吉凶皆备至于灵舆发引挽士哀歌曲尽上心无遗一物臣官虽补外孚实由中不惟蝼蚁之防敢贡蒭荛之语
　　九载忧勤事倾心为继明手扶天柱起身御日车行大业真无负全功定有成生民正歌舞万丈玉山倾
　　又
　　綘节排山仗珠襦换玉衣不乗黄鹄去即御赤鸾飞受諡心无媿朝真徳有辉太元庭上客闻义亦歔欷
　　又
　　一自姬周后难乎有此才明将照幽隠泽欲被蒿莱外属私防絶本朝公道开勒铭何处好嵩岳郁崔嵬
　　又
　　玉殿菆宫啓龙輴叩陛初严兵犹警夜列仗已当车路指新陵阙窓留旧简书移班近东处风月一虚
　　又
　　导骑鸣鞭去魂车恋阙迟梓宫何处宿幄殿夕阳时天上有名姓人间无路岐三泉深百尺神御复何之
　　阎博士挽词
　　可惜方刚士平生气貌严有朋搔白首无路吊苍髯地下新潜徳人间故养恬儒林与孝犮二传子须添
　　又
　　一梦龙蛇后难寻博士星所居城见月仍用栢为庭白马车齐送黄宫戸永扄松陵今夜客恸哭入冥冥
　　苖戸部挽词
　　虽负文场志何惭国士风王庭曽抗论庙鼎合铭功玉树摧平地朱霞落半空故人遗叹在秋后有惊鸿
　　又
　　已矣公归矣哀哉将柰何黄宫无处乐冕有谁歌南越生祠久东川画像多孤穷亲党在共立碣嵯峨
　　林漕挽词
　　国士青云器儒林合抱松羽仪丹穴凤头角劒津龙玉笋班虽贵皇华使愈恭人亡其政在尚可访遗踪
　　又
　　一梦无回处厐眉坐栢庭几时逢白日万事付哀铃画翣行须缓黄宫到便扄松陵诗莫和恸哭不堪聴
　　蔡学士挽词
　　斗分星孤陨虞庭凤不还金龙抛使节玉笋误朝班世徳元明后家声王谢间国功图未卒归老负江山
　　又
　　命也虽亡矣但须铭此坟朝中寻故事江外访遗文逺思归流水髙风寄白云忠魂在斯否义亦不忘君
　　又
　　旧业儒编富新装使槖空洁身辞白日随柩载清风义与人心在名须江水穷诸山同岘首有子胜羊公
　　又
　　且止明旌住堂即闭关素丝防柩往白垩洗车还身后千诗在生前万事闲松陵哀怨客来吊自湖山

　　节孝集巻二十六
　　钦定四库全书
　　节孝集巻二十七　　　　　宋　徐积　撰古律诗十五首
　　苏子瞻挽词
　　起起公终矣斯文将柰何新书传异域旧隠寄东坡直道谋身少孤忠为国多死生公论在髙义自峨峨
　　又
　　白玉棺无价青囊有书奔星来启路走电去随车官是修文号人同上行居峨嵋山下客谁是跨鲸鱼
　　蹇侍郎挽词
　　旧徳朝之望平生勇所为赤心逢谊主皓首弃明时路入皇宫近谁将画翣移有人号欲絶莫诵蓼莪诗
　　又
　　一闭堂后更分明与幽虽辞白日去不忘锦江游古桧苍顔在孤云壮气收文章如可访遣使入西州
　　杨集贤挽词
　　彼美朝之望光终不较年醇风随入地义气去凌烟身后人人慕生前事事贤故交贫与贱沉痛欲呼天
　　又
　　门静车声歇庭虚燕几闲芸籖新汗简玉笋旧淸班事寄浮云外身从大梦间复为长夜寝恸哭入关
　　韦侍郎挽词
　　彻殡哀铃动防棺素币舒明旌先啓路画翣侧随车长夜堂近平生燕坐虚须臾泉戸阖挽绋且徐徐
　　又
　　野水鹤犹回旧山云不归不归将柰何但恐云无依公是呉中老呉人爱公好公好不来归泪湿江边草
　　林殿院挽词
　　吁嗟人兮而有斯人以义为质兮以刚守身内明白而外昭晳兮气貌甚真动则不苟兮可使之为国可使之为民使之为国兮取义舍生使之论事兮倾出赤心世方好柔兮我方刚彼为辕下驹兮我方鹰彼作威之臣人莫敢当我方藐视兮直攻其彊彼作福之臣兮烹煎牛羊罗列酒浆我方折其匕箸兮覆杯而不尝以甘易苦兮自以为常以退为进兮如寝诸牀所往所居不察刀笔者害兮簿书有蔽隠必露兮伏必发照奸胆兮破奸穴小奸积忿兮五藏欲裂大奸睚眦兮其眦有血口且欲吞兮齿且欲囓何诬之不诬何説哆兮侈兮三寸之舌顔渊偷饭曽参鬭杀慈母投杼兮其谁不信所赖公明兮得无悔吝夫何不幸兮人之云亡谁司有命兮付与之不长揭丹旐兮归晋疆望江湖兮归故乡太行山上秋风起度浮梁兮盟津水符离东畔更凄凉山阳犹有旧吟吴人俱望扬子江素车白马迎道旁故人亦有孤与孀更忧今嵗寒无裳洞庭橘柚正青黄鲈鱼脍美莼羮香且缓哀铃送酒觞一辞白日掩堂堂一掩难开扄夜复夜兮何时停负髙才兮成郁郁揭髙义兮徒冥冥一心在兮湖水清万事空兮山月明悲恸处是松陵云惨兮鸟哀鸣念骨肉兮摧心形须鬓斑兮涕纵横
　　倅挽词
　　人生如逆旅来去何容易对面正谈笑转头成梦寐伤哉手上书已矣胸中事义不复驾骥洒尽辞家泪
　　又
　　记得髙山否淮东非所归谁迎冕去自趂白云飞泣尽孤儿血空遗旧日衣容州公莫去此地故人稀
　　又
　　平生富情义至死不寐悔更无桃花米惟有银鱼佩一家将柰何九子尚无配魂兮且勿忧幸有山公在【山公乃太守裴公也】
　　李朝仪挽词
　　一从洪井到处州见説洪人总泪流本望圣朝令久任若论明吏合封侯髙才所至都无事厚徳于今可镇浮故作此诗传野史不须铭记掩诸幽
　　哭张六【并序】
　　张六子庄死矣十一月十三日夜四更时积用素服望其所居哭之哭且为诗明旦涕泣以书使孤甥老老致于柩前呜呼哀哉
　　欲视目已瞑欲语口已噤欲动肉已寒欲书手已硬惟有心上热惟存心中悲此热须臾间此悲无休时所悲孤儿寒所悲孤儿饥苦苦复苦苦此悲遂入土
　　招陈顾魂挽词
　　鱼有所归鸟有所栖孤坟累累子将何依束子之装褁子之粮促登汝航往归汝乡






　　节孝集巻二十七
　　钦定四库全书
　　节孝集卷二十八　　　　　宋　徐积　撰杂文
　　祸福戒
　　呜呼余尝考诸经质诸人善恶之报实如影响不在其身必在其子孙故孟子曰君子之泽五世而斩小人之泽亦五世而斩然大恶自小过而积大徳自小善而至故君子常恐惧戒慎不使纎芥之恶形于思虑其于行事一有谬于圣人则其色赧然恐惧戒慎而不敢复为况至于不善者哉小人则不然以祸福为虗名视仁义如故物身未及害而行恶不知止殃遗子孙而其心不知恤侥一身之幸而忘终身之患其以一时之幸速而终身之患缓欤其亦逐兽者不见泰山乎
　　安叟训
　　熊熊未生时吾夜梦有一伏熊当门两目有光气貌清耸与常熊不类后三日而吾儿生因呼曰熊熊既三月剪髪为鬌孩而名之曰安叟盖天下未尝无美才也然希至于所谓安道者养之弗安耳养得其所安则安于其义义得其所安则无所往而不安也业到于古人文章独见于天下其法可传于后世身居穷荒僻陋日与幅巾短褐贱人为耦而名出乎王公大人之上天下莫不贵之而以之自视无有也恶衣弊冠糟糠不足以糊口人视之以为戚而巳之所乐有余犹充足乎文绣餍饫乎膏粱进则其国尊光退则其国卑辱朝廷得之则治不得则乱盖其身为天下重轻如此然必待礼至然后进义可然后就也起匹夫徒步草莱之中解芒屦而朝脱牛衣而相其处偃然如寝弊庐如乗故车也其君欲治于上民待治于下朝之老成贤而有德与夫天下良士大夫正而无邪者同心而共讲曰是法可行于是乎行之譬如一人歌而千万人和之也若夫君未信于上民未和于下论议者未同其谋时有未可势有未便弗为之可也如必为之是犹秔未熟而获薪未析而防羮未调而饮之是饥渇人之事也未安乎饮食之正也为民如后稷保君如伊尹安天下如周公视其色愈下其体愈恭于是乎先之以谦也天下非之犹是也天下是之犹非也尊之如父师卑之如奴虏自若也朝为上公暮为逐客吾方安于得失者也刀锯在前鼎镬在后吾方安于死生者也惟其安于死生是以不变士至于不变然后尽乎义命者也盖古之君子其始也安于所养其卒也所安如此吾所以名汝汝之穷逹贵贱在乎命者未知可也盖父之命子不得不然汝既浸长则浸有所知思念吾所以名汝之意奉以始终无坠厥命
　　答舜问
　　身不行道不行于妻子况天下乎事盖有不幸而有之者舜为天子臯陶为士瞽瞍杀人为舜者宜何如安坐而视之乎不可也置之于法乎不可也枉天下之法乎不可也三者俱不可为舜者宜如何固将负而逃之也岂舜之得巳哉事盖有不幸而有之也以父子言之孝也以天下言之公也以万世言之教也不得曰以一父之私而忘天下也天下安有无父之人哉其得天下以孝也其失天下者亦以孝也舜之所以为舜也孟子之言是也
　　嗣孟
　　言性者宜何法法圣孟子圣之徒与孟子之言性与孔子之言性一也不信于孟子是亦不信于孔子也孔子之言性曰性相近也性固善也善固相近也顔子之性近于孔子者也游夏之性近于顔子者也众人之性近于游夏者也性固相近也又曰习相逺也习有善恶也善恶固相逺也习顔子则为顔子之徒也习盗跖则为跖之徒也习固相逺也故性之必有源流而为涧溪为大壑入于河逹于海也塞其源求其流则不可也贼其性求其善亦不可也贼者自贼也莫大乎知善而不为知不善而复为也爱其财必大其垣墙固其闗键以为御捍之具此诚善待贼者也至于自贼其性则不知御捍之计是于财则用心而于善则怠也呜呼性固善也然而不得恃而善也善养则善不善养则恶矣仁义礼智四者之性有其端而巳矣端其可恃乎养之可也充而大之可也以其端贼害之其可乎则是物始萌于下而积薪纵火于其上其萌也可冀乎甚矣人之不知性也
　　复河说
　　河为中国之忧久矣古之时洪水泛滥于中国而河之害为甚故禹于河其力冣劳其功冣大故导河自河闗厯龙门华阴底柱洛汭至于大伾又离二渠以杀其溢其一出贝丘西南其一漯川是也过济水至于大陆乃播为九河以分其势导之北行至于海濵然后合而为一谓之逆河注之于海夫地势坤倾于东北者也河出于昆仑经于中国注于渤海是其势所从来者髙矣顾其势湍急猛悍如此行之地中则可行之地上则是返水之性张水之势而肆其者也从而为隄防堙塞之计则筑垣而居水者也徒迫限其势而激其怒尔故禹导河必于山足高地或凿山或穿地使水行其中乗高地而入于海因高山以为之势因大地以为之防因渤海以为之壑其所以顺水性制水之势其道何如其道万世之道也其法何如其法万世之法也故决溢之患息而中国之忧去功施乎三代而无不頼其利矣此非圣人之知乎谨案禹之治水疏河浚川未尝有隄防堙塞之义故鲧治而绩用不成班固谓禹堙洪水岂不谬哉按隄防堙塞盖起于战国战国之时不仁者苟于巳利壅防众川而遗害邻国故齐与赵魏以河为境赵魏濵山齐地卑下齐乃筑堤去河二十五里又诸侯之国引河溉田苟简一时之利而禹之故道浸徙不复汉兴三十余年乃有河决之患至武帝元光中河决于瓠子南注钜野通于淮泗数塞数壊当此之时去古未逺承文景之盛求九河之道复先生之法岂不易哉乃以二十年之忧二十年之劳卒为隄防堙塞之计而已虽复其渠终不免决溢之患遂令随其地势东渐于海使水行地上而隄防竟作遗害后世矣呜呼隄塞者何为乎哉上塞则下决矣南塞则北决矣今日塞明日复决矣今年塞明年复决矣此岂水之性也哉其势使然也今濵河郡县嵗治隄其费不下万计及其大决则所残无数其小决亦不免伤人禾稼壊人屋庐杀人性命故戍卒闻戍河之命必与其家聚哭及其行则父母妻子送之于道路以为生死之诀岂不痛哉战国时隄防皆去国数十里以两隄相去则是不下五十里其水势尚得往还而不至迫隘不至大暴今之隄防近者数百步逺者不过数里故其势迫隘不得息决矣长河之滨浩然之势积斗筲之土以为御捍之具是何异于捧土而塞尾闾以一杯水救一车薪之火也为今之计莫若遵先王之法求索九河故道而穿之命通古今贤知之士不以爵位高下而典领之命善计强干之臣以佐其事召募天下通知水利及疏河浚川吏民之能者以充其使令乃过钜鹿由平原至渤海行视故道计其道里与其年月商其功徒与其财费计定然后举事此功一成万世无患矣难者将曰财费不便防对曰复故道亦费不复故道亦费复故道其费大而有限不复故道其费少而无穷与其就无穷之费孰若就有限之费哉与其就万世无穷之害孰若就万世无穷之利哉亦可以道而图之尔唐肃宗之初安史之乱两京河东河朔其用兵一切之费尽出于江淮然而江淮之积常有羡余而民亡怨嗟者用得其人尔今天下西有巴蜀之饶南有江淮之富中有帑藏之积诚能任使得其人明于利害而不为苛细者使领其事又使得自举其类而佐之则事无不济矣难者将曰民力不便防将对曰今濵河郡邑苦于水患甚于疾病若闻朝廷兴利除害如此孰不手舞足蹈而乐闻其事哉所谓佚道使民虽劳无怨者也诚朝廷能设法将有以偿其所劳示信于民民孰不从而信之禹非不爱其民也然而以地之形势必须屈九河爱民者孰大于是诚朝廷爱民之意深可先命温恭谨厚有古人之道者使行郡邑就其父老明其利害而吿之且慰安其意然后人人相吿知朝廷爱民之本意也难者将曰当水之冲必徙其民不便蒙将对曰朝廷固当设法资其所徙之民其间伤民之田庐朝廷固当设法以偿之又干数郡河地必得美田且不下数十万顷亦足以偿其民矣民得无水患其始既得所资其卒又得美田则所苦于民者迁徙之劳尔商之时自汤至于盘庚凡五迁其都民之劳又有甚于此矣故圣人将有所为不以小害妨大利不以一时妨万世故将益之不能无损之然而所损者小而所益者大也昔商鞅小人壊先王之法行暴君之政以毒天下之民而遗害万世当时之人孰不苦其法沮其事哉然而卒能行之者以其必行之也而况居天下之广居履天下之正位复先王之故法兴天下之大利去万世之大害有何不可哉然而必行之则必行矣是故蛊之义贵乎刚刚者必行之道也幸今天下无兵革之劳无刑戮之暴内无强臣擅命外无方镇之患比于汉唐犹为无事至于晋宋齐梁魏之间何足数哉故蒙尝以为今之天下虽未可以视古亦可谓之小康不惟复九河而巳也尽复先王之制尽复先王之政尽革厯代之弊正在此时也如其不足不能复其九复其六七亦可也黄河之势亦可分其十六七黄河之患亦可去其十六七戍河之卒亦可去其十六七治堤之费亦可去其十六七亦大禹之后治河之中策也水之性性于下者也禹之治水水之道也诗不云乎不愆不忘率由旧章孟子亦曰为政而不因先王之道可谓智乎为政而因先王之道智之事云耳呜呼九河者不可不复也
　　越乡铭
　　彼防稽者是为东越土厚木肥山明水洁瞳瞳朦朦如行镜中人物俱秀尘坌一空云鸿冥冥霜风棱棱前有黄公后有子陵亦有谢敷澄静寡欲脚踏浮云身卧空谷曹娥可竒老妇可哀三风之野孰吊枯骸买臣严助考其心迹可为高才不足入德是皆可述非不足云以公有道可告郷人
　　书郑綮传
　　天下之所恃而为安危者谁乎曰宰相焉耳故自朝廷百执事至于州县之吏不幸而一非其人不过败其一局之事耳至于宰相者其人一非则天下殆矣虽亡宗赤族何益于败盖天子之于天下也得其术则其道甚易宰相佐天子治天下以一身而当天下之责虽得其术其道甚难临之六五曰知临大君之宜此岂非易乎干之九三曰君子终日干干夕惕若此岂非难乎然而人皆易之何也曰不知量也今有马于此且其行不过百里也驱而倍之则马且病矣龠合升斗之量各有所受也以龠合而加之防升之上则溢矣况防升之受一斛之量乎故一邑之才施之一郡则不可也其以一郡之才而当天下之责可乎此黄霸之所以得令名于前而见讥于后也况逺不逮霸者乎甚矣人之不知量也坤之六五曰黄裳元吉盖君子之有诸中形诸外如此则可也大有之九二曰大车以载盖君子以盛德大烈当天下之责如此则可也干之九三曰君子终日干干盖君子履天下之危当天下之责其忧劳如此则可也忠烈如伊尹勲劳如周公而又终以谦易曰劳谦君子有终吉呜呼其难若此而人皆易之何也曰好之也尊官重禄固人之所好也不如是不足充其好快其欲彼安肯曰吾不才也吾辱其位者耶有祸败随之耶取天下之笑耶为万世之羞耶甚者亡人之国危人之天下不顾也岂予所谓不知量者耶安得知量者见之乎予读陈平传嘉平知其任读郑君传爱君知其量呜呼如君者岂易得哉岂易得哉至和元年秋九月戊申书郑君传
　　江宁府句容县防壁记
　　县令之设其本在乎教化听讼决狱盖其次也给敛期会簿书一切又其次也古者以年行选民置为乡官所以佐令教化也乡官出入闾巷朝夕与民从事与其家人无殊故能知其诚伪察其疾苦也汉髙祖入关天下犹未定也巳置乡官矣如洛阳董公壶闗湖城三老此辈论议皆有益于人之天下何况区区一县乎其后贤有道者处之甚众如爰延軰教化之风皆其身之所自出其益可知也后世乡官虽存而名实与古异矣县令者孤立于上而下无所辅又其官劳事剧竭尽一身之敏而日力不给则教化者固其有所不逮也将欲教之必先养之使夫农者安于农而商贾者安于商贾是所谓养也知夫农本而不知夫商贾者市井之本则小民何依焉故或依于农或依于工或依于商贾行旅各得其所依则各得其所养然后教化可行刑罚可省患盗者可以息盗也然不虞之戒不可不戒盖民之所恃而为安危者城郭也若夫篱堑不施闗键不设戎事不讲武备不修岂可以言几乎习于其故而巳矣则令之方畧威信其所蓄积而设施者不可以无素也虞翊之于朝歌贺齐之于防稽即其人也则县令者不可不重处之者不可不思不可不勉也句容者因山为名以其山形句曲而有容也取其容不取其曲斯为正人矣正人者天下之福也而况至于一县者乎容者非自容也所以容物也所恶夫自容者为其患得患失之也安有患得患失而弗为弗正者邪安有弗正而弗阿弗随弗残弗害者邪则正而容民者真县令之事也前代县令治行名迹见于吏民者晋之刘超宋之孙谦齐之周洽之辈是也景德中我外父太常博士王公实绍厥后其后相绍而处者盖有人焉越至于今有慎大夫者所居不苟故取前人名氐列于防事之壁意者近乎史也覧其名氏问诸父老必有叹息而后言者遗爱可知也诸君子不泯矣来者勉之慎大夫端人也严而能恕昔者彭泽令陶公遣一力给其子戒之曰此亦人子也宜善待之嗟乎如陶公之用心肯有暴人之亲虐人之子营巳之利者乎如此则上不负于朝廷下不负于赤子孽不积于其身殃不遗乎其子孙知利其身而不知恤其子孙者岂不哀哉故因大夫之恕而及乎陶公之恕焉也
　　题山阳倪大夫北轩
　　天下名山水意有所思卧以游之可也予思浙江潮卧游之不足即乎二三子与语又移简问吴中士大夫作为诗歌又为之序曰钱塘江上有亭曰望潮方中秋时潮出海门入于江口犹未见也潮势转进隐隐有声气凛然如此须叟间其势转大望之如飞练如风雨声轰轰然人语已不可辨矣及其至也声如战鼓如雷霆状如雪山沫如飞霰如大寒如深山穷谷龙嘘虎啸而风云暴至如孤峰峭嵓堀起壁立如决大河之源于千仞之上如战胜之兵连营百万猛将劲骑并驱争先追穷寇而赴勍敌如蛟螭突起鲸鲵盛怒曵千寻之巨浪鼓万叠之洪涛势摇山气吞白日舟乗潮上下若惊鸿之度絶岭激矢之入穷堑所以周万物之常尽万物之变未足穷其形势者也此吴中之所以矜夸自负以为天下竒观最乐也盖壮者对之如大敌踊跃奋怒意色凛然毛髪俱耸扼腕称快其次心目开张刮去昏浊如醉忽醒如梦忽觉懦者心神沮防抱柱股栗顾视左右作儿女之状失声怖悸盖其可骇也如此余闻汲黯之劲直周处之雄烈陈蕃之义勇诸葛之竒正谢安之度量李光弼之决战汾阳王之大勲思其人恨不得见得见其人如见斯水得见斯水如见其人不亦快乎序未毕崔尉汝弼曰山阳倪大夫敦复有义于子子能以文遗大夫书之北轩乎余曰北轩者大夫燕居讲学之所也今夫郡县吏事十倍于前虽有余才精神气力少缓则事不办矣山阳名剧县大夫坐防事至立决顾左右问有无公事于是退坐北轩取书防读之傍无私玩纸墨笔砚实试于此客至引入与之笑语评文赋诗月影在檐风声在竹对之坐卧如陶令之寝北窓也日力有余夜气既息心形裕然谋及所养日充以大发而为政何施不可此邑人之所以悦也今之下蔡慎令叔良才吏也与余论大夫至于叹息曰有如此之令崔尉汝弼实佐令事其为人忠厚乐道大夫之善最详是为可述也方余在西郭时大夫数自屈相见及余就馆于学大夫礼义有加前世达官贵臣尊为将相修乡里之敬庭参县令身衣白襴用士礼也以余不肖黄绶下士末命者也而亲屈大夫如此顾无以谢大夫大夫吴人也宜以潮説归之则大夫感余文浙江形势尽在目中其心浩然能于是遂赋归去来乎
　　题陈吏部诗后
　　故吏部彭城陈公在仁庙时以御史奉使闗中某以故人子见公又见之于河内其后五十年见公孙于淮南于是获其诗藁伏而叹息盖不敢少有述焉也即幸有如平日公父党教之读诗可也如与之书诗则未可也元祐六年春二月十三日山阳徐积谨书
　　节孝集卷二十八
　　钦定四库全书
　　节考集卷二十九　　　　　宋　徐积　撰杂文
　　苟子辩
　　荀子曰人之性恶其善者伪也古者圣人以人之性恶以为偏险而不正悖乱而不治是以为之起礼义制法度以矫饰人之情性而正之以扰化人之情性而道之也使皆出于理合于道也
　　辩曰荀子非也且人之性既恶矣又恶知恶之可矫而善之可为也矫性之矫如矫木之矫则是柳为桮棬之类也何异于告子哉弗思而巳矣余以为礼义者所以充其未足之善法制者矫其巳习之恶
　　荀子曰凡性者天之就也不可学不可事
　　辩曰荀子过矣若如此论则是上之教可废而下之学可弃也又乌用礼义为哉余以为天能命人之性而不能就人之性惟人能就其性如此则与孔子之意合孔子曰成性存存道义之门
　　荀子曰今人之性目可以见耳可以听何以见之明不离目何以听之聪不离耳目明而耳聪不可学明矣
　　辩曰荀子过矣夫奚物而不可学也赤子之性也不匍匐矣既匍匐也不能行必须左右扶持犹曰姑徐徐云耳然而卒能之楚之秦之天下者其故何哉盖曰学而巳也至于耳目则何独不然其始也目不能视矣耳不能听矣然而明可以察秋毫之末聪可以辩五声之和卒能如此者其故何哉亦曰学而巳也夫奚物而不可学耶
　　荀子曰今人之性饥而欲饱寒而欲暖劳而欲休人之情性也今人饥见长者而不敢先食者将有所让也劳而不敢求息者将有所代也夫子之让乎父弟之让乎兄子之代乎父弟之代乎兄为此行者皆反于性而悖于情也故顺情性则不辞让矣辞让则悖于情性矣用此观之人之性恶明矣其善伪也
　　辩曰荀子谬矣夫饥而欲饱寒而欲暖劳而欲休此人情之常也虽圣人亦不免矣至于子之让乎父弟之让乎兄子之代父弟之代兄此二行皆出于其性也何反于性而悖于情哉有是性即有是行也无是性即无是行也乌有性恶而能为孝弟哉弗思而巳矣
　　荀子曰凡礼义者是生于圣人之伪非故生于人之性也故陶人合土而生瓦然则瓦生于陶人之伪非故生于人之性工人斵木而生器然则器生于工人之伪非故生于人之性也
　　辩曰荀子谬矣夫欲行其实者必先正其名名正则教行矣礼义之伪与作伪之伪有以异乎其无以异乎在人者必皆谓之伪则何事而不可言伪言性恶者将以贵礼义也今乃以礼义而加之伪名则是欲贵之而反贱之也奚不曰陶人因土而生瓦工人因木而生器圣人因人而生礼义也何必曰伪
　　荀子曰薄愿美狭愿广贫愿富贱愿贵苟无之中者必求于外故富而不愿财贵而不愿势苟有之中者不及于外用此观之人之欲为善者为性恶也
　　辩曰荀子过甚矣何不顾孟子之意也孟子以仁义礼智谓之四端夫端亦微矣其谓仁者岂遂足用为仁哉其谓义者岂遂足用为义哉是在其养而大之也此所谓薄愿美狭愿广贫愿富贱愿贵以其不足于中而必求于外也安得曰富而不愿财贵而不愿势苟有中而不求于外耶故人之欲为善以其善之未足也而有可充之资可为之质也何必待性恶而后为善哉性恶而为善譬如搏水上山善而为善如水之流而就湿也火之始然而燥也岂不顺也噫荀子过矣
　　荀子曰性善则去圣王息礼义性恶则兴圣王贵礼义
　　辩曰一隂一阳天地之常道也男有室女有归人伦之常道也君必有民民必有君所以为天下也不然何以为天下圣王之兴岂为性恶而巳哉故性善得圣王则愈治得礼义则愈兴安得曰去圣王息礼义性善而得礼义如物萌而得膏雨也勃然矣有何不可哉荀子过矣
　　荀子曰凡人之性尧舜之与桀跖一也君子之与小人其性一也
　　辩曰天下之性恶而已尧舜盗跖亦恶而已是自生民以来未尝有一人性善也未尝有一人性善其礼义曷从而有哉其所谓圣人者曷从而为圣人哉
　　荀子曰尧问于舜人情何如舜对人情甚不美妻子具而孝衰于亲嗜欲得而信衰于友爵禄盈而忠衰于君
　　辩曰荀子载尧舜之言则吾不知也至于妻子具而孝衰于亲则是妻子未具而尝有孝矣嗜欲得而信衰于友则是嗜欲未得而尝有信矣爵禄盈而忠衰于君则是爵禄未盈而尝有忠矣则是天下之性未尝无孝未尝无信未尝无忠而人之性果善矣其所以不善者外物害之也岂性之罪哉学荀子者以吾言为如何
　　四维辩
　　四维者何谓也一曰礼二曰义三曰廉四曰耻礼不逾节义不苟进廉不蔽恶耻不从枉为其説者为谁管仲也非其説者为谁子厚也以为廉不苟得耻不从枉又以为廉耻二者不得与礼义相抗列为四维蒙以为大不然二氏之论俱失之矣夫礼者何谓也礼也者履也履之象曰上天下泽履君子以辩上下定民志君君臣臣父父子子夫夫妇妇由闺门而逹朝廷由朝廷而逹天下得之则正失之则邪得之则治失之则乱礼之义大矣哉义也者何谓也义也者宜也行得其宜之谓也天道之有隂阳地道之有柔刚人道之有仁义义之义大矣哉廉也者何谓也可取而取之可取而不取者有之矣可有而有之可有而不有之者有之矣可进而进之可进而不进者有之矣可居而居之可居而不居者有之矣善莫大于是恶莫大于非是天子行之可以化天下诸侯行之可以化一国卿大夫行之可以化其家士庶人如是何忧乎邪侈淫僻何忧乎争夺犯分何忧乎乱臣贼子何忧乎徳义之不兴何忧乎刑罚之不措廉之义大矣哉耻也者何谓也不仁则耻之不义则耻之无礼则耻之不智则耻之不信则耻之耻不仁则将为仁矣耻不义则将为义矣耻无礼则将为礼矣耻不智则将为智矣耻不信则将为信矣彼能是我不能是耻也彼不为是而我为是耻也彼致其君如是泽其民如是我不如是耻也彼功烈如是我不如是耻也耻之义大矣哉
　　辩习
　　性善乎曰善也以善性而习有善恶者何也物诱于外而欲攻于内也好恶之不正而邪情奸于其间也养之弗充则性之弗固也况未尝一日而养之乎能自养者盖鲜矣于是有君师之教礼义之化也所以养其性长其善而正其习也习不正则恶矣恶不巳则其性汨而谓性之不善是何异于害其苗而谓苗之不长也人亦知夫苗乎物之有苗也苟无外物之害则苗无不长矣苗之槁者外物害之也是故善养苗者必去其害苗者去莠恶其害苗也善养性者必去其害性者去恶恶其害性也见善则勉见不善则惧此所以去恶者苗之外物也然则性者善也习有善与恶也习久不变然后善恶定也卒而为君子卒而为小人皆所以取之道也是故习不可不慎也善习者虽瞽鲧为父亦舍父而习他矣不善习者虽父尧子舜亦舍父子而习他矣性则善也习有善与恶也是故习不可不慎也
　　侯生辩
　　侯生荐朱亥卒成其事亦足报信陵矣又自杀躯以谢公子于事何益故死生无轻重惟义之所在苟义有可死则生若鸿毛之轻苟义不可死则生若太山之重若侯生者乌得谓之义是不义也无乃将有激于后世乎亦已过矣
　　论兵
　　朝奉大夫胡公赴济州太守过于山阳至于南郭即学官而见之且有问焉既卒其説遂及西戎答曰四夷者中国之外患也而西戎冣甚其故何邪以其所备者多故也闗中之五路河东之四路皆所备也即一路弗之备邪贼兵之所出者必其所弗备也其备如此则我师之势常分贼兵之势常合以其所合攻其所分此兵法之所忌也公曰然其方畧如何答曰在问辨审问而明辨之继之以精讲则方畧出矣以韩信之竒以累胜之师以败军之将犹且敬而问之此其所以无敌也盖多多益办者才也战胜而好问者智也此信之所以竒乎公曰将有五徳智为之首信乎孙子之知言也盖以其书攷之圆深微妙诸子弗逮也此兵之难乎荅曰兵为最难其形有常而其变无常其甚者如猝风如猛雨如雷奔云腾如逸羣鸷鸟从空而下如伏兽如攫豹怒虎忽起乎前忽起乎后或出乎左或出乎右于此之时意气自若神色不动如坐乎戸牖之间簟席之上顾视裕然方且左右前后而应之也如此庶乎能制其胜矣以曹操之英而畏孙权以孙权而畏司马懿以其用兵之变化有如鬼神也及至与武侯相持二百余日懿终不敢决战战则必败也盖兵之难也如此公曰信乎兵之难也我且去矣子亦有以遗我者乎于是乎述兵之难也
　　防问
　　兵术之所恃者将也将之难乎其人久矣盖胜有所不可必而才有所不全以司马宣王之能不足以当武侯是胜有所不可必也以郭汾阳之寛厚李光弼之威畧两人皆有所短是才有所不全也然而厯代名将如此之众才全而必胜者岂无一人乎哉以传考之其人为谁
　　古之学者能言之类据经辨道不牵于世儒期合于圣人而止其发为文辞敦严浑厚壁立掘起温润优防金光玉洁绰约者其指有余辨博者不烦而肆如此辈其气之所养心之所自得不蹈不袭是之谓有本去古浸逺其风下衰学者既卑而亲业与夫长而从事皆诵当代之文诸家之集此李唐诸公所以慨然发愤思有以革而变之也方今所患何以异此如将复古之学贵乎有本使之自养而自得之也其道何繇辅之以问辨终之以笃行善之善者也夫学而弗行犹弗学也行其所学者圣人之徒欤
　　天子之所与共天下者其人皆出乎士也士之所以致业乎君致功乎民其道皆出乎其所学也如此则上之取士不得不重重故有法士之所学不得不重故亦有法上之所取者重有法故可与共天下士之所学者自重有法故不负人之天下此所以治而至于大治也夫五代之乱其法不足言自隋唐而上至于炎汉其法可考有无得失究而言之以观所好
　　方今之患旱干水溢亢阳之变属在西北而饥馑荐臻闗中为甚加之以师旅有司之臣日夜计议方在用度不足至于救荒奈饥民之所待而全活者为之赈何嗷嗷赤子匍匐道路未知所之朝廷闵忧侧身西顾将欲援而出之沟中也而其术未获盖圣王学问至于刍荛即一日诏问诸生所宜之防二三子何以待问
　　世虽甚盛不可不讲者兵也兵者国之大命也食者兵之大命也故虽赵充国之能而制胜方畧先议邉籴魏晋而下敌国声势皆以所积虚实为兵之强弱史氏所载可得而考也诸公亦常讲之乎夫师行十万日费千金故虽积粟藏镪所在盈溢以汉武用之文景豊富扫地尽矣则李唐用度不足以制方镇之乱者何足怪哉善战不如安邉战而后胜不如伐人之谋能取诸彼者不如保此之所有此名将所以无功也古之人能如是其人为谁乎不如是不足为将之善者也
　　经者圣人之所以尽心也谨其始亦谨其终然其始易知其终难知是何也盖书天子之事也终于文侯之命可也秦费二誓何以与焉春秋鲁史也是诸侯之事也而书西狩获麟诗之有颂所以明盛德而告成功虽有文王之业武王之功微成王周公则不作矣是太平之事也而继之鲁颂又附之商颂何谓也易之为书也未尝不戒故以未济终焉而説者以为既济岂圣人之意乎至于二礼所载终始不闻二三子考之各以详对
　　古之所谓学者非浮文之谓也其所以蓄积而养之者凡皆为道也是非特为巳也将以致之于吾君又将以措之于吾民也吾君从之耶是为无过之君也吾民从之耶是为无罪之民也有是道者必有是心古之君子皆然后之学者其孰能与于斯乎盖史氏所载世有其人其详可得闻乎如令董仲舒之得君黄宪之居官任使斯亦斯人之徒欤论者谓任昉过董生沈麟之比黄宪则二子亦其人也诸生以为如何
　　古之善为兵者各以其书名家而三家者最着司马穰苴兵之正者也孙武兵之有术吴起兵之应变者也三人者可谓能言不可谓之巳试矣然其畧亦有巳试能取胜者乎晚有鼂错者其学虽不主于兵而善言兵事故其大指盖若涉乎管子矣管子者可谓知兵也其亦可谓必胜之将乎
　　鬻海为盐其利最溥负海而居者世从其事其轻于犯法私置牢盆业巳成俗而不轨逐利之人构成党与数十百千自为一辈挟兵持杖白昼公行缓则为商急则为变此大盗之本也圣朝患之故为之损上痛裁其价率以甚贱而制三嵗之入所省大半矣县官用度势有不给议者以为非便然一嵗之狱与夫吿赏之费所省若干以夫若干所省补其所亡大半亦足以相当矣若夫国之经费冝有方畧以佐当今之给诸生从事于学术久矣其亦有説乎
　　宋有天下神防圣畧以唐为监精兵悍卒萃于京师郡县之势矫于方镇根本固矣本末大小形势甚顺然行之百有余年所矫巳过至于武偹不讲壁垒不修池隍不浚郡县之势太弱守令之权太轻自笞罪巳上谨视其法有司所据议论坚定虽情有可矜恶有巳甚而罪不应者一切以律从事不当谳而谳之犹且不敢而况行法外之刑乎故威武不足以御侮刑罚不足以沮奸非所以戒不虞思患而豫防之也盖圣人制法不能无弊唐虞三代其弊皆然亦在所救而巳也然则为之柰何
　　古者建侯启国内自王畿外至于逺服各以其国大小相维列为蔽扞所以内严京师示天下以形势也其盛则述职修贡四面而至玉帛充庭受天子约束将命而归于境内是为惠泽其衰则霸者用事设为五禁尊王至而庇生民虽有强国畏威而服义故夏商用又享国永年姬周卜世实过其厯此封建之利也而诸儒论议所见不同究而评之孰得孰失
　　命説
　　命者何曰贵贱曰夭夀贵贱以徳夭夀亦以德然而德贵焉非独命也故大徳者必得其夀故自尧舜至于孔子无不得其夀者独顔氏者不得其夀耳自四凶至于盗跖无得其死者独盗跖一人幸而免耳斯皆可谓之命也盖有幸与不幸焉尔夫天之生物也必因其材而笃焉故恶者天必厚其毒故盗跖虽夀不若速死之愈也故万世之下言恶者曰盗跖而巳顔氏虽夭顾其人见于后世如何是以万世之下言徳行者曰顔氏而巳故顔氏虽死至今犹在夫得夀者孰大于是




　　节孝集巻二十九
　　钦定四库全书卷
　　节孝集卷三十　　　　　　宋　徐积　撰杂文
　　代人求荐书
　　某官阁下仕而不得其志颠顿狼狈且将老于州县者冝何如是必有待于上之人尔然上之人有可告者有不可告者可告而不告之非也不可告而告之亦非也嗟乎舍阁下而之他人是岂可不为非耶然而以卑渎尊以贱干贵以不肖干贤某实有此三罪惟阁下不以某为狂然后敢毕其説夫下之人其所以待于上之人者不过推而荐之也然推而荐之其亦有取于廉与勤乎如不取之则巳如取之则某将自荐于阁下矣然今之所谓廉者曰无赃污而巳所谓勤者曰不以私事废公事而巳古之所谓廉者则曰不苟得而巳所谓勤者则曰早夜孜孜于其所事而巳阁下将曰汝于此二者安处焉某将对曰某之愚将兼此二者非将兼此二者安敢有意于阁下乎岂有叩鲁般之门而不知斤斧之用入王良之廐而不知衔策之用乎故小人之于大君子其道虽不同然必有一事近乎君子之所好者然后敢恃而来也虽然岂敢恃也哉其实颠顿狼狈且将老于州县无如之何乃自为衒鬻之计也伏惟阁下恻然动心焉譬如一孺子坐于泥涂而乌获之在傍不过一引手之劳即援而出之也某之亨否决在此举下情无任惓惓
　　代人求荐书
　　某官阁下某不佞某将有告于阁下者不敢详具蔓辞苟自为游説之具其所以来至诚谒见阁下不以某为狂且恕重罪留顷刻之间使卒其説惶惧惶惧某三衢人也少而苦学长而不得其志乃用荫为吏凡在州县间十余年矣公卿之间无葭莩之亲半面之旧其性质朴鲁钝不能籧篨戚施以为悦媚之容故在州县虽十余年之久卒无所遇者求之于不肖也盖亦有由焉尔然此事可为阁下道不可为时人道也某尝自计以为平生所见公卿大夫不可胜计至于方正长厚公于朝廷鄙薄势利汲引寒贱未见有如阁下者舍阁下将安之乎此某之所以不待一日之雅左右之介而自为衒鬻之计也是亦区区下吏不敢不以古之道来也然自视所有无足以辱阁下之知者而小人有犬马之能愿得烦辱役以自试阁下观其所効何如然后罪之器之某颠顿狼狈且将老于州县矣伏惟阁下恻然动心某死罪死罪
　　上楚州慎郎中书
　　知郡郎中阁下甚矣人之恩不可忘也某尝居闗中矣有崔公者时为华州太守某始以文字见焉今日观某文明日问人曰子识徐某乎某文曾见否时所居穷巷与樵采邻宾至则坐于门外公不以是为陋俨然辱而临之又时使人叩门曰无恙乎公贫甚然所与者源源而来饥而食寒而衣身不劳而亲有以养几如是者实一年及治任将归公曰子能为我留乎吾将以子弟学于子某于是为崔公留爱某之身而及某之亲削巳之俸而使某有余不挟长贵而与某朝夕焉公之恩可谓勤矣嗟乎世俗轻佻浮薄今日受人恩明日忘之矣某也何人敢自谓独不然耶然公之恩未尝忘之也思其恩欲见其人不见其人见其交如见其人尝闻崔公为兴元时阁下为洋州矣其相与情好以至诗酒之娱无如阁下也及崔公改按察即以阁下之才上之朝廷崔公何尝妄与人哉观其人阁下之贤可知矣而况讲闻盛徳之日甚巳久矣此某之所以委负薪之役谆谆而来固愿扫于阁下之门也惟下执事与之进退谨伺命唯
　　上提刑邵学士书
　　提刑学士阁下古者上下相尊用下尊上谓之贵贵用上尊下谓之亲贤是故年虽倍其父兄而不敢挟其长贵虽极乎卿相而不敢挟其贵孟献子百乗之家也有友五人焉费惠公小国之君也所师者一人焉所友者一人焉岂惟百乗之家哉岂惟小国之君哉虽大国之君亦有之矣晋平公之于亥唐也入云则入坐云则坐食云则食虽蔬食菜羮未尝不饱也盖不敢不饱也嗟乎古之人何独有此事今之人何独不有此事岂今之公卿大夫在乎上者贤而布衣穷处之士在乎下者皆不贤哉岂今之时与古之时异者哉是故布衣穷处节操之士宁闭门却扫潜光遁迹不愿与公卿大夫相闻也某尝恨此事尝发愤太息又以为今之天下虽有如此事而吾未之闻也前年自闗中来山阳乃见同人説阁下用孙觉为学官某曰为一州为一军用人为学官乃常事耳然又思古之人虽能尊贤爱士而未必能用之今阁下既能爱其人又能用其人是真公卿大夫尊贤爱士之实也且阁下以一员外郎知一军尚能得其人而用之使他日阁下为宰相佐天子治天下其得天下之士而用之宜何如也既而又得阁下与孙觉书一篇其文皆述安定先生之道某于是又知阁下能知先生矣嗟乎世之嚣嚣者寻罅窥隙究虚百端以此言毁吾先生之道而阁下乃能独立不顾大明吾先生之道以尊重其人如此阁下之贤可知矣嗟乎古之天下如阁下者几人今之天下如阁下者几人安定先生吾师也能知吾师而尊之是犹知吾父而尊之也知吾师而尊之其徒之心视其人如何此阁下之道使某言之不足而嗟叹之也虽其人闭门却扫潜光遁迹不愿与公卿大夫相闻亦不可得也近着六篇谨授仆人投献且以为几席之污如阁下者姑可矣然后敢自信即尽其所有
　　代崔刑部与刘先生
　　先生阁下六经皆圣人书而宜所先急者其春秋乎有议春秋之所好恶而敢为非议者否也春秋之义失之久矣仲尼据鲁史笔削一字正褒贬之大法左丘明作传固宜附其源奥与圣经相为表里不当诡意蔓辞汨乱圣人之文以为富艳之具公谷二氏虽矫此弊而悖圣人亦多矣杜预作注又摭左氏説附赘经下其意欲专守左氏简去二传其不惮烦巳甚矣何休范甯自谓有志于春秋而休之学怪妄不经特甚王仲淹以为春秋之失自歆向何必自歆向自丘明始之也噫春秋者赏罚之权衡也仲尼之志尽在春秋不宜使之昧昧如此必有张而明之者非先生而谁愿先生发愤一道使诸生执经座下以就其学是先生之道与天下共之也不识能之否乎谨伺命唯
　　上楚州太守书
　　某官下执事古之人未尝不下士也虽其内有不合亦且阳阳浮道而与之况其道无所不同哉今之人不下士久矣至有不交一言而掷其人其意岂不曰我尊官也尔贱士也吾何为之屈哉挟长而见挟贵而见以为是适然耳嗟乎士虽穷贱亦何能籧篨戚施以为邪枉之道乎下士则进不下士则不敢进也阁下既下车者几日矣治某事言某言山阳之人倾耳而听喜而相告而况至于某之辈哉某闗中人也其尝任泾州非阁下乎及阁下为泗州而某巳居山阳矣是以二州之政耳闻而口诵之其为日巳久矣岂有盛徳如此而布衣之士不得进于门下哉此某之所以独知其进而不知所以自量也其亦可使得见否乎谨伺命唯
　　代汪主簿上田提刑
　　提刑学士下执事前某既上书惶惧不知所为待罪累日不敢以巳愿复自毕其説惟阁下并容广覧不以某为狂且恕重罪而少加怜焉某无状为簿尉官者实两任凡十余年年且老未尝一遇知巳今乃不图天与之幸而外台王公者不知某不肖尝语人曰汪某者可谓亷且勤矣即以不肖荐之朝廷而兵部马公者亦以为然又从而举之然某自到官巳逾二年更数月且将罢去而举主数实未足当此之时不能决然自奋不肖之躯而忝窃阁下一顾是龌龊自弃也某虽无状幸为阁下之吏事阁下之日不为不久顾其心岂不有冀于阁下耶舍阁下其将安之乎重念某生而鄙朴实自知无他技徒能以谨亷修洁自持自厯官以来虽无尺寸之效亦未尝有毫髪之过惟阁下悯其穷且老恻然动心而与之亨道焉某虽不肖愿以犬马之劳仰酬阁下大恩之万一惟阁下怜之无使区区贱吏老于一簿尉而巳也日暮之人其心狼狈言意迫切唐突威尊某死罪死罪
　　代人请见书
　　某官阁下是非者天下之大公也某人某事是议者必是之矣某人某事非议者必非之矣是亦不徒然而然也挟利害于其间阿其所好恶而然也至于识者则不然某人某人吾父兄之党也吾之所尝好也今有某事其事不善则将是之乎非之乎纵其口不欲言其心亦非之矣某人某人非吾父兄之党也吾未尝好之也今有某事其事善则将是之乎非之乎纵其口不欲言其心亦是之也而况不挟其利害不阿其所好恶而不狥其情者哉然则阁下之行事某藏之胷中而又诵之于口日巳久矣不如是是瞽于见瞆于听冥于瞽恶与世俗之混混也故某之来见阁下与他人不同非苟见于阁下也阁下其亦将苟见于某乎赐之坐与之语由外迹以求其心如何
　　代人上省判蒋工部书
　　省判工部下执事天下泉货军国大计此非三司之任乎故其使必择天下能者而又择能者以为之佐今闻朝廷用阁下宜矣此固吾君吾相且将大任阁下之阶也甚休甚休老人之子某者为濠梁掾某不见此子者逾年矣即尝以此意叩于下执事且欲其假一事而来也一日有来报者曰濠梁掾来矣某笑且问曰信然否既而果吾子也入门而闻其声上堂而视其面老人之喜其有大于此者乎嗟乎人之情莫亲于父子父之年且九十而久不见其子子久不见其父此其心宜何如耶而阁下能使见之矣其恩之大小轻重宜何如而报也此古人所以感恩而出涕也前日闻阁下拜嘉即闻使节不可以久留皤然之叟甚欲一造节下以拜阁下见谢万一而某之躯老甚殊不可以筋力为礼用是不果此实老人之私恨也惟阁下顾上意自夀以系中外之望以永膺无穷之庆此老人惓惓也
　　上赵殿院书
　　月日乡贡进士徐积以两耳病聋不敢走伏节下谨再拜授仆人献书运使殿院下执事前年尝为防官者非阁下乎积思阁下之日久矣虽病聋数年亦未肯自废身居布衣而志在朝廷闻天下有一利未尝不欲兴之闻天下有一害未尝不欲去之今有四事不敢与众人私议谨与下执事公论之其一曰明经不宜拘注疏其二曰经分大小其三曰二年一开科场不便其四曰尊经抑进士何谓明经不宜拘注疏去年朝廷复置明经科议论者皆谓此科废来巳久朝廷能复之是复古也于是穷经者与穷经者相告未穷经者与未穷经者相告而穷经者日益穷经未穷经者皆思穷经议论者以为此科行之十年古人之学可以复而雕虫篆刻之学可以废也此岂非天下之福哉岂非万世之福哉今年乃见所谓明经条制其对墨义帖经对大义对防分为八场先四塲对墨义帖经后四场对大义对防其对墨义兼全引注文其对大义亦具注疏本意此固朝廷欲求该博实学之一道也然议论者皆谓此制与朝廷建明经本意不同朝廷本意其大畧盖患学者之失文浮而少实虽或口诵其文而心昧其义故特建明经科使夫朴茂之伦得以发摅其蕴今乃拘以注疏之説则是朝廷不贵明圣人经义贵记诵注疏而已且学者穷经必先熟诵本经然后观注疏若注疏之説是则取之若注疏之説不是虽一字不取至如穷春秋必先熟诵春秋经然后观左氏观公羊氏观谷梁氏若左氏之説是则取左氏若公羊之説是则取公羊氏若谷梁之説是则取谷梁氏若三传俱不是则俱不取传且不取而况于注乎而况于疏乎盖注出于传疏出于注也然大凡注疏虽多失少得若其説不至迂繁学者欲应此科亦湏勉强而记诵之今按一经之内积文下注有倍于本文者有数倍于本文者有十倍于本文者又有倍于本文而不可胜计者而数不与焉使学者如何而记诵之然而必不得巳积日累月劬劬劳劳虽无用之説百千万亿亦可记诵但恐学者劳而无功博而寡要非英儒之学腐儒之学也自非有为之士则不肯穷经则不肯拘注疏朝廷必欲使之拘注疏则自有诸科今既建所谓明经科则不宜拘以注疏若必拘以注疏虽其人负孟子之道韩退之之文亦恐无能此科矣且朝廷建此科必欲人应之也今诸科举人虽能唇腐齿烂记诵注疏之説至精至熟然而并不知经义穷经之士但明圣人之道而不能记诵注疏则此科将使何人应之哉则是朝廷有复明经之名而无复明经之实也谨按汉之学者皆能精通一经其时固未有注疏其所谓精通者或得之于心或得之于师精通圣人经义也故其所学如此者于行事如何其列于史传其见于后世如何以此论之责其通不责其实贵其要不贵其多盖精者不博博者不精此事之常也至于商农之业百工贱技皆如此也唐之啖赵陆淳此三人者可谓明经矣于圣人之道可谓有功矣然而解春秋多不取三传而解已意而况于注疏之説乎故后之学春秋者必自啖赵始此皆前世穷经巳然之効也自唐虞以来简防所载天下治乱之本未尝不系取士之得失也而士之所学系上之教何如尔以此观之朝廷固当养育天下英才使之不为腐儒之计也且朝廷亦尝置説书科亦何尝拘以注疏故近年多得其人为朝廷计者莫若取説书科条制仍以朝廷建明经本议再详酌而行之以塞天下之望以网罗天下之英杰以为万世不刋之法岂不盛哉岂不快哉此一事也何谓经分大小近降明经条制毛诗为中经周易为小经议论者以谓毛诗恐不宜为中经宜列为大经周易若据字数诚合为小经若据经义得列为大经又曰圣人之经不必分大小其三传春秋亦不宜各置科只宜特置春秋科使引三传解之而附以已説今置科若以春秋为名则是尊经之义也若以某氏传某氏传为名则近乎弃经任传之义也故董仲舒守公羊刘向守谷梁歆守左氏此三人者于春秋各守一传故不能大明春秋之道此先儒之弊也其孝经论语此二者圣人言行之书恐不宜为帖经孟子醇乎醇者也此三者并宜附于易科尔雅多识鸟兽草木之名宜附于毛诗科诸所附者皆问大义谨按帖经所起盖自唐初刘思立为考功员外郎遂奏明经加帖甚非古也积亦尝应进士举其帖经墨义但互相传写一本尔科场之内有同儿戯何益于事哉其帖经不若罢之此二事也何谓二年一开科场不便积常行陜西道中亲见西川举人多是徒步或自提挈或十数人共雇一仆役其甚者破产业而来及至半路或滞霖潦或不幸而有疾病故有不得应举而归者虽应得一举亦受尽艰险今又二年一开科场则其逺方孤寒益受其弊也然又有大不可者今之为进士者多是不肯治经但于经史之内摘拾题目及赋中要用事迹其甚者只是记诵近年词赋防论及诸家类题以为苟进之计今又二年一开科场宜乎学者尤不暇治经尤为苟简之计以此论之且宜仍旧四年一开科场或三年一开若三年一开科场亦宜于转运司类试积夙闻朝廷亦尝议转运司类试今诚能如此以一路州府军监解额定为转运司解额使天下举人只就本路转运司试不惟便于逺方孤寒天下举人皆便也而又可以革寄应之弊也且天下举人所以多就开封府寄应者亦无他盖为本土解额人少今天下解额又减其半则是开封寄应者益多而举人之冐法者愈甚也今若转运司类试总一路解额解额既广则人皆便之是可以革寄应之弊也其福建一路举人最多故倍于他路只宜各在本州试图天下之便者不必同也拘一路者必妨天下也此三事也何谓尊明经抑进士近降明经条制十三通者乃得比进士第一甲今进士及第自三人巳前便得大郡通判只是一赋之功其恩例在明经之上恐非朝廷尊经重道劝天下之本意也谨按明经所学与进士所学浮实大不同其进士恩例宜乎杀于明经当此之时正宜尊明经抑进士凡此四事实闗天下大利害固学者之所宜究也古圣人之为君古贤人之为臣虽愚夫愚妇刍荛贱人之言未尝不取而行之未尝私巳之好恶而妨天下之公也至于后世则不然虽有可用之谋可行之议恶其防不从巳出徃徃沮而不行但欲行巳之谋售巳之説恶其议之异于巳者此皆不公于朝廷不顾天下利害也然而岂能掩天下之公议哉岂能掩万世之公议哉徒自大其非耳今阁下为朝廷耳目之官所言所行者当思至公之道则积之所言合天下之公言愿阁下早为之所幸甚
　　代慎秀才上陆学士书
　　学士下执事前日不幸至于大故先人弃诸孤诸孤苟假视息以毕大事今葬有期宜有铭以铭之不得则无以掩诸幽此诸孤所以泣血相吿皇皇如也然前人之铭其行事可信与否未尝不系其作者何如尔故观铭者必先观其文果谁乎苟其人也必从而曰某铭某之所作也其所铭者可信矣苟非其人必从而曰某铭某之所作也其所铭者未足信矣如此则与不铭何异是不可不重也呜乎以今世之文而能取信于后世者非阁下谁乎先人自厯官凡九任积四十年余其相识者不可胜计至于平生与诸孤之言其所切叹服者阁下而巳今先人不幸至于大故其不肖嗣无以为先人之光故必将图阁下之文以图先人之不朽焉惟阁下哀怜而与之无使诸孤失其本心其行状輙用致于下执事诸孤惟以图先人之不朽而不复自量也其死罪
　　与亷公望荐王秀才书
　　亷君公望足下士盖有不待相见而相知者积于足下是也积固不敢以时辈相期以古之道期于足下焉顾足下待积之意何如尔琅琊王君彦升者积与之无顷刻之旧与之徃还之日亦未甚久然知其人博学能属文事亲孝事长顺与人交和而有礼完然不见其缺可谓善士矣然其人贫甚其家七八口无以为资环堵之中狼狈万状今乃以至易其所用器物而苟以为须臾之计然器用且尽大寒将至菽粟不足于其口缯纩不完于其肤使其人一身独如此而巳可也然其人有老母既抱覉旅之恨而又戚戚窘乏如此为王彦升者宜何如哉彼口虽不言顾其心岂不有待于人乎夫十室之邑必有忠信而况吾乡党岂无仁人义士乎在夫有为者唱之而巳也积所以其心惓惓将有冀于足下也惟足下深有意于王君使王君有以悦其亲顾不美乎王君有老母积亦有老母爱吾老以及人之老而贱贫无可为之资故将欲有所为而莫之能为甚于龊龊而无所为者不能不慊于其心若将馁者焉自不能巳乃用告于左右
　　与吴待制书
　　安抚待制下执事今天下士籍籍论述阁下行事谓阁下之才无施而不可阁下之处一邑也一邑得其赐金坛是也阁下之处一州也一州得其赐池阳是也阁下居言责之地则侃然正色不畏强御使夫奸欺污漫之辈魂防气沮不得以肆其欲而朝廷頼之以宁台諌是也阁下用之于繁剧则齐敏辨察有不可学之明智足以办事而有余而辅之以仁术非若俗吏特一心计小数瞡瞡而巳也此军国大计所以不劳而成吏服其神明而爱其惠民吟咏而驩乐之三司是也但未见阁下为宰相尔使阁下为宰相佐天子治天下其设施注措本末先后固阁下之所存而天下之所望也学者之所乐道之也今者阁下将天子之命当一面之寄敛天下之泽而萃之于一方阁下岂不优为之哉朝廷无南顾之忧矣伏惟阁下自重
　　代李驻泊与许职方启
　　兹者假媒妁之辞谋婚姻之好屈中台之贵族顾右列之单宗幸自不遗惭非所偶恭惟某官文登英彀秩处名曹防足要津有声当世紫泥鳯诏宜优异等之才青云鹏霄巳有雄飞之势某早聆大望晚拜温仪不谓寒门得依髙眷万万之意岂任其私
　　代人回报启
　　近者偶以单宗輙攀令族虽金兰之展契愧玞玉之异芳岂谓媒妁见临缄縢为贶礼逾情过媿与幸深且承纳币之期仍谕共牢之夕椇榛为贽敢忘受室之仪鞶帨修容巳谨从人之戒所承嘉命敢不奉从惓惓之私指叙奚罄
　　代李驻泊上李客省启
　　伏念自违大斾深跂髙风尝闻拜命之嘉殊乏贡缄之便敢图盛徳尚齿同僚屈巳之尊以书为赐礼逾情过愧与幸深且承休福之来密有神灵之相恭以某官禀川岳之秀兼文武之全丁虞朝日月之华蕴郤帅诗书之畧永惟全徳尚屈逺图冝在将坛以光贤业
　　代慎驾部上南京刘相公启
　　伏念碌碌贱官庸庸近器早縁大幸尝侧下尘虽霄壤之路殊而犬马之心在仰惟百神隂相诸福来宜防以某官天昴储精岳嵩孕粹凛凛国器堂堂栋臣当千载之盛时为一代之名相盖均劳逸乃重藩宣民思霖雨之恩帝辍股肱之重方今励精而治侧席以求固巳详延于众贤必将图任于旧徳入持台柄参赞陶钧足以措时重雍致君髙拱博观众议实在元勲
　　代人与夀春令启
　　向从吏役俄终戍期既旋弊庐即闻受署恨无劲翮徃揖髙风邈若胡秦之遥徒积参商之叹握笔持简难形仰上之私慎寝重兴以永大来之吉
　　代人与濠州郭右司启
　　伏念早聆髙风吾党末由而跂慕晚縁大幸儿曹乃预于使令敢贡私书仰尘下执惟百神之阴相有诸福之来宜恭以某官以才徳之高都搢绅之右雄文贲若竒操凛然中外之试巳烦朝廷之望弥峻一麾出守聊屈于逺图三节以趍即膺于显数
　　代李驻泊与沂州石比部启
　　伏念睽违未几企仰惟多时迂赤牍之来如受兼金之贶礼逾情过媿与幸深惟明神之所扶有诸福之来萃恭惟某官全才挺特治具该详对休盛时蔚有能誉左符篆竹巳交政于黄堂五马朱轮即班春于緑野敢祈自重以永大来其在惓惓何以涯罄
　　与寳玉大师启
　　某启失问逾月不审安否属者玉公大师及诸上人即墓次亲启法席内尽其诚外丰诸物环墓数十即神座而祝之自昏及旦其事大周徳意可以格神义心足以感物见者莫不悦闻者至于歔嗟况其区区之心乎恭惟属者之事实及吾毋吊冥魂于黄泉慰哀思于白日盖古人之所未行后世之所难有可谓不世之髙义也某虽甚庸不敢以言报然牵母子之爱欲报之实未知义所措惟是藏之于心死而后巳区区之言何足尽意輙因问起居少布从者感涕不知所云谨启不次某启上
　　代池倅慎驾部与太守先状
　　兹者代戍而东趋治之下顾惟江境巳在使封未瞻罗防之门巳预歌之列行赍板刺前造賔阶其在欣愉何以涯罄
　　代慎中遗表
　　臣某昨奉勑差知海州军州事于楚州待阙至嘉祐四年四月二十三日偶染沉疴医药不効奄奄之息指长夜以将归冥冥之魂恋明时而莫迨尚留寸晷以罄哀诚仰期帝泽之沛然俯及天民之穷者中谢伏念臣早縁防借遂忝荣阶白首曹敢叹逢时之晚朱轮州将屡玷出麾之权固尝驱防驽才砥砺臣节老而愈固知无不为未尝以陛下之法而害善良未尝以陛下之刑而私喜怒虽自无卓荦之効以拟古人亦尝着涓埃之微仰毗盛旦方且沐浴膏泽鼓舞圣时愿陪夀域之民永荷仁天之覆不谓自招疢疾遂至膏肓嗟六尺之躯将随土木之化望九重之阙永辞鸳鹭之行重念臣自束髪以来逮事两朝厯官七任死之将至家无遗财老防嗷嗷二十余口两女未嫁四男白丁其长男宗杰凡三应进士举颇服膺为儒敢希任子之荣庶窃代耕之禄伏望尊号皇帝陛下特迂圣覧曲轸睿慈俯天光而烛幽大恩波之延世如是则为箕不坠转壑无虞生者防再造之恩死者有无穷之感意迫情切言与涕俱臣无任祈天望圣激切屏营之至

　　节孝集卷三十
　　钦定四库全书
　　节孝集巻三十一　　　　　宋　徐积　撰语録【门人江端礼李恭録】
　　苏东坡志林云徐积字仲车古之独行也于陵仲子不能过然其诗文则怪而放如玉川子此一反也耳聩甚画地为字乃始通语终日面壁坐不与人接而四方事无不周知其详虽新且密无不先知此二反也
　　公曰凡人为文必出诸巳而简易乃为佳耳为文正如为人若有辛苦态度便不自然
　　公曰为文必学春秋然后言语有法近世学者多以春秋为深隠不可学盖不知者也且圣人之言曷尝务竒险求后世之不晓赵啖曰春秋明白如日月简易如天地此最为至论
　　公曰黄元明行巳简易论文取一切平恕
　　公曰为文必须读春秋而士子急于为利以求耳目之用虽数教而不从近世文之简古者无如曾子固新竒出于胸臆者无如苏子瞻学者能熟读二家之文各取其所长则尽善矣
　　公曰事各有所主不得相侵某借书必自经谕有急故畱门必白直学不敢自专也昔霍光不罪符玺郎而赏之光可谓识其分守亦真用人法也
　　公曰某少读货殖传见所谓人弃我取人取我与遂悟为学法盖学能知人所不能知为文能用人所不能用斯为善矣人所共知事可畧也
　　端礼谓公曰友人陈师道南丰曾子固门生也才高学古介然不羣于俗今有书令端礼致左右公读已曰一言诚足以知人陈君书辞不俗必贤者也江君称其不羣于俗某虽未见其人敢以为信然某未尝以诗书入京故不能为谢子幸致意谢之
　　陈无已谓予曰徐公善论人物试令评黄鲁直张文潜之为人予问之公曰鲁直诗极竒古可畏进而未已也张文潜有雄才而笔力甚徤尤长于骚词但恨不均耳然人物亦难论孟子尝以去就行止论孔子伊尹伯夷柳下惠盖此数人皆一世之所系故行止可以定其人然去就有大小轻重其小者止可以见常材而不足以见异人其大者无出于死生善观人者必于死生之际且孔子厄于桓魋而曰天生德于予孟子有为兵而受餽然不闻孟子少莽也若扬雄则云云虽多及动时遂有投阁之失此圣贤所以分也然人必有所养然后临事而不惑北宫黝匹夫之勇耳亦以养而成则浩然之气亦在养之而已且谢安王坦之在晋时无以轻重其人及桓温之召谢安毅然不慑而坦之惧倒执手板此王谢之优劣所以定且如王俭之文学政事可视庾杲之为奴然俭世受晋宋高爵乃启齐簒逆之萌及齐高祖即位俭躬执玺绶屏气而进惟杲之不往贺使者促之亦不移疾王俭所为如犬豕而杲之之行章章不可掩此人物所以难论惟以死生方可定也如亷范之竒才在古亦少其比而终附窦宪此为可訾然完节之士不可多得也
　　公尝慕诸葛武侯之为人也端礼问其何以取之公曰深探武侯之所存不可见其涯涘且如荐马超于先主云长恐其出已右移书问之武侯曰可与翼德并驱驰衡然非髯将军比也闗闻而喜既不掩马之美复有以结闗之心其深沉大畧谁及之又顿兵武功而数败衂乃下教曰今非将不善兵不众而败盖亮未闻过耳诸君攻亮之过则兵胜矣且当时贤者与后世之士忌人刺其失而武侯乃愿闻其过岂不诚大丈夫哉然人有过虽亲必诛有功虽雠必赏廖立辈乃其所黜闻武侯死至于感泣或呕血者盖其用法平而得人心士亦乐为之用此七代以来辅佐之臣有其才者甚多惟少德耳武侯诚竒人谢安可比之然士欲行其志要须如此公曰人各有所长慎勿轻废人也
　　公闻蒋颖叔得广帅曰广为雄藩府座出先导以门旗夹以银挝屠刽人次之它镇所无也初至蛮酋必以琉璃瓶注蔷薇水挥洒于太守不及其它公送颖叔诗具道其事曰颖叔老闻之应喜
　　公曰退之诗书记志各有体亦至今新竒也若为顔子不贰过论专欲入于规绳故稍陈俗
　　公曰文字要多作多作方思熟某无日不为文无时不吟哦但苦无笔力故不暇书耳
　　问武侯之屯五丈原其志欲战耳武侯固知魏之不肯战不幸而武侯死使其不死后当何为岂可相守而巳乎当是之时循渭而东以攻长安则三辅震动魏必奔命可战矣武侯不知出此此兵法所谓分不分为糜军也公曰此论甚大且以坐江淮而料京师之事有所不可必况在千百年之后而论千百年前之事而其人用心未易言也然深攷武侯之用心诚欲以大义服天下耳其用兵之迹乃余事传曰威武者文德之辅助此武侯所以不得巳而用兵也然自两汉而下无必胜之将如武侯真能必胜者也以蜀之地狭土瘠兵力孱弱武侯将之人人有勇卒能强蜀而抗中原殆节制仁义之师也以武侯观韩信辈用兵则皆庸将以侥幸取胜者亦如儿戱耳然举兵一出而三郡响应马谡违令而遂败岂非有必胜之防当时善用兵者无如孙权权谓司马仲达为变化若神则仲达可谓能兵矣然与武侯相拒闭军固垒而不敢动武侯死曰吾不料死及观其营阵叹曰天下竒材则仲达与武侯优劣可见矣方是时蜀之将关张已先死而姜维马超又后出方戮力以战时所用惟魏延马谡数子又皆庸将则蜀之所恃一武侯而巳以一武侯自用虽魏之强不能取胜则武侯之才未易量也然腹背受敌兵家所忌而武侯又不欲乘人之隙而幸胜故不循渭而东恐非不知出此防也问管仲萧何武侯王导谢安王猛房杜李德裕王朴得失优劣如何公曰孔孟论管仲详矣诚有功于国者萧何房杜则忠于社稷然何轻信流言买田以自污非独立不惧之君子此最谬者也王导谢安皆晋室之硕辅然王导挟私忿而杀周伯仁谢安有期服而不废乐此皆所短李德裕有将相之畧王猛王朴真一时之竒才然猛不知以义自处而屡受困辱朴亦有傅会妖祥之讥此数君子得失相半无全能也若武侯则稽德论才无可訾毁其最优乎昔崔浩尝非武侯矣然浩非知武侯者浩不足道也又曰王导固贤者然欲用赵而为孔愉所沮保芘注术而为孔羣所牾昵于桓景而陶囘面折亦少阙矣
　　问谢安之立诸桓是耶非耶公曰荆江二州皆据上游用武之地固不宜与诸桓然传称其得诸桓之心亦合时务矣【以桓石民为荆州改桓伊于中流石防为豫州既以三桓据三州彼此无怨各得其任其经逺无竞类皆如此】又曰谢安非不知人如桓伊之贤晋室亦不多得诸桓分据一方无不当处若以桓温之迹言之似于山东有可疑者然坐论数十百年事当时其势与心亦有不可尽谈者荆江之寄如谢非不可徃但逺嫌保身恐谢公意有所寄
　　公曰扬雄着法言本欲刺王莽其曰学行之上也言之次也之类是也然王莽之恶愚夫愚妇皆知之不待子云刺讥而恶自彰如佛不待韩愈排之而后人知佛为非若夫杨墨则迫近吾道而能为吾儒害则孟子曷可以不辟
　　公曰孔子言其畧孟子言其详故曰孟子者孔子之解也
　　公曰尝见一俗书云作文用事必用新意如论友若使管鲍则不新矣昔卓王孙云人弃我取人取我与故能致富与俗书正合此说学者宜取法焉
　　公曰君子言欲孙而行欲严盖不孙则召祸不严则受侮孔子曰吾执御乎又曰幸苟有过人必知之此虽孙何伤也若言媚灶则曰获罪于天无所祷也盖恐伤乎行不得不厉尔后世君子言之不孙者多矣于行则未尝严也
　　问萧望之如何人公曰萧望之近世贤者也以圣人槩之不免为过刚者盖圣人之于夬必待一阴至弱然后扬于王庭则小人决可去矣如孝元时小人方盛而萧生排之既无所济亦以自毙也至于不肯挟持则已受侮矣岂若见几而不徃耶然大节已卓然矣
　　公自谓寻常作诗作书美其人皆以已所知所见而美之又于数事取其尤长者美之而未尝溢誉亦未尝以传闻为虚美也近世士人好誉人至言其人无所不能有类乎圣者岂不欺后世哉
　　公言文字须浑成而不断续滔滔如江河斯为极妙若退之近之矣然未及孟子之一二
　　公言人之为文使古事如避犯众葢有无意可以取祸者如嵇康以一言而见杀可不戒哉
　　公言人之为文须无穷愁态乃善如杜甫则多穷愁贾岛则尤甚李白又近于放言此皆贫贱之所忌故退之欲人辍一飰之费以活巳又感二鸟而作赋甚不可也若孟子人不知亦嚣嚣直能受贱贫而不枉道矣公言恭谨敬三字其义相近而诗曰敬天之怒则敬为不轻矣然武帝云敬举君之觞又陈国时两国交聘谓敬为自上待下如此则人与在上位者书不当云敬矣公言人当先养其气气完则精神全其为文则刚而敏治事则有果断所谓先立其大者也故凡人之文必如其气班固之文可谓新美然体格和顺无太史公之严近世孙明复及徂徕公之文虽不若欧阳之丰富新美然自严毅可畏
　　公言人之同官不可不和和则事无乖逆而下不能为奸必欲和莫若分过而不掠美
　　问公治春秋之法公曰春秋之学其大要先求经旨三传非所急也后世必以赵啖为善学者大功正在此尔至于论春秋所作殊不求孟子之意而反以为救弊为言甚疎濶也若乃立例求经恐遂拘泥不可攷合例有变者当须存之矣又曰治春秋必须存阙文如夏五之类是也如不书即位则诸家之说纷然矣然某亦以为阙文而不论盖传写既久不能无脱误若便立议论恐非圣人之本意若易言研诸侯之虑则明多侯字矣何必曲说
　　公曰西狩获麟诸家但止论麟不知论狩以讥非诸侯之事尔
　　公曰治春秋当以孟子为折衷盖知春秋者独孟子尔如言无义战者止讥其战无义者也
　　经言侵伐征者盖侵者小其敌也直侵之耳伐则大矣不惟兵车多亦所以声其罪也故经言侵蔡伐楚是以知侵小伐大也至于征则又大矣如周公东征征有苗之类是也
　　公曰说者谓春秋无褒非也然方其时书褒者少尔如齐之遏强暴而强中国孔子言一匡天下而葵丘之防孟子亦取之岂非褒乎如存衞国而有木之诗岂得不为褒邪
　　问乙亥尝说者曰先言御廪灾是以火灾之余而尝不恭甚矣公曰曾子问言天子诸侯之祀遇日食火灾丧服则皆废祀今御廪灾则尝可废矣而不废是为不敬何必曰以火灾之余而尝
　　问秋师还说者讥其逾时而左氏云善之也公曰一百四十二年用兵多矣独此言师还恐非讥也且以清人之诗验之则以丧师为弃民而深讥其君则师全而还可以为褒矣
　　问盗窃寳玉大弓而不书人纪侯大去其国而不书其灭公曰称盗贱之也如汉言盗高庙玉环唐言盗杀武元衡皆其意也故不必书其人也然此讥有司慢藏也讥有司慢藏则时政可知也纪侯事有二说一云讥其不死社稷其灭之者齐也言纪侯之大去其国则齐之恶亦可知矣一云大者纪侯名也讥其不能死社稷故名以贬之有以纪侯比去邠之事者失之矣正如以王莽比尧舜之禅让也
　　公言王令之文少所许可如以房杜为刀笔吏非也且如庭议事房乔谋之矣必曰非如晦莫筹之及如晦至卒用房防以此观之则其不掩善而交用其所长固足以为贤相所以能成天下之务夫为相者能不蔽人之谋以一身而行天下人之善岂不大哉而后世之人耻谋不自我出而谓人献言为犯分是以人受其蔽而巳不知事亦多不济也昔魏相集贾董所言而行之则其知识甚髙矣然为政者必有术然后能立事故王导衣练布谢安用蒲葵扇不言而人从之盖以术也后世宰相之行事乃欲以势力而刼制天下又怨人之不从已岂不愚哉
　　公曰欲求圣人之道必于其变所谓变者何也盖尽中道者圣人也而中道不足以尽圣人欲求圣人之道者必观于变盖变则纵横反覆不主故常而皆合道非贤人之所能故孔子曰未可与权孟子恶其执一也然善论圣人者必观其世且如孔子处周之季天下如何哉所以车辙马迹徧于天下而不自以为劳岂好为哉冀一得用以行其道而济斯人尔至于见佛肹南子而不自以为污也然圣人之变疑卓尔不可及有志者跂而学之亦何难哉此孟子所以学而至之荀杨则不及也且在书则如尧如舜如汤如武如平康如彊弗友如爕友其世不同也在易则如泰如否如丰如剥如小过如大过其世亦不同也若以汤武之时而行尧舜之事如以治丰治泰之道而行于剥于否岂不倾覆无功乎此尧所以禅而舜所以受汤所以革夏而武所以造周伊周所以摄也盖皆用大过之道而适于变者也学者不知此乃妄生议论非也诗曰棠棣之华偏其反而【偏当音徧以言开徧而复合也】岂不尔思室是逺而言权之逺而不可及故孔子曰未之思也盖讥其言不合道也【此乃逸诗着此以见孔子删诗之法务去其不合道者也】善乎鼂错云能明其世者谓之天子【此言出六韬】后世学者其言其学俱有可取至其临事制宜则或悖乱或拘泥者以其不通乎世变也苟不通乎世变则利不可兴害不可除事虽至于隳败而不能救者以此耳公曰扬子投阁后人乃为扬子讳云无此事则是汉史所书皆不足信也况此事甚明然扬子实未至于圣人而不适乎变虽有此亦何妨为大贤乎且如孟子曰尧以天下与舜则是禅也明矣韩退之对禹问乃反此说而后世学者又为退之讳云此非退之文何其迂论以自欺也就如为退之之文亦不害为退之矣此皆好竒而不适于简易之过也
　　公曰治河诚大事然利害有可以坐而言决者尝因大禹治水之法而亲观其势且自陜以西登髙东望左丘陵右冈阜河乃行于其中所以自古以来河未尝决于陜同之间也行而至于河北京东之界则地形益下而悉平原山足复软不足以为之固所以酿为二渠又为九河以杀其怒势而决泄之河所以趋于海而三代之时无水害也而今之言河者必归之于天胡不折之曰周之时王与列国之君未尝无失道者而不闻河为患者何也盖有禹之遗迹也若必欲以人力治亦恐无功盖今之河身既狭又地软无丘陵冈阜为之固又无二渠复无九河以分泄其怒势独行乎一道以孟子言之乃掘地而注之海今则以人所筑堤为之扞乃水行乎地上则安得不决也其不决者幸而巳然不可保万全不决于今年必决于明年或二三年断然矣莫若畧依古法分为数道随其所趋而利导之寛为河身纵其游波而不壅塞则河之患庶乎少矣
　　屈平自沉于江虽曰褊心亦可谓不幸然圣人亦有不幸而有以处不幸亦有不得已而有以处不得已必不至于自戕故如屈平孔孟不为也
　　作诗切不可斥言事至于美人亦不可斥言试观诗之风雅颂所美所刺未尝不婉顺而归之于正
　　问象以典刑孔安国曰象法也法用常刑也汉儒则曰唐虞画象又曰画衣冠为戮何也公曰有曰象魏有曰两观观言其高大可观法也象则自然高大魏则有巍巍之意皆有可观可法也则象所以言其法犹天之垂象唐虞之刑虽不经见如萧何之律轻重大小各有定式然恐古自有定式也观其放四防而人以为宜则是刑有常式故民听不惑所谓象以典刑者盖法用其常刑而无过差也
　　问诸言明堂者曰布政之宫又曰在国之阳七里蔡邕以为天子之太庙也其说不同公曰明堂者布政之宫则是矣葢取其向明而治之意故孟子曰王者之堂也其曰在国之阳七里则固谬矣然歴代诸儒之论纷纷无定汉武则牵于方士之言以茅葢通水惟隋宇文恺之论为当然必欲兴作则请用魏郑公所谓自我作古可也断而行之在我而巳众说不能改也
　　问鼂错张敞请入粟以赎罪无乃刑失有罪乎公曰书有金作赎刑则所犯有诖误可恕者使赎之则刑不失有罪矣错等葢取此意而作此说况权时定宜以济其急与其重敛于民不若为此犹成无费之利也且今之富人有入赀而为祠郎室长者矣意亦求庇其身而朝廷实无奬进之道故仕则竭力奉公不敢为过失有加于儒生世胄而仕者也然上之人避嫌而不敢举朝廷亦无升进之法所以多有才力可称者而卒阨以死也且张释之以入赀为郎则是人材不可决定于所取也况汉帝之诏曰使久立于庭下宜旌异之
　　问汉武帝筑朔方而公孙谏曰不可及朱买臣发十说难之而不得一亦终筑之何也公曰汉武好兴作而谏之者欲以静正之也然买臣严助辈方欲自鬻其说又挟武帝之威以压之则何敢不从所以曰鄙人不知也然武帝疲弊中国而失民心几丧天下其本葢买臣导之也吁为天下者可不审其所用乎
　　治诗者必论其大体其章句细碎不足道也且诗何必分二南为国风而雅有大小又为颂也葢天下之本在国国之本在家家之本在身故二南言文王之化正于闺房祍席之间以至乎人化之葢风为治家之始而小雅者治国政之始大雅者治天下之始颂者成功之始是谓四始也其余刺恶之诗乃删诗时分附于诸篇其恶之大小自可各见别无意也故惟箴刺之诗不专立名也且十五国风者乃谓车同轨书同文孟子所谓地丑德齐者也故无所分别先后且季札谓小雅周之衰而王通乃谓周之盛其防异矣葢当时乐歌适闻所刺之诗所以谓衰而王通原鹿鸣以下之大旨所以谓周之盛各以所见云尔非不同也
　　人必有威然后不为人之所慢侮而事可立亦可以应猝然之变且如子路片言折狱以其有威所以能得人之情而下不能欺且易于丰于噬嗑有雷电之威明故皆能折狱若贲则小明不足以立事所以曰无敢折狱葢无雷之威也
　　问刘歆郑康成谓周礼者周公致太平之迹而何休林孝存毁之何也公曰惟春秋诗易书语孟为圣人完书而无后人増益者其余经籍皆有可疑如王制乃汉时博士为之月令亦吕不韦所纂而中庸则子思语也其余杂汉儒者甚众孟子曰诸侯恶其害巳也而皆去其籍则制度灭亡矣此周礼所以为疑也然又不可全以为非要须攷其所言合于圣人而不悖者取之其不合者勿强为之说斯可矣
　　问季札见舞象箾曰美哉犹有憾也服防曰憾恨也恨不及巳诛纣也书言四岳举舜孔安国曰四岳知舜之圣不得巳而举之夫二子之言固为妄然何为而言之公曰憾可曰惭也言文王不能正纣已有惭德可也何必曰恨也四岳之所举用悉以丹朱共工为言尧屡却之然后举舜岂非安国便据此而生文乎
　　问司马迁作史记以孔子列于世家而豫让名为刺客可乎齐鲁大国也而首书太伯叙传则尊道术而薄六经何也公曰士要须所养者醇所学者醇所师者醇所友者醇然后所言所行皆醇也如马迁所养所学皆不能醇其所师所友亦或如之故其言多驳杂无足怪也以春秋攷之尝讥世卿则世禄可矣葢惟诸侯方得世而卿大夫皆不可以孔子乃曰世家可乎豫让天下义士也其节凛凛可畏以齐晋周陈之臣观之其祖其父其身皆食其国之禄而享其位至其易主迁代则又泰然就它主之防而无惭色甚者赞成其簒夺之祸如王俭辈是也以此观豫让所以报德者岂非为义士乎列于刺客非也泰伯三以天下让则齐鲁开国固在其后然亦马迁之意重其让而取于道也其尊道术而薄六经乃其所学所见之不醇也
　　问三代称用肉刑而治后世用行之则病于伤民今可行乎公曰肉刑之法前人论之详矣徒为纷纷尝观唐太宗曰不行井田肉刑不可致治大非也葢前世之法有不可以下行于今世今世之法有不可上通乎古者正欲观时变尔且孝文以仁心废肉刑是也纵云有轻刑之名而其实杀之亦非本意也不幸而巳故人疑孝文以严致平然法无病民者要须得良吏乃可行必欲行肉刑须得臯陶者乃可行臯陶不可得得有臯陶之用心者亦可矣此人不可得则肉刑未可轻行也左氏云十六相尧不能用四防尧不能去宜云不用不去不当云不能也葢尧若用之去之则无以成舜功此孔子所言惟天为大惟尧则之也
　　君子无所争于文则不可不求胜人凡作文必须自立令前不见古人后不容来者乃善不善其立意自戕礼文残阙甚可闵伤仪礼粗为完书然决非尽出乎圣人何以知之且礼者出乎人情也而仪礼有曰父在母不可以为三年之服又曰嫂叔无服所以辟嫌也又曰师无服此岂人情哉可以决知非圣人所为也葢多出于汉儒喜行其私意或欲用其师说或利其购金而妄言耳甚可闵也
　　问今兵冗矣欲复民兵如何军储乏矣欲复屯田如何公曰今兵势患乎一定而不得动如一路中复置如汉之奔命者数百人使徃来赴急不可如驻泊者则盗贼不敢作矣屯田诚难复葢古者兵取于农而其势顺故耕者皆兵也后世兵民既判名已不同况今之兵骄惰不可使岂可令耕乎必不肯矣且兵患不精不患少昔李勣以三千而平定襄古人有以少击众者是兵虽冗无益也
　　问衞青不斩裨将王猛弃军迎苻坚与穰苴亚夫异矣公曰将在军君命有所不受是也若衞青不斩裨将可为保功名者非将法也王猛弃军迎付坚坚责之是矣问人固难知然孔子谓由不得其死孟子谓盆成括必见杀后果如其言何也若萧何谓韩信国士无双武侯谓蒋琬非百里之才后亦果成功何也公曰子路盆成括有取死之道孔孟观其所行而知之纵使幸而免孔孟之言犹信也萧何知韩信之为可用而不能知其终武侯之明固能知蒋琬为可用然人亦难知武侯不免失于马谡也
　　问国之本在兵兵之本在将则将才难矣必欲选将当以何术使将能静则折奸谋而不作动则破大敌而制其命其用何术古人谁能之公曰将诚难事不可易言之古之名将各有所长所谓静能折奸谋者所谓上兵伐谋伐谋者能破敌之谋不得用是也不必见于用兵然亦无迹如李牧在雁门二十年而匈奴不敢加兵王覇在上谷亦二十年而敌人不敢窥边近之矣然以数子之才犹须久任然后有功则将不可遽移易也所谓动则制其命者必胜之将也自古必胜之将惟武侯一人以其兵有节制而不妄动其余皆幸胜尔以李光弼犹战则纳短刀于鞾知其不能必胜也夫以马隆之才武立标募卒得骁勇者三千五百人又请自至武库选仗有此三者所以能多克胜昔高崇文伐蜀卯时受诏辰时出师兵仗器物皆不假借而毕集以其有素备也所以解剑门之围平刘辟之乱吴时有将【缺三字】无事时常作出兵计故敌人畏之而不敢妄动此正用兵者当法此也然用兵必有骁将必有敢死士故古人去敌百步犹选敢死士葢敢死士则能壮兵威而骁将则能夺敌之气
　　传曰智信仁勇严将之事也则为将必须严严则有威有威则号令明而人畏之然威必素立乃可猝然办事李晟之卒有折人之匕箸者斩之而李光弼欲斩贵臣虽天子欲增秩使免死而光弼亦斩之所以威立而人畏之也然郭子仪仁厚得士心而卒伍少懈及李光弼领其兵皆股栗此可见有威者人乃畏也
　　易言忠信所以进德又曰果行育德则信与果皆入德之本士君子所不可须臾忘也而论语曰言必信行必果硁硁然小人哉而自汉以来说者皆以为小人之事无乃害德乎盖孔子以子贡之所问者愈卑而又问其次故曰言必信行必果恐再问其次故特举其最下者曰硁硁然小人哉硁硁空虚之谓也则是言必信行必果与硁硁然小人哉皆义不相续各是一叚也或曰孟子言言不必信行不必果者为大人故此以言必信行必果为小人也殊不思大人者成德之称其言不必信行不必果则如从心之谓惟大人能之而论语所言者士也曷可比大人哉
　　浩然之气与北宫黝之勇孟施舍之勇皆以所养而致之然孟施舍养成匹夫之勇故不动心而无惧所以视不胜犹胜也孟子曰若量敌而后进虑胜而后会则必经于思虑而动其心矣故其文势宜自犹胜以上言孟施舍其量敌以下孟子言施舍不能如此非一叚事也书者天子之事也终于文侯之命也费秦二誓何以与焉盖书之文乃旧史之文其篇章之次第乃孔子删而定之故断自唐虞所以明治世教化之本然尧典亦谓之虞书者以尧所以治天下之道非舜以成之则其仁民爱物经纶世变之道不得而显也然尧舜之时道隆也故大禹臯陶之谟皆谓之虞书夏书以往有戒之深防焉故夏书之末继之以商书以商警夏也商书之末继以周者以周警商也周之末继以文侯之命所以警周也其意以为周德既衰而晋强盛矣宜知所以杜絶簒乱也又继以费所以见鲁公之僭又继以秦以见秦之强大皆以警于周而周不悟所以卒为秦所灭故曰费秦二誓所以戒周亦所以警后世也
　　春秋鲁史也是诸侯之事也而书曰西狩获麟何也葢孔子所以删春秋者用意深微故用一字有重轻其言获麟诸家止说麟而不论狩非孔子意也葢狩乃天子之事而诸侯云西狩所以讥僭也
　　诗之有颂所以明盛德而告成功虽有文王之业武王之功微成王周公则不作矣是太平之事也而继之鲁颂又附之商颂何也盖自二南言治家之始小雅言治国之始大雅言治天下之始颂言成功之始所以见周家终始之道一隆也其终有鲁颂商颂者何也葢鲁实僭天子今观鲁颂之事岂是为盛德而岂可吿于神明故言季孙行父请命于周而作是颂则以周室既微明鲁之强而僭也其商颂散亡特附之而巳故曰得商颂十二篇以此知孔子不欲絶一代之事因其所得而附之非有所褒贬也
　　易之书未尝不戒故以未济终焉而说者以为既济岂圣人之意乎葢关朗子明以六变之说解易故其言曰易以既济终焉然子明所论六变上不见乾坤下不见未济又疑其法止论终于既济非谓不可终于未济也二礼所载终始不同何也夫礼学不明良可惜也惟仪礼稍为完书然皆说士礼故知论礼者以士礼升而上之至于天子也然仪礼始于冠昏其法是也终于有司葢以为追逺乃人之大事所以丧葬而继之以祭之礼也至于戴礼之所记驳杂讹舛不可胜道葢多出于汉儒之私见其首不以冠昏而以曲礼其终乃以丧服四制而制度又多舛杂而不近于人情极可怪也然诗首于闗雎书首于厘降春秋首于聘娶易下经首于咸恒故于礼宜首于冠昏乃惟相近而礼记无叙恐未可为确论也
　　艮言思不出其位正以戒在位者也言岂特见于事者各有所止而不可出虽心思之运亦不可出矣若夫学者则无所不思无所不言以其无责可以行其志也若云思不出其位是自弃于浅陋之学也
　　扬子称孟子之不动心曰贫贱富贵不能动其心大非也夫古之山林长徃之士岂不能以贫贱富贵不动其心而世之匹夫之勇者岂非所以死生不动其心也如此则孟子之不动心乃常人尔盖本谓孟子充养之至万物皆备于我而万变悉昭于胸中故虽以齐国卿相之重位亦不动心思之经营而可治故言曰不动心以其养之至也犹之北宫黝之辈虽不足道亦以其养之至也
　　孔子言山梁雌雉谓梁高也如屋之有梁桥之有梁以其山之髙者而雌处其上可谓得所亦犹小人居乎髙位也子路多言者忽于此能黙而识之共以致敬三叹其事焉嗅当作叹葢字之误也扬子亦不详孔子之旨而其论雌雉极不稽后之学者信以为然良可怪也问歆向言仲舒是非孰当公曰伊吕圣人之佐不得则不兴管晏特一时之豪杰尔以仲舒所学醇正而其三防该通当世之务非俗儒也其答江都易王曰伐国不问仁人此论又几于孟子矣殆贤者也谓如伊吕则过之其曰未及游夏似少贬矣然但称其所长自足为一时之贤何必逺拟古人也
　　问丙魏姚宋孰优公曰丙得宰相之体魏有宰相之量姚有经纶之才宋有操持之节皆贤相也然宣帝雄杰明达力能自致中兴虽无丙魏亦可矣若明皇则中才之君可与为善可与为恶者也故姚宋在而成开元之治姚宋亡而致天寳之乱也然宋则刚者也刚故无私无邪能断能明矣姚喜任数兹少贬焉
　　贤人不可多得葢天地亦自爱惜况于朋友况于同类况于用人者可不惜之乎且天地若不爱惜人材何以孔子后无孔子孟子后无孟子也
　　陈力就列不能者止而近世拜官徒为饰词已足耻矣而朝廷又为之法曰至某官乃得辞免是教人为伪也其两府有除命未受命必先押入其名自不正葢贤者当以礼进以义退既可押入必可押出也
　　近世讲辨之学废夫讲辨所以发明义趣而起已之志虑如陈平之智固宜料天下事无疑方吕氏未诛而平之沉思未决闻陆贾之言然后志思焕然得与周勃交驩则士之智虑未及陈平者曷可废讲辨乎
　　问肆大何也公曰灾之名也五行传曰青赤是也据书言灾肆赦则是不可常行也故蜀先主言吾游于郑康成陈元方之间未尝言赦而武侯治蜀十年不赦所以刑平而下无幸免之民此言肆者赦之别名又曰肆大言非其事也然赦过宥罪天子之事而诸侯行之可知非礼矣其三年因郊而有赦有赏惟王彪之传论之别不见所起
　　问吕后欲王诸吕陈平以为可而王陵以为不可孰是公曰陈平有包天下之量自秦汉以来一人而已问人之治身何者为先人之所戒何者为急公言易曰闲邪存其诚孔子曰思无邪则是人之治身以诚为本而所戒者以邪为急葢正心诚意而行乎正则动容举措无非正也正之气充于四体发于面目可以望而知其为正人也苟不正心诚意而存乎邪则形容动作亦皆不正充于四体发于面目可以望而知其为邪人也至于国之兴亡亦以正与不正况于人乎然孟子云志气之帅气体之充此言精微学者宜思之葢以为志则在心而心为有知有知则所好亦有节而所恶不过分纵过而逾节亦知自反也若气则冥然无知特可以充养四体纵之而不巳则喜怒为气之所使必至于过分逾节矣此小人之事也若君子则学而能正能诚所以志能帅气而喜怒不过惟小人为气所鼓方其喜怒之际不知形色之变至于不闻人之声音不觉巳之忤物或报仇复怨辱人以自快或至于受辱而不惭或至于杀人或至于杀身者皆为气之所使而不能帅气也故孟子曰持其志无暴其气学者可不知此乎然自孔子以来非孟子诚不知此
　　问公尝言贾谊笃好管子几为管子所误何以见之公曰管仲诚竒才所言所行皆适于时宜其言防官则非也贾谊亦一时之豪士其法于管子者非一且如言色用黄数用五殆为防官所误也读谊之文则汉儒之文皆不足观及读仲舒之三防然后见谊学未至非醇儒也仲舒之言几如孟子矣然孔子之为政于衞止欲正名而巳子路不能如顔子黙而识之至于发问其所答亦不过数事而管仲所以说其君者累数万言而王通一见隋文帝陈十七防弟子编为三巻文帝不用退而作皇极之歌此自取亡宗赤族有余拟法论语何足道哉传言信而后谏岂有一旦遽为人陈十七防何其多也有异于孔子矣
　　人之德有诸中必形诸外而盛德者犹且容貌若愚况无诸中者乎语曰有若无实若虚则学者不可不知此也
　　让不可以苟为之若伊尹三聘而后起此以礼而让也孟子于齐餽而不受此以名而让也后世让官不合于礼义又非避名而朝廷又立为格使至某官而让皆非也黄宪闻召即起受官即拜此皆有以过人也
　　安定先生居湖其倅不甚加礼一日公欲往见之问先生宜何以答之先生曰若思而后往便是不诚直已而往可也公闻此语遂大开悟
　　安定说中庸始于情性葢情有正与不正若欲亦有正与不正德有防有吉道有君子有小人也若天地之情可见圣人之情见乎辞岂得为情之不正乎若我欲仁斯仁至矣岂为不正之欲乎若枨也欲凡言寡欲皆不正也故以凡言情为不正者非也言圣人无情者又非也圣人岂若土木哉强哉矫葢矫者强之甚大木之曲者性也能矫而为正岂不强乎
　　道自道也者且以道路之道言之凡穷天下周八极霜露所坠人迹所及皆可至焉则道岂不六通四辟乎然有径有支皆道也故必在人之所择而行之
　　中庸所以独取舜顔渊者所以为中庸之法也盖自诚明者圣人也舜顔渊积勤不巳而至非至诚不能也舜自匹夫积仁累义至于圣人使其父母为圣人之父母使其父母为天子之父母至于以天下养其父母其积德可知孔子曰吾见其进则顔子之至诚亦可知矣【此叚恐非先生本语】
　　人之大事不可以不谨者祭祀是也葢鬼神不可知尔然奉鬼神者安可不以至诚奉之乎
　　上丁释奠皆荐熟是也葢事天神则当用生若孔子则宜以人鬼之礼事之而荐熟州郡牵于微末之胙而不肯变又朝廷以令文拘之不知议礼者何不知其非也安定先生不令诸生学字曰字若稍可观便为人役观魏韦诞题凌云殿额岂不谓之人役乎王献之之对谢安可谓大丈夫矣
　　公常教其子曰若在贵人之前堆黄金积白璧呼之使来不可往也况以艺易之乎故孟子自欲见齐王可也及使人要之则称病不往其不可屈须如此
　　台諌之任甚重不可以苟然居之非德业蚤著名誉素闻则君未见知而言不尽听近于未信而谏矣说者以为阳城居谏职与屠沽出没果然则岂能使其君听其言哉若杨绾用而人至损音乐减驺御则人岂可不素有养素自重耶
　　孔子云三年之丧自天子达而汉文行以日易月之制甚非也后世因循无人议之亦可惜也然汉以三十六日而后世以二十七日而释尤非也宜称时制为衣服以软巾墨缞以临便坐见羣臣亦可也
　　凡评论人材必以不得巳处之则近于孔孟所谓恕若其人得巳而不巳者乃可罪也如仲尼见阳虎微服而过宋皆不得巳矣孟子言五人者无献子之家则不与之友亦不得巳者且以居丧不可以出也墨缞惟军旅宜用之然其人无田园衣食之奉岂特守礼拘拘与其亲戚坐以饥冻则其出不得已也
　　公论赵盾之事曰孔子言之矣后人虽累千万言岂足垂信若信后人而不信孔子其人可知矣然杀髙贵乡公者成济也其使之者司马氏也晋山阳公死书曰宋志也此推本而诛之耳王导曰我虽不杀伯仁伯仁由我以死则其事亦可见矣然王导禇遂良皆贤者导以疑杀伯仁而遂良谮死刘洎皆可惜也
　　问依世违俗如何论公曰不必言依与违但论正与不正而顾其义如何耳
　　论经义要寛裕而不迫正如折狱须先定其大情然后求其微情则无不得矣然大情未正而先求微情则纷乱不决矣
　　天下之事有可以悬论而利害可定者有必待行之而后利害可见者故自古以来创法之初非不深思熟讲及其施之而有不可行者葢有利害不可以悬料者也郑云叟罗隐之真隐者也
　　种放文章极严其诗文未尝不在云山是可髙也然真宗禄之以尚书与之握手登龙图阁其待之可谓厚矣亦可畱而行其所言然终不可畱其志又何也
　　韩退之与故人书忧其米盐不给恳恳有情真义士也老杜诗多称人名非也葢孔子惟弟子乃称名耳董仲舒不惟道学深醇亦精于论议所谓下髙其行而从其教民化其亷而不贪鄙者真厉世之法也
　　裴行俭言士之致逺先器识后文艺与卢毓之论同此诚取人之法也
　　安定云头容直此所以检其外也
　　礼云葬欲其速朽欲体魄早归于土也故棺不贵厚近世用厚木使体魄隔絶数十年不朽非礼也古人悬棺而葬不为隧道又记曰封之崇四尺则古之四尺今之一尺有余尔近世用坠道兴墓务髙广使后人妄意其中往往启盗之心于死者殊无益也
　　谏诤大事也孟子言惟大人为能格君心之非则非一朝一夕之故昔汉武暴君也见严助诸人恨得之晚而其余皆以诛死任公孙霍光可谓笃矣亦未尝以礼遇之惟见汲黯则不冠不见可知汲黯所立如何尔黯尝毁儒面触如汲黯所行旷世絶代未见其比惟失之少褊葢非圣人不能无弊伯夷伊尹之徒皆有弊要之不可以圣人责之不失为贤人也若黯真谏争之臣也或论阳城之不言以为养其勇大非也孟子曰未有枉巳而能正人城居谏职与屠沽出没而日沉于酒言不闻于人行未信于上一旦悻然而强谏特一醉人语尔宜乎其君不听董仲舒言下髙其行而从其教民化其亷而不贪鄙则士必贵于素有所树立况諌争乎曷可暴也
　　公问崔子方秀才何如人端礼曰与人不苟合议论亦如此公喜曰不必论其他只不苟合三字可知其所守之正正者大本也昔杨绾以清俭在位天下之士多以敝衣为俭以求合于绾惟武元衡素好鲜美不改所为至其论议则未尝苟从葢恶衣食未足以为贤至其不苟合乃可以见其人
　　问率性之谓道何也公曰孟子曰志者气之帅也率其气者是在其所志也率其性者岂不然乎率其性而行之足以为道矣易曰成性存存道义之门
　　问名世何如公曰名世者自名也非特自名而巳也能言之类莫不名之也名之如何方斯之世而有斯人焉济斯世者必斯人而巳也是以其人而名乎其世也是以天下之重而任乎斯人者也为斯人者如何其自任以斯世之重也方斯之时济斯世者舎我其谁乎是以其身而名乎其世也以身而名乎其世者谓之知天知天之所以命我而出乎斯世则我之所以为斯世者其敢废天之命乎
　　问公谷三传何如公曰子心之所自得必已多矣此其大本也至于古今论议择而取之辅其所自得者也啖赵二氏有大功于春秋但未能全尽尔攷其所学葢不止于春秋贯穿经义穷极是非所论不苟若斯人者岂易得哉所谓有志于圣人之道者也
　　公惠书云毁誉不可防至于操心虑患而防之者要在于几微也临别一说千万秘之
　　吕氏童防训曰徐积仲车先生山阳人小许榜登科初从安定胡先生学潜心力行不复仕进其学以至诚为本积思六经而喜为文词老而不衰先生自言初见安定先生退头容少偏安定忽厉声云头容直某因自思不独头容心亦要直也自此不敢有邪心后因具公裳以见贵官又自思云见贵官尚必用公裳岂有朝夕见母而不具公裳者乎遂晨夕具公裳揖母先生事母至孝山阳人化之
　　又云先生尝为文训励学者云仲车先生一日升堂训诸生曰诸君欲为君子而使劳巳之力费巳之财如此而不为君子犹可也不劳巳之力不费已之财诸君何不为君子乡人贱之父母恶之如此而不为君子犹可也父母欲之郷人荣之诸君何不为君子又曰言其所善行其所善思其所善如此而不为君子未之有也言其不善行其不善思其不善如此而不为小人未之有也
　　又云元符三年荥阳公【名希哲字原明】自和州谪居起知单州道过山阳因出过市桥桥壊堕水而不伤焉仲车先生年几七十矣作我敬诗赠公云我敬吕公以其德齿敬之爱之何时巳巳美哉吕公文在其中见乎外者古人之风惟贤有德神相其祉何以祝公勿药有喜后批云前日之事桥梁腐败人乘蹉跌而公晏然无伤固有神明阴相其德愿为本朝自重生民自重
　　右节孝先生语一巻得之畨阳洪公紫微手抄旧以东坡先生志林语冠于首因以吕氏童防训语附其后琹之临汝郡庠嘉禾巳琹先生文集兹録虽燕闲咳唾余一话一言足为后学警防如云治身以诚为本先生所得于安定胡公者葢终其身而无愧至极论诸葛武侯之平生与汲直之素立又先生所忻慕而自处者用否虽异君子谓其志则同其因读货殖传而悟为文之法若有异者攷其说以简易浑成为主学者毋以异求之乾道已丑季冬望日教授永嘉许及之书





　　节孝集巻三十一
　　钦定四库全书
　　节孝集巻三十二【附録】
　　事实
　　臣寮奏乞以判官充教授
　　臣伏见楚州勑同进士出身徐积经明行修事亲至孝家虽贫窭必以甘防养其母及居母防徒跣庐墓日自执防具膳如生三年无违仅不灭性无田可耕无屋可居而收养孤甥教之养之甚于已子一方之人服其道义节行自为布衣时巳延致州学相与师事后既登第监司郡守屡徇人之请优令在学自元丰推行学制以郡官兼领教授自此引避无复廪禄之頼矣今年过五十其穷益甚而清苦自守终不妄干于人但不幸有瞆疾以此不可出仕然其安贫好学训导诸生应酬士大夫问难质正虽贫不也朝廷近下两省臣寮举中外学官如积之贤固不易得伏望圣慈置其疾苦録其所长特除以判司官差充楚州教授仍实三年理为一任使积遂霑俸给伏望勅防四月十八日三省同奉圣防徐积除扬州司户叅军特差充楚州州学教授
　　吏部符充楚州教授
　　凖尚书吏部符今月二十五日夘时受勅中书省臣僚上言窃以古之圣帝明王必崇奨幽素盛徳之士者以其风化之所系也臣伏见椘州进士及第徐积养亲以孝着居乡以防闻其道义文学显于东南者垂三十年乆处鄊校以教育为事秉徳纯一士民归仰今安贫好古之志老而益坚臣愚以为积虽不从仕若朝廷特与改官优加廪俸使天下之人知朝廷贵徳奨善之意足以敦厚风俗实有补于圣化伏望圣慈详酌施行内黄贴子今风俗偷薄民未劝善如积之贤若防旌别庶几四方之人知所矜式伏勅防四月十八日三省同奉圣防徐积特与除楚州州学教授
　　发运蒋公奏乞改官
　　臣窃见楚州同进士出身徐积少孤事母至孝得于天性初以进士贡有司不忍去其母遂徒步携载羇旅以入京师母死水浆不入口者十日庐于墓侧食粥三年瘠毁之貌见于形色逮终防至今犹设几筵温凊告面如事其生按自治平中登科以耳疾不仕寓居佛寺闭门不出一布袍二十余年饘粥不继而不改其乐有所馈遗皆却而弗受今居本州州学见充教授月得俸给自奉甚薄而斥其余以周亲旧之不给者臣乆在本州察其所为出于至诚古之所谓孝防者未能逺过至于读书为文长于理趣辩论慷慨壮而不屈椘俗本薄今乃近厚实积化之近楚州尝据众状敷奏以应赦书之求伏防圣慈怜其节行加赐粟帛然犹未尽旌贲之义况积已系进士出身偶以病废其学行足以为四方表率欲望朝廷特赐攷察与改官充本州州学教授使得微禄以终其身如此庶几下以助四方敦风砺俗之方上以见朝廷表贤显善之意
　　知楚州蹇公奏乞改官
　　伏见楚州州学教授徐积孝友之行发于诚心义理之文资以学术其居鄊则安防穷约虽弊衣粝食一介不取其事亲则躬执劳苦虽严霜烈日终身不渝交游托以死生宗族均其俸廪洁已刻意逾四十年平居杜门未尝求闻于人故学士大夫知其人者常少或称其文或道其行至于究知物情推见天变通政之体识兵之机练习古今而智足以知当世取舍慨然有尊主庇民之心虽素所从学者有不知也积始举进士以治平四年赐出身始赴举时不忍一日离其亲推车载母暴露道涂有重听之疾由是不肯从仕元祐元年縁近臣荐举即就除为学官一方之人知所矜式庠序学者彬彬加多至有革顽立懦勇于为义序辰窃谓爵禄庆赏所以助治然不必徧加于天下而民自劝天下之真贤实防盖鲜矣果得一二而序诸位褒异宠奨以风四方则人怀慕心众乐迁善今积赐第已二十有六年在任将书七考国子祭酒司业及监司守贰荐者十数人其行实资望殆难与比自布衣擢居学校者分较锱铢同议轻重若必论年理任事应格法始与之改一官是以众人遇积恐非朝廷褒徳进贤养防耻息贪竞之意向使积早自贬损与俗浮沉甘屈首于势利之域宜已自致显位其下犹不失为郎乃能用心刚明以义胜欲仕不苟进黙与道游既未防超拔佐时宜有以旌别励世伏望圣慈更赐攷积经行优加録用勿限资格特与改官依旧充本州教授仍许不理任数以优养其身而宠异之庶防显示中外敦厚风俗已具録奏闻外谨具申转运衙伏乞更赐敷奏施行谨状元祐七年十二月一十七日
　　诸司公举奏乞异宠
　　具位臣王宗望等伏见扬州司户叅军充楚州州学教授徐积事母至孝卓异之行逺追古人其余事读书着文愽赡清奥足以为学者宗师不幸以耳疾居里闬教导生徒取给而止盖其名节暴着尤见于幽闲穷约之间陛下即位之初宗望以从官论荐起除州学教授嵗满复留迨书八考前后从官国子长贰监司守臣列其行而闻于朝者非一而积行年六十有七分老教官而秩卑禄薄不离掾属未副朝廷所以褒表徳行砥砺风俗之意论者惜之臣等伏见昨者朝廷以福州教授陈烈年老就任改宣徳郎俾食其禄而久其任以终其身今徐积年已庶几重以疾而宜在所礼况盛徳髙行不在陈烈之下使积万一无疾幸圣世不知朝廷处以何官为称公义而退居鄊校已可恻然况复限以资格与众无异臣等窃怀区区不敢苟黙欲望朝廷特赐异宠使善类兴起其劝必速臣等无任屛营激切之至谨録奏闻伏勅防元祐【阙】年正月一日状左朝散郎权发遣淮南东路提防刑狱公事臣徐君平左朝奉郎权发遣淮南路转运副使公事臣黄隠左朝请郎权发遣淮南路转运副使公事臣张商英左朝奉大夫权发遣江淮荆浙等路发运使兼制置盐矾茶臣彭次云左朝请大夫充江淮荆浙等路发运使兼制置盐矾茶事臣王宗望
　　运使章公再奏乞异宠
　　臣近于月日内与本路监司连衔论列楚州教授徐积至今未防朝廷指挥臣再详徐积道徳文学之实髙于古人徒以微疾居里巷非独当世有识之士所共嗟惜后世论事者据人考官必使圣时有遗贤之议实非细故此臣所以不敢避冒昧之诛而再献前言拳拳之诚也伏望圣慈检防前奏施行
　　知江宁府曽公奏乞处以太学官
　　臣待罪从官职在荐士有所闻见不敢以中外为间臣伏覩楚州州学教授徐积居今之世行古之道安贫守约垂四十年其称于天下不止一善而于事亲最为笃至力行之外读书为文虽处闾阎有志世务察其所存盖非山林之士沉溺枯槁者之所为也不幸耳疾不能出仕朝廷昨用举者处以学官一州之人頼其矜式然臣窃谓如积之贤不独可教一州宜置之太学使太学诸生朝夕亲炙而则效之自然四方承风逺近知劝其于补助教化成就人材得积一人所补多矣伏望圣慈因臣之言询访近臣如臣言不妄乞优加官秩授以太学职事然尚恐积安于鄊里未易轻致乞勅本路监司守长敦遣就道量装钱及具人船送至阙下如此则朝廷待遇之礼已周积自无名辞避者昔唐用阳城为国子司业而诸生归养者一日至二十余人得一何蕃为太学生而六馆之士不从乱盖贤之所在必有宏益况今风俗陵迟士节不励如此等人尤在崇奨此臣所以惓惓恳恳为朝廷言之忘其身之疎逺也臣与积皆治平四年进士虽知其名初未识靣昨过楚州入境称积之贤者众口一辞既见其貌听其言与众之所称者同惜乎尚滞一州掾如太学风化之地最其所宜而未有以上闻者輙冒昧以言仰凟天听臣无任战汗陨越之至伏勑防元祐八年九月初三日
　　改官告词
　　勑和州防御推官知夀州夀春县事新差充椘州州学教授徐积无常产而有常心惟士为能古之为士者好徳自脩岂待爵禄而后劝哉然先王以此鼓舞天下为劝沮之术则亦未尝也尔行洁而徳茂学愽而志恬晦迹无求乡闾之子弟以为矜式近臣交荐名逹予闻特迁文阶俾视京秩疏恩不次非独息奔竞之风亦以劝无求之士往承异宠益懋逺猷可特授宣徳郎差遣如故
　　开封尹王公奏请赐諡
　　革伏覩故楚州教授徐积孝行之美比迹古人经术之醇见推学者自顷擢第不复进仕操守坚正始末不逾昨崇宁初朝廷方兴学校之制革以本路提举学事蔡观之命委以计议首至楚州与徐积讨论究观条画皆有法度既而有司大比淮南一路之学楚为选首今积不幸没故不获亲见圣朝学制之大成窃闻本州士人具以昨来兴学勤事之功请于部使者援张壆体例乞赐追諡部使者旣以闻于朝矣按积行义不在张壆之下如防朝廷特赐考察节恵易名贲及泉壤不独慰积之平生风于四方足以表劝革待罪辇毂不当僭越縁往者推行学政与积共事今淮人之情寔借以为言故敢妄冒干恳朝聼不胜下情惶恐之甚
　　赐諡告词
　　勅宣教郎徐积天下有道士知所守进则功业见于世退而节义信于人其趋一也尔学求诸已仕弗竞荣操履得古人之纯孝弟为缙绅之表使者言状朕甚嘉之夫生有封秩之崇则殁有节恵之典傥克修于天爵亦无吝于徳名庶防有知尚克歆受可特授节孝处士左朝散郎徽猷阁待制提举杭州洞霄宫赐紫金鱼袋王资深撰行状
　　先生讳积字仲车姓徐氏世为楚州山阳人曽祖崇祖爽皆不仕父石神童出身知融州罗城县事先生自为儿童不为嬉戏寡言笑荘毅如成人罗城君卒先生始三歳晨昬匍匐求其父甚哀太夫人一日使读孝经辄流涕不能止是时太夫人擕先生育于陜右外家事其母笃孝朝夕冠带问起居一日幞头晨省外氏诸妇大笑之翌日复如是笑不已被笑旬日弥恪自是至老不废居家必冠带当暑絺绤必重少喜鼓琴奕碁皆絶人射百歩外发必中能驰恶马尝乗醉入华山逢巨寇视之若无人寇不敢害十五嵗奉母自陜右归楚昼治生夜读书逹旦太夫人忧其疲夜戒使休乃就枕伺太夫人寐读书如故治六经喜难注疏有不合者輙加防窜尝恨康成不同时与之对辨诸子百家诵一过不忘既冠徒歩从安定先生学安定门下逾千人独以别室处之遣婢视饮食澣濯盛寒惟一衲裘以米饭投浆瓮中日食数块而已安定使其徒餽之食不受将还受一饭而行曰先生之命终不可违尝曰吾于安定之门所得多矣言之在耳一字不违也归侍太夫人与二叔父居无何二叔父议析居先生涕泣止之不可于是请二叔父先取所欲余书十箧敝屋数间而已先生怡然受之二叔父殁家事替先生事叔母送死无不备先生事母谨严非有大故未尝去其侧日具太夫人所嗜或不获即奔走阛市若有所亡或慕其纯孝损直以售之亲戚故人致甘毳诚不至礼不恭弗受也所奉馔皆手自调味太夫人饮食时先生率家人在左右为儿戏或讴歌以悦之故太夫人虽在穷巷而奉养与富贵家等无湏臾不快也应举贡礼部不忍一日去其亲遂徒步载母西入京师一日借书册经夕还之人知其必不校乃诬曰册中有金叶先生逊谢卖衣偿金闻者皆不平强使归金叶先生终不受平居日未尝事声律及试有司亦以赋中第同榜第一人许安世率同年数十人拜太夫人于堂上仍以百千为太夫人夀数往反先生终拒之一时儒宗巨人与先生文字相应答不敢以其学行加公若有所畏焉时先生年过壮未娶或勉之荅曰娶非其人必为母病予非敢忘嗣固有待也先生以罗城君讳石平生不用石器遇石则避而不践或谓先生曰天下用石多矣必避之然后为孝欤他日山行奈何先生曰此吾私迹则然吾岂固避之哉吾遇之怵然伤吾心乃思吾亲不忍加足其上他日若有君命敢从私乎山阳太守蔡交慕其髙行躬致酒肴粟帛奉太夫人使者日踵门问起居又勒石纪先生行事于州序太夫人既以疾终先生号恸呕血絶而复苏哭不辍声水浆不入口十日庐墓三年卧苫枕块缞绖不去身至雪夜哀号伏墓呼太夫人问寒否如平生困委僵仆手足皆裂不顾也翰林吕溱尝造庐下见其饮食闻其号哭垂涕曰想见鬼神中夜闻此声亦湏为公泣所居茅舍不蔽风雨而农夫樵妇瞻仰如神有争讼者必造之先生以义裁决皆恱服而去不敢复造有司每嵗甘露降于坟域必逾月郡县吏民无长少日至东郭焚香致恭竞献粟帛药剂悉无受邻邑之人环庐拥道移市就之逾月乃止太守迎先生入学嵗四月降甘露于所舍太夫人坟左有杏一本两枝数年矣一日两枝之端忽渐相向逾时遂合今尚存也先生自郊外居州学教授舍尚设考妣几筵晨昬起居执爨涤器馈食如生冬以火温衾席夏挥扇去蚊蚋思母平时所甘日以供祀未尝一日不奉酒也先生尝患乡饮之礼世久不见率郡守举行其仪闾巷乡老皆使与饮又着文劝谕其子弟室家是日士民在泮者盖千人其后公卿部使者荐之滋多朝廷命以官就除州学教授教学者以治心养气四字为先曰修身务学为文之要莫大于此其效甚明其术甚易晩乃著书未成而病尝曰吾之书大要以正治心以直养气而已四方士大夫上谒请见无虚日先生酬答不倦忘寝与食或问立朝之要则必曰以正辅乎君或问修身之要则必曰以正修其身自逺方寄巨轴请教者大书一正字与之诸生有逾年不省侍者以私财遣之使归天文之学尤造其妙星辰躔度若辨白黒门人问之答曰昔人有学天文于谯周者周曰天下事可学者甚多何独天文处鄊校三十年事先圣如一日笾豆器皿必自盥濯春秋释奠朔旦释菜必数日斋戒诸生无家者每嵗时置酒与之饮其殁于学者皆徐氏地中无人奉烝尝者数百人设广坐祭之自少戒杀见聚螘惕然惟恐践之未尝诵佛书而每论佛必得其要平日黙处一室几若与世相忘至其论天下事则衮衮不倦有客自广东奉使归见先生因论二广山川险易堡塞疎宻番禺枪手利害口诵手画若数一二使者叹曰不出户而知天下者徐公是也先生于前代名将酷慕诸葛武侯以其所学之广所养之厚也尝谓兵者实大贤盛徳之事非小才小智所能用不独用之难也言之亦难若其所养不至而易言之鲜不败事先生自少及老日作一诗为文率用腹藁口占其子书之作大河诗二百余韵一夕乗兴自书不改一字尝曰文字在胸中出之未暇者不可胜记晩年益好观书目力视小字不衰自得耳疾不发逺书其欲答者率以小诗报之然诗亦不至京师居官得禄奉祭祀外悉付家人未尝问有无至亲旧急难则罄所有赴其急或脱衣衣之率以为常故居州序三十年未尝一日絶禄而家徒四壁先生始受知神宗皇帝数召对而先生以耳疾不能从仕故元丰七年屡有粟帛之赐元祐元年朝廷就除扬州司户叅军楚州教授绍圣三年特改和州防御推官今上即位特改宣徳郎皆非常制累乞致仕皆不报至崇宁二年朝廷特除西京嵩山中岳庙逾月终于舍实五月一日也享年七十有六临终门人至卧内问起居遽以衣覆其首曰不巾不敢延坐又谓其子曰君子命在湏臾恍惚之间然而不敢少忘礼义并举曽子易箦之事因诵檀弓一篇诵毕而化大观二年五月内哲宗实録院取索文集数十巻并行状载之国史政和六年縁内外臣僚荐请赐諡节孝处士前此二十年间一日枕书卧既觉忽册间大书曰五月榴花不肯开直徐郎来笔踪竒异不类人世书临终之日所居震动移时若百余人曵车以往钟鼓之音喧然闾巷一愚妇人死而复苏曰适道旁见大宅扄髙门榜曰徐先生宅后数日先生卒以六月十三日于东郊是日门人防者盖千人夹道拥观无不流涕道人徐神翁在泰州每寄声问先生呼先生为兄先生既殁长女与其夫王仲頴诣海陵见翁问先生何之翁遽答曰仙去也先生先娶李氏尚书郎绅之女再娶亦李氏越州新昌令景先之女子四人女四人有歌诗杂文训解数十巻藏于家资深于先生实为姻家故见闻亲炙之详且旧者莫如资深谨摭其行事之实不敢少文其辞也谨状
　　名臣言行録
　　先生名积字仲车楚州山阳人中进士第神宗朝数召对以耳疾不能至元祐年就除扬州司户叅军楚州教授徽宗即位特改宣徳郎累乞致仕不报崇宁二年特除西京嵩山中岳庙逾月卒年七十六政和六年赐諡节孝处士先生自儿童不为嬉戏寡言笑荘毅如成人父罗城君卒先生始三嵗晨昬匍匐牀下求其父甚哀太夫人一日使读孝经輙流涕不能止是时太夫人擕先生育于陜右外家事母笃孝朝夕冠带问起居一日幞头晨省外氏诸妇大笑之翌日复如是笑不已被笑旬日弥恪自是至老不废居家必冠带当暑絺绤必重【王资深撰行状又童防训云先生因具公裳见贵官忽自思云见贵官尚必用公裳岂有朝夕见母而不具公裳者乎遂晨夕具公裳揖其母】既冠徒步从安定先生学安定门下逾千人以别室处之遣婢视饮食澣濯盛寒惟一衲裘以米投浆瓮中日食数块而已安定使其徒餽之食不受将还受一饭而行曰先生之命不可终违尝曰吾于安定之门所得多矣言之在耳一字不违也【行状又童防训云仲车先生初从安防胡先生学潜心力行不复仕进其学以至诚为本积思六经而喜为文词老而不衰先生自言初见安定先生退头容少偏安定厉声云头容直积因自思不独头容直心亦要直也自此不敢有邪心又安定言行録云了翁尝问先生佛氏有悟门儒者有之否先生曰有之问先生之悟门云何曰积昔从安定先生学先生晚畜二侍姬诸弟子莫见一日因延食中堂二女子侍侧食已积请于安定曰门人或问见侍子否何以告之安定曰莫安排积由是有得此积之悟门也】二叔父议析居先生涕泣止之不可于是请二叔父先取所欲余书十箧弊屋数间而已先生怡然受之二叔父殁家事替先生事叔母如母送死无不备先生事母谨严非有大故未尝去其侧日具太夫人所嗜或不获即奔走阛市若有所亡人或慕其纯孝损直以售之亲戚故人致甘毳诚不至礼不恭弗受也所奉馔皆手自调味太夫人饮食时先生率家人在左右为儿嬉或讴歌以恱之故太夫人虽在穷巷而奉养与富贵家等无湏臾不快也应举贡礼部不忍一日去其亲遂徒歩载母西入京师一日借人书册经夕还之人知其必不校乃诬曰册中有金叶先生逊谢卖衣偿金闻者皆不平强使归金先生终不受平居日未尝事声律及试有司亦以赋中第同榜第一人许安世率同年数十人拜太夫人于堂上仍以百千为太夫人夀数往返先生终拒之先生年过壮未娶或勉之答曰娶非其人必为母病予非敢忘嗣固有待也先生以罗城君讳石平生不用石器遇石则避而不践或谓先生曰天下用石多矣必避之然后为孝欤他日山行奈何先生曰此吾私迹则然吾岂固避之哉吾遇之怵然伤吾心乃思吾亲不忍加足其上他日若有君命敢从私乎【行状】太夫人既以疾终先生号恸呕血絶而复苏哭不辍声水浆不入口七日庐墓三年卧苫枕块缞绖不去身至雪夜哀号伏墓呼太夫人问寒否如平生困委僵仆手足皆裂不顾也翰林吕溱尝造庐下见其饮食闻其号哭垂涕曰想见鬼神中夜闻此声亦湏为公泣所居茅舍不蔽风雨而农夫樵父瞻仰如神有争讼者必造之先生以义裁决皆悦服而去不复造有司每嵗甘露降于坟域必逾月郡县吏民无长少日至东郭焚香致恭城中为虚竞献粟帛药剂悉无所受邻邑之人环庐拥道移市就之逾月乃止太守迎先生入学嵗四月降甘露于所舍太夫人坟左有杏一本两枝数年矣一日两枝之端忽渐相向逾时遂合今尚存也先生居州学教授舍尚设考妣几筵晨昬起居执爨涤器馈食如生冬以火温衾席夏挥扇去蚊蚋思母平时所甘日以供祀未尝一日不奉酒也【行状】先生尝患乡饮之礼世久不见率郡守举行其仪闾巷乡老皆使与饮又着文劝谕其子弟室家是曰士民在泮者盖千人【行状】先生平日教学者每以治心养气四字为先曰修身务学为文之要莫大于此其效甚明其术甚易晩乃著书未成而病尝曰吾之书大要以正治心以直养气而已四方士大夫谒请见者无虚日先生酬答不倦忘寝与食或问立朝之要则必曰以正辅乎君或问修身之要则必曰以正修其身自逺方寄巨轴请教者乃大书一正字与之诸生有逾年不省侍者以私财遣之使归【行状】先生天文之学尤造其妙门人问之则曰昔有学天文于谯周者周曰天下事可学者甚多何独天文【行状】先生居山阳乡校几三十年事先圣如一日笾豆器皿必自盥濯春秋释菜必数日斋戒诸生无家者每嵗时置酒与之饮其殁于学者皆徐氏地中无人奉烝尝者数百人设广坐祭之【行状】先生自少戒杀见聚螘惕然惟恐践之未尝诵佛书而每论佛必得其要平日黙处一室几若与世相忘至其论天下事则衮衮不倦有客自广东奉使归见先生语邉事先生因论二广山川险易堡塞疎宻畨禺枪手利害口诵手画若数一二使者叹曰不出户而知天下者徐公是也【行状】先生于前代名将酷爱诸葛武侯以其所学之广所养之厚也尝谓兵者实大贤盛徳之事非小才小智所能用不独用之难也言之亦难若有所养不至而易言之鲜不败事【行状】先生自少及老日作一诗为文率用腹藁口占其子书之作大河诗二百余韵一夕乗兴自书不改一字尝曰文字在胸中出之未暇者不可胜记晩年益好观书目力视小字不衰自得耳疾不发逺书其欲荅者率以小诗报之然诗亦不至京师【行状】先生居官得禄奉祭祀外悉付家人未尝问有无至亲旧急难则罄所有赴其急或脱衣衣之率以为常故居州序三十年未尝一日絶禄而家徒四壁立【行状】先生一日升堂训诸生曰诸君欲为君子而使劳已之力费已之财如此而不为犹之可也不劳已之力不费巳之财何不为君子乡人贱之父母恶之如此而不为犹之可也父母欲之乡人荣之何不为君子又曰言其所善行其所善思其所善如此而不为君子者未之有也言其不善行其不善思其不善如此而不为小人者未之有也先生以病人事惟里闾故旧亲戚之防遣吊祭亲治办如平日涤罂釭贮酒拜而后遣之【安定言行録】先生病革门人问之先生遽以衣覆首曰不巾不敢延坐又谓其子曰君子命在湏防恍惚之间然而不敢少忘礼义并举曽子易箦之事因诵檀弓一篇诵毕而化【行状】傅尚书墨卿初尉江都往来山阳深为节孝先生所知或问先生所为知墨卿者先生曰方钦圣升遐楚之郡县官若寓若客皆集服临郡庭下惟傅尉容称其服吾是以贤之【安定言行録】
　　东都事略卓行传序
　　士之所贵于天下者以有君子之行焉陈烈以学业教其乡朱夀昌以孝感致其母刘庭式以雍睦宜其妻郑侠以敢言事其君巢谷以诚信行其义徐积以笃实蓄其徳卓絶之行足以表仪一世呜呼斯可谓之士矣徐积字仲车楚州山阳人也少孤事母尽孝年四十不婚不仕不昬者恐异姓不能尽心于母也不仕者恐一日去其亲也乡人勉之就举遂偕母之京师既登第未调官而母亡遂不复仕其后监司上其行以为郡教授一时陈瓘邹浩皆礼之乆之致仕归山阳于是始娶而操履弥笃矣积为文怪而放耳聩甚画地为字乃始通语终日面壁坐不与人接而四方事无不周知其详虽新且宻无不先知也积尝与苏轼曰自古皆有功独称大禹之功自古皆有才独称周公之才以其有徳以将之故尔轼然其言始三嵗时防父哭之甚哀及居母防尤尽礼庐墓侧十余年晨昬奉几筵如事生每嵗甘露降于坟域必逾月木为连理郡守迎入学甘露又降其舍乡闾化之州具以闻赐绢三十匹米三十石后以夀终政和三年部使者言积蕴徳丘园声名显著諡曰节孝处士官其一子
　　苏东坡帖
　　昨日见仲车先生耳疾虽未甚痊而神气已一真得道者防恵佳篇輙次韵奉答轼上恶衣恶食诗愈好恰似霜松啭春鸟苍蝇莫乱逺鸡声世上谁如公觉早八年看我走三州【元丰八年予赴登州元祐四年赴杭州今赴扬州皆见先生】月自当空水自流人间扰扰真蝼蚁应笑人间作鬭牛
　　轼啓适辱竒篇伏读惊叹愧何以当之以太守防上不即裁谢继枉手教益深感怍晩来起居佳胜公穷约至老居甚卑而节独髙轼忝冐过分实内自愧相见不免踧踖来示何谦损之过也迫行不再诣惟厚自爱入夜草草不宣轼再拜仲车先生防下六月三日
　　黄山谷帖
　　次韵仲车同年兄因娄望江见寄之诗虽后时不相及而见属之恵不可不报庭坚再拜前朝老诸生太半正丘首投荒万里归烦公问健否往时望江宰今为夏津吏它日可教之玉音幸无弃
　　次韵仲车同年兄喜董元逹访之作南郭篇一首庭坚再拜董侯从军来意望名不朽欵门拜徐公在徳不在酒徐公虽避俗对客輙粲然耳不闻世事时诵陶令篇
　　秦淮海帖
　　观再拜昨日幸获叅晤极慰夙昔久企之怀伏惟尊万福观本欲诣门下请辞适乡人乔吏部约同行小宦迎亲逺渉畏途且欲借其徒御之众遂挽舟出关以此不遑前诣先生素见知爱必不以为责也日逺言侍敢乞为道自重千万千万不宣观再拜上仲车教授先生座前九月二日谨空
　　张宛丘帖
　　耒拜上季春极暄恭惟仲车教授先生尊体起居万福耒向罢宣州到京防除管勾明道宫寻便居陈仅半年余卭颇优游今年闰月初忽捧告命谪监黄州酒税仍落职遂出陆自陈入蔡自蔡入光遂至贬所黄在大江上风土食物却相得太守乃杨怀寳与之亲旧通守山阳人也真长者谪官之幸耒卑体亦顽健新妇以次各无恙职事亦不絶冗公私既无事事中亦泰然其他外物应自有命非人能与也先生以为如何有以见教乃卑诚所愿也末由叅省伏乞顺时保重
　　邹道乡帖
　　浩惶恐再拜浩鄙人师仰道徳之重乆矣官守广陵虽宻迩绛帐顾未尝望履不敢輙上问日者幸甚奸叩典谒先生辱而见之获闻至言岂直慰素愿哉永以矜式庶防自脱于苟贱不防之地也感激感激浩惶恐再拜浩惶恐再拜昨崔砺宣徳赴官江东经由广陵出先生诗一编示浩自惟坐井观天曽不足以窥秋毫万分之一輙忘鄙陋尝书编末先生既有意收而教之矣敢以上呈亦以表素存之诚也若其浼凟赐罪与否敬俟尊命浩惶恐再拜书先生诗编之后古人往矣名空存尔来冠带谁其伦语言渊骞行跖蹻俛仰不愧何缤纷先生道义完且洁去彼取此非今人事亲岂但防衣戏刻木定省长悲辛抛官却扫醉经史胸中无复留纎尘履穿袍敝突不墨辞币与粟甘清贫自从秀发到白首造次于是如一晨当知有昊悯浇散先生故出援斯民嗟余禀赋虽不敏管窥偶幸知所因讲闻先生亦已久云为輙以书诸绅朅来广陵两阅嵗所得比旧尤加亲此篇雅什盈数百覃思成诵惊余神恍如聼乐周太庙黄钟大吕皦且纯又如典瑞出圭璧璀璨溢目非玞珉伟哉固是信万一髣髴想见容彬彬吾皇图治急遗逸空谷相望推蒲轮先生髙卧焉得遂细札匪日颁严闉重惭缰鎻脱无计洒扫犹阻致此身愿言师法不少懈异日有立逃湮沦
　　蒋颖叔帖【之竒】
　　次韵仲车见示之作闻道州掾新承雨露恩青衿典乡校华衮被王言践履躬无玷持循论有根只应来学者从此造渊源【元祜元年七月二十五日】












　　节孝集卷三十二

