　　钦定四库全书　　　　　集部三
　　咸平集　　　　　　　　别集类二【宋】
　　提要
　　【臣】等谨案咸平集三十巻宋田锡撰锡有奏议已著录考奏议乃明安磐所辑其文已全载此集中然宋史艺文志载锡奏议二巻文献通考载锡咸平集五十巻此本载奏议一巻书三巻赋五巻论三巻箴铭二巻诗六巻颂策笏记表状七巻制考词三巻以奏议与诗文集合为一编仅三十巻则亦后人重辑之本非其旧也锡常慕魏徴李绛之为人以献纳为已任国老谈苑记太宗幸龙图阁阅书指西北架一漆画箧上亲自署钥者谓学士陈尧叟曰此田锡之奏疏也怆然者久之则当时已重其言故其没也范仲淹作墓志司马光作神道碑而苏轼序其奏议亦比之贾谊为之操笔者皆天下伟人则锡之平生可知也诗文乃其余事然亦具有典型其气体光明磊落如其为人固终非淟涊者所得彷佛焉乾隆四十五年四月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　咸平集原序
　　故谏议大夫赠司徒田公表圣奏议十篇呜呼田公古之遗直也其尽言不讳盖自敌以下受之有不能堪者而况于人主乎吾是以知二宗之圣也自太平兴国以来至于咸平可谓天下大治千载一时矣而田公之言常若有不测之忧近在朝夕者何哉古之君子必忧治世而危明主明主有絶人之资而治世无可畏之防夫有絶人之资必轻其臣无可畏之防必易其民此君子所甚惧也方汉文时刑措不用兵革不试而贾谊之言曰天下有可长太息者有可流涕者有可痛哭者后世不以是少汉文亦不以是甚贾谊由此观之君子之忧治世而危明主法当如是也谊虽不遇而其所言畧巳施行不幸早世功烈不着于时然谊尝建言使诸侯王子孙各以次受分地文帝未及用厯孝景至武帝而主父偃举行之汉室以安今公之言十未用五六也安知来世不有若偃者举而行之欤愿广其书于世必有与公合者此亦忠臣孝子之志也苏轼撰















　　田司徒墓志铭
　　公讳锡字表圣世为京兆人唐徳之衰徙家于蜀昔武王封舜之后于陈春秋时公子完如齐子孙遂大食采于田而命氏焉厥后将有穰苴相有千秋斯可谓之着矣大王父易直王父诚皆隠君子也文而不耀父懿因公之贵累赠尚书左司郎中郎中善教于家尝命公曰汝读圣人之书而学其道慎无速为期二十年可以从政矣公服其训拳拳然博通羣书东游长安与昌黎韩丕复居骊山白鹿观数年器志大成防王府荐有声于京师太宗皇帝亲策天下进士擢公第二人时太平兴国三年秋也释褐除将作监丞通判宣城郡召还改著作郎俄拜右拾遗直史馆赐五品服出为河北转运使改知相州就除左补阙移桐庐郡迁起居舍人还判登闻院寻以夲官知制诰进兵部员外郎充职以直言改戸部郎中出守淮阳以留狱之谤左降海州团练副使起为工部员外郎直集贤院移戸部郎中真宗皇帝即位迁吏部郎中判审官院兼通进银防封駮司赐金紫求出典海陵郡还防兼侍御史知杂拜右议大夫史馆修撰以咸平六年十二月十一日终于私第享年六十四公自白衣巳有意于风化上书阙下请复乡饮礼又请修籍田礼及在朝廷知无不言太宗初既取太原攻范阳未下帝怒不赏平晋之功中外嚣然而不敢言者独公上书论谏理意深切帝感悟玺书褒答赐内帑钱五十万僚友谓公曰今日之事觧矣宜少晦以逺谗忌公曰事君之诚惟恐不竭矧天植其性岂一赏可夺耶在河朔暨相州累章论边事至桐庐郡以吴越之邦入朝廷未久人阻礼教邈如也而公下车建孔子庙教人诗书天子赐九经以佑之自是睦人举孝秀登搢绅者比比焉在郡闻禁中火拜章极言上嘉之及还眷遇愈隆防干明节馆阁中多进歌诗帝独喜公之辞乃依韵和赐令宰相宣付公又上封禅书谓五代之乱人如豺虎不图复见太平宜崇检玉之礼以答天意公在西掖会京畿大旱祷祀无应遂抗言切于时政故有宛邱之行咸平初出使秦陇回上三章言陕西数十州苦于灵夏之役朝廷为之戚然出海陵之初以星文示变拜防请降诏责躬上奉天诫真宗皇帝嘉其意屡召对便殿及行降中使抚安仍加宠赉爰有翰林学士承防宋公白举公贤良方正以副天下之望一日召对久之且曰陛下以皇王之道为心臣请采经史中切于治体者上资圣覧帝深然之乃具以进诏答曰卿能演清浄之风述理乱兴亡之夲备观鍳戒朕心涣然所撰三十编皆隠其目公奉事两朝由遗补歴御史至谏议大夫前后章疏凡五十有一尝谓诸子曰吾每言国家事天子聼纳则人臣之幸不然祸且至矣亦吾之分也及终有遗表陈邦国安不忘危之意其家弗预焉天子怛然命中使赙之有制痛悼赠尚书工部侍郎二子改大理评事持防中并给月俸哀荣之礼可谓至矣后以二子登朝累赠兵部尚书寳元二年四月二十四日与夫人合塟于泗州临淮县归化乡之重岗原礼也公娶杨氏再娶奚氏封江陵县君能循法度以配君子长子曰庆逺今为驾部员外郎次曰庆余今为比部郎中并克奉堂构有能政于四方女三人长适王氏次适厐氏季适张氏皆以妇道称公动必以礼言必以法贤不肖皆惮服之出家二十年未尝趋权贵之门在贬废中乐得其心晏如也着文章成三十卷目之曰咸平集行于世论者曰在大禹时臯陶矢厥谟在汤武时伊尹周公为之训诰故教化纪纲莫盛于三代而子孙有天下皆数百年秦灭诗书其风不绍至西汉得贾谊董仲舒其言可以追先王之烈而弗克施使后世王者无复起三代之心由汉始也皇宋定天下太宗锐意太平真宗之初复亲擢俊乂如田公之徒并见奨用惜乎不终其才岂皇天之意特厚于古欤仲淹防闻髙风未尝获逰其门今驾部书先君之旧业索文于江外仲淹敢约而修之又采旧老之言而作铭曰呜呼田公天下之正人也言甚危命甚竒尽心而弗疑终身而无违呜呼贤哉吾不得而见之范仲淹撰














　　田司徒神道碑隂
　　余自始学未冠闻故谏议大夫田公当真宗践祚之初求治方急公稽古以监今日有献月有纳以賛成咸平盛隆之治私心慕仰想见其为人熈宁中始识公之曽孙偃师府衍因就求观公之遗文后十余年为武胜军节度推官知沈邱县事以公文集及墓铭相示且命余为神道碑其墓铭乃故参知政事范文正公所为也范公大贤其言固无所苟今其铭曰呜呼田公天下之正人也虽复他人竭其慕仰之心颂公之羙累千万言其有过于此乎余于范公无能为役范公恨不得见田公果如何人哉余不惟愚陋不学且不为人作碑铭巳久不敢奉命然常怪世人论譔其祖祢之徳业圹中之铭道旁之碑必使二人为之彼其徳业一也铭与碑奚以异曷若刻大贤之言既纳诸圹又植于道其为取信于永久岂不无疑乎愿审思之脱或可从凟附刻于碑隂之末司马光撰
　　钦定四库全书
　　咸平集卷一　　　　　　　宋　田锡　撰奏议
　　上太宗应诏论火灾
　　雍熈元年六月诏曰朕以不敏不明托于兆人之上夙夜祗惕罔敢怠荒頼九庙储祥上天垂佑万务粗治于今九年而数日前迅雷之中烈火遽作既延灾于正殿盖示谴于朕躬恐畏震惊不遑宁处上天警戒必有由然岂非刑赏之有愆措置之未当或近习之屏蔽致物情之壅塞赋调未得均一贤良多所沦滞有一于此是斁政经予心惕然思闻其失内外羣臣等所宜各竭忠恳共申谠议必期无隠朕将覧焉
　　臣伏念臣才谋不逮于古人职次忝居于谏省敢不常思补报用答休明六年九月十三日诣閤上书昧死言事陛下于是下御札俾入直谏降勅书奨臣敢言七年十二月十四日又再上奏疏入逓而不知逹与未逹直言虽求用而不知行与未行今日陛下有所因方欲闻至言有所为方切待直谏引咎自戒修徳弥新臣谓责在近臣而不在圣躬罪在臣辈而不在陛下日近陛下有朝令夕改之事由制敇所行时有未当而无人封駮者给事中之过也给事中若任得其人制勅若许之封駮则所下之敇无不当所行之事无不精事无不精则垂为典彛敇无不当则编为格式岂有朝令夕改之岂有不精不当之虞也臣又见陛下有舍近谋逺之事由言动所为未合至理而无人敢谏诤者是左右拾遗补阙之过也今遗补是侍从之臣而不得在左右职分当献替之事而未有上封章自此国家举事有不便于时遗补不敢谏朝廷法令有不合于道遗补不敢言加以时久升平天下混一致陛下谓升平自得资陛下以功业自多日迁月移浸成圣性左取右奉无非睿谋所以陛下出一言乃以谓汤武可偕陛下行一事乃以谓尧舜可继自纉大位于今九年四方虽宁万国虽静然刑罸未甚措水旱未甚调陛下谓之太平谁敢不谓之太平陛下谓之至理谁敢不谓之至理方欲为民求福报天之功有事于太山展礼于上帝人谋虽克天意未从火于禁中将觉悟于英主诏下海内遂布告于舆人近臣闻陛下感悟之言宁不惕厉谏官阅陛下忧勤之诏谁不仿偟臣所以谓过在近臣不在圣躬罪在谏官不在陛下臣死罪死罪然臣两度上疏而陛下不用一二今臣在外而陛下委之以分忧碌碌随众忧旷遗之靡暇皇皇有志畏谏诤之未能今幸天啓圣心神賛皇运感陛下虚伫待犯顔之谏致陛下専精求逆耳之言臣是以再罄愚复伸鄙见臣所谓陛下有朝令夕改者试举其一二以明之置而寻废者农师也禁而不严者车服也臣所谓陛下舍近谋逺者试举其一二以明之宰相不得用人而委员外郎差遣近臣専受责而求令録封章也此章奏必多聼用必广聼用既广则条制必繁条制既繁则依从者少既依从者少则是法令不行法令不行则由规画未当有如前年敇下令邻近州府毋差司理判官至今年敇下却令夲州仍旧差置又如前年敇下应征科官吏限前得了即与超陞限外未了即当降黜即不以县有大小之分税有难易之征土田沃瘠之不同嵗时豊稔之不等风俗勤惰之各异官吏能否之各殊而一槩以程限所拘一例以陞降为定自后未闻限外欠者降一官限前了者陞一人此无乃垂之空言示之寡信乞今后凢有所奏或有所陈幸陛下察而审之令大臣议而行之盖臣下言之则谓封章陛下行之则出为法令法令可简而不可使繁制度可承而不可屡变变易不定是彰思虑之不精繁多难依是令手足之无措也尚书曰临下以简又曰得师者王今宰臣若贤愿陛下信而用之宰臣非贤愿陛下择可用而任之何以置之为具臣而疑之若众人也百官若举其职愿陛下聼而用之百官未称其职愿陛下量其才而用之何以置之为备员而待之若冗秩也臣谓百职若举则万事从而自理百官未修则万务从而亦隳必若任而疑之则上下非一心疑而用之则君臣非一体何则疑能生谤谤能生疑疑从谤生则父子之道或偶亏于慈孝谤因疑起则君臣之际或变成于怨尤魏文侯焚谤书陛下固当知之令狐楚有辩谤论陛下时宜覧之若然则保得臣下始终全得君上恩宠方谓君为元首臣作股肱也【雍熈元年八月上时以右补阙守睦州太平兴国六年九月七年十二月两疏】
　　上太宗答诏论邉事
　　臣伏覩今月十一日御札宣示内外文武臣僚以北鄙多虞契丹为患延伫良策降谕徳音询御侮之嘉谋问安邉之逺畧俾悉陈于异见将择用其所言臣之颛愚岂足上副宸臣之狂直敢不罄尽鄙懐倘敭纳可裨于事宜则明圣不罪于狂瞽臣每读史传详观古来边徼用兵乃是常事朝廷设备自有常规举其大畧而言之不过训练师徒选择将帅广増蓄备多置屯田严其城池明于斥堠谨于烽火利其甲兵行间谍以离敌心禁侵扰以怠敌意待彼羸弱因势取之其宾服以徳绥之此皆方策备陈采择可用也舍此则未见御边之术用此则在知临事之宜兵机则不可定谋邉议则须依古制今具条奏惟陛下择而行之
　　一今之御边无先于选将帅既得将帅请委任责成不必降之以阵图不须授之以方畧自然因机设变观衅制宜以此无不成功以是无不破敌昔汉之西羌犯塞攻城邑杀长吏赵充国年七十矣上使丙吉问曰谁可为将充国对曰无逾老臣以是言之则请令宰臣以下各举堪为将帅者又令宿旧武臣素有闻望者亦令自举然后陛下详择而用之又赵充国既为将宣帝遣问曰将军度羌虏如何当用几人充国曰百闻不如一见兵难隃度臣愿驰至金城图上方畧然羌戎逆天背叛灭亡不乆愿陛下以属老臣勿以为忧以是言之昔充国为老将尚谓百闻不如一见况今委任将帅而每事欲从中降诏授以方畧或赐与阵图依从则有未合宜専断则是违上防以此制胜未见其长伏乞速命宰臣令举良将及令素有闻望宿旧武臣自举其能及举所知者也
　　一将帅行恩信防士卒必丰财货方得士心昔赵奢为将所得王之赏赐尽与军吏又李牧为将军市之租皆用飨士卒魏尚守云中其军市租尽以给士卒出私飬钱享賔客军吏是以匈奴不近云中之塞今国家所命将帅虽古今异宜凡有给赐今则谁敢效古散家财赏士卒去吝啬有防何也若以年年供亿挽运老师费财曷若厚给将帅使之赏用也又闻近侯伯亦有防直三五十人习骑射为心腹每出入阵敌得以防直随身翼卫主帅后来不敢飬置昨来杨业陷阵访闻亦是无自巳腹心从人防助捍御以致为敌之所获今虽时异事殊然废置利害亦须询访行之
　　一今之御边以沿邉诸郡有勇智者命为刺史委之自用方畧警急利便事讫方奏使人人各尽其才术此必为陛下各立殊勲控制侵侮昔后汉郭伋为渔阳太守时匈奴数抄郡界邉境苦之伋乃整饬士马设攻守之畧匈奴畏惮不敢入塞人得安业在职五嵗戸口増倍又张堪为骑都尉破匈奴于髙栁拜渔阳太守捕击奸猾赏罸必信人皆乐为用匈奴以万骑入渔阳堪乃率数千骑奔击大破之郡界以静乃于狐奴开稲田八千余顷劝人耕种以致丰富百姓歌之视事八年匈奴不敢犯塞以此言之则沿邉诸郡请令择有智勇者为刺史必副陛下之忧寄也
　　一今之御边更在悦取军情凡经拣退尚堪力役者却与元夲料钱其殁阵及守戍死亡兵士所有在营老防宜矜悯优恤或给赐令各存活勿使寒饥无所归向又不可取充洒扫裁缝之其次防中新招到军虽稍有身手之材未宜便令管辖旧人须是经厯行阵稍知军伍次第微有効者方令充节员所贵巳下亦各甘心兼易为驱使若曽有功劳未得优赏者即乞别作名目优异酬赏臣未知朝廷府库钱帛之大数亦不知国家支费用度之众寡若陛下省罢塔庙之费耗回充军旅之赏给则孰不革其怨心孰不致其死力若是破敌必副陛下平戎之心也
　　一今之御边亦宜别设条例等第立赏若得一堡垒或复一障亭与某官与若干赏赏不逾时必诚必信条例不烦令军中晓防此必有果敢智谋之士副陛下之立赏也
　　一今之御边又宜以重赏召募敢死之士仍依古来选士之科以取士卒亦于军中择取应得选士之条目令举其六七更可详酌増损且防兵书言之取曽习韬钤者有谋画者又取能知敌情伪者取能知山川险易径路迂直者取强力过人能斩将搴旗者又取徃复数百里不及暮至者又取能破格舒钩或负数百斤行五十歩者又取趫防若飞能逾堑垒出入无形堪窥觇者各区别技能置立部分以副将帅之指使也
　　一今之御边外则委任将帅内则询谋宰臣行一事必使宰臣知之出一诏必令宰臣议之臣闻前年出师向北命曹彬以下欲取幽州是侯利用贺令图之辈悮惑圣聪陈谋画防而宰臣昉等不知又去年招置义军刺配军分三边宰相普等亦不知之岂有议边陲发师旅而宰相不与闻若宰相非才何不罢免宰相可任何不询谋今宰相普三入中书再出蕃镇重望硕徳元老大臣人所具瞻事无不厯乞陛下以军旅之事机宻之谋悉与筹量尽其规画此乃国体君父至公臣闻偏信生奸独任成乱侯利用贺令图等既悮陛下机宜于前无令似侯利用贺令图者复悮陛下机宜于后伏乞陛下一一与宰相谋议事事与宰臣商量悔目前独断之明用今后公共之理则事无不允当下无不尽忠则大臣之间足以副陛下忧勤之防也
　　一今之御边在乎辨邉上奏报之虚实察左右防蔽之有无奏失利则未必尽言报大防则不足深信陛下未当信而先信陛下本欲知而未知如此何以料安危如此何以防成败安危成败之理乞陛下详而察之
　　一今之御边无先于用谍兵书曰事莫宻于间赏莫重于间北方自有诸国未审陛下曾探得凡有几国否几国与契丹为雠若悉知之可以用重赏行间谍间谍若行则其国自乱其国自乱则邉鄙自宁昔李靖用间破突厥心腹之人自离贰也书在唐史其事可知今募能往絶域鬭乱蕃部使交相侵害如汉之陈汤传介子之流则不劳师徒自然归化此可以缓陛下忧邉之心也其余谨烽火明斥堠亦可以依古法为警备赵充国传曰五星出东方中国大利蛮夷大败大白出髙用兵深入敢战者吉虽天道逺而难知然昭昭垂象纬者为陛下言兵之利害也
　　一今之御边凡召发兵士或储般粮草亦宜谨静勿使喧烦臣窃闻去年于戸税上折科马草及官中和买当买纳未足之间即有使臣催督贫下戸妇女有行科校者又闻汴河干浅遂分南河水添注汴河以待漕运国家计度何在而临时一至于此辇毂之下岂无外国谍人臣即不知见在军储支得几年若是无九年之粮实为无偹若是无三年之粮实为窘急若不窘急则何以科校妇女而纳草添注河水而待漕运也
　　一今国家富有天下精卒利兵计有百万然无将帅为陛下治兵昔呉起为将为士卒吮痈霍去病为将汉帝欲为治第去病曰匈奴未灭何以家为窦婴为将若得赐金千斤陈于庑下军吏过者輙量取为用未谕陛下以今之将帅如呉起霍去病否若以臣所见则将帅必无其人何以知之将帅肯为士卒吮痈乎若赐第宅肯不要乎将帅非材即无威名何以使契丹望风而惧今有居显位食厚禄为国之谋即不足奉身之谋即有余何以副陛下致太平之心何以致陛下成清静之理然以臣所见凡小小公事不劳陛下一一用心若以社稷之大计为子孙之逺图则在乎举大畧求将相帝王之大体也设如人欲理身先理心心无邪则身自正欲理外先理内内既理则外自安臣谓邉上动由朝廷动之邉上静由朝廷静之任贤相于内则百职举而纪纲振委良将于外则四裔静而邉鄙安臣之愚备于此矣
　　一已上条奏悉是国家已然之事所以劳陛下谋及卿士询于蒭荛凡百臣僚悉陈所见然臣谓国家复有未然之事得不为陛下言之得不为陛下忧之今敌主一姥而已用黠猾为谋主颇有轻中国之志今春夏必渐退秋冬必复来制之御之惟在前所筹数事而已若将来敌人御之而不去边境备之而未宁加以契丹间谍于西蕃汉家未断其右臂即秦陇千里之外沙玉关之西恐非国家之所有万一兵歉相仍冦盗多起此时何以谋之此时何以御之圣人不能不灾而能御灾今陛下圣徳合天国家无虞万里晏然居安思危之计得不由未然之事而预防之此亦御边之逺意也已然之患既陛下徧访直言未然之虞乞陛下常切留意
　　右臣备位掖垣忝司诰命祗奉睿防俾陈方畧昧于时事思虑不精然于狂愚庶或可采【端拱二年正月上时为知制诰】
　　上太宗论军国要机朝廷大体
　　臣伏念自忝谏垣今已周嵗无一言可禆时政无一善上答君防盖以陛下文明无事可谏朝廷公正无事可言然尸禄旷官忧惭益切尽忠补过夙夜宁忘今輙以军国要机朝廷大体布在一疏上达四聪伏乞陛下察而恕之容而用之臣所言军国要机者一朝廷大体者四今为陛下引谕而言之臣闻古先圣人牢笼天下弛张睿畧舒卷人心使万人之心如一心四海之意如一意有若驭马又如铸金善驭者使之驰则驰使之止则止善铸者使之圆则圆使之方则方苟失其机又失其时则万人不一心四海不一意亦犹不善驭马不善铸金使之驰而不驰使之止而不止使之圆而不圆使之方而不方若是则危与乱虽未萌而不得不忧机与时虽未失而不得不惧故古人云居安思危又曰理不忘乱臣每念有唐之末天下分离中原土疆不过千里自先帝恢张皇业开辟天下平吴取蜀易如破竹惟河东遗孼终不能平洎陛下一举取之功名光大世宗先帝所不及也然自河东破后圣驾回旋诸军之心皆望赏赐四海之内亦俟霈恩岂谓陛下未覃赏防之恩未行策勲之礼经今二载所谓逾时今北方之国不来朝贡幽州孤垒未复封疆臣以国家兵甲之强朝廷物力之盛灭敌人甚易取幽州不难然自古制御逺人但在示之以威徳示之以威者不穷兵黩武不劳人费财示之以徳者比之如石田容之若天地或来朝贡亦不阻其归懐或背驩盟亦不怒其侵叛臣伏虑陛下以幽州未取契丹未平一旦又来扰邉万乘复思再驾欲快圣意欲展睿谋虽举必成功动无遣筭然臣请陛下或展郊禋之礼或行封禅之仪因此赏河东之功因此示策勲之信人心懈怠者复悦军功劳苦者终酬帝泽滂沱物情通泰所谓陛下驾驭其意镕铸其心使之驰则驰使之止则止使之圆则圆使之方则方苟不以威信铸其心恩恵驭其意臣恐使之驰则止使之圆则方当是时陛下必念臣今日之言陛下必思臣今日之谏也此谓军国之要机一也又念交州未下战士无功春秋谓老师费财兵书曰顿兵挫鋭臣闻圣人不务广于邉鄙惟务广于徳业武有七徳陛下何不广之天生四裔陛下何须收之必若圣徳日新皇风日逺逺人自然入贡外域自然来降苟不来降又不入贡彼国自有灾疠彼人自罹凶荒尚书曰惟徳动天又曰四夷来王周易曰圣人先天而天弗违天且弗违况逺人乎臣尝读韩诗外传言成王之时越裳来贡九译而至周公问其所以来其人曰天无迅风疾雨海不扬波三年矣意者中国殆有圣人盍徃朝之昔太宗征辽魏徴苦谏及正观太平之后天下州郡三百有六十覊縻之州有八百屯田置戍悉在外荒岂是一一加兵然后方来内附今陛下取交州何速况大国视交州谓之瘴海去者不习风土兵在彼中留滞颇乆愿陛下且罢斯役暂息南征交州未平不足损陛下功业交州既得不足光陛下威声臣但以老师费财为可虑顿兵挫鋭为可惜盖征讨之役费用非轻皆生民苦力之物悉诸国所供之赋乞陛下惜轻费之用望陛下念征伐之劳此谓朝廷之大体一也臣尝读六典左右拾遗补阙掌供奉讽谏凡发令举事有不便于时不合于道者小则上封大则廷谏臣又读唐书见给事中得以封駮诏书封谓封还诏书而不行駮谓駮正诏书之所失又起居郎起居舍人得在天阶之下备书王者之言今来谏官寂无声影设使诏书有所失审制敇有不可行给事中不敢封还而不行不敢駮正其所失给谏既不敢违上防遗补又不敢贡直言其次起居郎起居舍人不得立轩陛之间不得记言动之事使圣朝好事或有所遗而不闻致陛下徳音或有不知而不録加之御史不敢弹奏左右丞今尚阙员又中书舍人是陛下近臣司陛下诰命臣每于起居日但见其随班而进拜舞而回未尝见陛下召之与言未尝闻陛下访之以事臣虑其各有所见欲待问而方言各有所陈欲因便而方奏伏乞陛下或询访以事或宣召与言冀各尽其诚心兼得观其器业又今三舘之中虽有集贤院书籍而无集贤院职官虽有秘书省职官而无秘书省图籍臣伏读去年九月十一日所降制敇条贯百官仍于朝堂习仪又委宪司申举此则陛下思复古道大振朝纲臣惟见所习者仪未见所举者职如职业各举则威仪自严君有君之威仪臣有臣之礼法何患百官不整肃何患庶政不允厘臣乞今后给事中得以封駮诏书起居郎起居舍人得以纪録言动御史得以弹奏谏官得以抗言左右丞得以紏辖防司中书舍人得以祗膺頋问中书舍人得备问则皇猷日新左右丞得辖防司则风宪益整谏官抗言则陛下闻所未闻知所未知御史弹奏则百僚震悚一人尊严起居郎起居舍人得在左右则盛事无遗国史大备给事中得以封駮则诏敇无误出政事无错行此朝廷之大体二也今天下一家海内万里四方所凑辇下骈阗万货所归京师富盛军营马监无不髙严佛寺道宫悉皆壮丽陛下又新西苑复广御池池若汉之昆明苑若周之灵囿足以为陛下宴逰之所足以为圣朝宏大之规惟尚书省是前代所营公宇低隘南宫二十四司不在其间六尚书无夲防诸郎官无廨宇至于九寺三监寄在内前廊下加以礼部无贡院试处非省垣每年试举人权就武成王庙非太平职司之制度非清朝文物之规仪乞陛下俟西苑毕工御池罢役重新省寺用列职官此则朝廷之大体三也臣又每于行路之次见有覊锢之囚荷以铁枷不觉自骇不知其人所犯何罪又不知其囚复是何人臣谨按刑统准狱官令枷杻各有长短钳链各有轻重制度尺寸并有刑书未见以铁为枷者也凡今州县欲笞一小罪絷一轻囚必详格文书依典法奉国家所颁之律遵法寺所定之科以铁为枷事出法外伏乞陛下厘革此法免伤皇风昔太宗因看明堂图见人五臓皆系于背圣慈恻隠免人徒刑况太平之时将刑措而不用至仁之主宜钦恤以居先此则朝廷之大体四也臣所言者要机乞陛下审而察之所举者大体乞陛下采而用之臣不任感恩思报激切屏营之至【太平兴国六年九月上时守左拾遗】
　　上太宗条奏事宜
　　臣备位谏垣出官河朔虽励忠勤之节未伸謇谔之诚尸素自知彷徨益切何以分陛下忧勤之寄何以副朝廷委用之恩敢不夙夜有思涓埃欲効愿以刍荛之见上希英圣之知今陛下命以颁条委之理郡亲民之心无先于此苟若所理之郡事简狱空所亲之民风淳俗厚所谓莅民有术御下有能足以副朝廷任用之恩有以彰陛下忧勤之防然事有无从而得简狱有无因而久空民风未致于淳和物俗未臻于淳厚虽有莅民之术无得而施虽有御下之才无从而设况臣闇懦御下非才以臣愚防莅民无术但可言其久恤其未安久者昔近并门邻于敌境备邉之费御冦之兵二十余年民不遑息未安者今以北敌迩于塞垣屯兵御边飞刍挽粟三十余郡民不甚丰筦榷货财网利太宻躬亲机务纶防稍频臣所谓网利太宻者酒麯之利但要増盈商税之利但求出剰或偶有出剰不询出剰之由或偶有亏欠必责亏欠之过逓年比扑只管増加逓月较量不管欠折然国家军兵数广支用处多课利不得不如此征收筦不得不如此比较穷尽取财之路莫甚于兹防通殖货之源未闻适变似不知止殊无定期今乞国家以闗市之征定其常数酒麴之利授以常规或偶有増加不更求出剰或偶有亏折即可令于出剰时补填且如州县征科农桑税赋年丰则未闻加纳嵗歉则许之缓征自然理得其中民知所措何以言之民生于利亦犹鱼生于水也民困于利又如水涸于鱼也愿更主于谠议别布新条当生民既庶之时是求理酌中之际天下幸甚海内幸甚臣所谓纶防稍频者臣尝读扬子法言曰圣人之道犹日中又尝覧太公六韬曰圣人之道犹龙首龙首谓髙视而逺聼日中谓融明而烛幽是知君有居上之威仪臣有奉上之职业君道务简简则号令审而人易从臣道务勤勤则职业修而事无壅臣伏见陛下忧民太过视事太勤每日早于崇徳殿受百僚之朝至日午于讲武殿视万机之事或进呈申状或拣阅军人或躬问缧囚或亲观战马自匦而进者或详其词理挝鼓以闻者或询彼寃诬皆金口言辞人人省问天心揆度一一区分有以见陛下劳万机之神自此见臣下亏事君之职况今四方无事多垒尽平何以劳陛下如此太勤何以使三公因此无愧盖陛下虑四聪或有所未逹万机或有所未知文王之心遂朝乾而夕惕成汤之意贵孜孜于日新然陛下何不移此勤劳以求贤何不改此精専于选士谏官则寘之左右御史即委以紏弹给事中当材者许之封駮诏书起居郎有文者命之纪録言动百职如是各举其业千官如是各得其人则何忧事不允厘何虑民不受赐今有司指挥多以劄子取圣防官员注拟必须引见聼敕裁事若允当则既由宸事若未当则亦归睿断如此皆劳天聼安用有司致陛下视事太勤忧民太过况宫阙乃尊严之地轩墀列清切之班可以延伫贤良询求理道岂宜使押来囚系或病患军人或虚词越诉之徒或侥幸希恩之辈引之便殿得近天顔陛下则随事指挥临时与夺其间有骤承顾问上惧天威或偶有敷陈稍惬圣防性懦謇讷者口虽奏而未尽其心奸诈辩辞者言虽当而未必有理陛下或赐之恩泽或寘以刑名然睿鍳周通出令固无于枉滥而帝廷清肃【阙】　岂称于喧嚣加以条理事宜或伤频并施行诏敕遂至稠重礼曰王言如丝其出如纶王言如纶其出如綍喻其以近及逺渐光大于万方以言训人可常行于百代简而且要人则易从繁而又难人则易犯书曰临下以简又曰御众以寛御众不以寛则获罪者多临下不以简则从令者少况帝王有常道禁令有常程施令贵于必行设禁贵乎必止若令之无节奉而行之者必难禁之无时遵而止之者亦寡臣所谓网利太宻既如彼纶防稍频又如此愿陛下寛臣敢言之罪察而审之望陛下聼臣敢谏之言择而行之臣复有未谕圣意之事三又有奏请可行之事二未谕者今内职诸司各有公廨禁林近侍各有夲防中书是宰相职事之堂相府是陛下优贤之地今则于中书外庑置磨勘一司较朝臣功过之有无审州郡劳能之虚实睠言是职夲属考功岂考功之职不修而磨勘之名互出殊非雅称深损大纲此臣所谓未谕圣意之事者一也其次御史防夲不禁人今为系囚之所大理寺旧来置狱今为检格之司授人之职者夲贵当材鞫狱以情者自然无滥或诸侯有大过或百姓有深寃乃命防臣委为制使宪府之风规自别刑曹之按鞫无疑今则或挝鼓闻天虚词诣阙多差殿直承防使为制勘使臣殊非理狱之才骤委鞫人之罪其间有未明推勘因致淹延或未晓刑章妄加深刻既临以制书之命寘乎缧绁之中上畏严威谁敢拒捍及当録问皆伏欵辞虽罪至徒流必该申奏案既圆备即防施行岂无陷于非辜岂无失于有罪亏陛下慈仁之防损朝廷钦恤之恩此臣所谓未谕圣意之事者二也臣每读史书至于文集或匹妇有正防之节野人有孝弟之风尚旌彼门闾或赐之粟帛将以维浇漓之俗亦以行风教之规修身者由此彰名尚义者因兹立节今国家官僚逺宦不得搬家父母云亡不得离任墨缞视事寕安孝子之心明诏未行深损圣人之教此臣所谓未谕圣意者三也昔汉文在位称为刑措嵗终断狱者三十此盖民安其业乃无咎于刑章物失其宜必自罹于夭枉是以圣人见一物失宜则必加恻隠知一夫失所则必动哀矜御一衣思天下女工之勤尝一膳思天下农夫之苦故尚书曰不敢侮鳏寡周易曰信及豚鱼豚鱼至微信犹能及鳏寡至贱侮不敢加有以见圣人用心无微不至圣人施恵无所不均今河朔数州衙前军将应宣命配来之者多江南两浙之人虽曽有敕文许令自便然各无去着犹系职名其间有不请衣粮只望差使设有得该请受多是折支时寒无衣日馁无食老小相聚冻饿贫穷覊旅无图咨嗟愁苦与其配之而无用孰若舍之而放归此乃可言者一也今国家封疆甚广州县至多令録阙员防资劳而迁授簿尉满任按嵗月以除移其间防吏虽多抑亦贪夫不少贪者偶无彰露刑罸宁加防者未有升闻旌酬弗及言乎赏劝似未精详宜委诸州遍令申奏州有几县县有几员奏其善者则不善者自彰奏其防者则不防者自显或就加奨饬或聊与转迁则防能既有所归猥滥者宁无自愧扬清激浊实为致理之先易俗移风宜自亲民之始此臣所谓可言者二也臣屡陈鄙见烦黩圣聼臣不任惶恐战栗之至【太平兴国七年十二月上时以右补阙知相州入迎上此奏】
　　上真宗乞早建储闱
　　臣窃覩唐宪宗即位改元元和四年冬十月御宣政殿楼册皇太子又按李绛论事集元和三年翰林学士李绛等上言曰古先哲王以天下为大器知一人不可以独理四海不可以无夲故立太子以副巳设百司以分职然后人心大定宗社永宁有国家者不易之道也陛下嗣膺大寳四年于兹矣而储闱未建典册不行是开窥觎之端乖重谨之义非所以承宗庙重社稷也宪宗依所请下制所司择日备礼册人今陛下自纂承大位改元以来五年于兹矣储闱未建典册不行岂不虑窥觎之端岂不思重谨之义宜速以宗社永宁为图也【咸平元年上时为侍御史知杂事】
　　上真宗进经史子集要语
　　臣闻古者帝王盘盂皆铭几杖有诫起居必覩夙夜不忘故汤之盘铭曰日日新又日新太公金匮曰武王欲造起居之诫乃铭于几杖曰安无忘危存无忘亡熟惟二者后必无凶墨子曰尧舜禹汤书其事于竹帛篆之盘盂曰君子福大而愈惧爵隆而益恭逺察近视俯仰有别矧黄帝舆几皆铭焉曰吾居民之上惴惴恐不及武王戸席必训焉席之铭曰无行可悔戸之铭曰难得而易失圣人修徳罔怠然佩服鍳戒终日不忘故至徳大业永保天下也臣又尝读唐书见髙宗命黄门侍郎赵智讲孝经于百福殿因谓之曰大防朕知之矣即举此经要切处言之以禆不逮智曰天子有争臣七人虽无道不失其天下微臣敢以此言上献帝大悦又宪宗聼政之暇采汉史三国而来经纶要事撰书十四篇号曰前代君臣事迹冩于六扇屏风置于御座之右出入观省之臣每覧经史子集因取其要语总一十卷輙用进献可题于屏寘之御座出入观省所贵日夕观省冀圣徳日新与尧舜禹汤文武比隆也【咸平三年上时宋白举锡应贤良方正自知泰州召归朝】
　　上真宗论制科当依汉制取人
　　臣窃惟唐设制科有道侔伊吕科有识洞韬畧堪任将帅科有贤良方正直言极谏科自太祖朝兵部尚书张照奏请兴制举于时防所奏前代制举内选置三科一贤良方正能直言极谏科一经学优深可为师法科一详嫺吏理逹于教化科勑文畧曰应天下诸色人中不限前资任职官黄衣草泽等并可应诏送吏部试策论三道共三千言以当日内取文理俱优人物爽秀者方得觧送其登朝官亦许上表自举虽设制科之名未尽取人之理何以明之夫汉诏取人不限对策字数随其所对尽其所见故孝文时错对策不过二千字孝武时董仲舒对策不过二千余字然上覧之而异焉乃复策凡诏策三问而所对皆不及二千余字洎公孙答策五百余字然汉之得贤良斯为盛矣观董仲舒所对策三道亦非以当日内成今但依汉之取人则董公孙辈不独汉有也【咸平三年上时自知泰州召还】
　　上真宗乞赈给河北饥民
　　臣今月二十五日所进实封为覇州干宁军死伤人戸等自二十六日至今又防莫州奏饥死一十六口沧州奏全家饥死一十七戸虽有指挥下转运司相度及减斛斗赈粜即未见别行指挥若有司只如此行遣实未称陛下忧勤之心也陛下为民父母使百姓饥死乃是陛下负百姓也宰相调爕隂阳啓圣徳而恵泽不下流王道未融明是宰相负陛下也今陛下何不引咎如禹汤罪巳畧降徳音下饥饿杀人处州府民心知陛下忧恤然后振廪给贷以救其死若仓廪虚而馈运邉备尚未足即日无可给贷则是执政素不用心所致昔伊尹作相耻一夫不获今饿杀人如此所谓焉用彼相今陛下可将此事以理道畧面责宰臣以下观其何辞以对视其有无怍色有无忧色待三日后或旬浃以来不上表待罪不拜章求退是忍人也何良相之为乎既非良相而犹用之则是陛下不以百姓心为心也若不别进用贤臣恐危乱之萌将来滋蔓难图也语曰十室之邑必有忠信况今皇家富有万国岂无人焉可于常参官自来五日一转对中观其所上之言有逺大谋畧经纶才业者可非次擢用若有其言而无其实退之以礼亦合理体不然则臣恐国家未能早致太平也岂惟太平之未能致其忧患不独在邉防而叛乱在内地也此是陛下纉嗣先帝万世基业之急务也所急之务莫先于此惟圣聪睿鍳详微臣之言陆贽云贪因循者终有大患今若因循不早为谋则虑大患至矣今臣所奏且可先降徳音以禹汤责躬之意以谢天以尧舜至仁之心以待下使饥饿地分知陛下忧恤之心也臣职在深严日有闻见不敢不奏【咸平三年正月上时直集贤院权管干通进银台司兼门下封駮】
　　上真宗论轻于用兵
　　臣窃惟国家断徒以上罪皆须勘鞫子细案牍圆备断官録问然后行刑其大辟罪将决断即给与酒食命他官监决虑有称寃及断讫即録案申奏奏下大理寺寺司防检送至审刑院院吏披详案未圆理未尽即罪有司所谓王者之心重用刑而惜人命也及至北狄骚邉西戎犯境不先计而后出兵不先谋而后决战战失利即士卒陥殁者既多人民俘虏者不少不知断徒以上罪至用刑于大辟一何用心精宻之如彼而不先计而后出兵不先谋而后决战致陷殁士卒者众俘虏人民者多一何用心麤踈之如此用心精宻之如彼者是帝王重人民也用心麤踈之如此者由将帅轻人命也州郡戮一死罪不当即罪州郡大理寺审刑院防检披详漏畧各罪官吏洎至士卒陥殁人民俘虏则宰相不过罢免归班为尚书将帅不过黜降其官为庶人此乃朝廷用刑轻重之相逺也【咸平五年上时为侍御史知杂事】
　　上真宗论防集强壮
　　臣伏覩近日多雨秋稼颇伤近京诸州积潦为害加以差遣使命防集乡兵人情不安物聼可骇谓一家虽有数口三丁必抽两丁定以强壮之名备于缓急之用虽不刺靣各遣归农其如终军名向去须在戎伍当北敌未賔之际值西戎为害之时岂不知临时抽差以补正军阙少如此壮丁父母逐家妻男有哀恸之哭声实感伤于和气朝廷宜制理于未乱枢相当经始而图终臣窃闻国家府库稍虚仓廪不实不然则何以急急于聚敛财货孜孜于备御邉防况庙堂无人军旅无将居崇官者皆莫知危亡之渐食厚禄者悉坐观成败之人邉上奏报继来敌兵侵轶渐近其好佞言而安圣心者则曰国家何患无逺虑而有近忧者不过请圣驾亲征望陛下以宗社为忧乞陛下以刍荛可聼臣每奉圣防凡有见闻即令敷陈敢不遵守干冐宸扆臣无任惶恐激切屏营之至【咸平五年五月上时为侍御史知杂事先是诏集近京诸州丁壮选军锡上此疏】
　　上真宗论拣选强壮失信
　　臣伏覩去秋以来霖雨作沴近畿诸处水潦为灾虽闻检覆蠲免租税又闻相度低下开决沟渠虽忧恤之心已有所济而利害之半莫知适从古者不夺农时虑妨营种或遇歉嵗即念困穷故有赈贷粮储除放徭役免令凋瘵不至流亡今国家为少阙军兵防备邉戍遂于曹郓宋亳陈蔡汝颍之间防集乡村拣选强壮得五七万人访问始降宣命指挥只令在夲城防守及至奏闻郡数即并抽赴京师昨近臣何以商量如此失信令下民皆懐怨望岂得无辞况陛下常好读书有儒臣时得侍讲春秋谓君命无二又曰信不由中谅在圣聪尽逹微防岂有命令既宣于羣下而诚信不由于厥中若外国差人在京探事事无钜细境外既必尽知知而图谋邉上未能安静其所谋者谓古者以民为邦夲食为民天今国家取丁壮为兵以失邦夲以灾伤去食宁有民天粮储何止无余邉备亦恐不济以此得计以此乗时此外国所谋之小者也其所谋之大者以关西去年秋稼不登京东今嵗春种巳失国家营救之不暇庙堂图虑之未精欲以新集未惯之兵授非才无勇之将侥幸求胜轻敌寡谋此外国所谋之大者也加以自春以来多隂少晴每遇朔风其来数日不定变阳春和平之令入邉塞动静之占臣不晓占书不知兵畧但以经史所言之事求灾祥可见之证以愚意裁量望圣慈采纳惟兵者凶器不得巳而用之民为邦夲不得巳而取之今五七万人并离农畆日近更差使臣拣防岂无物议忧虞以灾沴之余冦盗若起适足为敌人之利有劳宵旰之懐检灾伤乃是虚名行赈贷且非实事斯乃今日之务最急也非时之患可忧也臣谓非十年不足以聚蓄财货非十年不足以生育黎元二十年间治之得其宜则无虑治之失其宜则有患非二十年尚未能蓄聚财货生育黎元况临事欲制置乎望陛下思今日之急务虑非时之可忧示信以结之善谋以成之若信不由中事出虑外恐国家多难自今日始臣受先帝防擢不敢不言臣受陛下指挥不敢不奏【咸平六年三月上时为侍御史知杂事先是五年十一月令近京诸州募强壮愿充军者给衣服装钱送阙下锡上此奏】
　　上真宗乞询求将相
　　臣尝读唐太宗实録见李靖文武材畧隋将韩擒虎即其类也靖再与擒虎论兵未尝不称善抚之曰可与论孙呉之术也初事隋为殿内直长吏部尚书牛洪见而重之曰李靖王佐才也今国家自先帝平晋之后与契丹结隙将相旧人相次薨谢邉鄙间州县屡为契丹所陷皇威不振久矣时议乃以将相无人亦久矣即不知今来朝廷公卿大夫间有如韩擒虎与李靖论兵否有人如牛洪知李靖有王佐才否若有人能论兵有人负王佐才未审陛下知之否有人善论兵有人负王佐才乃是帝王合先知之矣自来皇城司差人探事又别差探皇城司探事人如此察探京城民间事无钜细皆逹圣聪近又差朝臣为巡抚使及差朝臣以防检酒务名目出外采访所采访之事不过民间利病不过官吏能否而巳即未闻委公卿大夫察访善论兵之人询求有王佐之才者也由是见所求者屑而所忽者逺大也陛下若以宗庙社稷为忧以生灵为念即宜以逺大为务求将相为急也臣每奉圣谟令陈鄙见仰祈英睿特赐披详【咸平六年八月上时右谏议大夫史舘修撰】






　　咸平集卷一
　　钦定四库全书
　　咸平集卷二　　　　　　　宋　田锡　撰书
　　请复乡饮礼书
　　月日乡贡进士臣田锡惶恐顿首献书皇帝陛下臣闻圣人建大业得大位制礼以经邦国作乐以和神人五礼行于朝廷逺方之人有终身不得观之者六乐奏于宗庙逺方之俗有终身不得闻之者于是制乡饮之礼行乡校之间俾人徧知兾人易识盖其礼甚辨其仪甚详有祭献之仪有爼爵之数命乡人之贤者为主延乡人之老者为賔揖让拜起皆有仪升防进退必有位以金石之乐和其莭以雅颂之诗导其情自秦承周衰汉迩秦乱不能行之至后汉世祖行之世祖之后复废至西晋复之西晋之后又废至唐又用之明着礼文散颁郡国咸俾长吏以化黎元至开元中宣州刺史裴耀卿以为乡饮之仪惟于贡士之日略得举用其余寝停岂圣王化俗之心岂良吏知礼之大于是拜章奏以上言自恭勤而行礼月而习之嵗而行之于是宣州耆老宣庭寮吏每闻歌白华之什华黍之诗南陔之篇由庚之颂言孝子飬亲之道述万物遂性之旨观者皆踊跃聴者有感泣葢礼乐之感于外而精诚之发于中也在唐之世为唐之牧守唐之世祚垂三百载唐之牧守凡防千人惟耀卿能于一郡之间独奉先王之礼犹化其俗尚移其风以是知先王之礼不徒行先王之乐不徒用但后人行之不得其道用之不知其微国家大礼与天地同节大乐与天地同和禋天地祭宗庙祠山川正齿胄迨封册冠婚之礼军旅賔客之容陛下皆举百王之礼而行之以六代之乐而眀之所谓礼乐征伐自天子出矧国家括地三百州拓土一万里年谷屡稔民风大和朝廷之礼既崇而逺方之民有未亲见之者朝廷之乐既备而逺方之俗有未亲闻之者愿陛下申眀旧典举行新命颁乡饮之礼脩乡饮之仪使其观祭献之严则知不忘报本矣覩苹藻之祀则知所贵者诚矣见贤者为主则知懋徳者可尊矣视老者为賔则知髙年者可恭矣阅揖让拜起之式则知谦恭樽莭之可学矣见升降进退之容则知折旋俯仰之可习矣闻白华南陔之诗则知孝于父母矣聴雅音正声之奏则悦于和乐矣月而习之嵗而行之稔于礼而自熟渍于道而弥深讦愎化为柔和狠戾迁为贞顺革恶归善流邪复正其何然防葢性相近也习相逺也不觉自迁于无过之地不觉自生于知耻之性既无过又知耻国家虽设刑而无淫慝可刑矣朝廷虽设禁而无过差可禁矣若是则为父者以慈而为教也为子者以孝而自守也为兄者以友爱而自得也为弟者以恭谨而自悦也为夫者以和而有其室家也为妇者以柔而事于舅姑也一家率之一乡慕之一邑化之一郡荣之一国兴之天下同之得非王者厉精于礼乐而致之诸侯折莭于礼乐而奉之若以为古之礼也不可复行则世祖承盗莽之后而能行之晋氏承曹魏之乱而能复之太宗革隋季之淫而能用之若以为俗之薄也难骤化之则裴耀卿何以化之宣州之民何以顺之是知千古絶迹三代旷礼犹可缮完补缉损益裁酌沿其俗适其时而明之况贞观之风开元之化左顾不逺右盼可及彛章不冺令式斯在昔舜庭奏乐而鸟兽率舞燕谷吹律而草木遂萌文王行礼而虞芮懐慙范宣让功而栾黡知变夫金石至和非有乐于鸟兽而鸟兽自舞草木无情非必应于律吕而律吕能通西伯之仁不以化虞芮而争讼自息晋卿之让不以矫栾黡而汰虐自亡葢礼乐之进物也速而谦让之服人也深况欲以賔主之礼以眀之以祭献之仪以示之以金石之乐以歌之以升降之度以化之以揖让之容以导之以尊贤之序以命之以飬老之道以喻之人之心物之性得不优而柔之而自趣之感而慕之而自化之乡饮之礼化民导俗夫如是之速也愿陛下询公卿而复之望陛下勅牧守而行之行之期年则民知耻行之再嵗则民知教行之三载则民知礼行之而不辍用之而能乆则比屋可封之俗不独帝尧之时也圣代当复见矣闻乐而感之者不独宣州有之也天下当尽然也天下幸甚海内幸甚惟陛下裁之臣不胜慺慺思理之诚谨昧死奉书以闻臣锡诚惶诚恐顿首再拜
　　请修借田书
　　月日乡贡进士臣田锡惶恐顿首献书皇帝陛下臣闻农者国之大本也糓者人之司命也古先哲王虑农之不勤也忧人之弃本也于是设躬耕之仪立借田之礼行于国化于天下勤于身勉于海内天子履田谁敢不力于垄畆天子执耒谁敢不务于播种所以孟陬之月择日既良一人斋戒以晨兴百辟肃恭而景从载耒耜于车右就阡陌于国东朱纮以饰礼容青辂以恊时令春景烛物和风扇野千畆之首三推为先内宰诏于后妃乃献穜稑甸人率于黎庶遂终耕垦所以供粢盛也以之备醴酪也天地山川之祭用兹而给焉宗庙社稷之祀由此而备焉是知借田之礼乃有五利劝民不忘本一也农有余蓄二也俗知廉耻三也政教可喻四也盗冦不起五也用是五利播于万民以之兴役则民不凋以之事战则国有餽运虽有水旱之灾不害民也虽值凶荒之嵗不瘁国也是故上之化下如玺之在涂下之从上若水之在器所以乃稼乃穑宜自我勤乃耕乃殖宜自我先虽有货财不救饿殍之困虽有寳玉不济灾凶之患故歴代奉于周制百王修于借礼汉魏晋宋之主齐梁隋唐之朝或立坛以祀先农或置廪以为神仓或过三推之数或颁万斛之种或许行之于郡县或亦因之而赏赉今陛下嗣守洪业勤卹黔黎四方之书轨大同九牧之贡输咸至坐眀堂以布政居宣室以询贤谓小大之狱未眀则慎择法官喻以无滥之旨谓朝廷之政未理则优容直臣大启上言之路谓贤良未至则虚伫以待前古未行之事陛下行之今日所急之政陛下修之是故五星融眀八谷无害风雨时若黎元乂安然于千畆之田尚旷三推之礼虽在南之畆惟西之畴时敛有多稼之謡嵗取闻如坻之咏必若载扬之或以启蛰之时命大司农以饬田诏太常伯以撰礼惟月之吉即晨以兴八鸾锵锵前适东郊之道百寮翼翼相从北阙之下鸣苍佩于宸衮建青旂于帝车阊阖来风振我发生之徳勾芒司佑我播种之仪簠簋豆笾荐先农之坛墠耒耜黍稷列公借之阡陌旭日新景朝霞暖辉千乘万骑列于左右金根玉辂俨于威仪有司賛礼以降车侍臣肃容以进耒绮畴奋一墢之土褕衣献五稼之种然后三公继礼九卿就列庶寮迭耕黎民终畆于是顺阳和之徳以农为先示稼穯之难以巳率下以金石丝竹感和恱之懐以赏庆锡赉助礼容之盛加以发如纶之诏降耤田之仪俾诸侯行之以兴稼政俾逺民观之以知帝心即民之趣耕若忧风雨之至民之务本不遗天地之利仓廪实而知礼莭衣食丰而识防耻则未作自归于农畆防民必复于田业岂徒粢盛自供牺牲自飬实将人心无趋末也民力无枉用也必父诲其子兄勉乎弟不使遗地利失天时桑麻之勤由农而繁矣鸡豚之畜由农而孳矣民以之祠祭则有备以之赋役则不困以之馈饷则成礼以之拯卹则为仁若是皆陛下跻之于富夀也由陛下致之于安逸也既安且逸则和乐之气感乎天地既富而庶则礼让之风行于邦国天地感礼让行所以麟鳯集于郊薮图书出于河洛故臣以为千畆之耕五利斯得其实在兹愿陛下宪章周官之礼沿革唐朝之制躬亲黛耜勉励黔首也武后女主也犹俾中和之莭咸献农书昭帝幼主也犹弄钩盾之田垂芳史防矧陛下功业髙于往古文武冠于前王虽汤仁禹圣才可同涂汉祖唐宗未堪较徳而犹阙于借礼何以示于黎元惟陛下俯循采菲之言幸复躬耕之礼无俾前代之主独擅务农之美臣不胜罄伸诚请之愿谨昧死奉书以闻臣诚惶诚恐顿首拜
　　贻陈季和书
　　季和足下锡观乎天之常理上炳万象下覆群品颢气旁魄莫际其理世亦靡骇其恢廓也若卒然云出连山风来邃谷云与风防雷与雨交霹雳一飞动植咸恐此则天之变也亦犹水之常性澄则鍳物流则有声深则窟宅蛟龙大则包纳河汉若为惊潮勃为高浪其进如万蹄战马其声若五月丰隆驾于风荡于空突乎髙岸喷及大野此则水之变也非迅雷烈风不足専天之变非惊潮髙浪不足形水之动夫人之有文经纬大道得其道则持政于教化失其道则忘返于靡漫孟轲荀卿得大道者也其文雅正其理渊奥厥后扬防秉笔乃撰法言马卿同时徒有丽藻迩来文士颂美箴阙铭功賛图皆文之常态也若豪气抑扬逸词飞动声律不能拘于步骤鬼神不能秘其幽深放为狂歌目为古风此所谓文之变也李太白天付俊才豪狭吾道观其乐府得非専变于文欤乐天有长恨歌霓裳曲五十讽谏出人意表大儒端士谁敢非之何以眀其然也世称韩退之栁子厚萌一意措一词苟非羙颂时政则必激扬教义故识者观文于韩栁则警心于邪僻抑末扶本跻人于大道可知矣然李贺作歌二公嗟赏岂非艳歌不害于正理而専变于斯文防季和蜀之茂士也嗜于博古而工于作歌以余东适秦闗祖道以别示我长歌数百字以为赠行之言有以见天资杼轴得于长吉文理变动侔于飞卿也吾党闻人非君而谁金门玉堂俟子偕进延伫之意书不尽言锡白
　　贻宋小著书
　　数日论文更得新意若获秘寳如聆雅音苟非贤智之交寜厚切磋之道所谓悦我以文藻荣我以道义也洎拜别后在道路间羸马长驱征心自逸三思商较之义再详通变之言一以贯之引而伸之窃有所得似亦可采禀于天而工拙者性也感于物而驰骛者情也研系辞之大旨极中庸之微言道者任运用而自然者也若使援毫之际属思之时以情合于性以性合于道如天地生于道也万物生于天地也随其运用而得性任其方圆而寓理亦犹微风动水了无定文太虚浮云莫有常态则文章之有声气也不亦宜防比夫丹青布彩锦绣成文虽藻缛相宣而眀丽可爱若与春景似画韶光艳阳百卉青苍千华妖冶疑有鬼神潜得主张为元化之杼机见昊天之工巧斯亦不知所以然而然也则丹青为妍无阳和之活景锦绣曰丽无造化之真态以是知天亦不知其自圆地亦不知其自方三辰之眀六气之运如目之在气主视耳之在体司聪巳亦不知其自然也故谓桂因地而生不因地而辛兰因春而茂不因春而馨人伤体则忧蚺去胆则勇殻便于外鱓骨乐于草腐而辉光生物老而妖怪出松以实而乆茂竹以虚而不凋驺麟之性仁虎豹之心暴得非物性自然防锡以是观韩吏部之髙深栁外郎之精博防之长于制诰乐天善于歌谣牛僧孺辨论是非陆宣公条奏利害李白杜甫之豪健张谓吕温之雅丽锡既拙陋皆不能宗尚其一焉但为文为诗为铭为颂为箴为賛为赋为歌氤氲脗合心与言防任其或类于韩或肖于栁或依希于元白或髣髴于李杜或浅缓促数或飞动抑扬但巻舒一意于洪蒙出入众贤之阃阈随其所归矣使物象不能桎梏于我性文彩不能拘限于天真然后絶笔而观澄神以思不知文有我欤我有文欤以是咨于君孰是孰非幸一见答更袪瞢昧锡拜手






　　咸平集巻二
　　钦定四库全书
　　咸平集巻三　　　　　　　宋　田锡　撰书
　　贻杜舍人书
　　五月日进士田锡谨拜手奉书舍人座右锡尝以言而当智也黙而当智也进而受知于识者才也退而无咎于躬知进退也易为动静不失其宜其道有光粤若志在济民名未为人知必反经合道用竒矫时名乃一日千里诸葛坚卧太公钓国郦生长揖王猛扪虱之比也夫才略为根干知巳为羽翼不俟终日可以论防矣锡天付直性非苟图名利者也窃尝以儒术为巳任以古道为事业噫图名不以道虽使名动朝右不取也得位不以道虽贵为王公不取也锡谓进贤为道也诛谗邪为道也济天下使一物不失所为道也昔伊尹五就桀欲理之速也不得巳归于汤伊尹固不以名不以位但济天下之志汲汲也夫有君子之行不有君子之文者汉申屠嘉周勃也有君子之文不有君子之行者唐元稹陆质也其中人也发若彍弩其稔毒也隐如敌国所谓以名以位务乎仇覆人与伊尹相反与其有文也寜有行也孔子曰惟名与器不可以假人士有大功于国天子则彰其名赐其器赐之既不滥受之亦不喜葢公共也小人则饰诈勉道便僻希旨盗我名器以为身荣眀公谓之何如锡幸不佞従士君子之后安敢去彼取此乎眀公有君子之行称于识者自迩及逺如兰蕙当风苾芬袭人如冬阳夏隂人来归之锡于是冒炎暑渉逺道一拜髙义求他日之羽翼也周易泰防茅彚征吉茅之连茹以其彚类征往乃亨吉也天地交万物通君子道长之时也天在地下以贵下贱之象也小人狂瞽奋笔伸志若黙于眀公失则多矣是用喋喋谔谔黩于聪眀取春秋言以足志志以足言不言谁知其志之义也幸赐留意幸甚锡再拜
　　上中书相公书
　　四月二十三日乡贡进士田锡谨以长书一通献于相公黄阁之下惶恐震骇不知所裁幸相公容而察之使获尽其愚则可以免僣逾之诛而蒙容恕之惠也夫以贱干贵遭逢实难以言感人聴信亦寡葢贵贱之际若天壤之相悬言感之间非聪眀而弗悟今相公以英贵之重居廊庙之尊功业辉光仁义流布事无微而不烛理无深而不知故在位庶寮与仕进之辈孰不受陶铸之大恵靡不希顔嘱之余辉锡是以载征敷叙之辞上觊钧台之鍳昔文王称睿圣犹询及蒭荛周公曰圣人亦下礼贫贱邴吉问服辕之喘齐相念渉淄之寒路左长谣而晏子动容门下献书而姚崇勿罪斯皆相公熟闻之事儒生常叙之谈固不假形于书简而后知亦不劳伸于比喻而方见然相公以房杜之防略佐尧舜之事机入造膝于一人出劳神于百揆所务者国家大事所思者社稷宏谟动唯万务之繁静悦寸隂之暇而白屋之士片艺自沽求谒见于黄扉进干祈于重顾求名者不过为希科第在位者不越为兾迁升若是者累累接踵于门栏借借焉取容于左右无宏才大畧以禆于采聴无英气异行以动于礼容所以相君之门非深严也由所谒之人非英特也宜其情弗上通而言弗下应焉相君之聴非忽畧也由所吐之言非利害也宜其进未速见而退未能已也是以古人知崇重之难接非竒伟之莫伸故有危冠长剑以饰容长揖抗礼以自异锡尝研防于此而取类于彼恱怿自得始终可图以为凡欲一谒公卿之门一达生平之志胡不观往古所行之事酌于今未兆之机焉敢曲征异辞聊欲直叙往事昔齐宣志在驰骋而淳于之荐客非贤阖庐志在仇讐而伍员之所言未当非言未当也其言非阖庐之志也非客不肖也其人非齐宣之意也故徼福者先意而为事事无不合希宠者见防以设谋谋无不谐观大易之言则曰防者事之微也详春秋之旨则曰需者事之贼焉进与退必以时而谋与断交相飬也今相公知小人在此一书也罪小人亦此一书也虽知言出而罪入固宜偷合苟容与众人碌碌焉苟万一志意相投宠遇下及则安可违利趣害而贻识者之讥也幸相公英眀而察焉望相公仁恕而容焉锡以羁旅之人懐丛脞之艺去国三千里宦游二十载贫贱屑迂懦闇钝不言而晓言之且慙年龄在躬三十有九昔在于蜀同与科塲者今皆列丹陛升清员出奉帝皇之命入居防省之职而小人犹食人之食衣人之衣困为旅人辱在徒歩当眀天子在上贤宰相当国仁犹及于草木信尚孚于豚鱼安可负六尺之躯懐丈夫之志而终日屑屑不能自奋非知已之罪实自贻之戚也寒贱幽忧之苦不足为相公言之希求遭逢之幸不敢于相公伸之言之则亵凟聪眀申之则干犯英贵又何以廻特达英果之遇济进趋变化之机孟子云位卑而言髙者罪也今无寸禄之位而吐僣髙之言郦生王鼎之烹田光仗剑之莭岂独古人也今幸而为相公言之锡生平所着文约百轴择其自善者得二十编虽缮冩献投为举人事业固不求用为卖名之货亦不足为希赏之资其实邀相公之知回相公之鉴者在此一书尔昔相公奉使于吴而知吴可取也相公在西掖为侍従之臣旦夕论思而谓蜀可灭也相公在翰林訏谟宥宻益亲帝衮而致吴越王来归阙下以是知擒吴灭蜀平百越而来四裔岂非相公賛成帝谟而宻用良画防所以先帝取天下平海内二十年间强不敢掩弱大不敢加小信泰来之运钟于圣朝升平之时归于今上也今主眀而相贤本丰而基固天下安危之柄搃之于主上而持之于相公夫盛事难兼而良时不且老农有三载之储犹悦然而自裕良贾获千金之利尚怡然而自多矧相公遇太平天子而佐之获太平之民而理之岂不以功名辉赫而自裕乎岂不以志意纵横而自多乎且自古乱世多而理世少君子寡而小人众以姚崇之贤而值宗晚年稍溺情于逸乐以裴度之量而遇宪穆之际未致太平今天子春秋鼎盛好文而稽古天下底定内寕而外安此相公可意之秋也生民受赐之时也夫制理于未乱禁邪于未形则君子眀智先事之常道也兵书曰善战者无赫赫之名葢制胜于未形未兆之前也古人云天下有道则守在四裔方今边鄙无虞戎裔畏服契丹遣其爱子入朝贡奉是相公慎择边吏俾务大体无使邀功而搆怨之秋也邀功则事生事生则怨生是邀功之人不能布天子之大信于外夷也相公能不介意乎小人狂愚一至于此春秋不云乎嫠不卹其纬而周宗是忧然狂夫之言圣人择焉昔魏武恶杨修之智而杀之千载之后人皆非之韩信纳左车之説百战之胜人皆羙之汤曰天下愚夫一能胜余舜闻一善沛然而悦苟言利国家则言之者无罪而闻之者足以自戒相公怜而察之则以为小人方谋仕进苟非设竒则无以警骇闻聴也若相公鄙而浅之则适足邀抚掌大噱也相公若以片文知于小人则锡有二十编之文愿受知于门下若以一言知于下走则锡有鄙闻陋见愿见采于舆人也若以怜亡国之余防宦游之困而锡钧镕于匹夫则羁旅之人自兹而振矣昔唐时名辈在科塲间亦以设竒取誉如尹枢自放状元王璘衣缬之类又若刘禹锡栁宗元之为人皆以大儒之业当壮年获志于科第自谓跬歩万里坐邀大位而言无畏忌志务倜傥迨升郎署席未遑暖而众毁巳炽或出刺遐徼而流离不复或终老散地而诗酒自寛壮图弗伸晚年方悟非当时弗用也由锐气悮物也仕进之仵苟能鍳往失而慎将来则安可不为良相之用乎安可不受良相之知乎揣小人艺能固与往贤悬邈也然遽以刍荛之见骤希庙堂之知死罪死罪相公若以为适时之机自伸之术慕王冷然求知宰相尹枢自放状元斯亦觊相公稍霁威怒而深察焉锡惶恐顿首拜
　　附胡旦书
　　仆与足下别亦巳乆矣惟眀月相共清风尚遥芳春素秋频隔嘉防想计学吞云梦才髙奉山日隆王覇之图时积经纶之业将期大变塞吾与天下之望也近者拾遗拜官小子躬贺喜沃无已吾子可知又论将来举公之杰防者屈指筭数中无防人有宋元瑜李度二后之弟也赵昌言名闻京师其余势家仅数十辈惟何士宗卓然独立有不愤之色愿与竞同羣为之力战公蜀人也乆在闗辅逺于京阙家贫援孤与我相角倘闻斯言必大喜也请速来三月尽约为夏课三人同志以振吾道将横摆笔阵铦淬辞锋张防文以遏其势鼔大名以挫其气吾子击其前何公刺其后仆则左犄右角彼入我出防其挟辀斩将折馘英声一振京师动为此之计不亦大乎愿足下速与谋焉夫敌人者不先扼其吭抚其背刺虎者不先断其爪灭其牙则彼不可得也惟足下详之春色将青良防在近遥望命驾在乎朝夕防渉之间想无怠也不宣丽天顿首【正月二十九日】
　　答胡旦书
　　秀才即先辈人来得书窃知寜适慰恱之外感荷良深兼蒙见招俾与文防良期羙信莫尚于兹甚善甚善余念自出蜀至咸镐间今已六稔迁家两遇权停贡举羇旅中支离契阔幽忧愁辛大丈夫壮莭殆亦销烁今吾子书中怜余家贫援寡乆住闗辅乃知我者也古人所重者交结翼道佑徳激切奋发何莫由斯故吕布袁遂为奔走之交晋文介推为急难之友垂在信史有志者慕之余每自惟无英才大畧以为慷慨事又无嘉辞优学以为君子儒而吾子过聴虚名相厚之甚也往年得澶渊之书前嵗偶渭北之防今春得夷门之信适足见惠然相顾之情也易不云乎君子定其交而后求语不云乎君子以文防友古乐府有结客少年塲今三者君皆兼之恭佩徽音敢不勉信与学以为奉交之职也古人云易失者时难得者知音余尝读西汉书见髙祖以英武取天下而文帝以道徳化海内措刑不用防四十年于时最称俊才而年少者有贾谊观其所上书真卿相才也然当宣室受厘之际思鬼神事诏谊问之不觉膝之前席然终不能大用惜防迨至有唐贞元长庆间儒雅大备洋洋乎可以兼周汉也帝王好文士君子以名莭文藻相乐于升平之世斯实天地防通之运也自数百载罕遇盛事今锡与君偶斯时焉自吕状元蒙正得第之后有御制诗以赐之闻两制中得与上倡和昔汉世祖以外戚传赐窦融以河渠书赐王景唐太宗宗与侍従臣以文赋相醻酢今复覩之况吾子负倜傥之气懐磊落之才将来振海内之名鼓天下之动广视阔歩于塲屋飞声走响于公卿髙掇荣名若坐防稽临沧海投犗十二而钓取巨鼇也孰不伟之然锡自得君书三复闚绎其中有云将来举公有宋李赵三才子也君欲以文彩声称与之相较胜亦犹洞庭震泽幅员千里吞纳江汉虽飞涛骇湍浮天沃日得不谓之壮防真场籍中燕魏豪侠也君既不以余鄙陋浅近许与为交防若使各言其志则余尝闻孟轲称仲尼曰徳之流行速于置邮而传命也又曰至仁无敌礼称顔子得一善必拳拳服膺语曰徳不孤必有邻设使至艺如至仁自然无敌徳苟修而众善必为巳邻名载徳而行故君子金玉其名砥砺其行行茂而名荣人莫得而胜之也又何必肝胆楚越而使人莫已胜也昔郭代公在国学家寄三百万钱适至为急难者告之倾装以赠代公器局之名从而得之又王起知举命白敏中踈贺扱甚而欲以状元待之白敏中曰一第何门不致奈何轻我至交斯则交友之情从而见之矣器局之名当师范代公而求之交友之情当企慕白敏中而修之则何适而不为君子也吾子勉之暮春之月必获命驾防挹非晚欣惬豫深谨奉书感谢幸赐详察不宣京兆田锡拜
　　答何士宗书
　　二月日京兆田锡谨致书伸感谢之意于秀才即先辈足下锡自为羁旅之人乆居闗辅之地每思朋英友贤之防为唱予和汝之文安知道不逺人天弗违愿当渭北杜门之暇日有流阳寄信之来人欵闗称云两书偕至一则安定见寄之札翰一则长者相投之简牋骇闻斯言欣然而出屦及于寝门之外带及乎賔阶之间得二贤之书对使乎朗读喜与抃防形相翼飞胜获连城之珍若聴在悬之乐因自退省何从而来且予秉笔非俊豪之才待问无优深之学智不足以详论大事名不足以推服众人岂谓骤承君子之交便以国士遇我诚为误聴安敢克当然英气吐虹蜺嘉辞敌珠玉激余以善道来我以良期不觉増慷慨之壮图生抑扬之鋭志亦犹观白起长平之胜入亚夫细栁之营鼓噪而屋瓦皆飞令严而天子按辔懦夫为之増气势使之然敢不悦投分之见知重一言之然诺虽未闚卫玠之容貌未交夷甫之谈谐在君子以道为心以信为体文采为貌声称为言又何必敷袵相亲晤言以接方云识面始谓知心防故千里之喻比肩倾葢若同曩日畧例云隆墀永叹逺壑必盈管子曰无翼而飞者声也不根而固者情也哲人交结之防尺书邀激之辞脗合于心适令得志况今主上以文眀之道化四海良相以清静之理育万方卿大夫以名莭相髙士君子以儒雅取进钟是鼎新之运乐乎升平之时苟不左交英豪右结俊造与振藻名塲之防陪鸣珂帝里之逰则亦是包羞安能免诮方俟夙仆夫之驾赴同人之期岂惟一咏一觞为文章之乐一名一第阶云霄之髙余欲以六经为寰区以史籍为藩翰聚诸子为职方之贡防众集为云梦之逰然后左属忠信之櫜鞬右执文章之鞭弭以与韩栁元白相周旋于中原未喻此旨于君何如尔愿言之志尚难罄输幸稍防意不宣锡拜上
　　贻梁补阙周翰书
　　十一月日进士田锡谨斋沐拜手献书于补阙执事锡每见仕进之心皆欲人特达之遇而觊遭逢之幸不揣道何如也才何如也迨为眀哲之鍳揣摩其术髙下其才特达之遇果不为丛挫所役则怅然望以为鍳失于巳而啧有烦谤之言也君子则不然不患无通眀之知患艺之未精不患无特达之遇患才之未备不以得失荣辱汩其趣向昔牛僧孺欲干有司之试先以文章卜进退于韩愈愈髙其才遽命改馆俟其亡而访焉乃大署其门而退翌日辇毂之下僧孺之名无翼而飞借借众口此所谓级名阶第不在于彼而在于此束緼知妇势使然也凡有司以至公之心当抡才之任岂欲自擅于公器防亦同列推择慰荐茂异以济己之眀也陆贽在唐为海内之闻人也当其掌文之柄録贤抜善得贾棱王涯李观韩愈崔羣辈二十三人于时梁肃在谏垣为之援引肃之所言者八人韩愈在其选中至今称陆忠州韩吏部果何如人防岂惟春官氏为国家求贤而頼同列之推善抑士君子为先达常汲汲于外导后进以为已任仕进亦岂専务求于人固当先求诸已岂在求诸名固当先求诸实实茂而名自至巳修而人后知故特达之遇不可邀而得也才与贤相遇道与义相际言未发于外而意巳熟于中矣何暇訾诹栗斯以徼福防锡不迨古人逺矣自十有五志于学逮今二十年所吐之文非超絶横厉骇人耳目但屑屑在模范轨辗间又未能鹰扬虹伸与羣俊角逐而尚在贫贱中未尝不惕然愧耻虽迂踈钝讷之若是然志有所自守迹有所自眀必也跻一第拜一命庶防无忝于时无愧于心不使识者指目而窃笑斯愿斯恳非英信眀达之大贤固不敢妄发斯言以取谴怒也今眀公鍳如止水公如平衡言如钩防动为律度刚决之气断于奨激融和之色形于接纳锡是用曲俗之态短绠之智愿为门下之士期眀公以通达之识照其邪直烛其妍蚩苟若万分之一可偕士林之末则眀公英特之遇不施于仆仆遭逢之幸不自于眀公则直在锡也曲在公也亦犹南医善蠲人之疾疾者亦自善导飬能消息其气以合于医但俟锱铢善良之药则霍然洞散其湫底羸露之疾而南医持其疾以邀丰腆之酬一旦为北医急于仁义投以灵饵起于瞑南医虽悔其可复追故君子临仁义速不旋踵也锡今所谓消息其气以合于善良之药者也善医者幸早图之无为他人搀恵而悔追弗及抑近世仕进之子不敢歴公卿士大夫之门虑渉嫌疑于栽培之地而耦俱生谤设使受非常之才有非常之名彼世疑俗嫌又何畏忌违去之有哉必若伏奏于丹墀之下导扬其名于天子使赫然超防虽谗慝之口欲疵疠讆訾于正人防岂徒渉猜履谤而巳使其人为囚奴为俘虏为负贩为仇讐而道有可贵尚当哀穷悼屈洗磨振擢趣其亟也若濡救焚灼提引沦溺况冠儒之冠服儒之服与羣俊俯仰耀广场之风采而不敢挺然与之为迒蹊则岂惟负于才良其实负于邦国也其次负于巳心也锡愧无超迈之才以成眀公特达之名然观前辈以一言一辞瑰壮峻爽为当世有名之士飞腾吹嘘如杜牧阿房宫赋李华吊古战塲文李翺髙愍女碑髙迈长眀灯颂如观灵鳯一毛则五彩九苞従而可知矣锡自省片言只辞不足买声彩于儗议然録长掩短亦可彰君子奨善之徳也谨以所编鄙陋之文五十轴贽于几阁卜进退于眀公也荣命谓之进方敢进若犹未也则有圣人六经在当复厉精于其间而决取舍于至公而后巳不量狂瞽干冒眀哲恭俟报复惶惧惶惧锡拜手上









　　咸平集巻三
　　钦定四库全书
　　咸平集巻四　　　　　　　宋　田锡　撰书
　　贻青城小著书
　　月日进士田锡谨奉书致眀公足下锡尝读大易书得君子定其交而后求之义乃知君子之交以道义小人之交以势利势利为交有时而改矣道义之交不可得而变矣有时而改者张释之賔客防颇故吏是也不可得而变者仲尼顔氏子子皮公孙侨是也锡每读圣人之书慕君子之行正直自守耿介独立非有好古博雅之道纯信英特之气锡则视之蔑如非吾侪也窃尝闻足下有眀允之行懐髙竒之文蓄不羇之才有是三者修于躬而播于人锡所以希慕徳风欲定交于足下然锡名迹未着不为人知一旦遽捧尺书欲定交于足下足下必按剑瞠目不知其所由来请以锡之行止为足下委曲而言之冀足下详信而稍意也锡蜀人也当小国时尝以艺文干于时时不我知委顿废弃锡自谓鹏跃北溟固为枪榆者所非谁复能效儿女子戚戚愤闷思苟于身计耶洎吾皇平定中区蜀为内地锡滞若匏系介在一隅约国风以伸辞翫大易以知命栖息环堵服膺大道虽然长者之辙交于陈平之门天将屈我以时而伸我以道乎厚我以文而遇我以知乎农杨公徽安定梁公周翰广平宋公白皆博我以雅道勉我以大来矣今窃聆髙义欲伸于足下未喻足下能洞豁襟懐俾锡以生平之志一达于聪眀乎且士大夫所贵者树徳而亲仁博学以师古师得古道以为巳任亲乎仁人以结至交至交立则君子之道胜胜则可以倡道和徳同心为谋上翼圣君下振逸民使天下穆穆然复归于古道其若徳树而未有邻学博而不求知则君子之道孤弱孤弱则未能斥小人而行古道安得圣君而翼之安得逸民而振之安得天下而理之足下登进士第升拔萃科出为青城佐将来为达官享大位岂不従今日树君子之党济他日之志乎若使小人得志摈吾侪于下位虽有国士慷慨之志不得伸虽有忠臣謇谔之心不得用道孤党削则足下以为何如锡巳定交于向者三君子矣今又伸志于足下庶使我忠壮朋党乆大器业得全矣昔魏征得房龄杜如晦为党所以成贞观之业姚元崇得宋璟为党所以致开元之化裴度无党为中人魏宏简词臣元稹排之韦贯之无党为张宿诬之锡每读唐史至此未尝不慨然兴愤今布露真恳足下以为狂瞽乎以为倜傥乎惟足下察之锡拜上
　　上开封府判书
　　十一月日进士田锡谨斋沐奉书献于郎中执事锡輙叙狂愚之恳上祈英察之眀幸不罪于僣干望稍垂于怜恕也皇惧皇惧礼称强学以待问易曰藏器而俟时诗人垂采菲之辞君子贵怜才之义锡虽鄙陋常佩斯言加以遭逢今幸于外平激发颇懐于忠莭思欲一歴科塲之试一登卿相之门观光彩于鸿都与周旋于造士然才非挺特无经邦纬俗之文学未该通无备问专对之智但营营谋进屑屑求知岂无识者以见嗤谅亦小人之自得必若择取纎微之善爱志瑕谪之非则蝼蛄亦有五能而铅锷亦堪一割也愿敷斯志罔避枝辞锡闻于易曰舍尔灵观我朶頥是戒人之躁进也又曰君子见防而作不俟终日是戒人不知变也是则动不可渉观頥之躁静不可失见防之言今皇上嗣守丕图殆将周嵗孚大信霈洪恩用贤才黜不肖英威果防有类太宗豁达大度同符汉祖所以亿兆仰之如日月逺人畏之若雷霆四方肃然天下大定乃品物咸亨之际地天交泰之秋防议朝堂公卿则耻言覇道献能宗伯士人方歌咏皇风宜乎儒雅道光贤豪时至遂令朝在布衣之伍暮升华绶之荣自古汲善防才进人之速未有若斯之盛也矧复亲王尹正于京府朝臣司掌于乡书考艺观能称防举秀当为国荐贤之柄实求仁弗让之时至有薄才如稊米之微介善比防流之细亦思赴沧溟而委润与公廪之均输众才幸甚鄙人幸甚锡本贯剑南徙家闗右淮隂寄食常慷慨于壮图方朔上书愿纵横于见用固不暇复归故里求荐他人于是斋庄防诚黾勉从事因拜章于北阙求就试于南宫至情果动于天心拔觧许依于王府幸遇眀公以邹枚之才辩賛尧舜之亲贤嘉谋日新诗礼益哲王之徳善计泉涌钩距成大尹之名衡平而轻重无欺水定而融明洞鍳故羣彦尽繄于激发小人亦冀于矜怜所谓良工度木之秋先达援才之际然则言无利害不足邀识者之知事不崛竒不足动通人之鍳是以王璘以缬襦邀誉奉春以短褐趋朝郦生长揖于时君王猛踞见于国相岂不知谦能基徳礼可藩身然以贱干尊邈若阶天之险以卑谒贵栗如履虎之难苟不设机变以先声兾当途之动念则夕锦讵知于文采哑钟谁辩于舂容故有带檑具以自彰懐长防而请试郭代公以轻财见异裴中令以隂徳受知外黄小儿一言当而覇王息怒杞梁女子一恸哭而长城为摧所以感人以言不得不切従权济志不得不然愿形捭阖之书以卜见知之念岂徒然也葢欲以尘露至微之益为刍荛见采之言幸望怜恕之也锡惶惧惶惧锡闻忠莫大于进言仁莫先于奨善见义而勇谓之智临事无惑谓之眀然人不易知深心有山川之险物难求备良材有小大之差今亲王以荐贤之柄委眀公眀公以无私之心举多士然眀试之下与贡之人染翰飞文藻鍳必详乎工拙英才大畧盈庭岂识乎是非设使有辅相之才将帅之器君子履行哲人询谋未喻执事以何理而得之以何术而知之若知而荐之则眀公有大忠于国家也荐而用之则眀公有大赖于贤俊也且复智能或似于狂愚诈佞或侔于纯信又未喻执事以何术而察之以何理而详之矧投之盈几之文加以在公之务虽智能周物庖丁之刃有余若千虑一失君子之眀亦损莫若采择羣舆之议精详与夺之机询当朝文学之人观就试文章之士则自然不役聪眀而尽得其善不劳智力而皆得其人能于诗者观其所试之诗能于赋者阅其所试之赋善于论则以论取精于防则以防求随其所长观其所试勿舍其所有而责其所无勿遗其所长而陋其所短无求工于力分之外无求备于赴应之中所谓鍳周而妍陋靡遗理当而贤愚自辨若有宏才大畧之士倜傥不羇之才封章为达于冕旒文觧逈髙其等第兾贤王得而荐之眀主得而用之岂非眀公发觧之善异于古人乎进人之名光于今日乎是谓导滥觞于骇渎之源封沃土于干霄之木也惟锡傥于众人之末或有一艺之长亦俟眀公济勺水于涸鳞假顺风于弱羽岂惟鄙夫获遭逢之幸固亦大贤有特达之名狂瞽之言采聴是望不任惶恐祷愿之极锡再拜
　　上宰相书
　　八月十五日将仕郎守左拾遗直史馆监监院赐绯鱼袋田锡谨斋沐奉书拜献相公黄阁之下锡伏有鄙见理合上闻愿垂聴察之仁不罪僣逾之过矧宰相识量不可不包容众人大臣聪眀不可不采择片善今相公佐太平之主理无事之朝四海谧寜万务整肃房杜功名之暐晔良平智畧之宏深比于是时不独称美然至眀或有所未照至聪或有所未闻未喻相公欲闻傥直之言乎未喻相公欲求尘露之益乎倘容下僚輙陈管见不独众人之幸谅亦相公之眀也锡去嵗至自宣城入见旒扆对敡之后圣防宣付中书旋蒙殊恩授以大着不数日又差充京西北路转运判官锡固非俊迈之才窃慕清华之职遂拜表乞在馆殿兾与编修果廻圣主之恩命作谏垣之吏仍兼史职尽契夙心此皆相公施代天理物之功从小人所求之愿然拜表之际尝诣閤门閤门有司未便収接须相公台旨又取閤使指挥往复审详然后呈进葢有司禀奉之职理合宜然况臣子重慎之心礼亦可以迩后扈随圣驾留驻漳川洎防奏之爰来与追班而入贺数日后因进圣主靖边歌虽寻达于圣聪亦先禀于台旨又今年二月十六日复进请皇帝东封书不敢实封先闻閤使备言巳奉台防有司未敢进呈仍依常规先供一状称不敢妄陈利便亦不敢希望恩荣岂有备位谏垣上书诣閤而如此委曲不便敷陈无乃损相公之眀无乃失至公之体设使言事不合理道以言而悮至尊自有常刑可以加罪不足一一烦相公台聴不劳一一禀相公指踪锡才列周行未谙时事若是近朝体例须至如斯相继因仍未暇厘革则乞相公申眀旷荡之理采纳愚直之言应令后谏官上章不须閤门取状乃是三公之府机扃洞开百职之仪纲纪斯在锡受相公钧镕之造荷相公特达之恩岂合容易干闻狂简陈述葢闻诸道路称近日左拾遗胡旦上书希求差遣圣人问难詶诘仍于中书取状似烦圣聴有黩宸严今来诣閤上书不易轻进可否须覆相府去防皆系钧衡也锡既闻斯语实介鄙懐何以示人无私曰至公裁事酌中为大体岂相公佐先帝取吴越事今上平并汾识度勲庸昭昭如此何烦寻常之见取次于廊庙之尊然缄黙不言实辜陶铸若披陈不宻亦掇讥嫌易不云乎君不宻则失臣葢谓下言上泄寘言者于危疑之地也故识者不获巳而钳口焉锡今进虽奉书而退必焚藁幸相公钧台之鍳恕小人忠谅之诚惶恐旁皇不知所措伏乞相公熟虑而防念也锡顿首拜







　　咸平集巻四
　　钦定四库全书
　　咸平集巻五　　　　　　　宋　田锡　撰古赋
　　诸葛卧龙赋
　　天将灭汉天下大乱奸雄竞起以圗霸豪杰争驰于良算江东有孙权之强御闗中有曹公之勇悍惟蜀邦之险阻付刘璋之闇懦伊东海之徐庶荐孔明于先主其人自比于管乐其迹尚耕于垄亩负霸王之大畧每讴歌于梁父可以屈就难以邀取若应龙之卧渊泉俟良时以为风雨虽吴主之得豹纵魏君之若虎傥获斯人以为用可以争强于中土刘备乃往诣南阳雄圗抑扬功业稽迟而愤悱旌旗侍从以苍皇岂徒贲丘园聘珪璋实欲尊之为谋主而制敌贵之为尚父而圗王一之日骤欲履其阈肩其墙殊不知杳若千里之迢遥浩如重泉之汪洋人在其外如鳣如鲔如防如鲂不敢游其窟宅不敢漾其辉光乃退而叹曰信先生之道也如龙之方卧也二之日闚其戸闻其人人虽覩而难趋迹虽迩而难亲自觉其门若河若海若潭若津不得见其最灵不得测其至神又退而叹曰信先生之徳也如龙之未易识也三之日升其堂入其室仁干森植义橹骈比疑波神侍卫而汹涌谓水怪环周而防踖见其以道为踪以徳为迹以文为鳞而彬彬以武为鬛而奕弈将侔夏后河汉可御以天飞尚类叶公窓牖初窥其藻质我于是以兊恱为雨以巽顺为风动其倜傥鼓其英雄遂慷慨变摅而崛起以纵横筹畧而相从亮之遇先主也若龙之得水备之得先生也若云之从龙所以跃于呉骤于蜀帝王其心日月其目张飞关侯为吾之股肱赵云厐统为吾之爪足金鼓为雷霆之威甲兵为风雨之速旌旗为飞鬛而常舒鈇钺为逆鳞而难触前则饮于渭水后犹蟠于斜谷观其奋首于魏施尾于呉将欲腾跃于秦京与镐京窟宅于东都与西都然后以燕齐赵魏为河海以荆襄楚越为江湖故得寰中波骇海内鼎沸马超韩遂之流袁绍吕布之类若蛟螭奔走而防胆比鱼鳖沉潜而屏气岂谓天赐呉以斗牛之分赐魏以咸镐之国赐我以坤维之地俾我以鼎分之域既天命之所授岂人谋之能克汉江沱江亦足宅其西南梁山剑山亦足门其东北方欲修其徳述其职将上请于阊阖兾下并于华夷变三分之国为上国变汉水之池为天池复火徳之世作续炎精之絶离俄而上帝有命碧落言归刘禅攀髯以何及谯周仰首以无依世灵其神敌惧其威杨仪鸣鼓以震恐晋宣防胆以奔驰至今岐山之侧滑水之涯南阳之草木西土之邉陲或烈风之飘揺或暴雨之淋漓犹疑其蜿蜒在晦而隂隲是司观阵圗者见其规画读国史者想其形仪信竒士之遇主诚千载之一时春秋曰以龙纪官诗曰为龙为光此葛亮兮攸宜
　　鄂公夺槊赋
　　唐初鄂公在二十四功臣之列独推其雄力敌猛虎气扬飞虹挥鞭而马疾如电运槊而身轻若风棱棱真丈夫之勇颀颀信武夫之容于时擒李宻戮王充靖隋之乱致唐之功非太宗不能得我之死力非我不能赴太宗之指踪壮其叱咤喑呜而万夫莫敌摧坚防阵而一隧前空虽孟贲之勇鄋瞒之崇固不足抗其鋭当其锋所以秦叔寳之徒屈突通之軰随我转战指麾相从既而荡平天下底定寰中戎器既包于虎革勲臣尽纪于鸿钟髙祖位尊正凝旒于北阙太宗功大方主鬯于东宫一旦上御便殿公因召见语艰难之创业念辛勤于百战张胆信其如升瞠目赩以流电有若伏波马上据鞍而犹示筋骸李广病中闻鼓而思驱组练帝问以军阵之间何为最难奏曰惟避槊不易然夺槊尢难请殿下试臣斯艺幸殿下临轩以观于时宗室有齐王元吉力可以索鐡而伸钩勇可以挟辀而磔石由是命之以角逐合之为勍敌二人乃防马交驰锋铓若飞千人防万人窥广塲喧阗而将裂髙殿崔嵬而欲欹一驰一骤乍合乍离红尘涨天地杀气飘旌旗若两虎鬭而未知生死二龙战而不辨雄雌天顔为之动容神武为之増威莫不鬼出神藏风驰雨走金吾之列卫旁震武库之五兵潜吼或左兮或右或前而或后或翻身相避或挺身以诱王谓我艺必胜公谓彼槊可取俄而齐王之槊已在鄂公之手骇众目噪羣口喧喧阗阗足以见一胜而一负王犹以为偶然也于是再跃锋铓重飞骕骦欲致于必死之地将求乎一日之长虽余勇而可贾岂突来而难防适资我胜终莫予伤乃至于再至于三皆为所夺有以见鄂公胜于齐王也壮哉厥艺如神其名益振信乌获扛鼎之匹项羽防山之伦宜其凌三军而势若摧枯夺一槊而易如拾芥闻之者谁不尽伏见之者无不大骇当其左击右刺星驰电迈一塲縦横使人神王而心快上意欣愉羣臣欢呼怜公絶艺多公壮圗书所谓番番良士诗所谓赳赳武夫霹雳可叱之而鬭泰山可挟之而趋况陈安擅贾于蛇矛敢为匹敌羊偘得名于折树未知驰驱是知天生圣哲赞以英杰料敌在于筹谋破敌由乎勇烈然后祸乱可弭奸雄可灭故汉高得樊哙乃济鸿门之危太宗得鄂公乃立皇唐之基虽文皇之圣也房杜之谋也而军功武力我实多之
　　倚天剑赋
　　昔齐谐有志怪之篇言古皇造物之先形之刚克者静以为地气之清明者动而为天地与众流而右走天与三辰兮左旋筹二仪之暌濶谅亿万之相悬有古皇所佩之剑其言可验谕其大也若雪山之皑皑壮其光也若秋波之湛湛倚于穹圆高巍峩焉孕长庚于太极穪纯兑于西偏莫辨灵芒或日明而月晦讵分刚气或嘘云而吸烟夜吼半空比雄风之九万朝披回汉陋莲峯之五千北斗挂于锋铓而七星错落长虹绾于辘轳而双带蜿蜒论其用也剖混茫以为天地观其迹也裁融结以为山川噫女娲断鼇于海隅汉皇斩蛇于泽边庚舆所试者几十阖庐所宝者三千镆鎁之与干将鱼肠之与龙渊皆微茫碎之器用非隂阳造化之陶甄观夫煌煌炜炜上莫穷其几千万里错星象而倒河汉慑精灵而窜神鬼变良宵之景若白昼之明照幽都之涯若太阳之晷顾沧海以堪淬将泰山之作砥乍疑天发杀机鲸鲵奔而龙蛇起又观乎黯黯森森高莫询其几千万寻锋铓莹而雪霜冷灵怪多而风雨隂移春景之和若秋郊之氛易炎天之燠若寒谷之深可以挂扶桑若木之杪磨蓬莱方丈之岑所谓天之利器浮云决而妖星流皎兮若黄河之冰立而未泮熀兮若银河之瀑凝而不散珠联垂象饰宝匣以荧煌璧合太阳耀连环之熣灿晋邦一鼓之铁堪耻微功棠溪百链之金难矜善断炳然若大电垂而欲飞防然若流虹挺而増辉风霜肃杀助其利雷霆霹雳扬其威龙伯旁观魂飞而骇其濩落巨灵仰视汗下而惊其陆离截鸿雁而断兕犀安将比也自豪曹而穪櫑具何足多之虽天柱折我剑锋不缺虽日驭沉我剑光不灭有时雪飞千里如削巨鱼之鳞有时霞满九霄若染长鲸之血廹而观之犹千里而近则毛髪森坚严凝凛冽倐而观之犹七日来复则神思惝怳晶荧皎洁乍忧刲大象而屠六龙天纲断而地维絶适足饰帝心之虑怒示天威之勇决粤有魁梧丈夫倜傥雄图手操斗极肩倚天枢唯四时与六气为一吸而一呼因睥剑而色动欲诛奸而气麤于是冠青云之缨緌曳黄裳之防褕谒紫微朝清都排阊阖以直入瞻冕旒而前趋曰臣闻立大功者虽以济济多士御大难者必用赳赳武夫所以赞经纶之霸畧成恢廓之皇图愿得倚天之剑将以静四海而清八区逆天命者为陛下显戮反天道者为陛下行诛俾万灵奉职而不敢为淫厉使百神畏威而不敢为毒痡则下土无札瘥之患生民无水旱之虞冀圣人无为而静理庶彚有截而昭苏帝曰壮哉斯剑也殆以隂阳为炭天地为鑪昆山之众宝皆索厚地之精金毕输勅风伯以司鞴诏雨师而合涂千英万灵前驰后驱天老练日时之吉太乙详鋭利之符然后铸于道镕于德鍜之以静削之以黙淬以明智磨乎睿识以天山之雪融其辉以豊岭之霜耀其色其镡所以横于东南其锋由是周于西北然后脊中夏而刃外区匣六幽而藏八极非圣人之大宝不足饰其容非罔象之珠不足偿其直垒五山而沟四海资以守邦带河汉而砺昆仑用之宣力今予赐汝汝可佐皇王而衞邦国丈夫乃拜手而谢趋风抗词曰臣欣遭圣时幸至天墀罄忠诚之有请遇宸衷之弗违持神器以宠頼敢戎行之越思尝闻授鈇钺者得专征伐赐彤旅者用扬明威实中权之节制奉皇家之典彛臣有三事为陛下陈之粤有冯夷之神遐弃厥司忽朝宗之常道肆横流而自私尧为之咨嗟舜为之胼胝几欲萍藻我蒸民污潴我方祗臣常窃愤今得诛之其次曰屏翳之神不贞其师遇旱则密西郊以含润因潦则凭北方以流滋望舒为之韬明羲和为之藏晖几欲防我融明之鉴全其蔀沛之非臣尝衷怒今得刑之抑有吞舟之鳞谷其口陵其颐自尊乎介甲之族纵暴于朝溟之池帆樯为之荡覆湍浪为之羣飞臣尝懐恨今当戮之此三者皆奸雄之大也积凶德而无疑陛下谓之何如帝曰阃外之事将军裁之











　　咸平集巻五
　　钦定四库全书
　　咸平集巻六　　　　　　　宋　田锡　撰古赋
　　叠嶂楼赋
　　宛陵之丘晖旧游城连延兮百雉世緜歴兮千秋流水白云惜依然而在览遗风往事信恍若兮如浮余以丹陛防名皇华奉使通莅于此乘春以至驿梅江柳动游宦之芳懐风观露台起高明之逸意叠嶂居先登之悦焉凭落絮之危槛向飞花之晚天复岭连冈峙昭亭兮作镇平芜逺树引句水兮为川因而以古兴懐临高凝睇自春秋战国之后洎呉魏鼎分之际干戈僭王乘舆儗帝斯为形胜之地恃以控临之区襟带三江咽喉五湖归句践兮称越夫差兮曰呉比奕棊之靡定惟霸畧兮能图方今禹迹重新尧封复古御王命于北阙咏皇风于南浦登髙而赋怜宋玉以才多览景自怡非仲宣之思苦江渺渺兮涵春草萋萋兮感人指苏杭之达道介常歙兮为隣两浆何归引回眸于天际微云似画带斜阳于水滨既而阅谢守之诗苍苔满石览独孤之文芳尘在壁杏花含露念昔我之来时菊蕋迎霜乃今余之暇日岁云丰稔民之悦逸思命俦兮啸侣聊登楼兮自适
　　望京楼赋
　　余杭上游古曰严州入松院兮何处七里瀬兮清秋归去来兮陋风土之卑湿日云暮兮为印绶之縻留危楼乃登京师是望天遥而阊阖来风海濶而蓬莱架浪云成宫阙似瞻丹禁之间吾岂匏瓜久恋沧江之上虽泛兰桡游泳乎子陵之滩沙虱有毒又巇险乎鸣渊虽攀云梯登眺乎乌龙之山山岚瘴人恶跻升乎絶顶诗不云乎式微书亦畏乎懐归濯缨兮南涧之水盈防兮北山之薇葵藿载倾虽见小人之意枢机一发岂知君子之机然何所不适孤懐自惜欲将体物之辞留向他山之石登高必赋羡海水之朝宗徒歌曰謡望长安兮见日始余来兮蒹葭苍苍今余言兮白露为霜安得乘彼白云归乎帝乡
　　积薪赋
　　翘翘错薪委积交陈后来者渐次居上先用者逐热相亲仰之弥高或连枝而带叶怨不在大喻弃故而从新其大也降鸾辂于东封祀圜丘于南至执玉帛者万国捧豆笾于羣吏礼容具举乐章大备书称柴望达上帝于外禋诗曰薪蒸本周人之贵气虞衡往来析薪成堆载来北阙之下采自南山之隈辇运错杂积叠崔嵬但取禋宗之用不论瑰异之材譬如为山岂勉力于勤学宁媚于灶不旋踵于贻灾薪既不能自言人或代之析理繄吾侪小人与彼其之子忧负荷以弗胜为众多之仰止匪斧不克因伐木以致身受人之知合不才而省已始来采于山水之涯丁丁合风雅之诗积之累之如京如坻逺望比层巢之峻仰瞻侔累卵之危居中者谓不我遐弃在下者谓人不我知美古人善喻下僚其咨本入用之迟速胡觖望于高卑
　　依韵和吕抗早秋赋
　　楚辞若曰洞庭始波兮木叶微脱今藻丽之所赋彼词采之可夺秋之为状也湘天江兮昼清云土梦兮晴濶肃风日之澹白爽乾坤之虚豁蓐收其神少皥良辰天子居总章之左个载白其辂靡朱其轮诏扈随之有司与侍从之舆臣迎气也雨师洒西郊之道风伯清北阙之尘顺暑革故微凉鼎新当词臣之在列承睿睠之何频谓秋之可赋也月纪灵娥风清少女珠连五纬鳞差四序当暑往以凉回若露晞而霞举方朔之辨既逸君子之可称相如之文乃为时人之见许于是抽毫进牍以就位研精覃思乎多士増雅咏于新唱征博闻于旧史始沈鬰以丽则终铿锵而绮靡逸韵金奏妍词锋起词云秋之可赏也初萧瑟于玉关旋澄晖于帝里律生遡管以先变云耸竒峰而未巳日居月诸景象何如桐叶潜零下玉栏兮金井桂花増秀鉴珠帘兮绮疎白露降兮庭芜已滋寒蝉鸣兮塞草未衰太史奏在金之日诗人称流火之时华皓兮潘安易感离骚兮宋玉何悲人虽其咨彼亦云嘻盖楚风之掩抑夫郢曲兮高卑兰宇清兮风期自逺玉绳长兮日驭可縻当羲轩之景运乐尧舜之昌期皇猷有截圣理无遗歌事曰风而布义曰赋赋可金门而献之









　　咸平集巻六
　　钦定四库全书
　　咸平集巻七　　　　　　　宋　田锡　撰古赋
　　筹奁赋
　　筹可运以经国奁为器兮因人谅缄藏之在巳若智术以居身巾箱是寄刀笔相亲美方圆之合度询啓闭以何因待用乎嘉谋之士相从乎善计之臣与夫玉藏于椟笏搢于绅宝匣秘锋铓之利锦囊包珠贝之珍彼但拘于售使我实济乎经纶当乎疆埸无事干戈不试放勲重华之享国大临庭坚之就位政寡聚谋兵无计利筹则敛之而弗用奁亦闭之而靡动如晦迹而无营比巻懐而自奉亦犹伍员在越士防居随隐吕望于朝歌匿留侯于下邳虽有谋而弗用虽有志而何施所以五曹九章之位无得而窥若天地草昧风云交防刘邦项籍之图霸晋文齐桓之伐罪役智劳精趣利违害筹则虎跃而龙摅奁亦罄中而赴外如志士之变通敢逢时而懈怠亦犹陈平背楚兮归汉箕子去商兮事周吕防拔于行阵管仲释于俘囚既有谋而可衒既有智兮堪荐所以二首六身之文可得而见余谓奁则人也人则奁也文王拘于羑里奁于圣也伊尹耕于有莘奁于贤也韩信忍辱奁于勇也晋宣诈病奁于明也筹也者固躬之睿智奁也者周身之外防宜乎入将军之袵席升真宰之中堂得进退屈伸之理有弛张敛散之方敛之则天地品彚之数寂然无覩施之则隂阳造化之情焕然而明龙灵蛟神局于勺水千兵万马隐于严城风雨动之而变化号令发之而纵横可以罄比奁用筹则善谋嘉画因事而生
　　春云赋
　　玉琯春回金门暖来柔先变柳繁已飘梅悦风和之日至赏云彩之朝隮其初升也秾荟蔚兮其少进也澹融怡兮依依然方触类以多蔼蔼然若含情而自迷有时散作雨飞春寒惨惨有时乱和烟起春隂凄凄或苍梧南北或梦泽东西或樊川与辋川或呉溪与越溪或宿林园随竹隂以笼径或沉邨落伴桃花而满蹊或祈祈出关或溶溶映水或北渚萦住或东风吹起或勇如波骇积芳埜兮千重或曳若练舒横碧天之半里江中令醉吟不足髙阁闲登王仲宣逺望有余危楼独倚叠叠连根磷磷浅文千状万态山隂水濆当青麦鷰飞野色朝净见平芜雉过韶阳夕曛挂古木之横枝纎微欲断覆孤邨之半路融薄将分旭日未高晴天尚早几片明灭兮残雪方消一脉轻鲜兮愁蛾澹扫上国美景五陵胜道覆梁王之水榭下绕落花映韩嫣之金丸逺沉芳草澹澹霏霏涵凝丽辉漠漠依依舒迟翠微野态不定幽容且竒浮泽国之岭头鬭伤断梦生苏门之席上想满仙衣或汉世故宫雀喧空屋或梁朝古寺水映疎篱或阮借啸台雨吹半日或严陵钓石鸟立多时或桑干战埸平沙渺莽或椒涂永巷羣阁参差伫立闲望纒绵动思想触石以初起旋浮空而散驰塞遥而归雁相逐天濶而残霞共飞余态遗妍思得杜陵画品含毫冩景讵征楚泽芳词
　　菊花枕赋
　　粲粲佳人虹绶朱缨采采芳菊霜篱月庭晞彩日以征燥逗轻风而益馨画帕闲覆珍盘久停书阁闲开读锦囊之药録罏香静爇披瑶检之仙经味甘而岂独蠲疾品贵而仍堪续龄于是剪红绡而用贮金蘂代粲枕而爰寘银屏谁羡陈宫带黄金以加饰慵思汉邸秘鸿宝以称灵当乎夜烱玉蝉漏催银箭拂芳尘于象榻展余霞之绮荐兰灯背壁惨寒熖之九华珠箔垂轩挂繁星之一片于是抚菊枕以安体怜菊香之入面当夕寐而神宁迨晨兴而思健或松醪醒而心顿解酲或春病瘳而目无余益知灵效虽琥珀以奚珍自悦幽芳岂珊瑚之足羡昔也睥紫菊与白菊和烟容与露芳咸见采于玉指惜徒况于金觞巧思潜得重缄有方锦文縁饰以増丽彩线弥缝而漏香价掩槐实名逾蕙芳月幌斜开恨西之欲晓书帷半掩顺东首以延祥鲁国回贤谁念曲枕之乐漆园吏傲空懐化蝶之乡每至兰堂夙兴宝箧朝敛轻藻绘于芙蓉胜琢雕之琬琰香在髪芳留双脸致元首之康哉美馨德兮难掩
　　长至赋
　　伊沍寒之嘉节美长至之良辰考天时于司厯验星昴于畴人隂极阳生复卦应连山之象珠联璧合斗枢回柳木之津鲁太师登楼以观祲周天王服衮以严禋黄钟应律兮咸韶韵逸缇幕飞灰兮山川气新表权舆于阳德信兆朕于芳春圭测而羲和渐永衡悬而土炭交陈始观玉殿欢呼金觞献寿庆一阳之肇至祝千龄而永久广庭燎设明环佩于仪容苍海日升照冕旒于元首或恩縁长至而赏加或礼罢圜丘而赦宥欢声大洽于寰中至信旁孚于飞走所以金张贵戚田窦权门喜近増于爵土悦新益于封勲遇履长之纳祐符元吉而承恩歌钟鼎沸朱翠云繁华堂列席高烛罗轩辉煌暐耀杂遝哗喧賔荣以玳瑁饰簪主贵以珊瑚暎樽或馈履袜于舅姑或祝弓箕于子孙恊周正之故事庆尧厯之垂文唯有羁离之客流年可惜长亭近归孤懐自戚残阳晚帘寒灯夜室形影相吊精诚未适虽有樽酒谁飞觞而举白虽有炉火谁方襟而比席将何消遣自图悦怿天既付我以文遂摅懐而命笔
　　斑竹帘赋
　　湘水春深修篁翠隂因善巧之凝睇可为帘而运心金刃光翻拂霜筠而解朱丝织就鬭黛防以交侵虽曰皇英帝子挥洒珠涙亦秋露之晓滋复春霖之暮渍故锦章异状由造化之自然绮错竒文入良工之经纬或叠若连钱或浓如湿烟或黯若阵云之起或累如滴水之圆疎密増华漏月光而未巻襴斑若画隔花影以初悬尤宜宝轴分辉玉钩加饰垂旌飜虹绶之彩飞额动金鸾之翼彼海虾之须谁能贵之神麟之毫安足多之编明珠者奚羡缉翠羽兮胡为未若我郁金之堂椒涂秘室取守节以持操贵以文而胜质连垂香砌透烛影于洞房高挂曲琼延曙光于绮席矧乎金犊将驾云軿欲升鬭繁华于戚里防芳菲于五陵若玳瑁以妆成前瞻绣轭想潇湘而意逺后从玉乘美哉琅玕之用贵豪所共悦珍华之外饰致贞芳之可重也因而歌之曰碧鲜有文露防烟痕帘者亷也感人思重华之德援毫颂南风之薰
　　杨花赋
　　梁苑残春垂杨映津枝黛染以交引叶眉纎而鬭伸落絮如雪飘烟拂尘轻芳兮就月为魄澹白兮依风作神当艳阳之美景过上已之良辰其繁也六出之英未多其艳也早楳之芳若何释叶辞蔕流枝逗柯浮朝霭兮防斜阳九重丹禁拂扁舟兮随两浆千里轻波是时孝王多暇闲登水榭因悦柳之太柔赏兹花兮似画乃顾邹枚怜其逸才命临流兮就景扬绮席之金罍相如后至居于右座欣丽藻之无敌若阳春之寡和众宾目动怯胜气以潜消梁孝意怡礼竒才兮敢惰于是授以毫牋言容怿然曰寡人多幸知子之贤愿以文为乐也俟当埸而试焉且昔杨柳之诗古人有之杨花之赋作者多非可以运精研之思施絶妙之词相如感主人之遇援毫而赋尽华藻之菁英得飞花之态度以为漠漠霏霏微风暖吹裛甘露于珠树荡朝阳于玉墀乍若呉王江国水殿春曦梅花已老零落交飞矧又荡然无羁纷兮交错入残月之绮满夕阳之画阁乍如陈后失恩长门寂寞梨花向晚缤纷防落有时金屋徘徊珠帘半开罥绣牀之彩缕萦粉奁于玉台乍若谢家深院寒景相催暮云方密飘飘四来至于湘浦幽深柽林葱蒨满黄陵之古庙扑苍山之晚殿乍如乱峯之下落泉飞练喷岚洒烟沫花相溅有时送客南游垂杨渡头未尽离酒犹縻去舟思夕宿之江馆望朝云之水楼飘兮荡白萦觞惹愁和鶗鴂以连飞平波渺渺伴舳舻而已逺晚景悠悠矧夫春院深严书帷閴寂横南之緑绮委羣书于缃帙冰濡相浥沾匣砚以难飞风聚成规衮砌莎而可惜加之碧簟银床梧桐影凉春光余几艶景方长当奕客以凝情飞来宝局值嘉宾之举白吹过金觞有时帘幕雨余池塘风定凝去忽飞幽而可咏榆坠荚以相先桃落花而映余态重重妍姿弗穷大约含愁于夕霭谁怜委迹于流风值轻露以多掩傍微阳而即通是知有以妖冶轻为贵者虽五彩之毫妍不可冩虽数子之词才难骋竒唯相如之善者致梁王之悦而乃命左史记言而右史録之藏之宝笥以为柳花之词






　　咸平集巻七
　　钦定四库全书
　　咸平集巻八　　　　　　　宋　田锡　撰律赋
　　西郊讲武赋【以顺时阅兵俾民知战为韵】
　　吾皇帝以品物咸宁方隅砥平当北阙之无事幸西郊而讲兵万乘天旋按和鸾之节奏六师鳞萃分部伍以纵横盖以安不忘危先王之训理不忘乱圣人所慎虽宝祚之重熙当昌朝之应运礼称秋狝法无爽于威加易贵师贞动必遵于豫顺于是纶綍宣辞西郊戒期中谒者传出兵之令大司马陈讲武之仪甸人奉职以奔走军吏宵征而陆离观象于天当太白垂芒之际陈师于野协金风肃物之时于是驾太一之帝车出兑方之近甸声容海荡以川振扈从风驱而电转宣传号令若骊山之阅兵分布阵行比滇池之教战百万之众如虎如貔三千被练如熊如罴或圆阵以右布或方阵兮左施或灵鼍以进矣或金钲以却之喧喧阗阗天地为之震荡乍离乍合山岳为之分披睿武皇威詟四裔而尽恐军般兵勇肃万里以咸知既而臣下山呼天顔兑悦罢鹅鹳之行伍散鱼丽之布列蚩尤扈跸以遵路风后陪乘而中节乃舍爵以赏赉迨策勲于功烈古称耀德我则克已以防恭孰可去兵我则以时而讲阅夫武有七德修之于君天生五材用之于民靖乱四方必以武而底定懐柔万国必用文以经纶是知武辅于文若雷霆表昊穹之怒文经于武犹舟航济巨川之津宜乎仁君纂嗣于丕图睿德方臻于至理总兵三百万括地万余里康济黎元混同书轨然春秋有阅兵之礼仲尼垂教战之防故神武耀乎区城天威震乎遐迩书云海隅日出罔不率俾
　　圣德合天地赋【以圣德昭彰合乎天地为韵】
　　圣德昭宣巍乎焕然广大而下蟠于地高明而上极于天地道以卑我则小心而翼翼天心以健我则终日以干干洪范曰思作睿睿作圣常心逸于万务每躬亲于庶政文明取象圜穹垂昭晳之文恭黙无为方舆顺发生之令阅史官之图箓披天子之文章尧舜禅让谓之帝羲轩拱揖谓之皇汉文或尚杂霸道夏禹则首隆王纲虽殊涂而光被实同德而昭彰宜乎恩普黎元泽均品彚鹿鸣食野以斯乐鱼性悦泉而自遂亦犹髙无不覆三辰垂象于昊天广无不包万物流形于厚地天之道福谦也所以用人于朝地之道害盈也所以用德胜妖礼或称乎穆穆诗或咏乎昭昭睿圣崇高固难闚于戸牖谟猷静谧亦下采于刍荛美哉仁比春融量能海纳信一德以允若与二仪之脗合濡之惠泽若吐纳于山川扇以皇风比来从于阊阖故得保兴隆于帝图常覆育于中区故天不爱其道而祥风入律地不爱其宝而器车在涂所以封泰山以告成既尽善也禅梁父而报本不亦宜乎今我后功掩百王恩敷万国齐夷夏于大信纳生灵于寿域故风雨咸若隂阳不忒大哉荡荡巍巍乾坤而合德
　　五声听政赋【以圣人虚懐求理设教为韵】
　　伊昔夏禹君临兆民设五声以罗列从万务以躬亲询采谟猷虽刍荛之必达敷陈忠谠因金石以来伸故德如天赞功惟日新所以文命称为圣人者也盖以事尧统天翼舜为理常率职于旷土遂成功于导水昊穹宝运因王者以应期虞氏瑶图乃禅之而在已莫不夙兴念理夕惕虚懐思纳善之有益谅虚受以克谐冀以圣功继达聪之与明目将令俭德比茅茨之与土阶于是笋簴大陈皷钟斯设泗滨之玉磬居次鳬氏之金镛就列彼鸣铎之在悬亦扬音而中节五音逓奏来直谏以无疑众善毕臻补皇猷而靡缺乃曰教我以道者振灵鼍而献谋咨尔以义者闻华钟而采收考鞞者谓余以狱击磬者告吾以忧彼言事之激切在铎韵之周流扣击以闻所谓乎同声相应锵洋有节罔殊乎同气相求是知居大宝以至公纳嘉谟而设教有以见圣人以道为体以天为貎必包纳而弗厌盖仁贤之可乐兢兢业业敢弗躬而弗亲穆穆皇皇实是则而是效美哉谦尊而卑不可逾体道而受人以虚信君臣之共济若鱼水之相濡諌有五焉所以五器之音命尔德惟一也宜以一言之善弼余故得天锡圭帝传大政菲饮食以示俭美黻冕而称盛宜乎仲尼曰禹吾无间焉于以见有夏之至圣也
　　泰山父老望登封赋
　　吾皇帝厚德比于坤元至仁侔于穹昊伊岱宗之父老望翠华以相告倾心精意向天阙以防恭顿首敛容冀纶言之希诰岂不以恩深覆育惠感生成桑榆之景方暮葵藿之心迭倾检玉高峰思覩登封之礼鸣鸾近甸伫谐延望之诚咸曰帝嗣洪图寰区晏如纳生灵于寿域侔至化于华胥北天山而南越裳争输职贡右流沙而左苍海正混车书莫不天意与人心交泰皇情与物性相于乃运方契于千年得冥符于昊天雅颂溢人文之采祥经盈太史之编泳鳞翔鹣已效灵于郊薮灵茅秬黍宜荐羞于上臣等幸以期耄之身为太平之民生借寄龟防之下先畴迩洙泗之滨七十二君古常称于茂典三千年后今正逢于圣人愿陛下采古义于前书命择仪于良相勑宗伯脩防宫之礼诏太常建黄麾之仗卤簿钟皷圭瓒秬鬯展仪于梁甫之下禋祭于灵峯之上虞君颂瑞愿谐方伯之心汉帝射牛宜慰老臣之望鹤髪齯齿精诚不已俯躬如就燥之熖注意比朝宗之水朝济云彩谅龙德以堪从口比山呼冀鸾车之戾止易曰先天弗违书云肆觐羣后思古礼以犹缺郁众心而是伫泥金报天德之高封土增坤灵之厚协探策之冥数荐如山之万寿小臣亦能着封禅之书向皇风而拜手
　　羣玉峰赋【以玉峯耸峭鲜洁新明为韵】
　　昔穆王以阆苑希风宸游纵欲适圃之仙界悦灵峯于羣玉乃顾谓祭公谋父曰斯山也拔厚地摩穹天含珍蓄宝藏神宅仙轶银台之比峻逾太白之相鲜歴落排空有处类巫山十二崕峨倚汉有处如莲峯五千朕知卿之才者卿为朕而赋焉祭公乃拜手对敭挥毫应诏心骛崷崪情忘耸峭或劳想于璘玢或驰神于窱以为一气初判三才既生融而流者有四渎之灵结而粹者有五岳之名虽罗封而列爵谓生贤而诞英未若我杰出紫府高逾赤城虎踞龙盘耸圭璋而疎朗霜华雪彩皆琬琰之融明或孤而高或峭而絶或掩暎以相翼或呀而半缺逺而望也则仙家青琐含秀气以玲珑类而言之则春宴金盘防苏山而皎洁宜乎培塿玉垒奴圭峯蓝关之英安足比于形胜荆谿之秀固亦陋其声容若总而状之则高者如飞欹者如恐背者如遯向者如耸瑰姿琦态兮信非寻常戞翠摩青兮可以瞻奉祭公既笔不停缀辞妍若春赋咏既就箴规载伸以为士林之羣艺圃之人有道有德有贤有仁磨琢材能而益峻切磋名节而尤新傥一人之延纳则多士之来亲穆王乃曰吾愿益求贤哲比羣玉之嶙峋















　　咸平集巻八
　　钦定四库全书
　　咸平集巻九　　　　　　　宋　田锡　撰律赋
　　鴈阵赋【以叶落南翔云飞水宿为韵】
　　絶塞霜早隂山叶飞有翔禽兮北起常遵渚以南归一一彚征若阵行之甚整嗷嗷类聚比部曲以相依当乎朔埜九秋湘天万里风萧萧兮吹白草雁雝雝兮向寒水单于台下繁笳之哀韵催来句践城邉两槊之幽音惊起颉颃交相翩翻迭翔似鱼丽之布列若鹅鹳之舒张疎密有绪高低载飏天空而残月铺影水濶而微云间行应遵丹鳯诏书咸増跃跃虽是苍鹰鸷勇敢击堂堂观其唳青霜横碧落歴江渚达沙漠来若羽林骑士闻一皷以争前去如翼卫材官听摐金而稍却岂天阵地阵之能询何圆阵方阵之足云但见乘夕霭拂朝云羽翼自高不让于汉家飞将烟霞逺没疑沉于朔漠孤军宜乎后伍先偏声交影接当塞上之飘雪值江臯之堕叶纵横势定阵图按牧野之师绰约体轻兵法试呉宫之妾惟有淮之北汉之南山如画水如蓝离离而霞彩旁衬一一而波光逺涵旋成偃月之形悠飏可爱忽变常山之势首尾相参乃知接武烟鸿追踪霜鹄既横空而似阵自违寒而顺燠北方逺兮南图遥云飞兮水宿
　　开封府试人文化成天下赋【以焕乎文章化被天下为韵】
　　大哉至明之君膺景运集洪勲跻域中于皇极化天下以人文时属升平焕声明于礼乐道尊儒雅发谟猷于典坟岂不以丕光大之逺图阐雍熙之至化金革斯偃朝堂多暇遒人述职方下采于诗声真宰经邦亦耻言于强霸美哉文之为用也至化攸先明乎焕然比万彚流形于厚地三辰垂象于穹天藻火衮裳礼之文也始饰容而有烂羽旄缀兆乐之文也将达节以相宣故尧舜化民以仁禹汤跻俗以义致德以招着见皇风之光被是以鲁史述汤之德也则曰齐圣广渊虞书美尧之仁也则曰聪明文思宜乎笾豆品数车服采章成均掌庠序之齿列瞽宗司金石之铿锵绘宗庙之彞器炳日月于太常皆文之于外者也黎民阅之以恭肃靡不昭彰迨乎易之教也厥防精微书之训也俾人贞干诗之教也致流俗之惇厚春秋之教也惩贼臣之叛乱斯乃文之于内者也万国化之中正炳然明焕是知抚育中区恭临宝图纳生灵于富寿致品彚于昭苏亦犹挹水于器而方圆自适以木从防而规模罔逾是以洋洋邹鲁之风宜乎盛矣穆穆唐虞之化猗欤焕乎今我后功格昊穹泽流区夏复风俗于淳古播咏歌于大雅悦灵台之偃伯庆华阳之归马小臣幸与试于王庭抃蹈于双阙之下
　　南省试圣人并用三代礼乐赋【以皇猷昭宣礼乐备举为韵】
　　吾皇帝膺运承干惟师古以为先化邦家而辑睦因礼乐以昭宣虽三代令王稽沿革而殊矣而千龄圣运能损益而焕然岂不以乐也者本乎天礼也者本乎地将化民以成俗信有教而无类礼能加肃先俎豆之有仪乐以导和宜笙镛之大备昔夏后之御厯也宪章于舜祖述于尧推厯稽人统之正用寅为岁首之朝牲用乎骊能降神于肹蠁声均大夏又何取于箫韶所以致皇猷穆穆而王道昭昭乂若有商之统天也以应天顺人惟干戈兮是举以逆取顺守致彛伦兮攸叙恭为礼本嘉尚白于衣冠濩为乐称表均和于律吕其以宗周之致理也以道合乎地者称帝仁合乎天者为皇能兼帝皇之盛德是为圣哲之令王骍犊贵诚加以用宗彛之郁鬯黄钟本律其始导天统于隂阳是知三王之救衰而拯黎元也不相袭乎至音靡相沿乎大礼亦犹五材迭用运元化以成功四序交新致岁功而有体今皇上嗣位而致升平也前古之遗文必复百王之阙政皆修以文章明备声教同流明堂辟雍表尊崇于儒术宫悬乐府方逺播于鸿猷矧今卜代继于周姫登歌美乎象箾方期驾玉辂于鲁道封金泥于泰岳遐方咸走于梯航太史逺颁于正朔小臣稽首而称之曰穆穆皇皇有以见我宋之礼乐也
　　御试不阵而成功赋【以功德双美威震寰海为韵】
　　圣人以德御天下威加域中谅至仁以无敌故不阵以成功征道德之格言谓乎善战取春秋之经武自服皇风是知恩始孚于万灵武实加乎七德安民和众以为本禁暴戢兵而是式所以堂堂之阵弗施而唯取柔懐整整之旗何用而陋乎刚克昔者成汤革夏泽及万邦勍敌靡由乎力制匪人自悦而心降岂比夫祖龙霸秦恃山河之百二淮隂事汉称智勇以无双又若武王克商灵旗前指岂鹅鹳之是列匪鱼丽之称美自然威宣有亳民率服以来归师济盟津众悦随而戾止是知王者之取天下也泽普羣动恩流九围道德为城池之固忠信为甲胄之威所以箪食壶浆迓王师而自速靡旗乱辙望圣德以如归宜乎师克在和动先观衅仁义之施也若风雨之速威武之加也若雷霆之震传称因垒美崇伯之归周书曰舞干纪有苗之服舜今圣朝以民跻寿域道洽人寰将铸劔于农器方虚候于玉关弭祸乱于未形恩能服众布英威于有截礼以防闲下臣赓歌之曰化洽无私兮功符不宰取仁义为胜兮岂干戈砺乃德上冠于唐虞政下任乎元凯孙呉之阵法奚取韩白之兵机弗采宜乎车同轨而书同文至化方流于寰海
　　春色赋【以暖日和风春之色也为韵】
　　芳景晴空春曦暖融霁花天之一雨泠蕙径之来风宫阙参差晻霭朝烟之上山川明润森罗迟日之中总而赋之春之色也化工运丹青之笔贞宰以天地为冶仙家乍至桃花暎武陵之谿南国未归杨柳绕潇湘之野始乎言太簇之辰书曰王春北阙引青旂之仗东郊驰苍辂之轮和气倐来袭冕旒而尽悦朝阳既出丽藻火以交新迩后革隂迁阳更寒易暖暖袭物兮舒释阳为光兮布满明霞澹霭初发色于楼台清奏雅歌始均和于律管言其状也则明婉而融怡状其体也则暄妍而赩曦宫漏昼永天光日迟散梨花兮似雪垂柳线兮如丝古渡轻波望孤舟之去矣平芜落日惜晴山之逺而大都芳景之妍物华非一美梁王之苑囿阅汉家之宫室珠阁縻云金茎烁日竒树绮错幽禽锦质盈空兮嘉气晓浮暎水兮晴云晚密丹帷翠幄因借草以絣罗宝马钿车遇看花以阗溢景丽何多情怡若何藻饰兮神化之巧融明兮时气之和美其近焉谓彚花而澹柳赋其逺者怜被山而带河称含笔以闲吟生于艶意宜倚楼之逺望流入横波惟有多士逢时观光上国金牓中大常之第玉阶谢帝皇之德柳陌杏园花骢宝勒雪袍缀行桂枝新折观者如堵有以见满身春色
　　晓鸎赋【以芳天晓景悦听清音为韵】
　　烟树苍苍春深景芳听黄鹂之巧语带残月之余光金袂菊衣新制乎迁乔羽翼歌喉辩舌鬭成乎一片宫商尝以清汉云斜东方欲晓华堂静兮寂寂珠箔深兮悄悄新声可画初歴落于花间余啭弥清旋间关于树杪宛转堪听纒绵有情伊宝柱之清瑟与银簧之暖笙虽用交奏而咸艶声未若我胧月澹烟之际鸎舌轻清听者踌躇闻之怡悦若清露之玉佩触仙衣之宝玦随歩谐音成文中节未若我晓花曙柳之间鸎声清切美夫藻井霞鲜金盘露圆语因繁兮作黙韵将絶兮重连窗背红烛星稀碧天楚襄王春梦觉来还应黙尔陈皇后香魂断处宁不依然有时杨栁回塘梧桐深井声烟袅兮忽断意春牵兮自永新篁宿寒芳杏朝景关关枝上带花露之清香喋喋风传入月帘之静影楼阁轻隂房廊悄深引万重之芳意成百态之余吟緑窗梦断玉鑪残堪怜俊品宝帐酒醒宫漏浅弥称清音余以为春帝之命敷宣词令鄙桃李之无言嫌百舌之多佞知仙翰兮善歌可司花于香径巧绪非一辞端靡定其声也累累然端若贯珠悦春朝之采听
　　咸平集巻九
　　钦定四库全书
　　咸平集巻十　　　　　　　宋　田锡　撰论
　　政教何先论
　　礼曰教犹寒暑谓寒暑违于常则岁功失矣教喻失于早则人性塞矣语曰性相近习相逺故君子慎乎始习矧以五常之教欲澄清于人性之初乎语曰为政以德譬如北辰则众星拱之又礼曰政者正也又政犹蒲卢详圣人之指归观当涂之政教者水火之济用比辅车之相依政与教交相用理与乱无相逺何哉昔尧舜之教人以仁义故比屋可封桀纣为政以暴虐故比屋可诛夫黎民必以厯数之命大宝之位归于至圣之君俾之设教为政以抚育黎元也故圣人夕惕若厉用天之道而为国之政然一人不可以独理必以众贤而赞之故尧舜欲教人之播殖则命后稷以稼穑之政以训之天下之民由是服勤于农桑矣欲教人之知礼则命伯夷以典彛之政以化之故天下之民肃恭于训导矣载命后防掌金石之乐臯陶司小大之刑左右翼明圣之君圆方得黎元之性故唐尧之时民尽跻于仁寿矣斯则当至理之世无为之朝先于教而后于政矣洎汤革夏之季世武王化有商之遗黎大则以干戈灭凶小则以鈇钺弭乱虽应天以顺人亦逆取而顺守干戈为三军之政钤鈇为大理之政故天下畏罪而悛恶民心自乱而复理是则圣王之教犹寒暑也理民之政犹水火也水火有象而寒暑无形寒暑不可一而有差水火不可终朝而斯阙礼曰使人迁善逺罪而不觉者礼也礼防人之性抑人之乱皆于未然故不见德之日益必有时而成君子也若慢于礼而怠于教人心渍虽不见恶之日滋必有时而灭身也昔管夷吾霸齐之一相也犹云感人之心若秋云之生凄凉也悦人之性犹春景之致和乐也仲尼曰吾志在春秋行在孝经孝者百行之本欲人之速于孝弟也是圣人深于教也春秋者惩恶而劝善乱臣贼子闻之而惧是圣人深于政也昔伊尹五就桀欲速于政举也夫教之道非一途而政之术有常检非一途者喻网罟之众目必牢笼广施而然后获禽也有常检者若九逵之坦道必夷荡而使人知适也昔羣盗弄兵于潢池之中龚遂单车至羣盗散者以道教之也昔五陵诸豪恣横于京邑而张敞以彩帜获盗而民畏者以政肃之也以是论之上自圣王而下迨贤吏操政之柄立教之本亦无先焉无后焉比乎左右手辅于躬而适乎用必若穷至理而取确论则理清静之朝劳精于设教可也正浇漓之俗则专意于为政可也洪范曰彊弗友刚克又曰爕友柔克教化先后斯言可征
　　妖不胜德论
　　书曰妖不胜德锡谓理未当也若谓妖不胜刑可也何哉不忠之臣国之妖也不孝之子家之妖也唐虞之时四凶为妖尧舜之德岂能胜之卒用刑而流之窜之然后天下咸服既而禹继尧舜嗣总大位不能以德胜防风氏果明其罪诛而胜之其后尹谐之妖成汤诛之潘止之妖文王灭之管蔡之妖周公戮之尧舜成汤文王周公尚不能以德胜而刑胜之况伯宗之直欲胜三郤之暴乎仲章之贤欲加鄷舒之戈乎伍相之忠欲敌伯噽之佞乎益不能也惟明者能辨之有权者得诛之明与权相济妖与德相敌苟明不照微权不在已虽有盛德岂能胜妖乎听而不聪则妖言入视而不明则妖色造好讦似直言好谗若忠告言之妖也貎厉而内荏色取仁而行违色之妖也朱云知张禹之妖不能逐是明有余而权不足也德宗惑卢杞之妖不忍弃是权有余而明不足也或曰苗民不宾舜舞干羽七旬来格岂非德胜乎锡谓非也当始征之际苗民有辞舜为之退然后来格盖三苗不欲因伐而降也若然则圣人之德素被于天下何必七旬之间益修文教方化匪人盖被舜之征因而来服也亦犹崇侯作乱文王因垒而降若使文王退而修德不复再驾崇亦弗宾也少正卯一奸雄尔孔子未为司冦尚不能以德胜之矧苗民崇侯奄有邦国虽虞舜文王谓以德胜未之信也圣人犹然况仁贤乎自古君子寡而小人众独立其德不为妖胜者鲜矣故锡谓妖必胜德
　　天机论
　　天者道之心也机者天之用也以心发机将全乎道也日月风雨雷霆雪霜并机之用也地辅于天亦犹臣事君而子事父故山岳川渎草木蠢动亦机之用也日月薄蚀星辰彗孛风拔大木雨降流血雷震寝室霜降炎天山岳摧頽谷洛激鬭雉雊高宗之鼎桑拱太戊之朝即机之发也发其机属乎人君者也夫天生蒸民树之君以司牧之赏之宠之君得而专行焉戮之辱之君得而擅行焉威福二柄自由于君行其所好谁敢沮之行其所恶谁敢违之圣人所以不妄动不妄言言必可行动必可法位至尊而心至谨夕惕若厉日新厥德所以天降其祐故洪范休征以肃则时雨若乂则时旸若哲则时燠若谋则时寒若圣则时风若乃有树连理而呈祥蓂抽叶而纪候郊薮萃于麟鳯宫沼跃于龟龙若谓居域中之大专二柄之重以为行其所欲人莫我违纵其所好人莫我拒于是身妄动令妄施则天降其咎故洪范咎征以为狂则常雨若僭则常晹若豫则常燠若急则常寒若乃有石言魏榆之埜壤壊梁山之丘宣榭有火而降灾郑鬭蛇而表异天降其祐天之赏机也发其机赏其君俾人君无忘于德也降其咎天之罚机也发其机罚其君俾人君无纵其欲也故圣人则天之明用天之机尧谓舜曰天之厯数在汝躬于是考玑衡而齐七政然后揖让禅受膺其大命是知舜有大孝天以厯数授之也舜又谓禹曰天之歴数在汝躬然后亦揖让禅受膺其大业是知禹有大功天以厯数福之也成汤伐桀则曰应乎天而顺乎人周武伐纣则曰恭行天罚故大禹休君海神受职暴秦黩武人不聊生天则移其厯数授于汉祖故五星聚于东井赤云见于骊山是知天之发机福善德而祸淫虐也故春秋曰天方授楚又曰天厌周德授之者福善之机也厌之者祸淫之机也若君得天赏机而恃之则福转为祸得天罚机而惧之则祸反为福所以楚庄小心故身享元吉宋景悔过故国不纒灾天之不言而信其机乎孔子云惟天为大惟尧则之圣人则天之明故厚其禄峻其秩以赏君子峻其法严其刑以退小人故赏一人千万人悦罚一人千万人惧然后赏不费而人自劝刑不烦而人自正得非天以机警于人君人君得天之机警于兆民君明臣忠则朝廷之义正矣父慈子孝则家人之道严矣兄友弟恭则棠棣之诗兴矣夫和妻柔则闺阃之理明矣岂非人君用天之机而养天之民乎桀纣不知天之罚机则玉杯象箸酒池脯林霜刃膏人之胫血铜柱灼人之髀肉故天墟其国而暴其社文武能知天之赏机则葬无主之骨封贤人之墓防商纣之财以富人息虞芮之讼以劝人故天祚其代三十延其年七百其若君明臣忠父慈子孝兄友弟恭夫和妻柔则悦心在于人而和气动于天是以天之六气不得不调地之万物不得不泰行于乐府则其音安以乐化乎赤县则其人富且寿介族在藻而遂性羽虫择木而安巢天之用机则如彼君之得机又如此是知天之机君之机其循环乎
　　复井田论
　　井田之法圣王所以维持万民而牢笼甲兵也何谓维持万民一则比闾设而人无流亡二则审知生齿之众寡三则赋役均而劳逸等四则里有序而乡有庠庠以劝学故谓之维持万民也何谓牢笼甲兵盖大夫谓之百乘之家诸侯谓之千乘之国天子谓之万乘之主各以提封赋出兵革故谓之牢笼甲兵也洎秦革周制阡陌骤兴虽富国强兵一时雄盛及其也后人不胜其害盖兼并者众而赋役不均也岂徒然哉自春秋时井田之法亦已矣当鲁成公始作丘甲孔子书之讥其重敛又季氏三分公室各征其一皆井田之法已紊于周末矣逺至于秦商鞅革其而利于时者也然富者连阡陌而贫者困流亡流亡之患由不复地着故也汉兴之后民多末作贾傅上言遂开借田其有丰歉不均耿寿昌请置常平之仓东晋以来人流不息乃设土断之法齐梁之际以版图漏畧不知生齿之众寡乃创校籍之吏皆沿革救而井田之法歴代卒不能复惟王莽骤欲复之而农桑失业今之论者尚思追复而事有不可得而复也何哉且今之兵异于古也古之兵散在农亩力于稼穑因搜狩而教战为征伐而征用用则为兵退则为农今则异也聚之为营垒仰食于廪禄壮则责以干戈之役老则退为游惰之民井田不可复之验一也其次六筦之利歴代攸先实资丰富之民俾为筦课之戸既资丰富宁去兼并兼并既存赋役不筹此又井田不可复之验二也今但复常平之仓修土断之法三岁一阅戸籍之数然后大兴水利博开借田借田既博则民务本者众矣水利既兴岁虽旱而农无害矣本务因是而日増末作因此自禁仓用常平而常得酌剂民依土断而不得流亡夫如是井田之利存焉为理者患在不行不久苟行而且久则民安得不庶且富乎既庶而富然后制度立乎其中使舆马衣服婚嫁丧葬不得僭差僭差不生则费用有节费用有节则在上者不敢僭侈在下者不生觊慕夫万货生于地万民依货而生者也圣人善用万货善役万民以先务于用地用地者务农而生货也文王善于用地而为节制者焉节制者井田之谓也自黄帝唐虞夏商之代巳有经土设井立歩制亩之数也至文王用土著之法而损益旧制故有比闾乡遂之别焉今惟兵革不可复于井田之制而于禁流亡知众寡均劳逸亦有歴代之法存焉可酌而用之适时从宜以便于国即同实异名于井田也何必尽法周制方谓之善哉
　　咸平集卷十
　　钦定四库全书
　　咸平集巻十一　　　　　　宋　田锡　撰论
　　伊尹五就桀论
　　栁宗元尝有伊尹五就桀賛其序略曰伊尹者圣人也不夏商其心心乎生人而已汤诚仁其功迟桀诚不仁朝暮及于天下又曰汤桀之辨一常人尽之矣又曰圣人之急生人莫若伊尹锡以为栁公所美之意尚未尽且伊尹在夏也日见其暴月闻其恶嵗熟其过在眀识先见岂不知桀之恶确然必不可革乎岂不知天之厯数在于汤乎而去就自惑之若是虽急于吾民冀朝暮及于天下所谓徒汲汲于康济而思虑不精审也使之速去桀而干汤汤之圣伊尹之贤贤与圣合则天下之政孰云晩矣与其五就桀孰若亟去之速也矧君子俟时以行其志时之弗来虽圣与贤孰敢妄动使伊尹忍期月之迟周嵗之晩未为后时也欲朝暮之速毌乃太速乎锡以为伊尹于一日而五就桀乎以周月而五就桀乎殆数嵗而五就桀乎以理酌之岂一日乎岂周月乎必数月之外不然数嵗矣以是计之益不如亟去之速也较而论之肇适于亳丑夏之心素定矣再适于亳相汤之时将至矣于是升自陑以一战相汤之功行已之志得其时矣时之疾速伊尹岂不预料哉易曰知进退存亡而不失其正者其唯圣人乎伊尹知时乆矣五就之言锡谓孟子垂训之旨也若然者虽欲疾速其功可得而疾速乎设使桀能返狂作圣伊尹而相之其仁虽朝夕及于天下矣而天之厯数复弃汤而在桀乎伊尹圣人也岂懵于天时人事之向背而惑于丑夏适亳之去就哉
　　知人安民孰难论
　　书曰在知人在安民惟帝其难哉以尧之仁圣庭有元凯左弼右辅犹称知人安民之难由是见君于邦国吏于职官得不慎重于用人而勤劳于抚俗乎尝论之或曰大贤则深沉厚重而难知大佞则奸诈矫伪而难识苟非大贤大佞则期月尽见其为人也惟上之治民下之从上如水投器器之方圆水则随之以是商较则知人甚难而安民甚易子复何以论之锡谓曰不然且古者唐虞建官三载考绩三载黜幽而陟眀虽唐虞之时人亦未尽知贤亦未尽识故必俟考绩然后贤者用之而不肖者黜之下至周官用人于乡举里选凡贤之与不肖正直之与奸佞乆而彰知其贤识其不肖谙其正直考其奸佞莫越于乡里也故周命乡里外举士之秀者然后论辨而用之自汉至唐用士駮杂不能如唐虞之考绩又不能如周官之乡举士林真伪虽欲知之而无由知之矣虽欲辨之而无由辨之矣迨其一旦获罪矫迹尽露方谓之难知得非失之于本而责之于末乎今若复唐虞之考绩用周官之乡举则人不难知矣故仲尼曰观其所由察其所安人焉廋哉惟临民之方安民之术古虽不易今实尤难古者专一国典一郡字一邑民之舒惨在我民之利病由我一国之赋舆属己一郡之甲兵已虽小国之事大国诸侯之贡天子苟有不便于民不利于俗君命可以理谏上令可以理夺从理而行也不以君命上令之必可行也故民之从我如水之在器自汉至唐则不然郡制于邑都府制于郡郡之政令苟善则属邑皆获其利也为邑者虽欲违之而不可得而违之矣郡之政令苟未善则属邑皆受其也为邑者虽欲违之而不可得而违之矣郡于都府亦然都府于天子之命亦然是知専一国典一郡字一邑知人乃易而安民甚难也安民之术不过厚其生殖省其徭役薄其赋敛而制度生于其间设使厚其生殖省其徭役薄其赋敛而无制度则强并于弱富兼于贫私家之赋倍于公家之赋若是则孰谓之安民哉夫安民之本在乎天子之制勅有不便于时防省符檄有不便于下惟三事大夫逮百执事补察其阙厘正而从于善则天下之民安矣岂独一郡一国之民乎过此以往未见其安由是论之岂非知人易而安民难乎
　　羊祜杜预优劣论
　　锡尝读晋史羙羊祜杜预二贤名迹可得而论之其智略各有纵横而声誉不相上下然羊公之善颇优于元凯何以眀之预之才略有余而恩信不及于祜祜镇南方境隣吴土与吴交兵克日方战不尚谲诈之计不为掩袭之利敌人死于阵者敛而还之敌人拘于晋者礼以遣之祜之用兵惠如时孙皓暴侈人有离心祜乃以恩敌怨也以信敌无信也祜之得机乃恩胜信取之时也故石城以西为晋有吴民感惠不称祜名馈药军中陆抗无猜何诚信若是之昭著求诸名将古无其俦既掠吴人之谷以缣偿之既猎吴人之境以禽还之葢欲促其归晋之心而示其大信也吴中将帅果率部曲来降吴中黎民果以家属而至惜其经畧巳就表陈宻谋而执政多违厥功弗集及其寝疾朝廷就问其计画洎汉渚殱良吴都罢市仰岘山以流涕何其遗爱最厚于民锡谓祜乃尧舜之臣非晋武之臣也尝举杜预以代其职预承成绩克平南夏然预之多才罕有其厸当其独排舆论造成孟津之梁率用机心制就周庙之器撰厯以正于天度详刑雅合于国典定考课之法丰殖货之利夷人冦陇先见已陈于石鍳匈奴犯边定计预征于省闼苟非竒士孰与于此及代羊祜弥见其才张正乃吴之名将也中我反间之术孙歆乃吴之都督也畏我飞渡之兵孙皓既平江汉懐徳于时简练武事修立相官颇与开设庠序轻裘缓带风流之不亚也防沅湘之流通零桂之漕水利甚博土人歌之与夫垦田偹边实相侔也留情麟史撰集图列虽郤谷敦诗说礼安可比也自古名将鲜有全能或大畧有余而细行不足祜既慎宻预亦恭谨祜焚藁以自慎预献赂以免祸功名磊落善始令终比于知曹爽之必诛不就其辟知和逌之见斥能以知免祜又多焉所惜者羊公有知人之鍳得进贤之名而元凯但知立碑岘山垂名后世不能简防一士俾于国朝以是论之优劣可见矣
　　直论
　　春秋曰子好直言必不免于难又曰子好直必思自免于难也若是则直为贾祸之阶也眀矣然陷于言死于君怒亦宜也若以直言犯于时忌而罹害于谗谤可不惜哉春秋之旨其在兹也噫勇于为仁慷慨正直君子之心虽死又何恨焉然在中人慕为君子惧抗直之贾祸因踯躅于为仁得不较论以进为直之心乎昔周公相幼主召公不恱管蔡流言虽圣人之心不能信于僚友兄弟岂非直于为道以稔众心之疑乎苟非书启金縢天霁风雨则无以表其诚也仲尼见于南子欲伸防诲子路愠见抑亦圣人之诚尚未信于门人岂非直于为仁以速一时之疑乎苟不自誓而发厌之之言则无以眀其也以是知不独直于言辞以搆祸难直于为道直于为仁虽圣人犹不免疑况他人乎申生受谗不能违难是直于为孝者也韩信功髙朝廷疑惧蒯通说之拒而不纳以为有功汉室君必无猜果致云梦就擒死于女子之手此则直于为忠者也费无极之甘言蔡朝吴之不疑此则直于聴信果遭放逐也夫君子之直以智济之所谓信近于义言可复也孔子曰吾党有直躬者父为子隐子为父隐直在其中矣又恶讦为直又曰谏有五吾从其讽考圣人之言得非欲人以智济其直乎昔魏献子为政将受梗阳之货阎没汝寛入而谏之因食三叹曰愿以小人之腹比君子之心献子矍然自省其过二臣之言得非直在其中乎亦犹考叔警悟于郑庄子革磨厉于楚灵皆婉辞顺言直在其中矣与夫赵盾骤谏嗾獒见嫌伍员抗言属镂是赐上则不能改君之过下则适足速身之祸孔子曰三谏不从则违之戒固宠也又曰忠告而善道之不能者止无自辱焉戒力诤也或曰谏从于讽葢不欲彰君之过岂是成懦夫之志而固钳谔谔之口乎若然则比干之直不可预于三仁乎论曰纣之过恶闻于天下比干蹈死而切谏诚欲万一回其心也呜呼言以中志志以蹈仁易曰慎言语又曰枢机之发荣辱之主传曰驷不及舌是知一言之发尤难于为道为义之直也较而论之莫若直以宁道于内智以济直乎外无俾祸及反害正直之心焉
　　错论
　　班固以错急于利国而不知身害后代论者或以景帝聴袁盎之谗因七国举兵遂诛错以说诸侯或以错智小而谋大或以景帝不眀而无惩乱之术斯皆执偏见之一端而不周覧前后之次第也夫安危理乱之形必起于渐也易曰履霜坚冰至谓其所由来者渐矣锡尝读髙帝纪及文景二君之事迹因三复贾傅所上之书乃备得七国叛涣之本末也贾生曰窃惟事势可为痛哭者一可为流涕者二时淮南王济北王与吴王逆节巳露故贾傅曰今淮南谋为东帝济北王西向取荥阳吴王不循汉法今天子春秋鼎盛徳泽有加犹尚如是然天下少安何也诸王幼弱傅相方握其事若数年之后诸王年长傅相各称病而罢则淮南济北之邪虽尧舜不能理也昔者屠垣一朝觧十二牛而芒刅不顿者所排击理解也至于髋髀非斤则斧夫仁惠恩信人主之芒刅也权势法制人主之斧斤也今诸侯王皆髋髀也释斧斤之用而婴以芒刅臣以为不缺则折胡不用之【自本末字以下皆贾生之言】以是详之诸侯强叛之心自文帝始也于时贾生虽有是言而文帝不能用焉逮吴王不朝飜赐之几杖以愧其心斯所谓释斧斤之用而婴以芒刅也夫周公圣人犹杀管蔡以正法制况孝文纂新造之汉欲以仁信感其心乎乱本萌于髙帝之时滋蔓于文帝之世难图于景帝之代也夫先王设礼所以禁邪于未然也用刑所以惩乱于巳然也故礼曰使人迁善逺罪而不自觉者礼也兵法曰善战者无赫赫之名谓决胜于未形未兆之前也错虽懐独见之明而切忧君之志然骤欲削黜诸侯之爵土使本强而枝弱毌乃智术未周乎亦犹解结而急之则其结益固也又如沉痼之疾虽秦和未能骤理锡尝研防于圣人之用心也设尊卑等差之位以车服衮冕各有降杀俾人各安其分苟有僭侈是谓礼失失于小则降黜之失于大则诛戮之洎周之衰暴秦之乱礼亡乐壊莫甚当时髙祖以英武之姿拨乱反正然臣下功髙封建逾等使韩信黥布陈狶彭越皆不保臣节势使然也故贾生曰臣窃迹前事大抵强者先叛谓淮隂王于楚韩王信倚于匃奴陈狶兵精而贯髙因全赵之资皆以因强而叛心生也斯皆贾生见前车之覆于是指切时病抗言于当时也岂非祸乱有渐乎贾生有先见之眀乎果数十年后其言合若符契景帝固不足婴以芒刅又不能防以斧斤骤说叛王之心而陨忠臣之命尚赖周亚夫善用兵法坚壁于荥阳委梁不救以絶吴楚之粮道祸遂解弛余谓错之谋适促诸侯之弄兵也图虑安危之计毋乃有慙徳于贾生乎唐有于佶作错传賛评未尽其理因作论以质之















　　咸平集巻十一
　　钦定四库全书
　　咸平集巻十二　　　　　　宋　田锡　撰论
　　水旱论
　　天之六气进退盈虚固有常矣造化之理使然葢阳气生于子其卦直复五隂而一阳阳气虽微乗得进数刚徳浸长利有攸往然羣邪在上莫之余逆也寒暑迭代日月将迎以至于纯阳用事其数斯极其势斯复故隂气生于午其卦直姤五阳而一隂隂气肇至乗得进数柔道浸长利有攸往虽众阳在上莫之能拒也三才随之而变化六气循之而进退其间隂阳差轶水旱乗之水乗其进数则滛雨作沴旱乗其进数则亢阳为灾水与旱其数自极然后隂晴乃顺何以眀之旱数极则淫继之水数极则亢阳继之天地不能移其数岂圣人能樽节其过哉当其水旱为灾也害于粢盛民懐怨咨天子则祷于羣望诸侯则祈于境内牲玉苹奔走于土木偶之间日望其感通月俟其报应既而旱愈甚至于水泽竭草木枯雨弥甚则防水横流害于众民犹以为精意不防尚贻天谴由是诚请益庄祠祷益勤冀其万一通于神鍳神愈不灵肹蠁无朕旱加炎焚雨加霖滛乃复喧然聚议于朝代黎民吁天之意伫隂隲必报之感贬常膳避正殿彻乐悬释缧囚然后戚然复告上下四方之神不知隂之数巳老而当晴众谓之因祷而获霁阳之数已极而当雨众谓之因祠而有应于是载洁笾豆载丰玉帛赛之酬之畏之谢之安知阳之数九而隂之数六隂乗阳之大数而作沴故鲧治水九载而弗成阳乗隂之大数而为害故汤祷雨七年而方获易曰七日来复又曰妇丧茀七日勿逐得此乃往而必复之数自然也数有大小时有进退数之大者积年数之小者积月以是眀隂阳之数上下四方之神可得而司之不可得而专之稽隂阳进退之数得水旱灾沴之旨也
　　断论
　　谋虑者断之始也勇敢者断之用也若谋虑未甚精成败未尽见情伪未洞知而不忍欲利欲胜之意不忍小忿小耻之心卒然奋发自谓决断斯乃刚忿而趣败也安得谓之断哉若谋虑巳精成败巳见情伪巳审而犹疑事或未济尚忧理之未尽犹豫于大难惶惑于临机本谋乱而不能坚守始虑挠而不能必行是谓无断也噫排大难济大事立大功垂大名皆由于断也陥大恶致大乱隳大功失大事亦由于断也葢谋熟而后断则大功大名随之而兴矣智浅而言断则大恶大乱亦随之而陷矣昔桀恶日盈汤徳日新干戈未举而成败之数先定也汤乃勃兴应天顺人一战而克遂自诸侯而为万乗主斯则汤之智虑已精成败巳见而果敢于断也其次商纣纵虐而文王之徳素积于民民心归周乆矣一旦武王法成汤之举师次牧野风裂旗斾武王震恐以为天意未从遽思中辍惟太公独排众意以为必克是则武王之断未侔于太公也洎秦灭六国威名防迹信有英断长防巨铩销为金狄圣谟国典焚为煨烬将以弱诸侯之兵也将以愚天下之民也若是果断自谓超三王迈五帝然而陷大恶致大乱失大位得非断于强暴而不断于仁信乎由是知有断于威武也有断于为仁也有断于用贤也有断于贞介也许由弃尧之禅让伯夷絶周之蔬粟是断于贞介也管蔡流言周公诛之大义灭亲之断自周公始也龙逢比干以谏而死是断于为忠也伊霍废黜由巳是断于为大节也燕王用乐生虽谤书盈箧而委任愈坚此则断于用人也项籍勇杰不能终用范増所以覇王之业卒为汉有岂非无断于推心乎世祖单骑入铜马之军人人相说说其推心也唐太宗之初颉利控者二十万临于渭滨太宗单骑隔水责之戎人畏伏下马谢罪于时臣寮进谏以为轻敌上曰国家初定若示之弱即生戎心所谓智畧周通而决断果敢也汉祖数项羽之罪而弩矢窃发责敌之罪颇类太宗然为飞镞所中万一不幸即汉祖之断有余而料敌之智或浅也有以见楚子投袂而起孟眀焚舟而前是皆幸而成功岂是善谋而能断哉夫智与断在乎兼偹也若差之毫厘则失之千里使汉祖从郦生之言断而不疑则功业无由而济矣使太宗从髙祖之言疑而不断则家国无由而变矣今之论者皆以韩信不从蒯通之言谓之无断锡以为韩信不断于为忠而犹豫思乱以取诛灭也何哉当蒯通说时其心不回谓受汉恩深不忍叛也及其功髙而疑生势逼而猜起不能坚守初志卒与陈狶谋乱何始于忠而终于逆葢无断于忠节也非无断于逆乱也诗所谓鲜克有终其是之谓乎亦犹孝景始用错之言从之如顺流将欲削七国之封弱枝而强本一旦七国共叛遽聴袁盎之言诛错以谢七国错既诛而乱不息岂非孝景无断于用人而返惑谗搆之言哉若成与败但思一决而不图始终慨然自谓决断不其谬欤故管仲不死子纠之难非无断也其非死所也晋宣得巾帼之赠不敢出战非无断也战未便也是知智计眀然后决断则事无不济矣
　　问喘牛论
　　汉书称丙吉尝出逢羣盗鬪者死伤横道吉遇之不问前行逢人逐牛牛喘息吉使骑吏问牛行防里而喘或以讥吉吉曰宰相不亲小事非所以道路问鬪伤也方春少阳用事未可以热近行而喘此时气失节患有所伤害也三公典调隂阳职所当忧是以问之锡尝试论之曰宰相尊天子安诸侯在乎总要纲持大柄务求贤以寘诸位择能以分其职贤者在庶位能者莅百职庶位得人百职具举则理道不紊于条贯生民可得教化所谓劳于求贤而逸于致理由是观之宰相犹哲匠尔防墨规矩器于小大之材材适其用然后指麾众工授以制度不劳亲执斧斤而崇屋搆矣是皇王帝覇之道若崇屋贤能才智之人皆众工宰相操执大道以指麾百官量其器能授于庶务则不劳躬亲小事而理道成理道成则兆民恱则富且夀故民无怨嗟愁愤悲伤夭札所以天地交泰水旱虫霜不灾于物谓之隂阳和由宰相总大政而致之故谓之爕理元化陶镕品彚丙吉拜丞相在孝宣神爵三年夏四月至五凤三年春正月薨丙吉在相位才四载而薨当其四载之间有日蚀有任宣坐谋反伏诛有严延年得罪弃市杨恽妄言天不雨之事后坐怨望处死公卿奏恽党皆免官京兆尹张敞亦被奏因亡于是京师吏民解弛桴皷数起而冀州部中有大贼上思敞功征拜理冀又尝有诏曰今郡国二千石或擅为苛禁又有诏以吏不防平増加其俸騐兹数事冬朔日蚀天乆不雨盗贼扰境官吏伏法斯亦未为隂阳和而天地泰况羣鬭者死伤横道髙陵民兄弟争田复未为庶民和恱庶民既未之和恱官吏又未之辑睦河南杀人流血数里岂不感伤和气而致春温温和失时人亦自觉何必因牛之喘方认时气差违矧丙吉拜相已来未能进一贤人黜一不肖有黄覇不能早用为同列有于定国不能早引为同寮耻府中按吏之名容车上吐茵之过不足多也欲待嵗尽课人之殿最方行赏罚赏罚欲加谁哉抑圣贤理天下必致其道然后政成而民恱虽使防契为政亦待三载而成功若期月化醇未之有也后人读汉史言贤相皆服膺问喘之理企踵调元之道不详事实锡谓丙吉矫欤诚失问欤
　　府试守在四裔论【限五百字以上成】
　　春秋以天下有道守在四夷详丘眀之书观古人垂训以为眀君在上以道徳化育良相作弼以谟猷经纬故地天交泰品物咸亨和气感于天故四时六气无差节矣至化孚于地故羣动万彚悉遂于生成矣当是时诸侯之国秉璋执圭奉朝廷之政令四裔之长率贡纳防服帝王之威徳然圣人以道为城池以仁为网罟牢笼御偹使悉归于术内范围包纳俾咸入于彀中故春秋曰天生五材民并用之又曰谁能去兵孟子曰至仁无敌于天下是则干戈之用以顺时教战也用以威裔心也仁义之用以观俗设教也俾以遂物性也以时教战者春搜冬狩因农之隙阅兵之实俾民知御冦之教也所谓安不忘危理不忘乱故仲尼曰不教民战是谓弃之斯乃御侮之大端而防患之先备者也守在四裔之义其在兹乎虽以道徳羁縻以服其心然以威武震耀以制其力守之至理请试别白而论之鲁史曰圣达节次守节是则君子理一身则守五常之教圣人理天下则守万机之要守而得其理道则百职具举而庶政允厘百职既具举而庶政既允厘则四裔不得不畏服也守之一说亦取搜狩之狩谓天下有道海内无事威制之柄惟在四裔故曰守在四裔也何哉逺人之心不可以仁信责之不可以礼教束之怙强则搔边畏威则欵塞故贾谊有安边之防错有御戎之辞载在前书确为嘉论以为尧舜之圣禹汤之眀文武之徳其覆之也如昊穹煦之也若春景万物靡不浃羣品靡不安当是时比屋可封而外户不闭犹未能销释兵革亦未能彻去备御务在化中国以道而制逺人以术也今国家承百王之后应五运之兴隂阳和风雨时日月贞眀黎元胥恱封疆万里琛贡交至虽汉武伸荡定之志唐时置覊縻之郡未侔于今日未偕于圣朝矣方今乃守在四裔之秋也
　　御试登讲武防观兵习战论【限五百字以上成】
　　春秋曰天生五材民并用之又曰谁能去兵是知尧舜禹汤而下迨于宗周之至圣鲜不以仁义道徳牢笼天下而以甲兵武备以制海内故仲尼曰不教民战是谓弃之故周有井田之法春搜夏苗秋狝冬狩乗三农之隟以教民战夫武有七徳禁暴戢兵安民和众之为用也故古先帝王临御天下持威制之柄于上以制四裔而齐万国得不以兵为本焉昔错上汉文之书曰兵不坚利与空手同是知兵不得不坚而战不得不习唐开元之际海内无事眀皇幸于骊山讲兵而阅焉于时称为威盛今国家自先帝临御以来弭祸乱而安黎元胜兵数百万所谓覇王之器在手故逺戎畏服诸侯恭肃岂非甲兵之用善弛张巻舒由圣人乎今陛下乗乾坤交泰之时而当寰海宴清之际虽以诗书礼乐以化天下而致民于富夀之域然能遵尧舜禹汤之用心而弗防战以是知卜年之祚方逺而卜世之基弥固登崇髙之防以讲武焉讲武之大体实观兵之威武焉既威且武而有习战之术以是众战则何敌弗克夫是三令五申虽古之习战之法而易贵师贞之吉今睿谋神武以兵战之机以时习焉天下畏天威而服圣徳岂非前书所云善师者不阵者乎四裔之心咸走梯航玉帛而来朝者由陛下徳先胜而兵有威也今论兵甲之利府库之备士卒之勇土田之广疆埸之安虽汉武承文景之羡财而利甲兵者弗能加焉区域之安蒸黎之泰风雨时顺天地气和虽太宗革隋之余而善整武备者亦弗能至焉














　　咸平集巻十二
　　钦定四库全书
　　咸平集巻十三　　　　　　宋　田锡　撰箴
　　相箴【并序】
　　智周万物曰圣道济万民曰贤圣乃君徳也贤亦君徳也然天无二日土无二王故圣人立则贤者事之贤者立则圣人事之周公相成王乃以圣事贤者也仲虺相成汤乃以贤事圣者也舜禹在十六相之间即以圣事圣者也髙宗命相称若金用尔为砺若旱用尔为霖若和羮用尔为盐梅若济川用尔为舟楫此得命相之大旨也昔管仲相桓公也以隰朋善摈賛之礼请立为司賔以寗戚能稼穑之政请立为司田以賔胥无眀于刑法请立为大理以王子城父谙于战阵请立为大司马以东郭牙忠鲠谠直请立为大谏乃曰君欲理国强兵则五子在焉若欲覇王则夷吾在此此乃得为相之大体也是知宰相所居者国之大位所务者国之大事所忧者国之大难所理者国之大柄百职如网罟羣官若襟袂也提纲则网罟不紊举领则襟袂自整所谓挈覇王之器授于圣哲之主也故陈平不言细务丙吉耻按小吏所以府无铃阁门不施闑示与邦国大同也不于众务之有隔也许扣阁以白事呼宜禄以立闻是表宰相之贵异于臣僚之贵也宰相之职贰于帝王之职也君在座见宰相则起賛拜者揖而告之君在车见宰相则下賛礼者导而告之故伊尹谓之阿衡吕望谓之尚父圣人所以隆其礼若是也贵其才亦然也所任非轻所责亦重若天地有大变邦国有大灾则引咎责躬谢病免职天下知其隆贵而不知其忧劳受其陶镕而不知其功业五帝之时人谨事约故宰相得致其理三季而下俗薄文弊故宰相尤劳其精昔宗用姚崇宋璟则开元之初天下康济用林甫国忠则天寳之末海内丧乱岂独臣之过也抑亦君心之怠也当忧勤之时则逆鳞犯顔之臣谓之忠荩而聴纳也及安逸之后则苦口沃心之谏谓之狂妄而厌闻也岂徒然哉昔魏征相太宗也以抗直克保其终宪宗之用李綘也以刚正不得其死盖君臣之际委遇方深则谗谤生焉祸难起焉谗言不惑则匕首窃发岂惟正直忌于众目抑亦富贵揺于人心王涯遂死于疑兵窦参亦逢于刺客是知为相不易为君亦难不惑谗疑君之难也不事富贵相之不易也徳宗勤俭之令主也惑于谗疑賛皇才畧之贤相也溺于富贵故宰相所先者才畧所重者识量刘幽求克平内难唐休璟善料边功乃才畧者也张九龄请诛禄山娄师徳宻荐仁杰乃识量者也有量则深沉而难测有识则敏速于先见使宗用九龄之言则禄山之乱不生矣使天后不言师徳之荐则仁杰之眀不知矣夫俾人迁善逺罪而不自觉者礼也致君去危就安而不自悟者贤相也盖弭乱于未形制理于未兆羣官但受其节制万机莫测于运用也黄阁之下敢献箴曰惟天有斗斡运化机日月五纬隂阳四时斗柄所指随其推移惟君有相调爕天下朝廷百揆天地万化政柄所指随其强覇一国具瞻三台之象所务才畧所先识量量若不寛不能容众识若不眀不堪大用才若不长不堪任重畧若不深不谋公共识量有智为相之器礼乐征伐为相之辔按辔理人利器事君献替辅弼唘沃经纶乃成大业乃集大勲尧得元凯垂衣而理汤得伊仲顺人而起汉得良平乱畧乃弭唐得房魏王道如砥君之股肱禄既厚焉君之耳目贵亦极焉禄厚骄生贵极忘迁延龄调上林甫忌贤元载专宠吉甫弄权众僚位卑不敢抗言百官礼隔谁肯犯顔阿顺乆矣倾亡忽然性习相近始终勿渝进贤为党道则不孤至公为任身则无虞民既富夀物亦昭蘓狂生不佞敢告仆夫
　　将箴【并序】
　　圣人能御将良将能御兵御得其道则运筹料敌防侯运筹知彼我胜败如观掌上王剪攻于荆土非六十万不足御敌晋宣图于夀春非三百日不足用兵其筹料本末若是之审也然而有谋而迟缓者将之病也有谋而心速者将之病也故军志曰智而心怯可窘也急而心速可乆也有骤胜则骄不可不戒也有骤胜则怠不可不备也项梁败于定陶骤胜而骄者也庸人败于临品骤胜而怠者也能理其偏材知其所病戒其骄怠是谓知与为将也伊尹吕望王者之将也郤谷管仲覇主之将也孙吴吴起战国之将也其材不同同归于料敌其功不同同归于用谋谋既素定战无不克故武侯以葛巾羽扇指麾三军羊祜以轻裘缓带摠提万旅谢安知合淝之胜对碁自若宋武知外水之宜封函预言其何然哉盖所料无失而当必防者也虽云五帝有武备而无所用是谓善师不阵者也汤武之举是谓善阵不战者也桓文之举是谓善战不败者也锡以为制理于未乱即善师不阵者也制胜于未战则善阵不战者也得机于一时则善战不败者也何必桓文之师不及汤武之举乎汤武之举不及五帝之有备乎韩信以尺书定燕亦善师不战者也穆子以全城克皷亦善阵不战者也但务察机在目料敌在心自严将军之令不受天子之诏为将之道尽矣呜呼机时难得而易失功业难成而易败不可以图富贵而欲为将也不可以爱威严而欲为将也有全材受君之命可也无全材辞君之命可也不可以已之好尚而欲陷民于锋刅三军之起千里趋战一国奉战万民陷沉应机之速破敌之急血膏草埜尸拥流水而将帅自以为功名以为富贵以为威严以为便利可不恻隐乎可不咨嗟乎况胜不可保袁绍败于官渡众不可恃马服挫于长平皆图功贪名之过无辑乱爱民之心加有私忿谋逆者有幸乱而叛者如汉之黥布韩王信即私忿谋逆之人也晋之王敦桓即幸乱以叛之人也轻士卒之命为嗜欲之深志可不为伤心哉且周之饥也伐商而年丰卫之旱也伐邢而降雨岂徒顺于人欲抑亦合于天意是谓天人合发万变定机乎欲期将帅之臣先本仁信之用故作箴曰兵者凶器战者危事国有外患君先择帅受服于庙授钺于社凿门而出建牙指敌一国所仰三军以律苟非将材必自败绩先以仁信次以智勇勇则三军増气智则谋虑必中信则赏罚无党仁则甘苦必共信智未眀仁勇或亏难保强胜必致倾危天之雷霆警物为威国之征讨吊民为辞晋文伐原以信为机汉祖约法以仁为机羊祜近吴以礼为机韩信袭齐以智为机吕防袭荆以恩为机合若符契不差毫厘叛者伐之服者舎之乱者平之凶者戮之谲诈有时不可常施残忍非仁不可念兹苟违斯理是奉其私
　　嫉恶箴
　　仲尼有云人而不仁嫉之大甚乱必攸因敬违斯言祸反乗身傥无威柄又无权政欲攻其过适令距命朱云抗讦方庆纠弹愈谏佛骨蕡怒阉官言出众怒贻讥谪官上自君臣下及朋友善道以告忠言而诱言苟弗从悔追勿后欲捐彼怒宜缄余口周公嫉恶有权有威去恶之易易于转规伊尹惩过位重言崇惩过弗难速于旋踵若异于兹戚无自贻寛以蓄众藏机待时时至机发诛除罔遗诫之守之无忘箴药之辞
　　用材箴
　　天运四时地生万类以覆以载各得其位天地犹尔人胡求备尧以仁化舜以孝理稷专播谷禹务导水圣贤犹然人胡求全是以有才者不必有徳有徳者不必有言与人结交能防其短掩短録长交即悠逺任人之职能从其长録长掩短邦实阜昌毋好之则忘其不肖恶之则忘其允臧执心至公取其所强马或奔踶乃致千里士有跅可任以事一善可称则勿求具美然后防众善以涖庶官民实攸暨
　　求名箴
　　君子所懋者徳所贵者名名髙由乎徳厚誉美由乎艺成徳艺苟【阙】谤毁亦生誉善毁恶如影随形勿学小人欲诬君子唯已弗脩唯名是企设矫与诈违谤避毁矫终不常乆而遂彰人皆指笑名亦消亡箴行在巳华名自至戒于曲求无忝无愧
　　规过箴
　　人或有过尔欲相规过且未改中已生疑疑不一途滋蔓多岐惩怨召怒何莫由斯怨浅谤生怒深祸随是以君子慎于枢机枢机之理搃乎慎言规人之过其言犹难孰虑其宜细详厥理言苟轻出过反在已虽云忠告不能者止妄欲善导岂独疑尔愈令其心増于汰侈
　　守黙箴
　　惟天之黙三辰灿然惟地之黙万物生焉君子之黙百行昭宣苟无昭昭之名赫赫之徳徳未为人所仰行未为人之式欲讷而言欲寡而词孰谓尔无包藏孰以尔为秉持夫事有节而理有机机赴节防一言众怡所谓时然后言敢忘圣人之规
　　聴箴
　　聴贵于微方谓之聪无怒抗直无恱顺从顺从之言如簧如绮闻之勿喜当酌于理抗直之言如锋如铓勿以为伤当从其长未必逆耳皆谓之是未必顺词皆生于疑外得所闻内宜深思无自忽畧差于毫厘有谕有告语难遽发必托微词冀尔深察有猜有嫌言虽直形必露微言贵尔审聴心驰意征聴则不眀凡聆其语必专廼诚
　　视箴
　　视贵于微方谓之眀察于未兆见于未形葢以理取不以目视既得兆朕预图臧否祸福有自成败有源得丧有迹理乱有先忧乐在色喜怒亦然如万物在地而众象在天如珠玉沉潜而辉采昭宣观象知来识鍳宜前违难逭恶尔自图全拯危救祸尔合勉防视人之祸从微拯之无待祸炽方欲扶危视人之难从危安之无待难至方欲维持见机之理念兹在兹

　　咸平集巻十三
　　钦定四库全书
　　咸平集巻十四　　　　　　宋　田锡　撰铭
　　汤盘后铭【并序】
　　君子为善汲汲惟日不足故汤盘铭曰苟日新日日新又日新昔汤作夏诸侯日修厥徳以成齐圣广渊之道致夏民之心归亳益众如渴者赴饮燥然促促欲速于酌而挹之也故汤徳益胜桀罪益大而祸不可解徳胜而位不可避位来逼巳是以有夏之贤臣曰伊尹归亳而賛之相之有夏之疲民惟亿兆望亳而歌之舞之桀遂丧国其灭也忽焉汤遂得位其兴也勃然大哉圣人之心与天道合天道健而行者也其行不息故日月代眀四时六气万彚从之而不斁矣圣人懋其徳竞竞业业日慎一日易曰夕惕若厉无咎故百职万国兆民亦从之而无斁矣夫天子大位圣王守之则大理贤主守之则小康中庸之主守之得其辅则理失其辅则乱闇暴之主守之则大乱矣古者盘盂皆铭兾朝用之覩其铭暮用之坚其志圣与贤克巳以荷禄闇与暴肆欲以自败中庸之主殆可儆戒尔锡因作汤盘后铭申有商之祖训熙圣人之大道也曰
　　成汤盘铭太甲弗视微伊尹放于桐宫宗祧防坠克念作圣罔念作狂虽曰圣哲无豫从康太宗念理念念不已果致升平慎终如始宗念理念念忽亏姚宋云亡其徳遂衰噫修徳罔怠日不暂替厥民大赖永克永世
　　白兽樽铭【并序】
　　君好谏则直臣进而邪臣退君好防则佞者安而忠者危恱佞忌忠翘足待亡邦之祸斥邪用直反掌有太平之期当晋运承金武帝涖祚鍳往古之理乱详前代之兴亡思得嘉谋渴仲山而补衮愿闻谠论慕大禹之拜言于是庭设酒樽樽施白兽使献替之士謇谔之臣将欲排金门扣玉阶抗真诚吐忠谏必得挹酒浆而见志于旒冕以犯顔法膳夫之佐樽诱随季之及霤耳佩玦者知其有断珥貂者表其外刚招虞人以弓则不来赐武夫以钺则专杀皆用物以旌其意也饰外以知其内也所以虎者取其威猛以壮其心兾无触鳞之惧酒者取其醇和俾恱其性以生沃心之谋所谓君诱臣之谏也臣合君之道也得泽山相感之理见地天交泰之心锡以为感之以诚则纯信之士来感之以恩则死节之士至感之以信则慷慨之士进感之以言则鲠介之士归故成汤待士于总街齐桓録于宝法皆降尊严而下卑贱示诚信而求訏谟岂不以大臣固宠则惜言小臣怯威则惧谏苟汲善之诚未着好谏之志不专则上之过失或未闻下之精诚有未尽则面柔曰戚施口柔曰籧篨蔽我聪眀壅我嗜欲故君欲见兽樽在下则惕惕之志不得不警戒而守也臣见兽樽在前则谔谔之心不得不愤悱而发也所谓挹之以忠言酌之以直谏味之以醇和之徳器之以公共之道苟念终以入始慎末以固本则善旌谏皷又何异焉夫诱谏在乎樽而用谏由乎君且臣非以直言为难而君以从谏为难从谏非难辨惑为难其有丰珍厚货以移君心君则离法而恱之者有悲色哀辞以移君心君则离法而悯之者有宻姻近戚伊优相摩以移君心君则离法而惑之者是知执一御众君之眀顺谏如流君之道苟异于是樽实虚设因铭之云
　　白虎之象为樽之饰壮彼瞻视来其抗直壅蔽斯闻谟猷必陈上或违道下得触鳞君或拂谏臣敢爱身君臣相济上下交亲苟忘念理惟欲是恣虽设斯樽适为虚器
　　夏铭【并序】
　　盘古之上有昆仑中柱其周三万里巨灵之迹有太华仙掌其髙五千仞一则制黄舆之动一则通洪河之流事亦近情岂齐谐之志怪言非摭实鄙古人之不经惟尧典可详禹谟斯在当羣隂作沴洪水横流浩浩防天若载舟也汤汤懐山若习坎也农无田以稼穑女无桑以蚕绩万宇将为江湖兆民忧为鱼鼈非圣人之智无以排大难非圣人之功无以济大艰当其凿龙门通砥柱防百谷导众流隂阳战而复和天地否而复防犹以为竆边大泽深山旷林有魑魅奸慝之灾有猛鸷瘴疠之害俗有所未习人有所未知于是象九州铸九鼎赫曦连月方収其炎热九鼎俱成山形谷声如在其初也睿智如神王言如纶命诸侯而贡金空羣山而伐薪万韝一鼓吹风吸雨如娲皇仰天待链石而将补其终也巽户风絶离宫火歇余霞犹状任公临海得鼇鱼而待烹岌岌然在万乗之前巍巍然列防阙之下日月星辰之分野山龙华虫之文章莫不上应昭囘下详区域未必河图括地象始判草伐保章辨土风方知陵隰有以见鼔天下之动入我牢笼取域中之大归我掌握开生民之耳目为后世之楷模燥湿不变者金之贞濩落能包者海之量所以纪镂与山河竝乆图象将世运常新瞻之在前不出户而知天下仰之弥髙不闚牖而见天道乃知圣人备物致用立功成器有位则可保失道则相迁故桀昏其徳迁之于商商得之所以载祀六百纣纵其暴迁之于周周得之所以卜世三十洎定王微弱战国纵横楚子无君敢有轻重之问丘眀作传备存应对之辞见宝鼎之有归由天命之所授然则天下大鼎也黎元鼎餁也惟左辅右弼前忠后良以文眀为火而防之以教化为味而调之则日月眀隂阳和天地静区域安故王孙善言在徳不在鼎圣人垂训以道不以强愿追三代之阙文以扬伯禹之鸿业铭曰
　　万象鳞差璿玑正之六合辐辏防要观之圣人既作万方攸归铸鼎象物神奸乃知金铉恢廓宝图融辉得之非覇失之非衰覇者道昌失者徳亏公共之器圣哲无私
　　卜台铭【并序】
　　神以知来智以藏往蓍之灵也识进退存亡之机得悔吝吉凶之朕君子之眀也汉世髙士成都逸人信佩仁冠独得昊穹之爵闗通键自开众妙之门穷达不移其心岂喧静欲拘其趣故揲蓍于卜肆将诱善于舆人騐太史之简编考先生之故实人子从而卜必告之以孝道也人臣从而卜必喻之以忠规也岂不以蚩蚩末俗若山下之出泉我必导其源而濬其流若真若懐中之无物我必居其静而观其动以防飬正若褧衣加烂锦之文用晦而眀比良玉有成虹之气故万乗闻其道玉帛礼之而弗来五侯知其贤弓旌聘之而不至是谓水官既废岂易得于真能弋者可施徒仰观于黄鹄先生之道既如彼先生之名又如此不独发挥彖象喻人之吉凶实将隐见市朝镇人之躁竞盖先生之智灵于蓍先生之眀洞若氷鉴且枯草腐骨安足稽疑坤马干龙固无定体且叔向以五难卜于子干知其蔑济伊尹以五就卜于夏桀知其必亡于公以隂隲卜其子孙知其贵盛智果以视瞻卜于韩魏知其变更又何必询幽賛于六虚取繋辞于十翼先生以天方咎汉卜孝哀不乆乎以天未悔祸卜王莽将簒乎以火徳未衰卜世祖中兴乎识者知先生以道卜于时退观理乱昧者谓先生以筮疑隐于阛阓蓬莱水浅既难驻于仙踪河汉槎流但遐思于往事愿以直笔铭于卜台曰真格仙风飘如鸾鹄余芳遗烈馨若兰菊流声走景变陵迁谷后人作台在坊之曲难问揲空思握粟我来徘徊咏歌芳躅
　　几铭
　　亲仁可以自托友贤可以自扶求仁得仁必驰必驱若隐几以召凭几而呼则仁贤斯遯厮役来趋呜呼贤既遯身即孤
　　杖铭
　　持入之颠扶人之危于国也于家也无得而忘之
　　劔铭
　　图难多疑为甚惑莅事无断为自塞必在淬其志率其职大夫必果敢决断以取刚克
　　盂铭
　　君子忧道食不遑味所以顔子一瓢饮一箪食虽屡空而无耻
　　砚铭
　　治石如之何载磨载琢治艺如之何以文以学艺成如之何以礼以乐
　　笔铭
　　古之良史言必録而事必纪若生无令名即没加恶諡以为子孙耻君子措辞幸无自私
　　枕铭
　　君子有四时朝以聴政昼以访问夕以审令夜以安身苟名未扬于亲惠未及于民敢思甘寝以忘夙兴夕惕之勤
　　盘铭
　　汤乃圣人犹务日新吾侪何人敢怠于勤用于斯观于斯即颂成汤之遗文
　　弓铭
　　天之道有弛有张盈则亏盛则亡是以君子以谦而持盈故位弥尊而名益彰
　　箭铭
　　婞讦非直忠信为直勿枉道而谄人常守道而保身
　　佩铭
　　信不可忘谦徳弥芳服谦佩信其名锵锵
　　尺铭
　　言与行相顾名与实相副以俾他人取为法度
　　钟铭
　　徳修于内声闻于外行积于身名彰于人业茂于此誉洽于彼其器濩落音则溥博其气舂容韵则穹隆处厚持重物莫倾动询尔宏图应以嘉谟咨尔小道随以忠告恢廓尔量俾人法象无以铮铮所不足尚
　　后序
　　书曰惟狂克念作圣惟圣罔念作狂是圣与狂不相逺葢先王趣人归善之速也汤圣人也铭于盘有日新之戒正考父贤人也铭于鼎有益恭之命苟非圣与贤而在中人之域言与行终日不离戒慎则仅可免过安敢望偕于君子哉傥斯须而忘检慎则差跌而获罪戾矣因作箴铭以自戒也










　　咸平集巻十四
　　钦定四库全书
　　咸平集巻十五　　　　　　宋　田锡撰
　　律诗【七言】
　　花雨比下秦中
　　雨里飞花片片红雨微花乱转溟蒙川原何处连天草帘幕无人半日风寂寞刘桢新病后凄迷荘舄苦吟中可堪更是黄昬景鷰冷鸎寒恨想同
　　寄蒲城宋白小着
　　春日闲销一局棊春愁还得数篇诗高吟大醉何人问英略雄图欠已知破产虽无容足所丈夫岂合以家为时来富贵终须有懒学梁鸿赋五噫
　　离怀
　　离懐如醉复如痴脉脉无言不展眉秋草空牵幽意在征轩疑有防魂随残星更漏门开处斜日帘栊酒醒时此恨谁能解消遣因题红叶偶成诗
　　自勉
　　飘泊年年颇恨身梁园未到滞咸秦上楼独为青山立揽鉴初惊白发新庄叟何曽悲失马宣尼犹自问迷津功名分有终须得莫强忧愁耗尔神
　　夏日即事
　　王师犹未下全呉何日封章贺献俘正是郁蒸生瘴疟可堪水潦满江湖威宣铁轴千艘盛势撼金陵一垒孤羁客无能为筹略闲消白日覆棊图
　　春雨
　　天寒云彩变春晖霡霡来如晓雾飞着物先饶芳草湿盈空旋翳碧山微鸎邨树宻吹应徧鸳瓦檐高滴尚稀丞相追班方入贺沙堤栁色正依依
　　樽前吟呈宋白小着
　　三年多谢主人翁杯酒相寛礼数丰唯惜时光如走马懒询天道似张弓秋深街巷槐花雨夜静防堂苇箔风尽是无憀肠防处都将分付醉乡中
　　代牡丹酬答【太素有醉赠牡丹之作】
　　舒元舆是赋家流我有余妍不尽收今日谢君贻好句恨无双佩畧相酬神仙见谪情虽薄风雨相轻恨未休为报恱人须以礼不同苏小耐慙羞
　　多情
　　多情如病苦难医头绪多于折藕丝送客落花行马处望乡残月倚楼时忆来几入春深梦感极翻成酒后悲大抵为君言不尽彩牋闲咏合欢诗
　　寄韩丕进士
　　嵩室乱峯三十六嵩阳今复住何峯巳因诗好声名出却为情高仕进慵白鸟白云秋色树水南水北月明钟逍遥自得闲吟兴谁识夫君是卧龙
　　览韩偓郑谷诗因呈太素
　　风骚夐古少知音本色诗人百种心顺熟合依元白体清新堪儗郑韩吟捜来健比孤生竹得处精于百链金唯我与君相唱和天机自见不劳寻
　　渭北即事书呈太素
　　渭北居来似塞垣三逢尧厯度寒暄家贫老防思归国性僻交朋少及门天暖忆游沙苑寺雪中防过洛河邨流年又是重阳节赏菊论诗酒一樽
　　醉题红叶
　　拾笔闲题红叶时醉容相向亦相冝塞垣风劲应吹尽江国霜防想半衰嫌聴满堦鸣夜雨曽看临水映疎篱春光不许长如此旋放寒梅嫩栁枝
　　寄题象耳寺
　　二十年前防忆游彭亡渡口泊孤舟一程林下登山路百尺溪邉汲水楼磬韵似烟和烛袅松声如雨入窗流别来往事都成梦谁寄篇章问惠休
　　促织
　　西风嫋嫋欲昬黄草木萧萧绿翅凉闇傍逺灯催络纬独经遥夜伴啼螀露濡虫网丝潜防月照澄江练有光几处疎砧红叶寺谁怜弄杼不成章
　　忆梅花
　　三年不见逺江梅长到梅时把酒杯似共故人千里别空思近腊数枝开心随晓月经乡渚梦与春云傍钓台金蘂琼花风雪景凭谁图画入关来
　　和太素春昼
　　风幡轻细翠悠飏楼阁轻寒水满塘栁絮微烟吟思足梨花陇月睡魂香江山似画怜湘浦鱼笋尝新忆华阳早是春隂巳无頼可堪中酒恶情肠
　　和太素早春书事忆游京国
　　新年吟咏喜经旬金粟山邉渭水滨微雪尚妨天气暖衰林先让鸟声春牵情但恨梅花谢醒酒空思桂蠧辛深感相将游汴水梦中杨栁巳迷人
　　览太素新编
　　蜀国香牋似彩霞装成近集入京华千篇诗好精灵哭百轴文雄侠少夸繁冨禹王新职贡妍眀春帝晓鸎花彤庭何处安排好李谪仙才称草麻
　　吟情
　　风月心肠别有情灵台珠玉气常清微吟暗触天机骇雅道因随物象生春是主人饶荡逸酒为欢伯伴纵横莫嫌宫体多滛艶到底诗狂罪亦轻
　　和宋进士对雪
　　风回玉宇拂栏欲晚层城料峭寒含月有光吟不尽着烟无迹画方难江春南国兼梅落塞腊西山向竹残何处多情偏入赏狂随舞袖绕杯盘
　　冬夕书事
　　堪嗤栖屑客长安风雪加添近腊寒冻笔呵来书字淡孤灯挑尽向窗残十年苦思诗千首一夕回肠事万端家住天涯归未得岭梅江蓼自辛酸
　　对酒
　　去年秋值罢文闱今歳无憀自陕归雪月好吟还唱和风云未至且依违江南梅早多红蒂渭北山寒少翠微犹赖一樽消遣恨不堪枨触躁时机
　　暮冬阌乡遇萧霸赴任
　　岭外路遥君赴任陜西年尽我归家长亭际防情无限一夕分飞恨又赊夜话无灯松火继晓行乘月乱山斜七千里驿谁相伴雪里寒梅巳放花
　　残冬书事呈宋太
　　归来何物可消忧县寺萧条懒强游酒价未偿重贳取雪诗休厌且交酬兼怜春近如迎客莫惜年残似急流天子承祧重文物花时蚤约入皇州
　　寄梁周翰补阙杨微之宋白二拾遗
　　飘零踪迹尚堪悲唯向三贤最受知少俊有名输贾谊宦游多难比张仪诗中老格何人爱酒后徉狂识者嗤比省郎官应见诮明时犹尚进身迟
　　寄宋凖学士
　　鸾舆西幸郊天日洛水桥南乍识君投分埙篪无异曲定交兰菊有余芬别来信阻年将尽望去台高日又曛堪恨支离何所似波中萍叶岭头云
　　和宋太腊日
　　逢腊欣酬吟咏才巳知春色向人来口脂润逐银罂赐面药香随钿合开梁苑词臣堪赋雪夀阳公主好妆梅更怜罢猎归侵夜重对歌筵红烛台
　　三月二十八日书怀
　　惜春将尽自徘徊巷舘残阳户半开芳树更无鸎舌语故巢空有燕归来音书杜絶家千里愁愤消磨酒一杯地狭长沙何所适行谣方忆摘杨梅
　　渭北春尽日作因思蜀洛旧游寄太素
　　九十日春知枉度樽前无赖独咨嗟空城北走诸陵道古苑南连百里沙翠忆玉津官舍竹繁思金马故城花去年方与君游洛况味争如不在家
　　即事
　　残花飞尽防芳草索寞孤怀话未能天气暄寒犹未定春衫脱着自无凭荔枝结子思南越湖水宜茶忆竟陵看是清和时又过林亭何处度炎蒸
　　晚望因寄宋太素
　　春深水榭絮纷纷支策临高日欲曛故国巳迷巴徼路防肠空似岭头云燕飞芳草随天逺莺啭残花隔竹闻物景感人情不尽因成吟咏寄于君
　　幽居
　　寂寂闲居客至稀静中滋味意何归因探易象知深旨自喜吟高得化机桑露乍寒蚕欲老草烟才暖蝶交飞樊川物景终南翠遂性空思杜紫微
　　府解后有诏防权停贡举因成长句寄太素兼简韩丕茂才
　　一名倜傥动皇州寄应王门作解头将领风骚推李杜较量英勇让曹刘【曹公谓刘备曰天下英雄惟我与君尔】春闱有诏俄中辍秋赋随时亦暂休金殿制科思取应逺飞章句问嘉谋【寻有勑开贡举太素时为左拾遗知兖州】
　　御试二仪合徳诗【七言六韵用心字为韵】
　　圣主承祧兑泽深乾坤化合尧心黄舆比厚施生植白日齐明逺照临周普至仁符积载霶流睿渥若春霖游鳞在藻方谐性犷俗乘桴自献琛和悦感人生瑞霭穆清流咏在熏琴小臣幸与观光试敢效祈招颂徳音
　　寄陈处士
　　簿书军吏日相随心在諠哗旨趣卑明月夜吟无意绪白云秋约笑羁縻宛陵古寺经防少叠嶂名楼眺望迟堪重高人陈处士不来寻访巳多时
　　登郡楼望严陵钓台
　　谿上严陵古钓台倚楼凝望自徘徊先生能保孤高节英主尝师王霸才日暮白云迷草莽岸平春水浸莓苔登临不尽微吟兴花落东风首重回
　　寄陈处士
　　栁闇江亭春正深黄莺百啭有余音自惭分判颁条政谁信常怀易俗心吟次落花浮砚水静中飞絮满帘隂及瓜即是归丹阙莫惜时来一访寻
　　登叠嶂楼
　　郡在江湖烟树间谢公遗踵好跻攀诗中胜景堪吟啸池上清风自往还凝思但怜云映水回头不觉日衔山登临屡起归与兴看是槐花满故闗
　　和安仪鳯
　　水国迎凉暑气消思清吟啸语雄豪逺如海树黄云晩健比秋风白浪高酬答愧无明月佩纵横争及解牛刀和诗送别昭亭路何似金銮夺锦袍
　　送安仪凤
　　宣城相送思依依正是红莲菡萏时行色迎秋清似画别情因景化为诗人离湖水南邉防蝉听槐花北向枝天子文明是何地丹霄岐路莫生疑
　　寄樊郎中
　　近遣司宾小吏时寄书兼寄十篇诗自惭不是阳春曲谁敢徼求作者知叠嶂晩登空逺望昭亭别后倍相思夜来还有微吟兴风动新荷月满池
　　谢晏公
　　吟成大雅百篇诗首首清新鉴者谁草巻宻封先见赠药栏斜倚看多时意如虎窟难中得字比云峰险处竒珍重十僧声价外江南屈指即吾师
　　早秋言怀
　　清秋江国有余暄谢脁遗风称雅言帘下水亭人吏静窻分竹阁簿书繁坐来幽蝶双飞过吟次髙梧一叶飜自笑无能莅公事将何才术报君恩









　　咸平集巻十五
　　钦定四库全书
　　咸平集巻十六　　　　　　宋　田锡　撰律诗【七言】
　　寄江南诸相知【并序】
　　锡自复命丹墀改官秘省翌日中书传帝旨授纶言承要冲委用之恩倅近甸转输之职因拜表上乐府新解十巻升平诗三十篇骤防圣恩迁升小谏泽国桃花之色俄染华缨丹台蘂简之文遽司编缀未及徧飞牋翰逺谢交朋俄闻信自于宣城并阅寄来之雅句因得七言一章聊用奉酬仍録所进升平诗以为逺信寄陈处士微公庐江秀才
　　诗成奏入冕旒前小谏官资骤转迁带职喜为仙馆吏立班常近御炉烟清华拜命知深忝謇谔非才愧昔贤多谢宣城旧知巳寄来新句满花牋
　　干明节祝圣夀【十九首内七首流落此下河朔】
　　百辟欢呼降诞辰金樽献酒愿千春延年不假丹砂効享夀全由圣徳新古物进来兼药鼎画图呈处有仙人君恩若赏歌诗意应念甘泉侍从臣
　　生日称觞自六宫香焚甲观画堂中太平厯数归英主上夀年龄属圣躬玉树有花因瑞雪钧天呈曲在虚空三公进贺祯祥事先奏河清达帝聪
　　吾皇享福自无涯百辟称觞礼数加韶乐掲天如上界罏香映日似轻霞空中紫气圆成盖海上蟠桃暖放花感应圣人千万寿神仙日月属官家
　　皇朝令节干明万国嘻嘻若大庭多士进诗随禹贡千官献酒祝尧龄天香晓降闻仙乐南海秋来见寿星黎庶更思瞻盛礼待封日观禅云亭
　　鸾杯进酒近天顔拜舞风清响佩环瑞日正高重御宴摵鞭才定再催班霓旌绛节仙家乐金阙银台海上山绮陌晚来回望处建章楼阁紫云间
　　圣节祥烟蔼御罏殿庭严肃响山呼赭袍日照来天上玉佩风清侍坐隅古字数行仙药诀蛟绡十幅寿星图逺方拜表来朝贡兼贺虹流电绕枢
　　汉家台榭与天通甲观苍苍紫气中佳节夜来宣受贺寿杯朝进祝延洪管弦嘈惊花发风日清和向雪融宴次宫鹦忽飞过随呼万歳语玲珑
　　君王降诞继陶唐每至嘉辰覩异祥宫树晓来生瑞露金门夜半有天香皇亲朝觐随章奏中使颁宣散道塲万国人臣皆悦乐巍巍圣徳自无疆
　　庆诞长生寳殿中非烟五色覆诸宫酒为天禄资君寿曲奏霓裳乐帝聪翡翠帘前云气紫瑚枝上雪花红太平天子闻称贺先喜年年遇歳丰
　　圣节思归防帝京得随班列祝文明河清见底为嘉瑞海水无波表太平月夜忽闻仙乐奏宫中时有彩云生诗成拜表同封进愿继词臣雅韵声
　　日上扶桑第一枝东方楼阁曙光时万邦将启干明宴两制应宣御制诗乐感羽毛皆率舞神和福禄自来冝谏垣班列天顔近暂乞归朝侍玉墀
　　河朔虽云近帝乡时逢庆诞祝君王身心常在三清路晓夕先装一炷香圣寿如山随地乆恩光似日与天长微臣所贵无他物惟献新诗十九章
　　相州郡楼赠高袐丞
　　年来归兴忆皇州频向花时倚郡楼南陌春光芳树逺西郊山色晚云浮国家无事邉陲静风俗还淳礼让修吟得新诗谢知巳将何才术称分忧
　　赠杨监察【坦时相州通判】
　　昔日长安际防时客情乡思両依依金门次第俱升达云路髙低各奋飞御史班资知任重谏官章绶愧才微今来共理藩宣事自古相逢似此稀
　　郡楼书怀
　　馆殿尝为侍从臣出分忧寄牧黎民时平事简多公暇楼逈风清欲暮春树杪壶关千嶂疉天邉漳水绿波新帝乡永日凭栏望心羡浮云向紫宸
　　池上
　　沟堰新分野水来池邉日夕自徘徊余花飞尽空芳树落絮繁多满緑苔辇下归心春馆殿天邉凝睇晚楼台郡斋欲立题诗石御史丞郎各有才
　　暮雨
　　春天寒惨欲昬黄数防霏霏忽绕廊城漏暗催相共滴花尘轻湿乍闻香风生水际来将宻雨打帘文洒处光独向郡斋心自喜丰年宜贺待飞章
　　中夜闻泉
　　昨日西山野外通声如秋雨带松风谁怜邺下重城夜却似江南廨署中烛烬垂花飘砚席月华凝雪映帘栊此时新得潺湲聴吟咏狂思学谢公
　　言怀
　　远山苍翠满西楼亶甲遗风古相州春晩落花经雨尽夜来寒水绕堂流诏条静理无才术衮职思归待冕旒吟寄良交若为意安眠不得似诸侯
　　呈杨侍郎
　　权分忧寄理漳滨惠化何曾及相民条奏事宜思复古兴修风教望还淳静当细雨初封印吟对余花自送春清景好陪池上酌故人情分最相亲
　　除夜
　　红烛垂花酒满巵绕廊风细动帘帷巳从半夜分春漏即是平明受歳时右省转官因大庆元正立仗忆丹墀吟思何日承宣召却得金门和御诗
　　元日
　　去年元防立班时簪绂光辉与礼仪今日洺川逢嵗旦延防宾客乐昌期朝云暖润轻隂散晩日融明瑞景迟遥念皇州春色蚤宫花欲发万年枝
　　漳川即事寄韩丕拾遗
　　漳滨柳色弄微黄春日情怀咏载阳自念安邉无上策如何补衮与周行身如回雁来河朔心似浮云在帝乡吟寄昌黎韩小谏嘉谋应有好封章
　　红树【此下睦州】
　　秋来嘉树色堪攀红叶沿溪复映山半露寺楼深崦里宻笼渔舍夕阳间吟看揺落堆金井醉赏扶疎对玉顔水国却疑春野秀似花幽鸟正关关
　　圣节有怀
　　南山晴霭御炉烟回望长安白日邉率众谢恩呼万歳思归侍宴巳三年翠微钟磬行香寺红叶楼台祝寿筵吟想皇州晩来景云间宫阙夕阳天
　　秋夜有怀寄副翰宋白舍人
　　秋声萧瑟北山椒赖有琴樽遣寂寥书幌静怜斜月鉴牕灯寒带落花挑乆辞知巳来江国少寄音书过海潮因想玉堂今夜直建章宫漏正迢迢
　　钓台怀古
　　闲读铭词扫緑苔溪邉永日自徘徊白云遗迹今亲到青史高名不可陪千古烟霞为已有一竿风月避谁来松巅老鹤应相识时唳和风下钓台
　　郡斋书事
　　江天短景莫相催三度逢花折早梅仙棹逺归思李郭庐山高防忆宗雷林端忽见孤云出池上欣闻好客来昨夜月明霜更苦巻帘黄叶满青苔
　　暇日偶题
　　年来吟髩巳星星乌石谿邉叶又零帘下孤灯删草奏牕间叠嶂读茶经瘴乡怕袭山岚毒野艇嫌冲水雾腥天末岂忘归去意白云掩映数峯青
　　桐江即事
　　沧洲深隠未言归三载桐江解印迟官职清华非不达性灵疎拙欲何为闲移夫子青山庙拟立严陵钓渚碑兼喜谿云每相狎时来牕戸伴吟诗
　　秋霖
　　菊花潦倒雨冥冥秋菌参差上壁生台榭可堪闲眺望池笼不快野心情猿啼山馆寒无梦灯背风帘滴到明却为农家妨敛获丛祠精舍儗祈晴
　　和温仲舒残春遣怀
　　丹阙年来奏贺频金舆侍从望东巡越王江上重回首严子台邉再送春水国山川怡道性花时琴酒悦吟神烟霞肯欲防君住宰相方谋用故人
　　郡中遣意寄友人
　　谿云澹澹浪悠悠十二州中最小州花落喜过流水寺月明懒下看潮楼药栏楳润秋重换棋局松隂夜不收吟寄故人如借问钓鱼矶在海西头
　　桐江咏
　　桐谿湛湛见游鳞揺落枫林绕水滨秋色数行沙上雁残阳一簇渡头人蓝鲜片竹过深涧雪吼寒潮入冨春俱是谢公吟咏地伊余何以继芳尘
　　偶题因怀张王二谏议
　　理郡三年政未闻孤城僻在浙江濆金门路逺书难寄水国吟余日又曛半夜啼猿千里客数峯残雪一谿云诗中嬴得为官况不让樊川杜使君
　　七里滩
　　清泚寒流走白沙钓台苍翠逺嵯峨隔谿人语穿芳树旁防鱼跳落浅莎几处上源堪渉渡有时野艇幷来过秋声不尽吟诗意七里潺湲奈尔何
　　和温仲舒寄赠
　　桐江秋水锦鳞肥闲钓烟波是见机埜歩共游芳草径吟情对启白云扉醉来拾笔题红叶睡觉凴栏望翠微官满替人如未到蒹葭玉树且相依
　　和温仲舒感怀
　　郡斋松葢翠斜欹客至鸣琴泛酒巵江上正当摇落景天涯空惜太平时雪残幽谷春难到兰荗深林众岂知上国三千五百里杨梅熟日是归期
　　倚楼
　　西楼吟倚若为情情似浮云处处生翠疉乱山千里濶红翻晴叶一川明散分野色渔村小斜衬秋光雁阵横回望帝乡归未得芦花如雪绕江城
　　秋怀
　　蒹葭深处古严州吟向潺湲为送秋云映疎钟红叶寺浪揺孤角翠微楼土茅路逺催先贡霜稻天晴趂蚤收零落黄花正哂笑应怜印绶尚淹留
　　题天竺寺
　　三月杨花扑马飞联镳来欵白云扉湖邉钟磬含清籁树杪楼台霭翠微野景留人狂欲住春光啼鸟劝思归萋萋芳草重回首十里松门照落晖
　　茱萸堰泊
　　茱萸堰下泊行舟初落防樯暮雨收寒水漾烟轻似縠微云笼月澹如秋登封自惜天涯去盛事空思国史脩达曙不眠灯耿耿寺钟遥聴在西楼




　　咸平集巻十六
　　钦定四库全书
　　咸平集巻十七　　　　　　宋　田锡　撰古风歌行
　　读翰林集
　　太白谪仙人换酒鹔鹴裘扁舟弄云海声动南诸侯诸侯尽郊迎葆吹罗道周哆目若饿虎逸翰飞灵虬落日青山亭浮云黄鹤楼浩浩歌謡兴滔滔江汉流下交魏王屋长揖韩荆州千载有英气蔺君安可俦
　　寄宋白拾遗
　　醉中别大梁西归渭水阳飘然何所似浮云辞帝乡归来惊歳晏怅然増浩叹景短倐云暝夜寒难至旦拂酒雪花飞早梅思南枝碧落周星纪青阳换歳时双鱼忽得书云已外华籍金骨俄轻举玉霄仍近宻小谏官职清大才文翰逸献纳有嘉谋英豪伸壮图万乘是知巳三公骇竒士严吾侍从臣元白才名子挥毫烂彩霞逸性飞湍水不日縯丝纶鼇宫承帝旨伊余重交结白日贯精诚黄金一诺重鸿毛万事轻微尘弹余冠清泉涤吾缨思佩朝天箓相将升太清
　　塞上曲
　　秋气生朔陲塞草犹离离大漠西风急黄榆凉叶飞襜褴罢南牧林胡畏汉威藁街将入贡代马就新羁浮云防玉闗斜日在金微萧索邉声静太平烽影稀素臣称有道守在于四裔
　　塞下曲
　　黄河防白浪到海一万里榆闗风土恶夜来霜入水河源冻彻底冰靣平如砥邉将好邀功夜率鏖兵起马渡疾于风车驰不濡轨尽破匈奴营别筑汉家垒拓土过隂山穷荒为北鄙天威震朔漠人心畏防李所以龙马驹长贡明天子邉夫苟非才怨亦从兹始
　　结交篇
　　为簮莫用玉玉脆长忧折连环须以金金坚永无缺陈余尚倜傥张耳重交结事势俄参商干戈自屠防意防如玦离情忘若弦絶始志何绸缪终讐何勇决我愿然诺心不得轻相悦
　　投杼词
　　孝为百行本至性由天资曾参善事母母氏贤且慈馨膳以馈进承意惟欢怡高堂既自乐织室闲鸣机飞语忽来告明识潜深思盖念事吾孝安得杀人为亟闻宁不信投杼遂生疑乃知君臣际反以交朋推道徳难结固恩情有合离毁誉苟不入谗间无以施景慕魏文侯满箧留谤辞乐羊在中山委遇终不衰
　　儗古【十六首】
　　棠谿出精金百链无余滓铸得芙蓉劎灵挥若秋水陆可防犀兕隂亦惊神鬼照物双影寒中宵灵气紫有时风雨至欲作龙蛇起海酒与陵肉寳烛延竒士酣饮取传观英图各相视吐气成虹蜺将平不平事大笑荆轲軰卒如儿女子
　　中山魏公子志意邈难俦朝吸沆瀣精逺与溟鸿游风高江浪恶云黄海树秋青山对独酌明月在孤舟心常悬象魏迹若参公侯纵横致君术思一伸良筹
　　游子中夜心功名忽嗟暮皁貂空上书甘泉方献赋白日惊壮齿青云有英顾收采苟不时瑚亦生蠧汉鼎鸿毛轻诸侯争弄兵呉魏巳先定徳思功名据鞍髀肉消感激泪沾缨南阳有竒士三顾精诚倾龙变得风雨指麾霸王成日月若长在永永悬英声
　　碧落登真诀太霄蘂简书安得松乔子仙阶一授余载揽彩霞绥去登紫云车飘然逺氛俗志逸如龙摅曲逆汉功臣少年尝窘厄巷舘虽席门轩车尽嘉客事魏言不从说楚谋无获来降隆准公罄伸图霸防绛灌竞生妬谗非相见廹封金欲拂衣将举鸾皇翮豁达英主心信遇终无隔小节不掩名勲庸自辉赫
　　祢衡鹦鹉词挥翰无停缀狂甚于接舆才不容当世身居桴鼓下心在云天际黄祖悁忿来殒之如虎噬浅水防巨鱼冝失纵横势
　　玉树拭不防栁帯柔堪结惠然贞妇心皎若天山雪罗幕生春风珠帘鉴秋月沧波鷰又归尺书胡防绝萱花不须折安足防君忧青铜莫频览适令惊髩秋谢安壮未仕定逺晚封侯功名俱磊落时来岂自由直言如霜刀卒发伤人意痛贯丹诚中无与金疮理缄恨若瘢痕终身难弃置伺隟果报时遂陷无情地虽悔安可追弗及同奔驷君子愼枢机言之岂容易
　　楚畹种芳兰发生逢早春萌芽初蕺蕺枝叶俄莘莘幽丛秋既老芳气冬弥薰馨香当还风晻霭来袭人百草莫相妬从之为尔邻深林莫葢藏芬然亦自伸朝采暮采采虹绶琼瑶人
　　天风吹雨来黄土为柔埴一经女娲手蹶然舍性识悲哉商子孙不能述祖徳愚朴变浇漓化之尤费力余闻灵鳯胶可以续防弦又闻返魂香招魂以其烟因念三季时人为世态迁迁之不自觉纯信成险艰中含妬与忌外即怡温顔覆人如覆舟先示其甘言中夜蹈虎尾雾海生波澜投彼机防时倾亡果忽然愿得灵凤胶续之以仁贤愿得返魂香返其淳化源免令古乐府高歌行路难
　　广陵秋节半旗鼓迓灵涛防沈云海逺风激雪山髙壮哉水滨人游为水中豪弄涛若平地轻命如鸿毛古称公无渡终渡堪悲号凭深良足畏知险可先迯甘言毒人药巧笑刳肠刀狎玩终罹祸险甚于滔滔昭然圣贤诫勉旃于尔曹
　　赫赫英豪士韩侯令子孙千金募死士愽浪报君寃国耻尚未雪骥足俄惊奔待搏如猛虎未耀同朝暾伯畧师黄石大计当鸿门谈笑定安危功业遂隆尊鸾皇不啄粟麒麟不驾辕将从赤松游髙谢汉皇恩一旦君臣中夺宗物论喧片词为宻勿四皓如飞飜进退存亾间以智为身籓
　　峄阳生孤桐擢干百尺髙风雨萌枝叶鸾皇栖羽毛天质自含响众木非其曺斵为緑绮琴古尺贞金刀所制有法象不敢差厘毫重详旧谱録试抚观均调其声清以防闻者不贪叨其音安以乐令人消郁陶弹宫聴于君君徳如轩尧弹商聴于臣臣道如防臯不觉起蹈舞形逸同翔翺愿以七宝妆荐之于天朝玉轸朱丝弦辉华近頳袍一弹南薰曲解愠成歌謡










　　咸平集巻十七
　　钦定四库全书
　　咸平集巻十八　　　　　　宋　田锡　撰古风歌行
　　千金答漂母行
　　止水明沈沈鉴貌未鉴心丹鳯舞跄跄知声未知音楚王欲图霸不识韩淮隂淮隂漂母家独得千黄金
　　雉媒
　　东风麦垄青白日桑隂清一雉欲媒众众雉无猜情五歩一饮啄十歩一飞鸣闇中触骇机镞发如流星洞彻羽毛质低摧锦绣翎郤宛若召客子常非好兵谗言既交搆祸难即随生齐王聴游说韩信急功名三军虽罢戍一命遽遭烹古来不疑地悔吝堪相惊
　　鬻冰咏
　　赫日生炎晖鬻冰方及时邀利有得色冰消俄若遗両失俱无猜虽悔安可追仁惠当务逺勿使失其宜
　　辨惑篇
　　春树桃与李美果终得尝莫树枳与棘芒刺还相伤君子所树党在择贤与良其党苟非人为祸亦自殃蓄者本鈆刀用欲如干将豢者本款段骋欲侔骕骦辨之胡不早坚冰自履霜
　　江南曲三首
　　金蝉緑云细靥蘂黄新南浦解清佩西谿采白苹宻竹映深花湖山日欲曛春肠知已防脉脉両难亲呉艶若芙蓉乗舟弄湖水照影不知休云鬟堕簮珥含笑忽回头见人羞欲死归去入花谿棹溅鸳鸯起金陵王气消六朝隳霸业白云千古恨空江照楼堞虎邱罗蔓草姑苏委枫叶懐贤思伍员灵涛浩难渉
　　赠宋道士
　　忆昔长安道与君初相识宻云满天来不见南山色美酒斗十千一醉情欢然胸中云梦泽眼底髙阳客狂呼月华人抚弄云和瑟挥鞭过渭川馆第相留连朝帘杏花露暮楼杨桞烟流辉今六稔交情益相审忽忽披君文如截机头锦余本生天涯散金常破家东方上书志高欲凌丹霞安能常戚促雀啄秋田粟海路与天遥鸾皇好相逐
　　华清宫词
　　绣岭葱茏浮瑞气云楼霭阙明珠翠禁城縁连九天一片笙歌如鼎沸我恐紫麟丹凤洲移于近甸资宸游东将太华为城雉北以渭川为御沟又疑西王开月圃白云仙都紫云府碧瑶新宫初搆成借与明皇自为主开元之末天寳初天下太平方晏如万几多暇频游晏青门道士驰銮舆长乐岐头霸陵防新丰市井骊山畔百里烟波锦绣明寳马香车若珠贯宫中汤泉琴瑟文潺湲长以兰麝薫白玉莲花蹙飞浪珠堂绣殿温如春贵妃承防貌倾国三千宫女朝霞餙谢家有女名阿蛮歌舞纎柔栁无力频唤入宫防宠厚金粟臂镮颁赐得秋来岭上霜月明光照组练金吾兵槐烟栁露咽宫漏玉笛一轰岩壑惊春来下春波緑夜聴琵琶将理曲幽咽轻拢慢撚声鸾皇引雏啄珠玉尝记乘舆避暑时御衣轻似红蕖丝翠辇将游石瓮寺探得姚崇乘小驷往来緑树影中行清凉适称逍遥意茘枝顔色燕脂红生于南海烟瘴中南海地遥一万里使臣日贡华清宫六宫毎从銮舆到遗珠落翠长安道百司既奉玉乘归汤宫横鏁黄金扉门戈陛防皆绣衣朝钟暮鼓含清辉参差天上朝元阁往往紫烟飞皓鹤至今碧落星宿繁犹似当时挂珠箔
　　晓莺
　　春宵巳防更防急烟栁蒙蒙露花湿画堂深邃楼阁寒碧纱中月华入蚤鸎百啭催朝阳簧言绮语何铿锵云飞雨散梦初破时闻满枕棃花香声宛转十三弦髙指拨软宫喉徴舌多改变圆于珠细于线韵玲珑湘妃调瑟烟霭中珠缨寳玦逓相触东风细响修篁丛或纎柔兮同彩缕绣得轻烟织微雨或轻丽兮如彩毫画成晓景描春朝间闗歴落意不尽花中似索鸾皇饶逡巡曙色浮林际菊花毛衣金作袂一片苏张俊辩心长与春皇巧防说
　　晩云曲
　　高唐晩峯欲生雨空山啼猿风啸虎春云数片留南浦自与鸳鸯共飞舞
　　御沟
　　春半桃花水初下一沟润緑光如砑夹道官城数里中静称潺湲明月夜千门万户建章宫金鏁横门沟闇通三月花飞若零雨水声何处咽香红
　　惜春词
　　春色初从江国来湖邉杨栁岭头梅梅花飞雪栁垂带逓次相将时节催春力欺寒过江北深谷黄鹂生羽翼晓月轻烟禁苑啼南园桃李巳成蹊就中何处芳菲好春波飞絮魏王堤我忆去年暮春月京洛新妆丹鳯阙天津水緑烟树深万井笙歌牡丹发天子銮舆驾幸时嵩峯瑞霭笼郊圻扈从千官与万骑翊卫羽林兼佽飞六宫随驾罗珠翠诸王从行陪七贵香气成霞金犊车鸣珂中节虹龙驷朱桥细栁端门前画舫横塘防节园朝花贵侠瑚席夜烛娇娥玳瑁筵西楼残月深宫漏明河半沈垂北斗纵饮贪欢意未防紫陌喧喧人已繁玉钩挂帘开雉尾晓日赭袍朝至尊方今寓止临清渭杜门无与天涯异殊防诗酒狂荡心但悦琴书高古意可惜春芳渐欲归五陵烟草方离离回忆当时洛阳道歌魂空与残花飞
　　风筝歌
　　白苹洲暖春风生画楼槛上银筝鸣铿锵节奏急复慢空中一部天乐声三十六宫深窱綉楣藻井光相照十三弦上千般声朝霭微吟暮烟啸夜来亲向月中闻繁音错节何纷纭碎如鸾铃与珂佩巫山队仗迎湘君晚来金屋愁微雨风细筝声不全举依稀嫔妾怕人知啾啾切切私相语洪纎防续何所拘鳯凰着对飞鸾孤梧桐枝邉泊未稳琅玕岛上鸣相呼有时方奏俄中絶宫商斗顿如刀截杏花露重鸳鸯寒空见如霜满庭月有时半日全无风一一暮天楼阁红惟闻鸟雀啄弦上暖珠寒玉何玲珑清音朝朝与暮暮误声不管周郎顾秪嫌雅郑交奏时寳铎丁冬闇相妬
　　圣主靖边歌
　　玉闗秋早霜飞速代马新羁逞南牧夷人背信闚汉邉刻箭为书召戎族渔阳烽火照甘泉疆吏飞牋至御前睿谋英武何神速銮舆自欲平三邉百万羽林随驾出杀气皇威先破敌贼臣丧胆遽奔逃漳水波清因驻驆宫锦战袍花鬭新綉鞯珠络金麒麟天顔威武不可犯垂鞭按辔示羣臣金吾队仗如鳞萃环卫旌旗径千里汉王曽上单于台壮心磊落侔风雷比量英武不足数圣文神武双全才势可驱山塞沧海紫气逶迤龙鳯葢金花簇敛若星罗寳钿乘舆翼云斾涂山禹帝戮防风涿鹿蚩尤死战锋锋铓俱染黄血争如不阵而成功示暇皇欢有余意御笔题诗饶绮思翰林承旨先受宣西掖词臣及近侍诏命交詶继和来君臣道合何如是和气感天天地宁日融瑞景笼八纮风生旗斾翻龙鳯霜严鼓角喧雷霆海神来受军门职太上祷兵尊帝徳牢笼万国顿同壤天网恢恢恩信广羌儿溃散何所之大明升空逃魍魉漳川地濶霜草平合围防猎布天兵六师雄勇一百万六班侍卫交纵横铁衣间耀金鏁甲皷旗杂错枪刀鸣霓旌似系单于颈猎骑如破匈奴营雕鹗狰狞搦狐兎花骢跃龙骄在御弓圆明月金镞飞妖狐中镞骇天机兵帅防合如波注山呼万歳震邉陲东海为樽盛美酒斟酌酒浆掺北斗鸾刀割肉若邱陵军声汹如狮子吼三公拜舞百辟随鸣珂飞鞚星离离云舒二十有四纛传宣罢猎整鱼丽胜气威声压千古堪笑骊山称讲武直舘微臣乐扈随太平盛事今亲覩防看金泥封禅仪拜章别献新歌诗歌诗何以容易进为受文明天子知
　　咸平集巻十八
　　钦定四库全书
　　咸平集巻十九　　　　　　宋　田锡　撰古风歌行
　　西楼残月歌
　　西楼置酒宾客欢西楼酒防夜亦残汪汪月华如玉盘酒力不禁明月寒
　　倚柱吟
　　暮春惨惨黄昬雨零落樱桃斜掩户未张灯火帘幕深楼阁巢寒闻鷰语昔时常说长安好而今厌走长安道苏秦辩说长卿才自笑功名胡不早人悄悄倚柱时情脉脉无人知怜春惜逺情不尽斜雨兼花闇湿衣
　　李谟吹笛歌
　　洛阳少年称李谟众推横笛多功夫当时教坊第一部筭得比伊皆不如天津杨栁笼桥緑胧月澹烟何处宿不怕金吾禁夜严偷得新翻禁中曲曲中次第能记持尽向桥栏闇谱之性聪心慧归来习分明把向月中吹五音嘈相搀出呼宫吸徴尤竒崛谁羡曹纲善琵琶未説阳陶能觱篥纒声不断如连环重声忽转如回山清新不比落梅曲飘飖乍象霓裳翻碎节繁音交砉騞南箕皷风箫籁窄一斛明珠一索穿撒落金盘催曲拍铮防大抵声雄豪歴歴出羣宫调髙丰隆惊得蛟螭起雨趂云随初啸嘷毎到换头多顿挫一声忽迸疑轰破玲珑秪许牙枝催清脆不容他乐和宫城响应声更浑夜静月明诸处闻何人懒忆马南郡知予已胜桓将军明皇上楼初聴得聴罢沈吟都不测宣令徧询坊巷中旋使王人捕入宫李谟悉心以实对皇慈由是寛其罪后来落魄如散仙扁舟玩月江湖天绣囊探出金线管扬眉防唇徒自怜惊神动鬼吹一曲指法尤高气海圆波浪无风帖然静千里水面铺轻烟水族精灵潜鼓舞老龙变见来相顾因将铁笛相对吹李谟未识无惊怖乃知艺但出众竒不独人知鬼亦知
　　峨山歌
　　高高百里一屈盘八十四盘青云端星辰淋漓防瀑布岚楼雪寺五月寒残阳忽黒雨雹飞霹雳火着枯杉枝登临慨然小天下回时一顾东海涯细看朝阳初出时火精转毬百尺围曈曈昽昽浮在水峨朝云巳如绮
　　采莲曲
　　南谿秋水深沦涟南村美人来采莲莲花灼灼叶田田芳桂轻桡兰作船采采红莲几成掬莲枝交衮相撑緑莲蘂满衣金粉扑莲子为杯叶为足唱歌相并画舸舷愿得采贤如采莲樊姬昔时进燕赵几人精彩朝霞鲜中有二人贤于巳柔明婉顺君王前堪嗤羊侃锦绣妾艶歌防怨朱丝弦
　　紫云曲
　　沈沈鸾殿垂珠箔祥烟瑞气含楼阁三十六宫明月中夜静无风花自落寳屏珠帐一梦时灵仙初降趋丹墀烟衣霞绶赤暎佩钧天乐部前参差合奏铿锵向金屋云是仙乡紫云曲朱弦逺召舜湘灵鳯管应呼秦弄玉天汉星流夜既防露零珠树彤庭寒芙蓉枕上梦初觉犹闻庭际声上晓五音十二律仙曲记持心歴歴金线龙头红玉笛新声吹得情飘逸应是防襄乐府魂翻得雅音闻至尊俾与霓裳羽衣曲逓相奏向棃花园
　　春洲謡
　　衣鲛绡兮美人采白苹兮水滨袅翠翘兮为餙歩罗袜兮生尘緜緜兮逺道萋萋兮芳草逺山睂兮澹扫
　　夜宴词
　　天如瑟瑟盘恢廓亿万里古称天倾西北半在地夜转繁星磨海水逡巡转上星彩髙北斗未定光飘飘楚王夜北张华宴红绡烛笼满宫殿美人歌舞云雨迷不知寒漏催银箭
　　送春
　　花飞霏霏栁依依留春不住送春归春归何处堪图画春尽江南日暮时黄鹂啼多芳草逺青梅子重杨花飞人生三万六千日与君复有明年期
　　暮雪
　　北风惨惨生微雪微雪片片皆横飞梅花栁絮随人归黄云千里凝无辉唯念蓬莱何处客緼袍不暖饥且羸
　　短歌行
　　晓月苍苍向烟防朝阳熖熖明丹阙杜防催促踯躅开鶗鴂巳鸣芳草歇芳草苦不为君留古人劝君秉烛游愿与松乔弄云月紫泥仙海鸾皇洲
　　赠宋小着
　　紫皇御天方视事将择灵官补仙吏金波古殿寒星帘虹节蜺旌观就试白晳仙人皆雪衣衣冠森列蟾蜍墀寳盘初赐红霞馔斗魁挹酒空淋漓水精地上宫花折枝何渥丹花艶白高于建木老于椿其名仙桂长含春又有骊龙长万尺波涛为屋渊为室逆鳞满颔如锋铓触之则怒无人当旁有明珠夜月光宛转炫燿生灵芒能探骊珠折得桂方许骖鸾驾鳯凰方令碧落为星郎所以房星之精姓东方字曼倩受天命佐炎汉昴星之灵其姓萧其名何贵为相封于鄼复有中台称荗先读书三十车乃为晋朝辅相之大臣又有长庚字太白下笔一万字是为唐朝之俊人予知下则诞而为俊杰上则列之为星辰君曽再对珠旒试君才堪作仙宫吏骊珠粲粲蟾枝香紫烟华绶黄霓裳风装云驭惯升陟太霄瀚海尝翺翔愿以横天之鹏为逸驾垂天之虹作飞梁驰雷走电以惊防叱风挥雨前启行结大精佩云锦章随君一至于仙乡
　　琢玉歌
　　蓝谿中荆山峯结灵凝粹生羣玉飞英荡彩如长虹野人初向深崖得蹋着云根风雨黒满地晶荧雪霜色特达天姿几人识治玉之工初琢成荧荧辉彩锵锵声方瑚圆琏荐宗庙苍佩圭颁帝庭尧兵曽用丹浦战汉斗巳碎鸿门营我愿琢为北斗柄指麾五星齐七政庶使隂阳造化机四时六气随吾令
　　咸平集巻十九
　　钦定四库全书
　　咸平集巻二十　　　　　　宋　田锡　撰古风歌行
　　詶陈处士咏雪歌
　　颍川处士情髙古闲卧烟霞向南浦忘却箪瓢陋巷贫耽嗜琴书醉歌舞昨日西风生凛冽江天惨惨隂云结云色苍黄千里同晩来旋旋飞轻雪寒条黏缀生梨花梅飘絮荡相交加危楼粉饰轩牕冷横桥玉碾栏干斜髙人啸傲吟情动醉拾江毫呵晓冻狂才意度若元白满牋灵怪如麟鳯因遣橘僮封寄余门者称有陈君书展开咏雪六十字水晶盘中明月珠字字累累可编贯句句緜緜意不断恨无瑛琼奉报詶胜得美人锦绣叚君不闻吾皇在上致太平地不藏珍天降灵时闻刺史奏河清又报诸侯贺景星君心幸有经纶术休向江湖隐声迹云眠雪啸意虽髙争似金门待赭袍不必虹纶千二犗明月为钩钓巨鼇
　　桐谿行
　　东郊驿树连理枝西庙丛篁十丈围堪将轻素命人画赍为方物归京师公署石楠圆似盖画楼北面当防桧桐谿怪石胜太湖贱如泥土无人爱天生尔材地且卑空山老朽人不知人不知睦州右史作歌词
　　苦寒行
　　昨日北风髙霏霏满天雪千里六出花六日飞不歇深山深一丈树木冻欲折平地盈数尺市肆不成列覆物生辉光照人清皎洁紫塞羣玉峰沧溟白银阙篁竹为琅玕松风筛玉屑官吏来参贺物情亦感悦瘴疠已消除丰穰及时节长吏因疾恚请假来一月病眼为寒昏风头因冷发汤药厌服饵酒肉悉罢辍夹幕暎重帘炉茵与衾褐禄粟不忧饥帑俸无乏絶江海主恩深素餐心激切儿童温且饱当风泝凛冽朝索暖寒酒暮湏汤饼设不知有饥寒灯火夜暖热越人轻活计舂税供膏血及至风雪时日给多空竭樵苏与网捕负薪氷路滑口噤无言语股栗衣疎葛藜藿不充饥冻饿多不活慙惶襦袴恩旁皇空殒越因作苦寒行聊与儿童説
　　詶桐庐知县刁衎歌
　　诏守江西新定郡二年抚俗谁相问白浪青山绕郡城卧理烟霞称嘉遯帝乡迢迢天一涯子牟恋阙人不知慷慨情懐何企慕宋璟政事杜牧诗六县万家人辑睦鱼盐利人茶货足公家事简案牍希芳草踈篱暎空狱杨柳湖边观钓鱼芙蓉池上静看书优游天爵浩然性贵如三入承明庐靖节先生来访我欣然延入黄堂坐敛襟欲坐先发言捧出尺书双袖间七轴好辞同跪授儒雅礼丰情意厚主人识鉴非延陵金石何烦荣固陋且寘琼瑶未暇防髙谈如绮有余欢黄鹂百啭天欲暮客去斜阳已半轩焚香道院无人到花风拂几收真诰却取文编一一防南朝体制多渊奥两轴七字五字诗珠贯累累乐府词古于禅月画罗汉丽于范蠡进西施议论精微穷理窟赋咏升髙能体物一篇序送周子通飘飘思若翻防鸿自有沧浪髙尚志因人命笔生辞锋尝闻水国清辉殿曽事呉王侍文宴田园未遂归去来严子台边知一县古人穷则善一身达则惠泽如阳春一邑生灵如受赐何湏兼济方为贵金门吏隐能安身何必弃官为逸人桐庐山水幸堪赏歌诗詶唱且相亲
　　赠别琅邪评事兼寄两制旧友
　　醴泉少府王评事秀气神清好竒异读书击劔善弹琴仲容信是青云器我从蜀国来咸秦长安久客多风尘因此移居清渭北与君在彼初相识相识经今二十年支离契濶长相忆去年罢直西掖垣君亦醴泉方解官关中路遥宛邱道不逺千里来相防我参淮阳知郡事郡斋喜闻嘉客至槐花黄时初到来菊花开时言欲囘主人忙留留不住为君防菊登髙台髙台临古道北走【音奏汉书曰北走邯郸道】还京秋已老白日逺长安西归出关天已寒神仙作尉道虽在骨肉为累心且寛与君俱年五十一老去时光转堪惜况今秋暮冬欲残七十惟余十八年未知十八年之间悲欢得丧与险艰到得七十即为幸此外浮生何足言明日正逢重九日未忍与君张祖席樽前新菊含露滋茱萸丹宝星离离茱萸撷芳菊延寿寿酒满满莫固辞淮阳郡吏若早替帝乡即有相见期两制交朋若相问为我勤勤多谢之
　　詶宋湜贾黄中二学士菊花之什兼呈诸防学士
　　靖节先生曾赏菊东篱有霜花正开翰林主人共赏菊北门吟咏有余才一唱再和才力健兼金酬以瑛琼瑰善歌使人继其志逺寄淮阳知郡吏淮阳郡中方燕居跪读重缄尺素书中有五章章八句复有二章同一处五章千叶菊花词一章副翰学士诗一章詶和季左司人前再读与三复人从日边初到时敛手先问诸学士骇目乍闚文字竒两制别来今已久朝寄宛邱权太守眼底惟嫌簿领繁耳冷不闻骚雅言重阳锡宴不得与湛露空思奉至尊忽捧新诗若为意闻诗胜得千金赐受知益感恩顾深吟赏请言清丽致清如玉树生天风丽若露花开锦宫水晶盘中置明月绛火瑚枝叶红珍则难詶青玉案文律词锋并化工因事喻懐堪自惜神化丹青与刀尺丹青晕淡刀尺裁先春雪中生早梅春饶桃李及时发牡丹占断芳菲来芍药羞人娇且妬玫瑰倚栏笑欲语帝里春从何处归巫山雨散朝云飞遗红堕翠归天下不失年年三月期天生百卉各有时彼何大盛此何迟蒹葭苍苍凝白露西风萧萧向秋暮月华篱落有霜华映篱丛薄生黄花花寒叶冷无蜂蝶因无宝马与香车每逢九月当重九暂时采撷浮樽酒金钿浮动万岁杯为君庆祝南山寿菊不能言为作歌金壶酒倾生緑波重台千叶若堪赏栽培好近金銮坡
　　进瑞雪歌
　　圣德昭彰动天地岁岁丰穰为上瑞明年有闰节气迟冬深有雪方及时三农但喜及时雪天心帝力岂得知臣忝颁条居近辅劝课农桑理舆赋宛邱之下为封部宣布皇恩愧襦袴王泽流而有颂声因而拜手献歌行歌云岁云暮兮日云暮白云初向斜阳度斜阳韬掩云舒布惨惨隂风生北戸风来带得霏霏花花轻片片如琼葩冻黏寒缀纷交加陌上逡廵铺玉沙琪树瑶台相间出落梅堕絮初堆积暎箔横沾翡翠纹拂窻斜度瑠璃隟飘飘千里度龙山袤丈萧关与玉关海上银台对金阙水精帘栊鉴明月万年枝上夜辉光上林先似梨花发黎元有望复满望手足舞之而蹈之因思去岁在京师国家将议改元时时雪未呈盈尺瑞百神奔走应祷祈海风吹起澄江练织女金刀碎裁剪剪作天花撒翠微茫茫六合生光辉明月宫中玉臼杵霜兎捣药云母飞风筛乍似琅玕宝翔鸾飞下啄瑶墀金门廊庑龙尾道贺雪千官趂朝早吾皇为喜表丰年六出飞花不令扫枢相侍臣初奉宣宣赴中书赐御筵光禄移厨供玉馔上樽赐酒中官劝宣令不醉不得归席上仍令各赋诗诗成封进同奏谢御制歌行竞传冩拜舞欢呼感圣明千年遭遇作门生微臣忝幸在两制得以歌诗乐太平而今出典淮阳郡组绶辉华佩金印才微任重副忧勤履薄临深守亷慎圣人德泽如阳春阳春及物无不均微臣懐抱如葵藿葵藿向阳堪喻身今因瑞雪献歌咏西垣再愿縯丝纶
　　留别句中正学士
　　玉人欲归留不住南山出云作朝雨雨中却柅使车轮主人重得延嘉賔嘉賔有诗留别我句句髙竒字字新新若新花凝宿露髙似秋天晓星布竒于云起成峰峦鲛人泪珠盈玉盘浪大月照如金线金线交加珠可贯玦离环合间珠圆风生玉歩声珍竒若此为重赐斋沐焚香然后防三复吟防既忘倦命笔和来才思缓桃李难詶琼玖珍野老美芹聊贽献与君俱是锦江人今幸星轺来过陈乡情交分忍轻别少留可待早秋辰秋光月华伴行色歩歩随君归紫宸
　　代书呈苏易简学士希宠和见寄以便题之于郡斋也
　　金殿尝闻金口言词官近职是神仙三年偶忝西垣职致身似得文章力感激思詶圣主恩危言所以难缄黙出入金门与玉堂屡因狂直拜封章御边救旱无上策言辞不足动君王改官出职归郎署粉闱正秩惭叨据仍命淮阳颁诏条元正不得与趋朝中书舍人捧宝策加美徽称尊帝尧大明殿里上寿酒翰林学士先羣寮独有淮阳知郡吏为典郡符防借紫閤门引谢正衙辞撰日忩忩办行李都门柳色早春天繁台寺中排祖筵离杯满劝不惜醉醉别上马魂黯然客心易感须如是回思故国三千里子云相如俱蜀人我今五十君青春春秋鼎盛正清贵我年渐似下车轮下车犹未逾朞月官舍初经禁烟节残阳乍听吹角声台榭棃花簇香雪独酌不欢何所为孤懐无绪懐已知十八学士相念否应笑骨凡格且卑地仙敢言谪仙宦海槎却有上天时陈州去京地不逺莫惜音书来慰勉若得工夫可作歌歌中言语不厌多毕三情防颇似我向二宋四及李大请与副阁王舍人呈以此歌希唱和【毕相士安向相敏中宋给事湜李相沆副阁王禹偁】
　　送韩援赴阙
　　逢君南浦落花时送君南浦草离离离魂自与白云断两桨去时乘夕晖昔时汉家称八使登车便有澄清意吾皇宵旰念黎民歌咏皇华遣使臣昭文馆殿选学士廵抚使名名号新二人分得淮南道人自日边来既早敷宣朝防达君恩淮阳父老私有言言逢太平歌且舞利病达聪皆悉闻我昔南宫与西掖后来谪宦为迁客庆泽量移往单州长淮途次泊孤舟昌黎工部未相识一见怡然如旧游诗酒论交各相许何如李白杜工部海上往来将月余烟波寄诗兼寄书书里情深若江汉诗巾意重若琼琚今説归京忍轻别别夜波光荡明月若到朝廷话鄙夫为説子牟心恋阙阙下交游忆者谁翰林苏毕韩损之【韩丕字损之】凭君与达相思意梦向金銮欵北扉
　　思归引
　　河朔受诏书移官向湖外初问禁法茶次问丁身税税口征四百茶利髙十倍老死及充军县籍方消退采摘不入官公家定科罪何以升平时遗民犹未泰何以在位者兴利不除害我愿罢秩归天顔请转对一言如沃心恩波必霶霈
　　归去来
　　归去来诗不云乎王事一埤遗我兮终日孜孜心力疲劳齿髪衰尔今已年五十二前去七十几多时尔性虽拙颇好学尔才虽短颇好诗文学歌诗之外非乐为金门玉堂若无分随分官职胡不归苟能遣得婚嫁累又何苦忧伏腊资尔不闻仲尼曰饭疏食饮水曲肱而枕之乐亦在其中浮云富贵非尔宜表圣表圣尔当念兹而在兹勿使无其实而有其词尔若舍灵龟而观朶頥毋乃见尔痴尔痴















　　咸平集巻二十
　　钦定四库全书
　　咸平集巻二十一　　　　　宋　田锡　撰颂一
　　河清颂【并序】
　　臣尝览图牒曰河千年一清圣人之大瑞也考郦元之水经稽夏书于禹贡洪河千里一曲上应云汉发昆山而疏砥柱贯中域而注沧溟骇浪朝宗通浊泾而一色衍长荐祉带清渭之澄澜所以彰睿圣之乘时表升平之应运自陛下临御十有三载以尧舜之道行风教以文武之德化要荒礼让兴而刑罚清兵革偃而边防静五星不差于轨道百谷屡报于丰年信及豚鱼应大易中孚之象仁敷草木协国风行苇之诗谅寿域之可跻宜华封之来祝是以功成则韶濩之音必作理定则俎豆之事毕修方洁祀于先农式告防于后稷青坛翠幄列于国门之东葱犗缥衡寘彼公田之次五辂南辕之在驭三推御耦以将亲粤若澶渊之濵雷泽之浒献岁发春之五日东风解冻于层氷初涟漪以成文旋浩渺以交漾澄清见底荣光袭人沉潜可鉴于游鳞浮动逺涵于瑞日守土之吏乘轺之臣防父老以载观驰牋章而上达圣恩宣示瑶图让德于圜灵臣下欢呼金门拜表以称贺百执事蹈舞以就列亿兆众歌咏于逢时岂不以德升闻而象纬呈休王泽旁流而山川荐瑞矧太史钩盘之经渎桃花竹箭之迅湍人寿之言古贤惜其难俟灵源之异圣出庆于荣观与夫芝房宝鼎之歌瑶罋醴泉之咏岂同日而言哉臣忝窃代言慙非称职歌时乐圣合陈葑菲之辞载笔侍耕得纪河源之瑞颂曰
　　圣主千年运洪河九曲清地灵储庆异天意属升平冰泮頳鲂跃波揺瑞气生逺通灵沼液髙彻绛河明汉国慙为带沧浪愧濯缨鉴人曽爽澈润物达勾萌明月兼淮暎荣光向海倾王正春尚浅帝甸雪初晴万国观农祀千官侍御耕奏章驰象魏拜表防公卿荐祉臻川渎言祥自水衡出图同表异习坎象持盈珠溅龙门溜雷奔砥柱声莹宜清渭合湛可玉壶盛更显皇猷洽弥彰理化行百王堪让美三代岂称英深广源流逺涵濡品彚贞土膏承积润水泽効殊祯羣后思东观吾皇待告成微臣献诗颂葵藿比忠诚
　　籍田颂【并序】
　　国家嗣位之十三载王道清夷边防静谧时和岁稔逺至迩安籍田可复于躬耕后稷宜修于祀事足以劝三农之本备九年之储贵戚知稼穑之艰难宗庙享粢盛之丰洁于是坐朝堂以端拱召公卿以就列谓三事大夫曰邦国之本惟民也黎元之命惟食也使男有余粟女有余布老者得衰羸之养少者知耕稼之勤衣食既丰礼节自晓然后风俗易化刑罚不用毌乃为王者之所务乎羣心允谐百辟听命由是金门晓辟御札初下布告自迩以及逺号令云行以雨施翌日命宰臣昉曰籍田大礼尔为之使俾礼典详而乐章备百职举而千亩修又命翰林学士宋白贾黄中曰尔等司防革于礼仪典导从于卤簿然后百执事骏奔走各奉其职无旷厥官洎献岁发春乙亥御辰农祥晨正农事将起六宫献穜稑之种千官从耕籍之仪金舆玉乘和鸾万骑以翼衞东郊南亩华夷亿兆以骈观我后冕而朱纮躬秉黛耜坻场染屦御于三推公卿大夫自五至九庶人终亩礼容皇皇若烟非烟和气蓊郁拂青坛而暎翠幕蔼春埜而丽朝阳既而奉常变六乐之悬太仆进六騑之辔金辂鞶缨之次列黄麾羽林以驰驱回御鳯楼掲鸡竿而赦天下所谓圣人作而万物覩王泽流而颂声起臣职居禁掖才愧司言顾縯诰以非工宁禆润色因待耕而献颂用庆升平美盛德之形容纪皇猷之万一也颂曰
　　圣主文明时方太平四鄙无事万邦咸宁贯索星稀所以措刑泰阶文符可以偃兵物俗丕变礼让兴行条风块雨年惟顺成屋粟里布岁有常征济济之众蚩蚩之氓若登华胥若造大庭籍田之礼歴代久废乃下御札宣示中外乃命有司询谋经制祖述三皇宪章五帝蠲洁之享割牲奠币清明之诚三酒五齐后稷豆笾先农坛陛钟磬罗列冠劔繁防千官侍耕诸侯助祭居靡都鄙人无华裔叠迹驾肩掎裳连袂观我耕籍劝民树艺布德覃恩行庆施惠惠泽霶流天光下济礼仪彬彬文物皆新圣德动天至諴感神嘉雪应候和气先春梅飘洒道絮落清尘驰道若砥列幄如鳞卤簿云罗车斾星陈煇煇煌煌阗阗辚辚三推礼毕五路回轮普天之下率土之濵知我劝农悦我为民雕几返朴风化还淳庙祧之享烝禴之辰萧茅鬯酒籍田而有黍稷粢盛籍田而取洁其簠簋丰其俎豆致享艺祖展礼先后祝史正辞神降之祐繁祉来宜戬谷允受时岁丰穰生物畅茂帝王之孝永言在兹黎元之本莫重于斯惟仓惟箱如京如坻有醴有酪为盛为粢神既歆之民实頼之臣参词臣官为右史因献斯颂得以言事乡饮之礼行之甚易庠序之学复之可以古典郁堙由人振起千载一时允谓昌期时不再来臣实惜之登封降禅愿陛下行之
　　太平颂【并序】
　　圣朝垂统十有八载皇帝以仁贤之德由晋邸而即大位嗣王业而承庙祧天地气和日月贞明协千龄之防昌应万民之推戴昔舜有大功二十而尧以鸿图付之汉文以五让天下而公卿大臣立之推鲁史之遗文得汉家之故事俦功比德吾皇兼之稽羲文出震之格言征戴礼向明之大位黄麾列仗洪宝传国百辟山呼而称贺万方波朝而防同一之日覃连山作解之恩布率土眚灾之令与民更始趣物于新号令一发罪系咸释雷霆振幽滞江海荡痕瑕自华及夷逢时乐圣声悦成歌颂形动为鼓舞易不云乎天地革而四时成圣人作而万物覩也书不云乎民非后不乂后非民不立律厯有五胜之策图防应一人之运夏后得内禅之礼周家称大弟之贤公刘积仁然后武王成王享大位髙皇拨乱然后文帝景帝致太平晋以金德王而孝武称贤唐以武德取而太宗好理在渊或跃所以见王者之兴大明方融于是喻圣人之道自天厌唐德昭宗失国四海九州剖豆分朱氏称梁石家号晋居于岐者有僭王之车服据于邺者拥图霸之甲兵金陵继阖庐之雄南海有尉佗之盛湘潭咫尺与中国称邻庸蜀险固以一方自大天子之守不过三千里诸侯之兵何啻八百乘中原鹿走高材得犄角之名海水鲸飞黔首困懐襄之害然暴秦之祚才二世而亡有夏诸子或再稔而谢夫差劔盾脩武备以方勤叔孙豆笾饰礼容而未暇不有天命国何以兴未遇真主乱无以弭穹所以睠命皇宋于焉勃兴狱讼讴歌舍丹朱而归舜礼乐征伐黜诸侯而尊王强本弱枝兼亡取乱自兹始也初则灭李筠于泽潞次则覆重进于维扬南平荆门西举劔阁命伏波之将以清岭表诏楼舩之师以克江南系三伪主生致阙下求诸前代罕有威武若斯之盛也故匈奴畏服而请吏南蛮奉琛而纳欵虽先朝之英武底宁寰区由吾君之密谋赞成大业昔鲁卫为兄弟晋郑称昭穆咸能夹辅王室保扞宗周而春秋纪其勲也昔唐祖革隋由太宗之功明皇灭燕頼肃宗之力寰区果大定宗社乃再安故实録纪其事也仲尼称其或继周者虽百世可知披皇图而稽帝文扬英声而腾茂实尧有天下以文思允恭之圣得邦国社稷之臣始以羲和为日官次以重华録大政曰弃曰契克谐俞往之言曰防曰龙尽协畴咨之命所谓精求理乱明辨凶贤众贤既登庸四凶遂流窜然后土阶三尺茅茨不剪垂衣而天下理不亦陶唐善致太平乎洎舜格艺祖纂尧之绩辑五瑞以来羣后廵四岳而省舆民协时日之无差同律度而必审聪明咸达枢机不壅犹谓其臣曰予欲左右有民汝翼予欲宣力四方汝为华虫藻火之文以汝眀之六律五声之音以汝听之犹以上之过失或未闻下之谋猷有未达法谤木之求理建善旌以表诚语曰舜无为而理又曰韶尽美矣又尽善也斯乃有虞之克肖唐也至于禹勤力于沟洫致美于黻冕设簴求谠言之善泣辜见防物之仁拜伯益之昌言诛防风之后至传曰微禹吾其鱼乎语曰吾无间焉大哉汤革夏政应乎天顺乎人用王者之干戈救生灵之涂炭肇征葛伯四国悦之后战鸣条天下尊之设总街之大庭訏谟毕至解埜人之密网厯数攸归书曰东征西夷怨南征北狄怨斯所以见禹汤之致雍熙也皆典籍所备载今古所熟闻然则逺取前王近方圣代则尧舜为帝道也禹汤为王道也举是四君子而比万乘主且何愧焉旷数千载之间逾七十君之盛中有汉氏称刑措而不用迨至唐室有囚释而自还亦足方驾皇风并驱大道臣今谓继唐者非大宋乎自陛下临御以来天下之目颙然观朝廷之所行天下之耳专然听国家之所务陛下果以天为貌以道为心以万民为体以六合为家谓三王之礼不相沿五帝之乐非相袭或因仍旧制或厘革故事发先庚之教令施涣汗之恩私始以宁边为逺图次以纳谏为切务振幽拔滞旌贤进能蠲关市之征勉农桑之业哀悼鳏寡恻隐困穷礼髙年尊有德封树降漏泉之宠室家覃疏邑之荣王言如丝其出如纶不终朝而诏下朝堂未及夕而令敷国内才浃旬而恩均天下宜乎至和之气感于天地不测之神发为祯祥六辩弗迷四溟无荡五纬灿编珠之彩三阶若悬衡之平雨流润以如膏雪盈尺而呈瑞阊阖风来而应候贯索星稀而省刑太史铜浑不失隂阳之节容成玉厯遂更正朔之文验休征考洪范善谋则时寒自应睿圣则甘泽不愆斯皆德动天以昭彰物有感而通泰语封疆则东际桑林之国西走葱河之道日南万里设都防以懐柔漠北五原化单于之犷骜有以见王者之无外书轨大同代马新羁愿备六闲之御名翚入贡来称九译之朝论都邑则陈留古封商邱雄地仰浑仪则房心之分按地图则豫州之域左控齐魏右引淮湖辟里闬以绮纷凑舟车以鳞萃皇居壮丽信迈汉而越唐都人杂遝实驾肩而击轊阅文物则司徒以七教理兆民乐正以四术教胄子贤良待公车之诏俊造升天府之名焕然若重离之明炳焉得奎星之象谅千古之下与三代同风班马文章列芸阁麟台之次严吾侍从居石渠金马之中观武备则精兵三百万功臣二十四世祖兼昆阳之众曹公得刘琮之兵是以军容益严国威大整虽四鄙无事灵台有偃伯之期而三农之隟司马有教战之法比夫骊山讲武陋唐绍之草仪泽国观兵鄙楚君之凭轼言盛礼则君尊于上臣肃于下法厚坤之有别本太一以为容民得之则父子亲而兄弟和国用之则祭获祥而战必胜然后以车服而别之以爵勲而辨之以珩佩和鸾以声之以黼黻絺绣以文之故百官象物而动九贡不戒而至听雅乐则五音正六律和用于方泽而地只升奏于圜丘而天神降振作于庙知祖考之来思锵洋于庭感鳯凰之戾止朱干玉戚两阶见象武之容树羽崇牙六佾辨用文之德详制度则明堂为布政之宫太社为礼神之本金城俨百雉之峻天门逾两观之崇谒灵台以视常文辟太学以优儒教连营棊布若羽林之四十二星列署鳞差比太微之三百六位验丰富则全齐曰鱼盐之国右蜀为金碧之府南越出珠贝北燕多健马国家既网罗六合庭衢八荒异物内流而国用饶万货均输而公帑富陋隋文之俭德称有羡财轻汉武之事边肇兴徭算较版籍则既庶矣又富矣所谓积于不涸之仓务稼穑也藏于不竭之府勉桑麻也皆陛下跻之仁寿之域导其生殖之源故比屋可封外戸不闭仲尼观蜡退而称三代之英伊尹持衡慨然虑一夫不获语臣寮则庙堂之上得贤相也三军之师皆良将也可以侔周之十乱虞之五臣儒雅雍容登瀛洲而论道英雄慷慨画云台而纪勲功成理定既如彼礼备乐修又如此陛下犹以本支百世封建亲戚恩之先而礼之大者也乃谓侍臣曰昔周王涖祚以辂车旌旃夏后之璜玉封父之繁弱迨阙巩之甲密须之鼓姑洗之钟商民之族以为分物用彰国家之庸而赐诸弟封伯禽于鲁封康叔于衞封唐叔于晋左史书之至今称为美事朕于是命有司陈玉防冠剑卤簿鼓吹以营邱四履之国封皇弟为齐王又命太常以金辂蒨斾秬鬯圭瓒疏鹑首千里之封迁侍中为京兆尹又命礼官以虎符兽节赤茀金舄分南梁十四郡之地升太保为兴元连帅信尧亲九族周重宗盟楚国析珪称庄王之九德汉家刑典非刘氏而不王宜乎皇基若磐石之安宗室比维城之固庸知卜代之吉何止于三十卜年之永将逾于万龄君有威仪而可尊臣有礼法而可仰天下无事海内有截皇风荡荡尊卢赫胥之朝民物熙熙柏皇栗陆之世脱宝剑以赐骑士却骏马以驾鼓车惜中人之产而罢露台愧呉芮之心而赐几杖集书囊于帷殿列谏疏于御屏观明堂以去笞刑画衣冠而别有罪野老或不知帝力公卿亦耻言人非行万里不持寸金消五兵可为农器海牛南卧逺人占以来朝楛矢东归旅宰司其所贡鱼在藻以遂性鸮食黮而懐音瑞露凝甘降竹柏之上景星垂象助晦朔之明器车知厚载之仁舟甑表将丰之兆蓂生近砌因更月而呈芳芝在中包亦无风而自动书曰鱼鼈咸若诗称行苇不伤由庚蓼萧悦道人之见采芝房宝鼎流乐府以登歌信宗庙之垂灵当地天之交泰攸宜垂黈纩凝冕旒栖神于穆清守道于黙防大庭以怡睿览升姑射以适皇情于是三事大夫率百职卿士秉桓圭以就列委苍佩以飏言曰陛下德掩前代功格穹古称因天事天因地事地封禅之礼歴数十世而无覩焉天其命陛下修阙典秩无文哉不然安得民和神悦兮若是干符坤珍之毕臻臣等遐详旧仪得之新礼欲愿陛下觐羣后于东国展严禋于岱宗命虞官相髙卑之仪诏掌固施表着之次泰坛三袭祠昊穹之神圜陛四周列众星之位云门大濩施于重防之中勾陈执金周于四门之外玉辂金根翼于道殊珍众宝旅于庭庶邦冡君四夷酋长环天坛而序立佽飞之将羽林之兵衞禁署以増威于是宵漏未尽中严外辨服冕裘而上征鸣玉鸾于太清祈昭嘏于万灵布福寿于羣萌探金策以受神休封玉检以成大礼然后勒丹碑于云际霈泽于天下以彰盛烈也不使七十二君独美于古先也皇帝嘉忠诚之恳祷而犹懐谦德而未报既而声闻于外下臣得之于道涂不觉抃蹈以为美盛德之形容无先于颂虽菲才之无取幸昌运之重熙愿以诗声扬于王庭曰
　　德厚称帝仁胜为王仁德兼备谓之三皇天命靡常邦或其昌吾王嗣位南面垂裳左唐右虞超周掩商大业于铄鸿名焜煌二仪幽赞羣灵协祥河图啓瑞洛书含章运逢交泰时来允臧君明臣贤礼备乐详书轨大同贡输相望风雨弗迷黎元咸康至和之气感天之阳日流嘉彩星垂瑞芒三脊之茅茁然呈芳九苞之鳯飘然来翔堪备缛礼升告穹苍泥金载密燎烟髙飏鸾车佩衣交鸣锵锵天灵地只降福穰穰用显我皇太平昭彰亿万斯年永永无疆
　　武有七德颂【并序】
　　圣人守法度以信禁过差以义剪祸乱以兵示人之诚惟信为速感人之心惟义为速济信与义惟兵为速兵不可弭尧舜犹用之以禁暴武不可黩汤武犹戢之以爱人故周礼则曰兵有九伐鲁史则曰武有七德兵者利用也生杀赏罚出于已旌旗金鼓荣于目摧坚破刚快于意苟不以道德仁义主张牢笼以彰明武德则淫戾之过返诸已而驱除之柄在于人也夫物之不附由曲直相戾人之不亲由间隟所生间隟既生曲直不入则情离意遯心越意去圣人以兵附而丽之合而防之兵犹器也敛拂戾违慢之国以纳诸器而提挈以致霸王之业其在周易象曰颐中有物噬嗑比天地为颐也万民为颐中之物也圣人以甲兵为齿牙噬而合之乃能通也小则以五刑而大则以五兵威而懐之使心不离纠而合之使意不散所以大国畏其威而安靖也小国懐其德而慈和也昔周德下衰经武之柄为齐桓晋文所用是以征包茅示礼迁邢衞示仁伐原示信搜军示义故鲁卫宋郑曹邾杞郐以土地封畛之大小贡赋艺极之轻重奉齐晋以司盟瞻齐晋而为命盖服有礼而畏有法也在二霸犹然况圣人畅之如天载之如地烛之如日月涵之若江海所加之兵所临之国非土地是贪惟封疆是正非玉帛是取惟贡职是征非威武是燿惟凶慝是服非震怒是逞惟教告是明观其以兵除害所以见禁暴之德也以顺为武所以见戢兵之德也有功而不伐所以见保大之德也克乱以筑京观所以见定功之德也所务不违民欲所以见安民之德也兴废继絶所以见和众之德也动不耗国所以见丰财之德也暴既禁则兵可戢兵既戢则大可保保其大则功可定定其功则民斯安民既安则众自和众既和则财乃丰强兵之本在农务农之本在民安民之本在德兵与农交相养德与刑交相用利与害交相生圣人观衅而动非七德不妄动也圣人见可而进非七德不妄进也故诗人美禁暴之德则有于铄之诗在也美戢兵之德则有载櫜之咏在也美保大之德则有允王之篇在也美定功之德则有耆定之章在也美安民之德则有绎思之什在也美和众之德则有绥万邦之歌在也美丰财之德则有屡丰之颂在也今国家德兼于尧舜功髙于汤武苟不形容盛德蹈舞颂声则亦司言之罪也敢拜手献颂云
　　于铄王师煌煌其武如龙如螭如熊如虎以道以德为钺为鈇以仁以义为干为橹惟乱是伐惟凶是取能禁其暴削其土宇能戢其兵肃其部伍善保其大仁信周普克定其功礼乐歌舞聿安其民惠若时雨抚和其众众实安堵既丰其财实乎帑庾言有训誓伐有钟鼓以威以懐以招以抚柔亦不茹刚亦不吐孰为厉阶孰为怨府如工理木如农事亩正其徽纆以合规矩去其稂莠以养稷黍为黎庶君作诸侯主万方黎元莫予敢侮小臣献颂愿播乐府
　　祝网颂【并序】
　　昔夏王纵暴庶民罹毒痡之灾成汤修仁四国有旋归之意虽空桑之子来翼霸图而九戎之兵尚为桀用非至仁无以克敌非全德无以胜妖至仁伊何泽及草木全德伊何信孚禽鱼故盘有铭而敢惮于勤兵以律而得以专讨葛伯有弗祀之过农夫值夺饷之仇汤于是始行问罪之征用慰来苏之望诸侯聆之而胥悦生灵悦之以知归所谓三分天下而汤有其二犹以为桀虽溢恶而君不可伐灵矛铦防未兴时雨之师神蛟应龙已有跃渊之吉一旦饰髙盖以言迈适郊原以肆懐都山泽之虞人形杀心而祝网曰自天之降从地以出四方来者皆入吾罗汤闻之曰嘻尽之矣非桀之徒欤孰能与于此乃命解其三面更教之祝曰欲左者左欲右者右髙下如之吾取其犯命者于是汉南诸侯咸闻帝乙之言益知圣人之德由是鼓舞以慕化歌謡而归亳一时而至者凡四十有六国书曰惟天辅德其命靡常宜乎顺天人合发之机膺厯数在躬之运进破安邑遇战鸣条陈逆顺以誓师众皆听命以寛仁而伐虐谁不归懐遂俘玉于三朡乃握图于万乘考纬书之摭实稽瑞牒于前言有白狼衔钩黄鱼化玉视拱谷而妖亡福届祷桑林而云蒸雨流斯皆动天之德昭彰革命之符赫奕而尚懐慙德惕然罪巳岂非圣人以至公而大权自获因劳谦而徽号难辞虽云解密网于一时其实示深仁于万国法天道恢踈之象见君恩肆之懐盖礼有三驱释前禽而不取法逾再赦当撤悬而弗张足以知有商懐恻隐之仁后代仰髙明之德事在世纪安敢忽诸因作颂以美之曰
　　网罟之设兮盖取诸离以畋以渔兮必戒乎时桀恶日侈兮民心益离汤仁天授兮厯数攸归解中埜之网兮更其祝辞谅好生恶杀兮示君父之慈宜其享天禄兮垂千古而是思
　　五声听政颂【并序】
　　昔文命事尧之明受舜之禅大功赫奕炳于日月至仁涵濡霈若雨露然以尧之圣犹以谤木听于人以舜之才犹设善旌求其过况我臣于唐乘四载而平水土嗣于虞观七政而御厯数敢忘踵其懋德师其明规于是设五声以示诚俾羣贤而纳诲故题于簴曰教我以道则鸣皷告我以宜则撞钟示我以事则振铎语我以忧则击磬告我以狱则挥鞞五音在器五器在悬设于朝列于庭外以示国人内以示廷臣食土之毛居土之濵在予之化为予之民苟有道有宜有事有忧有狱必从予而伸必率意以陈堂虽深于千里善意嘉谟不得不闻天虽髙于九重刍言荛辞不得不达享予之禄立予之朝惟予职是守惟予过则规苟有道有宜有事有忧有狱必从而言必面而谕虽惮犯顔而良规嘉画不得不闻虽畏直谏而忠诚赤心不得不见笋簴之设有所取象天有五纬国有五教君有五官臣有五谏欲召五谏遂设五声声如五达之衢廓之而无壅谏如五土之民懐之而则来鼓之音博而达故使教我以道者鸣鼓而言焉钟之音属而切故命教我以宜者击钟而达焉铎之音流而不荡故令教我以事者振铎而述焉磬之音哀而思故勅喻我以忧者击磬而伸焉鞞之音惨而急故诏示我以狱者挥鞞而至焉处至尊之位持思理之心闻其抧击之声知有謇谔之人耳则矍然心则惕然或投袂以起或推几以出或仄席以待或怡顔以接所以下之情无不通也上之过无不闻也是知圣人位愈髙而心愈慎当懐襄之际垫隘是惧虑万物泊为萍藻忧万民化为鳞介尧咨于朝鲧殛于羽水土之职我专其任沟洫之勤我致其力闻昌言而必拜聆呱泣而弗视天鉴其勤神赞其功图出于洛苍水使授以秘箓淮涡神鏁于深渊一旦百谷皆导而顺流九州大同而交泰偃猪之地化为沃衍隰臯之土鞠为刍牧土有柔桑田有嘉谷所谓圣人有巨功于天地也有大赉于生民也尧既锡以圭舜乃授之大宝定公有微禹之叹宣父伸无间之言然犹日加慎也夕加惕也虑政有阙恐过未闻繇是建五声采众善众善既至万机聿理名愈崇德愈隆道愈彰惠愈洽禹迹万里禹谟斯在鼓钟之器笋簴之用与夫考击于乐府振作于公宫特异也退颂圣德以彰鸿勲颂曰
　　立大功兮享大位慎其终兮德不匮菲其膳兮厚祭祀恶其服兮美黻扆犹询贤兮以自树欲问道兮常自裕罗五声兮启谏路用羣材兮为国辅干于道兮邦弥阜基于德兮名转固不然安得声为律而身为度




　　咸平集巻二十一
　　钦定四库全书
　　咸平集巻二十二　　　　　宋　田锡　撰策对一
　　制策
　　皇帝若曰国家承五代乱离之后稽三王质文之变太祖以神武定天下太宗以圣文化域中万里封疆复禹旧迹二圣功业与天比崇德化所被靡不祗若日月所照罔不率俾自开创致升平迨四十年矣朕以寡昧嗣纂大位遵守先训虑勿克负荷夙夕未遑宁居惟万务之几微鉴烛未明中心浩然罔知攸济兢兢业业五载于兹矣镇抚夷夏康济黎元虽下承成规事仍旧贯庶政用乂防县久安屡降诏书旁求谠议五日转对亦复往制尚虑君子难进嘉言攸伏故详延贤良方正之士咸造于庭欲闻经国之谋转时之策明予于大道致予于至理今子大夫其发挥理本宣扬道要顺言曰从朕敢忘洪范之训噫大道之行三代之英仲尼其犹喟然又书不云乎克念作圣孟轲曰尧舜亦人朕永惟皇王之理思复三代之迹尧民比屋可封舜韶鸟兽率舞夏后鱼鼈咸若文王虞芮让畔何千古难继其或继之者厥道何从厥理安在其次适时之务安可忽诸今三边无虞重译入贡制猃狁自古无上策御奸宄不得已而用兵方求闻所未闻得所未得虑契丹乘间屡来骚边迁贼负恩罔畏干纪致劳征戍每烦供馈供馈出于民力征戍资于国用专利山海殖贷关市或讥王道之未融丰财于农桑节用于制度其如边备之未足斯二途取舍其术安在又古者什一之税秦氏大半之赋其按田取租始自何代计口定算肇于何时春秋曰近盬公室乃贫管子曰谨正盐荚其义相反何所适从又勤防人隐奉若天道而间岁以来隂阳不和水旱作沴寒暑罹于疾疫歉俭致其流亡夫安上理民礼乐为急礼以本天地乐以和神人岂隂阳之或差致水旱以作沴札瘥天昬流庸浮冗毌乃礼乐之用其未至乎呜呼上失其道民散久矣讲议礼乐予将畴咨观礼以知兴亡审乐以明理乱非贤臣弗达子大夫懐才抱器学古待问知已慰荐副朕所求各罄尔之所长交修予之不逮敷之条对靡有所隐
　　试同人策
　　问君子之儒贵乎愽物者所务先乎辨疑吾子各蓄竒能荣采观国愿以咨询之志畧闚辨博之词三皇之名互言靡定五霸之号所载亦殊尧知鲧凶何以用之治水舜事父孝何以不告而娶范宣之让能易栾黡之心文王之仁不变崇侯之恶皇舞用于何际甲厯起于何时良平之功与谋何人最善韩柳之文与行孰者为优汉高称善御英雄何以致韩黥之叛周公有信睿之圣何以生管蔡之疑幸畧为于指明冀用祛于懵昧
　　二
　　问皇家创业垂二十年平楚取蜀系呉破越复三代之王畧消羣凶之厉阶正朔逺颁恩信大布外域争输于贡奉云亭方俟于登封然念三晋遗黎未霑皇泽一方钜盗犹保孤城世宗兴问罪之师大勲弗集先帝有平凶之志圣策未伸观往古之用兵实研几于料敌山川形便始务谙详攻守利害必精计画昔晋宣决胜以周朞而可取寿春充国图边请益兵而方济戎防揣摩之术毫厘靡差国家以德懐来用众敌寡伫献俘于宗庙方择善于臧谋子大夫久练时机雅称国士愿画荡平之策勿陈游诞之辞
　　私试策
　　第一道
　　问国家奄有中区诞敷文德考河图而括地象率土皆賔搜兵实而阅武功逺人咸服蕞尔并土犹怙坚城兴周宣六月之征尚闻逆命用虞舜两阶之舞无以懐柔子大夫荣与国华久谙方畧愿听荡平之防以观经纬之才
　　对
　　兵贵伐乎深谋妖不胜乎盛德仁修而犷骜自化备设而攻取无疑我国家丕建洪图垂二十载先朝以神武之畧荡定天下吾皇以圣文之德抚育中区万方咸賔九贡来底蠢兹并土久隔皇风虽懐之以德而弗来震之以武而未服亦犹鷰营巢而在幕鱼失水而居陆虽暂苟活其能久存管子云料众以攻众孟子云王者之兵惠若时雨今料众之义请试陈之以国家之土疆逺且万里以圣朝之士卒精而且练府库丰实虽汉武事边之财未偕于今矣黎元富庶虽宗开元之间未侔于今矣以此众战何敌勿克以此众攻何城不降国家但欲示之以仁而使自知归化之以道而俾其自服也又何疑苖民怙险度七旬而弗归崇侯弄兵必因垒而方至必欲诛元恶以示法吊遗黎而表恩则兵家之谋有五间之术司马之法有九攻之义举必成功动无遗算然兵者诡道战以谲胜当太平之世实愧言之以威服之以德化之在此二道也谨对
　　第二道
　　问以礼化民推诚致道必因读书方致淳和验前代乡饮之仪见跻俗礼容之盛有唐之后歴代弗修今国家方属于升平俎豆谅宜于修袭所冀白华播曲诱孝弟于深心清管登歌发融和于庶彚嘉言复古虚意待贤愿指明其是非仍发挥于损益
　　对
　　先王制作礼乐化导黎元亦犹置水于盘方圆斯就镕金成器模范靡遗观乡饮之仪喻国人之礼俾日而习之月而化之闻管磬之音则和乐生乎中矣覩樽彛之设则恭肃加乎外矣阅賔主升降之容则知尊卑有序矣熟雅颂诱谕之意则知孝弟有自矣斯礼久废淳风未还详天命之有归俾吾皇之复古宜乎海内大定寰中大理日月宣明乎天道风雨咸若乎岁功民心悦随物性交泰乡饮之礼白华之歌愿复行之天下之幸谨对
　　第三道
　　闻懐才待举随计观光苟非该博之儒宁称询谋之防三王礼乐胡不相沿百代职官何因繁省孟子称至仁无敌安得苗民弗恭仲尼云积善余庆曷以丹朱不肖瑶琨篠簜贡自何州淮济江河发于何郡春秋以藏冰得礼则风雨弗迷洪范以修德动天则隂阳自顺惑乎确论无所适从高谈勿吝于辨疑奥学用观乎歴试
　　对
　　王者功成作乐理定制礼故唐虞之功成乎揖让则大章箫韶之乐作焉汤武之理定乎平荡故司仪奉常之礼异焉玉帛之容取乎化民心不取乎观阅也金石之奏取乎和物性不贵乎锵洋也盖随时之理乱因时以损益故三王礼乐不相沿也职官之数亦然书曰唐虞建官惟百夏商官倍亦克用乂周汉以降迨及有唐沿革不同繁省靡定酌理言之苟得贤才虽简畧而亦理苟曰常吏虽官繁以何为苗民终服于舞干有以见至仁无敌也丹朱得备于虞賔有以见积善余庆也瑶琨称珍篠簜充贡贡自维扬之域详乎有夏之书河发源乎昆丘江滥觞于嶓冡淮济之出载籍备存藏冰而风雨弗迷申丰之言未臻至理也修德而隂阳自顺箕子之辨乃可垂训也锡浅陋之学不足以待问王庭葑菲之辞不足以发挥古义傍皇震恐不知所裁谨对
　　开封府试策三道
　　第一道
　　我国家诞膺景命爰创洪图立万世不防之基成四海混同之化主上大明维照圣德日跻乙夜观书旰食听政训兵练将以养鋭务穑劝农以丰本孜孜不倦岂无意乎岂不以蓟北强藩尚侵禹画河东余孽犹保枭巢然则西北欢盟数世连结畏中原之强盛曲陈款附之诚忧同恶之危亡潜懐救解之计若击之则有阻蕃服来王之意若置之则恐违生灵徯望之心取舍之间后先安在秀才博达今古洞照机宜来觇国光岂无良策试为条对将副虚求
　　对
　　兵贵伐乎深谋妖不胜乎盛德仁修而犷骜自化备设而攻取无疑我国家光启宝图垂二十载先朝以武功定天下吾皇以文德化域中故四裔咸賔九贡来底雍熙之化升平之运今其时矣蠢兹并土尚隔皇风懐之以德而弗来震之以威而未服怙契丹之强援幸同恶以相济孟子曰至仁无敌于天下管子云料备以攻备备存而弗攻今国家民俗宁和提封遐逺府库丰富兵革精练以此胜敌何敌弗克以此攻城何城弗降主上但欲修德服匪人之心养威惜黎元之力何忧有苗负固不归舞干之化逺人懐诈外示款塞之心而已哉必欲念一方之遗黎释二边之逆节则兵家之法曰去其所恃又曰用间有三若以圣人用间之术絶叛人所恃之心则自然盟好携疑而党援孤孑也若是则举一并二若吹鸿毛则戎人救解之谋无所施焉外域款附之诚化为信矣书轨混同之防英威荡定之机在斯术也昔羊祜取呉犹以仁义呉中感惠不称祜名矧蕞尔贼臣安足为圣朝言议也谨对
　　第二道
　　问有国者设爵求贤悬科待士虽古今之通制在沿革以殊途周开俊造之科汉重孝秀之目皆因乡曲之誉遂登公卿之府末俗浇薄浮竞成风或托势援以干有司或假梯媒而取上第有唐季世此尤繁今国家以文教大兴古道尽复若采声华于乡曲恐渐成朋比之风但令程试于有司又虑开请托之路取士之道何术为先秀才若策于天庭将何辞以待问
　　对
　　求贤择才周礼精其术也升亷举孝汉制得其要焉何哉士之贤愚审乎乡党故乡举里选之目王制备焉才之优劣审乎策畧故直言极谏之科汉书备焉观歴代之取人详贤才之中选惟周与汉最得其宜迨至有唐首开贡籍于时中太常之第者尤为宠荣虽公卿之才自兹而得而仕进之典亦由是兴今国家采三代之典谟熙百王之礼乐精择贤能之士待以爵禄之荣尚虑妄干进于有司窃虚名于曲径莫若损益先王之术审详取士之机先试之以经济之谋后访以英翘之誉责其实称乎名若名实之相符必是非之立辨又何虑启幸心于请托鼓虚誉于比周也谨对
　　第三道
　　问周均井赋汉重力田皆敦本之良规为后代之成式税关市者始防游惰论盐铁者亦救俗何淳古之渐漓逐末作而忘返不耕而食者塞路不织而衣者实繁浮泛之戸渐多兼并之家日富恃豪强者或势侵于州县逼饥寒者亦难守于丘园以至赋籍不増版图亦耗近世谈论之士亦有沿革之书皆非永逺之谋惟取一时之利我国家政同三代道迈百王博访羣谋思臻至理秀才道穷秘奥识洞古今来副虚求必懐良策且井田之利可以复于古否力啬之科可以行于今否游惰者何以使之返本兼并者何以使之均济禁豪强者何法拯饥冻者何术试为缕陈无甚高论
　　对
　　昔黄帝设井田之法周文用土著之令故生民之众寡由是而详焉王者之征赋由兹而均也洎秦君图霸商鞅适变废哲王经久之术济强国纵横之用井田遽废阡陌骤兴兼并之弊遂生赋舆之法不一洎汉家垂统武帝事边以盐铁六管之财佐疆埸连年之用末作益甚而黎元愈困后代救时之者或以土断禁流亡之俗或以常平均丰歉之民牢笼万邦平准百货信史备载斯言可征夫井田之赋千古絶迹不可复也力田之科前王所行未足尚也使游惰者返本莫若利其衣食之源使饥冻者相济莫若抑兼并之人也兼并既抑则贫富自均贫富既均则豪强自禁其术安在在乎王者提利权而均国用也重轻万货敛散百谷乃其术焉锡愧无待问之才幸与观光之试智策无取方畧靡详忧畏徬皇不知所措谨对
　　试进士策
　　第一道
　　问富国备边实资农战化民导俗本贵儒尚以清净为宗尊儒以礼乐为本书称偃武春秋谓不可弭兵礼重中庸刑法欲畏如观火圣人垂训取舍何从国士懐才是非必当愿闻至理上副旁求
　　第二道
　　问圣人之性与天地合故不待多学一以贯之又云终日终夜不食不寝以思无益不如学也垂训各异其理何从夫臣之事君将顺其美而魏征之谏请停封禅父有诤子不防令名而瞽瞍不贤未闻谏诤请发挥于古道冀释去于所疑
　　第三道
　　问易道精微王弼之注行之久矣羣儒共传而云进物之速义不及利成物之终利不及义尝思至理其不然乎汤武之兵兴于二季岂非义也孔孟之言垂于万古岂非利乎况裁事得宜而谓之义进成于物岂有异焉幸闻嘉言以祛未悟
　　第四道
　　闻书云师古易曰随时执守则昧于时机适变则违于古道比德于玉仲尼何独佩象环知几其神周公岂或罹谗口系于金柅未详金柅之定名席上之珍莫辩席珍之奥防子该通为学茂秀懐才观光斯来待问程试幸悉至理以副旌求
　　第五道
　　问摘山煑海以资军储关讥市征亦禆国用自搜狩教习之礼废而防阅召募之事兴乃征齐民永充士卒又因广福硕度缁黄故祠部籍名其众动盈万数戎麾役终老不复归农故一夫之耕支赡靡足一妇之织供亿无余致田畴少辟于荒闲租赋急用于征督子有何术为究斯言
　　第六道
　　问井田难复防论已相承备言屯田可兴士卒又难为两役迩来虽闻建议未见成功所以备边有馈运之劳积粟无通济之术其理安在幸为敷陈
　　开封府发解策
　　第一道
　　强学待问儒行所先博物辨疑识者当务成汤七号幸略纪其徽称文王九德亦可举其成数汉杂霸道孝元之志不同郑铸刑书叔向之心特异是非安在取舍何从荀孟言性之有殊孰者为当管乐立功之俱善何人最优守道不如守官官非道何以能守教民不如化民民非教何以能化文行忠信忠信非行欤礼义亷耻亷耻非礼欤复井田则其议屡闻行乡饮则其礼尚在方当明代可举而行子大夫以为何如幸详斯言悉意以对
　　第二道
　　古者搜狩之礼以教民战征伐之际稽诸版图里闾有士卒之名井田赋马牛之数聚之则蓄为我武防之则复为齐民洎王道其亡霸图相继以兵逞欲以民养兵兵农由是遂分财用以兹不足筦以为国计赋租先于军储因兹游惰之人罕务耕桑之业加以不耕而食不蚕而衣其徒实繁岂可悉数议复古则见非于知变论适时则思有所闻今沿塞屯田防秋戍卒疆埸无事可力穑以服勤边塞有虞则被坚以御侮可以救三时妨夺之害免千里挽馈之劳伫闻嘉言以观方畧
　　第三道
　　儒者之行难进而易退君子之德先人而后已所以乡举里选既升俊造之名循名责实乃得公卿之器贵其身所以锱铢视国尊其道故有师傅之称洎叔世以还其风不振汉以诏防取贤良方正之才唐设科塲较诗赋文论之艺虽英髦间出豪杰并驱然有进不斧藻其行能退不砥砺其名节岂俗之浇薄使之然化之敦劝未至也今议贤良之荐必自于乡里文行之选不由于科塲冀士林茂三代之英贤路导四科之士伫聆商较以副荐扬
　　设边吏对
　　昔汉孝武勤兵十八万北过天山旌旗林殖径周千里金鼓不絶声闻于天匈奴震恐不敢抗威弃衙帐而遁帝升单于台有黩武骄傲之色乃有边吏老矣然精强矍铄状貌魁杰若贾余勇遂属櫜鞬请见于军门上召与语曰若居边鄙多歴年矣谅谙练戎政而详悉事机今天山之北大汉空旷经川通谷平原险蹊车战之地骑鬭之塲客主便利者凡有几何其次滥车之水伏兵之道堡冲垒要峙粮挽刍之所复何从而善若当悉意以陈朕欲周知其名数期以殄灭匈奴而后已边吏曰臣逺祖唐尧时为华封人尝因祝延洪之寿于尧尧乃嘉其忠孝命世为疆埸之吏俾食关塞之征厥后歴夏商周以迄于圣代子孙嗣袭不絶臣虽不佞今辱守祖先之职疆埸之事敢有越思于是以山川形便之地堡垒控扼之势洎战鬭利害与烽爟逺迩悉陈于上前帝益悦而善其称职命増之宠数边吏辞之曰臣受国深恩今数十稔未有尘露禆益敢以口给之对遽欲邀陛下宠光臣尝读家藏之书见唐尧帝天下以清净为理先劳精于求贤果得舜于侧陋舜由是举十六相而去四凶海内大理以至于无为当时逺人慕德咸相率而朝贡其言具列于唐虞之书及禹贡载要荒之义是也舜禹继尧而理不更其道故有明珠大贝竒器良马迭充王庭有以见皇风王化覃及殊俗梯航险深而至者然于时不以穷边极裔为意而以脩德化下为先洎太康防国四方来侵頼后相纂嗣且征且讨或叛或服然德信衰薄未足来逺迨成汤文王勉道勤仁故羌髳鬼方复修朝贡大约道德服人之心而兵革制人之力与其制人之力曷若服人之心故春秋谓武有七德所以王师一出若时雨之降旱岁也然犹圣人不得已而用之今陛下承文景理平之运海内丰富时和民安胡不端居穆清垂拱而理上法尧舜禹汤之德使涣汗之令一发天下若风行草靡而自躬劳圣驾亲董戎行顿兵于泻卤之地岂不闻先帝却千里马罢露台而逺人自归仁乎况兵不苟聚战不幸胜苟聚则财耗而民困幸胜则害多而利寡设使陛下得匃奴之地譬如石田何所用也臣虽愚驽窃为陛下不取武帝不悦事边益急由是伐朝鲜驱林胡取莎车灭叶防连年不息海内空匮乃下令鬻爵得以补吏入粟得以免徭用度未足遂取管之利算及舟车而民益困捜粟都尉防上而言利不已请田轮台帝方大悟追往年边吏之辞下哀痛之诏命封富人将以息天下然困耗已甚矣


　　咸平集巻二十二
　　钦定四库全书
　　咸平集巻二十三　　　　　宋　田锡　撰表一
　　谢御制和祝圣寿诗表
　　臣锡言今月十七日宰臣琼赴中书伏蒙圣慈宣赐御和臣所进干明节祝圣寿诗二十韵者俯拜皇恩仰窥睿藻骇凡目而怔忪失次阅圣文而荣抃交并【中谢】伏以华封庆祝之辰里社呈祥之节颂声合贡忠恳冀伸岂谓皇帝陛下降御制而颁宣命台阶以锡赐始懽呼而跪受终惕厉以退思且书曰赓歌诗称大雅但美升平之际防或扬德业之形容未闻臣下献葑菲之辞君上答英华之什斯实皇朝新事贶殊恩用纪瑶编六义常彰于睿思式光宝运千龄永固于昌期臣无任感恩荷圣荣耀兢惶激切屏营之至
　　进籍田颂表
　　臣锡言伏以东郊之仪籍田之礼歴代久废明诏复行阙典既修无文咸秩三农知劝讵忘稼穑之勤万乘亲耕将备粢盛之荐凡居率土孰不懽呼臣中谢伏惟皇帝陛下体天覆育并日照临以百姓而为心虑一夫之失所讲求典礼咨访阙遗导其衣食之原务以农桑之本祥符交荐上瑞必由于丰年王道已融听政尚勤于日旰以为籍于千亩礼有三推耒耜寘之于辂车穜稑献之于宫禁表身先于货殖果德动于昭囘嘉雪应期盈尺己丰于渥泽大田将稔载歌方美于京坻易曰先天既便蕃于景贶书称固本乃勉励于羣情将以致孝享于宗祧贻庆頼于黎庶圣朝师古有以见劝农务穑之心来业美谈可以播下管登歌之曲臣幸逢昌运忝列侍臣清禁縯纶殊乏论思之用黄门进牍难偕体物之词敢不祗率鄙怀比求音于扣寂讴谣圣德因献颂以达诚固慙葑菲之文上黩冕旒之鉴然国家盛事已闻野老之歌臣子为心合效华封之祝谨诣东上閤门进籍田颂一首干冒宸严臣无任惶恐激切屏营之至
　　进文集表
　　臣锡言臣闻美盛德之形容谓之颂抒深情于讽刺莫若诗赋则敷布于皇风歌亦揄扬于王化下情上达周礼所以建采诗之官君唱臣酬舜典于是载赓歌之事旣逢清世何让古人木铎求规讽之词弥光圣德金门献刍荛之説式表忠怀【中谢】伏惟皇帝陛下以唐虞莫大之德修汤武无敌之仁富寿于生民慈俭曰至宝涂山高防执玉帛者华戎瑞牒载书萃郊薮者麟鳯让圆灵以德推臣下以赤心皇勳帝功可以封泰山而禅梁甫至德大业可以作韶乐而建辟雍永隆千载之基高冠百王之业伏念臣艺文素浅学识非精逢时悮受于圣知中第早尘于睿鉴代耕以禄歴试诸艰初命授将作监丞再命歴左右遗补遇郊丘之恩泽转记事之班资尸素为虞廉勤益励仍念防名之岁亲闻金石之言常令各守谦和莫忘笔砚迩后或漳滨近郡或江外远官莅事之余修辞敢怠况带史臣之职虑孤英主之知尝因叠嶂危楼旣登高而必赋钓台浅瀬亦倚棹以成诗岂唯抒子年恋阙之心其实歌文王南国之化菁英虽寡编缀靡遗三度拜章聊举箴规之职八年外任复归侍从之班因輙上言却乞在馆防圣恩之俞允仍旧贯以编修清阁濡毫愧乏素臣之作丹墀珥笔惭非右史之才陛下旣以文学知臣臣敢不以文字报答陛下今录得在睦州编集中歌诗赋颂共十轴谨诣东上閤门进献播乐章于金石文彩非工祈睿鉴于冕旒罪尤可待干冒宸扆臣无任惶恐激切屏营之至
　　进河清颂表
　　臣锡言伏覩中书门下奉宣示澶濮二州奏今月五日黄河清者伏以千年之运圣祚方兴四渎之中洪河为长波澜清泚表嘉瑞以无疆图牒昭宣协皇家之有感【中谢】伏惟皇帝陛下唐虞至德汤武圣功夕惕劳怀掩文王之勤俭夙兴求理侔大禹之谘询是以王道融明犹日中之临照鸿猷浃洽比天覆以恢崇南北绥怀边防久静黎元富庶风俗还淳禋宗类帝以严恭缵祖承祧以只栗公田载籍将以奉清庙之粢盛阙典咸修将以报先农之功烈万邦玉帛方防于观耕九曲河源遽闻于飞奏勾芒应律东风己泮于轻冰川后呈祥习坎不生于浊浪虚明洞乎鉴物清洁可以濯缨润下朝宗示寰区之静谧储灵効祉知社稷之感通何让重华临观授出图之异堪嗤孝武中流告沈玉之诚宜播登歌永光信史岂青云干吕能昭文物之朝沧海无波更表声明之化伫候白茅借用荐三脊于泰坛明水洁清首五齐于酒告成功于东岱示底贡于西鳒升中秘玉检之封永久嗣瑶图之盛臣才非典诰职忝縯纶文翰是司岂称代言之用颂声合贡用彰盛德之容谨诣东上閤门进河清颂一首干冒宸严无任惶恐抃蹈激切屏营之至
　　贺德音表
　　臣锡言今月二十一日刑部连到德音已画时施行讫伏以丝纶作解之恩非时霶霈华夷至和之感向日欢呼【中谢】伏惟皇帝陛下神道如几文明以理金玉必贞于王度玑衡以奉于天时宜乎二仪万灵祥瑞交荐五风十雨稼穑屡丰所以畣上帝之高明思下民之劳苦念其阙乏或货以余粮防其罪辜或省乎庶狱尚疎法网用涤恩波取连山宥罪之文行出綍灾之令重刑减降残赋蠲除仍寛聚啸之徒俾启自新之路人心感悦春云护肃杀之威帝德昭宣秋日丽清光之彩臣忝分忧寄方逺丹墀臣无任忭蹈激切屏营之至
　　二
　　臣锡言今月九日夜递中刑部牒连到德音减降释放罪戾者伏以岁时更始制旨惟新协阳春以布和与品彚以覃庆凡在临照孰不欢呼【中谢】伏惟崇文广武圣明仁孝皇帝陛下为政以德守位曰仁明义以禁于民非推恩式致于刑措是以号令涣发当王正视朔之辰动植咸亨应天道施生之候诏命朝出寰区夕周重刑递降于徒流轻罪悉从于释放山林聚集之盗容以归还城池失守之臣许令引见物情舒泰圣德融明跻人于仁寿之区致理成升平之化臣忝分符竹屡换星霜近奉诏书即归丹阙拜听德音之宣谕躬先士庶以欢呼仰圣人之道如日中庆王者之恩及天下臣无任抃蹈激切屏营之至
　　贺正表
　　臣锡言伏以千载良辰三阳令朔东风入律云韶谐太簇之奇北阙称觞簮绂庆华封之祝伏惟尊号皇帝陛下明融瑞日德动穹皇极中庸纳生灵于夀域青阳左个布政令于明堂璿枢颁正始之文宝厯永无穷之祚臣忝膺重寄方远明庭无任瞻天祝圣抃蹈激切屏营之至
　　贺冬表
　　臣锡言伏以气序方周阳和来复祥云五色映瑞日以堪书丹凤九苞应黄钟而率舞伏维法天崇道皇帝陛下膺干纳祐与天同休臣叨奉诏条出分重寄土圭测影空倾葵藿之心玉殿欢呼莫与鹓鸿之列臣无任瞻天祝圣抃蹈屏营之至
　　二
　　臣锡言伏以一阳革故万彚鼎新云物呈祥珥笔可书于鲁观日华表瑞测圭增丽于尧阶伏惟尊号皇帝陛下德合穹苍功宣造化聪明文思之道光被华夷阴阳寒暑之机昭垂言动玉琯庆履长之节瑶图膺惟永之期臣叨奉朝章出分郡寄黄钟应律空驰率舞之心景殿称觞莫与欢呼之列臣无任瞻天祝圣抃蹈激切屏营之至
　　进干明节祝圣寿诗表
　　臣锡言伏以节逢防诞运属升平禹贡万邦贺紫禁延龄之庆汉官百辟有黄金为寿之仪若以诗绮靡于缘情颂形容于盛德上采赓歌之旨旁宗大雅之词律以新声文之近体为理世变风之什庆良辰绕电之祥用表精虔实符忠愿【中谢】伏惟皇帝陛下睿圣凝图文明致理三雍礼乐敦风教于昌期万国黎元悦仁和于太古封人受赐欢呼祝寿之时丹凤有灵鼓舞闻韶之际伏念臣素无文艺叨受皇恩备位谏垣未举箴规之职出官河朔慙非经畧之才子牟双阙之心欣逢令节尧帝千龄之福愿与称觞情动于中诗声于外因成干明节祝圣寿七言诗十九首谨缮冩进呈干冒宸聪臣无任瞻天恋圣庆抃激切屏营之至
　　谢勅书奬谕上章表
　　臣锡言臣今月十九日伏奉勅书以臣所贡封章特加奬喻仰荷皇明之鉴宁胜光宠之词荣抃徬徨启处无地【中谢】臣闻敢谏非易纳谏尤难盖以臣下抗言多致触鳞之怒帝王至贵骇闻逆耳之言苟非天鉴昭彰臣诚果敢何以见圣主优容之德何以伸直臣謇谔之心所以陶唐盛时犹设登闻之鼓有虞至理许书告善之旌盖思诱敢言之臣亦欲闻未知之事伏念臣遭逢陛下尘忝谏官虽精诚之中思有所报而激切之志未有所伸近者伏蒙圣恩荣有差遣当金殿入辞之际泊天阶宣上之时遂以实封直进御座小臣愚昧所见寻常妄言军国要机朝廷大体退而恐惧伏待诛夷然于忠亮之心少赎贪饕之罪岂期圣造特轸皇慈优降诏书褒称贱品仍颁御劄宣示羣臣见皇王鉴烛之明示天地包容之量朝廷虽理而陛下未以为理黎庶虽安而陛下未以为安自此言路洞开朝纲益整所谓尧惜一夫之不获舜于一善而悦闻成汤之德益新大禹之谟自逺太平己致比屋可封岂独微臣之荣谅实天下之幸臣无任感恩荷圣激切屏营之至
　　谢除右补阙
　　臣锡言臣今月二十日于天雄军得河北南路转运副使李琯差军将赍送进奏院递到官告一通勅牒一道伏蒙圣慈授臣右补阙余如故者纶言进秩谏省增荣祗荷宠章徬徨交积【中谢】伏念臣叨居侍从有玷清华薄才悮受于圣知非次骤分于忧寄积粟备边之防岂是所能丰财利国之谋又非素习伏遇礼行清庙功告圜丘庆泽惟新虽下周于庶品优恩特异俄叙转于华资臣每读唐书载观名士裴度蕴三公之业歴此清途呉兢有良史之才当兹衮职臣识非淹邃辞媿菁英直馆逾年未举编修之职乘轺将命俄兼飞挽之司微効弗伸荣迁骤至太平无事忠言宁补于皇猷封禅有期觐礼但思于丹阙臣伏限所守不获奔诣宸阶无任瞻天恋圣感恩激切欢呼屏营之至
　　贺曹彬奏胜捷表
　　臣锡言今月七日进奏院状报三月十七日并州鴈门两路前军都部署侍中曹彬等奏三月八日并十日杀下契丹二千余人余三千余人中伤其余竝皆逃遯并涿州寰州等伪命官吏率百姓僧道归降已安抚讫者伏以皇威大振戎捷遐闻才兴貔虎之师遽破鹳鹅之阵照临所被欢抃皆同【中谢】伏惟尊号皇帝陛下抚宁万国底定三边武经方咏于止戈文德诞敷于振铎尚以蓟门遗俗久不隔于边庭燕朔旧疆宜复归于王畧安边上策或伐叛以怀来命帅嘉谋亦乘机而破敌滹水朝宗之浪方鼓威声藁街献捷之音载光睿算臣伏限所守不获奔诣阙廷无任瞻天恋圣欢呼激切屏营之至
　　贺潘美奏胜防表
　　臣锡言今月十三日进奏院状报三月十九日至二十日云应幽朔等州行营都部署太师潘美等奏伪命节度副使赵希赞等率军民一万五千余人归降并飞狐北杀下敌军三万余人活捉到伪命冀州防御使朱鹏翼康州刺史马赟己下及收到衣甲器械羊马牛畜牌印等不少者伏以睿算无遗王师继捷塞外之飞章叠至寰中之吉语交闻【中谢】伏惟尊号皇帝陛下圣德昭彰天机果断垂衣裳而致理治即用文利弧矢以宣威动惟经武狼星未灭宜鈇钺以专征虎旅争先鼔雷霆之奋怒伫系单于之颈郊庙献俘即覃英主之恩策勳饮至车书混一厯数登三表瑶图保大之功行玉检告成之礼臣限拘外任恭听捷音无任欢呼庆快激切屏营之至
　　贺容怀意奏胜捷表
　　臣锡言今月十七日进奏院状报三月二十五日至二十六日内品容怀意等走马到阙奏大军于涿州南杀下敌军一千余人并应州及飞狐军伪命官吏率所属二万余人归降收到衣甲鞍马钱帛粮草不少者伏以庙朝决胜将帅成功西被东渐益震威加之令一月三捷未如神速之谋凡被照临同深庆快【中谢】臣闻周称猃狁汉曰匈奴负恩则违背驩盟肆暴则侵挠边鄙苟非皇威景铄王道融明授金钺以专征出玉闗而拓境则何以致穷边族类来朝礼义之乡泻卤山川复正要荒之服伏惟尊号皇帝陛下至仁无敌我武惟扬以帝尧丹浦之师破匃奴白登之众未逾浃日连下数城岂烦筑垒以受降但庆献俘而执馘饮马长城之窟金石登歌鸣鸾日观之峯人神共悦臣任当求瘼职忝记言屡闻奏捷之音限远对敡之列臣无任惶恋欢呼激切屏营之至
　　贺潘吉奏胜捷表
　　臣锡言今月二十六日进奏院状报外殿直潘吉今月三日走马到阙奏三月二十八日大军到灵邱城下伪命官属七千余人归降收到衣甲器械钱帛粮草不少者伏以王者之师有征无战庙谋之胜一举万全捷音屡下于边城喜气弥高于率土【中谢】伏惟尊号皇帝陛下日新圣德天赞皇勳舜干方舞于两阶禹防悉朝于万国蠢兹小敌敢逭灵诛劳将帅以专征出车徒而薄伐天山牧马瀚海洗兵我师无遗镞之勤彼冦有絶弦之败燕然铭勒信千载之一时梁甫秩笾俟八鸾之肆觐臣亟闻飞奏但切欢呼白日倾葵藿之心沧溟系匏之迹不获随例蹈舞阙庭臣无任庆快惶恋激切屏营之至
　　贺李规奏胜捷表
　　臣锡言今月三日进奏院状报四月九日外殿直李规走马到阙奏大军收下云州杀戮贼军并尽所有百姓并依圣旨存留安抚讫并收到衣甲器械鞍马钱帛粮草极多者伏以王师乘胜戎垒克平尽白日之照临庆皇家之胜捷【中谢】伏惟尊号皇帝陛下恩流万国威驭四裔执玉涂山猃狁旷宾王之礼洗兵瀚海嫖姚成破敌之勳婴城固守者必诛徯后昭苏者即赦果霈防濡之泽俾新污染之民七德彰明三边静谧伫魁渠之系颈生致阙庭用亿兆以为心跻于寿域臣忝分朝寄逺在海涯恨无羽翼以奋飞徒仰天顔于咫尺臣无任惶恋欢呼激切屏营之至
　　贺张明奏胜捷表
　　臣锡言今月七日进奏院状报四月九日至十一日外殿直张明等相次走马到阙奏大军于新城东北并蔚州南飞狐口杀下敌兵二千余人活捉到四百余人收到鞍马衣甲器械不少内外文武臣僚取十三日称贺者伏以细栁出兵仗皇威而必胜甘泉举燧与飞走以俱来凡闻克防之音共庆荡平之策【中谢】伏以王者用刑之理叛则先诛逺人伏莽之心困犹思鬭伏惟尊号皇帝陛下兆民子育六合为家孚大信于豚鱼薰至和于草木所以嘉禾生而灵芝出白雉贡而丹凤来蠢兹种落之人不奉朝廷之化敢背恩信尚肆陆梁劳沙塞以驱除汚霜锋之杀戮云驱电扫辙乱旗靡委戈甲以谷量收马牛于风逸猛将与谋臣之捷青史书勲三公率百辟以朝黄金上寿臣忝分忧寄屡听边功美盛德之形容空思作颂庆吉音而鼓舞莫覩献俘臣无任欢呼惶恋激切屏营之至
　　贺简昌寿奏胜捷表
　　臣锡言今月十一日进奏院状报四月十八日内品简昌寿走马到阙奏大军于飞狐北口下塞有敌兵救援蔚州寻赶趰二十余里杀下首领二人并杀契丹三千余人捉到马三百余匹收到衣甲器械不少者伏以驱除他族恢复边陲四方闻胜捷之音千载庆升平之运【中谢】伏惟尊号皇帝陛下功超邃古道掩前王念污俗之来苏轸渔阳之未下风雷威令体天道之恶盈鼙鼓戒严谋帅臣之薄伐追奔逐北斩馘献俘以败不相救之敌兵立举则必成之功策伫清氛祲即咏凯旋汉家无烽火之虞禹画正要荒之服臣限违朝阙叨守诏条陪寿觞称庆以无由望魏阙欢呼而但切臣无任抃蹈惶恋激切屏营之至
　　贺张冲奏胜捷表
　　臣锡言今月十六日进奏院状报四月二十五日张冲走马赴阙奏大军在蔚州城下有城内壮丁许彦钦等结连本城兵士五千余人杀逐出契丹首领萧呼哩及捉到伪命同州节度使充蔚州盐城使耿绍并男孙共四人把定城池归明寻入城安抚者伏以庙社垂灵边疆克复三军勇胜之势迅如疾雷万方庆快之心融为和气【中谢】伏惟尊号皇帝陛下体法穹建用皇极胜妖以圣明之德御侮行仁义之师禹别九州祈连远居于荒外唐分十道云岚近在于河东秉性不常欵诚易变中原多事叛违则輙肆侵渔圣主临朝攻取则自然败衂城中士庶或逐出于名王塞外貔貅或生擒于渠帅斯乃天赞平戎之策神资无敌之谋致彼人心自相矛盾成我国讨不动干戈金微玉闗复置覉縻之郡栁秋杜落伫旋逻逤之兵昭彰圣功歌咏睿德臣伏限所守恭听捷音阻观露布以献俘但仰云天而拜庆臣无任欢呼惶恋激切屏营之至
　　贺卢汉赟奏胜捷表
　　臣锡言今月二十三日进奏院报十二月二十五日代州驻泊副部署卢汉赟等差高班内品李延遇入奏契丹诸军入界打刦寻于土镫寨杀下敌兵听到首级二千余个活捉到契丹五百余人马一千余匹及杀下北大王男一人监军锡里一人首级夺到牛羊车帐衣甲器械不少者伏以方隅胜捷之音天聪远达华夷欢呼之列日域遐周【中谢】臣闻边鄙之虞有备无患契丹之性驱去复来是资逻逤之兵时闻克捷可赏嫖姚之将屡献功勳伏惟尊号皇帝陛下道德为藩慈俭曰寳王度贞明于金玉皇风混一于车书蕃服来朝必饰藁街之馆匈奴入冦即兴榆塞之师用宪章五帝之谋得驾驭四裔之术俘囚操袂郊庙登歌彰军礼之允修见睿谋之不测臣方膺诏旨将赴阙庭臣无任瞻天望圣欢抃激切之至





　　咸平集巻二十三
　　钦定四库全书
　　咸平集巻二十四　　　　　宋　田锡　撰表二
　　贺田重进奏捷表
　　臣锡言今月五日进奏院状报十一月三日定州驻泊都部署田重进奏杀下契丹并夺到鞍马衣甲器械不少者伏以师出以律动必成功天道恶盈叛必先讨多垒己平于千里捷书何止于百函【中谢】伏惟皇帝陛下羲轩道德汤武功勳寰区己致于升平黎庶方跻于富寿彤闱日旰犹听政于万几清禁漏残己求衣于五夜动圜丘而感方载祥瑞毕呈左沧海而右流沙车书混一岂谓垂衣之化未宾左袵之人舞干羽以不来出车徒而薄伐一之日则壶浆满道来迓王师始则污染之人背龙沙而归汉土二之日或力屈来降或困犹思鬭此乃北庭之众依水草而扰边疆廉颇谙练于边机魏尚弛张于方畧风毛雨血比驱猎于郊原神算天机己荡平于区域
　　二
　　臣锡言今月五日递中报十二月五日定州驻泊都部署田重进等奏易州十一月二十二日契丹敌军入界打刦遂差三指挥却徃北界二十八日打破岐沟闗杀下敌军一千余人收掳到鞍马牛驴不少所有岐沟闗城内钱帛粮草衣甲及人户舍屋并总烧爇讫今月八日内外文武百寮称贺者伏以边土捷音逺闻于旒扆寰中喜气高薄于云天【中谢】臣窃以契丹犯境萧闗必务于驱除猛士守方沙塞果闻于克胜伏惟皇帝陛下跻民寿域偃伯灵台列庭衢于八荒执玉帛者万国契丹独建诸族尚未来王稽涂山后至之诛逞代马新羁之惠庙堂成算旣增貔虎之威将帅立功式表雷霆之怒
　　三
　　臣锡言今月三日进奏院状报十二月十八日定州驻泊都部署田重进等奏十二月二日杀下契丹五千余人收衣甲器械不少者伏以兵机贵速矧如时雨以行师戎垒尽平屡庆使星之告捷【中谢】伏惟皇帝陛下王道方融功不宰消厉阶于边鄙跻寿域于生灵周宣伐猃狁之诗己流金石汉史灭匈奴之防旣委庙堂千里天山己为内地三秋沙漠永息惊烽农夫狎野以耕桑将吏劳旋于封爵玉闗虚候混书轨于外区金策告成让功庸于上帝臣忝权符竹限远阙庭
　　贺南郊表
　　臣锡言于洺州伏覩今月十七日赦文南郊礼毕者礼盛严禋恩覃在宥凡乐文明之化宁胜舞蹈之欢【中谢】伏惟应运统天睿文英武大圣至明广孝皇帝陛下圣德日新睿谋天纵晋越旣归于土宇华夷遂混于车书贞观太平未侔今日开元无事岂及此时公卿旣上于鸿名玉帛爰新于祀典一阳来复随德泽以融和肆赦从寛霈恩波而涤荡幽囚尽释逋欠咸蠲军功示悦赏之诚戎莽布怀来之信赠加风树封及闺闱迁客官资复以出纶之命逺人家属遂其怀土之心念功先厚于策勳防物下周于掩骼连山观象旣符作解之恩率土欢心大庆禋宗之礼臣限拘所职不获奔诣阙庭
　　二
　　臣锡言今月五日伏覩制书南郊礼毕改元大赦者臣已画时宣谕讫伏以郊庙荐享神人以和至诚旣达于圆穹庆赏遂周于率土覆载之内抃跃皆同【中谢】伏惟皇帝陛下端拱无为太平已致兆庶旣跻于富寿万灵方效于祯祥所以祀天报光大之功为民祷丰穰之福升禋才毕惠泽旁流囹圄久空仍布眚灾之令雈蒲无警亦覃肆赦之恩征赋己轻更令蠲复徴偿至寡咸许复除天波荡涤以无遗王道坦夷而有截勲庸先赏劳効均酬俾人敦修睦之风命之封荫延世举防孤之典荣以存亡加以矜寛居作之人牵复左迁之吏和气周物祥光丽天所以厯授人时遂改雍熙之号礼成乐备伫修封禅之仪臣限权六条方遥双阙不获奔诣玉阶无任乐圣抃蹈激切屏营之至
　　谢转起居舎人表
　　臣锡言今月七日递中伏蒙圣恩赐臣官诰勅牒特授臣起居舍人依前直史馆者祗膺宠命迁陟华资不离近侍之班俄忝记言之职徬徨拜受荣惧交并伏念臣遭遇明时践扬清贯才识固慙于兼茂勤劳常愧于未伸遗补美官继尘闺籍封章鄙见尝受圣知加以兼馆殿之清华歴藩宣之委寄荣逾始望忝已居多岂谓才毕严禋遽霑庆泽珥笔丹墀之下恋阙加深颁条沧海之滨分忧岂称敢志恭恪以赎贪叨
　　陈州谢恩表
　　臣锡言臣去年十二月二十七日蒙恩改授官资兼受勅权知郡事已于今月八日上讫祗膺朝命颁守诏条内省非临莅之才外任当重繁之寄感戴恩宠虽实知荣夙夕忧惶何以致理【中谢】臣每念文学之性固无所长谅直之心庶几有补始自秘省擢升谏官初上封章遽蒙听纳寻下御劄徧求直言仍赐臣勅书以示嘉奬以臣所言者罢交趾之役以臣所谏者去髠钳之刑其余所陈不敢备述勅书喻臣曰今后凡有见闻更在无辞献替或行或寝断自于朕心尽节尽忠勿渝于尔志臣所以尝思启沃上答圣明每有见闻必陈章疏非敢沽直臣之誉但欲酬英主之知臣盖远人幸逢昌遇冒涉遐阻入闗知蜀道之难孤苦零丁挈家比秋蓬之转遇陛下初登宝位亲主文衡于七十四中忝第二人及第不数年列在遗补带馆殿之职先前年擢知制诰为侍从之臣忝幸若斯报答无所去嵗稍因愆亢方轸念劳臣奉勅于太一宫祷告灵仙祈求雨雪臣所以输忠罄节因事上言言多狂愚事颇切直天聪采听亦有施行圣慈优容幸无罪戾洎陛下受寳策以新徽号御正殿以朝千官臣以嵗节假中先受恩命为差出则无例告谢未朝谢则无因立班行事捧策之仪空思佩委祝寿称觞之礼不与山呼恋阙之心但倾葵藿颁条之寄若履冰渊朝廷重委之荣惧不克荷交亲相勉之意亦有所闻以臣屡因上书致兹落职虽文翰之职岂臣所能而物论之间以臣为诫臣心匪石虽获罪以宁辞众口若钳岂达聪之有补况臣迹疎性拙言直道孤虑公事之阙遗去天顔之咫尺敢不躬亲郡政上副忧勤佩服官箴免孤任使然锡尽心无愧期百生酬君父之恩揣分自知重两制比神仙之职
　　海州谢恩表
　　臣锡言伏蒙圣慈以臣莅事疎遗录问淹滞尚寛恩宥责授检校右散骑常侍海州团练副使己于今月十一日到州讫祗膺朝命感惧难任【中谢】臣闻惩劝欲行赏刑必正示无私于天下表至理于区中实圣明所守之先纲纪有常之始臣素无才识本乏声尘每念生于剑南鄙在草埜父母训励早令读书乡里荐称遂谋干禄相继数举未成一名洎朝廷书轨混同文物光被臣始携持老幼涉歴艰险往来咸秦羇旅京阙值陛下嗣登宝位振起儒风微才不遗羣英咸至臣年三十九及第便授官资达不因人骤升华贯閤下三载每愧忝尘淮阳二年遂致遗旷据其罪戾合窜遐荒尚蒙宥过之恩俾列副戎之秩东海之郡去京不遥南风之薰顺流而下程途自便骨肉随行罪重责轻恩深感极泄涕知幸惊魂省躬循过咎之所因荷生成之罔极披陈愚恳虽在表章叙罄感怀合贡歌咏谨奉表称谢并进五言感圣恩诗二十二韵干冒宸严以闻
　　谢量移单州表
　　臣锡言今月四日进奏院递到官告一通勅牒一道责授单州团练副使散官勲如故者五色丝纶颁于海上贰车官秩移近京师旣拜命以欣荣弥省躬而感惧【中谢】伏以禋宗云毕庆赐遂行舍爵策勳方霈惟新之泽赦过宥罪遐均作解之恩臣每念遭逢骤尘清切入居纶阁莫伸润色之劳出典郡符有悮忧勤之旨俾从左宦尚未周星爰遇严禋例该殊渥沧溟之上随槎汛以将归白日之辉觉葵倾而愈近敢志补报仰答休明
　　谢特授工部员外郎表
　　臣锡言臣今月二十六日蒙恩特授工部员外郎为无例于崇政殿告谢寻于二十七日谢恩讫臣伏覩台司引见左降官凡百余人唯臣独授官资复齿班列循省荣耀不知所裁【中谢】臣伏以受恩独深叙感亦切苟不披露肝鬲敷陈始终则何以表圣人特达之恩何以见微臣遭逢之幸伏念臣禀受之性愚直自知遐远之人孤危自奋遇陛下肇登宝位亲主文衡臣词艺非长器能无取轩墀之下赐以策名科第之中复在殊级敡歴官序便居侍从之班临莅公途常守防勤之节此外不忘笔砚载成咏歌始因进升平词擢为谏官后因上封禅书令知制诰迁授非次报答无由是以有所见闻輙形章疏靡详事理屡贡刍荛臣子之心唯思谠切君亲之意不罪狂愚陛下所以赐臣奬谕勅书欲广上言之路陛下因臣特降御劄旁求敢谏之人德至明而无不照临道至大而无不包纳臣又尝因圣节輙贡芜词蒙陛下怡天睠而优容降宸章以宣和臣又尝因时雪輙进歌行珠旒亦赐于披观金口曾垂于嗟赏臣至愚至陋无艺无能有如此徼荣有如此遭遇虽杀身无补于万一而过分宁免于颠隮洎阁下改官淮阳典郡素无政术但守诏条然京辅之间豪猾难理州郡之职智虑不周负陛下拔擢之恩孤陛下忧勤之旨致有公过上烦圣聪每思受恩旣异于常伦受责亦宜于加等陛下尚寛朝典俾副戎车不逾年逢赦量移未周岁抽归引见臣得生还帝里获面天顔庆幸已多私愿已适岂期圣造复寘周行自众多罪人之中授清华外郎之秩拜官之后受命以来夙夜省循俯仰慙惧感君恩之特异倍激私诚虑公道之或亏实忧官谤将何名节用赎疎遗敢不遵临深履薄之言守补过尽忠之训冀伸微效上答鸿私
　　代李给事惟清让宻地表
　　臣某言今月日伏蒙圣慈赐臣官吿勅牒以本官同签署枢宻院公事者丝纶之命恩出非常枢务之荣任当不次循涯增惕闻宠若惊【中谢】臣闻天高听卑陈力就列古旣存诸方策今得敷为让章窃以臣本诸生素非奇士偶读书史遂玷科名遭逢盛时骤居清列才能无取器业无闻歴官以来微効蔑有常忧殒越每惧满盈而陛下擢于流品之中寘之华显之职陞为大谏谠言无补于清朝迁拜冬郎駮奏岂伸于厥职才微任重旣而罢钱谷之司责浅恩寛尚命以藩宣之寄畨禺重地交广要冲上奉诏条外抚荒服敷宣朝旨遵守官箴饮冰洁于诚心食檗苦其清节洎改转输之命慙非干济之才三年海滨偶免遗旷千里阙下仰恋圣明诏书爰来冕旒入觐未逾月复其官秩不浃旬授此恩荣兢惶失图宠用过分盖深严之地近宻之谋非臣颛蒙所能负荷况今提封万里守在四夷帷幄之谋军国之务英主裁断近臣佥同臣也何人敢言是选伏乞陛下特回成命俯亮愚别择才能以禆任使则微臣有妨贤之责敢不罄陈陛下垂则哲之明必俞所让
　　贺傅潜等奏胜捷表
　　臣锡言今月八日进奏院状报鎭定高阳闗马步军都部署傅潜等奏九月十七日先锋都监石普等杀下蕃贼二千余人斫到贼头五百个夺到马五百匹衣甲器械不少奉圣旨取二十五日称贺者伏以明君御宇圣谟方协于天机猛士守方武畧咸遵于庙算果致平戎之绩以成御冦之功凡在照临孰不欢庆臣尝读汉书每筹边事当文帝承祧之始有匈奴犯塞之虞骑入云中兵屯细栁但设备边之策未闻克敌之功伏惟崇文广武圣明至孝皇帝陛下道冠成康德高文景承太祖太宗之大业应无为无事之昌明三边平宁万物谧静禋祀宿斋清庙方表孝思効庆灵者百神执玉帛者万国岂鸿龙之守敢或窥伺劳貔虎之师遂行翦灭以前茅之斥堠成破竹之功勲捷奏星驰朝闻旒冕欢声雷动夕徧寰区千官庆武定之基四海仰威加之德臣伏限所守不获称庆阙庭
　　贺册尊号表
　　臣锡言臣伏覩报状宰臣百官上册尊号者伏以圣主承祧方亲凤厯羣臣推美爰上鸿名巍巍旣与天比崇赫赫同大明之照凡在覆载无不欢呼【中谢】臣早逢昌运常事先朝见盛德大业之光辉成积善余庆之昭报仁莫先于守位孝莫大于扬名伏惟崇文广武圣明仁孝皇帝陛下宝祚传昌璿图毓粹三载谅阴之礼候纪爰周千官拱极之仪推崇敢后以为至道广大上崇髙经天纬地谓之文禁暴戢兵谓之武惟睿曰圣烛理为明孝惟百行之先仁冠五常之首封章屡达听览方回冲让合于道枢虚受符于易象尚以荐享清庙禋祀郊丘方从徽美之称以示后先之式恭以春秋鼎盛皇王节高虽成康仁贤岂迨盛烈文景俭静孰侔嘉猷庆赐浃于华夷大礼光于典策南山在咏永隆万寿之期北极居尊益表千龄之运臣限拘符竹方远阙庭不获从玉辂之清尘侍祠俎豆捧宝函之编简就列轩墀












　　咸平集巻二十四
　　钦定四库全书
　　咸平集巻二十五　　　　　宋　田锡　撰表三【笏记附】
　　贺大赦表
　　臣锡言臣今月十四日伏覩制书大赦天下者伏以圣德广大鸿名昭彰报功于天推恩逮下发涣汗之大号示干健之垂文庆赏兼行罪戾并释覆载之内欢呼毕同【中谢】臣闻郊祀天地配享祖宗孝莫大于斯礼莫盛于此伏惟崇文广武圣明仁孝皇帝陛下绍登宝位继守丕图英睿禀于自然仁和发于至性三载恭黙万方平宁示慈惠则删约条科念忠贤则委用耆旧文德在宥礼乐居先武功其神暴乱自弭以一阳来复有事于南郊肆赦遂行宣令于北阙泽徧天下先阳春而布和风行域中与品物而更始释放刑禁务寛过尤蠲复租征招怀违叛勲劳先赏遗滞旁求惠孚惸嫠恩加存殁合天波之荡涤同寿域之跻升凤仪九成方乐升平之化山呼万寿伫观封禅之仪臣恭守诏条远在淮表执笾豆而侍祠祭就列无由倾葵藿而仰照临驰诚但切
　　谢加勳表
　　臣锡言臣今月九日伏蒙圣慈赐臣官告一通勅牒一道加上柱国者祗荷宠光不任感惧进受勳级弥觉忝尘伏念臣幸逢昌运早践周行东观西垣敭歴斯久内庭外郡委任非轻慙无茂异之才上答照临之德今以郊祀云毕庆赏方行是先春布令之辰与物惟新之际懋功业者酧其爵土旌绩効者转以勳阶臣素无微劳亦受殊赐柱国加于上字旣荷峻迁励莭发于中诚敢忘尽瘁
　　行在起居表
　　臣锡言今月十五日递中伏覩御劄以契丹犯顺大驾亲征法天道之运行举王师以薄伐百臣受职二仪储祥风霜助肃于皇威金玉必真于圣裕臣锡伏限所守不获扈随
　　贺圣驾还京表
　　臣锡言今月七日伏覩制置茶盐司报状圣驾正月二十二日还京者伏以万方系望銮舆景从以天旋六师凯还凤阙策勲而饮至照临之下欢庆毕同臣闻圣明御宇旣任贤抚理以安民强悍犯边则命将驱除而出境布在方策形于诗声伏惟崇文广武圣明仁孝皇帝陛下嗣启丕图恭临大宝圣文神武禀自天资睿算英谋谅符幽赞八表混同于书轨百蛮奔走于梯航诏边吏以戢兵来远人以修德而契丹久隔朝化未悛祸心侵轶边陲刦畧生聚疆场飞奏将帅请行圣慈轸恤于黎元大驾躬亲于征讨天道助顺王师立功不朞月而塞垣谧宁未逾时而车辂旋复星辰环拱旣瞻北极之尊士庶山呼伫庆东封之礼臣忝分朝寄逺限淮滨当鸣鸾顺动之时无由扈从及翠凤回还之日莫遂班迎仰首尧天向日但倾于葵藿驰心魏阙朝宗空羡于波澜
　　贺德音表
　　臣锡言今月九日递中刑部牒连到德音释放罪戻及蠲免逋欠招怀违叛旌举劳能者已画时施行申奏讫伏以汉殿凝旒百辟庆朝元之礼舜弦应律万方覃在宥之恩凡仰照临孰不庆抃【中谢】臣闻顺时布令必钦若于典章视朔临轩宜普行于恩泽伏惟崇文广武圣明仁孝皇帝陛下动天以德守位以仁建中于民推恩待下金玉必真于王度地天交泰于昌期以月纪蕤宾日当初吉衮冕升太微之座星辰罗拱极之班君臣防朝盛礼斯毕雷雨作解恩制遂行欢声遐徧于八弦喜气尽浮于双阙德音所至庶狱咸空惠渥旁流逋租尽释防滞淹则吏员减选示绥怀则冦盗攸归捐躯为国者存殁霑恩抱器怀才者荐扬有自风行地上旣符发号之文云起封中伫庆告成之礼臣谬膺朝寄逺奉诏条星霜再周未展涓埃之效轩墀久别但倾葵藿之心
　　贺老人星表
　　臣锡言今月十六日进奏院录到宰臣与百僚诣东上閤门拜表贺老人星见并批答者伏以圣君御厯自膺万寿之期上帝垂祥方协千龄之运【中谢】臣闻动天以德由诚信发于中与日齐明谓照临逮于下伏惟崇文广武圣明仁孝皇帝陛下纂承二圣勤劳万几以大舜仁孝之心嗣守洪业以轩皇清静之理抚安生灵时当太平物遇至化和气所感殊祥遂臻南极见乎寿星东璧灿其垂象应秋分之日当夜阑之时兆民式瞻仰黄明润大之色太史伏奏还祉祐昭彰之符洪范休征一曰富二曰寿陛下富有万国寿比南山宰臣百僚旣献华封之祝微臣外任但怀子牟之心魏阙来归将觐于三载尧樽上寿阻与于干官
　　贺尅复益州表
　　臣锡言十月三十日进奏院报十月八日閤门准枢宻院劄子雷有终等奏九月二十日已取下益州城池入城杀下贼军三千余人所有在城百姓并无杀害已招安讫九日文武臣寮称贺者伏以圣君御极当书轨之混同叛卒逆谋怙山川之险阻枭巢旣破城已宁凡在照临孰不庆抃【中谢】伏惟崇文广武圣明仁孝皇帝陛下谟猷天纵道德日新至信及于豚鱼深恩被于草木昨以坤维分野民或罹灾井络妖氛兵因致讨成算授之于中禁捷音自至于外区劒阁先平刀州后破王师出如时雨儒臣应于将星果成克捷之功共乐升平之庆臣忝分朝寄远在海陵闚邸吏之飞申已除小冦闻鼎司之入贺尽率具寮限守土于淮滨阻缀班于阙下诚如葵藿但倾向日之心迹在江湖空羡朝宗之浪
　　贺杀下王均表
　　臣锡言今月五日进奏院报雷有终差寄班供奉官安守忠到阙奏石普杨怀忠马贵同共部领军马往荣州路赶趰溃散军贼王均等十月三日到富顺监杨怀忠马贵前阵先与贼人相见一合杀下军贼斫到王均首级掩杀招降到贼人并草补人员等共六千余人夺到衣甲器械物色不少其贼竝已翦除净尽奏闻奉圣旨劄与中书閤门御史台取今月二十二日称贺者伏以王师所至无不成功睿畧遐宣屡闻献捷凡在区宇孰不欢呼【中谢】臣每读邸报方乐时平巴蜀久安边隅无事防秋戍卒忽自叛违御侮出师已闻翦灭由天遣之助顺见圣策之无遗伏惟崇文广武圣明仁孝皇帝陛下嗣守丕图恭临大宝跻民于仁寿之域待下以诚信之心猛士守方以恩威而抚驭逺人受赐同覆载之生成岂谓将校负心輙怀逆节据城池而僭窃劳师旅以荡除尚望生全更敢逃遯天施疎网岂漏凶徒阵有前锋先诛元恶断其首领夺到甲兵掩杀至多招降不少捷奏星驰于阙下欢声雷动于域中益部山川永息冦虞之患蜀城父老式歌吊伐之恩仰庆昌期弥隆景运臣忝分朝寄介在淮滨趋玉阶以无由望金门而申悃
　　遗表
　　臣锡言臣闻修短之期固有定数臣子之志空恋明时忍死遗言瞑目长往臣诚悲诚咽顿首顿首伏望陛下以慈俭守位以清净化人居安思危居理思乱与宗庙社稷为福与天下亿兆为主臣无任感咽悲哀之至谨上遗表永辞圣明臣诚哀诚咽顿首顿首谨言
　　谢知制诰笏记
　　臣锡言臣伏蒙圣恩赐臣官诰一通勅牒一道特授臣知制诰者只荷宠荣不胜感惧伏念臣声光素浅文艺非高东观濡毫不足与史官之列西垣掌诰安能司王者之言岂谓圣慈擢升清近縯纶凤阁慙非润色之才委佩龙墀忽在论思之地敢不氷泉励节缃素研几上酬英主之恩聊举词臣之职
　　谢工部员外郎笏记
　　臣锡言伏念圣慈赐臣官告一通勅牒一道特授臣工部员外郎者祗荷宠光不任感惧伏念臣素乏时才谬分忧寄爰因公过出佐方州未逾年逢赦量移未周岁蒙恩引见自循过咎敢望恩劳岂谓圣造矜容宸慈光被俾归郎署复齿班行敢不进思尽忠退思补过上答乾坤之施用明砥砺之心
　　谢直集贤院笏记
　　臣锡言伏蒙圣慈赐臣勅牒一道令直集贤院者祗膺荣命感惧交并伏念臣学识才能不偕时彦华资显职屡忝恩光未伸微劳复霑殊渥金殿集仙之职玉陛近侍之恩内省庸虚益慙尸素敢不服勤儒行砥砺臣诚上酬覆载之恩永报照临之德
　　谢复户部郎中笏记
　　臣锡言伏蒙圣慈赐臣官告勅牒授前件官依前充职者祗膺宠命感惧交并伏以庆赐方行殊私骤及郎曹念旧旣承牵复之恩帝泽惟新实系遭逢之幸伏念臣器能无取文学非优早敭歴于清华每兢慙于尸素岂期圣造擢寘荣班复五品之华资益知忝冒乐千年之景运弥觉光荣唯勤忠恪之诚上报照临之德
　　谢皇太子笏记
　　臣蒙恩授户部郎中仍旧直集贤院充职者祗荷宠光不任感惧伏念锡素无才识早玷官常爰当庆赐之辰复荷优隆之宠此皆伏蒙皇太子鸿慈广被睿德无私致粉署之殊荣爰陞贱品荷储闱之大造徒激微诚永励恪勤上酬覆焘
　　谢改吏部郎中依前直馆笏记
　　臣锡等言伏蒙圣慈各赐官告勅牒蒙恩除授吏部郎中仍旧充职者祗荷宠光不任感惧窃念臣等器能无取文学非优遭逢旣自于先朝敭歴骤升于清贯或纶闱効职或史阁策名但贻尸素之讥未展涓埃之报今伏遇陛下嗣登宝位光启鸿图普覃雨露之恩仰荷云天之泽
　　谢改赐章服笏记
　　臣锡言臣蒙恩改赐章服祗荷宠光不任感惧伏念臣素无文艺本乏时才遭逢旣自于先朝敭歴骤升于显秩忝尘斯久报效未伸每愧贪叨但慙尸素岂谓圣慈曲被宠命惟新象简朱衣念其久赐金章紫绶锡以增荣唯励丹诚上酬造
　　谢充彭城郡王生辰使笏记
　　臣锡言伏蒙圣慈差押赐彭城郡王生辰例物者祗膺睿旨感惧交并伏念臣早受圣知累尘近职内庭差使未逾浃旬王邸诞辰复令将命荷稠重之渥泽循省难胜承睠注之光荣兢慙愈切
　　谢兼侍御史知杂事笏记
　　臣锡言伏蒙圣慈赐臣官告勅牒授兼侍御史知杂事祗荷宠光不任感惧切念臣才能无取齿发已衰尚列轩墀每慙尸素忽沐涵濡之泽遽尘端副之荣矧以申明典章必资谙练故实循省闇懦宁振起于朝纲仰玷选抡但徬徨于官次敢志勤瘁上答休明
　　谢改谏议大夫笏记
　　臣锡言臣伏蒙圣慈赐臣官告勅牒授臣右谏议大夫散官勲封赐如故者祗荷宠光不任感惧伏念臣遭逢景运敭歴官途慙无丝髪之微劳上答君亲之大造岂谓天恩曲被宸睠猥临寘之侍从之班授以箴规之职弥忧官谤上候圣知敢忘献替之诚上答照临之德
　　谢覃恩笏记
　　臣锡等伏蒙圣慈各赐官吿勅牒改授官资祗荷宠光不任感惧伏以千年景运庆赐方行五品华资非才岂称唯励忠勤之节上酬覆焘之恩
　　二
　　臣锡等伏蒙圣慈各赐官告勅牒改授官资祗荷宠光不任感惧臣等遭逢英圣尘玷清华当策勳行赏之辰荷称物无私之泽或超陞显秩或牵复旧官省循咸愧于非才报效敢忘于尽瘁唯勤忠恪上答文明



　　咸平集巻二十五
　　钦定四库全书
　　咸平集巻二十六　　　　　宋　田锡　撰奏状一
　　谢卹刑
　　右臣今月二日逓中伏奉勅书以蒸暑之时条理刑禁并赐臣优诏勉谕者才临畏景遽轸皇慈仰瞻贯索之文刑章已措俯阅出纶之命王道弥光伏念臣职忝分忧任当求瘼上体哀矜之防敢忘勤瘁之心囹圄洁除饮膳供给汤药必蠲于疾苦水浆用涤其烦蒸每务躬亲不至淹滞仁主好生之徳既已昭彰微臣述职之诚唯増恭恪臣已画时録勅施行讫
　　二
　　右臣今月二十五日逓中伏防圣慈赐臣勅书一道以时及郁蒸恩隆轸恻丁宁谕卹刑之防虑有滞淹抚问承出綍之文弥増惕励臣窃念早尘睿鉴擢在掖垣每畏景之才临观旧章之必举哀矜之意既得代言钦卹之词亦曽起草况今自为长吏恭布诏条遵俗宣风固当巳任亲民聴讼但守公方仰分宵旰之忧未展涓埃之效敢不属因炎暑更切専勤疾病者汤药必供缧絏者饮食无缺扫除禁室置给水浆重囚则无至淹延轻系则逐旋疎理浃日常亲于虑问圜扉迨及于空虚上酬委任之恩共庆长嬴之令仍寻録勅散下管内施行
　　三
　　右臣今月十七日逓中伏防圣慈赐臣勅书一道以炎蒸之时下钦卹之诏凡守官次祗奉朝章始闻命于哀矜次符恩于抚问愧抃交切循念尤深臣本非强明属当委任自分竹使再厯梅时慙无安抚之才仰副忧勤之防当赫日可畏南风正薰敢不上体皇恩俯遵时令小大之狱岂但躬亲夙夜在公不令淹滞至于饮食充给囹圄洁除或水浆涤其烦蒸或汤药疗其疾病已有先勅徧下有司谨当宣布诏条勤卹人隠协天地长嬴之令应帝王轸恻之仁
　　四
　　右臣今月二十六日逓中伏奉勅书为卹刑狱兼防恩奨谕者伏以天道运行既当炎暑皇慈轸卹谅协长嬴虑庶狱之滞淹悯缧囚之困苦出纶之命务在矜寛解网之仁孰不感戴臣忝分忧寄恭守诏条敢怠躬亲免辜委任讼庭聴防虽愧通明圜扉禁留常勤决遣况刑清事简运属升平令肃恩寛人无枉滥皆圣主慈仁之所及岂微臣政理之可求丹诏遄临特谕哀矜之防黄沙既啓尽承钦卹之恩臣寻依勅命散行管内讫
　　五
　　右臣今月十三日逓中伏奉勅书以候及长嬴时当炎暑狱讼之理既上轸于圣慈抚问之恩亦下及于凡品俯偻披阅防恭奉行况宣导化风臣之职分躬亲刑政敢忘専勤重轻禁系之人无至淹滞供给洁除之事不住指挥仰副诏条勉遵朝防顺时布令合大道之昭明矜罪卹刑畅物情而舒释人归帝徳舞咏南风之薰身系使符思归北阙之下
　　六
　　右臣今月二十四日逓中伏防圣慈赐臣勅书一道令疏理刑狱兼加抚谕者伏以南风之薰舜弦方奏北阙之下汉诏爰行既自迩而陟遐协顺时而布令当天道长嬴之际推帝心钦卹之仁方国咸周共体哀矜之防圜扉所系尽承疏理之恩象夜瞻贯索骤稀于星彩丹书晓读出纶俄自于日邉臣谬以颁守六条躬亲庶狱但仰泣辜之徳慙无聴讼之才唯励恪勤庶无淹滞夙兴夜寐防遵明慎之文事简刑清唯乐升平之运
　　谢赐冬衣
　　右臣今月十三日只内品任延保到州伏防圣慈赐臣紫欹正緜旋襴一领并勅书抚问兼赐屯驻本城诸军员寮等衣袄已准宣俵散讫伏以江国祁寒之际金门庆赐之初瑞雪才飞早梅方拆俯阅出纶之诏拜手知荣跪承挟纩之恩抚躬増感窃以臣忝分忧寄岂着微劳挥涕泪以霑襟宁酬造对衣裘之在笥益励丹衷
　　二
　　右臣今月二十三日教阅内品林延夀至伏奉勅书赐臣紫欹正绵旋襴一领兼赐屯驻本城员寮衣袄已准宣俵散讫欢呼拜恩俯偻跪受诏以出纶之命宸奨难胜颁之在笥之衣戎容共恱伏念臣久违近侍继忝分忧美服为荣敢忘益恭之训抚躬知感宁酬庆赐之恩
　　三
　　右臣今月四日翰林待诏王祐至伏防圣慈赐臣勅书一道勉谕并赐紫欹正绵旋襴一领兼赐就粮诸军员寮等衣袄寻准宣俵散讫伏以祁寒之节初戒于霜严庆赐之恩普覃于天下守方猛士衞社勲臣宜挟纩以颁宣表出纶之渥泽臣忝分朝寄叨布藩条慙无襦袴之谣亦荷衣裘之赐俯伏拜庆欢呼戴恩喜动连营春色先归于细栁职拘守土梦魂徒绕于禁林
　　四
　　右臣今月二十八日翰林艺学光禄寺丞郝承恵到伏防圣慈赐臣紫欹正绵旋襴一领并赐勅书抚问兼赐员寮衣袄已准宣俵散讫臣忝分忧寄未展微劳爰及祁寒例霑庆赐俯偻聴出纶之命欢呼承在笥之衣礼厚颁裘省躬靡称恩深挟纩抚巳难胜唯坚忠恪之心上报照临之徳
　　五
　　右臣今月八日使臣后苑打毬只三班奉职张珏押衣袄到伏防圣慈赐臣勅书一道并紫欹正绵旋襴一领及军员冬衣等巳依宣命俵散讫伏以祁寒初戒庆赐咸均星使降于禁闱时服颁于郡国窃以臣素无才术叨奉诏条嵗月再周劳効未着承出纶之问谕荷挟纩之恩荣捧圭而既觉难胜束带而益知靡称欢呼就列拜圣君临照之私感激于懐愧防臣尸素之幸敢不恪居官次慎守公方兾伸丝发之防劳上答君亲之厚施
　　六
　　右臣今月日秋官正赵昭益到州伏防圣慈赐臣勅书一道抚问并紫欹正绵旋襴一领者伏以祁寒初届庆赐遂行天人降自于禁闱时服颁宣于外郡臣忝分忧寄恭守诏条愧无劳能亦荷宠锡俯偻阅出纶之诏欢呼承挟纩之恩轻暖在躬御风霜之凛冽兢慙省已霑雨露之涵濡唯厉丹诚上酬造
　　贺徳音
　　右臣今月三日夜密院马逓到勅书一道以炎蒸时序推恩既表于哀矜轻重刑名布令普行于减降已画时散下管内施行讫照临之内欢庆毕同伏惟皇帝陛下道洽泣辜仁深解网四时合序蕤宾方戒于长嬴万物劳懐庶狱先忧于枉挠至于言形罪巳念切向隅征无纳者悉与蠲除杖巳下者罪令免放动天以徳仰瞻而贯索星稀感物以诚解愠而南薰风至臣忝颁条诏已逾嵗时愧无防劳上答造每遵朝防囹圄静而屡空方乐时康刑法措而不用
　　二
　　右臣今月十三日逓中伏奉徳音应见禁罪人减降决遣者隂阳之数亢旱有时圣哲之心宵旰为念虑科条之尚密致刑罚之未平爰以深春稍愆甘泽遂降哀矜之诏用彰轸恻之仁逓减重刑俾従轻典人心感恱和气舒以云行天意昭彰贶流而雨施宣勅之日寻有霶沱播种之时悉得霑足仁主好生之徳变沴为祥烝民受赐之心式歌且舞臣谬膺朝寄恭守诏条夙夜在公敢忘惕厉躬亲庶狱常虑滞淹丝纶爰降于矜寛缧絏尽除其禁系幽钥夜动圜扉晓空睿徳所覃大赖斯普仰禀忧勤之防俯増尸素之懐臣寻依勅施行讫
　　谢赐厯日
　　右臣十二月二十九日逓中伏防圣慈赐臣宣头一道雍熙四年厯日一轴者伏以尧帝授时之典周官颁厯之仪君命先春感岭梅而尽拆王正告朔催江栁以俱新伏念臣叨守六条巳更三载俯阅履端之始岂胜庆赐之恩
　　二
　　右臣今月十二日伏防圣慈赐臣雍熙二年厯日一轴仍降勅书抚谕者臣久违近侍方忝分忧律厯颁行俯偻拜授时之赐丝纶问念欢呼驰就日之诚荣抃交并不知所措
　　三
　　右臣今月一日进奏院逓到宣头一道赐臣淳化二年厯日一巻者伏以皇明示信帝徳先春颁寳厯以授时平分四序表瑶图之抚运永庆千龄拜受捧圭省躬知感臣忝膺朝寄方布藩条读汜氏之农书合周公之时训勉人耕作欣节以无差与众颁行见隂阳之不忒岂烦闚牖天道已知徒限剖符宸阶尚逺
　　四
　　右臣今月十九日伏防圣慈赐臣咸平三年厯日一巻者伏以日官供职既遵守于旧章王者授时遂颁行于新厯履端于始举正于中三百六旬七十二开巻有得俾人不迷庆赐所均先春而至臣忝分忧寄恭守诏条黎元是亲劝课为本纪昭著与农书而共披隂阳运行同圣徳之广被仰应造岂胜丹诚
　　五
　　右臣今月四日进奏院逓到宣头一道伏防圣慈赐臣咸平四年厯日一巻者伏以星回于纪月周于天尧仁既则于上禹服遂颁于新厯臣才非典郡任重亲民披分至啓闭之文知劝课抚绥之节所念一违天阙三换王正寒暑往来鸿雁遂随阳之性草木萌动葵藿有向日之心万国授时拜阅但欣于庆赐明堂读令礼仪空羡于荣观
　　进贺圣节
　　右臣伏以千龄应运万国同欢彩虹流渚以呈祥率土充庭而执贽前件绢出従公帑入贡宸阶用驰北阙之心仰祝南山之夀谨差某乙押领上进干冒旒扆
　　二
　　右臣伏以虹流华渚电绕辰枢凡居率土之滨咸祝后天之夀前绢出于公帑贡入明庭遇千年庆诞之辰同四海欢呼之志谨差某乙押领上进干冒宸严
　　三
　　右臣伏以上帝垂祥圣人诞庆当紫气充庭之日是黄金为夀之辰况祝尧龄皆循禹贡前件绢赋租所入京国上供愿同率土之滨用庆后天之算谨差某乙押领上进干冒宸严
　　四
　　右臣伏以承天嘉节诞圣良辰凡居禹贡之封疆尽祝尧仁之富夀前件绢邦民租赋国帑贮留用充贡奉之仪以表防恭之节谨差某乙押领上进干冒宸扆
　　代宰相谢社日宣赐
　　伏防圣慈宣赐酒食饼等仲阳嘉月主社良辰锡御府之酒浆颁大官之饼饵只受愧惕感戴交深捧觞虽对于尧樽借箸未伸于汉殿徒积素飡之责岂胜推食之恩臣等无任惶惧激切之至
　　谢除侄男昌裔涟水主簿
　　右臣今月二十一日伏防圣慈赐臣侄男昌裔官诰一通勅牒一道授将仕郎涟水军涟水县主簿者云天之泽俄及于私庭纶綍之恩遽加于犹子顾防劳之未展慙内举以非宜况兹叙防出身本因覃庆起家入仕固无他能但以臣解縯诰之职司荷颁条之寄任遂拜章以陈乞方积忧虞防宸防以曲従特与除授里闾之内一家増荣骨月之情聚族知感矧于近地效此初官覃邑之间公事不少敢不丁宁训励重叠谕言俾将冰蘖之心上报君亲之施
　　谢加朝散大夫阶
　　右臣今月八日进奏院逓到勅牒一道防恩加朝散大夫者国家以因时覃庆与物惟新勲阶叙进之恩本酬殊効雨露无私之泽亦及微臣只荷宠光岂任感惧臣窃念素无文学骤忝掖垣遭逢致身实知玷幸出入受命徒罄忠勤方解职于纶闱俾颁条于藩省阶衔转改名品迁升益为按部之荣弥励履冰之节
　　谢赐御制雪诗
　　右臣伏防圣慈宣示御制雪诗者伏以圣徳动天累副忧勤之念嘉祥降雪已彰丰稔之期睿藻俄新抒妍词于歌咏宸慈曲被俾凡目以闚观拜捧増荣欢呼失次伏惟皇帝陛下道超三古功冠百王日览万防躬亲庶政朝廷之事无不允厘天下之民巳臻至化然五行常数稍致亢阳九年之储素有丰备而陛下励精益切求理弥深以至引咎眚以在躬走祷祠于羣望圣心如是天鉴聿彰云触石以朝隮千里同色雪缤纷而夕降盈尺呈祥宿麦咸滋大田斯溥三农相庆于闾里百谷将咏于京坻是以感兑恱于宸衷炳干文于御唱白云之句固莫继于菁英黄竹之歌岂可侔于藻丽攸宜秘之瑶检播之钧天永新二雅之音式茂载歌之作臣素无才识忝备掖垣紫薇红药之司已慙非据白雪阳春之曲受赐难胜
　　进瑞雪歌
　　右臣忝分忧寄只守诏条劝课农桑宣导风教臣之本职敢不专勤臣实非才岂忘惕厉上赖圣徳下奉朝章所以狱讼稍稀公事亦简禾稼大稔封部无虞唯自入冬尚未降雪葢明年有闰节气校迟宿麦未妨农不失窃闻深轸圣虑徧令祷祈果动天心聿彰报应当州今月十一日已得时雪将表年丰逺近之间必获霑足丰穰之瑞所宜咏歌臣早以非才擢在清贯因思去嵗亦是深冬六出呈祥方覩盈尺两制同列俄受急宣俾于中书锡以良防上樽赐酒光禄移厨圣制歌行初防陛下宣示御筵赋咏亦令臣等进呈白雪黄竹之谣岂忧稼穑君唱臣和之美堪载防书臣亦亲闻徳音愿歌茂实今以大蜡之月佳雪及时撰成葑菲之词上黩冕旒之鉴干冒宸扆
　　进瑞麦
　　右臣伏以圣徳所感和气发祥既表异于来麰实殊常于合颖丰年为瑞灵贶有归伏惟皇帝陛下徳合二仪仁深万彚薰弦在御应朱明长养之时秀麦乃登彰造丰穰之理瑞图所载信史可书既献自于西畴合贡之于北阙臣职叨长吏任重亲民躬覩庆灵岂任抃蹈谨差押衙云云
　　进贺南郊
　　右臣伏以圣君纂嗣谅隂之制爰除景运升平郊祀之仪遂展凡居率土咸贡明庭前件绢邦民乐输公帑所积用庆禋宗之礼兾伸贽币之诚谨差某乙奉状上进干冒宸严

　　咸平集巻二十六
　　钦定四库全书
　　咸平集巻二十七　　　　　宋　田锡　撰奏状二
　　进应制诗
　　右臣昨日閤门奉传圣防宣召赴赏花曲宴者伏以农辰美景锡宴追欢仰承明圣之恩方属升平之运诗称在镐岂足拟于皇猷歌有横汾安得侔于盛事窃念臣器能无取文学非优早尘侍従之班屡赴深严之召每惟徼忝常积兢慙美盛徳之形容达微诚之庆抃欲陈歌咏上黩冕旒限以閤门曽受指挥不许进献文字今属上林春晓内苑花新泛兰酒于尧樽咏柏梁于汉殿虽芳丛应制釖渚裁诗慙非敏妙之才但抱怔忪之思数日前輙尝赋牡丹诗赏花诗赏花钓鱼诗因得盈编皆金门应奉之词悉丹禁芳菲之景不敢蔵秘是用进呈与今日奉宸旨所赋诗同进歌时乐圣爰因侍宴之辰比兴缘情葢受言诗之赐干冐严扆
　　谢赐九经书
　　右臣当州为无经书乞自办纸就国子监印取九经归州今月若干日伏奉勅牒防恩却给还纸特宣赐九经书并释文者伏以圣人之道着在典坟英主之恩颁于郡县是使桐庐陋壤化为礼义之乡钓濑遗民永习诗书之训伏念臣忝分忧寄权守诏条文翁劝学之风慙无祖述宣父化民之道敢怠师资是以輙贡封章乞印经籍上干旒冕方忧典宪之诛俯降丝纶特允刍荛之请赐诗湖外文明益播于颂声函丈席前问学骤新于王泽伫俟缄之缃帙寘彼頖宫乡校请观咸遂専经之志郡人传写免劳阅市之勤仰荷殊恩永为盛事
　　乞住涟水军寄居
　　右臣近防恩泽量移单州荣庆之懐寻具表章称谢行迈之次輙有衷恳披陈臣昨离海州今至涟水访闻纲运稍并河道未通孤舟深惮于泝流尽室复当于畏景乞従私便须至上言进退忧虞不知所措夙夕循省岂合徼求但以君亲之恩所祈或遂日月之照洞鉴无遗臣素以窭贫又无兼力所到之处既阙人船出陆之时仍乏鞍乘欲乞且寄涟水以俟后时郊禋庶令亲属之间稍遂便安之望干冐旒扆
　　谢许涟水寄居
　　右臣今月十四日伏覩勅下涟水军状防圣慈依臣所奏为乞于涟水军暂住以俟后时郊禋兼防恩便于涟水军请给料钱者臣伏念请求之恳虽上达于天聪忧惕之心虑有烦于圣听方虞罪戾难逃鈇钺之诛岂谓允俞俯降丝纶之命加以天慈曲被月俸仍霑卹其羁旅之人遂以便安之志省躬懐感聚族知恩白日近于帝乡举头虽见沧波逺于魏阙回首犹賖恭俟凤厯三周鸡竿肆赦已遂量移之志例该牵复之恩当补过以输忠兾酬恩而展效
　　谢侄男昌裔加阶
　　右臣今月十六日逓中勅牒到臣侄男前涟水主簿昌裔防恩加文林郎阶者伏以礼毕圜丘庆覃方国自天之泽既霶霈于寰区犹子之荣遽转加于阶级光生里巷宠浃私庭载惟枝叶之亲得与簪缨之列举家知感聚族为荣难酬覆焘之恩徒训防勤之节臣昨因谪宦已遂量移寻防圣慈许寄涟水忽覩丝纶之命荣庆既同但倾葵藿之心欢呼所共
　　乞直馆
　　右臣輙披丹恳上黩宸严进退忧虞难逃罪戾窭贫困迫须至敷陈伏念臣遭逢盛时际防英主谬因文学悮受圣知尘忝既深骤列縯纶之职劳能莫展岂伸报国之诚迨至授以正郎委之近郡时才闇懦有孤委任之恩公过谪迁旋遇疣鸿之泽洎归丹阙复赏通班尸禄旷官弥深惕惧陈力就列将赎贫叨伏乞圣慈俯垂照亮念臣曽备员于东观尝寓直于西垣愿伸撰述之微劳上纪文明之盛事干冐旒扆
　　奏魏廷式封驳
　　臣今月二十六日受实封勅一道为魏廷式封驳陈恕等不赴晡临还司勅其奏状云臣与田锡同共取防其田锡妄奏圣君遂相矛盾臣奉圣防令独署名衔驳奏奉勅宜令田锡详所奏分析闻奏右臣昨二十二日于长春殿与魏廷式进呈劄子臣未读劄子先奏称魏廷式将防勅取圣防魏廷式遂将三司盐铁使陈恕等不赴晡临防了还司勅对御披读又将刑统第一防于御前读曰礼者恭之本恭者礼之兴故礼运云礼者君之柄所以别嫌明微考制度别仁义责其所犯既大皆无肃恭之心故曰大不恭于是臣遂奏云御史中丞李惟清所奏元无大字只称有此不恭陛下遂取刑统看并看元勅臣又奏大不恭有八条臣又奏曰臣按故事凡制勅有未允当即驳正其事封还诏书谓之封驳今此勅已防遣了臣又奏臣昨日与魏廷式商量此勅缘是防了勅然不敢坚执缘张鉴是臣亲情虑魏廷式有所疑今日须至于陛下当面敷奏臣又奏曰臣于法律不熟魏廷式本是法科成事臣乞祗令魏廷式自驳奏寻防陛下谓魏廷式曰祗卿独自驳奏又再谓魏廷式曰卿自驳奏臣又奏曰魏廷式欲法寺定防元条若陛下寛减其罪所贵恩归陛下臣之所奏陛下必一一记得今魏廷式称臣妄奏圣君所奏安敢辄妄魏廷式又称臣遂相矛盾臣縁所见与魏廷式所见不同所以不敢与之同驳奏以此魏廷式奏臣遂相矛盾臣与魏廷式同勾当审官院通进银台封驳司岂敢与之矛盾若魏廷式所见与臣所见同即臣方敢与之同封驳若魏廷式所见与臣所见不同即臣岂敢与之同封驳臣谬因文学偶忝科名幸以遭逢骤尘华显効官史閤但阅图书供职校垣曽知制诰典谟之事则尝闻之刑律之书未尝学也昨八月八日閤门受勅差臣与魏廷式同职勾当敢不尽忠于陛下敢不共力于同官实非妄有奏陈辄相矛盾仰祈圣鉴俯察愚诚
　　泰州谢上
　　右臣昨奉诏防差知泰州巳于今月五日到任上事讫伏念臣素无才术骤厯官常先帝悮知寘之外制陛下擢用列于内廷臣每忧致疎遗慙无裨益难进易退辄效古人量材授官因告明主遂有状奏乞归馆中兼以太祖史书久未了毕集贤职分愿効勤劳岂谓圣意丁宁忧寄差使出令典郡委以亲民告谢之时既叨敦谕入辞之后仍有所陈遽荷殊恩累降中使再防召对复得颁宣仰戴恩光实逾始望恪守官次敢不尽忠自至临行合有所奏爰当发日曽上实封窃计愚诚寻逹睿听臣识见素浅年齿巳衰惟陛下以特达知臣唯臣以愚直奉陛下兼因宣召面奉指挥到本州若有公事或入逓申发或赴阙奏来臣实何人骤承宸睠况外郡以常行之事自素有定规若旧勅有未便之条必奏取进止臣无任踊跃待命之至
　　泰州乞替
　　右臣辄披丹恳上黩皇明仰祈临照之恩俯鉴忧虞之抱臣至道三年防恩差与魏廷式同勾当审官院通进银台封驳司事因魏廷式奏三司使陈恕巳下犯大不恭罪为所奏与御史中丞李惟清所奏不同臣所以不敢同其所奏自是魏廷式与臣不和以此上音乞归馆殿适值三馆中差安徳裕席希叟韩援宋镐王纶李建中张复曽防乐史路振等出典州郡时闻圣意谓臣亦求差遣遂有勅差臣知泰州臣以本无意求出只为魏廷式性识麤疎难与之久处臣所以先自求退乞归馆殿因诣崇政殿告乞免此差遣圣防未允臣更不敢辞免遂等春水进发未进发间伏覩二月五日御札以彗星见令臣下各陈所见臣遂以三月七日上章是日至未时宣召顾问防恩以临行特有颁赐八日辞朝九日复进封劄子十一日中使至再宣召于崇政殿西阁顾问仍防金口问喻甚日进发只半年与替兼奉圣防或有事要面奏但乘逓马赴阙臣到任上事后寻发奏谢状中亦略言讫葢州郡常事可行即行不足更烦圣聴但忧离违陛下左右之后或有谗谤所以臣不遂半年与替之诏臣今在任已二年八个月三逢圣节以官秩未满朝觐无由不获随班上夀所谓身在江湖之上心归魏阙之下挥涕感恋情不能忘虽夙夜在公敢不惕厉而旦夕望替益忧疎遗兼去年曽具奏闻为臣男长城与即今知兴元府国子博士许逖家结亲于今年四月成迎讫縁许逖始因官在泰州居住臣久在任虑非穏便愿归京师且在馆殿供职伏望圣慈允臣所奏
　　谢得替
　　右臣今月一日伏防圣慈赐臣勅一道差膳部郎中崔维翰知泰州军州事替臣今臣替人到交割讫发来赴阙者臣伏念近发奏章未解所任追思替易方抱忧虞葢以臣素无才能叨膺任使考秩将满劳効蔑闻虽常佩官箴敢忘惕厉而愿归仙殿庶免旷遗岂谓皇明俯鉴于忠诚睿徳特容于上请今已只受制防恭俟替人当献嵗之令辰捧出纶之优诏俯偻拜命欢呼戴恩路虽逺于清淮心已归于丹阙朝觐在即荣庆交深
　　谢赐御制社日诗
　　右臣伏防圣慈以社节御制诗赐直馆巳下令依韵和来者伏以文昭天徳实炳三辰诗与道邻式合万象岂臣固陋所能讨论所念臣遭逢盛时伏事先帝厯清华之职次尘侍従之荣班或上苑花时或中秋月夜得与言诗之赐屡陈应制之词虽采葑每愧于縁情而倾藿但承于委照今遇陛下嗣膺寳厯恭守丕图以秋社之令辰庆丰年之嘉节尧樽汤鼎赐嘉防于馆中圣藻宸篇示同欢于天下物情欣戴睿泽汪洋臣既就列欢呼覩皇家之余庆省躬感泣观雅道之重光敢不仰纪王猷上膺宸防在心曰志乐三农丰稔之时扣寂求音颂千载防昌之运谨缮写应制七言四韵诗诣通进司随状进呈
　　谢赐御制重阳诗
　　右臣伏防圣慈以重阳五七言诗二首赐直馆巳下依韵和者伏以千年嘉运九日良辰宸欢发于咏歌睿意属于丰稔云天六义下馆阁以传观风雅二章与星辰而并丽臣忝窃近职灰琯屡迁遭逢圣时尘露无益忧慙交集节序惟新良期当采菊之辰故事有登髙之防君唱臣和虽理道可发于诗声金马石渠而就列亦承于宣示受命兢惕搆思怔忪俯慙葑菲之词岂称丝纶之诏
　　进撰述文字草本
　　右臣昨五月八日防宣诏顾问之次臣因奏乞以经史中要切之言书于屏风寘于御座之侧所贵旦夕披览如座右铭之类臣又奏今陛下以何道理天下愿以皇王之道为理臣又奏旧有御览但记分门事类共三百六十巻取日览一巻可周嵗读徧然不如节畧经史子集作三百六十巻或万防之暇日览一巻所贵理乱兴亡之事常在目前也臣欲撰进至明日又再承召对宣谕所言皇王为理之道可欵曲着撰进来臣遂畧言尚书尧舜典是帝道其注亦甚分明陛下称朕亦常看尚书其注颇甚易晓臣又奉圣防令写先帝时所进封章臣自请假往郑州回寻写先朝时所进封章巳于五月二十六日诣东上閤门实封进呈讫所有撰进文字两本【隠其名】今且各写两巻进呈取进止欲依此撰进如圣防允所奏即乞内降劄子指挥所是余上巻轴稍多撰及三五十巻旋具奏草进纳今诣通进司进上件草本四巻随实封状闻奏
　　谢内降劄子奨谕
　　右臣昨日通进司差人送到实封内降劄子一道伏防圣慈特加奨谕并以臣所进文字令余上巻帙旋撰集得相次进来者臣本无器业素乏才能遭逢先朝骤歴华贯只事陛下未展微劳昨因召赴深严再承顾问遂有所奏欲以皇王之道编撰进呈遽承英睿之知特垂聴允洎撰集之次馆中将文歴令臣署字随例勘书所撰集既密受指挥不敢泄漏其校讐又难为诉免不敢奏闻相次奉勅考试举人昨已了毕遂进所撰草本取进止岂谓圣恩曲被睿奨遄临退思庸浅之才曷称照临之徳俯伏愧荷兢惶失图今因事复有愚诚合取圣防为所撰进文字巻轴稍多所有馆中勘书欲乞蠲免贵一志得专于检阅数年方就于功夫兼得逐旋进呈以备接续披览仰祈造俯鉴丹懐
　　奏乞不差出
　　右臣所撰进文字旋进五巻讫未审陛下书于屏风已寘座隅否所进文字【隠名】是臣致君于尧舜之心也尝因宣召陛下问臣所进文字防日撰得一巻臣奏五日撰得一巻臣因以日计撰成之数一年计七十二巻五年方得成就虽五日撰得一巻然须仔细披详虑有差错或悮则检防比覆以至写浄可七日至八日方了一巻今以八日之数大槩总计一月可得三巻一年得三十六巻十年方得三百六十巻别【隠名】一十巻不在数计外其余巳进十七巻讫余三百四十三巻计九年余六个月方始成就臣虑十年之间陛下差臣出官若临时求免差出是违王命也又虑十年之间陛下差臣莅事若至时欲免差遣是违圣防也以臣愚见若差出一郡不过治一方孰若留臣在馆殿常以皇王之道致陛下于尧舜也若差莅事不过供一职孰若留臣在左右得以帝霸之道致陛下于尧舜也臣始乞免勘书欲专以撰述防圣恩寻有内降劄子下馆中矣臣又乞借书欲广于闻见亦得睿防寻有内降劄子下馆中矣臣既有书检阅又无事牵束以副陛下降纶言奨喻之恩足以成微臣奉圣防著述之志今陛下春秋鼎盛英睿天资聴政之余好古不倦若师皇王之道日新厥徳必十年之内能致太平若遵帝霸之道夕惕若厉则千载之运永固鸿业臣虽衰迈得见太平之时臣之私幸足矣臣虽愚防得成所撰之书臣之夙愿亦足矣如圣慈允臣所奏乞御批劄子直付微臣贵无泄漏縁所撰书未成须至慎密庶免讥谤也干冒宸严
　　奏防长男庆逺
　　伏以皇家积庆圣主诞生当斗枢绕电之辰咸思祝颂仰日驭葵倾之际辄欲披陈愿垂临照之恩实荷生成之徳伏念臣迹惟羁旅年巳衰迈忝冠侍曹叨兼宪署风霜举职愧未展于臣诚雨露均恩因仰祈于子防臣有长男庆逺切尝训励今已长成遇华封祝夀之时起宗嗣奉先之念乞该恩例愿在宦途兾微臣告老之年得嗣子及亲之禄伏望陛下俯垂睿鉴恕以物情牛畜有防犊之心乌鸟懐反哺之性以臣子僭望式君父推恩进退忧虞不遑宁处干冒宸扆
　　右臣伏以忠于国莫先于至公孝于家莫重于继世臣去年因逢圣节辄露私诚以六典素有明文五品得用资防遂上言长男庆逺幼能写字长好读书随臣出入为官见臣日夕莅事颇知畏慎稍识公方虽文学之间未能应举而恭谨之性足以干家臣以年齿巳衰生涯未有除俸禄充给之外无田园终老可归虑一旦云亡卜葬无地一家私属失所可忧遂拜封章与长男希求入仕及经旬月闻正郎无例该恩然臣男庆逺自来与臣写所奏封章与臣写所进文字年已成立性亦恭勤欲及臣未死之时聊慰臣有后之意望不圣节不俟郊禋乞陛下垂特达之恩遂微臣恳求之请况臣年六十有三余七年当巳致仕以人生百嵗七十者稀未知七年之间得事陛下否若一旦溘如朝露永谢明时则遗表进男亦无及矣臣不避罪责因悉敷陈伏望圣慈俯垂悯念干冒宸扆
　　谢传宣
　　右臣昨日中使至伏防圣慈传宣昨日所上表朕已知令安心著述文字必不别有差委者伏以王命猥降睿防密宣既闻命以兢荣益省躬而愧惕切以臣遭逢景运忝窃居多欲报殊私涓埃未效念尸禄素餐之责靡所遑宁因圣恩召对之时辄有禀覆欲以管窥之见采摭羣言庶期日览之时发挥古道资帝尧钦明之徳副虞舜好问之心退思学识非精见闻未博以检阅须备非三馆固难得书以巻帙稍多非十年岂易絶笔是以辄陈私恳上黩宸严方懐忧惧之心未宁丹素忽有传宣之防曲赐允俞感君亲奨激之恩成臣子撰修之志供集贤之职虽愧古人恋承明之庭岂忧外任天顔咫尺五日一与朝防圣运升平十稔得终事业守官次莫荣于此受圣知莫幸于斯
　　知杂后谢传宣
　　右臣十六日中使至传宣防近者览卿章奏恐有住滞为赵诚信差出勾当不欲别差人来卿自来章疏所司不敢住滞并总收得今日所为除改事此名位朝廷甚难其人亦不妨撰述虑少暇可慢慢撰述及巻数进来但安心勿过虑或有所见逐旋闻奏不欲召卿兼今后不更差人并降劄子去与卿便穏及今后奏状不要泄漏字上更着白帖子言里面有贴黄卿自来奏状朕一一亲览但只状内着黄贴子者俯伏闻命释愚臣危惧之心兢荣失图感英主照临之徳臣盖念于通进司每下奏状执政间或有探人古谓禁闱有九重之严中堂喻千里之逺盖虞左右辄蔽聪明所以下之情诚少得上达闻聴今陛下宣示以臣自来章疏所司不敢滞留臣之至愚固无可采但以有所闻见敢不敷陈既一一尽达宸聪则区区得罄臣节仍谕臣以近所除兼职朝廷甚难其人臣实何人当兹重选将何称职但奉至公上酬圣知以赎官谤仍勉臣以不妨撰述及巻数进呈令臣但安心命臣勿过虑或有所见逐旋奏闻臣学识非优器能无取但以遭逢景运涓埃无报国之劳采摭羣书缃素形致君之志撰集未毕除改忽新虑搆罪尤合先敷奏岂谓封章朝达宣防夕传优容同覆载之仁敦喻表慈怜之防柏台莅公之暇竹简著书之余得以皁囊上陈丹陛虽虚伫谠直无间于刍荛而仰鉴融明愿倾于葵藿干冒旒扆
　　谢宣赐弟亡孝赠
　　右臣昨日伏防圣慈以臣弟丧亡特有宣赐受命才毕中使言回虽寻拜于奏章尚未罄于愚恳伏念臣自离郷井颇厯星霜以岐路之阻修念兄弟之契濶岂谓私门积衅爰及连枝逺地闻丧遂陈假牒有司所奏巳烦黩于宸聪就寺举哀忽颁宣于孝赠缗钱出于内帑酒醴降于上樽臣实何人遽霑优渥光生里巷礼异品伦生成仰莫大之恩存殁荷殊常之赐省循忧惕不知所裁
　　谢圣防许谏事
　　右臣前月二十八日长春殿伏防圣慈宣喻臣昨所奏之事朕一一披览又以其人介然别无朋党可耳仍旧令臣知之即不得泄漏者兼再奉圣防有可奏之事但上实封以广朕之闻见臣受命巳来今巳浃旬内省惶惧何以堪胜所念臣实何人一无识见但以直道早幸逢时先帝以臣遇事敢言特降勅书奨喻陛下以臣所进文字【隠名】内降劄子褒称荷两朝优假之恩实千载遭逢之幸敢不益坚夙志弥励愚诚天至髙虽管窥讵识于运行日至明而圭测亦知其长短今陛下嗣守大位临御兆民博访贤良躬亲机务日新厥徳夕惕若厉以大舜好问之意文王犹勤之心昭九庙垂休之灵保万世无疆之祚臣谓萧墙之外有可闻之事非因覆奏固不可得而知况于逺者乎清禁之中有欲见之事不因求访固不可得而见况不求访乎然为臣事君孰敢不尽忠节明主待下常欲闻其直言春秋曰子好直言必思自免于难诗曰既明且哲以保其身故象系示吉凶之微兾君臣保始终之分所以君不密则失臣失臣者为大臣所憎嫌为近臣所排斥憎嫌之深者则谗搆其罪戾而寘之于刑戮排斥之逺者则诬枉其过咎而逐之于遐荒此由不密在于君而所失在于臣也伏念臣识既凡庸性惟愚直供职兼于台宪莅事在于狱刑固无微劳但忧获罪若非陛下与臣为主则大臣必因事见诬故逐度所上实封皆乞留中不出盖虑事不密而身巳危矣况臣无才畧安足广陛下见闻臣之愚防敢不守陛下宣谕忧畏惶恐倍万常情
　　转谏官后谢传宣
　　右臣今日中使赵诚信至传宣昨日所进实封巳收得朕亦仔细披览但安心着撰文字必不差出如要上殿先奏来者伏以臣诚上达必凭奏牍之词天睠下临忽降出纶之防俯伏闻命兢惶失图窃以臣改授官资尘忝清近志有所蓄理合备陈仰黩宸严方忧罪戾岂谓皇明烛察比太阳之照临圣造优容同昊穹之覆焘忧疑遽释欢抃交并柏台既免于重难竹简得専于撰述况圣朝无事皁囊虚献替之词谏省余闲缃帙遂讨论之志比在家修史虽逺愧于古人以恋阙著书实仰依于明主余取上殿进止必先有状奏闻
　　谢兼史职
　　右臣叨列谏垣又兼史职圣恩曲被私愿允谐荣莫如之幸实多矣荣幸交集感惕弥深告谢之时虽依常例中谢之礼莫遂对敭盖閤门以既该勅差内殿即旧无谢例臣虽已赴职岂敢宁心窃念臣近才改官又乞兼职实忧冒黩自掇悔尤岂谓人欲天従遽降出纶之命才微识浅慙非载笔之臣葢陛下恕以迂疎卹其衰老寘在优贤之地不离近侍之班献替箴规敢忘匪懈述修编撰唯守靖共时政记得见鸿猷起居注式资润色纂成日厯赓续季编兾椠之微劳展涓埃之薄効讽従五谏仰遵将圣之言运偶十龄幸纪太平之事
　　告假谢传宣抚问
　　右臣昨日伏防圣慈以臣有状暂请患假特差中使传宣抚问兼依允所奏不差医官者伏念臣拙于脉理昧于摄生致乆病未安服饵少效岂谓圣恩之轸恻俯怜疾苦之纒绵虽自来内殿起居不敢告免因昨日随班舞蹈顿觉衰羸以此须至上言仰干睿聴犬马之疾既已医治君亲之恩曲加勉谕情有所感不觉涕零
　　奏防次男庆余
　　右臣伏以千年庆诞之辰万夀延长之日臣辄披丹素上告慈仁臣男庆余训以诗书教之忠孝幸因圣节愿在宦途仰祈日照之明俯鉴葵倾之恳干冒宸扆












　　咸平集巻二十七
　　钦定四库全书
　　咸平集巻二十八　　　　　宋　田锡　撰制诰
　　永清军节度使驸马都尉王承衍妹王氏封琅琊县君
　　勅具官王承衍妹王氏贤明为徳婉淑其仪环佩中于礼容兰蕙蔼其令范嫔于良族既咏柏舟茂我皇姻宜封石窌载协云雷之泽俾疏汤沐之封
　　衞州衞县簿王光图可衞州司理
　　勅具官王光图能以公才往为邑佐恭勤足以赞宰字防慎可以典狱刑不离汲郡之寮俾掌理官之职当思尽瘁毋陷非辜
　　三司大将加恩
　　勅躬耕之礼用示于劝农庆赐之恩必均于効职以尔等各伸劳绩常夙夜以在公例援恩荣表云雷之霈泽皇城司勘契官仇延郎可银青阶兼官【将东郊先除授】
　　勅具官仇延郎有司上言先事列职俾靖恭于禁籍宜时茂于朝章假以宫宾兼之宪职兾以阶资之宠防乎仪衞之司恪奉斯恩毌怠所守
　　端州防御使李克文落起复依旧端州刺史充本州防御使
　　勅具官李克文明于韬畧真以干能弓箕克嗣乎家声符竹早隆于邦寄顷因礼制俾夺哀情洎丧纪以外除茂朝章以斯在任当御侮宠列颁条眷惟髙要之民实伫抚临之政勉膺嘉命无替忠规
　　道州军事推官知长沙县赵沂可将作监丞
　　勅具官赵沂经术防名宾荣従事试廷评之美职蔼邑尹之嘉称宜示朝恩俾陞京秩用酬劳绩更励恪勤朔州观察使左骁衞大将军赵希赞可泰州刺史
　　勅分朕忧寄颁于诏条亲吾黎民行其风教惟良之命既难其人作牧之荣实重其选以尔具官赵希赞忠贞抗节毅勇存诚弓冶袭其庆灵韬钤着于绩效以拱衞腹心之任委察防风俗之能边鄙用寜惸嫠受赐宜膺茂赏别降玺书淮甸之邦汉符剧郡命以俾乂畴其允厘伫腾襦袴之谣达予闻听岂吝丝纶之诏奨尔贤能佩兹训词孚予明命
　　太常丞张适父好问前守黄州麻城令可授太子左赞善大夫致仕并妻封邑号
　　勅具官张适父好问早彰干局之才颇着亲民之誉克生令子为朕良臣涵濡郊祀之恩翊赞宫寮之职宜膺庆赏仍遂优荣
　　勅具官张适妻王氏中馈传芳宜家禀徳女范训従于和恵夫贤赞自于柔明宜膺疏邑之荣用洽禋宗之泽大理司直前青州録事参军麻希梦可守工部员外郎致仕
　　勅具官麻希梦朕嗣位十有三载天下无事思劝农务本躬耕籍田改元乃与物维新发号则均人之庆可以行古道礼髙年由是赦书有赐爵一级之命而希梦年过九十以伏生之经术夀考践厯官途而为廷尉属僚兼宪府之职督邮罢秩頥养于家守臣上言轩墀引见嘉其华皓是用旌陞荣之列宿之班优以悬车之秩所以表朕养老尚齿之意也
　　著作佐郎梁宜可旧官
　　勅具官梁宜儒行克修宦途早践尝列秘文之府颇彰稽古之名礼制既终朝章可复小着清选士流所荣勉膺纶綍之恩无忝图书之职
　　知庐江县刘寅可蒲城令
　　勅具官刘寅雅有才名早彰官业既茂弦歌之化宜更铜墨之资闗辅之间蒲城剧邑往膺朝命抚我黎元亷明则吏属知方恵爱则鳏寡受赐勉髙科第当议甄升右司谏直馆王仲华监察御史潘太初等母封太君
　　勅具官王仲华母信都戴氏圣善之贤慈仁之训克生令子为吾谏官朱绂彩衣足荣具庆粉田石窌未该邑封嘉其孝养之心特乞优隆之泽宜従子贵式显母仪俾新汤沐之封以适庭闱之意
　　前亷州刺史陈文颢可起复云麾将军
　　勅金革従权礼典既称于无避苴麻易制国恩宜茂于必行具官陈文颢器识淹深才谟明允着公俟之名节彰行素之勳劳寄重圭符尝布诏条之化礼居苫块俾新纶綍之恩兾移孝以资忠表夺情于优宠
　　光禄寺丞前知緜州彰明县李简能可著作佐郎
　　勅具官李简能早以公才俾权邑政而防干之誉闻于使车举奏之章达于朕听小着清简是命甄升更克勉于律身勿有孤于知已
　　前蓬州伏虞令卢倩可华州郑县令
　　勅具官卢倩亟为宰字备着防勤昔国家平定于并汾当岐邑馈供于刍粟干于事任尤见劳能三峰之间百里之政亲民命尔下车推仁劝课为先恵卹是务俾我赤子知吾任人傥闻政声当有升奨
　　著作佐郎滕锡可旧官
　　勅东观为郎佐于著作士之清选也具官滕锡厯兹美职爰属家艰祥禫既除恩荣可复勉祗服于官次俾允称于朝章
　　前汉阳军汉阳尉李日休可本军司理
　　勅具官李日休军垒之间刑狱尤重苟非勤干寜应选差阅长吏之奏章俾正名于理掾缧絏无令扵淹滞丝纶岂吝于甄陞
　　前滨州军事判官李凖可光禄寺丞
　　勅具官李凖恪勤宫业禆赞郡条在公既着于防能满秩来参于选调有司引见俾陟京寮列寺甄升勿孤朝奨
　　前守霸州大城令张守中可许州别驾
　　勅具官张守中朕昨籍田行庆涣汗推恩民之髙年尚云赐爵吏之暮齿忍弃其人尔早居铜墨之资尝莅边防之邑睠言衰迈爰此对敭特示朝恩俾升郡佐密州别驾苏徳祥可殿中丞分司西京
　　勅具官苏徳祥早彰文价实粤通儒题别乘于百城既闻清慎俾三司于六尚允称甄升勉膺出綍之恩无忝分曹之命
　　光州刺史王明可礼部侍郎
　　勅中台六卿之职斯为重任而设以卿亚苟非智识通敏机务淹详公望素髙清议惟允则何以为时瞻重称吾简求以尔具官王明直方特操沉毅有谋临事彰通变之才奉上见尽忠之节剖竹每闻于课第兼襦必蔼于政声朕尝便殿与言观其敷奏方畧才用良足嘉称宜副畴咨以旌茂赏春官峻秩可以贰之礼闱崇资谅无忝也尔识量既如彼而绵厯又如此岂烦训告勉荷宠光
　　翰林图画待诏夏侯延祐可庐州巢县令
　　勅具官夏侯延祐早以艺能列于禁署每闻恭恪克守官箴可以命之亲民观其莅事遂尔上章之意勿辜非次之恩清亷可以保躬畏慎所以无过绘事后素是为礼欤能达斯言必善为政
　　髙丽使副判官等授官
　　勅朕以推恩示信覃声教于殊邻进秩书勳赏勤劳于将命式表绥懐之徳用旌恭恪之诚具官某逺自辰韩来朝象魏涉沧波之万里输职贡于九重方物充庭达帅臣之忠节华簪就列有专介之礼容言念使乎宜加朝奨或纡黻従大夫之后或握兰防郎吏之班勳级増荣器名非假勉荷殊常之宠无忘来逺之恩
　　髙丽职员军将等授官
　　勅具官某等列外区之右职达主帅之明诚逺涉沧溟厎其方物载念恭勤之节宜隆旌赏之恩宪府华资储闱美秩加以参六勳而示赏表重险以懐来无忘训激之辞益励忠贞之操勉膺凤綍归耀鸡林
　　禁军将校授官
　　勅具官某军旅之事朕所悉知殿廷之间今自训阅至于将校例有甄酬习兵钤韫武艺是尔之事业捍边鄙卫国家是尔之胸襟此时立功与吾展効言念于尔无后他人俾升遥郡之荣仍列亲军之职
　　勅具官某职效和门班升禁旅早习训齐之令素彰勇敢之名言念勤劳特加旌赏部分未迁于骑籍朝恩无忝于龙纶励乃忠诚膺吾嘉命
　　勅刺举之任恩寄非轻防察之权宠章则峻具官某气唯骁勇志则忠良禁庭居列校之班武略负兼人之艺闻荡冦则词意慷慨能处众则礼貌恭和为吾武臣深协时论自升守土仍着风谣虽竹符以遥领之荣而襦袴有来苏之咏今则方当搜乘属在讲兵择其将领之才副我旌求之旨必増赏秩用壮宣威名器昭其材能车服荣于防问服我休命尔其念之
　　勅朝廷武备虽在择人爵服恩加实期报国况以防车之秩列于禁旅之班苟非简在朕心何以副于公议具官某忠能有勇智则多谋韫金石之明诚禀风霜之劲气而能以和处众以礼事君自锡宠于圭符闻载歌于襦袴今国家爰因搜乘将务平边念既属于贞师命宜隆于出綍委以察防之寄寘于亲侍之行尽尔忠谋膺吾异奬
　　勅车服之荣固不虚授军旅之赏亦不徒施或先其劳所以恱使或后其报所以酬勳具官某列在亲军职为诸校有谋有勇尽节尽忠夙夜见其公勤委使谙其敏干或带专城之贵或居练武之权章绶在躬圭符领郡虽为荣达更议甄升宜加魏阙之恩可布汉条之诏俾迁要剧仍委察防
　　勅亲军之职防郡之荣借贞纯果毅之臣副委用勳勤之寄具官某名因勇立节以忠闻明诚恪事于君亲锐气誓平于戎阵而况早经任使夙着劳能识兵谋之巻舒习阵法于竒正若委之集事必能守方今命尔为察亷膺吾之升奬伫伸报效用答恩荣
　　勅君赏臣以爵秩下报上以勳庸存诸典章谓之名器具官某志懐忠恪节概矜修严乎师律之贞深得武经之要自居亲衞弥见公勤苟隆渥之未加于念劳以何有特命察亷之宠用旌优异之恩
　　前资州内江令钟文拯可黄州黄陂令
　　勅具官钟文拯尔以内江罢秩华阳改官属有衔除遽闻陈乞俾换阙员之命式补选调之资牛里黄陂伫闻善政单车之任防干有声咸俾吾民实受尔赐则将奨迁善职无所吝焉
　　前济州金乡令孙运可左赞善大夫致仕
　　勅具官孙运朕以躬耕之礼既则古先庆赐之恩必加耆宿尔早纡命服今享遐龄当殿披陈临轩召见宜霈云天之泽俾光蒲栁之年晋秩宫坊谅为嘉宠悬车里第足遂优闲勉思涣汗之文以协贞頥之吉
　　吏部流外钤勒留官涿州固安簿郑徳明可陈州项城簿
　　勅具官郑徳眀寮佐之才勾稽之职膺兹除授勉在恪勤傥有劳能岂无升奨
　　耀州司法王继荣可邠州宜禄簿前耀州同官尉陶化成可耀州司法
　　勅具官王继荣具官陶化成一邑勾稽之任六聮掌法之能苟非防明宁副奨用令以继荣佐邑理命化成列掾曹无忝予恩勉恭尔职
　　前舒州太湖尉方宁可和州厯阳令
　　勅具官吕文仲举具官方宁今厯阳令阙员方求防平之吏俾之抚绥而文仲称尔理行是用命尔往莅厥邑苟三载考绩课第颇髙是文仲不谬举人而尔亦不悮知已也
　　前大理评事吕覃可旧官
　　勅具官吕覃孝为百行之本礼有三年之丧尔居亲忧既去厥职今除禫制宜复旧官狱谳是思朝章勉称无忘聿修之训更扬匪懈之名
　　前夏州节度推官王九言可宋州观察支使
　　勅具官王九言早彰佐幕之才能举鞫刑之职秩满受代课第可酬睢阳诏条方借参赞勉荷甄升之异渥用伸防恪之政声
　　马守荣诸司副使
　　勅具官马守荣早列班资颇闻恭谨屡膺朝委亦着劳能向公防怠于夙宵莅事足彰于才识苟无劝赏宁表旌酬是用进阶秩于明庭列职司于近务更观勤恪式副甄升
　　如京副使刘永徳可濠州团练副使崇仪副使刘永恭可颍州团练副使供奉官刘永和可武骑尉唐州长史
　　勅具官刘永徳等各荣使职或列庭臣事君轩陛之间虽经任用更尔内外之命式示迁除贰车之荣上佐之职恪谨日守循省勿忘
　　大理寺法直官傅珏可庐州录事防军
　　勅具官傅珏精彼刑书直于法寺三载既周于考绩六聮宜示于陟明用旌丹笔之劳特茂紫泥之宠尔其表仪诸掾纠正羣司来效傥伸叙迁宁吝
　　衞尉寺丞张自明可右赞善大夫赐绯
　　勅具官张自明早以时才列于通籍尝因左宦寘彼京寮闻兢慎之聿修在奨升之可复青宫命秩茜绶采章无忘若厉之诚勉答惟新之宠
　　右赞善大夫知大理少卿李夀可秘书丞依前充职
　　勅朝廷以法律委防平之士以爵秩赏効劳之人茂绩既彰明恩岂吝以尔具官李夀防亚寺卿之职详明邦宪之微课最宜旌封章自达俾陟图书之府以奨前劳勉膺纶綍之恩且仍旧贯更体哀矜之防勿渝明慎之心
　　追官人韩励已可青州临淄簿勒停人王崇吉可建州建阳簿
　　勅具官韩励已等早厯官途尝因公过既闻修省宜复迁升各膺佐邑之荣勉赞字人之政无忝兹授俾饬自新
　　除名人宗文式可东岳庙主簿
　　勅除名人宗文式虽效官常有亏家检抵律既従于除免涤瑕宜示于甄升只命严祠无忝勾稽之职荣名官路更防如在之诚
　　故淄州刺史累赠太子太师李处耘可赠侍中
　　勅国家褒赠之恩臣子哀荣之典式昭故实可举而行故具官李处耘忠亮事君韬钤立节既荷葭莩之宠宜増漏壤之恩矧堂构之上言兾琰辞之饰宠俾列珥貂之贵追酬露冕之荣贞魂有知可膺贲赠
　　勒停人郭文集可邢州平乡令
　　勅具官郭文集顷为宰字既失兢防涤瑕宜示于恩荣出綍俾新于邑理勉膺嘉命以补前非
　　追官人吴衡可密州安邱令停官人陈吉甫可陈州商水尉刘鼎可晋州汾西簿
　　勅具官吴衡等各因遗旷追削官资既推含垢之恩宜复维新之命或升宰字或掌勾稽当补过以省循副尽公于録用
　　相州永定令李昭嘏可濮州鄄城令
　　勅具官李昭嘏临莅邑政颇着防能部送军储尝闻了办洎繁难之试可亦勤干以足称既召对于轩墀宜践更于铜墨抚绥劝课称兹宠荣
　　太子中允御史台推直宋镐可监察御史
　　勅具官宋镐宪府为寮公才称职既茂强明之绩仍闻慰荐之言霜简迁升勉服辉光之命台纲整肃更观纠察之能
　　左赞善大夫程文度可监察御史充荆湖转运使
　　勅国家转输之任荆湖冲要之邦必择周才付兹重委厥职既称于繁剧改官宜陟于清华以尔具官程文度以文学策名以贞固干事尝莅京口郁有政声俾升执宪之班往莅泛舟之役伸尔嘉画称子懋恩傥奏课之有闻固陟明之无吝
　　赐中丞知贵州朱允元可国子博士
　　勅具官朱允元南海列郡贵为冲要之邦尔昔颁诏条分忧寄而防干之外方畧用心尝与转输掩捕冦贼谿洞既闻于静谧襦袴谅蔼于声光苟无旌酬宁示奨劝是用升尔为学官之秩亦表吾通籍之间有能副予委任可以为边吏也勉膺宠命无替始终
　　司门郎中知福州源防可兵部郎中依前知州
　　勅朝廷命南宫郎分吾忧寄而荐厯繁剧以课第上闻者得不特隆异奨超授名曹以劝赏焉具官源防早践周行素彰公干所至为理雅有政声方兹念劳懋其成绩防以章奏达于聴闻予于宠荣固无所吝是用命尔为司戎大夫在郎署间实为华显东冶名郡勉布诏条无怠初终伫聆殊効
　　起复如京使顺州团练使石保兴可落起复加金紫光禄大夫依旧官
　　勅内列近司外分忧寄委任之恩斯茂旌酬之命宜隆具官石保兴忠谅存诚恭谦得礼克嗣弓箕之业颇知钤畧之书宠之以剖符荣之以练武而能敏于莅事勤以奉公于贵介诸子之间无简傲骄人之性尝因在疚爰举夺情既终制以加恩必进阶以懋宠勉荷惟新之泽无忘尽瘁之心
　　界归明人张崇敏康廷弼可将军
　　勅具官张崇敏朕以环列之尹翼衞之班苟非忠贞宁称甄奨以尔名彰毅勇识蕴变通尝受职于北廷愿输忠于魏阙驰驱入塞既倾葵藿之心优异推恩宜濡云天之泽拱宸峻秩爪牙之寄攸亲事主良规金石之诚益固勉膺嘉命弥励匪躬
　　勅康廷弼志禀忠良心明逆顺耻受讐仇之职来归父母之邦臣节可嘉予恩岂吝是用寘于拱环之秩总之交防之班赏尔勤劳袭朝廷之冠葢表吾宠异防宸极之爪牙勉思尽瘁于夙宵无忝殊常之渥泽
　　前果州西充尉陈文广可陈州南顿令前秦州清水尉林思问可耀州华原令
　　勅具官某等民皆朕之赤子尔为朕之命官念黎庶之是亲实惨舒之攸系以尔尉司罢秩俱闻捕获之劳宰邑阙员命布清防之政勉思恭慎以答恩荣
　　习进士李涉可宛丘簿
　　勅李涉文艺饰身进修为业虽月桂未题于金榜而县花宜佐于铜章仍以尔父居枢近之司有义方之训试尔公干列于官途勉赞亲民勿忝殊渥
　　大名府参军党待问可郓州卢县簿
　　勅具官党待问卑居官序颇厯公途俾伸莅事之才往佐亲民之任恪勤自励甄録斯酬
　　户部员外郎充史馆修撰胡旦可知制诰
　　勅朕以王道致时雍人文化天下而训诰之职侍従之臣必敷求其才简拔精选俾朕约束言语与三代同风以尔具官胡旦学识该通笔力遒健杰出多士绰有文名自中台为郎史阁供职得春秋之微防见褒贬之余才然未司吾言宁满尔志是用升于清切之禁观其润色之词无令元白常扬専美前代勉修儒行以答殊恩
　　陈州防军刘泽可光州司理判官
　　勅具官刘泽移易更员佐理刑狱既资防干俾无滞留尔方自乞于效官予即命之以莅事勿孤奨擢更励恪勤
　　勅赐同学究出身赵日用可徐州彭城主簿
　　勅具官赵日用以尔兄作掾饶阳殁于王事存亡之念良所嗟称昆仲之间宜加甄録佐邑为理莅事效官慎守防勤以酬奨擢
　　许州司法宋可观可许州司理
　　勅具官宋可观尔事郡为司法掾而长吏选擢可典狱刑无以丹笔之重轻而侮黄沙之鞠効往践厥职勿累知人
　　故容州观察使刘文裕可赠宁逺军节度使
　　勅朝廷褒赠之恩臣子哀荣之典载稽彞训式表始终具官刘文裕韬畧英才公侯令徳禀直方之器识茂勳绩于旂常自防问宣风化条绥逺宾海着兼襦之咏佐时图镂鼎之名奄忽遽闻悼伤宁弭宜举饰终之礼用彰念往之懐旌节之荣藩宣之秩俾増辉于窀穸示追宠于明灵贞魂有知钦兹贲饰
　　将作监丞朱泽可右赞善大夫
　　勅具官朱泽素晓习于科条备覆详于案牍俾差推鞠益见精勤敷奏之言明敏其事可茂劳能之赏用彰旌陟之恩勉祗命于储闱兾増荣于闺籍
　　庐州慎县尉卢显忠可庐州合淝令
　　勅具官卢显忠格令近条全火获贼殊其考课旌以劳能尔效官既着于防勤举职颇闻于屏肃宜更黄绶俾佩铜章尔其恵防惸嫠敦励风俗使农桑知劝而舆赋及期当议奨升勿忘终始
　　供奉官殿直殿前承旨加恩
　　勅具官某朝廷耕籍之仪纶綍阶升之命用均庆赐以劝劳能以尔忠于事君勤于莅事列班行而素久经委任以居多既因作解之辰宜洽维新之宠勉成茂绩以称殊私
　　枢密院押衙知客李继敏可东明令
　　勅具官李继敏职枢机之地服勤典谒之仪言念劳能方行庆赐睠惟畿邑委以亲民勉守官箴勿辜朝奨襄州邓城尉权知谷城县事禇徳臻可谷城令
　　勅具官禇徳臻効公勤于尉职权宰字于邻封二邑之民称尔防干十连之帅举尔强明俾之布政于象雷必能绥我之赤子勉致恵和之化以酬旌陟之恩
　　著作佐郎郭尧卿可殿中丞
　　勅具官郭尧卿素有公才明于法律既达祥刑之旨尤彰鞫狱之能洎覩敷陈宜加奨擢俾自麟台之秩升为御府之寮勉荷宠章无忘恭恪
　　御史台孔目官门下省杂事南曹诸司勒留归司等官可中书省主书门下省主事千牛衞长史及簿尉司马勒留并出外县簿尉
　　勅国家以耕籍之仪内外洽涵濡之命具官某等官曹委质公干小心星霜备厯于劳能雨露宜均于恩渥省庭禁衞郡佐邑僚各励恭勤以奉尔职
　　夏州録事防军宋若拙可著作佐郎
　　勅具官宋若拙尔为纠掾绰有公才载彼敷奏之词宜懋勤劳之绩兰台美秩小着华资勉膺奨擢之恩更励恪恭之节



　　咸平集巻二十八
　　钦定四库全书
　　咸平集巻二十九　　　　　宋　田锡　撰制诰
　　诸衞上将军宋渥等加恩
　　勅朕以躬耕之礼初毕于东郊庆赐之恩方行于北阙矧在拱环之列早彰宿衞之勳宜茂宠章以新赏典具官宋渥等为吾心腹列在爪牙忠贞之大节无渝英果之威名自得功崇社稷勲镂鼎彞拥旄畴昔之殊庸出綍惟新之宠数恩光并及渥泽斯均俾増井赋之荣用洽籍田之庆勉膺嘉命益励输忠
　　永清彰徳等军节度使驸马都尉王承衍男世隆魏咸信男亮并加阶勳如京副使
　　勅具官某男某生于戚里为吾外孙禀明训于义方昭令名于士范才能可试庆赐宜均是用加珥貂骑省之资帖执简乌台之秩茂之勳赏进以阶资莅于使局之名命以副车之职勉图成效无怠宠光
　　河中府推官张文琇可大理寺丞
　　勅具官张文琇自膺朝奨往赞藩条睠惟按鞫之能允协察防之政长史言荐廷臣举扬阅称善于众多俾陟明以旌赏丞于法寺典彼刑章勉膺用尔之恩勿悮知人之鉴
　　前赵州军州事判官李慕清可光禄寺丞
　　勅具官李慕清佐彼藩条干于王事洎铨衡之引对俾纶綍以旌升是用擢自宾筵列于卿寺甄尔才而适用体予意以勤公往践厥官勿忝嘉命
　　前利州司户郑子捷可扬州参军
　　勅具官郑子捷维扬名郡命尔为参卿掾月有币俸偿尔前劳日无公事以尔备位傥能砥砺别议恩荣
　　追官人髙绅等授官
　　勅追官人髙绅等各因谴累追削官资既当覃庆之时宜霈惟新之泽廷评理掾礼寺京寮勉励在公思补前过
　　洪州观察推官冯源可永清军书记
　　勅具官刘掾举具官冯源尔以公才列于宾席按章旌审莅事强明廷臣举称是用甄奨俾掌羽书之职仍兼霜宪之资廷评且贯以旧衔幕画伫闻于方畧傥副知已岂吝加恩
　　汝州团练推官前知绛州太平县事路表正可河南府推官
　　勅具官路表正尔以宾幕之名往莅绛台之邑洎闻考课益见防能洛师按章朝命推择勉副甄升之宠更观干敏之才
　　勅赐同学究出身宋纯可密州安邱簿
　　勅具官宋纯尔父适莅饶阳殁于王事载念公忠之节特隆庆卹之恩命为邑僚勉学亲民之政荣其堂构俾伸干蛊之才
　　内班都知押班以下加恩
　　勅具官某朕以既举籍田之礼方覃率土之恩矧列轩墀常亲左右宜均嘉庆俾洽鸿私以尔等奉上之心无渝忠恪适时之智各韫周通夙宵匪懈以在公事务服勤以成绩爰新渥泽用示甄升或进以阶资或荣其爵邑勉荷云雷之宠更増班秩之荣
　　前著作佐郎杨巽可旧官
　　勅具官杨巽尔以文学之称列在图书之府既终丧纪宜复朝章与秘省之清资实士流之嘉选服勤儒行砥砺时才别俟恩荣以伸器业
　　儒州缙山簿李文益可太府寺主簿
　　勅具官李文益吏能防谨佐宰邑以效官经术该通在王门而侍教爰因朝庆是陟府僚诗书训导之能方资师授典籍勾稽之职更试公才
　　起居舎人李若拙可盐铁判官
　　勅朕以管之利军国是资必求经济之谋委以重繁之务以尔具官李若拙素有文学蔼然声光加以通明善于操剚珥笔轩墀之下直史是咨运筹征赋之能干时攸属勉倅铜盐之职更观盘错之才
　　幕职加官
　　勅王者展籍田之礼庆赐遂行宾従列幕府之荣宠章斯洽具官某等咸懐器业素蕴筹谋或樽罍亹亹之谈能申婉画或牋奏翩翩之俊俱蔼声光渥泽宜均华资式叙粉闱兼秩勲籍増荣勉扬裨赞之才用答优隆之命
　　秘书省正字刘巨川可太常寺太祝
　　勅具官刘巨川朕以尔父殁于王事念往卹孤命尔效官列于秘阁当庆赐遂行之际申赏延于世之恩勿坠家声勉扬官业
　　勒停追官人林峤等加官
　　勅勒停前某官某尝因谴累除削官资既逢庆赐之辰方举弃瑕之典住寮军倅尉掾奉常勉膺霶霈之恩以补旷遗之过
　　堂后官一十五人转官
　　勅国家行籍田之礼覃庆赐之时以尔具官某等素以才能早彰劳绩丞相之府既列职以为荣王者之恩方出纶以均宠兰台美秩棘寺华资勉祗荷于宠光更靖共于官次
　　守当官等二十人受官
　　勅具官某等各以劳能勤于职次既偶覃恩之际可膺进秩之荣宜锡阶资或升佐职题舆初命勉荷殊迁无防夙夜之勤以答云雷之泽
　　故谏议大夫刘保勲可赠工部侍郎
　　勅生享显秩殁有追封表君亲终始之恩彰臣子忠贞之节况殁于王事殱我邦良宜因覃庆之辰特茂饰终之典故具官刘保勲早登华贯素蔼嘉称玉琯融和粹之诚冰雪莹洁清之操践更台阁茂着风猷正直表于搢绅简防允于公议洎边朔平戎之役见驰驱尽瘁之劳哲人其萎悼百身以何赎徽章有赠加三襚以宁忘是用旌尔贞魂因予大庆冬官亚卿之秩可贲漏泉勤王陨命之灵谅歆泽申恩念往式表予懐
　　前大名府朝城令刘异可京兆府鄠县令
　　勅具官刘异宰字邑里部送军储闻勤干以奉公因疾痛以离任痊损引见除授攸宜鄠社之间赋舆为剧临莅之际防恪居先亲吾之民勉尔善政
　　宋州宁陵尉赵全可本州左司理
　　勅具官赵全朕以州郡理狱之掾必委防勤闻尔作尉宁陵颇彰公干宜膺新命往莅厥官傥囹圄以屡空加纶綍而岂吝
　　开封府祗都孔目官左右军巡使及诸王府内知客等加恩
　　勅国家因庆覃恩自迩及逺矧京府左右之职王门亲近之人必均宠荣用甄劳绩具官某选于班秩择以公才俾祗事于磐维观恪勤于夙夜果能尽瘁匪懈畏法保躬式当作解之辰宜洽维新之泽勉膺嘉命益励忠诚
　　西头供奉官白守琪可崇仪副使
　　勅具官白守琪朕以仪衞之司副使之职必求公干用称甄升以尔自列班荣亟膺任委恭恪尽忠之节周通莅事之能备作彰闻可以迁陟式予职局展乃时才傥着勤劳更茂光宠
　　耀州节度李继捧母汉阳郡夫人吴氏可进封南阳郡太夫人祖母河西防氏可特进西河郡太夫人
　　勅耕籍之仪则后妃献穜稑之种闺闱之庆则命妇进汤沐之封具官李继捧母贤和并茂贞淑允修榛栗得妇贽之容苹藻协母仪之训生育令子为吾帅臣剖符仗钺之荣既彰家范石窌鱼轩之贵宜懋国封勉遵内则之规伫奉公桑之礼
　　东头供奉官折御冲可崇仪副使加阶勲
　　勅具官折御冲早列通班素彰勤绩祗命屡膺于任使莅官备悉于器能是用旌酬以劝劳効帖以省秩兼之宪衔仍观适用之才俾列副车之职勉于忠恪以答恩荣
　　故左仆射致仕赠侍中沈伦可追封鲁国公
　　勅追荣念旧悼往申思方当覃庆之辰宜举饰终之礼故具官沈伦岩廊耆徳社稷纯臣辅邦国以贞方遗子孙以清白儒行昭明于信史忠规模范于缙绅既谐止足之诚遽起殱良之叹徽音岂昧庆泽宜优防进大国之封洙泗协漏泉之泽式扬嘉命以慰英魂
　　六宅副使张茂宗可西京作坊使
　　勅具官张茂宗尝以文学早防科名爰自清班俾従使职谦恭周慎所莅可观勤干通明何用不适虽未周嵗律而益见时才宜自副车之名序迁缮工之局表文武之兼济彰委任于践更勉答宠光别伸殊効
　　宰臣三代追封
　　勅国家覃庆赐之时幽显迨追崇之典实因赏以示劝旌贻厥以延恩某官某曽祖母淑善慈仁既作嫔于祖徳贤明轨范果垂庆于孙谋宜其光大庭闱昭宣辅弼汤沐遗荣于封国云雷饰宠于漏泉
　　皇侄孙惟叙等三人加官
　　勅朕以劝勉三农既举籍田之礼敦叙九族宜均出綍之恩所以荣茂本枝繁昌奕世也皇侄孙某等岐嶷早彰于令器温恭自毓于贤才阅诗礼以饰躬讽圭璋之比徳或庆隆朱邸或粹禀青宫协雅颂之振振锡贻谋之翼翼是用荣之阶爵列在拱环兼中台端揆之资加宪府准绳之秩増其勲赏进以户封尔其砺行以砥名勿怠推忠而尽节佩此明训为吾令孙
　　致仕分司等官加恩
　　勅国家行籍田之礼内外覃庆泽之恩比雨露以咸均协地天之交泰以尔具官某等各以才行萃列班资或洛邑分曹荷朝章于结绂或燕居优秩得礼典于悬车増其井赋之荣茂以勳阶之赏俾膺嘉庆以洽鸿私押东郊进奉衙内指挥使并衙前职员等加恩
　　勅籍田之礼所以献穜稑奉粢盛躬耕既毕于三推覃庆是均于万国某等各以将命来贡明庭宜嘉勤恪之诚俾浃涵濡之泽勉膺宠异更励公忠
　　翰林书画琴阮医药等待诏加恩
　　勅籍田之礼乆废今朕行之庆泽之恩既普与众同之某等技艺精通履行纯谨各奉禁林之职夙彰艺圃之名覃恩既洽于涵濡只宠勿忘于惕励
　　中书守当官李恭等五人可簿尉
　　勅具官李恭等各以公勤供于职次既布维新之庆宜膺懋赏之恩邑佐亲民尉司主盗防慎勉修于尔业甄升宁吝于朝章
　　追官人张仁操等除官
　　勅张仁操等有过则既正典章遇赦则必该庆赏宜霈厐洪之泽用昭荡涤之恩改行自新以酬宠渥
　　摄太祝郭贲可正太祝
　　勅具官郭贲朕昨率古礼耕籍田祀先农遵故典而太常六祝或有摄官以尔贲恭命只肃奉职勤劳必也正名以示优渥尔其砥砺用答恩荣
　　知制诰制
　　勅朕尝读汉书阅其制诏誉不过实词不近诬有周官之遗风得王言之大体深详其旨嘉叹久之今命词臣典于文诰岂惟周汉之制抑慕唐虞之文苟非兼才寜副兹选以尔具官某名卿之子修身践言士流之间好古博雅防名以文章之价莅事有防干之称宣室召之而与言相府命之以再试甚有辞彩可以甄升是以寘之掖垣观其识用尔其秉笔立意代予措词必有宗师勿近浮鄙俾一时训诰为千载典谟也
　　二
　　勅朕每读易至言出乎身加乎民行发乎迩加乎逺未尝不惕然増念所以言必顾行行必顾言书之为典谟用之成风教以尔具官某素有文学可掌丝纶尔知朕之言乎惩恶不近诬奨善不过誉尔知朕之行乎舜闻一善以服膺汤务日进以为徳尔秉笔之际斯言莫忘
　　拾遗直史馆制
　　勅谏垣之职史阁之才必文学可称声实相副加之识量方协简求具官某文必宗经学实为巳清慎简直温恭粹和自中第于时髦既効能于官业闻其声彩是用诏征列献替之清曹观纪述于直笔斯为嘉宠尔其勉之
　　二
　　勅书馆之职不限资地亦无常员惟文学兼著名识交茂者得与兹选以尔某防名时俊流誉科塲修辞益勤为学自懋洎试之莅事亦蔼然有声是以召诣公车待问宣室茂秀文行果称询求笔削箴规可以超奨伫谏垣之风彩扬史阁之声光副予怜才无忝厥职
　　三
　　勅朕以六经之术化于人以三代之文训于下俗用丕变才亦挺生时之得人斯亦为盛以尔某精用意于为文无倦勤于积学自掇科第迨厯官常借借之名流在众口翘翘之选简于朕心是用升之谏寮寘为良史伫尔匪躬之节伸尔执简之能无俾得人专美前代
　　著作直馆制
　　勅兰台著作史阁清华苟非其人何以轻授以尔某防名俊造驰誉辈流试之临民善于为政専于好学敏于属辞吾东观有书可以资尔之防泳直馆之职足以荣尔之声光
　　二
　　勅麟台有著作之局晋则専掌注记唐则兼撰碑辞称是职名必择英茂以尔某敏于为学长扵属辞性禀贞方识亦通悟寘之秘阁足茂尔之声光阅我羣书更广尔之闻见无忝甄擢以孤恩荣
　　谏议大夫制
　　勅朝廷设谏诤之臣举箴规之职虽云慎选实在无遗何以忠谠在乎人而用舍由乎上或直言未当或敢谏不従徒为备员适谓虚器也以尔某素有文学颇厯官常効用以来声尘有得观其风度之淹雅赜其理行之贞方是用升于谏垣列为近侍六典谓事之大者廷诤事之小者上封尔无越思靖共斯职尔无养望或忝厥官伫闻謇谔之名称我清华之选
　　幕职州县官料钱勅
　　勅王者设官分职求才任能俾庶绩以允厘即黎元之受赐然责其防则丰其禄督其理则足其家朕自临御巳来十有四载或亲民之吏或佐幕之寮观其考课之间悉乃防平之绩苟不均其资俸何以絶其觊觎自来应幕职州县官料钱皆一分见钱二分折色今有司建议事贵酌中宜令今后中停支与见钱一半支与折色俾令稍足更励向公凡尔庶僚勉荷优渥


　　咸平集巻二十九
　　钦定四库全书
　　咸平集巻三十　　　　　　宋　田锡　撰考词
　　録事参军朱适
　　具衔朱某纠辖勤防监临办济检身守法精意奉公询于众人甚有清誉据考课令明于勘覆稽失无隠为句检之最一最以上有一善或无最而有二善为中上朱适明于勘覆稽失无隠之外有清慎明着之善考课宜为中上
　　泾县簿王中古
　　具衔王中古考课之令品第有常功即明言过亦具举示否臧之必信兾黜陟而可凭王中古既职簿书兼司冦盗阅其所理良亦能官获贼之功以劳可赏输铜之罚非已受賍依长定格宣省有殿罚者其考亦降一等今考宜书中下
　　太平令贾昭伟
　　具衔贾昭伟宰理太平绵厯二考版图阅户数及三年地赋所征总有二万国家恩信逮下凋弊渐苏而能莅事施劳在公无过考课品第格令分明善不妄加词尚摭实今考依书中上
　　太平簿张诵
　　具衔张诵披详考帐品教政能市肆无賖苛见其防也宣省无责罚知其寡过也擒获正贼表其有功也佐理一邑彰问三善饰辞难下恐乱否臧实行可称信若符玺依令与格考书中中
　　南陵令孙甚夷
　　具衔孙甚夷国家克复江南选择良吏委之宰字俾无凋残孙甚夷邑在南陵政称寛简版图计户流者旋归舆赋常程欠者有纳准长定格第二考且书常考宜曰中上
　　南陵簿杨光益
　　具衔杨光益佐理南陵谙详吏道郡中诸掾称举其名无何司防阙员俾之承乏观其所理勤恪防平召而与言谨密恭逊洎来书考再审厥官在任无旷遗莅事能干办初考获贼准格不许更书今考获贼依令得以称善据考课令四善二十七最中恪勤匪懈为一善职事修理供承强济为监掌之最一最以上有一善为中上品较诸邑课绩可称虽进考有文而定格难越俟至终考旌陟良才今依书为中中
　　宁国簿康震
　　具衔康震邑有万户阙令与尉能兼其职善守厥官有司称刑狱无寃考帐见宣省无罚频获盗贼良办征输考司凭品较之词直笔絶否臧之幸依按格令书曰中中
　　宣城令毋克温
　　具衔毋克温宣州六邑宣城居首阅其版籍仅二万户较其租赋盈十万数兵戈之后灾歉相仍凋瘵之余葺理非易毋克温植性寛简莅事防平既阙佐寮又兼捕盗考较在任自无疎遗品第其功依书中上
　　司法参军张珪
　　具衔张珪精详法书谙熟吏道勤防通悟而秉节无渝逊顺恭和而临事有防圣朝平复疆土擒灭奸雄吴之奥区宣为剧郡习俗未深于教化比年仍值于凶荒民贫盗生自掇刑网讼多事冗空黩政条张珪三载莅官庶事能理有司勘帐称狱无寃考状较能直词无愧据考课令推鞫得情处防平允为法官之最公平可称为一善有善有最书为中中
　　泾县簿王中古
　　具衔王中古莅官以来今满二考邑吏供帐府掾按辞课绩有无临莅臧否焕然斯在可得而书征督租征多及分数取责市肆称无賖苛仍获贼徒足为功课今依令格书为中中
　　旌徳簿刘徳元
　　具衔刘徳元详覆版图考阅帐状旌徳名邑令尉阙员能兼厥官无旷所理擒捕盗贼征督赋舆询防有司比较终考无宣省责罚无市肆賖苛临莅疲民庶防奉职按格考第书曰中中
　　録事参军朱适
　　具衔朱适宣城之郡古号名藩皇风近被于全吴遗俗尚疑于大信民鲜畏法狱不暇空矧以嵗征之征逾五十万月供之籍仅百余帐管库出纳储廪支收勾稽簿书主掌刑禁适莅厥职众称其防平任再周课考有令善最如一品第无私词何敢诬书为中上
　　南陵令孙甚夷
　　具衔孙甚夷自宰南陵已周三考常式备书于茂绩有司上请于直词湖乡地卑水潦继作吴中俗薄恩信未知加以农鲜服勤逃者大半赋有常限勅有倚征课第臧否帐状可覆询于掾吏援行格文事有可凭许书常考曰中上
　　南陵簿杨光益
　　具衔杨光益司冦改为司理圣朝新典也杨光益召自南陵权理院事将仅周嵗乃得替人有司具举其劳能常式请书其考第因阅所防之狱杖刑三百七十九徒罪三十五大辟五十六轻系逓罚总而计之凡七百余人吏称防平人无怨讟直笔旌显书曰中中
　　宁国簿康震
　　具衔康震宁国万户之邑征赋管仅十余万朝廷选吏难可其人震莅厥官令尉俱阙上兼宰字之政下总擒捕之司邑无流民人鲜为盗征敛云足征利弗亏众人恱寛裕之心诸邑推办集之地按考帐而下直笔固无矫焉考书中中合终考之格令也
　　司法参军张珪
　　具衔张珪国家长定格考课条件凡一十有六应州县吏员考满未替在任复经于周嵗有例许书于四考张珪掌用笔定刑之外兼权户掾仍主勾司钱糓簿书常勤较覆赋舆条限靡住举行户虽有逃税幸登数详条内灾沴之处许得常考六邑乃江湖之地频年罹水潦之灾考书中中亦合常式
　　宣城令毋克温
　　具衔毋克温在蜀乃公卿之后圣朝受擢用之恩渡江而南莅宣首邑性寛裕政简易在任满四载今书第四考夏征之赋及九分巳上灾伤水潦户逃二千四百按格令之常式详考课之旧条直笔无私书为中上
　　太平簿张诵
　　具衔张诵与贾昭伟共理太平之邑俱满三考司分双伸于考帐品量各见其官才户口存亡赋舆纳欠课绩次第臧否无殊书为中中循旧式也
　　太平令贾昭伟
　　具衔贾昭伟国家设考课之法官吏在任功过必书将以凭否臧而定黜陟也江南嵗多不稔农鲜服勤信卜筮而佞鬼神弃耕桑而従网罟是以民无土著家无积储太平在公邑之间土田瘠而物货薄灾伤之地常考可书今依仍第二考书为中上
　　泾县簿王中古
　　具衔王中古泾州独理考限三周常程赋租征敛有足全火盗贼擒捕无遗品第功劳直词无愧中中之考依格而书
　　附先君赠工部郎中墓碣
　　先君讳懿字伯达尝诲谕曰余世本京兆人因唐末乱离僖宗幸蜀尔祖徙家至于此锡披谱牒锡髙祖开曽祖易直祖诚皆髙尚不仕先君好术数聚书数千巻博施济众交亲有婚嫁之累而窭贫者悉为嫁娶焉捐馆之年无疾而终尝先防郷里别亲族大署于防事之南庑壁曰亡六月二十三日果于是日终焉蜀后主时陵州刺史赵庭让闻先君好古博施之名署摄本郡司马享年四十有八以丁已年六月二十三日终乃周显徳五年【蜀广政二十年也】冬十二月八日葬扵县西北归仁乡崇教里大茔也先君尝作夀坟既而筮之曰斯坟也吾不得而居之洎殁后果别卜宅兆而葬焉先夫人杨氏世以孝行称事舅姑以孝闻妇道母仪合于诗礼甲寅年十一月五日终享年四十三乙卯年春二月葬在先君坟西南五十步以龟筮叶従不宜行合祔之礼由是先君之葬同大茔而别封树锡兄弟三人兄继云锡名继冲后改曰锡弟继英姊一人适宋知让妹二人仲适鲜延夀季适杨懐贵俱以令淑闻云后更曰筠锡入闗拔解开封府寄应首荐御前就试太宗嗣位之三载嵗在戊寅九月二日一举登第释褐将作监丞厯著作郎左拾遗右补阙起居舍人知制诰兵部员外郎户部吏部郎中弟英在故乡守先人之旧庐锡弟兄相次云亡兄亡于郑弟终于蜀锡幼好读书慕扬雄相如为文先君曰观尔之性必光大吾门也当立身扬名勉副吾望乎尔也厯谏省拜章言事太宗以勅书奨谕曰勅田锡省所上书具悉汝贤路奋身谏垣就列防效循循之辈窃禄居官思齐谔谔之臣拜章言亊适符虚伫谅慰深衷朕顷以交趾封邮非时怙乱广南转运有状奏闻言其王师之众枉被贼臣所害念其曽未效贡岂可不为救焚爰命偏师往安彼俗固不贪其土地况寻罢其干戈且如京西闲田素来洼下就开池沼良有其由一则以安泊战船一则以澄渟水潦既益皇都之壮丽亦资士庶之遨游况其执役之流皆是下军之士固不曽差驱编户妨夺农功又如髠钳之刑前王所用若比之于劓刖谅有其等差且令防颈之徒得遂全身之路诚非酷法却大好生自览尔封章固亦轸余懐抱见令检寻制度别较重轻今后凡有见闻更在无辞献替或行或寝防自朕心尽节尽忠勿渝尔志其于嘉叹无废寐兴故兹奨谕想宜知悉洎太宗晏驾皇上嗣位太宗所赐勅书巳编于实録矣先君训谕之言俾立身扬名以光门族幸两朝遭遇圣主身既立而名已扬矣先君累赠工部郎中先夫人追封京兆县太君虑年祀寖逺乃撰表墓之碣立于先君夫人二坟之间呜呼霜露之感载懐怵惕风树之悲无所迨及思昼锦还乡而未遂涕泣西望因嘉州通判大理评事万简赴任托召妹夫杨懐贵与侄嗣宗同访求贞石以刻斯文时咸平五年嵗在壬寅冬十月十日嗣子朝请大夫尚书吏部郎中兼侍御史知杂事上柱国京兆县开国男食邑三百户赐紫金鱼袋锡撰述









　　咸平集巻三十
