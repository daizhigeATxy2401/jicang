　　钦定四库全书　　　　集部四
　　佩韦斋文集　　　　　　别集类三【宋】
　　提要
　　臣等谨按佩韦斋文集十六巻宋俞徳邻撰徳邻有佩韦斋辑闻已著录是集原本二十巻凡诗七巻杂文九卷末即辑闻四巻然考集首有皇庆壬子熊禾序称其平生诗文多不留藁其子庸裒集仅得诗文五百二十二首厘为一十六卷则集与辑闻本各为巻帙此本为后人所附缀今仍分着于录从其初也禾序又称紫阳方侯亦以文名尝序公集载其遗事如作传然且以能保晚节而心服之云云紫阳方侯即歙人方回宋末为睦州守以州降元元擢为总管者也此本佚去此序殆后人以徳邻髙节不减陶潜不欲以回序汚之故黜而刋削欤徳邻诗恬澹夷犹自然深逺在宋末诸人之中特为髙雅文亦简洁有清气体格皆在方回桐江集上盖文章一道闗乎学术性情诗品文品之髙下往往多随其人品此其一征矣乾隆四十一年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀









　　钦定四库全书　　　　　集部四
　　佩韦斋集目录　　　　　别集类三【宋】
　　巻一
　　古诗四十七首
　　巻二
　　古诗三十三首
　　巻三
　　古诗五十一首
　　巻四
　　律诗六十九首
　　巻五
　　律诗五十六首
　　巻六
　　律诗五十五首
　　巻七
　　絶句七十一首
　　巻八
　　赋二首
　　杂著十二首
　　巻九
　　记八首
　　巻十
　　序十一首
　　巻十一
　　序十首
　　巻十二
　　序四首
　　説五首
　　祭文三首
　　巻十三
　　表牋二十二首
　　状二首
　　巻十四
　　启十八首
　　巻十五
　　启十三首
　　巻十六
　　劄子二十二首
　　疏牓十首
　　巻十七
　　辑闻一
　　巻十八
　　辑闻二
　　巻十九
　　辑闻三
　　巻二十
　　辑闻四

　　佩韦斋辑闻序
　　余童丱读书粗能强记一二至闻先生长者绪言余论虽旷日累月犹在负剑辟咡时也今老矣神志衰耗前后遗忘间者追念旧闻十亡八九因窃自嘅炎暑重赫友朋絶不徃来藜牀北牖啽呓呻吟儿辈濡笔録之得数千言虽卑污庸俗可厌可鄙然疑疑信信实区盖之谈殆与玉巵亡当者异也先儒有笔记有漫録有燕语为书不一皆义出六经事兼百氏究帝王之则啓圣贤之蕴余之缪学杂举胪传风聴何能进于是不过从儿辈呫嗫而已虽然讵不胜于饱食终日无所用心而从事于博奕者乎序而藏之因命曰佩韦斋辑闻嗣有所得又将续书俞德邻原序




　　佩韦斋集原序
　　文者道之用也天地间惟道可以立国惟文可以经世儒者一身三纲五常之道所寄也而可以徒文哉唐宋以来文章大家数不为少矣其立言之卓然不可冺者惟韩栁欧苏最着栁固不敢望韩苏之于欧亦未易同日语过江少失真粹矣同甫正则一时擅名江左取节焉可也南北混一以文鸣世不过数家其间卓然能不悖名教有补伦纪者亦无几焉余于佩韦先生俞公文诗未尝不三复击节使人流涕太息不自巳也公平生文多不留稾令子庸裒集仅得文诗五百二十一首厘为一十六巻不逺贻书且述公遗命曰吾诗文散落朋友间多矣或搜辑成帙必求山林隐逸之士为之序引谨谢不敢当既不获命则作而言曰宋三百年以儒道治世以科举文章取士逮其亡也录死节之臣二十有三而文臣举三之二大抵繇科举其选而其表表者读四书通经博史多自洛建门庭中来风声气习渐涵演迤百余年间诗人文士情性之所发礼义之所止一言一咏犹足起人悠然深长思盖丰芑菁莪之泽逺矣呜呼文章何负于人国哉道理岂空虗无用之物哉读公之文考公之行益以信呜呼士大夫立身宇宙间时有险易位有大小而其抗志厉行亦有行止久速之不同尹当任夷当清箕当囚微当去孔明非肮脏元亮非沈冥要亦自靖自献各行其素而已达居事任固有迫于命义不容己者公举癸酉进士科犹在下位特以文学负世重望为当路罗致方其刼质军中爵禄在前刀镬在后公独不挠不慑从容恳欵以全其身一难也身愈退望愈高诸公贵人交剡无虚嵗公于此时卑则易流髙则易抗廼独处之有道得以优游余年终遂其志二难也饮酒诸篇酷似陶遣怀等作大类子美则其时实使之然公之诗闲雅冲澹中发扬蹈厉之意存焉其文则论辨闳深叙述详核忠厚恳恻之情蔼如也近律骈俪亦皆典则精致原其所尚体要则综渉纲常造次理道又不可与寻常诗人文士例论矣宇宙神交志同千里若共肝鬲道同千载若合符契况世之未久乎余亦癸酉进士盖亲歴而知之者也公之学以六经语孟为本虽史传百氏之书靡不该洽而必以此道为之指归论古今事得失人物臧否皆有所折衷辑闻四巻学自格物致知者诚不可不于此有考也紫阳方侯亦以文名与公交游最久尝序公集载其遗事如作传然且以能保晚节而心服之公之为人其所谓表里一致终始一节者与语曰有徳者必有言又曰嵗寒然后知松栢之后凋也先生其有之皇庆元年壬子四月既望建安熊禾序





　　钦定四库全书
　　佩韦斋集巻一　　　　　宋　俞徳邻　撰古诗
　　古意五首
　　迢迢长安道古堠双复只游子辞家去去去何所适素商昔转朱羲今由白悠悠世路囏江湖虎豹宅杨朱泣途穷鲁叟悲麟获愿言弛负担归与慰岑寂
　　亹亹天上云滔滔海中波时哉不与我况复未息戈浮氛冒曽岭君去将如何君吟行路难妾思扊扅歌积忧傥心痗采蕨南山阿
　　悠悠君何之防防妾影只萧萧两鬓丝寒衣不堪织纵使堪织衣练能成几尺西暗雨鸣孤灯耿复灭君心如妾心妾心匪木石
　　皎皎天上月辉光烛蓬门蓬门亦何有古镜堂上悬妾心如古镜磨尽明不昬君心镜上尘磨去不复存猗嗟贱妾心与君难具论
　　忆妾初嫁时感君涂蔇茨嫁君未三载君行河北陲长庚耿天际饭粟羮伏雌君云去不逺五月当来归闻君往从军裘马事轻肥蓬蒿没深巷风露凄妾衣夫君岂不念将由道路逶道路或孔迩妾忧宁不知
　　吴郡斋遣怀
　　斋居苦无悰散屧步芳圃花栁度暖风莓苔滋宿雨叠嶂隐檐牙幽禽哢林莽池光盈蔽亏日气石吞吐回眺觌层城狂歌隘天宇倐欢景已流俄思愁复聚楚奏钟仪悲越吟庄舄苦人情异穷达上思今古信美非吾乡归心属兰杜
　　龚圣宇号翠岩晚嵗更号岩翁为赋
　　春风桃李顔嵗寒松栢心达人歩大方静爱无弦琴无弦岂堪听弦外多遗音世涂甚风水对面商与参孤芳忌羣处散材辞众侵霜降水归源日旭星就隂浮华剥落尽古道谁复今吾家鴈山下翠巘髙千岑清秋灏气塞万里纎埃沈安得与君去结架聆清吟
　　闲居遣怀三首
　　莓墙防薜萝中有一亩宅花竹分四时野鸟鸣格磔浩歌引清觞防风岸低帻百骸任舒伸一笑天地窄剥啄谁叩门门外有佳客
　　坐中有佳客尊中有美酒酒美客更佳一醉亡何有醉余送客去新月挂疎栁明日欲重来已戒应门走客至固自佳客去亦不恶起舞弄清影明月劝孤酌一杯复一杯轻飔动修薄扰扰百年间谁能得此乐酒醒日射推见梅落
　　闻角
　　角声呜咽梅花老逺客夜长风草草起倾冻酒浇愁胷愁思转多杯恨小人生石火斯须期月转楼西角又吹咍台一枕华胥梦明日看山笏拄頥
　　遣兴十首呈孟兵部使君
　　来日悲苦短頺龄恨将侵西山产灵药暇日聊与寻防荟蔚嵼狐走髙岑洪厓去不返羡门杳无音竚立长太息谁哉知我心
　　雉鸣朝求雌木坏疾无枝仁心秉君子小弁怨何矶在昔共世子待烹慰骊姬亦有鲁闵氏朔风衣单衣二贤岂不怨仁义固良知夐夐彼投跂跂奔鹿斯道死尚或墐况乃天性为
　　豕交食弗爱兽畜爱弗敬烈士死一言利禄安足竞陛防觐防波井蛙败人兴不见古公子亲御侯生乘鸡鸣食孟门指鹿相秦室所以有志士林樊屏辙迹得时贵行道枉寻岂尺直无为赵孟间笑此陈蔡厄翛翛琼田鹤髙歩何颀颀霜毛映寒月丹顶含晴晖胡不乘轩车俛啄前谿为谿水清且沦白石亦粼粼虽无鱼虾味且免鸡鹜嗔
　　赵子有古心眡世澹如寄青编对朝夕黄花当姬侍海上逐臭人纷纷笑厓异焉知四五间政在薛公辈俗子尘满襟门外纷偪塞防龚诗中英髙卧翠岩侧风云入古砚乌乌窥冻壁似闻中馈虚桑麻欠机织母氏圣且善门闾望朝夕择妇要得人在徳不在色
　　夘金我防友胷次如阮嵇灌园西郊外竹径风烟迷我宅今易至政拟寻幽栖卜邻傥有分当在西枝西我昔爱君直蚤慧机云比一别复几时使我费怀企梦中往相寻宛在水中沚水中多鳬鹥水边鸣鸠飞天雨逐妇去天晴呼妇归鳬鹥政自乐鸠妇吁可悲
　　逄防学羿射杀羿射始神羿兮信有罪防哉真忍人世涂昬若漆对靣越与秦眼中今歴歴欲语愁余嗔
　　石门洞
　　衙衙双石撑青空涧鸣瀑吼惊鱼龙维舟支笻歩山径山黒鬼笑猿啼风云巢雪屋数羽士玉函寳笈繙晨钟天寒木落山露骨日月隐隐行空蒙九衢黄埃没马腹一家歌笑百家哭虽然是山猛虎多犹胜人间赋蛇毒
　　灵乌
　　灵乌太多知庭树久栖寄主人闵乌灵遗食寓仁意乌亦感主防哑哑动鸣喙心知主厌闻兾主早自计大忠易为戮至灵乃凶类折翅防有期巻舌良自愧终当为主鸣谁与喂羮胾
　　赠成雷师
　　妖氛塞乾坤乘罅毒黔首膏肓不可鍼灵文泄枢斗雷师烂柯僊造化黙授受捕蛟笞鬼神宛似弥明叟雷霆指顾间云雨翻覆手携诗走江湖万里屈伸肘平生刘伯龙贻笑今已久谁能烦律令三揖费蕉栁嗟嗟世涂艰魑魅白昼吼蓝色杂曼肤睒眒妍丑我欲扫除之荒郊乏荆帚何当袭师术轰霆震枯朽坐使四海清物物跻仁寿
　　寿沿江黄制置七首咸淳壬申作阅故书偶见之追感昔日賔閤陪从之旧不忍删去凄然恨名节之难保而叹时偶之难遇也
　　商岩赉良弼周岳生甫申一贤闗世运六合归吾仁英英丹霞翁异代独儗伦骑驎下帝所防钺清塞尘塞尘行且清器农不器兵廊庙端绂冕水永扶休明
　　层城防六朝长江万里紫盖照东南屏蔽独此恃连营歩骑屯列遂刍粮峙镇抚兹匪轻倚毗良有以愿言防殊勲千嵗光竹史
　　军中用范老幕下罗欧阳玉人不受絷白驹犹在塲乃知古君子致泰由包荒山深草木萃海阔珍怪藏周公昔吐哺鸣鳯纷髙冈
　　越流饮醇酎街亭正军律劝惩妙防机今古轨辙一韩昭戒梦言荀攸贵深宻此事难语人端居幸时绎父母斯民寄斯心斯民心仁哉彼君子天地融一襟得情贵勿喜顾畏如弗任神明次公政所至留棠隂宁使民觌徳兹言良足钦
　　五龙阅古今顔貌俨童孺亦有赤松子驾鸿凌紫雾静心遗纷华定力养冲素因知龟鹤年非以服食防公身天地身出处系王度愿言保千龄持用答三顾
　　走也晚闻道曳裾登师门师门级数仭冠佩何訚訚拂拭长光价吹嘘怜苦辛永言一饭报睠然清渭濵燕飞认巢稳马瘦思草春何当入钧播坱圠知无垠
　　题刘同知所藏春山访隐图
　　环洲玲珑径深窈巉岩翠壁摩苍颢幽人结屋倚隂厓云木烟萝互萦绕维舟散屧欲徃从山深树宻无行踪徘徊谿桥自叹息安得山下如云龙古云大隐隐朝市朝市亦有居巢子胡然见靣不见心咫尺涓涓隔春水
　　赠雷岩赵相士
　　雷填填雨防防千岩万壑白昼暝真人宴坐神不惊一瞬百怪无留形风休电止天防净顶笠执包谈性命龙铅虎汞世莫知更説荣枯动人听壶子久不作季咸亦已矣杜徳衡气无二机靡靡波流宁底止矧伊浮世上旋转如飞蓬死生梦蝶成蝶梦祸福得马失马翁羊裘垂钓或谏议不龟手药忽取封相形相不尽相心心莫穷雷岩雷岩不如归卧岩之下吾亦柴桑税吾驾明月投人戒暗投美玉匵藏须待价
　　题补蹠翁图
　　圣月无盈亏刼烬冇新故嗟嗟补蹠翁乃复不早悟为王虽云乐万几实心蠧世尊愍众生引手六度以我智慧灯照彼入正路令人淤泥中识此清净土我本有发僧静叅无二句拊图对青山了然见心素从兹谢笔墨白云共朝暮剥啄谁扣门法喜慎勿语
　　为马受益题韩滉画子母牛图
　　老犍耕余饱枯防呼牸引犊縁敧厓犊儿母怀不父怀母子僔沓形离牧童生来识牛意倦抛台笠曲肱睡尔牛不寝亦不讹我亦无梦游南柯归来短衣不掩骭却笑漫漫歌夜半
　　甲戌游盱江六月二十一日发武林
　　威弧惨无光城乌啄大屋淮云苍莽间千载几荼毒忧心甫殷殷又复正阳筑正阳亦何许地接英与六传闻夜防兵文书下机速挥汗起负戈部伍竞驰逐平明驱出城令严秋气肃岂不实苦辛主忧固臣辱前年戍襄樊去年戍郢复白骨秋野横青燐隂房煜生还偶然尔忍怨征行促所悲世路艰无罪罹杀戮潢池弄盗兵緑林仇饷肉茫茫畿甸间风尘涴人目圣明抚遐荒先事清辇毂干戈动邦内岂计颛臾蹙扶颠要得人拨乱如转烛秋山翡翠青秋水蒲桃緑去去取封侯勿羡牧羊仆
　　甲戌秋过了头岩有感
　　昔年北兵浒黄渡官军一万了岩驻岩前十里无人烟焉知今日重生聚老翁殷勤指长孙生时开庆方改元今年裹头明年娶感荷太平天子恩传闻鼎湖龙又逝空余弓剑留人世天上唯多三数公社稷苍生谁早计老翁忧时色枯槁羸卧岩前分犊草京师来徃千万人欲问明时知者少嗣皇继圣生神灵西陲何事犹征兵襄樊未复郢乂急正阳新筑淮又平吾侪红额今有几青袍白马纷纷是岩前鬼燐隂雨青老翁説着心胆惊愿君努力扶休明翁也菁羮橡饭安余生
　　甲戌六月十四日月食过半七月十四日抵广信月岩有感而作
　　昔闻月岩岩上月无今无古无圆缺天无二日月有二此岂鬼剔神剜出我从前月客帝京月明忽苦虾蟇精尔时见天防事发誓取妖蟇膏寸铁不知岩月当此时上睹月食悲不悲我行过此三叹息此月不食彼月食再拜山灵问川后妖蟇到底受磔否
　　仙人岩即事
　　夕阳隔溪明薜萝数峯谿畔青嵳峩层层彷佛相荡摩谿流汹涌通银河金支翠旗飐山阿风传雾乐锵銮龢云封岩窦生灵禾仙灵脱久留僊槎奕枰丹灶斵月柯洼尊土缶石臼磨苔剜藓刻千嵗过防以鬼物烦防诃谿南谿北防罔多鯶鳣鲔鲂蛟鼋鼍雷声吭嗑涷雨仙笻九节扶下坡红妆半醉谁娇娥容顔二八细马防下马避雨吴歈歌兰麝馥郁飘绮罗灵箫学道蠲烦疴湘浦解佩声瑳瑳双成饮罢鸣云龢蓝桥一醉朱顔扶桑旸谷同碧涡书寳文传岂譌浮生百嵗如飞梭当欢不欢柰老何
　　为孟希圣题孛落鹌鹑画扇
　　下车式怒蛙为爱蛙有气秋风化为鹑廼复有鬬志丛丛槲叶边身睨而视虽非纪渻鸡宛类浮图鸷因知气苟存百变终不惴斯人倘若斯似可敌王忾云胡万夫待甘受巾帼遗鹑兮尔固防或者宁不愧
　　吴江夜泊
　　扁舟何之汹汹吴江水走马见新堤垂虹失旧址战艘列旌旗随风纷旖旎须臾暝色至悲笳数声起椎髻黄须儿臂枪挟弧矢篙夫趣登舟掩蓬不敢视但闻深夜中刁斗鸣不巳及明问前途山长川弥弥我生苦漂零十载行万里焉知及兹晨忧伤泪如洗
　　过钓台
　　行色苦迢递人烟凄凉泊舟值严濑濯缨感沧浪赤符防龙鬬白水瞻鳯翔淳风协徳落星隐寒芒桑溟忽变易草木犹芬芳嗟予遘迍蹇垂老悲兴亡溪湍兀小艇岚气昏战场安得钓台钓尚友狂奴狂
　　兰溪叟
　　戎戎溪市暗翳翳山云昏惊雷越冻雨顷刻如翻盆潦涨蛟蜃作厓裂魑魅奔游子亦怳舍櫂投孤村及明浮霁色歩入兰江门烈风煽刼火百室一二存忽逢病羸叟呻吟行路难问之苦何疾满体催租瘢千村尽荆杞何以输王官嗟我择术闇半生误儒冠济世虽冇志老去徒悲酸对此重恻怛凛凛毛生寒
　　龙门岭
　　沮洳栈道湿惨澹旌竿暮经行此山中髣髴龙门句借问山何名亦以龙门故祝融鞭火虬正昼纷驰骛乾坤一洪鑪何适非窘歩况兹履嵌岑豺狼隘前路及暮云气阴霈然洒甘霔廼知天地仁不待苍生诉
　　丽阳祠
　　峭壁出防笼澄溪深漭潒碧瓦映朱扉雕甍灿金榜巫觋纷后先苾芬盛肸蠁云此丽阳祠桂籍夙所掌当时逢掖士祈禬何穰穰歘然梦寐通其应防影响我学非时须青紫絶妄想及兹值艰虞乾坤倦揺荡山行愁虎狼川游畏防罔故乡隔三秋烟尘极坱莽神兮罔时怨诃防迄来徃中夜若有闻缥隘云防及明泛逆溪祥飚送双桨
　　前哀哉行
　　妾家淛水东一门十朱轮男多止一女钟爱归妾身七嵗诵经史十嵗学补纫十五事机杼二十供藻苹不忍嫁张掖爱我归宁频去年边事起处处惊为燐尽室遯空谷雷雨弥半旬狐兔伴我食虎狼为我隣羣盗政猖獗白昼昬埃尘惊忧转成疾抱痛不敢伸传闻官军至草木生欢欣岂料反纵暴舞戈猎生人仓皇不得避驱斥行海濵避寇寇幸免依人人不仁哀哉有如此妾生何不辰
　　后哀哉行
　　前年强寇至仓忙避空谷我里数百家及归半鱼肉去年南军来讵意行杀戮纵暴与寇等十家九家哭今年迎北军膜拜巻两足死者归途泥存者依草木惊魂苦未定乃复遭驱逐凄凄防市间寒月照逃屋乾坤等覆持圣明均煦育而我天降凶伊谁怨荼毒哀哉勿重陈回首诉力牧










　　佩韦斋集巻一
　　钦定四库全书
　　佩韦斋集巻二　　　　　宋　俞徳邻　撰古诗
　　秋夜杂兴三首
　　客舍坐不寐隐隐闻秋碪清露月中下凉飔开我襟明河斜欲落斗柄横嵚崟寒螀亦何事彻夜长悲吟起坐万感集松泉响天琴海濶濶有涯山髙髙有岑客怀浩无极及此秋夜深
　　凉风起秋夜露冷梧叶飞棘林照熠燿促织无停机前有孤鵩鸣哺声譩譩援琴鼔清商哀怨凝金徽伯牙久不作至音知者稀徒令世俗耳増此儿女悲弃置复弃置明月斜侵帷
　　明月何皎皎疏光入城闉永怀辽鹤去及归无故人故人亦何许徃事不忍陈龙逝鼎河寂麟伤周道湮桑溟变俄顷干戈徧穹垠眼中万年少谈笑乘朱轮王侯与卿士零落随埃尘兴亡固冇数贵贱亦有因狐裘冬则御桃笙夏乃珍万事每如此毋为徒苦辛
　　常州天庆观画龙二世传仙笔一防睛乗雷电飞去一经兵火亦不复存
　　毘陵天庆宫中壁夭趫双龙势千尺鬐圆尾壮角浪平目深鼻豁鳞纎宻一龙防睛巳飞去电掣金虵雷破柱一龙旧壁尚蜿蜒朝昏恍惚腾云雾黒风动地刼火燔鬼神糜烂龙崩奔苍生百万化鱼肉盆池觱沸骸陵屯灵物去留应有数戞铜吹竹谁韶頀防归罨画吸清谿一雨八荒均布濩
　　独孤桧
　　烈帝祠中独孤桧郁郁亭亭一车盖根盘九地蛰蛟螭干耸层霄浮霮防朔风赑屭尘昼昏炎炎譌火连空燔一虵腾骧赤帝子将军舌腭空惊灰天愁地泣鬼神怒元绪老桑哀莫诉斧斤侵寻嵗月枯寂寞半心承雨露
　　春怨
　　垂杨带雨烟沈沈绮翠幕清昼阴琵琶拨尽谁知音一声望帝春事深
　　鹁鸪词
　　鹁鸪鹁鸪尔拙无伍朝飞何从来暮宿何处所饮啄不自营日日呱呱呌春雨沙塲鬼哭天沈阴泽国防魈夜相语一声两声云冥冥三声四声水建瓴十声百声大雨车轴下千声万声江翻海涨鼇宫倾羲和推车不敢出鲛人畏湿绡机停淤泥三尺百贾卧十家一二炊烟青鹁鸪鹁鸪唤雨又不已教尔闭觜不闭觜再拜拜天公笺词小心风雨师屏翳云师走丰隆鹁鸪尔何物盗天之柄裒顽凶天晴呼妇雨逐妇寄巢生子随西东愿天敕后羿挟矢操强弓射逐九州外勿使孳尾添雌雄天闗九重暗氛雾鹁鸪飞来复飞去黔黎生鱼头鹁鸪犹自鸣不休重为吿曰鹁鸪鹁鸪尔形甚尔声孔悲尔鸣不止尔心何为忆昔黄帝作鳯凰巢阿阁此时无尔鸣五风十雨天下乐又闻有虞氏韶成鳯凰至此时无尔鸣风雨弗迷天下治尔今虽彊顔不如阖口归深山山深树宻百鸟闲落花流水声潺潺秋分春分任尔化何用对雨鸣间闗尔今不肯去吾亦能尔恕长安挟弹多少年劝尔藏头莫相遇
　　送丹山林秀才
　　燕台筑黄金致士合隗始子留既朞月及归乃白士岂伊赋万言不直一杯水提播古锦囊尚诧骊珠比得非坐诗穷顦顇至于此丈夫贵出世卿相偶然尔昼锦岂必荣韦布何足耻伪游淮阴防绐载晁错死所以贤达人咄咄从黄绮丹山有源泉清可以洗耳丹山有竒石坚可以砺齿去去勿咨嗟时止固应止
　　次韵陈静佳治中九日见寄
　　凉飚涤残暑霁宇蔼清气悠然采黄华谁望白衣至江州老使君怀人寤不寐清尊逺送将惊呼候门稚一醉得我生五斗宁复计衰荣本无期出处各有意醒者彼自醒醉者彼自醉醒醉更相嗤死生同一寄嗟嗟戏马台千古夸胜地谁知柴桑翁醉醒有真味
　　题寒江听雨图
　　江风云鸿江雨湿烟树扁舟出波涛悠然于此住掩蓬卧看书不受蛟龙怖焉知临流人扰扰需翁渡聂道录和王寅甫外郎雪诗因次韵仍依白战体
　　黒螭驾趋冥来朔风卷地飞尘埃江南澶漫数十羣大半化作昆明灰穷阴用壮势猎猎田父吓吓何时哉龙公行雪亦诧事缥缈落屑随飚回八荒炫晃尽一色羽卫隔逺空黄台闭门穷巷独僵卧饿死巳分如墨胎哗哗传诵汝颍句冻口久合逈然开当年白战禁体物练絮玉月银梨梅醉翁仙去不可作欲追胜赏谁传杯荒丘防垤陷猊虎老树封莓苔风尘澒洞诗事废巨笔把梨无雄材嗟予客路三千里梦寐无复斑衣莱何当賔日照旸谷苏息困约无防菑防趋賔馆贺元献不敢合閙骚樽罍
　　望夫石
　　朝望夫暮望夫望夫夫不至江树烟糢糊一朝化为石谁知望夫苦独有坚贞心千古复万古
　　三五七言诗
　　守钱虏抱官囚铜山富埓国金印班彻侯宛其死矣人入室不义而富嘻云浮
　　次韵陈彦实游罗汉寺
　　林泉近城市而无城市人携壶散游屧心境同一春何必事幽讨辞家入西秦西秦苦迢递劳我金闺身不如逺公社醉倒人不嗔百年电明灭万事蠖屈伸所以古达士死葬陶者邻或者为瓮盎尚得日饮醇岂比夷与齐忍饥以求仁吾生幸未化有酒勿厌频一杯复一杯浩歌落梁尘但问客醉醒不问疎与亲君防北邙墓松栢多为薪
　　陈登夫再和用韵奉答共説江南社禅
　　煌煌光明宫中有西方人当年备何道辛苦十逾春道成就空灭姬周遽嬴秦空冷万亿刼稽首金色身我无忍辱行独立招众嗔常愿习浄业趺坐脚不伸向来宿木下亦颇镜梵邻傲睨逺公社况冥栗里醇终然守陋巷尚及顔生仁岂伊石头路行行欠频频百年三万日奄忽如飚尘痴人昧非相念念生疎亲何当见佛影国清甘爨薪
　　次韵陈登父风雨枕上书怀
　　雾气黯层峯雨声諠万瓦蘧然梦华胥兹寐殆非假寐久失晨兴喔喔邻鸡鸣鸡鸣鸡自鸣我本忘吾形忘形岂徇物况乃真坦率人生寿百年能得几日月日月去堂堂河流逝活活觉悟不早计筒恐难脱
　　舟行
　　扁舟夹港下漕渠溢春水水边两翁仲阅人亦多矣其中郁佳城寂寞向千祀冈峦失故态草木罹新燬缅想窀穸初呜笳泛清汜送车数千两夹道陈簠簋嵗月迅不留嗟嗟遽如此因知人间世变化倐忽耳金箱贮茂陵籧篨弃石子贵贱虽不侔腐坏畧相似踟蹰复踟蹰防庄信达士
　　题郭元徳所藏龚圣予瘦马图
　　吾闻神骏之肋十有五雄姿矫矫腾龙虎四蹄踣铁尾梢风藐视昆仑薄圃何时歴块误一蹶弃置荒林翳榛莽思昔先朝十二闲駓骃骐骆充其间此马当时最倜傥流沙万里来函闗祗今沦落归人世何人保养思终惠防龚前身李伯时殷勤染翰怜权竒崚嶒瘦骨见者叹度越驽骀犹万万天上房星久已空此图此马俱难逢主人爱图如爱马收拾环文为模写我知防龚欲画时天地黯黪风烟悲离离禾黍今如此谁识羸骖真騄駬明年野外春草平瑶池八骏还争鸣此时更倩防龚笔一扫籋云龙八尺
　　京口遣怀呈张彦明刘伯宣郎中并诸友一百韵
　　坏云覆紫防疾风卷黄屋生灵半涂炭社稷竟倾覆借问谁厉阶往事具可复穆陵握干符丁揆覆鼎餗北兵渡浒黄沔鄂盛諠讟涟海荡为墟交广骇干腹兀然天柱摇凛甚国脉蹙明诏起臣潜扶颠秉钧轴将帅一奋呼江汉奏清肃维时望公闾髙誉儗方叔遄归持相印景定实初卜百寮迎近郊至尊畧边幅防勲告庙庭陈乐备敔祝煌煌福华编传者笔为秃焉知事夸毗欲揜天下目得政曽几何故老尽斥逐哀哀杞天崩度皇继歴服定防比周召卜世过郏鄏万防委岩廊十年卧林麓金屋贮娉婷羽觞醉醽醁伍符日空虚郿邬富储蓄纷纷轻薄徒睒眒市自鬻荃蕙化为茅龟玉毁于椟怡然谈笑间祸机巳潜伏恭惟防冲人天步冞踖踧一朝襄樊破杀气薄川谷折冲亦何为筹边置机速拊御既失宜奔溃更相属含垢防逆俦况望诛马谡沙武倐飞渡长江俨平陆连横万艨艟悠悠自回舳老夏亦遁逃竟学龟藏六败证剧膏肓抟手但颦蹙仓黄出视师氛埃昧前纛总统付虎臣窃倚晋郤縠下洲师前锋未战兵已衂溃卒争倒戈降将羣袒肉单骑窜维扬走险甚奔鹿触热赴清漳就死何觳觫蹇予客朱方沈忧发曲局谁传田宜中厦仆支一木奈何张苏刘猜忌不相睦所过皆欲攘兹事岂颇牧借箸资腐庸授钺逮厮仆焦门集战舰乾坤一掷足水陆迷畏途师丧国逾辱区区拒毘陵曽不事版筑驱民入罟擭骈首遭屠戮至今用钺地天阴闻鬼哭苏秀暨湖杭死生犹转烛行成漫旁午公等真碌碌独松守张濡皃戏鬭蛮触信使鬼成禽贾祸几覆族三宫泣草莱万姓呼防麴疑丞诣髙亭献玺愿臣属黼扆释冕旒羽衞撤弓韣广益亟南奔穷荒寻帝儵防然太母身垂老歌黄鹄彼哉宁馨皃乘罅叨爵禄屈膝同所归伊谁念王蠋江湖数十郡李赵差可録元恶迷是似万世有余恧庭芝困广陵储亡二年粟力战尚可支而乃事蜗缩乙亥仲夏交此向发一镞死伤近七千从此辍推毂浮海未桴及委身饲虵蝮姜亦就葅醢淮城危破竹故国莽丘墟彼黍何稢稢翠华焉之扶桑睇日浴魂断曲江春新蒲为谁緑骑鲸事已非葬鱼势转促南纪讫朱厓一战絶遗躅旋闻俘文相系颈系燕狱又闻陆元枢抗节死弥笃二公风尘中耿介受命独板荡见忠臣百身竟难赎恭惟五季间永昌应符箓一举平泽潞最后收庸蜀文子继文孙三才归促育中更靖康祸流血洒川渎光尧躬再造艰苦芜萎粥淳煕受内禅徳盛仁亦熟宁理度丕承膏泽多渗漉内无襃妲患外絶安史黩戚畹及阉寺屏气但踡局向非彼权臣玉食擅威福如何磐石固转移仅一蹴凄凉数载间王侯乏半菽九庙翳蒿藜丘陵游豕豰向来阛阓地雨露滋苜蓿老我亦何为穷途困羁束愁伤觉衰曳垢腻忘颒沐蛰迹笑桓鲵窃食愧饥骛安得董狐辈直笔濡简牍诛奸録忠荩上与麟经续海宇今一家贡赋均四隩化日满穷阎淳风变頺俗余生幸未化刀剑易牛犊聊种邵平且植渊明菊
　　宿高邮露筋祠
　　午发淮子口晚泊露筋北舟人指灵祠欲语輙叹息伊昔避乱初女郎实英特行行侍立嫂日暮云气黒嫂兮宿邻庄我宁止路侧我生虽不辰身秉贵弗防草深聚蚊虫中夜纷鼔翼吮血噆人肤其毒甚沙女郎不肯顾筋露身亦踣至今是邦人庙貌严血食惜哉嵗月深姓氏不可识维士有百行维女独四徳贞洁一以亏姬姜徒国色所以古妇人送迎不逾阈嗟嗟露筋事可为百姓则胡然世俗人所重在倾国
　　次韵答王国华
　　甚矣吾衰矣怀哉予归哉雀蜃不能化何用充海淮王郎东鲁秀玉质离氛埃青丝络白马啸吟浮玉隈余子録録耳谁敢相朋侪一朝欵柴户严若闻子来又疑防縠士汗漫期九垓嗟我晚闻道可人常永怀乱后苦契濶襟抱无由开常生越鸟志自腼庄栎材感子慰离索驾言且勿催人生驹过隙发白不再孩鸡鸣舜为善犬放轲所哀大字乃其闰末俗供驩咍朂哉圣贤事充此天降才赠言愧斐率过此谁能裁
　　赠朐山孙画师
　　少年酷爱山移家入山住朅来防市中尘土涴巾屦有时拟山游大笑出门去二毛飒垂领乃乏济胜具归来笏拄頥意欲凌风翥朐山有佳人以我爱山故九曲武夷溪移将置缣素禽鸟纷飞翔烟云莽回互林深虎豹藏石怪龙虵骛对此竟忘疲兴与精灵聚相当槃礴羸下笔有神助不然方丈间那有许竒趣安得绡千疋烦君画瑶圃
　　双清堂诗为石民瞻赋
　　黄尘没马腹洪涛喷蠲首是身如转蓬随风任飞走归来丘壑中髙袖拄笏手牀头一束书壁下一壶酒暴背对青山杖藜从白叟乃知羲皇上何尝离北牖民瞻实可人青嵗纡墨绶一朝拂衣去归种彭泽栁萧然林下意今无古或有富贵等浮云斯须变苍狗终南政自佳不作捷径不仁者赠以言立名要不朽
　　山阳客中杂言四首
　　三载行万里劳生真转蓬转蓬去日逺何时归本丛万古一生死趋竞徒忽忽况复遭丧乱天地多秋风退无鹿门隠进乏麟阁功一嵗复一嵗倐忽成衰翁嵇康殊寡识陶潜真固穷萧然北下瓶粟从屡空
　　秋帆泊淮浦小山条春风春风到花栁青青间深红散屧慰寂寞道与征夫逢为言丧乱后十室八九空村墟暗荆杞渚泽哀飞鸿奈何数下令科敛纷错重语已仰天叹泣涕霑其胸呜呼天地徳防小无不容贵人岂不仁视汝如蒿蓬防闻贤刺史抚汝如汉龚征夫甫收泣悍吏来自东
　　衰年逢世变人事如虮虱忧端常澒洞头垢不暇栉樯乌终嵗飞况复无宁日方春暂返櫂浃辰卧蓬荜天风倐吹衣轻易复一出旅巢乏安枝如意十不一七十能几何日月过箭疾夜深不成眠吟虫助唧唧
　　淮城酒味薄酸澁如败虀一千沾一斗聊欲舒惨凄壶倾不能醉羇思终转迷因思古达士山林卜幽栖暴背坐扪虱防云间杖藜理乱耳不闻其乐无端倪纷纷彼俗子谄笑劳夏畦安知万世下清风想夷齐
　　以竹院逢僧为韵集杜工部句赠鹤林老别流禅师四首
　　卜居期静处采药山北谷鹤下云汀近迳转山田熟回首望松筠登危聚麋鹿兴深终不渝日暮倚修竹松门耿踈影天黒闭春院长风中怒号白日递隐见惠逺徳过人秀发吾所羡晤语契深心风牀展书巻道林才不世离别重相逢防面慰我久观身向酒慵寂寥人散后结搆重来重况乃清气爽娟娟林表峯浮生如过隙世故莽相仍畧税林下鞅逺访云端僧愿闻第一义将衰栖大乘清谈有滋味小子得无承
　　题王谢燕游图为杨少监作
　　牺牛石马出寳图百年江左一夷吾西风不受元规汚八銮指日还旧都天时人事重呜呼翠幢金节聊燕娱堂堂玉立森防须犹似拱揖称兰阇公乎公乎真丈夫
　　右王茂
　　夕阳亭中语未已一合乾坤匝疮痏苍生望公公不起携妓东山玩山水神州陆沈宁不耻正頼丝竹陶写耳淮肥风鹤繇宻指固应孩视桓元子吁嗟公乎真杰士
　　右谢安石










　　佩韦斋集巻二
　　钦定四库全书
　　佩韦斋集巻三　　　　　宋　俞徳邻　撰古诗
　　暇日饮酒輙用靖节先生韵积二十首
　　世路日已迫吾行将安之醉乡无畔岸俗似太古时一防昔愿受或者当在兹在兹竟卜筑何为复狐疑但得酒杯在无螯还可持
　　鼔力战牧野采薇饿西山出处各有意喋喋俱空言不如得美酒一醉终余年贤愚死则巳死去知谁传嗜酒有何好酒酣见真情忍断杯中物而留身后名名誉外物尔醉乃得此生神完气不慑坠车终莫惊何必事轻举崆峒师广成
　　饵香鱼深逝弋纂鸿高飞商皓虽寂寞幸免阬焚悲云何客卿辈逐去还依依一朝叹黄犬骨肉弃所归贵盛能有几转盼倐已衰衰荣苟如此得酒无相违
　　山林厌岑寂城市嗟庳諠醉乡有佳趣其地幽且偏清商叩前林白云依逺山渔樵二三子朝暮相往还举酒坐争席亦复多至言
　　毁以是为非誉以非为是是非自有真不在誉与毁誉尧复毁桀两忘固佳耳不见缯布纹眼醉成绮三闾爱秋菊浥露餐落英独醒鄙众醉乃觉非人情楚亡如厦仆一木那支倾离骚固愤切聒聒如蛬鸣餔糟何必恶一醉观我生
　　霜松无悴色春花有余姿勿以春花妍弃彼霜松枝悠悠风尘中始见达士竒公田可种秫弦歌聊尔为意倦即归去五斗何能羁
　　凉飚起木末尊酒聊独开开尊念故友亦复伤我怀翻然蹈东海甘与时世乖岂比为佞者日夕常栖栖如何事与迹零落归涂泥诛奸无董狐志怪空齐谐安知万世下善恶无谬迷不如日饮酒勿使肠九回
　　轻风飏高帜揺揺城西隅杖藜沽一醉雨霁泥满涂欲借东家驴泥滑不敢驱归来取败榼怅然沥其余一醉不易得醉乡真可居
　　昔为饥所驱束书涉逺道俯仰四九年少壮忽已老引杯沃衰年杯尽顔复槁人生如电露安得长美好所以彼至人达生以为寳形全精不亏高蹈八极表
　　醉中忘世事犹有酒醒时未醒輙复醉乃得与世辞伯伦颂酒徳佳趣端在兹亡何礼法士闻风独迟疑浊酒聊可持渊明不吾欺去去勿复道有酒吾中之
　　百年三万日已入桑榆境沈醉复几时而令终日醒爰丝饮亡何此事要心领有锥姑处囊无用求脱颖雾豹亦何辜伤生在文炳
　　渊明昔闲居偶尔白衣至开尊得美酒忽焉遂复醉醉语聊自娱辞多失诠次安知后千年乃为世所贵诗虽有余音酒亦有真味
　　凄凉山径中中有一亩宅庭多鸟雀喧巷絶车马迹卧病与世疎俯仰余半百何以消我忧美酒浮大白独欠高阳徒临风増惋惜
　　昔我事决科穷年抱六经桑溟忽巳变栖栖竟无成归来请学稼平贾充过更徽弦挂空壁袯襫留前庭中夜耿不寐惟有寒螀鸣不頼一尊酒何以纾吾情
　　园中有佳菊含芽待秋风惜哉无美酒对此时一中谁如王刺史殷勤遣厐通怅望复怅望云山挂天弓五十近衰境所戒当在得永怀弟节辈三者一不惑寸田日敷菑常恐易茅塞犹思普天下无有禁酒国一醉终余生不语亦不黙
　　在昔盛壮时为贫亦求仕终然返故庐谋道不谋巳岂不忧饥寒折腰固吾耻左手招夷齐右手揖绮里何必驷马车防勲耀前纪时行吾则行时止吾则止行止未有涯醉乡差可恃
　　道丧圣复逺奸伪纷乱真山林有逸士但饮曹参醇宁着潜夫论有死不羡新岂不羡爵位比肩羞董秦生为朝中英死为泉下尘奄忽随物化营营徒尔勤不如寓之酒日与糟邱亲秋渠溜宿雨园蔬含土津西郊澄霁景柴车行可巾有客乃竟醉不问何许人
　　课仆诣田所偶用渊明庚戌嵗九月中于西田获早稻韵
　　人生念何事方寸纒忧端端端日澒洞胡不思自安富贵等电露变灭无留观百亩虽已隘朝耕夕复还秋风穑寳实十口无饥寒何为苦役役而欲事所难所以沮溺徒不受名利干行藏随用舍千载师孔顔作劳有余暇柴门昼常闗斗酒且自劳此外无足欢
　　连雨独坐旅楼有作
　　淫雨弥半月河流涨通衢旧畿十万家大半忧为鱼旅楼起复卧神气郁不舒牀牀苦漏湿岂暇论侏儒缅怀十载间洚水频三吴三吴莽一壑平陆纷施罛老羸委沟壑少壮泣路隅鬻卖及男女庶几活须臾民穷巳到骨乃复剥其肤自天发明断元恶随就诛畴咨用稷契跻世当黄虞政拟疮痍瘳谁意疾痛呼阴阳系调燮此理信不诬寄言秉钧者治安宜早图
　　为郭元徳题和靖探梅图
　　祥符真人调玉烛四海八荒春意足孤山山小不容春十月梅花破寒玉风流诗老癖爱梅拂晓骑驴度山曲呼童忍冻折南枝香满吟伴幽独到今冩入画图中骨冷神清炯双目荡荡巍巍尧舜天外臣巢许谁羁束前年我亦访湖山山色湖光竟尘俗荒坟三尺走狐狸那复寒泉荐秋菊真祠并入梵王家香月亭前马牛牿水边篱落忽横枝遥睇犹艰况斤斵鸡园释子皆鹰腾挟弹扬鞭骤平陆仓皇走避尚遭嗔蹇衞何堪共驰逐三百年间一梦同人与梅花几荣辱拊图三叹复何言天外飞来两黄鹄
　　次韵萧静安元夕书感
　　鳌山倚晴昊龙灯照澄川良宵重三五辇路凝非烟一从桑溟改春花谢芳妍铜駞暗荆杞触目兴悲怜芸芸百千态悠悠二八年金吾纵弛柝相府谁歌连九衢灯火市愁云雾穷天管宁东入海乐毅北去燕伊谁载美酒醉我东风前晨策散广隰晚屧周嚣防所嗟世路迫人事多变迁归来卧蓬荜聊复草我
　　小楼诗为汤计议作
　　英英人中豪嵗月阅江浪胡然搆小楼不卧百尺上跂予一登临规制差可尚座中容六客外罗万象云烟互吐吞冈阜相背向谁云眼界窄颇觉形神王乃知人世间小大俱幻妄壶公家一壶维摩空方丈拟兹十二楼钟鼎视杯盎鹏鷃同一适椿菌偶殊状何必事翚飞肆目逞雄壮深红屋角花浅碧盆池涨且当共倚阑烂漫倒春酿
　　郭元徳席上赋红牡丹分韵得粉字五言十韵
　　桑田变沧溟黍宫杂蒿堇霜台得竒葩谁寄天津隐褰帷窥董园拨根认洛坟亭亭一萼春风露洗尘坌朱缨粲赤瑛绛蜡照红粉庄严富贵姿漏泄造化蕴主人戱斑衣领客醉芳醖乔梓森南山知谓游隐弅缀席已形秽哦诗谩营吻起舞呼呜呜君当恕杨恽
　　赠月蓬戴相士
　　双眸炯炯秋蓬月十载声名动京阙隆准龙顔曾为开麞头鼠目谁能决我闻论相先论心此语古传非恍惚闾阎谈笑觅封侯渭水垂纶飘白发脍肝盗跖以寿终赵盖杨韩膏斧钺相形相心两莫凭使我向空书咄咄年来四海一鼔鼙萧艾腾芳兰茝歇宣室宁无贾谊思侯门半却弥衡谒君归若见袁季从造化韫藏须剞劂我今自分老山林渴饮壑冰饥食蕨但烦一语抱璞人莫学卞和遭再刖
　　跋韩仲文所藏史共山草书
　　公孙大娘舞劒器张顚早悟囘翔意学书学劒虽不侔用志凝神固无二瓘也得筋靖得肉圣趣谁能一蹴至我生忧患縁知书敎儿仅使通名氏春蚓秋虵自结蟠莫向兵曹甘委贽烟薫屋漏玉轴妆何许天风划飞坠读一遗二口若钳大草间临眞自愧虽然非古室壮雄要是逢场聊作戏鲁公怀素俱已仙世指周奴笑羊婢讵夸弃笔如邱山夭阏剡藤烦叹喟卷还鲸锦心和平尘席藜羹固吾事
　　古意八首
　　丹穴九苞凤荆州一角麟圣明久不作举世谁见珍纷纷贺厦雀廼复为嘉宾嘉宾蓄尔辈麟凤何由驯眞玉名以石贞士诬以诈古今率皆然何事独悲咤嗟哉尔卞和智乃在葵下曷不韫匵藏待此连城贾麾戈指白日驾鸿凌紫烟终然意无补空羡龟鹤年古来有介士采薇首阳巓虽非链五石名与日月悬孔明感三顾幡然扶汉家一朝赤星陨意使蜀妇髽雄图虽未竟万世常咨嗟老瞒志意满一笑蛮触蜗宋人得燕石宝为希世珍周客掩口笑乃侵遭怒嗔阘茸竟尊显贤圣多隐沦人物顾所遇何事徒悲辛突决华栋焚燕雀自娱乐风横乔木巓藤萝尚栖托凤鸟固识时朝菌不知朔佌佌何人斯胷次尔龌龊神龙失灵渊翳形在勺水勺水不可容又复制蝼蚁一朝驾大霆肤寸云万里始知勺水龙沛雨有如此鼔钟乐爰居藻棁居大蔡云壑骀背人一生餍粗粝长镵耕黄独短蓑钓清濑富贵等浮云达生谁芥带
　　赠丹阳邢尉
　　孟郊尉溧阳曹务縁诗废徘徊金濑傍府以假尉代一生坐诗穷酸寒见余态邢君世业儒才猷乃十倍吏隐黄绶间诗亦性所爱羸骖京岘游古锦奚奴佩扣门索我诗丁宁至于再我老学殖荒久嗟诗方退肠肚缀煎煼落笔与时背况复风雅衰淫哇乱邶济南名士多此语出前辈我昔交数公梦寐想风裁西剪残烛顾影寸心痗北渚凌清河平畴接海岱子行赋归与我实增感慨为吾谢故人徳音幸时逮
　　猫燕行
　　燕飞画梁猫越屋飞走性殊岂相毒饥猫攫燕欲何为燕比他禽况无肉可怜乳燕未出巢探头思乳声嘲嘲母去不归子饥饿柔而害物嘻汝猫汝猫不仁燕何罪我思里人为心痗父逃官逋母系官悍吏催钱夜打门一朝母作沟中瘠三女一子家四壁官司株逮尚不休诸孤骈首为累囚传闻诏书复逃戸日夜防防望其父父存父没竟不知此寃此苦苏何时皇天覆帱均四海人灵万物为民宰民之无禄天荐瘥况此微物知奈何呼童屑米哺乳燕一夜哀伤泪如线
　　沽酒行
　　去年斗酒贯三百路逢麴车常啧啧朝来啜虀暮食盐汲井煎茶待佳客尔时石牀十二千仍更五千籴石麦米麴柴薪价倍增酒价虽增欲谁责昨秋一稔天所怜瓯窭刈获过良田大麦小麦今又熟麟经髣髴书有年年登米麦塞市防官酒定价那增钱一朝酒家悉闭户斗酒更欲沽二千道逢醉者惊相顾老夫仓忙问其故答云近日添课程去城十里皆官库岂惟酒价今日增明日【阙】千卖石醋乞浆得酒良己难或者乞醯邻亦怒君不见昔时三百青铜沽一斗方外酒徒犹忍口
　　陪赵明叔侍御游茅山次韵二首
　　夷言衞侯说土风钟仪操百年等逆旅南北俱劳劳何如事幽讨杖藜舒郁陶上山拾瑶草下山折蔓茅寻我烟霞朋缔此金石交胡然自局趣顾影悲系匏归去来山中山中有松醪
　　绣衣汉使者斧钺常再操六条詟吏胆一饭思民劳翩然拂衣去访此华阳陶苍烟郁松桧白云露菅茅重冈暖霭合平畴逺风交我爱龙池水愿君酌霜匏商岩沛霖雨越【阙】流醇醪
　　次韵麟洲龙仁夫游三茅山
　　朝行良常南暮息良常北山水互萦纡松篁相依緑尚拟效古人夜游迭秉烛嗟我独何为红尘走东轴有如嗜饮者性命寄芳醁时于茅檐下支颐望凉玉或梦泊西岩汲湘然楚竹终然纒世故欲往竟未卜安得乘天风翩翩出嚣俗士生一世间衣食贵裁足谁为翔蒿鷃谁为冲霄鹄誓将与子游保此受命独
　　次韵龙仁夫种菊二首
　　忧来感人心把菊行东篱悠然南山句忆此删后诗诗亡絶遗响菊在余幽姿麟洲有达士与菊心相期左揖隆中老右揖绵上推泛此忘忧物聊以任吾私眞乐未易识胜事空自知金风摵摵鸣金英发发垂我欲从子醉不羡高阳池焉知义煕后此会非今时
　　种菊东篱下菊宻荒疎篱啜英浥坠露想像渊明诗猗嗟子龙子磊落山林姿饮翘二三客异郡同襟期而我何为者俛首供丁推宁复饮我酒欢饮均嬿私乃知意气合岂计新相知蹇予久衰曳素发飒已垂何能借翮九一朝奋天池但当对菊饮与君赓醉时
　　题白廷玉所藏白马图
　　八尺龙驹蹄削玉霜毛雪鬛超凡俗骄嘶顾影食塲苗朝暮逍遥在空谷诏书歘下征骐驎香街紫陌惊行人金环压辔出天厩不数駓骆骊骝骃三品豆刍饱终日终日不鸣鸣辄黜何如不絷亦不维腾雾籋云金玉质
　　次韵陈彦寔醉中杂言
　　悠悠广陌尘冉冉征途客征途无际人寿不满百百年复几何鬓发早已白发白无由扰扰终奚益富贵势熏天忽作冷灰寂突兀树丰碑犹有金石厄所以贤达人万古等朝夕俯仰宇宙间但恨酒杯窄持杯辄酣歌那暇寸阴惜
　　水墨兰
　　三闾一朝蜕九畹千载荒茫茫天壤内春在桃李塲幽兰有贞质转泛欺众芳宁受缁尘染尚余风露香乃知徳胜色不采庸何伤
　　病中谢亲友四首
　　昔年居穷巷门多长者辙一病逾十旬意可雀罗设往来问死生多谢迹不絶贩夫逢仆隶慰问犹切切嗟我何人斯才薄徳又劣何以报诸公寸心常激烈
　　生平性嗜客病不废应酬终然瘦骨立欲语气不収客多语嘈杂两耳鸣啾啾登牀就偃息客语或未休客意岂不佳而我自作忧奈何坐客去牀下多鬭牛
　　病骨瘦崚嶒僵卧难帖席一夕三四迁起坐长太息人患縁有身无身更何疾从今事委蜕梦觉非所择须臾忽蘧然又到华胥国何处发晨钟耿耿霜月白
　　一病连三月肥甘宁得知医复戒食盐盐食非所宜素餐幸无刺餐素将何疑因思丧乱际黎民多阻饥朝餐乃木叶暮食乃树皮我今食无盐早晚白玉炊稽首谢苍天揆分犹过之
　　右四首作于易箦之际盖至元癸巳三月十有三日晡时也黎明遂厌人世今二十年矣览之怆然不胜蓼莪之感不忍废去孤子庸泣血谨书




　　佩韦斋集巻三
　　钦定四库全书
　　佩韦斋集巻四　　　　　宋　俞徳邻　撰律诗
　　金山寺
　　僧舍高低见潮音晓夜闻仙凡一水隔淮浙半江分鹘冷山腰月龙嘘海角云瞿昙端不动人世几纷纷【鹘山寺东水中】
　　曲肱
　　门掩青苔砚掩尘曲肱隐几自观身已怜白发无公道独喜清风似故人跃马卧龙俱寂寞盟鸥狎鹭莫逡巡东洄涧水通畦稻植杖防芸意更真
　　舟过桐庐作
　　三年常作客几度【阙】前川山合疑无路谿回别有天虹分遥电雨风袅近墟烟归路知多少啼鹃云树边
　　陈索郎滩
　　去国逾千里辞家过十程饭炊云子白酒醉索郎清防棙秋江驶帆开暮霭轻圣明方在御何地不升平
　　行寿昌道中
　　山邑少桑麻清谿巻素沙岸崩桥半断村僻路三义废渡留芳草深沟卧古槎老翁苔石坐犹问自京华【芳草渡在县西】
　　庚午读邸报
　　西北干戈猝未防苍生谁与破愁顔甫闻高议云台上又见投身瘴海间天地千年氛雾暗江湖万里鬓毛斑欲寻酩酊判豪饮郊外旗亭半掩闗
　　闻筑鹿门
　　干戈又绕鹿门西清梦犹应忆鼓鼙可叹遭逢夸二鸟却令经济属三犀腐儒闇事惟蒿目圣哲知几莫噬脐坱莽氛埃何日浄春江飞雨涨芹泥
　　金陵板桥别弟
　　江郊忆旧庐送尔复踌躇别惯不盈梦情多懒寄书江湖归棹逺风雨夜深疎林酒慈顔悦离愁頼扫除
　　古寺
　　古寺接荒城浮图倚太清松环岚翠蔚泉激涧虹明僧定花开落人行鸟送迎西枝如可卜吾欲证无生
　　秋月客中
　　枫落秋江塞鴈賔客怀依旧忆鲈莼百年三万六千日半世东西南北人满目空村争虎豹何时髙阁绘麒麟由来管葛皆天意霄汉泥涂任此身
　　书斋
　　寂寂书斋万虑空恍然赤甲古城东乌呼幽梦日方午花恼醉吟春正中军将送茶惊谏议门生载酒过扬雄飞诗识字皆为累闲杀江头独钓翁
　　赠静斋赵使君淮
　　两翁今古妙经纶续续家声励后昆黒发珥貂依日月金鸡络马半乾坤千年带砺河山在一脉诗书礼乐存我本信庵门下士祗今弹铗向谁门
　　常山道中
　　县古浮梁外沙平草树秋逺山明去路骤雨咽鸣鸠岸狭水痕涨云归暝色愁谁怜苏季子尘土涴貂裘
　　鹭鸶林
　　客久勌嵚崟寻幽洗客襟青烟杨柳岸白酒鹭鸶林当戸孤峯秀环溪万玉阴留连不忍别月落砌蛬吟
　　白兔山庵
　　清江田舍巳悠悠谩结茅茨傍小邱月冷雪迷扑握山连烟草呌辀了知世事同槐蚁何有机心到海鸥却笑东坡老居士一生随处贾胡留
　　次韵朱子厚九月十一日见寄三首
　　三载干戈隔胜游江山依旧郁相缪蛬吟砌壁莓苔古鴈落河沙草木秋画角飘江犹北固白云飞岫认东瓯凭高望逺心如醉风岸乌巾雪满头
　　凄凉风雨暗山薇梦里归与迄未归礼乐不存三代逺江山如故六朝非读书老去翻成癖煑字从来不救饥短褐长镵真活计载芟何日咏春祈
　　冷雨凄风万木飞年来世事不胜悲青山白水新安道云梦緑林夔府诗耆旧飘零今有几乾坤翻覆政縁谁鬓丝一夜三千丈甚矣吾衰从此衰
　　登六和塔
　　僧舍倚松北浮图界竹西江通严濑逺云压越山低槐里三原隔襄城七圣迷临风悲往事月落冻乌啼
　　客中别友
　　语别莫怱怱情怀彼此同山川秋色里风雨客愁中故国俱离黍劳生共转蓬鼓鼙声一槩何处是辽东
　　次韵简黄监簿淳宗三首
　　流年暗数手中蓍短发鬖髿每自悲金甲牙旗非昨梦黄虀白米慰朝饥山河万里归新主湖海三年隔故知惟有浣花堂上燕春来依旧不相遗
　　桂树团团满故山一尊风月羡君闲交游副墨雒诵里诗句生民清庙间我辈无才难用世故人厚禄竟何顔西楼十二栏杆月清梦应须共徃还
　　化鹤辽东老令威旧家华表未能归三千里客贡禹恨四十九年蘧瑗非事与心违多感慨人随世易重歔欷黄华老尽秋容淡何日西山薄采薇
　　次韵碧聂道录
　　胷蟠今古袖披披老作黄冠恐未宜辽鹤不归人巳换濠鱼自乐子乌知瓠留西域青精饭杖削东川紫玉皮我似渊明君陆静相防一笑俨前时
　　雪
　　卧听外扑春虫逶晓緌緌搅太空万迳千山孤鸟絶八荒四海一云同寒声静起瀌浮外生意深藏肃杀中乘兴径思游剡曲狼烽明灭又天东
　　哭凃移愚教授
　　北固登山屐西园载酒船论心今一世握手后千年湖海风波恶乾坤雨露偏无因见宿草流泪涨黄泉
　　春日苦雨
　　礮车云起走丰隆河伯重驱十二童山窍号风雷破柱海门翻浪雨飞空一春狂犬吠日出三月老农愁嵗终斗米换衾宁计直却疑家近漏天东
　　日日盲风怪雨间百花顦顇委蓁菅鲛人停杼疑翻海河伯移宫欲近山裹饭有谁来问病挑灯老我独愁顔九畴何日重浮洛川锁支祁鼎铸奸
　　金坛邑中作
　　菰蒲风起雨蒙万室参差浸碧澜一鹤归来城郭改二龙飞去洛波寒松迷旧迳犹存寺蛙聒新畬总为官却喜故家文献在半从鞍马半儒冠
　　次韵陈登父桃花
　　棠棣羣芳散绮葩繁枝宻干蔚交加武陵溪畔秦人洞濯锦江头杜老家风搅乱红春过雨露滋防艳晓笼霞长安重到应惆怅寂寞都燕麦斜
　　赠蒋艾学三首
　　车声马迹任营营芦溆襄羊境最清万巻图书双鬓老五湖烟浪一舟轻忘机已信驯鸥狎洗耳那愁闻蚁惊更喜瓯窭秧水足倚风扶杖防春耕
　　厐眉鹤发一诗翁肯伴渔夫理钓筒芦溆栁塘新雨后竹篱茅舍晚烟中乡书再捧衣犹白村酒频沽颊借红万事无言归一笑仲车元不是真聋
　　忆昔防书衮绣堂扁舟曽此濯沧浪苍龙飞去未成雨老鹤重来知几霜人物半凋嗟世事典型犹在得诗章何当去卜西枝隐同泛渔舟夜击榔
　　记梦
　　云封槐里黯平芜无复鱼灯照玉鳬乐奏马惊犹奋鬛鼎成龙去莫攀胡老归燕国常悲陇梦断荣河偶得图淳景布衣今白发西风搔首独踟蹰
　　午睡
　　赤米黄虀雪白盐图书满架絶韬钤百年无补孔融愧三叶不遭顔赐潜去住任如巢幕燕开闗谁学上竿鮎幽居暇日知何事一半清谈半黒甜
　　泛湖
　　闲居散人事一舸泛长湖夜雨半篙荇春风十幅蒲功名槐国梦身世辋川图舣岸逢邻叟清谈日又晡
　　金坛郊外
　　散屧过平堤前村雨一犁草荒翁仲立树宻鹧鸪啼野色连天逺溪光隔岸迷干戈犹未息何处足幽栖
　　八月十五夜
　　卷尽顽云玉漏中月华如水浸层空一轮圆缺常时见万里阴晴此夜同突兀楼台犹白日高低禾黍自秋风转蓬地逺归心折尚想霓裳舞旧宫
　　观潮
　　彊弩驱潮水为东昔年此地识英雄素车白马空明上青盖红旗灭没中十万军声西寨月三千鲲浪北溟风乘槎有约终须去见説银潢与海通
　　古琴一张徽弦不具持赠刘汉卿经歴因赋
　　枯桐三尺蹙龙纹爨下新焦偶未焚七窍巳开犹浑沌一丝不挂絶声闻至音澹薄何如黙大道希夷岂在文持赠要知弦外趣美哉斯意忆河汾
　　闲居即事
　　尘外江村野老家穷年兀兀笑盘蜗素琴横膝一尊酒纱防笼头七椀茶编竹作桥看蚁渡种花成坞听蠭衙闲中自有经纶事寄语时人莫笑哗
　　次韵陈登父小楼述怀
　　慷慨悲歌续五噫等闲观物倚笻枝士龙瓦屋西头住吏部霜螯左手持湖海悠悠空落拓风埃冉冉竟衰迟登楼作赋羞王粲寂寞归与理钓丝
　　通津田舍
　　汀葭江菼两依依鸥鹭相亲寂不飞僧入翠防云伴去牛耕白水犊随归古今贤圣多萧索王霸干戈有是非老病忧时心力弱可能此地得渔矶
　　游鹤林寺
　　步屧叩禅扉春山碧四围天高黄鹤逺仙去杜鹃非拂石云生袖扪松雾湿衣几生通佛性一昔遂忘归
　　客怀
　　客怀元自恶归思浩无垠愁织前草情凄岸曲苹十年纷战伐四海暗风尘故旧无消息西风泪满巾
　　夜坐
　　蒲团叠膝诵南华莲勺灯明细吐花客有可人期不至邻无美酒夜难赊湿星酿雨愁飞鴈枯木号风怨宿鸦日笑不眠还不倦城头呜咽又鸣笳
　　次韵陈登父送春有感
　　同谷歌残返旧蹊园林寂寞半蒿藜忧时顿觉愁如海对客何能醉似泥春去春来人渐老城南城北望犹迷鼓鼙一槩旌旗满何以车书混棘鞮
　　臂疾示儿
　　臂疾浸淫骨半枯蒲团被学踟趺宋清药劵偿未了司业酒钱来便无湖海飘零销壮志风霜荏苒上吟须征辽挟矢知无分老向新丰倩汝扶
　　闲居遣兴
　　数间破屋玉川家纱帽笼头自煑茶万巻图书三尺剑半风雨一池鼃诗情寂寞腹无稿老态浸寻眼有花鼎鼎百年成底事醉乡端的是生涯
　　次陈登父中秋游古竹院韵
　　闲过竹院听华严结愿清香发旧奁灏气平空浮桂魄凉风三径拂松防酒防野兴归长笛吟罢秋声落短檐终日昬昬真醉梦几时游屐更苔黏
　　秋残
　　乐天老矣放樊蛮鸥羡忘机鹤羡闲缓歩当车休下泽浇愁得酒即中山些骚岂敢奴仆命伊吕元非伯仲间兀兀支颐秋又晚乱云斜日澹烟鬟
　　养拙
　　养拙柴扉百虑疎天光云影乱秋渠一身摇动未妨酒两眼眵昬犹嗜书陶令但知归有菊冯谖忍叹食无鱼闲中滋味君休厌门外纷纷几覆车
　　无题二首
　　杯酒河桥饯去篷谁知此别竟西东隙车冉冉嵗华改楼燕飞飞春事空佩冷江臯凄落月笳吹朔漠动悲风芳魂寂寞扬州路后土琼姬恨畧同
　　花栁亭台半刼灰故人沦落共徘徊湖光山色西施舸水影月香和靖梅鸿蹋雪泥犹记忆鹤归华表总成哀一尊浊酒和愁酌泪洒东风醉玉颓
　　正月十日理发三首
　　多病多愁鬓巳星更怜诗骨瘦崚嶒百钱挑杖但求醉五斗折腰良不能徒步幸无官长骂浩歌聊袭散人称世情阅尽忘今古一合乾坤几废兴
　　寂歴劳生叹转蓬百年强半走西东从师谩学屠龙技报国元无汗马功二顷有秋生计足三杯近夘客愁空儿童相见徒相笑两鬓丝丝一老翁
　　晨梳白发照青铜叹息光阴过眼空一市少年羞袴下三朝新妇闭车中酒逢知己犹堪醉文不惊人莫送穷天下士忧天下事肯将飞伏较雌雄
　　送王舍人之燕山
　　栁媚花明二月天金羁络马路三千鳣鲸得意纵溟壑鼃蚓无知閙坎泉今古不磨惟正理是非何必待他年离骚巳信多忠愤珍重毋忘鸨羽篇
　　游宣慰载酒泛溪即席有感作
　　五载绨袍忆故人春风吹鹤过湖濵楼台冷浸两溪水天地清无一防尘棹底空觥今杜牧井中投辖旧陈遵万方一槩吾安往尚许诛茅竟卜邻
　　陪游宣慰游霅归赋
　　隃望平山碧四围鹁鸪啼处见柴扉白苹初起雨乍歇緑叶垂阴春乂归野外樵夫纷避道溪边鸥鸟独忘机深杯百罚人扶醉一枕西轩月满衣
　　次韵简林绍先诸友三首
　　宦路风波望洋几人赤马且防霜便便懒是夸经笥嗑嗑从渠笑酒囊花栁春风朝歩屧菰蒲春水夜鸣榔人间别有桃源路肯为浮荣替戾冈
　　纳纳乾坤万彚滋同声同气自相宜江山今古几兴废湖海交朋屡别离落月照渠疑太白西风挥扇障元规老来万事如泥浊一笑论文祗自知
　　载酒湖山忆盛年可怜风物竟凄然杜陵野老哭春日空谷佳人倚暮天禾黍离离迷故国旌旗杳杳徧南偏虎皮何日包弓矢老为羲皇受一廛
　　客夜雨
　　世路驰驱力不任老来世路转岖嵚小一夜芭蕉雨倦客十年桑梓心黄纸红旗违壮志青尊緑醑笑孤斟故山何日真归隐涧水松风直万金
　　息寮王教授挽词二首
　　黄鹤山前脱骨仙饱餐玉蕊潄珠泉酒酣拓防老工部官冷无毡贫郑防四海风埃方坱莽一生岐路几迍邅公今得向扬州死况复悬车过八年
　　昔年牀下拜厐公数树梅花一亩宫寂寞吟情头尽鹤摧頺病骨气如虹祗今有子能传业谁念无钱解送终千古幽扄邻牧惰遥怜环佩月明中【毘陵使君孙公奚防字楚望晚号牧惰翁】
　　梅雨
　　宇宙防防四月时小斋吟眺苦低垂江城地僻莓苔老山径云深草木滋宻雾防防笼翠幄轻烟冉冉散青丝楚宫幽佩劳魂梦西望巫阳祗自悲
　　老病
　　老病幽栖觉懒吟眼观时态独闗心古今不冺春秋笔天地难欺暮夜金幸有别肠堪贮酒未愁短发不胜簪柴门一闭从春尽桃李飞花叶又阴
　　遣怀
　　扰扰乾坤几战尘南山北阙意逡巡病思隐语呼庚癸老怯流年避己辰三顾恐无开济术百年须了去来因鹿门有约吾将隐倚杖防云老此身

　　佩韦斋集巻四
　　钦定四库全书
　　佩韦斋集巻五　　　　宋　俞徳邻　撰
　　律诗
　　送刘伯宣尹松江府五首
　　来往燕鸿异逍遥鹏鷃同古交千载上余论六经中渚茅檐月芜城栁岸风寸心谈未了櫂去莫怱怱宦途昏抹漆达士久悲丝汲直世多忌父清人不知隆污俱合道行止要随时富贵真槐蚁千年看鼎彝兵燹三年久疮痍百姓同政须随日化心要与天通刻木难期对屯膏施易穷松江三万顷盂水爱任公事丛縁网宻意广忌才疎浩浩皇风逺迟迟化日舒俗移三纪后徳洽百年余摘伏非仁政生民本一初烹鲜知政理履豨识民心土壤分南北诗书亘古今遐方犹战伐癃老正呻吟三尺焦桐在烦公发至音
　　次韵崔郎中游西湖
　　万顷湖光一苇杭画桥横接旧堤长松环九里烟云湿梅压孤山水月香梵宇琳宫増突兀铜駞金谷自凄凉悲吟一夜头添雪惭愧崔鸿在洛阳
　　范仲山以磵谷居自号为赋二首
　　山林朝市两相忘寂寂幽居兴味长雨过竹侵书帙浄风轻花落砚池香三杯卯酒醒未醒一枕午凉更凉人境结庐元不俗渊明何必定柴桑
　　丘壑中间着幼舆何如此地卜幽居碁声夜静客饮酒花影昼闲【阙】读书尘世覆蕉多得鹿痴人縁木更求鱼先生梦觉浑无事一笑浮云指太虚
　　山房遣兴
　　三径岚烟防碧苔地无髙下总栽梅花随流水绕除去云共好山排闼来月冷蛙声諠鼓吹风清蜃气耸楼台过逢况有侯芭在白首经未足咍
　　游灵岩
　　蹑石扪萝一径通凭防极目思无穷川明竹树萧疎外人语烟云杳霭中风月五湖西子舸楼台千古梵王宫艰难隐遁寻幽憩晤语无人忆赞公
　　次韵赵提举二首
　　白首经病子云感时怀旧独霑巾千年战伐多新鬼四海逢迎少故人上苑莺花非昔日曲江蒲栁为谁春涌金香酒甜如蜜满眼【阙】来不厌频
　　寂歴谋生后计然巳将穷达付苍天狙公枉自计朝暮徐邈但知中圣贤嵗月催人如过隙功名随世任先鞭纷纷燕雀惊鹰隼谁识图真在左绵
　　山林乐四首
　　山林何所乐忽忽遂忘归江濶天低水山深雾湿衣青虫当户织白鸟背人飞野性因留滞非干与世违山林何所乐佳兴四时同琴罢庭留月酒残松度风鹤归苍汉外猿呌碧萝中却笑磻溪叟区区理钓筒山林何所乐所乐在琴书醉买中山酒游乘下泽车结交忘鹿豕分席混樵渔何必桃源路方为隐者居山林何所乐幽处两三家曲径新移竹疎篱旧着花岚烟千嶂合野水一桥斜谁道无音乐渔阳有掺挝淮楚絶无行乐地万栁池边有开元小寺稍洁因载酒约淮上翁荀桂叔林绍先诸友同游
　　栁外澄波系小槎玉皇宫畔梵王家蚁浮腊味杯行酒鹤避晴烟灶煑茶客里招邀慙草色座中霑洽笑兰阇杖藜归路西风晚一抹寒林万防鸦
　　次韵夏楚村登山阳故城有感
　　金粟松摧故国荒春秋未作叹诗亡十年漂泊家千里百代兴衰梦一塲蠙浦风清波鸭緑渔梁春暖酒鵞黄相逢且尽尊前醉莫遣愁多白发长【渔梁沟在山阳城外十余里多美酒絶胜沽故名】
　　初度留山阳
　　茫茫南国徧旌旗九日明朝有所思元亮暮年书甲子灵均初度忆庚寅鱼龙寂寞秋江濶豺虎从衡客路危归去白云堪共卧万山深处结茅茨
　　答淮上翁二首
　　风雨凄凄战客衣长淮东去鴈南飞碧山学士老复老芳草王孙归不归尊酒细论悲昨梦囊书空负笑前非木奴千辈侯千戸早晚应须赋式防
　　京江语别十三春宇宙茫茫几战尘客路秋风欺白发阴房夜雨湿青怜杖藜叹世悲谁子悬印朝天少故人回首鹿门思旧隐荒坟宿草更沾巾【末句为澄斋刘先生云先生名弓字器逺】
　　怀林绍先三首
　　长淮滚浊澜春半尚严寒久客愁无寐怀人醉不欢读书狂李白忘事老师丹何日归林下悠然饮一箪嵗嵗苦担簦飘零云水僧星霜变鸟天地有青蝇留滞慵僮仆怀归畏友朋求田端有暇谁复问陈登羇怀不自憀明日又花朝我畏杖藜逺君难折简招愁长怜髪短室迩叹人遥剪尽西烛凭谁慰寂寥
　　寓山阳天庆馆作
　　紫气浮闗怅客情琳宫羸卧絶逢迎长廊夜静蛬吟苦古殿秋深鹤唳清勾漏丹砂何处问蓝桥云液为谁倾卷帘残月斜窥牖街鼓咚咚又五更
　　次韵陈教授见寄二首
　　藜牀听雨卧雨霁抱琴行古径荒苔合秋渠坠叶平流年悲鴈影往事咽蛬声谁识都观刘郎旧有名江城吾旧隐今嵗喜秋穰一顷南山豆千畦负郭姜看云扄户晚对月引杯长他日凭鱼鴈犹堪话楚狂送程道大归新安兼简宪使卢处道学士四首
　　倦客思归整斾鞍班荆祖道驻江干浮云流水别离易明月清风防晤难移妓东山须载酒上书北阙莫求官诸公滚滚君休羡得马还将失马看
　　十年故国黍离离一日翩然赋式防儒服政怜山鸟怪机心何独海鸥飞山中朝露闲观槿岭曲春风自采薇苍狗白衣从变化是今非昔昔谁非
　　我生惭愧贾胡留暮鼔晨钟复报秋万里桥南存旧宅十年客舍尚并州青山是处堪埋骨白发新来渐满头此日送君何限意长江万折有东流
　　戋戋束帛贲丘阿有几英雄入网罗少室山人征不起贞元朝士巳无多声光赫奕埋轮使音调凄清扣角歌倾盖相懽应恨晚乔松千尺有丝萝【道大有集名扣角吟】
　　次韵程道益见赠二首
　　此生惭愧马牛襟返锁柴门嵗月深避地管宁甘白防登台郭隗自黄金风霜渐老骚人鬓天地元知国士心却喜程侯晚相遇长鱼碧酒共清吟
　　十载时艰泪染襟余生几拟托幽深匹夫无罪空怀璧校尉有官从摸金老去风尘犹昧眼春来药裹更闗心草作赋吾何敢梁父吟成祗自吟
　　病中三首
　　病来十日闭茅庐孤负吟诗与著书林下不知牛是蚁濠间谁识子非鱼羸形分絶麒麟画老境堪同鹿豕居坎止流行随所寓分明天地一籧篨
　　腐儒麤粝愧无功一月兼旬卧病中赋就但应増肺渴檄成元不愈头风移心有法难忘药折臂无縁定作公世事渐艰吾已老翛然梦不到槐宫
　　婢寻本草犬迎医二竖驱除去复随衰老维摩常示病瘦生杜甫不闗诗门堪罗雀那容驷釜不烹鱼但作糜见説九重征武士却须攘臂学支离
　　故舶使知泉州赵公挽词五首
　　闽越驱驰后乾坤震荡中名虽高北斗身竟老辽东仕止因时异悲懽与世同洛濵多侍从立懦独清风慷慨辞双节逍遥寄一笻扬雄虽若鳯老子自犹龙霁月前草悲风陇上松遗民应巷哭何但辍秦舂壮嵗风云防衰龄岸谷迁芾棠南国里细栁曲江边天地纷戈甲园林寂管弦康成共丁夘肯避巳辰年【公讳日起号月山生于丁夘卒于辛巳故云】
　　杜陵侔稷契诸葛陋袁曹道在七分易文过九辨骚邱原终古闭嵩岳极天高况复堦前树于今有鳯毛世梗投林宻人稀寄驿迟一朝传易箦千古竟骑箕斵鼻空悲郢援琴谩忆期薤歌嗟巳晚生死负恩私
　　秋壑堂
　　衮绣三朝乐盛时湖山廊庙两栖迟一声鼙鼔乾坤沸万里烟尘草木悲隔叶黄鹂空睍睆定巢紫燕尚差池春风不管人间事犹绕雕防飏緑漪
　　怀聂道録二首
　　形影参商巳六春春风吹梦益霑巾江头杨栁送行客外梅花疑故人世事茫茫山岳隔年光冉冉燕鸿新一尊何日重携手鹤外乾坤逈不尘
　　夜鹤朝猿伴苦吟碧静锁緑云阴青精可饭药资乏黄独无苗山雪深岂有故人分禄米但闻隐士寄焦琴相思一夜生春草明月满街天籁沈
　　病愈出游
　　桐帽防鞋破晓烟落花飞絮暮春天风檐转日噪干鹊云树隔溪啼杜鹃客到茅亭沽旧酒僧邀竹院话枯禅病余一事还堪笑脚力轻松倍去年
　　舟行欲访三茅践许宗师鹤防之约
　　磵饮岩栖愿巳违小舟拂晓泛涟漪蒲丛露冷泣姑恶木末云深呌子规山近三茅便杖屐酒沽五里带糟醨乗风径拟寻幽躅莫负当年汗漫期
　　夜卧旅邸梦入三茅山一道士病一道士鼾睡因作诗纪其槩云
　　梦入三茅叩玉扉楼台金碧浄朝晖岩花涧草高低见田鹤沙禽下上飞道士倚墙方熟睡至人杜徳不言机人间天上元非逺非想非非更觉非
　　人日
　　人日吟涤砚尘【阙】官擘茧笑乡邻山人雅爱终南径诗客空怀渭北春誉毁盖棺犹未了勲名看镜不须频从今好是支离卧有客问余方负薪
　　郭朝奉挽词二首
　　性俭家常足心闲体自胖令名縁有子良贵不须官遗像衣冠古高堂几席寒他年説耆旧回首重辛酸世态十年别交情奕代论及门先倒屣引酌定空尊杖履春风语松楸夜月魂些成嗟巳晚江濶听啼猿
　　悼俞仁则【仁则自号藕汀】
　　蕅花汀畔栁丝垂杯酒殷勤话别离风雨对牀空有约池塘梦草竟无诗荒坟日落谁人吊古屋苔深独我悲毕竟功名大槐国排云书在即丰碑
　　吴门逢友人
　　泽国江山冷战云扁舟春晓忽逢君荒城鼓角含商气旧曲楼台暗楚氛海燕认巢迷故主苔蜗篆壁变新文更怜庾信江南赋音调凄清不忍闻
　　送张师道
　　七闽幕府借词臣一笑平章草木春制下九重新涣汗胷蟠千古旧经纶生平耻不为伊傅夜半何须问鬼神无限焦枯待霖雨好将斯道觉斯民
　　送道士孙雪房
　　雾豹文章野鹤姿黄冠晦迹淛江涯携家拟就鹿门隐奏赋何期狗监知触热问涂行有日排云论事岂无时太平上防须倾倒更忆崆峒麦熟时
　　送董左丞二首
　　帝睠东南用正人角巾归第请何频相公久矣倦台鼎故国依然倚世臣霖雨合归天上作忠言须造榻前陈丈夫出处非徒尔四海安危寄一身
　　惶煌勲业绘凌烟共説韦平有世贤黄阁紫枢名将相凉台燠馆半神仙百年富贵真槐国一日清闲胜葛天祗恐九重方侧席东山未许遽高眠






　　佩韦斋集巻五
　　钦定四库全书
　　佩韦斋集巻六　　　　　宋　俞徳邻　撰律诗
　　闲居遣怀
　　宻树幽花似逺村循除流水自浑【阙】无僧肯送卢仝米有客时过陆抗门月晕天河鱼散子泥融雨径竹生孙十年四海干戈满似此遗民几户存
　　为汤提刑赋南园玉绣毬花二首
　　绣衣持斧旧诗翁天与竒葩衬绮栊翠防叶攅珠的皪碧搔头映玉珑氤氲香雾迷丛蝶淡沲晴飔飏转蓬安得素娥斟緑醑缓歌一阕月明中
　　愁烟露泣明妃万蝶魂迷倦不飞帐簇流苏裯翡翠阶翻蹴踘落珠玑琼葩分韵香疑减栁絮成团似却非风雨朝昏他日约忍令容易失芳菲【霁孙使君题南园诗有曰游人只解逰晴昼风雨朝昏尽属君】
　　次韵陈静佳咏梅
　　玉骨冰肌不受尘纷纷红紫谩争春最宜岩壑风霜夜相对心肠铁石人寂寞上林迷雾苑嵳峩巫岫隔烟津翛然自得闲中趣肯与姚黄作素臣
　　古寺
　　古寺倚峥嵘春风信马行猿吟千树暗僧定一灯明野水循除出庭莎夹径生云何多俗韵一宿又江城
　　故枢宻使陆公挽词三首【公讳秀夫字君寔】
　　杞国天将压苍梧云正愁龙胡垂可挽鱼腹葬何忧万死丹心在千龄王气收悬知精卫忿今古不能休七朝迷瘴雾一昔倒狂澜天意竟难料皇图不再安宁甘蹈东海不忍系南冠自古谁无死从容就义难羣雄纷爱死一士独捐生厯数絶谁续纲常晦复明人皆念王蠋天岂祸程婴泪眼休枯尽他年防史评
　　次韵答郦学正见赠三首
　　鸡鸣羣动巳憧憧习静工夫自笑慵风月一襟霜两鬓图书万巻酒千钟维摩示病元非病李广难封不愿封世道汚隆随所适我知老子本犹龙
　　萧森竹栢小蒲庵身世嵇康七不堪眼底故人俱寂寞镜中衰发自防鬖过车慷慨陈清酹旧馆殷勤脱左骖老我与君同此意纷纷轻薄不须谈
　　粥饭随縁类出家小瓶汲月自煎茶浮荣等是蕉中鹿薄俗堪怜井底蛙南亩半栽元亮秫东林多种邵平青鞋布韈相随去九陌红尘任汲车
　　次韵陈教授见寄二首
　　拟效时人耻效尤时人嫉我亦如讐携金嬾市燕台骏卖剑聊寻北海牛白发盈簪羞我老黄花满径为谁秋尊前有酒休辞醉痴絶由来爱虎头
　　朝暮何人肯防尤周民何友亦何雠还家久类苏耽鹤溷世聊歌戚牛笔在不妨书甲子诗亡谁为作春秋百年修短终归尽倚杖看山任白头
　　夏五园亭对雨漫成六首
　　野鹤乘轩愧不才柴门键宻昼慵开荒亭销雾红葵老古木号风白雨来酒免官沽时一醉诗非私贷日相催人间万事皆儿戏千载昆明几刼灰
　　从来工瑟莫吹竽赤米黄虀尽自娱种栁藏鸦怜哺母葺巢护燕待将雏荆榛少剪但除道芋多栽莫问区金马玉堂元有分青铜惭愧白髭须
　　镜中勲业不须论拭发何由得马肝日暮论文思李白年衰忘事类师丹几多归燕愁无主是处鸣蛙总为官多谢天公相劳苦梅风吹雨长琅玕
　　五噫休作不平鸣世事悠悠奕一枰歌有红儿休用比酒无白堕亦须倾青山倘是埋骨好素发何嫌照眼明鼎鼎百年三万日晓烟收尽暮云横
　　雨霁云收正午天槐阴翳翳北眠百年未了暂为客一日得闲真是仙美酒但寻知巳饮好诗休用俗人传山林钟鼎知谁是输与鸱夷理钓船
　　有酒能浇磊磈胷人生何处不从容横飞辽海成孤鹤老死南阳亦卧龙习静一邱聊自足逢时万户莫先封梧楸门巷将迎少涧曲分畦学老农
　　秋泊吴门寄友
　　尊酒旗亭説旧游重来茂苑又深秋烟霞静锁诗人屋风雨常欺倦客楼独鴈呌羣天漠漠蹇驴畏滑路悠悠相思青夜黄花老一琖寒灯万斛愁
　　次韵薛晚翁教翁
　　鲲鹏意气鹤精神髣髴风流贺季真三顾岂无天下计百年空老梦中身兵尘满眼谁知巳儒术谋生每误人长啸归来寻旧隐石田茅屋未全贫
　　闲境
　　门外红尘竞往还小轩容膝自怡顔三杯对影夜邀月一笏拄颐朝防山芳草落花春不老鸣鸠乳燕乐相闗人间寻徧无闲境闲境由来祗此间
　　小园漫兴四首
　　小园雨过草离离寂寞葵榴又一时载酒客来闲问字催租人去更吟诗一杯淡粥学僧供三尺高牀避鬼吹百嵗光阴行六十世间何许鳯凰池
　　杖藜竹外独徘徊叹息人间几刼灰燕颔素无难食肉蟹螯才有便持杯世人枉是皆欲杀明主何尝有弃才多谢诸公共推挽公车时亦到蒿莱
　　公车纵肯诏遗民鹤髪萧萧巳满巾美景昔时多乐事丰年今日有饥人翻云覆雨怜轻薄洗眼开怀任屈伸野鹤瘦躯驯鹿性此时宁复绘麒麟
　　华发思乡去苦迟人民城郭总成非九原可作吾谁与三径就荒胡不归诗思寂寥无腹藁病躯顦顇减腰围有时梦与钟期遇闲拂枯桐按玉徽
　　怀萧道夫
　　北辙南辕一昔分何时尊酒细论文谈经举世用燕説横笔何人静楚氛朋辈风流推李杜弟兄词藻愧机云麟洲有客长回首归诵琅章饮所闻
　　泊阎桥有怀
　　青镜霜【阙】杏莫寻陈留巷陌故阴阴鸿飞犹记东西迹燕去难留上下音多病乐天悲老近三生杜牧恨春深浮云栁絮元无凖惭愧人间儿女心
　　戏简友人二首
　　百年何处筑菟裘乂向周南叹滞留砧韵但能凄客枕鴈声浑不到歌楼江湖展转鱼千里今古驱驰貉一邱回首金焦何许潇潇风雨使人愁
　　茅斋蓬鬓静编蒲谁使担簦问客途万里晴云离塞鴈一天明月绕枝乌羇愁浩渺夜将半诗思凄凉嵗欲徂却羡故人沈醉处红楼红粉拥红鑪
　　次郭元徳二首
　　马周淹逆旅梦寐忆常何琴古知音少囊空得句多凄凉怜我老慷慨为谁歌三尺匣中劔时时自濯磨昔贤多不偶今我欲如何浮世欢娱少衰年感慨多吚唔繙蠧简欵乃听渔歌自笑平生志低回竟不磨
　　次韵郭元徳旅怀
　　挟防知无用援琴且自寛世途今更险客枕夜偏寒俯仰随时易隆污合道难功名大槐梦青镜莫频防
　　偶题
　　身世厌漂零衣冠愧典型乾坤开阖户日月短长亭水濶连天白山高拥岸青扬雄中有宅垂老太经
　　村居即事二首
　　地僻村深过客稀数家生聚突烟防鱼虾入网忙呼酒鵞鸭栖池静揜扉唤妇索绹苫屋角课儿斫竹补园篱沟东积水通前浦也有蒲帆带雨归
　　漠漠平畴接逺沙一溪寒水浸梅花儿挑苦菜供鵞食妻撷葫荽荐客茶榾柮火残寒尚力茅柴酒熟夜能赊嵗时伏腊歌呼处三世儿孙共一家
　　赠良常山人
　　青嵗迂疎厌市防诛茅结屋北山巅泉流阴洞猿分饮草软阳坡鹿伴眠三径烟云浑是画四时风月不论钱忽逢野老谈庚甲笑指乔松不记年
　　富安田舍二首
　　风饕雪虐驾扁舟又作田家数日留鴈逐稻梁飞逺浦犬惊杖履吠荒丘三杯薄酒延僧话一琖寒灯伴客愁白水漫漫妨麦事催钱县吏亦宜休
　　漠漠寒云接断芜平畴积水入长湖犊眠篱下霜埋草鴈宿河边月满芦防吻苦茶连叶煑胶牙酸酒带糟餔数朝巳觉人情熟识字耕田着我无
　　田家喜雪
　　漫空飞雪嵗云徂独坐闲吟栗满肤郭落江山千态逈浑沦天地一尘无寒声夜吼松筠裂和气朝回荠麦苏説与田家判一醉明年宁复虑官租
　　除夕一首
　　十句为客思凄然返櫂言归又覈田榾柮煨鑪消永夜屠苏浸酒迫新年人生半是忙中过农事偏于隐者便将老菟裘何处卜九龙泉畔锡山边
　　买田阳羡笑东坡三黜穷荒两鬓皤瘴雾蛮烟添老色寒灯夜雨强悲歌百年富贵欢悰少一日清闲乐事多説与故人休大噱省曹阍者靣如何
　　次韵郭元徳闲居二首
　　万事梦中梦百年身后身黄尘空没马白发不饶人鲈美莼波浄螯肥菊露新相思须命驾莫厌子舆贫弋慕冥鸿逺城荒去鹤还万縁俱是幻百计不如闲人在羲皇上时当晋宋间委心乘物化何地不蓬山
　　后平叔母夫人挽辞二首
　　十载干戈四海同几人徐庶几陈宫阿奴侍母但膝下潘令弃官归洛中生死总归蝴蝶梦衰荣何啻马牛风送车千乘谁能致我亦澘然泪洒空
　　昔年烽火隔江津指痛呻吟夜彻晨旁置万家空有冢禄营三釜巳无亲鸾回紫诰承恩旧牛卧青冈卜兆新送死养生无一憾老怀縁此重沾巾
　　饯杨少监
　　白髪苍顔自在仙流行坎止任天然江山得意竟携酒家世为官不爱钱天与清闲娱晚景人防富贵出长年传闻尺一来阊阖匹马春风快着鞭
　　杨刚中分教京口有司以冗员罢去诗为别就次韵以饯其行二首
　　冲霄志气合雄飞谁遣谈经坐绛帏夜雨檐花聊痛饮秋风莼菜竟思归一官岂为吾曹冗五斗政嫌儿辈讥去去草从尚白丈夫元不羡轻肥
　　公车指日召严徐友道从渠自耳余浮世功名蕉覆鹿冷官滋味釜生鱼百年荏苒醒还醉一气循环惨复舒归去湖山多乐事故人休枉絶交书
　　赠程秀才
　　莎径莓墙枳棘篱藜牀六尺卧书帷门前剥啄谁惊梦马上推敲客有诗北牖清风聊共语夜梁落月重相思賔鸿此去过京岘应遣新吟慰故知
　　姑苏有赠
　　画楼珠翠列娉婷辽鹤重来失故城商女不知宁有恨徐娘虽老尚多情一帘花雨谈幽梦双桨莼波急去程却倚阊门重回首笳声呜咽暮云横
　　天竺山
　　鹫岭旧寻诗重来十载期蛩吟僧定榻猿挂鹤栖枝山月穿入溪云傍竹移一声清磬发应悔出家迟
　　游金山寺次壁间韵
　　水国防茫境物闲洪涛九派防禅闗帆樯下上淮连浙楼殿高低寺裹山潮驾金鳌来海上天留玉府在人间凭防落日芦风起时有鱼龙听法还
　　醉中偶书
　　落花流水两无依梦入桃源觉巳非尊酒防山月落片帆摇拽浦风防云横北固朱楼逺烟暝西湖画舸归别易防难今古恨鳞鸿来往莫相违
　　甘露寺火后登多景楼故基有作
　　西风散屧歩崔嵬霁色浮空望眼开江势乱奔沧海去天形低约众山回一巻狠石埋焦土百尺危楼付刼灰惟有沙鸥知我意相亲相近不惊猜















　　佩韦斋集巻六
　　钦定四库全书
　　佩韦斋集巻七　　　　　宋　俞徳邻　撰絶句
　　金陵道
　　楼头凝望处落日帝王州下有朝宗水滔滔日夜流
　　晓行沙上
　　宿雨浥轻尘沙平草树春逺山千万叠空翠欲霑人
　　客中雨
　　风雨正潇潇孤灯伴寂寥闗心多少事一一付芭蕉
　　寻春
　　日日寻春到水涯今朝篱落见梅花折梅欲问春消息春在桥南卖酒家
　　春日山行
　　山北山南日几回半山山舍更传杯一声羌笛山云裂二月山花有落梅
　　晚醉
　　兀兀余酣潄晚汀古牺香雾入疎櫺卷帘归坐月上隔岸逺山青更青
　　何山白水田
　　离离逺树接山低白水田头杜宇啼昨夜前村新雨过桔橰间在石桥西
　　题米友仁逺景
　　防防树隐山波横海其中一叶舟岂有陶朱在
　　为石民瞻题风雨溪桥手巻
　　烟林雨气昬行客苦迢递谁知渡溪桥风尘满天地
　　访徐叔咏教授山庵迷道而作
　　上山下山山歴歴松篁不改路非昔杖藜聊欲问山翁山空叶落无人迹
　　到徐叔咏居
　　攀藤蹑石访幽客茒屋参差松树隔山童闻语不譍门古木千章呜格磔
　　二诗作于丁夘正月七日予与龚君圣予访叔咏于西湖南山上叔咏喜具酒肴接殷勤叙间濶不觉留连竟日别去叔咏防杖蹑屐送至石佛庵予与圣予归憩清和旅邸越翌日叔咏忽以讣吿二诗殆类防语每视之不胜宿昔之感
　　次韵周遗直京城苦雨五首【甲戌】
　　天地黯黪云气繁淤泥没胫蜗书门长安米升钱五百忍饥茹芝谁绮园
　　浊醪梨枣亦易求鸡鸣檐溜还交流亲賔纵谈天下乐杖藜谁复过苏侯
　　古今浩浩多诗豪清辞丽句谁能高大厯饥寒少陵杜义煕归去彭泽陶
　　半年京国囊无储饭我豆粥羮寒蔬翻江黒雨弥两月却忆溪翁留白鱼
　　云壑布衣贤亦愚玉阶紫衣妾亦夫书三十乘须饱读鹏九万里从南图
　　六言
　　贪夫寻梦寻蚁可人间爱沙鸥一生能消几屐十年浪走三州
　　题瘦马图
　　一十五条瘦肋八千万里脩程春草明年又緑朝趋夜秣幽并
　　为徐彦昌题画扇
　　峭壁倚层霄长松荫幽壑荒径一樵归平沙羣鴈落
　　为陈登父题画扇
　　古涧横小桥竟日无人渡红尘隘九衢来往不知数
　　题兰亭图
　　昔上防稽探禹穴曽留此地听潺湲茂林脩竹今何在叹息三原坱莽间
　　戏题王吉甫居壁二首
　　晓出西闗访直溪西风掠地草凄凄低岐迷路无人问邢坞转东东转西
　　没马黄尘倦入城杖藜聊复畅幽情却嫌春尽山林逺一望三茅与四平【四平山名】
　　游鹤林即席分韵代率上人赋日字
　　松声度暖风花气薫迟日乘兴问三三何劳邀七七
　　广信道中留别故人二首
　　疎疎杨栁拂平沙白鹭防褷立水涯徙倚防干吟未稳澹云笼月落谁家
　　天涯沦落偶相逢路转灵溪事又空从此万山并万水暮云飞处望江东
　　题明皇卧吹箫图二首
　　羯鼓催花事已竒一枝媚玉卧犹吹何如端拱岩廊上九奏箫韶付一防
　　吹断箫声禁漏迟华胥一枕梦醒时梨花院落沉沉静更有人偷玉笛吹
　　闲居遣怀六言四首
　　巧语屡遭薏苡丽辞空赋梅花嵗晚菟裘可筑不妨痼疾烟霞
　　渉世性多物忤畏人分合幽栖通徳能谈飞燕儿曹从厌家鸡
　　元龙高卧楼上孔明抱膝隆中天下士忧天下此时此意谁同
　　贺毅刺舌诫口郭舒掐鼻炙眉对客瞪视不答士廉已悟无为
　　过高邮新开河
　　新河渺渺接长沟露冷菰丛一鴈秋十幅蒲帆风力饱回头烟雨暗天游
　　淮阴侯庙三首
　　鹿走沙丘二世亡重瞳隆凖正奔忙将军果是无双士何用区区覔假王
　　兔死从来狗亦烹楚亡安得有韩彭封留便约赤松去巳愧当年鲁两生
　　诛秦逐项奠乾坤三杰勲名万古存一笑淮阴年少客不如漂母识王孙
　　漂母墓二首
　　露冷芦洲楚水平荒坟三尺近甘城当年不进王孙饭千古谁知漂母名【甘罗城在墓东】
　　袴下包虗气未伸寄身亭长更遭嗔不图他日千金报漂母应非世俗人
　　淮安天庆观夜坐
　　边城寂寞嵗将防浊酒频斟醉不欢一防青灯霜月白野鳬风起石寒
　　感事二首
　　一朝天险失长江肉食诸公竞卖降受禅碑中无姓字祗今谁忆鹿门厐
　　投阁先生着剧秦陇西降将欲全身沙场无万沈寃骨却是周嫠与杞人
　　梅花三首
　　蝶隐蜂藏寂众芳一枝寥落小溪傍林逋仙去无知巳明月清风是主张
　　洗尽铅华见玉肌可人风味半开时胆瓶谁汲寒谿水带月和烟篸一枝
　　沙岸潆洄一水通补陀仙子静相逢缟衣不染人间色寂寞清香度晓风
　　扬州天庆观作
　　日转梧桐影宻月明杨栁阴疎经阁磬声隐隐闯然风马云车
　　癸未游杭作口号十首因事怀旧杂以俚语不复诠释
　　十年南国足风埃锦绣湖山得再来醉里不知人世改更从云气望蓬莱
　　襄城七圣云迷泽槐里三原草合烟今古兴亡元有数福华当日为谁编
　　万户千门逹曙开管弦啁哳沸楼台祗今明庆钟声动巳报巡灯响铎来
　　杖藜乘兴不辞遥行尽苏堤过断桥白发老翁依古栁相逢挥泪説前朝
　　水秀山明仙佛国天开地辟帝王家欲穷胜赏人非昔独立西风夕照斜
　　衮绣三朝迈等伦曽将双美绘麒麟当年早共赤松去未必清漳见逐臣
　　黄门飞鞚赐防珍翠舞珠歌度十春今日败垣荒草合近前那复相君嗔
　　堤边杨栁拂晴波堤上游人衒绮罗山色湖光浑似旧采莲人唱采茶歌
　　慈云岭下拜郊台表里湖山绣画开十载西风动禾黍行人休忆翠华来
　　西马塍边红杏雨金牛寺外白杨风杭人忧乐多如此傥有圣贤吾欲中
　　谨题丞相赵忠靖公墨梅为张宣叅作
　　棱棱瘦铁防瑶花笔底阳和转嵗华却笑西湖穷处士暗香疎影属谁家
　　次韵张受益六言兼戏方使君二首
　　狎鹭亭临野水梦蝶牀置禅斋矮金壶有酒葛天栗陆无怀
　　燕玉公堪暖老泽室我嫌犯斋世事不均如此临风渺余怀
　　题古木寒泉手巻
　　觱沸一谿泉茏苁千古木中有避世人阴厓结茅屋
　　题叶劝农对山楼次韵二首
　　三平三满过即休十诗九律谁与谋归来政自饶佳趣楼对青山山对楼
　　避名莫学韩伯休生子何必孙仲谋遥岑寸碧可人意风月一天闲倚楼
　　赠武当山孙道士二首
　　云龙风虎正经纶长啸归山作道人千古武当丘壑在纷纷髙位几全身
　　汉祚虽开四百基韩彭诸将竟何之谁如四皓商山去明月一天餐紫芝
　　桐庐县作
　　荒城秋雨后寒谷晓晴初沙路萦纡处柴扉荡析余
　　泊东馆
　　一望严陵十里余乱山衔日鴈相呼故人零落今余几独有黄公旧酒罏
　　郊居
　　野径晴霏敛江郊夏日凉梦中知是蝶还复自家庄访三茅舟至金沙雨阻因游龙山书院
　　逰雾登天计若迟昆仑聊欲访支离幅巾破晓龙山去且免三茅费勒移
　　村舍
　　防防流泉潄石寒防防草树接江干云归逺岫月初上雨打落花春又残
　　次韵山人见寄
　　营得菟裘佚暮年云山万叠足风烟絶怜扰扰驰名客落日西津唤渡船
　　闲居
　　客少经过因地僻门无障碍觉天寛余生巳断封侯愿渭北萧萧竹万竿
　　泊湖头
　　潦翻川蓊匌烟霭树糢糊小艇时呼客龙游酒试沽









　　佩韦斋集巻七
　　钦定四库全书
　　佩韦斋集巻八　　　　　宋　俞徳邻　撰赋
　　荽茗赋
　　吾闻秦逢氏子有迷罔之疾眂白为黒飨芗为臭撷秽荽以盈握溷緑华而三齅哆茗战之收勋拟襄羊于宇宙因泽余服闯其庐而告之曰我稽农经着兹仙茗虽霜崖之孕秀实天葩之发頴木冻兮尚痴虫蛰兮未醒于是北苑龙焙西山鹤岭露茁碧芽烟攅紫笋纷采掇于晨朝衒云腴之絶品效包茅之入贡先驿骑而驰骋幸天顔之一粲表食芹之恳恳遗珍滞璧贲于丘园幽人隐士寳若璵璠分地罏之宿火汲瑶井于未浑响松风于石鼎滃沤以云翻笼纱防而一呷庶肩吾之涤烦回视薄耆之炙与夫浮蚁之尊曽土苴之不若奚酪奴之敢言故投以刀圭者防相和以胡麻者渴羌金带紫茸匵藏于三品鞠苗芦菔琼报以二囊岂荒畦之辛秽乱官焙之余香而况味甘兮非荠气荤兮类韭夜嗅兮目昬朝餐兮胃呕俾□雪华于兔毫亦媵光施于嫫姆逢氏子勃然变乎色曰人有好尚物无媺恶太牢之味非劣于败菹丝竹之音非惭于椎凿然不肯以此而易彼盖以性安而不怍是故纫兰缉蕙者以逐臭而为非嗜炭美痂者以馔珍而为噱其见虽殊其适一也且子亦尝诹询往事乎叔季之世贤圣逆曳憸壬猖披彼蓝色而鬼貌岂断菑于防魌伊豺声而蜂目岂削与植耆然时君防其言而心悦甘其佞而色怡亦由嗜好之同异是以忠邪之背驰子不彼诮而独我嗤非滞碍而不化或痴防之未医余无以对倚戸而歌曰拾珠琲兮阳坡分银蟾兮涧阿返柴门兮自乐嗟世溷浊兮奈何逢氏子涊尔而羞蹶然而起虽痼疾之未瘳亦忻忻而啓齿
　　斥穷赋【并序】
　　栁下惠遗佚而不怨阨穷而不悯然而扬子逐贫韩子送穷何也三子者不同道其趋一也余感而作赋曰
　　嵗在执徐月旅太簇辛亥御日阳风应俞子刈荆扫室剪蕉载糗委敝裘于道傍揖穷鬼而三呪伊造化之亡私匪竒偏于赋受尧何疵兮殄世瞽何饰兮裕后桀何徳兮瑶台宪何尤兮瓮牖何奡武而汤偏何跖肥而夷瘦何壤耄而由醢何回殀而籛寿何阖闾之死而金玉其穴何黔娄之亡而手足不覆非尔鬼之比周孰主张而错缪尔或冇识去勿踌躇余非韩子烧船与车延尔上座为尔所谀言讫惏栗宻率防霵瞱捷跳踉出户宣辞诡畣谓余朋俦非六非四非今斯今立名垂字显允韩子实为我仇子何人斯而亦我尤鑚印沈研聚萤刺股子之孏惰无与为伍鼮鼠竹书孰眂堇睹谁谓学穷而闯子所鬬钉为工汗澜为拙子独芚芚固守前辙棘林熠燿顷刻冒没焉有文穷而子虚喝子数之竒地亡立锥缾粟屡空乃分所宜饮河巢林聊以自娱赋命如此何穷之为涕唾流沫顩頥顣頞刎颈论心死生契阔子独索居煦煦孑孑岂有文穷忍为子孽然子所以颠沛流离若愚若痴谤誉交集闷然莫知则彼智穷之为也吾试与子言之可乎余曰唯唯鬼曰惟人一心函喜与怒发而中节繄性之故一溺于偏为害为蠧故喜之偏者为屋乌之怜怒之偏者为水蟹之恶今子之矫矫昂昂为世所狂懵然意行坎窞康庄非彼智穷孰为子殃媕婀伛偻突梯巻脔滔滔皆是子宁不然非彼智穷孰诒子諐犂靬人踶跂蹩躠趋者澜倒子徒揭揭非彼智穷孰滋尔阙篣格酷烈斵人膏血纡朱怀金子顾不悦非彼智穷孰为子贼子不彼恶惟我之斥嚣昏黮黕疑莫子匹余于是再拜稽首卑辞称谢俄而智穷喑恶叱咤曰尔众鬼我朋我俦坐我交袵行我聮镳泛泛漂泊我惕我惊歗歌娱乐尔肆尔凭鍖銋咇唧我不尔能杂遝防摋人不尔惩不我能畜而反我憎逝将去汝避彼弋矰翻云覆雨谁复尔矜纷众鬼之愧赧皆戍尔而失色既吻吮以防防复敞罔而皇惑余方命玉友行成其间而起眂四座分患耦俱已笑而言哑哑
　　杂著
　　佩韦斋箴【并序】
　　佩衷之旗也玉取其徳玦取其断觿取其解纷象环取其立义已所不足时观其佩而近思之所以长善而救失也余性刚狷因取西门佩韦之意以名吾斋且作箴以自警箴曰
　　佩韦遵训晦木凖规猗与前贤可效可师嗟我婞直加以狷介乏惠之和有夷之隘与物多忤与世寡谐踽踽凉凉是为祸阶匪详匪缓曷敢独断匪循匪黙曷契徳载佩尔韦载觉尔非尔韦弗佩尔动必有悔尔非不觉尔徳日以薄爰作此箴内省自度庻几夙夜以永终誉
　　鲁瑑铭【并序】
　　济南张时中得孔林尺柯类紫玉而瑑寘书室有爱慕不足意然莫谂为何木也因命以鲁瑑且为铭曰
　　奠楹梦觉曳杖歌辍圣铎希音墨车骋辙岿岿孔墓挺挺异材斯道余泽肄于条枚有棘殄萌有鸮戢翼千载而下过者必式翩翩公子礼义弗愆言刈其楚以代韦盘盂几杖稊稗瓦砾伊昔圣贤道存目击斯是鲁瑑芽蘖孔林覩物思圣畴敢弗钦执如不胜非礼勿动参前倚衡何适非孔戕杞害性揠苗荡心虽寳斯瑑鼠穴之金矧伊严君旧宅曲阜浥露憩棠徳风偃草子其夙夜不自满假学为箕裘乃绍弓冶勿为由野勿为求画勿为予寝勿为师辟形端影直质坚文蔚鲁瑑之徳维子之则斯文未丧絶学可续瑑材之茂谁云濯濯我作此铭词鄙义真庻几责善不愧古人
　　蟠室铭【并序】
　　萧元彦字彦和以蟠室自号征铭于余铭曰
　　蠖之屈以求伸龙之蛰以全身盖屈者伸之机蛰者全之体而知进知退所以为知机之神伊昔贤圣韫玉席珍或垂纶而钓渭或负耒以耕莘或乘桴而浮海或茹芝以避秦岂素隐以行怪盖遯世而无闷乃利见乎大人若夫饮羽市门之上血刄风波之濵驰朝骛暮走俗抗尘贵盛瞬息刑僇旋臻较共得失一铢万钧是故叹上蔡之犬不如思吴中之莼羮荐郊之犊不如拟潜渊之鳞余友萧子色美气醇取蟠室以自命将遯迹以全真嗟余迟暮夙夜隐沦惟不尤而不怨兾求仁而得仁爰约文以申义庶有补于书绅
　　防泉铭
　　有冽寒泉在山之下滔滔汨汨昼夜不舍融为百川放乎四海鼋鼍蛟龙嘘气致靉泽润埏垓霑被动植沿流泝源兆朕涓滴民之初生物则靡亏如泉始达孰能御之人众胜天欲穷灭理自窒其源醉生梦死有匪君子果行育徳造端一念洋溢四国天地以位人物以育明哲保身岂弟干禄我作此铭识彼防泉庶几朝夕如佩韦
　　止斋铭
　　知足不辱知止不殆猗与前修夙夜申戒悠悠贪夫其欲逐逐希荣梦蚁亡虞即鹿小器易盈高位疾颠日暮途逺寁后防前哲人知几干禄岂弟如汉之踈如越之蠡处荣惧辱居宠虑危括囊无咎永终是思岂比下愚患得患失黄犬兴叹文牺就磔禄无过厚分无求多斯铭是监受福不那
　　熟斋铭【幷序】
　　潼川杨防申字刚中以熟名斋本心文公为之説虚谷方公为之箴因为之铭曰
　　五谷不熟不如荑稗仁在乎熟传有明戒造次无忘夙夜匪懈如行万里有进无退真积力久徳盛仁熟日至之时巳克礼复譬彼有秋黍稷重穋就实敛华岂徒半菽寒暴更变昼夜梏亡以私灭公以欲胜刚行行如由堂堂如张仁逺乎哉我实自戕所以圣贤三月不违视听言动在戒四非为孔之学为顔之希兹铭尚鍳仁其庶几
　　靖节先生画像赞
　　不降其志不辱其身徜徉三径夭夭申申世指为晋宋之人噫孰知其为无怀葛天氏之民也邪
　　清凉居士赞【并序】
　　故蕲国韩忠武王晚觧将印自号清凉居士一驴二童徜徉于湖山空翠间见者莫知其为王也五世孙铸图其像求当世之名文辞者识之余不敏因为之赞以附其家乘云
　　六龙南飞炎正重辉犀甲熊旂一豕怒啼氛祲昼迷韀防奚噫归去来兮所以绘凌烟之像而不堕偃月之机也与
　　无文颂【并序】
　　西臯赵侍郎持浙西宪节暇日饮净慈寺作二诗遗无文老无文本达磨不立文字之意何事于诗而无文独寳斯帖亲授之犹子杨君巽申保之藏弆是无文未始无文也巳而寺有大祥师于烈熖中趺坐而逝二诗炳然独存疑若有神物防持者合爪赞叹而作颂曰
　　达磨西来不立文字师号无文亦西来意刼风雷吼刼火电炽不生不灭不怖不畏西臯与师机锋相值师方住世公实出使作诗示师阐秘宻议云我与佛一而不二以色相求匪梦即醉师闻是巳五体投地乃勑犹子永寳勿坠师入湼槃诗乃在笥我识师心与公一致咸愿众生入第一位如痿得起如盲得视赫赫毕方乘飚赑屭斯文炳然匪师孰庇师于释门防萃出类师归西方此意谁嗣宜勒坚珉毋俾废弃
　　瞆皂
　　吴郡之斋皂而趋者十余率慠且黠择厖而皓者为之长凡公家之餽俾受而内之斋每逾月輙劳以薪若酒且蠲其役至之蚤莫不究切之虽其徒意忌甚然惧其轧巳也莫敢议有瞆而贫者目眵昏手足惰寙隆背而低首行歩竭蹷扬其声呼之则呀呀开口羣眂之若无人一日竢于庭迁延而入予室卑陬而前纎仰而笑出片纸若讼谍者寘于几亟伛偻而退睨左右若畏若骇追而问之不应余惊焉视之覼缕数百字盖擿校人之欺而悼子产之谬而不悟也再读之虽莫辨其实然熟察之则似嬄媢其得于余者余于是怃然曰嘻可畏哉夫皂而瞆信无闻也瞆而病且老信不足畏也彼束薪斗酒之获初何足算鼠雀之计一行诋讦之辨辞钟至今朝廷之上贤否错立其不能容人过善于伺人之短者何往非耳聪而目明者哉居高官防要职禄赐之厚车舆之泽邸第之雄较其所得又岂直束薪之与斗酒哉修严洁白犹惧官谤而便文自营者乃傲然弗之顾徒以号位势力足以轧夫人而箝其口吁何愚也余故为之説使闻者或有警焉
　　书杨东里诗集后
　　余读隐士杨朴诗如莎衣寒食七夕等作似可脍炙人口余虽放荡狂逸有山林气而杂以俳优鄙俚去风雅逺矣特其不事王侯高尚其志有足重者固不专在于诗也虽然毕相士安韩内翰丕数以朴言于上太宗遣内侍召之赐对景徳殿诏授工部郎中朴辞后赐束帛且官其一子圣君贤相其爱惜人才如此贤于朴者其宠遇又何如哉当今渊潜山栖岂无朴辈不得闻名于朝而与草木俱腐者是固谁之咎耶吾于此重有感矣
　　域民固国威天下如何论
　　古圣人之虑天下虽未尝不详而亦未尝恃其虑之详何者圣人以一身为天下之主必以一心周天下之虑虑之不周则其为患也必不测俟其不测而图之则其虑也亦晚矣是以古之圣人事为之虑曲为之防举凡所以经纶维持之具无一不入乎思虑之中是皆所以为天下计也然圣人则未尝持之也圣人何心哉天下之事固患于虑之疎而尤患于恃其虑之宻恃其虑之宻者虽宻犹疎也是故封疆可以域民也而民有时而不可域山谿可以固国也而国有时而不可固兵革可以威天下也而天下亦有时而不可威惟其不恃其计虑之周而黙有以为维持经理之具是则古圣人意也是则吾孟子所以警战国诸君之意也域民固国威天下如何请得以申孟氏之防夫有一家者必为一家之虑有一国者必为一国之虑有天下者必为天下之虑绸缪之戒必谨于隂雨之初于隍之虞必谨于城复之始虑之不可不周也尚矣然尝论之天下犹一家也善为家者其有不虑乎垣墉之勤也缄縢之摄也扄鐍之固也其为虑也亦周矣然而巨盗之至负匮揭箧担囊而趋惟恐缄縢扄鐍之不固也然则向之缄縢而扄鐍不乃为大盗积者乎故诸侯之有国也天子之有天下也立为比闾乡井之法设为山谿城郭之险制为干戈弧矢之利皆所以安国家皆所以衞社稷也其虑非不周其计非不宻也然而有圣贤以主之则安无圣贤以主之则危城不改辟也民不改聚也兵革不改其坚且利也昔焉比闾乡井可以坊民今则并其比闾乡井之法而窃之昔焉山谿城郭可以衞国今则并其山谿城郭之险而窃之昔焉干戈弧矢可以威天下今则并其干戈弧矢之利而窃之吾之虑患愈宻人之为吾虑患愈巧然则世之所谓虑患者有不为大盗设者乎所谓域之固之威之者有不为大盗守者乎嗟夫是非虑之过也恃其虑之过也鱼不可以脱于渊天下之利器不可以示人凡圣人所以维持天下之具者是即天下之利器也是故作兵甲用田赋鲁不然乎哉方城以为城汉水以为池楚之大竟何如也超乘免冑靡旌摩垒之勇彼齐秦独不然乎哉始于恃其智虑之周终乃变生于智虑之外是则毅豹之事也鲁有张毅者善养其外而病攻其内有单豹者善养其内而虎食其外天下事亦犹是耳是以圣人之虑天下不恃其民之必可域而恃吾有以固结其心之仁不恃其国之必可固而恃吾有保宗庙守社稷之本不恃天下之必可威而恃吾有不争善胜不战屈人之术凡是者正恐蹈夫缄縢扄鐍之智而为毅豹之养也嗟夫战国诸君其有不为缄縢扄鐍之智者乎其有不为毅豹之养者乎今日移民明日移粟今日筑薛明日城宋今日伐楚明日伐齐纷纷纭纭无有宁嵗然而治竟何如也吁此孟子所以深慨也昔人有以药石衞生者储醴醪具鍼砭参苓溲勃靡所不备然不为元气之防而独规规于外患之弭防之愈至而其夭阏愈速是则战国诸君之所以为社稷计也孟子曰得道者多助失道者寡助然则道也者其维持天下之本也夫抑维持天下之本也夫



　　佩韦斋集巻八
　　钦定四库全书
　　佩韦斋集巻九　　　　　宋　俞徳邻　撰记
　　郊行记
　　俞子偃仰衡闱防今绎古神疲志倦散履寂寞之濵有二士衣缁巾对塍而语其北向者曰余畴昔之夜梦介者数十驱辎车至予室其持方咫若诏书者曰予惟至咸敬导天子命惟上帝敷佑下土俾予冲人嗣膺大歴服亦惟宁王遗我大寳曰汝有大疑其咨其茹予冲人夙夜敬惧罔敢坠失兹予将有事于四方诞慰傒志惟尔探赜索隐藏往知来肆于敢即尔谋尔无困哉其敬逆朕志言讫予再拜稽首升车问道至于王所文陛铜铺焜燿暐晔俄有执刀者出而睨予予惊马虩然而觉或者予将脱泥涂越埃超忽而穹昊乎不然是何祥也南乡者曰悲哉是将有假于鬼神者割汝吻刳汝肠灼汝体使汝违清波之娱而蹈枯肆之悔汝其韬灵幽薮藏智层阿呼吸日月遯逃江河庶网罟之逺避乐遐龄而靡他于是北乡者缩颈伸啄苍皇獝狨俄有头长而身广者自号洞先生从而歌曰水之清濯我缨水之浊濯我足不絷不维既安且乐噫谁能弃抟风之鹏而羡乎荐郊之犊余迫而视三人者旁若无人厉声叱之勃而走追之则皆化为青灵之龟矣
　　济南张氏万巻堂记【侯名炤字彦明】
　　济南张侯裒辑所储之书殆溢万巻作巨堂妥之谓余曰吾乡者与吾书归客喜而至省所未见愕然竚嗫各飞觞釂满以自庆于时堂未搆也今将落之子盍为之记余曰书可储也储之多寡不必计也天地鬼神之变化皇王帝伯之因革载于经着于史杂出于传记百氏之説质之而义理明稽之而事迹显书虽多储之可也侯家子房得圯上一编而羽翼炎汉四百年之业侯郡人伏生口授才二十余篇亦为一代儒林之冠书果务于多乎哉然臯防稷契所读何书顔氏庶几乃不过心斋之妙书虽无亦可也侯以中州隽杰匹马来南赞帏幄而辟境土象犀珠玉罗列弗晲一闻竒书不吝百金必购之至如残编断简亦搜拾而不忍弃遡其用心岂曰锦囊缃帙姑以夸多而鬪美者阶庭兰玉环列森峙侯殆有感于遗籯之义矣此书之所以储也然则处焉而充栋宇出焉而污马牛侯讵厌于多乎哉不多也虽然侯旧宅曲阜实吾圣人敏歆震夙之地木铎虽熄杏坛之荫尚无恙也陈亢往矣亦尝闻所以诏伯鱼者乎乡党一书其记圣人出入起居之际无非修齐平治之道此其传逺其裕后盖不特区区口耳之末下及子思子顺更歴数世贤者相继而生岂独藏壁之书过庭之训足以薫陶而沾渍之哉以侯储书之富复求圣人所以传逺裕后之本吾爵益高吾志益下吾官益大吾心益小吾禄益厚吾施益博兢兢然庶叔敖之免怨惴惴然思晏子之纳楹则侯之子孙升斯堂矣诵斯书也必有孝弟忠信者出以不负侯储书之意书虽多可也不多亦可也不然书簏之讥蠧鱼之诮吾方为他日凛凛而奚记之为侯曰懿哉子之言也幸为吾记之吾将以警我后之若子若孙者而抑以自警也余曰记姑以是余闻济岱之间云山郁纡源泉混混秦碑鲁殿遗制宛然且名士彬彬相望余未老或可从公杖履登临啸咏因其余暇取抽架书细读之缉坏刋误尚能不愧鲁望若夫堂之规抚制度记之殆未晚也
　　梦牛亭记
　　贵池为池属邑乡曰舞鸾苏君所以居也亭曰梦牛苏君之所作也君既撤屋为亭侍御史程公大书而扁之寓孝思也君家世滁阳其先君子辟地江左卜筑于兹生君之夕母夫人江氏梦繇巨麓扳援而升至于帝所皆黄金银为城阙怪云变气萧索轮囷千官万灵缤纷宴娱鸣琴鋗玉雅声逺聆頫窥倒景意迷目方鳃鳃不自宁有羽士告之曰是天上非人世间也帝命赐尔牛以归老叟导前缦乐拥后至所居叟辞去指牛曰善视之当亢尔宗也觉而生君崭然与众儿异心甚竒之君少长习闻其事感慨叹息壮而有立且筮仕而太夫人不及养矣爰搆斯亭思报罔极蒿莪之感风木之悲于是焉寓是殆作亭之意也苍苍者天天固有帝也帝果有所谓宫阙者耶亦果有所谓仙官羽士者耶琼楼玉宇金铺钿砌世率谓清都紫府有之兹果孰为之邪周礼以日月星辰占讯六梦彼沈踪下土翛然梦游九埃之上而复赐之以牛因邪想邪梦玉燕而生张説梦九鹤而生九龄古固有之彼梦牛之梦又何祥邪岂牛固有功于世者邪是未可知也按天文牵牛六星为天之闗梁主牺牲之事星明则王道昌闗梁无壅又其分野防稽临淮广陵皆属焉君虽生于池本其裔苗实淮人也清淑之气蜿蟺磅礴其亦有所自邪君厐厚杰特轩轩襟宇虽生长于干戈劻勷中书不待学而能诗不待吟而工持官将身具有法度真无忝尔所生者昔蒋琬夜梦牛首赵直以为三公之象老叟之言太夫人之梦得无验于异时者耶是又未可知也余与君素昧防杭从汤君子文识之因求记于余余谓汤君以诗章名一世歌咏其事使铿锵于金石宜也余老矣学殖荒落何足以信今而传后然感其陟屺之思征其名亭之义斯亭也盖大孝终身之慕而非事燕游便登眺比也其可以无述乎君名志字明甫今为钱唐丞云
　　困学斋记
　　渔阳鲜于君以英才逸气妙年为台省所知巳而佐宣阃禆漕计幕谋檄笔翕然称之阶是而钜官要职犹探诸怀而取之也君慨然曰吾少弗克自力于学今且仕怀空抱虚吾心恧焉于是投簪解绂卜宅钱塘之西葺小斋扁曰困学寘书筭琴瑟其中古鼎彝环列左右暇之日冠藤冠焚香端坐防今绎古客或至躧屣拂席相与剧谈名理率移晷乃去世以此竒之亦以此疑之一日具道所以征记于余余曰君所谓仕而优则学者也非困也吾夫子所谓困者以其资禀而言之也天命之性圣凡不能以不同气质之性知愚不能以不异苟非下愚而不移皆可学以至道中庸曰或生而知之或学而知之或困而知之及其知之一也此言学所以变化气质者也若君之气质亦有待于变化者耶神情朗彻笼盖人上且丽博雅无所不通其作为歌诗若金舂玉应雅声间作而柷敔之合止至如引笔行墨竒态横生如龙跃虎跳鹏抟风而鲲运海也君岂困者哉余尝闻之愚也柔也质之至困者也人一已百人十已千虽愚而必明虽柔而必强此学之力也曰仁曰知曰信曰直曰勇曰刚此天下至美之质也一不学焉为愚为荡为绞为贼为乱为狂此不学之过也困者固不可以不学不困者尤不可以废学吾夫子天纵之将圣犹曰我非生而知之好古敏以求之夫子尚尔况他人乎君以至美之质退然自处于困而学之之地君诚可与言道者矣抑犹未也学然后知不足教然后知困知不足然后能自反知困然后能自强此之谓困又非指其气质之偏盖以其泛应酬酢之难也君今处隐就闲以是为学似亦足矣他时离世乐道之志不果以其正心修身者推而为治国平天下者任重而道逺君其可以学于今者而遂止乎是则知不足而自反学者之学也知困而自强教者之学也知自强则不困矣不困则可以教矣君其勉乎哉
　　镇江路儒学成徳堂记
　　京口学宫之设郡城可考也而成徳有堂漫不知其所始书于上栋则绍兴间刘侯子羽创之开庆间徐侯防修之亦不知始何名也征诸扁顔篆笔径二尺旁着守臣俞烈书按烈以嘉定改元出守兹土则成徳之名或昉乎是然亦未可知也规制简朴不华不陋每旦望奠谒毕冠佩宪宪揖让而升师氏防臯比横经析理正録师长谕陪讲以序郡将暨文武官环坐竦听巳各趋出盖阐明义理之区而非游焉息焉之地也经始至今垂百五十年迄未有记之者滋惑焉乃至元辛夘郡博士昌君譔书具币请记于余余曰堂作于前人而记成于后人或者得无诮乎君曰掠其缔搆之美则不可记其名堂之义以诏后学恶乎而不可且今参政庐山燕公按察副使济南赵公亦尝疑兹记之阙矣余谢不敏辞愈坚请愈力余于是拜手而言曰成徳之义着于易者以徳行言也见于孟氏之书者以资禀言也然上帝所降之衷生人所受之性穷古今越宇宙则一而巳古之民其徳日归于厚今之民其徳日趋于薄岂天赋之尔殊哉其所以教者异也尝试求之三代之学莫盛于周由周以降莫备于宋周之制合以井牧聮以比闾教以庠序道以师长维以谏议校考以徳行道艺民生斯时七年而入小学十有五而入大学所学者皆正道所习者皆正人奸声乱色不留于聪明淫辞诐行不蛊其心术故其成徳也易宋之制虽不逮夫周然自嵩阳庐阜睢阳岳麓立之师徒锡之经传至庆厯以后郡邑无少长皆诏许立学亦三代以还所未有也故虽科目取士未能一如乡举里选之旧而得人之盛视汉晋隋唐或者过之乃如周陈朱张十数君子续往圣既絶之学啓来哲不传之秘使尧舜禹汤文武周公孔子之道灿然复兴盖三代之儒而非汉晋隋唐之所谓儒也今圣天子以神武混一区夏车书万驿雨露一天沚莪泮芹生意续续乡有乡师邑有教谕郡有教授置提学以纲维之命廉访以勉励之而又蠲其力役均其廪补立为嵗贡之法士生斯时亦云幸矣夫金甲排荡青衿顦顇固其所也冠进衣逢复不失为士之贵士之自贵宜何如耶词华易以防志记问易以溺心权利易以倍谊淫哇易以乱雅虚无易以害道皆吾党所当深惩而力絶者也充是四端行于五典由格物致知之功极而至于治国平天下之大皆吾党所当慎思而笃行者也而噍乡乡而饱不此之务卒无以自别于凡民此何为者哉秉彝好徳人所同也谁夙知而莫成亦教者之过也方今学未如肬赘具然欲为人师者固无足与议君少以明经炫誉由六馆擢第奉常年高徳卲职教是邦君虽庳师道系焉不庳也作新斯文陶成旧俗使人有士君子之行以仰称圣天子乐育之仁政君之责也君胡得无情哉况迩来多士既释然科举之累而润之为俗朴而好礼文隐然泰伯季子之流风其为人易化其为教易行是可与入徳者也君又胡得无情哉君始至承前人玩愒之余士无慤禄疏稗勿赡继以淫潦田不过嵗君既撙浮剔蠧给其朝夕立小学礼耆儒校文艺人知向风乃饰殿堂乃葺门庑栋楹桷榱之腐桡者易之盖瓦汲甎之破防者完之黝垩丹漆之漫漶陊剥者鲜之井浚而冽地辟而深亭塈而洁垣墉防槛畨阏庖湢靡不毕整亦可谓才也已官虽庳以道自尊齿虽宿以徳自壮甚非俗儒所能也是皆可书也余故乐道其事不复以固陋自解若夫肆成人有徳小子有造以无负昔人名堂之初意邦之人士其懋哉懋哉君名士气字养浩宣之泾邑人
　　代重修大成殿记
　　润有学自始迄今废兴不知其几也宋太平兴国中复建庙学南渡初废为垒舍绍兴丙辰燬于兵而大成殿之焚撤者过半矣戊午守臣程侯迈经缉之壬戌守臣刘侯子羽増创之越九十余载嘉煕戊戌吴公潜以阃臣尹厘兹土始议缮修距今又三百三十有甲子矣风雨漂揺鸱鼠巢穴木腐瓦落不足以揭防妥灵及至元巳丑某谬以迂疎领兹学事至之日斋遫奠谒俯仰顾瞻退而思之世之学孔氏者必斥佛老为异端今郡国不过一孔庙耳而梵宇琳宫棊布天下兵燹后狭百堵之侧陋搜瓌材以究竒邃殿延阁连云切汉丹雘金碧炤烂崔嵬至与太紫俪美者不少也而吾夫子之庙像设防昧采饰陊剥右平左墄将就毁顿吁可慨巳吾夫子祖述尧舜宪章文武与天地同其覆载与日月并其照临王畿辟廱昭祀显配自天子而下北靣拜跪荐之盥之其粲穆布列彼侯邦庙貌或崇或卑何足为吾夫子损益然佛老之徒经营缔构求所以尊事其师者不懈益勤若此而吾徒乃坐视孔庙摧败毁圮揆之私心安乎否也至如斟酌嵗计铢积寸累抑岂无什伯之赀以佐土木之费玩漏忽敧藐然不加之意是岂学孔氏而尊孔氏者哉某为此惧儳焉不能终日思撙浮费而一新之嵗且饥士腹弗果征工僦功卒愆于素嵗辛夘仅获一稔教养外薄有余嬴适际圣天子特颁诏防申崇儒教许以廪稍之入理庙庭赡衿佩有司勿问出内某祗帅诸生隃望北阙拜舞称万嵗寿乃白廉使乃吿郡侯乃请于提学司议以克合鸠匠虑材俾正録直学士董其务凡盖瓦之破防者完之级甎之陷缺者甃之栋梁桷榱之腐桡朽蠧者一切易之门防槛必整必饰裛以绘文以垩朱荫眈眈渥彩暐暐比仲秋释奠而神栖法庭焕然非复旧观矣是役也为工若干縻钱若干米若干顾某齫焉暮齿弱于才劣于力何能以亢兹任钦惟沚莪乐育泮藻霑被翼翼孔庙得以完旧而益新归美报上虽百天保之诗不能模写万一某也幸逭旷瘝行以善罢去何敢忘因述梗概以告于同志者若夫记其颠末使后之人嗣而葺之固尝譔书贽币请于紫阳方侯矣文至勒之坚珉未晚也
　　颐贞斋记
　　万戸董侯即燕私之斋扁曰颐贞学士大夫相率为歌诗铭赞以美之者亡虑数十人皆钜笔也而侯也复命余为之记余辞曰余所谓欵啓寡闻者也颐之为义何足以知之虽然頥之彖曰頥贞吉养正则吉也侯之所养余亦可得而闻乎侯以家传带砺笥袭簪裳年未艾为天子出守南土他人必志得意满而侯也其中退然其言呐呐然何也武夫健将率美衣鲜服备日月龙鳯之饰而侯也轻裘缓带宪宪儒雅何也执繁弱操忘归凌厉逵阜驰骋田猎于侯宜也而侯也公退之暇焚香黙坐图史经籍旁罗森列鑚印沈研若欲离世遗人而立于独者又何也陈二八食十万觥船一棹笑谈燕乐将帅之常也而侯也方丈之食虽盛于賔筵吾食也则执粗而不臧且爨无欲凊之抑又何也侯曰此吾所以为頥贞者也吾焉知易余于是瞿然曰侯其可与语易者矣易之頥圣人惟以慎言语节饮食垂万世戒然衣食所以养吾体游观所以养吾性侯兼慎之斯盖内外夹持动静交养之至也侯其可与语易者矣抑吾闻之頥者养也观其自养所以成巳也养贤以及万民所以成物也成巳仁也成物知也一于正而巳天地之间品彚之众非养则不生非生则不蕃非圣贤则无以生无以蕃圣人所以财成天地之道辅相天地之宜以左右民皆自頥贞者充之故曰頥之时义大矣哉侯忱能深思頥贞之义益加慎节之功他时释军旅之事为天子司牧蒸黎吾见其兼所爱兼所养无一民一物之不爱亦无一民一物之不养也仁逺乎哉我欲仁斯仁至矣頥之云乎岂曰自頥而巳乎若夫厉民奉已拂经召凶决性命之精而饕富贵始虽自养终乃自贼是皆易之罪人也侯其戒之戒之侯曰诺侯名谦字受益世为河间人云













　　佩韦斋集巻九
　　钦定四库全书
　　佩韦斋集巻十　　　　　宋　俞徳邻　撰序
　　竹间俚语序
　　竹之清自淇澳诗作世愈知所贵重繇晋而下爱竹若子猷辈不知其几也其为人类皆如瑶林玉树洒然风尘之表淟汨迂疎若余之不肖者弗爱也而余也一亩之宅有盈弓隙地必手植数竿朝吟暮咏其趣至山巅水涯风巾雨屦恍然相遇輙流连竟日不忍弃捐噫何所好之异余所为也虽然是足为竹辱抑竹比徳于君子外虽棱棱高节而中虚无我若善容物者故其人虽不类苟爱之亦必以清标雅趣相延接如余之愚坐每对竹蚓窍蝇声即随触而啓则竹信有徳于余者余方依食于奔走卒未能与竹相朝夕天其或者饭一盂蔬一盘优游于畎亩间将卜背山临流之地以为此君所携琴负书相从终始庶无忘此君之徳也清风明月实闻此言
　　送寻贤相士序
　　辛酉涂月予客于京师有方士欵于门曰吾闻子之声矣未睹子之靣也今眂子若有合于予者子他日必有名声于天下虽然吾无求于子愿以诗若文质于我余曰子之术非我所知也予闻古有虚无子者挟其术以行一日抵旷野遇老人衣缝掖之衣桐冠防鞋虚无子进而揖之叟曰子为谁曰吾姑布子卿之流也叟风神清越洒然若游防谷期汗漫于九垓之上者老人喜止以宿輙饔飱劳之且以二子见虚无子矍然曰异哉其长也耽眈虎视万里侯也其幼则轩轩霞举光彩照映廊庙器也言未既老人然流涕曰余何为而至此极也虚无子曰叟岂御富者邪今叟之居蓬蒿所翳狐狸所嘷虽无预于世然叟则巳病矣之二子年未壮连印磊落骈组流离便蕃清切烜赫中外而叟则闻以泣何耶老人曰噫是何言也吾闻食人之肉者可随以鞭扑之辱乘人之车者可加以鈇钺之诛使吾乐青紫而羞韦布饫膏梁而厌藜藿则余之御魑魅也久而况能保妻子全家室以栖迟于寛闲之野乎此吾所以泣子之言也子其行矣虚无子瞠然自失诘朝而去返而视叟之室则巳迁矣于戱人之生得为将为相是亦足矣而叟也犹泣而不忍闻今子以甘言餂我是正余之所戚戚者而又何以赠子方士无以对遂书以送之
　　北村诗集序
　　诗之道大矣先帝王盛时陈诗纳言命官职之所以观习气之感而知风化之变也夫惟观其感知其变和其忿厉怫郁之气以导其易直子谅之心是故化行俗美祸乱无自而作厥后官废士之诗瞽之曲师之箴瞍之赋蒙之诵工之谏庶人之谤皆不得以上闻而上之人亦不得以知民之好恶于是政乖俗谬恬不之觉以至于坏乱而不可救然则诗讵可以易言哉孟子曰王者之迹熄而诗亡诗亡然后春秋作知其説者其知诗之道乎北村汤君子文山阳人也其先君子尝以功刺南服君从龆龄即自濯磨于学问闻其属比使对机辩敏捷一座愕眙余固竒之逮少长文声猎猎余盖瞠乎若后矣兵燹以来一再迁顾色日悴文日工一日出编诗遗余余读之既则又知君之所以为诗矣悯世道之隆污悼人物之聚散明时政之得失吟咏讽谏使闻者皆足以戒焉是岂徒夸竞病事推敲者之为哉盖其易直子谅之心闳于中而肆于外者也陈诗纳言世无其官其忿厉怫郁者既蹈语穽而触祸机有如易直子谅者又无与飏之以风励天下余也穷居荒凉乃得优游餍饫以快心而骇目余之幸多矣虽然余固幸矣诗之幸不幸余未可知也诗之幸不幸余未可知则气习之感风化之变继自今其醇其疵其厚其薄余益未可知也余方有负薪之忧废弃笔墨择其契余心者数十首命儿辈録而藏之因序其端以见君之诗与古之诗渊然若有合者若夫君诗之传则不系于余之序不序也
　　送陈茂叔序
　　三代之士以乡举里选进故士知修于家而巳未有不闻于乡而达于朝廷者也周衰之末乡举里选之法坏为士者始皆游説以媒其身汉袭秦弊挟书之禁未除骑项溺冠至以儒相诟病当是时海内一统而纵横押阖复无所用之于是豪杰之士如萧何曹参辈又皆以刀笔吏起风声气习浸淫于后故虽立学校举孝廉防贤良方正而黄霸以卒吏选薛宣以书佐选丙吉尹翁归以狱吏选其他繇此途出不可缕举非士而甘于吏也怀材抱艺郁不遇时使非以道味自饴则去而为吏事势然尔秦汉之间舍黄绮四贤之外士之甘于隐逸者几何人哉然则士之生于三代之下者亦可悲也矣兵燐十年车书虽同科目未设士之通经术工文辞者几无用于世颠顿狼狈失所操持盖不忍言矣甚者征徭困之夫役挠之时俗又从而姗笑之及夫发愤为吏则刀笔之未工法律之未究其表表者不过齿名庠序夘申图一餔餟而止耳嗟夫何士之重可悲也吾友陈子乃能杰然自立为名卿贤大夫所知征徭不能困夫役不能挠时俗不敢姗笑一且发愤为吏则又刀笔法律若素习者嘻亦难矣朅来访别往服厥事岂怀材抱艺不肯汨没以故慕萧曹诸公之所为邪虽然子固贤于今之所谓士也矣抑子之所者漕漕之所榷者盐东南斥卤淮为上浙次之闽又次之比年以来榷利之取寖多禁网之设寖宻寻捕之员寖伙加以奸贪恣肆掊敛榷剥获一冒禁之徒根连株逮动至什伯富家巨室至重足屛息以竢其皆萌于逻卒成于胥吏而泛滥于转运使副之为也今尚书李公仲常以洁廉忠信为之先李君仲方以清修勤敏为之佐主人仁贤同列皆君子趋办之饶防计之当二浙之民頼以苏息子行矣合以平日之所学者而禀承二公之所行者簿书期防之余藏修涵养毋惰毋画则以儒饰吏虽不得为三代之士犹以文毋害而为汉之士不然吏其身复吏其心惨礉酷烈头防箕敛纵复倍榷利而赢之吾不取也且二公亦安取此哉子刚塞果毅其趋事静以敏其与人交忠以信以之为吏疑无是患而吾犹拳拳焉盖悲士之不遇而为吏又恐吏之不能吏而愈有愧于今之士也吾尝辱知二公而子又尝辱师于我于其行故无所顾忌而索言之
　　纪徳纬诗序
　　余昔游京口闻纪侯以才气韬畧雄一世而独刻意教子蓄竒书连屋客至防风醒酒静夜听诗宛然何将军家风味也独未能陪郑广文一造焉嵗丁丑余归永嘉与山孙君防君故纪侯客也间诵侯仲子徳纬之诗澄澹简易若不以雕镂锼鉥为能者余甚竒之然窥豹一斑殆未觇其完鞹也近归自杭乃闻徳纬不鄙固陋俨然辱于敝庐且尽辑其所为之诗而惠教焉余虽未能躧履起迎拂席共语然景慕其人于二十余年之前而读其诗于二十余年之后得无跃然喜倘然止【阙】然而立者乎虽然诗难言也平易者近浅艰深者近怪事谬则语难理诬则气馁斯皆诗之所忌而非周游万里渉猎万巻者不能知也徳纬从少年游江淮沅湘逾岭适越凡东南幽竒瓌伟之观亦既饫闻而餍见之矣今又投簪解绂恣睢遥荡于铁瓮钟阜间日与徳人胜士防今绎古则其进于诗者殆未止也余敢以昔之所闻今之所见而遽谓足以尽徳纬之诗乎序以识之尚有觊于嗣音云尔
　　送刘伯宣尚书序
　　太原刘公亭刑江右之二年政成化洽治最上闻遂以大宗伯召去之日耋艾攀车童稚卧辙学士大夫相率为歌诗以饯盖自混一以来士之仕于南者未始有也而公也独得比于带牛珥笔之俗其必有道矣廉洁之实忠利之教憯怛之心其洽于民也深故民之徳于公也至是殆非可以声音笑貌为也悒然不乐思吾刘君何时复来安此下民东都之謡西江之颂均一至诚之感应而巳然则公之归亦荣矣哉易之象内君子而外小人则为泰内小人而外君子则为否曩者权憸用事奸枿凶竖布满要津其流落而不偶者皆君子也幸而阴霾汛扫皦日昭融端士正人茹连茅防是正开泰之一机也致隆平颂清庙跂予望之而三数年来楮帛日以轻物价日以涌民生日以困奸贪日以肆盗贼日以滋天灾时变昆虫草木之妖日以呈是岂贤者之无益于人国哉意必有其故矣公归本朝于君相聚精防神之时百执事同寅恊恭之际盍孜孜矻矻日夜讲求其所以然之故而弥缝之则有小往大来之亨而无城复于隍之患庶乎天下后世知君子之可与有为也不然为尔寂寂彼小人者亦将笑君子于地下矣何哉天下之事误于小人者则君子议之误于君子万世谓何此古人所以鞠躬尽力死而后巳者正恐为小人之议而贻千万世之羞也徳邻辱知于公最深故饯公之行以规而不以颂
　　山鸡自爱集序
　　嵗乙酉八月余以事如山阳憩天庆观頽垣败壁蜗蚓纵横莎径荒凉閴无人迹凄然有离索之感巳而思之导江张君吾畏友也实讲道于兹淮上翁吾忘年交也又实寓乎是亟往访焉二君辍食迎门相与谈别后事而旅怀借是释矣暇复造之因而扣其所谓耆傅硕彦骚人胜士愿一见之淮上翁蹵然曰节孝往矣九京可作节义如廉州者可复见哉门禧以来兵事劻勷此地眂为边儌无日不鞭弭櫜鞬与敌境从事焉用毛锥子哉以故士之学者鲜间有之舍科举之外余无习焉独平野陈君不以时之盛衰易其志之好尚执笔苦吟钩章棘句积嵗月畧不惮烦余闻而爱之然未暇请也暨抵导江亦以陈君为称首上丁释奠于学余斋遫观礼适防陈君于稠人广众中一揖而退复未暇请既而陈君来访听其议论纚纚防又咏其诗章渊渊有韵余于是益爱之又一日以山鸡自爱一集属余而为之序开巻读之则又知治书吴公之所以爱君者矣夫山鸡照水爱其文也君诗然乎哉君之诗君自爱之导江爱之淮上翁爱之治书吴公深爱之余亦从而爱之则君之诗其斧藻绚丽从可知矣山鸡然乎哉虽然诗之作不作在我其爱不爱在人语以人不知而不愠为君子易以不见是而无闷为潜龙古之君子未尝求人之知觊人之爱也君诚能以道自勉反身而诚取人为善极而至于深造自得之地则人之爱我者未必非美疢也其恶我者未必非药石也况肯自爱乎人之爱与不爱尚不足为君重轻也况余之序与不序乎重违君之请姑以是复将命者云尔
　　奥屯提刑乐府序
　　乐府古诗之流也丽者易失之淫雅者易邻于拙求其丽以则者鲜矣自花间集后迄宋之世作者殆数百家雕镂组织牢笼万态恩怨尔汝于于喁喁佳趣政自不乏然才有余徳不足识者病之独东坡大老以命世之才游戏乐府其所作者皆雄浑竒伟不专为目珠睫钩之泥以故昌大嚣庻如恊八音听者忘疲渡江以来稼轩辛公其殆庶几者下是折杨皇荂诲淫荡志不过使人嗑然一笑而巳疆土既同乃得见遗山元氏之作为之起敬至元丙戌余留山阳宪使奥屯公以乐府数十阕示豪宕清婉律吕谐和似足以追配数公者尝试观之如取骅骝饰以金镳玉勒所谓驰骤于白帝城水云之外江村野堂争入吾目已而垂鞭亸鞚恣睢淩厉于紫陌间一何竒也然则舍坡老稼轩遗山外如公者其讵肯兄视余子哉虽然是特公之余事也余尝与张君达善读公之诗铿铿幽眇发金石而感鬼神及造公之庐几案间閴无长物惟羲文孔子之易薰炉静坐世虑泊如超然若欲立乎万物之表者是余之于公知之浅矣不知深矣即区区乐府视公不几于管窥而蠡测者乎余故表而出之使后之从公游者当求之于未始出吾宗之趣而杜徳衡气殆未足以尽壶子也
　　刘媪搏虎图诗序
　　巳夘夏有客自北来持刘媪搏虎图并歌诗若干首谓余曰媪渤海濵州人也姓胡氏事刘平生二子刘戍南阳媪携子以从至沙河之浒日巳暮即道左宿焉夜半丛薄中虎然勃起遽攫刘以去媪惊寤提刀逐虎逾数十武及之虎弃刘呀呀人立势欲搏媪媪直前刺之虎应刄而毙遂掖刘以归阅三日刘乃死事闻于官南阳守义之请于朝与蠲其力役于是好事者图而歌之余曰异哉天下之至猛者虎也至懦者妇也以懦妇角猛虎其与蚍蜉撼树鷇麛抗岳者何异而况发于卒然忽然之际虽武夫悍将犹将战掉而夺常兹媪也乃能毙是虎于尺刄之下是岂专以力胜哉义激于中忿形于外盖不知虎之为虎而妇之为妇也老子曰抗兵相加哀者胜矣兹媪其哀者与又曰祸莫大于欲得兹虎其欲得者与故尝谓汉宫之媛能忠其主而无格熊之力泰山之妇能哭其夫而无暴虎之勇如媪者勇足以济其义力足以全其躯其殆妇而夫者与虽然夫者妇之天也父者子之天也君者臣之天也为臣死忠为子死孝是皆天理民彝之大者近世之公卿大夫士庶平居暇日苟富贵徼荣宠矜能衒智自以为百夫之特夫孰肯以妾妇自比一旦君父有难观望畏怯曽不能横一草以救之其视兹媪何如也甚而甘心焉又因之以为利闻媪之风宜可以愧死矣客韪余言因书之俾缀于诗歌之后
　　送牛子明序
　　余往嵗识牛君子明于扬识其靣未识其心也异时从御史李君汉卿及今尚书刘公伯宣游其于子明盛有所称引余于是知其非庸庸众人矣然亦未详其素所韫积者矣既而交愈久往来愈熟见其质厚少饰端介不阿余于是爱之且敬之矣嵗甲申浙右苦旱子明奉宪司檄来润行阡陌问民病苦公事毕访余于蓬荜之下出句曲山中诸诗清旷简逺得骚人胜士之趣于是又知子明之力于学而工于诗也君无何仕不得志投劾走江淮困顿流离二年于此余甚怜之然其气未始馁而其学亦未始废也近忽来顾谓将如武昌为外台主吏掾语巳欲别余叩之曰居闲久资用乏絶无以为达官贵人故交旧友之贽今将称子本倩善工模瘗鹤铭华阳洞碑借手以见余哑然笑曰子明恶用是哉辇金帛可侯伯府诗书止腐儒世尝有是言矣子明恶何是哉且吾闻之昔士有游方之外者归而媚其妇曰吾富矣吾富矣其妻喜亟发其箧眂之惟李庭珪墨半丸欧阳公五代史稾数幅而已妻怫然而怒今欲以是而媚时贵得无类是乎子明曰世安有尽如兹妇者邪余曰然则姑行矣子明彳亍不悦余又曰今御史申屠君清修雅重有为有守兹方以台命留湖湘间盖识子明且知子明者君在亟往虽不假是为贽余意君必能延子明之誉而张之子明亦恶用是哉于是忻然曰吾可以行矣遂书以为序
　　曹之才诗序
　　因事变怀旧俗诗人之防也然感慨之深激烈继之往往蹈语穽而触祸机者有矣古之诗不如是也惟黍离之什哀而不伤怨而不怒隐然忠厚恻怛者寓焉故圣人録之此政诗人所当涵泳而防绎者也曹君之才以诗雄行辈间余闻之巳非一日近阅蛟峯翁序语虽爱其夷易磊落美其英华果鋭而犹疑其讴吟于吴山之阴所少者感慨之意翁可谓爱人以徳矣虽然故宫词十九首与夫拜景灵游湖曲登北城悼今思古如余所谓哀而不伤怨而不怒忠厚而恻怛者殆非之才之所少也湖光山渌尊酒啸咏不过写吾情陶吾性而已三百五篇兴观羣怨岂皆为变风变雅作邪知之才者可无憾于此矣


　　佩韦斋集巻十
　　钦定四库全书
　　佩韦斋集巻十一　　　　宋　俞德邻　撰序
　　双莲图诗序
　　隰有荷华郑诗也而泽陂则以菡萏称至楚大夫着为离骚则又有缉芙蓉以为裳之语曰荷曰菡萏曰芙蓉一也或以喻德或以喻色未始以为瑞也独宋元嘉中二莲同干生于天泉于是史书之以为瑞是岂不蔓不枝者其常而同干者其瑞与然元嘉以前未之闻焉岂昔者无而元嘉始有之邪否则昔虽有之史阙而不书也史氏之法祥瑞必书灾异必书使古有之而不书则是不足以为瑞也及观元嘉而后至于今日嘉莲之茁记于史见于骚人墨客之咏累累可数则又未始不以为瑞也史以为瑞诗人以为瑞则谓之瑞也亦宜而又何疑于古之无而今之有乎嵗柔兆阉茂前潮阳通守汤君亚卿之南园嘉莲斯茁里人夸艶见未尝有姁媮奋肆至绘图而传视之兹岂偶然之故哉水陆草木之繁虽非有血气心知者而一荣一悴或者人事关焉故君臣和也而同颖之禾出郡国治也而两岐之麦秀彼莲独不然哉元嘉之政比于文景天泉之莲盖亦和气交畅之所致也大而天下次而一国微而一家和致祥乖致异一而已亚卿乃祖乃父世笃忠荩置义田辟义塾睦于宗党粲而不殊斯又俗情之所难者以是贻谋固宜后之人蕃衍盛大今亚卿象贤趾美不敢有越厥志兄弟怡怡如也愉愉如也其所感应召致瑞有在矣斯莲也谓非祯祥可乎余居京口三十有六年所见达官贵人之家何翅百数兵燹以来陵替亡几惟汤氏诗书之泽浚之而益深延之而益袤今又和气交畅以有兹瑞吾意汤氏之兴未艾也昔熙宁中燕国邵氏实产嘉莲已而并蔕桃并实紫芝秀者三当时秦太虚诸公争为诗文张大之若亚卿者其可以无述乎友朋约为歌诗识其事余拙于诗者故首为之序云
　　送韩仲文赴安丰序
　　秦罢候置守汉因之歴魏晋隋唐以迄于宋其借以承流宣化者曰守而已故守之贤否一郡之休戚系焉守而贤虽佐理者或贪猥惽弱郡不害其为治何则守之权专以一故也惟今之制则不然恶偏私也而欲公其权惧专擅也而欲分其任于是厘郡之大者曰路次曰散府路设总管府府有达鲁花赤有府尹同知治中府判谓之路官若散府则阙治中而不置路官之次有经歴知事提控案牍谓之首领官若散府则虚经歴而不设每视事路若府官坐正署首领官坐东偏胥史鴈鹜行立凡狱讼钱谷工役之务无有大小率繇胥史白之首领官首领官审其可行者行之谓之系书系书毕乃白路路官簇坐传语更相可否是非议克合乃定否则旷时累日不敢决一事以故一府之内得一贤郡未必治而同寮或愿奸易险贤不肖之异则必有锐喙决吻求以诬理而屈法者一不胜即竫言以相诋讦相防訽甚者挣衣裂眦嘂呼叹鸣各以气势为胜负朝家患之则又着为令甲遇路若府官有偏私朋比者聴首领官庭辨之至再上弗聴则又许防其事申之部若省然则首领官虽卑也而权实与路府官等盖非如古之牧守得自专制其境内而长史司马以下惟奉行守之命令而已也提控案牍之选庸非重而不轻也哉京口韩仲文以积劳求仕兹被省檄主案牍于寿阳将之官友朋悯其以宏才佐小垒而又诎于下僚各为诗歌劳苦之噫以仲文之才而縻于是职固可慨也然寿阳于古为六实咎繇所封之地时苗饮犊之池其沚尚湜湜也东限琅琊西距孟诸南引荆汝之利地方千里境物固不恶况朝家之制凡郡事纎悉皆自首领官而达于守贰是则仲文此行其关系于一郡者诚重也诚不轻也未可谓之不遇也仲文彊志有立且其所交皆名人魁士其于为政讲之熟矣今又孜孜以文艺为事吾见其以文毋害而得誉于时也审矣又何嘅焉遂书以送之
　　送王国华归东平序
　　昔孔子髙与邹文李节相善也子髙还鲁二子别流涕交頥子髙曰人岂鹿豕也哉而同堂羣聚乎嗟夫子髙鲁人也吾圣人之后也而其云云若是子生于鲁而学孔氏者也于其别余敢邑邑不乐以贻鹿豕之讥虽然古之君子以文防友以友辅仁其竝立则相下而不厌其违离则相顾而不忍舍是岂过为儿女感哉亦必有不能忘情焉者矣余生取友髙即深求不知其几兵燹以来半为鬼録其或仅存而未化者鲵盘蠖屈销声沉响余恻焉既而得张子惟敬于扬继又得子于润攷古讨今相与上下其论余甚乐之意一二年业之庶几至乎至也去嵗惟敬归歴下子今又归东平余虽念子髙之言亦恶能无戚戚于此况祖行道饮徃来人士靡不与焉而余又以病弗及出亦安得借子髙以自解虽然余之于子固非燕游一朝之好也余将窃仁人之号而送子以言可乎津亭折栁春日载阳尝试与子俯观万类之盛矣根者荄者芽者甲者舒翘而扬英者皆一气之春也然其敷华之茂者必其植根之固而朝荣夕悴者非藤蔓之托则葩藻之浮者也人之于文也亦然文者华也彼圣贤者根之以仁义培之以学问又充之以刚大之气故其发也大者为六经可以经纬天地小者亦传其徒垂之于简册为后世法若夫组织剽剟求以夸多而鬪靡者不过草木荣华之飘风而已吾子齿新而气宿貌臞而神泽且谦以自牧孳孳焉以求师问友为务其于为文辞也宜无难矣然以余观之徃徃絺缋之功多而涵养之功少余惧其华之浮而根本之未立也子归与鲁贤士大夫游试以叩之有不以予言为谬者予盍勉之也时幸相遇出所业示余将见其浩乎沛然不止如今日之所观矣然则是别也余可徒为邹李之戚戚而无一言以为子赠乎
　　葛元白诗序
　　庚寅之秋余游杭闻葛君元白名于诸友间恨未及识也暇日偕郭元德诣之居近市而湫隘贾胡贩伧憧憧徃来辎车柴毂填接街陌余意髙人胜士未必处此及既见臞然一儒目光烱烱若以风裁自持者余心异之入禧巢去諠嚣渐逺间延至闲境左花右竹幽禽嘐嘐傍墙甃小石为盆池金鳞游泳翛然有濠濮趣盖不知其在阛阓中也已而啜茗行酒相与论古今事谈辞如云出歌诗数十首匠意体物清丽纡婉风雅之致隠然余因喟然叹曰元白居防市之冲而其诗若是孟氏移气之説然乎否乎厐德公谓趋舍行止人之巢穴各得其栖托而已若然则居未必果移气也荛夫牧竖不迹城邑朝夕游乎山林之间思若清矣求一言之几乎道藐不可得是果以居论邪抑吾闻元白晜弟怡怡然于三间茅屋之下孝友之行着于乡曲是有以帅其气者矣诗之清也不亦宜乎余方与元德评论及此而元白以诗徴序因録而归之
　　赠京口外医戚君序
　　疾子所慎也传曰医不三世不服其药其慎可知矣然医而至于三世歴数之不能得一二于千百何其难也余家京口三十有九年聚而居者众故不能无疾疾故不能无医医之徃来于余门者亦多矣有一至者逾数年召之则其人已亡矣有再至三至者逾数年过之则其家为他人居矣问其子孙曰流而为负贩也转而为沟中瘠也间有能世其业则门户寂寂而为时人之所鄙弃也噫是岂多行不义安人之危而缴其利者邪抑术之不精而轻用之者邪抑药饵之谬而有所谓天刑鬼责者邪不然何其传之难也独外医戚君余乃见其祖子孙五世吁亦难矣夫疡医惟祝药劀杀之剂而已而痈疽瘘痔之疾又非方脉比也凡疡之作其初如针芒如粟粒人多易之曾未俄顷骨痛肿溃或至于不可疗以死又非如他疾之可以岁月治也惟其发之遽臖痛肿溃之亟故世俗之医徃徃因之以为利其初作也以毒药发之待其呼号痛楚然后要之要之而餍其所欲然后徐徐而治之治之不蚤腐败堛裂不可厝手则又借五善七恶之说以自解滔滔皆是盖不独宣之符当涂之徐为然也惟君则不然本之以忠信行之以廉慤人有疾求君视疗虽风雨暮夜即负药奔走略不以贫富贵贱异其心亦不责报与否间二岁余夫妇各苦痈君眂之皆不兼旬而愈君尝曰痈疽譬犹恶人养痈防疽虽古所戒然攻之太急亦必有意外之祸语曰人而不仁疾之已甚乱也斯治疡之法也故吾每视斯疾惟砭焫以泄其毒宣导以杀其势其不获已则以五毒攻之五药疗之虽不求旦暮之功而疾者良已若夫专以刀匕锥凿鎌割锼抉为竒者吾不忍为也君可谓良也矣噫以是心而充之岂惟医之良以之处己以之处人其有恶而不仁者恶能余毒哉君祖父相传逮今五世君方积行累功惟日不足吾见其子孙绵衍为时显人世医之报殆未足为君羡也君所居有皂荚木二敷防蒙宻下庇千牛殆阅百岁视其树知其家知其家抑知其人矣非培植之乆者能之乎余故乐为之序以彰君之善以勉君之子孙且使其徒慕而效之毋为符为徐而为世人之所指目也
　　梅南诗稿序
　　诗契于古难也契于古而传于今尤难也链句锻辞搜搅肠胃敝精神而戛肌骨顾岂藐无可传者世降俗薄忌者多与善者少指瑕焉而掩其瑜索瘢焉而涤其垢士生斯世窃窃焉幸其诗之传难乎易乎吾见其难而愈难矣然诗患不古不患不传如古也不传何病不传然后见古而况未必不传邪梅南陈君其为诗虽不多平澹古雅亦信乎其有可传者友人张君仲实赵君景髙裒金锓梓汲汲然思有以传之噫是可以敦薄俗矣而或者犹病其鲜焉夫任藩十首麴望江三十首皆托诸其友自唐世传至今日诗固不在于多也或者又曰若然则君之诗盍止于是乎余曰非也君眈心古学磨礲浸润极而至于薄风雅躏屈宋虽累数百千言皆可传也诗岂厌于多乎哉余读君之诗因有感于张赵二君之义序而申之将以警夫世之忌而不与善者尔为我谢陈君勉之勉之毋负予之所期而使忌者得以借口也
　　送王应夫序
　　余与王子应夫居相迩情相好也应夫视吾年倍长以里先辈事之余视应夫学聚问辨迨羣而其所为诗文又皆有法度可喜每忘年交之以故情益亲徃来益宻难疑答问彼不得而吾得之一日来访谓分教楚棠行且有日余甚以离索为忧然亦以应夫之得仕为喜应夫蹵然曰邑虽小闻业儒者不下百数吾懐空抱虚一旦窃师民之号深惧夫嘲笑者之不免也子何以教我余曰人之患在好为人师孟氏固尝有是言也然世之不好为者几希矣今郡邑凡几学学凡设几官其以才学选如子者凡几人以子之才之学虽举棠邑之士而师之吾未见其不可也而子自视欿然则过人逺矣虽然学然后知不足教然后知困吾子今日之欿然者知不足者也师于人而未为人之师学于人而未为人之斆则犹未知困者也知不足固能以自及未知困终不能以自强继自今请业者进请益者进扣大扣小与接与构吾子其知所以自强矣知自强则日就月将昼为宵得皆自此始而又何患乎书曰斆学半易曰丽泽兑君子以朋友讲习此之谓也余年运而徃颠毛种种其不能自强于学也乆矣闻邑有芳草涧者韦苏州所曽游也今犹有赋野渡无人之句者乎王无功丞六合作醉乡记吾夙慕之今复有兹人者乎如有之子飞书我报吾将囊诗载酒顺下风膝行而前矣
　　龙与祥符戒坛院分韵诗序
　　明庆宗师虎岩良公清旷文雅一时名公卿皆乐与之交而余独未及识也至元辛夘六月余游杭炎暑重赫旅楼偪仄如甑方郁郁不自憀有苍头持巨轴至曰良宗师约游戒坛书也余疑与公未一觌面书何为至于我发函伸纸列风流胜贵且百人而余亦与焉余嘉其未相见情相亲也敬诺之期既至仆痡马瘏欲徃不果公以笋舆速之又不果越翼日白廷玉来访盛夸兹集以为地虚旷堂宇峻洁脩竹丛杉葱翠交隂芙蓉濯濯清泚香气袭人虽绅佩簮锡环列杂坐凉飔时至不知门外之红尘赤日也顷焉炷薫瀹茗设伊蒲净供楚徐鸣琴温老飞洒醉墨皆极天机之妙坐客霑饫投壶对奕各适其趣则又析少陵已上人茅斋诗探韵以赋客多诗字少或再韵或三韵虽迟余不至亦虚下字畀之余益以不得与为歉廷玉复道公意俾余序其事余因知公之心其空普无碍若此夫金僊氏之教世乆益离至于今日鸡园弟子声生执长闻有谈周习孔者辄哆唇瞠目以为诟病而公独与贤士大夫游从欵宻岂非外形骸以理自胜者哉余栖泊于兹未克一诣招之又不克一徃宜以心杂见疎而公拳拳然愿交而不可得者果容我邪抑愧我也昔惠逺招范而不从许渊明饮酒渊明复攅眉以去逺公终不以为忤其所用心固非吾徒者所能臆度也虽然名人魁彦髙词崄语骏发蹈厉使余挂名其端而不知辞让凝尘鼓缶安知鸣玉者不笑于其傍乎重违公意廷玉又从而督迫之引笔缀词涊然愧汗览者亮之而已
　　送盛元仁序
　　京口旧为江淮冲要四方贤士多乐居之德行之辞词藻之华论议之伟盖昌黎所谓纷扰扰而既多者也余幸以先人之故深之即髙之求皆尝辱师而友之兵燹以来化为异物者众矣其或一二仅存复归老邑里潜深伏隩声迹藐不可见独余尚縻于兹未能逺引索微言于乱志发孤笑于羣忧亦惟吾元仁三数君子而已而又各以衣食之故或出或处旷日弥旬乃获一见见已遽别回视承平时美景良辰肩从齿序登山憩石酣觞赋诗殆犹梦寐间事欲再梦不可必得也而元仁学日进文日工名誉日起余又疑其必为有力者夺之而去幸而乌公之书词马币未至洛北余犹得资以待老闻之友朋乃谓其以太夫人在堂越明日将归而就养焉噫何其不预为我告也朋友固天伦之一熈春寒徃太夫人御板舆逺览旧畿近周家园吾元仁奉一觞称千岁夀此人子之至乐也尔有母遗繄我独无我方羡慕之不暇吾亦安得而留之独惜夫友道日以狭文气月以萎而吾所资以待老者一旦去而之千里之外是则余之不能已已者也昔谢太傅中年与亲友别辄作数日恶达人尚尔况余之恇怯淟涊者乎春草碧色春水渌波送君南浦伤如之何吾虽有胸无心者将不能泊然于斯语矣虽然闲居续赋元仁肯从便风示我吾尚能与三数君子盥手发函对风檐而朗诵也
　　宋宣慰文集序
　　同知宣慰东明宋公余曩在扬尝望履幕下别十年矣复防于杭出歌诗数十首及所为文以示余受而卒业因仰而言曰山林草野之士处隠就闲无所用乎世于是刻志苦心搜辞猎句以写其幽忧抑郁之思以舒夫风刺怨怼之意乃若公卿大夫以功名事业为己任者驱驰鞅掌日不遑给亦何暇及乎此今也摘竒掇异与骚人墨客较其锱铢非韩愈氏所谓性能而好之者欤至若铿锵幽冲澹和平使读之者稽首叹嗟不能自已又非韩愈氏所谓才全而能钜者欤夫以才之全能之钜复根于性而好之则公之文固非曲学謏闻者所能闯其藩也余独于食饼之诗而重有感焉徃嵗浙右大水民用荡析鬻妻卖子延视息于须臾间其情重可哀矣朝家悯焉亟发廪振之此正有司所当奔走奉承者跨越半载方且覈户口排丁稚其得升斗以活者亡几而嗸嗸然为沟中瘠者盖不知其几万人矣而公于一食之微忧民之忧憯怛懃恳溢乎言外则其心从可知已诗不必论也呜呼使当时任事者其心皆如公之心吾知其皇皇汲汲食不下咽又肯稽国家之赐为之踌躇四顾聴其流离死亡而后已乎此余所以重有感也迩年西浙豪右擅江湖薮泽之利富几埒国田畴日以广沟浍日以堙雨不浃辰又复巨浸官吏熟视莫敢谁何今岁秋冬之交其可虑者又不止如前二岁而已余安得取公之诗为司牧吾民者诵之卷锦以归因为之序以俟夫观民风者择焉至元壬辰闰月五日










　　佩韦斋集巻十一
　　钦定四库全书
　　佩韦斋集巻十二　　　　宋　俞德邻　撰序
　　送蒋守文序
　　三山蒋君守文踵门而告余曰吾老矣故乡之思日徃月来于懐也时暑退舍凉颷飒然吾将歴吉而归愿以一言为我赠余曰游子悲故乡古尝有是言矣归燕泣陇岂独人有是心哉鸟飞而返林兔走而还窟狐死而首邱物皆然人为甚然人之勇于归者盖鲜也君青岁出游皓首归里君诚不忘父母之邦者矣陵谷迁变井邑萧条今非异时比矣其念君而为东道主者谁乎适百里者宿舂粮适千里者三月聚粮君距家几三千里君之聚粮凡几月乎川有蒲泽之奸陆有緑林之暴其为君之纪仆者谁乎丧乱以来耆旧亲戚销磨略尽某邱某水孰能从君而指视者乎忱归矣君得无渡桑干而思并州者乎君曰子之言是也然吾之归已决虽道涂险阻资用乏絶不暇顾也子试为之诗若序足矣余于是怃然曰君诚君子人也题柱而出乘驷马车而归弃繻而游建节行郡国而返其归诚易易也中世士大夫一不得志惧无以夸一时荣一乡则弃其邱墓如弃敝屣今君年如是贫如是而不忍违其乡如是则可谓之君子矣余年视君不甚相逺松楸之感竹篠之思亦乆其日然犹恋恋未能舍去送君之归得无顔忸怩而心不宁者乎既与之酒賮之钱又序以赠之盖将以谂于君之素所徃来者而抑以自警也
　　盛童子遗稿序
　　余徃读邢氏子秋风辞爱其雄深窈神防天出然以时考之居实曽未冠也天假之年阅之以问学磨之以世故虽比良迁董兼丽卿云直易易耳禀命不融其所成就竟如是而止谈者愍焉然犹幸而苏黄二老交口称引故其名声卒振响于世是则蚤慧而殀固居实之不幸而其遇二老以昌其诗抑又居实之大幸也钱唐盛仁熟亦庶几蚤慧者未龆齓从海陵陈君登父游登父吾友也每访余仁熟辄撰杖屦于其侧色夷气清足踧踖不敢纵扣所习诗书古史义手朗诵有异常儿余尝谓盛氏有子矣逮少长学为古律诗援笔辄就时有不经人道语年十三病肠结一夕而死嗟乎何蚤慧而遽殀也昔居实之殀或谓其父有以致之恕诚倾覆者如仁熟之父则非有号位势力足以谁何当世溷迹防市之间经营什伯恂恂惟谨且不为诡伪浮薄之行天畀以子不旋踵而夺之去神理固有不容语者矣九龄而失童乌百万而货王恱彼岂子云茂宏之过哉景星庆云须臾变灭沈海之珊瑚韫石之璞玉取以为器其坚乆固徃徃不木石逮也然则蚤慧而殀亦何足深怪耶虽然居实之殀借二老而名彰仁熟之诗固未得为居实比加以数岁安知来者之不如今也童心黄吻纷纷厌人如是子者乃不幸短命以死则其父其师亦恶能无戚戚于此悼其殀而哀之取其可传者而寿之意必择能言之士足以传于今而信于后者登父访余乃以其诗属余而为之序噫余何人哉而能使是子之不冺乎不过明天之命物者以纾其父之悲以释其师之憾而以祛夫世俗之惑而已若夫序之而使其诗之不冺当世自有大手笔如二老在登父其亟图之庶仁熟之不死也
　　李侍郎母夫人庆寿诗序
　　仕而逮亲虽三釜荣也亲之不逮重茵而坐列鼎而食弗荣也信斯言也则凡为人子者必汲汲然为三釡之荣可也蓼莪思报昊天罔极伤哉贫也生无以为养不过啜菽饮水以尽其欢若不足以为孝矣而圣贤之教则曰啜菽饮水尽其欢斯之谓孝居上而骄为下而乱在丑而争虽日用三牲之养犹为不孝焉是非圣贤之与人异情也三牲之养固人子之素心苟得之不以道曽不如啜菽饮水之为乐也而奚拘于三釜之荣者乎若夫家温矣禄厚矣有平反以悦隽母之顔无放肆以贻严媪之虑是盖天下之巨孝而中庸所谓诚身以悦亲者也三牲云乎哉重茵列鼎云乎哉恒山李侯以廉平之政继美世德足以亢其宗矣母氏年八十视明聴聪略无老人衰惫之态殆天有以相之者而侯也惟恐养之弗至所余财储之库扁曰奉亲俾善计者主其出纳凡赢得过当率以备朝夕之养而家不与焉太夫人惟所意欲左右奉承唯谨于是学士大夫相率为歌诗庆羡之侯可谓能荣其亲也已虽然幼吾幼必及人之幼老吾老必及人之老侯方分莵符为二千石为朝家司牧一郡凡我黎庶孰无父母吾亲饫珍鲑之供彼亦有藜藿之不糁者乎吾亲被文绣之华彼亦有缯布之不完者乎吾亲厌丝竹骈罗之奉彼亦有顦顇困苦呻吟而无告者乎居髙广则思无庐策骏逸则思无车夫如是亲亲而仁民仁民而爱物辑百姓之福以貤吾亲之福岂惟福寿康宁太夫人得兼而有之诜诜兰玉匪伊竞秀于阶庭间吾意含饴弄孙之乐无复有逾于此者矣诗曰孝子不匮永锡尔类盖言锡类所以为孝也因为之序且系以诗曰
　　蓼蓼蒿莪夭夭棘薪维父维母鞠育孔仁欲报之德昊天罔极甘防之供岂不朝夕藜藿不给菽水尽欢饬身励行以怡母顔较之列鼎彼危此安显允李侯孝友具完慊慊为人矫矫为官曰有慈母一一平反一昆二季郁郁荆兰清朝贺燕紫诰回鸾凡为人子稽首愿观我闻先民悦亲有道反身而诚对越穹颢我侯为政德心皦皦永肩尔心苏枯泽槁曰维寿母天锡难老诜诜兰树静秀娟好生于阶庭慰母懐抱我作此诗匪谀匪私维侯之颂维侯之规
　　刘悦心诗序
　　鳬鹥既醉咏太平也故其辞温厚而愉怿风降而黍离雅变而板荡闵乱亡也故其辞忧思而感伤其为体虽不同然自文武成康之盛陵夷至于幽厉之削弱上下世变殆数百年生于太平者固不覩夫国步之频蹙而过故宗庙宫室尽为禾黍者亦不知夫镐京丰洛之盛且大也故为鳬鹥之诗者彼一时为黍离板荡诸诗者又一时吾圣人萃而録之盖以明夫治乱盛衰存亡之故设乎彼而戒乎此者也故曰正得失动天地感鬼神莫近于诗诗其可以易言哉刘君仲鼎以累将重侯之裔生长穆陵之朝当是时圣明继承休养生息年丰俗阜灏灏和宁文物典章鱼鱼雅雅仲鼎既以得之见闻者而寓诸歌咏矣德祐元元之祸仓皇辟地颠沛流离仲鼎复身履之已而鼎祚变迁金谷铜駞莽然荆棘仲鼎又一寓于诗以摅其愤惋抑郁之思然则仲鼎其深于诗矣乎夫咏太平也而不过于谀闵乱亡也而不流于激以一人之作而风雅之正变具焉是岂区区世俗之所谓诗者独惜其温厚愉怿之辞一转而为忧思为感伤迄不得荐郊庙于隆平垂典册于乆逺是则为仲鼎之不遇也虽然仲鼎方将携琴书讲道紫阳之下紫阳吾文公阙里也辅颊遗唾杖屐故迹过者式之仲鼎日游其地日与其徒诵其诗读其书论説辨难贯穿统防使徃圣之絶学有继而前哲之微言不冺是正吾仲鼎事所谓荐声诗于郊庙者抑又其余也诗恶足以尽吾仲鼎之学乎序而申之姑以寓我惓惓期望之意云尔
　　说
　　薙草说
　　居室之西有隙地衡从数十武老梅穉竹攅立丛倚间移花卉杂焉趣虽未就暇之日杖履或可徃来也积雨霁余携壶造之防荟蓁莽苧茀蔚众芳列植咸受芜秽譬如善人君子不幸与憸壬错处而彼反得以胜之余愍焉亟呼畦丁荷锄而理且戒之曰芟夷之蕴崇之絶其本根吾将劳汝逾辰浃徃视则防防然复茁矣余怒曰尔何慢余戒也锄者曰嘻是稗草也其植根固其敷蔓滋未易以人力去也余益怒有老圃睨而笑曰是非彼之罪也去众草易去稗草实难子非学圃者固宜为彼之咎也且子亦何恶于稗而必去之徃古来今君子小人常相半于天下亦犹天之生是物也子亦能尽小人之类而去之乎故以尧为君而有共工以舜为君而有苗顽以汤武为君而有慆淫朋比皆此类也彼圣人者虽诛之殛之化之懐之而能絶之乎况今真淳乆散浇伪日滋儒之稗以诗书发官家之稗以法令济贪释老之稗以谈空覈恣欲工以竒技淫巧稗其业贾以抵巇射利稗其心子不彼之务去而顾规规然用力于荒畦间吁亦惑矣余曰子之言是也然人之稗彼有位者能去之草之稗吾有力则能去之吾将勉其所可能者而不彊其所不可能者此吾所以为能也虽然小人犹稗也小人之难去固甚于稗之难去也尧舜禹汤文武不作彼小人之贯盈恶稔者天其不殪之乎吾力虽勌彼稗之根连蔓衍者陨霜其不杀之乎老圃笑曰条风至勾萌达吾将复言子评之余无以对于其去三叹而饮之酒
　　左近仁字説
　　东平左氏子持咫牍诣余曰吾名近仁里先辈以毅夫字之吾恶其俗也先生其为我易之余曰父之于子名之可也同官之于僚同姓之于昆弟同门之于友朋字之可也余于子仅一再觌面而敢字子乎字之且不敢而敢名之乎且子之名与字亦未尝俗也辞愈坚请愈力余又曰仁者万善之元也而刚毅木讷圣人固以为近仁者也恶乎俗古人命名义虽有五然太颠闳夭不以颠夭而为嫌石恶陈逆不以恶逆而为讳展禽以禽名解狐以狐名其俗甚矣而皆闻人也赵尧李舜名非不嘉而人不以为美称苗晋卿名子率同古帝王之名而谗夫几得以覆其族名岂有俗不俗哉吾子取仁以为名取毅以为字吾见其美也未见其俗也抑吾闻之名成乎礼字依乎名有因其名之美而抑之者有因其质之偏而矫之者吾子之名信美矣然毅者果敢有为之谓毅虽近仁也天地严凝之气盛于西北北方之学者固不患其不毅也吾子气刚而貌严瞻视察察且年甚少更歴未甚深余谓非果毅之难深恐强恕之不易请以仲恕易其字可乎孟子曰彊恕而行求仁莫近焉天之生人均有是性亦均有是仁其所以残忍忮刻靡所不至者不恕之心害之也恕者仁之端也己所不欲勿施于人语之所谓恕也施诸己而不愿亦勿施于人记之所谓恕也是恕也即所以为仁也人能充夫恕人之心则反薄而归厚以己而体物天地之塞吾其体也天地之帅吾其性也民吾同胞物吾与也仁逺乎哉我欲仁斯仁至矣然则以仲恕字子固将矫子之偏而归之全者也语曰有一言而可以终身行之者其恕乎请因以为赠
　　李御史二子名字説
　　御史太原李君见其二子曰知子莫若父吾之二子长也刚吾惧其过于猛次也柔吾惧其过于懦今将改所以命使之顾名思义以矫其气质之偏而全其性行之粹子盍为我命之余曰刚美德也其过也则为猛为隘为彊梁故必潜之书曰沈潜刚克矫其过也请命曰潜以元昭字之潜而昭理也柔亦美德也其过也则为懦为无断为邪佞故必有立焉则善矣书曰柔而立亦矫其过也然非有浩然之气者不能立请命曰浩以元直字之直所以养是气也刚而潜柔而立此所谓善反之而天地之性存焉者也虽然父之教子未尝不欲其贤子承父之教每不能以皆贤昔者伯鲁无恤之事是也潜也浩也继自今孳孳问学矫其偏而归之全防其过而止于善他时吾从御史游相与上下其论使吾如韩退之在汴得交李生贤父子间可也不然吾将有辞于子矣
　　张圣瑞字说
　　张子谓余曰梦麟始生之夕先君子梦青虵蜿蟺于襟袖间故以梦鳞命之岁癸酉梦麟求试有司列家世氏名于淮阃阃之胥史讹鳞为麟非先君子所命也梦麟惧亟以告于淮东漕使郭公公于先君为外兄弟喜而谓梦麟曰麟瑞物也子何疑焉盍敬易之吾将以谂于而父而父尚无责也梦麟再拜谢既而叨预计偕登梦麟之名于天府先君喜于是请于先师以君瑞字之盖亦识郭公语也尝试以语友朋皆以为可或曰是尝有姓同而字不异者稗官讥焉盍改诸梦麟徃来于懐也乆子于梦麟忘年交也请是而正之梦麟将以告于庙余曰麟之为瑞昭昭也麟之出必有圣人在乎其位麟为圣人出也不然则与常虫凡兽亦何以异是则麟者圣世之瑞也余请以圣字子可乎吾子信厚而文规行矩步慎交而择友不诡随不忮刻信乎其麟之似矣矧子之外舅挈山阳归今职方氏使吾子乘时撽利其于髙爵厚禄犹探囊而取之乃今居穷处约歗歌古人日以诗书图史自乐则其为麟又可知已字以圣瑞于子抑又何怍虽然徃而必复者天之道穷而必通者理之常吾子忱能体麟之含仁而懐义知麟之瑞圣而识时深培固养不轻售以污其德而辱其身他时闻有遭遇休明使天下复见关雎麟趾之化者非子也邪张子伛然退避余曰麟哉麟哉其终于不遇哉因书以赠
　　义猫说
　　俞子之居猫之孳乳者三貍而黑者縁墙越屋人窃之夜击缶呼莫能得遗二子呜呜箱毯间璊珊蹩如有望而弗至余甚怜之忽斓斑类虎文者即而视悲呜顾眄衔其一与己之子俱已复如之煦妪餔乳惟均惟一其白质黑章者感焉亦衔其子就之出入相覆迄于成更相母子见者莫能辨吁亦异矣夫天地之间至贵者人至贱者物至有识者人至无知者物彼猫之为物抑又忍而妬者也徃岁里人饲猫每产子辄亲【阙】之余闻之尝掩耳弗忍聴及读韩愈氏文记二猫相乳因疑而未之信及今乃亲见之岂物之性亦有具人之性者欤然而尺布斗粟之謡既形于汉然萁煑豆叔季之世徃徃有之是何人而反不兽若也兵燹十年东南黔首半为鱼肉一二寡妻穉子依草木幸存者兄弟亲戚视之不翅路人饥寒困苦藐然不之顾室庐田囿间犹有余者至设陷穽夺而有之抑又何心哉昔李义府柔而害物史拟之以猫今视斯猫殆有类于世之所谓急义者而岂义府比邪吾故为之说使览者或有愧焉是亦禆风教之一也
　　祭文
　　祭两浙运使闲邪李公文
　　呜呼人之云亡诗人孔悲所谓伊人流俗岂知不负天子不负所学有人若斯天民先觉上蠧吾国下螫吾民虽死万万奚足称人吁嗟我公冰清玉洁践四纪险夷一辙我诵所闻更仆靡终姑以目击印于至公东南斥卤纾边裕国公将浙漕奸弊攸革昔者凶竖溪壑无厌民怨入骨贪吻尚馋自公涖止蠲苛除娆牢盆日增积雪皓皓彼凶之防膏血是朘获一冒禁株逮根连公之赋政仁恕平直有犯者惩无辜者释二浙之民谓公父兄庶几憗遗以辅太平康庄未穷蒙汜已迫公虽归全民实踊躃我昔闻公歴事三朝廉不言贫勤不惮劳逮于混一宅牧南土防慠是锄鳏嫠是抚忠于而国孝于而家端介有守悃愊无华恨我与公相见之晩发潜阐幽意深语浅呜呼我实么麽迹与世疎公独我知荐我公车匪我求公公实知我以我之迂何施而可杜门扫轨著书立言庶规不朽慰公九原灵车逺迈丹旐翩举束刍祖道有泪如雨
　　代祭祖龚常卿文
　　呜呼大父常卿塟以戊午既越十年乃祖母衙衙石门云覆五州原起来止乐哉斯邱乙亥季春倐遭大故兵刃隳突无骸不露维我祖陇既固既安亦罹斯酷摧我肺肝时方艰虞仓皇掩骼抔土之恨吁天罔极惟我先父昼惕夜兢改卜未遂赍志九京防防孤孽实承先志苫块荒迷罔敢失坠今此仲冬奉襄父灵祖茔未葺局脊靡宁爰卜翼日祗告于墓敬迁祖妣反骨隮祔夷衾孔好堂暂开魂其归来以慰我哀
　　代祭叔龚朝奉文
　　呜呼某以险衅夙遭闵凶生甫十岁父殁异封抚我育我曰惟仲父时异事殊虽煦莫妪防防孑立至于成人室弊风雨田荒棘榛考室弗构父葘弗获每一念至乱我心曲苏台留滞转烛半年岂不懐归庶复旧氊夫何驿讣报以永诀殓不凭棺摧心伤骨呜呼叔父神怡气清脱屣富贵防心死生临絶之言具严简牍谓某克家实腼面目嗟嗟孽子心虑困衡犹恐弗绍以忝所生况兹门绪日就颓靡某之孱懦胡能振起祖考之德仲父之功庶其相之以亢我宗




　　佩韦斋集巻十二
　　钦定四库全书
　　佩韦斋集巻十三　　　　宋　俞德邻　撰表牋
　　贺郊祀庆成表【以下代黄松冈】
　　正月始和称秩元祀昊天成命诞受多方显閟其孚华夷胥怿【中贺】臣闻报本返始者郊之义亲德飨道者天之心故斋戒饬躬而神光之耀谷严恭展事而祥露之流坛皆繇精意之上通匪但弥文之特举以洽百礼曰由一人恭惟陛下圣敬日跻聪明时乂舜齐七政羣后之瑞斯班禹立三年百姓之仁既遂爰诹吉旦丕蒇盛仪金轩驾而黄道之清夷苍璧陈而紫烟之蓊郁捷书夕奏霁色朝澄嘉绩多于先王宜永绥于九有介福于其王母益侈贶于二仪臣猥玷辅藩亲逢熈事雝雝在宫肃肃在庙莫陪周士之秉文赫赫厥声濯濯厥灵愿颂汤孙之殷武
　　谢郊礼庆成肆赦表
　　飨帝于郊率百神而受职配天其泽混四海以为家雨施云行风移俗易【中谢】臣闻祭而受福繇天意之棐忱赦匪惠奸欲人心之迁善矧当嗣服之始具严报本之仪率见祖考休有烈光肆受诸侯之觐亦右文母绥我眉寿更占厥后之昌将侈贶于三灵盍貤恩于九有举令黔首尽洗丹书恭惟陛下齐圣广渊严恭寅畏内尽志外尽物可告神明车同轨书同文无有逺近博厚髙明之降格煇胞翟阍之靡遗驿马宵流金鸡晨揭涤瑕荡秽想囹圄之遂空敭伟铺闳编诗书而无愧臣越居近甸亲覩寛恩荡荡巍巍均囿尧天之大穰穰简简益占周歴之绵
　　谢赐新厯表
　　禹立三年爰谨授时之正商畿千里首叨颁朔之荣观聴聿新布宣惟谨【中谢】恭惟陛下宅中图大咨牧亮工兢兢业业抚五辰一二日而无旷怡怡愉愉奉太后亿万载以承欢乃课厯于清台诞赐书于方国以前民用克享天心臣猥玷承流居慙玩岁夙兴夜寐惧莫逭于官刑东作西成岂不知于帝力
　　谢赐厯日表【戊辰】
　　咨牧亮工防舜朝之五载以闰成岁授尧厯之四时昭示成书具孚阖境【中谢】恭惟陛下握符御极恊纪叙畴兢业力行率钦天之丕宪怡愉色养致爱日之积忱脩和屡格于年登整暇肆驰于月捷考一元之丰戊凝庶绩而抚辰乃严颁朔之仪庸正厚生之事臣敢不恪共侯服夙戒民功春近汉畿共迓太平之运星临吴分尚观干度之祥
　　贺生皇子表【戊辰】
　　龙飞在御利见大人熊梦恊占乃生男子庆闗宗祏欢动埏垓【中贺】洪惟圣宋之初基诞毓僊源之三叶星珠聚纬昭瑞应于戊辰神防演元复环循于甲子天启卜世卜年之永世生以似以续之贤前后合符古今鲜俪恭惟陛下小心昭事大德曰生保佑自天受周成之百禄肃雝在庙宜太姒之多男上以承长乐之欢下以慰寰区之望民职有利邦其永孚臣叨领辅藩忻逢盛事告于皇天后土阻陪济济之班宜尔圣子神孙更上振振之祝
　　谢生皇子肆赦表
　　履祥甲观培万世之丕基涣号端门开八荒之寿域照临所暨鼓舞攸同【中谢】恭惟陛下祗遹先猷作新圣治大人利见时适际于龙飞男子乃生瑞果符于熊梦载震载夙克类克明日重晕月重轮益炳继明之照天职覆地职载是推不忍之仁开释无辜咸中有庆臣躬逢旷荡职在布宣癃老愿观已喜汉恩之寛大子孙受禄尚歌周室之盈成
　　诞皇孙贺皇帝表
　　运啓鸿图三极防万年之统谋诒燕翼一家垂数世之仁势壮本支懽腾率溥【中贺】臣尝仰察天文之有赫预占国祚之无疆三星为心重晖应太子之象十月建尾有序騐多孙之祥然休苻萃于今日恭惟陛下道关百圣泽被羣生卜世卜年统之正者系必逺以似以续源之深者流必长培熈朝葛藟之基敷奕叶猗兰之秀和薰鹤禁喜溢龙顔臣越在辅畿欣逢盛事告于皇天后土阻陪济济之班宜尔圣子神孙更上振振之祝
　　贺皇太子牋【同前】
　　春宫毓德乆隆燕翼之谋甲观呈祥茂育龙驹之秀庆关宗社欢动堪舆臣尝仰察天文俯觇国运心为太子之象晖重适应于三星尾有多孙之占气运恰临于十月于昭景贶式对昌辰恭惟殿下粹质天成新功日就左右前后悉皆正习近圣贤出入起居罔不钦喜形君父宜阐乾元之瑞有开震索之祥臣越在辅藩忻逢盛事隃瞻鹤禁虽莫窥射人卜士之仪仰纪鸿休尚当继圣子神孙之颂
　　圣节进贺礼物表
　　臣某言恭遇云云圣节者伏以中天啓圣式逢华渚之祥近甸承流庸效野人之献遥伸虎拜俯竭蚁忱恭惟陛下保合太和缉熈纯嘏皇穹申眷乃圣乃神乃武乃文大德懋昭得位得禄得名得寿臣叨分菟组欣际虹流结想枫宸阻上三呼之祝将忱芹曝少供万岁之觞所有礼物别状进贡
　　蝗不为灾谢御笔奬谕表
　　天收飞孽喜登千里之金穰帝念承流特畀九重之奎画于昭眷奬有腼训辞窃惟皇家开平治之期侯国阐休祥之证由今揆昔宅牧惟良如刘敞之守郓城蝗值雨而辄散如赵抃之守青社蝗遇风而退飞有若微臣冒兹近甸惟一意奉宣于圣化愧半期蔑奏于民庸如坻如京喜谷拟登于场圃食苗食节遗蝻间见于田畴方虞种类之蕃滋乃抱黍禾而焦殪妖不胜德知吾皇一念之潜通灾反为祥俾阖郡羣生之咸遂僣函秉穗上彻凝旒遽沐温纶曲加褒衮拜手稽首念三生结圣主之知以口语心顾一稔岂愚臣之力肆令吴防丕覩尧言兹盖恭遇陛下加惠黔黎如防赤子五谷熟而人民育迄销遗螣之灾三阶平而风雨时允协维鱼之梦乃赐书于方国特加贲于微踪臣敢不勉竭孤忠对扬休命不书螽蜚已占鲁史之有年斯飨羔羊愿诵诗而称寿
　　彗星肆赦谢表
　　夙夜畏威覩干文而加警雷雨作解肆涣汗以维新洽于民心时乃天道恭惟陛下小心昭事大德曰生谨一二日之几每严勑命阅四十年之治宜底措刑仰以观天惕然垂象丕若成汤之罪已逺过宋景之出言细书十行大赉四海臣叨分近甸亟广寛恩有嘒明星见云汉化行之盛安如磐石惟箕翼国寿之祈
　　明堂礼成加食邑谢表
　　紫坛蒇事莫陪显相之劳黄屋疏恩亦被重封之赐宠逾望外感溢由衷【中谢】伏念臣初乏猷为积叨禄秩顷居田里分常谨于祝厘兹冒节麾心益勤于布泽虽忝松阶之末缀阻曕茅屋之祲容不图商赉之行俾预周行之数兹盖伏遇陛下礼隆并侑视广同仁祝网去三民庶举霑于敷锡列爵惟五子男皆得以序升肆令微臣均膺懋渥臣祗承龙綍誓竭驽庸取三百廛邑入已慙于多子制二千石职思何忍于素餐
　　谢赐腊药表
　　恩畀节麾俯念吴江之冷宠分圭匕钦承汉诏之温获遂生全冞深感刻【中谢】伏念臣自慙弱植欣际昌时抚字服劳常恐祈寒之怨咨诹旷职凛懐愒日之虞倐冬籥之告遒佩宵衣之垂轸银合重九天之赉緑绨荣三辅之颁有此【阙】逾若为补塞兹盖恭遇陛下八荒跻寿一视同仁怜臣寒薄之踪俾霑脂泽闵臣衰迟之景使驻顔华臣敢不勉竭愚衷丕敭圣渥愧匪北门班之近曷称殊光重拜西山药之良永酬大德
　　册皇太子妃贺皇帝表
　　天啓燕谋彛伦攸叙朝敷鸿册嘉耦曰妃欢洽寰区庆绵宗祏恭惟陛下帝祉施子国本在家无射亦临于缉思齐之雝肃其仪不忒懋昭大学之修齐乃眷元良乐求淑女酌熈朝之懿典陞储壸之徽名乾坤父母之心因亲以爱咸恒夫妇之道利正而亨圣谟孔彰邦荣斯庆臣猥叨假守忻睹弥文家人有严君始包二南之化震器为长子永开重润之祥
　　贺皇后笺【同前】
　　坤极承天既施帝祉震宫立配乃厚人伦典册一新宫闱胥庆恭惟殿下黄裳袭吉彤管凝徽国之本在家将恊恭于寝膳上以风化下宜秩礼于婚姻乐得贤妃式彰妇顺侍青规之慈训维德之行承紫殿之秾华其仪不忒臣叨分郡寄忻际邦荣母道无疆已契含光之象孙谋有永愿赓绳蛰之诗
　　贺皇太子笺【同前】
　　日有重光人伦以正天立厥配王化所基无疆惟休有室大竞恭惟殿下狥齐秉粹温故知新阐大学脩齐之章意必诚心必正廸家人威如之吉言有物行有恒载嘉瑜佩之徽诞锡珉雕之册两仪并贶万世其昌某叨领辅藩忻逢盛际鸡鸣鹤驾益毗问寝之恭鱼跃鸢飞愿谨造端之始
　　周国公主下嫁礼成贺皇帝表
　　干父有庆丕笃天婣巽女于归式彰风化时匪轻于选尚邦永侈于荣懐恭惟陛下经国范民叙彛敷训有斋贵主早迪教于公宫宜尔好逑俾服休于外馆荒周邦之吉壌举兖国之徽章舅氏如母存爰示因亲之爱王姬执妇道聿新归妹之仪秩礼大昏以祉元吉臣忻聆旷典阻缀贺班令德肃雝动恊襄城之则庆源演迤长留沁水之春
　　贺皇后笺【同前】
　　后德正伦夙迪关雎之化王姬下嫁式歌唐棣之华筑馆维新宜家有庆恭惟殿下躬持节俭德着和平坤顺承乎天爱偹隆于母道巽索谓之女礼庸饬于妇仪喜溢慈懐吉谐嘉耦锡光顺之册迨其吉兮戒含章之妆何彼秾矣臣滥膺郡寄忻际邦荣紫鞚有行百两翼轩星之送绛河流彩六珈增姊月之辉
　　贺东宫笺【同前】
　　帝乙归妹礼重新昏震索谓男爱深同气仰绛河之流彩想青禁之腾懽恭惟殿下孝谨问安仁先敬长翟车届吉属新筑馆之仪鹤驾肃将允助宜家之喜某叨分近屏忻际休期迨其吉兮翕播桃夭之咏式相好矣永聨棣蕚之辉
　　谢知镇江府兼淮东总领到任表【以下代赵月山】
　　林樊息影甫畀食祠郡国承流更叨给饟凛宠荣之狎至俯愚陋以难胜伏念臣奋自诸生简繇先帝际遇两朝之乆践敭三纪之余导防中枢无补訏谟之宻除戎外闑曾微攘却之劳饮河之量既盈负岳之讥莫逭潜深伏隩政忻鸥鹭之相亲昧进偷荣敢觊熊鱼之兼得倐承误渥洊领寓邦亟伸伛偻之忱乃重峙储之寄顾贤能出守始流福以润京师必趣办有才始悉赋以输函洛有如迟暮曷称选抡兹盖恭遇陛下治在审官仁先厚下念臣遭逢已乆未忍于弃捐察臣悃愊无华尚咨于牧餫遂令共二靡靳锡三臣敢不祗对龙光勉殚鼯技以农言慰父老当恪布于汉条操赢【阙】佐军兴恐未闲于晏筭
　　谢皇太后表【同前】
　　茅檐息影甘混迹于渔樵琳馆祝厘遽叨荣于牧餫愧深负岳德极戴天伏念臣猥以迂儒偶逢熈运入则中枢之导防出而外闑之脩戎才薄力绵曽微报效器盈量溢秪速颠隮一从畎亩之栖迟分絶云霄之奋迅讵图简畀俯及踦凉懐太守印章已骇邮亭之旧吏给刺史鼔吹俾荣乡党之故人虽云恩重而命轻第恐力小而任大盖河润九里流福当借于贤能而日费千金转饟政难于趋办有如驽钝曷称龙光兹盖恭遇陛下正始道尊贻谋仁逺志存巻耳夙知臣下之勤音播思齐克致邦家之御肆令迟暮复被选抡臣敢不勉竭孤忠对扬光命风德化以治郡愿希二千石之良制课调以救边所愧五十条之奏
　　知镇江府到任谢表【代孟中斋】
　　迟次西江甫安愚分易符北府倐领误恩控辞迄閟于俞音黾勉遂秪于贱事伏念臣他无技巧惟有朴忠将军好武而子能文有慙父教先帝用老而臣尚少亦玷郎潜衔命抢攘之秋承流凋弊之地进既无补退将自修大人飞龙咸覩时乗之六康侯锡马遽膺书接之三维京口之封疆实浙西之门户民力竭矣谓宜寛之一分江涛然所当防者数处曽是妄庸之品可兼牧御之长蚊负岳以难胜鹈在梁而弗称兹盖恭遇陛下昭哉嗣服成乃图功以予万亿年用乂民而永命其惟二千石爰视邦而选侯遂使孤踪亦叨异渥臣誓殚驽力仰答龙光齐埭范桥希德人之遗爱韩船祖楫想烈士之英风
　　状
　　辞免知镇江府申省状【代赵月山】
　　祠庭赋禄苟佚余年润浦承流洊叨旧职腼宠荣之过盛亟伛避以敷陈伏念某猥以迂儒偶逢熈运入则中枢之导防出而外闑之脩戎才薄力绵曽微补报器盈量溢恐速颠隮一从畎亩之栖迟每荷乾坤之覆育讵萌妄想复忝明扬倐仍禁殿之隆名再予辅藩之重地旧愆尽涤新渥有光岂敢控辞以孤简畀念昔先帝尝付是邦玩愒半期靡闻于善状侵寻九载重见于遗氓黔驴技止于一鸣鈆刀理难于再割加以浮家之寖乆兹焉卜筑以暂栖虽无负郭二顷之田已有环堵一区之宅昔骑竹而迎者乆相尔汝且拔薤而诲者半就销磨知识众则牵掣多疑惧深则瘝旷易胡能罄竭无负布宣而况聪明不及于前时牧御转难于今日若使小知而大受亦敧弱步于丰扛再三以思无一而可伏望公朝特赐敷奏俯怜真悃特返误恩姑俾退闲式遂祝厘之愿别加遴选用宏植屏之规
　　再辞免知镇江府申省状
　　衔恩瘠地亟控忱辞锡命自天莫囬误渥威不违于咫尺凟敢至于再三伏念某奋自诸生来繇先帝桐乡是念曽日月之未多桑下何心亦风雨之攸芘混渔樵而争席饟鸡黍以睦邻逼社日遭田翁仅可夸于新尹坐堂上称太守终有愧于故山故虽勇弃鹪鹩之栖未必果致蒲芦之化下车攘臂傥为冯妇之撄求牧与刍秪重距心之罪伏望朝廷亟赐敷奏收回成命改畀时髦战兢幸免于渊冰赴蹈敢辞于汤火





　　佩韦斋集巻十三
　　钦定四库全书
　　佩韦斋集巻十四　　　　宋　俞德邻　撰啓
　　贺王左相啓【代洪损轩】
　　黄麻播告赤舄来归嗣皇新继明化方流于率土左辖频虚位令喜得于旧儒庙社奠安华夷闿怿窃以天下之安危在相君子之进退以时思昔先朝有如文正资圣耆英之防尊贤独乐之游投竿采药刻竹灌花逍遥于物外登山涉水临滩憩石发越于诗章若将终身焉能凂我逮元祐际明良之防维潞公总军国之纲翩然一马之自西不作二龙之卧洛岂或出或处悉付无心盖时行时止当断以义矧遗大投艰之际适体元正位之初桥山之弓剑未藏商鼎之盐梅寡和加以元臣之宻啓力陈端揆之乆虚忍弗副于岩瞻乃尚甘于野遯朋来七日已见天地之心兹惟三公盍共隂阳之理兹盖恭遇某官三朝寿俊四海钜人笃实辉光极轲书大化之盛脩齐平治悟大学体用之全顾独巻于经纶宁弗谖于寤寐所谓伊人在彼空谷固为场藿之甘如有用我其为东周夫岂匏之系肆膺简注亟遂登庸第念风尘澒洞之秋此正圣哲驰骛之日必如推车之喻则事功可图使若乗舟之偏则险夷立判愿以十年之涵养衍为万世之太平庶昔焉忧乐在民不以庙堂之髙江湖之逺而今者仕宦至相可为邦家之光闾里之荣某误领左符甚惭小草倐聆垣制倍激懦衷读说命三篇已喜立相而置左续车攻一雅尚看脩政以中兴抒贺惟深期望尤切
　　贺礼部冯尚书兼给事中同脩国史啓
　　归班雍畤总礼容台紫极丹屏莫重春曹之选黄扉青琐更严夕拜之仪综国典以裁成品人才而笔削清班峻立颙望具孚恭惟某官四海切心两仪间气先生富道德髙壁立万仭之标本朝盛文章应奎聚五星之瑞召询国事多识时宜释笔砚而操化权专纶綍而宣皇泽日上花甎栁遮铃索慷慨挥毫草承委佩烟驻游丝从容退食整饬五材而辨器网罗百代以成书凡厥诏令典册之颁皆借润色讨论之力凌清遡紫世共指于登瀛簮笔持荷祥果闿于筮鼎极缙绅之荣宠被黼扆之简知聴履上星辰姑践尚书之武若岁作霖雨倚畴立相之庸某叠组叨荣万间借庇贡输衍裕自慙刘晏之操赢器范端凝只羡向公之大耐防脩笺敬仰匄鉴融
　　贺刑部陈侍郎仍兼宗正卿兼脩史啓
　　执绥殷辂叠组容台花绶藻衣于赫宗臣之贵紫囊玉佩徃持臬事之平采众记以定阙文纂帝坟而昭治范丝纶诞布绅绂胪驩恭惟某官揭日脩名照人姱节读庆元抗疏未多六士之贤擢天圣甲科重奏五云之瑞悬法星而纠察仪农扈之剧丛八州绣衣仍是壶冰之御史太湖簜节又光卿月之英游使臣既悦于见知僊省更闻于申命螭坳载笔辉聨北极之星辰翠幄谈经恩浥清都之雨露属者殊庭之蒇祀聿先多士而秉文侍威顔于咫尺之间对清问于斯须之际王厘尔成来咨来茹靡不周知君子既见为龙为光遂膺懋简亟焕设几赐金之宠式图昼衣空圄之功制礼乐明政刑孰拟此官之清要镇国家安社稷倚看帝载之奋庸某宻借庇庥免承牧餫蚉负山而知惧曷免颠隮雀贺厦而相懽更依突兀防脩笺敬总匄鉴融
　　贺鲍殿院啓【以下代赵月山】
　　涣敭宸綍晋副台端乘白马伏青蒲谋已禆于帝右立花甎冠黒廌班遂陟于殿中古柏昼寒法星夜烱恭惟某官道方而大德纯以精玉壶风露之清伟然忠义金薤琳琅之粹蔚矣文章顷际飞龙尽空凡马悬衣冠于宣政传驺哄于大明王仲仪之执奏不移凛如鹘击吕希哲之辞官未获已肃象筵归泰畤以均厘升南台而执法名髙千古已寒未死之奸谀晓觐九重共指非凡之御史长身肮脏直节崚嶒治平之用忠宣岂拘近制己巳之拜献简亦自此官某夙荷轸存况叨覆露鹭鸳簉羽阻瞻天路之泬寥燕雀驰忱永托厦云之突兀如葵向慕未艾敷棻
　　贺陈司谏啓
　　归班雍畤晋列右坡凌玉清遡紫霄已职亲而地近携皁囊乗白马知言聴而諌行纶綍诞颁宗社増重恭惟某官脩名揭日姱节照人英华醲郁之词章上规姚姒深厚粹明之气象近揖干淳蚤简在于渊衷径歴跻于清选苍苔红药诗吟省直之春皓鹤脩篁景对瀛洲之胜迈唐六絶作宋一经寓规讽于蟋蟀之篇昭模范于螟蛉之诲迄居谏列丕展嘉猷天子以为是谏官以为非昔盖闻于此语君子有所恃小人有所畏今允望于明公某猥以迂疎谬兹牧餫隃聆坦制倍激懦衷朝野兢相驩已信忠贤之得路庙堂知至理尚期风俗之还淳向慕渠渠敷陈慺慺
　　贺工部危侍郎兼脩国史啓
　　涣颁天笔晋贰地卿总宪度于清朝霜凝白简程工能于起部日炫紫囊网罗闻见于一经别白是非于万世师言允穆泰类朋来恭惟某官履粹行方芒寒色正黄河半空之气天分素髙瑞岩万仞之标地灵特异盖尝以通老诸人而尚友不独于晦翁一见而属心徐入脩门立登要路淳夫三昧之讲议论格心君谟四谏之除善良吐气柱下炳一星之耀禁中齐五凤之飞骢马重驱甫忆花甎之立鸡翘趣侍就繙金匮之藏而岂徒哉其有试矣盖惟明目张胆则必有补于论思亦尝载笔记言则必不谬于褒贬肆专九范式究三长畴若予工姑掌缮脩之政令若曰太史尚留乆逺之功名某乗传滞留聴邮鼔舞托万间之庇厦应免震凌转一气之洪钧更期登用
　　贺太府徐少卿兼侍讲啓
　　眷楙中宸班崇外府藻衣花绶聿颛九赋之受藏虎观云台宻侍五经之讲贯世称髙选人羡名流恭惟某官姱节照时脩名揭日清冰出壑寘承露之玉壶古柏参天耸接云之黛色谈笑握南曹之印舂容防东观之书谒乡之典枢机未尝有过徐岱之陪诵説多所究探姓名深简于璪旒步武峻跻于金掌仍参儒席邃处经帷盖日月就将有补于缉熈之学则邦国式贡不蠧于玩好之供不然金华劝讲之官宁顾木契颁财之事王之图任共政厥有防哉公岂出纳有司自此升矣某政縻转饟敢厠为寮虎鼠不侔愧同宫而列属燕雀相贺知大厦之落成
　　贺淮阃加寳文学士陞大使啓
　　玉阃懋功璪旒锡命奎图壁府有华真学士之聨寿甲雕戈益峻大行台之望使权增重边隙不开恭惟某官光岳浑沦隂阳阖辟庾翼之规模制度每出于人杜公之智名勇功孰识其际属者浩江涛之日慨然经纶宇宙之思志士于是而属心武夫闻之而夺气四伐五伐之不试再命三命之愈崇激天鼔吹照海旌旗自乐云山之趣白日绮罗尽还景物之华青春花栁十年生聚之熈熈四境讴歌之灏灏帝念勤劳之乆盍此遄归人言绥附之难问谁可代曷若杖威名之素着使之凝勲绩于已成爰陞寳度之清严就拊碧油之骏极儿童喜跃士卒懽呼泰华班师共想晋公之事业淮南入相正如德裕之年龄某耸德凤纶不胜鼇抃散地逾髙枕自赓愁寂之吟一气转洪钧尚轸隠沦之迹
　　贺淮阃边事撤警啓
　　顷饬一椾僣干六纛江之永矣未吟杭苇之诗心如结兮只怅悬旌之喻拟乗隙暇洊黩穹明兹者伏闻疆埸戒严卒徒贾勇纶巾羽扇宛然蜀垒之指麾雨矢电矛坐使淮氛之清廓耕桑不扰雉堞增崇盖尝驱驰于天荒地老之时未有谈笑致鹤唳风声之捷兹惟洪伐厥有雄功此盖恭遇某官盖世勲名擎天力量阳开隂阖智独妙于经纶地负海涵世莫窥其涯涘而又忠义足以激士气赏罚足以一人心故如令公免胄而来回纥罗拜不待司徒纳刃而战将帅奋呼宜祃祭之弗烦报凯歌之遽作红楼翠幕未妨月里之笙簧雪蘂琼丝还竞春游之车辙此殆真儒之无敌信乎中国之有人李勣治并何俟十余年之乆赞皇入相无逾五十四之期某窃聴下风亦増壮气藜牀竹杖自怜迟暮之踪吹室琴台空想拊循之暇率脩函贺切匄钧裁
　　贺防江吴制置兼知建康府兼行宫留守啓
　　禀违符采屡隔星躔处隠就闲乆乐渔樵之混遡诚延首莫遑竿牍之脩缅懐麾席之晤承惟有羮墙之想似兹者恭谂龙纶焕宠麟阃宣威壁府奎图学士炳四时之象玉符金钥元戎増十乗之雄虎落申严鲸波帖息聴下风而増气知中国之有人恭惟某官学本中庸道存忠恕平生实地耻为流俗之具文景行髙山雅爱前脩之彛矩出则总熊罴之师入而仪鹓鹭之班豹尾属车方借中朝之献纳龙旂四牡更资外闑之修攘留台重居守之权藩岳令布宣之诏韩侯受命而川泽之孔訏召虎来旬而江汉之式辟此盖君子有必胜之效故知仁人全无敌之功幕府云开边城燧熄闻俎豆学军旅圣人殆有为而言说礼乐崇诗书元帅信于是乎取某属聆坦制倍激懦衷偶縁祠馆之叨亟上师垣之谢片帆障日甫逾笠泽之区万斛乗飚耸聴邮籖之报亟延縁于丛苇徒怅望于前茅燕鸿若相避然鹏鷃异所适耳尚留湖墅阻贺门鼓角旌旗已喜三朝之洗印丹青霖雨第祈一气之转钧
　　通贺镇江赵徽猷啓
　　渥香丹诏云丽朱方君子有徽猷式峻寳藏之直贤人当重寄肆増铁瓮之雄惠气刜劘先声砊磕恭惟某官天潢疏涪水钟英博厚髙明灿星辰而载华岳聪明精鋭净冰雪而走雷霆外而坤维井络之驱驰内而北寺地卿之佐理维时硕望已简渊衷迨寻桂林梅岭之游适际蚁穴鲸波之扰羇旅之孤悬浮寄惟有望风武士之瞠目语难第能作气公以诗书礼乐之勇见于慷慨感激之时入其阻挫其锋所向披靡戢乃戈櫜乃矢顿复升平识者愈于是而心属边将殆闻之而关口南人不敢叛矣可谓肤功东山以公归兮盍跻近侍睠惟京口宻拱宸畿万旅云屯绥御之方贵审一江天险隄防之事尤严少需画防之隃临盖释璪旒之忧顾然中原在望一洗诸公富贵之羞则大雅不羣自有忠定登庸之比某误恩转饟乆愿归耕偶视邦选侯正有勤于宵旰而摄官承乏乃复假于疎迂蚊负山而已危马守闾其焉用耸闻命綍喜跃心旌越樽俎代庖人之劳甚慙尸祝封府库俟将军之至已告吏民愿趣前驱庶安愚分
　　贺宁国文知府啓
　　顷承玉季判县逺纡虹气洊示鲤封延首遡诚方怅音徽之间阔发函伸纸乃勤慰谕之绸缪拟返棹之有期将附椾而致谢恭聆新渥起填名藩处三江二浙之间占叠嶂双溪之胜足便坐笑式俟登庸载惟某官北斗时名西江道派沂公科第非为温饱之图潞国威名自是经纶之器虽揭日月而行时乎不免然安社稷为悦此亦何心惟苍生不可无谢公故方伯又求如结辈鹤吟旧帐虎刻新符青林霜日白水秋风姑辍醉翁之咏轻扇凉飔珍簟夏室爰赓谢朓之吟想骑竹之纷迎已鞭蒲之蔼誉贤能出守固应润九里以福京师君相此心或者先一州而后天下某昨叨祠馆徃谢维垣进获覩于得舆殆退几于折屐驽骀力腐断无锦覆之恩燕雀情深防贽厦成之贺有慙斐帅仰匄照涵
　　贺池州李守改知江州啓
　　简知汉陛易镇江城风日似长沙政吟诗于秌浦云峯对虚榭催作郡于庐山二境争留一麾増重恭惟某官英英国器挺挺蜀珍力量雄浑奠乾坤而震河岳精神峻洁净冰雪而走雷霆门不识于苞苴器甚宜于盘错雍容佩玉勇辞犀节之荣谈笑携壶雅爱翠微之胜六芭饱桑麻之积四郊乐烽燧之沈红斾行春自是池阳之难驻朱轮出郭已闻湓浦之纷迎岂伊屹保障之雄或者殆藩垣之选谅无暖席又覩敭纶人之称丈夫谓植旗旄而罗弓矢公则有令德当铭彛鼎而被歌某夙托兰襟更聨枌社杖藜鸣玉自怜寻壑之形容簮笔持囊尚想朝天之步武
　　贺赵吏侍兼侍读啓
　　入长吏铨仍陪帝读持衡聴履喜上逼于星辰坐幄横经更亲承于雨露丝纶一播绅绂交懽恭惟某官洒落而忱明直温而毅德仪金玉维先朝魁杰之储书法凖绳得圣门谨严之体为天下昌言而寤主揭朝廷公道以示人横榻凝严总事权于五院峩冠雄剧肃风宪于百僚顾辍象篦勇凭熊轼廉明如广汉政夸发擿之神寛厚如粹中重领综铨之寄紫櫜论思之宻勿翠帷讲贯之精微金镜畴勲岂乆淹于识鉴黄扉燮纬将大展于壮猷某共二无庸省三知愧甚拟返身于屠肆误令导防于枢庭涣汗莫回政尔循墙而避泰茅斯拔可胜连茹之思
　　贺陈秘监兼侍立脩注官啓
　　云拥木天星明柱史考图书于芸阁世号该通寘笔札于玉阶地分清切班迎晓日衣染祥烟恭惟某官髙彻神姿渊源问学读庆元抗疏未多六士之名擢天圣甲科重奏五云之瑞脩门快入要路平跻弹劾不避于贵强议论尽依于仁义安世十九章之劲气未究忠忱鲜于百数辈之福星又为选首赐颁驲诏入综麟台上帝羣玉之峯的非人境玉皇香案之吏盍在螭头緑编素简之校讐青琐白云之防检圣明钦瞩英俊具瞻蜀寺纪游乆忆异僧之木叶海坛留防新倚上相之沙堤某夙托兰襟况依枌防属此及而需代耸闻连茹以彚征窃比驽骀自抱锦幪之愧第同燕雀永怀厦贺之私
　　贺冯侍郎除右侍郎兼国史啓
　　妙东名儒晋司小宰银台批勑早聨豹尾之凝严金镜铨材仍订麟经之纪载丝纶诞布绅绂交驩恭惟某官四海切心百年大手浑厚粹明之气象逺迈干淳英华醲郁之文章上规姚姒步武歴跻于清选姓名素简于渊衷青琐白云亲近御筵之晓苍苔红药吟哦省直之春况综事以训工皆正身而奉法衡留鉴藻政需韦相之絶伦囊括词林谁似萧嵩之脩史肆畴旧德式副亲除然元祐诸老之来所期平治今贞元朝士之在盍遂登庸某给饟罔功得舆助喜云开阊阖阻瞻近侍之荷囊地隔江山贸贡小夫之竿牍
　　贺浙西洪提刑啓【代赵总干】
　　含芗出省杖节还乡紫界宫墙尚忆文昌之新入绣衣霄汉宻奉圣防之殊恩此忱被锦而昼行岂但持斧而直指山川改观枹鼓不鸣恭惟某官腹饱五车眼空四海抟扶摇而直上气凌九万里之遥经肯綮之未尝材裕数千牛之解世谓臧孙之有后天赉伊陟以乂殷金节朱轓有赫询诹之誉望洪枢玉铉几殚毗佐之訏谟迄从微垣郎宿之班来溥京师福星之照埋轮折槛威声素着于当时露冕褰帷仁化又歌于此日有乗传过家山之乐无腰银夸乡里之矜岂惟画太古之衣冠真可华使臣之礼乐德如是祥祉如是聿践前猷狱几何钱谷几何伫膺清问某世科有腼选穽空怜祗有时人见诮彦升之子絶无先友肯哀嵇氏之孤独惟六载之逡巡每托二天之庇防一聆坦制倍激懦衷瞻英簜于太湖已喜璪旒之近献参苓于门下愿终药笼之储
　　回镇江蒋教授啓
　　出綍西清横经北固临雍解褐居然天子之门生乐泮观旂荣甚诸侯之賔客缙绅欣羡衿佩激昻恭惟某官寳婺钟英绣川疏润百篇奥义嘉唐虞乐商周万古髙名出羲黄过屈宋盖尝以蒋乂诸人而尚友不独于髙郢一见而主盟徐入脩门径游辟海风清翠跸俨鸾辂之亲临云集苎袍赫龙光之先被盍居风日不到之地乃领江山第一之邦岂学者方仰如泰山故天意将以为木铎雩坛咏舞政当曾防之暮春宣室懐思倚召贾生于平夜某进非稽古退不通今草福先之碑居慙祖武作同州之佐何有吏能幸亲炙于胜流免浮湛于俗辈首防缄鲤宠报集鳣才名四十年匪乆毡居之冷俸钱百八索尚希珠掾之怜摧谢臯稽编摩卥瘠











　　佩韦斋集巻十四
　　钦定四库全书
　　佩韦斋集巻十五　　　　宋　俞德邻　撰啓
　　贺镇江赵徽猷啓【以下代赵月山】
　　顷别星轺几更岁籥榆枋斥鷃自怜腾跃之庳江汉故人坐阻音书之寄每遡风而遐瞩嘅挿羽之未能比者恭谂菟刻郡符马喧童竹寳藏峻直九天之星斗具曕铁瓮承流千里之江山改观荧煌新渥砊磕先声恭惟某官赵璧无瑕范珍絶代晋室同时之八达未数知名开元治广之三人独髙清节凡其植旂旄而罗弓矢皆可铭彛鼎以被弦歌既银信之迢遄盍紫荷之入觐何烦匽马来此慿熊盖内蔽日畿本龙潜之旧府而外雄天堑列虎视之重屯将以碍戎而屏华端借经文而纬武饱观多景缓鼓仁风钓歌向月画角飘江姑咏此邦之佳丽宫鸎啭春漏皷思昼倚摅异日之经纶某夙托兰襟况依樾防兹卜杜陵之宅更居滕国之防冷比驽骀曽印追风之武今同燕雀但懐贺厦之私颛拟津亭遥迎棨防
　　贺卢戎监兼侍立修注啓
　　龙扆疏恩螭坳侍极犀渠夺日器精武库之储青琐防云班喜御筵之近官繇人重国以儒荣恭惟某官冠冕南州渊源西洛提文章之正印虎凤蔚然凛节义之大闲冰霜皦若墨未干于黄甲身已致于青云蓬山佩玉之舂容粉省握兰之芬馥纪纲万务亲持北斗之机衡皷吹六经妙演西清之纶綍晓日炫银花之牓夜星分金烛之光辉颁少府之锜防兼溥司存之雨露训工程作耀神武于遐方纪事系年昭人文于来世厥惟盛事可谓美官书笏弭彤岂乆起居之伺持囊曵履倚承顾问之荣某转饟蠙淮驰椾燕厦治财寓法甚慙刘晏之操赢同榜得人益羡向公之大耐
　　贺吕都承正除兵侍啓
　　涣颁天宠晋贰夏卿洪礼有文武之资家风故在公绰专简稽之任戎政其脩眷懋冕旒信孚台阁恭惟某官盟传带砺勲继鼎彛识虑甚深晦叔信公辅之器奏疏有体夷简真宰相之才出则罗弓矢而树旗旄入则典枢机而陪帷幄持囊簮笔近天顔于咫尺之间偃革销兵跻世道于升平之盛靖端有守献纳益勤不待满岁以为真已见用儒之无敌夏官其属六十倚畴司马之勲武王有臣三千终借非熊之助某隃瞻坦制倍激懦衷惟我有臣况是西平之子王阳在位可胜贡禹之欢推贺维深编摩愧浅
　　贺步帅徐节度使总统军马啓【代洪损轩】
　　登坛拜将仗节总戎羽骑旄头乆肃宸居之衞熊旂犀甲式华戎辂之行云丽帐辕风清江汉恭惟某官学精八阵勇冠三军说礼乐崇诗书自是晋军之谋帅临约束援枹皷岂徒司马之忘家驰檄而忠义景从左袒而英雄响应然方略指授已有谢安而性行淑均孰逾向宠畴咨威望恊济艰难持大将之印而拜军中统少府之节而行阃外彛尊龙勺鏚斧雕戈愬武古通咸统于天地鬼神亦相此举人傒前茅之至师张破竹之威祈父予王爪牙岂转于恤召武彻我疆土行奏戎公一扫荆楚之氛遂奠边陲之枕黄河如带泰山若砺申固旧盟天闲解驷寳校斥鞍未酬洪伐某出山计左乗障才疎甚喜中权之有人窃聴下风而増气虽不能披坚执锐助成淝水之功尚可刻石磨崖载续浯溪之颂
　　贺常运使除检正兼户部侍郎啓
　　玉京转饟黼扆念功【阙】命令之原程期防之伙班崇宰士授登耗之书选重地卿陈生聚之术纶綍载敭绅绥称庆恭惟某官昆冈挺秀瀚海分清力量雄浑轧乾坤而震河岳精神峻洁净冰雪而走雷霆依日月于中天凝风霜于宪地朝廷有李勉体貌益尊诸公称郑庄贵名日起秉宋代一经之笔裕周官六府之储肆简宸衷頫临京部皇华不逺合使节于东西红粟相因输辇车于前后未逾期月尽卬福星爰纲纪于中台仍辉煌于从槖检吏奸禆国论岂惟学宰相之方掌邦教扰兆民盖亦古司徒之职兹为清要倚遂燮调某共二无庸省三有腼甚拟返身于屠肆误令导防于枢庭涣汗莫回政尔循墙之避泰茅斯拔可胜连茹之私防控柔函仰徼穹鉴
　　上赵宪求易削啓【代皇甫司户】
　　玉节观风尽俛首澄清之下珠曹愒日僣归身坱圠之中非云舍旧以图新所恃至公而无我盖君子成人之美犹大钧播物之仁故揫敛于昔者或发达于今而萌蘖于春者或恢台于夏使四时代谢已有后先而一气氤氲亦分彼此则生意有时而间断彼物理何自而敷荣是以贤哲之用心每于造化而同轨伏念某粤从少日雅羡前修元晏耽书忍废传家之典籍杜嵩嫉世例编任子之春秋既未能轩腾科目之间亦颇欲奋迅功名之际问津宦海发轫祠曹误防皁盖之知俾预青油之画待以前席多优假之言辞引之后堂使竭陈其议论故判司虽有尘埃之诮而雍州粗销硙碾之争当路慷慨以嘘扬廉镇殷勤而料理然玉川梦破甫传三道印之封而荐福雷轰空计千本碑之直事类家人之获契心疑塞马之认家取期末路之孤危乃际二天之临照八州风动綉衣俨立于层霄一笑春囬翠幰争看于京兆询度既同于原隰生成肯异于町畦着旧主之衣裳妾固怜于薄命被新春之雨露杨岂厄于闰年试执贽以自媒谅转钧之靡靳兹盖恭遇某官西江道派北斗时名说礼乐崇诗书世不识周召毛原之贵美教化移风俗人尽夸龚黄召杜之循既増秩而赐金复易麾而予节闾阎访问山岳动摇鲜于一道之福星今复见矣唐室九人之相业行且过之肆令措大之官谬起兼收之想某投忱直突俟命回皇草福先之碑不近舍于皇甫举筦库之士尚永望于赵公【司户宋庾使过荐之已剡发矣宋以烦啧去吏部却而不纳赵宪与稙代宋因干赵易剡】
　　再上赵宪啓
　　范公揽辔所至望风毛遂处囊洊求脱頴虽恐再渎则不告或者三语而见知衔袖而前席槀以俟睠言始仕莫重陟明山已垂成岂一篑之亏而废竹惟既破则数节之解无难今浑沌之窍方开而塞翁之马遽失非防推毂谁许易祊伏念某家本业儒性尤嗜古虽借簮裳之袭幸免负担之劳然于诗礼之传颇有鑚研之志斯未能信漫尔为官岂敢为百八索之希政以偿四方志之愿饮冰食蘗惧贻门绪之羞翻竹榜梧数陈封内之事迄承廉镇特上公车照浦明珠方此裙襦之系倚江枬树已闻风雨之侵贾谊召而宣室之厘残司马归而梁园之宴彻赶兔于先失獐于后非意所知屠牛值热卖浆值凉伊分之薄孰云末路乃有二天建节分台将逺聴而广眂挥餐辍沐每下士而礼贤试求蟠木之先容庸控跃金之私悃海纳无外莛扣辄酬慨然相料理之言真有送吹嘘之意季布百金之诺岂其或渝黄石一编之书要须再至属者轩輶之直指凛然山岳之动摇笠泽松江万顷稳浮于丝缆露壶冰壑八州共仰于绣衣民既熟于寛条士宜欢于庇厦睨赵璧之贵终许易以连城拾宋契之余当不虚于数齿三熏三沐以谢以祈兹盖恭遇某官汉沛献之矜庄苏孺文之方正选辅郡股肱之最特畀皇华尊外台耳目之权就司臬事泽蒲澄碧廪粟腐红糓几何刑狱几何倚丕承于清问德如是祥祉如是宜施及于下僚肆令厄闰之杨拟作向阳之木某干摩滋惧颙傒维深尚念孤根毋使坐成于岁晚未知寸草若何可报于春晖
　　贽见防海陈制置啓
　　诗书元帅笑清鲸海之波筦下僚乆望龙门之坂幸依光于冀部盍寓敬于殷函呫嗫以前陨越于下盖闻鄞水宻防神畿属兹风涛浩之时正借宇宙经纶之手必韩侯受命而后川泽之孔訏必召虎来旬而后江汉之式辟否则屏翰蕃宣之寄曷烦言语侍从之臣帝其念哉图少寛于宵旰侯谁在矣俾独防于风寒曰有雄规是膺宠命恭惟某官两仪间气四海钜儒处位尊隆凛泰山乔岳之气象与人乐易俨光风霁月之襟懐蚤简在于渊衷径歴跻于清选逮居诤列益罄忠忱天子以为是谏官以为非直言不讳君子有所恃小人有所畏公道大明已聴履而上星辰宜应图而作霖雨龙旂载迈犀甲于征琴鹤四时但相随于诗老江山万里夸再造于贤侯志士于是而属心武夫闻之而闗口植旗旄罗弓矢信丈夫用世之所为铭彞鼎被歌其盛烈殆公之素有少安玉阃是有衮衣某禀气寡谐嗜古成癖名教之中自有乐地此外何求富贵不义我如浮云于世多忤自堕身于枳路旋滞迹于盐车中坂负辕间遭逢于伯乐冰乡问道谁歆羡于污腴几年覩双鹗之飞一发难五豝之获遇合有命得失何心讵图末路之迟逥乃际二天之临照吐握待士朝暮拔尤温造处南涯石洪处北涯尽归罗致乐毅自魏徃剧辛自赵徃争献智谋此忱幸防之风流忍作无言之桃李第某喜极凤凰芝草之覩援无蚍蜉蚁子之微纵思脱頴于囊中安得庇身于幕下贸然跃冶式觊转钧使客卧下牀傥不下侪于许汜击贼作露布犹堪自附于脩期
　　上京尹潜尚书啓【代赵总干】
　　王国多士半归京兆之龙门侯幕迂儒拟玷平原之鹗表虽恐再渎则不告或者三语而见知呫嗫以前陨越于下铺观徃代有感前修广汉擿伏发奸庭有缿筩之设张敞召偷补吏境无枹鼔之鸣此具治办之功真是尹厘之式然至和顔而接士与夫显善而表贤必特着史册之中于以示诗书之味盖弹压捡御所以福京师而汲引提衡所以培善类懐哉古道属我明公伏念某偶掇儒科素无俗韵大痴小防固尝三揖以送穷凿方规圆终不再拜而乞巧自入古闰州之幕幸逢赵南海之贤首借吹嘘慨相料理第七日窍一虽开浑沌之聪而六月累三未就痀瘘之技凄其四顾谁复二天独忆曩时来观上国古谓知已正如此耳方仰羡于明公人于同年亦有情乎早辱私于难弟谩效操蹄之祝靡虞按剑之疑盖亦贸贸而来非敢盻盻而望讵图槛掷竟免谴呵戚之歌鬷蔑之言既许陈其瓌怪匠石之睨伯乐之顾将可望于荐闻顾非近水之楼台难比成蹊之桃李依然瑟缩自笑觊觎独闻还贽之盛心雅念成章之小子春风送暖固难隂涸之先秋月扬辉似可婵娟之共辄赍函而洊贡庶推毂之有期三上书三及门虽愧数干于光范一举手一投足将遂转致于青波兹盖恭遇某官廊庙钜公乾坤间气山房掌记掊克遂息政不在于吏能希文尹京闲暇自如殆皆本于儒术皇眷已纡于献纳缁衣不倦于招徕肆令江国之下僚隃跂平津之新阁某极知稠叠所恃含传圯下之素书傥念子房之再至拊匣中之孤劒应为钱子之长鸣
　　谢潜京尹易削合頴啓
　　搜材京辇岂无英俊之在门荐士公车误使疎庸之通籍人云易地我独有天不然乏鬷蔑之言何以辱文子之举永懐特达退窃拟图季布之诺不易于千金鲁史之书致严于一字矧银笔品题之帙皆金闺步武之梯讵伊善善之公私为贤贤而易必揽澄清之辔得之素闻故转坱圠之钧曽无恡色伏念某一科濩落几载间关筑精舍以读书乆焉有志弃钓竿而遮日漫尔为官谬防当路之知数就下车之避脱身矮屋既为棰楚之辞作记醉乡又免麴蘖之托遂列饟台之末掾勇抛谷之故居赠以明珠屡感纒绵之意送之彊箭几排嘲慠之流然四芧固喜于赋狙而五尾未图于书马康衡经学谁欤乃荐于史髙赵壹言谈岂料经称于羊尹过防采菲慨许易祊第观褒衮之华秪重负芒之愧呫呫动喙敢夸词藻之工碌碌无竒何者才猷之卓若为制锦始称铸金兹盖恭遇某官学行轲雄之间政事赵张之上尹惟日卿惟月近聨紫极之光仁如春威如秋式重黄图之寄倚需燮理每念孤寒谓五九之累惟艰期巳乆矣彼一篑之覆而进时则易然亟开夹袋以疏名俯徇连城之易璧某受知兹昉报德未涯【后阙】
　　谢孟提刑举改官亲民任使啓
　　翠轺问俗溥润泽于江臯麟幕抗尘辱吹嘘于天上共喜浮图之合頴或疑洴澼而取封岂知繇所主以观臣殆亦与互乡之洁己盖汉东之国惟随为大斗南之杰非公其谁顷吟桑梓必敬之诗已起葑菲不遗之想庳飞控地分既隔于层霄暖律回春势难先于穷谷讵料见夷吾于江左乃能荐司马于蜀都此忱结习于三生以故遭逢于今日靖思际遇僣効嗫嚅伏念某濩落一科间闗半世树樗广莫了知规矩之未闲抱瓮汉隂不学桔橰之尚巧俯首宦途之寂歴惊心选海之浮湛明月二分几聴芜城之柝长江万里屡寻钟阜之题独縁悃愊之无华尽许齿牙之借誉送之彊箭力排嘲慠之流赠以明珠多寓纒绵之意然狙赋四芧而谩喜马书五尾而未图讵料霄立之绣衣乃予旦评之华衮是虽侥幸亦是机縁许允为吏部而荐乡髦定国见翁归而属邑子今孺文部内能几故人而沛公里中仅一骑士忍靳湘东三品之録独遗水北一士之寒待之以国士待之以众人世固难于知已生我者父母成我者夫子将何如其感恩第观褒拂之过情深觉回皇而失次踵常途之役役顾惭履行之端方寻坠绪之茫茫何有文词之典雅纵使为宰何所取材兹盖恭遇某官道塞盖舆家传带砺孟轲取义而养气至大至刚中庸脩身以尊贤不流不倚己蔼平反之誉益躬吐握之勤肆俾踦凉谬叨坱圠某受知最厚图报未涯敢援办香敬为之辞以为一饭无忘之祝心乎爱主每肩不负临贺之私资以事师保无或叛昌黎之理渠渠控谢慺慺敷陈
　　谢洪尚书举陞陟啓
　　骥伏盐车方迁延于中坂鹗飞云路获比拟于平原共惊罔象之得珠岂识当时之推毂防脩谢语祗控夙心盖自年少蛾术之时已慕一世龙门之盛有如先正相我穆陵正色立朝豺狼狐貍自相吞噬宪言世蛟龙虎凤蔚矣跃蟠劙重隂而昭白日之光障百川以回狂澜之倒乃若四轻之一疏尤为千古之罕闻生不同时徒抱执鞭之愿世有令德独忻故笏之存自依冀部之天乆羡狄公之笼然豚蹄徃祝悉皆有望于丰年而虫臂可为谁敢容心于造物讵图特达乃送吹嘘此真出大贤之门是宜为知己者用伏念某嗜古成癖禀气寡谐抱瓮灌园常笑桔橰之尚巧引帆系轭未烦粻糗以送穷一从枳路之偾车竟返柴门而扫迹夜沁菜根之苦晓参糓种之仁友朋多讶其濶疎公卿亦为之罗致念濂溪始仕尚难清献之见知而法曹既归或者坡翁之称赏忍不自力遂使终身勇辞处士谷之居谩学胶鬲鱼盐之隠是匪固穷窃君子之誉政恐诡遇贻识者之羞敢意大儒克勤小物棘闱刈楚方免诮于冬烘黍谷嘘枯俾顿回于生意第观褒衮滋重负芒木讷自怜顾谓性姿之爽闿锦囊乆蠧何有词藻之滂葩纵使字一同之氓未必致十竒之化岂相马在牝骊之外故好龙姑貌似之求兹盖恭遇某官四海儒宗两朝耆俊持衡留藻鉴昔已领于缙绅卫甲缀朱綅兹盖劳于藩翰行归宰路预辟平津肆令么麽之踪亦预搜延之数某敢不益砺廉隅之节多读圣贤之书寂歴家声虽乆惭于献简渊源师友尚无负于盘洲国士自期墨卿难尽
　　代上平章啓
　　囿身鑛铸十年悉借于转钧蜕迹庾尘一旦更希于续食盖以生匠石之园伯乐之廏初岂有戚之歌鬷蔑之言呫嗫以前陨越于下因思际遇每重激昂当畴昔游泳之初政开庆抢攘之日一丁未拔六士甚危假设教之舟梁为藏奸之机穽弦歌夜辍襟佩晨稀思皇多士翼翼厥犹虽愿生于周服我瞻四方蹙蹙靡骋谁寔秉于国均天佑昌时国资元老几几归东之赤舄卷巻好善之缁衣春风嘘拂于墙槐惠泽滂沱于沼璧飞腾有便坱圠无垠于时杜陵短窄之夫已入狄笼搜储之数况抗尘廪廥兹已幸于践更而垂防云霄又俾逃于瘝旷虽黍律不遗于穷谷而葵心忍负于太阳伏念某相匪甲壬分无庚癸送穷不去早谙太学之虀盐乞巧无文谩设外庭之果秋冷荷衫之露夜凄芹泮之风方怜坐客之无毡俄窃闲曹之薄俸星明天庾恪恭共囷窌之储云掩泉台凄恻增糟糠之感襚无鲜服琴有断弦故家迥隔于千山碎累更过于百指然宋人刻楮功巳费于三年而痀瘘絫丸技未成于六月痴騃类守株之子侥觎羞筭瓮之夫傥非皈命于上台谁念沈踪于下土僣陈卑悃晋渎邃清兹盖恭遇某官为五百年天地间生之英衍十四圣社稷太平之福立太师立太傅躬勤吐哺之三今文子今文孙梦协扶天之再方敛神功于下宰益为俊乂之旁招肆令七十家筦库之微愿预八百人除吏之数吁天摧谢蹐地囘皇皦皦瑚器来光玉绳固无取碔砆之碌碌漂漂天雨兴怜土偶尚永依夏屋之渠渠因谢及祈既兢且惕















　　佩韦斋集巻十五
　　钦定四库全书
　　佩韦斋集卷十六　　　　宋　俞德邻　撰劄子
　　囬淮阃李大使贺生辰劄子
　　簸箕挹斗自怜竒蹇之踪寘璧馈飱倐拜便蕃之锡礼勤意度感厚愧深载念揆初礼无庆比兴言罔极诗重报思矧伊泛梗之余曷记垂弧之始兹盖某官髙风迈古盛德好谦于同年有情素忆四海九州之识怜小人生岁不知六身二首之为故特畀于多仪以宠光其莫景拍洪厓肩挹浮邱袂相期汗漫之游观晋堂桂聴禹门雷申固慈恩之好第某仰承眷轸俯揣分涯颂纪朱綅自是鲁侯之事史夸银信政催李相之归敢以衰迟辱此倒置而况骈珍之下逮尤非齫龈之宜防巻锦既惧于不恭循墙莫知其所避姑从斟酌少答劬歈六十二三人乆已怅心情之别万有千岁寿还以贽昌炽之祈
　　答台郡贺生辰劄子
　　诵白傅六十三之诗头虽未雪赠鲁侯万有千之颂寿俾如冈顾此衰迟谁欤奬予兹盖某官髙情迈古盛德苏枯怜绛县之老人已泥涂之乆辱笑昌黎之薄命独牛斗之不神故侈多仪以光初度第某方切劬劳之念敢叨餽问之勤返璧受飱姑俾安于辞拜借书沽酒誓不扰于公私率控谢笺尚徼原鉴
　　送物贺汪守易镇潭州劄子
　　九陛疏恩三湘易镇为千里之师居一州之表共服蕃条总三军之事理所部之甿式遄帅节甚拟顺下风而贽贺耸闻歴吉日以于征以平时臭味之同念此际飞潜之隔卧车当道既莫遂于遮留载酒出屠盍敬脩于祖饯永懐真率敬撙繁彞辄縁荐藻之共庸寓班荆之意中年惜别况无东山丝竹之娱对雨有懐尚寄南纪风涛之咏共为依恋等兾监融
　　元正贺宫使赵制置劄子
　　寳鼎云生又见衣冠之元防琳宫昼永不妨杖屦之春游与国咸休自天锡羡恭惟某官襟期光霁德性冲和白石清泉饱适庐山之趣轻风细雨归吟洛水之滨优游祝宣室之厘萧散执化人之袂岁逢翼轸更新元祐之浑仪星耀阶符丕衍太平之昌歴某依光铁瓮需宠铜符农告余及春愿服西畴之事人望公如岁毋乆东山之留抒贺维深名言愧浅
　　元正贺平章劄子【己巳】
　　岁躔翼轸忆新元祐之浑仪星耀阶符重睹太平之昌歴维天笃棐与国咸休恭惟某官德偹中和功参髙厚辅賛干龙之化雨施云行开拓泰象之亨隂消阳长东风应占而入律瑞霙先腊以洒郊边鄙无虞清昼喜车书之混室家胥庆丰年歌黍稌之多期三百六旬之闲萃千载一时之盛玳帘寳扇又看元防之威仪赤绂绣裳有永上公之燮理某叨恩鸿播需宠菟符虽瞻槐路以驰心阻奉椒盘而称寿画鸡纪旦但占正岁之初辰瘐马视春尚兾明年之终惠
　　元正贺淮阃劄子
　　汉陛珍图之贡岁展皇仪广陵沛节之游春移相閤两仪锡羡一气转钧恭惟某官德偹中和功参髙厚平山杨栁几歌防槛之倚空昌观琼花賸赏烟霄之舞雪明月普二分之照春风蔼千里之吟太华旋师平蔡迈晋公之烈淮南入相归朝正德裕之年某蚤望钧闳侥需郡绂【阙】
　　元正回汪守送物劄子
　　青规转律圣朝颁太史之元画防凝芗书殿辍侍臣之武倚乗泰长入賛干行某铁瓮依光藜林负疾屠苏送暖政哦荆国之词珠绣翻光忽拜坡僊之餽得非所称感不盖慙
　　元正答送本府官劄子
　　寳鼎露台元日祝南山之寿缥壶红斾春风増北府之雄酒宜酌于兽尊班径归于豹尾某瞻言新歴真是陈人心事恐蹉跎但忆岁虵之咏微挚出舂磨愧无龙兔之珍匪曰报琼尚祈采鉴
　　元正府官免徃复劄子
　　星转银霄岁新玉歴缥壶红斾巳班北府之春白玉青莲倚和南轩之咏二州争衍一札召黄某惧枉谦防坐稽晋贺帅脩笺敬防匄鉴融
　　答董总干袖啓求荐劄子
　　龙頟策勲永懐壮气马蹄隠耳倐畀雄文未能推毂以効勤所愿驱车而徃谢偶值橐艾懐鍼之后遂稽盍簮望履之期愧汗涊而未干诲墨歘其洊至劬歈已甚嘘送奚辞顾念罗雀之门寂无行迹纵拟搜鹗之荐安有味言傥遽评于先谈恐遂贻于诺责尚图宛委庶答勤渠亟尔还珠惠存委鉴
　　答寿词不受劄子
　　扬箕挹斗自怜韩子之生辰换羽移宫耸聴周郎之度曲义昭与梓光耀垂弧第蓼莪之感方深岂虀臼之词敢辱麝煤虽费鲸锦难留沽酒借书愿不使公私之扰据食蛤尚相期汗漫之游
　　回郭漕使元正送物劄子
　　顷脩报牍因贺得舆橐艾养疴徒怅娟娟之隔循墙避命竟疎忞忞之传近祗拜于误恩将敬陈于谢悃星龙改次筩凤布和冰壑露壶益烱文儒之誉绳桥火井载腾壮士之欢拟于颂椒剪防之辰并贽出綍予环之庆讵图谦牧俯记履端惠以金玉之音饰其固陋宠以盘笼之餽慰此寂寥顔厚先施礼几倒置某拜嘉肃袵佩惠书绅柏酒藜牀自笑逺方之滞火城珂繖愿催元日之朝谨饬柔椾尚祈原鉴
　　回王安抚贺正劄子
　　风生翠辇更新阊阖之朝仪日丽隼旟行牧江淮之都防于时为泰何福不升恭惟某官炯炯清冰熈熈和气厌看九衢之晓车马纵横归游三径之春田园舒啸方纪颂椒之瑞又闻骑竹之迎某燕贺未遑鱼缄先辱咏楚岸愁寂之句何有要津寻洛滨真率之盟尚瞻英榘
　　回元正寄居贺劄子
　　金鑪玉佩隃瞻天上之晓云燠馆凉台端胜人间之春色履端于始泰道其亨某惧枉谦勤坐稽晋贺忆元祐浑仪之制已是循环开太平昌厯之期但观召綍
　　回汪守贺正劄子
　　东风阊阖千官肃冠剑之朝北固楼台两岸喜旌旗之绕优优布政湛湛受厘某幸托滕防又班尧厯拟贽履端之庆恐勤晋接之私三径及春秪愿田园之适八荒开寿第祈霖雨之濡
　　元正送物总卿劄子
　　铜仪转朔岁逢翼轸之躔玉节饟边春满江淮之境倚乗泰长入賛干行某幸托受防又逢班厯散地逾髙枕空惊梅栁之新佳节喜故人庸表磨舂之挚
　　冬至送物郡守劄子
　　黄钟应律妙转微阳紫槖殿藩肇迎亚岁乗此袴襦之燠诞膺纶綍之温某窃庇二天瞻言七日为民所载防看君子之得舆其意已疏辄效野人之献炙
　　冬至总所免徃复劄子
　　缇室阳璧连日月绣衣给饟春满江淮茂迎挺荔之祥即辂持荷之宠某受防甚幸贺厦惟共属此负薪未谐颂履帅修笺敬仰匄鉴存
　　冬至回寄居劄子
　　日测周圭又添宫日云书鲁观同望乡云盍伸献履之恭庸贽得舆之庆某偶因沈痼莫遂奔趋天涯相亲徒嘅杖藜之阻洛滨趣觐第瞻出綍之温
　　冬至回都统免徃复劄子
　　绣线舒纹喜添宫日鸣笳需恺暖动江云对黄钟凤律之和迓金印龙旂之锡某偶兹抱恙莫遂羣趋帅此申闻尚祈丙亮
　　贺雪与郡守劄子
　　一阳啓三白开先落屑回飚式应瓣芗之祷遗蝗入地预占岐麦之祥纩挟三军袴歌千里某虽云羸卧亦倍忻愉病眼花空想城头之初日暗鸣叶阻陪堂上之聚星帅控贺笺仰祈原鉴
　　疏榜
　　镇江路罗汉寺募縁建水陆堂疏
　　泽心水陆会度三千法界众生京口塘塠山号五百应真教院选胜地演法云秘典建讲堂遵天监遗规一十一经论总宣明亿万亿轮回俱解脱奈毛兔角虽收拾于屡年而蚊睫蟭窠难经营于一旦羯麽陀苦辛注疏大檀越欢喜捐赀阿难尊者有地安身焦面鬼王闻斋现相选甚防阳六道同生兠率诸天何须西京才遇英公岂但大觉方逢济老有住相布施不住相布施共成一段良縁见在佛证明未来佛证明定获三生福报
　　镇江天庆观化脩造疏
　　紫极旧宫从古号称福地青溪道士秪今暂作主人日月阅歴之既深风雨震凌之不免大殿数条柱螘蠧虫侵脩廊十余间桷摧瓦腐闯然风马云车之下惕若霓裳羽袖之羞非慿有力檀那怎成无面防饦肯心齐发好事立成琼馆在人间会见规抚宏丽丹台注仙籍管教福寿延长
　　南高峯烟霞山清脩院化縁疏
　　金仙出西竺国挈日月以照三涂寳刹倚南高峯敛烟霞而分万壑号为福地着在图经曩因刼火惔焚顿使宗风寂寞几年价虽收毛兔角一旦里难葺蚊睫蟭窠黄面老子若来有地也无栖泊处白水真人肯出成功只在刹那间何愁风雨震凌竚看楼台突兀见施乐施重兴千岁道场今生来生定获诸天福报【寺系十岁和尚道场】
　　镇江妙善尼寺化縁疏
　　世尊防名释达阐秘法鹫岭峯头妙善即是观音现精蓝鹤林门里几载竭经营之力一朝皆煨烬之余门前空有翠竹黄花堂上没了蒲团禅板佛到也无栖泊处比丘尼那里安身人来肯结喜懽縁都料匠才堪下手敬携短疏徧叩英檀敢云慧力摄悭但要坚心办事捐金指囷处处逢多寳如来击鼓鸣钟世世祝万年天子良因立就福报有归
　　赵庵化縁疏
　　寳玦青珊瑚乆沈埋于荆棘黄庭丹篆字拟搜访于蓬莱须得好处安身乃可坚心办道虽诛茅结屋胸中賸有规模而指廪捐金世上未逢豪杰僣【原阙】
















　　五城十二楼缥玉京之上八万四千巻森罗寳藏之中出风雨外而了无震凌歴岁月深而何烦苴葺既未脱离尘世暂兹泛扫祖庭霞佩霓裳四方云集玉函蘂笈万古珍藏真馆须要常新法轮岂容不转共成胜事广结善縁损壊处逐旋抽添在在相逢檀越关捩子寻常拨动人人都是回仙待骑鲸为汗漫之游当化鹤致来归之谢
　　镇江还京门外修街疏
　　还京门外五里街衢西津渡头几人车马要便南来北徃奈何东缺西倾星行似擿填索涂雨泞尽拖泥带水要寻持地菩萨整顿坦平须得多寳如来欢喜布施况城内一新铺砌则是中盍趂圆成若蹉此日机縁亦是他年话靶伐石埏土家家肯破悭囊泛浙逾淮步步管踏寔地是名好事莫问前程
　　鹤林禅寺塑金刚榜
　　精蓝整肃全慿门外两金刚法相圆成须籍世间多寳佛纵是黄泥具体可无白水通神兹盖恭遇檀越某官现宰官身修菩萨行凡聨玉而共事皆随佛以下生特发肯心同捐净帑不待逢人劝化便成立地规模开口吃十方瞠目捍外道擎拳不打笑面持杵要破悭囊此皆欢喜结縁以故咄嗟办事见施乐施装严不壊之身今生来生受用无边之福
　　无锡富安乡化城庵行者募縁披剃疏
　　野狐说禅空自摇头摆尾生脱殻才免将骨褁皮傥非众信结縁那得一佛出世入防持鉢捧水磨刀待刬头上净光光方认得生前赤洒洒有住相布施无住相布施共装个不哭孩儿见在佛证明未来佛证明都教作大富长者是名福报断不虚拘












　　佩韦斋巻十六
　　钦定四库全书
　　佩韦斋集卷十七　　　　宋　俞德邻　撰辑闻
　　尧舜之臣禹稷契臯陶益皆有大功德于民者也禹受禅为夏载祀四百契之后生汤革夏为殷载祀六百后稷之后生武王革殷为周载祀八百天之报侈矣臯陶与益疑皆若是可也然益之后生始皇混一四海不过二世臯陶之后虽英六蓼春秋之世楚成大心灭六公子归生灭蓼至汉九江英布先黥而王后叛而夷视益又不逮焉何哉岂益焚山泽不免戕物之命淑问如臯陶虽曰惟明克允而刑实伤人之具不然造物者何啬于此二臣之后也呜呼为臯陶尚尔而况不为臯陶者乎
　　汉自元帝至平帝祸乱皆起于宦官外戚然召之者实宣帝也恭石显以明法进宣帝用之则宦官之祸始于宣帝矣许史衰有王氏王氏衰有丁傅丁傅衰莽继之则外戚之祸始于宣帝矣东莱吕公谓宣帝虽中兴之君实基祸之主有以夫
　　曹操以鬼蜮之智挟天子弑伏后勦皇子戮贵人害孔融杀崔琰诛荀彧礼乐征伐出其手者十九年传至丕卒移汉鼎操疑得志于地下矣然自操肇谋迄于国亡五六十载间实与司马氏相终始方懿辞操辟操之志犹未暴也而其心已不下于操未几握魏政杀楚王彪置诸王公于邺至再世受遗父子祖孙相继秉国师废齐王昭弑高贵乡公不三四年易魏为晋视操之胁制汉室殆有甚焉恢恢天网如此世之懐奸孕逆窃窥人宗社者安知无典午氏之踵其后邪
　　司马懿为魏上将征伐四克遂隂蓄不臣之志及师昭废二主弑一君卒移魏祚然未再世称兵相屠惠帝昏愚食饼中毒懐愍身为降虏行酒执盖万世有余耻既而中原板荡宗庙焚没虽元帝再造而石马牺牛之防晋已非复典午氏矣自武至愍仅四帝都洛阳仅五十二年中间乱离屈辱前古所罕见乱臣贼子亦何所利而为之乎
　　王莽女为汉平帝后莽簒汉强欲嫁之后不从杨坚女为周宣帝后坚有异志后愤惋形于辞色及坚受禅欲夺后志后亦不许天理民彞虽妇人女子有不能自泯者而其父乃甘心焉贤不肖之相去何大相逺哉古妇人书疏徃来之仪史不详见曹操卞夫人与杨太尉夫人袁氏书云卞顿首及杨夫人答书乃云彪袁氏顿首顿首岂以卑答尊遂冠夫之名于某氏之上耶汉桓帝朝陈蕃荐徐穉等五处士皆屡徴不起帝欲图姜肱之形肱卧闇室卒不使画工见之他时窦宪荐杨乔徴之及朝帝爱其才貌欲使尚主乔固辞至不食而卒是亦可以亷顽立懦矣
　　李宻王世充皆受学于徐文逺及宻起兵使文逺坐南面备弟子礼拜之及文逺见世充乃辄先拜或云君倨宻而下王公何也答曰宻君子能受郦生之揖世充小人无容故人义相时而动可也乃知李宻之待故人能谦下如是君子之称非溢美也
　　战国策秦王欲见顿弱顿弱曰臣之义不参拜王能使臣无拜即可矣不即不见也乃知参拜之礼于古为重蔡文姬云臣父言割字八分取二分割李篆二分取八分故名八分张懐瓘云本楷字渐若人字分散故名八分杜诗仓颉鸟迹既茫昧字体变化如浮云陈仓石鼔又已讹大小二篆生八分盖八分必由大小二篆而出正如文姬之言若但类楷字而分散非古也
　　梁元帝时有荆州放生亭碑载艺文类聚则放生非始于唐也
　　醯释名苦酒即醋也魏名臣奏曰今官贩苦酒与百姓争锥刀之利则官司鬻醋见于魏初
　　士大夫饬身修行固不求后世之知然行同乎古人而名不闻于后世亦尚论者之所深惜也齐大饥黔敖为食于路以待饿者而食之有饿者蒙袂辑屦贸贸然来黔敖左奉食右执饮曰嗟来食扬其目而视之曰予唯不食嗟来之食以至于斯也从而谢焉终不食而死充其介夷齐之流也而氏名无传焉可嘅也已爰旌目事亦与蒙袂辑屦者同乃托列子以显其亦有幸不幸耶汉髙祖经营之初招亡纳叛既定天下则崇节义以砺风俗盖知以马上得之不可以马上治之也赦季布斩丁公所以教天下之为人臣者然郑君尝事项籍籍死属汉髙祖悉令籍诸臣名籍郑君独不奉诏此正节义之士髙祖乃尽拜名籍者为大夫而逐郑君何其戾也史称髙祖豁达大度吾于此不无遗憾矣唐世系载郑君名荣大司农当时盖其后云
　　杨寳当哀平之世隠居教授及王莽居摄与两龚蒋诩俱被徴遂逃遁不知所之光武髙其节建武中遣公车徴诣阙老病不至卒其家其后震生秉秉生赐赐生彪四世太尉德业相继为东都显族胡广六世祖刚清髙有志节王莽居摄刚亦解衣冠悬府门而去亡命交趾隠于屠肆之间后广仕汉位公台者三十余年歴事六帝是皆潜隠不耀所以覃后昆之庆如此苏子曰国之将兴必有世德之臣厚施而不食其报故其子孙能与守文太平之主共飨天下之福盖造物报施之理诚然不诬也
　　老学庵笔记戴虞少崔言傅子骏云洪范无偏无党王道荡荡无党无偏王道平平无反无侧王道正直防其有极归其有极八句盖古帝王相传以为大训至曰皇极之敷言乃箕子语
　　秦始皇并吞六国执敲朴以鞭笞天下威震四海欲帝万世其志大矣然即位之年甲寅汉髙帝生焉越十五年己巳项籍又生焉始皇南巡会稽髙帝时年二十有七项籍才十二三耳已有取而代之之意造化倚伏黙寓于防防之间嘻可畏哉
　　司马公着资治通鉴垂万世法独以魏接汉统疑蜀先主非中山靖王之后至诸葛亮伐魏皆以入寇书此不可晓周小宗伯掌三族之别以辨亲疎秦置宗正汉因之以叙九族平帝更名宗伯五年又于郡国置宗师以纠皇室亲族世氏后汉置宗正卿掌序録王国嫡庶之次与宗室亲属近逺安有汉室尚存而德敢冒中山靖王之后者孔明一代伟人且生于汉世安有不知德而轻于以身许之者况操丕之奸雄使德而冒靖王之其讦之亦乆矣顾岂待后人议之邪晋史自帝魏后贤合更张世无鲁连子千载徒悲伤文公此诗其意微矣
　　蜀谯周问杜琼曰春秋防谓代汉者当涂高而周徴君羣以为魏者何也琼答曰魏阙名也当涂而高圣人取类言尔周因曰古者名官职不言曹自汉以来吏言属曹卒言侍曹此殆天意也其后谯周縁琼言遂曰春秋传着晋穆侯名太子曰仇弟曰成师师服曰异哉君之名子也嘉耦曰妃怨耦曰仇今君名太子曰仇弟曰成师始兆乱矣其后果如服言及汉灵帝名二子曰史侯董侯既立为帝皆废为诸侯与师服言相似也先主讳备其训具也嗣主名禅其训授也如言刘已具矣当授与人也后景耀五年宫中大树无故自折周深忧之无所与言乃书柱众而大期之防具而授若复何言释曰曹者众也魏者大也众而大天下其当会也言蜀之将归于魏也蜀果亡悉如周言予以辞考之周不过因杜琼之辞而推广之殊无意义然而卒騐者岂琼亦有黙授之者邪虽然以新造之蜀先主崩武侯薨禅以闇弱之资而又惑于阉竖使无此防其能与魏争乎
　　三辅黄图载秦汉宫室苑囿甚备顔师古汉书新注多取焉然不载作者名氏唐艺文志有三辅黄图一巻列地理类之首亦不着何人作也其间多用应劭汉书集解劭后汉建安时人至魏人如淳注汉书复引此图以为据故苗昌言以为汉魏间人所作今考此书其载治所云汉光武之后扶风出治槐里冯翊出治髙陵于神明台云魏文帝徙铜盘盘折声闻数十里书载光武汉文帝真汉魏间人作也
　　先儒谓五代之君周世宗为上唐明宗次之至谓作史欲起自梁之丁夘讫于周之己未止书甲子不具建年其意亦微矣
　　真庙时有百姓争财以状投匦辄比上德为桀纣比奏御上令宫人録所诉事付有司施行而匿其状曰百姓意在争财其实无他若并其状付有司非惟所诉之事不得而直必先案其指斥乗舆之罪愚民无知亦可怜也书曰小人怨汝詈汝则皇自敬德真庙有焉
　　仁宗一日问饔人折米几分对曰折六分讶其太过防折五分次日供进偶暴下叹曰习使然也防如旧一日大官进膳饭有沙石上含之宻示嫔御曰慎勿语人又一日思荔枝有司奏供已尽近侍曰市有鬻者上曰不可来岁恐增上供之数又一夕思烧羊头近侍乞宣取上曰不可今次宣取后必泛杀以备暴殄无穷矣其俭德如此
　　嘉祐中韩纬以司门郎中出知颍州时京西大饥韩振济有方郡人赖以全活因揭榜邻竟谕以救恤之意使来就食邻竟之民襁负而至者不可胜数仓廪既竭又乏寛闲之居以处之因感疾疫死者相枕藉韩亦以疾亡其秋郡一士人梦召至隂府治韩司门振济狱士人乞假治后事及觉得疾旬日而卒振济本仁者用心务广其声而实不至尚罹隂责乃若老羸转乎沟壑壮者散而之四方而君之仓廪实府库充有司莫以告者讵独见赦于防防之间邪
　　昌陵初即位誓不杀大臣不杀功臣不杀谏臣折三矢藏之太庙俾子孙世守之徽宗北狩惧祖训之失坠也以黄中单亲书之遣内侍曹勋间道归国付之思陵子孙罔敢逾越周家忠厚未必过之
　　东坡一字仲和洗玉池铭末云仲和甫铭之维以识德仲和甫仆也仆苏轼子瞻也
　　朱文公解周易参同契而曰邹防释多不晓其义闻之先辈谓邹本春秋邾子之国朱其后也乐记读防为熹谓之邹防实文公姓名也司马公在洛一日衣深衣散步过康节天津之居语谒者曰程秀才康节出肃则公也怪而问其故公笑曰司马氏非出程伯休父乎文公或亦本诸此
　　元丰五年廷试进士有暨陶者胪唱乆不应上顾左右苏丞相云恐当呼讫吴有暨艳造营府之论恐其后也上命以讫音呼之果出应问其里曰崇安人上顾苏曰亦吴人也
　　苏丞相颂尝曰宋所以太平一百三十年而内外无患者宗室戚里不预政后妃王姬无私谒公族世禄之家无骄陵而守礼法至神庙招驸马不许升行此尤足以风励天下矣
　　韩非子载师旷鼓琴事虽几于诞然或者有之余里人郭楚望以善琴名淳景间一日郡守资政赵公招饮雁浥阁月夜鼔一再行有物似鱼非鱼跳跃于池中者数四守怪之莫测也他日复鼔前操复跳跃如故明日涸池水索之得无射律琯盖沈埋岁乆适鼓亦无射调声应气求故如此然亦竒矣
　　上官有忌用正五九月者凡数説或谓宋以火德王寅午戌火在人臣当避之若然则近代之戒殊非古制然以木德王者不闻避亥夘未以金德王者不闻避巳酉丑何也或谓臣为商商属金寅午戍属火火能尅金故避之然则岁日时支干之属火者亦当避邪何忌乎寅午戍月而已也或谓正月为少阳用事万物发生五月为太阳用事万物长养九月为太隂用事万物肃杀当万物推移之时以此月举事多忌尤不可晓惟窦苹唐诗音训髙祖纪注曰正五九三月不行死刑且引释氏智论为天帝释以大寳镜照四大神洲每月一移察人善恶正五九月照南赡部洲故此三月省刑脩善今之州郡此三月不支羊肉钱先儒遂以正五九不上官政沿袭唐家故事案汉张敞曰为山阳太守奏曰臣以地节三年九月视事又汉朔方太守碑曰延熹四年九月乙酉诏书迁衙令五年正月到官则两汉以前未尝忌此三月疑若真始于唐者及读齐书髙洋谋簒魏其臣宋景业言宜以仲夏受禅或曰正月不可入官犯之终于其位景业曰王为天子无复下期岂得不终其位则此忌自魏已有之又非始于唐也然唐独孤及集有舒州到任表云九月到州讫则唐人亦有不忌九月者又何邪今之厯书多本于唐一行禅师于此三月亦多礼上吉日是知未尝颛忌也
　　邹阳赋曰清者为酒浊者为醴清者圣明浊者愚騃故魏人廋语亦曰清者圣浊者贤而徐邈又有颇复中圣人之说然皇甫嵩作醉乡日月曰凡酒以色清味重而饴者为圣色浊如今而味醉且苦者为贤色黑而酸醨者为愚又以家醪糯觞醉人为君子以家醪黍觞醉人者为中庸以巷醪麴觞醉人者为小人则酒之品目又不止于圣贤矣
　　杜子美诗曰人生几何春有夏不放香醪如蜜甜退之亦曰一尊春酒甘若饴丈人此乐无人知后世遂以唐人好饮甜酒然考退之诗又自有酒味冷冽之语而乐天曰甘露太甜非正味醴泉虽洁不妨馨又曰户大嫌甜酒才髙笑小诗又曰揭瓮闻时香酷烈封缾贮后味甘辛则甘辛苦烈乃酒味之至佳者唐贤与今人之好大抵相类所谓至于口天下期于易牙者蜜饧之喻不过取其醇酽而已
　　典论汉孝灵末年百司湎酒一斗直千文杨松玠谈薮记北齐卢道语长安酒钱斗价三百唐食货志德宗建中三年禁民酤以佐军费置肆酿酒斛收直三千斛直三千是史识酒价之贵也白乐天与刘梦得闲饮诗曰共把十千沽一斗相看七十欠三年李白诗金罍清酒价十千王维诗新丰美酒斗十千崔国辅诗与沽一斗酒恰用十千钱许浑诗十千沽酒留君醉权德舆诗十千斗酒不知贵陆蒙诗若得奉君讙十千沽一斗抑何酒价之不廉如此先儒或谓此乃诗人寓言不过取曹子建乐府中语予以诸贤诗考之似皆摭当时之实非寓言比然杜少陵诗街头酒价常苦贵坊外酒徒稀醉眠速宜相就饮一斗恰有三百青铜钱三百一斗少陵犹以为贵而诸贤皆以一斗十千为咏又何贵贱悬絶如此
　　蔡邕为汉名臣而无后虽有女传业而贤者伤之后读汉史谓献帝迁都长安董卓宾客欲尊卓比太公称尚父邕以为宜须关东平定然后议之至邕集中乃有荐董卓表谓卓功参周霍而止于三事无异于众宜以为相国位在太傅上剑履上殿入朝不趋则异时卓为相国正邕之所启也岂以是而获戾防防者欤邓攸亦晋之贤者世谓天道无知使邓伯道无儿然考之晋史攸遭贼欲全兄子遂弃己子其子追及缚于道傍夫追而不及尚当怜之追及矣而缚于道傍其絶灭天理甚矣天之不祚伯道亦岂以是欤
　　古语云知人固未易未易之中又有甚难者然孔子曰视其所以观其所由察其所安人焉廋哉人焉廋哉又曰逺使之而观其忠近使之而观其敬烦使之而观其能卒然问焉而观其智急与之期而观其信委之以财而观其行告之以危而观其节醉之以酒而观其则杂之以处而观其色九徴至人不肖得矣合二者而观人亦可以知其槩也已
　　律禁杀牛不知始何代南史梁傅昭性笃谨子妇尝得家饷牛肉以进昭召其子曰食之则犯法告之则不可取而埋之疑杀牛之禁自梁始案曲礼天子以牺牛诸侯以肥牛大夫以索牛则古者天子诸侯大夫皆以牛祭也王制又曰祭天地之牛角茧栗宗庙之牛角握宾客之牛角尺则不特用于祭祀而宾客燕飨亦或用之虽未见用于士庶人之家然易称东邻杀牛不如西邻之禴祭泛言东邻则又似不专主于天子诸侯大夫者徃徃祭祀宾客或可通用至于诸侯无故不杀牛苟无故诸侯亦不敢杀也古人犯礼甚于犯法正不待明着之律令也东汉第五伦为会稽太守俗多淫祀民常以牛祭神伦到官移书属县晓告百姓巫祝有妄屠牛者吏辄行罚则杀牛有罚自东汉已然矣要知服田力穑牛实有功于主人者禁而勿杀亦仁人君子之用心也燧人氏鑚火至周四时变国火盖春取榆栁之火夏取枣杏之火一岁而易火者五疑若多事及观洪范五行传乃知古人改火关于时政火性炎上者也老则愈烈于是遇物辄然若新火性柔青光烱烱乃无忽胜速炽之患纵使延燎亦易扑灭是则古人鑚燧改火之意也唐人诗日暮汉宫传蜡烛青烟散入五侯家不过为节物之戏玩耳



　　佩韦斋集巻十七
　　钦定四库全书
　　佩韦斋集巻十八　　　　宋　俞德邻　撰辑闻
　　韩退之聴頴师琴诗摸写形容之妙疑专于誉頴者然于篇末曰推手遽止之湿衣泪滂滂頴乎尔诚能无以冰炭置我肠其不足于頴多矣太学聴琴序则曰有一儒生抱琴而来歴阶而升坐于尊俎之旁鼓有虞氏之南风赓之以文王宣父之操优游怡愉广厚髙明追三代之遗音想舞雩之咏叹及莫而退皆充然若有所得也何尝有推手遽止之之意合诗与序而观其去取较然抑又知琴者本以陶写性情而冰炭我肠使泪滂而衣湿殆非琴之正也
　　陶渊明止酒诗盖不得已而欲止于酒止犹绵蛮黄鸟止于丘隅之止非禁止之止也居止城邑生止高防步止荜门味止园葵懽止稚子皆止其所止也而平生乃不能止于酒焉暮止则寝不安晨止则起不能日日欲止之则荣卫不理是岂溷世全身之道哉今觉止酒为善虽止扶桑涘可也又何独止扶桑涘哉虽千万祀亦可也其防如此东坡追和乃云微疴坐杯酌止酒则瘳矣从今东坡室不立杜康祀是果渊明之意邪
　　张司业节妇吟君知妾有夫赠妾双明珠感君纒绵意系在罗裙襦妾家髙楼连苑起良人执防明光里知君用心如日月事夫誓拟同生死还君明珠双泪垂曷不相逢未嫁时礼男女授受不亲妇人移天理不应受他人之赠今受明珠而系襦还明珠而垂泪其愧于秋胡之妻多矣尚得谓之节妇乎
　　东坡秦穆公墓诗槖泉在城东墓在城西无百步乃知昔未有此泉秦人以泉识公墓昔公生不诛孟明岂有死之日而忍用其良乃知三子殉公意亦如齐之二子从田横古人感一饭尚能杀其身今人不复见此等乃以所见疑古人古人不可望今人益可伤及居海外和渊明咏三良诗则云此生太山重忽作鸿毛遗三子死一言所死良已微贤哉晏平仲事君不以私我岂犬马哉从君求盖帷杀身固有道大节要不亏君为社稷死我则同其归顾命有治乱臣子得从违魏颗真孝爱三良安足希仕宦岂不荣有时纒忧悲所以靖节翁服此黔娄衣与前诗意若大戾虽老成之见与少年异然可以死可以无死皆事君立身之大义所谓道并行而不相悖也
　　卷耳夫行役于外其室家悯其勤劳而作也正与汝坟殷其雷之意同故曰嗟我懐人曰我马瘏矣我仆痡矣人曰我懐马曰我马仆曰我仆岂后妃之言臣下哉説者承小序之误故迁就而为之辞耳
　　采葛惧谗也一日不见而如三月三秋之隔其疑畏若太过者然武安去咸阳七里而应侯之譛已行董仲舒迁胶西相而几不免于祸之及奸锋中人瞬息间事此诗人所以深惧也
　　小弁鹿斯之奔喻太子被放而去也奔宜亟而反跂跂然者不忍去也何不忍哉雉之雊也尚求其雌王岂不念后乎木之壊也尚疾无枝王岂不念太子乎吾之忧如此王宁莫之知乎此人子之至孝不敢以无天理人心者量其亲也
　　四牡五章四章皆言王事靡盬而末章独无之盖王事毕而归也故曰将母来谂以养亲之志而来告于君也不然将驱驰之不暇而暇遂其私乎于此诗可以见臣子之心矣
　　狡童序谓刺郑忽而作诸家皆祖其说惟岷隠戴氏谓山有扶苏指狡童为在朝之小人今此诗不当以为昭公意当时必有用事如董贤者彼狡童耳子与之狎乃不与我言子虽不我与我维子之故至不能食不能餐子独不察我乎详味此说则子正指昭公而狡童则指用事者也世子忽年既长矣帅师救郑再却齐侯之昏不可以为童子况忽非有大罪者国人特闵其微弱无忠良为之助耳诗人主文而谲谏安有斥其君为狡童而圣人録之者褰裳之诗亦然子惠思我言昭公而思我我则褰裳而涉溱子不我思岂无他人但不忍狂童之乱政耳亦非斥其君为狂童也
　　无衣由大夫言之则美武公由圣人言之武公之罪大矣武公自负彊大不请命于天子乃使其大夫风天子之使而取之其志何如也岂曰无衣自诡以盛彊也不如子之衣是以敌己者相视也衣者天子之衣岂使臣之衣哉七命曰侯伯之服六命曰子男之服变六言七非武公之谦辞也岷隠谓外示彊大中实欿然真情发见不可揜也当是时晋犹未甚彊非得天子命服不可乆安故七命六命皆可恃以为安且吉安且顺也然以左氏传及史证考之则周之失亦甚矣平王二十六年晋昭侯封季弟成师于曲沃诸侯专封而王不之问一失也三十二年潘父弑昭侯欲纳成师王又不问二失也四十七年曲沃庄公弑晋孝侯而王又不问三失也桓王二年曲沃庄伯攻晋王不能讨反使尹氏武氏助之及曲沃叛王始命虢伐曲沃立晋哀侯四失也十三年曲沃武公弑晋小子侯王虽不能即讨明年命虢仲立晋哀侯之弟缗又明年虢仲芮伯梁伯荀侯贾伯伐曲沃王纲若少振矣至是武公簒晋僖王受赂乃命之为诸侯五失也礼乐征伐移于诸侯降于大夫窃于陪臣陵夷至此周其能乆乎君子于无衣之诗可以知周之终于不竞矣
　　黍离一诗元城刘氏曰人之情于忧乐之事初遇之则其心变焉次则微变乆则安之矣至于君子忠厚之情则不然其行役徃来固非一见也初见稷之苗矣又见稷之穗矣又见稷之实矣感嘅之意终始如一不少变而愈深此则诗人所以为忠厚也噫予于是而重有感矣然黍离王国之诗降而为风自季札观乐已然非夫子删诗而降之也
　　简兮之诗卫之贤以万舞为耻君子阳阳周之贤以执簧执翿为乐均一弃贤也然贤者有耻心则国犹可为也贤者而乐于执簧执翿则国非其国矣周之事尚忍言哉
　　式防黎之臣子作也当是时卫之君与其夫人并为淫乱黎之臣实丑之然黎有狄难君寓于卫臣不得不从焉而心盖以寓卫为耻也故曰胡为乎中露露言其濡染也胡为乎泥中泥言其陷溺也黎虽灭亡犹丑卫之淫乱则淫乱之丑其甚于灭亡也多矣
　　凯风孟子谓亲之过小者也余友庐陵龙仁夫曰是诗当于劬劳一语观之夫以棘心之微凯风吹之至夭夭之盛则母之抚我育我出入覆我其劬劳亦甚矣欲报之德昊天罔极况于小过而敢怨乎故曰母氏圣善我无令人又曰有子七人莫慰母心惟知自责而一毫怨怼之意不萌焉是非勉强矫饰而然也皆天理人心之自然而发见者也
　　将仲子毛氏之说失之矣京之不度祭仲諌之庄公弗聴纳非有爱于叔段也畏我父母畏我诸兄畏我国人之言故未敢亟图之耳然兄弟同气古人譬之手足而是诗拟之以杞以桑以檀皆有可以斩伐之理则诗人之意固有在矣可畏者有时而不畏可懐者有时而不懐段其能自免乎观此诗也则克段于鄢顾岂在于子封出车之时邪
　　遵大路国人留贤而作也古之去国者或间道奔亡而君犹留行焉今也遵大路而去则显然与庄公絶矣国之留贤者于大路之中执其袪执其手兾少需之毋我魗恶又引其故与好者而感动之其情切矣而庄公聴其自去若罔闻知则其失道也甚矣
　　风雨之诗非思君子也乱世小人多而君子少幸一遇焉故曰心夷曰疾瘳曰云胡不喜犹庄子所谓逃空谷者闻人足音跫然而喜也
　　柏梁体诗起于汉武帝元鼎元年起柏梁台三辅旧事云以香柏为之香闻数十里郊祀志曰铸铜为柱三秦记曰上有铜凤名凤阙台武帝诏羣臣二千石能为七言者赋之句各七言句末皆谐韵仍各述所职如丞相则曰总领天下诚难治大司农则曰陈粟万斛扬以箕他皆类此后世遂为诗体云
　　淇澳云緑竹猗猗注菉蓐也又尔雅云竹篇蓄也似小梨赤茎节好生道旁可食又云韩诗作音笃亦云篇竹余尝疑之史记河决瓠子武帝令羣臣从官自将军以下皆负薪窴决河是时东郡烧草以故薪柴少乃下淇园之竹以为楗天子既临决河悼功之不成乃作歌曰云云河伯许兮薪不属薪不属兮卫人罪烧萧条兮噫乎何以御水颓林竹兮楗石菑晋灼注淇园卫苑也多篠顔师古曰颓林竹者即上所说下淇园之竹以为楗又任昉述异记卫有淇园出竹在淇水之上梁元帝竹诗亦云嶰谷管新抽淇园竹复收则淇澳从来产竹明矣所谓菉蓐篇蓄之类将别有所据
　　甲戍夏予游江右旅邸题诗满壁独记忆数首岁乆忘其氏名因録于左过常山云荼防香梦怯春寒昼永帘垂燕子闲敲断玉钗银烛冷计程应念过常山闺怨云有约未归蚕结局小轩空度牡丹春夜来拣尽鸳鸯茧留织征衫寄逺人谩题云南国伤谗縁薏苡西园议价指蒲桃惟余白髪存公道近日豪家染髩毛王荆公读书堂诗云乌石冈头上冢归柘冈西畔下书帷辛夷花发白如雪万国春风庆厯时此诗尤婉而成章者也予于北士家见二诗其一读史诗曰襄汉云屯十万兵习池酩酊不曽醒纷纷误晋皆渠辈何独王家一宁馨德祐末边将沈溺酒色兵事起卖降恐后乃指儒臣以为误国此可以闗其口而夺之气矣
　　杜子美晩行口号云市朝今日异丧乱几时休逺愧梁江总还家尚黑头然江总还宅诗红顔辞巩洛白首入轘辕乗春还故里徐步采芳荪未尝黑头也
　　梅亭李公甫工耦俪之文好用经句守荣州日西川茶马司欲夺荣之盐井而之公甫申省争辨一聨云征商自此始矣必求龙断而登之作俑其无后乎为其象人而用也盖荣素无盐之禁苟井茶马司则盐将昉于此词意俱到良不易得然集中所载他作间有牵彊偶合者弗逮也
　　饶公应龙以浙西提刑除宜显文阁浙东安抚使兼知绍兴府余代为贺劄有云翠节底公红牙易镇对扬光训丕显哉文王之谟保厘东郊祗命以周公之事又曰大都之尹羣州之节式遄唐帅之行会稽所喜京兆所思浑尹坡公之句
　　黄尚书万石旧以朱制置禩孙辟为广西经略司主管机宜文字虽不就常执门生之礼事之黄守吴朱守当涂书问徃来殆无虚月朱后为四川宣抚黄俾余作劄贺之欲述其违逺恋慕之意余偶得一聨云所见数十人未有卢公之知已今去五千里何由张籍之致身黄公万石将漕福建兼知建宁府适岁歉米斗至钱贯五百因禁官民毋得酿酒令行数月米价顿减既而寓公招宴以乏酒徃徃煮参枣汤代之乐语云如此风月夜顾安所得酒乎在乎山水间醒能述以文也然不知何人所作又沿江制置司中秋大宴乐语云试问夜如何坐看疎星度河汉但愿人长乆不妨千里共婵娟亦不记何人作也又某人由防江制幕召试馆职将行制置司请于朝防带行秘书省正字仍旧职其谢啓云梦玉宇琼楼之邃何似人间陪纶巾羽扇之游依然江表皆以词语属对而切中事情亦可喜也
　　丞相赵忠靖葵少负经济之才耻事科举以战多致宰辅给事中徐清叟驳之谓宰相非赏功之官且援宰相须用读书人为辞忠靖以此力乞骸以归既得请其谢表曰虽霍光不学亡术固难免于众讥然臯陶所读何书敢以是而自解臯防稷契所读何书赵清献答荆公语也用当家事益见其工
　　贾平章始生之日钱唐宰郭应酉以词贺之序语云峻极于天诞弥厥月防衣廊庙昔无一品之曾参衮绣山林今有半闲之姬旦盖贾有所生之母朝命封两国赐号寿贤而新筑亭于葛岭私第扁曰半闲故也其结聨云日长门馆坐对南北峰之高时游庙堂尽付东西防之问贾甚称赏以此峻除列院然识者谓晋楚之富不可及也曾子犹曰我以吾仁我以吾义是岂较一品者周公思兼三王坐以待旦又岂志半闲者哉东西防见韩魏公传若南北峰殆俗语耳岂一时偶阿其所好耶东坡先生文章妙一世韩文公庙碑尤竒伟但先辈以诗中作书诋佛讥君王之语谓君王非可讥者沔水规宣王不如易以规字为善予谓山谷病起十诗似不愧少陵至曰颍川狂士邢尚书本意扶日上天衢敦夫若在镌此老不令平地生﨑岖镌之一字虽为﨑岖发然父亦岂可镌乎父慈子箴则有之矣
　　征商自贱丈夫始孟子言之隋志晋自过江凡货卖奴婢马牛田宅有文券率钱万输四百入官卖者三百买者一百因知税契钱自晋始
　　明道间嵩山石室中有狂僧诵法华经栖泊二十年形土木也饮食猿鸟也扣其真防不可具道尝曰古之人念念在定慧何由杂今之人念念在散乱何由定欧阳永叔尹师鲁最辟佛者闻之亦不觉心醉谢希深与梅圣俞书云
　　秦桧为相怙权恃援沮复仇之议诛杀勲旧诬陷忠良死之日诏譔神道碑士大夫无肯执笔者然其子孙迄宋之亡仕者不絶或疑造物报施之误至阅四朝闻见録遂以为桧息兵和戎生民赖以休息时有太平翕翕之号恐造物以此佑之余观靖康末桧在粘罕营首入议状乞存赵氏其后黄时偁徐揆段光逺始继之一口粘罕谓莫俦曰搜寻宗室有所未尽俦陈计俾于宗正寺取玉牒其中有名者尽行根刷则无遗类矣桧在傍曰尚书之言误矣譬如吾曹人家宗族亦自不少有服属近而情好疎者有虽号同姓而恩义反不若异姓者平时富贵既不与共一旦祸患乃欲均之恐无此理粘罕曰中丞言是也由此宗室之获免者众此二事亦有取焉
　　天圣中刘公绰为京西转运使分遣属官盘量诸郡在庾之米赢十余万石奏乞付三司收系时章献太后垂帘问曰已盘量者条贯许再盘量否对曰向来漕臣狥情不肯尽收入厯太后曰卿识王曽张知白吕夷简鲁宗道否此四人者皆不因盘量收出斗斛致身于此公绰大慙退谓人曰当是时殿上壁罅可入我亦入矣绍兴三年四月知藤州侯彭老以本州卖盐寛剰钱一万贯文买到金一百六十余两银一千八百两投进诏纵有寛剰自合归之有司非守臣所当进纳或恐乱有刻剥取媚朝廷侯彭老可特降一官放罢以惩妄作建炎间大臣荐泸州草泽彭知一有康济之畧隠居凤翔者今守臣钱盖津发赴行在所既入见乃以所烧金及药术献诏云朕不忍烧假物以误后世仰三省发遣赴元来去处仍将烧金合用什物于街市毁弃
　　寳祐丁巳淮东总领献羡余三百万防转一官依旧职时董鸿仪父以司户叅军为幕寮作奴戒讥之其辞曰董子官于南徐俸钱二百有三十券贮以箧百费取需焉率兼旬而尽复闵闵焉数日以待继有奴狡笑于傍曰使狡得职是箧当不至乏絶且有赢羡余甘其言也使职之已而黙计其缾罄罍耻也呼狡来前问有余狡曰有余曰子非以吾之券贷于人而取其倍称之息欤不然则子获草中之蚨欤狡曰亡是也狡能使郎有余足矣奚以问为余喜而歌曰昔啬兮今丰昔窘步兮今从容月之羡以百计岁之羡以千计吾其免乎屡空信乎狡之为吾谋也忠一夕月明步于庭有歌于墙隙者曰露零零兮霑衣鹤翩翩兮夕饥鹤饥兮何憾伤子产之智兮而受校人之欺审而聴之吾史戆也余曰戆尔何歌之悲也曰自郎之任是狡也戆不得以受子之佣矣戆不足计也以物售子者不得以受子之真矣子之所识穷乏者不得以时防子之惠矣余矍然曰兹狡之所谓有余者哉诘朝亟斥箧中券偿之其羞澁也如初















　　佩韦斋集巻十八
　　钦定四库全书
　　佩韦斋集巻十九　　　　宋　俞德邻　撰辑闻
　　王勉夫着野客丛书谓士大夫不幸遗其亲于不测之地要当委曲回防无戾吾大节可也苟虽固执而不顾其亲君子所深惜焉于是以赵苞之破贼为非以周虓之降秦为是又曰士大夫脱有不幸当为周虓无为赵苞案赵苞为辽西太守遣使迎母妻道为贼所虏贼出母示苞苞号泣谓母曰昔为母子今为王臣义不得顾私恩毁忠节惟当万死无以塞罪遂进破贼母妻被害苞谓人曰食食而避难非忠也杀母以全义非孝也遂欧血而死周虓为梓潼太守遣骑送母妻归道为苻坚将所获虓不得已亦降坚以为尚书郎虓曰蒙国厚恩以至今日但老母见获失节至此母子获全秦之惠也虽公侯之贵不以为荣况郎任乎坚乃止礼事君不忠非孝也孝经于事君一章独言忠而不言孝忠即所以为孝也苞之与虓均为太守非复在母膝下时矣食人之禄当死人之事故死城郭死封疆圣人韪之苟以亲之故弃城而降其亏大节多矣母子俱存如君父何况吾为君之臣吾之父母亦君之臣妾苟不幸而处于不测之地吾能破贼吾之忠也父母而死于贼亦吾父母之忠也事定之后辞爵赏而不受如苞之死斯已矣为虓之降其可哉苟降矣使其母为王陵之母则亦非所以慰母心也故为人子者不忍于其亲必不舍吾亲而仕可也辞亲而仕则为人臣矣为人臣而避其难可乎或曰如此则高帝分我一桮羮之语然乎否乎曰是父不可同年而语矣苞之与虓皆为人臣义不当顾恩而毁忠节者刘项之争可已斯已矣行一不义杀一不辜而得天下圣人且弗忍为况忍舍父而取天下乎孟子于瞽瞍杀人之问曰舜视弃天下犹弃敝踪窃负而逃遵海滨而处终身防然乐而忘天下谓得瞽瞍之重于得天下也然则高帝之不顾其父岂赵苞之不重母比哉或者又曰使苞而不死其母终身庐墓而不仕可乎曰父而有后欧血而死耳苟宗祀无托则终身庐墓而不仕君子亦无责也
　　汉明帝梦金人飞行殿庭顶有日月之光已而徧问羣臣惟傅毅对曰西域有神其名曰佛陛下所梦其是乎世遂谓佛之灵能于其教未行中国之先已见梦于帝案汉书霍去病出陇西过焉耆千余里得匈奴祭天金人而归武帝取而置诸甘泉所谓金人非佛像而何金像既入汉当时浑那休屠数万之众皆徙入塞内亦有入长安者悉月氏故种其间岂无奉佛者又有金像以为之宗主则中国之人习闻其事乆矣是则所谓佛者明帝固先闻之由闻生想遂形于梦此乐广所谓因也不然傅毅生于中国何由而知飞行挟日月者为佛邪由此言之佛入中国虽在明帝时而其萌已兆于武帝时矣然列子亦有西方大圣人之説则前乎汉世佛之名固已着矣
　　赵韩王为相防事后置二瓮有投利害文字皆置其中满即焚于通衢李文靖公为相自言居位无补万一惟四方言利害未尝一见施行聊以此报国自常情论之二公若苟且废事者而当时国家治安百姓富庶何也天下事不可轻易改更兴一利必有一害今日之有益于民者他时或有损于民是故法不至甚弊守之可也载其清净民以宁壹曹参之于汉亦然岂特赵李二公之见如此
　　唐仲俊年八十五极康健自言防读千字文因心动神疲之语而有所悟平生遇事未尝动心所以老而不衰昔禇渊为齐司徒贺客满座褚炤叹曰使彦囘作中书郎而死不当为一名士邪名德不昌乃复有期頥之寿徃年予游淮甸闻有以忠勇名者朝廷累授节越谓不在古名将下使先数年而毙诚有足以欺天下后世者不幸老而不死隳名损节为万世笑人臣事君见危致命故死城郭死封疆义不返顾顔鲁公死李希烈之难年已八十志士仁人老而益壮固不以衰年二尔心也使皆如彦囘辈则国家亦何所赖于老成哉
　　王禹玉元厚之尝问苏子容曰公记问之博以至国朝典故本末无遗日月不差用何术也子容曰某每以一岁中大事为纲而究当年之事则不忘矣如某年改元其年有某事某年上即位其年有某事某年立后立太子其年有某事某年命相其年有某事亦记事之一法也
　　朝士旧皆跨马思陵幸维扬雨中见扈从臣寮奔走泥淖有坠马折臂者及驻跸于杭诏百官许乘肩舆汪浮溪谢表云臣劳于下宜无俟驾之行君恤其私至许肩舆之便又云悯塞翁折臂之忧从汉相小车之佚古者刑不上大夫已为忠厚之至大中祥符二年诏曰朕念四方士子虽应刈楚之求未着赎刑之典深可悯恻继自今曽应举士人有犯公私罪杖以下聴赎此意尤为忠厚所以士大夫亦罕犯法贾谊谓婴以亷耻故人兴节行者是也
　　宁庙时永嘉有林君竒者以风鉴名京师日阅十人则巻帘撤肆而饮穆陵在侧微诣焉君竒熟视不对肆将撤穆陵辞去君竒留之延至所居夫妇具盛服以拜曰贵官姓穆陵曰玉牒赵氏也又拜曰天下尚太平穆陵惊愕曰叟何为者君竒对曰某阅人多矣未见有如官者后五年当为天下主今虽贫去此六十日必富且贵因徴诗为他日证穆陵占笔书曰许负徃昔矣天纲今何之谁知千载后复遇林君竒且识岁月未几选嗣沂邸擢果州团练使邰州防御使封成国公宁庙崩济王废遂入继大统君竒取诗饰以龙锦标诸肆时相史弥逺呼君竒索诗绐为入奏官之明日赠以钱二万放令归乡君竒愤恚而死
　　宁庙升遐遗诏有曰虽不明不敏有孤四海望治之心然克俭克勤未尝一日纵己之欲故老闻之无不霣涕穆陵继统实史相弥逺拥立之功杨文元公简史之师也以列卿召对上从容问曰闻师相防尝受教于卿简对曰臣之教弥逺者不如此上曰何谓也对曰弥逺视其君如奕棋上黙然罢朝上以语弥逺弥逺对曰臣师素有心疾
　　徐侨为侍从家贫朝服亦浣濯纫补穆陵见之蹵然曰卿一贫如此侨对曰臣不贫陛下贫穆陵问之故对曰陛下内无良相外无良将安得不贫上愕然
　　干德四年十月诏先朝帝王陵寝申樵采之禁仍置守冢户委逐处长吏常切检察罢任有无废阙印厯明书之太昊炎帝黄帝高辛唐尧虞舜夏禹商汤周文王武王汉高祖东汉世祖唐高祖太宗以上十六帝各置守冢五户每歳春秋御置名祝版祭以太牢商中宗太戊武丁周成王康王汉文帝宣帝魏武帝晋武帝后周太祖文帝隋高祖文帝以上十帝置守冢三户岁一祭以太牢余如秦始皇汉惠帝景帝武帝唐德宗敬宗武宗昭宗梁末帝后唐愍帝明宗三十有八帝皆尝禁樵采又诏曽经盗贼开发者重制礼衣常服棺椁以若先代帝王有祠庙者每祠须及一百五十间以上委州县长吏躬亲防视索图赴阙遣使覆案令太常礼院重定配享功臣检讨仪像绘付诸祠惟东晋六朝陵阙多在金陵丹阳之间当时江左未平所以制书不载斯亦忠厚之至也
　　咸淳末贾似道以太傅平章军国重事禁天下妇人不得以珠翠为饰时行在悉以琉璃代之妇人行步皆琅然有声民谣曰满头多带假无处不琉璃假谓贾琉璃谓流离也西域传罽宾国有琥珀流离则琉璃字本流离也
　　精太用则竭神太役则疲学者非天才敏赡乃欲弊精劳神于文字中徃徃亦足致疾北史文苑传李广齐文宣初嗣覇业命掌书记广苦心于文词间一日坐而假寐忽惊谓其妻曰吾向似睡见一人止吾身中曰君用心过苦非精神所能堪今辞君去矣因恍惚不乐复数日遇疾逾年而死宋淳熈间成都倅秦奎极力属文后得疾字皆不复识亦不能书以此遂殂夷坚续志盖言其详云
　　用事之误前辈所不免若寻常诗文亦未为深害至若告君理宜谨审唐太宗问孔頴达曰孔子称以能问于不能以多问于寡有若无实若虚何谓也对曰此圣人教人谦耳帝称善除国子司业太宗虽误以曾子为孔子頴达八岁就学诵记日千余言闇记三礼义宗及长明服氏春秋传郑氏尚书诗礼记王氏易能属文兼善算厯一时老师宿儒皆出其下质疑辨难人畏服之乃不省论语所载曾子之言直以圣人教人为对何也苏文忠公博学强记又尝注论语其上皇帝书有云未信而谏圣人不与此论语载子夏之言乃谓之圣人何也其再上皇帝书云孔子曰君子之过如日月之食焉过也人皆见之更也人皆仰之圣贤举动明白正直不当如是论语所载乃子贡之言今直指为孔子书之再上又非頴达仓卒间答比何为多误如此绍兴间中书舍人张嵲代秦会之请先至江上谕诸帅招讨劄子云臣闻德无常师主善为师善无常主恊于克一此伊尹相汤咸有一德之言也又其末云臣言如不可行即乞罢免以明孔圣陈力就列不能者止之义误以告太甲为相汤孔子引周任之言又误指以为孔圣当时朝士作诗讥之事见周益公诗话夫以頴达文忠公之才犹如此于张嵲何责焉要之告君之际须谨之又谨可也石建奏事下惊马字不足恐获谴建父子虽无文学其谨重殆可法也
　　淳祐间行括田法令百姓履亩自实无名子作诗云弃淮弃蜀弃荆襄却把江南寸寸量量得亩田多一尺尺头能有几多长时宰闻之亟寝其事焉
　　宋景文公常言为文之要意不贵异而贵新事不贵僻而贵当语不贵古而贵淳字不贵怪而贵竒善夫宋景文作新唐书人以札闼诮之札闼者世俗厌梦之语谓书门也讥其好竒耳唐徐彦伯为文率易新语如以凤阁为鶠阁龙门为虬户金谷为铣溪玉山为琼岳刍狗为卉犬竹马为篠骖月兔为隂魄风牛为飚犊后进争效之谓之澁体则其札闼甚矣
　　丈人之义本于易尊称也史记荆轲传家丈人召高渐离击筑索隠曰谓主人翁韦昭云古者名男子为丈夫尊父妪为丈人汉书宣元六王传云丈人者谓淮阳宪王外王母即张博母也据此皆尊贵之称今世俗乃独呼妻之父为丈人或云本汉匈奴传汉天子我丈人行之语又云泰山有丈人峯故亦称曰泰山唐开元十三年封泰山三公以下例还阶张说为封坛使说壻郑鉴以说故自九品骤迁至五品兼赐绯因酺明皇讶而问之鉴无以对伶人黄翻绰奏曰此泰山之力也疑妻父称为泰山或本诸此然于丈人之称殊无意义予一日阅天文志有丈人星其下曰子星孙星娶妻为嗣续计丈人之称或有取于丈人星之义欤
　　世谓大笑为絶倒山谷诗渊明醉握逺公手大笑絶倒人不嗔然晋书王澄字平子有高名少所推服之闻卫玠言辄叹息絶倒则絶倒因叹息也北齐崔瞻使陈过彭城读道旁碑絶倒从者以为中恶史谓是碑瞻父为徐州时所立故哀感焉则又因哀感而絶倒矣要之絶倒者形体敧倾不自支持之貌笑而絶倒叹而絶倒哀而絶倒皆以形体言不专谓大笑也
　　晋杜预上疏请伐吴有曰万一孙皓悔过徙都武昌増兵夏口尽筑江南诸城城不可攻野无所掠明年之计恐无及矣晋与吴为敌国元凯所虑正守江之良策而皓不知出此季世恃长江为险武昌无重臣夏口无重屯江南无高城深池岂亦不知古今者之过欤
　　关节下所以通欵曲于上唐段文昌言于文宗曰今岁礼部殊不公所取进士皆子弟无艺以关节得之汉佞幸传高祖有籍孺孝惠有闳孺与上卧起公卿皆因关说又梁孝王传有所关说于帝则关节亦可三门说打揲赵康靖公闻见録云须当打揲先徃安排又东坡与潘彦明书雪堂如要偃息且与打揲相伴今俗以揲为叠非也墨杘【上武悲反下丑知反】黠诈貌见博雅及列子力命篇鹘突不分晓貌一作糊涂太宗欲相吕正惠公左右或曰吕端为人糊涂吕原明家塾记云读为鹘突食医心镜有鹘突羮正作鹘突字罢休吴人言罢以休继之方言也阖闾语孙武曰将军罢休屏营惊惶貌国语申包胥曰楚灵王独行屏营东汉刘陶上议曰屏营徬徨不能监寐并当俗谓收拾世説长豫常为曹夫人并当箱箧猱不情貌周颠答宾从絶句十载文章敢惮劳宋都囘鶂为风髙今朝甘被花枝笑任道尊前舜猱装潢俗云罗列张大貌唐六典崇文馆有装潢匠五人熟纸匠三人秘书省有装潢匠熟纸匠各十人踏趿不振貌酉阳杂俎载钱知微卖卜为韵语曰足下踏趿不肯下钱恅愺迫促苟简貌陆士衡文赋恅愺澜漫亡耦失畴埤苍曰寂静也音与恅愺同而义异唐突枨触貌马融长笛赋曰沫犇遯砀突李善注砀徒郎切李白赤壁歌鲸鲵唐突留余迹而曹子建牛鬭诗行至土山头歘起相搪突则唐又作搪旁午仪礼曰度尺而午注云一从一横曰旁午施行朝廷移文州县必云主者施行见东汉黄琼传又石鼎聨句诗此物方施行楼罗苏鹗演义曰干了之称北齐文宣时王昕曰楼罗【云　云】实自难解梁元帝风人辞城头网雀楼罗人着而南史顾欢传曰蹲夷之义娄罗之辨又説苑载朱贞白诗太偻防人矣则又加人焉卑末伶人自称栾巴传虽干吏卑末皆课令习读宿留俗谓逗留也列子黄帝篇赵襄子怪而留之徐而察之商钦顺释文云留力救切谓宿留而视之又史记天子幸缑氏城拜公孙卿为中大夫遂至东莱宿留之数日无所见滑稽诙谐貌屈原卜居云宁亷洁正直以自清乎将突梯滑稽如脂如韦以絜楹乎史记有滑稽传寄附唐异闻集薛防作霍小玉传云大厯中寄附铺侯景家掎摭徧拾人善恶貌文选曹子建与杨德祖书曰刘季绪才不逮于作者而好诋诃文章掎摭利病唐书来俊臣掎摭诸武韩退之石鼓歌掎摭星宿遗羲娥防扈毛诗无然畔援郑注畔援犹跋扈也梁冀跋扈将军西京赋睢盱拔扈拔即跋也媒蘖汉书司马迁救李陵之言曰全躯保妻子之臣从而媒蘖其短孟康注媒犹酒教蘖谓酿成其罪宋景文新唐书记程元振恶李光弼则云媒蝎以疑之盖本唐书宦官传如媒而成如蝎之蠧之语絓阂晋挚虞较古尺曰度量之由生皆絓阂而不通黝【上音纸下音主】卫垣説字势曰或防状似连珠劳曹忉怛貌成公绥啸赋訇磕劳曹懊憹晋礼仪志有懊憹歌鏖糟见汉书鏖臯兰下注
　　永昌卜陵命司天监苗昌裔相地西洛既覆土昌裔领董役内侍王继恩登山颠周览形势谓之曰太祖之后当再有天下继恩黙识之太宗大渐继恩因与参知政事李昌龄枢宻赵镕知制诰胡旦布衣潘良阆谋立太祖之孙惟吉事泄吕正惠公时为上宰锁继恩而迎真宗于南衙即位继恩等寻被诛窜然昌裔之孙逢闻其祖之语犹与方伎李士宁医官刘育蛊惑宗室世居共谋不轨以致败死靖康末赵子崧太祖六世孙也剽窃此说适二帝北狩遂与门人傅亮防血而盟以幸非常传檄云艺祖造邦千龄而符景运皇天祐宋六叶而生躬继闻髙宗登极惶惧归命后为人以檄文讦之亦窜岭南至绍兴元年十一月驻跸于越上虞县丞娄寅亮永嘉人上疏其略曰太祖舍子而立弟天下之大公也周王薨章圣取宗室之子育宫中天下之大虑也仁宗感悟其说制诏英祖入继大统文子文孙宜君宜王遭罹变故不断如带今有天下者独陛下一人而已属者椒寝未繁前星不耀孤立无助有识寒心天其或者深惟陛下追念祖宗公心长虑之所及者乎崇寜以来谀臣进说推濮王子孙以为近属余皆谓之同姓致使昌陵之后寥寥无闻奔迸蓝缕仅同民庶臣恐祀丰于昵仰违天鉴艺祖在上莫肯顾歆欲望陛下于子行中遴选太祖诸孙有贤德者视秩亲王使牧九州以待皇嗣之生广选宣祖太宗之裔材武可称之人升为南班以偹环列庶几上慰在天之灵下系人心之望髙宗鉴之大寤遂诏大宗正安定郡王令畤访求宗室伯字号七岁以下者十人入宫偹选于是阜陵实在选中自后光宁理度皆太祖之后昌裔之说始騐然一语不谨既误继恩又误昌龄辈又误其孙逢又误子崧诸人贻祸百五十余年虽轻浅之徒妄生侥幸亦皆昌裔之罪也是故青乌之术圣贤不道焉
　　湖州何山寺主僧德明晚自号铁镜余为作颂曰人间万事屈屈腯腯胸次九流明明了了要知铁镜非铁山中晦明昏晓咦六州四十三县铸不成八万四千同一照
　　梁庾信至北方读温子升韩陵山寺碑爱而録之曰惟有韩陵一片石稍可共语薛道衡卢思道少解把笔耳然子升之文恨不多见魏史载阊阖门上梁祝文惟王建国配彼太微太君有命髙门啓扉良辰是简枚卜无违雕梁乃驾绮习斯飞八龙杳杳九重巍巍居宸纳祐就日垂衣一人有庆四海爰归真可共语者也











　　佩韦斋集巻十九
　　钦定四库全书
　　佩韦斋集巻二十　　　　宋　俞德邻　撰辑闻
　　桓公九合诸侯不以兵车管仲之力也先儒谓春秋传作纠督也古字通用余尝疑之案史记云兵车之会三乗车之会六而谷梁传云衣裳之会十有一盖庄十三年会于北杏十四年会于鄄十五年又会于鄄十六年同盟于幽十七年同盟于幽僖元年会于柽二年盟于贯三年会于阳谷五年盟于首止七年盟于母九年盟于葵丘实十有一也孔氏注曰郑氏不取北杏及阳谷故曰九合然北杏之会平宋乱也宋有弑君之事而齐平之何不取也纵以遂人不至宋人背盟而不取之犹云可也阳谷之会谋伐楚也何为亦不取之或者又曰会虽十有一再会于鄄再会于幽其地凡九故曰九合然亦有所未尽也夫子此语正以齐桓公霸诸侯一匡天下以故称之北杏之盟遂人不服鄄之始会请师于周仅取成于宋而还霸业皆未成也自庄十五年再会于鄄则霸业成矣左氏于是会也为之传曰春复会焉齐始霸也夫自始霸之年歴数至于葵丘之会其合诸侯凡九是以谓之九合也此可以祛诸家之惑矣古之学者为己今之学者为人子张学干禄与夫问达问行皆为人也非为己也孔子于学干禄则曰言寡尤行寡悔于问达则曰察言而观色虑以下人于问行则曰言忠信行笃敬皆使之反求诸己焉及子张书诸绅则其觉悟也至矣他时士见危致命见得思义祭思敬丧思哀之语与夫五美四恶之问岂复前日之子张耶信乎学之能变化气质也
　　伊川曰乐随风气至韶而极备者尧之时洪水方割四凶未去和犹有未至也舜以圣继圣治之极和之至故韶尽美矣又尽善也
　　宰予昼寝夫子譬之朽木譬之粪墙疑其责之太过昼而假寐亦人情有所不能免若寝则不可也语曰寝不尸曰寝不言又曰必有寝衣盖寝非假寐也君子以向晦入宴息昼居于内问其疾可也正昼之时乃弛然自放于牀第之上神昏气惰其不足进于道明矣此圣人所以深责之也况禹惜寸隂周公坐以待旦圣人之汲汲如此昼寝其可乎
　　孔门言仁多兼知而言如知者乐水仁者乐山与夫知及之仁能守之知者不惑仁者不忧不可具举盖知者知此者也仁者行此者也致知近乎知力行近乎仁未有不能知而能行者令尹子文三仕三己喜愠不形于色至如旧令尹之政必以告新令尹谓之忠可也然仕止乆速其知不足以知之至于三巳而不寤槩诸色举翔集者何如哉故不与之以仁也臣弑其君子弑其父非一朝一夕之故其所由来者渐矣崔杼于齐其蓄不臣之志已乆陈文子与之同朝力能诛杼则诛之不能则去之不于此时决去就之分至于齐侯遇弑乃弃十乗之马而违之其知可及矣亡虽越境许之以清可也亦焉得为仁哉未知焉得仁皆言于知犹未尽焉得为仁也矣择不处仁焉得知语意正相类
　　子见南子子路不说夫子矢之曰予所否者天厌之天厌之孔氏以矢为誓朱子亦曰矢誓也所誓辞也如云所不与崔庆者之类否谓不合于礼不由其道也厌弃絶也而孔氏古注乃谓与之咒誓义可疑焉及观程氏外书朱公掞记伊川先生语乃以否为否泰之否天厌之者天厌吾道也正天丧予之意后见韩文公笔解亦曰矢陈也否当为否泰之否厌当为厌乱之厌孔氏以矢为誓非也又以厌为擫益失之矣孔子见卫君任南子用事乃陈卫之政理吿子路云予道否不得行汝不须不说也天将厌此乱世而终岂泰吾道乎如此则矢乃臯陶矢厥谟之矢伊川退之皆一代钜儒皆以否为否泰之否意必有所见姑録之以俟后之君子
　　子曰甚矣吾衰也句乆矣吾不复梦见周公孔子盛时志欲行周公之道故梦寐之间常常见之今周公之梦乆不复作则其志虑之衰也甚矣
　　自行束脩以上吾未尝无诲焉先儒谓脩脯也十脡为束古者相见必执贽以为礼束脩其至薄者苟以礼来则无不有以教之也案杜恕体论曰束脩之业其上在于不言其次莫如寡知又后汉马援传注云男子十五以上谓之束脩杜诗荐伏湛曰自行束脩讫无毁玷注束脩谓年十五以上延笃传注束脩谓束带脩饰不可以束脩之问不出境一槩论也
　　子在齐闻韶三月不知肉味曰不图为乐之至于斯也先儒谓韶尽美又尽善故学之三月不知肉味而叹美之如此程氏又以三月为音字之误学之之说盖本诸史记襄二十九年吴子使季札聘鲁请观周乐自周南以下歌诸国之风自象箾以下备三代之舞至舞韶箾札曰德至矣大矣如天之无不帱也如地之无不载也虽甚盛德其蔑以加于此矣则鲁未尝无韶也孔子鲁人也使孔子而欲学之归而求之鲁可也何为至齐而始闻之始学之哉韶舜之乐也舜之后封于陈隠二十二年陈人杀其太子御寇陈公子完与颛孙奔齐齐侯使敬仲为卿敬仲辞使为工正盖陈氏得政于齐之始也自是之后陈氏浸彊昭五年齐侯使晏婴请继室于晋晏子语叔向已有齐其为陈氏之说至八年鲁乱孔子适于齐是闻韶则陈氏之得志于齐乆矣三月不知肉味盖忧齐之将乱非学之也曰不图为乐之至于斯也非美之也当是时齐侯与晏子坐于路寝叹曰美哉室其谁有此晏子对曰如君之言其陈氏乎后世若少惰陈氏而不亡则国其国也已是陈之彊齐之弱不特孔子知之而晏子亦知之不特晏子知之而景公亦自知之矣闻韶之叹孔子其能自已乎是时景公欲待孔子以季孟之间既而曰吾老矣不能用也而孔子亦不欲留焉者此也卒之哀十有四年陈恒弑简公孔子沐浴而朝告于哀公请讨之则闻韶之叹岂圣人过忧哉雍也可使南面朱子云仲雍为人寛洪简重有人君之体故可使南面然莫审其说或者谓雍也仁而不佞仁则寛洪不佞则简重意必本乎此非苟为是言也君在踧踖如也与与如也注与平声或如字踧踖恭敬不宁貌与与威仪中适貌横渠曰与与不忘向君也而伊川答王信伯之问乃曰与与容与之貌盖踧踖则不安与与则易肆踧踖而与与恭而安也
　　伊川曰饮酒不妨但不可过惟酒无量不及乱圣人岂有作乱之事但恐乱其血气或致疾或语言颠错容貌倾侧皆乱也
　　晋文公谲而不正齐桓公正而不谲石林叶少蕴解此甚详且有理因次其说诸侯莫盛于桓文桓文之伯莫甚于首止之盟与温之会桓公之盟首止也意谓太子郑将废已朝而谏之王从则太子安不从则废谏之从违未可知也吾为会而会世子使天下诸侯皆知世子之为郑而共尊之虽有惠后之变爱襄王不得而行其私矣故春秋曰公及齐侯宋公陈侯卫侯郑伯许男曹伯会王世子于首止俄而曰诸侯盟于首止夫别其文曰会王世子再见诸侯也盟而世子不与辞繁而不杀其与桓公可知矣若文公之会则不然吾霸诸侯矣诸侯孰不吾畏吾既可率诸侯以会温则率之以朝京师亦可也文公顾乃不朝王而召王其意盖示天下曰王犹从我其谁敢不从不过挟天子以令诸侯耳故春秋曰公会晋侯宋公蔡侯郑伯陈子莒子邾子秦人于温俄而曰天王狩于河阳先言会而继之以狩则文于是乎病矣故桓公之召世子正也其不朝王者不得已也文公不朝王因己之霸胁诸侯以召王以迹观之若正其所以召之则谲也
　　子击磬于卫一章说者谓荷蒉讥孔子人不知而不止孔子故责其果于忘世而不为案孔子歴聘诸国独于卫而击磬何也卫自瞆辄之乱父子之分荡然矣子路曰卫君待子而为政子将奚先子曰必也正名乎则孔子之欲辨其名分也乆矣击磬于卫非无意也石声磬磬以辨亦欲辨其上下之分而已荷蒉隠者知孔子之心过而闻之故曰有心哉击磬乎既而曰鄙哉言其闇于事也硁硁乎硁硁石声也谓子击磬虽硁硁乎有声莫己知也斯巳而已矣伤时人之不知也于是又援卫风之诗曰深则厉浅则揭夫以衣涉水曰厉摄衣涉水曰揭曰厉曰揭以浅深别之今卫之父子奸名犯分至成滔天之恶非可以浅深论也子曰果哉以其说为然也末之难矣天下之事正之于始为易救之于末为难卫之至此吾亦末如之何也已
　　孔子曰见善如不及见不善如探汤吾见其人矣吾闻其语矣隠居以求其志行义以达其道吾闻其语矣未见其人也齐景公有马千驷死之日民无得而称焉伯夷叔齐饿于首阳之下民到于今称之其斯之谓与朱氏谓其斯之谓与此上疑有阙文恐在诚不以富亦祗以异下仍析为三章后阅无垢张氏心传録于恕云见善而不能及怠而不进也见不善如探汤初虽畏之探汤之不已则渐入之矣是渐而入于恶也于善而不进于恶而渐入其人何如哉齐景公欲待孔子以季孟之间孔子告以君臣父子而说不可谓不见善也然终不能用孔子是不及也贪利之心浸浸不已积而至于千驷岂非不善而渐入乎孔子与景公同时故曰吾见其人矣吾闻其语矣至若伯夷叔齐则隠居以求其志行义以达其道者今无其人矣故曰吾闻其语矣未见其人也其斯之谓与所以结上章之意是说亦有取焉愚尝观景公与晏子论陈氏之事晏子曰惟礼可以己之公曰善哉我不能矣斯言也岂非见善如不及之谓乎公山弗扰以费畔召子欲往子路不说曰末之也已何必公山氏之之也子曰夫召我者而岂徒哉如有用我者吾其为东周乎此章先儒解之不甚详盖费乃季氏之邑不狃不得志于季氏与阳虎谋去三桓不克而畔夫谋去三桓不克而畔乃畔季氏非畔鲁也故史记世家曰公山不狃以费畔季氏召孔子欲往而卒不行况孔子亦素有恶三桓之意其为大司寇摄行相事定公十二年使仲由为季氏宰堕费堕郈堕郕则不狃之以费畔或者疑与孔子之意合是以欲往也不然孔子岂轻于从不狃者哉厥后不狃与叔孙辄奔吴吴为邾故将伐鲁叔孙辄劝之不狃曰非礼也君子违不适讐国且夫人之行也不以所恶废乡今子以小恶而欲覆宗国不亦难乎自定至哀隔二世自定九年不狃畔而去至哀八年吴将伐鲁隔十有五年不狃之去鲁乆矣尚眷眷于鲁如此则不狃非特不畔鲁且忠于鲁者也特子路未知不狃之心耳然孔子虽始欲往而终亦不往者岂不以不狃以轻怒使阳虎逐仲懐其所守不固邪门弟子书公山弗扰召则曰以费畔佛肸召则曰以中牟畔中牟亦晋大夫赵襄子之邑佛肸非畔晋也论语记孔子答门弟子处皆有曰字惟答宰我短丧之问曰食夫稻衣夫锦于女安乎曰安女安则为之女字上不书曰字此记言者善形容圣人深嫉宰我之意礼父母之丧既殡食粥麤衰既蔬食水饮受以成布期而小祥始食菜果练冠縓縁要绖不除无食稻衣锦之理夫子以此发宰予不忍之端而予忍之所以絶之之深嫉之之至也
　　子曰鄙夫可与事君也与哉其未得之也患得之既得之患失之苟患失之无所不至矣先儒以患得之谓患不得之愚谓鄙夫劣闇之称世谓鄙陋鄙俗鄙猥鄙吝鄙俚皆其人之不足道也哉故于未得之先反以得为患惧不能胜其任也既得之又狃于富贵利禄而患失之心生焉苟患失之则无所不至矣
　　子张曰士见危致命见得思义祭思敬丧思哀其可已矣下三句皆言思死生亦大矣而见危致命独不言思何也士而见危便当致命正不必思也思之则宫室之美妻妾之奉所识之穷乏者皆足以动其心而拂乱其所为矣李陵欲得当以报汉南霁云曰将以有为皆不必思而犹有思也夫提卒五千转战万里矢尽道穷陵可以死矣睢阳既陷巡逺就戮霁云何容复有为哉不必思而犹有思此李陵所以生降隤其家声而南八男儿死耳之语巡所以呼霁云而警悟之也然子张于士则曰见危致命孔子于成人则曰见危授命盖授者安于人而致则以人力为之所以有成人与士之异也孟子曰王者之迹熄而诗亡诗亡然后春秋作晋之乗楚之梼杌鲁之春秋一也其事则齐桓晋文其文则史孔子曰其义则丘窃取之矣孟子曰君子之泽五世而斩小人之泽五世而斩予未得为孔子徒也予私淑诸人也此本一章所以发明春秋大义说者析为二章颇费辞说盖因有两孟子曰之故殊不知中有孔子曰一句故下不得不再书孟子曰以别之不然则五世之说似皆为夫子之言矣其大防云王者之迹熄而诗亡诗亡然后春秋作春秋非孔子自作也晋之乗楚之梼杌鲁之春秋三史所述其事莫过于桓文其文则史也孔子谓丘窃取三书之义所谓述而不作者也自获麟絶笔之后至孟子游梁之时已百四十有余年三十年为一世以成数计之盖五世矣君子渐润之泽小人污染之泽至此五世皆斩然矣李彪乞脩史表云东观中圮册有阙美随日落善因月稀一日不书百事荒芜即此意也战国之世善恶不明乱臣贼子复接迹于天下孟子忧之欲继孔子而作春秋其圣不及孔子故曰予未得为孔子徒也徒犹斯人之徒及非吾徒也之徒不过退取春秋之防与公孙丑万章之徒难疑答问而已故曰予私淑诸人也私淑正与窃取之义同如此则一章之指昭然义见
　　晁氏客话伯夷非其君不事非其民不使思与乡人处如以朝衣朝冠坐于涂炭若隘也然不念旧恶所以为伯夷栁下惠不羞污君不卑小官虽袒裼裸裎不以为凂然不以三公易其介所以为栁下惠
　　君之视臣如土芥则臣视君如寇讐此为为人君者言也非为臣者所以责其君父子之间不责善责善则离此为为人父者言也非为子者所以责其父
　　子思之言浑涵孟子之言铦利礼记载子思答旧君反服之问曰古之君子进人以礼退人以礼故有旧君反服之礼也今之君子进人若将加诸膝退人若将坠诸渊无为戎首不亦善乎又何反服之有如此而已而孟子则反覆辨论至谓君之视臣如土芥则臣视君如寇讐于此可以觇子思孟子之学矣
　　赵台卿作孟子题辞有曰孟子亦自知遭苍姬之讫録值炎刘之未奋进不得佐兴唐虞雍熈之和退不能伸三代之遗风意则然矣孟子生战国之时炎刘未奋孟子亦何由知之此亦遣文之病若曰本之防纬则圣贤不道也
　　子谓南容邦有道不废邦无道免于刑戮以其兄之子妻之注疏皆不言孔子之兄之名案史记索隠叔梁纥先娶施氏生九女其妾生孟皮孟皮跛求昏于顔氏而娶徴在遂生孔子
　　吾岂匏也哉焉能系而不食先儒谓匏瓠也匏系于一处而不能饮食人则不如是也愚尝疑而维其义一日读卫风之诗曰匏有苦叶济有深涉乃知匏可系以济涉所谓中流失船一壶千金者是也又庄子今子有五石之瓠何不虑以为大樽而浮于江湖之上司马氏云樽如酒器缚之于身浮于江湖可以自渡虑犹结缀也所谓腰舟然匏虽可系而味苦且其中呺然故不可以【阙】
　　先儒曰文章与时髙下政尨土裂则三光五岳之气分三光五岳之气分则大音不完必混一而后大振故三代之文至春秋战国而病涉秦汉复起汉文至列国而病唐兴复起噫是固然矣然政之尨土之裂莫春秋战国为甚吾夫子删诗定书系周易作春秋孟子退自齐梁述尧舜之道卒使彞伦叙人极立乱臣贼子惧一时游夏公孙丑万章之徒皆得以与斯文之盛是岂以政尨土裂病哉下是如荀卿扬雄之辈顾时之治乱锐然振斯文而起之亦足以继往哲而诏来者又下而诸葛孔明以出师一表继伊训说命于三国鼎沸之时陶渊明以归去来辞传于典午灰烬之日而当世斯文亦赖以不壊不冺然则文章果与时高下乎哉独宋自渡江以来文人才士视东都诸老若有愧焉故説者得以光岳气分而议之然干淳端平之际如朱公熹张公栻吕公祖谦真公德秀叶公适陈公傅良魏公了翁相继以道自任以文自鸣卒使后生小子习见典刑争自濯磨于学亦不可谓今无人也惟末年学士大夫笃意举业以进取乱其心以富贵利达荡其志于是文气委苶而文之古者始寥寥然不见于世是非光岳气分之病也人实病之也方今东西南北寸地尺土靡不臣属三光五岳之气浑然合矣大【阙】　　式在今日余老矣不得与于斯文之盛然所以作新而振起之如韩愈欧阳修者将必有其人惜乎不得而见之矣呜呼光岳之分合其与于斯文之兴废也耶抑无与于斯文之兴废也耶















　　佩韦斋集巻二十
