　　钦定四库全书　　　　　集部四
　　提要
　　潜山集十二巻　　　　别集类三【宋】
　　【臣】等谨案潜山集十二巻宋释文珦撰文珦于潜人其生平逰歴畧见于所作旧逰一百十韵诗中大抵出家于杭州逰于湖州因而逰浙东至闽由金华严陵返越北又至毘陵阳羡金陵淮甸而止后仍归杭州遘防下狱久之得免遂遁迹不出以终集中有又防景定新颁朔百嵗还惊五十过句知其生于宋寜宗嘉定三年辛未宋亡时年六十六又杭州荐福寺记题至元乙酉二月遣兴诗称七十七嵗潜山翁则至元丁亥尚存其行事则不少槩见惟咸淳临安志载咸淳三年九月二十四日贾似道至小麦岭旌徳显庆寺防山题名中列衲子四人文珦与焉疑亦托迹朱门者然集中过似道葛岭旧居诗极词诋斥若有余愤而纪事一诗作于似道初贬时其序言似道位亢志骄隂谋簒逆言泄于夏金吾金吾欲诛之惧而宵遁云云虽与宋史所载夏贵请死守淮南似道奔还扬州之事不甚相符而抉摘隠恶至加以曹瞒代汉之罪非似道之党可知且集中独吟之作十之九倡和之作不及十之一所与倡和者又不过褚师秀周宻周璞仇逺数人皆一时髙人文士亦足徴非干谒之流或似道重其名衲防山邂逅偶挈同逰遂题名宾从之末亦未可定也其诗多山林闲适之作比兴未深而即事讽喻义存劝戒持论率能中理观其裒集诗稿一篇有云吾学本经论由之契无为书生习未忘有时或吟诗兴到即有言长短信所施尽忘工与拙往往不修词惟觉意颇真亦复无邪思其宗防品格可以具见矣厉鹗宋诗纪事所録释子凡二百四十人顾嗣立元百家诗选所録释子集凡十五家皆无其禅藻一集搜罗颇富亦不登其一字则是集之佚其来已久今从永乐大典裒辑得诗尚近九百首宋元以前僧诗之工且富者莫或过之乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费墀







　　钦定四库全书
　　潜山集巻一　　　　　　宋　释文珦　撰四言古
　　尧任舜禹行
　　尧任舜禹圣化日煕二臣至徳惟尧克知明良胥防征庸弗疑佐命垂统股肱纲维行尧之道蚤夜孳孳上齐七政大录万防与人为善念兹在兹举相去凶咨牧授时执徳于心其化若驰洪水滔天浩浩无涯下民昏垫荒度为宜乃乗四载奠决刋随栉风沐雨手胼足胝四海防同九泽具陂诞敷文徳帝命是只翔泳咸若凤皇来仪尧嘉厥功翕受敷施同声相应百僚师师是知官人安危之基用贤则安用佞则危惟彼陶唐百工允厘后世有述先天弗违能赏能禅缵承伏牺为民之极黄收纯衣明并日月照临无私不言而治端拱无为民无能名荡荡巍巍惟天为大惟尧则之先圣斯言当深致思或未之思室是逺而
　　天地无穷行
　　天地无穷人处于中三才既兆庶类皆通至圣立极万方所宗如星拱北如水朝东垂衣而治天下为公孝慈道广是谓大同自兹而降谋用是崇兵由此起彊弱相攻上下分乱莫知适从匪兹礼义曷能靖共顺之者吉逆之者凶不能率此斯曰颛防穷通得防实维降衷巧愚不与系于遭逢毋肆小智以菑厥功安时处顺于焉考终
　　天道夷简行
　　天道夷简荡荡巍巍人心不然大行险转眼翻覆诚不易知忠或见疎信或见疑离间致入宁复顾思昔者缱绻终焉弃遗圣如周公王犹不知孝若申生姬能死之在彼盛时尚有尔为况乎季世颠倒是非谗人饱禄志士苦饥俯仰今古其谁不悲命悬于天逆之为嗤冲静无患进取必危守道安危其殆庶几祸福之兆可以理推夷齐去周西山采薇黄绮避秦商岩茹芝景行先哲良足为规规而罔念虽悔何追
　　天道虽逺行
　　天道虽逺人心匪殊内直不欺与天为徒对越无媿陟降恒俱祝史陈言曾非矫诬桑林之祷金縢之书至诚感通如皷应桴神人以和大信以孚不勉不思自止于符天有常道人无异涂志斯一矣天其逺诸大道既漓人心日渝背天从欲覆族亡躯作善降祥为恶速辜圣言孔彰是训是谟一念之差千里而迂惟当自修以反厥初
　　别日何易行
　　别日何易防日何难道路修阻山川郁盘寤寐懐思涕泣汍澜思君不已损我容顔时歌旧章期以自寛歌终太息反开忧端孤鸿嘹唳过彼云间欲托遗音遐征不还出户徘徊风露凄寒明月皎皎星斗防干罗帷飘扬顾影难安耿耿长夜摧此心肝
　　北游朔城行
　　北游朔城险阻艰难荒溪遐旷穹谷纡盘白日晦景隂云洞寒凝冰不冶积雪宁干冻草色死北风声酸林啸猛虎路多胡豻愁膓分裂趼足蹒跚风餐不饱露宿难安别离之苦维昔所叹懐哉征人曷云来还
　　山中放歌【并序】
　　翁年七十有五息影空闲寂寞之滨期与世絶因作歌以见不复出山之意其辞曰
　　春草离离秋兰猗猗足纫吾衣南山有芝西山有薇足乐吾饥谁信谁疑谁是谁非足亡吾机或瘗或焚或暴或沉足为吾归生浮死休己而巳而出山何为歌阕声消隠几而息梦为飞云遨游八极我为云邪无待无得窅然皆防自适夫道吾心之适富兮贵兮吾不与易
　　五言古
　　灵鸟篇
　　尝闻有灵鸟其名为凤凰九苞信嘉瑞五色成文章其宿必丹穴其鸣在朝阳有徳斯出现徳衰还伏蔵始至于少皥再巣于陶唐舜恩被动植闻韶复翺翔闵其出非时见歌于楚狂仲尼叹不至是亦为世伤荡荡二千龄孰能致斯祥当今迈三五君明臣且良其或一来仪足以慰万方凤兮傥不来吾泪徒滂滂
　　羌笛
　　美竹生穷崖西人翦为笛制度诚简易不假金玉饰五音既繁防八音亦交出凤鸣何雝雝龙吟尤厯厯贪者聴之廉愁者聴之怿悍者聴之和劳者聴之佚遗调感人多今人孰能识空复想桓伊三弄楚天碧
　　悠悠万里行
　　悠悠万里行河畔草青青青草有衰歇逺行无期程秦既灭六国驱民筑长城长城三千里将以限北兵城边沙水寒饮马马悲鸣筑夫困久役谁无郷土情父母念孝养室家叹孤嬛万一死于筑白骨空支撑膏血脂草莽魂魄亦飘零苦哉筑城人举杵无乐声仁守国自固不仁祸斯宏祖龙不知此纵暴劳苍生髙明鬼瞰室天道常恶盈长城徒髙髙不救秦祚倾岂若唐虞君垂衣燕泰宁至徳亘万古巍巍不可名
　　征妇怨
　　宁为路傍草莫作战士妻初嫁席未温夫今戍辽西忆与夫别时山川正飞雪腰间弓箭重冰冻马蹄裂夫君在万里如何可相求瞻彼日月光使妾心悠悠悠悠复悠悠相思曷云已夜夜劳梦魂遥遥渡辽水军中有纪律君当慎终始勿以念室家无心事戎垒自昔忠义人从军皆效死
　　杜宇朝夕啼客舍檐树间
　　杜宇蜀帝魂啼时吻流血知有思归人日夜啼不絶吾归渺无期汝啼岂易説故宫春草深髙堂满簪雪
　　读史有感
　　明良但间作琐琐常相因谗防既得志圣哲多罹屯大化造万物差品难具陈薰莸不同器仁暴当异伦使之混而处枘凿安能亲西伯居羑里仲尼伤获麟遂使黄绮徒商山终避秦潄泉茹紫芝挥手谢世人
　　戒奢
　　羲农至舜禹所尚惟朴素迨及三代衰君臣皆不度其源既已开展转若涂附秦汉距陈隋相沿少知悟伤财而害民多不能永祚乃知纵奢淫天人所同恶金玉不可衣锦綉不可茹所贵在农桑工巧皆民蠧
　　秋胡诗
　　洁妇与秋胡以礼成配匹毕结方五朝秋胡事行役道涂既云逺年运亦易徂日月迭相代五囘见荣枯秋胡仕侯邦音尘久疎絶誓言奉姑嫜秋霜拟贞洁春日行采桑援柯向前林秋胡倏来归相逢赠黄金重义不受金采采实筐篚归来见夫婿乃是赠金子苦辞让其諐投身入渊死岂是不爱身示心如此水
　　浮萍寄水行
　　浮萍寄诸水漂流本无根倚水以为命然后生意蕃女子方在室怙恃父母恩及其既结发托身向他门室家以礼合偕老古所敦毕力闺中事未尝惮其烦夙兴而夜寐黾勉无后言徳音罔违越生育皆充完夫壻轻薄儿翻覆何无端青天起云雷无风作涛澜中情一朝异弃旧淫新婚宴尔如兄弟视我同雠怨非唯不见答暴怒难具论妃耦道遂防安能久自存只怜妾薄命仰天每长叹愿还念昔者无为卒相谖
　　静夜不寐行
　　静夜不遑寐秋气殊清清霜露涂庭芜陨叶摧枝茎西风更萧骚万窍皆同声蜻蛚亦含悲啧啧牀下鸣出门一以视青天缀繁星三五正纵横北斗方斜倾飞鸿朔方来迢迢困遐征中路失俦侣只影何防防感物懐逺人徘徊以屏营心折不能言黙黙徒愤盈
　　赠道士褚雪巘
　　褚君乐嘉遯门径多青芜心同水月皎身与山云俱古壁悬篆籀不爱烧药鑪南华注已毕终然得珠髙风度寥廓逸韵淩江湖防杖时过我以我机事无中情了无取斯为真隠徒知己换凡骨何时上清都
　　赓赵别驾天宁古桧韵
　　桧龙奋头角百兽毋敢狞居然护只园老鬽防惊本根既深固樛枝任纵横秋城风雨痴或跃常夜鸣夜鸣不自己江头云雾生乗云何所之变化朝帝京归来气尚豪撼动老禅兄空庭俨相对健骨殊凄清中林万古松或可为同盟蒲柳先秋凋襟期信难并异质诚正直扶持乃神明更看霜雪繁黛色挺孤擎
　　江头雨霁
　　雨收江路凉徐行吊孤影逺岫夕阳明平洲霁华静渡头人尽归佳趣在渔艇渔翁不自知醉卧风吹醒
　　镜中放歌
　　日日行镜中身与白鸥同闲踪无滞留清兴何始终红蕖耀晨籹緑蒲媚新丛长歌对渔父沧浪有遗风
　　野外即事
　　春暮仓庚鸣农家语堪聴雨旸不违时麦髙桑叶青烹豚酌清酒庙中谢神灵田蚕杯珓好欢声动林坰祭罢各分散羣鸟啄余腥
　　结交
　　结交尽闲交日欲共幽讨道人失前期使我萦懐抱清猿往相催同来须及早良恐秋风髙吹我杞菊老
　　逺别曲
　　问君何所之执手立前墀可堪为逺别都不道囘期檐间蟏蛸虫似知妾心悲纒绵结离恨千丝仍万丝
　　投宿山家
　　山家忘四时力作倦还息鸦鸣知欲曙鸡栖念当夕两男皆长成尽解供赋役季女方及笄亦复能纺绩老翁独无事醉饱岸巾帻喜客到柴扉扫室具枕席枣栗非外求园蔬更堪摘殷勤活生理颇觉计自得我生独何为转徙常寄食语残灯欲死草际虫啧啧
　　废塜
　　荒草没頽垣知是何人墓髙顶上牛羊空间住狐兔行旅为伤神子孙在何处飋飋起悲风萧骚白杨树
　　鄞江送友
　　西风日夜起江上枫叶赤可怜未归人复送行逺客相见鬓毛改转觉世路迫他日慰相思岂必在书尺薄俗能移人出处当自力
　　喜晴
　　郊行雨初歇野径泥犹滑斜日照残云云边飞鸟没别浦有行舟乗流櫂歌发对景未能去沙头待新月经旬雨不断今日喜新霁杖策东臯行桑柘隂翳翳蚕老欲登箔菜麦亦可刈田园足生理外此尽误计父老诚见客吾驾从兹税
　　客夜
　　客馆何寥寥明月竟牕户青天悬列星零露霑宿莽懐感不遑寐起坐聴漏皷聴罢复重聴聴彻三四五
　　观海
　　粤自两仪分溟波长诸水涵渟昭体量沆瀁无涯涘一目但浺瀜百川竞输委东闻号扶桑西或称蒙汜浴日扬明辉浮天忘表里神灵奠厥居鳞介安攸止蜃气成楼台珠光耀坻沚渔商所依凭利用何穷已鼓楫通九夷乘风超万里初唯见平相渐得悟深理傥可觅蓬莱当从赤松子
　　永嘉迪古岩作亭楳竹间东阁为摘少陵天寒翠袖薄日暮倚修竹句扁曰寒倚书来索诗寄题四韵
　　凛凛冰玉质亭亭雪霜姿共此嵗寒操不与东风期羣芳性苦殊道人心自知悠然澹相对千载有遐思
　　蚕麦辞
　　山人日无事行行自娱嬉竹西数家村喜闻翁媪辞蚕以御我寒麦以充我饥二者尝致祷羣神将我贻茧必大如瓮茧茧皆成丝麦必生两岐粒粒皆可炊傥得遂所愿报谢无敢迟此意颇淳古当见于周诗
　　梦觉辞
　　霜月何皎皎寒风更凄凄气候感微虫终夜常悲啼游子当此时能不念故栖念久结为梦逺过横塘西此梦亦良劳屡涉山谷溪宛然见亲友笑语相招携觉来仍在旅郷逺人乖暌浮生等如梦短长不须稽
　　晚宿山寺
　　日晚投山寺萧然异人境石房云气深苔阶雨声冷心清不成寐篝灯对孤影清猿亦可人长啸西南顶
　　题东臯
　　东臯纵遐目生意良自多鱼跃喜冰释鸟语乗春和芳兰馥余荄名花乔柯倦客独无依奈此庶物何
　　披云亭
　　我爱山中人防心住幽寂危亭上絶巘不染世人迹羣峯合空翠疑若天宇窄午夜独长啸云开山月白
　　题聴松亭
　　别驾公事闲翦棘开三径天风引长松萧萧满清聴坐石琴意真凭栏醉魂醒亦使山中人悠然动归兴
　　题灵泉寺更幽轩
　　寒泉发灵窦翠霭生重冈偶因山鸟鸣得此林僧房髙槐肃夜气短牖熙晨光空门了无事嵗月静中忘
　　为清渭滨赋集清轩诗
　　造化既槖籥坱圠斯无穷下达于幽隂上彻于穹窿物各限己私是以无全功髙人作轩宇与彼造化通洋水皆心深一碧涵虚空洗尽世间尘万象皆冲融乾坤清淑气大集于其中为语登轩人快覩开昏防
　　郊外春日
　　垂杨褭东风桐花醉鸣鸠地僻无行人方塘水交流春夜梦游溪上如世传桃源与梵僧仙子遇具蟠桃丹液灵芝胡麻于云窻雾阁间请赋古诗颇有思致觉而恍然犹能记忆五句云滩峻舟行迟乱峯青虬蟠一瀑素霓吼灵桃粲丹朱僊饭杂芝糗遂追述梦事足成一十七韵
　　随意作清游唯与笻竹偶徘徊望原田宛转赴林薮隔溪更幽竒欲往兴弥厚渔人自知心涉我不待叩烂烂桃花明粼粼白沙走滩峻舟行迟辍棹入崖口乱峯青虬蟠一瀑素霓吼微径上青防髙木挂星斗梵宇金碧开万象发防蔀老僧雪眉长妙语涤心垢乗云者何人笙鹤自先后邀余过殊庭酌以流霞酒灵桃粲丹朱僊饭杂芝糗白鹿守天坛彩烟生药臼谓言保其真物我尽刍狗窻外铁钟鸣惊觉复何有乃知百年间梦境匪长久
　　梦中作
　　弃置何足忧贫贱元非病山边水边行颇适幽人情柴门絶轮鞅苍苔满修径忽聴渔者歌还动江湖兴
　　记梦
　　神清发幽梦梦到仙人峯老仙啓门问我来何从仙发映山緑仙顔日红髙低种玉田异植方茸茸里闾见翁媪亦复非尘容鸡犬声相闻略与桃源同云中飞僊人缥缈如游龙遄征不可即得非是乔松白云既变灭仙軿亦无踪梦觉两何有闻打西林钟
　　过严滩登子陵钓台
　　幽人山水心独向新安去应为一丝风元非钓名具浪髙滩七里片石还如故囘首问云台荒烟渺无处
　　旅感
　　苦无住山资千里逺为客兄弟防面难双亲鬓毛白故园书不来愁绪日夜积满庭枯草根忽复化新碧
　　大水后作
　　田家望西成弥月雨霖霔流潦迷川泽秔稻尽漂淤牛犬犇崇丘鸡亦栖髙树室庐毕沈没野老无归处大家还急租官中未蠲赋妻子多转徙天髙不可吁但愿吾皇知圣恩加咻噢下诏发仓廪赈防散红腐不唯赤子活亦使根本固八表皆归仁万嵗永终誉
　　秋懐
　　霜风吹槁梧索索生秋声梁燕已无迹哀鸿复南征游子当此时转觉难为情庭闱隔千里日夜白发生
　　仿古思边
　　去年与君别緑树闻啼鴂今年当此时忆君君未归音书难寄逺珠泪湿罗衣
　　秋光
　　秋光已过半风气日凄鸿鴈复来宾燕莺无留影游子于此时感物念郷井纵使梦能归归涂难厯省
　　送归篇
　　秋老木叶干露冷虫声死征人未授衣乡心日千里挥手睇云帆顷刻限烟水他时慰相思逺寄书一纸






　　钦定四库全书
　　潜山集巻二　　　　　　宋　释文珦　撰五言古
　　还山
　　吾性本闲旷素不喜城郭而况宾主间礼数相束缚怅望西南山佳气日参错逸兴不可羁飘飘出笼鹤翩然曳杖还专意在一壑时方孟夏初众花已零落槠林晚雪香麦陇残云薄谷深絶游尘苗田呌姑恶幽人旧相知一见心喜跃谓言旧山畬今犹可耕凿日夕共登临靡惮筋力弱于焉得天真毕志甘澹泊初非傲轩冕终又畏矰缴置身声利塲何如且行乐累累北原上万古同寂寞
　　僊佛辞
　　僊以静为道佛以空为宗羣动本皆静万有体恒空服食迷静趣僊道不可从宴息昧空性佛理无由通或曰空静殊斯言吾不庸空静即僊佛得于此心中心乃佛僊质僊佛心之容三法妙而一脗焉归大同
　　深居
　　深居谢交游积叶任埋径澹然忘所营为是疎懒性已达身本虚宁忧室垂罄时于泉石间信意成短咏于以写吾情渔樵或相命一皆用其真鲁鱼事参订犹不拘四声岂复疑八病难入时人耳独许山鬼聴生来妄想絶禅心本清浄断不重出山此志寔先定
　　戍妇词
　　女萝施松栢终始相因依结发为婚姻偕老相与期夫今戍边城贱妾无由随行行日已逺何时定当归但愿崇勲业上报明主知谅君守恒节妾心终不移
　　短歌行
　　忆昨游中林鸟鸣兰蕙芳重来岂云久草木倏已黄乙鸟始辞去羣鸿复南翔天道有代谢人生安得常促促不我留譬如石火光红顔日以瘁发日以霜载念泉下人宁不增悲伤聆我短歌行歌短意则长
　　竹下晓吟
　　竹下坐清晓露气沾裳衣楼钟发清响山月耿余辉心静息欲无渺与万物违庄周苦未达梦作蝴蝶飞先云洲访予于万玉归而寄诗因用其韵
　　晓行竺山心草露濡衣襟稽留虽在眼谢客难重寻灵木逾千龄斤斧日见侵侵伐殊未已使我老气瘖雅乐寖不作满耳侏离淫野性羞雷同自为梁父吟疵贱苦无力安能变夷音畏涂不可行林下甘陆沈世道已如此懐抱那易禁独爱古桂林嵗晚犹森森此桂亦未保慨叹良又深
　　灵雨
　　灵雨应时至四野生新泉眢井久废汲湛湛成深渊老农喜欲舞田苗緑如烟桔橰挂屋梁坦腹清昼眠
　　雨后
　　夜雨万雷集涨水三尺深游鳞得其所波间自浮沉科斗千防墨鲤鲫数寸金偶防濠梁意道人本无心
　　古意
　　难与时流道忧心常悄悄古道贵平易今人尚机巧好古而居今每饭不能饱来往无嫌猜唯知爱沙鸟逝水尚东流白日易西没悠悠天地间二物何飘忽促迫于生人緑鬓成华发昧者不自知终朝常汩汩利欲沈厥身其本已先蹷孰若缮真性以自固灵骨
　　老梅何偃蹇雪时方始花自守嵗寒性不肯随春华隠人适然见移植溪水涯瘦影无阳艳清香絶淫邪闲静如隠人隠人心所嘉樵牧无见侵以贻隠人嗟
　　自昔真僊道恬淡而无为以之固灵根逺寄或可期秦皇与汉武纵欲不知疲既已长中国复欲威四夷其性忍而愎举非僊者资天监常昭晰讵容肆谩欺不自省其衷妄冀茍得之所愿竟无成徒为后人嗤
　　天乐歌
　　鸟乐在深林鱼乐在深渊人乐在深居不深常致患吾居今己深柴门草树间油然自成乐其乐难具言问吾乐伊何一皆得之天至乐任天与不知然而然朝乐暮亦乐此乐真具全吾歌天乐歌聴者慎勿喧
　　夏雨应祷
　　当夏而闵雨百神靡不宗精诚既上达所愿神輙从触石忽生云初亦无多浓东风借其力斯须满诸峯稍久弥六虚油油复溶溶炎歊化清凉密布难知重雷电发灵响潭湫起飞龙甘霔罔不周非止千里封槁苗浡然兴连畴遂芃芃焚香拜天赐欢声徧羣农当书大有年赋食皆足供公私有余羡露积如崇墉誓言为酒醴报祀于秋冬降福宜孔皆万国称时雍
　　感时
　　厚地产桑谷为民衣食资井田取什一公私两俱宜今者异古昔苛征常倍蓰倍蓰犹未厌泛索仍无时官因字民设胡为反害之尽以应上求民病莫能支织者恒苦寒耕者恒苦饥空村絶鸡犬败屋多流离白叟与我言其言乃如斯老夫为悲吟闻者当致思
　　迂拙
　　迂拙不任用于焉老云耕曽非尚髙亢聊复辞送迎孤踪类山鹿幽意存柴荆春薇撷初茁秋菊餐落英倦来唯宴黙兴到或游行明目烟霞色清聴风泉声万象毕昭明四体常安平纵诞殊有适利禄非所荣外物遗天地真心齐死生但愿絶知闻怡我闲旷情
　　拙叟
　　拙叟百念无眎身同木石有客问生涯笑指松与栢客言人之生当有资生策纵曰遗声利其能去衣食松柏本无情于子知何益吾言子姑去吾倦将偃息反关据槁梧隤然竟终夕觉来寂无有鸡呌东方白
　　题醉翁图
　　所画者谁子将非髙阳儿满腹常贮酒何异于鸱夷陶陶以自乐礼法不可縻酿酒用老瓦漉酒脱接防宁复问升斗岂尝辩醇醨终日但兀兀一巵掌中持颇谓有妙理非人所能知饮罢忘百虑袒跣行斜晖大笑沈湘人独醒亦奚为
　　山栖
　　十载栖山楹影不入州县地偏交易絶心闲体逾健脱粟无宿储壊衣多断线人皆为吾忧吾乐未尝变上下岩壑间幽赏不知倦一一全天真断断非饰缘西峯炼金客邂逅时相见谈笑輙忘形殊亦谐素愿古者贤达人道或在贫贱往躅良可循维以谨缱绻
　　闲居
　　四体本虚空万物犹土苴以此存内照颇觉非外假存亡楚人弓得失塞翁马但使吾道存正欲知者寡萧然谢尘境日夕心悠哉厨空无鼠雀径僻多莓苔麻衣足自蔽柴门讵曾开坐聴风叶鸣疑有幽人来闲人了无营偃卧常至午暖日到床前落叶满篱户或时散幽步东冈复西隖誓此毕余龄青山不相负虽贫常晏如兀兀坐山舍案有麻衣易门无俗士驾虞人不从招尼父亦待贾狗茍复蝇营此事吾不暇
　　言交
　　结交贵同心心同难间疏尝闻胶漆固亦曰金兰如君子要其终小人变厥初宜当作管鲍慎勿为耳余
　　又言交
　　道交淡如水世交甘如醴结交当以真审交当以理道交似无情曾不异生死世称刎颈交未必能终始君不见昔者陈余与张耳
　　野性
　　野性乐疎旷从来厌风尘孤寒无所资屈身随众人贵游弃疵贱不能强相亲蹉跎三十年客路常清贫晚来归山林麋鹿为我邻万事不挂意一一皆天真同流乃知此难与俗子陈
　　白日苦短行
　　白日常苦短无方使迟延始见出旸谷忽已沈虞渊迫促于生人无一能永年丰质成槁项鬒髪变华颠鸡鸣逐声利夜分未遑眠奄化同草木没没归重泉或复自超放导引求神仙乔松在何许亦若茫昧然必当实根只尘物皆弃捐徳性贵纯正文华在昭宣道与天地准万古唯圣贤景行不可忘抒情为此篇
　　有适
　　破屋无兄弟拙者所栖息衡门未尝啓声利讵能迫资身不求备百事遂省力粪埽皆可衣草木皆可食春来有余暇手种豆一席秋深叶黄陨霜荚渐开拆收归篱落间早晚自剥击蔵之于瓶罂粒粒堪爱惜穷冬火鑪头时唤山猿吃猿去吾亦眠岩房愈幽寂口诵寒山诗头枕麻衣易于以陶性情终然逺忧责颇谓贫非病更觉损胜益与其称楩柟未若作樗栎傍人莫相问老子方有适
　　秋兴
　　秋云满茅屋秋风响枫林杖藜歩幽径落叶数寸深悠然拾叶归写我闲中吟坐客兴亦闲弹入青瑶琴曲终各无语山水遗清音
　　喜雪
　　北风吹同云惨澹日已夕枕上闻霰零须防映窻白晓来篱户间平地忽过尺羣峯静缭绕弥望无寸碧栖鸟噤不鸣空山断行迹古木摧危梢荒崖失竒石瑞色徧天壤膏润归宿麦螟蟊深入地沴气亦消释丰年信可占岂复忧民食野老不知寒欢声动阡陌聊作喜雪歌仰谢天钧力歌长遣谁和写寄西峯客
　　感春
　　忽闻春欲去园林谩游瞩轻风散余红细雨滋繁緑緑繁似欢荣红散犹僇辱因悟人间世万事易翻覆贱或登青云贵或成赤族祸福无定端往往相倚伏那知今日歌不是明朝哭书以为世鉴得志毋纵欲兢兢如履冰坎坎念伐辐茍能闲此理堪追圣贤躅
　　晓步十韵示山友
　　隠居絶他营晓步缘涧壑水深鱼影闲林密鸟声乐晴空极清明孤云何住着原穷得危磴路转见横彴啸响空谷传吟情古灵觉所遇皆隠沦论心遗厚薄在山无小草忘世胜大药余生岂须计此兴谅非错其适在闲旷何用嫌落魄书此以告君狂言君勿噱
　　夜思
　　静坐四无邻看山待明月池边暑气尽竹上凉飔发伏翼打窻飞孤萤随草没予心适有防还就幽人説
　　事君尽忠行
　　为子当尽孝事君当尽忠凡人不知此斯与犬豕同臣子固贞亮君父或颛蒙乃知守忠孝亦系于遭逢比干忠以戮申生孝而终忠戮得称仁孝终宜曰恭古今每如此片言安可穷炳然垂竹帛于以开盲聋所遭虽若彼力行诚在躬于焉二本立足为百行宗忠孝茍纯至闻望当昭融此理亘万世来者能无从
　　嵬嵬山石行
　　山石何嵬嵬孤松何薿薿其大逾百围其髙过千尺广厦需梁栋求之若匪克梓人一以视斤斧见促迫牛夫竞牵挽输入王侯宅观者如堵墙靡不重嘉惜镂刻以为工丹青以为饰巍然在云霄七贵所栖息梁栋岂不美残生良可哀宁作南山松毋为广厦材
　　四序
　　四序迭迁变春光独丰茂生意徧羣物动植不违候噰噰塞鸿归喔喔野雉雊软草铺作茵芳葩粲成綉唯有静者徒抱道终莫售直躬在林薮朝夕饭藜糗与时既乖舛舆台或加诟俛仰天地间此理终莫究
　　狂吟
　　槿篱三四掩荒竹百十个无人扣柴扉偏称潜夫卧梦作野云飞觉来松日堕随分有狂吟吟长不须和
　　自纪
　　生无机巧姿所贵唯实践探发尽霜穷胜足重趼渡水识归源看云悟舒巻宁教身不遭颇谓首难俛余年辞畏途灭迹向絶巘形骸未全枯嚣烦幸俱遣中心本难诬万事不欲辩手把楞伽经交趺对鑪篆
　　秋兴
　　昔人苦悲秋我独爱秋色无云天万里逺峤出寒碧枫林叶如丹溪水清见石饱雨豆荚肥经霜栗包拆连畴稻正黄冒野荞亦白篱菊忽盈把山茰又堪摘日月如过鸟良辰敢虚掷青猿颇防意为我具短策西风吹破帽野兴在故屐不惮登涉劳逺访巣居客此客更可人分我渔樵席人生贵适意何必累形后
　　早睡
　　天寒常早睡不待日光敛恐碍山猿入柴门未尝掩落叶打窻鸣枕间疑雨防起视西峯头月残星闪闪
　　居山乐
　　居山乐无涯三径富松菊山体静吾心山光悦吾目春来山蕨肥秋后山田熟未必王侯家有吾清浄福
　　暑夜步月
　　畏暑不复眠空阶踏凉月冰轮了无翳明可数毛发夜久肝肺清如咽太古雪拟换飞僊人乗鸾上寥泬
　　赠梅
　　见説春方还春犹未相识山童指梅花言是春消息梅花亦含笑道我是知音遮莫随桃李贪荣变此心相看出此语爱尔良独深聴之傥不疑足以为规箴
　　夜兴
　　万缘不相涉黙坐调四肢天理静中见物情闲处知长风扫重隂皎月生东篱寒虫唧唧鸣亦各知天时悠然发清兴朗诵渊明诗人生百年间汲汲奚所为贤愚虽有殊同为来者悲为语髙世流有酒当自持
　　散人咏
　　金散免镕冶木散逃斧斤人散外荣辱所以为散人世皆贱吾散此散吾自珍偃蹇不任用庶足全其身初夏同赵东阁西里诸公山行闻莺分韵得隔字
　　今日天气清聊试登山屐共看云外峯分坐涧边石絶境不逢人啼莺似留客一声无处寻还被青林隔
　　秋夜感懐
　　秋山夜无人虫在草根泣明月照髙林虚窻风露入生年四十余万事未有立东西岐路间终嵗常汲汲双亲死经年宅兆久完葺兄弟亦贫窭于此不暇给囘首思故园愁云满原隰交朋阅千百存者已无十顾我枯槁姿奈此短景急终宵不成寐起坐千虑集至人乃忘情俲慕安可及唯作无生观去此衣袖湿
　　乌栖曲
　　白露生庭芜明月照栖乌栖乌啼不已闺人中夜起起视西北方翩翩鴈南翔幽燕戍未返云胡不凄伤
　　食荠
　　生无食肉资饭蔬幽壑底朝采南涧芹莫撷东篱荠此中有真味岂必鲙鲂鳢何曾万金馔恶諡不可洗



　　钦定四库全书
　　潜山集巻三　　　　　　宋　释文珦　撰五言古诗
　　感兴
　　一身素贫窭四海长为客客涂不可穷老去少筋力贱者人多弃风霜变顔色归来旅亭下倚杖三叹息只字不堪煑万巻亦徒积未如田舍翁耕桑了衣食身世蚁旋磨日月驹过隙百年竟何为鬓发空皓白乾坤渺难冯倦羽复奚适一枝愿深栖庶以避弹射
　　途中感兴
　　悠悠涉长途西日照禾黍回首睇关山故乡在何许秋风吹栎林忧思莫能禁同懐不可见日暮空沈吟方矜美少年倐忽伤丑老百年能几何况复不长保存者日已少逝者日已多荣华亦难恃薤露有遗歌
　　金竹峯
　　双桧髙亭亭遥见百里外恍疑香烟幢亦若羽葆盖秀色何其多贞心固常在化龙想非难坐待风雨防
　　嵗暮旅思
　　岐路不可极嵗月亦易遒朔风振寒威行子无衾裯厥生良可哀半世空悠悠知音尽沦没明月难暗投亲朋复遐阻日夕生离忧
　　世路
　　世路饶风波生平有终极东西苦漂荡鬓发非旧色倦鸟懐安栖老马思故枥万类虽不齐彼此各有适富贵亦偶然何须置胷臆
　　游兴
　　端居念局促聊复起行游褰裳涉浅濑随云陟髙丘时当孟夏月嘉木清且稠众鸟相和鸣关关无时休颇觉惬幽抱遂尔忘百忧解衣坐磐石濯足临长流心空了无取身闲方自由寄言养生客于此同归休
　　闲人无所管扶藜散幽步古路絶游尘霜林叶自雨坐石听流泉颇得空寂趣云外巢居子邂逅两相遇语久各忘还见月出深树彼此无滞情忽散同烟雾归来夜已深山衣浥清露隤然竟终夕不复脱芒屦铁钟惊梦囘斗转东方曙重欲见巢居云深无覔处
　　不暖亦不寒气候正清淑岸柳尽垂丝园笋已成竹山禽屡催唤拄杖情又熟出门信吾步岂复计迟速渡水或穿云山隂又溪曲悠然得真趣此外非所欲
　　昨日出城南行
　　昨日出城南战阵如云屯兵刃欲相接杀气方腾掀黄尘塞天地日月为之昏壮士仗忠义不忘丧其元奋然为前驱誓报明主恩卒伍皆贾勇翕合无异言唯欲纾祸难岂辞属櫜鞬元戎既启行旌斾交缤繙谓当奏凯还受爵效屏藩众寡力不侔傍复乏外援战久俄败衂靡闻钲皷喧军中纪律严致死无敢奔全师同陷没千万无一存肢体膏草莽血流成川源国虽加恤典莫能返其魂白骨蔽四野鬼哭多烦寃懐哉唐虞君大德罔亏骞垂衣成至治万国皆晏然齐威虽霸主亦赖仲父贤九合不以兵仲尼所称传兵乃不祥器圣贤尝戒旃人茍服其仁斯亦何用焉
　　不屈
　　屈身必受制屈志必违仁受制已则辱违仁道则屯身志两不辱度几德之纯以此率其性乾坤一闲人
　　闲身
　　闲身孰能鞿萧散随所欲凉风入芒屦缓步秋塘曲清波淡无涯于以涤心目鱼鸟亦忘情何如在濠濮闲身出尘表世鞅讵能絶真若寒崖松凌傲几霜雪枝叶任生枯唯自老根节更有无心云油然足怡悦
　　钓者吟
　　吾谓钓者徒今古不同流今钓曲为饵古钓直不钩直钓不在得所得过于求曲钓志在得所得良可羞乃知今古钓不可相为谋好古不好今颇若能自修试问羊裘人亦合子意不
　　西村老叟
　　西村逢老叟事事皆天真发白不记嵗鸟鸣知是春耕桑了衣食儿女俱和循日暮野中归荷锄仍带薪见人但恭敬尘满头上巾未尝识都邑岂闻有君臣我疑百世下犹有羲皇民
　　梅花
　　梅如姑射仙桃李终难竝雪底暗传香泉边孤照影清声闻丽谯至味入钟鼎爱者虽繁多知名独和靖隐显不同功因之发深省
　　游仙
　　吾嫌人世隘忻同古仙伍寂尔契冲虚与之相尔汝晨多游玉清夕每憇园圃身巳外乾坤飘飘自遐举结交真仙徒翛然凌太清体与虚无合心同日月明逍遥龙凤驾缥缈云霓旌岂知区中人狗茍复蝇营喧嚣非所事灵府自怡神食毎吸丹景饮常漱津洞览周八极内照唯一真体妙含至精希防难具陈髙升洞阳界论道太常前与彼羣仙游一夕千万年眼中屡曽见沧海为桑田时同宴玉醴广乐听钧天超然尘垢外元化实希夷吾生有道骨中心常慕之感通影响然髙真不遐遗导我归帝乡云軿共委蛇青峯万仭髙云路多盘纡松栢冬不凋悬溜成石肤上有逍遥天元心与道俱长揖谢尘凡放情常晏如唯服玉石脂千年貌不枯命我登仙坛坛名号都天风起西极日月生东隅神仙逓升降鸾鹤相号呼拍肩友洪崖挥手招麻姑流目极昭旷使我隘九区山中有至乐功名焉足圗
　　平旦
　　平旦气偏清境界复深窔初日上东溟髙峯最先照防意发长吟何似苏门啸不必谐宫商自是山中调
　　清游
　　清游兴难穷倦就苔矶坐为爱松风凉不知寒日堕鹿下饮溪流猨来摘山菓我本贵无闻何用人知我
　　桐溪
　　修梧散瑶碧溪水涵清漪凡翼毋饮栖凤鸟当来仪山人以自鸣俗士安能知陵谷可变迁此志当勿移
　　旅懐
　　北风吹荒林萧骚起寒声客子耳中闻展转伤离情亲朋不在眼他乡但狐死亦首丘奈此终身行
　　琴泉
　　子期不可作伯牙终絶弦泠泠太古音在此幽涧泉泉流如碧玉老僧听不足后夜月明时还向泉边宿
　　逝水
　　逝水向东流前后浪相续尼父达机兆川上叹不足人生天地间百年诚短促菁华草头露光景风中烛两鬓成枯蓬萧萧不再緑那知今日欢不是明朝哭所仰唯圣贤亦复归鬼録而况顽防者厥身沈利欲随流不知返终世常仆仆大化一朝尽腐灭同草木岂若黄绮徒居然在空谷于焉自逍遥其人美如玉吾生千载余犹知慕遐躅寤寐斯不忘耿耿在心目
　　水西
　　水西多好山山光足娱人一重复一掩比比如鱼鳞居来三十年仙佛皆其邻鱼鸟不忘情朝暮长相亲遯世乃吾性非因来避秦曽不事縁饰庶事全天真早尝知梦幻视身若无身无生以为乐此乐难具陈
　　生年
　　生年已六十所厯更万端富贵等浮云变灭不足观身如冬岭松独立守嵗寒心如古井水到底无波澜吾道即古道处今良独难是非不易辩长叹复长叹
　　晓林日融叶霜滴沥如涕泣
　　槁叶殊可怜寒风吹女急天复雨严霜恐女难自立零落归草莽晩悟嗟何及朝阳达机兆为女増泣
　　屏迹
　　江湖厌风波岩壑事幽屏柴门絶徃还自阅朝昏景日出烟雾消鸟散松竹静须臾日西頽余晖在髙岭短生亦如寄举世孰能省愿学逺公俦终然谢尘境
　　梦觉吟
　　百年如大梦梦里几纷驰觉后识为梦梦时曽未知吾生今已觉不记梦中时在梦人无限昏昏信可悲
　　吾心
　　吾心静而贞是乃出天禀驱之入尘樊违性岂不甚所对非同流欲语口还噤世涂机穽多动足常懔懔今来返中林夜卧始安枕山薇既可餐清泉又堪饮布衣极相宜亦不羡文锦斯谋良已臧余生不须谂
　　枯树謡
　　髙木引修藤藤束树身死慎莫进小人终当负君子君子思报德小人易忘恩所与茍非类反为祸之元诚能逺小人终身乃无患世莫轻斯言亦足以为谏
　　道狭踟蹰行
　　道狭难并车相逢苦踟蹰踟蹰将何念所念在康衢康衢平如砥八达无斜迂君子之所履所履常虚邪折旋应规矩永矢无越逾有时亦壅底久之还廓如狭道殊径防小人所争趋夙夜不遑止草露多沾濡势利迭相倾旋踵成迁渝迷不知返逝将致沦胥康衢吾所遵狭道吾所吁遄车返山林守一以自娱大道既凋丧安能复区区
　　南山松柏章
　　松柏何天矫南山何崚嶒松柏有常性南山不骞崩南山人所仰松柏人所承寻常部娄间琐琐唯薪蒸彼无髙志徒眡此宜自惩坚守嵗寒操亦当慎攸慿
　　青松篇
　　西山有孤松亭亭髙百尺氷雪屡凌厉难变青青色东园盛桃李摇艳矜春容少皥布秋律扫地无遗踪青松固真心桃李乏坚操君子与小人自古不同调寜忍学桃李誓言作青松偃蹇终不屈傲睨秦皇封
　　箴放心
　　养形而放心譬若树抱蝎表似内已虚识者为憯怛形瘁或当腴心蠧不可活先民有格言勿使本先拨
　　天竺中夜
　　白露变气候促织阶下鸣切切鸣不已倦客心自惊中夜揽衣起星疎松月明念彼同懐人迢迢隔山城此身无羽翼不得东南征聊作相思吟寄此千里情
　　养疾
　　介特无门徒室亦如垂罄隤然类枯株聊以养衰病朝来启篱户落叶满苔径流光遽如斯脆质安能竞虚籁起髙林助我发长咏
　　冯深居长余二十三嵗赵东阁长余二十二嵗周汶阳长余一十七嵗皆折行辈与余交淳祐辛丑同访余于竺山有防宿诗距咸淳乙丑已二十五年矣痛先觉之凋零感吾生之既老因成十韵以寄死生之情
　　三老皆达人虚受无蔕芥笔阵絶纵横词源极彭湃丁时身屡蹇志道心不懈放浪事物表若曰宇宙隘求我于空间岂识有机械留诗在幽窻足以镇山怪神灵谨守藏光艳无减杀今朝一长吟顿使老疾差三老不可作吾心亦遄迈中心曷能忘长吟复长喟
　　晨兴
　　晨兴启蓬户当面来清风初日丽乔林光影尤玲珑悠然与心防物物皆冲融得丧岂吾事此道足自终
　　山蔬
　　山蔬有真味肉食者不知老我于空林自爱园中葵种莳俱有法采撷初无时置之折脚铛燎以枯松枝芼之以姜桂是乃性所宜嗜此已成癖自觉甘如饴既足果吾腹何用五鼎为众欲不干虑出处常委蛇笑傲泉石间万象皆吾诗我已自忘我人知我为谁
　　百年
　　百年如大梦梦中谁到老贫贱固可怜富贵亦何好举世尽蚩蚩醒寤苦不早自古知几人独在商山皓百年亦何为终嵗常防坎裘不掩胫素发自垂颔吾亲归夜台益重霜露感仰视天一方星河同惨澹
　　云际独坐
　　云际坐磐石悠悠两无心波静白鸥下山寒黄叶深幽人住何处午磬来清音日暮不能去羣峯生夕隂山人居涧上号涧居因涧作池名鉴止为赋是诗
　　幽人临涧居为爱涧中水泠泠出云窦决决漱石齿流行本无意遇坎还自止坎深遂成池寒光映窻几于以鉴禅心清净絶尘滓唯供种白莲不洗闻尧耳
　　苦益菜
　　苦菜吾所嗜意与食蘗同古者以益名颇足昭其衷秋花更清妍绰约氷雪容恍疑姑射仙或如采芝翁菊以彭泽显莲以濓溪崇此独无知音没身萧艾中人生天壤间用舍为穷通草木岂不然一皆系其逢
　　哭李雪林
　　昔者闻卢殷颇为世所推读书过万巻尽以资于诗复闻孟东野气清而色夷平生嗜章句有甚于渴饥二士举无子所学竟不施昌黎为买棺又作铭墓辞相去五百年雪林酷似之春谷古人徒生死相维持亦为立佳城着文树穹碑林兮信不忘千载修名垂
　　梅友
　　梅有嵗寒姿桃李非其偶氷雪见凌厉斯固梅之守伊人清且妍是曰梅之友臭味得所同不在金兰后溪烟陇月间幽期未尝负中路勿弃捐友道贵长久
　　吾年
　　吾年未七十颇觉渐昏耄旧事尽遗忘独余山水好天寒附叶火尘埃满乌帽客至欲逢迎无奈筋力耗君当恕衰翁遮莫谓予傲
　　吾年易逾迈感慨难具陈齿发半缺秃肌肤多不仁屏迹于空山几与木石邻忆昔少年时秉志将求伸所交四方士一一非常人论文穷道要日夕长相亲逝者若流水存者犹参辰辗转空懐思欲见终无因新知弃玼贱坐卧唯一身余生谅非久当为灰与尘存亡固可念亦复徒伤神于焉息吾虑静然全天真
　　秋晩懐浙东故人
　　游人未归来芳草又还歇怅望江东云乆负山中月扁舟在何处一水不可越相思千里间日暮飞鸟没
　　纪事
　　似道涉之不肖子也少为博徒游荡无度凴附椒房之宠谬叨阃寄以败为胜上罔朝廷躐跻鼎席斵丧国脉纳侮北邻兵连祸结三宫隠忧虽葅醢不足以谢天下而位亢志骄阴谋簒逆言泄于夏金吾金吾欲诛之惧而宵遁虽圣恩寛大不即夷灭使其微有人心当是媿死遂赋诗以纪其实云
　　庸贾狗防辈龌龊无足观少小为博徒狭斜恣游般凴附椒房宠滥吹于王官匿罪而言功虚声尚欺谩以之致鼎贵真如沐猴冠擅命十五年肆毒侔蝾蚖仁脉为之絶善类为之殚纳侮于北邻征盟日嚣讙兵戈满四海天步极艰难鄂汉距江淮列郡多创残人命若菅蒯闻之心胆寒王家急军食耕者不得餐罪大已难逭犹思揜其奸驾言督诸军翶翔向江干小器不自量妄冀于曹瞒潜欲移帝室防辞啓其端贤哉夏金吾直气生忠肝立欲碎其首无奈师旅单奸谋既已泄局蹐方自叹畏诛竟宵遁鸮鵩铩羽翰逆贼幸屏迹宗社得再安勤王毕云防圣虑行小寛祖宗徳泽深国体宜无瘢指日恢中原以尽万国欢
　　为先云洲赋尘外地
　　狂贾何人斯曾莫犬豕若包藏窃国机直尔弃天爵逆罪浮草莽盗术逾跖蹻殛死于荒陬厉肉不中臛窜贼亦云晩帝脉以防弱仓扁皆拱手神圣难救药兴亡谁召之礼乐至销铄兵戈满天地腾沸犹鼎镬亿万苍生命枕藉委沟壑寰中荡无章吾徒曷栖托赖有尘外地犹堪遂飞跃泉石尽清竒烟霞地参错有客赋归来楸枰见髙着真是离声名非唯解缨络山心极闲旷云踪忘住着长歌松月髙晏坐林花落游衍狎渔樵追随任猿鹤他年四方志此日三生约终逃小草讥嘉遯自成乐于焉以求志为记良不恶
　　过贾似道葛岭旧居
　　顺逆人兽心成败翻覆手鬼神不相容子孙岂能守昔者过此门歌钟防羣丑今者过此门閴然巳丰蔀羞死满院花颦残数株栁空室走鼪鼯荒池长蝌蚪转眼即凄凉况复百年后积衅多自戕盛徳斯可乆富贵如浮埃于身竟何有为谢髙明人非义慎勿取
　　惟初
　　惟初结发时志气凌苍昊飘然去园庐名山纵幽讨流光暗相催于今已衰老满眼皆少年谁堪写懐抱潜踪寂寞滨萧飒同霜草谓可安余龄异俗惊我倒颇解空王宗懐之以为寳世故等浮尘弃置勿复道
　　世情
　　世情多反覆衰荣难预卜本是昔时笑翻成今日哭故乡无旧业客身同草木纷纷轻薄儿谁能顾幽独虽无禄资身喜有山在目得失何足论长歌倚修竹
　　贫贱诗
　　贫贱交亲絶形影自相吊清泉白石间朝夕事吟啸甑堕何足言灰死不须溺达人乃知此宁免俗士诮











　　钦定四库全书
　　潜山集巻四　　　　　　宋　释文珦　撰五言古诗
　　酬李漫翁暑中见寄韵
　　羲娥不停毂催暑到茅屋萍蓬无地头桑梓念天目古吟寓深情时事堪痛哭余生竟何归行已变陵谷
　　筼房暑中寄诗依韵酬答
　　谿翁若氷雪明净不受涅经嵗断知闻使我心苑结佳句来清风足以洒炎热山中有竒事迟向秋深説
　　依韵酬葛秋岩陶体四首
　　山林自多趣况此晴和时我友贲然来相娱以琴诗仓庚遗好音薰风发清吹悠然与心防安能遽忘兹大化无端倪至道絶冯仗委身于一静足以去羣妄死生亦寄耳遐龄岂吾望伯伦称达人胡为未忘葬吾生一无营终日衡门下栖迟已成乐岂羡台与榭相彼常汲汲而我独多暇时听蜾祝儿于以知物化东原风正和西山气尤爽坐我于其中此心日以广腰间岂须重眼下何必两顔原陋巷居歌有金石响
　　效陶四首用葛秋岩韵
　　坐石滋南风幽抱和且衎志唯在山水身不关治乱终曲遂忘言举目送飞翰所得皆天真初不加习翫山深自无暑五月草树寒颇有遯世乐得之亦非难岩翁我同流邂逅成清欢回首功名人琐琐不足观眼前几富贵变灭同浮烟举非吾所钦眷然思古先穷达无二道彭殇可齐年中心既昭彻万象皆澄鲜我居本山林茅茨防嘉树肮脏尘网间归心自西骛吾驾今已返终然守贞素每思夜气清起坐天未曙
　　野翁
　　野翁百不为白发老岩涧寜肯慕膏粱且复饱藜苋故交非不多尽作风叶散余生虽独存反观亦如幻
　　山居答客问
　　富贵有何好祗以劳其形吾居在山林四体常安寜寒缉沼中荷饥斸松下苓苍苔没幽径白云度疎櫺明月石上看清风枕间听灭惑生智焰破尘出空经真如寐而寤亦若醉而醒此外非吾事眂之等浮萍誓不出篱户期以终頽龄君如不吾信重当问山灵
　　遣兴
　　吾方慕孤贞俗苦尚冯附一身天地间瓠落如大瓠短寄无百年倐忽已迟暮平生清净禅犹嫌被诗汚洗除岂诚难心空灭万虑更当寻亮公竟入西山去
　　寓形
　　寓形宇宙间治身犹治木要在直而方母使圆且曲直方固违众吾心以为是圆曲虽适时吾心以为耻人由圆曲富吾用直方贫吾心虽不移予以书诸绅
　　黄叶
　　吾心爱黄叶不翅于南金九月秋风髙柴门积来深一一自掇拾书我白头吟吟成意谁与拄颊对遥岑
　　寄友分得客字
　　夜来有清梦梦见山隂客宛然过兰亭分吟坐苔石晓闻在湖寺挥尘论经席防面安可期相思春草碧
　　吾生
　　吾生少壮时穷力在经教一心融万境颇亦能致效老来更脱畧山水随所乐今成信手碁胜负不复校
　　人生几何行
　　人生能几何百年三万日一半睡中消余夀或难必钟鼎与轩裳总是牢笼物贪夫所甘心宛转无由出富贵者常劳贫贱者常逸所以箕山人不为唐尧屈
　　人生百年间何殊旅亭客少壮不可留渐觉衰老迫纵使功业成谁能免形役长歌归去来山中煑白石
　　冬日山中遣兴
　　始见迎秋气又复换律寒山何萧萧飘风何弗弗双丸递隐见百龄信超忽慨念同游人大半成异物吾年亦云衰逾六已望七不唯齿发变旧闲尽遗失死生无定据万事难固必且以永今朝奚须计明日息影入山林曽不厌深宻贤哉厐德公万世称隐逸
　　重阜崔嵬行
　　重阜何崔嵬遥瞻北邙路旷野无人居髙低尽丘墓不知古与新落落似棊布下有荒草丛上有白杨树树顶啸鸱鸢草根穴狐兎嗟哉昔为人妻子相爱慕岂知易殂落到此长别处天地虽好生安能蹔留驻夜台杳防防千载竟不曙托身同草木坐受蝼蚁蠧衣冠变成尘精灵自相语亲戚不重过他人岂能顾听我蒿里歌年命如朝露
　　与云耕重防复别
　　久别思见面重逢反成悲相持问年纪各在桑榆时道途筋力残发成素丝时命茍不遭有才亦奚为荣华既非愿但愿亡寒饥眼前且相慰老别难再期此语亦良苦君心还自知
　　别山中友
　　人生贵适意穷达奚足论此意君能知方喜吾道存于心既莫逆彼此俱忘言胡为又当别谁能不消魂
　　闭户
　　闭户日无事山光满盈几饭余曲肱睡一觉颇酣美心平不作梦境寂如止水山童为煎茶茶熟我当起
　　夜归
　　天气殊清和山中多胜践沿流采香芹穿云得芳荈幽懐日以舒嚣尘自兹遣乗月返茅茨倦足不复洗生唯净命食持鉢向人境莫夜归茅庐月出山愈静处处闻泉声行行踏松影洗足便安禅云深石床冷
　　煎茶
　　吾生嗜苦茗春山恣攀縁采采不盈掬浥露殊芳鲜虑溷仙草性崕间取灵泉石鼎乃所宜灌濯手自煎择火亦云至不令有防烟初沸碧云聚再沸雪浪翻一盌复一盌尽啜袪忧烦良恐失正味缄黙久不言须防齿颊甘两腋风飒然飘飘欲遐举未下卢玉川
　　芝田老师索余作松石因书此诗
　　学画同学书艺精人已老三年始向学一纸未能好墨淡石不苍笔枯松亦槁芝翁索此圗遗笑应絶倒
　　樗散
　　樗散不任用居然老空林柴门絶车马径草三尺深静对西山云颇觉谐素心此外非所知谁言有华簪
　　藤杖
　　楖古藤杖偃蹇如虬龙伊昔访隐人得之天柱峯眡尔如良朋出处常相从渡水逾万折穿云或千重忽于风雨时狡狯夸灵踪使我失冯倚瓠落无所容
　　为顾美山赋五字田
　　宝此五字田不羡千亩耤防搜为播种发言皆黍稷梅山老吟农良已着深绩终然乃有秋不负平生力
　　汤婆
　　野翁有汤婆爱逾美淑姬眡之若彭亨虚中而无为冬日则饮汤身唯一衲随曽不涴脂粉简洁良易资终宵暖吾足贞静无邪思德音之所同可作偕老期誓不中道絶若彼氓蚩蚩作诗以遗婆婆听当勿疑
　　读郭文举传
　　众人务茍合达士羞雷同不可相为谋真成马牛风我爱郭文举乾坤一防鸿
　　送僧东归
　　今朝送君处草色如许新后防既难定别愁那易陈分手限吴越烟波渺无津云山更重叠归与何峯隣慿人问消息或恐非其真不如早重来勿使山猿嗔
　　祭坦仲履
　　仲履真吾徒敏慧出流辈比玉无纎瑕方珠絶防纇子心如秋月皎皎长不昧子身如闲云出处极自在相从逾十年不见时俗态爱子静而文喜子和而耐语子以防一一能领防今子隔重泉使我増感慨酌彼清涧泉为子供一酹魂气诚有知歆监俨如对
　　同友行山逢隐僧语
　　我本忘世人有志在岩穴欣逢防心友提擕步林樾云中野僧居树梢清磬发不惮登陟劳遂得造石窟门前羃萝茑座后翳松栝结草为三衣降龙在一鉢问我从何来执手道契濶食我青精饭语我颇谆切教我去众巧使我守一拙我诚服其言毕志不敢越他年定依止相与定晩节万事尽弃捐饮涧茹薇蕨
　　寄教西岑
　　西岑我同流常惜防面疏秋深来旧京一尝造君庐感君故情深馆我于恬虚十日更倡酬闲踪颇虚邪人事那好乖扁舟赋归与茫茫烟水隔无使堪寄书万玉森筼筜孤峯丽芙蕖挂梦于其间栩栩复蘧蘧以我常思君知君亦思予何时重携手使此苑结舒
　　炙背
　　老身不能寒心唯爱冬日炙背蓬门下暖气浃肌骨自谓人间世此乐居第一虽曰狐貉温功莫与之匹山居人不到独坐快扪虱
　　赠同志
　　我本无生俦涉有乖素愿百年直寄耳倐忽如过电犹记学语时老色遽满面富贵非所希吾道在贫贱徃事絶寻思残生喜彊健忘机有白鸥消日赖黄巻今辰扶杖出穷探不知倦与子偶相逢抵掌説嘉遯同歌紫芝曲共饱青精饭世人不相知心通亦何闷
　　寄赠王子静
　　子静野鹿性萧散逃絷鞿倚诗以为田曽弗忧年饥诗肠有余积诗貌无多肥朝吟暮亦吟吐屑常霏霏糟粕三百篇自能发天机两脚走黄土颇若知音稀多时不相逢念尔魂梦飞何当抱诗来共食山中薇
　　赠隐僧
　　髙僧谢人世诛茅乱峯曲三衣不着蚕一饭长分鹿露滴秋迳松烟防晓窻竹真隐澹无营怡然心自足
　　问李筼房疾
　　筼翁非时流温然古君子我虽异教人臭味畧相似四月不见翁相望隔烟水石坛忽来前言翁乖摄理真体本无病请説病原委乃知为苍生常欲致平治神明所扶持厥疾自衰已秋日定拏舟贺翁勿药喜既为苍生病须为苍生起比夀于广成与宋相终始
　　重防馨桂山
　　桂山吾友于壮嵗即相亲跌宕去鞿絷出语必惊人倐尔罹世难东西各全身十年不相逢有若参与辰偶乗霅舟来见翁西涧濵相对恍如梦彼此白发新抵掌话畴昔故情一何真遗我白雪章字字无埃尘长歌山水中铿鈜惊鬼神胡为又当别缱绻难具陈风前一囘首寒波渺无津他时定相思题诗附双鳞
　　日夕佳
　　城市多溷浊溪山宜避喧山色日在门变态从朝昏悠然得之心真乐方自存此心诚不渝轩冕何足论
　　放浪诗
　　放浪游名山山水悦人意穷日不知疲行行转幽邃空籁如风声竒峯似云气濯足就寒流憇锡投古寺长廊遇真僧妙语发清秘道我多隐情喜我无众伪愿言从此始万事尽捐弃相从了余生共践真实地
　　屏居
　　屏居泉石间所乐在闲纵山田与山果皆吾手自种禾穗巳垂颖粟包初拆缝一饱既可期肯复作诗用
　　过野人居
　　闲人无外事饭余聊散防路逢一老翁疑是避秦客招擕过别墅茅茨翳桑麦唯闻鸡犬声了无车马迹自言入山来居然长儿息身将云木亲志与风尘隔屋边种桃李无言花自拆原上耦耕人将非是沮溺遗世乃全真何为牵物役从此数相寻幽期竟难易
　　酬清苕恭仲温见寄旧诗追志于此
　　吾生苦疎拙不解谋此身辗转常寄食短褐如悬鹑徒御舍之去徃徃嫌我贫达交亦良多安能强相亲唯有湖濵山于我如故人日夕与之对澹然忘主賔仲温我同流道我此意真新诗逺相寄可以书诸绅何时到清苕相擕采白苹
　　送僧
　　云作达人性东西无定居重逢在京阙忽忆归园庐水宿傍江市山行见樵车后期难重寻握手空踌躇
　　吾身
　　东西南北人寂寞住岩涧年衰鬓凝霜客久衣絶襻何须念粱肉且复饱藜苋犹患有吾身身死即无患趋时非好步步步青山归眼界絶尘垢耳根遗是非充肠草木实被体云霞衣吾贫岂当念吾愿已无违
　　林卧
　　林卧嵗月久闲襟颇孤清静中观庶类因之感予情木伐以其材膏煎以其明兽槛以狡彯禽笼以音声人茍矜智虑自械伤神形纵使功业崇或受鼎镬烹今古无不然念之殊可惊世用常致患时弃乃全生所以箕颍客翛然竟遗名吾幸拙而愚冀可终余龄
　　晓坐
　　梦破不成寐茅斋坐清晓他山已击钟独树初啼鸟四体既调柔众境亦深素书未终轴朝光射林杪任性无外求一静万縁了何事尘中人百年徒扰扰
　　冬日山居
　　出门无所求藜杖常挂壁睡起日将午耳目有清适氷池坼寒光雪檐响清滴道人期不来独防麻衣易
　　山居
　　自为山居人梦寐亦安佚颇谓龟六藏全胜兎三窟性中唯一真身外无余物形谢即示已谁能问埋骨
　　钓雪老渔
　　彼渔者何人莫是沧浪叟万顷自清心千山同白首忘世但垂纶得鱼唯换酒醉后任扁舟流到湘川口
　　赠别
　　古道久沦丧世涂堪痛哭鸾凤尽收声豺虎方择肉君从东方来求我山北谷君容一何臞我发日已秃衰残两如此寜不感心目又还别我去后期难重卜握手临路岐赠言以为祝一祝宜强饭二祝宜避俗
　　秋日有懐故人
　　山人出山去山鸟长相忆嵗月能几何诸峯复秋色孤云在何处烟水望不极怊怅多逺情飞鸿杳无迹
　　屏居
　　吾生本疎庸不作尘间梦屏居万山中野性颇自纵消摇鹰脱鞲萧散马释鞚天寒放麋入春燠闻鸟哢斸药时荷鉏灌圃晨抱瓮薇生富采撷橘熟断包贡乔松已巢鹤瘦竹待鸣凤囘首视世人真若螘一閧
　　寻幽宿隐者居
　　先生巢许流逺志在箕颍由来天机深遂使尘事屏云霾山径长草没柴门静相逢冬日暮共语寒夜永照暝然枯松漱泉暗井虎啸谷风生猿啼霜月冷潺湲瀑泉声寒乱髙杉影藐焉豁尘襟颇若异人境明朝还别君寻幽过他岭他日拟重来同采春山茗
　　齿脱
　　老齿皆脱落十中无二三存者一动摇咀嚼寜复堪荼荠均一咽尽畧苦与甘世味非道腴正尔不欲耽
　　老景
　　日月如飞梭为我织老景苍艾浸成色素丝飒垂领短长任所裁厚薄焉足省善贾亦徒施终然付泡影
　　天目山僧隐居
　　卜居就穷崖几席净如泛三池更幽絶澄澈皆可鉴深处有蟠蛟逰子不敢瞰独向月明时临流学清梵
　　灭迹
　　灭迹岩岫间居然养真素夕餐篱菊英朝饮木兰露衢谅堪涉时荣焉足慕万古功名人累累但丘墓
　　衰病
　　衰病苦无悰偃仰以终日少间步东园愈使我心怵名芳扫迹空野草争头出无力事耘耛长吁返蓬室
　　桂感
　　桂非桃李俦露冷花始拆馨香枝可取欲以寄嘉客道逺莫能致徘徊终日夕别情因物感千里未尝隔
　　四皓
　　皓首四老人独见何明彻耻为暴秦污商山永归洁暂出正前星遄回卧松雪终令汉天子不敢乱适孽舒巻尽天机非徒上名节
　　石室
　　石室静而深青山迭相暎且无笼槛羁颇适猿鸟性外物俱弃捐内尘亦清净人莫来扣门惊囘老僧定
　　深居
　　深居在空闲颇适静者性门外无游尘落叶满荒径阳光下西垂东岭有余映焚香读楞伽唯许山鬼听荣华不入梦于焉谢忧责深居三十年禽猿尽相识白日久知心孤云本无迹丈室常寂然焚香自终夕
　　哭立虚舟
　　虚舟我良友生平快防搜放迹江湖间自与造物游忆昔仗短笻访我竺峯头贻我选体诗得法于曹刘因之与定盟有若胶漆投出处虽小殊梦寐常相求是乃以神交真如持逺俦有力负舟去迅速不少留易寘于凉池亦善为舟谋我独念故情涕泪如泉流些舟以此诗舟亦能聴不舟或不吾聴吾泪终难收
　　今日
　　今日天气佳悠然动清兴桑间葚初熟时复鸣戴胜同游尽萧散野径亦幽夐仰面看青天长啸山谷应
　　闲静词
　　自从住山来未尝离于山予爱山之静山亦多予闲闲静两相得悠然真意存白云乃知此难与躁者言
　　裒集诗藁
　　吾学本经论由之契无为书生习未忘有时或吟诗兴到即有言长短信所施尽忘工与拙往往不修辞唯觉意颇真亦复无邪思事物皆寓尔又岂存肝脾老来欲消闲裒集还自嗤聊以识吾过吾道不在兹


　　钦定四库全书
　　潜山集巻五　　　　　　宋　释文珦　撰七言古
　　月夜听琴歌
　　石床定起夜方中为豁幽兴开房栊吴天洁净无云踪万里一色磨青铜明月皎皎行虚空穿松透竹光玲珑猛虎忽啸茅屋东林树叶叶皆生风壮哉宿客清溪翁对月与我调丝桐不拘商羽征角宫五音迭奏意无穷希声一一关天聪天神下假山鬼从鹤抃舞节奏同延颈舒翼多仪容尝闻雅乐与政通乃知此语非颛防更漏欲彻曲未终西隣忽打五鼓钟溪翁忆着溪头蓬抱琴归去还怱怱愿翁重来勿弃侬侬欲共尔论心胸
　　母子吟
　　游子行逺方慈母在髙堂砌有忘忧草对之还断肠母心乃如斯子心其可忘子心茍如母足以感苍苍君不见汉蔡邕晋王祥
　　江山县旅夜
　　江郎峯头云漠漠江郎庙前风雨作路傍古寺不可栖破屋残僧情味恶重寻野店度前林夜寒无奈春衣薄惭媿主人能防意地鑪爇火深相慰何似山中梦觉时纸被防头听松吹
　　夜乌啼
　　东家屋树与云齐夜夜有乌来上栖明月照乌栖乌啼愁杀窻中战士妻官家遣夫戍辽西三年不归守空闰乌啼不止妇増泣泪痕如雨衣裳湿
　　有美一人行
　　有美一人闲且都天然自与常人殊奔逸絶尘遗步趋宛在大海之东隅珠宫贝阙非凡居鲛绡被体云霞裾朝乗一鹤暮双鳬徃来圎峤仍方壶所交皆古真仙徒赤松羡门及麻姑共论妙道得道枢天地万物指马如人间嵗月良易徂别来眼暗齿髪疎山可兮海可枯相思之念无时无示好亦有明月珠藏之懐袖不敢沽屡欲致之乏飞鱼侧身东望空踌躇
　　过苕溪
　　苕溪发源自天目一谿东之漾寒渌岸山续续相照映原田每每资渗漉祗防后浪催前浪当悟新人换旧人来徃舟航谩如识到头若个曽知津
　　苕霅歌
　　昔闻两溪水色异苕清霅浑犹渭泾又闻发源自天目悬髙坠峻如建瓴日夜滚滚流不止尽过白苹红蓼汀流入太湖不复辨挹之但闻鱼鼈鯹堪笑人生亦如此百年汲汲劳其形到头富贵亦何用一卧泉下无由醒争似渔翁扁舟独徃最脱洒七十二峯相对长青青
　　春日吟
　　春山青春水緑野鸟啼春声续续提壶劝我饮杜防劝我归吾归不待劝吾贫无酒资之二虫不吾知徒尔为
　　芙蓉花歌
　　东邻槛外芙蓉花初开粲粲如朝霞今朝花谢枝空在绕树千回只叹嗟花谢明年还复开红顔已去终难囘人生不及花枝耐况有流光白发催游子对花心尽醉老翁见之如梦寐解把浮生比梦中肯计荣华与憔悴
　　晩秋游兴
　　余英山中枫叶赤龟溪溪上苹花白野翁杖屦徃来频为爱溪山好秋色白叟虬髯眼深碧邂逅相欢坐苔石语终长啸归青壁恐是云深避秦客斯人再见虽难期忘机亦有渔樵席借草班荆相尔汝无主无宾心自适沙鸥飞度夕阳间烟外遥闻一声笛
　　赵白云宗丞以诗送惠柳下谒浙西宪使包宏斋命余同赋
　　宏斋伊洛宗白云风雅主二公在斯世光艳烛寰宇白云归帝乡宏斋庇寒士出处虽小殊怜才酷相似吟诗贫到骨白云古知音吹送宏斋前雄词重南金乗流春浩荡变化那可测君不见北溟有鱼防风云一举自然生羽翼
　　周草窻命题异人爪搯仙境图
　　幽斋众客多清娱弁翁开巻示此圗细画纎纎比毛发老眼眴转眡若无须臾神定乃能辨蓬山圎峤连方壶山川盘纡体势逺楼观缥缈棼桴铺霓旌羽葢蔽空日云軿鹤驭交天衢瓌丽绮错千万状一一尽与人间殊弁翁指陈更详悉言是澄江惠氏所宝之旧物昔有道人方外来暮夜延之入其室萧然独卧无灯明时闻爪甲铿有声明发道人不知处但见桶底搯画成吾知道人非小巧物物之中存幻眇更于爪画两俱忘当与道人同一笑
　　周草窻吟藁号蜡屐为赋古语
　　尝闻阮孚心好屐对客蜡之手不释闲畅非唯时所推千载嘉名犹着白弁山山阳有吟翁嗜诗亦与嗜屐同尽将书传资诗用字字句句加磨砻万象一时供掇拾大翫于词成钜集还将蜡屐以自名吾知清尚人难及尚喜江湖有此翁此诗此屐当无穷
　　风雨
　　晩来江上天不分老蛟吐气成江云夜半大风飘屋瓦顷刻檐间雨如防柴门闭不敢开渐闻水声到床下开门处处闻啼号尽説浪头三尺髙室庐漂荡无处所妻孥大半随波涛江市一时为沮洳急打行包入山去通衢沆漭不可行歴尽西山豺虎路但愿自今风雨调无复破块与鸣条
　　公无渡河
　　河源来自昆仑西滔天沃日无津涯櫂夫渔子不敢窥公欲径渡公诚痴痴公溺死如何为竟委骨肉于蛟螭徒使万古箜篌悲
　　古松歌
　　山中草木知何数独爱庵西古松树千嵗老鹤巢其巅根有茯苓心不蠧秋来是物皆摇落此君劲色还如故尝闻无用乃全生却恐身为材所误最好无过是樗散一生不入良工眼
　　神树词
　　村西大树髙入云树根作屋祠为神村农四时常祭赛但愿长幼无灾屯更乞风雨皆调适官不追呼无盗贼六畜蕃滋百谷成报神之赐何终极问农当年未生树此树之神何所附它时此树朽而仆树神又向何方去农笑吾言吾笑农浊泾清渭终难同
　　为李少监赋秋崖歌
　　四时之气秋最清千崖风骨方峥嵘石黛碧玉迭照映乔松老栢森纵横上有白云可为佩下有寒泉堪濯缨樵夫仰视不敢上鸾鹤日夜长和鸣若有人兮似氷雪以斯崖兮拟髙洁饮津兮餐玉屑御清风兮朝帝阙
　　秋浦老渔
　　秋浦老渔人不识清溪数湾船一只钓竿垂垂钓丝直眼光过似谿光碧得鱼归来不自吃开笼分与白鹇食却来独坐矶头石对着斜阳诵周易恐是渭濵姜子牙安得文王与同车
　　蚕妇叹
　　吴侬三月春尽时蚕已三眠蚕正饥家贫无钱买桑餧奈何饥蚕不生丝妇姑携篮自相语谁知我侬心里苦姑年二十无嫁衣官中催税声如虎无衣衣姑犹可缓无绢纳官当破产隣家破产已流离頽垣废井行人悲
　　鸣鴈行
　　鸣鴈来自北一一衔芦度深碛空受严霜损羽毛不为征人寄消息散落湘吴无定所或寄平川或洲渚相唤相呼不乱羣非比寒鸦无次序弋者多怀害尔心栖宿须寻烟水深
　　北风行
　　北风凛凛生邪寒隂云万里何羣木尽槁叶尽丹日月迅驶犹飞湍人间光景亦易殚离家不如在家安胡为夫君乃游般自古共嗟行路难摧轮折轴良可叹客中忧绪常万端何当对面同歌欢愿得此身生羽翰与君相逐同鸳鸾有怀未遂寜容寛耿耿不寐遥夜阑孤鸿求匹声嘶酸使我感物摧心肝
　　听野老所言
　　衰翁卧病山之阿东村沈老来相过首言年饥苦无备次説时政多烦苛其间数事尽切已具有本末非差讹农家累世服畎亩此外寜复知其他世道愈变俗愈薄天意亦复相折磨举贷养蚕不收茧尽瘁耕耨田无禾千疮百孔正难补前月里正来催科家贫乏钱办酒食卖却养命双种鹅昨朝县吏又追唤真如鸟雀遭网罗儿女啼号顾弗及心如乱丝头绪多西邻寡妇更可念譬彼坏木无枝柯饥寒交煎絶生意母子牵挽沈于河句句皆从痛肠出语罢涕泣俱滂沱民之多艰有如此于乎彼苍其奈何
　　寒风
　　寒风萧萧吹我衣迎晨入山采蕨薇魍魉窥人猛虎啸草间多露犹未晞歴尽穷崖与隂谷终朝采之不盈匊忧心殷殷日将暮手持空筐返茅屋贼臣恶子厌轻肥志士幽人常苦饥古来万代共如此乐天知命复何悲
　　读韩非子
　　非本韩国诸公子胡乃人形心蝮虺身既入秦而媚秦肆无忌惮浮商李狂言著书三十篇读者能无污唇齿且言仁义不足用唯有严刑堪致治斯言岂足称人言反悖经常灭天理助秦为虐犹庶几名教不容良可耻昔者韩防尝簒晋逺遡其源固应尔吾欲火书而人人周孔之道不如是
　　旱雨
　　贼臣弄权罔明主亿万苍生受辛苦大家巨室尽逃亡賸积黄金向郿隖羊未烹旱如许羊将烹天乃雨吾言此雨是雨谷防防活人胜珠玉圣恩新放限田租从此农家饱飦粥
　　夏暑正隆望秋得雨因赋长句
　　夏日烈烈扬晖光阳气入土土力强望秋三日雨滂滂庶物浡然俱阜昌雨旸时若异咎恒秔稻薿薿如人长西风朝夕吹新凉风来已作酒饭香老农再拜谢穹苍此去足以供烝尝只今吏卒多豺狼唯恐肆威加夺攘一粒不得入我肠父子悲啼茹糟糠愿将此意达君王母官贪冐官循良
　　走马引
　　走马官奴金缕衣食人膏血如瓠肥田夫力耕犹饿死尔曹醉饱忘年饥天视生民同一子胡为不平乃如此人众胜天且勿惊天若定时天自平
　　答仇山村见寄
　　十年不见山村人瑶华忽到英溪濵见诗犹如见君面读诗只字必三咽当今满眼非吾曹与君例亦同此遭风雅之音幸未变托之足以舒郁陶颇谓仇仙若鸾凤造次而鸣亦惊众丹穴方堪养羽仪他年防作明时用
　　为脩樗作歌
　　我爱岩间古樗栎蔽日参云过千尺樵苏来徃作隂凉不为风霜变顔色匠氏入林持斧斤材无大小皆选抡豫章楩楠岂复有独以无用全其身山僧因得养生理故以岩樗自为比只把樛枝庇本根肯夸美干招残毁幽人志士当勿疑听我朗诵岩樗诗纵为梁栋或易挠岩下清风无尽时
　　为山僧作松石歌
　　一片石一株松石如虎距松如龙风云变化多灵踪有僧托此憇寂寞心与境防无尘容记得当年采秀于天台万八千丈之深峯石桥西畔曽相逢
　　溪翁
　　青山映溪三十里水中白石何齿齿是非不入溪翁耳生涯祗在清溪里终日矶头坐碧藟钓丝入潭鱼唯唯得鱼满笼浑家喜溪光似镜山如黛不是溪翁不知爱
　　西城行
　　闲踪无滞留有兴即行乐﨑岖歴重丘窈窕穷逺壑遂步西城道脩墉带髙闳门前设梐枑喧喧歌吹声老人咨嗟语予故园林曽是前人墓予谓老人置勿论自古废兴何定据今人欢乐寜长保后人还为伤懐抱
　　灵泉篇
　　髙僧诵经经出泉泉灵不许蛟龙眠湛湛长开古明镜泠泠暗泻朱丝弦曽説煑茶甘入齿为是心源功德水渊然千古无是非遮莫放人来洗耳
　　题履道兄古松圗
　　屏间何人画四松髙标半在烟云中人来尽作真松防槎枒古怪势不同一株连蜷如老龙曽见于康庐窈窱之深峯两株横斜苍黛色曽见于鴈荡髙寒之絶壁最西一株更竒特老来昏耄记不得想得当初落笔时名山洞府徧寻思细将览胜探幽兴暗冩凌霜傲雪姿古来画者虽无数少有人能得真趣毕宏韦偃骨已寒今日此圗堪独步主人劝我为作歌才薄无奈此圗何疾书一百六十字勿笑迫促无委佗
　　秋月山中放歌
　　秋气清秋叶鸣四山风骨方峥嵘有时支颐静对有时缓步游行朝昏之景无尽藏一皆遗我无人争中林橡栗又可拾老夫快活不可名乃作歌歌此情云中木客时来赓
　　山房假寐梦有一客抱琴奏曲而去既觉诗以记之
　　山房夜坐无众喧隐几而卧方澹然忽梦有人来我前从容为我挥五弦琴声一一皆清圆如听广乐于钧天曲终倐尔升云軿亦有笙鹤相后先未知重防在何年临风别恨空绵绵觉来竟亦何有焉唯闻漏鼓声咽咽因识死生同寤寐荣枯得失皆无意
　　关山月
　　月从东海出冷照玉门关征人家万里梦向月中还金闺亦有梦却行玉关道道路不相知思深各衰老胡笳乱吹哀怨多奈此关山明月何终宵迸泪如金波
　　月下吟
　　炎宵喜见月对月还伤神视彼清凉月感吾梦幻身月色镇长在身将化为尘月照今人尽还照后来人今人后人自归土此月光辉弥万古了知身幻不坚牢富贵功名何足取
　　寜退耕岩维石隆湖隐皆尝有德于余圗报未能而俱下世感念存亡哭以十韵
　　吾生素无宠禄愿自向空林灰百念但存心地如砥平不道人间有崖堑皇天幸能念无辜脱我险难归夷涂天定胜人乃其证纷纷谮舌胡为乎四方交朋盈什百反眼如同不相识岂唯袖手不能援多若苍蝇变白黑独有空门三老人或未识面非交亲奋身为余直其枉恻隐如此宜称仁思欲报之苦无力但有此心匪石席今日同为异世人俛仰存亡三太息
　　余行江湖余五十载备知交态唯熏自闻始终不变因作歌见意焉
　　小人必树党势利相因依势成乃翕合势去还睽离君子贵独立中心存不欺荣华羞附丽衰谢罔弃遗君子与小人于此常见之君子诚可宗小人足堪嗤君不见媚春野卉亿万数花栏映发如有期一朝霜风肆凌厉傍睨不复相扶持涧底乔松过百尺干宵直上无附枝黛色不为时所变澹然自有嵗寒姿
　　卧雪歌
　　潜山道人性疎懒地覆天翻浑不管草座麻衣居絶巘一间茅屋云常满颇爱云纵亦萧散于焉誓与云为伴终日卧云忘早晚梦囘日照云床暖彼此无心体舒缓所以相从加缱绻他年我死云独存云应惋惜吾生短
　　少年走马行
　　少年走马去如飞大笑吾衰行走迟吾同君健应无日君似吾衰定有时乌兎交驰犹急传能令海水桑田变物之大者尚难常何况百年如迅电要知此语非相诬更当持以问麻姑
　　书仇逺吟巻后
　　昔在英谿识仇逺岂意别来陵谷变死生契濶不相知一十四年如过电莲花峯下得重逢老色骎骎惊上面袖出新吟数百篇非特清新更竒健我道风流似谪仙定知当上金銮殿爱才未必无明皇荐闻亦有贺知章
　　次教西岑见贻韵
　　宴山山里白头翁室空亦复无山童徃来山月几圆缺入山未聋今已聋柴门反关不容呌翁欲养防仍养浩莫嫌翁苦恋山中良恐出山为小草
　　懐天目西尖隐者
　　西尖髙插白云里下视行人细如蚁客至山翁禅不起天风吹落青松子
　　送僧归庐山
　　上人家在庐山隂木皮作衣云作心独擕铁锡来参寻禅中悟得唐人吟秋髙忽忆归山住旧结茅茨连古树他年我欲寻君去秪恐云深不知处
　　送僧
　　寒虫感秋气非为游子吟游子寂寞闻自然动归心归到南岩秋欲晩山栗正肥山稼满山中独坐防云时还忆湖边旧吟伴
　　遣兴
　　七十七嵗潜山翁见闻已尽如盲聋祗在山边水边住了得人空我亦空铁心石肠安晩节未输金口而木舌此真难与时人説明知独有髙空月










　　钦定四库全书
　　潜山集巻六　　　　　　宋　释文珦　撰五言律
　　送林弓寮归闽省觐竹谿中书往赴安谿县新任
　　当展经纶志初为抚字官五弦能自爱百里几民安此去还家便知非行路难蒍于歌一曲先合尽亲欢别我重云里扬舲积雨余预愁千里道难寄一缄书蹔尔还谿馆重来任石渠明朝谩凝睇舟已过桐庐
　　初三夜月
　　新月似蛾眉娟娟止片时辉光虽有缺轮郭未曽亏三五还应满寻常那得知人生亦如此穷达信难期
　　怀隠者
　　逸步脱讥谗髙踪不混凡独甘巢絶谷人似说游岩自制幽人笔妻裁隠士衫世交空见忆无处寄书函
　　送赵一严守永嘉
　　九重思共理符竹付更生卿月辉麟谱文星次鹿城精微敷易教信厚播诗声好使中川水长流不尽清
　　送兵部兄出守髙安
　　君是甲科人文章已立身逺邦迎父母天阙动星辰行爱三冬日到为千里春如将致吾后先要惜斯民
　　云门六寺即唐灵澈师旧隠
　　吟徧唐人句踪不易攀一溪清到郭诸寺各依山暮雨松花老秋风药井间唯应千岁后华表鹤飞还题暇亭【王子敬云在山阴道中使人应接不暇今以暇名盖反骚也】
　　人与山同静亭安紫翠间无时临镜水终日见南山子敬心犹杂渊明意自间坐来轻世事薄暮鸟飞还
　　日铸山中阻雪
　　来访幽人宿春风未变和水声依涧逺雪意向山多坡竹摧新粉庭杉失旧柯山童晓相报鹿迹夜曽过
　　客居阻雪
　　客居还岁暮风雪掩柴扉人向行中老乡从梦里归繁声交涧竹余冷入山衣消遣凭诗句犹惭未入微
　　新昌南岩
　　大禹未疏凿此山为海门试从樵迳上犹有钓车存佛屋栖灵窦仙坟荫逺村岩头一滴水居者不知源
　　宿山庵
　　絶顶一庵孤悠悠清夜徂野僧寒出定山鬼暗相呼泉落池应满云深树欲无何年捐万事来此共跏趺
　　野祠
　　翁媪已相催喧喧鼓笛来荒祠三面水老树一身苔休咎冯巫语凶丰信珓杯神前酾酒罢风散纸钱灰
　　和人晚秋客思
　　双毂苦难留江城又晚秋故乡难寄讯倦客独登楼衰草重重恨征鸿字字愁渔翁却萧散吹笛过前洲
　　节物
　　节物苦惊人那堪逺客身梅心轻送腊栁意转随春丛薄啼新鸟深泉动蛰鳞独怜归梦短不得面慈亲
　　姚江舟中梦故人劝归
　　一舸寒江上萧萧两鬓华不唯伤道路终恐委泥沙宿雨添山霭秋风起浪花故人应念我梦里劝还家
　　鄞中他山堰
　　碧浸他山古梅梁昔化龙江溪一堰隔禾黍四郊重絶唱思幽客欢声徧野农长官功不朽遗庙合歌钟
　　渔父
　　在处变名姓往来长啸歌一身无赋役几口共烟波江月垂纶下汀云宿棹和却应嫌渭叟老去脱寒蓑
　　忠文洪相公挽辞
　　间气钟河岳深衷悟冕旒雄文惊万古劲节凛髙秋清庙弦何絶明堂柱不留我生防许与洒泪莫能休盛德归防寞斯文转寂寥声名昭信史功业在清朝遗表祈天切忠魂入地遥九重思亮直应作楚辞招
　　水亭舒眺
　　秋风水上亭独坐望郊坰佛寺山偏好渔家地亦腥桑枯因抱蝎草腐自生萤踏月归林下柴扉尚未扄
　　鄞中桃花渡即事
　　城北桃花渡楼居半海商官河通逺浦津树杂髙樯旭日江烟暖东风水草香为看风土异客子又怀乡自鄞江东泛舟至黄山桥度岭游白云寺
　　望望白云居崔嵬在碧虚水穷方度岭石峻不容车旧爱松萝顶重来笋蕨余却怜清絶景无地着吟庐
　　建溪青玉峡云际寺
　　飞瀑挂晴霓山门对小溪晓行青玉峡时听白猿啼野竹樊蕉径脩桐间茗畦傥容分席地便此卜幽栖
　　石桥瀑布
　　瀑布依真境何曽与世同洒空轻作雾溅石乱生风絶壁惊飞鸟危梁卧断虹人言龙窟宅只在此潭中
　　九仙山中瀑
　　一水从天下源深不可知千寻垂缟练余沫散珠玑响激雷霆合风生草木欹老僧来灌顶溅湿薜萝衣
　　双溪寺
　　复岭又重冈尘缘此地忘五峰朝寺古双涧出云长深静宜栖隠髙寒易雪霜拟登华顶去幽径旋锄荒
　　烟霞石屋诸寺
　　縁山一径微竹树隠禅扉云絶去来性僧无生灭机风檐铁自语阴洞石能飞终拟擕缾锡他年向此归
　　溪寺书怀
　　野寺依溪曲长桥接栁堤俗人忙不入孤客自安栖嬾散今成性烟云尽入题邻居有农父时与话耕犂
　　宿闽中溪寺
　　独宿闽溪寺中宵梦自惊月斜移树影风急转滩声起对清秋色难为逺客情云山千万叠何处是神京
　　送友人住海寺
　　海上莲花国初从太守招衣传方石偈舟泊丈亭潮渔子应焚簄鲛人拟献绡他时思旧社无奈寄书遥
　　山寺
　　古寺氛埃表幽程屈曲通髙峰常似雨阴壑易生风架栈为平地寒钟出半空他年依老宿挂锡此山中出城行半日始得到招提山气随时变州形入望低地灵多产药村逺不闻鸡诘旦还离此寻幽过别谿
　　闽中岁暮怀吴中
　　冉冉年光尽凄凄客思惊疎狂轻万事行役负平生海月移松影山风壮瀑声寒宵频作梦曽不离吴城
　　怀安养
　　净土虽周徧标方必在西一心无彼此九品自髙低久别情无奈重归路不迷依凭法蔵愿名字欲先题惟吾与西佛天性本相闗怊怅迷方久浮沉苦海间三心终不退上辈必容攀慈念应尤切提携早共还容易抛乡国漂流几岁年痴儿竟何事慈父必兴怜客泪东风里归心落日边如今定当返业已具西船西方清泰国元自是吾家宝树千般乐金池四色花同游诸伴侣一别几年华有意重归去途程本不賖
　　春日怀人
　　林岭春云满陂湖春水多旧乡书不到乆客意如何老去长牢落悲来一啸歌故人今在否相忆梦青萝
　　赠隠人
　　换却青云志髙眠旧隠庐闲门谁践草隙地自栽蔬交道贫尤密吟情老不疎囊中何所有一巻养生书
　　七里滩别友
　　断壁青松古空江翠霭多行人几回老渔父只髙歌纵有重逢约其如此别何明朝重回首惆怅隔烟波
　　湖亭别友
　　与君俱是客重别意如何斜日孤帆去寒江风浪多逺怀随鴈影新咏杂渔歌知此遨游地何时复共过
　　江上与故人暂防复别
　　交朋似君少澹泊自真宗不记何年别翻惊此地逢烟波涵暮景霜露改秋容又说天台去天台千万峰
　　池上别友人
　　今朝携手处髙榭俯风漪正尔俱衰暮宁堪又别离栁长深映马荷弱未胜龟它日遥相忆还应话此时
　　赠王门老賔客
　　薄俗谩纷纷焉知赝与真空余千里马难覔九方歅古道何当复时风未易陈王门旧賔客怀旧重悲辛
　　孤客
　　众人皆汲汲孤客自俞俞方外居来乆囊中物尽无行将笻作伴讲以石为徒若问何宗防饥来饭一盂
　　除狭
　　世狭难纡辔全生托散财纷华因地遣怀抱向山开野祭鸦争聚贫居燕亦来不知江上笛何事有余哀
　　题顔晞仲归隠
　　飘然携杖锡归隠故山中鸟道云泉逺猿声烟树重清闲销不尽尘累坐来空早晚须相覔知居若个峰
　　行石林苍莽间颇多幽致有思归隠
　　离城才一舍已得近樵渔秀石云松路荒篱水竹居阳坡收早粟烧地长新蔬便好为兹隠吾生不愿余
　　防月
　　静室焚香罢间吟倚石栏忽从青玉峡涌出白银盘列宿消芒尽清晖照胆寒终宵不成寐二十四回防
　　寻北山友不值
　　山南山北住来往共烟霞午径行松叶秋篱问菊花叩门人不见归路日西斜应是孤云性难教只在家
　　旱雨
　　骤雨幡然下风雷驾疾威乌兼巢穴堕龙挟水云飞物象回生意神功解旱围田间喜相语防防胜珠玑
　　三术
　　利禄与名称拘囚岂易胜由来立仗马有媿脱鞲鹰达者知求解贪夫反自矜吾方用三术止观足堪凭
　　山夜
　　山气夜沉沉泉流石涧阴虚廊羣动息寒殿一灯深洁白孤蟾影清澄野客心兴来歌古调风动古松林
　　闲乐
　　只以闲为乐宁论是与非安身唯草座终岁掩柴扉水蓏收菱芡山粮采蕨薇几回清梦去还共白云飞
　　题规无范云深室
　　物外清虚境由来逺众纷灵踪几年说梵放或时闻似有似无路漫山漫谷云自难容俗驾曽不待移文
　　飞来峰猿
　　恐山还欲去着尔慰山灵挂处频分影吟时不见形鹫峰愁外逺巴峡梦中青月下三声苦幽人却要听
　　禁体咏雪
　　应臈雨【去声】连朝丰年瑞已饶乱声还蔌蔌猛势尚瀌瀌岭峤松増秀原田麦长臕穷阎休怨冷见晛自应消
　　禁体咏雪时方用兵故其末及之
　　拥衲坐深更频闻蔌蔌声只疑为落叶不道是飞霙晓压松头重寒铺砌面平幸成丰岁兆何事却征兵
　　地逺
　　地逺无人迹心闲见物情洞中飞石燕崖顶住山精僊木开花异灵泉吐溜清幽栖已成趣不复问浮名地逺隔凡尘因而此隠沦闲知云意度清爱水精神蔬食聊充腹麻衣足蔽身休嫌吾懒拙懒拙廼吾真
　　送逺
　　离情不可説握手更踌躇为客三秋尽还家千里余山程枫叶赤水驿柳条疎日夕空林下何人伴索居
　　吾性
　　吾性本疎狂难教住帝乡防心忘世界濯足爱沧浪往事皆如梦浮生底用忙到头华衮服不及芰荷裳
　　爱性
　　爱性畏讙呶云深一径茅了无徒属累唯结鹿麋交灌木由来古修篁亦渐苞终然声利表颇若类由巢
　　嬾性
　　嬾性难趋世深栖自养防得闲真可乐未死已知空阴壑长留雪乔林易有风见闻今又絶眼暗耳全聋
　　野性
　　野性难谐俗空林自葺茅且教同木石不是慕夷巢竹树长阴合风泉夜响交山中无小草那许世人嘲
　　咏苕霅
　　苕霅水烟乡溪风六月凉家家有船歩日日听鱼桹柳树垂阴密薲花入梦香山人心亦爱时到咏沧浪
　　访山家
　　山翁居处僻野屋盖茅新自得烟霞趣应无车马尘恠禽啼似鬼古木变为人不是忘縁者谁能与子亲
　　送王逸人
　　闲身如野鹤天地一虚巢山水琴中趣松筠世外交怀亲逢逺信开卦卜归爻更説云门好相期共结茅
　　送立上人偕沈东臯谒吴退庵
　　阖闾城里去瘦沈是同舟不用悲游鹿唯须问狎鸥夕阳空茂苑残雪徧长洲太守相逢日言诗定防头送王商公游永嘉兼呈东甽曹侍郎荆山刘学士
　　覔句东嘉去春风草又薫一千余里路四十九盘云幸有江山助休为旅泊分曹刘诸老在为我致殷勤
　　旅中秋晚
　　秋露洗晴空秋光处处同枫霞明野树芦雪覆沙丛旅况悲寒蛬归心寄断鸿几时随牧竖吹笛乱山中
　　桐庐县
　　潇洒桐庐县名闻汉代余民风尚耕钓土物富薪蔬江水连衢港云山带越墟终期置茅屋邻近钓台居
　　华亭县
　　地占三吴胜名因二陆雄海村宵见日江市昼多风商贾通倭舶楼台半佛宫归来千岁鹤应恨故巢空
　　临安县
　　霸业归王室空城但黍苗溪随山势转路入市声遥故俗多征敛遗民尚寂寥伤心到今古祠树亦萧萧
　　秋声
　　商颷何厉疾羣籁尽嚣嚣回穴生崖谷淜滂度泬寥恍疑沙漠战误听浙江潮遮莫频相聒羇魂易得消
　　江上留滞有作
　　寂寥谁与共华髪卧沧州月照空堂夕蛩吟坏壁秋故人稀问讯逺客易生愁安得如沙鸟烟波任去留
　　秋江独泛
　　秋波无际逺短艇遡寒江风景由来异乡心未易降晚烟生驿树空翠扑船窻赋得沧浪曲长謡不便腔
　　水乡闻鴈
　　短景又还暮羇愁那易禁半生无着莫万事任浮沉衲敝芦花冷炉存葑火深云间断行鴈时复动哀吟
　　孤雁
　　孤雁如贞妇余生不再双避寒辞北塞随日到南邦倦翼堪怜影哀音自满腔空闺人听得离思转难降
　　秋感
　　客中难度日池上独徘徊露冷芙蕖死天高鸿雁来枯茎宁再润羣呌易成哀对此能无感吾亲在夜台
　　归梦
　　防岁逺辞家劳生讵有涯客居终不穏诗鬓独先华扫叶江风厉侵床山月斜念归归未得清梦入烟霞余九月三日忽病疟日必一作肢体惫甚至十日隠几坐卧忽梦二人幅巾杖藜相过谈诗及寤但记得一聨云骨换言方异心空意始圎是夕疟止次夜又自梦坐亡手书遗偈四句前二句虽已书而不能记忆后二句云放身行碧落古乐听钧天书至落字而觉末句虽书未全而口尚能诵于是起就佛灯书之病遂脱然信诗之能愈疟矣今足以起结成唐律一篇语不工以记异也
　　吟是大乘禅禅深梦亦僊放身行碧落古乐听钧天骨换言方异心空意始圎手挼黄菊蕊写放瀑厓边春夜梦中得观与心为度身将世作仇一聨既觉而足成四韵寄修观者
　　髙人持逺流净行在林丘观与心为度身将世作仇不曾过午食常满六时修苦海人求度师应驾法舟
　　清苕
　　清晓泛苕濵长歌拨櫂频山川开霁景草木畅余春野老知闲趣沙鸥似故人絶胜拈尘尾驾说精神
　　题竹房
　　野水连苔径山云掩竹房人闲清昼永鸟语緑阴凉断刻排籖古新茶入焙香眼前清事足不道在殊方
　　宿灵鹫澜师房
　　清泉绕砌流境界极深幽有客暂投宿羡君长此留诗成云满磵人静月当楼忽听清猨啸南山山树秋
　　幽程
　　幽程宁惮逺野外意无穷山叠髙低古川流宛转通采芝随羽客拾橡共狙公烂熳逰三日尘劳觉空
　　随寓
　　我忘方就隠鸟倦自知还随寓皆为道何人有此闲微茫春水渡平逺夕阳山尽入清吟景谁言胜事悭
　　寄淮头家兄
　　君向淮堧去相思梦不安兵戈犹未定道路自应难旷野人烟少荒城鬼怜寒故园松菊在何必恋微官
　　秋夜忆兄
　　石房清睡熟犹拥黒貂裘乡逺难为梦山深易得秋脊令空在咏蟋蟀暗生愁何日潜溪岸吟诗共倚楼
　　哭何甥
　　秀颖出儒林吾甥所得深良材竟难用造物果何心身后无遗育生前惜寸阴临棺一悲咤万籁亦同音
　　边思
　　少年为逺戍两鬓巳防防百战功谁赏空闺信不来乡闗成梦境边月是愁媒听彻胡笳曲寒声转更哀
　　春江夜泛
　　江月照扬舲乘风过万汀素光流逺汉髙浪湿寒星客恨消长笛闲身一苹到京天未曙隠隠越山青
　　反舌
　　毛羽诚无取禽中号善鸣能将一片舌巧作百般声元是因风气曽非出性情君防五月后瘖黙媿流鸎












　　钦定四库全书
　　潜山集巻七　　　　　　宋　释文珦　撰五言律
　　冯深居宰防稽
　　诏辟稽山县清风在一琴那知致君术不是字民心官舍桐隂合圜扉草色深退衙人吏散应共野僧吟
　　送赵寒泉重宰南中邑
　　字民无异术薄敛与寛刑宓子琴犹在蒍于歌重聴瘴云消昼黒毒草变春青万里南中路秋风几驿亭
　　钱塘晚渡
　　残日下重城寒潮起暮声岸遥江树小天阔野云平一水分吴越孤舟寄死生如何未归者犹此计乡程
　　泛富春江
　　梦寐羊裘客清游乐此邦一篙残腊雨千古富春江岸转青螺合烟眀白鸟双洗除名利迹滩濑日舂撞
　　钓台
　　世祖龙飞日纁起故人荣名既无取闲足固应伸钓石闗乾象江流入富春髙风千古在来者自迷津
　　懐寄南陵尉沈道正
　　南陵初作尉应亦似南昌名在神仙籍才优翰墨场盗闻无欲止吏化不欺良交旧如君少懐思未易忘
　　寄潜斋王尚书
　　自解朝缨去西山有的传此心如白水把酒问青天直道难谐俗闲身胜得仙山林钟鼎味并在小梅邉
　　客中防友
　　客涂方浩荡嵗物正萧条相见江城暮俱伤鬓髪凋隂云将变雪寒水不成潮明日还为别离愁未易消
　　重逰天台华顶峯
　　梯空上华顶老脚尚能堪照胆泉源异薰人药气酣危巅窥巨浸晴日破重岚记得前囘到幽人未结庵天台三万丈华顶入穹苍片石群魔慑千年古寺荒树枯頳菌出僧老白眉长极目沧溟际烟波更茫
　　野兴
　　野人乗野兴短策胜华轩缓歩有幽趣长歌非俗言烟霞僊佛境皷笛鬼神村遯世今成乐浮华岂足论
　　天台野兴
　　短策堪扶老飘飘野兴浓山行不知逺真侣或相逢积溜穿幽石长萝上古松今宵随处宿难定在何峯
　　示山友
　　地僻断知闻相过知有君晴溪堪数石晚岫暗通云果熟猨无数松髙鹤不羣深居岂无事终胜世纷纷
　　鴈荡大龙湫
　　深蹊入薜萝一瀑防岩阿曾阅西天志言居诺讵罗斜飞疑是雨清激自成涡下有苍龙窟樵人不敢过
　　采菖蒲
　　鴈荡髙寒处穿云采得来岂能同野草容易有花开瘦节偏宜石纎丛不受埃幽人知尔性暁涧汲泉杯
　　客袂
　　客袂只翩翩家林何处邉天寒愁逺道木落感衰年惨澹渔村日凄凉鴈渚烟秋来更多疾空有梦归田
　　赠山中琴友
　　云影昼沉沉云邉草径深树为幽鸟宅山是隠人心静室无他物清风寄一琴调髙唯自识不问有知音
　　山中僧
　　日落西山浄云归北崦昏老僧方在定童子不譍门伏虎知慈力灵禽演法言槛前泉数斛清澈是心源
　　旅夜
　　秋宵似嵗长旅馆更荒凉灯暗防出穴天寒虫近床羇栖弥嵗月老大易悲伤幸有茅庐在何为别故乡离人厌夜长独起坐空床苦雨迟家信秋云隔旧乡烛残重作焰桂湿不生香倘得归期遂闲居在上方
　　宿海上正觉寺
　　霜满啼猿石风回落鴈洲半生为逺客此夕欠同流白月无穷意沧波不尽秋倚防吟未足长啸上峯头
　　过逸人居
　　尚此髙闲久空林旧径存掩闗防俗驾登阁俯邻园植竹惊初笋移花过别根幽懐在自得勿易与人言
　　为林隠君赋石田
　　石田所无用君独爱斯名应为诗书种免教人世争秋风还自获春雨不须耕除是长沮辈能知髙隠情
　　胡逸人幽居
　　幽居清絶甚四面尽沧波栁步春船集花源晩吹和宦情垂钓薄吟思卷帘多便有书来辟其如爱此何
　　泽国幽居夏日杂题
　　泽国无袢暑幽居趣自长花开殊旦暮稲熟间青黄急雨分塍下防风度水凉断除车马迹日日聴鱼桹为得近樵渔来寻此地居省交长闭戸耽静欲焚书自爱心清淡人嫌礼貌踈径荒从草没衰懒不能除
　　逺逰
　　林憩无完室舟行避恶滩异乡为客久浮俗定交难草引春愁长霜侵暁梦残忽闻城角动归思若为安
　　客中春日
　　客处空林下贫唯七尺单重隂迷暁色细雨作春寒乡信慿谁寄离情强自寛一诗吟未稳倚遍石池栏
　　春日
　　春泉青似淀春嶂碧于螺逺近随吾意芒鞵幽兴多人生行乐尔富贵复如何难与时人道风前独放歌
　　麦秋游兴
　　心喜麦秋晴贪游举歩轻泬寥无防翳山水有余清怕入红栏队来寻白社盟应门童子熟认得老夫声
　　宋氏林园
　　径穿荒草入门向断河开不是君居此应无人到来种花逢雨活接树待春囘冷咲求名者衣间有俗埃
　　集奉川道中
　　一路盘云逺连朝策瘦笻神祠依古木佛屋占竒峰立石分田界疏泉作涧舂因思似乡土归意忽然浓
　　雨夜
　　身同水上萍老去尚飘零逺客人谁到空床梦独醒闪云双电紫晦雨一灯青慷慨长歌发歌声入杳防
　　登太白絶顶龙池望逺
　　苍莽势连空跻攀径絶踪乱峰排似防片石响于钟鸟语春云宻龙归暮雨重下观羣岫小始觉此为宗
　　湖寺上方通峰顶
　　峰顶非人世青山满目多塔层侵树影钟响度湖波心外元无境诗成亦是魔禅翁清浄耳浑不聴笙歌
　　客游
　　客游忘嵗月长是自调心野水偏多浪浮云易作隂途穷何用哭兴到即须吟吟到忘言境方谐正始音
　　旅况
　　日暮投村馆凄然逆旅情地荒频有盗城逺不闻更度嵗无多日思乡是几程聴鸡还束被霜月伴晨征
　　柘溪道中
　　荒烟迷小市细雨隔遥津麦浪农畴晚桐花客路春防畨时序换两鬓雪霜新唯有溪邉鹭相看似故人
　　山中古墓
　　白石苍苔路荒凉古墓门看来百嵗后曾有防人存故物余翁仲今谁是子孙狐貍穿败穴残魄不能言
　　懐归西国
　　此世为何世吾身亦幻身固应常其可效频频饯日懐乡国闻莺忆故人得归方始乐久客厌风尘
　　老大
　　老大偏多感那堪客路中凄凉经月病安忍半生穷衰草凝霜白髙枫借日红今朝方暂起先问菊花丛
　　散人
　　乾坤有散人事事不闗身敛念息诸妄到头唯一真忘荣宁虑辱无富岂嫌贫虽道青山好犹知是外尘
　　探幽
　　秋色令人爱青藜助逺探柿枫丹互映天水碧相絶景沙鸥占幽程野老谙谓予云外去更有古龙潭
　　立春日
　　上国又逢春衣裳化客尘园庐空入梦嵗月但依人生意归羣物穷愁老一身喜余鸥鹭伴犹不恠吾真
　　腊月立明年春
　　闰嵗两畨春流光故逼人月筩将谢丑斗柄倐旋寅玉作梅容润金归栁眼新物情虽万变曾莫变吾真
　　吴中灵岩寺
　　离宫今作寺徃事日荒芜越女承恩宠吴王失霸图屧廊斜带岭香径直通湖莫上琴台望风烟满旧都
　　废宅
　　昔年夸富贵磨防等流尘应是重归燕难寻旧主人径莎空泣露门栁不成春唯有同游客经过感嘅频
　　天目山逸人居
　　隠处元无路烟霞素所期不逢樵子说那有世人知树老囘春晚山髙见日迟欲为重到约恐尔又深移
　　西风
　　西风落叶间孤客有余闲寒水皆归壑秋云不离山鹘翻枯草去鸦带夕阳还幽趣何人共柴门只自闗
　　归兴
　　归兴比春浓迢遥发镜中船头指西日防腹饱春风岸栁眉舒黛源桃脸露红到家天已暝童穉衰翁
　　坠壁岭
　　石径随山转迢迢十里余险曾称地壁髙合号天衢老树因风折新畬趂雨锄层巅人不到异鸟自相呼归栖竺岭将启午供野鹤必鸣寺僧常以此为候
　　古寺千峰表云泉处处佳山灵嫌俗驾野鹤唤僧斋静黙通理幽深惬隠懐闲门何用扫秋叶任平阶
　　陟三十六渡溪唐隖岭
　　三十六渡溪溪邉絶去蹊乱山如叠浪一岭类登梯风妖蛇出烟昏异鸟啼蜀僧言劔阁与此亦相齐
　　山巅水涯
　　布韈与青鞵山巅复水涯闲为真富贵吟是好情懐既可全吾乐何慙与世乖自随无畚插忘死亦忘骸
　　残夜清坐
　　壶更犹未彻起坐看萤流夜气清如水禅心淡似秋月沉西岭树钟动上方楼可有昏防者知吾所得优
　　龙井
　　崖井虗碧心尘望即空遥通沧海脉近出白云峰旱夕翻为雨饥年屡变丰小鱼才似叶谁识是真龙
　　五泄龙井
　　五井蜿蜒宅幽深父老言傍溪唯见瀑度岭始知源夹谷斜晖隠空林夕电翻屡闻当早嵗噀雨出松门
　　雷峯
　　不定似飞蓬还来宿此峯霜欺孤客枕风乱四山钟好梦如氷薄归心与酒浓旧房谁占住门有最长松
　　嵗旱
　　经嵗雨不作溪源皆絶流旱妖长似夏虫响谩占秋满目伤黎庶焦心在冕旒天河盍倾防并洗甲兵忧
　　行飞来冷泉水石间
　　鹫岭清无尽池亭趣亦佳泉冲沙觜出石压树身斜居者应遗世逰人欲忘家莲华峰更好惜被白云遮
　　秋野即事
　　深原草径斜烟际两三家老屋门无钥清溪底见沙断蝉嘶败栁孤蝶恋寒花厯省曾逰处分明似若耶
　　安分
　　鷃鹏虽有异小大各逍遥静处安吾分尘縁坐见消烟霞开古色松栢尚髙标更爱无生侣时来伴寂寥
　　甲子嵗初夏连雨作寒
　　雨脚何当断风头不肯收中宵还集霰四月尚重裘客有涂泥叹民懐畎畆忧是谁同爕理对此合包羞
　　苦雨
　　秋雨连三月愁吟野水濆渐看禾黍没难使渭泾分山泽才通气天霄便作云民忧昏垫苦苦语不堪闻
　　秋色
　　西郊金气盛庶物减华滋萚萚丹枫雨茫茫白草衰炎曦何惨淡气曀若委迟对此凄凉景能无宋玉悲
　　送杨菊屋
　　菊屋何为者耽吟呕肺肝短衣空自咏长铗向谁弹不计为儒误唯言得句难几人怜此别把酒不成欢
　　送友
　　山临东郭暮路转北原斜此地轻为别孤蓬不恋家客程何地尽离思满天涯明日重阳至同谁对菊花
　　送人
　　送子西风里令予起别愁何时通逺信逾月在孤舟野果经霜实潮田带露收眀朝于此地独自倚髙楼
　　送北征人
　　与君俱是客那复送君行未卜重逢日难为欲别情露花皆逺泪风叶是愁声到日寒应极脩途七十程
　　休粮僧
　　禅貌如氷雪禅心去町畦休粮烟火絶养气语言低空室无闗钥随身止杖藜不曾游聚落终老只山栖
　　送极太初住鄞江宝严
　　阃相招惟重邦人望亦浓欲开新象教应扫旧孤踪烟水浮缾锡云山应皷钟寳严初变土遥想雨花重
　　送雅上人自鄞归杭
　　之子幡然别何人伴寂寥相从非世道独去是寒朝目送孤防逺魂随暁浪消重来须定约莫待隔江招
　　野僧
　　野僧尘虑尽住在最深峰庭树巢孤鹤崖湫宅老龙瀑绡悬百尺云幌羃千重静里机发登楼夜击钟
　　送杞上人归于潜山
　　同乡唯子在欲别意何如归路青苔逺还家白露初山光围古邑溪影渡寒鱼须为过星渚髙风似二疏
　　送僧
　　空山草木秋相送古原头倦客难为别寒蛩替说愁旧房深翠壁归路隔沧洲后夜多明月相思为上楼
　　禽
　　禽来报我春巳到园林冻解通泉脉风和动草心由来增齿腊翻是促光隂其可陪人事衰迟已不任
　　竹居
　　檐外竹空房住一间无人曾到此老子有余闲土蚀铜罇绿苔滋粉壁斑于焉自成乐遮莫笑痴顽
　　懐别越中友人
　　白首苍山里生涯旧已空别离人易逺江海意无穷夜月悲新蛬秋烟落断鸿遥思来徃处朝暮有樵风
　　山中秋日懐友
　　庭树凉飚入西山爽气多独行清涧曲闲咏紫芝歌野馔甘黄独山衣足薜萝幽人同此好何事不相过
　　夜坐
　　孤蟾如鉴明照我坐寒更列宿光芒淡满林风露清人行守犬吠猿过宿禽惊静趣慿谁防忘言对短檠
　　古寺
　　古寺居深处随缘扫一房本图依水石因得避炎凉皓鹤巢松洁青虫蠧橘香但教终逺俗贫贱亦何妨












　　钦定四库全书
　　潜山集巻八　　　　　　宋　释文珦　撰五言律
　　雪霁
　　静寄向空林于今岁月深因知闲趣味嬾与俗浮沉霁雪千峰玉朝阳万树金是吾真富贵不觉动防吟
　　为言以道赋岩隐
　　隐者心常静山林迹易安几年灵运屐九转葛丹石圃菁苖在崖房桂影寒岂知尘世窄万事杂悲欢
　　湖亭
　　湖波方弥弥栁影自有客坐终日城中无此闲鸟飞明镜里人语翠帷间月下清尤甚今宵拟不还
　　行止吟
　　行止定如何江湖岁月多情真疑近傲语直似伤和野馔甘藜藿山衣爱薜萝因同田父熟学得饭牛歌
　　中殿功徳永夀寺产紫芝
　　厚徳孰能名灵芝自化成人间无此种天上合分茎紫葢随王母彤云表帝京僊家多服饵鸾鹤共长生
　　闻似道入相因赋诗
　　盛徳方为贵虚名底用高异时游荡子今日儗萧曹红粉催身朽清霜入鬓牢势穷人事改槐棘等蓬蒿
　　静中
　　静中观世道一一总非真龃龉英贤诎依冯鄙贱伸狂澜乗势枯木借藤春何似都忘着沈潜自养神
　　山中道士居
　　寂寂老僊家苍山一迳斜还丹延日月洞府足烟霞野鹤千年寿灵桃几度花岂知人世上尘事乱如麻
　　赠孤山道士
　　多年于此住卖药但资身冷梅花月门闲栁树春水妖愁使术山鹤伴朝真果欲求仙道惟应自养神
　　过山家
　　世外无尘累幽居趣味长深蹊竹影薄小圃药苖香水气浮溪壁山风扫石牀频来从此始莫怪老夫狂
　　野步
　　野步任吾情深村复逺坰陂塘波弥弥坡垄麦青青灶妇知蚕性田夫识地形牧儿尤可喜记得相牛经
　　春日野步
　　春色在笻履山前山后行野花随处发林鸟百般声幽径遥通寺清流可濯缨村翁忽相值又得尽闲情
　　野步即事
　　叠巘复平原行行足力烦野程难较里旅食蹔依村枣熟儿童聚禾收鸟鹊喧徘徊顾风景不觉念丘园
　　开襟
　　开襟坐石床岂是俗肝肠月露寒秋气天风生夜凉禽猿四山寂松桂满林香万事不相接谁知幽兴长
　　山中雪
　　中宵霰雪零寒气晓来凝崖树当中折山池到底氷芎縻强食肉松火胜添缯篱户牢关上何人唤得譍
　　送僧之华亭
　　忽尔来相别携琴便出关此行离日下何事到云间郭外遥通海舟前少见山应思旧栖处樵屋过秋闲
　　送襄锦二上人之鄞
　　春风湖上别携手欲何之细问重来日那曾有定期舟行江路永锡挂海峯迟若有东南使相逢即寄诗
　　寄西山嵩雪庭
　　支遁还山去翛然世外心不曾离磵壑长是爱云林马放秋场静龙眠夜井深山林如许到早晚亦相寻
　　赠隐僧
　　高僧成独往古路少人过切栢贞心在看山静意多清钟生响答空翠与云和不解相随住其如白发何
　　酬源上人见寄
　　自从相别后闻过海邦居不得陪乡话空烦寄逺书林声随雨散溪影度云虚若遂东游计终朝到子庐
　　送僧之湖南
　　交游星散尽之子复南行惜别悲杨栁相思寄杜蘅好山须驻锡恶路莫贪程近得湘中信湘中冦未平
　　哭复荆山
　　分讲南山日人推学问精弥纶八教网坚实五言城愿力生前重声华灭后清家山孤塔在过者敬如生
　　送敬从可上人
　　爱君心似我十载共随縁离别从兹始音书何处传岭云迷晩寺江水入春田遥忆归栖后松门独夜禅
　　鄞中送坦上人归故里
　　白云相见初而子独知予世态易翻覆道交难间疏三江同逺棹此日晚离袪莫放音书絶东来有鲤鱼
　　送僧归日本
　　逺人仍逺别把手话江臯积水三韩路西风八月涛海门山似粒洋屿树如毛他日难通信相思梦寐劳
　　天目禅师归梁渚旧隐
　　闻师归渚上欲尽百年闲独鹤知难侣孤云不易攀龙孟经几缀虎锡上重环禅子多求法门为启关
　　孤山懐圆法师
　　湖水绕孤峰知曾住此中既伤遗塔变重惜讲台空鵞防晴池乳鹰呼古树风唯闻林处士清节与师同
　　持律僧
　　坚持先佛戒不染世间縁过午都忘食终年只坐禅可曽焚蠧木长是滤虫泉何日能相见同君话五篇
　　赠隐僧
　　禅居既高静道气尤凄清不识市朝路深谙猨鸟情田衣联槲叶山火燎松明自説归栖后柴门罢送迎
　　秋日懐新敬二上人
　　所知惟二仲不见意何如别后云山阻传来信息虚黍粱收露下草木变霜余应有悲秋作何曾一寄予
　　霅城重防修苹州
　　江湖身不定十载别年兄忽尔重逢面翻疑是隔生湿云行有路细雨落无声惆怅还分手扁舟出郡城
　　太白山老僧
　　二十里松阴居来不厌深云迷归日路山是暮年心水黑龙移井风腥虎过林消除万事尽时或动防吟
　　赠苦行僧
　　冺然诸念尽木食貎常羸林下身虽老人间事不知持经被艾衲礼像爇枫脂不是忘形者终难学尔为
　　追送奎上人还鄞
　　随縁游上国兴尽即言行今日不辞我他宵还梦兄出山云满槖归路水兼程无奈汀洲畔春风草又生
　　送鉴上人还故山
　　偶随流水出不碍滞人间道树多年别空门此日还瀑飞春涧净云度晓窻闲后防应难定相思桂满山
　　寄天台万年淮海禅席
　　四海今淮海中年主万年虚空曾悟性文字不离禅灵瀑煎茶浄寒株拾菌鲜无由亲道话梦绕石桥烟
　　送极上人归永嘉
　　心忆东嘉郡残年别上都住房抛疏钞归槖带缾盂劚冻江船涩侵星野饭孤高堂见慈母惊怪长髭须
　　送通嗣法书僧归隆兴
　　一千余里路知为尔师行晩峤踏云影春江闻浪声相逢知有约又别似无情莫话传衣事北宗人恐争
　　送僧行古归越
　　孤云无定迹兴至即难留独往经秦望相期隐沃州雪晴分去路风急阻行舟旧住如相问惟烦话旅游
　　郊行遣兴
　　节序易推迁行行感暮年麦云黄冐陇栁浪緑浮川倦鸟犹知返飘蓬最可怜故乡无旧业何计赋归田
　　真乐
　　人皆有所乐此乐独吾真一静灭万虑空房无防尘雪清梅骨骼烟养竹精神覊絏徒千丈难拘散诞身岁律又将穷山房四壁空水云踪不异松柏性元同睡起蹲防熟香消贝叶终谁知真乐事却在寂寥中
　　题故人溪亭
　　石泉清浸槛终日逺嚣纷境与禅心防源从静处分乱峰寒蔽日断壁昼生云向此长栖止何人得似君
　　东湖北崦人家
　　柴门映石柟茅屋似僧庵蚕候家人熟耕时父老谙设置当兎径竹防鱼潭赛雨鸣箫皷迎神向水南
　　江上人家
　　江人遂生理社瓮足新醅家有儿童乐门无官吏来潮生渔市合风便客帆开水庙迎神罢喧喧皷笛回
　　冬日山崦人家
　　曲崦人家少谋生各自安垦耕因地力墐塞御天寒猎火明深峤渔梁露浅滩老翁知客醉语不到悲欢
　　溪上野人家
　　隔水两三家荆扉带郭斜春风喧燕雀时雨足桑麻翁媪皆垂白衣冠不尚华乌蓬船一只出入渡头沙
　　向乐古移居山中
　　高懐厌古市买屋住深峯束帛不可聘世人那易逢故家遗石皷好景对金钟得句凴谁防长歌慰井龙
　　赠牛羊司范月谿
　　莫嫌司职小先圣亦曽为蕃息更何事萧闲且赋诗尔牲诚具止尔牧自来思考牧宣王雅应拈短笛吹
　　赠山友
　　此地长依止人间境亦偏壁萝斜引蔓崖竹倒垂鞭野鹤通秋梦妖狐恐夜禅愿来相伴住解脱世间縁
　　赠林隐君
　　闲居已二毛破屋翳蓬蒿短笛清风在长吟白雪高篱腰悬瓠小栁瘿系船牢自是嫌机事宁持抱瓮劳
　　赠同志
　　忘情三十载曽不厌顽疏白石能同煮青山亦共居猨声依树乐鸟影入云虚闻道黄精熟相呼又荷鉏
　　春游
　　风和宿雨晴幽屦出柴荆好鸟各相语野花如有情心闲何用隐身健岂须名今日不行乐真成孤此生
　　幽处
　　幽处絶烦喧白云常在门髙歌动涧壑空境外乾坤洗眼菖蒲水轻身枸杞根闲中存至乐难与俗人言
　　野处
　　野处日多暇扶藜信脚行荒原寒鸭阵深巷午鸡声随地有幽事闲人无滞情归来新月上照我入柴荆
　　山中吟
　　山林虽寂寞亦可息尘劳野食分猿果寒衣补毳袍云踪常散诞松貌极孤高赋咏随吾意无心更拟骚
　　蓬户
　　蓬户何须启年来已絶交色空原自了白任渠嘲琴谱添新曲书囊屏旧抄抟风九万里安隐愧枝巢
　　有客
　　有客老柴荆终辞世上名因贫诸事省无位一身轻水月通禅意山云寄野情草衣兼木食亦足了余生
　　立冬日野外行吟
　　吟行不惮遥风景尽堪抄天水清相入秋冬气始交饮虹消海曲宿鴈下塘防归去须乗月松门许夜敲
　　尘表
　　尘表多年住身闲人事稀或时联敝衲终日掩柴扉野鹤惟孤唳寒鸦作阵飞物情从自异于我总忘机
　　题杲东轩闇维齿不坏轮珠变金色
　　全徳寡知音浮沤亦易沉终因三昧火始騐一生心讲齿犹存玉轮珠自化金几多空掩胾遗臭在山林
　　秋分前三日偶成
　　秋光几一半在候已无雷颢气凝为露嘉禾秀出胎燕衔余暑去虫唤嫩寒来泡影非能久流光又苦催
　　朱静佳挽词
　　诗有盛唐风人称一代雄朱弦终自直白简岂能公官到升朝止身随过电空伤心千里马力尽畏涂中
　　残灯
　　残灯闪闪青蟋蟀怨空庭骨老似难睡梦寒还易醒凄凉生倦枕沆瀣入疏櫺起视东方白唯余三两星
　　山中暑月
　　城市如煁灶输兹山水乡松深不见日瀑近自生凉静里疑秋至吟边喜昼长蕉衣与纨扇皆弃在空箱时当末伏暑气愈隆老者殊不能堪而旧业荒残清凉石室无由归隠因赋是诗
　　踽踽复睘睘谁知逺客情衰龄余六甲酷暑畏三庚旧业今何有秋衣亦未成东邻弄羌管休作断肠声
　　桐州先师塔
　　耿介絶依慿清虚尚饮氷悟明中观论度越小乗僧梦已三生破神应九品陞法门谁得髓石塔冷孤灯
　　秋日
　　秋气清如此闲踪信所如因穷流水脉偶到野僧居地逺嚣纷息山囘响答虚几人来不得老死向尘车
　　秋懐
　　西风吹客襟客正白头吟无复欢娱意惟伤迟暮心饮虹明逺浦饥鹘下荒林日月不相贷人生那易禁
　　田父
　　田父秉耒耜东郊生意繁风和土脉应雨过水花浑麦陇抽新穗秧畴腐宿根春耕易为力欢笑语儿孙
　　旅懐
　　客路何当极家林久未还只今明镜里又觉鬓毛斑夜雨添春水寒云没晓山彊吟无好思佳句也应悭
　　緑阴满院
　　一年花信过满院緑阴多老子于中住新莺毎到歌萧闲遗世虑清浄合天和好是孤云性谁能管得他
　　出户
　　出户逢幽客相携过别村冻开泥径滑桥断石星存云起难知处泉流自有源老农心甚适耕凿长儿孙
　　心镜
　　不存分别见真是与盲同常以身为观因知色即空无生方防道取相未成功此意吾尝得皆归心镜中
　　古柏
　　庭前双柏子曽入祖师禅黛色参天古贞心比石坚材堪舟楫用名在邶鄘篇岁晚氷霜里清标独蔚然
　　初春赓李筼房韵
　　飘零长是客节物更催人前日方辞腊今朝又得辛一天囘暖气九陌动游尘心爱青藜杖多年伴老身
　　忘归
　　久作余英客溪山似有縁栁堤便野步竹寺称幽禅结伴寻沙鹭忘归笑杜鹃翛然绳检外颇觉胜神仙
　　酬友人见寄
　　山房一事无开箧理残书习气嗟难断闲情为折除菊篱秋烂熳枫径意萧疎忽枉瑶华赠知君又起予
　　酬李筼房见寄
　　修筼古君子谿上有清风直节应难并髙标自不同婵娟消俗虑培养见深功爱此黄钟管传声到谷中
　　野老
　　野老一身轻于今野趣成交游木上座疏濶楮先生溪甑吹菰米山巵咀菊英林园道子好时复到柴荆溪头逢野老邀我过桥东牛卧闲田上鸡鸣村巷中豆干霜腹饱莲倒露房空邻里交相命桃源风景同
　　老去
　　老去寡交游孤吟倚石楼风生云渐散虹见雨初收苍莽天将暮凄清气似秋猿慰岑寂长啸碧峰头老去衣敝归来白屋寒故书多散失时事转艰难背日松悭长经霜菊尽干邻翁犹念旧扶杖数相防
　　竹坡旧隐
　　路转新塘曲舟通别墅幽觉华严佛地梵放杂渔讴秔稌连畴晚防渠四泽秋竹坡今不作清泪落菟裘
　　隐居
　　隐居那用名名没隐方成交絶身常定心安病不生山肴珍白簟野饭美青精囘视人间世何如戯一棚
　　严维石端研诗
　　端溪下岩石缒凿出重渊温泽非人力精华得自然龙涎紫霞聚鹆眼碧光圆玉徳终无变斯文万古传
　　稻熟而遭巨浸以诗伤之
　　九秋禾正熟三日雨滂沱畎畆黄云失沟塍白水多岂知民已病犹苦赋重科父子难相保流离可奈何
　　咏梅
　　仙姿孤洁甚不与众芳期的皪临寒涧凄清闯短篱祗愁风作恶最与雪相宜野叟心偏爱莓苔古怪枝万木凋零尽知经几度霜独余氷玉质薫得梦魂香影入清泉瘦声传画角长每因春烂熳惆怅失孤芳怪怪复竒竒照溪三两枝首阳清骨骼姑射静丰姿桃李应非伍松筠素有期凴他伴幽寂玉笛且休吹
　　冬日
　　交因贫尽絶嬾与病相兼客里朱顔失吟中白髪添衲衣冬未补霜气夜来严坐待朝曦上支离曝短檐
　　元日作是岁除夕立春
　　腊穷春自至四序递相延髪成华发添年是减年嶰筒灰已动象魏灋初悬吾独存吾道凝然不受迁
　　钱塘江潮
　　初闻万马声渐觉似长城逺自三山起髙连両岸平淩风添怒势映日作虚明若是吴胥魄如何渡越兵










　　钦定四库全书
　　潜山集巻九　　　　　　宋　释文珦　撰五言律
　　农父
　　农家逢乐岁欢笑自村村麰麦黄铺野桑麻緑映门簄梁收鰋鲤圈栅足鸡豚古庙髙枫下迎神皷笛喧
　　暮春书懐
　　青春还又暮草树各相髙细雨啼姑恶防风飞伯劳壮懐消白发隐迹寄袍万事何须计人生各有遭
　　嬾出
　　年衰常嬾出经岁坐衡茅适俗无新韵因贫失故交厨空鸣蟋蟀檐静落蟏蛸独有吟诗癖如今亦尽抛
　　衡茅
　　衡茅隐翠层聊以尽残形得性非常道忘言是此经孤标松落落晩节竹青青此外非吾事来言总不听
　　偃息
　　偃息冷云边悠然白已动时皆物役静处是吾天虚牖延萝月连筒引竹泉心期终不出就此了余年
　　息影
　　息影尘埃表安心静黙间若为消白日长是对青山流水欲穷处野猿相与还孤云时起灭未必似余闲
　　秋日禅房
　　絶巘秋光里禅房夜气清天风吹鹤梦山月照猿声性懒诸縁絶身闲四体轻生来自萧散不是彊遗名
　　农户
　　农户竹林西茅檐傍水低黄鸡四五只青薤两三畦社瓮醅堪漉秋田秫又齐老翁留客住为具任山妻
　　农居
　　农居深且僻城市不相闻草路纵横入柴门向背分儿童知放牧父老念耕耘但愿桑麻长勤劳岂足云
　　山房
　　山房孟冬月独坐对残缸侍者嫌贫去诗魔以静降霜威寒透衲月色碎穿窻万法皆非侣令人忆老厐
　　空中
　　空中窴至理彼我两俱忘自有心如铁宁嫌鬓似霜清泉随涧逺古屋入云长此是吾安处陶然乐未央
　　物我
　　物我两俱忘隤然入道乡空为真命脉静是悟肝肠竹月光零乱松风韵短长色声皆妙契曾不费思量
　　樗栎
　　樗栎非时用悠悠任散材自归孤嶂下已是十年来世虑消除尽闲门少得开相过但清话嬾不置茶桮
　　身老
　　身老心仍懒深栖乐此园饮氷难变节卧雪不开门八尺藜牀輭三重纸被温伤懐惟一事冻破石陶尊
　　吾心
　　吾心偏向静物外寄柴荆山意深方好溪源逺自清余生惟欠死众虑已皆平隐者宜无迹人休问姓名
　　夜气
　　夜气正防防闲人梦已醒上方风磬防小室雨灯青照镜诸心静忘縁四体宁胜他名利客骑马戴寒星
　　老人
　　老人方外人观物又观身得性无今古随时亦故新梅容防笑腊栁意暗藏春除是同懐者知予此语真
　　永昼
　　永昼絶将迎禅房似水清可曽留长物颇以厌虚名日正楼无影风回树有声吟章久不弄今日偶然成
　　为商隐赋筼房
　　斯筼非俗本清韵古今同渭上曾千畆房边又一丛月生金散乱风过玉玲珑劲节尤宜晚青青雨露中
　　一身
　　一身谁与偕病骨老穷崖春雨苔封径秋风叶满阶翦云成隐服煮石当清斋樵客时相过言予有好懐山园丛桂新蘖将抽陈叶皆陨感而成咏
　　草木随时变由来不少停新萌将欲吐陈叶已先零便可知浮世无由固此形保常同醉梦曾有几人醒
　　室空
　　室空无侍者坐卧一团蒲但见朝还暮焉知荣与枯山心便寂寞天籁听喁于云外幽人好时来问老夫
　　晨步
　　茅堂清潄罢随意涉西陵茅屋氷千柱髙峰雪一棱水浑潮已长霞淡日初升更欲过前浦渔舟唤不譍
　　调琴
　　羣动夜中息霜清月满林野僧无俗事幽兴寄瑶琴澹澹思归操悠悠太古心希声在自得不必为知音
　　郊行
　　陋室随縁住空山信意行何须称隐逸且复谢将迎古木青猨性孤烟白鸟程由来各有适岂必用浮名
　　乗兴
　　乗兴不拘程悠悠任意行小溪横木渡何寺逺钟声野菜抽心起山花照眼明幽禽亦堪爱多解自呼名
　　归来
　　世变今如此吾心复背时皇皇无所与去去欲何之独木桥难渡三乂路可疑归来差自好猨鹤旧相知
　　夜读太
　　虚室冷云边消闲读太未须求甚解聊复竟余篇夜永残膏薄天高列宿悬有蓍还懒揲休咎已俱捐
　　年来
　　年来已絶交孤憩竹间寮境寂身逾嬾神安息自调云开山意静风止树声消自足全无乐谁能问市朝
　　世路
　　世路古来难深居息万端道因无欲胜山不厌人防石碓寒流浅畬田逺烧残未嫌生意少老子自能安
　　腊月立春雪后谿行偶作
　　踽踽白头人江湖寡所亲故乡千里念闰岁两番春北雪歌黄竹东风变緑苹此中来往熟不问自知津
　　春日病起
　　暮景交朋尽何人问死生卧于蜗室防防得鹊巢成縁絶门常静心空疾渐平又思扶杖出溪上听泉声
　　朽质
　　朽质任浮沉都无住着心未凴三窟兔得似九臯禽煮石清泉洁眠云翠壁深生来有诗癖老去亦忘吟
　　梅柟
　　梅柟三四树手种近岩房始见条抽緑俄惊叶陨黄物情殊易变身世岂能常且尽修心法休传却死方
　　地僻
　　地僻邻居少萧条独掩关还因万事拙分得一生闲野水皆归壑孤云不离山白鸥知我性浑不怪疎顽
　　堪叹
　　堪叹是衰年年年白发添客身穷鬼狎古道俗人嫌当作凌霄鹤休为上竹鮎到头归去好秖合效陶潜
　　忘已
　　身荣如美疢身退是良方云月皆成趣悲欢不入肠闲门清昼永宴坐緑阴凉昔者惟忘物今焉已亦忘
　　山林古松
　　古松形甚怪得性在山林偃葢盘空老流脂入地深青霜曾换骨野火误烧心材太诚难用良工亦漫寻
　　闲房
　　闲房近竺岑四面是清阴涉物皆成趣无因废得吟蛇蟠枯树腹雀乳古亭心倘或游人见犹疑隐欠深
　　幽步
　　僻好唯泉石深居任草莱宁辞幽步逺且放好懐开緑树莺求友青坡雉应媒因逢道人语月出始能囘
　　晚步
　　秋色徧西原行吟野兴存坂田通堰熟溪水度滩喧宿鸟分投树归牛各认村幽居乗夜返松月在衡门
　　赓李筼房韵
　　故国频关梦春深一到来却因风景异便棹雨舟囘其可忘诸夏真堪赋七哀天居曾入处满目是寒苔
　　曝背
　　老知身是患万事不关心曝背茅檐下孤猨时一吟白云同去住青壁共幽深小岭尤堪隐难寻支道林
　　焙茶
　　异荈云边得山房手自烘颇思同陆羽全觉似卢仝孤阅当先破仙灵更可通蓬莱知逺近我欲便乗风
　　秋夜月下独吟
　　防月倚修桐寥寥夜正中西郊金气肃南陆火云空绕树徒怜鹊传书未有鸿浩歌谁与和禅意自相通
　　秋懐
　　寂寥谁共语白发对寒流往事浑疑梦余生秖似浮青虫鸣向夕鸟去因秋故友沧江外茫茫不可求
　　种植
　　种植有良法曾闻老圃辞灵苖如已茂恶草自然萎根本须培养生枯勿顾思修身亦如此于理足堪推
　　闲居
　　影不落人间空门断往还心如灰已死身与石同顽洗耳清瀑搘笻静对山老僧闲甚富谁欲贾予闲
　　荒径
　　荒径入林防蓬庐客到稀苔痕侵药褁山色冷吟衣蚯蚓耕泥起蜻蜓防水飞坐来忘万事静防宿云归幽径任蓬蒿衡门闭亦牢驹寒宜在谷鹤倦懒鸣皋老树根流髓重崖石长膏樵童更闲静听我读离骚
　　深居
　　湖海同流尽深居独系匏已全忘疏钞亦不事推敲水石为清供烟霞作澹交随行一枝锡高挂在松梢
　　孤踪
　　孤踪不择地陵上即安陵聊自存吾道其他无异能禅衣皆芰制斋鉢但藜蒸更喜交游絶闲房冷似氷
　　嘉况
　　嘉况日因仍山翁乐岂胜自知梅已熟人报麦初登外患忘饥渴中心散滞凝超然出天地不止似壶氷
　　喜故人来访共论易
　　读书无与娱日夕友猿狙喜恱深交至参同未画初语边惊鬼魅句里得真儒兹事忘来久因君又起予
　　萤火
　　尔质非天赋唯从腐草生细防曾未觉变化亦难明自照光宁逺羣飞体更轻空教征戍妇容易动离情
　　自爱
　　衣裳唯毳衲饮啄只箪瓢翻为生涯薄能令世虑消寒花香不逺病木叶先凋自爱秋风里云山共寂寥
　　梅雨
　　梅雨无时下霖滛一月余重阴迷早晚常课废经书衣润无由曝园荒亦欠锄尧天舜日逺懐抱若为舒
　　世外
　　世外多幽胜尘樊岂足云泉声长似乐山气自成云观象知羲易安禅悟竺坟贵交休见忆已与鹿麋羣
　　物外
　　物外烟霞古幽深断送迎瞆僧唯反听啼鸟自春声望岳山心静临池水观成岂知趋世者终日但营营
　　惜别
　　风涛晚未止鼓枻欲何之穉齿便相识暮年成别离水香浮浦树月露满江蓠明日空凝伫茫茫无处期
　　哀理樗散
　　樗散本灵种根于广莫乡繁阴深雨露怪节老风霜幸自忘封植何须较短长世交多未逹为子重悲伤
　　哀梅麓楼寺丞
　　散逸羲皇上风流晋宋间金莲推寓直玉笋竟虚班名在方为重身荣等是闲知心千古月耿耿照泉关道与时人背多因得所深文章千古印忠孝一生心棘冷难承泽梅残秖在林空门翻有泪断断是知音寄酒全清逹论交不世情逺猷期变俗直气反伤生属纩无妻子营坟尚弟兄九原那可作肠断买山盟
　　咏梅戯效晚唐体
　　古今人共爱不独是林逋树老枝方怪花开叶已无月中香冷澹雪后意清孤长忆山房外临溪有一株
　　辛巳仲冬二日冬至孟冬晦日偶成
　　天地一阴阳推迁见短长后朝方反复此月谩称良萍梗余浮迹桑榆借晚光有还懒卜唯觉好支牀骎骎近一阳昼短夜偏长打睡工夫到潜踪计策良晓霜寒有力冬日淡无光生怕人相覔衰翁嬾下牀
　　岁尽
　　云深路不通独处岁还穷尽断尘劳念方成隐遯功松疏斜漏日竹劲老吟风不是遗名者何由到此中
　　地偏
　　地偏人到稀倦客老柴扉屈指同游尽囘头万事违石泉清梦枕山月冷禅衣身与孤云合无心自在飞
　　静地
　　适时非所长静地阅流光旧燕无留影新鸿有断行交朋皆谢往老大足悲伤彊咏多羞涩追思亦易忘
　　山居冬日
　　嬾随冬日栁独许岁寒松无复芳菲意深栖云外峰病身寒易缩老衲涩难缝却喜同懐者时来问隐踪
　　传声问我
　　问我是何人空门旧隐沦因知身世假养得性情真短景将沉照枯株不受春古来黄绮辈亦复嬾称臣
　　野草花
　　心爱无名草闲花取次开自能追造化浑不假栽培姚魏伤攀折楩柟困剪裁秖因非世用长得保根荄
　　放浪
　　放浪一虚舟江湖七十秋见闻遗耳目生死付浮休宁有机心在唯同造物游脱然人境外无喜亦无忧
　　幽懐
　　野僧如野鹿畏下白云层迟暮知身幻疎慵奈世憎烟埋秋径竹风闪夜堂灯万事何须问幽懐自可慿
　　晓别故人
　　别日不易数相逢多故情为吾留一宿同子话三生月印秋灯白霜添夜气清晨钟縁底事还又动离声
　　感旧
　　山川虽不改伤感自难穷野树浮新緑宫花陨旧红两间无异气一等是春风万古乗除理谁能究始终
　　不出
　　饥寒驱不出忍死住空山芰制几囘补荆扉终岁关是非尘外逺云月句中闲此意难名道存诸静黙间
　　雪霁别乡
　　雪霁别乡关经行百里间溪流殊荡漾山色正斓斒民散无多户程途转几湾衰龄垂八十未必又重还
　　吟意
　　朝吟暮亦吟吟意在山林往事皆如梦余生已死心白云闲到底黄叶积来深此是吾安处人休笑陆沉
　　闭户
　　闭户秋风里寥寥絶往还菊开无俗艳木落见真山心比孤蟾浄身同野鹿闲困来虽就枕无梦到人间
　　九日吟
　　又过一畨秋秋应笑白头任教花自笑其奈我忘忧未死聊游戯才亡即罢休应知皆是幻尽防付悠悠











　　钦定四库全书
　　潜山集巻十　　　　　　宋　释文珦　撰七言律
　　游越
　　吴客来游古越都缅懐前事更踟蹰髙峯篆刻空秦望遗庙丹青尚禹谟佛屋几迁王令宅官租半入贺家湖日斜欲返烟城去栁下春船不受呼
　　出越城访归隐庵主人
　　何事相寻向此游入城不似出城幽山于屋外参差见水到门前欵曲流树腹半空栖伏翼竹梢初动蔓牵牛分明记得前回过斜月疎钟到客舟
　　书懐
　　为知不是功名骨换着方袍入翠微身事半生贫里过家园千里梦中归寻诗野寺云黏屐采药名山露湿衣似此疎狂争怪得从来野鹤自难鞿
　　雁荡大龙湫
　　此水昔年人不见梵僧来説始知名飞扬半杂烟岚气断续全同风雨声四壁倚空疑鬼凿一峯当面自天成虽然未作山中住曽到山中梦亦清
　　农家
　　绕屋桑麻槿作篱当门一树白蔷薇老翁请唤牛医至穉子鞭拦鸭阵归赛愿酒丰同饮福输官绢足各裁衣年年十月农功毕还向谿头整钓矶
　　千里
　　千里辞家比塞鸿飘飘不定又还东波平蹔喜扁舟穏天濶回瞻故垒空别墅烟昏归晚牧长江雨歇挂晴虹前程行止谁能计已悟浮生似梦中
　　偶泛
　　偶泛扁舟向海埏初非有意访神仙蓬莱方丈不可问汉武秦皇空复然水上楼台皆蜃气石间膏馥是龙涎麻姑曽共方平説行复扬尘变土田
　　苕溪夜泛
　　萍踪人泛清苕去水宿风餐几度经结网灯沈渔浦雾待艐船泊酒家亭树头栖鹭疑残雪草上流萤似乱星夜后梦回寒月上棹歌声里弁山青
　　武康道中
　　又过防风旧国西客懐烟景两凄凄青山环绕疑无路白水分流尽入溪竹外野祠荒甃缺栁邉渔户草庐低萍蓬漂转成何事不及林猿有定栖
　　读伍子胥史事
　　惆怅当年死属镂到头忠义竟何如眼悬城郭空懐旧魂寄江涛尚贾余向使君王从谏诤未应宫阙便丘墟唯应教得防夷子万里扁舟计不疎
　　行窝吟
　　了无一事可相拘布袜青鞵信所如乱石荒苔樵子径竹篱茅舍隠人居山林真乐须还我朝市闲名不问渠颇谓行窝安乐法逺胜叔夜养生书
　　东湖荷花
　　酣红腻绿三千顷总是波神变化成出自淤泥元不染开于玉井旧知名暑天胜似凉天好叶气过于花气清何事濂溪偏爱此为他枝蔓不曽生
　　五朶峰
　　莫知小朶飞来日慧理曽经指异踪香润尽多西竺石孤髙亦有晋朝松断无一干栖凡鸟别有深卧老龙絶顶世人游不到瑶丛清丽似芙蓉
　　观禹贡九州歴代帝王国都地理图
　　万里江山几废兴览图真合拊吾膺三王二帝皆难问两汉六朝何所称此日中原全拱北异时深谷或为陵看来今古皆如梦梦境虚无岂足慿
　　戍妇词
　　新婚便别比秋胡何似当年莫嫁夫身在朔方征戍乆鴈来南国信音无空闺寂寂寒宵永荒路悠悠逺梦孤闻道仙家能缩地痴心要覔长房符
　　水亭冩兴
　　为爱幽亭枕碧流乗闲于此对沙鸥荷倾宿雨明珠碎蒲飐轻风翠带柔列岫周遭疑雉堞断霞零落似汀洲无人相与言清事落日鸣蝉满树愁
　　送赵东阁罢官归永嘉
　　一年吟抱寄京华几度相逢说永嘉梦入西山寻枸杞约归东阁看梅花风霜摧拉知何事雨露生成自有涯应笑屈平终不返空留遗恨在长沙
　　奉酬盐仓李丈金橘银鱼之什
　　为有风流贺季真道斋从此徃来频锦囊牙轴诗千卷金橘银鱼酒一巡见我每呼莲社客看君还是竹林人有时夜话寒更尽明日相逢语又新
　　子思恵诗用韵酬之
　　老慵祗合在鸡羣变化那能慕海鹍壮嵗亲朋多死别穷途造化与生存欲寻衣食愁无路却被妻孥怨少恩健笔期君今落第相赒未得剰空论
　　晚秋闲歩
　　晚来闲歩阅秋光田上人家尽涤场逺浦寒波浮鴈鹜荒山落日下牛羊客鬓巳非当日黒菊花空似去年黄因聴翁媪言音异又复令人忆故乡
　　寻山家
　　路入深原三四里林蔵鸡犬十余家村篱疎宻齐栽枳山崦髙低尽种畬石罅春风生野笋洞中流水出残花爱同樵客言幽事不觉归途暮景斜
　　客里
　　客里还惊莭序还倚防搔首独凄然垂开栁眼如相看落尽梅花又可怜幻境自知如梦螘离情防欲托啼鹃数声忽聴乌檐角欵曲吹残谷口烟
　　首夏独游响潭
　　不解驱驰巧作谋偃然守拙卧林丘方忻嫩绿成槐夏又爱轻寒作麦秋龙宅清深唯独往莺声欵曲似相留僧言瀑布岩尤好明日须当到上头
　　看新歴
　　又看景定新颁歴百嵗还惊五十过忆昔壮懐多旷逺只今衰鬓已蹉跎飘零世路饶荆棘展转归心念薜萝春草夕阳江上去不堪回首一长歌
　　闲人
　　不求富贵不嫌贫天地悠悠任此身飞歩任教趋要路好懐到底属闲人自归白屋交游逺认得青山面目真平地退蔵知是寳太行从古有摧轮
　　春尽日
　　春去无縁得暂留意行晓到古原头落花随水如多怨老栁因风不奈愁鹃声作意归何许蝶梦无慿觉即休林叟相逢俱一笑都縁彼此是同流
　　晚春遣兴
　　始聴隣屋响秋碪独住闲房春又深徧地繁花非故色一凉叶是新隂仓庚谩得东君意杜宇偏伤逺客心莭物相催身易老临风时复动悲吟
　　酬李筼房元日见寄韵
　　五年嬾踏上京尘真是乾坤散诞身正向山中闲卧雪忽闻户外报迎春且倾竹叶屠苏酒休画桃符鬰垒神底事诗筒来徃宻结交多是苦吟人
　　酬筼房秋崖昆仲见寄韵
　　嵗月骎骎苦易过凝霜还见委庭莎从来桑下不三宿此去榆光尚几何旧社乆荒谁复记逺公难覔恨空多诸贤頼有刘雷在时寄新诗到薜萝
　　余与筼房秋崖冬日防于沙谿春复防于龟谿适逢祠山诞辰二翁有诗见贻依韵酬荅
　　沙谿谿上看梅夕苔径荒凉月晕黄何事重寻老吟伴为难同入少年场和风澹澹行花坞春水溶溶满栁塘尚欲重聴送神曲祗愁明月雨淋浪
　　题慈照坦上人房应山阁
　　禅心直以山为体不与终南防径同吟乆白云生曲槛定回明月在前峯子牙钓石临溪古博望槎源与汉通自有山灵回俗驾几人于此得相逢
　　食苦笋
　　老去居山乐最真盘蔬日日冨前陈爱尝苦笋疏甜笋似进忠臣逺佞臣饭为韵清常倍食酒因味爽或添巡美芹之意全相似颇谓堪将献紫宸
　　游囊山礼妙应祖师慧薫塔
　　踏徧诸方倦说禅偶逢佳处结良縁祖师圣觧何须举衲子家风要别传云外壶中如聚墨望中沧海欲浮天如今觌面相呈了啼鸟落花俱寂然
　　山居冬日
　　白水青山不碍禅登髙临逺意翛然老梅卧雪香逾逺瘦栢凌霜骨更坚四海交逰多契濶一生陶冩赖诗篇人间万事俱抛弃自此闲居又几年
　　别馨桂山
　　与君相见各华颠握手松间感变迁能记灵山同聴日不疑绛县老人年难寻旧梦悲蝴蝶替说新愁赖杜鹃无奈怱怱又还别有诗须寄武康船
　　客居
　　借得空房住十春野麋山鹿日相新宁嫌老景犹为客却喜闲身不属人于转物时观世界向无心处得天真深居谢絶曽非傲朽钝形骸畏屈伸
　　闲居遣兴
　　无情日月互相磨万古悠悠一逝波六十四年成事少八千余卷费功多山林有志知难变毁誉无根聴自讹近问野人安穏法教予祗学采樵歌
　　云林
　　云林佳处輙迟留不觉骎骎白尽头率野唯闻多虎兕到门那得有羊裘老身真个如山静徃事从教逐水流富贵功名是何物才堪休处便须休
　　放吟
　　心絶驰竞如安流身逃系属同虚舟无车毎每跨黄犊有暇时时盟白鸥随分嬉游随分乐可曽计较可曽愁老吟亦不记声律乱冩孟郊沙井头
　　一生
　　一生踪迹任浮沉两鬓何为雪易侵不可破除唯道义最难慿托是人心清溪路口闲云合白版门前落叶深老子衰年嬾酬应若非同伴莫相寻
　　由樵径登北髙峯遂至韬光庵
　　鸟路欹倾不可登攀縁直上最髙层隂崖老树春无叶古窦寒泉夏作氷斜抱江流萦翠带乱山分脉走瓜藤云根细纪当年事太守曽来访隠僧
　　村行即事
　　客中颇觉身无事徐歩西村引兴长茅舎竹篱分向背麦畦麻棱间青黄少妇乗时方煑茧老翁择日又移秧农家满眼皆生意应是无心出此乡
　　山居
　　身寄孤猨野鹤乡迩来真与世相忘东南地阙多流水西北山髙少夕阳根有茯苓松色异土生兰茝藓苔香细将万事都思徧唯有闲居味最长
　　肯道山居太寂寥不妨随分自逍遥尽空眼界终无翳为厌声尘亦去瓢菊老尚能存正色松孤还自有髙标道人乐地唯如此说与同流意更消
　　送春
　　老人无复趂春场见说春归亦送将唯恐再来吾不见偏于此别意难忘花枝卧雨红顔尽草蔓梳风绿发长作计欲留留不住聊歌一曲当离觞
　　登临冩兴
　　临水登山送此生禽猿个个尽忘情破除妄念唯空寂蔵蓄危机是利名老子乐时谁不笑众人重处我能轻有时信口长歌发好似东阳独自精
　　春草
　　菶菶萋萋緑渐滋昔人辞意足堪推由来南浦伤离日不似西堂得句时行旅独看空感慨池塘闗梦自神竒吾虽万事皆慵嬾春草生时亦有诗
　　世味
　　世味从前已备尝重罹世难转凄伤肯希逸骥能千里最善灵解六蔵览胜每寻清伴侣观山别是好心膓年逾七十唯求死便不埋时也不妨
　　幽处
　　恶圆难与俗浮沉野处穷居嵗月深青嶂于予偏有分白云嫌道太无心人间富贵皆尘物世外风泉是好音老去翛然竟何事若非入静即闲吟
　　筼房秋崖来访不相值后徃谢之筼复有诗喜余之至因次其韵
　　吟车曽到社桥来不见山人乞食回荒沼秋深莲已谢寒林冬近菊初开句引渊明无酒琖观迎元度但茶杯寻盟却喜梅花发日日论诗坐碧苔
　　石室
　　石室闲眠过午钟看来唯我最疎慵生憎俗客妨幽趣不与樵夫说定踪麋下磵隂时引子鹤归林表只依松人生未觧休心去多向尘区叹不逢
　　野寺【感逆贾而作】
　　野寺居来嵗月长幽深真是隠人乡怪枝结顶青松古巨石分流碧涧长拈弄诗章非俗事断除禅病得良方因悲窃国亡身者枉作尘劳梦一塲
　　题逆贾
　　逆贾猖狂秉国钧民彛帝业总成尘防刘几似刀兵刼全活幸防天地仁众醉有谁知甲子独醒还自记庚申【诸子有纣之时天下皆醉不知甲子唯箕子独醒之语庚申乃艺祖受禅年】鼎湖龙驭重囬首应悔当年错用人
　　晚歩
　　竹杖芒鞵晚歩迟为贪山水有清晖栖鸦已带残阳去牧坚遥穿薄霭归可保禅身终放浪从教尘世各脂韦闲中自有无穷乐敢道麻衣胜锦衣
　　因悟
　　因悟维颠匪一绳遂无心续祖师灯祗图尘世难窥影逺入深峯不记层土木形骸从朽腐氷霜志节自坚凝非吾同伴如相覔牢闭蓬门定不譍
　　天地之间有此身
　　天地之间有此身此身岂肯惹风尘竹篱茅舍居来穏纸帐蒲圑趣更真行已作成山水癖到头不是利名人使予生遇陶唐世当与许由巢父伦
　　老身
　　老身到此合称翁双足蹒跚两耳聋聊托迂疎居世表幸无名字到官中生期槁木寒灰尽性与孤猿野鹤同去嵗有锥无地卓今年锥地并皆空
　　洞霄宫
　　山势逶迤九鎻分洞天终自异人羣君王在昔曽逰幸故老犹今述见闻瀑溅鹤衣明似雪气蒸龙穴暗成云梦囬髣髴鸣笙磬定有防仙拜老君
　　出游归隐
　　出游归隠两无心非慕沃洲支道林防栢自然闲土锉制荷曽不费金鍼悠悠徃事空尘梦冉冉余生任陆沉颇谓天闲千里马难胜寥廓九臯禽
　　山中老宿
　　云壑居来嵗月长千株松下一间房扫空心地苕花帚熏彻根尘栢子香施法定应拈尘柄接人曽不下禅床生縁已自都忘了唯道西归有故乡
　　禅翁
　　禅翁八十鬓如霜冷坐云邉旧竹房唯放此身长嬾散更无余事可思量飞流激石泉珠迸斜照入林松影长即景成诗疑未穏更寻樵父为平章
　　哭恭仲温
　　信敬谦勤徳更纯江湖风谊最相亲曽知九要三髓岂混重泉一窖尘此日伤心亡我友异时再面是他人山中弟子懐师徳各翦生绡暗冩真
　　西风
　　西风吹鬓鬓成霜变异无端那有常交友后先同昨梦老人八十尚他乡书空鴈字行疎宻泣砌虫吟韵短长尽是客中秋意绪谁能对此不凄凉
　　归来
　　归来岩下养衰形日日眠云聴瀑声但爱一闲堪佚老翻思万巻是劳生人嫌草座麻衣陋自守芝翁木客盟没齿如斯吾事足更无他事可闗情
　　自爱
　　自爱予生爱性真真存浑不管渠嗔从来有水有山处着得无名无利人腾踏岂须夸驵骏幽潜端可养精神尽向云邉寻隠迹谁知云是老夫身
　　人夀
　　人夀百年三万日有谁曽满百年来腾腾任运聊堪乐汩汩劳生尽可哀富贵惟増身外累酕醄当覆掌中杯到头一等皆归死未死须教笑口开
　　老子
　　老子深栖趣已成尘鞿何计可相萦寒泉一道知来脉灵木多年产寄生云外暗蔵龙虎穴风中清度鹤猿声过从等是无心侣同吃山厨芋颗羮















　　钦定四库全书
　　潜山集卷十一　　　　　宋　释文珦　撰五言絶句
　　采莲曲
　　荡桨入平湖湖波无极红白芙蓉花何如妾顔色荷叶佀侬鬓荷花佀侬妆夫壻常别离羞见双鸳鸯采莲莫伤根伤根不成藕因思藕不成悔作征人妇采莲惟采花不敢采莲子其中有苦意与妾心相似
　　种兰菊
　　菊莳陶篱本兰滋楚畹芳荷锄春雨后懐古意何长
　　经旬
　　经旬坐春雨畏湿不下席晓看篱角萱怒长忽过尺
　　农謡
　　斗种播良田可收三十石天予人夺之耕夫每无食
　　赠道士褚雪巘
　　身不离珠庭新笺道徳经时来琪树下闲看鹤梳翎
　　晚泊
　　烟生浦欲无日暮潮初落客防何处来又近垂杨泊
　　梅花
　　梅花如隠人不与羣芳竞别隖春风多寒流照清影
　　山中月夜
　　秋月满疎林林影自零乱白猿啼一声山空夜将半
　　晓行
　　寒鸡误客行踯躅犯霜露氷冻不生潮娥江夜难渡
　　晚
　　暝色生前浦日沉西岭树隠约有孤僧逺入深云去残阳下西岑暝色起平坂林下一僧归钟声烟际逺
　　渔艇
　　炊菰青芦丛钓鱼白苹洲扁舟不用楫荡漾随春流斜枕緑蓑衣醉眠呼不醒午夜天无云月满孤篷顶
　　客枕
　　客枕正无憀寒鸡鸣夜半开门望天末月沉星烂烂客枕难成梦秋宵转觉长莎鸡鸣不住堦下月如霜
　　逆旅
　　逆旅夜防防寒灯结烬青一声霜鴈过倦客梦初醒
　　秋感
　　霜露变羣物游子难为情吾亲隔重泉奈此风叶声
　　乆客
　　客里又深秋凄凉怕举头西风吹败叶叶叶是归愁
　　客中
　　客中春又半旧隠欲归难唯恐伤懐抱花开不欲看
　　东冈晓雪
　　萧萧夜来雪失却登山径晓望东冈头寒花满松顶
　　送僧归浙东
　　旧隐青山下归程白露前他时此相忆懊恼浙江船
　　竹堂秋雨
　　秋雨滴寒竹主人魂梦清客来聴未惯认作打蓬声
　　西明落照
　　幽居面西岭窻几有真趣睡觉无人声残阳在髙树
　　题画
　　鸥鹭雪衣明忘机更闲暇青青芳草间嫋嫋垂杨下蒲长荷巳折秋水碧相涵日照沙洲暖鸳鸯睡正酣浅水与平沙烟光尽相接鸟立折茄茎蟹上枯荷叶翠羽立蒹葭巨蟹行沮洳狂僧淡墨间无限沧洲趣
　　墨菊
　　渊明爱佳色灵均餐落英墨衣林下去标致更凄清
　　蒲萄画
　　弱蔓引修藤垂旒水晶忆曽江路见风露熟秋棚
　　墨萱
　　丹粉转成缁风姿尚潇洒对此可忘忧依依北堂下
　　书友人墨萱后巻
　　澹然自忘忧独立薫风里红乐非其伦缁衣古君子
　　月蚀
　　酷哉虾蟆精食月食之既天地皆幽昏使我増永忾
　　墨水僊
　　二妃泣苍梧泪多衣袂黒犹似不忘君垂头情脉脉
　　旅吟
　　故居抛水石客路厌风霜衰鬓从教短余生不愿长逆旅新寒入荒林败叶飞乡心空自动衰病不能归
　　题竹轩
　　窻前有修竹道人心自足清风入诗肠何用五鼎肉
　　种菊
　　种菊东篱下悠然寄隠情不辞频抱瓮他日要餐英
　　厌雨
　　连宵雨如泻老耳瞆不闻晓涧已流衍山川犹出云
　　观心
　　坐石夜观心心明亡众覆一沼水涵秋千山月如画
　　七言絶句
　　即事
　　偶被鸟声惊破梦无心行到黄龙洞道人巳击晚香钟犹有残阳在髙栋
　　晚归
　　乔林瑟瑟起隂风夜色归山不辨重唯有隠庐偏易认石楼灯火最深峯
　　夜禅
　　岩房静坐夜方中无相无縁智境融未始将心空万法曽知万法本来空
　　江边送人之衡阳
　　二月江头送客船丝丝杨栁散晴烟生来未识衡阳路安得相思有梦传
　　即景
　　青山陇麦与人齐莓子花开谢豹啼牛背牧児心最乐缓吹桐角过前溪
　　懐友
　　客路东西又晚秋相思空上水边楼嫌他新鴈无情煞不带书来只带愁
　　舟行
　　小艇悠扬只信风岸邉霜叶似花红不同雪夜寻安道侬自看山到剡中
　　艇子归来月未升汀洲宛转夕烟凝荧荧一防垂杨下知是渔人结网灯
　　清明
　　客路驱驰足自怜壮懐消歇在花先暖床寂寞聴风雨孤负清明又一年
　　春感
　　一年春色巳摧残水满陂塘草树寒转觉归愁消不得杜鹃声里泪防干
　　为鄞僧题四明窻
　　郡名元自山名得石似疎櫺四面同每恨世人逰不到羡君身在此山中
　　赤城病起
　　客里厌厌病过秋重阳失作雁山游起来忽见丹枫树又是思归一种愁
　　采药径
　　采药归来迹已陈真风千古蜕凡尘细看旧径青青草犹是仙人醉里春
　　鴈山灵峯寺
　　谢公岭下灵峯寺诺讵罗曾向此居入洞不知归寺路乱峯相倚上空虚
　　游衢州乌石山观僧房画山水
　　苔径髙低草树寒云从随处有飞湍山中老宿居来熟却画他山水石看
　　梦觉
　　岞崿东邉旧草堂乆抛日日费思量梦中分晓曽归去觉后身仍在异乡
　　秋日过子陵钓台
　　不将华衮换羊裘冷对青山到白头说与徃来名利客经过台下莫维舟
　　萧阜水僊花
　　江妃楚楚大江湄玉冷金寒醉不归待得天风吹梦醒露香清透緑云衣
　　送兄
　　龙井山中枫叶愁古塘桥外送行舟明朝相忆在何处孤鴈呌霜人白头
　　征妇词
　　第一伤心是别离别来三度寄征衣更嫌春梦无慿凖梦里言归又不归
　　夜泊
　　蹔向江邉泊夜舟忽闻吹笛水邉楼笛声可觧生愁思自是离人有许愁
　　送人
　　澹澹烟波南浦春临流挥手易沾巾啼鹃不觧留归客岸栁偏能送去人
　　暂时相见还相别别恨多于未见时明日新安江上去春风波浪不相知
　　锦屏山图
　　锦屏山势舞双鸾影入嘉陵江水寒人在东南归未得时时独展畵图看
　　孤鴈
　　万里孤飞羽翼残一声时复呌云寒江湖羣侣今难得随处烟波且自安
　　梦回
　　梦回四壁无人语髙树萧萧似有风独起绕池行数匝万山擎雪月明中
　　思逺人四方四首
　　娟娟秋月照空床行人东征未还乡思如辘轳不断絶千转万转萦愁肠
　　念郎南行在桂林蛮风瘴雨众毒侵室家团栾第一乐愿郎早归无乆滛
　　草间小虫鸣素秋唤起妾身离别愁愁多宛转结成梦梦逺直过西凉州
　　幽燕地冷无春晖此时道归郎不归今朝朔风欺逺客又还无处寄寒衣
　　东西二眺
　　千古江山归雅量犹今二眺有遗踪要知当日经纶志问取丹崖防树松
　　嘲蝶
　　耳声眼色总非真物我同为一窖尘蝴蝶不知身是梦花间栩栩过青春
　　独客
　　啧啧隂虫鸣不巳独客无悰夜中起迢遥星汉正西流千峯浸月清如水
　　赠日者云谷俞喜
　　十载唯耕谷口云倚鉏时复看天文世间贵贱君皆识却恐无人觧识君
　　客身犹卧玲珑石乡梦长悬岞山詹尹自应知我意为言何日定当还
　　春日野外
　　春波荡瀁满方塘春草无名各自长沙际渔翁偏自在醉抛蓑笠卧斜阳
　　欹枕
　　彻底清闲住草堂更无一事可商量时时欹枕寒窻下静看西山白鹭行
　　伤感
　　百万长驱入战尘防人能保去时身古来战将知多少尽作青青塞草春
　　樵隠
　　归隠青山嵗月多定知无意出烟萝樵风自是仙家事更莫看棋烂斧柯
　　懐故乡
　　家住潜溪云万里别来四十九春风无田种秫不归去梦落山光水色中
　　闻鴈
　　山寒径月断人行孤鴈噰噰忽一声身在异乡兄弟尽老夫那得易为情
　　重云散尽天如镜寒鴈哭霜冬夜永欲写相思寄逺人翩翩过尽无防影
　　垂老
　　垂老飘零两鬓华重阳又复对黄花明年决定谋归去免使禽猿有怨嗟
　　雪晴
　　日照松头冻雪崩又闻烘折小池氷起看门外羣峯色絶顶才分翠一棱
　　晓钟
　　梦觉风吹雨脚断庵西斜月透疎松披衣起坐不成寐细聴四山鸣晓钟
　　香林洞口观猿
　　贵游抛果引羣狙大小黄赶掷殊别有白猿归洞里一生不受俗人呼
　　村行与田翁语
　　门对荒陂栁半遮老翁留客坐枯槎自言雨足好苖色犹恐风多损稲花
　　赠仙翁
　　九曲溪连万树松树邉云屋住仙翁不曽説着人间事日暮唯先闭鹤笼
　　西风
　　西风似识野夫心吹叶填门日渐深童子切须休扫着要他朝夕助秋吟
　　西风飋飋起松林卷尽长空万里隂明月在天天似水似余一片坐禅心
　　边思
　　十年辛苦戍邉城朔漠漫漫万里平厌聴五更吹晓角声声都是断肠声
　　朔鴈南翔已尽回闺中不见寄书来穷荒二月无青草长对东风赋七哀
　　爱秋
　　宋玉悲秋我爱秋清秋行乐胜春逰林疎尽见山中石更有寒泉带石流
　　夜深
　　四山古木变精灵闻得相呼来聴经夜深经罢各分散灯火满林如乱星
　　昨夜
　　昨夜三更风作恶堕林橡栗如飞雹山童清晓问禅翁翁在定中都不觉
　　重逢故人
　　不见生公四十秋中间多少别离愁重逢宁用伤头白难得相看尽白头
　　竺山中夜
　　天汉无云星宿稀夜凉清露湿山衣月明照我孤禅影亦照松头野鹤飞
　　书懐
　　寝时忘梦觉忘形惟觉无心最可慿祗作秋空云一片任教乗化自消凝













　　钦定四库全书
　　潜山集巻十二　　　　　宋　释文珦　撰七言絶句
　　云泉吟
　　此心长是爱云泉平澹相亲六十年纵使流归沧海去清声祗在屋头边
　　落花
　　昨日名园锦万丛一宵风雨树头空浮华往往皆如此谁不看花似梦中
　　嵗晚自沙溪买舟归社桥酬李秋崖送别韵
　　嵗暮溪头欲雪天思归频问社桥船心知篱落梅花树已有寒香似去年
　　聴说南中蟒事
　　蟒身漆黒蟒首红蟒来动地起狂风慙媿蜑巫能制蟒床头开柙放蜈蚣
　　丈亭别癯翁
　　几年惆怅限江东暂喜沙头一笑同依旧扁舟相背发可堪回首月明中
　　别友
　　十年踪迹与君同今日魂销执手中自是交深难话别不闗秋雨又秋风
　　故人别我江东去不堪回首城邉路明日思君不见君惟有春云满江树
　　古墓
　　不知何代公侯墓酹坛欹倾牧儿聚凄凉翁仲满身苔独对寒松泣秋雨
　　深居
　　千岩万壑幽深地一鉢三衣自在身断定不行朝市路无因犹识利名人
　　山园三月桃未花
　　春风不入窭人家三月园桃未着花老子放痴都不问山厨日日饭胡麻
　　山桃
　　山桃初熟山人摘中有甜子如药黒夜寒月落霜在枝擘破猕猴不敢食
　　陌头
　　陌头游子矜年少争把夭桃比貌红老眼看来浑似梦开时便与落时同
　　法寳琏师求竹轩
　　南轩竹色映溪光不减吾州五月凉犹恨秋来鸥鹭少须君更为筑横塘
　　老懐
　　终向江湖老此身了无机事却难驯沙鸥信是同盟者白首相看意最真
　　聴雪
　　宻片打窻窻自白老翁寒坐正清吟忽闻压折墙头竹却想山中积处深
　　防夜
　　几夜自聴松雪响西峯道者不曽来今朝拟得寻幽话溪路清寒却又逥
　　晚春
　　游人只道花时好老子心偏爱晚春万紫千红都谢了緑隂时见采桑人
　　湖亭
　　一堤杨栁青丝輭百顷芙蕖锦障开中有闲人心似水坐看沙鸟镜中来
　　春晚
　　黄鸟声中春意深百花如梦已消沉午窻睡觉心无事行过溪南看緑隂
　　客舍春日乆雨
　　自入春来日日隂客愁春恨两难禁不知门外东风信看见池塘春水深
　　栁花
　　岸栁飞花老却春风前何事巧随人都縁漂荡无归处全似天涯倦客身
　　送禅上人归日本
　　今日送君归日东便成永别恨难穷海邦万里波涛隔不似青山有路通
　　送僧归隠
　　道林身世一何闲去似孤云不可攀若果怕人知隠迹买山休买有名山
　　送僧还山
　　闲云一片又飞还松桂萧森满旧山后夜有谁相伴住自聴泉落翠微间
　　送僧归静林精舍
　　天竺山中秋讲散露蛬烟鴈动乡情五株松下梁朝寺归聴罗浮古磬声
　　病起
　　病起山房四壁空一年春尽雨声中无人知道情懐恶独倚溪桥看落红
　　卧病厌厌断闻见年头未识春风面今朝强起歩晴光伤心满地残梅片
　　杜鹃
　　游魂变化事无涯吴蜀相望万里賖回首故宫归不得声声啼血染山花
　　老耳聋聩乙酉嵗絶不闻防啼
　　湖海漂流嵗月长每闻杜宇輙思乡如今耳与声尘絶啼杀吾心也不伤
　　山中隠者居
　　书满茅堂药满园路蹊深絶似桃源夕阳过去樵声尽一个猕猴出掩门
　　不出
　　不出柴门三月彊亦无诗句答风光悠然自有深居乐满径从教春草长
　　无心
　　出本无心倦即归悠悠天地一支离此真难与时人说惟有山云乃得知
　　秋晓访菊
　　醉陶为尔早辞官醒屈曽将当夕餐我爱露丛深似染晓寻特地犯清寒
　　落叶
　　落叶重重与砌平流泉澹澹入池清无人识我无人到独自吟诗独自行
　　不留尘物
　　不畱尘物涴吾清更喜官中无姓名淡饭麄衣随处乐登山临水一身轻
　　六言絶句
　　湖上雨中晚归
　　冷澹一堤枯栁孤髙九里寒松行尽北山烟雨白云深处闻钟
　　秋思
　　聴说相思情绪难禁最是秋时燕去重増别恨鴈来不报归期
　　山楼夜
　　月满千重林壑人凭一曲防干但觉衣襟徴润不知风露髙寒
　　扁舟夜返
　　扁舟颇多幽趣孤月正照寒沙曲渚回塘深处青灯竹屋谁家
　　乆客
　　落日回潮寂寞西风老栁萧疎乆客自知津渡故人不寄音书
　　晚秋野外
　　隔岸茅茨低小临溪草径横斜杨栁已无余叶芙蓉尚有残花
　　野外
　　絶巘应蔵佛屋深源定有仙家风里传来清梵涧中流出胡麻
　　春晓寻山家
　　石涧寒流不尽茅檐宿雨初晴幽客眠云未起四时鸟弄春声
　　梦觉
　　七十五声更漏一千余里乡心梦里分明归去觉来无处追寻
　　书山水画卷
　　逺浦渔舟若个荒林草屋谁家不信丹青能尔分明鴈落平沙
　　得性
　　得性贤于得禄归山胜似归朝饮涧肺肠清浄卧云魂梦逍遥
　　阙题
　　大药生自心田神方蕴乎灵府不论火抽添万病自然良愈
　　众患皆因有欲一闲全得无闻心定常如止水身安不喜行云
　　饮罢唯图睡快老来不作书痴一味古人糟粕谁能更辨醇醨
　　吾生本不识字人谓吾诗入微萹章聊复尔耳止观然犹庶防
　　五言排律
　　剡源山房
　　茅屋小于船寒宵此防偏苦吟因静得幽思与闲便断壁栖云气虚窻闭篆烟帖残重补画琴老不胜弦畵轴尘为古茶鑪火自然细泉胶苋腹冻鹤堕松巅石皷鸣如磬甆缾色类铅雪明灯焰减风逺漏声传防黠窥人走僮顽背客眠骨清神欲脱兴逸语犹颠野性终应在浮名岂足纒欲从支遁隠未有买山钱
　　和卢推官中秋遇雨
　　秋中唯此夕雨蔽月圆时握管沉幽思临轩失旧期孤灯花谩落良防信成亏宋玉悲潜长安仁鬓亦衰檐声愁里滴星度暗中移到晓休临鉴霜髯只自欺
　　钱塘晚渡别友
　　寒月照沙头轻风引客舟挂防重旷望举櫂复夷犹地势连吴越星躔次斗牛鴈烟萦别思渔火防乡愁双鬓谁怜白单衣自怯秋明朝定相忆独上水邉楼
　　同诸友寻幽登飞来峯
　　湖际山何限飞来独著名玲珑疑鬼凿崒自天成猿去犹存洞龙归尚有树因含玉润泉为炼丹清桂子排空落莲花浥露擎鹫形传佛国灵应动神京翻译贤人迹稽防隠者情脩藤垂万嵗孤石记三生夜讲台偏古春风桧重荣宾王辞可讯慧理塔难平客至心多恋僧居虑自轻跻攀虽诘屈临眺独髙明观阙雄三岛衣冠迈百城东南且行在西北待经营溟涨无涯涘江流但注倾一时归眼界终古播诗声
　　晚歩
　　晚防信所往幽懐那可穷孤村流水外古木乱山中雨过天容浄风收地籁空淡烟归独鸟深涧饮长虹日下青峯表潮生沧海东光吞羣象没气混百川雄防杙知樵子乗舟识钓翁闲身天与健萧散复谁同
　　冯深居挽词
　　天地一深翁匡庐气所钟亲传厚斋业优得考亭宗劲莭霜崖竹髙标雪峤松沧溟含雅量干莫避辞锋元老皆知敬憸夫独不容畏涂尝跌足道院蹔潜纵寃白州麾晚身亡奠斝重魂应归帝所人尽哭堂封有道存方册无名上景钟死生今隔异湖海昔过从刍束无繇致愁凝五老峯
　　星诸兄挽词
　　吾宗老兄弟夫子最髙明问学穷根柢公忠出性情夙能全至孝元不念脩程道自成均重身由射防荣把麾闻列郡持槖贰春卿得请还山早居家旧疾平正安琳馆乐忽报玉楼成死后名逾盛生前志未行他年如定諡諡号决当清
　　闲居多暇追叙旧游成一百十韵
　　予生驽且钝良御谩加鞭蹇歩常居后长途靡克前于焉辞里塾竟尔向林泉鲁诰方擩哜真乗又研孳孳羞愒日矻矻自穷年灵岳言犹在天台笔巳専珠因象得祖印以心传终觉符深妙初非离简编连环资讲贯涵泳借诗萹断断无他技愔愔合自然从来憎系属其肯望陶甄谬忝诸公识常推众客先嵗时频问劳旦夕竞招延有意行方外因思去日边书探禹穴古鉴入贺湖涟岩壑争竒秀泾溪互属聫鄞江浮汗澷雪窦踏云烟旷望方壶表髙跻太白巅石桥夸圣所华顶歴星躔羽洞僊踪秘丹丘地势偏搘笻逾絶峤杭苇下中川秋荡懐康乐春池忆恵连寻猿过翠壁访鹤列青田古郡名存栝仙都顶有莲江峯何嵂崒冯岭足迍邅建涉东闽剧茶从北苑煎武夷循窈窱九曲爱回漩境接三山胜名随歴代迁层峦无间断一水自蜿蜒雪皷何深秀沧溟可泝防衣冠常继踵鱼蟹不论钱正欲登衡霍无端信杜鹃游情方稍稍归思忽翩翩笠才加首青藜亦在肩未穷交广际俄返浙淮埏姑蔑墟难辩金华洞可穿烂柯人巳徃起石事堪笺新定人民质桐庐物象妍闲询吟士室重扣钓台舷风壤连吴越云山异陇汧富春聊憇止古霅又周旋二水来天目千峯列地麦畦螽揖揖桑野蠋蜎蜎湖石偏求润山茅竞摘鲜毘陵季子邑阳羡蜀僊佃恵阜泉宜瀹侯堂桧不蹎丑梨生檇李佳纸出由拳渐聴华亭鹤将求瀚海鳣阖庐当日覇郛郭入门坚许越夫差误逃吴太伯贤唯应希范蠡不必慕成鱄铁瓮州形固金陵王气宣山回石头壮江下海门遄南北兹为限英雄孰觧填千龄难致诘六代自相挻极目伤京汴悬情比涧瀍未归文武业犹慕蚁羊羶今古虽兴废山川但幅地多秦汉迹碑少晋唐镌题咏诗三百经行路四千豺狼频犯轭蛟鳄屡惊船晓发蒙霜露宵投阅望徃来唯适兴游戯岂离禅身外无余嗜行中颇自便云山期浪迹辇寺廹充贠唯曰通宗说何曽问陌阡短长皆以度轻重必于权苦节贞徒尔防人不舍旃菲萋成贝锦海岳起埃防事变安能测寃深岂易湔采苓空自赋齧蘖竟谁怜悲寝难成梦愁餐不下咽中心诚匪石直道信如弦白首将沈穽丹忱遂格天释然消怨结划尔脱拘挛彼舌知何用吾生固独全青云非所觊白日且髙眠颇觉闲情逸浑无俗累牵余生今老矣此地盍终焉杖为看山拄裳因涉涧褰祗堪朋鹿豕庻免惧鹰鹯于以存吾拙休教谓我儇浅深随象兔飞跃任鱼鸢门小无三迳居幽止数椽调琴新得谱坐客旧无毡旨蓄常留瓮胡麻或满篅但令山在目肯頋雪盈颠野饭忘精凿山肴畧豆笾未尝嫌菲薄自足养衰孱陋室茅充瓦寒衣艾当绵冷非尘境外静是悟因縁尽弃残书帙唯留古砚甎云归多在树泉落自成渊孤鹘翻霄健羣猱上木獧水边梅的皪雨际竹婵娟贞劲期松柏芳馨尚药荃草间龙脑出木末兎丝悬澹若忘吾我萧然去纠纒已能齐指马岂复记蹄筌元自师调御还曽讯偓佺无心方契佛有药未为仙置窟嗟毚兎遗身爱蜕蝉岸登当舍筏卜妄不须篿覔句归陶谢观空体竺干性天宜爽朗戒月要孤圆病起形神改年加膂力愆齿疎亡两版面瘠露双颧百嵗人应少诸尘相尽捐客来歌九辨僧至说三白石常同煮青葵亦共搴虚懐本无取那得更悁悁
　　闲兴
　　分得此生闲于今老更顽心终如白水身不离青山拙性从人诮前诗或自删衡门深草色壊衲上苔斑虽有贫居乐犹闻世道艰皇天如有意防见古风还
　　不出
　　晚暮衰慵剧因寻此地居山深常见鹿溪浅少蔵鱼野径归烟僻寒窻映水虚松枯生藓遍梅老着花疎对月空尘翳眠云晤卷舒以闲消苑结因静得真如兀坐多凭几徐行不用车公卿谁识我猿鹤最知予善贾休沽玉全生愿作樗终身期不出颇自爱吾庐
　　骚
　　为清渭滨作雪深室歌
　　梅林三徳寺清渭滨扁所居室曰雪深潜山老叟见之而喜喜而与之言曰六合之内草木万殊桃李媚春而转眼沦漠蒲栁惮秋而扫迹披靡以无坚操故人皆贱之唯梅不然如巢许軰介然独立虽春光骀荡羣卉葩艳而不能诱之使从泊如也虽寒风栗烈氷雪凌厉而不能胁之使沮雪愈深精神愈清劲寒英玉洁暗香澹如此其所以为梅而异于众芳也孟轲氏谓富贵不能滛威武不能屈为大丈夫者得非有取于梅与知子之志可尚也已乃载歌曰
　　积雪兮深深万卉兮消沈梅独花兮水之隂容斯静兮暗暗香斯清兮不滛有孤操兮慰予心为髙歌兮诏主林
　　放鹤操
　　相彼胎禽兮有志凌霄翦翎铩翼兮羁縻于笼牢为时人之近玩兮中心欝陶有髙人兮逆知其然养成羽仪兮纵之于千仭之巅使全其性兮逍遥乎九天九天之髙分穹窿鹤之乐兮融融维髙人之徳兮与天无穷
　　记
　　杭州荐福寺记
　　予备览前载惟道徳不可泯没与天地相终始凡见闻者中心悦服捐所重而归之是以大通成道十方梵天皆献宫殿请转法轮迦文利见祗陀给孤施园树而为施教之地四依垂世盖亦有焉惟师慧基者世为余杭郡人姓吕氏生刘宋文帝朝防即颖悟不借师保年甫志学啓帝求度所对允惬勑许入道栖志法门立行精苦徧歴讲肆洞解羣经小品法华思益维摩金刚胜髪皆探幽微専美当世至萧齐时司徒竟陵文宣王子良访以法华宗旨师为着义疏王飡服法味不忘于心旧爱郡之海昌邑西安义里清絶闲逺緑水四环尝置别馆为观游之所未几易以为安义寺奉师讲演时武帝永明二年也唐武宗防昌五年废宣宗大中十二年复兴之迨宋有天下真宗祥符元年遂改今额自始建于今余七百年宫殿楼阁所以崇佛庄严视旧有加粥鱼斋鼓以时考击其徒多宏天台圎宗笃信是道雍雍肃肃不犯律仪一乡之人罔不敬慕得非基师道徳致效也欤古之王公贵人数逾亿兆沙门释子犹或过之如飘风浮尘随世磨灭有闻于后者讵几向使文宣不能以地奉基基不能讲宣化诱今亦无所称焉惟其神交道契成此梵刹故使过者咸以手加额而言曰此王者之故址佛子之道塲歴年万世其名永垂以此视彼不犹愈乎至元乙酉夏五月法堂再新寳寺僧西岑师教倡募之力也教字仲修传智者道分座白云出世莲峯讲席久与予游以院碣旧燬虑来者昧其所从而怠于绍述请叙始末于石冀异日可稽亦以劝励予喜仲修能不替其先复思淑诸后裔厥志拳拳故乐为书之

