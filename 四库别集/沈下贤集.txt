　　钦定四库全书　　　　集部二
　　沈下贤集　　　　　　别集类一【唐】
　　提要
　　【臣】等谨案沈下贤集十二巻唐沈亚之撰下贤亚之字也本长安人而原序称曰吴兴人以从其郡望然李贺集有送亚之诗亦曰吴兴才人怨春风又曰家在钱塘东复东则似真吴兴人矣唐人里贯多错互不得其真未之详也亚之登元和十年进士第太和三年柏耆宣慰徳州辟为判官耆罢亚之亦坐贬南康尉是集凡诗赋一巻杂文杂记一巻杂著二巻记二巻书二巻序一巻策文并对一巻碑文墓志表一巻行状祭文一巻杜牧李商隠集均有拟沈下贤诗则亚之固以诗名世而此集所载乃止十有八篇其文则务为险崛在孙樵刘蜕之间观其答学文僧请益书谓陶器速售而易败鍜金难售而经乆送韩静畧序亟述韩愈之言盖亦戛然自异者也其中如秦梦记异梦録湘中怨觧大抵讳其本事托之寓言如唐人后土夫人传之类刘克庄后村诗话诋其名检扫地王士祯池北偶谈亦谓防玉邢鳯等事大抵近小説家言考秦梦记异梦録二篇见太平广记二百八十二巻湘中怨觧一篇见太平广记二百九十八巻均注曰出异闻集不云出亚之本集然则或亚之偶然戯笔为小説家所采后来编亚之集者又从小説摭入之非原本所旧有欤此本前有元祐丙寅重刻序不着姓名钱曽读书敏求记乃称为元祐丙申刻考元祐元年嵗在丙寅至甲戌已改元绍圣中间不应有丙申盖即此本而曽误记寅为申又是集本十二巻曽记为二十巻亦误倒其文也池北偶谈又记末有万厯丙午徐跋此本无之而别有跋曰吴兴文集十二巻义取艰深字多舛脱不可卒读因从秦对岩先生借所藏季沧华抄本校阅一过题曰辛夘仲夏有小印曰邦采不知为谁然则此本校以季氏本季氏本钞自钱氏宋刻其源流固大概可见矣乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　　校　　官【臣】陆费墀







　　沈下贤集原序
　　文章盛衰与世升降唐之文风大振于贞元元和之间韩柳唱其端刘白继其轨当时学者涵濡游泳揽其英华洗濯磨淬辉光日新苟有作者皆足以拔出流俗自成一家之语则吴兴之文是巳公讳亚之字下贤吴兴人元和十年登进士第歴聘藩镇尝游韩愈门李贺许其工为情语有窈窕之思其后杜牧李商隠俱有拟沈下贤诗则当时称声甚盛而存于今者既不尽见世之所有复舛错讹谬脱文漏句十有二三顷得善本再加校覈皆得其正惜其藏于箧笥不得好学之士共有翫绎因命工刋镂以广其传元祐丙寅十月一日题





　　钦定四库全书
　　沈下贤集巻一　　　　　唐　沈亚之　撰赋
　　梦游仙赋
　　余昔一梦寓游一方乐态甚适觉而作赋题之梦游仙其词曰
　　杳漠漠兮升絶垠云辔九天兮越崇门星凌晓以淡白澜咽潾于锦砾石榴笑而织娥喜阍导余而就将止袭烈蕙之芳风送丽音于辽耳目恣迈而多适吾超超其乐此银墉兮桂厢差瑶阶兮上玉堂卷红幕以绣户中有人兮结清处语嫣延兮情绰撦命余荫于兰之厦回秾顔以一顾矕娇眸而融冶烟津兮玉盘火桂兮炮鸾鼎娥司味和苦酸嬴吹既调戛湘合我饮食兮乐吾后园乃称诗曰白日低兮春塘满红华芳兮草芽短菱结带兮荇含丝设遨游兮导佳期又诗曰秾光醉兮昏绵绵焉与久乐万年春留连兮其未央吐芳意于荃言忽寤以无覩魂迷念兮情牵既谅人生之皆梦孰云夕非而昼是驰咏想之悠悠兮轴吾情于万里
　　柘枝舞赋【并序】
　　往者某值宴于郑衞之侯坐与客序乐作堂下行舞男女纷杂交贯率以百品而观者盖然既罢升鼓堂上筵吹大奏命为柘枝舞则皆排目矢座客曰今自有土之乐舞堂上者唯胡部与焉而柘枝益肆于态诚足以赋其容也因顾余绪之以洗客念赋曰
　　昔神祖之克戎宾杂舞以混防柘枝信其多妍兮命佳人以继态撼隆冠之繁珂兮披文缨于大带跪闪举以挥獝兮拖旋襟之防曳骛游思于情杳兮注光波于秾睇顾巧度之无穷兮将多变而若云厉唱于鼍鼓兮俨兰露之芳津汨傍俯以袅影兮荡风蕖于横茵愕兮若惊弛兮若嬾歘然逴姹翔然嫣偃婉振修袖以抛拂兮韬纎肱以糅绾差重锦之华衣俟终歌而薄袒既而抑倚昂蹈节振臂驱防蹀以捉碎尽戎仪于弱媚见孙律于武姓入西河之劔气曲响未遒边风袭吹闻代马之清嘶言禽于咏类客曰若此之状也以郑衞而前陈吾固知其将坠
　　古山水障赋【和史馆陈学士作】
　　挹清臣之嘉思兮信疎子以峭孤回补籍之暇笔兮赋他山于遗图掷琨瑶于呐口兮若含采以咀兰惟古工之包化兮啓羣峯于无间势蹙巘以特起牙腾排而上干翠参差以玉立俱疎疎以攒攒于是澒以长澜森以怪木瑟汨栗飗凄烦荡燠浸平缭于楚泽冶妖韶于阳谷低霾横瞑兮陈半腹梦雨神云兮澹而不归怨撦惹乎岩曲缥藓青篱兮事幽澁细涧绵流兮洄喷噎山之人兮夕忘寐而坐忘兴帷绀枝兮带黄葛暖草被崖兮垂緑发翺鸾翔翠相追征兮振锦舒绣错以明兮啼羁酸雌裂眦吻兮风呺穴怒寥而辞兮山中之木何凋荣兮
　　诗
　　虎丘山真娘墓
　　金钗沦劔壑兹地似花台油壁何人值钱塘度曲哀翠余长染柳香重欲薰梅但道行云去应随魂梦来
　　春词酬元微之
　　黄莺啼时春日髙红芳尽井边桃美人手暖裁衣易片片轻花落剪刀
　　题仙亭
　　新剏仙亭覆石坛雕梁峻宇入云端岭北啸猿髙枕听湖南山色巻帘看
　　答殷尧藩赠罢泾原记室
　　劳君辍雅话听说事疆提笔从征虏飞书始伏羌河流辞马岭节卧听龙骧孤负平生劔空怜射斗光五月六日石头城步望前船示舍弟兼寄侯郎
　　客子去淮阳逶迤别梦长水闗开夜锁雾棹起云凉烟月期同赏风波忽异行隠山曾撼橹转濑指遥樯蒲叶剪刀绿筠筒楚粽香因书报司逺为我忆檀郎
　　别厐子肃
　　自为应仙才丹砂链几回山秋梦桂树月晓忆瑶台雨雪依岩避烟云逐步开今朝龙仗去早晩鹤书来
　　春色满皇州
　　何处春辉好偏宜在雍州花明夹城道柳暗曲江头风软游丝重光融瑞气浮鬭鸡怜短草乳燕傍髙楼绣毂盈香陌新泉溢御沟回看日欲暮还骑似川流
　　宿白马津寄冦立
　　客思听蛩嗟秋懐似乱砂劔头悬日影蝇鼻落灯花天外归鸿断漳南别路赊闻君同旅舍几得梦还家
　　汴州船行赋岸傍所见
　　古木晓苍苍秋林拂岸香露珠虫网细金缕兎丝长秋浪时回沬惊鳞乍触航蓬烟拈緑线棘实缀红囊乱穗揺鼯尾出根挂凤肠持一濯足谁道比沧浪
　　送文頴上人游天台
　　露花浮翠瓦鲜思起芳丛此际断客梦况复别志公既歴天台去言过赤城东莫说人间事﨑岖尘土中
　　宿后自华阳行次昭应寄王直方
　　重归能几日物意早如春暖色先骊岫寒声别雁羣川光如戏劔帆态似翔云为报东园蝶南枝日巳曛
　　题海榴树呈八叔大人
　　曾在蓬壶伴众仙文章枝叶五云边几时奉宴瑶台下何日移荣玉砌前染日裁霞假雨露凌寒送暖占风烟应笑强言河畔柳逢波随浪逐张骞
　　送厐子肃
　　三年游宦也迷津马困长安九陌尘都作无成不归去古来妻嫂笑苏秦
　　西藩请谒庙
　　肃肃层城里巍巍祖庙清圣恩覃布濩异域献精诚冠盖分行列戎夷辨姓名礼终齐百拜心洁表忠贞瑞霭千重色箫韶九奏声仗移迎日转旌动逐风轻体运威仪正年推俎豆盈不才慙圣泽空此望华缨
　　勤政楼下观百官献夀
　　御气黄花节临轩紫陌头早阳生彩仗霁色入仙楼献夀皆鸳鹭瞻天在冕旒菊罇开九日凤厯啓千秋乐阕祥烟起杯酣瑞影收年年歌舞夕此地庆皇休
　　山出云
　　片云朝出岫孤色迥难亲盖小辞山早根轻触石新飘经緑野明丽照青春拂树疑舒叶临江似结鳞从龙方有感捧日岂无因看助为霖去恩沾雨露均
　　曲江亭望慈恩杏花
　　曲台晴望好近接梵王家十畆开金地千株杏花带云犹误雪映日欲欺霞紫陌传香逺红泉落影斜园中春尚早亭上路非赊芳景偏堪赏其如积嵗华
　　村居
　　无树巢宿鸟无酒共客醉月上蝉韵残梧桐阴绕地独出村舍门吟剧微风起萧萧芦荻丛叫啸如山鬼应縁我憔悴为我哭秋思
　　沈下贤集巻一
　　钦定四库全书
　　沈下贤集卷二　　　　　唐　沈亚之　撰杂著
　　湘中怨解
　　湘中怨者事本怪媚为学者未尝有述然而淫溺之人往往不寤今欲概其所论以着诫而已从生韦敖善撰乐府故牵而广之以应其咏
　　垂拱年中驾在上阳宫太学进士郑生晨铜駞里乗晓月渡洛桥闻桥下有哭甚哀生下马循声索之见有艶女翳然防袖曰我孤养于兄嫂恶常苦我今欲赴水故留哀须臾生曰能逐我归之乎应曰婢御无悔遂载与居号曰汜人所诵楚人九歌招魂九辩之书亦常拟其调赋为怨句其词丽絶世莫有属者因撰光风词曰隆佳秀兮昭盛时播薰緑兮淑华归顾里英与处萼兮潜重房以饰姿见稚态之韶羞兮防长霭以为衣醉融光兮弥弥迷千里兮涵湮湄晨陶陶兮暮熙熙舞婀娜之秾条兮骋盈盈以披迟酡游顔兮倡蔓卉縠流蒨电兮石发髓旎生居贫汜人尝解箧出轻缯一端与卖胡人酬之千金居数嵗生游长安是夕谓生曰我湘中蛟宫之娣也谪而从君今嵗满无以久留君所欲为诀耳即相持啼泣生留之不能竟去后十余年生之兄为岳州刺史防上巳日与家徒登岳阳楼望鄂渚张宴乐酣生愁思吟之曰情无垠兮霭霭洋洋懐佳期兮属三湘声未终有画舻浮漾而来中为防楼髙百余尺其上施纬帐栏笼画饰帷搴有弹鼓吹者皆神仙娥眉被服烟霓裙袖皆广长其中一人起舞含嚬凄怨形类汜人舞而歌曰泝青山兮江之隅拖湘波兮袅緑裾荷拳拳兮情未舒匪同归兮将焉如舞毕敛袖翔然凝望楼中纵观方怡须臾风涛崩怒遂迷所往元和十三年余闻之于朋中因悉补其词题之曰湘中怨盖欲使南昭嗣烟中之志为偶倡也
　　文祝延【有引】
　　文祝延之指其本祷祠闽人歌其质也闽侯居政民荫而安他日侯恙在体巷野之祈祠于神者皆以请侯益忧焉后得闲而词乃舒其俗以为言俚不足自道或谓军副者亚之能变风从律善阐物志因耆耋为请于是与文以通其意且以古之得人者皆祝延之今复用延命为篇目其词二阕
　　闽山之杭杭兮水堋吞荒抱大兮香叠层腾气清浑兮朝昏神生其中兮宅幽凝居如山兮惠如水处端卓兮赴下而忘鄙集人之祈兮从人之所市攀清明兮叩髣髴我民请兮期吉日愿听诚兮陈所当侯临我兮恩如光照导兮天覆惠流吾兮乐且康恭闻侯兮饮食失常民萦忧兮心苦创饱我之饥兮侯由有谷神有泽兮宜荫沃脱侯之恙兮归侯之多福羣卑勤之恭洁兮鉴贞盟乎山竹
　　右一阕为祈
　　兕载吹兮音咿咿铜铙呶兮呼眂睢樟之盖兮麓下云垂幄兮烟为帷合吾民兮将安维吾侯之康兮乐欣肴盘列兮答神神摆渔篁兮降拂窣窣右侍伎兮左夫人态修邃兮佻调丹含琼兮瑳【去声】佳笑馨炮羶燔兮溢桉豆爵盎无虚兮菓摭杂佑秋云清醉兮流融光巫裙旋兮觋袖翔瞪虚凝兮览回语神欢兮酒云央望吾侯兮遵赏事朝马驾兮搦寳辔千弭函兮森导骑吾何乐兮神轩维侯之康兮居游自遂
　　右一阕为酬
　　为人撰乞巧文【和史馆陈学士作】
　　邯郸人妓妇李容子七夕祝织女作穿针戏取笤篁芙蓉杂致席上以望巧所降其夫以为沈下贤攻文又能剏窈窕之思善感物态因请撰为情语以导所欲词曰惟云渚之晨秋兮天旷碧以凝暮悬韶桂于姹月明泪之清露即何房之将期俨龙轮以就驭恭闻司巧之多方妾修馨香以奉具窃独溺于自私希灵娥之所付防碧凝其异质兮韵隆虹于霾霁假文羽于孔雀兮而使擅夫佳丽戴云蝉之重緌兮涂蛮金于绮篲细绡缕于藕肠兮差莲跗以様齿命纎爪之虫丝兮袅檐机之夕缀是物之巧功善饰愿赐妾于针纫也葩萼郁于浓妍包多宜以善喜引纎吹于轻颷若将翔而复倚醉春光之流景播清香于万里霓烟出乎无间缥窈缈以斐亹若披若曳兮撦平林兮横晓水袭霁旦之繁芳兮因隠映而增绮澹冉冉其容世无隠以偕此是物之巧容善态愿委妾于态媚也短蒲狭涘兮曲溜溢防防鹓雏兮引乳娣戏音清谐兮荡演曳牵游裾之低凝兮蔓春心于淇裔枯寒劲干兮忆弃叶摆风叫夜兮留燥雪流韵凄澁兮泱咽吟梦语之涟涟感霜钟之流越是物之巧音善感愿付妾于管也
　　祝樠木神文【并序】
　　谪掾秋病偃于汉之阳怳而梦鬼其形甚秽长股短胷薄顶无尻秃眉鑏吻嗜痔而饕诵视嚵气臊指人生寒栗肌防毛及寤怪叹以告笔吏扃曰斯疠鬼也亚之曰疠鬼何端而侵我乎扃曰疠之为情恶倘倘而狎睢同丘为仇同恶扶依依邪传影倒步侧趋托舌附语以调淫巫今掾之为人体旷神虚乐态恶恶内旷外疎翺翔自仪举止无虞不机不扃为所啁也无乃异乎亚之曰何以去斯患也吏曰扃闻之樠木之神其司郢土之阴可以酬而诉也愿召巫用酒肴以寄词为祝使其有愧必榜且戮掾无郁也于是乃与撰为祝言一阕以道所恶其词曰
　　倾江汉之长澜兮淘晨云于宿霭惟附巘之横峯兮写甘湾之清泚闻樠木之留古神兮宅同麓之荒邸茹清明之灵英含端光而为体与午节及皎峭兮恶清明之闇霭粤客子之何羁兮啁我血于疠鬼疠鬼之状草剏朴蹴折兮蜍背棚横兮虿腹板聱【语虬反】兮薄顶而蛇颡飐掞兮赤脸而防目伺差池于隟情兮投怪言以祸福拒良药于烦痰兮谤嘉肴而谓之毒衣【去声】戾气以为介兮避神丹之利镞彼怪魅之杇险兮非神君兮孰能以族洗身而为词兮望皇霛于樠木
　　杂记
　　沂水北一百里有岘曰将军甚灵民置祠于路左享之不已将军曾为五郡牧常姓名通因筑城失主将意而斩之其尸数日不仆今有台曰立尸台西南有山为鞍山山北有闗谓之穆陵李师古不臣作镇于此防遏不意元和初罢之西有沂山山有庙则东安公也沂州刺史每春自祷恩是山山有谷九十九所河分流曰沂曰汶东注泝南流入青道沂州山东南有山曰太平山顶平可八九十里顷嵗有冦曾居之山北十余里有树五檀也
　　秦梦记
　　太和初沈亚之将之邠出长安城客槖泉邸舍春时昼梦入秦主内史廖家廖举亚之秦公召至殿膝前席曰寡人欲强国愿知其方先生何以教寡人亚之以昆彭齐桓对公悦遂试补中涓【秦官也】使佐西乞术伐河西【晋秦郊也】亚之帅将卒前攻下五城还报公大悦起劳曰大夫良苦休矣居久之公幼女弄玉聓萧史先死公谓亚之曰微大夫晋五城非寡人有甚徳大夫寡人有爱女而欲与大夫备洒扫可乎亚之少自立雅不欲遇幸臣蓄之固辞不得请拜左庶长尚公主赐金二百斤民间犹谓萧家公主其日有黄衣中贵骑疾马来迎亚之入宫阙甚严呼公主出鬒发着偏细衣装不多饰其芳姝明媚笔不可模様侍女祗承分立左右者数百人召见亚之便馆居之亚之于宫题其门曰翠微宫宫人呼沈郎院虽备位下大夫繇公主故出入禁卫公主喜凤箫每吹箫必下翠微宫髙楼上声调逺逸能悲人闻者莫不自废公主七月七日生亚之尝无贶夀内史廖曾为秦以女乐遗西戎戎主与廖水犀两合亚之从廖得以献公主公主悦受尝结裙带之上穆公遇亚之礼兼同列恩赐相望于道复一年春秦公之始平公主忽无疾卒公追伤不巳将咸阳原公命亚之作挽歌应教而作曰泣一枝红生同死不同金钿坠芳草香绣满春风旧日闻箫处髙楼当月中梨花寒食夜深闭翠微宫进公公读词善之时宫中有出声若不忍者公随泣下又使亚之作墓志铭独忆其铭曰白杨风哭兮石甃髯莎杂英满地兮春色烟和珠愁粉瘦兮不生绮罗深深埋玉兮其恨如何亚之亦送咸阳原宫中十四人殉之亚之以悼怅过戚被病卧在翠微宫然处殿外特室不入宫中矣居月余病良巳公谓亚之曰本以小女将托久要不谓不得周奉君子而先物故敝秦区区小国不足辱大夫然寡人每见子即不能不悲悼大夫盍适大国乎亚之对曰臣无状肺腑公室待罪右庶长长不能从死公主君免罪戾使得归骨父母国臣不忘君恩如今日将去公追酒髙防声秦声舞秦舞舞者击髆拊髀呜呜而音有不快声甚怨公执酒亚之前曰夀予顾此声少善愿沈郎赓歌以塞别公命趣进笔砚亚之受命去为歌词曰击休舞恨满烟光无处所泪如雨欲拟着辞不成语金凤衔红旧绣衣几度宫中同看舞人间春日正欢乐日暮东归何处去歌卒授舞者杂其声而道之四座皆泣既再拜辞去公复命至翠微宫与公主侍人别重入殿内时见珠翠遗碎青阶下窓纱檀防依然宫人泣对亚之亚之感咽良久因题宫门诗曰君王多感放东归从此秦宫不复期春景自伤秦丧主落花如雨泪燕脂竟别去公命车驾送出函谷闗巳送吏曰公命尽此且去亚之与别语未卒忽惊觉卧邸舍明日亚之与友人崔九万具道九万博陵人谙古谓舍曰皇览云秦穆公雍槖泉祈年宫下非其神灵凭乎亚之更求得秦时地志说如九万云呜呼弄玉既仙矣恶又死乎



　　沈下贤集巻二
　　钦定四库全书
　　沈下贤集卷三　　　　　唐　沈亚之　撰杂著
　　夏平
　　夏之为郡南走雍千五十里涉流沙以阻河地当朔方名其郡曰朔方其四时之辰夭暑而延冬其人毅其风烈其气威而厉易愤而难平夫其难平之状在阳为悖在阴为佷悖为不平者在上暴横而为也在下残寃而为也佷为不平者在上蔽惑而为也在下愤激而为也元和初夏之节度韩将军入觐其甥杨琳为之后以兵叛天子命将军演代之既至尽杀其属将曲直者无别罪并俘其家姊弟妻子乃以其善貌择而入其余均赏麾下骑士皆得肆辱汚明年拜右衞李将军愿为尚书出代演为政至其城察民气色不得平乃留意于察果得之即令曰天子愍不辜久而命四方为政执事观察之夫杨琳叛胁其良人良人以骨肉妻子故不能得止又不能即死制巳在人今皆以是罪戮之矣其姊弟妻子当免者不宜复蓄污且又皆良人子等类耳宁幸如是乎今尽籍出之无得隠吏更察敢有如是者斩于是尚书愿乃以畜马为则詶得所虏者相当其直其人皆死志积寃愤既出即豁其所蓄道路呼声四逸有感愤不胜于心者则仰而号俯而踊退而变为喜而舞謡其徳其声杂调齐感如是连日改旬而后巳是则条理其政如此其气复为悖邪夏之属土广长几千里皆流沙属民皆杂虏虏之多曰党项相聚为落于野曰部落其所业无农桑事事畜马牛羊槖驼广徳元中其部落先党项与其类意能气不等因聚党为兵相伐强者有其马牛羊槖驼其后支属更酬杀辗转六七十年莫能禁道路杀掠以为常华迫货马牛羊槖驼者货已辄以壮骑从防道伺险击华民华民脱死者几希矣尚书公既按察部落尽知其猾大者死小者盟又令曰今盟已敢有叛者灭之其后有人货得一马厚价善气骇而逸亡其所就月余奔歴数帐异逐之又至一帐帐之老乃相与执而诣公居请曰有马逸来莫知其所由自后更嵗故亡马者复得之是则整顿其如此其气复能为佷耶夫政之不明则平不得施于气笑色语法之不清则平不得信于市货理化昔者周公之为政处于相则天下平处于东则一方平今夏北一方也得其平如此岂在位者而知周公之道耶乃籍所以于篇以明善理云尔
　　旌故平卢军节士
　　郭昈郭航本不同俗家皆家平卢军昈父珍岑举进士与权皋著作同上第天寳末燕人叛虽以戮自是而齐赵之间颇闻其强矣昈既壮能习先人所业复举进士时权相国为吏部尚书其所立欲擢之及闻家居非地即罢选归而亦为师古所辟昈与故勃海人髙鉥为等伍师古死师道代之复用鉥昈为从事有顷常山帅卒其卒请嗣帅未得命师道亦遣甲卒万人北渡河屯太原以为顾望鉥昈相与议语谓燕蔡之侯初封欲令师道先之为朝省以树大功乃说曰佣有操锄为人治稼者能勤谷灭稂嵗得均穑至于佣子既専地自入其伍益相办助或谓之语曰田人百畆成而饷之直几半足以饱三冬之腹至于所取非任赖主人土广且寛之则曰可苟设一旦笃其不奉亦夺矣是属固不殍矣此借言于家人尚尔况佣于天子乎今河北之佣方责其専田君侯宁可以假非于不理者诚能此时因经图以尽入其地亲谒阙下则君侯之功莫可与等保饷世世虽孱孙亦终不夺岂不伟哉夫举食于人当饥渴之望也一饭千金未足者不能十金及饫而进于前虽海陆备鼎顾与糠籺齿尚何所酬愿君侯省之无为人后事将行左右者更沮之曰猛虎所以使物畏而不敢犯者以能威自居也故盘林横谷奋睛以拏怒掉尾以倚啸厌食于熊豕麏麚之肉及弃其所长而欲弭耳委首以待馁是知命县于执者之手虽尘儿得以狎而搏虽欲申步于咫尺安得自遂也今公舍自食而就待馁其后亦能无恨乎孰为公计其事于是师道果大悔遂杀髙鉥而昈以能善人左右开之故得无杀幽于蔡之鄙县使人守其门亲属通往来辄籍署更十余嵗当元和九年蔡帅少阳死其子元济欲以有父之地请于天子天子怒发兵围之既急师道亦悖乃阴为之助明年秋师道兵万余东冦彭城入萧丰沛且败而还因艰四境出入者月余昈乃为练缯书缄之絮帑如颗遣航持诣彭城请其帅愿得上奏将行执航手曰努力慎勿泄书不吾名盖假齐人刘谅耳非见帅无得言吾书者航至彭城宗人运为武宁虞都使始航欲舍之防运将兵出定丰未还航直诣宾府见郭行余因曰航母之姊子刘谅有帛书奏记陈叛兵者山川曲折之状愿见将军行余得之喜悦起告其帅航见帅独谓帅曰书郭昈为之畏泄故假刘谅刘谅者师道所信之吏也遂发书书词云愿以兵三千人出沧州用戈船浮海莱淄之上此时海不备所处皆罪人谪吏无所与竖遂与上奏于是天子遣吿彭城帅知之帅以为非昈书疑师道为之以相诖误故航归不得书报独告以信语航不敢复故道道回逺凡数千里乃及昈所处未见昈且为师道所召既行与昈兄子会于道因窃谓曰今者航无状受召岂前事之露耶且露航独死终无所败无忧也昈闻之几自引死航令莱人尝以气敢闻于平卢军及师道欲叛尽縻络敢士故航在召中初航不知其召之所以也意谓知前谋竟忧死明年元济诛又明年师道反诏遣大梁楚彭城蔡许滑魏之师合而四入于是彭城军下鱼台入金乡楚军围海取其二县大梁军攻考城得之滑蔡许共拔斗门至临濮魏军渡杨流占东阿再战涉商屯郓西六十里近最近贼贼益败故师道遣右将军刘晤将握前后兵三十万人出当魏魏兵日急晤晤亦为师道所笃乃归斩师道尽以郓城降得拜为滑帅在十四年二月乙亥也髙鉥以前着迹追为尚书盖言宠之昈得以外郎为滑从事诏令行余为记室行余与昈会于河闗之间昈谓行余曰昈前者使航驰帛奏至彭城闻其还不闻其问今已死矣君知其请乎行余曰请者云何昈犹能尽语章中之词矣行余曰果然呜呼航竟死矣莫有闻者嗟乎十四年余与李褒刘蒙宿白马津俱闻之于郭记室明日复皆如济北济北之人尽能言昈之节故悉以论著将请于史氏云
　　万胜冈新城录
　　元和九年蔡之帅死其子元济以其土叛逸掠陈汝之间冬纵兵临夀春屠马塘走其守令狐通焚霍丘淮南郡邑大骇民人卷席而居上闻之怒谪其守明年春诏执金吾李将军驰出守之既至收其壊卒聚夀春城使人劳井闾而市货耕桑之业始复民人莫知复为战矣八月乙巳夜引兵南出霍丘百四十里又折而西四十里营于万胜冈筑新城初将度曰吾士卒萍合之众也易散而难役吾以筑垒令之必苦难使寇闻之必袭吾思欲其自用乃召诸将谓曰吾旦夕望气其状有寇谨备之令诸军分营连居环回之间十有余里各视营之所向宜为数堵之垣以御暴矢耳诸将数竒将军言归而亟晓其卒故所命立就将军与监军使出周视之还至武宁大称筑者之能劳以酒帛语宠其将因曰既已幸周缭之善也他将耻其功之不类乃复兴即日而垣周将军监军使出牛酒而劳因士卒之乐又令曰山泽之地其土瘠漓今时方秋浸潦用事谓众之功难为也顾为垣今日而周明日而壊吾为诸君惜之诚能致其厚则土藏【去声】气色脉力相辅虽霖潦不为患矣筑者皆悦复争为厚及竟将军监军使出视之复劳曰嗟乎诸君之能众士之力也既周且厚始谓其垣今则城矣因自吟曰城乎城乎使其增数仭而饰之寇虽蚩尤宁敢犯吾乎遂归诸将相谓曰乃者将军之词得无意其髙耶吾党亦魁丑其卑矣复增其筑于是新城遂具明日寇果来望见皆愕然因至新城傍俱张喉髙言指城上曰为我曹敬谢将军讫辞而去诸将尽伏寇亦以王贤董重质营其侧拒之十一月戊辰将军将卒万余西渡涧渠上史簇冈与贼阵自平明至日中进退相延不得合及日侧将军乃谋曰彼必乘暮伺吾还兵击我必矣于是引兵急攻宼宼延退数里乃以精兵分伏其两隅复自延退间拔其羸老先复令军中曰皆坐贼之后见官帜有引渡者以为兵怠俱还遂大呼疾驰东下于是伏兵皆奋断其后贼大溃杀伤千余生得数十人官卒死者亦数百人是时李存亮为先锋将使百骑游击左右独五人环驰如毂至贼麾下斩其将王贤继辔转鬭而归十一年夏髙霞寓败于隋唐既谪尽发其卒属陈秋捕得宼兵尽罢南境之备俱东备矣九月使偏将军李曜领步卒数百人从险道夜衔枚入寇境西过九女原百余里屠其堡聚三十余垒又使义营诸将西北傍安阳山破其土附屯戍之众数十百人招其降民男女万户得其将二人用之久之朝之卿士以为将军怠于战或发其语而客亦有来语于将军曰始天下髙将军之义以将军兵临三州之寇谓一举而取何为久不称其获与将军曰子之望我非也夫锄深稂者必利其锸乃吾之部多吴楚畊贩之人长习于沮泽之上彼鱼鸟之性其生矣恇恇如偷儿其游翔之羣非不多也及抚掌而骇之即争为溃矣而寇亦素难吾名常以精卒待我今驱是于谿谷之间与寇决鬭譬由畜彘之御穷狼宁有所抗盖居之严城以固其意令旦暮从壁上望见寇骑号呼奔突之状以熟其目然吾又常喻以风云胜败之语语之以壮所恃如目熟而恃壮及其可用吾伺其利而击之期于必胜此吾所効也十一年冬诏书促战十月乙未上遣中贵人来临视将军于是图其阵于帐中令诸将各职其序旦暮击鼓教士卒为分合圆方之势备尽所用将军出客有难之曰自建中于今淮夷三叛其间矣虽防赦令然未尝斯须忘战故介兵人其兵父训之子兄教其弟非战事不语是宼以将军名闻天下固不敢犯自将军西出疆屯兵于万胜城以控其要濠水而东连次淮江之间郡邑之人畊桑自力输转相属曾不为冦虞此将军之功也以强计毅诚招其转祸之人继来如绳此将军之用也今将军不以此为百全之基驱貊越之人身自防坚而与必死之寇决命顷刻即万一有不如将军之指东土之固将安仰哉对曰此吾已熟于计久矣然吾昔尝仕于河塞十有余年公若偻之亡伸也前行始入觐不意防宠于过悮使率师振旅吾之力唯其所指以死効夫马随羁而引者也羁之使驰则为之驰缓则步安有择涂陆而避僵蹶哉如有纵之不前衔之不止徒见挞贱之弃焉得延颈踠足以待御且圣上旦暮待绩于吾中贵继至亦吾防羁之日也何敢自引于便而巳矣遂以十一月庚辰夜漏过四十刻引兵西渡上史蔟牧之下瞩贼垒分铢皆察及日中天风西猛起折干回帜将军谓中贵人曰今日之非不利邪愿屯兵堡史蔟以伺之中贵人曰某受命视公战不视公守将军不得已乃阵中军为前武宁军次之左右辅皆亲兵战凡十合防卢宣之军居间闻战声自惊溃失次且遯是贼军方苦中军武宁之杀伤几欲引去闻卢宣之军惊溃即分精兵数百劲突所溃以击亡而将军复与中军武宁深逐贼西行数十里因与卢宣之军相弃卢宣之军先遁去卒无所伤至暮中军力鬭遂死其将曹推直张忠信杨浑等及卒死者数百人宁武死者亦数百人还军新城虽无功者亦劳之以故士卒无战苦畏叛之患时某客夀春得详其语而书之以备史听
　　魏滑分河录【九年冬为节帅薛公作】
　　元和八年秋水大至滑河南瓠子堤溢将及城居民震骇帅恐出视水迎流西南行思欲以救其患亦颇闻故有分河之事言其水尝导出黎阳傍帅以其功尚可迹于是遣其宾裴引泰请于魏曰河经地而东滑最大自洛以西百流皆集于滑而春秋堤防不为固此将军所明知也窃以黎阳西南其洄壖拒流以生冲激之力诚愿决一派于斯幸分其威耳今秋雨连久不间洛滑以西雄川峻谷暴发之水争怒以走防即河势日夜以壮恐一旦城郭无赖谨听命于将军魏帅许之其将卒吏民更请曰患难近也况滑得水祸于天久矣魏何戚乃许移于己哉帅曰民前听所语是黎阳与滑居帝土否耶设人有不幸于水火而望及于四海道路之人凡见其苦即为举手寜皆有戚者夫全大以弃细顺理也且滑壁数万人民不安业未知其赖吾安敢以河鄙咫尺之地为专惜乎顾桑麻五谷之出不能振百户假如水能尽败黎阳尚不足爱况其无有民何患无土以食因召吏趋籍民地所当夺者尽以他地与之籍奏天子天子嘉其意而可明年春滑凿河北黎阳西南役卒万人间流二十里复防于河其壖田凡七百顷皆归属河南夏六月魏使杨茂卿授地滑帅令陈酒乐与浮河新渠是日亚之以客得与故悉其事于两帅之宾
　　学解嘲对
　　客有以今廪食之不通充漕挽不胜于是劳逺而逸近以为问者余于是发愤数日故缕言而对之昔汉徙山东豪富兼并之家以奉园邑凡百二十四万户又有南北东西军及匈奴杂虏以国众来归者仰给于汉未闻尝俟挽于吴越而复给也今以三十千人食劳输江淮嵗贡三十万斛迎流越险覆舷败軏不得十半自漕以东督稽之官凡四十七署署吏不下百数嵗费钱十千万为大数而部吏舟佣相逾为奸鞭榜流血酸苦之声相闻禁锢连嵗不解嵗千余人虽赦宥而狱死者不可胜多矣甚非仁圣之所以牧人也乃者燕人叛宗南巡巴蜀肃宗劳兵于灵武及二驾神游代宗临陜闗中流离羸牛一缰当市钱二百千故有转输之法虽救一时然终转入人于祸诚可以痛今虽未可暴去且宜以三辅粟为贡重资于农则耕稼自勤耕稼自勤甸服无旷土游人矣如此九年之蓄可以储又何劳输挽于逺哉客曰敬闻其防














　　沈下贤集巻三
　　钦定四库全书
　　沈下贤集巻四　　　　　唐　沈亚之　撰杂著
　　异梦录
　　元和十年亚之以记室从陇西公军泾州而长安中贤士皆来客之五月十八日陇西公与客期宴于东池便馆既坐陇西公曰余少从邢凤游得记其异请语之客曰愿备听陇西公曰凤帅家子无他能后寓居长安平康里南以钱百万质得故豪家洞门曲房之第即其寝而昼偃梦一美人自西楹来环步从容执巻且吟为古装而髙鬟长眉衣方领绣带绅被广袖之襦凤大悦曰丽者何自而临我哉美人笑曰此妾家也而君客妾宇下焉有自耶凤曰愿示其书之目美人曰妾好诗而常缀此凤曰丽人幸少留得赐观览于是美人授诗坐西床凤发巻视其首篇题之曰春阳曲终四句其后他篇皆累数十句美人曰君必欲传之无令过一篇凤即起从东庑下几上取防笺春阳曲其词曰长安少女踏春阳何处春阳不断肠舞袖弓弯浑忘却罗衣空换九秋霜凤卒诗请曰何谓弓弯曰妾傅年父母使教妾为此舞美人乃起整衣张袖舞数拍为弓弯状以视凤既罢美人然良久即辞去凤曰愿复少赐须臾间竟去凤亦觉昏然忘有记凤更衣于襟袖得其词惊眎复省所梦事在贞元中后凤为余言如此是日监军使与宾府郡佐及宴客陇西独孤范阳卢简辞常山张又新武功苏涤皆叹息曰可记故亚之退而著录明日客有后至者渤海髙允中京兆韦谅晋昌唐炎广汉李瑀吴兴邵合曰吾友王炎者元和初夕梦游吴侍吴王久之闻宫中出辇鸣笳吹箫击鼓言西施王悲悼不止立诏词客作挽歌炎遂应教诗曰西望吴王国云书凤字牌连江起珠帐择土金钗满地红心草三层碧玉阶春风无处所凄恨不胜懐词进王甚嘉之及寤能记其事炎本太原人也
　　谊鸟录
　　贡籍中有鸟谊名著生商山始以谊闻商之贡来者云能搏击雀鷃以为天子后宫遨戏贵幸宜进此以具乐后宫亦相尚竒饰之以防丝合缕为足萦垂緌以绛缯衣尾加鸣金撼如佩又指习其防便指熟得如意后宫从上所遨幸者夸翫无厌春纵去秋辄复贡来谊鸟性与他禽不类色缥緑而文颈形大小类鹖而意气状貌复不类往往髙林大木间同巢者累数百其春乳当为食者还饲即先稚或疾无别已儿也秋罗人捕贡设罗有误中者即羣众相号呼若不忍去争投下集罗以如是故谊鸟无他名沈子曰余幼过商山熟谊鸟事于其宿老今余适蓝田邮夫唱传曰谊鸟贡余初喜其以谊防幸则生为枭獍者逺遁而愧死其余贼暴侵凌之类期不得自性矣及闻其用材则不然使移其心从搏击者伍备娱一旦之游而谊无所与何其失职也夫何其失职也夫
　　李绅传
　　李绅者本赵人徙家吴中元和元年节度使宗臣锜在吴绅以进士及第还过谒锜锜舍之与宴游昼夜锜能其才能留执书记明年锜以骄闻有诏召称疾不欲行宾客莫敢言绅坚为言不入又不得去防留后使王澹专职为锜具行锜蓄怒始发于澹阴教士食之初士卒当劳赐者皆防府中受赐与中贵人临视次至中军士得赐者俱不散齐呼曰澹逆可食既尽即执中贵人脇曰尔宁遂众欲宁饱众腹曰请所欲曰为我众书报天子幸得复锜位贵人惧伪诺之召书记以疏闻绅闻之亡入锜内匿众索不得及中贵人至促锜行锜益怒急召绅授纸笔令操书上牍绅坐锜前佯惴怖战管揺纸下扎皆不能字辄涂去累数十行又如是几尽纸锜怒骂曰是何敢如此汝欲下从而先人耶对曰绅不敢恶生直以少养长儒家未尝闻金革鸣今暴及此且不知精神在所诚得死在畏苦前幸耳锜复制以兵刄令易纸复然傍一人为锜言曰闻有许御史纵者尤能军中书绅不足与等请召纵纵至锜锐意自举授词操书无不可锜意遂幽绅于润之外狱兵散乃出纵竟逆死赞曰李锜之贼江东也其抗节者有李云李绅云则中山刘腾为书以大之而绅之迹未及称且绅职锜肘腋下举动顾盼有一不诚则支体立尽众手而绅亦不顾而晓然自效如此可谓临大节而不可夺者耶
　　冯燕传
　　冯燕者魏豪人父祖无闻名燕少以意气任专为击毬鬭鸡戏魏市有争财鬭者燕闻之往搏杀不平遂沈匿田间官捕急遂亡滑益与滑军中少年鸡毬相得相国贾公耽在滑能燕材留属中军他日出行里中见户傍妇人翳袖而望者色甚冶使人熟其意遂室之其夫滑将张婴者也婴闻其故累殴妻妻党皆望婴会婴从其类饮燕伺得闲复偃寝中拒寝户婴还妻开户纳婴以裾蔽燕燕卑脊步就蔽转匿户扇后而巾堕枕下与佩刀近婴醉且瞑燕指巾令其妻取妻取刀授燕燕熟视断其妻颈遂巾明旦婴起见妻毁死愕然欲出自白婴邻以为真婴杀留缚之趋告妻党皆来曰常嫉殴吾女乃诬以过失今复贼杀之矣安得他杀事即其他杀而安得独存耶共持婴且百余笞遂不能言官家收系杀人罪莫有辨者强伏其辜司法官小吏持扑者数十人将婴就市看者围面千余人有一人排看者来呼曰且无令不辜死者吾窃其妻而又杀之当系我吏执自言人乃燕也司法官与俱见贾公尽以状对贾公以状闻请归其印以赎燕死上谊之下诏凡滑城死罪皆免赞曰余尚太史言而又好叙谊事其宾党耳目之所闻见而为余道元和中外郎刘元鼎语余以冯燕事得传焉呜呼淫惑之心有甚水火可不畏哉然而燕杀不谊白不辜真古豪矣
　　郭常传
　　郭常者饶人业医居饶中以直徳信饶江其南导自闽颇通商外夷波斯安息之货国人有转估于饶者病且亟歴请他医莫能治请常常为诊曰病可去也估曰诚能生我我酬钱五十万常因舍之先以针火杂治导其血开然后辅以竒药诫曰第槖虑块居月余估称愈欲归常所许财常不听估曰先生以为寡与常曰不也吾直吾之药计吾之功不能损千钱而所受非任反祸耳卒不内人以常为诈而责常常曰夫贩贾之人细度而狭见终日希售防买计量于毫铢之间所入不能补其望今暴夺之息财五十万则必追恡欝惋宁能离其心且药加于人病新去而六府方惫复有悒然之气自内而伐即不可救奈何彼方有苦时知我能治而吿我我幸免之因利其财又使其死是独不畏不仁而神可欺者吾何敢欺沈亚之曰仲尼盖言我未见好仁者恶不仁者而后学之徒未闻明好恶也岂其言之愤不足畏耶今世或为邦有土之臣専心聚敛残割饥民之食以资所欲忍其死而不愧受刑辱而无耻是亦不仁甚矣终无有恶者郭常之贱而行之又焉得不称于当时哉
　　喜子传
　　喜子者饥年女子小字也且困时防活于估人刘承家女使喜子为人惠口而柔顔承载与往来襄闽楚越之间常之闽纳货与息客杂居闽市中有韦生者居比屋与承喜子旦夕交候言韦动悦喜子而承顾颇喜酒多亡故韦生得纵语靡曼喜子既拒韦益欲淫之会承欲北舟向利韦思得与偕及图假载于承承曰诺且承因匿货坐抵禁系公室韦独得与喜子在舟因赂傍者教以语云承得死罪事其财妾奴婢当输入度终不能脱矣不如以财亡韦语达喜子喜子立谋自杀即夜就溺人相与岀之几死及苏复与言然知其妄乃巳自是各去其后不复相闻事在元和四年终衞人程生为之说赞曰吾闻程生云喜子之事至死不变亦可谓烈呜呼狐死正丘首而喜子之仁也
　　沈下贤集巻四
　　钦定四库全书
　　沈下贤集巻五　　　　　唐　沈亚之　撰记
　　河中府防军防记
　　国朝设官无髙卑皆以职授任不职而居任者独叅军焉观其意盖欲以清人贤冑之子弟将命试任使以雅地岀之耳不然何优然旷养之如此其差髙下则以五府六雅为之次第蒲河中界三京左雍三百里且以天子在雍故其地益雄调吏者必以其人授焉噫今之众官多失职不失其本者亦独叅军焉长庆二年余客蒲河中城某叅军某族世皆清胄又与始命之意不失矣乃相与请余记职官之本于其署
　　歌者叶记
　　昔者秦青之弟子韩娥从学久之以为能尽青之妙也即辞去青送之将诀且歌一歌而林籁振荡再歌则行云不流矣娥心乃裒然然韩娥亦能使逶迤之声环梁而游凝尘奋飞微舞上下者三日不止能为人悲亦能为人喜其后汉武时协律李延年为新声亦云能感动人至唐贞元元年洛阳金谷里有女子叶学歌于柳恭恭下之初与其曹十余人居独叶歌无等后为成都率家妓及率死复来长安中而毂下声家闻其能咸与会唱次至叶当引弄及举音则工吹师皆失执自废既罢声党相谓约慎语无令人得闻知是时博陵大家子崔莒贤而自患其室饶乃曰吾緑组初秩宁宜厚蓄以自封耶遂大置宾客门下纵乐与遨游极费无有所恡他日莒宴宾堂上乐属因言曰有新声叶者歌无伦请延之即乗小车诣莒莒且酣为一掷目作乐乃合韵奏緑腰俱瞩叶曰幸给声叶起与歌一解一坐尽眙是日归莒莒沈浮长安数十年叶之价益露然以莒能善人而优曹亦归之故卒得不贡声禁中叶为人洁峭自处虽谐者百态争笑于前未尝换色元和六年莒从事岐公在朔方时余往谒焉会与公宾舍于邮在莒隣夜闻其歌有一人坐泣甚悲良久复悦及卒声而悲悦再三曰孰为之是欲吾不得自任耳明旦问其状乃叶为也后莒复从岐公来彭城十年余过其居问叶安在曰近逝矣自赵璧李元冯世称为知音之尤皆擅鼓及为余言叶之歌使其妙自备则音属不知和矣呜呼岂韩娥之嗣与惜其终莫有能继其声者故余着之欲其闻于后世云
　　闽城开新池记
　　闽城吻海而派江辅山以居先时无安沼平池为游舟娱席之地而娉花媚竹散生掷华故酒笑酣视之晨而佳思莫极矣髙平公牧察之余乃经度隟空之所因卑汚堑而岸之浦屿环回之势所造必胜羣山左右泻影浮秀者辏空而入十一月辛卯新池成明日军副者亚之疾闲公延防军及从事工吹师裾袖之曹游池而酒既坐谓军副亚之曰吾疎污隟以就此而海波朝夕盈来之候逓轮足给以为我状而石之以期乎不朽军副亚之不敢让遂执巵俯船祭酒于其流因祝且词曰水能浊清首冠五行波流巳大有神为宰环塘萦萦为公藻镜新池泱泱与地兴禅嘉鲤鲐鲂于水息昌嚵鲕嘘虺即水与死翡翠防防浴涘眠晴辛蒲剪剪扇荷擎擎时未云来劳思乃馨柘槿绀竹渗缩醖沃延荣接姿以水为禄辅佑堙隍吐孕百福惟我公之明之通之智之忠保夀考兮与池之无穷军副者亚之词既复再拜跪巵奉夀于公前公大喜还列就坐以酒以歌日入而起
　　夀州团练副使防壁记
　　战国南北书更言故世诸豪争据于夀春或兵至百万有不能得者岂地势为要津乎自建中已来淮夷窟叛于蔡天子之诏或讨或赦由是夀春备为东塞矣为之守者皆佩将军印幕府符书之设拟于方镇而有副使之官焉元和中韦公武以殿中侍御史为之九年秋蔡州叛夀春守令狐通引兵屯霍丘副使得孱卒百余人留郡中冬蔡兵大入马塘冦邓家城杀其将卒五千余人尽虏民男女焚壊邑室而去郡中惊骇民人多流其家而东副使因言夀春其地壍水四络南有淠西遮淮颍东有淝下以北注激而回为西流环乳而濬入于淮此天与险于是也假如愚民能弃其业西流即为蓬徙尘走耳安与国是为利耶乃出家奴与民户一丁但为水工决安丰已南陂池防其流于城傍野中浸注如泽以故居民流心稍稍复定时马塘邓家城既陷霍丘方畏冦乗其虚复飞语謡以惑其俗耶狐死首丘井闾多传言之耆老曰果不能守是堡矣守闻之益恐遂弃其城亡归是日霍丘焚行来及郡防日暮使吏驰告副使以归状令得夜开壁吏至壁卒捍闗不得入呼骂其卒副使立城上曰某得命于诏城昼受即昼复之今守独入而卒露无为也如驱与俱来宁不知盗居其间得夜则祸成矣或幸止于邮平明辟闗介士陈兵夹道验其号以入卒无敢越伍而趋居有顷守谪去诏以李将军代将军西出强兵临万胜城复以副使掌留事明年陟其能得加侍御史是嵗亚之东观战至夀春得副使之迹题之于署下以记行事之时云
　　盩厔县丞防记
　　盩厔道巴汉三蜀南极山不尽三十里北沮渭短长之补与山而近其野半为泽故鼠倚穑而居虽善捕伐不能无伤于稼说者以为汉孝武帝尝夜出射熊于是而田人辄留执帝从者由此观之民情阻限古为艰理时犹逼畏指谏即稍罢然佞臣竟以帝耻不忘遂籍民人田为五柞长杨矣今又徙瓯越卒留戍邑中神策亦屯兵角居俱称防甸而三蜀移民游于其间市闾杂业者多于县人十九趋农桑业者十五又有太子家田及竹圃皆募其佣艺之由是募民豪农颇书名买横缓急以自薮匿民冒名欺偷浮诈相樛虽贤宰处之而丞与曹或不类莫能尽枉直之情也夫丞之职也赞宰之正以诸曹其有不便于民者丞能得不可今丞也余从祖居之既满嵗民诤不作如此则宰之所宰丞之所赞可谓知方也已长庆初余思相如进谏之风南歴长杨至于射熊五柞访其遗迹因退舍是邑遂悉论山川俗里之事题于丞之署云
　　都梁山仓记
　　汴水别河而东合于淮淮水东米帛之输闗中者也由此漕入其所交贩往来大贾豪商物多游利盐铁之臣亦署致其间因择官分曹以庶货而部贡之吏尽令盐铁诸官校遣之疾徐用赏伐大梁彭城控西河皆屯兵居卒食出官田而畎亩颇夹河与之俱东抑泽河流水温而泥多肥比泾水四月农事作则争为之派决而就所事视其源緜緜不能通槁叶矣天子以为两地兵食所急不甚阻其欲舟舻曝滞相望其间嵗以为常而木文多败裂自四月至七月舟佣食尽不得前元和九年陇西李稼为盐铁官掌淮口院病其涸滞思欲以为救而乃与子留后议之曰自闽越以西百郡所贡辏挽皆出是以炎天累月之乆滞于咫尺之地篙公诸佣尽出所储不能振十半之食只益奸偷耳几或有终嵗而不得返其家者今诚得敖之仓列于所便以造出入计无忧也正月河冰始泮尽发所蓄而西六月之前虚廪以待东之至者矣如此则役者逸而何从生哉议定即以状白得遂其便于是稼度泗上卑湿无堪地遂剏庾于淮南都梁山十二年诏以诛蔡之师食窘促令盐铁所挽皆趋偃城下是时下淮南仓发舂吏计舂其工人曰舂材必栎若榆吏欲令公就山林剪市之稼曰天火方焚曰将燋万方当顷刻之间虽得秽之器奋浊汚之波百夫汲而之立足灭患如曰不然我欲利其器待我柘桂之杓致滂沱之流操以救之彼言而后谋则然灰尚不可望而况全者今县军十万旦暮不赈其为急也间不容厘今待汝访山求材然后用何异乎柘杓滂流之语耶其仓材剪之余大可以为臼小可以为杵长可以为杵之梁薄可以为防枢夹峙促命裁之即日而舂成百具其余来与吏分办之先以家奴就役次及郡吏各有差所舂凡二十八万石不涉旬俱得浮淮而西矣十三年夏泗水大灾淮溢壊城邑民人逃水西岗夜多相掠夺更惊恐号呼而盐铁货帛十余万两囊之于布缄用吏名载与渡货帛无遗尺乃内仓中不能盈一敖其余皆荫仕家之急时余过泗上得其事故与悉论善济之方而着之以明其绩
　　华州新葺设防记
　　今天下邦郡之望莫与太华等然而公堂防无别位顾几砚与饩乐之具日更废置于其间宁地势之要为守者无乆留于任而经虑莫及此乎陇西公为守未满嵗郡中既治因窥其庶屋可攻者乃先问其吏曰政之为困何始也吏曰累更其守耳公曰吏知其病哉夫几砚者公事之重器也以宴而迁以宴而复则居不得常屡更其所政之为困不由此耶且吏入公门望其居则必庄是几砚之庐处宜其严也今朝彻而暮置事之者既劳固以慢矣而况酒行乐作妇女列坐优者与诸隆诙谩揺笑讥左右侍立或衔哂壊容不可罪也夫狎乆则不敬岂吾之独患其吏亦丑之明日解冗宇一构于正寝西南隅壍其外数步土基之饰故材以辏用垢者磨其淄弱者承其轻决流于其所以便涂者补栋续楹不涉旬而功就沼沚之湄随而比矣嗟乎转为安不费而功吾知其由人长庆元年四月甲子吴兴沈亚之仰公之迹因请张文其下纪其功焉
　　陇州刺史防记
　　昔制戎于安西瀚海之时而陇汧去塞万三千里其处内居安如此朝之命守犹以为重地必拔其良能当时之务其难者不过理宠门大家之田园陂池而已观升平之基其须贤如此今自上邽清水已西六镇五十郡既失地地为戎田城为戎固人为戎奴婢顾陇泾盐灵皆列为极塞而陇益为国路凡戎使往来者必出此视其守由主人也而言语威仪岂容易而处近世者朝之命守殆未能注意耳今清河崔公承宠世仕安西军司马公生长于戎然而神性杰异行贤智之路颇通诸书又能博九州山川之理而国中之士知而仰者无几人近嵗西戎累犯塞前年今上即位欲以姻交北虏以辅中国上书言两蕃之事天子览书以为必能同戎夷之情故命使之今年拜守陇州拜之日朝之卿咸谓陇之得贤为贺居郡而戎来者必惮爱而去呜呼何向之命守未能注意而今之悟得其人贤何向之知者无而今之称者盈朝岂一郡之事有时而理耶一郡之人有时而幸耶智者之道有时而用耶长庆初余西视戎至于陇下闻郡人之所美故列署而刻记焉




　　沈下贤集巻五
　　钦定四库全书
　　沈下贤集巻六　　　　　唐　沈亚之　撰记
　　栎阳县丞小防记
　　便署所以接宾也栎阳岐诸陵走左辅蒲太原燕赵魏山东至于匈奴杂虏之道而诸侯使者及戎王聘遗之臣交驰出是无虚日而邑颇瘠于扰费然而游宦客子出入往来者则公宾为寡也夕馆而昼馔自宰丞尉簿或不能支于给馈而宾去尝悒悒不快长庆初燕赵魏侯者失理卒乱辱杀之更自立新帅大臣皆进意请讨圜其境之诸侯咸防兵袭战飞蹄走辔之奏传呼相追而又降嫁匈奴中故使者益至若是宜谓私宾不能加也然又遣使陈蔡许滑大梁彭城皆发卒戍河北督责米帛于两江之间使百郡所挽无西入由是天子之使入潼闗者日数十辈大者乗马至百小者不下十余邮马尽死于道凡往来乗马畜者无问其谁皆夺之故游宦客子俱凑道栎阳中计其众寡复与公宾之数相髙矣是时栎阳城当公主降匈奴使迎者之部千人天子使后宫贵御行饯于道侍嫁大臣从官衞士亦数千人夕顿田氏遣承奉供具以不能扰民一县之吏称善办及归乃计曰夫游宾四时之来独夏其为稀耳我且与理一署使其密温礼以待之然后以为家之给与宾仆相等是宁有忿宾哉既以宾之来者视其馆之穷罄虽勇寒猛馁必抱愧自餍于所飨嗟乎隆否之迹由夫履也其构在公堂之左正寝西南隅其形类厢二间覆厦于南陲其就在长庆元年八月甲子也
　　解县令防壁记
　　国家诛叛以来于今十年征徭息繁不胜于籍租之法居间为民起横县令不得専以子养之化理之蒲盐田居解邑下嵗出利流给雍洛二都三十郡其所防贸皆天子豪商猾估而奸吏踵起则解之为县益不能等于他县矣盐田主官用郎吏其佐赋下不出御史操法绳縻十九闗于县令而不得専但奉府曹侯长之教而已盐田细吏皆县民其田园虽业籍于县而令不得亲但以县民之众驭之而已若是为令与尤悔日争焉苟非智良不能日脱于横今令者余之从祖也且满嵗而尤不及岂其厚于智乎而又招亡民还业者数百至于公堂便馆葺饰者凡十余构工不劳民又何多方也长庆二年余客其地因受命而着记云【着一作书】
　　栎阳兵法尉防记
　　尉之曹兵法居末兵法之任在天下郡首长之臣且难其理而况畿之在尉乎栎阳其瘠沃相半豪户寒农之居三分以计而豪有二焉其父子昆弟皆卒名南北东西军圜衞杂幸之恃或籍书从事星台药局织馆雕坊禽儿膳者之附而又胜女【拏据反】为之盘络是多类者非独不得为县民之众驭之而已亦且冯縁蔓横以业吞渔狱之所操动系于此而禁局强曹垂攀于前援者持符以解之固能移情以二法使终决不必理从髙缀下相承而邪而不能竟者尤还于尉其受役唯单产孱民月征之一人输径宫门至于内庑逓漏严夜给事诸主家及园池大廏皆校尉遗之岂尉之无虑也永贞前诸畿自进士而得尉而升班者十六七他入之尉而升者百一二是尉皆摩心清视以事察决用以此自价朝之未以此市若是今虽统曹不能强尉于无当近世恩臣负幸恶其踵进自致即白上约下以为尉未足拜且塞誉排能使升班之恩必有自令视尉之风益贱而今益轻矣由观为尉者俛俛自度民之吞者肆其惩弱者甘其困奸者隟其欺邑是者畏其为尤属而决之其兵法之源使无挠浊其易乎哉其易乎哉古者盘盂有书盍诫其当器受量不陷也钟磬必铭朂其全声有待也铸鼎记刑子产之为也尉也兵法之曹类此不复矣敢不有记故附署而属诫焉
　　移佛记
　　元和四年三月五日杭州报恩寺长老与其乡闾父子将徙故佛像归复于其寺佛至乃飨长老使白其由于亚之而求详录焉沈子曰西域之有神教流于东域中者其教像法其法者名曰佛自称曰天人师又曰世尊出其言亦曰经验其经之说佛去世而后模其形焉像其真与众瞻仰之故法之言像由斯也其或范金铁以为之合土木以为之坚之以脂胶饰之以丹漆五色然后形神俨然成其像举其数体有为尊而坐者有为卑而拱立者有跪而如受教谕者有执乐而者吹者有具其形怪荷戈而勉强者有瞠目咤叱者摸鬼神焉此为像之外者也其性之防为戒慎正邪去恶为济渡力道盲聋警沈溺使民无不善如我仁谊慈惠然此为像之内者也又说有已来之生来生之后为福则福应为祸则祸应因縁化而设其防或由是举域大敬自天子达于庶人一信佛之来于今八百余年矣其间亦时神怪焉先天中其寺之佛事具足如向之称者无何水火灾生民流沈溺于是邦其寺之佛事卑而拱立者跪如受教谕者执乐而者吹者衞而荷戈叱咤者皆毁也散其宇皆落唯尊而坐者独岿焉而存由是纳去又重其庄敬焉数嵗其乡人后生敌恶者十诫其三四故此乡之人思其功力复求而归之与其敌恶诫而敬顺之道明矣嗟乎忠信仁谊不舒信于人乆矣而皆以已生来生之后因縁祸福之说化行焉今余因长老请余记移佛之由遂得道教之所以意者欲使羣生随其机以悟之其机髙者其性惠见其内像而内觉发其心而能至其正其机下者其性回见其外变而外觉反其心而后归其正是故精麄其内外之像以陈之
　　谪掾江斋记
　　谪掾沈亚之廨居负江方苇为墙正于隄防之下堂序四辟巽隅道门虽心风奔怒鸥瀁鹭澡顾檐庑之间而拏绪不发方署即尽提枕簟假庥于弗域之中虽淄衣烦厌乃阳为不省也一日谋解其西厢将面水以敞之而笔吏王局前语之曰掾俸箪而食或不能给尚能及堂室之为乎且廨宇非乆托即更之得不为尤乎况苇茅之葺轻弱易腐人人动歴嵗时宁任再满所用直使罄装并食以为之无所顾则郢壊阜磔而泽游木生多不能材汉流耸急束栰寡止纵有必修巨重价又不当是用曷若无易其故与亚之曰诚尔也然则吾以为肝者胆附庸其中为栖魂之馆故能専视而佐意随姿而起情今汉流右吾之居不过数步壅拥之患不得日覩由隣顔冉而不亲其徳也吾何能薄其实而厚其浮哉遂召工人庸人茅涂之者与寄之磨淄洗故得充用者十五太守闻之与其薪十四其余则搜剪补辅然后配材就构虽红短不委各辐凑以任一栋七桎助枑楣二桶覆厦狭庑重左而单右若翅之将翔然蕉旗竹篲分植丛列为箒风筛月之饵方槛短折面江虚波炳嶂委霞影对防红碧帜拾奔给于所曯逺迩髙卑龙苦交党为宵清晓爽之借暴隂色蒸雷扇蹈震神冶鼓焰如金縆腾樛趠防防【干聿切】为飐烛挥铓之骇蓊然頽云若然漏曜倐闪态状若笑若怒相为端绪冯坐之中足以自广时大和五年五月十九日也
　　杭州塲壁记
　　国家始以输边事塞不足于用遂以盐铁估为助使吏分曹计其入于郡县近利之地得为院盐塲之署以差髙下之等顾杭州虽一塲耳然则南派巨流走闽禺瓯越之宾货而盐鱼大估所来交防每嵗官入三十六万千计近嵗淮河之间颇闻其费自是汲利之官益重矣前年京兆韦子谅官始县主簿有能名及秩谢当归是时尚书职方郎崔棱为子留后使闻其行遂邀署之既到满嵗利大登吏无敢怠与其县主簿加勤也或谓亚之学史词无苟故用是记焉
　　复戒业寺记
　　皇都左辅其属县朝邑县令王郓言能改作便民当有缁衣迁寺戒业民不便郓复之初蒲冦李懐光既虏其属将收其散卒聚之长春宫城圜朝邑室庐皆残烬寺守益毁其后缁衣以为居近郭苦游宾乃聚党与谋迁之西堈萦垣侵社地又治殿庑诸墓坟陇当其下者辄平去是时郓为尉固止之缁衣之魁得他吏与交通为助故尉终不能制日纵其徒于民间为祸福语以动惑之民无老幼男女争相率以奉所欲顾畏已后耳及郓为令乃元和七年也明年召缁衣宿老师弟子与语曰缁衣之道非能逾仁谊以无害故天子许留国中前者缁衣无状徙其居西堈之上侵社地壊丘陇夫社国之尊祭也丘冢人之反本也今而曹自为其居侵壊之是宁无害耶某昔争之不得身常栗栗抱痛愿得自劾以快意今能亟复之幸善不能亦且论系矣民闻之皆大喜故以其年十一月悉还其故九年余东适邯郸走蒲闗朝邑令为具既酣前奉酒于余因请以其事次于文
　　东渭桥给纳使新防记
　　渭水东附河输流委迤于帝垣之后倚垣而跨为梁者三名分中东西天廪居最东内淮江之粟而羣曹百衞于是仰给唯平轻重之准为难即主官不职其咎何如哉长庆中得儒臣杜生以行御史主之能谨法整吏絶轻重出入之尤明量信叙无先贵后贱之故官曹士衞之所仰给者如取之家食焉居再嵗加为外郎因指其署曰夫渭津傍控甸邑诸陵道左辅出入河东藩而公宾游士过必临我我儒世家也宜饰宇俟贤以诚其敬今公斋陋冗无足为礼于是尽去之募市其杰栋巨楹文梁劲桷既已具构顾其中可叙百榻而儒良至者必与讲谈其道随其能否而梯级之得乆留其下者虽孱车衣则名日彰矣今观渭津之剏开署宇为严虚广敞意者得无欲天下之士见其胷中之旷大乎




　　沈下贤集卷六
　　钦定四库全书
　　沈下贤集卷七　　　　　唐　沈亚之　撰书
　　上冡官书
　　亚之伏念杰木之生大长越伦足谷肩山而大谷不足以业其根长霓不足以帷其华天之所借其体若此岂不使皆获其所安而辏乎用及其未偶也徒见摧雪枯霜防烟老云而已夫寻常之材也干不丈而枝不尺而叶纵其根不饶土之肤生不十年各获斤斧之制以就用何者受乎庶气故易长于极成为众用故易售于工其在松栢扶荣意自得仰视杰木不见其末相与笑其凡枿而无用及一旦遭遇得升贤工之所思采而饰之跨于楚而百栋赖负若是脩枝巨干未易自致也贤士良匠未易能容也今閤下抱多能之强徳动与智谐可谓遭时也负难载重横于所安可谓得任也如能察出类之材异日处之然后次众材备于百当如此则贤工之名可以自有古者贤士之居位也沐垢不终汤充饥不竟饭中辍而起畏日不足是皆采访于众能思致其爵养良士之道也今则不然为公卿大臣者必严居深视以自重养其所进者唯柔气缓言瞽视而巧谀然后谓之厚徳故以多识为诬博知为狂迁善为流断节为诈是皆斥而莫得称也及一日操尺墨枢物机茫乎不知其所从使左右庸胥因得侮而役之彼非不欲自胜也盖事业之所报固然今西戎邀嫁移兵冦边仍嵗不巳山东盗卒杀辱首吏未闻其归诚可嗟也即如主上求其往而为理者閤下度之公卿大臣而谁择乎亚之诚不肖也七嵗再官不逾九品之列陶心研虑谟古臣知辅之所以为化至于乐能慕哲亡其私而不回此则得之于性矣酌岩贤旅圣之所以立贤至于书得失备理乱叙往纪来此则得之于文矣学名将霸师之所以整暴乱至于奋旅阵师防百变之状离如惊鸟合如凝云此则得之于师矣是三者皆业于根然后绪其末非无所望也亦思愿为一从材戴宏杰之梁立巨础之上顾世之持斧之士安足以摹哉亚之闻戎镜包阳当日而瞩之则能延燧兴火处阴而视之何异一规之幽铜耶而谁寤者夫气应则生亚之亦防瞩于光下以发所抱书词多鄙又不尽志忤触清严罪无所逭谨再拜
　　上李谏议书
　　月日将仕郎守秘书省正字沈亚之再拜贡书谏议閤下亚之常有混类之悲不能自置其拙也甚矣故祥禽之类凡羽而凡羽混之非独混之而巳亦且掩其芳而夺其美何则善寡而凡多故也况世俗之耳几能于此而别白之者寒暑易转是皆非金石安能自永于时哉一失其顾以为类混则终从风雨而老矣可不痛之辄假所喻愿赐终说幸甚楚王之鼎食十有余年而王体不肥左右者惧王曰膳者不能味吾之鼎也国人亦曰膳者不能味王之鼎也更逐膳者凡十辈益不味王耻乃令国中曰有能使吾鼎之味调和以安吾体者寡人爵之三公楚里之处士贤闻之应令而起耆老属袖而送之曰往矣即鼎也然王曰仰味于君君何以塞之对曰王必以鼎授我我力甚优夫治鼎之职约水燥薪防火以观文武之用而巳其辏味则有椒桂梅醯盐醢之品在吾总众力而调于心此其功也王之体不肥何待楚老曰斯固也夫真伪杂鬻循户而啼祈其售者伪得十九焉是椒桂之质类而馨辛不为也梅醯之质类而苦酸不为也盐醢之质类而醴咸不为也皆具而不为滋一旦集而防之鼎则必虚空矣君焉能总是之力以成于王耶前膳之所以得逐者由庶品之任非其任欤然则君之明足以察伪惑君之智足以区物情诚能储其真蓄其当以给其用则从之辛馨之才醯醢之具必越海逾陆而趋君之防矣斯百代之凖也岂但肥楚王之体然今閤下既以游泳道徳蓄储助味之具必有素也然纷纷之真伪而清悟能不劳乎小子诚不足奉应对不得谒见久矣幸因从左右者召稍延于前获进所语幸甚伏惟降察不忽谨再拜
　　与薛浙东书
　　再拜后还坐宾舍中有小吏突如其来其语曰帛十匹吏置帛书于亚之前曰閤下所以贶客也其敬之诚则厚矣然有所未满者敢为閤下道之夫虬能兴水济物故佐天如臣草木仰其泽苗方秀而望其诚有乏一日之雨而不及其实者则仰告斯臣以求得一日足矣若才润于枯槁则已且犹将困之今亚之往复道路三千余里颙颙之诚于苗之旱甚矣而千钟之禄于水之用又大焉亦何惜一日之泽而不给其涸哉亚之狂愚当其困涸不知所为而复枯苗仰泽之说再敢烦告且閤下宁能不怜之亚之再拜
　　上夀州李大夫书【十一年秋作】
　　昔者燕昭以千金市骏骨而百代称之非直朽骨之可贵也意必在将来之良而已矣今亚之仰閤下之风而进于前恭闻閤下又不以朽钝而顾之宁鄙人之宜顾也其名得无将来乎是鄙人之价冒千金也幸甚幸甚今有傍徨之诚敢露肝胆伏惟听察之亚之前应贡在京师而长幼骨肉萍居于吴无咫尺地之居以自托其食给旦营其昼昼营其暮如是凡三黜礼部得黜辄归自二月至十一月晨驰暮走使仆马不以恙即且碌碌如有一日霜露得欺气体失理则一室向门之心无望矣今忘辛勤之荣扶挈长幼丐食而西虽已及埇口然犹困其所储不能自给但涕泣语空无有所仰又度天下王公希可以此言告者乃閤下耳伏惟分一日之泽以濡之无使亚之复为朽骨所笑谨再拜
　　与福州使主徐中丞第一书
　　九月十日都团练副使沈亚之谨再拜状所愿陈于閤下某伏念从古以来懐其所为抱其所用者非知已之进无能自也自咎繇之防举顔回七十子之防范叔之防鲍叔之推至于今知已之功相嗣而不絶非有文字之纪其功虽如前数士而后代无闻也可不惜诸往者某始得以文谒閤下于吴之嘉兴明日权幼公谓某閤下言吾见古史者亚之也其后涉于仕路困则遭恩其知如此且以閤下居为世之端表故众影依之言为世之典谟故众听倾之其重如此使一游其门则天付以幸也而况知而推之哉提而用之哉然亦惧不申于文字而后代莫覩是以前者敢以先人所业之书上干清鉴求其笔为之光以于幽故而为后代宠奉献之日惕怳咽然不能周露诚以黩矣伏愿怜其继志之心使辉华裔裔着于百代虽大宠何以加于此焉伏惟俯赐终笔书辞再陈无任惕汗谨再拜
　　第二书
　　二月二十八日都团练副使沈亚之拜书复献大使中丞閤下亚之昨与二三子同途晨问起居指教所谓薄疾未除将欲有请草奏具示始则卒然愕窒不知词对及退舍伏念閤下之所苦者惟中年之士十九而有之未尝闻以此而去告閤下惟不为出入宴游耳其余决教益理膳息无减况方在强茂之时徒以小恙暂留肤中乃欲为吿以自遂岂当宜也且今时仕俗守荣路者虽已朽老支扶昏怳矣然则固其所居惟恐有损如此者亦八九而閤下了然自悟所向若此得无独清之累猜疾于彼人之胷中哉閤下骨肉交姻如有逺万里者即闻是请宁知其退让也必且疑惊隠虑莫能自浣设使忧能侵人閤下何以解也亚之见识孱浅无足以奉请事今极虑深陈于前诚愿得于中庸使人无加口语也非敢凭縁取领厚禄而终斯说伏惟稍变髙明之鋭以周虑之冒陈端白何任恐惧伏惟怜之
　　第三书
　　二月十一日都团练副使沈亚之拜书遣献中丞閤下昨日吏自外来急吿以赦至亚之诫前后左右不得常步及下马就次揖谒先圣独张侍御不领祗言哮呼诟此捽拽导将移骂侵怒俚言攻凌不容须臾之间以党畀证攘掉呀腾如欲见食自羣官众将至于聚立者咸闻见其麄声奋态圜来惊视诚以亚之樗铅之材处不当任可逃遭此众辱宜矣然诚恐积暴不除异日酒塲恃醉率肆所为又为侵作诬言飞入清听以是寒心自悲不能无患亚之幸防过意提在宾堦虽无分铢之能以事万一然誓将鞭励孱谨以効终身伏愿哀其端拙察以无辜稍借光明使各得分限免其侵迫过此之虞余何敢请伏惟加察幸甚幸甚谨再拜
　　与李给事荐士书【十年春作】
　　日月新及第进士沈亚之谨拜稽首给事閤下亚之幼学见其往记说曾参闵子骞之孝至于跬步不忘虽騃幼亦能蹴然内慕自是常思其人有能跂曾参闵子骞之行者即往传其名于亲戚朋友卿大夫间使其声不灭昔者五年亚之以进士入贡至京师与其等清河张宗顔比居尝与往来言始爱其人无游词至春宗顔去还家久闻其亲丧又明年亚之东归至洛闻洛人称宗顔之孝曰宗顔贫无以事丧乃与其兄东下至汴出操契书奴装自卖闻者皆恸感流涕然盈月不得售汴帅闻之持百缣使吊劳归之尽发其先故羇柩归于所是嵗亚之至彭城日话其事彭城人曰此吾里之客子也八九嵗时丧私亲贫不能奉饭唅乃系木为车与其兄自挽而送吾里謡之曰拖车郎是今曾闵之行难而里闾尽熟亚之窃痛贤公卿未得称其如此伏惟閤下于异行尤能鋭乐故亚之敢以宗顔之事为请伏惟访察之幸不黙黙已也







　　沈下贤集巻七
　　钦定四库全书
　　沈下贤集卷八　　　　　唐　沈亚之　撰书
　　与潞鄜州书【六年夏作】
　　日月沈亚之再拜稽首言大夫閤下亚之昨去长安时歴别于所知亲门所知亲友谓亚之曰安所适安所为亚之对曰适鄜将假贷于诸侯门所知亲友贺亚之曰鄜有长贤大夫也喜文学仁义之道故其所为文学仁义之道忻忻焉走其门者日有之亚之纳喜于心充充焉捶马走仆忘其劳失其怠望閤下之境日近日喜及至之也且观将谒之礼于其门乃见纳客之官奔奔而入促促而出言不及吐道不及陈退居三日不知所为乃复听閤下采取宾士之道髙下之等则曰某自某方来以某执事书为之轻重书之多者馆善宇饱善味书之次者又次之其有有无因而至者虽辩智过人犹以为狂即与偶然之辈徼幸之徒退栖陋室与百姓杂处飰恶味且走来閤下之门者亦不独尽穷饿无依而来求粟帛于閤下亦有抱其智懐其才闻閤下好贤而来求臧否于閤下而望其推引之济耳今一贯而礼一类而惠贤愚颠倒而又以书不书而为之轻重窃恐天下之士其来閤下之门者皆相争赍书为粮受閤下之惠者不口閤下之惠而皆曰某官之书礼我也何有愧于閤下不唯不愧而已亦有愤激于衷而终怨怒者窃恐閤下劳费以取无益亚之之愚独为閤下惜伏愿閤下稍精接士之道使贤愚明白閤下能知此则四方之士闻之皆谓閤下不恡巳之不至而求其方直如此今亚之冒旌防之严敢言进于閤下亦希知言之士闻知亚之不苟曲于閤下而存其直如此战戢无任亚之再拜
　　与潞州卢留后书【八年夏作】
　　中丞閤下法者古王一其度于天下盖欲必信于人耳非执事之臣能得专喜怒以自弄今或奉之未如其意何哉乃十四日亚之晨出南府门见一人衣缟不带乗捷马北驰健仆呵道众仆皆左右马分走甚严亚之意谓执事有服者即止马匿道下既去私曰执事宁不带耶不则又何呵也问其仆曰是方士李元戢者系盗他郡焉亚之曰既系何为纵而遨乎仆曰彼言能化黄金反童齿今一郡大惑下自豪吏尽欲徳之故驰过其家旦暮不暇亚之因仰而呼俯而揖曰是能化黄金反童齿焉凡执左道乱正者在杀不以赦今其人且系尚能惑设冠带自仪而孰不陷前日信州刺史以夕祀黄老不当理官臣谮之得罪几夷诚可寒心今閤下独不省悟亚之虽不肖亦知为閤下畏伏惟亟诫狱吏使因手足之系与常死罪者等无令出入自便不然法为吏侮而閤下安所任主哉幸留意焉亚之再拜
　　与同州试官书
　　今年秋亚之求贡于郡以文求知已于郡之执事凡三易郡失其知辄去其友相率而笑之亚之为之语曰里人有良金鬻于市而里之豪亦鬻焉俱将售于衡者豪人金虽精里人出其左衡人畏豪夺其价而先豪里人懐而去明日之他市而衡之值复不同又懐去又明日之他又然归而聚党与谋曰闻某市有衡人不欺一市之人谓之直遂往与羣金角俱歴火升衡市人曰虽然愿先豪衡人曰是精麄在目轻重在衡衡目可欺乎市人慙而退其直果然今亚之之负词来于执事其望亦同于直者也伏惟孰察无忽亚之再拜
　　与京兆试官书【七年冬作】
　　孔子之徒三千而言升堂者十辈然皆不能周其徳故各以其所长出人者称之名之曰四科百世之下皆言孔子圣是知无全能者也今亚之虽不肖其着之文亦思有继于言而得名光裔裔不灭于后由是防春秋法太史虽未得陈其笔于君臣废兴之际如有义烈端节之事善恶无所回虽日受摧辱然其志不死亦将俟能为孔子之心者拔之是以昼夜增矣时亦有人勉亚之于进士科言得禄位大可以养上饱下去年始来京师与羣士皆进而赋以八咏琢雕绮言与声病亚之习未孰而又以文不合于礼部先黜去今年复来闻执事主选京兆长安中贤士皆贺亚之曰某执事斯谓明矣其取舍必以目辨耳察亚之曰微亚之以八韵为畏对曰不然夫良工为厦而选材者不以桷废栋不责能此而否彼又曰无求备于一人此圣人采取之至言也亚之文巳贡矣执事其服孔子之心有素如其取舍之际亦能留意乎亚之再拜
　　答冯陶书
　　冯生足下前辱书时防鄙人将有适方事役在焉今则足下又赴省于东故弟书久不遑答有负恳欵无以自露然则书辞所属宁鄙人宜当托是乎乃敢自酌以揆其意惟智府寤之乐府唱为歌十年声流邯郸下而魏歌者往请之曰闻古之韩娥其歌也能易哀乐变林籁则有是也何自而及是乎今子能韵激妙感物态矣而人投声请价者宜以遂之必且语我使闻听于众耳以得售进入为王左右之娱对曰若韩娥之歌韵合于气声合于情是故草木之于地也气为之君五腑之居人也情为之长草木之生其根处瘠则其表讷处润则其表昌瘠之讷润之昌不过草木及其气之作也为温阳则万族舒为晦寒则众色杂瘁五腑伏五行设如金困于内则肺亢应于外而嗅厌极则反之木极于内则肝怠应于外而视乱困则反之困而厌极而乱不过一发于内一应于外而巳及情之作也为喜适则百窍走而防之怡为悲愁则六气集而赴之惨是皆不得自任也韩娥之得也在此驭二情以攻之故能易哀乐岐二气以袭物则能变林籁其神至矣亦尚未闻饫宠赏于当时者何也所感者智人也草木仰天性智人不混于累夫众庶之目怫于视世俗之耳离于听故击敝缶贯防革聚观于市促促之歌巴声夷辞唱一而和百赞之者千万人南风之云和之瑟旷世莫用乌能自唱其徳于声音虽韩娥之妙欲谁继者今足下将行者古道也将操者至声也鄙人方困世之厌斥安足以使之闻听于众耳发嘉誉于此日乎畏辱雅向愿悉所识幸甚幸甚
　　答李生书
　　亚之白辱书览所措令仆人持书致安南守使从雅防以契所欲意者谓仆人居峻势能可枢其意【一云谓仆职在军副其力可驱彼之情】易如瞬眴夫何妄悮容易而不见知其不能如此哉且安南守其志木佷自齐从事已下咸以公籍督稽歴受讪侮继章傍凌彼恃门矜耄无所加责前日韦同舍亦然顾亚之孱畏静常遭尤况又掌刑书累以法操其吏彼无路而露忿于仆人耳今来书指教欲使有为是执仇而赴于敌也何能致其愿乎幸终悉省不宣亚之再拜
　　上九江郑使君书
　　郢崖谪吏敬对所诘引言为书致于九江守郑君閤下诘之既深焉得黙黙已也固折委谴之于章遂用悉陈惟听之国朝天后之时使四裔达威徳之令皆儒臣自乔知之陈子昻受命通西北两塞封玉门闗戎虏遁避而无酬劳之命斯盖大时之有体臣之当理也然乔死于谗陈死于枉皆由武三思嫉怒于一时之情致力尅害一则夺其伎妾以加憾一则疑其摈排以为累阴令桑梓之宰拉辱之皆死于不命嗟乎嗟乎自是之后临戎观危酌逸劳之状为使者而儒臣莫与矣前年天子以两河逐叛之兵连嵗不解负挽之输而不造廪库皆从便道为战士衣食之给于两河之间嵗尚赈朝辇之下执笏常谒请罢所讨者十八九独谏大夫自以为习知叛臣之情日就窘请得往导愍痛以归之既可所奏即请以亚之为副又以为古者单车为使有功则为戎臣轻害之遂于行请兵以自柄诏书仍以便宜从事又诏邯郸钜鹿兵各以百骑与俱盖欲重击凿之柄也及过平原郡城而有常山卒分居之谏大夫因令亚之为书檄之书成亚之题帛引弓射书于常山帅帅得书以期请降沧海之人闻之降者日百有余辈及沧海叩欵与符印偕至即请以城归使者是日往受城亚之复引前驱骑为先至沧海同防与其徒系颈者服衰不带伏军门之左委命于使执事于是谏大夫遣河南将石税部献阙下税夜杀同防于平昌亚之分道驰还以报事道中不得乗乃乗羸驱驰至贝魏之门守长皆为艰日昃不得食因中病于广武之间歴再旬而谪书降即奔上所委今閤下罪谏大夫以为狷急忘体冒危取祸习不察其端本附言和唱敢避忌应对哉昔者郦生冯轼下齐城七十韩信剏而烹之在前代且尔况今持兵连营淹嵗经时既费且败万无以自塞之际而使臣幸命诏御解羁裂网之恩启万死重生之路曝鳃就鼎之枯彼不思于降复何归矣今习诗书步规矩而进于是者因未尝习武事况亲于战鬭之间耶必多武臣之言以为信何者重巳之不李祐避能而诚迈越之谈也或亦有诘亚之曰李祐避壁攻平原城城危且急尚不闻有效且使臣居间曾不逾月而云城降者何端亚之应之曰独不见童子之情乎夫童子师与终身之益何恶而不附乳母蠕蠕之常恩而扶恋肆喜气微意迫则毅容之难洽而吿诉之言在前也是则向使之卒披坚甲持锐锋以相攻差刚决于敌者不瞬而殒形丧魄矣有如使臣之煦谕明白宁有忘生趋死之渝乎此解拆之言诚不当为閤下说说亦不能降听以委书之丁宁者盖欲流之于世以俟通方之士次第于所悮耳梗概之録不文于词亚之敬再拜
　　答冯兄书
　　降书诲慰滓滞之情稍以矣昨日奉书应对之日操意张谋唯恐不逺刻文励语唯恐不工思欲不肩于俗以为世之大宠及遭不録退舍自念夫若是也非穷心于此安能坚然而顾之虽穷心极思而风水之力所排者又安能固之于此固之于彼非吾兄韩兵部安能不为所惑者知与既寡攀援将谁近世复以知人为耻既知而誉乃为之私反不若誉姻党耳以此自悲不能无愤亦欲极老目之力不忘于文以思雪于后代之人耳吾兄岂常失味于是耶乃教之空门之说小人狭薄尚为激然之气战燎于胸中故九引达者之波而浇之而热腹九热未知其救也果兄之教后至是将有可开也自广之词纸不能尽不宣亚之再拜
　　答学文僧请益书【孺顔上人】
　　上人足下辱书指问将望于仆人谓有解达可以梯进之级犹畏过意请听毕说幸甚昔之有善煅者火五金而别器一日化百状而智用不竭然常薄产自给弟子相率而笑之曰夫子之于业工矣然而市售之富不能当陶之饶何也对曰夫陶者浅劳而薄利与俗相用彼朝市而夕隳失其用复从而市之无虚日故能饶且吾之业搜其度而运其为及其成功于世终始彼匹居之人又安能罄其室而市吾之工哉故常饥亚之悮学为黄金之锻且已困矣上人无乃袭饥于此哉非敢自重诚恐以陷其所从耳幸孰虑焉亚之再拜














　　沈下贤集巻八
　　钦定四库全书
　　沈下贤集卷九　　　　　唐　沈亚之　撰序
　　送张从事侍中东征序
　　去年淮夷诛凡诸侯执兵者皆统在侍中故侍中得坐制于大梁以长子常侍帅万人临事破竖北劲皆先诸侯军故宣武论功得为上今年齐淄不顺命天子复使讨圜其境之诸侯咸防兵四塞于是侍中空大梁驱甲马三万骑与攻压之具金铁草木飞石腾梯之器载而引者亦三万乘择日出夷门门下之宾叅于幕者张生从焉生举进士得第因东客于侍中门以协律银绶而居侍中器之以为敏良可亲起居必与俱及考釭有期故谓余叙其所以云
　　送叔父归觐序
　　古之取士得明经为清选近世即为进士亚之叔父独谓古道可恃乃曰我儒世家也当勤经策义取髙第耳业之三贡果得中遂理槖言归亟思以贺为髙堂之夀嗟乎斯古孝防之职叔父尽之无愧耳及东出都命诸子亚之撰序诗以赞行云
　　送田令二子归宁序
　　昔两河之流未归而中书公为魏将因其师丧故门下将卒咸以农事归中书公天子从人之欲而拜之凡类之制无大小皆俟决于朝朝之命士卒有所不孰闻者往往孽龉一年而化其后四年天子讨淮夷使其中子布与【去声】兵五年命讨常山悉师临淮南宫成七年淮夷灭八年常山贡二郡赦之秋命讨齐鲁移兵东渡河急攻济北九年拔之斩其魁以献其秋入觐尽以昆弟诸子去魏从谒京师者十余人十年常山帅卒常山人以其状来告中书公由此得其事前白奏于是拜帅常山自以魏归不十年天子之兵南灭淮夷东清两河而曰中书公之勤也乃以兄为尚书留置洛以其弟执金吾以子肇为亚尹居岐以将军右持节回中以犨为将军居北军又以羣为将军居列午为少将作牟为殿中丞以支恭玉昆弟侄俱以中书公防宠居官然皆谨恭下士人多以为当任与儒者比长庆初少子牟牟弟早令觐中书公明日出都门来顾余以云毂下名人文士必以文宠别欲余有撰于是与述终始之迹以塞其勤
　　送韩北渚赴江西序
　　或曰近世有府之侯邀士拜宾不由巳之所尚而使羣居不类故有谀言顺容积微之谗以基所毁四邻之地更効递笑飞流短长天下闻以矣而其侯尚且不寤夫言谀足以瞽明薄毁足以害忠若是虽欲明其挠直而明莫之遂也虽乐闻已之所阙而阙莫之闻也彼思勤畏过者一牵于谀谗即尔而况已之所尚又使羣居不类乎是以慎行者之所畏也昔者余尝得诸吏部昌黎公凡游门下十有余年北渚公之诸孙也左右杖屦奉应对言忠情劳其余则工为魏晋之诗尽造其度今年春进士得第冬则宾仕于江西府且有行日其友追诗以为别乃相与讯其将处者而谁与曰有引农生倞耳夫引农慎行其道不欺者也北渚之往吾无虞其类之患勉矣惟耳不衰于道而已
　　送韩静略序
　　或者以文为客语曰古人有言仍旧贯如之何何必改作乃客之所尚也恢漫乎竒态防纽已思以自织剪违曩者之成辙岂君子因循之道欤客应曰草木之病烦也使秋以治之维孱萌于穷枿之余搔风被露相望愁阳津下潜虽佳懿之彩犹且抑隠唯恐失类于惨禅菸黄之色耳安暇自任其所长耶即春以治之擢气于其根升津百体之上畅之风露而绣英作夸红奋绮缃缥绀紫错若装画花流香霭荡乎天地之端各极其至使肆勇曜如是宁可以一状拘之人有植木堂下欲其益茂伐他干以加之枝上名之树资过者虽愚犹知其欺也且裁经缀史补之如【疣】是文之病烦久矣闻之韩祭酒之言曰善艺树者必壅以美壤以时沃灌其柯萌之锋由自而锐也夫经史百家之学于心沃灌而已余以为构室于室下葺之故材其上下不能逾其覆拘于所限故也剏之隟空之地访坚修之良然后工之于人何髙不可者祭酒导其涯于前而后流防波稍稍自泽静略于祭酒其宗也导道十年而功就颇秀出流类今既别而延蔓将游乎河江岂欲益其自广哉惟其勉无怠
　　别前岐山令邹君序【十年秋作】
　　昔者亚之西游过岐山而令秩始谢余将就给食人曰故令虽贫然能卑人厚礼何不往舍也时方暑既见解带座令衣缯短衣使儿孙侄捧案前宾食食巳有客越而请曰闻令家无女使贱走宾客食必夫人亲治之诚厚士勤矣且宾之来者无贤不肖皆即混然齐饱是愚为冒矣而贤者安所愧乎今愿择之而厚给如何者令曰古者侯生亦有言人固未易知夫士以食而来我者留于门无系带之间尚巳为久矣焉能待辨而后进乎亦宁有给之一食而使其甚愧固如是虽贤愚何望哉客慙而退至今三年与令遇未尝再防食客今令穷来京师人无假气而延于进者嗟乎防予与令各有适故书前事以叙所愤云
　　别权武序【七年冬作】
　　秦陇之地其气雄而能产出竒夫良士由是古称贤士大夫多陇西秦川在陇右数百里而陇峻水夷川之源出其左余吴兴人生于汧陇之阳长而西望秦原水土精神之气昏旦异状予又怪近世竒夫良士不繁出于此往者五年余自东来京师见中山刘定命言天水权武其人可教耳吾常语善于武武发言往往次道及出门行事多以言明日余过言之复其语则仁与不仁义与不义必汗流栗胷目如即事既罢定命又从容为余言志所未遑者则下涕顿首又曰吾有女弟欲以归武愿言成之事皆未及防余东拜亲于江淮冬还都下不幸而定命死其亲友赴丧者数十人武临丧具事终日继哀无絶声予持其手曰桑陇之能产贤由贤之能产徳诚未穷矣既武当西去予赠之曰夫孝慈仁谊忠信防直总于已曰贤辨是而行之不惑曰明子有之矣慎终行之夫金之为物也镕而为器无不能然则将求为大用必图于善冶者当其未善必更之当其善无堕镕
　　序诗送李胶秀才
　　歌诗之所以为发寤其防甚逺夫物情畅乐怨抑之感吁而散之大空还防于风云降于水土包声于陶埴之器髣髴之变尽揺于乐乐之所感微则占于音章则见于词微于音者圣人察之章于词者贤人畏之故勤人之君欲以闻其下忠主之佐使以达其上夫往代之诗乐皆能沿声谐韵今征其文以观之而其代兴衰可见也宁近世学者固不变风从律耶何为其词不闻充陈于管弦乎今乐府既阙所奏如有忠言之意众所仰哉余故友李贺善择南北朝乐府故词其所赋不多怨郁凄艶之功诚以盖古排今使为词者莫得偶矣惜乎其终亦不备声唱贺名溢天下年二十七官卒奉常由是后学争踵贺相与缀裁其字句以媒取价呜呼贡讽合韵之勤益逺矣胶亦诸王孙颇専七言词始来长安人以为思辙贺今一不中第言归故楚江陵下岂欲以广其情于烟波顾有撰余乃敢悉叙诗歌之大端以为别贽
　　送杜憓序
　　初亚之提笔西入闗留舍鲍溶于州溶出诗吟至夕过百篇而窈窕之思杂发亚之叹息曰后生亦有继之哉鲍溶前在长安常出入冢官杜氏家羣孙皆喜溶是时憓方学何虞诗于其音往往能自振激后可得也及亚之与生昆弟游其相乐之爱故与溶等而溶言果然十年春生长上知生之志谓生曰巴汉潇湘之水皆沦流于东合而为大江猛注于江陵州两地之间其名山圜连横秀之色属江而起前文者自马迁皆经游之六代为诗之士而得声名腾翔矣因命生去游以广其思三月生即路亚之喜鲍之知言又乐生受命之游故终始以序
　　送同年任畹归蜀序
　　十年新及第进士将去都乃大宴朝贤卿士与来防乐而都中乐工倡优女子皆坐优人前赞武者奋袖出席于是堂上下匏吹簧大奏即暮既罢生揖语亚之曰吾家世居蜀尝以进士得第吾少能嗣其业幸子之文得称甚光愿为我序还家之荣亚之辞谢不敏曰愿无让曰始生与兄之来举进士得绌及缀字为便口之句歴贽其文于公卿之门由是一嵗而名八年成都贡士生名在贡首九年生与其兄试贡京兆京兆籍贡名生名为亚首生之兄亦在列下十年礼部第士生名在甲乙如是而后归亚之以为相如还蜀之荣而生未厚也
　　送受降城使序
　　清河张生少以善言语应对闻长又好六符神畧尝从竒丈夫游至北边歴塞经受降城以宗人防幸于上将军受降城扼塞得与方镇列方镇诸侯时节更置其使通殷勤生以善言语故遂得居使者位今年夏生使于夏得其欢而还夫以节度尚书公専声重义为天下望者重目故四方使其来者难如此不必言受降城之上将军之善应对不辱于此而见其不辱也不必言尚书公専声重义于此而见其専重也六月壬子尚书公饯使者于阳平楼命幕府宾佐相与追诗以为赠不以亚之为不知言者皆愿以亚之言为首
　　叙草书送山人王传乂
　　夫匠心于浩茫之间为其为者必由意气所感然后能启其象也此凡一举志则尔而况六艺之伦乎余闻之学者曰昔张旭善草书出见公孙大娘舞劔器浑脱皷吹既作言能使孤蓬自振惊沙坐飞而旭归为之书则非常矣斯意气之感欤今山人王乂学为旭书居故吴公子光剑池山傍积十年而功就歴游天下慕其出已者师之欲增其功也及至长安舍余家为余题故平卢节士文因感之耸发寒肌谓吾友生曰愿欲余叙其书意者岂余之文以感王生之志于皷噪劔气之志乎顾不敏诚以孤生之望也聊题百数十言以塞其志
　　送洪逊师序
　　自佛行中国已来国人为缁衣之学多几与儒等然其师弟子之礼传为严専到于今世益则儒道少衰不能与之等矣于其流亦有派别焉为之师者量其性之髙下而有授说故有瞑坐而短行毁刑而皷谈之道岐于是也十一年春予东上防稽还造江有缁衣洪逊从余假渡自言能赞导佛语尝与其曹羣居讲诵恒为宿辈推信他日复来言当之闗中欲余以序之夫西都辐集之地居多豪缁得进于上前者车服之饶拟于卿士而逊得无欲乎在自勉而巳余不知佛故序无以备汝曹之事
　　行勉赠尅躬先生
　　士之冠发就履莫不多善以自袭必泉好恶于其里好恶形则利害隟而其明一悮所烛习识之惟与生相老矣而幼善亦违也惟尅躬慎惑为能多即之故曰尅躬敬事则道容以尅人则偷尅躬而择行不谀者处浊则清居族则睦结友则义字俗则化折狱则不滥夫黄之滋不能混玉之素尅躬之志干以洁故处浊而能清愉之私不能玩于礼尅躬之气和而庄故居族而终睦稼穑之报不终负于勤尅躬之行诚输而劳先故结友而能义河谷之湍不能返流而倒注尅躬之令重本而道常故字俗而能化防鉴之垢不固防于磨尅躬之辨穷思极明故折狱而无滥若是者非勤道孜孜则多易违也或问于力行之先生曰善可迁而可无悔乎对曰吾何敢诬尅躬自塞而已先生姓崔氏字夏封生于唐臣子五代居官则克虑以事事假牧于巴梁其民生祀之处则克力以仓居于河济之沂其友交给而助之既迹既明贤者称之矣他日生往邠侯之命余赠而勉之曰艅艎之舟腹万斛而不盈浮波而驰终嵗而不息载之者获于驰耳及厌风水之适安于所留曷与一敖之庾等虽坎坎循环之轮犹羞其止也顾洁狂之诚能思即哲居哲忘思则狂盖古者勉不息之勤言也先生其终勉诸










　　沈下贤集巻九
　　钦定四库全书
　　沈下贤集卷十　　　　　唐　沈亚之　撰防问并对
　　京兆府试进士策问第一
　　问昔者秦襄公举秦鄙之人逐犬戎于西河之外因其险而塞焉后代无敢逾始秦方列为小国而东有诸侯窥地之兵西有强戎不忘之怨未闻当时秦尝籍卒于外而屈于敌也此一侯者之士尚尔况臣天下之大哉今西边制戎起陇黄花辅两闗【新故闗也】自黄花拒塞倚汉中南逾山绵阻极巴蜀自闗萦陇西北防弹筝杠于河壍于朔方夹河而东倚豊而角宥天障居其西以控戎者凡七师逦迤数千里之间壁冲扼要之戍百有余城若此足以流威而谨塞乎且戎之力不能加古昔之患而边防与地之兵方秦之多倍百矣犹以不足于用即东取卒于淮南吴越东南取长沙至于衡山临江更嵗以易卒彼其土之人逾寒不纩而役之积冰之地役其所不习用其所不能非独馈挽不胜于费也及闻堕指裂肤之事父母妻子坐而兴哀今欲疏罢征之请则边臣有失助之吿如存乎旧规则赘疣而无用得失之端幸称其当
　　第二问
　　问时皆曰县令之官为能以化亲于人矣讯其变化宠最之法曰嵗益氓几室赋随而息之是令之诲人曰劳氓其来我者遂其所而保之吾能使吏不浸决不渝一嵗曰侨人籍而不赋再嵗曰侨人赋而不役诚着而不衰四邻之人逋而来者属袖于道嵗吿籍于其郡达于连帅即迁之逋人之邑亦且虚籍以自蔽累赋于所存四邻之邑更教斆诲以召之赋累而不能反者更往而逋之四土之人环游不絶轻去其乡闾犹脱垢耳虽恩书亟降为之濯煦然犹虚籍为租日增而不止岂褒尤宠最之谬哉不然其咎安在众君子皆含智负能惟其不恡嘉谋竚闻通理
　　第三问
　　问夫才之居人也自中正降短长之不相侔甚矣今士非列于朝请者必仰于吏部故嵗调试千余人即假疑于事使对书决之亦有冒买其书者莫有所禁其取舍之程考于字句耳夫栌甍轭辐之具也细不掩短挟不摸挠随用有辏于今士一规而选授于殊执岂可尽其性哉欲去书判之选则有司者无以为准约未知何以而得其中也惟陈必中之言以程斟酌之度
　　省试策三道
　　问教化赏罚政之大端固并行而不相悖在交修而底于道汉文以恭嘿致理式合古风郑产以刑鼎兴讥是称叔代昭然薄厚岂俟敷陈然则驭时自有宜急礼云不从其所行斯不亦教化之功乎又云使人有所愧耻斯不亦赏罚之羞乎若曰澄其源而清其流端其本而正其末陶然而臻福夀薰然而化暴戾体则盛矣如寛舒何是黜幽陟明为瞰察也其或举一善而众皆劝惩一恶而众皆惧进犹加膝辱过挞市效则有矣如削刻何是道徳齐礼为虚说也今圣上思理股肱宣力有司登选茂异周观材器酌时而行必有所先原始要终行能精辩幸陈其要无或蔓词
　　对赏罚所以禁也不可使其也夫太寛则上逸而下偷太急则上劳而下怨下偷则怠慢生下怨则暴乱作故殷周之王因其而更张之因人利而改作之是以不相袭制而秦骄霸嗜利吞天下以入咸阳鞭百国之货以富宫室当是时秦法行于四海天下之人侧足而立汉兴悉荡烦苛与天下更始树可守之法使赏必能刑必罪至于文帝汉天下已四十年矣文帝躬节俭务简易因其时而若子产者当防诸侯争霸礼让流防盗贼羣起铸鼎着刑以救时耳今可法之理于近莫如太宗龙兴革乱隋之残政脩法度立中庸图尧舜为镜于前用以为明白之理使房杜为之相辅不及当时之风一化天下流乎开元井闾之人反朴若先古然夫既理之代理之在中而已矣猛则救以仁寛则辅以毅孔子亦曰从容中道圣人也亚之虽不肖然读其书见三代之作如此秦汉亦如此太宗中庸之理又如此且贞观之来非逺而乡中之老往往犹有咏其事者伏惟明征之可从容言于上前
　　第二问
　　问文武之道布在方策博通其举唯君子能之是知超乘穿札非谓武也搜章摘句非谓文也苟不通乎源流而徒习乎艺事工则工矣是谓末节者终军班超奋于文儒有请缨投笔之志壮图急病何代无之乃有淮右小丑久稽天宪圣上深覆焘之念极绥懐之仁网开三面舞引七徳而防盗蜂结趦趄未宾忠臣义士有以愤激今诏既下王师鼓行视彼凶残坐见殱荡诚太山洪河压卵注萤不足以喻然众君子备详前志多综流略必有善师善战之术七纵七擒之方一为指陈悉征备要将求其可上达宸聪如或出乎竒秘亦当明密以闻献对亚之提笔之士也区区讨论之间迷失圣意究未能得安足与论功伐之事欤虽然前嵗亚之览古于濠梁从容观鱼之地而濠人有习知蔡兵举止者尝谓亚之曰自吴少诚叛已来王师曾防徳宗尊仁宥罪诏天下悉罢袭蔡之人虽防恩然日夜益训甲卒坚城深壍刍食盈廪积至今十五年余未尝一日忘战非有他居反侧之间唯恐为所袭耳而四境之郡备御已罢虽数更其守未尝闻一守留心下人牧爱百姓皆能名虚军畜肥私狗马田园陂池之利用以自入务行金缯卜射幸臣祈迁乎善地而蔡益知其境之虚果因丧而横前日夀州失利则固然也今又欲兵征四方使来防用于小凡蔡即北取赵魏燕齐西取宁陇邠岐西南巴汉南取瓯闽东取吴越皆是提逺趣而萍合相容于其山川险易曾不影响又未闻其将军称者使其士卒一有父母妻子之念是宁能死志一方安所为聊且劳给非所为也争锋则失利坐守则厚费今议者或以为不足于给皆非也而屯集师旅亦非也今必欲不计时而诛之独有使才人为近境之郡至则籍其郡人父子兄弟五十已下十五已上除习兵务农无得自用者如是不日而兵足用贼可灭矣其余未可利也如其擒纵之法出于一时者不可先以悉数谨对
　　第三问
　　问赡军国给公上出于物力其赋税之谓耶烦则扰罢黎省则乏经用缙绅多士之论及此也莫不曰扰农困商敦本抑末知倚市者为梓稼者诫劳必在乎慎择临长之官加重耕织之出今牧宰非不选也而富庶未至众货非不制也而粟帛犹轻用何方可以致龚黄蒲密之理以惠康吾人用何术可以均衣食缗钱之饶以利泽南畆斯上心所注亟以延问观光之士期为指明对百姓之贡输赋患不在重而在于劳逸不均也今自谋叛以来农劳而兵逸其租赋所出之名不一猾吏挠之后期而输者则鞭体出血若声仍终不得防不忍欺故豪农得以蠧奸贾倍之而美地农产尽归豪奸益其地资其利而赋嵗以薄失其产者吏笃其不奉而赋嵗以重是以割姻爱弃坟井亡之他郡而不顾亡者之赋又均焉故农夫蚕妇蓬从鹿走于天下而道死者多矣由是商益豪而农益败钱益贵而粟益轻也今返之法必在刺史长吏而择其良者使久留于任一年政成者一阶之官一嵗一加之三年而政成者嵗加之异政累闻者五年而后迁之连率不如法者削其本不得齿则庶几乎其化矣谨对
　　西边患对
　　元和十有二年夏六月亚之西出咸阳行岐陇之间采其风得西土亡降故老谓余言边之所以为患可痛之状辞未条悉或短曰惟叟以西戎蠕蠕之旅而为边出苦言使闻北塞匈奴杂虏之风叟曾不哭也盖天子之忧甚勤与师长分节符给所用以事边何因对曰不然今言所以为患者非一因此而边兵不得习伎险不得为固百姓不可为生如此吏尚轻易之然则北虏匈奴虽以逸马强弓乗严时南驰其来众不过数千其所掠民财货一人所举而巳由鸷隼不能止屯兵留塞且北过千里而属烽望其兴尘知奔蹄之几【受降城故事云虏南下望其尘髙下则知众寡】视其状则烽燧次发然后收民畜严壁而待之且每嵗八月戍有清野之火使其马无所食彼纵至不暇解鞍而旋矣而西戎则不然其众蚁聚多包山川沮陆之利其兵材虽一不能当唐人然其策甚逺力战不患死所守必险所取必地而唐人军中以为材不能皆易之故自安西以东河兰伊甘及西凉至于防宁天水万三千里凡六镇十五军皆为西戎有由易而见亡也闻其始下凉城时围兵厚百里伺其城既窘乃令能通唐言者告曰吾所欲城耳城中无少长即能东吾亦谨兵无令有伤去者城中争呺曰能解围即东其后取他城尽如凉城之事由此人人皆頋生无坚城意自罗其策以来为语相传尚近奈何客独不闻其说乎岐陇所以可固者以陇山为阻也昔其林比繁故戎不得为便道今尽于斩伐矣而蹈者无有不达且又虚兵之号与实十五又有非战鬭而役入山林伐麋鹿罴麏麝豪豕是徭者居十之三穷岩险障剃繁取材斤声合叫不息于寒暑是徭者居十之四发蓄粟金缯文松大梓竒药言禽薰臭之具挽辕于陆浮筏于渭抵咸阳入长安部署相属是徭者居十之二其余兵当守烽击柝昼夜捕候者则皆困于饥寒衣食或经时不赈顾其心怨望幸非常尚能当戎耶是皆赖主上神圣彼戎畏其化而不敢东刄今岐陇之土甚饶农食不充秕稗衣结缕无帛布其租税纳粟官一而耗倍细吏凭法而要赂赂厚者虽逋亦寛之粟虽后至必亟与符赂薄者或稽一日即白吏笞之粟当输则曰次当某人又当某人故有累日而不得倍数矣其他征徭仿此农尽所获不能也出其费尚无不忍吏视民由蓬息而处又何聊生今所患众多其略可痛如此长吏终不省尚轻易之噫奈何为不困
　　贤良方正能直言极谏策二道【太和二年】
　　朕闻古先哲王之理也嘿无为端拱司契陶甿心以居简凝日用于不宰厚下以立本推诚而建中繇是天人通阴阳和俗跻仁夀物无疵疠噫盛徳之所臻夐乎其莫可及已三代令王质文迭救百为滋炽风流寖微自汉而降足征益寡朕顾昧理道祗荷丕构奉若谟训不敢荒宁任贤惕虑宵衣旰食讵追三五之遐轨庶绍祖宗之鸿绪而心有所未达行有所未孚由中及外阙政斯广是以人不率化气或堙底灾旱近嵗播殖愆时国廪罕蓄乏九年之储吏道多端微三载之绩京师诸夏之本也将以观理而豪猾时逾检太学明教之源也期于变风而生徒多堕业列郡在乎颁条而干禁或未絶又在乎按度而淫巧或未格俗恬风靡积讹成蠧其择官济理也听人以言则枝叶难辨御下以法则耻格不形其阜财发号也生之寡而食之众烦于令而鲜于理思欲究此缪戾致之治平兹心浩然若涉泉水故前诏有司博延羣彦伫啓宿懵冀臻时雍子大夫皆识达古今志在康济造庭待问副朕虚懐必当箴主之阙辨政之庇明深条之所紊稽庶富之所急何施斯革于前何泽斯惠于下土何施而理古可近何道而和气可充推之本源着于条对至若夷吾轻重之权孰辅于理严尤底定之策孰叶于时元凯之考课何先叔子之尅平何务维此龟镜择乎中庸期在洽闻朕将亲览对曰臣闻古者君天下之心也上降下应还若影响夫以身而养人者下以父尊之虽衰而无怨此神农之俗也以道而覆人者下则欣戴之虽衰莫得离其下此黄帝帝尧之俗也以义教人者下以神敬之虽衰而无慢此舜禹之俗也以刑戮而驱人者下以刑戮而畏之不俟衰而刑戮复矣此桀纣之俗也今陛下廓神睿之宇临天下将三嵗矣索举贤良待问之士聚而俯吿悉征所达以辅于明臣幸得见墀级之严陈王由户之道臣之所奏善户有三神农唐虞之化是败户有一桀之乱是彼三善之户其门甚辟皆可循辙而进唯在陛下命车而已矣制策曰厥闻古先格王之理也嘿无为端拱司契陶甿心以居简凝日用于不宰厚下以立本推诚而建中繇是天人通阴阳和俗跻仁夀物无疵疠噫盛徳之所臻夐乎其莫可及已三代令王质文迭救百为滋炽风流寝微自汉而降足征益寡者间有以古先嘿无为之化及三代质文迭救之法易难相殊者臣请指数而奏之夫数之始生起于其一而歴乎多数在盈十之间虽童子且能屈指而数也及延乎亿兆塞乎天地虽明大人犹难举籍而造其极夫饕者始生魄于婴而蠢于防防婴之时不俟更乳而饫矣及形具气周设肥牛之肩加百品之佐不足以塞其餍也是则太古之人众庶之俗其由数之竒寡饕之防婴乎无越无逾蠕然濡之无营无虑愧守俟煦为之君者易其化五帝主之何以异贲育之材举一毫而趋也三代以降众庶之情缺变之俗其由数之亿兆饕之周牡也君之者广法制以御之饰礼义以导之明赏罚以齐之然犹不能使下表夸无益也臣闻圣人髙明而道中庸者法常制定使人无加逾于饰度犹恐其乆而为弊即以日新之言以劝诲使不为常也如其临理有常制豪猾何致逾检乎讲习师受有常学儒者何致废堕乎黜陟幽明有常令列郡何致干禁乎车服室屋有常度工者何致婬巧乎易问先迷失道之常也然照育之神不测者以其既于夕而能更兴于晨使其光日日新也伏惟陛下观日新之道以张化源复何俗恬风靡积讹成蠧之患乎制策曰其择官济理也听人以言则枝叶难辨御下以法则耻格不形其阜财发号也生之寡而食之众煎无已臣恐铄于所制也伏愿陛下脩日新之徳察善政之臣行尅已之令以拯其然后可以垂衣而化也制策曰故诏有司博延羣彦伫启也陛下如能用其道可以泽惠下土也如使理古可近者其在明礼乐仁让也若使和气克充者其本在和人心之邪愠在理之雅正也其理怫者众气稚其理明者众以洽夫众庶之情和平愠抑之气吁而散之大空还防于风云合于水土包声于陶埴之器每嵗附阴而伏乗阳而升众庶之气杂于阴阳陶于变化者由麴糵乎愠气居于中则戾戾则悲悲则水潦败抑气居于中则悖悖则亢亢则螟蛾生平气居于中则序序则得常得常则风雨节寒暑时和气居于中则泰泰则有余有余则交让于变化涵而为休寳流而为精神洋衍乎祥光沛濊乎佳泽臣故曰充和气者在调人心也制策曰若至夷吾轻重之权孰辅于理严尤底定之策孰叶于时元凯之考课何先叔子之尅平何务维此镜择乎中庸期在洽闻朕将亲览者夫廪畜之所贤者在乎贱入而贵出使人无所困饥于凶灾伤劳于丰贱也夷吾之权微不可也从古已来西事戎者或辱于盟而困于嫁非有他由扰其锋而侮其丑也及其所窘搏则啁物以其兵矣戎夷之生无以异也故圣王备而不擒也严尤之言亦可征也自长庆寳厯已来金紫银朱之佩盈于朝逸于郡国有纪何者今日布令明日而隳使人无所守是以纪纲不振也且教令所以设备为防也纲纪所以制物枢用也是皆虞患难拯困也人有赤子沈于水火者为之父母必将奔往而拯之使免于苦及无为救者则必坐悲而泣望也为救之具必在长绠之钩修竿之抉乎有备而防者父母之人也无具徒手者虽悲不信也今陛下之赤子亦以困于是矣陛下亦将拯而免其苦乎今法制委弛维纲不枢则是修竿长绠之钩抉不为也陛下居于九重临于兆庶得无有坐悲泣望之恨乎臣窃为陛下惧不仁之尤于后代也伏愿陛下择忠言以广其明察智谟以周于用一刑赏以信于令薄赋敛以息其劳慎禁夺以省其犯审狱讼以爱其生如此水火之陷不牵于瞽聩之俗矣多济之防充列于无患之朝矣若是又以为不理不康不惠不仁非臣所知也谨附圣条陈写大略冒黩之罪臣何敢逃谨对
　　贤良方正能直言极谏策【长庆元年】
　　皇帝若曰盖闻舜禹之有天下也起于侧微积徳累勤多歴年所盛圣人虑岂有遗哉然由好问察言勤求贤士盖以承祧之任重忧人之志深也况朕长于深宫涉道日浅奉列圣之鸿绪抚万防之矜人夙夜严恭不敢有懈实惧烛理未究省躬未明所以详求谠言以补不逮子大夫是宜发所蕴蓄沃予虚懐当极意正词勿有所隠昔王者之政必臻于康泰霸国所立犹致于富强我国家提封溢于三代酌宪兼于百王无尧汤之灾积祖宗之理而人未蕃庶俗尚雕讹家无盖藏公阙储偫卒乘之数货之资统而校之莫继前代岂率土生殖变于古欤将阜时政令戾于今欤固已揣摩必究利病明征末失之渐具陈兴盛之谟且文武兼学以成身仕农迭居以丰业故家给足以恋本才周足以应时近古各循一端不相资用致令从事异心难于成课民佚无守轻为惰游指明共贯之方期合二途之利永言化理期酌厥中施为或差得失斯逺将修睦劝善则在下难知将任数驭情则人心益伪思闻指要得合诚明精别比周之情敷详忠厚之道知人则哲从古攸慎九征恐泥五事难精或望可服人而才非周物或言皆诣理而行或乖方宜陈取舎之端用彰真伪之辨至于朝廷之阙四方之详延而至可得直书退有后言朕所不取子大夫其勉之
　　对臣伏念目之包明其在昏夕之时则与盲者等及属日防光乃能寤黄披万类杰智之才其处浊俗之中则为愚者混非遭圣偶时安能枢阴阳育万物其理一也盲者虽防光莫能视愚者虽防圣莫能贤其理一也故舜禹翔其光于上益稷之徒周其视于下其中县白日而省离娄也三代以降君之光微臣之智狭见其手而迷其足覩其前而昧其后其由举烛萤而临庶目也今陛下神光洞天鉴彼幽塞犹惧理之未至故亲省羣言而臣瞽愚非能逾于智杰应陛下之清问臣以相与贡臣以贤良应诏微臣所冒非任当伏窜弃之尤不足以塞罪乃辄伏进所敢言臣伏读睿问周视圣防见陛下思天灾之病也臣愚以为皆由尚书六曹之本壊而致乎然也今请统而条指之睿问有念人俗之雕讹及于卒乘之数货之资臣请以今之户部兵部之壊举之睿问有才周于文武本固于士农臣请以礼部工部之壊举之睿问有欲以辨行之真伪臣请以吏部之滥举之睿问有以朝廷之阙臣请以刑部之失举之睿问有四方之臣请以山东陇右之急奏之伏愿陛下详臣之言察臣之志无以臣微而忽其奏也臣闻周设六官以统百辟立国八百年其由纲之不絶于所制故也太宗龙兴革魏晋之残政修法度立中书设尚书六曹以序班文武以条系天下号令既布而万方区矣爱其人若爱已之徳保其黎庶若保幼子恐其有坠也故明四目以先其视指教其未见也达四聪以先其听开喻其未闻也尊贤之言而为视听视听先张则黎庶不陷于灾害而康泰矣后代虽有盗臣奸夫而终不患其亡由纲之不絶于所制也夫尚书六曹之设犹人之有六腑也耳目口鼻之枢系于元首手足之用闗于肘膝其气根血脉皆统于六腑符而命之然后能动用失其用者非邪则夫人莫尊于首故足司其履指司其所执百体之司各勤其用则首安其尊而不劳首之处身犹君之居上也百辟以位则君安其尊而不劳明矣今尚书六曹外虽备其官而中实缪今之俗凋讹者其由户部之纲不理也昔户部其在开元最为治平当时西有甘凉六府之饶东有两河之赋仰给之卒不过四五帅其余利殖所入尽与齐人四十年间富庶滂洋之若是及一日上恃升平之功相肆威骄之佷直言得死谀色或进转掌之间清跸巡于巴蜀矣今西凉为虏两河为兵尽开元天下之兵不过当今数郡之卒胜衣之农而百徭出矣鞭役重繁不胜于籍之不顾其害刑之不问其深吞危众多欲无凋讹不得也兵部之选武士益缪矣武夫试射百矢为重骑射次之骑戈亦次之此武夫赋者之宜业也而真者百无一焉其余尽买豪奸之辈役者以待冒入奋戈戏马者亦得中名则估肆富人之子弟彼安能致武之所用顾欲占籍自恃以逭傜于乡闾耳而欲卒乘货之充强臣未见也今两河之间至于幽蓟连属西边北边而仰给之卒多于其土之齐人十九在兵部者所操曾不能制一校尉而况纽其纲乎古者兵农之一体也三时务农一时习兵故春耕而夏植秋藏而冬讲武诚愿使兵部之纲维根于古道之要兵部之令加于将帅之臣则本久益大矣何卒货不充于古哉今礼部之得进士最为清选而以绮言声律之赋诗而择之及中为仕也则责之不通天下之大经无王公之重器今取之至微而望之甚大其由击陋缶而望曲于韶濩也今仕进之风益壊矣必以阴诈为朴阳明为狂顾以武为汚矣而况兼学乎陛下何不令礼部之臣督其所业杂考其所能则人可化矣夫惟博大之士为能兼学耳夫持纲举维非博大之士不能也夫求博大之士非竭诚不能也故殷宗之竭诚于神神感于梦而得傅说周文之竭诚于气气感于兆而得太公陛下如能用殷周之诚而求之何患用才之不至矣今工部之纲之不举其由百工之不条理焉且务于滥则能速壊惑于邪巧则多改作速壊相仍改作无巳欲使财费之不穷工力之不竭臣未见也夫尧之功与天比覆居于土阶之上防于茅茨之下土簋而具禹亲勤水而卑宫室是二君者非不能极巧侈之端故处陋而无厌盖欲使天下之人自然而俭易也而周官百工之职一于六职之书详矣其后昬君乱主未有不极游观之娱穷巧侈之乐恣罗纨之靡虽有生植之众不能足充虞人之裁虽尽陇畆之农不足塞百工之役虽竭蚕媍之劳不足给绮防之贡秦隋之末君不如此不足以隳社稷今仕家不着籍于乡闾亦巳矣则农夫唯恐他业之不容于趋也安肯顾其本而恋其土哉伏愿陛下仰尧之圣敬畏秦隋之败奢念汉之节险凡在百工之用闗于将作内作技同者必使统于工部以观制作之度使劳费之怨不起于下人则尧圣禹明周规汉俭为陛下择耳何止士农之固业哉今吏部之补吏嵗调官千余其试以偶文俪语之书程以二百字为准考之能否以定取舍直使其人真能然尚何以补况十九皆伪人乎以是而求其实不可得也且昆吾之利莫邪之才虽巧用不能雕咫尺之木鸷鸟之罗虽善掩者不能拘蚊蚋如使恢宏博大之士裁心镂舌于比辞而其道安可见乎陛下何不命羣官立于朝者嵗各贡所知各以其所长试之各以其器任之不胜于任者罪罔上阙其贡者罪蔽贤而洽闻者爵逾次礼部吏部以时举籍刑部督其不察如此则人人争好贤人人务克巳何患乎真伪不可辨哉今朝廷之阙众多其最阙者刑部刑部之纲不举其由赏罚之不信勅令迭降而相违故有行之于今日而废之于明日罪之于此而赦之于彼是谓慢易诈欺之薮耳欲无枉挠不可得也诚愿斥其烦苛去其相逾则人人易守难犯然后命儒贤究掌之不明于此者不得为刑部之官无令猾贼之徒轻身重货窃法以自弄如此则清矣赏信刑果则逺罪修已之风序今非止于阙盖将病且痼矣夫病者其在皮肤则易也六腑尸缪气非所经而其体痼不亦危乎臣请以医方之言谕国之病伏惟陛下察焉臣闻良医之理痼也陈以竒方进以猛饵外以针火导其血络药病相攻战于其中及痼解病瘳六腑亦惫于是竭良材调徳膳以味从而补之然后六腑平百体正内强而和外矣夫近代之愚医则不然必使病胜而形羸不危其身者稀矣三公六曹国之六腑也果刑信赏国之筋络也九州百郡国之百体也四夷八蛮国之外肤也骄荒淫异国之痼病也嘉谋长算国之竒方也强将劲兵国之针火也礼乐法度国之徳膳良药也夫百骇具于外六腑列于内相假而成生相致而动息本为一身也及一腑失理容而不攻其乆日大攻而不除其乆为痼除而不补其乆复发为瘵难矣臣以为天寳胎痼始于一支乆而容之侵及百体几危其形宗肃宗除而不终痼反兴元徳宗之时又无良臣可进内强之术而攻不就先皇攻于除而不攻于补今乃复发于幽冀居国之左足又有西戎之属居于右掌之肤涉腕逾肘今已及肩何以知其自掌而及肩也以安西至于泾陇一万三千里其间严闗重阻皆为戎有由此知其及肩也则王畿界戎无五百里此肩之去喉能逺乎奈何容而不除也此皆发于中朝之阙而流其病也若四方之敝莫若山东陇右之急莫若武备之不至又请详举之夫圣人之母万物必体天地之功故以阳为文教极其光明也以阴为武备尽其肃厉也夫阳盈则韬而阴藩之阴盈则复而阳济之故能相理而不乱五月阳盈使一阴居其间明正阴之有位而盗阴不生故圣人因之修武备至于十一月阴盈包将来之阳可大可乆也故外作雪霜以励之恐僭阳之通也内密燠而养之使其为文为光也故圣人因之求贤以为辅雹冻霜雪禁其烦芜阴用也故圣人因之以正刑雷风为前驱荡其所不通温光从而舒之阳徳也故圣人因之以文宥是以圣人之徳文虽光而武备不去前年淮夷擒齐鲁灭常山死幽燕归臣未见制法有方法也而议者且以为兵可戢也遂用羸将守常山滞儒临蓟北不旋踵而贼气复振矣伏愿陛下慎动诫盈无伤阴之大候且行化而使人举兵在立势夫百斛之车百蹄之牛不能揺其毂如措之峻坂之上授之力者不尽数牛及轰然而迁则牛足之运不及轮奔矣此立势之枢也今幽冀之兵其由病者之再病矣乘虚而强履独有立势而诛之立势之急在于聚威于深棣实力于沧定然后以赵魏临常山环兵而攻之则冀马之踪不望合于燕蹄矣以太原之师入蓟丘则易水之东左臂不能傍连矣此拘燕囚冀之方也如其擒纵之法出于一时者则名将而用耳如其威不聚于急力不实于危虽有名将不能为也陛下见西制戎北制虏壁垒之势盘运交错兵甲之多赏劳之厚以为戎虏知畏此而不敢犯塞今以刑赏之不信也而戎臣以自入士卒虚名占籍者十五不啻日夜飞金璧走银缯市言唯恐田园陂池之不广也簪珥羽钿之不侈也洞房绮闼之不邃也不如此不足以积怨劳卒及冦来则必固壁闭兵无敢出击者如一日戎戈东刃陛下将安倚乎今北虏滑夏犹巳事嫁矣而西戎之虚盟安足信之不可无虞也夫人性有勇怯地形有险易勇怯可以习制制之以刑则亡怯乐之以利则亡怯借之以势则亡怯假如陟险利强弩以迟重者据之平陆利骑戈以捷手健蹄者兼之此得势而亡怯也今士卒之获者得其马牛羊杂畜及衣装寳赂皆与之无令有奋夺此顾利而亡怯也防兵失律者诛此畏刑而亡怯也如此而用勇备百矣臣尝仕于边又尝与戎降人言自轮海巳东神鸟炖煌张掖酒泉东至于金城防宁东南至于上邽清水凡五十六郡六镇十五军皆唐人子孙生为戎奴婢田牧种作或丛居城洛之间或散处野泽之中及霜露既降以为嵗时必东望啼嘘其感故国之思如此陛下能不念之臣意西戎今冬当逾河拒北虏明年必大入灵武冦西城先击监宥城能因此时诏宁陇邠泾及南梁皆防兵计事独得以老弱留谨城其他少壮及骑士皆持装佩盐糗令邠宁泾原军皆出平凉道弹筝邠宁军北固崆峒守萧闗泾原军西遮木硖闗凤翔军逾陇出上邽因临洮取凤林南闗南梁军道凤逾黄花因狄道防陇西得其利则击因其牛羊足以供具各以轻骑入河兰抚喻其遗人飞声流势延而益西败故地尽可得也如此则王畿之内安有惊烽之虞哉臣固曰四方之敝莫若山东陇右今策臣之目曰直言极谏则言无所不直直不惧于罪也若谏无不极者今百不尽臣之一二焉何者答问之所及或未利于国臣虽欲漏之而不解则必欲言之臣不寤也睿问之所不及者当臣之言实有利于国臣虽欲奏之臣惧罪言于非宜也而况短晷之晨奔光驰曜之下笔之条奏拘以文陈乎臣所以愤惫之诚百不及于一二也岂无异日而顾问哉伏惟陛下察焉










　　沈下贤集巻十
　　钦定四库全书
　　沈下贤集巻十一　　　　唐　沈亚之　撰碑文
　　临泾城碑
　　临泾之筑迹于郝泚贞元年泚为泾将徳于军军中皆推其公尝从壮士数百出捕野还白于帅曰临泾地扼洛口【有洛川在泾州西北尽于临泾】其川絶饶利息蓄其西大野走戎道旷数百里其土乃流沙无能出水草当渉者尽疲即屯临泾为休养便地愿以城控之可艰其来泚出其傍一人谓帅曰诚而泚言有是也虽然公自念之公所以防殊恩大幸子侄昆弟俱得不业而官者盖以边防未可制上心日夜悬于此故厚公之事无所难今用泚言则边已固公安倚耶虽戎不得越所趍而捕者复何以称获使上闻之亦且轻所忧矣遂不从泚计及帅死其校段祐代为帅嵗余泚又白曰昔天寳时天下有兵为防者独西戎矣而边至王畿尚万有余里其烽叫之惊东不过炖煌张掖之间又有严关重阻盘错之固绵属于其中乃者燕人反【安禄山史思明也】其边兵强壮悉防难咸阳东而西陲复为所攻尽亡美地今王畿之傍列为边郡飞烽昬晓之际必奏于帝垣况未有可固今每秋戎入塞冦泾驱其井闾父子与马牛杂畜焚积聚残庐室边人耗尽而又以一方便宜委决于将军何以自塞夫临泾之筑于泾甚便前年泚白于故将军不听今日幸愿将军省计遂筑城于临泾以泚部镇之自是戎无敢犯泾者元和初祐入觐因留宿卫后为帅者恶泚能强泾以年朽不任兵罢之八年余西道塞歴岐陇而边人无幼老尽能诵郝泚之功故余悉着所论勒其事于临泾城
　　墓志
　　灵光寺僧灵祐塔铭【十一年夏作】
　　释家之法以弟子嗣师由子其事死送葬礼如父母由是籍书赞记之常名而不姓今通氏言释者必祖自佛分诸系于七祖各承其师之传以为重望而律师光范者始为童子时事师曰灵祐且满嵗师与其曹为状喻之语而律师侍侧辄达其至既学五年而通经记年及冠遂去发被褐言语应引则老缁不能对矣大厯中诏度始成僧仪初居呉之嘉兴空王寺其后缁衣男女相与诵其能于是俱使授学更居灵光寺遂与其徒讲赞防言百流防归之説自呉南北郡邑缁衣咸果受人人自得若濡露然又着防释章句十五巻贞元十六年十月某日灭于其寺之居僧年四十五夀年七十四遗言令其子弟曰当殡我寺之居西园中其后四年门弟子相与成塔于其所元和中余游呉弟子明辩来求铭焉律师字楷其家本呉人其乡里存呉之昆山县曽祖师利开府仪同三司食邑三百户祖亢亮于潜令父君卿彭泽丞母河东裴氏其子与明辩之列凡六人皆童子受学是哀事之仪由子也作铭其词曰惟寂之门呜呼已矣匪媾匪育孰后尔已能传其心即继乃嗣以图我铭以纪万祀
　　泾原节度李常侍墓志
　　府君讳某太尉武穆公光弼之少子也为人健毅意气祖楷落自匈奴提其属来入始为唐臣累迁至将军赠司徒武穆既壮当天寳末以平燕冦有功故公于提襁之间得赐校书郎武穆薨公少无所倚薛兼训怜之奏赐殿中丞后从朔方军事汾阳王于邠又从东平军事李正已于淄青正已悖公説之以善语虽不从然得重赐与驰归即从宣武军司徒勉公使于京而贼希烈攻勉城拔公不得赴乃从淮汝军事哥舒曜于东都兴元中行营为先军得试将作少监兼侍御史后从义成军再事贾耽于滑得兼御史中丞贞元九年入为左神策左将加都将元和初加御史大夫二年出镇同官四年加右散骑常侍迁宿州刺史七年改安州刺史九年入为右羽林将军十年春加左散骑常侍拜节帅泾原既至闻士卒前以食不赈而鬻子者皆与赎归之夏六月公疾发视政不能勤七月十二日薨行年五十九赠工部尚书御府粟帛命官即其家吊劳生子男三人女七人长女适焦氏娶窦氏夫人生嗣子罕夫人卒娶潭氏潭氏亦早卒公将葬使卜兆兆言合葬不宜罕从卜竟祔先将军太尉之墓于华原其原乃用亚之为志以铭其所词曰
　　惟汉都尉肇自其源居彼北方继世不还乃公之祖始为唐臣武穆嗣毅即我家勲帝念不忘公亦为藩乃葬王畿北指华原呜呼哀哉惟功与魂千古不冺
　　唐故银青光禄大夫检校左散骑常侍兼宫苑闲廏使驸马都尉郭公墓志
　　府君讳某其先关西郑人也大父汾阳王始以戎勲著绩为朔方军副使天寳末宗南巡巴蜀肃宗劳兵于灵武乃率其义虏顺夷合兵逐叛得为朔方军节度既而二驾还都拜为中书令统兵于外代宗初犬戎饮马昆明至于御沟天子在陜又以击逐之功益拜尚书令封汾阳王尊称尚父乃诏子暧尚升平公主都尉主客皆贤故长安中名人文士自李端司空曙之徒咸游其门赋诗席酒更日而主生子男三人女二人长今为皇太后府君即其少子初宪宗居邸时亲临主家纳迎如礼及今上即位皇太后昆弟皆宠锡尊官而府君最少益防隆念自邠州刺史入为殿中监尚西河公主嵗余改宫苑闲廏使府君寛柔和易不守刚决长庆二年七月五日暴疾卒于主家享年三十七太后闻之惊悼悲哀使者自中宫出按问疾之状月余乃解以其年十二月十九日葬于京兆其原之上初西河主前降呉兴沈氏生子男一人及郭氏之防无后而以沈氏之嗣为之主办卜葬有期主防者使其家吏牵马操币至于栎阳即尉家曰尉之文记事有闻矣愿得为之铭以志其圹于是与序勲兴之事表于墟中云词曰
　　河族昆仑命源惟长跋于神华其来泱泱影响迈防披华吐章灵烟气交鼓而兴祥陶以精神涵为浓光保我国步乃生汾阳在户作扄横天为梁息灾破难以药疾疮帝子入室固知维纲孙为国母沙麓以昌少为姻臣谦寛汪汪禄而不夀哀彼中霜惟其流庆与唐无疆
　　故太平令李寰墓志
　　长庆元年故太平令李寰之防其妻沈氏挈其稚嗣哭丏于姻党之门以事其殡事将具命其族亚之为铭以志其圹府君唐之裔也其先奉髙祖入关定隋封定州刺史曾祖承昕为鸿胪丞丞生少连为激水令令生牟为县尉尉生府君世以宗廕调官卒无达显贞元中沈氏始以外戚隆贵而胄得为列卿掌太府乃以子女归之府君府君贫负其屈而家仰给为生元和中调为太子令卒于官舍亲党语为善人多痛之铭曰
　　廓乎圆穹覆乎万古之中贤者或塞而夸者或隆唯达识不穷善人有终哀哉
　　沈参军故室李氏墓铭
　　汉孝武时匈奴累犯塞夫人之先为都尉出居延力战且陷遂与其部居胡中为贵落其后入唐为功臣世世以武绩显至大父临淮王光弼父尚书彚皆为帅长及父没门下客沈亚之请其属以夫人归于从祖之子曰称师从祖讳房当代宗时取良家配帝其姑以妃受选入宫生雍王沈氏之先继烈组冕显于籍牒者皆由文学及徳宗即位追尊皇太后太后昆弟父祖既追封矣其子侄皆防宠廕遂以房为将军执金吾冕为卿掌太府羽为驸马都尉尚长林主夫人既嫁三年而卒生子男未能视在元和十四年正月六日具葬城南次于沈氏之陇作铭其词曰
　　冗叶虽荣逮霜霰兮劳飚罹灾延而眉兮韶妖之葩笄刻晷兮触烟寤露条委衰兮金苍砾安静镕兮红琼海碧包脆危兮呜呼夫人曷而得支姑啼夫哀丛咽伊兮姊弟酸屑垂涎洟兮凄风送魄罇生漪兮黄圹圆隆缄若帷兮明能之魄来而安兮无越违兮
　　韦媍墓志【四年春作】
　　夫人姓王祖曰楚天寳中为呉王府司马父曰新贞元中为杭州文学卒母河南姚氏永贞初媍夫人于京兆韦氏夫人之媍年始十四已能成媍道年十八暴疾亡亚之姊乃夫人诸父之兄嫂也或谓姻家之防必有赙亚之贫无货请以文易之故韦氏之防沈氏得为铭志夫人之邦曰琅邪夫人之质多于容行多于和岂天不命于夀不多耶实既命短可奈何已矣莲湖之西灵山东趾南极于江近十五里元和三年四月庚子而琅邪氏之骨归于是
　　卢金兰墓志【九年冬作】
　　卢金兰字昭华本亦良家子家长安中无昆弟有姊四人其母以昭华父殁而生私怜之独得纵所欲欲学伎即令从师舍嵗余为绿玉树之舞故衣制大袂长裾作新眉愁嚬顶鬓为娥丛小鬟自是而归诸姊不为列矣因恚泣谓其母曰今我不等我不若从所当耳年自十五归于沈君二年从沈东南浮水行呉越之间从七年乃还都又二年沈复东南而昭华留止京师不得随病且逝从沈凡十一年年二十六生男一人女一人葬于城南尹村原之下作铭其词曰
　　野辽刺兮众草罗生飕郁蓊兮孰先殒零绮顔奄忽兮辞金楹去何止兮归无程芳藿红荃兮昔所迟迎今销亡兮不可再馨魂魄归来兮复此园茔
　　表
　　表刘薫兰
　　刘薰兰者洛阳中女子也字嫣荪故居家时名郑儿元和九年年十六房叔豹来求弹弦者其母以郑儿入焉后以善笑得大悦曰更名薰兰叔豹为人喜酒多废薰兰勉之曰某以孙稚防君曲娯之爱使得奉巾馔诚不足以正非是然而君之齿方壮且又足给幸疴恙无有乃终日碌碌自堕如即至力旦暮将何以防之若终不更则亲戚友朋视君若某皆貊之乎于是房叔豹蹶然自咎遂取古籍诗书并学之是嵗余罢陇西军来舍房氏始闻其语因嘉之遂为着篇以继劝且古语有云女为悦已者容亦见其志也如薫兰之能引媚其志归于至理岂不知贤女之为容
　　题薰兰表后【南卓昭嗣】
　　余所善房叔豹豹好色得刘薫兰最为嬖后即不复顾他色始余与房防【宴】言薫必预故余得周视薫兰所举凡为言虽尚才功柔戱以乐左右而徃徃甚正余独恨对薫兰凝视之移晷刻将有嘲述卒不能云云顾余才不足当语薫耳十年冬余友沈下贤抵豹居下贤诚才尤精为太史公言一见其书果能备薫善时余贡于京师豹与张孝标善喜言文并挑笑事因録沈述来余知薫之色而待沈之才才色两相宜也故复叙之以系于沈左


　　沈下贤集巻十一
　　钦定四库全书
　　沈下贤集巻十二　　　　唐　沈亚之　撰行状
　　为汉中宿宾譔其故府君行状
　　唐故银青光禄大夫检校户部尚书左金吾大将军兼御史大夫上柱国河南县开国公食邑二千户赐紫金鱼袋赠太子少保柳公行状
　　曽祖　该　皇任陵州録事叅军赠陵州刺史祖　岑　皇赠秘书监
　　父　泽　皇太仆卿驸马都尉赠司空
　　状公讳晟其先河东人也肃宗诏取儒贤配主其父以门叶中选拜太仆卿尚和政公主主及太仆继防而公年始十二孝闻宫姻既去防代宗怜之召养宫中令与皇子诸王俱受学故公得通籍中禁诏以呉大瓘为之师又以大瓘子通通防为助教令十日考学绩劝所进乾元初除尚舍奉御得归故邸又诏呉大瓘通防通令就舍授学广徳中加检校太常卿赐佩金鱼及徳宗即位以公故奉铜辇将欲加赐迁官未几而属车驾西狩矣公徒走防难奉天因泣奏曰臣愿得尺诏持而东入都购其豪人以为効徳宗竒其忠赐诏如奏公于是佣装入贼军中见贼伪将军郭常左将军张光晟公説曰隂潦之灾鱼鼈游其墀坛即光赫明是辈不知枯挂之地者公等宁能从其挂哉乃示诏常等皆奉诏伏与誓约所归未及期防枢籍宦臣朱既昌隂以公之状飞吿泚遂为泚捕系定死矣泚诘二将词不伏即徙于外狱稍寛之有顷贼兵累败守吏益怠公因其共系者十余人谋相与脱其锢髠而走之奉天徳宗为之抚背流涕明日宸舆幸汉中公奉辔至南梁还拜原王府长史贞元六年改嘉王府长史嵗余翰林舍人呉通谪死公为疏陈雪再进不得命公之季止公曰上方怒宁可为也公不听公章卒三贡于是徳宗寤之谓公见义不囘赐书宠劳竟雪通改澧州别驾十一年入为少将作永贞初迁大将作加朝请大夫起崇陵功以检校左常侍居使内作封河东县开国子食邑五百户又加银青光禄大夫起丰陵功赐上柱国元和初西蜀叛发岐陇邠泾朔方太原及山东六郡之卒皆属长武军诏以南崇文讨之既诛三蜀大困而汉中最险狭益不能赈输所奉中朝以器用当济遂拜工部尚书兼御史大夫持节帅汉中始诏诸征蜀卒各还故部而独以汉中卒三千人移戍梓州其卒以为始去父母乡里既劳而归及境乃不得见其闾亦以功自赖今则徙之谓若谪耳皆锋奋食所引刃援弓迫中贵人时公行未及郡闻之遂疾驱倍走徃其所先劳之苦心劳已乃问曰君等何以而成功乎俱曰某等伐辟耳又问辟何以而得伐俱曰骄不受指于天子公曰君等既知辟以不受指而得伐又亲灭之而得功反不受指耶今即不受指即受灭矣于是卒皆免胄匍匐遂从所徙嵗余入为大将作使匈奴先是戎相出视国使必自据偃以相辱傲公知之乃先谓曰闻若等皆以去信为强亡礼自大礼信不为诚不仁也何足奉吾国乎于是单于诸王贵人闻之愕然失恃皆莫能词见则改容跪伏遂致天子之命约信成礼而归拜金吾右将军始得居公爵益封千五百户加为大金吾九年加户部尚书以大金吾为左将军元和十三年三月九日殁享年六十九上闻之一日废听奏诏命从官临吊之赠赙粟帛赠太子少保公强辩多学谦下好问因危而致其节见义不顾其私输公之急其从寮其门备得前行谨以所闻所见实録于斯谨状元和十四年七月十七日状
　　祭文
　　为韩尹祭韩令公文
　　泽梁宋之戎郊涵雄浑于云水陶沈毅与浓刚作晄晄之巨士绵将流于洪光鼓神涛之在已昔丞相之东征统梁城之千雉命宾余以掌檄纵枚马之遗美见公佩之横冠牙旗于宋垒及夷门之节卧余奉归于故里宁后者之无当顾狂埃以渤起司马啖而宾徒烹血肉肆而为市何继师之无作始公之功由是伏豺豹于神猊遂清宁乎千里闻君书于天阍帝嘉悦而忘耻尝叙族以侄余谓同原于康子言康乐于一方竟绵歴乎再纪廪蓄粟以亿计积有余而流委攊甲马之万衔惟君王之所指扑淮童与齐虿犹烹冰以燎苇视燕赵之强侯若负垤之羣蚁彼承风其如何闻当饭之遗匕及柱天而辙日信愽壮之可倚逢谅闇之初晨遂践阼而为治推毂兮升坛河桥兮鄜畤恩光被以湛稠仍分疆以及嗣遵徃年之来觐见差班于父子复河殃之不造遽相追而没齿荣华之不遒兮倐云乎已矣悼皇情以注想每凝旒而抚扆锡秘物之必周余得命为临视还壤厦而将笃导清笳而哀徴鉴卑志之洁恭愿降歆而省此呜呼哀哉尚飨
　　祭河南府李少尹文
　　维长庆四年五月十七日福建等州都团练副使沈亚之谨遣郡吏李权奉酒肴之奠敬祭于故河南少尹李公之尊灵夫哲智之达塞兮系其时之艰通故孔子厄而周公通管遇齐而卒业贾遭汉而不终呜呼哀哉古昔何思所思惟时谟不我进纲不我维民不得济道不得施虽富且贵夫何用为夫子之道殁矣今将遗谁巻清明之特达归壤厦而藏之哀哉尚飨
　　祭胡同年文
　　维长庆元年十一月二十六日同年韩复张正谟厐严沈亚之馔庶羞清酌之奠祭于故安定胡公之灵惟温毅之龙顔兮含朴谦而苞野工时言之便诗兮鬬风识于逺雅同遭恩于昔年防擢身于长者念嘉欢之平生君何先而捐舍痛雕华之谁疾兮闻号号之稚寡省余奠之不道兮促将征于前马何决迈而无顾兮岂乐居乎壤厦既启全而无尤君子美其终也哀哉尚飨
　　祭故室姚氏文
　　噫佳恵之淑敏承严明以信修既笄佩之有仪俟嘉人以为仇岂位者以无当顾采贽以纳予惟鄙夫之蓬尘牵阻离以为尤始仕笔而关塞俄自夏而涉秋谁归来之须臾遂省拜于东陬洁幼弱之室处奉板舆于修途值凝冰之沂川乃筑居以舍舟念姻嫁之以时负重钧于薄躯可困蹇之多淹汩嵗序之忽周误闻恙于中闺言迅辔于皇都及郑洛之郊承凶言于来书悼追悲之莫及声失恸以咽呼目虚疑而直想容髣髴之在眸举椒桂之觞【阙】感百年之永乖防繐帷之抚臆非彷徨于故居惟灵魂之昭昭省余心之劳劬
　　为人祭媵者文【六年春作】
　　念昔媵者容华不常喜顔如春酣葩之芳防乎将然晔乎为光翩然去步如烟洋洋萃然来居如鸾下翔佳言如酒和人中肠情如蚕丝缭不可央【阙】容莫匹惟我所当遂栖余床为余馨香自始于今六谢冰霜才云就木言归垅首道既已隔淹不可久呜呼哀哉尚飨
　　刘岩夫哀文
　　秀才刘岩夫父没不胜防余吊而作词以哀之其词曰号呼窒懑喑呜呼兮一溢不入百体疴兮休泉竭目髪根枯兮脆黄催乱如霜芜兮形若龙【阙】骸骨肤兮悲占六腑神无居兮魂魄惝惝客四隅兮去依风云将君疎兮待待地之赴幽都兮生成果克李意舒兮厚姻薄养世有诸兮俗且广无谁咏兮清魂佳字赫来图兮鼎设海陆备肴爼兮呉梅狄酪浃浓膄兮逢果错实态味殊兮酣若颊视若珠兮香津桂蚁沈浮兮緑盂既有罇盂兮醪醴百味君安须兮惟君之尝恣所如兮三爵与洗祝延呼兮为君浇奠一飨余兮
　　祈雨文祠汉武帝
　　维长庆三年正月已已栎阳尉沈亚之承命于大京兆以嵗旱用干肉清醪恭祀于汉武皇帝神之祠下因巫人以达其祝语呜呼隂阳水旱其司唯神五行六气神得而均如愆且灾神何为仁惟神昔帝汉日何祥不臻雍熈滂洋甘露麒麟人荷其泽亦仰如春气配髙明殁而为神居满必诛居抑必申今者献阳始嵗亢而为屯草木蔽萌塞脉沈津不蒸不泄逾于十旬雨师慢傲尸违不賔潜深骄髙枯此下人风伯嚣戏陶浓尘溃为凝霾坌若頽云鸿混突渤上防无垠掩蔽光明以垢春晨彼风伯雨师皆神所司处位不职荒投不祗神假之权使之用为上帝如怒其殃孰罹神明胡不督其稽察其欺壊法者戮后期者笞然后泰阳蒸云雨膏以时发生有涯农力有施今官庶并诚防防于祠集于宫室鼓舞弹吹神其听之无敢苟期
　　郢州修明真斋词
　　大唐太和五年嵗次辛亥十月五日已卯明真大斋主朝请大夫守郢州刺史李详与谪臣郡客将吏等仰首稽首再启词于虚无自然元始天尊无极大道太上老君羣灵众仙咸俟毕降荡荡乎混元始精泮漓涵奥薰蒸为气形生于声众动既品随而有名清浓薄厚四气之营乃岐乃陌析其混并众动夀量道居清浓覆人为大启悟为明拒恶为壍防善为扄居恶如何耻燕靣黥居善如何阳然懐声道之所宰尊无与京伏惟皇上保圣亿为夀程天齐尊髙如天无倾某官幸职居专城虽喜从善乐之发怒因嫉恶而婴每觉逾息失以度刻不寜是用浇气于恬夺性于情害意之和伤和于平而神误序胃血差经伏愿大道神尊垂尊泽祐雕坚老荣遐众之龄使淄垢磨浊迷醉醒伏愿金借其坚玉助其贞今某等之志戴道之大徳荷道之生成某等之状蓼孽为甘山岳为轻伏愿灾从日销福与时迎某等之防恭洗思涤虑以奉以行谨辞





　　沈下贤集巻十二
