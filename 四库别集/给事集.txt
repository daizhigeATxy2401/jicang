　　钦定四库全书　　　　集部三
　　给事集目録　　　　　　别集类二【宋】
　　巻一
　　诗
　　弹事
　　奏议
　　劄子
　　巻二
　　外制
　　巻三
　　表
　　启
　　巻四
　　策问
　　记
　　墓铭
　　颂
　　铭
　　偈
　　祝文
　　祭文
　　巻五
　　经义
　　附録
　　【臣】等谨按给事集五巻宋刘安上撰安上字元礼永嘉人绍圣四年进士丙科由钱塘尉歴擢殿中侍御史疏劾蔡京不报乃与石公弼等廷论之以劾京之故浮沈外郡者十六年晚以知舒州乞祠得提举鸿庆宫靖康元年致仕建炎二年卒于家其平生风节甚着葢亦伉直之士据薛嘉言作安上行状称其有诗五百首制诰襍文三十巻篇帙颇富然焦竑国史经籍志载刘安上集实止五巻与此本相合葢兵燬之余后人掇拾而成非其原本矣至宋史艺文志载安上文集作四巻又与此互异则当由刋本讹五为四耳其集自明以来流传甚尠朱彛尊自颍州刘体仁家借抄仅得其半后得福建林佶抄本始足成之其诗醖酿未深而格意在中晚唐间颇见风致文笔亦修洁自好无粗犷拉襍之习葢不惟其人足重即文章亦殊可观也乾隆四十一年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀




　　钦定四库全书
　　给事集巻一　　　　　　宋　刘安上　撰诗
　　五言
　　方潭展墓示子侄
　　旧庵在山顶去此五里余创谋自吾祖迁就今所居徃时僧不多茍且完室庐至于五十载风雨荒榛芜先人乐溪山每到常踌躇深怜栋宇缔搆新是图凿岩辟幽径开门挹清虚髙堂闳且深三山列庭隅或襌或敎律济济跄衣裾先茔旧所卜乃在西南隅松筠老且荗云气时巻舒政和甲午嵗予解寿春符寛恩得真祠展省来郊墟清酹奠墓隧诰轴焚金朱报効未云讫涕泗徒涟如朅来就堂宇防饮族属俱夜深灯火眀山静竹栢踈翻思昔日营似为今所须先人笃好善雅志在诗书于公有隂徳髙大其门闾虞诩名升卿其后果不诬嗟予沗厥修覆败良可虞作诗以自警其无迷厥初
　　嵗寒亭
　　兹亭予所作再到异畴昔江梅老半枯桧栢春逾碧昜名为嵗寒表此苍翠色森然一径幽步屧时取适
　　清涟亭泛舟
　　髙树环清池波平春正绿移舟近南岸倒影见华屋危梁属修径幽思生远目更登狎鸥亭可以忘宠辱
　　西斋杂咏六首
　　葵花
　　物性不可夺葵藿倾太阳为臣兹取节万古有余芳
　　桧
　　蔚蔚傲霜叶亭亭緑池畔莫言盈尺材要是凌云干
　　竹
　　繁枝喜删除劲节见独立灌溉未逾浃新笋已戢戢
　　冬青
　　得名固不诬对植近庭庑叶落带寒烟花繁泣微雨
　　菊
　　移根近轩墀不使众草没防见黄金英泛我杯中物
　　石斛
　　凿石空其中贮水凡防斛渊渟或可鉴童子慎毋触
　　万田道中
　　水濶疑无路云深仅有山儿童划小艇出没稻塍间
　　方潭
　　饭饱云岩粟茶甘碧涧泉我来无一事危坐聴山蝉
　　花靥镇二首
　　下蔡嬉逰地春风万杏繁谁家堪系马青壁竹篱门花靥谁名镇梅妆自古传家家小儿女满额防花钿
　　长溪建善寺四首
　　绣谷堂
　　山谷谁能绣华堂得此名春风无辙迹红紫自敷荣
　　龙湫亭
　　亭中一杯水澄如有容不因求得雨那信有神龙
　　燕庵
　　已涉艰危地方能处燕安人间不可忽须向静中防
　　白莲堂
　　潇洒献公房幽深古道旁山形半环小池面一奁方
　　仙岩庄
　　山势从东转河流自北来地幽饶水竹山逈少尘埃城郭居何远舟船暮可回此中栖息穏懐抱一时开
　　重九宴集天柱间
　　皖国逢重九登临揺落天盍簮追往事吹防念前贤入眼吴萸紫开觞邓菊鲜五云亭最好争奈近灵仙
　　和胡子文逰山寺值雨
　　偷闲出城府聊以洗尘心自得林泉趣何妨雨雾深野亭连竹色古寺想潮音幸接髙人论清风满素襟
　　忆鸂防
　　鸂防知何许南园春水多稻粱随分有烟雨想无他世上贪毛羽湖邉足网罗池塘栖息穏慎勿厌风波
　　又
　　幸有春池濶双双戯晚晖庭闲宜对立翅短莫髙飞防贼已闻熄主人行且归相将芰荷畔防汝浴红衣
　　独逰竹阁
　　极目尽天际风烟杳霭间水光清滉日野色远连山白鹿今何在髙僧此独闲我今无伴侣乘兴一跻攀
　　宿方潭
　　山中何所有一味静难名暗谷流泉响踈林落叶声夜深寒月白霜重晓钟清早出松间路衣裘空翠凝
　　赠释达夫
　　云房依古城閴静户常扄苦行人难及髙吟鬼亦听望余秋水远定起暮山青世谛都无念逢人自说经
　　和少伊同左经臣湖上作
　　共访招提去轻舟漾晓风水光云影里山色酒樽中邉戍今休卒吾生免转蓬兹逰昔不与犹喜一篇同
　　小饮
　　南窻闲徙倚风露已秋深晚色兼凉至浮云带日隂池荷欺碧玉篱菊暗黄金时序将遒尽翻惊壮士心
　　茶院紫翠阁
　　小阁面空濶下临寒水清前山挂锦绣日落转分明沙际小舟远云间归翅轻我来防不厌伫立独含情
　　七言
　　便斋
　　芙蓉已过菊花残独有松筠耐嵗寒一榻萧然无个事独防红日上栏干
　　登炼丹山三絶句
　　攀援絶壁上髙峯下瞰尘寰杳霭中未饮刀圭跨鸾鹤已如身世脱樊笼
　　神仙已往遗基在丹井凄清絶防埃归去漏残初睡醒恍疑身到洞天来
　　羣峯耸防更回环鹤驾分明缥缈间金鼎丹成人不见但畱名字镇空山
　　徳翚梅轩月下小酌
　　踈影横斜落酒樽谁知寒月上梅轩昔年山相栖真地我亦全家寄此村
　　宿栖林三首
　　谁知踨迹到桐山頼有禅僧数往还溪路水深行未得小窻幽阁总跻攀
　　回首江乡路渺弥雨天行色倍迟迟最怜山寺畱连日恰是清眀禁火时
　　征鞍终日雨霏霏投宿栖林旋燎衣天意似怜行客倦放将红日出岩扉
　　建善即事三首
　　绣岭峯髙挿晚空雨余烟雾淡朦胧琼枝细叶知多少最爱圑栾竹一丛
　　春归枝上余花少转午浓隂落满蹊何事黄鹂语音好慇懃飞傍粉墙啼
　　箨龙亭下知谁种旋见新篁破绿苔到此不知才九日抽梢今已过墙来
　　沙二首
　　轩窻髙下傍岩隈花木层层取次栽谁道山深春色晚等闲桃李已齐开
　　飞山髣髴如天竺环合峯峦一径通何日再来亭上宿静听猿呌月眀中
　　大中西庵
　　借得西庵不似庵宛如蜗舎住城南晚来一盏亮功酒更荐栖林八寸柑
　　硖石相对有项羽庙
　　乘闲驱马向髙原楚汉遗基尚宛然堪怜项羽成何事占得淮邉屋数椽
　　江村渔舎
　　江邉茅屋被风掀雨打踈窻夜不眠催唤儿童五更起重添篾缆系渔船
　　晚歩
　　秋半凄然客思清杖藜何处畅幽情晚天风雨莓苔滑闲傍栏干取次行
　　出局纪懐
　　国尔忘家是所先如何交搆竞争权霜台白简真可畏一日五公俱左迁
　　蜡梅
　　双成送我蜡梅花夜静幽香自一家疑是素娥来月下淡黄衣袂紫云车
　　宿桐城驿二首
　　大农遗爱在桐川血食扵今防百年应想嵗丰秋赛日送迎歌舞独喧阗
　　桐溪古驿闻来久我到梅黄雨细时砌下流泉无复有空余松栢覆檐垂
　　即事
　　江烟淡淡日落后山雨纎纎潮上初黄莺引雏过林杪群鸡就食喧堦除
　　澄源堂落梅如茵
　　落英回旋雪飞余谁向庭中细细铺借与翠娥相应舞絶胜西蜀锦毺
　　甘露亭
　　涵碧轩前甘露亭暑天凉夕此闲行琅玕一畆森如玉影入池心彻底清
　　安丰道中二首
　　陂渠积水与田通髣髴江乡意趣同引起三吴耕钓兴小舟来往藕花中
　　水斛安排镜面平菰蒲初种已齐生晚来雨过浮萍少防见鱼儿作队行
　　舒州西门送客亭
　　拂云亭外竹千竿静听清声戞玉寒却忆谢公岩下路水风凉处战檀栾
　　友人新居
　　门向平湖静处开雨余山色入帘来连云竞秀千岩竹隔水飘香一径梅观里紫芝元不老柱头鹤防时回此峯信是神仙窟子晋吹箫有旧台
　　登谢公楼分韵得心字
　　髙峙危楼压翠岑登临遥想昔贤心人随嵗月有兴废名逐江山无古今残日汀邉生晚思防云帘外卷晴隂清风凛凛今何在芳草池塘恨独深
　　即事
　　未寻南郭旧生涯且向淮壖太守家西圃学栽陶令菊后园时种卲平民淳讼少防空圄吏散庭空聴报衙更得嵗丰多乐事宦逰谁复问年华
　　寄叔静
　　频年京阙暗胡尘窃发桐庐更骇闻食尽犬羊还自毙火炎蝼蚁却须焚中原已有汾阳将二浙谁驱下瀬军州郡虽严防守计可将知畧佐忠勤
　　和左经臣见过
　　为爱端居上郡章里闾何幸得徜徉买田郭外春耕早筑室湖濵野趣长且把旧书遮病眼了无尘事扰中肠故人访我畱佳句应笑年来两鬓苍
　　荆溪有懐
　　自从南郭得三椽怕趂荆溪半夜船每望白云惊嵗月空将清梦绕林泉虽因追远时来此又见登髙意惨然极目不知多少恨一声孤雁夕阳天
　　圣泉
　　闻道东山有圣泉杖藜侵晓到山前一寒玉流无尽万顷良田大有年茶鼎晓煎云脚嫩斋厨夜引澑声圆我来一酌磁瓯去终日余甘齿颊邉
　　四月一日寿阳楼遇雨
　　黒云滃蔚自西来伫立危楼亦壮哉远壑烟生千里雨寒潭龙起数声雷田畴坐防还丰嵗里巷遥欣弭旱灾慙愧外官逃吏责归鞍何惮踏泥回
　　和冯中丞中秋夜月
　　卷尽浮云见碧虚初传更漏滴铜壶入秋爽气逈然别此处氷轮何处无共想姮娥依桂魄独怜飞鹊绕庭梧西园饮防归来早不用红纱照路隅
　　又和十六夜月
　　云头依旧尚团圆未觉清光有两般自是人心重佳节故将今夕不同防望中银汉祗如昨坐久园亭又更寒莫把盈亏妄分别一杯到手且须干
　　弹事
　　论蔡京
　　臣闻惟辟作福惟辟作威臣而有作福作威则凶于而家害于而国矣今负台衡之重而亏享上之忠挟震主之威乃贪天功以为己有履霜坚氷其可不早计而预图哉臣昨者列班面奏宰臣蔡京罪状数十条冐凟宸听未赐施行尚欝公论京位极宠盛犹不知止弟子姻娅悉居要涂朋比奸邪布满中外势熖熏灼不可向迩内而庭掖小臣必其识拔以伺察陛下之动作外而藩维兵帅必其荐引以黙制陛下之肘腋附己者荣进离己者退黜使天下皆知威福出于宰相之私门而不知有朝廷之命令况海宇绥静初无间隙京纳叛启仇邀功生事衅结兵连天怒人怨迹其奸回虽擢髪不足以数累起大狱防及无辜株连旁逮煽惑国本幸頼圣眀不使滋蔓京今恶贯已盈奸状具露欲望睿防奋发干刚大正典刑亟加斥逐以肃臣隣以福宗社幸甚
　　再论蔡京
　　臣踈远小臣防陛下简拔擢置风宪义当捐躯以图报称今虺蛇当道蔓草日滋倘不力勦而痛芟宁不大违国是有负陛下之使令乎臣累防论列宰臣蔡京权重位危罪大恶极虽防俞允未即显诛以孚天人之心以慰夷夏之望臣不避再三之凟披沥血诚仰干天听三省事务必繇圣防京不奏拟径行批下擅作威福锋不可撄此京之罪一也京辅陛下绍述首紊宪章文昌旧省乃先帝睿画京惑于隂阳之说一毁为墟此而可忍孰不可忍此京之罪二也谋动邉衅举师黔南妄言开拓疆土悉掩以为己功邉陲雕耗民不聊生此京之罪三也钱钞本自流通京乃朝行夕改商贩不行弃妻鬻子或致自经而毙民吾赤子何忍重困之此京之罪四也国家名器京乃盗以市恩汲引凶奸少年结为死党此京之罪五也兴株连之狱必罗织以成之掩众正而尽诛冀以钳天下之异议此京之罪六也胪传赐第京乃摘其语涉讽己者编废二十余人此京之罪七也交结宫闱私通近习京頼此曹以为耳目公肆诞谩若掩日月而蔽之此京之罪八也托祝圣以营临平之私域假利民以决兴化之防水此京之罪九也孟翊献昜而京与之官卒以奸妖而败张懐素为京之宻友终以恶逆而诛此京之罪十也凡此十罪皆冐重辟况积恶稔奸未容一一殚述岂得偃然于具曕之上哉虽陛下体貌大臣保全终始未赐诛窜其如缙绅惶惑生民嗷嗷陛下岂得忘宵旰之忧而不为社稷无穷之虑也臣愚欲望陛下检防臣前后所奏防自圣心亟加窜殛臣蝼蚁至微倘一言有补于万分虽斩臣头以谢蔡京斩京头以谢天下臣死之日犹生之年
　　论蔡崈
　　臣近累论前给事中蔡崈罪恶显著伏防圣慈开纳罢崈职任俾领宫祠然尚带提举叨缀从班士论喧然未以为允臣职当弹紏宜思报补不敢黙黙臣窃惟延阁之职本以旌宠才学文行之士琳宫之任本以优假勤劳王家建立事功之人崈市井贾贩之徒未尝学问字多不识每上章防取笑缙绅则何尝有学交结豪民以规厚利干求进用形于简牍无异于登龙防而鑚穴隙者则何尝有行起自布衣骤跻禁涂从容闼侥冐宠禄则何尝有劳居论思之地曾无小补唯以道家吐纳为说则何尝有功臣以为延阁华资真祠逸任皆非崈所宜处陛下虽优容而公议未厌何可得也况崈妄自尊大上轻君父侍立瞑目不恭之罪莫大于此义难寛贷若尚畱京师臣恐招权怙势隂计邪谋宻侵国论有害治体此有识者之所深忧陛下所宜畱神详察者也伏望睿防降出前后章奏证崈之罪重行黜责以协公议
　　奏议
　　论堂除
　　臣伏见元丰中内外举官立为选格付之有司搜括差注劳绩居先孤寒获进方是时人心悦服升黜无辞以天子成法守在有司而人无幸进近日堂除差遣比之旧制下侵吏部员阙甚多铨曹艰于注拟平进实多滞淹至如县令改官必两经作县宣劳既久检身无过仅得关陞通判及至到部本等差遣无由注授复又作县有实厯通判合关陞知州又复作通判名为关陞其实暗落资任臣恐非所以慰首公之吏悯年劳之臣也铨曹既艰往往习为奔竞干请权贵茍得无耻有位者因得鬻权私其好恶更相请托紊乱官常启幸曲之私扇浇浮之风莫此为甚盖差遣既収之堂除则铨曹之路必狭铨曹之路既狭则请谒之门必炽臣愚欲望陛下特赐详酌内外官堂除有可罢者宜归于吏部而复用元丰选格有司一以法式从事则公正之涂辟干请之风絶其于圣化诚非小补
　　劄子
　　辞免除中书舎人
　　凖尚书省劄子除臣中书舎人令乘递马发来赴阙者闻命震惊罔知所措窃以代言之职选任惟艰不专润色训辞盖亦与闻防政自非宿望曷可冒居伏念臣禀性迂踈误防简擢躐居宪府进陟諌垣每图报称终誓捐糜职在紏弹身不顾卹虽羣邪之交搆頼上圣之照临臣适值内艰痛纒风木分甘逺屏迹寄邱樊俄奉除书俾司词掖自量固陋将旷败之是虞况积愆尤必烦言之交至兼臣自罹忧患无望生全免丧方新宿疢间作若冐荣宠必速颠跻欲控愚仰干聦听伏望圣慈特降睿防収还涣号俾臣少安愚分实出天地大造
　　乞外任
　　輙沥恳诚上干天听退量僣冐俯俟严诛伏念臣猥以非才误防奬用擢司宪府思罄愚忠迨长谏垣益增罪戾旋衘忧而去国宜摈弃于眀时忽拜除书俾领掖垣之命曾考劳效更升闼之严念与世而多违每自慙于无补盖縁臣昨罹忧患以来心气衰耗稍加思虑輙复昏愦方陛下循名责实励精庶政之时窃恐有误任使亦必洊被人言兼臣自初改官不厯州县民事素不谙习伏望俯加怜悯除臣一外任差遣庶防完养之余稍更事任誓图糜捐少荅恩思






　　给事集巻一
　　钦定四库全书
　　给事集巻二　　　　　　宋　刘安上　撰外制
　　显谟阁直学士知青州梁子野知定州
　　中山巨屏控制朔陲维时藩宣必资夙望具官某智谋宏远风力敏强曩膺简求往镇青社治誉之美达于予闻北道要藩谋帅尤慎选于迩列今曰汝冝尔其拊绥兵民布宣诏令体予徳意益壮逺猷
　　显谟阁待制知兖州郭照知青州
　　朕视天下如一家视吾民如赤子岂以近而忘远哉眷兹青社昔号全齐地冨以衍俗劲而强非得惠慈之长曷任牧养之寄具官某尝以恺悌镇鲁郊以风绩达朕听联职西清尹兹东土对扬明命益迈逺猷
　　朝奉大夫闾邱吁除宗正少卿
　　司宗亚卿实掌属籍惟时俊彦乃称简求尔曩以才扬更厯兹任忠信笃厚发闻惟休衘恤去朝既终礼制俾还旧职允恊师言尔其辨昭穆之亲踈奠世系之远近惇叙训廸咸得其宜则予汝嘉嗣有褒陟
　　改瑖邱伯叔仲防为宁阳伯重邱伯公西舆如为北乡伯
　　先生书册琴瑟在前犹戒勿越示有尊也夫子道为百世师今从祀弟子封爵之地乃斥其名于尔安乎爰命讨论悉加改订以称朕尊仰之意
　　徳州团练使提举醴泉观驸马都尉石端礼为复州防御使
　　朕于攀附之臣虽不以爱昵而遂废吾法亦不以私嫌而不録其功具官某不事绮纨深尚儒素蚤縁推择祗奉禁严偹殚夙夜之勤寖厯嵗月之久宜繇团结进陟兵防往服异恩勿忘报称
　　资政殿学士知大名府梁子美为资政殿大学士知太原府
　　并汾巨屏西北要冲式图师帅之良宜得股肱之旧俾膺阃寄爰锡賛嘉具官某操履端方材猷宏博入参九政屡闻献纳之忠出殿大邦弥着循良之效勤劳中外朕所眷知兹陞秘殿之隆名改付晋阳之重镇惟纪律严则可以防诸将惟威惠着则可以懐远人益图尔庸以永终誉
　　枢宻都承防曹曚提举崇福宫
　　朕昭明国宪屏出邦朋惟伸威罚之行永示倾邪之戒岂容余党尚咈师言具官某纨绮小臣趍操猥下顷縁勲阀冐列华途有轻视君父之心有规壊国体之意比巨珰之斥逐乃平日之缔交尚稽眀刑輙兴异议肆腾称誉之语实懐怨怼之私动揺舆情鼓惑朝论弹章交上诡迹悉彰虽朕欲容公议不可其解枢廷之属尚仍真馆之司内讼厥愆服我眀训
　　曹调罢大理卿提举鸿庆宫任良弼罢大理少卿知宻州防百揆罢大理少卿知耀州
　　廷尉天下之平也昔我神考董正治官议狱防刑悉归大理其任可谓重矣茍用法而不知义狥势而不知法天下安所取平哉尔为棘卿不思帅属【任良弼防百揆改为擢贰卿寺不赞官联】以患失鄙夫之心有迎合要权之意以纵弛为惠以苛刻为明刑狱纷张道涂怨讟果諠公议荐致烦言往奉真祠毋忘循实
　　显谟阁直学士知成徳军洪中孚知永兴军
　　迪上之徳意志虑莫切于侍从禁近之臣故出则殿侯藩抚民社必能任牧养之寄以寛朕之硕忧咸阳防府控制西陲兹择师帅不敢轻畀具官某久翺翔于禁橐多辅弼于朕躬往镇常山厥有休誉
　　刑部郎中夏鳍除大理少卿
　　具官某为郎粉署晋贰卿联非止为尔序迁之荣也以尔敏于从政审于用律屡观已试民以不寃故廷尉之事擢尔副之必能钦恤用刑期协中道往赞尔长以推广予一人好生之徳则予汝嘉
　　王革除大理正卿马咸除大理少卿
　　朕眀慎用刑哀矜庶狱期得哲人典司臬事以尔革守义不回擢长棘寺以尔咸治烦不扰往贰厥官惟一乃心惟公乃听庶防天下无寃民以称朕好生之意知汝州王旉加显谟阁待制改知成徳军
　　常山巨镇次对近班顾非老成不轻畀付具官某材猷宏博风力敏强使莭藩符更践惟旧所临底绩发闻弥休辍自南昌昜帅真定西清秘职并示恩荣益懋尔庸寛予忧顾
　　朝散大夫添差监歙州盐酒税周秩复直龙图阁提举洞霄宫
　　威罚之权以驭臣下牵叙之典厥有故常尔曩以器能荐膺任使勿思毖慎自速罪辜兹从筦库之微宠复文阶之旧陞延华阁就畀琳宫体予异恩勿忘报称
　　河北路转运副使侯临移陜西路
　　自陜以西列城数十转输之计允借通才尔燕朝赐对占奏可嘉辍自朔方緫按关右均通食货丰衍邦储考覈吏能修举众职时汝之任往惟钦哉
　　京西转运判官赵防转一官
　　国家连被河患洛口建隄尤急尔以才扬佐漕畿右兴此重役绩用有成载嘉尔功进秩一等益思懋哉
　　右司员外郎张叔夜罢职与监当
　　都司之任紏正纲维傥慢令之弗防岂常刑之可逭尔曩由武弁昜置文阶旋自府僚躐居宰属比颁诏防申按攸司簿书勾稽漫不省察官吏纵弛不复谁何乃以虚文欺罔朕听逮兹覆实奸伪了然宜从罢斥筦是司往路省循毋重尤悔
　　户部员外郎李棁除右司员外郎
　　尔服职省户能紏奸故擢尔为宰士以纲纪中台往慎攸司益懋乃绩毋使风采减于前司则称朕意中大夫提举洞霄宫许防责授永州团练使袁州安置
　　罔上朋邪虽伸明罚原情定罪洊置严科以尔赋性庸回操心险愎潜交近习宻助巨奸每植党以背公率懐谖而害政曩司邦计輙肆纷更隳摘山之制而嵗课顿亏建裁禄之议而廪赐悉减以至储峙殚乏国用靡丰削刻至多怨咨殊甚迹其误国实汝之由同时罪辜已皆窜逐尚叨真舘未厌师言往副州团体予善贷
　　两浙转运副使庄徽加直秘阁
　　朕分部置使以董转输不有甄陞曷功能吏以尔材质敏给识虑精深将漕全吴洊更嵗月冝时近效庸示宠褒联职兰台增华使节往祗朕命其益懋哉
　　中大夫直龙图阁董正封为集英殿修撰两浙转运使
　　朕分道置使以任转输又俾之察视郡县以寄朕之耳目其选可不重哉尔长于吏治事任洊更衘恤去官亦既终制冝颁明命将漕全吴用陞书殿之华以增使权之重其无剥下媚上纵吏蠧民则称朕意
　　责授永州团练副使永州安置钱即复太中大夫徽猷阁待制知永兴军
　　朕以八柄驭其臣法行自近不以一掩尔善期与维新矧居从槖之联久挂刑书之末可无拭式对宠嘉具官某曩以才猷洊膺藩帅议行均籴之法未悉当时之宜原情已谅其匪他牵复孰云其可后宠还文秩就畀州麾联职西清渐复青毡之旧分符右陜布宣紫诏之寛益图尔庸以荅朕意
　　职方员外郎李谔除著作郎
　　眷惟著作之庭昔号羣玉之府非得直谅多闻之士曷从吾道山之逰哉尔奏对燕朝有嘉敷纳辍自中台亟迁东观尔其毋怠思称厥官
　　徽猷阁待制知兴仁府韩粹彦知定州
　　中山巨屏控制朔陲惟尔之先常守兹土其民畏威懐徳刻石于今颂之具官某世济厥美克守忠勤辍自近班分符辅郡阅时未久进昜帅垣尔其布宣敎条卧防北道庶无愧于前人以对扬朕之休命
　　太中大夫徽猷阁待制知永兴军钱即改兴仁府
　　畿右名区曾为吾股肱郡非甘泉旧臣不与也具官某夙以誉望洊厯禁严起之废闲分阃全雍爰申眀命殿此辅邦往祗厥服如在朕之左右
　　朝请大夫集英殿修撰陜西路制置解盐使何述为徽猷阁待制知永兴军
　　具官某制置西陜盐防能调盈虚以足国用通有无以惠商贾上下不扰公私宜之是用宠以西清之次对往镇全雍之大邦必能为朕牧养使赋平讼理民安俗阜如在西陜时则予汝嘉
　　降授承议郎知衢州耿南仲为礼部员外郎兼定王嘉王府侍讲
　　春官礼乐之司命尔为郎非特以治器数资考订而已也二王就傅俾司劝讲盖以礼乐入人者深而议论导廸者昜养其冲和日与之俱化矣以尔兼之朕意不有在乎勉思厥职嗣有宠嘉
　　奉议郎符寳郎陈锷兼定王嘉王府记室
　　朕以二王出就外傅思得端亮之士日与之游以尔操履修洁议论纯眀著作兰台掌符左省靖共有守誉处弥休爰锡命书俾司筦记尔其往叅辅导助成正徳使朝夕见闻罔有不正岂特资尔翰墨而已哉勉修厥官庸副朕意
　　朝奉大夫直龙图阁知亳州周穜转一官
　　部使者以守臣殿最为一路劝尔克共乃职嵗输先集进秩一等尚益懋哉
　　通奉大夫吏部侍郎姚祐降官
　　天官之贰铨综是司傥弗廸于官常固难逃于邦宪具官某顷繇推择扬厯要途服在选抡不思紏察黠胥舞法并縁为奸货赂公行拟授失当亟加研究灼见事情宜从降秩之科少示旷官之戒体予善贷思盖前愆
　　承议郎吏部员外郎萧复降官
　　尔服职铨曹不思毖慎黠胥舞法并縁为奸贿赂公行拟授失当宜从镌褫以警旷瘝
　　将仕郎编修国朝防典所检阅文字方邵改承奉郎除秘书省校书郎
　　蓬邱图书之府名美秩清非修防博习之士不践迹于其间尔秀而文奏对敷允宠昜华秩典校艺文士之知遇可谓荣矣其毋隳所守毋替所闻益懋逺猷以称朕意
　　知永兴军李譓责授团练副使安置
　　误国欺君臣之大恶原情定罪邦有常刑尔赋驵防之资挟穿窬之志交通近习党附巨奸屡致私书属托子姓弹章交上公论弗容曾未正于典刑輙妄陈于符瑞爰加考騐悉出厚诬为臣若斯忠义安在斥副州团之寄永为奸宄之惩
　　张仲英等降官
　　尔等并膺委寄协賛藩条不思秉义以事君輙复朋奸而罔上妄陈符瑞尔实与谋鞠治具孚可无惩戒褫官二等示我寛恩
　　承议郎提举京畿学事叶源改两浙学事
　　朕分遣使轺典司学事选用之慎必惟其人尔元丰名儒趋操纯正屡将使防蔚有休称宜自京畿往临浙部尔其叨奨士类布宣诏条使成材众多上副乐育则予以怿汝亦有辞
　　降授朝请郎新陜西转运副使侯临加直秘阁
　　寓直芸阁允谓清华资以勤能未尝轻授尔顷繇推择服在使轺克懋猷为所至可纪比缘昜地入觐燕朝联职道山增华临遣益图显效以报宠荣
　　著作佐郎冯熈载为膳部员外郎
　　自著作东观列职春官可谓一时清选也以尔行艺着闻敷对忠亮俾以司膳岂曰逓迁盖将歴观尔之所能以就尔之逺业服我眀训其益懋哉
　　中大夫都水使者吴价转官
　　爵赏之设敦劝庶工惟时劳能宜被褒陟以尔材资宏美风力敏强曩膺简求典司水政河隄之役绩用有成羣吏奏功汝实提振肆攽涣渥增秩二阶徃其钦哉服我休命
　　都水使者吴玠为徽猷阁待制河北路都转运使
　　治财犹治水也行其所无事而已矣尔与司水政厥有俊功朔方飞挽命尔总之超陞次对之联以宠皇华之使尔其洞防源流储衍兵食国裕而民亦裕田里絶滞寃之叹者是岂非以治水之道治财乎
　　都水监丞葛仲良为都水使者
　　都水掌河渠水衡之政令设使者以董治之非宿于其业习知其源流者不在兹选尔智材防敏夙夜瘁勤不负于丞具有嘉绩是用命尔以长厥官往率其属益献厥成则称朕意
　　太中大夫致仕苏辙追复端眀殿学士赠宣奉大夫
　　朕绍述先猷聿懐故老凡刑章之罣误悉牵复以优容矧获令终可忘褒典具官某夙禀直谅逮事四朝晚厯险艰独秉一莭处訏谟之地非尧舜不陈居退食之私以孟孔自乐宜永终誉式介寿祺歘尔讣闻良深震悼超进文阶之峻宠还名殿之荣尚其幽灵膺此显命
　　殿中监髙伸殿中丞王逊转官
　　朕袛述先猷肇新殿省眷惟供奉之式比加编定之功宜有恩荣以示旌功具官某等曩因简知服职御府六尚成书条理可考载畴尔庸宠进文秩尔其懋哉朝请郎祠部员外郎石景术提防京西北路刑狱宣徳郎提防京畿刑狱张阅为河北路转运副使
　　朕惟神考以民社之寄责之守令以守令之臧否责之部使者一时得人熈丰号为盛治肆朕绍述尤慎选抡以尔景术吏治详敏故擢以河朔转输之寄各扬乃职督视一道上无蠧民之吏下无寃枉之民庶防同符熈丰以彰朕用人之眀
　　尚书库部员外郎叶劭为鸿胪寺少卿
　　九卿之亚职任为优惟时鸿胪掌予賔客畴咨俊乂咸曰汝宜往惟钦哉毋替朕命
　　显谟阁待制提举醴泉观何述同为显谟阁直学士
　　西清秘阁谟训所藏寓直其中秩隆地近惟时伟望克副简求具官某学问修崇性资粹美扬于迩列朕所眷知书省编摩述勤备着祠宫涵养誉闻弥休矧条令之更新系相臣之兼领有嘉劳绩增峻宠名非特为尔父子之荣将以示吾君臣之美往祗茂渥益励远图
　　兵部尚书张阁为翰林学士
　　北门学士地近职亲不专润色于训词实备顾问于左右选择惟慎古今所同我得其人载颁休命具官某性资端亮学术髙眀文华足以代予言谋议足以防国论蚤由词禁出殿大邦简在予召长武部阅时未久誉望益隆爰稽考于师言宜宠还于旧物若夫逹制作之体要副燕闲之咨询惟汝之能宜称朕意
　　翰林学士俞防为兵部尚书
　　国家承平中外绥靖虽不贵佳兵岂以久安忘武事哉夏官之长实统五兵为万里之折冲资文昌之长筭非体国老成曷以任此具官某刚而不挠静而有谋执法霜台仅能阅月摛文翰苑多所弼谐用陞喉舌之司悉总武部之重勉修厥职为国逺猷
　　显谟阁直学士中奉大夫李孝寿复正议大夫
　　朕于甘泉法从之臣极始终礼遇之厚虽以微文镌秩岂拘于牵叙常法哉具官某天资粹眀吏治严整尹正畿甸风绩着闻引疾祠宫姑遂退佚式颁眀命晋复官联惟尔之休钦承无怠
　　张谔除尚书户部侍郎
　　邦计之重领于民曹必择贰以佐其长使参稽登耗賛举筹防庶乎上用裕而下不乏以尔扬厯中外眀习源流擢尔为郎兹为慎选尔其懋哉
　　朝奉郎范之才为仓部员外郎
　　尚书六曹联职合治地官之属尤在得人尔夙以才称咸谓通敏比因奏对灼见器能爰锡命书列于司庾往慎厥官赞理邦计
　　王沣阁门宣赞舎人
　　列职宸阁允谓清华资以劝能未尝轻授尔奉使属部沉审有谋克获凶渠安靖邉徼宜稍显赏以旌尔功进陟新阶典司宣赞为尔之宠往其钦哉
　　髙尧举张天材
　　朕欲从政之士知法令之若江河申严律学选建官联尔等咸膺推择徃践厥官或参训导之联或司紏正之任各祗乃事以观尔能
　　惠柔民
　　朕建辟廱以处嵗贡之士增员阙以专训导之职尔业眀行着咸曰汝宜其守所学尊所闻以称朕乐育之意
　　勾仲甫除荆湖北路提防刑狱
　　荆湖之北控制诸蛮物伙事繁狱市昜扰肆求望硕往按祥刑尔曩以才扬尝厯方面罢斥滋久能务省循朕不汝弃就畀使轺益图厥修副予钦恤
　　宗室仲迁赠开府仪同三司
　　眷惟邦国之华允借本支之茂愓闻永逝敢后彛章具官某廸徳粹温秉心端恪悦诗书而务习处冨贵而不骄洊膺惇叙之仁寖陟清华之列奉朝惟谨率履无违着好礼之美称得为善之最乐云胡不淑罹此闵凶宜隆褒防之恩以极哀荣之宠啓封大国视秩冢司尚其如存服我眀命
　　宗室叔混赠开府仪同三司
　　祖宗之世并建亲贤以固磐石之基以茂本根之势故生则不闵劳以事而冨禄之殁则轸卹其后而褒崇之始终之义备矣具官某秉乐善之资服仁厚之化属籍最长迁于庶察之联髙朗令终享此太平之福宠开荣国峻视宰司泉路有知歆承无斁
　　胡奕修复职
　　朕待遇臣工务从寛假获与甄陞之典曾何存殁之殊具官某曩以时才洊更事任将漕六路宣劳实多惜其沦亡尝加褒赠中縁褫夺亦既累年原情念劳宜从矜贷其家吁诉达于朕闻特还内阁之华仍赐后昆之庆尚其不昧歆此宠荣
　　横行皇城使皇城副使等换官
　　朕遹骏先猷肇修武选是正官称之美以为在服之荣具官等夙以才扬久祗予采乃眷横班之峻【或作崇阶之宠】允为右列之华宜从新书用颁明命尚慎尔止毋或勿钦中奉大夫直龙图阁知杭州厐寅孙转官
　　朕公考绩之法以驭群吏虽在防逖不废褒崇矧吾迩臣厥有彛典具官某才猷明敏识虑精详曩以才扬践更中外比领西清之职出绾钱塘之符风绩着闻誉望休显有司防课应令当迁俾增峻于文阶其往祗于宠渥
　　姚宏转防御使再任
　　邉郡守帅简自朕心矧着劳绩疆埸帖然其可数昜而撼动我邉民哉尔久分符竹隠若长城宜繇团结之联跻于御侮之列仍绾旧绂益既乃心
　　张竦转官
　　夫为郡太守而能讥察奸萌使不得作可谓才矣尔守淮安降羌搆谋隂图窜逸以智俘获卒服其辜朕何爱一官不以为汝赏哉肆颁宠命往其钦承
　　路某转官
　　新造之邑尔能劳来拊循其民俾安厥官时乃之功可忘褒劝进秩二等懋哉
　　王华降官
　　尔绾郡章不思牧养乃倚法以任情黩货以丰已朕不能慎择于始彼千里之民何辜焉试加核实具有寃状聊从镌秩筦是司尚其循省以盖前愆
　　王子猷胡景修降官
　　民吾赤子而畿县尤所重尔玩法纵囚长奸害民朕何頼焉姑削一官是为寛典
　　张阅贾君文降官
　　部使者以紏察吏治为职况按刑之司在畿甸之迩乎尔等咸以时才擢将使指属邑玩法连逸重囚尔于平时曾不按察逮其已然乃始究治失刑纵恶谁之过欤姑从降秩以警旷瘝
　　侯涣开封府士曹参军
　　都邑翼翼四方是则治称浩穣其可以常才冐试乎以尔资识敏明应机必决曩膺推择服职佐僚爰锡命书俾迁厥次往赞而长益懋尔修
　　刘法散官安置
　　朕恢崇学校丕变寰区故虽遐陬敎法惟一傥懐阻壊难逭典刑具官某顷以常才滥居师席弗思体国遵奉诏条而乃托公逞私规害学政陵轹士类轻侮宪章无享上之诚有怙终之实师绅若此朕何望焉其褫两使之荣资仍解河湟之重寄屏之远服聊示窜投体我寛恩毋忘自讼
　　将校降官
　　伤人抵罪里巷自好者不为也尔身领将麾乃弗知戒任情悁忿自贻厥愆褫秩一阶往其循省
　　燕国静恭思懿淑慎夫人薛氏改封越国并加庄穆二字
　　朕详求淑徳参侍宸闱顾非宫壸之英曷称号名之美某氏禀资端静廸徳粹温柔嘉夙着于令猷恪谨动循于礼则自膺异数益懋闳休志意修而不渝宠禄至而愈慎宜颁涣渥进陟大邦惟庄则肃而有仪惟穆则和而靡懈并兹显号式广徽称往服宠光永绥多福
　　某氏衞国夫人
　　朕详求淑徳参侍宸闱惟时禁掖之良爰锡褒迁之命某氏禀资端静饬已惠和恪勤克敏于事为恭顺动循于礼则自防封于名郡已蔼着于英声朕所眷知宜有甄陟进加大国之宠以新象服之荣益懋令仪用对休渥
　　孟惟彦降官
　　尔负三世之传亏十全之效是怠吾事宜削二阶
　　杨昌父赠莭度使
　　朕亲祠泰坛荐飨上帝既荷休于穹昊遂均赉于庶邦惟予御侮之臣厥有追荣之典具官某故父某夙推恭顺克保遐荒籍舆地以自归率遵文敎袭衣冠而效职永捍藩维笃绍世劳实有贤子曩被餙终之宠洊陞畱务之荣属厘事之告成广庆恩而远浃增崇位叙进领莭旄尚其如存服此显命
　　母某氏赠郡夫人
　　祗见上帝均庆羣工维时愍章厥有彛典具官某氏禀资端懿廸徳惠和嫔于令门克有贤子忠勤夙着品秩增崇宜防大郡之封进陟小君之号尚其幽壤歆此宠光
　　妻某氏封郡君
　　厘事告成庶邦共庆惟时恩典厥有彛章具官某妻某氏柔嘉有仪淑慎尔止率循内则克相厥夫服职忠勤致位通显宜膺涣渥进陟郡封尚其钦承服我休命
　　张夏封宁江侯
　　生能有功于人殁而可祭于社者其斯人欤尔在先朝将漕淛部江涛为患剏建石隄回遏怒澜逾七十载民頼其利朕所叹嘉爰锡赞书宠之侯爵尚其歆怿永庇此方
　　长源侯
　　山川之神能以休泽庇覆其民者朕咸秩而祀之况汉水之神其可后乎惟神实纪南国庙食一方有祷輙从民不告病宜新爵号以宠神休尚其居歆永庇兹土给事集巻二
　　钦定四库全书
　　给事集巻三　　　　　宋　刘安上　撰
　　表
　　贺皇太子冠礼
　　涓择休辰备成嘉礼庆传中禁喜浃寰区中贺窃以昜之卦震为长男礼之经冠为重事前代所慎旷古莫行惟睿圣之作兴缉旧章而备举肇称盛典允属熈朝恭惟皇帝陛下干健日新离明洞照惟时冢嗣乃国元良孝友肃恭嶷然毕禀容仪辞令卓尔夙成兹顺考于经常遂肃加于弁冕筮日之吉正纚于朝措国本若泰山系人心于少海天人共庆夷夏交欣服备三加方显成人之礼日开五色遽呈休应之祥凡在观瞻孰不呼舞臣叨膺外寄窃覩盛仪万寿称觞阻缀鹓鸾之列一心享上誓殚葵藿之诚
　　谢除中书舎人
　　严召亟颁循墙莫避隆恩曲逮抚已奚胜中谢窃以周以内史赞善实钦王命汉以郎官掌诰亦重王言防袭虽殊慎择则一于皇圣世妙简词臣居侍从清切之班以论典文字为职考诸前代尤重厥官方骏徳之日跻仰睿谋之天纵训诰温厚则同风三代文章尔雅则轶美两京傥非润色之才曷副清华之选伏念臣禀资固陋逢运休眀虽少习于艺文讵堪世用唯粗安于节守敢为身谦旋防眷奨之殊以至超逾之速待罪宪府承乏谏垣惟抵忤之徒多蔑事功之可録比縁祸罚分屏邱园忽拜恩除超陞纶阁备左右防谈之助繇圣神特达之知载揆空虚弥增震惧兹盖伏遇皇帝陛下法天广大如日照临乐得贤以持盈守成广吁俊以立政造士将翘翘之是刈故防防而弗遗致是妄庸猥叨选任臣敢不覃思旧学进绎前闻少殚鈆椠之勤庶冀涓埃之补欲及亲之钟釡既往何追坚许国之忠诚自今其始
　　谢除给事中
　　伏奉制命除臣依前官试给事中仍赐对衣金带者承乏纶闱方虞旷职陞华闼遽沐眀恩荷宠数之优隆抚微躬而震惧中谢窃以宠司中禁列属东台不专阅牍之司实与论思之责傥非宿望曷副详延伏念臣学术迂踈智能浅薄奋身寒苦遭世休明误膺特达之知寖躐清华之选涓埃未効忧患洊臻分逺屏于穷乡茍安嵗月俄防荣于从槖参掌训词顾润色之非工在黜幽而难逭敢图矜贷特俾甄陞佩恩典之有加被身章而增焕退循侥幸弥积凌兢兹盖伏遇皇帝陛下绍述先猷广开言路欲羣才之并用虽一介以弗遗致兹妄庸亦叨委任臣敢不勉其未至增所不能知无不为益励事君之莭死而后已誓殚报国之忠
　　谢除待制知寿州
　　囊封自列方虞冐昧之诛纶制俯颁遽赐允俞之命既将从槖仍畀州麾拜宠优隆抚躬震惧中谢伏念臣才资甚下问学不优徒抱区区之忠蔑闻赫赫之誉遇逢华旦亲被圣知擢由庠序之中置之台谏之列志清朝着罪若邱山旋经忧患之余洊冐禁严之选天地之大恩未报终誓捐糜犬马之微疚遽侵虑难勉强实惧旷瘝之责莫逃窜殛之诛輙沥恳诚上干聦听敢图鸿造俯亮愚滥陞延阁之华更付名城之寄兹盖伏遇皇帝陛下徳侔干覆道与日新察臣屡被使令每加简记怜臣粗安分守特赐矜从是致孱微亦叨委任臣敢不恪遵睿训茂廸前修砥节首公益励靖共之操承流宣化庶殚夙夜之勤傥一得之可收虽九殒而奚恤
　　寿州谢到任
　　持荷闼慙无论俊之风剖竹淮堧误玷蕃宣之寄拜恩优幸抚已凌兢中谢伏念臣学术迂踈智能蹇浅徒遭休眀之运误沐圣神之知擢自孤生寘之要路徒多睚眦无补毫分方尽瘁以效官遽衘哀以去国仅终礼制洊拜恩除参迩臣鹓鹭之行供内省文书之职仰荷乾坤之施不胜犬马之心薄效未臻宿疴间作惧寖隳于素守难茍逭于大诃冐昧陈诚恳祈补外敢图鸿造俯亮愚既陞延阁之华更畀名城之重亟趋封部首见吏民祗服宠荣惟深感涕兹盖伏遇皇帝陛下舜明洞照尧天并容悯臣素乏技能偶尘法从察臣未更事任姑试便藩臣敢不深体眷懐力行旧学防奉丁寜之训益宣寛大之恩梦想云天徒结恋轩之念勤劳夙夜敢忘报国之忠
　　谢提举毫州眀道宫
　　顽防抵罪合即诛夷仁圣矜容止从罢黜戴恩隆厚抚已战兢中谢伏念臣学识迂踈智能蹇浅徒有自强之志实无可用之才遭际休辰躐登膴仕宪台谏省词掖闱事功微毫髪之荣罪戾有邱山之重比縁宿疢偷假便州闭閤卧疴未容自効瘝官慢令已致人言原情当寘于严科窃食尚容于真舘永惟侥冐弥切怔忪兹盖伏遇皇帝陛下干度并包离明广照俯念覊单之士尝参近侍之联故虽罪辜亦未捐弃臣敢不铭肌荷徳刻骨思愆扫轨穷阎窃幸里闾之佚逰心魏阙敢忘畎畆之忠傥沟壑之未填愿捐糜而上报
　　谢磨勘转朝防郎
　　一麾假守已分黜幽三载稽劳乃防增秩拜恩知幸抚己增慙中谢伏念臣学不知方才非适用徒遘休眀之运误防神圣之知擢自冗僚寘之言路讫无云补积媿空餐比縁抱疢之余窃觊承流之效事任未闻于黾勉顽冥已抵于谴诃方深窜殛之忧敢冀褒嘉之及载循忝冐弥切惊惶兹盖伏遇皇帝陛下盛徳海涵至仁天育予夺本驭臣之柄黜陟乃考绩之公故虽至微亦不偏废臣敢不仰承眷注祗畏眀威真馆投闲庶获夷瘳之福余生未泯誓图报塞之方
　　知婺州谢到任
　　【缺】闱肇建大蒇盛仪解泽旁流溥霑羣品孰谓疵谬之迹亦防旷荡之恩内揆庸虚惟深感涕中谢伏念臣禀资至陋被学不优蚤误圣知滥叨法从讫无云补积有过愆未报天地之恩已沾犬马之疾露章请外毕力效官顾勉强以图终果颠跻而自取江湖悠逺常懐恋阙之心畎亩优闲益笃爱君之义敢意未填于沟壑尚虑滋玷于蕃宣初见吏民具颁条敎兹盖伏遇皇帝陛下文谟武烈舜孝禹功豫立国本以垂无疆之休广施睿恩以隆莫大之庆致兹罪衅复与使令臣敢不深体眷懐益图来效铭肌刻骨誓殚欲报之忠奉法爱民更励自公之莭庶防万一上荅毫分
　　谢提举建州武夷山冲佑观
　　列郡承流惧难仰称祠宫窃禄特荷矜从佩恩眷之优隆抚危穷而战栗中谢伏念臣禀资至陋被学不优蚤遇休辰滥尘法从不由左右之助尽出神圣之知嵗月寖更事劳无补昨骤违于宸陛爰再领于州麾居官无以喻人守己但期寡过迩者解符婺女易地邢台念私门之多艰祸延诸父唯祖母之垂老病且累年不胜乌鸟之情遂有祝厘之请囊封荐贡天听曲回俾遂里居获尽疲癃之养岂惟家食又叨廪禄之丰赐厚不赀恩深难报兹盖伏遇皇帝陛下则尧之大用舜之中俯怜孤蹇之踪尝备使令之列故虽久外亦不遐遗臣敢不深体睿慈仰承大惠誓永坚乎莭守以上报于君亲当孝治之朝敢怠晨昏之奉祝圣人之寿愿慿香火之縁
　　谢服阕除官
　　凖告以臣丁祖母忧服阕除臣依前官职封赐如故者礼制甫终仅存残息丝纶骤降亟复旧官厚徳难名孤昜感中谢伏念臣禀生艰蹇逢运休眀廹祖母之垂年丐宫祠而就养诸父早世伯兄继亡既罹闵凶遂即承重忧伤备至羸劣奚胜嵗月其徂祥禫俄及载念栖迟之久重仍疢疾之余去国十年望轩墀而结恋有园三径頼松菊之犹存敢懐驰阙之心苐毕首邱之志孰谓隆恩之误及复叨故秩以增荣仰荷记怜弥深战栗兹盖伏遇皇帝陛下天地合徳日月并明礼尤厚于迩僚仁不遗于踦屦故虽昩逖亦被宠光旷洪造之难酬曷图报称顾余生之未泯永誓捐糜
　　再谢知寿春府
　　穷阎扫轨仅终礼制之严藩服分符遽奉丝纶之宠荷恩优渥抚己战兢中谢伏念臣学术空踈智能短浅偶逢华旦误被圣知初由耳目之司旋厯禁严之选讫无云补徒积过愆縁私门兄弟之雕零丁祖母年龄之迟暮丐辞郡绂力请宫祠曾禄养之未淹俄祸灾之洊及方承重制忽已外除蕞尔余生惧塡沟壑纚然温诏亟复官联继防宸扆之荣再畀淮城之寄念尝旷职岂敢冐居引私义以陈诚冀天心之从欲循墙莫避涣汗难収兹盖伏遇皇帝陛下盛徳兼容大眀洞照察臣昨縁微累不以瑕疵怜臣尝缀近班特加覆防故虽罪戾亦备使令敢不仰体睿懐益坚素守永念兵民之重日思抚驭之方三折肱而为医已惩既徃九殒身而论报尚冀方来
　　谢磨勘转朝奉大夫
　　营职罔功方惧黜幽之命涣恩增秩仍叨进爵之荣拜赐优隆抚躬战栗中谢窃以九年黜陟有虞眀考绩之方三载赏诛周官详计吏之治惟我圣代若昔大猷具存防课之文深得用人之法伏念臣迂踈末学朴散材自遭际于昌辰偶滥尘于膴仕徒淹嵗月无补毫分尸禄则多计功蔑有比骤颁于恩綍俄超进于文阶内省侥逾惟深震惧兹盖伏遇皇帝陛下衡聴万事器使羣工予夺本驭臣之权爵禄为厉世之具故虽孤外亦不遐遗臣敢不仰戴殊私益勤在已夙夜匪懈每懐享上之忠死生以之庶罄为臣之节
　　谢降官
　　营职不防自干典宪议刑从恕姑削文阶罪大责轻感深涕陨中谢伏念臣禀资防懦逢运休明虽屡被于使令初蔑闻于劳效比由里闬擢总州麾已试无堪固尝辞免临事不力自速谴诃方励精求治之朝公考绩用人之法既眀殿最宜正典刑虽未寘于严科庶或责于后效仰推寛大俯积震惊兹盖伏遇皇帝陛下发由中之断排被譛之多察臣克勤民隠心其靡他念臣服在官联理或可贷姑从降秩以警旷官敢不夙夜省循渊氷戒惧庶尽尺寸之效仰报邱山之恩
　　谢再降官
　　失职之愆屡闻于聪聴降官之罚洊逮于微躬戚实自贻咎将谁执中谢伏念臣器资至陋风力不强蚤误圣知尝服在迩僚之末出更郡寄再临于淮甸之区不惟劳效之蔑闻抑亦罪戾之多有眷言畿内实宿重兵廪给之资转输是頼岂谓催科之甚拙致滋常赋之乏供自速旷瘝莫逃窜殛仰頼皇明之烛隠正从寛典以议刑赐厚不赀恩深难报兹盖伏遇皇帝陛下廓天地之量推日月之明念臣所部灾伤力或弗逮怜臣禀生艰蹇理有可矜未寘严科姑从轻比臣敢不铭肌戴徳刻骨省愆知无不为敢辞劳于事任死而后已当永誓于捐糜
　　知舒州谢到任
　　解寿春之组曾未浃旬绾徳庆之符已临近境见吏民而问俗谕条诏以宣恩仰佩宠荣惟增战栗中谢伏念臣禀资罔陋逢运休明蚤误圣知滥尘法从供内省文书之职无补毫分参迩臣鹓鹭之联自慙蹇拙昨一辞于天陛凡再緫于麾州计劳无蝉翼之微尸禄有鹈梁之愧中更忧患已分覊穷愿安田里之居遂毕桑榆之景敢图睿奨洊及庸愚淮蔡承流时偶遭于俭嵗潜舒昜地身遂庇于乐邦释系重而稍寛顾忧危而获免静言侥冐弥切震惊兹盖伏遇皇帝陛下徳平施于万方仁不遗于一物择人而任爱民如伤谓臣久备使令必知绥抚察臣余生孤尚曲赐奨知就委眀纶俾移善郡臣敢不劬劳任职夙夜奉公首务劝农期格丰登之嵗庶防底绩共臻晏粲之风一徳可酬九殒奚恤
　　启
　　谢释褐
　　黉舎养贤叨尘上选眀庭赐第得预丙科获宠若惊抚躬增愧窃以自三代敎养之法废而两汉荐举之制兴时虽射防以决科士盖专门而受业尊崇传术摈斥异端沉酣六艺之文网罗百家之说于时则有晁董公孙之辈歆向扬雄之流率皆肆笔而成书亦或传经而供事仅寻遗绪莫究大全岂如盛治之朝大阐圣经之学斥虫篆而屏声律先根底而后辞华博选师儒招徕俊乂立三舎以示劝奨训五经以开蔽防法度复新风流大变学者去积年之儒生欣千载之逢以谈经者思防夏之渊源以从政者慕由求之果艺才率可用孰有面墙之讥名无茍传且异画饼之诮故凡科目之得士冝皆俊伟之异人如某者才无他长少而自信学以穷理人或爱其颛勤文不适时世多笑其迂阔徒以升斗之养出从衿佩之逰来学累年辞亲百舎将期文史之足用敢意功名之可图偶获荐名再叨升舎己方自愧人指为能盖太羮以贵本不遗而昌歜以偏嗜见取物非有异时适使然再縁姻故之嫌俄徙别头而试怅失友朋之助骇惊英俊之多一一吹竽宜不容于滥进人人抱璞夫孰得而争先何过聴之无从忽殊等之下及逮公车之召试瞻黼座以对扬务陈蹇谔之朴忠肯效媕阿之曲学已分甘于摈斥乃误辱于甄収幸虽自天恩实有地兹盖伏遇某人学优圣域道觉天民推乐育之心以成人材广包荒之量以诱后进暂分虎节来镇海邦作新泮宫大集儒士至如庸妄之迹尤荷品题之深师席载敷获预抠衣之列贤书上献更防劝驾之勤凡兹毫髪之荣举出生成之赐某敢不敬修士检祗服官箴增益其所不能日闻其所未至上酬钧造少荅已知
　　谢荐举
　　伏防某官奏举堪充陞擢内外学官任使者效官贱局曾蔑异闻荐士公朝误叨名举退揆妄庸之迹不縁左右之容顾念甚慙愿言何报窃以去就之义实儒者之难能刺举之公盖古人之深慎自开请托之路遂成奔竞之风下焉者唯利是图故尚驰骛而贱名莭上焉者观时所向故先势要而后人材既取舍之趣乖则公正之涂塞道衰久矣孰使起之向非挺然自拔于流俗之中何以卓尔逺到于贤者之地如某者草茅弱植江海孤生志不逮人学方为己徒以偏亲之致养未甘问舎求田偶縁斗粟以服勤切比抱关击柝念继英防之旧躅慙非脱颖之长才经术既以阔踈更因犇走而顿废吏事又非谙习惟虞谴责之难逃未尝敢祈人之知姑以安所得之分岂期特达之举骤及庸常之流兹盖伏遇某人徳无不容仁以为任曲收寒素觊惩贪竞之源褒进懦庸因激廉退之士顾非所称奚取于斯某敢不益励操修愈敦名检守君子难进之莭鉴鄙夫患得之心虽米盐盗贼之间固不辞于尽力而尘埃棰楚之地岂无幸于脱身庶少免于过愆以上报于知遇
　　谢荐举
　　效职尉曹蔑闻善状论材学省缪辱褒辞被宠若惊循涯知愧窃以国家自崇序庠之敎尤重师儒之官善首辟雍化流泮水系风俗之厚薄为人才之盛衰茍得其人所补甚大内则倚近辅以选擢外则委监司以简求自非学博而经明志修而行防则何以上膺荐拔仰副详延如某者江海孤生草茅弱植学迂阔而无用性颛愚而不移鼓箧桥门滥预诸生之后彯缨仕路敢辞薄宦之卑徒以志气困于米盐日月废于犇走旧学将失故步已非拄颊怅然空想山林之至乐折腰傥尔敢期英俊之并逰夫何侥幸之多窃辱髙眀之举此盖伏遇某人栽培善类推毂寒涂务长育于人材不遗忘于微贱曲怜晚学已屡试于有司特借重言俾获逰于乡校某谨当益坚其操勉副所知寒谷能生实假吹嘘之力顽金可贵敢忘陶冶之恩
　　上中丞
　　伏审恭承眀命入总中台搢绅耸观寰宇交庆伏惟慰抃窃以风宪之职纪纲所慿非至公不足以弹压百僚非至正不足以紏察羣慝惟鲠直端方之士居凖绳耳目之司闻望既隆中外自服恭惟某人受天间气为世正人智识合乎蓍龟纯诚贯乎金石经纶有儒者之效质直多古人之风不吐刚而茹柔好面折而庭诤顷居言路实挠贵权比登从班蔼有声誉果被至神之眷进陞独坐之荣方今道协正中时属开泰苐虞党与之迭进或忧邪正之杂居尽言以退小人竭力以进君子举世所望非公而谁自温诏之外颁已群心之悚聴行见上威之隆盛刑赏信而忠佞分伫观国体之丕平法度眀而政事举为生民甚盛之福求宗社无穷之基某限守诏条阻趋门庑踊跃之至倍百等伦
　　贺温守苏起再任
　　伏审光膺涣渥载緫藩条帝命惟新海邦何幸恭惟某人风度凝逺宇量闳深擢秀名家素着材猷之美飘缨膴仕夙驰誉望之隆自荣领于漕权已简知于宸扆倾东南之防虐轸宵旰之顾忧爰择循良以绥雕瘵克副岩廊之选孰逾贤之才铃阁雍容下观而化民财丰衍嵗再有秋四郊絶愁叹之声千里腾襦袴之咏朞年报政棠防才成部使论材鹗书交上趣召将闻于黄覇借畱俄许于冦恂方承命之逺传翕羣情而胥抃某州麾承乏嵗籥俄迁梦绕松楸望白云之时起兴浓莼脍幸西风之已生行觌履絇喜摇心斾








　　给事集巻三
　　钦定四库全书
　　给事集巻四　　　　　宋　刘安上　撰
　　防问
　　一
　　韩愈读孟轲书然后知孔子之道尊圣人之道昜行也今七篇具存学者服膺而读之孔子之道何如其尊乎圣人之道何如其昜行乎学者同是尧舜同尊孔孟虽五尺之童知之也宰我曰夫子贤于尧舜逺矣尧舜圣之盛者也孔子果贤乎或曰门人之私言也以为私言孟子何取焉孟子曰伯夷伊尹栁下恵皆古圣人也乃所愿则学孔子孔子与三子者班乎孟子独学孔子何也学者学为圣贤者也不知所以为圣贤而学也宁不谬用其心乎愿闻其说
　　二
　　圣贤难知久矣自非圣人不能深考而详辨之子贡方人子曰夫我则不暇孔子非不能也盖难之也昔孔子称尧之文章舜之无为禹之无间然皆不言其圣太伯之徳文王之文周公之才伯夷叔齐栁下惠之贤咸有称述而各不同孟子称伯夷叔齐桞下惠皆古圣人也称孔子则信宰予之言以为贤于尧舜称禹稷顔回则曰同道孔孟所称其有异同否西汉扬雄议论不诡于圣人而汉之将相咸述品藻东汉班固博极群书至论古今人则别为九等二子去取与孔孟异乎否也诸君学古久矣试考圣人之所以推称二子之所以优劣者如何
　　三
　　天下未尝无材也作而成之材不可胜用矣周之盛时求贤用士处之以宜文武政事之材出焉诗曰济济多士文王以宁此其效也天纵上圣聪明日跻厉精图治求贤如不及比诏大臣博访人才因事审用处文学之士于儒舘寘干敏之士于寺监求心计之才于漕台养智勇之人于将帅可谓得养士用人之道矣然承平日乆四方之士云蒸而雨至荣路既广竞进者众贤否未眀眞伪难别论辨之必有其方也或沉于下僚或隠于遐逺无以汲引之卒困于无闻荐延之必有其道也人材不同遇事乃见槩求其全则贤或有遗拘以常格则用或不尽奬厉之必有其术廊庙议之熟矣诸君平居讨论亦及此乎愿闻其说
　　四
　　纲纪法度所以维持防范不可一日废也主上大智深明厥理旋干转坤阖辟万化缉熈既已大备告播罔不是孚犹以为未也亲洒宸翰申戒有官持循兢兢形于诏令岂不以今日先务有在是乎乃者协赏罚明法令严分守因官以察治因事以训饬异论者息贪鄙者化侵紊冲革者不得作可谓得持守之道矣于斯时也是冝丕应徯志同寅协恭率职趋事以跻极治然而侵令玩法狃于故习以干有司者尚时有之其故何哉今欲内外小大之臣四方万里之逺皆能体上之徳恪遵成宪谨守常彛毋纷更是图毋茍玩是习不待劝沮咸廸有功法令宪章永永无其尚何术以臻此欤诸君被敎养懐经术习治体久矣愿详陈之将以其说献焉
　　记
　　望思亭记
　　某生十有九年先人奄弃诸孤业守绪余能自树立虽不辱其身每念不及一日之养未尝不追痛殒絶也及滥吹于朝偏亲垂白既惧且喜方以出入言路奉职唯谨而又不及朝夕之养亟欲请外以伸乌鸟之情天降酷罚夫人即世某衔哀茹荼扶杖防送归以终竁事实荆溪余奥山之原去先人之兆一里而近从先志也夫合塟虽后世所尚然谓之古则不可故后世有不合葬者世或未之罪也先人葬方潭山丙地山小而狭旧不为圹今将竁而合之或挠动其神灵毁伤其林木于小子安乎余奥距方潭山矗矗相望也庐居于山之下作亭于巅名之曰望思左乎髙祖之所葬也右乎先兄之所葬也登斯亭也若祖若父顾盼之间靡不毕见既而望而悲悲而思愀然省厥躬其不忝前人乎则庐居之间不待训谕告戒与夫座右之铭矣矧予忧患之久重以顽暗若不愓厉何以奉承大训经曰无念尔祖聿修厥徳又曰夙兴夜寐无忝所生呜呼小子可不念哉可不念哉亭去夫人墓五十二步建于既葬之年五月二十三日记
　　书方潭移溪事
　　余游方潭昔日力不继每至輙去戊戌冬至后三日宿寺中步自桥而北观新筑堤岸与浴堂后基址累石捍溪坚致逾十数丈用工不数十人慨然叹曰圆净师以修造作佛事人所不及凿引水渠田畴加辟回溪昜流基址增广他日方潭僧益众屋宇益广供膳益给谁之力欤先长史缔创于前圆净师复培缉于后实无穷之利后人可不知所自乎故书以遗其徒使刋诸石政和戊戌十二月初六日
　　墓铭
　　从弟元素墓铭
　　元素予叔父第二子也宣和癸邜以乡荐赴试礼部甲辰三月不幸卒于京师建炎改元十二月庚申葬于其县仙桂乡方潭院之西从兄徽猷阁待制某临送山原为之铭曰
　　吾兄元承有弟元素安礼其名宣义其父兄官河东元素实从左右是依问学从容羣书博观继以编纂口诵心记浃洽贯穿覃思既精吐为华英爰列荐书士友以倾宣和辛丑睦冦啸聚浸淫乡邦官吏恐惧刘公士英紏合义兵除器峙粮分部扞城元素忠勇长揖守帅赞以方畧佐其大计羣盗果至城坚叵当林松伯髙记之甚详元素倜傥笃于风义赴人急难不顾其已惟鲍商霖病于京师诇阙然独往视之归得寒疾遂不可治呜呼哀哉乡丧善士家失令子人之云亡邦国殄瘁我在夀阳闻讣震惊使加数年学就业成升于王朝为国俊英今也已矣言之涕零荆溪方潭山水竒秀尔父伯叔环葬前后元素从之实志之旧建炎改元歳在丁未维丑之月窀穸是事早婚于吴中道不偶以仲氏子昭孙为后享年几何三十有七白首偏亲追念曷毕仲氏孝友厚其送终拊亲幼孤实与已同我作铭诗以閟其藏于乎万年泉室有光
　　颂
　　颂尧
　　在昔明圣曰尧舜氏黄屋非心唯天我视尧有天下不私其已举以授舜犹弃敝屣天下四海不颂其美舜以禅禹禹以命子传夏之歴八百其祀天下四海不訾其鄙尧禹异趣其归一揆道徳之公精神之至维时淳厚异议不起后世嚣薄纷纭披靡箪食豆羮与者见色得者私喜而况举国推以予人天下不骇者寡国不明智士不养气上下一律惟已自利大道之公沦没垂地呜呼巍巍大哉唐虞氏之风实圣贤之髙轨
　　铭
　　诚斋铭
　　先妣倾丧筑室墓下牓曰诚斋作诚斋铭
　　彼荒者庐予昔所苃仅蔽风雨茍完歳月唯诚则存不诚无物勉哉厥修没齿勿辍
　　二斋铭
　　予罢官东阳筑室城南作耘斋溉堂以为燕居之所因作二铭以自警
　　耘斋
　　地不在广方寸实同惟情为田耕获乃功昔为校官耘人之苗今也退休自耘其畴田耘伊何芟夷蕴崇稂莠不生嘉谷乃丰固我灵根存我夜气太和保合蒸为美瑞不然戕贼荆棘之地非天尔殊尔则自弃铭于座隅庶免蹈之弗克念兹小人之归
　　溉堂
　　凡物之生雨露是资彼生者天人则相之曰嵗大旱一溉何益溉而不辍岂不为力后枯之理夙夜斯得伊予早衰外啬中干岂无灵液自涸其源至人葆真吐纳为最譬如植物则茂遂亦曰天醴饮其醇和畅乎四肢惟顔之酡我铭斯堂订予之迷欲成厥功戒之在亏
　　偈
　　山中四偈
　　予庐居山中朞年邻之父老遗以花卉药果杂植亭之左右以备采掇服食幸不灭性作山中四偈
　　花蹊
　　彼芳者华乗时敷荣革其焦枯爰变丹青畹兰之秀岭梅之英杂植旁罗别状异名孰使然哉自色自形理可以烛学可以明桃李不言蹊径自成
　　竹径
　　緑竹猗猗如璧如玉如卫武公在彼淇澳其劲挺挺其髙矗矗刚不可折荣不可辱虚不可实直不可曲夏不受暑冬不变緑萧萧其隂清爽絶俗今虽未多来者可续鞭萌繁滋渭川在目
　　药圃
　　彼药多品州土各异甘苦既殊茎叶或类桐君所编神农所记谩不可考真伪孰是维此遐邑地偏多厉服食所资自逺而至厥壤攸出封殖宜閟英华纷敷根实茂遂采撷必亲杵臼爰备攻疾蠲疴惟勤服饵欲见竒功騐所尝试
　　蔬畦
　　彼嘉者蔬于山之下棊布可观区分如画引溜灌溉不舍昼夜擢本后先更王迭覇紫芥耐冬白菘宜夏其甘逾瓠其美胜蔗予方蔬食毎掇盈把烹肥击鲜夫我不暇抱瓮灌畦率先园者
　　祝文
　　登州告先圣
　　朝廷方兴崇学校郡县内外奉王之制防敢不肃维兹殿宇阅嵗之久涂塈頽落庙貌不严不足以妥神之灵今涓日之良昜桷与瓦彻而新之以称眀天子所以钦祀之意惟王其鉴
　　寿州谒先圣
　　某以诸生擢由学校今被命于朝来守兹土学道爱人敢忘吾先圣之训涖事之始不敢不告
　　诸庙
　　维神以休烈庙食兹土雨旸时若民受其赐盖亦乆矣某被命出守爰初视事赖神之休自今其始惟神监之敢忘昭告
　　天齐庙
　　维神以灵惠垂庇一方民所瞻仰其亦乆矣某被命守土爰初视事赖神之庥自今其始惟神鉴之敢忘昭告
　　社稷
　　维神以休烈垂祐下民生殖之功万世永赖某被命守土涖事之始率诸常事敢不祗谒
　　祈晴
　　耕耨既修方冀来年之瑞霖淫继作不无水潦之忧辄控微诚仰祈眀贶伏愿上灵降鉴休证来臻消隂沴而应时赫阳光而普照丰年可望庶类均懽
　　淮源王
　　某被命出守爰初视事问民疾苦皆以为濒淮之民恃麦以生去嵗麦几成而水害之今麦欲秀而雨不已吏民惶惧不知所为其何以供税赋奉神明之祀乎惟神实庇一方民所依赖刺史失职当被谴责彼民何辜神独不悯焉躬率羣僚奔走祠下惟神鉴之
　　祭文
　　祭范忠宣公
　　呜呼公乎惟公烈考庆歴名臣殁十余年公名复振治平之初召为御史惟帝曰吁文正有子爰及熈寕进公諌垣公曰用我知无不言先天下忧后天下乐公惟似之不叛其学二圣临御图任老成公归西极四方敉宁帝曰汝贤引登辅弼公不茍安逾嵗而出公之出处为时升降去国五年帝复用公公初在朝非尧不陈于蕃于宣一于爱君绍圣初政出居宛邱抗章极言朋党是忧惟时谤诬讐怨毕斥诸公南行恩典废格公曰不可贻国后患冝因赦原聴其自便公言一出人为公危公则泰然言非我私今上嗣位眀烛万国惟公皤然起自谪籍上趣入觐曰留相予公以疾辞其来徐徐公休于家问劳洊至冀公少康以佐天子天不憗遗公讣遽闻缙绅咨嗟故老涕颦呜呼公乎仁祖及今五圣百年惟公世家以忠义传父子兄弟一门俱贤危言正论读者潸然临殁之章一何切焉某戅愚不敏旧辱公知提携振拔俾闻于时今公云亾欲报曷追西望輀车綍纼莫持寓辞千里侑此一巵
　　祭黄右丞
　　惟公懿学美材蔚于时望嘉言谠论简在三朝裕陵超寘于宪司哲庙擢登于政府歴时既久经德不囘肆真人之作兴越多士而进用未逾嵗月乃以疾闻力请宫祠旋归故里章所上者六七诏趣召者再三雅意本朝老而弥笃乃心王室殁且不忘夫何驱驰才及于近郊而奄忽俄臻于大故僚寀兴云亡之叹渊轸不憗之悲某久辱误知适当言路趋风方迩去徳犹新岂知嵗月之间遂作九原之隔聊陈薄奠讵尽诚悲
　　祭丁包防
　　惟灵禀天资之异常企前脩而为志洁履之无玷坦襟懐而乐易自郡计之五上信行能之已试视科第以俯拾偶泽宫之未利方援此以有请遽被诬而下吏念横逆之来集诚古今之异事嗟造物之顿挫实伊人之私意罄多士以懐怨岂予亲之独议自去嵗之东下欲投觚而操耜期闭户以自乐俄执经之如市怅讲席之未暖叹沈疴之骤至揽遗墨以尚湿惊铭旌之已植呜呼哀哉昔先子之捐馆惟一女之醇懿择良配以付托实伊予之兄弟念久之而未获既得公而极慰匪冨贵以皇恤期偕老以卒嵗何中路之蹉跌忽如川而先逝兹孤幼以满堂藐余生之谁寄将修短之前定非人谋之能致嗟彼苍之谓何痛斯人之殄瘁閟声容之杳然愿再瞻而莫遂陈薄奠以叙哀神来举兮斯觯
　　祭亡兄左史
　　惟我与兄总角相从后来出处未尝不同鼓箧帝京跨岭渉江留滞韲盐灯夜雨牕间闗百试志莫肯降获聨优最奏对宸枫载念西游担簦于洛依归夫子覃思力学格物致知防方守约惟兄蚤达立有所卓视彼众人允矣先觉不鄙踈庸提诲磨琢滥吹同升得官于朝西掖闱揣分实叨兄由乌府记言螭坳人谓子荣予忧方胶葢予二人愤邪疾饕羣隂以目其能一朝予丐补外领郡寿春兄守鄱阳抗章力陈再易于宣笃勤为民天灾流行夜寐不伸救疗旁午活此州人兄俄奄逝嫂亦殒身夭祸盈门天何不仁万口尽伤当路以闻渊轸悼褒典疏恩呜呼哀哉追念畴昔恍如一日或升或沈靡曾弃失今乃独先顾影孰匹双旌翩翩飘风瑟瑟予系州组追送不克天实临之监此悃愊薄奠道周老泪泉激
　　祭张宗博
　　惟兄沈识伟器见于夙成蚤擅辞华领袖后生旋宰剧邑治烦有声受佐大府朅来帝京亲贤宗藩公谈是程优游静退利径靡争有识咨嗟躁进革情谓公见知台省飞缨云胡不淑祸患相撄绵延累载竟殒厥灵呜呼哀哉如何不肖旧辱公知馆我甥室时方布衣提携剪拂缪列金闺非公之赐何以至斯昔公罹艰逺归海涯我亦去国假守淮西相望天末江湖渺弥孰谓数月公讣遽来闻问惊怛肝胆沸糜罢斥来归公丧在堂入门望帷涕泗已滂呜呼哀哉谓才必达公乃困阨谓仁者寿公寿不多悠悠苍天曰如之何公有令子克绍厥绪公今云亡岂复兹虑惟我钝顽凛凛危惧厚徳不报尚期末路敢以菲薄恭荐情素冀公不昧歆此奠爼
　　祭张宗博夫人
　　夫人生长于永嘉而卒葬陶山葢从其先舅姑之兆域亦其平日志意之所安者也礼妇人不及事舅姑谓之不幸今也生则逮事死焉从之呜呼夫人可以无憾灵舆启行径趋殡所日月不逺以待大葬道路瞻视防不嗟叹矧乎至亲悲痛何极聊陈薄奠讵尽哀诚
　　代祖母祭八叔
　　惟我长史兄弟三人叔氏之后唯汝独存汝于诸房既长且贤顾我独存情均至亲嵗时问劳有味其言岂无他人莫如汝勤呜呼吾宗繄汝克敦唇齿相依枝叶附根吾老已衰尔才六旬冀汝康宁以庇弟昆如何不淑乃弃而先吾孙罹忧自京而旋汝犯霜雪迓于江堧得疾而归谓宜少痊曽不浃旬遽隔九泉命也天只莫知其原寓哀以辞荐此芳尊
　　祭十七嫂方氏
　　呜呼先兄之亾十有九年惟我令嫂送徃事存鞠育二子迨其诸孙至于有成实艰且勤念昔宦学兄当我门道路裹粮悉出厚恩嫂实相之絶口不言我妇来归教诲周旋虽曰娣姒如弟妺焉究观施为岂不曰贤云胡南来避地秦川不幸得疾药石弗痊神识奄忽遂归九泉呜呼哀哉生死修短厥数在天虽云异乡如邻邑然魂魄流行往还不难旋馆于兹神其少安音容永违日改月迁一奠灵帷摧胷裂肝
　　祭十八嫂朱氏
　　呜呼为士去其乡而游学四方非得兄弟经其家岂无养亲之忧有兄弟者又必得夫人之贤助其内治然后兄弟得尽其爱某愚不肖初离乡井兼有此二者今也不幸学未得伸其志而夫人弃去以失吾贤兄之助其为痛伤抑可知已敬陈薄奠伏惟尚飨
　　正议赠朝议大夫燎黄
　　某愚不肖年未及冠遭罹孤苦赖先人积善之庆不殒其躬窃食于朝天子哀其禄不及养每遇大礼疏恩仕籍辄下告第之制加褒赠之宠所以推恩广恵以为臣子之劝也政和丙申冬祀圜坛则有朝请郎之命政和丁酉大飨合宫时则有朝散大夫之命至政和戊戌诞受九寳则有朝议大夫之命凡三嵗于兹叠被宠渥朝廷之意厚矣惟灵上体至意受此显命以庇我后人某亦敢不夙夜自竭图报万一以永我先人休徳
　　谒先祖长史墓
　　赖皇祖之大庇窃禄京师迨今七年比遭酷罚扶防还舍未即殒灭敢忘展省惟灵其享之
　　谒先考正议墓
　　赖祖考庥庇窃禄京师违逺松楸迨今七年天祸我家先妣倾丧日月不居奄经卒哭号天叩地哀痛防极茍延残息扶防归葬未即死灭不敢不祗见墓下呜呼哀哉
　　谒十四叔墓
　　某自防时防被叔父教诲爰以误恩窃官于朝徳厚赐深未知报称违去五载叔父不幸捐馆某贪恋荣宠不克谒告以归今以祸罚还家叔父之葬已更嵗籥其为悲痛尚复何言薄奠荐诚有泪如雨呜呼哀哉
　　谒十七兄墓
　　自昔兄长既克大葬某逾月即为蓬莱之行违去松楸经及七载窃官于朝滥缀班列兄赐实多久欲归省坟园志愿未遂今天降祸先妣丧亾日月不居奄经时序号天叩地哀痛何极茍延残生以毕大事未即死灭不敢不展谒墓下呜呼哀哉







　　给事集巻四
　　钦定四库全书
　　给事集巻五　　　　　宋　刘安上　撰
　　经义
　　以肺石达穷民
　　天下之祸本于下情之不通而王政之施常患幽隠之不逹古之所谓至治者无他焉为人上者恻怛之诚及于无告而无告之民皆得洞见肺腑而无疑夫使四海之内皆无隠哀而无有不告者亦可以见先王仁政之周也故曰以肺石逹穷民盖一人之身思虑隠于无形而肺腑无得见于外者也思虑欝于内则其情不得通肺腑洞于外则其情无不达穷民天下之无告者也可谓下情之难达者矣今也立之肺石以求其辞先王岂以是肺石干誉于百姓也其意有在矣昔尧之有天下也不虐无告不废困穷夫困穷无告之民尧皆勿虐而弗废之故舜之绍述也是以发政而不穷其民焉然舜亦岂俾斯民之不穷哉要使穷者各得其所是乃所以不穷之也文王号一代发政施仁之令主而文王亦不能使夫鳏者之有妇寡者之有夫孤者之有父独者之有子也仁政发而四者皆优防以卒嵗此文王所以无愧于尧舜也方成王之有天下周公为之左召公为之右所以佑翼其君者思欲无歉于尧舜无忝于乃祖则肺石之设岂可一日废哉葢尝谓有天下者犹之一身一家也痒疴疾痛之切其身者爱其身者必求所以救之疗之一人向隅而不怿爱其家者必求所以悦之怿之仁人之于天下视民之无告者必求所以抚之绥之且常人之情厄穷则呼天疾痛则呼父母君之于民覆之如天爱之如父母使无辜者则必闻而诉之者必见恤四海之内无隠不达则圣人仁民之心于此固已尽矣虽然仁义不施则韶濩之乐不足以格天忠信不立则乡射之礼不足以措刑政事不修则虽有肺石不能致海内之无穷民政事者其本也肺石者其末也不揣其本而齐其末则心虽日劳而实不应有天下者执其本以修之则无穷民之弗逹也虽然本既立矣而末亦乌可废哉
　　以其余为羡
　　经畧之内孰非王土食土之毛孰非王民六尺以上其贱者皆可籍而任数口之家其壮者皆可致而使然先王虽有广土其制比伍则内不过六乡虽有众民其起徒役则家不过一人故家有羡卒人有余力盖师旅者先王所以平祸乱不可去也力政者先王所以治城郭宫室不可弛也然驱民以死地莫大于师旅使民以穷苦莫甚于力政民之所不欲在斯二者又何可家起二人以重困之乎何则人情莫不欲安佚也而上劳之如此则亦必莭其力而不敢尽焉夫民之生自幼至老大莭有三幼之时血气未定老之时血气即衰乃若旅力方刚而气干未衰者少壮之时而已是故一家之中其可任者寡其不可任者多老幼者常七之四而少壮者当居五之二此上地七人中地六人下地五人之家而以或家一人或家二人或二家五人为可任者也冐矢石击刺攻伐于行伍之中而事父母养老疾于家者其事不也有其余以为羡故也荷畚挶度筑削于鼛鼓之间而稼穑植艺戴茅蒲被袯襫于田野者其职不废也有其余以为羡故也夫然故从事于师旅者蹈死断首而不辞摧锋争先而不避也从事于力政者子来而不待率鼓之而不能胜也昔公刘居豳土地未辟人民未阜而羡卒有也故其诗曰其军三单是非有异乎周之治官也时焉而已及宣王命方叔率南征之师而有其车三千之多是非空六乡之地而起之也诸侯以师防焉故也而老儒以为羡卒尽起是乌识先王以其余为羡之法
　　可谓明也已矣可谓逺也已矣
　　天下君子少而小人多贤者寡而愚者众夫惟多少众寡之势若不相敌此贤人君子所以多至于危殆也且以小人之心固尝忌君子矣君子者介然自守不与小人合小人又加怨焉挟忌怨之心则无时而不谤小人者必为诡辞餙说自欺其心以入于人然则茍非至明深智了然昭彻其贤人君子不为致疑者防希甚矣小人为难察也君子立人之朝小人未尝不欲挤而去之君子盖寡过也无可诬之行虽善毁者不得入无可乗之衅虽善防者不见信故小人者必伺其有疑似之隙而投之君子有引贤授能者则进朋党之说矣有造功兴事者则进擅权之说矣有理财厚民者则进聚敛之说矣小人之欲用也无显显之徳患位之不保无赫赫之功患禄之不固以踈逺之迹一旦得其君也甘心巧语柔顔佞色伊媕阿谀趋附机防未尝有丝髪之善而矫餙百端以中主欲幸而诡说一开则宠任盘固不移如山矣有人于此焉其端崖不测茍以是心至者皆絶人于微使不得逞若然可不谓之明且远乎子张问明孔子告之以浸润之谮肤受之愬不行焉可谓明也已矣可谓逺也已矣岂非是乎莫非明也舜之举四岳十二牧十六相则任之而不疑至四防之诛则使之不得售其奸舜之明岂不远哉成王之任周公召公毛伯芮伯左右前后未尝有间至管叔蔡叔则不以亲而私成王之明岂不逺哉仲尼之为司冦也未防以少正邜至隠之恶七日而手足异处于两观之下仲尼之眀岂不逺哉此三君子者岂世之所谓辨白黒数一二覩舆薪而谓之明者乎书曰视逺惟明此之谓欤
　　子温而厉
　　柔失己刚失人一偏之患也知柔之为患而矫之以刚则失人之患复至矣知刚之为患而易之以柔则失己之患复至矣惟二者之偏胜而中和之道卒不可得此君子之道所以鲜有闻于天下也然则接物以柔而不失其所以为刚之道非圣人畴克然哉盖温犹水之温也有可亲之义焉厉犹山泽之禁也有不可犯之义焉夫可亲之与不可犯疑于不侔矣而圣人一之者本于道也道之为道交物而不失于物故以道逰世者虽天地且不能违之而况于人乎是故暖然似春者其与物接也凛然似秋者其不可犯以非礼也与物接者圣人所以为人而不可犯以非礼者圣人所以不失己也阳货之见夹谷之防公山之召以众人观之可以不屑矣而薫然之慈方且与之揖逊而不辞此圣人接物之仁也然其卒也遇涂之言不能屈以非事厯阶之说不可犯以非礼而坚白之实乃不可得而磷缁焉是岂有山泽之禁兵甲之守使人可亲而不可犯者哉正容以悟之而人之意固已消矣子夏曰君子有三变望之俨然即之也温聴其言也厉盖所以形容其徳者也若夫栁下惠之和也观其不昜介于三公亦可谓不失守矣然援而止之而止至于裸裎其侧而不悔者虽曰人不我凂然而不恭亦甚矣故其也人忽乎已而招侮召辱或未免于冶容之诲焉故孟子以孔子为盛徳之至而以栁下惠为不恭真知言哉
　　请问其目
　　道无问问无应古之人有目击而道存者不必语而黙防此上智防言之士也若夫善学者则不然问不切则理不明理不明则无以释疑而辨惑故学者必贵乎问问者必贵乎切切问者以其要而叩焉者也昔者顔子学于夫子平居燕闲所以观圣人视聴言动睟然之容与夫泠然之音其着心入目得之于言意之表者固非一日也然克己复礼之说尚且不自以为晓逹而请问其目于此见顔子之善学而知切问之为大也岂诸子之伦哉呜呼学道者将以探圣人户室而造其阃奥者也目如门焉问则得其入不问则不得其入然而善学者亦由其门而求之而已此顔子问为仁之端而以目言之也尝观圣人之门学者多矣然善问者鲜焉非不问也不得其门而问之也顔子之下善问者莫如子贡或人以卫君为问而子贡以伯夷叔齐问于孔子子曰伯夷叔齐古之贤人也求仁而得仁又何怨子贡知夫子之贤伯夷叔齐遽知其不为卫君者知其是此而信其非彼无疑也夫欲知卫君之事而以伯夷叔齐问之能以其类推之也子路问鲁大夫练而牀礼乎夫子不荅子路疑之三问而三不应子贡入而问曰练而牀礼乎曰非礼也子贡出谓子路曰汝问非也礼居其邑不非其大夫若子贡者亦可谓能问者矣然未若顔子之能切问也夫为仁非一端故顔子以目为问子曰非礼勿视非礼勿聴非礼勿言非礼勿动视聴言动学者所由以入道也能制于外者则能养其中能养其中仁之道立矣宜乎圣人告之以此
　　陈善闭邪谓之敬
　　君子之事君尽心焉耳矣言而不心则近谀貎而不心则近佞谀且佞君子不为也故尽吾心之所可欲者以事君则凡所谓善者无不陈也尽吾心之所欲去者以事君则凡所谓邪者无不闭也陈善闭邪此人臣之所自尽者得不谓之敬乎窃尝谓人之立乎本朝者岂皆出于爱君之诚也哉贪夫爵慕夫禄其未得之也则谀言柔色以入之其既得之也则又谀言柔色以守之不为是者或以财利说其冨国或以勇力说其强兵不为是者则为盘乐奢泰说其乐逸是三者君以为忠臣以为贼者也彼其心岂不知好利足以虐民好兵足以害国而盘乐奢泰之不足以保其社稷也特其心不出于爱君之诚是以若此然尔其不敬莫大于是嗟乎孟子之时兹甚矣天下之士亦孰知有爱君之道哉盖其献言于君者不过曰我能为君辟土地充府库而已又曰我善为战我善为阵而已当时之君不知其非且从而尊之曰此良臣也而孟子者乃眀其说之不可独区区以仁义为说彼好勇也我以文武言之彼好货也我以公刘言之彼好色也我以太王言之是皆所以引其君以当道而格其心之非则其敬君为何如哉彼景子方且以不朝王为言是乌知孟子之所以敬其君者不在于声音笑貎之间而在于中心之诚故曰齐人莫如我敬王也
　　居之安
　　学不至于自得者未足与言不惑智不至于不惑者未足与言不变惑者不眀变者不守若然者其于道也而能一朝居之乎孟子曰居之安凡欲其自得之也盖所贵乎得者非贵乎得于人也自得而已矣茍惟得人之得而不自得其得则其所得亦将因人而变矣昔者门人拱而尚右此信于孔子之行而行之者也丧欲速贫死欲速朽此信于孔子之言而言之者也及本之圣人之意未有不转彼而为此矣若是者亦可谓居之安乎孟子曰圣人复起不昜吾言矣其居之安莫大于此
　　守先王之道
　　道在一介则一介重道在天下则天下重方周之衰先王之道不行于天下而独在于孟子夫轲也虽一介之士而道实在焉则当时推重无过于孟子矣天下其敢不异礼而待之乎呜呼道之不行也久矣道不行则天下无善治道之不明也久矣道不眀则千载无真儒无善治是先王之道不及于斯民矣无真儒是先王之道又不传于学者矣当孟子时尧舜文武之道不幸而不行于天下幸而有孟子者得先王之道而传之夫先王之道上足以帝王其君下足以帝王其民虽三公之尊未足以为贵也九鼎之养未足以为冨也王公大人分廷抗礼区区传食何足以为泰乎彭更以诸侯待孟子为泰是以待先王之道为泰也如彭更者非特不知尊孟子且不知尊先王非特不知尊先王身为儒者忍发此言是不知所以自尊也曾子曰尊其所闻则髙明矣其言如此器局可知卑陋狭隘何足以称于大人君子之门呜呼更也亦知世有所谓舜者自畎畆而为相乎世有所谓傅说者自版筑而为相乎何其浅见寡闻也孟子之言真有以大其志为彭更者将下大禹之拜乎抑将学臯陶之师乎回之服膺师之书绅乎宜知所以自处
　　附録
　　行状
　　公讳安上字元礼姓刘氏系出彭城世为永嘉人曾祖延贵祖莹父去非以公贵累赠正议大夫公少端重有成人风祖父特所钟爱曰异时必大吾门与从兄舎人安莭同研席相友爱尤専勤嗜学讲诵忘寝食既长俱以文行称公逾冠首乡荐复联名防太学并为上舎生迭预魁选声称籍甚号二刘一时贤士慕向争与之交赴省闱列试第二人登绍圣四年进士第丙科解褐调杭州钱塘尉公操履清峙辉映湖山人谓真仙尉谨身律下每被檄所部虽庖必自办以行秋毫不以市于民所憇唯亭传僧蓝否则茇舍露坐食息自如见者咨美之受代畱圭租县廪为后人冐请暨还过之虽久客寠甚勿问也公以名流陆沉下僚怡然无忤色防心职事有捕获功未尝自列曰幸人之死而已取赏吾弗忍为虽同列以是被迁不以屑意卒用荐者陞处州缙云县令除登州州学敎授时舎法初行精择师儒国学尤极其选遂迁博士学行徳器尤为后进尊仰差考试贡士举院故事考官各进策问取防上皇咨重公文亲笔选用以车驾幸学恩授儒林郎复改宣徳郎大观九年除提举两浙学事陛辞进对风度详雅论事合防既退上皇顾近弼称其蕴借有大臣体属中丞余深荐之畱为监察御史朝廷有所推鞫多以属公公持法尤审而根于诚恕吏不忍欺谳议明允多所平反囚悦服无恨意十一月迁殿中侍御史常曰偷安患失尤非言官所宜故居处薪刍服用之物取供朝夕十二月磨勘转奉议郎眀年用八宝恩转承议郎三月迁侍御史赐五品服公沈厚谨宻凡风闻事皆反覆询防或遣亲人参验得实乃始论列举无不当一日奏事上皇目送之曰刘某言事可谓详审矣属时相擅政窃防威福防熖滔天意所趋向海内风靡党与蟠结根据朝廷无敢撄其锋者公独挺然不肯附阿极言其罪抗章不报乃与石公弼率同列廷论之词防剀切时论伟之在言路三年凡所弹射皆污秽不法败政乱俗之尤者其不畏强御如此平居恂恂若不能言至论辨人主前安详不挠无所畏避以故眷注愈渥三年八月迁谏议大夫逾月丁太硕人忧公性纯孝未冠正议公即世掩泣腐袂奉事太硕人色养尤笃自筮仕以至禁从荣侍板舆夙兴温凊奉甘脆供笑乐始终如一日至是毁瘠防灭性卜葬尽礼极哀荣之奉庐于墓侧手莳松槚蔬食终丧徘徊不忍去始公生于里之西洲及先人既亾宦防徃来经行其处必凝望泣下人以为有终身之慕政和冬服阕以中书舎人召先是兄舎人由察官登对玉音宣问公安否及寓止何地既朝见入对上皇面谕以曩日询访及简记识擢之意二年用元圭恩转朝奉郎逾年除给事中其所献纳论驳有补时政者甚多俄请外甚力九月除徽猷阁待制知寿州四年以上舎试所差官撰号差互罢提举亳州明道宫复以磨勘转朝散郎封文安县开国男食邑三百户五年除知婺州七年磨勘转朝请郎进封开国子加食邑二百户时六尚书降造花罗数额颇众督程甚严公以抑配多民困论乞蠲减弗克则奏以非土贡愿不为例又部使者往往专事花石以市恩宠州县希防幸赏或遣使臣檄州计置督以支钱应副舟乗事公初不与之辨但按法移文回报往复阅时淹久使臣苦之逡廵引去自是无来者遂免无名之费调发之扰民隂受赐焉尤不喜笞辱人少年或坐公法察知良家子资可敎则命其父夏楚于庭责使就傅其务敎化厚风俗盖有古循吏风治婺凡三年镇抚惠养百姓徳之里人过其境询及遗爱则人人以手加额至今称颂八年移知邢州时祖母徐氏无恙年余九十奉之甚谨初遇恩妻张氏当封以祖母未命避逊不敢当奏乞回授上皇嘉其意优诏从之封仁寿县太君念诸父蚤世而徐氏年弥髙邢去亲庭益逺遂丐宫祠侍养宣和元年六月得请提举建州武夷山冲佑观九月丁太孺人徐氏忧公以介孙承重送终恩礼有加乡闾荣之三年服阕除知寿春府累表辞免不克四年磨勘转朝奉大夫进封开国伯加食邑二百户寿公旧治民懐恩勿忘及此再至老穉欣迎扶携逺迓者属路府于淮西大藩屯兵余万宻迩京师每嵗上供十二万石应制副畿县军粮且称是虽遇防歉租赋放免殆尽而税额不少减前此官吏复加槩量反羡余以幸茍免民重困流移者众公至叹曰奈何剥下以逃责邪凡诸司额外泛派一切不应専以抚绥寛防为事漕臣俞赒奏乞较一路上供及支移之数课殿最行赏罚以风属郡是嵗寿春官吏遂以数劣被劾降官复以舂发军粮亏欠再被削秩以去终不自辩也六年除知舒州逾年请宫祠从之提举南京鸿庆宫靖康元年覃恩转朝请郎加食邑二百户防复朝奉大夫朝散大夫以疾丐致仕转朝请大夫建炎二年正月终于正寝享年六十诏赠通议大夫命有司量助丧事卜以十一月壬寅葬于永嘉县建牙乡玉清观后山公识度粹凝宗工钜儒见者莫不许以远器自为尉以学官荐者十余人守帅丰公稷皆誉推奬礼防集则分韵赋诗讲论文义延畱弥日不以僚属待也大观初令侍从各荐所知右丞徐公处仁以公应诏其为当路知遇如此素坚正静退未尝茍进取部使者或欲縻公致门下寄声知旧讽使致谒公薄其为人终不诣之尤不喜竿牍为敎官登州或劝贻书时贵丐东南便亲者公谢勿愿也暨闲居里闬当轴皆其知旧或请致贺荅曰吾平时不通书今遽贺之得无疑我有求邪时俗持禄养交率顾望迎合以规进取公深鄙之为御史多所弹劾务存大体振纲纪不为讦直取名凡论列章防退輙削藁虽家人子弟无得见之故其奏议人少知者尝语人曰在言路久仇怨殆满目矣然吾职风宪独安所避顾在我本无心耳出典三郡凡所设施不务表暴示以好恶而人自化御下寛简不苛吏卒服役之余咸许自便然严重叵测莫敢慢也或乃为投合以求当公意终不可入殆所谓昜事难悦者动凖绳检进止有常度而遇事裁决咸中理解所居有惠政在婺市田以给浮桥费民便之刻石纪徳其守寿春属比郡嵗饥流民襁属公为区处舎止什器资养毕具至者如归屡丐常平赈济弗许则倒廪散之曰民困且死奈何坐视不卹傥获罪吾坐之其有病者以私财为致医药为糜以食之不幸死则给棺槥卜爽垲收葬之民頼以全活不胜计恩及境外矣盖其志在为民凡所兴为必欲利及久而所济广者盖如此与人言如恐伤之待僚属未尝失色然内刚正不可犯尤嫉贜吏寿春属令有贪墨闻者既防问审实一夕追逮证佐尽得奸贜令窘急赂当途致书营救公不荅卒使引疾解印绶去诸邑为之竦动始公先达为侍从前少宰吴公敏故右丞许公景衡未显公识其逺到举以自代三公继登冢辅时论隠然服公知人胷中恢廓而谦防执礼一于纯诚不为纎芥矫餙遇人无贵贱小大至胥徒臧获语必拱手自名虽宴处私室家人不见惰容和裕有体至于临事则断不回于嗜好淡然略无珍玩财物视犹粪土虽身处冨贵自奉简薄殆有布衣所难者慈孝友悌盖其天性宗族内外四百口服公之化闺门雍睦无间言温良谦逊有万石君家风位侍从二十年所得恩泽以先弟侄季弟安仁以太硕人所钟爱遇之尤厚怜其场屋困踬首以大礼恩奏补其后早卒诸孤幼穉抚养加意不异己子暨长为毕婚嫁躬与日者徃来山谷间卜地营葬讫事喜甚曰吾今而后无复他念矣暨属疾无甚苦谓家人曰吾其止此乎临终之夕犹诵汉书且命区处为翌日亲朋燕防之防既就枕觉风昡起坐命药继至而亾其好学达理髙明令终死生之际不惑也如此呜呼母宋氏累赠太硕人娶张氏朝奉大夫亲贤宅博士时敏之女封硕人生子男二人长曰谠承务郎前蔡州监税克有家学次诰女一人归修职郎林待问孙男三人尚幼公蚤与兄舎人从当世先生长者防深得中庸大学指归故能以其所学发为事业致身侍从当巨奸朋邪倾乱朝政持一介孤忠力排抵之仅以获免后虽厯位禁闼俄值斯人复进用事势熖赫然度不能抗因恳丐外补自是十有六年终老于外虽仇怨衔之刻骨欲搜抉疵衅冀以中伤而卒不能避回宫祠优防卒嵗处之泰然亦无愠色巻懐韬晦不肯为赫赫名真若畏人知者故其进退始终大莭而逆推夫所以用心殆未昜以窥其际也盖其韫蓄浩浩汤汤用之诚有未尽彼暴露衒鬻者抑公之所细也耶公为文典重有法尤工五言晚更平淡浑然天成无斧斤迹有诗五百篇制诰杂文三十巻藏于家卜居南郭治第筑圃尽湖山胜槩益喜賔客至则觞咏延欵无斁暇日杜门观书味道养性或携杖课园丁畦蔬莳果以自娯嬉当其心闲意适虽田夫野老亦欲与之对非所喜则位貎崇贵扣阍弗见也故识者论公平生出处以方唐太傅白公至其夷旷淡泊无声色之娱文词雅正不为纎艳浮华之语则又未可以优劣论也公于嘉言为父执行世中表婣旧且同里知公为详然公潜徳隠行所不能窥者盖多姑实录所闻少备采择之万一承议郎新通判舒州薛嘉言状












　　给事集巻五
