　　钦定四库全书　　　　　集部四
　　提要
　　定庵类稿四巻　　　　别集类三【宋】
　　【臣】等谨案定庵类稿四卷宋卫博撰博宋史无传其集诸家亦未著录惟散见永乐大典中考宋中兴百官题名记载乾道四年正月卫博为枢密院编修官四月致仕知其终于是职然平生事迹已不可考惟集中送杨舒州诗有我昔怀军书西行尽淮泗语知其尝参戎幕耳所作凡表劄牋启序记书疏之类无所不备而什九皆为他人属草者特原本多直标题目不署明代字故往往不可辨别今以宋史参证如辞免职名劄有更化之初叨居政地及长沙资殿等语则当为代黄祖舜作辞免御营使江淮都督表有戎辂亲征及太上起臣于戎马饮江之际陛下眷臣于龙飞御极之初等语则当为代杨存中作又所上诸启中如魏参政为魏杞叶参政为叶颙洪参政为洪遵周参政为周葵蒋枢密为蒋芾皆一时名臣又有奉使汴京真定府燕賔馆锡宴诸表似尝从人使金者而集中送薛左司序则称谏大夫王公将出疆求幕下士监丞陶公以某进防疾作不果考之于史使金者乃王之望旋即召还则博实未北行诸表殆预拟而未及用者葢博本以表奏四六擅长故每为当时显贵者所罗致而观其所作亦大都工稳流丽有汪藻孙觌之余风非应酬牵率者可比惜其流传不广防致亡佚谨抄撮荟粹厘为四巻存其梗概俾不至终就湮没焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　钦定四库全书
　　定庵类稿巻一　　　　　　宋　卫博　撰五言古诗
　　送长寿黄主簿
　　黄郎千人英凛凛霜松姿邺侯三万巻载复无遗辞十年居太学辛勤厌朝虀词场事雄俊傲睨深丛罴再拜天子前袍笏光陆离朅来皖水濵乐哉同襟期顾我蓬之心友娅慙非宜朝来摆征衫怅望当分携君家闽海陬去作楚郢归大哉天宇间防合固有时丈夫志八表曲士守一涯锦衣行未暮鸾桂先髙枝清润照氷玉唱和共埙箎行行得所诣何必事町畦寒江清无波爱景摇牕扉衮衮江上山万象供品题还登古石城往和白雪诗傥因西飞鸿寄我长相思
　　偶成杂意四首
　　清风被草木嵗嵗蕃中园佳防欲翳空擢秀何争妍黄杨独咫尺更説厄閠年惜哉坚正姿何独悭于天长松栽万年必在千仭巅卑哉蓬蒿间斥鷃无髙鶱如何一杯水活此横海鳣谁能激沧溟为子抟青天方朔出世士挥斥隘八极乃与优侏儒饥饱同一食调笑刘天子绐之聊一剧此意竟不传无人子思侧朝草百幅牋暮草千函书贵人肯首耳一言蹑云衢但见人因子不见子亦如梁间啸者谁知是鬼揶揄
　　送杨舒州
　　我昔懐军书西行尽淮泗是时敌方张长江饮渴骑憨将何一律两地一朝弃川原厌膏血闗山接烽燧岿然舒子国屹立干戈地中有袴襦民未可文法治疮痍待良药天子念循吏谁厌承明直雅是诗书帅淮扬君肯薄吾丘世寡二正须烹鲜手往述羡鱼意前驱触炎热弭节及凉吹朝衙百吏散闭閤有余致临州古云乐此理敢轻议近闻今单于已遣朝正使公师杜征南郡得汉龚遂里闾息愁叹扞牧殆余事政成多暇日寄我千金字淮鱼秋正美灊山日空翠匹马不作难为公十日醉颇见有此客要使州人记
　　不寐
　　夜深耿不寐鼻息闻比邻家童亦倡酬轰雷隠牀漘病夫黙欹枕愈觉展转频天籁寂不闻独此声轮囷悬知鼾睡夫定非识字人不然事纷纠岂得全其真世上学书儿颇结烦恼因多识一丁字便欲了八垠谁甘冻龟缩竞作寒螀呻今日为何时酣寝图安身往往中夜兴起舞徒逡廵大哉出世士天地衾枕均首压西山巅气盖北海濵死生一梦觉寒暑同屈伸时于两踵间出息疑氤氲蝴蝶亦翩翻客主谁疎亲譬如善饮人号呶观众賔又如富家翁经营笑弥贫优防木鴈际卒嵗谁斧斤问我无眼禅答君妙入神我亦起洗醆软脚长安春垂我大鹏翼脂我神马轮未经华胥国聊追葛天民梦回复惘然唤起啼丛榛
　　二猫诗
　　地偏人迹希斋厨冷如刷老僧挑野菜岂识腥与血饥防知自迁畜猫竟徒设我来客南斋盘餐稍罗列烹炮愧寡鲜弃置谢琐屑二猫亦慕羶媻跚事争齧小儿强解事叱逐加撞防尺棰未去手二猫复及闑惩羮肯吹虀废食未因噎小儿恚猫痴提耳当割切谢儿儿勿嗔我曹更痴絶要之等为口已矣莫中热
　　题安流亭
　　福州诸卒赴建康大阅还出劔津遂登舟东下较之度岭有两日之间其劳佚甚不相侔时仆亦抵江头马病人疲雅有登舟之意舟人告不容独趋陆道明日流尸满滩乃知其已覆溺惋叹乆之作诗记其事
　　劔潭百尺深中有神物蟠东流竝山脚凿凿穿防岏广拟一苇航声战两耳寒异哉黄头郎放棹随飞湍势若从天来千仭转一圜百里不及眴孰与岭道难长篙信敏手岸石如劔攅江头惮瘏痡谁不谋所安嗟嗟彼征夫遭时弃师干不裹马革中来鱼腹间壮士等死耳此命良辛酸仆夫苐知免笑言杂悲欢宁知利害涂倚伏如毫端岂无跛男子不救为可叹晏安有鸩毒懐哉宜鉴观
　　七言古诗
　　醉歌行
　　软沙挟径草防防画堂甲帐光流离堂外花骢玛瑙覊传呼直到黄金墀黄金墀下班如剪苍槐不动蟠蛟螭出门胆落金吾将归去泣走铜山儿河龙供鲤桂为醑御厨珍送丝络垂乾坤整顿万事了蹴踏四海乗丹梯丈夫生时重意气胡为到处潜伤悲乡里小儿狐白腋五陵豪客颠倒衣酒酣耳热歌浩荡挥斥八极隘九围投戈却日日不住焚膏尚卜升朝曦君看博浪沙中客圯下偷生天地窄相期要看后五日路逢莫问前一着
　　赠王君用求画小屏
　　先生本是谈天口云梦胷中吞八九一丘一壑未忘情得之于心应之手分裂圃翻潇湘鬼神夜泣蛟龙藏兴来八极眇挥洒陵夺万象归防茫十日一水五日石千年王宰今相识已知相识意相亲异时直恐空相忆跨鲸挟矢沧海游袖无赑屭无乃羞促迫能事吾岂敢激昻浩兴君应酬崩崖厌床浪翻屋咫尺端将万里蹙我生有意水石间枕潄湏君一屏足
　　送齐六归石城
　　春衫快马君来时寒江穏泛君今归人生聚散定何许怅望十年三别离忆昔见君石城下杂佩瑶瑜间兰麝三年一鸣惊倒人欲和薫风奏韶夏翰林主人子墨卿文章意气飘朝云君归但扫三千牍后防却揖贤书登离离漠漠霜芜没江上隂风搅寒日不用长吟河畔草与君且尽杯中物
　　七言律诗
　　次韵张司法题郑少尹庭下绯桃
　　梅飘栁坠半春中庭下绯英细作丛刺眼定添新叶緑伤心应似故园红都怨感成尘事石髓追防满地风报答春光须作意乱飘繁萼向晴空
　　张君请同次前韵速郑少尹赏桃
　　邂逅溪源一梦中空余罗袖叠春丛生怜烟杏匀肌薄不分江梅映肉红要识临塘比西子便湏索酒对东风随君拄杖敲门去莫惜觥船一棹空
　　十二月十七日病中立春
　　防胜宫花闹九门挽回和气入乾坤未教栁树夸青眼先与梅花作返魂不见新蔬行节物漫将一嵗荅春温病躯可是能顽巧偏发天公造化恩
　　次韵赠汪解元
　　迩来待诏溢金门诧赋夸诗陋古文独忿典谟诬旧注直将尧舜望吾君公车两吏催朝奏乙牍中宸达夜分且忍羁孤度残腊行看汉殿赏凌云
　　再次前韵送行
　　匆匆行役驻无因缟纻相看足礼文江濶孤舟谁伴我夜防尊酒独思君离筵不用歌三叠元夕重来月十分更欲四方随孟子此生安得化为云
　　次韵汪解元留别
　　留别诗成语更酸谁怜索米困长安圣朝有意台莱咏髙士无嫌桂栢寒闻道新书行入奏少陪征棹慰余驩一封临召君须出山色溪光不可餐
　　次韵赠汪解元行
　　平湖画鹢春无际古寺名花色斩新走马未同追胜处出门翻作送行频诗成转觉伤离绪别去应烦説旧因野店无人山月白明朝尊酒更愁人
　　次韵酬大光见赠
　　十年踪迹并萍浮今日行藏谩倚楼明月相思淮水外东风吹梦越江头深深庭院惊春晚淡淡莺花称客愁记取追随休暇日殷勤陶谢许同游
　　次韵谢王使君见赠二首
　　西江派别几经年圣处骚人总未传遗我骊珠三叹罢乞君霞佩一翩然自闻流水知音趣苦厌秋虫傍耳煎归去寒光惊蔀屋明朝纸价溢都廛
　　功成刻楮谩三年技拙空慙不可传晚事韩门称弟子终期幕府颂燕然相看霜干寒犹在未许兰膏明自煎祭灶乞隣端有志只愁多指费囷廛
　　次吴国器韵
　　平生不作稻粱谋身世江湖一舸浮顾我方论天下事喜君还向古人求涂穷解识知津意嵗晚应甘短褐忧便欲尽擕书策卖东家还许问邻不
　　次何友直韵
　　野棠堤栁固依然无奈轻寒湿暝烟莺语匆匆无意绪花时寂寂废诗篇晓来洗出天容静空外吹残雨脚连春色便湏同检校已随流水半涓涓
　　次韵王大光见赠
　　头角峥嵘冠八龙相逢宛马昔从东披怀一笑交情重转眼三年世事空浪迹偶登君子里嵗寒今见古人风新诗欲报非琼玖涉猎由来愧吕防
　　春晴
　　栁梢梅子暗春城深院谁家曲水横海燕未来人鬭草野鸠相唤雨初晴韶光縦好都来几客抱如今作麽生风物不堪频检校晓来花落半阶平
　　次韵春日书怀
　　是非无遇不心亨此道吾犹及老成知己相逢湏管鲍传家各自叹韦平幽居幸有箪瓢乐髙枕从防宇宙清富贵傥来安足计且应尊酒话平生
　　送江南闻秘校
　　胷中逸气凛横秋欬唾珠玑落九州堪叹羣儿自相贵如君百战未封侯相逢不啻平生旧一笑还从汗漫游好去慇懃护行李要看鲸海试吴钩
　　过江上【地名三山】
　　失脚尘凡不易收莫思冠佩裹狙猴但逢司马心相许便拟中郎赋逺游弱水蓬莱三万里仙家日月八千秋闻名径欲兹山隠不学刘郎世外求
　　答吴子文
　　东游吴苑定何年犹有佳名处处传殆过百闻今果尔相逢一笑两欣然强蔵燕石知君厚试乞鸾胶为我煎世上功名端易与共期云翼跨芝廛
　　和人雪诗
　　白玉楼台近广寒冷侵银海光翻只应天上梨花老聊作人间栁絮繁庆卜有年先一白喜随寛令到千门使君浩兴怜诗酒隽饮谁供五石尊
　　病中书怀
　　平生技拙笑屠龙去国尤惭易道东回望飞云亲舍下不堪伏枕左书空四方未了男儿志一饭长怀国士风怜我已深兄弟好愿从之子客东防
　　书怀
　　一剑西来又蒯缑空余逸气凛横秋覉情正类南飞鹊生事浑随万里鸥嵗晚已惊霜入屦夜寒唯有月当楼四方八表男儿志留滞江千恐白头
　　万里江山一褐裘十年踪迹并萍浮囷禾谁展周郎指负米长怀季路忧书剑未酬平昔志水云空结异乡愁悠悠万事书空足独立西风自防头
　　次韵张君倚春郊且速东山之逰
　　潋色岚光暖更妍隂晴恰称养花天恼人春事浓于酒得意莎茵软胜绵欲把风光供翰墨直须杖屦蹑云烟知君已作东山兴缓歩何辞十里阡
　　明日出城爱其平沙浅水有钱塘西湖气象借前韵呈诸公
　　花红水绿鬭春妍长望江南忆乐天黄栗留鸣山寂静野棠梨发树蔫绵楼台三竺将归路气象西湖欲晚烟风物不殊乡国异好寻归马问长阡
　　七言絶句
　　春日书怀
　　东风吹雨半斜斜青草池塘忆谢家池李山桃谩春色伤心不见洛城花
　　人世逢春能几回区区从使寸心灰故园花栁应依旧万里归思独上来
　　奏劄
　　上殿劄子
　　臣闻君天也天以元气祖羣物君以神道制万方盎焉而春燠焉而夏凛焉而秋肃焉而冬盘薄乎太虚之中胚胎融液不可测知而萌者达屈者信潜者奋生者遂人徒知确然在上若以不宰为功而不知天之所以祖羣物者以元气之正也经之为文纬之爲武威之为刑庆之为赏奔走乎四海之内动化鼓舞不可测知而大者畏小者懐乱者定肆者束人徒知巍然在上若以不劳而治而不知君之所以制万方者以神道之设也惟元气正则茫然运窅然化所以为天之髙惟神道设则震动静専参侔开阖所以为君之尊仰惟陛下躬大歴服于今六年赏庆刑威文昭武烈所以恢张天纪奠安区极宥天下以不测之神者固已与天侔大无间然矣然臣犹有是説者以臣之愚窃谓陛下有四三王之资一九州之志销铄羣慝冠带百蛮之略而功之所加化之所被尚未酬圣神之心此臣区区所以益愿陛下体干之健秉夬之决而执神之机以运天下则何事之不成何征之不服何政之不治哉取进止
　　上殿劄子
　　臣闻人各有能不能羿之射精矣而不能敌秋之奕造父之驭至矣而不能举乌获之任镂冰者不可使琢玉刻朽者不可以钻坚瞽之乐刖之门宫之守虽圣人不能废其用夔之乐垂之工臯陶之理虽大舜不能更其任所贵乎量材授职因事赋官者正在是尔今之仕者自一命而至于公卿自棰楚簿书而至于稽古礼文之事莫不欲擅其能茍以一艺自名一能自售者非特其心歉然不满而人固亦小之此古之所以职业设而万事治后之所以职业设而万事隳方且喟然有乏材之叹则亦厚诬天下之士矣仰惟陛下焦心望治虚己任人士有尺寸之长未尝不録舜之所以为舜陛下盖得之矣虽然张汤官御史大夫而仍兼治狱刘晏位宰相而不去盐铁度支此特汉唐近事堂堂圣朝岂固因循轨辙而分处昔人之下哉臣愚望圣慈诏执事大臣无责人以全技无强人以不能明习典章者则使之居台阁善调盈虚者则使之主国计治狱者必法理之士分阃者必智勇之臣録所长防所短乆任而责成之将见百工熈而庶绩凝防勲乎三五之上矣取进止
　　代陈直阁奏劄
　　臣窃观昔之盛帝明王所恃以经理天下者亦有诚信而已耳故一政事之立一播告之修天下之士惟恐聴从之或后非畏夫刑威而然也非慕夫庆赏而然也徒以诚信而感于人有素彼中心知上之所为必也有利而无害有益而无损有可行之悠乆而无目前茍且之弊甚者可敓可杀而不可使非其上以为不诚不信于戯此其所以为盛帝明王而坐享无为之治者乎我国家圣祖神宗继继承承相授而守一道顾岂外夫此哉内而中国诚信之道素着故民心莫不悦随外而四裔诚信之道素行故逺人莫不效顺是何观感如是之速耶臣尝深求其故彼四方千里之逺盖自中国推而致之中国郡县之广盖自朝廷推而致之朝廷一政事一号令无往而非诚信之所在积乆歴逺斯民目之所见耳之所闻身之周旋乎其间安在而非诚信乎驱之而必往诏之而必从无有非上之所建置者廼其势然也恭惟陛下自临御以来凡见于设施举措皆仰则太上皇神谟圣烈之见于已行已试者诚信之道固已得于心传之妙宜乎内而中国外而四裔无不悦随而效顺今也敌人未至于诚服而郡县之间容有奉承宣布之未至者岂政事号令之积容有戾于诚信者乎臣愚备数列郡朝廷有大政事固非防逺小臣所得与闻且如起发上供一事谓无所戾于诚信不可也始也使就池交纳既至池州未几改往庐州未几移之行在不惟搬运转徙有不胜其劳而舟车给饷有数倍之费加以州县传檄吏胥奉行惮于烦扰复不能即时支遣使管押官吏得効力职事往往迁延嵗月是致欺弊百出官物耗散其幸而得免亏失终始全保者才十一二耳彼损折之数上司不免督责官吏不免监系下逮兵典篙工之徒均偿所负破家灭门无所从出有终身拘系卒不免于死者其弊岂在彼而不在此乎臣愚欲望圣慈戒饬臣下及州郡纲运合行起发先议定交纳去处无致数有改以蹈前日之弊不惟州县易于奉承抑使管押纲吏之徒得免相继坐累至于伤生是亦发政施仁之一端而朝廷诚信当自积之以着于中国行于四海也视其事疑若至防究其末为害至大惟陛下察臣愚衷而特加留意焉天下幸甚
　　辞免职名奏劄
　　臣顾惟一介踈贱何以仰称天地生成之赐徒以臣自尘禄仕垂三十载忧患屏弃闲日居多顷尝两持使节甫及逾年再试州麾皆成中辍退思平昔蔑着外庸今者长沙巨镇一旦骤被宠寄恐非绵薄所克胜任是敢力控愚衷冀回渊聴洊攽诏防训饬丁宁臣钦体徳意不敢再有辞避誓当勉防驽钝少图报效惟是资殿隆名景徳所以优于勲旧如臣于陛下更化之始虽叨居政地徒劳数月无补毫分况以通籍禁帷自足假宠以临民吏岂宜复膺异数欲望圣明鉴臣悃款姑寝进职之命容臣祗守官次他时不至瘝旷俾霑恩渥殆未为晚庶几全防臣辞受之谊亦或助圣朝综核之公屡渎天威臣无任激切惶恐之至
　　论治道劄子
　　臣闻治道贵清静此先哲之格言也天下无事犹当以清静理之而况多事乎多事之时而处以无事则事自定茍为不然徒为胶胶扰扰事日益繁去治愈逺厥今天下可谓多事矣吉凶之礼迭举宫室之役并兴与夫使命往来之交驰诸军犒赏之频并是皆不得已者适丁歉嵗生民艰食陛下发仓廪府库以赈救之此又大不得已者今太仓之粟在帑之金所余无几京府积镪漕司羡缗耗用畧尽州县之间上下煎熬殆无生意人劳财匮莫甚于此时自今以往日幸无事犹惧不给万一饥馑洊臻盗贼窃发或有意外之费将何以支为今日之计要当于不得已之中求其可已者已之可缓者缓之朝廷之上镇之以静重百执事之间守之以靖共州县先于抚摩边鄙贵于宁辑休息生聚年嵗之间国用稍裕民力稍苏然后兴滞补弊建利除害亦未为晚此国家根本之计惟陛下留神幸甚取进止
　　乞进帝学劄子
　　臣闻圣人以天纵之能辅以日就之学固非羣臣所敢望清光而窥道奥然讲求多闻咨访治要则必有论议之臣儒学之士通古今治乱者侍清燕之闲而承顾问之缺以舜文王之盛而有九官四友朝夕都俞于一堂之上下至于秦之穆公魏之文侯亦有乐正裘牧仲与夫叚干木田子方之流相与周旋图度以起治功斯道尚矣仰惟陛下睿智之髙明典学之缉熙超出百王之上然犹分命讲读之臣畨宿殿庐以待清问其于属意承学尚论古人讲道细毡之上甚盛举矣然臣窃尝观汉之侍臣于长杨五柞之游未央宣室之燕未尝不在而唐之十八学士日昃夜艾访求政事商搉前载无常礼之间此固不宜専责职守之臣耆艾之士也臣愚欲望圣慈命有司讨论仿唐开元六品以上待制于衙内建中九品以上待诏于两省立为定格日使馆阁之臣得侍左右以补遗忘庶几泰山之一尘沧海之众流或有补于万分之一取进止
　　辞免南郊加恩劄子
　　祭泽之大古有典常义利之间责在臣等方睿主庆成于大报而湛恩燕及于多方不遗煇翟之防恵之至也辱在股肱之近人谓斯何况飨帝者圣人之能而相祝者臣工之职觌兹祲盛猥出防逢更畴爵土之封益重冰渊之惧伏望皇帝陛下出神明之断刋沿袭之文俯徇愚衷特收成命
　　为男充辞免除敷文阁待制劄子
　　伏念臣奋迹孤童致身近辅恩流奕叶荣被一门猥如茧犊之愚更冒簪犀之宠以功则曽防尺寸以世则既越等夷罔懐欹器之危必致夺乘之咎伏望皇帝陛下察其匪矜于邉幅怜其粗审于盈虚鼓缶而歌未图引养知苖之硕那复自欺终期成涣之还庶俾师虞之穆
　　谢免男回避劄子
　　臣自省何人误防异眷父子并膺于繁使宪章靡限于亲嫌再具牢辞莫回渊聴惟是君臣之遇尤难将帅之间念萧何之举宗从军谁识老臣之感慨若卞壸之一门死敌惟知异日之糜捐
　　谢赐御书风云庆防阁劄子
　　君臣之遇夙幸依光乘云之章下施轮奂拜嘉不称仰睇知荣伏念臣质陋枅栌任叨柱石负覊髙邑陪光尧御宇之兴仗节行营属嗣圣肯堂之始起衡茅于里社从龙虎于天衢眷兹帝籍之旧恩表以璇题之美称【去声】芒寒色正昭垂日月之光华心快目明焕发阑干之星斗庇身有耀尽室无忘宠逾刘洎之登牀事异晏婴之更宅写之琬琰秘藏河洛之书贻厥子孙俾识帡幪之报
　　谢赐端午节物劄子
　　赤符彩缕老惊节物之新玉斚金盘嵗荷君恩之重俯念里居之秩方懐空食之慙珍送鼎来荣光益甚醉酒饱徳徒燕乐于明时食蘖饮冰尚恪恭于晚节
　　谢赐酒果劄子
　　禁籞秋清燕列披香之邃使轺天降宠分推食之珍肴核旅陈门庭贲耀想像蘂渊之胜赏昭苏漳水之余生恩厚莫名感深而抃大烹以养老弗称于食功一饭不忘举必懐于报徳
　　代人进故事
　　后汉书匈奴饥疫自相分争光武以问臧宫宫愿得五千骑以立功帝曰吾方自思之宫乃与马武上书曰匈奴贪利无有礼信穷则稽首安则侵盗岂宜固守文徳而隳武事乎诏报曰黄石公记曰柔能胜刚弱能胜彊舍近谋逺者劳而无功舍逺谋近者逸而有终故曰务广地者荒务广徳者彊今国政未立灾变未息人不自保而欲逺事边外孔子曰吾恐季孙之忧不在颛防且北敌尚彊而屯田警备传闻之事常多失实诚能举天下之半以灭大冦岂非至愿茍非其时不如息人自是诸将莫敢复言
　　臣闻天生五材兵不可去黄帝有涿鹿之战帝舜有苖民之伐启有有扈之誓而商周遂以兵革命征伐之不可废于天下也尚矣然圣人贵去兵而不贵佳兵者诚以兵凶器战危事不得已而用之以禁暴安民而非所以为功也传曰兵犹火也不戢将自焚也是以圣人戒之昔汉祖既灭四方而为平城之师于是有白登之衂唐太宗既有天下而为髙丽之役于是兴魏徴之思光武身济中兴闭玉闗以谢西域之质卑辞币以礼匈奴之使审黄石存苞桑为万世法天地之度日月之明卓乎其不可及也矣昔者太王居邠狄人侵之事之以皮币事之以犬马事之以珠玉弗得免焉于是去之岐山之下黜戎敌之习兴礼义之教以崇后稷公刘之业周之王迹实肇基焉吴之败越也越王反国身耕夫人织食不加肉衣不重采与百姓同其劳十年生聚十年教训而后用之吴以不祀天子致伯于越东诸侯毕贺原二君之初心岂诚甘于受辱恬于退聴而乐为人之下哉诚以力有敌不敌时有可不可与其不忍一时之忿而窒方来之功孰若诎于一人之下而伸于万人之上哉明者见于未形昧者隳于已成固不可同日而语彼臧宫马武小夫之知一剑之勇徒为大言不知国计光武谓举天下之半以灭大寇岂非至愿茍非其时不如息人大哉言乎非天下之至明至圣其孰能与于斯唐书太宗尝令封徳彛举贤久无所举上诘之对曰非不尽心但于今未有奇才耳上曰君子用人如器各取所长古之致治者岂借才于异代乎正患已不能知安可诬一世之人徳彛慙而退
　　臣闻景星凤凰人知千百年一见之为瑞而不知其无时不在天地间世人能见之者罕尔汉三杰秦之才也建武二十八将新室之才也百里奚非愚于虞而智于秦裴矩非佞于隋而忠于唐其人则犹是耳然盛世用之则有余叔世视之常不足呜呼世岂真乏才哉古今用人之患大抵所举非所用所用非所长使其人不縁谬妄旷官则以贪邪败类如是则曰天下信无士哉天下之士举如是而已哉小则有乏才之忧大则有轻士之祸此治乱之所由分也夫士之真贤实能固岂易得而轻之可得而轻者类非其人然而真贤实能乃用是而逺去叶公子髙所好尽龙尔而真龙见焉故曰思天下有得士之实必在上无轻士之心欲在上无轻士之心必君臣知用人之术善夫工师之制木也小为杗大为栌曲者为轮直者为桷接云汉者以之梁百尺之观蔽牛马者以之航千仞之渊是以天地之产有方而工师之用无穷用人之説如是而已封徳彛不知出此厚诬一世未有奇才太宗所以累数十言深诛而甚絶之诚足为万世君臣之法也
　　资治通鉴韩昭侯有弊袴命蔵之侍者曰君亦不仁者矣不赐左右而蔵之昭侯曰吾闻明主爱一嚬一笑嚬有为嚬笑有为笑弊袴岂特嚬笑哉吾必待有功者
　　臣闻赏所以劝功罚所以惩恶然功必待赏而后劝恶必待罚而后惩则赏罚之用亦狭矣明主制赏罚以寓劝惩之道因劝惩以示正大之心作于心形于言而劝惩之道固已行矣唐徳宗在奉天尝遣一健歩出视贼军辞以苦寒跪奏乞一襦袴徳宗为之寻出不获悯黙而遣方是时人无离心士有鬪志及破贼之后贡赋鼎来府库充溢而死义之士携心惟新之望日阻此其故何哉徳宗之用心则有间也昭侯谓明主嚬有为嚬笑有为笑知是道矣诚举斯心加诸四境之内斯民将迁善逺罪而不知靡然自立于赏罚劝惩之外如尧舜之盛世孰能御焉是知三旌之赏五流之罚者一弊袴一嚬笑之积也比屋之封画衣之化者赏善而罚恶之积也韩之臣子终不闻有以术广其君之用心以追古治有君无臣古之遗叹信哉
　　唐书宪宗与宰相论自古帝王或勤劳庶政或端拱无为互有得失何为而可杜黄裳对曰王者上承天地宗庙下抚百姓四方夙夜忧勤固不可自暇自逸然能选天下贤才而任之有功则赏有罪则刑选用以公赏刑以信则谁不尽力何求而不获哉明主劳于求人逸于任人此尧舜所以无为而治也至于簿书狱讼细烦之事各有司存非人主所宜亲也
　　臣闻之荀卿曰人主好要则百事详好详则百事荒诚使人君鸡鸣而起晏朝而罢日旰而食夜分而寐甚盛徳也顾可谓详略之间治效相去如是乎岂非以人君则有人君之体大臣则有大臣之体百司庶府则有百司庶府之体详要其可紊哉今守令一也烦苛之政闻于千里则其人曰此特县令之材耳夫一郡守犹然况有天下者哉臣以知古之圣王非贵于徒勤也贵勤于知要者也何谓要人主之职在论一相非要而何何谓详宰相统百官百官领众职非详而何宰相百官之不容好要犹人主之不当好详宰相得其人则百官得其职人主之能事备矣宰相傥非其人百官不得其职将敝一人之聪明应万物之纷沓虽尧舜不能以济故其书曰元首丛脞哉股肱惰哉万事隳哉然则文王之不遑暇食劳于求人者也虞舜之恭已南面逸于任人者也善乎陆防之论曰人主择辅臣辅臣择庶长庶长择僚佐所任愈崇故所择愈少所试渐下故所举渐轻是故选自卑逺始升于朝者长吏举任之寘于周行既任以事者宰相序进之才徳兼茂歴试不渝者然后人主倚任之贽之言岂特为选举设哉大抵忠臣良士所以爱其君忧其国者其论如出一口臣观宪宗君臣之间可谓知所问答矣元和之风几于贞观岂不由此而致哉
　　资治通鉴子思言茍变于卫侯曰其材可将五百乘公曰吾知其可将然变也尝为吏赋于民而食人二鸡子故弗用也子思曰夫圣人之官人犹匠之用木也取其所长弃其所短故杞梓连抱而有数尺之朽良工不弃今君处战国之世选爪牙之士而以二卵弃干城之将此不可使闻于隣国也公再拜曰谨受教矣
　　臣闻棫朴之诗文王能官人也其诗曰芃芃棫朴薪之槱之棫朴小材也薪槱近用也文王不以小材废近用故其得士济济峩峩或仪于王所或纪于方国而序诗者以能官人称之材不能皆良人不能尽善中规者以为轮中矩者以为桷短不轶寻尺者用之以备侏儒充扂楔大而接云汉者用之以梁百尺之观航千仞之渊义负而偃伏离奇而液瞒者莫不各当其用故曰大匠无弃材圣人无遗善古之蘧蒢戚施刖者瞽者虽天民之穷不废焉负贩者屠沽者受金发冢之徒犹足以当一面抗方张乘风云而书竹帛未闻以一眚废兼人之材也岂特论将惟然傅説之举于野孙叔敖之举于海百里奚之举于市由余之举于戎管仲之举于雠着之书册传之来世孰不谓然而后世张以科目拘以世类阂以小文自杜取才之路徒起当馈之叹诗曰采葑采菲无以下体为此诗者其知道矣非圣人其谁择焉新序魏武侯谋事而当羣臣莫能逮朝而有喜色吴起进曰今者有以楚荘王之语闻者乎武侯曰未也庄王之语奈何起曰荘王谋事而当羣臣莫能逮朝而有忧色申公巫臣进曰君朝有忧色何也荘王曰闻之自择师者王自择友者覇足已而羣臣莫之若者亡今不谷议于朝羣臣莫能逮是以忧也荘王之所忧而君独喜何也武侯逡廵谢之
　　臣闻泰山不辞髙而众尘集焉故为五岳宗沧海不辞大而众流归焉故为百谷长圣人不自圣而愚者之虑狂夫之言择焉故为百世师况乎以一人之尊位四海之上日酬万几之务事物之至无穷而聪明之用有极是以人主不贵自用而贵能用众合天下之聪明以为一己之聪明此大舜之所以为大也古者有衢室之问谤木之求闻善之拜不自满假不吝改过不遑暇食数圣人者退然于身若不自足而事业掀天地声名髙日月未闻其以臣下不及为髙谋事独善为能也善乎子思之言曰君出言自以为是而卿大夫莫敢矫其非卿大夫出言亦自以为是而士庶人莫敢矫其非君臣既自贤矣而羣下同声贤之贤之则顺而有福矫之则逆而有祸如此则善安从生今武侯一有矜色而正救之言已闻小国之君有臣如此魏之所以获重于七雄之世也汉鼂错以贤良对筞谓五帝神圣其臣莫及三王臣主俱贤五伯不及其臣借是以谀世主书之史册为当时羞其视痛哭流涕太息之书君臣优劣可以不议而判
　　资治通鉴唐太宗尝与羣臣语及教化魏徴对曰乆安之民骄佚骄佚则难教经乱之民愁苦愁苦则易化譬犹饥者易为食渴者易为饮封徳彞非之曰三代以还人渐浇讹魏徴书生未识时务太宗卒从徴言三嵗天下大稔斗米三四钱断刑嵗才二十九外户不闭行旅不赍粮上诏长孙无忌曰贞观初上书者皆云人主当独运威权不可委之臣下又云宜震耀威武征讨四裔惟魏徴劝朕偃武修文中国既安四裔自服恨不使封徳彞见之耳房龄奏阅府库甲兵逺胜隋世上曰甲兵武备诚不可阙然炀帝甲兵岂不足耶若公等尽力使百姓乂安乃朕之甲兵也
　　臣闻天下一道古今一民世之人尊古太泥论圣贤太髙而待已则甚恕望天下则甚薄故言仁义则以为迂濶语教化则谓之不知务岂特贞观之世为然哉昔孟轲氏愤世疾邪断然以尧舜之道号于战国君臣曰谓其君不能者贼其君者也而自谓不能者自贼者也正谓此耳今夫宗庙之中未施敬于民而民敬墟墓之中未施戚于民而民戚孰谓民之浇讹难与为善乎哉使太宗即政之初不聴魏徴之言而纳封徳彞与上书者之説弃仁义任刑罚不信臣下外事征讨而欲致贞观之隆是犹却行而求及前臣知其必不能也然则聴纳者治乱之原而人主之枢机乎太宗言中国既安四裔自服又言羣臣尽力百姓乂安此乃朕之甲兵正使尧舜禹汤复生不易斯言矣臣窃观神宗皇帝御制通鉴序曰汉之文宣唐之太宗孔子谓吾无间然者仰惟神圣发挥之妙所以昭懿铄而幸来世者明矣逺矣后世可不鉴诸
　　唐书元和后数用兵宰相不休沐或继火乃得罢李徳裕在位虽遽书警奏皆从容裁决率午漏下还第休沐辄如令若无事时太和中中人乘驿疾驱入金光门京城讹言宼至士民惊走两省诸司官有不及束带袜而乘马者李石在中书曰宰相位望尊重人心所属不可轻也事虚实未可知坚坐镇之庶几可定视文案沛然自若至晡乃止
　　臣闻达于事变者非在于临事之时而在于无事之日利害讲明规模素定凡所以善其身与天下者固已自信于胸中卒然遇之则其已大而物小是以物来而能名事至而能辩覆却万方踌躇四顾而不失其故常其于应变也何有夫如是而后可以任天下之重而为天子之大臣矣臣观唐失两河藩镇擅诛立天子锡命惟恐不逮徳裕为相雄武军将陈行泰戕史元忠以邀节钺徳裕谓河朔请帅正坐报下太速军得以安若少须之下必有变已而陈行泰果为张绛所杀绛复诱其军以请于朝徳裕亦置而未报绛又为其军所逐然后徐以张仲武为副大使代之徳裕之遇事不惑明断有体如此则其从容多故之中岂偶然者李石器识雄逺当轴秉权一无所挠廷臣倚以为重是日京师羣无赖已持兵俟变防石几至乱矣昔苻坚宼淮淝谢问计于安安夷然不顾游渉终日夜归指授将帅各当其任竟以破贼长安城中讹言水且大至王商相汉不为之动二子固非李石徳裕之伦而静镇之度亦其亚也臣谓朝廷出政之本宰相四方所瞻其经世之猷济难之略自其所学而甲兵之问钱谷之对复有司存茍惟颠越于仓卒之间乱于簿书之故则鼎轴之地其形渥矣有天下者将何赖焉














　　钦定四库全书
　　定庵类稿巻二　　　　　　宋　卫博　撰表
　　辞免右仆射表
　　宰枋中居岂容虚受奏函上列未聴牢辞不胜渊谷之虞洊凟乾坤之造【中谢】伏闻总制万务正长百僚下以遂物宜上以穆天縡位髙责重于古难才人防望轻顾臣敢议以功则属大事而当一靣臣无尺寸之可书以徳则镇浮动而风四方臣唯谫薄之是媿徒抱朴忠之守误膺神圣之知曾歳月之几何荷宠光之及此涣发大廷之号躐居众俊之先得位与时常情相庆循名责实有识为忧傥贻挠栋之羞何补夺乘之咎伏望皇帝陛下仰图帝载俯谅臣愚名器不假人况于置相之重安危在出令必惟同徳之求追寝误防式昭盛举臣之愿也天实临之
　　第二表
　　股肱之寄义必推贤肝胆之诚力期悟主洊谕丁宁之指尚凭冒昧之愚【中谢】臣闻万务之繁可以纲举而难于周知四海之大可以心服而难于力胜惟古哲王之图任必视众论之所归徳裕进而两河革心杨绾用而宗臣彻乐俾天下耸闻而风靡则主道不为而日尊夫岂得于声音笑貌之然将有见夫礼乐刑政之外伏念臣寒乡晚出一世孤踪繇言语侍从之臣参柱石弼谐之任术业则无以出廷臣之右资望则不闻居官簿之先方人乏之是承犹寛众指傥国钧之全畀必致疾颠上将遗盛世之羞下以觖四方之望愿仍旧服别俟畴庸夫恩之深者难于言而臣未报不赀之恩请之烦者凟于听而臣屡抗不移之请进退罪也夙宵惧焉伏望皇帝陛下察其非徇于常辞悯其甚忧于速戾旁求中外寜乏老成鼓舞风雷亦何嫌于反汗财成天地庶有补于同流一新岳牧之咨益重师瞻之地
　　谢除右仆射表
　　预政罔功久妨于贤路置相不善谁秉于国成吁天弗从局地无所【中谢】伏念臣愚无一得过不自量有君无臣起遗叹于千古得时行道顾何爱于此身誓将醻甚盛之知固甞论天下之事有赫上圣照临百官长辔逺御则岂无应变之才视古太息则宜得非常之辅惟兼听可以屈至多之防惟大公可以服万有之心方列位之充廷岂盛时之乏使况君臣之间莫先遇合故功业之建在昔为难以丙魏之兴而孝宣杂用于刑名以房杜之盛而贞观有惭于礼乐如臣何有敢进于斯兹葢皇帝陛下功光祖宗明并日月励精而治方将建大政以兴太平难得者时何以称隆防而塞厚望臣之欲报誓以杀身然绠短者难于汲深而器小者不胜受大以天下自任寜不为前哲之羞非王道不陈惟窃慕事君之敬
　　谢除尚书右仆射表
　　参预朞年盍使治臣之不效咨畴百揆恐非同徳之是求抗辞牍以莫回愧此心之未亮【中谢】伏念臣赋材不腆承学非优居言语侍从之官庶犹寡过司礼乐刑政之柄将自速辜况春秋之义尊上公而人主之职论一相岂以堂堂之大国属之防防之小臣外将贻轻汉之羞内无补尊尧之治雷不一风不再固知反汗之难尺有短寸有长殆匪量才之谓勉即师瞻之所终虞鼎餗之非兹葢伏遇太上皇帝陛下起万物之初游六气之辨拨乱世反之正有开贻燕之谋持众美效之君猥荷仰成之眷而臣依日月照临之下防雨露拱把之中天地恩深丝毫报蔑耻君不及尧舜永懐励翼之图当馈叹无萧曹傥副焦劳之念
　　平江府谢到任表
　　荐将使指方叨内地之荣就畀守符俄窃辅藩之重侥逾特甚震惧靡遑【中谢】伏念臣家世寖衰人材猥下适际休眀之运屡更烦剧之除曽无片善之可名岂复优迁之敢筮况兹防府宻在邦畿毂击肩摩衣冠指为走集之路甍连栋接风物伙于升平之时自非得资望素髙之人难以成禁令必行之治如臣么麽曷与选抡兹盖伏遇皇帝陛下日月照临乾坤覆帱欲广至和之化兼收共理之臣顾若其愚亦膺重寄臣敢不深求民瘼防奉诏条任大力微当日思于官谤讼平政理誓仰副于君仁
　　谢除观察使表
　　奏对便朝初无一得观风大国骤出中除孰云介胄之下臣敢冒冕旒之殊眷控辞弗感涕徒零【中谢】伏念臣夲不知兵窃尝忧世为民司命而不推进退存亡之计为国将兵而不明彼已胜负之机每闻恃敌之不来未有制人于先发谓饷道为难继则因粮于敌者何义谓军籍为尚寡则以少击众者何人纵酒髙防而士甘半菽之忧黩货多藏而下无乞襦之惠负负爪牙之托惓惓畎亩之忠不图晚节之遭逢获展平生之约结固未能聚米以图破陇之状傥庶防借箸以眀挠楚之非名一艺者无不庸上之赐也以小言而受大禄人谓斯何兹葢伏遇皇帝陛下勇智自天聪明协帝披舆图而有四方之志捐城邑以慰多士之心猥如负乗之微假以亷车之峻臣谨当有死无贰唯敌自求以口舌而得官则有辞矣执干戈而卫上敢不图之
　　又
　　幕府上功未论实效诏书班赏顿越彛章退欲避以无从凛莫知其所措【中谢】伏念臣勇慙超乗技乏穿杨赵括之读父书岂明方略狐突之教子弟粗守愚忠愿输横草之劳未获死绥之所属边陲之唘衅防戈甲以长驱饮马大江传烽三辅惟疆场之不戒人谓斯何矧残敌之就屠天相我也稽之汉法簿问则宜大哉尧仁防勲何有不腆二三之俘馘葢图偏伍之贤劳岂繄微臣独沾殊渥尽略横阶之秩峻超三品之华天大人微恩深报蔑兹葢伏遇皇帝陛下推仁以保四海信赏以励百工亲屈帝尊临见执戈之士猥如臣贱鼎来出綍之荣顾凡冒险以直前孰匪闻风而知劝臣敢不益鞭驽蹇勉副龙光以克敌示子孙世保康侯之锡不以敌遗君父誓空老上之庭
　　辞免参知政事表
　　帷幄近严岂容序进封章剀切未聼牢辞仰天日之向髙凛渊氷而莫喻【中谢】臣闻因任以成功者圣人之能事陈力而知止者臣子之令图傥惟囊括以兼容何但栋隆之必挠臣之已试众焉可诬学本师心而有古人之愚道以事君而有违俗之累固尝论天下之事将以报人主之知而步蹇者不可絶驰器狭者竟难大受所几万分之一了无尺寸之长纵未能自弛以谢旷官敢复奸不韪而羞盛世人知居宠臣惧速辜伏望皇帝陛下矜不移之愚迁已行之令上以弭名器假人之诮下以纾负乗致宼之忧庶穆师虞少安防分
　　谢除参知政事表
　　奉为真之诏进秉政机抗引避之章莫囘涣汗拜嘉如陨委重奚胜【中谢】伏念臣奋湖海之陬乏廊庙之具生死文字仅类蠧书作为词章不过虫篆乌睹国家之大体偶陪英俊之诸儒冒昧进迁雍容献纳北门西掖敢论润色于皇猷右府中台莫负安危之注意未报不赀之徳长懐自弛之图侧闻有命之自天恍若履氷而待日饮河之腹久已易盈伏之姿讵堪逺到兹葢伏遇太上皇帝陛下功髙与子道妙凝神植桐梓于拱把之中作成有造居柱石于弼谐之上佑啓无穷天地均恩顶踵思报惟股肱之戴后敢忘一体之同尽心力以事君庶答两宫之遇
　　谢除醴泉观使表
　　天营承乏绩效蔑闻祠馆祈闲纶言赐可保孤踪于始末戴上圣之恩私【中谢】伏念臣属荷主知起繇家食秉旄仗钺六飞将戒于徂征被甲据鞍一介敢辞于耄耋烽烟间息羽卫留行获逃避事之嫌敢上解兵之请以侯就第虽自适于退藏饱食无功益懐慙于尸素兹葢皇帝陛下定谋制敌观变御时披天下之舆图固不忘于武事以关中为根本宜坐治于明堂遂令负靮之臣归享杜门之乐臣敢不心懐止足身戒满盈视晚景于桑榆已无多日奉祠庭之香火永祝明时
　　辞免御营使表
　　羽卫时巡必严先置囊封夙奏恐玷殊私未推从欲之仁洊贡投诚之请【中谢】伏念臣受恩深厚窃位通华当疆埸之多虞岂头颅之敢爱唯见阽危之迹久懐敛退之心盖积毁所加既乏江东之望而寡谋有素宁知堂上之竒铅刀已试于无庸鼠璞何堪于再献方圣上焦劳于宵旰宜众贤驰骛于事功退窃自量实虞非据伏望皇帝陛下谅吁天之恳兴察父之慈畧反汗之小嫌收出纶之成命俾归散地获保余年
　　辞免御营使奏状【附】
　　窃以戎辂亲征将图大举天营置使必属重臣敢谓么微廼叨器使【中谢】伏念臣顷縁衰晚得请退闲方睿照之当天揽羣才而在御孤踪蕞尔过听伊何收汗马之劳则臣力既愆出筹幄之竒则臣愚素甚自量既审冒处为难岂惟将致于疾颠抑亦恐来于众诮伏望亟收成命改畀时才庶穆朝佥少安愚分
　　谢除御营使表
　　有司夙戒将巡细栁之军行卫先驱误典鸣銮之仗恳辞弗获伛受奚堪【中谢】伏念臣结髪戎行半生环列虽执戈卫社粗肩自奋之忠然积羽沉舟几致疾颠之咎破胆犹惊于曲木残骸何取于劳薪惟二圣之深知衔大恩而未报太上起臣于戎马饮江之际仅无侵轶之虞陛下眷臣于龙飞御极之初复值乗邉之警将整徂征之旅俾司御侮之权俯怜蒲栁之先衰敢觊桑榆之末效兹盖皇帝陛下沉几独运善任无妨幸渭而责可汗力奋唐宗之武封殽而伯西土行收秦穆之功臣敢不益坚晚节无愧初心追督将而守江湖共壮淮壖之势至金城而上方畧愿为嵗月之图
　　谢除枢密兼参政表
　　基宥密之命莫重本兵负端右之才乃堪闻政揆寸长而何有共二任以奚胜【中谢】伏念臣蚤以诸生出逢兴运学不足以窥圣贤之能事识不足以明治乱之大端追琢其章晚悔雕虫之习支离其徳分安社栎之生猥縁黄甲之名浸补皂衣之缺承明三入有忝昔人出守一麾何功方面既不能栀貎蜡言以同流俗仍未闻草衣木食而赋归耕甫即锋追登冠槖从更冒非常之渥遂班在服之光曾日月之几何荷宠灵之及此愧深顔厚恩大人微兹葢伏遇太上皇帝陛下体道太清凝神姑射以尔众请命用肇造于我家为天下得人乃燕诒于翼子曲轮方桷咸自储材厚地隆天莫非戴徳誓竭股肱之力共闳宗庙之休徇国之心捐躯以誓
　　谢除参知政事表
　　参万事之防久辜试可骩大公之选竟使为真永惟共政之臣将重本朝之势妨贤是惧报国何从【中谢】伏念臣守承学之传乏佐王之畧恩隆过听进许陈愚察其任直而不欺谓其有猷而必告精神之防千载难逢体貌之私一介安取冒昧萤光之近日激昻蟁力之负山意广才疎固少成事忧深责重几欲醉心幸免则多诏除恶在矧多士朋来而在服而一人髙拱以图功驷马轻车盍効夷涂之驾汗顔血指苐虞善斵之羞勉与将衡敢安夺乗兹葢皇帝陛下吁俊以尊上帝惇徳而难任人察其处帷幄之近严粗无大过使之辅朝廷之遗忘倘有寸长然执器宝者常恐勿胜而涉渊氷者罔知攸济险夷一节誓当有死命而无二心夙夜同寅共期总众职以称上意庶行所学不负初心
　　辞免枢密兼参政表
　　风云之号敢觊力囬肝胆之诚倘容理夺重愬妨贤之悃仰祈从欲之仁【中谢】臣闻国势之重轻实系人才之用舍矧司兵本兼预政几非有宏毅任重之臣敢在精神折冲之位猥如臣贱乃辱畴咨以道则臣学僻而师心以事则臣才疎而负俗虽曰激昂而有志固甞展布以事君尺短寸长仅足有司之事内亲外抚将为盛世之羞人知帷幄之荣臣有渊氷之惧伏望皇帝陛下仰图帝载俯念臣愚见善则迁亟反已行之令不能者止何妨更照之明别登三寿之朋下益羣黎之望
　　谢除枢密兼参政表
　　本兵之任难以次迁共政之臣岂惟官备仰体安危之注意可无文武之兼资孰谓公朝姑容幸位【中谢】伏念臣学迂而寡要言大而少成贤不闻于诸大夫国人仕所望于秘书郎县令太上过録臣于官贱人防之日陛下优假臣以出长入治之权天地恩深丝毫报蔑防簮踦履未忍弃捐今袴昔襦或堪惠养粗行所学无负平生敢图一节之趋亟位六官之长蹈髙门之第滋愧重来佩华衮之章诵言勿称当上圣熈天之运而大廷吁俊之公猥容措康瓠于鼎鼐之陈必有驾鸤鸠于霄汉之诮夺乗何补挠栋为羞兹葢皇帝陛下当馈懐人励精求治长辔逺御已绍开亿万年之休公听并观俾益赞二三臣之后臣之得位久已誓心道之将行盖思明目以报天子时哉易失可无借手而见古人称塞为期糜捐后已
　　贺郊祀礼成表【乾道乙酉元日】
　　国之大事不可得兼嵗之上辛于斯为盛当四海贡图之日表一人受命之符事越前闻庆覃广宇【中贺】恭惟皇帝陛下聪明时宪圣敬日跻备文武之功是尧而已尽君臣之道唯舜为然和敌国以靖边尘戢干戈而肆时夏秉兹馨徳信厥精禋惟吉之从顺考鲁侯之三卜有国之旧率由至道之宏防采儒臣献胙之仪备旷古事亲之举臣有拘封守莫与骏奔歌噫嘻之诗想见成周之礼乐下恩泽之诏愿宣大汉之威灵
　　辞免郊恩表
　　庆条显畀志愿牢辞避牍报闻迹疑异众【中谢】伏念臣擢从散辈服在迩僚识不足以佐神明之几才不足以适方圆之用虽愿效佐王之畧敢与知格帝之功属修毖祀之恭曾乏秉文之助大裘衮冕咫尺于威顔玉瓉黄流陟降于左右猥无阙事安敢叨荣伏望皇帝陛下制爵以贤循名责实钦上帝溥临之福特与民同裁歴年谬赏之文姑从近始兹为盛举敢复常辞
　　谢郊恩进封开国侯表
　　奉瑄阳位敛时昭事之休舍爵路朝辱是等功之典迫承威命愧越初心【中谢】伏念臣本章句之儒乏公辅之器小言而受大禄殆将遗满溢之羞圣人而责愚臣何以塞优游之望兹告成于熈事曾莫佐于清光坛壝牺牲各以物序降登上下岂曰贤劳第惟神听之嘉娯方珍符之委况敢图班邑遂籍通侯视诸封赏之科愧彼烈文之辅兹葢皇帝陛下统承千载道畅八纮备物以告神明昭格昊穹之眷锡壤而光祖考猥先政事之臣惟徳厚者报丰而位髙者委重敢失坠事君之节用答扬天子之光
　　辞免江淮都督表
　　假钺视师固难因任背城决战此复何时敢修退避之常辞尚拜丁寜之温诏【中谢】伏念臣志卑庄鷃技拙黔驴少不知圯上之书老且乏江东之望发踪指示或因人而有成赐履专征则在臣而何敢矧当馈叹萧曹之日必中禁得颇牧之贤以道徳安强之威成江淮表里之固皇咨裴度宜率旧章今拜淮隂徒惊众听伏望皇帝陛下亟还涣号改畀儒英要闻晋盗之奔秦无俾匈奴之议汉
　　谢除江淮都督表
　　驷介乗兵未效献俘之礼五侯九伯乃专赐履之征孰谓臣愚猥防制可退循墙而莫避致专乗以为忧【中谢】伏念臣号令乏前贤之风勇力废横戈之习年之将耄语既谆谆心之不长髪犹种种久负赐骸之愿晚防血指之羞以宜投闲散之身防非素拊循之士蜂屯猬聚而尚纳凭陵之侮雪虐风饕而未休匽薄之师惟帝王之兵所贵必全虽厮舆之卒靡容不备久留征讨内切主臣援枹鼓则忘身死其所矣安社稷以为悦人谓斯何夙夜以思进退维谷兹葢皇帝陛下圣智同符于艺祖寛仁上恊于光尧始以太王之心姑狥敌人之欲继下元封之诏将躬武节之威猥遗见大夫【原阙二字】之贤过取一个臣无他之技臣敢不力修戎律躬履顔行收尺寸之功敢事便文之举固表里之势当懐经逺之图
　　谢除徽文阁直学壬知荆南表
　　内阁宝储上宪图书之府赤墀文石追参供奉之班萃诸儒稽古之荣贲白首乗邉之役【中谢】伏念臣甫偕召节入侍禁涂曾诏墨之未干已恩纶之狎至坐念江湖之逺迹周寰宇之间广乐钧天直疑清梦蓬莱藏室尚接英躔炯然欲报之心老矣既愆之力兹葢伏遇皇帝陛下鼎新庶政器使羣臣当馈以思遐想萧曹之佐推毂而遣当求颇牧之材顾臣无纎芥之能何以禆寥廓之见奄长杨而连五柞空懐属御之尘轻尺璧而重寸隂请示洛书之训倘酬晚遇无愧夙心
　　谢除刑部侍郎表
　　乗轺所布方披三辅之图持槖近班猥玷髙门之地报章有焕拜起知荣【中谢】伏念臣雅志倦防一官平进虽早縁推择尝参国论之余而老益粗踈伏在吏尘之下牧人驭众曽乏寸长奉使典州久逾二纪孰谓桑榆之晚亲承旒冕之知以贱有司之臣假小司冦之职髙第而补汉廷之缺臣匪其人再见而位赵国之卿事光在昔兹盖伏遇皇帝陛下恢张治具众建人才察臣官簿之歴年冝知报国谓臣吏道之専智可与平刑躐寘明庐徃图末路臣敢不益鞭驽蹇仰副鸿私滥司空城旦之书当体好生之徳辱天子从官之选敢忘献可之忠
　　谢除吏部侍郎表
　　趋一节之朝方起及郊之敬佐六官之长遽叨即命之荣内揆微踪仰辜隆施【中谢】伏念臣满襟尘土投老光隂伏之嘶讵堪致逺饮河之腹久已属餍誓将造膝以陈愚冀即奉身而退处敢虞幸位有忝公朝以日月论思则臣学殖之就荒以铨综人才则臣风裁乎何有勉即鹓鸿之缀终慙樗栎之非兹盖伏遇皇帝陛下道畅八纮统承千载舞云门而奏大夏兼存蒉苇之音执玉帛以见羣神不鄙陶匏之用施诸俊吁亦罔遐遗臣之防逢何以称塞斯猷惟后之徳永肩一心视死犹生之年有如皦日
　　辞加镇表
　　出二节以授师兹为旷典呌九阍而请命尚閟俞音中谢伏念臣伏在里居猥当人乏自省据鞍之已老迫承假钺之専征设九拒其有余敢议昔人之能事欲壹鬪其可得实遵弭敌之宏图惟上方兴受命之符乃元日获始郊之卜徳馨上达兵祲旁销曽何阀阅之可跻辱是土田之多与稽诸近比得者几人以王命讨不庭臣之职也贪天功以为已人谓斯何伏望皇帝陛下察其引分之由中録其临宠而思戒风雷鼓舞虽作号之已孚日月照临尚容光之必届
　　第二表
　　益地之恩正虞虚授循墙之请所几必辞自怜悃欵之愚未谕丁宁之防【中谢】臣闻祭泽之大以侈神灵之休赏国之经必示勲劳之劝而臣内缺奉璋之敬外无横草之功猥縁惠骏之公敢冒列臣之宠臣闻命矣国谓君何伏望皇帝陛下圣度隆寛皇明委照亮其止足而知惧知其展布以事君辞邑而请繁缨非有效尤之志吐哺而趣销印益彰从善之仁
　　谢加镇表
　　节旄旗纛晋长二师山川土田益陪多赋扬大廷而作号视盟府以知惭【中谢】伏念臣被遇圣朝逢时肇祀属有护羌之役阻陪上雍之班惟国之大事在戎要洗欃枪之厉气而天之所助者顺果符帷幄之成谋萧然班马之声允矣止戈之武盖圣人为能飨帝故羣臣莫望清光蔽自上心迄成熙事曲推厚下之泽过録守封之臣兹盖皇帝陛下清明在躬寅畏享福一嚬一笑不以假人大邑大官宜章有徳而臣早尝险阻晚脱阽危功不腆而禄既丰心弗强而身余防间两社以辅公室猥为大国之羞封万户而为帝师益引下臣之分
　　天申节贺表
　　歌薰广殿初占梦日之祥击壤黎民率罄后天之祝驩传万宇运际千龄【中贺】恭惟太上皇帝陛下渊懿聪明刚健中正功成不有黄屋非帝尧之心道妙常存赤水契有熊之宝备九州四海之奉极五日一朝之娯庆集宗祊事光今古载属诞弥之旦聿彰丕应之符臣矫首内庭庇身外镇献金鉴之録虽逺龙光望玉巵之觞惟勤虎拜
　　接千嵗之统天命有开盛五日之朝帝觞惟谨庆覃家国驩动神人【中贺】恭惟太上皇帝陛下登济大业而不有其功并包众论而强名以道褰裳大宝执契元珠无为而尊者天既超象数有徳必得其寿何待祷祠笑傲羲黄粃糠尧舜臣属将使传阻造宫庭曾无汉家令之言益彰圣孝第有华封人之祝敢贡愚忠
　　炎夏应期实啓离明之运后天称寿光昭震夙之符庆溢緜区祥开是日【中贺】恭惟皇帝陛下丕膺厯数绍复基图施仁犹列圣之心不忘兼爱稽古以百王之道坐格纯熈三阶平而风雨时五谷熟而人民育驩声和气自然雅颂之兴备福储祥不待祷祠而致受天之祜与世咸休臣将命淮壖驰心魏阙九賔在列莫陪汉殿之仪万寿无疆徒罄华封之祝
　　谢赐生日礼物表
　　犬马之生日还初度牵醪之赐式在太官孰虞一介之下臣敢辱大君之善养腹餍徳施顶戴荣光【中谢】伏念臣本章句之儒乏经纶之具眇矣缾盆之陋器参诸鼎鼐之后陈借箸以筹何补辰猷之告当馈而叹尚辜旰食之忧乃膺备物之将过録左弧之始兹葢皇帝陛下礼严体貌义笃股肱将共寄于安危爰下同于欣戚臣之拜赐敬以誓心犹已饥天下之民愿景前修之志使人有君子之行庶扬既醉之休
　　谢赐对衣金带鞍马表
　　上褚兼衣侈以万钉之宝内闲防骏沃如六辔之华心惊去国之陈人目充庭之大贶【中谢】伏念臣少驰艺苑长服官箴被苏子之故貂穷通一致悟塞翁之归马得丧两忘敢谓余生更叨蕃锡兹葢皇帝陛下垂裳御宇折棰平戎锡命之章举知安燠懐人之叹下轸虺隤有光帷幄之臣俾强筋骸之报惟一夫之短褐犹已寒之傥庶政之骇舆又谁咎矣
　　又
　　悸带为容曩犹不称据鞍示壮晚复何堪尚分廏库之珍良用抚节旄之恩渥【中谢】伏念臣奋由徒步贱且执鞭纂楚制之短衣甘为下走赐齐官之三服望絶荣涂猥縁推择之歴年屡忝便蕃之大贶赤芾之子在位何观繁缨以朝致寇是惧兹葢皇帝陛下念功惟笃图旧过优捐千里之封于两骕骦而何爱公四海之望纵一敝袴而不私顾臣无汗马之劳何以弭濡鹈之刺况臣以既愆之力荷均佚之恩鸠杖白衣散吏敢同于前辈安车驷马传家愿洎于小臣
　　谢赐生日生饩表
　　劬劳兴念载临六射之辰锡予流恩遽拜九重之命赧然是惧厚矣不赀【中谢】伏念臣奋迹羇单逢时隆盛陛九级而逺地久肃防于岩除鼎三足以承君实滥陪于公秩自知过分已幸丐闲既开异姓之封复陟面槐之位所惭朽质莫报大恩敢云初度之期犹轸不遗之念珍兼饮饩钦承厚意之将膳沃羶麷益重匪颁之式兹盖皇帝陛下普临庶类优宠旧臣顾此衰迟特示饔飱之腆眷言畴昔尚加体貎之隆臣敢不内揣侥逾仰懐徳恵赐尊推食岂惟醉饱之私铭骨镂肌誓竭防埃之报
　　奉使汴京赐燕等谢表
　　开阊阖之道馆置如归践笾豆之陈殽烝有衍首拜濡云之渥顿空防露之尘【中谢】政夲施仁善优去杀惠顾展亲之国宠绥将命之臣称万年之觞预想防朝之胜驰四乗之传伫陪侠陛之趋
　　赐酒果
　　宜城之贡湛若渊渟上苑之珍粲为笾实【中谢】心味道腴之防手褰艺圃之华酌彼金罍有忝知劳之赐报之琼玖徒深永好之思
　　真定府赐燕
　　驰四达之郊方首适燕之路陈三馈之簋又沾在镐之恩【中谢】接下思恭为国以礼有赫衣裳之防不寜传送之臣序其情而闵其劳君之赐也舍其大而拜其细主则择之
　　赐酒果
　　醖酎跃波甘梨比蜜彼美魏都之富兼荣晋锡之蕃【中谢】图功尊俎之从容受计豆笾之奔走兰兴桂发配明徳以惟馨春熟夏成归大钧之播物
　　燕賔馆赐燕
　　一介行李甫休聚之郊三命循墙亟辱班荆之燕【中谢】脩已以安百姓养贤以及万民大成为国之基不弃善邻之宝公当享卿当燕敢坠彛章君以礼臣以忠愿扬休命
　　赐酒果
　　望五陵之佳气近接蓬莱命六辔之皇华载驰原隰防甘维旅孤陋难防【中谢】受四海之贡珍交万物而有道使而未致既寛私饮之诛受之勿辞有负计功之赏
　　又
　　舍馆既定益忘徒御之劳笾豆孔嘉申以樽罍之富匪颁沓至荷戴奚胜【中谢】荷天覆之仁笃臣隣之爱投醪均恵虽造次而不忘懐核为恭岂周旋之敢坠积有拜恩之宠若为论报之方
　　朝见毕赐燕
　　发币公朝甫达颂椒之庆肆筵候馆载均在藻之欢【中谢】设太极之仗以见羣臣采长乐之仪以朝正月恩隆嵗饫义笃方来继好之谓礼经天所命也大飨以仁賔客臣敢奸之
　　赐酒果
　　珠庭日角退犹于天光玉勒金貂遽下驰于星使登受便蕃之锡仰惭恩异之隆【中谢】临极辨之朝仰容光之照义由一贯譬樝棃橘柚之同归赐出尚方固浆醴酱酏之异制拜嘉有耀懐感无穷
　　赐分食
　　廪继粟而庖继肉日饫大烹燕有好而鼎有陪礼加推食【中谢】传餐决事当馈懐人虽八物之用珍非我志也惟一夫之失职犹已饥之絶甘当御之筵委况越疆之使属餍厚徳震激微衷
　　赐酒果
　　麟凤之泉饮防却老燕秦之植当比封君藐是逺臣萃兹隆施【中谢】沉酣六艺长育羣材崇馆餐于缁衣好贤不倦选威仪于既醉备福方兴弗遗一介之微重增两君之好永言匪报有愧于中
　　花燕赐酒果
　　御栁宫花转春风于广内金盘玉筯溢喜气于人间【中谢】徳配天倪功参时令羽觞传满恰叨饮御之荣賔豆载加退有分甘之惠荷君恩之重辱顾臣贱以奚胜
　　射弓燕赐酒果
　　貍首诸侯之节臣敢预闻鱼丽万物之多君防用礼【中谢】寝兵不试恭已无为清者圣浊者贤各遂熈防之乐大为果小为蓏无非贡篚之珍拜手以还铭心莫既
　　赐生饩
　　馆给之须日勤候吏饩牵之赐式在太官珍送则优食浮是惧【中谢】礼隆鼎养治尚丰亨干戈载戢而民以宁祝史无求而福自应胙膰以亲兄弟之国方懋尔猷饮食以尽忠嘉之心斯惟后徳
　　燕賔馆赐宴
　　朝受命而夕饮氷猥无乏事入有劳而出赠贿宠备多仪折俎在庭征骖顾枥【中谢】交邻有道御众以寛有嘉一介之勤屡饬九宾之副奏骊驹之阕即问所涂囘龙尾之班第增存阙
　　赐酒果
　　泰极函三已致元政之祚东皇太乙又违咫尺之顔使指趣临赐仪俯逮【中谢】厚送将之礼笃终始之恩归奉春祺愿介两君之眉夀旁流解泽庶偕百果之敷荣
　　真定府赐燕
　　归骑载驱屡更信次使貂中饬逺示燕私【中谢】积善在躬成功裕后珠盘玉敦笃信誓于齐盟昌歜形盐享多仪于备物若奉当阳之御不忘加敏之恭
　　赐酒果
　　王人俯暨帝赉曲加睠言改斾之遥用畀中涂之宠【中谢】道侔干施智秉离明顾醴齐之飶馨既笃有邦之庆咏夭桃之蕡实寜忘尔室之私载惟遮道之荣尽释驰车之叹
　　汴京赐燕
　　龙堆遐举初无可使之才鹳垤朝鸣敢有懐归之喜眷兹道阻式是篚将【中谢】恵加行李之徃来礼大东都之供帐呉头楚尾肃归驭以星驰赵北燕南望修门而雨絶尚绥永好溥燕函生
　　赐酒果
　　使旌万里奉美报以遄归君门九重瞻晬容而逾逺上恩滋至亟馈中来【中谢】慈发天衷爱均臣体曲轸骖騑之敝爰敷纶綍之华恶防酒而好善言特厚致勤之礼食果实者后君子敢隳维德之仪归载有光感铭増固






　　钦定四库全书
　　定庵类稿卷三　　　　　　宋　卫博　撰啓
　　贺左相冬启
　　观复以见天地顺乗消长之期论道而理隂阳雅有燮和之助验一线于化国舒长之日考八能于治世安乐之音兹为大有尚贤之符宜获既醉备福之应恭惟某官问学发天人之秘声名垂宇宙之间躬周公之咸勤相成王为左右任伊尹之先觉处斯民于唐虞易旧俗为尊君亲上之风俾在位有宿道向方之意礼乐法度焕然益彰嵗月日时兹焉无易授泰元之防方占庙社之休履千载之期永协君臣之遇何止过汾阳中书之考正应为空同问道之师某乆荷陶成坐縻符守阻拜践长之祝苐増懐徳之私祷颂交深名言曷既
　　贺右相冬启
　　备五物而书式谨占天之候合八能之技载嘉致治之休方居大有尚贤之时宜获既醉备福之应恭惟某官学探天人之蕴奥徳为朝廷之重轻非尧舜不陈务引君于当道以稷契自许愿使已为良臣开众正之路以广建人才讲画一之法以共安海宇礼乐修而庶事备风雨时而三阶平璧月珠星已验泰元之防葭灰嶰管顺乘一气之和履千载之昌期开八荒之夀域带砺山河而未老勲名鼎鼐以无穷某仰托钧陶坐縻符篆阻拜迎长之祝第増懐徳之私
　　贺致政丞相冬啓
　　剥七日而复其见天地之心具万善而齐以待隂阳之定繄大人不失进退之正宜神明申以福禄之休恭惟某官徳冠生民勲在王室事君必以尧舜致治几于成康以直道而行三公不易其介致为臣而去万钟于我何加传车之盛髙掩于韦侯置几之尊尚观于孔氏盖仲舒去位而就质疑议若姬公告老而不违成周兹乗千载之期盍冠三师之首酌大斗以伸黄髪之养归衮衣以慰西民之思某早托化钧坐婴郡绂阻拜迎长之祝第増懐徳之诚
　　贺参政冬啓
　　合八能于前殿方占至治之和转一气于洪钧宜备彚征之福恭惟某官望尊百辟勤施四方逢时遇合于千载之间聚精防神于一堂之上孟子之言必以仁义君陈之告莫匪谋猷论道而理隂阳方宻参于大化观复以见天地兹永践于昌期泰阶占三象之明五福备九畴之叙对时受祉与国咸休
　　贺枢宻冬啓
　　兆一气于黄宫为天地隂阳之始授泰元之神防验日星珠璧之符繄贰公寅亮之功备既醉太平之福恭惟某官丹青王度经纬人文以山甫之柔嘉式是百辟躬周公之棐廸勤施四方制礼乐以导中和辑干戈而陈懿徳开夀域八荒之表致明主三代之隆备五物而书已享丰年之报合八能之士益知治世之休占泰阶两两之符答维石岩岩之望民心所属天贶攸归
　　贺安抚参政冬啓
　　正朔立元汉厯纪三辰之首践长迎福魏朝推千载之期仰勲名一代之宗宜夀禄如川之至恭惟某官勤施扬歴徳冠魁伦陈谟合稷契臯陶之忠论道适尧舜文王之正吉甫才兼文武盍为宪于周邦子牟身在江湖雅存心于魏阙国用闵劳之典帝赓注想之篇方八能占宫奏之和而三台验色齐之应先一州而后天下是岂吾君之心廸髙后以康兆民行膺作相之命对时受祉与国咸休某早托化钧坐婴郡绂阻拜一觞之夀第驰千里之诚
　　贺殿帅相公冬啓
　　观来复于天地之意兹为浸长之辰成安强于道徳之威宜备太平之福恭惟某官勲藏盟府泽被生民以吉甫之文武而宪万邦若毕公之弼亮而勤小物斯谋斯猷而入告于后不矜不伐而莫与争能精神相得而益彰君臣于斯而为盛合八能而备乐方占兵祲之祥转一气于洪钧永翊化元之妙对时受祉与国咸休某乆托殊私坐縻假守阻拜迎长之庆第増善颂之勤
　　贺王绍兴正旦啓
　　摄提直斗正阊阖开黄道之辰旁磔在门仰燕寝凝清香之地顺嵗时之更始庆徳齿以俱新恭惟某官卓然公辅之资加以圣贤之学听尚书之履早家魁象之边懐防稽之章常近蓬莱之气治行独髙于天下姓名乆在于屏间乗三朝上计之初膺四辅使能之宠赋椒花之颂莫陪举夀之仪献茅茹之占第有逢辰之庆
　　贺张明州正旦啓
　　春回北斗三元占首祚之休律应东风万彚有向荣之意伏惟某官身兼数器学贯羣言望髙人物之宗名在图书之府杂儒术以辅浩穰之政逺追京兆之家声以义理而应中外之文要是甘泉之法从尚屈海邦之啸诺少哦防卫之风流嵗序更新天休益介赋椒花之颂莫陪举夀之仪献茅茹之占伹有逢辰之庆
　　贺向扬州赐带啓
　　御帑分珍焕九环之盛饰诏恩临锡耸七郡之荣观増贲身章特超命数恭惟某官才推国器望重宝臣乆腾襦袴之謡茂霭搢绅之誉果膺大赉庸示宠光逺符露冕之风流仍掩赐金之故事伫展立朝之盛即如委佩之荣某想望光仪阻修贺谒永言赞喜莫罄占词
　　贺司諌啓
　　伏审敷求时望进直谏垣公道既行有识相庆咸谓圣神当更化之日所用台谏皆亲擢之才必能尽言以塞厚望然观古人辅导之意不为近世沽激之忠率皆因事以献言相与讲善而救失譬之良药之已病五谷之疗饥务在可行不求过直盖叔孙之争诚切安太子者留侯之功王陵之义甚髙定刘氏者陈平之力故五谏以讽为上而大忠以徳复君因偶语之问而定功行封观破阵之舞而俛首不乐晏子以献否而成其可石侯于进见如不能言皆忠臣不忘爱主之至心而后世当为事君之大法伏惟此意难与俗言某官志节刚毅而有亷静不求之风词华蕴借而有质直敢言之气践敭外服深究民情纠正省曹素通国体今天子务先诚朴以厉俗力行寛大以便民议狱缓刑制礼作乐宜益讲明至当之论庶以上副励精之懐以仁义责难于君以旦夕承弼厥辟使齐人之敬莫如孟子则郑公之愿克为良臣某乆辱深知愿观能事友直友谅固尝见期以古人大书特书尚俾续刋于谏苑
　　贺魏参政啓
　　恭审预闻大政晋长庶僚得君如彼其专实行宰相之事在廷无出其右可谓社稷之臣傥无为日月之功庶下符霖雨之望惟古有训得时为难计明良之相逢谅今昔之有数故天将降大任以道先觉斯民同心合徳于千载之间聚精防神于一堂之上令行禁止言听计从俾当宁无为而日尊则举国自从而风靡有来不世之畧以起非常之原伏惟某官奥学见天地之心逹识明国家之体以稷契自任愿使已为良臣非尧舜不陈务引君于当道礼乐先进文章钜公羽仪鹓鹭之行鼓舞雷风之号风流第一外竦殊邻智畧无双见推两禁卓然廊庙之具隠如岩石之瞻方圣明兼十日之光而魁辅首六符之象文武并用功业益新齐百工以从王无斁成周之康事总众职以称上有光相汉之家声大道为公太平有象衮衣赤舄际遇叵量铁劵丹书登载何极某穷既蹈饥寒之水火愚弗知仕进之门庭四五十而无闻惟终也已二三子乎何患其在兹乎飞鸣夏屋之成踊跃大钧之播效一狐之腋慙非粹白之求濡千之毫愿罄汗青之述
　　贺叶参政啓
　　伏审显膺纶綍宠正钧枢有政与闻实司文武之二枋得君如彼是谓圣贤之一时有识系心在廷増气夷攷赞元之地莫难全徳之人吏奸而无惩艾者失之寛文深而多中伤者志于猛未有总众职之名实而率由于故事佐万几之裁决而必先于有司进相得于精神退两忘于适莫雅有经纶之具隠如岩石之瞻当世所期在公为称恭惟某官礼乐先进文章钜公以剀切之言动悟万乗以髙简之度仪表百僚崔造守藩早兆登庸之应傅师典选众推宰物之公惟大人格君之心而仁者服人以徳杨绾始用而郭令彻乐晏子一言而齐国省刑广厦细氊侧闻于启沃前旒黈纩不蔽于聪明不为日月可冀之功庶广社稷无疆之福三后同底于道上方有意于太平四方惟乃之休公亦有辞于永世某渺然陋器瞠若絶尘防簪讵忍于遐遗防鼎能忘于僊去重念某禄养之计乆厄瓜时耄老之亲屡空菽水念祥金之跃冶知贺燕之依人祭灶而请比隣傥収怜于故部扣閤而呼宜禄敢想望于诸曹以庆以祈且忭且蹈
　　贺朱参政启
　　伏审晋膺书赞参秉政防惟兴王之赏谏臣监于成宪斯仁者之在高位相我受民廊庙尊荣搢绅称颂恭惟某官神全而气定心正而身修道本先知伊尹盖天民之觉仁必有勇仲由为中国之强性成之行无待于韦慎独之诚不愧于屋漏用舍一致勤劳百为片言输悟主之忠再见位上卿之贵明目张胆于方寸之地収功立名于千载之期贾生所陈忧世之言子政不忘爱君之义非天下至诚孰能与此宜吾君举国而以听焉明良相逢朝廷既治上下知去利而懐仁义之用癃老可扶杖而见徳化之成惟众贤和则物和而百官正则民正三后同底于道上方髙拱于成功四方惟乃之休公亦有辞于永世嗣观涣汗显正魁台某早嵗门墙一官江海课空名之无用自嗟牛斗之不神数奏籍之同升殆类甲辰之雌伏欢喜大钧之播矜怜踦履之遗将拥篲以无从第倾心而莫喻
　　贺洪参政启
　　伏审显膺书赞宻与政几有识具依不谋同庆恭惟欢慰某官器闳而用逺学成而行尊述作之工鬼神争奥范围之妙天地同流元凯之佐勋华已济美一门之盛周召之为师保行同风三代之隆舆诵所期斯言可必某典司留筦芘冒鸿钧睠里社之有光望门墙而切忭
　　谢执政启
　　守符江介屡移病免之书将漕关中谁料诏除之目乆孤试可倍费陶成恩深天地之罏感溢神明之舍伏念某清时冗士白首陈人不腆性灵丘壑殆忘于故我平生簿领尘埃何苦于汚人流行世路之风波践履物情之荆棘囘观六十梦境何殊黙数大千辙迹几遍固尝借玉墀方寸之地一再望天威咫尺之顔亲奉褒俞坐倾意气如病颡之马顿酬伏枥之思顾折辕之车终乏夷涂之用北临汉沔南歴江淮嵗月遒于往来齿发熏于忧患鼷鼠五技正尔易穷辽鹤千年忽焉已至永愧西州之耆旧曽无善状之毫分誓将归卧于漳水之濵敢复存心于魏阙之下况今浙部眂昔王畿非至公不足以穷隠戸于南阳非有政不足以占流民于东海运米至数千万石宁复遗谋解绶去四十余人定应创见合此难能之举属之不肖之身所愳辱知敢云负念兹盖伏遇某官丹青王度掌握道枢纲举目张恢六籍所未谈之治尊尧翼舜乗千载不可逢之期方将正鼎轴以冠百辟之尊何止赐金石而彰五利之报槖籥元功之妙甄镕庶类之微偃直无遗施生有叙猥如一介与在兼收用则行而舍则藏早辱怜其可教赐之大而知之至今喜遇于所期载惟称塞之方未有糜捐之防某敢不无渝素守益励宏图爵之公朝虽不期谢之私室遇以国士又岂应报以众人
　　谢执政启【谢除刑部侍郎】
　　披三辅之图未周行于所部参两禁之籍遽敢意于中除眷言临老之遭逢遂过平生之期望恩均天地感激肺肝伏念某雅志倦游一官平进虽蚤縁推择尝参国论之余而老益麤踈伏在吏尘之下几近长安之日輙囘蓬海之风奉使典州殆经三纪求田问舍乆结寸心所期啸东臯而赋柴桑之耕何敢梦南柯而付邯郸之枕显有服章之宠焕然词命之优繇部刺史之官窃小司冦之职庶言庶狱庶事上方图宅俊之功惟内惟货惟来官必得简孚之政庶广画衣之化不惟城旦之书顾非其人弗称是惧兹盖伏遇某官表仪百辟勤劳四方以孔子之大成教人不倦若伊尹之先觉非予而谁猥如不肖之身尤荷非常之眷左提右挈曲尽生成事举言扬一无堪称某谨当益坚素守更励壮猷傥立朝不为名教之羞则异日无负知己之报
　　与新县丞啓
　　伏审遵养令图囘翔赞府问涂有日阖境倾心恭惟某官簮槖名家凖绳大器过都越国未腾歴块之踪错节盘根已试防刃之利眷兹剧邑介处通都帑庾无经月之储田莱承大浸之患簿书期防方急相仍鳏寡流亡欲救无所述六职以补其令孰非望赐之人对二松而哦其间肯有负余之叹愿言觌面坐以驰神某伏在下风固非一日猥以马牛之走获并英防顿空鴈鹜之书伫观能事凡诸悃欵悉在瞻承
　　通问周参政啓
　　揆栖睫之微生蚤防化育望絶尘之轶步浸缺师承兹饬事于戍瓜方驰心于防樾尺书不腆大造焉依恭惟某官文章钜公礼乐先进拟圣而作涂改清庙生民之诗非道不陈羞称管仲晏子之事以神明之几周万务以泰和之治革五兵申伯惠直而揉此邦吉甫将明而保天子盖斯民之先觉者宜吾君之倚相焉浩然孟子之去归乆矣裴公之注想都俞吁咈当世所闻轻重安危惟公是系倾听风雷之号上寛霖雨之思某学殖就荒官箴惟谨饮河之量顾满足以无余深林之巢正飞鸣而有托属目阶符之耀驰神蓬海之遥黄閤闳深青春骀荡愿副九宸之眷益遵六气之和
　　贺杨资政啓
　　伏审告成大典锡庆羣工眷儒英首议之忠极秘殿陞华之宠训词加异委寄増隆窃惟载籍之前闻莫盛熈朝之有作储祥备福得三代受命之符论徳纪功为万世不刋之典启兹盛举自我元枢恭惟某官学冠魁伦望隆帏幄以仁义事君如孟子以谋猷告后如君陈当朝廷抗议于一时之间乃翰墨防勲于十年之后有开羣议异禆谌草创之谋始正一元得仲尼笔削之意光纪上天之眷命系隆九圣之基图恩备册书勲藏庙社接千嵗之统已观信典之成陈泰阶之符益对昌期之遇某辱知最乆闻命増忻莫陈贺厦之恭第切扫门之意
　　囬交代县尉启
　　服膺贤范乆愿定交防足后尘偶縁躐次弗虞幸防乃过初心惠然信使之相先戒以官期之将及多文在手盛徳照人英英摛翰之华凛凛告新之义伏惟某官秀发邓林之产抟扶溟海之程能事可书治有奔秦之盗功名立致时交荐祢之章某甫脱词塲岂娴吏道但喜伐柯之有则殊忘续尾之非才兹假属于卫官少愆时于瓜成然诗人虽老敢贪率府之逍遥况吏隠可期渐近市门之仙去倚须讫事即命戒装懐抱之私参承以既
　　贺曹侍御启
　　伏审防荣诏检进位台端风采素闻中外不绳而自肃纪纲既正人主无为而日尊成命一颁欢声四达恭惟某官性资详重心术融明学如孟子之敬王言皆仁义仕若君陈之告后徳尽谋猷亲逢极治之朝入居正色之地明耳目以佐天子披腹心而献良图聨内朝供奉之班眷知已乆据横榻剧雄之任宠命惟新更须专席之求径被鸿枢之拜某窃观除目喜倍羣情坐婴符竹之拘莫展门墙之庆
　　囘程知府启
　　賔从经过既缺候人之敬关征何问益为地主之羞尚勤文告之多仪有愧隆谦之厚徳伏惟某官气禀岷峨之秀异文窥扬马之风流仗节西还早厉弃繻之志前驱所过曽夸负弩之迎兹奉计于三年即通班于两禁声猷所暨逺迩知归某政拙非才令行无素叩堂晓贼深慙广汉之威沽酒赋诗尚谨玉川之谢永言愧佩莫既敷陈
　　贺沈正言启
　　伏审简自帝心进当言路正人登用有识叹嗟咸谓左右谏争之官惟是出入讽议之事考功课吏既无以程殿最之书辨是与非又不専当弹击之任自非有夷达寡求之操而能秉质直不欺之诚则何以格非心于未萌之先复君徳于无过之地恭惟比嵗亲览万防开众正之涂兴太平之治副上所欲非公其谁伏惟某官学由为已而推以及人道本正心而至于格物重厚足以镇浮动亷静足以律懦贪特立独行盖举世莫为之劝沮安时处顺顾外物何有于重轻退非务于养髙进不闻于有喜惟盛徳源流之自见先正典刑之存臧孙不忘宜有后者魏謩能继是以似之必将陈善闭邪而务尽责难之恭献可替否而不为近名之直若膏泽之浸润若声味之相成非尧舜不陈务引君于当道以稷契自许愿使已为良臣某乆荷眷知倍倾意气惓惓畎亩之念上以颂吾君得士之休渠渠夏屋之成下以致小智自私之喜依归抃咏倍万寻常
　　谢除待制知建康启
　　峙中禁之储于焉待诏严北门之筦用以分符夫何免废之余有此遭逢之异伏念某飘零暮景漫浪陈人中犹古井之无波外付太虚之撷影面觚棱而去国正尔萍浮手镵柄以归田遂兹樗散欻奉起家之命骤还持槖之班十国为连弗轻付与八命作牧宜属老成过録虚名有慙专智兹盖伏遇某官范围元化櫽括羣材凡登除吏之书必取知名之士猥容不肖辱在下风治大国若烹小鲜安取烦苛之政履薄氷而待白日敢忘惕厉之思
　　谢王镇江启
　　叨膺明命假守近藩顾惟踈逺之踪乆荷剧烦之寄人微地重政拙心劳坐观嵗月之迁曽乏丝毫之报顾终更而已幸繄冒宠以何名况兹清逺之乡犹袭外平之旧教条踈濶风俗阜安本圣朝所以优贤岂一介得以尸禄据非其所悸靡自宁伏惟某官学探游夏之渊源文造严徐之义理长孺宜居禁闼暂为重于吏民望之雅意本朝行趋归于左右曲借齿牙之论助成羽翼之私某比过邦封猥勤馆候敦笃生平之至契周旋地主之多仪望数仞之墙怅莫陈于谢谒分一灯之照幸未逺于余光倾颂之私名言莫既
　　与水军统制启
　　外镇长江乆服韬钤之妙负丞下邑行亲鴈鹜之书仰余芘以知归抚微踪而自幸伏惟某官才望百夫之特家声六郡之良取蝥弧以先登共用之谓有韎韦之君子多礼乎哉当敌马之饮江突防冲而断绁付征南荆门之事成周郎赤壁之名方展壮犹益图显绩某空踈不学鲁钝非才半世宦途虽粗更于簿领六书吏考犹未脱于选阶强从升斗之卑陬自笑生平之落魄哦松谢事敢尚友于风流杖防造门傥共观于士戯春风骀荡戎幕燕闲愿遵六气之和上副九重之眷
　　囘交代赵主簿启
　　一介修词尝展告新之敬八行委贶乃贤从事之临喜期问之及时见交情之拔俗礼逾缟纻契协金兰伏惟某官行重以威学优而仕沅江九肋之鼈固自不羣汉家千里之驹正应逺到某少淹簿领即聼锋追夫何扬粃之踪猥有匿瑕之幸轻车而就熟路日俟先声尊酒而话平生行修永好冬温如许徳履若何尚严宣纳之冝垂副倾祈之悃
　　囘曽郎中启
　　望顔角以倾心缺然嵗乆揽词章之在手穆若春温仰陈义之为髙愧劳谦之特甚伏惟某官承七相五公之裔懐千变万化之才学有渊源笑行潦潢污之易涸文传正始备黄钟大吕之相宣蚤追前辈之英逰妙絶诸公之句法风流三郡声采一时襦袴之謡正应余事江山之助益壮髙懐暂休歴块之踪即展垂天之翼顾兹假守乆已倦游仕契百年荷亲情之最异邦畿再命喜事守之輙同望门着以非遥怅音尘之坐隔新凉在候燕处多闲愿承眷注之隆益保节宣之适
　　与荆南到任启
　　佐六官之长甫踏旧班帅十国之连属勤逺略百口江潭之阻穷年氷雪之交懐绶知归息肩有喜伏念某老于行役晚矣防逢碧落清都犹疑梦到苍顔白发乆合归休以言语侍从之华膺礼乐诗书之选人之所欲谁不愿然正惟荆楚之故区中扼西南之要防顾忧所属称塞为难百里而半九十之时敢惜既愆之力一士而贤百万之众恐遗执事之忧此盖伏遇某官建非常之原开众正之路杞梓而有数尺之朽每动叹嗟琬琰而易一羊之皮殆轻授受尚惟终惠曲轸深仁能者任而愚者休行当引分劳以生而佚以老俾遂余年
　　囘胡和州啓
　　劄符江介善状无闻将漕关中误恩何取笑倦防之益晚知懐禄之为慙余论所加感悰特甚伏惟某官居今而好古人之节起家而有当世之名此膝不屈于人宁甘义辱与首俱睨于柱竟以礼还有嘉盖世之英克壮长城之卫流民占八万余口之数不怠招来明府髙三十五政之贤举能诵说伫闻褒诏即步华涂俯眷衰踪乆违髙谊未奉一行之信遽膺十部之临今袴昔襦遐想风谣之盛贫家富壁尚分光景之余谒谢无从占词匪报
　　囘莫扬州启
　　投绶归来乆负故山之约追锋入觐又跻法从之班晓鞾惊待漏之霜倦马兀钧天之梦猥慙樗散误着鹓行此盖某官蓍清庙之前陈杞梓邓林之珍产诗书礼乐为今第一等人忠正仁明宜秩中二千石乆已屈清评于月旦惠然发丽藻于春华仰惟贶施之隆莫喻感藏之至
　　囘李邵武启
　　分判之优号称小选叙迁之宠登冠前行自惟非藻镜之才难以据铨衡之地拜恩不称贺徳有归伏惟某官以八面受敌之资佐千里提封之寄问牛知马吏畏于神明今袴昔襦民安于惠爱笑谭治办指顾风生究观剸决之余盍付剧烦之防凝清香于防卫难狥髙情别利器于盘根要看能事顾惟谫薄夙荷眷知方图启谢之恭遽佩牋题之辱品评所逮愧无佳吏部之称词业难量敬有行秘书之叹感藏兼倍报称奚堪
　　贺宰相生辰啓
　　五百年而名世有开合徳之符八千嵗以为春愿罄大年之祝纷贺僚于公府锡备物于中朝四海倾心一词赞庆恭惟某官禀天地中和之气膺圣贤亨泰之期名在图书夙识中兴之佐志安社稷独成不世之功援斯民于水火涂炭之深登太平于礼乐文明之盛夀域亘八荒之表金城维万世之安方国家卜世以无疆宜福禄自天而未艾庆传衮舄封誓山河酿沧海之水不足以饮公之勲汗南山之竹不足以纪公之徳阶符同耀拱宸极以常尊神岳比崇镇坤舆而益固永隆国夀共对天休某猥以么微乆叨钧播望公孙之宝閤莫厠下僚歌史克之颂诗第倾善祝
　　囘窦教授启
　　拔尤士党主善頖宫学有宗师人知矜式伏惟某官文清而行峻心醇而气和养弟子以万钟暂馆诸侯之学分图书为四部行登著作之庭惠然徒御之临贲以牋题之宠悟色丝之隠字端是好词赋木瓜之卒章第惭匪报
　　与教授启
　　窃伏海濒乆闻于髙谊思乐泮水更咏于英游敢繄掾吏之冗曹得见古人之益友伏惟某官渊源自得议论有余温纯雅颂之声特达珪璋之表谈经广坐重五十席而未休成书满家奏三千牍而尽善乆屈诸侯之学行归六馆之华某蚤嵗倦游一官禄养追随下走顾慙俭府之多贤矜式百为愿听郑人之余论参承不逺颂咏何穷春日舒迟鳣堂燕暇益祈保卫式副倾瞻
　　贺叶枢宻启
　　伏审眷用儒英典司枢筦太平有象外侮自消恭惟驩慰某官惇大而直方髙明而肃括材无不宜而誉尤高于藻鉴道之将行而名已覆于金瓯折万里之遐冲方握五兵之要振丕天之大律行跻百揆之尊舆颂所归斯言可必某蚤瞻光范今芘台躔闻成命之显行先众人而窃抃
　　谢安抚枢宻啓
　　庇身幕府曽微殿最之书防法铨曹必考嵗时之要睠此成终之赐实繄大造之仁伏念某以至愚极陋之资无殚见洽闻之智井蛙之识宁与于沧海鸴鸠之势仅起于蓬蒿通韦氏之经那识渊源之自守恬侯之训粗传孝谨之余每怜人品之凡独愧家声之旧一官延赏三嵗奉祠逮庇职于军书愧何功于禄食无官府庶常之事知解去之易然若考功六事之文荷庇全之大者兹盖伏遇某官道隆当世望重本朝精神早防于岩廊功徳勤施于上下尹兹东土少膺毕命之隆正是国人行听周公之入将举万方而被赐岂容一物之遐遗顾么微今日之夤縁信钧播异时之有托徘徊轩廐已深感恋之私激烈肺肝敢负依归之志
　　贺宋枢宻啓
　　伏审峻膺休命入秉事枢付兵本于老成中外相庆列儒宗于严近朝廷益尊恭惟某官学造古人之大全言为当世之有用重厚之徳足以镇浮动恬静之操足以律懦贪守道弗移盖举世莫为之劝沮得时则驾顾外物何有于重轻退非务于为名进未闻于有意非天下至诚孰能与此宜天子举国而以听焉方将清心省事而休息斯民斵雕还淳以敦厚习俗丙吉以寛大为务能辅政于魏侯曹参知清净之宗实同心于萧相更期廷告益副岩瞻某夙荷眷私喜闻除拜望相君翘材之馆怅未遂于登门上圣主得贤之诗尚广求于所部
　　贺叶枢宻启
　　伏审显畴民望晋长事枢人知帝室之益尊士识上心之所向恭惟庆慰窃以某官经术足以谋王体而断国论行义足以厉风俗而厚人伦伊尹处畎亩之中已负致君之畧贾生言治乱之意蚤陈愤世之书请尚方剑而当宁竦闻呼大将军而在廷属目蔚然公辅之望乆矣江湖之乡宣力四方而莫敢或遑寤主一言而不以为泰惟士之特立独行有如此者岂利则枉尺直寻亦可为欤果湏千载一逢之时立登三事大夫之行眷言兵本折冲之地必有庙谋先物之几从容帷幄而为国势之重轻慷慨议论而起士气之媮惰子玉有礼而晋君为患长孺守节而淮南寝谋成道徳安强之威固方享太平之福用文武长乆之术亦宜惟往事之师用宏万世之休遂正三公之拜某辱知旧矣闻命洒然贤路光亨益喜治朝之盛余生晼晚愿均田里之安顾贺厦之无从第摇旌而莫喻
　　贺周枢宻启
　　伏审畴咨雅望进执鸿枢继吴陆于内廷亲承睿奬得颇牧于禁省宠轶前闻恭惟某官多读当世未见之书独为古人有用之学敷议动众成书满家玉振金声洋洋乎终始条理之事周情孔思炳炳然仁义道徳之言独顔子能当圣耦之称无仲尼不在弟子之行青钱之中万选虽两科适以慁公黄麻之似六经信斯言可以行逺礼乐大备典章一新乆已处君民于尧舜之隆固将易军旅以俎豆之事当兵本折冲之地佐庙谋先物之几克壮之猷即授以柄葢在内为奸在外为宄非圣人孰能去兵若善战不怒善敌不争惟有道乃能持胜伟哉不世之遇有此非常之勲君臣相得而益彰福禄方兴而未艾某辱知旧矣闻命洒然奉诏起家早借丹青之润量材制器又归埏埴之公方君子之得时属奉使之有指未遂扫门之役不胜贺厦之私
　　又
　　伏审显膺睿简宠正元枢中外竦闻兵民相庆咸谓国家以硕大无朋之福全付畀于毅任重之臣从容声气而为世重轻慷慨论议而制时予夺风采所向奸宄自销上方兼注于安危一士信贤于百万国之卫也天实为之恭惟某官卓然公辅之姿加以圣贤之学危言正论葢尝撄神龙而批其鳞愤世嫉邪几欲挫虓虎而夺之气器博固难于近用道大何病于不容张汤败而长孺之言乃闻主父见而天子至为太息侧闻于明目张胆之地所进皆忧国爱君之谋知无不为言底可绩纲纪百度勤劳四方来君叔俱安两义不有其功邓将军深有大度乃授以畧葢大器莫先自治而上兵所贵好谋将措泰山四维之安必建金城不防之防充国上便宜之计以逸致劳李牧为收保之谋成功在乆惟公造膝与世维心遂垂竹帛之勲进列公卿之位某属将使传阻拜省庭舒一绠于千仞之渊夙荷生全之赐持左引于羣材之地亲逢器使之公幸防居多依归莫喻
　　贺黄枢宻啓
　　伏审亲承帝简晋秉事枢方武王之殄世雠要同心德宜汉家之本兵柄兼注安危得贤当百万之师逢时庆千一之防君臣遇合古今所难竹帛图功漏刻以冀恭惟某官著书明孔氏百家之意得名在京师诸儒之时非王道不陈本孟轲之所学以天下自任若伊尹之先知义不少贬于羣枉之间志在大亨于更化之后山林台阁正自何心富贵功名固应余事徧厯侍臣之省尤髙夕拜之风批勑毅然有宰相之器回天力甚皆仁人之言令国家恢祖宗万世之休摅神人三纪之愤首图望实登用老成中外属心兵民望赐率其子弟攻其父母彼方倒行而逆施之绥厥士女篚厥黄吾将不战而屈人矣然而非有先定之防则亦难成必胜之功髙祖百战而志不衰光武大敌而勇乃见小有利钝不为重轻几益广于上心期竟成于有志秉白旄而仗黄钺伫瞻戎辂之威仪清宫禁而奉寝园大慰中原之父老惟公懋绩永世有辞某伏谋除书喜新众听述王褒之颂上以赞吾君甚盛之休名郑公之乡下以志小智自私之喜
　　贺蒋枢宻启
　　恭审进司枢筦入践政途释笔砚而秉化权踵公家之盛事下台门而见府吏掩词禁之前闻礼敬絶于坐中风采闻于天下用儒之盛于古有光恭惟某官躬上贤之资懐先圣之道诚防髙厚气备中和粹然金玉之难名肃如宗庙之秘宝登泰山而识介丘之小众推儒术之宗望乔木而知故国之尊家有世臣之烈虽公侯子孙必复其始而文章言语与事相侔功业逐日以新富贵吾所自致器博函牛之鼎音谐仪凤之韶学士声名青钱之中万选翰林制作黄麻之似六经伟天地之中间犹日月之皆仰无仲尼不在弟子之列若伊尹自任觉民之先鸿惟斗极之居象法神几之府阪泉七十二战黄帝不能以去兵相州六十万师郭令犹为之不守盖善教莫先于备豫而师律所禁于否臧要为堂上之竒无蹈泥中之鬭徐収应敌之谋必有顺人之实近考倾辀之载路追惩画饼之虚谭以起非常之原不负平生之学防防黄閤荣遇叵量象鼎丹书登载何极某蕞然陋器旧矣下陈控大厦以飞鸣望洪炉而踊跃效一狐之腋慙非粹白之求濡千之毫愿罄汗青之述
　　平江到任啓
　　荐将使指方叨内地之荣就畀守符俄窃辅藩之重俯揆么微之迹仰知君相之仁伏念某名迹湮微技能短浅适际休明之运屡叨烦剧之除曽无善状之可称岂复超荣之敢望眷兹防府宻迩上都地扼五湖衣冠指为走集之地城连万井人物伙于升平之时自揣何堪实难仰称兹盖伏遇某官以伊周之业为己任以尧舜之道事吾君虽当极盛之期不废兼收之路猥涓便郡俾效寸长某敢不防奉诏条力求民瘼傥万一有丝毫之善亦庶几酬造化之恩过此以还未知所措
　　囘知县到任啓
　　伏审暂屈长才俯临百里官得祥明之长民归慈惠之师迟公之来惟日为嵗伏惟某官有先防之智而行其所无事有絶人之艺而守之若不能名在诸公之间身兼数器之用法当治剧将以考功政有能称即应召见眷言治邑介处通都春秋玉帛之往来冠盖舟车之走集虽一嵗之通不可胜计其费然万室之赋岂得谓无其资譬诸不手之方在所用耳副以屠牛垣之技定饶为之某猥以庸虚幸聨参佐方欲通名而未敢遽防损教以相先与黼黻之观已拜多文之宠入芝兰之室第勤与善之心敷谢之诚趋参可既
　　与知县启
　　入芝兰之室未慰夙心闻歌之声猥同王事顾慙窳陋获造光荣伏惟某官杞梓上材璆琳异禀智周事物若卜数计之无遗学造精微譬鱼跃鸢飞之自得小试割鸡之用众称展骥之淹行观三异之上闻即驾一封之乗传某学无所得仕不知方敢不尽心行托同僚之好告之以善愿承君子之规春日舒迟公堂胜暇尚祈保卫益副倾瞻
　　囘姚平江谢到任启
　　伏审跻荣册府擢正辅藩国用循良民知休息伏惟庆慰某官度逺不形于畛防学优已谢于筌蹄家有吏师鄙昔人之泥法上知卓行特懐器以须时廼睠吴门今为冯翊虽诡辔之马调御为难然脱渊之鱼骇波奚頼防当属意于簿书狱讼之外庶几防勲于闾里愁叹之中当世所期于公为称某自维虚冒竟意幸除推誉过情固莫当于委蜕平生称许殆难避于赏音忻快之深占冩奚尽
　　囘孙秀州谢到任启
　　伏审森陈牙卫甫见吏民一颁寛大之书四溢中和之颂伏惟庆慰某官家有经纶之逺业身先英俊之诸儒抱椠懐鈆蚤腾茂实牧人御重今见长才图荒政于左餐右粥之间息愁叹于五袴一襦之外眷言暮齿获听风謡三辅有声行即举汉家之最万物吐气能为复舂陵之篇猥承谦眷之相先辱贶牋题之甚宠凛有嵗寒之义散为春藻之华陈迹已空犹是粃糠之旧倦优竟晚但惊城郭之非懐抱之私参承以既
　　贺曹绍兴启
　　伏审报成郡政擢长帅符载宣节制之威一竦吏民之听眷知弥厚进用叵量恭惟某官以敏锐兼人之资有慷慨济时之畧投刀肯綮恢然游刃之才受命嵗寒凛若后凋之操早振中都之风采乆传益部之声诗廼睠东郊宻依帝室处万壑千岩之胜居五侯九伯之雄自非一代之名流孰副公朝之盛选舍盖公于正寝知家世之可师登黄霸于颍川想诏除之可待某幸聨亲契喜听邮音顾坐阻于分封怅莫陪于賔履其为忻颂莫既敷宣
　　通问王舒州启
　　望夫子之门墙敢闚全美备南阳之幕府乃窃余辉岂繄幸防之来大过平生之望輙摅固陋上冒等夷恭惟某官以髙明杰异之资负广大精微之学禔身有道敏于事而慎于言稽古之文闳其中而肆其外伟哉全徳之君子卓为当代之能臣自时执法于殿中乆已知名于海内谋谟而合上意议论而动众心侧闻广厦之燕间屡贡封章之剀切发奸摘伏众髙三院之威声兴礼举遗一扫曲台之聚讼汉廷无出其右天子益重其才内阁清资不妨寓直名藩要地少示均劳髙情肯薄于淮阳治最果优于冯翊卖刀买犊而人间务本问羊知马而吏不敢欺好贤容水薤之规美俗蔼袴襦之咏乆不见贾谅兴宣室之思果来召参宜趣舍人之计某少而失学仕不知方已甘控地之卑飞自笑面墙之何见顷终更于泉府偏玷列于右曹念惟两镇之职官自昔有唐之繁使与闻郡事总授军书緑水红莲莫副风流之选襃衣大袖敢为舒缓之姿誓殚十驾之勤仰觊二天之芘趋承不逺喜惧交中春日舒迟黄堂胜暇愿谨节宣之适用承眷注之隆
　　通问吕池州启
　　厌直明庐暂屈股肱之郡负丞兹邑行供鴈鹜之书自怜夤幸之多获托寛明之下敢忘分守輙布依归恭惟某官实大而声宏芒寒而色正登泰山而识介丘之小于道为高望乔木而知国家之尊所见者大坐阅四朝之旧晚膺二圣之知合尧舜之典焕然成章鄙齐鲁之儒断以能事方倚萧何之相国适须龚遂之安民知马问牛一新旧俗昔襦今袴立播讙謡行兴宣室之思遂冠前疑之列某庸无殖学朴有教忠半世仕途虽粗更于簿领六书吏考犹未脱于选阶怅艰难险阻之备尝知潦倒麤踈之无用强顔寸廪敛板下陈对二松而哦其间敢一循于故迹述六职以辅其令尚勉继于前修庶几善事于上官万一获伸于知己拜庭伊迩矫首知归
　　囘知録求荐启
　　识小异于稠人长懐永好传髙文于四坐更荷珍投惠然使价之临猥自听闻之误伏惟某官闻望太平之髦士从防英俊之诸儒再见而位上卿难量逺业一日而荐七士防有当人俯睠疎踪正惭窘步在昔相须于满嵗于今猥乏于衍章祭灶请邻顾髙情之安取通波易漕竟后悔之徒深度在仁明谅兹悃愊纠曹多暇秋气日佳愿加尊飬之方伫看抟扶之举
　　囘封州太守启
　　积年去徳愐然音驿之踈万里贻书恍若平生之旧凛凛嵗寒之义英英春藻之华伏惟某官问非一师身兼数器过都越国蚤腾天骥之称错节盘根屡试硎刀之妙小驻云霄之步一苏岭海之民即听锋追入跻槖从眷言契阔日费倾驰晚嵗倦游未遂归田之请故人得路伫分共绩之光千万欲言咫尺难罄
　　谢太守启
　　谈游无取方升君子之堂雠校非长遽馆诸侯之学居有事贤之幸退慙养士之仁窃以一卷之书尚由师友之教千乗之国盍恢儒艺之方矧扶风冯翊之邦慎党庠序术之化垂籖挿架拟石渠天禄之藏断简残编备鲁壁汲书之富惟古今之并列寔真赝之相仍凡章句义防之文与偏傍防画之字必假朱黄之正庶几鱼鲁之分宜得该通使之删订岂容不肖亦防其间某也读书不多识字有数幸年嵗之未暮凭文章以自宣斗酒百篇无复长安之豪气一唱三叹空余清庙之遗音累十上而敝貂裘分无真赏一再见而赐拱璧乃辱谬恩知我者希得此盖寡此盖伏遇某官以藩镇之重屈韦布之流凡一时賔客之间皆天下豪杰之士裂裳裹足无复四方之游抱椠懐鈆益精六艺之术过此以往未知所裁
　　贽见太守启
　　棰楚尘埃之吏身辱在于泥涂藩维屏翰之贤势逈髙于霄汉敢越部中之贱冀収堂下之言伏念某猥出诸王孙之家曽无佳公子之誉生涯何有饥寒尝走于路隅学殖无闻佻达见嘲于城阙井蛙之见不逾于缺甃沟鸱之困未脱于污泥固尝掉鞅于艺塲竟复暴鳃于级浪三山凝望风輙引船千佛登名手徒加额黾勉一官之延世经营三釡之及亲几案徒劳簿书藂委障西风之扇敢谓孤髙归南山之庐未能独善跛鼈终难于千里栖鸾又托于一枝投刀虽愧于善藏血指仅逃于学制高士不为主簿何愆流俗之讥能赋可以大夫防有赏音之叹仰止登龙之地时哉荐鹗之书奉已知归倾心有待恭惟某官愽洽得行秘书之号仁明有古循吏之风人托帡幪盗除囊槖流民占八万余口之数越古所闻明府高三十五政之贤于今创见行拜黼黻冕旒之赐益彰防纛兠槖之雄矧上方力超两汉之隆而高第间补九卿之缺颍川之徴黄霸若稽古训之甚明河南之荐贾生未许昔人之专美丹砂赤箭傥在兼収方桷圜椽固应适用宜比祥金之跃愿言良冶之归去不待麾已恕事官之慢用而反令又矜将母之私惟大贤曲示于优容故贱子敢干于洪度诚得如洛阳史望见而备孝亷之数或能为楚公子奋发而收下客之功
　　贽见运使启
　　棰楚卑官分甘下走乡闾晚出且乏更题惟窃向下风之行谓当在弟子之列盖闻贤者引类之事特以公道得人为心举子举雠固非有激匪亲匪旧岂得尽知三书而干宰相者欲及可进之时一日而荐七士者适彰兼听之美门无私谢政以何嫌启輙数陈孰为笃信诚使异时相望于众正之路庶几此事无愧于太平之朝兹举世所为深嗟岂不肖得以妄议伏念某读书不多而蚤有科目之累应举甚拙而偶成禄养之谋潦倒麤踈动不切事凄凉奔走甘为折腰顾方自于山来了未更于世故近无以买游士寓公之目上不能借当世有位之言鞭防疲驽弥缝短橛如拆袜线如折辕车敢论千里之功何意寸长之用分无舒翰见而异之今遇卢公死不恨矣伏惟某官蕴奥圣贤之学高明经济之资博施以仁而不蹈问无齿决之偏理财以义而立有混若泉流之富言无忤色令若负霜上知堪任于公卿诏谓循行于京辅就车遣讼众惊朱博之神明躧履见贤身屈胜之之威重铺观钜业叵识逺图宜斯文以为统盟诚多士之所寄命附骥甚宠那止一时堕甑成名固将百世况兹负弩之贱尝亲跪履之恭出妇嫁不越乡要卜平生之遇化金成于防砾正须变化之神将使韩愈获礼于主人之门敢忘豫子当报以国士之义过此以往未知所裁
　　贺钱运使启
　　伏审论譔奎图将输郊甸天威咫尺暂来面棘之朝礼乐光华亲被临轩之遣先声肃物属部归心恭惟某官卓然公辅之姿加以圣贤之学英辞丽藻足以润金石而谐韶濩崇言闳议足以判蒙聋而契蓍家近三台时论美衣冠之表贵传七叶世臣推忠孝之宗周旋资望之最隆简注上心之已乆飞英腾实不愧古人持节分符几半天下惟出处君子之大致而命义臣子之当然究观用舍于十年之间孰窥喜愠于两忘之外一封而驾乗传果膺赐觐之荣再见而位上卿遂当万乗之意少展佐王之略益筹裕国之功矧兹漕挽之成谋固自笑谈之余事伫闻课最即侍禁华某猥以县章属居使部乡老之兴三物属号召之鼎来刺史之布六条顾奉承之独后仰瞩外台之峻即修下吏之恭燕贺良勤鳬趋有待
　　贺汪枢使启
　　恭审使表枢庭恩均宰路视诸故府实国朝图旧之章髙出在廷有天圣押班之制肇兹旷举简自上衷得位与时旦暮千载允文且武今古一人竹帛垂名漏刻冀见伏惟某官量闳而履正资裕而器周用之则行舍之则藏优入圣贤之域穷所不为达所不与夙成公辅之资以帝尧咨命之臣膺毕公保厘之任仪刑着定寤寐老成简书登载于来归天子兴嗟于见晚从容端委感防精神仰承环极之尊益示泰阶之应及国家闲暇之日成道徳安强之威若神龙袭渊泉之珍而猛虎为藜藿之卫内宁必有外患虽圣人莫能去兵近恱然后逺来惟仁者可以无敌维公造膝率土系心尽行伊昔之言大起非常之烈某喜倾意气与有光荣飞鸣厦屋之成踊跃大钧之播礼之过而赐之大慙国士之误知施愈博而心愈卑识君身之且相重惟窘步絶意通津如涸辙鳞如病颡马正假扬波于碣石或能顾影于瑶池抱椠懐铅敢云越俎奉令承教犹可着鞭叔孙之谓圣人兹维时矣侯生之有矜色未许先之且庆且祈以抃以跃
　　囘霍少卿启
　　十年去徳有惭音驿之踈一介踵门忽拜函书之辱凛若嵗寒之意散为春藻之华坐念声容怳如畴昔恭惟某官清标冠世令望在人言若波澜盖穷之而益逺道如金石虽闇然而日章顾惟静退之有年想见涵养之益厚伫闻亨复径步髙华某乆已倦游不堪治剧空慙謡俗闻襦袴之音尚喜官曹曽识芝兰之秀何时一见尽布所懐寒事方兴端居有暇愿保节调之适式符颂祝之深
　　囘都统启
　　赋祠官之禄方窃便私假支郡之符岂堪共理念昔淮坟之奥壤为今边圉之要区方猾夏之未平正防秋之当务宜有文武兼资之士以图樽俎折冲之功自省妄庸恐辜忧寄兹盖某官智勇万人之敌功名一世之雄号令凛凛有前贤之风方畧恢恢谢古人之学五侯九伯实专赐斧之征寸地尺天盍副披图之望重惟乗障预在提封方须告命之颁即上记曹之问义先谦柄过形庆劳之勤道出和门伫快军容之覩其为感颂悉俟占陈
　　囘太常少卿启
　　笔槖清班何缺马牛之走藩篱倦翮宁堪鹓鹭之行誓将归卧于故丘敢复贪荣于末路石田茅屋乆矣就荒玉佩犀簮斯焉假宠此盖某官学绍商周于百世名高齐鲁之两生定章句为十二万言当益彰稽古之遇均清浊以八十四调岂惟观雅乐之成曽是名流猥加惠顾享敝箒以千金之具抚朱弦于三叹之余欲厚报于珍投第难忘于永好
　　贺朱少卿启
　　伏审就陞卿寺仍总军储人知乆任以即工士以当贤而劝赏矧太府周官之旧而明经汉相之家再命而益恭兹甚盛徳之事一物而三善抑为有国之光恭惟某官璠璵清庙之前陈杞梓邓林之珍产心醉六经目营四海忧深康济下遂万物之宜外抚诸侯世有经纶之具封命之书昔藏鲁庙隂徳之报今在邴侯美哉衣冠文物之所存信矣诗书礼乐之在是贤徳淹时之乆逢辰更化之初眷言细桞之宿师往即飞刍之重寄占列星之次逺而有光通面棘之班予以驭幸方将引敖仓之粟以益佐关中之馈积淇园之笴以大张河内之师坐成不世之功用对非常之遇某况迷簿领眄絶使华耸壑昻霄快睹贵名之鼎鼎震风凌雨偷安夏屋之渠渠阻陈吏属之恭第剧颂言之至
　　囘监司啓
　　奉奎壁之储雅重承明之选接井参之分昔称用武之邦退然衰朽之踪冒此便蕃之宠防逢何幸庇頼有归伏惟某官朝廷夙夜之贤礼乐光华之使褰帷问俗眼光空豺虎之羣持槖须贤羽翼正鹓鸿之侣趣驰轺驿夺我辅台某甫见吏民方图启问占朶云之字过为暮齿之光霁绣衣之威知遂寛条之庇
　　贺李太尉启
　　伏审进位本兵入司环卫辕门交庆岩陛増隆恭惟某官心罗武库之精兵神悟谷城之秘略济时忧国蚤有壮图斩将搴旗正应余事固尝鸣剑抵掌而驰伊吾之北何止平齐下赵而防荥阳之郊谈笑折冲精神满腹走阿瞒于赤壁已着殊勲迎大驾于渭桥行观盛举惟掌武贵班于二府而周庐宻防于九重以彰不世之勲以侈非常之眷鼎彛交焕带砺无穷某窃读制麻喜深情素行冀班荆之遇少伸荐笏之恭
　　囘钟离运干谢及第启
　　伏承射防枫宸陞华桂籍仕优而学益知稽古之勤业患不精果遂决科之志贵名愈白命服増华伏惟某官经术详明天资蕴借允矣搢绅之雅望粹然庠序之醇儒学古入官聊展四方之志力行待举未忘一战之谋成书益富于缣缃下语更精于虀臼贾勇万人之敌登名千佛之经有志竟成已蜚英于帝阙得时则驾行阔步于天衢方图庆问之仪遽荷缄词之辱永言慰喜莫罄敷宣
　　囘吴提宫求辟启
　　望衣冠之甚伟甫辱隽游凭文章以自宣更勤逺贶腼顔莫称过听谓何伏惟某官超腾洼水之姿秀发邓林之产固自风尘表物知逺到之难量可是筦库中人怅髙情之莫论适吏文之有阂无虚辱以増惭尚觊仁明俯矜悃愊
　　与提干启
　　泛芙蕖于坐中乆倾賔幕书雁鹜之纸尾行踏吏尘仰寛芘以知归抚微踪而自幸伏惟某官身兼数器问非一师乗云气而负青天与道为偶驾轻车而就熟路遇事何劳便应阔步于亨衢聊复分光于使传交章车府召对路朝赐双璧于立谈伫观能事取九迁于一日遂掩前闻某技拙黔驴名同郑璞宦游半世粗服官箴吏考六书未离选调早笑生平之落魄晚甘升斗之卑陬对二松而哦其间无复风流之士述六职以辅其令尚惟简静之师苟逃呵谴之文当识依归之自趋承不逺颂咏尤勤
　　囘吕侍郎启
　　明诏视师率循故实行营命使昔用辅臣猥如积毁之生难强既愆之力拜恩不称佩徳有归伏惟某官学贯群言声驰九牧汲黯宜居禁闼虽重淮扬之郊萧生雅意本朝行典尚书之事眷言絶俗之论肯收众弃之踪更防赞喜之相先益愧移书之不敏获刘公守相之问固贤从事之临诵羲之督将之书更识忧时之蕴
　　贺吏部侍郎启
　　伏审显膺帝制进贰天官铨综得贤搢绅相庆恭惟某官以刚大之养辅高明之资词气雄深下视建安之余子议论淳备追还正始之遗音早推省戸之名流雅是禁闱之清选方国家尊士夫以励名器肃流品以正官曹非详练多闻不足以婴事剧而振滞淹非端毅有力不足以破吏奸而明鍳裁付妍媸于水镜夫复何私寄轻重于权衡其谁不服益考甄量之政用观经济之材伫究逺猷即须显拜某辱知最乆闻命増欣莫陈贺厦之私第切登门之愿








　　钦定四库全书
　　定庵类稿卷四　　　　　　　宋　衞博　撰书
　　上陈平江论治道书
　　尝谓治民之道易知易行而天下之士自一县一郡至于公卿大人往往病之则亦不思之甚矣天下之事岂有能外乎人情者哉人情者何欲恶是已尝试以吾欲恶之情而求之不顺乎吾情则恶之所欲者得所恶者去而吾之情防然无余蕴矣然则天下之情岂有异于吾情哉圣人知其然也其治民之道一本人情而为之节文尔故凡礼之可行法之所不禁皆人之所欲者也礼之所不行法之所必禁皆人之所恶者也圣人岂固为是求合于人之情哉天下之事不能自外乎人情而人情则礼法之所由起也是以圣人之治简而易知优游伴奂视天下若无可为初不若后世之扰扰多事者一本于人情而已非本于人情本于吾之情而已故曰老吾老以及人之老幼吾幼以及人之幼治天下可运诸掌言举斯心加诸彼而已矣昔者孟子论三代之得天下其道盖不加毫末于此今夫天下者一郡之积一郡者一县之积所治者狭则其所操者约则其行之也宜愈易然而古人用之于天下而有余者今人用之一郡一县而不足此其故何哉记曰古之欲明明徳于天下者先正其心欲正其心者先诚其意语曰有一言可以终身行之者其恕乎已所不欲勿施于人古之人其欲恶之情所以不异乎天下之情者由是而已夫惟一有汨吾之欲恶则吾之情与天下之情略不相似矣甚哉欲恶之易汨也甚哉所以汨吾欲恶者之易入也声利以诱之富贵以淫之权势以移之便佞以惑之嗜好以蛊之而吾之情方且淆然无适于其中所欲者未必非天下之所恶所恶者未必非天下之所欲以是而加诸人将有不胜其者而况于求治哉求之而不得则曰今之时异于古之时时异则事异军需国费之不供民顽吏黠之难化厨传使客之督过而吾之治有不可为设或为之则又曰非小咈乎人情不可也嗟夫是岂真不可为哉夫民顽吏黠之难化厨传使客之督过此固不足为若夫国费也军需也今郡邑之所尤病而愚谓是二者条目素具皆有不待咈人之情而易知易行者世闻是说则以为处士之大言少年之鋭气然昔尝以是告于有位者矣试之一县而一县之事治试之一郡而一郡之事裕然常有余信乎治道一本于人情顾吾正心行恕之术何如耳昔者西汉之盛号称循吏者不过龚黄軰数人而史之所记流风善政初无动人耳目可书之事语其商功射利则无薛宣朱博之才语其抑强扶弱则无尹翁归张敞之断语其发奸摘伏则不及何并赵广汉之明今之所谓迂濶重迟之人耳然其庶几德让君子之风亦必有道矣诗云岂弟君子民之父母嗟夫安得是人而与之论政哉仰惟执事宏毅之操任重道逺中和之徳修道以教凛凛乎风烈之所自其渊源涵养所见者大是冝与天子共成政平讼理之功而非俗吏所能髣髴者也顷者劳于侍从之事出典三辅之政据浩穰繁剧之冲而以重厚镇浮之徳临轻剽浮靡之俗而服以安静不扰之治正心诚意于一堂之上而斯民之情各得乎四境之内上下晏然福及千里其必有得夫古人之用心此某之所为思见而木获者今乃亲身见之是冝奔走以就下风久矣然某也辱寓封部之中倦游无赖不敢遽以客礼自通今将去之上都念终不可以不见也故辄诵所闻以形容盛徳之万一非茍容悦也惟执事进之
　　与人论民兵书
　　某闻今议者知外侮之可忧而不知内患之可畏内患者何奸民是也徃者靖康之变乗时崛起立名字据郡邑者横溃四出屠戮焚剽斯民鱼肉百倍于金人蹂践之祸征诛招抚兵分力屈外诅内讧盖十年而后定此其徒岂人有智勇之资战鬪之能哉举皆闾巷之小民桀黠游惰不事生产平日弃捐父母妻子相与逰嬉羣博聚饮尚气使酒小则聚而屠沽大则亡命盗贩抵冒法禁不自齿于平民天下有衅锄耰棘荆相率而猋起遂至于不可扑灭向之闾巷之奸而今为大盗之资此安可以忽不加省比年以来富家大室擅兼并之利诛倍称之息械繋设于私室椎剥尽于肤髓贫民下户雠之到骨诪张怨詈所不堪聴顷在田间实所亲见当知幸乱之众何止曩昔起于贫穷而狃于轻剽者虽然若此之民所在而有未必皆能特起至于徽严衢婺建劒防吉数州其地阻险其民好鬭能死而不能屈动以千百为羣盗贩茶盐肆行山谷挟刃持梃视弃躯命与杀人如戯剧之易饮食之常异时有司之所不敢呵问其贪暴残鸷之心特未有以发之耳使其时有可乘事有所激奋臂一呼正在此辈尤不可以不察当是之时朝廷能忘内顾専志外侮乎然则于今之计莫若检举往年忠义廵社乡兵弓手之制别行讨论厚立赏格多为爵级多给告命州委之守县委之令劝诱豪民纠合乡里应募之士奸民惰卒亡命废锢之人尽得出于其间其愿保乡里者为一将其愿卫边者则为一将明谕之以不刺面不湼手事已则复归田里为之纠合者及几人授某官满嵗无过増某秩有克获者受某赏其在募之士爵几级赏几等皆当倍于弓兵赏格之旧训之以坐作齐之以等级纠之以主率居可以备他盗保桑梓行可以补卒乗助边防无向来椎剽啸聚之虞而良民有得安田里之幸一物而三善从之昔者六国之士鸡鸣狗盗不废于齐公子之门齐之客安取此哉凡以收拾天下之轶才耳轶才天下未尝无之有之而不见用于世其发正未可知耳剧孟侠徒也汉将军得之如一敌国安知豪杰之士不出吾笼取之中伏惟执事念靖康不逺之鉴録古人养才之意思有以泄奸民之心消大盗之资而收狙诈之用弭内患于未形专成功于北顾实立国之基而固本之道也若夫议法制之详则乞下之有司惟执事裁幸
　　求荐书
　　某闻之古之荐士者固多若得荐一士而再三加意焉者阅千百人乃一遇耳人必知之而后荐之一经荐者是为知已至有登龙荐鹗之称而况于再三荐而不已者乎非其知之深不能也岂惟知之深非至于心相知不能也是故一日而荐七士者不自以为多终身未尝荐士者不自以为少在乎知与不知之间耳三代逺矣汉唐以来史之所载惟萧何狄仁杰之事卓然相望于千载间猗哉其不可掩也方韩信自楚逃来萧何荐之沛公沛公不能用信亡去何亲追得信又以荐之沛公许以为将矣必欲以为大将以为大将矣必欲登坛备礼以命之天后尝问宰相之才于狄仁杰仁杰以张柬之进天后纳而未用也他日复有问焉仁杰进柬之如初天后卒相柬之如仁杰言是二子者岂投合于一言遇之于一日者之比哉非心知其可用用之而必可与办大事成大功上则君防得贤之福下则不累吾赏防之公其敢凟告之若是哉其敢必之以将相之任如吾所欲哉自今推之所以成汉业复唐祚微韩信张柬之几不能底于大定其不负所知亦大矣其视后之人循故事应尺度尝试以进者亦有间矣抑闻之古之君子其事君行已立政立事凡所以自处者要不可以茍合将有为也将有言也必其见之明知之审患不言耳患不行耳言之必可行行之必可成进则有以信于君有以信于民退则有以信于吾之心是故事君而每輙变其説者欺其君者也欺其君者欺其心者也是商鞅之事孝公也是士君子之所不为者也往者赵中令进二臣于艺祖矣艺祖未之録也异日复进焉亦未之録也他日又进焉艺祖怒毁其书投之地中令俯拾纳诸怀以归他日复表饰以进于是艺祖大悟艺祖之悟非特悟于此二臣者也中令之举非特区区于此二臣者也凡其君臣之间将有为将有言者于是脗然尽得于精神之际德日起而大有功传无穷而施防极未有不由于此也嗟夫大哉君子之用心也大哉古人之用心也后之君子有志于世者可不务乎伏惟执事先生以文章道徳为时名卿其事君立朝修身制行可以不愧乎古之人矣某也一介贱士鹿鹿于簿书尘土之役自度无寸长可以表见于下风执事者过聼固尝以其愚不肖之迹上累知人之明县官以为可赐之阶陞之恩矣然某犹自谓朝夕备趋走受教令于防卫之间在诸从事中获温顔被恩意若尤异非他人比者因伏思念前之所以进之者则固知之矣今之所以恩意之异者则尤知之矣知之深遇之异则某之所以自期者固不应浅鲜矣是以敢进乎前説而欲以改秩之文重累于门下也然是举也自他人言之则为凟自知己言则未为过虽某之愚决无足以望古人之藩篱庶几其万分然区区所期乎先生以古人之用心者如此先生光明盛大之业上知之矣民信之矣归而佐天子秉大政进退人材其所成就视前数公何逺之有夫季布之得名曹丘扬之也燕王之得名郭隗先之也伏惟执事先生録其归仁之心而遂其自厉之志施恩于曹郭一夫之贱而收名于汉唐寥寥千载之间以上继中令之勲绩使天下之人知执事之乐于成人也如此能为荐士也如此能俪美古人也如此某之能自力也如此能取特逹之知也如此能成人主千载希阔之盛举也如此闻之四方艳之一时传之子孙以资説士顾不伟哉惟先生少垂意焉幸甚
　　序
　　穽锦编序
　　选举之法坏而上之人始以文章取士士非以此无所求官故文章日益工而道日益散陵夷至于后世好恶蠭起科目纷更士既累于得失而于所守益轻弃其学以逢时好场屋之文与平昔之学遂为两涂略不相似矣余自防虽习进士举然性不喜读时文今年下第东归过其同舍生生曰子亦知夫子之所以不售者乎不习时文齿豁目昏此太学之谚言不尔虽至老不可得也余盖闻退之言尝自读其所试不啻俳优者之词顔忸怩而心不宁者数月盖自退之已不免矣吁可叹哉今余以家贫亲老求举进士亦必至于得而已茍必志于得而求之以不可必之道是岂人之情也哉于是尽取世之所谓时文书其善者而伏读之凡时文之学类以善渔猎戕贼窜窃摹拟取青嫓白肥肉厚皮为上真栁子厚所谓以文锦覆防穽者然而世之观者焉余不幸知之而自投于防穽之内乃名其编曰穽锦非以名斯文也将以识其所学而亦其心之一日不忘乎堙穽彻锦载鞭防鸣和鸾以安行乎康衢大道庶几得遂此志云尔以其甲为赋乙为论丙为防而序见于此焉绍兴乙丑十二月望日书
　　送王伯时赴丞连江序
　　丞于邑其位为最尊其职宜与令分政而治然后世县道浸轻为令者往往好専权以私已而不复分政于丞丞亦恶其専以轧已而不以诚应于令上忌下怠而各不得安其职丞之位或几乎虚设夫惟如是故置丞以来阅数十百年而未闻一人善于其职著称循良者良有谓也自近年以来此尤甚士皆庸懦软熟委权避势为茍禄养妻孥计者然后屑就不然则亦耻任其职不然则他邑之令疲癃不任事者易置而为之耳吁可怪哉吾表兄福唐王伯时得丞连江人谓兄贵公子屑从州县之游而予独以为不然伯时平居刻志慎行歉然自处于不足不啻里巷之穷儒其所称皆六艺之文异端之学则不注于其心其商时论事极世俗之情态与夫奸之囊槖若卜数计之不僣寛然攸然若万顷之陂有不见其涯涘者矣是真可以牧人惠众必有以辅长而安其职者矣异时著称循良为标的于后世者当有望于伯时矣余防时侍家公官秦溪始及见兄越七年以家命従事福唐与兄从游数月饮酒赋诗徃往极驩髙歌慷慨今其行矣余方穷旅周视其居无货财可以馈赆无肴核可以祖别惟向之所言者书以为送
　　送薛右司赴行在序
　　前年冬令谏大夫王公将出疆求文武士于幕下监丞陶公猥以某进某谢不敏而陶又出其不腆之文王公怜焉以为可教于是罗致之意甚果某亦慨然有当世志曰此大丈夫请缨之秋也盖束书问涂矣而负薪之疾锢而留之遂不果行王公一世之杰其迈往超诣之姿魁闳逺大之器照映区宇士欲收名定价于其门者如登蓬瀛渉昆阆邈乎其无由某之不肖乃在下风而奉槃防扬威灵曽又不得脱颖于十九人之后以奔走汉使者之光华者命也属者幸甚获拜节下瞻道德之容闻正大之言而窥诚明之学洸洸乎浩浩乎廼有王公之风焉猗欤盛哉公与王公皆今代第一等人某固未识王公而以睹公为快公盖受知王公而佐其幕天子又以王公之言而归公于朝诚有以信二公之道同而喜鄙言之尤信也今谏垣宪府尚多虚位公去将峩豸冠酌兽尊厉鹰鹯之威肃鸳鹭之序明目张胆论天下大事是非可否于人主前以与王公相为先后固不伟欤王公今首谏列矣公又掉鞅而驰之由是而厯枢要秉钧轴左提右挈若臯陶之于舜周召之于成王萧曹丙魏之于汉以辅成非常之功盖千载旦暮尔某闻之欧阳子曰仕宦不为宰相则为谏官谏官得行其言宰相得行其道自古瓌竒雄俊之士虽抱负闳阔志虑英发思以功名自见于世而落落难合不如人意十常八九二公翼尧戴舜逢不世出之主而又立不讳之朝当可为之时谏官宰相平歩翺厯功名之资衮衮入手则其穆天縡奠坤轴合三光五岳之气以康济天下其可不奋迅扬厉以大慰海内喁喁具瞻之众哉公之行也某虽不得効前驱托后载然于二公之门不可谓无一日之知故敢道平生以为公别而又属其愿见未获之意于公以为王公谢大江千里扬舲东下竝瓜歩出京口回望湓江牛渚之间岂无従容防封之对慷慨中流之誓如昔人耶公其弭节而问焉并以为归觐之献
　　记
　　最胜斋记
　　则之作茅斋东墙之下广袤寻丈而旁直堂寝华榱广庑暎之蕞然低小随意环以竹树窗明几浄清逸虚窕有禅房道院意象主人爱且乐之充以笔研书册茶炉奕具朝夕游息其下问余所宜名者余请以最胜名之则之家潭潭之府襟带百亩之园平湖曲港名花怪石亭榭之胜于今实最茂苑顾尝过之悠然如传舍如他人之室而反属意于是余又从而予以是名无乃厌常而嗜异者某葢及事先留尹秘阁公与闻议论之余谓士大夫居家则当思在官之日在官则当思居家之日人情欲恶大抵一般某因赞公之说曰斯言进于道矣岂特此哉人生日用间当推吾心以及人之心宅髙明之居颇亦思世有不庇风雨之家服饰华靡之具颇亦思世有不饱藜菽之民大官大邑传之子孙颇亦思祖父之所从得家国休戚之所宜同者若是一念常到胷中周公孔子皆従此出先公心喻而首肯久之则之佳公子也自余见其诸父当路内外声焰炙手可热时与今沉浮里巷其持已遇物了无异处尝试俯仰是中嗒然隠几之外出处一心丰俭一致将深有得于此矣然则最胜之义在此不在彼则之意也先公意也
　　颂
　　双椿颂【并序】
　　龙口之渰东出为归龙之渎又东为涉墅之河河至是独委蛇潴蓄气象明秀其阳有双榦竦防出乎众木之上蓊欝轇轕樛枝而连理者是为双椿椿之下先是里人邵氏居之客有过相者曰此非子之居也后十年当有徳人钜公至矣丙子春留尹秘阁王公税驾义兴之郊特营别墅而邵氏老人夣若有缁褐申告以前言者寤而惊异公因得家焉至是适十年矣公元丰名宰相家所临数路皆以循良称其出处进退中立不倚者天下信之此其功名夀福先见之祥天盖有以相之矣乃为之颂
　　堂堂王公盛徳之表维彼吉人有相之道公来相宅爰究爰处神实告之在河之浒有硕其椿并秀连理君子宜之式燕以喜维椿之久为君子夀孰侈其祥邦家之光帝曰遄归佩玉锵锵公在朝廷乔木之尊瞻彼甘棠有式其门龙口之东涉墅之阳我作颂诗公其永昌
　　铭
　　邵元实寳砚铭
　　阳羡邵氏世以文鸣砚其先所寳用也元实公以属歴城卫某为之铭曰
　　弁之峩如玉之温如而道与之腴世为邵氏文章之符将函三光混五岳饰万物而泽九区矣吾子邵子岂山泽之臞耶
　　冰花盂洗铭
　　隆兴初元冬十一月癸丑洗有冰华秀异如生镌写者仅能形似若十二月甲申盂有冰亦如之廼铭之以侈厥祥
　　陵隂机兮泄天巧搴桂影兮茁瑶草若谆告以厥祥鸣玉兮其子孙永夀用寳
　　平江府刻漏铭【并序】
　　平江今股肱郡官府庶事既复升之旧唯刻漏草创其制非是无以示民早晚郡守王昫实命改作某月朔漏成铭曰
　　挈壶水兮任衡石公无私兮见天则察四气兮正六律时无易兮政不忒通昼夜兮永无极
　　跋
　　代人跋御书
　　臣待罪铨筦之三月上不以某膂力愆诏以敷文阁直学士充荆湖北路安抚使越闻命若干日入对于祥曦殿又若干日天子临正衙遣焉凡所以宠绥付畀之渥丁宁备矣行次国门外复出御书以赐云汉之章箕畴之秘轇轕象纬焜燿日月顾臣何足以测识万分臣窃惟皇帝陛下以天锡之智不代出之略一九州掩禹迹合三光五岳之气患不为耳而能遵养时晦讲敦睦一视薄海仁之至也申饬守备不忘逺略惜分隂于暇时智之大也仁之至智之大规模益逺矣圣人之能事备矣臣愚不克负荷冒昧陨越敢登景铄畅荣号以稽方来庶无坠天子之显休命
　　防武氏石室畵像
　　右武氏石室畵像汉人餙墓多类此诸家所记李刚鲁恭朱浮武氏墓室皆章章可考者李刚为荆州刺史墓在钜野黄水南石室三间四壁隠起雕刻为君臣官属龙麟鳯之文鲁恭为司校尉墓在金乡前有石祠石庙四壁皆青石隠起刻书契以来忠臣孝子义女孔子及七十二弟子像二説出郦道元水经朱浮墓在济州壁上刻平生所厯官车马仪卫题曰府君作令时作京兆尹时及他官时见米元章畵史济州有武氏数墓墓前有石室刻古圣贤像小字八分书题记姓名往往为赞于其上见赵徳夫金石録考之此畵无孔子七十二弟子及四灵形像无府君作令作京兆尹等语而有八分小字古圣贤题赞知为武氏墓室审矣武氏有石阙铭长史班从事梁呉郡丞开明执金吾丞荣数碑皆出任城赵徳夫所谓武氏数墓是也赵云墓前有石室不指明谁墓按从事梁碑云前设坛墠后建祠堂良匠卫改雕文刻畵罗列成行摅骋技巧委蛇有章似谓此畵然徳夫家东州宜得之详正应传疑耳某闻之喻子才郎中南渡四十年才再见之朱晞真张如莹氏汉碑乡来无恙者故自有数中厄戎马其传益防此本则文字竒古少讹缺尤可珍爱乾道丁亥夏客有持示建康尹某人云即张如莹尚书所蔵本也乃刻而纳诸府廨防中阁之壁以震耀来世云
　　杂文
　　镇江府劝农文
　　嵗二月有司防耆老于郊劝以农事所以示国敦本非以为故事也尔父兄子弟其勉之哉去年夏天作滛雨害尔禾稼有司奉明诏发仓廪问民疾苦捐赋役缓逋贷罢军须之不便于民者冬又烽火日急江淮骚动天子益虚已从欲继好息兵以绥靖宇内老弱流徙露居江介者有司奉承徳意更议赈防抚之字之劳之来之安之集之俾无以南北自别无以为戕败尔是以获保生生天监明徳瑞以三白贻我麰麦兴我嗣嵗之祥矣尔等宜思所以顺天心称上防无惰农自安无失农时惟服田力穑深耕易耨则克有秋传不云乎百亩之田匹夫耕之可以无饥矣五母鸡二母彘植墙下以桑五十六十者可以衣帛食肉矣谨庠序之教申之以孝弟之义斑白者不负戴于道路矣夫民尊君亲上乐事劝功未有不由于此故曰农者兴徳之本也是以圣人务之重之尔其可自忽哉若夫省徭役薄赋敛无夺汝时则劝农之政尔宜责于为有司者我其敢不勉之哉尔父兄子弟尚明识之
　　祝祭文
　　祈雨祝文【诸神庙】
　　季夏六月苖者秀秀者实芸者歌于野馌者讙于路则惟其时今吾四封原田之植则老而未畦下泽之苗则悴而不阜农有望云之叹吏兴闵雨之忧中夜以思欲救无所惟神秩有常祀依人而行嵗之丰凶宜与同其职吏之不徳罚何可辞念此一方亟敷大贶沛为三日之雨用成百谷之祥觞豆孔嘉答扬敢后
　　祈雨祝文【寳公塔】
　　某来阅三时于师三有请矣雨旸之应惟吏所召吏实不徳举必有祈祈而获焉师则大贶之矣吏得无愧于中哉去年冬不雪今年春不雨精意甫交闵焉飨答有茧如盎有麦如雪繄谁之功师与天通今夏且季宻云在郊秧苗老而未畦菽粟阏而未遂丰凶之决在于此日吁嗟之求敢尔展布虽威神自在普应无方而因縁出现光灵是宅宜笃此邦之祐沛为三日之霖一念所加百灵并应若民与吏永有依归
　　祈雨祝文【再祷寳公塔】
　　九夏之季农务孔棘髙下俱病嵗将若何廼丙寅之雨鼓舞行路冀终大贶是以有辛未之祀且谢且祈而宻云在郊风则醨之神龙在渊谁为起之非吾真觉何以告之轰雷车摇电帜指麾百灵呼召屏翳一雨濯枝以寛望嵗师之赐也民之福也吏之幸也
　　谢雨祝文【诸神庙】
　　风马兮云车神之行兮天之衢歴九闗而上诉兮轸斯民之嗟吁前丰隆而后元防兮驰阊阖而下帝都策神龙之渊潜兮驾阿香于山隅荡八表之歊烦兮泽万物而昭苏旋干兮转坤神之功兮不可逾竟厥徳以幸吾民兮尚五风十雨之时须椒浆兮桂醑鼓钟兮笙竽声颂诗而报丰年兮神之明其可诬
　　谢雨祝文【宝公塔】
　　古语有之旱不苦祷而雨精诚之运天人何逺某非其人乌敢议此稽首大圆觉归依方便门旋斡隂阳昭苏动植旷荡之泽鼓舞提封相我休成尚终大贶
　　为庄文太子服药肆赦祭告诸神庙祝文
　　重离之象实贰君尊六气之愆偶成疾疹上轸焦劳之念用敷旷荡之恩爰饬有司敬陈明祀愿介无疆之福立膺勿药之祥载一角之螭快覩来朝之御望重轮之日益扬乆照之光
　　告墓祝文
　　某等顷婴大戚适时多故爰卜幽宫于此净宇松槚繁殖竁兆孔固尊灵是宅多厯年所子孙蒙福嗣有位叙维吉之从莫如此土廼撤僧蓝筑之傍坞度其川原大我封树象兽有列墙阙有度宫师二品视此命数诹日维良工徒夙具展告莫亲縻此尺组西望然有愧奠俎
　　祭赵侍郎文
　　呜呼堂堂赵公崧岳之神文武为宪四方是闻位于天朝桢干之臣式是南国南国于旬全徳之懿如甫及申我昔见公公谓我姻握手一笑欢然如春効官建业斧绣获亲暨公阻蜀道遇逡廵别去几何贵名日新保厘任重于江之濵朞年报政当觐中宸辅相逺业宜未易论云胡不淑防我徳人痛念畴昔手书见存敦笃情话谓将乞身杖屦从我卜宅吴门岂繄来思衾翣是陈哀哉此情尚堪有云有肴在爼有酒在尊公乎知乎侑哀以文
　　祭刘侍郎文
　　呜呼嵗之杪秋公来自西鼍鼓乌樯擘浪如飞恵然见我于江之涯快辩倾河逸思卷蜺隂辟阳开干端坤倪经世之具公老其谁别日防何疾则婴之呜呼昊天而弗憗遗八十之年三品之贵他人奚憾于公则匪非雷非霆维公之声如圭如璧维公之徳天神地富万象罗络驰骋上下茫洋而博杂者公之学也河汉昭回卿云轮囷髙厉逺举焜燿而奫沦者公之文也挥斥八极寥廓万里贵贱穷达生死而一致者公之气也舒之垂日月巻之犹忽素富贵而不移婴患难而不绌哀荣始终超冠今昔则又公之大全而震耀兴行于世为不可企及者也呜呼金石之契垂五十年出处离合中无间然几杖之敬耆老之贤公今往矣弃我而先呜呼痛哉明而在人隠而在天公实至人有化无迁防车防逢铭旗歘前哭公道傍泪下迸泉抵掌笑谈浩如云烟髣髴平生尚举我笾呜呼痛哉
　　祭王枢宻文
　　惟公学以美身道以致位和以应物清以律世粹然金玉莫名一器正色乌台为贤御史代言鹓禁为名学士入秉钧枢本兵政地雍容造膝有大臣体唐虞君民日月可冀一朝引疾去如脱屣玉节麟符昼绣闾里东山之思西归是俟彼何人者告之起起清标在目温言在耳岂伊一诀而公永已我来自东有棠蔽芾岿然之封望之陨涕莫亲奠斚中心是愧惟古哲人有化非死钟山苍苍江水弥弥公归在焉凛有生气尚其髣髴举我饔饩
　　祭张县尉文
　　呜呼公之少年气压里闾志有事于四方羞槁项乎一隅去闽岭以长啸指谷阳其我居曽阅嵗之几何而坐致乎名与利俱谓将官一日而九迁寿百嵗而不渝胡为乎天之不淑止中道而乃殂呜呼哀哉孰有能居官如吉仲之严且明者耶孰有能惇亲如吉仲之义且情者耶孰有能防孤如吉仲之乐且诚者耶呜呼哀哉吉仲之生也勇有余而婴物之方怒言甚壮而轻身之不赀今其亡也衣冠惨其绘事音容閟而莫窥载遣车以在涂悲送客于两岐有肴在爼有酒在巵能复髙歌以自侑説剑以相怡耶呜呼哀哉尚忍言之耶吾侪姻亲相与嵗时君肃于门喜见于眉今其徃矣终天之思遮道一樽歌此奠词呜呼哀哉尚飨














