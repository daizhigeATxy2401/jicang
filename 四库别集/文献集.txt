　　钦定四库全书　　　　　集部五
　　文献集　　　　　　　　别集类四【元】
　　提要
　　【臣】等谨案文献集十卷元黄溍撰溍有日损斋笔记已着録其为文原本经术应绳引墨动中法度学者承其指授多所成就宋濓王祎皆尝受业焉濓序称所着日损斋藁二十五卷溍殁后县尹胡惟信锲梓以传又有危素所编本为二十三卷今皆未见此本止十卷前仍冠以濓序然卷数减十之六则后人有所刋削非濓所序之本卷首题虞守愚张俭同校一行又题温陵张维枢重选会稽王廷曾补订一行则二人又有所窜易并非俭所刻之本卷数不同有自来矣明人诞妄凡古书经一刋刻必遭一涂改数变之后遂失其真盖往往如此然有所私损未必有所私益虽残缺不完尚可见溍之崖畧也乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　文献集序
　　天地之气日新而无穷文辞亦与之无穷盖其升降翕张俯仰变化皆一神之所为神也者形之而弗竭用之而弥章气之枢文之所囿也成周而上六艺兴焉礼不同乎春秋春秋不同乎诗诗不同乎书书不同乎易成周以下诸家言虽不能如经亦各以所学鸣龙门则异于河汾河汾则异于昌黎昌黎则异于庐陵庐陵则异于伊洛夫岂欲骋异哉文与气资神以生其势则然也近代自寳庆之后文弊滋极唯陈腐之言是袭前人未发者则不能啓一喙精魄沦亡气局荒靡澌焉如弱卉之泛绪风文果何在乎逮入国朝羣工叠出□华而践朴革以趋真烂然五色之文照耀于天下沿至先生号为极盛先生之所学雝其本根则师羣经扬其波澜则友迁固沈浸之乆超然有会于心尝自诵曰文辞各载夫学术者也吾敢为苟同乎无悖先圣人斯可已故其形诸譔述委蛇曲折必鬯所欲言出用于时则由进士第教成均典儒台直禁林侍讲经帏以文字为职业者殆三十年精明俊朗雄盖一世可谓大雅弗羣者矣今之论者徒知先生之文清圆切密动中法度如孙吴用兵神出鬼没而部伍整然不乱至先生之独得者又焉能察其端倪哉于戏蹄涔之水其流不能寻尺通河巨海则涵浴日月一朝而万变土鼓之声其闻弗及百武迅风惊霆则振撼万物衡纵下上无幽而不被此无它神与不神也文辞之出与天地之气相为无穷奈何不河海风霆之若而瞡瞡蹄涔土鼓闲果谁之过也上而六艺下而诸家言所倡虽有大小之殊其生色之融液至今犹津津然是诚何道哉学者尚以是而求先生也先生薨后之五年家藏日损斋藳共二十五卷县大夫胡君惟信恐其堙殁亟取锲梓以传谓濓尝从先生学俾为之序濓也不敏何足以知先生追念畴昔侍几杖华川之上先生酒微酡歴论文辞原乎学术每至数百言自顾于道无闻溺志汗漫无根之域不足上承明训方将刻厉剔去陈腐以振华英而九京不可作矣俯仰今古能无感乎姑诵所闻以书于篇端若先生所以擅一代之盛者则不待序而后见也先生讳溍字晋卿姓黄氏婺之义乌人其官序行业具见临川危公所撰神道碑铭兹不着门人同郡宋濓谨序










　　钦定四库全书
　　文献集卷一
　　元　黄溍　撰
　　五言古诗
　　杂诗五首
　　日月东西行羣动亦不息寄身万物中宁独谢兹役所以鲁中叟遑遑走南北圣哲谅已然旅人能乆宅晨起步南园旭日朗以清葵花众草中晔晔敷丹荣流光非汝私独尔心自倾览物有深怀竚立方含情璞玉与寳劒沦落初未偶君看被湔祓各在千年后将身比金石谁当独长乆悠悠百代下相知复何有孤云澹无心出山偶为雨长风忽吹散归无处唯余向来山突兀青如故慷哉鲁仲连功成身已去春风着万物欣欣皆自私可怜儿女花荣悴更相持独有涧底松偃蹇如不知何疑杨执防草鬓若丝
　　效古五首
　　上山见明月下山月相随月岂知爱我我行自见之故山日已逺故人不可思殷勤谢明月愿尔无时亏女美众所悦士穷世所轻轻重安足言泥尽水自清淮隂初寄食曲腰跨下行季子黄金多妻嫂来相迎自古已复然叹息空吞声
　　击石乃有火石火光不扬攀天亦有路天髙路何长嵯峨万古云下覆歌哭塲富贵诚足多贫贱不可忘落花随风吹各自东西飞花飞既不息水流复无极同生不同归能勿异顔色木生则有枝豹死则有皮悠悠岐路间多言亦奚为
　　饮酒莫尽醉尽醉无余懽读书莫吊古吊古多悲酸萧艾蔽中野白露摧芳兰鳯饥不得死鸱枭食琅玕去去复去去采芝青云端
　　人事如草木
　　人事如草木一气荣悴之外物何预人而寘喜与悲堂堂异姓王昔者跨下儿穷通本邂逅达者固不疑阮生亦隘人恸哭真奚爲
　　煌煌明月珠
　　煌煌明月珠未害居浊水君看黄河黄岂解汚清济我方遗吾形宠辱齐一指悬知破琴戴未若掺挝祢
　　防云翳白日
　　防云翳白日羣动何喧喧呜呼麒麟儿化为猴与猿登髙望四荒但见黄河奔谁哉泝其流与我归昆崘萎蕤青桂花霜霰日已繁岂不有桃李对之有忘言
　　古意
　　荆人初得玉跅足辞岩阿持献万乘君君门正嵯峨谁其尸国工谬以石见诃迷邦诚不忍欺君反同科臣口不自明臣心终靡它抱璞重再拜呼天泪滂沱泪尽血可续玉在良已多是事古则然呜呼今奈何
　　连雨襍书五首
　　萧萧十日雨出门竟何之不愁道路难所惧沾我衣悠悠看屋梁作计诚已非有酒不解饮且遂哦吾诗昔慕栗里翁颇复志耕耘偶入翰墨塲把笔学为文偃蹇独何成喧啾浪云云念彼荷蓑子穷年愧其勤虚堂坐无言缱绻悲宿昔常时眼中人已如不相识剥啄者谁子令我喜折屐忽去已莫追一笑岸帻我思仇山人山川莽回互十书九不到木叶岁频暮颇闻近移居并失梦中路得无挈妻儿倒载入山去今日曷不乐孤倡无与酬兀坐把书卷展玩不自休借问谁所为其人已千秋山雨政可听拨书置牀头
　　晚晴
　　泄云散积雨林水含余清披衣有竒怀偶从林叟行新晴逺峰丽夕隂孤花明旷日固所虞聊兹息营营
　　夜归
　　空山四寥寥落日翳榛莽蜿蜒草中径蹑屩度寒雨楠杉窈深黑忽忽疑伏虎林穷涧水明稍听归人语
　　陪诸老夜饮
　　世故不可料忽若浮云移坐令百年内颠倒殊欢悲顾惟我与公异代同一时览古既深嘅抚今亦余噫长川去悠悠青山莫委蛇向来逺游意我行方迟迟咄哉有志士卒岁恒寒饥况复托渺茫欲与千载期盈虚信天运废兴岂人为愿公姑舎是一觞聊可持
　　读忠简宗公遗事
　　公初起滏阳艰危属多垒苍然国家意委身干戈里隂飚卷翠华朔雪被南纪悠悠虞渊日力尽挥不止寅恭秉斋钺际防开朱邸长安付冯异汉业中兴始宫庭数汛扫跸路无荆杞疚心望銮舆感激涕如水上表方出师呜呼孔明死宴安不可怀肉食毋乃鄙巨舟竟未焚三语犹在耳萧然旧祠下碧草垂堦戺登堂挹光仪赤舄仍几几千载堕泪碑一夫敢残毁传家有遗书叙事非虚美勗哉慎失坠庶以禆信史
　　晓行湖上
　　晓行重湖上旭日青林半雾露寒未除鳬鹥静初散寅縁际余景闪倐多遗玩防心乍有得抚已还成叹夙予丹霞约乆兹芳洲畔独往愿易违离居岁方换沙暄芷芽动春逺川华乱存期乃寂寞取适岂烂漫小隠倘见招渔樵共昬旦
　　西岘峰
　　层云抱春岑急瀬泄嵌窦脩蹊入窈窕众緑蔚以茂名亭标水乐柱折荒碑仆幽寻得缁庐乱石扶结构青精午堪饭碧涧寒可潄平生慕真赏及此成邂逅探指絶顶有路忽通透縁萝度蒙密翠气湿衣防寄身泬寥内下睨人寰陋清讴杂风竹大啸落岩狖东峰在眉睫可望不可就同游却何时瑶草春已秀
　　夜兴
　　秋气入病骨残梦翛然惊芭蕉叶间露风过皆成声揽衣泬寥内搔首天河横饥虫语不休中宵谁汝令孤鸿亦何苦犯霜度防明悠悠念羣动百感忽我并大化倘不尔吾其免营营
　　寒星挂踈林夜色翳余暝鸡声驱行客出门路方永亦有山中人熟睡初未醒而我立于独婆娑玩光景一笑天宇青此意君自领
　　举头见残月叶脱知深秋今我曷不乐岁月如惊鸥常怜古志士辛苦歌饭牛空山夜曼曼政合秉烛游临风振吾衣萧瑟不得留小立殊复佳涧水鸣幽幽
　　陈生诗
　　陈生少也孤秉志何轩轩读书奉慈母承顔郁春温兀然处膝下不间晨与昏丛丛万井中陈生深闭门晖晖百花时陈生不窥园常恐去左右或乖覆育恩一朝抱长痛飞霜陨秋萱盐酪不入口日夜涕倾盆欲娶弗及养矢言终不昏尚頼百岁后兄子父所孙朝来游子衣忽逐东风翻世方醉糟粕何庸荐犠尊陈生顾谓我是事安足论幸托山水窟放情咏兰荪嗟今学步者触险争飞奔愿尔利锄镢深斸六籍根愿尔进竿艣髙泝百圣源源长流自逺根大枝乃蕃勿揺崔嵬笔夸作磥磈言惟孝与悌百行兹其元咄哉行勿休日月方沄沄赠言岂予敢情真觉辞繁匪为陈生荣庶感薄俗敦
　　述怀
　　端居有多感求志无余营夙违金门路缅爱丹丘名谬忝君子顾捧已厠羣英卑栖念逺引窘步迷先征俛黙敦宿尚低徊阻平生伏枕倦中夜揽衣寄遐情上天廓澄穆列宿扬光晶俯视林木改仰悲鸿鴈鸣跂子秉防素十年守柴荆希世乖近务慕隠余衷诚愿言良时晚庶保幽人贞
　　寄方子践子发
　　穷居怅无遂徂岁聿载隂飞翘陨芳华候虫厉哀音急飔扇丛薄露栖乔林抚景慨往古端撡思继今折兰间幽佩解缨濯清浔石林窅葱蒨佳柏郁萧森遗世岂予敢匡时非我任览已谢髙轨即事念所钦缠绵阻道里缅邈眺冈岑委怀竚芳讯贻好在规箴
　　寄俞子易
　　闲居寡欢豫枉驾忻周旋清言迈修夜朱火销余烟嘉防良不易郁抱罄所宣揆余徇防业春冬屡徂迁着徽怍往哲驰芳谢时贤睠兹企三益挥袂增慨然杪秋凄且厉郊圻旷阡眠振飚卷飞藿积雾迷遐川契阔岁复流瞻望情所牵存期尚勿夺辅仁庶不諐紫芝无新曲白驹有遗篇矢心遂招要赠言比芳荃
　　东园晚归
　　淟涊婴近务超遥爱佳辰兴言望东菑良苗蔼津津鄙人昧时趋旷途夙所遵幸逺组累稍欣田圃邻兀兀登故畦悠悠睇城闉理秽出新竹撼枯落荆薪夕日逗逺川余晖散衣巾亹亹观物变依依念农人渠渠长者言恻恻非贱贫
　　送凌吉叟杭州教授
　　浙水西八州惟杭实名都古来万人海逐逐无贤愚况兹百年后淳朴古不如翩翩谁家儿白马骄路隅春风樊楼醉一笑百斛珠亦有朱门家齐讴间吴歈绡绮散烟霞缤纷被童奴可怜彼蚩蚩乆为红尘驱頽俗如波澜孰障羣流趋又如败屋壁风雨须人扶博士非冗官岂即无良图当今歌舞场化作诵区行矣循所务辞章信其余春风掺别衣晴沙秀寒芦何以赠子行白云不可呼聊持狂者言用比貂襜褕
　　送朱仲山之京
　　麒麟出渥洼意欲周八极刍豆岂不多未便甘伏枥念君抱耿耿坐视暄凉易忽辞白髪亲去作青云客应恐邓仲华笑尔长寂寂鄙人属有念未办经世策青灯雨如线穷巷方偪仄县知掺斧斤不必睨樗栎往哉布汝怀庶用副前席勿云万户侯自可谈笑覔百年滔滔内岐路足南北出处会有为聚散奚暇惜歌我辛苦词送子逺行役峥嵘壮士志惨淡游子色那无平生期慎尔保金石莫将贾生泪先为离别滴
　　赠叶审言别
　　昔人称好士乃有黄金台黄金亦何物顾用骄贤才叶君披短褐志力何雄哉北走呌阊阖红尘指崔嵬终然无苟售自保同婴孩车服非吾荣黄金直浮埃十年今何官茅屋歌苍苔岂无琅玕树凤飞故低徊一朝脱身去歘观云路开叶君善自爱往矣毋嫌猜迷邦古所诮岂弟贵不回愿言吐竒胷落落排风雷尚念穷贱者衡门守蒿莱
　　舟中偶书
　　我舟合江浒水清石頟頟念此殊可嬉如何有行役沙头白髪翁扪虱了晨夕茅茨八九椽终岁阅过客
　　晚泊钓台下
　　四山环一水遗台故巑岏那无渔樵居政复不敢安舍舟冲微雨凭轩俯清湾念昔乘兴来无从寄游观今我有行役乃尔容跻攀山灵岂爱我为解尘土顔落日奠苹藻清风闻佩环幽寻不可极林暝吾当还却去望层碧孤舟生晚寒
　　登钟山最髙顶以三山半落青天外为韵得天字
　　平陆漫千里兹山乃穹然犹怜布金地未即辞喧阗严液散珠琲春冈走蜿蜒稍欣涉幽邃登顿衣屡褰路细石礧礧崖深竹娟娟洞扉剨开敞峻峰指中天防探歴嵚崟垂萝弱容牵碧潭隠光怪华雨摽崇筵下睨飞鸟背茫茫但苍烟眇黙园圃期凄凉云峤篇休驾将未能惆怅春风前
　　休日集于城南
　　投耒从逺游牵世乖明畧岂不有简书未能置丘壑崇冈近盘互春物纷照灼休沐集诸彦迂趾恵前诺稍空林中尊复咏霞上作迢迢歴墟垅靡靡瞰城郭修阳防晴渚野樱散朱蕚抚时悼推斥毕景顾栖托损益向子明才能贾生薄睠言观岁寒无将媿场藿
　　卞忠贞公墓
　　江左失其御强臣玩天诛欢娱一以乖狂猘无趦趄黄屋播革野彤庭交剑殳事枢始谁秉捧首如奔狐伟兹百世士死与二子俱孤哀耿未沫足以孚豚鱼义旗果东指白日开天衢孰最拨乱功之人或其徒伊昔大雅废清言鄙文儒禾黍已横委衣冠尚舒徐屹然见砥柱独障狂澜趋髙风邈难攀捐生乃区区青简焕遗烈苍榛閟幽墟日夕悲吹多天髙年运徂世方用骫骳犹将愧虚江涛渺在望雪涕空涟如
　　制司马公祠堂
　　朔风破沧溟白浪无余地可怜甘棠树乃尔能蔽芾借问谁所遗马公古能吏当年印累累庶务剧于猬藏不待灼骋骏无留辔偪仄兵马区蔼然承平意晏安亦聊尔国步方不易至尊乆尝胆壮士频裂眦煌煌青冥钺可同牛刀试呜呼豪俊人竟偃风云志致身岂云卑生世已其季安知颍川守遂非庙堂器严祠闭寂寥古木合苍翠平生瓣香祝毋乃儿女事如何百载下能堕看碑泪永惟茂陵翁苦心抱天艺力耘宜有收黾勉观来裔渠渠桑梓恭喋喋市井议庶哉瞻前修树徳毋自畏
　　送人赴卢阳学官
　　播非人所居潭阳实其邻荒淫杂巫鬼哀怨余骚臣念予有行役水陆弥数旬乃知臯比座伫承文翰賔遐徼指天末男邦控城闉俎豆当在列冠裳定来臻足明理化盛演溢周穷垠广陌望八荒出车日辚辚蛮荆孰无适忠信惟书绅简书有程期取别无逡巡扬镳触炎热振铎惊逺人沅水春荡潏楚峰莫嶙峋行行慎其度离别何苦辛
　　晓望
　　城头鸦鸣曙起坐理冠帻开窓写遥望烟雾竟川泽喧喧市声动漠漠井气白如何山中人岁莫尘埃客
　　发金陵留别一二同志
　　盛名不易居直道我所遵虽枉嘉遯志未渝白圭言罢钓出沧海迥帆遡江濆城闉逺灭没风水屡崩奔萧条故交地怆悢游子魂始雷茂阳泽孤生限穷鳞沈翔自殊势衰荣实同根战胜物可遗目击道已存乘桴讵无取絶弦难具论寄言同心子毋徒念加餐
　　龙湾夜泊
　　乘潮出逺浦日莫北风平髙亭不可望遥遥笳鼔声月明寒鴈下江空夕烟生非闗川途念沈忧坐自盈
　　敬亭山
　　昔窥谢公作今陟敬亭寺徴素忻始游赏胜资深诣翛翛缘水木宛宛交蹊术緑缛涧草丰幽飔松飚驶防钟响香障髙阁浮花气聿熏旃檀妙岂爱岑壑媚凭生实内惕即事多冥契息隂睠松槚褰芳怀芝桂海岳期屡迁石林路深閟经营乖道要迫窄余物累稽首调御尊尚饮无生恵
　　宿云黄山作
　　束髪弄文史挂席去瀛壖邂逅乖良会摈落迨兹年息景念生理洗心賔象筵恭惟上皇代异人秘灵诠宗师既逾海兹山亦栖贤金棺灭双树宝箧缄红莲仰窥摄诱功信知愿力坚内愧实菲薄冥通未精専褰裳碧峰雨焚香石林烟防翠何纷糺苔涧窅洄防寻幽匪外适栖眞冀重宣二边离有无五浊空腥羶岂伊俄顷用庶谢平生缘
　　重登云黄山
　　兹山实灵竒吐纳变舒惨太常阙弗录名号何黭黮重华秩山川盛典轶封防搜遗侈纶綍蠲洁罗醢酖腐儒世所贷薄艺守铅椠无能旅骏奔徒取肆游览霖潦时始收天地余蔼晻岚光乍璘防石状终黤黪行行恣芒屩往往得洼坎冒进诚近贪自画将岂敢乆之雰埃豁秀色坐可揽青荧插锋锷翕赩披菡萏崖奔马騑騑石踞虎耽耽髙寻指天路幽瞩极窞前行几台背后或两髦髧缘冈既踸踔登岭仍轁□举头塔庙涌地平忽如毯天人所食息璚玖化余糂林辉宝灯烧风语金铎撼败壁诗者谁渍墨乱浓淡险尽乃复佳疲极复何憾是节蕤賔初野荐首昌歜煮瀑茶可啜剖石蜜堪噉名谈析毫发苦语沥肝胆理冥心自珍机凑首屡顉阳乌砉西翥众色齐惨澹崔巍识楩楠苍莽辨葭菼暮投僧所寰钟镗鼓紞紞羣居肃不吴其饭声有嗿回睨夸夺场抚事丛百感趋名蛾赴烛逐利鱼投糁何时脱火宅霍若頿去颔绮言息諵諵妙供纷馣馣于焉寄相羊庶以忘坎谁云入道苦余味需橄防
　　秋夜观书作
　　闲居感时驶独学难为功眷言思古人幽怀极忡忡秉烛起中夜揽卷来清风恭惟千载心皎洁悬无穷氓俗自升降道妙非污隆后来亦奚为黑白纷相攻华芳昨可恱轨辙何由通吾将离言说庶以观其同所忧明为累不惧蓄不丰开轩视明河白月当天中怡然掩书坐夜气方鸿蒙
　　览元次山舂陵行有感近事追和其韵以寓鄙怀
　　惟王始建官民命有所司奈何阅流□束手无一施属者秋夏交上牀殊酸悲赤日纷按行人马同时疲连阡见标榜不救饥与羸仍闻咨鞭筹惨忉伤肤皮捡覈须再三供张常恐迟哀哀鬻儿女贸贸行安之感兹欲无愬既往何由追尚惭噢咻恩稍缓租税期云胡有仓卒徴敛更相随但将充其数肯复计尔赀肉食不自鄙谓我非敢知栖栖甔石储剥割无或遗言是邻壤凶借此敷恩慈宁知是州人俟死他无为出语余喘息行步须扶持犹令比乐土疾苦喘谓谁俛首州县问逭责自其宜况迫大府令聫络飞符移豺狼方在郊鹰隼宜用时区区狝狐兎政尔何增亏吾贱不及议为君陈苦辞
　　登钱山望菰城慨然而赋
　　呉兴水为州诸山若浮萍况此一培塿琐屑世未名所欣渔樵居乃与缁锡并种竹有万竿结茅无十楹老僧解人意蹝履能相迎芳草被行迳朱藤暗岩扃萧条空阶暮日照莓苔青犹嫌所歴卑未极游眺情耸身白云上始见春申城想当髙会时楼观飞青冥竭海荐罍勺穷山羞鼎铏安知千载后寂寞无人行煌煌冠葢区壤壤狐兎茔归来朱门客聴此松风声
　　逸山过姚紫英别业
　　逸山诚复佳逸人不可逢何言一笑顷得此苍髯翁今晨过其庐碧苔灭行踪坐我松竹间野蔌罗甘丰初无惊世谈颇多旷士风念昔去岩壑辍耕白云中白云故无恙我乃羞樊笼祗应山林癖未易药石攻髙期出邂逅意气将无同十年旧泉石忽忽蟠吾胷起视白日低归禽乱西东防地森四壁搀天唯一峰复闻麻谷幽近与金盖通山态方屡改泉源殊未穷湫然一区内嗟我何憧憧
　　次韵答蒋明府先生
　　文章不经济耽书或成淫偶从长者游稍窥古人心不琢岂非玉无弦孰为琴岁宴灯火防江阔鱼龙深愿言报嘉贶安得双南金
　　和方韶父先生以满城风雨近重阳为韵七首
　　掩书坐中宵堦空叶落满不见书中人苍灯梦秋馆岂不有膏沐所慕非倾城翠防日以薄朂哉岁寒情栖迟怜系梦寐追飞蓬去去羊荆州吴帆渺霜风当年白衣人頼以慰风雨不饮政复佳有酒无用湑江瑶配荔枝胜处终不近好丑且勿争天道有定分聋丞遂已矣目断山千重烟霞故无志胜会何由逢寒华衰复荣东篱几残阳蟠桃亦何好千年期一尝
　　金华北山纪游八首
　　灵源
　　偶为山中游逺过云闗宿苍灯闪初夜雨气蒸深屋时闻清梵音窈眇松林曲
　　草堂
　　迢迢上方界水木翳清景山深不可留日暮衣裳冷凄其怀昔游百岁嗟俄顷
　　三洞
　　仙山髙不极万古积苍翠清兴薄暮移遗迹洞天秘岩阿春寂寥羣仙勿予迟
　　鹿田
　　披榛度空荒突兀崖寺古幽花杂红白老屋亚云雨前瞻石径微咫尺不得取
　　宝峰
　　下山复上山蹑屩行沮洳宿云冒长岭旭日映髙树山僧亦何为独向城闉去
　　濳岳
　　潘公古达人陈迹閟丘壑草生春昼长鸟啼岩花落神交千载上未敢付冥漠
　　山桥
　　行行指木末路逐飞云上时登巨石憩共聴春泉响寻源竟莫穷即事成幽赏
　　宝石
　　暮投招提境明发首归路举头望山椒遥认经行处重重岩壑间苍然正烟雾
　　中秋会宿浦阳江上分韵得仰字
　　尝窥仙华录胜践心所仰蹉跎二十秋故尔劳梦想名谈出邂逅髙槩余佛彷节至月仍圎别来山似长百年空中絮此会知难两欲去吾未能不饮君宜强露蔓多夕滋风竹留晚响岐路方悠悠云何税尘鞅
　　龙山九日
　　鬓色沧海澨弥年窘将迎属兹九日至缅爱龙山名欣然得胜践况乃羣彦并碧萝引幽防凉泉度飞觥志适可忘神舒体逾轻鄙劣竟何取腼顔结华缨登髙谢能赋狥禄慙归耕幸此农事休万宝咸告成庶竭一饷乐持用夸升平月出众山静天空夕云惊先民贵无荒简书今有程怅焉难乆留振袂松风生
　　石台分韵得下字
　　苍山面长溪势若饮奔马层台跨其脊万古挹潇洒登临兹维要朋从未云寡迢迢歴榛莽靡靡眺原野白云与翠雾夐在履屐下穷秋向揺落霜菊故堪把赏心孰无同幽抱欣已写邈矣千载期铭山傒来者
　　雍熙僧舍偶书
　　幽窓悄无寐落叶不可数风惊叶间露中宵聴成雨起视天正碧万里若垂宇兹予亦何为兀兀守环堵
　　送杨学正还余姚
　　舜江吾旧游风物殊不恶江水天际来宛宛带郊郭云帆渺沙溆翠幛森楼阁别离不可念此日忽已昨想见春水生烟柳仍濯濯君胡久去此三径独盘礴空斋耿灯火月冷潮声落近闻故人书逺致江上作白驹幸无遐淮阳讵云薄招要忻良会緑酒春可酌采芹有遗篇风雩多新乐因君讯同志何用慰离索
　　奉府帖赐髙年帛晚宿孝义山中赋
　　捧檄去州邑承筐布明恩讵敢期税驾惟知惧乘轩时春雨新已嘉木隂正繁农人有耕作羽虫亦飞翻感彼物情适念此王事敦悠悠迫长路靡靡穷郊原庶与遗老逢幸聆长者言持以荐芹曝无慙贲丘园低徊白日晚寂寞苍山根吾行匪游衍此怀谁与论
　　游西山同项可立宿灵隠西庵
　　薄游厌人境振防穷幽躅理公所开凿遗迹在岩麓秋杪霜叶丹石而寒泉渌仰窥条上猿攀萝去相逐物情一何适人事有羁束却过猊峰迥遥望松林曲前山夜来雨湿云涨崖谷缥缈辨朱甍禅房带脩竹故人丹丘彦抱被能同宿名篇聊一咏异书欣共读蹉跎未闻道黾勉尚干禄夙有丘壑期吾居几时卜
　　送祝蕃逺北上
　　春风吹九衢卑卑桃李门明堂待松柏未失山林尊相逢今岁寒是事无深论念子抱逺志此道夙所敦刊条落其叶将使见本根痛恨日月防毅然辟浮云奈何夸毗子聚讼生纷纭瀛洲富才彦冠盖如云屯去去当遇合美价倾璵璠惟须用卿法力行尊所闻丈夫必有事寤主在一言上以禆圣学下以安元元我如鹤俛啄岂复思乘轩子如抟风鹏本是天池鲲栖栖文学掾平世何足云朂哉保令徳契阔期无谖
　　陈孝子诗
　　南仲杭陈氏斗龙父所名家临百丈溪父书传考亭夫亦人之子胡独以孝称维仲适母盛王实生宁馨盛谓我已出无殊祝螟蛉仲父讳弗言王卒不自明睠然舍之去呱呱闻泣声年运日已往头角稍峥嵘吁天乞殒灭愿以益父龄父没盛亦亡吊影伤孤防或乃告之故曰汝王所生王居清湖上去此无十程时仲新捧檄精庐拟横经悲号弃其官肩舆亲奉迎安知世代易人非余故城邻有鹤发妪叩之乆始譍言我与汝母少小俱娉婷汝母生汝归去作江东行不知今在无老我尤零丁仲也闻益悲赢粮事晨征六年困逆旅冷雨啼青灯譬彼无母雏投林辄哀鸣永丰有施氏大屋深重扄于焉得母处一夕相合并母子更抱持泪如九河倾三日负母还盗贼方抢撄仓黄与之遇白刃纷交横顿首前致辞覼缕陈衷诚能令激髙义相戒勿敢惊仲昔以至行上天降休祯灵雁既羣集嘉复冬荣区区彼蝱蟁岂遂无人情圣门语纯孝厥有闵与曾未闻树竒节謡诵传轰轰此道古或希此事今可徴我歌虽云俚庶感蚩蚩氓
　　上京道中杂诗十二首
　　发大都
　　辞亲独行迈遥遥抵京国胡为突不黔驱马更逺适至尊有时巡树羽殷阡陌宿卫必近臣顾问须耆徳陋儒亦何知冗从同执防草深原野青雨暗闗塞黑寥寥盛年意眷眷游子色一身万人中敢不思努力
　　刘蕡祠堂
　　刘君古遗直祠堂在丘园嗟此豪侠窟文雄歘孤鶱平生二三策匪徼明主恩琐琐谈得失无乃市井言凭髙一长朢苦厌车马喧防风过疎雨青山满前轩隂晴倐异态浮云实无根悠悠千载心去去勿复论
　　居庸关
　　连山东北趋中断忽如凿万古争一门天险不可薄圣人大无外善闭非楗钥车行已方轨闗吏徒击柝居民动成市庐井互聫络幽龛白云聚石硙清泉落地虽临要冲俗乃近淳朴政须记桃源不必铭劒阁仆夫跽谓我无为久淹泊山川岂不好但闻风雨恶
　　榆林
　　崇崇道傍土云是古长城却寻长城窟饮马水不腥斯人亦何幸生时属休明向来边陲地今见风尘清禾黍被行路牛羊散郊坰儒臣忝载笔帝力猗难名
　　枪竽岭
　　忆昔赐第归吾母适初度蹉跎岁月晚今辰乃中路居人夸具庆游子慙叱驭兹山称最髙扬鞭入烟雾矗矗多峭峰蒙蒙饶杂树崎岖共攀援踯躅频返顾陈情未成表登髙讵能赋独怜山下水逺向卢沟去
　　李老谷
　　縁崖一径微入谷双崦窄密林日易曛况乃云雨积行人望烟火客舍依山色家僮为张灯野老烦避席未觉风俗殊秪惊闗河隔严程不可缓子规勿劝客
　　赤城
　　鸡鸣秣吾马晚饭山中行何以慰旅怀赤城有嘉名滩长石齿齿树细风泠泠时见岩壁间粲若丹砂明温泉发其阳防诃勤百灵前峰指金阁真境标殊庭白道人迹稀青崖云气生信美无少留缅焉起深情
　　龙门
　　竦身望龙门缓辔行兀兀溪回愁屡渡雨横惊暴溢两崖俨相向百水怒争出人言马上郎快意毎多失自非渥洼种不得矜捷疾飘飘虮虱臣凛凛鼋鼍窟皇灵重覆冒利涉用终吉回睨向所经千嶂隠朝日青林外盘纡黄流中荡潏后来未渠央君子宜战栗
　　独石
　　解鞍及亭午稍欣烟雾收苍然众山出歴歴如雕锼前瞻一石独灵宫居上头颇闻去年夏水激龙腾湫走避登屋上夜半齐呀咻幸兹溪涧中今作清浅流宴安不可怀变化诚难求翠华渺在望行矣毋淹留
　　担子□
　　自从始出闗数日走崖谷迢迢度偏岭险尽得平陆坡陀皆土山髙下纷起伏连天暗丰草不复见林木行人烟际来牛羊雨中牧飒然衣裳单咫尺异寒燠伫立方有怀相逢仍问俗畏途宜疾驱更傍滦河宿
　　李陵台
　　日暮官道边土室容小憩汉将安在哉荒台犹髣髴低徊为之乆怀古增歔欷长风吹旷野飞雨千里至萧条苍山根草木余爽气常怜司马公予夺多深意奏对实至情论録存大义史臣司述作遗则敢失坠
　　上都分院
　　晨兴过桓州旭日生苍凉举头见觚棱金碧何巍煌洪河贯其前青山环四傍暮投玉堂署鼇峰屹中央趋跄旅羣彦官烛分余光琴册森在侧谈笑来清觞列坐无所为陈诗咏黄唐帝乡岂不乐父母逺莫将起视云汉低垂星烂寒芒南飞有冥鸿邈哉天际翔
　　游宝陀寺
　　十年望沧海临流不能度苍茫岁华晚邂逅舟楫具拂衣乘天风挂席随烟雾且从蛟门发暝投翁洲住前瞻积水深岛屿青无数梅岑特孤絶遥见日出处寄身人境外矫首禅闗路粲粲金砂石离离白花树髙期惬幽抱歴览增遐慕俯伏苔磴间庶与真灵遇二边非可取三观何时悟防然坐忘言目送寒潮去
　　雪窦纪游八首
　　移舟泊泉口我行已信宿天寒洲渚生峰回川途曲烟霞兰若髙别墅在林麓
　　揽衣待明发石路何幽阻日出不见人林深但多虎乳峰稍已近恐惧那复数
　　髙人欣相迎山门帯流水风生珠树间月窥镜池里触景遂成迷应接殊未已
　　幽寻指山椒崖倾忽如泻俯身视木末悬水在足下防防岩岫中宴坐奚为者
　　亭亭妙髙台逈出千峰上怪松多十围巨石非一状心赏孰与同昔贤有余唱
　　萧然上方境人稀知地僻中峰路难辨丹山云仍积徒闻古仙人石上余足迹
　　诘旦逾西冈草木益深秀梯苔下絶巘坐石看飞溜隂灵多窟宅欲往不敢又
　　兴移初出山系缆长汀树夜来雪已深溪风水难度犹疑钟磬音遥遥白云处
　　送曾止善孔庙司乐
　　周官重司乐典教専成均如何千载下实去惟名存之子负逺志被褐徂冬春低徊不自衒保此席上珍小试特豪末食禄同庶人幸与骏奔齿位卑号仍尊既殊仕伶官况及游圣门金石方在耳颂声未崩沦闻风苟有作薄俗斯还淳嗟予领胄子四术空遗文铿锵尚莫辨论说将何云临分用自愧赠言聊具陈
　　同王章甫待制校文上京八月十五夜宿龙门驿
　　凉风堕黄榆万马皆南驰而我方北首度闗及鸣鸡石路更幽阻仆夫惨不怡徐驱待明发泱漭穷烟霏貂裘者谁子怪我逢掖衣为言霜露多遑遑独安之我非不自爱简书今有期忆昔州县间折腰向小儿荏苒二十年白首初登畿同袍如燕鸿去住恒相违悠然慨平生与世何参差暝投龙门驿髙馆临迥溪青崕拱白月水木含余辉秋色故潇洒我行殊未迟相从况魁彦炯若珊瑚枝衰暮奚足云一觞聊共持
　　送郑以道
　　郑君不羁客漫仕常优游故人满天上独佐岭南州岭南风土异去天将万里驲骑如流星众手挽不止到官定多暇坐对梅花时溪石秀可砚泚笔成新诗诗成付回鴈动是春冬隔用儒行召君努力崇明徳
　　送王君冕同年归长安
　　昔忝膺荐送被褐趋上京蒙恩赐清问彚进陪时英束带仕州县暂为闾里荣蹉跎二十年来拂旧题名升沈久已判存没复堪惊忽逢王明府话旧欣合并萧条逆旅中书帙乱纵横坐阅车马喧澹焉若无营虽怀帝乡乐不受世网婴宠辱端可齐去就一何轻空余绨袍恋犹轸故人情予方徇微禄未能返柴荆终然无补报白髪日夜生如何同游处饯此千里行度闗秋风起落木寒蝉鸣相思阻良觌恻怆何由平
　　题杜左司西岩诗卷后
　　吾闻古逹士大隠非山林如何鹓鹭间白驹起遐心遥遥望故山紫塞缭以深峰峦势交集积翠千万寻园庐在其下门巷常愔愔轩窓带流泉花木乆成隂舂秫足新酿亦有书与琴终然恋魏阙未忍投华簪平明奉朝退粉署郁沈沈披襟坐髙阁独对西山岑爽气坐可致尘虑安能侵勿云须吾土始用穷登临异方苟同得视古犹视今聊为招隠篇往和岩中唫
　　题象山环溪圗
　　崇山标地灵万古聚清淑堂堂故相家髙风在乔木仙翁上天去逸响今谁续优哉四千石接轸飞华毂夫君冰雪姿乃尔抱幽独翩然来帝旁霞裾俨初服侍祠明廷上厌直斋庐宿睠言怀旧居结构依山麓轩窓对晴岚林杪出悬瀑散为百道泉喷薄翻珠玉余润之所蒙秔稻丰比屋春事日向深桃源酒方熟往来无俗驾异书仍可读归欤定何时専此溪一曲相逢京洛间红尘眯人目披圗觌佳致山水增新緑先贤止息处杖屦存遗躅爱山锡嘉名恵幸及樵牧于于后来者犹或被膏馥安得从君游青云两黄鹄
　　题赵凉公瑞瓜圗
　　庆门集嘉况异瑞呈瓜田生五而成十竒偶出自然观物可知徳发祥匪由天愿言植灵苑永奉君王前合形表同休雅咏流绵绵
　　岁晏
　　岁晏木叶落遥见东城隅雉堞郁苕荛列屋何萧疎悠悠西南望赫赫金张庐退朝集冠盖鸣珂沸通衢合遝多俊游并辔飞华裾顾盼有光彩行者为踟蹰俯慙筋力防无从效驰驱日斜坐官舍还拂案上书缅彼川路长感此年运阻迟回不能去叹息将焉如
　　送陈太祝
　　夫君青云彦早通金闺籍弁服劳骏奔执事谨朝夕忽乘使者车意气何辉赫将指固有严为务本非剧经营礼文事讵曰期会迫定知多余暇时复肆游歴向来佳丽地触目成陈迹西山独偃蹇不改太古色相逢几遗老慷慨语畴昔芙蓉君子花足以语使客我方守一官兀坐如息当归更淹留临别增感激长风吹远尘浩浩千里白欲附南飞鸿安能生羽翼
　　送王链师归四明
　　飘飘采真侣乃在四明山霞裾朝帝所琼馆留人间忽闻双鳬舄却向东南还望之若流星邈然不可攀海月照堦戺天风飞佩环我何苦羁旅冰雪生朱顔
　　集渊明句题李中甫员外稼亭
　　东方有一士客养千金躯束带鸣鸡出则陪文舆代耕本非望暂与园田疎园田日梦想投冠旋旧墟兴言在兹春新畴复应畬田父有好怀过门更相呼披草共来往履歴周故居悠悠待秋稼时还读我书虽未量岁功栖迟固多娱此事真复乐此语真不虚饯送倾皇朝归子念前涂前涂当几许直至东海隅古时功名士事事在中都遥遥沮溺心君情定何如
　　集渊明句题胡生嘉树轩
　　孟夏草木长霜露憔悴之蔼蔼堂前林冬夏常如兹严霜九月中卓然见髙枝如何舍此去白日掩荆扉深谷久应芜此防独不哀黾免六九年怀此贞秀姿常恐负此怀未足为髙栖及时当勉励慷慨思南归亲戚共一处日夕欢相持披榛步荒墟登髙赋新诗坐止髙防下一觞聊可挥从今至岁寒纵心复何疑
　　永嘉王君自制挽歌辞盖能安死生而未忘情乎死生者也集渊明句以释之
　　自古皆有没我今始知之居常待其尽逝将不复疑人生无根蔕去来何依依既来孰不去奄去靡归期复得返自然人间良可辞何事空立言念此怀悲凄日醉或能忘一觞聊可挥且极今朝乐千载非所知
　　丙子七月十七日同辉公登紫防岩汪生元明许生存仁来会遂宿鹿田寺明日乃由山桥回至芙蓉峰而别追念数十年间并游之士往者已不可作在者又莫之与同两生顾能不惮其勤相从蹑屩行风雨中诚一时清事也第未知后游为何日同游为何人抚事述情成二十韵邀两生同赋奉呈审言子长
　　吾年未及谢倦飞已知还乃复婴近务无由纵清欢幸与方外士相从岩壑间小憩遂深入诘曲披茅菅昔人有遗躅缥缈青云端髙居匪结构异状如雕镌志怪固无取怀贤邈难攀停策访旧游欲去仍盘桓迅飚发中夜众木号惊湍凉秋变袢暑山深气先寒泉石无改色四时自推迁交朋半新故念之增慨然两生亦可人环佩来珊珊携手恣幽步流目穷遐观时于林缺处遥见城南山行行度危磴悠悠睇层巅凝隂閟朝采泽酾神渊嘉穟日已丰蔼焉满中田览物多所欣赏心殊未阑后期孰与同良防当何年
　　湖上即事
　　垂云昼蒙蒙湖面惟一色薄暮风更生际夜雪初积凝隂势方盛尘境喧暂息坐久闻梵音忽然破寥閴
　　试院诸公西湖同泛分韵得仪字
　　秋杪景将晏天髙雾仍披漾舟西城曲散策南山陲重棘幸已撤累觞欣共持及兹酒不空未害席共移会合非可常简书各有期念之动予怀朂哉慎其仪
　　题清华亭
　　名区汇修渚流望俯平陆飞雨天际来逺峰净如沐生香余晚华繁隂蔼嘉木秀色坐可揽终然不盈掬触景幽兴多接物道机熟谁能与之游食芳饮山渌
　　题松声楼
　　长松四檐间落落无与伍天清啸歌发肯作儿女语道人有真聴无迎亦无拒尚不知有耳况覔声处所起视南山髙明月在庭户应念朝市人闻鸡走风雨
　　送宁上人归吴中
　　我如云问鹤乆厌雕笼养子如海上鸥初不婴世网胡为逐吾辈饮啄劳俛仰得无坐书痴遂尔生技痒欲于一毫端而现诸万象重云连夏秋雨防大如掌三州成巨浸百水犹怒长仓忙揖我去风蒲映飞桨有形天地问浮萍依浩荡向也本非来今焉亦非往临岐将何赠诗境方渺莽幸子颇聪明莫作离别想
　　至正丁亥春二月起自休致入直翰林夏四月抵京师六月赴上京述怀五首
　　夙予抱微尚漫仕遂浮沈决去不复疑甘以投华簪春天动使星空谷发跫音仓忙遣就道载笔归词林弱质幸未朽茂恩一何深义当不俟驾事乃违初心揖与亲友别长眺故山岑临觞不能御朗咏岩中吟
　　扬帆越江淮河水来活活吕梁扼其冲石芒殊峭防泝河柁忽摧度洪缆遽絶前途总安流风劲桅复折兼旬涉险艰脱命争毫髪行行薄畿甸值此正阳月皇舆方北狩前旌晓已发疾驱望清尘我马不及秣出闗歴峻阪下视原野阔磵谿多萦迥冈岭互盈缺旧游如梦寐古道无改辙经时春草变久旱夏云热逺行诚苦辛傥免蒙霜雪
　　信宿憩虚馆平明玉堂开微风散灵雨阶戺无纎埃良会秩初筵芳醪湛罇罍内官出黄封飞鞚天际来承平多故事鄙劣惭非才抃跃向宸廷庆云欝崔嵬乞身惧再凟恋阙空徘徊
　　日出旦气清斋祓趋行宫周阹夹驰道大帐垂穹窿鸣鞘下霄汉别殿临薰风摄衣升玉除穆穆瞻睟容谒拜未及已回光赫重瞳诏使侍经幄通籍丹禁中斯荣非所希十载庶一逢怵惕乆复前旅进陪羣公愿因奉清燕忼慷输微忠衰迟力不逮劳心但忡忡
　　圎象无停运日驭转西陆原野多归人翩翩共驰逐念昔居闲曹未老先纳禄蒙恩列外监放浪湖一曲薄田皆旧畬敝庐非新卜白首重见招英游并华毂寒松虽复凋幽兰岂再馥宣尼讥患失伯阳贵止足时暮复何言终期返初服
　　仙华方先生析简斋杏花消息雨声中之句为韵赋山中社雨七章和者四人先生于第四章见及顾未能属和今五十余年诸老皆已下地先生门人在者惟朱仙仲山年八十矣偶逢春社兴怀存殁追次前韵以抒鄙情
　　贞居逺人寰屋老四山静一翁屹灵光二季亦秀整晓闻枫林鼔雨过邻墙杏翛然发孤咏语尽意方永昔年恸哭地古劒生铜花凄其怀故交中情乱如麻仝彼盛壮时缓辔扬轻挝吁嗟长星坠无复出汉巴淮隂权竒士髀肉老始消长眉已雪色頩顔尚红潮朋游三数公于焉共逍遥平生经济策忘言付诗瓢卓哉全归子离尘返冥极却观人世间千载犹一息赠言在吾耳风规良可则欲叩封禅书探囊竟无得忆别青嵒翁归进江上艣书札未相忘岁月遽如许山长春树深地濶云涛阻诗筒杳不来今雨非旧雨仙华几千仞峻絶临紫清天坛瑶草合石穴隂风生踆踆杖屦末眷眷丘壑情幸有一防足雅歌续遗声前修遂不作良友孰我同兀坐守章句独学无全功徒操五色笔随人画虚空悠悠感存殁惆怅百年中
　　五言律诗
　　寄方韶父先生
　　牢落江南赋知音寄渺茫鹿麋行处有芝草梦中香遥兴沧溟濶悲歌白髪长平生今古泪滴破緑萝裳
　　雨二首
　　兀坐九十日雨声殊未收花时翻益睡茅屋不禁愁生事吾何望春寒晚故留江波青满眼万里付双鸥泥潦今如此出门知路难蓬蒿春自长桃李梦曾看未觉龙公倦谁怜燕子寒青灯耿萧瑟千载入忧端
　　雪
　　急雪下不止朔风终夜鸣饥虫应蚤蛰老鴈故南征生理真何计沈吟独此情山中岁酒熟不饮竟须倾
　　送友人
　　乡路三百里独归衣正单凉风紫洲水斜月白沙滩灯火期方逺闗山岁欲阑倚门应望汝莫慢驻征鞍
　　寄友人
　　怜君山水意局促守柴扉故里悲秋草凉风满褐衣沧洲斜日晚白社几人归寂寞分遥念天寒木叶稀
　　秋怀五首
　　天末云犹去山中岁欲徂周流吾道在叹息古人无野鹊疑秋树新驹怯暝途苍茫念同志防薄忝为儒对酒髙天豁登楼落日曛乱蝉悲暮叶老鴈赴长云落拓嵇中散栖迟郑广文身名竟如此碌碌复何云稍稍秋河落姢姢宿露微天清江不息野逈树相依回首狂歌数经心昨梦非流萤无思极巧入绛帷飞仰古嗟无及闗情极可哀祢生才见忌贾傅直为灾世肯怜樗栎吾曾悔草莱小诗聊戏耳何乃并生猜风雨仍揺落江山且滞留懒从生事拙闲惜壮心休弱蔓萦欹石空槎卧洑流兴怀到防物世故剧悠悠
　　柴荆
　　赤日薄乌防柴荆无定栖可能诗似锦乍取醉如泥薄业惭渔艇深衣逐马蹄萧条江海兴芳草故萋萋
　　凭轩
　　信有儒冠误凭轩意欲迷山深风雨恶天濶羽毛低他日开炎瘴连城送鼔鼙荷殳吾媿尔未敢叹涂泥
　　风雨
　　风雨忽如此闭门方昼眠故应为计拙可复要人怜灯火羌村路桑麻杜曲田悠悠今视昔把卷一茫然
　　山中怀友七首
　　大府趋羣彦修才复壮龄波澜开白昼羽翼动青防弱质悲殊调明时敢独醒未妨茅屋底寂寞抱遗经望逺空山里天寒夕梦孤林昏行魍魉江晚变蘼芜风雨怜同病尘沙感壮圗向来怀古意回首未能无疎放谁容我交游重得君论文轻咳唾问俗到耕耘一笑能青眼相思有白云春风动闾巷还往漫纷纷何事虗斋里犹分苜蓿盘髙林容偃蹇众翼避扶抟黑夜文星动青天劒气寒终南山正好那得悔儒冠自是麒麟种卑栖又几年故庐南雪下短褐北风前岁暮山林瘦天髙雨露偏肯同儿女辈俛仰事春妍卓荦恒山秀相逢几抱琴五年风雨别四海弟兄心雪外梅花逺山中桂树深定知嵇叔夜髙兴薄云林洛社推年少清才照士林春风何处客芳草独行深遗墨收秦刻新吟学楚音别离无一字目断白云岑
　　悼双林栗上人
　　飞锡遍诸方栖身复故乡年随双树老人与一琴亡暗草迷春塔凝烟鎻夜堂潇潇今日雨谁炷影前香
　　社日重过方子践
　　东风吹客衣长忆见君时一别惊云散重来与燕期春深今雨夕花老去年枝莫待空山里青灯有所思
　　闻子践卧疾
　　吾子仍多病何人共解顔水声和药臼春色闭松闗积雨连三月怀人剧万山同游况零落浩荡可追攀
　　和吴赞府斋居十咏十首
　　焦桐
　　怜尔抱竒质无香亦自焚材髙初偶得音苦竟谁闻天海空遗操氷霜见裂纹中防方煮鹤终得舍夫君
　　蠧简
　　六籍灰寒乆名山余旧蔵漆痕防有字芸草寂无香后死嗟犹及斯文岂遽亡世方珍贝叶掩卷一凄凉
　　破砚
　　巨璞何年凿磨穿偶至今线纹虚緑润雨气失隂瓦砾看无异尘埃积转深明光几携入往事复何心
　　残画
　　胜境不可得防绡余旧图丹青初彷佛尘土半糢糊蛱蝶飞疑去波涛坼渐无良工今岂有为尔一长吁
　　旧劒
　　忆啓蛟龙匣提携径出门红尘走马处白日报人恩岁月铜花澁云烟斗气昏凄凉中夜舞回首暗销魂
　　尘镜
　　古镜色如墨千年独此留玉台尘网暗珠匣土花浮莫笑尘埃满曽令鬼魅愁盘龙惊已化云雨梦悠悠
　　废檠
　　不解照珠翠早同文字盟何言中路弃无复向人明雨宿髙斋梦秋吟废馆情相看几今夕及此慨平生
　　败裘
　　袭尔亦已乆霜风两袖穿甘从穉子笑未受故人怜雅制余前古深期在暮年素丝今化尽念汝独依然
　　断碑
　　零落秋风卧何年废庙碑图经愁莫载耆旧说频移野烧趺失荒苔鸟迹疑遥知千载后拂拭转堪悲
　　卧钟
　　龙虡乆摧折沈埋奈尔何畊民谁睥睨野衲自摩挲雅奏多年歇铭文几字譌斜阳荆棘里长伴旧铜驼
　　过谢臯羽墓
　　识子今无日风流可复寻山林余楚制弟子解闽音沧海他年梦青天后夜心平生匣中劒零落遂如今
　　元日即事
　　回首人频异兴怀谁与同尘埃欺白苎岁月入青铜雨急苍茫外春生浩荡中长怜故园树一一受东风
　　八咏楼
　　怀古荒碑在登楼晚望賖秋隂垂野薄江势抱城斜天地悲游子氷霜感岁华红尘吹裋褐归兴及清笳
　　溪南即事
　　莽莽长川去行行薄暮时山光连睥睨寒色入旌旗夕鸟归飞急风防逆上迟世情闗物理俯仰寄长思
　　明月楼
　　遗堞何年有飞甍压上头鼓鼙分大幙香火望灵湫曲岸舟如失遥沙树欲浮登临且吾土未敢恨淹留
　　含香道中
　　残日亭犹逺轻风帽易斜稻畦低没鹤草迳曲行蛇经世知无策谋生防有涯殷勤理黄菊留眼待秋花
　　怀杨仲
　　离别惊如雨蹉跎媿后尘秪今才有数多尔术能神玉唾春风湿烟霄碧树新谬惭推吏事吾敢望平津
　　八咏楼遇方子践
　　风雨三年别登临一笑同緑莎垂古井碧瓦映踈桐世故违髙枕吾生剧转蓬相逢感畴昔出处愧匆匆
　　杭州寄子践
　　樽酒何人共春光着处同乾坤容野马岁月失飞鸿俗眼能无白风花故自红向来常处士早已负诸公
　　次韵答子践
　　不谓飞霞佩然寂寞滨相看今雨夕渐近长年人往事惊如梦何峯拟卜隣平生千里驾还往得辞频
　　刘声之炉亭夜话
　　儒冠宁误我壮志自多违昭代尊经术先生尚布衣清言今夕共大隠昔人稀预恐苍山麓无从候少防
　　雨三首
　　湖阔云如积天空雨正豪风飚兼昼夜井邑带波涛茅屋垂垂破渔舟故故髙何妨张仲蔚环堵自蓬蒿穉子吾怜汝泥行去不难凭阑真自笑髙枕敢求安天地三辰逺江湖五月寒好将遮日手却把钓鱼竿田父愁何诉龙公怒未休千畦沈翠羽百水散黄流小市犹长闭孤城并欲浮谁夸补天漏此事恐悠悠
　　金陵客舍漫书
　　不拟芙蓉佩终然挂寂寥百年多事始千里一身遥巢燕惊华屋韝鹰望赤霄苍苍丛桂树愁絶小山招
　　陪仇仁父先生登石头城
　　谈笑逢诸老登临失故亭薄游成汗漫髙步觉竛竮峡水通吴白淮山入楚青平生一杯酒及此慰飘零
　　抱琴
　　三尺枯桐树相随年歳深此行端有意何处托知音隠隠青山夜寥寥太古心空擕水仙曲更向海中岑
　　吴賛府挽诗三首
　　鹤去愁沧海鸿飞困朔风方独往已已竟长终莫挂还乡劒真随厌世弓向来曾恸哭不是为途穷百代龙川子风流见外孙余生唯白帽旧业自青门浩荡期千载苍茫哭九原仙华云缥缈愁絶刻舟痕怀古余哀思怜君尚典刑清谈无俗子白髪死遗经客社荒春汐乡山陨夜星夕阳隣舎笛凄切可堪听
　　春日郊行杂兴三首
　　忽忽时频异垂垂花正繁登临聊极目出处可忘言风急江光乱春浓野色昬旧游嗟契阔览物思空存五畆清江曲为农计末踈那无经世策宜付絶交书野笛吹频歇渔舟去若虚卜居能有待天地本吾庐髙兴真谁共佳辰秪屡经天清风细细花逺树胜事今非昔狂歌醉欲醒终南飞鸟外一髪向来青
　　次韵答友人
　　十载论交地才皆第一豪江湖嗟契阔风雨梦萧骚趋走知无力标题敢自髙期君养翎羽一击可徒劳
　　九日登石头城
　　背郭嚣尘逺髙秋川岳清幽怀初旷荡陈迹故纵横遥望龙盘旧长怜蚁穴争绀园随处辟粉堞向来倾发草窥眢井看碑验故茔门开苍耳路亭爱翠防名逺树淮南出沧江鸟外明人烟川浩渺风物歳峥嵘吹帽仍佳节传觞但老兵愚生杂蛙黾浪走媿璜珩去去防樯尽萧萧芦苇鸣登髙未成赋览古独含情政复哀王粲何堪厌祢衡敝庐沧海曲目断白云生
　　寄李生
　　有美维仙李孤标见碧梧髙门留雨露短褐混泥途姿悍宁为小机深或类愚洗心须贝叶游艺及摴蒱政尔难藏頴幡然独抱竽从容观近效僶俛事羣趋稍废琴心曲能操犊背书谁将穷罔象莫使避瑚它日逢何暮清谈动至晡醉醒劳问我喜怒得令渠契阔江湖逈漂零歳月徂青云悲防径白日仰亨衢秋社枌榆外南包橘柚初飞腾如借顺能勿笑蟾蜍
　　次韵答陈君采兼简一二同志六首
　　忆昔双溪上相逢暮雨时交游倾意气谈笑挹丰仪草草中年别寥寥大雅诗受材知有分丰啬竟谁司不谓飘零日求贤网四张胡然卑小技乃尔閟孤芳寳唾非无色江鸿讵有行散材何所以徒愧饰青黄十载西州客论交着处新时时谈述作一一望光尘澹月银河晓暄风玉树春幸令窥髣髴防薄尚何伸黙守知存道清言不废儒身方同木石名已在江湖此士须前席何人属后车唯应畊钓者缥缈识霞裾尚想南归始簪花出禁围尘沙迷故步桃李借余辉有日酬天造终身返布衣风流成二老巾屦倘相依亦有贞居子难忘太古情诗筒来絶响茗椀出新烹磊落单传意萧条异代名无为念离别惆怅不能平
　　洋山夜发
　　肃肃洋山暮仓忙拜水神吹嘘端有力漂泊竟无津黑夜鱼龙界皇天蚁虱臣生还如偶遂敢惮歴防辛
　　陆氏水轩分韵得扬字
　　髙会轩楹敞清秋笑语凉行云随度曲野水映飞觞坐挹才华盛衰慙鬓髪苍新诗穿窈眇何力共游扬
　　寄黄伯阳
　　掺别逢春雨移舟落夜涛忽惊沧海大转觉碧云髙杨子多竒字王祥忝佩刀深情空缱绻短髪正刁骚
　　送陈养直归四明
　　迢迢淛河水同渡不同归执袂方成别惊防已若飞野桥行处酒风雪去时衣瞻望嗟何及天长鸿鴈防
　　送胡允文绍兴録事
　　斯文千载后一髪渺存亡尚喜衣冠旧能传翰墨香春秋严助对富贵买臣乡莫厌官曹剧诸生在鴈行
　　读陈制干遗事
　　歴歴青云上飞扬彼一时深春曲江宴清夜郾城诗老去山河在仙成日月迟空言徒有托千载欲谁期
　　隆山牟先生挽章
　　井络收英气文昌返列星能官须伐阅仍世觌仪刑漂转逾三峡森扶并五丁芝兰纷满砌橘柚歘充庭它日看空枥羣公羡发硎鼎湖惊扫迹华表讶摧翎风物嗟王粲心期托管宁乘桴良已后抱瑟匪求听此道诚何病明时忌独醒迢迢胆北极衮衮化南溟荐剡多新墨恩袍只旧青故应毡座冷不愧草堂灵食檗余深味县车及暮龄一朝伤永诀千古闷遗经谬忝鸿私乆徒增雪涕零无辞歌薤露有恨寄泉扃
　　入京道中寄同里诸友
　　十年州县底及此望京华客路时时雨春江岸岸花何方堪报国将老更浮家可得同携手山颠复水涯
　　送句龙提举之云南
　　独抱文章印驱车背朔风行歌万里别声教百蛮通列郡创残后诸生色笑中谁当偕计吏封殖待新功
　　题天童叠秀轩
　　名山标巨刹楼阁在青别路通禅窟当轩列翠屏暝禽多雪色偃树尽龙形负土新成塔非才愧勒铭癸酉四月同子长至赤松子长先去遂独宿智者之草堂已而子长与正传俱来同出灵源诣鹿田游三洞逺过山桥至潜岳谒故中书舎人潘公之墓复回智者而别
　　昔共张公子翩翩访赤松重来经两纪独去宿孤峯古木苍陂映襌房侧径通夕隂千嶂黑人静一灯红幸及轩车会宁辞杖履从相看如梦寐徤走愧儿童春尽山仍好林深磵忽穷天低时堕雨寺逺但闻钟吊古田无鹿探竒洞有龙幽寻穿窱髙步踏玲珑灵草多成药踈篁不作丛岚光凝晻暧野色在空蒙下瞰疑无底言旋复向东岩阿栖断础烟外落飞淙细路縁苔磴危桥跨石谼泉依山曲曲云与树重重巨刹縺名岳穹垣防畆宫倚阑斜日下入室老僧逢零落螭头黑荒凉马鬛封不才待薄禄终古望遗风弛担云闗里传觞雪峡中追随寻道侣述作付文雄急景真流电浮生尚转蓬后期观岁晏来往意憧憧
　　送简县尹
　　简氏多兄弟才名萃一家嗟君本朝士出宰向天涯度岭三冬雪行春一县花应怜未归客鞍马尚风沙
　　送赵仲理御史
　　籍甚声华旧频年沐盛恩校书天禄阁执法太防垣揽辔炎埃豁挥毫玉露繁庸踈徒自笑投赠欲何言
　　送赵宗吉御史
　　忆共趋龙禁惊闻正豸冠汗顔居馆下矫首望台端去路黄河直飞霜白日寒仙舟如可托归理钓鱼竿
　　送马伯忱教授
　　卓荦青云彦飞腾及妙年书成天禄阁座有广文氊九陌车尘外千军笔阵前白头惭倚席临别思茫然
　　送王道一郎中
　　使者下青郎官动列星扬旌开瘴疠持斧用雷霆逺俗难驯化儒臣解引经无如多诖误能勿望平亭
　　送宋显夫宪佥分题得邵伯埭
　　谢公千载后陈迹在淮壖遗爱传终古嘉名配昔贤藕花方烂漫使节莫留连移取甘棠树分栽郢水边
　　送宋翼卿照磨
　　莽莽闗河路西征独据鞍借材莲幕底养望栢台端指日传温诏朝天正法冠广平心铁石宁惮朔风寒
　　送潮阳苏县尹
　　夜水蔵蛟鳄秋天卷瘴云田多陶令秫石有大苏文巧宦诚为乐修才况不羣尚烦驱笔阵时复张吾军同刘遂初脩撰周伯温编脩任大瞻经歴王继志架阁西山行香次初韵
　　仙驭賔天乆衣冠此出游祗园金地古汾水白云秋谒拜陪诸彦跻攀展寸眸始知山水窟近在帝王州深岫蔵青霭平芜映緑畴层台临太液环海像瀛洲粤自遗弓剑无从望黈旒明庭虚次舎防缆旧维舟陛防盈千列灵舆副九斿祠官侦伺谨中使往来稠备礼兼今昔求神遍显幽琅函开贝叶玉瓉荐黄流肹蠁人天合辉光日月侔遥看陈羽卫疑是问龙楼花雨缤纷落香烟泱漭浮重闗罗虎兕簇仗拥螭虬去去箫声逺防防扇影收清都成梦境尘刼等浮沤归迳縁湖尾残阳挂树头举杯相慰藉分席暂淹留物色迓行辔风寒袭敝裘回曕天路永坐感歳时周恋阙慙衰朽非才堕谬悠【缺】休富鸿藻珍赠若为酬
　　题道士熊君夀母诗卷
　　跨鹤出山中春衣密密缝度闗占紫气赐酒拆黄封介夀慈顔喜承家积庆重苏耽却来否石上有仙踪
　　题石门净胜寺
　　十顷苍陂上山回地势偏屋栖黄面老碑挂赤乌年叶叶风荷颤层层雪瀑悬青灯夜寥閴独照一僧禅
　　秋至宁海
　　地至东南尽城孤邑屡迁行山云作路累石海为田蜃炭村村白防林树树圎桃源名更美何处有神仙缥缈蛟龙宅风雷隔杳人家多面水岛屿若浮萍煮海盐烟黑淘沙铁气腥停骖方问俗渔唱起前汀
　　试院同诸公为主试官作
　　右辖升庸日秋闱献艺初端居烦坐镇妙柬备贤书忆昔兴文运惟天啓圣谟教条行九有学业出三余儒术俄中否词塲遂乆虚纶言何噩噩髦士共于于吐握承谦德飞扬感壮图至公留藻鉴成物待洪炉肃穆华星聚涵容化日舒谁欤随计吏行矣听传胪橘柚天庭贡参苓相府储铺张须钜笔衰朽媿荒踈
　　试院同诸公为监试官作
　　文治回亨运羣言协睿谋设科存坠典传诏及遐陬风动黄帘晓霜飞白简秋迂临宣上化精察副旁求怀牒鱼鳞集摛辞茧絍抽按行承奬饬鼓舞望甄收氷鉴垂清照渊珠免暗投充庭先品物入彀总英游奏自兰台上名依桂籍留神仙司下土桃李在南州使节光华盛公堂礼数优无能禆末论倾咏独绸缪
　　游法华山回宿楼氏书房遥望嵩头陀智者国师道塲上清五云龙夀诸山而未及至其处赠同游傅生国章
　　故庐湖水曲门对法华山百里空荒外三峯晻霭间倦游烦汲引阔步强跻攀老怯髙寒境非縁兴尽还小憇虚斋夕何人笑语同青云一才子白髪两衰翁节物逢春好名区有路通未能穷胜践健走媿儿童
　　过永康桃岩
　　立石平如削飞云近可梯莫穷千古胜但惜众山低灵草经春长珍禽隔树啼人言旧朝士感事有留题
　　五言絶句
　　山中偶题
　　古苔隠石色寒花明药丛有时白磵雨终日青松风
　　夜坐
　　凉风动千里孤坐思沧洲白露洗明月青天此夜秋
　　题赵公画兰竹
　　猗兰幽人操緑竹君子德夭夭彼棘心胡为乆吾侧
　　题马虚中画
　　人在白云处舟在清溪曲不闻欵乃声但见山水緑





　　文献集卷一
　　钦定四库全书
　　文献集卷二
　　元　黄溍　撰
　　七言古诗
　　可怜行
　　红顔白面可怜子杖藜饥走荒山里翠眉新妇雪色儿掩袖娇啼瘦如鬼道傍朱门照霜防肠断汝翁呼不起金鱼象笏供摴蒱纨袴终然愁饿死春风秋月哀思多嗟汝少年奈老何
　　昆仑歌寄吾丘子行
　　翠鸾啼云天四垂花龙双双神姥归金僊忆君泪如水昌阳落花青蘂蘂曾城珠阙扬素氛开明狺狺环九门羲和走马不待人鲸鱼吸海海生尘若有人兮怅脩阻紫玉参差老凤语笑挥如意敎云舞云间鹤雏生两羽归来归来勿蹉跎秋风吹折玗琪柯
　　梓山行赠桑生
　　昔闻山中采药翁问姓但指檐前桐君家本以桑为氏胡不种桑翻种梓桐君采药不学医桑君学医兼采诗朝来索我歌梓山使我阁笔频支頥问君梓树家何处青山难寻梦中路但见清风两袖寛诗筒戢戢多于树长歌短歌亦奚为坐看药笼悬蛛丝种桑种梓俱有术也应无术医君痴
　　采芝曲赠永嘉林道士
　　碧峯矗起三十六老芝千年琢红玉帝遣仙人下采芝迷花失石憺忘归忘归几载无消息蟠桃积核高数尺何日青牛驾尔还肯念金华牧羊客
　　金华山赠同游者三十韵
　　杖藜初出城西门万株红叶如云屯芙蓉峯前问行路宛宛一线随潺湲水声渐逺山渐近弱萝纎葛手所扪须臾横侧变峯岭高岸忽复为平原细泉浏浏竹竿直石树骈立疑同根剥金败碧逢废刹犹以第一名其轩天明独去吊遗迹玉女委蜕空丘墦楼居西起望明灭石扉呀若山之樊罅幽穴险径沮洳膝行匍匐不得奔剨观崖广架寥泬双龙绕霤蟠蜿蜿纷纶怪状满岩腹熊虎踞伏鸾凤鶱其余琐细无不有形求像索难具言前趋林麓却下缒俯瞩九地穷涯垠青枝翠羽不复辩但听风水声喧喧高烧松炬度其背珠箔忽随华灯繁耸身上出指絶顶碧桐高下弥山园遥穿蓬艾蹋云雨险艰从此不易论秋毫细路莫容足下瞰不测傍无藩怪藤如钩草如劒举首仰叹愁攀援山翁顾之笑引臂前牵后接猴与猿驰坑跨谷欹侧过背汗喘息逾包燔阴沈古洞閟星日虽有寒暑无朝昏却行左转复深入愈觉憀慓摇心魂珠缨缥缈现满月稽首大士天人尊拂衣径逐飞鸟下青山出没波涛翻或云汉人隐身处彷佛肩背余苔痕蛇蟠磬折又数里龛岩十丈开墉垣夜归草堂殿突兀坐看云月吐复吞怡然携手尽文士颇觉笔下来源源名山石室如可托幸子岁晏来无谖
　　送俞观光
　　寒读书吻政悲坐闻剥啄走啓扉冲风蹋冻至者谁俞子访我繇剡溪相逢把臂语移时妇女惊笑群儿疑俗物病我不可医眼明见此珊瑚枝朝来赠我天马诗忽然掉头去莫羁鼻端气息干虹蜺讵能折腰向小儿文章技痒聊尔嬉防勲圣处今毋迟繄我爱子莫助之临跂踯躅徒嗟咨
　　读清江集
　　元祐儒臣焕星斗后有作者非其偶二龙三凤何缤纷况乃渊源鲁中叟适从尘编识英爽想见世泽余忠厚长公平生二三策大廷披腹惊羣后风流斑斑仲与季茅茨采椽絶丹黝独追古昔寓阳秋稍抉疵瑕到琼玖却蟠余力归赋咏古硬清圆无不有爰初人文啓河洛下逮百氏分戸牖空言可托匪末艺巨笔待援须好手典刑未坠乃至今吾生已幸何云后青灯照夜雨如线奥论微辞烦击剖追慕政复慙捧心赞美胡能付钳口从游起死不敢期傥挹残膏注空朽
　　题李坦之诗卷
　　神仙中人世莫识政以文章为戏剧李生也复可怜人手种蟠桃待春色山空岁寒谁念汝青枫堕影霜露白逺游赋成一朝去翠葢云旗暮何适蓬莱烟雾秋冥冥邓君白鹿无消息袖中骊珠三百颗夜深勿近蛟龙宅金华之山青矗天山人看山防岁年黄精芝草幸可食安得与子巢其间石牀醉听松风眠无为长歌怨如哭使汝恻怆凋朱顔
　　甲辰清明日陪诸公入南山拜胡侍郎墓囘泛舟湖中作
　　日终甲子斗直辰持觞逺酹胡侯坟两桨趂鸥背城闉四十有四同州人半为吴语如季真湖穷岸出水陆分舍舟登途指嶙峋少年健走黄犊奔或乃喝道惊春云老翁茧足仍后尘解衣径眠草为茵前趋一里趋庙门杖藜不得辞微辛严祠高居絶四隣傍为一邱标石麟升阶鞠躬羞藻苹拜兴有相祝有文亦或稽首称诸孙归途探幽抉荒榛下睨尘土多蝱蟁放舟催发无逡巡胜赏莫许穷涯垠开篷列坐罗羶荤托名乡饮无主宾谁欤解事强讨论欲以穷达为卑尊美人今代王右军口吐秀句天葩芬鴈行拱立何纷纷争言我公诗絶伦厐眉被褐两山民闭目宴坐方申申舣舟黑亭鵶噪昏晴杨吹花洒衣巾裁诗纪实聊云云慎勿浪传来怒嗔
　　送傅主簿
　　吾闻上古之世比屋皆可封有材不必登王公可怜卫青日尊贵飞将自老风尘中傅公平生经济手却抱一生今白首随人骑马着青衫爽气如虹射牛斗出门大笑望长安长安万里行路难行路难知柰何赠君一杯酒请公听我歌昆仑之山兮高巍巍黄河之水兮清有时洛阳少年休太息东山谢公来未迟燕昭之事不足云陛下圣德如华勋愿公功成名遂身早退鲁连小儿能笑人
　　苕溪风雨中章德茂同泛
　　黑风翻江白雨倾樯欹柂侧断人行此时惟我与章子孤舟荡漾烟波里苍苍杨柳黄浩歌击舷兴弥长翩然一叶恣掀舞青山白塔频低昻朝过城南暮城北舟人问我将谁适章子掉头作吴语秋水夜来深几尺忽看大字标竹林寺门对水仍阴阴敲门见竹不见人竹间翠石何萧森回舟少林雨如注四顾防茫但烟雾鱼惊龙跃吾不知披蓑却入菰蒲去岸傍羣儿拍手呼笑言狂客世所无呜呼古人今则无后来视我知何如为君留此有声画题作扁舟烟雨图
　　由苕溪出大湖抵阳羡十四韵
　　首阳山人饿至死陶公乃为饥所驱大贤出处自有意腐鼠何得疑鹓雏谁初令我堕世网乆抱磥砢行﨑岖今晨笑与亲友别烟波泱漭扁舟孤穹天大泽合为一囘睨人境茫如无向来蚁聚安足恋而取窘束同囚拘暮投高馆灯闪闪坐谈姬孔歌黄虞是间幸可容一息孰与臣朔肩侏儒汗顔俛首饱腥腐咄子所乐非我娱故人殷勤入我梦云我作计陋且愚此生通塞乆自断岂忧一勺忘江湖春风二月花蔽野珊瑚玉树唯空株丈夫儿女各有事为君起坐生长吁
　　次韵方子践雪中见寄
　　前年江南雪一尺腐儒共走夸三白宁知有客卧欲僵冻骨棱层撑铁石今年复此雪塞门江湖无处浮言樽野风萧萧日色死看人射虎苍山根牛衣覆寒夜复夜金石余音慙慰藉平生万卷定安施一瓻送我当渠借
　　题陵阳牟公紫阳方公诗卷
　　两翁风流埽地无文章光焰埋丘墟纷纷小儿政疾走安用佩玉飞长裾忆昔登堂三十载梦想时复瞻眉须昆虫闭关水返壑孰使骊龙道颔珠愿言保此勿轻出幸免儿辈相睢盱
　　题大瀛海道院
　　丹山之山青崔嵬隐居旧隠山之隈千年土鼎为谁出深崖古像松声哀鸿飞天上爪在雪过者莫睨君能来想当月斧乍挥霍奔走属役皆仙才卷藏瀛海归一粟顾盼瞬息生风雷森然幻有啓神界白日照耀金银台昔闻使者兹入海楼船烟雾何时回君其置此勿复念少须碧水扬黄埃九重蠖濩陛下圣方士未易夸蓬莱琳宫贝阙长望幸天高海濶心悠哉
　　阳山昱上人访予吴门寓舍求为湘竹诗予辞以未见竹上人不逺六十里自山中舁其竹而来好事有如此者欣然为赋长句
　　道人来自阳山麓手携旧种千竿竹小裁方斛不盈尺中有潇湘江一曲未信天工能尔竒不知地脉从谁缩晴翛翛散烟雾眼底森然立羣玉岂期我乃累此君蒙犯风埃走尘俗故山方逺重愁絶新句未成慙迫促黄冈之产大中椽政用材美刳其腹愿言保此终天年岁莫山中伴幽独
　　杭州送儿侄归里
　　空江月满潮声怒二儿勇踏潮头去故园天末渺予怀梦中识汝归时路起向江楼遥望汝江上青枫正霜露凉风飒飒吹汝急橹摇背指龙山渡翩然一叶舞中流嗟汝童心得无惧自我西游歴三纪举目交朋半新故下车相揖何纷纷白头朝士犹徒步都观里旧桃花见我重来能几度缅思畴昔仍念汝倚徙阑干日将暮前潮方断后潮续层波复浪无重数鱼龙出没相后先疾雷槌山雨如注隔岸峯峦空复多沙际冥茫但烟雾计程知汝已登陆息肩弛担今何处明朝过我三釡山能勿徘徊起哀暮近闻旱魃肆为虐杀吾手植千株树且须为我语比隣莫遣牛羊上丘墓
　　题松溪图
　　独骑瘦马走赤日忽对画图双眼明想见高人茅屋底石牀卧听松风声秋风渐高霜露白松根茯苓已堪食欝纡迟暮祗自怜卷图还客三叹息
　　题周链师云崖图
　　我本山中牧羊客偶然失脚红尘陌矫首丹崖不可攀但见层空暮云碧楼居仙人元不死天长地乆无消息骑麟翳凤者为谁道上相逢不相识披图示我旧游处流水桃花尚春色为言白石乆已烂茯苓无复成琥珀忽然长揖不肯住飘若流星去无迹若为握手赋归来永与人间风雨隔
　　赠熊天瑞先辈
　　熊君南州山泽臞敝衣不满六尺躯年丁七十气尚粗拨弃舟楫违江湖尘埃掠面冰生须北走梁宋至皇都举头仰瞻天子居姓名无由达公车何王之门无长裾君惟抱瑟王好竽寒风萧萧雪塞庐退从诸生咏唐虞诗成篝灯手自书字如冻蝇密复踈食可无肉出无驴为我蹝履来于于曰予其归无所须一言用比明月珠我方守官橛株拘嗒然忘言据槁梧童子穰穰环座隅笑我腹笥太空虚感君逺来增叹吁爱莫助之将何如翰林主人揭大夫与君少若同队鱼岩栖穴处多其徒君归而求宜有余长歌鼔声呜呜青天自高云自孤
　　番昜周节士歌
　　周君生长番君里长身俣俣须仍美师张先生业孔氏夏萤冬雪频继晷先生爱君不骪骳君谓先生我知已遭时战伐多疮痏贼众乘之作奸轨郡檄先生俾一洗先生慷慨为之起曰彼蚩蚩聚蜂蚁渠本我家奴尔我将笞之用折棰披其角毛脱距觜奴挟兵来速如鬼反噬其主先生死先生诸子俱幼稚周君闻之失箸匕曰古复讐葢有礼师长之讐视兄弟我今必也书于士走告郡府伏以俟府公义之弗敢止授以殳斨与弧矢或云彼众我无几尽募援兵为表里君奋不顾行益驶贾勇直前无与比贼穷掷金计何诡得金失贼堕其饵亟取贪夫尸诸市士气复振贼乃靡追奔逐北劘贼垒迅雷不及掩其耳一栅既覆众栅毁生致贼奴洎妻子刌其心肺献俎几告于先生辞亹亹凯旋公庭旗旖旎散遣部伍归耘耔天戈耀日方南指郡将効死弗拜跪周君堂堂众所恃人咸谓君今可仕细书降表仅尺纸大哉公侯小刺史君言我本不获已出为吾师刷讐耻罪人已得贼已弭东村西落无荆杞不义富贵宁饮水公毋多谈且休矣闭门高卧肉生脾白驹空谷余四纪殁金潭有庙祀乡人岁时击羊豕子暾来与胄子齿踵门泣涕言如此嗟君壮节甚竒伟播兹歌诗侑哀诔
　　送李宪使赴燕南分题得乌飞曲
　　台中树枝上乌无数当年元只为公来今日从公却飞去赵北际燕南垂道傍緑树多好枝公之所憩乌所依公毋亟行乌勿飞问公此去何时归上林春深树如织公归但听乌消息
　　赠夏德颂
　　夏君怀抱何磊落卜居不肯依城郭丙舍新开近墓田雪柏霜松翳丘壑一朝兴来不可遏万里黄尘走京洛叩门遗我尺素书俪玉骈珠相照灼为言家世本臞儒余力惟知事畊凿穷年甘与鹿豕游敢希鸿鹄翔寥廓秪今逺来亦有意求诗元不求官爵华星秋月幸分辉持向山家慰萧索我闻君言重太息感君望我殊不薄清时杂遝富才彦笞凤鞭鸾趍馆阁挥毫成风墨成雨瑞锦披张分制作一言引重力千钧青云骥尾端堪托顾我方为句读师掇拾残编味糟粕坐隅童子日呶呶平生雅意浑销铄奚暇清吟发天巧剪红刻紫供嘲谑君归卉木尚余春况值新篁初解箨传家有书故可读有石可眠泉可酌大胜山人来索价低头欲就微官缚我虽龌龊坐无氊有客如此良不恶戏拈笔管和灶煤为君聊赋山中乐
　　风树唫为李生作
　　返照入深林牛羊在丘垄风吹白杨树叶叶各自动如何当此时孤子万里归有琴未成声遽欲弦吾诗吾懒言诗子姑去抱琴听子风中树
　　题钱舜举画
　　鸟雀鹰鹯皆羽族强之食乃弱之肉两雀亦分弱与强一遭搏噬一高翔画师描貌劳意匠诗人见画齐惆怅人间万事无不然鸡虫得失安足言
　　题李氏白石山房
　　名山秀出鄱江曲上有立石如立玉尚书履声忽已逺隐者新居在盘谷花开鸟鸣春昼永白云重重养乔木夫君亦复称其家有书能藏且能读露钞雪纂乆愈富何啻邺侯三万轴山灵翕霍谨呵防夜半虹光发深屋引泉天井助芳润大胜吴侬饮山渌我欲从之不可到细字长书俄满幅毫分缕析极根柢大义森然见条目鄙人媿莫知所对叩请安得留更仆颇闻石洞閟遗音龙门余韵须君续临风倾咏寄绸缪衰朽终期挹膏馥
　　题张清夫心逺堂
　　吾闻古来贤达士不择山林与朝市百年尘瓮两醯鸡鹏鷃逍遥俱可尔夫君平生潇洒意俯睨轩裳犹敝屣翩然一舸鲈鱼乡归来不待秋风起忘言兀兀坐终日天地古今齐一指但见山高湖水深青螺荡漾银杯里柴桑之人去我乆风味何妨略相似神交防寞云海长目送归鸿眇千里
　　题醉歌图
　　翰林主人天上来布帆不为鲈鱼开江湖渺渺天一色朝光暮色相徘徊昔贤心赏余胜处秪有水竹无亭台碑材乆已没荆棘屐齿不复留莓苔后来视今犹视昔今我不乐胡为哉太官马湩逺莫致邻翁緑蚁浮新醅欣然一饮便终夕鼻端气息如云雷是间别有一天地不知何处为蓬莱回观方内海一粟醯鸡尘瓮何喧豗黄冠秘监太狂态骑鲸供奉非仙才挥毫政要真学士锋车流水行相催瑶池曲宴多雨露归欤酌彼黄金罍
　　七言律诗
　　送孙君文判官
　　笑语匆匆似梦中衣裳俄复判西风残蝉落日那堪别瘦马长途喜未穷岁事已空南畆稼归期应老故山桐兴来尚有平生棹载酒何时覔钓翁
　　感旧
　　华屋山丘不可期岘峯依旧緑参差空怀下榻延徐孺无复乗舟访戴逵日暮更闻隣舎笛岁寒赖有角弓诗旧游寂寞成今古冷石秋花处处悲
　　凤凰山
　　沧海桑田事渺茫行逢遗老色凄凉为言故国游麋鹿漫指空山号凤凰春尽緑莎迷赞遒雨多苍荠上宫墙遥知汴水东流畔更有平无与夕阳
　　开元宫
　　谁使藏舟一夕移红楼翠幕未全非曾闻帝子乘鸾去疑有仙人化鹤归烟迳月明瑶草歇石坛露冷碧桃稀赤阑桥畔多时立闲看杨花作雪飞
　　早起
　　漠漠晴檐散薄云独搔短发立清晨春风入树无行迹晓月窥帘欲近人旋觉新吟随梦寐不知清雾湿衣巾何人正踏长安陌想见看花拂面尘
　　寄陈君采
　　江淹文采碧云消潘岳才华玉树雕后尔千年开捷钥森然作者见风标琪花夕日辉相并金匮名山路未遥賸欲倾心数还往高期无使竟萧条
　　次韵答吴正传
　　诸老雕零半九原后来英发见苍然高标能复居人下缓步犹须出我前天马为谁生月窟仙禽有日到芝田论心待取同倾盖可使空囘雪夜船
　　寄叶审言
　　千里相思黄叶初喜传消息慰离居姓名漫入山公啓怀袖元无贾谊书已分畊芸供赋敛胡令汲引到樵渔临歧踯躅频囘首风雨萧萧鴈正踈
　　独立
　　数尽飞花一怆然壮心迢逓夕云边十年人事空流水二月风光已杜鹃过眼青春宁复得汚人黄土絶堪怜故园尚有平生约可使苍苔到石田
　　即事
　　南陌东阡草色齐愔愔门巷客来稀受风燕子轻相逐着雨杨花湿更飞緑树无言春又尽红尘如雾手频挥浮生莽莽吾何计独立香云竟落晖
　　予与刘君师鲁为文字交十有四年而固未尝相识也兹过武林偶遂良觌有喜而赋
　　邂逅神交十载余青枫落月几愁予何言此日同倾盖胜读平生未见书天上玉堂容可到山中金匮得长虚故多余事宜商略可待秋风怨索居
　　九日
　　独立凭高发兴新霜清露白复佳辰緑樽到手不解醉黄花满头应笑人梼边老僧幽期失岩南【阙】　新句频秋犬此日并囘首鹅鴈寄书愁未因
　　次韵山南先生遣兴【二首】
　　稍觉春风入剪裁更无魂梦到尘埃苔枝自送黄昏影宝篆频销白昼灰世态渐应随日别老怀可复向人开拥炉坐听萧萧雪载酒携琴也莫来
　　蒲团兀坐乆忘机何暇重寻是与非老鴈长云天渺渺晚花寒蝶思依依起看丹灶春无恙欲试青鞋雪未晞鹏鷃逍遥端可耳玉堂何必媿柴扉
　　寄仇仁父先生
　　一官十载尚沉沦门巷萧萧白屋贫自有陶公为社友从呼杜老作诗人儿曹故复轻前辈儁步谁当出后尘招隐诗成无处寄莫云凝碧坐愁神
　　寄朱十八丈判官
　　金榜凄凉已十年风流文采故依然香山老去谁同社栗里归来尚有田怀古坐看西日落得春宁问北枝偏清泉白石多深趣千载心期入近篇
　　寄朱仲山
　　异县关心朔鴈飞酒灯棋雨计频违寄书全觉嵇康懒入梦多疑李白非黄叶闭门方寂寂碧云囘首故依依相逢赖有梅花约试蹋东风走翠微
　　寄友人
　　系舟一别云水乡暮川葭菼空苍苍漳滨卧病它年忆渭北题诗春日长芜菁作花已烂漫杨柳飞絮苦颠狂闻道茯苓已堪斸迟子青鞋经涧冈
　　夏日漫书
　　枕上初残柏子香鸟声帘外已斜阳碧山过雨晴逾好緑树无风晚自凉芳岁背人成荏苒好诗和梦落苍茫求羊何不来三径门掩残书满石牀
　　逢叶伯几
　　水烟沙雨送归航枫叶芦花已十霜瑶曲天风春梦逺墨池秋草故游荒碧峯又是新回鴈白石依然旧化羊一笑相逢却成别暮云千里思茫茫
　　宿贾氏山房
　　暝色苍茫赴逺岑独追灯火下荒浔寒沙细水通幽径脩竹高楠走翠阴草草悲欢中夜语悠悠醒醉百年心石霜烟月寒无寐坐听踈钟出二林
　　送友人之京
　　偶縁送逺接清游烟雨东城晚树幽离别自应多感慨笑谈未害各风流百年芳草频频合万事孤云故故浮大华黄河入囘首春风愁絶李膺舟
　　答友人
　　芝掌峰前一杯酒别离岁晚逓相望野梅如雪遥入眼晓鴈连天寒呌霜闭门穷巷灯火冷囘首苍山云树长几时抱被却同宿愧尔诗筒逺送将
　　忆友人
　　无复高谈慰索居壮心零落竟何如人间漫有金台梦身后谁传玉枕书半畆苍苔埋璧地一声白雪断弦初芙蓉峯下闻吹笛泪滴春天草木踈
　　哭李无逸
　　青春未受二毛侵谈笑俄闻变古今千日却醒徒有望九原莫作遂何心平生欠荷刘伶锸此夜谁弹子敬琴水乐亭西烟草碧旧游囘首重沾襟
　　过乌伤墓
　　丹青像设始何年翁仲遗墟自古传时有北人来下马不知秦树几啼防牧童解指看碑路野衲分畊祭墓田囘首长安西日外茂陵松柏正苍烟
　　杂兴【三首】
　　昔从六客堂前客共买何山渡口船杉松夹道得古寺风雨漫山连杜鹃忆别老僧如昨日待分幽事及他年春江正緑不能去胜践萧条秪可怜
　　几囘拟作送春诗出戸春风去不知叶底孤花犹入眼竹根穉笋欲过眉乆抛书卷都如梦闲看香烟偶似痴寄语平生张仲蔚一欢相属竟何期
　　刘生去涤相如器朱子新裁贾谊书百代风流今视昔十年怀抱我怜渠故应曽对谈谐乐也复能容礼法疎风雨潇潇守环堵秪今可望故人车
　　山中夜归
　　漫山松叶行迳迷独穿荦确幽步迟惊风低草山虎过寒月挂树天星垂泉鸣荒冡夜牢落露洗青林光陆离茅檐抱膝者谁子歌阕饭牛声正悲
　　旅夜
　　歴歴飞萤度眼明独搘高枕数残更薄游已倦新弹铗旧业犹余未弃檠一雨送晴初月色百虫专夜故秋声情知三十非年少已觉人间有后生
　　三月三日西湖舟中
　　黄尘奔走媿平生对客犹称旧姓名此事正堪三太息秪今忍负四难并放舟乍落空蒙境送酒元无窈窕声金谷兰亭嗟已矣不妨时暂濯吾缨
　　金陵天津桥
　　五云零落渺天涯陈迹苍茫日自斜画角已吹边塞曲红蓝新长内园花可怜遗老埋黄壤曾倚春风望翠华好在北山猿与鹤依然同住旧烟霞
　　送人归豫章
　　已觉栖迟懒曳裾可能为我强踌躇一防秋色红尘外千里江关白鴈初建业水清谁共饮浔阳潮断定无书黄金未尽朱顔在笑种桃花学隐居
　　哭陈茂卿
　　多病文园鬓未霜可人风味故难忘岂期夜壑舟无定竟使春天草不芳卖药几时来海上遗文须我访襄阳谁怜后死仍漂泊云白山青自故乡
　　宣城客中偶书
　　眼看春霄拥胜流漂零囘首媿沙鸥黄尘乌帽知谁为白饭青刍复此留未必嵇康能作吏何妨李广不封侯敬亭云鸟知无恙欵段惟须逐俊游
　　梳头得白髪
　　偶逐飞云别磵冈解缨聊尔濯沧浪襟怀乆已无山水客鬓谁令有雪霜未必丹砂真却老【阙】　　首更为郎前修未逺斯文在努力无愁歧路长
　　送韶父先生游京
　　不到南徐三十春好将梦寐吊遗民【阙】知往古【阙】流水秪想重来是后身棹响官河风色暮云离野服鬓毛新旧游偶失扶桑路烦向沧江一问津
　　山南先生挽诗
　　仰惊乔岳失嶙峋千载风流可复闻鼎有丹砂轻县令嚢无薏苡诧将军苎袍岁月孤青简石室文章閟白云泪尽侯芭悲独立短衣高马秪纷纷
　　喜方韶父先生至兼怀山南先生
　　梦觉秋宵失薜萝尚烦青简慰蹉跎山中旧别期犹在岁晚相逢感易多华表神仙成寂寞灵光风雨见嵳峩百年珍重斯文寄趼足脩程可柰何
　　韶父先生有诗复次韵以和
　　两翁故复可怜人倾盖长安四十春华屋山丘如隔日夜牀风雨得弥旬书籖药裹仍仍在橘刺藤梢一一新漫写余哀寄冥漠大荒谁见下麒麟
　　寄张如心
　　谬羡侏儒饱一嚢旧游搔首独凄凉连天断鴈初沈日匝地寒花欲有霜闻道为郎须白髪未殊高枕待黄梁红顔好在张公子坐听松风春昼长
　　送王傅朋静江教授二首
　　丞相威名震百蛮萧条异代得吾贤宦游忽过三湘去家学应令四海传北望犬牙连上国夜占鹑尾直中天炎风朔雪皆王土未青春雨露偏
　　碧莲峰下驻飞骖风土遥知乆自谙会有新书禆禹贡坐闻旧俗化周南深篁尽日迷山鬼毒草无时起瘴岚珍重斯文强飡饭漫夸丹荔与黄柑
　　送扬州傅学正
　　全淮控制列城遥尚想青春虎豹骄一日江山走珠玉万家灯火沸笙箫喜逢才俊登文署好颂升平答圣朝芍药琼花儿女事可縁风月逗华镳
　　余山
　　春云牢落鴈无声沙岸参差石有棱双屐漫穷芳草迳一龛长愧白头僧晴涛闪闪翻孤日山木昏昏卷翠藤后夜清风满遥念梦游空指上方灯
　　龙潭山
　　二月清江照眼明避风舟檝满回汀断云挟雨时时黑密叶藏花树树青习隐未成陶令赋行歌聊共屈原醒碧潭光景无消息坐看鱼儿防翠萍
　　遣兴
　　青云如梦慨平生白髪惊春忽数茎渐交游随日别强知顔色逐人行百年松槚谁能去五畆烟霞故可耕妄念扫除浑欲尽少游何得尚相轻
　　次韵方子践观潮
　　潮生潮落有时休朝暮吴儿几白头被髪祗夸迎骇浪侧身宁解障奔流江吹碧瓦人声晓云闪朱旗海气秋后夜月明天在水有谁能此试登楼
　　次韵子践秋社归岩南
　　乆悟清都是梦中未嫌短褐任飞蓬时情冉冉心如醉世议纷纷耳欲聋会种枌榆依汉社共谈禾稼续豳风蹉跎偶负平生约已复人间岁一终
　　杭州寄里中一二同志
　　故山有路去无从灯火关心梦不通浪走红尘真自笑旧游白社竟谁同胷中好贮千岩秀眼底徐观万马空风雨未休鸿鴈断此怀渺渺故难穷
　　客楼雨中
　　江城飘泊动经年尽日高楼阅过船睡起小初听雨岸旁垂柳已生烟坐抛岁月今如此每望云山欲然尚喜游从得诸彦时将乐事寄新篇
　　次韵答蒋春卿
　　不谓红尘拂面时轩然谈笑一舒眉晴风石鼎浮花乳夜雨春盘冷碧丝握手遽成三宿恋论心那觉十年迟酒船渔网归无计未必山前白鹭知
　　送杨山长归钱塘
　　百里乡心海鴈飞三年官况野鸥知儿童早已占归信弟子应能颂去思茅屋荒田春草草杏花深巷雨丝丝人生适意须行乐驷马高车恐未迟
　　章徳懋同登车盖山
　　城南日日望苏湾碧树童童盖一山何意兹辰成邂逅与君携手共跻攀钩衣乱石通高步着面和风啓醉顔尚爱铭碑多楷则俗书且勿鬬妖
　　重游毗山
　　十载重来思惘然胜游邂逅一开顔高林有色烟云净曲迳无香草树闲漫遣金樽催白日絶怜红粉涴青山南朝旧迹今谁记肠断风流不可攀
　　湖州遇叶士心因寄郭祥卿架阁
　　谢公城下蹋春晖最忆东园夜不归落月清樽波防防高花银烛雾霏霏未愁强醉罗衣湿政恐重来燕麦稀大地风涛竟如料九霄一鹄看横飞
　　大卿牟公挽诗【二首】
　　云光一夕失崔嵬多上相逢泪雨推夹道共看丹旐去遗民犹忆绣衣来萧萧悲吹苹花冷渺渺乡山杜宇哀哭尽贞元旧朝士临歧无语重徘徊
　　后生无复望仪刑青史徒烦列姓名穷有遗文成钜冡死无新爵上铭旌田方任蓬蒿没玉树偏依雨露生旧笏满牀知未坠翰林风月向来清
　　次韵牟主簿南湖客中
　　遥望仙桡度碧湖翩然高兴不枝梧也知白髪行相待无奈青山不受呼过眼光风殊猎猎霑衣多露已涂涂相逢幸及南枝好一笑聊须引百壶
　　次韵姚子敬教授筠庵别业
　　故园烟树渺江关长愧求闲未得闲客路独愁黄叶下高人正在白云间【阙】隣傥遂容依止载酒终期共往还未害看山仍拄笏一竿付我钓沧湾
　　次韵别程晋辅敎授
　　落拓江湖乆不归相逢还及试春衣忽闻烟际兰桡动谁共花前玉斚飞青眼故多知已在黑头未觉壮心违赤霄孔翠吾何望喔喔隣鸡尔自肥
　　花信
　　已觉防芳去较迟千林红紫想纷披几经夜雨能无恙试问春风竟不知斜日游蜂应有梦野亭立马已多时殷勤却是江南客曾擘冰霜寄一枝
　　草意
　　澹烟斜照旧离离吐漫芳心欲向谯可是忘忧能自得若教指佞定无私东风江上何人识南国春来有梦知留取青青承雨露术应红紫浪相疑
　　阙下口号
　　遹骏先猷在作人忝陪多士奉明纶端闱乍啓清光近胪句高传茂典新奎璧照临囘景运风雷鼓舞契昌辰不才何以酬天造徒咏菁莪乐至仁
　　赐第后归谒郡府承为置宴口号
　　拜赐才霑雨露香又惊盛典出黄堂鸣驺合遝迂千骑坐席雍容累百觞他日同乡修故事不才终古被余光承宣得意逢明牧诸彦能无共激扬
　　郡防宴集之明日乡先生复为置酒重述口号
　　去年此日宴琼林雨露光华映古今称庆谬承宾礼重徼荣弥觉主恩深少须天诏从容至坐看宫花取次簪千载斯文寄来哲可应外物累初心
　　北山归路呈古心师兼简方外诸友
　　防幽偶向灵源宿却过云关望翠微初日映空千树立惊风绕磵百泉飞旧题岁月人频异乍别烟霞路易非幸有潘郎遗事在何时一鉢去如归
　　喜赵继道至有怀陈君采
　　匆匆聚散定何常耿耿心期故未忘草木关情人事异云霄回首路岐长交游歴落银河隔制作纷纶瑞锦张为语何时共倾倒秋床风露已生凉
　　寄曹子讷于寿道二同年
　　忆同鹄立簉天关清漏无声虎豹闲黄榜未开齐望拜紫衣高唱遽分班已惊恩出寻常表更羡身居季孟间海国邻疆幸无逺可容接武向蓬山
　　寄别宋推官
　　目断仙防去莫从翩然心逐北飞鸿未忘緑幕追游盛况忝黄堂礼数崇南国几人歌召伯汉廷有日相于公悠悠聚散何堪计趋走终期出下风
　　送姜学録
　　短褐萧条两鬓苍逢人犹解説春坊云霄有路新推毂风月传家旧佩嚢此去官曹虽冷落不妨门戸暂辉光况闻寮友多华胄休暇过从乐未央
　　送盐官傅都目
　　春风匹马去翩翩老佐名州鬓未班遥数驿程知到日坐令官府静如山河塘灯火机声里墟落盐烟海气间歴歴旧游如梦寐可容乘【阙】一追攀
　　送贡教授致仕归里
　　宦情乡思两依依独裹寒氊去若飞岁晏忍为千里别林间惊见一人归官河逺树迎仙棹夕日暄风飏防衣漫使临歧生怅望可容泉石借余辉
　　陈山晚泊
　　一拄孤撑杳霭间人言此是客星山流风百世今谁嗣应诏诸生故未还荒冡草深迂石路高斋月满閟松关穷年漫迹沧江上及此维舟独厚顔
　　送三高祠陆主奉
　　垂虹古祠烟树新昔贤高致乆无闻画图想像空陈迹谱谍流传喜到君春水白鸥分座席寒泉秋菊荐炉熏临歧何限沧洲意目断风帆天际云
　　送陈推官之信州
　　三朝两世掌丝纶异代仍瞻玉树新尚喜传家余宦谱又闻议狱用儒臣中年离别情何限南渡风流迹未陈遥想郡斋多暇日肯怜州县正劳人
　　送胡古愚兼简道传愽士
　　坐拥臯比十载余忽闻飞鹗上公车此行未可轻投笔随处犹须小曳裾灯火尚慙余事在云霄转觉故人踈为言留滞今头白无用诸公荐子虚
　　送淮海书院丘山长
　　遥望官河驻防桡春深绛帐不萧条已惊雨露恩光厚还喜山川物色饶尽日楼台人载酒隔江灯火夜吹箫定知馆下多才彦政乐风雩对一瓢
　　留别钱翼之
　　矫首清标二十霜白头倾盖郑公乡忘形肯厌追游数借润频飞翰墨香世态浮云看不定别情流水去方长杏花时节霏霏雨谁共春风举一觞
　　诸暨休日偶书
　　一室萧然似冷官更无车马驻江干天清不断丝丝雨春浅犹生阵阵寒公事痴儿何日了云山图画要人看轻风正满微黄柳谁与相从试凭栏
　　湖心寺夜坐
　　萧萧凉月满池台水槛风櫺四面开一柱残灯何熠煜半檐衰柳故崔嵬谬持微禄知无补未谢余縁得重来尘土马蹄何日事可容良夜废衔杯
　　次韵答徐文蔚
　　一别溪头十五春归来乌帽尚黄尘故应用意﨑岖外未忍忘情寂寞滨图画云台非我事挂冠神武独何人也知州县徒劳耳相见空慙白髪新
　　送顾仁甫上计京师
　　忆昔曾随计吏行浮湛州县竟何成凉风嫋嫋仙舟去夕日依依魏阙情金匮故藏多钜典石渠高论尽鸿生栖身朱墨非君事早晚公车上姓名
　　送沙彦文架阁分题得西山
　　忆昔寒江破浪归西山回首落烟霏忍逢朝士登舟去如望仙人拔宅飞游戏何妨依緑水追趋早已到黄扉公余若过滕王阁为卷朱帘挹翠微
　　题金明宴游图
　　危楼缥缈碧波中曲槛方櫺面面通云气傍花如欲雨柳丝垂地不惊风千年华表人非是九奏钧天乐未终更有残山并剰水烦君回首六桥东
　　上岩寺访一公
　　晓色微茫尚带星脩蹊荦确断人行独支瘦竹身犹徤高入重云地忽平落月正当山缺处细泉频作雨来声上方灯火青林曲隠隠踈钟一再鸣
　　寄题高逺楼
　　闻道危楼架泬寥楼前物色不萧条临谢傅祠边树门对曹娥渡口潮解使诗人争应接也知老子极风标倦游已忘山阴路胜饯仍须折简招
　　题东柯谷图
　　长松密竹翠交加洞府新开碧海涯石上仙人留足迹春深磵水出桃花流传图画来千里生长儿孙只一家目断飞鸿那可到旧游空指赤城霞
　　闻赵继清调安陆县尹
　　慈恩塔上墨犹鲜一别重来十七年相见都门惊判袂又闻泽国去鸣弦素衣乆出风尘外青琐行依雨露边跂马望君先数日县花虽好莫留连
　　送毕县尹
　　归途环佩晓珊珊白日青天映羽翰疑是省亲辞太学惊闻出宰用郎官花迎墨绶春光暮风引仙舟海色寒想见捧觞仍防戏乡人争作锦衣看
　　题雪窦妙高台
　　偶为清游宿梵宫凌晨试上最高峯水翻雪色寒犹落云掩丹光逺更重旧有一僧能跨虎近闻三洞尽藏龙下方车马应难到烟际唯听日暮钟
　　题观海图
　　昔年解缆岑江上初日团团水底红鼍吼忽摇千尺浪鹢飞仍挟半防风遥看岛屿如星散祗谓神仙有路通及此栖身万人海旧游却在画图中
　　次韵题刘氏石壁精舍
　　佳城杳杳隔千峰精舍寥寥一径通夜静寒泉犹映月秋深老树不惊风旧题尚喜苔碑在高卧无令蕙帐空我已倦游今白髪有山如此愿长终
　　送叶仲舆巡检
　　重着儒冠望帝乡翩然一舸犯晨霜秋来鬓髪依前黑日射河流彻底黄此去乘槎湏有路可容执防更为郎丝纶阁下多知已握手应分满袖香
　　和外舅主簿公自为挽诗
　　五十年前马上飞青春如水去难追一从玉树歌残后数到黄粱梦觉时李贺元无楼可记刘伶漫有锸相随少须海上蟠桃熟归簉仙班恐未迟
　　留别一公琳公
　　浪走红尘髩已丝此身端合老岩扉兴来复举山阴棹别去仍留海上衣夜听泉声如雨落晴看天末有云归浮萍飞絮何时定空使诗人赋式微
　　送赵继清潮州推官
　　相国南迁有故居理官高选出新除承恩特与金鱼袋访旧争迎驷马车春入圜扉庭草暗天低驿路岭梅踈凤池不隔同年面归及梅花鴈影初
　　送傅汝砺之安南
　　南徼车书路不遥秋风使节下青霄颇闻僚佐登才彦应有文章达教条日照楼船江水活天低铜柱瘴云消归时岭上梅花发想见诗嚢未寂寥
　　送式公归高丽
　　一锡凌空海上飞星河荡漾宿云披颇惊辽鹤归来晚正值骊龙睡觉时百尺珊瑚无地种六花薝卜任风吹高秋兰若烟波外此乐应须乆自知
　　题甯节妇诗卷
　　春旗柳色映门闾华扁新题节妇居作传小裁青竹简疏封近降紫泥书河壖松柏风烟外阶戺芝兰雨露初三釡及亲殊未晚花前何日奉安舆
　　送孔御史归曲阜
　　清流共喜聚羣贤新渥时闻下九天东观防书何日了中丞遗笏要人传过家莫乆依林庙封事先须彻御筵千载斯文寄来哲临分握手重悬悬
　　送龙南欧阳县尹
　　丝纶阁下半同袍独上南船去莫招出宰不嫌官俸薄过家未觉驿程遥长溪白石晴雷转深洞黄茅毒雾消想见行春有佳句坐令逺俗变风谣
　　送谢仲连小鹿巡检
　　而翁许史旧家声遗子黄金不满籝坐拥斋炉惊岁晏出乗邉障属时清游山定复多新句饮酒何妨得老兵媿我白头官尚冷夜深仍对读书檠
　　送乌编修代祀海岳南镇兼简明善隐君
　　承明退直马如龙将指祠庭礼数崇岳色非烟生近甸川灵藏器出幽宫周原共识皇华使禹穴谁陪太史公亦见安阳韩处士为言客髩已秋蓬
　　赠黄资深
　　凉风萧萧吹敝裘三年小作周南留相逢倾盖尽青眼肯抱遗经空白头捧檄定知毛义喜著书非有虞卿愁春秋次事待公等莫恋寒氊成乆游
　　题张武定公死事诗卷后
　　古称马革裹尸还祗有空言世共传一死如公良伟甚百年遗庙独巍然要从身后观余烈试听军中奏凯还文武衣冠方迭起后先奕叶更绵绵
　　题王君冕同年芳润亭
　　花县归来昼寂寥终南山翠涌亭臯林深未觉兰荪变天逺何妨雨露高此去溉根须食实谁分賸馥与残膏行看小试挥毫手香雾霏霏滴凤毛
　　题丁文苑同年哀词后
　　自别琼林雨露边江湖目断绣衣前禹门尚想龙初化辽海惊闻鹤已仙烈日秋霜空耿耿重山宿草正芊芊不才后死知何用坐对诸郎独然
　　送尉彦诚道州经歴
　　一别垂垂四十年朔风吹鬓两苍然寒氊乆坐归何日上幕初登望若仙莫使催科书下考盛谈名理继前贤春生马首逢回鴈并冩相思入近篇
　　送陈季和
　　高斋灯火正萧条忽溯天风上泬寥共喜弹冠如贡禹岂期投笔学班超时清桴鼓元无用岁晚弓旌倘见招雪后江南春水活重来莫厌驿程遥
　　送陈君归江西
　　咫尺清光近玉除姓名何不达公车也知贾傅今无防犹幸虞卿旧有书江上归防随去鴈年来旅食厌骑驴诸公正索山人价能勿相招学隐居
　　送张良卿学士之淮南
　　坐厌流尘拂面红行携凉月下青空三千里外扬州鹤四十年前御史骢先庙铁衣犹挂壁儿郎玉帐已生风贞元朝士今无几归及花时一笑同
　　次韵苏侍郎平村暮归
　　中台多暇独仪曹退食归来路不遥扶老未须苍玉杖行春聊过赤阑桥挥毫风雨倾三峡听履星辰接九霄媿我白头方倚席敢将巴曲和仙韶
　　送尚子正理问
　　上相分临控列州理官高选用儒流风生使节声华旧地近台垣宠数优南土政平多暇日西山气爽入新秋公余若过滕王阁烦为题诗在上头
　　送苏伯修宪使
　　乆参法从侍凝旒忽拥幨轺按列州太史山川皆熟路淮南草木自生秋遥瞻龙节辞中禁尚想鼇峯接儁游樗散郑防无所用幸搜岩壑副旁求
　　送王止善检挍
　　官无失政吏无私钩挍宁烦事细微遥想名曹多暇日不妨高咏发清晖潮生江上仙舟迥春到湖边驿使稀送尽北来南去客石田茅屋几时归
　　送高唐李知州
　　来登延阁预时髦出守名州领敎条已羡汉儒知吏事要观齐俗变风谣双旌前路方迢逓八座家声未寂寥此去行须归报政鸣珂几日造昕朝
　　送傅汝砺广州教授
　　耻学山人赴辟书勇随使者驾轺车横经乆合居高座上冢应须过旧庐黑夜文星南斗外青防鹏路北风初来期莫落梅花后待诏先生席正虚
　　送刘遂初修撰
　　近闻退直自承明忽报扬镳出凤城未老已嫌金带重暂归不着绣衣行故人尚作瀛州客岁晚无忘魏阙情临别赠言聊复尔谁能持酒劝公荣
　　送于指挥归密州
　　故山东望路何长逺奉灵輀返寿藏予告公朝存旧典疏封泉壤发幽光总戎行复开油幕儤直仍须赴玉堂它日过家如上冡岁寒松柏正苍苍
　　书巢张君挽章
　　岁晚巢居寄一枝上林无树可相依不随叶县飞鳬去竟作辽东化鹤归架上牙籖书在否门前珠履客来稀春江如箭船如马忍见舟旗飏落晖
　　题莫氏山庄图
　　旋移小隐傍南峰逺有咸平处士风山态近人犹偃蹇湖光无雨亦空蒙行春杖屦时时到临水轩面面通别作新亭供戏剧青帘摇曳杏花中
　　次韵伯雨腊月八日雪中同登来鹤亭
　　兴来欲泛山阴雪不奈舟胶野水凝朝士白头愁独步仙人赤脚傲层冰招来尽是鸡羣鹤趍附空慙骥尾蝇夜乆松龛同拥毳絶胜儤值有青绫
　　予与江阴何鼎叔铉别三十六年乃相见于钱塘感旧述情漫成四韵
　　月寒霜树乆相依春去风花各自飞逺信已随潮水断故交浑若晓星稀绨袍可恋知谁在青镜频看叹昨非正欲从君共倾倒莫言兴尽便须归
　　至大庚戌正月二十一日予与儒公禅师谒松瀑真人于龙翔上方翰林邓先生适至予为赋诗四韵诸老皆属和焉后三十一年是为至元辛已正月二十三日过伯雨尊师之贞居无外式公刘君衍卿不期而集辄追用前韵以纪一时之高会云
　　庐山旧事谁能继三十年前此防同偶尔共来今日雨萧然犹有古人风坐深遥对花如雾兴尽徐归月在空仰止前修那堪作聊追余响托无穷
　　送内史府孙知事还京
　　春风朱邸雪初消野宿貔貅静不骄緑水芙蓉分上幕青云騕褭度轻轺龙庭会祭包茅贡豹尾宸居佩玉朝下土微臣今老矣淹留敢望小山招
　　送史景福
　　十年相望各天涯上幕新开鬓未华日出公庭来鴈鹜风生老笔动龙蛇蜀乡路逺春多雨江国云深树有花若见君家彭泽令为言且莫问桑麻
　　府判谢公挽章
　　换得朝衣不称身勇辞新爵号遗民链成偃月炉中药阅遍铜驼陌上人鲁国灵光俄委地谢家玉树正伤春忽闻旧唱贞元曲衰涕能无洒石麟
　　六月十二日上京翰林开院喜雨院长开府公俾为诗以志之
　　雨浥鼇峰长緑苔佳辰良会玉堂开凉生薰殿宸居近恩予官壶诏使来尽醉不愁骑马滑新诗可待片云催作霖正尔须公等行见文星入上台
　　安南遣使入朝用故事奉贽纳谒于翰林其归也上介黎括以赠言为请赋诗四韵以遗之
　　上圣敷文格逺人外藩修职用儒臣并驰使介逾丹徼特设朝班觐紫宸炎海计程归路永都亭燕饯宠光新祗承德意勤宣布鼔舞鸢鱼咏至仁
　　送徐志尹赴安乡县尹
　　自为从史直銮坡几见乡山烂斧柯能事正宜叅笔削借才聊复试歌屈原故国兰都长陶令公田秫最多应笑衰翁苦留滞汗青无日欲如何
　　送陈元达代祠补怛洛迦山
　　天下名山小白花鲸波帖帖度仙槎函香秘宇祈灵贶出节宸廷振使华殿榜旧夸韦诞笔锦衣重过买臣家相门乔木殊无恙万古清风碧海涯
　　次韵答胡古愚博士
　　麻衣草坐老仙翁曾及清时侈际逢行殿晓趋开豹尾禁林秋宴出駞峯休官尚想英游并爱客何嫌异味重况乃东阳山水窟主张风月有诗宗
　　送李师曾蒋仲善赴春官
　　忆随飞鹗上秋天梦断慈恩四十年及此鬓毛俱秃尽见君头角共崭然计偕已趣轺车动胪句行听卫士传紫陌红尘衣易化看花得意莫留连
　　七言絶句
　　寒食舟中
　　东风溪水碧涟涟溪上青萝独系船正是落花寒食夜水烟沙月又鸣鹃
　　哭御史王公【十首】
　　有人新自甬东来别后音书第一囘欲问布防无恙否岂知尘世隔蓬莱
　　被髪胡为竟渡河由来魑魅喜人过不须待听山阳笛一曲箜篌哀思多
　　早岁栖身拟凤池桑田为海已多时路人方为乘骢止流水生涯遽可悲
　　玉堂政要谪仙人何意先成采石坟人物渺然时事异漫今平地有青云
　　金阜原头草未生儿郎俄已去骑鲸黄泉会有相逢处转见人间母子情
　　掉头东下苦匆匆径挟羣仙入贝宫眼底珊瑚高百尺钓竿吹折一丝风
　　胶液中流事可叹海云飞雨失青天陆郎地下惊相见应讶来迟二十年
　　孤儿思父母怜儿忍见铭旌独返时毕竟江鱼与蝼蚁世间何物最堪悲
　　楚客犹疑刻劒痕秋风已到孟尝门残潮落月天涯夜剪纸谁招万里魂
　　天吴罔象正纵横谁认鼇山顶上行海气昏昏风雨恶梦中无路吊先生
　　金陵客中送友人归里
　　青阳河畔杜鹃啼归路如定不迷应到故山丛桂里笑人骑马学听鸡
　　有感二首
　　橘柚青黄照眼垂秋风篱落自纷披颇闻玉食登蛮果不独涪州有荔枝
　　汉室需材拔隐沦鼔刀屠狗正求伸可怜风雪南山下未有他年射虎人
　　叶审言张子长同游北山知者寺既归复与子长至赤松由小桃源登炼子山谒二皇君祠回宿宝积观赋絶句十首
　　天风吹我度峥嵘春着千峦滃滃青紫陌红尘寜有此十年空负北山灵
　　芙蓉峰下南朝寺水秀山明两絶竒更向水穷山尽处一庵高贮碧云师
　　却问仙山去几程白云如簇近相迎直须不脱登山屐行尽松声与水声
　　山中今是太平民尚与人间隔几尘流水桃花三百曲莫教重误武陵人
　　偶看飞花逐水红不知身过乱云东囘头旋觉峰峦别惟有青天面面同
　　双鹤冲天岁月多至今香火压嵳峩刘郎不是无兄弟奈此丹鸡白犬何
　　坐爱春泉响翠微玉花吹湿薜萝衣何人为擘冰壶破共看青天白练飞
　　削立城心双白塔几疑日月费撑支一朝顿在阑干底始悟从来见处卑
　　遥忆仙华鹤髪翁清泉白石满竒胸若为此日千峰顶更试平生九节笻
　　一宿山中竟莫留可能长伴赤松游殷勤好去张公子休爱人间万戸侯
　　避暑图
　　一丘一壑古遗民十里清风不属人闲对青山挥白羽世间何物是红尘
　　围棋图
　　有客围棋洞口归天荒地老已多时人言此客殊痴絶画里看棋我更痴
　　陶学士驿舍图
　　一笑相逢亦偶然浪将恩怨向人传无端更被丹青汚狼籍春风数百年
　　次韵章兄雨中
　　卧听风水共喧喧起视青空白雨悬秪谓桑田可无恙不知江势欲吞天
　　茫茫平陆一尺水瑟瑟凉飇五月秋莫谓天公无皂白误将阴雨怨鸣鸠
　　故山回首杜鹃啼客舍谁怜寄一枝頼有四门章博士不縁风雨废谈诗
　　春尽余寒去却囘江天五月未闻雷南风秪在浮云外弹折朱弦唤不来
　　草长故山怀独往苔生今雨叹离居谁能共饮桃源酒一醉千年不愿余
　　偈二首
　　乆谓声闻难作佛今知龙女解成男分明信有旁人分五十三身第一叅
　　息心无想成无记有见还同有相存不尽普贤殊胜行随方愿啓一城门
　　松江舟中偶书【二首】
　　山房偶为故人留又领飞云过别州白浪千花防一叶茫茫天地此生浮
　　移舟夜泊华亭县却听吴歌思渺然最忆淀山湖北寺白云堆里看青天
　　青山白云图
　　十年失脚走红尘忘却山中有白云忽见画图疑是梦冷花凉叶思纷纷
　　桃竹画眉图
　　説尽春愁貌不成翠深红逺若为情江南有客头空白肠断东风百啭声
　　追和景传新店客舍壁间韵
　　我梦方酣子遽醒絶弦可复要人听梨花寒食东风恶泪尽重山宿草青
　　滦阳邢君隠于药市制芍药芽代茗饮号曰芽先朝尝以进御云
　　君家药笼有新储苦口时供茗饮须一味醍醐充佐使从今合唤酪为奴
　　芳苗簇簇遍山阿珠蕾金芽未足多千载茶经有遗恨吴侬元不过滦河
　　春风北苑鬭时新万里函封效贡珍羡尔托根天尺五不劳飞骑走红尘
　　次韵虞阁学上京道中
　　欲去仍为一日留玉堂中夜有词头归鞍晓逐南飞鴈犹及西山半夜秋
　　题李早画马
　　平沙如雪草如烟想见春风士马闲玉勒锦鞯尘土化画图流落尚人间
　　水僊图
　　翛翛翠羽映鸣珰谁遣乘风过我傍岁晏高堂空四壁一帘烟雨梦潇湘
　　石节妇诗
　　伯也南征去不归舅姑长恸小儿悲元戎奏彻铙歌曲来听完州节妇诗
　　宣和画木石
　　石边古木尚青枝地老天荒石不知故国小臣谁在者苍梧落照不成悲
　　题高公画竹木
　　木叶萧萧半欲空竹竿袅袅不成丛絶怜意匠经营处都在风烟惨澹中
　　山水图
　　老树无阴石有棱乱山高下白云层梦中犹识江南路惟恨舟人唤不应
　　海月图
　　忆曾夜叩潮音洞海濶天高月正中坐对画图如梦寐六街尘土昼蒙蒙
　　送许参政归武昌别业
　　九衢荡荡緑槐风旌斾摇摇马首东惆怅凤凰池上客青天万里一冥鸿
　　待漏东华霜满靴挂冠神武意如何也知乆歴中书考若比汾阳恐未多
　　毡笔书题墨尚新杏花零落故园春一从今日公归后身到黄扉复几人
　　晓日都门祖帐开路人啧啧叹贤哉东风无限新桃李不敢烦公手自栽
　　片云为雨出山时羣物欣欣各自私收敛神功去无迹寻常草木竟何知
　　住近韩家昼锦堂不将牙纛诧同乡翻嫌相国归来日腰下犹悬太守章
　　白鹄立漫纷纷遥听车音共候门相见唯须饮醇酒看山看水坐忘言
　　南游聊食武昌鱼莫学骚人赋卜居天子若思真汉相可云吾亦爱吾庐
　　五十人间富贵年山中道士早求仙石田茅屋归无计愁絶灯前老郑虔
　　龙门尚想旧同游药笼深惭晚见收新筑沙隄却何日欲归且复为公留
　　饮后示陈生
　　岁终博士不超迁便腹先生醉欲眠匡鼎若来犹自可后堂无处着彭宣
　　题金德原所藏元晖小景
　　床头书画正纵横忽值今朝醉眼醒起向米家船上看青山元是旧仪刑
　　题洪崖出游图
　　灵仙飞化事难言驴背春风度市门不到人间今已乆多应醉卧古藤根
　　赠写真
　　自是清时翰墨流水边林下莫淹留汉皇正在麒麟阁欲画将军博陆侯
　　送傅梅溪迁任福州
　　往岁从君直禁林相于道义最情深公车承诏庄行日莫怪频频酒屡斟
　　题王南谷大夫自作墨梅诗送傅君时教授南归
　　何逊扬州迹未陈染衣不是洛城尘毫端一线阳和力中有江南万斛春
　　题宣和御画
　　青城尘土昼蒙蒙百二山河一夕空收敛神功归化笔野花啼鸟尚春风
　　题陆山长柳州
　　簇簇春山紫翠围弥弥烟水白鸥飞东被正作西湖长一曲空慙贺监归
　　题清镜阁
　　投老归来贺监船何时结屋镜湖边羡公高坐毗卢阁万水同波一月圆
　　题赵伯容鹤巢
　　平原公子去翩翩独遡刚风直上天家近孤山春树好归期莫落后千年
　　次韵答济公【三首】
　　旧游零落如星散坐对孤山似守株听彻贞元供奉曲羞将短髪照西湖
　　病须药饵亲丹灶老厌书帷彻绛纱幸有文殊来见问更无天女散天花
　　白头朝士方徒步欲过六桥愁路賖目断红云花鸟上楼居缥缈梵王家
　　桃源图
　　山容惨惨将为雨云气垂垂欲傍花莫问前村何处覔垂萝盘石即吾家
　　瑶池春宴图
　　西飞青雀几时还贝阙琳宫缥缈间笔底春风殊未老蟠桃积核已如山
　　次韵题墨梅
　　一自携家湖水东放舟时度玉花丛因君貌得横斜影闲却孤山月一篷
　　题先照楼
　　初日团团出海东凌晨先照最高峰不知今日华严界楼阁新开第几重
　　武王扇暍图
　　一夫偶尔获清凉四海仁风孰奉扬有道曾孙不忘逺幸均此施遍羣方
　　题平章康里公春日杏园西即事诗后
　　锵金戛玉音声古抉石奔泉气势雄目断云车天路永小楼春雨杏花风
　　题明公画兰
　　吴僧戏笔防生绡嫋嫋幽花欲动摇梦断楚江烟雨外秋风滦水暮潇潇
　　东阳县西道中
　　柿叶成阴緑满村桐花覆地草连云百年旧事无人记犹指前朝御史坟
　　壬辰春三月游左溪癸巳春三月游天宫有感而赋
　　频年谒拜祖师庭祗有山光与水声尚想珠密相付免令我漫肆讥评














　　文献集卷二
　　钦定四库全书
　　文献集卷三
　　元　黄溍　撰
　　赋
　　离居赋
　　慨予后古人而生兮恒洁志以好脩慿祖先之遗业兮援往烈之余休粤总角以授经兮岁行汨其已周独贸贸吾何故兮庶逺悔而违邮揽隽哲以我弼兮懿前志之为谋非夫人察予之衷兮孰蹭蹬而见收胡闵勉抱兹独兮矌周旋于穷陬廓私处而莫伍兮怆増思以懐愁昔囘路之相赠兮竭所获以交投卒并辔以疾驱兮入圣域而弥优彼独何人兮予顾忍耻而防羞惟昔者之择従兮极逺讨而旁搜众杂遝其既多兮邈异趣之交钩纷诩诩以徴逐兮咸胥顾而劝忧曰予行之不可兮矧将朂予以良猷居怏悒其谁语兮予歌之幽幽恫惚慌以顾懐兮耿孤倡而无酬哀下土之坌浊兮骇奔飞其呀咻大视予以吉卜兮曷去之而遐游广轮曼曼而靡极兮忽又惑其所由非识路为之先道兮惧九折之摧吾辀羌冗豫以疑兮怅临岐而夷犹轸中情之恋嫪兮思勃郁而莫抽噫遗行之已累兮固吾以为赘疣弗瞑之是图兮何厥疾之能瘳坚所秉犹未怠兮悼年嵗之易遒谅予懐之既骋兮虽坎防其敢偷苟非予之所存兮夫又何求结烦言而招要兮遂矢心以绸缪夫有恃以为善兮讵无成而淹留
　　太极赋
　　厥初冯翼以瞢闇兮维黄其孰分爰掲掲予中立兮配天地以为人曩既学而有志兮纷遑遑其求索曰道不可名兮孰无徴而有获繄皇羲之神圣兮感龙马之负图得妙契于俯仰兮何有画而无书岂至道之逺兮非名言之可摹懿尼丘之降神兮廓人文以宣朗掲日月于中天兮启羣昏之罔象指道妙于难名兮曰以一而生两是谓太极兮非虚无与惚恍高下以位兮天尊地卑燥湿以类兮五行顺施南干北坤兮西坎东离万物错综兮殊钜细与妍蚩孰主张是兮兹一本之所为厯两都而江左兮胡乱説之纷霏岂清言之弗美兮去道逺而伟先哲之独诣兮重指掌于无极掲座右以为图兮开盲聋于千亿谓斯道之匪它兮在夫人而曰诚几善恶犹隂阳兮兹吉凶之所生嗟竒论之后出兮穴墙坦为户牖析同异于一言兮或曰无而曰有莸终不可使薰兮垩终不可使黝道惟辨而愈明兮贻话言于不朽昔圣门之多贤兮缤入室而升堂端木氏之颖悟兮仅有覩其文章虽亚圣之挺生兮犹叹其前后之无方畴敢索无声于窅黙兮孰能求无形于茫惟下学而上达兮炳圣谟之洋洋诸生之贸贸兮方钩深而摘隠探赐也之所未闻兮夸神竒而防敏持空言如系影兮曽不满夫一哂曰予未有知兮何太极之敢言秉思诚之遗训兮矢颠沛而弗谖庶返观而有得兮明万里之一原申诵言以自诏兮聊抒意于斯文
　　賛
　　闲间賛【并序】
　　客有谈教嗣师闲闲公于仆者曰夫闲无为也无事也公固方外士亦既登钧天之庭而主列僊之籍乌乎闲仆闻而笑曰嘻蠛蠓不足以语扶摇之高蛭螾不足以语溟渤之广安得执迂儒曲士之见以窥夫强名者哉请賛公之道以祛子之惑可乎客曰唯唯乃为之賛曰
　　谓之仕也而委廊庙于泥涂谓之隠也而等山林于蘧庐众方昭昭我且于于孰知夫大白若辱大方无隅出入消摇与道为俱放情八纮之表游心万彚之初是固轩裳所不能系丘壑所不能拘夫闲之又闲者非斯人之徒也欤
　　击蛇笏赞
　　于烈孔公硕大且方麟鳯在郊百怪敛藏尔虫何知乃罔畏忌怵彼蚩蚩改听易视维是手版犹古璧圭千钧则重鼷鼠则微愤激于中有弗遑计宁使妖血狼籍沾渍展也先觉俾民不迷九原莫作物是人非人之非兮防鳝之舞尚其闻孙曰予御侮
　　李御史画像赞
　　瞳如防漆顔如渥丹法冠朝服望之俨然人见其有威之可畏容止之可观而孰知其精神心术之妙非画史所得而传耶
　　学轩赞
　　器必琢而后成道必学而后知玉之不琢不失其为玉人之不学不失其为人也几希是以有志之士莫不务学而求师虚以为受教之地明以察进善之几盖深造以道固贵于升堂而入室取其虚明则于轩为冝居焉朝斯向晦宴息尚要其归请为学轩之赞乱以心斋之诗
　　程楚公小像赞【并序】
　　故楚国文宪程公以宏材硕学被遇世祖歴事四朝为时名臣延祐纪元之初溍举进士至京师因拜公于安贞里第后三十有三年溍起自休致入直词林则公捐馆已久幸从公之孙世京获覩公遗像抚时运之推迁慨前修之莫作赞以一辞非敢曰美盛徳之形容聊志歳月云尔赞
　　褐衣角巾潇洒出尘仰羡夫消摇于丘壑缅想其际防于风云觊一言之寤意罄崇论而敷陈灼灼乎蓍之可覆洋洋乎鱼水之相亲激扬奋励以纪纲乎宪度铺张润色以黼黻乎人文虽不以进退百官为职未始一日忘吐握之勤凡楚材之晋用皆药笼之储珍咸懐诚而秉忠共尊主而庇民奚必坐乎庙堂之上然后大展其经纶嗟仪刑之已逺俨丰彩之如新古称逹贤者有后是将在其来昆
　　董御史画像赞
　　质厚而丰神完而充生乎相阀初无贵骄之色立乎朝着常存肃穆之容挺拔于翠竹碧梧之表泳游于祥云丽日之中挹其光仪者犹可想见夫乔木世臣黄阁清风也
　　骚
　　讼魃
　　皇亶正直兮冒下惟仁肇毓嘉种兮诞生烝人胡汝魃之暴亢兮盗威柄以自神祸凶是司兮俾阏厥伸穷千里以逞毒兮岂此土为匪民岁丁未而孕孽兮俶九戹之遘凶乘阳窃出兮霍霍隆隆斥弃舆马兮谓肥其犹龙绛防彤靷兮疾走如风扬氛于浍涂兮瞻我野其童童糇粮殚于草木兮搏块砾之不可食旄倪僵尸兮强敚死力首丘而弗遑兮胡愍隶之可得狐狸饱而跳踉兮腐胔纵横藜藿出户兮室无哭声野蓁蓁其谁辟兮粦火煜其宵行皇保下人兮曷椓防而极斯乐人之死兮职魃所为耗贼大和兮遏泽于既施朋殃友厉兮出入敖娭仰九闗而往愬兮予踆踆其屡止曰无往而勿复兮其悔祸之汝竢胡披猖而荐肆兮将穷菑乎今兹扇虐于荧荧兮导伯强使先之怒气防其如饙兮憯薄人之四肢挺刃歘至兮狼顾睽睽曽遗民其几何兮矧有秋以为期咨汝魃兮诚忮忍而险愎慿妖矜孽兮畔戾圣则谓吾莫汝烛兮何裸身顶目而辟易有赫临汝兮顾微臣其何力命不可久斁兮威不可久乘孰怙终而稔毒兮能自逭于天刑皇斯震怒兮叱咤雷霆斧钺孔利兮百神效灵害屏絶兮鬯嘉生于百龄磔弃妖膂兮沈溺清冷嗟魃弗悛兮后虽悔其何惩
　　答问
　　答客问
　　仆大徳中忝被选举一时后进之士多见拔擢而仆方退居田里或讥其苞苴不修以为迂濶乃仿昔贤述其问答之辞云客问主人曰盖闻周于道者不贞于小谅通乎变者不偭于俗度所以超寻常而建荣名者也是故刘泽捐百金而王全燕不韦资竒玩以相强秦由此言之岂非仁者固以财发身邪今吾子餐醇龢袭芳华毕弋文翰之林而藩道徳以为家有日矣生逢熙洽之朝名厠英俊之例曽不能披金闺厯绛阙腾骧翕赩扬眉鼓舌使闻之者胆寒炙之者手热下是犹不得输筋力效智能于斗食之末然且僶勉防趄择地而趋持下执雌以踸踔乎泥涂子之为术不既疏乎于是主人瞠然而眎冁然而笑曰若客之言毋乃势交之荣悴昧俗化之隆庳赌撵橇之利用而将乘之阶戺也曩者王途墋浊狡接足恈恈婞婞壤壤矗矗川奔猋驰爪拏角触富者蹈显荣贫者婴贱辱当是之时毁廉爽行懐膏润以贾媚悦者盖不可胜录也一旦恩移势夺权倾位轧金销石毁星离电灭信夫以膏沃火者膏尽则火微以利锢交者利尽则交絶尔其便翾捷疾更起迭仆朝躆要津夕僒羇旅曽得防之几何而防诟于终古是宜顔子殉志于箪瓢鲁连唾睨于商贾长鹜独立蝉蜕滓溷而勿顾也今国家陶泰和防淳源轶燧农轹羲轩厐恩濊泽旁魄布濩圆颅方趾之民濯沭神化者无不抱信让掲贞素籍礼义之袵席服中正之冠屦时则羣公庶尹济济鳞列腾声发采作世玉雪譬若以伯夷为太傅曾参为司徒公仪休为御史孟公绰为尚书原思为博士于陵仲子为大夫鲍焦给事于黄门黔娄待诏于公车邈哉此非常之际亘亿龄之所无由是遐陬裔壤嵬岸之士莫不舒翘振华缨冠縰履喁喁于于以观羔币之所抵虽以眇防邅迍朝占夕呻亦且睢盱批捩羞没齿而无闻也然而淹速有时显黙有宜故甘生以童孺都上卿而太公白首乃为万乘师此理之固然而物之不可必齐者也今吾子处盛时而谈叔季当羣居而言财利柰之何笑鸣玉曵履之舒徐而欲挟纤离騕褭以助其驶邪客乃怃然有间曰夫市井之言不足以陈于先生之前固也敢问君子之将售其志者亦洁名以为高矜已以自熹而已乎主人曰何为其然也昔百里用秦鬻身五羊鞅介嬖竖厥开富疆毛生重赵引锥脱孔舍鲁而厯聘挚匿媵以要汤是皆韫不世之闳畧将图伯而谋王诚惧夫厥志之弗究宁毕已而遑遑夫以鲰生黭浅豪补缕拾退若失九牛之一毛进若増太仓之一粒固宜量篑而容度绠而汲亦安敢肩圣喆而骈立哉乃若树不贪以为名宋司城之寳也弗枉寻以合污邹孟氏之道也斯吾徒之所知而百世之师表也且予闻之时盈时虚天理之常乃仁乃义人道之纲是以君子立不易方故曰勿行尔悔无患名不大勿信尔欺无患禄不随客独不观夫兰滋九畹珠媚重渊无胫以自致无舌以自宣至其流光晶吐郁烈则人亦莫得而弃捐也若夫卜生投间于乏兴张季借势于雄赀相如发轫于武骑次公奋迹于沈黎是亦非窭人子之可几独共已竢命而奚疑
　　策问
　　上都乡试防古色目人防问
　　问天下事可言者多矣未易以遽数也姑举其一二言之可乎人材有短长而惟限于资格民力有高下而同困于征徭儒术非不尊而未能崇雅黜浮吏治非不严而未能发奸摘伏因循积久莫知所以为变通之方识时务之俊杰讵可黙黙而已乎愿摅所蕴以俟为政者择而行焉母徒为甚高论也
　　国学防古色目人防问
　　问学者将以行之也所学何道欤所行何事欤弦歌之化本于四科之文学后世専门名家犹有以儒术饰吏者以经义决事者夫何古道湮坠士习日媮羣居则玩思空言而指簿书钱糓为细务从政则苟逭吏议而视仁义礼乐为虚文不几于所养非所用而所用非所养欤二三子防被乐育以防学为壮行之地可无所熟讲而素定欤孔门逺矣西汉之士有不可企而及者欤愿试陈之无以让为也
　　问钦惟天朝建国学为育材之地二三子以公卿贵胄而齿于诸生其相与言者无非天人性命之理若夫五射六御干戈羽籥凡古所用以为教者皆未尝以接于心目岂不曰彼所习者器之末此所讲者道之本欤是冝成材就实有卓乎其特异者乃或不能无媿于古何欤先儒之论学盖曰不可厌末而求本古人为教之具亦有可用于今者否欤愿推求其遗法将以复于上而与二三子讲习焉毋徒以空言为也
　　问国家之患盗自古而然矣方今朝廷清明天下无事而民间椎埋搏掩之习犹有存者以为养之未至穷而无赖欤教之未尽愚而无识欤则农桑学校之政尝举矣以为郡县之治有未善苦吏急而致然欤则守令之选又未尝不精也愿推言夫不能使民不为盗者其失安在弭之之方宜何如毋诿曰此有司者之事非诸生所知也
　　问进贤退不肖古之道也国家设官分职以理庶务而俾持风纪者司其黜陟夫何州县问絓于吏议者往往而是登于版牍者曽不多见欤有虞氏所举十有六人所去四人而已由是推之三载之所黜陟概可知矣岂今不古若贤者寡而不肖者众欤孔子曰十室之邑必有忠信安可厚诬天下无君子欤愿试陈之以袪所惑焉
　　问君子小人如隂阳之相反用君子则治用小人则乱不待智者而后知也然稽之前古虽治世未尝无小人果可尽去乎夫所以处之者必有其道矣圣人推隂阳之消长以为处小人之法或尚刚决或贵于不恶而严何其不同乎方今明良相逢君子道长时之所以为泰也欲保其泰有急于处小人者乎圣人所为刚决与不恶而严者今宜何先二者以对
　　问养士将以致用也养之于未用之前者有教法焉用之既养之后者有选法焉为法虽不同而首尾相资有不可偏任者夫向今也拘于法守莫能相通汉之徒三千不尽登于铨曹唐之吏八百不皆出于学馆所养非所用而所用非所养选法在今为甚密教法视古则已疏法制之疏密既殊事任之重轻不得不异此势之所必至欤是果出于立法之初意否欤品调消息之使无彼此轻重之偏亦有道欤此区区之所欲闻也
　　问古之为国者必务训农其民富而俗醇良有以也方今朝廷重臣既専领司农之官郡县长吏又兼任劝农之职而田里之间地有遗力人多防心谈者率以为田不井则背本而趍末者众是固然矣夫井地之法既未易卒复若何而能使守本业者有以尽其力遂末作者有以易其心幸试陈之
　　问古之为治者必正习俗夏之忠商之质周之文所尚不同故其为俗亦异董生为汉冝损周之文用夏之忠汉人所习尚者果周之文否欤方今之俗以为文耶则士多因陋而就寡以为质耶则民多浇淳而散朴以为忠耶则为吏者又往往舞智以御人所尚果安在欤欲救其弊宜何先欤诸君子他日获备官使出而任承流宣化之责于当代所冝损益者可无夙讲欤试言其畧问除盗捄荒非无良法然莫思患而豫防之乃今圣仁在上威行惠孚蚁聚之众固已肃清菜色之民殆将苏息及是时也儆戒无虞蓄积备具有不可不素讲者二三子傥有志焉于从政乎何有请试陈之以俟有司之采
　　问昔者孔门弟子之问答言必以实听其言而其志之所趍学之所造可知也去圣日逺后生小子类以空言相高端木氏之所不得闻者若已有闻漆雕氏之所未能信者若已可信雷同勦説并为一谈虽有知言之君子亦莫能察其所志之逺近所学之浅深也惟自知之明者其为言也实二三子宜审于自知矣幸因答问少摅其素蕴以见夫所志所学之实何如也
　　问为国者皆欲吏之亷不知所以致其廉皆患吏之贪而不知所以去其贪谈者谓禄秩厚则廉者有所劝禁令严则贪者有所惩是固然矣今之禄秩非不厚而廉吏不为之多禁令非不严而贪吏不为之少其理安在乎问圣贤之论治未尝不取法于古顔渊问为邦而孔子告以四代之礼乐滕文公问为国而孟子告以三代之井田学校何所取之不同欤由施设次第言之必养之以井田教之以学校而后礼乐可兴也其法果可偏废欤孔孟所言布在方册顔渊无其位而不得行滕文公有其志而不能行后世虽或行之而未尽也今亦有当讲者欤尚毕其説
　　问民贫则国无独富民富则国无独贫此理势之必然而无可疑者今天下之民以为贫耶木土被文锦犬马余肉粟者亦或有之以为富耶裋褐不完含菽饮水而不免于饥寒者盖已多矣国家之调度将一切取赡于富家固不能无朘削之患欲使均无贫而皆有以待公上之须又虑夫兼并之弊终未易除然则为国计者如之何其可也
　　问盖闻君子学道则爱人小人学道则易使今之君子知学道者诚有之矣小人而能学道者初不多见也伊欲以斯道觉斯民使化行俗美而比屋可封则为君子者不得不任其责请试言之以观二三子之自任者何如也
　　问为法必有先后之序知所先后则举而措之斯易耳盖昔之言治者曰明黜陟也抑侥幸也精贡举也择官长也均公田也厚农桑也修武备也减徭役也覃恩信也重命令也此十事者孰于今为急而在所当先孰于今为缓而在所当后二三子习为明体逹用之学必尝深究其要矣盍悉陈之
　　问昔安定先生之教学者有经义斋有治事斋治事者人治一事又兼一事故其出而仕多适于世用若老于吏事者由讲习有素也夫穷经而不能致用则经为空言矣作事而不师于古训则其为事亦苟焉而已矣是果可岐而二之欤然以其成效观之则又如彼何欤诸君子朝斯夕斯所谈者无非经义也所治果何事欤幸试以素所讲习者言之毋让
　　问钱出于古而交会创于近代然所谓交防者必以钱为之本盖合券所以取钱非以彼易此使之舍实钱而守虚券也方今钞法独行而钱遂积于无用之地立法之初固有因有革及其既久亦宜有变通之道焉请试言之以待执事者之财择
　　问禹汤文武其道一也而有忠质文之异尚子丑寅之异建何欤至若夫子又有行夏从周之説其去取之防可得而闻欤记礼者有曰虞夏之质殷周之文至矣由是言之有虞氏亦有所尚欤殷之前夏已尚质周之前殷已尚文欤三代而下以迄于今所用固夏时也今之为文果皆周之文否欤时务盖莫有大于此者不可以不讲也幸究其説
　　国学汉人策问
　　问选举之法其来尚矣説者率以为古之取士以实不以文后世反是故其人才不古若也稽之经史则有虞氏之敷纳以言近于文成周之宾兴以六徳六行近于实谓有虞氏之法不及成周可乎若汉之以孝亷察于有司者即古之所谓徳行唐之以直言极諌对于天子之廷者即古所谓言也然以唐人词章之习较之西汉之儒术东汉之名节固自不侔夫岂文胜其实诚如谈者所云虽有虞氏之遗法亦不能无弊乎此皆有司所甚惑也幸相与推言其故
　　问汉儒言灾异者焦延夀京房以易夏侯胜刘向歆父子以洪范五行故延夀作易林而向作洪范五行传论至班固始述歆言以为河图雒书相为经纬八卦九章相为表里盖二者莫可偏废也曷为而古书独五行有志乎近世学士大夫皆以易言吉凶而不复以洪范言休咎岂非欲矫其偏乎汉儒之牵合拘泥诚若未足尽信固所序次祸福徴应之实果可废乎然考之周官则太卜所掌三易之外无所谓洪范五行者岂古之隂阳占验一以易为断而洪范不预乎箕子之言安所用汉儒之言何所本乎易洪范并列于六艺五行灾异之学岂但小道可观而已今亦有能通其説者乎请闻其畧问为学必求师而取友师之尊未若友之亲也樊迟问仁与知夫子既告之矣退复质诸子夏始喻夫子告之之意当时学者既问于师又辨诸友其务实如此非后进所冝取法欤二三子羣居终日求于师者为甚详而取于友者则已畧是固知师之可尊矣亦知友之当亲欤在易丽泽兑君子以朋友讲习释之者曰兑为説朋友讲习説之大者也知讲习之为説则知友之当亲矣其相滋相益岂浅浅欤愿以古者须友而成之义相与荗明之毋苟曰归而求之有余师也
　　问成周乡饮酒之礼厯汉唐犹存汉唐行于郡邑而西晋行于辟雍今顾以非着令所及莫之敢举惟偏州下邑守令之有志于古者乃或讲行之固未必能尽合于旧典也盖古之乡饮酒或以蜡祭或以习射或饮国中之贤者唐惟三岁宾兴畧用其仪今又废矣升歌笙入问歌各三终皆以小雅合乐三终则周南召两汉惟鹿鸣驺虞仅传其声今亦亡矣然则古礼之存者几希伊欲搜辑遗文以谂于朝而肄习于庠序之间诸君子倘有意焉幸相与商订之
　　问汉耿夀昌奏设常平仓萧望之非之而宣帝不听常平法既行民果以为便后世因之莫敢废也夫以望之论议有余材任宰相岂迂阔于事情而不知变通者欤若夀昌者徒以能商功利得幸于上何以使法施于人如是之久欤近代常平义仓领以専使逮至我朝乃有义仓而无常平顷尝有以复常平为请者事下有司将行而輙止或者夀昌之遗法至是不能无弊而望之之言为不谬欤徴古验今以究其得失而折衷之有司之所愿闻也
　　问班固志地理条其风俗最为详悉按禹贡周官职方氏辨九州山川土地所宜皆未始反乎风俗而十三国风之变独见于诗説者谓盛治之世天下大同故无风俗之可言国异政家殊俗而风声气习随之故不得不论其风俗作史者兼而取之所以备着古今之本末云尔然以其时攷之禹有反道败徳之苖民周有怙侈灭义之殷士则于其同之中有未尽同也曹之失奢魏之失褊郑卫之失淫而唐有尧之遗风则于其变之中有未尽变也文翁倡其教相如为之师而蜀之文章冠天下韩延夀先之以敬让黄霸继之而颍川之教化大行则风有时而移俗有时而易似未可専以地分为断也夫语时务者莫大于移风易俗而于经史之指若有未喻幸有以袪所惑焉
　　问尚论昔之言治者必推贾谊董仲舒而刘向称仲舒虽伊吕无以加谊虽伊管未能逺过则是谊仲舒皆伊尹之流也然而一则曰伊吕一则曰伊管岂仲舒所言纯乎王道谊所言杂出于霸道欤向子歆不以向之穪仲舒者为然而于谊无所贬谊果非仲舒所及欤至歆叙七畧谊仲舒又何以与伊尹太公管子并列于诸子欤若夫治安之防天人之对乃班固所谓功于当世之事而二三子所夙讲以待问者也请摭其言之无怍于古人可施于今日者条陈之
　　问职田之制其来尚矣而今也谓之养亷职田职田而以养廉为名则是吏之廉否特视夫所养何如耳然以田之在官者有限有田则给焉无田则弗给也不几于谷禄不平乎若夫人品之不齐又未易以槩论廉者固不待养而有养者未必皆能廉也岂非无恒产而有恒心者惟士为能乎伊欲使上之所养也均下之自养也厚其道何由可得而闻乎
　　问曹参避正堂舍盖公而齐国安集周亚夫得剧孟若一敌国而知吴楚无能为班固于本传备着之者以其有闗于治乱成败云尔至为司马迁传赞乃讥其先黄老而后六经退处士而进奸雄其防安在乎固又谓道家者流清虚以自持卑弱以自守合于尧之克让易之谦谦布衣游侠之伦温良泛爱振穷周急谦退不伐亦皆有纯异之姿其穪之如此岂犹有取于迁之遗意乎方今治教休明风俗醇美为士者既不屑道虚无之言为民者又莫敢以豪桀自任诸君子亦尝览古今习尚之变而考前史论议之同异得失乎愿闻其説
　　问古者士有常业官有常守故其为事専而成效易见也夫何后世之用人惟以岁月序迁而不复审其能否至于官数易其守而士数易其业以儒名家者不得専意于稽古礼文以吏为师者不得専力于簿书期防自非以数术方技执艺事为世守鲜有久于其职业者授以不素习之事而欲委任责成焉亦难矣岂当世之士皆有非常之材而措诸事业者无施不可欤抑为士者徒知计官资之崇卑而未能如数术方技执艺事者之安其所守欤不然则古者任人之道不可行于后世欤必有其説
　　问谈者谓秦尚申韩故其治刻薄而少恩晋尚荘列故其俗浮华而无实其説是也我国家尊尚儒术褒孔子之道以昭示乎四方缙绅先生言必以孔子诗书执礼而非敢为申韩法家之言也教必以孔子之文行忠信而非敢为荘列道家之教也是宜刻薄之风流于世者为之丕变乃犹有一二之或存而未尽去者何百家邪説入人之深而儒者之效顾若是缓欤夫岂为士者溺于口耳之末而昧于当世之所尚欤不然则承流宣化者未能谕上防欤愿闻所以转移而兴起之者其道何由也
　　问昔之大儒盖有以习文法吏事见穪于史氏者然则文法吏事亦君子之所冝知也安可忽乎孔子曰古之知法者能省刑本也今之知法者不失有罪末矣惟夫使之无讼而后可以省刑是诚难能也苟非有以得其情鲜或不失有罪者岂易然乎律学之废已久理官所掌固非诸生所得与闻乃若先王立法之意考诸载籍犹可见也二三子姑以所知者究其本未而极言之可乎
　　问自古有国者不能去刑必设官以主之虞之九官明刑者有士焉而折民惟刑者秩宗之官也周之六官掌刑者有司防焉而以乡入刑紏万民者司徒之官也既有刑官而又以它官分任其职何欤岂其为事固有不同欤今之刑曹即古之士与司防也礼官无所谓折民之刑而教官无所谓纠民之刑职任可谓専而不分矣夫职任専则事易治何古之人虑不及此欤二三子姑为之解
　　问古者家有塾党有庠术有序国有学盖无地而无学亦无时而不学也王制诸侯天子命之教然后为学则凡天子之命所未及者不得有学矣将辍而弗教欤千乘之国为乡术与二十五家之闾者有几而建学立师悉听命于天子为法何若是之烦欤小学在公宫南之左大学在郊此诸侯之国学也岂当时国学须天子之命乃立乡学之设不待禀命欤夫学校之政亦时务之大者也考经传之遗文以祛所惑敢俟来对
　　问古之造士必以四术而莫尚于乐有虞胄子之教典乐専焉成周国子之教司乐总焉考其名官而所重可知也岂不以乐者学之所以成终欤汉唐去古日逺诗书礼之文虽仅存而乐之缺有间矣然犹有以乐立于学官者有请以乐教诸生者其为乐果皆出于古欤我朝沿袭近制雅乐之设于成均者惟释奠乃有合乐而未始用以为教也其为乐果不通于今欤孔子适齐以童子视端行直而知韶乐之作乐之善人心其效如此而可希阔弗讲欤伊欲如帝王盛时俾为士者无不成于乐亦有其道欤二三子逰于庠序之间蹈徳咏仁不为不久愿具陈古乐之本末与其可施于今者有司得以详择焉
　　问若昔三代之士论于乡者必升于学然后官爵加焉其取之也详故其为材也备汉之四科不皆养于学校唐之六馆不皆择于乡闾至宋之方州舍法遂判焉两途而亦足以得人何欤洪惟国朝自至元间建首善之地于京师以风四方逮延祐初乃以科目取士着于令如种之获适适其时三岁登贤能之书于天府仅百人以博士弟子而预其列恒不若偕计吏者之众岂取之有未尽欤抑教之有未至欤或者阀阅贵游耻与寒畯争长欤伊欲考古之制自乡而学自学而官爵之其可行于今否欤后世之法亦有可参用者欤幸试陈之毋隠
　　问国朝之制策士必以经史时务时务诚未易知经出于圣人亦不容拟议也姑以史事言之左氏之所传太史公之所纪立法何不同欤班固荀悦范晔袁宏陈夀之流互有祖述孰为得失欤欧阳子唐书法太史公者也司马公通鉴法左氏者也而皆不能免先儒之讥是盖有其説矣然纲目之作或因其旧或革而正之其是非去取可得而闻欤方今六馆之士奋自儒科而居编摩论撰之列者踵武相接也二三子于昔人之是非得失安可无夙讲而为之折衷欤愿试陈之以观所学问古之为国者四曰井田曰封建曰学校曰内刑其存于今者学校而已夫阡陌之已开者不可复矣何以使民无甚贫而遂其生欤郡县之已置者不可变矣何以使吏无数易而成其治乎棰令已定则法之轻者不可加重矣何以使人无易犯而不防于罪戾乎若夫学校虽以着令仅存而知仁圣义忠和之教不及于万民直温寛栗刚简之教不行于胄子何以使之成其材就其实乎先生之遗制废而莫之举者既如彼存于今者又如此其弛张损益亦有可议者乎二三子游于庠序之间而务为有用之学得无夙讲于此乎其酌古今之宜以对毋以勦説为也
　　问一代之兴必有一代之俗风声既立气习繄焉东汉尚清议而名节日以崇西晋好清谈而礼法日以朁得非好尚之殊遂以成俗欤然夷攷其人无所囘挠戮力王室者清议激之也而亦有逊辞恭色取媚于时者焉清议果安在欤任放为逹废弛軄业者清谈启之也而亦有捡摄众事未尝少闲者焉清谈何尝为之累欤岂士君子之制行有不随风声气习转移者欤稽前言往行之得失以自鉴而防其好尚之偏不亦学者之切务欤幸试陈之以观所趋向者安在
　　江西乡试汉人策问
　　问三代法制见于经者惟周官一书大纲小纪详畧相因其言人事悉矣然稽之尚书王制孟子之书有不能尽同者何欤或以为周公致太平之迹或以为六国隂谋之书果何所折衷欤周衰诸侯恶其害已而皆去其籍是书何以独存欤汉除挟书之律是书最后出而冬官亡矣时以考工记足之或者排其非是考工有记果出于谁欤或又谓三百六十之属已散见于五官冬官果未尝亡欤国家以经术取士而是书不列于科目岂以刘歆苏绰王安石辈用之而不验欤抑他有可议者欤厥今朝廷内建六曹盖古六官之遗意也岂其成法固在所取欤抑犹有可举而行者欤诸君子为有用之学冝熟讲之矣愿闻其説
　　江浙乡试防古色目人策问
　　问先儒以经义治道分斋教诸生而水利居其一然则水利亦儒者之所当知也古所谓水利曰河渠曰沟洫沟洫施于田间故其效易见河渠限于地势故其功难成方今言东南之水利莫大于吴松江视古之河渠与沟洫其为力孰难而孰易其为利孰少而孰多诸君子习为先儒之学必夙讲而深知之矣幸试陈之以禆有司之余议
　　江淛郷试南人策问
　　问事有不本于古而可施于今者君子所不废也然亦安可徒守故常而不究其始终乎汉之取民者有更繇有筭赋而除天下田租之令时出焉唐之两税与之孰轻孰重而迄今以为定制乎汉之任人者有察亷有课最而举可为将相之诏间见焉唐之循资与之孰得孰失而迄今以为定格乎其果皆无弊乎推本而言则取民莫善于井田任人莫重于封建自秦开阡陌置郡县千载之下迄今遵为成宪者大抵皆秦之旧也何以能使其法施于人久而不变乎汉之限民名田唐之袭封刺史非尽泥于古也亦莫有坚持其説而卒行之者岂时殊事异通于古者或戾于今而上下之所便安者无古今之间乎民苦于兼并而无以乐其生吏病于数易而不得善其治又非可谓便安之也其弛张损益犹有当议者乎它如交钞引盐近仿于宋以立法者又未可遽数也请姑以其大者考厯代之防革原其始要其终而折衷之庸俟上之人采择焉毋苟谓此儒者之常言而雷同勦説以对
　　策题
　　防试汉人南人策题
　　问孔子告门人以既庶加富既富加教牧民而事具则王道成矣其设施之畧可得而知欤稽之周官则所以庶之者有九两保息本俗所以富之者有九职土防土宜土均荒政职事所以教之者有八统十二教三物八刑五礼六乐其经制之详可得而闻欤孟子之语时君无非周公之法孔子之意也推而行之果可通于今欤汉唐盛时亦云庶且富矣君子或以为其教无闻焉或以为未知所以教也伊欲尽三事之责若何而可以去汉唐之陋若何而可以比成周之隆抑有其道欤其酌古今之冝而折衷之以对
　　杂著
　　贾谕
　　曷尝观于贾区乎吴之盐蜀之布防稽之美箭代之名马至于漆枲巵茜筋胶药物之众无不丛聚区别而贝玑丹银重渊邃谷怪珍之产又皆篝火腰组冒百死之祸乃能夺而出诸虎豹蛟鼍之宅亦且毕致而错陈焉彼其役佣工费舟车遑遑颙颙心计目察笥者闲者在个筥者匵而藏者辨之患弗良聚之患弗丰耳辨而良则售益博聚而丰则获益厚其货诚千金也人且以千金至矣求其张虚肆负枵槖自厠其间而能以操竒赢者无有也于是日昃鼓起金适市者莫不鳞集蚁合辨物以奠贾焉方嚣哗烟之中一旦有委千金于贩夫贩妇而未尝少见徳色者诚将交致其利而向之千金非以施爱云尔也仁义忠信士之大寳而爵禄车服国家之千金矣夫其为寳也非必烛幽缒深涉死地而后能有也彼饰虚懐枵号呼以望售者何憧憧耶傥人之直而能无徳色者又几人耶呜呼市井之事学士大夫所共贱鄙而羞以汚齿牙也今之称乎大人君子者果何如哉果何如哉
　　读贾生传
　　屈原死后百有余年而汉有贾生贾生以谪去过湘水乃投书以吊屈原太史公盖合二子以为传夫亦徒见生之为文愁痛无聊发愤壹郁不殊于原而未极其趣者也夫懐王受欺于张仪疏屈原而不用身防国蹙为天下笑襄亲值其乱而曽不悟反怒原迁之江南而楚亦寻灭彼屈原者诚悼夫存君兴国之志终无所伸而为是发愤无聊也生之在汉非有肺腑之亲厯试之久顾于卒然过王之顷欲尽去其旧而惟已之所欲为一不见用则遂自附于原而待其君以亡国之主诚何理耶夫改正朔易服色法制度定官名兴礼乐事至不轻也大臣不闻议士不与而遽自草具其仪法可不可哉綘灌之属皆先帝旧臣苟逺嫌而不言则谁当言者且此三四公位为将相爵为通侯权宠之盛岂复有过于是亦何忌而不容一新进之贾生耶然则谓生以谗去而遂以配于屈原者甚不然也夫生之始欲改定制度也将无以天下为既和洽与至其论厝火积薪之势顾在乎数年之后凡其言之可行而必效者大抵皆南迁之余也吾意生以忧患廹习于世故未必不悔其前言之易而尚肯尤人之短已哉然则今之疾视绛灌之属而比之上官子兰者又非必生之志也周人之诗曰肆成人有徳小人有造绛灌之属安足以知此徒使如贾生者不得尽其材反以年少初学而见斥逺则其防蔽贤之讥非不幸哉
　　陆君实传后叙【仆为此叙时固已不敢悉以客语为信及来京师将取正于太史氏而新史所纪二王事乃与皇朝经世大典自有不尽合者史既成而邓氏光荐家始以其填海録等书上进又不能无所见所闻之异辞谨摭其一二附注于旧文之下以订其讹舛补其阙逸】
　　陆公秀夫之死楚人龚先生开既为立传且曰君实死事得之里人尹应许尹得之翟招讨国秀翟得之辛侍郎来莘而君实在海上乃有手书日记日记藏邓礼部光荐家数从邓取之不得故传所登载殊弗能详至公之官位为丞相为枢密使亦且贰其传而莫能定因字称之曰君实而不爵盖阙疑也仆往在金陵客有来自畨禺者颇能道崖山事云宋益王之践帝位也不逾年而改称景炎【岁丙子五月乙末朔宋丞相陈宜中等立益王于福州以为宋主改元景炎升福州为福安府新史所书无非其实而大典据传闻之辞误以景炎为咸熙云】明年南迁化之防洲【景炎改元之十一月御舟入海□泉而潮十二月次甲子门明年正月次梅蔚四月移广州境次官富塲六月次古墐九月次浅湾十二月驻秀山一名武山一名虎头山入海至井澳一名仙女澳风大作舟败几溺复入海至七州洋欲往占城不果遂驻碙洲镇碙洲屹立海中当南北道隶化州见新史及填海録】又明年四月戊辰殂于舟中【自井澳遇风惊悸成疾以至太渐遇风之日新史以为丙子填海录以为丙寅】越三日庚午卫王袭位是日黄龙见海上羣臣皆贺乃升其地为翔龙县【庚午龙见海中书于新史而填海録以为是日午登坛礼毕还宫御辇所向有龙拏空而上身首角日俱全暨入宫云隂不见非见于海中也翔龙县填海録以为祥龙又以为龙兴】拜张世杰少傅枢密使苏刘义开府仪同三司殿前都指挥使陆秀夫端明殿学士签书枢密院事余进官有差【景炎新造之初世杰为检校少傅两镇节度使枢密副使兼福建广南宣抚大使刘义为检校少保节度使主管殿前司公事兼诸路经制镇抚大使广东西策应大使秀夫为中书舍人兼直学士院累迁权尚书加端明殿学士寻谪潮州明年七月刘义能经制等使免兼殿司十月秀夫还行朝除同签书枢密院事祥兴嗣立世杰以枢副秉国政秀夫以签枢禆助之皆木书进拜惟刘义以□官累加开府仪冋三司填海録所载视新史为详而秀夫之官位与新史异】防雷州失守而六军所泊居雷化犬牙处乃稍北徙广州之境五月寓梓宫于香山县寻其地上庙号曰端宗陈宜中以宰相为山陵使事毕宜中一夕浮海去莫知所之【上庙号以四月辛巳梓宫发引以八月乙亥永福陵攅宫复土以九月壬午朔皆非五月亦非先寓于香山先是冝中辞相位而以枢密使都督诸路军马御舟次碙洲众舟皆来防惟冝中自南蕃洋转拖往古城累召竟不至山陵使乃观文殿学士曽渊于非冝中也见填海镇而新史不书】六月世杰等遂奉御舟抵崖山崖山者在新防县南八十里钜海中与竒石山相对立如两扉潮汐之所出入也山故有镇戍世杰以为此天险可扼以自固始不复事转徙矣【六月己未御州发碙洲乙亥至新防县潮居里之崖山起行殿庚辰升广州为祥兴府见填海録而新史谓升广州为翔龙府】宜中之去刘义追之不能及夜泊仙女湾俄有天火飞集其舟延烧众舟几尽【刘义追冝中事无可考】八月庚申月贯南斗己巳夜复有星大如缶众小星千百随之自西北流堕东南海水中声隆隆如雷盖天狗云【己巳星坠海中书于新史而填海録以为癸亥夜一鼓后堕广州南初陨红大如箕中爆裂为五既堕地殷如鸣鼓一时顷止非坠于海中也】其年十月防古汉军数路并进江东宣慰使张范以舟师由海道出漳潮江西行省参知政事季恒以步骑出梅岭【范拜防古汉军都元帅恒为副元帅大典所书可考而恒庙碑谓恒为都元帅江淮省亦遣范至自漳潮】明年正月乙酉朔宋改年祥兴行元防礼丁已登海舟【世杰就崖山港碁结巨舰千余艘为方陈中舻外舳贯以大索四围起楼橹如城堞以待敌见大典新史及填海録】已未范兵至崖山庚午恒亦以兵来防乃先遣断其汲道舟人茹干糗余十日渇甚则下掬海水饮之海咸不可饮饮者亦輙病呕泄军中大困【事见大典及填海録新史不书】二月戊寅朔世杰部将陈寳降【陈寳以二月戊寅朔降见新史而填海録及其所撰祥兴本纪于正月乙丑书统制陈寳与拨发张逹忿争而降又书统制陈忠与拨发张成不协而降其实一事而月日亦与新史不同】癸未大战恒南向随潮下范北向随潮上夹攻之【恒乘早潮退改其北至午潮上范攻其南见新史恒庙碑碑书而范庙碑详书之但误以癸未为癸未之明日云】自朝至日中战未决防日莫雨暴作昬雾四塞宋师部伍大乱秀夫朝服抱宋主赴水死【世杰命小舟取防主入已舟秀夫惧世杰舟或不免或反为人所卖被执辱于是拥之负玺绶自沈】后宫及百吏士从死者以万数国秀等文武班行之降者犹百余人是岁实至元之十六年也【国秀官承宣使见大典其父贵以复州递降而国秀在海上为神龙卫四厢都指挥使防江招抚使时贵已死填海録所载已详至叙国秀事乃多误书其名曰贵云】世杰知大事已去乃挟鬭舰十八溃围奔南恩州五月庚戌逺至海陵港遇风舟败死焉余众尽没自是岭海间无复宋军帜旗矣【世杰刘义等三十余艘斩缆乘潮而遁世杰出仙女澳得风入洋追兵不及而还舟至山东欲向占城土豪强之囘广东乃囘舟舣南恩之海陵山散溃稍集谋入广择宗室子立之六月庚辰风大作将士劝世杰登岸世杰虑为人所图即登拖楼露香以祝风涛愈甚随水溺死诸将焚其尸圅骨塟潮居里赤坎村刘义出海洋后为其下所杀见填海録】其事往往传所不书窃尝有志论録附传而行以备本事然恨其不能记陆公终何官【秀夫终于端明殿学士同签书枢密院事见填海録新史书秀夫景炎之初为签书枢密院事祥兴之初为左丞相而大典于秀夫之死第称之曰端明殿学士尽丞相文天祥家传谓秀夫以枢密兼宰相者言其以签枢行相事耳恒庙碑又误以端明为资政云】又虑所谈三十年前事道里时日不容无小失谬故久未敢穪述后游宣城有苏寳章者县小吏也仆邂逅见之戏谓曰前朝贴軄乃有寳章谁以是字汝县吏亦帯軄耶其人无所对旁一人曰是人乃苏刘义之子以恩补官尝直寳章阁人习呼之而莫能变非字也【刘义次子景由直寳章阁见填海録】仆为之矍然起将以向所记客语质之其人故为不闻者径去仆嗟惋久之因念曰祀宋大国也其不足徴久矣它何讥焉姑叙客语传末庶几传疑之义云尔至大二年春二月东阳布衣黄溍谨叙
　　説水赠蒋春卿
　　阳羡蒋君春卿嗣主安定教事于吴兴以秩满去友生金华黄溍送之苕溪之阳酌之水而与之言曰君知水之为物乎嵌岩礨空一掬之多遗针堕芥可指而取非不冷然氷骨雪齿也无摇焉无溷焉斯可耳及其去而为湍为磵也蓦山跨谷厯百折而弗顾不既壮欤然而迫于风则惊扼于石则怒矣若夫酾为三江钟为七泽茫洋演溢烟霏而滔日星者漫不知其几百里泊乎其休汨乎其不可留沈沈乎黄龙之所宫穹龟钜鱼之所家虾蛤生焉而不以为隘也来牛去马饮焉而不以为耗也鳬鸥出没焉而不以为防也蛲蚘投焉而不以为汚且辱也神妖物怪居焉游焉而不以为异也千沤万泡交起互灭防滉尔浡潏尔泄之莫能害其蓄挠之莫能乱其澄潜渊之珍参错朗耀而荒查丑石屑琐附丽之物亦无所不容也嗟乎水一而已其量之相逺顾如此非夫所处者异势耶今君之去山谷也久矣接天潢度瀛海且有日盍亦拓七泽以为襟舒三江以为帯而无以是氷雪者沾沾自喜哉虽然水行天地间其适也逾逺则其趋也愈下孔子盖穪智者乐水夫不激不流非智者不足以与此君非智者欤持涓滴以相波澜祗强顔耳离歌既阕风颿遽张因次第其语书以识别
　　劝农文
　　诸暨州劝农文
　　古之有民社者未尝不以农事为先拊循劝率具有其法我朝参稽故典郡邑守令悉以劝农入衔事莫重焉比以受任之初延登耆年询以风土咸谓是州地产素薄兼之防山帯湖旱涝相半仍岁凶歉民多阻饥夫不知尽在其人而一切听其在天可不可也昔魏文侯使李悝作尽地力之教以方百里之地为田六百亩理田勤则岁增粟百八十万石不勤则岁减粟百八十万石勤与否之利害相逺如此然则欲尽地力者亦在乎尽人力而已诚能率而子弟竭共四肢之力以从事于南亩将见富嵗之入弗减益增蓄积既多纵有旱涝可无乏食之虑矧今圣仁在土茂育羣品至和之应必有丰年乃若奬厉而成就之固长民者之责也兹以东作方兴率遵故常躬秉耒耜为尔农劝其尚勉之毋苟以为具文而藐藐其听也
　　乐章
　　三皇庙乐章
　　降神　　　　　　　黄钟宫【三成】　　之曲【九变】于皇三圣神化无方继天立极垂宪百王聿崇明祀率由旧章灵兮来下休有烈光
　　降神　　　　　　　大吕角【二成】　　之曲
　　帝徳在人日用不知神之在天矧可度思辰良日吉藏事有仪感以至诚尚右享之
　　降神　　　　　　　太簇徴【二成】　　之曲
　　大道之行肇自古先功烈所加何千万年是尊是奉执事孔防神哉沛兮泠风馺然
　　降神　　　　　　　应钟羽【二成】　　之曲
　　雅奏告成神斯降格妥安有位清庙奕奕肹蠁潜通丰融烜赫我其承之百世无斁
　　初献盥洗　　　　　姑洗宫　　　　之曲
　　灵斿戾止式燕以寜吉蠲致享惟寅惟清
　　挹彼注兹沃盥而升有孚颙若文于神
　　明
　　初献升殿　　　　　南吕宫　　　　之曲
　　斋明盛服恪恭命祀洋洋在上匪逺具迩左右周旋陟降庭止式礼莫愆用介多祉
　　奠币　　　　　　　南吕宫　　　　之曲
　　骏奔在列品物咸备礼严载见式陈量币惟兹篚实肃将忱意灵兮安留成我熙事
　　捧俎　　　　　　　姑洗宫　　　　之曲
　　我祀如何有牲在涤既全且洁为俎孔硕以将以享其仪不忒神其廸尝纯嘏是锡
　　初献盥洗【与前同】
　　初献升殿【与前同】
　　太皥宓牺氏位酌献　南吕宫　　　　之曲
　　五徳之首巍巍圣神八卦有作诞开我人物无能称酒在罇歆监于兹惟徳是亲
　　炎帝神农氏位酌献　南吕宫　　　　之曲
　　耒耜之利人赖以生鼓腹含哺帝力难名欲报之徳黍稷非馨眷言顾之享于克诚
　　黄帝有熊氏位酌献　南吕宫　　　　之曲
　　为衣为裳法干效坤三辰顺序万国来賔典祀有常多仪具陈纯精鬯达匪借弥文
　　配位酌献　　　　　南吕宫　　　　之曲
　　三圣俨临孰侑其食惟尔有神同功合徳丕拥灵休留娱嘉席歴世昭配永永无极
　　初献降殿【与前同】
　　亚献终献　　　　　南吕宫　　　　之曲
　　缓节安歌载升贰觞礼成三终申荐令芳凡百有职罔敢怠遑神具醉止欣欣乐康
　　彻豆　　　　　　　南吕宫　　　　之曲
　　笾豆有践殷荐亶时礼文既洽废彻不迟慎终如始进退无违神其祚我绥以繁厘
　　送神　　　　　　　黄钟宫　　　　之曲
　　夜如何其明星煌煌灵逝弗留飊举云翔赡望靡及徳音不忘庶回景贶发为祯祥
　　望瘗　　　　　　　姑洗宫　　　　之曲
　　工祝致告礼备乐终加牲兼币讫薶愈恭精诚斯罄惠泽无穷储休锡羡万福来崇
　　祭文
　　祭朱叔文山长文
　　呜呼世其家者虽古或希岂光华之莫续顾习尚之易非惟君之秉心也谅以直而制行也粹以夷若良玉之不琢况可得而瑕疵是固出于天性或者有得乎家庭之遗谓宜益大于先列遂袭紫而传奈何乎歩武之初启而遽尼于斯呜呼哀哉昼夜之道天人之际盖君之所夙讲齐死生于一指兮尚穷达乎奚疑君之自处虽可以无憾吾党所未能释然者悼故家之遗俗方就陋而趋卑曰贤者之有后幸百闻而一窥攀灵车于道周望乔木以増欷跽陈辞而荐酒为有知乎无知呜呼哀哉
　　祭永康胡先生文
　　呜呼先生古之豪英清风峻标孰可状名弗崇为髙顾以文鸣其文斯何出史入经汲书鲁简武戒汤铭下逮百氏名墨纵横旁行敷落律令章程包罗揆序弗猥弗并维蓄之厚故施之宏纷其百嘉鬯达满盈藏英敛华根柢一贞以归于极以集于成金舂玉撞发其和平逺彼聩聋勿使震惊独抱厥器旅于天庭胡不庙郊荐之防韺乃乃歌乃佐武城人趋易良俗失悍狞稚耋熙熙怙为父兄于穆昌辰文事聿兴乃谢馽鞿乃专鉴衡贱华贵实树之风声磬欬所及驱飚走霆学徒向方俊良用登藐此陋微亦累品评賛邑海壖遗则是征择士艺闱绪言是承庶终惠我勉夫兢兢曷使中路夺其依凭呜呼先生为幽为明有炜斯文掲若日星重江复山烟惨云防瞻言逺而泣涕雨零驰辞侑觞式昭哀诚
　　祝文
　　谒先圣
　　忝繇诸生蒙恩锡第洋洋圣道实佑啓兹覆载生成名言罔既钦承睿防展谒告防圣神临之敢负夙学
　　诸暨州谒庙祝文
　　先圣
　　昔者夫子之论政盖曰子欲善而民善矣溍忝繇诸生与闻有政请事斯语以对越夫子在天之灵
　　三皇
　　维三圣人为郡邑之通祀厥有着令溍秪事云初肇以礼见遵旧典也
　　城隍
　　溍被命佐州与有民社祗役告防式遵故常治人事神敢不夙夜维尔有神尚鉴临之
　　国学迁设先师配位祝文
　　释奠上丁国之通祀四贤竝侑厥有旧章穆卜灵辰具严庙像奉迁改作伏虑震惊庀事云初敢修防告
　　大成殿修造祝文
　　礼殿有严妥灵兹久旅楹故敝惟新是图饬材庀工诹辰兴作庙庭清谧伏惧惊諠菲荐陈诚尚祈照鉴巍巍圣师庙祀惟旧増新崇构有觉其楹既固既完式芘俎豆吉蠲荐告冀兹妥安神之格思永世无斁
　　谒胡侍郎墓祝文
　　维至正二年二月壬寅朔越二十有二日癸亥具位姓某等敢昭告于故宋兵部侍郎胡公之神维神生为名臣没有庙祀维桑与梓是庇是依岿焉兹丘髙山仰止展谒之礼大惧弗时爰考旧规祗荐俎豆有引弗替神其鉴之
　　先大夫封赠祝文
　　维至正二年岁次壬午五月辛未朔二十七日丁酉孝子奉政大夫江淛等处儒学提举溍敢昭告于先考秘丞府君溍蒙赖教育窃有禄位疏恩分土已表生荣进秩升朝载扬卹典伏奉至正元年十月制书赠奉政大夫秘书监丞骁骑尉追封义乌县子庆泽所被下逮一门秪念厥由不任感慕而溍系于职守不得躬展彛仪谨遣弟溥淇诣墓次以告谨告
　　维至正六年岁次丙戌正月庚辰朔三日壬午孝子中顺大夫秘书少监致仕溍敢昭告于先考太常郡伯府君先妣郡君童氏溍忝有仕籍垂三十年幸免旷官克承委祉陈情归养而奄罹大故乞身得谢而获被加恩伏奉至正五年三月制书先考赠中顺大夫同佥太常礼仪院事上骑都尉追封江夏郡伯先妣追封江夏郡君今虽无燎黄之法而礼有可以义起莫之敢废是用祗荐于墓下音容如在命数维新瞻望松楸不胜感咽谨告
　　太庙时享祝文二首
　　青阳届候雨露既濡永言孝思有怀先烈吉蠲致享来燕来宁锡羡降康益绵寳绪
　　太宫奕奕列圣端临藏祀有常夏享以禴礼文告具昭荐孔时茀禄是承永世无斁
　　表
　　翰林国史院贺正旦表
　　一气洪钧肇协始和之序九天黄道肆陈元防之仪寰宇均懽臣邻胥庆钦惟陛下尧神广运汤徳懋昭月竁天池扬风霆之号令兰台石室焕云汉之文章茂对三阳诞膺百福臣等叨荣鼇禁簉迹鹓班黼黻丹青莫写化工之妙梯航玉帛惟观夀域之同
　　国子监贺正旦表二首
　　枵纪嵗新歴象以更端太极受朝肃仪文而称庆覆临所暨抃蹈惟均钦惟陛下骏惠先猷丕昭嗣服体元建号道允协于重华备物隆名孝益严于长乐克承天贶式迓春祺臣等忝职教庠参陪班序鸿钧一气难名有造之仁眉夀万年申衍无疆之祚
　　七政旋杓回阳和于苍陆一人当宁展朝防于彤庭凡在生成实同庆赖钦惟陛下宅心至正抚运重熙春育海涵播仁声于庶类风行雷动敷治象于多方候应泰来祥开履吉臣等忝司六学获旅千官曕就日之清光载逢昌旦祝齐天之寳算永固丕图
　　国子监贺圣节表二首
　　虹流华渚肇开出震之祥龙见中星式应纯干之候三宫均庆百辟腾懽钦惟陛下祗遹文谟丕隆舜孝云行雨施等天地以无为日就月将与春秋而俱富敛时五福赖及万方臣等忝职儒黉欣逢瑞节播南薰之至化钧奏九成曕北极之常尊嵩呼三祝
　　颁度明堂允协乘离之候纪祥甲观肇临载震之期喜溢大庭欢腾同宇钦惟陛下宅心渊粹凝命穆清长乐承顔昭圣人之孝治金华劝讲开天下之文明茂对正阳益增神策臣等忝司教事欣覩朝仪律应薰弦并奏九韶之舞香浮合殿同称万夀之觞
　　国子监贺册太皇太后表
　　徳为圣人治有光于舜孝养以天下礼益谨于汉仪备物隆名熙朝盛典钦惟陛下诞膺骏命寅御丕图黼座端临念皇慈之保佑纶言播告极鸿号之尊崇事逺迈于古先庆旁流于中外臣等幸专教席获旅廷绅倾向日之微忱遥瞻广内祝齐天之睿算永奉慈闱
　　国子监贺册皇后表
　　显册诞肇正宫闱之号鸿图増重益隆宗社之基庆辑邦家懽同华夏钦惟陛下道尊皇极治本人伦与日俱新刚健允符于干徳自天作合顺承式表于坤仪命出枫廷礼成椒掖臣滥司教事欣覩彛章关雎正始之风四方来贺既醉太平之福万夀无疆
　　国子监贺太皇太后正旦表
　　献嵗发春肇正孟陬之序隆名备物载新长乐之仪嘉与外廷肃穪元防钦惟殿下道光内治徳配先朝尊极宫闱诞举推崇之礼庆流宗社弥章拥佑之功履兹端辰裒时多祉臣等忝司教育获预班聨绛阙天开恭展三朝之拜瑶池日永欢腾万嵗之呼
　　国子监上太皇太后贺册皇后表
　　礼行当宁丕昭文定之祥尊极重闱茂衍徽音之嗣驩腾禁掖喜浃寰区钦惟殿下徳备俭慈功参覆载承先朝之付托克协孙谋建中壸之表仪式资妇顺流辉华于椒屋增巩固于萝图臣等忝职上庠欣逢盛典二南正始大义本于家人万夀无疆介福归于王母
　　中书省贺正旦表
　　嵗临析木蔼瑞气于神臯天近太微赫清光于黼座三朝嘉防万福来同中贺钦惟皇帝陛下凝命上宅心至正典学与春秋而俱富知人侔日月以并明震器夙成俾横经而就傅谦光下施加备物以展亲惠绥羣黎函防庆泽臣某等忝司政柄获领朝绅金铉调元莫賛皇猷之盛玉卮穪夀愿增寳厯之长
　　中书省贺圣节表
　　嵗舍在庚应虹流之纪瑞月临于已瞻龙御之当阳缛典载行舆情胥庆中贺钦惟皇帝陛下居富盛之业抚熙明之期地重青宫崇教事以端国本天开华阁陈古训以宣人文茂对嘉辰荐膺多祉臣某等忝居政府肃领朝仪接武泰阶莫賛无为之化发祥神防愿绥有永之年
　　牋
　　翰林国史院贺皇后正旦牋
　　春回椒掖茂迎百福之祥天近枫宸均备三朝之礼懽腾广内喜溢羣工敬惟殿下淑徳纯全徽音夙着中袭黄裳之美恪谨柔仪上侔紫极之尊永绥吉履肇临糓旦并介蕃禧臣等忝职文词获倍班序化行宫壸愿新彤管之书庆衍家邦敬上玉卮之夀
　　国子监贺皇后受册牋
　　嘉礼备成正柔仪于内壸隆名载举孚大号于外廷治首六宫欢形八表敬惟殿下性全淑哲徳并神明玉册金相茂辑弥文之盛翚衣防翟光昭象服之崇稽合旧章亶为钜典臣等叨居黉序获缀朝班瞻北极之四星祥开吉旦祝南山之万夀庆衍齐年
　　笺
　　中书省贺正旦
　　玑衡密运回玉律于青阳翚翟令仪应轩星于紫极庆行中壸喜溢大廷中贺敬惟皇后殿下徳并神明功参覆载体家人之正位肇立化基志卷耳之求贤助成治道春生糓旦天锡蕃禧臣某等庀职宰司簉班元防载新椒颂展盛礼于三朝永固萝图登齐年于万夀
　　公文
　　代淛东宪使请立耶律文正公书院公牒
　　窃谓人能道学必有师仰惟硕徳之间生实继先儒之正统流风未逺世泽犹存不有专祠曷彰遗烈伏见故昭文馆大学士兼国子祭酒赠资徳大夫河南江北等处行中书省右丞上防军追封漆水郡公諡文正耶律公前代贤王之贵胄本朝上将之诸孙负深沈不器之资怀耿介防俗之志爰亲师而取友用修已而治人粤若世祖之时咸宗许氏之学克嗣其业允属于公卓居軰行之先式膺付托之重一贯忠恕之妙独传于曽参三千弟子之徒同师于有若凡升堂而入室必蹈矩而循规一从国学之建官三为祭酒以设教启前贤之蕴奥示后学之楷模青青子衿覩时髦之杰出戋戋束帛承天宠之襃嘉逮请老而县车复兴叹于当宁特驰乘传加锡上罇髙明令终既疏封而告第华结一节已定諡而易名孰知乡国之旧居尚缺礼祠之精舍当职乆司风纪博采舆言谓后人苟获瞻其仪刑虽异世亦将知所观感宜立书院而修其祀事仍置山长以领其生员庶几人材之作兴可备国家之任使诚非小补是用申明
　　启
　　谢乡试主司徐照磨启
　　三月十三日防恩赐同进士出身者祗命以还抚躬无措载循忝冐亶有寅縁窃以诗咏思皇侈成周之多士史穪间出彰大汉之异材垂照来今蔚为盛际然必乡书上献乃登天府之名计吏与偕方署太常之籍凡皆重乎其始进是故择焉而愈精昔在熙朝率由兹道矧右文而兴治若先烈以敷猷搜矌典于三纪之余徕羣英于千里之外戋戋束帛殆几跫然而有闻于于缨冠孰甘瞠若以自后棘连围而并树袍何白以太纷惟荐送之定员实抑损于旧制加以文非故习荡无榘度之可稽业有专攻竞出管闚之余见习辨丽者或乖雅驯之体猎幽者或昧精深之原乃欲定去取于一日之间而使论安危于九重之上其所系者大矣岂不戞乎难哉自非精鉴裁以持衡揽英雄而入彀妍蚩并照细大不遗则何以辟贤路之初程承天光之下烛肆时盛举属我宗工宜搜杰异之材伫副详延之意如溍者器质窳陋术业踈芜簉迹英躔猥玷誉髦之造睎光华旦谬充跅弛之求敢期小枝之曲迂亦借大方之品目忘其瑕垢不俟三献而遽收出诸泥涂輙与十朋而前列辱采甄之及此顾庸谫其奚堪粤陪方物之陈荐入春官之考纶言俯被雍容衢室之诹椟奏森罗焕烂上方之札盍少俾于末议庶无负于殊知夫何鼓已至于再三威实临于咫尺厪终条对靡中题评挟以先登徒愧大宫之士存而勿去偶同矍圃之賔叨缀第以为荣省流恩之有自兹盖某官先生导扬徳意底厉文风假华衮之宠襃曲垂荐借致黈旒之过聴获预并容溍敢不勉企前修益图后效鞭惊附骥岂十驾之难追磨钝为铦尚一割之可用上酬享遇次荅隆私激烈情深铺棻语浅
　　贺周县丞启
　　策名昕陛賛邑海壖荣命载行舆言胥庆惟古有详延之礼肆时多间出之材于皇昌辰聿新旷典文场初启类霑优渥之恩英彀重张果极俊髦之选科目见谓得士州县岂徒劳人盖将任以事功必先养其誉望某官卓乎懿行充矣令仪独抱遗经词章固为余技究观当世设施匪事空言粤防隽于乡闱逮旅陈于方物襃然髙举籍甚能称可縁再鼓而少衰仍与十朋而前列用膺妙东式副旁求日昃彤庭既亲承于大对天临黼座宜密近于清光侈是际逢胡然引却姑一登于选部不再转而为丞庶出绪余稍苏疲瘵伫聴畴庸之美亟观图任之新某猥以陈人觌兹盛事云霄直上讵为儒者之荣膏泽下流上慰斯人之望聊摅悃愊少助忻愉
　　通李州判启
　　晋登上第临佐偏州偶縁臭味之同遂托云仍之雅輙凭书间庸候车音共惟某官流庆仙源飞英学海故家旧物陋杞宋之莫征大册髙文卑董之所对科目之士于斯为盛州县之职夫岂徒然竚展材猷力禆治化风行草偃里无珥笔之民川泳云飞座有弹冠之客载新观聴允赖作成属当视籀之期敢后典籖之诇某衰迟漫迹愓息素餐忝冐谓何乆自慙于扬粃瞻承伊迩幸母爽于及拱俟晤言悉摅下悃
　　书
　　上宪使书
　　某乌伤之鄙人也郡县不见菲薄猥以克贡由是昧昧于一来庶几求伸其所欲为重惟呈身识面昔人所耻辄不敢踵门纳谒以速诮让庸借不腆之辞致其区区于下执伏惟少垂察焉某闻国之所与立者曰人才人才之所由兴者曰风俗而风俗之所恃以不坠者曰大人君子古者士之仕也上有求下之制下无求上之法故夫学修于家行孚于人者其乡之老之大夫若列国之诸侯且以礼而賔送之汉非古矣然而州郡之所举公府之所辟要非有待于人之求之也唐宋以来士子得以投牒自试而下之人始有求于上觊幸之念生趋竞之俗成矣国家刬除前弊改试为课以教不争其贡士之法即乡举里选之遗制也立法不殊于古而得人之效阙焉未着岂风俗实为之与且古者举一人而不仁者逺今也一有所举而巧取豪夺者不知其几人虽有伟杰特之彦且逡廵引却而羞与之比又安能俛首匍匐以事迂曲于其间哉故所得非乡里之富民则贵游之子弟耳盖夫睥睨而欲前也其言以为凡物之适于欲者未有不求而得之奈何世之操予夺之柄者亦且曰是宜有求于我者也然则亷耻之不立岂独忘身狥势者之咎耶伏惟明公以君子之徳居大人之位义适以观人风为职其于俗化之变迁固宜有以品调消息之是未可以为细故也某生而寒微赖家世遗绪不失身于农工商贾之列防而知书年十五六而能属文时之钜工宿学皆幸而与之进莫不玩其华而望其实也其于是忽然以疑释然以悟尽弃俗学之陋而务极其业于力之所至凡圣贤精神心术之妙古今废兴治忽之由固尝窃窥之而未始敢以为有得也不意今兹误玷选举俾受察于下执是用囊书裹粮而来且庶乎亲承明问以少舒其平生之素计日俟命不为不乆而寂焉无闻彷徨踯躅欲进而不能欲去而不敢上之人未闻有求于某而某方汲汲焉若有求于上者其为滞留淟涊之状宁不起人厌薄之心而重风俗之不美也哉某于门下既不得有私谒又不容嘿嘿而遂已也輙敢显诵所闻于左右若夫引而进之抑而絶之明公事也非某敢知也惟明公不以某之进退为嫌而以人才风俗为念幸甚幸甚
　　传
　　柳立夫传
　　柳立夫者名森当涂人也祖父世医至立夫遂以其技知名立夫于医善为脉其治疾决人生死多竒验然志在徳物未尝挟以为市也人以病叩门不择贫富輙徃或委金钱率谢弗取即取取足自养而已亦用是见穪士大夫间而参知政事吴公渊尤遇立夫厚立夫亦喜为之留吴公乃买田筑室居立夫不使輙去也初立夫兄尝误杀人就逮当死立夫曰兄先人世嗣又有子且吾母老矣吾自度生无益于兄终不能为兄爱其死乃自言有司愿以身受刑赎兄罪吏感其谊而悲之乃议出其兄而立夫亦竟得不死然重以立夫故废法遂论黥立夫当吴公盛贵时士多以善为方出入门下者而特敬重立夫尝用比贵客不独以其技也吴公有爱姬无子将出以嫁立夫立夫闻之輙先自娶妇亡何妇死吴公卒欲以姬妻之立夫乃谢曰吾妇虽亡母固在尔吴公曰娶妇非以养姑耶立夫曰不然是方豢贵骄袭美饰而能躬井臼以事吾母耶于是吴公止不复言姬闻而叹曰吾乃为刑余之人所弃吾终不可以事人即日脱簪珥入道终其身诸公闻之以为吴公所得姬侍賔客皆非常人也以此贤吴公而益重立夫吴公既病殁立夫乃去卖药黄池上里中子或求立夫瘉疾弗为报立夫尝为称贷于富人又弗偿也防复得疾乃不敢致立夫而更迎它医它医以药温之病加剧不得已始召立夫立夫诊之曰病得之劳而伏暑奈何以刚剂之方冬沍寒而立夫言如此它医素害其技乃谓病家彼固有嗛于君不可信病家将遂谢罢立夫已而念立夫素长者卒听不疑竟如其言而效乃奉币物重报立夫立夫輙骂曰公市人何复以市人处我趣归而逋无用是汚我也里中子乃大慙悔尽偿所贷钱由是乡闾皆慕化立夫行有不可者惟惧立夫知之也立夫后以髙夀终
　　赞曰先左曹君布衣时客吴公与立夫游而善尝弟畜之亟称立夫贤有道者皆寓于医云以予所闻立夫为人已疾其治验甚众而立夫所着有诊脉图有可用方今江淮间类多袭用其书以故弗论论其卓恑殊絶之行着于篇
　　俞器之传
　　俞器之者名时中金华人也其先事钱氏最贵显钱氏亡子孙世仕宋凡十一世乃至器之器之自少时知读书能属文年十六盗起里中器之尽室走辟匿旁近山谷间防大军南下或直其叔母刘氏藏处遂为所得将杀之刘惧祈哀器之识其声知为叔母急走从丛薄中出曰此吾母也即欲杀吾母者当以身代母耳军士壮其语乃释刘不杀而心独竒器之因挟以去是嵗至正十三年也器之既与其家隔絶然幸得不死乃惕然自伤思隐忍以有所就于是常尽力其所事蚤夜如恐不称以此得无辱困更善遇之其年冬至京师遂以见公卿贵人公卿贵人怜其儒家子且得所以北来状莫不叹竒之乃使受学罗郎中所罗郎中者蜀人号倜傥喜士且又贵幸当是时两都贤士大夫皆延颈慕交之器之事罗郎中数以材见称因为其子壻由是名益闻诸公间稍得推择给事尚书吏部为令史居乆之用荐者以布衣对禁中被防入翰林与纂次本草事遂为太医令史由太医迁都水监用例补官监通州乐嵗仓秩满当改调器之自念拔羁虏官七品是有以复其父母矣乃以亲老求便养遂得诸暨州判官以归初父母既失器之数从人问求其所在莫能得或言死矣去十二年声问始来又十九年乃归闾巷之人皆为欷歔叹息焉其里中少年子弟多器之去后乃生无识器之者问器之至争共来聚观之不知者见器之以为北人也器之归时父母殁已久刘亦死再期器之乃为位制服晨夕号恸如初丧且自为文以祭其言悃愊恻怛皆可流涕也
　　赞曰予睹器之踆踆然为卑让君子哉迹其遭值艰难蹈白刃而不詟诚亦能勇矣至身为系累摧刚下志穷而不能自财又何盭也彼固隐忍畏约以有所待独死为难乎故曰生有轻于鸿毛死有重于泰山无所愧而已耳嗟夫以器之之材穷不失仁逹不失义岂俟它日然后信耶
　　黄节妇传
　　节妇蔡氏者鄞黄君天骥妻也黄君之先闽人六世祖年宋髙宗时为殿中侍御史论罢右仆射秦桧累迁给事中及桧再相遂以贬去隠于鄞其后子孙多为美官至黄君廼弗仕节妇年十八归黄君明年有子曰传孙甫晬黄君死又明年其舅亦死妇屏华采服艰勤以奉其姑以保其孤子三十余年犹一日家既裕而姑已老子亦能自树立所与为师友多显者由是知名得察举补儒学官节妇之名亦因以着闻有司上其事于中书用例旌表所居及其里门曰孝节云
　　东阳黄溍曰予读诗至柏舟未尝不叹古女妇之贤传于今者少也共姜之名由诗以显得孔子而诗益传女妇之以义自守独共姜邪世无孔子若蔡氏者非尊官要人为之引重恶能彰彰如此闾巷之人砥行立石堙灭而不称者可胜道哉可胜道哉
　　梅孝子传
　　梅孝子者名应发居吴郡阊门市中不由学问而知人之行莫大于孝行之克尽其诚盖天性然也母有疾医不能疗则剔股肉以食之疾良已它日母又有疾危甚更求良医投以药皆弗効莫知所为乃露立北面稽首以名香然顶灼臂叩天乞减已年以益母夀是夕天将雨阴云四合俄剨焉而开若启半扉尽见北斗之六星惟一星及辅星不见顷之云复合而天深黑及还至母所则母已拥衾坐床上言有衣白衣者六人以水来灌洒遂霍然而苏不觉疾之去体也诘旦母平复如常时今年已八十余身愈康强四方大夫多为诗美其事蜀郡虞公为之序云
　　金华黄溍曰曽子固氏有言古今豪杰士传论人行义不列于史者徃徃务摭竒以动俗亦或事髙而难为继或伸一人之善而诬天下以不及虽归之辅敎警世然考之中庸或过矣以予所闻梅氏子事谈者诚近于过夫欲使中人以下观过知仁耻躬不逮则载而传之曷可已哉
　　行述
　　山南先生述
　　先生姓刘氏讳应字元益世为婺之义乌人自曾大父祖向大父梦龙父景辰无仕者先生少恢踈常落落多大志宋咸淳间游太学马丞相髙其材将女焉先生不可廼已由是名称籍甚非直用文墨出小异也于时同舍生掇其绪论或取髙第而先生故为博士弟子员亡何当以优升解褐值徳祐失国廼返耕筑室南山之南卖药以自晦人劝以仕辄不答然亦不为激诡崭絶事昡俗矜众也居乆之防使者行部知先生贤强起以主教乡邑先生始幡然出山即席于是至元二十有八年矣终更调长月泉有司以累考合格上名尚书亲友白当诣谒先生笑弗顾铨曹谬以年未及出其名复俾正杭学先生竞不自言明年遂以疾卒于家夀六十四大徳十一年八月二十日也先生伟防美髯谈辨絶人然任气好臧否闾里少年以为厉已而与谋中伤之相卒亦无以害也先生学本经济而以简易为宗读书务识其义趣未尝牵引破碎以给浮説至其为文雄肆俊抜飚驶水飞一出于已无少贬以追世好世亦未有能好之者凡所着为梦稾六卷痴稾六卷聴雨留稾八卷藏于家先生盖有禄食于世矣而未显也故识与不识皆称之曰山南先生如隐者焉初娶吴氏卒再娶许氏子子男一人曰鼎孙男女合三人既卜宅于永宁乡白茅之原将以某年月日窆而未有以昭不朽也溍惟我曾祖左曹府君以文章家知名当世先生以外孙实得其学顾溍之蒙鄙劣弱犹幸弗失身负贩技巧之列以陨先业者先生教也先生之庇庥我厚矣而溍安足以永先生之存庸防其世系出处卒葬之嵗月以谂夫志同而言立者尚幸为之铭若诔以掲诸幽云
　　制
　　二程子加封制二首
　　朕惟三千之徒莫先顔氏睠言徃哲式克似之故河南伯程颢体备至和躬承絶学元气之防钟于独得圣人之道赖以复明翳百世之真儒岂追崇之可后爰搜盛典爵以上公于戱缅想徳容俨扬休而山立聿新礼命孚涣号以风行服此宠灵益绵道统可加封豫国公主者施行
　　朕惟孟氏以来千有余嵗不有先哲孰任其承故伊阳伯程颐本诸躬行动有师法谓初学入徳始乎致知格物谓随时从道在乎观象玩辞遗书虽见于表章异数尚稽于封册胙之大国庸示襃崇于戱规矩凖绳庶有存于矜式火龙黼黻匪徒侈于仪章懋相人文以对休命可加封洛国公主者施行
　　箴
　　朋乐斋箴
　　伯阳甫取孔门记言名斋居之室曰朋乐予窃嘉其能得朋而惧夫乐之或过其节也为之箴曰
　　天壤之间并生者人矧曰同类其有弗亲孰予之从来之纷若匪善何信匪信何乐相古易象示人以朋母敢适莫惟徳是征复而朋来实用无咎坤以丧朋厥庆终有一阳之至我其竢焉三阴之聚我其舍旃岂兹记言与易殊指便辟佞柔既曰损矣二人同心其乐也康比之匪人其乐也荒猗伯阳甫式谨尔类交游司规敢告阍
　　行状
　　元故翰林学士承防中书平章政事赠旧学同徳翊戴辅治功臣太保仪同三司上柱国追封魏国公諡文忠李公行状
　　曾祖执皇赠济美功臣光禄大夫平章政事柱国追封韩国公諡康惠
　　祖昌祚皇任潞州招抚使赠保顺守正功臣金紫光禄大夫司徒上柱国追封韩国公諡文靖
　　父唐皇任征事郎畧阳县尹致仕赠推诚保徳佐运功臣太傅开府仪同三司上柱国諡忠献母王氏追封韩国夫人
　　本贯
　　公讳孟字道复系出后唐李氏世为潞州着姓康惠公金未举进士不第以行义见称于时文靖公归皇朝佩银符使潞州卒于官忠献公始去家而仕于秦蜀四十余年乃致其事乐汉中风土之胜因家焉公生而頴悟十嵗能属文稍长益肆力于学读书日记数千言学既淹贯文愈超卓每考论古今治乱盛衰之故慨然有志于当世然耻于干进屏居闾巷开门授徒逺近负笈而至翕如也时之名公钜卿如商公挺王公博文魏公初至汉中徃徃折行軰与之交郭公彦通于公为父执名能知人见公魁颀伟岸谓忠献公曰此郎骨相殊常公辅器也至元十九年时忠献公留四川藩阃闻公名将辟置幕下辞不就改辟主晋原县簿文辞台府交章举之亦不起一日幡然曰大文夫固不能俛首州县方今朝廷更化政治聿新招徕众正材俊林立独不可与之并游乎乃束书如京师行中书右丞杨公吉丁一见輙加器重荐之裕宗皇帝得召见于东宫未及登用而裕宗宾天杨公遂延致家塾俾诸子弟师事之翰林诸大老竒其材剡上于中书谓宜置之馆阁而铨曹调公主梓潼县簿非其志也忠献公方为防府经歴乃徃省焉未几从忠献公出峡沂襄江还汉中日以奉温凊具甘防为事忠献公勉之入仕复北上三十一年成宗皇帝临御首命询访先朝圣政以备史臣之纪述公过关中陜西行省因俾公与诸儒讨论彚次成编驰乘传以进时武宗仁宗俱未出阁徽仁裕圣皇后求名儒职辅导公首当其选大徳元年武宗抚军北边仁宗特留宫中公日陈善言正道从容启沃多所禆益受知于成宗特防除太常少卿当国者以公不及其门沮格不行改礼部侍郎命亦中寝昭献元圣皇后幸覃怀公以宫僚从戢卫卒无敢侵夺民居在覃怀四年夷险一节信任益专十一年春成宗陟遐神器暂虚宗王大臣密谋搆变国势危疑人情汹汹公从两公还京师遂与丞相哈喇哈逊达尔罕等力赞仁宗削平内难中外晏然定策迎武宗入正大统仁宗即承制以公为中书参知政事公乆在民间于闾阎之幽隐靡不究知损益庶务悉中其利病逺近无不悦服然以抑絶侥幸羣小多不乐公不为之少自挠也居亡何言于仁宗曰执政大臣宜出于嗣天子亲擢今銮舆在道臣未见顔色诚不敢冒当重寄仁宗不许则逃之许昌筑室于陉山潩水间若将终身焉夏五月武宗即皇帝位仁宗为皇太子物色得公所在白于上遣使征诣阙下至大三年春正月入觐武宗于玉徳殿上指公谓宰执大臣曰此先太母命为朕宾师者宜亟任用之三月特授荣禄大夫平章政事集贤大学士同知徽政院事四年春仁宗皇帝正位宸极真拜中书平章政事进阶光禄大夫推恩其先三世且谕之曰卿朕之旧学其悉心以辅朕之不逮公感上知遇毅然以国事为己任慎赐予重名爵覈太官之滥费汰卫士之冗员贵戚近臣恶其不利于已而莫敢言也前所建新法有未便者奏请革去百司庶政一遵世祖皇帝成宪而行焉仁宗素崇儒且察见吏弊欲痛刬除之公曰吏亦有贤者在乎慎择而已上曰卿儒者宜与吏軰气类不合而曲佑之如此真长者之言卿在朕前惟举人所长而不斥其短尤朕所深嘉也同僚有积与公忤者人意公必衔之及其坐事见黜公乃力言于上俾殿外藩且优加赐赉以慰其意闻者莫不服其有容方是时朝野乂安民康物阜号称极治公欿然不自以为功士大夫或誉之輙谢曰此圣天子之徳也吾何力之有焉乞解机务上曰朕在位必卿在中书朕与卿君臣当相为终始自今其勿复言寻赐爵秦国公上亲授印章仍锡书命以襃宠之上在潜邸尝因公所自号命集贤大学士王颙书秋谷两大字御署以赐公至是又命绘公象勅词臣为之赞入见必赐坐与语移时而退惟以字呼之曰道复而不名其见尊礼如此皇庆元年春正月特授翰林学士承防知制诰兼修国史依前平章政事寻谒告归葬其父母于潞州之先茔上劳送之曰卿襄事毕宜亟还毋乆留孤朕所望冬十二月入朝上大悦公因请谢事优诏不允然重违其意乃命以平章政事议中书省事依前翰林学士承防知制诰秦国公大诏令皆公视草史册所记亦公手自刋定辟置官属多时之闻人二年夏请归秦国公印绶不允章三上乃如其请先是上与公论用人之道公曰自古人材所出固非一途而科目得人为盛今欲取天下人材而用之舍科目何以哉然必先徳行经术而后文辞乃可得其真材以为用上深然其言遂决意行之延祐元年冬十二月复拜公中书平章政事依前翰林学士承防知制诰兼修国史二年春遂命公知贡举及亲策多士于廷仍命公为监试官秋七月进阶金紫光禄大夫加勲上柱国改封韩国公职任如故公频年扈从上京数以衰病不任事乞归田里六年乃从所乞解其政柄复授翰林学士承防知制诰兼修国史散阶勲爵如故公既退居散地日以文史自娱毎入侍燕间礼遇尤至七年春仁宗奄弃羣臣英宗在谅闇中太师特们徳尔再入相以公前共政时不附已妄构诬言尽收前后所颁封拜制命降授集贤侍读学士嘉议大夫意公必辞因中伤之公受命欣然就职夏五月分治院事于上都至秋乃还畧不以利害得失介其意恒谓人曰吾待罪中书无补于国圣恩曲宥俾遂闲适今既老矣何以报之上闻而悟其为譛也恩意稍加焉入望公将复见柄用至治元年春疮发于股医莫能疗公知不可复起乃区别家事手书付家人使治葬地于燕遂以夏四月三日薨于大都和宁坊居第之正寝享年六十有七以其月十八日葬宛平县石井乡之某原遵遗命也公薨后台臣累疏辨其诬乃给还所收制命而复其元官令天子念旧图功加赠旧学同徳翊戴辅治功臣太保仪同三司上柱国追封魏国公諡文忠配刘氏前公二十一年卒纳哈塔氏昭献元圣皇后所赐前公一月卒并封秦国夫人改韩国夫人俱合葬焉继室何氏封韩国夫人有子一人曰献今为资善大夫御史中丞知经筵事能世其家者也公宇量闳廓材畧过人三入中书事关休戚知无不言援古证今务归于至当苟有益于国家虽违众而行无所惮四方之士为时所推许者甄防无遗汲引后进未始有吝骄之色品题所及后多知名公退一室萧然留连觞咏言笑竟日无异布衣时其为文跌宕有竒气要其归一主于理诗尤清壮丽逸人争传诵之盖公之歴官行事及平生大畧可见者若是而止中朝大谋议既非外间所得闻它所奏陈亦皆自削其藳莫得而详也公已定諡于奉常而国史之传未立许昌有公祠堂翰林学士欧阳为之记公诗文有秋谷集御史中丞许有壬为之序溍幸辱从两人之后滥厠公门生之列公嗣子献命溍为之状以俟太史氏之采择义不敢辞谨撰次如右谨状
　　辞
　　白云辞【为陈生作】
　　秋风起兮白云生亲之命兮子奉以行秋风落兮白云归倚闾望子兮子归迟迟肤寸而起兮大廕周乎八极求仕与道兮焉徃而弗得子兮来归毋使兮心恻









　　文献集卷三
　　钦定四库全书
　　文献集卷四
　　元　黄溍　撰
　　题防
　　题陈茂卿诗卷
　　茂卿赠予诗称古来贤达士不蕲当世知朂哉保令徳千载以爲期呜呼其望予至矣而固茂卿所自志也夫穷一世之賛毁不足动其心而独有待夫寥寥无情之后世诚亦可悲矣今其自托于千载者何如哉揽卷及此流涕而已
　　题山房集
　　孟子称王者之迹熄而诗亡夫诗生于心成于言者也今之有心而能言者与古异耶山讴水謡童儿女妇之所倡荅夫孰非诗彼特莫知自名其爲诗耳或者幸能探幽发奇使组绣之丽被于草木是固知以诗自名而非孟子之所谓诗也吾少尝学文而知自名其爲诗顾其用恒在于山高水深风月寂寥之乡措心立言能自异于童儿女妇者无几耳自吾去丘壑而吾诗并亡今读姚君山房集乃知吾所以爲诗失之此而彼得之非果亡也他日从先生长者山水间尚因吾诗以求孟子之所谓诗者其有所得乎
　　防六经直音
　　周都官爲汴都赋至使人不能读虽以楼宣献公之博洽而爲之音释其弗知而阙焉者盖多矣嗟乎声韵母也文字子也子非母不生执其子以求其母而不得乃憧憧如是耶易书诗礼春秋之文昭揭千古学士大夫童而习之非若夫赋汴都者之钩奇摭隠而使人不得其读也直音盖旧有其书陈君是编不过搜其脱遗摘其舛谬爲力亦易耳虽然不能读汴都赋何害六经之书一失其读则二三圣人传心之奥防经世之大务所赖以存者几希矣夫使之日星垂而江汉流者陈君是编不有助乎方之楼公竭精惫神于鱼虫石树之细者不又有间乎然予闻有直音有反切反切之法本于西土今译人所用二合字是也陈君目是编曰直音而兼用反切者盖变例也诚惧夫音之未易以直尽也是抑可尚也
　　防竹静斋记
　　竹植物非动物宜若静矣夫一寸之萌至于剑防十寻而上者气化而形生之也是果能离夫动耶乃若其初则固静矣翾飞跂行未有不本于静者岂惟竹然耶夫知竹之爲静未若夫未始有竹之爲静也方其未始有竹也犹未能忘乎静也是故竹物也动静境也物我混融境智防合则静且不有而况于竹耶世盖有执昔人之言而求太极于梅枝者矣先生独于竹乎若有见焉是非善观物而不物于物者耶欲知先生者固不必以竹求先生也
　　书呉善父哀辞后
　　右呉善父先生哀辞永康胡氏穆仲作始予未识先生得先生所爲诗而读之其气盈而不肆志伏而不折言无縁饰而忠厚恻怛之意跃如也私心慕焉元贞丙申秋予游僊华宝掌间因得拜先生浦阳江上先生顾予喜曰吾二十年择交江南有友二人焉曰方君韶父曰谢君臯父今臯父已矣子乃能从吾防乎子其遂爲吾忘年交予谢不敢先生盖予大父行也然自是间岁輙一再防防则必欢欣交通如果忘年者先生间爲予上下古今人物使审所择而尚友焉先生之心其有望于予者哉大徳庚子秋有越客道浦阳境上谓予先生且死已而知其妄也厥明年某月或又谓先生死矣予不敢即哭盖犹几其爲越人之传也旣阅月而韶父之子育以讣至育先生婿也呜呼先生真死矣先生之先处州人由大父婿龙川陈氏故又爲婺之永康人先生尝以父任入官仕未显而所爲要以直遂其志中岁颇慕管防安陶渊明之爲人因自放山水间时与畸人静者探幽发奇以泄其羁孤感之思遇意所不释或望天末流涕其所居室扁曰愚隠先生古冠服不妄笑言樵儿牧防或戏绐之先生不疑欺我不知者以先生诚愚也晚乃取古所谓全而归之者自号全归子云先生死时年六十有四呜呼先生之寿不必满于徳而其存逺矣志不必究于物而其行得矣稽其存不可谓夭征其行不可谓穷先生虽死何憾矣顾天之所以佑善人者君子恒若以爲歉焉此哀辞之所爲作也先生之死予旣哭之以诗故弗复为辞以相之始追叙畴昔以志予感怆之私云尔
　　防李北海永康帖
　　宣和内府所蔵李公十帖此其一也今人徃徃喜效李书而罕得见其真迹余幸获见之而又不能学安得相求而适相值哉
　　题黄给事山居图
　　予读绍兴正论小传未甞不三复而悲之方秦桧起势立威小不附者輙欲寘之死地而忠鲠之风不为少衰呜呼何其盛也然皆仅足以掇祸固莫有得行其言者呜呼又何不幸耶独故给事中黄公居殿院时防桧奸状桧由是去相位使当时听言类如此正论可无作矣他日桧卒用公卒斥我瞻四方蹙蹙靡所骋呜呼悲夫公之去也屏居海外马秦﨩上苍崖崛起长风怒涛中览是图犹想见其孤标峻节当与之并存于天壤间也
　　书石曼卿馆直诗后
　　曼卿仕凡再入馆康定二年二月四日以秘阁校理卒于官距作此卷时厪四浃旬耳安知非曼卿絶笔耶呜呼曼卿之卓然不可朽固不必在是欧阳子所谓轩昻磊落突兀峥嵘者览卷犹可槩见也
　　防苏公父子墨迹
　　右文安黄门二帖所言皆私家细事至烦碎而靡宻无足深论学士大夫相与存而传之者岂不以其人哉夫不能以古人自任千载自期而欲恃区区之文墨以爲不朽者可以慨然于此矣
　　防东坡赠巢三诗
　　右苏文忠公墨迹上有秦熺私印盖其家藏旧物也章蔡秦氏父子人品无大相逺或与公同时而不相容或异世而相慕爱之如此谈者类以爲公论须乆而后定岂不然者
　　防山谷赠元大师诗
　　元符二年公在戎州有寄题祖元大师此君轩诗明年公自戎州放还以十二月抵江安又明年是爲建中靖国元年公以正月发江安元师自荣州来送之故有是作其诗今载别集中而蜀刻小本以爲祖无大师盖传録者以元爲无故又譌而爲无幸真迹尚在可证其误也
　　防崇国公墓志铭
　　宋宗室崇国公墓志铭翰林学士郑居中撰知淮阳军米芾书今题曰元章真迹者世知宝爱其书而已夫以公胄系之贵爵秩之尊子孙又众多且光显若是而今无称焉独赖此书爲好事者所存传而不废故其官伐世序犹可考见呜呼士君子所恃以不朽者书云乎哉
　　书先圣先贤图賛后
　　右孔子并七十二弟子像上有宋髙宗賛附以尚书左仆射同中书门下平章事秦桧记不知何人书桧所谓搢绅之习或未纯乎儒术顾驰骋狙诈权谲之说以徼幸于功利盖指当时言恢复者昔齐襄公复九世之雠春秋大之则夫言恢复者未必与孔子异意也讵可一切以功利目之乎桧作此记时距其卒仅七十六日其罔上诬民之心至死而不已也今其説犹与图賛并存庸表而出之以俟览者详焉
　　防朱张二先生帖
　　庆元学禁方厉爲士者至更名他师其问遗尺牍之偶存者未必非毁弃之余也乃今遂如壁书冡简复启其秘是孰使之然耶俗好之向背固足占气运之盛衰士君子政不当随世爲歆艳简薄也林生出示所藏朱张二先生墨迹因书以谂焉
　　记止善集
　　止善集者上虞刘先生自名其所爲书也先生名汉仪字山甫伯氏侍御史忠公以直谏有名宋理宗时爲史嵩之所毒以死其季华文公亦以材爲名监司独先生用特防补官仕稍不显顾能以道自任旣没而言立呜呼何刘氏兄弟之多贤也溍生也后不及拜忠公之子婺州史君而辱与华文公之孙彦徳游获观所谓止善集者盖先生之学得于云源何氏云源得于建安蔡氏然先生书所述皆其真知实践不苟牵引取合乎师説世之剽掇近似以资口耳者不可少媿哉表而出之以自警也亦以厉吾徒也
　　题脱鞾返櫂二图
　　呜呼古之所以取亡者非一而汉唐之亡独与宦者之祸爲终始岂不悲哉当理宗时宋祚微矣卢董之憸谋狡智非不能爲甫节士良也衣冠之祸所以未至如建宁太和之烈者夫亦一时之清言劲论有以杀其势而遏其冲乎故资政殿学士牟公之守姑孰也尝画脱鞾返櫂二图而爲之賛宋臣怒其讥已风台臣论罢公公去未几而宋臣輙斥他日公旣召还宋臣亦輙进然竟以公防卒不复用君子小人胜败之机实系于此是虽若无救于赵氏之亡其遂不亡于二三竖之手者天欤人欤览是图者未可第以爲一时之清玩也二图作于宝祐丙辰后六十年爲今延祐丙辰公之孙溧水教授君更购善工缩图爲小卷以便观者且俾其门生黄溍识焉实是岁之九月九日也
　　防续归田赋
　　续归田赋黄山李先生拟汉张衡之作也衡赋不録于汉史唐李周翰称衡四十不仕顺帝时阉宦用事欲归田里故作是赋以予考之殆不然也衡事安帝爲郎中太史令永初中谒者仆射刘珍等请衡参论东观时衡年未四十然则谓衡四十不仕者非也顺帝时衡以侍中在帷幄诸侍共谗之衡乃仿离骚赋思而归田之遣言寄意无及宦防者然则谓衡此赋作于顺帝时者又非也盖衡初游京师举孝亷不行辟公府不就大将军邓隲奇其才累召不应赋之所爲作乎衡后由侍中出爲河间相征拜尚书终其身未始一日归田也岂衡少作此赋晚复悔之耶今先生年逾七十以郡文学满三岁解印绶去非效衡爲空言也欲知先生者尚以予言求之
　　书王申伯诗卷后
　　始予弱冠时学爲诗同郡栁道传王申伯陈茂卿方子践子发皆以能诗称者也栁初效粤谢臯羽后自成一家方受学尊父存雅先生而杂出于谢陈与谢不相识乃酷似之独申伯别出机轴十数年间星离云散凡予所与游与居而以文字相娯乐者又一时之人物矣延祐庚申秋予忝预校文乡闱防申伯繇闽阃白事中书行署相与握手道旧故出所爲诗如干篇清粹圆美庶几霜降水涸而涯涘见者于是茂卿死已乆道传方入爲国子学官子践兄弟亦遯迹仙华山中不复与世接顾予乃得从申伯相倾倒于邂逅之顷聆其诗岂非所谓跫然之音者耶申伯之子余庆尤善爲古章句且将小屈蟠以求合有司之绳尺而子发之婿呉莱竟以言春秋取乡荐抑又一时之人物矣然则予于申伯能勿重跫然之喜耶因泚笔书卷尾以志嵗月
　　书余姚新学诗后
　　余姚学正杨君请于府若州撤庙学而新之予友彦实旣爲作记归美其守长邦人士乐君之志有成而惧来者之弗嗣也复相与播之声诗以垂无穷之思焉昔者鲁修頖宫孔子不书而史克颂之盖美其君而爲之师者弗与也何杨君之得于羣公者闳侈若是哉记春秋之所不书法之变也歌诗人之所不颂情之不可已也情之不可已而至于法之变夫亦礼以义起者也凡砻斵之宻丹黝之丽纪咏备矣故予爲本诗春秋之防系之末简云
　　题徐君行卷
　　人莫不有亲也圣贤之于涂人无以异也谓事亲必若曽子而后可者盖欲夫人以曽子自爲固非曰曽子爲独然而人不能皆然也古者比屋可封而人人有士君子之行岂惟曽子然乎予于徐君之事则重有感矣徐君以一文学掾弃官归养其亲时之文人才士相与称道之不置者得不以其事爲甚高而难行也耶夫以徐君之事爲甚髙难行者非知徐君者也谓徐君爲能然而人不皆然者是厚诬天下之君子也由徐君之道充而至于曽子其可也孝子不匮徐君则庶几矣景行行止尚奚以多言爲哉
　　记石经
　　汉石经自北齐徙邺隋复徙长安至唐初已不啻亡其什九而拓本犹藏开元御府由开元迄今六百年石之仅存者不可知拓本之可见者若是而已未知后六百年其存几何好古博雅之士所宜珍防以谨其传也
　　恭防御书奎章阁记石刻
　　天厯二年春三月上肇开奎章阁延登儒流入侍燕间冬十月臣多尔济作颂以献至顺二年春正月御制阁记成秋某月某甲子大学士泰禧宗禋使臣阿荣传旨以刻本赐焉臣多尔济抃蹈而退袭藏惟谨以臣溍待罪太史属俾纪其嵗月于下方臣窃闻前侍书学士臣集爲臣言皇上以万几之暇亲洒宸翰书奎章阁记刻寘禁中凡墨本悉识以天厯之宝或加用奎章阁宝应赐者必阁学士画防具成业特诣榻前四复奏然后予之非文学侍从近臣爲上所知遇者未尝轻畀臣多尔济当上践阼之初以保宁等处万户召对明仁殿持诏发兵河东陜西寻以前锋迎敌遂廵镇拊安河南山东又被防督诸将平云南陛辞之日旣赐之弓矢及他服用贵珍之物以重其行逮凯旋而复命也顾以辞艺进而特预是赐殊常之恩夐絶前比兹盖时清主圣弛武而隆文示之意向以风厉于四方将使中林兎罝之士莫不鼓舞变化于云汉昭回之下甚盛徳也一嚬一笑岂虚乎哉臣多尔济以周通之才出入文武动恊上意抑可谓不辱君赐矣臣是用备着之若夫天纵圣能心画超诣有非疏贱下愚所得而窥测者不敢賛一辞也
　　跋李西台书
　　考亭朱子与尤公延之评西台书足以见前軰不务爲苟同洪公景卢旣不敢可否于其间楼公大防又不过署氏名而已后学尚何言哉
　　跋昼锦堂诗
　　祁国杜公草书昼锦堂诗绍兴间尝归之内府诗中适有御名故刋去之然此字本韩氏家讳而祁公用之不疑古人临文不讳之意尚可见也
　　跋韩令公真赞
　　居士集此赞末句作丞相魏公按公以嘉祐八年封卫国公治平二年乃进封魏赞作于元年之八月曰魏公者盖后人追改之幸真迹尚存可考也
　　跋黄希明字説
　　易大象离之体十有六或爲火或爲电独离晋明夷四体爲日大明日也故传不曰日而皆谓之明用易者之于日取其明而已然予观易之称名取类也不一晋之彖象同称明出地上而彖言丽乎大明者明在彼也象言自昭明徳者明在我也新安黄君名晋而字希明夫希之爲言观也慕也惟无慕其在彼而观其在我者焉斯有以合其明矣君以字説来求予题识其后乃爲本诸易而申言之如此云
　　书肯斋李公遗墨后
　　贾傅以丧师去国朝士中与之不合者或从而追数其罪以爲可杀及得一郡而去则卖降恐后君子耻之李公本以忤贾一斥十年其复官进职起师长沙贾已在谪籍虽力诋之孰曰不然而公此帖顾谓入谢表启只须引咎不可怨尤至其尽瘁事国视死如归英风伟烈乃如此孔子曰君子欲讷于言而敏于行又曰有言者不必有徳岂非然哉
　　读谭汝楫传
　　予乆留京师窃观四方之士论述时人行事未有若豫章王武所譔谭汝楫传使人读之而不厌者岂武之文爲可尚哉亦汝楫之事有足称道故武得以驰骋其笔力如此尔昔欧阳子爲桑怿传谓司马迁所书皆伟烈奇节士怪今人如迁所书者少疑迁特雄文善壮其説古人未必然及得怿事乃知迁书不诬今人固有而不尽知也夫以汝楫前后捕执大盗百三十有五人旣已无愧于怿矣然怿惟以交趾獠叛尝被命一往杀之而汝楫连引兵攻徭贼手射杀其酋又纵兵殱其众而生致其酋六十一人九洞悉平其讨叛黎也与主帅分军鼎立以相掎角而独击败贼数千人又以偏师突贼围拔其守将曁麾下十九人而乘胜斩首四十一级他奇谋防功有未易遽数者视怿爲孰多乎至其以寡敌众往往挟数十骑出入贼众三五万人中子战殁而弗顾人马俱中流矢身被七十一创而战益力及救兵不至溃围而出犹反弓射杀数人爲事盖有甚难而其所遇与怿甚不同也然怿与汝楫崎岖簿尉间名位畧等怿以吏匿其阀用例得兵马监押而汝楫亦牵于吏议功状乆格不下随牒调补边郡録事判官兹非有志之士所爲太息流涕者耶嗟夫使汝楫与欧阳子生同时宜愈信迁书之不诬而怿不得专美矣世无欧阳子而使武得着録其事汝楫倘借是而有见于世复何憾欤庸表而出之以俟后之秉史笔者
　　跋荆公帖
　　广汉张子言公书如大忙中冩新安朱子以爲切中其病而又谓先君喜学公书今观此帖风神闲逸韵度清美临学之家宜有取焉评书者未可以彼而废此也
　　跋米元晖帖
　　翟耆年伯寿好古博雅君子也元晖因伯寿识桂勋而传其术则勋之爲术精矣不知今亦有传其术者乎
　　跋宋诸公遗墨
　　淳化阁帖张华桓温王导王敦四丞相并居晋人之首而总题曰名臣法帖盖特取其翰墨之工而于人品之邪正有不暇计也此帖自范欧阳司马氏下至章蔡凡十人皆宋宰执人品不同而同爲一卷者岂亦阁帖旧法乎卷中一帖不书名而标其旁曰宋宣公恐是宋宣献耳
　　题呉兴赵公书洛神赋
　　此赵公被防书宝陀寺碑时所写公是行遇暴风昌国钜海中舟垂覆而免殊不以爲意方且游戏翰墨及乎屏翳收风川后静波之句岂非善谑者哉即此亦足以观其雅量矣
　　跋平云南颂
　　右平云南颂亚中大夫保宁等处万户舒噜公多尔济作初文宗皇帝以南诏弗靖师乆无功特命公往督诸将深入叛境殄其凶渠余党悉平公旣凯旋入奏因作颂以进仍録其副而传焉今上皇帝谋元帅俾坐镇西南夷而廷臣无以易公于是距公之作颂盖已十年朝廷清明逺人向化兵寝不用四方无虞乆矣公下车之日宜用昔人铭燕然故事勒诸坚珉以宣皇威于遐方万里之外然则此卷岂直可传于学士大夫而已哉
　　书唐诰后
　　右唐诰逸其首尾姓名以石刻完本考之则顔公真卿也始比公山涛叔孙通者公尝爲吏部尚书大厯十四年代宗崩而公爲礼仪使也其后公以直不见容于杨炎换太子少师犹领礼仪使者徳宗嗣位之明年改元建中其年八月遥尊母沈氏爲皇太后时也故事置使必因事乃置事已輙罢公之爲使不以一事者若韦縚之在开元以礼仪使而掌五礼也凡制勅册命皆出于中书是时郭子仪官中书令而不预省事杨炎同中书门下平章事而官门下侍郎惟舍人于邵独在中书起草署行者邵也新史邵本传称邵以谏议大夫知制诰进礼部侍郎而不言其爲中书舍人者意必以舍人秩卑于諌议而畧之也其用吏部尚书吿身印者尚书实承而行之官尚书省者之氏名石刻犹可见也就其可知者疏之如此其残脱而不可知者不敢以臆説参焉亦阙疑之义也
　　题东坡临钟繇书
　　古者临书多取其意而不专求其形似予所见唐人临二王书无不然非独苏公此帖爲然也今之善爲形似者可谓极天下之工矣岂古今之智巧未足以臻此耶
　　记水乐亭诗
　　东阳婺大县爲长吏者恒惮其不易治若唐于君兴宗宋王君□鲍君极率以暇日寓情山水间苟非能使政平讼理而田里安于无事虽穷观游之美谁与乐此然则地固未必难治独患夫吏之知以简易爲治者少也王君爲县在熈宁时尝从宾寮登西岘山作亭泉上名水乐眉山二苏公咸爲赋诗亭旣废好事者或以其诗刻寘杭之南山水乐洞犹存其旧题曰东阳云天厯二年秋某月今县尹赵侯某始即其故处作新亭且买石复刻诗亭中侯之爲治不烦而余力之所及亦可槩见矣视前人何歉乎輙爲志其嵗月于下方庶后之从政者有取焉
　　跋米南宫帖
　　元章负其才气傲睨一世而推服道祖如此道祖之爲人可知也世徒以其善书并称之曰米薛而此帖无一语及之则其可推服者岂直翰墨之工而已
　　题云山图
　　予不解画凡古今名笔皆莫识其所以爲工近留南屏积雨弥月遥望羣峯隠见于烟云杳霭间倐忽之顷变幻百出宛然他日画中所见乃知良工之意匠真能窥造化之妙者昔人诵杜子美夜深殿突兀以爲亲涉其境始悟爲佳句岂虚言哉
　　先世墓铭后记
　　右墓志铭二通前铭黄夫人宗氏于溍爲七世祖妣实故京城留守兼开封尹赠观文殿学士忠简公泽之从妹作铭者夫人之侄颍忠简子也忠简薨于汴数日将士去者十五汴人以颍尝居戎幕得士卒心相率言于朝请以继其父任时已除杜充留守乃以颍直秘阁爲其判官寻与充议不合去秦桧枋国李泰发参政得罪贬颍坐贻泰发书有忽闻逺适岂胜惶骇等语降三官铭作于桧死之月曰右朝奉大夫者其元官也又两月遂爲兵部郎中终其官后铭居士黄公夫人第三子是爲溍之六世祖公第二子讳绍祖则溍之五世祖也作铭者公之甥喻良能前铭叙女适喻葆光者其父也以子贵累赠中散大夫子男五人皆黄氏出而其四人俱以文章知名良倚良能同擢绍兴丁丑第良材国子进士良弼国学进士龙川陈先生称乌伤四君子叔奇者良能字季直者良弼字其二人则何恪茂恭陈炳徳先也良能仕于朝尝以太常丞兼权工部郎官积阶朝议大夫爵义乌县开国男有香山集行于世而此铭不载集中居士乐府盖题秦桧所建太平楼佞臣谓桧也公没迨今百四十有五年遗文皆散落惟所赋乐府犹爲人所传诵溍尝访求得他诗文与乐府合五千余言第爲三卷间又从宗氏得此二铭谨録而蔵之并记其后庶来者有考也
　　先居士乐府后记
　　右居士公题太平楼满庭芳即志铭称公所作乐府也旧传楼秦桧所建按宋史绍兴五年五月神武中军统制杨沂中发卒辇恠石寘太平楼殿中侍御史张绚劾奏其事沂中坐罚金是时桧已去相位则楼之建当在桧秉政初曁桧再相和议成日使士人歌诵太平中兴之美乐府所爲作也时桧命察事卒数百游市中闻言其奸者輙捕送大理狱杀之上书言朝政例贬万里外忠正之士多避山林间公亦归隠不复出矣溍旣録二铭并以公乐府及何公茂恭跋文附见其左茂恭盖龙川先生所谓四君子者而龙川茂恭兄子壻也
　　跋景传遗文
　　呜呼此景传絶笔也予尚忍言之哉景传长予十五嵗与予爲忘年交而其子克让予壻也景传始属疾阴阳家争来言所穿新井不利景传曰死生有命井非所获罪也皆谢遣之时克让方从予鄞江上于是有待汝不归我行有程之语克让旣归则又有忍死待儿而儿归之语呜呼予尚忍言之哉景传之先有爲邵州新化县主簿者仕稍不显主簿君之父笃厚长者宗忠简公父事之其殁也公实铭其墓逮景传之尊府君希声先生遂以文学爲后进师而景传负其不羁之才浮游物表人见其寓笑扵文字间类若依隠玩世至于死生之际处之裕如合乎圣贤之学而出乎性命之正者人固未或能知之也其季景宗朝出畊夜归读古人书薄已而厚物近乎昔之独行君子者予尤畏慕焉景传谓克让汝非季父不立汝非外舅不成呜呼景宗视克让盖犹予也而景传望予之厚如此予亦安能有以慰景传于地下而尚忍言之哉景传之死予旣无只字以爲之铭又无片辞以爲之诔姑辑其遗言録而蔵诸以示无忘或者克让因是尚有警也
　　跋景传新店弯诗
　　新店弯在诸曁东北三十里景传十八年间凡三题诗顷予忝佐景州以故事谒郡府道过其处览最后所题嵗月盖余以督运吏居鄞时景传携其子克让来爲予壻尝寓宿于此也追计之已六年而景传与予永诀者亦四年因次其韵以志存殁之感今相距又五年矣偶阅旧槀不胜怆然輙録爲二通一以授克让蔵于家一以寄新店主人俾附后题之末
　　跋张监丞代祀虞帝庙诗
　　有虞氏距今三千余年庙而祀之盖非一日张侯将上指以香币走祠下遽能致其昭受而响答此皆圣神在御徳恊古先故其感孚有同符契张侯固若无所容其力矣虽然君犹天也其徳有不可名言者是以昔之诗人歌祭祀之盛惟美夫骏奔显相而已张侯骏奔显相之功不旣多乎播之颂声亦清庙诗人之意也览者盍以是观焉
　　书王氏忠孝堂记后
　　仆所居里于汉爲乌伤县盖秦人顔君以孝称负土其亲而羣乌衔土以助之乌吻皆伤故曰乌伤其后有宗公泽宋元祐进士靖康时守磁州高宗以亲王北使过磁公力止之朝廷寻以爲天下兵马大元帅而公爲副元帅遂建中天之业公以京城留守殁于汴諡曰忠简县人至今奉公与顔君合祠于学官号其堂曰忠孝云夫以数万家之邑上下几二千年乃得此两人其子孙或不克大振或已泯絶无闻若潼川王氏萃忠孝之名于一门而嗣人又能侈大之俾弥乆勿坠虽晋卞氏不得专美于前吾乡先哲固有所弗如也因观侍讲虞公所撰王氏忠孝堂记輙识其賛美之私于篇末焉
　　跋刘声之诗
　　仆年二十余识声之先生于钱唐时声之方以经学教授媿莫能执弟子礼后因读周官将质所疑于声之而声之已死今年秋始获观其门人瞿君士宏所集遗文凡如干篇刘君师鲁实序其首于是声之同时軰流人物凋落殆尽与声之游最乆而兄事声之者今唯师鲁而已士宏得师鲁以爲声之不朽之托尚何憾哉独惜其所纂録殊有未备以仆所蔵声之遗墨校之集所不载者五七言古律诗犹十有二首輙书而归之俾寘卷中仆所弗及知者固不止此也声之之子某能保其父书先王之大经大法见于论著必尚有可征者士宏其合而传之述作之家或有取焉
　　跋俞好问记外家遗事
　　记外家遗事者前有陶公渊明后有蘓公子瞻朱公元晦皆旣没而言立故其传至今俞君好问以外孙记沈君遗事而不能必其如昔人之传与否是以汲汲焉有求于人而托之以传四十年间所得前朝故老若一时公卿显人之文数十通好问今年七十有六而求之不厌虽以某之蒙陋晚出亦将使附氏名其末欲报之徳昊天罔极凯风寒泉之思讵有旣乎沈君约已裕物爲善而未始近名传不传于沈君何失得窃独感好问之爲足以厉薄俗而有功于名教甚大故弗辞而爲之书
　　题觳觫图
　　客有持觳觫图过予者作而言曰渔阳严君大徳中由殿中知班爲川州判官州有屠牛者诈爲病牛诣州上状君临视之则牛自其家逸出昻首屈膝望君悲鸣若有所诉盖牝牛始孕不病也乃按治屠者罪牛母子获全今所画骑而立者严君也持文书跪牛前屠者也右顾受屠者文书若拥跪者后趋骑者旁君所从吏卒也其事亦异矣里父老旣爲之图且率士友爲赋诗窃妄意太史氏辱爲之叙余闻昔有以诗遗史官愿书桃花犬事者有识之士或讥之曰史官书事无大于此犬者乎观严君之爱物而其仁民爲可知固不必计夫牛之异可与桃花犬比否也序而归之览者尚无诮焉
　　书赵继清诗集后
　　延祐初予以非才叨缀末第浮沈州县十有六年晚通朝籍乃与继清相见京师追数慈防旧题升沈存殁殆相半不能不爲之永嘅于是吾同年之在朝行至大官者凡若干人入则奉宴间退又各有事乎其职业独继清方侍班而予以卑官备员冗从得以暇日数过继清继清亦大出平生所爲诗文相与诵咏之以爲乐余毎爱其诗极清婉而骨气森然评者但美其不事雕饰殊不知吾继清非复异时东涂西抹乆矣居亡何而继清随牒调补一县去临分握手于继清之诗未及改评姑故识嵗月以道其离合之思云耳
　　跋进学工程
　　易曰君子进徳修业欲及时也记诵辞章云乎哉记诵辞章末矣后生小子犹有废而弗事者程君敬叔排年工程之书所爲作也敬叔以文学行谊髙一时其传盖本于考亭门人防氏进修之功不必尽出是书夫亦度中人以下所可企及姑爲是以诱掖之云尔古者大学之道比年入学中年考校一年视离经辨志三年视敬业乐羣五年视博习亲师七年视论学取友谓之小成九年知类通达强立而不反谓之大成即其排年之功程也学者苟能因今人之所可及而求古人之所必至敬叔将于是书之外有私淑艾焉行逺自迩登髙自卑在乎勉之而已
　　跋胡氏家蔵公牍
　　予家蔵先世以京削外改时举主五员照牒皆有奏捡而此悉无之不知偶失之邪例无之邪凡自判司簿尉关陞须举主三员其举堪充县令者谓之令状右选中乃得以校尉径举县令又不限所举员数观此亦足识当时故事也
　　跋兰亭五字损本
　　宋景定咸淳间贾氏枋国定武旧刻流落人间者鲜不以资其清玩尝俾其客廖寺丞参较诸本异同择其字之尤精善者辑成一帖命婺之良工王用和刻之经年乃就寻补用和勇爵以酬其劳其石后归京师今在故执政呉公家此本有悦生印必尝备选择者可宝也
　　跋蘓黄二公帖
　　蘓帖称元钧殿院者吕陶元钧也陶起进士累迁司门郎中哲宗即位拜殿中侍御史朱光庭时爲左司谏奏翰林学士蘓轼撰馆职防题讥议先烈乞正其罪陶亦奏轼素疾程頥光庭爲頥报怨此洛蜀二党所由分也盖蘓与吕俱眉州人云黄帖不著称谓莫知以灾去职者爲谁当别考也
　　跋晦庵先生帖
　　右朱文公先生与侍郎马公十一帖先生以淳熈八年冬爲浙东常平使者九年知累疏劾知台州唐公仲友而唐公亦自诉于朝丞相王文定公与唐公居同里且有连颇阴右之亟俾以江西宪节而去先生抗章不已乃罢唐公新任而以先生填其阙先生以爲蹊牛夺田三尺童子知其不可力辞不赴改江东又不赴乞祠而归十四年秋复命先生代马公持江西宪节未赴而十五年夏五月去相位六月先生入对除兵部郎官以林侍郎栗论奏有旨仍赴江西竟辞避不赴帖中虽谓马公爲交代而实未尝交承也先生旣用磨勘转官除职予祠寻召入主管西太一宫兼崇政殿説书未及上俄俾以秘阁修撰奉外祠前两帖结衔称朝奉郎主管嵩山崇福宫方辞论撰而未允也逮得防依所乞仍旧职且降诏褒谕次两帖乃以直宝文阁入衔帖中云所请亦幸开允更被褒诏是也又其次两帖止称阶官贴职者时已有旨起先生将漕江东即帖中云不知除授所由者先生方授辞故祠官使职悉不以系衔也婺相盖指文定所谓邪説奸心阴自凭结庙社之灵实紏殛之者言若有激恐未必专以前事爲憾也此六帖皆在十六年夏秋之间最后两帖一称权发遣漳州事在绍熈元年春一称秘阁修撰主管鸿庆宫在其二年秋余三帖则问眷请委之副楮也先生文集所载尺牍分时事出处问答三门共四十卷而此诸帖皆不见集中谨备着其嵗月庶俟采録以补阙逸云尔
　　跋淳熈名公帖
　　异时士大夫尺牍往还称谓封题咸有定式文虽涉太繁然其贵而不倨卑而不诎亦有足观者焉此四十七帖自宰执侍从庶僚至于京官选人总二十有四其交际之间流风遗俗犹可槩见也
　　跋綦毋潜诗
　　唐綦毋诗见于殷璠所序河岳英灵集者六篇而璠独称其题鹤林松覆山殿冷不可多得题灵隠塔影挂清汉钟声和白云歴代未有龙兴在呉中与两山相望不逺此诗必一时之作岂璠偶遗之耶抑其去取或自有意也因观间上人所刻墨本輙识其末以俟览者详焉
　　题真文忠公小像
　　溍尝从仇仁父先生观此卷于金陵今二十又六年重观于京师寓舍抚嵗月之逾迈慨前修之渺然景行行止无以多言爲也
　　书仙都王公遗墨后
　　硕画
　　仙都王公手书孔明见先主下至冦凖出师澶渊凡九事号曰硕画公之以古人自任不轻矣公伯氏鲁国文定公事宋孝宗持政枋者十有五年其功烈在史氏而公廑宰百里未及大有设施以殁尚頼此书之存其志犹可槩见公之子是爲鲁斋先生以授其犹子且谓或有发挥于后者今故家日益凋落而王氏子孙以材自见列于仕籍者斑斑相望鲁斋之待于其后者宜不乏人公之遗志将有托以不坠手泽在焉非直记事纂言而已
　　与仲子书
　　鲁斋先生学爲世师其承传之自夫人能推言之而其得于父兄培植之素以爲受道之地者世或莫之知也夫以公间生之质又蚤有志于学家庭之间于一言一动之细犹谆谆吿诫使致其谨如此蒙以养正圣功也安可忽哉今之顔状婴孩言谈性命者观此帖可以自警矣
　　跋叶南康遗墨
　　学必有师观南康史君叶公铭俞先生墓其本末源流可见矣今去公仅六十年新学小生往往务求名位尊显爲人望所属而能相引重者称以爲师习俗之不古甚矣览此铭不少媿哉
　　读蘓御史奏藁
　　伯修三爲御史在中台仅四阅月而章四十五上自圣躬至于朝廷政令稽古礼文闾阎幽隠苟有关乎大体系乎得失知无不言尤以进贤退不肖爲急所劾五人皆权要所举百有九人则世臣耆徳与一时之名流而于外官下吏草泽之士有弗遗也窃惟国家稽古建官择正人防司风纪固将使分别忠邪而爲之进退今台司计簿毎嵗最其以甚罪坐免官若干人以微文抵吏议若干人而以亷能见识察者无几意以爲世道衰薄故贤者寡不肖者众而未敢必其然顷因发防上庠尝以爲问诸生咸莫知所对兹获观伯修奏章始知天下未始乏材特患夫司黜陟之柄者好出声威以立名誉一有所引重輙以附丽爲嫌而止是以斥弃常多甄拔常少也虽然阳城居谏官七年视伯修爲已乆所论唯陆贽裴延龄两人视伯修则已畧而又不能如伯修得行其言非城之贤不逮伯修盖伯修遭逢盛际与城所遇之时有不同也昔之序名臣奏议者不专以尽言爲功而独以听纳观人主之徳岂不然哉
　　跋项可立序旧
　　仲举家故官族四世祖谢公廓然仕宋孝宗时爲名执政仲举以世殊事异沦落不偶变姓名食于一技人莫识也可立以家世之契且有连独识之邂逅逆旅中旣与之饮酒又爲文与之序旧士大夫始知仲举本阀阅子弟稍加礼遇焉可立爲谊则厚矣亦岂仲举之志哉予观昔之隠者往往混迹庸众人之间要以自全而已近世所谓髙人逸士身居物表而名声常赫然诸公贵人之右其智顾出仲举下何耶予固非敢谓仲举爲贤于今之髙人逸士窃独因世道之不古而于仲举之事重有感也然则可立之文曷宜无传乎
　　跋致慤亭纪咏
　　梁棣州之先大夫秘监公作亭祖墓之侧以爲嵗时汛扫馈奠之所名之曰致慤按商人之诗称绥我思成而不言所以思成之道记礼者始发其义以爲致慤则着盖少威仪之谓慤有合乎商之质礼以质爲本兹其所以能思成欤墓祭固以义起礼而公之名其亭则可谓知礼之本者矣夫至哀无文至敬不饰墟墓之间至哀也偶人象马雕刻如生不已文乎宗庙之间至敬也一宫三室施以采缋不已饰乎文饰盛而哀敬衰是则公昭示后人使无忘其本之意也孔子之先实商人其尝而奉荐也慤虽子贡犹疑焉去圣日逺安知不有致疑于公名亭之义者诚不宜无述也凡记载序録赋咏总若干首棣州旣辑成巨编以某尝托年家之契复防题识其末如此
　　跋何节妇诗
　　仆旧闻曽大父戸部府君倅呉时永康何公以阁职导防枢庭奉诏察访江淮招集射阳湖流民道过呉兴戸部府君慷慨剧论时事竟夕而别未几丞相呉许公去国言者希防目公爲丞相党人戸部府君亦坐与丞相兄厚善奉祠而去仆与何氏故契家也节妇吕氏之夫实都承公之子仆以契家居同郡而莫能知之仆诚鄙人哉若都承公兄弟材猷之美业履之盛与节妇父母家衣冠奕叶望扵一乡则仆知之乆矣节妇之能以义自守皆家庭濡染之素与闾巷之间砥行立名者固自不侔窃意节妇方以不得终事其所天爲大戚诸公顾以有司之所旌异动色相庆而永歌之不知果出于节妇之所愿欲否也谨附氏名卷末以志其媿而质其疑焉
　　书曽氏家谱后
　　韩魏公有言谨家谍而不忘乎先茔者孝之大也家谍之不谨祖先文字之不传欲究其宅兆而严事之其可得乎贑人曽鲁卿于少师文清公爲六世孙官游南海上最乆一旦归而理其先墓之尚存者复其墓田之夺于豪右者奉其墓祭之废不举者凡以家谍之未坠犹有可考见也魏公之言岂非信然哉夫以魏公精搜博访仅能推及先茔之八世而止今鲁卿所谱至于十有八世墓在州里者亦十有三所虽魏公弗如也鲁卿之友著作郎麦君出示此谱因识卷末惟尔后人克谨其传焉
　　跋思亲堂记
　　思亲堂者庐陵彭氏兄弟登其亲之堂而思慕之不忘故以爲名堂非以思亲而作也则凡可以寓其思者奚独斯堂哉窃意其布武而前必曰此吾亲所行之庭也拾级而上必曰此吾亲所歴之阶也入而窥其奥必又曰此吾亲所居之室也不宁惟是至于盘杆几杖物噐之微苟传蔵而不废者必曰此吾亲气泽之所存也是宜于目触心接无不托以寓其思亦无时而不思岂必当祭而斋始思其居处如记礼者之云乎虽然此犹其末耳身也者父母之遗体也不辱其身不羞其亲可谓孝矣人莫不有亲也而不能人人皆爲孝子者弗思而已能致思焉则一举足而不敢忘父母矣一出言而不敢忘父母矣彭氏之季曰斗字宗建者乆游京师示予以堂记求申其説宗建之去斯堂也旣日以逺敢吿以近取诸身而广其爲思之义云
　　跋思存堂记
　　新安呉氏之先墓是爲存山即其冡舍作堂曰思存盖因其山之名以名其堂庸寓夫事亡如事存之意云谓之思存者其存与否视夫思与弗思而已祭义曰斋之日思其居处思其笑语思其志意思其所乐思其所嗜又曰祭之日入室僾然必有见乎位周旋出戸肃然必有闻乎其容声出户而听忾然必有闻乎其叹息之声此言将祭而斋当斋而思如其亲之存焉诗所谓绥我思成孔子所谓以时思之者其思有时也若夫知事君不忠之非孝则言必思忠知涖官不敬之非孝则事必思敬知居处不荘之非孝则色必思温貌必思恭仁人孝子之不忍死其亲固无时而弗思其亲之没而不亡者亦无时而弗存不必斋明盛服以承祭祀然后见夫如在其上如在其左右也輙以临川先生之记斯堂者申言之如此呉氏之嗣人何日而忘之哉
　　跋奉先堂记
　　奉先堂者广平赵君家祭之堂也古者大夫士之家皆有庙庶人无庙则祭于寝三代而下庙制废已乆则凡可以致力于其亲者宜无不得爲矧今之堂非古之庙而所谓祭者直荐而已是固无害于礼亦何惮而不爲乎人不能爲而赵君独爲之诸公之所称述未可谓溢美也庸表而出之以风于有田禄而俭其亲者焉
　　跋和靖先生帖
　　东坡谓先生书似李西台西台书盖屡见之而先生书顾不多见山阴僧舍有先生所书诗数十首多集中所无此帖字画与之正同可宝也
　　跋诚悦堂记
　　济南程侯子敬敭历州县间治行甚着旣而弃官归养其母庐陵王君吾素与侯有雅故又与侯之子益同在史馆爲名其所居之堂曰诚悦且作文以记之盖治民本乎事亲而悦亲本乎诚身其説具于孟子之书记不释其义而独称侯政事之美者因末以见其本也夫善言理者必有征于事是以君子言贵乎有物苟徒取昔人之成説而侈爲空言将焉用之览此记者由其仁民爱物之功而得其诚身悦亲之实斯可爲知言者矣
　　跋常掾平反序
　　晋宁府掾常元亨从其推官刘君虑囚稷山有张甲者坐杀兄狱具已乆元亨阅其牍知有寃白于刘君直而出之刘君深服其详敏自以位卑莫克论荐乃序其事而传焉汉史称于公爲东海郡决曹决狱平顾其可见者独孝妇不杀姑一事耳而太守不能听至令抱具狱哭而去嗟乎妇之不杀姑与弟之不杀兄事正相类元亨能爲于公之所不能爲者非元亨之才有大过于于公盖其所遇不同也然则刘君贤于昔之爲太守者逺矣刘君方居北门握史笔倘因撰述而有所登载亦足以见当今吏称其职而天下无寃民前代所不及也安可以爲小善而略之哉
　　跋临汝记
　　临汝记者前进士杨舟爲江西行中书掾申屠子迪作也抚州民呉甲以赀致身郡吏又欲援其子乙领临汝书院钱谷计山长万士元持不可甲怒假他事属郡倅廷辱之士元不能堪归自刭而不殊乙遽来受事士元益痛愤引刀絶吭而死士元无子唯一力甲欲防其口复假他事防有司逮系之诸生皆骇散邻僧収士元尸而瘗焉乙后自陈考满挟宪府公牒于堂补儒学官子迪时爲都曹掾按儒台故牍得士元死与乙受事月日白其状罢遣之且爲文吊祭士元御史来监洽者欲爲乙地而莫能夺其议也子迪旣调官去乙得行其计遂取临江儒学録其在临江数自警谓万山长至云凡舟之记亡虑二千言其大略如此嗟乎向使士元死而事觉子迪得阅其狱暴杀人者罪而诛之则记之所述宜有大于此者顾以嵗月相去已乆且防赦故所记止是予所以哀士元之死悲子迪之志爲之掩卷而太息也輙删其要而论著于篇
　　书申屠公墓表后
　　孔子之赞易盖曰善不积不足以成名又曰积善之家必有余庆而孟子论君子之泽直断以五世嗟乎名之成否庆之有余不足亦视夫善之积与不积何如耳子子孙孙勿替引之虽百世可也内翰临川呉先生旣以善人表申屠公之墓且登载其爲善之迹甚具人知公之无媿于其名而不知公以考城君爲之父御史君爲之子诸孙又往往能以材自见而致显融于时所积之厚非一世矣公之名则以暴着余庆之未艾讵易量哉继述之善是在后人庸志诸下方以俟
　　跋兰亭序
　　呉兴公临禊帖予所见亡虑数十本此其最佳者然尝观唐冯承素所临极萧散朴拙殊与此不类好事者能合而求其同则王氏笔意所在可得矣
　　跋御书明良二大字
　　皇上在宥天下端拱无爲清间之燕时游心于艺事云章奎画夐出前古帝王之上而臣下罕有获拜赐者惟翰林学士承防开府仪同三司扎拉尔公以开国元勲之胄世长宿卫清忠粹徳简在帝心亲御翰墨书明良二大字以赐焉仍命公因以爲字臣溍忝以非才载笔从公之后公出以示臣防志于下方臣窃惟君尊臣卑者分之殊休戚同之其体则一是故舜之作歌臯陶之赓载皆取诸人之身而以元首股肱爲喻元首之明君徳也股肱之良臣道也合明良之二言以爲赐而因以字之于以表君臣之一体也非世家重臣与国同休戚者何以堪此乎虽然舜臯陶之赓歌所谓元首明哉股肱良哉者臣之良由君之明也武丁之命説所谓股肱惟人良臣惟圣者君之圣由臣之良也然则公之图爲补报者宜何如哉臣不佞不敢徒以公衣被昭囘之光侈爲一时之荣遇而独以大人之事君者有望于公罔防昔贤专美于前也
　　跋御书庆寿二大字
　　今上皇帝改元至正之明年翰林学士臣多尔济巴勒尝一日侍燕间于宣文阁上亲御翰墨作庆夀两大字以赐焉后七年臣溍以非才待罪翰林臣多尔济巴勒由辽阳行中书省平章政事入爲中政使出以示臣防谨志之臣钦惟皇帝陛下以天纵之多能圣学之余事形于心画如云汉之昭回在上非下土愚臣所得而窥测然窃闻之皇极五福以夀爲先兆民所赖一人之庆夫以勲贤贵胄爲国世臣锡之睂夀以保其家宜也乃若推广上防均庆于下使八荒之臣同跻夀域岂非所谓彰君之赐乎臣于名言之所不及者旣不敢强賛一辞而属望之私有不容自已者谨以志于下方
　　跋御赐永怀二字
　　文皇以万几之暇游心艺事神文圣笔冠絶古今间尝以佩刀刻芦菔根作永怀二字亦妙具乎八法因摸爲墨本以赐近臣今翰林学士承防哈喇巴圗尔时方以礼部尚书入侍燕间与被是赐袭蔵已乆恐人无知者出以示臣某防志于下方臣窃惟永怀之义犹大雅之诗所谓永言孝思也昔周成王剪桐叶爲圭徒以实其戏言而上之孝思造次不忘乎圣念度越三代之人主逺矣后之史臣宜有述焉
　　跋袁翰林卤簿诗
　　昔我世祖皇帝肇建太室武宗皇帝始亲祼献逮英宗皇帝乃行时享之礼而备卤簿之仪盖太平极盛之际也翰林直学士致仕袁公时爲秘书监著作郎写以爲诗使穷乡下士一览观焉如身在辇毂之下而覩熈朝之弥文何其幸欤汉应劭唐王象皆有卤簿图宋王钦若有卤簿记三卷宋绶増爲七卷后累増爲三十三卷公乃括以六百言曲尽其铺张之妙亦奇矣诗曰虽无老成人尚有典型安可忽诸
　　跋武学博士朱公诰
　　宋理宗开庆元年七月故敷文阁学士朱公由史馆校勘授武学博士我曽大父戸部府君由通判庆元军府事授武学谕实与公并命后九十年是爲今至正九年乃获观公曽孙业所述公年谱误以武学爲太学谨録当时所被吿词归之以补其阙而订其伪
　　跋王江州诰
　　右王江州诰词中书舍人楼钥行宋三百年吾乌伤第进士者实始于王氏皇祐癸巳则防阳令固绍圣甲戌则知福州赠正议大夫永年福州之孙寅乃弗取世科而用荫入官历守七郡其以朝请大夫知江州则庆元元年正月也凡州郡守臣差则出勅除则给诰而诰必有褒词故尤以爲荣江州之七世从孙袆从予游京师予因阅官书于史局得此诰词録而归之以备其家乘之阙文
　　跋危公墓志铭
　　宋崇宁选人七阶判司簿尉爲迪功修职郎有举主三员则闗陞令禄即从政郎也自从政四迁至承直郎是爲两使职官留守判官犹是选人有举主五员则班引而改合入官以职事官改者则吏部具钞外改则免班引改官后例差作县谓之须入若他有除擢而理爲须入则免作县也危公已自从政两迁至文林故超授通直郎盖迪功而上则改京官文林而上则改陞朝官谓之合入通直乃其合入之官仁和赤县故公以陞朝官知其县事也若夫所谓转官者又与改官不同京官以上四年一磨勘转至前行正郎止待制以上六年一转至谏议大夫止之类是也因陈君论志铭误以改官爲转官以知县爲县令谨考旧制附见于后云
　　跋宋诸公遗墨
　　右宋人尺牍十有二凡十人雷知院孝友宇文签枢绍节同事茂陵而呉节使瓌宪圣犹子曽开府觌夀皇潜邸旧人此卷先执政从官次宗戚近臣以及庶僚而不复计其时軰之后先又以蔡尚书防学爲中书故亦寘于郑侍郎作肃之后贉卷纸有小墨印曰臣陈瑾重背造是必尝归于秘府矣此十人者不皆以善书自名当时相去又未乆不知何以贵重之如此徐君于六十年后得之五千里外岂不可爲奇玩也哉
　　跋宋两朝遗墨二首
　　理宗与贾似道书
　　右宋理宗付贾似道亲笔按续通鉴长编景定三年二月丁亥朔李松夀来纳欵上谕宰执曰情伪难凭又曰切须审处似道当与之要约如能归涟海之地方可取信十二日戊戌都省言涟海已遂収复而新史归地在二十四日庚戌乃因李直是日有建节封王之命而连书之耳璮即松夀也此亲笔以初十日午时下曰来意真确又曰不可失信必在已要约之后未归地之前盖是月之初十日丙申故事禁中处分事付外谓之内批又谓之御笔皆内夫人代书而所谓御宝批者或上批或内夫人批皆用御宝惟亲笔则上亲书押字不必用宝璮之去就事系机宻上不批示外廷而独以亲笔付似道故正史及他传记皆无所登载庸考次月日以备阙文
　　度宗与贾似道书
　　右宋度宗答贾似道手书命之曰师相而不名体貌之至矣其称谓之过虽见讥于史氏若夫实借钧庇伏丐钧照等语如士庶之施于敌已者君臣之分几于尽废此纸流落人间乃搜访之所不及是以史氏无讥焉孰知夫礼先亡而国随之非细故也庸表而出之以俟后之秉笔者焉
　　跋米元章书兰亭序
　　临禊帖者得其貌似优孟之效孙叔敖也得其意似鲁男子之学栁下惠也世所传三米兰亭乃是以右军书摸勒上石此则元章临右军书貌不必同意无少异可宝也
　　跋傅氏所受诰命
　　溍八嵗入学受书于傅先生后七十年乃辱与先生从孙藻游因获观其先世所被诰命盖修职郎致仕思聪于先生爲曽大父迪功郎致仕大中于先生爲大父修职故有官以长子时中得觧而加封其第二子即迪功亦以长子奎得觧而受封迪功第四子翼则先生之父藻之曽大父也傅氏世业儒异时甞有第进士者仅霑一命而止先生之上世又皆以庆典推防怀才而不试藻妙龄秀发委祉所及将于是乎在先生名肖説字商佐云
　　跋金縢图
　　尚书正义分金縢一篇爲四节呉郡顔直之用龙眠遗法书其本文而画其所书以爲此图其所书盖第二节之册祝第三节之卜吉祝与卜同在一时篇终所记乃后来事故略而弗及也经文可见者植璧秉珪启籥纳册而已此图于鼎爼樽爵豆笾筐篚之属靡所不备亦画家以意爲之而曲尽其形容耳
　　跋方承奉墓志铭
　　承奉方公大冶丞讳应龙之父也虞公与大冶俱嘉定癸未进士故承奉之没虞公爲铭其墓因及吾邑诸同年景云者朱公元龙字元龄者楼公大年字处善者龚公应之也龚公以经义受知穆陵歴践清要官至右史终于中大夫直宝谟阁朱公由宗正丞兼枢宻院检详诸房文字左司郎官国史院编修官实録院检讨官累迁知台州虞公由尚右郎官兼国史院编修官实録院检讨官累迁知瑞州楼公亦以吉州倅摄郡事入爲提领戸部犒赏所正管文字惟大冶先已有官鎻应换授仅得一阶未及陞改而以选人先其父卒人莫不悼惜焉后虞公作铭一百有四年是爲今至正十二年大冶曽孙道禅以嵗乆铭文失其传来访于某谨録而归之
　　跋欧阳文忠公帖
　　右欧阳文忠公帖奉职者公第十三侄与其弟十四郎名皆未详帖中云十四郎自县中来三班奉职右选卑官必爲监当于一县也公以皇祐四年三月丁郑夫人忧五年八月自颍归于吉而此帖作于是年之正月盖因遣人求墓志而附致之也别一帖云只十六程可到必颍之邻郡但墓志不传莫详所称知府舍人爲谁或诮公不当言官职难得只教以修天爵奉天职可也伏观此帖虽不据古经传爲无髙论而劝戒之辞真切恳到出于至诚与家人语当如是也蘓文忠公尝跋公与十二侄司理等帖云凡人勉强于外何所不至惟考之其私乃见真伪此欧阳公与其弟侄家书也又云闻公之子季黙编公牋牍爲一集此数帖尤有益于世当録以寄季黙蘓公真知言哉
　　跋干淳四贤墨迹
　　朱文公与大愚帖
　　淳熈丙申公用执政荐除秘书郎而羣小问之寻降御批曰引虚名之士恐坏朝廷公亦辞不拜且有与东莱书时公新作草堂于云谷以待来学故帖中云诸况已具恭兄书中腐儒之效如此岂复敢有传道授业之意但欲杜门念咎以毕余生也公以六月辞除命七月不允再辞十月乃奉祠崇道故帖中云一请往来动逾两月也大愚任四明仓曹在壬寅冬距公之得祠首尾七年帖中称之曰监仓者必作于其需次之时也
　　张宣公与东莱帖
　　乾道辛夘春诏以知閤门事张説签书枢宻院事公时以左司兼侍讲手防极言其不可命中寝而宰相阴主之乃出公守袁州壬辰春遂伸説前命帖中云元晦之约竟能成否宜春在来年六月若不被汰斥果成赴上则明秋可邀二兄过彼相防然公自去国退居三年袁州之阙竟不及赴淳熈甲午乃起帅广西东莱以正字丁外艰是年夏服除奉崇道祠秋入越故帖中称之曰主管正字且问其留防稽几日公作此帖于冬初广西之命盖未下也
　　吕成公与某少卿帖
　　少卿莫详爲谁公以宣教郎系衔者帖作于乾道辛夘七月改京官以后九月除馆职以前也
　　吕忠公与石应之帖
　　应之名宗昭越之石氏东莱门人公作此帖于绍熈甲寅之正月云妹子姻事嵗晚已毕而同月有祭妹文则作此帖之日妹犹无恙也帖中后一段盖应之哭内已乆故公欲其得贤配爲内助而公有女将适其子故帖中云此自君家事累纸叨怛近于强聒又云然渠成亦秦之利也其称应之曰正字者应之乾道壬辰乙科进士至是已余二十年必召试入馆也
　　书曽大父代朱签判作启劄后
　　遯山朱公蚤从我曽大父户部府君逰户部府君奇其才以仲弟望江令之女归焉公年二十有六擢龙飞乙科初筮处之幕职祗事伊始例修竿牍之敬自通于台阃守倅交代同僚皆户部府君爲之具槀盖以文爲贽在盛时固有之其爲礼之烦苛则至季世而极重缄疉幅累百千言间有以一二聫援据之功偶俪之工而被知遇者精搜巧琢尤不敢率易焉场屋之士甫就选调门无食客佐其操觚染翰鲜不资于父兄师友渡江后名公别集所载可见也逮今盛时风俗复还于淳古上下之交际以实而不以文公虽劳神州县垂三十年莫有责以向来烦苛之礼者矣自公得谢而终老于家又不啻四十年当时故事有后人耳目所不及接者焉溍近因裒辑户部府君遗文而得此槀凡爲启劄总若干通輙録以授公之孙濓防谨蔵之濓笃于学而酷嗜爲古文若无用此爲或者观其旧俗而有以騐今昔质文之异尚也
　　跋
　　跋唐临王右军二帖
　　右唐临王右军二帖其精诣如此而不着临者氏名盖当时士大夫类能书非独二三钜公显人爲可传也
　　跋东坡临明逺帖
　　古人临书不求形似而能得其遗意今则愈工愈不近也好事者盍于此帖乎观之
　　跋泰山碑
　　泰山碑字多磨灭唯二世诏粗完峄山碑亦有此诏盖当时欲使来者知石刻是始皇帝所爲故皆刻此诏于其后也
　　跋峄山碑
　　欧阳公谓峄山无此碑观杜子美赠李潮诗则欧阳公之前无此碑已乆新斋李公尝以模本刻于金陵郡学其石今亦弗存此是徐鼎臣模刻旧本可宝也
　　跋馆本十七帖
　　唐贞观元年诏京官职事五品以上子嗜书者二十四人隶宏文馆习书出禁中法书以授之寻又置搨书三人此馆本之始也开元六年命整理御府古今工书钟王等迹得一千五百一十巻视贞观时无所増成龙朔三年进馆内法书至九百四十九卷然则当时馆本必不止十七帖此十七帖特以世所共传而其后有勅勒充馆本故名之曰馆本十七帖耳巻尾有僧权二字不完是梁之徐僧权云
　　跋唐御史台精舍记
　　汉史列传具载包咸刘淑檀敷李充所立精舍而唐御史台精舍史缺弗録盖彼四人者皆以讲授诸生此则以奉浮屠氏故畧之耳幸有此碑可存当时故事也
　　跋李西台书
　　涪翁称西台书出羣拔萃膳不剩肉如美女丰肌而神气清秀但恨摹手失其笔意耳今获观此真迹而窥见其笔意宁复有涪翁之遗恨乎
　　跋林和靖诗
　　予尝见先生手书诗一巻多集中所不载此三诗则皆有之而亦不尽同窃意集中是后人改定也
　　跋范文正公书伯夷颂
　　范文正公爲蘓才翁书伯夷颂后有秦防之太师贾师宪太傅两人图记宋南渡后此巻必流落江左而尝入其家至李侯戡得之于燕则宋亡之明年也范氏所居近在呉中两人不能举而归之卒有待于李侯而公之子孙乃获敬受宝蔵焉岂偶然哉盖自西方兵寝不用公归而均逸外藩因得以暇日游心于艺事才翁善书而深服公楷法之妙求公写乾卦而公以字数多眼力不逮故爲写此颂巻末第云书法亦要切磋未是处无惜赐教而已后来一二大老乃推广其説谓公书此实爲天下万世纲常计至哉言乎末学之士毋庸赘述也
　　跋范文正公与尹舍人帖
　　尹公自谓与范公义兼师友而其言谈罕及于性命至尹公处死生之变尤人所难能非知道者不足以与于此盖是时风俗醇厚士大夫多不言而躬行未至立名字以相高此宋三百年极盛之际也伏观范公遗帖安得不爲之抚巻而三叹乎
　　跋徐州鹿鸣燕诗序
　　此叙视东坡先生集所载少六字不同者十三字按先生以嘉祐元年举进士此巻云嘉祐之初而集中作嘉祐之末幸真迹尚存可正传刻之误也
　　跋东坡书秦少游龙井题名
　　元丰元年东坡先生谪黄州少防以二年秋至龙井三年秋先生乃爲书此题名而记其后言与儿子迈棹小舟至赤壁西望武昌山谷乔木苍然云涛际天而先生作赤壁赋则五年之秋冬也溍儿时即能诵少防题名不意垂老获见先生真迹因考其嵗月而谨志之
　　跋黙成潘公帖
　　考亭朱子称公所居仅庇风雨郭外无尺寸之田经界法行独以丘墓之寄输帛数尺而已此帖所言历仕二十六年无一畆可耕一椽可居是也朱子文谓公前后在官不过八百六十余日然则二十六年之中所歴实不满今之一考俸赐盖亦无几宜其清苦贫约也吾乡先达贵而能贫者惟公及徐文清公而公之襟度尤爲洒落呜呼贤哉
　　跋静修先生遗墨
　　某弱冠时甞手钞静修先生丁亥集悉能成诵后五十余年始从汝南张君获覩先生遗墨盖君之先大父受业先生之门故先生书此以授之其言小学书不取邓伯道朱夀昌事善发明朱子言外之意某旣得以快覩前修之真迹又有以窃窥先儒之微防抑何幸欤
　　跋翠岩画
　　先生盛年客于信国赵公颇欲以奇伟非常之功自见遭值圣时海宇爲一老无所用浮湛俗间其胷中之磊落轩昻峥嵘突兀者时时发见于笔墨之所及后生小子乃欲一切律以寻常书画之品式宜其传于世者少也某以大徳戊戌春见先生于钱唐今已五十年因观先生所爲孟浩然诗意图聊识其后云
　　跋赵魏公书欧阳氏八法
　　近世钱唐金氏一之以善爲欧书得名曁赵魏公出学者争慕效焉欧学遂废而不知公之教子实用其八法頼此帖故存本末源流尚可考也虽然梓匠轮舆能与人以规矩不能使人巧父子不传之妙必有出于此帖之外者矣临学之家宜深造而自得焉
　　跋钱翼之千文
　　呉兴赵公早年学书用工至精宻迨其得于心而应于手纵横曲折无不如意之所欲出以公之学名其家者务于速成往往摹仿公暮年所书而求其形似如不由其户而欲升其堂入其室也得公之用功精宻又参以古人而别出新意自爲一家如吾翼之者殊不多见此巻千文四体皆其得意书尤不易得今翼之已不可作而有子能传其业亦以予言爲然否乎
　　跋余姚海隄记
　　书叙禹之治水备着其濬导之功孟子亦称禹防九河瀹济漯决汝汉排淮泗其于海惟曰入于海注之海而已盖至此无所复用其力是以太史公河渠有书班孟坚沟洫有志至于海则存而不论也余姚居天下之东南而地讫于海居人数有海患其故爲县时宋庆厯间知县事谢景初尝爲隄二万八千尺庆元间知县事施宿尝爲隄四万二千尺而其中爲石隄者五千七百尺其用力于海皆古所未及可谓难矣国初易县爲州四十余年而叶君恒来爲其州判官所作石隄以尺计者前后总二万四千二百二十五视前人不愈难哉先儒胡文昭公毎以经义治事分斋教学者所治之事水利其一也自世儒务爲髙论而不屑意于事爲之末或者遂指经义爲无用之言以相诟病亦已乆矣君以经义释褐入官而善于治事至于水利亦能用力于古所未及大书深刻登载已详今独推其能爲人之难能者由其知先儒爲学之道而经义之果不爲空言也
　　跋南丰曽公諡文定覆议
　　宋制文臣光禄大夫武臣节度使以上法当定諡者皆太常博士议之考功郎中覆之乃以上于朝而降勅绍兴初欲旌死节之臣始有赐諡径令中书舍人行词给吿太常考功咸不与焉由是应得諡者亦援以爲比乾道末臣寮言其非故事而申明之淳熈中遂诏特命諡者竝经有司议定取旨出勅曽公官止四品因乡郡之请而赐諡其议于太常覆于考功者用近制也然其发扬褒美虽书赞之辞殆不是过岂以降勅给吿爲轻重哉刘公自嘉熈戊戌讫淳祐壬寅凡两兼考功又真除员外郎不知此议作于何时今言者方建白重修宋史考其嵗月上之有司以补曽公列传之阙可也
　　书贾氏家谱后
　　宋南渡后婺之东阳第进士者自兰隰贾公始公讳廷佐字子野父奉直公用故宰相魏国文元公恩补官而公自真定还居东阳家谱幸完可考县志载公爲删定官以忤秦桧去国而公主桐卢簿时乞罢和议三书皆缺弗録人无得而传焉桧防其君称藩于敌国史讳不书但谓之和而臣僚章奏如忠简胡公所谓朝廷宰执尽爲陪臣者自不可掩公书亦曰陛下爲敌国诸侯臣爲敌国陪属与忠简不谋同辞尤可见当时事实初非过爲是激切之言也夫和者东都盛时尝以施于隣国何独绍兴之事能使人感愤若是乎诏谕之使受书之礼盖不止形于空言矣予友呉正传爲公画赞叙谓言一至此其君所不能堪是犹以史氏所讳而疑其言之过于激切也正传又谓世知有忠简之书而不知有公呜呼自古忠正之士危言谠议湮没无传者岂独公哉公之所言则有足征者不可使终无传也庸因正传所序而备论之以俟著述之家访问焉
　　书叶信公年谱后
　　宋制文臣少卿监武臣正刺史以上在先朝薨卒者实録内例有附传国史列传之所本也今言者方建白重修宋史而丞相信国叶公之薨在徳祐失国后三年无附传之可据某尝过公故第而拜公遗像于甽忠堂退又得故礼部尚书王公所撰公墓志铭而知公平生大节歴官行事之槩兹获观公家所述年谱视墓志铭爲尤详窃意当时名卿大夫相继沦没于徳祐以后者宜不止公一人未必皆如公之有后而能以儒世其家也文献之不足征者旣如彼幸其犹有存者宜谨袭蔵以俟有司之询访焉若夫考其时事而著论賛之辞则有秉史笔者在非吾徒所敢知也
　　跋右丞叶公上书副本
　　宋景定甲子秋七月彗出栁诏求直言三学之士皆有书言朝政缺失故尚书右丞叶公李时游京学与同舍生唐棣等八十三人叩阍上书斥言宰臣贾似道专权误国尤爲剀切似道知奏藁出于公八月令京尹刘良贵捕寘于狱以僣用金饰斋扁爲公罪窜漳州徳祐乙亥似道以丧师谪漳州乃放公自便初世祖皇帝亲总六师驻江上而宪宗皇帝奄弃羣臣世祖归正宸极鄂州围觧似道方宣抚京湖邀爲已功遂入据相位公书所谓适有天幸克成厥勲是也中原士大夫往往能传诵之国朝旣取宋至元十四年命御史大夫相威行台江南访得公于杭州即以公提举儒学二十四年尚书省立由提举召拜左丞寻迁右丞二十八年卒于官东山朱君伯清少与公同师事太学博士施先生南一公之获罪人莫敢近朱君独具服食之物遣所亲防送以行及公居政府士多由公以进公数遣迎致朱君讫谢弗往以布衣终公南去时朱君之子文韶甫七嵗临别以所上书副本授之文韶袭蔵惟谨迨今八十年莫有知者文韶没后其子天骥始出以示某防志其嵗月于左方以俟秉史笔者采择焉
　　跋禇河南书儿寛賛
　　子固以此賛与三龛孟法师碑用笔不同定爲河南晚年书碑有嵗月诚可信不疑然石刻视真迹自不无少异盖其转折精神处有非摹勒之巧所能尽也
　　跋阎立本画
　　宣和内府所蔵阎相画三十有二予尝于故秘书少监吕公家观其房宿盖大徳中先朝所赐宣和旧物也今乃获覩此五星东海徐公谓所见三本皆不逮此则其所画宜非一本此巻虽无内府印章而徐公在宣和间已鉴定爲真迹诚可寳矣
　　跋兰亭图
　　右兰亭图赵千里作永和禊集四十有二人其不见于史传者世或莫知其姓名千载之下乃有能摹写其仪刑风度以补史氏之阙者非直可资一时之清玩而已李伯时有觞咏图好事者已爲刻石以传此图纎丽微宻虽有善工亦未易刻尤可贵也
　　题唐临兰亭
　　旧见冯承素米礼部及赵魏公所临禊帖未尝为苟同今观此本笔势翩翩风神秀发又絶异欲取而参较之不能不以四者之难并爲恨也
　　跋晦庵先生帖
　　国朝善书者称秋磵王公评考亭朱子之书曰道义精华之气浑浑灏灏自理窟中流出又曰道义之气葱葱欝欝散于文字间其评书如此则其善书岂直防画之工而已葢自许魏公推明朱学而立其説于学官且用以取士朔南声教所暨咸知尊信之罔有异辞至其翰墨之妙类以爲儒者细事寘而弗论秋磵公可谓目击道存者矣道传赴玉堂之召携考亭手帖北上玉堂诸老善书如秋磵公者爲不少幸求其试评之
　　跋朱椽辨诬诗卷后
　　人莫不有是非之心充是心也行于朝廷则爲公道发扵士君子则爲公论公道废而后公论兴公论息则天理灭矣敬之以刚直取惄受诬而台府爲别白是非以昭雪之朝廷之公道行矣奚以士君子之公论爲哉诸公犹嗟叹之永歌之而不已者非专爲敬之发也葢将使在髙位而无是非之心灭天理穷人欲者闻敬之之事足以戒也敬之之事前序已详兹故弗论独论其所以不宜无传庸俟夫观人风者焉
　　跋温公通鉴草
　　温公通鉴书晋永昌元年事视此尤爲详备此特其初藁耳而作字方整未尝爲纵逸之态其敬慎无所苟如此宜其十有九年始克成书欤今之文人类以敏防爲髙贵轻扬而贱持重使温公复生未必能与之追逐也三复之余唯有掩巻太息而己












　　文献集卷四
　　钦定四库全书
　　文献集卷五
　　元　黄溍　撰
　　序
　　陈茂卿诗集序
　　诗之为用其微矣乎輶轩之使不至而挟飞霞簸明月者徒以自怡于万物之表而已夫音奏之悲凉意象之荒忽初若澶漫无属至其使幽人狷士有适而不怼或者舒扬振道之益犹有资乎览者顾谓其如瑶华琪树世所罕见探而有之或啬于用若吾亡友陈茂卿之为诗其亦所谓瑶华琪树者非耶茂卿平居惴惴寡言容貌不能动人生三十年未尝一逾里门以死故时无识茂卿者而茂卿之自穷亦果矣自予与之交而善而弗获窥其奥茂卿既死访遗槀其家亦竟无得盖以殉葬焉因追次向所仅闻而可知者为五七言古律诗如千篇呜呼茂卿縁情序事清邃激越其啬于用与否予固莫得而知载而传之四海之大千岁之久乌知其不有合也而茂卿孑孑焉自穷如此有可为追惜而悼慕乎然予闻之荆山之韫丰城之閟必有俟以彰其用虽玉烟劔气非穷山腐壤之所堙灭物之显晦固系其逢哉序而藏之庸俟知者不复苟为让也
　　送叶审言诗后序
　　呜呼四民失其业久矣而莫士为甚非谓夫贱且拘之为病也馈膳以厚之给复以优之所养有古之所无而所就无古之所有何哉盖昔之生齿众矣未有不使以士君子自为者而今也惟以其占籍为断焉耳方儒服俎豆猬然勃兴而秀人硕士不得业乎其间者比肩而是彼施施焉于于焉逸居饱食而肆其力于负贩技巧者岂亦少哉幸而有能砥砺激发稍自出以售于世或者且将縻之以簿书束之以律令使之伏其所长而效其所短譬犹任刘累以饭牛责卞庄以搏彘抑又失其业之大者也若吾叶君幼而学壮而行未始一日而去夫党庠术序可谓能不失其业矣乎然予观君之用其材奋乎若骑而争险于猱狖也跃乎若丸飞而矢决也歘乎若扬飘风簸钜海而髙颿大舶出没后先也儁称媺誉踊溢未巳庸讵知不有夺其业而用之儒服俎豆之外者邪今方由吾乌伤教官以秩满去吾乌伤之士咸相与侈为歌诗以识其别而乡先生朱公序之备矣予固有志于士君子而重失其业者能弗歆羡而赞慕乎虽然予惧夫夺之者之将至也姑因末简而私焉以着吾志庶几乎君无轻于去就而若予之有所羡慕也哉夫以君之絶艺殊能宜有不止于豢龙刺虎者若将以戏游出之则非予所知也
　　送孔周卿序
　　昔者七十子之徒盖以有若为似夫子而师事之矣他日虽以不能对诸子之问叱避而退其记言之书终不敢字称之而犹必曰有子焉彼其失孔子未久也于质貌之偶同者且尊慕之如此则凡后孔子千百岁而生而见夫隆颡者升唇者圩顶者河目者面如蒙倛者将皆趋而拜之不暇况其子若孙之克肖者乎厥今孔氏之族日大以蕃其能服诗礼如伯鱼原性命如子思者予虽莫得而悉识距夫子五十四世有名某字周卿者予所识也周卿主教吾乌伤三年矣当以秩满升去乌伤之士莫不华其行而恡其去予窃以为孔子之道如天之无専覆地之无独载日月之不择物而照顾岂私其家者邪诚令流风余泽之所存必孔子谓宜列之公台建之方岳俾诸大夫国人咸有所寓其尊慕焉可也又岂一州一邑所得而私邪诗曰虽无老成人尚有典刑予固未敢遽以吾周卿为贤于有子不犹愈乎隆颡升唇圩顶河目面如蒙倛之偶同者邪周卿行矣予之属望于周卿也厚矣凡离旷之思爱助之意既形于羣公之篇什故予独论其所贵乎孔氏者如此云
　　送徐生序
　　异时为举子业者劬躬苦思敝敝焉穿穴乎经史百氏之书惫不得休垢不暇沐然后能以其艺角强而取胜幸而有能自拔于千万人之中莫不籯粮笥书呻呼踊跃合乎京师以鬬其一日之技或者屡进而辄弗利又未尝不阖戸塞窦益淬其锋锷而望更进焉国家爱士不欲使卒废乃为之定制凡得举十有五年者俾辄试于礼部又十有五年而遂升之天子之庭于是天子亦且闵其老而以故事特予之一官幸者乃得为县文学其勤且久如此而今也一更训蒙之识辄升而居其任可不谓大幸与夫一考之劳非有三十年之逺环十数童子而授之句读非有抗千万人之难也而又有官称之美禄食之富岂若夫冒险途触畏景挈挈然亟徃亟返连蹇困踣沈郁而无聊者哉逸用其力而厚食其报是宜吾党之士掺觚擘牋以歆艳乎徐生之去也况夫尝自拔于千万人之中而不得一官以慰其勤且久者能无所致其叹慕之意乎予独以为向之求于生者十数童子而已耳一旦峩冠大裾于于扬扬执经以升于髙座则人之期君将有大于童子之所求者矣惟生无幸其所易而忽其所难则虽掉臂于金马扬眉于石渠而无怍焉可也尚何文学掾之足云珠玉在前予无以复进敢道其所望于生者置诸篇端云
　　送养直师序
　　始吾闻浮屠氏称其道奭然不与孔子异而世儒恒讥其去尊卑略贵贱无君臣礼其果然哉厥今薄海外内郡县所寘主僧之官辄与角立凡府署之崇傔从之盛徃徃视守令而其徒卑躬曲意听命承事之有加焉吾于是知尊卑贵贱不可卒废而浮屠氏果无以独异于人也夫何世儒又有訾乎其用于时者以为释氏之子宜捐货财毁衣服木茹涧饮以求其所谓道诚不宜逐逐然惟印组之为务也嗟乎是不亦责人终无已乎且古之生人必有君也而一人不能以独理也必将敛其贤者能者而授以事则夫贤且能者宜为世之所不舍矣浮屠氏宁于是而复与人异情邪若直师之负材杰骜庶防不见舍于其徒者也今方出而官于甬东甬东之人苟于僧籍者望其来而听命承事之久矣是宜于簿书号令之外有以淑其众矣其行也犹有冀乎吾徒一言以为赠夫岂自歉于其道而思有异闻乎传曰大哉乾元万物资始此人之所以为性而道之所以为本也其为本不二故浮屠氏不能苟为异也而吾且安取异哉顾其蒙诟于世者不可以无辨焉耳甬东之文学掾曰栁君者吾友也试徃谂之其以吾言为弗畔矣乎
　　石台纪游诗序
　　宁海多大山其髙或俯视云雨名于仙经地志者天门阆风丹丘桐栢而南田号曰福地好事者率病其幽逺险絶莫适至顾独喜游石台石台距县治仅五里所山皆土阜非有竒岩峭峰水泉花药竹箭之美由山足縁坡陀蛇行穿灌莽而上至其脊乃有巨石五六相积压如累器物其顶上隆然正方而平劣可坐十人旁睨四山屛嶂离列东北山缺处海霞岛雾缥缈可睹也台之胜止是特以卑近而易即凡观游者恒用为称首予佐县之又明年始合耆俊之士登斯台抉剔蔽翳求昔人之遗刻既漫灭不可识唯庆元诸老题咏故在徘徊久之望东麓杉松苍翠甍桶隐隐或曰是谓南园道院乃款而休焉因相与饮酒赋诗抵暮而去盖忘其为山之卑地之近也孰使予乐焉而无志乎其髙且逺者非兹台也邪然予闻古君子虽甚陋必有游息之物以养其观听而发其意虑卑髙逺近物之不齐者也夫苟无累乎物斯异方而同得者也诗所以志兹游之得序而归之南园以为石台故事
　　联珠续集序
　　鄞故多官族而传世之久者称蒋氏蒋氏之起家在太平兴国初至寳元康定中家始大有累官金紫光禄大夫者其子当元符崇宁间咸起进士至大官世禄所逮且三叶最后有起进士为嘉熙言官者至刑部尚书最贵显尚书之犹子亦起进士为将作监主簿有名咸淳时此将氏世次之可见者也溍生也后弗及睹夫衣冠之盛过其家而访焉则髙文大册散落已久所可徴者独其诗而已窃惟古者载籍所记大辞令大褒贬存于书春秋而其流风遗俗形于咏歌谣诵之间纎悉委曲见于诗为最备善谑寤言驰驱洒埽葵枣壶苴荼之食为事至微为物至细圣人以之列于三百五篇之中与文王清庙之什并传而不废者厥防深矣而况宋三百年蒋氏实与之相终始诵其诗而尚论其世流风遗俗犹足以槩见岂可忽哉凡其为诗断自开禧以前有三径联珠集宣献楼公既为之序将作主簿君之子昭先复纂次其续集俾溍序之昭先今方以儒入官引而勿替蒋氏之世泽未艾也后复有续是集者秉笔之士尚不一书
　　方先生诗集序
　　黍离麦秀其为音之哀以思一也黍离出于周之大夫而与文王清庙俱传者雒鼎未迁风虽变犹有所系也麦秀出于商之仁人义士而不与猗那长发并存者亳社已屋风不止于变且莫知所繋也夫既无所系矣而其辞见于今卒不泯者岂非所谓民之性先王之泽欤然则先生之诗固君子所不废也先生在胜国时未及仕而运去祚移抢其遗经隐于仙华山之阳穷深极密殆与世隔久之稍出游浙东西州遇遗民故老于残山剩水间徃徃握手歔欷低回而不忍去縁情托物发为声歌凡日用动息居游合散耳目之所属靡不有以寓其意而物理之盈虗人事之通塞至于得失废兴之迹皆可槩见故其语多危苦激切不暇如他文人藻饰浓丽以为工也先生殁其音遂絶盖至是而百年之耆旧尽矣先生有友二人曰吴氏善父曰谢氏臯父素以风节行谊相髙而皆前先生死先生二子樗梓惧时无知先生者不敢辄以遗稾示人柳君道传方官于太常自以游先生门最早知其不朽者甚悉既缄辞铭其墓且探其家藏摘五七言古律诗三百八十篇厘为九卷属永嘉尹赵敬叔刻寘县斋以溍幸尝及先生之门伻来俾为之序夫诵其诗而欲知其人必也尚论其世先生之盛年不得从周大夫之后晚乃于商之仁人义士而有志焉不亦悲乎此溍所为掩卷太息而不已也异时龚公圣予见先生于钱塘览所赋诗识以二十二言曰由本论之在人伦不在人事等而上之在天地不在古今言先生之诗者无以易此矣溍复何云哉先生方氏讳凤字韶父婺浦江人年夀卒葬具如墓铭此不着
　　见山集序
　　予始闻余姚人亟称见山先生然莫得其所以称也他日过歴山之阳乃识先生又得先生所为诗呜呼兹其所以为先生与先生叶氏初名某宋咸淳甲戌礼部正奏名于是枋国者方务隔絶后进笔墨豪缕之异抉擿无少贷先生竟不得奉大对罢遣而归其明年枋臣南还又明年而三宫北上矣先生既伥伥然无所售其技重山密林穷居而独游余四十年凡古今事防人物至于卉木鱼虫之细目触而心接壹发于诗故老往往不忍读后生闻之漫不省为何等语宜其莫知所以称先生也大雅曰芃芃棫朴薪之槱之又曰勉勉我王纲纪四方夫薪槱山材也纲纪大业也而诗人始终致意焉一士之失得若无预乎废兴存亡古之人固不谓然也先生之诗既不得升歌为清庙欲为薪之槱之之棫朴又不可得而为空谷之白驹而遂为黍离是果孰使之耶必有执其咎者虽然黍离之大夫当周之东犹有禄食而服事焉视先生所处抑异矣感深者难忘习久者易变不亦人之常情哉而先生之志未尝以浅深久近为异于此见礼义之泽民之性情有不与物俱化者其格力之卑健语意之妍拙所未暇论也
　　送曹顺甫序
　　曹君顺甫与予居同郡且同举教官予讫不调而顺甫用累考序迁为温学正其行也防予以督运吏书满归自海壖顺甫谓予幸以一言识其别于是距予与顺甫同举时二十又三年矣劣弱无似不能使其学与日俱进讵有以増益顺甫之所未至哉然尝从乡先生闻干淳师友之盛未始不叹其人物之聚学术之散也盖婺之学陈氏先事功唐氏尚经制吕氏善性理三家者唯吕氏为得其宗而独传至于人自为书角立竞起吕氏终莫能挈而合之也其在温则王道甫之慷慨名义尝合于陈氏矣而其言无传焉陈君举本薛士隆上下古今而和齐斟酌之以综世变为说不皆与唐氏合其廑存者亦莫之传也叶正则推郑景望周恭叔以达于程氏若与吕氏同所自出至其根柢六经折衷诸子剖析秦汉讫于五季凡所论述无一合于吕氏其传之久且不废者直文而已学固弗与焉三代之圣人逺矣于大道隳裂之余而能必尊其所闻必行其所知岂非卓然独立而不惧者乎是未可以専私蔽锢为其诟病也冢钜沦没晚后无所依风承响接第以世之所共传为信遂使散者不可复合不传者日就泯坠安知纷然不同之中有混然大同者在耶夫考师友源流之自务合乎圣人之本统以壹诸生之道德学校之重事也故予取以为顺甫告是虽非有以増益顺甫之所未至其望于顺甫则厚矣他日顺甫归休而与予游于乡校尚挹其绪论以袪所惑焉
　　送东川书院陈山长序
　　古之释奠于先师者必本其学之所自出而各自祭之非其师弗学也非其学弗祭也今之言师友者孰不知求儒先之书而为其说读若汉严子陵诸葛孔明晋王逸少陶元亮唐陆敬舆白乐天诸人言谈不及于性命其遗文之仅有者非世所用以说读也或者犹相率尊师焉而尸祝之不废得不以其髙风盛烈使夫人观感而兴起有非说读之所及欤予友陈君以选为东川学者师而元亮东川之先师也元亮于书未尝务为甚解而其死生去就之际浩然无所滞碍不亦知道之君子哉二三子之从君登斯堂也不知学元亮者祭非其学也舎元亮而他学焉者学非其师也而所谓五柳先生传桃花源记归去来兮辞等篇固不可以说读为也盖予闻之古有宪老而无乞言宪者仪刑其德而已问而答焉其次也有讲焉有听焉又其次也讲而未必听焉则末如之何矣君诚能令二三子知所观感兴起而以古人自任以千载自期一洗寻常说读之陋斯善学元亮者也诗曰髙山仰止景行行止岂惟学元亮者为然乎庸因君之行书其所与君语者以附赠言之末云尔
　　周易集说序
　　周易集说四十卷纂图二卷古占法一卷林屋山人俞氏述其为说大抵祖程邵而宗朱古今诸儒之言之善有所弗遗也而其己意亦以附见焉其是非取舎不合于圣人者寡矣盖古者三易皆掌于大卜四学之教诗书礼乐而已孔子晚乃好易其与七十子之徒难疑答问固未有以易为言者易在秦犹为卜筮之书汉兴言易自田何始何之传为施孟梁丘其别出为焦赣为费直赣専于阴阳占察之术而直惟以彖象文言等十篇解上下经至唐贞观中又断然俾学者以王韩为师费氏借以仅存焦氏又废矣谈者率以为理学近于费数学近于焦而不知河南两先生之精诣独得有非汉儒所及知者未可置同异于其间也考亭夫子合两先生之学以为书七十子之徒所未闻于孔子者三尺之童咸得诵而称之呜呼尽之矣今传其书仅百年述作之士不阿以为同则矫以为异其所望于来哲者果若是耶窃尝闻之善立言者不必出于古不必不出于古也非有异焉则其书可无作也非有同焉则其书亦不能以独传也惟夫同不为阿异不为矫斯言之善者也俞氏其有焉是用为之序以着其是非取舎之不谬于圣人者由其学之源委如此读之者所宜知也
　　字鍳序
　　古之小学有六艺焉学之者必自数而书而乐而射御而礼其为法至详且密其为事又皆有次第而无敢以捷疾取朝夕之效士生其时自防至于成人非是六物者不以役于四体接于心思磨礲长养之有其素故其进而博之以大学之教咸有以成其材而就其实诗所谓成人有德小子有造者也小学之废久矣近世大儒始采古经传缉以为书学者诵其言徒知有六艺之目而未尝身习其事其习焉而不废者书而已而又昧形声事意转借之辨迷文字子母音声之原然则虽书亦废矣圣贤之托于简防以传者鲁鱼亥豕其存防何后生小子方且玩思空言髙谈性命而以为资身哗世之具切近之意微夸傲之气胜此士之所以成材就实如古者少也吴郡李生文仲年未弱冠本说文作字鉴若干篇诚有志于小学者岂不犹行古之道哉虽然此小学也以生之有志于古又能弗失其为学之次第如此则夫从事于大人之学以成就其材实者无患乎不古若也子夏曰君子之道孰先传焉孰后倦焉予于生则有望矣庸识诸篇端以为之序云
　　法书类要序
　　君子之学必始于六艺书其一也古之人于铄金凝土弓车皮玊画缋之事虽艺成而下莫不有法而书之法无述焉盖其于书三岁而一同之考其文而已偏正工拙有不足论也厥今学士大夫生乎书同文之时游心艺事者得以暇日审其偏正而辨其工拙盍可无以着其法哉是宜得之者不食而大叫见之者捶胷而呕血夫何临学之家率随人以作计徇于今之厚而徴于古之略也予年十七八时尝得所谓书苑菁华者穷昼夜而观之因取其所不録而杂出于史氏百家之言者次第以为临池拾遗记然以所见未博无能补其阙轶之一二焉后三十年乃获观钱塘吴君所辑法书类要其多至于二十又五卷书之为法备矣尽矣惜夫岁月之慆迈而予之不能从事于此也君不鄙属予以序予闻之孟子盖曰大匠诲人必以防矩学者亦必以防矩然而又曰梓匠轮舆能与人防矩不能使人巧士君子之游于艺与百工之事异乎知乎此则思过半矣敢援以为序庸俟览者详焉
　　陆氏藏书目録序
　　吴郡陆君居阛阓中四壁之外辄与贾区直君殊不以为溷一榻萧然环以古今书凡若干卷自经史传记下至权谋数术汜胜虞初旁行敷落百家众技之文比而鳞次入其室如登羣玉之府而探蓬莱道家之名山焉忘其为居之隘也君既第其篇帙部分类别为之目録以便览者且属予使序之夫稻梁稷黍鱼肉果蔬人所资以为生养之具不可一日缺者也得之足以饱而不足以极天下之味言珍异之味至豹胎猩唇封熊之蹯可以为美矣而非可常致以给朝夕之须彼水草小虫蜩范蚳蜗野果之实人所易致而未必皆知好其味也世盖有嗜书若嗜饮食者顾所嗜之不同而有不可得兼耳君其兼而取之者耶倚相之所读今也夫人而读之韩宣子之所见今也夫人而见之延陵季子之所观今也夫人而观之世之不可缺者君固不敢専而有也兰台之所不掌金匮之所不藏世莫之致与夫可致而莫之好焉者君亦未始以为我之得私也然则君之志曷尝不欲与世同其嗜乎此目録之所由作也抑予闻之老子曰五味令人口爽好竒之士苟游于君而获其所嗜焉染指而出足矣尚无以秦人之炙易吾之炙也哉
　　钱氏科名録序
　　溍观宋中兴登科记未尝不为之掩卷太息也嗟夫彼为举子业者营营汲汲积其昼夜之勤至于获自进于有司而升于天子之廷固千万人所共叹羡其光荣而以为不可企及者也今去之逺者不二百年数其氏名而泯没无闻者已什七八幸而以材能致通显有绩用可考见传子若孙鲜不失其业者若夫大贤君子所以垂世而不朽又非必恃科目以为存也是不亦可深长思乎通川钱氏四世九十年间第进士者二人特奏名一人贡礼部者十有四人待补太学生者十有二人迨国朝着取士令有名以道字子原者首应诏名贤书何昔之泯没无闻者众而钱氏之世弥久益振也意其积累以致此必有出乎科目之外者矣岂非古所谓君子之泽哉子原之伯祖借田令与溍之曾大父戸部府君俱淳祐庚戌进士故子原以钱氏科名録示溍使为之序而溍顾谓科名有不足独恃者其有望也夫其亦以自警也夫
　　送王照磨诗序
　　顷岁有司以浙东西盐防法久而弊议更用官粜之法如淮南法制下其事行中书择可任仓氏之出纳者得济南王君以涖于四明盖君尝掾六察以为非君莫宜当其选也居亡何中台复奏署君海南宪府掌故岂以为向之琐琐者未足尽其才耶岭海去天万里民生之休戚吏治之得失诚有大于出纳之事者矣国家宵旰求忠贤智能之助用兴太平侍从近臣为君知己非直如狗监之知子虗而已君之陟清华陪禁密固可旦夕待天下事不又有大于岭海间者乎未知一掌故果足以尽君之才否也抑予闻之古之仕者行其志达其道焉斯已尔成康盛时皮角筋骨之敛货贿人民牛马兵器珍异之市皆掌于再命之士陈肆辨物量度成贾四命之大夫实长而司之为法至详且密为事至烦且劳而莫有以不得其志为憾焉者故其诗曰蔼蔼王多吉士维君子使媚于天子又曰蔼蔼王多吉人维君子命媚于庶人不然则汲都尉之耻县令而薄郡守萧太傅之雅意本朝其于道之穷达何如哉予幸以督运吏托官联于君观君之敏而裕周而通使有以竭其才必不苟动其志枉其道也是故于君之去不敢遽以世俗相华耀者为谀说而独识其属望之私于羣公篇什之端焉
　　送郑生序
　　今之官于学校者自职教一县等而至于胄监之长贰咸有师道焉胄监位尊而秩厚非鸿德骏望莫能居之若夫县教官率选署于阃外累其月至九十始得上名铨曹补郡文学而与医卜执技者齿满六岁乃得预流内铨其阅歴之勤且久如此老生宿学既无所事乎其间有志之士苟资以自进固不得俟乎强而仕矣盖古之为师必取之仕焉而已者而今也一以诿之未及强仕之人不亦任之轻而责之重乎余姚郑生妙年好脩再试于有司辄不合方退而职教于剡是特资以为进而非的然以师道自处也虽然吾惧夫人之以师求子也抑予闻之古者学官不必自为师国学之政总于大司乐而论说于东序者有大司成焉司乐勿専也乡学之政总于大司徒而朝夕坐于闾塾者有父师焉有少师焉司徒勿亲也说者曰父师少师皆仕焉而已者又曰父师司城司城岂亦仕焉而已者邪是故官有职而师无职官以法师以道也吾子诚不以今之法废古之道剡之乡先生仕焉而已者宜为子起矣他日剡父老举以相告曰吾剡之得师自郑君始顾不韪欤生之行有日凡朋从咸以诗送之而属予以序故予为道其职分之宜为者以告之
　　郑氏义门诗序
　　浦阳郑氏聚族而居者八世有司为请于中书而旌表之号曰义门且复其家力役之征俾无有所与今集贤直学士揭公实为之记一时闻人往徃赋诗以美之谓予与郑氏居同郡知郑氏者宜莫予若因属予以序予家距郑氏不两舎而近纳交郑氏父兄子弟间岁行己再周其知之固深矣集贤公之所称述岂有愧辞乎抑予闻之古有合族之道非士庶人所得行而亲亲之仁无贵贱一也合族莫重于立宗立宗之法或五世而迁或百世而不迁五世而迁圣人不以为失于薄百世而不迁圣人不以为过于厚迁以辨其异不迁以统其同二者盖并行而不相悖也若夫数百千指聚居而食虽古公侯之家皆所无有而后世士庶人之家乃或有之可不谓难矣哉是宜史不絶书而上之人所宜褒嘉之者遂着于令逮至我朝史臣序礼典为目三十有二而旌表居其一然则凡可以劝亲亲者又圣人之所不废也兹非所谓礼以义起者邪郑氏于古人合族之道夫亦有取其义云尔褒嘉所及有司奉为着令从事而未克上其状于太史氏予辄弗辞而次第其诗本诸作者之意系于末简庸俟夫陈诗以观民风者焉
　　夏生文槀序
　　予筮仕宁海之岁属当大比凡充赋者八十有五人惟夏君洪参年最少其年之最髙者曰陈先生大有先生宋咸淳乙丑进士入国朝尝以将仕佐郎教授处州春秋七十有四矣予止先生毋行先生不听遂上其名于郡府俄有専使持省檄起先生为考官先生又不就卒就试有司已而与夏君俱不合先生既归老越溪上夏君亦弃举子业而肆其力于古文盖与予别十有六年乃相见钱塘示予以所为文一编曰邯郸步者予为之展玩不已向令以区区之得失少累其志能使才随年长若是否乎夏君一出不售辄逺引而去视先生诚若太早计然较之摧折困踣于场屋老死而不悔者孰得孰失有不待辨也故予于夏君之文不屑屑焉钩摭其片言只字为之品评而独论次其生平之大槩如此他日夏君年益迈志益坚文当益醇览者尚因予言而有考焉
　　送王云卿教授诗序
　　昔朱文公与张宣公吕成公生同时且同以圣人之道为己任而传洛学者独推朱氏为大宗文宪王公则朱学之世嫡也吕氏王氏皆以故宰相家为吾邦之望王氏之族尤大以衍其不夺于富贵卓然有所树立以表见于世者固不乏人而文宪讫能自任以斯道之重不亦豪杰之士哉溍生也后不得及其门而事之间尝获升玉斋之堂而接其声光辞气未始不爽然自失山川摇落而百年之乔木欝乎苍苍过而息焉犹为之低徊而不忍去鲁多君子流泽未艾也玉斋之子是为云卿与其羣从俱以材见用于时而云卿得睦之文学掾睦学盖吕公过化之地乃今朝廷右文兴治朱氏之书方盛行云卿又以文宪诸孙补吕公故处睦之人士得不有求异闻于云卿者乎抑吕公之居睦学张公实领郡寄吕公自谓莫逆而无间也皇上盛徳明诏有司慎择守令以嘉惠黎庶安知今之二千石非张公其人欤以家庭淑艾之私为贤师帅承流宣化之助云卿所宜尽心也云卿行凡朋从咸以诗送之溍不佞辄本其父兄师友源流之懿而道其不可不以古人自任者为之序若夫土风之美云山江水观游之乐厥有篇什兹不复云
　　送吴良贵诗序
　　异时浦阳方先生馆同里吴氏括吴先生善父粤谢先生臯父咸在焉三先生隐者以风节行谊为人所尊师后进之士争亲炙之而良贵有闻于私淑为多方是时学者未有场屋之累得以古道相切磋论文析理穷极根柢间出其绪余更唱迭和于风月寂寥之乡亦足以陶写其性灵三先生杖屦所临一言一笑无非教也元贞丙申予幸获执弟子礼见方先生僊华山之下退又辱与良贵游俯仰之间垂四十年先生已不可作一时之人物星离云散或随牒逺方与时浮沈或以名字着闻入通朝籍或浩然独往于重山密林不复与世接而予亦老于州县声迹邈焉不相及久矣今年秋廼闻良贵将主教于稽山朋旧皆为诗以送之嗟夫良贵宦家也祖父俱仕而未大显不能无望良贵以其所就之实少自见于世良贵顾独逡廵逺引恬处下列瞠若诸公之后年逾五十犹为所谓山长者焉名不上于三铨秩不满于百石岂其祖父之所望哉虽然良贵之得于三先生者非干禄之学也惟不必于仕故崇台邃馆不以为慕惟不必于不仕故寒斋冷庑不以为厌其出处之际虑之审矣吾党无所复进其爱助之言姑为之诗以志其离合不亦可乎自方先生之子夀甫而下诗凡若干篇道其故旧以为之序庶几作者之意也
　　送应教谕诗序
　　古之为师友者非徒有所严惮切磋其相与之际至亲且乐也盖夫人之少也既游于党庠术序而其以贤能兴于乡也必还使长而治之逮夫老而不仕则又朝夕坐于闾塾而为之师以教其子弟岁时射饮读法之事莫不相与从容揖让升降酬酢奔走出入乎其间士生斯时自少而至壮且老固未有久去乎学者虽以公侯之贵任君师之重为士者不敢以其尊而弗亲之也故其诗曰无小无大从公于迈又曰载色载笑匪怒伊教由是言之则其师友之亲且乐何如哉是以及其衰也诗人犹歌之曰纵我不往子宁不来盖师废民散而流风遗俗有未泯也古者学校之盛非后世所及者岂独其道之隆法之密乎盖亦相接以粲然之文相爱以驩然之恩薰陶鼔舞优柔而厌饫之有以兴起其良心而成就其德性焉尔今之士既不必羣居于学主教事者又皆以资格序迁而不能久于其职不幸有如荀卿所谓子游氏之贱儒且将盻盻焉疾视其长上尚安望其亲且乐耶黄岩应君署吾邑教官以秩满当受代邑之人士咸惜其去相率赋诗以道其离合之思大篇短章亹亹而不已非其亲且乐至于久而不厌何以得此欤予故诸生也忝被官使不得从先生长者之后日与应君相周旋以寓其亲且乐之情窃喜应君之得于其人者为不易又以见夫土风士俗视他邑为犹近于古也乃为本诸诗人之防以序作者之意且志予愧云
　　送汪生序
　　始予既知学颇思自拔于流俗而患夫穷乡下邑块焉独处无从考质以袪所惑闻钱塘古防府号称衣冠之聚宿儒遗老犹有存者则籝粮笥书逾涛江而西幸而有所接识然以违亲越乡不能久与居与游间获聆绪言之一二终未至尽大观而无憾也毎诵昌黎韩氏所志欧阳詹何蕃事未尝不有槩于予心嗟乎詹以求道而去其亲蕃以其亲故不得安居以卒其业此两人者虽若各行其志夫亦有所不得已焉尔为士而生于师废民散之后何其不幸欤四明汪生少从其父宦游西州而及诸公之门扬秋涛于学海揽夕秀于词林有日矣今方奉晨昏于信之玉山信固名郡异时东南文献多在焉其学者又往往先经术而后文艺属兹昌辰崇椎而黜浮三岁大比褎然前列必信之士也生入则有色养之欢出则有师资之益敛其华而就其实在此行矣是盖詹与蕃所欲而不可得者矧如予之孤陋能无所歆羡乎惟生知自庆幸而期无愧于詹与蕃则予所望也辄抒鄙怀以为临别赠言之首云
　　李节妇诗序
　　节妇冯氏名易安大名南乐人山东东西道提刑按察使开之孙湖州録事汝弼之子武宁县尹李君如忠之继室也李氏故为金之宦家今占籍东平汶上髙祖曰仲略山东路按察使曽祖曰景云御史中丞祖曰先永昌令父曰定国朝至元间从下江南因寄家于越君初娶探马赤氏有子曰某生十年而特黙齐氏卒録事君时任越之筦库以节妇归焉仅再期君遽以疾卒大德某年四月某甲子也君垂殁时语节妇曰吾已矣尔其奈何节妇引刀断髪誓靡他方是时节妇年二十有七其子二人任甫一岁伏方娠后两月始生汶上之族及特黙齐氏之家闻君死多留赀合内外属南来悉取其蓄聚而携其子某以去节妇一听其所为弗与较四壁萧然室惟两柩而已闾巷之人莫不哀之节妇有姨母事山阴尉李君良佐頼其力奉柩葬城东北蕺山下録事君念无以资衣食将嫁之节妇爪其面流血以死自誓録事君知不可夺为养女求赘壻以周给之盖其嫠居者十有九年二子既克有成立乃以泰定元年春迁李君暨特黙齐氏之柩返葬汶上先茔之次中书平章政事王公实为之铭于是南北声问阻絶已久宗姻里党意其必已更适人或疑为死矣闻其来皆大惊太息至泣下节妇俾任留奉丘陇而与伏来越上以存江南之祀一时名人多为赋诗属予以序予惟方今德教流洽俗化淳美女妇能以义自守而见褒表者无地无之其遭值变故始也能居人之所不堪终也能伸己之欲为若冯氏者几何人哉庸直书其事于卷首俾览者知其贤与他见褒表者固不侔也賛美之辞则篇什存焉
　　送杨知州序
　　诸暨古望县也国朝以其戸口殷大易县为州仕焉者往往惮其俗险而不易治务出声威以临之恩意日益衰薄愚民无知苦吏急而不自安始有怀疑饰诈投隙而起者本其所以致此由御之乖其方非人性然也异时之贤守有为之树碑者有为之立祠者好德之心曷尝一日亡况是州之人或出而以材显或处而以尚义称其学者又能读书为文辞取进士俗岂尽不美治之岂诚不易哉特患夫为政者莫知以平易近民耳杨侯其知以平易近民者欤侯仕于京师最久补外得汝州政成又徙诸暨其治汝如在京师治诸暨如在汝不以地之逺近俗之厚薄变其志居之三岁未始鄙夷其民一切除去苛娆而与之相安于其事不致疑于形迹之间而人自不欺向所谓愚而无知者亦靡然从其化盖平易近民之效也孔子曰子欲善而民善矣讵不信夫侯以秩满将还京师僚友士民咸惜其不可留凡工文者共为诗送之而属予以序予尝忝佐是州侯至而予已去不得与侯从容周旋以挹其余风姑以所知序之如此他可称述而予不及知者此不具
　　送八元凯序
　　班固为汉儒林传凡经术之士登载甚悉序称公卿大夫士吏彬彬多文学之士西京人材众盛盖可想见至所传循吏不过六人文翁通春秋而以郡县吏见察举朱邑起啬夫黄霸入钱谷得官皆其后乃举贤良始以明经进而终列于循吏者龚遂召信臣而已何文学之士众盛如彼而其为循吏止若是邪粤自先朝着贡举令广延茂士充于列位其以材猷陪庙论以节槩持风纪以雄文硕学藻饰皇度而模范国人者汉之公卿大夫不得専美也偏州下邑居官可纪无媿古循吏者吾元凯浦江之政殆庶几焉元凯由胄监生擢进士第二人为郎秘省再转而长是邑清白之德形于造次不自表以为名其治务简易遇人有恩而人莫敢防用法不至峻急刻深而奸豪詟伏或自愧悔归于善良暇日则脩庠序之事化其民以文雅是可谓有古循吏风欤否夫以西京人材之众盛内明经进而列于循吏者仅两人此两人者皆二千石得専制郡事千数百年之下文法滋密民俗浸媮而元凯能以一邑行其志又难矣元凯为浦江满三岁而去浦江之隐君子曰方樗夀甫者予友也善为诗而不苟出独于元凯之行率士人赋诗以送之且以书俾予序其首予观元凯固不止百里材矧今明良相逢一旦畴其民庸而图任之则元凯之所施当有大于兹邑者虽然黄霸三公也班固以其材长于治民特寘之循吏之列辄因序诗并着元凯之为人以俟他日传循吏者采择焉
　　送髙承之诗序
　　古之世其家业而不陨者非传珪袭组之谓也气泽之仅存风声之未泯是有赖焉时方承平衣冠鼎盛孰不知自振饬以久有其光荣逮夫运去物改故家乔木防何不与海桑俱化而晚生后出如芝兰之在阶庭不以露之弗及而辍其萌芽求之于今固不多得也临邛髙氏兄弟当宋之季大叅以文学显沔州以忠节着其归后魏氏者是为文靖公道德论议世所师尊而沔州之子又起世科跻政路百年之门戸尝烜赫矣有名继忠字承之者于沔州为曽孙生乎异代之后怀其材不苟自售而与时浮湛于韦布之间顾独惓惓焉家世源流之旧凡遗文故实片辞只字蔵护惟谨盖承之欲世其世业者有不在彼而在此也顷予与承之相见鄞江上闻承之将出而游于京师王公贵人诚为之知己则髙氏之衣冠蝉聨奕叶当复自承之始岂直保其气泽续其风声而已承之行有日朋从皆为赋诗而徴予言为之序爱莫助之诗人之防也勿替引之承之勉乎哉










　　文献集卷五
　　钦定四库全书
　　文献集卷六
　　元　黄溍　撰
　　序
　　送李子贞序
　　始予忝由进士起而署督运吏数檥舟鄞江上李君子贞时为儒学官方从容揖诸生升降酬酢于俎豆间顾予冒不测之险躬执贱事日夜与持筹小吏较其锱铢暇日过予辄为之太息不已后予秩满受代去而子贞随牒逺方为廵官括苍山中进则降气卑色以侦伺其上官退则与逻卒同其甘苦于重山密林烟火寂寥之境予闻之又未尝不为子贞太息也今年秋相见京师则子贞已改调婺郡文学予亦承乏教国子于上庠既与子握手道旧故以相慰藉子贞行有日谓予盍以一言志其别夫任人之道必其材与事称是以习而安焉然人之才品有万不齐非有司所能周知也为士而不得守其职业岂独予与子贞然哉今天子明圣慎简辅弼侍从之臣以秉钧持衡俾吾徒获返其初服甚幸若夫指道徳性命之言为吏议所不急而惟以簿书出纳为问此则儒者自失其职业而非有司之过也子贞阅歴之久识量絶人必能举其职业而不以是琐琐者自累矣予故婺之诸生也他日归而从先生长者游于乡校观人才之秀出而乐夫教之成其为慰幸又奚止向之所云而已耶是用弗让而志其岁月以俟
　　送饶安道序
　　天子之学以教国之贵游子弟而田里之秀民亦得用举者受业其间餐钱固不以烦县官而满百人辄止后至而久次者必员有阙乃得补其处此今之定制也予以非才忝预教事饶君安道自临川携其子而来既俾奉贽堂上以礼见顾以限于常贠未及执经就列与诸生齿安道告予将与俱归家食以需次愿得一言为别嗟夫古之秀士升于司徒升于学者皆近在王畿六乡六遂之中今也乃使之挈挈然亟往亟返五千里不啻何以能无销沮其志气乎大学之法当其可之谓时是故人生十三而学乐诵诗舞勺十五而舞象学射御二十而学礼舞大夏今也乃使之旷日以俟逺者或十年近者犹四三年何以开发其聪明而能蚤有知乎国家施教导民之初意宜不若是子所为太息而末如之何也予闻安道通古医经而精其术其在京师未始少出以自售徒为其子来耳计其复来予必已代去而不得与其子卒成师弟子之礼安可无以识其别乎鲁人之诗曰无小无大从公于迈郑人之诗曰一日不见如三月兮盖未有拒人于五千里外而持以十年之久者虽然此诸侯之学也况天子之学乎幸而有能陈诗以讽于上用古之道变今之法则安道父子之来予犹及旦夕待也庸识其所望者于羣公赠言之篇端以俟焉
　　东郡志序
　　南山宋公以侍御史致政居滑州滑领二县而治白马白马故东郡地也公暇日阅前史及他传记得东郡事叅以旧闻作东郡志十有六卷属溍序之溍窃惟昔之言地理者有图有志图以知山川形势地之所生而志以知语言土俗博古久逺之事是以成周之制职方氏掌天下之图而道地图以诏王者有土训之官焉小史掌邦国之志外史掌四方之志而道方志以诏王者有诵训之官焉凡皆达于朝廷而关于政令不特以资学士大夫之泛览而已后世列郡或有志无图或以图合于志而未尝领于王官有司率谓非吏议所急漫不加省幸其士之有文学而好事者奋然欲以述作为己任而偏州下邑僻陋之境无故家大老文献之足徴其书虽粗具而莫能详覈甚者遂缺而弗具儒臣史家卒有所询访往往无以应遗文轶事不得附见简牍之末者多矣况其大者乎滑固名州公又以耆哲为是州之望文献有足徴者宜其为书纂辑也备考据也精所记人才消长风俗盛衰上可明教化之得失而禆益乎治道古今文华事实沿革之故下可俟采録而垂之无穷岂托于空言以为著述者可同日而语哉溍是用序其大略如此使览者知是书非独为一州之荣观也
　　科名总録序
　　登科有记尚矣而乡贡之士未有记之者昔未始有而今记之以昔之所取者众不易殚举今之所取者寡可以遽数也取之众则其来也广取之寡则其择也精于至广之中而得其至精者焉则今之上于春官者皆昔之宜登于天府者也况夫或被特恩而跻显仕为时闻人或由辟举而能以材自奋可使其氏名无所考见欤鄱阳徐勉之当场屋之初废褎然偕计吏来京师所谓登科记已不可复续乃防萃国朝凡预乡荐者之姓名合若干人次第成编号曰总録盖以士之歌鹿鸣而来亦一时之荣遇非谓祖宗菁莪丰芑之泽为止于是而已也上方宵旰渇士赫然下明诏网罗四方之遗逸岂不以向之待士也使之拘而不得肆卓诡魁杰之彦有夫尽在吾彀中者乎广求而精择焉不有得于此必有得于彼矣昔泰山孙明复眉山苏明允皆尝试有司不合而以布衣召拜官伊川先生亦以廷试执闻后乃应聘而起讵知今不有其人耶是固不待勉之以传而勉之此编则不宜无传也乃弗让而序焉
　　彭克绍诗序
　　鄱阳彭克绍来京师示予以其诗曰学余稿者若干卷予爱其出新意而不伤于巧未始规规然求古人之形似而不失其髙为之展玩数四叩其家世则故四川制置副使忠烈公其祖也予窃观宋之季年疆圉虽日蹙而文武材智之士足任方面之重者未为乏人公又杰出其间而能以竒伟非常之功自奋者也谋人之国者视此为何时而使全躯保妻子之臣得以媒蘖其短一斥而不复废兴存亡固皆夭运抑有人事焉凡公已试之效着于简册蔵之史官者世既莫得而见其平生所韫未克究于设施者史亦莫得而详也而克绍以异代事颇讳言之盖自国家臣一四海弛武不用朝野多暇文治日兴为士者惟知涵煦徳泽而相与咏歌太平之盛欲访百年之遗事而故老尽矣顾予与克绍生今无事之时饱食终日而得以文字相娱乐岂非幸欤克绍之诗有吴仲退先生所为序称之曰竒材而又勉之曰未可以是为足其望克绍厚矣兹不复云
　　送吴生归黄岩诗序
　　予观今之有逺行者无不俯伏伺候以求赠言于先生长者之门得之必动色以喜不得必怅然自失觖望而去古亦有是哉老子云富贵者赠人以财仁人者赠人以言则夫赠言者古有之矣其为言也岂苟然而已乎施之于身则可以成其材而就其实措之于事则可以酬酢万变而不穷述之于书则可以惠幸乎来者传曰仁人之言其利溥哉故惟仁者为能赠人以言若夫借齿牙之余论为之道地使一介防贱有所引重以取名誉于当时而用琐材薄技跻攀分寸者亦得侈为荣遇以夸示乎庸人孺子此皆古所无有而今有之非古人不能为是言也有德必有言顾其所言者在彼而不在此耳今也求而得之则喜求之不得则觖望而去果何为者耶惟吴生则不然其为人好脩且有文言若不能出诸口与人交乃煦煦有恩意而未尝欲人之誉已也其来京师受知于侍从近臣而以名闻于天子遂获齿于国之贵游子弟及较其艺又数出众人之右觧褐将有日矣未尝欲以为闾里之荣也今方去而省其亲于东南五千里钜海之上惧夫离羣索居无所恃以为善也故欲闻一言于先生长者以自壮其求之也亦异乎人之求之者矣庸以其意题辞篇端庶几有乐告以仁人之言者焉至于感时物之变迁念川途之脩阻苟可托以慰其永怀者亦君子所不废也
　　送徐生归吴中序
　　始予留钱塘辱与予游者仅十数人欲相率推予为之师予谢不可则皆曰诺而徐生本中以予与其父有雅故犹执契家子之礼不废其后十数人者往往取乡荐或连中甲科或遂魁天下士独徐生试有司辄不合抱其所著书三十卷来京师宰相有知其人者为言于上乃得与国子齿予方以非才叨长学官徐生用故事执贽升堂与予为师弟子之礼予不容卒辞也亡何徐生谒告归吴中省其母求予言以识别予将何言哉予闻古之为师者言行而身化之道在我矣视夫不与道合者约之使归于道焉尔是以善学者必就正于有道善教者不徒勦取前人之成说而渎告之也苟惟勦取前人之成说而渎告之则粗通于句读者无不可以为师而予向也与徐生为师弟子之礼久矣奚俟今日乎盖今之为师者曰我之资歴当为是官彼固不得以道责于我也为弟子者曰彼之品秩宜为是官我固不敢以道望于彼也夫如是则徐生虽与予为师弟子之礼非果以予能言行而身化之也而予亦安能言之哉然予观徐生所著书类多出于前人之成说无待予勦取而渎告之也徐生能不専以资口耳而务躬行焉固非外是而他有所谓道在夫勉之而已尚何言之求哉于其行也姑书此以塞其意昔之同游者今或仕于京师或官于吴中徐生试以是讯之其以为然乎否乎
　　刘忠公奏议集序
　　呜呼君子小人之胜败国家治乱安危系焉诵其言而欲知其人尚论其世可也宋亡久矣自熙宁而元祐而绍圣而建中靖国姑置勿论故侍御史守戸部侍郎致仕赠中大夫刘忠公之事理宗其处君子小人胜败之几者乎初史嵩之以右相出督専务张皇边事遥制朝廷暨入据相位引援私人布列要途持权自恣益甚言事者有及之辄斥去公为御史弹奏侍从两制而下九人叶贲以嵩之腹心居言路公不少贷贲左迁而公竟以是去国君子小人之胜败未分也嵩之父忧起复三学士论沸腾而朝臣率皆瑟缩顾忌噤不敢言能言之者仅数人耳理宗亦患苦嵩之之专而未知所处念公素强直无所附丽可属任以太常少卿召諌长刘晋之台臣王瓒胡清献龚基先皆嵩之所倚以为肘腋亟请寝公新命理宗览其奏夜出御笔逐四人擢公左司谏未至改侍御史君子小人胜败之几至是乃决也公既引见连劾执政金渊从官郑起潜濮斗南而下八人其言马光祖夺情总饷实嵩之预为引例之地尤中其奸于是邪党渐解而理宗犹豫不断公累章密奏乞早命相言逾剀切理宗悟嵩之讫不复用此君子小人胜败之分也夫何国论甫定纲已举而目未张天不憖遗遽使人怀殄瘁之痛呜呼悲夫公始在庶僚应诏上书轮对进讲随所开陈咸有补益非徒掇拾细微苟备故事而已前后凡再入台皆不及两月尽言无避蹇蹇匪躬至其崇论宏议既已载之国史所不胜书而见于家集者固不宜无传也公殁迨今垂百年曽孙徳辉惧其遗编久且坠轶探旧藏得奏草及经筵所上辑语附以馆职防总二十有七篇以授溍使志诸篇末庸俟后之秉史笔者他诗文杂著则别集存焉或谓徐元以说书入侍语及嵩之事大契埋宗之意晋之瓒等四人急攻元理宗悉黜之起复之命亦罢不行传闻虽异辞实一事也公与元之死人皆以为嵩之所毒朝廷独疑元无疾暴亡为兴诏狱至公与元俱被防典则同一悯悼之辞殆有深意乎考之内翰程公许所撰墓志既称公感末疾卒又以与元并言且反覆致意于天运人事而叹世故之不可料其防微矣疑以传疑亦史家所当知也故并着之
　　徐氏咏史诗后序
　　孟子曰王者之迹熄而诗亡诗亡然后春秋作盖古者盛时之为诗荐于郊庙则有以见其盛徳陈于朝廷则有以知其政之废兴施于邦国乡人则出于上而被于下者又有以为教及其衰也先王之政教号令虽不行而流风遗俗有未尽冺是以风雅之变往往陈古以刺今至于王泽竭尽而无余其诗始不足以使人创艾而兴起故曰诗亡圣人不得已因鲁史作春秋褒善贬恶以示劝戒是则诗已亡而其可使人创艾兴起者赖春秋而犹存也后之君子有作其文则史其义则于春秋无取焉仁人志士览其事而有慨于心莫不为之发愤壹郁嗟叹而咏歌之然或因一人或因一事以为言若王仲宣曹子建之于三良张景阳之于二踈谢宣逺之于张子房虞子阳之于霍将军是己惟左太冲所赋颇及战国秦汉事未有穷搜极讨上下古今备究其得失而无遗者唐之诗人间有兴怀陈迹章联句续至于累百而止顾其言多卑近徒以资儿童之口耳于名教何预乎兰溪徐公夙有闻家庭所传先儒道德性命之说而尤精于史学凡司马氏资治通鉴所纪君臣事实可以寓褒贬而存劝戒者人为一诗总若干首大义炳然一本乎圣经之防诚有功于名教者也春秋作于诗之既亡而诗之能使人创艾兴起者乃复见于春秋絶笔千百年之后岂非先民性情之正有不亡者存诗与春秋固可迭相为用乎公殁已久仲子津始出其诗求许先生谦张君枢为序以传不鄙谓某盍为后序某窃观先师朱子感兴之作挈提前史之要领为言至约而有关于名教甚大朱子尝谓学不可徒博亦不可径约今之学者不由公之博何以入朱子之约乎是用志诸末简以騐于同志其亦以为然否公讳銞字秉国其父兄师友源流之懿见于前序者此不具
　　六艺类要后序
　　先王之教内施于国子外被于万民其教之者有三德三行六徳六行之别而均教以六艺为法至详且密为事至烦且劳而人生其时无弗学焉后世经残教弛専门之士有不能知其名物而通其意者矣况夫贵游子弟与凡民哉幸其遗法散见于经传而杂出于他书后生小子虽以殊时异制不得身习其事犹可诵其言而粗窥其彷佛先儒朱子惧寖逺且益坠爰辑而彚次之以诏于方来其凡目存于小学之书而其纲大义微文小节悉着于仪礼经传通解朱子自序礼之通行者及乡射大射已略见诸篇乐经亡逸遗声久絶而书数日用所须不可不讲取周礼郑注太史公淮南子前后汉志杜氏通典为钟律篇取唐开元十二诗谱为诗乐篇取许氏说文解字序说及九章算经为书数篇废不可考者惟御法而已然其书作于朱子之晚年丧祭二礼既以属之门人尝欲请于朝以钟律别为一书而奏不果上大射而下俱未脱稿书数则阙而弗具朱子之有志而未遂者能无望后之君子起而成之乎此六艺类要之书所为作也某窃观其所述五礼之义六乐之歌舞五射之法五御之节六书之品九数之计一本诸经而参稽乎传注史氏百家之说推寻其端绪以广先儒之未备折衷其抵牾以启先儒之未发有功于新学固多矣岂徒足为好古博雅之一助哉顾今之为士者类皆慕逺大而忽细微穿穴性命穷极髙深而不察夫制度文为皆圣人精神心术之所寓道之与器未始相离也明先王之所以教而成朱子所欲为之志不在是书乎书凡六卷临江周氏刚善父述有翰林掲公曼硕与某之同年王君师鲁所为序某独遡其源流之自以为是书实继先儒而作庶几同志之士共谨其传焉
　　霁峰文集序
　　宇宙间清灵秀淑之气未有积而不发天不能閟藏而复出以为文遭时遇主咏歌帝载黼黻王度则如五纬丽天下烛万物有目者孰不仰其余光退而托于空言以俟来哲则如珠捐璧委而辉山媚川终不可揜盖有得于天者不必皆有合于人显晦虽系乎时天之所不能閟藏者人亦不能閟藏之也此理之所必至夫何疑焉宁海为县在东南斗絶处其地多连山穹林而大海距其前清灵秀淑之所聚至是而止瑰伟之士随所受之丰啬发而为文或简雅而峻洁或博赡而丽徃往各名其家霁峰李先生则并游乎英杰之林而以才自奋于其间者也先生年甫弱冠从流寓之士试艺漕闱籝粮笥书而来者以万计先生微见所长辄为其第一暨登名于天府筮仕于边邦则国歩己蹙运去祚移杖防东还屏迹海上箪瓢晏如垂将两纪达官贵人有知先生者强起而致之京师先生因作大都赋以进一时馆阁诸公咸共叹赏交荐于上擢教授杭学而其赋遂为人所传诵先生后由杭学迁教授临江寻以黄岩州判官致其事竟不及以崇论宏议施于大撰著由是学士大夫靡得而称焉然先生尝上书阙下恳恳数千言所陈六事皆有闗于政理格不行而其稿具存他歌诗古文下至近世骈俪之语笔势横放如悬河注水愈出而不竭与夫屑屑然刻雕藻饰以求工于片言只字者固自不侔也延祐初朝廷设科取士溍以非材叨预荐书先生实预秉文衡后十有五年而先生以髙夀终又十有五年某亦以年逾六十上谢事之请归休于田里先生之季子防始裒辑遗文诠次为二十卷俾某序之岂非显晦有时天所不能閟藏者人亦莫得而閟藏也哉昔扬子云以奏赋受知当时为郎给事黄门而子云之意本欲以文章成名于后世太法言所由作也子云殁既久法言乃行犹不显学者苟徒诵先生之赋而挹其膏馥以为希世资身之助何以异于向之知子云者乎必也即其閟蔵于昔而显于今者尽大观而无憾则先生之为言可得而知矣先生讳洧孙字甫山世系年夀卒葬某既志于墓上兹不复云
　　吴正传文集序
　　某窃闻昔人之论文率谓文主于气气命于志志立于学者也盖三代而下骚人墨客以才驱气驾而为文骄气盈则其言必肆而失于诞吝气歉则其言必苟而流于谄譬如一元之运百物生焉观其荣耀销落而气之屈伸可知也惟夫学足以辅其志志足以御其气者气和而声和故其形于言也粹然一出于正兹其所以信于今而贻于后欤若吾亡友吴正传氏可谓有志之士矣正传自羁丱知学即善记览工辞章才思涌溢亹亹不巳时出为歌诗尤清俊丽逸人多诵称之弱冠因阅西山真氏遗书乃幡然有志于为己之学刮摩淬砺日长月益讫为醇儒初紫阳朱子之门人髙第曰勉斋黄氏自黄氏四传曰北山何氏鲁斋王氏仁山金氏白云许氏皆婺人正传金氏里中子不及受业其门而耳濡目染其微词奥义于遗编之中间以质于许氏而悉究其防趣是以近世言理学者婺为最盛然自何氏以来并髙蹈逺引遗荣弗居正传生今圣时値文运之聿兴始以才自奋浮沉常调几二十年所至能使政平讼理民安其业取知上官用荐者通朝籍同志之士方相与庆幸国人有所矜式俄以忧去寻移疾上休致之请遂不起惜夫所试者小不得尽展其志之所欲为可以信今而贻后者独其文而已正传既以道自任晚益邃于文剖悉之精援据之博议论之公视古人可无愧其所推明者无非紫阳朱子之学其好已之道胜则昌黎韩子之志也正传冡子深前卒仲子沈裒其诗文彚次成若干卷以授某曰先人所与游相知之深而居相近者多已凋谢而执事与东阳张君独存先人之葬张君已掲表于墓道惟是家集宜有序以传非执事将谁属某不敢以不敏辞谨考论其师友源流之懿使览者知正传之文非徒以才驱而气驾其夙知而莫成由其有志以基之而又能成之以学也正传讳师道延祐辛酉进士调髙邮丞歴宁国録事迁建德尹入教国子由助教为博士以奉议大夫中书礼部郎中致其事制下正传已卒他所着有某书若干卷某书若干卷不在集中
　　送索御史诗序
　　至顺纪元之冬今监察御史索公以史馆掌故久次进职编摩而某忝繇常调供奉词林簉属史氏与公为同僚命同日下明年夏又同扈跸上京公自处清约介焉特立若不可犯中实乐易色温而气夷然亦未尝见其苟于言笑深切敬畏之无何而公用辟举入台后十有【阙】年遂持部使者节分按浙河之东某方倦游不俟引年预请纳禄而归实受廛于属郡辱公临贶者再握手道旧故殊欵洽今年春公以御史召赴阙士之见知于公者相率赋诗以道其缱绻之意俾某序于篇端盖古者台谏异官御史主分察六司百僚廵按郡县而糺其过失凡刑狱功赏选补出纳朝仪祭祀燕防之事咸涖焉若夫侍从赞相规諌讽谕则諌官之职也我朝不设諌官而台谏之任悉归于御史今之视昔其责不已重乎以阳公城之行谊范公仲淹之材且贤而为谏官韩退之欧阳永叔犹疑其失职或著论以讥之或贻书以诮之逮其上防伏閤力争国家大事皆人所难言乃卒以諌显然后知其始所以不言者不欲徒为细碎姑以塞责也于是退之永叔又从而推述称扬之岂非要其终而服其识大体乎方今治化休明羣臣遵法泽及黎庶海宇乂安固非有阙政之可议主上不自神圣每怀兢业虗心纳采片言不遗念公久于驰驱而熟于当世之务擢置左右寄以耳目窃计公之从容献替苟渉于国家大事必能极陈人之所难言至于本正而末治纲举而目张振风纪饬宪度以举其职业直易易耳使退之永叔复生何以致其爱助乎他日闻朝廷有骨鲠之臣天子有从諌如流之美某虽衰退无从载笔立公下风而颂歌明良相逢之盛犹可与田夫野老蹈咏太平于畆之中也庸因序诗而并及其属望之私焉
　　送周明府诗序
　　古之作史者必为循吏立传汉西京二百年间传所书仅六人盖才难自古而然尤难得者循吏也皇元统一函夏吾乌伤领于职方逾七十年某生乎其时而获事其大夫之贤者固多求可儗于古循吏者清江周侯其庶几乎先是为政者务以平易近民或奉贽纳谒以自通皆弗之拒习为故常人不讶也侯至一切峻却之是可谓之亷矣而世未尝乏亷吏也异时屡建局以覈田粮而隐匿飞并之弊有未尽革侯始令民得自实且躬任其钩考之劳一无所惮期月而簿书井井有条愚民无知喜争豪猾之徒诱使相告讦而阴持其予夺之柄以为利事未竟家已破而犹弗悟侯遇其有所赴愬悉委曲譬晓调防而遣之去负其不直者悉皆慙伏悔罪诎者以信部使者郡长吏数委以邻境之疑狱及累岁不决之讼侯折以片言人莫不服其明允官府既以无事用其余力大治土木营尉廨葺儒黉剙常平义仓而分贮公私之谷以实其中完旧益新百废具举是可谓之能矣而世未尝乏能吏也惟夫所居民富所去见思至于生为立祠树碑廪廪庶几循吏之遗风乃絶无仅有者也而况汉之循吏皆郡国二千石今也以百里之邑而得一循吏焉不愈难哉侯书满解印绶行有日吾党之士各赋诗以道其恋慕之私俾某序于篇首侯初由湖北海南宪掾入湖南广西帅幕以招两江叛蛮有功超擢宣阃都司歴江东剧郡元僚绩用甚着其来乌伤治行为诸邑最宪府方交章列荐于中朝行向用矣辄因序诗而附见侯行事之大略俟他日传循吏者采择焉
　　送慈谿沈教谕诗序
　　鄞沈君久游金华部使者荐其材于宣阃署慈谿县学教谕其行也金华之乡先生士友咸为赋诗而属予序之昔者河南二程子没门人各尊其所闻各行其所知人自为学至考亭朱子出而集其大成程子之道赖以复明然学术之散未有甚于此时者永嘉之经制永康之事功姑置勿论临川陆氏与朱氏并以性理为学而其为说莫适相通虽鵞湖之防终不能挈而合之也言陆氏之学者以慈谿杨文元公鄞袁正宪公父子为巨擘士生其乡知有陆氏而已宗正少卿黄公亦慈谿人始以朱子之学倡于其间而务以躬行为本其大意谓陆氏以简易自髙而以支离病朱子是徒见其穷探极讨为说之详似乎支离而不知真脩实践所守之约固未尝不简易也使宗卿与文元生同时宁不足发鵞湖所未决之余论乎国朝承平日久治教休明建学立师设科取士悉主于朱子之说至是而鄞慈谿之士于朱子之书莫不家传人诵之沈君在金华尝登许先生益之之门而卒业于吴君正传其所受实朱子之学今去而涖教事又适在文元宗卿乡邑夫学术之分合重事也为师儒者所宜尽心焉故予于其行举以告之乃若山水游观之乐交朋离别之思已具于篇什作者之意不待序而可见也
　　赠余生诗序
　　昔西山蔡氏善言地理先师朱子有取焉而朱子之门不必人人皆西山也盖地术者之事以儒者而兼通其说特博闻多学之一端耳曷尝以是为学者所急乎后生小子羣居终日视记诵词章为不足为而独以不知地理为耻探竒勦说凭虗造言人自为家务以取胜俗习所尚相师成风抑又西山氏所未有也观其记辨驰骋出人意表诚若可喜是以孝子慈孙甘受其欺而曽不悟反疑术者未睹此秘往往委已以听焉甚者【阙】变置百年之丘垄使先世体魄不得宁于地下有人心者所不忍言予之病此久矣故先人之葬凡择地一付之术者士友或来咎予不学地理而轻信人言且为图说以见告其图则一冈一阜悉加以丑秽之名其说则旁引曲譬抑扬开阖诡怪莫测每更端必助以嗟哉悲夫可为太息流涕等语大抵皆场屋中哗世之浮词予固已厌其强聒逮今十有五年其说迄无所验而术者之言可徴不诬予于是益信地理果非学者所急欲择地但当择术者而已兰溪余生今之所谓术者而乐交于吾徒持所得赠言若干篇求予为之序予方惧书生以游谈乱其术余生乃不自以其术为可恃欲借诸公之余论以收名定价于一时岂亦未能免俗乎余生诚能益进于其术而无速于自售俟有如西山者出徐起而就正焉彼沾沾动其喙者将自息矣余生之术不患其不行也鄙野之言不足序作者之意同志之士倘有槩于心乎
　　师友集序
　　师友集者张君伯所得名公赠言及倡酬之作也伯雨之生去宋季未久其大父漳州通守公雅不欲诸孙豢于贵骄而纵为异时华靡遨放事延儒先以为师教之甚笃而伯特聪悟爽朗頴出不羣丱岁即务记览弄翰为词章方是时前朝遗老宿儒魁士犹有存者数百年之文献赖以不坠然皆尊其所闻人自为学未尝凌髙厉空并为一谈以事苟同伯觌其光仪而聆其绪论如企嵩岱而得其髙临河海而得其大且深佩服之素固非一日年运而往诸老相继沦谢伯乃以壮盛时去为黄冠师间出而观国之光属当文明之代一时鸿生硕望文学侍从之臣方相与镕金铸辞着为训典播为颂歌以铺张太平雍熙之盛伯雨周旋其间又皆与之相接以粲然之文如埙呜而箎应也逮伯倦游而归入山益深入林益密并游之英俊多已零落而伯亦老矣后生晚出如春华夕秀竒采逓发欲一经伯之品题者无不挟所长以为贽而伯雨皆莫之拒虽细弗遗宜其所积之富如此嗟夫伯负其超迈卓絶之材不徒有闻于家庭而脱落绮纨之习遂能遗世独立周览六合必欲尽大观而无憾其髙风雅致固可槩见也虽然四十年间气运有升降人物有盛衰而文章之变化与之相为无穷述作之家尚有考焉诗文总若干篇其次第不系乎齿爵位望而一以岁月为后先方外一二士既编辑而校雠之复俾某为之序而刻寘伯所居灵石山之登善庵某之鄙陋言不足以尽意序续集者宁不为之毕其说乎
　　纪梦诗序
　　自先王梦祲之法不传后世史家所纪梦之竒验可徴不诬者固多而人莫不有梦不必皆可验于事也重纪至元之元年春予忝以非材备员国子学官其年秋校文上京夜梦观新进士上谢恩表褎然出班前立者诸生痕都斯坦其氏拜珠其名明善其字也予既竣事而归则闻明善已预在京荐名既以上于春官而科举事遽废予颇疑梦之不足徴明善退自有司归就弟子列寻以忧去服阕而来私试数占首选时予犹居国学其梦如初私试之法以入学之先后贡十人而止明善适在十人之外方待年而未及释褐予益疑梦之不足徴及予请外南还而中书用台臣之请计奏被上防复以科举取天下士予亦复梦如初至正改纪之年也是岁明善果再荐于京师二年春以正奏召入对大廷遂为进士第一予梦于是始騐其兆见于科举将废之初其应在于科举复兴之后天者素定久矣夫岂人力也哉盖古者卜以三兆筮以三易必参之以三梦夏曰致殷曰觭周曰咸陟其术皆亡粗可考者独周有占梦之官所掌六梦一曰正二曰噩三曰思四曰寤五曰喜六曰惧而六梦之占有二其善而吉则以献而归美于上其恶而凶则赠送而去之予向之所梦以为噩欤则明善族系之贵学殖之富溷以一第不足惊愕也以为思欤则六馆之士数百人予所思者不止明善也以为寤欤则明善之氏名非予觉时所尝道也以为喜欤惧欤则予于明善未尝喜其得而惧其失也无所感动而自梦殆正梦欤兆见于科举之将废而梦固不恶应在于科举之复兴则梦可谓吉矣时之文人才士内交于明善者闻予言往往为诗以纪之好事者因防萃成卷求予志于卷首以实其说予闻诗言牧人之梦其占以鱼为丰年旐旟为人众释之者谓此即所献之吉梦也矧今圣神在上文运方新其事有大于牧人之所梦者顾予防贱不得如古之牧人献其吉梦而归美焉若夫诸公嗟叹之不足而咏歌之则小雅诗人之意也虽然废兴得失之故固出于天者之素定苟未能脩其在人而徒欲取必于在天可乎孟子曰命也有性焉此予与明善之所夙讲不敢以渎告之也
　　族谱图序
　　古者图谱有局掌于史官局废而士大夫家自为谱言氏族者或谓黄氏嬴姓陆终氏之后或谓黄氏出于帝髙阳者自柏翳赐姓嬴而其后有江黄诸国为楚所灭子孙之仕楚者有黄歇出于金天氏者自台骀封汾川而其后有沈姒蓐黄诸国为晋所灭子孙之仕晋者有黄渊皆以国为氏或又谓黄之得姓始于柏翳祖臯陶而本金天可尽据乎汉尚书令香太尉琼父子江夏人唐之江夏暨防稽零陵巴西东郡江陵洛阳晋安八郡各有黄氏而今也同望江夏何以别乎官失其守而谱学坠絶乃欲旁引曲证而推及于千载之上固难矣惟婺之黄氏由金华徙越之剡洪之分宁丰城信之弋阳江陵之监利为五大族而某之九世祖八世祖仍居婺之浦江旧谱以为自分宁来归而郡志所载黄氏墓在浦江者见于开元十道图则浦江之有黄氏已久似未可以旧谱为信要之其言必有所本无从考质也七世祖始徙义乌族日蕃衍系序之承传支属之分异斯可得而详焉六世祖隐居弗仕用荐者当授官未命而没五世祖亦隐弗仕逮我髙祖乃以子贵累膺赠典其以进士登于科者我曽祖一人而已先祖先考在异时俱尝补官而不及禄某际今盛世叨备官使而获推恩于二代顾以鄙劣无似弗克负荷骎寻暮景惧一旦殒灭以为大憾安可无使后人知夫源流之自而思亢其宗乎昔太史公庭坚自序本出于金华而其谱止及于分宁七世以上皆略弗着盖慎之也庸敢窃取斯义断自九世祖而下丘垄之尚完祭享之不废者为之图若谱逺不可知疑不能明者悉阙焉凡为图谱之法亲者宜详防者宜略为子孙者各详其亲则其可略者自可互见今不以亲踈为间而有所或遗者恐诸房子孙不必人人能有其图谱而于所亲各致其详也来者当思补其所未备而无厌其伤于繁哉
　　族谱图后序
　　某作族谱既阙其所疑与其所不知旧谱所无者亦不敢妄有増加然尚有当考订者我七世祖妣宗氏观文殿学士忠简公泽之女弟忠简之子直秘阁頴志其墓孙男五人其二人曰公显公焕今见于谱者孙男七人惟上三人与志合其下有无咎少亮潜之扬祖而无公显公焕志乃当时所作必无谬误非名之更易则谱之脱遗也浦江之花桥有黄将军庙在我九世祖墓之旁将军名仁环乡先生倪朴为立传载其捍衞乡井之功甚悉子孙至今不絶同里细人之家皆黄姓而散处于邑中者多士族疑上世必同所自出歳久而失其世次谱所以不及也义乌之芦砦有绍熙四年进士名耕字子野仕至郡通守按登科记于我曽祖为诸父行不知何以亦不入于谱也抑尝观太史公庭坚自序其先金华人七世以上失其谱而丰城乃于七世之上又遡求得其四世且谓其先由秀而婺由婺而洪越之新昌有庭坚同年进士某推序昭穆知为兄弟而进士之从曽孙礼部尚书度乃谓黄氏居江浙者大抵出于建之浦城其先由建而婺由婺而越二说尤异并识于此以待咨访焉
　　送髙节书院刘山长序
　　尚论两汉之士必曰经术名节自公孙至张禹孔光之流皆以经术致位宰相而持禄保位未能免阿谀之讥不有名节孰矫其失所谓名节则严子陵实倡之迄今千三百年其故所居及尝钓游处犹为之立祠即其旁置书院而奉之以释奠于先师之礼焉其有功名教贤于章句儒逺矣盖古之先师诗有毛公书有伏生礼有髙堂生乐有制氏初不以其贤而尊事之行其学则祭其人示有所本云尔唐制孔子庙由顔子而下为先师者二十二人有毛公伏生髙堂生而无制氏诗书礼存而乐亡也孔门髙弟惟顔子子夏并为先师子夏诗有序易有传固学者所共宗顔子非有遗书可传而以贤有徳克配于先圣其后复列子夏于十哲而独推顔子为先师者讵不曰讲习其言未若仪刑其德乎今之道学一出于濓洛干淳三数大儒此学者之先师也夫既立其书于学官而跻之从祀矣其为书院者又取前史所载髙人逸士若子陵者以为先师子陵矫前人之失不过答侯霸之两语他论议风指则皆寂寥无闻世特以其人之贤而尊事之如此尔夫道一而已发于文则为经术脩于行则为名节岂若九流百家人自为学莫适相通乎建阳刘生仲寳以选署余姚之髙节书院山长余姚子陵故所居也予闻仲寳之先少师文简公受业考亭读论语至予欲无言喟然而叹谓言语非所以学由是一意务为躬行实践其出处之际与子陵虽殊而脩名姱节视子陵可无媿仲寳家庭之传必有异乎区区以呻吟占毕为事者矣诸生在列仲寳进则风励之以仪刑夫前哲退则以家学私淑之使羣居而讲习焉不亦可乎仲寳之行也同志之士临别赠言凡若干篇京兆杜君伯原甫实序之及来钱塘复求予为后序杜君隐居武夷山中聘使在门而不为起庶几善学子陵者仲寳试以予言质之何如
　　资正备览序
　　至正九年冬诏以中政院使荣禄大夫札剌尔公为资政院使涖事伊始首询官府之沿革及所总政务之本末次第前徽政院纪源之书部帙汗漫而序述弗详披阅再四莫得其要领盖设官之始在东宫则曰詹事院在东朝则曰徽政院互为废置间尝改建储庆使司及储政院而詹事徽政之所掌悉焉今天子始锡名资正院以奉中宫由其更易靡常新旧交承文案填委舛错隐漏猝难穷竟故于戸口之登耗财计之盈亏人材之升黜工役之作辍皆无从周知公以为古之君子居其官则思其职苟非有旧典之可稽则虽欲举其职不可得也乃谋于院官令架阁库出所藏故牍俾经歴司官与提控掾史等精加考覈防萃成书院官后至者咸乐賛其成凡本院暨所统诸司官属之员数品级系籍人戸拨赐土田方物贡输歳赋徴纳铨选格法营造规程彪分胪列细大弗遗厘为三卷号曰资正备览挈其大纲而万目毕随举而措之斯易易耳以溍承乏太史氏俾执笔题辞于篇端昔汉文帝问周勃陈平天下一岁决狱几何钱谷出入几何勃皆谢不知平对曰有主者问决狱责廷尉问钱谷责治粟内史帝曰君所主何事平举宰相之职以对帝称善夫周勃陈平均有所不知而平知责之主者故勃自以为不如矧今资政领以専使皇上为官择人非执政侍从近臣莫克当其选倚注之重岂羣有司比乎公乃不敢诿于主者而一以身亲之他日入侍燕间上承清问必能枚举以对虽使陈平复生必自以为不如也抑是书之作不特搜罗故实以备阙文且将贻于方来为不刋之典其用意深且逺矣来者尚无忽诸
　　送徐彦礼赴冀州尹序
　　上即帝位之十有五年并相勲贤更新庶政念民者国之本长吏实民命所系而承宣抚字或未克悉举其职由其选轻也乃妙柬廷臣之清方详敏练达于民事者畀以郡寄仍召对于便殿亲临谕遣之羣臣苟预在行莫不俯伏就列顿首受命惧无以称塞上意则相率诣政事堂听所以教宰执大臣既为敷绎圣训且告以利害有须兴除宜亟以闻而见于施行不至徒为虗文台司寻导防于部使者俾奬励之以俟其成效言事之官又建白勿委以烦碎之务使得专心于职分之所当为责任之重前所无有也以天下之广郡邑之众未尽得人以充其选故所临遣【阙】十有【阙】人皆首及于要地而兵部郎中徐君彦礼得河北之冀州古者郎官出宰百里冀领五县最为名郡而尹为尊官视百里之宰不愈重哉彦礼奋自儒科待诏翰林编摩史馆博渉于古今而究观其治乱盛衰之故矧尝简在眷知擢居六察于民生之休戚吏治之得失靡不周知授之以政固无施而不可黄霸汉丞相也史家以其材长于治民特寘之循吏之列而为立传彦礼其勿为汲黯之于淮阳而为黄霸之于颍川他日秉史笔者诚能以彦礼之氏名列于循吏则黄霸讵得而専美乎彦礼行有日僚友及士之工为文者咸赋诗以送之夫诗之有雅以言王政之所由废兴政有小大之殊故雅有小大之别仲山甫徂齐而尹吉甫送以烝民之诗序诗者不曰送仲山甫而曰美宣王且以其诗入于大雅盖宣王之任贤使能致周室中兴乃王者之大政尹吉甫之诗非独以慰仲山甫之永怀而已今天子临御日久无幽不烛鉴内重外轻之弊而为官择人甚盛举也播为咏歌铺张圣德以配烝民有不容己者矣岂直私于彦礼而慰其永怀之心耶庸推本昔人序诗之义而题诸篇端如此
　　隆山牟先生文集序
　　若昔宋东都盛时眉山苏氏父子出而蜀之文章被于海内渡江后疆圉日蹙衣冠流散而蜀之文章萃于东南及其既久也百年之遗老相继沦谢而陵阳牟氏父子遂岿然为蜀士之望以耆年宿德擅文章之柄而雄视乎东南者大理公一人而已隆山先生大理公冡子能世其家业而不陨者也先生之大父大资清忠公为时名法从所交皆当代鸿硕先生无不趋其下风而接其余论大理公既与世相违优游事外先生居家庭之间父子自为师友日以经学道义相切磨母夫人邓氏太史李公外孙女又从而有闻于史学大理公殁学者有所不知必之先生考质焉先生于前朝制度之损益故家文献之源流歴歴如指诸掌寒门下士窥见一斑于残编断简中者固不足以与此至于白首穷经孳孳矻矻而忘其老阀阅贵游挟清才雅艺以驰骋于英俊之域者亦未易企而及也凡先生所撰著言必有实而要其归一本于理昔之善为品评者谓有山林之文有台阁之文先生盖兼之矣内翰蜀郡虞公称先生警敏过人志趣髙迈援引根据不见涯涘其文沛然若河江之决不极所至不止真知言哉呜呼坠绪茫茫千钧一髪剥果不食萌芽方新斯文之未丧岂但为蜀士之幸乎先生有子五人独必达必胜在必胜袭藏遗稿惧歳逺或致放逸乃彚聚为若干巻而刻焉书来俾溍序于篇末惟大理公仕宋季与溍之曽大父太常府君同为郎于吏部溍生也后犹及拜于牀下而辱赠以言际今承平复着取士之令异时科第中人物存者无几先生乃应聘出持江浙文衡而溍以非才忝与荐送故必胜以序为托溍之鄙陋衰朽安能知先生而发挥作述之防邪姑次第其梗概云尔先生讳应龙字成甫其先由陵阳徙吴兴先生辞京官之世赏而以咸淳辛未取世科调光之定城县尉仕未逹而国事已非先生既不有禄以贫强起为儒学官晚乃教授溧水州寻以建康上元县主簿致其事先生之世系卒葬与其言行虞公已为志于幽堂此不具
　　顺斋文集序
　　故赠袐书少监顺斋蒲公既殁仲子御史君机裒辑遗文曰闲居丛稿者为二十有六卷以授某俾序之孟子曰诵其诗读其书不知其人可乎是以论其世也按公行状公生而嶷岐丱岁就学强记过人未成童已通经大义弱冠文声借甚诸老多折行辈与之交逮乎立年复以濓洛诸儒之说倡于汉中而汉中之士知有道德性命之学盖公之求端用力务自博以入约由体以达用真知实践不事矫饰而于名物度数下至隂阳医学无不究其精微教人具有师法大抵以行检为先而穷经则使之存心静定而参透于言语文字之外郡县长吏或有所取正亦必引以当道而使之行其所无事临终却药弗御饮酒赋诗夷然而逝由是观之则公之为人可知也粤自国家统一宇内治化休明士俗醇美一时鸿生硕儒为文皆雄深浑厚而无靡丽之习承平滋久流风未坠皇庆延祐问公入通朝籍以性理之学施于台阁之文而其文益粹譬如良金美玉不俟锻链雕琢而光辉发越自有不可掩者矣时上新即位方向用儒术设科目以网罗四方之贤俊而御史君以公在班列之日防名于昕陛士大夫尤以为荣论其世则太平极盛之际也某浮沈州县白首登畿忝以非才承乏胄监实公去官十有五年之后无从接闻绪论兹幸获以疵贱之士名自附于公是用忘其衰朽荒落而序其梗概如右后之览者论其世而知其人则于公之文思过半矣公讳道源字徳之系出汉蒲将军至晋安西大将军遂避乱入蜀而宋资政殿学士赠太师楚国公宗孟居眉之青神公之皇考赠礼部郎中讳政午又以国初徙兴元公尝为郡学正终更絶口不言仕进晚以遗逸徴诣京师编摩史馆供奉词林寻以博士教国子居歳余辄自引去诏起公提举陜西儒学讫不就后用御史君贵以有今赠其年夀卒葬与言行之详圹有志神道有碑兹不赘述焉
　　绣川二妙集序
　　吾里中前辈以诗名家者推山南先生为巨擘傅君景文陈君景传其流亚也先生曩游太学未及释褐而学废士散束书东归遯迹林壑问览物兴怀一寓于诗悲壮激烈有以发其迈徃不羣之气自视与石曼卿苏子美不知何如近代江湖间呫呫然动其喙者姑勿论也二君之年稍后于先生而皆有能诗声景文之诗精切整暇如清江漫流一碧千里而鱼龙光怪隐见不常莫可得而测也景传之诗涵肆彬蔚如竒葩珍木洪纎髙下杂植于名园终日翫之而不厌也其以气自豪则同宜乎能接先生之儁轨而与之参翺翔非余子可得而预也予年复后于二君而于先生为中表子侄行自丱岁侍先生杖屦而知爱先生之诗顾以材器劣弱局量褊小不敢窥其涯涘徒有望洋而叹可以配先生者二君而已予尝因先生自序梦稿痴稿听雨留稿者重加诠次为二十卷题曰山南先生集而先生之交朋皆已凋谢后生晚出有嗜好酸醎之殊由是未克大行于世二君与先生相继死而其遗稿亦仅蔵于家因访而求之得景文所作若干篇景传所作若干篇合若干卷题曰绣川二妙集而序其梗槩庶二君之遗风余韵有在而不遂泯灭也先生韬光弗耀十五寒暑部使者强致之俾主教事不得已为之起后卒归隐而终二君从俗浮沈啸歌自适与先生俱能不以名自累名且不有诗之传不传盖无足为其重轻也虽然物之显晦固自有时天下之寳当为天下惜善而蔵之以待后世之扬子云不亦可乎先生姓刘氏讳应龟字元益景文讳野景传讳尧道云
　　送郑仲舒诗序
　　浦阳郑仲舒以才学受知今太师丞相由布衣入经筵为检讨会参賛官阙即命摄其官予与仲舒同里闬而托三世之契至是又以官聨而申僚友之好休暇过从尤密暨予以老得谢而退付田里仲舒亦以外艰南归服除当还朝朋友咸为赋诗而徴予以序为赠言之首盖赠之为言增也古之赠言者将以増益其所未至而今之赠言者直欲为延誉俾増重于一时仲舒之先聚族而居迨今九叶朝廷既旌其门闾而复其徭役士大夫莫不为之纪咏以侈其事仲舒染濡家庭义方之训厚自树立卓然有过人者予固无以为其増重而仲舒有国之元臣以为知己凡所纳交皆鸿生魁彦亦无俟予为之延誉而有所増重若夫摅瑰竒之素蕴酬特达之殊遇以増崇乎逺大之业此则予区区爱助之情不容已于言者矧今明良相逢夙夜图治网罗众彦靡或遐遗仲舒诸父昆弟宦游于京国有同升馆阁者仲舒踵蝉连奕叶之盛衣被云汉昭回之光使泽加于人名垂于后在此行矣岂但蹑寻故歩取一资半级以为州里之荣哉顾予衰朽残生无所可用结庐墓左待终天年追念向来英俊之并游恍若隔世于仲舒之行虽不能无歆艳赞慕然以心思凋耗笔砚荒落无从藻饰雅谈铺张盛举辄因序诗而附见予属望之私焉
　　石门六观诗序
　　东阳多佳山水涵碧有亭肇见于刘賔客之品题戴岘鲍岩水乐环翠至于郭氏之石洞蒋氏之南园凡名公纪咏所及入于图志者不一而足石门在县东南七十里山益髙水益深尤为竒境而埋没于榛莽翳荟之间久未有啓其秘者李君公泽厌城邑之嚣烦始辟其地建别业而居焉既大治台榭亭馆据其要会以极游眺之美又旁揽其胜槩号曰六观各为一诗乡先生与时之俊流咸共属和而太常胡君为序于左方公泽复出以示予求题辞于篇首唐史载太尉中书令西平王李晟之子十二人咸有仕禄愿宪愬听并至节度使而愬为左仆射同平章事听为检校司徒凉国公或曰愿即韩文公所序居盘谷者韩公述其言大丈夫之遇不遇为出处可徴也信如或者之说则愿尝秉旄钺専方面不可谓不遇岂非愿身为达官而心有所不乐遂逺引而去乎公泽故宋嘉定进士吏部尚书寳谟阁直学士之孙淳祐进士通判庆元军府事之曽孙而其祖父俱以世赏补官其兄仕于皇朝者或以教官从宣政使辟举入幕而出临絶域或游上庠登乙科而累佐名郡公泽亦尝被命倅一州独避不就而甘于肥遯由公泽兄弟视西平诸子名位固不侔而公泽之志则与愿无以异也虽然自有宇宙便有此山千载之上盘谷与石门等耳盘谷得愿而地始重愿得韩公而名益显石门之有公泽犹盘谷之有愿安知世无韩公之鸿笔能铺张其事以为之序乎非予所敢僣也矧予以衰退之余强顔复起而窃食于辇毂之下奔走伺趦起嗫嚅其为人视公泽何如尚安能形容其清标雅致之髣髴乎公泽曰予不敢自附于前贤可谓善揣分矣以区区陋微而儗于古之大人君子无乃非其伦乎姑置勿论而以一言相慰藉于风月寂寥之乡可也予应之曰敢不诺因次第其语书而归之是为序



　　文献集卷六
　　钦定四库全书
　　文献集卷七上
　　元　黄溍　撰
　　记
　　湖州路总管府题名记
　　古者诸侯之国必有史官太史公始摭其所述年经而国纬之合以为表盖将使有民社者幸而览观焉必且曰某年为何时某侯为何人而我何如也自秦置郡县既不容有私史犹幸有所谓题名者而可阙与吴兴为郡曰内史曰太守曰刺史曰知州事由晋王羲之而下凡若干人亦既列其氏名于贞石矣粤自圣化南被国家遴选仁哲以恵幸兹土者声相闻迹相接而迄未有所登载也今总管某公始合长贰立石为题名而属予以记予惟题名之设本以昭嵗月辨爵秩观其氏名与其所以去来而其人之贤不肖可知也善善恶恶而惩劝存焉此太史公之深防而春秋之微权也昔司马文正公记谏官题名而系之以忠诈囘直之目使来者知所避就呜呼岂独谏官也哉
　　山南先生集后记
　　右山南先生集凡二十卷记曰辞必已出古也骚不必如诗不必如易而太史公书不必如尚书春秋十三国风之作大抵发乎情矣然而止乎礼义发乎情故千载殊时而五方异感也止乎礼义以天地之心为本者也其为本不二故言可得而知也有如先生之闳材杰志百不一施而其言犹莫为世所贵则言岂诚易知哉盖先生自少时为举子业已能知非之逮其年迈而气益定支离之习刋落尽矣故其为文逸出横厉譬如风雨之所润动杂葩异卉不择地而輙发人见其徜徉恣肆惟意所之而止耳世之善为近似者方窃窃然揣摩剽掇哗众以立的而曰吾古学也陈性命者躐幽防辨名数者殚毫末而先生之文遏而不行矣孰知夫繇繇儃儃浮沈俗间其自视吾言蜩甲尔蛇蜕尔岂复累于称讥者耶溍受学于先生最久且亲诚悼其余芳溢流无所记以被于后乃因先生所自序梦槀痴槀听雨留槀者合而一之目曰山南先生集呜呼是其为言也非出于古非不出于古也夫能不二于古今而有不以天地之心为本者乎绵千禩贯万彚而无迁坏沦灭者莫寿于是物矣区区之篇椟尚奚为哉姑用以致吾意焉尔先生之氏名与出处大槩溍既为之述兹不复云
　　明正书院田记
　　宋南渡后衢之先贤忠简赵公而下六人盖尸祝之旧矣景定末王侯已守是邦始谂于朝即故吏所据祠地为道院者辟书堂曰明正且以其没入之田百七十有六畮焉咸淳间继之者赵侯孟奎又益以他田六十有三畮祠事以备国朝因之建书院额设山长员而兹田之夺于浮屠老氏者什七八有司漫弗加省也皇庆初上新即位垂意庠序之事凡田之在学官者冒取有禁于是总管申侯为阅累嵗之讼牒而覈其实悉返所侵田有挟敎门檄来争之者侯弗为动乃赂吏瞰侯在告谬为可疑上其事于宣阃今山长叶君谨翁白侯破其计而阃复下于郡侯为征图籍覆按具有本末田以卒归盖九十年间祠三徙而始有田不二十年遽失不守又三十余年廼复叶君念其得之难而保有之不易也求书于石以图永久溍窃惟三代而降师废民散儒失其守而夺于二氏者匪直吾疆畎而已矧夫威怵利诱有甚于二氏者乎尝试观马公之在建炎连拄大奸一斥终其身不悔逮绍兴权臣擅事汪公既坐切直摈弗用赵公竟以不苟合去相位贬且死至若范刘小汪公委蛇仕止之间又莫或少自挠是凛焉不可夺者区区之土壤犹外物也贤师帅祗奉德意幸恵斯文甚厚繄六君子之胄若士之从叶君登斯堂者敬共以承事感慕而振饬必有名人杰出其间嫓美于前哲夫能宝其不赀之躯则一物之细有不难守矣溍既为书其槩且道其所望于诸君如此初田之未复也刘公五世孙衍尝以己田百畮代其匮汪公五世孙谊亦以己田三十畮相焉至是两家因捐其田戒子孙勿复有是抑可书己申侯名伊噜特穆尔高丽人
　　上海县学田记
　　上海由镇为县之三年县始有学又十年学始有田又九年乃改作学于县东如千步延祐元年冬张侯如砥来涖县事厥既延见诸生视其居则斋庐未备也庖廪未充也按其籍则田之折于郡庠若出于是邦之寓公者嵗为米不盈四百石惕焉深惧士失其养而学政之弗举谋大其规制为久远计而未知所出也上人善能者闻之请入私田四百九十五畮有竒为学官永业以佐经费侯既纳其请则白状于县而输券于学主敎事者方君遇以为向之克有学有田不易如此而上人一念之顷遽能不爱其所有以弛吾乏絶之虑是不宜使后之君子无述也乃伐石来征文为记嗟乎大道隳裂九流百家之异趋久矣是果不可同欤易称同人于野亨而谓同人于宗吝夫与善不择其类致亨孰大焉施恵而不私其党去吝孰先焉由其通舍其蔽兹所以合异而为同也侯与吾从其有取乎此矣上人亦尝学于是耶上地之利其末尔窃独嘉乎是举也庶几乎吾圣人之防而有非苟同者故为原其大趣而为之记其目之细则碑隂存焉
　　常熟州学田记
　　常熟故吴地州之西子游宅在焉当孔子时吴通上国已久北学冝非一人独子游以身通受业列于七十有七人之间而其言行见于记録为甚具迨今千有七百余年生其地而好学能文者犹彬彬焉风气之厚俗习之盛诚非旁州比县之所及然自其为县时已有学而所占田多薄瘠以嵗之不易也诸生往往无所仰食学校之养頋出他州县下诵之声希阔寂寥前后为是州若职敎事者思有以裕之而未知所以为计学之賔老以为州之有力而名好事莫如曹君乃相率造君以为言君欣然为辍田之可耕者若干畮山之可樵者若干畮以佐之士之羣居聚食始无所乏絶莫不徳君之为而愿得予文以记之予闻古昔授田建学悉有成法民之为士固不必廪于学宫而大家巨室亦不得有羡田以资施予也自先王之法坏而不可复见説者盖以为三千之徒聚而食于孔子或又以饮食之人为子游氏之儒何言之无稽耶今之去孔子日益以远有能闻布衣养徒之事而兴起焉可谓难也已若夫为弟子员而藏修息游于斯者皆生于子游之乡而得其风气俗习之美者也苟无幸乎居之安食之饱而必有事焉将见其处也必无媿乎子游之文学其出也必无忘乎子游之学道而爱人一箪一瓢不足为其俭万钟之禄不足为其泰孰得以区区饮食之细厚诬君子也哉是用弗让而为之记以告诸来者云尔曹君名某尝为某官
　　东阳县门楼记
　　古者国无小必为台门所以严等威重敎令非苟致崇饰而已也以为不若是无以习民于上下之分而壹其观听也古今殊时郡国异体所谓丽谯者不皆出诸侯三门之制其以楼易台或犹有取礼之以髙为贵者乎春秋讥新作南门非谓夫修旧而加其度也葢失时也东阳婺壮县提封几二百里民堵至四万区不啻如古子男国县署之大门故有楼庳仄下陋嵗久且就圮丞耿君某以为是不称古者严等威重教令之意爰合其乡之大家俾撤而新之寻有二尺以为基之崇参其基以为屋之崇修去屋崇五尺广参其修而益五尺凡修广视旧率加什二而崇倍焉为间者五而加其旧者二焉君之恵孚于人故民乐献其力智周于物故工喜荐其伎始作于延祐二年冬十月而讫役于三年春二月又不失乎土功之时是宜举之易成之亟也学校之士咸相与言吾党不可拱手视具乃买石而以书来曰吾耿君之兴坏起废可称述者非一而楼为大愿纪成事来者尚有者也溍不倿无能赞美颂勤然窃观是役也有礼之贵而无春秋之讥能勿喜闻而乐书之哉动而法于礼春秋则夫所宜书者兹楼云乎哉程工属役之凡庸可畧也
　　松阳县恵洽廵检司记
　　处之松阳所部六乡其一曰恵洽至元某年始置巡检其地以教官而假巡检则自吾岳君始先是居其官者凡若干人咸即寓舍以为治所卒伍散处墟落问缓急呼调輙后会期莫有以为意者至治二年冬十月君寔来明年秋某月始买地作新廨为屋以间数者若干费钱若干而其什七出于君之私槖不足则其吏士洎乡之大家合力以成之又明年冬十有二月功以讫告门庑堂室器械之湏靡不具完君既诹日之吉入防防事而休吏士于旁舎乃以书来曰愿有纪俾后之人勿废也夫尉巡检均以求盗为职而尉得与令长连署常治其邑中巡检所治率在乎荒郊林莽山区海聚幽昧旷絶之境其为力眡尉难矣矧处为山郡而介于瓯越国家初定南服患其窃发之不时也尝选用重臣建牙分阃以涖焉虽以积安日久而椎剽之习或未尽去巡检之为力不加难乎是以来者幸其苟逭于吏议则望望然计吾嵗月而去之固无以居处之崇为也君儒者按职甫及期枹鼓不惊而田里之人甘食以安寝又能致其余力以树立官府如此向之所谓难者君直易处之其设施之整暇何如哉是有政焉非特土木之功而已世恒讥儒者迂且惮事若君之为武夫俗吏不可少媿耶为之记所以昭作始之自亦所以释儒者之讥也君名自修字德敏宋太师鄂忠武王五世诸孙今为常之宜兴人
　　平江西虹桥记
　　泰定元年冬十有二月庚午平江阊门外新作虹桥成古者辰角见雨毕而除道天根见水涸而成梁有司之常事耳春秋之法常事不书此何以书在有司常事也而此非有司之常事也按郡志桥之载于图籍者三百五十九而为虹桥者三其一在城西若干歩即此桥也去年夏大雨水暴溢桥居两水之交所施材甓皆腐缺莫能与水抗一夕尽圮其地适控通衢凡征令赐予布政于方国若奉贡输赋修职于京邑者悉由是而之焉执事者奔走迎劳无虚日惧舟檝不足以严使客则栰木以竢之方谋所以复其故而官帑不可輙发又重以其役厉民未知费所出郡民邓文贵闻之请分家赀之半更为石桥以利永久既又以为此有司者之事非细人所得干也乃饬材用庀工徒以聴要束焉事闻于府府上之行中书已而报如其请遂以八月乙丑始事阅八甲子而告讫功桥之脩四百尺而其高十分脩之一五分而杀其二乃与岸等脊之广得高之半而趾之广加其什伍上设扶栏为之周阹其下为门如半月以酾漕河而隄其雨垂以度挽者所用钱以缗计者十二万五千有竒役以庸计者二万四千有竒今总管郭公既率僚属觞酒桥上以落其成且谓文贵编户民非有名田稍食货殖竒赢若他大姓比川梁逵路官实领之而文贵顾能辍其衣食之余以纾有司之急不宜无以示劝相乃伐石俾溍执笔书其凡而刻焉夫以一夫尸利物之功而长民者能表树之以寓其风厉之意是皆有司常事之所不及而于法冝书者溍不得辞也传曰一家仁一国兴仁一家让一国与让是邦之人诚知所感发而慕效焉则夫可以修废举坠而出于有司常事之外者其屡书不一书尚托始于兹桥也文贵之可称道而不繋于桥事者兹不书
　　诸暨州乡贡进士题名记
　　溍佐诸暨之明年州人士有同升于春官而旅进于天子之廷者其调补而归也学正陈继龙既合乡荐之士为题名而虚其左以竢且属溍记之溍惟国朝以科目取士着于令列圣相承守之如一上以继志述事下以立邦家太平之基甚盛德也越于东南号称都防异时人材辈出起进士至宰相者有之自版图入职方章逢之流相与蹈咏为日已久如种待获适惟其时是以诏下之日莫不争翔竞奋以自厠于英隽之列独是州阅十年而偕计吏第奉常者始接踵而起后先相望滋不乏人其科级之优又旁州比县所未有也惟其发也不亟故其就也愈伟则其进也孰御焉虽然士非科目不能以自达至其措诸行事足以被今而埀后者恒有在乎科目之外苟徒夸荣侈盛而以为稽古之所防岂贤师儒昭示上德风厉学者之意哉肆成人有德溍与诸君子求无怍焉可也小子有造溍于承学之士葢日望之
　　鄞县义役记
　　浙水东州县庆元大府者六凡所入田租鄞以一县当其什五诸名额及非时之湏称是取民为最伙而其为县在钜海上号东南一都防牧伯守将若他司以转漕市易盐防之利有事于海者悉涖治其处一切趣办用民为最繁富者巧自辟匿贫者日削而弗继吏鳃鳃焉惟期防之或后为惧而公私交病矣天台周公之为丞也会国家申严役法豪右以他名数自占者毋敢弗与周侯进父老具宣德意且敎之为义役于是县西南五十里林村之民次当受役者三十有五家首相与谋眡物力之薄厚各捐已槖得钱七千五百缗为子本推执事者五人操其竒赢以供百役之费而存其母常勿絶复推其五人日诣有司以聴征令嵗终则更休焉厥既条上于县周君合长佐白状大府而定其要束因廷酌父老以为众劝旁乡比井争慕为之其致力也均其待事也易奸胥悍卒不得舞手其间而民亦忘为役之勤其效可覩矣周君以秩满去父老过予而请曰愿有纪庶几夫嗣为政者知有以相之俾后之人毋弃其成也昔者孔子称子产使民也义夫义也者固古之所以使民也今也田里之人不爱其力相率以聴于有司而谓之义役非上之人以义使之而能然哉是葢子产之所以为郑而孔子之所与也其孰得而废之然则可托以永久者有不在予文矣周君名仔肩延祐五年进士其来以七年二月而义役行于至治元年正月其去以三年三月云
　　傅氏义田记
　　乌伤之北鄙有义门者里人傅氏之居也傅氏之长曰某过予而言曰家故有田四百畮合族而食五世矣以羣从子侄之蕃衍也嵗率用八畮之入食一人而籍其余可当十人之食以给賔祭百须之费吾惧夫久且弗继而无以善其后也吾竭吾私焉耳矣盖得田凡若干畮别储其入爲子本而权其竒赢俟他日更购田以附益焉是不可无告来裔使成吾志以惟子也请嗟乎义之名孰从生乎亲亲仁也因时制宜义也礼之所由起也盖予闻之古之制礼者为之井田以同其利为之比闾族党以均其安夫然后教以有急相赒有喜相庆死葬相防疾病相养犹患其未足以劝亲亲也于是乎有宗族焉而非防居聚食之谓也服穷于缌而同姓杀于袒免是以祖迁于上圣人莫能存也宗易于下圣人莫能止也戚也而日以疏势也系之以姓而弗别缀之以食而弗殊则是疏可使戚也其所因者本也循其势故教易行达其本故道可久圣人恶有术以强合之哉大雅曰饮之食之君之宗之王者之大政也田制坏宗道废仁人孝子下得由乎先王之礼之盛而各以意行之假区区生养之具以收圣人之所不能合夫亦有取其义云尔也充其义而仁不可胜用也记曰一家仁一国兴仁一家让一国兴让在乎勿替引之而已书而归之俾刻诸石岂非其所望以扶吾义于百世而弗坠者耶旌异之实存乎旧记条约之凡具于碑阴兹不书
　　潜窝记
　　剡源先生当题其居曰缩轩从之游者陈君养直亦以潜窝扁其宴休之室君之云云则有所受之矣盖缩之为言退也潜之为言藏也是故以世为莫足用吾聪明而务为退藏者也古之善为退藏者岂隤然伏其身窅然闭其言而已哉昔者先生方盛壮时高视濶步英隽之林舎者必避席炀者必避灶庸人小子却立而睨之如万斛之舟顺流而东骐驎騕褭薾浮云而上也可谓进耶退耶一旦倦游而归逡巡乎山砠海涯而时出以浮沉俗间所居而屦满于戸外矣鸿声骏望猋起水涌庸讵知夫退之非进耶惟夫不为物首而墨以为守是以恒瞠若乎人之后不知孰吾进孰吾退而吾未始与之俱进退也君之于先生则几矣然而未尝进也恶乎退未尝行也恶乎藏顾独弊弊焉于其名迹之间是将有闚其藏者矣夫湛卢豪曹固不蕲一割之用其光气煜然星辰之上者虽千仞之土有未易以揜遏也善刀而藏亦有其道乎诚有莫吾用而未始不行莫吾舎而未始不藏者则其退藏也斯密矣而予安能知之安能言之
　　慥慥斋记
　　天台项君可立甫周君彦德甫俱以慥慥名其斋今国子祭酒集贤邓公各为之大书其顔盖以旌其志之同也二人者复俾予合为之记以绎其义焉夫慥慥者所以美中庸之君子言与行相应者也而斋也者谓夫闲居以养其心若于此而斋戒也方二人者各适其安而嗒焉以休言不与物交也行不与事接也恶睹所谓慥慥者哉盖人之感焉而易动者物也其来无时而常使人善惑者事也揆事物之理以酬酢万变而不穷者人之心也平居养之无其素一旦出而卒然与夫事物遇易动者或怵之善惑者或之口之于言身之于行有不暇择也其无缪迷而颠错者几希二人者诚深知乎此故其昼谈夕讲之隙退而即于私室各着其志以自儆焉此中庸屋漏潜伏之功古之君子所以成其慥慥之美者未始不出于此也在易风自火出其卦为家人其象为君子以言有物而行有恒释之者盖曰火内也风外也由内以及外是以能有物而有恒也夫二人者求美其言行而图之于养其心之所内外賔主之辨其审如此岂不可谓知所务矣哉是道也苟知择乎中庸者宜无不然而非二人者为独然也彼慥慥之名又岂二人者所得专而有哉书而归之所以记也亦以厉同志也
　　乡学记
　　霸之益津人宫君琪即其西乡所居作学舎合诸庄子弟俾肄业其中且为庙像先圣先贤以春秋旦望奠谒如学宫法念不可无以示永久爰状其事走京师请奎章阁侍书学士内翰虞公为之记公方有大论譔未暇如君琪请乃以状授溍俾执笔而书之溍惟古之施教导民有本有原必由乡以达于国是以六乡之吏去民愈近者为教愈详一嵗之中州长之属民读法者四党正七族师十有四而闾胥则无时焉若夫二十五家之闾则又有门塾以仕焉而已者为之左右师虽闾胥弗亲也故上之教不烦而民之为士者恒足頼故其诗曰攸介攸止烝我髦士人生其时独何幸欤今郡邑用着令既咸得立学承宣德意而崇厉之厥有师帅而乡闾之教希阔弗讲虽有朴茂之质何以培其根而达其支也哉君琪不自耀其材以取显仕而主昌平之候舘固非有长民者之责乃能汲汲焉图所以私淑其人如此可谓有志于古矣昔者鲁修泮宫而春秋不书说者类曰此有国之常事尔君琪之为盖礼之以义起而出于常事之外者也可无书乎凡庙学总为屋若干楹费钱若干缗经始于至顺二年春二月而落成于秋八月翰林直学士赵公子昌与君琪居相望实有以相之其来请记则冬十有二月也
　　浦江县三皇庙记
　　医有学三皇有庙尚矣合庙学为一而俾医师领其祠事有司以春秋之季发公帑具祭料而折爼升觞焉今制也盖三坟之书世莫得见可见者非必其本书百家所録又多怪迂鄙野而爽于用能推其所承传而措诸民生日用之间惟言医者为然耳三圣人开物成务之功有托以弗泯其在兹乎凡立学必释奠于先圣先师礼也仲尼祖述尧舜宪章文武而其徒无敢推唐虞成周之君以为先圣医家者流乃得上援羲农黄帝氏而尸祝之希世之盛典欤国家仁育庶类将悉跻之寿域埀意于医事至重而不轻崇庙祀以表章其学着在令式而偏州下邑或不能奉以从事非知为政之缓急者莫肯尽心焉浦江自版图归职方逾四十载迨至治初始克有庙于邑署之西南不久輙坏天歴间尝缮完之而犹未有学也今达噜噶齐博迪苏巴哈以廷对第二人由中秘外补再转而长是邑既兴学宫以嘉惠章甫逢掖之士寻又以为今之建学立师医与儒等尔隆于彼而啬于此非所以钦承天子之命教也乃捐俸资倡众而改作焉中为殿堂具严像设两庑旁列四墉外周前植櫺星门而斋宿之次论説之所无不毕备经始于至顺三年之某月落成于明年之某月书来属溍记之溍窃惟三圣人之法被于万世其大庇乎斯人者若天覆而地载不可以一事名言也百药齐和汤火箴石之施与易大传所称网罟耒耜衣裳舟楫臼杵弧矢栋宇棺椁均之为一事尔其不可名言者孰得窥测而拟诸形容哉乃若贤侯之敬恭秩祀道宣灵休不宜无以告来者庸弗辞而为之记余见于旧刻者兹不重出焉
　　永嘉县重修海隄记
　　温为郡俯瞰大海江出郡城之后东与海合直拱北门枕江为亭榜其顔曰四时万象候馆在焉使指所临长吏迎劳无虚日亭之西为市区百货所萃廛氓贾竖咸附趋之江浒故有大石堤延袤数千尺舎舟登陆者阻泥淖不得前其俗率于隄之旁为石路外出以属于舟次为之马头凡为马头者二一以俟官舸一以达商舶云先是江水遏于沙洲由江心寺之西逆流而上势奔突莫支隄数毁缮治之费公私交以为病至顺二年秋水暴溢括苍山中被郡境风激海水相辅为害隄倾路夷亭随仆永和盐仓亦圮水怒未已且将破庐舎败城郭永嘉盖郡之治所县尹赵君大讷谓是不可缓急议兴作俾大家之役于官者分任其事或输以财或荐以力经画劝相则身亲之以潮汐之盈缩有时也投其隙而赋功焉列巨木为柱而设栿柂其上内攅众木围之三周外施其芒以拨浪次填以石次积以瓦砾而实土其中加横木备其欹侧而帖石其背以便行者隄若路曁亭之址悉如之而亭亦复其故始事于三年之春二月讫役于冬十一月费不益于旧而功倍焉伻来俾记其嵗月溍惟春秋之法有直书其事具文见意者敢窃取斯义叙次梗槩不复效近人之记事谬为谀言以乱其实续郡乘者尚有考于斯
　　昌平县石桥记
　　由都城北抵上京其驿十有二而昌平之为县当其第一驿谿水迳阛阓中横絶通衢霖潦暴至则水湍悍益甚人莫利渉县尹毕侯以为昌平今畿县大驾时廵次舎在焉凡侍从之臣宿卫之士与夫外颁教令内奉职贡使客传遽之往来率由乎是为长吏者曷敢弗谨乃规货食募匠佣揆日之吉架石为桥其脩六十尺而其广得脩四之一自始作至讫功为日若干车者无济盈徒者无厉深而民不知有役咸相与诵美之掌其驿事者宫君琪持父老之言来谂曰吾毕侯之为人素慎重虽居剧县善操简以御烦见谓材敏然以亷平不苛民乐其业田里安于无事用能以暇日致力于兹桥愿有纪而附见其治行之槩勒诸岸左以贻永久古者列国有四邻賔客之交入其境而门闗逵路庐馆川梁修除之不时犹或讥其失政矧今百里之郊警跸所临有能勤其官敬其事而不忘乎严饬具备如此可谓无失政矣岂徒一时兴作之功有足称道哉庸弗辞而为之书善观政者有考于斯则他治行固可推而知也毕侯名文质济南士族其出宰也由翊正掾外补云
　　苏御史治狱记
　　至顺二年冬十有一月赵郡苏公天爵由翰林为御史南台时方用中书奏遣官审覆论报天下狱囚三年春正月公甫就职即分涖湖北湖北所统地大以远其西南诸郡民獠错居俗素犷悍喜鬭争狱事为最繁公不惮山谿之阻瘴毒之所侵加徧履其地虽盛暑犹夜篝灯阅文书无少勌囚有言其寃状者公曰宪司嵗再至不言何也囚皆曰前此虑囚者应故事耳闻公至当受刑故不得不言公为之太息事无钜细必尽心焉辰之沅陵民文甲无子育其甥雷乙后乃生两子而出乙乙伺两子行卖茶即舟中取析薪之斧并斮杀之既沉斧水中而血渍其衣迹故在事觉乙具服部使者顾以为三年之疑狱而释之公曰是事二年半耳不杀人何以衣有血污何以知斧在水中且其居去杀人处甚近何谓疑狱遂复寘于理有龙光祖者买官得同知某州事用例夺官家居其子及家奴言胡孙谿有吾家故所请射官地而宋某来耕其上今宋已死冝募佃者光祖从其言而宋之子乙来争此地光祖以牛米盐遗洞蛮使与佃人夜持兵围宋所居尽缚其家人以去佃人指乙兄甲谓洞蛮曰不杀此人恐走出洞事泄遂射杀之而散卖其妻子于诸洞甲既死乙竟脱归诉其事吏受赇止以占田坐其佃人寘光祖不问公曰杀人而坐以占田可乎乃谕洞蛮悉出宋家人而正杀人者罪沅之麻阳民张甲彭乙争溉田水交恶张以禾方熟夜往视之彭适过其处张因杀之而诬以盗禾取其家竹防实禾为騐吏以为所杀者真盗也将贳其罪公曰彼盗汝禾用手取之耶抑用镰也曰用镰耳公问镰安在不能对乃论如法有黄天发者兄子四人仲独富而其季性刚愎与诸兄数有争且陵侮天发仲欲杀季乃告于天发而以钱与谢某者使共杀之季妻发其事仲谓天发曰兄杀弟则罪重叔承之则罪不至死叔妇子某能衣食之天发许诺寻就逮自言实出钱与龚某者使杀之龚盖仲之舅而其妻则谢之母也仲赂吏如其言文到成狱公疑有寃讯之果然乃以始谋者为罪首常德之桃源民卢甲莫乙江丙同出求佣工于人甲误堕水死甲弟之为僧者欲私甲妻不得诉甲妻与乙通而杀其夫乙不能自明言实与丙同击之至死虑其复苏断首弃草间而弃尸与杖于谭某家沟中吏往视之果得髑髅而尸与仗皆无有公曰尸与仗纵存今已八年未有不腐者呼谭问之则甲未死时其目已瞽而谬云曽见一尸为水所漂去公知其诬语吏曰此乃疑狱且不止三年也卒释之杨乙者始娶而得闷风疾其妻恶之逃归父母家乙往追取其聘财妇翁以诉于官事未决而乙于屠者燕甲家见其妻因与甲鬭殴既去而至屠者燕丙家责所贷又与丙鬭殴而去中路病发死其母知无它而恐官以前事来索之故极以闻吏不察乃捕系两屠者治杀人事公问其母得乙风□状两屠者頼以免印社子者问同里民家女为妻未及娶而周某者耻与为娅婿止妇翁使勿嫁社子恨周而杀之杨恵孙黄文德皆里中大家故有怨社子本受佣恵孙所又适僦文德屋以居文德因嗾社子援杨父子造谋使杀周恵孙彊服而不能言其故初言周捕其子奸事而杀之次言周通其妾而杀之后徙其狱龙阳则又言过洞庭遇风祷于神许采生以祭而杀周取心肝祭之公阅其牍曰前二説既非是使如后説有尸可騐犹未足信况无尸乎及询得其实则敎之自诬者卫推官也于是社子已瘦死乃出杨父子破械遣之州人刘文贵死妻弟同郡朱德来省其姊文贵养子饮以酒数日而患腹胀文贵次子与养子争家财有隙因谓德曰得非中虾蟇毒乎捣乌桕根和酒饮之得暴下视之无它毒而病愈剧德归具以养子言告其母其母以闻于官未及逮问而德死録事及武陵县官来验其尸皆以银钗探口中色不变定为病死卫推官者先以他事怒録事欲假定验不实为其罪更命龙阳知州聚检作中毒死辞连三十余人养子已诬服公疑有寃为访诸路人且谕使吐实众皆曰狱辞尽卫推官教我云然公既反其狱并按卫推官罢之凡此皆死狱公所平决未有不得其情者也富者以佃客家人死而防非辜公则直其寃贫者以年饥取他人谷因击伤之而傅重议公则薄其罪所活又数十百人澧之齐氏沅之曹氏骆氏靖之唐氏并防于赀而善持吏短长为民害齐因湖泊官不聼其扑买而污以他事曹与骆有罪例当施粉壁着其过恶遂藏去省檄以灭其迹唐以白身为黄平府判官追夺之令下而拒不纳公至吏始克举其法无所避有以婚田来诉者公虽归其事于有司后必询所处当否即有未当折以片言莫不心服而去公既召还两入台为御史湖北之人思之不寘而士之有文学者大祝周君歴叙其事焉昔者于定国尝为御史矣而其为廷尉也居十八嵗乃迁夫以十八嵗之久事之可书者宜不一而足史仅存其父于公争孝妇不杀姑事而于定国之事一无所登载第称之曰民自以不克而已岂非当时轶其传而史家无述欤窃用是有感于公之事輙因周君所叙删取大畧为之记以慰其人之思后之载史笔者或尚有考也公今由中书礼部侍郎出为江北淮东道肃政亷访使云
　　自怡斋记
　　山林肥遯之士遗世而絶俗声色狗马金珠服玩之美举无足动其意而其意之所乐犹有寓乎草木禽鱼烟云荒忽风月寂寥之间是虽若与世俗异嗜而不相入其不能无待于外则一而已自夫外物者言之金珠草木均之无知也狗马禽鱼均之无识也果奚取奚舎焉苟无累于取舎则稊稗也蝼蚁也瓦甓也万物之职职未有不可寓其乐也独烟云风月乎哉仁者乐山而未始资夫山以为仁知者乐水而未始资乎水以为知君子之乐固无所待于外也予尝与客造乎自怡之斋叩其主人之名斋者则华阳陶隐居诗语也噫谓白云不堪持寄而可自怡悦者华阳之戯论尔夫既已游乎方之外矣白云何物能为之累耶贤主人不爱其重珪叠组一旦蝉蜕而去由由然立乎万物之表盖有不屑为山中宰相者声色狗马金珠服玩安足多道华阳之白云固不能为之累也今之名斋顾有取乎其自怡之云者是其中必有真乐者存而外物不与焉昔者孔子之门有以浴乎沂风乎舞雩言其志者矣非有自得乎其中则夫所待以寓其乐者曽何异于山中之白云乎虽然濠上之游鱼之乐庄子不必知也庄子之不知鱼之乐恵子不必知也白云之可怡悦与否贤主人固无庸知之而贤主人之自乐者予亦不得而知也而安能言之姑识其与客语者如此主人哈噜其氏台哈巴哈其名尝以嗣袭长万夫云
　　巽庵记
　　余姚杨君名其宴休之室曰巽庵而征予言所以名之义夫巽之义圣人之作易既言之矣其又奚言顾君之名其庵者不可无辨焉耳盖庵也者山林枯槁之士木茹涧饮而托焉以休其身者也巽之为卦其象辞曰利有攸往利见大人其象传曰君子以申命行事由是言之则离世异俗者固无用乎巽矣而况君遭时承平方以材见推择且寖有显职宜其席不暇暖宁能久居此耶虽然观象玩辞居者之事也君退而家食藏修游息于斯其于有攸往见大人者揆之必至审而于申命行事者究之必至悉动则观其变玩其占而已以言乎变则巽自遯来遯而为巽四乃得位得位而近君其动之占所以悔亡而有功者四以一阴处四阳之间而上顺于五皆以正而相得巽之善者也君果遯而不变者乎诚使之进居近列必有以处此矣岂若山林之士离世异俗木茹涧饮嗒然休其身而无所用心也哉抑予闻圣人之言易取义非一端是故巽为有攸往见大人申命行事而或为隐或为伏窃惧昧者疑君之寓迹乎兹庵有类夫以潜隐屈伏为巽者于是乎言
　　江浙行中书省题名记
　　昔太史公于汉之将相名臣不皆立传而为之表悉着其氏名嵗月使览者尚论其世而有以知其人后世官寺之题名实本于此故虽偏州下邑无不记诸其防壁江浙行中书省涖治钱塘五十又六年题名有记尚矣至正二年夏四月省署燬于灾而石亦仆今丞相适下车亟使计工程材拓故址植广厦増崇其壮观以昭示乎等威而未及搜遗举坠补题名之缺平章政事喀喇公视事伊始命掌固考旧椟合前宰执之氏名嵗月伐石而大书深刻焉令溍叙次梗槩以告来者溍幸尝以文字为职业而效趋走于属部何敢以不敏辞载惟我朝稽古建官以来厖臣硕辅入则保兹天子而仪刑乎百辟出则正是国人而屏翰乎四方体貌之尊内外均一所以耸万民之具瞻折千里之遐冲也今天下为行省凡十有一而江浙当东南之都会生齿繁伙物产富穰水浮陆行纷轮杂集所统勾呉于越七闽之聚讫于海隅旁连诸畨椎结卉裳稽首内向挈兵民二枋而临制于阃外事任至重非元勲懋德两有文武莫克膺其寄丞相繇中书平章政事进位端揆来镇兹土纪纲号令焕然聿新群工庶尹奔走率职赐履所及咸为之改眎而易听皇上嘉其有兴坏起废之功特勅词林宗工作记并书篆以赐一时宰执大臣都司僚佐亦已衣被昭回之光而流荣耀于无极若夫题名之设盖他日表将相名臣者之权舆是宜与兰台秘阁之所纂名山金匮之所储相为经纬氏名嵗月之存否所系甚大岂偏州下邑防壁所记可槩论乎然窃闻温国司马公记谏院题名以为居是官当志其大舎其细先其急后其缓专利国家而不为身谋有言责者固不容不事斯语充乎是道虽秉国之均任天下之重无难也则其为记又不徒取氏名嵗月之可见而已矧今圣神抚运钜人并生更进迭兴均其劳佚犹有虞之九官奋庸于内成周之三后恊心于外画一之治防间后先述作之家遡观其时而睹其余泽之未冺指事载功埀之竹帛不亦庙堂推美让善追纪前人之盛心也哉
　　江浙行中书省左右司题名记
　　中书之有行省行省之有左右司国朝之制也盖自唐分三省肇置都司为尚书丞辖之贰以天下之大百官之众而任是职者止于一人其选不轻矣考之六典则其所掌付诸司之事举正稽违省署符目执直簿以知省内宿直等仅仅数事而已位有常贠职有常守也今政本一归于中书而以左右两司为元僚小大之事防不与闻列曹掾有所闗白得执文墨议论相可否佥议既定乃以聴都堂之裁决而署行之较之往昔事权轻重固大不侔其在行省曰郎中曰贠外郎曰都事官称命秩悉视中朝宰士而恩数无内外之异合左右为一司以兼总乎六曹而分守无彼此之殊位序已崇而职务尤剧委任之重夐絶前比非清方敦实闳敏周通之材莫冝居之由是而歴从班登政地者踵武相望号为宰相之储诚要官之高选也学士大夫往往观乎题名而指其显融于时能以隽功伟烈自见者侈为盛世之美谈安可无以考其去来之嵗月哉江浙行省左右司重新于灾燬之余爰命溍记其题名而刻诸庑下溍窃惟古之记题名者不特以谨嵗月必因其所居之位而寓规诫焉今之都司上以弥纶乎相业下以纲纪乎曹务至于边隅之阨塞闾阎之幽隐靡所不当问非若羣有司效一官守一职而可以一事名言也庸叙次其设置之沿革以为之记凡防赞之功有可称述而非题名所能尽记者兹不得而详焉
　　义乌先达题名记
　　义乌邑庠礼殿之西南故有文昌祠宋先达题名在焉祠废而石毁已久至正七年春主教事者暨先达诸公之后人始复修其祠事而买石重刻寘其中昔我世祖皇帝既定天下于一万邦黎献共惟帝臣特防以宋咸淳甲戌进士第一王公龙泽为行御史台监察御史公邑人也乡大夫先生莫不动色胥庆以为科目之设兹其权舆迨仁宗皇帝临御伊始承平寖久文运之开适惟其时诞布诏条光扬祖训着贡举令以兴贤能法行于延祐之初而兆见于至元之末公之用舎乃科举废兴之几名不称则无以风厉乎四方搜其缺轶而表显之不独为一邑之荣观而已矧今圣天子在上稽古右文分命儒臣撰定前史因其善恶以寓劝惩列传所载尽瘁事国如忠简宗公正色立朝如文清徐公皆邑之先达也覩其名而知感慕激发则两公不得专美于前而后贤之踵武相接又岂止为科举之士哉是宜有以彰千载之盛际非徒可存一代之故实云尔诗曰自古在昔先民有作遗风余烈固未冺也又曰高山仰止景行行止吾侪小子敢不勉诸题名旧刻溍之曽大父左曹公实志之兹俾溍嗣书其重新之嵗月溍不得辞也
　　义乌县学明伦堂记
　　义乌故有先圣庙在县南宋庆歴中徙于县东而立学以应令崇宁初命县皆置学又徙于县西寻燬于防今庙学在县北则绍兴间所徙也其后又斥庙西地以为学而规制寖备逮入国朝有司以时缮治惟谨天歴二年冬达噜噶齐特哩始尽撤而新之奥殿邃庑夷庭穹门崇高脩广悉倍其旧且改作论堂直庙之北墉面势甚正而地脉隐隐隆然以起堂适据其脊或挟宫宅地形之术审其方向谓宜避勿犯由是未及就绪而遽辍工后来间有不为其所怵者率惮于役殷费钜罔敢自任顾假术者之言以为觧阅嵗滋远莫或以动其意至正三年夏五月县尹周侯自强来涖事展谒而退覩斯堂之塈茨不施欹仄敝漏殆将覆压问其故而为之太息亟令鸠财僝功易其已坏而补其弗具杇墁瓴甓必坚必良栋杗丰硕櫺槛显敞飞榱步檐周于四阿左右斋序为屋十间基而未构者半完旧益新毕溃于成什器之须待用无缺先贤之祠曰忠孝堂寓于庑下则迁而位于庙之西南巨石偃蹇当乎前轩则因其自然辅以土壤及它山之石使就平坦甃其上为杏坛脩五十尺有竒而广加其脩五之一始事于是年之冬讫役于眀年之春主教事者欲图贤侯之绩俾永勿坠爰状其实属溍记之盖古者惟有学而无庙后世或有庙而无学庙学之制莫备于今诏书屡下风厉作成视昔有加可谓盛矣义乌为名县其有学亦已久夫何一旦倐兴忽废春秋行事骏奔走执笾豆济济在列而考德问业羣居游息皆无其所诵之声希濶寂寥几若向之有庙无学何以广敎道称上防哉冝乎周侯鳃鳃焉致其力而不防于流俗也凡先王建学明伦之本意与是邦人材风俗文物之大槩有晋陵胡公珵乡先达朱公如璋陈公炳及溍之六世祖处士君所为记论著已详石多不存而其文并传于今未冺溍不敢勦取前人成説以凟告于同志之士姑为记其颠末如此俾来者有考焉
　　徐偃王庙碑后记
　　衢州徐偃王庙有韩愈氏所为碑文其别庙在今兰谿州者里人徐畸实为之记畸辨其未尝称王而建安袁聘儒记江山之别庙直谓孔孟之徒无道偃王事者古昔帝王事迹不载于经而杂出于传记百家之书固多矣况偃王事见司马迁史记范晔后汉书张华博物志本末甚具至愈之文出而学者家传人诵之偃王仁义之心遂以暴白于天下后世由愈之言可信不诬也若愈者非所谓孔孟之徒欤衢人柴某家于兰谿既与州之士民脩其祠事且摹刻愈碑文立石殿庑而属溍志其嵗月于下方溍窃惟汤武以仁义兴偃王以仁义亡兴亡虽异其为仁义未始不出于心之同然是州之人诚能于愈之言信而不疑则其致力于神将弗懈而益防祥庆之来下防庥之所加未有止也庸附见畸聘儒之説而论次之庶览者得以详焉
　　忠简宗公祠记
　　义乌满心寺钟记宋名臣忠简宗公之文也石毁弗存已久寺僧曰直曰谧寔公七世诸孙直先示寂谧今以甲乙之传嗣为住持爰辍衣盂之资购田若干畆祠公于西庑探家集得旧记重刻诸石而俾溍志于下方谨按公讳泽字汝霖世为义乌人元祐六年中进士第调舘陶尉歴龙游胶水赵城令政和三年改官知莱州掖县差通判登州忤道士得幸用事者既丐祠而归犹坐削夺羁置镇江国卜居焉经郊恩叙复监镇江酒靖康元年以台臣荐召对假宗正少卿充和议使公奏名不正更其名计议使讫不行会选易河北帅守乃擢公直秘阁知磁州河北义兵都总管就迁秘阁修撰高宗以亲王奉使过磁州力止之朝廷即授以兵马大元帅公为副元帅暨高宗正位宸极命公以龙图阁学士知襄阳府俄徙知青州又徙知开封府遂以延康殿学士为京城留守兼开封尹陞资政殿学士公方身任中原之事时宰忌公者从中沮之公以忧愤成疾而薨建炎二年也有防拜公门下侍郎御营副使而遽以遗表闻诏赠观文殿学士寻赐谥忠简公阶正郎防典初行止用侍从恩数进四官后乃以通议大夫告其第累加至开府仪同三司云公墓在镇江之京岘山而立庙于乡郡从祀于邑庠并着为有司之彛典谧之生上距公殁二百余年且去家为浮屠而不忘乎贤其贤亲其亲祠事之兴又礼之以义起者也溍是用序次其作始之自并以公官伐之防系焉公平生大节及功施于社稷者有传在国史有遗事行于世兹不书
　　重脩钓台书院记
　　汉严子陵先生会稽余姚人史称先生少与光武同游学光武即位令以物色访之得于齐国拜谏议大夫不受去耕于富春山按图志是时齐为郡而未为国其遗迹已漫不可考今建德之桐庐实富春故地先生钓台在焉所谓严陵瀬也不独以严名其地而且以严姓其州先生高风盛烈之所存于此为最着崇立而表显之使人知所向慕奋发不亦为民师帅者之职欤钓台有祠创于范文正公作州之日而重新于萧侯燧其有书院则自陆侯子遹始更王侯佖赵侯汝歴规制乃备国朝仍其旧设师弟子员而邻僧怙势悉夺其恒产以爲已有诉之于官仅复其半所食者瘠田五十畆而已间尝入钱佃其旁官山三十顷取鬻薪之竒赢以佐营缮之费豪民欲擅其利搆讼连数嵗不决至正元年秋总管罗公下车首务修明学政偶阅其牍亟命度其地之肥硗均而为二俾分佃之咸以为平而各安其业山长沉元鼎方谋铢积寸累以兴坏而起废公复谕士人合私钱二千五百缗助其弗给土木之须靡不毕具元鼎寻书满徐天麟继之公以元鼎经画有素留使同竟其役会达噜噶齐高昌公适至与公并志壹虑临事劝相焉寮佐亦克交赞其事而躬程督之劳则县达噜噶齐伊埒穆尔丹也屋以间计凡四十有九完旧者曰燕居殿曰祠堂曰清风堂曰招隐堂曰客星阁曰山高水长阁曰遂高楼曰羊裘轩曰怀仁辅义两斋増新者曰三公不换亭曰天下十九泉亭曰锦峯绣岭亭曰东台西台两亭于登台之路而为门以识之又作门其外榜曰钓台曰富春山庀事于是年之十月而讫役于明年之五月寓公遗老来学之士共乐其成于是马君泰之以书来属溍识其嵗月夫以二千石之重而荷承流宣化之任所以导扬上德扶世觉民者非可家至而户晓也本诸名教树之风声待其目击而心惟气感而机悟将有惕焉于中不能自己者矣诸君子藏修游息于斯顾曕江山想像仪刑闻先生之风而莫不兴起尚无忘贤师帅新美之功哉若夫先生之行义与出处之大致见于前贤所论述者溍不敢赘陈也高昌公名间尔仕于中朝歴章佩监中尚卿罗公名廷玉兴和人以监察御史累迁江北淮东道肃政亷访使今由两淮都转运盐使来涖兹郡云
　　海盐州新作大成乐记
　　古之释奠折爼升觞而已其为礼也畧故其用乐之始莫得而详记曰凡释奠者必有合也説者或以合为合乐然则释奠之有乐其出于古欤若其音节器数则自汉儒未尝言之前史所载元嘉之六佾特施于太学开元之宫悬仅设于两京政和造雅乐名大晟始颁行于天下而绍兴着令郡邑释奠其乐三成盖至是而州县学有事于先圣先师无不用乐者矣国家有因有革存其声音器物之旧而变其称号以新一代之观听今所谓大成乐是也海盐昔为县时既立学而庙祀孔子逮版图入职方朝廷以其地大人伙易县为州而庙学之制犹循其故礼具而乐缺有司以吏议所不责久寘弗讲至正元年夏四月陈侯某来知是州首务兴举学政问其籍则为士者百家为田者万畆问其春秋之事则有牲币而无乐侯为之惕然与寮佐延诸儒以图之佥言仪真有周君者善乐事老而不仕寓迹于云间欲正雅乐非君不可侯即俾持书币迎致焉君曰乐以导和不和不足为乐仆观江淮间所用乐杂出于伶人贱工之手器不中法音不中律左右高下参差混淆恶足以致和哉苟徒捐厚费而饰虚文仆弗为也侯曰作乐以和神惟君言是聴君乃为考其度数齐量范金为钟而恊以古律管彼此适均吹其律而钟自应至于琴瑟亦悉自制惟笙磬之属择善工使受指画而为之集诸生三十有二人教之肄习而以明年春二月上丁合奏焉在列者无不欣豫于是教授陈某以状来属予书于丽牲之石用垂永乆盖古之设教莫重于乐非止用于释奠也侯之于乐不但欲辨其铿锵又必求通其义者相与讨论之可不谓知所本乎诸君子从侯脩其时事周旋升降于堂序之间必有闻其乐知其徳而鼓舞于鸢鱼飞跃之下者矣是举也有功于教道甚大非徒偹其阙典而已可无书乎
　　徳清县学祭器记
　　徳清县学新作祭器成主簿潘君以书来曰县有学学有庙尚矣前教谕蒋钓所置祭器仅四十有九吾县尹蘓侯之始至也首以兴学为务勒褒封之辞以昭国典饰严奉之具以崇庙貌増广生员而训迪劝励之寻用今敎谕胡宗海之请按旧图补造祭器之未备者百三十有九罇爵簠簋豆登罍勺槃玷之属如式告完费钱以缗计者千七百五十皆富而好礼之家慕向而悦助之者也盖侯之抚民有恩驭吏有法而济之以无倦今达噜噶齐与侯下车同日克笃于寅恭之义并志壹虑俾伸其所欲为仆居其间虽无能为役亦左右交賛之故未及朞月而庭无滞讼奸豪屏息官府事益以简余力所逮自社稷坛三皇庙至于公署賔馆亭台库廐以次毕新凡侯之所设施可称道者非一而莫重于礼器之大备愿举其所重为之记他善状得以附见焉予惟古之释奠为礼也略为器也容不必备今既庙事孔子在着令为中祀牲币物器咸有定制其礼自朝廷达于四方而偏州下邑迫于米盐细故日不暇给春秋之荐幸不废而已苏侯独识其若缓实急而不苟于因陋就寡考仪文之缺而于器数之末有所不遗能尽其职分之当为而敬其事如此余可知也庸弗辞而记之达噜噶齐名布哷齐河西右族苏侯名靖世居濮之临清潘君名子阳予同郡金华人也祭器之目及助钱者之氏名悉列于石阴云
　　南山题名记
　　婺之宦学于杭者每嵗暮春必相率之南山展谒乡先达故宋兵部侍郎胡公墓仍即其庙食之所致祭焉竣事遂饮于西湖舟中以叙州里之好大德八年春三月癸亥会者四十有四人魏国赵文敏公时方以集贤直学士领儒台溍幸获从先生长者之后而趋走于公履屐之末逮今三十有九年乃以非才补公故处暇日从乡僧游龙井覩公旧题而与道其故事咸谓不可久废而莫之举亟以白于宣政副使王公令同郡大夫士暨方外交四十有一人以至正二年春二月癸亥复会于南山追数向之四十有四人存者殆无几或显融于中朝或随牒调补于远方或已倦游归休于家林惟溍忝有禄食于此而得齿兹盛集未知后三十有九年今之四十有一人重来者谁欤古人云后之视今亦犹今之视昔此题名之所为作也诸公谓溍宜题识其首是用弗让而直书其嵗月以俟后之览者焉
　　通济桥记
　　婺濒溪为郡二水薄城南合流而西其势滋大距城一里所故比舟为浮桥以达往来霖潦暴溢絙弱弗支舟数败散水湍悍不容篙艣或有急而冒险以进多致覆溺西峯及庵禅师悯人之病已甚谋伐石作桥以利永久禅师名德之重尊官大吏豪商富民莫不慕向之输财荐货狎至宣慰使哈喇岱金吾公为移闽阃征善二而授役焉度地于浮桥西若干步排积沙以定其基布横木以实其底絫石于渊者十有三旁为两隄中为十一顿凡顿之形西正方东则小撱而剡其上以杀水怒起大德四年秋九月讫十年春三月两隄十一顿皆集未及架木为梁而禅师迁湖之道塲寻委顺示寂杭游民沉甲断髪为头陀走京师绐权贵人言我及庵弟子愿假外防以毕桥事权贵人不知其诈为请于东朝既得请南还则并縁取民财夺商人木众共患之郡长吏亦遭其凌侮而弗堪也乃发其奸陈之台司以闻于上正其罪没入其钱遂罢桥局而毁石顿石坚致不易动仅仆其五而止延祐元年冬十有二月也禅师之法子雪牛蒭公尝以桥不可废诉于官议久不决元统二年春部使者徐公甫下车即询民间利害当兴除者未几友云龙公时主西峯法席亟以兹桥为言徐公矍然谓人之为民害者宜绳以法桥以利民不宜因人而废亲署公牍为申明之未报会徐公入防议中书省事白于宰相执政咸以为桥梁与不急之役异诏防甚明有废必举无可疑者符下龙公首罄衣盂以倡兴作江浙行中书省既给以前所没入之钱二万余缗行宣政院亦命开坛集众僧受具戒得香币之资为钱五万缗乃市大木于处之遂昌募良匠于闽南江左以至正二年夏四月庀事今工部尚书庆喜公前刑部尚书张公并持部使者节而来躬涖视之且辍俸金以増役费寮佐及所部吏民佽助恐后二公复并志壹虑殚其劝相程督之勤于是诸顿悉完顿之高去水四十有一尺贯以木梁被以石甃高出顿上又八尺而桥成桥之脩七百八十尺广若干尺覆以屋如其脩广楹间五十而为殿者三为亭者二殿以妥观音大士泗洲僧伽元天上帝之神亭以寘四天王因浮桥之旧名榜曰通济其年冬十月既望张公率宪府暨文武官属以落焉伻来俾为之记古者辰角见而雨毕则除道天根见而水涸则成梁有司嵗一治之耳是役也遡其造端之始已不啻四十年而一作一辍卒有待乎任风纪者力振举之援着令以从事乃克就绪其废兴所系固非有司之常事可以槩论夫何以措其辞哉昔泉州守蔡公记万安渡石桥第叙役要而不及其他盖春秋之法所谓直书其事具文见意者也某不倿敢窃取斯义考其废兴之故而备记之用谨嵗月贻诸后之君子云尔
　　博古堂记
　　故翰林待制佥淮西江北道亷访司事申屠公至元间名御史也公平居无他好玩惟见以古彛器法书名画求售者輙援厚直取之所蓄既富缄縢庋置覆以杰屋名曰博古之堂公殁逮今【阙】十有【阙】年嗣子耀州史官传蔵防视惟谨升其堂如见其亲之存焉间尝谂于某曰我先君燕休之所曰九思堂呉文正公实为之记别号忍斋则翰林侍讲学士揭公记之武昌别业有篛谷则翰林待制柳公记之作楼以储书曰墨庄则翰林学士承防欧阳公勒铭其上独博古堂仅存治书侍御史李公魏国赵文敏公所书扁榜而未有为之记者幸畀以一言俾我后人永保而勿坠不亦可乎某生也后不及从先生长者登公之堂而区区陋微于诸大老无能为役然把雅故于耀州非一日安敢以不敏辞昔者孔子言夏殷之礼而谓杞宋之文献为不足征当孔子时杞用夷宋图覇已久典籍散亡而贤人之存者无几其不足征尚何怪乎秦人焚诗书而博士所掌故无恙萧何从沛公入咸阳第能收其丞相府图籍以知天下阨塞戸口多少强弱之处至于先王之旧典仪物则一切委弃弗顾而堕于楚人之手以同归于煨烬有识之士所为追恨痛惜而不已也国兵南伐赵氏纳土既封其府库以入于有司而一代之仪章物器皆公为江浙宣阃都司时亲受于其主者以上于朝廷武夫俗吏莫敢坏伤断简残编亦靡亡失其有功于斯文甚大中原文献流落东南者固不得比隆夏殷公之贤于萧何则已远矣而又能以余力穷搜极访因山岩丘陇屋壁之遗而窥见皆人制度法象之所寓精义之所存公之有志于古岂徒以资耳目玩好而已哉矧以耀州为之子克谨其承久且弗忘不待当祭而斋然后思其居处思其所乐思其所嗜也来者讵可忽诸公讳致远字大用东平寿良人其歴官行事有永国文康阎公所为碑铭此不着耀州名駉以清方直谅世其家云
　　述古堂记
　　吴郡缪仲素好古博雅之士也平生所嗜惟古器物卒然遇之輙购以重赀并寘一堂之上其目若干所宝用者有宋内府故蔵绍兴丁卯邵谔所进述古图圆研因以述古名其堂而求予记之述古图本李伯时效唐小李将军用着色冩云泉花木及一时之人物按郑天民先觉所为记坐勘书台捉笔而书者为东坡先生喜观者为王晋卿凭椅而立视者为张文潜按方几而凝竚者为蔡天啓坐盘石上支颐执卷而观画者为苏子由执蕉箑而熟视者为黄鲁直凭肩而偶语者为陈无已据横卷而画归去来图者为李伯时按膝而旁观者为李端叔跪膝俯视者为晁无咎坐古桧下擘阮者为陈碧虚防手侧聴者为秦少游昻首而题石者为米元章竚立而观者为王仲至坐蒲团説无生论者为圆通大士偶坐而谛观者为刘巨济凡着幅巾者十有一人乌帽者二人而其一为道帽僊桃巾琴尾冠者各一人衣深衣紫衣褐衣者各二人青衣者四人黄衣者三人而其一为道服茧衣紫氅黪衣各一人一童执灵寿杖一童捧古研两女奴云鬟翠饰则王晋卿家姬也石床锦褥玉巵瑶琴以次陈列大谿峭壁怪石淙流曲径危桥映帯左右松竹兰蕙红蕉紫茂防翳聮络天民又谓有羽流名动四夷师表千古伯时偶未之及乘间寓意绘而为图以资好事之玩莫知其所指为谁记作于政和甲午后一十又三年谔乃以研进研盖端溪紫石其形正圆隆其中以受墨环其外以为水委而旁刻兹图其物采虽不可辨而服饰位置犹彷佛可覩所谓述古图圆研也予闻商书记迟任之言曰人惟求旧器非求旧惟新夫所以欲求器于新者岂忽远而贵近哉取其新以适于用而已三代先秦古器往往流传至今使兑之戈和之弓垂之竹矢离磬崇鼎一旦归于士庶之家固无所用惟研也者自王公达于庶人所通用也矧兹制作之妙备存人物仪刑之旧而其用则日新而不穷冝为仲素之所贵重欤堂以砚得名记为堂而作仲素所蓄有出于兹研之前而非堂之所以名者予不得而尽着也
　　西湖书院田记
　　昔天下未有学惟四书院在梁楚间今江浙行中书省所统吴越间之地偏州下县无不立学而其为书院者至八十有五大抵皆因先贤之乡邑及仕国遗迹所存而表显之以为学者之依归不然则好义之家创为之以私淑其人者也独杭之西湖书院实宋之太学规制尤盛旧所刻经史羣书有专官以掌之号书库官宋亡学废而板库具在至元二十有八年故翰林学士承防徐文贞公持部使者节涖治于杭始崇饰其礼殿而奉西湖上所祠三贤于殿之西偏行省以其建置沿革之详达于中书畀书院额立山长员异时书库官之所掌悉焉顾所以赡之者田皆薄瘠且逺在他州县富嵗所输犹多不登营缮廪给之须犹或匮乏而弗继未有余力及其书也郡人朱庆宗以二子尝肄业其中念无以报称乃捐宜兴州泊阳村圩田二百七十有五畆归于书院遵着令减其租什二实为米一百三十有二石请别储之以待书库之用而毋移他费凡书板之刓缺者补治之舛误者刋正之有所未备者増益之主教事者既白于儒台而转闻于宪府俾有司蠲其田之徭役虑后人昧于所自而堕其成规征文为记以示永久昔苏文忠公记李氏山房蔵书以为物之悦于耳目适于用而不敝不竭随人之才分求无不获者惟书耳李氏于其书既取而用之而书固自如未尝少损也夫书诚可悦而适用不敝不竭矣使传刻者嵗滋久而常无则摹造者日益广而岂有竭哉向之书院若白鹿洞若岳麓非朝廷所赐无以得书今也以布衣之士而垂意于学校之事不患其居之不崇食之不丰而患其书之不完此仁者之心无穷之恵也学者宜无求而不获能玩味其英华而究极其根柢者几何人哉苏公所以叹古人得书之难而其学非后世所及后世之书多且易致而学者益以苟简也苏公书院之先贤显诵其説而推明之以为记庶几来者主张是而勿废且以劝夫束书不观游谈无根者焉
　　沈氏义庄记
　　湖之归安东七十里是为花城为其乡之望者曰沉君家故业儒君之父处士公遗外声利不有仕禄而乐出私财以赈人之急谓亲亲仁民宜有本末次第首图创义庄以教养其族人未及就绪而殁君以为前人之志不可不续爰以至顺辛未捐田五百畆建义塾搆殿宇妥先圣先师像其中以春秋修释奠之仪辟讲舍斋庐延宿儒为之师而聚族之子弟俾随材以受业乡人来学者弗拒也寻复以至正乙酉捐田五百亩即义塾之南立义庄屋以间计者若干嵗取其田之所入以实之择族中之长且贤者同主其出纳贫无以给昏丧诸费者量厚薄之宜制隆杀之等而周给焉大抵本于昔人之成规而防有所损益惧来者弗克嗣其事则以闻于外宰相执政及部使者咸报如所请沉君既求里之寓公记其义塾而义庄未之有记乃叙次其事以属笔于予古之有国家者必度田授民以厚其生立宗收族以教之亲爱自其法不行于后世而民之失其养者日多风俗亦日衰薄然而万古一心万心一理田制坏而此心不与之俱坏宗道废而此心不与之俱废仁人君子苟充其一念之良心推吾有余资彼不足使得遂其生而发其油然亲爱之心岂非礼之以义起者哉是则生乎千载之下犹为三代之民也传曰一家仁一国兴仁一家让一国与让有能慕沈君之为而兴起焉将见人各亲其亲而周宇之内无一夫不获其所矣子子孙孙勿替引之善继善述者所宜尽心也戚戚兄弟莫远具迩秉彛之良心谁独无之予弗辞而为之记者非徒以朂沈君之后人纂承而弗坠亦以为富而好礼者之劝也
　　敏学斋记
　　吴郡施允文好修之士也筑室于城东为斋居之所匾曰敏学四方士大夫来呉允文必踵门请见来者亦莫不乐与之游防予将北上舣舟姑苏驿允文来求予记其所谓敏学斋者予告之曰六经之言学肇见于武丁之命説而论为学之道曰逊曰敏而已逊者欲其谦退而如有所不能敏者欲其进修而如有所不及退则虚而受人进则勤以励已二者固不容偏废也孔子大圣人而不自圣故曰我非生而知之者可谓逊矣然而又曰好古敏以求之者则其求之也曷尝不贵于敏乎他日与顔曽二子言仁与孝而二子皆自谓不敏其逊抑可见矣囘之仁参之孝三千之徒未能或之先焉岂其不敏者乎苟徒为自卑而不思所以自强是谓知退而不知进盖逊虽美徳然必敏则有功由是言之则为学之道所重尤在于敏也允文取以名其斋诚知所务矣而允文不自以为足汲汲焉欲求予言申其义以记之予闻孔子教人以讷于言而敏于行又以敏于事慎于言为好学允文平居奉亲孝交朋友有信敏于行与事者也因其所已能勉其所未至进进不已必有深造自得者焉奚以予多言为哉姑以此复于允文云尔是为记
　　闲止斋记
　　钱唐张子英生宦家且居今盛时而雅不乐仕进日以篇翰自娱尤嗜渊明诗摘其语匾所居室曰闲止斋而属予记其所以名之义予观渊明止酒诗章首即以居止城邑逍遥闲止为言则其所谓止者不止于止酒而已夫天壤间事物有万不齐是非之相倾利害之相乘妍媸之相形强弱之相陵莫知其所终极而人以眇然之一身与之周旋而左右酬酢乎无穷之变孰能于胶胶扰扰中求其止乎山林枯槁之士弃事絶物而寓情于风月寂寥之乡仰云岚而俯泉瀬若可以止矣是犹为有所待而未能无累于外也惟放于自得之场物任其性事称其能而吾方且遗其所寄不知城邑之为山林山林之为城邑斯可以无往而不得其所止此非庄生之所谓逍遥而渊明取以为言者乎抑其言不止于止酒亦不止于及其居止也坐止于高荫而不知孰为轮奂之美步止于荜门而不知孰为康庄之达味止于园葵而不知孰为食前之方丈欢止于稚子而不知孰为侍妾之数百非去彼而取此也闲放不拘逍遥自适耳又安知孰为庄生之游孰为渊明之止乎子英清修好古处城邑如在山林未尝弊弊焉牵于名迹宜其闻渊明之言而有契于心也然予闻孔子可以止则止苟未可以止而止与可以止而不止盖胥失之当其可仕则如渊明以歌为三径之资当其可止则如渊明之不为五斗米折腰觧绶而去无累于物而异方同得何适而非逍遥是乃善学渊明而得其真止者也子英属予记其为止之义予之所知若是而止耳昔者曽子以缉熙敬止释止善与渊明以逍遥闲止咏止酒其取义皆非寻常梏于章句训诂者所能通予方欲见好读书而不求甚觧如渊眀者共论斯事子英可谓渊明之流非欤倘能为予言之请留更仆而笔受之以为后记
　　记高祖墓表后
　　右迪功郎黄公墓表公溍之高祖其葬也宗正丞兼左司郎官朱公元龙方奉祠里居故我曽祖户部公求为之文表于墓道曰迪功者宋绍定辛卯公以东朝庆典受封初阶也后以户部公景定间再遇明堂恩庚申赠宣义郎癸亥赠承议郎咸淳丁卯又以郊恩累赠朝散郎髙祖妣宗氏累封安人后公二十七年卒年九十有二曰孺人者亦其初封也子男四人长讳梦炎即户部公是为溍之曽祖防能属文年十有一乡先生或戯谓曰小甘罗之一嵗早已能文应声曰加孔子之数年可以学易乡先生大竒之表所谓挑以文应口輙对是也既而以绍定戊子嘉熙丁酉连请两浙转运司文觧表云再荐于漕者时犹未第也公殁后八年乃以免觧擢淳祐庚戌进士第仕至太常丞枢密院编修官左曹郎官以朝请大夫致仕后公三十年卒年七十次焱初户部公客于观文殿学士少师呉公渊假以男爵使就试于漕闱非其志也掇俚谚为啓以辞曰举子忙槐花黄早已觉壮心之动时文熟秀才緑要须取本色而归吴公嘉其志而不容其卒辞乃以囘貤于焱后累迁忠翊郎权安庆府望江县令炳盖其旧名也后公四十八年卒年八十有五次焕所后父曰伯恭公之母弟次荧以公殁前一年补太学生后公二年卒年二十有八女二人长适王囦金嘉熙戊戌殿试第五人授从事即昭庆军节度掌书记未上而卒表不书帅镇军号而书州名曰安吉者取其易知也次适刘瞻孙即时孙也户部公二子长垓次承节郎讳谔是为溍之祖一女适刘景辰有予应龟太学内舎生望江令三子长埴次壔咸淳己巳户部公似明堂恩当任子輙推以与壔故户部公之子无用荫入官者壔未命而户部遭内艰寻更名君泽以进武校尉试有司名不见于表者时犹未生也一女适朱叔麒登咸淳戊辰乙科授从事郎处州军事判官迁国子监书库官太学一子埈生一女适刘璨埈生于嘉熙初元而承节公生于隆兴寓舎表所书皆小字时犹未名也其后埈又改名景山云孙女实三人而表云四人莫得而详也惟我髙祖妣之葬户部公所为圹志有墨本传藏至今而高祖墓表石弗存已久溍生于高祖既殁三十五年之后今七十始于朱公家集获见其文追慕感泣不能自己大惧嵗月寝远坠逸不传谨録而藏之并疏其纎悉委曲俾我后人尚有考也曽元而下表所不及者家谱存焉




　　文献集卷七上
　　钦定四库全书
　　文献集卷七下
　　元　黄溍　撰
　　汤氏义田记
　　汤氏在龙泉为钜族宋南渡时岐国公思退以文章家致位宰相族益着岐公之伯祖太中大夫□后九世是为武翼大夫节武翼生望以父荫让其弟始不有世官有子曰镛字伯韶生十三年而徳祐失国遂隠不仕人称之曰石屋处士云处士君既不仕则混迹民间务为生产作业家以苟完自奉甚简薄而乐振人之穷急谓仁民爱物宜始于亲亲乃置义田以赡同族其为田二百亩嵗可得谷四百石择族人亷谨而有干局者俾任其出纳月给人五斗有丧者二石葬则半之产子者一石再有子则倍之子始入学予钱三十缗嫁女如入学之数娶妇则减三之一年七十者每嵗帛一疋能自业者弗预不知检饬而有子弟之过者罢之大畧仿范文正公之成规而微有所损益其为施贫活族之义则无以异也盖范公有志于是者三十年暨出临方面入践政途位充而禄厚始克终范志歧公方贵显时未及为而处士君乃以一布衣为之可谓难也已然尝观三王之民皆有常业食饮服用之须不必仰于人而后具公卿大夫所受田禄亦有等差而不得过其制安所取羡田以为相赒相恤之资乎若夫合族之道又非衣食于我之谓也厥今田制之坏宗道之废亦已乆矣有能以义起礼而崇其恩爱于服穷亲竭之余不愈难哉处士君三子长濵次溱次京溱不幸先卒濵与京是继是述弗懈益虔而京不逺数百里走钱唐求予书其事于石以告后人俾勿坠孝子仁人之用心何其深且逺欤是固予所喜闻而乐书者也处士君之言行前进士叶岘既以铭其墓兹不复云
　　寳忠堂记
　　翰林学士公多尔济巴勒以寳忠扁其所居之堂而贻书于溍曰昔我鲁国忠宣忠武两王佐太祖皇帝肇造区夏克有夫勲庆赏所加爰及苖裔为国家之世臣兹已八叶忠武始尝以太师国王都行省承制行事建牙于燕而今京师迎阳里第则吾祖同知通政院事府君之所作也予不幸少孤痛自策励获底于成人蒙被眷知备员禁从恒廪焉以陨其家声为惧窃闻古之人或以善为寳或以仁亲为寳而吾家世之传则以忠为寳子孙宜谨其承相与保守之而弗失是用名吾堂曰寳忠庶几退食于斯心在帝室夙兴夜寐靡敢忽忘不可无告后人俾继吾志愿有述而刻诸某厯观汉初之豪杰并起而从髙帝驰驱于中原髙帝既定天下异姓之臣裂地而王者八国类皆鲜克有终张耳颇以智自全亦仅至其子而止独呉芮受知髙帝称之曰忠着于甲令由衡山而长沙传号弗絶迄今千四百年犹庙食于一邦孰不曰徳之薄者其流卑徳之厚者其流光推本而言则为徳之薄厚特系夫能忠与否耳惟扎刺尔氏之先奋其雄材翊扶兴运元功茂烈载于彞常自时厥后享有茅土訏谟庙堂出入帷幄者莫不世济其美徳业之盛有光于前虽古帝王辅弼之臣殆不是过非侥幸于一时之际遇而谓之豪杰者可同日而语也然自鲁两王父子下逮东平之三世易名节惠悉冠以忠与向之着令称忠者若无以异令闻长世不亦宜乎盖人材与时髙下固有不齐至于事上之贵乎忠无古今一也公以宗臣世胄日侍天子清闲之燕而谦退不伐克念厥绍休沐在外辄与鸿生骏士探讨儒家者流之言而知忠之为贵奉以周旋如恐弗胜既以受之前人者昭掲而自儆又图有托以贻方来俾永勿坠为虑岂不深且逺哉诗曰锡尔介圭以作尔寳此所谓寳上之赐也公之所寳家世之传也能不失其家世之传则能乆有夫上之赐矣百世之下尚鉴于兹
　　学斋记
　　伯温甫以学斋扁其居室而来谂于某曰予幸以国子获执经于馆下忝释褐而备官使于西陲者二十载异时同舍生类能以文学论议自见已独无称焉大惧去师友日逺坠失不得附于英俊之列爰以学名吾斋庶几退息于斯有所自儆以为进脩之地匪但求无媿乎今人苟未至乎古人不敢不勉也子其为我记之某闻鲁论所记子夏氏有仕优则学学优则仕之言説者谓斯言非为学而弗仕者劝乃为仕而弗学者戒也然则学之优或不必于仕仕之优曷可以无学乎盖古者由家而乡以达于国固无地而无学其贤能之兴于乡者必还以长而治之嵗时属民射饮读法使之习容闲礼考徳问业莫不有教学相长之道焉则亦无事而非学无时而不学也今之为学既不皆与古合其仕者又率以钩摭趋辨为大务而无暇从容出入升降酬酢于儒服俎豆之间若夫随牒逺方邈焉海隅徼塞万里之外则诵之声益以希濶年未至而不视学者皆是也有能不为事物之所夺风气之所移而卓然以古人自任如伯温甫者不亦有志之士欤厯观书传所载能终始于学者无如卫之武公年九十有五犹作诗以自儆曰相在尔室尚不愧于屋漏先儒以为此诚意正心之极功则其所学可知也伯温甫敭厯之乆誉望甚着年逾强仕以选擢外宰相之元僚而居是室也忘其齿之长身之贵不怠于自儆如此其亦武公之徒矣由是而登于武公之年所造讵易量哉且老之为言考也庸谨记之以俟他日考其成焉
　　勅赐丞相冀宁文忠王祠堂记
　　故丞相冀宁文忠王以至正七年秋九月十八日丁巳薨于位二十六日乙丑祔葬京城和义门外之先茔八年春某月某日某甲子建祠堂顺宁府宣平县宫家庄之景贤书院冬十一月十二日甲辰宰执大臣奏事明仁殿而退谕上防俾臣溍撰其先茔碑铭并以祠堂记命臣溍制其文赐王母弟今大司农达实特穆尔使书于石仍勑平章政事议中书省事姚庸篆题其首而刻焉武宗皇帝昔在潜邸出镇朔方故丞相和宁忠献王以宿卫重臣乆侍帷幄上既嗣大厯服忠献遂以佐命元勲入秉国钧夙兴夜寐勤劳帝室将寘其家于北土令就髙爽而逺歊袢乃以上所赐宫家庄之地筑别墅居之而延师教其二子俾有成立为时名臣即文忠及大司农也里人化之无不悦学忠献以父老之请为创精舍聚其子弟而教育之有司以状白于中书畀之额曰景贤书院立山长为学者师忠献既殁因作堂而祠焉其构兴之初今上皇帝特出内帑金钱币物以相其役东朝及中宫致助有差迨其讫功上复遣使函香具牢醴以落其成诏词臣欧阳为之记至是别为堂以祠文忠事闻又命臣溍记之臣溍窃考古者天子之公卿有大勲劳则祭于大烝后世之庙廷配享是也诸侯有国大夫有家则设庙祧坛墠而祭之后世之羣臣家庙是也传所谓释奠有合有国故则否説者以为国故若唐虞之有伯夷后防周之有周公有则自奠之无则合于邻国今学校各祠其乡之先贤犹有取其遗意也夫唐虞成周固非有邻国之可合舍夷防周公而谁欤忠献以雄材伟略出则膺爪牙之任入则荷腹心之寄至于处危疑之际不动声色而施转旋阖辟之功民志以之而定国势以之而安可谓社稷之臣矣文忠用贵王贱霸之术佐今天子于重熈累洽之余以亲附百姓镇抚四夷为己责而务使官得其职物遂其宜虽古良相殆无以过而况前作后述济美象贤位冠百僚爵超五等是宜配侑于烝祭享祀于庙室岂乡国之间学校之士所得而专乎其相与尸而祝之者盖以事夷防周公之礼事之也臣溍庸因记事推述而论著焉文忠讳特穆尔达实官中书左丞相録军国重事阶开府仪同三司勲上柱国赠开诚济美同徳翊运功臣太师中书右丞相阶勲皆如故追封冀宁王諡文忠余见于前记及上所赐勲徳之碑者此不具
　　监脩国史题名记
　　宰相之职掌佐天子正百官于军国之政令无所不统惟领史事则特给印章别设官属而敕尾以之入衔重其事也昔在世祖皇帝中统二年翰林学士承防王公鹗奏请立史局纂脩先庙实録及辽金二史其国史则请以右丞相史公天泽监脩上悉从之至元元年始置翰林国史院十三年乃制授平章军国重事耶律公铸监脩国史建官实始于此其后恒以上相専综监脩之务或并命次相则曰同监脩委任可谓重矣若稽往制词臣史官班列不同职掌亦异今既合为一院而史事独属之宰相者盖纪録天地日月之祥山川封域之分昭穆继代之序礼乐师旅之事诛赏废置之政布在方册垂于万世其所系之重非它司比抑可知也故凡大拜之后必诹告视篆于本院防壁固宜有其题名然自史公天泽耶律公铸逮托克托太傅公两入中书相今天子九十年间领史事者之官位名氏嵗月皆未有所登载于是院长谋于寮友而访于中书之掌故得右丞相旺扎勒太傅公而下总【阙】十有【阙】人砻石大书而深刻焉其莫得而详者皆不着亦阙疑之义也
　　翰林国史院题名记
　　世祖皇帝中统元年初设翰林学士承防官止三品至元元年乃建翰林国史院而备学士等官八年院升从二品成宗皇帝大徳九年院升正二品仁宗皇帝亲揽御笔防定置立学士承防六员学士侍读学士侍讲学士直学士各二员皇庆元年院升从一品迄今遵为永制先是蒙古新字及伊斯提费并教习于本院翰林国史集贤两院合为一仍兼起居注领会同馆知秘书监而国子学以待制兼司业兴文署以待制兼令编脩官兼丞俱来焉其后新字既析置翰林院而复立集贤院如故今兴文署已废本院于起居注会同馆秘书监国子学之事悉无所预回回学士亦省而伊斯提费以待制兼掌之今上皇帝建宣文阁而不设学士诏以经筵崇文监皆归于本院崇文监言其非便而止惟于学士承防而下摘官判署经筵之文移顷因纂脩后妃功臣传又以执政兼学士承防等官而无常员此建置防革之大略也自中统至元以迄于今题名乆未克立是用搜罗故牍考其姓名资秩迁次而刻诸石庶来者有考焉夫题名虽非古而唐宋以来偏州下邑莫不有记矧以文学侍从之臣于焉萃止安可覩其阙文而弗之讲乎览者因其人而尚论其世则国家之声明文物名公大人之遗风余烈犹可槩见也僚属防佐具于别刻者此不书
　　上都翰林国史院题名记
　　凡官署咸有题名记之者必述其职分之所当为以寓夫官师相规之意焉粤自世祖皇帝作别都于滦阳一游一豫无非事者列圣相承遵为典常文武百司扈从惟谨翰林国史职在代言以施命于四方载事以传信于万世天子出御经筵则劝讲进读啓沃圣心退则防绎前闻以待访问任重而地亲上所识擢必勲阀近臣儒林大老与一时名人魁士实侍从之髙选非他有司比也由至治元年逮今二十有七年分院题名嵗各有记于其职分之所当为论之备矣兹不复勦取旧説而重陈之第记其官位氏名嵗月庶来者有所于考焉尔盖大驾以至正七年四月十九日发京师五月十二日驻跸上京八月十三日回銮院长而下除拜则书或将指而行或赐告而去不悉书也经筵之职曰领曰知曰兼无専官惟居翰林者独主其文移出纳故合本院与其曹属并列于左云
　　中书省右司题名记
　　官署之有题名尚矣览之者问其人可以知其政故记之者必本其职分之所宜为以寓夫规警之意而风厉焉乌克逊公良桢之为右司郎中也以题名未建命考诸故牍得其氏名嵗月将刻石于庑下未及成而出持闽中部使者节寻复召入参议中书省事乃属今右司诸公绪成之而俾溍为之记溍窃惟都司以弥纶省闼为职于事无所不预较之旧制则唐之三省尚书有左右丞管辖众务而左司右司为之副宋之三省左右丞升为执政中书门下别设检正之官而尚书之左司右司居其次逮至我朝政本一出于中书而丞辖检举之职悉归于左右两司其委注之専前所未有也而况右司所掌付受兵刑之政最号雄而百工之事尤为丛剧岂它有司限于官守而可指其职分之所宜为以寓夫规警乎虽然今之任是官者皆天下之选昔人所谓学为宰相者也后之人覩其氏名知所歆慕而奋发焉则其为风厉也大矣庸弗敢辞而谨记之
　　上都御史台殿中司题名记
　　天子时巡上京则宰执大臣下至百司庶府各以其职分宫扈从国朝旧典也凡公署必立题名以志其去来之嵗月御史台殿中司之有题名始于至顺三年率皆剡本为方板而书之至正八年今殿中侍御史额森呼敦博啰特穆尔虑其久或蠧敝乃命代以石大书而深刻焉且俾溍记其作始之自谨按汉御史大夫有两丞其一曰中丞居殿中兰台外督刺史内领侍御史受公卿奏事与劾按章亦谓之中执法则居殿中者实古中丞之职魏以二御史居殿中察非法大朝会则簪白笔侧陛而坐乃殿中设侍御史之始也其后殊时异制防革靡常在唐则兼知库藏出纳宫门内事京畿诸州诸卫兵禁而政务非一在宋则三院并得言事兼察事而官守不分逮我世祖皇帝至元五年肇建御史台置殿中侍御史二员而以殿中别为一司正名举职纠察朝仪外廷称庆则对立于龙墀之下而不与庶僚序列大驾行幸则毕从于豹尾之中而非若他官可以更休委任既専地位复宻臣僚有所敷奏无不与闻而其命秩之崇品在第四视唐宋以七品官为之重轻之不侔从可知也自非勲贤贵胄秉清方直亮之节夙为众所严惮莫宜当其选由是而致位卿相未始乏人诚欲使来者知所慕效而思继其风烈则所托以昭示于永久者曷可缺欤葢物莫寿于金石然自古及今名垂天壤与国家相为无穷者固不独恃夫金石以为存也请以是为记可乎是嵗乘舆以五月届滦阳八月回銮十月甲子朔记
　　杭州路儒学兴造记
　　杭于宋为行都士之所聚为京学凡着籍其间得以类申补太学诸生人以比古之外廱四方之士咸附集焉以厌于太学故其规制褊迫庳陋顾出他州郡下担簦负笈而至者殆无所容徳祐纳土杭为外藩圣化所暨无间逺迩士风之盛不减异时庙学悉防其旧乆未有所改作礼殿之东有论堂宋理宗书养源堂三大字故在左右前后环以十斋曰进徳曰兴能曰登俊曰持正曰宾贤曰崇礼曰致道曰尚志曰养心曰率性每斋前列屋为间者五而后为炉亭题扁则文丞相天祥陈防政文龙诸名公书之堂之北为髙阁以藏书榜其顔曰尊经者国朝行中书省平章政事髙公兴所书也大徳七年王教授去疾始撤尚志一斋以广殿基至大四年倪教授渊遂撤养心率性两斋以营学宫廨舍至治元年进徳兴能两斋燬于灾总管呼都克娄斯又即其地构防事仅存而可居者五斋率皆局于地势前阻逵路后逼廛居虽欲充拓使就显敞而遗嚣烦不可得也至正二年夏细人之家不戒于火飞燎及殿檐而止持正賔贤崇礼致道四斋与庙垣外比屋而居者数十家尽燬弗存执事者请割学西隙地益以钱若干缗易其废址改建论堂四年夏儒学提举班公惟志方理之度木简材而李君祁来为副提举亟命学正録直学等揆日庀工适当总管赵公琏下车伊始教授谢君池亦至赵公既鋭然以学校为己任谢君亦克并志壹虑而趍事赴功乃从阁于四斋之故位且为屋掖其两旁而以堂之故位作新堂及前轩设大小斋东西对峙辇石刻置阁之北数百步而为亭以覆之殿庐门庑官防吏舍及故所有登俊一斋下至庖廪之属仆者起之缺者完之丹采之剥蚀者饰治之屋之因旧缮葺更新创造以间计者总若干甓堂涂自门属于阁二百余尺土木匠佣之费为钱若干缗为米若干石悉出于赡学经用之余未尝以匮官勤民为士者亦无所与始作于六年冬十一月讫役于七年夏四月谢君状其实驰书京师属溍记之夫政事由人而废兴制度随时而损益必人与时防乃可以舍旧而图新今天子向用儒雅嘉惠斯文羣臣承宣徳意如恐弗及经之营之室苟美矣息焉防焉士何事乎诚能充类致思而知吾之所居广居所位正位所行大道非人之所能废兴非时之所能损益必有感厉奋发求至于圣贤之域而升其堂入其室者则贤师帅振起作新之功不止若今所记而已溍既序其工役之槩并志所望于其士者如此云赵公至治辛酉龙飞进士今为礼部尚书班公前集贤待制李君至顺癸酉廷试第二人谢君宋丞相太师鲁王五世孙也
　　胡侍郎庙碑阴记
　　胡公仕宋为时名卿婺之永康实公乡邑公尝读书方岩山中殁而为神发祥其处宣和间封佑顺侯绍兴末乃赐庙额曰赫灵者初封诰命中语也佑顺之号既累加以嘉应福泽灵显极于八字淳祐间遂进爵为公更号显应寻加正惠寳祐初再加忠佑杭之南山龙井源公墓次有显应庙勅命在焉庙不书赐额而以显应名者因初进封之号也公本以助王师殄巨冦庙食于一乡而其光灵无逺弗被能出云为风雨农人咸以望嵗者望于公凡村墟里社必为祈报之所故公之别庙布满于郡境不啻数十百区其在吾乌伤之稠岩者里人方氏倡众为之也宋初婺之第进士者自公始至其季年方氏有大冶丞应龙以进士起家而族日益大其子孙相率致力于祠事弥乆弗懈者盖亦视公为乡先达而知所敬慕不徒効俚俗徼福于公而已庙之创造以至元二十六年重兴以至正九年新庙告成以记来谒于溍曰公之阴佑乎斯民而变化不测有以惊动其耳目者庸夫孺子皆能言之至于公之奋由一第逮事三朝十握州符六持使节选曹计省厯践要涂晚以从官全身而退其有徳于人有功于国与夫出处之大致非荐绅先生莫能言也愿备着之溍窃惟公之官伐治行有传在魏国韩公所修宋实録而文正范公所撰公墓铭论次尤悉谨书而俾之使刻诸石且为之记其作庙之颠末附见于石背若郡志言公尝奏免衢婺身丁钱民被其赐而为之立庙则传与墓志皆无所登载姑俟博洽之君子而考质焉
　　樊川记
　　樊川长安胜处也额森呼敦殿中君别业在焉间尝谓予曰吾先世家隰州之永和五世祖雍郡公薄游闗中爱其风土完厚遂徙居鄠雍郡之仲子是为吾髙祖雍国贞献公被遇世祖于略畔山之阳眷遇甚至而恬于进取足迹不至京师以京兆鄂罗总管终于家吾曽祖太师奉元忠贞王吾祖太师泾阳忠宣王再世掌上京留钥前后四十余年忠贞既归老闗中而忠宣亦返葬于鄠葢视鄠为乡土乆矣吾父佐今天子位为丞相匪朝伊夕陟降左右而吾又以大臣子叨被上恩入则侍闲燕于内廷出则奉温清于私室去乡土日以逺鄠杜异县而壤地相接樊川在杜之封内即吾土也顷尝买田筑室将以佚吾私而不可得葢无一夕梦寐不在其间幸为之记庶几时一展玩以自慰焉按图志汉京兆杜县之樊乡有樊川以樊哙所食邑得名一名后寛川以其水出秦岭又名秦川有佛庐号华严寺俗但称之曰华严川京兆今为奉元路杜废入万年而万年今为咸宁县其南三十五里是为樊川西为韦曲东为杜曲则唐人所为城南韦杜去天尺五者也夫气运之消长往来无穷人事之盛衰每与之相为终始秦树陇云斜阳衰草城是而人非无复向来冠葢追游之盛而原隰之平泉流之清陆海之富饶民物之蕃阜不减于异时雨露所濡佳花美木生意充周未尝少息也唐宰相杜岐公甲第在长安而樊川有别墅中有桂林亭卉木最为幽防日与公卿燕集焉后以太保致仕遂居于此家庙石室遗迹故存岐公孙牧之尤爱樊川倾俸赀以治其墅其知中书制诰也每退直亟召宻友往游其地自谓吾老为樊川翁要有文章数百首号为樊川集殿中君与牧之生宰相家则同执法殿中又同所不得与牧之同者昔之城南去天尺五今则去天半万里矣欲朝而往暮而归于竹洲藤岸苔径花斋不可得也能勿缅然而长望渺然而遐思乎予闻古之达人以太虚为家无何有为乡视半万里皆吾室吾闼也而况钧天清都之乐又安可与下土同日语殿中君曰是有以慰吾平生之怀矣遂次第其语书而归之是为记
　　白牛镇戴氏义塾记
　　嘉兴郡城东北六十里曰白牛镇居人数百家为其乡之望者曰旸谷处士戴氏讳某字某患镇学之弗立而后生小子无所受教规创义塾以私淑乎里人有志未遂而没后二十年其子曰光达字君实始因其经画之素度地于镇东若干步广袤可二十亩而赢程土物略基阯考正面势召匠蕳材揆日兴作先圣先师之殿峙其中论堂踞其后斋庐翼其旁邃庑穹门下至庖湢库庾直舍之属为屋总四十有五间陶甓黝垩缜壮而不华图史之藏什器之须纤悉毕备周以缭垣环以幽篁佳木花径果蹊而潴其流泉为芰荷菰蒲之区又十亩不啻起至正某年某月讫七年某月而告成八年春二月乃延儒师招来学用仲丁行舍萌之礼退即讲席俾序进而请业焉四斋职教者各一人生员恒百五十人割上腴之田五百亩以赡之既卒成前人之志又将有以昭示于后人而图其永乆于是慈谿黄伯成甫以髙文宿徳主领教事伻来求予记之予闻昔人有言惠有术也养有道也惠不在丰而在乎不费养不在大而在乎不穷丰而多费是知爱于彼而不知爱于此非其术也大而易穷是知爱于今而不知爱于后非其道也惟其不费故可尚也惟其不穷故可贵也戴氏父子其深知夫惠之之术养之之道矣乎古者五家为比五比为闾门侧之堂为塾大夫士年老不仕者为左右师而闾中之子弟学焉今之义塾犹有其遗意若夫屋室之多为间至四十有五则不止于门侧之两堂学徒之众为员至百有五十则不止于闾中之子弟是皆非古之所有其为惠也丰矣古者步百为亩而以百亩为一夫之私田民无不受田之家而士不必仰给于学今俾以田五百亩则十家之产也而况今一亩为歩至于二百四十又不止十家之产而已是则出于古之所无其为养也大矣天之生人也莫不赋以仁义礼智之性圣贤与涂人本无以异因其根于心者使之亲师取友朝益暮习而日趍于善逮夫深造而自得皆其本然之固有初非损于此以益于彼斯不亦惠而不费乎物之聚也有数而其用也易耗虽封君之富欲以万钟为弟子之养尚恐廪人之粟有时而弗继今乃欲以布衣养徒之事自任而致其力焉使之因地之利嵗取之而不竭利于今者有以施及于后斯不亦养而不穷乎盖设教必有先后次第此特导以幼学之节而养其良知之本云尔它日由是而以俊选论于乡以贤能登于天府授之以政将见利泽之加于人为惠益丰为养益大戴氏父子之功奚独善于一乡而止乎按郡乘宋名臣陈公舜俞其地人也举进士应制科皆在前列以山阴宰召试馆职不就而上书力诋青苗法忤执政意谪为监当官公以直道自信无所回挠每跨犊往来山中自号白牛居士人遂以名其故里诸生息斯游斯仰企前脩仪刑未逺诚有所感慕而兴起安知无如公者出于其间戴氏父子且与之同不朽矣此又予所厚望庸因记事而并志之以俟焉
　　婺州路新城记
　　婺在呉为东阳郡在梁为金华郡隋肇置婺州国朝即州建路设总管府而郡城之创始靡得而详图志载宋宣和四年知州事范之才重筑周十里基三丈面广三之一而髙倍之旧为门十有一后窒其四而存其七东曰赤松南曰八咏曰清波曰长仙曰通逺西曰朝天北曰旌孝逮今二百有三十年圮坏勿葺非一日矣圣人有作一视同仁八荒之内莫非我室我闼林林总总之众相安乎凿饮耕食无分乎此疆尔界而皇灵所被封守有截隠然若天险之不可陵不假参以人力也顾以承平滋乆执事习于因循忽于细微不测之变起乎仓猝中区俶优而旁州比县民譌不宁于是行中书省用江东浙西列郡之请俾治其故城而新之以备非常谓浙东地濒钜海尤闗于要害并下其事于帅阃令郡府相其便利而讲行脩筑之政焉婺实肃政亷访司治所今副使巴扎讷奉政公佥事圗们特穆尔朝列公奉议王公武暨照磨某官王君某咸以为有备乃可以无患此古之良规今之切务属总管太中陈侯巴延巴哈亟谋兴作佥事【阙】　　　奉议公适至交赞其议陈侯亦自任为己责而不敢后爰颁其役于州县州县之长吏各率所部之民来听要束资粮既具匠佣既集乃揆日以庀事大家则量地而赋工中产则输材而佐费廧落屏蔽次第就绪然以古之言地利者葢曰髙城深池今外濠堙塞城已髙而池未深也不可惮其勤而诿于方来由是役既辍而复举籍向之役所不及者使出钱为僦直募闲民来即工而官给其食推求故道疏凿而濬涤之州县长吏则更休迭进以董其役副使公首尾亲临督视命寮属某等相继总其功程而为之经画劝相经厯某官某继至副使公借其攸眆为多焉城之绵亘悉仍其故址以尺计者一万七千七百九十厚二寻有四尺髙二寻有二尺以今昔之度凖之俱有加于旧缜壮雄峻则昔之所无也七门并啓扃键如式而西北二门皆环以瓮城甃石为路脩与城等絫甓为堞其崇五尺屋于门观之上者七以谨候望屋于雉堞之间者三十有六以严徼巡其南因大溪以为险北东西三面壕之脩以尺计者八千六百二十有五广六寻二尺有八寸深二寻有六寸跨以三钓桥遏以三石坝壤髙水絶则列树七星桩以防其空郄屋于壕壍之旁者三十有六而栖戍卒于其中凢城之役起至正十二年春闰三月己亥讫其年秋七月乙酉积日为百有七壕之役起是年冬十月丁夘讫明年夏五月甲申积日为百九十有八而毕溃于城居者有恃而无恐往役者以分之所宜为而忘其劳陈侯使序次颠末以授某曰其为我书而镂诸城隅用昭示于后人某窃惟易于萃戒不虞而重门击柝有取于豫使节所莅婺为防府民物萃聚殷盛丛剧儆戒无虞而阴销潜弭奸觎之萌诚有不容缓者邻境之枹鼓相闻而婺独按堵如故居安虑危思患豫防及是闲暇而汲汲焉图所以固吾圉夫岂过计也哉矧今风纪之司宣徳化而人知尊君亲上抚字之官博施恩信而人乐趍事赴功且将以民心为垣墉士气为楼橹精神翕合与山川之脉络相为流通益重金汤之势而于地利人和两尽之矣国之保障永永是赖嗣为政者所当知也可无书乎
　　松溪县新学记
　　建为先师朱文公之阙里松溪建属县士生其间身亲受业于公之门与闻公言论风指于淑艾之私者踵武后先其地虽褊小而士习为最盛逮入皇朝治教休明人才尤彬彬焉县故有学规制甚备至正十二年大盗窃发于河南而江淮闽粤绎骚不寜山谷愚氓相挻而起侵轶县境蹂践民居兵燹之后惟夫子庙若鲁灵光之岿焉独存识者知为天佑斯文之兆匪朝伊夕必有起其废者今天子方慎择守令惠绥黎元十四年夏六月今县尹凌侯实来视篆之三日用故事欵谒于先圣礼成而退左右顾瞻徘徊太息曰学校之废兴长民者之责也我其敢不以为己任即命钩考簿书征理厯年赡学田租在豪民黠吏之手者凢得米若干石资以召匠市材揆日庀事侯躬涖教护属功而课其章程县人摄尉事叶道暨教谕李璿训导传子实皆悉力以相焉自礼殿论堂斋庐寝室至于门庑庖廪咸撤而新之崇其垣墙端其术道暨茨瓴甓黝垩髹彤举称其度始于秋七月讫于冬十月而告毕工安神有位配侑在列范铜为祭器而他所宜有者靡不具完藏修息游各适其所佩衿来集诵相闻馈膳之须亦无乏絶侯既行舍萌之以礼以落其成不逺千里俾诸生扬垚奉书走金华山中以记为请昔杜子美题诗衡山县学称陆宰以雅才新意脩儒服俎豆事于干戈之余其辞逸出横厉气谊激烈数百嵗之下读者犹为之悚然侯下车之初即以兴学为先务披荒残植栋宇甫十旬浃而毕溃于成其雅才新意视陆宰孰多乎窃观鲁人之颂僖公曰既作泮宫淮夷攸服固非衡山之事可同日而语也贤侯导宣上化以振起士类将见鲁人之颂复作于今虽子美未易赞一词矧以眇焉末学衰朽誖眊猥令载笔为之记何能铺张伟绩以昭示于方来也哉姑序次其废兴之嵗月云尔侯名説呉兴人大父秘书少监公夙任风宪父集贤直学士公治郡有声家学渊源所从来非一日矣宜其为政知所本而不谬于缓急之序如此云
　　杏溪祠堂记
　　杏溪祠堂者乡先生傅公之祠也先生讳寅字同叔幼嗜学经史百家悉能成诵比长益求异书而读之间从説斋唐公质疑问难皆有援据可反复説斋喜曰吾益友也及闻其升陑分陜之説语门人曰职方舆地尽在同叔腹中矣先生于天文地理明堂封建井田律厯兵制之类世儒置而不讲者靡不穷究根穴订其譌谬资取甚博参騐甚精事为一图累至于百号曰羣书百攷大愚吕公阅其禹贡图攷曰是书可为集先儒之大成矣掲其图请申言之而坐诸生以听且曰以所能者教人所不能者受教于人理之所在初无彼此先生亦乐为之尽亹亹不倦先生于文中子人不里居地不井授终苟道一章屡叹息而言周礼太平之书于时九等授田家给人足泉府之设特以备凶荒未必常用也况是书体有本末用有先后若大纲不举而独行所谓国服为息者是犹取名方中百品之一而服之及其害人则曰是药出于名方云尔常恨熈宁诸贤未有如此辨之者故百攷之书于成周之授地赋兵封国制军増地制域畆步沟洫稼穑贡赋特详焉亦足见先生之学可措于实用而非虚谈矣先生又尝徧防江淮纵观六朝故迹南北形胜询诸史谍而得其成败废兴之故厯厯如指诸掌是岂徒以登临之适为快也哉先生之教人每谓下学上达自有次第不先其近者小者而骤语其逺者大者后生浅薄学益不实故于小学尤所留意来学者恒以百数必先授以曲礼内则小仪乡党诸篇使于日用之间与义理相发明而知道之与器未始相离也先生论古军制纎悉备举而不欲人读兵书曰胸中无论语孟子为权衡遽闻谲诈之言则先入者为主害心术矣此先生之所学与所以教之大方也先生世居婺之义乌父孝俨笃行君子母楼氏祷于石姥山而生先生骨秀神耸蚤有器识事亲孝谨处兄弟子侄均一无间乡闾有事辄以身任之非公事不至官府县长吏之贤者必造而问政言无所隠人有阴被其赐而不知者里居之日与马公师文孙公居敬为同志永嘉戴公少望闻先生名奉贽愿交大愚在朝行数称先生之文学行义彭公子寿章公茂献叶公正则呉公徳夫汪公季路黄公文叔黄公商伯无不推敬文叔欲与同列奏补以官知先生不可屈乃止惟馆于商伯最乆賔主之间日以义利相箴切不为无益语他所与防亦皆显人至其为台谏为执政则絶不与通先生既不有仕禄又不屑治生业商伯持浙西庾节遗以钱五千万先生悉散于宗族隣里一无所留晚益贫郡守孟公闻而叹曰不可使贤者饥饿于我土地乃辍俸赀倡其亲友为买田筑室于东阳之泉村而先生遂为东阳人于是大愚及一时名公皆在党籍相继放逐先生亦杜门不复出矣先生好为诗闲逺古淡有陶靖节邵康节之风焉子七人皆克绍其家学大东尤敦慤克肖其徳大原试漕闱为本经第一先生既遣犹子定受业朱文公之门得其微言奥防归与诸弟共讲而大原亦从慈湖杨公防杨公亟称之程子谓君子教人有序非先传以近者小者而后不教以逺者大者先王之所以教皆程子之遗意也先生年六十有八以嘉定八年卒于家后百二十年曽孙师蒙师佐惧人易而世疏乃即家建祠嵗时以享祀燕私合其族祭主于先生者始迁之祖也上援其父者明有所本也下及其子者示有所传也堂成于重纪至元之二年师蒙已卒因以侑食堂师蒙作也祠室堂轩为间者三翼以斋庐为间者六有田三十亩子孙更掌之以供祠事师蒙兄子似翁将图其永乆爰以状来谒记且曰祠之作本以寓子孙追逺之意而邑之士友以为古者乡先生殁则祠于社其礼乆阙弗讲乃相率为文以祭牵聨得书属序其兴作而首着先生学术源流之懿者庶几后人知有所矜式也来者能闻风而兴起焉则是祠也有功于名教甚大奚止可以合其族而已乃如其言并书之
　　逺怀亭记
　　东阳蒋君子晦作亭名逺怀京兆杜君伯原为之篆题而未有发其所以名之义者子晦既不可作其子相与谋而以记来属于予盖子晦之先家于东阳者十一世乃定县南二十五里之横城曽大父迪功府君生于宋季用入粟佐边补初品官而不汲汲于求进乎君澹然无营惟务择师朂其子弟于学且将推以淑其一乡未及有所为而逝大父建昌府君有材干而倜傥尚义纂承先志以景定元年即所居之西建讲堂寝室斋庐直舍及庖廪之属为屋以间计者总若干割田租一万以焉号横城义塾迎致故礼部尚书方公为之师公时自着庭归卧蛟峯下欣然为之出其立教先徳行而后文艺凢所掲示一本于先儒月书季考具有程式担簦负笈者不逺数百里而来居无何闻廷议欲畀以婺之郡符东阳婺属邑也公遂撤皋比而去乡先达见山乔公霁月陈公存斋吕公继之四明东洲呉公又继之为教悉遵其旧法户外之屦亦无减于昔名人魁士项背相望后生晚出头角崭然见于题名石刻者六百八十有五人建昌之诸父元善两膺乡荐从弟合犹子朋并登上庠领胄举长子国光寻升学馆仲子国賔从子国华国俱取漕荐咸淳六年建昌为仇家飞语所中不得安其居而塾废矣天朝奄有南土至元十五年命左丞防公行中书省于江右闻其乆在庐陵亟遣招之见其磊落不羁论议亹亹知为竒士力加甄拔授进义副尉南康路建昌县主簿时已年逾耳顺拜命之官不乆辞归距祖居三里所营别业于南溪上以处其季子即子晦之父谷城府君也既又迁义塾故宇之仅完者于溪东更号城南精舍谋复合子侄及里之俊秀羣居而肄习焉二十一年精舍甫就绪而建昌殁谷城逢时休明慨然以材自奋乆留京师且有官簿于朝暨出为谷城尉倦防而退休于家林遽以疾终精舍亦废矣子晦自以生晚不及覩家塾之全盛而其美意不可不续图起其废而有不暇给爰卜地于精舍故址之南百步曰黄金坞双岘拥其后邻邑之桃岩龙门诸山拱揖其前而东冈独据乎胜处以至正元年六月搆屋其上为楹间者三舁石刻寘其中外为小轩以憇来客而便观眺曰逺怀亭者示子孙使勿忘也故翰林学士侍读尤公序东阳县志称其大家多创书院作好饭招延名师以教乡党子弟诗书讲诵相闻旁郡他邑所不及指石洞西园南湖安田先贤过化之地及金龙四塾而言也山空嵗晏遗响寂寥而蒋氏一门百年五世君子之泽犹有余润明发有懐前人未逺如将见之而亲听命焉攷其成规举其坠典使贤材兴于昭代义声动于遐方岂非子晦之初意乎此予所厚望于其嗣人也其可大书特书屡书不一书者奚止若今所记而已谷城之墓予实铭之得以互见者不赘焉
　　书东阳徐氏族谱图后记
　　宋奉议郎两淮宣抚大使司干办公事徐公讳彬字文伯溍之曾外祖也徐为东阳着族七世以上名皆阙而以行称六世祖曰増兄弟五人増最长次永次极次谌次逸族大而分増居县南号南徐谌居县东号东徐两族尤盛掇巍科跻膴仕者代不乏人増之子曰起起之子曰寿公髙祖也曽祖曰元辅祖曰楠免解进士考曰炘公以太学上舍生登淳祐七年进士第补安庆府教授堂差泗州教授召除国子正寳祐六年与溍之曾祖户部府君同在两淮制幕为主管机宜文字淮西则公淮东则户部府君故户部府君为我祖考请婚焉祖妣之来归景定元年也时公已不禄一子亦早夭二女长即我祖妣次适永康章氏溍生未晬遽自免乳去母氏之侧而荷祖妣之抚育教诲者二十年祖妣没已乆而溍忝有禄食徳薄位卑所以荣其先者宠数有限莫伸罔极之报衰退之余误蒙收召入直翰林备员侍讲始用着令推恩于祖考祖妣比年两膺锡命溍既得谢而归防奉制书展告墓下族姻里党咸防祖妣之再从侄文泰亦在焉因出徐氏谱图俾溍以祖考祖妣之年寿卒葬赠封官爵系于下方我祖考讳堮卒于大徳八年五月廿四日寿六十有五祖妣卒于大徳七年八月廿四日寿六十以十年八月合葬于义乌县所居东北三里崇徳乡东埜之原祖考前承节郎初赠中顺大夫礼部侍郎上骑都尉追封江夏郡伯再赠嘉议大夫本部尚书上轻车都尉进封本郡侯祖妣初追封江夏郡君进封本郡夫人文泰字伯通有学有文庶几能亢其宗者徙居义乌三世矣
　　按此下凡杂説七条原刋本佚其标目而参校危素所订溍集又不载此数条之文无可考补今姑阙之
　　鹤山魏氏曰朱文公以十为河图九为洛书引邵子之説为据而邵子不过曰圆者河图之数方者洛书之文戴九履一之图其象圆五行生成之图其象方是九圆而十方也安知邵子不以九为图十为书乎朱子虽力攻刘氏而犹曰易范之数诚相表里又曰安知图之不为书书之不为图则朱子尚有疑于此也朱子发张文饶精通邵学皆以九为图十为书朱以列子为证张以邵子为主尝以干凿度及张平子传所载太一下行九宫法考之即所谓载九履一者则是图相传已乆矣知非河图也鹤山素尊信文公之学独于此图书之辨不能无异论然而又曰靖士蒋得之云当以先天图为河图生成数为洛书亦是一説又若有取焉往年闽人呉蟾者来京师自言从谢叠山得异人所授河图朝野诸公多传之而秘不轻出其详虽莫得闻大抵亦是以八卦为河图未必不与蒋説同所自出也按孔安国尚书顾命传曰伏羲氏王天下龙马出河遂则其文以画八卦谓之河图王肃曰河图八卦也王充论衡亦曰伏羲王河图从河水中出易卦是也伏羲得之非作之则以八卦为河图自昔已然鹤山之説似不可不考也尚书古文益稷篇在治忽今文作采政忽史记作来始滑汉书作七始咏采与在滑与忽音相近来与采始与治七与在咏与忽文相近政与治义相近诸儒皆随字解之独郑忽作曶而谓曶者臣见君所秉君亦有焉是以
　　礼记曰文王舍伯邑考而立武王帝王世纪谓文王囚羑里时伯邑考已为纣所杀则是伯邑考既死武王不得不立非舍也史记云文王崩太子发立岂伯邑考未死文王已舍之而立武王为太子耶
　　礼记曰凢祭宗庙之礼羊曰柔毛鸡曰翰音注谓异其名所以别于人用也而今之致饩于人者反借以为雅称是以鬼事人也世之好用古语而不详其文义若此类者极多此特其一耳
　　春秋左氏传声子袜而登席杜预曰袜足衣也
　　程泰之演蕃露曰战国防已称人主为陛下按大戴礼成王冠周公使祝雍祝王有陛下永永与天无极则陛下之称周初已有之或谓家语载成王冠颂盖曰率尔祖考永永无极疑大戴所记出于秦汉以后之所増饰然则战国防所称又安知非后人所増饰耶
　　辨史十六则
　　史记黄帝防而徇齐家语大戴记并作叡齐司马贞曰徇亦作濬盖以徇与濬音相近濬与叡文相近而言也又曰濬当读为迅则又因裴骃训徇为疾而以迅为疾义相近而言也去古既逺经史中鲁鱼亥豕若此者不一学者必欲以意强通之岂阙疑之义乎
　　太史公以百家言黄帝其文不雅驯择其言尤雅者着为本纪书首故取公孙卿获寳鼎迎日推防之説而不取其仙登于天之语直书曰黄帝崩葬桥山乃于封禅书备述卿言黄帝骑龙上天至武帝问黄帝冡则又称或对曰黄帝已仙羣臣葬其衣冠或者疑辞也其叙事可谓婉而直微而显矣
　　史记书轩辕与炎帝战于阪泉之野诸侯咸尊轩辕为天子代神农氏是为黄帝审如其説则以征伐得天下自黄帝始汤之放桀何以谓予恐来世以台为口实仲虺作诰何以不引阪泉之事为言乎孔子序书断自唐虞而下系易称黄帝尧舜垂衣裳而天下治学者考信于六艺而阙其所不知可也
　　史记武帝纪及封禅书所载黄锤史寛舒封禅书注引徐广曰锤丈恚及锤县黄县皆在东莱武帝纪注引韦昭曰黄锤人姓名一以为地名一以为人名前后自相矛盾汉书郊祀志注引孟康曰二人皆方士顔师古曰锤直垂反其不取徐广之説葢以一人不应系两县也然寛舒之名数见于后而无所谓黄锤者又似可疑耳汉书沛公引兵至薛秦泗川守壮兵败于薛走至戚沛公左司马得杀之顔师古曰得者司马之名今按史记本文云沛公左司马得泗川守壮杀之师古葢因班孟坚删去泗川守壮四字而误以得字属于上文小司马索隠知其误而疑左司马当有名遂以为曹无伤无伤之名仅见于沛公入闗之后而前无所考姑存所阙文可也
　　汉髙帝纪吾以布衣提三尺取天下谓三尺剑也杜周传三尺安出哉谓以三尺竹简书法律也王充论衡凡引髙帝语却皆有剑字作文而好用歇后语以为竒者不可不知也
　　汉文帝纪年有后元景帝有中元有后元葛胜仲曰谓之后则疑若有极乃不讳避何耶按刘贡甫两汉刋误元鼎四年方得寳鼎无縁先三年而称之封禅书云后三年有司言元宜以天瑞命不宜以一二数自元鼎以前之元皆有司所追命也由是言之则所谓中元后元者岂亦后来之追命乎宜其无所讳避也然以汉之武帝纪考之元鼎元年得鼎汾水上四年得鼎后土祠旁应邵于元年注曰得寳鼎故因是改元贡甫因封禅书后三年之语不取应邵之説而谓四年方得鼎似当汉元朔元年有司奏古者诸侯贡士一适谓之好徳二适谓之贤贤三适谓之有功乃加九锡然则九锡者先王赏功之常典耳后世顾假以为篡器何耶
　　汉防侠传茂陵守令尹公注谓守者朱真为之或以为宋之权行守试即其遗制非也传称门下掾説尹公曰一旦真令至复单车归为府吏葢宋之时暂权摄者也若夫权行试守皆正除之官特以是别资序之崇卑而已其所谓行尤与汉不同臣贺以太仆行御史大夫事张汤韩安国皆以御史大夫行丞相事宋制必寄禄官髙于所任之职事乃为行也
　　资治通鉴纲目考亭朱子续经之笔也其推蜀继汉本于习凿齿绌周存唐本于沈既济而感兴诗第六章第七章皆不及之葢天理之在人心初无间于古今先儒所见适与前人暗合而非有所祖述学者诵感兴诗则不可不与史氏所记并观也
　　僧莹湘山野録卷首书真宗即位之次年赐李继迁姓名进封西平王按宋实録继迁以太宗淳化二年赐姓赵名保吉授银州管内观察使封天水郡侯以其叛服不常所赐姓名两经削夺至道三年真宗即位因其归顺仍呼之曰赵保吉非始赐姓名也其授夏州刺史定难军节度使银绥宥静等州观察处置押蕃落等使但加食邑而不进封制下于是年十二月甲辰亦非次年咸平六年继迁陷西凉府为潘罗支所杀终其身未尝封王也其子徳明既立奉表纳欵乃以景徳三年封西平王大诏令及今新脩宋史所载并同而野録无一与之合继迁建节之制见于实録及大诏令者本云先帝早深注意方议推恩值轩鼎之俄成筑韩坛而未暇逮眇躬之纂位俄封疏以贡珍彰厥逺图冠于当代宜伸懋赏式劝忠勲野録所记既多异词且易推恩二字曰真封以实其封王之説皆未可尽据李氏续通鉴长编及陈均编年备要乃独有取焉其书太祖开寳九年十月壬子夜之事亦是舍正史而取野録笔削之意莫得而详也周公谨齐东野语曰礼家如聚讼虽兄弟不容苟同其大者无如天地之祭东坡主合祭頴濵主分祭朝廷迄从合祭之説以至于今按宋史郊议始于神宗元丰元年至六年乃罢合祭哲宗元祐七年诏复行合祭以伸始见之礼俟亲行北郊则脩元丰六年之制仍集官详议以闻礼部尚书苏轼主合祭从之者五人枢密都承防刘安世主分祭从之者四十人请以十月神州地祗之祭易夏至方丘之祭者三人请上不亲祠而通爟火于禁中望拜者一人遂再令详言安世等复执前议苏辙时为门下侍郎请降防罢议而安世议状竟不得上二苏之主合祭固未尝不同也其后合祭罢于绍圣三年而北郊亦未及行至徽宗政和三年以后凡四祭地谓朝廷从合祭之説以至于今尤非也
　　齐东野语卷首记孝宗圣政史阙不载者十余事其一曰淳熈中张説为枢密都承防奏请置酒延诸侍从上许之説退约客独兵部侍郎陈良祐不至説殊不平上遣中使赐以上罇珍膳説因附奏臣奉防集客而良祐不至是违圣意也已而上命再赐説复附奏良祐迄不肯来夜漏将上忽报中批陈良祐除谏议大夫坐客皆愕然按宋实録陈献肃公良翰传载此事甚具非良祐也良祐亦同时从官公谨误以良翰为良祐而不知良翰传未尝不载也且説为都承防亦非淳熈中盖説以隆兴初为枢密副都承防乾道初落副字而良翰之际大坡在五年十二月八年説已为签枢累进知院事淳熈元年即罢去矣记一事而三失焉于秉史笔者毋责可也靖康元年宗忠简公留守京城岳忠武王飞时麾下犯法当斩忠简见而竒之曰此将材也遂释不斩而留之军前防金人犯汜水乃授以五百骑俾为踏白使已而凯旋补为统领寻迁统制飞由是知名此事与汉王陵之于张苍滕公之于韩信暴胜之之于王防大抵相类汉史备着三人之事以彰其竒遇飞孙珂撰飞行实乃独讳而不録幸忠简家传今行于世而新史得以备着之
　　嘉熈四年庚子六月呉公渊自隆兴改知镇江是嵗大祲明年辛丑改元淳祐公力行荒政分置粥塲以哺两淮流移之人先曽祖戸部公时客呉公所从呉公亲行视诸场识汪公立信于稠人之中而竒之亟言于呉公公与语大悦即令授馆而礼遇焉供张服御之盛比它重客有加人咸惊讶既而立信与先户部相继登丁未庚戌第寳祐三年乙夘呉公以观文殿学士开阃景湖辟立信干办公事先户部凖备差遗五年丁已正月一日呉公拜参知政事请致仕未报而没于江陵府治阃檄立信同先户部护送归葬宣城而先户部为撰行状上于史官其后立信入跻从班出専方面名位略与呉公等人始服公有知人之明而不知立信实先戸部之所举新史于立信传虽备着其事而不能详先戸部之名误以梦炎为应炎是犹可诿曰庶官名不登于史册无所于考立信以七年丁未取进士则题名有托亦弗之考而旁采传闻之异辞以七年为六年则嵗在丙午又以为见呉公之次年则嵗在壬寅殊不思两年皆非防士之嵗后之秉史笔者所宜考焉
　　开庆元年七月朱公貔孙由史馆校勘授武学博士而先曽祖户部府君忝差通判庆元军府事授武学教谕实与公并命同一告词是年十一月貔孙除监察御史而先户部奉勑兼枢密院编脩官后九十年是为令至正九年获观公家所述公年谱乃以武学为太学盖不详当时典故而疑武学为武官故以意擅改之云耳殊不知国子太学博士正録武学士谕皆师儒之清选也间尝録家藏先世所被告命归之以补其阙而订其讹近阅新宋史貔孙本传乃止据其家传作太学博士告词首云勑史馆校勘朱貔孙等古者文武同方云云尤足验其为武学而非太学也谨识于此以俟后之秉史笔者刋正焉
　　杂辨十三则
　　许由事不见于经故司马子长杨子云皆以为疑或曰尧始让四岳四岳举舜乃让于舜春秋左氏传云许太岳之后四岳即许由也按周武王封伯夷之裔孙又叔于许为四岳之嗣则四岳在唐虞时未尝封许安得预以为氏乎大抵庄子多寓言如必欲旁引曲证以实其说所谓子州支父石户之农者又为谁乎姑阙其疑可也邓名世上进姓氏辨证有两缪姓谓音穆者为宋缪公之后音谬者为秦缪公之后按史记秦本纪前书缪公后书穆公二字盖通用而秦穆之见于诗书春秋传皆正作穆未闻穆可读如谬也缪固有两音一与谬同秦缪可音谬安知宋缪之不音谬乎古人固有以纰缪之缪为谥如汉之张勃晋之何曽者若唐皮日休追咎秦伯舍重耳置夷吾而作秦穆公谥缪论乃后世文人出竒立説以寓褒贬云尔非有其实也安可遂以为据乎汉有谬忌字正作谬文非可与宋秦二君之谥混为一而忌之名亦辨证所不及辨证之可疑多此类汉翟方进汝南人而谓方进之翟音狄汝南之翟音宅何其自相矛盾也
　　汉因秦官置御史大夫掌副丞相所居曰府曰寺亦谓之宪台朱博传但称御史府而后人多引博故事称栢台乌台盖御史有两丞其一在兰台谓之中丞其后大夫废遂独存与尚书谒者并为三台齐有都水台隋有司台唐御史台尝改宪台又改肃政台而门下为东台中书为西台秘书为堑台不専以御史所居官署为台也若夫所谓大行台者自魏晋至隋唐皆有之其官有令仆尚书丞即郎官犹令之行省而所谓外台者汉以称州郡唐以称三司监院之带御史者宋之监司既不带御史人以其掌紏察之任亦循习呼之曰外台云千字文篇首曰勑周兴嗣次韵世言此时未以诏命为勑当是误以梁字为勑也程泰之考古编力辨其非引南史贾希□传勑注郭子既以帝命为勑而兴嗣传云勑制寺碑尢可为证按汉书冯异传以诏勑战攻宣秉传勑赐尚书禄董宣传勑强项令出然则以诏命为勑自汉已然泰之特以兴嗣传切近可证而但引南史耳米元章自书其姓名及所用图记米或为芊芾或为黻黻与芾犹可通用芊乃楚姓米氏自出西域米图故人入中国者因以为姓唐有回纥米怀玉五代有沙陀米至诚非若楼之与娄邵之与召同所祖也姓固不可改字音之相近者寜可混而一之耶或曰山谷极称引初平初起岂皇与黄可混为一姓乎是不然所谓金华仙伯金华牧羊客者盖言其先金华人耳非指初平初起为同姓也然他传记初平初起亦或作黄而山谷则自谓七世以上失其谱于金华之族尚莫适相通盖未尝以初平与初起混皇黄为一姓也
　　俗呼人之妇翁曰岳丈曰泰山説者以为泰山有丈人峯故有是称然古者通谓尊长曰丈人非特妇翁也或又以为张説因东封而其壻躐迁五品故称之曰泰山其説尤凿按汉郊祀志大山川有岳山小山川有岳壻山岳而有壻则岳可以谓之妇翁矣世俗之称谓未必不以是又因岳山而转为泰山耳
　　龚頥正续释常谈最号详傅按酒二字出仪礼注乃遗而弗及盖其所释者当时南方之常谈耳
　　檠者定弓体之器周礼弓人注音景汉书苏武注又音巨京反苏文忠诗云大弨一弛何縁谷已觉翻翻不受檠陆放翁曰檠作平声押用汉注也灯檠亦谓之檠音与汉注同李义山诗云九枝灯檠夜珠圆汉地里志朝鲜民饮食以笾豆顔师古曰若今之檠音其敬反韵书檠字注曰有足以凡物也义山以檠为去声盖本于此又与前二音不同
　　范元实诗眼曰予诵少防词杜鹃声里斜阳暮山谷曰既云斜阳又云暮即重出也欲改斜阳为帘栊予曰既云孤馆闭春寒似无帘栊山谷曰亭传虽未必有帘栊有亦无害予曰此词本模写牢落之状若云帘栊恐损初意山谷曰极难得好字当徐思之寳祐间外舅王君仲芳随宦至郴阳亲见其石刻乃杜鹃声里斜阳树一时传録者以树字与英宗庙讳同音故易以暮耳盖其词一经元祐名公品题虽有知者莫敢改也外舅每为人言而为之永慨或曰传録者既以庙讳同音而为之讳少防安得不讳乎是不然陆放翁引北史齐神武相魏时法曹辛子炎读署为树神武怒其犯讳杖之则二字本不同音今皆讳避则以为一音矣由是言之则树字本不必避礼部韵略讳而不收者失于不考也况当时诸公诗篇中所用树字不一姑以大苏集中所载而言则庭下梧桐树及树头初日挂铜钲闇风惊树罢琅玕孤城吹角烟树里清风欲发鸦翻树等句作于熈宁元祐绍圣元符间未尝以为讳何独疑少防之不避耶陶靖节诗曰昔在黄子防弹冠佐名州汤伯记注云三国志黄盖传曰南阳太守子亷之后刘潜夫诗话亦云子防之名仅见盖传按后汉尚书令黄香之孙守亮字子防为南阳太守注及诗话举其孙而遗其祖岂弗深考欤子亷乃守亮之字亦非名也
　　赵与旹賔退録曰谚谓物多为无万数汉成帝纪语也按绎山碑云世无万数则秦时已有此语矣
　　汉有两韩信同为髙祖将两张禹俱明经两京房俱治易两王商皆成帝时由外戚辅政两杜子夏皆附王氏北斗垣内星南斗二十八宿之一宿羽流列祠为二斗非也南斗于次为星纪在正北人以其见必于南故谓之南斗以别北斗耳若所谓斗覆为丰年者乃天市垣之斗斛星又非此二斗也
　　附録
　　大元故翰林侍讲学士中奉大夫知制诰同脩国史同知经筵事赠中奉大夫江西等处行中书省防知政事护军追封江夏郡公谥文献黄公神道碑
　　至正十七年闰月丙午翰林侍讲学士中奉大夫知制诰同脩国史同知经筵事金华黄公年八十有一薨于家是月己未其孤梓与门人刘涓王祎朱世濂传藻等葬于所居义乌县东北三里崇徳乡东埜之原明年以门人翰林国史院编脩官同郡宋濓之状至京师属临川危素铭其神道之碑素宦学京师辱公为知已公入直翰林素为供奉同日命下及迁宣文阁授经郎从公于经筵有诏修后妃功臣传素复为供奉从公于史馆居则同巷尝举酒相属曰我死子其铭吾墓呜呼孰知卒承公千载之托哉公讳溍字晋卿姓黄氏世居婺至集贤校理文节公着于分宁集贤之从父眆生景珪家浦江景珪生琳娶宗忠简公之女弟始徙义乌琳生中辅力学尚气节秦丞相桧枋国杀议已者独奋然题乐府太平楼上有防剑欲斩佞臣头之语人至今诵之晚以转运使荐当官命垂下而卒中辅生绍祖绍祖生伯信迪功郎累赠朝散郎于公为髙祖曽祖梦炎淳祐十年进士仕至朝散大夫行太常丞兼枢密院编修官兼权左曹郎官以朝请大夫致仕祖堮以进纳恩补承节郎以公贵赠嘉议大夫礼部尚书上轻车都尉追封江夏郡侯父铸以朝请府君遗泽补将仕郎累赠中奉大夫江浙等处行中书省防知政事护军追封江夏郡公初朝请之外孙女王氏归浙西提举常平茶盐司干办公事丁公应复实生参政府君及礼部府君以疾废故朝请以为其后妣童氏公之在妊二十四月始生母梦大星煜煜然坠于怀生甫睟即自免乳祖妣徐氏抚之比成童不妄出门能背诵诗书迨学为文下笔顷刻数百言着吊诸葛忠武侯辞前太学内舍刘君应太常公之外孙也见而叹曰吾乡以文鸣者喻叔竒兄弟耳稍加工其不与之抗衡乎因留受业弱冠游虎林故都之文献具在咸得征焉大理卿牟公巘期公甚逺归从仙华山隠者方君鳯游为歌诗相倡和絶无仕进意其友叶君谨翁力挽之出大徳五年春举校官七年举宪史皆中其选已而复退隠于家延祐元年贡举法行县长吏强起就试作太极赋传于世明年殿试对防以用真儒行仁义为言赐同进士出身授将仕郎台州路宁海县丞县地濒于盐场而亭户恃其不统于有司厉民为甚编甿之漕司洎财赋府者尤为横暴公皆痛绳以法吏因以利害白弗顾也有后母与僧通而酖杀其夫者反诬夫前妻子所为狱将成公变衣冠阴察之具知其奸伪卒直其寃逺近以为神明巡兵捕盗贩者急遂沈盐于河帅众以拒巡兵怒为取它私贩事以实之民有在盗籍者谋乃刼杀未行邑大姓执之以图中赏格初无获财之在验事皆乆不决公为之疏剔以其狱上各论如本条免死者三十余人部使者董公士恒行县防知治状事悉委焉公为黜其以贿败者军百户一人县吏二人在官无禄者四十余人愚民愬昏田鬬讼下其状多至数十百公録其当问者壹经论定翕然畏服不敢重有词世以法家自名者有弗如也嵗大旱祷于龙湫大雨境内有年逾再期防有诏改盐法江浙行省丞制迁石堰西场盐运命仍旧阶石堰视诸场为尤难居是官者常以称盘折阅及不能检防私鬻被谴公规措有法无毫分入于吏议阅四载以功超一资升从仕郎绍兴路诸暨州判官新作捕盗司巡海官船例以三载一新费出于官而责足于民有余则揔其事者私焉公涖是役撙节浮蠧还其余钱争驩呼而去奸民以伪钞钩结党与脇□人财官若吏听其谋挟之以往邻境诸县株连所及民之破产者数百家府俾公鞠治官吏除名同谋者各杖之百捕盗卒阴寘伪钞板于良民家乃白于官往索之恶少年持挺从者几百人公遇诸野诘傔人曰弓卒额止三十安得此曹耶可防送于州皆相率遁去有盗系钱唐县狱游民赂狱吏私纵之假署文牒发来为之乡导逮捕二十余家公疑而讯焉悉得其情以正盗宜从重议持伪文书来又非州民俱械送钱唐证者自明奉省檄监税杭州仅三阅月增羡钱十二万缗至顺二年用马文贞公之荐召为应奉翰林文字同知制诰兼国史院编脩官进阶儒林郎扈从至开平作纪行诗十有二篇世盛传之丁外忧去官服阕转丞直郎国子博士未始以师道自居轻纳人拜所亲厚者业成而仕皆有闻于时时欲移礼殿四配位东坐西向学官或议分置于左右同列不敢争公独面折之其人恚甚日坐堂上以危言相加御史斥其无礼乃竟如公言居六年请补外换奉政大夫江淛等处儒学提举年六十有七不俟引年亟上纳禄之请俄有防纂脩辽金宋史丁内忧不赴服除以中顺大夫秘书少监致仕居四年中书右丞多尔济巴勒公今中书左丞相太平公力荐之命落致仕仍旧阶拜翰林直学士知制诰同脩国史至正七年六月至上京中书传防兼经筵官召见慈仁殿上语多尔济巴勒曰文臣年老正宜在朕左右八年夏升侍讲学士中奉大夫知制诰同脩国史同知经筵事脩后妃功臣传数被金币之赐上章求归田里不俟报而行上闻之遣使者追及武林驿敦迫还职十年夏始得谢南还江淛丞相达实特穆尔公承制起公商议中书省事以疾力辞其薨也士林为之伤悼所着文集三十三卷义乌志七卷笔记一卷公娶王氏累封江夏郡夫人先一年卒子男一人梓也杭州路同知海盐州事女一人适惠州儒学正陈克让孙男四人瑄琛瑭珣公天资介直博极羣书而约之于至精有问经史疑难古今因革与夫制度名物之属旁引曲证亹亹不能休至于剖析异同谳决是非多儒先之所未发见诸论著壹根本乎六艺而以羽翼圣道为先务然其为礼布置谨严援据精切俯仰雍容不大声色譬之澄湖不波一碧万顷鼋鼍蛟龙潜伏而不动渊然之色目不可犯凡典册诏令铭述功徳多以命公它求文者日盈于门力麾之而弗去虽絶域殊邦亦皆知所寳爱性笃孝亲没营冢域于三釡山有乳虎驯狎之异月旦望必展省大暑寒不易先世遗文嵗乆颇有残缺极力搜访补缀成编在州县清白自将所至无圭田鬻产以佐其费在朝不事造请逢覃官者一减资者五铨曹或失于收叙亦不自言与人交无钩距不事矫饰以为容悦而诚意独恳至然刚中少容触物或急霆震一旋踵间煦如阳春曽不少留碍焉素寡嗜欲甫四十即独榻处外及登法从萧然不异布衣时遇佳山水则觞咏终日忘去世之议者谓公操行孤洁类陈履常文辞严简类王介甫笔札俊逸类薛嗣通第非真知者未数数然也铭曰
　　黄出春申着于金华或徙豫章蔚乎名家定居乌伤当宋中世故笏有传在其来裔仁宗御极拔擢俊英公起南土对防明廷精敏之才小试州县供奉词林陶铸时彦乃振文铎蚤悬其车召还经幄载笔石渠皇眷甚隆宦情弥薄挂冠归休翺翔寥廓维昔文节学行允臧代序虽逺声华相望老成沦亡公则蓍蔡文献之丞来者攸赖八十考终是为归全述铭着徳东埜之阡中奉大夫防议中书省事兼经筵官临川危素撰
　　请諡文移
　　太常博士传亨尝谓天啓文明之运时生纯徳之贤擅一代之文章为诸儒之轨范既有功于名教宜加赠以褒崇切见故翰林侍讲学士中奉大夫同知制诰兼脩国史同知经筵事黄溍天资端介徳操刚方早擢秀于翰林遂登名于科第初任将仕郎宁海县丞陞从事郎诸暨判官擢儒林郎翰林应奉除承直郎国子博士迁奉政大夫江淛儒学提举不俟引年自行致仕授中顺大夫秘书少监居闲未乆今上以史事特召为翰林直学士兼经筵官未几陞中奉大夫侍讲学士同知经筵事屡蒙召见殿庭赐以樽酒金织纹段宠遇优渥迹公之筮仕州县则民庶怀徳而咏仁入教成均则士类乐育而从化至于供奉翰苑职典秘书侍讲读多献纳之功知经筵有规谏之益三考卿荐于行省继知贡举于防闱主文既公得士为盛言性理探程朱之奥妙论著述继韩栁之雄深徳业昭著文章炳焕太极一赋为治朝之大雅古文诸作垂奕世之规四方学者覩之若星鳯仰之若山斗年既老耄优防乡里文墨自娯多所撰述至正十七年冬十二月翰林修撰曽坚出使江浙还言本职已于是年闰九月初五日病终于家亨以匪材亲侍几杖诗书之泽乆承指授道徳之腴每霑膏馥知其博极天下之书洞达古今之制为缙绅所推许为学者之依归如蒙转呈移文合于部令此依翰林侍讲学士袁桷邓文原例依上裦封赠諡仍行翰林国史院为之立传甚惬公议今将翰林国史院编修官门人宋濓所撰行状録连在前合行移闗请照验转呈施行
　　諡议
　　乾坤清淑之气在上者为日月星辰在下者为山川草木赋于人者为道徳文章则又賛天地之化育厯万古而不朽也皇元龙兴朔方圣神继作天下混一其贤才之盛兴起一时以文章道徳黼黻皇猷为当世之儒宗者未尝无人焉乃若故翰林侍讲学士中奉大夫同知制诰兼修国史同知经筵事黄公负端介之资抱髙逺之志早奋迹于儒科继登名于法从试郡邑有惠爱之政教成均得养育之方其在翰林屡蒙眷遇掌丝纶而帝制脩纪传而寓王法其学术之精微道徳之崇防六经羣史穷其渊源诸子百氏究其根底故我国家典册诏令及勲贤碑铭必命公为之海内冠带之士以至浮屠老氏之流凢以文为请者嵗无虚日每出一篇家传人诵书善真草或得之者不啻隋珠赵璧其文章根本乎六经而能羽翼乎圣人之道谨严精宻纡徐而不烦山髙水深金锵玉戛皆雍容自然追配汉唐诸作为学者之模范有元以来其如公者盖不可多数也天下学者佥无间言迹公之行业想公之仪刑书之史册铭之奉常允符公议易名定諡国有彛章谨按諡法博闻多见曰文学该古训曰献请諡曰文献前应奉翰林文字承事郎同知制诰兼国史院编脩官新除文林郎太常博士傅亨谨议














　　文献集卷七下
　　钦定四库全书
　　文献集卷八上
　　元　黄溍　撰
　　墓记
　　八世祖墓重建石表记
　　宋黄府君讳景珪字叔寳婺之浦江人溍八世祖也府君父讳昉字明仲母于氏墓在县西花桥之南而府君墓在县北之后店夫人朱氏子一人讳琳娶宗忠简公泽之女弟始家于义乌是为溍之七世祖孙三人伯曰玑仲曰益其季讳中辅则溍之六世祖也自是族日以大旧谱所载间有脱畧其可见者曾孙万顷昭祖绍祖公显公焕无咎少亮潜之扬祖九人讳绍祖者于溍为五世祖孙伯谨简天夀慕韩某伯昌必大伯信梦符伯恭三畏伯纪桂发维介子唐英纲缜十八人讳伯信者于溍为四世祖累赠朝散郎朝散公有子三人长讳梦炎朝散大夫行太常丞兼枢宻院编修官兼权左曹郎官以朝请大夫致仕次忠翊郎权安庆府望江县令焱次太学生荧朝请公未第时尝刻石表府君墓年世殊邈或窃取其石而去或防其墓垣外余地而有之太学生之孙可久望江令之孙可传等始按其籍悉复故地遂伐石重建此表俾溍志于下方溍朝请公之曾孙承节郎讳堮之孙皇赠中顺大夫同佥大常礼仪院事江夏郡伯讳铸之子其生也后无从备闻上世事府君之年夀卒葬与凡行事虽逸其传而子孙众多有以彰积善之余庆是谓叙次世系讫于功缌谱所弗具莫能详也袒免而下今又六世谱之所及百五十人亦不得而尽着焉至正七年春二月甲子八世孙溍谨记
　　先祖墓铭石表记
　　呜呼是为吾祖考黄公祖妣徐夫人之墓自我先人奉柩合葬于兹十年而溍误玷科名叨尘官使又二十有八年乃得请而致其事德薄位卑所以荣其先者宠数有限后四年钦奉上防起自退休入直翰林备员侍讲始用着令得推恩二代比年两膺锡命公初赠中顺大夫礼部侍郎上骑都尉追封江夏郡伯再赠嘉议大夫礼部尚书上轻车都尉追封江夏郡侯夫人亦自江夏郡君进封江夏郡夫人惟黄氏大姓由金华散处它郡者仕宋多致显官而公七世祖讳昉六世祖讳景珪仍居婺之浦江五世祖讳琳娶忠简公女弟又徙义焉而为其县人未有出而仕者髙祖讳中辅以文学行义知名转运使荐于朝将授以官命垂下而卒曾祖讳绍祖复隠弗仕祖讳伯信迪功郎累赠朝散郎妣宗氏忠简四世诸孙女累封安人考讳梦炎淳祐十年进士仕至朝散大夫行太常丞兼枢宻院编修官兼权左曹郎官以朝请大夫致仕妣陈氏方氏陈氏赠宜人有子曰垓方氏实生公讳堮朝请公第二子也朝请公遇明禋当任子辄推以与其侄故公兄弟无用廕入官者公仅以进纳补承节郎而不及禄生于嘉熙四年六月二十四日卒于今大德八年五月二十四日享年六十有五夫人东阳徐氏曾祖讳楠祖讳炘考讳彬淳祐七年进士尝以奉议郎行国子正与朝请公并入淮西淮东制幕为主管机宜文字防改建两淮宣阃又同辟干办公事故以夫人来归而公以疾废夫人安于命分育我先人为子以保其世业三从之义靡所缺亏生于淳祐四年八月一日卒于今大德七年八月二十四日享年六十墓在县东北崇德乡东埜之原与先茔相望葬以十年八月赠封之制下则至正七年十月八年十二月也一子即我先人讳铸用朝请公遗泽补将仕郎宋亡遂絶意仕进后五十年乃以恩受封终于从仕郎温州路乐清县尹今累赠中奉大夫江浙等处行中书省叅知政事护军追封江夏郡公孙男五长即溍次漙次浩为朝请公长女之子刘应后更名鼎次□次滋为朝请公长男垓之子頥后女三适贾师夔刘咸生刘拱辰曾孙男六梼橒梓枢杞桢女二适陈克让刘道泰孙男八璨琼璋瑞瑄琛瑭珹女三呜呼昔欧阳文忠公作龙冈阡表于卜吉六十年之后自以为非敢缓也盖有待也溍衰谢之余继罹忧患苟存视息以终天年寜复有所待乎诏使在门义不俟驾龙光赫奕有陨自天褒大显荣贲及泉壤则文忠所谓迟速有时不克有于躬而足以表见于后世庇頼其子孙者也防奉命书展告宅感慕涕泣不知所云姑序其梗槩于兹石表呜呼来者尚有以知其所自而永永不忘哉至正元年八月一日孙男溍谨记
　　先考墓志铭后记【二首】
　　先君既葬且免防溍起自草土复从荐绅之后因得乞志铭书篆于同年三钜工顾以縻身下列久未克归入石既防恩外补以先夫人春秋髙不俟引年纳禄而归将砻石以刻而奄罹大故惟先君荐膺崇赠祠版已屡改题志铭书篆不宜尚仍其旧先夫人之葬仅序嵗月纳诸圹而未有以昭示于后人溍忧患余生退休田里无繇奔走俯伏大人君子之门以请惧因循废缺愈重不孝之罪谨以其文摹勒上石而以其所不书与未及书者悉系于石隂初朝请府君之姊适从事郎昭庆军节度掌书记王公囦金嘉熙戊戌进士有女作配于儒林郎两浙西路提举常平茶盐司干办公事丁公应复实生我先君年十有二朝请府君见而竒之承节府君以疾废遂俾育先君为子儒林公世居吴兴朝奉郎伯虎嘉定癸未进士于公为考中大夫直寳谟阁太府少卿晔庆元丙辰进士于公为祖公方以考举及格侍班而德祐失国公亦失世禄家日益落先君迎致侍养终身嵗时为位以祭惟谨此志之不书者也童氏金华大姓先夫人之曽大父恮迪功郎临安府钱唐县尉大父必遇迪功郎绍兴府嵊县主簿父承信公娶俞氏以寳祐四年六月十九日生先夫人年二十归于先君后先君十二年卒至正三年六月二十三日也享年八十有八其年八月二十七日奉柩祔于先君之右先君受封五年卒官七溍自国子博士出为江浙等处儒学提举始赠先君奉政大夫秘书监丞骁骑尉追封义乌县子先夫人进封义乌县太君溍之妇王氏昭庆书记公曽孙女亦自宜人加封义乌县君溍既得谢而廷议妙东臣付以史事旁招疏贱俾预讨论使者及门先夫人之殡在堂已九日矣服除乃拜秘书少监致社之命累赠先君中顺大夫同佥太常礼仪院事上骑都尉追封江夏郡伯先夫人追封江夏郡君孙男梼已卒梓国子学生今用防赴吏部铨女嫁惠州学正陈克让者亦已卒次嫁刘道泰曾孙男又三璋瑞瑄女一此志之未及书者也然所谓考其所自出者盖有不容尽冺所谓赠典日隆者固逆知其可必溍是用推述而备着之先君之嘉言懿行先夫人之淑德令仪虽非不肖孤所能称道祖父姻亚官封卒葬之详来者或有稽焉至正五年十二月十五日男溍谨记
　　溍立石未几而被上防落致仕入直翰林备员侍讲比嵗累防推恩褒及于二代承节府君初赠中顺大夫礼部尚书上轻车都尉追封江夏郡侯徐夫人初追封江夏郡君再追封江夏郡夫人先君加赠集贤直学士亚中大夫轻车都尉追封江夏郡侯再加中奉大夫江浙等处行中书省叅知政事护军追封江夏郡公先夫人两追封皆江夏郡夫人溍之妇王氏亦两封江夏郡夫人间者溍以衰朽乞身而退克亲奉帝制展告以礼俄复拜召还之命未遑有所登载兹幸得请归守先陇乃序次其畧附见于石隂之下方曾孙【阙】文二琛唐珹女二孙男一道永至正十年七月七日男溍谨记
　　外舅王公墓记
　　外舅王公之殁遗命属溍志于幽堂溍方窃食辇下既防恩外补乞身而退俄被防落致仕复玷朝行及得谢而归则奉襄大事已久溍亦老而耄及之矣念他日不可无以借手见公于地下谨封书其所可知者俾揭于墓之原公讳桂字仲芳姓王氏月谿其自号也其先汳人宋渡江初五世祖琳避地南来家于婺之东阳暨四世祖徽咸弗仕曾祖讳师伋以子贵累赠中奉大夫妣宗氏京城留守兼开封尹赠观文殿学士忠简公泽四世诸孙女通判衢州防之曾孙女累赠令人寳章阁学士刘公克庄铭其墓祖讳囦金嘉熙戊戌甲科进士授从事郎昭庆军节度掌书记未上而暴卒妣黄氏我髙祖赠朝散郎讳伯信之女曾祖太常丞枢宻院编脩官左曹郎官朝请大夫致仕讳梦炎之姊朝散与中奉为友婿故以长女为其家妇考讳沂文林郎监沿江制置副使司造场妣张氏初昭庆入奉大对胪唱之日太师鲁国乔文惠公行简为首相立殿上退遣吏贺曰当以衣钵相传盖谓其居同里同以四十余为殿试第五人也而不料其竟不及禄母弟曰镕前十年已擢龙飞第践敭所至内则郎曹寺监外则监司帅守终于中奉大夫直焕章阁荆湖南路计度转运副使抚兄子如己子由是文林以恩补官公夲宗氏子令人之从孙也焕章遵母命俾为文林后亦以恩补将仕郎公生长宦家自少亲炙诸老痛洗绮纨子弟侈靡之习而刻意于学为文操笔立就若不经思而蔼然有前辈典型尤工于歌诗乐府骈四俪六之语善楷书端劲方严得顔柳遗法南岳有镇南之殿四大字乃焕章将漕时令公代作迄今犹存人莫知为公之笔也随侍宦游歴七闽三湘且久留江上多所见闻遭时艰虞颇慨然欲以事功自奋际今圣代四海合一分命重臣生镇南服号曰行省承制署公处州丽水县主簿公不敢辞受而不赴自是絶意于仕进徙居别室开门授徒生计日哀箪瓢自适安常处顺既夀而康重纪至元之五年某月某日不疾而卒享年八十有八有四书训诂十卷诗文杂藁十卷随笔一卷娶李氏寳谟阁直学士吏部尚书大同从曽孙女前公十有七年卒子男二人长武次复并为外家李氏婿武后公某卒复今独承其家女五人长即溍妻累封江夏郡夫人溍之曾祖姑归于昭庆王氏以女归于溍笃世姻也次适李法尚书四世嫡孙次适何德光次适吕潮某州司法参军友德四世孙次适何德涧孙男二人坦埙坦亦已卒女一人凡子孙若壻若外孙男女合三十有二人先是焕章葬县北甘泉乡广陵寺之后山搆祠宇割田四十畮有畸俾寺守之而僧悉以田质钱于富民公铢积寸累赎而还之晨香夕灯之须頼以无阙公又以昭庆墓在县南之东姜族子或窃其地劵售于豪家有司弗能直文林墓在县南之桐川又数毁于盗遂卜地于焕章墓东南之唐坞迁两世【阙】四防及内子之柩以昭穆序葬仍虚其左以为夀藏旁置冡舎名之曰继庵示子孙使勿替其承也公既殁二子以至正某年某月某日奉柩即公所自为椁安厝焉始公命溍铭外姑之葬而自铭其夀藏曰生吾顺兮殁吾寜魂气超腾兮风露青防佳山佳水兮佳城欝欝吁嗟兮吾其寓形此室铭成而不及自志其平生夲末爰以属于溍惟公之盛年有官而无位晚复抗志事外故其素蕴不少槩见于设施溍所书若甚简畧而皆有可徴不敢效世俗巧饰诬言以为欺也至于系序官伐姻娅之详虽细勿遗不暇一一裁以古书法而去其繁冗诚惧夫后之人日逺日忘也过而览者幸无诮焉至正十三年冬十有二月二十七日庚申壻翰林侍讲学士中奉大夫知制诰同修国史同知经筵事黄溍谨记
　　铭
　　勤有堂铭
　　皇锡下人展也良贵能者守之罔敢怠弃惟勤为常非有为异及身而诚万物皆备其勤斯何殀夀以之虽休勿休伊诚之思其有斯何匪我也私不物于物而诚之为孰劬而躬闵勉朝夕封吝殖骄执为已得一元黙运其生职职天德之修人道之极猗君之为厥志允臧式敬尔承勿助勿忘闲邪存诚充实辉光我曷振之勤铭兹堂
　　兼善斋铭
　　墨贵兼爱儒者摈之讵曰此道我之得私必由其夲以及其支相古先民孰为我师莫穷匪顔莫逹匪伊何志何学朝斯夕斯干之善世则罔敢知坤之积善尚其孶孳止也以所动也以时毋慕千里忽于毫厘仁如夷吾或羞其卑为善有术视我铭诗
　　腴晦斋铭
　　王君仲致以腴晦名其斋盖有取乎考亭朱子冠而字之祝辞云尔夫所谓人晦于身神明内腴者复而通也今乃援其辞而左之者通而复也仲致来徴铭为之铭曰
　　惟皇播物终始一诚屈信相推乃色乃形有出于幽以丰而亨有入斯息明夷之贞而通而复与时偕行展也王君敛其华英退藏于宻以观其生与造物者游神之廷曰予庶几天之性情我遏相之式彰兹铭
　　息庵铭
　　上人允兹扁其庵曰息因以自号盖扁以章所息之处号以表能息之人能所相为无穷吾未见其息也上人来徴铭为之铭曰
　　谓庵非人孰累于名谓人非庵名孰与婴所息者境能息者智庵邪人邪依正不二刹之顷能所双亡十刼何短一息何长勿生痨劳而止中路咄兹草庵非汝住处
　　圆砚铭
　　翼之家藏王使君所贻圆砚有白文贯其腹铭曰黑之守处也久白之不湼归也洁
　　兴让堂铭
　　何君贞立起进士官七品法当封父母及妻父以让于其祖妻以让于其祖母有司如其请以闻貤恩既行乃扁所居之堂曰兴让名人钜公乐道其事纪载而诵咏焉君出以示予因系之以铭曰
　　让之为义推已所有木水本源则有所受子承其考妇继其姑家之积庆匪我有余嗟嗟末俗借鉏取帚孰视尔民俾归于厚施由亲始千乗可轻义以起礼善不近名皇仁在上孝子不匮奕其龙光恩荣备至爰建称号树之风声一家之让国人其兴作为铭诗荐此乐石匪私其家维以劝德
　　方斋铭
　　鄱阳胡君以方斋扁读书之室而俾其子益来徴铭为之铭曰
　　舆之方轮以圆而相资凿之方枘以圆而相违天下之方尽于五寸之矩所不能尽者物情之不齐是故君子方以正已之度圆以任物之宜主至静以为德不自毁于腓随匪恶圆而喜方谅所秉之莫移尔息尔藏矩范在兹无矜而名尚允蹈之
　　青石砚铭
　　雪窦方丈所蓄青石砚德夀故物也铭曰
　　匪琥其白匪璋其赤夫苍苍者天之正色韫匮而藏守之以黑毋曰兹宋之陨石也
　　恒德斋铭
　　易之为义随时变通有不变者确乎其中是曰恒性人之固有充为恒德不息则久圣人之道久而化成由其不息是之谓恒惟君法天下偕行偕极惟臣承君咸有一德繄公之先国之元臣笃生后贤左右圣君吾侪小人朝不及夕夫孰如公自强不息体之既立其用必行措诸事业乃恒之亨允懐于兹益谨其度与国同休以永终誉
　　墓志铭
　　张君妻赵氏墓志铭
　　溍为诸暨州判官之明年得一士曰张复盖防其母逾再闰犹哀慕不已益求时之闻人为诗若文以杼无穷之悲焉窃尝取而阅之非直其母为可称道其父之事尤有足纪者夫型善以劝俗长民者之责也溍幸以末学与闻有政庸掇其系乎人之大伦者为铭以畀之铭曰
　　于粤之墟句无之里孰望其地曰有张氏轸君之名君实其字羣居太学五载不第文不在兹运去物改白刃可蹈惟义所在爰有贤配克俪其美名曰与婉胄出燕邸五世祖詪疏封安定从伯祖光典领宗正惟伯父以文艺着两制八座累膺异数父曰希防进食京秩出宰桂平千室之邑其叔父埊亦主外藏流芳奕叶后先相望展也令淑妇德是履守节自誓嫠居四纪至治初年龙集壬戌三月之朏翼日而卒上距始生五百甲子男复暨頥讫葬以礼吁嗟复也终身之慕服既除祥琴弗御父也义士母也节妇不有孝子曷显父母繄长民者宜存风励顾慙不敏承乏下吏瞻彼西庄丸丸松栢勒辞相哀用劝凡百
　　江浙行中书省左右司都事刘君墓志铭
　　君姓刘氏讳济字仲源河间肃寜人大父法静父元皆弗仕至君始以东江场同管勾迁昌国正监管勾入御史台为宣使肃政亷访司立选授江南浙西道管勾承发架阁兼照磨以照磨劾其使贪纵不法事闻使坐斥去君亦以秩满调婺州路司狱有余甲者以贫自鬻为人奴势家子慕甲妻美弗能得防其主病死金华道上因诬甲杀主而夺其妻吏既传致成狱君直其寃破械出之兰溪民王乙为怨家所杀乙亲戚两人将防其事怨家惧更属吏捕治两人谓乙私其妻实共杀乙頼君言徙其狱旁郡两人得不死它以事株连若锻链无得而久系者君悉为剖析所活十有四人所纵遣八十余人永康大姓以睚眦之怨殴人至死有司弗敢诘反抵告者罪君求得其情乃收案杀人者宣慰使而下以受赇曲法败者五十余人用举者复入江南诸道行御史台为令史丁父忧服除授湖州路总管府经歴于是天子方用言者悉徙江浙行中书省郎中以下它官更取材望补其处君以选擢左右司都事且追用平反超陞承德郎到官明日而卒延祐元年七月二日也得年五十有五其孤汝珪等将奉柩归肃寜以某年某月某日葬县东安仁乡长城之原泣谓溍子辱游于先人最久宜知先人盍有述溍婺人也幸能道君为狱官时事它宜传者讵止是耶史称于公为郡决曹决狱平今所见独孝妇不杀姑一事而太守莫能聼至令抱具狱哭而去然则君亦足以不朽矣谨次而为之铭君娶曹氏次林氏子男三人汝桂汝楫汝弼女三人长适同郡韩梓道余在室孙男若干人女若干人铭曰
　　孰降其材而夺其施孰受之器而易其宜百畸一逢孰终尼之维善无小维官无卑考事列辞式昭厥垂
　　真定路深州知州致仕刘公墓志铭
　　公姓刘氏讳守让字谦甫其先由大父立而上世为汴人金末父信避地真定因家焉故今为冀州南宫县人母李氏有五男子公其季也公年甫逾弱冠入秘书监为奏差寻又入御史台为殿中司知班久之擢浙东海右道肃政亷访司管勾承发架阁库兼照磨时方新使名以正宪度将指者皆名卿参佐悉取材望公妙年首膺其选深自砥励以求报称间以虑囚摄使事行郡邑惩奸贪省寃滞接引善类所至有声居七年乃代去调婺州路总管府知事俄复入江南诸道行御史台为令史调霍州灵石县尹未上丁内艰服阕改庆元路平凖行用库提领秩满以奉训大夫真定路深州知州致仕至顺二年十二月十五日以疾卒于鄞之寓舍得夀七十有五公长髯秀眉容止言论闲雅不迫有古君子风善属文尤喜为歌诗以其自号扁所居室曰夲斋琴樽图史罗列左右退食则宴息其中客至与谈中原文献之旧娓娓不倦性亷退不急于进取每诣京师辄自赴吏部铨俛首常调殊无难色其任筦库也分帅阃乗亷车者皆公故等夷见公必与均礼公执其分守滋益恭仕既久而家愈落殁之日頼故旧致赙禭乃克以敛其清约如此娶郑氏张氏皆先卒子男五人长元以公防为晋寜路石楼县尉次贞祐某某女三人长适管军而户孙毅夫次未行次适孙某孙男三人女一人初公母氏卒于建邺葬城西之清凉山元等将以某年某月某日奉公柩葬其左贞来俾某为之铭始公佐宪府某因公行部以诸生礼见公未尝以凡子遇我自是周旋公父子间殆四十年铭非溍其谁为之虽不文不敢辞也公家世之详约斋刘公实志之此不着铭曰
　　人孰不仕易失者时叹老嗟卑百喙一辞猗与刘公蚤有令闻素乎其位无喜无愠泽及后人惟德之符我铭孔昭以励鄙夫
　　福州路总管赠嘉议大夫太府卿上轻车都尉追封天水郡侯諡景惠赵公墓志铭
　　公姓赵氏讳执中字景贤世为赵州晋寜县人祖谦赵州都自父珣将仕郎亳州万户府经歴至元初太尉河南武定王为征南都元帅合防古汉军击襄阳公时年未弱冠以推择为吏河南统军司从筑白河口鹿门新城元帅察公材可用因寘之幕府公虽主治文书不专以钩摭趣办为务日与士卒同冐矢石未尝辞难凡军中大计亦徃徃由公关説用久次陞提控案牍歴行中书枢宻两府椽太师淮安忠武王以右丞相行中书省事复署公为属时襄阳已下丞相总诸军水陆并进公与在行从诸将转战而前既渡江取鄂州丞相提舟师顺流而下俾公从平章政事楚国武定公分治省事移书谕降荆湖诸州军十三年春丞相至临安以宋版图来上计功行赏公自省提控令史拜中顺大夫夀昌府知府行同知真州路总管府事久之用例解所佩金符句容武毅王时在枢宻丞相言公于渡江有劳且尝防上恩备官使宜因其旧职序进之武毅以闻得不以有司常法限其资级改朝列大夫同知泉州路总管府事用荐者以朝散大夫为南雄路总管除中顺大夫福建等路都转运盐使秩满以少中大夫为福州路总管至大二年九月某日卒于官享年七十公之在泉州也盗起安溪掠大洋川据石盘头势张甚守将莫知所为公单骑直抵其处群盗大惊公徐晓以祸福则相与罗拜愿贷死公因抚定之后皆为良民盖公久居兵间声望已着故能使之詟服如此其以省檄阅漳州金谷也得羡钱五千缗米万石其为转运也患富啇交埸吏受盐不以法命以竹器如法实盐而仿福之南台列仓于漳泉兴化以贮之持引就受盐者无所容其弊嵗得羡盐五千九百引其善理财又如此惜夫久在外服其政迹有非谈者所能悉知也夫人王氏刘氏皆先公卒子男七人长曰铉以公廕入仕今为承务郎婺州路东阳县尹孙男七人弦等既以四年十月某日奉公暨夫人之柩合葬寜晋县村先茔之次后若干年始得请于朝赠公嘉议大夫太府卿上轻车都尉追封天水郡侯諡景惠仍赠夫人天水郡夫人爰以书来愿得铭昭揭墓道溍惟人材之生必于兴运匪特将相重臣两有文武其僚吏亦一时之选也千载之下尚论其世知有伊吕萧曹而已其能因事附见于防书者几何人哉然则赵公之事固不可无述也乃弗辞而铭之铭曰
　　呜呼赵公受材孔良敛藏不耀出其豪芒貔貅百万长铩钩防公于其间持以文墨岂无悍强畏此简书飚腾电击靡亟靡徐江流汤汤其险莫测投鞭而往归数尔获孰发而踪其功也人公罔敢知国有元臣元臣之贤天子之圣曰弗汝遗视汝初命公材则多无适不宜鱼符龙节未究厥施尚其嗣人克图不朽驰书谒辞式告永久亚中大夫汉阳知府致仕卢公墓志铭
　　公讳克治字仲敬姓卢氏其先由范阳徙河隂徙滑之胙城曽祖讳某祖讳铉皆不仕考讳琏甞佐开州军事因家焉故又为开州人公少负志气稍长知读书慨然思自奋发于功名至元十三年从军取淮甸有劳入淮东都元帅府为令史厥明年国家防定南服论次功赏授承务郎汉阳府判官时郡邑新附人心匈匈凡所以布宣上德抚慰绥集之者公之力居多换从仕郎龙兴路总管府经歴用察官及部使者荐擢江西行尚书中书两省左右司都事以材敏见知于参知政事东平徐公亡何以事乗传入奏京师迁江浙行中书省左右司都事于是徐公方持部使者节莅浙右亟剡上乞署公台职未报而公去为两浙都转运盐副使东南财计莫重于盐荚先是恒以嵗赋减耗为忧公防措有法自常算外得羡盐八万九百引以最闻除知平江常熟州下车牒诉坌集公谈笑立决吏畏服如神有以强盗坐系者公探其狱以为此愚民无知因客舟漂抵旁近地而利其菽粟耳非有首事合谋受分之验不可悉置之死僚佐疑不决后竟如公言获减免者三十有九人嵗饥谕大家使赈其不能自食者民用无转徙既又以为水利未复则旱涝之患不可去乃行视许浦福山诸水之故道湮废不治者十有六募民浚导之如其旧为水门以时其蓄泄之宜而闭纵之凡役工一百一十四万所食米以石计者三万四千四百盐以斤计者一万九千九百官无毫末之费而民得其利不以为病也田里既以无事乃大治学舍凡庙像器服之不如法者易而新之田租之冐没者理而复归之其所以嘉惠是州者阅五载如一日防朝廷以没入朱张家财物悉归于官择可任出内之寄者或言前簿録朱张家时公尝被檄与闻其事乃命公绾银章为江浙等处财赋都总管以涖焉常熟之人皆重惜其去相率为生祠且请于前史官聊城周君作文以记之有司具实以闻除知建康溧水州其治如在常熟引年以知汉阳府致仕累阶亚中大大公素薄于荣利既谢事居吴中一室翛然日与賔客以觞咏相娱乐至治三年十二月二十六日以疾卒得夀七十有四夫人李氏与公生同嵗先十二年卒以泰定某年某月某日合葬开之濮阳县黄斌原子男四人长曰恂奉议大夫晋寜路潞州知州兼管夲州诸军奥鲁劝农事次忱蚤卒次惺次悦女三人长适福建都转运盐使司奏差刘徴余未行孙男二人保僧闰僧孙女二人俱防公为诗曰琴川集者若干卷曰钱唐集者若干卷并藏于家惟卢氏望范阳号称官族其别于开有任叅知政事追封范阳郡公諡文昭者曰克柔公之伯兄也文昭之子景今江隂州尹豆以文章家知名终于翰林待制而公又有潞州以为之子方兴而未艾也是不可无使来者知积累之自潞州以公行实来徴铭谨序而铭之铭曰
　　奕奕卢宗世有显人繇公兄弟弗坠益振公之受材孔敏且裕载而四驰以徃用誉胡既遇矣不究于施曰予其休退也委蛇勾吴之墟言游之里遗爱在人匪逺伊迩人孰不仕孰完于公始卒无疵而以丰终公不三事公则有子扬诗墓门垂示无止
　　霁峯李先生墓志铭
　　先生讳洧孙字甫山姓李氏其先出唐宗室炖煌房五代时避地越之三界三界者防稽上虞嵊三邑之冲也廼益东南至台之寜海家焉曽大父穆宋迪功郎大父开之弗仕父演与同里叶公梦鼎俱受业直龙图阁郑公霖叶公后由太学释褐至丞相先生之父故为布衣人知其宜有后矣先生早嵗即能读父书既成人师事太学博士舒公津学日以进方是时覉旅之士得羣试于漕司号曰寓试就试者动以万数嵗甲子先生年二十有二以词赋中其选第一闻者咸叹竒之已而上春官不合乡先逹右司郎官陈公纬怜其才宦游所至恒引以自近癸酉更以国子生预奏名遂擢甲戌进士第授迪功郎黄州司户参军未上而黄州以版图归职方先生栖迟海濵者余二十年有终焉之志郡府或以先生名剡上先生为强起诣京师述大都赋以献时大德二年也居亡何而归六年廼得杭州路儒学教授延祐兀年以选为江浙同考试官三年以从仕郎台州路黄岩州判官致仕天厯二年三月二十八日卒于家上距生年癸卯得夀八十有七上以至顺某年某月某日葬朱开乡何山之原元配王氏先五十一年卒祔葬董公山先墓继胡氏先十二年卒与先生合葬焉子男四人长槼以先生致仕恩今为某官次榘次大德蚤卒次防孙男十一人炯炫燧炳灼嗣忠嗣炤烜煇凡先生为学官教人有法其较文称贤主司至于兴坏补弊出内之谨直其细耳故侍御史冯公翼甞荐先生可台职不报先生盖仕而未显固学者因其自号尊之曰霁峰先生云先生所着诗赋賛颂箴铭表启碑志序说总若干卷唯大都赋今行于世重修台州圗经列于官书溍以先生较文乡闱之嵗忝备荐送筮仕之始适在先生所居邑而获以礼见先生之将葬也榘与溍遇于钱唐泣且言愿得铭刻石冢上溍虽不敏谊不敢辞铭曰呜呼先生兮世孰予知山之幽幽兮食有蕨薇谓世无知兮终不我遗大龟寳玉兮其陈以时亵味虽厚兮弗实鼎彛鼓缶而歌兮日昃之离何亏何成兮式全吾归清风拱木兮百年之思树此贞石兮昭荐刻辞
　　杨仲墓志铭
　　仲既卒之明年溍往哭焉其友壻蒋堂代致八嵗孤选之言曰先人之葬非先生莫宜为铭此先人治命也敢奉以请惟先生哀而许之溍不敢不诺也初溍与仲不相识辄以书缔文字交凡五年始识仲后十有一年乃与仲同举进士又八年而仲死矣呜呼其忍执笔而铭诸仲讳载姓杨氏其先建州浦城人上距宋翰林学士文公凡十一世曾祖有雍祖祐之皆有隠德父起潜补京学诸生因家于杭故又为杭州人仲少孤事母季氏尽孝而有礼年几四十不仕田理问用之得其文荐之行中书举茂材异等不行周御史景远强之至京师俄以母防去贾户部国英数言其材能于朝遂以布衣召入擢翰林国史院编修官与修武宗实録书成褒赐甚厚居亡何调管领系官海船万户府照磨兼提控案牍于是仁宗在御方以科目取天下士仲首应诏登延祐二年进士乙科用有官恩例视第一人授承务郎饶州路同知浮梁州事秩满迁儒林郎寜国路总管府推官未上以至治三年八月十五日卒得年五十有三泰定某年某月某日葬杭州钱塘县某乡某原娶瞿氏子男三人长即选也次遵次迪俱防仲平居性和易然于论议臧否未尝有所假借其游从皆当世伟人吴兴赵公在翰林尤爱重之亟称其所为文由是仲名益闻诸公间盖仲于书无所不读而其文益以气为主毫端亹亹纵横钜细无不如其意之所欲出譬如长风怒防一瞬千里至于畸防之萦折舷欹柁侧亦未始有所留碍也凡所譔着未及诠次以行而人多传诵之溍尝评其文博而敏直而不肆仲亦谓溍曰子之文气有未充也然已密矣溍每叹服其言今已矣无与共论斯事矣呜呼而尚忍铭诸姑述其槩以慰吾亡友于地下云尔铭曰
　　呜呼仲而止于斯孰昌其气之死不衰优优其辞不屈不枝有寜一宫文冡在兹过者必式考予铭诗
　　张道墓志铭
　　道其没于杭其子正防奉柩还山隂而状其世叙官阀来求铭以葬予与道同对大廷同校文江西又同校文江浙未卒事而道移疾丐休致去卧翔鸾佛舎竟不起悲夫尚忍铭诸虽然知道者莫予若也铭非予将谁属道讳士元姓张氏道字也道生宦家而自其少时不习贵游子弟嬉戱事稍长从乡先生黄君受毛氏诗为举子业场屋事废士之志于禄仕者率投牒求察举补儒学官道恬然不以动其意左箪右瓢几四十年防有诏行贡举法有司廼起道使就试遂以延祐二年赐同进士出身歴将仕郎庆元路鄞县丞从仕郎池州路贵池县尹承事郎太平路总管府经厯用致仕授承直郎同知鈆山州事命下道已卒其卒以天厯二年十月二十日夀六十有四葬以至顺某年某月某日墓在承务乡某山之原道为人内秀朗而外朴疎所学务平实其居官以乐易称未始求赫赫名流俗尝平反贵池杀人狱亦不自以为功也由是吏弗忍欺而民思之部使者考其绩交章以闻事格不下代道为鄞贵池者皆道初持江浙文衡时进士人尤以为盛事云道世越人髙祖泽宋孝宗龙飞进士由侍御史谏议大夫至兵部尚书后以寳谟阁直学士食祠禄其行事见髙公似孙所为碑文曾祖璧通直郎签书武安军节度判官防公事祖厚之承直郎温州乐清县尉父续古将仕郎入国朝以道官七品赠从仕郎处州路庆元县尹母赵氏知西外宗正事少师不邌之曽孙女妻胡氏太府卿直敷文阁大初之孙女今以赠若封并为宜人子男一人正防也当以廕得官未调予闻道垂属纩犹力疾坐语精爽殊不乱其所存必有过人者然则予之知道抑末矣铭曰
　　树之既同有获而弗充不赢于躬独以啬终后其丰
　　黄彦实墓志铭
　　彦实讳叔英明慈溪黄氏年五十有五以泰定四年九月某日卒于鄞明年九月庚申葬余姚之竹山溍异时与彦实游彦实言今天下文章钜工知我者惟伯长伯长必先我死我死于其铭我伯长故翰林侍讲学士袁文清公也溍藐焉晚出于文清无能为役彦实乃欲以之承其乏耶而孰知溍之哭文清仅逾月又哭彦实邪溍虽不敏彦实之言讵可忘耶初朝廷既新贡举法而场屋事久废老生宿学多已物故后进之士无所依承则相率之彦实受弟子业凡彦实所指授取科名预荐书相望否者亦且去而补儒学官人皆为彦实喜而彦实顾不能少自贬以就有司之绳尺讫无所遇合以死人又莫不深悲之其知彦实者若是而已至于彦实之所存知之者未必尽也彦实之先大夫文洁先生宋寳祐丙辰文天祥榜进士负材能尚气节而甚邃于经术所著书世多有之盖先生之学壹以躬行为夲故在朝着见为忠鲠而分符握节所至举其职业风采凛然先生三子俱克绍其家学而彦实最少介然特立不务为苟同尤酷肖焉文清称彦实少游故都见世所称知名人率脂韦自保秘惋恨无可与语酒酣气雄谓海宇方宴安休明宜取天下事置念虑以入计画否则搜抉险幽浩然为万里游遇不遇命也未几泝米石上汉江西游荆襄厯观用武关要荒榛废垒犹有能言昔时得失益慷慨自振而所见公卿大夫与布衣之士则皆与昔交游者无大异于是治其居曰戆庵闭门读书益不妄交嗟乎彦实之于天下独以文清为知已而文清之言如此彦实所存固可槩见也彼以是琐琐者为彦实置欣戚焉何哉彦实尝为晋陵宣城芜湖三学教谕又为和靖采石两院山长间以茂异遣诣中书弗果行彦实殊不以小试为亦不以不大用为诎也彦实于经史百氏之书过目辄成诵为文儁防伟丽意气奔放若不可御而要其归能弗畔于道有戆庵暇笔三卷诗文杂著总二十卷藏于家彦实之曾大父曰世尧大父曰奉议郎一鹗父曰朝奉大夫宗正少卿震文洁盖门人私諡云母赵氏封安人而彦实沈出也娶岑氏先卒再娶王氏子男一曰祖德女二长嫁岑可久而夭次未行铭曰物之不齐杂糅错出恶妍喜媸千古一律德人天游不物于物尚无有已孰得为失惟浩然之死是不没磊落轩昻峥嵘突兀发其遗编犹见髣髴写以石章用告幽室
　　青阳县尹徐君墓志铭
　　君讳泰亨字和甫姓徐氏其先衢州龙游之徐系出偃王而代祀辽邈莫详其世次君曾大父曰谊甫有隠德大父曰克威以疾废里豪乗间兼并其家生事日削父曰进始成童能隠忍激励卒自奋以致完厚然喜施予又乐道人善以长者称初娶越邵氏因徙家萧山之渔浦寻又徙余杭而占籍焉继娶陆氏俱无子其子男二人女一人皆李氏出君最长德祐元年从父避兵逾涛江夜梦神人告曰趣返否且及难既寤遂西还已而兵从东方来人皆曰天既俾徐氏有后又谨护之积善之报将在是乎君性笃厚而遇事警敏少嗜学能为词赋既又从师受经用举者试吏平江精思竭力虽惫不休人或讥其过君曰事无小不可忽也军校有不法事在郡府君视其牍议不少贷漕运官属恃其品级已髙尤恣横凡奸私杀虐执事者率畏惮不敢竟其狱君一一具上论如律民间以匿朱张财物多无辜坐逮者君力为辨析免男女为奴婢者若干人宪府以时所引用断例不一求文学吏整比之君定自中统讫大德为之纲目条分理贯简而易求约而可守览者便之既书满行中书省署君归安县典史白云宗僧沈某冐名爵凌官府有牾其意者两人将置之死地两人之怨家私邻女不得杀以灭口弃尸桑林中事觉隂使以他辞引两人傅致其罪君将直其寃吏持不可曰此沈公意孰敢拒也君尽立羣吏于前语之曰吾能死不能滥杀以求媚于人防使者行部君卒白出之沈之徒有僧某者通民家妇为其夫所殴而衔之适有遭刼杀者贼弗得僧为飞书诬其夫及有他怨隙者七人故以书堕逻卒家七人中或以罪黥卒得之曰此警迹也因捕治不疑君察其寃而七人者苦卒虐莫敢易辞君命去其杻械始垂泣自言令以左验已具难之君服弊衣佯为卖卜至其处悉得七人以已物实赃状取其家余丝布数升析缕以比无不合釡灶及他物存者又合僧乃服罪七人者得直已而获真贼于武康人始叹服焉县狱旧有以兄醉死弟自经死诬平人者狱已成君亲为访求其实悉生之邻县安吉有逐其妻之子而夜死于盗者意其子也巡官捕系而煆炼成狱且取它衣物为证君为踪迹其事或惊惧以实自首乃出其子而坐巡卒及行货者属嵗大侵君夙夜施其拯救之术凡所给寜过厚曰无以法害吾仁也已代去省台犹以荒政委之陞平阳州提控案牍以内忧去服除迁海道都漕运万户府提控案牍方次里居而经理法行君以书论田不实役不均之弊累数千言宰臣领其要者得书大喜俾乗传白于行省时列郡守咸以田事期集争欲得君以佐其事君佐常州又佐池州所行一如其言他郡咸取法焉未几以漕事至京师中书奏君以九品官仍为夲府提控案牍兼照磨承发架阁漕法利病下至占候探测着海运纪原七卷后有掠其美以自名者非夲书也寻复以漕事至京师诣都堂献书数万言条陈漕运之弊当更张者十事执政得书移行省用其七至今頼之久之以职官入福建帅幕田令史为提控采列郡图籍撰福建总目若干卷用例授将仕佐郎建德路总管府知事言当世宜急行者其要六府上其事转逹于中书虽不报而隠然用其説人或指曰是徐某所尝言者时朝廷方选用重臣宣抚两浙江东君摭时政阙失关大体者为九防以献防其使迁他官不果行用覃恩授承事郎池州路青阳县尹为治务教养其民县人方某为割地以广学宫章某为捐地以建惠民局有司嵗徴民输荒田租为田千四百顷人甚苦之君寘为之限募民垦辟教以修方置闸而覈见田归其实行视它民田之阻山濒江者俾因地埶为蓄泄以备旱涝嵗饥则出已俸倡众以赈之民有告四十人同发其廪粟者吏欲凖强盗论君曰吾方忧其死而食之彼乃以求生而抵重禁当用法外意可也悉笞而遣之旁郡邑事类此有庾死者宪府闻君议召其长吏切责焉邻县铜陵人争鱼池三十年君数语而决尤以是受知于上官满代而归留居吴之阊门无复仕进意结庐植花竹日与賔客觞酒赋诗或乗兴独往倘佯山水间自号可可道人元统元年六月忽搆疾诸子惧或请祷君止之曰吾犹未也果有异则止药弗服时是矣已而有瘳久之乃以痁命止药作遗书及戒其子佛事不必作亲旧致赙不可受湏臾端坐言曰年六十五不为天官正七品不为小得正而毙焉幸矣言讫而逝十月六日也享年六十有五娶谢氏先二十九年卒继潘氏子男五人曰震余杭县学教谕曰恒出后德清钟氏曰济曰孚曰艮绍兴和靖书院山长女一人适章光祖孙男五人思诚思恭思温思义思文女五人俱未行震等遵治命以其年十一月某日归葬钱唐石屋乡先墓之后初君未及仕而父没哀恸至顿絶母氏卒于官弟晋亨以忧病惑君曲尽调护之力焉君读书务以致用不屑屑于章句作诗善体物写情凡所着有端夲书忠报録自警録可可抄书各一卷厯仕集二卷效方三卷及家谱诗集并藏于家吏学大纲折狱比事各十卷行于世而所谓海运纪原福建总録皆列于官书予方乐闻君行事而艮以状来谒铭敢不诺铭曰
　　儒者之效久矣弗白矫矫徐君秉兹谅直施于有政蔼焉厥绩胡不卒施而有遗防勒铭告哀用表宅松江嘉定等处海运千户杨君墓志铭
　　杨氏之先世有显人宋之盛时有自闽而越自越而吴居澉浦者累世以材武取贵仕入国朝仕益显最号钜族今以占籍为嘉兴人君讳枢字伯机赠中宪大夫松江府知府上骑都尉追封农郡伯春之曽孙福建道安抚使赠懐逺大将军池州路总管轻车都尉追封农郡侯发之孙嘉议大夫杭州路总管致仕梓之第二子母陆氏所生母徐氏陆以封徐以赠并为农郡夫人徐夫人温之宦家女生君甫数嵗而没陆夫人抚君不啻如已出君警敏长而喜学一不以他嗜好接于心自刮摩豪习谨厚自将未尝有绮纨子弟态其处家虽米盐细务皆有法仆辈无敢以其年少而易之诸公贵人多称其能大德五年君年甫十九致用院俾以官夲船浮海至西洋遇亲王合赞所遣使臣懐等如京师遂载之以来懐等朝贡事毕请仍以君护送西还丞相哈喇哈斯达尔罕如其请奏授君忠显校尉海运副千户佩金符与俱行以八年发京师十一年乃至其登陆处曰忽鲁模思云是役也君往来长风巨浪中厯五星霜凡舟楫糗粮物器之须一出于君不以烦有司既又用私钱市其土物白马黑犬琥珀蒲萄酒蕃盐之属以进平章政事察等引见宸庆殿而退方议旌擢以酬其劳而君以前在海上感瘴毒疾作而归至大二年也阅七寒暑疾乃间寻丁陆夫人忧家食者二十载益练逹于世故絶圭角破崖岸因自号黙黙道人泰定四年始用荐者起家为昭信校尉常熟江隂等处海运副千户居官以亷介称被省檄给庆绍温台漕挽之直力刬宿蠧棓克之弊絶无所容天厯二年部运抵直沽仓适疾复作在告满百日归就医于杭之私廨疾愈剧不可为俄陞松江嘉定等处海运千户命下君已卒至顺二年八月十四日其卒之日也享年四十有九娶刘氏南渡名将太师鄜王光世之裔前四年卒赠嘉兴县君初君有三子俱未龀而夭奉父命以弟之子元徳为之子后乃有子曰元诚君卒时元诚生二年矣元德卜以元统二年正月某日襄祔事于泊橹山先茔东百歩与嘉兴县君兆合君从父兄朝列大夫同知集庆路总管府事清孙实志其圹而墓道之石未有所刻元德以状来谒铭乃序而铭之序所不能悉者志文可互见也君平生所赋诗有遗藁藏于家铭曰
　　弗私于佚维时之逢弗疚于用维才之通有伉其门堂构则崇其播其获乃啬不丰尚其嗣人勿替益隆琢石以竢表兹幽宫
　　茶陵州判官许君墓志铭
　　茶陵州判官许君既卒其友危君素曽君坚奉书若状来徴铭以葬呜呼溍于君同年生也安敢以不敏辞君讳晋孙字伯昭其先汳人宋南渡后徙建昌曽祖通某州团练使祖开进义校尉父炎仕国朝为欝林州儒学教授母车氏君弱冠游京师或介以谒赵文敏公又因文敏徧游大人先生之门以荐者被防补国子学生一时名师儒皆大竒之博士姚公尤器重焉防有诏设科取士君首以诸生擢延祐二年进士第上方好儒进士当得官者悉命畀便近地以宠荣其初遇君用是得建昌之南城县丞天灯寺僧甲与乙有私怨欲杀之既操刀入其室值乙将防捧所炊米而出惊仆于地奴走救得脱甲即以刀自刺连呼杀人且诉于县狱已具君阅其牍曰捧米复能手杀人耶卒直之太平山中有窃浮圗氏四果之名以为教者文衣髙座日临其徒泉南广东慕而趋之金帛填委所聚男女恒数百千人不法之状暴闻于官而吏置弗问君谓是将诖误吾民为大奸亟列上于郡杖其首百其风遂哀凡君之处事精敏而刚果多此类蓝田乡民讼争屋新城县民讼争山皆久不决郡并以新城事委君闻君决事平或以屋归其主或以山交相让其能使民化服又如此郡守初怒君不阿数摧沮之君奉所受命书诣府曰上下相承以礼而已某不善事上官则有罪乞免去府僚既谕止君守亦愧悔而加礼焉寻以南城例不得置丞改贑州録事其治如在南城时包银令下君钩校物力之薄厚以应令民用不扰纹锦局吏窜毁匠籍而牵连追呼滥及民伍君白于郡发架阁旧籍证之其弊以絶豪民惮君之政不便于已诣部使者诬以他事郡长贰素知君率其属以去就明之部使者大惊讯之果诬也秩满调湖州路长兴州判官未上丁车夫人忧居防壹用古礼服除殊无仕进意有司以闻乃以茶陵州判官起君于家行及境病暍归居久之复以病疫而卒至顺三年三月六日也得年四十有五阶止承事郎葬以某年某月某日墓在南城某乡某原君性介特而羣居踆踆卑让待侪辈如父兄与人言不苟为容悦然亦不以讦为直其在南城官廨去家近日步出视事后虽居它官因不畜马市薪菜自烹饪而食畧无难色权贵人有遗以美衣数袭者受而弗服也君筮仕后始学于内翰临川吴公每以及门晚为憾其为文无曼辞诡辨而多骨鲠之言诗尚蕴借未病前一日梦为诗云至道难闻嵗年晚圣贤不作后世乱诘旦语人曰吾诗辞意甚悲殆不类平生作及曽君求遗藁其家所梦诗在焉呜呼其可哀也已君妻南丰赵氏有子一人曰章初君之季弟鼎孙卒后一嵗赵夫人卒又一嵗君遂卒甫四日仲弟益孙亦卒不两月欝林府君卒今存者惟一子呜呼是不又可哀也夫铭曰
　　将圣之门政学殊科兼取其长君材则多殃庆非类报施何以未定者天君尚有子
　　江浙儒学副提举致仕龚先生墓志铭
　　先生讳璛字子敬姓龚氏宋乡贡进士赠大中大夫讳炳之曽孙秘阁脩撰太常少卿赠通议大夫讳基先之孙中奉大夫直寳谟阁司农卿讳潗之子曽祖妣周氏祖妣葛氏并赠硕人妣周氏赠宜人初大中府君以避兵自髙邮徙镇江卒葬城西五州山子孙因占籍为镇江人迨先生以宦游久留平江又家焉先生少聪敏稍长能属文德祐内附士大夫居班行者例遣北上司农府君以列卿在遣中行至莘县不食而卒先生悲不自胜暨成人呼其弟理语之曰国亡家破吾兄弟又少孤不能以力振起门户独不可学为儒无辱先训乎由是共刻意于学日以防辞奥义自相叩击其文字交视莫公仑俞公德邻为丈人行而与戴公表元仇公逺胡公长孺盛公彪为忘年友声誉借甚人称其兄弟曰楚两龚以比汉之两龚云东平徐公持浙右宪节闻其名辟寘幕下寻举教官厯平江之和静学道两书院山长以累考合格当赴吏部铨大名髙公时叅预外省先生以书论役法之弊公得书喜曰子有用之材持文书来我为子取教授先生谢曰执政大臣以进贒退不肖为职天下士如某者能一一力致哉诚推是心寒畯之幸公闻其言愈敬异之御史周公驰佥亷访司事郑公云翼交荐先生宜在馆阁皆不报用例调寜国路儒学教授秩满迁主信之上饶簿以所生母蒋氏忧不赴服除授袁之宜春丞其阶再转俱将仕郎先生笑曰五十年犹故吾耶盖先生异时以门防补官亦将仕郎也在官嵗余移疾上休致之请遂以从仕郎江浙等处儒学副提举致仕命下先生已卒于宜春其卒以至顺二年十一月十七日享年六十有六临终犹强饭正襟危坐命笔作三皇庙记俄投笔谓家人曰汝辈且去吾将少休顷之气息奄奄而逝先生家事素薄客至不问有无倒壶命饮与之谈前代故实娓娓不倦至为先生论説毫分缕析必使厌所欲乃已两持乡闱文衡号明有司门生弟子彬彬以材自见称之者不以官而曰先生云其在和静复侵田若干亩在寜国徴逋租为钱十二万五千缗刻春秋大学等十九书以惠学者而宜春之政役均讼平部使者以为能数委以事顾以涖治之日浅其所蕴蓄有未悉展也娶周氏知江州德化县方叔之女子男一曰鲁女二适陈方夏景行孙男二曰宣曰宜女二俱防鲁以其年十二月返柩于镇江明年五月十六日葬五州山先墓东南若干步奉先生子婿陈方状来谒铭状称先生材识足以超轶古人而忠厚不自已之情未忍斩然遽变其先世承传之旧故其为言卓伟殊絶自成一家然亦未尝不从容乎防矩绳墨中晚年学益醇锋锷都尽其进脩之实或未易浅言也呜呼苟非方从先生之久且亲孰能知之若是欤先生所着诗文鲁既彚次成若干卷因先生自名其斋者目之曰存悔斋藁云铭曰
　　龚初来南以士升太常司农遂世卿今孰嗣者宜春丞既仕弗进用文鸣立言成家树风声摆落凡近趋髙明有来侁侁扬其馨金鉴亡矣畴依承陈辞相哀垂百龄刻兹方珉告扃
　　奉训大夫武昌路诸色人匠提举漆君墓志铭
　　君姓漆氏讳荣祖字仲华古有漆氏而孔子弟子漆雕开之后亦或为漆君盖其裔也曽大父世昌居江之瑞昌大父文兴徙兴国之永兴又徙太平之当涂而占籍黄池父永成宋将仕郎君仕皇朝厯黄池建康杭州三织染局副使稍迁武昌路诸色人匠提举初阶进义副尉用先贒子孙改将仕佐郎累陞奉训大夫年逾六袠辄致仕而去君少敏于学敦行孝弟将仕君殁负土成坟松栢皆手植与兄弟分财均兄及弟前卒经纪其家事无遗力若未始异居者尤喜周人之急嵗饥则为发粟病则与药死则与棺里有丛冡积久而暴露为聚而化之如浮屠法乡邻多頼焉居官所至克脩其职业执艺事者咸精其能其在建康以贡输诣京师者皆再防恩锡赉甚厚以为荣惜其所处非要地品级已优而绩用未显也异时将仕君游青山之保和庵以为兹谢公晖旧宅不宜使久废不治买田二十亩畀其徒至君又益以田四十有五亩而祠将仕君于庑下里人罗君记之将仕君封树在新埂去家仅一里所君谋于兄弟割田若干亩以给嵗时泛扫之须前进士汪君记之瑞莲生墓前方池中前进士夏君记之兴国先陇邻于双泉寺君捐钱千二百五十缗为兴茶利其徒创置祠宇守视墓域惟谨故集贤直学士贡公记之君尝延羽流为将仕君蒇醮事感八鹤来下述黄箓仪因着其灵应之实今天师张公教大宗师吴公序之故翰林学士承防姚文公之使江东也爱君沈静寡言进退闲雅为制其号曰可心其为一时钜公引重如此君之才虽不大见于世观其所与而其人可知也同里广教寺法堂久未建君归自武昌慨然以营造为己任阅两寒暑而堂成用钱以缗计者若干一出于己仍施田百亩以资他日缮葺之费住持僧德逺以瞿昙氏示现之日为登堂説法缁白四众咸防君忽顾谓其子兴宗曰吾事已毕将行矣明日竟以疾不起闻者叹异焉君生于前至元辛未二月十一日卒于后至元丙子四月九日得年六十有六明年丁丑八月十日葬新埂将仕君墓之左娶史氏次索氏子男一兴宗也防授寜国路织染局使女一嫁故相吴许公之孙锴孙男一女六其葬也兴宗不逺四千里俾以状来乞铭廼按状所载序而铭之铭曰
　　繄君之先惟漆雕氏受业圣门而不苟仕君于所祖匪袭其迹仕不择禄由由自得孰遄其归年未及谢展也达生委顺而化仕而能止没宜有后刻辞石章式示永久


　　文献集卷八上
　　钦定四库全书
　　文献集卷八下
　　元　黄溍　撰
　　奉议大夫同知诸路金玉人匠总管府事傅公墓志铭
　　故奉议大夫同知诸路金玉人匠总管府事傅公既卒且葬三十有六年而冡上之石未有刻辞公之孙亨贞皆尝从予游及予承乏居国学又适在弟子列而亨取上京乡荐第一予所与闻也縁斯文之雅故将其父命以隐君严威之状来谒铭按状公讳进字仲【阙】其先燕人祖曰德父曰荣祖当金之季始去燕居云中晦迹弗耀而独稍出其艺以自见被遇宪宗于和林锡金符长其同列六十人以备宿衞世祖建国开平驿致其家属因占籍焉公生而颖异气貎甚伟孝友出其天性与人交以信有士君子之风至元二十五年世祖选用世劳以为金银器盒提举久次当改调而侪軰中无以易公大德三年官将仕郎八年官承事郎凡再陟其阶俾居旧职十一年乃迁奉训大夫诸路金玉匠人府副总管寻以至大四年陞奉议大夫同知府事公服勤三朝每制器以进无不称防赏赉优渥不可胜计仍特为降玺书存护其家实异恩也至于裁抑竒巧崇尚质素又未尝不寓执艺以諌之意识者贤之皇庆元年正月十九日以疾卒于官享年六十有一世祖之定都于燕也公慨然曰燕故吾土祖父魂魄能无思乎吾归其时矣乃卜居今京城积庆里而奉祖父暨母吴氏之柩葬城西十里樊村漆园之原公卒遂葬其墓次夫人陶氏宣德人有懿行善理其家后公二十三年卒元统二年三月二十日也其年四月四日合葬焉子男一人曰贤佐仁宗欲使畴其先业特授承事郎阳山玛瑙提举今以累迁为行诸路金玉人匠总管积阶嘉议大夫孙男三人亨以乡贡擢第为将仕郎太常礼仪院太祝贞以国子释褐为从仕郎章佩监知事庸国子学生曽孙男二人女二人盖金之将亡中原云扰衣冠世族强者戮弱者俘为自全之计者或乘时崛起争相长雄而使人莫敢犯或自混于杂流而取容一时然恃其力而以暴陵人有仁心者所不忍为惟百工之事有以利用而无害于义故君子宁屑为之公后虽借是有位序而恒若以为歉尝语人曰吾家再世遭时艰虞而隐于一艺岂往而不返者耶今天下一家死生相保而吾祖父乃不及见承平之盛赍志以没子孙诚知之必有能自拔以昌吾门者矣于是陶夫人亦力赞公以教子为务嘉议公之官于金玉行府也留钱唐久之故所知位丞相出临江浙略势分而与居与游视畴昔无异从容一语未尝辄及其私慎重如此得于家庭者可知矣亨与贞又皆生盛时蒙菁莪丰芑之余泽而以儒起家公至是复何憾哉序而铭之庻以慰公于地下云尔铭曰
　　九官济济畴若予工帝曰咨垂实先防龙降及中古为民者四人思择术贵德贱艺惟公父子靡适弗通出此入彼与时污隆曰予之先家有诗礼夫岂世官仓庾为氏亦既有时有子有孙迄用一经守为颛门兆兹幽墟尾箕之野列星之英后有兴者
　　胡景吕先生墓志铭
　　诸暨之乡先生曰胡君景吕以泰定三年十一月二日卒年八十有二致和元年某月某日葬某乡某原于是先生之子三人无在者前葬其孙链蹐门泣以告曰吾祖葬有日以链之藐焉不肖而持重服奉大事惧无以振吾祖于幽执事苟矜而畀之铭吾祖虽死不没矣惟某之曽祖户部府君之外孙刘君应在太学与先生俱允蹈斋生某生也后顾尝受学于刘君而获知先生兹又仕于先生之乡而及与先生接铭固不敢辞按胡氏世为越之诸暨人渭先生之名景吕其字也曽大父炜弗仕大父士英累封通直郎父杲承议郎江南东路转运司主管文字用年劳赐绯衣银鱼母王氏封孺人先生防有异质孳孳问学尤谨于践履入太学辄为私试第一居岁余承议公以内忧觧职先生﨑岖扶侍絶江而东防天兵南下学废士散先生奉承议公彷徉山泽间未始顷刻去左右承议公得以优游恣肆歗歌息偃嚣然以乐隤然以委乎至顺而忘其老者以先生能为之子也先生既隐居田里无复当世志乃益致其力于经史百氏之言而务极其旨趣手书危坐虽老无少懈为文一主乎理至于诗歌俪语率不苟有鸡肋集若干卷藏于家娶楼氏先若干年卒子男三人曰曰玖曰玶亦俱卒孙男五人女一人适同里方洵曽孙男六人女一人先是里中为举子业者多来学于先生从孙一中实在列一中之上春官也交游皆以诗送之时先生病已革犹口占为序引迨一中取进士得乡郡録事以归而先生不及待矣一中每言之必为掩涕为之铭以贻其嗣人亦以慰一中无穷之思也铭曰
　　不辱以承其先不倦以开其后志则已遂而不居其有兹圣贤之所自尽先生尚与之参不朽也
　　袁通甫墓志铭
　　吴之隐君子曰袁君讳易字通甫其先当宋有起进士为京朝官者曰仲贤始家于汴仲贤之后曰京西提刑珦于君为五世祖南渡时卒葬于吴因家焉故今为平江人曽大父曰璡乐其地衍沃买田筑室长洲之蛟龙浦躬耕而食以布衣终大父曰祐之承节郎监庐州都税务父曰枢国史实録院检阅文字皆仕而未显至君复不乐仕进东平徐公持部使者节闻君名延见与语大悦将荐之于朝君力谢不可徐公益贤之已而行中书省署君石洞山长君乃欣然就职既归卒隐弗仕即所居西偏为堂曰静春壅水咸池周于四隅池上累石如山芰荷蒲苇竹梅松桂兰菊香草之属敷荣缭绕而其外则左江右湖禽鱼飞泳于烟波莽苍间堂中有书万卷悉君手中所校定客至辄相与纵饮剧谈留连竟夕乃已君丰姿秀朗每雨止风収挟小舟以笔牀茶灶古玩器自随逍遥容与扣舷而歌望之者识其为世外人君少敏于学蕴积之素俱发于诗未始高谈性命以师道自任至其在石洞推明双峰之说上及于考亭诸生昔所未闻莫不敬服焉君所为诗有静堂集若干卷龚氏子敬为之序谓近半山而渔阳鲜于公称其闲远清丽稍加精密少陵不难到其为一时人推重如此吴兴赵公尝取汝南先贤传所记汉司徒袁公卧雪事写为图以遗君且曰予作此图正以通甫好修之士景慕其高节尔则君之人品固不问可知君母赵氏濮安懿王八世孙女妻奚氏子男四人长震次泰次晋皆张出次骢陈出女五人长许适金大声未行而卒次适顾天麟仲振孙顾正许德明孙男三人孙女二人俱防君卒以大德十年十一月二十六日得年四十有五其年十二月二十四日葬长洲东吴乡赭墩先墓之次后二十有八年是为元统二年于是君长子震已死泰及晋实始伐石以状来谒铭泰好学而有文称其家者也铭曰居之熙熙行之施施世非我遗我有不为寤言歌之其声也希昭昭其表以刻辞
　　乡贡进士项君墓志铭
　　至元二十年秋九月庚申宋台州乡贡进士项君良才卒葬以二十六年春三月丙申后二十一年君之子鼎亦卒又二十一年是为至顺二年鼎之子炯始以状徴铭于金华黄某铭曰
　　台之项氏所祖莫详丹徒尉斯肇见有唐斯仙居人防昌进士其鸣以诗著称史氏斯后曰胜实七叶孙胜之子佑当宋宝元复自永嘉徙于临海卜居章安几三百载佑后三叶曰处士玑为君曽祖不耀于时负土葬亲庐墓三纪商公飞卿传于私史祖惠父骃克谨其承惠本胡氏处士之甥君初名珪易以讳曰公望者始冠之字君少学诗事胡公良惠之从子作守莆阳晚所执业时之师表白云先生金氏安道君善説诗不务苟同曰以二南始乎国风中以王风错于郑衞着周兴衰厥有微意桧曹之末至豳而终否泰剥复循环不穷继是有作斯为雅颂孔子之衰周公不梦维彼黍离我心之忧如醉如噎曷能兴周小戎驷铁风槩雄伟周之为秦噫乎悕矣君性寛厚而无脂韦亦不面斥人之是非握手屏处恳言所以闻者谢服去非求是乡邻有讼必质于君忿防之销由君片言郡二千石王公华甫洎杨公栋咸加推许王公在郡政多便宜经界义仓以给饷馈桴鼓甫息疮痍未瘳家无圭撮积负山丘移符趣办吏卒旁午君为代输竭其赀聚舍北一里大山崇崇火光如射洪发其中陷者百家死者数百或陷不死身交木石君捐私槖以募壮夫排木抉石活者千余祭其死者用浮屠法譌言不惊人鬼帖帖君处亲旧有施予恩下逮舆莫不防防堂有双桂处士手植王公卿尹扁字经尺君弟英才与君齐名并荐于乡双桂之征君既预荐而不及禄终于布衣寿六十六墓在县东保乐西乡安仁鳯山先茔之旁君娶于霍子泰蚤世继室以张有子男二其长即鼎以孝友闻对策乡校力诋权臣胡公在朝博士著作教授王宫时君旧学鼎以公故补官廸功准遣臬台浙水之东次曰大有防居侍侧从君避兵为游卒得卒欲剚君以身蔽焉卒骇而止竟获两全其女有三壻曰王牧程萃黄恺率皆士族孙男六人炯以文称次则道唯道中道成成归释氏不列于次已次道心士宁其季女则有五壻亦名门曽孙男十其女七人炯曰六岁吾祖以没丰貎整容犹记髣髴坐南窗下大树如山授炯古诗置炯膝间母曰小儿勿勤长者吾祖曰嘻兹吾孙也言已哽塞炯矒莫知先人以告乃知其悲呜呼吾祖望炯非浅没五十年不有论譔杜甫之没余四十年赖孙嗣业求铭以传炯实阘茸不自砥励挈挈道路与嗣业类辄援前比乞为铭章尚俾吾祖没而不亡铭杜甫者丞相元稹某何人斯敢告不敏炯拜且泣曰无固辞庸掇其语播此声诗为言则俚而近于质刻诸方珉永贲幽室
　　道一书院山长戚君墓志铭
　　君讳象祖字性传姓戚字世为婺人戚氏在楚丘者实宋之世家而婺之有戚氏南渡后始着袁州府君如琥与其从兄如圭如玉并受业东莱吕氏如圭如玉既连起进士乾道淳熙间府君亦擢绍兴庚戌进士第由国子博士出知袁州积阶朝奉郎追赠其父约为奉议郎而其子宋祥以荫补官为从政郎广德军司法参军君袁州府君之曽孙广德府君之孙也父曰绍入国朝隠居弗仕同志之士相与号为贞孝先生君天性质直无崖岸不喜为聪明机巧少服家庭之训甘于淡泊目不识富贵家华靡事弱冠师事王公元章益达于命义杜门不妄出环堵萧然有书数十百卷隤然自放处城郭如山林间也用是尊官显人鲜能知之大德中年几五十乃用举者得东阳县学教谕迁绍兴之和静书院山长年未七十辄求致仕吏部以例弗许复用为信之道一书院山长讫辞不就夫人义乌朱氏乡贡进士环之女初君之祖父皆娶于朱氏乡贡进士君之弟六合令周谓君可妻以夫人归焉江南之始附也愚民多匈匈不自安君以祖母素婴心疾虑其惊悸疾愈剧白于父避地蒻阳山顷之又依外氏居义乌之赤岸君适有远行而大盗及境夫人独挈防稚返于故庐外氏亡奴以脇从将污其主赖夫人先事夺其狡计而免于祸姻党咸叹异焉其后家毁于菑夫人力相君作室如其旧而君厌于嚣烦遂侨居永康之太平其子宗仁为象州阳寿县龙门廵检以死君念其去家万里殒于瘴乡哀之不置屡形于歌诗夫人尤过乎哀竟以成疾至顺元年十二月庚午卒于太平之寓舍享年七十有四君自是忽忽不乐因泛舟遍省先墓俄感痁疾以荐祥事于夫人之日卒于赤岸之别业三月十二月某甲子也享年七十有八子男二长即宗仁其卒前君七年次崇僧学于许君益之能知经而有文称其家者也女二长适朱震亨乡贡进士君之孙次适吕梓孙男六女四崇僧遵治命卜宅兆于义乌明义乡竹泽之原葬以四年闰三月某甲子乃自其乡之前山迁夫人柩合葬焉某之视君盖父行也而辱为忘年交君平居罕与人接而遇某特厚甚崇僧蹐门俾为之铭并志夫人事某实知君不敢辞铭曰
　　维养也晦以尊其生维居也安以笃其承维归也洁以昭其成名之弗晰德则孔有维以有之用谂尔后
　　胡君墓志铭
　　鄞胡君以至治二年六月甲午卒年七十有三其又明年某月某日葬城西南六十里亭岭下前事诸孤衰绖哭奉董生复礼之状踵门再拜请文为铭予为之答拜且辞则又再拜固以请乃次而铭之按状君讳珙字伯玉本费氏子生七年后胡氏胡氏自君之曽大父祖季大父桂发父德润皆未有仕籍至君始以材见推择为郡列曹掾非好事也用久次司郡仓积劳当序迁辄弃不就其居家奉母孝率子弟治田庐生产悉有法有余财未尝资以为俚俗华靡豪纵事尊官显人慕而与之交不肯为翕翕热然于故旧煦煦有恩岁时闾巷相过虽贱夫防童必踆踆然与为礼有疑其矫饰者迨君病革姻党朋从来问候度且弗起咸有戚色君纩息絶犹举手加额曰惶恐惶恐疑者乃释然服其出于至诚君平生无他好玩独嗜蓄古法书名画持以售者归其直累百金无所靳晚益聚书搆精舍小溪上延师儒教诸孙为举子业葬地实在其西十里君所自辨定也盖君于管郭之学甚邃云君娶钟氏子男六人曰元坚曰元垕曰元垚曰元基曰元堂曰元圭女一人未笄孙男十有三人女十人曽孙男二人呜呼予闻有隐德者必有后观君之自信独乐非能以利泽昭被于人而子孙茂衍若是宜有隐德矣其所恃以为不朽者独铭也哉铭曰
　　维古宅兆视占从违允矣胡君蔽志不疑我择我藏匪卦于蓍有封斯隆有潜弗辉有斐其铭嗣人之思
　　鄱阳朱君墓志铭
　　鄱阳朱君既卒而其孙坦举进士来京师踵门纳谒拜且言坦之充赋有司也大父方属疾语坦曰昔吾祖盖两贡于乡晚厪以恩补官主浮梁县学故吾之少也慨焉思自奋于科目而场屋事遽废逮国朝复以科目取天下士而吾已老前人之发而未舒者将有望于汝行矣勉旃无以吾为念也坦衔训就道寻属预荐名而大父竟不及待顾乃挈挈然籝粮笥书而来者庶几获缀下列以酬先志夫何场屋又废而莫之举愿刻铭冡上之石用慰大父于地下谨奉先友程翔之状以为子也请某哀其言亟为之答拜而不敢拒也按状朱氏世居鄱阳之尧山里号着族君之曽祖世显弗仕祖应复主学君也父泳涯亦弗仕君讳明普字升朝自号止善天性醇厚父殁事母孝与二弟异居而无间言子侄有过必从容告谕使自愧悔其静重沉黙若有不可犯之色至与人交未尝不务为卑让春秋既高族人在父兄行者以十数为之执子弟礼不少衰母丧犹致毁岁时祀事身亲馈奠惟谨初江南新附大家多踣于徭役君独能随时俯仰与物无忤门户赖以不坠岁侵辄发粟以惠贫乏人多德之所居负山瞰湖君暮年幅巾黎杖倘佯烟光水色间足不涉城府藏书数千卷躭玩至忘寝食取古语大书屋壁曰吾聚书多矣必有好学者为吾子孙此所以识乡先生吴君仲迂程君时登吴君存并以所学教授君俾诸孙从之游而往来叩撃焉名胜士欵门必留连弥日尽欢乃已有以善地理学来见者馆谷之不厌或劝预相地为乐丘则应之曰生事死葬人子之职吾安用蚤为哉遇仙翁释子虽不于其说亦不深斥之也同里【阙】戸山有僧庐先达多讲学其中君捐钱葺治以为诸孙游息之所曰吾欲其趾美前贤耳君生于宋开庆元年四月十四日卒于今元统三年七月二十二日享年七十有七以某年某月某日葬某乡某原娶鲍氏子男二长勲某官次某未仕女二孙男五长即坦次蚤夭次垕次埙次祐女四曽孙男五女一凡状所述可见者如此呜呼道之污隆科目不预焉而君之志则有足悲者某窃闻之荀卿子曰皓天不复忧无彊也千秋必反古之常也弟子勉学天不【阙】也铭以慰君亦以朂其后人铭曰
　　朱以国氏后支分名于一经用颛门父菑子播逮厥孙不以无年辍耕耘果之云剥有本根惟革既故鼎乃新天者之定能胜人食报岂必于其身作诗可徴我所闻揭辞石章慰营魂
　　冯君墓志铭
　　闽冯君既卒且葬二十又五年其子庭玉始以书来曰先人之葬久矣而冡上之石未知所刻若有俟也吾子不以庭玉之不肖而辱与之交失今弗图惧寖逺或坠阙以重不孝之罪敢奉状以请惟矜而畀之铭按状君讳华字君重福州闽县人曽祖世则祖寅宋大学生父汝箕母朱氏君少力学工为文从父伯震深器重之伯震在太学君不逺千里负笈从之游所接识皆一时钜儒望士由是学益博文益竒尝以漕荐上春官不合将南归道梗于兵乃即太湖上授弟子业至元十三年大军下常州有以君名闻其主帅者即日延见问抚安之术版受南劒州儒学教授君私窃以归养为喜而受之竟不果行因留君为宜兴人终其身不复言仕进所居室曰峰示不忘故山也以大德四年十一月三日卒得年六十某月十三日葬清泉乡黄川之莲花坞娶吴氏子男一人庭玉也孙男三人女二人君平生所着有四书直解若干卷文三卷诗五卷乐府一卷藏于家冯氏之先在唐有延珍者当广明之乱以勤王功至银青光禄大夫上柱国杜陵侯入宋久未有显者十一世孙允中受业考亭朱子之门始以儒起家为道州宁逺县尉而伯震与从弟惟尹俱太学生惟尹之弟惟说与伯震先后擢进士第君虽以隐约终而有庭玉为之子庶几能亢其宗者叙而铭之所以俟也铭曰
　　冯奋于闽由杜陵君史轶其传纶言具存子孙则蕃不有世禄散处劒邵为三大族孰振以文曰维闽宗逮君之身乃啬弗隆尔公尔侯必复其始我铭孔昭琢石以俟
　　吕君墓志铭
　　君讳权字子义姓吕氏婺之永康人讳埜者于君为曽大父讳茂者于君为大父至元间尝宰乡邑后辄隐弗仕父名汲母朱氏君防习于礼度以简静自持不妄言笑服用无华饰然其立志果鋭遇事机警母没时年甫十三能佐父理家益练达于世故抚弟妹尤雍睦有恩大父深爱之指以语客曰是儿他日必亢吾宗防贡举法行君慨然思奋拔以自见而雅不欲溺意俗学闻乡先生许益之讲道入华山中负笈往从之游考质玩覃思或竟夕不寐侪軰推其精勤君娶胡氏有子曰炳蚤夭因以哀致疾庸医投药过差久弗效泰定三年秋疾少间有司强使就试乡闱适疾复作而止沉疴荏苒阅十四寒暑浸成衰弱以天厯二年八月辛夘卒于家得年三十有八将终告其父曰生不得尽人子之道死又无后请以弟机之子烜嗣父如其言而命之始君自书其梦中之语曰青璧虽万里白云只三寻莫知何义至是以其年之脩短验之若有数然君所为诗文皆不苟而无留藁其父卜以元统元年十一月己酉葬君于义乌双林乡往山之原哀其有用而不试有作而不传无以慰前人之望自志其圹累数百言犹以为未足复俾予即其石系以刻辞予虽不及识君而辱与其父有雅故知其言良信乃掇取志所述序而铭之铭曰受材之美兮逢时之昌良工范我兮游夫康庄啬不使年兮遏而莫扬讯之故老兮我梦何祥昭回在上兮草木承光陨珠重泉兮幽幽其藏父老子防兮天之苍苍孰纾其哀兮荐此石章
　　秋江黄君墓志铭
　　君姓黄氏讳一清字清夫徽之休宁人初李韩公以中书平章政事知贡举某用门生礼拜公里第君在焉别去二十有五年而君之子晋踵门泣且言君已没持黄竹廵检程君之状以铭为请按状君曽大父拱大父振逺并能施惠其里中见谓长者父元珪蚤卒母吴氏守节自誓内事舅姑外资诸子使为学君亦痛自饬励期无愧于古人年逾四十始游京师久之无所知名洎李公以旧学相仁宗贤才彚进而君以母老不忍去母告之曰汝父夙有志四方而今已矣汝其忘之乎君乃幡然复入京师谒李公君古貌长身须髯如防寛衣高冠容止简率又作吴语左右多目笑之公望见大惊异即下执其手延之上座时公门下皆名人显士而君以布衣居其间恒与公亢礼坐客莫出其右隐然名动京师君以秋江自号而李公自号秋谷遗君诗有君钓秋江月我耕秋谷云逃名君笑我伴食我惭君之句朝野传诵满口内翰赵文敏公既写以为图且谓不宜使清时有遗才力荐之当路诸公以君深于易通阴阳家言欲用为杭州教授君笑曰吾以布衣缔交相国荣孰大焉持此足以复吾亲矣竟辞归筑山房摘李公诗语为扁名以见志公欣然遣以钱助之宣徽王公奉使江东过君山房因图其隐居十景以去其为当世所重如此君尝以母病吁天愿减已年益母寿夜梦人语之曰有老妪来当得药明日果有老妪来授以啗蜜法而无从得蜜君往乞诸旁近村民家还遇虎君骇曰我死不足惜如母何虎熟视逡廵而去集贤大学士陈公言是家母为节妇子为孝子宜旌表以风四方事下有司署其家及里门皆曰节孝国朝徽人得旌表者自君母子始其后君有母之丧走京师乞铭于阁学虞公以葬张蔡公时当国问士于韩公式以君对且要与俱诣公恨相见之晚即欲擢寘馆阁君以葬母辞公知不可夺则为诗以送之终丧复至京师遍谢前为铭及哀挽者赵鲁公在中书素善君卒欲用之集贤亦举君为儒学提举君叹曰昔亲在且不仕今尚须禄仕耶遂去入玉莲山中搆精舍将老焉故人完顔君守赣奉币马迎致郡斋居岁余俄思归舣舟未发适值始生之日饮而欢抵暮疾作旦起奄然而逝至元三年八月九日也享年七十有五赣守为具衣衾买棺以敛而二子从行者奉柩以还卜某年某月某日葬蓝田山之原娶张氏前十三年卒子男五人曰俊淮安屯田副提举亦已卒曰晋有家学今为徽州教授曰绍为仲氏一鹗后曰胜曰芳女二人长适行金玉总管府知事汪洪次适俞荣孙男五人女三人君性疎旷好客不厌处乡邻有恩不喜言人短而常推祸福成败之几开人为善其在京师所主皆朝廷重臣每有所谘访未尝出以语人所荐士亦不以为己德累朝元老台阁名公至于卑官下僚新进之士无不与之交其死也无不悲之某窃观昔人去就之际出者或未能无累于物处者或专务使影响昧昧不闻于人此二者皆过也若夫进不狥人退不絶物如君者盖鲜矣而某安足以知之姑摭状所述为之铭以纾其嗣人之哀思云尔铭曰
　　士之怀才难得者时逢时之来患莫已知亦既有时又有知己胡有不为而止于此处非吾介出非吾通自信不疑卒蹈厥中发扬在上其藏在下铭以昭之用慰来者
　　外姑夫人李氏墓志铭
　　至治二年春二月外姑夫人李氏寝疾革某属以职事走鄞江上法不得为私亲去其月乙丑夫人疾竟不起外舅王公自东阳以讣至鄞某既为位哭且使致奠已外舅复以书来曰吾妇葬有日矣若能为我铭其下棺之石犹涖执綍也惟我显祖考昭庆节度书记府君夫人黄氏墓在姜族子或以其地劵鬻诸富人有司弗能直我显考文林府君夫人张氏墓在桐川又数毁于盗将以十有一月丙申奉柩改葬县北甘泉乡唐坞我叔祖湖南转运副使焕章府君墓在东南若干步而以吾妇祔焉焕章府君之葬尝捐田若干畮有畸畀广陵寺以给岁时馈荐汛扫百役之费寺弗能有也吾扣已槖得钱若干缗以复田俾归其旧其并为我志之呜呼夫人讳某字某姓李氏世为婺之东阳人宋吏部尚书大同之从孙女曽大父讳某大父讳某父讳某母某氏夫人防聪慧能知文史非直善剪制缕结事年二十归王氏外舅用焕章府君恩补官将仕郎两家门户方贵盛夫人自守卑约未始以侈靡骄纵有所缺亏逮德祐内附外舅既失世禄行省版授处州丽水县主簿复辞不就家日益落夫人身治细微丝蓄粒聚以毕婚嫁白首宴娱无异处贵盛时临终犹不废栉沐夷然而逝享年七十有二子男二人曰武曰复女五人壻曰黄溍李法何涓吕潮何润孙男二人曰坦曰埙呜呼溍不敏无以褒叙令淑受命书辞聊以抒哀思云尔呜呼铭曰猗与夫人承贞则秉心初终用无斁泰吾不丰约不啬曰妇之吉恒其德适尔祖姑返宅勒兹方珉诏罔极
　　前承务郎王公墓志铭
　　公讳昌世字昭甫姓王氏其先汴人宋武经大夫保信军承宣使安道公高祖也建炎初扈跸南渡乾道间始定居于鄞曽祖讳晞亮朝散大夫祖讳防嘉定癸未进士任朝请大夫尚书吏部郎中兼国史院编修官实録院检讨官兼崇政殿说书赠正奉大夫考讳应麟淳祐辛丑进士仕至朝请大夫礼部尚书兼给事中兼直学士院兼同修国史实録院同修撰兼侍读妣郑氏李氏以赠舒氏以封并为硕人公防端粹龆龀时已仡然有巨人之志不屑与羣儿狎长益纯慤视贵游华靡事漠如也用尚书公恩补承务郎未及禄而宗社已墟尚书公杜门不出朝夕坐堂上取经史诸书讲解论辨公甫十岁帖帖听受无倦自是于先贤名理之言羣公经制之说至世变之推移治道之体统古今礼典之因革殊闻异见靡不究悉尚书公所著述公搜辑考订赞助为多蓄书万余卷燬于火露抄雪纂至忘寝食书以复完为文一发于本实世俗风情月状语皆所不道尤精于易筮占吉凶之验如前知亦其诚之所致云国朝承平既久故家子弟以攀附致显荣者不可选纪尚书公名重当世诸公谓宜録其嗣人以表盛德荐章交上公力辞曰士之大节嗣守为难敬身所以敬亲肥遯所以无不利矧以介直之资与世寡谐倘得读父书求己志以毕此生足矣不愿乎外也公性孝友舒硕人卧病十年粥药必亲调治不解带动逾月逮其既没哀毁过制岁时家祭尤致其谨姊贫无所归扶其防穉相依者二十年岁饥斗米十千给疏属数口家素俭薄中分先畴之半以畀族人尚有怨疾不已而为计倾之者公静以处变讫保其遗绪有伐墓木者禁不可则捐厚赀以塞其欲有私粥其田及称贷而弗偿者一无所问有窃其物而捕得者公曰彼迫于饥苦乃尔吾不忍寘以法竟舍之公平居不自表暴与人交无钩距重然诺亦不苟为阿附人被患难救之必力邑有讼连坐者众已诬服而莫敢自言公为言之卒直其寃有遇盗而加罪旁人者公谓曰汝欲得而物耳吾与汝偿之已而果得真盗人服其长者公老益康健俄一夕感微疾将愈值舒硕人讳日力疾行事疾复作遂以泰定四年三月九日卒享年六十有一卒之日人咸为之尽伤流涕曰厚德君子亡矣娶杨氏朝议大夫知肇庆府珏之孙女子男二人厚孙宁孙女一人适杨祖厚孙男三人陞同孙骘女一人尝戒二子曰务学以实勿事虚文持身以诚勿循诡道母以贫忘古礼母以卑坠家声二子奉以周旋讫能有立公晚自称静学居士有文集二十卷名静学藁藏于家公之葬以天厯元年十二月九日墓在鄞县阳堂乡同先茔之侧其葬也宣阃都司曹公愚以先世之雅故状公行甚具而未及着于石章于是厚孙驰书于某以铭为属某窃惟宋季文学侍从之臣言博物洽闻者必曰厚斋先生厚斋尚书公别号也尚书公于书无不读记诵絶人且练习台阁故事有不知必问焉暮年深自晦匿不与世接而东南学者以为宋三百年文献所存莫不翕然宗之尚书公殁幸公克谨其传遗文逸事有足徴者上方稽古图治用言者建白収召诸儒撰定三史使命旁午搜罗前闻而公之不起已久此尤四方士大夫所共叹息痛悼者也铭其可无作乎某晚陋不足以知公序而铭之姑以慰其嗣人云尔铭曰二代之礼世逺莫徴呜呼后王尚有老成文献所存公实敬承右文稽古际今休明论撰之司史臣是膺孰无望公以时飞鸣抱器归周旅于大廷赞其笔削作为一经公则已逝曰吾其宁有谨其藏有伏必兴惟文有家昭以兹铭
　　信州路总管府判官谢公墓志铭
　　公讳晟孙字唐卿姓谢氏宋丞相太师鲁惠正王四世孙也其先占籍台之临海后以鲁王孙女作配于穆陵赐第钱塘因家焉曽祖讳渠伯朝奉大夫赠太师追封卫王諡恭简祖讳奕昌少保保宁军节度使祁国公赠太师追封魏王諡庄宪考讳塈兵郎侍郎换保宁军节度使赠开府仪同三司諡懿敏妣魏氏通义郡夫人公防聪慧稍长能自检饬刮磨绮纨之习而自齿于韦衣咸淳间用世泽入官至太社令德祐间差通判安吉州除军器少监累阶朝散郎入国朝用近臣荐授承务郎信州路总管判官公拜命即辞不赴阎公复为翰长徐公琰为中执法二公皆中州大老慎许可或举公可直词林或举公可佐宪府其见引重如此而公终不以仕进屑其意扁所居堂曰退乐蓄书数千卷日以教子为务公性素乐易善与人交尊官大人来江南者若马公绍董公文用高公克恭李公衎无不慕而与之游公为商略古今间语及承平故事亹亹不倦遇风日清美辄与胜流韵士酣嬉于水光山色间所为诗直以写其胷中之趣不苟事藻饰求媚俗也公既无累于物益自厚以尊其生百年之耆旧凋落殆尽而公岿然独存耄期之岁童顔不衰知之者爱其有老成之典型不知者疑其神仙中人也家适燬于灾公一不问惟恨弗克保先世之遗书故物因感微疾以至正二年七月二十四日卒享年八十有六娶赵氏讳由祎宋观文殿学士太师忠惠公与慧之孙女封恭人先四十八年卒子男六人长菜老用公恩为福州路连江县名闻乡廵检次池武昌路儒学教授未上而有公忧次沆为伯父升孙后次汶蚤卒次泌为季父昙孙后次浩女三人孙男三人栻枃与权女二人曽孙男三人女一人初赵恭人葬湖州德清县永和乡方山之原至是菜老等以其年十二月某日奉公柩合葬方山遵治命也诸孙中枃尤为公所钟爱未始顷刻去左右年甫三十有三公卒后十有七日亦卒即公墓旁祔葬焉公与溍之先人生同岁溍每造公未尝废子弟礼而公让不肯当以某为忘年友公次子池縁畴昔之雅故致书及状来徴铭于某谨备着状所述为之序而考次公平生出处大略得其时行时止从容去就之际可无媿于古君子者播诸铭诗用昭示于不朽千载之下宁不有尚论其世而知其人者乎铭曰
　　谢公恂恂昔之王孙际今兴运共惟帝臣有命自天公拜稽首礼进义退不居其有乐以忘忧泳游圣时既寿而康卒全其归委祉于家燕及嗣续文献之传夫岂不足论撰初终有铭幽墟最公平生孰宜特书士之大节莫先出处发其幽潜式示永古
　　奉议大夫御史台都事李公墓志铭
　　公讳拱辰字廷弼姓李氏世为磁州人其先居邯郸曽祖仪仕皇朝为滏阳令因家焉祖彀以驸马都尉特黙台分封磁为其大匠局提领父着世其官刚果敏达为众工所严惮积劳陞某官进秩七品后以公贵赠承德郎母张氏封恭人有子三人公其长也防聪慧甫成童能自力于学既袭父职叹曰是可以行吾所学耶辄弃去游京师成宗时以善译语得备宿卫大德三年秋授承事郎高邮府判官高邮初为路淮东宣慰司后更为散府扬州路而宣慰司役属之如故吏民咸以为病公白于奉使宣【阙】谓复宣慰司便因俾公驿闻中书奏可之扬为防府岁所需藁秸阻于牐埭而经涉重湖遇水涸冰坚尤苦于负荷公言通泰如臯诸州县水运为易且所入已足用请尽免焉防福院所设营田提举司厉民最甚用公言罢去而责成于有司民力以纾甓杜等三十六湖隄仅如线间有冲决则道路絶而禾稼灾公先事为备修除以时而民不知有役吏胥冗滥则汰斥之暇日则率僚属入学听讲有余力则倡众缮完公宇使一新去之日如始至焉至大元年秋迁绍兴路新昌县尹岁饥道殣相望公稽贫民之数老弱者赈给之少壮者俾富家収而佣之疾疫者救疗之所全活甚众患经界之不正则考覈其实而图其地形书其保甲编次鳞集印分两劵间官执其左戸执其右鬻产则劵随之隐没诡并之弊无所容而赋役以均邑去郡逺而舟檝不通民疲于输粮公请以土产布代其入余为邑储手书训饬之辞俾人知迁善逺罪土俗惑于阴阳拘忌亲死至数十年不葬公下令不葬其亲者以不孝论不旬日而葬者以十数有所追呼必循旧法遣牌为信民以不扰有鬬争悉送耆长使质其是非而戒谕焉或诿以邻境不决之狱凡所平反无不服其明允官府既日以无事乃大修孔子庙而新其学舍至于县廨驿亭川梁逵路有废举人诵其政以为创县以来四百年间未之有也皇庆二年春陞承直郎湖州路归安县尹邑附于郡事多掣肘公守法不附有争家财而骨肉相戕者谕以天理感悟而去有以死狱诬平民者折以片言遂服其辜京师贵近有指邑民之妻为其逃婢者中使督捕甚急公不为遣卒归其夫每岁二税先期至者辄劳以羊酒人皆知劝莫敢自后前是圭田多荒责里胥代输其租公屏吏卒步入阡陌间视地之肥瘠定为岁入之数募有力者使垦种之有防经理田土奉行者率务増加以为功公不苟随听民自占主者以所増田仅百五十顷议倍加其赋公曰吾官可弃民不可病也卒从公言仍其旧省台交章举公廉能延祐四年夏除承德郎中书户部司计六年夏擢监察御史于是仁宗临御日久天下已安已治而不自神圣乐闻谠言时适有结交权贵人假药术以媒进者躐迁翰林学士承旨公曰承旨任亲地密处诸学士上彼何修而得此将何以赞书命待顾问乎同列相视噤不敢出一语公独奋然奏劾之上初不以为忤防内府市薪炭司出纳者侵官尅民私其钱十万余缗公发其奸章再上未报解印绶径去羣憸因得投其隙诬奏以所按不实召致诘问赖近臣力救而止上寻悟是年冬即以公佥福建闽海道肃政廉访司事仍进三品为奉议大夫以外艰不赴七年冬复拜监察御史英宗在储邸夙闻公名至治二年春特除公御史台都事公持文墨议论以正宪度人服其知大体未几以内忧去遂卒于家泰定元年三月二日也享年五十有七其年六月十八日祔葬于北庸乡之先茔公持身严恪而待人谦和处族姻里党各尽其道乐称人之善苟有过必面折之周人之急一无所靳居清要而不忘丘壑自号平墅以见其志平生嗜杜工部诗顔太师书亦意气之所合不特爱其辞翰之美而已歴官三十年家无留赀治一府二县兴利除害靡有遗力所至咸为树碑以纪遗爱其立乎台端抗言无隐真古之遗直哉公葬二十有四年而墓隧之石未有刻文其子益惧愈久且坠逸奉本省照磨官刘金暨同知磁州事张公衍所为状俾某序次而为之铭某窃观公在朝廷上下之际相成如此诚千载之一时谨摭状所述序其行治之详而着其大节于铭诗用昭示乎方来非徒以见公之贤盖将以明先帝之圣德于无穷也公娶安氏追封滏阳县君兴国忠敏公之孙人匠局某官裕之女以至顺二年五月九日卒其年六月十九日合葬焉子男一人即益也用公廕入官由永嘉县主簿辟行省掾史擢本省检校官累阶承事郎女三人长适冯思敬次适监察御史董搏霄次未行卒孙男四人女四人铭曰
　　阳为君子其德必刚惟有其时绩用乃扬侃侃李公蚤膺殊遇既畴民庸遂践朝着来居帝旁耳目之司摧奸撃彊脱畧细微危言正色匪躬之故不可则止奉身而去当守寤叹式遄其归公去复来众正所依百壬敛避岂公之力休休有容繄帝之德上方用公乃不有年拱木清风生气凛然人亦有言君仁臣直勒铭兹碑敢告凡百
　　青田县尉郑君墓志铭
　　青田县尉郑君既没且葬三十有七年其子大和乃以书来曰先君子之葬已久冡上之石未有刻文四子惟大和最长而独后死大和年今八十恐一旦溘先朝露无以见先人于地下谨奉状以请幸而畀之铭死且不憾夫终者人所易忽逺者人所易忘大和于其亲能无所忽忘如此厚之至也其何敢辞按状郑氏之先家睦州宋元符中有徙婺之浦江者兄弟三人其季曰淮为乡之善士人称其所居里曰仁义里淮之子曰煦曰熙曰照照之子曰绮明春秋谷梁学绮之子曰闻闻之子曰运运之子曰政则君之父也君讳德璋字子振少通敏长益自树立居家着雍睦之行勤身率下尽力于生业能使赀过其旧然未始以富而不由礼晨兴必具衣冠诣祠堂展谒退坐一室随事钜细处之咸中肯綮夜则秉烛呼子弟诵孝悌故实仿象山陆氏制训辞百余言每月旦望令子弟一人读之家人悉拜而听之咸淳末国势日蹙愚民幸变往往歗俦侣依山林投间窃发人罹其毒散走避匿空村无烟火动数十里君以计诱致倡乱者缚送有司集同里作砦栅以防其余党之奔突人乃获安常平使者王公霖龙行部嘉其捍衞乡井之功以闻于朝防处之青田大盗数起即以君为青田尉君度时事不可为辞不赴至元间江南新附兵燹之余居人乏食赖君以居者甚众君素以刚直与物多忤里胥或诬陷以不测之罪当防逮扬州君兄德珪抱君哭曰彼所欲害者我也无预尔事我往折以片言则奸状白矣尔去其如彼何言讫诡以他故出就吏君垂泣而追之至扬州兄已死仰天号恸絶而复苏者数四负其柩归葬庐于墓者再期兄子文嗣防病偻不良于行鞠之愈于己子且为娶于名族君虽老语及扬州事犹为之呜咽不已君广颡丰下身长七尺余风神峻整性尤方严子弟闻謦欬皆敛手正容步履不敢肆也晚忽丧明六年而终君之寝疾也大和方效官使于鄱阳亟归则殆将属纩大和辄泣问齐家之道君张目厉声曰母听妇言乃瞑大德乙巳九月七日也享年六十有一明年二月二日大和等遵治命奉柩葬于家南二百步东明山娶黄氏子男四人长即大和某官次文泰次文厚次文轰女一人孙男九人孙女三人曽孙男二十二人女九人孙男三人初君之高祖始合其族同居而共食传之再世缵承惟谨逮君复考旧规扩而大之文嗣及大和兄弟又能率羣子姓修其业而不坠有司为请于中书而旌表之号曰义门嗟夫世之仁人君子推其亲亲之心以及于民物者固多矣有如君家代不乏人迓续其遗述休于无穷者几希铭以彰君之德亦以朂其嗣人云尔铭曰
　　郑以国氏支分于睦来家浦阳大合其族惟君家教曰孝与悌轸夫颠连虽死弗辟君材则多宜有位序排患释难而卒无取洸洸义声撼于州邑有伉其门子孙蛰蛰孰云君子其泽五世勿替引之是在来裔
　　安阳韩先生墓志铭
　　先生讳性字明善姓韩氏其先相之安阳人宋司徒兼侍中赠尚书令魏忠献王生某官某某生某官某某生左司郎中膺胄扈跸南渡始家于越膺胄生某官某则先生之高祖也曽祖讳楚卿赠中奉大夫祖讳识中奉大夫直徽猷阁考讳翼甫朝奉郎大理寺主簿学者尊之曰询斋先生曽祖妣何氏祖妣章氏并赠令人妣赵氏封恭人先生天资凝粹而警敏七岁读书数行俱下日记万言九岁通小戴礼作义操笔立就文意苍古老生宿学皆叹异焉国朝取宋向之在班行者多携故所受告勑入换新命寺簿公独挈家絶江而东杜门不交人事以圣贤之道自乐于是科举事废先生周旋家庭间益得肆其力于为己之学无何寺簿公以疾不起先生甫十二岁执丧如成人识者谓韩氏有子矣先生既弱冠博综羣籍自经史至诸子百家靡不极其津涯究其根柢而于近世儒先性理之说尤深造其阃域秉心制行表里如一不徒驰骋于空言而已妇翁国子监书库官徐公天祐号贤有德与先生自为师友不敢待以寻常子壻之礼永康胡之纲仍仲之纯穆仲长孺汲仲并以学行相高于先生为内兄弟而齿差长间以微辞奥义相叩撃三人咸自以为他日当有所不及前代遗老若王尚书应麟俞御史浙文章大家若四明戴表元师初往往折行軰以先生为忘年交同里与先生游最密者唐珏玉潜王易简理得吕同老复初皆一时名士而王监簿英孙礼遇之甚至每値风日清美或同挟策于云门禹穴或共榜舟于耶溪镜湖逍遥容与弥日忘返望之者疑其为世外人先生之文博达隽伟而变化不测人苐见其如竒葩珍木不择地而发鱼龙出没隐显后先以为可喜可愕而莫知夫山之所以高海之所以深也延祐初有诏以科目取士四方学者不逺千里负笈而来以文法为请先生语之曰今之贡举悉本朱文公私议欲为贡举之文而不知文公之学可乎四书六经千载不传之学自程氏两夫子至文公而发明无余蕴矣顾力行如何耳有德者必有言施之场屋直其末事岂有他法哉盖先生之文一主于理凡经其口授指画不为甚高论而义理自胜不期文之工而不能不工以应有司之求亦未始不合其绳尺预荐送取科级者彬彬多佳士焉先生操履纯固体备至和日与世应动必中节任斯道之重而不苟立标榜为名高人自化服之负高世之志而谦恭不伐不见其崖岸人自乐亲之士有一善必为之延誉不已及辨析是非则毅然有不可犯之色平居不问家有无自奉简约而好周人之穷买地数百亩于山阴岩谷中死无所归者给以棺槥聚瘗其处韩氏渡江时有仕籍者尚八九十人散处诸郡而越族为特盛家法之严族义之厚迄今弗变者先生实表帅焉先生出无舆马仆御所过负者息肩行者避道巷夫街叟争前迎揖童穉厮役咸称之曰韩先生韩先生云先生盖生乎杭而居乎越曰安阳者本其旧也先是完顔公贞分持使节出按属部闻先生名举为慈湖书院山长先生谢曰幸有先人之敝庐可庇风雨薄田可具饘粥读书砥行无媿古人足矣禄仕非所愿也受而不起暮年愈自韬晦而未尝忘情斯世张公防王公克敬于公九思前后为郡皆良二千石政事有所未达辄虚已咨访先生从容开导洞中肯綮多所裨益有阴被其赐者矣平章政事赵凉公首以先生名闻于上后十余岁门人李齐以进士第一为御史南【阙】举其行义而先生逝矣先生素康强垂殁之际初无所疾苦诸生列侍左右以文字就正者累数十百篇日晏少休俄得上气疾进诸子戒之曰我且死若等其善自持言已瞳子上下了然顷之气息奄奄夷然而逝先生之卒以至正元年五月七日享年七十有六闻者无间尊官庻士方外之交相与嗟悼掩涕如丧所亲其为当世归重如此配徐氏有淑德而善理其家先生得不以米盐碎务婴其心而能成其业者内助之力为多先二十年卒子男四人长传之次徴之次衡之临之女三人适全公升张正防高璿孙男四人女二人传之等卜以年七月十日奉柩葬防稽县太平乡白木原先茔之次而以门人夏泰亨之状属某为之铭昔曽文定公论古之世其道德者汉有袁氏杨氏陈氏唐有栁氏窃考宋三百年故宰相家克世其道德未有如吕氏韩氏久而益振者也吕氏自许公八世而东莱先生出于中兴盛世韩氏自魏王八世乃得先生于运去物改之后故家乔木不与海桑俱化而文献所存有足徴者岂偶然哉某衰朽之余意长语短抑亦可以无媿辞矣先生之遗书有礼记说若干卷书辨疑一卷诗释音一卷文集曰五云漫藁者十二卷并行于世续郡志八卷藏于有司至于天文地理医药卜筮浮图老子之书虽无所不通然以非世教所急故其论著无传焉铭曰
　　烈烈魏王古社稷臣来家于南自其曽孙五世而昌受材孔硕不世以官世其道德真知实践学贯天人积中发外大振于文化行其家施及来学乃辑前闻以开后觉朝多钜儒稽古作经一鉴之亡文献孰徴扬其幽光荐此乐石呜呼休哉君子之泽
　　白云许先生墓志铭
　　先生讳谦字益之姓许氏其先占籍京兆之兴平后有官于吴者因家焉九世祖延寿宋刑部尚书六世祖寔元丰间始居笠泽寻又徙婺为金华县人曽祖讳经国祖讳应龙皆弗仕考讳觥淳祐丁未进士卒官宣教郎主管三省枢密院架阁文字无子以从父兄贡士君日宣之次子嗣即先生也先生天资高嶷甫能言贡士君之夫人陶氏授以孝经论语入耳辄不忘五岁就学庄重如成人宋亡家毁贡士君相继沦没先生稍长侨居城闉借书于人以四部分而读之虽疾恙不废所涉向博知解且至既开门授徒而犹有所疑无所从质闻仁山金先生讲道兰江上委已而学焉金先生曰士之为学若五味之在和醯盐既加则酸醎顿异子来见我已三日而犹夫人也岂吾之学无以感发于子耶先生闻之惕然于是金先生年七十先生三十有一矣请不拘常序就弟子列而所居相距尚逺防金先生设教于吕成公祠下乃获便于参扣金先生尝告之曰吾儒之学理一而分殊理不患其不一所难者分殊耳先生由是致其辨于分之殊而要其归于理之一又尝告之曰圣人之道中而已矣先生由是事事求夫中者而用之金先生殁先生益肆充阐多所自得自谓吾非有大过人惟为学之功无间断耳先生制行甚严而所以应世者不胶于古不流于俗介而不骄通而不随身在草莱而心存当世大德十一年岁在丁未荧惑入南斗句已而行先生以为灾在吴越窃深忧之是岁大侵先生貌加瘠或问曰先生岂食不足耶先生曰今公私匮竭道殣相望吾能独饱耶其处心盖如此而素志冲澹以道自乐念东宪府闻先生名而不察其志辟以为掾避弗就肃政廉访使刘公庭直举茂材异等副使赵公宏伟举遗逸亦皆固辞赵公在南台命除舍馆迎致先生将使众僚多士有所矜式欣然为之起而不久留也先生既东还以目疾倦于应接屏迹入华山中学者翕然籝粮笥书而从居再岁以兄子丧而归户屦尤多逺而幽冀齐鲁近而荆扬吴越皆百舍重趼而至先生之教以五性人伦为本以开明心术变化气质为先以为己为立心之要以分辨义利为处事之制至诚谆悉内外殚尽尝曰已或有知使人亦知之岂不快哉或有所问难而辞不能自达则为之言其所欲言而解其所惑讨论讲贯终日无倦摄其麄踈入于密微闻者方倾耳听受而其出愈真切惰者作之锐者抑之拘者开之放者约之为学者师垂四十年着録殆千余人随其材分咸有所得达官富人之子望闾而骄气自消践庭而礼容自饬四方之士无贤不肖以不及门为耻搢绅先生至于是邦必即其家存问焉或访以典礼政事先生观其防通而为之折衷闻者无不厌服省台诸公若王公士熙耿公焕王公克敬郑公允中李公端吴公焘赵公天纲陈公思谦赵公仲仁前后列其行义于中朝乡闱主司曹集贤鉴杨翰林刚中亦率同院剡上其名于省闼郡复以遗逸应诏先生终不为动仍纪至元之元年属当大比诿先生以文衡亦莫之能致也尝谓吾非必于隐以为名高仕止惟其时耳晚年尤以涵养本原为上务讲授之余斋居凝然一日瞑目坐堂上门人弗知也径入焉则问其无人乎先生之侧拱立久之先生顾而徐言曰尔在斯耶其习于静定久而安焉可知也先生以早孤不逮事架阁公及其夫人韩氏而事陶夫人克尽厥职兄璟性刚严委曲承顺怡怡如也时氏姊有子而贫无以为养迎归奉之终身钟爱二子而教饬有方冠婚丧祭賔客之礼必尽其情文既老而益艰瘁僦屋以居有田不足具饘粥而处之裕如门人吕权蒋金涓方为先生买田筑室而先生逝矣先生素多疾金先生病革徒步往省之会大雪中寒湿及奔兄璟丧于广信疾増剧不良于行疾少间而神更清茂三年冬十月疾复作谓其子元日伯兄以是月二十三日卒我死殆与之同日乎及是日正衣冠而坐戒元以孝于母友于弟元复请所欲言先生曰吾平日训尔多矣至此复何言门人朱震亨进曰先生视稍偏矣先生更肃容端视顷之视微暝遂卒享年六十有八娶朱氏承直郎广德路总管府推官天与之女子男二人长即元次亨以为兄璟后先生葬以其明年春正月壬寅墓在县西北婺女乡安期里交友来赴者若干人门人以义制服者若干人合泉布营葬事因其自号而题表曰白云先生许公之墓其又明年学者相率上状郡府祠先生于学官佥肃政亷访司事杜公秉彛建请赠官赐諡未报先生于书无不观穷探圣微蕲于必得虽残文羡语皆不敢忽有不可通则不敢强于先儒之说有所未安亦不敢苟同也读四书章句集注有丛说二十卷敷绎义理惟务平实每戒学者曰士之为学当以圣人为准的至于进修利钝则视已之力量何如然必得圣人之心而后可学圣人之事舍其书何以得其心乎圣贤之心尽在四书而四书之义备于朱子顾其立言辞约意广读者或得其词而不能悉究其义或以一偏之致自异而初不知未离其范围世之诋訾贸乱务为新竒者其弊正坐此耳始余三四读自以为了然已而不能无惑久若有得觉其意初不与已异愈久而所得愈深与已意合者亦大异于初矣童而习之白首不知其要领者何限其可以易心求之哉读诗集传有名物钞八卷正其音释考其名物度数以补先儒之未备仍存其逸义旁采逺援而以已意终之读书集传有丛说六卷时有与蔡氏不能尽合者每诵金先生之言曰自我言之则为忠臣自他人言之则为防贼要归于是而已其言春秋三传有温故管窥若干卷间以春秋大义数十百条与友人张君枢极论之皆传注所未发于三礼则参伍考订求圣人制作之意以翼成朱子之説其语学者必顺天地之理酌古今之宜使通于上下皆可遵用又尝句读九经仪礼三传而于其宏纲要旨错简衍文悉别以铅黄朱墨意有所明则表见之其后友人吴君师道得吕成公防校仪礼视先生所定不同者十有三条而已其与先儒意见脗合如此有老儒自以为善言易力诋程子先生与之反覆辨论辞详义正老儒语塞乃谢曰不意子之于易若是其精也先生中年以还仰观俯察益有见于阴阳往来升降消长阖辟之故谓伏羲之经广大悉备文王周公孔子之辞乃其传注六爻之义特发凡举例耳诸儒于象辞变占各有攸尚要不可举此而废彼也然独未有所论述岂不以孔子晚始好易孟子深于易而不言易乎其观史有治忽几微若干卷仿史家年经国纬之法起大皥氏讫宋元祐元年秋九月尚书左仆射司马光卒备其世数总其年岁原其兴亡着其善恶盖以为光卒则宋之治不可复兴诚一代理乱之几故附于续经而书孔子卒之义以致其意也书成以示张君枢为言运祚之延促岂必推之天命犹有人事焉汉之大儒言灾异皆欲近修人事上答天变况圣贤之培植基本祈天永命者哉有国家者不可不仁民盖以此也先生于天文地理典章制度食货刑法字学音韵医经数术靡不该贯一事一物可为博文多识之助者必谨志之至于释老之言亦皆洞究其蕴谓学者孰不曰辟异端苟不深探其隐而识其所以然能辨其同异别其是非也几希凡其书俱已行于世述作之大意则见于序引文多不得以尽载有三传义例读书记皆藁立而未完诸生有日闻杂记未及诠次其藏于家者有诗文若干卷文主于理诗尤得风人之旨有自省编昼之所为夜必书之殆疾革始絶笔云金先生所致论语孟子考证资治通鉴前编皆未遑刋定垂殁以属之先生今二书得以大备而盛行先生力也自圣贤不作师道久废宋初学者有师始于海陵胡公先生六世祖受业于海陵号称能以师法终始者逮二程子起而倡圣学以淑诸人朱子又溯流穷源折衷羣言而统一其归使学者有所据以从事由是师道大备文定何公既得朱子之传于其高弟文肃黄公而文宪王公于文定则师友之金先生又学于文宪而及登文定之门者也三先生皆婺人学者推原统绪必以三先生为朱子之世适先生出于三先生之乡而克任其承传之重遭逢圣代治教休明三先生之学卒以大显于世然则程子之道得朱子而复明朱子之道至先生益尊先生之功大矣先生葬已十年而元以张君枢之状俾溍为之铭溍之少也无所识知莫能从先生游于高明之域奔走汨没不知老之将至而爲庸人之归鄙陋之言何足形容有道者气象乎重惟先生之交游多已凋谢而溍偶独后死义不得辞也敢悉取状所述序其首而为之铭以系于左方铭曰
　　道学之传天下为公婺之儒先独得其宗钜人迭兴踵武相接逮于先生绵绵四叶先生之学能自得师实践之功出乎真知万殊之差无微不析一本之同防归有极酬酢万变必用其中涵养本原以敬始终际兹休明力扶正学闻风而来罔间南朔春阳时雨随地发生洪纎高下咸仰曲成廸惟前人学有师法克生后贤规重矩叠先生有作弥大而昌师严道尊于昔有光先生之身斯道所寄视其安否以为隆替天胡不憗不讫耄期山頽木坏人将畴依不亡者存遗书孔有文不在兹尚啓尔后
　　文献集卷八下
　　钦定四库全书
　　文献集卷九上
　　元　黄溍　撰
　　墓志铭
　　慈溪黄君墓志铭
　　慈溪黄君卒于嘉兴之寓舍其孤玠将返柩以葬来谂于某曰葬宜有铭敢以为请往者属子铭吾母而子久未及为幸牵联书之某之曽祖户部公与君之大父宗卿府君同仕宋季夙有雅故而玠又与某托文字交谊不得辞君讳正孙字长孺姓黄氏世为明之慈溪县人曽大父讳一鹗以子贵赠奉议郎大父讳震擢宝祐丙辰进士第厯知抚州提举江西浙东常平茶盐其在江西又尝提防刑狱终于宗正少卿积阶朝奉大夫父讳祖勉防补将仕郎母林氏君生有美质雅志恬静年十二而宋亡即絶意于仕进父殁事母尽孝与仲父季父患难相从不异赀产逮今雍睦罄已槖嫁孤妹三人皇庆癸丑出游西州玠负笈以从嘉兴县东魏塘之上有义士吴君闻君父子名遣币马迎致之君欣然弗拒遂止居焉君履行端粹为学者所尊慕雅不喜记诵辞章之习文成无留藁晚自号尚防翁以见其志云至正乙酉正月七日以疾卒享年八十有一属纩之夕戒其二子曰吾祖一部州符三持使节枲麻葛越之衣菜茹鱼鲑之食澹素终身日抄等书今方盛行遗风余祚弥久弗坠汝等善继承之无忝为清白吏子孙言毕而逝玠奉柩东还卜以某月某日葬定海县灵绪乡泽山之阜从先茔也君夫人陈氏讳润字汝玉同郡奉化人父着宗卿府君同年进士由太学博士知台州公年二十出为赘婿居十有七年乃归夫人于夫妇之间相成以道执箕帚侍巾栉无违礼治丝茧缝衣裳无废事主馈食共祭祀无旷典而又不惮劬勚致养于姑得其欢心诗书语孟及女诫女则等篇皆能成诵玠方幼口授以书程督严于外傅尤喜观易所占多騐间作小诗亦有思致尝为二子赋诗若干韵有关于伦纪可裨于治化学士大夫咸称诵之君居魏塘之明年玠即奉夫人来就养以泰定丁卯十二月十日卒年六十有三天厯戊辰九月某日归葬奉化州剡源之三石子男二人长即玠次玮女一今适戴幼儒故婺州路儒学敎授帅初先生之子也孙男二人曽绍孙女一人曽孙男一俊民惟宗卿府君以直道为时名臣而其学一本于躬行所著书不为空言以相髙公亲传家学不自表襮而敎其子玠克有成立遂以文名于一时世顾罕有能知君者铭不可以无作也铭曰
　　汲黯之直侃侃宗卿义方之训闻孙是承战兢自持以孝谨称如万石君不言躬行学以为己善不近名逮尔嗣人复用文鸣发潜阐幽式鸿其声惟石可久荐以兹铭
　　化州路儒学教授王君墓志铭
　　化州路儒学教授王君讳勲字仲昭生十嵗而孤能以礼持其身以信义交于人赀产寘弗问而防视先茔惟谨冠昏丧祭必考诸古之遗制而不苟同流俗文字之外无它嗜好宗族朋友称焉仕未显辄止而以夀终其贤乎人亦多矣君尝敎授肇庆逺郡事多率略学有田而无籍嵗所入为租四百石而已君始至谕佃人令自实稻増其额为六百石廪食有余而俗习鄙陋士气弗张使者行部君请择其知学而有文者试以经术辞艺得七人焉上其名于宣阃悉补儒学官由是诸生莫不知劝暨取士之令下广海数十郡不荐一人而肇庆首以陈祖义充赋有司遂与中州之士并进于春官人皆以为君作兴之效也君初以江山教谕迁慈湖山长年已垂四十又二十年乃拜肇庆之命及再调化州而君已老故其才不究于用可见者若是而止人又皆思慕之盖王氏上世有仕吴越为镇城使者从其王归宋居睦州其后又徙家于青溪又徙越之山隂始居青溪者曰仁厚于君为九世祖曽王父讳遂良以恩赠训武郎王父讳灏擢庆元丙辰右科终于武经郎权发遣欝林州事父讳集当用防得官推与其弟而以布衣取乡荐母汪氏继母赵氏薛氏而君周氏出也自训武府君而上皆葬山隂其居衢开化之马金则自欝林府君始山隂之最著者曰佐以进士第一至某部尚书君改葬欝林府君于崇化乡松公里之庄山尚书四世孙修职郎易简实志之君卒于重纪至元之嵗五月十四日年七十有七以至正改纪之明年三月十二日葬于欝林府君墓左娶余氏先卒子男四人长曰墉次曰圻为伯氏后次曰堪曰坰女一人适单父盖士直孙男八人钜鉴铢铸鐖鎌锜钰女二人适汪某黄梓君葬有日堪以书抵某曰君之子辱婿先人孙女宜能道吾家世之详敢以铭为托某不得辞然窃观自昔运去物改大家巨室鲜不随之惟君之先厚积薄发虽阅世已久而流泽未艾君又亷于进取不尽享其有而以畀来人可托以永存者固不系铭之有无序而诗之聊以慰君于冥冥云尔铭曰
　　有濬其源其来不穷用之也舒蓄之也丰有沃其枝遗泽是防归乎何憾妥兹宫
　　承直郎潮州路总管府知事孔君墓志铭
　　君讳涛字世平姓孔氏先圣之四十三世曰后周曲阜令袭封文宣公赠兵部尚书仁玉又二世曰宋给事中赠太尉道辅又二世曰提举江南西路常平茶盐公事赠中奉大夫传南渡初自曲阜徙衢州又二世曰迪功郎监潭州南岳庙赠少傅行可则君之髙祖也曽祖讳从隆迪功郎祖讳应祥从政郎主管尚书刑工部架阁文字入皇朝隠居弗仕考讳纯西安县儒学敎谕以君贵赠承事郎济寜路同知兖州事妣陈氏赠宜人君幼有异质五嵗知读书八嵗能属文架阁公爱其警敏俾受业黙斋留先生间出游郡庠别驾陈公刚中大奇之年二十举茂才异等一时名士大夫如永康胡先生吴兴赵公巴西邓公无不器重焉妇翁徐圣予从事江东宪府携君以行涿郡卢公柳城姚公前后持使者节君皆为之执弟子礼由是学益进声誉益起用察举署寜国路儒学録逮朝廷着取士令延祐元年曲阜首以君充赋东平曹公子贞得君所为古文叹赏不已是嵗以乡荐上春官所对伤太直且防讥切主司竟不合用特恩补溧阳州儒学敎授君既新其庙学而士多苦于徒役为白诸台府悉蠲之七年再贡于东平未行江浙行中书省辟为掾史曹务虽剧君随事缓急关白以行讫无所壅杭之商税比嵗不登俾君趋办旬月而集时宰以为能而风纪之司颇欲蹑寻其过误后乃察其无他事遂释至治三年复试东平第一以泰定元年赐同进士出身用有官超授从仕郎平江路昆山州判官未上丁内艰服除改吴江州判官用覃恩转承事郎被省檄防浙东诸仓库余姚因仍前弊粮不宿仓官吏惶骇莫知所为君知而不发使自为之所粮既充而官吏亦得自逭乃皆感服君始视州事囚有张甲以擅杀盗钱乙坐逮狱已具君谓所杀非平民卒贷其死嵗饥民多事剽掠君设计捕致数十人谓此皆迫于冻馁而然不可以强盗论杖而遣之州濒太湖故柴埭以御水缮修无时病民特甚君为改作使可支久民力以纾水尝暴溢君跣祷于市桥移时水降人恃以无恐而四郊之外有溺死者君亲收瘗焉邻州饥宪府俾君往赈之全活甚众御史盖公耘夫率同院举君治绩为诸州最未报防霖潦害稼君所检视当免输田租者众使者覆按左右承风指诬君私庇之居无何诬君者以贿败投逺方而君得调桂阳州判官天大旱祷于神弗答君探狱有寃出其无罪者三人乃雨广寇窃发君独任军旅供亿氏不扰而军食亦无乏絶州民与蛮獠杂处素号难治知州方思广以贪虐啓其争杀人寘弗问反加告者罪君与之辨莫能直即日解印绶去韩公德新乗亷车按是州劾罢思广勉君复留君单骑直抵獠宂谕以祸福皆詟伏聼命人頼以安秩满迁潮州路总管府知事用入广陞承直郎先是君在桂阳感永疾而归疾稍间潮州迓吏至乗传行次武林驿疾复作移寓龙山保和僧舍一夕卒至正二年四月十七日也年五十有七妻徐氏封宜人子男一人思构女三人适张日新陈焕盛驎君易箦之夕惟思构及季女在侧发书笥得遗训数十百言凡身后事区处甚具思构遵治命奉柩涉江还衢州以其年七月四日葬西安乡孝悌里先墓之次初太尉世父既袭文宣之封五世至端友与中奉公同南迁由端友至洙袭衍圣之封者又五世至杭十九年秋七月有诏令洙赴阙架阁公以族长被命与俱中道而返洙独入对廷议俾仍嗣袭洙力辞乃以为国子祭酒提举浙东学校洙所居室扁曰存斋君惜其以存自号而不能钦承德意存其封爵因自称存存斋云君所为诗尚俊迈文浑厚不事纎巧有存存斋藁未及诠次惟阙里谱系一卷为成书君九嵗时祖母黄氏有疾露香宻祷乞减夀一纪以延祖母之年疾遂愈后十年乃终人谓君得年不永所祷殆有徴焉架阁公及兖州府君相继下世弟洧方孱弱君独治葬祭赀产皆委而不较且援近比请授以官存斋之子崇安尹楷卒于杭君辍钱营防归葬其子公溥暨两女沦落民间咸访求得之今公溥已强而仕两女亦各有家公溥兄割地为报却弗受其孝友出于天性然也郡文学孔某系出永嘉族人以其疎逺而弗之亲适以事置对宪府时君甫八嵗力为求直而出之同里徐伯润托其息女于君而没君鞠之如己子既长为嫁于士人术士顾知几来谒遽以疾亡君为具衣衾以敛而缄其行槖惟谨妻子闻讣而至悉以授之皆感泣请以其术为献拒弗纳有同与计偕者见黜于有司贫不能归君为贷钱一阡缗于富人而代偿之其人后亦取进士有禄秩或谓可责偿矣君不聼而焚其劵其急于人之患难穷厄多此类胡先生没君集同志之士吊祭而上私諡焉黙斋之丧主办甚力溧水州判官朱性初与君联事于省尹到官未几而卒丧过杭君迎致于其家而为位以严亲旧皆感动争来归赙其笃于师友之谊又如此君与人交驩然无间然尚气不阿有过必面折之闻者若不能堪久乃服其识量平生无苟取尝预书大藏经有防赐币亦辞弗拜家居不事生业有书五千卷而已君之葬也思构已记嵗月纳诸圹复以状来谒铭予缔交于君最久且亲自谓知君莫子若而状之所述多予未及知者予固不得而略也庸备着以为序而铭以系之铭曰
　　古有六行以敎万民比屋可封孰非全人矫矫孔君生今之世无待而兴六行兼修直道以行视险若夷出其绪余卒不大施爰择斯藏里曰孝悌铭彰其存用谂来裔
　　明威将军管军上千户所达噜噶齐逊多台公墓志铭
　　公讳图卜特穆尔字可与系出防古逊多台氏其先有事太祖皇帝为开国元勲者曰齐拉衮名在国史公髙祖也曽祖纳古尔御位下笔且齐继领衞兵取辽破金屡策殊功后攻西夏而殁于王事祖察喇从上亲征西域以功为聂哷城子达噜噶齐又从太宗皇帝于潜邸经略中原立功尤多太宗即位赐金符改授随州军民达噜噶齐父哈纳袭前职以随州孤絶涖治南阳府之昆阳爱邻境郏县风土淳美因家焉至正十三年世祖皇帝命相臣总兵伐宋公以管军万户实预在行渡江后加金虎符为湖广等处行枢宻院判官南土既平兵寝不用累持宪节终于江西湖东道肃政亷访使以长子职列鸟台贵赠江东建康道肃政亷访使又以公贵赠通议大夫佥枢宻院事上轻车都尉追封陈留郡侯諡景桓母博啰珍封汝寜郡太夫人哈塔锦封陈留郡太夫人公以勲旧家子蚤备宿衞大德十年用台荐佩金符为武德将军蕲县万户府东平等处管军上千户所达噜噶齐延祐二年迁宣武将军泰定三年转明威将军分城坐镇自明而越前后三十余年以老致其事公性至孝陈留府君之为湖南宪长有德于民其殁也相与绘像而祠焉公不逺数千里求遗像以归事之如生存搢绅先生皆以诗文美之公于人有善称叹不容口有不善则为之不怿者终日至防手怒骂之其善善恶恶亦天性然也宋南渡初越人蔡定父年七十余以事系狱法当赎而吏持不可请以身代又不报乃自沉于府河以死郡守为出其父具棺槥以葬嗣为郡者立庙卧龙山之麓请勑额号愍孝嵗久庙废而居民侵其地官不之省公摄万户府事慨然曰孝子不祀人奚以劝防使者行部亟以为言使者顾为守令曰承宣风厉郡县责也若等寜无恧乎即日使归其侵地庙以复完国朝取宋之兵至天台民妇王氏为军士所得自誓不辱至剡之清风岭齧指出血题诗石上投崖而死公移文有司为立庙迄今不废剡有隠士吴君与公友善尝谓吾死得附葬于二戴无憾矣逮其既卒贫不能丧公辍俸赀倡乡人葬于书院之侧其好义又如此公为人亷介质直不喜纷华讲阅之暇日与贤士大夫游清言雅论亹亹不倦悬车之后养髙城南辟斋閤悬弓劔着壁间聚古今图书布列左右延名师敎其子每遇风日清美辄缓辔郊外徜徉竟日或幅巾藜杖命家童抱琴自随散步闾巷间稚耋迎笑扶拥而娭亦不拒也礼部侍郎台哈布哈出守越作新学校行乡饮酒礼迎致公居僎辅公升降拜起不愆于仪人皆望而敬之公生于至元二年正月三日卒于至正四年十二月二十八日享年八十有四夫人哈鲁氏封陈留郡君髙氏朱氏俱范阳郡君子男五人长大都以武德将军袭职东平等处上千户所达噜噶齐次哈喇未仕次伊噜布哈元统元年进士累迁承事郎南阳府穰县逹噜噶齐兼夲县诸军鄂啰劝农事次图烈图至正五年进士授将仕郎衡州路衡阳县丞次谔勒哲布哈方治举子业女四人长适宣武将军莘县翼上千户齐巴延彻尔次适图鲁卜岱次蚤卒次适国子学生呼都克岱尔孙男七人诸孤遵治命奉柩归郏县卜以至正六年某月某日葬先茔之次示不忘本也以溍于公父子间有一日之雅奉乡贡进士赵俶所为状来徴铭溍窃惟自昔帝王之兴必有命世之材为之股肱心膂披攘经营元啓鸿业功在社稷泽在生民故天之报施也往往使后人保其禄位以承太平君子无为之治其徳厚者其流光岂不然哉而况公以陈留府君为之父武德及穰县衡阳为之子公居其间优游自适享有上夀其存其殁皆可无憾顾溍之鄙陋衰杇无以赞扬万一庸悉取状所述为之序而铭之铭曰
　　国家之兴必有世臣由夲而支弥久益振时方承平垂衣当宁息马投戈以文易武靖共尔位弗震弗惊礼义干橹舒舒扞城賔客在前图书左右载悬吾车长歌击缶我弓我冶世适是承尔仲尔季人遗一经发藻儒林踵武相接趋而过庭珪重组叠生荣死哀虽殁不亡式克有誉为前人光瞻言故丘返柩而祔念兹厥初祁连之墓
　　谷城县尉蒋君墓志铭
　　故将仕佐郎襄阳路谷城县尉蒋君讳吉相字迪卿其先以国为氏代有闻人系序可见者唐吏部员外郎曰则则之子曰勲仕吴越为其检校司空兼御史大夫始家于婺之东阳勲三子其仲曰承郢承郢之子曰驷由驷八世至君之曽大父讳显又卜居县南之横城大父讳天廙宋绍熙中补迪功郎父讳沐特逹多材智推先志立义塾延时之钜儒尚书侍读方公逢辰以为之师后进頼其淑艾率为佳士里人孙秘丞德之时宰贾魏公似道客也嫉其得士誉谮于贾复使人怵以祸福俾献其所蓄珍玩之物弗为动则中以飞语坐徙庐陵贾以误国获罪去乃得自便逮世祖皇帝统一海内简防南士可官使者江东宣慰使左丞亷公以其名闻授进义副尉南康路建昌县主簿年已逾六十谢病而归终身不复出君防警敏年十一罹寇难能计免宗党咸奇之暨成人循循雅饬晦迹林泉间以溪逸自号示无仕进意防亷公之婿平章政事孔公宣慰浙东亷公念主簿公不置属之访其子若孙孔公一见君深加器重居舘下未几而孔公拜湖广行中书省左丞寻被召遂与俱北上时亷公已捐舘舍孔公以见成宗皇帝有防令备宿衞君驱驰两京侍上起居服御以恭谨数被称奬孔公欲命以官而廷议有不合弗果用君将南归值仁宗皇帝入定内难正位东宫因留事焉时初置利用监擢君为其知事特下令畀承事阶而执政疑非旧法乃已亡何以使事至闽中感瘴疠成疾还过兰溪去家仅二百里移疾而归疾稍间将遂退休以就闲适上既登极春坊僚属并以恩超迁有单祓者君为知事时所任佐史也亦得仪封尉君已陞朝官品在第八乃止调君谷城尉阶不过初品人皆以铨曹失其平谓君盍自陈君曰此上命也敢计其崇卑耶即日就道其县长官故给事于省闼未尝获与君齿一旦为竂而君顾位其下恒不自安事无大小必咨于君兵燹后民多非土著往往轻生而喜鬭其不能自业起而为盗者尤众旧以主簿兼警曹政既不専人益以慢至是设尉君首为之镇之以静紏之以严俗为变而盗亦衰息民有诉仇者纵火者君呼其邻讯之曰火自内出乎抑自外入也乃逮其仇屏棰楚以情诘之则惶恐具服其察理之明感物之诚又如此部使者闻之欲辟置幕下君语人曰尉虽卑官犹得以伸吾志奈何持文书俯仰侦伺为其所不欲哉固辞弗就君读书不屑屑于章句而能通其大义处事之中节殆非偶然主簿公夫人曰刘氏而君戴氏出也以咸淳十年十有一月辛巳生君于庐陵寓舍故主簿公以州名命君甫阅月而戴氏死旅殡庐陵余四十年君每语及之辄然泣下谷城书满代者不至谋于故人金同曰奉迁改葬是有着令吾将由汉入江泛湖以达庐陵子其防吾家防江东下同曰舟行千里风涛不测我不能独任斯责其俱归而陆走衢信以往可也君如其言民闻其去皆遮道请留委曲劳遣久之乃罗拜而别君既抵家将治行而前所患瘴疠之疾复作情愈迫切饮食寝处惕焉靡寜疾竟不可为以至治元年正月丁酉卒于家享年四十有八临终无他语惟戒其子曰汝能返葬吾生母吾死瞑目矣君先娶施氏宋国子博士郁之孙女逾年而出再娶朱氏故上虞县尹文魁之女子男一人也女四人长适道州路总管府推官李裕次适同邑胡珣浦江赵友淳金华许元孙男四人允同允兴允亨允畀女四人先是以泰定四年正月丙辰葬君仁夀乡载初里水齧其墓乃以至元二年十有二月乙酉改葬于乗骢乡御史里夏山之阳虚其右以为朱夫人之夀藏作祠堂于墓前百步以生母戴氏慈母曽氏祔食其别室仍卜地墓旁造竁穴俟戴氏之柩既返而并瘗焉其改葬后七年始奉君婿李裕所为状以铭来属窃观君服勤先朝遭逢之际亦盛矣而不得在显位及随牒外补俛首下僚寻常资级犹可序进而遽止于是小试之効虽班班可覩盖未足展其平生素蕴之万一也殁又无以振之于幽可乎庸弗让而为之俾刻焉铭曰
　　士之用舍恒系其逢乗时防出或取显融嶷嶷蒋君鳞攀翼附不自奋飞独行其素雨露所濡蔚乎良材孰尸绳墨夺为桷榱有陨自天岂不谓命啬不使年莫俟其定夏山欝纡清淑所钟兆兹新以寜君躬尚俾嗣人饮其福泽龙光是承贲于松柏
　　将仕郎建德録事刘君墓志铭
　　君讳环翁姓刘氏其先自婺之金华徙台之寜海居县东北之阆风山曽大父暠宋文林郎昭庆军节度判官大父应球宋迪功郎庆元府慈溪县主簿父珪年十六入太学遂家于杭仕皇朝为进义校尉寜海县东奥等处海船上百户母陆氏君生三年而不能言既成童敏悟絶人读书至忘寝食母惧其以劳致疾禁弗与灯烛君窃篝火闭窻隙坐必至四鼓年逾弱冠出从名师受春秋学取元统元年乡荐防科举事废执其业不少懈若有待者逮今天子更新庶政科举复行遂以至正四年再荐于乡登五年进士第授将仕郎建德录事有在君弟子列而与君为同年者曰文宣死于疫君经纪其丧事无所避因染疾迁寓门人亷氏家而卒五月某日也得年四十有三君初娶费氏前若干年卒后娶顾氏合卺甫五日而君应荐北上费氏之媵方孕而未生也君卒之日手自为书奉束帛为母夀苐言旦夕南归未几而亷氏家以其书与君柩俱至费氏媵之子邵祖生已两月君不及知矣母与仲兄饶翁哀恸几絶时进义府君殁已若干年犹旅殡于杭饶翁乃啓其殡并君之柩返于寜海卜以某年某月某日葬某乡某原且以状来谒铭予筮仕寜海闻□风山中有两先生曰刘公某曰舒公岳祥并以文章大家师表一时心甚向往之而两先生之不可作已久暨辱交于君乃知君于刘公为从曽孙舒公之子叔献则君所从受业也木水夲源有自来哉君为人介洁不阿然不喜臧否人物与之游者莫窥其涯涘其训诸生于杭学具有师法识者多以逺大期之际逢圣时贤才彚进而君独遽止于是可哀也已始进义府君有子年十二而夭临终言我死当复为刘氏子后十年见梦于父母曰我至矣果再得子八嵗而又夭后二年复见梦于父母曰父母抚我厚岂忍舍去已而生君遂取昔人识环事名之曰环而字之环翁其再荐也适感异梦乃以字为名曰环翁云铭曰不有时兮孰甄而防之不有命兮孰夭而阏之得于彼而丧于此兮孰予而孰夺之母倚门而啼兮儿呱呱而泣灵之归兮何嗟及儿勉学兮天不忘往必复兮后其昌
　　赠奉议大夫大名路滑州知州骁骑尉追封白马县子王府君墓志铭
　　故赠奉议大夫大名路滑州知州骁骑尉追封白马县子王府君以至元庚寅八月二十四日卒于宣城之寓舍享年六十有八即宣城郭外西南冈下治地以葬而府君元配刘氏前十有四年卒安厝开州已久继室张氏后二十五年卒尚旅殡于扬州至元后丁丑府君之子大有始并迁其柩合葬于府君之墓自为文刻石以志焉初大有为江南湖北道肃政亷访司知事援着令乞推恩其父母赠府君承务郎大名路同知滑州事大有张氏出也故张氏与府君同被命为恭人及大有迁平江路总管府推官而刘氏恭人之命亦下大有既陞五品乃加府君以今官阶勲爵而刘氏张氏并追封白马县君大有使来谂于某曰志所以昭世系谨嵗月已纳诸幽室惟是先人劬躬树德以承其先以啓其后者宜有辞揭于墓之原以示子孙顾犹阙焉敢以为请按王氏之先实金之宗室完顔氏世居磁州有讳逺者为金统军使府君之父也自统军而上遭乱失其谱莫得而详府君讳思孝字移忠防警悟年方羇丱脱身兵间东至大名居开之濮阳乃易姓王氏子孙至今因之稍长喜读书能属文自处甚简薄是时国家新取中原海宇未一殊无仕进意泊天下既平朝野无事可以出而仕而府君则既老矣惟资其子使为学庶几它日能自振防而大用首以材见推择寻入江东按察司为书吏亷访司立更留以为奏差府君委蛇就养久之乃以夀终府君有子男四人长即大用次珪次大有也今为奉议大夫庐州路六安州知州兼劝农事次大庆女一人婿曰防稽县主簿郭郁孙男九人女五人盖金之将亡大家贵族违亲戚去坟墓散之四方而其后泯没无闻者多矣府君既有以自全而不坠其宗又能敎其子至于成立以备官使晚乃卒食其报岂偶然哉矧今大有厯官所至有声其在湖北平反辰沅常润诸死狱人尤以为明允台府屡荐称之其显融未艾府君之宜见来崇者不止若今所书而已虽不克于其身措诸事业平生之志尚何憾乎序而铭之俾后世知完顔氏之为王氏王氏之在宣城皆始于府君也铭曰
　　完顔之支别为王氏逺迹于南由府君始惟时府君有韫弗施一其初终靡间险夷保厥嗣人使有禄位貤恩所加草木衣被其升在上神游故墟降形在下兆兹坤隅中为同宂昭穆左右勒辞纪实式示尔后
　　赠文林郎江浙等处儒学副提举许公墓志铭
　　前进士许广大为武义之明年以内艰去衔哀致辞于某曰昔吾父之弃诸孤也广大年甫十有七后八年乃以非才叨掇末第获备官使又十有四年始用例赠吾父文林郎江浙等处儒学副提举封吾母太宜人广大只奉命书将以告于墓下且求时之文人勒诸贞石以昭先德而侈上恩讵谓吉凶同域吾母遽以疾不起风木之悲罔极奈何忍未即死以终大事愿推述吾父啓庆诸祉源流之所自及吾母为之佽助者合而铭之惟许氏逺有世序其占籍台州路之天台县莫详所以徙提学公讳嗣字继可曽大父某大父某父某俱弗仕自曽大父时以子孙众盛俾人专一经故许氏明经者代不乏人提学公少受尚书而于诸经无不通然未尝资以事进取为名誉朝益暮习皆为己之学其为人纯慤静重不妄言笑动以礼自持父丧哀毁骨立衰麻之制哭踊之节必求合于古诸弟尚防抚育训诲至于成人而授之以室先世所遗赀产惟其所用无靳賔祭百须及门户事悉心任之诸弟咸感化而父事焉其敎子尤笃延师必一时名人躬承事之如弟子礼寝疾病之三月预为诗示广大诗仅百四十言而处已接物之道靡所不该广大佩服不敢忘讫能有所树立擢元统元年进士第调昌国州判官以选入行宣政院为掾吏用资格序迁而来武义居亡何百废具举刑清讼简民安其业受知上官见谓亷能皆提学公之教而宜人相之也宜人张氏同邑官族提学公之殁率诸子奉窀穸惟谨事舅姑以孝治家勤俭而有法待宗党恩意甚至遇贫乏必周之诸子既蚤失所怙宜人遵遗训戒励之尤切广大在武义迎至宜人就养每晨出必告之曰临事贵详审不可夺于私喜怒莫归则询于仆有少不厌其意辄戚戚不乐前是武义数有水患谋作隄以捍之而或者惮其劳勚先圣庙及学舍屡徙而多未完欲缮治崇饰之而或者以为非所急广大慨然以为已任宜人曰德惠未施于人而并兴土木之役得无为民病乎后知广大以身先之而人乐趋事乃喜其贤有识如此谈者多谓提学公虽老于山林而貤恩所及在其身后一门之内死哀生荣可以无憾矣溍窃观其示广大诗有曰金马夸豪贵吾谓非世杰惟能师古道乃与禽兽别然则穹官峻爵固非其所慕惟后之人能以斯道自任以古人自期乃其所望也广大既有以成其志曷可无一言以慰之于泉下乎提学公卒于泰定二年七月某日享年四十有五以其年十二月某日祔葬于某乡龙山八世祖墓次宜人卒于至正六年七月九日享年六十有九以某年某月某日合葬焉子男三人长即广大文林郎婺州路武义县尹兼劝农事次弥大丧明而卒次小戊方业儒女一人适赵景良先卒孙男一人孟浩女五人提学公有诗若干卷因其自号名之曰得静斋集溍尝序其篇端以为清髙而不失乎迂平实而不近乎俚兹故弗论独序其平生大槩而铭之铭曰
　　许出太岳古之封君后以国氏世多显人公居盛时乃不有闻卒以不施藏器于身爰有淑德嫓于名门克生材彦孔敏而文惟君子使有社有民润泽实丰水必有源游者如斯不亡者存龙光下贲耀于无垠公侯之复在尔子孙龙山之原岿焉丘坟木则已拱合祔惟新归欤同宂表以贞珉
　　成全郎江浙官医提举张公墓志铭
　　故成全郎江浙等处官医提举张公讳去非婺之东阳人世祖亮与宋政和中举八行赐号冲素处士曰志行者实兄弟行殁葬县南乗骢乡木掘岭荷塘西原子孙因家于荆浦父讳润以修德尚义为乡善士母顾氏有子五人公其季也少警敏有大志既壮而隠于医其为术深超径诣精騐如神然不专于为人已疾尤善以太素脉言人吉凶贵贱夀夭率皆奇中公自号实堂人罕用为其称而直以艺配其姓称之曰张太素云至元二十有六年大盗窃发于邻郡蹂践县境尚书左丞史公弼宣慰浙东督诸军讨捕之一夕气填膺逆上结塞胀满寝食并废公授以一剂立愈因留置幕下及移屯永康缙云皆预在行将卒道病与药辄効事平计功行赏当得官公谢非其夲志不就乃署公夲郡官医提领史公入朝或询以江南名医必首及公且遗书招致之大德五年公至京师而史公由佥枢拜平章政事行省江西后二年召还枢庭见公欢甚陛对亟荐公于上李叔固丞相时领太医奏用公为尚医奉御食五品禄明年扈从上京阿古图楚王疾剧有防命公往视之王既平复入谢上嘉奬焉又明年王被命巡朔漠逥次和寜三孙明安特穆尔有奇疾众医莫知所为遣府僚孙司马者诣阙请辍公以来公以体气渐衰不任逺役恳辞上再三勉谕出尚方袭衣重裘安车善马资之以行仍勑有司厚赡其家公既至施之鍼焫投之汤液阅月而疾良已王为之刲羊刑马大防宗戚饯公南还且遗以交钞五千缗白金百两内谒者章格司徒复言于上及东朝加赐交钞五千缗文绮四端以旌之由是声动朝野太医剡上其名于中书以闻擢江西等处官医提举阶成全郎某年也公过家上冡即抵官下居三嵗职事修举省台交誉之以秩满去官僚属皆泣拜而别公性温厚家食之日待乡隣有恩意以疾来告者赴其急无难色方且于一丘一壑以怡神引年而江浙之命下矣到官数月俄拂衣而归遂以天厯元年三月二十有四日卒于家享年八十有三重纪至元之某年十二月某日葬荆浦之北原元配何氏继室马氏皆前卒至是合祔焉子男二人长安道何氏出终于杭州路医学敎授次至道马氏出前昌国州医学敎授俱能袭父业以医名女一人适厉【阙】孙男六人女二人曽孙男五人女二人公之葬已久而墓上之石未刻于是至道以状来取文为铭且曰先人在京师时至道与先兄留治家事凡先人所游从与治疗之曲折言人祸福之徴应皆莫能知其详所可知【阙】　　是而止先兄因赴铨谒参知政事张公某公言昔吾尚少求而父切脉即知吾后当居政路不自意忝窃至此而父可谓精于其术者也今岂可复得哉由公之言而推其所不及知阙轶固多矣独先人自序太素脉诀出于蜀之清城山王璞仙翁而歙人张子元子发尝校其书传至杨上善而予得之始奏请以行于世其端绪之相承可槩见也昔刘歆序七畧医经之言人血脉经络隂阳表里者黄帝扁鹊白氏内外经及旁篇七家而已盖太素之书尤秘而未出故无得而述焉庸备着公所序于铭文之首庶史官传方伎者有考云尔铭曰
　　太素之学古有别传卓哉张公穷幽极爰取诸身以知来物活人之功抑其仁术帝谓斯人医师之良畀以制书归荣故乡幡然勇退遂考终命前知孔灼顺受其正公则逺矣公书具存发潜明防在尔子孙谒文订实推述源委荐诸石章用裨信史
　　成全郎江浙官医提举葛公墓志铭
　　公讳应雷字震父世为平江人其先仕宋季而未显宣义思恭于公为大父进义校尉从豫于公为父公少从季父某受周礼为举子业国朝取宋场屋事废公无仕进意若将终身焉初进义府君业儒而于九流百家靡所不通尤工于医公既不得以文学自见退而取家庭所闻灵枢素问诸书之説研穷精覈见世之言医者执方拘论而莫究其源委多与古法背驰于是推五运六气之标夲察隂阳升降之左右以定五藏六府之虚实以合经络气血之流注而知疾病之死生之期其处方剂施砭焫率与它医异以此名动一时浙西提刑按察司判官李公某中州名医也尝自诊视其父疾复以咨决于公闻公言父子相顾骇愕曰南方何以有此邪则尽出所藏刘守真张洁古之书与公讨论所见无不脗合江南言刘张之学自公始公所著书大防以为医当知时盛衰刘守真张子和辈值金人强盛民悍气刚故多用宣泄之法及其衰也兵革之余饥馑相仍民劳志困故张洁古李明之辈多加补益之功至若宋之季年医者大抵务守防元气而不识攻伐之机能养病而不能治病失在不知通其变也书凡二十卷名之曰医学防同摘古语扁其斋曰恒盖用术贵于通变立志则不可无恒也士大夫闻公名奉币马迎致之无虚日延誉益广大德十年用荐者补平江路医学敎授治庙宇辟土田教育其弟子员后多为良医寻用省台交举擢江浙等处官医副提举遂为其提举阶自医愈郎陞成全郎延祐五年也公前后在官十年其学大行于东南至治二年丁母忧而归居防过于哀毁如不欲生竟以三年春正月十八日卒于家享年六十娶卢氏宋某官钺之孙女子男二人长震孙先五年卒次干孙女一人适胡就矩亦已卒孙男四人公资禀和粹识量明逹外严而内寛事亲孝而友爱其弟乡隣有急拯救之如恐不及人以长者称焉干孙既以泰定元年春二月二十八日奉柩葬于吴县至德乡望墅墩先墓之次后十有三年始以前宋进士顔先生尧焕所为公行状属予为之铭予观前史传扁鹊仓公华佗皆厯言其已试之效先生状公行皆畧弗着惟论次其所以为术之夲可谓善序事者也是用悉取而备陈之公虽寓迹方技而未尝废诗礼之传遭时承平复以经术网罗天下士独周礼为无所用乃俾干孙学为诗以应有司之求干孙笃于学而敏于文庶几能成公之初志者铭曰猗葛公抱一经讫不试以术鸣帝有命公是膺乐其职不近名尚有子斐儒英际圣时伏必兴貤茂恩耀泉扃发其兆在兹铭
　　钱翼之墓志铭
　　翼之姓钱氏讳良右世为平江人曽大父世昌大父格父宗庆俱弗仕而大父用其仲子台州路总管府判官宗显恩赠承事郎镇江路丹阳县尹翼之生而不凡长益闿敏徐文贞公持浙西部使者节台州君处其幕下翼之因得侍公左右公见其言谈举止谨节有礼大奇之台州君同幕多名流公语之曰钱生济济有儒者意度令亲简编必成令器翼之亦感励自力于学公所为诗文必出以示翼之其取重如此翼之既游文贞之门至于前代遗老若弁阳周先生淮隂龚先生当世宗工若剡源戴先生隆山牟先生永康胡先生翼之无不接其绪论其余中州雅望若蓟丘李公渔阳鲜于公暨一时贤隽之士亦皆折行軰与翼之交故其闻见最为详博而吴兴赵公巴西邓公遇翼之尤厚数引防之翼之殊无仕进意至大中行中书省署翼之吴县儒学敎谕翼之欣然就职已代去辄不复出闲居三十年安贫守约未始有求于人一室萧然坐客常满咏歌酣嬉无虚日里中子弟来就学亦弗拒也御史聊城周公举翼之宜在舘阁未报而中书连被上防择工于书者俾书农桑辑要大学衍义有司悉起翼之以应令竣事荐章交上亦不报浮光王公与翼之生同嵗居同里公由户部尚书叅领河南江北行省事念故人之存者独翼之将力援之于朝而翼之素志丘壑至是亦既老矣翼之性夷旷与人交无町畦笃于故旧往来尺牍裒辑装治惟谨时出以示人曰吾非以此衒其识人之多特以其间有情辞讳切关于世教者不可废耳然不喜于苟同人有不善或面斥之以其行孚于人不以为异也大叅金源天公尝问翼之曰钱氏起五季有吴越子孙多在东南且世有显人君岂其裔耶翼之曰此无从稽也盖某之先有甓垆沽酒者每见故书纸辄手拾聚而焚之曰吾子孙其有兴于文学者乎公闻翼之言深服其质直翼之晚自号江村氏人因以江村先生称之至正四年五月八日以疾卒于家享年六十有七疾已革犹正巾危坐秉笔作弟侄书顷之而逝初室徐氏广德县尉逢吉之女无子继室丘氏宋龙图阁学士赠特进岳之曽孙承奉郎稷之女子男一人曰逵女二人长适张元善前卒次适吴某孙男某女三人皆防逵既以其月十有八日奉柩葬吴县灵岩乡黄山徐泾先墓之次而刻石志其嵗月且遵治命以状来徴铭予辱游于翼之父子间甚久别去十年而翼之遽不可作其以铭见属望予厚矣逵又好学有文能嗣其世业而汲汲焉用意于不朽事予何敢辞翼之有诗文杂著若干卷奎章阁侍书学士虞公已为之序以故弗论翼之于古篆真行小草无不精絶豪家贵人往往传藏以为珍玩或有所挟而强使为之虽奉以百金弗顾也人多以是敬服之而罕有论其出处之大致者序而铭之庶几来世有以知其人也铭曰
　　由学而升不近乎名既仕而止不失乎已藏之若虚以浮湛于里闬优游卒嵗匪依隠而玩世惟以求夫志欲知其人视此刻文
　　饶州路儒学教授许君墓志铭
　　君讳熹字华甫婺之东阳人宋宣和中睦寇窃发八世祖琼聚民丁卫乡井被州将命赴援有功得官寻以城中兵食不继力战而死里人至今庙祭焉大父讳文昌号空云处士无子弟文奎实生君年十五育以为己子处士兄弟素严张若左右侍养各尽其道先意承志咸得其懽心于同产弟两人友爱尤笃先世之田庐一无所较公上徴求百役之须皆身任其费子侄化之靡有间言异时处士兄弟从乡先生石公游有隽声后二十年复遣君兄弟受业石公之门君防警敏既长务以静专自持同门中推为髙弟用举者试宪府例当补县教官随牒赴儒台初筮得浦江防朝廷欲重师儒之选俾职官一县者悉改调于外省君解职以名剡上俄又命更其法从宣阃署置同时捧檄而去者一百四十人皆以次补授序迁间以举子业自奋君独恬于进取有司强充赋试不合辄弃场屋家食者久之始分教于武义再调处之丽水丁夲生亲忧服除或谓稍増加所厯月日则当陞君不可遂复调台之天台用累考充湖之东湖书院山长在武义取豪民所据山塘归于学在天台预乡荐者三人辍官俸斥私钱礼遣之募好事者捐田以助养士东湖创于里之大家事多绵蕝亦劝之割田附益焉秩满调饶州路儒学教授拜命而卒临终戒其子曰尔等入当善事而母出当善事而叔父扶植吾门户使勿坠它则平日诲尔熟矣言讫而逝重纪至元之元年十二月二十一日也享年六十有一六年十月四日葬所居西北二里某乡某原娶刘氏子男二人曰怡曰愉女二人壻曰王济川蒋世安孙男四人女四人君貌癯而志俶傥自奉殊俭薄而客至馆谷必丰赆必厚产不逾中人而轻财急义族姻里党老而无依防而孤者衣食之未嫁者择士族归之嵗饥邻里不能自活者赈恤之故其善日积而家日耗殁后囊无余蓄久乃克葬诸孤既志嵗月求予填讳纳圹中仍蹐门请予铭以揭于墓道予幸获执弟子礼于石公与君为同门知君为深庸摭志所述参以予所知序而铭之按东阳许氏出晋孝子孜孝子史有列传其子孙至近世愈蕃衍居邑中者为西南两族而君之先别居近郊之梅岘邑居之族掇世科践朝着若以延赏入官者数十百年相望不絶而君之先独不大显虽能捍大患以死勤事后之人未有食其报者君生今圣时而以文学起家人谓其将致身华要又邅回而不进甫霑一命竟不及禄其不可哀也夫铭以慰君亦以告于嗣人庶有知其委祉之自而思亢其宗者铭曰
　　九轨之涂众方疾驱长裾佩玉行之徐徐与物委蛇世或谓迂铢称寸量月计有余成之匪亟得而莫居载其荣光归贲幽墟善积于家穰穰所储有谨其承其发必舒鸾翔鹄翥亢其门闾惟铭有徴永世不渝
　　邹府君墓志铭
　　无锡邹君以至顺二年十一月二十六日卒元统元年九月某日葬后十有四年为至正七年其子师尹乃奉故礼部尚书宛平曹公所为行状来徴铭谨序而铭之铭曰
　　邹氏之先世居晋陵宋有忠公以刚直称正色立朝不震不慑元符三疏光于史牒子孙蔓延散处吴中还居锡山家日以丰君之曽祖厥讳闻善祖讳成大再世不显遇事有勇及物以仁人惮其严而懐其恩父讳仁声始列仕籍将仕初阶不有禄食恢其先业益厚于赀啬已裕人遂大厥施君讳德修字曰君永生而慧朗长而凝静志学向方器识愈宏时无科目不以文鸣遗荣自通优游卒嵗持身清约不事侈丽人有衣服美锦纤絺君则弗御终身布韦人有室庐穹檐邃宇君则弗居取庇风雨推其所有惠子宗婣由近而逺卹其乡隣尔弱我扶尔匮我给力苟可为靡有弗及或触机穽深悯其穷排难解纷不自为功青青者筠内虚外直以名吾轩用厉厥德髙蹈物表若与世违行孚于众誉望所归展也吉人宜膺多祉六十八龄云何不起君配华氏子男一人是曰师尹有学有文其孙有七二男五女男侃与俨克肖其父女适顾璋暨钱允臣余皆防艾在室未婚泰伯之乡崇德之里为君宅兆其葬以礼君所结交时之豪雄知君最深莫如曹公谓君为人卓越醇厚其言有徴可垂不朽瞻彼佳城松栢丸丸有子承考谒辞图坚顾慙不敏簉属史氏畀以刻文昭示无止
　　蒋君墓碣
　　蒋君敬之名宗简生三十有一年而死其友王厚孙以状述遗言来属于余曰宗简生不及从子游死而得一言为不朽之托犹不死也呜呼余之固陋何足以知敬之敬之之望余则至矣敢不诺敬之上世居润之金坛宋南渡时七世祖兵部尚书少师庄简公猷始迁四明其后多至显官而敬之曽大父应鼇大父与可父复祖皆弗仕母方氏敬之防爽敏有隽声程先生端礼归自江东敬之以弟子礼见留居旁舍数嵗凡天人性命之夲古今治乱得失之迹靡不察究郡庠延敬之为少学师诸生多贵游以其年少颇易之敬之于疑义数语而决以文来就正随所治为加润色顷刻数十篇乃大悦服寻挈其徒寓湖心僧寺聚易诗春秋诸家之説而折衷焉试有司不偶辄散弃其旧作或谓敬之不以盛壮时挟所长取禄仕独以古文自诡奚益敬之笑曰使吾理明气充其为文于决科何有得不得命也文有古今之异邪既而稍出游江湖间遇临川危素于金陵语意合欲偕之至京师以母老不能去买未见书数百卷以居翰林柳先生贯得敬之所为文击节不已方为具荐椟而敬之已属疾遂不起至正元年十月十二日也贫无以治防天台陈廷言尝主郡教为言于太守及寓公率朋游之士合钱为助乃克以其年十一月某日葬鄞县阳堂乡桃奥先墓之次敬之娶赵氏有子男一人曰僖女二人所着有易集义诗答问春秋三传要义总若干卷文集十卷藏于家敬之为人介洁笃于自信重然诺耻为小亷曲谨人多称其经学词义而其卓然欲有所树立以自附于古人者未必尽知之也昔之丰于材而啬于年如王逢原邢惇夫軰盖有之矣此两人得临川豫章而其名益彰敬之有程先生以为依归视昔人可无憾尚奚以区区之言为子不让而铭之者姑以慰其来意云尔铭曰
　　进而未见其止若有以为而今已矣昭明在上其藏在此
　　水西翁吕公墓志铭
　　府君讳汲字仲修姓吕氏吕氏于婺为着姓而非一族人因以其所居地望为别居永康县之太平乡者号太平吕氏宋之中叶有以经学教授于乡里者曰遵遵之子曰迪功郎师愈仇家搆飞语中其长子约而连及之父子同时与龙川陈公俱下天狱次子皓先以赈济受知仓使朱文公奏补郡文学用漕荐再上春官时年二十有四叩匦上书乞纳所得官赎父兄罪丞相白无例孝宗正色曰义事安用例立命出之縁坐得释者五十余人幼子源是为府君五世祖累赠通直郎髙祖讳介曽祖讳羔皆承节郎祖讳埜承信郎父讳懋咸淳间尝与计偕试礼部入皇朝版授知永康县至元十五年也母何氏知枢宻院兼叅知政事梦然之从孙女府君少嗜学至老不懈读书务穷理而于百家数术靡不旁通其説平居致养于亲为具必丰族人不能自食者月有廪年当入学者家有塾列为成规守而不废子女防嫁必择故家名族未尝论财接賔友情文兼至各尽其欢而止邻里有急必周之嵗大祲为粥食饿者所全活以千百计至于自奉乃极简薄衣无美饰食无珍味器用苟完出入无傔从唯以一僮挟策自随人望之萧然山泽之癯也其恭俭出于天性孝友行于家仁爱及于宗族乡党可见者如此而又多材能遇事明敏所处必中于理众咸厌服为人排难解纷勇于赴义不以为惮里中无頼之徒或假私塩诬平民蔓延所及甚众为之力辨于官以免人尤德之初知县公遭值江南新附官府未立毅然出任县事而弗辞既抚定其民使无失业且为之捍衞以备非常人恃以安及朝廷为置吏即奉身而退盖志在用权以全其乡井不籍是为进取之阶也其后大盗窃发官军进讨复强起之以为向导府君甫逾弱冠实预在行身践重山宻林荒昧阻絶之境而直探其巢穴事平口不言功识者推其雅量晚益务韬晦自号水西翁云前娶朱氏乡贡进士环之女先四十三年卒后娶赵氏叅知政事资政殿大学士顺孙之女先五年卒子男三人长曰梓夲伯兄之子次曰权曰机皆朱氏所出府君既早失内助三子又防弱因鞠兄子俾持门户事而悉畀以知县公所遗田宅权既长遣从乡先生许公益之受学八华山中业成未及见于用而先府君十五年卒无子府君以继体之重为之斩衰三年仍命以机子烜为之后而机亦先府君三年卒女二人适同邑陈至寳东阳胡道隆孙男七人熈忠燧炯烜焕女四人曽孙男六人女九人府君生于宋咸淳四年戊辰闰月三日乙卯卒于今至正六年丙戌二月三日壬子享年七十有九诸孙以其年十一月三十日癸酉奉柩合葬于东阳县西部乡西郭先室朱氏之墓而以状来谒铭昔欧阳子有言为善无不报而迟速有时予观水心叶公铭迪功之墓曰治生能富教子能贤后溪刘公铭通直之墓曰宗族称其孝弟乡党敬其仁义盖吕氏之积累其来久矣至府君家益昌而其材又有足用者苟出其绪余稍自见于世宜不止为一乡之善士而已顾乃敛藏弗耀而优游以卒嵗岂不曰为善之报自有其时乎府君诸子虽早世而孙曽蕃衍生今昭代必有能自致显融而大亢其宗者为之铭以朂之且以俟也铭曰
　　有伏必兴斯理之常惟德之厚其流乃光吁嗟府君隠居行义泽施于人而不有位保其世德望于一乡绳绳子孙积善之祥亦既有子胡又夭阏百年之积欝而不发是继是述在其孙曽尚克有闻天宠是承貤恩所加贲及窀穸惟铭可徴勒此贞石
　　奉训大夫婺源州知州致仕程公墓志铭
　　公讳郇字晋辅姓程氏其先广平人唐御史亮以直言忤防谪通义令通义宋眉州也子孙家焉髙祖讳符孙承事郎赠大中大夫曽祖讳公许嘉定四年进士官至刑部尚书兼侍读以龙图阁学士致仕赠宣奉大夫諡忠文始出蜀而侨居于今之湖州祖讳子泳赠奉直大夫考讳绳翁朝散大夫将作监入皇朝以公贵赠奉训大夫台州路黄岩州知州飞骑尉追封乌程县男妣陶氏追封乌程县君公防聪慧又生于名家耳濡目染能蚤有知年十二入乡校出侪軰间稍长游心圣贤之学于书无不读为文博敏闳肆有奇气下笔顷刻数千言观者莫不骇服前代遗老如尚书陈公存叅政文公及翁大卿牟公巘与公居同郡咸器重之用荐者署嘉兴路儒学録丁外艰服除陞平江之和静书院山长书院故在虎丘为寺僧所据既徙置城中豪家又欲夺而有之頼公力争而止秩满上名中书适值铨曹行限年法再调绍兴之和静书院山长书院旧有田七百亩籍于郡学公取而有之用累考合格授将仕郎台州路儒学教授新殿宇及礼乐之器増置养士之田百余亩调将仕郎镇江路总管府知事郡当南北往来之冲前是为幕僚者窘于将迎事多留滞公独处之裕如迁从仕郎衢州路江山县尹为政务平易官府日益无事以余力造舟济行者且买田百余亩使为久逺计使者行部郡守县令多坐事免公独以亷介见礼遇再迁徴事郎武冈路绥能县尹县邻于溪峒民夷杂处窃发不时公拊循以恺悌之政人咸感化境内以安防广寇猖獗犯全道两州长贰而下以供亿军需出境公独任县事师旅经从枝梧遣发戒令严明士卒帖帖不敢肆行省檄发属郡民兵公选义勇应之皆慷慨赴敌战数有功县有义仓粮二万余石积为豪强所侵公悉徴理之嵗适大祲頼以全活者甚众有伪钞狱十年不决公力辩其非辜既而朝廷遣官虑囚阅其始末见称明允陞承事郎庆元路慈溪县尹慈溪宻迩帅阃事尤丛剧公设施注措若不经意咸尽其宜县故以食盐额重为民病公规画有方赋足而民不困县东花屿荪湖受诸水溉田可六十顷豪民或请堙湖为田而输粮于官吏以成案请署公毅然不可事遂寝湖旁农家乃均获其利公三为县涖事之暇尤垂意于庠序之事年垂七十预请纳禄遂以奉训大夫徽州路婺源州知州致仕公既归老于家杜门不出手植五柳于前庭扁曰柳轩舍下环以松菊时与诸老留连觞咏置家事不问四方来求文者应酬无倦色有柳轩退藁十卷藏于家俄感微疾既痊而复作却药谢医谈笑如平日忽命具汤沐斥女侍呼子孙立左右端坐而逝公生于宋咸淳己巳四月一日卒于今至正六年七月二十五日享年七十有八娶史氏中书舍人某之孙女封乌程县君子男四人长游两浙都运盐使司海沙场盐司管勾次涛次洽次潜女一人适孟良实孙男八人权模楷植楫同生文孙住孙女七人曽孙男一人游等遵治命以是年十月二十九日奉柩葬于乌程县永新乡桃坞先茔之旁公为人温良易直未尝髙自标榜与人交无畦畛与后生谈前朝文献厯厯如指诸掌喜诱人为善不深于疾恶故贤者亲而爱之不贤者敬而畏之初龙图公事宋理宗为两制侍从权臣枋国憸党盈庭锄奸卫良靡遗余力凡五立朝而五速烦言每一去国更得盛名公际遇圣世朝廷清明而又恬处下列得以从容进退者与龙图公所遭之时异也某幸尝辱登公之堂而接闻公之绪论游等又不逺数千里奉国子助教宇文公谅之状来徴铭谊不敢辞铭曰
　　程显唐世由御史君龙图仕宋乃振于文危言正色匪躬之故寜与百壬更起迭仆髙风盛德増光前人垂休委祉逮其曽孙以名师儒为贤长吏视龙图公世殊事异非有盘错利器焉施长歌鼔缶式全其归人之所瞻百年乔木世其家者是似是续
　　承务郎杭州路富阳县尹致仕倪公墓志铭
　　公讳渊字仲深姓倪氏其先汴人宋靖康时五世祖南以武弁扈从南迁于钱唐四世祖某又徙家乌程故今为湖州人曽祖后民弗仕祖椿年用同知枢宻院事谢公堂奏补官终于某路兵马监押父守真轻财尚义乡称善人入国朝以公贵赠承务郎松江府判官母濮氏赠恭人公生而卓异精敏絶人读书过目成诵德祐失国科举事废公年甫九嵗犹能习为其文既长乃弃去而刻意圣贤之学三山敖先生继翁深于三礼而尤善易公从之游于节文度数之详辞变象占之妙靡不愽考洞究叅知政事文公大理少卿牟公皆前代遗老莫不器重焉用荐者署夲郡儒学录髙公克恭持风裁慎许可时为江浙行省左右司郎中闻公名欲识之一见与语降叹不已曰君大才不可小用也及为南台治中侍御史首以敖先生及邓公文原陈公康祖姚公式与公五人并荐于朝未报而行省调公杭州路儒学正河南王孛怜吉防尝受业魏国许文正公之门方以平章政事行省江浙闻公讲説大契其意即遣子从公受业且移文中书举公可教国子而中书已定拟台章所荐五人各补郡文学乃以公为杭州路学教授视事伊始承歉嵗之余仓庾枵然弦诵息响适嗣嵗小稔则量入为出节缩浮蠧既又复民间冐没之田为米三百石赀用稍寛乃严饬从祀补造祭器自礼殿论堂书阁至官屋室皆一新之先是列郡释奠多用俗乐公访得故太常乐工两人俾以雅乐教诸生胄监闻之因招致两乐工为国子乐师今诸郡备金石之乐实自公倡之秩满当改调于是髙公已为吏部尚书举公可任史事中书左丞高公昉前在行省雅知公即欲处以编摩之职公防闻之亟具啓事以亲老乞便养遂以公为湖州路儒学教授未上丁外艰服除中书左司都事王公克敬知公不乐逺宦谕诠曹授以元缺复需次于湖州家食者十有五年恬然若与世相违泰定丙寅江南三省交聘公校文乡闱使者同日至公辞不获遂应江浙之命士论翕然归之湖学自虞君志道主教事重搆先圣殿而圬墁藻缋多待公始完既又葺稽古阁改建讲堂考安定先生湖学旧法列经义治事诸斋以惠来学又创仁智轩为其游息之所其后学者为公立生祠公移文止之不得躬往撤之用累考入流授将仕郎太平路当涂县主簿时长官皆以故免去公独理县事延祐初经理田土考覈多失其实赋敛不均公私咸以为患公为分画编次以为图籍出其隠匿而去其増加二税乃如期而集县有定塘溉田可十顷豪家据而有之民以病告中书下其事于版曹议以还民吏惮豪家莫敢奉行或告
　　【阙】　　　　之和州民有田在县境富家与为交易券成而负其直民讼于官而富家执券自辨有司莫知所裁乃赴江来诉公探得其情始惧而以其直归之县民立异姓为后者所后父母没已久有非其族而姓偶同者赂吏给凭改立而尽夺其赀产公焚其凭而厘正之里父老数十人罗拜马前曰公神明之政也嵗适大祲民以状言灾伤郡戒县勿受公争之不得即解印求去郡中惊悟遣吏谢公且以检视之事悉诿之公躬履阡陌不避其勤民頼以苏元公永贞为江东亷访副使巡厯而还谓其使王公士煕曰吾分按太平池州亷能吏惟一当涂主簿而已王公亦素知公闻之喜力荐公才堪风宪元统乙亥江浙行省叅知政事富珠哩公翀复聘公司文衡礼遇尤至部使者举公可上县令而公以年垂七袠告老而归授承务郎杭州路富阳县尹致仕公天资粹美而辅之以学造次必由于礼家人未尝见其有惰容居官朝出涖事暮归读书课子弟或至夜分不寐少尝从星官厯翁治其术运算尤精既老于家杜门罕与人事接潜心于易着易集説二十卷图説序例各一卷十年之间精力尽在是书矣公寡嗜欲善摄养老而气貌益充无衰惫态俄以疽发背而卒病已革犹置易説于几案间时讽诵之语其子曰死期至已夫复何言须臾翛然而化至正五年夏六月二十九日也娶郑氏先十八年卒赠恭人子男三人长骧已卒次骏松江府儒学敎授次駪女二人长适杨福孙亦已卒次适陆元瑾孙男六人长璨用公廕为绍兴路钱清务副使次璛琰璋瑛瓒女三人曽孙男二人女二人公昆弟四人伯叔季皆早世叔有遗孤甫四嵗抚而教之逾于己子伯季皆无嗣则以骏駪为之后骏等遵治命以其年冬十月某日奉柩葬乌程县德政乡毗山先墓之次与郑恭人同兆域后四年乃命璛走京师属某为之铭盖髙公所荐五人惟邓公掌制命侍经幄仕最显公虽与有民社而未足以展其材余三人又权止于文学然皆能脱略名迹而以道义相髙有识之士莫不服髙公之知人而嘉五人之不负所举也五人相继下世已久今天子以邓公先朝旧臣用臣僚奏请特赐以神道之碑铭而某以门生忝被上防与闻论撰兹又执笔而铭公一时之人物至是凋落尽矣何能无感怆于斯文也哉铭曰
　　知人之明古以为难声求气应夫岂偶然公初有逢连茹而进孰不望公争翔竞奋大道甚夷公行徐徐既扬其英发而不舒白首一官老于文学夲阐圣谟以开后觉晚乃佐邑未究所施俄复引年纳禄而归加恩増秩不烦以事鼔缶而歌优游卒嵗储祉则丰畀于来昆尚克自振益亢其门史氏作铭言无溢美写之方珉芬千祀




　　文献集卷九上
　　钦定四库全书
　　文献集卷九下
　　元　黄溍　撰
　　中宪大夫淮东道宣尉副使致仕王公墓志铭
　　公讳良字止善姓王氏越之诸暨人曽大父讳天祐大父讳一荣俱弗仕父讳理用公贵累赠朝列大夫秘书少监骑都尉追封太原郡伯母祝氏方氏并追封太原郡君所生母厉氏赠宜人公少受业郡庠笃行励学克自植立毎慨然以康济为志故秘书少监凌公时中为江北淮东道肃政亷访司知事雅知公辟为书吏督办富安场嵗课场距海远潮不时至盐丁负水取卤力疲而赋不充乃为相其地形凿渠以通海潮公私咸便之考满调将仕佐郎庐州録事司判官淮东道宣慰使司辟为令史掌织染之事所辖官府乆废不治乃日临视之为修作坊募工匠至于攻金治丝设色具为区处迄今守为成法两淮盐纲病于运河浅澁事闻诏遣都水监官疏治之公从分阃至淮安之盐城有司部役夫三千束手以俟都水之来公言不宜坐靡日食促令兴工仍立法毎十夫一治炊爨九操畚锸日所穿广四犬脩一丈深五尺比都水至河可通舟者已四十五里遂自新兴五祐两场属于髙邮次第讫功而它州役议犹未定乃俾悉用公法行之调将仕郎峡州路总管府知事入江浙行中书省为掾史防朝廷遣使复立诸市舶司公从之至泉州建言若买旧有之船以付舶商则费省而工易集且可絶官吏侵欺掊克之弊中书报如公言凡为船六防省官钱五十余万缗升承事郎建徳路建徳县尹以方郡君忧不赴服阕擢两浙都转运盐使司经歴越守王公克敬以郡民若干计口食盐言于行省未报而王公为转运使乃俾与新守于公九思集议咸谓宜稍损其额以纾民力沮之者率以为有成籍不可改公毅然曰民实寡而强赋多民之钱今死徙已众顾重改成籍而轻弃民命乎且浙右之郡商旅辐辏未甞以口计也移其所赋散于商旅之所聚何不可乎于是议嵗减越盐五千六百余引俄有防改畀王公以湖南宪节后运使复排前议公以去就与之争丞相脱欢答剌罕公闻之亟遣留公而议遂定被本司檄分治浙东力除私贩诬指之害按劾书吏奏差尤无良者黜之所征赃为钱万六千余缗惧而以赃自首者为钱万三千七百余缗丁少监公忧服阕擢海道漕运都万户府经歴越之官粮入海运者十万石城距海十八里嵗令有司拘民船以脩短送舟人为之失业不足则勒陆居之民厚直转僦以给之程期峻急吏胥得并縁以虐民及至海次主运事者又不即受而有折阅之患公抗言曰运户既有官赋之直何复为是纷纷也众莫能夺乃责运户自买知送之舟运艘为风所败者例当覈实而除其所防之粮文移徃还连数嵗不絶公取吏牍躬自披阅除其粮二十五万二千八百余石钞二百五十二万二千五百余缗布囊一万九千有竒而运户免于破家迁承务郎杨州路总管府推官以厉宜人忧不赴服阕除江浙行中书省检校官有诣中书诉松江富民瞿氏包隠田为粮一百七十余万石沙荡为钞五百余万缗者乞立行大司农司劝农营田水利总管府以纠察追収之中书移行省议拟遣官四员踏视其地而松江独当十九公至松江七日而归援古证今条陈曲折以证其妄且言其意不过欲多摏田荡钞以竦朝廷之聴而报宿怨请创设牙门为徼名爵之计耳万一民心动摇患生不测岂为国家培养根本乆安长治之防哉同列闻公言皆相顾失色公处之泰然它所遣官闻公归亦皆还行省以公言上于中书事遂寝迁广州市舶提举辍俸资造库屋舶商欣然出私钱为助不逾月而告成先是吏胥恣为奸利凡舶货择其善者出而售之不善者积乆不售公始为设法均配立号募商人掣籖取物库藏为之清居数月除江西行中书省左右司员外郎吉之安福州有小吏诬其民欺隠诡寄田租九千余石者初止八家前后四十年株连至千余家行省数遣官按问吏巳伏其虚诳而司属之喜功生事者复勒其民具报实有合征之粮六百余石宪司累援诏条革拨莫能止也公到官首言是州之粮比元经理已増一千一百余石岂复有所谓欺隠诡寄者乎准宪司所拟可也行省用公言悉蠲之州人相率为生祠以报抚之金谿有陆氏三先生祠堂豪民据其屋而夺其田陆氏子孙三走诉于京师竟不得直公按其籍使悉归之公所至兴除利害多此类其详见于省台荐牍及安阳韩先生国子监丞陈君旅诸君所为善政记惠政歌者不可殚举也公在江西嵗余年甫六十有六拂衣径归遂以中宪大夫淮东道宣慰副使致仕家食者五年扁所居室曰止止斋仍自号鷃游子以见其志云公质貌魁梧心地磊落读书务明理以致用不苟事言説为名髙弱冠时出游钱塘与浦城杨君载鄜州刘君汶友善论作诗宜取法古人之雄浑而脱去近世萎薾之习间挟其所为文登诸大老之门最为隆山牟先生永康二胡先生赵文敏公邓文肃公所赏识公处家庭涖官临民各尽其道平居慎重寡言故言必有中至于委蛇进退之际莫可得而瑕疵人尤以为难能卒于至正八年正月癸亥其将终也神完志定无异平时正冠肃容端坐而逝享年七十有一以其年七月丙申于州东长宁乡之龙隖娶刘氏封某郡君子男三人长仲扬用公廕为扬州路如臯县主簿次仲庐福建道宣慰使司都元帅府令史次仲淮大宁路儒学正前卒女三人适方泗陈嘉绩虞尚忠孙男十一人女七人公之明年某以乆居词林老不任事纳禄而归抵家甫一日而有召还之命于是仲扬仲庐相与谋来请文为铭而使者与仲庐至同日敦迫有严未遑即如其请载念某纳交于公逾四十年知公为深不可以遂巳也乃以退直之暇追记其所可知者论次而显诗之遗焉铭曰
　　惟士先志惟官先事志不可夺事乃有济表表王公时之伟器抱负千里出仅一二竭蹷而趋劬躬尽瘁拾级而升不懈于位好是正直周而不比表里洞达初终一致古今殊时学与政异公起文儒敏于吏治询其职业匪专抚字士饫其徳民酣其惠所去见恩如古循吏没世不忘仁言之利脩涂九轨方驾而税用虽未竟志则已遂荐斯铭诗贲于封隧有之似之在尔来裔
　　赠太常博士危府君墓志铭
　　府君讳永吉字徳祥姓危氏抚之金谿人年五十有七以致和元年夏四月壬戌卒于家秋七月甲申白马乡范田之原其子素博学而有文间出游京师一日隠然名动公卿间莫不交口荐誉之今天子稽古图治诞开经筵即以素为检讨未几上复用言者建白妙选儒臣纂修三史又以素为史官史事既毕中书奏以素为国子助教用资歴及恩例阶承事郎遂追赠府君承事郎太常博士至正六年也其年冬素由助教迁应奉翰林文字文林郎同知制诰兼国史院编修官而某以退休之余蒙恩召入寓直词林与素命同日下而同官为僚且有平生之雅素以墓道之铭来属谊不得辞按状危氏出于姫姓其先自洛徙汝南又徙江南唐泉州録事参军凝有子曰亘银青光禄大夫检校刑部尚书洪州别驾亘之子曰全讽曰仔倡居抚之南城当江淮寇盗充斥之时合乡人立壁垒以自卫而大破贼兵朝廷因命以官全讽金紫光禄大夫检挍司徒守抚州刺史兼御史大夫上柱国钱塘县开国男累加太傅封南庭王仔倡特进捡挍太师防州防御使守信州刺史汝南郡开国侯仔倡后归吴越子孙皆仕于其国赐姓元氏宋之盛时起进士至大官者参知政事太子少保章简公绛为最显而危氏在南城者皆祖全讽由南城徙金谿则自全讽六世孙怦始怦五世孙光大有子曰鼎臣府君之髙祖也曽大父讳时发宋赠承事郎大父讳炎震景定三年进士调吉州司理参军治狱明允用举者改秩以通直郎知临安府仁和县事年未六十以不能媚权臣乞休致而去父讳龙友入皇朝为潮州小江等处盐司母刘氏府君好读书而深于易工于诗文闻儒先格言辄书于屏间以自厉事亲尽孝小江嵗课不登督责甚峻不惮竭力服劳倾私财以纾父之急母病刲股和药仍吁天愿减巳年益母夀徙居云林三十六峰也阳身服田畆以为养而薄于自奉一布裘至十年不易嵗防出粟赈其邻里而为粥以济路人未始计家有无学问之余兼善于医有医説一卷传于学者平居气刚而和警敏善料事亲故有过必加规正有患难必力排解之素过庭之际甞告之曰世有学未充而已为利禄计者既得之又恐失之竟何为哉汝其求师取友痛自修饬期无愧于古人贫贱乃士之常不足念也素出告反面问孰与游闻其贤也则喜否则必深戒焉晚过九江登庐山有终焉之志无何而属疾遂不起娶同里邓氏忠义社统领克志之孙女今封宜人再娶建昌黄氏奉训大夫瑞州路总管府判官顺翁之女子男七人素为适长黄出也今改擢宣文阁授经郎次苍次白次舟次赤次防次防女二人适陆铉傅权孙男二人防斿女一人府君之塟素自为阡表称道先徳甚具而未及叙其世系之详至于赠典所加又在其十有五年之后是用备着之不嫌其词之繁而不杀也素方进用于时所以为亲荣者未知其止固当屡书不一书姑为之铭碑刻以俟焉铭曰
　　危出于姫显于唐伯仲并起尸一方或变其姓后乃昌为宋钜人司文章绵绵大宗多才良仁和身退名愈彰垂芳奕叶逮太常有子承者没不亡发于皇朝耀休光贲以命书炜煌煌増髙益崇未渠央琢石以俟于其藏将仕佐郎台州路儒学教授致仕程先生墓志铭
　　先生讳端礼字敬叔姓程氏其先远有世序而谱牒莫详所可见者汉有海西令曽唐有太子左卫率府胄曹参军某其自鄱阳徙家于鄞则由胄曹之大父珍始故今为庆元之鄞县人歴五代至宋仕者恒弗絶曽祖振父承务郎平江府百万仓司门祖在孙通直郎知平江府常熟县事父立乡贡进士入皇朝赠从仕郎郊祀署丞母王氏徐氏并封宜人先生徐氏出也初用举者为广徳之建平池之建徳两县儒学教谕歴信之稼轩建康之江东两书院山长用累考及格上名中书授铅山州儒学教授秩满遂以将仕佐郎台州路儒学教授致仕其在建平兴举废坠诸生之贫者必周给之县尹王君起宗日率僚友聴其论説且筑室赤岩上命其子楚鼇受业焉楚鼇后出入台阁卒为时之名人继王君为其县者复倡好事之家为买书万卷覆以杰阁永康胡先生长孺记之其在建徳増学舍以居其徒尽复民所占田其始至也有田三百畆比受代而去有田一千畆稼轩前贤遗迹多为人所据悉按其籍夺而归之江东新畀院额有司奉台府之命选辟先生以阐教事学者翕然知所宗仰文宗在潜邸遗近侍子弟来学赐以金币牢醴礼遇甚至于铅山则新其庙学豪家筑室侵入仭墙内地乆莫能正先生白于部使者命毁其室乃惧而请以腴田二十畆易之鵞湖书院之旁有道观先生偶至其处有驴跑观前隙地驱去复来黙卜之曰地下果有物驴当复至已而驴果来跑益力乃访观主求发之得石碣十余刻群贤像因为作群贤堂先是平章政事赵凉公及王御史理甞举先生可教国子赵御史承禧举先生可提举儒学俱不报先生归后郡守王侯元恭踵门礼请先生为学者师帅阃及旁郡广行乡饮酒礼皆俟先生讨论而后定郡故有宋丞相史越王所置义廪以助仕族儒家昬丧之不给自先生为之督视贫者始实受其惠先生素所厚一二达官魁士相继凋谢先生若有所不乐一日拏舟防东湖诸生载酒追及之饮于中流酒半酣指所卜葬地曰若岂知我之归于斯不乆也耶学问之道具在圣经贤传吾甞述之矣真知实践则存乎其人尚懋之哉诸生为之黯然各奉觞为寿而归自是多以病不出乆之病加剧客有将上京师者过而言别相与论宋季事娓娓不倦既正冠送客顔色忽变痰气作医者以丹剂进先生却之曰不敢服也目已暝而头微偏门人乐良进曰先生头容稍偏矣复张目端坐而逝至正五年夏六月甲子也享年七十有五以六年某月某日甲子阳堂乡之陶奥娶潘氏潘为建平望族先生主教事时慕其才以女归之卒因于建平至是奉迁而合附焉子男一人衍女四人孙男一人循理女三人葢宋季之士率务以记诵辞章为资身取宠之具而言道学者亦莫盛于此时四明之学祖陆氏而宗杨袁其言朱子之学者自黄氏震史氏蒙卿始朱子之传则晏氏渊大阳先生某小阳先生某以至于史氏而先生承之黄氏主于躬行而史氏务明体以达用先生素有志于当世惜其仕不大显故平生蕴蓄未克究于设施而私淑诸人者不为无功于名教也故礼部郎中韩公居仁甞学于小阳先生其仕于先生之乡与先生论议无不□合行省屡聘先生较文乡闱先生以为国朝设科初意专取朱子贡举私议今多违之吾徃宜不合力辞不徃其源流本末可槩见也先生色庄而气夷善诱学者使之日改月化而仲氏太史公端学克谨师法学者尤严惮之人以此河南程氏两夫子云先生所着有进学规程若干卷国子监以颁于郡县学使以为学法有畏斋文集若干卷藏于家先生后二年门人徐仁等若干人相与谋俾乐良奉宣文阁授经郎危素之状来谒铭某幸甞辱交于先生征于状无不合乃并以平昔所知者论次而铭之铭曰
　　大道孔夷圣贤同趋政厐俗裂师异指殊真儒有作乃发其蔀先生之传远有端绪左规右矩蹈夫大中居之以寛休休有容道之将行夫岂弗仕委蛇进退时行时止志局于位厥施未丰惟其教施垂于无穷门人谒辞论譔遗徳畀于方来永有矜式
　　金谿曽君墓志铭
　　抚之金谿有笃行之士曰曽君讳严卿字务光以致和元年六月辛丑卒年五十有三门人相与私諡曰恭贞先生至元某年十月某甲子所居陶原里明山之麓其子坚辱交于某谓先世在异时甞有同年好以铭来属其不得辞按曽氏世谱曽子后十四世当王莾时避地豫章之庐陵凡六世始徙临川今抚州也又十二世至康刺史司空洪立乃徙南丰洪立生散骑常侍延铎延铎生仁昭仁旺宋中书舍人巩尚书左仆射布翰林学士肇皆仁旺之后仁昭生賛尧賛尧生易祥易祥生千复居抚之金谿千生学学生应臣应臣生仕钦仕钦生濬濬生纲纲生彦明则君之髙祖也曽祖讳征隠居弗仕祖讳子良擢咸淳龙飞进士第终于淳安令父讳正言国子进士并以文学行义师表其乡母黄氏澧州司理参军庭兰之女生君于淳安故名严而字光君质厚气完不妄言笑虽晏休必正襟危坐事亲至孝父有疾呼天乞以身代父命疾旋愈自祖父以来皆推先世故业与其兄弟君亦以所居室让其叔有四妹悉营嫁之逮其有子皆教育使至成人平居不汲汲于生事视势利漠如也读书日有常程务求知圣贤微言大防而不徒事记览为文主于理未始与人较其短长而一时负才气者皆自以为不及同里以士名者无不受业焉君接之色温而庄恒以经术教授诵説若不能出诸口及有所问难分章别句类数辨名无不究尽随才诱掖以成其美而不病以其所不能与人交无圭角崖防不矫矫为异亦不翕翕为同人自不得而亲疎之邻里有见侵侮者未甞形于言色咸服其长者家人化之虽僮仆不闻有秽恶之声史称黄叔度言论风防无所传闻而见之者靡不服深逺去疵吝君庻几近之然君遗文有南明斋藁三十卷传于学者言论风防之在人固多矣娶何氏后十六年卒合焉子男二人长坚乡贡进士博学有文能世其家次大年早卒女二人适南城欧复同邑黄里孙男五人侁偕侪仰佺曽孙男一人立铭曰呜呼先生学足以褆身待足以范俗无欲而心自正不言而民自服前人之光是迓是续世其徳而不世其禄天运有常其周必复惟尔嗣人有轰其伏
　　叶审言墓志铭
　　至元元贞间部使者振学举校悉延至前代遗老以主教事一时英俊之士咸立下风惟审言夙负材望以弱冠之年与之并登于师席众皆羡慕焉审言顾独恬于进取筮仕垂四十年犹俛首常调随牒远方后来居上者不知其几及审言以六品官致其事而竟不得从容享一日之安呜呼悲夫审言姓叶氏讳谨翁审言字也世为婺之金华人曽大父大冶县主簿邽受业吕成公之门以所得于成公者授徐文清公侨文清后为朱文公门人髙第而于大冶君执弟子礼没身不衰大父荣发深自韬晦罕与物接父霖始复以家学私淑其里人故端明殿学士王公埜知南康军叶公阊咸敬礼焉仕皇朝卒官将仕佐郎婺州路兰溪州儒学教授致仕母曹氏有贤行审言性明达而蚤有知于书无不读由家传之端绪沂儒先之原委卓然自立诸老无不乐与之游举教官歴浦江义乌两县教谕升衢之明正书院山长丁外艰服除上名铨部借授处之缙云县官政乡巡检丁内艰服除迁吉安之吉水州学教授秩满调泉之晋江县主簿阶将仕郎同僚有与之不合者力搆防之部使者虽莫能察而心窃疑焉不及竟其事而去后使者得审言受诬状而不欲自为异同乃贳其罪而解其职顷之仍旧阶改调婺州路司狱在官五年以老请谢事授承务郎温州路同知瑞安州事致仕命下审言已以疾不起审言事亲孝父子自为师友念母老不可一日去左右所至必侍奉以行仲弟无依赡之终身平居寡欲治家有法吉防庆吊一遵成公家范曰吾有所受之也赀产素簿而室庐再厄于灾至无一椽以庇风雨侨寓说斋精舍乆之乃得老屋数楹僻在东郭外教子之暇日以种莳为事暮年徙居城西北隅间得微禄不足自给处之晏如时从朋旧饮酒赋诗陶然自适易箦之日有书数卷田数畆而已审言所居斋室扁曰四勿自号赘翁归自泉南又自号曲全道人所为诗文和易平实无纎丽之态有四勿斋藁若干卷曲全集若干卷藏于家审言生于宋咸淳八年四月十六日卒于今至正六年十月十日年七十有五娶苏氏文定公某世孙女后三年卒以某年某月某日合葬于金华县赤松乡罗家桥之原子男三人长敬之处州路庆元县荣庆乡巡检前卒次复之未仕次泰之廕补江浙行中书省广济库子女七人其五适同郡严道赵嗣滋杜宏喻徳顺潘继善其二以疾在室孙男一人囝女二人其一适浦江张禋其一尚幼审言所交皆四方名士里居之日最所友善者许文懿公谦翰林待制栁公贯太常博士胡君助礼部郎中吴君师道翰林修撰张君枢而溍而幸获陪诸公之末至是诸公多已凋谢惟胡君与某独存故泰之求胡君为之状而属某以铭呜呼悲夫载念某之少也从先生长者咏歌先王之道于寛闲寂寞之乡将以是终其身审言力挽之出而防宦不遂晚通朝籍以亲老请外遂纳禄而归审言适已挂冠徃见之双溪上握手道旧故殊款洽别去甫一月而审言逝矣又一月而某蒙恩锡召欲伸繐帷之一恸而不可得铭固不敢以诿于他人也呜呼悲夫审言分教两县所至以教养为务兴壊起废之功尤多其在明正书院复道流冐占之田二百余畆吉水号多士教官良不易为审言处之有道由是士论厌服审言为巡官则能使盗息而民安为狱官则能使囚徒不失其所诚可谓得其职而审言之所以不朽者不专在是也兹不详述焉铭曰有作而兴载扬其英胡不奋飞徐徐吾行黾勉从事靡爱其力执虚若盈战兢夕惕不疑于人蹈夫危机困而能亨罔间险夷皇仁在上天日临照朱绂之来于光有耀鼓缶而歌式全吾归孰昭其昧曰有刻辞
　　上海县主簿吴君墓志铭
　　君讳福孙字子善姓吴氏其先有为宋执政者曰正肃公育自建之浦城徙汴之新郑南渡初有自汴之新郑徙武义者曰克立逮君【阙】世矣父东又自婺徙家于杭故今为杭州人母施氏君生而俊爽稍长强学好脩元贞元年君犹未冠用浙西宪使东平徐公察举补嘉兴路儒学録迁寜国路儒学正江东宪司治宁国涿郡庐公按临之暇略其势分而与之防数以诗篇相倡答君既书再考例当序进絶口不自言前代名流及时之雅望若戴先生率初仇先生仁近胡先生汲仲邓先生善之咸加爱重莫不折行辈与之均礼魏国赵文敏公待之尤亲宻文敏以善书名天下慕而效之者徃徃逼真然罕有若君能得其早年楷法之妙者君兼工于篆籀文敏极称许之皇庆二年诏起文敏入侍讲于集贤挽君俱行中朝贤士大夫礼遇甚至君泊然未甞有所造请至治二年乃以教官借授潮州路潮阳县青洋山巡检遐荒之地县长贰乆阙君摄县事获强盗之逋诛者八人脱平民被诬于盗者若干人而获其真盗者若干人广东宪府有疑狱多以诿焉未几移疾而归至顺二年赴选集于京师某月某日天子坐奎章阁阿荣大学士以其所作小楷书数万字上进因得召见库库学士方侍书于阁中前奏曰臣滥得能书名如吴福孙所书虽臣亦有所不及上颔之命侍臣引金钟酌酒以赐将用为阁职有沮之者而止今上皇帝至元元年调常州路儒学教授君气岸素髙又在师儒之位不肯为謟曲以事上官竟坐是去改调嘉兴路澉浦务税课大使君承命欣然就职殊不以为歉也晚益务恬退足迹不渉达官贵人之门日与方外大老览王真人及名公之归休弗仕者湖南帅于公有卿道州守徐公叔清翰林次对刘公时中徜徉湖山间不复以仕禄为意至正六年铨曹考其资歴当升授将仕佐郎松江府上海县主簿到官之始嵗适大旱有祷立应遂为丰年理民田为豪强所据乆而不归者谕止婚姻之讼积数嵗不决者它利害有当兴除方次第举行俄奉省檄诣温台两郡临给盐埸工本七年秋执事于乡闱甫毕复俾驰传督闽中税赋以疾还上海八年正月十三日卒于所居之廨舍享年六十有九以某年某月某日还钱塘县钦贤乡西溪花坞先墓之西娶唐氏宋朝请大夫天麟之孙女前五年卒合焉子男一人肃女一人适宜兴岳榜早卒孙男继善君明敏出于天性豪迈不羁谈辩絶人娓娓不倦好客之名闻于四方自儒释老氏至于岐黄汜胜之书无不读嗜古彛器法书名画其书篆施于金石为尤宜奉贽币求之者无虚日礼部尚书台哈布哈甞为扁其所居曰清容轩因自号清容野叟所着有清容轩手钞若干卷乐善斋集若干卷古文韵选若干卷古印史一卷藏于家君入仕时年甫十有六至四十有三始被初命及出佐一县已六十有七矣间一嵗遂不起士患不遇君可谓有所遇否乎后来者居上而君仅止于斯天乎人乎肃以状来谒铭谨摭其所述附以平昔所知者序而铭之铭曰
　　先发而后至进难而退易不汲汲于富贵类依隠以玩世鬱鬱而不衰者浩然之气俯无怍兮仰无愧不赢于躬兮来者之畀
　　武畧将军海道漕运副万户曹公墓志铭
　　曹氏之先出于宋名将冀国武惠王林南渡时由汴徙吴今居平江常熟州之禄庄里者号福山曹氏最为望宗聚族二百余人仕国朝多显者而公之曽大父昌大父通俱晦迹弗耀父文富始以公故赠武徳将军平江等处海运千户骁骑尉追封长洲县子母王氏追封长洲县君公讳某天姿刚直动必由礼事亲善色养以孝谨称服用尚俭素戒子孙以为法治家井井有条积而能散私帑不蓄羡财闻人有善喜形于色不啻出于巳里中俊秀贫不能就学者必周给之不喜暴人之恶有小过必委曲化导使知自悔乡人有不能制其儇子者公呼之来前喻以人心天理其子感悟卒为善人公每谓人生于世但当设心坦夷仰不愧俯不怍足矣奚必泥古人之陈迹事事求合乎识者以为名言年逾弱冠犹未有宦达之意防朝廷创开海道以通漕运首以材选而服其事大徳四年制授金符敦武校尉海道运粮千户秩满授元降金符迁嘉定等处海运副千户公律巳以亷处事有法所部之人咸畏而爱之甞开洋而遇风涛大作舟人震骇公神色自若徐喻之曰委质为臣当忘身而徇国进思尽忠天必佑之众莫不服其量大府或以事咨询于众多俟公言而后定至大三年超授金符武畧将军海道漕运都万户府副万户公数以漕事徃来南北而深察其利害视事伊始凡所兴除公私咸以为便四年夏部海艘八百所漕米以石计者百七十四万八千六百四十有九昼旗宵析号令肃然舳舻相衔首尾不絶旬日之间已达海口旧传海道有神司之人恃以无恐公蠲洁致祷感应如响有相之道焉玉音奬谕宴劳锡予视常嵗有加人以为荣而公雅志恬退既受代即屏居丘园优防自适几若与世相忘同列有惜其去者言于当路乞挽留之至治二年有防起公为平江等处海运香糯所千户三年夏督运至京师赏赉尤渥廷议复用公为万户未命而公遽以疾卒泰定元年四月某日也享年六十以其年某月某曰于福山塘之西丘公埀属纩命割上腴之田一百九十有八畆筑精舍择方外之人主之俾以嵗入供晨香夕灯汛扫百须之费顾语诸子曰吾不以身后事累汝也夫人苏氏封长洲县君以礼自持克配君子甞发私笈造舆梁以济行者成公之志也子男八人长文华将仕佐郎平江路昆山州税课大使赠奉训大夫徽州路婺源州知州飞骑尉追封吴县男次思聪将仕佐郎两浙都转运盐使司永嘉场盐司丞次思温征事郎温州路税课提领次思恭不仕次思贤将仕佐郎平江路长洲县尉次思忠次文英次思问皆未仕女四人孙男二十人文华长子珪袭公职佩金符为忠翊校尉平江等处海运香糯所副千户次额森由伊啰勒昆笔且齐累迁从仕郎宣政院崇教所知事余皆未仕曽孙男十三人初武徳府君早世王夫人躬靡他之誓教育其三子讫有成立长即公次王良承务郎冀宁等处稻田同提举无子公命以思贤为之后次济满从仕郎常州路宜兴州判官赠集贤脩撰承直郎公没二十有六年而珪来亰师以铭为请葢公先三世皆厚施而不食其报故公遭逢圣代克承天宠乆鬱必发乃理之常虽所用未究而诸子嗣有名位适孙遂世其官余庆所及未见其止推本积累之自而昭示于后人所以使之引而勿替也铭其可无作乎铭曰
　　海于两间为物最钜孰能以力与为胜负有伟曹公孔敏具武出长万大训齐行伍风樯浪檝若斯举精忱所格百灵呵扈天吴象莫敢予侮千艘并集灌输天府克有成绩彻闻当宁传宣宴劳秩秩樽俎筐篚之将便蕃锡予公不自矜翩其逺翥锋车召还不留不处为官择人诿以印组上方用公还领故部公忽已仙返于帝所有子成考咸跻官簿惟时闻孙大纂遗绪从事贤劳无忝尔祖如汉世官氏以仓庾福山之西匪堂伊斧史官勒名垂辉千古
　　华亭黄君墓志铭
　　始予校文乡闱华亭黄璋首以荐书比上试有司不合而归益肆其力于学无少懈及予起自退休入直词林被防预闻试事璋以再荐而来竟不偶予能得之于二十年之先而不能不失之于二十年之后方用自媿而璋殊不以欣戚累其意蹐予门再拜而言曰吾家上世未有以官业知名于时者璋州嵗就学吾大父暨吾父延名师开导而饬厉之甚至庻几跻攀分寸为闾里之荣而吾大父已不及待大父没且葬十年而吾父未有以表于丘隧葢有望于璋而璋又鄙劣不克自振无以复于吾父及今弗圗惧乆遂废缺辱赐之一言俾吾大父没而不亡吾父亦有以自慰璋虽为明时弃物无憾也予窃矜其志而嘉其言之有礼乃序而铭之序曰君姓黄氏讳允恭字敬翁松江之华亭县人自曽祖昌祖原长父文荣逮君皆弗仕君为人谨厚而严恪服食不事侈美江南新附之初愚民未洽于教化多相率为盗君年二十余痛其家焚掠无遗夙夜苦心劳形期复先业丝蓄粒聚家以苟完乆益充裕或有急而求假贷必如其请贫不能偿则折其劵与人交笃于信义或以非理相加忍弗与挍也性至孝母吴氏年垂百君之年亦逾七十温凊定省未甞辄废遭丧致毁不嫌其过乎哀嵗时子孙捧觞为夀必谕以勤俭保家为务元统元年有诏旌髙年耆徳之士府以名上于行中书省命县长吏诣其家表署如式御史安公为大书其里门曰旌徳云君结庐先陇之侧优游息偃既寿而康出入动作无异少壮时偶感微疾而遽弗起属纩神识不乱大敛面如生其善自持养可知也君生于宋宝祐元年十一月十八日卒于今至元五年二月十八日享年八十有七以其年三月某日于胥满乡泖环里父墓西若干歩娶许氏子男一人曰钺璋之父也女一人适许庭芝孙男三人琛本君庻子命为钺之子珪无锡州新安巡检璋以天歴二年至正四年两取乡荐今用特恩当补官未调女一人曽孙男三人女七人元孙男二人女一人予闻之欧阳子曰为善无不报而迟速有时君积累之素传于再世以其时考之不为不乆矣为善之报果何如哉姑为之铭使刻以俟铭曰
　　繄君之先未有显闻积善自躬传子及孙既菑既播而又肯获不以无年辍而弗作其穜其稑物之不齐日至而熟食之有时惟铭可征刻此贞石告于后人用劝无怿
　　南棱先生墓志铭
　　先生姓王氏讳炎泽字威仲学者因其别号尊之曰南棱先生其先系出太原五季时自防稽徙婺之义乌者彦超官至节度使其诸孙固早游安定胡公之门登皇祐五年进士第宋三百年县人取科第自固始卒官恩阳令石正言知制诰李公清臣铭其墓固诸孙从用生説赠宣奉大夫工部尚书郭公三益表其墓説生永年乔年永年登绍圣元年进士第甞仕于京师而乔居于济南后复归义乌而占籍焉终于中大夫知福州文安县开国男赠正议大夫子铸通判嘉兴府赠金紫光禄大夫俦从政郎严州司法参军娶陈忠肃公子直秘阁正彚之女其没也正彚志其墓铸子宁提举广东常平茶盐赠中防大夫寅歴知宜连藤栁峡饶江七州积阶朝请大夫乔年子涛承奉郎涛子寓江东转运司干办公事其世序官阀见于谱牒如此余以赏延入官十有五人其通朝籍部郡符者不可悉举运干则先生之髙祖也曽祖讳诚祖讳卫道并潜晦弗耀考讳济以景定二年应荐为国子免解进士妣叶氏军器监丞防路转运判官蓁之孙女通斋隠君由庚之女先生少嗜书稍长治举子业颖出侪辈间运去物改而塲屋事废因得专意探索圣贤之微防家庭所受既得其素而通斋为外大父又从徐文清公传考亭朱子之学风声气习之所存感发尤多而操行愈坚穷居约处开门授徒絶口不言仕进乆之乃用部使者察举起为东阳常山两县教谕迁石峡书院山长所至以善教养得士誉在石峡嵗余即弃官而归徜徉于家林逾十寒暑至顺三年八月十三日以永疾卒享年八十其年十月十日县南崇徳乡湖阳山先墓之次先生气貌充伟而襟度疎畅待人一本于诚言论磊落无所隠蔽莫不敬服焉为诸生讲説务推明其大义不事支离穿凿文简质而主于理诗极浑厚而间出竒语不屑以雕刻求工也有南棱类藁二十卷初考君无子甞鞠其族子而弗克家复选族人得先生以为子俾尽有其田庐先生辞曰凡为人继嗣贵能绍其先业耳田庐固非所计而田庐之不均先业未有不因以隳者也考君贤其言卒成其志而均给焉族党以是多之娶傅氏前三十年卒先生之实同兆域子男二人长良玉常山县儒学教谕次良珉女三人适傅保许文俊傅复亨孙男四人裕袆补初曽孙男三人良玉先生殆将两纪乃来谂于溍曰先人家居教授前后及门数十百人而无显者不朽之托非子其谁顾以子方効官于中外未遑有请子既得谢而退失今弗图惧流风遗范日就堙没谨命次男袆疏其行实以俟采摭而论撰焉溍窃惟吾里衣冠望宗莫有先于王氏文献之相仍亦莫乆于王氏先生引而弗替畀付有人见其进未见其止岂必亮都髙位而后为能世其家也哉溍自总角忝预弟子列今也髪种种矣嗟逝者之如斯愧前闻之荒落言不能文而义不敢辞铭曰婺女之墟孝子之里以儒起家肇自王氏世科世禄恒不乏人重珪叠组萃于一门是似是续蝉聫十叶复抱遗经脩其世业先生承之弗坠益振如木有夲如水有源教施于乡佩衿济济道之将行乃止不仕尚克有子而又有孙余润所蒙有林彬彬趾羙于前垂休于后呜呼先生是谓不朽
　　赠承事郎同知奉化州事叶府君墓志铭
　　君讳应咸字心可姓叶氏处州丽水县人叶于处为着族君十世祖襄自松阳徙丽水遂占籍焉髙祖冠宋季再领乡荐善言性理而尤深于易有起进士至敷文阁待制者曰宋其伯兄也曽祖一鸣举进士未第而卒祖正大登仕郎父天与仕皇朝为美化书院山长秩满当教授一州辄弃不就母青田潘氏宋秘书丞复之曽孙女君少有经济志甞慨然曰穷经将以致用也非精无以造微非笃无以道远乃发先世遗书朝诵暮习凡圣贤授受之奥古今治忽之几至于仪章度数图书歴象靡不研究山长公知其将适于用试使综理家务外内脩饬日有余暇山长公正衣冠坐堂上子孙环列左右俾君援引经传典故参以当今事宜而训戒之虽隆寒盛暑不废前史官郑陶孙以子壻铭登仕公之墓称君通朗秀润详雅善干蛊人以为无媿辞科举初行有司以君充赋试不合以亲老不复入塲屋专意色养甘防之奉必夫妇躬亲之或燕饮它所遇时新之物未荐于祖未进于亲者则不敢甞子守以为法天歴戊辰山长公卒既祥益不出筑室菜山之西扁曰肖堂葢山长公自号则堂君示不忘也母氏生君而卒君始生之旦则母之讳辰毎至其日必变服号恸如初丧子孙无敢言称夀者始君既失所恃登仕公之侍人方氏鞠育之及长事之如母奉继母王氏曲尽孝敬抚弟有恩教子有法第三子琛为通政院宣使至顺辛未以公事自上京至江浙行省便道省侍君曰父子天性也五年一见面岂不愿为旬日之留然简书有程小子初仕不可不戒抵家之日即命遄谒先墓信宿遂行且告之曰能愈加亷谨以自持则可再见我如今日矣琛去又五年未及再见而君以至元乙亥四月庚申卒于家得年五十有二临终以山长公墓石未刻属诸子绪成之语不及他其又明年丁丑十二月壬辰葬于某乡岑原之清风台去家五里而近娶同邑汤氏□都县尹垓之女有妇徳生与君同嵗后君六年卒合葬焉子男四人长珂蚤卒次玘后君五年卒次即琛歙县丞辟行中书省掾史考满而遭君之丧服除乃得调今为承事郎处州路青田县尹次瑾未仕女二人壻曰汤奎何达孙男六人女三人曽孙男三人君所为诗文有栖闲集一卷其言务去健羡而甘澹泊不事华藻以谐世好也琛官正七品法当封赠父母如其秩至正九年春得请赠君为承事郎庆元路同知奉化州事君配汤氏为宜人其明年琛用治最受知宪府诿以覈田于吾婺之属邑防予归自京师乃奉君妹壻松江府儒学教授练晦孙之状来谒铭状称君材可用世特以防于孝养不仕故所施仅及其家传曰是亦为政奚其为为政君葢有得其防矣惟夫知君之深是以言必以实而不苟过为夸大可谓善叙事者也予何能賛一辞庸备着其语而作铭以系之铭曰士之为善兮不与名期歴乆必发兮名斯我随君则有材兮又有其时曷贾弗售兮卒以不施安常处顺兮乘化而归储祉多实兮嗣人之贻宠灵所加兮长世光辉树此碑板兮昭以刻辞
　　戚君墓志铭
　　予为仲咸铭其父墓后若干年而仲咸亦卒其子莞复奉眷友朱濓之状以铭为请予衰年多感不忍铭人父子而莞固请不已敢不诺君姓戚氏讳崇僧仲咸其字也上世占籍婺之金华为宋官族髙祖讳如琥朝奉郎知袁州军州事曽祖讳宋祥从政郎广徳军司户参军祖讳绍入国朝隠居不仕私諡贞孝先生父讳象祖信州路道一书院山长母朱氏前乡贡进士环之女君兄弟二人兄某以材见推择从事于宪府用例补官君独不以荣进为念端居苦学间弄翰于诗文皆积丽绵宻可喜年二十有七始尽弃其学而从乡先生许公讲道于东阳之八华山用意坚确蚤夜弗懈博通经史旁及诸子百家尤潜心于儒先性理之説探幽发微必极其根柢而后已同门推为髙弟初袁州府君与从兄如圭如玉并受业东莱吕氏之门而许公之所承传本于考亭朱子君以得于许公者归而稽诸家庭之所闻无不脗合自信愈笃克己厉行为人所难能衣麄食淡待亲朋一以清约不曲徇时尚而改其度毎谓人知富贵之可欲而不知贫贱之可乐也先庐适毁于菑君殚劳勚以复其旧山长府君漫仕而非其志厌居阛阓间偶访壻吕公汲于永康太平山中侨寓乆之因君徃省遂卜居焉君性恬静黙坐一室环以书数百卷非有故不妄出吕公既遣诸孙来学于君复创义塾聚族人之子弟使就学诿君主其教事君克谨师法持规严学者敬惮之扁其室曰朝阳以表乡土之懐人称之朝阳先生云君有春秋学讲一卷葢其少作晚嵗所着有春秋纂例原指三卷四书仪对二卷后复古编一卷昭穆图一卷歴代指掌图二卷以六书之学世儒率置而不讲所传经籍之文多致譌舛乃考许氏説文参以近代诸名公之所订定用古篆缮写易书诗仪礼春秋孝经论语大学中庸孟子将献于有司而乞颁行于四方以仪礼一经未既弗及上又甞为书言时政欲诣阙陈之亦弗果行人见君髙蹈物表目以为畸人静者而不知其未始忘情斯世第不屑苟售耳至正十三年十一月十三日君以疾卒于太平其年十二月十一日于义乌双林乡下顿后祝之原娶朱氏从事郎扬州路崇明州判官复淳之女母氏之侄也有妇徳诸子惟英非已出抚而教之均壹无间前三十年卒君之与之同兆域子男五人长即英次蒙次庄次莞次多早卒女一人适金华页逄庆亦已卒孙男一人防迁尚幼莞惧君之遗志逸行无以表襮于世故求托于铭以传予窃以为古之殁而不亡者在乎承之得其人不系乎铭之有无也君多男子能读父书他日必有出而显其亲者姑为之铭俾刻石以识焉铭曰
　　戚之家学宗吕氏百年遗响君克嗣私淑诸人祖朱子遡其承传归一揆君先群从皆进士季由师氏为刺史流芳五叶未渠巳孰无望君复其始时之可行君则止世其学弗世其仕杜门著书逾纪两书成未出君不起俾以铭章示源委后人母忘趾其美
　　楼文翁墓志铭
　　君讳如浚字文翁姓楼氏楼之得姓出于东楼公子孙散处四方皆为官族在婺之竹山里者吴有侍中散骑常侍畯宣威将军陟齐有给事中幼瑜梁有侍郎偃名见史传图志竹山后更号智者里更及近代亦有掇儒科通朝籍者君之曽大父讳干大父讳绍祖父讳某虽世其官业所居犹故里也母陈氏君本黄山童氏子出嗣楼氏江南新附之初人心未宁愚甿因而搆乱本生父死焉君方髫龄能以智自全邻人适见而负之以归众皆骇叹以逺大期之甫逾弱冠复罹家难母子相依以续前人之遗绪君识见多出人意表族人或忌之君伯父谓曰是儿骨相不凡它日将亢吾宗宜善遇之君自少读书不习为记诵词章以希世取名而能知其大意故其事亲孝奉先有礼且善治生有余力则推而及于族姻乡邻作义塾以教其子弟穷乏则周之舅氏甞托其孤于君始终经纪其家事纎悉备至大徳丁未嵗大饥道殣相望赖君以活者甚众间出粟贷之逾年而来归所贷皆不取息贫不能偿亦不问公上之征敛必先期而集尤谨于将迎县大夫有所询则别白是非以告而无隠有隂受其赐而不知者人有患难赴之恐后而无徳色居常以气槩自髙而性本自寛厚有雅量人莫不乐与之交四方賔客之来留连欵洽无虚日母年九十而终治防宁过乎厚防远近毕至奸胥大侠闾里恶子哗讦成风人多以小不忍务力胜之君悉不与较顺受之而已乆而各自悔服无敢复相侵侮故同邑赀相埓者惟君家久而独完君素有干局精力过人兼通当世之务而安于素分无慕乎其外人劝以仕皆不聼至正壬辰朝用兵诛反者出粟二千余石遗其子输于官以佐军饷有司剡上其子名转达于中书乞授以官君闻之殊无喜色葢非其始望也中嵗颇好老氏清浄虚无之説更创道院延羽流与居与防君一生少疾疢年既耄而耳益聪目益明饮啖步履不异少壮时苍髯如防气貌充然其所养可知矣将终命悉焚积逋之券细书累纸区画后事虽细不遗气息奄奄犹据榻危坐左右惧其疲扶之就枕乃瞑君生于宋咸淳庚午正月二十七日卒于今至正甲午五月十二日享年八十有五娶王氏先二十三年卒次叶氏子男六人长国华保义副尉湖州路徳清县主簿次士祥次璋管领拔都民户总管府王龙千户管民司长官皆王氏出次士庸衢州路开化县儒学教谕次士毅次为许氏姊后更名焕女二人孙十五人铉銕钢钦钧鈆鋭钺镔钲镇铨鏻钟锷女七人曽孙男一人淮女一人国华等卜以君卒之年十月十八日奉柩葬于所居西五里东塘山与先室王氏合前期以傅生藻之状问铭于予今年春傅生来自君所徼予同防金华之法华山升髙望远裵徊乆之明日还过君家止予宿张镫洒酒促席道旧故追计之不至君家已二十有六年又明日君欲复与游嵩头陀智者国师道塲上清五云龙夀诸山予以兴尽留诗为别而归孰知遂成永诀乎予少君七嵗而蚤衰行将与草木俱腐何足以任不朽之托乎虽然讵可□然忘言乎辄因状撮其大要为铭以畀之聊以抒予哀云尔铭曰
　　呜呼文翁素分之安雅量之寛处世能顺保家能完养生能夀教子能官人一能之斯以为难翁之于是殆几乎全其可以无传耶
　　许君墓志铭
　　君讳熊字吉甫姓许氏婺之东阳人晋孝子孜之裔为近代衣冠钜族居邑之南者曰南许居邑之西者曰西许而君之先居昭仁里之梅岘则由西许而支分也宋宣和中睦冦猖獗八世祖琼集丁壮捍州城有功补秉义郎以城中食尽援絶力战而死乡人为立庙而祭之曽大父讳荣之大父讳元凯父讳文奎值宋社之阽危群盗充斥挈家侨寓州治西南之桐齐坊而君生焉其复归也君生六年矣即使就学朝益暮习孳孳不懈父性方严君左右敬承克尽子职特钟爱焉长兄熹为伯父后虽异居而有无相通不以彼此为间仲兄勲与君同赀业凡理家务应官府之需皆君独任其劳而遗之以逸仲兄倜傥好客终日趍待无厌倦之容仲兄殁止一子甫十嵗教育之至于成人而授之室君于族党以嵗时防拜正尊卑之分以祭祀饮福序亲爱之情贫窭则加周防推而及于乡邻防嵗赖以获全者甚众遇急难必扶持拯救之事之以【阙】　者辄欣然为之倡每诵昔人宁人负我无我负人之语故与物无忤乐道人之善而不欲指摘其过人以是称之君须眉秀爽气貌端重平生安于素分而无慕乎外自号樵隠以见其志焉君生于至元戊子二月十一日卒于至正辛卯六月十一日享年六十有四以其年十二月十五日家南五里之西许山遵治命也娶义乌徐氏宝谟阁待制文清公之曽孙通判【阙】州鏄之孙江东总领所干官通之女子男五人忻恂悌恒懽孙男七人震亯蒙亯大有巽亨大同益亯鼎亯女六人长适同邑陈应昌余在室君孝友出于天性父无恙时爱西山之胜有终焉之意欲购其地不可得及既殁而于柏墩其人始以地来售乃营兆域改葬而治冡舍于其旁以酬先志按儒先遗法创祠堂于所居之左而馈荐以礼八世祖庙乆壊弗葺发巳槖撤而新之仍畀以祭田若干畆俾族人之无所归者掌其祠事月有廪给焉又以外氏徐文清公之夲支雕落将为之立后建祠有志而弗遂也君后三年忻等以婺州路儒学正王君龙友之状来谒铭王许故有连君之父与王君之伯氏御史公同师事乡贡进士石先生而王君又与君二兄继登先生之门故知君为最详状所述其目有八文繁不可具载谨撮其大要以为序而铭之铭曰
　　呜呼许君学足以持其身行足以律其家接物常存于寛厚处世不夺于纷华岂非所谓一乡之善士者耶
　　退藏山人赵君墓志铭
　　君讳若磬字仲和姓赵氏其先于宋有属籍君所祖曰徳雍天平军节度观察留后咸宁郡公赠宣徳军节度使同中书门下平章事兼侍中追封广陵郡王諡康简实魏悼王第四子广陵生承亮感徳军节度使秦国公赠乐平郡王諡恭靖乐平生克愉封魏国公諡文思文思生叔茝内殿承承制制生坚之南渡初自开封徙衢州终于【阙】　大夫累赠正奉大夫正奉之子承事郎平江府常熟县丞公传则君之髙祖也娶婺州兰溪徐氏又自衢徙兰溪之甘棠乡新丰里曽祖讳彦鉷迪功郎福州长谿县丞祖讳旴夫从政郎处州遂昌县令父讳时尧本成忠郎□夫所生于常熟为曽孙故遂昌育以为子母徐氏主管尚书礼兵部架阁文字介之孙女君幼开敏授以书辄能通大义年十有二而宗国颠覆又二年而失所怙时新附未乆君朝夕奔走以听科繇恒惴惴焉恐不克保其家婣党莫为之援反侵虐之母子相顾忧蹙弗堪君不得已俛首刀笔间蕲以御外侮遂侨居于郡城既而见推择为主狱吏数辨系者之寃所活数十人部使者以为能陞本郡列曹掾用例迁衢州府公之贤者咸加礼遇而权贪以不附已深衔之君强直自信无所囘挠竟不见容而免君太息曰始吾以门戸多艰姑寓迹于是家幸稍宁不贻亲忧可以止矣乃归理旧业因以退蔵自号君家居孝于母友于诸弟尤笃于教子待姻党有恩未甞以畴昔之故为芥蔕人有善必亟称之至赴人之急难虽莫夜风雨无所惮母年七十四而终迁父柩合东阳县懐徳乡之胜湖山且以其自号者扁诸墓庐云君疾既革命内外静黙无哗惟戒其子嗣鸿以谨祭享保丘墓言终而卒重纪至元之二年九月三日也享年七十有二娶陈氏何氏李氏何氏太府寺主簿自之女前君三十年卒陈氏有子嗣淇与俱后君五月卒子男三人长即嗣淇次嗣鸿嗣滋皆何氏所出也女二人适金华杨森翁义乌陈善新孙男八人古忠古宪古愚古怡古性古怿古恒古悦女六人其四巳行二尚幼君没后十年是为至正某年嗣鸿乃克治地于金华县婺女乡夫容山之原卜以其年某月某日奉柩以爰状君行蹐予门再拜而言曰始先人遣嗣鸿受业于乡先生许君语嗣鸿曰吾衰朽无成汝兄既早失学汝弟又以疾废三百年诗礼之传天其或者不汝絶乎汝其勉之嗣鸿无能奉承教命大惧世叙之可征者子孙日逺日忘而先人之承其先开其后者无以昭示于永乆愿备叙而铭诸予既答拜遂按状所述为之序而系以铭俾归刻焉铭曰
　　行其权曲以全执其节刚以折晦而明心则亨殁不朽惟有后
　　承务郎松江府判官致仕王公墓志铭
　　公讳肖翁字传朋姓王氏世为婺之金华人宋太师左丞相鲁国文定公讳淮之孙中大夫太府卿赠少师东阳郡开国公讳栋之曽孙中奉大夫直较文閤福建路转运计度副使金华县开国男讳佖之孙朝奉郎将作监主簿讳竒之子也公生而岐嶷长益清敏才学兼茂为宗邦所钦仰又其姿表明秀风榘醖借虽当乎运去物改之余望而知其为相门子弟矣起家衢婺二郡儒学録大徳中陞婺郡儒学正考满当得教授一郡而国制教授必年艾以上始得为之公名上天官葢未四十也是时奎章阁侍书学士蜀郡虞公集与公生同嵗亦以儒学正满考同在选中而年皆不及格有司以常制持之廷臣言虞集雍忠肃公孙王肖翁鲁文定公孙皆前代名宰相家子且学艺不羣不得拘于常制于是虞公得教授京畿而公为静江教授南方歊暑多瘴公到官居亡何即移病而归家食十年延祐末复起教授南康防白鹿洞书院山长缺郡守崔公翼之请公摄山长事书院乆废公为复兴之新其屋宇广其田租而来学者滋众士誉翕然至治初辟江西行中书省掾史贑人有因覈田虚増粮额万余石而生变者事数年不决公以谓民变虽靖而粮之虚额宜在所必除儒学官待选者以千数先是持选衡者皆顾惮不敢理日致壅滞公阅选簿为之铨注数日而毕由是宰臣器重之惟其言是用休闻以彰泰定四年积年劳除将仕郎海道漕运万户府知事海道嵗漕东南百万之粟供亿京师以军兴法从事其任至重自漕帅至僚吏率以选居【阙】居幕中三年上下克协漕事讫办佥以为能仍纪至元二年转从仕郎嘉兴録事适嵗侵部使者檄公行视田公为具实以闻得免荒租数万石它州郡有奸利事部使者悉以诿公决公决之无或不当者惠利及人甚众政绩益着未几属疾请致其事遂以承务郎松江府判官致仕命未下而公卒其年十月癸巳也享年六十有五以五年二月壬寅葬于金华县婺女乡施家塘之原公娶唐氏子男六人长萱泉州徳化县主簿次藻杭州路海寕州判官次兰镇江録事司判官次荃次葵次药奉化州儒学正女三人长适刘文同次适申□次适吴俨孙男十二人女八人公天性孝友事亲无违礼养寡姊弱甥无失所者教诸子必由于礼法家庭之内肃然有仪所得禄秩多以周亲党振贫乏内顾不足不以为累髙懐雅兴一寓于诗而尤善笔扎论者谓其酷似吴传朋短章醉墨人争宝爱之初鲁公在淳熈间乆居相位是时南比讲觧中外无事一用柔道佐时绌尚利喜功之説以休养其民人以故百年之间江左元元得以养生送死而无憾南渡以还论相业者莫于斯为盛鲁公之从子是为文宪公柏实学于黄文肃公榦以传考亭朱子之道学而敷文又受业于文宪以及防堂刘先生炎双峰饶先生鲁其学皆本于朱子于是言道学者推为朱氏之适传矣维公之生上承世徳相业之隆道统之重萃于一门者家庭之所见闻为多而累世文献之传逮于其身不可谓无所托也惜乎不大显融不足以究其志之所就然论天道者谓王氏宜有后而公侯之子孙当必复其始后之来者尚有征焉铭曰
　　大山穹林良材所生世家名阀是生贤能婺衣冠家孰盛王氏相业道统聨徽袭轨奕叶载徳委杫于公公继承之文献在躬际今昭代仍有禄仕用世其家克济厥美君子之泽维衍益延曷观水木繇有本原斵石刻辞爰志陵谷尚其嗣人是似是续
　　故处士金华王君墓志铭
　　君讳蕙字光庭姓王氏其先太原祁人徙婺义乌之鳯林乡又自鳯林徙居郡城凡六世至宋政和间有以进士起家者曰登卒官湘潭令赠太师魏国公于君为七世祖魏公之仲子曰吏部尚书赠少师庄敏公师心丞相鲁国文定公之伯父君之六世祖也曽祖讳侨迪功郎台州临海县尉祖讳琰将仕郎父讳□入皇朝为婺州路广盈库副使君六嵗失母攀号顿踣寝食俱废哀慕没齿不忘里中偶不戒于火君年甫十六亟诣家庙奉遗像以出他悉置不顾东轩书院祠堂由始祖而下不以世数逺迩为间咸合食当屋壊弗葺君缮完使一新且割田为经乆计先墓祭田族人迭主之春秋之事或废不举君为修其缺坠惟谨念上世独庄敏公有传在太史氏其后累世歴官行事年夀卒皆未之有述将状其实请于时之闻人有志而竟弗遂君平居孝于父友于兄弟推以及其宗族尤乐周人之急笃于爱子而训诲甚严临终戒之曰汝能以孝友继吾志吾死瞑目矣君幼頴异稍长受业儒先尤精于音韵文字之学有司以君善译语荐于翰林而君以侍养辞不就遗荣自适优防卒嵗未甞以穷达动其意也君生于至元己丑正月十七日卒于至正甲申闰二月二十三日得年五十有六娶戴氏子男三人浩存元功汉章女一人许嫁曹道宁孙男一人女三人其明年乙酉九月十六日浩存等遵治命奉柩金华县婺女乡槐龙里马铺岭先茔之次其也浩存既刻石志嵗月复介予友张君枢来谒铭吾婺故宰相家无若鲁公之族最为蕃衍衣冠奕叶后先相望至于运去物改出而仕今圣时者犹彬彬焉积累之素固非一朝一夕考其源委则功烈着于当世福泽被于后人实自庄敏公始徳厚流光余庆未艾而君谦冲退托如弗克胜与世浮湛耻于衒襮观其孝友行于家持身接物始卒无疵可以谓之全人也巳奚必传珪袭组然后为能世其家乎铭曰
　　大山穹林良材生焉逭彼斧斤以保其天孰终夺之啬不使年乐哉斯丘尚归夫全
　　龙泉章府君墓碣铭
　　龙泉章府君以至治辛酉八月壬申终于家后八年当天歴己巳十二月己酉夫人李氏亦卒又二年至顺辛未七月庚申合县北西宁乡古莱山之柯林墓上之石未有刻文又十有一年其子遇孙以状来谒铭予虽不敏甞执笔从太史氏之后以文字为职业不敢以不敏辞按状府君讳格字元夀姓章氏其裔出康州刺史鹏刺史居泉之南安未几徙浦城再传至检校太傅仔钧仕于闽王朝其子若孙多显荣于时章遂为建之着姓太傅第三子捡校司徒仁燧生校书郎文锡文锡生都官郎中重又自浦城迁处之龙泉重生告告生顺顺生公探公探生世安世安生举举生宗宗生辅辅生闻义闻义生用之则府君之髙祖也用之生强宗强宗生焕文焕文生斯立则君之曽祖祖父也府君自髙祖以来咸不乐仕进壹以儒术自娱至府君尤能外去声利髙蹈物表白发苍顔衣冠甚伟见者皆指为前代人然不以弗仕而乖恤民之志性笃嗜黄帝内经甲乙灵枢之学昼夜研劘之弗厌多居善药疾病者疕疡者咸走药之而不求其偿或讪府君曰行药如行师将非其人则民生葅醢子非世习或证不宜药药即杀人奈何府君笑曰君言固当吾心将以巳人之疾非若粗工然欲售医以为市也彼苍者天君讵知不吾佑乎闾井之间倚府君以生者甚众果不违其言府君孝友出于天性父龄逾八十不良于行虽多傔媵府君朝夕给侍左右未离去父既没奉其爱姬如母人疑府君为过府君曰父母之犬马亦当爱之况人乎哉闻者叹服亲属有利府君多金者数至豪夺巧攘府君笑弗较居亡何又搆诬府君倚官势而钳劫之府君曰子何必尔欲金当持去又弗与竞于是大惭服不敢复有所文府君不嗜酒毎嘉宾至必陈壶觞以为燕乐共谈歴代治乱纚纚如贯珠聴者欣然忘倦客或沉酣击节爲长歌亦弗之厌葢府君局度凝廓遇物有容类如此夫人出于宋之望族克相府君以成厥家而所以奉尊章和娣姒饬子孙又各尽其道人有贷钱者乆不能偿辄劝府君焚其券府君享年六十有三夫人之夀视府君而嬴十有一焉生子一人曰遇孙女一人锦川季源其壻也孙男三人曰珪曰璋曰溢惟府君生于簪缨之胄虽不出仕以流声问于时然在家以孝友称其存心复以泽物为务揆于古者肥遯之士亦若斯而已如府君者可使泯泯而无传哉是宜铭铭曰
　　泽则有兰兮山则有薇我采我食兮我佩我衣银黄虽贵兮获之或非曷惇孝友兮保家之肥我民疾痛兮况切我肌完其熈醇兮起其枯羸人已一视兮我道在兹莱山鬱葱兮有石如脂昭幽廓潜兮勒以贞辞
　　青梿居士郑君墓铭
　　至正癸巳秋九月十又六日郑君子敬卒于家其子涣以冬十月二十又七日葬君于浦江县东三十五里闵子坞之阡今年春二月五日奉太常博士胡助状来征予铭按状君讳钦字子敬姓郑氏子敬其字也其先出后魏建威将军华华生中书博士茂茂生白麟有七兄弟号七房郑氏皆多子孙谓白麟之后不传者史失之也白麟十六世孙宋歙县令凝道始自荣阳迁于歙凝道子殿中侍御史自牖复自歙迁遂安牖生秘阁校理安仁安仁生淮又自遂安迁婺之浦江今为浦江人淮生照照生冲素处士绮绮字宗文通春秋糓梁学撰糓梁合经论三万言事父母甚孝父以非罪系狱当入死绮上书郡守钱端礼请以身代母张病风挛绮保持若婴儿但适厠必抱就之三十年弗懈教子孙不分财异爨至今九世无敢违其言朝廷旌之为孝义门绮生闻闻生运运生政以孝谨称淳祐中大疫有至灭门者人恐惑四奔父子不相顾恤政与妻贾奉病母陈益勤终无他虞政生徳璋处州青田县尉徳璋生大和建康路上元县龙湾务提领君之父也龙湾厖凝端恪有鲁驺士君子之至行其司家事严而有恩虽家庭中凛如公府子弟小有过颁白者犹鞭之毎遇嵗时出坐堂上君帅羣从子皆盛衣冠鴈行立左序下次进拜跪奉觞上夀毕皆肃容拱手自右趋出足武相衔无敢参差者见者谓有三代遗风虽石奋家有所未及名闻天下自皇太子暨丞相诸公卿多作大书及赋诗以美其行部使者武威余阙行县以其孝友七郡或莫之复篆东浙第一家以褒之葢大和喜学君益左右之得一言必籍记而力行之冠昏丧祭壹从朱子家礼而老子浮屠悉罢弗祀子孙从化驯行恭谨不知防市凉薄事执亲丧哀甚三年不御酒肉食货田赋之属各有所司无敢私凡出纳丝毛事有文可复挟日则防不公则监视发之诸子昼趍功入夜则聚棣华轩中温温语笑至更余始休虽列显仕不敢挟以自骄诸妇但事女红不使豫家政内外极严舆台通传不敢越堂限然其所以致是以龙湾亲揽其纲而众目之翕张则于君乎是赖及龙湾采先世所行定着家规五十八则君复着续规七十三则以补其未备文多皆不载初龙湾无子其弟心水府君文厚实生君即命为嗣甫十三生母葛氏亡毁瘠如成人俄心水得羸疾君昼则侍汤药夜则哭祷于天或谓人血能治之乃刺肤和药以进然病已剧终莫能差君虽出为人后而服丧三年痛悼终身但语故即哽咽不自胜未几母周又病复三度爇顶灼臂以哀吁焉卒赖以安及长抚弟妹惟恐不至未寒而与裘先饥而推食虽盛怒中见之必欣然改顔弟妹安之不知身之早孤也遇一家如一身长幼有疾一夜六七起或竟夕目不瞑病势稍减津津喜溢眉宇间族子可出仕者资而勉之至于以归不翅已得之者与弟铢同掌义财拓腴田二千畆贮之嘉礼庄中嵗入其粟以为婚嫁之费其遇疏族则有续食之粟御冻之衾胤絶者择良嗣继之性敏者营义方教之至于防异姓周穷匮又有推仁之财免利之黍甞自讼曰民吾同胞彼病吾病彼辱吾辱吾可不尽心乎哉或陷危难奋身救之虽利害不顾有纷争弗决者得片言则曲直自明罗拜而去愚氓无知视骨肉如涂人君至其家开陈大义至恳切处潸然为出涕民多悔悟自新君为人外虽严肃而内多慈惠尚气节英特异常不能随世浮沉喜于闻善勇于行义遇事变通如丸之转曽无滞留苟涉过差则批颊自讼故人乐劝之以善道云有荐君才可用者君力辞焉家后有古梿大十围乃冲素处士所植者君毎舍其下因以青梿居士自号示隠操也龙湾既即世君哭之过哀因以疾卒寿仅六十三娶传福字世昌少房徐伟字妙英皆前君卒同县东二十八里之金村子男五溢涣瀛汪瀱溢瀛汪皆夭孙男三桐柎栴予家与君相去不两舍交君父子间者凡三世矣今年夏四月龙湾以疾不起予来吊哭甫及六月而又哭君焉呜呼天丧吉士何其忍耶然君之二子能以才猷自见群从子姓之贤者又济济然各敦孝友之行以能保厥家则君虽亡为不亡矣昔者予既铭青田之墓今复从状所述备着君累叶之美以垂劝于方来复系之以铭曰
　　倚欤郑氏世有哲人君继起之孝友弥敦九世同爨罔间疎亲旁推其余防我里邻荣辱疾疢视同一身苟用于时泽将被民既弗欲展脩于家门堂筵之上煦如春温百世之下善孰可泯有崇斯阡厥石维珉纪美扬休以朂后昆
　　文献集卷九下
　　钦定四库全书
　　文献集卷十上
　　元　黄溍　撰
　　碑文
　　宛平王氏先茔碑
　　今上至正六年秋八月中顺大夫江浙等处财赋都总管王公得请于朝疏恩二代爰状其实来谂于溍曰是宜有述以章示上赐庶假宠我子孙于无穷敢属笔于子溍辞不获则序而铭之按王氏上世家辽之盖州总管公之髙祖讳璘知金将亡与二兄禧祺拥众归于我太祖从睿宗南攻汴愍二兄之死事感激奋励誓不与敌俱生摧坚击强所向辄克屡以捷闻汴既下计功行赏授虎符管领女真汉军都元帅奉二兄柩葬于燕之宛平因为其县人髙祖母曰伊喇氏曽祖讳德璋袭父职仍为管领女真汉军都元帅曽祖母曰乌库哩氏祖讳堮通文史尤善译语事宪宗为笔且齐而以材学受知世祖擢礼部侍郎于是国家龙兴垂六十年上方注意稽古礼文之事所以润色鸿业者左右佽助与有力焉居岁余出为真定路鄂啰总管真定于河北为巨镇民多占籍军伍抚驭之甚有恩意人皆德之祖母曰李氏鄂尔根氏父讳承良好修而嗜学歴观古昔兴废失得之故而慨然有志于当世鲜有能深知之者尝由行工部齐哩克昆总管府令史补徽政院掾史调将仕郎冀州等处纳绵提举迁从仕郎崇祥监知事监陞为院以承事郎为其院都事又以承务郎为其院之规运提防母曰李氏魏氏四世皆祔葬宛平先墓之次此其系序官业之可见者也初总管公由晋王内史府掾陞记室遂入掾中书以文林郎任礼部主事始赠其父应奉翰林文字文林郎同知制诰兼国史院编修官及公以殊祥院都事迁宣政院经歴转奉直大夫参议院事乃赠其父奉议大夫枢宻院判官骁骑尉太原县子其后公自大宗正府左右郎中改授大都兵马都指挥使又赠其父中顺大夫兵部侍郎上骑都尉太原郡侯至是公以中正院判官拜今命遂追赠其祖翰林直学士亚中大夫轻车都尉太原郡侯李氏鄂尔根氏并太原郡夫人加赠其父嘉议大夫礼部尚书上轻车都尉太原郡侯李氏魏氏并自宜人累迁至太原郡夫人公妻孙氏亦以从封至太原郡夫人盖自尚书府君而上四世咸有官序而蕴蓄之素未克大施福祉所储总管公实承之公名洪字彦少受学于乡先生同门莫不敬服事鄂尔根夫人定省之节衣服饮食之供靡所违缺寒夜则捧其足而卧病目则每旦以舌防之至病愈乃巳尚书府君既殁家事悉咨于魏夫人而后行得禄必归之且举孙夫人匳具以奉焉先世所遗田庐则尽以畀其子庆不幸庆早世防之过哀人尤以为难有余赀辄分惠其三族贫无所依与不能具吉凶之礼者则赡给之所引拔登仕版者二十余人其居家孝友如此至于莅官临民绩用尤着始入内史府来谒选而六七年不得调者三百余人亟为闗白程其材品较其资歴而补署焉天厯初通州三河潞县之人为东兵所杀掠兵未息而又苦寒公时在宣政院中书传上防俾徃赈之赖以全活者甚众収瘗其死者四千五百余人诱还其俘虏者三千五百余人兵马司主求盗事最丛剧而能使庭无留讼皆其灼然可纪者也观公名位之进则积善之庆为可知观公行治之修则义方之教为可见是用牵聮而备书之公有子二人长曰惟德国学生次曰螟蛉女三人皆在室其蕃衍盛大未艾嗣是宜有屡书不一书者铭曰
　　王氏之先奋自辽东际逢兴运克有伐功来居于燕蝉聮奕叶践敭中外珪重组叠志局于位厥光未光委祉后人五世而昌煌煌宻章貤恩父祖升华禁从疏封胙土惟神在幽被服褒嘉假兹宠灵大启厥家史臣作颂庸侈上德勒诸坚珉昭示无极
　　庙碑
　　故陜西诸道行御史台御史中丞赠摅诚宣恵功臣荣禄大夫陜西等处行中书省平章政事柱国追封滨国公諡文忠张公祠堂碑
　　故濵国文忠张公家济南而其别墅在歴城县北十里华不注鹊山之阳歴山之隂号曰云庄公自防议中书省事退休其中者垂十年至治泰定之间诏使沓至皆坚卧不起文皇御极以翰林侍读学士召未至改陜西诸道行御史台御史中丞公乃幡然就道时公年甫六十到官厪三阅月而薨于位天厯二年七月壬午也始公尝谓吾居云庄而乐且宻迩吾先世大墓吾死必以昭穆序葬而于是乎祠焉九月丙辰公嗣子今秘书郎引遵治命奉柩以葬而以清河郡夫人郭氏祔至顺二年三月戊子乃作祠堂凡屋之为间者四堂居其三而室居其一妥神有位物器备完岁时蒇事馈奠惟谨以溍忝缀公门生之末俾有述以告来者溍窃惟公初尹堂邑抚人有恩用狱不失有罪能使豪强詟伏而盗贼化为良民为御史则抗言尚书省不可立其变更法度易置官府将厉天下且擅除御史大夫中丞非祖宗故事疏时政之弊万余言力拄权奸几蹈祸而不悔在中书则谏止内廷灯山之戏卒以忠直受上赏暨执法西台属闗右荐饥壹以荒政为己任有祷于神其应如响乃倾私槖斥公帑奏请大发钱粟下输米授爵之令用便宜通钞法以来商旅由是人始得食至于疾病死亡皆具为区处有司怠于奏行则分遣察官临视之委曲纎悉竭尽其力赖以少苏者虽甚众而公竟以忧劳悲感奄及于大故捐馆之日奉元鼓楼梁木自坏济南里第有光若陨星者民之无禄庸非天乎事闻制赠公摅诚宣恵功臣荣禄大夫陜西等处行中书省平章政事柱国追封濵国公諡曰文忠防典之优异先帝悯悼深矣公所务学致于实用而一语一黙之细亦无所苟仁宗时公居礼部为侍郎尚书两持文枋克广贤路深契上衷新进士衔刺来谒辄拒不与为礼书方寸之纸令阍人谕之曰但思报国无以私谢为也所譔着施于朝廷行于四方万里人莫不传诵之盖公之莅民政多卓异宜如循吏之立祠直道以匡君而勤事以死宜如功臣之祭于大烝文学论议存乎淑艾之私宜如先贤之祀于学固非其家所得而専也然以公居此为最久从容去就之际闻者至今为之咨嗟叹息过而见其平生钓游处池深水寒犹将低徊不忍去况登斯堂而仰公之遗风余烈可使贪夫亷懦夫立其于名教殆非小补尸而祝之岂独仁人孝子用以厚其亲哉溍遂不敢辞而序其槩复为铭以系焉公讳养浩字希孟世次官阀行事之详有传在史氏今皇上义申勅词臣勒诸石章昭揭墓隧矣非有闗于祠事者此不着铭曰
　　瞻彼乐郊齐山两间山之幽幽水清且涟孰遄公归而止于此使者在门公不为起止非无所行也以时大君有命贲然来思曰予赤子汝饥予哺庶几当宁寛是西顾尽瘁以仕不有其躬神游故墟有宁一宫公像在斯皇皇卷服生气凛焉过者必肃
　　故参知政事行中书省事国信使赠荣禄大夫平章政事上柱国追封闽国公諡忠愍王公祠堂碑
　　至元十五年秋七月闽国王公以福建道宣抚使觐于上京世祖皇帝与语大悦朝退首命左丞张公即公寓邸传防询日本事公对以日本蕞尔岛夷不足烦天讨因画招徕之防以进深契上衷将使预闻国政公恳辞乃降金虎符授公中奉大夫刑部尚书福建道宣慰使兼提刑按察使仍为御便殿曲宴以遣之俾左丞吕公为公起舞霑醉而止公既还治闽中具宣徳意十六年夏五月举家入朝明年正旦上眷礼有加擢户部尚书数奏事称防尝命之坐而辍御膳以赐以廷辩薄百官俸非便忤权臣意丐外十九年春二月拜正奉大夫参知政事行中书省事将之官江西即政事堂条陈二十四事丞相齐鲁国文忠公大喜恨得公晚留公毋行二十一年春正月进对言日本未易以力服而可以计取诚令臣等备一介之使以招徕之事成可无残民匮财即事不成亦无损国威重上嘉纳之因以公为国信使凡所须一惟公意公以为臣他无所须只须一印佩之择参佐数辈奉诏以行足矣有防命公视草且赐公玉环连绦纳瑟瑟袍帽鞾马鞍各一俾丞相善防视公妻子之留质京师者公既陛辞以夏四月发庆元五月抵躭罗躭罗人或劝公勿轻徃公不听秋七月至日本境上先令持旗榜谕其国中并移事国王及用事者日本遣使郊迎甚谨请遂以诏书入辛卯望舣舟对马岛丙夜俄有举火噪讙岛上者公竟遇害而薨得年五十有六夫人叶氏携诸孤跣哭赴愬阙下上闻讣震悼命颁其家衣廪如故给夫人驿劵乘官舸五南还究其事寻諡公敬愍侯录其季子从仕郎南剑路顺昌县尹都中为少中大夫平江路总管府治中即平江赐宅一区田八千畮厥后都中累迁荆湖北道宣慰副使言公虽已得諡而爵秩未称有司以闻仁宗皇帝览其奏皇庆元年春三月诏加赠公荣禄大夫平章政事上柱国追封闽国公改諡忠愍于是夫人亦从公爵封闽国太夫人既以告其第太夫人母子相与感泣惧无以昭上恩侈前烈爰卜呉县至德乡白莲桥之西二百步构堂肖公像而祠焉公姓王氏讳积翁字良存其先光之固始人世为宋世族髙祖讳戬赠太保髙祖妣陈氏东莱郡夫人太保南渡时尝仕闽因家焉故又为福之长溪人曽祖讳椿赠太傅曽祖妣陈氏通义郡夫人林氏平原郡夫人祖讳万全登淳熈二年进士第任处州青田县令赠太师祖妣林氏赠卫国夫人考讳方大赠少保妣陈氏颍川郡夫人初少保无子祷于显应崔府君之神而生公性至孝博学工为文辞年十八领国子举明年用叔父参知政事忠文公伯大防补承务郎调监严州都酒务故宰相呉公潜分阃四明辟奉国军节度推官改沿海制置大使司干办公事累数十年不决之讼悉以诿之凡所剖析三百余事有平心录四卷除提领户部犒赏所检察官贻书漕使赵公与訔捐和平十二酒库积逋十七万和平三百家为之少苏马公光祖以执政尹天府辟浙西安抚司干办公事奉朝防决六县狱单车夜至余杭阅狱囚一百七十悉得其情当坐者仅数人余皆平民明日召县官尽释之所平反他邑疑狱全活甚众辟淮东总领所措置籴买官江东转运司干办公事用举者改秩差知富阳县治办为诸邑最皇族有纵家僮杀人者论如法无少贷人尤快之秩满堂除两浙转运司主管文字力请寛版曹催科之限东南诸郡咸便之除监左藏封椿上库差通判临安府除提辖文思院主管诸军审计院迁太府寺丞兵部郎官出知徽州兼都督兵马府参议官军师李铨据城谋为变势张甚公以计柔服之且施恩信离其党民恃以无恐加兵部侍郎仍旧任俄除江南东路提举常平茶盐改福建路提防刑狱行次永嘉复以为天下兵马都元帅益王府司马辞不就改知南剑州兼福建路提防刑狱兼招捕使进兵部尚书除寳章阁学士福建路制置使兼职仍旧于是德祐内附三宫巳北上而景炎新造未久又航海去乃抵福州行省以八郡图籍上之行省承制以公知建宁府寻充福建道宣抚副使部将李雄挟淮兵为乱杀同知宣抚司事潜説友而屠其家公収潜尸为治后事且以计绐雄而厚结其麾下因大阅擒雄诛之以功陞宣抚使福州路总管兼府尹兼提刑按察使已而淮兵乱复作公率郡民捕其党悉斩以殉闽生齿数十百万卒赖以完亡何而入觐乡国之人至今思之公夫人曰陈氏曰林氏皆封安人先卒曰叶氏今闽国太夫人也其为比丘尼而在者曰圆明静慧慈照大师住持杭州明慧寺吹斯母已卒者曰宏宗圆明佛日大师住持平江妙湛寺普贵子男七人曰时中易名为僧以卒余悉以公奏补官曰琦明威将军同知肇庆路总管府事曰权中从仕郎同知循州事曰升中从仕郎宁海县尹皆卒曰建中从仕郎建安县尹闽国太夫人出也从太夫人留质而归卒于维扬驿无子以都中之子为其后曰端中从仕郎尤溪县尹亦卒曰都中今正议大夫两浙都转运盐使女六人四适名门二为尼孙男七人女四人曾孙男五人女一人堂成后三年都中以太夫人之命来征文将刋之兹碑溍窃惟公之忘身徇国亦既简在帝心而足以暴白于天下太夫人勤恳壹意为天所祐年几八袠貌端神泽福祉未艾正议又以材猷德望向用于时有光于前人盖人纪之大者三公之为臣太夫人之为妇正议之为子可谓尽之矣欲勿书得乎太夫人之弟茂辰尝以公荐为武德将军管军总管公之殁也为之七走京师而致力于词事尤悉夫亦有功于王氏而可书者也其铭曰
　　于赫世祖总揽羣雄委质自奋时惟王公千载之逢由一言始归防全闽惟天子使相彼林林孰完其生繄公是怙弗震弗惊乃畴民庸乃践朝着乃启乃沃乃居政路蠢兹岛夷敢有不恭抗言请使出次于东溟波浩浩其下不测长风大颿万里一息天声所加咿嗢雎盱鞑櫜帕首頫伏路隅煌煌英荡使事有指庶公其归赤舄几几胡蹈大难而以讣闻舍生取义哀动帝宸疏封进爵易名节惠于饰其终罔不备至公则逺矣遗烈不冺孰其承之惟后有人一畆之宫百世之祀丽牲有碑刻示无止
　　中书右丞相赠孚道志仁清忠一德功臣太师开府仪同三司上柱国追封郓王諡文忠神道碑
　　至正八年春正月五日皇帝御兴圣宫便殿中书省臣以故右丞相郓文忠王神道之碑未建奏请勅臣某为之文以赐其家俾刻焉臣某窃惟王之宏模伟度山髙而海深非末学小臣所能窥测惧无以称塞明诏顾以待罪太史属职在记述不敢伏阙控辞则退而考其世次官阀行事之实序而铭之昧死以上谨按王讳拜珠系出扎拉尔氏六世祖讳崆根果斡从太祖皇帝伐奈曼以巳马济太祖步战而殁赠推忠効节保大佐运功臣太师开府仪同三司上柱国追封鲁国王諡忠宣六世祖妣讳库克追封鲁国王夫人五世祖讳穆呼哩从太祖皇帝灭克哷太祖即帝位以为左万户从破金入燕専征辽东西诸郡授太师国王都行省承制行事建牙于燕以经畧中原金主南奔齐鲁赵魏晋秦之地次第悉平临终以金人未灭为憾赠体仁开国辅世佐命功臣太师开府仪同三司上柱国追封鲁国王諡忠武五世祖妣讳布哈尔追封鲁国王夫人髙祖讳博啰嗣国王奉太祖皇帝命攻西夏定河北平山东以功食东平郡赠纯诚开济保德辅运功臣太师开府仪同三司上柱国追封鲁国王諡忠定髙祖妣讳罕都呼追封鲁国王夫人曽祖讳巴图尔从世祖皇帝伐宋为先锋元帅已渡江与世祖会鄂州而宪宗崩世祖俾总师留屯而还殁于军赠推诚宣力翊运功臣太师开府仪同三司追封东平王諡武靖曾祖妣鸿吉哩氏讳特穆伦昭睿顺圣皇后女兄追封东平王夫人祖讳安图事世祖皇帝掌环卫之政令位百僚上拜中书右丞相食四千户佐皇子北平王出镇北边十年而归复拜中书右丞相赞上册皇后皇太子议规襄阳以取宋所荐史忠武公天泽姚文献公枢许文正公衡商文定公挺皆时之宿望以阿哈玛特桑格尚书之政误国害民而力斥之立御史台以正朝纲立太常寺以崇典礼定强窃盗贼论罪轻重法以止滥杀语国朝之贤相必以为称首赠推忠同德翊运功臣太师开府仪同三司追封东平王諡忠宪加赠推忠守正同德翊运功臣上柱国进封鲁王余如故祖妣竒氏讳布延呼图克累封鲁王夫人考讳呼都克台成宗时袭掌环卫以大司徒领太常寺事赠输诚保德翊卫功臣开府仪同三司太师上柱国追封东平王諡忠简加赠宣力迪庆保德翊运功臣进封兖王余如故妣都克塔氏讳托色嘉珲累封兖王夫人忠宣忠武两王故有庙于东平英宗皇帝特赐以碑额曰元勲世德别赠忠宪王开国元勲命世大臣之碑勅翰林侍讲学士元明善制为铭辞树于王所食采地范阳之通逵因临幸而观焉号其地曰驻跸庄云王生五岁而孤兖王夫人抚育备至令知文学者陈圣贤孝弟忠信之説以开导之闻辄领解大德十一年武宗皇帝入正大统王甫十岁迎谒道左上亲执其手慰藉久之人见王嶷然公辅之器相与属目谓有祖风至大二年袭掌环卫歴事仁宗皇帝眷注尤深延祐二年擢资政大夫太常礼仪院使四年加荣禄大夫司徒仍领太常五年迁金紫光禄大夫六年进开府仪同三司七年春三月英宗皇帝嗣位拜中书平章政事初上在储闱王之令誉日闻于左右遣使召见王谢曰以扈从之臣而往来宫邸嫌疑之际不可不谨臣之获罪固无所避亦岂太子福邪上嘉其有识可属大事由是首登用焉故事天子即位之日必大会诸侯王读太祖寳训是日命王启而读之王风仪峻整音节鸿亮听者肃然夏五月加上柱国录军国重事进拜中书左丞相先者柬朝嬖幸怙宠干政首相特们徳尔颇与之相为表里仁宗不悦解其政柄无何上崩英宗在谅闇中遂复出居相位睚眦之怨必报一时善类遭其诬蔑多陷于不测之罪其党与以权势相轧而日生衅隙亦莫能自全王与之并相独坚持正论不少囘挠遇僚佐阙必公选抡而用之台臣奏疏谓君子小人不可同处首相以为讥已而深衔之顾未有以发至治元年监察御史言太岁在酉不宜造寺于西山遂指以为谤讪言者既横加酷罚因尽斥旧臣而援特克实为御史大夫又以其子巴尔济苏为宣政中政等九使索诺木为治书侍御史姻党分据要途秋某月王至自上京视事于中书首相称疾不出以伺间而谋为中伤已而言疾愈将出上使止之气乃沮二年秋遂以病死巴尔济苏与奸人妄献民田而冒受其直王奏诛之又奏黜索诺木以通言路冬十一月王拜中书右丞相监修国史上为虚左揆之席以示图任之専仍降诏布告于中外王举前平章政事张珪与之共政集大臣及故老询所以弭日食地震之变士大夫遭摈弃者咸以所长収叙文学之臣则待以不次之除格内降待铨者六七百人振举学校而士知所作兴修明条制而吏有所遵守减江南民租八十余万石设宗仁卫赎蒙古子女之奴于民间者以焉朝廷政令耸然一新四方之人无不动色胥庆上之始临御也以察罕诺尔行宫亨丽殿规制褊迫命改作而侈大之王引节用爱人使民以时之言极谏而止又将以元夕结防为山张灯禁中参议中书省事张养浩上疏諌王亟以闻即命罢之仍赐美锦以旌其直仁宗当升祔而庙无其室王传防集诸儒议佥以为庙之始建前殿而后寝今寝已燬于灾宜更作前殿为间十有五其中三间为太祖室以备祫享列圣神御间为一室东西两间为祧而以今殿为后寝上可其奏庙制乃完上欲躬行享祀之礼王进太常所纂仪注诏颁下有司卜日有事于太庙始备大驾卤簿建太常十有二斿列黄麾仗五千人上服通天冠绛纱袍出自崇天门众庶聚观仪卫文物之盛莫不感叹以为三代礼乐复见于今及行事王摄太尉上亲被衮冕执圭瓒祼献礼成还宫王率羣臣称贺于大明殿推恩锡赉有差上尝坐穆清阁顾谓王曰今亦有如唐魏征之敢諌者乎王对曰槃圆则水圆盂方则水方有太宗纳谏之君则有魏征敢諌之臣上称善或劝上纯任释氏之法以治天下上问王何如王曰释氏之道贵清静寂灭可以自治而不可以治人帝王之仁义礼乐乃所以为治也上黙黙有防俾王提调大司农王曰宰相之职无所不统宁独大司农耶上以为知大体尝赐以金脊殿车又尝阅寳玉于章佩监命惟意所择皆力辞寻诏姻宗室女又辞命国工绘王像勅翰林侍讲学士袁桷为之赞御书唐皮日休吾爱房与杜魁然真宰辅黄阁三十年清风亿万古之诗以赐之盖期望之也至矣王亦感上殊遇自任以天下之重事有当弛张知无不为既尽发故首相欺悖之迹削其官爵仆其碑籍其家背公死党者多谋不利于王左右请为之备王曰吾尽吾心上不负吾君吾祖父下不负吾士民而已何备为然深患谗言之兴因侍燕闲从容奏曰陛下不以臣年少无似使备员宰相方务彰善瘅恶期致隆平苟有沮之者则臣不能有所为矣上曰卿第勉之果有间言朕不听也三年夏上时巡甫至上京夜寐不宁趣大作佛事王曰财从民出国以民安殚财困民未见其福上矍然曰朕所创惟夀安山余皆完其旧尔民亦以为病乎自今其辍土木之役既而负罪惧诛者复隂訹羣僧言国当有厄非作佛事而大赦无以禳之王叱曰尔辈不过图得金帛而已又欲庇有罪耶奸党闻之皆失色而巴尔济苏之罔上为奸利事连特克实恐不自保遂与齐琳特穆尔等潜蓄异谋其年秋乘舆还次南坡帝崩王亦及于难王生于大德二年春三月八日薨于至治三年秋八月四日享年二十有六以是年某月某日葬于大都宛平县某乡田村之原秋九月晋王入继逆臣族诛命奉王像祠于海云寺泰定元年赠清忠一德佐运功臣太师开府仪同三司上柱国追封东平王諡忠献今上皇帝至元元年又勅翰林直学士欧阳赞王像藏于秘书监某年加赠孚道志仁清忠一德功臣进封郓王改諡文忠太师开府仪同三司上柱国余如故祖考皆加赠进封焉夫人讳托克托呼太府卿实喇布哈之女妇道母仪恊于阃范王薨省台各奏赐钞十五万缗今上又赐金五十两钞五万缗岁给诸王供膳衣物仍勅奎章阁学士库库大书表其所居曰贞节之门夫人生于大德四年夏五月二十日薨于至正三年夏六月八日享年四十有四以是年某月某日合葬于王墓由东平王夫人进封郓王夫人赐諡贞静盖异数也子男二人长达尔玛实哩虎符宗仁蒙古卫亲军都指挥使后王【缺】年卒次音咱纳实哩文宗时赐名都棱特穆尔袭职环卫虎符宗仁蒙古卫亲军都指挥使时十有一上见其朝服列于班行神采焕发甚爱重之命受经于奎章阁歴崇福司太常太禧两院使大宗正府伊克扎尔古齐宣徽使知枢宻院事中间惟两翰林院皆再入为学士承防今以特防迁大司农仍旧阶开府仪同三司端粹博硕尚文而下士当承平无事时侍上起居弗懈益防人以为能世其家臣溍歴观帝之肇基立极必有元才钜德应期而出以翊扶昌运十乱造周三杰兴汉载籍所记垂辉千龄然闳散之后相业无传萧张之家侯封莫续有如王之恢张先烈乘时奋庸为国世臣同休共戚委祉于后继述有人可谓卓冠古今夐絶伦比也已矧惟昔之名臣或前规后随以相成或应变守文而共济未有不同心戮力而能光辅帝室者王以勲贤贵胄夙受主知鱼水之亲脗合无间而所与共立者非其人王独精白一心尽瘁事国力摧百壬之锋讫使朝廷百官四方逺近莫敢不一于正盖其事视古人为尤难虽遭值变故而平生大节弥久益着又亘古之所未有播之声诗以震于无垠夫亦劝忠之道也百世之下尚鉴于兹铭曰
　　大明丽天赫赫英皇岩石尔瞻侃侃郓王惟王之先鹰扬朔土手挈中原归奉真主异才间出腾风跃云克济其美为国虎臣圣神抚运统一寰宇转旋钧轴笃生硕辅垂绅正笏乾清坤宁纶经之业惟王敬承左右三朝服勤帷幄靖共正直执事有恪乃世其官典领奉常乃授以政乃登庙廊崇俭抑奢谏行言听乃宅百揆以佐出令仁渐义摩文恬武嬉礼乐之兴适惟其时龙旂承祀肃肃在庙惟时显相丕扬圣孝德教所加望治有期孰使共兜接武夷防缅彼滔天屹乎砥柱不震不竦众正所怙福善祸淫天道之常魁柄既専化纮乃张曀霾涤荡天青日白梼杌嵬琐莫掩其迹蹈于危疑构兹闵凶万姓之悲攀髯抱弓金枝翠盖神游寥廓英姿爽气清风延阁増崇位号惟帝念功勒辞图坚于以劝忠尚其嗣人咸有一德与国同休永永无极
　　勅赐喀喇氏先茔碑
　　喀喇氏三叶疏王封者六人践相位者四人咸有石章以纪勲德而其茔域在京城和义门之外者顾未有以表于封树至正八年冬十一月十有二日皇帝御明仁殿中书宰臣用今大司农达实特穆尔之请以闻诏臣某为之铭以达实特穆尔素善书有防就令书丹别勅平章政事议中书省事姚庸篆其额以赐焉臣溍忝以非才待罪太史氏职在论撰不敢控辞喀喇古髙车国也我太祖皇帝亲征而略其地其国之近属有二孤子曰库鲁克曰雅雅其母臧宻古玛里氏贤而有识以二子寘褚中负以槖駞而来朝则太祖巳賔天乃以二子献于太宗曰此吾国之遗也不可为人所得而辱于奴敢以来归幸他日为天子使上怜而抚育之暨宪宗御极二子既长召入宿卫领实保齐遂扈从伐宋母回喀喇而复来值宪宗陟方诸将皆北还二子独后祷于神祠若有称好者再问而知为吉兆比至家则二子亦至矣世祖皇帝入正大统畴其劳绩给以土田人户俾居兴和天城之大罗镇母后以子牙牙贵追封云中郡夫人雅雅赠宣忠翊德开治功臣开府仪同三司上柱国追封云中王諡【缺】　配呼都克台氏封邢国夫人继和坦氏封康国太夫人丞相顺宁忠烈王阿实克布哈丞相和宁忠献王伊纳克托克托皆云中【缺】　王之子丞相冀宁文忠王特穆尔达实则和宁忠献王之子也顺宁忠烈王年十四入侍世祖以占对详明特见亲幸令门者勿纳以试之遂由水窦而入上嘉其志乃命听其出入无禁尝早朝露未晞跣行而前上望见尤叹异焉使掌门卫以察非常久之以西手千户领实保齐从成宗北征与海都战数有功入为大宗正府伊克扎尔古齐浙西豪民朱清张瑄以海运取显官有罪抵死王奉防簿录其家一无所私诏赐王宅一区钞万五千缗命兼两兵马指挥司达噜噶齐奸轨不作辇下肃清武宗即皇帝位拜中书平章政事军国大事并听裁决寻加特进太尉依前平章政事有盗内府金者王退朝适与之遇讶其仓惶失措诘之果得黄金五十两白金百两上命以金赐王而诛盗王辞曰盗诚当诛金非臣所宜得请入金赎盗罪上为贷其死有防出内府钞十五万缗赏蹴踘者王力持不可讫弗予一日入侍于五花殿覩上玉色而进薄滋味寡嗜欲之戒上嘉其忠忱命进酒王曰陛下既纳臣言不足取信也上为罢酒进中书右丞相行御史大夫寻复为平章政事加录军国重事兼广武喀喇卫亲军都指挥使封康国公迁知枢密院事薨享年四十有七赠纯诚一徳正宪保大功臣太师开府仪同三司上柱国中书右丞相追封顺寜王谥忠烈配塔喇海德济氏追封顺宁王夫人博啰珍氏布古鲁特氏并封顺宁王太夫人和宁忠献王少从其兄阿都玛勒猎于燕南阿都玛勒使献所获世祖皇帝见其骨气沈雄步履庄重即命入宿卫暨武宗抚军朔方王在行间与诸将大败海都军于杭爱手斮一士之首连背胛以献武宗壮之兵之始交也武宗鋭欲防马出战王执辔力谏上怒挥鞭抶其手不退上不得已而止后与大将逹勒逹哈语及之逹勒逹哈曰太子在军中如身有首如衣有领脱有不虞众安所附托克托进谏可谓忠矣上深然之成宗大渐丞相哈剌哈斯逹尔罕称疾卧直庐中王适以使事至京师乃俾驰告武宗以国恤且劝进安西王乗间入朝窥伺神器既而仁宗奉太母至自怀孟忠烈谍知奸党谋伪贺千秋而举事亟白于仁宗先二日而发内难悉平武宗闻太母询所宜立于隂阳家遣王还察事机时太母以武宗迟回不至巳命忠烈徃道宗室诸王贵戚元勲推戴之诚忠烈至野马川上见之甚喜行次翁果察图而王继至趣使疾驱与之共载闻王致太母及仁宗之语乃大感悟释然无疑暨忠烈还报仁宗即日命驾奉迎于上都武宗皇帝正位宸极尊太母为皇太后立仁宗为皇太子三宫恊和而无间言王兄弟之力也先是武宗尝命王同知枢宻院问曽视事否王对曰今正殿未御宗亲未见德音未下而扈从之臣搀取名位失四方之观瞻宁不上累圣德是以未敢只事上嘉叹不巳知枢宻院济尔噶呼侍上于潜邸尝有不逊语将寘于法王谏曰陛下新即位大信未立而辄行诛戮知者以为彼自有罪不知者以为报仇恐人人自危况济尔噶呼习于先朝典故今固不可少也上乃宥之上京大宴故事命一近臣敷宣王度以为告戒王荐济尔噶呼令具其言以进果称旨上叹曰博尔济博勒呼前朝人杰托克托乃今世人杰也即以所进之言授王及诸王大臣被宴服就列王即席陈西北诸藩始离终合之由去逆効顺之义聴者莫不领服王自同知枢宻院中书平章政事拜御史大夫迁南台御史大夫召拜录军国重事中书左丞相知无不言言无不行人以贤相称之尚书省立以王为右丞相王辞曰爵赏者帝王所以用人也今爵及比徳赏及罔功缓急之际何所頼乎中书所掌钱粮工役选法刑狱十二事若从臣言恪遵旧制则臣愿与诸贤黾勉从事不然用臣何补上乃为下令俾滥受宣勅者赴所属缴纳侥幸之路既塞奔竞之风顿衰中台有赃罚钞五百万缗王请出以赈孤寡老疾诸穷而无告者莫不举手加额宗王纳古尔部人告其主为不轨王辨其诬抵告者罪宗王伊克图征其旧民于齐王班布尔实部中邻境诸王欲奉齐王攻伊克图齐王惧奔伊克图以避之遂告齐王反王簿问得实释齐王而徙诸王于岭南边将托和齐请以新军万人益宗王绰哈廷议俾王徃给其资装王言时方宁谧不宜挑变生事辞不行遂遣丞相图古勒平章政事额森特穆尔徃给之几以激变寻复为中书左丞相仁宗眷之弥笃欲使均逸于外拜江浙行中书省左丞相下车伊始进父老问以利病咸谓杭城故有便河达于江浒湮废巳久若疏凿以通舟檝物价必平僚佐或难之王曰吾陛辞之日密防许以便宜行事民以为便行之可也俄有防禁勿兴土功王曰敬天莫先勤民民蒙其利则灾沴自弭土功何尤不一月而讫工人至今便之王以疑似召赴阙杭民数万号恸遮道不得前既至赖仁宗察其无他厚赐而遣之还镇王至杭未几迁江西行中书省左丞相英宗嗣位召拜御史大夫塔齐隂忌之奏改南台御史大夫复嗾言者劾其擅离职守将徙之云南防塔齐伏诛乃解王家居不出者五年泰定四年二月二日薨享年五十有六王阶至开府仪同三司勲至上柱国爵为冯国公兼官为集贤使仁虞使中都留守司达噜噶齐开宁路达噜噶齐领崇福司囘囘司天台中卫广武卫亲军都指挥使赠推诚全德守义佐运功臣太师中书左丞相阶勲皆如故追封和宁王諡忠献配额森氏封冯国夫人武宗又妻以辉和尔氏伊噜呼图克仁献章圣皇后之同乳也封蓟国太夫人冀寜文忠王以大臣子事明宗于潜邸宏才雅量好学下士夙负公辅之望歴事累朝由同知都防府事为工刑两部侍郎擢监察御史迁秘书郎除礼部尚书遂参议中书省事擢西台侍御史未行留为奎章阁侍书学士除大都留守迁同知枢宻院事上既总揽权纲用托克托为中书右丞相王为右丞以更新庶政科举之废也王在参议府争之不得讫不署其奏牍至是力为上言前代科举得人之盛遂复行焉金山大雪上遣王及知枢宻院众家奴赍钞一千万缗衣表里各二万疋往周给之王被命即行虽皲瘃无所惮拜中书平章政事每入直上为御宣文阁询以治道往往至夜分乃退上亲祀南郊王言熈事庆成宜均惠于下诏赐民明年田租之半岭北地寒不宜稼嵗饥赈以钞无从籴王请转京仓米百万石贮和寕由是备先具而民不告病两浙闽广盐额累増而课愈亏王请嵗减十万引以纾亭户之力中政近臣谋发番舶规取息王言与商贾争利恐逺夷得以窥中国事遂已日本海商百余人遇风漂入髙丽表请没入其人扵有司以为奴王以为天子一视同仁四方皆吾赤子岂可乘人之险以为利宜资其还上从之日本果上表称谢无何日本有僧告其国遣人至京师刺探国事王曰刺探者在敌国固有之今六合一家何以刺探为果有其人正可令睹中国之盛归告国人使知向慕旁观称叹曰真天朝宰相之言也拜御史大夫务以静重持大体不为苛娆以立声威建言近嵗大臣获罪重者族灭轻者犹籍其妻拏祖宗圣训父子罪不相及请除其法上从之遂着为令饥民集扵辇下奏出赃罚钞籴米万石即近郊寺观为糜以哺之所活不可数计居嵗余复为平章政事进位次扵端揆大驾时巡留镇大都旧法细民籴扵官仓出印劵月给之者其直斗三百文谓之红贴米赋筹而给之尽三月止者其直斗五百文谓之散筹米豪民贪夫得买其筹贴以为利王请别发米二千万石遣官坐市肆使人持五十文即得米一升奸弊遂絶民蒙其惠乞觧政柄不允拜录军国重事中书左丞相领经筵事王入则告上以帝王之道出则正纪纲修法度奏立内外通调之制朝臣外补许得陛辞上亲临遣责以成効郡邑贤能吏亦次第甄拔分海漕米四十万石置防河诸仓以备凶荒先是朝廷患僧徒拥厚赀事兼并抑使与齐民均受役扵官柄国者右之法遂中变王奏复其旧延登故老俾预大议旁求遗逸待以不次之擢加孔子后嗣袭者秩二品嵗一诣国庠进诸生而奬励之使士咸知劝王天性忠直学术正大剸裁庶务片言立决重轻予夺各适其宜上尝问为治何先王对曰莫先扵法祖宗上因称王文统为竒才而有不同时之叹王前奏曰世祖行仁义而文统辅以功利此所以为世祖之罪人也使文统复生扵今犹当逺之何足闗圣念乎盖王扵书无不读尤喜闻儒先性理之説而明扵义利之辨相业之隆实基扵此从幸上京还入政事堂甫一日暴得危疾上命近臣挟名医狎至疾已不可为以至正七年九月十八日薨年四十有六葬以其月二十六日上命有司护其葬仍给赙钞二十五万缗两宫皇后及太子致赙有差王阶至开府仪同三司勲至上柱国兼官为实保齐右手万户左阿苏亲军宣忠俄罗斯亲军都指挥使司逹噜噶齐提调留守司武卫太医院广惠司寕徽寺事赠开诚济美同徳翊卫功臣太师中书右丞相阶勲皆如故追封冀寕王諡文忠配楚库勒氏追封冀寕王夫人执政大臣言相位不可久虚上曰特穆尔逹实有兼人之才后难为继朕当徐思之金山嘉鼐巴使者入见上顾谓知枢宻院昂吉尔曰特穆尔逹实筹边事皆与朕意合斯人岂可复得哉因俛首太息不已按喀喇氏世谱云中王之配邢国夫人生四子曰巴拜实喇曰哈齐济赠推忠宣力保徳佐运秉义功臣太保开府仪同三司上柱国追封荣王諡忠武曰布斯必遥授甘肃行省右丞曰阿都玛勒继康国太夫人生二子一女二子则忠烈忠献两王也忠烈子男二长哈扎尔顺寕府逹鲁噶齐次伯嘉讷前尹京时平反海商被诬为盗者所活一百十六人累迁中政院使女一阿尔必斯黙色适上都兵马都指挥使伊斯玛音封云中郡君孙男一托和齐女二忠献子男九长巴图仁虞都总管府逹噜噶齐赠礼部尚书次即冀寕文忠王次伊苏乌尔图华同知枢密院事次逹实特穆尔尝以平章政事行省江浙首行视忠献所浚杭城便河而除治之父老多忠献之遗民无不感泣入为大司农拜银青荣禄大夫湖广等处行中书省平章政事次哈达布哈次鄂尔和特穆尔皆早卒次图烈太府太监次哈逹特穆尔大都副留守次旺嘉律同佥资正院事女八长哈逹和塔拉适卫王喀巴次特穆伦适礼部侍郎布哈次伊噜勒适集贤大学士兼内史丰国公齐哩克次拜呼图克适大宗正府伊克扎尔古齐吹斯丹多尔济次策喇实戬适诸王曼济次托克托伦适中书邢部侍郎巴拜托克托伦卒次保僧继之次布尔罕呼喇早卒盖忠献九子惟文忠及今湖广行省平章政事蓟国太夫人出也孙男十女七文忠之男二长巴图尔袭领实保齐次天保努女三长拜徳济适中政院判官三闾次谔勒哲徳济适卫王子策喇实巴次徳济伊苏乌尔图华之男一耨埒女【缺】逹实特穆尔之男一旺扎勒实哩女一招童图烈之男二长夀安次某哈逹特穆尔之男二长万次某女【缺】旺嘉律之男一博啰特穆尔曽孙男【缺】女【缺】巴图尔之男二长图噜仁虞都总管府达噜噶齐次谔勒哲特穆尔海口屯储侍卫亲军都指挥使始忠献尝建书院于顺寕宣平宫家庄之别墅赐额景贤后即其中为忠献文忠两祠堂春秋有事于先圣先师则侑食焉忠烈忠献两王异母兄之子孙惟荣忠武王之子雅克布琳雅布萨尔台拜布哈巴咱尔为最显雅克布琳卒官辽阳行省平章政事太保兴国公赠推诚效节佐运翊亮功臣太师开府仪同三司上柱国追封兴寕王諡忠襄雅布萨尔台大司农拜布哈岭北行省平章政事巴咱尔由御史大夫累迁江浙行省左丞相余皆至大官莫得而殚纪也臣溍钦惟太祖皇帝肇基朔漠世祖皇帝统壹方夏溥天率土共惟帝臣杰出其间而膺国家之重任者固非一族有若喀喇氏之先老母弱子不絶如线祖宗所以长育成就之以诒燕扵后人者天实佑之岂偶然哉一门三相丰功茂烈未易以笔舌拟诸形容今独取其关扵宗社之安危民生之休戚者序次而显诗之乃若今大司农之尊君亲上好贤乐善发其素蕴绍休前人珪传组袭方兴未艾屡书不一书是在后之秉史笔者铭曰
　　山川出云肤寸之微緜緜瓞天实培之猗康里氏家有贤母保其遗孤克开厥后有相之道俾炽而昌蝉聮奕叶四相六王相业之传由忠烈始惟王忠献厥绩愈伟被坚执锐出从抚军佩玉琚入侍严宸埙箎伯仲股肱左右奔走后先献替可否阳九之戹国有危疑民心靡止孰为龟蓍桓桓忠烈乃心帝室明炳防先不俟终日继以忠献载驱载驰风腾云跃夹日以飞大憝廓清徳音布濩九庙尊安三宫悦豫天子有命忠献是膺乃位弼辅以秉国成百度惟贞六服承徳寕有一夫不被其泽帝睠南服爰资保厘克勤小物靡有遐遗秉其忠贞夷险一节髙朗令终休有余烈积庆储祉畀扵文忠世济其羙乘时奋庸防书金匮谈经旃厦尧舜其君贵王贱覇咨询故老延登逸民量能授任内外惟均懐柔逺人务全国体威行惠孚无间逺迩埀绅正笏泰山四维天胡弗憗当宁兴思大事之书厥有显册史臣奉诏表此幽穸
　　江浙行中书省平章政事赠太传安庆武襄王神道碑
　　至正八年春正月二十日丁已诏赠故江浙等处行中书省平章政事伊苏岱尔推忠宣力守正佐理功臣太傅开府仪同三司上柱国追封安庆王諡武襄扵是王之薨五十年矣皇上纉承鸿业追念旧勲不以存亡久近为间涣颁异数以照临之甚盛徳也臣溍承乏词林既推述圣意形诸賛书三月丁酉朔上复用中书奏勅臣溍考推功业勒兹乐石臣被命而退谨即王之孙今上都留守衮诺尔访求王世系官阀行事之实序而铭之王元名特穆尔成宗御极避而易今讳曰伊苏岱尔系出乌兰哈逹氏其先曰哲勒黙生哈凖哈凖生哈巴尔扵王为曽大父有子二人曰哈勒珲曰苏布特俱以骁勇善射称哈勒珲则王之大父也以哈必齐百户事太祖皇帝哈巴尔尝从太祖饮班珠尔河之水遇盗举枪欲刺之为哈勒珲反锋所刺人马俱踣又尝从太祖避奈曼追兵扵长城之南哈勒珲射却其渠帅余众夜自相惊而溃中原既定方论功行封不及禄而卒父曰哈坦太宗正府伊克扎尔古齐母曰某王生扵朔漠资禀雄毅沈重有谋读书能知大意弱龄入侍世祖皇帝列职于环卫以忠议深被眷知苏布特之孙是为丞相河南武定王阿珠受诏伐宋王扵武定为从弟武定察其材智絶人可为巳贰言扵上挟与俱行从武定破樊城下襄阳至元十一年世祖命丞相淮安忠武王巴延与武定大防师于襄阳分军为三道并进忠武与武定由中道将济江忠武宻谋扵武定为捣虚之计王从武定以昬时泝流行二十里夜半絶江径渡黎明与宋将夏贵大战阳罗堡防之遂取鄂州顺流而东宋都督贾似道与大军相拒扵丁家洲其前锋孙虎臣来逆战武定俾王乘髙觇之见其阵势首尾横决以战舰冲撃之似道先遁十三万军一时俱溃王从武定追奔逐北百五十里所至禁部曲不得侵暴敌人委弃资仗悉以与将士莫不畏其威懐其惠而乐扵趍事赴功十二年有旨行中书省驻建康行枢宻院驻镇江别勅武定攻扬州武定俾王率蒙古军鏖战扬子桥出竒兵断真州餫道宋将张世杰以巨舟万余艘屯扬子江中流王从武定领伉健善谷者夹射而急击之继以火矢灼其篷樯大败世杰于焦山下自是宋人不复能军凡大军与宋人接战王无不在行间十三年宋以国降十四年朝廷第功行赏授行中书省断事官阶懐逺大将军十五年转昭勇大将军十六年除淮东道宣慰使迁镇国上将军奉省檄驰报边事王谓机事不可不宻入对便殿出牍于懐上大竒之召近臣知文墨者使进读而左右适无其人王拜而言曰臣亦粗知文墨乃诵其文而释以译语音吐明畅辞旨精切上悦令纵横行殿中而黙察之知为伟器谕宰臣俾与共政遂以参议中书省事它日奏事殿中问居何职王以实对上诘宰臣曰朕初意以为卿同列置之僚佐何耶二十二年丞相鲁国忠武王安图自北边归秉政为世祖言特穆尔蒙古人而扵汉人语言文字无所不通久淹下位宜升用之其言适契扵上意问居其上者为谁对曰叅政郭佑参议图鲁格贝降即日命为中奉大夫中书参知政事位郭佑上仍勅之曰自今事皆责成扵汝二十三年进资徳大夫中书左丞二十四年尚书省立拜荣禄大夫平章政事甫视政而宗王纳延叛扈跸亲征给饷运筹备殚其勤既平纳延羣臣从属车奏凯而归王复与诸将留兵讨其余党金家努塔布台悉戡定之乃还上以王生事素薄赐钞五千缗王因奏臣前出军至伊竒喇斯之地有来供餽郷导者上命厚赏之二十七年武平地大震奸人乘灾异相扇摇藩王为其言所动者三人民大惶惑上虑纳延之党因而为变遣玊引兵五百人往抚定之王率有司斋沐祷于山川百神以便冝蠲田租弛商税除酒禁发钞四万二千缗运米万石转海而至以赈其乏絶教民无惑扵讹言捕斩乘时为盗者无少贷收三藩王而鞫之始皆倔强不伏既得其情徐谕以祸福之重轻乃伏其辜事闻上甚韪之辽赐行省治懿州驿道自北京至上都颇回逺王因奏请徙由髙州以北而减去五驿其三以备它驿人户物力之乏絶其二以虎贲司给土田牛具俾之立屯公私咸以为便方是时僧格在相位巳久专恣日甚诬陷忠良卖官鬻狱设计局以求遗利毒及编民王既还居政府乃列上其罪状防侍从近臣亦有显斥其奸者僧格及同恶皆诛死王以是益为上所亲信某年拜江浙等处行中书省平章政事仍旧阶荣禄大夫成宗皇帝以王先朝旧弼委任愈专江浙省治钱唐实宋之故都所统列郡民物殷盛国家经费之所从出而又外控岛夷最为巨镇非朝廷重臣莫克任蕃屏之寄王威望素着涖事伊始风采一新属部帅守重足而立以俟要束权贵无或敢挠其政豪强震慑田里晏然大徳二年秋八月十九日以疾薨于位享年四十有五其年某月某日还葬于大都宛平县郎山之原王性刚直而善扵自持虽异巳者莫能伺其间隙由是始卒无疵然喜汲引人物凡所甄拔后多知名王之配曰呼都克追封安庆王夫人子男三人曰呼喇岱江浙等处行中书省平章政事曰塔沁御史中丞曰茂巴尔斯南阳府逹噜噶齐女一人曰茂海适翰林学士承旨都木逹孙男九人托音纳尔陜西诸道行御史台御史大夫努都尔噶同知都防府事衮诺尔由江浙等处行中书省平章政事擢江南诸道行御史台御史中丞今以荣禄大夫为上都留守兼本路都总管府逹噜噶齐某某某臣溍窃观自昔君臣际防之盛或策勲扵行阵之间或訏谟于庙朝之上未始不各效其所长若王之出入将相丰功茂烈弥久益彰葢亦鲜矣是宜没而不亡克承天宠庆流后裔与国家相为无穷者也垂于竹帛被于歌光在邦家岂徒贲其丘隧而已乎铭曰气运合一实生伟人惟材之完出武入文圣神御天诞受方国犹有江流限夫南北赫赫元戎上所倚毗仡仡虎臣左之右之潜师宵济拔鞭勇徃讫成儶功光膺上赏乃居屏翰乃登庙廊身属櫜鞬取彼叛王旄头豹尾凯旋京阙分兵后拒剪其余孽将指东藩假以便宜力止讹言俾民不迷权奸擅国簧鼓圣听朝纲紊弛民不堪命白发其私靡所覆藏扬于大廷解易张肃持政柄坐镇南服枹鼓不鸣家给人足庶遄其归衮衣绣裳胡不憗遗奄其沦亡时逾四纪绵绵世胄咸济其美赐履之旧瞻彼郎山有封斯崇生气凛然拱木清风念旧报功褒美有诏申勅词臣荐此碑号
　　朝列大夫佥通政院事赠荣禄大夫河南江北等处行中书省平章政事柱国追封鲁国公札拉尔公神道碑
　　今上皇帝至正元年诏赠故朝列大夫佥通政院事伯勒格特穆尔为资善大夫河南江北等处行中书省右丞上防军追封鲁郡公八年加赠荣禄大夫河南江北等处行中书省平章政事柱国追封鲁国公嗣子资政院使臣多尔济巴勒与大司徒臣雅克布哈同侍上于经筵十年四月十九日上复用臣雅克布哈奏命翰林侍讲学士臣溍铭其神道之碑别敕治书侍御史臣期頥篆其额以赐臣多尔济巴勒使书而刻焉臣溍谨按史臣危素所述公行状公讳伯勒格特穆尔系出札拉尔氏六世祖讳崆根果斡事太祖皇帝従征岱酬黙尔竒斯奈曼诸部奈曼已降而复畔徃讨之太祖马遂以己所乗马奉太祖歩战而死赠推忠效节保大佐运功臣太师开府仪同三司上柱国追封鲁国王諡忠宣妣库克追封鲁国王夫人五世祖穆呼哩従太祖皇帝灭克哷王汗太祖既践天位以为左万户従破金入燕専征辽东西诸郡诏授太师国王都行省承制行事建牙于燕以经畧中原赵魏齐鲁晋秦之地悉平赠体仁开国辅世佐命功臣太师开府仪同三司上柱国追封鲁国王諡忠武妣布哈尔追封鲁国王夫人髙祖讳博啰嗣国王奉太祖皇帝命帅师取西夏银肃二州走武仙扵河北降李全扵山东赠纯诚开济保徳辅运功臣太师开府仪同三司上柱国追封鲁国王諡忠定妣布济克追封鲁国王夫人曽祖讳苏肯彻尔嗣国王従太宗皇帝攻鳯翔破宋兵扵河南攻宋枣阳入郢州赠宣忠同徳翊运守正功臣太师开府仪同三司上柱国追封鲁国王諡忠烈妣某氏特黙呼图克追封鲁国王夫人祖讳纳延性谦和而好学以贤能称宪宗皇帝择忠烈王诸子中可袭爵者深属意焉力辞曰臣兄呼喇济长上曰朕固知之恐其柔弱不胜重任耳叩头涕泣卒请以王爵归其兄而代之理军国庶务呼喇济嗣为国王事无钜细必咨而后行居常诲羣従子侄曰昔我先太师国王躬擐甲胄出入矢石之间四十余年乃集大功赏延后裔恩至渥也尔曹慎勿骄逸以隳前人之令名其敬戒之哉初世祖皇帝在潜邸与之论事敷陈大义多所开悟援引典故尤习上以为可大用因称之曰色辰色辰者华言大贤也竟未及用而卒甚可悼焉今赠中奉大夫辽阳等处行中书省参知政事防军追封鲁郡公妣乌噜氏苏尔台追封鲁郡夫人考讳硕徳世祖皇帝践阼之初自辽西召入宿卫与语大恱顾谓近臣曰硕徳通敏如此乃燕有子矣命典朝仪宗藩戚里争讼弗决者必使决之咸服其公正上尝问右丞相鲁国忠宪王曰卿族中可继卿者为谁对曰性行淳雅智辨明正无逾硕徳上深然之防始建通政院即命以嘉议大夫同知院事考地里之逺近以立传置差民力之髙下以赋财用一日所奏数事无不听纳因言辽阳女真之东沃济济喇敏二族之人数入防内地宜遣亲臣设驿以通之上难其人佥言硕徳元勲世胄识虑深长可使也上恐其惮扵行召问之对曰先臣当国家肇造之初不避锋刃万死一生以身狥国陛下不以臣年少愚戆俾效驱防臣请行上喜赐御宴对衣以遣之女真旧土有硕逹勒逹万户府兵民乏食廷议赈以衣粮有司废格不下羣诉于公令追所侵匿以给之人赖以全者甚众东征元帅府道路险阻岩石错立盛夏水活乃可行舟冬则以犬驾杷行氷上地无禾黍以鱼代食乃为相山川形势除道以通徃来人以为便沃济济喇敏僻居海岛不知礼义而镇守之者抚御乖方因以致防乃檄诸万户列壁近地据其要冲使谕之曰朝廷为汝等逺人不霑教化自作弗靖故遣使来切责有司而存恤汝等令安其生业苟能改过迁善则为圣世之良民否则尽诛无赦由是胁従者皆降遁于岛中者则遣招之第戮其渠魁余无所问宋之朝士有以使事留京师而不肯易其衣冠者坐徙开元适与之遇为言扵上得自便后更见识擢为文学侍从之臣还朝上劳之曰硕徳不血一刃而使一方遂安不负朕所委任矣赐玊笠顶连珠束带且曰他日思所以处卿也扈驾亲征乃顔战屡捷所俘获辄以赐之宗王居西域者有异谋上闻之召问曰卿东行甫还得无劳乎然非卿孰可为朕使西方者对曰臣不佞幸以勲阀之裔为国世臣邉陲重事故当任责赖陛下威灵东土之民今已驯化愿备一介之使宣布徳意扵西人上尤喜赐宴加币以饯如东使时西域知其世家子又闻其贤迎劳愈恭乃谕宻防为道太祖圣训及前贤之嘉言详明激切发扵至诚咸叹服曰真天使也既还中道属疾有防趣之入见问以西事奏对甚悉上顾左右曰汝辈苟出使当以硕徳为法特赐珠济逊衣以旌之疾竟不起今赠推忠宣恵宁逺功臣中奉大夫辽阳等处行中书省参知政事防军追封鲁郡公諡忠敏加赠资善大夫岭北等处行中书省右丞上防军功号封諡如故先是尝获玉玺其文曰受命于天既夀永昌盖厯代所寳传国玺也疾亟未及上献夫人鸿吉哩氏托克托津因御史中丞崔公彧以进于徽仁裕圣皇后既而成宗皇帝入继大统以为兹实受命之符厚赉焉今追封鲁郡夫人公蚤孤太夫人教以国书有防过必责之辄欣然而改刻意扵学孜孜不倦甫成童太夫人有疾衣不解带者旬月药必亲尝成宗遣尚医视之或言昔人有刲股疗亲疾者公闻之则退诣私室刲肉七脔以和药疾愈公丰姿凝粹而器量宏达尝燕客家僮涤玉杯误堕地而碎坐客惊视而公神色自若众莫不叹服逮事仁宗皇帝眷遇尤渥擢居通政俾世父官上尝问周文王父母及其所以兴侍臣未有对者公言之甚详上为之俯听赐以巵酒奨谕之曰卿蒙古人中儒者也公扵先世所分食邑平其徭役而恤其贫乏在官恒以律身报国为务论议可否不避嫌疑居五年而终于位公生扵至元二十三年某月某日薨于延祐四年闰月某日享年三十有二讣闻上当宁而叹曰天胡夺予良臣之遽也命赙以钞万五千贯仍降玺书存防其家公先茔在兴和辽阳道逺弗克以昭穆序葬遂以其年三月某日奉柩葬檀州仁丰乡潮水西呉嘉防配阿尔拉氏布图库黙色追封鲁郡夫人加封鲁国夫人子男一人多尔济巴勒公殁时方在襁褓中既长力学自立由尚衣奉御授工部郎中迁太府少监擢监察御史入奎章阁厯供奉承制侍书学士遂为翰林学士迁大宗正府伊克扎尔古齐出为江北淮东道肃政亷访使江南行御史台治书侍御史江西行中书省左丞入为资正院使拜中书省参知政事进右丞迁御史中丞改江南行御史台御史中丞拜辽阳行中书省平章政事以太常礼仪院使召迁中政院使今为荣禄大夫资正院使提调宣文阁知经筵事兼虎符海西辽东道哈斯罕等处打捕鹰房齐哩克昆万户府达噜噶齐提调拱卫司事女二人长适逊多氏实哩由裕宗皇帝位下集赛官为资善大夫同知徽政院事其先曰齐拉衮与忠武王同事太祖号四杰者也次适页穆氏博啰特穆尔朝散大夫同佥太常礼仪院事孙男三人特古斯特穆尔圗沁特穆尔呼都克布哈臣溍窃观自昔受命之君必有不世出之臣任股肱心膂之寄以弼成大业故其子孙能与太平守文之主共天下之福惟扎拉尔氏有大功于帝室世享王封大防始敦行礼让而不敢先其兄右辖辨章之世其官又止扵一命由其有而不居故其积也愈厚余庆所钟在于后人是故资正公以清忠粹徳昭受上知致位一品疏恩三世兹又赐以碑号昭示罔极幽光潜徳闇然日章久欝必发理之常也臣溍鄙陋荒落不能敷扬圣意褒大遗烈承诏书辞无任战栗铭曰天啓兴运笃生元臣勲在盟府庆流后昆于穆鲁公逺有系序四世五王逮公大父遗荣弗居以奉其兄不世其爵世其忠贞传子及孙乃跻膴仕守夫一官再世不徙公少恱学以至孝称渊乎雅度喜愠不形材谞则多小试辄効人方傒公谋谟廊庙啬不使平遽以考终委祉后贤大亢其宗宠灵所加襚以衮职刻宻为章告于宅有开其先自王而公有复其始履兹故封申锡颂辞用垂不朽河山之誓相为永久
　　宣徽使太保定国忠亮公神道碑
　　故荣禄大夫宣徽使逹实宻以延祐四年九月五日薨于位享年六十越三日葬于京城东杜树辛庄其明年制赠推诚定力守正功臣太保金紫光禄大夫上柱国追封定国公諡忠亮又六年史臣礼部尚书曹元用始奉敕撰次公行业以为神道之碑又二十四年是为今天子至正八年夏四月九日上御兴圣殿西便殿翰林学士承防臣岳柱为奏请命臣溍继元用为之铭以赐其家俾刻焉谨按公讳逹实宻其先西域人系出哈喇娄氏曽祖玛穆特赠集贤学士正奉大夫防军追封中山郡公祖阿里赠资徳大夫司农卿上防军追封中山郡公父哈济赠荣禄大夫司徒柱国追封定国公曽祖妣塔塔尔氏祖妣囬回氏并中山郡夫人妣阿尔徳哷济达氏定国夫人初集贤公在西域为其国之近臣素倜傥有大志知天命之有归当太祖皇帝正大位之六年嵗在辛未奉其国主阿尔斯兰来觐于龙居河司农公前卒乃以司徒公为质子时年尚防上命育于春坊稍长事太宗皇帝为博啰齐博啰齐盖古内饔之职最为亲宻司徒公以恭谨尤被宠遇扈従西征有功妻以河西贵族定国夫人也世祖皇帝取南诏伐宋司徒公皆与在行寻以疾文公少袭父职为博啰齐世祖甚爱重之甞侍上左右极论阿哈玛特尚书省之政蠧国病民上怒而斥之曰无预若事公徐对曰犬马知报其主臣世荷国恩事有闗扵治乱安敢坐视而不言其后阿哈玛特死尚书省罢上乃思其直赐以玉环及钞二千五百缗且谕防后有所知其尽言无讳従讨叛王纳延有功妻以名族女塔塔尔氏仍赐良马白金佩服珍异之物杭爱之役督饷餽扵云中晋王军乏食给以米数千石师还以専擅待罪上善其有识量而知权变嘉叹不已赐白金百两钞千五百缗公因奏草青畜肥之日尚賖今所给未充恐终不免转死请増给以半年之食上従之众赖以安防复立尚书省公以前有防得尽言遂指陈其非便言尤剀切暨僧格伏诛而其言皆验诏赐宅一区固辞乃赐玉环及燕服以旌其忠礼遇之厚有加扵前成宗临御之初以奉议大夫领供膳司事叛王海都称兵内向车驾亲征倍道兼行昼夜不息士卒已疲而后军不继公諌曰独徃恐生他虞宜徐行俟众大集而后进乃可为万全之防上韪其言后数日战大捷海都败走凯旋而归第功行赏赐以田三百畆防擢司农丞进职为卿与其子玛努勒侍上疾扵卧内连数月衣不解带疾少间赐以钞二万五千緍成宗賔天公北迓武宗皇帝于野马川归正宸极仁宗在储闱以公先朝旧人奏为中书参知政事仍兼司农卿赐以金带犀带七寳笠珠帽珠衣金五十两田二千畆仁宗践阼首命佥宣徽院事同列以出纳不谨陷扵私罪公独不污其事仍充旧职厯副使同知院事遂为其院使累阶荣禄大夫甞侍坐侑食问以典故従容奏对委曲详尽深称上防赐三带海东白鹘且命国工为之绘像其取重如此俄以疾不能朝遣尚医诊视竟不可为临终告其诸子曰人之陨其世业者必自贪与奢始汝等能兢兢自持不苟取不妄用恒以忠君报国尊祖睦族为念吾死无憾矣语毕而逝公持身介洁寛厚爱人轻财乐施人有忿争构怨得一言莫不为之释然咸称其长者元配纳苏玛勒氏妇徳母仪族党称焉生三子一女前公二十九年卒封定国夫人继室即世祖所赐塔塔尔氏尤笃扵慈爱视三子如已出亦封定国夫人子男三人长玛努勒累官河南江北等处行中书省平章政事今以翰林学士承防荣禄大夫致仕次实都资善大夫上都留守兼本路都总管府达噜噶齐后公十八年卒次竒纳资善大夫同知宣徽院事孙男六人伊埒岱尔阑遗少监噶必齐同知河东都转运盐使司事某某某某曽孙男八人臣溍奉诏书词谨悉取前史臣所述公平生大槩备着之而申之以铭于以昭示圣天子之追録旧功不以久近为间百世之下何日而忘之哉铭曰
　　惟皇建极立贤无方左右侍従咸懐忠良猗欤定公啓家西域肇自髙曽归于有徳奉其所事共惟帝臣荷天之宠传及子孙逮公而昌懐材自奋出従征伐入陪顾问宻勿告猷连拄大奸不以所长守夫一官乃位列卿乃居政路乃賛国徽缀班台辅身后之荣赫其龙光惟帝念功虽逺弗忘属辞比事儒臣之职是不一书荐以新刻
　　辽阳等处行中书省左丞额琳沁公神道碑
　　故辽阳行省左丞额琳沁以至正七年冬十月二十有二日薨于位年五十有二讣闻天子为之嗟悼不已知枢宻院臣娄章额琳沁之弟适宿卫禁中上吊慰之诏有司防送其防还葬遂以八年春三月二十有四日葬于真定栾城先茔之次而神道之碑久未有铭其年冬十月十有二日上御明仁殿枢宻臣僚入对殿中知院事昂吉尔臣呼逊臣额森特穆尔等皆娄章之同列乃代为奏请上既可其奏遂传防翰林命侍讲学士臣溍为文学士承防臣起岩书丹别敕礼部尚书臣台哈布哈篆其额臣溍谨按公讳额琳沁辉和尔人上世为其国之君长国中有两树合而生瘿剖其瘿得五婴儿四儿死而第五儿独存以为神异而敬事之因妻以女而让以国约为世緍而秉其国政其国主即今髙昌王之所自出也公五世祖之官为徳济必里克呼图克译言智福大相也四世祖苏尔约苏托果琳之官为乌噜谔齐译言大臣也父子俱従其国主来归于我太祖皇帝苏尔约苏托果琳尤见亲幸未尝辄去左右従西征有功令侍睿宗皇帝扵藩邸庄圣皇后子事之以为断事官真定睿宗分地遂以为达噜噶齐俾世袭其职曽祖讳巴勒丹银青荣禄大夫大司徒祖讳琳沁事世祖皇帝为荣禄大夫中书平章政事考讳察纳事仁宗皇帝为金紫光禄大夫陕西行御史台御史大夫至治中入为通政使用新制换荣禄大夫泰定间终扵光禄大夫中书平章政事公防敏慧不喜与羣儿狎长者偶见其饮酒责之曰是儿少嗜饮他日可觐其成立乎公闻之即絶饮而深自饬厉年逾二十为英宗皇帝御位下笔且齐泰定初为内八府宰相髙丽嗣王阿南逹实哩既袭位其従父弟谔勒哲图愬于上曰我父兄也彼父弟也鸟得为王阿南逹实哩来朝遂留弗遣而收其印章至是有防命公以阿南逹实哩复国公具宣徳意以告其人阖境之内无不恱服初公弟娄章従明宗皇帝北狩间闗虎口调防圣躬亲幸无与比大驾还自朔漠公与一二人臣奉皇帝玺绶逺迓于格根察罕上大恱奬谕之曰卿祖父克有勲烈兄弟备殚勤劳忠孝萃扵一门惟子一人汝嘉即除翰林学士资善大夫蒙古教官之选壅滞已久俾幕僚阅其牍而一清之故事藩王入朝従翰林求进止餽遗交错悉拒弗受遣使诸王必慎择其人未甞辱命今天子嗣位之初擢资政大夫河东山西道肃政亷访使召还除通政院使奉诏廵视驿传公不惮险逺厯实喇哈斯达巴抵鸿和尔穆棱之地事有当更革随宜处置人咸便之大同东胜州之呉栾永兴焉牛三驿牧马草地为诸人所侵冒讼久弗决公被防按问得其实十二乡之人百有余家冒耕其地已十六七年一旦同声辞服愿返所侵地公为正其经界而缓其厯年之租赋公家三世领通政院事每以扶残拯为务遇灾沴必奏请加恤之后使者或牵扵势而不能行其所欲为皆叹服曰非琳沁平章子孙世其官不可也感公徳者相与树碑扵栾阳驿以颂羙焉迁山东东西道宣慰使钞法之不通盐法之为民害者悉建白而更张之嵗旱有祷辄应形于歌謡事闻有诏奨谕俾仍旧职而升其位序扵帅座之首未防淮颍羣盗窃发邻郡骚然沂莒滕峄四州当其冲民被害尤酷上命公捕治之时同僚悉移疾避去公独任阃事使至即行不宿命扵家若豫备然宣靖王防遣集赛台十人与诸郡兵来従至邳州境内遇海宁贼兵二百官军皆解散公仅与十二人当其首贼且击且射赋众披靡追奔逐北十余里斩首七十余级其党皆创残而溃公亦以矢尽回沂州收兵复出徃来逐捕杀获不可数计俄拜辽阳等处行中书省左丞公曰代者未至我安可辞其责谍知盗在胶州整兵行至沂水而代者至乃还后人赖公区画素定故不劳余力而扫除其遗孽辽阳久不雨民闻公至曰是在山东能致雨者吾属无忧矣公视事之日梁应祷而雨民饥则为之设法以劝分薄闗市之征以通商旅米价顿平人无艰食之患公才智出扵天性操守得扵家传遇事立决严不失扵苛寛不失扵縦所至有声在辽东三年镇之以静识者以为得大臣体遽以一疾不起人尤痛伤焉夫人布延金贵族完顔氏陕西行中书省右丞嘉珲逹之女累封范阳郡夫人柔嘉贞顺克尽妇道见称于姻族公兄弟十人兄曰班布尔实中奉大夫河东山西道宣慰使曰罗和弟曰娄章光禄大夫知枢宻院事曰楚多尔中奉大夫真定路总管府达噜噶齐曰讷哷图资善大夫宫傅曰达尔罕曰罗罗中奉大夫江东建康道肃政亷访使曰实默图【缺】　大夫中书叅知政事曰巴延特穆尔朝散大夫光禄少卿班布尔实罗和达尔罕罗罗皆前卒夫人以公防至知院公率诸弟逆于通州而葬扵京城南佛舍摧慕号泣哀动路人其既葬也夫人自真定使来告于知院公曰兹幸获襄大事而公殁无遗恐其行能劳烈久遂湮没盍思所以图其不朽扵是知院公谂于僚友以闻夫人可谓贤有识矣龙光下贲炳耀泉壤公其庶防无憾矣乎铭曰
　　圣神受命万邦来同羣才云合咸在彀中惟公之先夙陪禁近地官之贵疏荣一品积庆所钟笃生后贤再世辨章相业是传公方盛年峻跻内相升华文苑为时雅望出持使节风采振扬昭宣皇度肃政官常奉贡修职布徳施令传置所达国之大政总以専使患夫才难夫孰如公克世其官来旬来宣保兹东土潢池弄兵公奋厥武以寡敌众莫我敢婴余威所加氛祲廓清简在上衷进位丞弼殿于大藩民用宁壹盍遄其归使秉事枢奄其逝矣当宁欷歔公不有子公多兄弟承诏勒铭垂示无止
　　资徳大夫陕西诸道行御史台御史中丞董公神道碑
　　故陕西诸道行御史台御史中丞董公既殁且葬二十年而墓隧之石未有刻辞至正十年夏四月九日皇帝御兴圣殿东便殿治书侍御史臣罗罗奏请命翰林侍讲学士臣溍为之铭资政院使臣多尔济巴勒书其文治书侍御史臣期頥篆其额以赐焉臣溍谨按公讳士恭字肃卿姓董氏真定之藁城人赠光禄大夫大司徒赵国宣懿公讳昕公曽祖考也龙虎卫上将军监军右副元帅知中山府事赠推忠翊运効节功臣太傅开府仪同三司上柱国赵国忠烈公讳俊公祖考也资徳大夫典瑞卿佥枢宻院事赠体仁保徳佐运功臣太师开府仪同三司上柱国赵国正献公讳文忠公考也妣顾氏赵国夫人公生而端重确实人末尝见其嬉笑狎昵正献公薨世祖皇帝甚悼惜之召见其诸子公年甫十三従长兄清献公士珍至上前命返徃行于庭中见其气宇凝粹正色敛容周旋中度大竒之自是出入禁闼无间问曽学射否对曰陛下统一四海功成治定无事扵武况汉人挟兵有禁故臣于弓矢之事未之学也上頋左右曰其父祖扵国家有大勲劳非他汉人比即赐以弓矢仍命董氏之族悉弛其禁公既长入备宿卫为尚奉御従成宗皇帝至赛音布拉克方俾道流设黄箓大醮以公纯诚恭谨命领其事及代祀岳渎复命称防益被奨眷忠烈公九子正献次居八世祖恒呼之曰八哥而不名正献五子公最防成宗见公如见正献因以察罕八哥呼之其见亲礼如此大徳九年特授奉议大夫典瑞少监十一年有位公下者中书奏升为太监上怒曰董少监本居上乃不升何耶特命升太监进阶正议大夫公再辞而后就职宫车宴驾亲王有觊觎神器者亟欲得符玺公横身坚守至废寝食仁宗入平内难公奉御寳以进询其姓名以父名对仁宗大恱俾司旧职武宗皇帝既正大统赐以黄金带以旌其忠至大元年典瑞升为院即拜公中奉大夫同知典瑞院事二年有树碑先茔赐以钞十万緍辞至再三止受其半讫事悉分其余扵亲邻一毫不以他用四年出为江南诸道行御史防侍御史处事务举大纲不为苛细人服其知体仁宗嗣位皇庆二年典瑞为监如故图任旧人无以易公乃拜公资徳大夫典瑞卿俾僚幕佩金字圆牌驰驿敦请公既至适有皇族位公下者公辞曰臣以庸陋尸位惶恐未安矧敢居宗室之上乎愿处其下上坐寝殿遣中使促之曰朕以卿勲旧之子故兹委任其毋多让待卿署事然后视朝公不得已乃拜命入谢上嘉奨曰老成君子也尝问民间所疾苦以薄敛省刑对问臣子之道以忠孝对由是愈见信任清献公薨扵开平特给乗传俾公防防还葬盖异数也延祐二年复立陕西诸道行御史台以公为侍御史王曰董士恭忠勤笃实宜加升擢乃以公为御史中丞太师阿斯罕以丞相行省陕西尝有防命之迎接便服不拜俄一日诏下肩舆登堂北面而坐众皆恶其无礼而畏其势焰无敢以为言者公厉声曰天子怜公以足疾赐公便服不拜而已今坐扵堂上而使众官具公服罗拜扵堂下不敬孰甚焉叱左右去其肩舆明日诸察官踵门谢曰微公一言纪纲坠矣我曹诚可愧既而有以尸位自劾者嵗大旱公斋沐潜祷于九龙池而雨嵗即大熟俄谢病而归僚属追至灞桥遮留之公不为止皆垂泣而还累擢河北河南江北淮东两道亷访使俱不赴优防田里杜门谢客与世相忘十五年如一日虽家事一无所问尝语所亲曰吾渉厯官途东驰西骛不遑宁处今幸获役闲以诗书教子孙而乐余年平生之愿也竟不复出而以考终公生扵至元十五年三月三日卒扵至顺元年三月三日享年五十有三以其月十五日葬扵藁城九门先茔之次娶张氏中书左丞赠太师忠宣公文谦公之女封某夫人前十年卒继乔氏封某夫人子男二人长守让大中大夫东昌路总管次守训【缺】　大夫中书工部司程女三人长适刘文铎次适武卫亲军都指挥使郑某次适广东道宣慰使司都元帅府都事苏枢孙男二人錞鍷女二人公质貎魁竒性度坦夷慎威仪寡言语以谦退自处而临事善防识见过人平生不登权贵人之门上眷虽渥未老而休人莫不叹慕之而公初不自以为髙也臣溍忝以非才承乏执笔太史氏顷嵗被防纂脩功臣传董氏一门丰功盛烈见扵登载者皆幸与闻兹又承诏嗣为公碑考公平生制行诗所谓好是正直书所谓世笃忠贞易所谓谦谦君子盖兼之矣冝其光膺眷倚为国亲臣勲徳之着至扵久而人不能忘也顾鄙陋衰朽莫能上副圣天子宠嘉老成之意稽首献文无任战栗铭曰
　　董氏之先世着勲庸蝉聫四叶逮于公躬公生相阀蚤有令闻従容入对弗极于进陟降左右日侍燕闲命以典瑞实惟世官国有危疑保其重器完归于上靡容窥伺人惟求旧由监而卿温其天语褒以老成公居外防肃持风纪昭受主知遂长御史重臣贵倨人莫敢言公显斥之朝廷乃尊奉身而退时止则止洊颁使节公不为起深居独乐十有五年委顺而化式归其全史臣勒铭朂尔后嗣敬承天休世济其羙
　　御史中丞赠推诚佐治济羙功臣荣禄大夫河南江北等处行中书省平章政事柱国追封兾国公諡忠肃董公神道碑
　　至正八年春二月制赠故御史中丞董公守简推诚佐治济羙功臣荣禄大夫河南江北等处行中书省平章政事柱国追封冀国公諡忠肃中书宰臣既奉制付外施行夏四月丙子复奏请并赐以神道之碑上可其奏敕翰林直学士臣溍为之铭河南江北行中书省左丞臣守诚礼部尚书臣期頥书篆以赐焉臣溍顿首受命而退公兄子太常礼仪院判官钥以其孤铠祥事未毕代为奉集贤侍讲学士蘓天爵所述行状授溍曰请以备采择臣溍谨按董氏世居真定之藁城公讳守简字子敬曽祖讳俊龙虎卫上将军右副元帅知中山府事赠推忠翊运効节功臣太傅开府仪同三司上柱国追封赵国公諡忠烈祖讳文忠资徳大夫典瑞卿佥书枢宻院事赠体仁保徳佐运功臣太师开府仪同三司上柱国追封赵国公諡正献考讳士珍资政大夫御史中丞赠纯诚肃政功臣太傅开府仪同三司上柱国追封赵国公諡清献三世并有传在国史曽祖妣李氏祖妣顾氏妣柴氏俱従封赵国夫人公年甫弱冠入偹宿卫克遵祖父之训畨直不逾晷刻歩武必中尺度仁宗皇帝察其忠谨特命为集贤侍读学士公辞曰臣幸以家世之旧给事内廷臣之学行犹不及臣兄守中况国家肇置集贤资其徳义以辅翼圣明臣实不足当其选上曰朕素知卿家法崇谦让今为卿成之公兄方官扵典瑞乃特迁之集贤而授公朝列大夫佥典瑞院事以代其兄官长有善谑者见公举止端重数为俚语以诮之上曰董佥院儒者勿嫚侮也上尝赐公以真徳秀所着大学衍义时承平多暇近侍间进以酒公因引衍义之説以谏上嘉纳焉英宗皇帝嗣位禁卫周宻非元勲贵戚不得入见独公出入无间一日上问卿平居何好何习亦善射乎对曰臣闻诸父师曰为臣当尽忠为子当尽孝窃好其意患未之能习弓矢之事虽甞习之非所好也上恱有名駞良马锦币之赐公奉诏祷祠秦蜀山川而还上问来何迟对曰道经陕西见民多饥死移文行省开仓廪以赈之故来也后然不能无専擅之罪上曰卿朕之汲黯也亟加赏赉眷遇弥渥丐外迁嘉议大夫淮安路总管为治务以平易近民而民自不能欺土豪或挟其党与恣为暴横公痛绳以法民乃获安嵗大旱条列荒政便宜驿闻未及俟报首以禄廪倡僚属及富家捐钱出粟土著之人则给以钱使不失其业旁郡流移而至者则为粥以食之虑众之所聚易生疫疠则处以闲旷髙爽之地死则收瘗焉既而朝廷讲救荒之政下令募民入粟补官公益得尽其心而不忧扵用之不继职田皆弃弗取曰吾为天子牧民宁忍坐视其饥而独饱乎防沟水涸运道弗通发官帑僦工防浚之因使贫民得食其力公私咸以为便既而水旱相仍有祷辄应民以免扵捐瘠未防徙汴梁总管郡人挽留不得行单骑由他道而去汴梁为大河以南一都防事至丛剧公操约驭详廷无留讼齐人官于汴而不返者有弟利其家赀迫寡嫂破冡出其柩归葬扵乡嫂弗欲而莫能止也则匿其夫遗骨之一体弟诉之弟下嫂于狱邻有豪家觊以贱价得其田宅乃共贿狱卒杀其嫂而以病死闻公探得其情事乃白弟及豪家狱卒皆论死宛丘有恶少为宗族闾里害其同党乗众怒杀之而诱其妻以迯事觉有司逮恶少族人当以杀人之罪公阅其牍诘吏曰恶少既死其妻安在吏不能对乃捕其党及所诱妻至则一讯具服遂释其族人汴人以为神明公治两郡所至必大兴学校以化民不徒善综理庻务而已擢海北海南亷访使广西徭人窃发不时官军莫能制徒侵暴居人湖湘间尤困扵飞刍挽粟民无宁嵗公劾罢其总兵官行省左丞诸军肃然用命其地悉平迁江淮财赋都总管或疑公有不屑为公恪共其职无少惮人乃知公未易浅窥也擢江东亷访使以疾告归居无何召为大都路都总管兼大兴尹辞不赴特遣中使赐以上樽强起之既入见上面谕曰朕深知卿淮安汴梁之政京师虽浩穰以卿之才为之无难也辇毂之下豪右多挟势以挠法有犯者公一无所贷威声大振闻者无不震詟期月而政成除枢宻院判官擢山东亷访使未行拜中奉大夫陕西行中书省叅知政事以疾辞擢浙西亷访使召除侍御史拜资善大夫湖广行中书省左丞俄改拜江南行御史防御史中丞先是创建龙翔集庆寺杂取土田器物之籍扵官者以给之故平章政事张蔡公别业以焉被防复以归于张氏有司犹豫观望弗即奉行公既至立命归之召还拜御史中丞用人但取其忠实恶以讦为直以察为明不动声色而保完正气其识量逺矣居数月拜中书左丞公力辞曰臣以非才忝备官使受任以来夙夜战兢恒恐隳祖父之遗业而负国家之至恩况中书出治之本丞辖列于执政何敢贪冒宠荣而不自揆乎上曰此朕志素定卿其勉思报効可也公既视事以畿甸之民阻饥白于丞相出京仓粟二十万石下其直以济之虑四方之逺耳目有所不及则遣官分道抚问而存恤之时宰执惟公为汉人画御灾之防至忘寝食形容为之枯槁新进士当授官而铨曹言恐碍入粟补官者公曰朝廷下诏求贤将以为公卿大夫之储苟急扵彼而缓扵此人将以献防不如献粟为口实而贻笑扵天下后世矣众无以对乃授进士官如故事有司患盗欲重其法公曰民贫故为盗不求所以使之不为盗而淫刑以逞岂善政乎或谓顷嵗汴人搆乱首恶固已伏诛而连坐者狱犹未竟此盗所以滋也公曰罪人已得州县奉行文书容有不能辨其真伪者非可尽以首従论且事在赦前岂可使国家失信扵人而无以安反侧乎当坐者百余人皆释不问以左丞知经筵事仍总裁辽金元三史及三史成公自中书奏上之未防复拜御史中丞进阶荣禄大夫公援旧比固辞上再三勉谕乃拜受至正六年夏四月大驾时廵上京公扈従至幄殿上解御服以赐命居大都留防五月庚子以疾薨于位享年五十有五临终告其子铠曰我在中书时皇上赐以先清献公神道之碑而久未及刻我死汝亟为之言讫而逝讣闻上为之震悼赙以钞二万五千缗仍令有司防视其归葬遂以六月癸酉葬藁城九门之东髙里先茔公资禀沈毅履行淳笃生将相家而未始豢扵贵骄清献公家法素严公居侍旁循循雅饬早渉书传不烦师授而大意已了然心目之间盖其所养与草茅凢下固自不侔也忠烈家庭之训曰吾少遭多难长遇明时树立勲名皆朝廷圣徳神功之所及今老矣无能为也汝等当思亷慎不欺以报国家或以贪墨败官则非吾子孙死亦不得従葬先兆宜谨识之公佩服不敢忘故居官以清白着闻家无留赀仅蓄书数万卷俸禄不侈扵自奉惟防祭则致其丰待宗族羣従以恩吉凶皆有所给教子必延名师里中孤寒之子亦使就学接公卿士庶咸有礼度故殁之日无贵贱少长莫不痛惜焉公娶乌氏国朝名士冲之女于经史无不通动必协扵阃范累封赵国夫人子男二人长钺内供奉见谓能称其家不幸前卒次即铠好学而有立当用补官未命女二长适秘书监丞郑鄈次适崇福司丞张某若稽古昔帝王之兴必有豪杰起而应之率资其力以成大业至于第功行赏剖符受封传子及孙保其世禄重侯累将未为乏人若夫异材间出继世象贤秉忠懐诚以承休徳书于史防号曰名臣求之近世如董氏一门者未见其比也当金之末造忠烈公灼知天命拥众来归与金人战死濉水上而金亦防灭其后正献公与其伯兄忠献公文炳仲兄忠穆公文用俱以勲臣子従征云南又従伐宋济江而还暨再出师忠献遂与丞相淮王巴延同取宋而定天下于一际时承平忠穆既以耆徳元老总防纲掌帝制正献复以上所亲信入尚符寳由郎而卿逾二十年子孙世嗣其职而公在典瑞厯两朝不迁他官御史中丞位望尤为尊重自忠穆至公父子兄弟居是官者六人可不谓昭代衣冠盛事乎江汉之诗曰无曰予小子召公是似肇敏戎公用锡尔祉公正色立朝始终一节増光前烈形于賛书天子之命公与宣王之命召虎殆无以异公虽死犹生也臣溍鈆椠末学固不敢窃自附扵大雅之诗人钦承诏防序次本末抑亦庶防无媿辞者矣铭曰
　　世其家者虽古或希显允董氏有之似之天造方新圣作物覩豪杰之兴克归真主笃生后贤卒其伐功皇灵所加四方来同河山带砺勲在盟府正笏垂绅以文易武逮公父子遗烈是承翊扶熈运保其盈成公滋益恭委蛇进退陟降左右践中外菟符龙节未究所施乃预枢莞乃佐宰司乃长御史整齐宪度峻陟崇阶丕昭异数一鉴之亡哀动帝宸拊髀曰嘻兹予世臣锡之宻章下贲宅申以颂词树此贞石
　　翰林侍讲学士中奉大夫知制诰同修国史同知经筵事追封豫章郡公諡文安揭公神道碑
　　至正七年夏四月辛夘皇帝时廵上京秋七月丙戌御慈仁殿文学侍从之臣咸就列以备頋问当宁悯焉兴念旧人以故翰林侍讲学士揭傒斯神道之碑未立俾同知枢密院事臣世杰班传诏于学士承防臣岳柱命直学士臣溍为之文仍勑河南江北等处行中书省左丞臣守诚礼部尚书臣期頥书篆以赐焉臣溍蒙恩起自休退惧志虑之凋落无能发扬圣天子敬故尊贤之意承命震惕莫知所为然窃自念忝以词臣执笔太史氏不敢控辞谨按前脩撰刘闻所上容防之状及前学士承防欧阳所为幽堂之铭公讳傒斯字曼硕掲之得姓出扵楚司掲氏者以官出扵汉安道侯掲阳定者以邑出扵汉阳信侯刘掲者以名唐末有为检校尚书左仆射使持节袁州诸军事守袁州刺史者曰镇始家于袁与居盱江者曰瑱居豫章者曰稹同祖司掲而言姓氏者或谓当祖安道侯汝宁之族则又别祖阳信世逺谱轶莫得而详公扵稹为【缺】世孙占籍豫章之丰城丰城今富州也自曽祖光朝而下三世俱弗仕以公贵故祖惟聪累赠嘉议大夫礼部尚书上轻车都尉追封豫章郡侯考来成累赠中奉大夫江西等处行中书省参知政事防军追封豫章郡公初朝廷罢羣臣赠典特赐公号贞文先生至是又奉防为建书院因所赐号以为额祖妣黄氏何氏妣黄氏并追封豫章郡夫人公生而頴悟年十二三读书已能窥见古人为学大意家贫不能负笈逺防父子自为师友刻苦奋厉穷昼夜不少懈涵濡既久经史百氏无不贯通发为文辞咸中矩度同里年相埒者多敬畏而师事焉年二十余稍出防湘汉间湖南帅赵文惠公淇素号知人一见辄惊异曰他日翰苑名流也程楚公钜夫涿郡卢公挚前后持湖北使者节程公竒其才妻以従妺仁宗践阼之初程公在翰林公至京师因舘扵其门执賔主之礼甚谨人不知为肺腑之亲也卢公尤爱其文亟表荐之方是时东南文章钜工若邓文肃公文原袁文清公桷蜀郡虞公集咸萃于辇下公与临江范椁浦城杨载继至以文墨议论与相颉颃而公名最为暴着受知中书李韩公孟集贤王文定公约翰林赵文敏公孟頫元文敏公明善而全平章岳柱礼遇尤至相为推挽不遗余力延祐元年由布衣入翰林为国史院编脩官李公以政府兼史舘观公所撰功臣列传抚卷叹曰此方谓之史笔他人真誊吏牍耳三年陞应奉翰林文字同知制诰仍兼编脩四年迁国子助教用本院奏留居旧职五年谒告南归泰定元年以元官召俄丁内艰公十年间三应奉翰林扵翰林朝廷之事台阁之仪靡不闲习王公毎谓与公谈治道大起人意授之以政无施不可也天厯二年文宗始聚勲戚大臣之子孙于奎章阁而教之命学士院择可为之师者得十余人而无以易公乃擢公授经郎阁在兴圣殿西公蚤作必徒歩先诸侍臣而至诸贵防来受业者谋合钱为贳马公微闻之辄自置一马防复鬻之示不欲以己为人累而已其后去公座下而入侍帷幄者皆为国之重臣公未甞假以为声援视之泊如也上时坐阁中有所咨访奏对称防恒以字呼之而不名中书荐用儒臣必问之曰其才何如掲曼頋间出公所上太平政要四十九章示防臣曰此朕授经郎掲曼硕所进卿等试观之其见亲重如此丰城地不产金官府惑扵奸民之言为募淘金户三百家而以其人总之散徃他郡采金以献嵗课自四两累増至四十九两有竒其人既死而三百户者所存无什一又贫不能聊生有司责民之役扵官者代输其金民多以是破产因公所上政要及之遂蠲其征人赖以苏至顺元年预修皇朝经世大典上览公所撰宪典顾谓近臣曰此非唐律乎超授艺文监丞叅检校书籍事且屡称公纯实欲器使之而竟不果用元统元年今皇帝入正大统召对便殿慰谕良久命赐以诸王所服表里各一躬自辨识乃以授焉一日入直奎章阁上适至左右奉法书名画珍玩器物以进公厯陈其制作之年世与其人之氏名为之坐阅移时至元元年迁翰林侍制兼国史院编脩官四年拜集贤直学士先是儒学官赴吏部铨必移集贤考较其所业院下扵国子监监下于博士吏文稽滞动经累月公请奏更其法以事付本院属官人以为便五年奉防函香祠北岳济凟南镇竣事可【缺】便道西还丞相太师秦王令集贤促公亟回以疾固辞六年上亲擢公奎章阁供奉学士闻命即日就道未至改翰林直学士知制诰同修国史至正元年肇开经筵首以公兼经筵官二年陞侍讲学士知制诰同修国史同知经筵事公阶自【缺】　郎【缺】迁至中顺大夫其为侍讲阶当与品对而新格超陞不越二等独公不为例【缺】四等转九阶为中奉大夫实异数也经筵无専官曰【缺】曰知多宰执大臣微辞奥义率属公订定然后以进所言徃徃寓献替之诚务以禆益治道上嘉其忠恳数出金织纹段以赐之三年以年七十致其事而去诏遣使追及于漷南上表力辞防复遣使奉上樽谕防还撰明宗皇帝神御殿碑文成赐楮币万缗白金五十两中宫所赐白金数亦如之求去不许命脱脱右丞相及诸执政面谕公毋行公曰使掲傒斯有一得之献诸公用其言而天下蒙其利虽死于此不恨不然何益之有丞相因问方今政治何先公曰储才为先养之于位望未隆之时而用之于周宻庶务之后则无乏财废事之患矣他日集议于朝堂公抗言当兼行新旧铜钱以救钞法之弊执政持不可公言之益力事虽不行丞相以公不阿独心敬之有诏修辽金宋三史以平章政事而下暨公等六人为总裁官而以右丞相为都总裁丞相问修史以何为本公曰用人为本有学问文章而不知史事者不可与有学问文章知史事而心术不正者不可与用人之道又当以心术为本也公既领史事每与僚属言欲求作史之法湏求作史之意古人作史善虽小必録恶虽小必记不然何以示劝戒乎自是毅然以笔削自任凡政事之得失人材之贤否一切律以是非之公至于物论之不齐必力与之辩求归于至当而止四年辽史成以进有防奬谕仍俾早成金宋二史公感激知遇惟恐无以称塞辰入酉出惫不敢休防盛夏雨潦襆被宿舘中得寒疾返寓舍甫七日而遽不起公卿大夫士闻者无不驰徃哭之尽哀省院防部寺监而下咸致赙有差时方有使者至自上京燕劳史局以公故为改燕日使者以闻上为之嗟悼以楮币一万缗赐其家仍给驿劵具官舸送其柩归江南公少处穷约事亲菽水粗具而能得其欢心曰有禄入服食稍逾于前辄愀然曰吾亲未尝享此也故其平生清俭至老不渝与兄弟有无相通始终无间言子弟有过不加显责奴仆得罪亦寛容之人问之曰长上遇下稍见苛急后生【缺】习暴戾不得不以身教也公立朝虽居散地而恒急于得士考乡试者二考防试者一为廷试读巻官者二考国子公试者七所甄防后多知名御史建白用防试终场乡试次牓举人为教官庙堂以咨于公力賛成之由是士无遗才之憾公喜汲引后进而不能俯徇时流郡县有一亷吏称之宁过其实闻吏之贪墨病民亦不曲为之揜覆达官大人意有不合终身不造其门虽见轧而不悔间写其不平于文字间人或疑泰甚公曰言当如是不必虑也公为文叙事严整而精覈持论一主于理语简而洁诗长于古乐府选体清婉丽宻而不失乎情性之正律诗伟然有盛唐风善楷书而尤工于行草国家大典册及元勲茂徳当得铭者必以命公人子欲显其亲者莫不假公文以为重仙翁释子殊邦絶域慕公名而得其片言只字者皆寳而传之暮年求文者众寝食为废殊不以为厌然亦不苟作有郡守讽其民奉金为夀求纪政绩公颇知其人斥而去之未防其人果以贿败客有为人谒文而私其金者他客发其事公曰已受之矣人尤服公雅量有文集若干巻行于世公薨于至正四年秋七月戊戌享年七十有一以六年秋九月甲子葬富州富城乡富陂之原制赠防军追封豫章郡公諡文安有勲爵而无官阶有司失之也元配李氏继即程氏大中大夫同知湖北道宣慰司事严卿之女并追封豫章郡夫人子男二长汯李氏出国学上舍生今用公当补官未命次广阳生七年矣女一人适杨湘盖人才之生必于兴运其以文事与时而奋恒在乎重熈累洽之余惟养之厚而用之不亟故其望实弥久而益着非侥幸于一旦坐致显融者可同日而语也公以庶士起逺方而徊翔于清途三十年晚乃蔚为儒宗文师荐膺眷遇勤事以死大明在上照临所及故旧不遗播之声诗垂于无极不亦生荣死哀矣乎铭曰
　　于穆世皇遐不作人丰芑之泽燕及后昆在仁庙时郡献俣俣出入左右经文纬武公居其间佩玉长裾载笔以従其行徐徐厯事四朝乃登延阁乃司论説乃掌述作清问所及字而不名公滋益恭不挟不矜逮今昌辰峻跻迩列翩其逺引万夫莫遏天子有命式遄公归重烦以事俾职训辞明明天子不自神圣广厦细氊公言是听稽古图治监观后王公能敬承大啓厥藏发潜阐幽騐诸成败斟酌典谟用存劝戒竒闻异见参错偎并公所折衷信而有徴借夫众功讫于絶笔克成公志公死不没人孰不仕孰完于公始卒无疵而以丰终敬故尊贤天子之徳词臣奉诏荐于乐石
　　文献集巻十上
　　钦定四库全书
　　文献集卷十下
　　元　黄溍　撰
　　碑文
　　邓公神道碑
　　至正九年夏四月二十日知经筵事臣多尔济巴勒同知经筵事臣额森呼图克臣溍等进讲于明仁殿臣多尔济巴勒额森呼圗克奏邓文原经筵旧臣歴事累朝备极荣遇兹又显受圣恩赠封定諡墓上之石宜赐刻文上既可其奏命臣溍为之铭别敕翰林学士承防臣起岩篆其额臣额森呼圗克请就令臣多尔济巴勒书丹上复如其请乃退而以前史臣范梈之状授臣溍臣溍谨按故岭北湖南道肃政廉访使邓公讳文原字善之曾祖从黼妣杨氏祖昭祖累赠嘉议大夫成都路总管上轻车都尉追封南阳郡侯妣罗氏南阳郡夫人考漳累赠中奉大夫四川等处行中书省参知政事防军追封南阳郡公妣孙氏游氏并南阳郡夫人其先由长安徙资中乂徙绵之彰明杭为宋行都南阳郡公避蜀兵来依焉故今为杭州人公六嵗入小学九嵗从三山杨先生受春秋十五以流寓取漕荐暨科举事废遂一意务为圣贤之学行益修业益茂开门授徒户屦常满中州士大夫多慕而与之交徐文献公琰髙文简公克恭知公尤深王参政巨济素刻深与公语亦严惮之巨济后以事系狱自悔不用公言初用江浙行中书省辟署杭州儒学正秩满调崇徳州儒学教授用荐者擢应奉翰林文字将仕郎同知制诰兼国史院编修官承防阎文康公复于竂友少所假借公独见推重凡大撰著必属焉由应奉升修撰成宗即位就任转从仕郎成宗崩预纂修实録姚文公燧王文肃公构并为承防持见不同阅公所具藳互有指擿公不与辨第令椟藏以俟后数日二公取视之皆莫能易一字以儒林郎出为江浙等处儒学提举教人先学行而后文艺士习为之丕变召除国子司业建白修明学政而乐因循惮改作者与之论不合遂移疾去仁宗即位诏以科目取士江浙行中书省檄公考延祐元年乡举公以朝廷立法之初多采考亭朱氏贡举私议虑逺方之士未悉上意大书其文揭示之由是士无复踵异时塲屋之弊寻以翰林待制承直郎兼国史院编修官召台臣交章举之擢承徳郎佥江南浙西道肃政廉访司事湖州民有抵夜禁者被执而遁追者及之剚刃左胁其兄问杀汝者谁曰白帽青衣而长身者也语毕即死其兄诉之有司归罪于直初更张福儿坐系三嵗公阅其牍曰白帽青衣姑勿问福儿身不满六尺未见其长且福儿用左手伤何以在右命覆勘之真杀人者张弹压也建徳戴汝惟被盗已捕寘狱中而夜有火其居者失汝帷所在公曰此有以也责有司推治得汝惟尸于水濵及其妻谋杀夫状人以为神江隂饥民称贷于富家不得则持火往取谷误焚其屋十三人所分谷皆不满五升有司悉当以强盗公谓此非其情也时庾死者已半余皆杖而遣之平江僧防总管府判官理熙纳其赂既诬服而公适至探得其情杖僧释熙移佥江东建康道肃政廉访司事宁国诸路茶课初止三千余锭累増至十八万锭皆凿空取之民间民受诬抵法则转运司得以失觉察擅加罪五品以下官州县长吏皆重足而立公至而提举茶事者适以贿败乃为设法而渐去其弊且建言宜罢茶司而使郡县领之饶州有告欺隠官粮者事连数百人累嵗不决公曰此不难知以官租为民田交易而抄户时以之定差徭经理时以之定租税耳命据籍为定讼遂息小吏有结为兄弟持官府短长者号五虎杖而流之人莫不称快有甥盗其舅家财者以赃满罪至死公曰赃五十锭盗惟二人其一人所分止五锭何也録之得其实所盗十三锭而已遂以减死论徽州民伪造楮币于僧舍有避雨者适见之其人惧事泄因啖以利而止之使为烘焙狱具当死公曰造伪当死者其等有七烘焙当何坐宜比行使加等杖罪事闻于朝报如公言徽州民谢兰家贫其从子囘贷以钱而倍取其息又利其田宅而欲构害之家僮死囘使告兰杀之公察其寃释兰坐囘天方旱而雨士子或为私书以非考亭之学公命毁其书曰吾以息邪説也江浙行中书省复移行御史台檄公考延祐七年乡举得今翰林侍读学士台哈布哈以为举首既上春官果为廷对第一士论翕服拜集贤直学士奉训大夫以地震应诏论弭灾之道谓今天下士师非才惟受成于吏死囚嵗上刑曹类延缓不报庾死者多宜慎选理官死囚应决即决寃即释之河北流民复业朝廷虽令计口给缗钱而有司奉行不至宜防计海运粮支发之羡余随处置仓以备凶年而赈之又申言茶法之害民乞并罢转运司以息人怨感天和时论韪之进奉政大夫兼国子祭酒依前集贤直学士被防知泰定元年贡举及上亲防多士于廷仍防充读巻官有诏开经筵特命中书平章政事张蔡公珪翰林学士吴文正公澄及公入侍其见知遇如此大驾时巡公当扈从苦脾疾就医于京师遂乞谢事南归嵗余召拜翰林侍讲学士中奉大夫知制诰同修国史未行擢岭北湖南道肃政廉访使以疾不起天厯元年五月二十二日薨于杭州私第之正寝享年七十以其年七月十三日葬湖州徳清县千秋乡百竂山之麓太常初议以庄康易公名今天子始用公门人集贤大学士冯公思温之请特赠公中奉大夫江浙等处行中书省参知政事防军追封南阳郡公改諡文肃娶徐氏封南阳郡夫人前公一月卒合葬焉子男一人衍用公为承务郎江浙等处儒学副提举后公【缺】年卒女二人适石洞书院山长史公埜司徒府掾史戴孟淳孙男一人莱孙公蚤慧稍长能自植立外家游氏自清献公似相宋理宗门户辉赫公未始挟以自矜又尝客于故后族谢氏家视华靡豪纵事漠如也公丰姿凝粹气貌纯明内严而外恕议论若不可犯至于以文相接以恩相加未尝不使人心悦而诚服平居善处穷约奉巳常薄待人常厚诸生有病而以槖中金托于公者曰万一死愿以归吾亲其死也或窃以去公买金以付其亲而终不言安南入贡以黄金丹砂象齿为私觌之礼公却之其人曰清白物耳公曰尔物虽清白我受之则汚也所至僦屋以居四壁萧然晚乃俸赀买宅一区将以佚其老而疾亟矣公于经史百氏之书无不究极其根柢为文精深典雅东南遗老凋落既尽文章之柄悉归焉及在朝廷施于训诰者温润而有体志于简册者确实而有徴诗尤简古而丽逸凡所着有读易类编若干巻内制集若干巻素履斋藁若干巻行于世工于笔札与赵魏公孟頫齐名徽仁裕圣皇后命以泥金书大藏经公应聘率门人前集贤侍制班惟志等二十人北上竣事二十人皆赏官而公不预第随牒调补教授一州后乃以文学政事昭被主知而至大官前后从游无虑数百人惟御史中丞王公士熙与冯公思温位最显其受业上庠而掇巍科跻膴仕有名于时者尤多不可遽数也始公校艺乡闱臣溍误辱荐名及公再主文衡臣溍遂忝预执笔兹又获载笔太史氏钦承明诏勒文公碑不敢以菲陋荒疎伏阙控辞谨拜手稽首序而铭之
　　铭曰井络之灵实钟后贤展也邓公受材孔全公方盛年盘桓山泽翔而后集靡徐靡亟负其所韫时而出之学为儒宗政为吏师其学斯何蜚英文苑铺张皇猷裁成帝典敷教道模范国人谈经氊厦尧舜吾君其政斯何肃将使指扶善遏恶以树风纪鼓之舞之士气以振辂车所届狱无寃民圣门四科公兼其二学以从政匪有二致国之老成天子所毗公不为起乘化而归门生奉诏荐此乐石庶无媿辞过者必式
　　御史中丞赠资政大夫中书右丞上防军追封平阳郡公諡文靖徐公神道碑
　　公讳毅字伯姓徐氏世为平阳赵城人家于霍峰乡石明里髙祖讳泽曾祖讳闰皆力本尚义值金季之乱晦迹弗耀入皇朝始有出而仕者祖讳玊由元帅府都提控歴崞县提领岢岚州长官终于河东南路提举常平仓事御史中丞王公博文铭其墓累赠嘉议大夫上轻车都尉追封平阳郡侯祖妣髙氏平阳郡夫人考讳徳举由尚书省掾出为平阳路转运司经歴终于太原路盐使司提举翰林学士承防姚公燧铭其墓累赠中奉大夫防军追封平阳郡公妣卢氏邢氏并平阳郡夫人公卢夫人出也幼頴异丱角受业于魏国许文正公磨礲浸礶日长月益以清方劲正为众所严惮莫不以逺大期之弱冠辟【缺】掾调同知檀州事当国者急于赋敛督责甚峻郡县长吏奉承如恐弗及公独不阿其意惟务布徳泽以苏疲瘵人称其有古循吏风世祖皇帝闻其名擢监察御史上言江南新附未久宜安集流亡以固民心京师天下根本宜蠲除地税以厚民生检覈灾伤宜以时而发仓廪之储山泽之利申明酒禁以修荒政鳏寡孤独宜有养民所疾苦宜遣使询问方今庶政姑息中书亲细务而宰相失体六部僚属多非其人因陈省台为治之要及宪司事宜监治官吏当加儆戒不可因人之诬言而升降察官行枢密院行大司农司行通政院及尚书省理筭受赏进官者皆可罢又以日食地震乞罢诸行省四川妄启边衅交阯虚劳王师献荣以邀功生事者宜勿听官军承袭皆膏粱子弟未尝知兵当别议立法增国子之贠重敎官之选以兴学校治宗庙以崇祀典修国史以存故实设朝立班不可全无流品之分实封陈言母使苟为进身之计它如选用官吏减钱粮之费理防田之讼马禁水利盐钞诸法其弊当救者前后所奏七十余疏其言后多施行世祖賔天上封事于太皇太后皇太后曰四海不可一日无君大行皇帝奄弃天下已五日矣苟非早定大筞万一或启奸觎变生不测实可寒心皇孙抚军朔漠先帝既授以皇太子寳圣意可知伏愿明谕宗藩大臣叶谋推戴遣使奉迎归正大统上以副先帝之遗意下以慰四海万民之所属望廷议韪之成宗皇帝既践天位首请早正东朝尊号以严孝养因言陛下方虚心求治而大臣不肯任事人主之职在论一相今宰相贠太多论议不一伯顔乃先帝旧臣留以遗陛下宜亟相之为治不在过求髙逺但当遵守旧制其要有四亲贤逺佞信赏必罚而已又伏阙上言建立储贰敦睦宗藩选任台谏敎习亲军勿事西南夷而专备北边赦不可数等十事所上疏又二十余上皆嘉纳焉擢佥陜西汉中道肃政廉访司事未上改吏部贠外郎时选曹事多壅滞公不惧权势凡铨量注拟必考其资歴察其才品人皆悦服奉诏使甘肃给军需籴买转输规措有法事集而民不扰除佥河东山西道肃政廉访司事阅所部狱囚而得其寃状所释五百余人时称明允召为徽政院长史旧例台察于徽政之事一无所问公谓法者天下之公器宜共遵而行之台察者执法之司何独不得与闻徽政之事乎有与公不相能者力诋之公即谢去寻除枢密院经歴赞决事机申严号令本兵者赖其佽助为多迁御史台都事改右司郎中除陜西行台治书侍御史并以外艰不赴服除召为左司郎中夙夜匪懈弥纶庶政损益进退必中其度列曹咸取则焉擢治书侍御史柄臣欲构害御史郭章公力为之辨有沮之者事竟报闻公以言不行自引去召还授陜西汉中道肃政廉访使闗右地接羌戎人多强悍号称难治公柔之以恩而慑之以威土俗为之丕变入为刑部尚书上言自昔有国家者必定律令使有司知所遵守方今承平日久宜参酌古今立一代之成法上可其奏仍命总其事方次第就绪未及上而改授河北河南道肃政廉访使无何复入为刑部尚书擢侍御史除佥枢密院事仁宗皇帝在储闱素知其有公辅之器及正位宸极擢江南行台侍御史迁燕南河北道肃政廉访使召赴阙遂参议中书省事顷之拜陜西诸道行御史台御史中丞力辞而归每谓人生未老得闲乃为贵吾年周六甲歴事四朝恒以无能补报为惧安敢昧止足之戒乎延祐元年十二月二十六日以疾薨于里第之正寝享年六十有一卜以某年某月某日葬某乡某之原公累阶资善大夫讣闻上嗟悼不已诏特赠资政大夫中书右丞上防军追封平阳郡公諡文靖仍命词臣为赞书以褒宠之娶裴氏封平阳郡夫人子男一人宗义亚中大夫衡州路总管女四人长适常徳路总管裴宗文次适姜某夫亡年未三十即归居父母家今已七十余次适朝列大夫曹州尹麻次适敦武校尉【缺】
　　搉茶提举王竒孙男二人俶僖公遗书有奏议五巻诗文三巻翰林学士呉公澄为之序惟公以纯实之资克成正学遭逢圣代为时名臣虽雅志恬退造次不忘于爱君爱国光膺茂渥生荣死哀不亦宜乎公殁之嵗某始举进士至京师后三十有五年公孙俶以墓隧之碑未建介翰林修撰王宗哲以铭来属某虽不及游公之门而觌其光仪聆其謦欬读公之书而尚论其世君臣之际何其盛哉序而铭诸史臣之职也曷敢以不敏辞铭曰
　　惟公之先隠显以时再世外官不大厥施委其余祉伊公之贻公初筮仕华问四驰擢寘台端用副倚毗作帝耳目为国蓍龟宫车晚出人心危疑尽言无避神器有归出将使指风纪是持入缀从班献纳论思乃隮宥府乃陪宰司訏谟逺猷赞襄万几峻陟文阶执法大微胡然逺引莫可馽鞿公身在外忠爱不衰庶公复来赤舄衮衣遗表上闻当宁赍咨一凤之呜六龙以飞申锡宠褒厥有制词有封若堂昭以铭诗
　　墓碑
　　格庵先生赵公阡表
　　格庵先生赵公宋执政也公之志业未及展尽于一时而淑艾之私有足惠幸乎百世读其书者知为吾先生而已盖自考亭朱子合四书而为之説其微辞奥防散出于门人所纪録者莫克互见公始采集以为纂疏今四方学者既家有其书以故弗论若公之世系出处固不可俾后之君子无述也按赵氏之先蓟人齐国公回迁居洛齐公之子是为韩忠献王族大以衍分而三居亳者曰光禄卿期乂迁处之缙云由光禄三世至公之曾祖考讳济赠太子太保博平郡公祖考讳诊赠太子太傅东莱郡公考讳雷以再荐于乡特赠开府仪同三司少傅卫国公妣田氏赠蕲国太夫人公讳顺孙字和仲八嵗能诵説九经嘉定十五年赐童子出身真文忠公见而竒之谓少傅曰大君之门者必此子也公不以自矜益务亲师取友而求其所未至朝淬夕砺几三十年乃以春秋试于乡于礼部皆第一淳祐十年赐进士出身调太平州学教授秩满差江东常平司干官未上改临安府学教授召试除秘书省正字兼景献府教授陞校书郎添差通判婺州以内忧去咸淳改元入为秘书郎兼崇政殿説书公因进讲言今兹建元伊始正治乱相承之机度宗竦聴谕公曰卿老儒议论似富弼苏轼公退有防擢监察御史仍兼説书歴右正言左司谏遂为殿中侍御史皆兼侍讲进侍御史兼侍读公久当言路凡日食震电水火为灾必援据经传及累朝故实为危亡可畏之説随事致戒时帑藏枵乏而人主不知宫掖汰侈而大臣不问公疏奏者八面奏者三谓周官九式均节财用冢宰实总之今之大臣未闻过而问也岂不曰钱谷出入当如陈平问之主者乎大臣自处不在周公下而以陈平为足法乎真宗尝令三司具中外钱谷大数陈恕以天子富于春秋若知府库充实恐生侈心竟不进恕虑先朝知其有臣虑陛下不知其无也度宗不以为忤令内外诸司条具申省以闻公又言内廷之帑不可轻发恩赏之滥有所谓特除特转特补特赠者不可轻徇庶僚上殿过为瑟缩专求琐细以备对扬当申儆之以格习谀踵陋之风累疏乞召洪天锡陈宗礼陈宜中还居言职劾龚日升昬鄙不宜为察官它所荐汤汉李伯玉何基徐宗仁吕圻欧阳守道吕大圭等数十人多朝廷宿望及当世知名士度宗皆嘉纳焉美人杨氏进封淑妃公率同列言美人父杨缵上遗表未半月进封之命已下独不念其有葛覃之情蓼莪之感乎疏入遣中使问公以正谢之期降制之日何时而可俄又宣谕欲以百日为制公复奏请以期年为期时虽不能悉如公言犹久之乃成礼谢堂以从官导防枢庭出入宫禁权倾中外公奏外戚用事汉祚中微长此不已祸有不可胜言者歴疏其奸于榻前以去就争之度宗谕解至再公执之益坚卒免堂官堂之弟垕以节钺奉朝请居近市其家僮曰伺于阛阓间细民以物求售辄攘取之公奏其状度宗以东朝故犹豫不报公抗疏不已卒罢垕朝请仍徙其居贾似道以太傅平章军国重事公力陈其买田变楮之弊乞讨论之似道上章自辨且求谢事防其侄蕃世守广徳负势贪虐公奏黜之似道滋不悦公屡以疾丐去皆不允新宫之建议毁民庐以广衢路虽用公疏令帅漕两司相度指定奏闻而帅漕希防持两端之説公再疏言力争坚挽于事将形之初者耳目官之责隂消潜格于人不知之中者有股肱之大臣在今之师臣相臣有谏玉清昭应如王旦之密防乎似道复上章自辨且乞骸骨公亦以疾丐去除吏部侍郎兼国子祭酒兼同修国史实録院同修撰仍兼侍读公犹不自安求去益力遂以显文阁侍制知平江府兼淮浙发运使四年八月也先是郡庾赤立率以夏初徴民租公谓古者十月纳禾稼今先期半载民何以堪佥曰此例行之三十年不然将有乏兴之忧公不听首以俸入及例巻所供助籴本而抑浮费以继之籴几二十万斛迄免预徴郡既大治创学道书院俾诸生肄业焉五年复以吏部侍郎召寻陞尚书兼职如故于是似道方讳言边事言援襄者尤恶之公之入对首言今所谓危急存亡之秋母曰端平失襄他时可以复襄今日之事与端平异不亟援襄祸至无日许翰有言治世讳危亡之事而不讳危亡之言乱世讳危亡之言而不讳危亡之事人臣知危亡而不言则人主处危亡而不知矣入则无法家拂士出则无敌国外患者国恒亡今敌国外患有古之所无而法家拂士无古之所有臣甚为国家廪廪也度宗为愀然变色似道笑曰此书生腐语尔襄纵不守何至不可立国遽以亡言不亦甚乎公虽莫能与似道合而似道以公时望所属每倚重焉六年由吏部尚书拜端明殿学士同签书枢密院事进签书院事兼权参知政事八年同知枢密院事兼参知政事如故公自跻政地数建守备之策似道自诡知兵终不以为意焉丞相廷鸾辞位去公独知省院印度宗欲遂拜公右揆兼元枢公闻之叹曰不早用吾言国将亡而吾相吾其为张悌矣比降麻公适中末疾乃弗果拜中使传防宣问趣御医诊视旁午于道疾少间除资政殿大学士提举临安府洞霄宫仍书御扇出尚方物以宠其行公舟次富阳谓所知曰吾一疾胜二十四考矣十年依旧职知福州福建安抚使为州民代输夏秋二税钱以緍计者四十余万而寛催特放蠲减之数礼士犒军之费不与焉代还之日其士人争以诗文诵遗爱军民焚香夹道持防旗拥车不忍去者数千人公既归知时事不可为忧懑成疾医以药进公麾使去曰吾可死矣以至元十三年四月二十又三日薨于里第之正寝夀六十有二某年某月某日葬县南乡憩云之原公阶止太中大夫爵止缙云郡开国公食邑二千五百户食实封五百户配胡氏赠魏郡夫人子男三人长曰巩次曰瑾曰华惟华以承奉郎直秘阁终巩仕皇朝歴南劎建昌邵武福信五路总管积官通议大夫赠两浙都转运盐使上轻车都尉追封天水郡侯諡懋康瑾承事郎南劎路光泽县尹女一人婿曰东平吕汲孙男八人长曰桂承徳郎湖州路乌程县尹次曰楠曰机曰棣曰权曰椅曰某曰某女八人长适懐逺大将军河南屯田万户陈防次适叶可大应大圭陈璋胡衡陈允徳杜龙幼在室曾孙男七人女三人孙男五人公幼孤谨于事母而持身以严嗜好殊简薄践中外余二十年家无留赀焉初少傅师事考亭门人滕先生璘授以尊所闻集公既脱去场屋迟次里居因以得于家庭者遡求考亭之原委纂疏所由作也后虽成书犹不废考订至易箦乃已公处馆职秉史笔者或质所疑辄口占其本末以授之其博敏又如此公奏草可见者二十有九所着惟四书纂疏行于世近思録精义若干巻孝宗系年録若干巻中兴名臣言行録若干巻文集若干巻并藏于家公位二府法宜有諡于太常有传于国史而公之殁也两宫北上九浃旬矣后五十有五年公之孙机以墓隧之石未有刻文爰以状授溍俾譔次以备阙轶溍于公纂疏之书童而习之而我曾大父户部府君乂与公有同年好施及后人不敢以不敏辞惟公夙受主知以言事官论是非殿陛上方向用而辄自引去晚执事枢国步已棘范希文修京城之策不用于庆厯李伯纪经制两河之策不用于建炎而公援襄之策不用于咸淳天之所弃孰能兴之是诚有非人力所及者奉身而退以全其归公之自处则可无憾矣铭曰道之不行托于空言显显赵公则既有闻言路之辟众正所聚山川出云膏泽在下夫岂弗逢止或尼之渎则不告敛藏蓍龟善非为名礼进义退靖共夙夜罔间外内有命来觐宵衣以须蹇蹇匪躬终始弗渝孰尸其功不自为政时游庙堂劳以二柄念彼多垒载瞻四方曰其殆而系于苞桑执之仇仇听之藐藐独安其危而以为乐大厦之骞孰持孰扶当宁曰噫其遂相予天胡啬之弗俾卒相乃以晋阳为国保障允矣明哲归洁其身硕果不食曰惟斯文若昔大臣饰终有礼諡在奉常传在太史公则不逮公多遗书铭以昭之过者式诸
　　济南髙氏先茔碑
　　国朝之制官七品以上咸得貤赠其先所以广考而劝忠也观夫世数之异等级之殊而其积累之薄厚可得而徴焉泰定元年冬济南髙公以亚中大夫镇江路总管致仕品第三有司援典故以闻被防追赠二代信乎其徳厚流光者矣按髙氏世居棣州无棣县之幸礼村殁因葬其地盖其先出于齐公子髙以名为氏谱牒坠逸系绪莫详今所居则犹故齐地也公之曾祖考曰沧州盐山县主簿讳轮祖考曰沧州孔目官讳宪今赠中顺大夫同知某路总管府事骑都尉追封渤海郡伯祖妣李氏渤海郡君考曰宣武将军管军总管讳璋今累赠亚中大夫某路总管轻车都尉追封渤海郡侯妣赵氏王氏并渤海郡夫人由盐山府君而下三世俱有仕籍而志局于位厥施未光贻庆垂祉钟于后人公实承之公名仁字夀之少以材推择为吏防天兵南伐署招讨司提控案牍歴万户府知事辟湖广行中书省掾从征安南讨两江羣蛮有劳受知丞相顺徳忠献王因携以入觐既而丞相改莅江浙行中书省奏以为检校官寻迁左石司都事时同僚多以酒榷盐荚之利自污簿问其事者以公厉独清之操更见识拔剡上擢中书工部主事俄复入江浙行中书省为左右司贠外郎除江西行中书省理问官治山银赋之病民者捕宁都土豪之亡命者兴利去害绩用尤着廷议公以践滋久将畴其民庸授吴江州知州下车未几讼简役均田里无事乃大饬三皇孔子庙去之日州人相与立石以纪遗爱部使者以最闻授嘉兴路总管府治中时列郡方祠奉帝师凡庀材用召匠佣壹出于民力公独谕浮屠氏之籍于白云宗者俾任其役官无一粟一毫民无半饷之劳而祠事以蒇部使者复以最闻先是公数捧省檄行旁近郡以丹阳金坛故有公田虚额请悉蠲之而取他羡田补其入又以松江东乡水利久废田不宜稻请去故所赋米而用土产菽粟代其输事皆施行两郡之人莫不便之年甫七十即乞谢事不俟报而归吴门别业居焉至是遂休致之请应追锡之命而公之妻杨氏赠渤海郡夫人刘氏封渤海郡夫人公防奉制书永懐明发展省墓下祭告如礼退自惟念宜有以昭上恩纪世徳乃伻来徴文为铭溍闻古之为铭者必斟酌先祖之美而自着其名焉所以示后世法也谨叙次髙氏之世家名爵与公之志行官业而铭以系之铭曰显显髙氏齐文之昭代祀则緜莫守其祧不有厚徳孰复乎始蝉聨三叶跻于膴仕胡卒不耀不震以轰储厥义方嗣人之承展也嗣人是续是似服勤中外时逾四纪乃济其美乃扬其名罔有失坠以荷宠灵煌煌天书下贲宅发其幽潜昭融烜赫辛礼之原岿焉丰碑琢而铭诸以代鼎彛百世之下视此遗刻维考维忠永无极
　　吴府君碑
　　泰定元年嘉兴吴君汉杰以所居官品第七用着令得请于朝追赠其显考府君承事郎温州路同知瑞安州事仍封其母陈氏妻陶氏皆宜人厥明年汉杰用举者以本官署五品职于是府君累赠奉训大夫江浙等处行中书省理问所相副官飞骑尉追封嘉兴县男陈宜人陶宜人并累封嘉兴县君汉杰祗奉命书斋肃以告已事而退窃自念言所以致是者实先人积累之效福庆衍溢贲及生存国之宠灵非孱焉不肖所克负荷宜纪世徳以承天休垂示后嗣永永无极爰以四明黄向之状来谒文溍惟府君之里居世绪年夀卒葬列于吴兴赵公所为志趣操行事施予惠利播于永康胡公所为铭庸敢掇取其大者以为植徳储祉之符而显志之府君姓吴氏讳森字君茂其先汝南人后徙居嘉兴祖实父泽并宦事宋为水军正将君少袭武弁以防海制置使李公曾伯辟署准备差使仕而未显功伐弗扬国朝至元间以征东行中书省右丞相范公文虎荐任管军千户遭时承平始遂逺引初府君既失所怙悉推赀产以归二兄鞠其弟妹逮有家室推是志也达之乡邻饥有米粟寒有纩缯病有药饵死有棺槥舟梁道路修除惟时辍田四百亩辟书塾聚闾巷子弟延师儒以教之由是人知有学有司状其颠末移部使者覈实以上中书用近比署其门曰义士云其寝疾也遗命种户逋租犹三千石春秋六十有四以皇庆二年五月癸酉委顺而终窆于所居西北之麟瑞里于是嵗行既周矣府君有子四人长曰汉英从仕郎平江等处财赋提举已卒汉杰其第三子承事郎温台等处海运副千户今方以财显融于时貤恩所及未艾也呜呼君子之为善非以近名而名随之表立景附声振响从有不期而至者矣然其蓄也厚则其奋也不亟易曰积善之家必有余庆吴氏其成于积而出于有余者乎铭曰
　　皇诹古制引敷孝治疏封班秩咸锡尔类显显府君匪以子贵启庆自躬曰有吾义其义斯何在物为利由家而乡弗屯其施单夫窭人幼童弱稚室无冻馁俗有孝弟为而不居嗣人之遗乃播乃获乃引勿替有命自天下饰丘隧赫其龙光松栢衣被勗哉嗣人无敢失坠便蕃申锡如川方至增崇本始覃及来裔尚不一书斟酌祭器
　　故民应公碑
　　公姓应氏讳普字徳施钱唐人年六十有九以大徳八年七月某甲子卒明年二月乙酉葬县西履泰乡栖霞岭北之花坞其配胡氏年八十有一以天厯元年三月某甲子卒四月丁酉合葬焉今国子司业韩公镛时以使者行部为立石采汉碑式大书其首曰元故民应公之墓而未有刻辞公之子本以书来京师谂于溍曰发幽潜以起衰懦观人风者之事也吾子以文字为职业幸序而铭诸按应氏之先汴人政和进士确南渡时来钱唐遂家焉逮公六世矣公少失所怙依外氏习为举子业非其志也寻弃去而读孙吴书能通其意述将畧一篇慨然欲以竒节伟行非常之功自奋闻彭文子余毅夫之为人心窃慕之薄游江淮间以策干制置使李公廷芝李公见其魁【缺】峻整谈论娓娓而竒之俾以进武校尉居幕下当是时内则权臣擅事外则疆圉日蹙诸将多解体公知无所効其力乃辞归亡何而徳祐失国李公亦死矣至元间凡异时有仕籍者往往持故所受告身诣京师乞换授公独晦匿不肯自言峩冠大裙逍遥城市中日以教弟子接賔客为事闾巷细人无以自业者时贷以钱而不责其息人多徳之胡氏名族女性端谨不喜为容饰以勤俭佐公理其内公既殁抚其幼孤至于成人有子男一人本也女四适周某钱某周某郎某孙男四材伟俊华初杨君载未弱冠公识其为佳士俾本与共学杨君后以布衣登史馆寻擢进士第本犹落魄不偶故集贤大学士王公约尝荐之而本既老矣才今方以乡贡进士起君子之泽或者未艾乎铭曰古称平世士无功名胡有其逢而不有成括囊以俟际于文明传子及孙复用一经有揭墓门不爵而劳系此刻辞以鸿其声
　　墓碣
　　董秉彞墓碣
　　呜呼是惟秉彞之墓始予识秉彞鄞江上秉彞方妙年论议亹亹庶几能以古人自任者由是数与之游别去仅三嵗而复求秉彞于鄞则秉彞死矣呜呼悲夫秉彞名复礼姓董氏世为奉化州人自曾祖庭坚祖成柏至其父润无仕者秉彞少嗜书不以贫辍其学故衣败絮无以御寒拥纸被挟册坐竟日人莫见其有不堪之色尝从乡先生鲁月卿为举子业试有司不中遂不复践塲屋益取经史百氏之言钩微擿隠而求极其根柢间出以为歌诗杂文皆清丽古雅可喜故翰林侍讲学士袁公甚器重之其父晚得痰疾老母弱弟姊妹之未有家者居处服食婚嫁之须一资于秉彞而后具秉彞未尝少戚戚以动其父母之意其父母亦驩然以忘其忧人以为难鄞胡氏父子素善秉彞为治舍馆俾子弟师事之秉彞深自刻苦与之相摩励激切夜参半隔墙灯火明犹隠隠闻读书声虽惫不自休因以成疾度不可起则归与其父母诀竟以泰定三年九月五日卒于家年三十有三未娶无子以弟骥为之后父命也赖胡氏为买棺乃克以敛袁公为发粟他朋游及方外交又相与合钱为助始克以其年十一月五日返葬于某乡西圃先墓之次其友汪君敏徳以书来曰秉彞死且葬子知秉彞者宜为铭胡氏既买石以俟矣呜呼悲夫千里驹不出皁枥人知其国马而未始见其千里也故予于秉彞不敢遽以所可见者为已足独哀其年之啬志之未究而死及之序而铭诸有不得苟让者矣呜呼悲夫铭曰
　　生不予前死不予后夫孰尸之俾其父母不得以为子而予不得以为友也呜呼
　　陈子中墓碣
　　子中涿州陈氏名中因以为字年三十有六至顺四年六月丙寅终于杭州之寓舍卜以某年月日祔葬于湖州乌程县菁山下先墓之侧其友哲理野台筮仕为丹徒适以事如杭买石属予以铭呜呼予固不可无一言以慰子中于地下抑岂忍言之哉初子中合其同志五六人从予南屏山中丹徒亦在焉欲相率推予为之师予谢不可则皆曰诺然犹有以父兄之雅故执子弟礼者予视子中则畏友也子中每篝灯挟册而坐恒至四鼓蚤作殊无惫色其析理据事毫发不苟间出以为文皆精深缜密可喜而子中莫敢自谓已足不肯急于求售向之五六人者或擢奉常第或以贤书上春官子中独未尝一践场屋去年始走京师就试于乡闱考官得其文将寘之前列寻复以其説为疑竟弃弗録子中退自有司岖﨑四千里负笈南还抵家一月而有母忧又两月俄以暴病一夕不起呜呼子中而止于斯耶天者之难必而殃庆不以其类乃若是耶子中之大父徳用晦迹弗任父让故任连江县尹以奉直大夫杭州路总管府判官致仕盖其先久占籍于涿由直公仕江南遂家焉母李氏张氏妻亦张氏外家之女也子男一人女一人皆尚幼异时翰林侍讲学士巴西邓公尝为子中扁所居室曰庸斋子中请予为之铭予未及为而遽铭其上之石呜呼悲夫铭曰
　　原田兮沃沃匪重兮斯穋树之同兮或以弗熟异天之忍予兮胡彼培而此覆子无忧兮不复神之聴之兮后其式谷
　　蒋君墓碣
　　溍弱冠时及石先生之门闻先生当宋景定咸淳间执弟子礼者恒以百数顾生晚不得厠其列然窃心慕之先生没十有六年而某为诸暨州判官始识蒋君陶朱山中叩其师友之渊源则执弟子礼于先生者也君不以辈行自髙言必称同门若尝与游与居者焉会有诏赐髙年帛郡檄某奉以从事某方蹐君之门而君已死将葬其子果以状来谒铭某不得辞按状君讳明龙字飞卿姓蒋氏由汉兖州刺史诩二十四世至唐尚书左丞洌又十七世至宋国子监主簿某监簿生处州教授頴教授生国子助教翥助教之子曰一徳君之髙祖也曾祖讳嗣兴祖讳允恭父讳亨之皆不仕其自宜兴徒越之诸暨迨君九世矣君先娶姜氏前三十七年卒有子一人果也后娶杨氏有女二人长适胡一中起进士为绍兴録事次适赵深孙男三人初助教君无恙时有异僧突入其室示以八字曰传灯佛祖湼槃防人揖而与之语弗顾而去他日以其言验之夀畧如瞿昙氏其殁则双林唱灭之后一日也自是君之祖若父得夀同殁之日又同君之死也梦其父曰灯灯续传不自我后不自我先寤而谓果曰吾先世之闻于浮屠氏者固非所敢知以今之年明之日徴之殆与吾梦协吾其逝矣即索纸笔为书与亲友诀翌旦正襟危坐奄然而化泰定四年二月十六日也享年八十有一葬以某年某月某日墓在某乡某原铭曰
　　有生之不齐兮实命自天修不可强促兮短不可苟延天胡厚君之家兮赋予之独专死之日兮生之年一门四世兮弗后弗先吾固知命可受兮不可传天者之难必兮执则其然于嗟乎君兮尚归夫全
　　墓表
　　石先生墓表
　　先生石氏讳一鼇字晋卿世为婺之义乌人至大四年年八十有二卒明年十有二月壬申葬贾山之原呜呼先生宋景定甲子乡贡进士也人莫或用为其称而称之必曰先生者先生学者之共尊众人之同慕也初徐文清公倡道丹谿上及门者或仕或不仕皆时闻人文清之学盖亲得于考亭而秘书丞王君世杰则有得于文清者也先生少受业于监榷货务都茶场王君若讷既又从秘丞君游学日以茂实大而声逺负笈而至执弟子礼者亡虑数百人然自秘丞君以来惟用举子业相授受故先生之门名贤书升学馆者相望其髙第或据乙科最后榷货君之孙龙泽遂为成淳甲戌进士第一人国朝以材学显荣于时者犹彬彬焉识与不识咸以是为先生之盛至其端绪之防蕴奥之邃世固未必尽知之也盖先生晚而覃思于易着互言总论十巻其为説不皆本于徐氏凡文清之教曰命曰性曰心曰中曰诚曰仁微辞奥义或尚有托乎呜呼昔者子贡盖叹孔子之文章而以性与天道为不可得闻窃意今之称先生者虽其文章犹莫得而闻也顾以是琐琐者为其盛耶吾见其为先生之累而已呜呼有足哀乎夫所谓同尊而共慕者其果出于此乎彼乎溍生也后幸获执弟子礼而不及与夫数百人者羣游并进于先生十巻之书复未能与有闻焉间乃掇其弃余以充有司之求向之累先生者阅四十年而固在也呜呼不又可哀乎夫使先生之道卒揜遏而弗扬者谁与溍实惧焉谨次其师友源流揭表墓道庶来者之求先生无以彼易此而徐氏之传不终寥寥也先生之世出行事具于塜上之铭圹中之志兹不着至哀无文至敬不饰故亦弗复为之辞
　　蛟峰先生阡表
　　故宋礼部尚书方公事三朝为时名臣宋亡晦迹弗仕学者因其自号称之曰蛟峰先生如隠者焉在世祖时旁招遗老以待咨访诏御史中丞崔彧公于家辞疾不赴以髙夀终今天子稽古圗治诞命儒臣刋定前史以监观其得失而有司莫能奉公事状以闻竟不为立传书已上而某与公曾孙道壑适同在史馆因得公言行之详乃摭其大要而序次之以授道壑防刻石为阡表庸备史之阙文谨按方氏睦之淳安人公曾祖汝翼赠宣教郎祖谦赠朝散郎父镕封奉直大夫母邵氏赠令人公初名梦魁淳祐十年理宗临轩筞士览公所对敷陈鲠直亲擢为进士第一赐名达辰故公以君赐为字用例补京官签平江军节度判官防公事寳祐元年召为秘书省正字升校书郎引疾去官除著作佐郎未命知宁国府未上并以言者罢开庆元年召为著作郎兼权尚左郎官居无何复以言者罢除知婺州以外台奏寝新命除知嘉兴府未上改知瑞州甫及期亦皆以言者罢咸淳元年召为司封郎官兼国史院编修官实録院检讨官兼直舍人院累迁秘书少监起居舍人三年出为江南东路提防刑狱公事徙江南西路计度转运副使五年入权兵部侍郎同修国史实録院同修撰兼侍读七年知贡举竣事除吏部侍郎丁内忧服阕以侍左侍郎召辞不赴自是不复出徳祐元年除京湖四川宣抚司参谋官权户部尚书改礼部尚书俱以父疾辞遂丁外忧此公所阅之官也秘阁修撰父之职也承事郎转至中奉大夫公之阶也某县开国男食邑三百户公之爵也郑丞相清之秉政御笔以雷变彻乐减膳恤刑狱而独无求言一条中外传闻以为庙堂监谤之术及两察官以忤清之去国公亟扣阍上书力言之且谓所贵乎大臣者以道事君不可则止今君嗣未定不能赞之敌国佯遁无以备之货臣聚敛土木方新颠而不扶危而不持则具臣而已闻其屡疏丐间留之者愈坚攻之者愈众此非所以爱之时公犹在期集所而未官也上特优容之贾丞相似道制置两淮海州丧师更以捷闻公上疏言海州之事三尺童子皆能言之而阃臣以败为胜陛下曲狥其意出御笔令学士院降诏奬谕之岂不知而受其欺耶抑已知而姑以揜外观而自欺耶愿陛下急收囘御笔以解万世之议而免外国之笑借曰万世之议未暇恤隣敌笑我何以立国乎公之取怒于似道自此始理宗在位日久务摠揽权纲政多从中出羣憸乘时弄威福之柄公上疏曰当大本犹豫之秋岂无旁睨蜉蝣之撼甫节之焰焰难度其心平勃之屹屹当储其后乂曰天下有贫州县而无贫太守有贫国家而无贫邸第南司贫而北司之应奉不贫百姓贫而缁黄之窟宅不贫至于挟小才以济大贪者近亲有依凭焉宫中有承受焉左右有游誉焉陛下以得之左右者出自圣断而用之曰吾自除吏也不知有从旁窃威福者矣乂曰京有尹畿有漕所以培防根本爱养命脉迩年居是官者不过为奄竖辈一大承受耳无名宣头真伪莫诘非时取索隠匿莫稽仇士良谓天子不可令间暇若以财货声色蠧其心使无暇更及它事然后吾辈可以得志今此曹遑遑汲汲求适吾意者正士良之筞也帅漕两司疲于应奉帑庾赤立万一畿甸之内有一旦警急何所趣办何所倚伏乎愿断自今日止营缮省宣索而司不急之应办悉停之左石并縁需索之有例者悉阁之然后可以救两司之贫为缓急之备也上颇感悟而土木之功不为少辍公复因论边事屡及之有曰善处急者不以急亦不以暇古之谋人国于江左者莫窘于淮淝而谈笑奕棋莫迫于新亭而从容就席固不以急也外示谈笑而内有以神其指授之略阳示从容而隂有以伐其璧后之谋所谓暇者岂真暇哉又曰吾有以自谋而不以邻国之存亡为安危则不依于人吾有以自备而不以敌国之缓急为喜惧则不制于人苟以彼之存者为安缓者为喜万一邻敌阳示安枕以绐我而假敌以道脐可噬乎又曰今与敌对境我无一日谋敌而敌无一日不谋我彼所筑者金城鉄壁我所筑者土妖血山彼所筑者夺我地为之我所筑者夺民地为之其言切中当时玩细娱而不图大患之病寻上疏极陈备边之筞曰以必争之规模夺浮光然后可以全两淮而保长江以必死之规模守樊襄然后可以拒光化而全江陵夫淮之犹可守可耕者以有一线之河也今涉河而筑浮光乃吾户内若屯于斯耕于斯敎训于斯日夜出骑以挠我淮东西俱不可耕矣虽坚城闭壁而坐于禁制不得动矣为吾之计当勉谕淮阃尽力以争浮光则两淮犹可安枕也万一樊襄不牢彼反夺之则江陵孤注尚足恃哉为吾之计当择荆之猛将责以必死之规模守樊襄则北可拒光化南可全江陵一则思所以夺其地二则思所以争其民则对垒之胜负决当在此而不在彼矣识者谓公此疏真活国之良剂朝廷不能用以至于亡而公言无不验重为之太息焉御史洪天锡劾内官卢允升董宋臣不行而去公移书宰相勉以行申屠嘉之事且杭疏援膏肓二竖为喻曰何陛下爱其国不如爱二竖之甚乎汉唐之季建置天子在奄竖掌握罪大恶极朝廷不能诛之天下必有起而诛之者汉之宦官陈蕃窦武争之不胜并州之将操戈而殪之唐之宦官宋申锡攻之不胜河中之帅移兵而屠之小人之在君侧操心何所不至其所以不敢动于内者盖有所惮于外若外不足惮则无忌惮之心生而无君之恶动矣言尤激烈上览之不悦公遂称疾求去丁大全方以台长用事欲钩致诸贤公见几而作谒告径行董丞相槐劝公不必逺引公曰丞相且自照管越数月果为大全所系而去吴公潜拜左丞相公亦召还防国子博士徐庚金等言大全虽去相位而六贼尚存乞诛之以谢天下上谕潜不当汲引庚金等议论纷纭潜于榻前自辨上为之敛容而隙自此开先是鄂渚危急上命似道提师江陵似道奏请下流兵权潜奏鄂以上既属似道鄂以下宜属赵葵上不从径以下流并聴似道节制凡似道密奏外廷不得预闻上反以不知边报为潜罪及廷臣奏忠王之立人心所属潜独不然奸谋叵测潜遂罢相中外惴惴疑必有后命公上疏曰天下之所同好我独恶之天下之所同非我独是之则为人上者亦难知矣大抵上易则下亲上难则下畏下亲则上安下畏则上孤窘急而求之一缓而遣之号呼而进之一唯而退之旁观沮缩何以作人任事之气乎上问为谁公奏臣不敢直指愿陛下曲囘天怒以安中外上乃首肯而榻前欵密之言外廷无闻知者既而似道入相希指论公者章连上矣度宗即位公乃还朝一见甚喜欲大用之公乞命朝臣为知县以重其事权专以均田税正版籍均力役劝农桑崇孝悌训士卒除盗贼为考课之法有防从所奏后沮不行此公之忠谠见于立朝者也信州措置军粮失宜召乱朝廷以江东臬事付公闻命就道及境或来言城中事劝公偃旗息鼓而过公笑不答即日单骑入州决狱一城肃然密戒能事者访得乱卒姓名禽其凶渠逆党悉寘于法事平有诏褒谕比公于韩魏公云公于它狱事莫不尽其情故一路无寃民而盗贼屏息及将漕江西有献议于庙堂请以铜钱一当十委公自江西行之公抗言其不便而止讲行赈粜以救民饥乞蠲和籴以苏民病有女妖以左道感众隣郡愚民十百成羣踵门徼福公杖而流之由是遂息此公之绩用见于出使者也盖似道柄国十有六年公屏居者十年谏则不行言则不聴而施于有政者又厪厪若是此有志之士所以羡其际逢之盛而惜其设施之未究也公天禀卓絶于书无所不读而防于理学以为归宿自为幕职官至秉麾持节所至以敎化为先务暇日辍从容庠序间授学者以求端用力之方自躬行上起自人伦日用上起婺之东阳有好事者创义学迎致公为之师从游者数百人闽人林光世夤縁宦竖而赐出身及为浙东常平使者首劾公不当俯就义学之招婺州之命由是而寝公遂即家建塾以私淑其徒后以从官侍经帷每事启沃以格君心度宗眷遇之甚至问公讲授之所赐御书扁额曰石峡书院仍赐手诏褒宠之江南新附乡冦猖獗官舍民居尽燬而书院岿然刼火之余葺治既完诸生稍稍来集倡明正道以致知力行名其堂以仁义礼智名其斋时所在士风穨靡公所以振起而作新之者成効甚着此则公自任以师道之重期于继往圣而开来学者也公所着有孝经章句一巻易外传图说五巻尚书释传四巻中庸大学释传三巻格物入门一巻行于世公人物魁岸声音如钟磊落若青天白日浑沦醇厚不见涯涘观书至老不废视纷华盛丽事蔑如也侍诸父昆弟子侄各尽其礼接物以诚而无不悦服不为察察而自莫能欺公卒于至元二十八年正月三日享年七十有一以三十年三月二十九日葬于县西之安谿娶赵氏封令人再娶朱氏子男三人长梁太学生次栋次楍入皇朝并以儒起家栋月泉书院山长楍长洲县学敎谕然皆恬于进取不有显秩女三人长适修职郎无为军无为县主簿徐敏中次适武学生项雄飞次适邵元廷孙男四人女三人曾孙男七人女一人栋之孙道壑以至顺元年擢进士第今自翰林国史院编修官出为嘉兴路总管府推官阶某郎石峡书院既领于有司而设师弟子员道壑病其痹迫弗称乃以公之故居广其基址而新其栋宇弦诵之声不减公在时先儒有言道不行百世无善治道不传千载无真儒公之道虽不行于当时而其学有以传于后世夫何憾乎溍之曾大父在曹府君实公榜中进士托斯文之雅故于公门四世百年矣今所述乃学士大夫之公言非溍之私言也来者尚有考焉
　　盘峯先生墓表
　　睦之桐庐有隠君子曰盘峰先生以至大三年正月八日卒年六十有七越七年乃克葬于县北大隠阡先墓之次延祐三年十一月某日也去年秋某以退休之余被命复出舣舟桐庐驿先生之孙裕来谒曰吾祖之葬予之乡先生方公凤既为志于堂而未有以表诸封隧今三十有三年矣惧愈久人无得而称焉敢惟子也请昔在宋季先生之外舅将作少监朱公杰与溍之曾大父户部府君仕同朝居同里先生于溍为大父行溍年十六七即参陪于杖屦之末先生古貌野服髙谈雄辨四座尽倾每语当世事及前代故实亹亹不倦然喜汲引后进有如溍之无所肖似犹不以凡子见遇每折行辈以相倾下兴懐畴昔梦寐不忘窃愿以一言自托于先生不可得而溍亦老矣矧以裕重有请乎先生少力学工于文辞尝携所业贽见内翰刘公克庄大竒之由是名动州邑弱冠游太学登咸淳四年甲科赐进士及第调衢州军事判官用龙飞恩阶文林郎居官有廉能声大参家公铉翁详刑浙左雅知先生所至辄挽以自随狱事悉委焉属部之民有纵火杀人者株连坐系甚众嵗久不决先生探得其情多所平反它疑狱经先生详谳无不服其明允衢俗好鬬不相能则弄兵以相讐先生被郡檄徧行村落戒谕之皆委刀劎为良民蜀名卿史公绳祖侨寓是邦先生暇日辄相与研究先儒性理之学为士者往往闻其绪言而有所开悟故相留公梦炎郡人也爱先生才且贤欲以女归之先生不可乃已秩满辟御前军器所干办公事未几国破而家亦燬先生避地万山中草栖露宿若与世隔久之乃归而稍复其故宇为终焉之计程公钜夫以侍御史将使指南来求遗逸之士得先生以应诏先生固辞弗能强也留公入觐后为吏部尚书所荐前进士七人独王公龙泽起为行台监察御史而先生甘老于布衣桐君古隠者庐于东峰指桐为姓县以得名先生居东峰之下西望汉严子陵钓台唐方英白云原仅数十里山峙川流仪刑如在先生徘徊其间慨然以古人之风节自期与乡先生袁公易魏公新之为三友袁魏云亡先生踦孤孑立如鼎一足意有不适咄咄书空而已家公当运祚之垂絶以使事如京师久留河间先生数致书候安否既得归年已八十先生徒步往见之握手道旧故辄相对欷歔泣下前郡守方公囘既奉版图上于职方复以总管兼府尹终更犹留居久乃去前后十有二年先生不一造其门后与之邂逅于钱唐始恨识先生晚赋诗媿谢焉先生属纩前二日犹与亲友剧谈尽数刻精神无少愦眊亦足见其所养有素矣孔子曰殷有三仁焉説者以为人臣之义莫易明于死节莫难明于去国而屈辱用晦者亦所难辩宋之亡也先生不在其位而未始行乎患难不降其志而卒以明哲保身从容于出处去就之际而不至于屈辱其善用晦者欤盖人之难能亦非人之所难辩是用因其迹以推其心之所存论次而表显之庶百世之下有观感而兴起者焉其言行之详志所载已具兹不复赘先生姓孙氏讳潼发字帝锡一字君文盘峰其别号也先世由婺之金华徙桐庐遂为睦人髙祖显曾祖寳祖漕贡进士廉父承奉郎致仕之才母孺人方氏妻朱氏子男二人濬谊女二人适施昉毛元孙男若干人女若干人曾孙男若干人女若干人先生所著述散见于学者之家子死孙幼久未克裒聚彚次以行惟手编前贤纪咏桐君事曰桐君山集者人多传之
　　翰林待制栁公墓表
　　公讳贯字道传姓栁氏其先由展季仕鲁食采栁下因以为姓子孙居河东者在唐为官族宋南渡初有自解徙杭者生子曰森又自杭徙婺之浦江家于县西乌蜀山歴四世至公之曾祖考讳蕴俱韬晦弗仕而寓迹于医祖考讳补之迪功郎嘉兴府崇徳县主簿考讳金忠翊郎髙邮军髙邮县令入皇朝以公贵赠奉训大夫淮安路泗州知州飞骑尉追封浦江县男妣俞氏追封浦江县君公之生也外大父阁门俞公葵暨泗州府君同擢右科进士第因命之曰赞义取两文易两武赞于今文为贯故公自署其名为贯云公幼有异质頴悟过人尝侍泗州府君谒神祠得旁人所遗金珠可直万缗密伺其人复至而还之泗州府君大惊知其器量不凡期以逺到丱嵗遣受经于同郡金先生履祥即能究其防趣而于微辞奥义多所发挥既又执弟子礼于同里方先生凤括吴先生思齐粤谢先生翺三先生隠者以风节行义相髙间出为古文歌诗皆忧深思逺慷慨激烈卓然絶出于流俗清标雅韵人所瞻慕公左右周旋日渐月渍不自知其与之俱化也杭于宋为故都向之宿儒遗老犹有存者公徧游其门无不折行辈与为忘年交而与紫阳方先生囘淮隂龚先生开南阳仇先生逺句章戴先生表元降山牟先生应龙永康胡先生之纯长孺兄弟交尤密往来咨叩无虚日凡学问之本末文献源流歴歴如指诸掌发于论议言必有徴不徒事浮藻以追世好也诸公亦往往喜为之延誉由是名闻于一时初东平王公侯持使者节按察属部大举学政敎官之备员充位者一切谢遣之更延致前代贤士大夫之老于文学者补其处于是泗州府君为之起而主敎于乡邑公在侍侧王公一见辄加器重亟称荐之公年甫弱冠殊未有仕进意后十有余年始以察举为江山县学教谕又为昌国州学正江山乃川阻山穷处昌国则邈焉云海岛屿间公不鄙夷其人所至日与为士者敷陈仁义道徳之説人多化之用累考赴选集于京师中书左丞张公思明首令子弟来就学达官大人得公又皆竒其才公例当教授一州用荐者特授湖广等处儒学副提举未上改擢国子助敎阶将仕佐郎由助教为博士转将仕郎前后在弟子列者千余人业成而仕后多知名迁徴事郎太常博士时方承平稽古礼文之事次弟并举遇有所讨论公援据详洽权古今之宜而为之折廷议莫不服其精当沅州嵗贡包茅四十匦茅轻舟摇多致覆溺公请附以它贡物镇其舟至今以为便勲戚大臣请諡者数十家文移山积久格不行公悉为考行易名以上凡三月而毕临江守李侯倜为部使者所劾它使者力辩其诬后终于大官当得諡其家求于諡议中毋及临江事公曰着其事而白其非辜安可没乎其子乃叹服柄国者欲以其祖配食孔子庙众莫敢忤公独毅然持不可而止有神降于洺郡长吏列上仪曹乞加封爵公以为神奸能皷民不治将为乱宜下所部禁戢之仪曹符本郡如公言监察御史马公祖常荐公才任风宪章再上皆不报丐外以文林郎为江西等处儒学提举视事伊始吏循旧比以例卷进嵗为米八十石公斥去之后来莫有敢追袭其弊者龙兴郡学久废公为新其栋宇聘名儒为学者师士风以之复振道士作庙屋侵学地东湖书院田为僧所据者三百二十亩悉夺而归之它书院不籍于官者无虑数十旧设主领一员司其金谷之出纳公命勿设而以其事分所在学官丰城尸教席者不任职士子因持其短长交讦互讦公折以片言而各当其罪莫不心服修汉先贤徐孺子墓立宋髙士苏云卿祠古碑碣所纪有闗于名教者必访求而重刻之苟可以扶世导民者无不为也南康仓吏坐株连逮系百余人公被行省及宪府檄谳其狱钩擿隠伏而得其情所平反甚众人尤服其长于政事秩满而归杜门不出者十有余年自号乌蜀山人扁其斋曰静俭室庐仅庇风雨饘粥时或不给处之裕如若将终身焉今天子更化之初登用儒雅而中朝诸老多已凋落近臣以公名闻于上乃以翰林待制承务郎兼国史院编修官起公于家公幡然出见使者退谓人曰吾老矣忝列职禁林傥縁次对而获陈尧舜之道以禆圣政之万一岂非幸欤防有诏复行贡举法留主文衡于乡闱竣事乃行到官仅八阅月俄以疾卒于寓舍至正二年十一月九日也享年七十有三省台院监皆来致赙集贤吴大学士直方国子吴博士师道并敦乡曲之义共经纪其丧事灵輀南还诸公引绋陈奠于都门之外道路之人咸为咨嗟陨涕夫人盛氏累封浦江县君前公十二年卒以三年十二月二十三日合葬于县通化乡荆山之原子男三人长卣次同次因孙男三人秬頴穆秬早夭以父命用公入官未调女一人公气韵沈黙局量坚凝平居未尝见其疾言遽色虽有桀骜者亦皆望之而意销孝友本乎天性弟实出后外家俞氏遇之恩意弥笃读书博览强记自经史百氏至于国家之典章故实兵刑律歴数术方技异教外书靡所不通故其文涵肆演迤舂容纡余才完而气充事详而词覈蔚然成一家言老不废诗视少作尤古硬竒逸而意味渊永后学之士争传诵之工篆籕楷法善鉴定古彞器书画而别其真赝晚益沈潜于理学以为归宿之地焉所著书有近思録广辑三卷字系二巻金石竹帛遗文若干巻乌蜀山房类藁二十巻公之葬也御史中丞张公起岩以居胄监时夙有同寮之雅故既为之铭纳圹中卤等复奉门人宋濂之状属溍为之表揭于上溍与公居同郡学同志辱游于公最久知公为最深所以图公于不朽者溍之责也是用弗让书而授之防刻焉其辞曰
　　栁居河东为唐望宗从宋南迁再世外官公生其季逮今盛际以文易武承考之意延祐初元朝多俊贤公游其间翺翔后先于于而来列于庶位诗书礼乐孰非吾事由中而外退也委蛇遗世独立一纪于兹国之老成日益沦谢锋车在门公不俟驾有懐欲陈尧舜吾君轮当次对乃以计闻乘化而行公乎奚憾士林尽伤失其一鉴斯文未丧仪刑具存表以石章刻在墓门
　　张子长墓表
　　上即位之十一年分命儒臣纂修辽金宋三史今师相以监修国史领都总裁既进拟收擢遗逸之士四人以两院次对之职防参笔削仍奏辟子长为本府长史使者奉驿券行四千里求得子长于金华山中力辞不拜四方之士莫不髙其风后五年申命史臣纂修本朝后妃功臣传于是山林特起之招皆正除入馆俾预讨论子长名在五人之列以翰林修撰儒林郎同知制诰兼国史院编修官召复避不就使指有严不得已为之起行至武林驿卒辞而归士益以是髙之子长之才之美过絶人逺甚其无媿于前修可传于来世者则不在彼而在此也子长姓张氏枢其名子长其字幼聪慧爽朗受教于父屏岩先生而外家潘氏蓄书数万卷金石遗文千余巻子长尽取而读之过目辄不忘且能通其大意年十四五肆笔成章顷刻数千言尝作小臣策讥宋髙宗忘亲事讐而追为之定复两宫之计以为当时狃于宴安莫有知出此者时前代遗老多尚存无不降叹弱龄益自爱重杜门不妄出颇易视当世直欲方驾于古人同郡之士与之交者可以偻数暇日寓情巵酒意气豁然视余子蔑如也海内贤士及名卿才大夫至于是邦皆以得见为幸或问以古今防革政治得失咸乐告之宇宙之分合礼乐之废兴以至帝号官名嵗月后先皆无所脱误每及一人则其世系阀阅与才质之良窳歴歴如指诸掌论事后当成败不旋踵皆騐初东莱吕成公倡道于婺不幸天不假以年故婺之言性理悉本于紫阳朱文公由文公五传为白云许先生子长少先生二十二嵗先生偶见之漫叩以汉髙帝何以取天下辄应口而对出入纪传贯穿钩引语蝉聨不能休先生大竒之阅数日子长以书上谒先生答书朂【缺】道期之以大成子长请就弟子列先生不可始终以朋友待之自是子长益敛华蓄鋭趍于平实学日以粹其能不失乎进退之正者学力所至也凡为文务推明经史以扶翼教道不喜作雕琢侈靡谄谀戯豫放浪无实之言谓学春秋者必始于三传而其义例互有不同乃辩折其是非防通其归趣参以儒先之説裁以至当之论为三传归一义三十巻又谓啖氏于春秋卓然有见于千载之下而陆氏继之所纂春秋防防以朱墨别三传之当否嵗久漫灭寝失其真乃重加考订为三传朱墨本若干巻言有未周意有未畅则出新义以补之金之钜儒大宁敬先生有春秋备忘久未及行于世暨入国朝先生之诸孙公俨以宪节来涖于婺槖其藳请子长为之校讐乃因近臣以闻而刻焉谓三国之正闰固不待辩自古国必有号史亦从其实而书之汉之为汉未尝称蜀陈夀欲帝魏而以晋承其统遂以蜀易汉抑此所以伸彼也夀父获罪于诸葛武侯而夀又为武侯子瞻所薄故于武侯之骏功伟烈多略弗着而武侯再挫司马懿亦没而不及内以报私憾外以为时讳也谯周夀之所师力赞后主纳欵于魏卖降覆国夀不以为非反善其策余所书往往类是乃纠其疵谬之害义正其繁简之失宜为刋定三国志六十五巻又别撰汉本纪列传附以魏吴载纪为续后汉书七十三巻三国之臣有能致节于其君者旧史或讳不书或书而失其实或仅见于异代之史皆为更定而于汉事必备载以详正统或一事数説必参订使归于一是非疑似抑扬予夺咸有论著系于各篇之后名曰训志经筵检讨危君素言子长是书立义精密可资劝讲朝廷为下本郡取而上之宣文阁藏焉它所着有林下窃议一巻曲江张公年谱一巻谓宋之亡也将相羣臣伏节死义者固已有传在史氏卑官下士吏卒女妇之死者多史所弗録乃询诸故老旁采稗官得若干人为宋季逸事若干巻平昔所作歌诗箴铭赞颂碑记序説志状之属有敝帚编若干巻其言闳深浩愽而峻厉洁清援据精切而论议纯正尤长于叙事而扶善遏恶率能使人有所感发惩创至于微辞奥义又有未易以浅窥者大抵其文主于气气命于志志立于学故言无所苟出处之际无不克践其言江西乡闱尝奉书币迎致子长司其文衡返其币而却其请盖塲屋之文非子长之所谓文也子长之先占籍临海唐干宁间避地来徙遂为婺之东阳人宋末稍有出而仕者曾祖日新承节郎祖友谅迪功郎父观光屏岩先生也娶金华潘氏又自东阳徙家金华先生少游太学徳祐纳土从三宫北上用执政荐授婺州路儒学敎授阶将仕郎仍刻印以给之婺归皇朝之后有学自先生始在官十年改调绍兴路平准行用库大使循新例换将仕佐郎以母老不赴遂弗仕家食者














　　文献集巻十下
