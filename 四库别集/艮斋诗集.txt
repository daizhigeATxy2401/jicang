　　钦定四库全书　　　　　集部五
　　艮斋诗集　　　　　　　别集类四元
　　提要
　　【臣】等谨案艮斋诗集十四卷元侯克中撰克中字正卿真定人幼丧明聆羣儿诵书不终日能悉记其所授稍长习词章自谓不学可造诣既而悔之以为刋华食实莫首于理原易以求乃为得之于是精意读易著书名大易通义年至九十余而卒今通义已不传而袁桷所作序尚见清容居士集中可畧见克中本末此乃所作诗集犹元时旧刻卷首有毛晋私印葢汲古阁所藏中间律体最多而七言律为尤伙卷一卷二皆咏经史之作卷八为谐音格乃每首全以音通字异者相叶如一东叶同峒桐铜童二冬叶镛庸容墉蓉之类凡七言三十一首五言二十一首亦克中自创之格为古所未有其诗颇近击壤一派多渉理路而抒情赋景之作亦时有足资讽咏者昔唐汝询幼而失明长而能诗姑蔑一集明人诧为古所未有而不知克中已在前是亦足为是集稀传之证又汝询能注唐诗解而克中乃至能诂经是所学又在汝询上矣乾隆四十三年九月恭校上
　　总纂官【臣】纪昀【臣】陆钖熊【臣】孙士毅
　　总　校　官　【臣】陆费墀







　　钦定四库全书
　　艮斋诗集卷一
　　元　侯克中　撰
　　读易
　　六子相交父母纯精微絜静不沾尘经传中古精含蕴画岀先天妙入神表表四千余卦体融融三十六宫春清溪滴露研朱客恐是防行数墨人
　　读书
　　汗简烟销费讨防汉家训诂满儒林岂期万古千秋后得见三王二帝心孔氏壁藏多傅防伏生口授太艰深考亭去取无遗恨况复门人有蔡沈
　　读诗
　　诗纬诗经各有三大音谁为发机缄圣功昭著终三颂王化流行始二南毛郑形容多草草吕苏头角颇崭崭不图删定千年后玉振金声满晦庵
　　读周礼
　　庶职班班总六卿圣人布置自天成一时美意行良法千古遗书号太平可怪献王増外记不堪新莽盗虚名谁言制度伤纎悉宫府规模不厌精
　　读礼记
　　刼火燔经亦有年曲台彷佛记遗编谁将秦汉防周制我喜曽思得孔传法度幸然存一二威仪徒尔説三千康成未解分经传名物精详亦自贤
　　读春秋
　　西狩归来泪满襟麟经笔削示人深一言一字存褒贬真是真非尽古今二百余年天子事亿千万世圣人心召陵城濮俱陈迹依旧乾坤一孔林
　　读论语
　　圣学渊源岂易量一编鲁语足辉光读时似觉文词易积久潜知意味长上知下愚终莫变朝闻夕死尽无妨大哉尼父防天地学者毋窥数仞墙
　　读大学
　　赫然明命本诸天推已新民教乃宣心似鉴空方尽物身如山立适行权纪纲条达该精蕴节目分明有后先贤传圣经潜玩久乃知一贯不虚传
　　读中庸
　　人道须臾未可违圣贤微防在操持不偏不倚存诚处无过无亏应物时小恶遂成千里缪至公宁许一毫私共知百世传邹孟一脉春风自子思
　　读孟子
　　上下交征逐末流力陈仁义説诸侯衍仪巧搆当时祸杨墨深贻后世忧养气每云无助长放心惟恐不知求吾儒尚有疑非论所见皆偏恐未周
　　易説
　　庖牺元不费搜防竒自为阳耦自隂楚些呉侬皆已见郢书燕説岂初心伊川笔底天人备康节图中防趣深总被晦翁摸写出朱弦三叹有遗音
　　易学启蒙四首
　　大禹庖牺两圣人所存所尚自超羣易传龙马图中数范则灵背上文实外虚中元有体耦偏竒正岂无君非公善发尧夫蕴千古何由得与闻
　　右本图书
　　太极隂阳尚混淆一生为两四还交象仪立后成三画贞悔明时备六爻须信有情皆一本防知无物不同胞等闲冩出先天妙恨不同时载酒肴
　　右原卦画
　　大衍神蓍五十茎体惟虚一用斯行圆神方知总千变分挂揲归成四营错综统包天地数变通曲尽鬼神情迩来两背双眉语未审何由得此名
　　右明蓍防
　　读易当明作易因玩占观象果何人六爻进退时消长一气飞潜道屈伸上下无常惟视变隂阳不测岂非神四千余卦无穷事只有庖牺善冩真
　　右考变占
　　学易
　　庖牺作易果如何信手画成非有他阳卦自竒隂卦耦治时常少乱时多干资刚健推元化坤以安贞保太和不有邵图程传出圣人心鉴定谁磨
　　二气周流贯六虚画成竒耦法天枢百家技艺分全体四圣精神萃一书剖析经文输正叔发挥图象让尧夫不知市隠成都客曽见山樵细问渔
　　答学者问易
　　索隠探微亘古今寥寥千载几知音邵图程传从渠説羲画周经各自心时有张华方铸劒世无钟子莫弹琴不从三圣源头看枉向诸生笔底防
　　金縢
　　百度惟贞罔不钦何忧羣叔自慆淫三坛面北求神切二载居东虑患深上帝动威彰圣徳嗣王亲逆应人心金縢未启流言在礼乐安能到伯禽
　　尔雅
　　博士名官自汉初未应纯是圣人书发挥五教虽无取训诂羣经若有余郭氏盛夸通豹鼠韩公窃笑注虫鱼九州作贡无遗憾四极为言恐涉虚
　　老子
　　一读遗书了大纲好生毛羽恶生创华嵩不曰千陵主江海徒云百谷王方讶俭慈求勇广更堪柔弱胜刚彊一编鲁语无穷意谁谓宣尼尚伯阳
　　列子
　　举口谈天似不羣漠然五太若为分螟巢蚊睫伤浮诞鲲化鹏抟骇见闻词理远超闗尹説规模不出老耼文人闲自此还多事千古谁能解此纷
　　庄子
　　理屈词彊本不任郑声犹恐乱韶音雷同老列才虽赡波及苏张害更深敬长爱亲咸有分絶仁弃义果何心六经皎皎明于日安用斯言玷古今
　　庄生笔底似悬河词愈夸张理愈譌作法必由名世者乱伦无奈异端何大椿必欲齐朝菌尺水徒劳起丈波一指苟存肩背失岂知方寸有中和
　　荀子
　　荀卿意欲祖宣尼立论胡为自背驰杂伯纯王如有见议兵彊国似无知当时言性非邹孟继世传心是李斯天理不明人事谬更将何处较醇疵
　　扬子
　　训诂诸儒等猬毛子云一出破喧呶法言取次侔论语赞分明体易爻献技长杨嗟躁进失身天禄笑轻交区区自取千年诮枉对时人彊解謿
　　文中子
　　朝有门生作大臣史无列传等凡民不由正道干昏主敢以微言比圣人万世遗经那可续一时私谥恐非真太平十二尊王防差胜扬雄献美新
　　释氏
　　禅分五派教三宗大道何尝有异同男女悉归三寳戒乾坤不待百年空死生怖我诚堪笑因果迷人恐未公梁武陨身还失国可怜虚费防持功
　　太
　　词意艰深理亦精截然图象似丁宁远希经世虽霄壤仅与潜虚作户庭踪迹本来宗禹范规模到底出羲经以三为用终无体有影谁能不具形
　　七易
　　圣远言湮失正传老来多幸得蹄筌元嵩未必能知易君实何须更拟体四岂惟元綂世数三不过地承天纷纷众説谁分别且让文饶笔似椽
　　参同契
　　常笑杨朱为已忙六经今古日争光气为所役心为主操则常存舍则亡八卦方能成大化五行安得作纯阳居仁由义平生了老尽天年亦不妨
　　八阵图説
　　鱼复图成世絶伦设疑补阙在游军蛇从虎翼龙兼鸟风次天衡地附云述阵马隆十七赞握竒风后一篇文比来熟玩西山説千古英雄所未闻
　　地轴天衡各有冲前为虎翼后飞龙翺翔云势形如鸟围绕蛇蟠性似风孙武不谋符大易孔明有志蹑髙踪弥牟鱼复成都市三者谁能较异同










　　艮斋诗集卷一
　　钦定四库全书
　　艮斋诗集卷二
　　元　侯克中　撰
　　尧
　　文思钦明四美全龙飞九五应纯干民懐帝徳终千古圣笔虞书第一篇随物生成惟体道与民休戚更同天执中岂是丹朱任只许重华得正传
　　舜
　　歴山雷泽复河滨非舜谁能处此身孝瞽慈均全父子事尧让禹尽君臣四门既辟羣凶去五教惟寛百姓亲莫怪古今疑未信圣人所以异常人
　　夏
　　君让臣辞悉至公此身虽异此心同民忧洪水巢林表天锡神龟自洛中但以启贤承大统岂知桀虐废前功祖宗创业多艰苦未见儿孙克有终
　　商
　　成汤放桀尚包羞岂料商辛在后头方讶雉飞升祭鼎俄闻鱼跃入王舟九重自谓为君长四海皆如疾冦雠不是武王容不得三分天下二分周
　　周
　　钜桥积粟鹿台金散向人间徳泽深倒载干戈销耒耜立收牛马放山林范畴自合询箕子礼乐何须赐伯禽八百余年文武业可怜终快虎狼心
　　秦
　　力扫羣雄废赧王转头吕政代庄襄宫中自笑鹿为马天下谁怜狼牧羊方羡丰碑磨碣石不知刼火到阿房百年枉作千年计万世何期二世亡
　　汉
　　入闗约法得人情素服兴师欲正名代邸归来生意溥茂陵老去悔心萌中兴事业推文叔末造艰难赖孔明霸自有余王不足区区魏晋敢争衡
　　魏
　　天运循环不可逃小人奸险亦徒劳金刀未许全归魏石马先书大讨曹羿莽罪盈沧海濶伊周名压太山髙城狐社鼠休夸巧无限苍鹰未解绦
　　晋
　　典午机深祸亦深马头牛尾日相防托身建业虽天限囘首神州已陆沈元海不臣为乱首寄奴有国是甘心建兴已后皆非晋何事新亭泪满襟
　　南北朝
　　宋兴齐霸总权臣惆怅宣城又夕曛同泰舍身何可恃后庭遗曲不堪闻扫除释氏输元魏摹仿周官笑宇文始末不知谁授受欲书统绪竟无君
　　隋
　　江北江南总战场一时民物萃开皇九重鳯阙秦闗壮万里龙舟汴水长谁遣张衡留大寳天教化及隠萧墙憸人岂得专华夏除扫乾坤待有唐
　　唐
　　杨叶凋零李树秾义旗一举灭羣雄江河不洗滔天罪海岳难酬盖世功甘露怒流朝士血荔枝香染驿尘红晋阳智术临湖勇女祸阉权即此风
　　五代
　　谁料朱三起祸端独怜李二作伶官贩夫亦得王藩镇中国何疑祖契丹守节惟闻贞妇死迎降反作重臣看堂堂周末贤君相枭獍羣中见孔鸾
　　宋
　　五季惟周觉最贤陈桥一夕宋山川得从寡妇孤儿处失向庸人孺子边前后共成十六主东南分据百余年爱民养士虽堪尚畏敌亲讐亦可怜
　　汉髙祖
　　芟夷暴楚灭彊秦约法犹能蹔假仁信越有功终见杀绮园无自肯称臣毎因纳谏称明主几为分羮作罪人无党无偏王者事只除汤武得丘民
　　武帝
　　不向江都起仲舒却从狗监召相如十洲三岛非常道万户千门岂广居海上谩劳求马使宫中徒隠饭牛书老来肯下轮台诏犹胜秦皇载鲍车
　　汉郊祀志
　　入海童男竟不还汉家宫殿尽斋坛帛书遽忍开牛腹紫禁空传食马肝晓取露华和玉屑夜调火候养金丹一从五利文成死渐觉求仙兴味阑
　　光武
　　髙皇大度可同符石勒何人敢并驱天命已知归赤伏世情犹怪慕金吾宫中嫡庶疑非道泉下忠良似不辜咄咄子陵真有见富春耕钓岂狂奴
　　献帝
　　命在权臣掌握间洛阳焚荡又长安中材必得扶持易贞疾情知救疗难乱首自来讥董卓祸胎毕竟罪曹瞒温公议论文公笔留与髙明后世看
　　晋惠帝
　　四叶憸谋到永熙成难壊易亦堪悲椒房未免吞金屑茅屋那能食肉麋牛祸已知兴叛乱蛙声何必限公私秋风思子台边泪先帝曽言是汝儿
　　隋炀帝
　　张衡入侍帝升遐罪恶宣华过丽华三阁不容歌玉树六宫还许幸琼花后妃共骇悲头颈骁果同谋奋爪牙天网似踈元至密祸机终自宇文家
　　唐临淄王定韦氏乱
　　鳯阁鸾台未正名斜封墨勅已公行腹心致疾由安乐骨肉相残自太平魑魅迭兴天宇暗鲸鲵戮尽海涛清时人莫讶三郎勇见説杨家女已生
　　宗
　　老尽开元柱石臣转头天寳一畨新禄儿出入称皇嗣妃子归来号太真芍药胜开三月宴海棠独得六宫春马蹄蹴踏残红尽此日君王不敢嗔
　　感宗梦元事
　　集贤宴罢气如虹底事元遂感通天下未闻求傅説枕中安得见周公乗舆道路连云险禁苑繁华扫地空祈福不应翻取祸寳山符瑞果何功
　　感唐史事
　　阉宦当朝百不堪彊藩在外恣饕贪一从羯鼓兴河朔几度鸾舆幸剑南宰相未须讥郑五帝王不久到朱三云翻雨覆成何事只与渔樵作笑谈
　　玉清昭应宫灾
　　琳宫一夕雨中灾烈熖烧空走迅雷三月阿房犹见火五更昭应已成灰范雍奏对言方切庄献经营意始回一自定陵深闭后更无符瑞自天来
　　宋髙宗二首
　　樗栎凡材作栋梁中兴事势已膏肓无厌割地盟虽定不共戴天雠可忘版筑已虚商説梦谅隂仍短汉文防榻前何止容人睡丧斧甘心巽下牀
　　龙楼久废问寒暄罔极深恩未易谖四海一心伸大义九重独防割中原夫差讵肯忘君辱嵇绍安能洗父寃屈膝请和奸计就礼经从此是空言













　　艮斋诗集卷二
　　钦定四库全书
　　艮斋诗集卷三
　　元　侯克中　撰
　　伯夷传
　　顔子知非肯复行伯夷恶恶岂容情服膺弗失终身乐食蕨能全盖世名虽死不亡仁者寿舍生取义圣之清二贤阃域人谁到只有宣尼集大成
　　吊屈原
　　懐襄为主子兰卿何必逢人话独醒长恨忠良多坎坷颇伤辞语太丁寜致君自合宗三代作法谁能过六经千载英魂招不得楚江如练楚山青
　　吕不韦
　　七国纷纷走战尘是非颠倒乱天真老商正欲居竒货太子适来求美人秽徳岂宜称仲父狡谋殊不鉴春申利之为物诚何物解买嬴秦作吕秦
　　项羽
　　破釡沈舟北渡河英雄到此顿消磨入闗不解除秦法失路徒劳怨楚歌敌国岂专韩信勇谋臣惟一范増多子婴见杀懐王死却叹虞兮奈若何
　　张子房
　　眼空宁顾虎狼秦博浪沙中义已伸才大尽消韩国耻功髙不作汉廷臣少从黄石能无我老伴赤松知有身独坐掩书还怅怏寥寥千古更何人
　　欲雪韩仇快所思自知舍汉复何之百年身退天之道三寸舌为帝者师借箸前筹销印日坐沙偶语论封时朝臣方讶归休早布越俄闻系有司
　　董仲舒
　　上方用武定羌夷儒者宜为众所挤大匠谩持脩月斧拙工先立倚天梯身为当代斯文主名与南山北斗齐许大阙廷无着处江都才了又胶西
　　霍光
　　质美材疎亦少文终将大事付元勋托孤有效今犹着杀后求全古未闻事觉便当诛霍显家亡安得贵成君拨灰取火皆公力汉室重炎惜自焚
　　二疏
　　太子凡庸众所知浩然归志复奚疑齐宣尚不留邹孟鲁缪安能养子思乱兆国家全盛日祸萌礼貌未衰时人生大节行藏了二老当为百世师
　　王莽
　　少行谦谨众咸称将谓终全孝弟名掘地无成犹弃井履霜不已至坚氷忍倾王室为新室敢把阿衡比宰衡惭愧洛阳诸父老欢呼复覩汉中兴
　　严子陵
　　羊裘野老鬓如蓬阔步长趍入汉宫伸足岂期骄万乗掉头殊不顾三公治平天下非无术格正君心尽有功一片钓台髙几许乾坤无处着清风
　　邓禹
　　破敌安民举可称入闗何事若无能不收盆子慿三辅坐视樊崇壊五陵絶食自难全上策披图谁料果中兴君临四海人臣了功冠云台岂未应
　　诸葛孔明
　　龙卧重渊不厌深草庐一论定浮沈辉光前后出师表脍炙古今梁父吟管乐权谋年少志伊周事业老来心锦官城外森森柏千载清风播令音
　　石崇
　　金谷繁华日日春锦为步幛蜡为薪绿珠一死无遗恨白首同归有故人到此岂如居瓮牖从前可惜拜车尘吾侪只合遵名教阳虎从他自不仁
　　陶渊明
　　彭泽幡然便挂冠老懐还比向来寛兴随緑蚁凌秋色心与黄华共嵗寒述酒一篇知已少折腰五斗向人难无琴里无穷趣不为时人取次弹
　　沧海横流懒问津归来博得自由身有田不肯栽秔稻漉酒何妨解葛巾身外一毫皆长物世间万事等微尘宁为黄菊篱边客不作白莲社里人
　　九日怀渊明
　　苦节清才素所长千年有客过柴桑五株緑栁门阑贵三径黄花姓字香老去惟书宋甲子归来独擅晋文章南山正在悠然处聊为西风举一觞
　　张柬之定武氏乱
　　孟将八袠气横秋决策兴唐废伪周谒阙未声诸武罪斩闗先取二张头龙韬虎畧须臾定鳯阁鸾台取次休留得三思元恶在相君宁免死新州
　　濓溪周子
　　教弛经残失所宗先生一起破羣蒙图书往圣前贤后人物光风霁月中道妙无穷庭草绿心香不防渚莲红千年伊洛渊源盛总是濓溪一脉功
　　邵子无名公传
　　夷未能和惠未清如公端合号无名天人一贯用而体心迹两忘安且成醉里乾坤元广大空中楼阁更髙明阳竒隂耦些儿事説尽天机与物情
　　藜羮布被了生涯随分人间玩物华老去几时曽废酒春来无日不看花乾坤击壤三千首风月行窝十二家心学有源穷未得且容张祝泛灵槎
　　康节墓志
　　公自苏门至洛川天津精舍水南田画图既别方圆体观物仍分内外篇千古河山风土厚一时人物主宾贤自惭未得先生趣空抱遗经二十年
　　王安石
　　天变人言岂易欺祖宗不法欲何为木离规矩徒夸巧病入膏肓反忌医千古宣仁皇后传一时元祐党人碑宋亡毕竟从君始配享文宣恐未宜
　　题韩蕲王世忠卷后
　　砥柱中流障怒涛折冲千里独贤劳马头斧钺丁年盛驴背湖山晚节髙风虎云龙机易失城狐社防罪难逃区区苟活偷安辈泉下相逢愧尔曹
　　题池州倅赵忠毅汉卿死节卷后
　　半生佩蕙复纫兰一夕芳馨满世间臣报主恩今尚少妇从夫死古尤难一门大节传青史千载髙名等太山欲向长江问心事悠悠东注水声寒
　　题陆君实死节卷后
　　宣公苗裔有余馨耿耿丹心醉六经独力生难扶社稷全家死不负朝廷世间民听犹天听海底台星拱帝星嵗月不消忠义气崖山十倍向时青







　　艮斋诗集卷三
　　钦定四库全书
　　艮斋诗集卷四
　　元　侯克中　撰
　　冬至
　　一气凝然本混沦阳升隂降亘为根自强不息天行健德合无疆地势坤夏至姤成冬至复南防鹏是北防鹍人间不有羲经在千古谁开道义门
　　五十
　　五十无闻只自怜块然痴坐诵遗编耻逢伯玉知非日况値宣尼学易年纸上权衡先审谛胷中规矩自方员克治存养惟求已祸福穷通一听天
　　客有是异端而非正学者为赋此
　　曲径偏蹊乱似麻出门忘返不知家卧龙尽日藏头角跛鼈乗时爪牙涧柏岩松千载树野桃山杏一春花嵗寒然后存公论枉对莺莺燕燕夸
　　姚左丞席上谈释老
　　为仁非易亦非难心广应知体自胖克已要从偏处克观天须向静中观巍巍圣道明三极蔼蔼吾心具四端大命赫然人莫守古今宜被二家瞒
　　静中
　　寂寂虚斋昼掩门静中消息若雷奔白驹自逐隂阳变牝岂非天地根须信复来将有泰安知剥尽已无坤髙情千古尧夫老恨不同时与细论
　　感兴二首
　　乾坤生物本无私暑雨祁寒尚怨咨纬地经天惟有易移风易俗岂无诗堂堂张也非吾友穆穆文王真我师坡老不知縁底事却将秋水洗茅茨
　　骎骎读尽世间书勘破先天太极图千载爱莲周茂叔一生观物邵尧夫屈信相感心无累敬义兼行徳不孤莫买扁舟作归计市廛初不异江湖
　　感事二首
　　往圣遗经自古今探微索隠费搜防格通物理知天理克尽私心见道心惠子自宜贪腐防邹公元不受兼金反求屋漏终无愧何事风波万丈深
　　真是真非岂易论谁教泾渭各清浑风波始信生平地日月终须照覆盆颍水几人曽洗耳楚江千古谩招魂何时细语梅花底满意春风酒一尊
　　动静
　　昭然动静两相因枯木寒灰恐失真太极图中观二气浑天仪上看三辰神龙尚且随潜见尺蠖安能免屈伸地坼水氷寒正尔九原无处不阳春
　　为政
　　欲知为政果何如私意才萌便扫除妍丑岂能逃藻鉴尘埃初不到氷壶日间接物常持敬夜后潜心细玩书平旦气清还致用不须更下别工夫
　　持敬
　　皎皎灵台莹月华肯容尺雾寸云遮片言不善违千里一敬无欺胜百邪果向胸中存匕鬯任教天外走雷车盘盂见説刚难剥不曰人间有莫耶
　　天
　　体极髙明用极圆动时发育静时专干干不息惟行健昊昊无私只自然人道固宜通且正物情毋怪塞而偏古今谁解画前易亏杀尧夫説后先
　　地
　　旁薄中天体势斜四维蛮貊拱中华江淮河汉通山岳城郭沟池固国家内直外方形有限动开静翕用无涯至哉坤道安贞吉一动才先五气差
　　人
　　一防灵台备五常九畴洪范尽三纲人皆可以为尧舜物不能齐任老庄粟麦未登同秕稗诗书有味胜膏梁吾儒必欲参天地终日干干要自强
　　述教
　　好名专利已为贪学佛求僊更可慙万物固殊原有一兆民虽众教无三法皆空相非真见道本无为是赘谈覆载生成天地了圣人不作定谁参
　　东坡为子过书金光明经卷后有感而作
　　説有谈空似可听笔端浩浩防沧溟既能若彼崇三寳未审如何处六经就使如来超法界不应尼父困天刑区区教子心虽切絶异当年鲤过庭
　　感兴二首
　　学海汪洋萃百川岂如潢潦竟无源蟠胸能了五千卷倚马何难数万言秕粟岂宜升俎豆虚车奚用饰轮辕反身无愧生平了一任嗷嗷众口喧
　　暮史朝经亦有年岂知饥饱与寒暄礼仪未究三千品精一空传十六言大易始干兼动静连山首艮总贞元隂阳慎勿轻先后体用由来是一原
　　排空
　　真要长存妄要无岂容真妄一齐除鬼神未必昧常理天地不能空太虚注意六经当自得蟠胷万卷果何书穷髙极远终忘返不信人间有广居
　　知止
　　一编大学有余师心定神全不妄思求止自宜从至善问公吾欲对无私谷当秀实登场后瓜到甘香落蔕时百尺竿头夸进步不知学者欲何之
　　人道
　　人生不学欲如何璞玉犹能听琢磨共笑刘琨乗夜舞独怜墨子避朝歌忍将骐骥随驽马尽説铅刀胜太阿往圣已尝存大训后来宁不赖余波
　　任分
　　懒向山林灭性情厌从朝市覔功名千钧劲弩容虚发九折危涂敢妄行富不可求从所好义然后取复何争诗书满架无穷乐造物于人亦未轻
　　静坐
　　皎皎氷壶月色寒岂容一物在其间了无俗事相萦扰中有真人自往还心定不妨居閙市坐驰安用住空山龙腾虎跃须臾了天宇寥寥万象闲
　　勉吏员读书
　　为矢为函亦偶然病根一入老难痊斡旋赤螘纵横阵把握青蝇黒白权鸩葛岂宜藏药笼申韩元不到经筵寛平易简唐虞治且许皋陶得正传
　　戒酒
　　一介微躯幸粗安忍令狂药恣戕残伯伦至死无遗恨康节平生不尽欢舌上有刀招祸易胸中无鉴责人难老来慎勿逢朱粲糟彘徒能奉一飡
　　嘉训
　　嘉训嘉谋岂在多惟精惟一外无他射鼷未要操彊弩斩马终当倚太阿赖有简书开圣蕴不须杯酒发天和茁然生意春长好助长揠苗将奈何
　　弹指
　　弹指声中过百年穷通寿夭岂非天熊鱼尚不能兼有齿角何由得两全自笑庄生夸盗跖谁怜夫子哭顔渊额头肉薄臀边厚浊富清贫岂偶然
　　否泰
　　否泰相乗理自然羽虫常得气之先世衰尼父书鸜鹆嵗晚尧夫叹杜鹃贤圣立心无不尽乾坤生物未尝偏欲穷藏往知来事须识庖牺未画前
　　闲吟
　　蓬荜深居絶市喧诗书满架对晴轩商周革命三千国舜禹传心十六言逐末者多谁务本泝流而上独穷源若言庄叟尊尼父即是扬雄美屈原
　　偶成二首
　　智者深藏夜壑舟岂知鹊巧不如鸠唐虞至圣传中道桀纣甘心处下流觉梦自争蕉叶鹿古今谁造棘端猴黄精钩吻形相肖珍重良医子细収
　　挿架将收万卷书尚怜衰朽腹空虚多才多艺我何有老圃老农吾不如庄叟自夸东海鼈任公尽钓淛河鱼道明义正忘功利百世当尊董仲舒
　　春前一日
　　阳息隂消嵗又穷易穷则变变方通泰亨固合明升降艮止何由限始终河汉一时随北斗闗山明日属东风春盘腊酒毋相尚麟阁云台各自功
　　感事
　　杜史陶经尽有条颠文倒字彊为妖画蛇未竟徒安足救旱无功反揠苗玉振金声周雅颂鳯仪兽舞舜箫韶许由有耳休嗔洗我亦临风厌此瓢
　　患失
　　患失尝为铁户枢藏舟夜壑竟何如才从龙防征商了又向墦间乞祭余白璧任他酬管籥黄金容我贵诗书朝荣暮悴恒相继可惜无人鉴覆车
　　万类
　　万类参差岂易齐枉将人品限云泥两朝并相韩忠献千载几人金日防此际既能重搏虎来年未必不攘鸡内刚外险终成讼水自东行天自西
　　自警
　　多病形骸百不任掩书孤坐动微吟精诚许国能完璧中正同人果防金太甲三篇伊尹志出师两表孔明心自甘与物俱衰朽何用尊前较古今
　　时有不言不笑者人以为贤乃赋
　　见説熊鱼未易兼圣门取舍极精严盛称陋巷顔渊徳深贬于陵仲子廉有得自当如虎变不才安用学潜勿言正欲防非礼岂使人人口尽箝
　　为辟邪説赋
　　洙泗渊源未易窥圣贤出处岂难知区区李觏非邹孟録録王充毁仲尼上下七篇仁义府古今六籍帝王师堂堂吾道参天地撼树蚍蜉亦可悲
　　造物
　　造物权衡界限严岂容巧力得抽添鹤长未要忧鳬短荼苦安知有蜜甜黄叶声干风透户碧梧隂重月窥帘人生莫谓非天命乌黒由来不日黔
　　评诗二首
　　九经能得几何字千载不知多少诗上帝生才虽有异先王作乐本无私典坟已降闻商颂风雅兼亡到楚辞今日既非前日是昔人当作后人师
　　好句真如得好官善观海者必观澜批风切月将求异流水行云本不难武库大开森利器化机常转得神丹乾坤若谓多清气千载谁登子美坛









　　艮斋诗集卷四
　　钦定四库全书
　　艮斋诗集卷五
　　元　侯克中　撰
　　史丞相拜开府
　　貔虎军中拥将坛鳯凰池上侍金銮三分功业归诸葛两晋风流属谢安开府威仪今日见凌烟图画后来看从教桃李争春色留着松筠傲嵗寒
　　送河南崔宣慰赴军前
　　胆畧平兼将相权谏行言聴得君专寇恂只合留河内黄霸终当起颍川天际夕阳明远树马头春意动归鞭此囘宣慰江淮了四海苍生望息肩
　　寄飞卿髙防政
　　白璧轻投反见疑刻舟求剑一何痴垂垂素髪催人老耿耿丹心敢自欺千古是非无处问六经模楷有余师岩岩节彼南山下应被髙明笑此诗
　　病后汴梁寄湖南崔左丞
　　踪迹蹉跎愧转蓬生涯寥落业屠龙飘飘争羡云间鹄郁郁谁怜涧底松两地异乡千里月五更残梦一声钟天明细问衡阳鴈相去闗山又几重
　　贾綂军席间
　　燕赵春寒草未芽襄阳城下见桃花主人勤厚方投辖逰子飘零久忆家千里归心随过鴈四更清梦入悲笳溶溶二月澄江静好借春风送客槎
　　止崔左丞入广
　　青云人物气横秋功业熏天正黒头当路豺狼真可畏螫人蜂虿不须忧乔松傲雪三冬好蔓草经霜一夕休此去相君当介意湖南得失在潭州
　　留别崔左丞
　　握手临风话肺肝煦人春意不知寒处身似涉千防浪举足如升百尺竿谁谓书生成事少自知花様入时难此来厚徳无他报时遣飞鸿一问安
　　寄贾防政
　　我居汴水子江东子向荆湖我淛中千里谩传鱼鴈信半生长恨马牛风将来英物宁无种老去新诗愈有功四月扬州红药好拟拚一醉与君同
　　寄飞卿髙防政
　　自古人间行路难寿陵况复学邯郸杏桃艶艶争春色松柏森森傲嵗寒白髪等闲催我老朱弦疏越向谁弹何时把臂倾尊酒灯火西语夜阑
　　送刘大使按察浙东时年七十
　　分宠南来按浙东几人矍铄得如公狗偷防窃林梢露吏称民安草上风少日未能酬壮志暮年正好立竒功七旬便欲投闲去笑杀磻溪把钓翁
　　寄叔文崔中丞
　　盗贼常憎月有光从知艮贾必深藏传闻市虎犹堪畏察见渊鱼恐不祥万朶秋莲空自老一枝寒菊为谁香朝来防检闲风景鹤在深林鹙在梁
　　许献臣经歴拜监察御史
　　暮史朝经乐未厌居官行已足防谦二龙题品千年监四岳规模一行廉莲幕风生方昼永柏台霜落忽秋严豺狼满路君须问细务何烦较米盐
　　寄王国用总管
　　十月収君六月书呼儿读罢重踟蹰老懐久已尘生研短髪新来雪满梳四海几人同鲍叔五湖千古一陶朱故园晚景桑榆乐浙水呉山恐不如
　　雷苦斋致仕后以诗招之
　　好在江南第一州山川民物足风流故人湖上方停櫂客子天涯正倚楼鲁缟不穿彊弩末槀砧当赋大刀头知君平日多清兴莫为梅花苦滞留
　　寄李敬甫总管
　　忽闻君至自惟扬立马防舟已去杭嗟我所行如是拙惜君常带许多忙竹西歌吹三春好湖上风烟六月凉因便勿悭题数字故人谁最不相忘
　　寄贾防政
　　造物驱人岂自由肯容骑鹤上扬州心如梅子徒酸楚身似杨花任去留愧我无家长作客羡君有嗣已封侯佳辰不与琼华宴髙咏新诗独倚楼
　　再招雷苦斋
　　吾子平生苦爱人令人顷刻未忘君鹧鸪既已为忠告杜宇胡然不乐闻十载几囘能聚首一尊何日重论文阑干倚遍残阳下满树归鸦呌暮云
　　送冀正父
　　厐眉书客髩如丝邂逅吴门识紫芝规矩在心元不谬权衡到手了无疑全牛正要庖丁解良马仍烦伯乐推松柏凛然霜雪操赏音何待嵗寒知
　　寄王国用签省
　　剥啄声中夜未央起来颠倒失衣裳衡门愧我栖迟久驿路怜君去住忙两地异乡容易感一灯情话最难忘扁舟指日西湖上共醉秋莲十里香
　　寄徐中丞子方二首
　　学海汪洋萃众流早年名姓冠鼇头星辉北极三台晓霜落南台万象秋天上麒麟符治世人中骐骥眇齐州何时卷却经纶手同向沧浪把钓钩
　　五载分携忆汴京慨然诗酒话平生蠧鱼拟向书中老威鳯俄闻海上鸣物有短长从尺度事无轻重任权衡畏涂九折连云险见説王尊掉臂行
　　白敬甫经歴有闽中之行
　　里巷亲情未易疎岂期嵗晚别中吴天衢自昔抟鹏翼家道于今有鳯雏尊俎只宜终日戒诗书不可片时无洪勲大业他年了重绘香山九老图
　　予客姑苏王御史持李鹏举书至知检讨太常以诗答之
　　故人北去寂无闻珍翰南来意甚勤贪慕痴蝇钻故纸不知老鹄上层云鱼盐江浙君怜我仕宦京师我念君归计傥如前日约汉阳风月许平分
　　他日刘牧之回持李鹏举书并所和诗见寄复用前韵答之
　　心声洒洒快吾闻手毕谆谆愧尔勤过隙白驹催短景出门苍狗变浮云平生顾我多知己到处逢人只问君一様老怀难具述两乡明月解中分
　　胡绍闿提刑浙西以疾求去
　　良贾深藏实若虚埋轮清节胜登车九重梦寐思三老四海衣冠仰二疏走狗尽追东郭兔剖蜗难钓北溟鱼知君此去无他志要读山中满架书
　　寄徐中丞子方
　　虚室寥寥纸帐深起来欹枕聴幽禽一杯谩记别时语千里空嗟病后吟袅袅炉烟羇旅恨萧萧髩影故人心春风何日梅花底细嚼幽香酒满斟
　　寄刘牧之霍清甫二廉访
　　邂逅三人若有期相亲相爱岂相违夜深灯影聨镳过春满湖光带酒归老骥谩懐千里志大鹏独傍九霄飞别来莫怪音书絶客舍萧条鴈亦稀
　　三月三日对绯桃寄呈雪谿紫山二按察
　　春意阑珊雨意浓山隂脩竹怨东风莫辞芳酒盈尊绿忍负夭桃满树红曲水引诗思束晳洛滨合宴忆裴公醉乡深处无何有省与时人彊异同
　　王宣慰有废棋读书之志喜而为之赋
　　乾坤造化笔头生絶胜闲窓辟剥声夫子大成犹远虑奕秋小数欲常赢六经自合终身乐一着何须拚死争抛却异途由正道恰如离乱变升平
　　徐廉访寄西湖杂诗因答之
　　江淮襟量雪霜姿曽折蟾宫第一枝北阙万言金马赋西湖千首锦囊诗大奸猖炽从常宪细务纷纭付有司暇日朋来还对酒此时不醉复何时
　　赠义总綂
　　内师尼父外如来不许庸人取次猜尘土扫清心地广葛藤斫尽性天开万松有子皆堪种五栁惟君独肯栽竹破虚空无个事月明依旧照灵台
　　寄雷学士彦正
　　十年踪迹寄江湖霜树风枝半夜乌丧贝我非前日有盍簪君念故人无市金白昼从渠攫椟玉清时待价沽百万呼卢才一掷此情当付牧猪奴
　　寄刘签事牧之郭运副邦彦二首
　　楼上春寒暮霭深岂期佳客共相防蒲鞭示辱文饶徳寳劒冲天元振心知已二贤双白璧克家一子万黄金髙山流水非难和明月清风是赏音
　　诗书满架未为贫润屋何如润此身有命在天非在我为仁由已岂由人篮舆拟赋陶元亮锦幛徒夸石季伦渔父不知台阁贵五湖佳处掌丝纶
　　史右丞退居吴山读书
　　山瞰江湖市绕山相君髙处宴衣冠惊涛汹涌风雷壮怪石巉巗劒防寒今古炎凉闲里觉圣贤出处静中看六经自有无穷乐丝竹何须凂谢安
　　寄贾防政
　　楚水吴山限大江不堪多病困南邦烛留夜色明空壁雨送秋声入破磊落似君今有几飘零如我古无双暮年犹为儿孙计鸿鹄髙林愧老厐
　　梁贡甫以天官再使交趾囘题卷后
　　兰省驱驰笔砚中已知不与众人同累专名郡王阳政两使遐方陆贾功晚境日亲萱草緑晓时梦木莲红至今使者经行处犹问当时吏部公
　　寄京口卜彦才府判
　　家事匆匆官事繁诗书肯放片时闲当年嗟我髯方白今日怜君鬓已斑千里好风来铁瓮一江明月浸金山相看同是天涯客回首燕然似梦间




　　艮斋诗集卷五
　　钦定四库全书
　　艮斋诗集卷六
　　元　侯克中　撰
　　挽史丞相开府
　　早驱貔虎定封疆晚握枢机坐庙堂名重一时羊叔子功髙千古郭汾阳歴朝事业麒麟画遗表精诚日月光义胆忠魂何处见太行山色郁苍苍
　　挽姚左辖雪斋
　　深探理窟得心传洞彻先天与后天事去一身还太极物来终日体纯干流行坎止道常在玉润兰馨理不偏千载斯文一抔土诗成不觉泪澘然
　　哭崔左丞
　　髙节雄才出羣浊泾清渭古难分十年当路多知己四海无人敢哭君天水有孚成雨露电雷未合失风云伤心最是南归鴈呜咽哀音不忍闻
　　挽廉平章
　　烈似秋霜暖似春明于皎日正于神千年海岳英灵气一代乾坤柱石臣宾客填门惟慕徳诗书满架不知贫致君尧舜平生事天命胡为只五旬
　　挽张国寳总管
　　忠义留侯素病多此心未了鬓先皤逆流洪水潜归海方命饥民许渡河善政有为无日矣哲人不永奈时何感君倾盖浑如旧重把新诗忍泪歌
　　挽义士王千户
　　亿万生灵沸鼎中当时争敢衒英雄天枢自合长居北防蝀谁教不在东袖里有权除大恶笔头无力冩竒功九原若见诸轲辈应媿斯人死至公
　　夜宿朝元宫赠伦讲师
　　布衣久客厌尘腥邂逅逢君眼倍青带酒有时歌白雪对花终日读黄庭深深竹院春长好寂寂蓬门夜不扃吟啸等闲天又晓满窻风露一坛星
　　和雷苦斋按察韵
　　邂逅天涯若有期緼袍初不羡轻肥几年浪逐人南走指日还同鴈北飞涉世已知前日错读书方见后人非穷途莫道无知已鲁语羲经尽可依
　　挽李子阳
　　诗酒平生不解愁尠然天地一虚舟髙情肯羡黄金印巨笔应书白玉楼太华昔年留杖屦北邙何日着松楸谪僊人物今安在不觉临风涕泗流
　　和苦斋雷按察韵
　　一行能令百行亏人心恒与道心违鹤鳬防续空长短鹏鷃逍遥果是非灞水谩劳扪虱手桐江谁问钓鱼矶五湖莫道风波恶中有沙鸥自在飞
　　答朱鹤皋惠茶
　　日髙梦破打门声阳羡新茶称客情方念鴈无千里信忽闻鹤在九皋鸣轩辕石鼎春云暖汉武金盘晓露清方丈蓬莱在何处乗风好缔玉川盟
　　吊李安常县令
　　少学轩岐惯讨论晚宗孔孟盛推尊一官自足武陵尹千里谁招建业魂衣钵已能光祖考箕裘未必到儿孙斜阳老树荒烟外隃想孤坟酹一尊
　　冯生名徳秀字茂叔犯二贤名字令改之请诗有作
　　夫子常严器与名岂容辞邑请繁缨当时尚许从先进末世徒知畏后生衍义六经相表里通书千古放光明西山名讳濂溪字于汝安时且莫更
　　次李御史韵
　　傍垒新雏翅未腾扶摇寥廓果谁能独怜南渡耽书客絶胜西来面壁僧衰鬓不堪临晓镜畏涂何苦履春氷蟠胸万卷从兹始累土终当到九层
　　与诸相宴西湖
　　湖上风烟百态新天涯客子独伤神山禽水鸟防常乐岸草汀花顷刻春好景每伤诗笔钝芳辰莫厌酒杯频殷勤细问孤山老几度楼台换主人
　　姚翰林端甫过姑苏访予出冯提刑寿卿所寄诗中间言及太常博士李鹏举时鹏举已不禄而寿卿闲居襄阳尚未知因赓其韵以寄
　　挈家髙隠鹿门公莫逆何尝有异同鸿鹄林深全晚节莼鲈江冷正秋风五千道徳言犹在九万扶摇梦已空我不忘君君念我莫分汉上与吴中
　　题邓山房卷后
　　竹暎轩窻水暎门书为朋友道为邻磨开万古虚空镜照破三生幻化身壶里有方留白日世间无路避红尘功成莫跨苍鸾去常与山房作主人
　　用前韵
　　成性存存道义门西邻禴祭胜东邻逍遥逰外无穷景安乐窝中自在身我爱原思辞廪粟谁知潘岳拜车尘飘零海角天涯客惭愧山间林下人
　　程运副子充席间赋
　　厐眉野老髩如霜邂逅逢君引兴长千里暮山开晚霁一篱寒菊破秋香从教好景撩诗思已判闲身入醉乡满坐亲朋皆故里恍疑魂梦到河阳
　　和王宣慰韵
　　生平只被古书埋胷次殊无半防埃大义不愆容我拙老懐何惜向君开一时竞造平原馆千载谁登乐毅台饭饱闭帘便午枕打门谁又送诗来
　　口占赓徐容斋韵
　　弹指声中得几何头颅如许惜蹉跎兼金敢不明辞受璞玉无劳教琢磨海内每伤佳士少天涯岂厌故人多归来拟向沧浪上独棹轻舟漾素波
　　汴梁朝元宫徐真人庆八十索赋
　　方瞳鹤髪地行僊四海朝元一洞天寿去期颐无逺日经分道徳有余年老仍扫地神公异远涉流沙令祖贤况继磐山三世业得无师授与家传
　　王同知直卿父母均年八十五辄解印养亲李提举寿卿索赋
　　徳形于外本于中解印归来道更崇一行二三千载少双亲八十五年同至诚水火犹能蹈大孝神明岂不通安得人人皆尽分翕然四海一春风
　　怀友
　　时往时来莫厌频何妨尊酒细论文镜中白髪留春雪楼外青山隔暮云碌碌无成空叹我区区相爱敢忘君生平只欠亲朋债富贵功名百不闻
　　悼阚彦举
　　锦绣肝肠铁石姿九州行遍复何之鼇吞鲸吸千杯酒鳯起蛟腾七字诗竹杖打门求友日纸衣裹骨到家时生前死后俱漂泊想像临风酹一巵
　　赠段无心处士
　　灵台皎皎月轮孤勘破先天事事无争向閙中呈伎俩肯从生处下工夫一壶天地供诗笔万里江山入画图方念闗何处问忽惊紫气过三吴
　　题柯以善所藏合江图卷
　　晴波渺渺去无声桂棹兰桨夜不停二水合为千顷碧一谿分破两山青僊家此地留丹灶帝座当年应客星不与主人同一醉春风虚负合江亭
　　同王廉访诸公养乐园宴
　　竹绕轩窻花满庭蕙薰兰炙有余馨锦囊佳句闲中得金缕新声醉后聴春水渡头双鹭白夕阳楼外乱山青聨镳不觉归来晚拂面东风酒未醒
　　题贾防政双桂堂卷
　　栁营兰省一生忙心已成灰鬓已霜天上力辞三事贵月中连得两枝香邀宾握槊情虽笃教子明经味更长万卷传家余庆在桂堂应不愧槐堂
　　同史右丞游白石洞天留别杜南谷
　　轧轧肩舆入薜萝琳宫夜饮发天和东山丝竹欢声远南谷风烟爽气多洞里好花浓似染世间幻景疾如梭新诗莫道浑无用留与幽人叩角歌
　　寄友生廉访
　　专事威仪失太严少亏礼节又伤廉未酬柏府埋轮志徒起瓜田纳履嫌古冶竟为齐相沮穆生几被楚人钳黄钟瓦缶无分别防徒劳郑尹占
　　贾防政席间赋
　　诗酒蹉跎老病身杖藜犹未出红尘日升旸谷乾坤晓雪尽隂山草木春海上惯为千里客世间希见百年人相逢幸喜浑无事满酌金罍莫厌频
　　题祁真人画像卷
　　长眉疎秀暎方瞳野鹤昂藏对古松圯上既传黄石畧山中还启白云封善人涉世恒多故猛虎当途不少容紫气入闗千载后乾坤能得几犹龙
　　题髙同知放奴诗卷
　　髙君决意放奴时一寸丹心肯自欺但见家僮哀有母忍令老妪哭无儿平居不作终身慊隂隲何须满卷诗自是吾侪縁技痒此生未必欲人知
　　送李提举寿卿北上
　　生平律已亦清严好察真如镜出匳愉色奉亲知干蛊虚心接物得防谦此风不已成忠厚他日无疑举考廉临事勿令圭角露世人多忌莫邪铦












　　艮斋诗集卷六
　　钦定四库全书
　　艮斋诗集卷七
　　元　侯克中　撰
　　和张梦符侍郎海青韵
　　青鸟东来俊有神天恩三锡表殊勲双眸怒掣空中电六翮雄抟海上云鸿鹄低飞羞敛翼鹰鹯逺避敢同羣锦鞲一纵头鵞下禁脔从今到相君【谓蒙古岱丞相】
　　和张可与正月牡丹韵
　　花神巧夺化工权试手东风到眼前素爱国香持晚节岂期妖艶见新年洛中谩説惟三月江左还疑有二天松柏嵗寒依旧好一枝休诧得春偏
　　和徐容斋廉访梅花韵
　　万木归根总待春一枝独与嵗寒亲逋仙只合西湖上大老何妨北海滨尘世氷霜难夺志玉堂风月解传神知君欲近孤山住从此幽花得主人
　　和徐容斋廉访兰花韵
　　买兰多种相隄沙要看春风碧玊芽百代几回呈羙瑞一年两度见幽花周经既许同心臭楚些何须抵死夸从此伯鯈持入梦东南复覩谢安家
　　和呉曼庆中丞御史台盆池莲花韵
　　堂下荷香散水沈澹然相对柏森森若耶溪妒金盆贵太华峰惭玉井深夲固实甘君子德中通外直圣人心好将千载濂溪説勒作西台御史箴
　　木芙蓉
　　落尽羣芳木叶黄数枝绛雪暎寒塘晚于紫菊娇无艶早似红梅冷不香万里西风霜信逺一天清露月波凉多情留得幽花在莫谓秋容只淡妆
　　盆梅
　　前村移入小陶盆不比从前自在身出塞昭君回首怨入宫妃子捧心颦幽香宛转纱窻晓瘦影徘徊纸帐春曲直作酸谁防得园夫岂是傅岩人
　　梅花
　　前村雪里旧精神瘦影幽香自可人和靖不传诗外妙师雄空説梦中身松筠有素为知已风月无私解写真庾岭尽夸千树好傅岩独让一枝春
　　红梅二首
　　耻随繁杏閙清明先欲羣芳识姓名装脸韵憎铅粉淡醉魂香绕玊堂清春风紫府多幽思緑叶青枝近浅情寄与题诗楼上女莫教偷折入神京
　　厌见蜂儿蝶子狂早将顔色奉东皇半酣宿酒迎春思一抹胭脂趂晓妆桃蕚定无如是韵杏花那得许多香风流标格谁题品只许坡僊解发扬
　　兰花
　　幽谷佳人不世妆澹然相对两相忘偶从诗兴浓时发或向禅心定处香孔父琴中传雅操楚臣笔底蔼余芳冰根玊榦元贞洁肯与凡花较短长
　　石榴
　　骞使淹留海一涯归来得种载灵槎耻随桃李三春艶宁伴萱葵五月花青锦帐悬红码碯黄金炉炼紫硃砂不缘孝武开西域方物安能到汉家
　　白牡丹
　　皎皎名花压众芳剪氷裁雪作衣裳洛神岂受尘埃染虢国不烦脂粉妆非色能专天下色有香絶异世间香姚黄魏紫休相妒从此春风属素王
　　读李太白应制妃子对牡丹清平调
　　鳯辇匆匆出未央要看妃子对花王画阑咫尺争春色寳鉴分明妒晓妆红玊有情还解语彩云无意却能香谁知太白清平曲不是新声是谏章
　　赋呉家园牡丹
　　兴庆池东旧姓名馆娃宫里避清明眼中国艶春无价意外天香画不成芍药剖符分列国海棠率众竪降旌姑苏春色浓于酒醉杀西施省用兵
　　桂花
　　恐碍银蟾吐夜光故移丹桂到炎方一枝天上何年种八月江南到处香幸与紫兰均雨露厌随黄菊战风霜等闲童竖皆能折何事纷纷举子忙
　　梧桐
　　虚心直榦得春迟花始东南应絜齐剪叶未容天子戏折条忍碍鳯凰栖声传金井秋风早影转瑶阶晓月低已见鸣琴他日操老枝夜夜聼乌啼
　　梅
　　商周只説实堪用唐宋盛传花好看诗爱四更窻影瘦梦嫌三防角声寒雪深庾岭香初动酒尽罗浮兴未阑移向茅斋慰衰老免教深夜倚阑干
　　落花
　　一片西飞一片东半随流水半随风马嵬魂散香囊冷结绮人归玊树空幽鸟有情啼院宇斜阳无语入帘栊主人不用闲惆怅芍药朝来数防红
　　海棠
　　防蹴莺捎力不支緑攒红簇擅芳时醉酣晓日霞凝脸睡足春风雪满枝得意总输坡老句闗心惟欠少陵诗恰如西子新妆罢困倚阑干有所思
　　杨花
　　风里杨花自在狂枉将巧态媚东皇香緜遍地苍苔冷飞雪漫天白日长偶趂蜂儿来客舎惯随燕子过隣墙甫能吹入东流水化作浮萍刬地忙
　　酴醿
　　过却清明景已阑酴醿未肯放春残緑罗数幅连青锦白玊千重簇紫檀顔色何尝饶腊酒芳馨惟恐胜秋兰晚风吹落枝头雪谩作寻常粉蝶看
　　樱桃
　　江北江南气未殊朱樱首夏遍通衢闾阎竞喜甞新好笾豆还曽荐庙无锦树深藏朱雀卵玊盘匀泻火龙珠野人莫诧筠笼贵几向唐宫伴笋厨
　　荷叶
　　五月西湖最好看緑荷千顷水云寒净磨洛浦玻瓈镜香靉龙宫翡翠盘青盖拂船撩逸兴碧筩酌酒助清欢且留遮防闲鸥鹭骤雨狂风莫打残
　　庭下两枯槐
　　亭亭相对两枯槐落莫如人与世乖独立我惭君有伴虚心君似我忘怀晚凉不碍风生坐夜永长留月满阶谩説南柯深处好定知无梦到吾侪
　　蠏
　　稻熟争持贡厥魁秋交觱沸指江来两螯白雪虽珍品满腹黄金即祸胎电送惊雷良可畏火明横防竟堪哀操戈努目成何事只与入间荐酒杯
　　食蛙
　　食月蟾蜍即此流瞠然两目怒无休蒹葭影里才多口椒桂香中已出头今欲无声犹可禁昔尝有尾最堪忧越人似信卢仝语争与姮娥复旧雠
　　乌贼鱼
　　每因食月恠蟾蜍丑类何堪贼曰乌幸托沧溟亡后患彊令黒水作前驱有须纵免风涛难多足能逃鼎爼无啖肉未偿臣子恨直须粉骨谢余辜
　　蝇
　　喜亲臭秽避芳馨残沥余杯不顾形防缀绮罗移黒白往来图画汚丹青食瓜遽集存良史止棘交谗见大经早晚霜风清海宇若将何术诳天刑
　　鸠
　　雄倡雌随尽物情锦鸠抵死太饶声居巢似巧营巢拙逐妇将隂唤妇晴鸿雁有丘同苦楚鸳鸯无日不和鸣邯郸简子何多事正旦全生未必生
　　闲蛬
　　寂寂虚堂万籁沈月明蟋蟀动秋唫唤醒隐几诗人梦呌碎停梭织女心越防丁宁忧国切楚词反覆爱君深西风不管天涯客又送谁家半夜碪
　　桃花马
　　曽向瑶池侍穆王天风吹入武陵乡丰神肯逐彩云散汗血不消红雨香千里有心追暮景四蹄无处避春光龙媒岂是天台物雌蝶雄蜂枉防肠
　　赠张秀之斫鲙
　　东南佳味冠珍殽况复张生思致髙锦鲤失身离雪浪银丝随手落霜刀扫除宿酒归岑寂管领春风破郁陶安得谪仙同一醉倒倾沧海斫鲸螯
　　虎顶杯
　　虎顶谁将作酒觞风生四坐凛寒芒等闲刻骨疑冯妇谈笑搔头信杜康生勇定为行旅害死威犹使饮人狂夜深伥鬼分明説白额新闻爵醉乡
　　马乳
　　马湩甘寒乆得名饮余香绕齿牙生草青絶漠供春祭灯暗穹庐破宿醒冷贮革囊和雪杵光凝银榼帯酥倾汉家屡有和亲好恨不当时赐长卿
　　题子房烧栈道画卷
　　劒阁崔嵬烈熖飞汉兵从此不东归三书未奋炎刘业一炬先収暴楚威立致英彭朝紫禁坐邀园绮侍青闱功髙不预麒麟画留与龙眠重发挥













　　艮斋诗集卷七
　　钦定四库全书
　　艮斋诗集卷八
　　元　侯克中　撰
　　谐音格
　　诗贵于音韵谐叶此卷用韵一以音同字异者为之自我作古后或有取焉
　　七言三十一首
　　老怀
　　世故纷纭莫异同碧云无处觅崆峒娇莺尽日啼宫栁威鳯何时到井桐四海共怜今白髪百年多愧古青铜老怀怅怏凭谁説空对吴钩赋狡童
　　秋叹
　　埙箎络绎杂笙镛倒徴颠商似反庸秦室君臣何足校汉家兄弟不相容猕猴有智縻天禄黠防无端穴我墉莫向穷秋叹摇落菊花开罢到芙蓉
　　河汉
　　河汉谁能跨石矼世无乌获鼎难扛雪深吏部悲秦岭天逺灵均困楚江坚苦寸心穷断简伶仃孤影吊寒缸凝之满箧庐山句独让欧公笔似杠
　　题李太白画卷
　　谪僊宫锦惯淋漓耳热那分防与醨邀月满倾红琥珀对花细卷碧琉璃但知酒后无今古岂信人间有别离九万大鹏千载赋善言斥鷃笑藩篱
　　雪中怀古
　　北风冽冽雪霏霏吹入幽人白板扉万事只宜今后拙百年浑觉向来非人能射策仍拖白猴解随班便赐绯倚杖长唫重回首乱鸦寒绕故宫飞
　　怀隐
　　草莽常为市井讥岂知老蚌有珠玑陇禽驯习真堪教野马猖狂不受鞿谁谓浅山无猛兽我尝平地履危机自从潦倒严陵后闲杀桐江旧钓矶
　　隐居
　　生平志不在冠裾竹简韦编伴隐居刺棘自难生橘柚木瓜谁望报琼琚归休未遂膏腴地出入还乗下泽车白璧暗投犹不智况将韶乐祀鶢鶋
　　毁誉
　　昼寝何须学宰予吾儒经训即菑畬浊贤清圣糟醨外防简残编煨烬余生死形骸真传舎古今天地大篮舆百年人物存公论闲是闲非自毁誉
　　感事
　　路傍山鬼惯邪揄笑我无成六十逾满野干戈嗟马援拍江风火壮周瑜当时已分终萧散此日那堪复觊觎莫把良田栽枳棘尽教闲地种桑榆
　　野兴
　　杖策从容访酒垆野人相赠四腮鲈一溪碧水千竿竹万仭青山两岸芦虚室香生新纸帐小烟袅古铜鑪醉魂正到悠然处恨杀隣翁转辘轳
　　怀圣
　　北海长蛟尚可屠何难探穴取于菟尧夫首发先天蕴茂叔心传太极图静玩遗经君子志力排邪説圣人徒感麟悲鳯宣尼事无奈豺狼塞正途
　　山馆
　　云外飞鸿片影孤露寒烟冷尔何辜竒材未肯非时出羙玊须求善贾沽闲折野花簪破防静邀山月酌清觚行人莫道天涯好试向林间聴鹧鸪
　　懒向
　　懒向王公话挈提浩歌谁和白铜鞮百年蛮触争蜗角万里闗山愧马蹄杜宇一春花外语鹧鸪终日路傍啼黄金已满相如箧休向长门请赋题
　　老马
　　老马思乡尚北嘶三年旅食淛江西无知已足怜河伯有感能通愧海羣应物未尝虚领略向人寜问巧提撕南方见説鹓雏鸟不遇梧桐不肯栖
　　漫兴
　　生民有赖自姜嫄万物虽殊夲一源今见龙虵生大泽昔闻人物出中原托身未许期仓防染指何须试鼎鼋尽説傅巗消息好定施霖雨到黎元
　　郊行
　　黄犊从容驾短辕溪声留客碧潺湲霜催木叶辞髙树雨积莓苔没废垣井鲋岂知东海龞野人何愧北山猿老来莫道无归计到处烟霞是故园
　　偶书
　　人是人非了不干起来红日已三竿不才安敢争头角莫逆何妨话肺肝秋水逺融青翡翠晚山浓染碧琅玕菊花过尽梅花好莫放金樽取次干
　　春怀
　　春风细细鸟咬咬似唤幽人出近郊芳草有情留骥足落花无计续鸾胶家贫只与诗书友性僻常踈势利交伴老幸存苍竹杖恐随雷雨化神蛟
　　雪夜
　　悍吏跳梁怒石壕殆如饥虎恣咆嘷百年胜负争蜗角万古兴亡属兔毫云黯穷邉寒雁切雪迷絶涧夜猿号灞陵驴背吟诗客千丈凌云意气豪
　　山行
　　紫藤扶我过江臯石径陂陁歩歩髙花蕾破香风似麝麦苗霑润雨如膏晓开烟嶂山千叠春满溪塘水一篙民物太平吾亦乐满盘苜蓿胜豚羔
　　饮兴
　　右执春杯左执螯醉乡容我独逰遨十年四海凋双鬓一日三山举六鼇寒赖仁风苏冻馁旱须膏雨润焦珍禽竒兽将安用千古周书贵旅
　　自警
　　潢潦无源起怒涛镜中妍丑岂能逃茍无逺虑休非孟纵有清材莫和陶细碾腊茶烹橄防浅斟春酒泛蒲萄几时坐对缑山月两袖天风醉碧桃
　　暮寒
　　自淮逹浙最为嘉寸草撞钟力不加南土积烟成疠瘴北风吹雪入哀笳满头白髪为人赘何处青山是我家海气接天寒透骨鴈声酸楚过蒹葭
　　即事
　　白屋饥民不自遑朱门豪客厌丝篁人令色浓于酒误世甘言巧似簧但见山林多虎豹岂知城市有螟蝗野夫心上浑无事饭饱山隂斸地黄
　　题王右军帖
　　右军笔底走雷霆洒雾挥云肯少停彩鳯不羣凌碧汉白鵞无数换黄庭森森乔木劳羣螘落落洪钟谢寸莛取次墨工休健羡大鹏元不较蜻蜓
　　宿山寺
　　絶壁悬崖势建瓴一溪寒溜玊泠泠晓来幽谷兰芽好秋入髙林木叶零万壑天风推破戸四更山月射踈櫺身如盘石心如鉴水恠花妖竟不灵
　　自遣
　　愁外年光逐水流冷泉脩竹为谁留十年白屋穷经史一日丹墀对冕旒功业未应慙邓贾文章何必羡曹刘笔端莫冩无稽语免与骚人作赘瘤
　　漫赋
　　尘土青衫半九州甘贫殊不待人赒两轮日月双明镜万里乾坤一钓舟大道未闻空白髪小乗犹説有沧洲凭谁试向庄生问梦里何分蝶与周
　　自怜
　　三十年来百自由自怜踈略乏嘉猷湖山落魄林和靖乡里蹉跎马少防人笑鲲鹏同斥鷃道观天地等蜉蝣几时还却儿孙债江北江南汗漫逰
　　自况
　　国易家难自不侔毎伤嘉谷产螟蟊择妻敢学诸葛亮生子漫期孙仲谋牺象岂宜盛秕稗貂蝉未信出兠鍪为函为盾尤当戒况复专攻矢与矛
　　至諴
　　人鬼天神享至諴易牙与我共酸醎亡羊自是多岐路驭马谁能撤辔衘破敌何须惊折屐报书底事逹空函纷纷情僞谁能辨拟着庄周问季咸
　　五言二十一首
　　独立
　　壮士凌云气长天贯日虹鸭头春水緑鹤顶晚霞红归计谋陶令还丹问葛洪故人音信防倚槛待邉鸿
　　卜隐
　　静拭胷中鉴深藏舌上锋清时消海瘴长夜息邉烽每报营巢燕兼怜酿蜜蜂西湖容我老防检两髙峰
　　春晓
　　雪色侵双鬓霜威逹四肢明堂防欲侧大木尚堪支晓日花千树春风酒一巵东皇生意溥开到背隂枝
　　归思
　　白雪无人和青山足自娱我知陶令趣谁谓屈平愚闗塞家千里风沙海一隅能全巢许乐举手谢唐虞
　　忆家
　　谬迹恒千里虚声动八区人情多险阻世路更﨑岖嵗月凌衰髩风霜虐病躯故山猿鹤在为我作前驱
　　有感
　　乾坤司大化雨露遍勲臣四渎朝东海羣星拱北辰宁教雄雉怨毋使牝鸡晨民力今如此何由逹紫宸
　　安分
　　百年殊迅速万类尽纷纭书癖何须治田荒不暇耘栖心同止水应物等行云天理分明甚前途莫预云
　　春兴
　　繁杏花盈树柔桑叶满条莺随林影啭鱼趂浪花跳和璧非难识襄琴未易调故山何处是江逺路迢迢
　　村居
　　宿酒醒犹倦呼童痒处搔麦秋和月刈蚕晚带灯缫闲坐谈羲易徐行咏楚骚闭门无客到竹自颾颾
　　春前
　　后防知何地前途未有涯亲朋嗟鬼録官府愧蠭衙晓角惊梅萼春盘荐芽新年消息好鹊喜到檐牙
　　通材
　　小智专条目通材正纪纲龙须潜大泽虎不卧平冈易举千钧鼎难摧百錬钢圣言真可信枨欲岂能刚
　　江馆夜坐
　　独坐不成寐清唫谁与赓大江天一色孤馆月三更鸥鹭真堪友莼鲈尽可羮晨昬何迅速为我问长庚
　　礼乐
　　宣化琴仍瑟平心竽与笙政须遵五礼孝不在三牲鲁卫方兄弟朱均适舅甥是非无处问俯槛看云生
　　明理
　　道德沦空寂纲常堕杳防占天怀舜政对月忆尧蓂洙泗通三古濂伊逹四溟百家与诸子敛手愧西铭
　　逰道院
　　水绕庭中竹风鸣殿角铃拨云収橡栗趂日晒参苓杖曳苍龙脊扇挥青鳯翎石坛松影畔相对话延龄
　　得意
　　抱膝云间笑掀髯月下讴仓皇嗟溷防萧散爱江鸥得意诗千首忘言酒一瓯人生何足叹天地等浮沤
　　万事
　　万事皆刍狗羣生等棘猴与求尸位相宁作醉乡侯仪衍空饶舌孙厐竟扼喉古今都勿论持酒聴箜篌
　　述古
　　溪风动帏幙隙月入衾裯斥鷃多朋党鹓雏少匹俦出师诸葛表销印子房筹千载殷仁后慿谁问九畴
　　天涯
　　荆人悲有玉季子恨无金日月谁消息乾坤自古今酒杯浇肺腑诗笔冩喉襟莫话人间世天涯思不禁
　　怀友
　　踪迹藏人海声名贯士林同年皆馆阁相识尽球琳老屋多摧毁髙轩屡照临野云自舒卷岂解作时霖
　　月夜
　　连日云笼月今宵镜出奁竹声来曲径花影入踈帘静想髑髅乐闲思蚯蚓廉油然髙兴动谁与问青帘












　　艮斋诗集卷八
　　钦定四库全书
　　艮斋诗集卷九
　　元　侯克中　撰
　　春夜感兴
　　乾坤何广大海岳亦洪厖剰把花簪帽长留酒满缸论友期管鲍任术笑孙厐万里非难到千钧未易扛酒添诗兴健茶压睡魔降大厦凡材构鸿钟寸草撞归鸿投逺塞行客避危邦夜雨愁喧枕春潮怒拍江覉懐嗟白首孤影对青釭林暗栖鸦乱巢危睡燕双奔腾哀瘦马勤苦叹羸厖独坐便萧散羣居厌乱哤岂无人佀玊安有茟如杠谩赋宁拘韵髙歌不问腔晓鸎嗁未竟红日满东窗
　　宿酒成疾寄刘签事
　　老懐嗟永夜瘦骨怯初寒衾薄抽添易楼髙上下难酒须因病戒劒不为贫弹患失仍多失求安未必安茍交虽蹔合彊饮不成欢圣教无穷趣吾侪莫厌防
　　秋夜旅兴
　　烟尽香犹在更阑睡不成井梧留夜色牕竹起秋声老去悲长铗愁来赋短檠耻随苍狗变甘与白鸥盟节义千钧重功名一羽轻江湖容我老蓑笠有谁争
　　首夏偶作
　　乡闗一万里客路十三年緑树清隂晚黄梅细雨天虚堂巢旧燕古寺咽新蝉囬首松楸梦慿阑一然
　　白首
　　白首天涯客飘零每自怜小牕千里梦髙树一声蝉砌笋将成竹池荷尚未莲故人应念我日日望归船
　　地僻
　　地僻多生竹楼髙易得山水寒鱼倦出日暮鸟知还嵗月琴书外乾坤杖屦间问君千载后如我几人闲
　　独酌
　　囊里青蚨尽簪边白髪多苦唫中有意痛饮外无它嵗月悲长铗乾坤入浩歌醉乡忘物我尘世任风波
　　一榻
　　一榻风如水南牕日又斜花香迷燕雀树影动龙蛇土与人情薄江连客梦賖行藏元有命志士莫吁嗟
　　秋兴
　　少时无所求老去复何忧醉梦齐生死闲身任去留琴书消永昼松竹慰穷秋最爱寒花好霜余香更幽
　　秋日懐古
　　老树多黄叶闲庭半緑苔鴈衔霜信过菊趂雨晴开句践仍无国姑苏空有台莫因前日错复使后人哀
　　夜雨感懐
　　嵗月人空老风云兴已阑心灰香烬冷梦短烛花残未悟谋身拙徒嗟涉世难五更风色恶一枕雨声寒
　　雪
　　风吼千林怒云垂四野低入帘花带雨落地絮沾泥水冻鱼难钓山寒马不嘶田翁方报我陇麦已生齐
　　春日即事
　　草木萌方动乾坤气已和杯深浮腊螘波暖浴春鵞岸口氷初泮山隂雪尚多古今因世革通塞奈时何
　　老懐
　　老懐多怅怏归计日徘徊晓逐鸡声发春随鴈影囬朔方犹见雪南国已无梅囬首家千里伤心酒一杯
　　十四夜月
　　蓂荚生将满桂花开未全常留千里色莫放十分圎海角经年客壶中不夜天霜在何许拟问广寒仙
　　读复卦
　　七日始来复一阳消众隂雷从泉下动春入草根深因见鬼神迹廼知天地心发生容有渐消息又成临
　　漫兴
　　道德非虚位声华耻过情林宗称有道康节号无名自分书为友何须禄代耕人间多劒防林下独升平
　　寄道者
　　楼外山如防江南菊又花鳯鸣浦月人隔赤城霞别后身虽健归来鬓已华百年能几日大半在天涯
　　老去
　　老去无佳兴朝来得好音寒花因雨瘦秋草带烟深断续风中笛萧疎水外碪遥知今夜梦不负故人心
　　秋夜懐友
　　倦客伤秋晚踈砧捣夜阑星河千里淡霜树五更寒鸿鴈闗山阻豺狼道路难故人虽念我冠破不堪弹
　　客懐
　　世无雷焕劒谁听伯牙琴湖海千钟酒闗山万里心义当完赵璧礼不受齐金牢落天涯客寒牕半夜唫
　　独乐
　　南畆春方动西山晚更竒江声来斗帐天影落盆池不厌花开早常嫌酒熟迟圣贤千载意今古几人知
　　郊行
　　物逐年华变霜催鬓影皤向阳芳草盛濒水落梅多尘土埋长劒乾坤入浩歌沙鸥无一事江上自风波
　　春来
　　春来连日雨沙路净无泥地迥鸡声逺江空鴈影低麦苗青出垅菜荚绿成畦物态叅差甚庄生莫彊齐
　　荅白仁甫
　　别后人空老书来慰所思溪塘连辔日风雨对牀时我爱香山曲君竒石鼎诗何当湖上路同赋鹧鸪词
　　思归
　　桑榆催晚景桃李又春风过眼千头橘惊心两鬓蓬每怜南渡客深愧北归鸿安得豺狼尽常令道路通
　　漫兴
　　一尊陶令酒千首杜陵诗每到劳心处还思得意时自荣还自辱谁黠复谁痴试向天公问天公未必知
　　把酒
　　把酒浇诗兴烹茶遣睡魔春风欺鬓短晴雪上髯多雨过山如染潮平水不波可人双燕子时向草堂过
　　呼童
　　呼童邀好客擕酒上髙台傍路栁先发背隂花后开鱼因新水出燕为故巢来明日人重到残红满緑苔
　　相逄
　　相逄连夜饮同赋送春词月淡人归后风香花落时青山云外髻白发镜中丝憔悴麻衣客天涯愧紫芝
　　嵗首
　　嵗首伤多雨朝来喜乍晴晓山青黛浅春水碧罗平鸠拙行藏易鸥闲去住轻莫辞今日醉聊尽故人情
　　春兴
　　断续催花雨侵寻禁火天海棠犹半醉杨栁已三眠风软鸎啼后云轻鴈去边几时人事了同结住山縁
　　途中遇雪
　　烂漫云垂野须防雪满天寒多手拆吟苦鹤头偏不见戴安道还思孟浩然典衣一醉应向酒家眠
　　倚楼
　　老去时时病春来日日隂镜中双鬓影枕上四更心每厌红螺浅长令緑蚁深悠然清兴动聊作倚楼唫
　　老懐
　　江湖空自老泾渭欲谁分万事楼前水孤身海上云雨多徒有叹天逺寂无闻满树昏鸦閙鹓雏独不羣
　　观物
　　人世常多故天机不少停竹兼庭草緑山入市楼青才见风中絮俄为水上萍螟蛉与蜾羸一笑付刘伶
　　夏至
　　鹿角乗时解蝉声向晓新隂防犹可畏女壮岂宜亲羸豕将为祟包鱼不利賔髙明逺声色谨此胜调神
　　秋感
　　鴈书千里至客櫂几人还江窄风潮怒天髙雨露悭每嗟巢燕苦多愧海鸥闲莫谓林泉逺开帘尽好山
　　感物
　　南国秋将半西楼夜未央惊乌投逺树饥鼠穴空墙緑竹寒筛月黄花晚傲霜一声隣笛起彷佛在山阳
　　初寒
　　尽日闲欹枕经年不卷帘诗懐因病减酒量为寒添市近无人到墙空有鼠嫌北风应念我吹雪上茅檐
　　寒夜
　　囊罄书犹富途穷道自通髙梧留海月老桧撼天风搅睡茶无赖驱愁酒有功梅花消息好春到角声中









　　艮斋诗集卷九
　　钦定四库全书
　　艮斋诗集卷十
　　元　侯克中　撰
　　读东坡楞严四相说四首
　　隂阳消息若循环动静无端在两间人物自生还自化了如天地不相闗
　　因中得果果生因朝菌何修至大椿形气自分多品类枉将因果诳时人
　　乾坤父母大筌蹄万类虽殊亦可推物自气偏人自正化工虽巧不能移
　　乾坤易简岂难知化育流行无了期不去不来生灭断干干不息欲何为
　　致中和
　　不偏不倚是为中无盭无乖上下通莫怪对时能育物圣人元与昊天同
　　大哉圣人之道洋洋乎发育万物
　　天地无私品物亨圣入无妄自诚明此心既与乾坤一万物何忧不发生
　　克己复礼
　　嗜欲纷纭塞四端私心克尽道心安浑然一理涵生意天下归仁是不难
　　万物皆备于我
　　五色昭昭寓目明鼻香口味耳收声纷纷众理心全了一已能兼万物情
　　三才
　　乾元资始赖坤成民得中和二五精天地若无人辅相世间万物恐虚生
　　读反离骚有感
　　言出于心见所操謿未解反离骚一从草出扬雄赋泽畔灵均贾转髙
　　题三睡图
　　野僧逃迹迹还多枕虎机闗吓老婆可笑丹青太生事又从笔底起风波
　　题穆王八骏图
　　八骏骁腾气象豪穆王乗此亦徒劳当时剰有贤肱股可惜无人说旅獒
　　题松风醉归图
　　醉梦悠悠入杳防寒驴踏破乱山青一壶浊酒能多少万壑松声唤不醒
　　题明皇吹箫图
　　治音和乐乱音乖天宝新声怨且哀兽舞鳯仪都不见唤将野鹿入宫来
　　题桃源图三首
　　流水桃花出武陵小舟分破乱山青秦人莫讶当时事晋惠宫中醉不醒
　　四靣青山两岸花避秦世世业农家渔郎囬棹无多嘱莫作神仙到处夸
　　四海人心苦厌秦桃源风景佀尧民融融泄泄山中乐说与龙眠画不真
　　题江防挂月图
　　山倚晴空水拍江一帆秋影月微茫慿谁细向舟人问险处争先有底忙
　　题黠鼠图
　　子产生鱼事可伤坡仙死防出空囊千年二老还相见握手临风笑一场
　　题家景图
　　青襟儿女白头亲和气溶溶四坐春尘土满衣名利客可能不愧画中人
　　题萧茂先松下幽人图三首
　　石上幽人意趣髙古松千尺撼风涛手中书卷还知否不是羲经定楚骚
　　诗酒闲身与世疎老来拂袖趂幽居黄尘满眼谁知已千尺髯龙一卷书
　　世路﨑岖蜀道难归来松下独盘桓平生只有耽书癖近日和书也不防
　　题鹭鴈图二首
　　鹭鸶无意慕鸿饮啄闲忙况不同偶尔飞来沙上聚阿谁写入画图中
　　沙头饥鹭厌风波塞外征鸿避网罗忙亦艰辛闲亦苦一篇山水竟如何
　　题无心画山水图
　　白石苍藤枕碧流风涛汹涌防扁舟可人一寸无心笔写出江山万里秋
　　题脩端卿卷后
　　牕外脩篁案上书风流未必古人如老来更觉闲为贵坐防门前几覆车
　　题杨少监画卷二首
　　风流江左管夷吾黄钺旌旄照简书画里徒行縁底事更忙须驾短辕车
　　右王导佚防图
　　中年长苦别离多丝竹声酣拥翠蛾此乐就令儿辈觉东山不起奈卿何
　　右谢安东山图
　　题莘乐亭
　　伊尹当年乐有莘终将斯道觉斯民慿谁试问亭中客天下曽无失所人
　　冬夜
　　瓦鼎香销烛影孤北风如箭雪模糊拥衾独坐寒牕下闲聴瓶笙转地炉
　　促织
　　彻夜悲吟晓不停宛如楚客哭秦庭从来忠告谁相信叫尽西风未必聴
　　橙
　　压树金橙百步香肉酸实苦不堪尝论人必以心为主笑貌声音恐色庄
　　兰
　　空谷无人只自香澹然浑与世相忘春来多少闲蜂蝶总为山桃野杏忙
　　木香
　　玊蕾氷蕤压架稠日长香彻小红楼此时风味无人识花外一声黄栗留
　　十月卖菊
　　过却重阳一月期园夫可是不知时赏音只有陶彭泽事徃人非卖与谁
　　自况
　　闲是闲非不欲闻独怜野鹤在鸡羣西风何日髙飞去万里青天一片云
　　汴梁郊行
　　大梁城下草连云千古河山对夕曛一掬贾生忧国泪西风吹上信陵坟
　　暑中有感二首
　　竹床藤枕葛衣单满扇清风汗不干谁念耘苗田父苦日斜枵腹望晨飡
　　地皮如火水如汤麦罢田夫揷晚秧十月北风农事隙借船输入富家仓
　　赠相士周可山
　　人间久矣厌风波林下终为畏网罗行止未能区处得可山将谓可如何
　　夏日偶成
　　昼苦青蝇夜苦蚊乾坤无地着闲身市防莫道山林好豺虎从横更骇人
　　感事
　　夭桃囬首笑寒梅却被梨花冷眼窥毕竟春光谁是主洛人不厌牡丹迟
　　题柯以善所藏瘦马图
　　龙眠老笔少陵唫词意雍容怨愈深不弃敝帷埋骏骨主人应媿古人心
　　题李公略所藏髙彦敬夜山图卷
　　幽人清夜思髙闲误落龙眠笔砚间万仞峰峦千里月广寒宫里防三山
　　题陈月观所藏青纸梅花图二首
　　曾向罗浮见此花一枝写出旧烟霞小牕唤起师雄梦瘦影亭亭立碧纱
　　毫端妙理丹青外林下幽情紫翠间宴罢瑶池王母醉羣仙和月到孤山
　　秋夜
　　风露涓涓夜气清数竿脩竹动秋声破牕不禁西廊月来向幽人枕上明
　　杨招讨送乳香胡椒荅以木瓜煎戱赠
　　薰陆番椒各有差海南方物到贫家自惭不及前人德投我琼琚报木
　　谩赋
　　长门一赋万黄金写尽深宫怨女心莫怪长卿知底蕴茂陵曽见白头唫
　　临安夏日
　　箫鼓声中日正长繁华依旧属钱唐晚来帘幙薰风细十里天街茉莉香
　　题髙彦敬越山春晓图
　　满目烟岚满意春江山如画画如真岩岩万壑千峰秀可惜中间无一人
　　春晓
　　枕上徘徊聴晓鸦东风吹雨湿牕纱园夫不管春光老卖尽梅花卖杏花
　　西湖晚兴
　　潇洒梅花水外村嵗寒谁与共黄昏东风未到西湖路雪满孤山月一痕
　　酒醒即事
　　满城桃李閙青红都在诗人醉梦中醒后不知春几许卖花声里问东风
　　旅懐
　　緑隂满地落红稀逰子天涯久未归独倚阑干正惆怅谁家燕子雨中飞
　　倚楼
　　梨花散雪栁成隂中有娇鸎弄好音说尽春来无限事东风吹入倚楼吟
　　晚晴
　　春蚕夏麦雨声中水涨溪桥路不通风转忽吹云散尽树梢一防夕阳红
　　客舍
　　杜宇声中栁絮飞黄昏灯火思依依自怜久被闗山隔常卷朱帘待燕归
　　荷花
　　緑隂庭院雨初收六月荷花烂漫秋一片锦云香不断薰风吹入夕阳楼
　　观物
　　芭蕉才展笑丁香杨栁将眠妬海棠争似梧桐飞一叶便教酷暑作新凉
　　赠相士陈梅坡
　　梅花坡上一枝新忙杀前村踏雪人欲向逋仙问消息乾坤毕竟几时春











　　艮斋诗集卷十
　　钦定四库全书
　　艮斋诗集卷十一
　　元　侯克中　撰
　　题刘同知宪明竹林归隠图
　　深跃髙飞鱼与鸢有余不足防怜蚿山林廊庙聴所遇穷达富贵无非天燕山刘君英且贤知几识变能方圆从军少日尚意气驰马试劒三十年一日取史读是非剖判如目前晚年力穷经信如食蜜无中边民生性皆善为恶非本然或拘气禀异或为外物迁茍能克尽已之欲天理亦复纯而全圣人大道直如公能了了知其传沉酣玩味亦已久得鱼得兔忘蹄筌庄生齐物论老氏谷神篇静中胸次清如水一读径造中黄尘嵗月催华颠便欲归去栖林泉太行之阳竹林外有水可钓陆可佃云林四时风景妍更须画手烦龙眠笔端造化写元气未信淇川输川我生不辰私自怜拟鬻琴书买钓船爱水爱山平日事此生此疾何时痊几时归梦迷风烟羡君去我如登仙临风握手一杯酒与君共结苏门縁
　　西园月下唫
　　西园寂寂花冥冥银河影落寒无声乾坤一雨开晚晴西风满意新凉生此身不为尘防婴恍如梦到芙蓉城花边不见人吹笙但觉一天风露清吾有美酒同谁倾月华照破幽人情此乐自足娱生平岂以富贵为峥嵘今日布衣吾何轻明日锦衣吾何荣谁为白屋谁公卿髙门未必皆豪英老懐素不求功名悦亲亦欲长安行出门道路多榛荆豺狼踪迹何纵横兴来吸酒如长鲸醉中不觉新诗成雄鸡一声天下明
　　秋夜
　　森森秋气寒摩空秋光山色空蒙中西风满地槐隂浓莫凉石井凋疎桐飘飘髙兴凌苍穹月波冷浸姮娥宫草根啾唧鸣寒蛩云间断续闻秋鸿自伤踪迹何飘蓬红尘鞍马长西东世间奔走多儿童羣乌谁与分雌雄山头有苗髙且崇下防涧底百尺松良才偶处荆棘丛嵗寒岂与髙莱同我知富贵皆王公谁云草泽无英雄不堪衰朽临青铜学书学劒今何功安得猛士持神锋奋然跨海诛长虹拟倾银汉浇尘胸瓦鉢不贵黄金钟无何乡里谁相从髙情赖有无名公天根月窟人中龙肯来为我开朦胧相逢却衰顔红黄花篱落生春风
　　和薄薄酒
　　薄薄酒可自娱麤麤布尽自如薄酒麤衣乐有余狂兴饮干毕卓瓮醉魂犹绕黄公垆醒来许再饮醉倒不须扶汨罗江上独醒客何似髙阳一酒徒诗思逸酒肠寛可嗟人世多悲欢莫种子孙祸空令肝胆酸不聴是非徒劳洗耳不招尘土何必弹冠闲身凖拟菟裘老不受人间富贵瞒问苍天何匆匆造物戏我如児童浮云富贵犹敝屣但求梦里无相逢衣虽麤一重不暖添一重酒虽薄一钟不醉复一钟莫言薄酒难成醉但愿清尊常不空金乌催玊兔春燕随秋鸿尽他短髪星星白放我衰顔日日红我嗟人宠辱人笑我疎慵弃财如土羡庞公积金买祸悲石崇荣辱事古今同老鹤固当巢云松丹鳯只合栖梧桐万事不湏多计较醉乡深处无西东黄尘十丈埋英雄空闻汉殿并秦宫断碑仆碣衰草没壊阶頺址愁烟蒙感慨落谁诗笔底兴亡付我酒杯中一声长啸潜蛟龙九霄豪气盘长虹浩歌归去谁相从止有碧山明月野塘风
　　燕山行
　　燕山八月秋风髙萧萧飒飒吹麻袍风云入梦唤不去自知伎俩如铅刀人生若春草世事皆秋毫倏春忽秋变寒暑欲粘日月奈何不解煎神胶贤愚贵贱共一世老死不识谁英豪鱼龙混人海兰蕙杂蓬蒿江山浩荡不知几千里一身奔走何劬劳我欲住西山西山当路猛虎长咆哮我欲隠东海东海蛟螭日夜翻风涛隠水住山俱不可何如养拙作鸠巢我篱以翠竹结屋以白茅闲花野菜满前后矮槐髙栁罗周遭麤衣粝食有余乐客至灶冷无烹炮兴来花底餔醨糟醒来牕下读离骚凭谁说与三闾老莫谓刘伶非尔曺从兹可结忘年交
　　秋宵步月
　　澄澄金气浮天河月华桂影髙婆娑严霜到水凋池荷西风落叶虚庭柯百年无奈四时速一事不成双髩皤长绳不系西飞日浮世空随东逝波英雄尽向黄尘老古今不觉青山磨张良重死轻相印范蠡全身老渔蓑李斯谗喙遭显戮楚客独醒投汨罗千古是非无处问丈夫毕竟当如何我有藜杖芒鞋敝緼袍王孙绣鞍骄马鸣玊珂我独弹铗悲来歌王孙蹄去醉顔酡我非孤癖絶交防苍松元不招阳和衡门尽日无人过举杯月里邀姮娥未必姮娥不世情画楼髙处清光多


　　艮斋诗集卷十一
　　钦定四库全书
　　艮斋诗集卷十二
　　元　侯克中　撰
　　书懐
　　多病形骸混世尘一时元老乐相亲论交敢结忘年友揣分甘为入幕宾蝴蝶可怜三月莫牡丹能得几时春如今去住谁拘管好个江湖自在身
　　兴来
　　愁里那堪聴子规兴来还觉牡丹期闗心锦树香仍好到手金罍醉莫辞卷地狂风花落后透帘残月酒醒时堂堂春去谁能挽袅断垂杨碧玊丝
　　浊渭
　　浊渭清泾未易论从他燕蝠自朝昏商君必欲更秦法宋玊徒劳吊楚魂万斛精梁羣鼠厌一钩香饵六鼇吞老来不解兴亡事睡足斜阳栁外村
　　莫春感懐
　　香冷金荷画烛残人生常恨四并难消磨永夜须醽醁主张余春有牡丹故国松楸千里梦破牕风雨五更寒天涯多少伤心事倚遍西楼十二阑
　　逺逰
　　好山招隠合归休底事天涯赋逺防尘世几人能百嵗客懐一日抵三秋风号老树寒蝉切霜廹虚堂社燕愁顾我自无湖海气也能髙枕卧曽楼
　　城楼感事二首
　　霜落钱塘木叶疎树犹如此况头颅乘桴政欲浮沧海擿埴那堪索畏涂周顗保全王太傅叔牙知杀管夷吾满衣尘土无人问慷慨临风酒一壶
　　社燕秋鸿几徃还病躯依旧住人间不填沟壑何多幸彊涉风波亦厚顔霜后谩夸黄鞠好沙头未见白鸥闲钱唐六载谁知已城外西湖楼外山
　　久客
　　久客情懐触处伤乐天老去不能忘风敲砌竹秋无际月转庭槐夜未央几缕腥涎蜗篆细一椷乡信鴈声长异乡何幸多知已兰秀荪馨菊又芳
　　和王国用宣慰述懐韵
　　泛泛扁舟一叶轻五湖佳处弄新晴醉中杯杓秋云滑梦里池塘春草生昨日方荣今日悴前车才覆后车行诗书自有无穷乐肯为人间宠辱惊
　　湖海
　　湖海元龙气自豪古今公论岂能逃光风霁月时难得白雪阳春调更髙元亮未尝闻杜宇伯伦终不信离骚是非利害都休问醉聴真珠滴小槽
　　秋夜独坐
　　萧然风露入秋堂顿觉虚牕枕簟凉烟尽片时金鸭冷月明终夜木犀香百年事业一壶酒万卷诗书两鬓霜用舍穷通均有命莫因得鹿笑亡羊
　　感事
　　刘伶常醉屈原醒酒颂离骚似反经小器易盈如斗盎大声难掩过雷霆山衔落日千林暝水接长天一様青客至莫谈当世事有书髙诵老夫聴
　　秋晚
　　少年湖海不知愁景入桑榆事事休富贵未尝希晋楚功名定不到巢由西风篱落黄花晚明月闗河白鴈秋千载有谁如范蠡五湖容我泛扁舟
　　秋夜懐友
　　秋老东篱菊已残故人犹未报平安饮余浮螘愁仍在过尽飞鸿信转难一寸青灯然永夜半牕零雨送初寒匣中长铗尘生久肯为无鱼次弹
　　漏尽
　　漏尽谯门鼔不挝冷霜残月射牕纱嗸嗸鸿鴈长为客小小蜗牛尚有家千载废兴消竹叶百年勲业愧菱花江湖牢落成何事赢得星星两鬓华
　　清明后雨中有感
　　尽日寻春兴未阑落花庭戸雨香销宝篆黄金冷风撼筠梢碧玊寒杜宇精魂愁夜永牡丹顔色惜春残垂杨似苦东君去青眼盈盈泪不干
　　观物
　　物态人情尽扰攘静中容我细称量豺狼至恶犹知母蜂螘虽微亦有王桑吐緑云蚕纸尽花飞红雨燕泥香都将造化无穷趣收入奚奴古锦囊
　　有感
　　满地苍苔衬落英罗衣犹怯晓寒轻栁花白候风无定梅子黄时雨不晴万事总违前日愿一杯聊尽故人情陶然未接无何境卧聴江潮打岸声
　　浩叹
　　幽谷芝兰杂草莱塩车骐骥等驽骀泛观离乱屠沽辈总是承平将相才杨栁尽教风外舞牡丹可惜雨中开春归芳草连天逺日莫佳人望不来
　　野兴
　　野人僻性自疎慵归兴年来似酒浓秋露曾沾山踯躅春风不管木芙蓉狱中劒气招雷焕防下琴声感蔡邕老去不愁林下友六经诸子旧相从
　　秋懐四首
　　客路黄尘染敝衣此心元与世相违每临青镜惭衰朽枉着黄金买是非烂漫云山归鸟尽萧条霜树故人稀西风不管天涯恨社燕秋鸿各自飞
　　穷愁有脚日相随心与时乖百不宜醉里见山如故友病中得句胜良医巢无鸟社方过菊有黄花秋未知千载渊明归去后西风容我醉东篱
　　萍踪梗迹寄天涯几见江南换物华短髪飘萧嗟嵗月敝裘辛苦厌风沙锦城老栢千寻木玊井秋莲十丈花材大古来无用处牡丹香彻五侯家
　　结得生平故纸缘五车不博一囊钱愁便绿螘浇秋兴病苦青蝇搅昼眠十载未谙南海俗几时归种北山田苍生莫望深源起咄咄书空更可怜
　　秋夜
　　满院苍苔雨后深晚风如帚扫顽隂且倾浊酒浇岑寂莫把闲书较古今玩世我知陶令趣伤时谁识贾生心短檠残烛虚牕月辛苦寒蛩彻夜唫
　　感事
　　彊哭虽悲自不哀真亲未笑意先谐知几那得人如鸟报本犹闻兽有豺千载湖山留画舫九州尘土厌芒鞋好花似与东风约时送幽香到竹斋
　　钱唐春日
　　钱唐春日忆梁园地限江河气自偏水外借楼聊度日天涯囬首又经年梅専南土生成早栁得东风造化先百嵗人生今过半更防桃李几争妍
　　春晓
　　料峭东风送晓寒梅花消息已阑雨催新燕寻巢急雪阻归鸿出塞难小草乘时生曲径好山终日对危阑桃夭杏艶从渠閙留着芳尊待牡丹
　　懒散
　　懒散形骸百不宜此身长恨住山迟一庭花气迷蝴蝶满地月明闻子规少日有缘偿酒债莫年无用坐书痴跖脩渊天縁何事问着天公未必知
　　清明感事
　　富家过节犹寒食旅舍平时亦禁烟暖老无功嗟栁絮买春不住笑榆钱镜中白髪非前日楼外青山似旧年佳客尽情招不得满牕花影枕书眠
　　春莫
　　夭桃繁杏拥楼台淡抹浓妆次第开照眼彩云凝緑树转头红雨防苍苔鸟知薄莫投林去燕怯轻寒过社来百嵗人生能几日一年春事又尘埃
　　倚楼
　　倚楼初不为行藏一防青山是故乡愧尔菱花明似月照人蓬鬓白于霜百年人物空春梦千古闗河又夕阳莫道水深鱼极乐不如鱼水两相忘
　　嵗晚
　　楚水吴山万里賖天涯嵗晚动长嗟仲舒下笔成三防惠子藏书漫五车嘉谷每伤秋雨盛好山常惜莫云遮世无博物张华出竟把铅刀作莫邪
　　秋晓
　　银箭无声玊漏干布衾如鐡纸牕寒富商不畏瞿塘险逐客空嗟蜀道难楼外青山招我隠天涯绿绮向谁弹髯霜鬓雪人生了勲业何须镜里防
　　重阳雨中感懐
　　天涯九日厌飘零况复淋淫怆客情万里悲风催晚景两檐寒溜泻秋声驱除磊块非无术准拟登临又不晴莫谓君臣难际会菊花千载一渊明
　　春日途中二首
　　父母骎骎两鬓华倚闾终日望天涯太平箫鼔村村酒寒食亭台处处花万里归来嗟塞鴈几行飞去羡林鸦穷途多少思亲泪莫遣东风吹到家
　　滚滚黄尘满敝衣旅人春晚思依依天涯岐路亡羊去枕上闗山化蝶归桃业逺胜荼叶苦梨花不待栁花飞思亲自谓还家好犹恐山妻不下机
　　南塘夜饮
　　雨后风来枕簟凉厌厌良夜对南塘一轮璧月桂花冷十里镜湖云锦香钓水采山盘谷乐幕天席地竹林狂满斟浊酒闲唫啸不放常人入醉乡
　　宿重阳观
　　蓬鬓刁骚一草冠竹斋潇洒两蒲团人间嵗月空催我壶里烟霞不属官尘土定知今后少乾坤还比向来寛杖藜徐步斜阳外笑防蜣蜋衮粪丸
　　青草湖阻风
　　溪风洞俗不堪论楚些吴侬尽厌闻千里烟岚青泼黛两岐霜竹翠连云故人自有金兰约覊旅谁将玊石分猨鹤不须多怅怏归来拟和北山文
　　鼇山早发
　　长夜漫漫不肯明戌楼更尽晓鸡鸣椟中有玊人心重囊里无金马背轻满瓮绿醅随分酌数茎白髪借愁生自惭不是天涯物莫向征夫説姓名
　　汴梁元日懐亲时弟良卿为刑掾因寄之
　　君在燕都我汴梁寥寥闗塞两相望脊令有恨来南土谖草无功树北堂白日簿书官事冗红尘道路客心忙双亲老大情何苦谁为新正寿一觞









　　艮斋诗集卷十二
　　钦定四库全书
　　艮斋诗集卷十三
　　元　侯克中　撰
　　别金台诸友
　　蟋蟀悲唫动客愁书来催我复南州不才毎荷亲朋爱多病难堪父母忧冉冉碧云燕塞晚嗷嗷白鴈楚天秋霜风不卷残荷尽留与行人泛柏舟
　　汴梁即事
　　暮史朝经岂有程阳春白雪古难能好山自许幽人住明镜何妨丑妇憎大野纵腾千里火小斋严禁一龛灯清泾浊渭谁分别浩浩黄流问不譍
　　牢落
　　牢落天涯鬓已亡羊岐路定何之平生泉石空成癖满腹诗书不疗饥尘世虚名千古重草堂真乐几人知鹍鹏九万扶揺逺应笑鹪鹩老一枝
　　秋旱
　　尘满麻袍雪满髯风吹病骨怯秋严糓苗不雨饥将至梨叶经霜色重添牛喘一时怀丙吉菊荒三径忆陶日髙衙散蜂儿閙采遍寒花意未厌
　　秋霁
　　雨沐秋容絶防埃一杯谁与共荒台仰看白鴈衔书过坐待青蚨致酒来髙栁四围云幙展好山千里画屏开衡门尽日无人到黄雀从容啄緑苔
　　客中有感
　　北州才子又南州风里孤蓬不自由杨子江头秋渡马洞庭湖上夜行舟松楸未卜容痴坐藜藿虽贫敢妄求可是谋生太迂阔一身长使众人忧
　　西郊散步
　　杖策行唫不惮劳西园佳趣胜东郊人贫反比蜗无舍鸠拙犹知鹊有巢酒后逢花从去住枕中得句自推敲几时独对庭边竹细听春风碧玉梢
　　秋楼遣兴
　　久客天涯兴自防可堪踪迹寄临安一天海气侵肌冷八月江潮破胆寒僻地几时曽啓戸小楼终日厌凭防巨鱼己落任公手谁为纤鳞下钓竿
　　久客
　　十年踪迹逐浮萍四海交游陨曙星白璧自为希世寳黄庭谁作换鵞经镜中鬓影茎茎白楼外山光处处青久客天涯归未得杜鹃哀怨不堪听
　　晚春
　　正喜羣芳压树稠忽惊红紫一时休老来诗笔如神助春去花枝似鬼偷千尺游萦暮景一巵芳酒浣离忧杜鹃声里东风恶满地杨花防防愁
　　自警
　　秦霸虞亡百里奚可能只博五羊皮楚人抱玉悲三献汉守辞金畏四知病后等闲为酒困老来依旧坐书痴米如珠玉薪如桂犹欲儿孙食肉糜
　　戏题
　　嵗月空催白髪新诗书只博老来贫一杯竹叶茅亭晚三弄梅花纸帐春病怯朔风穿戸急愁闻飞雪打窓频萍虀豆粥晨飱了笑杀风流石季伦
　　公子行
　　画防朱门乐事多春风池馆水明波儿嬉轻碎玉如意客散不收金叵罗尽日优伶余酒肉通宵邻里厌笙歌凭谁细问青云客奈此人间冻馁何
　　感旧
　　秾李天桃次第新牡丹留得殿余春石崇祸起瑚树马援疑生薏苡仁今见槖駞来海角昔闻杜宇叫天津相逢不西湖醉白首能存几故人
　　和柯以善闲居感事诗韵
　　月入星河北斗寒圣贤际防古来难万钟不受齐宣禄五斗何劳靖节官麟凤自应逃禁网貂蝉未必到儒冠一尊细读离骚罢慷慨令人忆幼安
　　夜坐
　　憔悴梁鸿久赁舂汉家何事不相容壮怀老去如灰冷归兴年来似酒浓千载风云从邓禹一时湖海自元龙澷澷长夜无人语挑尽寒灯听晓钟
　　感时
　　百年日日是芳辰草木乘时次第新燕子不知江上晚牡丹先占洛中春南荒莫道多虵虺中国都能几凤麟流水桃花千载后更谁曽见武陵人
　　自笑
　　论史谈经夜不眠归期未遂买山钱红尘有恨江湖异白髪无情嵗月迁晓夣池塘春草地冻唫风雪早梅天青蝇钻纸成何事一笑苏杭十二年
　　老懐
　　白髪书生老更慵北窓髙枕自从容不忧米胜珍珠贵且喜杯深琥珀浓栁絮飞残方芍药菊花开尽又芙蓉争如空谷风烟好千仞悬崖百丈松
　　自适
　　布衾如铁簟如氷多病筋骸老不胜故国闗河秋过鴈破窓风雨夜挑灯托身人海知今是掉臂王门记昔曽斥鷃藩篱聊自适扶揺九万任鹍鹏
　　羇怀
　　嵗晚羇怀萃百忧飘萧蓬鬓朁花羞琴书有分追陪老风雨无情断送秋賔鴈夜投江外浦旅人寒倚水西楼闗心多少天涯恨醉入无何事事休
　　中秋晚霁
　　秋空黯黯障阴霾老子南楼事不谐霜气随风清海宇月明如水浸天街尽倾旨酒酬佳兴莫把新诗恼壮懐试向姮娥问消息几时归棹过江淮
　　秋思
　　尘满虚斋草满庭研如废沼笔如僧诗魂夜绕金茎露酒病时呼玉井氷帘幙萧条悲社燕杯盘狼藉厌秋蝇陶然醉倒无人唤睡起东窓日己升
　　钱唐即事
　　白髪萧萧满镜中客懐寥寞燕巢空鴈投絶域书难托虎迫严城路不通二尺短檠挑夜雨一声长笛怨秋风西湖流尽繁华夣忍聴江潮打废宫
　　闲居懐友
　　僻巷柴门夜不闗一簮华髪照衰顔凿开苍藓通流水卷尽珠帘得好山三迳尽容归去乐万金难买老来闲故人别后知何处应在神嵩泰华间
　　漫赋
　　泽畔青芜没紫兰镜中白髪代朱顔六龙矫矫当天运九虎耽耽守帝闗江月自圆仍自缺野云飞去又飞还争如醉跨黄牛背一笛天风满意山
　　过友生新居
　　静看飞云自徃还了如名利不相闗庭中绿树窓前竹门外沧波屋上山林鸟不惊行客少沙鸥常羡主人闲西湖风月无边景都在诗翁杖屦间
　　夜坐
　　花满铜瓶酒满尊旅懐寥寞过黄昏一楼明月开天宇半夜惊潮出海门蝴蝶自疑庄叟梦杜鹃谁信蜀王魂人间多少伤心事残烛无声防泪痕
　　惜春二首
　　青帝行权万物春草芳木秀一番新人人尽欲趍时贵燕燕何曽厌主贫小笋防看凌月露好花可惜委风尘韶华岂欲轻归去杜宇声中字字真
　　睡起春寒酒力微杖藜徐步欵柴扉好风有意频吹面细雨无声暗湿衣兴似日长诗笔健欢随春尽酒帘稀东君与我同为客何事年年独自归
　　感春
　　岸花汀草不知名野杏山桃结　成春去湖山应有恨夜来风雨太无情酒家惯听提壶语田舍初闻布谷声欲向东君问消息夕阳无语下西城
　　晚春述事
　　满面尘埃两髩霜不堪萍梗寄钱唐雷霆势迫春潮怒风雨声连昼漏长旅舍经年人事少市河终日客舟忙书窓未省韶华老俄听楼前卖海棠
　　用前韵
　　旅食江南十二霜市楼寥莫对横塘卖花声少韶华暮垂栁阴多化日长燕子营巢徒自苦蜂儿酿蜜为谁忙东风吹遍无名草那惜余春到野棠
　　僻性
　　僻性常思拜杏坛病躯不识梦长安独清有髩嗟霜白尺素无材写寸丹长塞霜风秋烂熳短檠灯火夜防时人只说梅花好谁为苍松话嵗寒
　　自适
　　睡起移牀趂绿阴异乡风物动长唫松筠老负凌云葵藿生含向日心千里好山招我隐一巵芳酒约谁斟妻孥莫厌家贫甚满腹诗书抵万金
　　感春
　　过隙光阴逐水流恼人风物更堪愁冥蒙小雨寒无赖狼藉落花春不收莫用新诗追暮景且斟浊酒浣离忧怳然三月清明过一片繁华梦里休
　　登临
　　长日虚斋厌苦吟偶扶藜杖独登临无穷宇宙千年事有限形骸一寸心水外轻鸥青涨逺云间幽鸟翠微深旅人不似归鸦好夜夜相呼返故林
　　山居
　　竹满空庭草满阶山居殊不费安排红姜紫蠏撩清兴白酒黄鸡惬素懐华岳岂能留若水锦城只合着乖崖野夫僻性无他好饱诵羲经老艮斋
　　即事
　　短髪刁萧满镜河梁手暮何之共夸鲍叔分财日独念延陵挂劒时金马未投鹦鹉赋玉人休唱鹧鸪词晓来欲问东君信春到梅花第几枝
　　立春后书懐
　　昨夜东风底处过栁条依旧得春多百年湖海闲中老万里乾坤醉后歌云尽好山青似染雨余新水净无波从知无忌凌烟阁不及尧夫安乐窝
　　登楼有感
　　造物防防若有知夔蚿随分动天机百年传舍随流水几度凭防送落晖秋色暗从孤鸟没晚霞偶趂断鸿飞古今得失原如此莫与庄生较是非
　　懐古
　　莫谓龙韬胜犬韬恐因一割废铅刀渡河有笔书三豕跨海无人斩六鼇齐士但能知管晏沛公不过用萧曹自从老却元龙后谁卧曽楼百尺髙
　　钱唐客懐
　　亡羊岐路足风沙白首飘零未到家子美有诗哀杜宇乐天无泪听琵琶江红方绿闽中果魏紫姚黄洛汭花一片钱唐佳丽地不应自我作天涯
　　自释二首
　　天涯嵗月厌飘零画虎屠龙两不成梅雨闗心唫思苦竹风吹面醉魂清谁家杨栁黄鹂啭何日梧桐彩凤鸣羌管一声楼外起旅人懐抱若为平
　　鑚纸痴蝇毎自慙绿蓑定不换青衫头虽似雪身犹健心未成灰口已缄五栁永懐陶令趣二桃轻信晏婴谗长竿犊鼻讥当世千载令人爱阿咸










　　艮斋诗集卷十三
　　钦定四库全书
　　艮斋诗集卷十四
　　元　侯克中　撰
　　掩扃
　　尽日无人昼掩扃静中窥见古人情谁怜元亮生衰世我喜尧夫老太平尽向诗书穷至理肻随蛮触较虚名夀陵未得邯郸术匍匐归来失故行
　　归兴
　　暮史朝经似蜜甜春蚕夏麦乐无厌一之为甚其能再二者何由可得兼鴈附好音来逺塞鹊衔新喜下重檐定知归计明年了莫向蓍问象占
　　谩赋
　　造物权衡果在谁区区生我欲何为飘零踪迹浑无定懒散形骸百不宜絶世孤髙吾岂敢随时俯仰自相欺丹心一寸恒多苦说与妻孥未必知
　　病后
　　门外黄尘十丈深镜中白髪不胜簪皇天生我本无意造物戏人如有心日月晦明朝又暮圣贤忧患古犹今年来事事消磨尽只有琴书是赏音
　　清贫
　　清贫浊富迥难同食蓼虫惭食蜜蜂米似明珠薪似桂车如流水马如龙荣公有道称三乐孟氏知几鄙万钟归计未能吾老矣几时髙卧白云峰
　　春前一日
　　嵗月催人不易禁一阳来复又成临旋篘绿酒浮新螘细擘黄橙破软金腊雪逡巡呈美瑞春风咫尺入长唫东君己得梅花信莫向泥牛问好音
　　夏日即事
　　窻外青蝇止棘榛枕中白蚁閙槐根我知道可防人势谁谓吾能大子门秋露滴残齐女怨春风吹断蜀王魂野夫心地浑无事千首新诗酒一尊
　　感时
　　憔悴青衫陌上尘飘萧白髪镜中新石崇未保终身富原宪何妨彻骨贫夜永鸱鸮惟恐昼嵗寒松柏不知春施施东郭墦间客醉饱归来笑骂人
　　僧舍即席赓冦都运诗韵
　　拍天洋海泛枯槎地狂风扫落花林外好山藏古寺世间光景属豪家乾坤浩荡时难得嵗月蹉跎鬓易华日月穿墉又穿屋不知谁谓防无牙
　　过仙林寺感事
　　鹦鹉能言不出笼弋人无意慕防鸿六经已自分邪正三语何须较异同必若彘身加爼上何如尾曵涂中一枝苍竹一壶酒乘月空山访醉翁
　　即事
　　瑟奏逰鱼听瓠巴妖狐未易诳张华独怜粪壤埋芝草谁把琼琚报木瓜蚁子片时成数阵蜂儿一日閙三衙秋江莫道芙蓉老自有寒梅次第花
　　辞坟
　　父母劬劳生此身昊天罔极报深恩既无闻望光宗祖又阙诗书教子孙寒骨移时成袝葬病躯甘分老衡门一杯清酌千行泪落日荒烟野树昏
　　兀坐
　　懒散形骸与世疎孑然兀坐一何孤与为庄叟樊中雉宁作周公屋上乌花映尊罍倾北海雨侵蓑笠钓西湖良田数顷书千册只此传家是永图
　　立春自况
　　以艮名斋了此身年年送丑复迎寅时行时止虽由命成始成终恐在人花栁尽呈新态度松筠不改旧精神晓来便觉东风好天地氤氲万物春
　　十年
　　十年踪迹寄江湖满箧黄金取次无病后不堪衰鬓短贫来何止故人疎谁言养女当如鼠自笑生男不及乌阿濬颇能知我意夜窓犹不废诗书
　　阿濬生朝
　　三人行处有余师善者从之恶改之为矢为函分路处学诗学礼过庭时苍松涧底徒千尺丹桂云中看一枝尺璧兼金无足贵人生当作克家儿
　　潭州病后登天庆观阁
　　性野猖狂自不羣强随行客犯红尘登楼有赋哀王粲投阁无由问子云睡少那堪茶作祟愁来唯觉酒能神到家了却松楸计何处山田不可耘
　　悼女
　　代母齐家惠爱深天涯永诀泪盈襟半窓春雨三更梦一寸寒灯万里心尘世情缘渠易舍蓬莱仙阙我难寻江流有限哀无极多病形骸老不禁
　　杭州火后连雨二首
　　火炽无情欲燎原雨淫不己定伤田祈自足禳囬禄錬石谁能补漏天逰子但忧焚旅次饥民未敢卜丰年野夫嗟怨成何事自有人司造化权
　　正念谁能逐毕方又从何处问商羊坎离自昔曽无叙禹益于今更有光市井等闲成瓦砾田畴瞬息决隄防古今气运元如此水及神尧旱及汤
　　自责
　　多病筋骸老更慵栁花又复逐萍踪康强吕望犹能钓憔悴梁鸿不任舂出否我知颠趾利养身谁信朶頥凶徒言纳纳乾坤大一个微躯无地容
　　哭弟
　　难弟难兄惯忍贫岂期中道不为邻勉求粝食供诸子强着欢顔慰老亲十载簿书成底事一家奉养属何人西窓灯火如年夜杜宇声中哭莫春
　　义分
　　好山如黛水如蓝白首飘零亦自慙美玉可沽何敢吝兼金无处若为贪故人已死仍留剑知已求伸遽解若水一生二字了麻衣眼孔胜图南
　　丁祭
　　凛然遗像见丹青仿佛当年鲤过庭狂士尚能歌凤徳乱臣敢不惧麟经纲常炳炳垂千古香火区区拜二丁黍稷枣脩犹未具忍言明徳有余馨
　　和龚翠岩怀古韵
　　禹范箕畴出洛发挥己往鉴将来杨朱路错徒能哭夫子墙髙岂易窥刼火不烧三圣易国风难和二南诗太阿斩马如芟草未信张华肯倒持
　　怀古六首
　　磨不能磷湼不缁心如灰冷鬓如申商徒取千年诮夷惠真成百世师书契未兴先有易春秋方作已无诗斯文一脉谁能继泽畔灵均赋楚词
　　圣贤垂训贵知几末世纵横好用竒即墨三年怜乐毅商于六里笑张仪善无良报终为美恶有余殃预可期祸福感通如影响巧言令色欲谁欺
　　腹隐嘉谋智若愚匵藏美玉有如无汉家废立谘元士唐室安危系老奴出吊不妨辞以疾矙亡岂料遇诸涂头颅如许将焉用谁为骚人乞鉴湖
　　冷暖人情自古今白衣苍狗几浮沉夕阳亭小谋非浅偃月堂髙祸更深流水有源终入海闲云到底不成霖书生本是山中物何事人间彊苦心
　　昌黎表奏窜潮阳太白诗成逐夜郎家欲兴隆生俊秀国将颠覆废忠良灵有用留枯骨黠鼠无知饱太仓若使屈平知此理离骚定不怨怀襄
　　吕秦焚典复坑儒海内惟存煨烬余萧相仅能收版籍汉皇初不重诗书随时损益名虽异终古纲常道不虚万世鲍鱼遗臭在至今人唾祖龙车
　　追和刘梦吉韵八首
　　访西山道院
　　芙蓉城阙五云深乱石飞泉潄玉音浊酒毎因清兴酌新诗多为故人吟青鸾已报三山信白鴈空传万里心残日未倾归去好病躯常苦暮寒侵
　　乐道
　　乐道安贫是本情好官况不到儒生鹤忧断胫鳬忧续木贵非材鴈贵鸣白璧一双怜项羽黄金四万笑陈平赏音只许陶彭泽谁信无弦是有声
　　老病
　　槐螘纷争睡正酣转头衰朽叹吴蚕纵横筹策非无用老病筋骸自不堪珠桂萧条留浙右金兰凋丧忆湖南闲云本是无心出又逐归鸦入暮岚
　　晚兴
　　林外孤岑倚暮烟江头羁旅问归船丹心有素人谁信白首无成我自怜笑举匏尊邀月饮醉和纸被裹云眠几时拂袖三峯上玉井闲看十丈莲
　　即事
　　道何疎逺利何亲学贵精详行贵淳南国自添新白髪东华谁羡软红尘楚狂有底徒歌凤伯乐无端不相人说与邯郸贪睡客梦中花栁总非春
　　山居
　　怪石巉岩老树苍断云雨送新凉四山樗栎供樵斧万顷烟霞护草堂凿地种莲收水利引泉浇药破天荒人间谩说无梁栋涧底青松百丈长
　　甘闲
　　圣学渊源未易能动怜髙鸟静怜僧一楼风月三杯酒万卷诗书半夜灯脩己安人君有得存心养性我何曽客来每问红尘事笑据胡牀竟不譍
　　归思
　　猛虎眈眈卧九闗此身只合老田间深怜徐福游沧海颇恨希夷出华山素髪一簪黄卷乐青天万古白云闲桑榆未遂归休计惭愧投林倦鸟还
　　中秋怀友
　　酒圣诗豪老不任九霄风露涤烦襟寒生庭户秋方半春入尊罍夜己万里清光千古色一簪素髪百年心故园今夕知谁健拟向姮娥问好音

　　艮斋诗集卷十四
