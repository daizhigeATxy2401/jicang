　　钦定四库全书　　　　　集部二
　　华阳集目录　　　　　　别集类一【唐】
　　序
　　传
　　巻上
　　赋
　　髙皇受命造唐赋【并序】
　　茶赋
　　古诗【上古之什补亡训传十三章】
　　上古一章
　　左车二章
　　筑城二章
　　持斧一章
　　十月之郊一章
　　燕于巢一章
　　苏方一章
　　陵霜之华一章
　　囝一章
　　我行自东一章
　　采蜡一章
　　五言古诗
　　在滁苦雨归桃花崦伤亲友畧尽
　　苦雨
　　戈阳溪中望仙人城
　　游子吟
　　归阳萧寺有丁行者能修无生忍担水施僧况归命稽首作诗
　　酬信州刘侍郎兄
　　望初月简于吏部
　　上湖至破山赠文周萧元植
　　酬本部韦左司【一作奉和同郎中韦使君郡斋雨中宴集】酬房杭州
　　酬漳州张九使君
　　从江西至彭蠡入浙西淮南界道中寄齐相公
　　寄上兵部韩侍郎奉呈李户部卢刑部杜三侍郎
　　谢王郎中见赠琴鹤
　　赠别崔十三长官
　　严公钓防作
　　长安窦明府后亭
　　和翰林呉舍人兄弟西斋
　　华山西冈游赠隠元叟
　　初秋莲塘归
　　儗古三首
　　弃妇词
　　从军行二首
　　塞上曲
　　哭从兄苌
　　伤子
　　日晚歌
　　巻中
　　七言古诗
　　行路难
　　悲歌三首【并序】
　　宜城放琴客歌【并序】
　　李湖州孺人弹筝歌
　　郑女弹筝歌
　　刘禅奴弹琵琶歌【感相国韩公】
　　李供奉弹箜篌歌
　　谅公洞庭孤橘歌
　　萧郸草书歌
　　杜秀才画立走水牛歌
　　苔藓山歌
　　同裴观察东湖望山歌
　　瑶草春【并序】
　　险竿歌
　　洛阳行送洛阳韦七明府
　　黄鹄楼歌送独孤助
　　庐山瀑布歌送李顾
　　露青竹鞭歌
　　八月五日歌
　　金铛玉佩歌
　　公子行
　　幽居防
　　朝上清歌
　　乌啼曲
　　邱少府小皷歌
　　范山人画山水歌
　　嵇山道芬上人画山水歌
　　梁司马画马歌
　　五言律诗
　　洛阳早春
　　歩虚词
　　送友失意南归
　　南归
　　闲居自述
　　奉酬刘侍郎
　　酬唐起居前后见寄二首
　　奉酬茅山赠赐并简綦母正字
　　空梁落燕泥
　　经徐侍郎墓作
　　酅公合祔挽歌
　　相国晋公挽歌二首
　　晋公魏国夫人栁氏挽歌
　　义川公主挽词
　　歴阳苦雨
　　酬扬州白塔寺永上人
　　送李道士
　　鄱阳大云寺一公房
　　题摄山栖霞寺
　　经废寺
　　萧寺椻松
　　白苹洲送客
　　送韦秀才赴举
　　送使君
　　春鸟词送元秀才入京
　　别江南
　　伤大理谢少卿
　　五言排律
　　乐府
　　寄江南鹤林寺石氷上人
　　送从兄使新罗
　　独游青龙寺
　　七言律诗
　　宿湖边山寺
　　湖南客中春望
　　闲居怀旧
　　送大理张卿
　　五言絶句
　　春怀
　　洛阳陌二首
　　寄淮上栁十三
　　送李泌
　　山中夜宿
　　登楼
　　江上
　　溪上
　　田家
　　宿山中僧
　　梅湾
　　忆鄱阳旧游
　　春草謡
　　六言絶句
　　归山作
　　过山农家
　　思归
　　七言絶句
　　宿昭应
　　忆故园
　　听角思归
　　洞庭秋日
　　江村乱后
　　横山故居
　　题叶道士山房
　　山中
　　王郎中席歌妓
　　竹枝词
　　山僧兰若
　　送栁宜城塟
　　琅琊寺
　　赠朱放
　　短歌行
　　代佳人赠别【见纪事】
　　宫词二首
　　桃花曲
　　酬栁相公
　　送李侍郎从宣城取洞庭路往呉兴
　　摄山听子规
　　子规
　　悼稚
　　海鸥咏
　　送李秀才入京
　　悲老宫人
　　巻下
　　文类
　　进髙祖受命造唐赋表
　　如意轮画铭【并序】
　　大尉晋国公韩滉谥议
　　文论
　　隂阳不测之谓神论
　　戴氏广异记序
　　礼部员外郎陶氏集序
　　信州刺史府君集序
　　右拾遗呉郡朱君集序
　　监察御史储公集序
　　送朱拾遗序
　　陪江西李大夫东湖赋诗送宣武军赵判官还使序
　　送韦处士适东阳序
　　送张鸣谦适越序
　　江西观察宴度支张侍御南林花亭序宴韦庶子宅序
　　宋州刺史防壁记
　　嘉兴监记
　　湖州刺史防壁记
　　王氏广陵散记
　　华亭县令延陵包公壁记
　　宛陵公署记
　　苏州乾元寺碑
　　广陵白沙大云寺碑
　　衢州开元观碑
　　虎邱西寺经藏碑
　　检校尚书左仆射同中书门下平章事上柱国晋国公赠太傅韩公行状
　　饶州刺史赵郡李府君墓志铭
　　附子非熊诗目录
　　送僧归洞庭
　　赠觉真上人
　　寄太白无能禅师
　　经河中
　　送张主簿
　　姚岩寺路懐友
　　送杭州姚员外
　　送朴处士归新罗
　　送马戴入华山
　　送喻鳬春归江南
　　送友人及第归苏州
　　送皇甫司录赴黔南幕
　　舒州酬别上卿
　　早鴈
　　夏日防修行段将军宅
　　经杭州
　　秋日陜州道中作
　　州送朱万言
　　【臣】等谨按华阳集三巻唐顾况撰况字逋翁海盐人至徳二年进士徳宗时以秘书郎迁著作郎贬饶州司户参军晚年退居茅山自号华阳真逸集有皇甫湜序称为三十巻经籍考作二十巻陈振孙书録解题惟载其诗集云本十五巻今止五巻今皆不传此本乃明万厯中况裔孙名端者裒其诗文成三巻末附况子非熊诗十余首文苑英华唐文粹中尚有况诗四首非熊诗一首皆未收入未为赅备也非熊诗有父风登长庆第大中间为盱眙簿亦弃官隠茅山酉阳襍俎记非熊再世为况子事甚竒而不足信本事诗又载况红叶题诗事尤不经其所题诗亦猥鄙不足传殆好事者为之也乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀








　　华阳集原序
　　呉中山泉气状英淑怪丽太湖异石洞庭朱实华亭清唳与虎丘天竺诸佛寺钩绵秀絶君出其中间翕轻清以为性结冷汰以为质煦鲜容以为词偏于逸歌长句骏发踔厉往往若穿天心出月脇意外惊人语非寻常所能及最为快也李白杜甫已死非君将谁与哉君字逋翁讳况以文入仕其为人类其词章尝从韩晋公于江南为判官骤成其磊落绩入佐著作不能慕顾为众排为江南郡丞累嵗脱縻无复北意起屋于茅山意飘然将续古三仙以夀卒湜以童子见君扬州孝感寺君被黄衫白绢搭头眸子了然烱烱清立望之真白圭振鹭也既接欢然以我为扬雄孟轲顾恨不及见三十年于兹矣知音之厚曷尝忘诸去年从丞相凉公襄阳有曰顾非熊生者在门讯之即君之子也出君之诗集三十巻泣请余发之凉公适移莅宣武军余装归洛阳诺而未副今又稔矣生来速文乃题其集之首为顾况撰尚书工部郎分司东都留守判官睦州皇甫湜持正序















　　华阳集传
　　顾况字逋翁苏州海盐人至徳二载进士性诙谐志尚疎逸与栁浑李泌为方外友徳宗时浑辅政以秘书郎召况以诗答之曰四海如今巳太平相公何事唤狂生此身还是笼中鸟东向沧溟呌数声及泌相自谓当得达官久之稍迁著作郎白居易初举未振以诗谒况况谑曰居易长安百物贵居不大易及读至原上草曰野火烧不尽春风吹又生叹曰有句如此居不大难老夫前言戏之耳因为延誉声名大振坐诗语调谑贬饶州司户叅军有和韦苏州郡斋雨中燕集诗以寓其悲感况文词之外兼攻小笔尝求知新亭监监在盐官海濒人或诘之况曰余要貌海中山耳仍辟画者王黙为副任半年解后落笔有奇趣况家县南五十里之横山宅边有禅寂寺故有家在双峯兰若边之句后结庐茅山号华阳真逸年九十卒人谓尸解去有集皇甫湜为序湜尝曰自吾为顾况集序未尝许人也其为名流叹重如此叙称有集二十巻然通考集目不载今裒拾散亡都为三巻海盐姚士麟譔














　　钦定四库全书
　　华阳集巻上　　　　　　　唐　顾况　撰赋
　　髙皇受命造唐赋【并序】
　　隋文帝灭陈荡定海内炀昏多罪坠失先业身灭国替幼恭以神人非圣莫可乃命太保萧造奉皇帝玺绶归我髙祖髙祖固让謡歌狱讼巳归唐矣而薛举王充窦建徳等陈胜倡祸为汉作阶夫鹿台之积非无财也闾左之戍非无卒也汤以七十里文王以百里而臣诸侯非有土也隋地徧天下二帝之业一朝埽尽可不谓大悲乎呉公子札古之达天命者其歌唐思深哉其有陶唐氏之遗风乎气蒸芒砀龙跃太原天命也昔司马相如赋子虚诸侯之事非天子之事汉武闻之犹曰朕独不得与此人同时班固张衡左太冲所赋两京三都各务夸大而王者受命则阙而不书盖赋者古诗之流古者采诗言之无罪今王泽不竭斯文未防翰墨间作其谁曰不然先王建国始以文经上行下效终以武定彊本弱枝四方翕然无凶人矣故明徳慎罚文王所以造周也应天顺人武王所以克商也书曰帝尧聪眀文思帝舜濬哲文明断自唐虞洎乎周汉帝王美称以文为首我唐文徳宜在三代之上微臣赋颂耻居数子之下初论隋氏颠覆次论皇家开统末论告厥成功简于上帝铺乎下土播乎无穷固非常才浅虑之所能及意者实以祖宗光灵引耀鼓动之所致也其辞曰
　　在桓灵之道曀兮本小而末大下陵而上替君臣相失南北歴帝天丑隋而命唐纂周汉之鸿裔大哉文王王季其父武王其子父作子述叶天命以应期炀为不道庶官防贰鱼烂土崩荒沉所致虽曰匹夫之勇有盗中原之意凶贯既盈果不保于神器江都之祸酷甚望夷之事亡国之君虽绵古而必类王者父天母地非所以茍其身而贪厥位岂有男女疾痛而父母不为之歔欷乎此真主所以乘时而建义也曽不一战而得行其志汤武应天也其实誓师髙祖受禅也其实揖让犹感思以恸哭乃立代而尊炀仗顺而升盖前经之所旷承土徳以播业兮与炎灵而更王维李其根降居真源洎武昭之陇胄扬太祖之周勲典则明融是将贻乎子孙髙皇生而豁达大度狥齐弱而能言神光佳气兮烂以氛氲中凝白雀兮戴紫云隠隠曈曈兮始乎太原君子得时有如追奔岷峨导江兮河出昆仑雷砰电掣浩浩浑浑厥波虽雄为海所吞干徤而坤顺兮利配干而法坤有何奸豪恃险偷存乃建皇极钟乎歴数革旧鼎新兮式闾封墓走百神以咸秩兮包五岳以作固过蒲津而川后増流兮次霍邑而山灵告路彼上惨下黩兮我寛刑以薄赋陋茅屋乎土阶遵朱干与大辂乃有严更之署环衞勾陈文昌武库玉册韬府兮内八景之真文金盘粲霞兮承九天之清露元圣有作恢法度也厥祖草昧诸夏宗臣蛮夷酋长从徳如归若王固让而天下可违乎有社稷焉不可阙祀有蒸人焉不可无主是以木曰威仰火曰熛怒辰戌丑未王我唐土天实若曰四海横波防刘扎瘥若王盘桓奈天下何义宁二年五月甲子髙祖即位木宫曰甲水宫曰子支干相生成字为李虽子夘不举而以是为戒此臣子所以服泰阶也神祗叶从筮攸同乃更正朔以刀文为开通告于上下予懋乃徳嘉乃丕绩若将陨于厥躬草艾渠魁兮罔驾英雄拔万姓于汤火兮散三光于昊穹此皇王所以职教化也非天不应非圣不作造我钜唐在夏之兴弼成九服经启九道荒厥迹之茫茫在周之兴西至流沙东至乐浪重九译乎越裳在汉之盛大夏身毒月支夜郎辰韩之国画革傍行未若我唐歌其声舞其容十有二部镜立乎中央唐既有土徳乐亦有臣妾易曰殷荐上帝又曰行地无疆提封所经声教所被穷天下之琛怪截海外之梯航逾蟠桃而跨弱水兮盖四十万里鸟飞骥騄兮鳞萃乎艅艎不以三代为境土七雄为富彊乎何则汉髙提剑学校兴于文景周武载戈颂声作于成康卜代三十延祚四百亦谓之享国久长与夫青牛绀幰白马朱鬃报千祀于元君兮呼万年于太行林邑贡能言之鸟大宛奉汗血之马孰与四白鹿四白狼乎擒建徳于武库兮格魏公于敖仓耕有三十年之蓄以备凶荒战有百万众之师以詟戎羌胡骄则马衔塞草宼虐则龙决天潢又孰与周汉之广建康荘在嵗九天之下九地之上兮合二九为一方凝碧树于洞房送白云于帝乡舞破陈于清庙兮准文始与西厢迎气于东郊兮养老于上庠禘祫之礼秬鬯圭瓉兮辟雍明堂袭蛟鑪之馥馥叠鼍鼓之镗镗羽林孤儿青衿胄子森琳琅以锵锵河山巨防百二盘冈渭水贯都兮来天汉之汤汤浞龙宫而捎国延苑囿而峻墉隍防駞騊駼犀象乘黄附翼之马骨腾肉飞灭没陆梁鷟出女床鶤鸡白鷼孔翠翺翔缩沙碛与江湘休征四塞兮花萼连芳大容挥兮子晋吹簧飞亷驰道兮河鼓服箱雍门韩娥流征叩商彻歌钟于未央校羽猎于长杨升平既久兵设不防倐自燕垂陷乎洛阳云雷遘难金火耀芒上帝之哀下人兮生魂魄而起膏肓肃宗龙飞日出凤翔兮四诛犬羊代宗赫怒兮草被严霜复九庙之郊禋三辰忽乎晔煌扶已桡之厚栋纫既絶之頽纲然一胡作乱四海犇亡父习乎勇母抱其子乘城防战电埽八荒天下大定朝廷无事帝端拱于穆清呀溟渤以为池兮拓宇宙以为城务子来之经营乃有栋宇之盛碔砆防砇刻桷雕楹甲乙于方中兮势夭矫兮上征东西两京岳立云峙宫室相望八百余里虽千数万名犹未尽也翼翼峩峩重闗四塞抵昆明而瞰太液象蓬壶之广大践泰华而节终南抱周秦之襟带于是偃师偶人郢匠杇墁之軰工发藻绘情生眄睐式瞻魄骇爰处体忲乃有舆服之饰镂毂错衡霓旌羽盖纹绣户窅玲珑以相对明月夜光焕合影乎其内青琴素女间木难之首饰响结绿之腰佩嗟神人之叶和感雨露之霶霈职贡隘入舟车溢载冯夷阳侯既降于英灵木魅山不劳乎祈赛于时太府太仓粟腐缯败荔枝橘柚鱼盐惟错之蓊隘幽明黜陟轻重约法之殿最重二百年天下九百余万户六千三百万口徭轻敛寡国富家肥砢硪嶻岌硠硠礚礚兮沸渭馺沓訇訇哕哕兮亘地罄天来朝防兮天子于是乎班瑞等威卑其君长降为牧守宸衿恢张以天地之无外一万二千年为一纪三万六千年为一代古者登泰山七十二君两汉踵武亭亭云云八百余年寂寥无闻我唐传祚巳来革隋一封岱二克复三除凶四五将发三门备南正司天北正司地勾测影于北至建相风于南寺太微太乙金版玉笥逮夫淹中阙里之类盖三十万巻倾古今之文字振古以来未之有也其事始于武徳成于贞观兴于开元天宝之间唐虞夏殷之世不足多也然则天子四海为家六合为都方明参乘昌防为御三载考绩五载一巡狩观万国之有无禹防防稽舜游苍梧曰徯予后后来其苏天子于是命有司兴农圃废土木放女谒斥谗夫臣拜手稽首陈厥谟康哉良哉耻其君不及唐虞
　　茶赋
　　稽夫天地之不平兮兰何为兮早秀菊何为兮迟荣皇天既孕此灵物兮厚地复糅之而萌惜下国之偏多嗟上林之不至如罗玳筵展瑶席凝藻思开灵液赐名臣留上客谷鸎啭宫女嚬泛浓华潄芳津出恒品先众珍君门九重圣夀万春此茶上达于天子也滋饭疏之精素攻肉食之羶腻发当暑之清吟涤通宵之昏寐杏树桃花之深洞竹林草堂之古寺乘槎海上来飞锡云中至此茶下被于幽人也雅曰不知我者谓我何求可怜翠涧隂中有碧泉流舒铁如金之鼎越泥似玉之瓯轻烟细沫霭然浮爽气淡烟风雨秋梦里还钱怀中赠橘虽神秘而焉求【捜神记汉孝武时宣城有入武邑山采茗逢一毛人长丈余引客入山采茗赠怀中橘而去异苑曰陈重母孀居每以茶为荐宅中古塜重兄弟以塜何灵将发掘母固止之获免夜梦人云居此三百年今者谬蒙恩泽及晨获钱二百万】
　　古诗【上古之什补亡训传十三章】
　　上古慜农也
　　遐哉上古生弃与柱勾龙是主乃有甫田惟彼甫田有万斯年开利之源无乃塞源一防亦官百防亦官啬夫孔艰浸兮暵兮申有螽兮惟馨祀是患岂止馁与寒啬夫咨咨防盛苗衰耕之耰之袯襫锄犁手胼足胝水之蛭螾吮喋我肌我姑自思胡不奋飞东人利百西人利百有匪我心胡为不易河水活活万人逐末俾尔之愉悦兮
　　上古一章
　　左车凭险也震为雷兄长之左东方之师也凭险不巳君子忧心而作是诗
　　左车有庆万人犹病曷何去之于党孔盛敏尔之生胡为波迸
　　左车有赫万人毒螫曷可去之于党孔硕敏尔之生胡为草戚
　　左车二章
　　筑城刺临戎也寺人临戎以墓砖为城壁
　　筑城登登于以作固咨尔寺兮发郊外冢墓死而无知犹或不可若其有知惟上帝是愬
　　筑城奕奕于以固敌咨尔寺兮发郊外冢甓死而无知犹或不可若其有知惟上帝是谪
　　筑城二章
　　持斧啓戎士也戎士伐松柏为蒸薪孝子徘徊而作是诗
　　持斧持斧无翦我松栢兮栢下之土蔵吾亲之体魄兮
　　持斧一章
　　十月之郊造公室也君子居公室当思布徳行化焉
　　十月之郊羣木肇生阳潜地中舒达勾萌曀其蔚兮不可以游息乃熂蒺藜乃夷荆棘乃繇彼曲直匠氏度思登斧以时泽梁蓁蓁无或夭枝有巨根蔕生混茫际呼吸羣籁万人挥斤坎坎有厉陆迁水济万力殚审方面势姑博其制作为公室公室既成御燥湿风日栋之斯厚榱之斯宻如翼于飞如鳞栉比缭以周墉墄以崇阶俯而望之矗与云齐防砇碔砆藻井旋题丹素之燝兮椒桂之馥兮髙阁髙阁珠缀结络金铺烂若不集于鸟雀绘事告毕賔筵秩秩乃命防酒乃鼓琴瑟琴瑟在堂莫不静谧周环掩辟仰不漏日冬日严凝言纳其阳和风载升夏日郁蒸言用于隂凉风防兴有匪君子自贤不已乃梦乘舟乃梦乘车梦人占之更爽其居炎炎则移皎皎则亏木实之繁兮明年息枝爰处若思胡宁不尔思
　　十月之郊一章
　　燕于巢审日辰也燕不以甲乙衔泥
　　燕燕于巢缀葺维戊甲兮乙兮不宜有谬飞龙在天云掩于斗曷日于雨乃曰庚午彼日之差亦孔斯丑昔在羲和湎滛不修我筮我莫我告繇廼征之彝伦九畴君子授律是祃是类三五不备罔克攸遂恵此蒸人毋废尔事尔莫我从维来者是冀
　　燕于巢一章
　　苏方讽商胡舶舟运苏方嵗发扶南林邑至齐国立尽
　　苏方之赤在胡之舶其利乃博我土旷兮我居阗兮我衣不白兮朱紫烂兮传瑞晔兮相唐虞之维百兮
　　苏方一章
　　陵霜之华伤不实也
　　陵霜之华我心忧嗟隂之胜矣而阳不加坱轧大钧乃帝乃神乃舒乃屯烈烈严秋熙熙阳春职生有伦今华发非其辰辰属东方之仁遐想三五黄帝登云尧年百余二仪分位六气不渝二景如璧五星如珠陵霜之华兮何不妄敷
　　陵霜之华一章
　　囝哀闽也【囝音蹇闽俗呼子为囝呼父为郎罢】
　　囝生闽方闽吏得之乃絶其阳为臧为获致金满屋为髠为钳如视草木天道无知我罹其毒神道无知彼受其福郎罢别囝吾悔生汝及汝既生人劝不举不从人言果获是苦囝别郎罢心摧血下隔地絶天及至黄泉不得在郎罢前
　　囝一章
　　我行自东不遑居也
　　我行自东山海其空旅棘有丛我行自西垒与云齐雨雪凄凄我行自南烈火满林日中无禽雾雨滛滛我行自北烛龙寡色何枉不直我忧京京何道不行兮
　　我行自东一章
　　采蜡怨奢也荒岩之间有以纩蒙其身腰藤造险及有羣蜂肆毒哀呼不应则上舍藤而下沈之壑
　　采采者蜡于泉谷兮煌煌中堂烈华烛兮新歌善舞柱促兮荒岩之人自取其毒兮
　　采蜡一章
　　五言古诗
　　在滁苦雨归桃花崦伤亲友畧尽
　　废弃忝残生后来亦先夭诗人感风雨长夜何时晓去国宦情无近乡归梦少庇身絶中授甘静忘外扰丽景变重隂洞山空木表灵潮若可通寄谢西飞鸟
　　苦雨
　　朝与佳人期碧树生红蕚暮与佳人期飞雨洒清阁佳人窅何许中夜心寂寞试忆花正开复惊叶初落行骑飞泉鹿卧听双海鹤嘉愿有所从安得处其薄
　　戈阳溪中望仙人城
　　何草乏灵姿无山不孤絶我行虽云蹇偶胜聊换节上界浮中流光响洞明灭晓禽曝霜羽寒鱼依石发自有无还心隔波望松雪
　　游子吟
　　故枥思疲马故窠思迷禽浮云蔽我乡踯躅游子吟游子悲久滞浮云郁东岑客堂无丝桐落叶如秋霖囏哉逺游子所以悲滞滛一为浮云词愤塞谁能禁驰归百年内唯愿展所钦胡为不归欤坐使年病侵未老霜绕鬓非狂火烧心太行何难哉北斗不可斟夜静星河出耿耿辰与参佳人夐青天尺素重于金泬寥羣动异眇黙诸境森苔衣上闲阶蟋蟀催寒碪立身计几悮道险无容针三年不还家万里遗锦衾梦魂无重阻离忧罔古今胡为不归欤辜负匣中琴腰下是何物牵纒旷登寻朝与名山期夕宿楚水隂楚水殊演漾名山窅岖嵚客从洞庭来婉娈潇湘深橘柚在南国鸿鴈遗其音下有碧草洲上有青橘林引烛窥洞穴凌波睥天琛蒲荷影参差鳬鹤雏淋涔浩歌惜芳杜散发轻华簮胡为不归欤泪下沾衣襟鸢飞戾霄汉蝼蚁制鳣鱏赫赫大圣朝日月光照临圣主虽啓迪吾人分湮沉层城登云韶玊府锵球琳鹿鸣志丰草况复虞人箴
　　归阳萧寺有丁行者能修无生忍担水施僧况归命稽首作诗
　　化佛示持帚仲尼称执鞭列生御风归饲豕如人焉曹溪第六祖踏碓逾三年伊人自何方长绶趋遥泉开士行何苦双瓶胝两肩萧寺百余僧东厨正扬烟露足沙石裂外形巾褐穿若其有此身岂得安穏眠独出违顺境不为寒暑还大圣于其中领我心之防万法常空灭无生因忍全一国一释迦一灯分百千永愿遗世知现身弥勒前潜容徧虚空灵响不可传智慧舍利弗神通目犍连阿若防陈如迦叶迦旃延左右二菩萨文殊并普贤身披六铢衣亿刼为大仙宝塔宝楼阁重檐交梵天譬如一明珠共賛光白圆天魔波甸等降伏金刚坚野义罗刹亦赦尘垢纒乃致金翅鸟吞龙防洪渊一十一众中身意皆快然入河注大海中有楞伽船佛法付国王平等无颇偏天子事端拱大臣行其权玉堂无蝇飞五月氷凛筵尽力答明主犹自招罪愆九族无白身百花动婵娟神圣恶如此物华不能妍禄山一微胡驱马来自燕宛彼宫阙丽如何犬羊羶苦哉千万人流血成丹川此軰之死后镬汤所熬煎业风吹其魂猛火烧其烟独有丁行者无忧树枝边市头盲老人长者乞一钱韬照多宻用为君吟此篇
　　酬信州刘侍郎兄
　　刘兄本知命屈伸不介怀南州管灵山可惜旷土乖樵隠同一径竹树薄西斋鸟陵嶂合沓月配波徘徊薄宦修礼数长景谢谭谐愿为南州民输税事鉏犁胡为走不止风雨惊邅回
　　望初月简于吏部
　　泬寥秋中夜坐见如钩月始从西南生又欲西南没全移河上影蹔透林间缺纵待三五时终为千里别
　　上湖至破山赠文周萧元植
　　一别二十年依依过故辙湖上非往态梦想频虚结二子伴我行我行感徂节后人应不识前事寒泉咽一别二十年人堪几囘别
　　酬本部韦左司【一作奉和同郎中韦使君郡斋雨中宴集】
　　好鸟依佳树飞雨洒髙城况与二三子【一作数君子】列坐分两楹文雅此何盛【一作一何丽】林塘含余【一作夕】清府君【一作我公】未归朝游子不待晴白云帝城【一作乡】逺沧江枫叶鸣却畧欲一言【一作拜手欲无言】零泪和【一作如】酒倾寸心久【一作巳】摧折别离重【一作方】骨惊安得凌风翰肃肃四海轻【一作賔天京】
　　酬房杭州
　　郡楼何其旷亭亭广而深故人牧余杭留我披胷衿满箧阅新作璧玉诞清音流水入洞天窅豁欲凌临辟险延北阜薙道陟南岑朝从山寺还醒醉动笑吟荷花十余里月色攅湖林父老惜使君却欲速华簮
　　酬漳州张九使君
　　故人穷越徼狂生起悲愁山海万里别草木十年秋鞭马广陵桥出祖张漳州促膝堕簮珥辟幌戞琳球短题自兹简华篇讵能酬无阶承明庭髙歩相追游南方荣桂枝凌冬舍温裘猿唫郡斋中龙静檀栾流薜鹿莫徭洞网鱼卢亭洲心安处处安处处思遐陬
　　从江西至彭蠡入浙西淮南界道中寄齐相公
　　大贤旧丞相作镇江山雄自镇江山来何人得如公处士待徐孺仙人期葛洪一身控上游八郡趋下风比屋除畏溺林塘曵烟虹生人罢防刘井税均且充大府肃无事欢然接悲翁心清百丈泉目送孤飞鸿数年鄱阳掾抱责栖微躬首阳及汨罗无乃其衷杨朱并阮籍未免哀途穷四贤虽得仁此怨何怱怱老氏齐宠辱于陵一穷通本师留度门平等寃亲同能依二谛法了达三轮空真镜靡方所出离内外中无边尽未来定慧双修功蹇歩惭寸进饰装随转蓬朝从楚水隂夕宿呉洲东呉洲复白云楚水飘丹枫晚霞烧廻潮千里光曈曈蓂开海上影桂吐淮南丛何当翼明庭草木生春融寄上兵部韩侍郎奉呈李户部卢刑部杜三侍郎
　　道路五千里门阑三十年当时携手人今日无半全咏题官舍内赋韵僧房前公登畧彴桥况榜龙船逺寺吐朱閤春潮浮绿烟鹓鸿翔邓林沙鸨飞呉田诸子纷出祖中宵久留连坐客三千人皆称主人贤国士分如此家臣亦依然身在薜萝中头刺文案边故吏巳重叠门生从聫翩得罪为何名无阶问皇天出门多岐路命驾无由缘伏承诸侍郎顾念一迍邅圣代逢三宥营魂空九迁
　　谢王郎中见赠琴鹤
　　此琴等焦尾此鹤方胎生赴节何徘徊理感物自并独立江海上一弹天地清朱动瑶华白羽飘玉京因想羡门軰然四体轻子乔翔邓林王母游层城忽如啓灵署鸾凤相和鸣何由玉女床去食琅玕英
　　赠别崔十三长官
　　真玉烧不热宝劒拗不折欲别崔侠心崔侠心如铁复如金刚鎻无有功不彻仍于直道中行事不诋讦崔侠两兄弟垂范继芳烈相识三十年致书字不灭我来宣城郡饮水仰清洁蔼蔼北阜松峩峩南山雪顾生归山去知作几年别
　　严公钓台作
　　灵芝产遐方威凤驾重霄严公何耿洁托志肩夷巢汉后虽则贵子陵不知髙糠粃当世道长揖夔龙朝扫门彼何人升降不同朝舍舟遂长往山谷多清颷
　　长安窦明府后亭
　　君为长安令我美长安政五日一朝天南山对明镜鸟飞青苔院水木相辉映客至南云乡丝桐展歌咏吏人何萧萧终嵗无喧竞欲识明府贤邑中多百姓
　　和翰林吴舍人兄弟西斋
　　君家诚易知易知复难同新裁尺一诏早入明光宫西斋何其逺上与星汉通永怀洞庭石春色相玲珑又怀巴峡泉夜落君丝桐信是怡神所迢迢蔑华嵩鸟飞晴云灭叠嶂盘虚空君家诚易知易知意难穷
　　华山西冈游赠隠元叟
　　羣峯郁初霁泼黛若鬟沐天风鼓唅呀揺撼千灌木木叶微堕黄石泉浄停绿危磴萝薜牵逈歩入幽谷我心寄青霞世事惭苍鹿遂令巢许軰于焉谢尘俗想是悠悠云可契去留躅
　　初秋莲塘归
　　秋光浄无迹莲消锦云红只有溪上山还识扬舲翁如何白苹花幽渚笑凉风
　　儗古三首
　　龙劒昔蔵影送雄留其雌人生阻懽防神物亦别离碧树感秋落佳人无还期夜琴为君咽浮云为君滋爱而伤不见星汉徒参差
　　其二
　　幽居盼天造胡息运行机春葩妍既荣秋叶瘁以飞滔滔川之逝日没月光辉所贵法干徤于道悟入微任彼声势徒得志方夸毗
　　其三
　　浮生果何慕老去羡介推陶令何足录彭泽归已迟空负漉酒巾乞食形诸诗吾惟抱贞素悠悠白云期
　　弃妇词
　　古人虽弃妇弃妇有归处今日妾辞君辞君欲何去本家零落尽恸哭来时路忆昔未嫁君闻君甚周旋及与同结发值君适幽燕孤魂托飞鸟两眼如流泉流泉咽不燥万里闗山道及至见君归君归妾已老物情弃衰歇新宠方妍好拭泪出故房伤心剧秋草妾已憔悴捐羞旧物还余生欲有寄谁肯相留连空床对虚牖不觉尘埃厚寒水落芙蓉秋风堕杨栁记得初嫁君小姑始扶床今日君弃妾小姑如妾长囘头语小姑莫嫁如兄夫
　　从军行二首
　　弭节结徒侣速征赴龙城单于近突围烽燧屡夜惊长弓挽满月劒华霜雪明逺道百草殒峭觉寒风生风寒欲砭肌争奈裘袄轻囘首家不见鴈空中鸣笳奏还以哀肃肃趣严程寄语塞外胡拥骑休横行
　　其二
　　少年胆气麄好勇万人敌仗劒出门去三边正艰厄怒目时一呼万骑皆辟易杀人蓬麻轻走马汗血滴呼韩何足清天山坐宁谧不有封侯相徒负幽并客
　　塞上曲
　　黠虏初南下尘飞塞北境汉将怀不平雠扰当逺屏金革卧不暖起舞霜月冷防军三十千部伍严以整酣战祈成功于焉罢边衅
　　哭从兄苌
　　洞庭违鄂渚嫋嫋秋风时何人不客游独与帝子期黄鹄铩飞翅青云叹沉姿身终一骑曹髙盖者为谁从驾至梁汉金根复京师皇恩溢九垠不记屠沽儿立身有髙节满巻多好诗赫赫承明庭羣公黙无词草木正揺落哭兄鄱水湄共居云阳里轗轲多别离人生倐忽间精爽无不之旧国数千里家人由未知人生倐忽间安用才士为
　　伤子
　　老夫哭【一作防】爱子日暮千行【一作哭成】血声逐断猿悲迹随飞鸟灭老夫已七十不作多时别
　　日晩歌
　　日窅窅兮下山望佳人兮不还花落兮屋上草生兮阶间日日兮春风芳菲兮欲歇老不可兮更少君胡为兮轻别








　　华阳集巻上
　　钦定四库全书
　　华阳集巻中　　　　　　　唐　顾况　撰七言古诗
　　行路难
　　君不见古人烧水银变作北邙山上尘藕丝挂在虚空中欲落不落愁杀人睢水英雄多血刅建章宫阙成煨烬淮王身死桂树折徐福一去音书絶行路难行路难生死有命皆由天秦皇汉武遭不脱汝独何人学神仙君不见担雪塞井徒用力炊砂作饭岂堪吃一生肝胆向人尽相识不如不相识冬青树上挂凌霄嵗晏花凋树不凋凡物各自有根本种禾终不生豆苗行路难行路难不知何处是平道中心无事当富贵今日觉君顔色好君不见少年头上如云发少壮如云老如雪岂知灌顶有醍醐能使清凉头不热吕梁之水挂飞流鼋鼍蛟蜃不敢游少年恃险若平地独倚长剑凌清秋行路难行路难昔日少年今已老目春光不长好前朝竹帛事皆空日暮牛羊古城草【英华无目春光句】
　　悲歌三首【并序】
　　情思发动圣贤所不免也故师乙陈其宜延陵审其音理乱之所经王化之所兴信无逃于声教岂徒文彩之丽遂作歌以悲之
　　边城路今人犂田昔人墓岸上沙昔时江水今人家今人昔人共长叹四气相催节回换明月皎皎入华池白云离离度清汉我欲升天天隔霄我欲渡水水无桥我欲上山山路险我欲汲井井泉遥越人翠被今何夕独立沙边江草碧紫燕西飞欲寄书白云何处蓬莱客
　　二【一作逺思曲】
　　新系青丝百尺绳心在君家辘轳上我心皎洁君不知辘轳一转一惆怅何处春风吹晓幕江南绿水通朱阁美人二八顔如花泣向春风畏花落临春风听春鸟别时多见时少愁人一夜不得眠瑶井玉绳相对晓
　　三【一作攀龙引】
　　轩辕黄帝初得仙鼎湖一去三千年周流三十六洞天洞中日月星辰聨骑龙驾景游八极轩辕弓剑无人识东海青童寄消息
　　宜城放琴客歌【并序】
　　琴客宜城爱妾也宜城请老爱妾出嫁不禁人之欲而私耳目之娯达者也况承命作歌
　　佳人玉立生北方家住邯郸不是倡头髻防鬌手爪长善抚琴瑟能文章新砑笼裙云母光朱绿水喧洞房忽闻斗酒初决絶日暮浮云古离别巴猿啾啾峡泉咽泪落罗衣顔色暍不知谁家更张设丝履墙偏钗股折南山阑干千丈雪七十非人不暖热人情厌薄古共然相公心在持事坚上善若水任方圆忆昨好之今弃捐服药不如独自眠从他更嫁一少年
　　李湖州孺人弹筝歌
　　武帝升天留法曲凄情掩抑柱促上阳宫人怨青苔此夜想夫怜碧玉思妇髙楼刺壁窥愁猿呌月鹦呼儿寸心十指有长短妙入神处无人知独把梁州凡几拍风沙对面胡秦隔听中忘却前溪碧醉后犹疑边草白
　　郑女弹筝歌
　　郑女八嵗能弹筝春风吹落天上声一声雍门泪承睫两声赤鲤露鬐鬛三声白猿臂拓颊郑女出参丈人时落花惹断游空丝髙楼不掩许声出羞杀百舌黄莺儿
　　刘禅奴弹琵琶歌【感相国韩公】
　　乐府只传横吹好琵琶写出闗山道覊鴈出塞绕黄云边马仰天嘶白草明妃愁中汉使回蔡琰愁处胡笳哀神知妙欲收响隂风切切四面来李陵别书寄苏武自有生人无此苦当时若值霍骠姚灭尽乌孙夺公主
　　李供奉弹箜篌歌
　　国府乐手弹箜篌赤黄绦索金鎝头早晨有勑鸳鸯殿夜静遂歌明月楼起坐可怜能抱撮大指调中指拨腕头花落舞衣裂手下鸟惊飞拨刺瑚席一声一声鸣锡锡罗绮屏一一如撼铃急弹好迟亦好宜逺听宜近听左手低右手举易调移音天赐与大似秋鴈聨聨度陇闗小似春燕喃喃向人语手头疾腕头软来来去去如风巻声清泠泠鸣索索垂珠碎玉空中落美女争窥玳瑁圣人巻上真珠箔大长小短小快大缓初调锵锵似鸳鸯水上弄新声入深似太清仙鹤游秘馆李供奉仪容质身才稍稍六尺一在外不曽輙教人内里声声不遣出指剥葱腕削玉饶盐饶醤五味足弄调人间不识名弹尽天下崛竒曲胡曲汉曲声皆好弹着曲髓曲肝脑往往从空入户来瞥瞥随风落春草草头只觉风吹入风来草即随风立草亦不知风到来风亦不知声缓急爇玉烛防银灯光照手实可憎只照箜篌上手不照箜篌声里能驰凤阙拜鸾殿天子一日一回见王侯将相五马迎巧声一日一回变实可重不惜千金买一弄银器胡瓶马上防瑞锦轻罗满车送此州好手非一国一国东西尽南北除却天上化下来若向人间实难得
　　谅公洞庭孤橘歌
　　不种自生一株橘谁教渠向堦前出不羡江陵千木奴下生白蚁子上生青雀雏飞花檐卜旃檀香结实如缀摩尼珠洞庭橘树笼烟碧洞庭波月连沙白待取天公放恩赦侬家定作湖中客
　　萧郸草书歌
　　萧子草书人不及洞庭叶落秋风急上林花开春露湿花枝蒙蒙向水泣见君数行之洒落石上之松松下鹤若把君书比仲将不知谁在凌云阁
　　杜秀才画立走水牛歌
　　昆仑儿骑白象时时鏁着狮子项奚奴跨马不搭鞍立走水牛惊汉官江村小儿好夸骋脚踏牛头上牛领浅草平田擦过时大虫着钝几落井杜生知我恋沧洲画作一障张床头八十老婆拍手笑妬他织女嫁牵牛
　　苔藓山歌
　　野人夜梦江南山江南山深松桂闲野人觉后长叹息帖藓黏苔作山色闭门无事任盈虚终日欹眠观四如一如白云飞出壁二如飞雨岩前滴三如腾虎欲咆哮四如懒龙遭霹雳崄峭嵌空潭洞寒小儿两手扶栏干
　　同裴观察东湖望山歌
　　浴鲜积翠栖灵异石洞花宫横半空夜光潭上明星启风雨坛边树如洗水淹徐孺宅恒干绳坠洪崖井无底主人载酒东湖隂遥望西山三四岑
　　瑶草春【并序】
　　陇西李迅者纳别宅监奴出迅不喜欲访故人为刺史配嫁强而配焉既归而不合监奴投井而死因作瑶草春歌以悲之
　　瑶草春杳容与江南艳歌凉西舞执心轻子都信节冠秋胡议以腰支嫁时论自有夫蝉鬓蛾眉明井底燕裙赵袂萦辘轳李生闻之泪如绠不忍逥头看此井月中桂树落一枝池上防防唳孤影露桃秾李自成蹊溪水终天不向西翠帐绿窻寒寂寂锦茵罗荐夜凄凄瑶草春丹井逺别后相思意深浅
　　险竿歌
　　宛陵女儿擘飞手长竿横空上下走已能轻险若平地岂肯身为一家妇宛陵将士天下雄一下定却长弰弓翻身挂影恣腾蹋反绾头髻盘旋风飞鸟惊猿绕树枝褭头打鼓不闻时手蹉脚跌蜘蛛丝忽雷掣断流星尾矐睒划破蚩尤旗若不随仙作仙女即应嫁贼生贼儿中丞方畧通变化外户不扄从女嫁
　　洛阳行送洛阳韦七明府
　　始上龙门望洛川洛阳桃李艳阳天最好当年二三月上阳宫树千花发疏家父子错挂冠梁鸿夫妻虚适越
　　黄鹄楼歌送独孤助
　　故人西去黄鹄楼西江之水上天流黄鹄杳杳江悠悠黄鹄徘徊故人别离壶酒尽清丝絶绿屿没余烟白沙连晓月
　　庐山瀑布歌送李顾
　　飘白霓挂丹梯应从织女机边落不遣浔阳潮向西火雷劈山珠喷日五老峯前九江溢九江悠悠万古情古人行尽今人行老人也欲上山去上个深山无姓名
　　露青竹鞭歌
　　鲜于仲通正当年章仇兼琼在蜀川约束蜀儿采马鞭蜀儿采鞭不敢眠横截斜飞飞鸟边绳桥夜上层崖巅头插白云跨飞泉采得马鞭长且坚浮沤丁子珠聨聨灰煮蜡揩光烂然章仇兼琼持上天上天雨露何其偏飞龙闲廐马数千朝饮呉江夕秣燕红尘扑辔汗湿鞯狮子麒麟聊比肩曲江昆明洗刷牵四蹄踏浪头枿天蛟龙稽颡河伯防拓羯胡雏脚手鲜陈闳韩干丹青妍欲貌未貌眼欲穿金鞍玉勒锦连干骑入桃花杨栁烟十二楼中奏管楼中美人夺神仙争爱大家把此鞭禄山入闗闗破年忽见扬州北邸前秪有人还千一钱亭亭笔直无皴节磨捋形相一条铁市头终是无人别江海贱臣不拘絏垂鞘挂影西缺稚子覔衣挑仰穴家僮拾薪几拗折玉润犹霑玉垒雪碧鲜自染苌宏血蜀帝祠边子规咽相如桥上文君絶往年策马降至尊七盘九折横劒门穆王八骏超昆仑安用冉冉孤生根圣人不贵难得货金玉瑚谁买恩
　　八月五日歌
　　四月八日明星出摩耶夫人降前佛八月五日佳气新昭成太后生圣人开元九年燕公説奉诏听置千秋节丹青庙里贮姚宋花蕚楼中宴岐薛清乐灵香几处闻鸾歌凤吹动祥云巳于武库见灵鸟仍向晋山逢老君率土溥天无不乐河清海宴穷寥廓梨园弟子传法曲张果先生进仙药玉座凄凉游帝京悲翁逥首感承明云韶九奏杳然逺惟有五陵松栢声
　　金珰玉佩歌
　　赠君金珰太霄之玉佩金鏁禹歩之流珠五岳真君之秘箓九天丈人之宝书东井沐浴辰巳毕先进洞房上奔日借问君欲何处来黄姑织女机边出
　　公子行
　　轻薄儿面如玉紫陌春风纒马足双悬金缕鹘飞长衫刺雪生犀束绿槐夹道隂初成瑚几节敌红星红肌拂拂酒光凝当堦背拉金吾行朝游咚咚鼓声发暮游咚咚鼓声絶入门不肯自升堂美人扶踏金阶月
　　幽居弄
　　苔衣生花花露滴月入西林荡东壁扣商占角两三声洞户深窻一防寂独去沧洲无四邻身婴世网此何身闗情命曲寄惆怅久别山南山里人
　　朝上清歌
　　洁眼朝上清绿景开紫霞皇皇紫微君左右皆灵娥曼声流睇和清歌些至阳无谖其乐多些旌盖防沓箫鼓和些金凤玉麟郁骈罗些反风名香香气遐些琼田瑶草夀无涯些君着玉衣升玉车些欲降琼宫玉女家些其桃千年始着花些萧寥天清而灭云目琼琼兮情感佩随香兮夜闻肃肃兮愔愔啓天和兮洞灵心和为丹兮云为马君乗之觞于瑶池之上兮三光罗列而在下
　　乌啼曲
　　玉房掣鎻声翻叶银箭添泉霜绕【一作绕霜】堞毕逋拨刺日【一作月】衘城八九雏飞其母惊此是天上老鵶鸣我闻【一作人间】老鵶无此声揺风杂佩耿华烛夜听羽人弹此曲东方曈昽赤日旭
　　邱少府小皷歌
　　地盘山鸡犹可像坎坎砰砰随手长夜半髙楼沉【一作客】醉时万里踏桥乱山响
　　范山人画山水歌
　　山峥嵘水澄漫漫汗汗一笔耕一草一木栖【一作凄】神明忽如空中有物物中有声复如逺道望乡客梦绕山川身不行
　　稽山道芬上人画山水歌
　　镜中【一作湖】真僧白道芬不服朱审李将军渌【疑作漫】汗平铺洞庭水笔头防出苍梧云且看八月十五夜月下看山尽如画【一作昼分】
　　梁司马画马歌
　　画精神画筋骨一团旋风瞥灭没仰秣如上贺兰山低头欲饮长城窟此马昻然独出羣阿爷是龙飞入云黄沙枯碛无寸草一日行过千里道展处把笔欲描时司马一騧赛倾倒
　　五言律诗
　　洛阳早春
　　何地避春愁终年忆旧游一家千里外百舌五更头客路偏逢雨乡山不入楼故园桃李月伊水向东流
　　歩虚词
　　逈歩游三洞清心礼七真飞符超羽翼焚火醮星辰残药沾鸡犬灵香出凤麟壶中无窄处愿得一容身
　　送友失意南归
　　衣挥京洛尘完璞伴归人故国青山徧沧江白髪新邻荒收酒幔屋古布苔茵不用通名姓渔樵共主賔
　　南归
　　老病力难任犹多镜雪侵鲈鱼消宦况鸥鸟识归心急雨江帆重残更驿树深乡闗殊可望渐渐入呉音
　　闲居自述
　　荣辱不闗身谁为疎与亲有山堪结屋无地可容尘白发偏添夀黄花不笑贫一樽朝暮醉陶令果何人
　　奉酬刘侍郎
　　几逥新秋影璧满蟾又缺镜破似倾台轮斜同覆辙虽分上林桂还照沧洲雪蹔伴憔悴人归华耿不灭
　　酬唐起居前后见寄二首
　　愁人空望国惊鸟不归林莫话弹冠事谁知结袜心霜凋树吹断土蚀劒防深欲作怀沙赋明时耻自沉
　　二
　　何处吊灵均江边一老人汉仪君已接楚奏我空频直道其如命平生不负神自伤庚子日鵩鸟上承尘
　　奉酬茅山赠赐并简綦母正字
　　玉帝居金阙灵山几处朝简书犹有畏神理讵能超鹤庙新家近龙门旧国遥离怀结不断玉洞一吹箫
　　空梁落燕泥
　　巻幕差池燕常啣浊水泥为黏珠履迹未等画梁齐旧防防犹浅新巢缉尚低不缘频上落那得此飞栖
　　经徐侍郎墓作
　　不知山吏部墓作石桥东宅兆乡闗异平生翰墨空夜泉无晓日枯树足悲风更想幽冥事唯应有梦同
　　酅公合祔挽歌
　　草露前朝事荆茅圣主封空传余竹帛永絶旧歌钟清镜无双影穷泉有几重笳箫最悲处风入九原松
　　相国晋公挽歌二首
　　玉节朝天罢洪炉造化新中和方作圣太素忽收神盛徳横千古髙标出四隣欲知言不尽处处有遗尘
　　二
　　凝笳催晓奠丹旐向青山夕照新茔近秋风故吏还本期光汉代从此扫胡闗今日天难问浮云满世间
　　晋公魏国夫人栁氏挽歌
　　鱼轩海上遥鸾影月中销双剑来时合孤桐去日凋夕阳迷陇隧秋雨咽笳箫画翣无留影铭旌已度桥
　　义川公主挽词
　　弄玉吹箫后湘灵鼓瑟时月边丹桂落风底白杨悲杂佩分泉户余香出繐帷夜台飞镜匣偏共掩娥眉
　　厯阳苦雨
　　襄城秋雨晦楚客不归心亥市风烟接隋宫草路深离忧翻独笑用事感浮隂夜夜空堦响惟余蚯蚓吟【蚯蚓集作蜻蛚】
　　酬扬州白塔寺永上人
　　塔上是何缘香灯续细烟松枝当麈尾栁絮替蚕绵浮草经行徧空花义趣圆我来虽为法暂借一床眠
　　送李道士
　　人境年虚掷仙源日未斜羡君乘竹杖辞我隠桃花鸟去宁知路云飞似忆家莫愁客鬓改自有紫河车
　　鄱阳大云寺一公房
　　尽日陪游处斜晖竹院清定中观有漏言下证无生色界聊传法空门不用情欲知相去近钟鼓两闻声
　　题摄山栖霞寺
　　明征君旧宅陈后主题诗迹在人亡处山空月满时宝瓶无破响道树有低枝巳是伤离客仍逢靳尚祠
　　经废寺
　　不知何世界有处似前朝石路无人扫松门被火烧断幡犹挂刹故板尚搘桥数巻残经在多年字欲销
　　萧寺椻松
　　凄凄百卉病亭亭双松迥直上古寺深横拂秋殿冷轻响入息片隂栖鹤顶山中多好树可怜无比并
　　白苹洲送客
　　莫信梅花发由来漫报春不才充野客扶病送朝臣阙下揺清佩洲边采白苹临流不痛饮鸥鸟也欺人
　　送韦秀才赴举
　　鄱阳中酒地楚老独醒年芳桂君应折沉灰我不燃洛桥浮逆水闗树接非烟唯有残生梦犹能到日边
　　送使君
　　天中洛阳道海上使君归拂雾趋金殿焚香入璅闱山亭倾别酒野服间朝衣他日思朱鹭知从小苑飞
　　春鸟词送元秀才入京
　　春来绣羽齐暮向竹林栖禁苑衔花出河桥隔树啼寻声知去逺顾影念飞低别有无巢燕犹窥幕上泥
　　别江南
　　江城吹晓角愁杀逺行人汉将犹防虏呉官欲向秦布帆轻白浪锦带入红尘将底求名宦平生但任真
　　伤大理谢少卿
　　旧馆絶逢迎新诗何处呈空留封禅草已作岱宗行栁蠧风吹析【一作折】阶崩雪绕平无因重来此剩哭两三声
　　五言排律
　　乐府
　　暖谷春光至宸游近甸荣云随天仗转风入御帘轻翠盖浮佳气朱楼倚太清朝臣冠劒退宫女管迎细草承雕辇繁花入幔城文房开圣藻武卫宿天营玉醴随觞至铜壶逐漏行五星含土徳万姓彻中声亲祀先崇典躬推示劝耕国风亲正乐农器近销兵道徳闗河固刑章日月明野人同鸟兽率舞感升平
　　寄江南鹤林寺石氷上人
　　山川重复出心地暗相逢忽忆秋江月如闻古寺钟湖平南北岸云抱两三峯定力超香象真言摄毒龙风中何处鹤石上几年松为报烟霞道人间共不容
　　送从兄使新罗
　　六气铜浑转三光玉律调河宫清奉賮海岳晏来朝地絶提封入天平锡贡饶扬威轻破虏柔服耻征辽曙色黄金阙寒声白鹭潮楼船非习战骢马是嘉招帝女飞衔石鲛人卖泪绡管宁虽不偶徐市傥相邀独岛缘空翠孤霞上泬寥蟾蜍同汉月防蝀异秦桥水豹横吹浪花鹰逈拂霄晨装凌莽渺夜泊记招揺几路通圆峤何山是沃焦飓风晴自起隂火暝潜烧鬓发成新髻人参长旧苗扶桑啣日近折木带津遥梦向愁中积魂当别处销临川思结网见弹欲求鸮共散羲和厯谁差甲子朝沧波仗忠信译语辨讴謡叠鼓鲸鳞隠隂帆鹢首飘南溟垂大翼西海饮文鳐指景寻灵草排云听洞箫封侯万里外未肯后班超
　　独游青龙寺
　　春风入香刹暇日独游衍旷然莲花台作礼月光面乘兹第八识出彼超二见摆落区中缘无边广宏愿长廊朝雨毕古木时禽啭积翠暖遥原杂英纷似霰凤城腾日窟龙首横天堰蚁歩避危阶蝇飞响深殿大通智胜佛几刼道塲现
　　七言律诗
　　宿湖边山寺
　　羣峯过雨涧淙淙松下扉扄白鹤双香透经笼桧栢云生梵宇湿旛幢蒲团僧定风过席苇岸渔歌月堕江谁悟此生同寂灭老禅慧力得心降
　　湖南客中春望
　　鸣鴈嘹嘹北向频绿波何处是通津风尘海内怜双鬓涕泪天涯惨一身故里音书应望絶异乡景物又更新便抛印绶从归隠吴渚香莼漫吐春
　　闲居怀旧
　　日长鼓腹爱吾庐洗竹浇花兴有余骚客空传成相赋晋人已负絶交书贫居谪所谁推毂仕向侯门耻曳裾今日思来总皆罔汗青功业又何如
　　送大理张卿
　　秋色依依伤解携月卿今夜泊隋堤白沙洲上江蓠长绿树村边谢豹啼迁客此来无倚仗故人相去隔云泥越禽唯有南枝分目送孤鸿飞向西
　　五言絶句
　　春怀
　　园莺啼已倦树树陨香红不是春相背当由已自翁
　　洛阳陌
　　莺声满御隄隄栁拂丝齐风送名花落香红衬马蹄
　　其二
　　珂佩逐鸣驺王孙结伴游金丸落飞鸟乘兴醉青楼
　　寄淮上栁十三
　　苇萧中辟户相映绿淮流莫讶春潮濶鸥边可泊舟
　　送李泌
　　昔别吴隄雨春帆去较迟江波千里绿【阙】
　　山中夜宿
　　凉月挂层峯萝牀落叶重掩闗深畏虎风起撼长松
　　登楼
　　髙阁成长望江流鴈呌哀凄凉故吴事麋鹿走荒台
　　江上
　　江清白鸟斜荡桨苹花听唱菱歌晩逥塘月照沙
　　溪上
　　采莲溪上女舟小怯揺风惊起鸳鸯宿水云撩乱红
　　田家
　　带水摘禾穂夜捣具晨炊县帖取社长嗔怪见官迟
　　宿山中僧
　　不爇香炉烟蒲团坐如铁尝想同夜禅风堕松顶雪
　　梅湾
　　白石盘盘磴清香树树梅山深不吟赏孤负委苍苔
　　忆鄱阳旧游
　　悠悠南国思夜向江南泊楚客断肠时月明枫子落
　　春草謡
　　春草不解行随人上东城正月二月色绵绵千里万里伤人情
　　六言絶句
　　归山作
　　心事数茎白发生涯一片青山空林有雪相待古道无人独还
　　过山农家
　　板桥人渡泉声茒檐日午鸡鸣莫嗔焙茶烟暗却喜晒谷天晴
　　思归
　　不能经纶大经甘作草莽闲臣青鎻应须长别白云漫与相亲
　　七言絶句
　　宿昭应
　　武帝祈灵太乙坛新丰树色绕千官那知今夜长生殿独闭空山月影寒
　　忆故园
　　惆怅多山人复稀杜鹃啼处泪沾衣故园此去千余里春梦犹能夜夜归
　　听角思归
　　故园黄叶满青苔梦后城头晓角哀此后断肠人不见起行残月影徘徊
　　洞庭秋日
　　青草湖边日色低黄茒嶂里鹧鸪啼丈夫飘泊今如此一曲长歌楚水西
　　江村乱后
　　江村日暮寻遗老江水东流横浩浩竹里闲不见人门前旧路生青草
　　横山故居
　　家在双峯兰若边一声秋磬发孤烟山连极浦鸟飞尽月上青林人未眠
　　题叶道士山房
　　水边杨栁赤栏桥洞里神仙碧玉箫近得麻姑书信否浔阳江上不通潮
　　山中
　　野人爱向山中宿况在葛洪丹井西庭前有个长松树夜半子规来上啼
　　王郎中席歌妓
　　栁拂青楼花满衣能歌宛转世应稀空中几处闻清响欲绕行云不遣飞
　　竹枝词
　　帝子苍梧不复归洞庭叶下楚云飞巴人夜唱竹枝后肠断晓猿声渐稀
　　山僧兰若
　　絶顶茅庵老此生寒云孤木伴经行世人那得知幽径遥向青峯礼磬声
　　送栁宜城葬
　　鸣笳巳逐春风咽疋马犹依旧路嘶遥望栁家门下树恐闻黄鸟向人啼
　　琅琊寺
　　东晋王家住此溪南山树色隔低碑沉字灭昔人逺谷鸟犹向寒花啼
　　赠朱放
　　野客归时无四隣黔娄别久案常贫渔樵旧路不堪入何处空山犹有人
　　短歌行
　　何处春风吹晓幕江南渌水通朱阁美人二八顔如花泣向春风畏花落
　　代佳人赠别【见纪事】
　　万里行人欲渡溪千行珠泪滴为泥已成残梦随君去犹有惊乌半夜啼
　　宫词
　　玉楼天半起笙歌风送宫嫔笑语和月殿影开闻夜漏水晶卷近秋河
　　其二
　　金吾持防防新檐天乐声传万姓瞻楼上美人相倚看红妆透出水精帘
　　桃花曲
　　魏帝宫人舞凤楼隋家天子泛龙舟君王夜醉春眠晏不觉桃花逐水流
　　酬栁相公
　　天下如今已太平相公何事唤狂生个中恰似【一作此身还似】笼中鸟东望沧洲呌数声
　　送李侍郎从宣城取洞庭路往呉兴
　　世间唯有情难説今夜应无不醉人若向洞庭山下过暗知浇沥圣姑神
　　摄山听子规
　　栖霞山中子规鸟口中血出啼不了山僧后夜初入定闻似不闻山月晓
　　子规
　　杜宇寃亡积有时年年啼血动人悲若教恨魄皆能化何树何山着子规
　　悼稚
　　稚子比来骑竹马犹疑只在屋东西莫言道者无悲事曽听巴猿向月啼
　　海鸥咏
　　万里飞来为客鸟曾蒙丹凤借枝柯一朝凤去梧桐死满目鸱夷奈尔何【逋翁得李邺侯服气之法侯亦待以殊礼及侯卒作海鸥咏以寄怀大为权贵所嫉】
　　送李秀才入京
　　五湖秋叶满行船八月灵槎欲上天君入长安予适越独登秦望望秦川
　　悲老宫人
　　白发宫娃不解悲满头犹插丽花枝曽缘玉貌君王宠准拟人看似旧时





　　华阳集巻中
　　钦定四库全书
　　华阳集巻下　　　　　　　唐　顾况　撰文类
　　进髙祖受命造唐赋表
　　臣况言臣闻上古灭迹以恢至道其次立名以扶大化臣山谷之人顷为韩滉叅谋滉性嫉恶臣性孤直滉先朝露臣复故山陛下拔臣臣况口噤汗出不敢论天下事然自开元天宝以来耳目所接精经茂徳畧有百人不霑一命非不欲出无益所以不出岂大国无人而党与之徒未详菽麦骤居清贵此由权臣上负明主下负苍生中遏贤路耳是非邪正势不两立唐有天下赋敛甚薄刑罚甚寛神人保和鸟兽咸若然而时有反侧逋逃之诛得无因乎惟天启圣无有一物不得其所书曰逺人不服来以文徳徳犹土也广厚载物文犹火也光明丽天克金之象生土之义盖闻朝出羣龙多士如海出夜光明月所以别好恶而扇华夷未有影不从表声不从听圣徳惟新颂声不作臣下之阙也谨进髙祖受命造唐赋一篇论皇家大庆厯祚延久怳若光灵促臣上献伏惟陛下赫赫巍巍与天同功凤凰巢于阿阁麒麟乳于郊薮臣之愿也无任氷谷之怖谨奉表以闻臣况诚惶顿首顿首谨言
　　如意轮画铭【并序】
　　金刚记宝顶记花三昧顶轮三昧等经云苏迷卢南有俱露州州西南面夷罗国俱尸那城南去八千由旬至于雪山兹山纯白厥草肥腻髙六十由旬周二千二百拔提河在左长仙园在右清热恼海在南跋陀海在北善法堂在上瞽龙洞在下日月逥泊在俱物罗奢半空脇是龙居此洞地坚牢恒沙诸佛成道诸所如意轮于此山间佛言毘勒那鉢奢无忘无心是离那奢多性本空是祗弥物都思观身实相是悉那鉢多弥观佛亦然是又问何者是陀罗尼相貌佛言空观心无为心广大心常住心不变异心无无心无无心是恒沙诸佛诸佛摩顶宻语也言在身中恐人轻教诸佛不许内外双立非贤不转如意轮本名少足少法也其法满足谓之少足与天圆满满愿广大大悲等慈慈觐智纲宝手千手眼得无畏清浄光除业道破诸暗无障碍无等等与夫普明慈明千光王佛十亿之号犹为至畧浄华宿王智佛时所立名记普门愿行此应见闻随方説法法同而名异固云贤刼中千佛助化此为一佛二尊不并愿为侍者宝徳佛时名安忍童子请愿之后名如意轮大悲菩萨是愚于防界画彼真形法华经云一华献画像渐见无量佛铭曰
　　同体如来所説总持法内外双见为普门大悲广运无边际已渡尘沙生灭海圆满满足各如意破除业暗发光彩
　　大尉晋国公韩滉谥议
　　议曰韩滉天然风操自建名实驭下威重允凝绩用顷天下兵兴务给财食月计亿费王府一空中嵗滉领小司徒实专出纳平准齿革之材贸迁虞衡之赋邸无敛货市均靡物加以啬用殆复充盈洎拥旄呉楚封畧数千里盛名大烈望而斯畏严令山镇不可轻沮谕意维扬则张瑗之谋戢矣飞书斩将则沈清之乱平矣采卫邦伯文武陪寮怙势之徒负阻之族莫不轧轧颙颙如也且天宝以来江左无物产资赡文法浸寛贪夫狥财小人趋利求兹官者十恒八九滉柅能制动丝克理棼过之所至刑必纠之非简能之不知方矫时而为理兴元初奸宄偷变震惊我师滉首献方物奔贡汉中庆赐遂行邦用由济贞元初嵗不有秋秦将歉食上忧乏用人心大揺滉发廪救灾不俟终日万钟继至三辅斯给昔萧何转漕闗中防恂资用河内皆以勤王干蛊推功第一若敌而言则滉之功非细矣爰命作相咨以财计用统九赋汉粟诚多超古之才髙谢主臣而已防登用日浅其道未光然累行畴庸可得而拟谥法曰虑国忘家曰忠安君不念已危曰忠滉安国荒馑济君艰难属时多虞立权修赋危已从怨忘家在公得非忠乎谥法曰刚徳克就曰肃执心决断曰肃滉刚而得位师克以贞令出惟行刑其必犯得非肃乎臣闻举善不必求备易名是其大者昔谢琰定谥特以忠肃褒荣何曽议谥诏以忠肃追美稽滉勲劳无忝前烈伏请谥曰忠肃谨议
　　文论
　　周语之畧曰孝敬忠信仁义智勇教恵让皆文也天有六气地有五行此十一者经纬天地叶和神人名之为文其实行也文顾行行顾文文行相顾谓之君子之文为龙为光上古云言之无文行之不逺尧之为君聪眀文思文王既没文不在兹乎文王之代草木鸟兽皆乐文王之沼曰灵沼文王之台曰灵台虞芮不识文王入文王里所见耕者让畔行者让路班白不提挈自相谓曰吾党之小子不可治于君子之庭诗人美之云文王断虞芮之讼晋文与楚子战而覇谥曰文公夫以伏羲之文造书契黄帝之文垂衣裳重华之文除四凶举八元周公之文布法于象魏夫子之文木铎狥路此其所以理文也伊尹之文放太甲霍光之文废昌邑吕尚之文杀华士穰苴之文斩荘贾毛遂之文定楚从蔺相如之文夺赵璧西门豹之文引漳水沉女巫建安正始洛下邺中吟咏风月此其所以乱文也夫以文求士十致八九理乱由之君臣则之尧舜禹汤有文桀纣幽厉无文太颠闳夭有文飞亷恶来无文昔霍去病治第曰匈奴未灭无以家为于国如此不得谓之无文范蔚宗着后汉书其妻不胜珠翠其母唯薪樵一厨于家如此不得谓之有文且夫日月丽于天草木丽于地风雅亦丽于人是故不可废废文则废天莫可法也废天则废地莫可理也废地则废人莫可象也郁郁乎文哉法天理地象人者也周易賛干曰大哉乾元万物资始賛坤曰至哉坤元万物资生唯大者配干至者配坤幽者赜神明者赜礼乐不失于正谓之文
　　隂阳不测之谓神论
　　黄帝建立甲子考定星厯于是有天地神人之官少昊既衰神人杂扰颛顼命羲和以司之天地三苗九黎不复乱逆周室既坏君不告朔汉道隆兴方定余闰世时昭昧君平季主张衡索紞陈训韩友卜翊京房管辂郭璞干宝京房班固云隂阳多拘忌以为无益嗟乎古论隂阳以和神人以顺风雨以播稼穑以除灾害后之学者但张恢谲不自戒慎不顾亲疎之道不精逆顺之理不达性命之分而裁衣拜官沐浴剪爪征于厯日岂不悖哉左道乱正先王无赦往见术者序卜筮之书及诸家秘诀七曜九宫六壬三五复返十精飞鸟天目地耳计神汉厯以天赦母仓为吉祥厯以云汉宻莫为吉各生异义天竺厯法复与大衍有差吾谁归矣又以姓配音以音配墓以墓配杀此荘恵以荒唐舛驳之论且黄帝二十五子其得姓者十四人或以地为姓或以官为姓或以谥为姓或以王父字为姓士防在虞为陶唐氏在夏为御龙氏在商为豕韦氏在周为唐杜在晋为范宣子在隋为隋武子在秦为刘氏女嫁栾黡为析氏焉此一人之身改姓三改氏五范蠡在陶为朱公在齐为鸱夷子范睢称张禄先生第五伦本田齐鲍永本姓包京房本姓李张良之后为留氏田横之后为王氏姓有两字三字四字五字孰先孰后孰是孰非长平同坑南阳同封时日或同吉凶或异行年本命其事安在周时玉尺汉代黄钟河汾鼎气沉埋日久不推测则其道多门行则无尽不如已也是故文字非上学上学神听原其性也集解非宗师宗师受授扶于理也端心静一神明将至黄帝遗珠罔象得之汉主心动获贯髙襄子心动得豫让披发祭野野人之遗魂非有隂阳筭术之功渉津无涯安济所届释氏五防轮为四生或居人中以为神唯代有佛法独能究竟白云依山出入自得飞与鸟灭虚空不碍清明在躬志气如神隂阳不测唯佛而巳
　　戴氏广异记序
　　予欲观天人之际变化之兆吉凶之源圣有不知神有不测其有干元气汩五行圣人所以示恠力乱神礼乐刑政着明圣道以纠之故许氏之説天文垂象盖以示人也古文示字如今文不字儒有不本其意云子不语此大破格言非观象设教之本也大钧播气不滞一方梼杌为黄熊彭生为大豕苌宏为碧舒女为泉牛哀为虎黄母为鼋【一作鳖】君子为猿鹤小人为沙虫武都妇人化为男成都男子化为女周娥殉墓十载却活嬴谍暴市六日而苏蜀帝之魂曰杜防炎帝之女曰精卫洪荒窈窕莫可纪极古者青鸟之相冡墓白泽之穷神奸舜之命夔以和神汤之问革以语恠音闻鲁壁形镂夏鼎玉牒石记五图九籥説者纷然故汉文帝召贾谊问神之事夜半前席志恠之士刘子政之列仙葛稚川之神仙王子年之拾遗东方朔之神异张茂先之愽物郭子潢之洞防顔黄门之稽圣侯君素之旌异其中神奥顾君之真诰周氏之防通而异苑捜神山海之经幽防之录襄阳之耆旧楚国之先贤风俗所通嵗时所记呉兴阳羡南越西京注引古今辞标淮海裴松之盛之陆道瞻等诸家之説蔓延无穷国朝燕梁四公传唐临防报记王度古镜记孔慎言神恠志赵自勤定命录至如李庾成张孝举之徒互相传説谯郡戴君孚幽赜最深安道之若思之后邈为晋仆射逵为吴隠士世济文雅不陨其名至徳初天下肇乱况始与同登一科君自校书终饶州录事叅军时年五十七有文集二十巻此书二十巻用纸一千幅盖十余万言虽景命不融而铿锵之韵固可以辅于神明矣二子钺雍陈其先志泣请父友况得而叙之
　　礼部员外郎陶氏集序
　　乐殷上帝上帝临下俾夫文星惊动民心二南六义在乎章句安乐哀思在乎影响君子入其国观其乐知其教制氏徒备乎铿锵此言之大传称不朽易曰尚词唐词臣姓陶氏讳干冀方思深之裔前汉青后汉谦东晋侃至靖节贞白二先生生人表秀间朝育才方守省署庆钟于君开元十八年进士上第天宝文明载登宏词拔萃两科累陟太常愽士礼部员外喉舌宻勿坛塲破的无发不中行在六经志在五言尤精赋序朝出暮编殷如奋铎声塞海隅化诸溺音蔚公之容风山籁静然华实光于苑圃綦母著作潜王龙标昌龄则其勍敌登公之门李膺之门也鲍马二京兆中书谢舍人良弼良辅侍御史李封殿中刘全诚名自公出各着公器神人所恠宁贵不名详矣大抵文体十年一更有体病而才赡有言纡而事直有文胜而理乖雅艳殊致云和之源杳以无穷析为万嗣子问儒为法官捧先人之集霜露之疾将愬于吾綦母通问之世友抚事编次咨于彝训稽于古实是有冠篇之述乎哉
　　信州刺史府君集序
　　上天文明以配我朝光照四海丽于百谷主父之臣如太皥之于勾芒先甲之士也公姓刘氏名太真天宝中与兄太冲登秀才之科兰陵萧茂挺目以丘门游夏官践御史左史尚书紫薇郎秘书监工刑部三侍郎时谓得人翕然趋义恐在其后君既耸善心亲人色与人行加人言胜人在位者见君之如此物恶其上自然不容君既施政春煦物雨濡物风动物恵归物在位者又闻君之如此主恩人望斯未之替竟免其官亮彼褊人不征细故必获他咎窃名之党自此而坚然则于是清响不奋哮哓有声或以其言黩朝典贱子西向泣拜曰不然日月有蚀五星有孛故能成天之纪唐尧之时亦有谗竪故能成尧之大夫国有蠧如树之有蝎不敢蔑焉役文之士惧祸之不暇朝夕防愓茍无深疵不敢言瑕春秋暮矣温温生疾竟终余水之上君门深而不得觐亲旧迩而不得归明主方觉而君巳殁有文集五十巻游名山而窥洞壑者畧举竒峯纪胜境至于恠不可纪焉临终赋诗意不忘本凡古人所咏山水游仙田家之什脱蔚罗走思以自适其可得乎奄忽之辰以况从表兄弟平生相爱手运遗札心存顾托冡子讽构厥徳不忘前好得而叙之
　　右拾遗吴郡朱君集序
　　因都国出鳞角凤喙为续断之胶与本无异朱君能以烟霞风景补缀藻绣符于自然山深月清中有猿啸复如新安江水文鱼彩石歴歴可数其杳夐翛防若有人衣薜荔而隠女萝立意皆新可创离声乐友之什情思最切虽有谏职心游江湖谢病而来慕出尘之侣精好湼槃维摩经爱人为善有志未就终于广陵舟中识与不识聆风向义相与兴叹我主人延陵包君兵部李侍郎礼部刘侍郎皆有托孤之旧子郁袭其先行敬事父友泣捧遗文祈余冠序
　　监察御史储公集序
　　圣人贤人皆钟运而生述圣贤之意亦钟运盛衰矣开元十四年严黄门知考功以鲁国储公进士髙第与崔国辅员外綦母潜著作同时其明年擢第常建少府王龙标昌龄此数人皆当时之秀而侍御声价隠隠轥轹诸子其文篇赋论凡七十巻虽无云雷之防意气相感而扶危拯病绰有贤达之风拔身虏庭竟陷危邦士生不融可以言命然窥其鸿黄窈窕之学金石管磬之声如登瑶台而进玉府灵扄防宇景物寥映绿流翠草佳木好鸟不足称珍嗣息曰容木凤毛骏骨恐堕先志泝洄千里泣拜告余曰我先人与王右丞伯仲之欢也相国缙云尝以序冠编次防缙云之谪亡焉后軰据文之士风流不接故小子获忝操简伏恐魂游无方嗤责造次茫茫古道不见来者岂以龙战害乎鹿鸣齐竽竞吹燕石争宝呜呼薄游之士未跻一峯已伐其峻登阆风者乃知其迤逦昏明掩辖将尽复通之者其若是乎
　　送朱拾遗序
　　楚天暮秋衰草多霜我送朱兄置酒寒塘他方有遗名之人语出世之事昔我【一作者成】大师居毘耶离方丈之室以虚空量纳诸羣有为法而来难于酬对兄辩才者精于语黙雪山有草可生醍醐上贤不自丰故贫也上智不任数故乐也言出以机在心为咎故慎也和平发中金玉铿锵如秋水之溢塘殊不知长松倚空逺鹤孤唳如【一有朱字】兄也将刀画水水终不断以道亲人人何有别何山不可以为家何水不可以泛舟我送朱兄浮于乱流主明不在谏故【一有谏字】臣在澜漫之游
　　陪江西李大夫东湖赋诗送宣武军赵判官还使序
　　相国大司徒统戎于汴汴之介者有长鬛广颡乘遽四方交驩诸侯以利军实我大夫待以加等问其所欲盖相国于其君义疎而后有诫诫存而后有别此敬相国而及于其告复乃赋平字之什以宠之春秋之义凡君子之嘉一善接一士皆欲有所用必相其宜而比之昔晋伐阿甄燕侵河上晏相之荐穰苴文能附众武能威敌果却燕晋之师
　　送韦处士适东阳序
　　珠玉在渊兰在深林士不定方而处东阳佳地楼上隠侯之八咏溪中康乐之赠答韦生翺翔若复故都防予放逐相逢姑蔑之山所裁新诗婉而有意凡游山水苦无巻轴复无幽人携手一何异飞鸟一翼行车只轮眼界孤矣于【疑作放】言自遣以贶处士乎哉
　　送张鸣谦适越序
　　晋司空十四代梁尚书左仆射纉武代孙曰鸣谦问行于我我对曰廼祖蹈道隠黄鹄山乃先敦徳隠朝阳山今子洽闻继修先好是一门而三隠矣台仲之处也云翔防廓亦复何碍又将嫁于四方余尝适越东至剡南登天姥天姥而西即东阳太末姑蔑之地盘桓乎弋阳其山霞锦其水绀碧其鸟好音其草芳葩夺人眼睛犹未丽也仙人城在其上可以汰神可以建文可以栖子独不见错诛而囬乐乎感隙驷之末光事涂之修龄观万化之始终道训曰处其厚不处其薄文夫之事予亦从此逝矣适人之适孰与自适其适乎
　　江西观察宴度支张侍御南林花亭序
　　右洞庭左彭蠡公所临也先庚式戎后甲征文公所总也夫以清净和平之徳下施于民犹之不理既当其乐不观其华不在吐曜腾光自开自落而已欣戚之气实栖其间绣衣使者词客张君相閤之贤从事于公疆理一曰均赋二曰省徭三曰主文能中质兹亭之乐其可节乎盖取之明离丽君子徤应之象
　　宴韦庶子宅序
　　昔洛【文粹作维】下邺中兰亭岘首文雅之盛风流之事盖一方耳今席有芳樽庭有嘉木饮酒赋诗皆大国圣朝羣龙振鹭握兰佩玉者也在古其有陋乎在今其有荣乎终宴一夕寄怀千载是时也暮春骀荡孟夏恢台之交耳【文粹无耳字】
　　宋州刺史防壁记
　　商邱之地辰火之宿孟诸之湄阏伯所迁微子所封之国也厥贡絺纻厥篚纎纩有蒙卢二门有睢涣二水炊骨易子陨星退鹢仲尼之伐树子罕之弃车【左传作甲】皆此地焉梁孝王时四方游士邹生枚叟相如之徒朝夕宴处更唱迭和天寒水冻酒作诗滴是有文雅之台清泠之地鴈鹜之所栖集园苑三百余里制度法于长安汉末始署为睢阳郡皇家大臣房梁公尝牧此州今相国彭城刘公勋徳有光亦典此郡前破李灵曜后破李希烈为梁开路而东方诸侯井赋盐泉所入嵗约三千万缗商在其外明年西朝天子天子嘉之俾平水土乃拜司空俾敷五教乃拜司徒入参大政出耀威武范阳君以智畧佐之由御史中丞行军司马节度留后而领于是邦幕府得人于斯为盛下车之日无土不植桑麦翳野舟舻织川城髙以坚士选以饱诗所谓谁谓宋逺谁谓河广者矣自贞观以来列名氏者而房梁公为首存乎东壁大厯之后继声躅者宜司徒公为首遂列于座右也贞元五年四月十九日记
　　嘉兴监记
　　正徳利用阜财足食国之本也天宝末天下兵起乾元初上司奏议宜以盐铁之职总以社稷之臣干乎山海之利以富人也淮海闽洛其监十焉嘉兴为首朝廷以是蠲贷恒赋实乎大内大臣奉法为事选人拔其贤干升于宪署以宣原隰光华之宠趋其署者如好鸟之栖茂林相国刘公尝以大监小州不相若也故其职员不忝乎爵秩其刀布必倍于租入渤海髙君日伦世以勋烈缓歩阔视胷襟洞开中有方畧不修进级故一廷评于兹二纪倾酒定交掷金市义不饵不仁之粟前使张侍郎滂王尚书纬总其卜式羊之计遂有采山煮海之役十年六监兴课特优至是未朞从百万至三百万监【一作盐】人贾人各得其所故端介之节风彩自髙继夫漕运波委陆溢此天下之利器也可示人乎夫以歩光莫耶切玉如泥刜钟无声不以一割均其铦钝君子以知人则哲无徳不酧鸿飞九霄骥骋千里前秘书省著作佐郎顾况美使臣之得人贞元十七年嵗在辛巳正月朔记华阳山人顾况书
　　湖州刺史防壁记
　　江表大郡呉兴为一夏属扬州秦属防稽汉属吴郡呉为吴兴郡其野星纪其薮具区其贡橘柚纎缟茶纻其英灵所诞山泽所通舟车所防物土所产雄于楚越虽临淄之富不若也其冠簮之盛汉晋以来敌天下三分之一其刺史防革不同或称太守或称内史或称都督他州或否如鲁史晋乘侯牧一也其鸿名大徳在晋则顾府君秘秘子众陆玩陆纳谢安谢万王羲之坦之献之在宋则谢荘张永褚彦囬在齐则王僧防在梁则栁恽张谡在陈则呉明彻在隋则李徳林国朝则周择从令闻也顔鲁公忠烈也袁给事髙谠正也刘员外全白文翰也洎于頔大夫作塘贮水溉田三千顷今使君辞唐景皇帝七代之孙先公尚书先公大夫奕叶之勲有功于民公实嗣之孔悝铭鼎天下重器天王褒拔于公襄阳节度李公陟当道观察统诸道盐铁转运二牧既陟惟公盘桓鸿鹄不飞飞即摩汉其逋者复其危者安其忧者泰所谓善缉于是拓郛耰莱就便除害政之余力作消暑楼于南端复亭署于白苹洲聿兴废土光明敞豁涌出谿谷其旧记吏部李侍郎纾撰其图经竟陵陆鸿渐撰使君命况总两家之説俶落晋宋讫于我唐凡一百九十七人及厯代良二千石仪形略也铺张屋壁设作存劝竦神告民春秋不朽之义也贞元十有五年十二月哉生魄笔
　　王氏广陵散记
　　众乐琴之臣妾也广陵散曲之师长也琅琊王淹兄女未笄忽弹此曲不从地出不从天降如有宗师存焉曲有日宫散月宫散归云引华岳引意者虚寂之中有宰察之神司其妙有以授王女于戏天地鄙恡而絶神明倜傥而授中散没而王女生【一作传】其间寂寥五六百年先王作乐殷荐上帝有不得而闻者皷钟时动敢告于太师
　　华亭县令延陵包公壁记
　　陶氏之隠诰云张李二君勤行仁义异代同徳【一作祖】庆钟包君鲍靓通灵之士秦有包邱汉有包咸世为学官随晋南渡今为延陵人也隋书儒林传包恺包愉兄弟皆治汉书从子弟千余人树碑记徳惟皇六叶鸿胪宣力于王室著作垂名于当代起居祭酒声隠都野与翰林供奉晁析其流派君辟【一作郡非】秀才以文字自溃【一作附】尝梦入防府浃时而苏根于修短有开之兆言地下之法峻于人间颇符干宝捜神之事随难奉天重围暗解上抚其背而春官亦以賔礼待之及为华亭有辟田増户均赋爱人之政语曰千室之邑百乘之家由也可使治其赋而君实有之旧章壁记记其官叙野史之流也平原之谷水昆山鲈鱼莼菜海错陆产彼何人而不知今记其异庶有补于化耳
　　宛陵公署记
　　愽陵崔公端宪防出九江渉吴换虢三牧作乂仁声上腾上褒之以宣歙等州团练观察采石军使内栖【一作建】茂行外传纯徳徳铺生人生人受赐所部无事缉乎井室髙栋大庑楼传髙亭署以崇牙防君命也畧五千架圬墁赭垩烛乎一川竹钉木屑皆适所用前镇未之有也其辟一士【一作生】未尝不当其任其裁一简未尝不以忧人为心兵马使南阳张伯阳承公指挥应接不暇广而不费华而中俭堡有严柝封有巨防巢洞之宼化为平民铜宫【一作官是】战马牛渚姑熟之隘笼波络谷莫不帖焉夫宣户五十万一户二丁不待募于旁郡而宣男之半已五十万矣蹠劲弩耀雄防吞敌如脯戎心不啓其或有啓戎心备锐而袭之淮海之援过賔之宠亦所以补凡例也庚辰年正月下旬日前秘书著作郎顾况记
　　苏州乾元寺碑
　　五蕴十二入十八界此上三科能包万法因缘生为有无自性为空有融一则中道义虽石船渡海蛟背负山不为希有事僧法珣与和合众法蔵等造乾元寺者晋髙士戴逵子颙之宅也乾元初节度使郑昊之奏立观察使李涵李道昌皆有力大臣求无上道以心无所愿无边受者实得施者实与虽空不敢有为有灭无为无灭无为有为之体有为无为之用无生无灭无相无名无相法无言语説法以无言语説故有相大乗有观法门无相大乘无观法门于有所得有相大乗义于法无所得无相大乗义所得无所得俱真一乗之义事也为妙因果譬如种子依地而生又如天地能荷羣有虚空之体大于天地天地有尽虚空无尽如来之体大于虚空光明虚觉圆寂万徳故于无住本建乎诸法不动真际恒沙烦恼莫不断除鱼吞钩虎落穽蛾拂火此众生自取其毒道本平坦树本清凉佛在摩竭提国城等正觉诸弟子栖乎茂林借彼祥草厥后因时设教犹着衣行次乞食及往忉利省摩耶夫人优填王铸金刻木始用胶漆泥布佛有像自此始也与佛在时功徳无异于是给孤长者造祗洹精舍末由底迦造龙宫精舍竺干法兰造洛阳白舍寺佛图澄造邺中九百七十三寺释道安造襄阳一十五寺逺法师造庐山东林西林寺度法师造摄山栖霞寺杯度法师造南陵隠静寺传大士造东阳双林寺思大师造衡阳南岳寺智者大师造天台国清玉泉寺三十五寺畧也湼槃无前无后无般若无新旧法珣上不重旧徳下不轻新学门人清瑛清况于经蔵中抄佛心讫永示无极文曰倬哉毘卢宏亘大千百亿日月藕丝贯穿蛟背负文飞登梵天尘劳为海般若为船截生死流是曰希有大哉乾元宝则不朽和众云臻珣为称首佛告善来宝坊崇哉法雨洒埃慈云徘
　　广陵白沙大云寺碑
　　地轮依水水轮依火火轮依风风轮依虚空虚空无所依佛体也变佛体为金色界地轮是也金色界中有香水海水轮是也香水海水中有光明蔵火轮是也复有宝林香花弥漫周遍佛土风轮是也上至香积下至金色一光明蔵依报正报之因欤有智为精界无智为器界佛土为性界法身报身应变之身一也天亲以应化非真佛亦非説法者其华严则不然诸佛同身流入毘卢遮那智蔵之海人有血脉地有湀辟沧岛之胁有白沙之墟焉天堑在南蜀冈在北敦彼广斥勾攘五林檑刺元精猛虎蹲路螣蛇跛水气母毒形火炉胚物之意总持相土曰牛栏河滩畔堪造漫咤罗非人乃秩天宝末长安僧绚避虏东土画为像宫以配梵帝皇猷允塞景福爰集善来若干商主若干与其眷属争欲奋迅爰云构版锸定中丕赫微绚之功人其舍诸于戏古税其簿人犹告困夫绚不柄刑赏不驱其人盖以天子孝理昭明并受其佑霜露怵惕蓼莪罔极申以上报謏儒经之阙闻此名教君子肝脑而涂地者也不然其孰能与于此乎所作既成推山斡坎金翘吞龙之势彻乎上天磅礴乎夜摩胷开掌坦棊布箭直廓乎其崇也哉洎夫檝师陶师事讫朝夕方等百一严身之具华俭适中满而不缺三草二木俱霑一雨昔北山之翁天帝命操蛇之神以遂其志是知慈善根力军咤胷索口唵火皆瞥电春雷张曜威恒保宁刹土易见底迦一时生悔魔军法将不可以较乎胜负吹锣击鼓歌呗讃叹旋和之众莫不圆通信乎腻停酸修罗窜迹菩萨镜生死海为大湼槃大法现前了无尘曀凡有作有证名有相大乗无作无证名无相大乗体相融一真味也渉入无阂因中説果果中説因此文殊道引之智羖羊有角能破金刚不破如如之相我于观照权实皆如如从心上变起离心无物离物无心因物因迷卢不动有若灵辨禅师者大照大师之上照足如优昙花纲首良制利见如薝卜花绚上人者根器清浄如拘物头花芬多利花聿来求我分别三谛不有欧和之志悉地之徳焉难乎决择然则嗢陁喃散施有情之义磁石摄铁不摄鸿毛相应故作针则沉作鉢则浮随缘故兽龁坚骨鱼食碎砂砂骨游舍托胎弗也明佛性故与夫有不染尘空不断相非空有故若有去来若无去来无去来故若有方所若无方所无方所故佛与众生数无増减无増减故补得迦罗由来则佛前佛后同名同号乃至不同一一微尘之数微尘数佛各坐莲台展臂指尘皆当此説且修多罗蔵八万在娑竭罗龙王宫中以龙树之聪利受持不尽海恵尽焉曽不得夫少分或以其言河汉讵知我生一一生隂阳也不测之外更有神速之如此乎是以圣人神道设教大哉神乎若在其上若在其下羣玉蔵书之府比夫现量春秋叙二百余年方彼旷刼百千万亿那由他其数畧也法从数起从一刹那至一洛刹从一洛刹至一俱胝从一俱胝至一僧祗从一僧祗至一髙出从一髙出至不可转无边无碍无央无极重重成住坏空空不相凌灭其相去也不亦辽乎假使生肇融睿伊臯稷契共佐唐虞我知不相若也老曰竺干国有古先生西过流沙寻师之防孔子对商太宰曰三五非圣西方之人荡荡焉无得而称又曰圣人丘不得而见之矣日月无烛无不烛圣人无见无不见般若无知而无不知周纪有之昭王二十四年甲寅天地震动江河泛溢王问大史苏由此何祥也对曰圣人生于西方穆王三十三年壬申天地震动江河泛溢王问大史扈多此何祥也对曰圣人灭于西方示有生灭实无生灭向使无生之法格乎战国战国得之秦不坑儒赵不坑卒小国事大国大国不征小国含哺鼓腹无为之法化也虽有大梦然后大觉尘劳性空空有常寂分改迁易无非法身而大雄法宝五迦叶不得当乎付嘱必也当乎不论前后此瞿昙所以賛佛法也文曰
　　佛日之曙兮照乎东方大雄设法兮海印发光独立世界兮横吞八荒江沙漫漫兮寺压其阳撼谷斡波兮气盘中央
　　衢州开元观碑
　　玉太上也谓之三清渊神灵也谓之三洞洞之法金珰玉佩之书玉马之劵逥车毕道天诰也负石填河师誓也得之者上腾九天失之者下衅十祖故曰万刼秘而五千文行萧武好佛法道士挑搅释蔵徒聊顺帝防强説为大教佛经故论者短之多称道家唯有老子两巻井蛙不知尾闾也大哉玉皇上极金阙青童紫微扶桑之君仲侯左灵东华之君人虽位在上清而犹臣妾玉皇太上已下如陪臣焉凡三十六天三十六洞地道下通华阳林屋傍通龙邱九岩其土神秀厥生道奥徐先生名含真中书侍郎安贞之族子也传八景之真文握九光之灵符乎此观初栋宇坛墠惟彼瓦砾鬰为草莽先生之功林堂象设始吐光彩萧寥同映养屯茹气蹈火吞刀之士不可呼而来夫道可不遇文复何言铭曰
　　天地未生圣人未作隂阳坱圠日月磅礴道隠乎先气流形愽乃播羣法灵神沃若奔景无天逥元豁落帝作玉府以般灵居四辅之目三清之书不得其人旷刼秘诸臣拜稽颡以度宝魄之明浩与
　　况往尝盗开灵书罚露天诰免冠自惩虑不塞咎戾矢其文以自赎盖欲铺简神明非为道士所发自贞元辛未嵗九月哉生明于穷愁幽愤思以自适吟咏道篇以摅烦襟时长安尉杜陵史镐在焉为余搦管挥洒后汉神仙之士王次仲者善为此书余今日见史侯如汉世矣
　　虎邱西寺经蔵碑
　　阖庐之海涌也水银为溟渤黄金为鳬雁精气为白虎是名虎邱东晋王珣王珉舍山造寺生公忍死待西国经来之所也山中塔庙叔父有功叔讳七觉字惟旧容相端静神龙初八嵗剃度万言一览际天人尝以唵林万法之母法从数起乃读外书小余大余以为证据维摩所谓通达善道法华所谓通达大智况受经于叔父根钝智短曽不得乎少分至徳三年示终本山付嘱门人澹交曰此山法事莫不圆对而经蔵犹阙澹交僧瑶俗姓何庐江次宗其胄奉佛不敢废师之命自至徳贞元龙在戊寅绍建方毕瞿昙教迹不舍有表不住无表般若用中坛摄其六顶摄其四譬如无根安得有华故觉华长者得定光如来授记鹿仙长者得释迦如来授记宝手菩萨得空王如来授记皆因造蔵而得作佛从虚空蔵流出一切蔵一切蔵流出四大蔵四大蔵一亿大蔵四亿小蔵围绕涌出状如莲花灌于四蔵流出十二蔵从十二蔵分为三蔵一声闻蔵二菩萨蔵三真如性海蔵海水可量虚空不可量虚空可量菩萨摩诃萨成就众生变化随感不可量菩萨摩诃萨修行地位有分剂故故可量诸佛真如性海无分剂故故不可量攘于三蔵流出八万四千蔵修多罗蔵摩诃蔵为上首于是有法蔵宝蔵甚深微宻蔵妙花光云等蔵无尽在色究竟天众生众生福薄不得瞻睹谟呼罗摩海醯首罗大自在神天树云音日轮速疾执金刚神净光光香云最上光严身众神清净华髻栴檀树光足行神雷音幢相雨花妙眼道塲神净花普照无等光焰主空神永断迷惑普游净空主方神示现宫殿乐胜荘严主昼神普得静光诸根尝喜平等防音寂静海音主夜神其摩竭提国有金刚蔵中有摩尼瑶王变现自在两无尽瑶严好花是诸菩萨演説如来广大境界慈目瑶髻发生喜乐可爱乐正念天王十方海中一切瑶王吐云弥覆流出教纲其佛号法水觉空如来严持器仗夜义王力怀髙山夜义王毘楼义焰口海光龙王等甚可怖畏鸠槃茶王美目端严鸠槃茶王日光天子月光天子星宿王天子威徳光明天子各各恒沙恒沙眷属相与掌防其南海楞迦山下娑竭罗龙宫其光明蔵大地劫净诸方等诸经纳于龙宫其善部州大蔵六万巻中六千巻小蔵四千巻大悉地有空有不空广畧平等譬如万法出一尘中千轮百疏又于一尘流出如帝释宫殿因陀罗网一珠映八十亿珠法界义中法身法性百佛世界细一毛端析一毛端成微尘数世界一一世界法身演无量百千万亿诸佛法蔵是身为陀罗尼蔵涌法海蔵众法瑶蔵舍乗敷蔵花顶众蔵宻耶防蔵言顿显蔵此皆奢摩他毘鉢舍那定恵之力观见如来等蔵蔵依识摄有舍蔵理发于心而形于蔵内外俱朗不其然乎斯文淳一非敢戏论光佛相好賛佛功徳从佛知见中来颂曰雪山绀宫等虚宫耶叔父付嘱澹交续耶妙华光云香普薰耶娑碣所措摩醢防耶喝刺呼嚧归命防耶
　　检校尚书左仆射同中书门下平章事上柱国晋国公赠太傅韩公行状
　　曾祖符皇朝潭阳郡太守祖智皇朝河南府士曹参军赠吏部郎中父休皇朝银青光禄大夫太子少保赠司空【韩洄滉弟少保赠司徒二唐书作行一太子少师赠太子太师】谥文忠公京兆府万年县洪固乡胄贵里韩滉年六十五公继代生贤左右王室郑武之贤韦平之美【开元中】解褐授右威卫骑曹参军丁文忠忧服阕授京兆府同官县主簿又丁内忧孝贯神明外除授太子通事舍人肃宗在灵武授监察御史兼北海郡司马充北海节度判官道阻未行除通州刺史寻充山南西道采访使判官时宰丑正除彭王府谘议诏授除殿中侍御史累迁祠部考功吏部三员外郎判南曹寻迁吏部郎中给事中兵部选事有盗杀富平令倚伪禁兵特诏释之宻疏闻状遂伏其罪迁尚书左丞知吏部选事有拥马陈词造堦抗议曾不再烦主吏重阅簿书片言遣之莫不心服拜户部侍郎判度支管诸道青苗税户属国计空耗上难其人服勤九年出利百倍左蔵之钱至七百万贯太仓之粟至数百万斛其边储或五六万或十余万有附大臣间于先帝者引刘向羊头山黍云权量久差公曰山之南北地之肥瘠禾黍不同防内蔵有隋朝铜防果不差异安邑解二县盐池比嵗水涨甚于往年有漫生红盐之瑞诏谏议大夫检覆并致祭祠宇号宝应灵庆池宣付史馆拜太常卿出为晋州刺史拜苏州刺史充浙江东西都团练观察处置使寻加银青光禄大夫改检礼部尚书兼御史大夫润州刺史镇海军节度使依前充浙江东西观察使令行风动无敢犯者自信安洪光东阳捍狠士僧惟晓等结连数部荧惑愚甿破其巢窟伏戎自殪山越一清管郡十五户百万里尹亭长书佐小史令丞牧守通数万人自公区处不朽之作乗舆播越畿甸路断公日遣一使间道赍帛表诣行在诸道未知行在营将士无不引还惟公所遣兵镇河南冲要坚守不退兵马使董晏将三千人镇徐州部将沈清等颇违军禁公遣一介赍牒辕门笞晏二十沈清等六十八人悉按军令徐方既定转检校吏部尚书加紫金光禄大夫封昌黎公改封南阳天子幸梁川巴山道命判官何士干领徤歩七百负绫縠练十万疋上献天子六军从官扈跸千里时属维夏未颁春衣表至行在众情大悦公又命从事裴枢李伦征巡内兵甲麾下将士合三万人请翊卫銮舆收复京邑上深嘉叹特加检校尚书右仆射李希烈众军东下志吞淮济公即日遣兵马使王栖曜李长荣栢良器以劲卒万人泝流千里倍程救援才及睢阳贼已陷襄邑攻宁陵栖曜等突围乗城矢中元恶凶徒慑遁不敢东顾淮南初防节度使大将王佋带甲数千夜犯城府或出权计者云江南兵至佋兵遂散杀戮甚多士卒骄矜争邀厚赏率居人商旅五十万缗符牒巳行人情恟恟公即日遣都虞侯李栖华谓兵马使张瑗等曰收复上都六军未赏节使薨殁岂名为功赋敛擅兴何人造意诸将引过横调立停及大驾还都进封郡公时希烈尽鋭攻陈州公命诸将与宣武军合势破贼数万人闗中初复公以为国无年储何御荒险陈围巳解汴路即通抗表请献军粮二十万斛从本道直至渭桥公命判官元友直草创运务部勒趋程时河中阻兵坚城未拔闗河蝗旱军食不足船至垣曲王师大振拜检校尚书左【一作右】仆射同中书门下平章事加本道度支营田充江淮转运等使连嵗蝗灾仰在转运公自晨及暮立于江臯发四十七万斛舳舻所至近逺慰安贞元元年十一月十一日制曰江淮转运使某官某励精勤职夙夜在公厥有成绩可进封国公初封郑改封晋前后河南用兵解宁陵睢阳之围全彭城要害之地朝廷议勲特赐一子六品正员官又其军镇营宇舟船鞍马甲仗旗皷羽革丹漆牛羊六畜难乎校筭应缘两税唯有一牓人争及限吏不到门今江南缣帛胜于樵采二年冬十一月朝觐上深礼重委以大计加度支诸道盐铁转运等使待空岩穴方归田里主恩弥深初【阙】遂违顾谓其族为当沥肝胆身涂草莽上答乾坤时属西北用兵仓库空竭公和籴五十万斛无敢夺期米价遂贱防秋士马储糗更无阙自公当漕运初年四十七万二年七十万末年一百万尚结賛者使六蕃抗言逆顺之理夷虏感动肝胆楚越张权者不敢惕息盗位者退而思过贞元三年二月二十五日薨于昌化里私第春秋六十五皇帝震悼辍朝三日制曰故某官某应运而生弼谐于我道符两曜徳冠八元以武绥边以文经国方期难老【一作续光】式作【一作茂】宗臣孰谓不融尽瘁而殁虽郑亡子产卫失栁荘憯悼之怀岂过于此过时谓【三字疑】抚床憎恸当扆兴嗟厚申往禭之思载荣优赠之礼可赠太傅前后赙赠布一千疋米粟五百石钱四百万防事供官践厯四朝嵗逾五纪炎不执扇昼不伏枕疾无杖履居心矜荘自同官主簿制一裘褐直为宰相古人无食粟之马衣帛之妾更爽之居不足多矣以沙门一行得圣人之道特写形仰影如宗师癖在春秋精于系象赋春秋七章着通例六巻并章奏词畧十余万言豁如恒星敦故旧重然诺好古愽雅能书善画夫议大勲者则不书小善举大徳者则畧其细事故不殚论矣公有子弟闻斯行诸不敢坠失况以賔客从事日久泣慕清尘谨状
　　贞元三年闰五月十八日故金紫光禄大夫检校尚书左仆射同中书门下平章事晋国公韩公故吏将仕郎前大理寺司直顾况谨上尚书考功伏以柱石元臣勲绩光茂孝则先意承志忠则知无不为武能禁暴文以经国翊賛圣明懋建和平沃心造膝简乎帝上防横【疑作宏】规振乎外奄从流运恩轸睿慈今月日若驰松楸将树易名之典请举旧章谨上
　　饶州刺史赵郡李府君墓志铭
　　粤考春秋叙事之实赵郡东祖源流甚长卫州刺史嘉祚曾孙荣州刺史璿孙赠尚书郎铦子讳端字公表官由台省兴元少尹少府监出泉饶二州刺史叅佐不书畧也贞元八年秋七月终于郡署年六十一明年八月庚申窆于凤山之东原呜呼神明无质君子能通其意以为教本仲尼阐教微言七十子扬大义去圣虽逺其七十子之季孟乎至于饶礼将驱俗经以道俗饶之人始有讲睦之声上圆不吊纎【疑作殱】我渠喆昔桐乡啬夫犹桐乡桐乡之人皆祠之今饶之如此呜呼列章载云精神天之久骸骨地之久此言骸骨灭其精神不灭者何从心上变起而生展促常读众圣之书上于释典如川及海之无翻流蘧芦【疑作炉】久处奋迅泥滓宜诸精爽黜陟幽明亦由是也夫人賛皇郡清河崔氏从其子拭尽力哀敬记石陵谷永质天壤铭曰
　　兰桂有丛以薰其风邯郸旧氏厥祖惟东吁嗟府君其命不融精神本天不在乎地旧国飞魂新茔掩隧逝不可止哀何不既








　　华阳集巻下
　　
<集部,别集
　　类,汉至五代,华
　　阳集__子
　　非熊诗附,子非熊诗附>

　　

　　

　　【】

　　钦定四库全书华阳集子非熊诗附送僧归洞庭江山万万重归去指何峯未入连云寺先斋越浪钟岛香栈栢秋防出庵松若救吴人病须降震泽龙赠觉真上人长安车马地此院闭松声新罢九天讲旧曾诸岳行能诗因作偈好客岂闗名约我中秋夜同来看月明寄太白无能禅师太白山中寺师居最上方猎人偷佛火栎鼠戏禅床定久衣尘积行稀径草长有谁来问法林杪过残阳经河中一望蒲城路闗河气象雄楼台山色里杨栁水声中思起懐吴客行斜向碛鸿我来寻古迹唯见舜祠风送张主簿松窻久是飡霞客山县新为主印官混俗故来分利禄一作遗不须长作异人看
　　姚岩寺路懐友
　　路向姚岩寺多行洞壑间鹤声连坞静溪色带村闲疎叶秋前渚斜阳雨外山怜君不得见诗思最相闗
　　送杭州姚员外
　　浙江江上郡杨栁到时春堑起背城鴈帆分向海人峤云侵寺吐汀月隔楼新静里更何事还应咏白苹
　　送朴处士归新罗
　　少年离本国今去巳成翁客梦孤舟里乡山积水东鼇沉崩巨岸龙鬭出遥空学得中华语将归谁与同
　　送马戴入华山
　　古木乱重重行人识去踪斜阳收万壑圆月上三峯云里泉萦石牕间鸟下松唯应采药客时向此相逢
　　送喻鳬春归江南
　　去年登第客今日早春归莺影离秦马莲香入楚衣里闾争庆贺亲戚尽光辉唯我门前渚苔应满钓矶
　　送友人及第归苏州
　　见君先得意希我命还通不道才堪并多缘蹇共同鹤鸣荒苑内鱼跃夜潮中若问家山路叨连震泽东
　　送皇甫司录赴黔南幕
　　黔南从事客禄利先来饶官受外台屈家移一舸遥夜猿声不断寒木叶微凋逺别因多感新郎倍寂寥
　　舒州酬别上卿
　　故交他郡见下马失愁容执手向残日分襟在晩钟乡心随皖水客路过庐峯众惜君材器何为滞所从
　　早鴈
　　逐暖来南国迎寒背朔云下时波势出起处阵形分声急奔前侣行低续后羣何人寄书札絶域可知闻
　　夏日防修行段将军宅
　　爱君书院静莎覆藓苔浓连穂古藤暗领雏幽鸟重樽前迎逺客林杪见晴峯谁谓朱门内云山满座逢
　　经杭州
　　郡郭绕江濆人家近白云晩涛临槛看夜艣隔城闻浦转山初尽虹斜雨未【一作半】分有谁知我意心绪逐鸥羣
　　秋日陜州道中作
　　孤客秋风里驱车出陜西闗河午时路村落一声鸡树势标秦逺天形到岳低谁知我名姓来往自凄凄
　　州送朱万言
　　渡头风晩叶飞频君去还呉我入秦双泪别家犹未断不堪仍送故乡人







　　华阳集子非熊诗附
