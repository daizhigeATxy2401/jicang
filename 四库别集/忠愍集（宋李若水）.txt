　　御题李若水忠愍集
　　主和误国罪奚辞即使弗和祸亦随【或谓若水初亦颇主和议卒能慷慨殉节足以自赎夫以和议为非自属正论苐彼时宋势日弱金势日强求和固适以自趣其亡即不请和亦未必能御敌而幸免于祸非有识者未昜见及此耳】慷慨捐躯诚可尚诗文成集合教垂浩然之气塞天际不幸而生革命时全彼忠还申已义事非得已惨何为
　　若水厉志不屈捐躯以成其忠克全臣节亦其生辰之不幸然大金当革命之时自非若水之所得而抗杀之以全其名亦即以申己之义其事本非得已苐解颐断舌处之太惨金将尼玛哈实不免过当夫金宋在当时犹敌国也若明永乐簒逆于不附已者横加诛戮则皆其本朝臣子且洪武所留贻者乃俱戕贼不顾其于天理澌灭殆尽甚且投铁铉于镬剥景清之皮则残忍惨毒尤非人类所为向每为之不平兹论李若水事因并及之

　　钦定四库全书　　　　　集部三
　　提要
　　忠愍集三卷　　　　　别集类二【宋】
　　【臣】等谨案忠愍集三卷宋李若水撰若水本名若氷钦宗为改今名字清卿曲周人靖康初以上舎登第由太学博士厯官吏部侍郎从钦宗如金营以力争废立不屈死建炎初赠观文殿学士諡忠愍事迹具宋史本传书录解题载李忠愍集十二卷葢以其追諡名集刘克庄后村诗话作忠烈集当由传写之误宋史艺文志作十卷考书录解题称后二卷为附录其死节时事宋志葢但举其诗文其实一也若水当金兵薄城之时初亦颇主和议于谋国之计未免少疎而卒能奋身殉节搘拄纲常与断舌常山后先争烈使敌人相顾叹息有南朝惟李侍郎一人之语其末路足以自赎史家以忠义称之原其心也其诗具有风度而不失气格其文亦光明磊落肖其为人南宋时蜀中有锓本刘子翚屏山集有题忠愍集诗词极悲壮今原集不传兹就永乐大典中所散见者掇拾编次厘为三卷以建炎时诰词三道附录于后其子淳跋是集云秭归费守枢为先公作文序能不没其实今费序已无惟淳防仅存亦并附诸篇末虽搜罗非复蜀本之旧然唐储光羲诗格古雅其集亦裒然具存徒以茍活贼庭身汚伪命并其诗亦不甚重至于张廵所作仅闻笛及守睢阳两篇而编唐诗者无不采录岂非以忠孝者文章之本耶今若水诗文尚得三卷不止廵之两篇矣残编断简固皦然与日月争光也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀















　　钦定四库全书
　　忠愍集目録
　　卷一
　　劄子五首
　　表七首
　　启五首
　　书四首
　　序一首
　　说三首
　　铭一首
　　卷二
　　古体诗五十八首
　　卷三
　　近体诗六十二首
　　附録诰词

　　忠愍集原序
　　世人之所甚惧者惟死耳嗟夫鄙哉死亦何足惧也古之人有不肯轻用其死者曰吾未获死所茍获其所尚何惧夫袵席之上足以死饮食之间足以死畏怒厌溺皆足以死与其死于是数者孰若死于忠义忠义死之所也虽然非烈丈夫畴克能之忠愍李公死于靖康之变英烈皎然千古不冺今读公之遗文则知公之忠肝义胆毎毎发于篇咏而见于书疏一旦蹈白刃而不惧者盖其平日之志如此故尝论之以为忠愍公之文章如顔鲁公之字画刚方劲正不折不沮之气开卷凛然虽使不知其事者见之亦足以知其为忠臣义士噫古人已矣孰谓语言翰墨不可以见士之节操也哉庆元戊午六月朔旦文林郎安庆军节度推官赵希齐谨书



　　钦定四库全书
　　忠愍集卷一　　　　　　宋　李若水　撰劄子
　　使还上殿劄子三道
　　臣等被命奉使山西先至皇子军前馆伴首诘三镇及所欠金银归朝官嵗币四事及见皇子不言嵗币但言先将归朝官所欠金银来至头段事尚待寻思头段事大事也意谓三镇及见国相専议三镇无一言及嵗币归朝官至于金银不惟不言且深以为讳或言或不言或同或异要之大槩不过此四者臣等熟计之如归朝官徒费禄廪终不为用玩而留之惟以速祸前既下诏遣还不当复吝况金人坚索此辈不若与之以从其请臣等复恐将来别生事端已先説所以损伤之因彼既信而不疑矣故云据见在底教来臣等论归朝官者如此嵗币春既不与秋亦复然朝廷必谓既已用兵币何可得然用兵之説归罪将帅持礼议和遣使不絶初未尝明与之睽也岂有不与之理臣等恐朝廷惜今嵗之币但语之以讲和之后必不亏少彼意亦不深校臣等论嵗币者如此城下所许金银臣等初不知其确数既见馆伴乃知如此之多遂言当初使人不量朝廷有无信口允诺今库藏已竭更无可措置彼亦知其无有故云若果是无时以它物凖折臣等论金银者如此三镇祖宗之地且陵寝在其中所系甚大臣等固已恭依圣训曲致租赋之説彼云既割三镇则租赋自属大金如何更将来折臣等复以息生灵继盟好永逺无穷之利动之而其意确然终未谐契仍云已令王汭将意防去也不复如皇子尚有寻思之语去就决择惟在宸断区区所见尚恐未尽更望陛下参酌王云刘岑所説以揆王汭之情令侍从官以上聚议早为之图无使长驱深入以成不支之势则天下幸甚取进止
　　臣等窃见朝廷自来遣使未尝不以皇子为重国相为轻凡百礼数亦如之臣等到彼两处备见情状殆与传闻之辞有不必尽同者人但以皇子族属最近故特重之然昨至城下暴声逺闻矜露其功有防扈之势国相为堂叔又为左副元帅位在上论其功亦相等而皇子极轻骄颇有易与之迹国相严整毎多固拒之词故皇子要归朝官而国相不及皇子欲寻思三镇而国相确然不许皇子索金银甚切而国相反以为讳尝以此异同质之于馆伴则怫然曰此事一般莫是贵朝看得别否其防意似憾待之有差也又宻问其给使在真定寨中者曰此事只由皇子在太原寨中者曰皇子常来此间取禀虽云各防其所事已见有相轧之象前此尝闻皇子忌国相下太原而功出已上故有欲和之意今则国相所陷城邑增多而其规模之大事体之重则又过之伏望陛下屈己为民度时权势均其所以待遇之礼庻使交孚不害和议大计取进止
　　臣等自深州入金人乱兵中转侧千余里回至南关凡歴府者二歴军者二歴县者七歴镇寨者四并无本朝人马但见金人列营数十官舍民庐悉皆焚燬缾罂牖户之类无一全者惟井陉百井夀阳榆次徐沟太谷等处仅有民存然已蕃汉杂处只应公皂皆曰力不能支胁令拜降男女老幼陵铄日甚尫残穷苦状若幽隂间人毎见臣等知来议和口虽不言意实赴愬往往以手加额吁嗟哽塞至于流涕又于山上见有逃避之人连绵不絶闻各收集散亡士卒立寨栅以自卫持弓刀以捍敌金人屡遣人多方招诱必被勦杀可见仗节死义力拒敌兵真有恋君懐上之意窃惟河北河东两路涵浸祖宗徳泽垂二百年昨因蔡京用事新政流毒民不聊生继而童贯开边燕云首祸捜民膏血以事空虚丁壮疲于调发产业荡于诛求道路号呼血诉无所涂炭枝梧谁其捄之陛下嗣位之初力行仁政独此两路边事不已未沐醇醲之泽今戎马冯陵攻陷城邑百姓何知势必胁从而在邑之民无逡廵观望之意处山之众有激昂死难之心可谓不负朝廷矣臣等哀斯民之无主服斯民之有义愧起顔面痛在肺肝以陛下忧民之深爱民之切而主议用事之人前后误国陷之死地可为流涕可为痛哭言而及此实触忌讳然臣等区区忠孝之心目击其事不忍不以上闻伏望陛下深轸圣衷薄采愚説下哀痛之诏慰民于既往思勇决之计拯民于将来庻防上答天心下厌元元之望取进止
　　驳不当为髙俅举挂劄子
　　臣承本寺告报开府仪同三司简国公髙俅卒皇帝合挂服举哀轮当臣賛导臣谨按俅以胥侩之才事上皇于潜邸夤縁遭遇超躐显位巧佞贪恩讫无补报属者金人渝盟逼侵近境所以不即奏功正坐军政刓敝士不贾勇俅乆握兵柄实与童贯分内外之寄厥罪惟均贯已逺窜天下称快而俅未就典刑遽以讣闻佥论谓当追褫官秩示不终赦而有司守常乃复以缛礼加之甚非所宜也夫圣人之制礼本以饰情今俅之死中外交贺人君以天下之情为情其不戚然决矣无此情徒为此仪非圣人制礼本意也若谓官职隆重法应如此自当贬黜以为奸防之戒若谓拥防上皇有劳则蔡攸等与俅一体何独挠法于俅况兹盛典非大功徳不称而忍以俅秽辱哉臣备员太常实当议礼之职窃有管见不敢不言
　　再论髙俅劄子
　　臣尝具劄子论列髙俅不当屈万乗之尊行举挂之礼虽未防施行然稍缓择日之期岂愚者一得偶契朝廷之意见在拟议间邪虽然臣区区所言不为举挂设实欲大正典刑尽褫官爵永为老猾巨恶之戒盖不褫官爵则举挂之礼不当削不削举挂之礼则赠官之典议諡之法恤亡之赙送之仪皆当踵行之臣既言其端势有不可不尽言者谨按俅以市井之流尝充胥史之役论其人则甚贱也恃愚矜暴数被杖责考其素则甚凶也事上皇三十年朝夕左右略无裨益其事上则阿佞也席宠饕荣峻跻显官子孙弟侄或尘政府玷从班儿童被朱紫媵妾享封号膳奴厩卒名杂仕流其防恩则侥冒也窃持兵柄嵗月滋乆抚恤无恩训练无法占役上军修筑第宅或借权贵以缔私欢军政不饬若頺垣然金人所以长驱郊甸者盖度吾无以待之也虽三尺之童皆知童贯髙俅隳壊军政之过也贯已窜矣而俅可赦乎按情定罪当示鞭尸之辱而反加之茂渥大拂舆论或者谓俅整兵南迈拥防上皇有劳此固俅之巧黠曲为补过之计然上皇廵幸实俅等致之罪拟邱山功防毫髪岂足相偿传曰天网恢恢踈而不漏此而赦之恐不足以惩误国之奸也臣窃怪朱勔孟昌龄父子昆弟皆已斥逐而俅之全家叨逾宠赫不在朱孟下岂台谏偶未及之邪抑有力者为之地邪中外汹汹莫知其故臣适因賛导之职妄伸弹驳之词尚虑前日所陈简略未尽不足以囘朝廷之听遂疏本末而备论之伏望博采师言申明邦宪追夺品秩聊警已沈之魄如此则不惟寝举挂之礼而赠官之典议諡之法恤亡之赙送之仪皆可得而罢矣臣以职事所牵輙忘固陋不识樵刍末议可补庙堂之万一乎
　　表
　　贺册立皇后表
　　玉牒传芳已隆天徳椒房袭庆复正坤仪此典一行有情胥悦【中贺】臣闻礼本夫妇诗始后妃虞以妫汭而兴夏有涂山之助于昭圣世克举弥文雍雍防翟之仪蔼蔼关雎之化恭惟皇帝陛下听断两月已隆万世之基勤俭一身不备六宫之数爰贤内冶用协外朝共承天地之休永作邦家之福臣亲闻盛事陪奉清光愿与华封同上多男之祝肯令姬室独推太姒之徽
　　贺太上皇帝表
　　防日惟良配干之大宫闱衍庆海防腾欢臣闻诗推王化之基易着家人之象人伦所系风化之原故二女嫔妫而虞道彰太姒配姬而周业显不遇重熈之旦谁还上古之风恭惟太上皇帝陛下徳浃家邦道光宗社既传寳位以隆万世之休复正柔仪俾长六宫之教臣素防睿眷亲觌弥文欣逢千载之庥倍切万年之祝
　　谢太上皇帝表【五道】
　　宣麻禁殿沸舆论于清班列职宗藩焕弥文于陋品莫反已行之命勉膺不次之恩【中谢】伏以汉典疏封爰重犬牙之制周诗载咏式形麟趾之风而臣素非元轨之无长敢效陈思而自试徒借本支之势宠越众人欲增磐石之基威张万国其委属之诚良厚而孱陋之质何堪甚非所以爱之适足滋其过也伛偻以受局蹐而慙此盖伏遇太上皇帝陛下与物为春付一元于自造配天施泽跻万彚于咸蘓况兹公姓之防宜被宠光之末臣敢不激昂素节黾勉后图虽天地之恩茫然莫报而犬马之力死而后休
　　出而就邸盖循典礼之常因以加封乃本眷私之厚辞章屡上涣号难收【中谢】伏念臣猥以凡资得逢熈运素乏间平之誉仅逃蒋虢之讥虽有幸以承休奈无阶而自试情均草木徒霑雨露之多力比蚊蝱但觉邱山之重宠光下烛愧汗旁流此盖伏遇太上皇帝陛下既髙传位之风犹轸惇宗之念致令愚息曲被皇慈臣敢不永遵诗礼之规尽洗贵骄之气饮氷食蘖持以终身摩顶捐躯期于报国
　　辞莫大之贵既追二帝之风涣非常之恩乃锡万民之福时惟陋品亦玷褒章只受以还凌兢失措【中谢】伏念臣幸出神灵之系常亲天日之光才朽难镌徒费过庭之训功防如线輙叨立社之封荷宠数之洊临抚防躬而增汉朝七国惟夸土地之雄唐室五王但纪晏私之盛载观此典百倍前闻兹盖伏遇太上皇帝陛下昭至徳以齐家焕多仪而睦族遂枉不赀之眷曲加无用之才臣敢不谨守义方益勤忠孝大恩不报竟同造化之难名防志何施愿尽筋骸而后已
　　唐虞徳盛诞髙揖逊之风鲁卫恩隆肇举褒崇之典靡容愬避惟积凌兢【中谢】伏念臣钟性不灵赋才无用拥邱山之福生长于宸闱蔑毫髪之功施张于明代粤自胜衣之日已防锡土之封岂意睿慈复増宠数外领藩维之任内参鼎席之班祗受无名循省増愧兹盖伏遇太上皇帝陛下视禹规而与子大器有归体周道以惇宗至仁无外遂令孱亦冒休荣臣敢不谨言动之防懋义方之训惟将忠孝仰答生成
　　授天下于元嗣道徳弥隆被海内以洪恩乾坤比大欢声和气万里一情【中谢】臣闻尧禅重华迫于巳老唐称三主或出非诚惟轻天子之权乃见圣人之度恭惟道君太上皇帝陛下与天同体以道为心忧勤二纪之余退托万机之务离明下烛实大器之有归需泽旁流暨遐荒而无间笃宗庙朝廷之福蔼黄童白叟之歌臣乆侍轩墀屡烦鞭策属有负薪之疾尚稽解绂之安虽天子必有尊当尽钦承之礼为人臣止于敬敢忘宣布之勤启
　　通江陵制帅李尚书启
　　上卿作牧威震十连下里承流任叨半刺頋陆陆贫驱而至此有恢恢宏覆以临之已遂合符敢忘奏记恭惟某官洼骥昆鳯之瑞隋珠和璧之珍出有其时生之有地光足以连五星而合日月志在乎驰千里而絶云霓端卿得之羽仪朝廷賛皇惟此经纶天下盖三絶之兼有何一第之足云克对前芳信非凢种在荷槖论思之已乆宜藻旒眷注之弥深入则总喉舌之司出则壮股肱之郡命令行乎鈇钺之下顔色动于旗帜之间西清真学士之名上不轻予南平都制置之号昔所未闻念边圉驿骚之余倚元戎镇抚之重肆裒异数式懋逺图恵爱流浃于江湖声名播扬于边裔凡从容制胜皆诗书礼乐之功使端委秉成实社稷宗庙之福某诲规无取学制奚堪驱牛上太行愁絶欹危之歩骑驴到京邑难追英俊之游与其争名于朝争利于市之多忧孰若逊畔而耕逊路而行之为胜勉持弱植来佐雄藩亦欲俾庻民相安田里之间岂特与太守平分风月而已所幸托二天之广或容效一日之长以时问大府之起居礼其敢废毎嵗考诸州之能否恩则有归
　　谢髙少卿啓
　　落州县而纡黄绶甚灰进取之心防尘泥而覩青云骤沐荐扬之力顾岂私于同气殆欲振乎頺风姑叙所遭非敢为谢窃以浮云富贵弃唾功名虽有道者可轻亦渉世之不免有无多寡自归造物之权予夺升沈毎假钜公之手斯风未冺则暮取温造而朝防石洪吾道不行则近舍皇甫而逺求居易念人才之得失系国体之盛衰本朝所以广收揽之方大臣所以慎审察之举必观其人之有用庻委以事而不隳况填英彀之虚宜擢士林之秀如某者才虽防而志广识虽陋而学勤分不逮于古人觊少追乎前辈名教之中有乐地非茍知之州县之职徒劳人聊复尔耳顷去南昌之任遂成西笑之行非无炙手可热之门庭耻作揺尾乞怜之碎丹心自许白眼谁投防杜镜以虽频处毛锥而未脱须借齿牙余论以为根柢先容获见诸公猥收一介况京师诸夏之本游宦所荣而太学贤士之关选才尤遴滥及不腆敢谓无因此盖伏遇某官秀气横霄英标冠世读书不再已俯拾于贤科游刃有余复屈留于卿位胷中云梦皮里阳秋以臧否人物为心以推挽贤能为职如愚等軰亦置门阑意欲同升情防自代敢不韦其戒氷蘖其操上不负于清时下不孤于素学为知己而死敢持向背之心有惇史以传誓立轩昂之节
　　谢吏部尚书举自代启
　　知音有素复被于荐扬代斵何堪徒增于愧惕窃以道义凋防贤愚混并自衒自矜相忌相轧近舍皇甫湜盖生于玩习之情亲见杨子云岂复有推褒之意自非具青白眼擅月旦评以臧否人物为心以推挽贤能为职则何以展同升之义全类举之能如某者袭河山朴野之风嗣父兄勤苦之业气节抵摧而莫振词学浅陋而弗工只縁场屋之文猥与门防之客兹乃録其名姓借以齿牙傅六翮于鸤鸠欲责九霄之举寛十驾于驽马许陪千里之行仰属意之甚勤頋匪才其曷称虽例循故事以为进用之阶而公及寒踪实忝特逹之赐此盖伏遇某官氷壶照物玉尺持躬以静退防君相之知以谦损获士夫之誉名光万国靡遗尺寸之长职总羣才泛取一毫之善其如不腆乃辱相推敢不効力歩趋益韬器业不以今世而背古人之道不以晩生而忘前軰之风此志甚迂难为俗人言也惟恩至大当以国士报之
　　谢邓观文举状启
　　録録之才无取方惧谴诃汪汪之量有容逺防收采同僚展庆举族衔恩窃以游宦者君子行道之方荐贤者大臣报国之职牵于势利则请托之风炽人才所以或遗锐于进取则亷耻之节衰风俗由之而敝自媒自衒甚哉妾妇之低顔相忌相倾鄙矣市防之琐态贤不肖混然乆矣士大夫奚所望焉防逢有道之辰翕致得人之盛据要津者既勤于推毂沉下僚者乃企于登门上下惟道义之求贤能争功名之赴如某者未有竒节亡以逾人虽防卓荦之才漫养刚方之气文章小技徒费精神尘土防官空糜嵗月抚钟琴而浩叹看杜镜以增悲此生无补于清时至死有惭于造化念孤寒之无地虽揺尾而谁怜恐富贵之逼人毎抚膺以自许予之不遇天也道之将行命与殆非枉己以求知偶亦因人而获进此盖伏遇某官熈丰旧徳社稷元勲推古人明俊之心膺天子大僚之命不以道义自髙而兼收于片善不以勲业自大而俯取于防劳遂俾庸流亦叨清举敢不惟勤涖职克慎持躬庻因华衮之褒少蹑青云之路不期人谢惟张安民之公心无负己知亦越石父之鄙意
　　代人谢李宪举状启
　　读书无效晩沐君恩游宦何堪复叨公举自知其愧人指为荣窃以道义君子之本心功名丈夫之余事求有道而得有命用则行而舍则藏此士大夫立己之方亦明天子育才之意茍惟山仰富贵芥视亷隅但知揺尾以乞怜不頋转喉而触讳虽儿童其必笑曾市井之弗如上负朝廷下辜民吏何以裨礼义之化何以致职业之修如某者潦倒儒生风尘俗吏游词塲者二十载屡玷能书登仕路者三四年毎虞官谤簿书堆积狱讼纷挐惟恤为心拟解成汤之网持平有法敢私于氏之门不获三釜以及亲尚赖一经而教子星星白髪强陪新进之游冉冉红尘时引故山之梦岂期贤者不废朽人輙令樗散之余亦被衮褒之赐此盖伏遇某官家传相业天赋英才富贵功名早遇风云之防文章翰墨乆腾珠玉之光爰自揽辔以来毎以搜才为念虽如某者亦寘门防敢不克慎猷为只承教约少惜桑榆之景益坚氷蘖之诚頋父子之庸才并防收録仰邱山之重徳当誓糜捐
　　书
　　上何右丞书
　　某尝谓纪纲之壊政教之敝风俗之衰号令赏罚之不信人才之卑弱皆上之人举措设施徒采虚名不究实效学士大夫企恋官爵莫能諌止乃复呵拥而从之日驰月骛浸以至此幸而早悟尚可复救不尔有不可胜言者前日之势是也盖尧舜禹汤文武周公之成烈载于书咏于诗杂见于传记虽丰隆炳耀若日星然至今光芒不替而其事甚简易近人情切物理天下可以共行万世可以常守初无髙诞荒邈不可企望之迹周衰私智横议者出此道坠地汉兴力扶而举之汉末复坠歴魏歴晋歴陈歴隋莫能举至唐力扶而举之唐末接乎五代则亡矣不特坠地而已也天厌丧乱眷命有徳艺祖以勇智之资不世出之才袪迷援溺整皇纲于既纷续道统于已絶其创法立制不以某事尧舜三代常为之而必行某事晋宋齐梁尝为之而必去务合人心趋于至治逮仁宗之纉承持以勤俭镇以清静抚以忠厚仁爱百官守职四民安业戎马无犯边之警日月风雨无薄蚀变怪之象邱岳川渎昆虫草木无頺涸夭死之祸黄童白叟涵泳太平超超乎周成康汉文景唐太宗之时矣得如曹参者守之而治宁有衰替邪熈丰间王安石以辩诈之才揺神考之听假先王之道行商鞅之术乃取祖宗良法美意变弄求新庙堂纷争道路窃议骨鲠大臣如文彦博韩琦司马光之徒亦莫能囘其説于是铨新进小生数十辈之附己者行新法于天下又出己意作三经新义字説以笼学者以困天下英豪之气自崇宁初蔡京用事严防而确守之其有言新法不便者目为奸党有外新义字説之学者目为邪説小则削职贬秩大则走瘴岭锢海岛一时耆旧尝与之争者零落既尽而后生自儿时诵习王氏之文以浸以渍莫有悟其非者及入仕则以疲靡已熟之学行乆安不复疑之法虽间有挺然特逹之士欲破拘挛之议少出自得之见而朋侪已笑嫉之况苛禁在前复有甚可畏者邪鸣呼痛哉新法行而天下之膏血尽矣新义字説行而天下之心术壊矣夫人君之所以治天下以有民所以共治以有士今也摧压困折之如此纪纲安得而不壊政教安得而不敝风俗安得而不衰号令赏罚安得而信人才安得而不卑弱顷者金人渝盟直抵阙下庙堂之上错愕相頋懦将疲兵望敌輙北不得已遣使议和索甲与乙曾不假借金帛寳玩公私为之两贫又割三镇以餍其请整军而还所过劫掠一不敢与之校国势刓残皇威不畅社稷防危观所由来王安石撼其根蔡京剪其叶新法之便不便到此不可诬也上皇比下诏曰搢绅贤能陷于党籍政事兴废拘于岁年追惟已愆悔之何及终云并依祖宗之法盖悔行新法之过也主上即位体上皇之诏念覆车之戒招徕俊杰列置左右盖欲一新宇宙再造太平如徐太宰以人言用吴少宰李枢宻以册立之功用耿门下以旧人用闻阁下与唐中书许枢宻以三镇不当割力言用兵用都俞庙堂极一时之选天下企然望除数十年之宿弊复祖宗之法有日矣而宿弊未尽除祖宗之法未尽复不能无疑某窃谓外人疎浅不审朝廷之意妄为此云云也然世之病者方病时往往追恨向之嗜欲之过饮食寒燠之不节幸而少瘳则傲然忘之者多矣某于数公无一日之雅独阁下任执法日常瞻履舄之光顷又尝进拜于门下輙复袖书上谒愿闻宿弊未尽除祖宗之法未尽复之説岂戎事方急未暇于此邪抑因时制宜有不必尽除尽复者邪兹事甚大国家之休戚是系而某輙虑焉诚为过矣虽然古人有樵夫谈王道畎亩不忘君之论此亦士大夫之职也阁下无以为僣试与之语恐有取万一焉
　　上聂尹书
　　某窃谓教化不纲士气刓缺至此极矣盖自崇观以来士大夫习尚王安石拘忌软熟之学目濡耳染日改月化浸乆浸陋莫有悟其非者故一切务为躁竞而亷静者寡务为阿佞而坚正者寡务为苛刻而仁厚者寡务为缄黙而慷慨论事者寡间有英特秀迈之士挟负天禀髙自标擢不牵于楚咻不畏于蜀吠而欲追附古人前辈之列又不过盗蘓子瞻黄鲁直等一时游戏之语稍加翦饰为文采耳揺麈清谈无裨世务其有勤职事者笑为俗吏论兵刑者指为不祥及朝廷利害则掩耳流汗必以为狂为痴上下相袭逺近一轨晋之虚旷唐之浮夸兼而有之人才荒落风俗頽靡如人之表肥而不知其中无足恃也使之遇大难当大任决大策建大勲蔑有济矣故属者金人渝盟直薄城下庙堂无良谋疆无善战生灵屠戮枕藉千里金帛寳玉岳峙川流妇人女子饮泣北迈又增嵗赐割三镇以填谿壑之欲而索未已也国有人焉其至是乎虽然当诸国分裂时而齐犹有管仲燕犹有乐毅赵犹有亷颇李牧以扞强敌以扶弱绪而谓今日全无人哉是必或伏于山林或屈于州县或废于罪谴或见忌于朝廷顾简防之何如耳恭惟阁下以典赡之文躐英雄之彀以强敏之才簉功名之位曩职教事于相而某洺人也窃闻瓌竒之誉比到都下嵗未及闰而阁下已参从列矣旋尹京兆以忤权贵被斥识者髙之今兹复来人争先覩属太学生陈东以伏阙负谤甚危而阁下力救之夫一太学生至防也而言路之通塞是系君子小人之胜负是系宗庙社稷之安危是系故人喜陈东之敢言重阁下之肯助也顷尝传阁下有不次之除或者笑曰此公才誉太盛人必忌之既而止还旧物虽弹压之任需神明之断天子委属勿以资屈为嫌而外议云云犹谓忌者为之也前所谓伏于山林屈于州县废于罪谴者不可槩举而见忌于朝廷者阁下之谓也今国势不竞正人才是急某辈羇贱寡助既不得骋矣如阁下者又复如此将何觊乎傥以其言有情试召而与之语恐有取万一焉
　　上吴少宰书
　　某窃谓公道不行乆矣贤俊老于孤寒爵禄私于权贵雍容轩陛者顾乳臭之未除翺翔台馆者曾丁字之不识假色苴以为进用之阶佞宦寺而无亷耻之节如此之辈秽我周行凡有识知莫不嗟恨间有刚方纯懿端亮恢逹英特之士才堪世用徳符人望势冷援薄影沈声匿或废于林泉或落于州县或陷于党与或诖于典刑或委于空闲冗散无用之地翦剔松筠珍尚蒿棘吁可叹哉比者金人入境中外骚然国势刓敝皇威不扬上皇忧之日召廷臣咨求至计往往杜口结舌流汗相顾惟阁下首决大策援立圣明离位中天万物咸覩固足以慰生灵之望挫敌人之气传国家亿万世无疆之休矣天子慨然登阁下于揆路盖欲整顿朝纲收还威柄疏烦扰之令捐苛刻之政斟酌祖宗休徳以拯元元则夫近参献纳逺扞边陲或观风于一路或専对于四方以至台省寺监之司郡县之职尚多旷乏岂不以人才为急某河朔之鄙咀嚼经史组织文章积有日矣牵丝之始作尉北门抗尘走俗殆非夙志侧闻皇家广张科目钩致豪英遂耘旧业复试有司持衡者过谓斐文无近时袭蹈衰薾之气擢寘选首即防朝廷以儒馆处之未几以道经窠阙罢其初得之不以势不以利不以亲戚故旧其罢之也又不以罪待命半年未防收録双亲垂白二兄三弟既有妇又有子矣血属二百指朝夕嗷嗷曾不得一饱虽非前所谓松筠之比者其术业智虑岂全落众人之后伏遇兵氛弭戢朝路光明公道复行人才辈出而贪庸险佞者鉏汰不暇素负卓荦之行忠鲠之称者虽困踬埃尘谪伏烟瘴汲取湔用靡闻虚日此某所以撼头自许不卜而前也惟觊阁下博采舆论俯照羇踪无使一夫有失所之嗟四海有不满之望实寒士之幸
　　上李枢宻书
　　某尝谓君子小人之质如南北之方如水火之性如中国边方之风俗非教化所能迁爵赏刑威所能革故前智而后愚初贤而后缪古人弗信也舜之时有八元八凯又有四凶特其善者十六恶者四耳夫舜之教化亦明矣爵赏刑威亦审矣终不能使四防与元凯并而流放窜殛随之甚哉小人不可以为君子也君子深闳醇懿端雅精严小人矜露险贼傲佞狂逸君子以社稷苍生为计小人惟一身之是谋君子以天下后世为心小人惟目前之是务君子一措虑一发言惟恐不合人心不当事理持节义以兢兢守声名之皎皎而小人一切不顾也故用君子天下日入于治用小人则隳壊缺落卒至于不可复救君子小人之不同也如此而自古人君孰不欲兴治而除乱崇君子而黜小人然摈斥诛逐毎及于君子而穹位浓禄毎加于小人考之信史十传而九岂君子刚方为难用而小人柔佞为易入也邪阁下负逸羣之才薄世禄之宠雍容学校毎居俊造之先其拾髙第履华途固所合得也宣和初水厄京城不知所自上天谴告有识兴嗟宰执畏缩而不敢言台谏缄黙而不敢论庻官百执事又以为非我之职独阁下抗章敷奏以忤防获罪天下杂然称曰此鳯鸣朝阳之举也流水壅而益湍嘉谷耘而愈茂今兹再用朝野慰望故金人渝盟中外震骇多士在庭愤汗无语阁下与少宰吴公同决大策辅立圣明以系生灵之望以激士卒之心以挫敌兵之鋭以扶宗社之休未防氛埃澄息宇宙廓清使天下复有太平之渐岂非大有为之明效哉夫君子小人各以其类进一君子用天下欣然相贺非贺君子也贺天下也一小人用天下戚然相怼非怼小人也怼天下也阁下入政府才数月而素有正直之操忠谠之誉者于于焉而来矣某北方之寒士平昔仰古人前辈之风佩父兄师友之训虽不敢輙以君子自期幸不为小人之归顷尝中有司选备员学官寻即坐罢日浅位卑不克摅展故志气尚郁于方寸之地而誉望不出乎学校朋友之间朝廷未必尽知之罢任半年不防采取双亲垂白日有冻饥之虑是以不暇韫椟求售于道侧也况今国家多事圣主侧席惟人才是急如某者恐不在弃捐之数傥未以为然试与之语而进退之序
　　送闾邱时举序
　　部使者之荐贤也有公有私而其得之也有荣有辱余尝评之有狃于势而荐之者有啗以利而荐之者有悦以谄防迫以亲旧而荐之者其荐之也私也非公也其得之也辱也非荣也非此族也其荐之也非私也公也其得之也非辱也荣也闾邱时举之宰元城也恩威并隆而民以畏爱应之令行法举百里帖然邑之父老咸加意为礼未知与鲁恭卓茂辈孰伯孰仲部使者能之辟为属吏将倚赖焉犹以为未尽其才而效未侈也乃荐于朝然则其荐之也非狃于势者也非啗以利者也非悦以谄防而迫以亲旧者也可谓公矣而公之被是荐也可谓荣矣明天子在上躬侧席之勤切切然以人才为念而二三执政又能体上意招延英彦而峻处之公声名溢宇宙计诸公争欲得之门下其亦慎所择哉异日之荣固又有大者焉余于是乎序之亦奚以愧説
　　是故法象莫大乎天地变通莫大乎四时悬象着明莫大乎日月崇髙莫大乎富贵备物致用立成器以为天下利莫大乎圣人探赜索隐钩深致逺以定天下之吉凶成天下之亹亹者莫大乎蓍
　　大易既判万象乃滋奠之为天地运之为四时照之为日月尊之为富贵体之为圣人神而藏之为蓍至理所存各擅其大何以言之揭众妙于太虚敷万形于厚载仰观俯察上下同流法象莫大于是故曰莫大乎天地春至矣夏仍之即华而秀秋至矣冬仍之即敛而防一化无际万古不停变通孰大于是故曰莫大乎四时凝至精以斡隂阳之机阐妙用以周昼夜之度飞光驰耀宇宙生白县象着明孰大于是故曰莫大乎日月天地也四时也日月也道之在天者也一堕域中必有其位富贵者其位也必有其人圣人者其人也又必资之神物蓍者其神物也有道者视富与贫等贵与贱等盖尝指以为浮云矣而此乃言于圣人之先者惟富可以致大利惟贵可以操至权富贵也者圣人所以行道之器也而可少乎而可弗尚乎故曰崇髙莫大乎富贵凡自然而可用者物也加饰焉而用之者器也备物致用嫌于未尽也故又立成器以为天下利经言舟楫弧矢之类是也百工之事智者作巧者述非必圣人也而圣人为大故曰备物致用立成器以为天下利莫大乎圣人赜虽秘犹可取也故探之隐则未见有非探之所能得者故云索深虽奥犹可及也故钩之逺则相絶有非钩之所能至者故云致夫蓍而若此则既神矣决灾祥于善恶之先审祸福于倚伏之表天下之吉凶岂容有不定背恶而向善避祸而就福天下之亹亹岂容有不成故曰探赜索隐钩深致逺以定天下之吉凶成天下之亹亹者莫大乎蓍虽然圣人观天地之宜顺四时之序考日月之行又有位焉足以设施吾道亦云至矣而必终之以蓍者祸福吉凶与民同患兹诚不可废也后世腐儒识趣猥陋瞢不见道遂斥易为卜筮之书呜呼惜哉
　　圣人立象以尽意设卦以尽情伪系辞焉以尽其言变而通之以尽利鼓之舞之以尽神
　　着于简册谓之书发于辩説谓之言蕴于思虑谓之意书不尽言以言滋衍而难穷也言不尽意以意秘宻而难逹也虽然圣人著书立言所以揭示妙道流于万世端为夫昩昩者设也而吾之意不尽奚益故孔子自设问曰然则圣人之意其不可见乎言有可见之理如下文所叙云心有所感而意生焉意有所丽而情伪分焉言又敷意而昭情伪者也天地一指也万物一马也故立象以尽意道有君子有小人徳有吉有凶故设卦以尽情伪以卦象示人犹虑人之弗晓也又为之系辞以尽吾所欲言者也此易之为书也其所以为书则有无穷之用不测之机变而通之以尽利则无穷之用也鼓之舞之以尽神则不测之机也利犹有所利也神则利之而不庸故曰利用出入民咸用之谓之神今夫语易而至于神亦至矣岂书言所能域者故孔子首言书不尽言言不尽意望学者储精方寸直造自得处且以为信书而守陈言者之戒也
　　巢乌説
　　有鸟曰乌者以羣聚而架巢庭之树有日矣余室其下伺之甚熟其勤者巢始基而惰者惮取薪之艰毎视勤者之往也而攘焉旋取旋失而巢不就勤者病之或雄或雌似隂约其一防之而后往前惰者众胁之不已而防者力不胜乃遁迨相呼而至也而巢虚矣其复巢之而攘之也亦然其它巢者之相攘也亦然其惰者所据后为尤惰者之攘之也亦然日夜飞噪环绕其上不歇其飞也似相搏其噪也似相诟其环绕也似相追呜呼毛翮爪吻之物非若人之勇力也谋诈也而且若是则夫人之宅显位处髙爵而欲免乎忌夺倾失也难矣哉难矣哉
　　铭
　　歙砚铭
　　受水也不富似吾量取墨也不鋭似吾才其重也不能随人以偕行似吾游宦之不巧其顽也不肯因时而少变似吾处世之不囘










　　钦定四库全书
　　忠愍集卷二　　　　　　宋　李若水　撰诗【五言古体】
　　杂诗六首
　　风流李东山磊落孔北海身逐烟云飞名与日月在彼哉世上儿平生抱慙悔虽云官爵髙当以佌防待门前谁剥啄云有故人至殷勤具鸡黍莫辞今日醉人生若飊驰世事等鳞次区区百无益杯酒差可贵故人首肯之爱吾言有味
　　一饱百念休挈席坐朝阳陶然四肢春兴与饮酒长梦蝶鼻声小扪虱衣缝【缺】虽非北牕下亦足傲羲皇相如贫立壁渊明老林邱文字照千祀何人与之俦我生造化间一萍寄洪流收心短檠底要偕古人游明月如幽人邈有出世姿吾欲从之游开门曵藤枝得酒袖自举赏此一叚竒人生贵行乐戚戚竟何为君看李太白髙风谢尘羁
　　御暴如御冦爱民如爱子岂不有公卿脆弱非所倚吾君傥择贤何病不可理
　　诸刹以水激硙磨殊可观为赋此诗
　　叠石壅寒满流防回溪谁将方便智成此圆妙机轮辐互髙下波涛鬰翻飞磨牙递旋斡硙杵纷昂低玉粒已粲粲琼花亦霏霏术存机械巧利泽成博施试语汉隂老使知浑沌非惟当善用心功与天地齐
　　离家
　　曙风入修檐宿霭度遥岭游子恋庭闱延此须臾景临行懒加衣上马晨烟冷歧路白日忙气清夜永前途寡亲友所晤唯瘦影长风傥或借逸翰当少骋不然早旋归柴门保孤静
　　狱平堂
　　掌狱贵持平万议不能破夫子乃名堂无愧横案坐皇家羙化醲小人亦寡过朱墨傥余暇不妨歌楚些
　　緑漪轩遇雨与任才仲定韵赋
　　才到緑漪轩逸兴小寰宇岸斜水自环树缺山为补眼界万象入佳处难悉数天公厌人闲恼以催诗雨凉飊拍窻户残炽敢予侮云脚漏夕阳反学新月吐麈尾散银毫茶面喷雪乳兹游神所靳而我已多取何时理扁舟归作云山主
　　中秋不见月二首
　　明月如君子隠见自有时顽云巧障之光耀不得施赏心无复乐对酒翻成悲树头号秋风日夜无停期胡不驱顽云放出玉一规而乃窻几间空将乱帙吹
　　明月自不老古今同一时寻常赏心薄万里清光施兹夕反云翳庭乌亦长悲人生得意处毎毎乖所期神仙不可学富贵不可规此心恐未了付与秋风吹
　　平川道中
　　客子结征衣伺明鞭痩马时平路无虞年丰村有社归鴈嘶层云饥乌啄平野墙花初压枝桥栁已盈把春防坐渔人晓陇来耕者风埃政无聊怀抱何由冩
　　秋风
　　疎风舞天际坐觉秋容开新凉万金直竟从何许来修梧脱老叶摵摵投空阶故人云水音徽谅难谐政恐嵗华晚便与人意乖脱巾漉初熟聊以洗此懐
　　送公实兄赴省试
　　吾君迈周王于今盛文化学郎纷万軰战艺双阙下公乎笔如椽风雨供飞洒燕楚何足吞此行定应霸三世守墨庄一朝腾纸价况值求贤秋宣室政延贾轻云飞陇头车轮去如马快哉上林春杯酒须勤把
　　谒束先生庙
　　吊古怀骚人接辔黄榆路疎风吹广原马首飞埃度荒祠止道旁古木寒鸦聚入门烟素横虚壁丹青汚再拜休庑下追诵补亡句兴余归袖翻低云挂秋暮
　　次韵和友人竹石
　　厚徳镇嚣浮才髙谢羁束所赋虽不均而皆堪比玉此君非俗姿终朝看不足客至亦忘归袅袅茶烟緑
　　受誓戒
　　秋月浄如璧影着乌防寒残梦未辞睫疲驽兀难安龙津桥下路灯火半斓斑中防门已敞风细帘幕干有司谨苛礼髙人窘防官【案此首疑有脱误】
　　书懐
　　客里百无营一室等方丈行藏沙漠边志节烟霄上归思入新吟闲愁付佳酿何当把瘦藤江山乐清放
　　题畵
　　羃羃防云衣巉巉露山骨老木依苍嵓宻布防清樾乞我片席地脱巾露华髪横竹呼秋风脩藤歩眀月兹焉甘终老梦断帝京阙何必学王郎昂首但拄笏
　　次韵雍节夫留别
　　东风政揺荡百鸟争春鸣长亭杨栁弱广陌芳草平游子动行色辛勤奔皇京利名悲末路合散笑浮生望望陟前陂陨涕空含情勉哉振长防扶揺云翼轻
　　东风一戏剧防使红緑争粲粲墙角花朝霞翦芳英自怜氷雪志猥与桃杏并未应素节改但觉羞顔頳孤标翳尘土疎香掩蓬荆游蜂颇知已飞绕千囘轻其奈逐臭夫对之白眼横主人情不薄爱君成瘦生今来摄从事吏课殊少程何时把杯酒一洗千枯荣
　　次韵李子建春雨
　　云驾雨来垂垂势未已双袖贮疎凉六幕浄余滓锦飘风撼花玉逗水循轨窻峯碧防防陇麦青靡靡诗人笔欲髠行子歩难跬虀盐老青衫文字乱乌几咄咄怪书空呜呜热浮耳不肯卧南阳刚学蛰龙起
　　何徳休设氷茶
　　火云扑不灭余炽欲烧天江山散白日草木含苍烟瑠璃八尺浄邀我北窻眠但问风雌雄姑谢酒圣贤明氷沃新茗妙饮夸四筵休论水第一凛然香味全凉飚生两腋坐上径欲仙尘襟快洗涤诗情拍天渊凴君杯勺许置我昆阆前搜搅玉雪肠醖酿云锦篇
　　次韵李子建苦热
　　金镕日影活絮擘云态痴石肤然欲碎禾末焦自萎丝脆蛛停网花枯蜜守脾竹粉欠新润溪毛收故滋瓠尊资酒酽蕲席便躯肥土膏坼裂雨势泪涟洏革履委弗御葛巾欹不持松阴良可就逭暑旋题诗
　　夜坐与髙子文分韵得月字
　　笑问空中云乞我今夕月我是方外人得此清兴发翩然驾黄鹄飞入白银阙
　　言志
　　我拙畏吏事观书度晨夕过眼輙成诵掩卷不再歴荒怪探禹宂幽邈窥孔壁俯首滞铜印朋侪屡贻责皇朝采疏逖庞洪流庆泽英俊蔼云趋参金门籍而我老红尘弃置谁复惜径欲赋归欤吴门晦声迹
　　秋懐
　　西风响牕扉炎火烦一扫天清露华滋妍碧谢庭草旅懐良独难缺月窥檐间呼儿漉新酒强欲朱衰顔鸥鸟恋江湖麋鹿恋林薮十年异乡客临风一搔首田园幸好在三径荒稂莠何当惬归兴短鉏还入手破扇委髙壁病骨苏微凉罗阶竹千挺秀质颀而长呼奴约疎箔牕几延翠光欠伸睡稍足夕影上东墙疎筠易秋威冉冉受风雨芙蕖抱枯香頳顔羞不遇草木自衰荣嵗月谁寒暑老人岸乌纱清坐阅今古风髙天宇寒朝来几鸿过长铗诉新懐短檠续旧课霜梧触阶棱铿然警痴坐吾髪半已白功名况么麽风细云动鳞雨余山弄姿渊明短篱下渐觉秋芳萎嵗华任自老酒杯亦须持种种愧古人此段差可期楚客赋秋风表表千载师衙官生恶谤此语将谁欺我欲践逸轨毎苦抽思迟譬彼欵段足焉能驰险巇今古等朝暮宇宙同咫尺安得坐忘人相从游八极神仙六鳌背富贵一蝉翼君其傥悟此在在获所适诗【七言古体】
　　蓬莱行
　　君是神仙人应识蓬莱路愿将尘土客共向蓬莱去蓬莱髙髙东海东烟波鞭飞龙窻间棊罢一笑许扶桑倒影千度红刀圭绛雪从君得天风泠泠吹两腋窃桃小儿竟安在乘骏天人何处觅尚闻金母呼众灵瑶池夜晏千云軿金檛玉斧散光景鳯歌鸾舞流芳馨低头再拜谢君力谢君洗我尘土腥千嵗还家作鹤语朝市不知人姓丁
　　次顔博士游紫罗洞五首
　　爱君秀句轻封侯恨不捧杖从君游髙人岂合世间着紫罗洞边能少留我今痴坐数椽底饱阅炎凉只如此何当一叶弄云涛鸥鸟请盟波影里顔郎才思天下无亦与我辈同朝晡故乡萧疎不堪説秋风落日号羣狐百年骎骎行且乐不必华堂围绣幕烂醉出门霜月孤荷锸休随任填壑
　　长藤呵路多公侯我辈不应来宦游平生流涎向云水此心已往形独留黄沙霏霏乌防底三载长安饱尝此何如闲把一茎丝坐钓澄江月明里采芝仙人今岂无踏遍山腰日已晡白云可衣兰可佩御寒不必思丰狐人生此段差可乐风御径须游六幕夜深何处鳯箫声留得余音传万壑
　　休着青衫谒五侯径覔拄杖山中游故山别来鬓毛秃一饱累人成乆留碧嶂巉巉云影底傥得破茅甘老此孤猿野鹤旧时声却到主人清梦里嚢中试检一钱无但吟秀句忘朝晡子夜沈沈瓮无蚁秋风防防裘非狐得遂清闲贫亦乐矫首飞鸿度天幕隔溪应复有幽人踏月相从啸林壑
　　自怜无骨可封侯漫来学省陪英游逸兴未忘河朔饮羇踪已分周南留乆负云山竟縁底百指饥寒良坐此鬓毛苍苍已难拣何时却到云山里休问归嚢金有无采芝酌水延朝晡未要学仙跨威鳯况肯作诗嘲训狐藜杖芒鞋乐复乐老藤悬花当罗幕月明须上最髙峯横竹一声秋万壑
　　金印如斗封王侯何如烂澷江南防山能不老阅今古云自无心忘去留我似孤松蟠涧底斤斧之余流落此轻便却羡无根蓬随风直上青霄里壶中变态何所无色色畧同朝与晡千里飞蝇政縁骥百兽畏虎元非狐置是休论且行乐明月张灯天展幕更持北斗防酒泉浇我胸中万邱壑
　　谢人惠鱼兎蠏
　　昔时藜苋田陇头近时虀盐学舍里腹不成瘿肠有雷何郎万钱其敢企当年守株披褐衣亦尝临渊羡赪尾余力种黍延霜螯计拙谋粗何足纪罢官三月突无烟两亲白头欠甘防此身分为饥所驱旋秣羸骖诉知已蓬莱髙人爱诗客邀坐緑斋尝玉蚁敢嫌寸禄消息迟数品珍羞供一喜秦丞相追上蔡游张歩兵对秋风起盗邻吏部手持杯三子风流未当鄙还家扫甑洗刀砧大饫老饕沾婢使迩来送米邻无僧长是覆羮穷有鬼区区一饱岂易得何时防榔澡吾耻君不见鲁公从人乞鹿脯留得银钩照千祀犹胜金马避世人九尺长身饥欲死
　　赠叠山老匠
　　山翁七十头如雪胷中泰华巧盘折平生两手展不尽临老更欲矜竒絶吾家有堂面危壁衮衮黄埃眼界窄呼来抟沙浅拂黛倐惊突出千峯碧倚藜矫首一长吟萧然径与人寰隔何当讳姓吴门去踏徧东南万山脊
　　送唐彦英
　　一鞭行色黄榆路望断遥天垂地处呜呜流水如有情泻我离愁向东去
　　竹宫长句
　　断云托月天南东梦魂初下蓬莱峯绕街敲金戒天晓乌防遡凉奔竹宫神明之囿严且防踵门已觉尘凢空温温妙友隔窻语徐徐好日当庭红案头书帙万卷富门外帘影三秋风东家所慎盖先此小人曷敢不精绯衣賛者趣行事升降拜起庄防躬丁东环佩众泉咽荧煌星斗千炬烘瘦羊端笑古人细肥马暂逐儿曹雄指日欃枪落天外告庙还看礼更丰
　　村妇謡
　　村妇相将入城去呵之不止问其故我闻官中新粜米比似民间较钱数常平常平法甚良先帝惠泽隆陶唐愿尔官吏且勤守无使斯民流异方
　　伐桑叹
　　村家爱桑如爱儿问尔伐此将何为防年年荒欠官债卖薪输赋免鞭笞来春叶子应不恶邻家宜蚕有衣着我独冻坐还歔欷长官打人血流地
　　春日途中
　　诗书学郎风骚客奚奴控马黄尘陌頽阳半岭促归鸦断云无意横山碧树头白塔孤城小东风防度行人老夹路桃花春雨余落红万防无人扫
　　村家引
　　村翁七十倚柴扉手障夕阳望牧儿牧儿归来问牛饱屋东防亩田未犂邻老相邀趂秋社神巫箫皷欢连夜明年还似今年熟更醉倒篱根下
　　赠陈承务
　　白马津北千里疆郡县交错棊布方广平僻峙黄流旁蓄兵万指红满仓守将恃才政弗臧公掊私取贪如狼扼兵之喉夺其粮掊克帑藏资晏荒羣凶呌呶计则狂敢以寸草骄太阳遂拥鸷猛为主张遂严綂押分队行遂排武库择刃铓绛巾绣裳马龙骧縻执守将如驱羊面疏隐恶众踣伤传呼戒关戍城隍枚计豪户恣刼攘金珠之余重弗将老稚践蹂纷惊惶潜挂巨索投壕墙小斯流血大仆僵或坐暗室遮屏牀或走曲巷杂病尫九重闻之骇非常急诏将士趋衡漳鲸奔虎吼未就缰择肉而食谁敢当陈侯半世眈文章再随计吏观国光才则有余命不偿时吐愤气干穹苍古人一言靖猾强牋简万世名飞扬谁能幽窻勘鈆黄俯与羣蚁争毫芒乃袖空手赴贼场吾有寸舌充劔枪剖析祸福声琅琅傥昏不从死亦昌辇钱五万倡厥乡少顷倚叠平山冈徽长钩大饵鲜香彼其喁喁果争尝戢牙伏爪威弭藏再拜称谢君防良径取渠帅众共戕氛霾卷剥清风飏万室相贺欢声长防斯人兮吾俱亡姓名朝夕奏未央帝曰太守乏恵康防使赤子罹祸殃予嘉汝节敌秋霜锡之京秩厉勤王图厥后效吾所望忠义之风乆防茫君今与古争煌煌我作此诗备遗忘防有史笔流芬芳
　　农夫叹
　　伤哉野老村下居瘠田防亩聊自鉏卒嵗辛勤输税外倒囷试量无斗储牵衣索饭儿啼苦妇姑相将挑叶煮携家趂食奔四方却饿死官路旁
　　醉中偶题
　　小人拙直颇近真放论动取儿曹嗔何似饮醇浇舌本醉来卧唱江南春
　　徐太宰生日【并序】
　　中兴之运天地所开间出之才时数有待恭惟某官躬行直道世仰清规国人皆曰贤宜处具瞻之地宰相自有体莫名坐论之功运既协于唐虞治当还于三五垂绅正笏固已折四裔不顺之心掷简揺毫行将纪万世非常之绩某早瞻荧座肇入鸿钧防逢维岳之辰敢后如冈之祝
　　潭潭相府开日边瑞光错落胜非烟鞭皂防千骑聨袖中各有崧髙篇惟公妙年少比肩笔底词藻争春妍千佛经上名髙悬层霄未许孤鸿骞牛刀稍奏惊九天召对紫殿席为前舌本治道如涌泉重瞳屡瞩眷予偏骎骎台省难淹延径跻政府持论坚彼奸不容外蕃宣寺人炎炎国柄専力尝抗之甘下迁吾道不行乃命邅岂能俯首学阿谝青云斜飞二十年皇家累圣寳箓传太平推在商周先金人穹帐邻幽燕觇我弛备纷振鞭长驱近甸罗戈鋋赤子枕藉吁可怜肉食者鄙议拘挛金帛寳玩平山巅并割三镇充垂涎县官聪明新位干捜举真相穷八埏公镇北门惠化沿左右国人皆曰贤赐环归来胡不遄父老泣把衣裙牵白麻防诏光台躔挈提宇宙归陶甄西北两路尚控虽有盟好数弃捐民贫到骨瘼未痊宿弊如毛费除蠲仁祖良规人所便熈丰法误今判然斡旋鸿钧须至权规规小手徒自纒昔欲裕民反招愆兹其时矣盍勉旃无使治行専颍川上天有意扶危颠俾公之夀自绵绵不须辟谷学神仙
　　开徳天王防诗
　　还家十日坐井底北风吹我上髙防亭亭寒日光彩薄幕空云影低徘徊半折老木卧崖腹衔枯野鹊时飞来沙眯客眼展不尽雉堞向我争崔嵬故人天涯云水隔蛮榼酒壶聊自开胷中垒块浇不散旁人已嘲红满腮西湖百歩水作界北城万瓦烟成堆十年黄土涴双足把笻今日踏霜苔登髙能赋我辈事莫惜淡墨留墙隈后日重来拂石坐山隂陈迹空自哀
　　谢刘徳谦惠叠翠峯诗
　　我闻刘纲古僊子此郎无乃渠耳孙平生邱壑有真趣脱口误与儿軰论杖藜乗兴绕山腹拨碎松影寻云根一拳疎翠万峦足见之惊喜双颊温挈来珍防等完璧浸以清泚供金盆窻前细看坐忘食冷碧尚帯烟岚痕斗量明珠问君买刮我十年尘眼昏莫学卫公作痴计苛戒直欲传后昆髙懐脱落万事细一笑付余无吝言手扪心玩挽归兴夜来清梦惊哀猿
　　归家
　　陇头一片白云飞仆乎束装吾欲归故人故人莫强挽箧中流尘昏防衣防衣虽昏尚堪着庭前儿戏慈顔乐官髙如天印如斗问君此乐应还有
　　夜坐瓶忽成韵作诗记之
　　虚堂夜坐灯防明家无婢子谁学笙徐而得之笑絶倒数锨炉火围短罂君势炎炎方得计縁底不平为此鸣诗人耳冷教坊乐虫歌蛙吹聊娱情天公有意慰酸冷勺水便成鸾鳯声抽牵狂绪挽不断呼儿漉酒飞银觥须臾火尽竟何有枕书酣卧衰顔頳尚疑魂梦帯余想鼻息旁人惊
　　捕盗偶成
　　去年宋江起山东白昼横戈犯城郭杀人纷纷翦草如九重闻之惨不乐大书黄纸飞敕来三十六人同拜爵狞卒肥骖意气骄士女骈观犹骇愕今年杨江起河北战阵规绳视前作嗷嗷赤子隂有言又愿官家早招却我闻官职要与贤辄啗此曹无乃错招降况亦非上防政诱潜凶嗣为虐不如下诏省科繇彼自归来守条约小臣无路扪髙天安得狂词裨庙畧








　　钦定四库全书
　　忠愍集卷三　　　　　　宋　李若水　撰诗【五言近体】
　　题赵进夫胜轩诗
　　山色堆蓝重水光拖练寒主人看不足终日凭栏干
　　斋居
　　翠石黏云湿寒岩帯藓深树函懐古意水印读书心经济神犹在幽栖迳可寻青氊吾旧物税驾卧山隂博士举陈东秀才雪诗云已成堆积势应费埽除功句甚佳惜不见其全数日雪作无事輙用其韵
　　寒意连朝进祥霙万里通洁身原有道润物又成功余霭犹吞日狂飊漫走空田翁钩膝语贫里幸年丰
　　送行
　　去意浮长汴离懐咏晓灯明时非不遇幽黜坐无能嵗月惊双鬓林泉许曲肱从今藏羽翼敢复觊飞腾
　　种荔枝核有感
　　荔子欲传种他年养老饕试将千颗植已喜寸萌髙岂耐雪霜苦空慙浇灌劳何殊茂陵客藏核种蟠桃
　　别向徳深
　　嵗晚霜风劲束装千里行别离交义重老大宦情轻歧路共人逺关山空月明旗亭有浊酒挥泪与君倾
　　次韵髙子文留别
　　之子欲西笑我懐难具陈从来妙风雅此去脱埃尘拟倩杯中物暂留灯下人可堪分手处月色半林新
　　途中
　　马足疲长路林端霁色开客程经十驿村酒只三杯病叶迎秋落踈云送雨回何当旋故里趂日坐墙隈
　　次韵髙子文秋尽懐归
　　把酒送秋去此懐难具陈十年江海梦一几簿书尘自叹栖栖者谁怜落落人渊明归思切篱菊帯霜新
　　太行道中
　　千山倚竒峭十日寄登临宇宙蜂房小功名虎穴深诗多马上得家只梦中寻头白防亲健飘零寸草心
　　次韵李嗣表夜坐
　　霜梧一叶落尘鬓防茎秋夜乆灯仍暗人闲室自幽文书遮眼具仕宦活身谋此话有谁领寸心横百忧
　　次韵髙子文村居
　　幽人厌城市结屋近松萝一笛秋风急千嵓晩照多竹根邻叟醉牛背牧儿歌笑杀青云友朝绅换短蓑诗【七言近体】
　　次韵宋周臣留别
　　行旌此去隔关山顿觉幽斋笑语防后夜月明空似水孤桐横膝向谁弹
　　秋日书斋
　　昼闲人静睡相寻幽鸟时时荐好音唤起新秋一襟恨南窻揺膝费孤吟
　　夜坐
　　暮凉浮座暑光微竹底风来暗举衣假寐不知清夜乆挂檐星斗向人稀
　　春日郊外
　　毵毵官栁緑藏鸦傍郭人烟三五家见説今年寒食好踏青归路看梨花
　　谁家临水亚朱扉楼外风闲栁线垂昨夜蒙蒙春雨小杏花开到背隂枝
　　次韵髙子文
　　归计茫然殊未涯倦游日乆似无家十年灯火有何效赢得眼前生花
　　用张济川所举诗韵漫作
　　经霜落叶金堆地过雨竒峯碧满门要识丰年在何处牧儿横笛下烟村
　　次韵王深之二首
　　事纵未涯心已老山虽许逺梦能归团蒲穏坐亦不恶扪虱工夫趂早晖
　　酒薄仅能浮颊赤灯寒故意学山青新来鼻观无遮碍觉得功名一味腥
　　次韵张济川二首
　　涧底战骸霜雪枯笼烟万瓦半荒墟流离赤子马前泣争问九重知也无
　　父老霑襟讼不平千嵓鬼哭乱泉声乌鸢误饱忠义肉防检战功谁眼明
　　喜雪
　　皇家有道嵗不恶雪花如絮千里飞老农夸杀麦本緑一杯汤饼令汝肥
　　次韵公实兄途中
　　断云横碧暗平野落照曵红明逺村囘首半天云破处一眉新月报黄昏
　　从赵彦特求茶
　　饭余日影转修廊欹枕桐花堕小牕为覔春风洗残梦要令诗思敌澄江
　　西游
　　緑暗红疎春事休此身孑孑又西游不堪囘首斜阳外一片黄云万古愁
　　次韵马循道春懐
　　何郎风味梅花痩楚客孤髙蕙草芳二子寥寥去人逺一编青竹姓名香
　　次韵倪巨济春懐
　　青衫一领缚闲身饱识官街肥马尘昨日友生双鲤至怪人不忆故溪春
　　近郭一防殊未涯不堪眼底又春华宦游趂食负惭色大似田头拾粒鸦
　　江行值暴风雨诗
　　风狂雨暗舟人惧自委神明志不邪投得苇湾波浪息岸头烟火近人家
　　次友人韵题墨梅
　　南枝春色弄防温记得清香扑酒樽今日相逢隔烟雾扬州残梦足销魂
　　题观城驿壁
　　半篙寒碧秋垂钓一笛疎风夜倚楼多少巫山旧家事老来分付与东流
　　次韵舒伯源雪晴偶书四首
　　朝阳飞影战余寒楼上髙人乆屈蟠想见倚栏三盏后醉横诗眼与天寛
　　化工错玉满京都尚有痴云似积酥马上官人冻顔赤拥炉还羡老生无
　　雪意融融旋作泥故山应是费攀跻而今把笏谢樵子马踏御街闻晓鸡
　　银涛万顷涨烟村寂歴茅檐上晓暾春傲余寒邀不住夜来偷入杏花园
　　雪后二首
　　黄沙苦染鬓毛斑乞得琼瑰一寸悭径欲南楼试鹤氅拍天清气月如环
　　玉霙着砌晓斑斑天惜丰年特地悭爽气一屏山倚碧冷光千叠水囘环
　　睡觉
　　布衾纸帐饯残冬老眼俄惊晓日红好梦追寻忘首尾但闻窻外竹揺风
　　百井寨次髙子文留题原韵
　　破篱残屋是谁家一片斜阳万防鸦驻马冈头无处问漙漙清露湿黄花
　　归家
　　半载长安客意寒一鞭归兴旧家山妻孥问我成何事买得虚名满世间
　　春日途中
　　一川晴日破春容栁絮桃红赴望中莫喜芳辰又来到少年能耐防东风
　　题画扇
　　坡头霜木秋半老沙际水禽时一双乞我短篷归去好醉聴夜雨卧荒江
　　次韵张济川夜雪二首
　　雪彩鳞鳞照夜徂化工游戯翦轻酥竹声揺破梦千里蓬迹转来天一隅寒压短檠花自落风惊别浦鴈相呼平明携杖前溪去误入仙人白玉壶
　　天公应恐防琼葩先遣飞亷卷恶沙才短谬将身许国嵗寒还是客成家故乡亲友驰清梦老境文书碧花须信玉妃仪卫肃砌蛩庭鹊静无哗
　　次韵倪巨济诗换怪石
　　纷纷儿辈只轻肥不爱笼烟小黛眉唯有幽人负髙韵为怜竒物直新诗尘埃不染溪山梦冠盖政妨麋鹿姿何日茅檐列千嶂倚藜细看碧参差
　　送宋周臣赴殿试
　　近侍传呼到集英参差宫殿晓霞明丹墀日对三千字云翼风髙九万程天子临轩应动色诸生阁笔总销声胪传指日承新渥千佛名经第姓名
　　寄题艾惠夫容膝轩诗
　　乡人极口夸吾友夸道斯来葺妙居东晋风流千载后南牕潇洒数椽余无肠可着犹贪酒有眼能看肯废书记取鲁人学栁下不须辞米赋归欤
　　又次韵司空彦修送行
　　仆夫已饭车已巾再拜别君愁始新一事未成双鬓秃百年能防半生贫云山不断骎骎暮花栁无边在在春它日还家稍安穏杖藜相过莫嫌频
　　次韵马循道游长安东池诗
　　诗老逢人细细夸一溪春色定能佳东风无意秀芳草野鸟不言衔落花拍拍浓愁浑似酒悠悠短梦不禁茶接防倒着归来晩千古风流继习家
　　次韵李元量见赠
　　先生学业自无双当代闻人共叹降文采羡君髙楚梦诗声笑我类吴江槐花过雨金堆砌山色经秋碧满窻一幅珠玑照尘眼龙文端信笔能扛
　　送何文植趋京
　　问君何日赴神京明日扬鞭数去程风雪一天行客恨关山千里故人情铜台曾见三都赋金阙行传二陆名自许孤髙谢凡客从今有酒对谁倾
　　次韵髙子文途中见寄
　　人生半在客途中休着狂踪比断蓬别后梦烦庄叟蝶迩来书误子卿鸿月同千里水云隔天各一涯谈笑空趂取重阳复诗社要看红叶醉西风
　　次韵李子建懐归
　　寸心已老自宜休误别云山嵗防周疎逺骤依双鳯阙清贫仅剰一貂裘与人不偶縁方凿于世无求类直钩何日张防旋故国坐呼明月醉江头
　　书懐
　　戎马南来乆不归山河残破一身防功名误我等云过嵗月惊人还雪飞毎事恐贻千古笑此生甘与众人违艰难重系君亲念血泪斑斑满客衣
　　偶成
　　自怜畴昔抱痴顽不惯黄埃日跨鞍荒径露霑旗尾润幽窻尘销笔头干半林残照人烟晩一笛秋风鴈影寒还有田园得归去谁能俯首缚防官
　　次韵张济川雪
　　云将剪水戏防茫草木非春也自芳坐上落来千片急鬓间添得数丝长气淩诗骨牋毫健味借茶瓯齿颊香乆客天涯衣缝断梦魂合眼到亲旁
　　闻卞氏旧有怪石藏宅中问其遗孙指一废井云尽在是矣井在室中牀下不可得见乃赋此诗
　　昔人游宦乆江湖怪石嵌空骇里闾一井深藏縁底事百年不出待潜夫弃捐泥土性仍在睥睨林亭气渐蘓防物废兴犹有定此生穷逹澷长吁
　　与沈信翁对饮忆雍节夫髙子文
　　北门昔日吾三友今日樽前得一人雍老滑稽垂白首髙郎文雅最青春一飞小篆追秦相两吐新诗近楚臣落落星辰各千里请君休説恐伤神
　　与诸公游葆真宫
　　晏坐芸堂情太幽仙家有地供闲游冷官经月未尝醉好景向人那得愁宫殿风清鹤翅冷池塘水白荷花秋尊前不乐定痴煞明日簿书堆案头
　　秋懐
　　满眼羇愁不可裁西风楼阁独持杯一檠短梦寻家去万瓦新霜逐雁来富贵未涯身半老云山何处首空囘呼儿涤砚酬佳句试我胷中隠隠雷








　　附録
　　建炎赠官诰词
　　敇节义士之大闲能忘身而殉国爵禄国之砥石宜懋赏以报功肆加防典之崇越进彞章之限故朝奉郎吏部侍郎赐紫金鱼袋李若水操履端重学植粹醇儒馆抡才早膺选任从班入侍旋被采求属邻敌之内侵数授辞而出使勤劳靡惮诚慤勿欺念国难之非常骇敌情之不测二圣遭北迁之阨大綂有中絶之危奋不顾身义形于色仁必有勇知处死之非难欲焉得刚信茍生之可愧忠义之节无与比伦逹于朕闻为之涕泣是用宠以辅臣之异数躐陞秘殿之隆名赙物具仪赏延及子昔段秀实笏击朱泚顔杲卿面折禄山简册有光精爽如在维尔英烈追配古人魂其有知服我休命可特赠观文殿学士余如故
　　建炎元年五月九日奉圣防故吏部侍郎李若水忘身为国至死不惧忠义之节无与比伦达于朕闻为之涕泣可特赠观文殿学士与子孙恩泽五人赐其家银绢五百匹两
　　建炎赐諡诰词
　　敇朕灼观古昔歴考忠贤凡见危致命之秋多仗节死难之士世无仓猝扰攘之变人有媮懦委靡之心茍贪其生鲜蹈于义谁与忘躯而殉国我其録徳以褒功故朝奉郎试吏部侍郎赐紫金鱼袋赠观文殿学士李若水出入敌营始终汉节威武不屈意气自如嗟志节之靡它宜旌嘉之首及载稽諡典式究佥言危身奉上谓之忠佐国逢难谓之愍于昭大节以示宠光慰尔九原之忱为吾百辟之劝可特赐諡忠愍余如故
　　书后
　　靖康祸变敌骑长驱四郊多垒猛不可当所在望风土崩瓦解钦宗皇帝擢先公于庻官两持使者节入尼玛哈军誓欲捐躯以济艰危青城之死素定于胷中非一时不得已而为之者于戏人谁不死先公之死酷矣颐已解舌已断犹奋骂喷血终至于身首异处当此之时天地为之变色日月为之无光战士为之嗟惋敌帅为之羞畏先公已死适我大父母皆耄年故事迹中畧其所以死重贻二老人之深忧也独秭归费守枢为先公文集序今锓木于蜀中能不没其实得以取信至乾道中诸父沦亡因于秘稿中又得其遗事始尽事之本末淳惧嵗月侵寻世不得而知之他日当列诸朝祈补史之阙文先公虽死谓之不死可也孤浚淳泣血书








