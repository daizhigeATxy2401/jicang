
　●容春堂续集

　　巻一
　　辞赋
　　古诗
　　歌行
　　巻二
　　五言律
　　五言排律
　　五言絶句
　　卷三
　　七言律
　　巻四
　　七言律
　　巻五
　　七言絶句
　　卷六
　　奏议
　　卷七
　　奏疏
　　卷八
　　杂着
　　卷九
　　杂着
　　卷十
　　记
　　巻十一
　　记
　　卷十二
　　序
　　巻十三
　　墓表
　　巻十四
　　传
　　状
　　碑
　　巻十五
　　墓志铭
　　卷十六
　　墓志铭
　　巻十七
　　书简
　　卷十八
　　祭文

　　●钦定四库全书

　　容春堂续集巻一

　　（明）邵寳 撰

　　○辞赋【五十首】　古诗【二十九首】　歌行【二十九首】

　　辞赋

　　见海赋

　　邑博莆阳郑君大节以其所自号见海者属予为记予再询焉而莫得其指遂托客语赋之君名士烈以武爵逊其弟而自力于学夙为莆君子所重今敎吾锡诸生以为得师焉
　　郑子世居闽海之壖朝夕出逰与海周旋乃以见海名乎其室意若自夸谓人莫识客或问焉郑子曰惟物无筭而目有涯人习所见遂忘其它故依山者友于麋鹿濵水者侣于鱼虾越潮群弄蜀日旅哗相齐人之于管晏见或几乎坎蛙我非河伯方以自惧而奚敢夸哉客曰海于两间为物最巨干端是涵坤倪是据子既见之观超寰宇胡不日逰高明而卑以自喻非海若之见嗤乃心何疑乃言何遽郑子曰海兮海兮源源西来吾莫知其所从茫茫东逰吾莫知其所穷徒望洋兮极目渺十渚兮三峯而况乎桑枝之日鹏背之风彼有谓夫蠡测将吾见兮无同客笑谓郑子曰吁有是哉岷嶓昆仑其上无垠尾闾归墟其下无余孰泝源兮沿委见大海之非水乎今夫一勺非少九泽非多海兮虽大如道眼何子不闻乎孟曰如是孔曰如斯子能求之海兮汝师于是郑子敛衽其容有改对客矢词谓予不忱有如此海

　　思山翁辞【草经言何首乌二百年者号曰山翁予采之山中未得也故思之】

　　山中人兮踰上寿饮石泉兮卧岩窦女萝衣兮薜荔裳朝飱霞兮夕白云以为覆百草纷兮与邻予独友兮三秀世莫知兮已哉孰姓予兮何首
　　山中人兮予所求梦悠悠兮繇昭昭【叶】操予锸兮登高邱聊尽日兮延竚招松乔兮千秋山中人兮盍从我逰

　　水仙

　　若有人兮江之中委翠带兮含天风敛玉颜兮掩春露婉清扬兮谁容汉之北兮湘之东将帝子兮吾从汀有兰兮岸有芷恨千古兮如水

　　云庄十石辞

　　见素公之作云庄也其下上左右前后有石维十其名刻皆出公意张元玉以请文见公得逹观焉归以语宝宝闻之如陟降其间石为之辞
　　仰高
　　有石兮山巓咫尺兮青天日延企兮愁予何星辰兮渺然
　　一快
　　左予顾兮骋怀下方忽兮云开坐商謡兮击石见双鹤兮飞来
　　临沧
　　山北顾兮又东云冥冥兮海蒙蒙扶桑睠兮安在空叹息兮桴翁
　　云庄
　　山苍苍兮白云白杨风兮夕曛怀伊人兮终古秋吾黍兮春芹
　　见素洞
　　夫何为兮此峯中砑然兮有容云纷纷兮在下欲跻攀兮焉从
　　青野
　　云际兮山麓原离离兮芳菉天风起兮樵歌思幽人兮在谷
　　碧山
　　目窅窅兮天涯岑遥碧兮参差望重华兮未极渺何方兮九疑
　　后乐
　　夙逰兮四方江湖兮庙堂睠兹洞兮吾老何忧心兮可忘
　　隐屛
　　晨篲兮墓前夕次兮墓左有石兮如屛栖栖兮隐我
　　拱北
　　有石兮应星万古兮北向夕下拜兮老臣有天临兮在上

　　徐太史薜荔园辞【十三首】

　　思乐堂
　　为山兮旣仞为池兮亦寻宛水石兮斯在昔之人兮此心水汪汪兮石磊磊嗟伊人兮不待堂旣构兮像悬我山岳兮池海
　　水鉴楼
　　楼吾俯兮清流流之汇兮幽幽日徘徊兮延伫将舎此兮焉求
　　风竹轩
　　庭翛翛兮踈竹回岩风兮鸣玉轩吾倚兮无言羌独歌兮淇澳
　　蕉石亭
　　蕉被被兮石矗矗纷满亭兮芳菉芳菉兮柰何懐佳人兮蹉跎
　　观耕台
　　台登登兮山上田畇畇兮山下【叶】穑日力兮君欣君复闵兮农之苦
　　蔷薇洞
　　菉叶兮朱英【叶】洞窈窕兮若房怅青春兮迟暮犹有寄兮余芳
　　荷池
　　采采兮荷华西之渚兮东涯水天风兮香逺淹中洲兮日斜
　　留月峯
　　月明兮峯景旣东兮复西指佳期兮夕骋扣环窦兮栖栖
　　通泠桥
　　涧将断兮有石下潺湲兮玉声歩旣度兮返顾予焉知兮何情
　　花源
　　武陵胡然兮震泽隈花与水兮沿复洄怅寻源兮不见见水流兮花开
　　石假山
　　屹有峯兮湖之中石际水兮丛丛彼日夕兮浪以风于我石兮撞舂猗兹望兮南东谁此池兮此峯峯之下兮湖通盍观兮焉从善齐物兮若翁
　　柏屏
　　结琼枝兮若屏岁云暮兮青青春风起兮烟雾翠为雨兮载零
　　钓矶
　　有矶兮水濵俯幽藻兮青苹鱼鳞鳞兮迎予梦烟月兮千春

　　天齐渊

　　东方有渊名天齐一气下上降复跻乾坤生意从东肇何处山川非地窍汉家八神宗者渊有祠称天今几年巍巍惟天山岳岳巫史纷纷不知错

　　轩辕塜

　　黄帝已仙今有塜武皇一语群臣愯衣冠葬者对谓谁千载似为方士俑谀臣诞谩不足非有塜岂徒冠与衣董生汲直乃安在牖纳空嗟失此机

　　嵩呼曲

　　何处声声万岁帝升中神灵会谷中人或有呼新垣平何代无万岁声尝屡见楚东城汉前殿帝方信臣敢疑啸也歌樵牧知

　　二马篇【燕昭王燕主慕容皝】

　　生马铜铸像死马金买骨生像未置门死骨终埋窟国当冀野君知马一心眞一心假一称骥德一招贤异事流传今几年但闻当时有郭隗焉知后世无优旃

　　明妃怨

　　无金赂画师幸免入宫妬谁知出塞愁却以无金故望望紫台沙万里妾无一生有二死一死絶呼韩一死谢天子谋身不易谋国难只尺眼迷青与丹琵琶合向娄生弹

　　卧龙起

　　鼎三兮卧龙起表两陈卧龙死老龙跃方未遐少龙变乃为蛇卧龙嘘已成云云不雨天昏昏万古恨臣无君【君谓后主】

　　饮酒

　　归来归来饮酒饮酒东风吹緑门前柳春光媚人我何有梦中境醉中身百年自作羲皇人

　　山人归

　　白衣山人入山去黄衣山人留不住临别无言还有心有言不似无言深山深人逺心只尺云去云来本无迹相见无期两相忆

　　饶娥哭

　　父溺死女死哭丑类从尸浮应有神为戮人心诚水神灵溺者今何限不闻号恸声水怪水怪方纵横

　　读元史

　　大都图籍帝使收羣儒秉笔谁春秋仲尼可作史可修如不可作迁固之例吾当求不然吾将为夏游

　　蜂塜叹

　　一蜂存众蜂止一蜂亡众蜂死塜累然胡有此一蜂君众蜂臣谁谓蜂不如人

　　弃儿叹

　　弃儿水中儿不沈挥篙指水恨不深妻骂夫忍心饿死死明日溺死死在今妻骂夫眞忍心

　　绣岭寿藏四景

　　左石
　　有石有石其形厖厖且偃蹇名宜床篆题者冰刻自唐介我双松左寿宫【叶】风来松间如鼓簧客抚斯坐长苍苍
　　右松
　　松兮离立兄及弟矣二龙乗云独未离乎地也古亦有言维德不孤贤哉大夫我作寿域宜有此夫
　　前泉
　　我泉我池源源其来【叶】我池我泉不絶涓涓旣清且涟汇于我前何千百年
　　后岭
　　岭兮如屏孰为之绣彼桃万株厥亦惟旧山之苍苍朝烟夕霞千载武陵非仙家邪

　　寄题湖南汲福井【方伯周公仪视我井记有作】

　　昔之日此井竭今之日此井渫水由地中功上出叶【叶】徃来汲汲寒泉洌六月焚如道无渇【叶】君不见朝宗江汉在此州水哉能止还能流召棠蔽芾今歌周

　　观水谣

　　东南风湖水生西北风湖水落昨日今日皆天风不见水徃来但见郊原成一壑海深如不容洪流横复纵都水使者难施功三江不为江震泽不为泽岳阳何处楼长啸洞庭窄君不见山东不雨夏接春赤地千里还愁人

　　秋日谒张中丞庙有感

　　睢阳令锡阴庙唐室功宗我明诏公神如水行地中掘井得泉本无窍万古丹心天日照君不见毘陵在宋唐睢阳岿然保障东海傍至今遗恨国不吊忠义祠前一瓣香

　　题买糕陈孝子巻

　　昨日一糕今日一糕明日又一糕三年不为乆卅里不为遥仙人不在杨泾桥灵药不在葫芦瓢苦哉孝子心一念通神霄

　　代风答【台人谣台人谣纔十五字而天道炎凉人事贫富之感委曲殆尽且含蓄不露得讽之体焉孰谓诗不出人心哉夜坐闻王生子春诵之輙为代答台人谣云风风何不公胡奏差家过夏我家过冬】

　　风风无不公高堂若无夏破屋元有冬

　　荆葵叹

　　麦萎太半荆葵多不独稂莠妨嘉禾荆葵作粉堪食饿稂莠稂莠无一可嗟彼小人无才为稂莠有才为荆葵大都害君子观物兴予悲荆葵多勿复道四虫恣食三秋老

　　周文襄公颂

　　我怀文襄古之遗爱去公百年典型犹在惟遗爱一言寔自仲尼称郑之侨今千载余继者何少子产初政人欲杀之歌者如水及再歌也又恐其死公之始至白地有谣经营宣力二纪三朝茍利于民遑恤在已我思古人子产哉是儗名山嘉树孰非甘棠勿翦勿代公貌在堂我门于题于戏不忘

　　古诗

　　修庙学诗

　　翼美郡丞范侯也侯以御史张君檄有事于我庙学亟成而度诸生归德焉
　　翼翼庙学维邑于教弦斯诵斯自昔斯肇有宫有墙有坛有堂孰今斯荒乃或不蘉　御史来视盍修曰亟彼淫是驱亦维我职我其敢解【叶】我材孰资其萃有丘【叶】孰其我厘维范侯是咨　烨烨范侯维秦之彦旣左京尹征文考献乃躬克践矧是政先侯不是共侯曰尔吏尔徒尔工　曰斯斯石曰斯斯木乃楹乃桷枉矫端复乃髹乃涂乃朱乃緑祭有丽牲射有栖鹄　古人有言勿亟日成侯旬侯月亦莫我愆程　源源泮水下通于溪我庙维东我学维西有峩者阁登登其阶【叶】共维圣谟式崇于丌是训是稽　旣考乃毕有酒芬苾有礼秩秩有碑纪功惟长御史之笔　御史崇正诏有德音　我侯承只式如其心庻士向风【叶】　维我衣冠其观继继就不侯绳而未克旣小子作诗敢曰能雅是篆是歌以告来者
　　翼九章三章章八句三章章九句一章四句二章章五句

　　春思集古四首【老母方病辞疏未报缅懐良友】

　　其一
　　感物多情思借问此何时朝霞开宿雾高杨拂地垂日华川上动流莺复在兹上山采琼蕋君在天一涯
　　其二
　　丹霞蔽阳景白水满春塘庭中有竒树含英扬辉光逍遥独延伫仰视浮云翔东风摇百草渥露沾我裳
　　其三
　　维昔逢休明朝逰登凤阁端饰相招携未尝废丘壑且还读我书极望无崖崿遥心逐奔龙双阙百余尺幽缄候君开晦明如岁隔盈盈一水间勤思终遥夕
　　其四
　　靑春速天机时与赏心遇闺草含碧滋开花已匝树风帘入双燕缅映石壁素物我俱忘怀媿无古人度

　　集古寄浦文玉

　　十载朝云陛长安游上才犹忆严冬月萧条江上来暮春和气应献策抒中懐阿阁丽朝日凤鸟方翔回岂不念良友远在天一涯我亦疲我梦登登九成台

　　春晩独歩

　　萋萋春草繁夕阴结空幙升月照帘栊旷野增寥索纤纤如玉钩夜移河汉落众星环北辰悠悠方仪廓安得恒逍遥游原采萧藿

　　春日独坐

　　暮春和气应养痾亦园中心迹双寂寞唘扉面江南【叶】一觞虽独进情深意弥重桃李成蹊径青林结冥蒙爱而不可见永懐求羊踪

　　斸笋

　　一斸复一斸山中笋如玉箨龙有嘉名头角方簇簇朝露晞午风清磬旁纷郁纳之紫筠笼琼茅以为束持归献慈亲一笑不知肉

　　答盛汉臣

　　不见希斋翁门人见水石别我十年余新诗慰春夕高空蔼晴云君才似张籍又如帆风江千里指南极山中有流泉曲处堪布席一杯欲共君古风乆寥寂

　　新泉效李白体

　　闲人有幽赏乃在山下泉水声六月冷白石凈娟娟倚杖对青壁上有瑶柯悬海天三百里一勺方流涓仙人陆鸿渐遗世已千年芳骨如可起褁茗谈烹煎

　　懐五老峰寄赵愽士立之

　　落落复落落泛舟蓉湖西安得五彩虹【上声】架天作长梯南望瀑布水舒巻靑云齐上有五老者翱翔紫云霓具寄一书札浩思极冥栖楚谣对芳草苍然夕烟迷

　　观泉巾

　　织鬃复织鬃制此头上巾有名合从我我是观泉人无缨不须濯山中况无尘百坡既已伙一角亦非眞萧萧九峯雨秋风送凉新吾自爱吾物悠然梦千春

　　静懐

　　人讥不能休我患不能仕仕岂簿领间所执谅有以古人复何人渠耻予亦耻老恨幼学踈病怪虚名起圣明无遐遗只尺千万里傥念将母艰彩衣又兹始

　　秋夜

　　青天一片月万古中秋期我生自能视六十一遇之孩童不足论弱冠始有知有酒不能饮而况能吟诗天道有阴晴世途多别离高思华峰顶旷忆沧江湄幽居未成徃对影空嗟而今逢圣明运适我病起时东亭海云散寒光益轩墀邀我平生友清尊复在斯今夕如不乐问君欲奚为

　　题邹氏恒贞巻

　　恒贞有吉占易为妇人告从一亦何占我心匪陵谷五十被旌书六十受多福之母古硕人百年洁如玊

　　熊女诗

　　西平张氏女未嫁而哭夫以死予在许尝为传之今见少傅王公所为熊氏女传其事盖类予于是悲夫二女之不幸而叹其贞义之皆过人也遂托言为诗以附传后庶几万有一于女之心乎其诗曰
　　古人重挂劔为不负初心妾身非劔比一诺千黄金谁谓妾无言有言出母口谁谓妾无书有书出父手未见悲益深空房甘独守白日一何迟黄泉一何逺妾岂不爱生所恨从姑晩卫女先我心适齐不中返

　　点易台待月【十一夜作】

　　待月月在天待明不待上月明松影来风静流泉响与客谈羲文乾坤入指掌山中本无尘况有出尘想云崕去我近只尺三百丈归欤兴未阑月色随藜杖

　　遗慕为许直赋

　　父死儿未生儿生不知父问母父形容十问还九误一念自提孩哀哀到迟暮我作遗慕篇悲歌动行路

　　和陶韵【何司空燕泉作委心亭于部署摘陶诗中语和韵四首见寄用韵复之】

　　眞想【摘经曲阿语】
　　壮志迈千古尽读天下书北登黄金台四顾意旷如献策见天子致身在云衢乔木凌霄汉落落影扶踈周行数万里翱翔复萦纡叙迁歴中外令望长有余横流须巨石公也孙不居渠渠犹夏屋建业亦多鱼眞想和陶什不为韵语拘俯仰天地间何方不籧庐
　　遥情【摘游斜川语】
　　无才有积病我负二宜休五十为亲养恳乞江东逰入爱萱草荣出欣泉水流野服听沧浪近有忘机鸥前时堂中人今为山下丘一拜扶两仆敢望夔龙俦岂不念上德万一涓埃酬长揖谒廷陛此事今有不近歩亦藜杖遥情抱幽忧柴桑有遗矩吾当此中求
　　宿好【摘行涂口语】
　　（阙二十行）

　　上有千竿竹碧影翻阶墀我归自南省方当静修时挈我二三友讲斯复游斯昼诵掩虚室夕眺摩残碑古琴弄淇澳赓以南风词别去三十载徃徃梦见之圃蔬未足叹伤哉草离离西游且北覧何以慰夙期云生志复旧作堂请新规我昔寓白鹿尝以图志来【叶】愿言植嘉木绿阴散繁枝媿兹未能赋聊作林堂诗

　　巨然山寺图用虞邵庵韵

　　古寺据崇岭亦复设逺关中有苦行僧终岁不下山长松结深霭厘然界尘寰双瀑落悬厓涧声日潺湲殿堂栖古佛长有云半间阁登一纵目目过心自闲朝送白云去暮迎白云还

　　梦药诗

　　数月前梦一人戴唐巾倚石壁坐俯而谓予曰子之疾得地瘿服之可愈也予进问瘿字状遂画予手中予寤而检之方书未见也遍访诸老医亦莫之识近芜湖搉司有吏来偶问及焉而得其出处形象并服食方法禁忌越明日有来献者予感梦之应似有神人主之遂作是诗
　　醉后谢山翁梦中闻地瘿仙人戴唐巾飘飘髪垂领口诵复掌画除子旧疾疢觉来检草经逢人輙言请尔来数月余笑我捕风影人从芜湖来自谓能记省此物出巴陵近始露茫颕不知掘者谁殆如金出矿或将汤液之神功在俄顷某也病中风不死亦天幸林居十五年吾亦爱吾胫从兹矢长服不敢一日屏

　　谢冯佥宪惠文石

　　昔见石如松今见石如竹如松纹在皮如竹纹在肉纵横金错刀凌乱锦一幅置之山亭中为案比靑玊焚香对初阳古书时展读问之赠者谁仙人粲山麓欲报何所将寒泉手堪掬【石如松皮者在淅江紫薇楼前】

　　煎茶寄吴封君

　　浊醪有妙理清茶尤苦心采茶阳羡阳汲泉惠山阴秋水碧如玊百沸成黄金此中亦何味请听希声琴陆羽乆僊去千载空遗音卢仝不言法七盌最独深吴翁二子流清风起山林陶匏介垆竹煎竟还自斟京师一饮我再饮荆溪浔迩来虽褁寄烹事吾谁任报君一罂水撱石仍中沈临发更致语新火君当寻

　　歌行

　　石床行【石床故在惠山寺佛殿前成化初邵县丞性移置听松庵予以隔墙有二老松又移置其下】

　　惠山石床古有之声声松子金风时皮休题诗李氷篆千秋并作山中竒山庵之名本縁此石也移来应偶尔游人玩侮等寻常识者共怜非所止墙西松树几百春大围三人小二人此松此石雅相友乾坤无心物有神二泉山人爱观物谓物皆然胡独不立破颓垣遣徃叅却笑他年两湮郁君不见赤松子黄石公姓名乆落荒唐中酒酣击节发清啸春深绣岭回天风

　　寄题阁老费公至乐楼

　　黄阁仙人天上还幽兴却寄溪山间横林深处起重屋别有眼界非尘寰群溪东来向西去流到龙溪两倾注白云飞尽见三峯政在先生倚阑处乾坤一覧万古心北南名胜皆登临子长胷次仲淹思每与山水增高深岂知几案有至乐欧老诗如为公作先人种树今数围槐影重重松落落阳春坐我还清秋静观万物成天游半江露白月照水两涯草碧云生洲我行湖东数过此尚忆清扬在中沚病余偶接季方书世事茫茫公老矣岁月无端白髪多江湖地逺心如何苍生未起谢安卧溪上徃来空棹歌

　　三门行送刘学正赴陜州【刘君景仪司吾钖训八年今之陜也作三门行送之三门旧传即底柱都太仆造而观焉始知二山近而不相属顷尝为予言故因以起兴云】

　　君不见黄河之水从西来东行万里到陜郡有石横亘势欲回天敎禹凿三门开百川风雨万壑雷下孰为之挽上孰为之推当时神禹何不一凿去留此险阻胡为哉玄敬为予言神门在中人北际鬼门居南不可济水争石闘两无情地险天生难尽弃乾坤万古一竒观节宣亦为狂澜计不然下此复有底柱山形如灔滪当江间应愁一倒不复还识者观风似观水作人之道固如此寥寥古调数千年靑眼高歌对吾子

　　赤壁图歌次西涯先生韵为华生云作

　　长江无声动吹万月上东山度河汉东坡词赋思千秋客吹洞箫如发难兴亡有恨客心苦不独曹吴堪扼腕汉家心腹已摧伤手足安能相救扞猛风东来水倒流南军北军忽相乱天公助顺不助逆若论成功犹未半华容道逺老瞒愁周郎渡江江有岸朝宗江汉本无心蜀浪吴潮各分散巴丘哀罢又瘴乡为国意忘天下患后人吊古对江山坐遣胷中置氷炭洞萧声尽客何言似笑老生谈熟烂百年水月坡翁心泛泛不知身在窜明朝酒醒赋初成白雪调高歌欲断西涯居士今东坡逝矣岁星今几换画图流转到东吴诗句人将史书看华生况是知音人击节向余三赏叹

　　寿毛都宪

　　砺庵毛公新领郧阳之命自滁阳归候敕符于吴于是公寿七十其壻太学生秦君国英请予言庆之予病余荒落无以应塞輙用已卯岁寿少傅守溪公诗韵为赋一章俾汶也歌之以侑觞献且致予饯赠之衷焉汶予甥公外孙也
　　功名早拟登麟阁中岁归来问林壑临观何处不江湖范老文如为公作方今才望谁如公郧阳节钺南畿同十年朝野均劳后四省兵民总制中江汉朝宗两支水公心耿耿眞如此折冲千里笑谈余某也曾闻古君子公无上书称引年我为公歌岘水篇羊公杜公各片石更道人间别有仙中原之民望公乆过我山中还饮酒前年曾寿守溪翁侑者罂泉诗一首春来江上多风波船如天上闻公过白云黄鹤武昌渚试看东流今若何

　　尚书台纪梦次万晦之韵

　　许有尚书台在临颍之野其风景予尝闻诸故老而未之见也一夕予梦至焉寤以告客万晦之晦之纪之以诗盖于今二十有八年矣正德庚辰予作点易台于惠山之麓恍然如梦中所见故次晦之韵亦以纪事云
　　昔之梦似今之所吾台谁谓前无古寻常灌莽接松楸突出烟霞三百武青云有阶人可得轻举尤须藉风伯小池新引露泉清大笔深刋厓石白海天佳气从东来一滴万古眞水哉金春玊应碧山静道人对此方心斋西岭东峰拥前后一方眞与乾坤乆危厓铁笛夜凄清城市茫茫失尘垢高丘逺海谪仙诗歌声入云云欲飞先天有易本无画谁向清溪问点为

　　赠东湖

　　东湖来自东海涯到山先拜梁溪祠梁溪先生千载士文章德业眞吾师前公来时未有此我归方浚吾泉水此时此地复此泉靑眼相看更吾子草蔬一饭正愧予野人忽馈深溪鱼急烹入馔肥且硕此事眞合牵聮书泉傍有台名点易昔梦依稀尚能忆高丘逺海谪仙诗歌对沧茫两无极平生知己主一翁几回墓草经秋风因之尚论文庄叶遗录今谁问水东

　　次王郡公煎茶行

　　今之诗伯溪上翁六年为郡声隆崇一清如水比泉德余兴却慕茶仙风贪夫见公不自省公眼白兮心非瞢诗来遣吏问茶法茶法酒法将无同酒成曲糵过乃敝酒之甘苦茶淡浓竹炉石鼎文具耳妙手只在调和中大才于物无不可岂以一艺称诗工何时鼎鼐入公手汉室行征黄次公惠山泉上节屡驻甘棠勿伐何丛丛公虽爱酒不如晋茶乎谁许唐人仝二泉山人爱泉者欲茶每与山僧假芝歌未已复茶歌共喜山中得风雅饮公醇者西坡笃读书茶经犹不足烹煎未解吾何言愿乞吴翁为君告吾泉上人不欲多西推山瀑东江波仲尼饮水别无法此味不知今若何

　　寿华封君七十【其子江阴少府入觐过家得称觞焉请题以祝之】

　　文华侍书凡几年权阉斥逐江南田翰林有子领京荐飘然同上嘉兴船事定移家还辇毂清风如水人如玊百年共肃世守之雅称东藩画中竹君不见谏垣回首江湖长南极星高北极光向来夷险何足道莱衣春酒封君堂

　　谢王郡公惠风折古柏用杜韵

　　郡公书致郡堂柏珍重眞胜二千石若非风雨起秋潮此地何人敢绳尺岁寒尚有不拔者此两三株何足惜相知相馈惟此物公也清亷心愈白鄙人谢病江水东方为吾亲营寿宫贞节碑成阁老笔鬼神诃护靑山空客来劝我作亭子少蔽上雨兼傍风工师求木苦无力得此立可观成功小者为槛大者栋材之良矣情尤重召伯风能为我留杜陵诗不愁谁送亭前故有两危柯松可鹤巢梧可凤公材自合柱明堂厯尽氷霜终大用

　　题画竹

　　石涧潺潺楚江曲上有猗猗万竿菉天风时来起众音如金如玉皆无心萦回成文妙天下物理相资不相假听之未足观有余春云匝地秋天虚我行潇湘数千里此景随人何迤逦谁其图者琴川翁造化又在生绡中披图忽忆旧游处九疑如烟水东注

　　寿毛夫人

　　见母之母如见母恨不百岁还千秋此心眞似南山石有酒深如东海流毛夫人秦母母德俪中丞眞作友汶也受恩独良厚果钱药饵逺劳心衣线谁云不亲手砺翁致政方一年夫人七十开寿筵两阶班出诸孙后百里心悬二卣前一词我为汶称祝二老高堂双碧玉庭兰有茁桂亦芳凤在梧桐鸾在竹

　　题画

　　千峰万峰云复云瀑布上自天河分峯头五老鎭长在呦呦鹿鸣犹声闻问之此境是何地无乃庐麓鄱湖濆平生爱此难再到空羡画笔超尘群世人笑我太迂癖有眼错认南康军苏门少室亦曾厯卅年别后劳心魂黄楼滕阁近城市大观祗在江东奔画中所见皆不类烟霞入望徒纷纷君不见跫然空谷慰岑寂相契于心不于迹杨郎击节似知音大轴巻还江上客

　　题呉従周狻猊

　　图厖然大物名狻猊丹青何处貌得之曾闻宣德有此贡流沙万里牵来时茜红■〈毛曲〉毺金鎻络壮士如云共挥霍铜睛铁额照上林守有啬夫拘有柙熊栏豹槛海子傍狎视群兽如群羊寻常莫试纵擒手此物骄悍无能当上林风高秋日暮野心应尔关西路左钳右掣不得行一吼乾坤为谁怒今人豢虎古豢龙云沈风鬰皆无功狻猊狻猊嗟尔非龙复非虎饱食兀兀将安庸君不见孝宗弘治初春秋西人贡狮南海头数行诏下直遣去中国圣人歌我周

　　擒虎行

　　柱史朱君士光按治至宜兴下擒虎令三日间得一豹二虎谓虎之首骨可为枕以祛风也逺以致予且曰愿得擒虎行以旌某之功君之功猛于虎者大矣元夕灯下漫作是词以寄之
　　一日擒一豹两日擒两虎绣衣使者到荆溪三日尽知民病苦使君诏县令县令召猎戸赏格高悬网新补尽道使君仁且武使君谓父老汝邑昔有周处公力与蛟虎争长雄不知名落三害中斩蛟杀虎翻然改行収竒功今人古人性本同彼哉名在丹书欲焚者能言擒虎自效吾其从甲能独当乙并力所不汝贷有如此溪石一鼔再作声如风雷山谷响应林木摧丑类欲逃安徃哉一虎复一虎一豹复一豹从今日日闻飞报君不见山南山北行人多争和使君擒虎歌何处乡村愁政苛

　　两节妇诗【为毛黄门赋】

　　姑哭良人十载前妇哭良人十载后夜深星月入空帷一盏青灯两相守姑前孀居二十四妇后孀居一十八谁言人事有易难两节相成竟颃颉姑心竹有莭妇心井无波文章师傅史迁笔姑兮妇兮千载名不磨

　　许道宁秋山晴岚图

　　春山岚重秋山少宿雾浮烟亦昬晓千峯万峯爽气生望入虚无俱缥缈画图到此须写眞许君笔力眞能神丹丘博士有巨眼谓是晚年尤可人题诗更得鹿场子万里秋旻双决眦本来面目见苍厓笼罩谁加青与紫乾坤无心四时改万变消沉一眞在古人观物复今人秋色无端几千载君不见邹君得此爱如玉长巻装潢更犀轴何当携上九龙巓南望湖天送孤鹜

　　择庵赠周用仁

　　用仁初号泽庵予为易之以择十一年于今矣今秋之仲吾从子勋德其起危病也为择庵图请予诗以谢勋病时其世父国臣及其父国政荒惑不知所出用仁谓予曰此固易为耳饮吾药三日后当复常矣旣而果然用仁于是有仁者之功矣非其初之能择何以与此不知用仁以为何如时高子明在坐为予点韵
　　择庵择术如择邻家传医道能通神庵中读书二十载养得满腔多是春春来沴气方流转择庵出门无近逺独将一点天地心厉鬼闻之亦遄返吾家诸子婉清扬一疾偶到沉痾乡择庵谓此不足治坐令二竖违膏肓我为题诗当金帛声动东阡与西陌杏林红映橘泉清回首龙峯片云白

　　双松图寿司徒秦公

　　一春三寄寿公诗未尽平生爱公意清秋忽展双松图于我初心乃深契乔柯落落生涧阿下荫流泉上云气万古长撑雨露天四时平视冰霜地问谁作者宋季人一幅生绡墨尚新题诗千里应尊酒岁寒标格当靑春君不见司徒嘉绩奏三载只尺天颜眞简在麟袍玉带照贞姿四海人方仰风采

　　喻太安人七十

　　秋官郎中纯孝人慈闱中有希龄亲昔从北阙乞南省板舆迎共金陵春春光媚人乡只尺舆出都门指无锡翟冠象服对诸孙百有千年未终极山花有芳溪有鲜野人时送来堂前郎中东望拜南极九峯靑映沧溟天司冦所司彛典系平反为仁断为义郎中持此答慈闱万古萱花一生意君不见西望瑶池降王母画图今乃在人间人间懿德不胜述一覧春风生笑颜

　　为莫临安曰纯题画

　　千峰乱历岐山靑秋天怅望开翠屏乾坤何处下鸣鸟野人漫谓山鸡形姫公召伯日以逺世道江河几流转生绡数尺悬我前万古愁懐一消遣南溪之上桐树林君家楼高溪水深而翁登我歌且啸有招不来伤我心君游江湖倘竒遇黄陵庙下舟曾住云隐苍梧柰望何独有东流可分付

　　耆英图歌寿钱东湖八十

　　宋之洛社唐香山清风长在天地间元丰遗像十三子千古勋名问青史西都回首但靑山五百余年那有此柽社曾临郑奂图风流今落钱东湖东湖晚隐东海上天送烟霞入屏障年来大耋庆生辰嘉客登堂还揖让唐人萧散宋人雅异代衣冠不相假君不见文潞公富韩公好贤眞有缁衣风旷世相感难相逢前有香山居士后有东湖翁读书堂在虞山东虹飞丹井湖波红千二百岁逍遥中

　　春满东郊图赠游二尹

　　东郊昨夜春风起千挺琅玕烟雨里箨龙隠地惊新雷踊跃出土如相催旧干凌云方未艾新枝头角居然在章江西来浪卷空此君得水应为龙丞哉负君君自玉哦松之余无不足我昔知君今更深为君题画输君心君不见息斋墨妙君须识虚心如竹贞如石

　　惠山杂歌【六首】

　　踏踏儿郎从老翁惠山寺里看新钟问道新钟几时撞九秋霜落树头红
　　箫皷迎神神下山香烟满路送神还安得村村无病苦灵泉不动庙门闲
　　听松庵里双古松松下石床苍藓封洗却苔痕看古刻志书传是米南宫
　　漪澜堂下水长流暮暮朝朝客未休纵有茶经无陆羽空教煎白老僧头
　　登登山路转山阿须向仙人洞口过涧水满时青草短岩花深处白云多
　　南祠忠定北文襄千古青山两瓣香莫问前朝松栢树祗今何处有甘棠

　　容春堂续集巻一

　　●钦定四库全书

　　容春堂续集巻二

　　（明）邵寳 撰

　　○五言律【八十八首】　五言排律【二首】　五言絶句【六十四首】

　　五言律

　　春雪独坐

　　春雷还见雪二月不胜寒山色愁频望梅花笑独看窖蒲柔怯盎畦菜冻羞盘庭草靑如许因渠更倚栏

　　红梅未开用春雪韵

　　红梅纔两蕋犹自茹春寒出以希争覩开应半好看正怜香入坐未论实登盘笑我迂狂甚巡檐更倚栏

　　风雨阻山行柬如山

　　偶约山中路其如风雨何花期怜客甫茗事负僧陀栁岸渔翁艇松坡牧竖蓑此时应入畵无计一相过

　　喜子春至用前韵

　　千里天台客重来喜柰何郡传一手札【时顾台州华玊有书】寺问两头陀寒【山拾得事在天台】野史操无简山人卧有蓑来年期故在不放仲春过【别时尝约二月至此】

　　哭杨长史宗周

　　五更哭声起已矣叹斯人留剑还知树回槎已失津榻悬新月夜社散故山春咫尺桥东路相过独怆神

　　张提学留精舍三日别去诗以寄之

　　欲尽平生语匆匆客又东山中三夜月江上片时风荒径芟方始寒泉汲未穷逢人询我病莫论著书功

　　明水草堂次守溪王公韵

　　泽国连平野青山路始分草堂斜带水石径细穿云月谷三更籁风漪万古文主人招舞鹤时起白鸥羣

　　述喜

　　闻道銮舆返南来两报同浮云开北极乆雨转东风病力慈闱下欢声醉社中惟应操短简日课著书功

　　赠吴道士

　　羽人偶相过野服带烟霞处处山中药年年海上槎寻常聊作客三十早辞家何日天风便蓬莱海一涯

　　寄恽宪副功甫

　　八载荆南使忧勤欲白头歌声斫地剑行色济川舟岁月空成晚江湖况及秋平生范老记一读一登楼

　　寄夏叅议如山

　　书破来鸿在情深柰鼠何黄花十月雨白草九江波云梦荆人猎潇湘屈子歌淹留君太乆吾道竟蹉跎

　　避暑山中答莫如山

　　残暑未受遣有诗来故人数行犹觉少三复不知频竹径留题近松坛入梦新朝闻叅赞语传慰到慈亲

　　林见素翁寄沙鱼翼【翁简云为海天亭对月之助】

　　远致沙鱼翼山亭见海天银丝抽出细韭叶藉来鲜制法留新简尝时赋短篇若人南斗重风味亦堪传

　　月夜

　　长怀七月望赤壁有人游此夜复明月吾亭如小舟笛声兼籁起槎影带星流客动登高兴台峯最上头

　　避客

　　避客游山馆高秋霁景鲜方修初服地况近始生年云影秋潭底松枝晚阁前老僧迷眼界谓我羽衣僊

　　出郭

　　雪后行南郭茅堂处处开漫投新岁刺偶接故人杯径指梅如迓帘看燕欲来溪桥回首地塔倚少城隈

　　过惠麓

　　胜寺游人少春深不见春茶留僧供淡草唤客愁频野望时时极途号字字眞吾衰敢忘世无语独伤神

　　登东冈舒啸亭复之厚本庵【庵华氏先邱也】

　　舒啸东皋上翛然见麦秋短篱花气暖深树鸟声幽家报源源至宾斋信信留多情还吊古斜日到林邱

　　喜何梓材至

　　入城先过我应只为论诗思在停云地情如泛雪时风前歌更激雨后句偏竒避暑松阴石相逢不可期

　　送王子春还天台

　　天台人欲去把酒问桃花履向山中石裾凌海上霞一经终遯世数畒自成家更作明年约春泉共煑茶

　　二月八夜月【匏翁尝有坐月诗自七日至十六日共十首予今年正月八日欲效为之继以连阴弗克遂也二月八夜月光复佳而晴色胜常乃作此诗期每夜用韵如匏翁马不知天意如何耳】

　　此夜看明月新晴光满庭草边留雨碧树杪失烟青世事停杯问书声隔院听从今渐圆满夜夜照东亭

　　九夜月

　　此夜看明月黄昏正可庭微生酒波渌轻引烛烟青小酌元无约高歌若有听开轩歩清影梧竹两亭亭

　　十夜月

　　此夜看明月从东渐过庭一方心共白独对眼逾青即有帘能巻那无笛可听梅花未全放诗在影中亭

　　十三夜月

　　此夜看明月还过昨夜庭梅于溪上白山是雨前青光霁眞堪坐阴晴不可听明朝诗客去何处忆吾亭

　　十四夜月

　　此夜看明月悬如镜在庭即令心境白安得鬓丝青槎客他年到裳歌何处听冯谁纪佳兴十日六登亭

　　观泉和叶巡按

　　柱史心如水观风及我泉评于唐客外诗在宋人先寒响回云壑春流带野烟闲来驻骢马入寺不叅禅

　　西郭

　　新霁行西郭青畴接野泉小车随水曲高屋指云边山沐欣今雨湖颴忆去年浩歌乗夜月何日泛溪船

　　冬日与王元信访许东庐于梅里

　　携我平生友东庐访故人近来身更健静里趣愈眞白屋支新柱乌纱戴旧巾不须谈世事谈罢恐伤神

　　青山道中

　　踏月青山路青山半白云千峯如速客数月已期君林籁随风息潮光隔渚分登台问泉水滴滴细还闻

　　送张汝立【二首】

　　尘海风波定山林径路深闲情能对酒雅调尚留琴隔岁论文地平生点易心归舟经玊峡老树晚萧森
　　山中方独吟客至共登临城塔回高鸟溪帆送逺林乗槎如有约坐树亦何心明日东吴道相思迟尔音

　　田司谏白砚

　　闻道端溪上佳人类玊成墨蒸云气重朱滴露华淸皜皜怜长濯庚庚陋大横公心如皦日自尔献承明

　　次顾与成闻与新报

　　安得从容语春风转杀机寻常忘地分只尺冐天威抗志通排闼惊魂逐裭衣他年看碣石沧海一云矶

　　雨

　　雨坐纔三日晴逰已一冬壮懐淹阁茗润色对庭松泥阻东山屐云沉北寺钟何当拥衾起微旭在帘栊

　　山中听泉

　　秋日山亭上观泉坐夕曛先声虚谷应余沥小池分滴滴初疑露源源半接云载歌云谷句樵子隔溪闻

　　存问后奉陪郡守王公小燕泉亭【公问无风安得有落叶者或曰泉声也予遂赋此】

　　落叶声到耳流泉歌吹余日斜群客醉山静一堂虚能听今逢子无言夙起予庐陵方在坐何处问环滁

　　次韵王郡公除夕【二首】

　　郡阁还除夕青灯酒独斟时情新旧厯物色短长吟草野欣风动蓂阶爱雪侵梅花如索笑诗思若为禁
　　屡得征黄报还怜借冦身清声无汉吏惠思有周人漏转公庭午香凝燕寝春召棠歌满路赤子孰非亲

　　清狂赠郭仁弘

　　万古清谁圣吾希敢讳狂甘心从饭颗散髪和沧浪避世讥门磬闻仙问海航尚余诗画在珍赏动遐方

　　秋镜堂

　　湖水明如镜秋来虚映空尘消凉雨后天在古堂中巫峡帘犹逺澄江练自工载歌収潦句为问主人翁

　　吴封君送茶笋

　　人忆荆溪上茶来糓雨前两封专走仆七盌或通仙露箨兼将笋风漪已试泉东坡诗句在歌罢一泠然

　　属邵翁种蒲于石

　　片石能还水移来楚水濵仙家九节草吾室数茎春苍溢空江露青消老眼尘凭谁了兹事西郭有闲人

　　移竹

　　醉日堪移竹南枝记得眞寸金还有土片玉已无尘挺挺数君子岩岩一丈人明年春雨后请看箨龙鳞

　　孟训堂【正月中封君尝饮泉于此谈文通再迁厥居至我冉泾之东扁之日孟训归其功于母夫人也予嘉其志为作是诗】

　　三迁胎敎后孟母古无前一念机能转千秋语尚传慈亲眞达者才子本超然礼乐吾方短东邻愧尔贤

　　西郭雨行

　　冐雨行西郭遥闻山下泉林回俄鹭起草际即云边入寺应疑客逢农且贺年登台望东渚个个泊渔船

　　次答马巡按留别

　　逹也非吾事高楼鸟欲窠湖光迎月起壁影送云过秋老径边竹春深洞口萝勘书多暇日时和野人歌

　　山南道中

　　惯行山北路今日偶山南丹井他年汲羽人何处叅野田栖晚糓溪树落寒潭近午天风起重湖破宿岚

　　送过司训赴天台

　　浙左皆名郡惟台更古风群经芸阁上多士杏坛中禄在休嗟老文成且送穷深山饶大木阴庇海天东

　　赠牛总戎

　　旧鎭新荒路新衔督府官九重亲授节万里独登坛逺计胷中定先声檄外欢请看传令日风采动旗竿

　　谢王郡公惠响器留别

　　君谢江湖器山林安用之鱼龙迎旧节虎豹避清时札至起三肃衔成试一吹平生知我意惟有此泉知

　　寿薛同庵七十

　　草堂风雨昼嘉客且醇醪老去心犹壮狂来兴转高酒杯寛处放诗客醉时豪昨夜悬明镜靑靑照鬓毛

　　春日新晴

　　湿烟飞不起春雨夜来深草色纔如染花枝半未禁过门无俗客击壤有新吟独坐东亭下熈然太古心

　　寄题理梦斋

　　理梦复理梦梦如江水长逹生迷化蝶玩世托炊粱忽起汤虀口仍留冰炭肠醉醒都两字毕竟不如忘

　　哭虚庵陈郡侯【二首】

　　不见古循吏见公良慰心野阴多种树门静絶懐金客醉曹叅酒童便阅道琴道南营建处深谢势家侵
　　半溪辞我去【半溪谓前守王诞敷也】极口谓公贤素履元随地幽居不愧天留台分道日赐告养痾年一见醇醪醉先声不浪传

　　施雪谷七十

　　我少君三岁看君冠且昏漫从今老数已入古稀论诗价随时长医名与齿尊有官无吏事眞乐荷殊恩

　　谢管令尹请春酒

　　春酒勤相召其如病足何坐惭推我先揖恐答宾多懒性容清世狂吟和雅歌县堂亷陛逺十载不曾过

　　月夜懐素翁

　　南海沧波逺东山宿雾深清秋连夜月吾道百年心勿药闻新报无弦对古琴相思不相见青壁一千寻

　　病足初愈

　　■足欣初愈行嫌柱杖多吾诗惟望雨客论漫悬河山墅棊边屐江城矢复戈园亭饶竹树风晚兴如何

　　山中偶成【二首】

　　古寺名泉畔钟鸣客到初溪山春日昼花柳老人舆逺眺招无鹤闲居食有鱼卧云呼不起苔隐石床书
　　无期还隔夜春事共逰初径仄花熏盖坡平草藉舆山僧劳供茗野客许提鱼新句推敲处摩挲石上书

　　树儿埋之明日视冢还有感

　　老年悲不得恸哭付长歌也自吾庭在其如嘉树何山林逰兴少风雨梦魂多最是伤心处新邱在涧阿

　　晓起用前韵

　　苦调无饶语长歌复短歌寒知春毎尔雨问夜如何僻巷门常静新晴客渐多感时惊物色青草长东阿

　　华从龙徃祇陀读书诗以问之

　　别我诗仍物先天第一花新春乘野艇斜日到僧家雨化曾无力风光渐有涯相过知不逺石鼎试新茶

　　送钱以正再赴太医院

　　有术能医国无阶可致身孤槎沽海月瘦马洛京尘心苦书檠夜情欣药笼春千秋夔契外岐伯是何人

　　送莫典史

　　堂上亲双老天涯客早归他年毛义檄此日老莱衣晴岭穿云易风滩上水稀曾闻巡按语未艾独知几

　　超然堂送丽水酒后漫述

　　登台兼赏雨且送逺行人此日尊前醉殊方别后春红云天北极青野海西濵高处君明眼临分懒重陈

　　闻茹令人卒追忆水亭子【予友水亭莫如起卒四十余年矣近得厥配茹讣感念畴昔不能无言】

　　水亭能共老也属古稀年此日歌无地他时哭有天言犹如白日见已及黄泉手植西冈树霜清月正圆

　　晓起

　　拭眼将观雪翻成听雨吟暑寒元有天地亦何心岭洒松间细邱沾麦处深几时还集霰三白抵千金

　　送冯少府

　　震泽连三郡官程百里船哦松多隙地监水有余天惠博春忻作征寛夜稳眠民风堪采处时致乃翁前

　　送莫江陵

　　古来雄胜地今送令君游星宿连中极江山据上游政从平处善学向静中优春雨桑麻绿时登郭外楼

　　送吴经厯从韶

　　武卫叅文吏西川控贵阳塞平宵檄少幕静昼吟长江汉才难尽风云志未忘量移还有地宣力答君王

　　送陆海盐以昭

　　佐令盐官去严程向海边千家成邑地一命济人年晚听弦歌市春行斥卤田南康弓冶在异政有超迁

　　葺跨塘桥成

　　桥夸东西岸道当南北冲若非今日补几废昔人功风送难驱石天全欲断虹从兹舟骑客相顾笑谈中

　　独坐

　　独坐复独坐清斋起自朝嚣从闲处却饱向静中消客径遥通市邻家近隔桥西林闻络纬幽兴晚来饶

　　避客山堂卧起【生日之明日】

　　卧起闻清磬悠然与境忘秋高山寺静夕霁海天长避客还逄客余觞更洗觞老僧知我意隔水和沧浪

　　咏梅花菊

　　有菊蒙梅姓寒香亦近之渊明方待酒和靖已成诗雪未滋清骨霜还剩碧枝世间多品彚岁晩汝偏竒

　　送李司训宗文之建昌

　　山水旴江郡诸生喜得师吾游曾此地君去不同时仙观眞卿笔乡仓晦父碑相寻还有暇为我吊磁龟【谓罗景鸣吏侍】

　　金莲池上偶成

　　藉草仍移坐临池看水流松阴知日午萍色报霜秋渠曲僧廊转波澄佛殿浮上方时供茗与客共淹留

　　风雨之夕子春将别写懐

　　别思逢风雨无堂漫置觞客嫌冬日短主恨越天长老砚三传世寒灯十起阳西兴回首地吴树正苍茫

　　冬日偶过听松南院

　　丈室东移去南房自一家树留不尽叶菊有欲残花日昃壶添酒烟消灶熟茶闲行甘淡味休向俗人夸

　　归途再用前韵

　　谈余方外士乗兴到禅家云尽长依竹山寒不见花客留新巻墨僧试旧垆茶世味吾痴在无官处处夸

　　送王蒙

　　夜深犹诵读扶我出风烟水陆仍千里门墙未一年课程虽应举科级本希贤明岁春风里还来饮此泉

　　敬止为姚江汤梦卜赋【梦卜东瓯忠武王裔孙也】

　　信国河山誓濠梁水木心东来三世近北望两江深【两江谓钱塘杨子】继别还成谱承休欲嗣音诗人桑梓意时托短长吟

　　与丰城夏宗选叙别

　　别子劔江上相逢二十秋盐车终厄骥渔艇不惊鸥招隐歌空谷酬知赋逺游我无徐孺榻山馆缺淹留

　　寿陆野云

　　八十称大耊年来又此翁相人能法眼谓我有仙风世事清谈里家声逺谱中笑看兰桂长黄髪碧双瞳

　　次杜地官游惠山

　　闲登山阁上纵目九峯巓有兴还题石多情更饮泉云栖追旧梦【详见超然堂记】风景入新聮异地应同调吾曾守颍川【杜君扶沟人与许州比境故云】

　　从龙之祗陀林读书欲徃送之不果用韵致意

　　云林曾榻处数里到君家松结千年顶梅留二月花情知资浩博力欲谢浮夸忽起懐人思悠然天一涯

　　五言排律

　　追次西涯先生寄题迭嶂楼

　　涯老题诗在居然见此楼书邮何日到碑刻几人留树色分淮甸江声接楚流吾登方恨晚谁赋不悲秋六代孤鸿没三山片石浮村墟多佛塔野水有渔舟吴越连诸郡荆扬跨两州岁年齐始建风景白曾游谢眺亭偏古严陵石最幽傥非公一语千载若为酬

　　题画寿周秉道

　　郁郁顾山树青连东海天几家能卜世此老夙称贤大隐非居市长生不问仙骑迎侯子左鞭让祖生先兰已充佳佩芹将荐御筵舟横江北渚劔倚斗南躔传业书签万生涯食指千初心三岛日晚兴五湖烟榻下欣留客旌招耻赴田少微知此野大耊値今年独鹤吟笻畔群鸥钓石边慕亲题感怙懐世赋思玄人士缁冠雅儿郎彩服鲜夜深销短烛冬暖谢轻绵永日方嘉燕清风复大篇贤甥献春酒侑以惠山泉

　　五言絶句

　　萤

　　过楼还绕井入戸更深深老可观书巻惟应照我心

　　蛩

　　隐隐复悠悠虫鸣早应秋夜凉人未寝草露湿阶头

　　菜【二首】

　　菜以甜为姓应须老圃知苦心谁氏子更道馑如饴
　　此根眞可咬不用问康侯鼎鼐非君事徒能白相头

　　紫薇花

　　簇簇繁缨色谁敎媚早秋省臣今白首还忆浙中楼

　　络纬

　　络纬复络纬一虫还一虫年年声不断未了御寒功

　　兰

　　天风一夜霜萧然见秋野兰蕙化为茅亦有不化者

　　菊

　　秋菊有黄花万古长如此谁知栗里风却胜南阳水

　　雪兔

　　山川雪模糊明视明如月高秋夜气清犹懐广寒阙

　　洗石【二首】

　　汲水洗石床上有唐时字不用太兮明恐损莓苔翠
　　石上听松声松化石不老移石就新松新松数人抱

　　春日访知微门焉未应诗以嘲之

　　剥啄应松声客去僧未起僧病一春过老却山中杞

　　小雨过海天亭前饮酒

　　山风吹雨霁藉草对邻僧回首淹留地白云知几层

　　偶过听松听竹间泉

　　削壁皴斧痕下有洞如屋积铁不知年时许莓苔绿

　　寄司徒孙九峯【二首】

　　江汉云重阻秋风白髪多相思不相见木落洞庭波
　　老节曾相倚虚心几岁寒九龙山下梦夜夜楚江干

　　王山长归越灯前酌别【四首】

　　陈榻事巳陈不用再三渎君去闭山斋岁寒两竿竹
　　君如蜀山人我愧程叔子徃来皆可书山中无野史
　　点点易未了山中年复年期君弄春水早渡越江船
　　鹿洞本无洞鹅湖亦无湖勿谓吾台小中涵太极图

　　题画【二首】

　　溪上有梅花岁寒心不老不见履斋翁山中几春草
　　微月生西岭淸光日渐多直从圆处满试问夜如何

　　邻竹

　　万玊栽非易千金买更难题诗问东老须向岁寒看

　　待月【二首】

　　夜夜待月明每被浮云苦今夜天无云月明本如古
　　月从东海来待月吟正苦素娥本无心不管人今古

　　雪林

　　冬老繁华尽山深雪满林潇然茅屋下千古岁寒心

　　警斋

　　林居事幽讨长诵敬斋箴客至论今古时兴策励心

　　书石泉画

　　石泉作溪山信意复信手知音者后溪兴在梁溪口

　　月下推篷看梅巻

　　梅花本幽贞月下更竒絶推篷何处舟孤山夜来雪

　　观泉有感

　　阳城居晋鄙薫德几千人我亦山林乆观泉愧我巾

　　蒙斋【邹君世泰别号蒙斋兹馆于吾仲弟玑为诸子师予喜其有养正之心也为赋二首】

　　涓涓山下水日夜逰从东策杖临流者曾闻说圣功
　　有美道乡孙学道如学海海水即吾泉山下眞源在

　　冉泾书院十二咏

　　曾侍亭【宝初归养时作也中有屏泥金作仲尼居曾子侍像盖窃有希贤之志焉】
　　归养荷天恩孔训闻自少不敏请事斯如闻提耳诏
　　容春阁【在曾侍亭右中庋旧藏书凡若干巻扁曰容春精舍先师文正公八分书也】
　　一堂容万巻长忆鹤翁诗高阁日増崇老至不自知
　　燕居亭【即曾侍亭后轩也以朝夕于斯故名之其扁为乔太宰白岩篆】
　　客退解冠裳坐我北轩下我铭揭西楹时时一瞻顾
　　存一斋【与燕居亭对中置文正公所著吾曾祖府君存一斋铭府君小像岁时一悬之以展瞻敬】
　　先民递传恭惟一益亲切斋居诵新铭敬对不敢亵
　　嘉树亭【在容春阁南其制厅事也以文正公有此二篆字故扁之枫山章先生尝有记今石刻在存一斋】
　　吾庭有嘉树种自容春翁百年益封殖人歌召南风
　　八角台【以石子为之在存一斋前上有八卦象山中作点易台实始于此】
　　斋前垒石台台有八卦象山中点易时如坐兹台上
　　兰畹在【八角台西其数凡九每畹艺兰九本凡八十一本旧传宜兴山中兰移栽他处止花一年故欲以多胜之】
　　滋兰自骚人香草以比德九畹如井田惟馨亦充塞
　　思濂沼【在曾侍亭右甃石为之中种荷花故有濂溪之思焉上有小石梁以通徃来】
　　莲有君子德爱多知者鲜凈植起香风污泥任浅深
　　光霁桥【即所谓小石梁也】
　　观莲忆濂翁因得风月趣忽然光霁生乃在过桥处
　　静深径【新植竹数十挺径当其前故名】
　　新竹依旧径竹长径益深青春白昼永爱尔君子心
　　圭冕二石【在曾侍亭前左如植圭右如露冕】
　　石出东野山其形各有似如冕复如圭堂名称曾侍
　　雪浪石菖蒲【在嘉树亭前石自四川来与坡翁名斋者类今种蒲其上立石盆中如屛之状故又名屏蒲】
　　坡翁爱兹石铭在莲花盆吾以种菖蒲珍重如前闻

　　慧山书院十五咏

　　忠定祠【忠定宋丞相李公网也公之先邵武人自其祖始居无锡其父修撰公夔及母吴令人皆葬湛岘山公尝庐焉自号梁溪居士亦乡先生也故祠】
　　梁溪深十寻湛岘高万武我作李公祠春秋荐牲酤
　　湍涧【在忠定祠右泉自十贤祠下至此凡厯六池以汇再越一池则下田矣水是以湍】
　　七池流且汇一水犹在山萦回忽成文至此将下田
　　野桥【湍涧之上山水冲而成汪北转为别涧当转处桥焉杂木石为之殊有野致】
　　乱石冲径来徒杠接石砌拔断谢游人水浅人犹揭
　　云阶【由野桥有径西上夹树松柏迤逦三百歩许复门焉故曰云阶】
　　石磴穿云上悬崖自此升谁言风可御须信气堪乗
　　静清深处【入云阶门而上地位清迥仰见山色如在只尺厯级而门泉且迩矣曰静清者取周子通书语也】
　　何处静而清蒙泉出山下观物本无心一原穷万化
　　海天亭【亭东北向在泉之前因思其所归故名之有记】
　　兀坐山亭下悠然海上天归墟无尽藏须记始流年
　　超然堂【堂在海天亭左其向畧同前临平野及莲蓉湖逺对江阴之定山有百尺之楼之观焉三十年前予在许州梦登尚书台有此题额因榜之今望中所见皆与梦叶详在予记】
　　梦中得嘉名卅载乃斯宇珍重病余身优游荷天予
　　吟松个【即超然堂左室也】
　　风来松有声洒洒当左个我吟本无心松亦何心和
　　咏竹个【即超然堂右室也二个皆梦中所见】
　　新栽竹数竿竿竿挺苍玉我歌竹和之歩转阑干曲
　　泉斋【即超然堂后轩也斋作而泉忽出其前今名滴露因以先师文正公所书二大字揭之】
　　出山如在山名斋敢忘本鉴里看靑天不为泥沙混
　　点易台【在泉斋之南滴露泉之北以石为之上有一圆石象太极二嶞石象两仪四嶞石象四象台有八角则卦形也见素先生登而赞焉刻太极石上】
　　有象本通玄义不在句读道人坐高台忘言对苍岫
　　滴露泉【在点易堂南壁下其来甚微滴而不留故取唐人诗语名之】
　　滴滴出石间初疑松上露点易日有程还应周天度
　　两知亭【在超然堂左南向中奉文正公石刻画像先曽祖存一府君像刻嵌石壁先友希翁所作涣然亭铭嵌左壁曰两知者取文正公赠予东归诗我歌泉和两知音意也】
　　天涯一归客海内两知音万古泉声在应知此老心
　　瘗巻邱【在点易台右中藏江西视学时小试文三万余巻甃石为邱予铭其上】
　　吾道方施行怀之不胜巻故物穴名山虹光起遐睠
　　望阙岩【直海天亭西上纡径数百歩出松柏间有岩焉岩顶有平石可西北望某时至焉则人扶以拜祝曰万寿无疆因作石香炉篆刻其上云云登岩道中有数黄石错立径侧予大书刻之曰山水之间曰风尘之表曰人间天上】
　　东南海一隅天阙勤望眼登拜想氤氲殿上香炉篆

　　除夕勋侄送红酒

　　红酒桃花色东风吹更鲜将情来旧宅送喜入新年

　　遣暑四事

　　淸泉白石子置之古铜簋泉出此山中石来汉江水
　　两峯泻寒泉石庵得意笔悬之堂西偏白日风萧瑟
　　净扫席间地周旋仅函丈矮几置中央坐爱垆烟上
　　楛槎种菖蒲盆水半欲没露珠上叶稍爱尔仙灵物

　　容春堂续集巻二

　　●钦定四库全书

　　容春堂续集巻三

　　（明）卲寳 撰

　　○七言律【百五十二首】

　　七言律

　　雨坐

　　初春烟雨似梅天墙角梅花尚索然病客有情常梦野闲人无事漫占年永萦浅碧连城外草送轻青到槛前闻道忧民新令尹几回骑马劝耕田

　　忽忆江西湖南时风景用前韵

　　漫道呉天似楚天四时风雨一萧然滕王阁下维舟地黄鹤楼中听笛年春色渐回梅放后秋声应尽鴈归前东山屐在堪乘兴闲送清泉下石田

　　雨中寄浦文玉用前韵【时文玉为予评订学史】

　　风雨无端莫问天新编读罢自欣然寸心敢谓能千古一话真应胜十年江郭鸠声春笠外山牕梅影暮灯前明朝独上鹅湖棹回首蘼芜满野田

　　春日无绪泉亭书院俱缺一至次浦文玉山行用杜韵

　　仲春风日尚微寒两月多愁懒戴冠雨后花催连夜赏雪中山忆来年看云开平野还盘谷石转清流更激湍物色有余情绪少几时慈壸报平安

　　春水寿王郡侯

　　怀李楼前春水深郡公多暇重登临长江对我一杯酒白日在天千古心笔无留翰汉老吏诗有余才唐正音年来初度未须祝手植甘棠新作阴

　　送顾行人与新

　　奉使真随八月槎南风五月又辞家松花露溢离亭酒石子泉将客路茶北极朝廷瞻象魏中原藩省赋皇华明年再揽澄清辔独听民謡到海涯

　　久雨

　　熟尽黄梅雨不休出门何处觅沧洲势倾底柱河全泻气塞归墟海逆流圃史空传葵有日田家长叹麦无秋渺然舟楫吾安往古华山前一倚楼

　　秋夜

　　月流云窦影庭柯今夜风于昨夜多我病未堪空酒在秋声如此奈愁何人言每信天无漏世事真看地有波三叹朱弦谁听者几回击节杜陵歌

　　野色

　　黄泥桥西溪岸斜东风吹水拥溪沙杜陵药饵长随我韩子诗书正满家何处不看悬磬室有人还着替舟槎涣然亭外当时路只隔南涯与北涯

　　秋夜宿惠山精舍

　　惠山草堂秋夜清道人夜坐听泉声中庭不见古松影西岭却遮新月明一里松庵期信宿十年鹿洞梦孤征明朝藜杖须将去从我闲行三两生

　　得如山和章再用前韵

　　落日空山钟磬清隔溪时听棹歌声小桥再渡觉身徤高阁一登增眼明望极江湖云北去梦回岁月鴈南征黄花亦是秋风客尽办寒香对老生

　　九日过国臣弟南庄

　　鳯皇墩下扣柴关篱落黄花手自攀适野亦堪酬令节避髙应不到名山情多更欲临流坐兴尽真■〈扌弃〉载月还最喜晩来风色定小桥回首碧湾湾

　　寄顾台州华玉

　　秋晩怀人思欲荒东南江水隔钱塘山髙故近台三象郡僻真悬海一方他日曾看周砥柱何时能翦召甘棠观风定有新诗句愿托王生为寄将

　　新春

　　庭草犹枯渐有情檐声如雨雪初晴缘江积冻朝寻径匝市浮烟午出城风信巳非前九烈月华应为上元明梅花两树香如许误道诗人在冉泾

　　得章司成枫山先生书

　　司成书自道卿传千里枫山越四年风雨梦从初起处江湖心在未归前数盘谷可容君筑万里门曽泊我船闻说临风多感慨乾坤回首一茫然

　　戊寅八月以容春集托乔司马寄王中丞虎谷越歳司马以集还因得中丞之讣

　　隔岁书回不拆封惊闻虎谷失髯翁风骚辽阔遗音在江汉萧条老眼空壮志欲从汾左右【汾谓文清薛公】清声曾动陜西东【虎谷尝以言事谪官陜州既而擢陜西提学佥事】七年又洒柴墟泪屈指交游俯仰中【柴墟储公卒今七年矣吾悲虎谷犹悲柴墟也】

　　守溪公惠洞庭新茶侑以长句奉谢

　　洞庭春茗过湖来阁老新诗手自裁锡谷泉应将撱石玉川风欲问蓬莱竹垆纵有僧堪借梧几曾无客与陪何日山中寻旧约莫厘高处一登台

　　悼沈提学休翁

　　江东回首复湖南到处春风许我叅万里无槎心独往千钧有笔力能堪鳯皇台逺空魂梦黄鹤楼髙絶笑谈最忆牵衣相别地碧瞳如水鬓■〈髟上监下〉鬖【予自湖南之漕台翁手予腰带笑谓其子曰我江南有此秀才】

　　松坛午坐与送茶诸僧

　　竹里风来生昼凉况逢时节近端阳也知城外尘能少却道山中日更长云壑飞泉频倚杖松坛盘石漫焚香老僧供茗浑忘味好向嵩峰问溥光

　　答姜士元用舒国裳韵

　　归舟不见急流难曾向严滩濯我冠何处世情非灔滪几时尘梦不漪澜【漪澜惠泉堂名】山中松子秋还落海上桃根晩更蟠遥想栖贤【山名】云雾里定依北斗望长安

　　用杜韵寄李劔州

　　病余岑寂向林邱消息欣传李劔州蜀道巳通今四海禹疆还识古诸侯孤城力起千家市短札情随万里舟我亦旧游忘未得梦魂长绕紫薇楼【紫薇楼在浙藩】

　　答陈宪使文鸣过访不遇

　　黄梅雨过绿秧齐日向山庄路不迷万里仙槎还海上十年清梦几湖西太行碑刻看新打岳麓书签忆旧题谢客也知非此客却教泉酿负蒸藜

　　文鸣报书久不至

　　江船连夜发蓉湖三宿封书报尚无夏榻梦魂便客少晩舆游兴对僧孤惊风骤雨常怀楚【逆瑾煽虐时文鸣同官湖南】丽水佳山又过吴欲向诗囊问竒句瓜州回首渺烟芜

　　和乔司马三首

　　梅花水
　　梅花不见见清痕何处还堪索笑言云影逗风俱澹荡波声流月自潺湲湖山韵絶弦长断洛浦香销佩独存春到江南无限树不须临水赋招魂
　　观音山
　　观音阁下江水深阁上丹崖知几寻安能羽翼一飞上独凭阑干时放吟鸟去却留云栈影潮来还起石钟音十年老眼今如梦遥为岩翁重此临
　　鸡鸣山
　　钟山西引一峯高云磴盘纡歩不劳画里楼台复钟鼓望中城市有林皋江流入海初奔放世路怀人更郁陶却倚崔嵬发长啸松风何处起秋涛

　　夏吏部于中以諌除名访予里第予避暑山中闻而赋此

　　南归吏部一方巾冉水东头访病人万里孤槎浮海梦片言九死报君身风从逺道来应好暑向深山避却真从此著书应满室草堂深闭楚江春

　　舒翰林国裳过锡病不能来其人来言之

　　病客舟中不着巾山中而我亦怀人平生温饱元非志万死艰危尚有身风力南溟看独近潮声东海听初真也知梦转沧江晩正想胪传玉殿春

　　万汝信与国裳同舟用韵再寄

　　一封书上几沾巾道路争传国有人云雾政勤瞻斗念风波还重渡江身吴门晩树舟边近楚泽秋兰佩后真却忆匡庐弦诵地五峯回首不胜春

　　晩凉

　　晩凉幽兴为谁多闻道灵旗巳渡河露咽微吟还蟋蟀雨添新韵到蕖荷牕前梦醒风初定枕上诗成月己过从此炎蒸应尽退不须频问夜如何

　　寄莫如山

　　五更梦醒忆南沙只尺天分路两涯诗草往来凭稚子春光深浅问梅花节临雨水初飞雪路阻山泉未试茶画里西湖皆幻景似闻高兴在东家

　　得如山和章兼荷踏雪见过用前韵

　　雪后相过屐印沙美人望不在天涯九峯西照双溪水万树东风一夜花天台客去方燖橘阳羡书来未寄茶留得山翁曾共醉数杯今雨对诗家

　　送朱工部请告归上虞

　　记得逢君在乐平新凉庭院碧梧清周官六典曾司冦禹贡三江又水衡泽国烟波吟里兴云林风日病余情西兴渡口犹回首闻道秋潮昨夜生

　　寄张汝立

　　别来风雨梦初醒两对山中春草庭江汉无情衰可墨【王阳明平江西汝立尝叅军事】春秋有法简能青笔将点易劳君送【先以象管笔二寄予为点易之用】琴欲赓歌起我听闻道儒台虚席在何时尊酒海天亭

　　送施克和之平乐

　　行尽潇湘问吏邮青山回处古昭州自知宦寓应如水谁道刑官便是秋身在江湖频望阙道经岳鄂两登楼三年宪召君当起莫指苍梧赋逺游

　　送钱昌言赴顺宁经府

　　万里滇南郡幕行先从水道问邮程乾坤何往非臣所朝夕难违是子情晩日每看山外影寒江犹听雾中声独怜泰伯祠前别数点梅花照眼明

　　喜冬官钱士弘访予惠山草堂

　　公来犹记十年前我在山中正浚泉陆羽水经应入妙卢仝茶力漫通仙闲边梦亦寻常见病后诗曾一再传他日风雩还有约沧浪歌罢采金莲

　　杭方伯世卿登我龙山不克奉陪

　　百里荆溪十载违相逢谁道旧情非病如梦里予初寤画在诗中子亦归两地青山歌响应一星南极望依微凭君再订登高约听罢沧浪共振衣

　　九月一日

　　九月一日初度辰谢客来访山中人坐临旧石谈还旧茗试新泉味更新点易笔如周入梦读书台与李为邻高邱逺海诗家兴我亦东驰万里神

　　寿少傅邃翁先生七十

　　百年师执邃庵翁几向门墙拜下风多士钧陶鸣铎外累朝经济挂冠中时将老矣江山在兴本超然出处同莫道隠园真可隠庙堂端合坐姬公

　　送施渐之平乐省亲

　　潇湘洞庭涵太空诗人行色在胸中石钟舟畔三江月铁笛楼前五夜风衡岳鴈回程可计苍梧云尽望无穷凭将一勺龙泉水逺向昭州寿乃翁

　　昼坐偶成

　　两月悭诗到社中日长应负绿阴风病多自笑药无力歩少不知笻有功五里汲泉将石子一春戒酒谢山翁故人送笔能留在点易台高对晩峯

　　点易台八首答张侍御汝立

　　象笔双缄自吉州书题点易逺相投老来已悟浮生梦病后兼忘应世筹磴入烟霞须策杖台穷云海胜登楼凭谁凈扫焚香石千仭冈头拜孔周
　　海天亭畔卜幽居三古精神一卷书象管搦残朱未落松梢滴尽露还余姓同康节希何敢年过蘧瑗化不如月出东山时起我独凭高处问盈虚
　　桐树扶疎荫石台巉岩西望更崔嵬日流云影前峰去风送泉声别涧来鸿渐茗从闲客试李绅书自少年开晩凉每有风雩兴随意邻僧坐碧苔
　　高台百尺临苍茫白云渺渺溪泱泱松垂一枝去地近草碧千里兼天长有时岩顶起清籁何物涧边生异香操铅点易者谁子老矣羲文心未忘
　　万壑风云万壑涛人间天上在岩嶅邱园掩映松楸密台殿参差鹳鹤高僻地自堪成晩节浮名真合付秋毫野翁错指丹崖是应怪频来杖屦劳
　　百年佳兴独登台草结为堂白日开云暝气连东海石风睛光动北山莱故应壁立千寻在安得泉分一道来老衲似知天假我手移松树夹庭栽
　　金莲池水即沧浪白石冈云接草堂竹合凤箫难起调树留虫篆不成行百原泉上风神逺五老峯前梦寐长万卷相看纔数画漫劳书客问芸香
　　观水长怀子在川衣冠时向古坛前蓍从上蔡无真种图到希夷有别传客送屐声云里径僧将瓢影月中泉闲来凖拟忘言久莫问新诗月几篇

　　次韵答鹅湖费公

　　清时谁敢爱深山风雨应惭厦万间东国尽容原宪病【自谓】西京犹放涑翁闲【谓公】诗传秘阁歌盈耳药进慈闱笑强颜乌鸟情真天鉴在一封已达九重关

　　代柬寄刘司徒

　　平生青眼老司徒两地暄凉一字无经济有才空岁月登临何处不江湖百年第宅长安市千古衣冠洛社图久矣吾衰还病母旧逰回首渺云芜

　　追悼杜柽居

　　柽翁书断几经年忍见哀音到耳边梦里关山犹阻在画中人物竟萧然逰追司马纔千里隐比东方但一廛独爱高谈惊鬼胆江湖风雨不堪传

　　侍御东君来言大司马洪洞韩公问讯志感二首

　　柱史传来洪洞语病夫心事有公知东曹疏笔还谁执西野吟笻也自支千里寒暄音似玉百年忧乐鬓如丝风吹凉雨清茶罢正是怀人欲渴时
　　太行云逺独懐人近古风流大耋身【时公年八十二】一代典刑千百世两朝平格二三臣梦回曹省灯无影诗到山林笔有神更喜清亷卫叅政白头情话正相邻

　　闻申诏侍养喜而有述

　　一封书奏再踰年温诏春来忽自天此日益知亲寿逺何人敢望圣恩偏新衔承乏催无驾旧禄留余养有田最是衰迟惭报称山中常检白云篇

　　九月一日点易台新成登而观之又得一石如台漫赋

　　台成点易试高秋更爱真台在上头石小似看千仞立云多还许一方留飘然野歩长随鹤何处机心不见鸥分付山僧种松树曲肱闲送翠阴流

　　九日与畅大夫以下八君子登台述事

　　上尽高台复有台海天睛眼逐云回径当转处还逢石坐得便时本藉苔风雨重阳初掩霭乾坤吾道政徘徊县公自送江州酒更许山僧供茗来

　　十月朢日冯按察邀予登璨山髙处观庐仙丹井至于新筑中台上台述兴二首

　　行过青山复璨山几层云磴几松关中岩泉落龙犹卧上界坛高鹤未还十月风清双篴逺五湖波阔一舟闲凭君着我题名处应在丹崖万仞间
　　几年高兴拟登台此日肩舆偶上来画里水曾夸震泽望中山欲问蓬莱风神似与仙灵遇踪迹从教野老猜日暮不须催返棹东方明月正徘徊

　　赵秘阁训夫哀挽册

　　别君逺在廿年前偶读哀词一泫然越客调经涯老赏晋人书自洑翁传天连阁道长当御地近瀛洲太逼仙曾向缙云询白叟潮江烟雨隔青田

　　咏雪灯答勋侄

　　雪制方灯昔未闻阿咸才思夙超群一中造化离为火四外经纶坎作云石室春光从地起冰壶月色自天分闲来静坐能生白更爱骊珠夜到门

　　司徒凤山公见过

　　江汉功成召命新南来泉上问山人时哉春暮还灵雨久矣吾衰更老亲万里长安天在望千秋淮海水如神相过莫怪频留坐话到平生字字真

　　送秦古峰别驾用前韵

　　孔嘉驿前江草新送行偏感旧逰人骥才此地方堪展鳯徳何民不可亲春雨桑麻无旷野秋风黍稷有明神烦君为吊康斋墓十字题碑愧未真

　　次幸庵彭司马寄吴宪长

　　司马登廷昼接三闲情及我我何堪梅花陇外嫌疎阔萱草堂前愧旨甘望日直从双阙下观风曾到两峯南他年出将成功地时雨亭髙酒半酣

　　次顾少叅山行韵二首

　　明月青天两度秋太虚如水屋如舟一年节物还黄雀【是日与成恵黄雀】十里溪光共白鸥自信菊华堪托醉谁知萱草未忘忧山林况有平生癖莫怪封章恳乞休
　　歩尽僧廊转曲阿肩舆长记驻松坡愁看白髪千茎长病谢青山数月过地僻自应尘事少夜长偏怪雨声多床头易在吾衰久敢向苏门拟旧窝

　　二十日与诸生私祀忠定祠退馂松风阁

　　山中景物雨中楼争道风雩是此逰竹径有香深处净松坛无影上方幽茗留宿润春初撷苓待新晴夜欲收何处美人同我兴便题书札向渠投

　　雨中归自恵山得见素和我点易台诗用前韵

　　风雨西庵正倚楼素翁书至似同逰十年海上人非逺何处山中事不幽竹蘖乍肥分仆送松花将老托僧收易台八首从头读始信平生分已投

　　寄浦进士文玉用其韵

　　长安为客一年多喜听明良和舜歌风海稍纡仙足骥云山微露佛头螺两都赋在名为累三策文成病作魔独有知音隔江左蓉湖秋晩水增波

　　暑坐追次文正公韵怀守溪先生

　　深堂昼日坐萧然兴至行吟倦复眠水石簋清手自击海天亭逺梦相牵客谈鹿洞已无分人忆蠡湖还有边高秋拟上莫厘顶已办买舟三百钱

　　俞大叅国昌寄惠杞饼苓膏奉谢

　　逺书来自济河东饼杞膏苓在手中松下光怜春过雨菊边香忆晓含风向人未论通仙品为我先收起病功莫道纸囊容易尽久将杯酒托山翁

　　同年会述事

　　两年三度会同年四老年俱七十前涓滴饮应怜勿药郎当舞不笑当筵恨无万厦能蒙雨幸有孤舟已济川欲托一觞酬晩节濯缨同向此山泉

　　点易台右得泉

　　点易台南忽有泉原来石窦始涓涓气蒸碧雾絪缊合声入青云迤逦传洞里乾坤双滴露山中日月一流川谁将千古方塘句歌向吾亭翠壁前

　　九日点易台登髙用小杜齐山韵

　　风急山深叶乍飞行云皛皛日光微台高正合逢秋上道近还判向晩归北极星辰真旷瞩南湖山水各清晖寻常笑口何须羡千仭冈头更振衣

　　白楼吴公夜过无锡以诗见贻次韵为答【时公自南京太常卿迁礼部侍郎过家上冢寻将北上】

　　日为公来戒小车夜船风便但缄书名高法从三朝上职重留都六载余启沃经纶方自此交游赠处欲何如麓堂旧话平生在再拜临岐有病躯

　　滴露泉

　　一滴源头息息新每从旱日见天真涓涓昼夜江湖逺洒洒乾坤雨露均煑茗尽供台上客研朱还假洞中人再歌晦老南岩句始信青山本有神【广信南岩有一滴泉晦翁尝题二句于壁曰一滴有灵通地脉半空无雨洒天浆今文集中皆无之】

　　王郡公得芝于泉上次韵

　　公来山中天作竒清泉白石又丹芝独怜日转棠堪蔽谁道风行草不知蟠结真形云里化絪缊和气雨前滋老生未得同幽赏渴望西峯一赋诗

　　郡公见访用得芝韵

　　又为吾泉益一竒若冰洞口得灵芝栽培是力非人与雕刻无心有物知光分日月云茎动数应星辰露瓣滋自古化机愁太泄山灵从此谢公诗

　　雨

　　高舂独坐到昏黄起问阶前几寸强神化故知时雨妙忧怀真与野人忘池添水色轻初定风送雷声隠更扬不但城南三十亩明农心亦系岩廊

　　分题黄鹤楼送少叅丁元德赴湖南

　　大夫能赋爱登楼五月云帆到鄂州广汉长江俱万里白云黄鹤已千秋吴人猎逺兼苍野夏后祠荒带碧洲他日甘棠应此是有诗须向壁间留

　　松风阁次韵

　　出郭初闻县阁钟西林东日破朦胧我于寺主元无约诗与禅家各有宗三伏炎蒸须谢客四朝衰懒合明农相逢若问来何早欲向风前听古松

　　草奏

　　诏旨临门母在床拜恩初罢草封章南宫地近行犹滞北极天髙望更长敢谓晩年真可进亦知幼学未能忘古人曾说良工苦一字应须九结肠

　　松风阁夜宿

　　不宿山中已二年老僧还话二年前戏移片石真竒迹笑却千金是隠缘半夜未眠泉逺滴四山无籁月孤悬明朝更与王山长点易台端望海天

　　闻诏从侍养之请

　　十年七疏为亲辞始荷天恩遂我私敢谓孝诚真恳切故知仁闵不遐遗孤鸿偶与风云际寸草仍沾雨露滋独对青山还点易何时定是报君时

　　得石毛二先生答简【熊峯简有交游中有此终始大节何限光重一代人才举动自别且于世运有深助焉之语三江简有温旨如春可见忠孝两全而圣天子待大臣之礼亦至矣之语故有感焉二公皆文正公门人与予同时故不能忘也】

　　三江读罢又熊峯百感心期简二封漫谓交游有光重极知世运此遭逢吟诗社外长观水点易台前独种松伊昔同逰今老大麓堂梦转惠山钟

　　夕坐观泉月上始还

　　海天亭上坐焚香静爱山中寒日长石罅云芽含宿雨波心树影弄残阳九霄月散九峰剰一夜泉生一寸强却漫有台名点易误教逰客问行藏

　　待月未出归途漫成

　　兴酣拟坐月中台月上迟迟且复回峯影过湖残照去风声入谷野云来衰年多病堪何事清世无功愧不才除却慈闱朝夕外旧书还与故人开

　　超然堂成二首

　　一泉一石皆君赐敢谓山林逺庙廊鹿洞胜逰空旧榻颍川竒梦有今堂厓悬老树冬逾劲畦引清流岁不荒久矣吾衰还策杖西岩北望拜焚香
　　平生心性爱寛闲又作新堂傍旧山云石巧当斜径处露泉时滴小池间老来书策元非课世上功名岂有关我不絶尘尘自絶翛然晨往夕忘还

　　送浦丽水文玉

　　十年丽水我曾逰又赋新诗送县侯山戢兵戈金在穴海通舟楫盬成邱有人俎豆如诸葛何处弦歌不子游且莫易看循吏传几多风采待君収

　　立春日奉太夫人酒

　　春迎元旦先一日寿祝慈闱过百年新制银壶【金出存问】恩似海旧悬金榜笔如椽折梅侑坐香初媚缕菜供盘碧更鲜不用莱衣频拜舞赐袍光彩照堂前

　　元宵后山行

　　一畨料峭一畨和正月东风望后多云倚诗坛仍几杖雪残灯市剰笙歌鬓愁对镜添霜雪酒爱停杯起绿波画到垂枝难着笔吾吟如此老松何

　　赠林以永【侍御林君以永上书谏佛左迁道敝邑以书问予草堂予适避冗之堠阳未能奉会辄赋小诗用谢疎简予近以见素公命为邵州祠记知君世为详故及之】

　　石亭寺下始逢君疏出留台慰所闻海郡南迁唐更逺沙门西逆汉初勤百年山屐三时雨五月江船万里云归见素翁应感叹邵州新庙荐清芬

　　寄俞国昌叅政

　　都谏才名动六科山东方岳亦峩峩班违清切天还近歩入寛闲地更多几处残碑犹鸟迹何年幻市不鲸波文庄亦为军储出关塞而今尚有歌【文庄谓叶亚卿尝以都谏迁叅政督军储于北边】

　　十六日悔未及月华呈同赏诸君子

　　睡魔酣处月曾华向我翻嫌见者夸地下不知光是日天边空指色如霞晩来真合归谁咎老去犹将拜此嘉何许广寒堪问信氷轮冉冉海东涯

　　送殷时衡应贡之京

　　泽宫春贡起英才三策彤庭昼日开骥力正当千里道凤威须傍九成台珠从海上原无价木到江南故有材赋得长杨多讽在愿因清燕奏蓬莱

　　毘陵城外夜泊有怀半溪郡公

　　天宁寺下晩维舟出郭相迎有郡侯百里路频纡皂葢十年梦已落沧洲向来风雨增多病今日江湖谢逺忧春野初晴诗景阔迟公同上惠山楼

　　多稼亭有作

　　多稼亭东细路斜郡侯于此再留茶前人后人事相感昨日今日春有涯壁记尚看全石在郊观犹恨短墙遮数株霜柏皆孤直更着寒梅一树花

　　素翁宿我山堂晨起奉呈二首

　　堂成忽枉司空驾坐倚斜阳对海天近处自便泉与石静中真爱日如年多情欲下南归榻有梦还随北去船迤逦到京春已暮熏风歌里和虞弦
　　别自金溪二十秋春风忽起草堂幽两行西服【江西四川】仍青野一卧东山遂白头廊庙合兴新揖让衣冠争羡古风流遥知今夜懐人地应在江南胜槩楼

　　别后奉寄

　　司空劝驾朝天去而我望如天上来何处春风木榻下山中白日草堂开考亭最少立朝日范老真多济世才南极文星今北极易台回首是三台

　　山堂雨坐用怀王郡公韵

　　东行到海复回舟百姓方歌郭细侯风幔正悬山上月雨帆犹隔水中洲已知平野无遗病谁信丰年有隠忧一望江湖俱在眼吾堂还媿范公楼

　　喜王山长至在超然堂作

　　山长南来如旧约初成春服又新堂清泉偶怪干时细白日真从静里长云外诸峯轻露碧风前百草暗传香近将定性书重检点易台高坐夕阳

　　素翁诗来内改一聨乃复次韵以答

　　赏罢松庵二老松山灵应识古仪容徐行日转池边树静对云生江上峯宪节秋风伤旧别郊坛春雨忆初逢年来谢病沧洲逺只有怀贤意未慵

　　尹舜弼访我二泉书院诗以叙别

　　七年离恨忽消除更爱清言数起予士品故从三代后文章谁许六经余春深水国舟还浅夜静山斋榻又虚欲问星槎何日返庙廊新馆正渠渠

　　听髙子明读春秋传

　　老去劬书爱目光朝吟暮诵得高郎一声何处凤歌逺万古不如麟笔长晏子宅边南市熟羲皇梦里北牕凉应须七日登山去望阙岩前拜瓣香

　　送程副使用素翁韵

　　赤壁舟移一夜风十年晤语几回同向来鸣是周冈凤何处乘非汉道骢伊洛渊源新浚后江湖幽隠旧逰中遥知素老相逢地太白楼高月满篷

　　山中初夏

　　山中初夏渐清和听罢樵歌又牧歌晓暝暂疑青野窄午晴偏觉绿阴多闲从点易无僧到逺为征文有客过诗兴撩人归兴缓东峰明月夜如何

　　督府杨侯鋭见访

　　督府新衔旧总戎独将一郡障江东图南预誓三年日逐北兼乘两夜风何处解扬能致命向来余阙未成功千秋谁秉昌黎笔闻道平淮论已公

　　偶读罗圭峰所为张宗伯墓铭因感罗之知己情见乎词

　　磁龟山里访君时坐对青灯各鬓丝经国念深非我任作人心苦有天知晩惊妖鵩从何处秋逐冥鸿信所之只尺寗庵空墓草旴江回首不胜悲

　　王近至有悼

　　四明山下得狐邱争似并州是钓逰布褐江湖俄及晩棘闱风雨几经秋刘蕡有策空留庙王粲多情独倚楼忽报近郎还北上愁心江上送孤舟

　　闻顾氏两封君奉诏加三命之服

　　诏许衣冠与子同百年昆弟两仙翁云司象简瞻趋外薇省金鱼映带中清世箕裘还作地名家弦诵已成风向来锦轴丝纶在请看平生教育功

　　听雨

　　数月长懐听雨心道人今夜坐应深谁知北斗回元气我爱南风和好音况复五湖俱入海莫须三日始为霖麦秋时节阴晴半时有鸠声出逺林

　　与王山长行精舍中

　　闲从山长到山中独上高台眼欲空泉未出岩声在石云初落沼影随风退藏自得衰年计逰息何妨静坐功莫道堂前无长物数峯青点海天东

　　得浦丽水讣

　　方怪伻来得起居讣音新到重愁予铭旌长路晨风里灯火空衙暮雨余视篆独怜三日浅读书真恨一生虚早春山馆觞君地再诵离歌泪满裾

　　谢守溪翁致洞庭新茶及罗纹笺

　　雨斋无客自焚香百里双缄有使将思渴为公嫌茗少才悭于我愧笺长晩来丝鬓忘禅榻湖上青山带草堂莫道沧洲天逺矣一星南极夜光芒

　　盛别驾还自叙州

　　蜀道归与鬓未皤叙州功比汉州多金鱼初拜明廷赐彤管还収野老歌嘉客可人来只尺大夫能赋兴如何相逢且问东皋子泽被横江尚有波【横江在叙州陆方伯东皋尝为守至今称儒吏焉予与方伯知久故见而首问之】

　　怀山中草堂

　　十日不到超然堂泉声隔竹高云凉山中本爱白日静台下已谢青春忙行支削棘立高处坐隠槁梧穷大方祇须假我三伏尽沧浪歌里棹相将

　　寄南都三友

　　五清刘光禄
　　不接诗筒又两年留都风月思依然交游南省论文外识在中州品士前江上兴难移棹访山中懐每废书眠司空问罢还医客回首三山半倚天
　　双溪汪司成
　　七年清梦几双溪回首贤关帝阙西云汉为章常独咏江山留胜更谁题龙飞郢楚真嘉会凤下岐周亦暂栖一曲南风又宣父知音何处问昌黎
　　钤冈严翰长
　　神仙官府在蓬壶学士文章赞圣谟静里经纶书四部公余记注赋三都星辰阁道懐前此风月钤冈认故吾岂不怀人如室逺东南烟水自江湖

　　寄湖南赈使吴中丞兼柬秦中丞凤山【呉苍梧人以两书不报见责故代柬以谢】

　　两年未报岭南书却向湖南候起居赤壁山高三国后洞庭波阔九歌余楼临江渚曾招鹤节过乡关不问鱼淮海相逢同吊古岳阳回首意何如

　　用前韵寄秦中丞

　　一介南来得两书高秋松菊自幽居君才江汉兵荒后吾道山林疾病余宪节故应随有鹤儒餐真合食无鱼瓣香为致华容否梦里懐人玉不如【尝托中丞以香帛吊东山公】

　　寄毛侍御汝厉【时按湖南】

　　直指南廵独寄书新春长忆过山居雷霆虩虩双星畔江汉滔滔六月余清世敢闻歌有凤丰年真愿梦维鱼白沙玉峡相逢地二十年来一日如

　　山中答乔司马用前韵

　　新诗闲向竹间书司马题缄问索居晩渚爱看鸥立处寒空愁听鴈来余客须报简呼毛颖僧促供茶扣木鱼山水娱情忘未得病怀不是渴相如

　　代柬留王郡公用前韵

　　微恙求归已上书西川幽梦落溪居观风歩逺春耕畔治狱心劳夜烛余高调欲将公比凤闲情敢谓我知鱼莫言借冦非今事召杜从来父母如

　　得九峯书后晋溪继之

　　书来一日两尚书病客江南正索居湖海逺懐千里共山林幽兴七年余答君岂谓真能石知我何妨不是鱼却忆当时东省地九峯心亦晋溪如

　　夜热

　　晩来坐爱一轩空酷热偏教苦病翁夜影空怜花里月秋声安得树间风耳闻暑雨咨方切指计炎蒸伏正中柳岸阴多舟似屋共谁长啸五湖东

　　邹光懋为我复先世所藏画诗代简谢

　　吴绫三尺黄痴画珍袭元从存一斋五十七年慈母念寻常一笑故人来版留苏氏情尤着记属昌黎手自裁对客焚香还再拜雕盘擎向影堂开【存一先曾祖府君斋名雕盘亦先世物失而复得者也】

　　晒书【二首】

　　连日晒书如晒麦人间耕学本来同一经偶尔头垂白万卷徒然腹自空今古遗文随世变圣贤精义与天通漫酬宾客无虚问乡里犹传邵二翁【二翁谓吾曾大父存一先生也】
　　散帙容春旧馆东今年事与去年同何人解使风驱暑吾道真逢日丽空灵药一丸非手制仙槎万里有心通长懐五老峯前地曾与藏书作主翁

　　除夜述懐次杨长史

　　慈闱春酒夜围炉一卧江南几岁除天上星辰回凤厯人间风俗竞桃符梦分殿席思周燕病缺庭班愧华呼最爱东邻杨右史独将诗句起潜夫

　　送华方伯文光

　　峨眉风采动闽关使命新从阙下还部檄误投川道路行旌遄度越江山风謡又逐旬宣驾献纳曾闻侍从班而我亦懐薇省地两峯回首海云间

　　西庵

　　西庵一里路逶迤乗兴行看石上诗松问栽年无应者水寻来处有逢时竹垆故是茶经缺藜杖真于野服宜珍重前修游赏地青山应笑我生迟

　　施平乐还自京师亟来问余余病未能亟答也先之以诗

　　两看去鴈一来鸿今雨丰姿旧雨同老欲致君还读律逺将之郡更观风瓣香且吊唐廷尉【武进唐复由大理正守平乐有善政】尊酒仍赓陆放翁稍待秋清予病减煑茶题竹听松【庵名】东

　　海棠【六首】

　　道上无心问喘牛海棠花下歩还休崇光空照三更烛定惠真维两日舟【己巳岁予在黄州补种海棠于定惠院因留两日】梅褪残妆烦晓画柳萦新态恨春囚寻常有眼能青白桃李纷纷麓更邱
　　笔锋谁似坦屠牛吟对花仙也合休剑阁认宗纔有栈蓬壶觅祖已无舟人怜避地庭为客天恐倾城院与囚画史莫教轻着笔明妃千古怨青邱
　　春去空劳挽万牛名花一赏便应休梦魂曾入唐人苑色相元从蜀道舟力少须扶新起睡情多欲诉旧覊囚东君玉汝真为殿风雨明朝绿满邱
　　草径晴嬉孺子牛花经新雨是天休李三郎畔频移座黄四娘边漫系舟画笔可无才点染诗家愁有韵拘囚吟余再读青年赋【予十九时曾作惜海棠赋】却笑杨园猗亩邱
　　春声初听盎中牛已分花开到此休但使韵能回俗驾未论材可作仙舟云横极浦愁湘佩雨暗长门泣汉囚千古丽情谁买得榆钱空有积如邱
　　竹院深无砺角牛佳人舞罢此畨休沉吟欲掩班姬扇荡漾真乗蔡女舟魂入巫山疑楚梦神逰铜雀失吴囚千秋事往风流在莫更凄凉吊古邱

　　近作海棠诗苦多用事而于情态顾畧焉今以禁体物例作一首为诗家道之

　　野装萧散欲骑牛独为看花兴未休香雾有情笼月榭彩霞无数寄风舟祇忧絶色天将忌且喜殊方地不囚愁赋阳春应坐汝谁将太白上高邱

　　诸君子和章既众予戏为海棠答之

　　任教呼马复呼牛桃李无言我合休暮雨空遗湘浦玦春风还造渭川舟瑶台偃蹇三秋梦金屋婵娟万古囚谁为诸公醒醉眼翠松苍竹傍云邱

　　为文玉乞花有诗见谢次韵答之

　　送花无奈乞酰何伐木今翻种树歌别馆不愁三舍逺比邻犹怪一墙多观从菩蕾君须记赏到芳菲我亦过独爱双松如二客萧然长日对吟窝

　　卢侍御师邵书来言黄州定惠院海棠今岁甚盛此花余十一年前补植也师邵有作感而和之

　　齐安花满海棠枝书到真胜梦见之已喜栽培犹有地却怜吟赏不同时江边一舸还谁问坡后千年又此诗若论品题吾晩矣为君聊复倒清巵

　　与顾氏昆季饮海天亭复至绣岭草堂

　　日日溪边舣钓槎偶将尊酒会诗家草亭坐处聊题竹松阁登时复煑茶杜老幽居常閴寂谢卿群从总清华班荆莫问西峯日明发云山各一涯【时与新将北上】

　　别后述事

　　他年曾泛日边槎回首青山几梦家林窄尚容千挺竹圃荒犹剩一株茶【听松有茶园今废矣竹中尚有一本】漫劳药饵扶吾病岂有文章为国华诗句未成归棹促故人书到海南涯【时林主事以乃翁见素书至】

　　雨后登华氏东冈

　　为看分秧有此来雨前纔得一登台水波白点羣羣鸟烟径黄垂树树梅南渚风生歌调起北山云尽画图开独怜丰麦今无望赋罢田家阁酒杯

　　代简尤苍梧【苍梧遂良以予六十辞庆作诗见贻用韵答之时苍梧年亦六十矣】

　　岁行六十复庚辰林下相看各逺尘已遂还家君有地未成报国我何人高歌缘酒应须醉细字青灯尚可亲漫道梅花堪介寿雪晴初见九峰春

　　王郡公命善权僧访予山中因遣僧圆金驰谢

　　郡守题书走客僧惠山方丈路登登东坡兴逺公真是彭泽风高我未能皂葢来时随一鹤青松阴处驻双藤此情久待成图画独倚西楼望不胜

　　作诗后圆金来报车从临我绣岭草堂欲追候之已无及矣复次韵以谢不敏

　　竹垆久矣待公来应识宾筵赋有莱肯信昼回松阁梦却闻客到草堂开一时诗已留僧刻三子情如为我陪【三子谓吕太仆及顾氏二叅议】分付山灵知歳月兰亭今日正流杯

　　吴星士道光来自许州闻其谈旧事感而有作

　　布衣初拂洛京尘犹是当年从我身半夜话穷三十载一时指屈数千人鳯皇鹖雀元非误桃李甘棠久更真试问社仓南树木几回秋雨几回春

　　甥孙弥月忽人送方竹至遂以名之

　　我得甥孙髪始裁君山方竹忽南来清竒本应超凡相敬义真含作圣胎弥月未名如有待两枝随柬便须开也知此物能扶老不为虚声重楚材

　　夕佳楼为杨元平赋

　　山气佳看日夕时主人楼上赋陶诗峯回落照松声迥城阁浮烟鹤影迟万古竒观留晩在百年高兴许秋知明朝更拟开东牖笑对咸郎引酒巵

　　次曹司谏谢新辟山路

　　独将杯酒酹山灵癖向山林愧老生何限险夷俱往事但关邪正尚多情草随路辟愁为间泉逐渠流喜不盈谏院有诗如劝力嘤嘤鸣鸟是佳声

　　思东为王世臣题【其祖夔州公号东斋其父公宜君号东皋世臣因号思东以志不忘】

　　二东风度未销沉一字兴思总德音晨馆披吟真自力晩田耕获亦何心伐檀兴逺羞飡素运甓劳多叹惜阴莫道夔州无厚植门前芳桂已成林

　　容春堂续集卷三

　　●钦定四库全书

　　容春堂续集卷四

　　（明）卲寳 撰

　　○七言律【百五十七首】

　　七言律

　　山居秋日用杜韵八首

　　新秋景物爱山林碧树含风正郁森滴水下池时发响片云度岭漫成阴十年病后忧时鬓千仭冈头望阙心余兴最怜东月上一峯清磬万家砧
　　忠定祠边细路斜高台百尺面清华柝声似应云中笛帆影虚疑海上槎老兴把杯还把笔清时闻鼓不闻笳闲从滴露泉头立开遍梧桐几树花
　　湖北湖南度夕晖望中山影坐来微具区泽近九龙卧沧海云空一鹤飞日月每将闲事遣阴晴长与夙期违清斋不独葵堪折竹笋鲜新蕨本肥
　　胜负机忘懒看棋江湖还为野翁悲圣朝此日真虞代循吏何人似汉时晩坞云深看月逺秋风泉涩下田迟同心客在天南北万里沧波正尔思
　　不观泉水即登山诗卷长携木石间江逆海潮穷地脉峯叅星斗入天关风回碧涧千川象霜落丹厓万古颜闻道瑶台在霄汉野人何意问仙班
　　观泉巾小恰笼头洒洒衣裳七月秋自谓云林堪避俗不知江草解生愁无鱼入馔真忘肉有鹤来巢即对鸥他日钓逰今杖屦宛然水国是山州
　　信今传后两无功老去心情静坐中梦里岩松过急雨吟边庭草泛光风沧波野鸟秋能白篱落幽花晩亦红敢学少年行乐地北堂趋走未成翁
　　绮塍五里亦逶迤北望平畴接华陂揖客共摩新石刻赠人还折古松枝履违东省声全隠几失西堂梦不移坐久却忘归路晩蒹葭江上露初垂

　　怀姜佥宪若虚【若虚闗中人旧尝廵按江西因问起居于雷少府故有是作】

　　西江共校荐贤书回首风尘廿载余顾我文章非晦父知君礼乐自横渠洞前鸣鹿苹还茁柱底降蛟窟已墟病客江南时感旧三门寥落絶双鱼

　　马廵按访我山中精舍

　　山中忽枉乘骢客千古清泉一啜余幽兴未题青竹句闲情方试白茅书观民节已因君重经国怀还为我虚曾向许昌祠靳老汝南回首思何如

　　次韵答马巡按

　　病难下拜惟投刺吏散行台静复扃且止共惊桓典节无寃方赖释之刑人间故重观风使天上元垂执法星簪笔螭头须老手一言深望折盈庭

　　用韵答王郡公

　　松籁清传阁外声郡公诗到户初扃青溪洞逺频纡节碧树阶深久措刑世上无心风动草天边有象月从星平生一管春秋笔老吏曾闻在汉庭

　　超然堂用韵答陈子引

　　茶山居士惠山行六月虚堂昼不扃何处清风能此客向来大暑似繁刑吟笻缓待东山月征斾遄朝北斗星秋草满前无刈者应将茂叔认吾庭

　　山中漫述用韵

　　千帆竟日南还北堂在危厓坐不扃玉枕为谁增地价松醪从此失天刑蒸蒸漫指云为雨落落虚传石是星使者采诗还自赋清风应许到彤庭

　　山中遇静观

　　一秋风日今日好我向山中看白云观水亭前初送客【时邹存正见访】听松楼下又逢君放翁健笔何难试【此言无诗】公瑾醇醪本自醺【此言无酒】独上层台待明月绮塍归去夜应分

　　董侍御访我超然堂

　　观风使者入松关为向闲人问太闲潦尽正怜秋后水云深偏爱雨中山陈郎【原习】节指西川去马子【信阳】帆朝北斗还更欲与君寻古刻南岩石上洗苔斑

　　哭节庵归有作

　　髯翁哭罢正愁眠问我铭旌倍黯然【时其弟世资书来问铭旌】万事百年君子论一行数字路人传登廷奉对皆才选行省参知有政权指日生辰期不到古稀真信杜陵篇

　　生日避客山中客有过者作诗谢之时新作精舍之街赋以兴焉

　　节近登髙新路开山中冠盖有朋来酒因母病未敢受诗到秋清正合裁微月初悬看作镜新泉曲引待流杯送君东上蓉湖棹青眼还留点易台

　　超然堂

　　新种梧桐待鳯凰廿年犹记梦中祥日长合有人高卧山浅还应地善藏平野星辰多夕观少微云雾更江乡一声清磬中峯起误道朝庐近未央

　　送秦思鲁

　　秋酌薇堂别思遐喜占春信对灯花向来武爵辞君锡此去文章为国华寒岭乔松方挺节晩园硕果亦回芽遥知京邸承欢地刚说辞家又到家

　　挽钱信之

　　哭罢希翁幸见君相思长隔荡西云高名未向廷中荐佳句时从社外闻数约不来仍旧榻一词难诔有新坟秋堂愁共咸郎语军帐峯髙日易曛

　　送周治中

　　骥足风尘一展开士元何啻治中才劳如晋鄙阳城在清自关西伯起来书考适逢龙虎榜送行还上鳯凰台幽明黜陟非吾事惟有新诗与子裁

　　九月望日登顾氏山园

　　登髙长恐主人留今雨乗闲到上头双眼乾坤容万里五湖风日属三秋旧坛荒落随陵谷新径逶迤入亩邱薄暮题诗下山去塔烟西接剑光浮

　　送莫如山应王郡公纂修之聘兼柬陈廷猷

　　岁晩携书谒郡侯侯方燕坐对春秋两生有道时非汉二国无征礼自周歌采康衢今日颂传留亷吏后人修多情若问西山路古树阴中涧水流

　　王郡公朝正告别

　　三年两度谒承明亷节应多动圣情家梦未能忘绿野官箴真不负苍生有凰偶集黄非伪无鹤相随赵亦清不用千秋寻汉典观风人已识公卿

　　寄山东廵抚陈中丞

　　两年三札汴台时回首东藩几梦思疏为斯文还白鹿【近闻中丞有疏欲兴白鹿洞学及某旧事】书从何日更青藜泰山我负登高愿沧海君成望逺期相寄不烦缄鲁缟汉封坛上有秦碑

　　石澜为天台僧明统作

　　水向石边方急流禅心如月照源头百川倾注三千界一滴生成七万秋鱼跃鱼潜忘密藻花开花落对闲鸥吾泉堪濯还堪饮独听沧浪起逺洲

　　施平乐暨盛氏两都运过访超然堂

　　我作新门待客开山中秋晩数翁来坐临岩壑笛三弄逰返江湖酒一杯【静观还自楚筠谷还自蜀东岩还自闽】论世已非空里阁怀人最是月中台说蛇说虎真惊耳【诸公言官之失得甚悉】起听寒泉歩石台

　　赠徐岳峯少邃用邃翁韵二首

　　数月旬宣疏几通南来忧思对山翁祗缘萱幄迎非便不谓薇垣养未隆老鹤正湏惊独夜冥鸿未许遡长空北廵曾到苏门否拜罢姚公拜邵公
　　伊昔相知自浙中百年心事一经同斯人海岳真锺秀何处江湖不效忠严濑水声风激烈钱塘山色雨空蒙北堂莱舞从容地识破人间道与功

　　山中漫成

　　李绅台南还筑台陆羽泉西泉复开泉边偃息看水逝台上淹留待月来一杯对客秋将尽千古怀仙海欲回漫恐岁寒霜雪至超然堂下有红梅

　　送钱太常使毕还朝次韵

　　也知昼锦非君志至乐无如使过家祝捧御名天只尺祀成殷礼国光华紫薇省下迎周节黄鹤楼前返汉槎十月东风如有意漕湖宅近大江涯

　　怀罗台州兼柬余郡推

　　十年雅意属台州珍重罗侯代顾侯勘易客来缘我送采诗人去为谁収东郊灵雨春中驾北极明星海上楼政暇从容对参佐郡推元有古风流

　　寄顾大叅华玊

　　近逢左辖问参知尚忆山中访我时岂是西湖无好景秪缘东省有佳期一方暂试经邦手千古还纡尚友思闻说柴墟遗稿在故人已为付棠梨【故人即谓东桥】

　　寄余郡推鸿宾

　　东桥去后复文川山长能邀又二年过岭不携清献鹤在庭应出惠通泉半江月坐巾峯上万古碑看阙里前二月春风来旧客还将美政向予传

　　寄夏德树

　　赤城山房不可到但见客带烟霞来孺子歌残三击节羲皇梦醒一衔杯少微夜隠江边雾蓬岛春连海上台二月西轩重下榻可无新句为予裁

　　寄叶侍御一之

　　手植松楸渐有阴三年读礼草庐深泪缘感物沾欧表歌待成声和舜琴海上鱼龙秋共蛰山中乌鸟夜初喑起居近得黄岩令巾帻峯高玉尔音

　　少傅王公书来谓贞节碑制有泰山之遗不胜愧叹

　　吾碑敢学泰山碑不谓溪翁谓似之天地深恩明主诏春秋巨笔傅臣词石钟追动蒲牢角风榭馨香柏树枝山鬼自今须敛避文星五夜照南离

　　闻钱工部讣

　　老人星照昆承水一夜顽云忽掩光片纸仙方空入梦百年诗冢竟流芳逺逰司马曾高览大隠东方亦善藏待取东湖碑出后还将经济问贤郎

　　人日

　　人日占人古有之淡云疎雨日光迟梅呈红蕋寒犹茹菜剪青丝冻欲萎野老独斟泉酿酒绣衣还寄草堂诗冉泾桥畔元宵市歩月看灯有所期

　　榖日阴寒微雨寄友用前韵

　　春来何处去何之江郭寒多意故迟梅亦有情争欲吐草应无力暂如萎迎盘送菜吴人俗拔剑弹琴杜老诗最是三桥灯市近与君先订上元期

　　小井田成【在容春精舍东】

　　三代遗风一慨然聊将幽事遣闲边细分颜巷曾収井小灌张渠未买田荒入草茅憎隙地馨生黍稷愿丰年如闻新制遒人铎击壤歌中见古天【时廵抚静斋先生初行乡约故及之】

　　春日山中漫成

　　避风避雨梦中过晴丽其如此日何坐石观泉随我意煑茶烧笋听僧歌晩添积翠云边浅春逐残红草上多忽报西轩居士到向来离恨一销磨

　　戴进士巾山行

　　四十年前戴此巾几回清梦隔风尘谁知道路闲边目还看山林病后身蓬岛客参诸老社曲江图入九峯春相逢莫道无同志见说伊川已有人【毕中丞亨致仕还洛常戴进士巾出逰语人曰事还朝廷进士吾故物也其子方伯孝为予言之】

　　坐燕居亭怀莫如山

　　观物年来眼近真燕居亭上有闲人雷声连送两朝雨花事顿消三月春木芍药阑青草长石菖蒲沼绿波新南沙有客应同兴何日相过洗渴尘

　　新晴出郊之惠山

　　歩出西郊见暮春树头红尽绿初匀上方下界无逰女北坞南冈有逸人山色倍增今雨碧泉声转入近池真竹根处处惊雷动忠定祠前数箨鳞

　　山行纪事

　　策杖来看雨后泉老僧相迓寺门前残红梦里空三月新绿阴中又一天风转北溪随爽气日冲西岭破浮烟公孙携酒先期在更有诸君在别船

　　送曹永平于德

　　十载昌言动庙堂永平假守似淮阳西垂阅实初旋节东甸廵行又出疆田里情于台省近江湖心与阙廷长汉家千石还登相消得人称一字良

　　送喻武昌宜之

　　虎符龙节照洪波中老曾经此地过两志共知文献在百年将谓武昌何眼明每引黄楼望听逺如闻赤壁歌况有玉泉家学在黑头功业未蹉跎

　　送顾泉州与新

　　一时三守邑多贤佳报先从海上传直谏曾惊他日震清修应比此山泉鳯凰仪羽非无地黍稷馨香是有年五马双旌元贵重朝廷异数况高悬

　　寄题石龙书院【谓秦廷韶石龙书院经厯黄岩黄宗贤读书处也君以议礼迁工部员外郎辞疾东归致书请题于是乎赋】

　　石龙岩下有人龙万卷图书一亩宫久信横渠崇世禄始知若水称仙风地当南斗瞻依处道在东山卧起中忽忆台州三忆句欲招方石慰涯翁【涯翁有台州三忆诗三人者谓宗贤之祖定轩公及两谢公也】

　　华从龙在祗陀馈鹤顶梅次韵

　　十个梅题鹤顶丹僧家澹泊助清酸病湏入药非无用老负调羮正未安他石倚云风骨瘦我泉落涧露华寒报君欲搨唐人篆雨蚀莓苔迹已漫

　　苦热二首

　　旱忧民物热忧身独卧虚堂老病人态似儿童欣水石情如野客懒衣巾云中树色披图幻山下泉声入梦频短壑青松空在口肩舆曾不到东津
　　若岁大旱今真逢狂魃骄舞生炎风云霓数日无片影罗火太阳同一宫虚堂坐我独心静涸野悯农皆力穷群龙懒卧呼不起手弄杨枝空百童

　　孟巡江夜游泉上纪兴和韵

　　弭节山中为饮泉登临亦复吊前贤天风吹酒起高兴水月入诗成警聨润下故应穷逺海静清还独浚微涓病夫未得相从去一见新篇一缺然

　　寄呉东湖司空

　　老谢尚书返旧堂百年吾道益增光洞庭南去还裴野震泽东来有召棠调剂口曾尝药苦经纶手复理芸香深秋一得沙羡报回首苍梧梦转长

　　寄孙九峯司徒

　　九峰山里寄书来珍重司徒手自裁出处四朝今旧德沈酣三礼古遗材爱公欲徒吟诗社老我时登点易台喜接贤郎难答拜愁看江上鴈飞回

　　题画寿孙九峯司徒

　　别公十有五年来渴思纷纷不易裁南极一星犹正色苍松万丈本竒材谁云雪酒非春酒我爱云台是钓台江上飞鸿多未达来年须待汉槎回

　　得雨

　　旱气蒸人酷如火今霄雨来何沛然坐令四境尽沾足行见百榖皆新鲜闾阎自喜得口食官府不忧征税钱吾徒无能却有幸斋阁日高犹自眠

　　次朱士光见寄

　　百年文字偶相知情到南畿按节时淮郡竟烦长孺卧长沙益起贾生悲蛾眉众诼非今日豸角群邪有夙期千里鹤坡何处所秀江回首不胜思

　　谢冯佥宪移竹用李文正公韵

　　茅竹曾闻避市尘十年两地不轻分平生直节真吾道何处清风不此君自保霜筠青似玉须留雨叶翠如云数挑山土勤舆力西向梁溪望夕曛

　　赠传神呉芳逺

　　谁家阿堵点能真四十余年不数人临颖笔端饶气槩【谓贾志】泰和象外妙精神【谓郭诩】闲留我在心千古老遇君来貌一新骨相山林今已定不劳物色向风尘

　　得余鸿宾简

　　曾闻退易不闻难六十年来系一官风木声中悲岁短云鸿仪处爱天寛援琴欲鼓还清泪运甓无劳亦素飡君未弃臣臣自病衷情须向疏词看

　　喜王内翰以诗为问用韵奉谢

　　迂僻平生敢自豪媿将虚誉动时髦篱边秋色南山近岩畔晨香北斗高日月照应无间隙乾坤报未有丝毫感君相问无能答病足支笻重抑搔

　　奉怀素翁先生

　　旧隐归来长薜萝江湖风雨两秋过山中岁月空闲在天下经纶奈老何酒熟漫邀邻叟饮诗成还对社翁歌二泉病客懐思渴安得南飞酌海波

　　月夜送客

　　酣饮其如客去何冉泾桥畔漫经过惟君画妙心偏苦而我居闲鬓亦皤巷柝有声人语静塔灯无影月明多中秋更起登台兴古华峯前一浩歌

　　闻管大夫欲招予乡饮因检壬申年辞谢髙侯见招之作用韵奉呈

　　苍苍余髪视茫茫七十年将病莫当杖屦不支新步履衣冠空忆旧班行三章未已终辞阙一拜犹难敢上堂欲谢招倈贤令尹赓歌还媿昔时狂

　　张山扫墓归途有作

　　山南山北扫寒烟旧冢新碑二百年红叶似花霜醉后青山如黛雨妆前数峯影阁竿头日十里光沉镜里天最喜无风溪路稳沙鸥来往候归船

　　喜介夫刘大叅至

　　十五年前别故人西南川陆每驰神初心道德君无负晩节山林我亦真杏树坛边怀旧雨梅花国里认先春安成【谓张汝立】去后长悬榻诗话于今又一新

　　日夕坐泉亭用韵

　　坐深秋日澹娱人始信西神本有神诗迈寻常知子久酒开涓滴写吾真雷声渐鼓千峯雨苖色将回七月春瘗卷邱边话畴昔江花江草几回新

　　费子美过锡病不能来遣其子来访且索诗遂赋以赠

　　病余闻荐喜君来山名【子美丙子乡解】秋卷南归又几回齐瑟未须论往事燕台终不负良材朝廷礼遇应前席家世文章自上台江郭萧条惊岁晩鳯凰池上有春雷

　　谢朱巡按下问

　　梦忆泉声赋两知赓歌先得一缄诗雪山轻重公来去河水清涟我病衰满地江湖容白髪可人风月负青藜平生知已观风使愿共山中折桂枝

　　点易台观泉

　　点易台南滴露泉石边一穴水精圆方诸未挹天边月沆瀣虚传海上天白鹤逺来云表外碧牕深隔洞门前晩年对此心常活何处清凉更问仙

　　怀管司训

　　履违公府十年多门刺因君两度过老母寿能成旷典郎君政不负高科晩风海上吹寒菊秋雨江南熟早禾更爱儒官成绩逺手栽桃李听弦歌

　　送朱都事相之云南

　　万里滇南帅阃开幕僚今喜得英才胷中邱壑供挥染眼底烟霞任剪裁闭戸读书踰十载出门献赋动三台清时戎政多叅画行见封章起宪台

　　阅马迹山记寄西青山人

　　西青山人作山记搜剔幽隠山灵愁迹缘神马自秦汉祠追后稷经虞周寻常一水五湖老七十二峯千古秋分明圗画在中沚美人何处心悠悠

　　挽素庵李君

　　愚翁风采动华阳素老相承倍有光灯火梦回吴会逺诗书脉引蜀川长百年棠棣聨槐棘万里江湖即庙堂最恨楚词招不返澧兰香尽夜茫茫

　　送陈原习巡蜀

　　廿年风采动台端按节南荒六月寒汉法共推经术吏周廷元重惠文冠路当险逺行何易时向承平谏独难揽辔观风秋万里峨眉山月马前看

　　次郑司马留别中朝诸老韵

　　公去还于国有禆清风满路出郊迟乾坤直道春秋在臣子孤忠庙社知一夕笑谈真不偶百年行止复何疑二泉亭上山如画更与诗翁作后期

　　奉寄白岩先生

　　东门祖道向西归又见秋风动葛衣三晋云山今日重二疏风致古人稀臣忠共识君为圣今是还知昨未非我病十年难下拜太行回首思依依

　　虚庵陈郡公建道南书院
　　书堂新建古城阴巨榜高题属意深吾道北南还一脉斯人今古本同心妙从活水生时得乐向光风起处寻教思无穷归有道朱弦休叹少知音

　　有怀彭司马

　　司马西归塞雾深近来纔得便风音数千里外停云思三十年余伐木心寤寐不忘天咫尺经纶未了岁侵寻凭君为吊南阳墓正气曾闻托醉吟【南阳为段可久司马之舅也】

　　送潘之逹之遂安

　　三载平阳野有歌重来仍泝浙江波大才小试还如此旧政新民欲柰何山雨从星秋旱久海潮应月晩寒多汉廷方重循良吏五十功名鬓未皤

　　燕俞大叅国昌二宜园

　　多时相约看芙蓉此日嘉园此客同幽径小堂山左右茂林平圃水西东十年梦落江湖外两世交通里闬中新制泉巾便野服迂疎应不笑衰翁

　　雨坐

　　闲居不敢问丰凶对客惟应赋大东惨淡野情秋望里凄凉岁事雨声中也知北斗随天转安得南箕应月从极目江湖云万里杖藜三叹一衰翁

　　两知亭

　　我歌泉和两知音此是涯翁赠别心吾道在山还在水斯人如玉复如金高邱逺海天无际旧树新亭日有阴一曲雅歌千古意欲调宫羽入瑶琴

　　次韵送王子春兼简赤城夏先生

　　碧叶黄花送晩秋旧逰回首是今逰云兼山水看随路月带风烟载满舟沧海东来潮信蚤浙江南去陆程修赤城居士如相问尊酒论文恨莫由

　　送罗员外

　　病足稀登惠麓堂公来草木被余光方传惠泽流州郡独爱昌言动庙廊秀句已镌泉畔石清风长满召南棠司徒分领留都计多少经纶望省郎

　　次韵寿刘鸿胪【大鸿胪刘公毅斋以考绩便道过三呉访白楼吴公及予白楼有赠诗且致寿意予闻而和之亦白楼之志也】

　　望隆卿寺自郎曹昼锦乡邦驻羽旄六十再看尧陛荚寻常争赋汉宫桃江湖大观还龙窟雨露新恩且鳯毛东阁先生题赠处中吴回首德星高

　　拟作赋鹿草堂于惠山精舍以无忘庐山之游述意二首

　　百年白鹿得竒观双涧风声六月寒七里每劳千里梦【予家去惠山仅七里庐山在千里之外】九峯长作五峯看【惠山九龙庐山五老皆峯名】两知堂近流风在独对亭高缩地难【两知亭在惠山独对亭在庐山】敢拟峩眉论小大山连震泽水漫漫
　　曾向庐山赋鹿鸣呦呦千古有余情钓逰地近怜新筑弦诵风微愧老生点易不知吾髪短听歌还爱此泉清偷闲尚记东曹梦花柳前川策杖行【予为戸部属时尝梦有人作试官状诵云淡风轻一诗为题俾予破之予应口对曰道体寓于物而天机自动道心托于物而天趣难名时方求嗣有祝中朝诸老皆谓佳梦今老而无应付之一慨而已】

　　秋夜宿超然堂

　　闲爱孤云静爱僧山中秋夜兴逾增竹通深径清风足松倚高坛霁月曾露气侵阶惊蟋蟀雨声入戸避蚊蝇城中望我如天上青壁丹厓知几层

　　中秋夜

　　素娥无力破云阴云外清虚府正深今月古人空有问青天碧海亦何心灵槎渺渺应迷道仙杵沉沉已断音九月中弦秋未尽一尊还许盍朋簪

　　十六夜次前韵

　　六旬炎熯两旬阴月到中秋雨意深天上不违逢满数人间却负望明心扁舟牛渚空劳梦一曲霓裳漫赏音佳节莫教容易度白头今已不胜簪

　　十八夜山堂见月又用韵

　　坐看夕殿散凉阴山霭沉沉紫渐深病后逢秋犹有兴雨余见月已无心风回近浦留帆影籁静中峰起磬音醉舞不知吾老矣桂花还学少时簪

　　晩坐超然堂

　　九月花开菊正黄今年时物应秋光无诗可拟登高赋有酒还登望逺堂径转东南须策杖岩朝西北合焚香晩林霁色红犹浅更待西风一夜霜

　　九月八日足许州旧句

　　吾衰久矣杖难支随意青山且赋诗高处登临天亦忌清时笑傲地应疑【已上二句许州作也】许州旧句还须续庐岳重逰不可期愿保丹颜似黄菊年年同对野人巵

　　诸友观菊用韵

　　一赏真偿数月忙晩香篱落爱秋阳花中亦有清时隠林下能无野老狂浅淡色如酬世务衰迟心已谢年芳岁寒更拟题诗处和靖先生别擅场

　　挽李封君

　　嘉定功余泮水波华阳规诲复谁多承休合有台衡者节惠其如窀穸何江树影连巴国字澧兰香入楚人歌司空勋业旗常在应与先生永不磨

　　华生云惠我端石侑以诗用韵答之

　　望望端州路几千客来刚得遇陈泫介心不减居山者润色如初出水然三岛东溟春渺邈一星南极夜澄鲜吾斋从此还增重合寘西涯篆黻前【巡抚李司空乃翁也吾有端石为黻形涯翁铭且篆之】

　　发书于鳯山有虚名为累一言因用杜诗起句

　　才微岁晩尚虚名一夜惊心白髪生贫有图书应入梦老于庐屋未忘情寒凉正值风来朔霁爽还逢月出庚便作西轩依旧室余灰扫尽地初平

　　如山卜隠初成

　　湖海萧条岁月迟江东谁复问潘葵【江西隠者】易台共我双巾葛吟社添君一杖藜翼健已超尘外网眼明还看世间棊昨冬先献希龄酒今日迎长又赋诗

　　幸庵司马寄节孝堂三大字至【予居被火之六日幸庵司马自闗西托鳯山司徒寄节孝堂三大字至似欲易我侍养堂名者此岂偶然之故哉怆然有感情见乎词】

　　三字堂名万里来旧堂名扁已成灰故人逺意真如谶乙夜融风不是灾活水源头仍里第德星悬处自书台可怜嘉树多憔悴春雨来时又着栽

　　钱元抑专使来唁用前韵

　　唁书逺自四方来独歩空阶拨冷灰常慕黄虞皆有政敢言陈许不闻灾病余且曵寻诗杖忙里还登点易台残菊经霜须爱护免从邻圃乞春栽

　　赠赵羽人

　　两地名山一羽衣【两山谓武当与茅山也】十年踪迹鹤同飞丸中日月旋游度坛上风雷泄化机仰视三垣何朗歴傍观五岳亦依稀老夫久有逰仙兴何处春风共采薇

　　管大夫制云鹤之服恤灾也奉谢二首

　　中冬特制鹤袍新来问城南失火人降服正修前古礼解衣还荷大夫仁行藏自愧名衔重辞受能忘道义真独掩寒斋感知已县衙回首不胜春
　　锦袍新制自仁侯病客逢灾正独愁老钝尚留双石砚清寒犹问一狐裘伤心事已如云散象德人还为鹤羞笑杀陈三空忍冻负暄真欲献宸旒

　　顾与成送犀带纻履受履还带

　　箧笥逢灾一荡然故人带履荷相怜欲行我已违初志在得人还看老年台省无声犹实地山林有梦岂通天小诗甚媿琼瑶报又向东邻乞简笺

　　宜兴张天予吊灾志感

　　西溪八月夜乗槎回首江湖几岁华人事每逢天未定世途真叹海无涯十年别恨还双鬓两世交情似一家此日风光君记取微阳初复有梅花

　　送杨东川郎中葬

　　风雨空山瘗玉时老亲临穴不胜悲死生大矣君臣重邱垄萧然岁月迟君事已成从我志我铭未尽诔君辞石门冰雪肩舆险忍泪题诗慰两儿

　　西轩子岁暮东还

　　铁岸帆开忆去年今年仍发冉泾船闲来为客真知我老去逢灾不怨天嘉树半枯犹翠叶清渠无恙自寒泉有诗已寄儒台使还许携儿了旧编

　　天台齐节妇

　　百年心苦保孤难夜绩空房月影寒针黹旧尝将女史提携今乃见儒冠名家宅里何时表节妇仪刑后代看我昔观风曾两浙台山回首路漫漫

　　国英秋日过我精舍

　　淮海秋来逸兴多因寻竒胜访行窝酒凭野客浮杯劝诗听邻僧按节歌山日半衔云接树水风初起涧生波晩经苐一流泉处俯仰乾坤欲柰何

　　如山生日避客山中予遇之知其意不敢重违例也惟将以诗

　　南沙避客山中日我适西来见泊船一衲逶迤传妙句双松寒翠倚高天儒冠道重初携杖寿酒情深但酌泉只恐清欢犹未已吟坛章什不胜编

　　忆王山长时将渡钱塘

　　此日君应渡浙江海天寒月照船牕久游不作他乡望老节宁为歉岁降越岸烟消分莽渚钱塘潦尽露涛泷阿符未了城南课好趂春潮放晓艭

　　答冷别驾

　　三代遗风一慨然横渠私计更须怜聊将松菊栽余地漫遣山林病起年今日封疆皆禹服何时雨露不尧天使君多少甘棠意都在诗筒未尽笺

　　辞巡按发帑之令发书有作呈邑中长贰诸君子

　　珍重霜台念我私郁攸悔祸岁寒时古人高谊如将见野老愁心谅亦知宋史不遗师道传唐风犹载伐檀诗尺书逺托南邮吏再拜情深在一辞

　　立春日郊人送小土牛至有作

　　令尹分春到野人野人庭院本容春解开残冻渠仍活扫尽寒灰屋乍新白日东风初起艮青天北斗又回寅鼓腾阳气行时令四境欢声总是真

　　次陈御史秉衡

　　六载巢居是此州诗中牖戸愧绸缪也知廊庙多公论敢为江湖有逺忧千里忽逢桓典马一朝如上李膺舟吹嘘幸赖东风力寸木应教重万牛

　　超然堂会饮聊述短句

　　一笑超然上我堂向来芥蔕已全忘党园四皓非吾座洛社群英亦此觞江上共惊云散早山中还爱水流长岁寒更有风霜在分付梅花作主张

　　送过钲用夏方伯韵

　　七月潮江接淼茫送君孤棹过闽阳倚天竒石高堪仰载道清风暑不伤藩省右枢还左辖弟兄秋酌似春觞月明夜夜看南斗下有文星对逺望

　　迎春后令君复遣伶人来侑小酌口占

　　迎春小队到门庭冉里桥边草欲青旧俗新风皆在志北词南曲总成声大观老去多余景微醉年来有别亭更爱令君能俊雅歌謡行听满山城

　　立春日山中与国臣弟饮泉上

　　夜来风力苦难支晓爱晴光起海涯春在土膏初动处寒留雪冻未消时梅花偏是山中早松骨还于岭上竒醉后一觞泉石畔漫因老弟再题诗

　　人日

　　七日逢人十日春无端生意政津津庭中碧地初回草市上青烟半逐尘风雨草堂他客梦云山藜杖此时真便须乗兴郊行去望里龙峯画里新

　　春日登莫氏溪山清兴楼

　　笑惊四纪再登楼画里青山亦白头况我在朝还在野似渠宜夏复宜秋漏春梅柳原应蚤负郭林塘本自幽愿与主人同寿域一年一话海添筹

　　复司马彭公书后有作【公自兰州托赵百户来问讯无书有口语録于一帖意甚惓切】

　　万里人来不寄书简传口语独相于旧堂新构风烟后逺岭孤松雨雪时两字平安身仅免百年衰病志终虚登山屐在难为着点易台前一笋舆

　　谒玊泉先生墓

　　四十年来吊古心偶因胜日遂幽寻天留邱垄嗟谁扫地近厫仓幸不侵百世簪缨遗谍逺五贤俎豆古祠深玉泉两字还须碣一束生刍有嗣音

　　灯夕前二日观灯屏于秦国英紫薇厅

　　人物殊流绘事同羊皮如纸丽青红桃源洞口仙应幻天寳宫中女是戎宋代梦连唐代梦陶家风杂党家风小山磊磊薇厅夜如见春星树影中

　　十四夜观冯佥宪大父戒轩公手制灯屏

　　尊壶左右鼎当中上有灯屏出祖翁政爱千缸光映月更闻双管韵乗风一时文字饮方洽四世姻亲讲未穷忽报山人折梅至风雩还忆二泉东

　　杭太仆东卿自滁阳以诗来慰次韵答之

　　十年京国斯文谊千里滁阳一纸书老去节应惟义重世间物总是身余还将旧篆题新树【文正公尝题嘉树亭三字今树易扁不易也】已作新堂换旧居更有高篇吟且讽向来愁思尽消除

　　送黄司训致政还广西

　　七年頖水赋菁莪回首苍梧柰逺何贞节平生亲力苦武阶初命弟情多寄书西去愁仍积迎养东来乐已过行不可留空怅望九疑云尽洞庭波

　　赠郴阳何都宪子元巡抚云南【彭司马大书至堂成遂扁之子元以太仆卿简命巡抚云南中朝卿大夫述其昔奉使事共为四题送之子元道锡亦以请寳遂赋以赠】

　　昆明池水絶惊波帝遣巡行意更多汉尉几人能节制尧封何地不包罗塞逾南岳无鸿到路比西川有鹤过从此公堂须再筑向来曾拟召棠歌
　　疆圉萧条轸帝心职方使者奉纶音西关不杖张骞节北野真赍郭隗金秋水骅骝千里近春风苜蓿四郊深燕云一望连秦树剩许山川入壮吟【右述职方事】
　　朝有程书野有歌行过颍水复黄河天于斗极瞻时近风自棠阴憇处多七郡圗经随我在百年田里谓民何寻常莫拟题名处万仞嵩髙石可磨【右述河南叅政事】
　　马卿持节甸西东騋牝长鸣起朔风冀北羣应逢伯乐鲁垧才不颂僖公六师气溢腾骧外万国灵扬驾驭中老骥絶尘吾望在肯容毛仲并论功【右述太仆少卿事】

　　追悼留鹤潘先生【王子春来自天台留鹤公之子尧卿附诗致予予念留鹤之卒久矣怅然感之子春归遂遗尧卿俾即公墓焚焉】

　　台海冥冥鹤不留漫从诗巻见箕裘百年星聚金陵会六郡风生岱岳逰濠水游鱼心独契苏门遗草手曾收荒邱岁月休重问年少王郎已白头

　　秋斋为周侍御宣题

　　炎蒸歴尽见清凉扫地焚香爱此堂苔径斑斑经雨碧梧庭落落受霜黄西南来处占风信三五盈时看月光更有北扉堪一眺晩峯如玉正苍苍

　　盗窃陈氏忠孝録稿吊其诸孙嘉猷

　　孤忠千载剩徽音家乗而今竟陆沉片纸不遗胠箧手数行空负葢棺心斯人自信怀无璧何地犹疑购有金四十年来方再读为君惆怅古城阴【予十六七时尝读是稿于陈逊庵所】

　　文山为程达赋

　　两厓中有一峯悬孤鳯衔书下九天万古文章真显设百年风气正回旋晋唐第宅瞻依外吴越江山指点前倾葢惠泉谈未了晋陵回首思悠然

　　与徐秋官用中登松风阁先一年约登未果至是乃遂

　　七里青山两载心秋官为我一登临病余幽思泉兼石别后佳音玊更金夜雨不嫌苔径湿春寒偏爱竹房深松风阁上君曾坐试问何如听颖琴

　　山中遇莫如山

　　新春起我山中逰何处南沙亦小舟偶出总缘风日好相逢且值竹松幽故人诗在僧能诵【谓中斋东川】别院茶来客又留莫道匆匆难尽兴稍须烟景再登楼

　　正月二日避客山中遇雪

　　绮塍得雪凈无尘指点蓉湖别有津北墅愿为西道久【谓时亨作我行窝也】青山争爱白头新出城避客事非急入寺逢僧意却真梅花折来放且未东风吹手正频频

　　元夕过呉永年茗坐其孙某侍而弹琴

　　元宵处处笙歌酒此处茶杯且听琴白髪主人应有兴青天明月亦何心糗餈似斗春盘巧灯烛浑忘夜漏深只尺桂岩成契阔误将南市认山阴

　　慈溪陈隠君七十【其子文誉馆闾江吴氏】

　　祭酒声名海内传百年门第故多贤要知乡里歌椿日正值郎君折桂年月窟秋连沧海道洞庭春载越江船古稀正是期頥地不用重吟杜老篇

　　闻孔道士讣

　　梅鹤亭前始识君吹笙几度坐斜曛身栖野庙两经火梦入仙坛一驾云石室秋风闲劔履板桥春草近祠坟尊中有酒休重写酹向荒邱恐不闻

　　闻母舅南湖公讣

　　故林萧瑟正堪悲一老而今又不遗戚里坟高空石马仙家路僻漫云芝音传渭北鸿何逺魂返辽东鹤正迟五十年前吾穉子曾将论语照青藜

　　秋海棠

　　名姝魂返蜀天涯犹有余姿在此花开处每依庭下石移来非自海中槎清含晓露如承雨淡对秋风更着霞检尽图经无族谱独将色相借春夸

　　秋日过水北山庄

　　草亭长为故人开今雨无端长绿苔新刻碑从人打去旧披图许我题来僧家磬落西峯日贾客帆回北道埃明日期君尽清兴二泉亭上有茶杯

　　水北山庄观菊

　　天留佳色与黄华毎到秋风一拜嘉栗里地能容醉老南阳潭竟属仙家题应有兴心偏苦揷岂无情鬓已华记取余香如送客萧萧风径绕篱斜

　　知微斋席

　　歩自城西又向西风吹草径已无泥羣分鸥鹭田田水丛露菰蒲处处堤何物老僧犹走乞几家饥孺不号啼山斋寂寞南沙夜壶酒应须我一提

　　寄题孙司徒寿砚堂

　　逺向端溪水上分中书秃尽始知君寻常四友休同论千二百年何足云池入海涛还浸月岛回春吹欲生云世家争羡文华国更许何人策上勲

　　九我堂

　　旧家门巷草堂深九我名题万古心岂是尚书犹缺望祗应小雅有遗音乾坤自许心丹在夙夜焉知鬓雪侵最恨庭闱宛如故一回登降一沾襟

　　与如山诸友避暑山中

　　闲行五六七人同竹林日影松坛风客言此会舞雩下僧歌我词盘谷中茗盌及泉元有味竹垆当暑却无功冯谁传语知微子秋夜山房好作东

　　登锡山退饮惠山方丈示同游诸君子

　　独觉登山病后难山中气象笔曾干镜光初动春湖绿塔影犹含夜雨寒流水暗生禅榻听飞花轻上舞衣看兴余更问西庵路三里青松一径寛

　　观水北山人新作我行窝

　　三里青山接水云菊花时节每寻君也知僻地真须假敢谓虚名可与闻闲处渔樵如宿约老来农圃亦徒云惟应再结吟诗社共对西神【山名】赋夕曛

　　雪中答友人

　　腊残犹未探梅花坐爱风庭雪片斜粉米有形真入绣玉田无种亦生芽妆成山岳添竒观涂破藩篱见大家兴比剡溪还不浅西郊吾欲驾吾车

　　南麓为宜兴徐仲和赋

　　铜官盘据荆溪上百里相看未了青山麓平时堪别墅水涯回处更幽亭竒观爱入仙翁洞隠迹愁干处士星我识主人因静老题诗遥贺草堂灵

　　容春堂续集卷四谓施节推

　　●钦定四库全书

　　容春堂续集卷五

　　（明）邵寳 撰

　　○七言絶句【百二十三首】

　　七言絶句

　　得湛司成书

　　甘泉一札自金陵我正题诗寄两僧诗到白沙难着语海天亭上望南鹏

　　送刘介夫【二首】

　　瘗卷邱边秋草多两知亭下客频过故人三宿还辞去独听沧浪奈水何
　　炎荒蜀道官途长何处风光不饱尝鹿洞旧游时入梦烦君为我赋新堂

　　赠冯廷伯

　　看竹何湏问主人主人读易已忘春一声啼鸟山居静境似桃源不避秦

　　寄山寺读书诸友

　　锡山南下旧僧居贤者今来借读书门钥自收桥板断要教游客笑人迂

　　题画【三首】

　　南湖秋接洞庭波湖上闲人草结窝白昼清风足幽梦月明时复和渔歌
　　待月东冈十载前曾教短许和诗篇而今旧话休重论自倚秋光对海天
　　蓝水飞流界玉峯风声寒落隔溪松道人细味悲秋句日落空江闻远钟

　　题王元章梅巻

　　五陵豪客梅华笔写尽江南万古春莫向寻常乞题品赤城山下有诗人

　　寄天台友人

　　天台峯下杖从容曽是江东五马公若问儿童歌舞地敬亭山色画图中

　　闻周用仁言襄甫作诗遣疟诗以问之谓东庐

　　古闻诗句曽驱疟石老今夸笔有神莫道幽明非一理若能惊鬼定惊人

　　借观楷木杖于成汝从诗以还之

　　楷木天然理最端孔林千古挺高寒谁将规作扶衰杖合与周模一様看【模木在周公墓上故云】

　　月中对菊口占二絶【先是两家僮种菊数本是夜又索于南邻既至东邻闻之继送亦至即雨中往观者也】

　　雨中曽向东邻看月下南邻又送来数本秋花千古兴一尊须为故人开
　　南邻索菊东邻送只欠江州酒榼来数月苦心三日赏一般清艶两家开

　　为俞实斋题画【予识实斋在吾外叔祖时亨府君之馆于今四十九年矣过我请题予乌得无情哉】

　　履斋画里实斋堂四十余年故意长我识渭阳情更切西风岸藻不胜黄

　　谢赵良伯送竹【二首】

　　种竹无时亦漫谈厌干恶湿竟谁堪贞元两字生生本何事山人不解参
　　三十八竿真碧玉湘妃泪点尚斑斑冉泾东畔书台上行见千年老鳯还

　　答如山

　　南沙亭上有书来安得新晴月满台赋罢豳诗对风雨江天漠漠鸟双回

　　志喜答文玉用前韵

　　彭蠡波平阳鸟来滕王依旧水中台虔州兵速神旗复安庆城坚贼舰回

　　文玉见月用前韵复之【二首】

　　雨声初静月光来知有高人独上台我亦梦游天柱顶长歌风动彩云回
　　桂花岩下月初来上尽层楼复上台塔畔烟收星错落城边露下水萦回

　　忽闻点易台泉出

　　点易朱闻滴露研忽传此地有原泉莫言一滴无多水点尽乾坤是尽年

　　试曲水

　　正月已尽二月来梅花半落杏初开山中新作兰亭水明日同人试一杯

　　王中书画菊

　　石庵画竹妙古今菊也亦复钩其深相逢莫认花颜面同是岁寒君子心

　　新泉杂诗【六首】

　　瘗卷碑边泉水生一泓环绕似多情文章本是乾坤秀光上星辰润下行
　　久旱惊看此地泉涓涓未便到山田野人不作为霖梦为语邻僧莫浪传
　　山人爱泉泉出山泠泠声在白云间有情无情不湏问泉与山人心共闲
　　清看滴滴松梢露静爱源源石罅泉滴滴休夸天上水源源湏识地中天
　　上方得石石如台下界泉从石窦来欲向中间斜作磴磴边松树任僧栽
　　滴露泉边听玉声万峯无籁昼琤琤报时不用莲花漏一息中涵万古情

　　秋日山中听泉

　　石缝汩汩池泠泠下池声似上池听天一生生今若此八峯云雾一峯青

　　陆全卿夜过锡代东【二首】

　　公曾寄我惠山诗谓我忧时论自竒欲向归舟更披写五更寒卧不闻知
　　回首羊肠谢险途归来还自旧陈湖他年故有寻僧兴何处青山酒一壶

　　王中书为祖上人写翻经图松庵僧请题志感

　　谁识翻经祖上人中书画里见来真当时客有先公在不见风仪独怆神【先公谓吾高伯祖履旋高祖履素二府君也与祖上人为方外交中书作画其时哉其时哉后百卅年嘉靖改元二月七日识】

　　为冯廷伯题画【二首】

　　八极周流皆我神世间争爱梦中春凭君莫向痴人说谁信无身是有身
　　茫茫碧海上无天何处乘槎不是仙回首汉廷千载矣令人却忆问津年

　　谢王郡公送鹿

　　书院初成路亦开呦呦鹿自郡堂来廿年却醒庐山梦春草还生点易台

　　月岩

　　岩岩千仞江边石海月髙时影在波有客吹箫非赤壁主人高兴夜如何

　　读冯廷伯元始剰语三絶

　　会当子午全无象子到中间一点生从此乾坤还日月此天先后自分明
　　太极生人人会谈但能知二不知三谁将拈出三中一还与濂溪老子叅
　　纔怪多言言已多风来水面便生波不如跳出樊笼去独和尧夫击壤歌

　　呉蜀胜游

　　西入岷嶓东到海长江万里似银河凭谁为问乗槎客天上人间乐柰何

　　种兰谢赵宜兴

　　九畹滋兰自楚人草荒茅塞几千春而今乞得山中种老眼看来种种真

　　和丁仁夫梦中忆涣然亭

　　三子从容侍一亭夜深灯火共谈经因君却愧蒿庵意曽许春风点瑟声

　　喜鹊图

　　他年屡为占慈母母亦屡占游子归今日中庭无一事闲看风色亦依稀

　　谖草图

　　百年日短子心长我为谖花爱此觞今日东湖图画里彩衣春酒庆当场

　　春日观画于成汝从宅

　　龙眠猎骑云湖菊笔底风神眼底稀春日石鱼湖上雪坐怜清赏几添衣

　　钱元抑春日过访用文内翰韵【四首】

　　旧隐归来已十年风波回首几推迁如闻野史新评在勇退人今又姓钱
　　记得湖南节偶停曾将新政问朝廷草蔬解后衡山子相对琅函眼共青
　　中年笔砚未曽荒新稿相将满旧堂湖上行人时指点钱家村是郑公乡
　　东风吹草正忻忻又向前庭迓故人一道清泉千挺竹与君还约看山春

　　寿九十翁杨守愚

　　天顺年初仁寿堂宏治年中人瑞坊九十四年还此老仰看前辈益辉光【仁寿堂者京师茹氏有翁年百四岁时英宗复辟赐髙年服闻翁名既赐之复命京兆燕之然后召见便殿仍命六卿往贺堂为是作人瑞坊者太仓毛翁年百岁时抚按诸公为之建也其孙文简公澄以状元位大宗伯翁亦受赠如其官云】

　　答王子春留别【二首】

　　岁晩山林万木空独行长向老松东迂夫最爱寛闲地未肯寻源到水穷
　　清静平生性所偏晩年经济敢求全尧仁浩荡元无界何处山林不是天

　　醉石次韵

　　太湖之南多秀峰湖船偶载过莲蓉何当移至三峯下叅我千年双古松

　　戏赠秦国英

　　君家竹林邻我林隔墙共保岁寒心一畨雷雨箨龙起贻我数茎千万金

　　山中送春三絶

　　三月中旬已送春蔷薇架畔木香新能黄能紫非无色终与东风隔一尘
　　留春不住送春归多事杨花点客衣有兴重来那用约青山白髪久忘机
　　苦雨却怜新水涨喜晴还怪野花开野花径畔春将去新水桥边晩未回

　　墨竹

　　旧稍新叶緑毵毵四十分中已得三刚道清阴犹未遍径边时有客来叅

　　题竹枝寿鳯山司徒

　　梅花道人写竹枝湘江风动碧云时一缄北为司徒寿如向初筵歌菉猗

　　山僧惠灯诵昔人诗因次其韵

　　静清深处许吾闲朝看云来暮看还泾上再歌倪老句邵家亭子面西山

　　闻管大夫祈晴之勤口占用致爱助

　　却盖褰裳走雨中风雷坛下露丹衷病夫少亦叨民社今日低头欲拜公

　　兰畹尤翁以蘓巾为贶奉谢

　　贻我苏巾果姓苏畹翁亦本旧相呼明朝戴我临泉水更觉巾名似属吾

　　雨中与叶美春

　　雨中客不到超然留待中秋看月圆一酌清泉数杯酒古衣冠坐对青天

　　僧歌

　　山中来往几年年侍有双僧不论禅我句僧歌还击节隔林风叶送流泉

　　咏梅花菊

　　篱落秋芳本自华色香况复似梅花误将栗里先生馆认作孤山处士家

　　赠董道卿三絶

　　旧时品士亭前客却到呉山独慰予风月东湖佳兴在一方青竹数行书
　　校书几度入庐峯题遍云泉石畔松髙座只今尘满壁梦中犹忆讲时钟
　　迎飬东西有老亲鱼羮不负著书人百年道眼风山老留得门墙一脉春

　　山中感事【二首】

　　羽人炼将蔑忠贤神道犹能四百年到此术应随数尽秪留清洌在山泉
　　当时本藉忠贤重却为忠贤觉厉诬旧庙已空新庙静睢阳回首隔江芜

　　为勋侄题元人诗画

　　前辈风流画里诗六人异代不同时清平一曲多春兴只许金华太史知

　　送陈嘉猷赴朱氏馆

　　五里湖南御史家春星寒带草堂斜太邱今在皋比席日与诸生泳圣涯

　　山中看梅简如山襄甫【三首】

　　山中梅比城中早却为春寒也较迟多事邻僧添转语梅迟应待老夫诗
　　墙角踈花两树香春风滋味已先尝便教万树连山谷不似冲寒意更长
　　观梅出郭看灯还到处春风兴独关不识沙翁偕石老有无佳句及青山

　　题画

　　鳯凰不至几千秋仪羽胡然在石头笔底是真还是幻定应清梦到西周

　　留周文起宿斋中晓起

　　有客宿宿春风中吾将作传如仓公蓉湖药室似董奉一色杏花千树红

　　送黄司训

　　春江渌凈带晴烟晓发苍梧万里船酒尽长亭宾客散有人极目楚南天

　　观沧浪吟卷【正德己卯冬予遭逆瑾之难在东朝房听旨三江毛先生过我论诗竟日乃去以沧浪卷欲观未得为缺今日偶得之追念畴昔情见乎词】

　　沧浪吟巻三江话助我论诗到日斜逻卒屡过宾客静不知门外有风沙

　　与马天常留别

　　汪伦送我不如君君到严州路亦分莫道桃花潭水浅回头还薄富春云

　　月正四日至山中

　　晓出城门望九峯风光处处与人逢不知雪后春多少绣岭庭前看种松

　　与石泉

　　我醉欲眠君且坐君如倦坐亦归休明朝有意抱琴至歌我风梧满院秋

　　赠陆中书宏道

　　玉貌星瞳近侍臣礼经读罢谒枫宸苏州巷口宫詹馆犹忆光风坐里春

　　约吴丁二友登超然堂遇雨不果

　　五更风雨阻游人树杪重泉枉自新最爱南塘两门客晩年于我独情亲

　　寿知微子七十

　　禅心僧腊共青山几见游云去复还纵是古希休便道静中已透百年关

　　索松枝于杨正甫口占代柬

　　每看灯市搭松枝清在灯光映月时石埠年年挑不尽今年刚得一篇诗

　　次卢师陈感事一絶

　　五月新堤筑未成低田愁听桔槔声只因多却黄梅雨不是人间地不平

　　问彭明府之疾

　　两月无聊谢簿书金茎露远渴相如二泉病客尤踈懒只有题缄为起居

　　画鳯

　　鳯凰不见已多年回首西康思杳然珍重钱郎移竹意庭前雨露是尧天

　　画蝶

　　借得春风便作狂不知梦里是蒙庄世间更有痴人在涂尽朱铅竟日忙

　　得兰畹和章再用前韵

　　画里巾曽见大苏短檐高桶旧相呼直须唤醒千年梦赤壁舟中认故吾

　　题画【二首】

　　半山台殿倚秋空仙驭荒唐野树红兴到孤舟更何处天留高阁惠泉东
　　仙家楼阁海中桃丽日晴云鹤羽高正是圣明开寿域八荒民物共甄陶

　　庐山览秀四咏

　　慕莲
　　匡庐北有莲花峯濂翁曽此留行踪请君试论爱莲说今日看花同不同
　　怀鹿
　　曽与观山到此中西来云影接南峯千年洞在无眠鹿却忆多情少鹤翁
　　瞻龙
　　石如龙卧也谁瞒道眼无从物外观吊罢武侯云满涧西郊却怪雨来难
　　寻栗
　　菊花似与寄奴仇草外秋风傍古邮下马不湏歌旧曲九原应重感行休

　　米老拜石图

　　伊人一拜石逾高仆仆长勤笏与袍我亦低头敬贞介焚香时复向岩嶅

　　偶闻书香

　　少爱新书楮墨香不辞书价借钱偿坐来精舍还怀旧海鹤诗中万巻堂【予二十岁时海鹤寓予家尝题先世画有万巻一堂邀我共之句】

　　鹅湖先生以闲居二絶见寄次韵奉答

　　黄阁归来鬓未华一缄今与故人夸呌岩东下江如练犹忆维舟傍荻花
　　经纶收却不论功楼阁新成碧倚空读罢黄庭时策杖还从野老赋鱼虫

　　冬日山行与从者二僧

　　肩舆乗兴入山中晴爱西风带北风指点听松庵外路冬青树老子初红
　　游从俗客不如僧此语吾闻识者曽今日山中逢二子袈裟风引路登登【壬申冬归遇今太宰陆水村谓予曰公归山行从以俗客不如僧也今思之信然】

　　陶节妇

　　节妇史叅将春之伯祖母也年二十一而寡能守节以抚夫之呦弟袭世职指挥再传至春进都指挥论者归功焉节妇寿八十二尝受贞妇之旌云
　　靖江千里建高牙元是湖南老将家一髪千钧传寿地祖姑贞节已褒嘉

　　以蜜术问南沙

　　医家白术重天台郡守曽将蜜浸来嚼罢不知香满室桃花流水梦瑶台

　　山中杂诗

　　一派泉分九窍流地中窍窍尽通幽行人到此肠堪断不用松风满月楼
　　八年月会七人同山水之间一醉翁就里园翁更竒絶每留余兴托恢公

　　秋华十咏次如山

　　木樨
　　小山歌罢剰条柯漫道香多色未多千古广寒真赏在满天风露夜如何
　　鸡冠
　　文装簇簇向晨稠长送星光过孟陬纵是无声报昏晓也应有色纪春秋
　　玉簮
　　湘妃髻畔有遗琼却傍秋风草上生莫为投桃浪相报贞心须待月华明
　　孩儿菊
　　菊名非菊恨虚闻中有幽香为解纷采采秋风篱落畔独嫌荒草欲教芸
　　锦灯
　　翘翘楚楚复茸茸每向无人觅处通野客不知莲炬美晓行刚爱锦为容
　　秋海棠
　　离离秋草缀红芳春睡初醒又晩妆不是娇姿解愁絶人间人自有柔肠
　　黄葵
　　花到秋葵浅着黄有根还自保无伤野人寸赤能如此应托芹衷献上方
　　金钱
　　子母钱成不用蚨朝朝庭下见金夫采来若也堪沽酒道上人人醉欲扶
　　大蓼
　　秋风梦逐楚江苹谁向阶前幻此身最是九歌收不尽年年相对怨骚人
　　鴈来红
　　中秋月下堕红云濯濯清波锦有纹刚道鴈来颜色好更堪江上日初曛

　　书姚雪牕扇

　　闲来何处独幽寻牕对西峯雪正深万巻三冬非浪语今人心即古人心

　　赠惠训术秋山

　　甲子须臾信矣无人间元亦有蓬壶等闲悟得循环理坐倚高松看海枯

　　为顾西津题画

　　太古小年山日长幽人梦醒坐焚香东津有客至未至乱石滩头系野航

　　古琴为外舅题

　　流水高山不在琴无声那得有知音长松落落秋风里吹尽凡縁剰此心

　　容春堂续集巻五

　　●钦定四库全书

　　容春堂续集巻六

　　（明）邵寳 撰

　　○奏议【五首】

　　奏议

　　拟祀先儒状

　　钦差提督学校江西等处提刑按察司副使邵题为建言崇祀先儒事窃照先儒陈澔系江西南康府都昌县人自其祖父世治礼经至澔尤力探索深有所得尝着集说一书传在学者我太宗文皇帝纂修大全特取其书与程頥朱熹蔡沈胡安国易书诗春秋传义颁布天下列圣相承至我皇上经筵进讲及教人取士亦皆用之若斯人者可谓有功于圣经矣顾以隐处山林名迹湮晦未蒙异典然乡邦后进景仰风声如承指授片言单词互相传録所居之地山名学堂至今称之本县官吏师生耆老人等既以乡贤羣祠于学又别建祠堂一所专奉澔主其德行道谊孚被于人即是可见窃闻成化年间节该太常寺少卿兼翰林院侍读学士刘定之建议谓澔释经之功虽未敢拟程朱亦可以次胡蔡欲比何休贾逵范寗杜预等例请从祀先圣庙庭臣愚窃谓论澔释经如学士刘定之之言品藻已当参之乡评又如前所云者伏惟圣明在上中和建极制作方兴朝野儒绅考究礼学仰禆盛治者在在有之秩澔之祀其于奬励所系甚大如蒙皇上俯从臣言特勑礼部转行府县即今建祠堂赐以春秋二祭定其祝号品式以时举行庶于圣明表章采择之意愈有光辉而后学亦知所兴起矣縁系建言崇祀先儒事理未敢擅便谨题请旨

　　会议状

　　钦差总督漕运都察院右副都御史臣邵为处置粮运事今将正徳五年漕运应议事件开坐具题伏候勑旨
　　计开
　　一明赏罚以振漕纲臣等议得漕运为国重事军兑民交繁剧涣散若非赏罚允当则漕纲不立徒劳无成但违误交兑非军机重情不过止照常例施行以此人不警畏体得江南州县俱有粮长江北亦有大户各预期征纳未尝后时中被贪懦掌印管粮官纵容私家收受轻赍经营花费直至五六月间方纔买米又多插和沙水糠谷不肯在仓晒扬逼军就船领兑途间经过三伏蒸浥腐烂包陪累债违限问罪黜罢降级有司官员粮长大户安坐如故合无今后司府州县秋粮照例十月开仓先将管粮官并粮长大户职名报知漕运衙门次将收过在仓粮数申报如有违误管粮官照例革去冠带住俸戴罪完兑仍各拘的亲家属监并完日疎放甚者经该管粮官五品以下就便拿问四品以上具奏提问照见行事例发落粮长大戸如有前弊从重问治若点佥不公放富差贫罪坐正官至于运官俱要年里及正月终毕集水次将已到官军职名船粮数目开报有司阅实取印信公文执照各差人赴漕运衙门报知一面较斛开兑兑完开船仍每年于派粮时议将水程日数列为图格给与各幇官收掌令其自到水次投文开仓较斛验米晒扬交兑兑完起程过淮到京起粮及中途守风等项行至地方日塡一格同原给幇帖赴部查考参究事完赍回漕运衙门销缴无故违误运官照例住俸问罪若有司交兑迟延将运官分豁罪归有司以上罚典既已惩怠中间有司管粮等官亦有勤慎供职先期办集者若不稍加甄别未免泾渭同流反为贪懦误事者所笑将使人人解体无复奋励之志合无自正徳五年为始有司管粮等官若有年里完粮在仓又系干洁无弊军船一到就行交兑者听运官呈报漕运衙门行移彼处土司量为旌奬二年不误者加礼举行三年不误者听转行吏部定议升用
　　一审征折以通漕法臣窃惟古者为赋量地远近定其重轻今之折征亦当畧仿此意以为通融之计查得河南山东去京师为近民粮可以征收本色起运京仓而岁拨蓟州二十四万石内将一十四万石每石折银六钱解纳江西浙江湖广等处去京师为远可以征收折色解赴蓟州而交兑本色运赴京仓逺者载重近者赍轻揆之事情诚为未便今若将该运蓟州折银之数改拨江西湖广等处每石加耗六斗六升两尖该米一斗共米一石七斗六升量折银八钱除六钱作正解赴蓟州多余二钱以一十四万石计之共多银二万八千两若遇灾免支运可充一十八万六千六百余石脚价解送漕运衙门转发淮安府官库收候取用却将河南山东原派蓟州折银之数兑运本色赴京通二仓上纳以补前数彼此便利一举两得诚为通融之道以后蓟州仓若用本色仍照旧例派兑运纳及查岁漕数内支运七十万石逓年相袭改兑军得耗资民免运费亦称便利今若酌量每年将江西浙江二布政司改兑粮二十万石每石加耗折银七钱除五钱五分仍令漕运官军解送户部转送太仓交收外银一钱五分充作脚价令军于水次仓支运二十万石则于岁额四百万石之外折银解京之数又添二十万石且水次仓粮不致积腐而江湖漕卒少纾跋渉之劳一举三得通融之道又在于斯以上二项就令空出军船于本处支给行粮驾至支兑水次领运合无自正德五年定拟分派
　　一防河患以逺漕虑据工部管闸兼管河道主事王宠呈依奉勘得黄河水势自宏治七年修理之后向在清河口入淮宏治十八年北徙三百里至宿迁县小口至正德三年又北徙三百里至徐州小浮桥正徳四年六月又北徙一百二十里至沛县飞云桥俱入漕河因单丰二县河窄水流漫溢将原筑黄陵冈堤岸尚家东冲决三口共长二百二十歩尚家西冲三口共长三百二十歩温家口冲决二百八十歩唤家口冲决一百二十二歩各丈尺不等致令曹单二县军民田庐多被渰没丰县城郭被水围遶两岸相对阔百余里无法疏浚自六月以后其水随消随长诸口既被冲决若经鱼台县塌场口入漕河则有利无害若经巨野阳谷二县故道则济宁安平运河难保无虞等因并画图呈缴到臣案照先该臣等以催儧粮运经临直隶徐州地方因见小浮桥河汴合流处水已浅涸询访官吏人等皆云河道北徙沛县南徙亳州查得山东兖州府曹单等县地方原有贾鲁故河一道西北自直隶东明县黄陵冈等处南至哈只等口长一百二十余里上通河南原武等县古迹黄河正统间河决荥阳经曹州等处冲决沙湾运河钦命大臣修治复其故道宏治五年复决黄陵冈等处直趋安平镇夺汶入海运道被患蒙钦命内外大臣起倩军民夫役将黄陵冈等处决口筑塞继于河北五里筑一大堤长一百三十里两边密栽卧栁以固根基复于临河筑一小堤自黄陵冈起东南至单县浮冈集长一百八十里障蔽大堤以防崩溃沿堤各立铺舍佥点夫老廵视防守随时修理实为逺虑数年之间居民获安漕河宁顺臣等愚见河既迁动窃虑昔年所筑黄陵冈大小二堤水势逼近万一决溃非但害于居民而运道必将复受其患随据曹县备开揭帖如臣等所虑尤恐未的已经行仰本官亲诣踏勘备呈如前臣等窃惟水性无恒而黄河迁徙尤难定据今既冲决如此所幸秋暮水消未成大患若非预为之防来年春夏水溢或有巨野阳谷之决患不可测合无转行山东河南镇廵并都布按三司各委能干熟知水利官员前去黄河上源再行逐一踏勘要见河水此时果从何处流行势将何往定议应疏应塞处所作急起倩军民夫役趂此水消时月预期疏塞以杜将来之患其原设夫老人等严加戒饬日夜从事慎终如始不许因循怠玩致民曲防窃决以小妨大以私害公若或工程重大遽难措集兴修明白会议奏处
　　一议水次以定漕兑据遮洋把总运粮署都指挥佥事陆潮呈开奉到议单内该山东都司把总运粮署都指挥佥事李正呈山东遮洋两总岁运山东河南两布政司粟米共三十万石例该小滩镇水次交兑縁卫河来源微细全藉漳河相合运船始通宏治间漳河上流沙淤逼水别去漕运衙门奏行工部委官疏浚引水合流接济运道近来仍复淤塞盘剥劳费旗军受害蒙漕运衙门议得两省纳粮州县俱系陆路转输艰难多于临清籴米雇船装回水次常被无藉之徒兠揽因而窃取插和况交兑之际正春初水浅运船不堪重载旋交旋般仍送临清沿河寄囤候完通载北上往复耽延军民俱不称便合无自正德四年为始将山东河南原在小滩水次兑军粮米通改临清水次就令管仓主事监兑戸部会议照旧其河道行工部疏通开坐具题节奉圣旨水次改兑准行一年如果便利再行议处钦此钦遵今岁值天亢旱小滩以南无水接济虽费工力亦难疏通幸改临清交兑船无浅阻委的便利但小滩镇交兑年久居民开集互市又得包揽侵渔并赁地之利今輙改移不遂所欲或生异议而临清系冲要地方弊因事起亦不能无伏乞议处永为定例等因到臣臣等看系原奉钦依再行议处事理合无定议应否因革施行
　　一均加耗以一漕规据遮洋把总运粮署都指挥佥事陆潮呈据南京水军左等卫运粮指挥等官唐辅等呈备旗军梁道仙等状告遮洋一总兑运山东河南本色粮米一十万石赴蓟州仓上纳彼时旧仓近便运船不费盘剥又省车价每正粮一石止与耗米三斗两尖其后仓移城内深入窵远遇水浅涸运船止泊旧仓河下雇车入城原议耗米不勾脚价累军陪补且如本总与山东官军同一水次彼则每石得耗米三斗一升两尖赴京通二仓交纳每石明加七升遮洋等官得三斗两尖赴蓟州仓交纳每石却加八升少得一升多纳一升并亏二升之数两总程途以直沽分界山东运船到张家湾三百余里上京陆路止六十里尚称不敷遮洋船渉海盘河将及千里内多浅阻雇剥繁难及至旧仓又有陆路八十余里加以带运布花二十万疋斤除包水旱脚价验出不堪买陪折纳兼要贴助本运改兑以致累损疲惫苦不胜言且有司征粮凡称兑运止是一例未尝分别遮洋耗少减派小民利归粮里害累贫军等因到臣臣等议得兑粮加耗有等盖为道途逺近所费不同是以多寡均足其用今遮洋官军先因仓临水次故比里河少耗一升最为允当其后改仓入城陆路车脚所费过于京仓又加包陪带运布花脚价并买补折纳之数委的亏累合无将遮洋官军领兑山东河南二省粮米照依里河官军一例加耗二斗一升到仓交纳亦照京通二仓明加七升
　　一督办料以严漕计据湖广江西都司把总运粮都指挥等官史春杨锐呈称本总岁造浅船例该军三民七出办料价给军成造民七料银先年俱是本布政司来年预派府州县征解本司收候官军支领造船近年以来所司不遵旧规直待临期分派各司府州县出办仍令官军领文自去关取及到各州县旋派里甲征收快则守至次年三四月迟则五六月甚至二三年不得完给其军三料银卫所官员作弊佥拨贫难军余出办拖欠难追或侵欺那移妄行破调尤为迟慢造船官军恐误装运只得加利借债完造又据浙江都司把总运粮并督造委官署都指挥佥事张奎杨辂亦呈浙江布政司造船料银往往过期如温台金华等卫所正徳三年冬该领料银至次年六七月间方纔给发致使缺船装运迟误交兑有司反称军船不到水次叅行各该上司督责被其负累据江南直隶把总运粮指挥郭冕呈镇常二府并镇江卫船料逓年迟误又据管厂委官指挥王本等呈清江提举司该造中都南京江北直隶三总运船例关领杭州芜湖二处抽分木价苏淮扬三府人匠工价银两打造查得杭州抽分厂欠正德二年木价银三百七十余两芜湖抽分厂欠正徳三年木价银九千五百四十两淮安等三府自宏治十年起至正徳三年止共欠木价银三万五百余两每遇造船累军加利賖借物料成造各呈前来臣等除照例通行催攒外议得前项料银该十一月以里给料十二月造船正月船完如料价派征所属不敷司府查将在官银两照数借支明立文案待后补还若过期不给料价经该误事官员住俸年终不给听漕运衙门参行各巡抚巡按官提问屡有奉行事例但各该军民官司歳久因循任其迟延侵那此盖各处通弊非独湖广浙江等处为然且如南京各卫料银恃以京卫自成化八九年拖欠到今动以万计虽是年年差官查催止将近年料银搪塞余俱任意破调及照杭芜二处抽分木价专为供造运船近来那移别用遂使缺料造船累军尤甚今于前例若不再加申严则其弊日滋京储愈误合无工部行移各该司府州县卫所今后料银俱限十月中旬征完开报漕运衙门行移造船卫所差官前去支领若过十一月初旬不完不报听漕运衙门参提首领官吏问罪月终不完先将各该掌印官截日住俸完日申请关支年终不完参奏拿问文职三年连误者行移吏部以备考察军职行各该巡抚按衙门革去见任其各布政司务要照旧先期行令所属征解本司收贮听候支领南京料银亦照旧春自二三月秋自八九月差官解淮告验转发造船违者一体参究住俸问罪仍将先年拖欠料银陆续设法补纳及行各该抽分委官将前拖欠之数作急补完以后务将额定木价专听造船支用依期给领年终照例奉报
　　一清逋逃以足漕额据江北直隶把总运粮指挥佥事呉镒呈备直隶徐州左卫运粮指挥张琏呈本卫左等五所运粮旗军原系湖广武昌右护卫宣德六年调今卫原籍俱武昌等府兴国等州县人三戸垜充田产家业多遗在彼止是轮流一人赴卫应当在营或有一二生息役满随即带回以此在营余丁数少成化二十一年为因逃故数无军驾运蒙漕运衙门奏差本卫指挥王宪赍册前去湖广公同司府官员清解一千余名拨补赴运深为济用到今二十余年渐有逃故查得本卫原额全伍旗军共五千六百六十二名奉例开调别卫一千三百二十三名见在食粮京操运粮杂差止有一千二百八十一名运军一千七百七十六名见在止有一千一百七十八名逃故包运五百九十八名虽一年一次发册清勾迄今数年全无解到致使每船见军多者不上五七名实为负累呈乞转逹会议照依先年事例差官赍册原籍清解补伍驾运等因到臣臣等议得漕法每船军十名内一名管船一名掌纲司文簿一名拦头一名扶柁设若数内有一名疾病止得五名牵挽日夜劳苦无时休息今照所呈见军不上五七名人少差多委的负累不堪粮运之迟实由于此各该有司清军官员奉兵部发册清勾视为常事任凭里书人等欺隐破调揑报搪塞不但徐州左卫为然其余卫所大率类此合无行令缺军卫所将各年逃故运军自祖贯址充发来歴查对清切造册差人赍送兵部转送都察院发清军御史督同布按二司府州县清军官员照名挨拿起解如正身不获先将的亲壮丁连妻解赴漕运衙门审发各卫驾船儧运务足原额仍定议有司清军官清解分数以为殿最从吏部施行若卫所并领运官将解到新军逼害逃窜以致仍前缺伍照役占军人事例降级充军俱发边方遇革不宥

　　申明儧运事宜状

　　户部左侍郎臣邵谨题为申请计处粮运事即日以漕运粮船来迟恐遭冻阻本部议奏节该钦奉圣旨着再带郎中一员前去依拟随宜般运收寄钦此除钦遵外臣访得粮船后帮尚在济宁上下比之往年最为迟滞以天时则寒冱将临以地方则寇攘方炽以人力则奔走已疲羣心惶惶观望畏却皆以无可奈何为诿当此之时督漕官员都御史先该本部题准免其赴京议事总兵参将相继儧运未知的在何处若以年例会议迫期不照先年督运既完然后赴京故事輙先前进不得与今差去官属协力催儧恐势分体漫未克有济以臣愚见欲行总兵官于济寕迤北最后船所严督把总等官催儧各船前者必至德州后者必至临清参将于德州迤北稍前船所严督把总等官催儧各船前者必至通州后者必至天津各会今差官员依拟般运收寄臣与原差督运及今带郎中往来提调庶几分任责成各有统纪后先接续彼此齐一而无急遽失序之患其明年漕运应议事件理不可误合行漕运衙门先期差人赍奏以凭会议臣又见得沿河一带地方因遭盗贼荼毒居守官民多以逃生为计行运官军亦以畏死为心视诸公务皆为末节都不省顾臣今前去欲比往年以常例调防卫之卒以常法处违误之人势既轻于军兴事尤重于法比虽竭心思恐难应遽臣近由南来亲覩其然不能自黙如蒙皇上轸念国计之重时事之艰特勑本部将臣所陈再加议拟俾可施行臣当夙夜驱驰仰塞明命縁前项事宜非臣所敢专擅为此除咨本部外具本谨题请旨

　　纠举运官状

　　户部左侍郎臣邵谨题为奉命催儧粮船举大义以纠运官事近据本部署郎中崔旻呈查得本年九月初五日济宁州地方被大伙流贼烧毁粮船数目备呈到臣仰思国计不胜惊愓除具题处置外参看得漕运官军值此流贼有不能不避之势有不容不敌之义有不当不用之法有不可不体之情必酌于此而行之此朝廷不得不举之事臣愚不敢不言之职也盖此贼啸聚人众驰突数千里内攻城掠野莫有撄其锋者顾此运军固非其敌此所谓不能不避之势也但军至十万之众既有都御史总兵参将为统制又有把总都指挥等官分领之又有指挥千百户等官管押之大小相承居则有卫行则有次导前距后俨然行师之规为各官者儋爵食禄孰无是分尊君亲上孰无是心死众死制孰无是责此所谓不容不敌之义也今或图便以先或偷安而后遂致卒伍乖方纪律失序军不足道未闻何官以智而全何官以勇而伤何官以义而死荒忙披靡实与建置军运之初意不副即今山东等处被贼攻围失事地方自府州县至守巡兵备巡抚等官见蒙差官查勘论罪臣愚窃谓漕运都御史总兵参将体同巡抚把总都指挥等官体同藩臬指挥千百户等官体同守令以次较比其罪惟均倘以力之不敌纵而不问则何所惩以为他日责成之地哉此所谓不当不用之法也然各处兑运军船到迟则罪在军民粮纳迟则罪在民若水旱灾伤奏报失时以致派豁相戾则罪在有司官吏向者漕运衙门虽经议准立法稽查缘地逺时促卒之罪无所归人不知警况各处卫所军无完伍船无完具料无完价口无完粮身无完衣弃逺父母妻子终岁勤动不得休息加以繁科重敛丛于一身如此而责死力可乎此所谓不可不体之情也臣待罪计司奉命督运惟兹事关朝廷窃有所见不敢不言如蒙乞勑部院大臣详议其是行移新任总督右都御史张缙将把总等官逐一查勘职名并失事实迹明白的确照例于运事毕日拏问治罪总兵参将任大责重亦合请命行法庶几分义昭明政令振肃自时厥后虽有玩心不敢复作仍勑本部每年例差监兑官员务选精练之人令其亲诣各水次从实查勘除依限交兑外若有迟误者必根究所由或在军或在民或在官吏指实参奏系军职行漕运衙门系民职行各该巡按御史各提问如律照例发落不许视为泛常茍且塞责其军伍船料衣粮缺少及一应科敛宿弊明诏各该衙门速为处置严加禁约使上下相安迁善远罪渐复漕规之旧天下幸甚缘系奉命催儧粮船举大义以紏运官事理未敢擅便为此具本专差典吏宋汉亲赍谨题请旨

　　建言漕事状

　　户部左侍郎臣邵谨题为广咨询以补漕政事臣即日奉命处置粮船前到里河一带地方窃见盗贼纵横大肆威虐运道废阨莫甚于此然在我之政弊而当补所至访察颇得一二大者臣昔承乏部属继总漕司旧有所闻于今粗合是以忘其迂陋窃有献焉盖徙薪之计既失于前畜艾之图敢忘于后伏惟圣明裁察缘事关兴革未敢擅便为此今将所言事件开坐具本顺差典吏宋汉亲赍谨题请旨
　　计开
　　一粮运迟滞岁所谓四百万石者顷因兵荒折减借留不能全至京师盖数年于今矣其始也由议派迟议派迟故征收迟征收迟故交兑迟交兑迟则运之迟也势有必然者且加以民贫军困官玩吏偷而兵荒之变又出意外论者皆知其弊然臣尝观我朝运法至是凡肆变国初因元海运后兼陆运至永乐间漕渠始定而海陆俱罢当时所谓法者即今支运是也故有淮徐临德水次四仓以受民间输纳运军者于斯领焉归于京通二仓虽遇灾伤民有免征而军无免运支者不必出当年之民纳纳者不必供当年之军支盖通数年以为裒益虽岁有丰凶而常数不缺及支变为兑继而又有改兑向也转输今也直达派征兑纳丛于一岁之中于是军无余力而缺于常数岂得已哉若今南有非常之水北有非常之寇则又不待论也当是之时所谓变通者无他不过渐复支运之法而已支法之难难在脚价不足则粮不自行其理然也茍能预处脚价以拟兵荒之事于旧例支运七十万石之外每遇兑缺则支以补之岁必不失四百万石之数此于国计为便而或者犹有军民俱不便之说此则存乎监仓之人焉尔亦不可不虑而处之也但事体重大非一人所敢独议乞下公卿台谏集议其当而见之施行修滞补弊莫大于此
　　一臣昔在漕司见漕之为政有河渠有舟楫有卒伍而支兑转输统领稽查赏罚黜陟行乎其间其多至于亿万人其逺至于数千里而总督都御史提督总兵协同参将三人者实领其事茍非久任虽有聪明才智凡百事端方讲求而未及举行既举行而未及稽考则亦何以责其成功哉况心怀立异事尚更新数易之弊尤有难尽言者先年少保于谦巡抚河南尚书周忱巡抚江南都御史韩雍巡抚江西两广皆多歴年所其在漕运都御史王竑陈泰陈濂皆先后两任故能有成功今总督等官有缺乞勑吏兵二部慎简其人其人既得必假以岁月俾得展布四体治官如家益图久逺收岁计之功若其官阶资深则迁望重则迁功懋则迁迁其官不迁其地庶几人法并任臣前谓支运者可以无弊矣
　　一各卫所运船既有旗军领运有指挥千百户管押把总都指挥等官又为之率领而总兵参将统焉行以帮行止以帮止进退迟速百凡禀命盖即行师之规近年以来把总都指挥等官及各卫所指挥千百户不思粮运为重或争快便急趋以先或图安逸缓行而后船有帮次而人无纪律比之民运反为杂乱遇浅则止遇险则止遇盗警则止运事迟误其来渐矣而莫有甚于此时者乞勑漕运总督都御史等官申明约束俾把总各率其属指挥千百户等官各随该卫所船帮不得先后暂离浅则并力牵挽险则并力救援盗警则并力拒敌敢有不遵号令者一以军法从事书曰有备无患此之谓也
　　一人之论运河者皆曰三洪之难又曰五十四闸之难臣愚则曰洪闸既有定制又有専官或可以人力胜而北有白河南有清河中有开河地漫水浅虽曰无洪之险无闸之阻而为力实难担阁粮船正在于此今既设有管河郎中二员必其住札之地南则徐州北则河西务俾专意于清白二河约其漫流归于一道而往来提督不失旧职其管泉主事住札宁阳仍令不妨原职常在开河一带因时浚积水利坝拘车戽随宜处置以通粮运其宁阳等处泉源每处原有人夫十名一老人领之近年以来旧泉涸者无所于浚而夫老如故至于新泉又无夫老浚之舍旧图新以彼易此此虽小节然任其事者亦当究心乞勑工部行令所司讲而行焉乃若黄河特为运道之害臣前年会议尝有建白工部方议修举臣今故未言之非顾小而忘其大也
　　一仪真有罗四桥闸瓜州有通江闸清江有新庄闸闸之用以时启闭于坝为便然仪瓜二闸有泄水之患故议者权其利害欲大塞之若新庄闸之在清江其行久矣顷者淤壅自闸口至板闸四十余里凡往来船只必由淮安东关过坝沿泝淮流七八十里始克有济其覆溺者往往有之于是浚而从闸便莫甚焉但黄河之水近年以来数派南流皆会于此此闸既开水必内灌而沙土随之灌灌不已其塞可立而待也莫若候今年大水既退之后于新庄去处筑一巨坝俾与清口对岸而渡虽车盘劳费而流沙淤塞之患可以少免伺黄河北分之日然后议复旧闸臣尝有见于此今年夏阻风信宿益信其然乞勅漕运衙门将臣所拟再加详议而后从事至于淮南漕道诸□□塘疏泄之宜则有常规在时修葺之耳臣故不敢赘论
　　一□债为漕之弊久矣其初由于口价不敷及□费浩繁科敛琐屑之故及归□费于势家日盘月积利复生利或相倍蓰至于无筭此天下之人所共痛心者也前兵□□□刘大夏为户部侍郎时有□欲其督□□□□曰使我为之只好半年便可退休□□□□□疑而问焉大夏曰不能追债耳比□□□□□见袁州军运债多谈者蹙额揺首而计莫□□也于是乃知前言不诬然比债之□莫□备乞□□□□助漕司□□□银两□每年□□□际遇□□□□□补助不使至于无□□不得已宁请于朝照先年事例假借于太仓焉其亦可也仍乞严敛物馈送之禁申带货津助之例以加惠军士若科条节目请□□议而行之非臣所敢拟也
　　一里河攒运始于平江侯陈瑄工部尚书宋礼志记备载不可诬也淮安清江浦故有瑄祠秩诸祀典而礼独湮没无闻识者恨之今工部建议礼部覆奏幸蒙圣明肇举祠祀昔之恨者莫不称快但今山东地方灾盗相仍所司未能修举盖犹缺典也且瑄之后平江伯熊近以无辜削爵从戎至追及其诰劵今虽公道昭明悉复其旧瑄如有知震惧之余虽有祠祀未遑休享乞勅礼部申行山东所司伺兵事少暇将宋礼祠堂依拟修举仍専驰介使少赍香帛亲诣瑄祠以慰其灵亦鼓舞漕士之一端也

　　容春堂续集巻六

　　●钦定四库全书

　　容春堂续集巻七

　　（明）邵寳 撰

　　○奏疏【七首】

　　奏疏

　　乞终养疏

　　都察院右副都御史致仕臣邵谨奏为陈情乞恩终养事臣以庸陋仰荷朝廷作养由进士厯任许州知州户部员外郎郎中江西按察司副使浙江按察使右布政使湖广左布政使正徳四年正月内蒙升都察院右副都御史总督漕运本年十月内总兵官平江伯陈熊为事以臣不曽纠举得回原籍致仕感激圣恩无由报答今者朝廷诛歼凶奸维新庶政收遗起废猥及臣寳命廵抚贵州地方臣虽驽钝当即驱驰以效犬马之用但臣有廹切至情輙敢冐昧陈乞先臣溥生臣三歳不幸早世臣母过氏教育臣至今日母年七十岁臣年五十一岁无弟无子歴任中外二十余年臣母一向随任先因孤苦成病寒暑悲忧随感即发向在江西因臣视学逺离蚤夜思念一病几殆比时具本乞终养间适有浙江之命佥谓去家不逺不可轻辞于是勉强奉母赴任继至湖广则催科政急继至淮安则转输事殷不敢言私去年秋冬臣自淮安赴京议事臣母思念臣切旧疾加増痰气攻心眩晕颠越日夜呻吟幸得医官人等百方救治比臣南还尚在床褥轿卧登舟抵家数月病凡五发发即増重臣侍奉汤药朝不保暮当此之时臣若逺离万一不讳其将谁归臣尝念天下事有相济理有曲全故虽难处而无害于义向使臣或有弟承欢或有子代养臣纵远离犹可恃此无恐今臣两世一身母子为命离别之际暌违之余有不忍言者臣以一心公私两用怀亲废事是谓不忠不忠败政忘亲从事是谓不孝不孝伤化其名不同为罪则一圣明之朝何取于臣而俾厕羣寮之末哉伏惟新政之初正申明忠孝以励人心之日臣之区区必在谅察顾严命下临恐蹈避难之罪左虑右顾不能自处勉强奉母扶舆登舟前去行事但髙山峻岭日久路长母病且老不知何以为计惟君父为臣子之天穷则号吁固不能自己也如蒙俯察微忱乞勑吏部容臣照旧致仕另选贤能以任巡抚则臣母衰弱余年不至失所臣感激圣恩而图报于他日者当有在矣乃若臣才踈行劣叨窃禄位养士治民功効罔着正宜投闲置散而今年六月以来两足风湿行履不便事上接下俱有妨碍理当自陈特以母身为重未敢先言臣不胜迫切祈恳之至为此具本令义男邵吉亲赍谨具奏闻伏候勑旨
　　正德五年十二月十一日通政司官奏奉圣旨吏部知道钦此

　　第二疏

　　钦差巡抚贵州地方兼理军务都察院右副都御史臣邵谨奏为陈情乞恩养病侍亲事臣自前岁蒙恩致仕回家左足感患风湿不便行履者数月仰荷圣明起废畀以巡抚之任比因母老有疾疏乞终养兼列臣病之状既而勑符继至不敢宁居十二月内力疾奉母南行间关水陆随路医治稍愈复进今年二月间行至中途忽闻有户部侍郎提督仓场之命臣感激之余追念兹行臣母病体衰弱不胜劳顿计无可全之理幸赖圣明在上体悉隐微再造厥命恩徳深厚莫知所报但臣母旧患痰气等证因劳屡发发輙増剧臣患风湿亦复时发未能趋事臣虽至愚仰思俯念亦知君亲上下之分家国重轻之义前日之请非不得已岂敢上渎今地非前比而母子私情与前无异感恩图报固切素怀量力就列尤深愚虑惟义所安则臣之分窃以官员养病旧行有例人子侍亲新颁有诏臣于二者倘荷圣恩得处其一庶几以公遂私情法两全天地曲成之望实在于此如蒙特勑吏部检臣前奏早见施行则母全一日之生子免终身之悔皆皇上所赐区区犬马之力臣于他日不敢不勉臣不胜廹切恳欵之至为此具本令义男邵旺亲赍谨具奏闻伏候勅旨
　　正德六年四月二十二日通政司官奏奉圣旨邵寳已有成命了着上紧前来供职不允所请吏部知道钦此

　　第三疏

　　户部左侍郎臣邵谨奏为陈情乞恩致仕终养事臣由进士歴任都察院右副都御史总督漕运因事致仕正德五年九月内钦蒙起用巡抚贵州地方兼理军务比念臣母过氏年踰七十衰病侵寻难以就养方图陈请间勑符继至不敢宁居勉强前去地方行事一面具本令人奏乞终养奉圣旨吏部知道钦此节该吏部查看得臣所奏与诸司职掌面奏事例不合行臣照旧管事如果母老不能远离户内再无以次人丁侍养遇有公务赴京自陈照例施行臣至湖广长沙府醴陵县忽闻钦升本部右侍郎提督仓场还至江西南昌府具本令人再以终养为请节奉圣旨不允所请吏部知道钦此备行到臣时臣母病在身只得留养于家臣乃单身北上不意臣母自臣别后思臣伤感旧病举发服药调理日复一日未见轻减实是不能远离臣节次得书忧念无己窃见在朝大小诸臣或父在或母在或父母俱在者各有子孙在家奉养独臣母生臣甫及三岁父即弃背臣今无兄无弟无子两世一身形单影只实是再无以次人丁侍养且臣母所患心气病证或一月一发或两月一发呻吟呌号连日累夜声彻邻室当此之时倘有不虞将谁付托是以臣于朝署公事之余退处孤馆泣对僮仆方寸烦乱至忘寝食近日以来旧患怔忡翻呕腿足麻痛等证不时发作虽欲勉效勤劳而情绪荒忽事多旷废子道既亏臣职尤阙书称用咎臣之谓矣如蒙圣慈念臣孤苦无与为比特勑吏部查照臣累次所陈情悃放臣致仕回还原籍侍养老母以终余年臣不胜感戴天恩之至为此具本亲赍谨具奏闻伏候勑旨
　　正德七年三月十九日通政司奏奉圣旨邵寳为母乞归情词恳切但系用人之际着照旧用心办事不允所辞吏部知道钦此

　　第四疏

　　户部左侍郎臣邵谨奏为恳乞天恩致仕终养事臣近以母老有疾别无以次人丁侍养具本陈情恳乞终养钦奉圣旨邵寳为母乞归情词恳切但系用人之际着照旧用心办事不允所辞吏部知道钦此钦遵臣闻命感激继以悚惧窃念人子有亲而仕常变不同若一身之外有兄弟子孙以及羣从居可依栖行可仗托此其常也数者咸无焉是之谓变臣寳不幸罹是仰惟皇上垂慈下照至形情词恳切之语则所以体悉臣者至矣尽矣臣复何言惟臣父弃世时臣在孩提不知执丧迄今思之恍如梦寐悔恨无极今幸有母窃禄为养而晩节不终孟子所谓不可以为人者臣之谓也圣明在上用人虽切亦何以臣为哉方今羣贤满朝如臣不肖焉能有无其在臣家母无二子所系甚重伏惟皇上建极作人大以成大既属诸经济之才小以成小亦遂其俯仰之分天地曲成之心于是为至臣故不能自己窃有望焉载念昔在江西母病尝殆臣时视学出外得报回司备闻母呌号颠顿之状忧悔并切具本令人奏乞终养巡抚都御史张本谓皇上初政不宜以私上渎既差人阻回于途仍留久任提学奏下吏部尚可查检比来又经数年臣母老病比前増倍臣之嗣续望而未得臣母之忧复有出于疾病之外者是以臣于正徳五年一请终养六年再请及今三请不敢以悚惧中止况臣积忧成病如前本所陈皆非药石可疗昨于四月初四日得三月初七日家书云臣母于二月初十日被跌伤重至今卧床不能行履臣当此时何以堪处如蒙圣慈念臣事因切己情本由衷特勑吏部放臣回还终养臣母俾两地之忧病释于相见之间一家之命脉全于几危之际皆皇上曲成之恩也臣无任迫切俟命之至为此具本亲赍谨具奏闻伏候勑旨
　　正德七年五月初八日通政司官奏次日奉圣旨邵寳以母老有疾恳乞归养有旨慰留了今又再申前请准暂回省视着上紧前来供职吏部知道钦此

　　第五疏

　　户部左侍郎臣邵寳谨奏为母老有疾无人侍养乞允前请致仕终养事臣以母过氏年逾七十久患病证止臣一子臣又无子无所依托节于正徳五六年备列情状乞致仕终养累蒙温诏慰留供职今年五月内复具疏恳请伏蒙圣慈垂鉴暂准省视仍着上紧前来供职臣闻命感激当即起程还家与母相见咸谓此行实出殊典恩之所及虽止一身一家而天下之为母子者莫不感悦顾臣庸愚陋劣何以当此初意省视之余即趋供职不意臣未到家之时寇警流传在在震悚臣母衰弱余生先是被跌伤重伏枕数月至是忧惧内伤药不能愈况举目四顾卧榻之外惟臣孤身无兄无弟无子固犹前日也欲起同行则病不能强欲留独处则忧何以堪忧病相仍必至危殆臣将何以自处哉仰惟皇上以仁体物以义制事方臣待罪部署既荷俯察以遂其私则臣今与母生离之苦岂以遐逺不加体念哉臣窃观圣朝凡诸臣乞终养者查与例合无不俞允其在大臣亦有终养如都御史高明者臣之不肖虽非明比而母子为命之情比明具庆者尤切况臣新患风湿两足麻痛难于行履当此之时正宜推贤让能仰承宵旰用人之意如蒙皇上鉴臣苦情特勑吏部容臣致仕终养臣母另选贤能以充厥任庶几立爱惟亲推恩自近将见天地之间无物不得其所非特臣一身一家之幸也臣不胜披沥祈幸之至为此具本令义男邵旺亲赍谨具奏闻伏候勑旨
　　正徳七年九月初八日通政司官奏次日奉圣旨邵寳既奏称母老有疾情词恳切准他侍养他母病痊之日有司奏来起用吏部知道钦此

　　第六疏

　　钦准侍养原任戸部左侍郎臣邵谨奏为陈情乞恩辞免重任仍容侍养事臣系直隶常州府无锡县人由进士歴任戸部左侍郎正徳七年九月乞恩奏蒙钦准侍养正徳十四年九月初十日准吏部咨节该本部题奉圣旨邵寳升南京礼部尚书钦此钦遵备咨到臣臣闻命感激继以兢惕除即日扶疾叩头外臣惟宗伯任隆司存三礼留都地重职备六卿顾臣才徳既非其人而臣之情事又有必不能舍者臣之躯力又有实不能胜者天宠虽临敢輙叨冒外干舆论下贻后艰窃念臣三岁而孤赖母过氏教育以至今日先因臣母年踰七十疾病交攻臣惟一身无弟无子臣累具疏乞归照例终养比蒙圣慈悯臣孤苦至情特广殊恩准臣侍养是惟大造之仁使臣母子各遂其所凡臣母得以茍延数年之命者皆皇上之赐也今臣母年至八十神志耄昏体力颓弱病在床褥每发輙危久近之期有不忍言者臣于此时可一日而离侧乎若奉以就禄则自臣家抵部水陆计四百里顾臣母病势如此道途困顿必不能堪傥由此以致不起则是养事靡终顾速其寿以负我皇上前日曲成之恩臣之不孝莫大于此尚何能强颜就列与闻邦礼乎况臣自正徳八年正月十八日得患中风病证左手足痿痹医治数月稍得轻减而筋骨之间外强中滞迄今数年歳时家礼拜起艰难湏藉扶掖若不自知止勉造班行行礼之际一时陨越势必有之臣不足论实恐重负圣明拔擢之意臣诚愚昧进思退省惭惧交并敢不吐露以祈寛假伏望皇上俯察臣前所陈之情特赐收回成命仍勑吏部容臣照旧侍养臣母别选贤能以补前缺万一犬马余年稍后臣母当从诸臣少策驽钝以图涓埃之报臣不胜祈恳迫切之至为此具本令义男邵寿亲赍谨具奏闻伏候勑旨
　　正徳十六年五月十五日奉圣旨卿才行老成特兹简任先朝已有成命不允所辞着上紧到任管事吏部知道钦此

　　第七疏

　　南京礼部尚书臣邵谨奏为仰承恩命俯切母私陈情恳乞终养以图后效事正徳十六年七月初一日准本部咨准南京吏部咨准吏部咨先该臣奏钦奉圣旨卿才行老成特兹简任先朝已有成命不允所辞着上紧到任管事吏部知道钦此钦遵备咨到臣臣叩头伏读之余不胜感激之至不胜惶愧之至不胜忧惧之至恭惟皇上圣徳龙飞代天理物总揽干纲聪明四逹旬月之间庶政一新海内风动乃者起废振遐猥及臣寳闾里欢呼士夫赞庆皆谓千载难逢之嘉会臣之感激孰大于此臣以诸生进身歴官中外三十余年碌碌班序少壮之时尚不如人今年逾六十衰病侵凌其何以充任使从诸大夫后乎臣之惶愧孰大于此臣于此时分当踊跃奔走勉策驽钝少竭涓埃之报顾臣三歳而孤臣母过氏抚养臣至今日臣母六十衰病七十加病时逆瑾初败起臣于休致由副都御史再迁户部左侍郎臣念无弟无子养无所托臣于正徳五六年是以有终养之请比蒙先朝念臣累疏恳切准令照例侍养臣归之八年南京礼部尚书员缺吏部查照前巡按监察御史唐鳯仪叶忠节上便养荐章会官推举起臣前职时臣母年八十病体如旧臣是以陈情辞免再申终养之请去年正月臣母加患中风病证卧起便旋不离床褥今年二月侧闻吏部题奉先帝有终养之命方切欣幸近于四月中旬前病加重勺糜匕药不能入口屡絶屡苏举家号泣诚不自意数日之后畧进食饮幸存残喘即今气息奄奄朝不保暮臣方寸迷乱欲舍而独行则既难于诀别若奉以偕往则又难于动移况臣先于侍养还家之明年辄病中风虽幸茍全而左髀右足外挛中滞拜起艰难礼先谒陵以病足必不能堪五里之步趋礼重进表以病髀必不能堪十里之骑导他如此类尚多强而行之倘临事陨越得罪滋大再惟邦礼攸司实关神人上下夙夜寅清臣方有愧于斯而内危病母外怯病躯二念交萦实有不能单心从事仰禆新政之万一者臣之忧惧孰大于此若虑冐渎宸严不于此时再申情悃是臣不诚于君上也臣诚至愚何以自处伏望皇上鉴臣感激思奋之深衷察臣惶愧图报之诚意矜臣忧惧不能自处之苦情特赐收回成命别授贤能容臣照旧侍养终母余年臣若未死或承乏一官犬马之力不敢不勉报刘日短臣不敢言然圣明在上体物不遗臣亦何忍不言以负吾亲哉惟皇上哀矜而曲成之则生死肉骨皆天地之赐也臣不胜激切披沥之至为此具本令义男邵寿亲赍谨具奏闻伏候勅旨
　　正徳十六年八月初　日通政司官奏本月十二日奉圣旨朕以卿才行老成新政之初特兹起用既累乞终养孝诚恳切勉从所请着有司以礼存问待亲终之日来说吏部知道钦此

　　容春堂续集巻七

　　●钦定四库全书

　　容春堂续集巻八

　　（明）邵寳 撰

　　○杂着【九十三首】

　　杂着

　　坤遯明夷旅杂说

　　王晦叔曰以坤遯明夷旅四卦皆不为君位以予观之坤分也遯明夷旅义也分以常居义由变出遯之为变太伯之至德伯夷叔齐之仁尚矣旅之变则何之哉虽然周襄鲁昭辱止其身尚可言也明夷之变危闇伤人纣之恶不可言也坤之分抑尤有可言者臣疑于君而黄裳元吉此伊周所以摄君而终成其臣也或以羿奡娲武当之是与簒弑造端也岂其然哉然则坤之君安在曰干君道也坤臣道也君君臣臣分也

　　春秋诸贤臣论十一首

　　周臣
　　论曰乌乎周之德于是乎衰矣人才不复振矣虽然立隗则谏属克则谂问鼎则对请隧则辞国无人焉谁与图之诗曰虽无老成人尚有典刑惟此时为然又曰蔽芾甘棠勿剪勿伐召伯所茇虽欲勿思其将能乎
　　鲁臣
　　论曰子谓子贱鲁无君子者斯焉取斯鲁之有君子尚矣圣人吾不敢论其髙第弟子亦不可胜述也述其大夫之贤者则有孟子所谓圣者在焉其它君违德諌若忠于公室者盖多有之乃若死而可愍隠而可尚去而可则虽一节能使之逸乎
　　齐臣
　　论曰齐与鲁比齐之疆非鲁之所及也至于人才则鲁过之公孙丑曰管仲以其君霸晏子以其君显鲁有之乎惟其无之是以过之盖圣人之化深矣论语曰齐一变至于鲁鲁一变至于道吾于人才亦云
　　晋臣
　　论曰孟子曰所谓故国者非谓有乔木之谓也有世臣之谓也吾观春秋国之世臣莫有盛于晋者狐先栾郄范魏韩荀羊舌乐祁此其大者也之数族者世有其人与国终始盖他国未之有也人之言曰维楚有才晋实用之其然岂其然乎
　　郑臣
　　论曰郑介晋楚之间艰而能国亦惟诸臣是赖故伸尼善其为命亟称子产子产而下其为才殊矣吾于七子之赋得其槩焉安得起叔誉而通论之
　　卫臣
　　论曰吾读论语夫子称贤大夫盖多卫臣云而季子适卫亦多有所说者越自康叔武公以来培养之者久矣
　　宋臣
　　论曰宋文献不足孔子盖尝叹之然委质就列往往有人焉惟危也可以观节惟遽也可以观才孰能丕逺惟商耇成人宅心知训者乎宜宋之不遂霸也
　　秦臣
　　论曰左氏称秦穆公之用人周矣一矣夷考其人盖寥寥焉抑又何也穆公思休容恶媢嫉而学着及其卒也取其良以殉风声所及有所徕亦有所距吾于绕朝之言而深感之
　　呉臣
　　论曰呉之才何其鲜哉季札尚矣退耕延陵之野且出而歴聘于鲁于齐于郑于卫于晋其于国事盖无与焉然则国之与立者谁欤子胥忠矣抑自楚徃者也传曰不有君子其能国乎呉之为呉乆矣夫才盖有之矣吾未之见也其殆通于上国也晩故其官守纪载或缺焉尔乎
　　楚臣
　　论曰夫人之才何国蔑有亦焉不学而孟子独称陈良者为其悦周公仲尼之道也茍悦周公仲尼之道则固天下之才也何楚产之有故吾论人于楚必以不得罪于春秋者先焉春秋之道周公仲尼之志也
　　陈蔡曹虞臣
　　论曰一国以一人重以一人轻是故蔡有季而国知谥曹有欣时而国知节陈有冶虞有之奇而国知谏不然虽多奚为

　　读春秋杂说八首

　　西狩
　　西狩孰狩哉国狩也公与乎公命而不与与则书公矣不书公知其不与也获麟而赐虞人孰赐之也献于公而公赐之故仲尼得观焉获麟于是乎书
　　六羽
　　八佾用于宗庙久矣而不自知其僣也至于考仲子之宫而始用六羽春秋书之幸之也而有遗憾焉诸侯之妾之用六羽犹诸侯之用八也
　　阳生
　　赴以卒则卒赴以弑则弑弑而赴以卒其弑也传闻云尔也传闻不胜简书是以书卒以待察也比之疑狱
　　翟泉
　　天王何以居于翟泉哉何以入于成周哉盖必有以之者矣而春秋不书天王天之子也天之子非天其谁与立之盖正者如此不正者则否突然见于策若自天降然者圣笔亦神矣哉
　　玙璠
　　昭公既出意如在国何如政自之出久矣公在则祭在公公出则祭在意如服改乎仲梁怀曰改歩改玉玉改则服改矣摄祭而不改服礼也改服而祭非礼也虽然季氏以逐君成名尚何责哉
　　季姒
　　昭公之出岌岌乎鲁将亡矣而始于季姒之一言诬起于彼不虞其厉之阶于此也况公有童心而羣邪从之虽有推之挽之如叔孙昭子子家昭伯者复之难也不亦宜乎
　　陈公子昭
　　放驩兠于崇山此天子之所得行于天下也陈之昭楚何以得放之于越哉栾盈奔晋会诸侯而锢之欲其不纳也昭之放安知其不他适越安得而留之楚又安得而制之子囊曰赫赫楚国抚有蛮夷奄征南海以属诸夏盖共王时已然矣
　　行人
　　春秋之时行人无定官唯其使焉而已非其官而称行人重使也然其初使也未之称也至于执之杀之乃始称焉以着其罪也执有叔孙婼杀有干征师

　　季札论【予前有论今复补其所未足者】

　　季札让国而安于为臣故居则居出则出一毫无容心焉一毫无容心焉者臣道也春秋于其出也使则使名则名一毫无加礼焉一毫无加礼焉者所以成其臣道也成其臣道也者所以着其让国之节也季子之让始于寿梦之欲立而终于光之致国致国而辞于乱可能也欲立而辞于治不可能也如以让责季札则莫如讨贼讨于僚乎于光乎僚则死矣光则簒矣天子方伯则无可告矣若擅兴兵是以光治光也不然则札之所守固无责焉耳矣或谓使而亡焉是所以为身者重而所以为人民社稷者轻乱不我弭则自我生矣以是责焉札亦何辞之有
　　又
　　季子凡四让寿梦贤之欲立以为嗣札辞不可一也诸樊既除丧致国焉札又辞而去之二也夷末卒札使而亡焉三也光刺僚而致国札不受去之延陵终身不入吴国四也四者之中始之辞父礼也泰伯之道也继之辞兄义也叔齐之道也终之不与为簒法也叔肸之道也托使以逃逃僚也是何义哉三宜让一不宜让即欲让焉必以国老自处明嫡长之义使国有所归而已无与焉可也今也不然春秋之书其正谓此也夫

　　读礼杂说九首

　　其一
　　公仪仲子舎孙立子而檀弓吊之以免司寇惠子舎嫡立庶而子游吊之以麻衰礼欤非礼也然则二子之服之也何居将以明礼也将以明礼而自蹈于非礼可乎昔者孟子尝以仁术为言假非礼以起问者而率人于礼近于术矣何不可之有
　　其二
　　帷殡非古也然则何以帷堂夫帷堂在小敛之前于死者有避恶之道焉于生者有别嫌之道焉既殡则二者皆无之矣是以帷堂而不帷殡也乃若既葬反哭虽有几筵何帷之有故曰无柩者不帷
　　其三
　　子为母服礼也夫为妻服亦礼也谓五服外何居母庶母也庶母于君为妾妻庶子之妻也于君为庶妇君服妻不服妾服冡妇不服庶妇君之所不服而制服焉权也故曰五服之外然则孰为在内凡君之所服者皆是也圣人于恩之中而不能无义于义之中而不能无恩五服之内外非天下之至权其孰能与于此
　　其四
　　丧三年不祭古之道也今之为烝尝禘何以入于庙或谓今之居丧与古人异卒哭之后畧仿杜氏之说于主以衰于庙则墨其亦可也噫是何言欤今之居丧与古异者人自弃之非有所禁而不为也不求勉于此而徒欲并废于彼如之何其可也且晋于殽之役子墨衰绖遂墨以葬文公得罪于万世大矣况墨以庙祭乎然则何为而可功衰祭于主深衣荐于庙
　　其五
　　五月之间而易衰者三昭公之童心不度无足论者然由今观之丧自成服至小祥而练岁则朞矣衰能无易乎今有百日而练者有六旬而练者与其蚤练不如易也易一也或易以狂或易以礼同行异情同物异道惟君子能行之
　　其六
　　丧有常服而所遭不能无变变之所值服之为难故服有成有受有练有除有禫其常也有易有包有特有重有兼其变也三日敛而成服朞小祥而练除首之绖受以功衰又朞而大祥中月而禫当其时服其服所谓常也如此是固无庸于论者惟夫斩衰之丧既虞卒哭而遭齐丧则男子有易要绖妇人有易首绖所谓包者男子有仍首绖妇人有仍要绖所谓特者斩丧既练遭大功之丧有男妇首要皆麻所谓重麻者有男妇首要皆葛所谓重葛者齐丧虞卒遭大功之丧男以功麻易齐带之葛而首犹齐葛妇以功麻易齐首之葛而要犹齐葛所谓兼服者有斩葛齐麻以至功葛缌麻前丧既葬后丧初敛男要妇首易而兼服者彼一时也此一时也物以时变新故重轻参伍伸屈而无失乎恩义之中所谓变也又如此夫是之谓难茍类而推之则一人之身周旋五服之内虽日有变不虞也而况其常乎
　　其七
　　吾读既夕礼而知古君子丧事纵纵而不凌节也盖先三日则鼎鼎先一日则骚骚故酌以先二日既夕哭之后启而朝祖饰棺属引而后祖奠尽日从事所谓犹犹尔者其谓此乎
　　其八
　　昔予读颜丁居丧之说而未得其情某孤也幼固然莫之省也乃今当太淑人之丧日夕殡宫忽忽黙体始克知之乌乎母兮母兮不可作矣寿也燕庆荣也赞贺既皆不可得矣虽病而承候视医言善恶方欣遄戚尚可得乎此犹常也虽筮而得离之頥错愕陨越色于客而客惧尚可得乎此犹生也虽死而号恸含敛仆仆拜宾虞病疑死尚可得乎盖不惟生之日不可再得而死之日亦不可再得矣大哉天地间日复一日予安所求哉乌乎生之不再得人能言之死之不再得予亦不知其何心不知其何以为言也记曰始死皇皇焉安得起颜丁而与之诵匪母何恃之诗哉
　　其九
　　成化庚子冬予为丁寿夫墓记有薄棺无椁浅土不坟之语意以寿夫既冠且应举矣不当以殇礼葬之时秦东邱作书贻予以予言为非又谓如予言必引鲁汪踦事为据予时未有以答也今读丧服小记丈夫冠而不为殇之文乃知昔之为记有暗合焉者若以此答东邱一言足矣亦何必引汪踦哉人未多读书而轻下笔为文难乎免于东邱之议矣越四十四年读礼苫次追念畴昔于是乎书

　　读周子书杂解十二首

　　太极二字起于孔子系易皇极二字起于大禹第畴二极意同而指异周子曰无极而太极愚则曰有极而皇极
　　五性感动而善恶分须以通书所论刚柔善恶中处参之
　　立人极焉即太极之在心者
　　读混兮辟兮其无穷兮之言可以知先天之前后天之后矣
　　太极是混沌气中指出理说非混沌之外先有一太极也虚者理之原非虚无动也故曰无极而言动先于静理必动而后见未动则未可以言理故不曰理而曰太极
　　无极之真理也即太极也真即诚也曷不曰诚而曰真此处殆非言所能尽也
　　孟子程叔子以命言性性之原也孔子程伯子以性言性性之实也荀扬韩诸子以气言性性之末流也而荀子甚矣
　　周子作太极图如画工画日月日月体圆画者只作匾体不得已也必欲尽其妙必以圆木为之推之可转而后太极之妙着矣
　　尝恨格物格字解不切偶读医书切脉切字谓求其脉理也以切解格庶得之矣
　　理之在天气不得与焉及夫各正性命而寂然不动气亦不得而与焉至于感动而发则有与于气者矣有与于气而气得参焉故有善有恶
　　莹光也灵心之灵也理得心而能光所谓厥彰厥微匪灵弗莹者如此彰者益彰微者亦彰是之谓莹五性感动而善恶分此即人心道心危微之几也毫厘有差天壤易位其在斯乎
　　喜怒哀乐之未发谓之中中之上不加一言纯粹至善无容赞矣发而皆中节谓之和和之上则先之曰皆中节曰皆中节则有不中节者矣中节者理之所发也不中节者气之所发也人心道心于是乎观此所谓五性感动而善恶分者也

　　论性杂说

　　性之理一而所以为性者五一气而五行故也性之异其在五者之偏胜乎胜之至者炽一而灭一炽于义者灭仁其所谓义非义也刻也忍也暴也炽于智者灭礼其所谓智非智也诈也谲也奸也此所谓下愚也少胜而能反者为中人故曰中人以上可以语上也中人以下不可以语上也一偏胜之间而性之品存焉是故兼五而论气而后气之说全不兼五而论性可以为性乎既兼五矣虽谓不杂五气吾不信也虽然原诸其初犹愈于覩诸其末者也覩诸其末而论性非论性也是故论性者孔子至矣孟子深矣韩子其庶几乎

　　善真诚辩

　　善继之者善之善真无极之真之真诚诚者圣人之本之诚
　　理一也至纯无恶之谓善至一无贰之谓真至实无妄之谓诚善当阳动之初真当生物之始诚又阳动生物之总称也其理一而已矣分而言之在气运则为善善者未成于性之称也在妙合则为真真者未合于精之名也诚则又为二者之总称在天地以是在圣人亦以是合而言之善之所以善真之所以真诚之所以诚其实一太极而已矣程子曰体用一原显微无间其斯之谓欤

　　对问性者

　　性犹水也水未出山为云出山而成形始命曰水论水者其于是斯得水之实矣前乎是者是以云论水也后乎是者是以涧溪江河海论水也涧溪江河海独非水乎杂于泥沙而非水之本也以云论水则迂以涧溪江河海论水则陋由君子观之宁迂无陋知此可以论性矣

　　邹氏贞节门铭【有序】

　　正德某年庚辰某月某日无锡县令某侯某奉诏树贞节之门于邹氏旌邹母华氏也先是几年某甲子令侯侯位以母贞节状上于朝诏下大宗伯移御史大夫下分廵御史既询诸邑士夫君子及乡三老力田有行义者乃奏令位言不诬宗伯以请上命旌其门如令至是门成其子申以予尝与闻司徒敷典之政来请铭按华氏为文润之女年十八归邹为鲁之妻越十年鲁病卒于是华年二十有九遗孤申二岁华既塟且除乃谢华饰自誓必成其孤而俟死以从焉越二十有五年年五十三岁视其志如鲁之初丧也自族党至于姻友皆谓曰贞吾闻华起春秋至于今代有显者晋孝子寳族于南齐者则在锡尤着于文润为若干世祖邹在宋忠公志完以谏为天下重鲁之父佑之父盖其弟进士泂若干世孙也文润讳徳佑之讳贤皆有乡望贞哉厥亦有自哉铭曰
　　维华若邹望于吾锡粤有巨人自古在昔孝子以孝忠公以忠越千百年尚有余风岂惟丈夫亦有女子天不可移有矢之死有孤呱呱抱以见姑所不能育曰岂如夫二十五年如朝与暮孑也有成维母贞故夫之初丧或虞其终资富能卫维懐清是从节不在艰亦不在裕维礼维法有素无遽国有着令表厥宅里后土皇天弗愧吾履维忠有墓维孝有祠我铭兹门古人我思

　　宠寿堂铭【有序】

　　宠寿堂者均州守茹鸣玉氏世居之堂也其名起天顺初至今嘉靖改元凡六十余年矣尝请于太师李文正公书之顷属其从侄福建少参世和请铭茹无锡世族自永乐初寓京师至鸣玉昆弟始以文科显鸣玉乙卯乡举为今官其仲鸣鳯戊辰进士为光禄丞其季鸣金丙子乡举经元堂事在铭铭曰
　　昔英皇复辟诏尊髙年京邑有老数莫与肩帝曰若人克保乃仁既袍既履以华厥身曰朕是嘉思古从珍乃命京尹筵几于府有鼓有钟有鼎有爼既宴召见问其年几曰臣既期又四星纪帝谓冢宰卿偕诸卿徃即其家曰贺尔荣惟宪乞言越有惇史用古凖今制自天子佥曰兹堂盍名宠寿孰其书之元老篆籀惟明天子迈五登三大哉寿域天地与参惟皇建极向用五福某铭兹堂为天下告

　　点易台铭【有序】

　　邵子读易九龙山中作台而时登焉手一巻坐以终日于是正德庚辰邵子六十有一矣先是张侍御汝立归二象笔辞曰点易邵子谓若有以起我者故名其台云台在慧泉西北其向以艮东野诸山可坐而见也铭曰
　　易以象示再变乃辞辞不能读何以象为点易有台晩予始学敢曰尽言窥古述作俯察仰观地厚天寛神哉不测我方盘桓我笔悬如终日弗句跃如在前求我点所

　　银壶铭

　　臣有病母再辞召起诏问自天曰礼之以礼有白金成此酒尊酌以寿母涓滴维恩恩深且久尊维周卣臣刻铭诗臣拜稽首

　　燕居铭

　　如斋如尸天鉴在兹灵台湛若吾得吾师勿忘勿助何虑何思彼憧与儳无或有之小子不敏请事于斯

　　新泉石盆铭

　　是泉浚始庚辰冬越辛巳岁尚未通壬午竹引自一童其秋窍石渠而东涓涓不絶将无穷其月己酉日癸巳谁其铭者泉上翁

　　杖铭

　　不折不挠惟汝予介不颠不危惟予汝赖汝功不诬予德不孤惟无疆是图

　　四杖铭

　　昔以照夜今杖以逰我思古人三千秋兮
　　右藜杖
　　中虚外方汝为苍筤于吾有光
　　右方竹杖
　　天台山髙石桥絶有物蔓生歴太古雪错节奇崛不屈不折
　　右万年藤杖
　　汝居孔林直哉汝肤同德异物周陵之模
　　右楷木杖

　　慧山寺钟铭

　　慧山寺钟自景泰迄于今凡三铸始用玄金若干斤于是僧圆金初为住持实属僧明杲明曜为之按厥故而议且画焉者则前住持僧圆显也铭曰
　　维金在镕载革载从厥声益宏允称哉兹山之宫维良冶之功朝之声兮群动跃若夕之声兮群籁斁若四方下上罔不格若

　　李文正公小像赞

　　先是正德丙子冬某得先师文正公先生小像于吾友崔世兴轴而悬诸松风之阁以便时省戊寅世兴复寄大像至轴而藏诸庚辰春小像为人窃去乃临诸大像敬赞数语属僧圆金悬奉如故乌乎公之德天下之所同慕也彼窃者独无此心哉而况他人乎尚相与守之勿为风雨虫鼠之所伤也
　　以神童始以元老终师保两朝进退从容纾纷纳污辩几信谊力赞化原民受其赐学无标榜而有典刑四海之内济济门生欧未秉钧韩不入相惟公文章千载下上

　　赞郭诩所写小像

　　见素先生尝称泰和郭诩写照入妙品予慕之未见也一日见于南昌东湖之上予揖之数语而退予去江西之八年诸生思予乃属仁弘想象而笔焉寄予京师见者皆曰不类予爱其有有道之容未忍弃也赞而藏之
　　诸生予怀郭史予写貎岂予如如古儒者敬共朝夕维予夙心画哉画哉以为予箴

　　见素先生小像赞

　　江湖地远山林日长云霄仪羽海岳文章危言于始勇退于中亟起遄归晩节维共古人我思君子能国千仞丹厓一星南极

　　钱希翁小像赞

　　山屐登登海槎浮浮卉衣草笠焉用莵裘陋彼月旦执我春秋翁今已矣予将焉求

　　都太仆元敬小像赞

　　儒哉山泽吏矣沧洲吾志在史野适焉谋葢尝慕山谷之退效子长之逰履坦坦乎万里笔龂龂乎千秋孰能起古博謇好修者乎君其将与之作求也

　　吴未轩像赞

　　以言乎执礼可以为小相以言乎赋诗可以为大夫此士君子之论于君者焉可诬也然而有山以庐复陶潜之三径有水以泛即龟蒙之五湖乌乎斯人既不可作矣今见其子若孙犹宛乎家庭之规模也矧尝观颜色而接风度者夫奚有于画图邪

　　钟馗画赞【二首】

　　睢阳报国之心誓而为厉终南爱君之志梦而为傩厉出一时之愤傩成千古之讹是故一言而乱贼惧厉之为功多矣鬼兮鬼兮傩其如之何哉
　　对扬之才负于尔生辟除之力效于尔没万古乾坤何方有物白日青天如闻咄咄

　　抱拙秦先生像赞

　　文儒之裔大魁之乡伟哉硕彦于前有光德义渊纯文章典则济济诸生罔不是式帛冠布衣卅载大宾曽孙迈训为国名臣乌乎休哉

　　方伯泽西杭公像赞

　　猗欤杭公于考功见知人之藻鉴于典学见养士之修能于藩参见旬宣之恵政于方伯见综理之宏才远而望之则风采之山峙近而即之则襟度之汪开久而听其论议讽其咏歌又牢笼造化无一物而不该壮登庙廊正色扬休表表乎群士之望晩归林壑厖眉鹤发落落乎一方之依【叶】乃若好学不倦执德不回超今人而不顾将卒造乎古君子之归【叶】则予于内交之初不惟敬之而又畏【叶】之者也继自今其将徃来泽之东西各跻上寿数操杖几而与之徘徊公乎其许我哉

　　白楼呉公像赞

　　猗欤休哉冕而衣裳佩玉锵锵从容庙堂伟哉呉公其邦家之光欤昔在史局书则春秋君子谓可以见公才之优昔在经幄言称唐虞君子谓可以见公之谟吁今在内制手抉天章金追玉琢君子谓可以见公大雅之制作公所藴蓄有大于斯论道弘化公卿傅师夙夜宻勿黙赞万几君子谓必如是而后尽公之素可以副海内之所期猗欤休哉惟昔知公乡有徐卿朝有文正国士之遇在古有之于今为盛四十余年不负知己我思古人晏起范兴苏继欧起某也不敏亦夙知公病违十载再见江东鹤袍犀带公有嘉容公画我赞以写公衷猗欤休哉

　　遂安令尤翁赞

　　于传有之喜怒不形物我无间昔楚之上卿尝以是见称于仲尼而谓之忠矣大宗伯番阳先生何乃以是称吾遂安令尤公邪由今观之公少举于庠学懋而望隆壮宰于邑政通而誉丰老杖于乡德昌而益共寿考令终况也贤子接武登庸君子曰美哉舆论攸同吾弱冠一拜于里第晩而考德吾非宗伯之从而又将焉取衷哉

　　静学孙翁赞

　　乐田园而博山林之趣爱烟霞而恣湖海之逰十年自省一斋独修丧亲茹素如僧之持戒教子极力如农之待收斯人也葢将葛巾野服享寿考于百年而推恩封锡有陨自天其诸异乎他人之求者邪

　　小像自赞

　　幼孤而怠厥修于我乎有怍晩病而省厥愆于我乎有觉易曰旡咎者善补过也吾为我诵之庶心逸而日乐也

　　陈慎庵像赞

　　章逢弦诵萃于一门翁生其间学成行尊抗颜南面师道以敦乌乎慎庵宋忠臣肖梅公之遗裔国初郡博休休居士之来孙也诗曰有斐君子终不可喧吾于此亦云

　　赵学海像赞

　　有学海之心而限于年有朝宗之心而拘于地讵遄归乎圣贤之仁抑夙闻乎君臣之义烨乎其章充乎其气蔼乎诗书之流蔚乎簮缨之裔吾将见其成焉葢今之所谓伟器也夫

　　董孝廉畵赞

　　志之励也友佩弦之安于心之潜也师下帷之仲舒岂姓氏之则然亦惟仁之攸居是故教郡不以士贵治邑不以民愚为亲请养长揖归欤葢有先予称之为孝廉者君子曰允哉非誉吾将质诸风山公其以为何如也

　　殷东原像赞

　　以世论族公在甲乙以士论行公在叔仲济济冠裳沨沨弦诵以言乎居虽阛阓分一亩之宫以言乎养则田里足终岁之用葢耊老当社饮之尊而月旦起乡评之重者也君子谓公于前无媿者方伯大父行既由隋唐之科于后无媿者乃弟令阳山犹出周汉之贡斯像也自今至于来孙其永为影堂之瞻奉也哉

　　节庵茹公像赞

　　孝友之行孚于家而达于乡共惠之政兆于邑而成于省巨人长德既为众之所推要地髙官乃在丑而无竞颖先脱于文献之宗屣晩弃乎功名之境以言乎家则留福孔多以言乎官则去思尤永君子观节庵之号亦可以得公之槩梗矣彼画史者虽逼真于想象之余固亦堂中之影也夫

　　草亭成翁像赞

　　有巾有巾拟宋欧阳有词有翰出入晋唐有诵有说极于虞黄贡于王庭循周室之制分为师儒邻苏湖之疆兴至而溢为图画又无愧于倪王之乡斯人也望之者以为具神仙之骨相评之者以为称文献之门墙抑孰知晩膺封典冕而衣裳为山林之光也邪

　　魁星赞【二首】

　　维北有斗纪纲三辰孰主张是惟尔有神神兮无方匡域有象昭我文昌虞周之上
　　帝车中运四国攸系人亦有言斟酌元气旦建东北惟尔有神开阳发祥回天下春

　　王母献桃图赞

　　粲然于西池之上者秉太阴之精累然于东海之中者含初阳之气二物合并恍忽有无如降自天如出从地可以望之而不可致乃有至人参乎两间感之以神契之以意葢将开寿域于乾坤合万物于一视超运世而上之不论乎千二百岁者也彼周穆之荒逰汉朔之剧戏又奚足计邪

　　二泉第一流赞

　　晦翁之诗有之碧涧日千里其在斯乎吾泉之委亦多矣此其第一流也观水者舍是何之焉由是于溪以从川行由是于田以补雨施流哉流哉孰谓其微哉

　　呉文定公像赞

　　施生持公画像来以公从子嗣业言请赞乌乎公不可复见矣得其遗像能忘言哉焚香敬瞻为之赞曰
　　文章深厚可以参迁固于汉室德气温纯可以追颜闵于孔庭大拜虚群望而不见其歉大魁协素论而不见其盈大雅君子老成典刑

　　中斋秦公画赞

　　此画史追写中斋秦公之真也是虽得其巉岩磊落之像而未尽其英迈超逸之神即或近之而其方寸之地所以发为葩藻运为经纶者固不若听其言观其行者之为亲也乌乎安得九原起斯人哉

　　秋涧韦翁像赞

　　惟翁为江左甲族系出呉高陵亭侯昭之后扈宋裕陵南迁自云阳徙居无锡西溪里至元溪山征士尤博达无方交与一时名巨入国朝至翁益好古读书励行与厉雪庵陈玉溪诸老俱有古人风格隐然为东南一古君子无媿世家而高山渺絶于今不可见矣翁殁之若干年其从孙尚志以予知翁之详持像征言为赞俯仰今昔而感慨系之其能无言乎哉
　　昔见翁之起居也尝援琴而挟书今睹翁之遗像也俨髙冠而长裾抗颜为师足以范模弟子饬身率物足以表正乡闾乡举大宾邑称巨儒葢自雪庵云亡而典刑逺玉溪沉响而制作虚秋林长逝而书画絶以及翁之观化而清节靡余乌乎老成凋丧孰为起予秋髙涧枯我懐其初

　　画龙赞

　　奋如其髯如瞪如其目如崝如其角【叶】如画者未能见见者未能知知嘘为云知腾为雨而干无端而坤无倪而莫知其所之谓予不信盍征诸仲尼乎

　　光禄丞天台王公像赞

　　方严守正不謟不骄布衣被荐卿寺迁乔观其所事则文皇在御观其所友则文肃同朝乌乎斯人世则遥矣吾尝闻于其曽玄安得不临风再肃而仰止于台山之髙邪

　　余墨溪赞

　　崛强之节着于江汉之南子惠之政敷于■〈岑页〉海之外此君子之居官所以称乎民之师帅者也晩归林泉棋局诗篇巧还造化而与物周旋君子以是而知乎其前谓之曰贤不其然哉不其然哉

　　邹秋泉像赞

　　翁之壮也家有干蛊之子翁之老也族有折衷之人忠信之行终于动物孝悌之德始于润身近之可以称道乡之良系逺之可以称让里之逸民谁为画者于初度辰我作赞词祈千百春

　　谈梧月像赞

　　薄于利也贡可譲厚于义也狱可承亲允赖于养志子并传于明经风月湛沧浪之水江湖隠少微之星朝为溪泛晩作山行吏情懒而帻岸野兴逸而舟横若使高而当焉用之相卑而守不负之丞揆诸今也果孰为重孰为轻也邪

　　文杰笔赞

　　叙曰韩传毛颖托言于秦既録其功而可不知其人乎作呉兴宋文杰赞
　　诸姬之郡诸子之宗崛起湖澨为世效庸而文明之逢尔泽尔貎尔端尔衷无露尔锋善始令终聿有嘉问附诸巨工与国运而无穷汝逊不居文房有史赞者泉子

　　蔡君习之像赞

　　过静之以其岳翁蔡习之道服小像求予题其上乃漫书归焉习之号如竹故末语云
　　蚤作克家之子晩为在野之臣公府瞿瞿乡党恂恂众义名而吏服独藜杖而葛巾屐鸿阜而眺晩舫鹅津而寻春外润以直中虚且真君自谓人之似竹或乃谓竹之似人非有识乎君子亦恶能传其真邪

　　从舅南湖翁像赞

　　出青于蓝蚤岁之材守黒于白晩年之识力田无求于汉科安土有闻于周易天锡寿康人称易直噫我知其心不于其迹也彼蛇而足如虎而翼亦何为而自取夫戚戚邪

　　容春堂续集巻八

　　●钦定四库全书

　　容春堂续集巻九

　　（明）邵寳 撰

　　○杂着【四十三首】

　　杂着

　　题丁户部举坠录

　　始元德以督漕出予闻其在仪真也喜曰仪眞江船入漕之始也有事于是宜哉旣两月曰何久也未几元德书来道复废闸之故如所著客对者甚详予乃叹曰甚哉元德之勤于事也刘晏所谓一水不通思荷锸先往者元德有之夫水不利而后有闸闸不利而后有堰闸焉不如勿闸堰焉不如勿堰固夫人之情也吾尝见夫闸堰并建其人必至于废闸而任堰堰之利归于群小违则口腾腾则人听惑焉故也惑莫大于水之泄茍图复焉非心目两至议未有能定者然而处乎闸者不悉则此之举顾若为彼之地举置之不常厥亦有由也哉元德于是乎盖得之他日至清江浦视其堰与闸于仪真同欤异欤必有所以辨而处之者病夫亦愿闻焉

　　题故人书札巻

　　丙戌岁五月酷热再越旬未已某居侍养堂西偏静坐对水石簋不敢有所事事偶检旧箧得数十年以来所蒙于士夫君子简札凡数百通遂命表贴于壁周旋观览畴昔之谊恻然感之凡所规戒不敢不承所奬与者愧莫能当也旣而命工装束成巻分为四类凡若干轴盖师尊官长为前辈行者若干人同年同官同事为辈行者若干人门生故吏为后辈行者若干人通家子弟乡里晩进又若干人各以爵号字行标于巻首他日每至山中精舍则携三数巻与邻僧野老共观之庻几故人犹在目中无存亡离合今昔远迩之间也不亦一快矣哉

　　跋陆放翁诗巻

　　予读放翁晨起诗至余年亦自惜未忍付酒杯之句心盖戚戚焉乌乎年不我与久矣有我与者尤当为年惜之不然惜年何为他日读放翁传亦云是巻为徐陶陆氏家藏今收者光远

　　跋先师西涯公石刻华山图歌巻

　　吾友夏如山旣刻我文正公先生所书华山图歌于石复自湖南以墨本来属某志之未及志而其人持去江行遇盗失焉如山惜之甚则以石本来属志如初始吾事先生见先生握管而运肘以挥也以为与知其妙也退见墨本輙易视之况石本乎今先生不可作矣墨本在天地间又亡其一矣于是乎始知石本之重也传曰虽无老成人犹有典刑又曰礼失而求之野野而可求安得典刑如此歌之有石本乎某是以重叹之

　　跋沈大理草书

　　汝明吾祖母赠淑人杨氏之父尚朴公字也公嫡出惟吾祖母一人故择而归吾祖赠都御史三益府君其嫡出亦惟吾父赠都御史纯和府君一人吾祖旣卒吾父继之越八年淑人亦弃孤孙追惟外氏之德世不能忘常以公之手泽无所于覩为恨近过公诸孙蒙乃得见沈云间草书有称公字者某乌得无情哉乞而藏诸时展焉以永吾思固亦吾之分也

　　跋颜鲁公帖

　　此帖其鲁公真迹乎吾尝见坐位帖石本其笔势与此正类而起笔收笔处尤非超妙入神者不能到然宋以后名书家亦往往能搨之袁文清谓米海岳临坐位帖猛厉奇伟不能无失于鲁公此帖于鲁公乃加圆活清润焉文清可起不知以为何如也吾友文蔚远寄来观焚香再拜连临数纸书而归之如其题首以俟君子

　　跋尤氏世谱后

　　吾尝入五贤祠见遂初先生尤公之主为之起敬及观邑志见游来山有遂初之墓为之兴叹今俸也持其世谱来谒得一读之为之生感于乎族以谱传世以人守尤之后能无意乎

　　跋岳峰巻

　　观藩省之岳峯者当观诸谏垣观諌垣之岳峯者当观诸野寺野寺尚其志谏垣尚其言藩省尚其政政止于斯而已乎吾将通观之

　　跋潘氏所藏倪云林画

　　潘松泉愈倪云林之子之疾云林写梧竹草亭图并题诗以赠之越四十年王中书友石见而赏焉谓其运意入妙品题识之余追想不已前辈风流固如此哉继芳松泉之玄孙也请志于予继芳徒知松泉之名以云林之图而重云林之图以友石之赏而重而不知予之言未足为诸公轻重也汲汲于志无乃惑欤松泉妙于医云林高于隠友石贤于介其所以为重者固于是乎在

　　跋碧山吟社诗巻

　　碧山吟社吾邑之盛事也其地在慧山之麓若氷洞之前黄公涧之上陆子泉之右谓之名胜其时在成化之末弘治之初谓之全盛谓之承平其人皆一时隠君子为修敬秦翁景旸为竹石陆翁懋成为梅庵高翁惟清为逊庵陈翁天泽为杏轩黄翁公禄为听玊杨翁叔理为絅庵李翁舜明为玊溪陈翁行之为北野施翁彦清为玊林潘翁继芳谓之文雅谓之耆俊而秋林陈公进之归自工部氷壑盛公时望归自都台中斋秦公廷韶归自江藩亦时时一至不在常数其会则惟论诗诗成有燕肴核数盘饭一盂酒八九行而已于是三原王端毅公方在抚院亦闻风而愿见焉其重如此盖如是者若干年而修敬卒诸老相继沦谢今存者惟继芳一人能谈其事闻者犹歆慕之欲继之而莫能继也盖是时修敬素有乡望且其为约甚严十人之外不叅以俗客虽盛暑祁寒必各以其服至不亵不散一会一诗必命题必具藁若为课然者夫是以能久而继之难也今考其年絅庵八十有六修敬八十有五逊庵八十有三竹石八十有二梅庵七十有九杏轩七十有三听玊七十有二玊溪六十有九北野六十有一皆可谓寿矣而玊林今年八十有二康强如六十七十者其寿尚未可量也此巻为继芳所藏中亦有社外作者某于诸老皆及见之比方仕于朝未能操几杖以从焉所谓歆慕之者盖甚于人人辛巳岁大司徒秦公被召过家访我二泉书院尝同至吟社徘徊久之今见此巻吾且老矣乌能无情哉于是乎识

　　五贤遗像木刻跋

　　正德辛巳某旣刻先师文正公手书五贤事畧于石其真迹袭藏如故每一展阅輙叹石刻之不能得其妙也越五年丙戌吾堂寝火真迹遂毁幸存石刻不啻真迹乃奉以藏诸家庙仍翻刻于木以便摸搨某病且衰矣追念旧德能无重感乎是岁日长至门人邵某焚香三肃识于容春精舎

　　为刘鸿胪跋湛司成文巻

　　甘泉先生以道德为师其在南雍谢絶应酬文字某衰病闲居见亦罕矣今于毅斋公处乃见所为家藏集序者从容乎大篇磊落乎大书毅斋何以得此于甘泉哉甘泉谓致多之难予谓致多非难也致其所难致者是谓难耳其甘泉之文之谓乎三复起敬识而归之

　　恭书诰命碑阴

　　国朝推恩之典所以体孝而旌贤劝功也一品上及曾祖二品三品及祖四品至七品及于父母虽着令攸存皆惟其人乃称不然则歉不然则负有人心者宜于此焉自知之臣寳庸陋初以成化甲辰进士承乏许州知州越八年凡举于抚按者十有一章始擢户部贠外郞视古循良邈不可望乃被诰赠我先臣溥为许州知州封臣母过氏为太宜人拜命以来周旋部署歴践藩臬又越十有六年承乏都台之佐总漕中邦方勉图报称未及数月内忤宄瑾久覊荐罚卒遣致仕家居瑾诛后起废巡抚贵州寻迁户部侍郞又以诏恩赠我祖考臣镐为右副都御史祖妣杨氏为淑人先臣加赠如祖而臣母加封太淑人于是臣以母病请终养旣蒙皇上俞允且诏有司以礼存问会上三宫尊号进臣母太夫人服色顾臣之否德罔庸何以当此仰惟祖宗典法之隆孝庙恩礼之厚毅皇帝覃布之勤皇上眷顾之重臣以病子侍衰母旣缺寸补复荷曲成履地戴天措躬无所孔子曰君使臣以礼臣事君以忠忠则未效而叨冒上施至于再三虽深媿惧如报称何兹营太淑人寿藏成谨以再蒙诰词刻之丰碑树于神道与兹山永永无极臣不佞敢拜手稽首识于下方

　　书张山先茔碣后

　　自我七世祖容春府君之葬于张山也于今几二百年矣天顺以前我曾祖存一府君实任守视之责府君没时寳生甫三岁又数年始闻于诸祖诸父一造而识焉比为诸生举乡试岁乃一省及登进士歴官中外旷不省者十余年旧木伐于族人殆尽至领臬藩归谒而伤之乃补植如故乌乎容春之泽远矣冉泾之第旣失而复张山之墓亦旣荒而修寳虽不肖不敢不勉然已晩矣上视存一之志得无重媿乎岁己卯冬立石墓下以表神道追念先德泫然流涕于是乎书张山惠山之支峯也其势南出至是而旋焉墓当旋处葬者凡六人为容春府君其妣钱氏为六世祖谷祥府君其妣张氏为六世叔祖谷祯府君为五世祖仲容府君盖郑太常雍言撰惠山阡记云

　　书太淑人墓碣左方

　　先都宪府君以士礼葬听松北原之六十年嘉靖壬午冬十二月二日先母太淑人卒越明年癸未冬十月十日葬绣岭之原去北原二百十有六歩而间二垣先是三年卜寿藏于斯也实惟府君兆偪于邻之故或议迁合以体魄旣安弗敢从也爰遵太淑人治命以大夫礼棺而衣冠卜日告府君于北原奉迎以如绣岭比葬合焉岭首上右传曰魂气无不之也于彼乎祖于此乎配密迩周旋将自今乎神道之门题以府君而碣之题亦先焉逹太淑人之志也乌乎寳不孝岂得已哉知礼君子有罪我者其敢辞诸

　　书陈静斋新定周易古文音义后

　　易有圣人之道四焉辞其一也而所以为辞者三曰文也音也义也义之不明而能谈易者寡矣文而或误则弗便于览观音而或讹则弗便于诵习览观诵习之弗便亦讲义之累也静斋先生读易而有自得之妙是以叅伍考订旁求诸家而定于独见于文于音于义刋正近本一复于古非稽古精深大有造诣其何以与于此哉虽然有古人之目而后能知古之文有古人之耳而后能知古之音有古人之心而后能知古之义先生所望于今之学者至矣愚不敏虽老矣尚有假年之心焉敬覩新编能无跃然者乎

　　书宛丘陈氏谱族

　　之有谱犹国之有史郡邑之有志国有人焉而史重郡邑有人焉而志重族无人焉谱虽不作可也卽作之亦奚以为重哉吾锡陈氏世儒也系出陈之宛丘居吾常者若干世矣在宋有寳章公照以死节称在胜国有国史公显曾以文学称或以称其孝皆天下士也入国朝以来若休休居士伯雨若静庵尚简逊庵天泽皆不求闻逹而教授乡里盖国士也下是群从皆敦诗习礼不失为乡士以言乎族可以称有人焉谱乌乎不作哉作之者谁曰伯雨旣而续之者训也予爱其儒之克世足以为族重也读其谱为书其端而归之

　　请太淑人贞节碑文于少傅守溪王公状

　　封太淑人吾母过氏无锡黄藻里人宋宗室徐王郡马孟玊若干世孙隠德相承至于我外祖时明翁娶于周泾周氏而生吾母于女行为季慈惠温良共俭详雅年十九归我先考赠奉直大夫许州知州加通议大夫都察院右副都御史纯和府君讳溥字惟渊明年生寳又三年先君不幸病卒时吾母年二十二寳方三岁母保护惟谨旣除丧诸父有利吾产者百方震凌将夺之节母不为变旣而分产争取金帛竒玩母独取先曾祖存一府君手校先世遗书千余巻昌言曰吾冢妇也此书当与吾儿读之袭而庋之床顶于是寳六岁母告吾祖母杨淑人礼聘吾妻今淑人顾然以爱故尚未令就外傅寳九岁始延里师七十三翁王先生俾授句读继遣从陈俞二先生受经学寻游邑庠比寳二十一中应天乡试试春官不利卒业太学凡数年间母鬻旧产曁诸服饰共给殆尽寳二十五得进士明年授许州知州迎母就养封太宜人歴升户部贠外郞郞中江西提学按察副使浙江按察使右布政使湖广左布政使都察院右副都御史总督漕运领镇淮安母自四十六至七十凡二十五年皆就养时寳以逆瑾属劾平江不听矫诏勒致仕家居越数月起廵抚贵州勉奉母以行至长沙有户部侍郞之召而还于是母年七十一病衰不能就养矣再疏请终养未许寳至京师数月又再请终养诏许省视抵家三月又请诏许侍养于是以诏例诰进今号又八年寳进南京礼部尚书疏辞逾年未报吏部以请得先帝俞旨越三月今上即祚复诏起用疏辞许之且命有司以礼存问于是母年八十有一惟吾母太淑人贞心保孤壮老安节如一日例以先封未被旌典先是封太淑人之诰有矧予风纪之臣上有贞节之母之语大哉皇言所以旌吾母宜无大于是者盖尝作奉诏侍养之堂于家称诰词而记之兹者仰荷殊典荣宠至极于诰词有光焉拟请于有道君子作贞节母之碑刻之贞珉奉扬我圣天子之德意于家于邦永永无疆惟先生乡邦先逹道德文章海内宗师如斯碑者不于公请而于谁哉某也朝夕母侧不敢远离而病艰起居只尺之书不腆之币谨属诸姻友华邦特诣山中旧第私于下执事者寳不敏误辱执事与进久矣于是请也或者其无距乎敢布腹心谨状不宣

　　再请先考赠都御史府君神道碑铭于少师石斋杨公事状

　　先考讳溥字惟渊吾先祖三益府君之冢子也于吾曽祖存一府君为冢孙母杨氏生二十年而娶吾母今封太淑人过氏越三年以疾卒年二十三而已先君孝友谦慎从里师诵习孝经小学论孟诸书皆能通其大意以父祖在凡百家事未敢自遂观其志者知为端人也其卒也乡先生李舜明题其铭旌曰纯和生今祠堂主用之时寳纔三岁越十八年成化庚子寳举于乡又越三年甲辰寳得进士官许州知州先君诰赠如寳官阶奉直大夫旣寳累擢户部员外郞郞中江西提学按察副使浙江按察使右布政使湖广左布政使都察院右副都御史总督漕运致仕再起为户部侍郞先君以诏恩赠右副都御史阶通议大夫及寳进今官旣病而愈始得焚黄于庙惟生我之德昊天罔极童子无知音容笑语虽得之老母亦不能详且切矣呜呼痛哉昔在壬申某请养东归尝具事行以墓表之文请于下执事比蒙不弃赐之允诺继以国事方殷不敢私渎近托秦亚卿乗间申请承犹记忆用是敢致下忱倘蒙终念惠以神道碑铭永为泉壤之光不胜感幸之至其家世大畧具太师李文正公容春精舍记及今大学士熊峰石公所撰先祖碑文今节录别楮惟并览而少采焉存一府君尝受学于周正言士衡先生得春秋之指诸经子史多所淹贯称乡先生故特举之临书无任悚息谨状

　　叙庐山景画

　　予八九岁时从诸伯叔父谒墓听松庵輙访王中书所寓别室见所谓庐山画壁者习闻叹羡之言而未见其妙比弱冠领乡荐始知赏识而壁毁于火矣会试东归有莫能再见之恨越二十年提学江西往来庐山下追忆画壁如在梦中益重畴昔之感又十年以户侍请告归卧病冉泾客以是图见贻予披玩之画壁宛然不忍释手乌乎中书之笔不可复见矣得见是图亦可矣抑是图作者不知何人意其在中书之前乎中书画品妙一时见而爱之且欲求胜焉兴致所到经营摸拟有不能己者耳不然何其峰峦林麓亭台人物洪纎曲折无一不似也昔之人作事必有所本观乎小可以知其大矣予于是重有感焉遂志于下方或曰此盛子昭氏笔也 

　　叙竹茶垆

　　洪武壬午春友石公以病目寓惠山听松庵目愈图庐山于秋涛轩壁其友潘克诚氏往观之于是有竹工自湖州至庵僧性海与友石以古制命为茶垆友石有诗咏之一时诸名公继作成巻永乐初性海住虎丘留以为克诚别盖在潘氏者六十余年成化间杨谟孟贤见而爱之抚玩不已潘之孙某者慨然曰此岂珎于昌黎之画而吾独不能归诸好者乎乃以畀孟贤孟贤卒之三年秦方伯廷韶以郡守报政还自武昌遂为僧撰疏语白诸孟贤之兄孟敬取而归焉吾闻诸吾母姨之夫东畊翁云

　　形叙

　　是山也为九龙第三峯昔人谓之绣岭其发原盖逺就其近而观之首垂玄武而委脉于坤是谓金水行龙耸如流如凡三数起伏迤逦至丁北转下行又三数起伏乃穴是谓丁山癸向左盻龙翔右顾虎伏两峯夹涧流界左右然以金微且浅法宜即窝之弦而兆焉其堂则裀敷席展众山斯止诸水来会蓄潴回抱其案则数峯丽秀若拱若献近逺前列是非所谓内闭五行外藏八风者乎于斯焉兆唯世德君子乎宜山人熊鳌云

　　筮述

　　正德辛巳月建己酉日在癸亥某以王山长宗元筮太夫人寿藏于绣岭之冈于是诸山人杂相者一年矣中冈有栀一树爰以为凖筮其右若干歩所遇旣济宗元曰不吉某曰墓欲久逺而以乱终可乎筮其左若干歩所遇观宗元曰是差胜某曰四阴逼阳几于剥矣其愈几何筮其左若干歩所遇睽宗元曰睽离不可用也某曰此大事小事之吉其何可当之乃筮其右稍下若干歩所遇需其辞曰有孚光亨贞吉利渉大川某曰止兆其在斯乎此吾先世之祉也太夫人之德也吾舍是何之焉且四占皆静合于坤德需有俟之道焉于寿藏为称神告我矣宗元曰然某遂再拜以奉筮辞

　　叙筮

　　己卯六月江西变起警及于江之南史以周易筮之遇观之坤曰无咎客诘之对曰风行地上虚而有声或将靡焉然巽木也坤土也时云秋矣木克于金实落材亡同复于土且有黄裳之象焉虽野战皆血而土无分裂观之坤亦坤之观五君位也君位在德德曰好生一念动天而况于人乎故曰君子旡咎君子有不在位者上是也事无与焉咎将焉生故又曰君子旡咎

　　叙萱萎事

　　予得告而归植萱于容春轩前岁輙滋长至百余本五六月间其花最盛观者称焉癸未春予居太淑人忧见萱之初茁也戚然有人亡之叹欲拔去之未果至四月之閠则枯死过半其未死者亦萎黄憔瘁不茎不蕋乌乎异哉其知予心哉或曰久亢故耳数年间亢亦屡矣而未尝死也且并植者不止此此以亢死他卉则谓之何有知无知重伤予心欲歌而不能成音故笔之简

　　叙陈长史事

　　天台陈完以乡举任泾县教谕尝与同寮及诸生分膳夫银内一人多银一钱已去矣旣而少者来告完曰多在此遂封一钱与之其人曰多者在某人皆知之先生本不多今以与某某安敢受完曰吾实偶多汝若不受盍弃诸水乎遂弃诸泾县官送百金来修学完询其所由来知为赃罚遂却之其辞曰吾圣人有灵决不欲以此物修其宫况庙学亦不大坏不修可也卒返之于时士论咸服凡诸生家有讼不之有司但至明伦堂一白得完一言皆服而退后以风宪召擢国子博士终河南某府长史

　　叙内承运库进银事

　　弘治己未予为户部广西司郎中尚书太原周文端公以内库缺珍珠请行广东镇廵官采取免差内臣仍拟于太仓库进银二十万备买办上从之予以初主是议率主事六人送入左顺门内库人设木阑秤阅太监龙寿视库人从事焉事毕库人出皆搜检于栏口寿出亦如之至予等六人出则不搜检予问诸库人对曰此旧制也凡文官不搜检予退而语诸同官曰朝廷待文官至矣我辈而诬上行私黩于货利者不亦自负以负朝廷哉

　　帝王官家天下论

　　古也有志二帝官天下三王家天下曷为谓之官也传诸贤而不传诸子也曷为谓之家也传诸子而不传诸贤也曷不谓之子天下乎有子则世焉无子则及焉要之不出乎家而已矣不必必归诸子故也官天下者公于一世而不必于一家家天下者公于一家而不必于一身此二帝三王之道所以为盛也父没子继亲受之命此事之常无庸论者乃若兄终弟及以兄道命之乎以君道命之也君道即父道也以君道命之则弟以臣道承之以父道命之则弟以子道承之而弟道固在其中矣以一身具三道焉曷为为之后而不遂为之子也昭昭穆穆有定分焉故也况为之后而子焉者为其嗣之絶也今也有万世之庙则有万世之祀其宗也固时享之其祧也亦岁祫之其为有后孰大于是而必为之子乎且君之及也必以嫡宗之继也必以支以支而及非及也以嫡而继非继也是以宗法自诸侯别子始有之然则礼传所谓诸侯及其太祖天子及其始祖之所自出者何也明其统之尊也故宗虽不及于天子诸侯而统不能不系之也夫是谓之正统夫旣后正统矣则于所生何以不得顾也夫旣后正统矣则正统在我以正綂而复承小宗可乎然则名何为而不可易也孔子曰必也正名乎名不正则言不顺言不顺则事不成事不成则礼乐不兴礼乐不兴则民无所措手足是故名虽不可易而正綂之尊固不可干也是故正綂之祭之庙不敢与也正綂之荐之祠不敢入也无已而为之别室侧焉而不敢并也孟子曰诸侯之礼吾未学也况天子之礼乎是故名当称则称之道当隆则隆之分当严则严之礼也然则名之当称固知之矣所谓道当隆则隆之者何居以伯父而有祖之道者也所谓分当严则严之者何居以伯父而有君之道者也然则何以隆之何以严之亦曰别嫌明微于庙庭飨祀之时敦孝起敬于宫闱省谒之际无所不用其诚而已矣

　　论古今书札

　　古人书札必自手出今之世始有代写者非官冗则病不能执笔耳然因此二者遂因循以为常葢恶劳好逸人之大情不甚相远故也仆自为藩臬入台省东归而病不亲翰墨者余十年或以为俗或以为简皆未得吾情独以为懒者得之若吾同年徐兴之每作一柬必用官印连作三数纸择一纸用之计人得之必装潢为巻为册以传不朽此其意与吾意又大相反吾老矣俗与简岂可令人常加我哉丧毕之日亦将亲弄笔墨如古人故事但荒词拙翰重识者之笑是又不能不自顾也溽暑坐斋中聊试此与知己商之

　　珠玑两弟字说

　　珠照十二乗者魏人夸之君子以为弗四臣若也臣以亮治珠可无臣不可无谓臣为珠其天下之真珠矣是故珠字曰臣唐虞设玑以象天天之有政与人无异而恒垂以示人观玑以恊天玑之所在政之所在也是故玑字曰政于乎充为臣之节以叙群伦是亦为臣端为政之本以酬庻物是亦为政是故臣曰国臣政曰国政夫岂逺哉

　　乐易说

　　夫易何为者也夫易以言乎地则险之对也出乎易则入于险矣以言乎事则难之反也出乎易则入乎难矣吾闻君子务远且大者而先难后获夫易则何乐之有易曰干以易知易知则可久可久则贤人之德中庸尚居易俟命孟子恶在易求难舍易不居而惟难之求吾恐日行乎险途非顺受之正矣进退狼狈天下之远且大者将曷从而求之哉况一意先难探颐从危用力于不可为之地而无从容自得之益如后获何是故夫易君子居之然非知之则莫之能焉知而不乐犹未知也是故夫易君子乐之故曰知之者不如好之者好之者不如乐之者惟其乐之至是以居之安惟其居之安是以有所不存存之必专有所不行行之必果故曰亲其亲长其长而天下平此所谓逺且大者也所谓后获者也吾姻弟秦君国和自号乐易其知此道矣或谓国和之先大父诰封武昌公自号修敬君子称其得持身之道其先君诏旌孝子公自号养恬君子称其得治心之道国和乃不是之务乎国和通经学古旣有所得矣其于儒先所谓入道莫如敬养心莫善于寡欲者亦旣闻且佩之矣其意必以为易虽非敬而易者敬之基易虽非恬而易者恬之地茍舎此不务而入乎险难则憧憧往来儳焉如不终日夫敬也虽欲修之乌得而修之左右维谷冰履渊渉忧虞且至夫恬也虽欲养之乌得而养之惟易也故静静则敬可修惟易也故安安则恬可养以是持身以是治心圣贤之典祖父之训于是乎在是乐也以国和观之葢天下之至乐也故择不处仁君子以为不智不居易者其谓之何或谓国和举于乡歌鹿鸣而贡于天子会天下士试于春官将登廷而奉大对以其所学被诸四海一举不利至于再礼也再举不利至于三礼也三举不利至于不一举而期必得焉亦礼也今自丁丑越庚辰癸未至今丙戌皆辞劝驾而不行何居前是问之则称曰吾父耋矣今也问之则称曰吾母之年犹吾父也而病且久矣彼天下之就试者夫独无亲乎故有谓之固者亦有谓之异者乐易者固如是乎虽然予于是乎知国和之真能乐夫易矣夫有亲而受子之养天下之逹道也矧乎耋老衰病如国和之父母者而可逺逰乎国和一身致用虽急而于亲也朝不虞夕固不能须臾离也若是而违众独留于家其迹似矫其行似勉而其道则出于易矣不然忍心强出万冀一得而以荣亲为辞纵得之冒险犯难不亦甚乎而况未必得乎而孰谓夫乐易者为之哉葢予尝论国和者如此而未以语人今岁在乙酉国和初生丙戌之辰屇矣其子四人曰淮曰漳曰瀚曰涵者并逰庠序而学有声焉者也兹欲称觞以庆焉而问辞于予予谓之曰辞莫大于颂颂莫大于德德莫大于实实莫大于义义莫大乎辨请以吾所论者致之何如四子者再拜曰先生之言足以寿吾亲矣又再拜奉简请书以归

　　二雨辩【邵子闵雨斋居偶闻王生言叹知之晩也作二雨辩】

　　云兴于山勃然满盈旣藴而隆以雨者山云之雨也谓之河雨云兴于海倐然弥漫旣翕而盛以雨者海云之雨也谓之潮雨海云之雨乗风以行雷鸣则止山云之雨挟雷以动风吹则散此其大凡也海雨夏少而秋多山雨夏多而秋少亦各宜之易是为变而无雷大矣天台王子春云

　　避客对

　　正德己卯寳幸及始生甲子有庆客至将避之客曰何哉子所以避者寳拜手曰寳所以避者有三太淑人在堂寳不敢言老不敢言老则不敢言庆一也凡庆始于子孙寳未有子太淑人方忧之举觞之际能无动心乎且夫客皆爱寳者也庆毕而出必继之以叹叹以终庆则如勿庆二也礼尚往来寳病躯不能与庆吊者七年矣受而不答可乎三也子以为何如客曰然客退遂书之简以告他客

　　对问建塔者

　　锡山建塔或问邵子曰建塔可乎曰可或曰不建塔可乎曰可或曰子邑之望也塔建不建子皆曰可何居曰今之为建塔之说者曰大拜也曰大魁也以大拜则吾官近焉吾而曰建人将谓吾有大拜之望尔也以大魁则吾无子焉吾而曰不建人将谓吾无大魁之望吾是以皆无与焉或曰昔范文正公舍其南园以益学宫曰说者谓兹地当世出宰相与其私于一家不若公于一郡子独无是心乎何见之小也曰范公何人也其心胸德量何如也其言固由衷也吾视范公殆不能为之执鞭独于建塔则曰吾效范公得无自欺而欺人乎是以不敢也问者退遂书于册

　　对客语

　　某居太淑人之丧有劝乞葬或乞祭不自乞请于郡县抚廵可也者对曰何敢某居官无状不必言言劳则副都御史左右侍郞两任三品仅十有七月耳不应着令非令而乞若吾亲何且某病不能起拜计阕服后即有任使必辞今岁乞恩明岁辞官在朋友且不可况君上乎此某所以不敢也劝者退輙书之

　　对客闲谈

　　汴城相国寺宋故刹也今岿然灵光者惟佛殿九间甚巨且工有无木不雕无石不刻之称故老传闻宋以京师无他形胜特为此以观逺人僧每对客輙言之予在许时三有事于场屋皆寓寺中尝戏谓同年许昌言曰此寺寂寥久矣惟以一殿骄人耳昌言笑谓此语甚奇又转语客以资谈谑吾惠山之泉本以清冽名天下今或欲邀贵客輙以饮泉为辞留连终日以长声势如谓吾邑徒以一泉媚人不亦可乎予语山僧屡矣惜不能如昌言之领解耳虽然亦无使佳客闻之以重吾泉之累也

　　对唁者

　　某衰病且老矣而乃罹此灾变是天以警我抑以进吾德也德莫大于义利之辨辨莫先于辞受之际茍辞受以义而不以利视平生无改焉则吾德之进于是乎在若曰吾无室矣无衣服矣无器用矣不问可否至则受之不亦愧吾平生乎是天以成吾而吾自败之也某虽衰病且老矣敢不自励哉敢不自励哉三月前吾无上事因暇而叙吾平生辞受之节作辞馈志是殆若有谶焉其藁尚存今录于左与爱我君子者观之

　　慕阙里言

　　嗟乎阙里之不得谒也岂非平生之缺典哉初会试再北上以力弗赡固不必论抑有他日之望焉及举进士领许州东归省太淑人急未能往也比自户部出提学江西奉太淑人同行至济上水溢坏舟又未能往及为都御史督漕朝京师当逆瑾用事时致仕东归又未能往再起请归养冦满齐鲁之间又未能往瞻望蒙峄万古之思于是乎切至今数年梦寐犹不忘也偶见黄岩锺生言近与陈中丞文鸣谒阙里而还有余感焉然老矣虽甚慊其可追乎

　　观泉杂言

　　予初得泉于海天亭后石壁之下略加浚焉视其洼日长一寸予喜焉为长渠深池复窍其坎湍以节宣之意其源源不已也不知寸寸积之数日而满满而泻之数刻遂尽渠絶池涸无所于继旣乃即其洼之上石稍平处凿为圆穴径三寸围九寸深五寸于是其穴常盈如水精之在盘也乌乎昔之规近乎大受今之规近乎小知小而局则漏大而虚则荒舍小而图大未有能副者也虽然盍亦求其源乎故曰涓涓不絶将成江河惩漏而戒荒吾于一物得二义焉

　　拟命使存问仪注

　　先期二日戒洒扫熏芗告于家庙戒司宾【以寳一人祗承君命敬不在宾恐有踈慢故】先期一日设香案于侍养之堂中设臣寳候立位于东阶下拜位于中庭听存问位于香案前设燕命使席于容春精舍本日早臣寳公服执笏候于门外命使将至出迓于里门东臣寳随命物入敬视陈设毕退立于阶位西向引赞导使者入从中阶升堂立于香案东北西南向赞者从之通赞唱行存问礼引赞唱诣拜位导臣寳至通赞唱四拜引赞唱诣听存问位导臣寳升自东阶至引赞唱跪使者致词曰圣天子以太淑人病体未安先生累乞终养孝诚恳切有诏着有司以礼存问某等敬致兹休命臣寳敬对曰臣母老病臣乞终养何敢希天之宠今者钦蒙圣恩诏赐礼问臣母子不胜感戴之至引赞唱叩头三叩头毕引赞唱复位导臣寳自西阶降至引赞唱诣拜位通赞唱四拜唱礼毕引赞导使者出臣寳随送至门外拜叩头使者不顾司宾邀入精舍臣寳入敬收礼物告于太淑人毕乃至精舍陪燕越明日熟其腥荐于家庙辛巳十一月二十日知府臣王教来致命用之二十一日知县臣畅华来致命同

　　三世傅母塜碣

　　三世傅母孰谓谓先祖妣赠淑人杨氏之媵俞也何以称乎三世也杨淑人旣生吾先考赠都宪府君吾祖考赠都宪府君乃命俞傅之及先考娶吾先妣过太淑人寳生三年而孤太淑人请于杨淑人又以傅命俞及某冠有室顾淑人生二男三女以傅请于太淑人太淑人属俞如杨淑人之故二男不幸继殇三女有家皆方懋妇事俞盖有功焉凡歴三世寿八十有四贞肃慈良一德终始无媿古所谓傅母者云是之称尔母病于淮安漕府比某致仕奉而东归卒于小寝踰月以葬于斯适当今卜太淑人寿藏隧道之左位置惟允俞葬正德庚午四月十二日某为之志越十有四年太淑人葬于是乎碣凡志所书者不书

　　五世守僧庐碑

　　永乐初我高伯祖伯完曁我高祖叔安二府君卜葬我五世祖试知州府君配马宜人于惠山听松庵之北原也庵僧普真及其徒怀祖实以地归之旣葬遂属之守高祖而下昭穆叙葬至于今凡四世百三十余年矣乃今卜我先妣太淑人之兆于庵益迩僧宗烨惠灯惠文归地且守如先世故事惟昔以士今以大夫式廓益増岁事益殷乃以赙布之余买田十畆归之申劝勤事三人者于性海为七传继之者圆金方益圆觉其徒也田为直白金三十两契皆有副与僧自今至于世世我后人无敢言取僧亦无敢言鬻其胥顾兹碑

　　跋云山别意图巻

　　右吾邑诸先軰为郡推姚景衡初贡时赠也盖一时名胜皆在焉其诸孙希逺偶因莫如山言得于呉鹰扬所遂装饬如故而请观于予时如山与潘继芳皆在坐继芳人言其字若别号以及履歴盖不知者无几相与仰叹者久之乌乎一乡之士作于先者盛矣其间有天下士乎是在尚论者寳晩进也仰止之余輙书其末

　　容春堂续集巻九
　●钦定四库全书

　　容春堂续集巻十

　　（明）邵寳 撰

　　○记【二十三首】

　　记

　　新修剑州城记

　　剑门之西南八十里为剑州自梁越唐迄于我皇明数更建置而无改治昔人称剑门为两川要害谓之金城夫州固与有守焉然其城北负汉阳山乃以逺故不惟其麓是即而前临于溪溪之南逼鸣鹤山山左右合而城当其洼其为势甚卑且于古城址仅有其半其为制又甚隘卒然有寇一攻什守难易倍百盖俯仰顺逆舒迫劳逸之理有固然者正德乙亥武縁李矦璧来知州事见而危之又稽诸志牍得宋及近歳弃且陷之故亟与诸职事周览焉而叹曰嘻世有若城而可以为守者哉虽然拓而西隘可广矣辟而北且跻焉卑可髙矣若其南东縁溪为阻则固城之宜也吾舍是何之哉众皆曰然越三年戊寅既咨既绎既卜既画乃献状及图于巡抚右副都御史马公昊于巡按监察御史卢君雍于镇守都督佥事呉公坤于藩于臬于守若巡罔弗矦从七月某日矦躬率兴事判官赵思仁以义民六人者相之越明年巳卯四月某日告成初矦念寇余民瘵亦重兹役既而会籍分庸人纔得尺有奇民闻而驩趋之故其成若是亟也城西北皆新作南东修焉其崇为丈者二其奇四尺厚减于崇六之一周袤为丈七百其奇二十凡益其旧为丈四百三十旧有门四益其二为六楼如其门濠埤闉堞视旧加伟中为衢井序属区分乡之氓愿受而居焉者若干室于是士民胥庆请颂矦绩矦曰吾职也何颂之敢闻顾不可无以告吾后之人俾勿壊者则不逺数千里伻来以书请记予尝观易称天地之险而继以王公设守之义盖城之攸系大矣剑门于天下寔惟地险之最论者至拟诸天今四海一家兹险也固若无所事者其在一方则外控诸夷内聨列郡所谓要害者固于是乎在焉而城乃弗地诲寇延敌惩亦屡矣近监逺稽不能不勤有识之虑而况民社于兹者哉然非知几能豫上信其共下忘其劳如矦者欲谋而成焉不亦难乎矦字白夫以进士乙科厯敎永兴兰溪仁和三邑选擢今官学尚古义盖予自按察两浙时知之矣矦尝建诸葛武矦祠兼山书院又申表诸死节者知方之敎实于城先因并书之

　　无锡县修城隍庙记

　　今天下郡邑歳春秋坛于南郊而祭焉者其神有三曰风云雷雨曰境内山川曰城隍城隍既坛矣乃复庙焉何居风云雷雨天之神也其祀取诸雩山川地之神也其祀取诸望坛而不庙礼也若夫城隍则筑焉凿焉成于人者也故其神虽无方必于人焉依临川呉氏谓宜有古忠烈正直之士为之配若勾龙之于土弃之于榖者于是焉庙于城之中以为羣萃之主不亦可乎前代不经之典我圣祖既厘正之而阴阳表里之说尤勤播告吏长贰初至若三厉祭皆于神要盟焉禳祈必先又不惟朝夕出入儆守是赖庙固不嫌于渎也壊而修之非有司而奚存哉吾锡之为庙者称弊乆矣今年春二月吾郡贰守范侯泽来摄县事于是民饥且疫侯屡造而祷焉亟图修之越三月告成或者谓君子先成民而后致力于神夫城隍为邑保障人修之而神相之守盖理之宜今吾城且复隍过者莫不兴叹有吏责者不是焉图而汲汲于神是崇是饰不亦末乎乌乎东南民力竭矣在一郡一邑尤难为言兹役之大若之何其可以遽兴也况自壬申之秋至于今兹抚按诸公屡议未协侯一人独且奈何哉而庙之修则侯之所能为也以其不能而并辍其所能为者是可忽也孰不可忽也抑侯之举其殆若为之兆也夫庙之东序皆新作其堂若门若西序则因而治之栋隆桷宻瓦甓完壮素壁丹楹错映旁丽允与新称凡费为白金若干两皆措画自侯往来宣勤者县丞云君升杜君世昻王君震主簿林君汉典史髙凌霄而道会华清真有专责焉间以侯意请记其事于是乎书

　　月华记

　　已卯中秋之夜月踰午矣有言其光之异者开户视之则见夫月之外有黄赤二晕晕之外祥云绚烂五彩五色纷披轮囷互映旁射千奇万丽不可名状月在晕之中清虚相涵丸如其圜如悬如其丽如浴如其旋如铄如其辉如濯如其洁如其轮廓若加而大焉凡一围许少焉有朶云来掩之渐曀而散月乃复故盖吾华氏女言如此予尝闻言月华者人人殊今于是独有得焉月水之精也秋之气于行为金秋中则金盛金盛则水因以滋故于望也受日之光于他月之朢为尤重月之华日为之也是故其望也倐其华也忽不然水阴物也金亦阴物也乌能动荡腾跃如是也哉是日乆雨初霁酉刻复大雨震电亥尽稍霁寻复雨至是乃大霁

　　燕寿记

　　正德庚辰之歳吾母太■人寿登耋老先一歳巳卯冬十一月二十日为始生之辰于是称觞以祝焉礼也时某亦耆年矣诸姻友君子将以正月一日为某庆某以母在辞不敢当越九月会有南京礼部之命某疏辞未报太■人寿期及矣先十日辛丑贺客有至者太■人居中堂诸客以分入拜太■人起立受之当答拜者某代之答礼毕乃燕是日为本宗若干人六世祖姑之族一人居尊席祭酒焉从弟珠玑属吾友浦文玉为序从子勲作庆客对十二日壬寅为太■人之族黄藻过氏合河南北若干人其入拜如本宗族舅傒为序舅侄栋继为之十三日癸卯为吾祖母杨■人之族若干人吾姨弟槩楷与焉其入拜如初属序于冯佥宪廷伯廷伯为吾从曽祖姑之外孙叙吾世德为详十四日甲辰为吾室顾■人之族若干人十五日乙已为吾季女壻秦汶之族若干人其燕也居尊席者其表叔殷翁时泰其年亦七十九汶自为序天台王生宗元又为汶序之汶之父国英赋诗十六日丙午为吾庚子乡举甲辰进士同年之子十五人席南北列坐中尚某东坐西向吕太仆仲仁为序莫铅利卿吕亨夫叔通皆赋诗十七日丁未诸乡大夫士之内子若干人来燕于中堂居尊席者谈莱州之室钱太恭人其年八十有二十八日戊申吾内外姻族诸女宾来燕之如诸内子居尊席者吾祖母之从弟妇张其年八十一十九日巳酉为乡贡进士若干人席南北列坐西上凡吾门人皆降齿陪席新喻训导赵勲立之为序盖诸君请之顾成美华企说皆赋诗燕毕县大夫畅侯暨郑邑博以鼓吹导辞障仪物至遂留燕焉时日将夕矣陪席者茹参议世和二十日庚戌某率三壻及女及诸外孙男女称觞于侍飬之堂礼毕莆田进士陈应之及诸姻友子弟先后至者皆入拜退而小燕先是某尝请诸表舅都运张公元之为序至是悬之二十一日辛亥为邑庠生若干人莫如山为序张琇元充继为之陈筹廷猷莫锐藴卿而下赋诗者若干人二十二日壬子为里儒若干人罗建宁文徽为序盖诸君请之潘继芳而下赋诗者若干人二十三日癸丑为泰伯邹氏若干人德豫吾门人也自为序秉伦舄及其诸子承皆赋诗二十四日甲寅为吾仲女壻闾江呉汝宪之族若干人汝宪自为序居尊席者其尊姑之夫邹翁允明年七十二二十五日丙辰为郷大夫士仕而归者若干人呉宪使逊之为序赵挥使广渊与焉冯佥宪廷伯顾少参与成皆赋诗二十六日丁巳为吾从祖姑之族砖桥钱氏凡若干人表弟谏讽为序其叔枋赋诗二十七日戊午为鹅湖华氏若干人呉门都太仆玄敬为序盖文逺翁请之瓉宗玊琢成玊皆赋诗二十八日已未为太学生陆德以昭軰若干人南京户部郎中陆节之为序节之以昭从兄也初以昭请序于靳阁老戒庵公诺而未成故请于节之陈穉有实自绘萱草赋诗其上二十九日庚申为吾长女壻华珉之族若干人居尊席者其姻呉东湖氏年七十乡贡进士朱象贤世承为序珉请之也三十日辛酉为县属诸司官暨郷里诸耆旧若干人马经天常实倡之而请诸顾少参与成为序四明二儒生与焉十二月壬戌朔为望亭髙桥二廵检暨六房诸掾若干人二日癸亥为南塘及冉泾里社诸邻若干人龚翁世安居尊席时年七十九三日甲子为方外交者若干人燕于别室四日乙丑以后至者留之不日不旅论者谓是举也积雨而霁盖若得天道焉羣分而萃盖若得人情焉况有命自天乆废而举式当寿期非荷吾君遐遗之念抑何以得此此皆吾母贞心慈节上通旁浃以臻斯盛寳也不孝其何以当之欣幸之余敢笔以识必日者不敢不谨也

　　毘陵驿迁建记

　　毘陵驿旧在郡城朝京门外去郡治若干里自洪武元年始建越若干年天顺某甲子前知府王侯慥以宾饯之弗便也改建于朝京门内时城乆壊水无键栅使舟之往来罔昼夜阻不知城之为间也成化以来城再修而益严水门有启闭之令舟或夜至时入则启谋于奸不时入则方令于遽盖议者多及之而莫能为计正德巳卯秋属有江警监察御史天台叶君忠奉诏廵按见而深虞之乃属今知府宜宾王侯敎而告之利害曰是尚可缓乎侯曰某不敏亦虞之乆矣敢不亟图爰暨同知范侯某通判某侯某推官某侯某检郡志而得其故则率武进知县某君某等相旧驿旁近地而议迁焉以旧基予民得其直而易新基盖畧相当撤故材外所益亦无几召匠稽会众议惟允用书请于今廵抚都御史内江李公某公议如廵按廵按具以疏闻事下司马如其议以请诏从之侯乗农隙择日兴事越明年二月告成伻来属记于寳惟事之在天下不能无所因革君子于因革之际利不倍蓰则不敢轻举害不倍蓰则不敢轻废盖重轻急缓之宜存乎其迹者易见而势若几有出乎其外者非执两端而明以照之欲得其实难矣然郡有守县有令而监司者临焉虽同心事国而体分各殊茍人持所见而惟意之遂则有迁驿以图便而妨于城守如前日之为者且夫驿以传设城以守筑二者固不相与焉而是驿也于是城也一因革不审其利害固有较然者矣况天下之政始于朝廷而达于郡县其因革之故势有倚伏几有显藏尤非一二之可尽是故君子无巨细迩遐必于其微而同心以图焉不然何是驿之议一倡于廵按而王侯承之惟共而廵抚而司马亦罔弗协如是哉君子于是举也可以观政可以观人矣寳不佞于是乎记廵按君有古宪臣风裁所至究诸利害罢行惟时盖尤有大于是者以非是之系也不书

　　王氏横麓新阡记

　　阡于横山之麓故昭勇将军镇江卫指挥使王侯希程壮而逰焉老而营焉其卒也其子太学生文炳承其命而治焉者也初侯之祖兵部公欲卜居焉未果其子冢宰文肃公其孙都宪公皆有政于国未暇以卜盖至于侯三世矣侯始作别墅于山之阳既又即其阴为山居晩于居之左相得善地曰吾死其葬于斯乎盖屡以语文炳文炳心识之不忘至是乃克成之山繇艮是来厯震而巽渐起益崇凡若干丈由阳冈以登度■〈岑页〉而即于其阴下上惟半侯之兆实于斯在左顾别墅若为我负右掖山居作我股肱水旋流左右再汇再折北迤东若干里入于溪又东北若干里入于江堪舆家曰法卜筮曰吉盖自麓及兆凡若干丈道树以松者什九以栢者什一凡再踰涧石池如之池皆有梁其一且屋焉门四重初若二皆石初曰云闗二曰神道其三为屋其四为栅背三曲涧当栅之前形如玊环命之曰环玊阡之观于是为胜又上为祭享之堂六楹左为土神祠右为庐以宿斋者石垣于兆之周其门以山之名所谓芳茂者颜之不忘故也是阡也侯既授大凡文炳陈修惟勤经画惟悉树艺惟懋成于侯卒之二年巳卯明年庚辰某月某日乃葬先数月文炳介其姑兄户部主事叚君子辛以图及书来请记惟庆之称余尚矣是岂独天道然哉人固若有遗之要之归于天焉故以言乎时则若有待以言乎数则若有定无小大一也晋陵王氏以端雅立家我皇朝以来惟兵部公继其父延平公以儒业起从仕皆德浮于位文肃公显矣盛矣而未及入相人犹缺望焉故富贵福泽遗其子若孙者譬之寓物于人巳取之不尽若约夫后之人必取之者不然横山之地知则乆矣乃三世蓄志不遂用之而必待于侯之宅之也哉君子观乎其小可以知其大矣侯讳洛希程其字别号弦斋虽阶武以显而行业不媿其世其详具铭表若碑兹不着

　　蒋氏槐厅记

　　出全州南门之外若干歩为今太子太傅礼部尚书武英殿大学士蒋公之第自公以上凡若干世皆居于斯至公之世而家指益繁乃于第之右圃作新第焉礼也中为堂有巨槐一株度方定位适当其前堂成君子过而叹焉曰此古人所谓嘉树也又曰征之近代其公卿之兆乎乃题其堂之楣曰槐厅于是公自少宰入参机务遂进今官赠三代皆如之伯兄诚之公亦自都御史进南京户部左侍郎诸子若孙继起未巳君子以为德之符也为诗歌赋颂而美之者自少传邃庵公而下凡若干人公乃用书属某记之天下之物莫大于无心之会是盖有天者存乎其间而人之力不与焉故夫物征于人为休于家于国为祯为瑞不可诬也蒋氏之有斯树也不知几百年矣昔也在圃今也在庭昔之植也盖曰惟圃之宜而岂逆知其为庭之荫且观哉故君子以为在德德之贵乎积也乆矣孰能累世相承惟曰我分固尔合于易不耕获菑畬之义如公之先者由今观之蒋氏之世德其亦犹斯树也夫树不期庭庭不期树无心之会非天其孰为之乌乎盛哉某辱公知且三十年公位少宰某承乏司徒又数朝夕今归且病矣心亦未敢忘也于是乎记若夫公之德在朝廷而望重天下天下之人固有称述以禆国史者兹不着

　　水石簋记

　　邵子壮游中原得铜簋二以归丹翠相错古色可爱中岁病居每夏苦热輙挹惠山泉注其中会有自汉之澨拾石子遗我者或圆或嶞黑者如漆白者如玉邵子曰吾缺典也簋贮数个焉手揶勺而弄之昼日忘暑客有过而见焉者曰异哉古人之清玩多矣而独未有此也东坡恠石乃辱于僧无足论者虽然安得起云林子而赏之

　　常州府迁建忠义祠记

　　昔在宋徳佑乙亥元人入江南常州既降而寻复于统制刘公师勇也于是西蜀姚公訔以朝命起知州事郡人陈公照起为通判与师勇及兵马副都监王公安节栅堑共守余四旬不下巴延怒会兵破城姚陈王三公皆拒战死之师勇突围趋临安卒从王事以死时信国文公方驻师平江尹宪将玉麻廵检士龙皆以其命将兵来援士龙战死虞桥玉战死五牧胡进士应炎起署节度通判计划守御与其父兄皆死知武进包圭被执不屈死方其在围招诱胁廹继以屠戮势极惨烈自吏士至于民无一人言降者事闻行在有诏为诸公立庙未克立而国亡我皇明成化间诸生有以祀典为言者有司仅即他庙岁时私举正徳初诸生叶夔又以为言廵按监察御史谢君琛请着于典诏从之前知府李侯嵩尝建祠于郡学左狭陋弗称岁丁丑今知府王侯教方图迁建会监察御史张君鳌山视学至郡斥毁尼寺乃议以所谓妙胜寺者易正觉寺于僧改而成之中祠信国者节制所在有帅道焉故上附功宗之义诸公咸秩凡九人先是战死无锡曰阮知县应得者与焉乃若僧起兵死者二人道士不屈死者一人又稽诸前后死事者二人方允武刘溶皆从享于序乌乎元人南下临安廹逐衰宋至于徳佑极矣长江天堑不足为险而况于城乎城无人焉犹无城也无城则无郡无邑是尚为有臣子乎国歩之蹙其何日之有况常之为城至是孤危特甚乃独抗于其间既坚且乆盖惟数君子是赖数君子者亦惟忠义是秉是矢传所谓国有与毙者不其信哉故论者谓常为忠义之城拟诸唐之睢阳至于今称之乌乎睢阳虽败保障之功实在唐室而吾常于宋乃弗吊如是哉援兵隔絶而恢复无期人邪天邪谓之何哉夫大忠三人死而存国忠义数人死而存城城亡矣国亦亡矣而其义固存也盖君子之论如此今去宋且数百年矣惟兹祠事议兴于庠校疏上于廵按命制于朝廷基定于提学而功成于郡守春秋肇祀继继无穷盖必如是而君臣之道立必如是而封疆之守严必如是而春秋之法着忘身以殉国居常以虞变树声以广敎一举而数善具皆可书也祠为堂若干楹前门若干楹中门若干楹左右序若干楹皆即其故而新之其功不减于作又作斋宿牲杀省涤馂燕之屋凡若干楹祠制斯备堂之左右有池汪如各一亩所祠成之三年巳卯廵按监察御史叶君忠临观而有感焉作浩然之亭其上而为之诗侯赓载歌巳而叹曰神其如此水夫寳郡人也闻而乐道之侯先以记属至是来再告谓郡之故于斯为大虽不敏敢不执笔以书

　　淮海秦先生祠堂记

　　淮海秦先生祠堂者先生之十九世孙锐之所建也先生在宋建中靖国间以国史编修坐党籍谪外寻遭忌者所中四徙而卒于藤州归葬髙邮政和间其子湛倅常州遂迁葬于璨山其孙南翁因家无锡传十余世至鋭之祖封武昌知府公景旸暨其子方伯公廷韶其诸子封都宪公润孚谓先生生长宦逰之地皆有崇奉而锡为葬所顾独缺焉盖有志于祠未果而继卒鋭欲择善地以承先志乆而未得尝以告予继之以叹正德丁丑监察御史安成张君汝立以提学至县尽毁尼女冠之居而及于凤光桥东所谓善智寺者鋭见其近且垲爽乃请于提学君君亟称善而从之爰谋于其诸子今乡贡进士泮归直于官请其地而建焉始事于戊寅之秋越明年巳夘春厥功告成予往谒之退而叹曰美哉祠也秦族盛矣宜其有此哉盖吾尝观于前宋周程之道学尚矣其次则德行如司马其次则功业如韩范其次则文章如欧苏亦皆古所称不朽者先生文丽思深而风致清逸与黄陈数子并游于苏文忠公亟见许与既入史院而不幸死于迁谪至于今诵其言想望其丰采者犹色然起敬谓夫不朽亦庶几无媿焉尔矣锡之祠坟芜茀巳甚而数十世后乃有继图崇奉如鋭之祖孙父子者君子虽欲弗予其将能乎秦之在锡自国朝以来起家乡贡者九人登进士者二人而学行政绩莫显于方伯公与今都宪公国声嗣而兴者其人尤众初鋭既得地而经始也亟用书告都宪于湖南都宪曰此吾族之缺典不可不图及将落而告其二叔永孚仲孚又皆曰此吾父吾兄之志也不可不力祠因故材葺而为堂中奉先生之像前为门堂之后新作燕室四楹室之后为楼题曰淮海其下为夹室常州公暨处士物初先生暨武昌暨封都宪暨方伯五公之像县焉左右有序凡若干楹歳举私祀于堂鋭也祼献唯谨馂于室则诸昆弟咸在夹室五像以有家庙故荐而不祀乃若二子濓汶及其羣从延师讲肄亦皆于斯盖尊贤于先而因以风其后人鋭之继述于是乎大矣某辱交于秦氏三世至鋭始为姻连盖于是与有庆焉顷鋭以记请再辞不获既为书其事复作迎送神辞俾于享焉歌之物初都宪之曾祖也于武昌为诸父鋭字国英太学生其辞曰有藤纠兮若虬与古木兮相缭公何为兮此邱昔有梦兮彼州梦维水兮我泉清流公舍此兮焉留矧有箕兮有裘世复世兮千秋公之坟兮既荒邑有构兮曰公之堂蕙肴烝兮奠桂浆肃登降兮有冠有裳公之来兮如水斯洋公之去兮如风斯翔祝有册兮歌有章惠诸孙兮不忘

　　浙江清军察院题名记

　　古者兵农出于一而治之者二后世兵农出于二而治之者三何谓二在国曰治赋在军曰治兵何谓三二者之外有清理之政焉二专其一三兼其二是故治以清理为难难存乎人不存乎政今朝廷遣御史方行天下廵按之外惟清军为重顷着令一年一代与廵按等严之至也厥亦惟重故之以哉上之十五年正德己卯监察御史某以清军奉勑莅浙越明年庚辰当代爰考其前政氏名叙而书之以刻于石伻来用书请记惟题名以清议为激扬尚矣而所以为议者则随所司而异今之莅清军者或威如以为严其究也野不胜寃或豫如以为寛其究也伍不胜缺今之所书若其人宜皆有之来者不可闻吾闻其语矣然指而议之曰某也豫如而无缺某也威如而无寃其不然者某若某皆是也言若是而谓不可闻乎既而又曰虽然某也亷以正某也忠以直若某则肆若某则回虽饰于政不足尚也或寃且缺政又若是其劣盖守道与官相胜而不相掩言若是而谓不可闻乎今夫鉴衡权度后之视今犹今之视昔也是非之极出乎近而应乎逺荣辱之端发乎微而成乎著名之为激扬于是乎大矣题可不慎乎或谓人品本于初生而习以成之此其力固有素定焉者故成仁取义不顾死生惟其人患得患失鄙夫是甘亦惟其人夫岂一题名间所能转移哉君子推思齐自省之心而以忠告于人文献信于传闻风声捷于号令事非典法所丽而彰瘅行焉古之人用之今之人何独不然昔者吾友徐子谦之题名于南京福建道也吾尝为之记之君时同官盖至于今犹未忘也立朝奉使所至懋于声实此固君素所蓄积而相观之助要亦不可诬也继自今闻君之举者安知不有兴起如君者乎乃若记云则吾为君诵司马公谏院之言足矣

　　修松风阁记

　　寳初卜太夫人寿藏于绣■〈岑页〉之下其兆当听松庵松风阁左人谓阁也右胜非宜盍徙诸寳不可既而徙其兆于上当阁之后人谓阁也前塞盍徙诸寳又不可越数日说者不巳乃择日斋戒以周易筮之遇萃之渐史曰吉兆其宜矣阁亦无庸徙矣于是尽谢诸说者而定议焉或曰僧之阁故方伯秦公所建也徙而弗废何不可之有寳曰阁吾有不欲徙者四卜兆将以安吾亲亲安则福生吾其可毁人以自成哉且筮得吉占不从何为矧庵之先僧交于吾髙祖以下凡五世矣寳何忍涣而弃之方伯公吾壻汶之祖也若吾徙其所建虽勿废亦乌乎可于是说者皆止然念阁不修且壊壊则其势必至于毁吾虽不欲其能遂诸于是告于姻友之有行义者数人胥助工力易其栋梁之挠腐者榱桷之朽折者益其瓦若甓之圮败者中为虚棂而徙其佛像以从秦公之旧又为髹涂采绘侈彼旧规作我新观始事于正德庚辰冬十一月明年辛巳二月告成庵之长僧宗烨曰昔秦公之建斯阁也有记焉实刻在壁今兹之修其功不减于作而记乃无述敢以为请寳曰烨而弗闻乎维我邵氏胜国时世墓在张山国初我五世祖考妣始葬于而听松而庵僧以懐德故实与薫芗之事有守道焉今也不他之卜而眷眷于是岂惟壤土之择亦惟世德是思是继而是地也蜿蜒一脉上由绣■〈岑页〉是来左右二涧夹冈下行汇而为池池之西北有泉出焉淙淙金石声冬夏不息双松并峙门右皆数百年物其左配以石床有唐人篆刻者人谓之称阁之有亡盖不与焉惟我先祖容春府君以来积德数百年而始至于寳寳虽不肖敢不仰承遗泽以图似续阁之修其犹吾祖之志也夫烨曰此公之德也此固邵氏之祉也吾先僧有知实闻公言记其能外于斯敢以刻请寳曰诺遂刻之

　　石记

　　邵子作点易台基既定矣偶行于其崖之上有石突出其髙数尺其广半之其西有如级者可升其上有如榻者可坐其右有如几者可倚可枕右之前有如案者诵可摊书书可伸纸饮可置蔬一盂酒一壶其东若北皆崭焉壁立有岩岩之象或坐而东北望则武进之横山江阴之定山吾东野之胶山髙山芙蓉山鸿山■〈了上凵下〉山嵩山石窒诸山厯厯可指近瞰蓉湖如沼在圃通波柱渚错襟互带而竒松一株适当其前观者以为此真台也邵子喜遂以所书点易台三字刻于石上

　　泉记

　　台之始卜也邵子作诗志焉有安得泉分一道来之句既而台之右石壁下忽传有泉出焉始涓涓流继凿渠而引之则源源如注渊然成池邵子喜名之曰滴露

　　昔贤祠记

　　昭勇王公既葬之一月其子太学生尚絅即其墓之侧而为庐焉礼也何为有昔贤之祠也于是某掘地筑垣得断碑之半焉盖宋李常州昌宗之志郡志称其文出王荆公公之集固载其全某读而叹曰此昔之贤人也葬于是者盖五六百年其兆既不可识不可以复封吾则何以为心哉于是乎有祠之图既又慨然以思曰兹山故号芳茂今名曰横实以晋曹将军横者葬于是之故横于史传无考其在当时非有重望何至以其名名山乆而不易今也祠李而能遗曹乎地官主事叚子辛闻而赞焉曰夫祠也固以义起也合之其可也遂成之祠为二主左曰晋将军曹公右曰宋朝奉郎守国子博士知常州李公春秋有墓事祀土神后则具爼豆以享某既自为序复介其友钱景旻来请记于予予顷尝为王氏记斯阡也于兹山也悉矣使兹石也先是而出予固当牵聨书之况义以起祠有如今之举者君子谓某于是乎厚虽欲勿书乌得而勿书石得于正德庚辰十二月越明年辛已二月祠成上于庐若干歩石刻嵌于祠壁又别用石刻其全文以伺谒而尚论焉者

　　浙江巡按御史察院题名记

　　题名其以风劝乎易有之动万物者莫疾乎风风之能动物也亦惟无心焉耳夫人之有心固不能如风也惟有心而不与焉褒之而无作褒也贬之而无作贬也是谓有心而无为虽谓之无心也亦宜孔子之春秋是也下此则不然而谓夫题名为风劝者何居题其名不着其事行褒乎贬乎一付诸天下后世而巳不与焉盖庶几所谓无心者非能无心也有心而无所容也故曰题名其以风劝乎此之谓也是举也自唐以来盖巳有之而人之脍炙莫盛于司马公谏院之作重其言也非重其言重其人也夫以斯人为斯言而施诸无心之举虽欲不传其将能乎监察御史寳庆唐君应韶奉诏廵按浙江及期将代乃合前政氏名凡二碑所载及考而续焉者通叙而书焉以刻之石乃用书属诸生某等来请记盖予尝观诸歴代之史矣凡传有所谓道学者儒林者文苑者循吏者忠义者孝友者隐逸独行者皆先目后人标榜科级不少假借宜若无余论矣茍其人之未称乎其情则此方阁笔而彼议巳起如公论何或者乃谓不如总之列传然所谓传者必叙其事行而抑扬轻重或有媿于鉴衡卒亦不能逃乎君子之论今夫树片石以当公署凡有事于是者大书其名下注其字若邑里歴官而于事行不缀一词故虽孝子不能加于其父友弟不能加于其兄极而至于积恩宿怨皆行道之人也物之无心莫大于是矧御史以风宪名官其出廵也视古观风之体凡事得风闻以言盖皆有取于无心而唐君清修刚毅尤于是有余力焉吾尝于其前此暨今所按而知之矣故于是举輙以一言赞之以成其风劝之美乃若记云某固非其人也则何言之敢哉

　　乌木几记

　　是几也予为戸部郎中时折俸乌木所制也正徳巳巳予以都御史总漕事朝京师实始得之越明年庚午致仕归几成又六年丙子作奉诏侍养之堂堂成置于其中于是乎记

　　东堂新第兴建记

　　东堂新第者翰林严先生惟中之所建也严氏为分宜望族世居介溪自先生之髙祖方伯公某以下子姓日繁隘至不可容先生以兹地宻迩学宫故择而居之其先止有其东之半作堂东向号曰东堂乡之人乆而习称焉说者往往谓夫南有铃冈背而不向于物理若有非宜者正德辛未予以贵州之节过之盖亦谓然越八年巳卯先生奉使还自桂林乃作堂以面铃题曰铃山之堂掖以两斋右曰邻頖左曰迎晖其南当出入之途建太史坊其北即前所建东堂也又北为燕居亭曰谨思又西折而北作楼以藏书曰遵训东堂之东旧逼易氏园近贸得若干歩所建先祠焉题曰方伯之祠方伯于世得祠而以是名者以爵以德为他日不祧之地今年春先生北上过锡为某道山堂之槩谓凡钟山仙台诸峯逺近环列而铃独苍然秀出端若屏障岚霏空翠近落轩几风松烟竹洒如沐如而夏雨方云冬雪初日满盈光洁荡胸耀日朝夕万状而堂得专之堂之前潴水为池环以嘉树城市山林不惟其趣亦惟其景先生于是盖有以得夫胜观焉予再至铃一登其顶今闻先生言尤不胜跃然者惟先生以竒伟之才博雅之学膺台阁妙选为国太史储飬延登屹然为天下之望一乡之士宜不屑居然自乡之人论之亦固不能不以为冠冕也铃也一邑之胜也先生之居适与之对昔人所谓天设地藏以遗其人者非此之谓乎且营室而庙焉是先礼也庙而特尊方伯公义也燕居而思谨敬也藏书而遵训博而能正识之明也树而务滋崇德也沼而涵清澄心也礼以经之义以纬之敬以持之识以广之澄心崇德以终择邻之意先生之启渥经纶于是乎在观乎其小可以知其大矣予昔视学分宜以兹地故为僧寺不宜居学之左祛其徒而虚之所存佛堂改题曰视学之堂至是乃有贤人如先生者入直于官辟其东之隙居焉而堂固岿然不尤愈乎先生闻之曰重哉邵子之言吾居成矣请书以为兴建记

　　超然堂记

　　超然堂者二泉邵子之所作也邵子初为许州许有尚书台在临颍之野其规模风景邵子尝闻诸故老而未之见也弘治甲寅一夕梦至焉其堂曰超然而吟松咏竹二斋列于左右逍遥容与乆而后寤具以告客客纪之以诗盖至于今正德庚辰二十有八年矣于是邵子既辞尚书之召侍飬之暇作点易之台于惠山之麓精舍之傍既成而登恍然如梦中所见故为堂于台前榜之如梦或谓许之台名尚书盖以汉马融氏尝讲经于是也故句今台焉乃适邵子之起为是官也名若是协邪是之堂尔或曰不然邵子为亲而请告其起也当正德巳卯庚辰之歳时上下方震凌撞击而邵子独优游泉石之间超然云者其在是乎邵子闻而谢焉既乃喟然曰吾闻古之人有晩年进德者畴昔之梦殆是谓矣不然则所谓伸于万物之上者非学何以至此今吾虽老固不敢自弃也若夫二人者所云或失则浅或失则荒于吾志乎何有乃为之歌曰我昔梦兮超然倐冉冉兮卅年吾台斯兮斯屋将假我兮韦编若登丘兮望海何恢廓兮吾天又歌曰天髙髙兮万物在下【叶】孰能静观兮精思何苦乆矣吾衰兮吾过吾补孰梦非真兮孰今非古二人者闻之若相谓曰邵子其超于梦矣邵子复起而谢焉遂书为记

　　秋野记

　　邵子秋日行于惠山之麓南遵梁溪放于青山经邱踰坂逰目四顾于是林木黄落百草萎伤凡春夏之敷荣者莫知所在盖慨然感叹者乆之乃有斑白之老帛冠布衣倚杖行歌顾若有深乐者邵子异而问焉曰子邑之望族吾稔识之矣中邑而居前为学宫后为治所左右第宅栋宇森秩夫族世则望而诗书相继邑居则华而礼义相先子何不是焉乐而乐于寂寞之濵且逍遥容与视收敛之候若发生盛长焉者岂亦有说乎老人曰惟天平分四时春煦秋肃气则然耳吾岂有所择哉物生于春而成于秋秋之肃索吾固知之然硕果在树而嘉榖垂亩含元荐馨于是乎在某质朴人也不于此乐又奚乐哉且文胜则史质胜则野吾既质矣而焉逃野况夫野谋则获于邑则否古之人盖有然者矣予无能为谋而质任自然有懐于衷人或弗问问即为尽不能阙如谓之野人吾实甘焉非敢谓从先进也乃若粢盛馈祀酒醴羞耇非有秋将安取之发生盛长固今日之地也昔人之登髙而悲闻声而赋其观物感时者深矣处山泽而志庙廊又非吾侪之分也游焉而乐乐焉而歌不亦可乎邵子曰隠君子也乃为之歌曰野兮秋兮百物以收吾足吾食兮吾将焉求用将藏兮巳矣行休吾不知化兮聊与天逰又歌曰秋兮野兮我心以写行孰从兮农人唱孰和兮樵者含且鼓兮犹能识乎陶冶日冉冉兮天涯云溶溶兮山下憺忘归兮乐不可舍老人曰子不惟知吾心而又能为吾言长歌度溪而去明日适其七十之初度子壁访予点易台请书为记老人名俊字时选秋野其号姓殷氏前云南方伯序宾公之曽孙也

　　龙泉精舍记

　　惠泉之南百歩许有泉出石罅涓涓南流过黄公涧东入于溪谓之龙缝泉广东佥宪冯公作堂于其流之汇处榜曰龙泉精舍日逰息其中上自黄羲下至庄列之书手一帙而玩焉六合之外万古之前无不穷也凡乡邦之元夫巨人湖海竒逸之士席无虚日左酬右应无不宜也或曰公之趣泉盖发之抑非也公自少时承其祖戒轩先生之泽而得诗礼之敎于其翁观省先生逰歌泮庠涵飬奋励夙有造诣比登甲科厯工刑户三部累官员外郎屡有建明上采之公卿称之寻以才望推擢广臬其所建明如在部时而风采振动人士向慕于是当正德初权奸在内而羣小附之谓公妨其所为也而致仕之命下矣公视得失不一介意惟托意于斯若将乐之至于期頥而不厌焉者故当其得意輙笔之简以授同志而寓物咏歌皆超出物外古有所谓列仙之儒者殆其人乎泉乎泉乎所以发公之趣者在是而公之重未尝不归之泉也始泉之出于石也其源甚细至公之堂之旁而始行修竹成径水流其中淙淙有琴筑声既而东出衍迤沵漫凡若干畆荷花丛生水禽翔集若无畔岸而东流之势于石梁焉见之道眼观物又于是乎在吾作二泉草堂于兹宻迩公与予又有四世之姻尝获观其所著元始剰语者知公为深于是乎记公之博如泉之汪于海公之微如泉之出于山君子观于泉可以知公矣

　　资仁堂记

　　吾邑砖桥钱君孟润之为堂也君子过之而见其扁者问之曰君之堂何以名资仁哉君起而对曰吾闻之仁者人也人而不仁不可以为人吾斯惧焉虽不敏不敢不勉名吾堂所以志也曰为仁由巳孔子之训也君而不闻乎顾舍诸而言资也无亦重自任而轻人之求欤曰何敢然哉资之于仁大矣矧如不敏者非资焉言则曷听行则曷观礼曰率法而强之资仁者也敢不务乎曰然则资恶乎在曰昔者孔子之告子贡盖甞曰事其大夫之贤者友其士之仁者凡堂焉而吾坐者皆若人也此吾所为资焉者也不然吾省焉虽然吾所居里去郡邑逺大夫士非特至焉者吾见亦罕矣资将焉取哉曰野固有人焉冀缺耨而敬胥臣称其有德谓仁之则于是乎在今之野焉知无缺乎茍有之其稽古传恭将无说乎所谓资焉者孰大于是君闻斯言也以为得资再拜而受之他日以告予予谓之曰允哉君子之论可以铭君之心矣遂为之记君名润孟润其字系出五季十国所谓呉越王镠苏眉山称其有德于民甚厚者也君九世祖进宋祥符间始繇嘉禾徙居无锡胜国时其孙寛甫益大其业至以私廪代公赈郷人德之事具许忠敏公所为墓铭国朝洪武中君大父公达徙今砖桥父惟常世修乡惠正綂中用义受玺书旌于门君生承厥世面天资近道持身及家克勤无怠今且老矣犹不忘自箴如是君之伯兄孟清于予为尊姑之夫予之知君盖四十年于兹矣因并及之

　　华氏畲山寿藏记

　　锡东诸山错起于平野髙下相望者以十数惟畲山为小堪舆家顾有取焉登而望之奚山左参白檐右嶞前屏阳岑后负胶■〈岑页〉而畲乃中居三山华君永贞之寿藏实卜于斯既定厥兆凿其北则石壁崭焉以立荒其南则沙垤累然以延昔人所谓天设地藏以遗其人者殆此之谓乎自始事至于今盖二十余年矣而门焉道焉池焉梁焉阶焉堂焉室焉台且亭焉无弗备者歳辛巳季春吾尝逰之今年是月其子进士子宣归自京师则以君意来请记前志有之豫凶事非礼也今之寿藏云者盖近是矣而谈者率谓之达且今日之寿藏则他日之新阡也于古所称族葬掌于冡人墓大夫者亦若弗类焉何三山君见于其一而遂忘其它也歳制时制古之人则亦有然者矣况非歳时所能为者而夙自营之非所谓豫凶也于葬既乆则地不能容其在吾锡他族不必论华自宋以来由隆亭而冷村而厚本而寿山而椿桂盖凡五迁矣变而通之于今为盛三山君其殆见于是乎通幽明之故适新故之宜义以起之而礼以成之引于前而益逺衍于后而弥昌将于是乎在是皆可书也若其经理之勤位置之悉则观于子宣之记足矣君名智永贞其字三山其别号也其父为西野翁乡称有德君无媿为其子云

　　容春堂续集巻十

　　●钦定四库全书

　　容春堂续集巻十一

　　（明）邵寳 撰

　　○记【一十八首】

　　记

　　枫山先生祠堂记

　　嘉靖元年春二月枫山先生章公寿终于兰溪里第遗言勿干身后恩泽其诸子广东布政使拯暨门人感恩知县董遵等以其幼子某敬听惟谨既葬而今司寇见素先生林公以召命过兰溪吊且哭焉巳而叹曰古者乡先生没祭于社礼也先生天下士也其分则国之师以义而专祠之不亦可乎于是金华郡守扶风王侯某以上嗣大綂奉表入贺未还则以谓其贰守歴城张侯齐侯曰此固吾有司之事也某既承乏不敢不勉遵等又皆曰此二三子愿也敢以请侯乃鸠工聚材即其第之东南营焉功方兴而王侯还则曰此固吾守郡者之责也虽不及其始敢忘其终乎申令加亟通判某郡石侯某推官某郡蓝侯某胥赞厥成中为堂四楹前为门如堂之数两序傍翼缭以周垣中位神主而颜其门曰枫山先生祠堂先生于是以国子监祭酒致仕诏加礼部侍郎再加尚书矣称先生尚德也先生自壮歳以文章魁天下以忠谏着翰林以经济称于海内自史馆左迁渉厯中外未克展布晩始起为司成天下莫不贺得师焉及请老归栖迟林壑隠然系天下之望者几二十年上之初政有意用之问使在途而先生卒矣论者于先生犹若未满焉然以予观于先生其共谨康靖之节平鬯醇雅之文简亷朴直之风在朝在野遐迩承向盖不动声色而耿耿回澜老益惇笃君子之论焉可诬也若是而谓先生之道未光于世则岂可哉夫天下之道德乌乎定定于一而巳矣大哉孔子万世之师也孟子去孔子未逺也辟邪放淫勤一生以为任大闲立矣后数百年而有董子欲黜百家于汉又数百年而有韩子欲去二氏于唐然其识与力皆不逮乎其志故泛然莫之能定也周子程子继起于宋其识与力超然独诣继絶阐微为世先觉而朱子继之著书立言行于天下乆矣先生以盛德负重望弗惑弗贰而扶卫之意惓惓其间盖先生之信朱子犹朱子之信周程周程之信孔孟也故虽未尝昌言如董力辩如韩然笃信好古君子与之起宋儒于千载其谓金许之后无人乎哉正德之初予按察两浙先生请老南归见予而谓之曰吾将举公自代而公乃在此乎予愧乎其言今先生巳矣予以逺废而遵也乃用书述王侯之意请为祠记予感先生之知也于是乎书时言者有为公请谥于朝上方重名德固当从之节惠之公论吾知将与兹祠不朽矣祠成于是歳秋某月冬十一月某日乃记

　　重建同心堂记

　　同心堂者无锡县治之后堂也国初始建时盖有之宣德二年凡治之制尝重建于令唐侯泰安惟堂暨兹堂皆仍厥初弘治二年荣侯华始大建堂堂成会被召去又遗于兹越数年姜侯文魁继而修焉亦未之及今令畅侯莅政之三年覩兹堂壊甚且怪其隘以陋议重建之或有以重费尼侯者侯曰凡治所必有堂有后堂堂以听政临民后堂以燕居退食而凡寮佐胥议若夙夜治官书亦皆于斯乎在盖于堂有表里之道里弗表称则民有遗观焉吾思吾政而譬诸兹堂是故不可不治也乃谢言者不听出公钱若干缗授民之材者曰某召匠须材择日兴事増其基于旧髙若干尺深广若干尺厥既落成仍以正綂中项侯伾所扁同心堂者揭之间与杜丞世昻王丞震刘丞璋杨簿梅及典史莫谅请记于某项令所自为记实刻在屏于今八十年矣君子读而嘉之然尚恨有未尽者政人之心贵于同而不贵于茍同吾昔为许州尝为同寮之箴有王事同襄天工同亮让生于公争起于私可可否否不必在人不必在我之说盖同之不贵于茍也如是吾强勉力行比得代而不能无愧焉今则何以为吾侯告哉凡吏之责惟国惟民上下均系而损益重轻惟古有训惟礼惟法并行不悖存乎其人礼以率良法以惩慝斟之酌之与时偕行同心之道其在是矣舍是不由而唯意之狥是比也非所谓同也如吾心何吾又闻洪武末韩侯约尝为君子之堂以延访耆德今其遗址莫知所在侯倘能寻焉而复建之乎不然则取其意不袭其迹是亦同心之助也侯名华字某陜之陇西人以正德丁丑进士来逾年政成部使者屡旌之论者谓兹堂良材巨构轩宏严重如侯之政而顾諟前规日勤不巳杜丞而下皆谨官箴于名义为称堂成之日为嘉靖元年壬午春正月壬子侯于是又治西门之桥及南门之吊桥皆亟成无重费吾是以附书之

　　古柏亭记

　　亭以古柏名志物也木之材柏惟其良歳乆则馨香盛焉而植于郡堂者尤以地称重壬午七月拔于风者数株郡守宜宾王侯以其二遣使致予时予方将为亭于绣■〈岑页〉寿藏以庇吾二碑于是用以为梁侯闻之又致羣祀之木之同物者以为楹为桷不足诸姻友各有助焉人谓是物也非风则郡守莫得而致也初郡守之来致也不知吾之将为亭也亭非柏亦可以构构之以柏则不胜其馨香之闻有风则益焉吾二碑者一为皇言赠封我考妣之二诰也一为少传王公之文所以铭五妣之贞节者也继自今有登焉者庄诵诰词退叹艰贞周旋讽咏芬从风流将皆曰良哉重哉非郡守其孰致之郡守其有意乎哉吾德郡守而归之天天其无意乎哉是惟吾君之赐也是惟吾先考之祉也是惟吾先妣之休也某不德何足以当之虽然其敢不侈言之亭成于是乎记

　　宋太学生追赠秘阁修撰少阳先生陈公祠记

　　天下之势重在敌国者时有之矣其始也势必重在小人小人敌国之所资也然人知重在敌国而欲反之也难不知重在小人而欲反之也尤难重在敌国而欲反之当其时以战鬬死者殆不可胜数也重在小人而欲反之当其时亦必有以谏诤死者战鬬死者天下哀之犹可言也谏诤死者天下哀之不可言也此宋太学生追赠秘阁修撰少阳先生陈公之死所以至于今数百余年而痛闵伤悼之不巳庙之貌之尸之祝之而犹以为未足者也宋之乱自熈丰以来其所由来者逺矣至于靖康之时则北敌日盛内逼京师敌国之重于是乎极所谓极重不可反者其此之谓乎而中朝六贼者实为之地重在小人则轻在君子重在敌国则轻在本国天下之势如此谁欤反者于是有识有力足以当其任者李忠定公纲一人而巳使能专任焉而诛斥六贼则天下之势尚有可反焉者而二三宰执内忌外慑与六贼者表里经营不曰割地以和则曰迁都以避茍遂其私而忠定宏才雄畧直道正气乍用遽罢秘撰公发天下之危言当天下之大难六书渊圣三书建炎屡遭挫抑愈益奋厉卒之汪黄二奸党结蒙蔽曲矫宻呼身死其手比之朝衣东市之惨殆有加焉而天下之事去矣盖反天下之势者在识与力识在我而力不在我亦独且奈何哉乌乎少阳其可伤也巳是以天下之人闻其死者莫不扼腕流涕而有百身莫赎之叹髙宗闻于临安愕然惊悟既赠官推荫车驾道公乡特赠钱五十万绍兴初追赠今官仍与恩泽赐田十顷呜呼人心之公固出于秉彝之初君心之明又复于蛊惑之后以是观之若公之尽忠为国虽天下祠之可也而况其乡哉润之丹阳公乡也祠焉礼也抑吾以为祠之者之意不惟风忠义以起懦而已其欲谨内外彼此之分于封疆戎好之间也夫其欲严君子小人之辨于进退任用之际也夫其欲察奸邪蒙矫之迹于仓卒变故之时也夫上诰下诏一举数得其为教也大矣深矣盖正德巳夘监察御史台南叶君廵我江南诸郡以江西之警往来视师江上道出丹阳问公之故慨然以瞻谒无祠为缺且见近地有圆通庵者茂林据胜遂命有司改而建焉时知县武康朱侯方既以忧去金坛知县南充任侯佃承檄来摄不越月而规制以完继而内江赵侯章至从而成之君子谓之善祠祠成且考叶君还朝赵侯亦以忧去越三年今知县上蔡张侯惟恕踵焉而増贲之赵侯起复复任秀水叶君在台谓其便也遂命以记属之于某某钦企秘撰公之忠义乆矣且重叶君之属于是乎记祠在县西北隅前为石岸以临运河大建绰禊榜曰宋陈少阳先生之祠楼门三间入门为碑亭左右各一中为堂三间二厦像公其中前为露台玄金铸黄汪跽伏之像左右庑各十间左曰希贤右曰尚友后为楼五间曰有归取公自赞语也其下以李嘉仲像配公扁曰交情表赎尸之义焉斋居三间在左守庐六间在右公之族裔居之有三丹亭义见叶君所题诗盖赵尹状云

　　工部芜湖分司题名记

　　公署之有题名旧矣姓名邑里科第官阶差遣歳月之外不加一词而褒贬之公论付之后人书之者无心而观之者足以为劝为戒其微而婉也有诗之义其简而严也有春秋之体是故君子尚之而厯世不能废也我国家承平百五十有余年百司庶府莫不任人就列内而省台外而藩臬郡县至于寓馆署厅皆有所谓题名者盖世平治乆制备文繁虽不出于令甲而于事体亦若有不可阙者如此工部分司在芜湖县者实自成化七年始当时建议者以漕运舟船之料供应什器之料民不胜其科率盍取诸材木之榷焉而芜湖为畿辅近地当川湖二省下流商筏所聚故分司于是乎建大司空歳请于朝简委员外郎若主事一人主之期月乃代越弘治正德至于今盖五十有六年矣厯官五十有三人先是弘治乙丑主事永平张君秉清者尝一题之今主事岳池张君日尝谓其简畧失次也通加详订序书分注以刻诸石将俾继自今有所考焉用为后人指议之地刻既成则托吾友李生宗铭书来请予为记予惟六卿分职莫非天工王事而虞衡所职则渉于榷利士大夫之自好者往往不屑于是然君子论为巳之学者率谓钱谷簿书不足为累盖于其心不于其迹其道固然也况公私义利之辩政君子所当先讲者故不当其事则已茍事有所当则必讲也吾致力焉而自考焉实于斯在盖以公灭私固君子立心之要以义为利尤君子制事之宜以是事国何职不共以是律身何德不进易是则上干官箴下招物议刑书史笔不在于今则在于后虽有他美莫之能赎而况无美可称者哉古今记题名者莫不以司马公谏院为先要其大指不过忠诈直回四言而巳而后人所议率不能外今予之虞于后人者岂有他哉亦惟曰某也公某也私某也义某也利云尔乌乎人有恒言后之视今犹今之视昔也可不畏哉可不儆哉张君发身贤科始仕初政乃是之莅于斯记焉予知君之能爱斯名也抑亦可以观乎其人矣矧宗铭乃吾同年赠司空舫斋先生之子文行粹然克肖家学凡所称君其言也信因附书之而不敢加一词者亦题名体也

　　千金絫趾亭记

　　亭何以名絫趾也志得地之难也言千金何先五世祖时逰僧寓一箧去十余年不返人谓僧死矣乃手其箧箧重则戒勿启而遗之听松庵僧又戒僧有亡勿以告未几僧大建佛宇盖有物云于是乎归我先茔之地僧世守之至于今予提学赴江西时上官有胁人致赂为其家地者说者云有千金焉予闻而避之山中静坐竟日遂议卜今地人谓是日也予且行廹矣非是则地议不成人将图之盖前后六世相距百三十余年是以喻诸絫趾也虽然避千金而得地虽谓地之价千金可也况前人弃利于不知之地又何千金之足论哉予于是有感矣亭扁四字宋蔡君谟书莫子如山集而摹之

　　郡守陈侯遗爱邱记

　　此吾郡守陈侯遗爱之邱也邱之所藏者何侯冠与衣也侯卒而其子某以其丧还南海而葬焉民见其行也不忍请其冠与衣而为邱以藏之封之如墓谓其精神之所存也过者輙瞻拜焉俳佪咨嗟乆之而后能去歳时或裂楮浇酒焉如郷人俗乌乎侯何以得此于吾民哉子产之语子太叔曰有德者能以寛服民其侯之谓乎吾又闻子产极论寛猛譬之水火而终之曰寛难非寛之难也有德之难也侯天性仁厚而加之涵飬比举进士以疾在告居山林者日长其德之所成素矣故其临民亦如其平居也不自知其为寛也而民之所蒙者如和风甘雨沦浃沾濡相忘而不自知寛乎寛乎在人为难在侯为易民之服之至于为邱以志不忘上视召南之甘棠次若岘山之碑殆无愧焉岘山之碑见者堕泪召南之甘棠相戒勿伐公之斯邱民堕泪而为之者也其有树焉犹待戒而后勿伐乎昔仲尼闻子产卒出涕曰古之遗爱也侯之初丧吾以病足不能往吊为位于山中草堂而哭焉称仲尼之言而三叹之廵按御史朱士光上其事于朝亦云乌乎侯虽亡可以慰于九原矣广平申侯继公为郡见斯邱也与其寮佐冷侯柴侯王侯刘侯谓是不可无记而以属于寳昔者寳视学至南安南安之民之思张东海也亦犹吾民之思陈侯也有祠在郡中越数十年继守者有忌心焉乃以其像徙置城北僧寺予问之则曰此侯之所乐逰也于是乎徙而奉之耳予至其处见其为状置而非奉遂命返诸其故由是观之吾申侯与寮佐诸君子视东海之后政其为心何如也吾于是重有感焉复称仲尼之言三叹而书之侯讳实字秀卿别号虚庵琼山人也其政与行在予志今刻诸碑阴

　　呉皇甫氏宗韩祠记

　　宗韩祠者孰祠祠唐工部郎中安定皇甫先生持正也工部何以有祠于呉工部顺庆知府呉人皇甫世庸之逺祖也自工部至于顺庆凡若干世矣盖宋之时有为提刑而扈跸南渡者遂于长洲籍焉呉之有皇甫氏实自兹始于顺庆凡若干世顺庆之考封礼部贠外公尝祠工部于别室顺庆因之诸子绩学其中朝夕于是乎瞻礼焉者亦乆矣今御史大夫泰和陈公静斋于顺庆为同年进士比至呉郡访顺庆于家顺庆见其四子焉皆清修玊立茂学而有文公爱之期以逺大因入其书室谓夫湫隘藏修则不足以飬其宁静也逰息则不足以畅其郁湮也乃询得傍近废寺曰祗园庵者以其地之半归之顺庆遂辟为精舍将徙工部之祠君子谓工部昌黎公门人也国史有传附焉以传盍祠昌黎公而以工部配顺庆从之故题其门曰宗韩夫昌黎公文师百世而于道亦有所见起衰济溺厥功大矣当时从之逰者若孟郊李翱张籍与工部数子周旋门下实经指授知遇为深故今称韩公者必及数子况顺庆以文学传家继武科第闻数世之上有人如工部者亦乌能无情哉是故推贠外公之志而祠工部近于尊祖矣推工部之志以祠昌黎近于隆师矣所谓义起之礼固于是乎在然非静斋公崇文广敎汲引来学顺庆虽有是心其孰能成之乃若静斋公之志则于皇甫氏之诸子者固欲其由正学而深造之以求至于圣贤之域而后巳焉尚论古人因文见道者之为重固不若以心体道者之为真也然自皇甫氏观之尊祖隆师视诸家庙则体殊凖诸郷社则道重君子之与议于斯祠也者不亦可乎顺庆于予昔尝同朝间介吾世友吕太仆仲仁来请记于是乎书员外公讳信博学能诗有望于乡顺庆名録由丙辰进士厯礼部郎中至今官静斋公至呉在丙戌三月越八月而祠成实某月某日

　　高安朱氏坡山世第重建记

　　朱之先自宋忠靖公胜非罢相以观文殿学士出知洪州其子某由上蔡而迁高安歴三传至建德者再徙今之坡山为始迁祖胜国时建德之子瑞芳以诗赋为解元解元四传入国朝曰仲益举永乐乙未进士官至刑部郎中又三传至继祖举成化甲辰进士厯官兵部员外郎郎中至楚雄知府致仕进阶亚中大夫同行兄弟七十余人其子今监察御史寔昌举正德戊辰进士同行二百余人诸孙行蕃衍至不能悉数坡山之盛于是为极既而华林盗起祠寝门堂焚毁几尽先世主版仅得保护而无所于栖变亦甚矣于是御史君内艰家居亲遭变故楚雄公以兴复命之御史拜命惟谨明年盗息乃购得旧寝堂基及其后地于族人遂建堂六楹曰敦本以奉旧书建德府君而下昭穆官称字行之版如神主者于中君子谓勤而礼越七年楚雄公卒御史忧居乃卜其前若干歩为世恩堂丌阁五世所受勅命若干通及贮遗书若干巻君子谓重而宻又前为正心堂歳时家礼于是行之君子谓端而则又前为堂十楹中三间曰着存祠自始祖及诸先祖世厯十一人余二百不以正终者不与焉君子谓义而严左三间曰永思以祠楚雄公暨其配辛恭人君子谓厚而正右三间曰逊志室本以贮祭器御史君尝与其子诰斆且学焉今是之名将俾后之人于是乎继君子谓典而逺又前为门三间门之内为墀既深且广御史君之兄太学生梦昌弟庠生宪昌及族之人皆得由焉君子谓整而辩又外为世进士第之门左右各有掖且翼之以厢则郡县为之建焉以风励乡邦者也君子谓轩而雅既又以世恩堂者偪迩内寝惧其燕而亵也乃于最后建重屋若干楹上奉诸勑次及遗书曰尊勑者统于上也君子谓宏而敬朱氏之第于是始复于旧且加盛焉广东提学按察副使欧阳君宗道为记着存之堂翰林修撰吕君仲木记世恩之堂舒君国裳记敦本之堂翰林编修邹君谦之记正心之堂徐君子升记永思之堂至于逊志之室则刑部员外郎叶君国光记焉而呉郡诸生王宠黄省曾继之世进士第记之者应天解元袁袠也嘉靖甲申御史君廵我江东诸郡越三年丙戌春既竣事访我二泉山中请通志之乌乎家之变也有数焉而理亦符之家之复也有理焉而数亦会之盖自古则然矣如朱氏之第自忠靖公三传而徙坡山坡山自解元公四传至刑部而盛又三四传至楚雄公之父子而尤盛盛则衰衰则变固理之恒也华林之变乃与之符焉以楚雄公之仁厚忠谅御史君之俊伟清修适当兴衰之时乃堂乃构乃寝乃室继述之责固有不得辞者而才亦优为焉然非变至此极则其革也必不至荡然销尽如彼其新也必不至焕然改观如此也所谓数会于理者又如此哉初第之未罹变也祀于斯燕于斯合羣族于斯郡之人称礼义有家法者皆以朱氏先焉今复而盛矣御史君在南北二台廷规有言方巡有绩公辅之望士论攸属而梦昌宪昌又相继而起礼义之风内外后先辉映充牣继自今称有家法者岂止一郡而巳哉称之天下可也虽然法不徒立道不虚行家之本在身身之本在心天下之治不外是矣而况于家乎予昔视学江右有观风之责焉五至高安稔闻朱氏之故楚雄公予同年进士也而御史君及其兄弟又以文字为知巳追忆往事喜其变而复盛乐为天下道也于是乎记

　　重修陈司徒祠记

　　司徒者何隋大将陈公杲仁也锡曷有其祠公晋陵人锡人慕焉而亦祠之也祠坐震对虹桥少南歳乆圮壊宣德间邑令唐侯泰安重建焉其前左地逼于民居成化初元砖桥钱氏孟清兄弟重购而拓之志称公娶沈发兴女发兴阴畜异志惮公不敢为乃中公毒以死发兴事败郡人上公忠孝文武信义谋辩八絶行于朝命下立祠祀公至南唐赐有武烈之号宋宣和四年加封忠佑盖其祀事所由来逺矣近有议改其祠为聚夫之厂者君子谓夫主送迎厂可别建也废义祠以司供亿何以劝德未几复有议改为里社之坛者君子谓社主祈报坛可别营也废义祠以求丰穰何以歆神时畅侯子实方饬邑政闻之遂寝其议于是奉祠道士范日溪克承侯意乃修治其堂若干楹前门若干楹左右居守之室若干楹像位祭器视旧完妥赀皆不烦于官侯因镵石请予记其歳月予尝论义起之祀在吾锡者至德如泰伯尚矣其次若龟山先生则游寓于斯若梁溪先生则生长于斯其道学忠义师表百世或附祠于学宫或专祠于惠麓其礼惟允亦无容议矣乃若睢阳守张中丞保障江淮功在唐室于锡初无游寓生长之迹维民崇奉成于感孚迩年建议请祀允为着令此固我朝从义之盛典也司徒公我郡人也德懋望协上匹前修正不容奸死有余烈其恢纲励俗之节于中丞公实相伯仲厯代褒嘉昭载史册凡有人心者皆当敬瞻兴起况吾锡渐被其休者哉尸而祝之不亦宜乎吾知斯祠其将永存不废矣虽然非贤有司好古崇德慎于因革之道其孰能与于此近督学侍御张君汝立按我江南毁斥淫祠无有遗隐惟旧列在典者则存之以振风敎斯祠固其一也论者谓得崇正之体焉他日续邑志者尚以是参考之

　　水云亭记

　　永丰之东北五巘双溪之间粤有奥区水云翁世居于是凡若干年至翁而乐焉云兴于巘变化无常水流于溪往来不息而翁之心实与之俱盖躬督耕稼日行田间倦则少憇于斯乆之谓无以蔽风日而适吾趣也乃构一亭而以水云名之人之知翁者往而候焉退而叹曰悠然南山洋洋乎泌也其在翁所矣遂以水云翁称之翁之子今华亭知县豹昔在庠序而从公以游且息也翁尝指云而语焉曰所贵乎云谓其能为霖也指水而语焉曰所贵乎水谓其能为泽也其体虽殊其用一尔知斯义也可以承吾意矣豹谨志之不忘比豹举于乡既得进士而令焉则贻书以戒尤惓惓以为霖且泽为况曰吾昔未能而望于尔尔今能副吾望否乎于是豹考三载绩还自中朝乃取道永丰迎翁至华亭官舍谓封典之将及也盍前后拜而受焉居四月命未下浩然西归华亭之大夫士留之不可得也赋水云之诗以赠之者若干人厥既成什乃用书属徐张二生来谒予序予常人也何敢序松人之诗哉而永丰则吾视学所尝至焉者也水云之亭吾当为翁记之翁性孝友称于宗■〈尚阝〉而鲠直尚义气人不可犯视人之急若恫在躬汲汲赴之若不及且不足也盖乡评如此可谓有士行者矣予在永丰有杖而衣冠修眉长髯皓白如雪者二三人走山谷数十里诣予行台曰某不入公府若干年矣闻公来故出卒无一言而退问其年皆八十余问其所厯皆仕而归者也其风度盖今犹能言之翁行且受封寿考未艾其若人之流乎身隠而子仕犹身仕而归且老也易曰不事王侯高尚其事诗曰衡门之下可以栖迟请为翁诵之翁字玊治以字行于是年若干矣

　　鹤山书院改建记

　　嘉靖三年九月苏州府改建鹤山书院成改而仍其地今巡抚都察院右副都御史苍梧呉公意也先是巡抚太子少保工部尚书内江李公以台署乆寓书院尝欲迁之檄府详议有成画矣寻以歳饥暂辍公来莅苏乃克成之公之言曰惟鹤山书院为宋资政殿大学士参知政事赠太师谥文靖魏公了翁之赐第公在政府理宗尝御书院额赐公掲之临卭讲学之所后公卒葬苏州胜国时公之子孙请以赐第为书院命掲旧额遂为公祠国朝永乐初少师夏忠靖公治水江南宣徳间司徒周文襄公继莅廵抚皆于斯乎聴政当其时二公岂不能别为之署哉诗曰蔽芾甘棠勿翦勿伐召伯所茇盖于是有余思焉耳矣嗣是歴廵抚数十公皆因之而书院之名几于虚设然而日廵月省时葺岁修不壊益严亦惟有司不以祠堂视之而以台署视之之故不然如汉之任唐之陆宋之呉陈章王周尹数君子者或生长于斯或宦游于斯功言道徳各有所成为世称重久矣其祠宇之初立亦皆出于好徳之衷今或荒且圮焉或右姓据焉或异教并焉虽忽诸之叹屡形于人而卒莫之治也抑独何哉况南畿巡抚视诸藩臬守廵权位有间而治所乃缺于制亦若有不当然者前政之欲迁建书院也固宜论者惟知时诎举赢之不可不知易地而迁之尤不可之大者盖文靖公之所居而精神寓焉者今三百余年矣一旦他图公如有灵其肯舍此而肸蠁于彼乎且自我而言譬诸生人以客逐主是可安也孰不可安也今盍中分其地限以髙墉南为行台北为书院别辟之门曲通之道庶几不易新治而无废旧规宣政行令崇徳尚贤兼存并用不亦可乎时郡守胡侯缵宗长呉二邑令郭波杨叔器及其寮属承公命惟谨退而会材用计徒庸具文若图以复公曰允哉择日兴事越三月而告成君子谓斯举也体上下之情通幽明之故逹经权之宜观赢诎之会量丰约之度裁乎义而不失乎礼建一物而众羙具前复百年之观而后乃垂于无穷抑于是得尚友之道焉诗曰髙山仰止景行行止猗欤休哉可以观徳可以观政矣胡侯以公命属记于某某再辞不获于是乎书院之制自来鹤楼后至于北墙为地若干歩去北墙若干歩南向为堂四楹中塑公像公服正笏俨然平生鼎炬几筵厥有常设前为露台翼以两序凡拜瞻对越皆于来鹤楼下出楼而西若干歩西向为门南转若干歩为门如之榜曰宋魏文靖公祠堂再转而南又若干歩至于外门院额掲焉佥曰称哉董其事者为苏州卫指挥呉继美为长呉二典史萧景腆谢诏其为费白金若干两役若干人悉如公初议公又以院旧有读易亭沧浪池世逺迹湮莫知所在乃于东序后蔬圃因取土之洿稍凿而池焉又亭于其北各掲其名以无忘其故故并书之若文靖公之学术文章勋庸节概儒先君子具有定论见于虞文靖呉文定之记者不书

　　庐陵刘氏一椿堂记

　　世以椿桂拟父子者自燕山窦氏始盖义方之教为重而非徒以科第为荣也当时有太原王氏植槐以望其子之贵而继登台鼎卒如其言世之言阴徳者称焉故一椿五桂三槐籍籍人口自宋至今数百年矣犹周人之歌召棠也古今舆论之公固如此哉若今庐陵刘氏之一椿堂者其亦有取于斯乎刘之彦有名某而字大经者今我郡宪刘俟之尊甫公也幼自树立习进士业初治毛诗继治周易甫弱冠其父得末疾艰于起居公躬侍汤药者十有三年业弗克卒既而得丈夫子五人取易震坎艮观萃五卦既从体而命之名自就外傅即命各治一经躬加策励冀偿夙愿焉遂以一椿颜其所居之堂因用为号着志也抑又尝诵王氏之言曰吾不做吾子必做云云久之志益笃乃以家事为累虞夙愿之不可偿也于是萃且殇矣而厥号不忍自废乃择于四子以郡宪君天资特异学有日进督之卒业而举家事付震等若门以内事则内子某人任焉尤严私货私蓄之戒郡宪君用是得专心读公之书日造髙明稍长游邑庠既廪而后举连捷春官奉对大廷赐第释褐试政西曹来司宪于我郡踰年迎公至官舍养焉时震之子牧清坎之子牧宣亦有风庠序将继叔氏之武以广其祖之志乡之大夫士咸谓公无媿于所谓一椿者郡宪君乃以公意来请予记夫义方之敎尚矣世之人有禹钧之志者能以训其子姓则凡子之能出科第跻显要者固窦氏之桂也不然业巳成而或制于命则所谓桂者固亦如之乃有一焉而翘然擢秀上勤明天子称子大夫于天下其为桂也大矣数之多寡今与古合焉若否不必询也况诸孙叅焉为桂于庭森焉挺焉又若是乎且义方之敎而加之阴德之功表里浃洽窦之桂其将为王氏之槐乎吾闻公在家有誉在乡有誉积德于无言之地者厚矣郡宪君于是乎既征之君清贞明恕平反为仁决断为义所谓惟良折狱者君固有之而哀矜勿喜之念又时时往来于衷也槐之征其不在斯乎后之人将再征三征至于不一征而未巳也予昔以宪节视学大江之西虽未及见郡宪君而君之友数人者实为相知君亦以是推敬焉而记是之属予喜公之志之将有成而乐为天下道也于是乎书

　　张氏祭田记

　　张氏祭田为福州知府钝轩公之墓而置也置之者公之甥华时正及其子云初时正馆于公实以公冢子珤幼且学未能应门户之故越若干年珤长与其弟琇偕游庠序于是时正之父母亦老乃辞于公迎其妇以归养焉公与之田三十畆时正辞还以供祠祭公卒之二十三年珤暴病卒又三年公配张宜人寿终其冢孙立暨其诸弟贫乏不能自存琇亦乆淹且窘公与宜人之墓在慧山者春秋展扫违时阙事或比歳弗举垣颓屋败松楸日凋以仆莫之能起公居官亷家无留赀而经理干蛊继乏其人无足恠者于是姻友诸君子悲之而以为言先是时正屡尝周之及兹有闻伤恸涕洟如公始亡既乃想象音容若将见焉则又彷徨恋慕如初违公追念恩德依依不舍如在公室百思兼集殆莫能为懐者诸君子见其然也以为家莫大于墓图墓之存莫大于时展扫以祭图祭之继莫如恒产产莫恒于田佥谓时正曰子盍图之时正曰诺归以语云云之悲如时正之悲也云之感如时正之感也乃跽告时正曰此云志也不敢不力越三月而田成其直为白金二百两劵立之日具仪物告公及宜人之墓而焚其副焉取诸租以供墓事自今兹始于是诸君子知张氏之祭之有托也张氏之墓之有守也则以立来告某请书诸石于乎义人之恒性也故事以义制载诸书财以义理系诸易礼以义起记诸礼五常百行于是乎成是谓秉彝良心一有感触其发也孰能御之公始馆时正以任子之劳义也继听时正以终亲之养亦义也公与之田义也时正辞焉亦义也而闵外氏之衰微周之不足至置田以保其墓者大矣田乎田乎始以义辞终以义置义以成义于公有光固时正与云之分也是田也惟尔甥舅之族其胥顾兹石无荒以弃无忿以争无窃以鬻时敛时供修春与秋俾与兹山而永存则岂惟公与宜人无憾于九原而二族亦有无穷之闻既以告诸君子遂书为记诸君子者为杨温州致仁为方抚州日升为成佥宪汝从为吕太叅仲仁为俞大叅国昌皆所谓姻友者也时正名麟祥与云皆太学生田之数若疆及佃人氏名与其租额具诸碑阴

　　道南书院记

　　道南书院曷为而建也为祠宋龟山先生文靖杨公中立而建也公南剑人也常曷为祠之公学于程门还自伊洛至常而留焉谓泰伯延陵之墟也而邹周三公又与有故故周旋延陵句呉之间与诸生讲道者十有八年其风流在士林功化在后学者博且宏矣是以没而祠之比诸乡先生越绍熙初郡始立祠绍定淳佑间继祠益严至胜国时乃有龟山书院之创而其圮也乆矣国朝成化初尝起废焉而公像寓二贤祠者如故前郡守宜宾王侯欲改图未果今郡守前监察御史琼台陈侯实乃卜吉而别建之中祠公二周既仍侑坐今又益以道乡而下七公礼也其谓道南何侯之志也侯之志也何以昔程伯子于公之行目送而叹焉曰吾道南矣则斯人之所在实斯道之所在也斯道之所在则地因以重有固然者侯谓夫祠名以人不若直指其道表章标榜深切着明有以新学者之观瞻而兴其向往之心是之取尔然则于前乎曷征圣道絶塞自孟子没至于有宋千有余年矣南安之会程子得周子之道而北洛学于是乎大振此斯文再启之源天地间一大机会也伊洛之游龟山得程子之道而南闽学因之大成此斯文再传之委天地间又一大机会也是二机会者人邪天邪其然也孰能与之是故君子谨诸南安有书院焉名之曰道源为周程志也今是院也为龟山志也名曰道南不亦宜乎矧道南云者实出大儒之言由今观之于斯人斯地为切侯之命名允矣祠有位奈何乎列公南面中位道乡先生邹忠公志完敎授先生周公伯忱坑冶先生周公伯温秘书先生唐公彦思并焉皆公同门同志者也外此数公者则左右分列编修邹公德乆中丞喻公子才皆公门人也文简尤公延之肃简李公元德忠文蒋公良贵皆一再传而私淑者也犹门人也至于龟巢谢公子兰则闻风而兴起焉者也师友之分主宾之仪于是乎辩斯礼也其起斯义也夫诸公于龟山何如道乡尚矣二周兄弟气质纯明可与入道程叔子实尝称之秘书推演师说为当时重编修奏议炳炳能世家学中丞力主正论为时师表文简立朝抗论老成典刑元德力解学禁辩忠为国忠文抑恶扬善进退有守龟巢崇正辟邪扶植名敎事载国史郡志皆无愧于龟山者也祠以道宗配以道合斯名也其称斯实也夫然则侯之望于学者如斯而巳乎夫道一而已学有科级观圣道自孟子始韩昌黎有是言矣接孟子之絶学者程子也道南之叹既属龟山观程子者不当自兹始乎由是以希程由程以遡乎孟希圣希天亦将于是乎在此侯之志也侯之志谁欤协者上则前巡抚右都御史今南京工部尚书苍梧呉公今巡抚右都御史泰和陈公巡按监察御史髙安朱君提学监察御史光山卢君中则郡佐罗侯洪载王侯岳罗侯述柴侯希高刘侯体观下则邑令黄润与其丞簿及郡邑诸博士皆侯志也郡之诸君子赞焉而给事毛君宪叅互尚论之功多矣其始曷日嘉靖乙酉七月丙子其讫曷日明年丙戌某日甲子其地焉在在朝京门内若干歩所所谓旧驿基者先以与民继以其直赎之其制奚若前为门为仪门各四楹中为堂六楹后寝如之左右两庑各四其门之数最后为楼六楹其下可以藏修焉其上可以登眺焉扁曰望闽以无絶其委其东有池为亭以临之可以逰息焉扁曰思洛以无忘其源缭以周垣爽垲寛廓崇伟靓深清庙之下此其亚欤徒祠无祀可乎徒祠而无祀是浮屠老子之宫也虽然私祀可公祀不可公祀何为而不可也公祀在典龟山既列诸庙庭从祀矣诸贤者皆乡贤也亦有祀于祠矣再举则黩是以公祀不可也私祀何为而可也以义起礼拟诸释菜郡守主之歳春秋二举取诸田租以供田二百畆租若干石祭之余以充修理之用不别科率何为其不可也其费曷出出某项为白金若干两基与构居什之六田什之四是皆有司存焉不足记其记维何斯文之机会非人力所能者为天下学者告也记师友之渊源与侯之志为郡后进告也记侯有道敎思无穷德逺功深欲俾百世勿壊为政人继侯者告也属记者谁郡诸君子自太仆寺丞白君晟以下凡若干人执笔书者谁南京礼部尚书诏许有疾调理后学邵寳亦郡人也

　　东明阁记

　　予从弟玑弱冠时学于希斋钱先生先生启廸之甚至终日俾立讲下闻四书春秋大义成化乙巳春构屋于舍前之左读书其中先生为之题曰东明阁复为铭贻之盖三十有二年于今矣近予侍养家居请予为记予乃复之曰玑乎一明一晦相寻于无穷者天地之候也天地之候阴阳而已是故明不能无晦晦亦不能无明晦明相为消息天地且不能违之而况于人乎然明不生于明而生于晦晦不遽晦由其过于明阴阳消息其理则尔日升于东晦极而明之始也由是而升至于午位而明又极矣玑之阁适东其牖则其方进而未极譬之于人其将进之几乎是以君子有取焉玑业蚤以事夺今其子勋实从予游嗜学绩文期毕父志予日望其进于明也所以成希斋名阁之意实于是乎在玑也其知朂哉

　　西溪记

　　某翁廷俊别号西溪志乐静退兼善调摄缙绅间称为逸士予尝舆往山中见其过桥时歩趋便捷甚爱之于是年届七十矣其孙宪游吾门文日有进将图所以庆者先是诣予请曰吾祖心境光明风仪峻拔平生不作謟媚态庭植花木一室左右图书惟意所适尤笃于训子若孙期树世望其素履之槩若此非先生一言之教无为爼豆光予例谢寿人文辞而重其崇祖也乃为记西溪归之记曰邑之西有溪焉受惠泉之流纳百渎之注汪如溶如沄如沿如水之观渐具于是会而为湖下而为江东入于海海水之宗也云龙攸宅风鹏攸翔神天下之变化者在是而水之大观具矣然知水者必思其源焉翁居迩溪观而有契于心也尝扁其斋曰西溪因以自志盖其作徳聚泽为流衍之地久矣导入海之势以大其观不有在于后人乎是固翁之愿也宪也尚其图之是为记

　　懐雪堂记

　　懐雪者吾郡贰守荣昌冷侯扁其所寓之堂之名也侯之先大夫宁逺学谕雪轩先生始仕为崇阳司训而生侯侯生十有八年雪轩卒又十年其配王夫人亦卒于今若干年矣侯承雪轩之教以徳行文辞自励发身贤科歴掌邑校郡校功在诸生望在缙绅课在视学使者今贰大郡而进未巳也其始在南阳而开封而宁国而吾晋陵地凡数易而雪之懐无一日不在蜀道巴云之间也其名堂也不亦宜乎古之君子于其亲之没也自起居笑语至于嗜好无不系于思者矧其所以为志意而名夫轩者能不存于心目哉今夫雪之为物寒气之所凝结也大雪之后一阳生焉于卦为复于时为冬于徳为贞以言乎味则为至淡而可以受诸和以言乎色则为太素而可以受诸采先生之所以自成与其所以教侯者要不外是焉是故侯有不思思能不先雪乎侯之言告予固曰先君逾艾而始生某陶以徳行艺以文辞励以逺大媿未即副且大成也则其所以懐夫雪者宜甚于人人矣雪乎雪乎其将为大有之兆乎其计日而应雨泽仁也其入地而辟螟蝗义也皆雪之所能为也侯也徳行以本之文辞以饰之副之晩而成之逺称国名臣固将于是乎在家之肖子不足言也懐雪之堂仕之郡产之乡有志焉其能不先之乎侯以记请予既执笔复托侯言以永侯之懐曰我宦我学惟我翁之教我有徳行翁我约之我有文词翁我授之我是焉承我是焉效嗟我思翁孰不在衷翁名轩雪翁志所从吾敢不顾吾敢不共雪兮雪兮洁可比徳白可成文我雪我堂视如有见聴如有闻雪兮雪兮我懐其永存兮

　　容春堂续集巻十一

　　●钦定四库全书

　　容春堂续集巻十二

　　（明）邵寳 撰

　　○序【二十七首】

　　序

　　陈氏忠孝録序

　　宋常州通判陈公照以德佑乙亥死于城守赠直寳章阁朝奉大夫越六十有九年元至正甲申修宋辽金三史修撰余公阙检公之事于枢府载籍暨诸野史未之见也重于执笔公曽孙修撰显曾时方布衣被征上书史馆诸公意甚恳至会检史库得公事之始末甚详传于是乎立君子谓寳章公忠修撰公孝寳章有遗事若干巻修撰有昭先堂稿若干巻藏于家国朝弘治初修撰七世孙天泽始合二编将梓之君子为之题曰忠孝録既而天泽卒梓不果又二十有七年天泽从子训手録而藏焉请序于某某十五六时尝诣天泽天泽出二编者视某某始获知二公大节于今四十余年又得尚论之乌乎公之忠在一郡而其时则闗于宋之故者大矣当是时力孤援絶势不能全公则死矣其授命不屈之迹宜若无知焉者然上戴下履临焉质焉固亦有神明者在是故侍仆出自血口能道之尘朽中发故牍可覆视也此岂人力也哉由今观之修撰公尽力于国史未定之前而天泽诸君又袭藏于家集将逸之际其小大易难固不可以等论然使凡为君子之后者有修撰之志则为修撰不然各视其力与时而圗其祖烈之永亦可以言孝矣虽然此以家论也若以国则节如寳章公者史氏当为天下圗之不啻如修撰焉而或诿诸其子孙之有亡则乌乎可

　　见素先生诗集后序

　　世有诗人之诗有非诗人之诗非诗人之诗而才情风致音调格律皆诗人也则谓之诗人也亦宜曷为而谓之非诗人之诗也有所重焉者在尔七月周公之诗也巻阿召公之诗也说者谓万世法程在是离骚屈原之诗也说者谓风雅再变为后世词赋之祖然千载而下称周公者曰圣称召公者曰贤称屈原者曰忠而不曰诗人有所重焉者在则不敢以所轻者加之其固然哉今致政右都御史见素先生莆田林公天才高迈尚友千古天下之称德学者归焉称经济者归焉称风节者归焉公之望于天下重矣而公夙好吟咏大篇短章传播海内视汉以下诸名家所谓代不数人者翱翔驱驰未知谁欤后先下上而况今之人乎今之论诗人者固不能不先公也而称且不敢公亦不欲自命乃今之集而公听之何居盖吾尝闻公初以秋官郎言事左迁乆而长宪湖南以疾归越数年起佐南台未几巡视江西以忧归又数年起靖蜀寇功成乃老今又数年年七十而望系乎天下益重其间四十余年所至有诗其时与地皆可考焉而所谓性情礼义者于是乎在公在山中时取而读之其所感者深矣矧公盛德谦虚凡天下之所称者退然不居宾友过从絶口世事而独以诗相娯即谓之诗人公其辞诸乎公之绩在朝廷国史书之金石弦歌播而传之是诗之传将非其羽翼乎此固集之者之心也而或谓以其所轻而加乎其所重亦过矣集凡十有四卷刻于呉县尹西蜀高君公次今致政少傅邃庵杨公既为之序而公之甥今太仓知州黄君廷宣复属某数言于后某获侍公三十余年虽未敢谓知公幸窃诵公之诗与闻天下之论于是乎言其文若干卷别有刻者兹不着

　　重刻陆宣公集序

　　陆宣公集二十四巻嘉兴守徐君子谦之所重刻也子谦谓公为郡先哲欲圗表章之以风乎士者厥既修其祠祀复念其遗集残缺将有重刻之举太学生项镇郡人也出其家藏善本更以通鉴考其事之先后而次第焉为制诰十卷为奏草七巻为奏议七卷而子谦之志于是乎成子谦义其举也则以书属镇来请序昔文公朱子称公经济之才而我先正正学先生谓求士于二千载间功业赫然而心行于圣贤之道不倍者五人曰诸葛武侯曰韩魏公曰范文正公曰司马温公而公居其一则公所谓经济者可知己夫经济之称乎才者尚矣而本于道者为难故惟有道者为能通天下之志不能通天下之志则动而不知其不可乱也颐而不知其不可恶也欲求事情之切固有不可得者而况不倍于道哉是故由后世而视三代其才之难无足异者间有之则公其人也公初居翰林论思播告禆益弘多所谓功业者固于是乎在至其相而当国顾若少焉盖以间于谗佞之故非公之才前后尔殊也不然则诸作具在孰非可征者哉孟子曰尚论古之人诵其诗读其书不知其人可乎是以论其世也某不敏敢窃附尚论之义为子谦复子谦名盈贵溪人以进士为名御史擢今官尝见其章疏文告盖于公得师焉其所为政亦无媿其言云

　　园亭倡和诗序

　　园亭漫兴诗正德丙子先师李文正公与今致政少傅邃庵先生杨公倡和之作也时文正公致政家居邃庵公在内阁更观迭诵间亦传于人人或一二首或四三首而未能得其全故脍炙有遗味焉越三年侍御天台叶君按我江南于邃庵公所见而録之遂托铜版模焉以遗诸同嗜者惟诗出于大君子是谓大雅然天下之人以尊慕其道德文章之故有不闻闻则诵之甚习自其地而观之抑亦有若风焉者乎传之台阁采之江湖其归一也侍御君盖有见矣君自戊寅秋始至厯诸郡县捄敝恤灾图艰应遽君子谓之得体而登临吊古且有昔人观风之意予于是乎盖征之诗凡若干首倡先和后大司马乔公尝手録之今本实于是出云

　　东麓诗序

　　山于江之南自五岭数千里厯三衢至天目是来锺为金陵东迤北若干里为润之北固又东若干里为丹阳之嘉山其东崭焉截立旷焉平衍凡五里为孟渎其下有石逾渎之东二里乃有山特起焉其名曰孤尘北东枕江循江东下凡十有五里而止其东南则江海之交常之靖江苏之崇明皆隠隠在望论者谓北固诸山为金陵之余脉至孤尘而极盖堪舆家亦云孤尘之东麓是惟今湖广按察副使恽君功甫之祖之墓又二里有冈中高其下坡陀凡三起伏始寛而平凡一里所者功甫卜而阡焉以葬其室萧安人于今十有八年矣又东北若干步有泉出焉东流入于江泉之上功甫亭焉又上有石峒纡径而登者数仞其傍有石如砥方可五尺上有古异人迹前为田百亩水汇其中为方池钓且濯皆宜于斯功甫将为堂以老而乐哉之邱则内子之兆固其所也功甫在公尝属画史圗之朝夕披览以自怡焉遂自号东麓居士都宪陈秦二公侍御毛君皆贻之诗从而赋者又若干人功甫书来以圗及诗请序于予予读而叹焉君子之节莫大于进退尤莫大于死生明于进退为哲明于死生为达唯哲也故未倦而思休惟达也故未衰而思归洒乎其若遗飘然其若忘情之所发其能已诸君子观东麓之诗而公甫之节可知已东麓转而东南距江岸二里有邱嵬然广可三畆者曰黄山国初有得石碣于土穴者其题曰汉梁王相国恽子冬之墓盖恽之始祖云又转而南五里为九龙山晋唐以来恽氏族葬其麓宋进士讳文之墓亦在焉因并书之

　　郡守王侯考绩诗序

　　我郡守王侯之将考绩于朝也邑令丞暨吾党君子若三老有行义者皆问予曰子亦有以贺侯乎予谓之曰三载考绩古之制也今行之我侯之绩在郡惠在民状在部使者核在天官卿而简在天子最奏则有封锡之诏有迁擢之命吾之贺之将于是乎在兹行也某也病不能饯又何贺为曰今吏外服者其绩之献率违其时部使者难之也侯以四年而遂行焉于今为难何故不贺曰昔者侯领郡命于朝尝受六察之籍而部使者歳时稽之侯于是六者修矣而行之以仁持之以亷申之以共四年之中二荒一兵忧虞荐至廪贷城守侯之精虑盖有出于朝夕之外者而侯故裕如也盖吾民受侯之德者多矣部使者惟侯之留以应艰遽非得已也比歳报功必有美言焉列郡举才必有特书焉凡所以淹侯者将以大属于侯也侯之进退政则皆国事则皆民迟速惟时不知所贺曰吾闻部使者凡再上侯至是将陟之内则台省外则藩臬皆惟侯宜抑侯尝称疾乞休既至阙下将无申请乎吾斯恐吾民之不终惠也子不侯贺则何以图之曰是皆非吾所敢与也为国而征则有若黄覇之在颍川为民而借则有若寇恂之在河内皆汉之故也朝之政虞周之成也时方须人汉之故能无采诸侯归志则逸矣其如庙堂之议何曰虽然子不能留侯必有以赠侯者曰不敏何敢盖尝为侯筮之遇渐之巽其象曰鸿渐于盘饮食衎衎吉盘大石也自干而盘进而益安其上未已不乐何为侯行如必欲予赠也吾将以是于是诸人者有颂有歌有风有謡大篇短章乡贡进士华谏企说皆萃诸巻可展而诵也遂以予言为先

　　又

　　予既序所以赠郡守王侯者野人或挹慧山泉注之瓶瓶寘石子数个焉以为侯赠而问辞于予予谓之曰而以水赠何也曰古也有志山下出泉静而清也侯之德似之是以献焉以盥以饮惟侯之需曰何哉其以寘石子也曰水之性静则定动则挠定则清浇则浊其理然也是故溪涧之水不如泉江河之水不如溪涧今瓶焉将之走数千里而至京师或舟而川或车而途撞击震撼不胜其挠犹之出溪涧而入江湖也是故不得已而石焉以镇之在山之清庶几其存乎易曰介于石盖古人之训如此茍水乎献而不石乎侑是背古训而不诚于侯也吾则何敢然则何以辞为曰吾闻赠侯者皆以诗吾侪小人不能诗而以水水无言非辞何以将之曰若而言可以为诗矣夫水以象德赋而比也而出于而民风也有颂之意焉而终之以规是可以为诗矣虽然尚有未尽者言水之体而不及其用吾请为而足之书曰若歳大旱用汝作霖雨易曰井冽寒泉食又曰井收勿幕皆水之用也神而明之存乎其人水哉水哉瓶焉已哉于是太学生华时正在坐方图所以赠侯者闻予言恐野人之不能述之也请书之简予三辞焉再肃而后执笔

　　直道编序

　　直道编者故福建按察佥事姑苏陈公之孙怡为公述也公没而墓碑出既而传谱表记吊祭诸作歳益以盛公之子唐府教授宁孙永定知县恱继欲纂焉未果至怡始克成之故礼部尚书呉公为题今名盖世所谓家集者也公在永乐中以翰林庶吉士为河南参议坐事适田均州者十年当宣德初起为监察御史出按江西以论学被谗阖门系诏狱五年父母兄弟瘐死者数人正綂初复为御史出按湖广奏发辽王不法论死械系一年改御史南京会天变又指劾法司乱法如不获已盖公之节如此乃若其事则于国体大矣今观其所为作者自馆阁至于山林皆当世名笔特传信史之法于是乎存焉君子谓夫书也天下之书也陈氏之书也与哉夫公之正色危言可能也其厯三黜濒九死而不悔愈强不可能也凡论公者已悉某独念文正范公于公为乡先进公所自期宜于斯焉在矣由今而观所谓感激论天下事奋不顾身者公实有之卒之艰虞困顿以直道自成固若有遗志焉者然执是以称不朽于后世亦可谓无媿尔矣抑于是可以见谗邪之情焉可以见疏逺之势焉青蝇之刺遐遗之戒有志世道者孰不慨然于斯然则所谓天下之书也者不尤信哉某生也晩不及见公顷读是编窃有所感因怡请序而辄及之

　　张文僖公集序

　　太子太保礼部尚书旴江张公既卒之五年而柏崖集出其子今浙江左布政使元锡校録而刻焉者也刻成赐谥之命适至遂以名之谓某尝视学江西有斯文之谊伻来以集请序某以公前軰顾鄙陋不敢为先者辞焉元锡再告至于三乃受而读之乌乎文之难言乆矣君子操椠肆笔孰不志于行逺哉往往仅得百一焉抑有由也是故有才而无学则陈而弗稽有学而无识则择而弗鉴有识而无气则发而弗充有气而无法则御而弗范才出于天学成于人识与气固如其才然可养也学则有法参而稽之会而通之亦存乎人具是数者则文于是乎成有不为为则必传传则必逺固然莫之遏也然台阁山林同词异体学士政人同体异致兼之难兼而各底其所尤难乌乎文之难言乆矣公少禀隽敏壮登大廷魁天下士既入翰林好学弗倦自诸经至子史羣籍罔不淹贯识与年俱气日昌衍从容矩度大肆厥词盖自讲筵敷对史馆纂叙以及礼官奏复凡几大议论几大述作而铭功撰德施之公卿稽典陈义施之僚佐志事述情施之朋友发难折衷施之门人弟子以至题咏应酬闲情逸趣施之江湖乡曲者在在有之人之所谓难者公弗有焉集是以若是富也其传也吾知其逺也公在翰林若干年在詹府若干年在礼部若干年中忤执政左迁留都部署者若干年所至职职皆于文乎可考也是有国史及少宰圭峯公志铭在集之外复有和唐诗若干巻柏崖公所自号也

　　林夫人七十寿诗序

　　林夫人某氏今大司寇见素公之配也公今年七十一夫人少一歳可谓偕老矣其子南京吏部郎中达会请告归遂为夫人寿顷过锡山问辞于予予曰祝寿莫如称德达再拜为予诵之予改容起敬谓达曰盛哉夫人之寿讵可涯哉惟夫人之德其小者不胜言言其大者夫人自十八归公事其舅都宪菊庄公暨其姑黄淑人以共顺闻处公之弟妹及诸姒以雍睦闻公在刑部时公弟僖从僖病痞夫人躬药之曰吾姑所属吾敢不谨手杵蓼仁入药虽伤弗恤比归预吉凶之具且出箧笥听所取以去僖至家愈曰吾无以报吾嫂他日当服之如母耳公以谏下诏狱有校一人来绐取十金夫人曰昨余俸金数铢今已尽矣寻又一人至曰吾直驾用刑追赃皆吾事也夫人厉声曰吾家为国言事何赃之追其人惭而去比公受谪欣然就道林监丞大猷闻之曰忠臣妇固如此公副宪云南留夫人侍舅姑养及转湖广夫人从焉未几亦请归养如初公以都宪巡视江西黄淑人疾夫人不解带者弥月比卒力治敛葬不烦诸叔公有庶子几人夫人视如所出有所分予顾加厚焉莆俗收租谷冬初以湿故加耗夫人曰物情也为毁耗斛族人化之颂声作于乡夫孝友可能也处变如素不可能也严正可能也处险如夷不可能也一时之惠可能也改量为常不可能也诸子之爱可能也加分能厚不可能也观于其大可以知其细矣惟公文章德业师表海内夫人真其配哉夫人真其配哉乃为之诗俾达归而歌焉其诗曰莆阳之山壶山高诸峯接海翻云涛云庄山人天下望踪迹在野心天朝行年七十方逍遥明诏忽起侪虁皋今年嘉耦亦七十大郎归自南天曹一杯亲献麻姑醪客歌盛德配雅骚瑶池西望不知几万里天书下锡申以遐福字字皆钧陶羣姝竞奏长生曲小栏翠巘神驱鳌紫霞为帔云为袍几陈雕玊鼎雉膏海拂扶桑日杲杲秋入玄圃天滔滔会看上寿再开宴九霄鸾鹤参翔翱

　　赠郭仁宏序

　　见素先生在浙上万松书院语及写照曰今之妙手难乎其人矣如武昌呉伟泰和郭仁宏亦岂易得哉伟吾不得见仁宏吾未之识也比至江西之明年朝廷有令取善画者仁宏与焉一日来见董中监于南昌予始见之一揖数语遂去林公之言虽未尝不往来于心而见无由以再焉或曰仁宏既见公矣画可以得于神既而诸生以白描像至俨然古有道之士予不敢当而人亦谓不类或曰盍畧貌焉以起其思予从之以托诸陈方伯嘉言今年正月嘉言缄坐立二小像至人曰近之矣尚未也又三月以正立大像至温共雅肃盖予日从事焉而莫能与者人谓之肖既而仁宏以书来欲得予文如昌黎之传王承福考亭之序郭叔瞻也且曰某于二子未敢多让公其不为予执考亭昌黎之笔哉仁宏之自知信矣其所谓予予未敢闻韩朱百世之宗师也韩以文朱以道予生也晩梦寐抠趋方有卓尔之望仁宏其谓予何仁宏天资清絶画参古法而多所自得其笔力甚劲健其于时随而介逊而遂尤冠平生弘治初尝逰京师时予为郎户部多布衣交若呉郡杜谨惧男北海仇潼东之四明王佩惟德天台王奇文英王辅仁甫吾乡陆寛宗仁无旬朔不会仁宏乃安在至于今始有见晩之叹哉予于是乎有感矣作赠郭仁宏序

　　都运张公七十寿序

　　福建都运张公致仕归之十年今上初元公寿七十八月八日其生之辰也其子瑭等请予文以祝之礼也公初弱冠受学经师而馆诸僧寺也朝夕敬恭晨钟夜烛寝兴唯度知者谓公有志既逰庠序课业为诸生先人曰有学既领乡荐入太学声名隠起而滋益共人曰有德既登进士观政大司徒奉使逺藩事治而不劳人曰有才既授官职方出镇山海守国东门公以其才与学施之号令布之文告以行其志以辅其德以宣圣天子之化被于逺人罔有内外人曰有政比代而归补司寇之属逾月而罹无妄之灾或谓公盍辩焉公曰命也辩则必求求则必屈遂不辩人曰有节公判顺德司马政蕃息之余能赞其守以古循吏之道既擢东平再擢黎平政如顺德而加敏焉东平以冲黎平以夷治冲以逸治夷以简既遭宄瑾以非辜废起守太原未行而改今官人皆曰公将由斯以阶峻陟乎既乃致政以去人曰公位不满德寿其未可量已不然有志如公有才与学如公有德如公有政如公有节如公位不极寿其不极乎夫位人爵也寿天福也天其不终胜人乎礼七十老而传公今老矣诸子者皆克有肖诗书冠冕公其有传矣公其有传矣耋矣期矣而臻上寿吾恐其未止也于是公奉诏进阶嘉议大夫故夫人莫不祝之矧惟其子予以不文将为不敏之谢念知公莫如予请遂质言之秦进士思鲁公壻也时亦在坐予谓之曰何如思鲁曰文患不质公之言然足以寿吾舅矣诸子具简请书以归

　　邑令畅侯考绩诗序

　　嘉靖元年六月某甲子吾邑令陇西畅侯既满三载当考绩于朝于是前巡按监察御史天台叶君华州东君莱阳王君京兆许君今巡抚太子少保工部尚书兼都察院右副都御史西蜀李公继有疏上侯嘉绩矣至是将行吾党诸大夫士饯而赠言礼也先是乡贡进士葛豫志行来请言于二泉邵某某曰此固宜之然有长者吾不敢专乃属吾姻友茹少叅世和遍告诸君子者而胥会于二泉之亭某乃言曰畅侯政成入觐清风之诵固诸君子所欲作也窃谓古称当官有三事又称守令有六事请分题以赋何如皆曰然于是陆临江宗仁赋三事之清而许司训克寛许商城朝仪赓之张都运元之赋三事之慎而许武定时正余琼州一之赓之少参赋三事之勤而呉宪使逊之罗建宁文徽赓之蔡光禄嘉会赋六事之学校兴者而施平乐克和尤苍梧遂良赓之冯佥宪廷伯赋六事之田野辟者而秦京兆国瞻马岳州惟馨盛都运尧卿赓之六事之户口増属盛都运舜卿赓之者谈司城文祥方抚州日升也六事之盗贼息属张户部敬止赓之者陆户部节之潘平阳之达也六事之赋役均属谈大邑文瑞赓之者吕太仆仲仁华吏部子宣也六事之词讼简属顾少参与成而赓之者顾大行与新钱常山国章而曹司谏于德殿焉尚年也诗既成什复会于亭传而观焉某既卒业作而叹曰盛哉沨沨乎三体具矣六义兼矣作者之志殆无不尽矣观侯之德者舍是何之矣观侯之政者舍是何之矣又叹曰古人于祖也祝于旅也语爱莫助之不以颂而以规盖皆有之今何为独不然宪台谏院惟侯是期髙明逺大惟侯是望某不佞即欲有言其何以加于此侯伟人也执觞而聪听之能无犁然于心者乎于是诸君子各书于册越明日具官某序

　　魏文靖公集序

　　宋资政殿大学士参知政事赠太师鹤山先生文靖魏公集若干巻为诗文凡若干首故有刻本自宋迄今凡三百余年矣其废缺鲜传无足怪者今太子少保工部尚书内江李公以公蜀人为乡邦先正抚政之暇访而得其什九輙用勘补以从梓事其什之一将别图而补焉间命吾令畅子实属序于某某晩学荒陋向往于公岂不勤且乆哉序则何敢虽然盖尝尚论之矣宋之有道学也始于周子盛于两程子邵子张子同时并作继乃成于朱子盖后乎孔孟千有余年而先王仁义礼乐之懿日可复兴正矣大矣精且备矣夫然故天下学者心悦而诚归之抑亦有乐其名而归之不由乎诚者门焉户焉腾兹多口而小人之丑恶正直者乗之是以伪学之论起焉而谤遂及乎大儒君子夫人也其皆非吾徒也已不然何伪学之禁一行遂灭迹以逃惟恐不絶至或反戈相攻也哉当是时公与西山真公二人者虽罹媢嫉屡见疏斥罢于出入而讲明之功持守之力弗替益勤立朝领镇忠言嘉政岿焉为吾道卫翼国史立传列之儒林为道学之亚厥惟允哉公家食时读书白鹤山下在靖州有鹤山书院及登政府赐第平江至厪理宗御书院额之赐所至学徒不逺趋赴盖忌之者虽多不能胜信之者之众且深也公之大节史传已具君子尚论其世则所谓集云者将可无乎平江今苏州府公生所逰死所归藏也司空公以孤卿之重兼御史中丞抚我南甸瞻谒公祠如将见之集之传也固其平生之志也司空公之名德海内属焉乆矣后之视今安知不犹今之视昔乎诗曰维桑与梓必共敬止某请为蜀人诵之又曰蔽芾甘棠勿剪勿伐某请为苏人诵之又曰髙山仰止景行行止某请为天下之人诵之

　　倪氏二先生集序

　　国朝永乐景泰间吾锡倪氏有二先生焉祖孙相望以文章名节重于朝廷天下称之其祖曰峻字维岳洪武庚午举于乡累官至兵科都给事中亷正守道尝上书谏佛事人以儗韩表文庙怒寻迁行人三使占城以折之至则礼折骄王尊我国体归遂请老以正学敎后进凡十余年卒于家学者称静寄先生其孙曰敬字汝敬正綂戊辰进士官监察御史崛强有大节景帝末上敬天修德疏直言忤旨谪宜山典史稍迁至右军都督府都事从征广西以总戎专令诱杀不署功籍归卒京师学者称月楼先生二先生之于吾锡可谓望矣然君子固曰天下士也非一乡之士也盖吾尝论士于天下才德之辩尚矣吾不敢赘然文章才之形也而本之者德不然则泛沛曼靡而雅道微名节德之属也而发之者才不然则徐佪郑重而直气沮夫然故人兼之难兼而世济焉者尤难而况于今有若倪氏二先生者哉夫以静寄之靖共而复继之以月楼之英迈谏垣宪府言责惟均正色危言独立不顾虽遭斥逺间闗岭海之死靡他其名节于古人盖不多让然皆名能文章而尤长于诗静寄之诗和平清适有一唱三叹之音月楼之诗奔放豪逸有万人独往之气要之于古作者各有合焉传曰商者五帝之遗声也齐者三代之遗声也明乎商之音者临事而屡断明乎齐之音者见利而让论诗于二先生孰为商欤孰为齐欤必有能辩之者乌乎锡之文献宜无大于是矣而其集之传乃乆缺焉者何哉乡贡进士容静寄之玄孙月楼之再从诸孙也绩学有高志搜诸遗稿校録入梓而其父乆斋先生之诗附焉梓成介潘继芳甫来请序于是乎言乆斋吾友也讳祚字相承幼孤力学志于用世未遂而隠以卒其诗有家法其言行在予所为传

　　四朝恩命録序

　　四朝恩命録者今致政少傅兼太子太傅吏部尚书武英殿大学士邃庵杨公之所辑也公少以神童绩学翰林弱冠登进士为中书舍人厯事宪宗孝宗武宗三朝四十有五年十二迁而至今官其命于上者在成化时则有中书勑命提学佥事勑谕在弘治时则有提学佥事副使勑谕左副都御史督理马政巡茶巡抚经畧诸勑书及诰命在正德时则有总制军务勑书再起西征总制提督军务奨励召还诸勑书尚书少保诰命升官手勑及致仕褒谕诸勑书凡若干通正德初公以疾予告家居尝録总制以前所得者通为一卷目曰三朝荣遇又以始起家及厯官以来被荐及辞谢诸疏所蒙温旨者为下卷附焉既皆刻之梓矣今上嗣位赐勑遣官存问又给少傅大学士诰命公以为不可无纪也因追録前后所得者并武宗南廵幸第赐诗十二章俱序入前巻而今得勑诰附于其后又以再起以来累上乞归及辞谢恩命诸疏所蒙温旨者为续集而廷臣荐剡及谢辞章疏所蒙褒旨者附焉通若干巻綂更今名録既成谓寳私淑晩进不鄙其愚辱以见示寳庄诵之有以见公不器之德焉有以见公素位之道焉有以见公勤劳之义焉德成于已道济乎时而义从之义之所安道斯行焉道行而德之用博矣抑岂易言哉盖自君子不器之说发于先圣凡能兼众长者皆可以为称至要其极必识通天下之志才周天下之务动而弗动颐而弗颐而后能成天下之物可以言乎不器然君子不能自用用之在君或坐而论或起而作理与事实相成焉而不能相兼兼之者其时乎时不在我而吾之道足以应之素位而行无乎不可虽从容庙堂不动声色而不见其逸驱驰疆场不遑暇食而不见其劳皆所以行吾之义也公于是实有之初公以文学师道称重于朝于藩既而擢太常周旋两京若不知有邉隅事业者及进都宪茶马之政甫成继之以巡抚经畧又继之以总制而事业满邉隅矣中忤权奸去位再起视师遄靖西夏之变入为司徒以固邦本公于是时诚无愧于古之泽被生民功施社稷者虽然未足以尽公也葢至于位冡宰而统均弼亮之功着至于典机务而经纶爕理之功弘至于进师保而表仪启沃之功宻公之于天下于是乎成而见几勇退君子犹以为有遗用焉然出入进退道以行之义以安之在公有固然者非生禀间气闳深博大俊伟光明学究圣贤之藴而识明力定始终无间其何以与于此仰惟三圣重光知公深至前之敷遗后之图任如出一心而公服休若采如处一日至于今上之存问有勑有诰又皆出恒典之外美矣盛哉虽隆古君臣相遇又曷加焉且诸剡交上称公之贤者不谋同辞不和同声凡所批答如向斯应舆论攸归孚于上下又有不可诬者耆耇元德独能无余衷哉斯録也其侈上赐而传诸不朽乎无穷之报固于是乎在此公自以为家集者也乃若观国史者将亦不能不是之参焉寳不敏窃谓非公一家之书而天下之书也旣僣以是为公复敢复为天下道之

　　五峯遗稿序

　　方伯秦公以文与政望于时其政之大且著者载诸金石两朝实録收之其小者士颂民歌有公论焉乃若其文陈义永言有怀必露无所叩而不应往往为吏事之饰意其必有巨编数十而公当作时多不稿即稿亦輙弃去存者什四三耳公卒之二十三年其子太学生国英检故箧而手録焉又録于人仅得若干篇既属潘君继芳校而成帙则来视寳寳以公雄才博学施诸有政宜其入赞谟谋岀任经畧俾泽被海内乃迟回郡藩而疾病及之论者谓公以英特取忌于时夫固若有然者若夫文之残逸抑又何哉寳昔在京师邻于罗太史圭峯圭峯建昌人也于公为相知尝论公文寳谓公始爱柳继充之以苏又益之以欧诗始驰骛中唐久之得其风格旣而读杜时取而出之复参诸苏黄以下数家故所就如此圭峯曰然然公才裕矣气亦昌矣迈矣论者固当先之予亦曰然今是稿也出将不谓予与圭峯然乎初国英手是稿也其从兄瑞安尹国重见之曰瑞安多刻工吾将任梓事乃用书告其从弟今御史中丞国声于湖南中丞赞之加亟且谓序宜属寳寳生也晩于公之父修敬先生尝拜忘年之辱至公加引重焉以齿以德公皆前辈行也序吾恶敢顾国英再请益勤遂书所尝论者归之公归筑草堂龙山第五峯下稿是焉藏故名公讳夔字廷韶举天顺庚辰进士歴官南京兵部主事员外郎郎中武昌建昌知府福建参政江西右布政使致仕以卒其世裔事行具铭表诸作

　　三山郭氏族谱序

　　谱也者一家之书也而有关于天下一家之书曷为而关于天下也天下之史所以纪天下之事也纪天下之事则天下之人亦与载焉天下之事二在朝廷则为典礼为命讨在郡邑则为风俗为德行以言乎人则内之为公卿大夫外之为士农庶品莫不出于家焉书之所载而美刺行乎其中矣而旌别存乎其中矣而因革而会通寓乎其中矣若是而谓非关于天下乎故天下之史得则郡邑同之其不然者史失而求之志志失而求之谱亦理势之所必至也有家者可以不愼于谱哉谱而不详不核将郡邑无据焉将天下无考焉其顚倒是非以变乱名实者又不必论也是故家必有谱谱必如志志之法无他信而已矣志必有史史之法无他亦信而已矣然人鲜能之者夸与忽病之也家而无谱者十九谱而如志若史者什一谱而不如志史犹无谱也家而无谱犹无家也而何足以为天下之事之人之地也哉谱称有志若史法者吾见亦多矣近吾得之郭君某焉君福之三山人辛巳进士时其家食也尝从其乡大老泉山林公治其谱也得以览观诸谱焉而知某之谱如志也某之谱如史也又知夸与忽之为病也内愼诸心外愼诸笔不敢以一家而自外于天下之论其自待其身与其家也重矣比来治苏之长洲政暇有事于谱而问法于吾友都先生玄敬玄敬固知为谱而有志若史法者也郭君闻而信焉故其所载断自所知名实相副文献足征君子谓之善谱间过无锡征序于某某何以加于此哉吾素重君之为政观于政可以知谱遂论谱之关于天下者归之

　　抱拙先生集序

　　永乐宣德间锡有隐君子曰抱拙秦先生雅学笃行教授乡里晩称耆德为乡饮大宾者若干年当是时有薛恒履常者有杜纯守德者有冯善择贤者有朱经公纪者皆以荐起为令为丞为学博而先生独偃蹇丘壑以终诗咏考盘非其人邪先生之曾孙今大司徒国声公始起家进士遂大贵以显勲业在天下乡之人之颂司徒公者必追称先生天之报施善人不在其身在其子孙固有若符契者邪先生平生著述吟咏散落乡人者往往有之其稿存于家者无几矣司徒公既辑録得若干篇又从潘继芳莫如山所得若干篇二君且遍访以益之共若干篇分四巻将梓之司徒公北上别予而属以序越三月其子乡进士泮再告某生也晩闻先生之懿于莫澄心翁翁先生门人也于吾祖三益公尝请文于先生为澄心赠则先生固吾曾祖行吾与司徒眞所谓累世通家者矣于乎以吾所见而征诸吾所闻吾所传闻观秦氏今日之盛者固当自先生始易曰不耕获不菑畬先生之盛德岂将为后世地哉天道不爽无庸论者而先生之诗若文必至于久而后传则亦有数焉耳矣先生之时皇运方隆贞元之气方醇而未醨方朴而未散故其所作典实修雅虽词采声调畧而未讲而道之所存盖有余味焉君子读之犹可想见其惇厚忠谅之气象于百载之前也其后之克昌也不亦宜乎先生讳朴字物初其世为宋淮海先生若干世孙其子景薫其孙霖皆以司徒公贵赠都察院右副都御史司徒公行且进秩赠典将及先生矣

　　九峯歌序

　　九峯歌者太师李文正公赠大司徒孙公致仕归而作也司徒公有书屋在九峯山中得安陆之胜因号九峯居士当朝政之暇盖尝与文正公言之比致仕时文正公谢机务已数月矣湖南山水夫乌得无情哉其视欧阳公赠刘凝之庐山高之作可谓异世同心者矣公归至继阳手録寄予俾继其声于是予病新起实始执笔以复四方君子闻而和者益众迄今七年总得若干篇公亦倚而和焉间尝叙録成帙将传视同志以无忘文正公曁诸君子之意伻来用书属某数言于首公荐歴清要由少宰擢冡宰南京召入为大司徒凡若干年平生志节以古人自期而临事精宻图归于正士论归重文正公在秘阁知公特深公之归也累疏不己文正公闻而惜焉是歌也上为天下而下致其私虽寓情山水草木之间而意则逺矣诸君子之和之也言人人殊意皆不出乎此异地相感继自今岂无覩是编而复和之者乎公功业在国史而山林之趣则于是编焉在某病余芜词方愧厕于其间何敢复致吾喙哉顾公意远属而其子温州君惟一以考绩过我二泉山中再请益勤于是乎书

　　送户部尚书秦公序

　　南京兵部尚书凤山秦公奉勑参赞机务之二月户部尚书安陆孙公请老而归廷推属公上俞焉公得报上辞疏以俟于家上隆旨促之而后赴阙将行谓予当有言初公为户部侍郎之二年通前副都御史三品九载乃擢南京礼部尚书以来人曰公自进士释褐为户部主事员外郎郎中凡若干年而有按察之擢公在户部叅阅章奏凡若千年盖民生之休戚国计之舒缩邉储之饶乏疆埸之遐迩险易漕挽之便不便孰为经常孰为权变进退推移考求厥中盖瞭如也及再入为亚卿斟酌经画而施之有政如已试之药有不投投必有济而将之以盛德而受之以宏量又如长江大河莫测其际司徒之任非公其谁宜之而必南礼之之也或曰不然公邃于文学尝提学河南称贤宗师三礼之典是故公所宜也公至礼部甫五月有参赞之命人又曰公文武长才尝以都御史巡抚湖广而赞理其军务躬綂大众戡定寇乱南人以宁论功受赏纪颂在碑留都根本之地保厘之寄非公又谁宜之至是户部命下则又皆曰是果慰前论者之望矣公不器君子也何所不宜而于户部尤合迟任求旧之言官哉惟其人哉予闻之亦以为然惟周官大司徒之典尚矣今户部尚书实惟其职而于古不能无所异同所谓析敷典于宗伯者不与焉天下之事若权衡在县低昻万变厥有定分有才而无学才则不经有学而无识学则不达有识而无业识则不切有业而无绎业则不广故遇事而高谈者有矣率坐是数者而莫之遂也而一是茍简之弊又乗之以起虽一邑一郡不可以理况天下乎予昔为郎尝获与公同侍太原东山洪洞灵寳数公每燕居论事必曰曲成而继之曰不失其正盖所谓经权者于是乎在公行矣朝廷有所举置待公而行无小大无易难征之畴昔之所已试而槩之吾心将有不合者乎有不合则从而思之或仍之惟其宜或更张之亦惟其宜皆厯试之力也如是焉而或挠之吾有执之而已矣天子圣明能无从乎然非有才如公有学有识如公有业而能思如公有盛德宏量而扬厯有年如公其孰与于此某也何敢以是望之今兹之歳东南之饥极矣予忧居且病不敢致吾私敢以天下为公计之公以天下为心乌得遗东南哉公曰此固吾旧寮之言也适乡大夫士有赠言者遂书以为序

　　无锡过氏族谱序

　　过氏之祖始于宋徐王郡马公孟玊郡马公以上不可得而知矣自郡马公扈髙宗跸始来江之南长子殿帅炳从驾居杭第二子焸留无锡景云乡居焉是为始迁之祖自焸至我外祖时明府君九世矣盖在宋季者若干世在胜国者若千世在我明者若干世世有所分在外郡者若干支在外县者若干支在外乡者若干支总凡若干百人族之蕃衍可谓盛矣旧未有谱六世仲铭府君尝一修之至十世野舟府君又尝一修之而未克就藁藏故箧遗至其孙辑始克成之自野舟而下又四世矣前乎逸者不可不求后乎生者不可不续乃以属诸十三世孙栋执笔从事栋尝请法于寳寳以吾邵氏谱编于文内翰征仲者授焉既月且旬遂克成编始用苏氏法参之以欧阳氏法图焉表焉传焉而碑志等文附焉盖先之以图若掌之指次之以表若指之屈次之以传若面之觌次之以文若声音之接譬之于史纪传编年殆兼之矣于乎如是而后昭穆序如是而后宗祖尊如是而后伦理明如是而后恩义惇如是而后文献足谱于是乎可观矣虽然此正族之法也族正则家齐矣自家而要之于身自身而要之于心一人正则一家正一家正则一族正合羣族无不正天下之正亦于是乎在夫谱不可以不修尚矣徒修而无本亦焉用是为哉寳过氏之甥也祖犹吾祖也宗犹吾宗也族犹吾族也谱之序虽不敏吾乌乎辞诸夫是以为之僣论如此若夫过以国姓实自有夏之世不可考矣亦不必考也即今之谱而补之续之以衍之于无穷敢再拜以告其后之人其散处于三呉两浙者或宗于殿帅别有谱焉不书

　　胡氏正德集序

　　正德集若干卷苏州守胡君世甫之所著也盖戊辰至辛巳凡十有四年君自翰林出佐嘉定州召为南京户部员外郎吏部郎擢守安庆凡五徙厥官四易厥地而苏州未与焉总之今名志其时也其门人太学生江阴徐中孚请而梓之君子观政于文文曷为而可以观政也政与文皆出于学深于学斯深于文斯深于政矣然则观文于政可乎政固有不出于学者而何以观之故观政于文可观文于政不可之人也吾见亦屡矣近吾得之君焉君天资高明前知师古而后不屑于今之人者书自六籍之外非两汉以上无读也极其所见有独抱遗经之志君往歳以公事至无锡予始与游二泉山中君视予所著往往出人意表比守安庆以来又得读于椷寄而斯集也乃今见之蔚乎雅哉视古作者盖以登其録矣君昔在嘉定吾不及知己留省事简无君之为者安庆当兵荒之余而不见其艰苏州居赋之会而不见其剧从容时措视古政人殆无与让君之文何其似君之政也曷不观君子之学乎学古人之学而文有不如古者乎而政有不如古者乎文出于学有用之文也政出于学有本之政也由今以往君之任当进而益显以要以言乎文尚有大制作焉以言乎政尚有大举置焉待君而为之者若今之所至其何以尽君哉而观之也虽然观诸今而来者可知己徐生请序遂书之君名纉宗别号可泉世甫其字也陜之陇西人

　　左觽序

　　予昔读左传盖志于求经故于其辞不求甚解非不欲解也思之不得故遂已之尝叹杜子美所谓读书难字过者之不诬壬午夏仲暑雨连月斋居无事乃属塾师高子明取而读焉予隠几听之遇难解处则稽之疏义而参诸他书纵横推度往往有得得輙呼笔记之于简是秋读毕叙録成帙凡若干条疎陋之见不知于丘明之意果有得欤否也抑诸生占毕或亦可为之资乎故名之曰左觽俾里塾藏之觽解结之具也

　　叙养晦寿涂封君

　　封试监察御史涂翁鳯占字应吉别号养晦直谅庄雅自壮至于老乡邦称之无异辞者其少也孝而聪警年十九痛父邱山翁逺逰而没于蜀冐险奔焉至则以力不能归其丧也且得吉壤遂葬其地事母喻得子道甚母卒且葬以逺故不能合乃叹曰合葬非古吾将援焉非得已也厝之室东之地侧而庐墓朝夕恸哭致毁少习易长于吟咏居家训子弟业诗书而治园田时以吟咏娯情诱善疾恶义形于色明决练达平心率物人讼曲直不之官而之翁者比比有媿不敢见望闾而返者既有子女女择所归子分所业御史梦卜相其冢嗣也既第进士命其仲治家曰汝事吾事季逰庠序治经学曰汝绍而兄论者谓翁不越厥分而好修自成称其所号养晦者嘉靖改元梦卜既入台为试御史会有徽号恩典念父母春秋高而未得与也乃与同官十九人上疏以请上从之翁与其配杨孺人皆受封如制今年且耋矣而康强如耆艾者梦卜以广东巡按之节将复命于朝便道过家称寿先是具事状专使请予为叙藉手以拜予昔视学江西与闻御史之进今既能其官而请文不持一物亷介得宪臣体可以观孝矣君子曰养晦有道乎养晦有道明而已矣顺而已矣晦也者时之所不能无也故时乎晦也天且不能违之而况于人乎夫晦于德为贞于歳为冬于日为夜其于人也为处为黙为逊为隠其究为主静君子所以顺乎时也及夫时之显也行焉大行焉亦未尝有所加焉是故晦逆境也惟顺为能俟之不然则否然非明于消息盈虚之道者其孰能与于此诗曰遵养时晦武王且然而况于人乎又曰既明且哲以保其身养晦有道其在斯乎其在斯乎涂翁其近之矣

　　王元信切字正谱序

　　万籁生于动复动之端也故黄锺得声气之元有气而后有声有声而字从之字不足以尽声声而不当其字则字不职职字不职职而能物天下之物乎字有母母呼子应而反切之语介于其间四声七音于是乎出昔人拟字诀二十六皆从天韵盖所谓阳起于复者其端甚微而其极至于无穷是故鞮鞻可译鸟兽可解况堂堂之夏声哉王君元信幼便韵语中歳静居益有造焉尝取所谓韵母者日事吟讽乆而觉其未尽乃为谱如左又取周氏千字文一一反切俾声韵皆叶各归于所盖若以为例然凡占毕者得之置之几格岂不有与矣哉律吕之未敢轻议尚矣然或谓是为小节而忽焉亦非君子之志也予尝谓律和声和以天也今于切字亦云 

　　鹤坡奏稿序

　　鹤坡奏稿四卷凡三十五通监察御史朱君士光录其所上以藏于家者也自正德丙子至嘉靖甲申凡九年歴南北二台内而京城外而诸郡邑凡若干差遣其所言者皆在去年冬廵节至无锡谓予旧知特出以视予击节而叹焉欧阳子有言天下事惟宰相可行之谏官可言之然言之道有二曰直曰讽直而不激斯谓之直不然则讦讽而不狥斯谓之讽不然则谀讽所以行其直也古之善諌者率不出是虽然知而言者存乎忠言而尽者存乎诚诚而通者存乎识通而博者存乎学博而贯且辩者存乎才非言之难忠与诚之难也才与学与识之难也五者不具其何以与于此哉今观诸疏上自宗社乘舆次及执政下至闾阎边徼得失利害皆究极几微而要其流弊盖关于天下之故大矣昌言盈廷侃侃正色指斥忌讳不避险危而自牖之道行乎其间且其文出入汉宋从容大篇率能尽其所欲言繁无冗语简无缺词始而读之不觉其入也继而绎之不觉其孚且沃也圣明在上有言如此能无从乎即有未从能不嘉答之乎台端轻重舎士光其谁归它日超而逹诸上位居可行之地执此以往而贞恒以始终之其于天下也何有予昔视学江西得士光于文字间盖知其颕异素矣别来数十年乃不知其造诣建立如是予衰病林居无能为世道效力于是乎有国有人焉之感遂书诸首简以归士光其以为何如也

　　秦氏两生更字序

　　秦生汶予甥也与其兄濓学于予予喜其业有益欲字称之而怪其有所雷同也两生因告其父韦轩君请予更焉许之濓曰楚南汶曰齐南或曰其然哉殆疆域之志尔于义何居不曰有所志则有所思乎濓出道州楚地也其南有苍梧之山焉望苍梧者能无舜之思乎汶出莱芜县齐地也其南有龟蒙鳬绎之山焉望龟蒙鳬绎者能无周公孔子之思乎因其名志乎其地而千古之思系之二南之为义大矣或曰濓周子所产汶闵子所尝逰也曷不是之思也舜至矣周孔大矣重华之陈于鲁于道之变葢昔人之志则然矣周若闵舜周孔之徒也吾敢忘诸乎

　　容春堂续集卷十二

　　●钦定四库全书

　　容春堂续集卷十三

　　（明）邵寳 撰

　　○墓表【九首】

　　墓表

　　明故山西布政司左叅议王公墓表

　　王公廷瑞葬泰州某原之若干年其子扬州府庠生延祀始克表于其阡渡江东来请予为文其季女壻某官某为之状公予同年友予为户部郎中时又尝同官公之墓固予所当表也况延祀再请益勤予其何辞按状公姓王氏讳璠廷瑞其字也陜西巩昌府宁逺县人国初有以人才官其县者后遂居之高祖谦曾祖仲荣祖兴咸隠弗仕公之父永升举景泰癸酉乡贡授河间府知事以公贵累赠奉议大夫户部郎中母贾氏赠太宜人河间四子公其季也少颖敏不凢河间竒之遣与其俊彦者游公弱冠河间当考最叹曰吾观吾子惟璠也伟其将以材显乎吾髪种种尚可仆仆人下乎遂辞职去归其乡命公入邑庠戴恭简公以按察副使督学见而器之会同舍生侵学傍隙地众愬于官以齿推公为先公素伉直颔之事阁不行众更诡为文投之县代署公名非公意也寻觉发于巡按视原文有公名例出为掾戴公闻之曰吾识王生岂为是者哉然莫能救也是歳癸卯当乡试戴公乃牒县以掾入试遂得举自逮事至是凡八阅月耳明年甲辰登进士第河间疾且革闻报喜曰吾愿毕矣寻卒公闻讣奔归伏地大恸以禄甫及而亲不待有终天之恨焉筑庐墓傍手植松楸置祀田百畆服阕奉继母徐氏之京授户部主事监督临清水次仓同事中贵剥克万状酷流诸郡公力与之诤朞月间缚奸胥辈二十余人皆寘于法时有真部使之称进员外郎丁内艰服阕进郎中奉敕总理辽东粮储兼管屯种于是邉费每告乏公杜请托谨权量尺布斗粟必亲稽焉阅实使至得羡米若干万数考以称最奸商射利不遂者朋诬于廷公疏上其状下御史台治而法之凡百十余人故事征商额外有楮价充公用公悉罢之既还朝补贵州司奉敕儧运漕河时值某藩之国河道壅滞公夙夜乗小舟巡视衣不解带者四十余日上便宜数事诏皆行之人以为便寻擢山西布政司左叅议分守冀北道冀北古云中地敌兵出没不时戍卒馈饷恒虞不继公多方调画邉镇倚为重壬戌朝正考核群吏钧阳马公在铨部方以公为材而濠梁顾公以都御史叅会竟以台评罢公马公争之不能屡称于人先是山东叅议某者以分守在辽东与公不相能其兄司徒公每平之公之被黜人谓某有力焉公初被黜上疏自叙其课绩所得词语大意谓外铨籍而信流言蒙名士以重谤请下台司根究属藩府暨镇抚臣亦有上疏留公者诏命之辨公再疏摭台评之失云云且谓臣犹出妇借得复归亦无颜与娣姒相见请雪其寃而许之退事下臬司公三疏请稽报不时上之故语益峻切会孝庙崩事遂寝逆瑾窃柄时有劝公赴愬者公笑谢焉曰吾以吾行之不白故忿而有言今就傍途吾之心事谁欤白者言者愧而去公在京师乆之南游至江淮爱扬为文献地又以女归兵部储郎中洵可依以家也遂卜今居未几以疾卒年五十三论者谓公天性亢爽痛厌世之龌龊忍垢者事多直遂名以是得而谤亦随之然夙负干局尤习吏事使究其用当必有所树立而仅止乎是知者惜之乌乎孔子曰人之过也各于其党观过斯知仁矣吾于公有感焉公自为诸生伉直自许羣议攻人轻于一诺遂蒙不韪至落士籍及居官奉使知有国法不恤毁誉当商利交征之时独搜刮弊端以贾羣怨察入渊鱼亦或有焉而心则共且勤矣论者媒孽而指擿之公抗章自辩至于再三词气俱壮逮权奸当路一言投隙立可甘心于人乃退然止缩虽或劝之不为动也公于是时宁忍一时之愤而不欲伤朝廷之大体宁受终身之玷而不欲壊士夫之大节此其心为何如而凡前日所谓过者可一言以释之矣然则所谓观过知仁者吾不于公有感乎今公已矣墓之草不知凡几宿矣公之心固有不待白而自白者予昔与公并署颇号知公惜公之心于他人殆倍焉因延祀之请于是乎表公长子某夭延祀生时公年已若干矣女若干人壻为某某洵其季也为吏侍文懿公从子云

　　明故四川按察司提学副使卢君墓表

　　监察御史卢君师邵既擢四川按察副使奉玺书提督学政取道省其父封御史某庵公于呉将行暴疾而卒又明年癸未封君以其子应圻葬之于西横山之原某官某既为之铭又明年甲申其弟兵部主事师陈以使事归乃立石墓上以其所自为状请予表之予昔请养归之三年屡得先师文正公手书称君之贤时君方为御史公致政家居数相从论议比公薨而君以四川巡按过锡予始得相见师陈继修君好及提学再见方约会于山中乃愆期数日而讣至矣予方恨一吊之缺今见师陈如见君也其能已于表乎予尝闻今之君子之论君也由其言于上者谓之贞臣由其行于下者谓之才臣由其润于身而表章乎古人者谓之文学之臣吾征之状君初登进士而观政都察院也于羣众中独留心吏事凡章程法比皆习而通之时都御史三山王公见其所拟吏牍惊曰此法家言老吏所不及因荐试河南道御史巡西直门继巡东城于是武宗方鋭意北狩督宣府建行宫急而都御史某附丽承望其势张甚君上疏请罢行宫之役而斥某邪秽庸劣不宜任用言极激切廷中耸然比既实授清戎至东光见长宁伯某侵夺民田横敛子粒往往逮系死诏狱君上疏极论请释无辜而还其侵地皆从之或言长宁贵戚权幸君清戎有职何得出位君曰风闻言事御史职也况目击其事何可忍也巡按初至四川首劾巡抚都御史某某阴附当路黩货殃民莫敢指斥后虽坐他事逮黜亦以君言故由是一方肃然人谓得巡按大体是故谓之贞先是巡城者务繁科条以钩摭为能所闗决多家人细事君曰御史所治止是邪悉纵不问所治惟宿奸巨蠧要束详明发擿敏利誉籍籍起河间旱奏请免赋减科谪尽出所储藏镪贷民全活甚众四川地逺惧狱之乆淹也檄所司月报而时遣发之朝使方取材西南又邪人迎佛亦道境内属歳饥民不堪供输君材择周慎而昼夜拊循之民得不扰妖人甲善幻术能刳腹出肠胃惴人徼利又能吐火烧民庐室民益惊畏求罔不获或捕之輙说校以逸殆不可方物君密饬各郡同日逻捕术穷皆伏其辜某郡人乙慓悍强御椎埋自恣君虞其阴贼多党援急或生变乃先扬好言卒以计擒杀之犍为之蟇頥滩温江之三渡皆湍急善溺舟君择材干吏委以凿治人知其去险即安而不知劳费是故谓之才君天资有大过人者性尤嗜学平居手不释卷程文若拟古诗词清润圆融不事刻削而新意层出少受知于太保呉文定公太傅王文恪公都御史派泾徐公入朝尤为太师李文正公所喜有相见之晚之叹所著有方舟聮舫二集及奏疏诗文总若干巻藏于家按治所至以余力建学申教大兴文治荐起贤士大夫不可起者必造其庐礼焉死者吊祭其墓尤乐表章先贤尝建董子毛公二祠及浣花三陈东坡遗直四书院家居时请立石湖书院祀宋范文穆公又求其遗像及所书田园杂兴手摹勒石其中以文穆故居湖上君与邻焉用是致景行意遇古迹及山水竒胜处多所题咏是故谓之文学夫三者有一已为人望而况兼而有之乎且贞而不迂济之以敏才而不浮持之以重文学而卒归于雅将之以德盖不惟成章而已殆知所以裁之者故虽未见其止即其所至亦可以称于天下矣君讳雍字师邵某甲子举于乡登辛未进士凡在官若干年卒是为正德辛巳九月九日年四十有八娶薛氏赠孺人继张氏封如之子一人即应圻女一人适陆希奭卢氏系出范阳世居苏之昆山五世祖吉仕皇朝为青州通判自昆徙呉县越来溪上厯四世至士诚士诚子即封君讳纲有学行为士夫君子所重师陈于君有师友之义故为之图不朽者甚勤吾于是乎感焉因并书之

　　明孝子秦公墓表

　　养恬秦公永孚孝行既着成化间有司上于朝而旌之越十有一年弘治改元孝宗皇帝诏加冠带又三十有四年嘉靖改元公年八十七矣今上皇帝诏赐粟帛诸物明年癸未公以疾卒又明年乙酉其子镗葬公龙山第五峯下从其父封武昌知府修敬公之兆又明年丙戌其配张孺人卒又明年丁亥镗也祔葬如礼而请予表其墓上之石公之葬也予既为之铭表不已复乎予是以辞镗称韩子于太原王氏事固以请予乃为之表曰乌乎此明孝子秦公之墓也其妻张氏孺人祔焉于乎天下之言德者莫大于孝也尚矣家得夫人则家重父若母莫不愿以为子也邑得夫人则邑重郡得夫人则郡重守若令莫不愿以为士为氓也国得夫人则国重君若相莫不愿郡邑之有是且日以众多也愿之故重之重之故表之所谓树之风声者今之道犹古之道也嗟夫刺血刲肉闾巷匹妇往往能为之公之事盖类焉然非其人也公生长世族有盛宋文儒淮海先生为之逺祖有乡称巨人长德封郡太守修敬先生为之考有名藩方伯文章政行称重一时中斋公为之兄公读书游艺名自己致秉节醇谨好行义事由壮至于老勿替益隆称贤士夫而孝行大矣方公之未旌也乡上于邑邑上于郡郡上于朝固其所也修敬素称退让君子于此亦听焉至于张孺人则固与于行孝之事者也孝也者人之同心也于是乎可见矣故孝行成而众美归焉百福萃焉不惟人旌之而天亦申佑之公与其配皆登大耊昔也同室今也同穴可谓有终镗为之子有学有行以举于乡望于太学将荐于春官奉对大廷服列官序孙四人淮漳瀚涵者并游庠序文学之声相埒也可谓有后论福者皆归公之德盖荣终其身而犹未艾也不亦可为人人之劝为圣朝清化之助哉嗟乎孝表于宅里有诰旨在无庸赞矣其诸福德不表则人莫之知也予是以特书之秦之世在修敬公中斋公碑表详矣公讳旦永孚其字养恬其别号其行若生卒岁月在予所为志张之世为江阴流璜望族孺人之考则封东平知州养浩先生廷美弟则今致政福建都运使企斋公元之其详在企斋所为志其称贞静纯懿者与予称养恬公沈静醇朴者嫓德君子曰嘉耦允哉

　　明故福建布政司左叅议节庵茹公墓表

　　吾姻友节庵公既卒且葬张都运企斋为之铭其子■〈雨上迪下〉等复以墓上之石请予表之予与公为相知者四十余年于今矣公之葬予既以太淑人初丧弗克与于铭今于■〈雨上迪下〉之请也能无言乎公以布衣举应天成化庚子乡贡弘治庚戌登进士第授唐县知县擢宁波府通判再擢江西饶州府同知推迁福建按察佥事寻迁今官遭其父新宁公丧归服阕遂倦勤不起盖在官凡若干年又若干年乃卒公为进士观兵部政以使便省新宁公于家乡人荣之比官唐县遂迎养焉县有牧马孳息为难富人避牝牝归于贫至鬻子女不能偿公一反之民纳薪于易若运载价重公既为减五之一复四其限置集于军城以便贸易时皆称便虽邑多中贵家不敢以势挠法既去而人思之宁波专司赋公至条约既具首革西军储积弊老奸避服出纳清允乃以余力修诸邑闸百七十所民免水患中有以公姓名之者修鄞宁二邑之学岁歉以廵守檄赈饥全活甚众又奉朝使檄清屯田于昌国诸卫武臣皆弗敢异同伍都宪朝信时为郡守事必咨公公亦赞之以诚比至饶州郡守方缺公摄其事抑强扶弱惟当而清戎一事专于公者尤称督造瓷器内臣在饶境欲以非礼屈公公从容拒之势为之敛饶民頼焉士以恺悌君子民之父民八字为韵赋诗颂之在福建奉敕整饬兵备兼理屯政分巡漳南公持宪体惟肃惟慎漳有巨奸将图巡捕为利者公发其奸而寘之法武平有免死戍边辗转规避者公立遣之汀漳地介江广羣冦负险往往发作正德己巳尤猖獗公合三省军民兵御且剿之擒其渠魁数人斩若干人馘若干人仍单骑造其穴开诚谕之盗皆感服上功于朝将有显擢又奉巡视海道兼督之敕公为叅议仍守其地会布政使缺巡按檄公署其事而新宁公之讣至矣君子曰诗有之靖共尔位若公者可不谓其人乎而谦以持之谅以本之温敏以出之上官以为才且贤固其所也顾以不能追逐时好虽迁叙如常弗克大展比进臬藩又未见其止谓之何哉然所至有善政溢于人口迄于今不衰老归其乡优游康适孝友恭慎之德益着寿考令终诒谋燕翼以启后人绰有家政若是而称名进士为乡邦贤士夫于奕世衣冠有光耀焉公亦何负于平生哉公姓茹氏讳某字世和初号熈斋晚更节庵其先盖中州人宋南渡时始居无锡元有讳元字良夫者执义不仕其所生子三人循仁处仁居仁循仁生文逹文逹生洪以书画重一时永乐中被征至京师与大典事授山东寿光丞卒其妻陆氏以守节旌其子即新宁公由国子生为令尹晚以公贵敕褒之加文林郎新宁配安人金氏生公谓之南宗循仁生文中文中生敬以医从太宗至北京从事太医院因籍焉文中从之英庙复辟初文中以寿百有四岁召见文华殿赐冠带袍靴宴于顺天府仍命诸卿贺于其家今其孙乡贡进士仕者一人曰均州知州鸣玊以进士仕者二人曰光禄寺丞鸣凤曰某官鸣金谓之北宗盖文献之盛如此公娶顾氏先卒赠孺人其继杨氏封孺人为都宪宜闲公之从孙有子三人■〈雨上迪下〉霓霦霓为公弟世资后女若干人归某某卒以嘉靖壬午八月五日葬以卒之又明年三月某日墓在某之原■〈雨上迪下〉先请状于广东按察佥事冯君廷伯公门人也故知之详予于是乎采之其世系则又予闻之■〈雨上迪下〉■〈雨上迪下〉闻之公云

　　封刑部主事前建安训导徐先生墓表

　　是惟建安训导封刑部主事方竹徐先生之墓先生殁后若干年其配封安人陶氏卒其子临江府知府问启而祔焉礼也既而请表于予按状先生姓徐氏讳玊字德卿方竹其别号也世为凤阳临淮人宋南渡时徙常之武进至先生之大父承生二子伯湖州府推官敬其仲毅先生父也隠居读书乡称孝友旁通医方兼善占候尝刲股以疗父疾先生幼而好学稍长以礼经游邑庠台试优等遂廪焉七举应天不利而声闻日起恽副使巍孙御史方邹郎中輗軰数十人皆从之请业素以刚直自许郡守某性卞急多所凌傲先生于众中独以正言格之守亦为之少抑由是人加敬畏乆之以贡授训导于建安分教有方弟子请业者与之讲说无异在郡庠时尝以清苦养心行义济世为吾儒分内事者谕诸门人监司至者应对侃侃务尽事理不为势分少贬故往往有忤者且建当路冲多迎送先生弗任劳也将告归或止之先生曰官以达志非是将焉用之人各有能有不能戾吾性以安斗粟非吾所能也遂弃官归于是问举进士由广平推官擢刑部主事三载考绩先生受封如其官阶承德郎居三载问称疾请告归省乆之将遂不起先生力劝之出曰汝年尚少退其可轻言哉复以所尝教人者数言恳切语之问佩服惟谨其文学政行重于缙绅论者归先生之教云先生奉亲以顺志为事兄卒后抚孤侄绶如己出季弟既析产而贫复挈之同居谢官后即所居种竹成圃作一室徜徉其间故旧过从周旋宴如若不知有家事者问以时事不对居若干年乃卒寿六十八陶安人武进人也其父武冈州学正永通经博学为后进师以贡入官安人生于武冈笄而归先生凡若干年其封今号也与先生并命又若干年年六十九卒自初归至从官建安俭勤自持与先生无违德且有相之道焉其出奁物以助不足者不论也先生之忤上官也安人屡劝之逊及不变则又劝之亟归无及于祸曰吾能甘淡薄无以无禄为虑也先生之卒既襄事问起复由刑部调兵部擢知登州府继调临江安人皆不就迎养盖以幼时备厯江湖风涛之险之故问屡疏乞归安人辞焉而疾不起矣予与先生同郡而未之识间识问以道谊为知己既又闻先生于徐司训东之谓其能以一节自守真有可以警流俗者使其得一郡一邑而为之将必有以自见而民受其惠乃迟回庠序仅领儒官以去又以直道不乆于职虽有淑人之具诸生者不多被焉其所未竟将在其子乎虽然先生之志高矣而陶安人又能安贫乐退以成之论先生者曰直而介论安人者曰顺而约盖有合于易交相爱之义予表先生能独遗安人乎先生卒以正德乙亥八月十四日葬以丙子某月某日安人之卒则嘉靖癸未十一月二十八日也葬为某年某月某日子男四人长学后先生若干年卒次即问次思郡庠生次辨例授冠带女二人孙男四人女孙九人

　　范君民泽墓表

　　范君民泽乡贡进士来贤之父讳霖民泽字也其先苏郡人系出宋文正公之裔先若干世自郡城徙居常熟之福山高祖叔辉赘吕庄王氏是为吕庄之宗曾祖文伯祖端本父崇望皆入赀受服崇望号思养尤有令闻于乡邑娶陈氏生子六人君其仲也资貌秀硕性复警悟读书知大义范故有物产崇望又振起之晚岁倦勤君辍学承家弱冠如老成人凡公私应有余力思养忘家虑焉性笃孝以母不逮养语及輙呜咽尝诵孟东野寸草春晖之句恻然感之故自号草心友爱兄弟寝处一室非有故不离规过朂善公于财帛来贤思养冢孙也思养濒终尝命以百金资其学费君竟均之其丧思养人谓之治征文于名卿以表其墓且裒其遗稿而梓行之费自己出不以烦诸昆季会葬者千人君性诚直见于色辞冠服雅素举动有仪人望之若儒者襟度坦厚其于人成美掩过解纷平怨一以平心处之卒不为累雅好义族属贫病姑姊妹失所割产出资赒恤之无吝无倦至于食流莩収弃孩埋遗骼凡目所见而力能及者亦往往有之若蠲租已责则常事不论也来贤以俊异逰邑庠继入太学寻领壬午顺天乡荐公遗书勉以逺大所居当山水胜处偕一二胜友出入觞咏有脱俗之兴自三呉至于钱塘乗舟出逰徘徊吊古归方将为莵裘之营以自老焉无何以痰疾不起嘉靖乙酉四月二十九日也来贤卜以卒之又明年十二月三十日葬君于虞山南麓先期奉其师表叔前浙江道御史陈君状来请表其墓上之石吾闻诸孟子君子之泽五世而斩此泛为君子言之若夫大君子则异于是盖文正公至于今凡若干世矣而其旁支遗裔异邑别宗亦往往有贤者出焉如民泽者况尤克念先德躬修孝弟以自树立于乡里哉又况来贤方出贤科将逺大是图其进未艾哉铭其幽不足而大书以表之为他日地固亦宜之其诸事行具志铭者不书

　　曹母王孺人墓表

　　妇人之墓无特表者曹母表焉贤而悼之也且梅隠之阡始葬者母不表则恶乎志然则何贤乎母贤其善教子也初母之夫今饶平知县邦彦君领弘治戊午应天乡荐于是其子今户科给事中懐年纔六岁饶平三上春官及再入太学母居家躬督绩学朝夕无间不知饶平之在外也比给事领癸酉乡荐上春官归母督之益力及登丁丑进士改翰林庶吉士读中秘书母闻之曰是可以大成吾子之学矣既赞饶平君贻书策励即遣其妇往共内事且戒之曰朝廷于诸吉士饔飱膏烛罔不有给欲其专于学也而可溷以家事乎况今在旅汝往惟共无俾懐也有内顾忧且北门之王与东门之曹世望相埒吾之归曹曹业方落而装出于王者先毁于火吾不敢怨躬井臼以与汝舅周旋至于今日而弗闻乎母于是盖有余教焉郡邑中称善教者宜莫如母抑何悼乎给事方授官有禄饶平亦自新喻教谕擢今职母从而南朞月遇疾不起给事既未遂养又弗躬含敛其情有不胜悼者故人亦为之悼之也给事归以先茔地狭乃卜吉于惠山寺西梅隠后冈之原营而葬焉先是尝请铭于今太宰藁城石公为铭比葬复立石墓前介吾姻友秦君国英请表于予予交曹氏父子间乆不能辞也母姓王氏邑之江阴里人父某敦朴有行义母朱氏亦善教子母之弟惠以癸酉乡荐今官广西桂林通判母之善教盖亦有所自云母生成化乙未九月二十五日十七归饶平又二十八年庚辰七月二十三日卒年纔四十有六而已子五人长即给事懐娶徐氏其次者夭又次性娶惠氏情聘邹氏悰聘王氏女五人其壻曰许某侯某叶某张某盛某孙男一人柯聘葛泉州女女孙四人聘于王卿氏华麟祥氏邹炫氏邹諲氏给事奉母之丧以某年某月归自饶平以卒之又明年壬午十月二十四日襄事太宰公志列母内行如太史陈先生鲁南状尚多予以表事体大故特举其善教所以称母者为后人告

　　谈太恭人钱氏墓表

　　太恭人钱氏莱州府知府秋云谈公讳纲字宪章之配也莱州公以进士为南京刑部主事员外郎郎中太恭人先封安人继封宜人公擢广信知府更莱州乃老后太恭人以子贵加封如公秩礼也公卒之十八年恭人卒其子一麟一鳯以卒之明年十二月某日葬于游来坞之原从公兆也浙江提学按察副使盛先生既铭其幽复树石墓上奉建宁知府罗君状请予表之予室顾淑人谈出也且辱莱州公知乆于太恭人能无言乎按状钱氏裔出呉越武肃王之后讳进字寛甫者自嘉禾徙无锡世居湖头余百年矣国初有子正子义仲益并以诗鸣蔚为族望子正之曾孙叔简娶张氏生太恭人幼禀聪慧父母爱之适莱州公丧其配赠宜人朱氏其父封奉政大夫南京刑部郎中采芝公谋于其配茹宜人遂聘焉厥既来归及见叔舅佥事公泰公兄主事公经外内上下交贺得妇未几二公继没门户渐衰莱州公方为诸生恭人相之绩学益力天顺壬午举于乡明年会试遇贡院灾阽危而免恭人闻之忧以致疾且斋而祈焉甚恳公既第进士恭人之京弟坦送之归而道卒恭人曰弟由我死盍于我殡于我葬既而恤其寡妻至于成节被旌凡若干年不衰当公以进士使山东劳瘁成疾而几危也泣叹而告恭人曰吾与主事兄以吾亲之教皆获登第封典未及而亲年已老吾死不足惜如不瞑何既而闻有输粟例恭人即脱簮珥劝公为奉政公先受服焉公疾瘳授主事南京再进至郎中恭人皆奉茹宜人以养及携主事公之子一诚延师教之与其子等奉政公卒莱州公与仲兄成章庶弟絅及一诚四分其产既而恭人告公曰一诚也贫柰何乃悉推其分与之姒氏丧一诚继之其殡葬皆于恭人乎具公之广信恭人迎茹宜人养如南京比更莱州茹宜人已踰耊道路且逺公欲请终养恭人曰吾闻之人臣不以家事辞王事礼也吾以妇奉姑而子代父养将不可乎公独行之任恭人家居养事修备宜人安之越二年公归宜人年益高恭人从公同侍朝夕四年年九十有一乃终先是伯子一麟例贡需次家居其仲一凤以乡举署桐庐训导恭人谓公曰二子既登仕途君亦老矣不及时自娯将何待乎凡家事一自任之不以烦公公得逍遥林下专心著述焉凡数年卒时一麟候选都下一鳯转教谕桂林恭人躬治丧事兼综内外无拂礼俗比一麟等奔归则丧具备矣服阕一麟授南京东城兵马副指挥一鳯改进贤教谕二子交使迎养恭人曰此固吾从子时也从必于长遂之南京暇日谓其官渉刑狱因举常劝莱州公者戒之且终以欧阳崇公求生不得死者无恨之说葢阴有祈嗣之意焉一麟泣受唯谨明年三姙皆男人谓恭人言不诬会一鳯迁应山知县而归恭人与二子各膝置其子以相娯顷之以莱州公不及见又相对泣叹临行一鳯跪请教恭人曰公勤亷慎缺一不可吾无多言既而一麟进中兵马指挥于是恭人有加封之典一鳯由应山调平江改四川大邑莅任三月思恭人老谢病归见之甚欢寻以徽号恩诏赐粟帛诸物恭人犹躬拜之一日夕食毕濯而就寝无疾而逝人谓太恭人殆神仙家所谓尸解骨蜕者葢其轻财好施天惟昭鉴之而彰其报者于是乎在此其说固未足信若夫天意则有之矣洪范五福其卒曰考终命命有定数顺受而无亏斯其正矣然或臻乎其数而身罹疾疢不暴颠蹶则积痿痹痛苦百出至于不可胜而毙焉者虽上寿其得谓之考终乎由是知太恭人之得报于天者之至也是故君子必为之表焉不然则不务德而惟神仙方外之术之求者有之甚则流于符箓之说皆指太恭人以取信岂不为女德之累也乎太恭人卒以嘉靖癸未正月二十五日距其生正统戊午二月二十七日享寿八十有六子男二人长即一麟娶华氏赠孺人继蔡氏封孺人次即一鳯娶呉氏女四人长适杨頥次适光禄典簿华亢次适华球次适义官华爵孙男六人恺邑庠生娶朱贡士廷补女悌聘秦贡士国和女愉聘华国子文成女忱聘华指挥腾霄女慎聘华国子国仪女其少者曰恒孙女七人长适吕国子亨夫次适茹国子钊次适华干次聘于浦义官君万子称次聘于罗建宁文徽子汝推次聘于邹指挥邦翰子应参次聘于殷司训时衡子旦谈氏自始祖寿斋由汴扈宋南渡遂家无锡数传至封监察御史公礼礼以上世以医名礼之子若孙始用儒显莱州公其最盛者也文学渊邃其著述多行于世云

　　明故耕云处士董君配江浦太君杜氏合葬表

　　耕云处士董君克振之配江浦太君杜氏年九十五以终其葬也其子江浦知县遵之友四川按察佥事姜君仁夫为之铭其曰太君而系以江浦者仁夫因江浦士夫君子之称称之也而遵以善政得于其人以成太君之教者盖不待终诵而知之矣且其铭之称有曰为妇则妇崔氏之唐为母则母尹氏之陈允哉言乎吾因遵而知母姜君云吾亦云再考其叙之称其俭节共惠于太君皆常事不举其曰耕云没遵治丧用礼修殓法屏佛事宗戚病之太君不为挠又曰大姑黄老而病疮家众疑癞不敢近太君羞馈候寝抑搔痒痾如他日姑陈病风手足挛巻太君任盥栉跪榻前饲饮食煑药为汤抱之坐盆上熏且浴三年如一日乌乎太君之孝其它可能也其事二姑于疾如此非其心之纯笃虽一时不能勉而况于乆乎其丧处士能听其子之用礼不以宗戚言动尤有古贤母风致四十而寡望百而终子遵入官厯教与政由南昌训导溧阳教谕乃至江浦前称贤师后称贤牧东西迎养太君志体兼豫凡若干年会以时艰辞政就教疏上忤当道顾得琼州感恩之调间闗海道有不遑将之叹未几乞终养归相见驩甚不啻融泄焉者又凡若干年乃卒中经今上嘉靖改元与于追尊诏恩高年粟帛之赐岁时坐慈寿堂上遵率诸孙捧觞上寿邑大夫躬来加礼谈者荣之夫以太君之贞心苦节限于年令而不得与旌典命也遵学成行修屡试于有司而不得策名荐书以阶显仕贻太君封亦命也虽然由君子观之今之所谓荣殆无异于旌与封者况天与之寿既若是其高且获康宁以享之子亦老矣侍而待瞑葬铭出于知者不朽之托于是乎在近与南昌张东白先生所为堂记逺与处士之铭于开化吾先生表于枫山章先生者存没辉映其荣多矣而其事尤难遵吾斯文知己也昔在江西有官属师友之分既葬太君乃用书及志刻遣其子汝俛来请表予谓处士既有表太君祔焉表则为复然前后葬日有不可不书者第愧吾之言不足为太君重耳其表曰明嘉靖五年十有二月二十有四日壬申江浦知县兰溪董遵葬其母江浦太君杜氏于东湖之墓距其父耕云处士君葬于成化甲午十有二月庚寅凡五十三年启而合焉礼也杜亦兰溪人其先为五高先生之裔其父曰景福母张氏其详在姜志

　　冯氏青山阡表

　　正德辛巳二月丙申广东按察佥事冯廷伯迁其考赠承德郎刑部主事观省公暨其配封太安人秦氏之柩于龙山之墓乃即青山新阡而葬焉先是弘治乙夘刑部公卒丙辰以葬己未秦安人卒庚申以葬既封既树于今二十有三年或有以下湿为言者廷伯旁视而信惟是焉惧往来山之前后相求吉壤乆而后得于斯后负龙山第三峯惠山左峙璨山右掖前抱梁溪襟以重湖湖外诸山隠隠可望堪舆家曰善卜筮恊从乃勤坦墉乃肇茔域将改图焉于是廷伯生母李安人以庚辰六月四日卒遂卜襄事左公右安人易地而兆如故李母右而稍后礼也君子谓古之人通乎幽明之故专精庙享而不修墓况于迁乎墓之迁也仁人孝子必有甚不安焉者矣凡葬言水深土厚土之不厚则水或浸淫越棺若褊祔以侵于肤势宜有之春秋讥世室屋壊为乆不修也墓藏体魄独可若是恝乎此廷伯所以歴询葬师披榛涉莽跋履嵓嵚而夙夜不遑者也冯氏世为锡望自宋信州知州梦得十一传而至刑部公之考望江教谕戒轩先生起家布衣斆学著述彬彬成章为贤师儒公承其绪由贤科再擢而典教阳榖善诲之声于戒轩有光晚得廷伯为名进士歴工刑户三部官至宪台秦安人实相公教昔者二铭皆予执笔葢叙之者悉矣今兹之迁廷伯又属予言予故约书之以告夫过而谒焉者乌乎刑部公才浮其位秦安人德称其配而丕显于廷伯文学政事懋着中外君子犹以为未究其用焉冯之后其将益昌乎帝锡之章贲及林麓予何敢赞一辞哉观省刑部公之别号乡大夫士称之廷伯名夔秦太安人吾邵氏之甥也李安人于令当有封而命不时受廷伯言輙悲之

　　容春堂续集巻十三

　　●钦定四库全书

　　容春堂续集卷十四

　　（明）邵寳 撰

　　○传【四首】　行状【二首】　碑【二首】

　　传

　　白中丞传

　　公讳圻字辅之自号敬斋常之武进人太子太保康敏公第二子也其世具康敏公传母一品夫人蒋氏公生颖敏过人年十八以诗经举于乡十九第进士观政戸部请告归娶授南京户部主事所莅称治三载考最未几升南京刑部贠外郎夙夜治刑书听断明慎寻进郎中以疾告归乆之改戸部郎中奉敕督运有声于漕于是康敏公致政矣便道获侍疾比卒亲侍敛焉起补工部都水郎中寻迁浙江布政司叅议分守浙东诸郡有希权贵意请开处州诸银穴者公从鎭廵往视具列利害议岁输代课以息冦敓公私称便金衢二郡饥且疫公举诸荒政乐清豪徐总纪谋杀人乆不服上命给事中御史来治公与按察副使彭济物讯得其情遂寘之法安吉知州廖纪为豪右诬赃罪听者率避嫌弗为辨公曰知善良而不之扶若公道何即详谳白之日本使有自鄞以去者鄞人将奏留焉公验无奸听逸去温金二郡多伪吏蠧政公黜三百余人长兴有重税田八百余顷洪武间冲于洚水遗税病民公请去之杭郡大饥公再举诸荒政宁绍台三郡大疫公药病敛丧尤加之意升福建左叅政仙逰汀漳诸县窜起民悉奔窜公适病疟即舆而徃率民兵追之至大田驿相距二十余日会鎭东福清官军至合追至宏路驿贼渐散去既而贼围武平公复画策防御督共饷不絶贼遂逺遁民则安堵琉球贡舶至以风故违所公验逸之如鄞故曰柔逺道当如是泉州倅纵墨而抗于分司蔓起大狱歴数年不决公详阅而折之转右布政使寻转山东左布政使时秋大灾公通三十县轻重其征中监某致香于泰山因要重贿公婉谢不应贼初平恤残旌烈诸政公举之亟鲁王当袭封未有适立公与议焉论者称允迁应天府尹覩郡学礼殿坏首修之师生廪久缺为之措补招复流民凡千余戸申康敏公丞府时所定义役法仍条上不敢擅者七事皆切时弊擢右副都御史敕总督南京诸仓场公简率官职唯谨又以京储日匮而吴楚诸郡兵荒不继请议节革冗耗劾坐军职不法者三十九人管屯官病军甚又劾坐若干人千戸郑僖王忠挟势强支殴监仓主事王瑞之且诬致重罪公疏白其枉蔽罪僖忠于是太夫人寿八十乞侍养不许乃迎致台馆集公卿为寿盖出莅官政入视寝膳者一年太夫人思归因疏乞休致不许太夫人归以疾终公号恸奔归乃敛既而追思成疾卒年五十二配何氏累封至淑人子二长说次谊皆县学生所著有奏议集东廵纪兴诗各若干巻邵寳氏曰昔人谓年少登髙科为不幸信斯言也宜莫如吾白公然公自筮仕至佐都台凡三十余年职职而举而总储时尤振肃称良宪臣以显荣终则何不幸之有初公以进士请告归娶此着令也疏既入予问曷日行公曰命未下敢先日乎此其事与汉石庆不轻对马相类盖公之醇谨夙成如此书曰谦受益公有之而何不幸之有同年年与公下上者有山海崔锦世美太原车相进贤皆未官以死昔人之言岂二子谓邪

　　郭氏二节母传

　　泰和郭氏当洪武永乐中有贞节之妇二人萧氏者为彦清甫妻彦清当元末兵乱与其父徳祥甫率众保障乡里入国朝以董赋为千长年若干卒有子三人可权可行可平皆幼萧氏曰吾事也抚之成立以老事见少师戸部尚书萧公尚约所为寿萱堂记后可权早卒其妻刘氏生二子长者七歳曰克哲其次曰克咨纔三月刘氏曰吾姑能存诸孤今赖之吾安敢不力二子长有室有孙若干人亦皆成立曰任者克哲之子也正徳戊辰进士今为大理寺正文而有政尝作显庆之堂今都御史刘公咸栗为记陈按察文鸣其姻友也又为之叙述云君子曰易坤之六三文言称地道无成有终而以妇与臣道并言之臣之道不难于常而难于变变而能恒其徳是谓贞臣惟妇亦然是故有贞臣而后能国有贞妇而后能家郭氏姑妇二贞继延家祚皆可书也吾闻郭出汾阳忠武王唐季有讳瞿者避黄巢乱始由金陵徙吉之龙泉乡其八世孙逴又自龙泉徙泰和之千秋乡游溪里盖世有仕籍至元之世无闻焉要皆束修自好乡里归重也而徳祥甫尤读书乐善称隠君子盖世积之节义乆矣二母之贞厥亦有自哉

　　邹贞妇钱氏传

　　贞妇钱氏者无锡钱孟深女也年十九归邑人邹翃时扬数月时扬病钱左右侍汤药无违夕露祷请身代曰夫冢子也妇可死夫不可死越二年时扬卒钱年财二十有一恸而无怨既除丧遂屏华饰弗御亲党有怜其少者为之重叹钱敛袵谢曰命也退无他言当是时邹氏方饶于赀钱日处中闺事妇事唯谨纺绩有间则独坐未尝越中庭一歩舅姑娣姒下至媵婢皆曰难哉若人盖至于四十五十犹其初也既而丧明继以衰病卧床褥数年卒年六十有四先卒数日念时扬祀无主谓其从子太学生望曰叔氏亡矣在诸子惟汝奈何图之望曰母吾世母也葬固吾分若夫祭也则从伯氏翃之子叶也可遂以叶为后君子谓钱知礼无媿古贞妇云越三年望以叶葬之九曲河之原从时扬兆太仆少卿吴郡都玄敬铭之二泉邵子曰妇以从一为贞贞之渝也论者一归之寒饿其然哉太史公称蜀寡妇清世有丹穴以财自卫不见侵犯秦皇帝以为贞妇而客之为筑女怀清台乌乎节成于志志茍不坚在贫则迫在冨则荡其不克终一也不然太史公何特笔于清也哉吾闻钱氏事有感焉于是乎书

　　和坦齐传

　　和坦齐周思文养子也周金陵人其先湛为戎州通判徳佑间家尽俘于元兵思文之父泰独以从舅官海南免后卜居无锡治春秋屡荐不起尝愤权奸误宋乃以忠臣飞芾天祥之姓名思文兄弟三人致景仰焉泰之名思文亦繇是起义以志敌雠也元季天兵围无锡张翼率父老谕降莫天佑思文与往和坦齐曰周族丧败惟我一支存耳此行若不讳如宗祀何儿当代往脱不还第为我抚二女足矣既天佑降余党迟疑和坦齐趣之进遂被杀思文葬且祠之厚抚其女详见王学士逹所为墓志泉史曰当是时翼之义髙矣思文与翼同以义望于乡者也其往也死生未可知也不往则谓之曰不义将焉逃之和坦齐之往知代其死而已而不知免之于不义也义重于死君子之论也盖和坦齐其取义者矣

　　行状

　　太子太傅礼部尚书赠少保谥文简毛公行状

　　曾祖伯振妣张氏祖弼累赠资政大夫礼部尚书妣王氏累赠夫人父升累赠资政大夫礼部尚书妣范氏累封太宜人累赠夫人公讳澄字宪清姓毛氏别号白斋晩更三江学者称三江先生世居苏州府昆山之东隅弘治间割其地为太仓州遂为州人自考以上继有善闻于乡公生资性明粹神采秀朗容止端洁行歩未尝左右顾七歳善属对间为诗歌传播人口岁时与诸兄谒姻戚长老或赠以金钱归即弃之曰要此何用吾不欲违其意故携归耳陈武选恺闻而竒之许妻以甥年十七充太仓卫学生清苦力学每试有司輙入优等成化丙午中应天乡试归遂遘疾明年弘治戊申丁父忧哀而尽礼服阕卒业胄监学思兼进徳器聿成所作程文及拟古文凡若干首皆善体认而词气超脱然意不自满悉取而焚之人或窃诵一二吴中晩学传以为式癸丑中礼部会试廷对赐及第第一人授翰林修撰公感激奋励益究心道德之蕴及礼乐名物之故精思实践融会贯通涵养之乆襟怀澹如随所应接务合理道丙辰同考会试得人为多三载考绩进阶儒林郎赠考如公官封母太安人妻徐氏安人已未再考称职充大明会典纂修官庚申二月充经筵展书官是岁八月援例请告送太安人还乡于是大父寿百岁中朝缙绅为赋咏以彰世徳者若干人有司为建人瑞坊壬戌赴阙癸亥三月会典成进右春坊右谕德仍兼修撰预修通鉴纂要甲子二月充东宫侍班官八月充东宫讲读官公声音精切义理明畅时武宗为皇太子进讲称旨入言于孝庙曰今日讲书毛先生是苏州人说书却眞正明白孝庙甚喜方中秋设宴遂彻以赐乙丑二月充经筵讲官武宗登极推恩宫僚升左春坊左庶子兼翰林侍读九月赐金厢束带及上两宫徽号遂加赠考如公官加封母太宜人妻宜人是年修孝宗实録充纂修官正徳丁夘正月闻太宜人疾请归省不许讣至匍匐归哀动里闬既葬避居北郊未尝一入城府或为郊行从一苍头遇幽胜盘桓乆之与乡人处由由然絶去边幅及干以私则正色却焉巨室有被诬者当道将奏没其产初求救于公弗许既而廉其罪不至此邂逅为直之其人报以数百金公尽却去曰吾公道扶人安能以贿为尔役邪其光明清介类此岁已巳逆瑾谓会典出内阁意凡所升秩悉夺之公亦落庶子止余兼职是秋起复仍官侍读庚午升侍讲学士八月主顺天乡试九月署国子监事辛未充殿试读巻官寻升学士充日讲官壬申掌院事奉命教庶吉士君子谓公言动可法不止文字之师甲戌主考礼部会试寻升吏部右侍郎乙亥升左侍郎尝署选事人服其公丁丑正月三品一考进阶通议大夫诰赠祖考皆如公官祖母王及范太宜人徐宜人皆赠淑人荫子希原为国子生六月升礼部尚书侍经筵戊寅武庙南廵公倡议谏止疏凡数上期于必还兵部尚书彭公泽初为左都御史尝奉命制陜西边事时土鲁畨侵轶哈密彭公既处分奏行奸宁不悦忌彭者遂文致为罪将置重典于是有集议之旨公言彭某有功无罪都给事中王爌石天柱亦如公言彭遂从轻明日王石皆降外任或嗾宁撼公公弗为动阴伺月余无所得乃已逆濠未反时奏欲令抚按诸臣朝服进见有请公奏行者公据故事条上濠居母丧伪为孝行胁镇廵请旌表公覆奏引孝经诸侯之孝云云谓今所上与此不同事皆得罢濠与其党甚怨之公如弗知也己夘春赐大红蟒衣一袭玉带一围先是二品赐玉者三人公与焉左右不悦公者匿弗予至是驾自西旋将郊公当导驾度弗能终匿乃始出之庚辰会试充知贡举官五月尚书一考例有兼职左右有沮之者止加散官赠祖考皆如公官祖母以下皆夫人逆濠既获武宗驻跸通州朝制宗室有罪下诸王府议然后告庙行之左右言濠多内应恐入京生变召文武群臣出会议公正色云前有宸濠朕自有处置之旨必发书告庙一如旧制不宜在外草草成狱奸彬在列为之吐舌自是法官执奏皆以公言为据论者谓当是时群奸窃柄且握重兵人人自危而公议不少沮可以为朝廷重矣明年三月武宗崩慈寿皇太后有旨往迎今上皇帝入继大统公与使焉既得命兼程以进比至有议行五拜三叩头礼以见者公曰今遂如此后当何以加之且将来劝进辞让之礼行乎废乎上闻而是之赐彩叚十表里白金千两下及仆从皆有赉驾行前后扈从备竭勤诚上每加慰劳既即位复念前劳赐白金彩叚各若干又赐罪人家属一人寻奉旨议兴献王主祀称号公会文武诸大臣议引汉成帝立定陶共王子为皇太子立楚孝王孙景为定陶王奉祀共王事云云谓今皇上既以兴献王长子入奉大统无他兄弟宜别立献王后以主祀事以兴献王亲弟九人伦序推之宜令益王第二子崇仁王袭封兴王继献王后奉承祭祀献王长为一国始祖万世不毁称号则引宋英宗以濮安懿王子继仁宗后程頥所论云云谓今兴献王于孝宗为弟于皇上为本生父亦犹宋濮安懿王之于仁宗英宗皇上既入嗣大宗宜称孝宗为皇考改称兴献王为皇叔父兴献大王兴献王妃为皇叔母兴献大王妃凡遣官祭告兴献王及上笺兴献王妃皇上俱自称侄皇帝名隆重正统尊崇本生无所不用其至可以为万世法奏上有旨若曰事体重大其再会议来奏公又议得兴献王宜令崇仁王暂以本爵奉祀兼理府事俟山陵事毕及三宫尊号礼成再请会议定夺兴献王称号制皇帝于宗藩尊行止称伯父叔父自称皇帝而不名今皇上称兴献王曰皇叔父曰大王又自称名尊崇之典可谓至矣复备録頥文随议以上有旨若曰还博考前代典礼再会详议务求至当来奏公复议臣等前所引程頥濮议皇上称兴献王为皇叔父兴献大王此孔子所谓事之以礼者此外推尊之说称亲之议则似乎孟子所谓非礼之礼孝子岂忍以加其亲而忠臣岂忍以导其君哉推尊之非莫详于魏明帝之诏称亲之非莫详于頥之议頥议前已録上兹録明帝诏文并乞赐览有旨再议复议得先王制礼本乎人情人无子以兄弟之子为之后为之后者谓其所后曰父而所生曰伯叔父此皆人情之所安也人情安则天理得矣臣等不敢以他说进奏上诏还再议既而内阁亦奏如公言有诏卿等委曲折中为朕申笃孝之情云云公疏犹云礼可以义求而情不可以言尽仰体圣心揆量事体使协乎情而无悖于义密勿谋猷腹心忠爱非臣等有司所敢专得旨有考据精详议处停当之语继奉慈寿皇太后懿旨称号遂定主祀事寝后有奏于安陆州立祠祭署设丞二员以戚里子孙为之者公复据前议执奏事皆详具奏牍是秋吏部尚书缺廷推首属公公固辞曰人岂不自知吾才岂堪此哉时秉笔者左侍郎罗公钦顺必欲推公公曰公同年岂不知我他日偾事公亦与有责且乔司马有何不可乃欲强我声色俱厉罗公知公意坚遂以乔公首荐公次之闻者嘉其退让山陵事毕再疏乞归俱荷温旨勉留明年春纂修武宗实録充副总裁每朝罢入史局多所笔削出理部事日宴始归尊号礼成録迎立功加太子太傅荫子一人锦衣卫世袭指挥同知五辞不允公亦不敢受寻奉昭圣皇太后懿旨主选大婚得女子七人其一人为刘鎭抚某女故宦官某族人也故中人多助给事中底蕴以告公稽武选贴黄而信即具奏上俄有左顺门议事之旨公意其为此誊贴黄以进其事遂止册礼行公充副使比终事赐绮币者三公素有脾疾及迎驾议礼精力继疲至秋乃病尝候早朝昏眩移时及兼史事重以冢妇若孙之丧病遂日侵冬月益甚疏乞骸骨不允寻命医调治及遣中使问以羊酒蔬米明年正月以生还乞复不允仍命充会试知贡举官疏三上内阁拟俞旨进上览之愀然曰此辈老臣方切委任何遽至此医问如前比四疏知不可起始许之加太子太傅赐勑给驿遣其属一人护送还乡命有司时加存问月给米四石岁给舆隶四人勑有朝茍康复暮即起用之语濒行又遣中官致寳钞为道里费公感激泣下谢表恳笃有余忠焉既而治装出都门会病少间朝绅饯者盈道人以为疏傅复见行至兴济病作卒于舟中上闻之震悼辍视朝一日遣官谕祭者九命工部营葬赠少保谥文简仍以迎扈功荫子一人为中书舍人公少时尝夜读母夫人遣女婢叩门送膏烛不应伯兄洪自起呼之乃出虽盛暑家人未尝见其露体简淡寡欲悉以世产让其兄弟上赐金币散诸宗党故旧有差室无姬妾徐夫人没三年始买一婢及病厚遣归其家公性嗜诗亦颇喜饮每把酒吟哦不辍伺成章书之意格髙古音律和平闻者耸听疾诵一二过輙火之曰吾以适吾意而已平生言行无少伪犯而不校遇事正直不以利害少屈然务韬晦故实浮于名位既通显济物荐贤恒如不及而未尝自言其人或知而来谢则曰余忘之矣当正德时士风竞进公独絶口迁叙岁月亦未尝一造要人之门每语其子弟曰莫非命也彼不顺受何为者哉遇故人过从笑谈终夕或酒酣颓然而卧若不知有世间事者公在礼部乆诸王府陈乞一裁以法上在藩邸顾独以此知公及奉迎归圣眷遂深方将大用公天下亦望公朝夕入辅而公归且逝矣配夫人徐氏子男一即希原女一适南京礼部主事王世芳孙男三与几与立与恭孙女一许聘金允若曾孙女一与几先公一年卒公卒癸未四月九日距公生天顺庚辰八月二十二日春秋六十有四希原将以卒之又明年正月一日葬公于盐铁塘之原合徐夫人兆先期衰绖杖走无锡以状属寳泣而言曰先公与公道义相知几三十年公先太夫人之铭先公得状于杨村舟中力疾起诺孰谓越三日而遂不起乎言讫又泣若谓寳虽在丧有不可辞者寳违朝省乆矣公之事不能备知然希原之情可念也乃受其手録事实略加次第为状如右以备立言大君子采而书焉谨状

　　先母太淑人过氏行状

　　先母封太淑人过氏无锡黄藻里人宋宗室徐王郡马孟玉十一世孙其先自宋以来隠德相承至于我外祖时明翁娶于周泾周氏而生吾母于女行为季年十九归我先考赠奉直大夫许州知州加通议大夫都察院右副都御史纯和府君讳溥字惟渊寳生三年先考病卒葢吾邵之先宋以上谱逸无征元季我七世祖容春府君髙不仕之义与倪处士元鎭为文字交国初五世祖仲容府君始以人材起试职知州以卒高祖叔安府君从学周正言士衡而与王中书孟端为友能自受益以资践履士望归之至我曾祖存一府君博洽经史终身由礼隐然山泽之儒寳犹及见焉其卒也与吾先考同时于是门祚衰薄母鞠寳惟谨既除丧二年又遭我祖母杨淑人之丧以寳襄事诸父有利吾产者百方震凌将夺之节当其肆暴母至携寳匿曾伯祖母王安人所然不为变既而析产争取金帛泉货母独取存一手校先世遗书千余巻昌言曰吾冢妇也此书当与吾儿读之袭而庋之床顶然以爱故尚未令就外傅寳九岁始延里师俾授句读继遣从经师受学寻游邑庠中应天乡试试春官不利卒业太学凡数年间母鬻旧产暨诸服饰共给殆尽寳二十五得进士授许州知州迎母就养封太宜人歴升戸部贠外郎郎中江西提学按察副使浙江按察使右布政使湖广左布政使都察院右副都御史总督漕运母自四十六至七十凡二十五年皆就养时寳以逆瑾属劾平江伯不从矫诏勒致仕家居越数月起廵抚贵州勉奉母以行至长沙有户部侍郎之召而还于是母年七十一病衰不能就养再请终养未许寳至京师数月又请至再许省视抵家三月又请乃许侍养于是以诏进今号又八年寳进南京礼部尚书疏辞逾年未报母得中风疾往往而剧吏部以请得先帝俞旨今上登极上辞疏诏趣起莅事恳辞许之且命有司以礼存问于是母年八十有一矣寳入致命母病不能起犹加命服于身为叩头状寳惟吾母贞心保孤壮老安节如一日例以受封不敢请旌先是封太淑人之诏有矧予风纪之臣上有贞节之母之语至是继被殊典于诰有光尝请于今致政少傅震泽王公作贞节碑树之寿藏之左是岁冬十一月病复剧十二月二日遂终适寝乌乎哀哉寳忆少时每夜读书母必手女红以相之常谓读书在勤然须节劳无致成疾秀才家书尚多非力莫能读也故戒勤之意率逾于警惰其迎养在官凡政事若罔闻知曰妇无外事况官事乎朝夕定省惟以共勤戒之而已在许州奉诏毁淫祠寺观有为请于母者母曰此朝廷事吾儿不敢废格吾敢阻遏寳祷雨斋戒母率家众亦素食至旬日不怠曰吾在官敢独肉乎寳以一年俸米还前官之母之棺价不足又假诸同官寳重于告母曰此义事也儿第为之我当节用而已寿日不纳女宾曰此谒阶也虽旧有之吾不敢踵在江西长壻来迎妇同官谓廨近察院戒减用乐母命彻乐不用寳视学外郡母在廨日惟买一肉一菜外无一人出入寳归宪使周文化以告且叹曰何太夫人之清慎也寳以问母母曰宪台之法吾固当为儿守之在淮鎭寳以忤瑾听逮京师母闻之忧惶驰系疾病几殆比退休归病即日愈大喜无怨既得告而有召命人或谓母曰太夫人盍行乎母曰吾老矣儿亦多病非做官时也夷然而罢及初病命启诸箧笥检旧衣分诸女孙或意母养于官乆必有珍竒重货及启皆无之虽寳亦叹吾母之廉也存问礼至邻媪谓母曰母何物报上母曰天之恩岂物所能报哉惟有叩头而已媪曰母在床其何能叩母曰吾儿代我叩矣呜呼言犹在耳色犹在目今而后不可继矣呜呼哀哉母生正统辛酉閠十一月癸未享年八十有二子男一人即不肖寳娶顾氏累封淑人女一人殇孙男三人曰德孙曰佛眞俱殇曰一玄母命为寳后者也女孙三人长适义官华珉次适邑庠生吴汝宪次赘邑庠生秦汶寿藏在惠山绣岭之原去先考墓数百歩而近卜以今年癸未冬十月十日丙午启而葬焉距先考葬五十九年矣念惟体魄乆安不敢议迁爰制衣衾棺而合之寳不天先考背弃太蚤惟母之恩实兼父道寳不孝无能为养仰荷圣明锡之晩福又弗克承藉以登上寿踊地号天无所逮及惟襄事有期所以埋铭树表于墟墓之上者不假大君子单章片辞以为不朽之地则寳不孝之罪其终何以逭诸用是抆泪为状仰干于下执事惟少矜其志焉而亟赐之也寳不胜哀苦祈望之至伏纸悲咽不知所云谨状

　　碑

　　通奉大夫福建布政使司左布政使华公神道碑铭

　　正德辛巳冬十二月十二日福建左布政使华公以疾卒于家先是秋八月公以上初嗣大綂奉表朝京师称贺十一月还过家上冢启行而病三日大病又明年嘉靖癸未春正月十又一日其子琢琭等葬公于分龙之新阡惟着令神道有碑乃以公诸孙进士子宣所为状请文于寳按状公讳■〈日上永下〉字文光别号梅心更号双梧居士其先本春秋宋卿族散处四方其居无锡者葢逺矣在南齐有孝子寳者其族之望也宋有曰荣者以仕居汴至其曽孙原泉当南渡时始复居锡之隆亭胜国时友闻提领州税璞辟晋冀屯田总管铉为都功德使司都事皆未显若功德之子幼武乡称栖碧先生先生之子宗鞾鞾子兴叔叔子宗隆则皆隠而望于乡焉葢自宗鞾徙鹅湖三世而业益盛宗隆之子封戸科给事中听泉翁守庄娶杨孺人而生公实始以文科进封及父母位至二品葢前此未之有也公性严简卓荦器识凝重弱冠入邑庠即谓天下无难事敏而力学初讲业于长史淡成杨先生继闻今致政少傅守溪王公以翰林编修居忧洞庭山中遂与钱郎中世恩过太湖即其墓庐而学焉凡二三年文誉益起学亦滋博弘治壬子发解南畿越三年丙辰试礼闱得魁选既赐进士改翰林庶吉士每阁试輙为大学士宜兴徐公学士四明杨公所称许然同辈亦不能无忌徐公既致政公当授官得戸科给事中公慨然曰吾于是得言天下事矣会已未会试主司有起物议者公奋然曰此而不言尚何待乎遂入劾疏诏付于理乃并逮公言官杨方震林粹夫辈力为公救而廷议亦多归公孝庙知公直谅而重于国体既免所劾者官亦迁公南京太仆寺簿去国之日赠言者若干人有拟之唐子方者公至滁阳首去输马踰期之罚又禁隶卒勿薪于琅琊山麓归薪于僧以茗逰客有属吏诡常例以赂公公法而戍之滇南曰吾其以惩官邪公暇课诸生以经学皆谓得师三载迁寺丞又三载擢守韶州先是至京师或劝谒执政可得异擢公谢之比至韶猺杂民居郡境者辈持一器果来谒公谕之曰我无汝烦汝无我梗汝耕我牛且汝种谷贸易无汝禁辈受一果遣之欣跃而退有怙终者必置之法诸洞帖服时会府征乐昌檄调韶兵万人与狼兵俱公点遣如数帕首以赭自殊于狼台司见之叹曰华某文吏不虞其知武如此诸生讲课一如在滁时科目乆虚至是乃有人焉人归公功歳乆旱公祷而雨君子谓其祝文有古文遗意癸酉供职乡闱实兼校文盖廵按御史衡阳王君昊征之曰是论科场弊者可以为重矣彻棘得解元黄佐人归公识丁外艰归弃堂食不取凡若干金事见去思碑未几擢贵州叅政服阕改四川会诏取大木公率众入梓潼诸山或以险沮之公曰君命也不听适骤雨至笠而立者越宿群木浮涧而出人归公诚分守西川守备内臣欲通茶于畨以规私利匦金馈公公怒而却之茶议遂寝岁丙子乡试又称得人郡守有先为御史负风裁名者寮长将以罢议黜公昌言止之而不受德君子曰古人之道也迁福建右布政使于是军士以食缺唱哗群情汹汹公至曰食缺之故吾知之矣支不折食固不缺议请于朝而更之群哗乃定复梓行八郡均征之籍以杜后弊清戎之政故属藩右率以官重弗躬公曰国事有大于此者乎遂亲歴八郡无弗至者岁己夘乡试又称得人贼彬窃柄要赂诸藩胁以奇祸公不为动彬校入境遽去踰年进今官方将有所罢行而皆未之遂也惜哉公孝于父母友于其兄在官如家逾耆不忘其初尊师亲友始终无间予与君有鼓箧之义公之初归胥会锡山驿执手语平生倾写肝胆至于垂泣盖畴昔欵洽未有若斯者也岂公将属吾铭邪公生于天顺己夘十二月之晦年六十有三配朱氏继惠氏赠封皆孺人子男四人长琨先卒次即琢太学生次即琭次珩女二人长适江阴郭让次适邹焘孙男一人蜀信女孙一人所著有双梧集若干巻铭曰孝考嗣宪如舜承尧逹聪明目群贤满朝公在谏垣出自中秘有怀輙陈为国劼毖矧兹贤阶天下为公厥或诬上臣实是恫惟直动天震威虩虩凡都人士乃罔不■〈忄砉〉帝意玉公南司牧人公拜稽首惟帝之仁牧规既申郡尔南服扁舟两童矢作民福乃叅乃伯既西而南如疾在躬惟彼肆贪人亦有言麟祥虎猛公令轩轩公心耿耿汉有戅汲宋有孤唐公念斯人曰笃不忘孰矜能廉孰断能果公隧有碑千载笔我

　　江西左布政使致仕陈公神道碑铭

　　公既致江西政归之五月以疾终于正寝其子金等先尝为公卜寿藏于邑扬名乡漆塘山之原遂以其年十二月某日葬焉惟着令神道有碑则以状来请文予与公同里闬仕同为戸部属相知为深义不得辞公讳策字嘉言别号蓉湖世为无锡人曾祖寿益祖友文皆敛德市隐父野葵翁璲慷慨直谅好读史传有古烈士风以公贵累赠奉直大夫戸部员外郎子五人公其仲也幼有异质读书骤进然性鲠介不能同人遂以布衣应试翁卒后长兄荣有宿负让居室于公公为代偿不足复益之人曰义哉而难其贫则应之曰吾不能笔耕矣乎于是请业修贽者日众以所入供其母王太宜人弘治已酉领乡荐癸丑登进士授戸部主事进员外郎郎中擢知江西饶州府越四年调浙江严州擢福建左叅政超擢江西左布政使凡在官若干年公为主事监通州仓有中贵挠法抗言不避继监徐州仓法更振肃为郎中时三边弗靖军费浩繁公以敏练承檄往江浙广东三大藩督其逋公访究丰凶及侵蠧主名微施通融之法不朞月而足又处其纲解如法盖凡若干万皆济边乏陜西告急朝命侍郎顾公往备兵食公从焉顾公与公咨议相可否比至长安执其要而御之不数日刍粮渐积将士増气敌乃北走不敢渡河于是闻太宜人之丧而还哀戚以治逆瑾以微眚逮公未几事白公至饶州姚源洞冦与官军相持五年矣公廉得其情新其约束罢行唯便纵滥系者若干人乃单骑入冦巢谕以逆顺祸福降之后公朝正去郡洞冦复作朝廷方发兵南下公适还先驱入犁壁山营而居夜忽大惊士皆甲而哗公卧不起顷之稍定连战数日冦败散去公以洞僻且逺奏请置万年县自是不复叛政暇修郡志志外有搜访名胜为诗咏之凡若干首内翰陆先生深见之曰此非古观风遗意乎公之调严也盖以姚源复叛追咎抚故抑其功然德在郡民其行也举王梅溪徙夔故事断虹桥遮留之严属地有银矿发则相攻公谓争利杀人非生财道也令封之其所为政务持大体不屑细琐感今吊古有余怀焉其大者登冨春山修子陵之祠祠有希范堂赋盖九阅月而福建之命至矣时汀漳冦方炽鎭廵举公往征之道经同安巨冦苏世浩势尤猖獗公首降之遂携焉以临汀漳汀漳气夺榜到之日先降者争出见公因抚而谕之曰吾欲返尔田宅亲戚尔顾欲肉喂鸱鸦乎众皆稽首曰公推赤心人腹非昔御我诈者比此固我命尽日也敢以死请公皆遣之汀漳按堵如故省城军士有因前政给粮踰朞而唱哗如叛状者逹官里居者三人出而沮之未信曰必得陈叅政榜文公虞反侧未即给也惟以利啖其党而涣之渠魁既得余悉弗问省城无恙公以民苦急征军乐早支乱是之由乃疏请岁留余银九万两以为仓卒小警军饷之备时纪功者尚斩获公之功乃不上逹不平者往往鸣之赋咏公泊如也既而论功仅加俸一级遂迁江西左布政使公至之初宸濠虽就槛车而武事犹未戢公既涣群党之逸者乃警城墉籍府库惟谨复以地方凋弊特甚请给银数十万两赈其余民己夘废科士有滞才之叹请壬午倍额取之藩府诸祀坛无主请属之布政司凡三疏皆见施行鼎建鼓楼于司之东改宸濠所建阳春书院为贡院圣母北上舟经九江公往迎之需无阙者及壬午场屋事毕自顾疲惫乃驰奏曰臣备员方岳行年六十复值衰疾失今不去妨病之罪曷能逃之疏上吏部请从致仕之例公既得命浩然南归终日黙坐家人侍侧唯见风髯萧然而已公在部在郡凡三被赏赏必感叹曰吾何以称上德其监徐而还悯兄之二子贫各为之室与产平居推诚任眞不立崖岸及当大事酬抚周密动中机会雅好吟咏李文正吴文定储文懿诸公皆盛奬之而程文尤长闽江二省试所刻文公皆与笔削焉所著有某藁若干卷公卒嘉靖癸未六月八日距其生天顺戊寅六月十三日享春秋六十有六配宜人范氏有子三人长即金次銮次鏊女子二人张渭华治安其壻也孙男五人士魁士元士清士洪聘皆名族女孙六人许嫁亦名族详具山东叅政俞君国昌所为志铭曰虞牧十二周伯维九子我天民纪纲群后今之布政宣化承流仰若古代前虞后周晔晔陈公其才孔硕有德以将与与翼翼郎署十年继守两郡兵荒荐臻公靖以训乃叅闽省左辖于洪长揖悍帅阃臬生风大慝既除与物更始闾有友婚室有妇子岁月迁叙可省可台公曰倦矣遂乞归来湖上有田有水有山胡不少留笑歌其间爰卜寿藏遂营以葬隧道有碑既穹且壮谓我公友爰请我词我征公行刻此铭诗

　　容春堂续集巻十四

　　●钦定四库全书

　　容春堂续集巻十五

　　（明）邵寳 撰

　　○墓志铭【一十九首】

　　墓志铭

　　江西按察司佥事万君墓志铭

　　江西按察佥事万君世和致仕归藤之十有三年年六十九正徳丙子十二月二十三日疾病卒既殡之数日其壻喻行人汉以公便归治墓县南之南山越明年丁丑某月某日乃葬前室苏孺人迁而祔焉礼也又明年己夘汉北上以状来请铭予在江西与君为僚友汉甥于君有子道焉君尝命从予受业汉之请盖君之志也君之归于是予方视学白鹿洞饯故弗及盖至于今以为阙如也而复忍不铭君哉君讳祥姓万氏世和字也自号致斋其先江西新喻人胜国时有仕广西全州者去官家藤遂为藤人曾祖宗铭不仕祖伯龄举茂才官南城典史坐累适役上林苑当适时其少室李方娠归其家邵武生君父赠监察御史子信后南城与李继卒各殡其地子信图归之不克比卒以属其子子五人出三室君再继陈出其季也年二十领成化戊子乡贡会试屡屈间关北南求二殡所在辛丑归南城之柩甲辰归李之柩皆易棺以葬如父之志时人贤之谓之孝孙丁未擢进士第授南京陜西道监察御史论事无所避三年考绩得赠封典母陈太孺人就养而卒君归其丧以葬终丧除浙江道益着气畧君博学急当世于岭南事尤悉尝画一陈奏都御史邓公廷瓉镇两广上君可领戎节不报寻以勑清理江南屯田力求其弊去之已未诏两京部院举方岳才君在荐中而江西命下矣江西号多讼而屯田事尤赜君先弊后规罢行惟时誉言日闻时亦起忌最后以廵抚檄治盗于瑞力辨非辜同事蓄憾有间于廵按者署考无称语会乙丑觐毕又以他怨致谤劾于言官遂有致仕之命先数月抚廵议荐君南贑兵备副使至是胥叹而止去之日至粥什器为道费归无田宅再易寓而后至藤备极艰困今内阁大学士蒋公某君同年进士也尝贻之诗述君志操知者谓之实録上登极诏进阶朝列大夫居数年改葬前母及兄以下六人娶诸子妇一人诸孙妇二人皆勉力为之其归外舅唐贡士之丧在居官时事尤着详见予所为志君再娶初娶即苏孺人后娶唐孺人皆无子苏有女一人妻化州同知富川何鲲唐女二人一妻汉一妻工部侍郎全州陈仲廉子庠生邦佑汉以省解第一擢甲戌进士庶几知恩义不负君者铭曰维南有人髯而长身如河朔间【叶】出入两台抗论不回誉成谤来才臣宪宪少也孝孙其归斯原

　　邹君孚伯墓志铭

　　泰伯邹氏有硕望之士曰林泉翁显之有丈夫子五人各有所肖其仲孚伯则得其风度焉孚伯少有智畧甫弱冠以父命治田千余亩佣者百余人孚伯髙笠短褐日行田间手漆如意指挥作止加之号令翕然响应人见其仪貌端伟而意气倾动谓即授之数千夫当无不就矩或士服入郡邑见诸缙绅先生亦皆起敬陈方伯晋庵曰林泉老矣吾见此子犹见林泉也王文肃陆宫詹二公皆曰夫夫而不仕谁当仕者指之仕途不对而退事事如故既而掌乡赋里甲数千人听命于孚伯如其治田蓝田荣公实为邑大夫以威严绳下见孚伯独谓之敏嗣是诸大夫皆然泰和曾实夫守郡时以仪门之圮谋于孚伯孚伯一言承之一钱一夫不烦公私三月而毕盖孚伯布衣以干济获上事多类此林泉翁老有不入公府之称皆其力也比卒殓葬称治致客逾千人先庐火孚伯惧伤母心别构东崦与故居夹溪而峙加巨丽焉母心乃适于是以例授七品服出入舆从乡人观之居然仕者矣论者谓孚伯家政如官而孝弟信义日修不怠是亦从仕也已田租岁多贷人外有负者亦不甚较坐是业稍退孚伯怡然不以为意惟延师授二子经仪物虽共腆而有事勿助得优柔之意暇则手一编不置非左氏史汉则舆地志以是备知天下形胜及古今人物之畧尝以秦汉间事叩其子子对则问难继之不对则为之尽间与客语亦不为窘人自宜兴来谈搏虎者先致其怒伺其驰而惫也乃追而毙之孚伯曰此曹刿所为三鼓气竭者乎其弟和仲闻之谓孚伯读书能得其意孚伯美髭髯忽而斑白如六七十者其尚义而济人称长者于是乎称正德庚辰孚伯年五十三以讼入城为摄者匍匐乘舟晩归得中风疾抵家而卒閠八月朔也孚伯讳观别号颙齐孚伯其字于宋忠公浩为十几世孙前母钱氏母惠氏娶鹅湖华氏子男二人长承府学生次式庶出女一人嫁义官吴县徐谧孙男一人女二人予始闻孚伯及其昆弟于其母舅钱靖伯先生继而周仲章施克和道孚伯尤悉和仲晩从予游习古文辞承治春秋亦以其疑往往来质孚伯之卒也承问复雠义予谓既告之有司则复道尽矣其在人者于汝何有未几承以和仲状来请铭墓新卜于某地葬以某月某日铭曰有士有士其冠峩其才则多壮而思强而皤五十而死命也奈何

　　明故山西布政司右叅政华君暨配钱恭人合葬铭

　　正德己夘六月某日山西布政司右叅政华君以疾卒于官瘁也越一月其季子鎏奔走数千里奉其丧归以十一月某日至殡于堂越明年庚辰十月二十八日其配钱恭人亦以疾卒毁也又明年辛巳某月某日其子蓥等奉二柩合葬于秦塘泾之新阡而请铭于君昔同鼓箧之友冉泾邵某某乃按其姻友都运张先生状叙而铭之其叙曰君讳津字济之别号謇斋姓华氏世为无锡人其先在齐有孝子寳在宋有荣者以仕徙居于汴至原泉避乱复来居隆亭族始蕃衍又五世至友直元常州路总管总管子■〈王季〉尝以处士举于集贤院号曰清逸其子希颜以文行为乡望所著有东湖集君五世祖也传汝立谅至君祖俊字景荣出赘■〈了上凵下〉山钱氏因家秦塘泾之上辞分业而自立遂成厥家有子三人其长为君之父瑄字伯和配蔡氏生君兄弟五人君行居三敏而知学弱冠游邑庠二十六领成化癸夘乡荐越三年丁未登进士第授湖广松滋县知县操励自躬庶致斩斩时有奸人挟王府势强取于民君执而法之江溢坏民庐君为之防民赖以安满三年抚按旌异政遂以风宪召闻母疾取道归省比至升刑部主事以松滋之旌封伯和文林郎松滋县知县母蔡为孺人君在刑部遇疑狱反复叅鞠尽求生之道决囚淮扬诸郡平反为多属有疾请告归遭文林公丧茕茕在次不越戸限起复改戸部主事出纳惟谨尝监通州仓有怙中监势请事者君拒之固中监衔之尚书顾公虞其中伤君也亟调监七马房仓其严犹通州三年署员外郎奉勑勘田湖广常徳时宄瑾扇虐既行而有后命遣人追与之牒至则君由水道还矣其人既还报而君始至众为君危之瑾见于左顺门顾而谓曰华先生汝来何迟也盍亟往事事乎竟无他言未几署郎中二年升湖广辰州知府遭蔡孺人丧起复补直隶广平府时当兵荒君毕精经画凡无益之费不急之务悉罢之又请蠲常赋外民不能共者数事惟学校所须不以乏省太仆丞有欲收养马民免地税钱十之五者君曰民累于马甚矣以若所免犹不纾困如征其半民何以堪遂以其事白廵抚都御史转闻于朝悉复其故属邑邯郸城每山水秋至輙为之坏民病修筑君曰山水挟西河横流舎河而他图虽劳无庸乃改河上流北注之漳水势既分城乃无垫事见李文正公所为记贵戚并民田于清河征敛太横民诉于朝事下之日君削其数什九民归君德议立生祠君止之三年以异政被旌诰进阶中宪大夫赠封其父母妻皆如典寻升今官分守河东道搜剔利弊罢行惟允发私贿以正官邪禁戢豪强视广平尤力居二年上疏乞休不许会车驾西幸凡境内供亿之事夙夜调度者三月继闻再幸之报廵抚都御史偕君至代殚力缮备又越二月疾作返卧司廨月余遂卒年六十一君子谓君简而惠共而介有君子之道配钱恭人男四人长即蓥次鉴次鋆次即鎏次钲出继钱氏姑女二人长适长洲王典次适邹曾孙男九人女八人又叙曰恭人讳淑姓钱氏吴越武肃王镠之后父玘母胡氏温雅淑慎出于天性年若干归君君厯仕中外恭人什五家居躬绩以率其众凡再当大丧四婚二嫁力治而襄君以是无内顾卒年五十九君子谓恭人孝慈俭勤于君无违徳其铭曰华着于锡世有冠缨甲科之盛莫如我明君起丁未厯官凡六总总刑章琐琐金谷惟愼惟清厥问孔淑孰不佐藩君独尽瘁令乎守乎前庸既最子往问疾而以丧来恭人继殁无乃病哀伉俪皆藏是曰礼葬彼屹者碑千载之望

　　承事郎顾君墓志铭

　　君讳荣章字时显姓顾氏别号筠轩居士尝入赀授承事郎世为无锡胶山乡人其父诚轩翁信娶朱氏生君兄弟三人君幼从二兄习举业乆之皆以干蛊弃去逮各有子毕力延师教以经学朝夕亲程之邑之材人无弗宾礼也客以文籍至无重弗售弘治乙丑正徳戊辰甲戌继成进士者三人伯之子浙江叅议可学仲之子刑部郎中可适各以初官推封其父君之子可立既积学未第可乆为行人改国子学正例未得推封故论者绳近世科第之盛莫不归顾氏于是又为君未满焉而君且卒矣先是一年可乆与同官数人上疏言事君初闻之跃然喜曰义也继闻上震怒则悚然惧乆乃闻改官之命又感且幸谓圣恩洪大无可报称卒之日犹惓惓以为言盖君素渉史传于古人忠孝事多经论议故逹于大义如此君事父谨甚凡厥攸嗜虽逺且艰必力致之母生之岁在丒君不忍食牛者终其身母老日屏居诵佛君恐其伤气也百方劝释母感而从之居二丧哀而称治终慕之悲形于忌祭伯仲依依举必退让若犹在父母左右初同居以生息日衍始孙而别筑有庶妹早孤子鞠而长之归惟其宜人以急告起而应之不敢以缓弗能丧者辄给之棺陈某者先有服于君其老也独生于君养死于君殡吾友春官进士浦君文玉其子之师也其状实云君卒正徳庚辰四月二十七日距其生天顺庚辰十一月一日年六十有一配同邑李氏子男二人长即可立县学生次即可乆女一人适苍梧知县尤遂良子革孙男四人起敬起孝起予起家女四人皆许嫁士族其壻长过某次葛某次茹某次邹某君丧之三月可乆兼程犯炎暑至自京师哭踊即次可立乃协谋卜地于璨山之原以明年辛巳某月某日举君柩葬先是介叅议君来请铭予昔在吾师蒿翁之门知君兄弟最故诸子于今视予加推孙焉况文玉言可征于是乎铭伯名懋章其封承徳郎工部主事仲名盛章其封征仕郎中书舎人铭曰业懋自躬【叶】教子以正【叶】如农克昏秋罔不成征休数物亦曰有命【叶】肆国子与廷诤而封典未及其父承事叅家训而寿考不如其兄乌乎天道爽与不爽来吾可闻无惑其往

　　故盛君时敬妻冯令人墓志铭

　　少司冦盛公之从弟时敬既卒之十有五年其配冯令人卒越三年其子太学生武臣宣卿启君兆于慧山新阡而合葬焉先二月介其姻友张元充来请铭福建少叅茹君世和为之状状称冯氏世为无锡善族与盛伯仲本成翁娶于邵而生令人秀慧凝重少不喜饰虽闺中人罕闻其言笑也父母相谓是女也淑盍择佳壻归之于是司冦公之仲弟时正娶于冯于令人为从姊故时敬之父安仁翁闻而为时敬聘焉比其归也年才若干班于群从娣姒巽而修谨自奉舅姑供祭祀至于延师燕客及他内外事皆能左右时敬备仪与物无媿卿族勤俭之徳恒力行以率诸媵口授诸女诸孙女以女诫诸书于诸子亦以义方赞时敬无怠舅姑病医焉祷焉其丧也敛焉葬焉时敬或未之悉令人相之唯谨时敬没令人奉家规以周旋如时敬之存也年七十八忽婴寝疾越四年而剧遂不起病之初剧也或请召巫令人谢焉曰吾年至此尚奚求哉使巫能生人则谁欤死者卒之日为正徳己邜四月五日距其生正綂已未五月十一日享春秋八十有一子男三人长稷娶华氏蚤卒次奭即武臣娶张氏次尹即宣卿娶厉氏继宜兴陈氏女三人长适侯芹次适秦钺次适江阴徐稷孙男一人铎聘曹氏女孙五人长适邑庠生秦濂次适宜兴徐文炜次聘于华某次聘于顾起经次聘于华某盖所与为婚姻皆公卿大夫士族不能悉着其葬以嘉靖元年月曰丁夘日曰壬寅时敬讳顼别号冰崖乡人称之曰六丈安仁翁讳曰立字文璧司宼之父赠都宪公之介弟也铭曰在成化中盛多文物外有轩裳内有翟茀婉婉令人归维其时徳配夫子群从孔宜比称未亡教子不怠嘉耦令终祉其斯在乎

　　封安人叚母王氏墓志铭

　　嘉靖元年三月晦叚戸部金不逺百里来告其母王安人之丧且告葬请铭予色然骇曰日吾闻安人之病何遽卒也抑何以遽葬金以墓地与岁月之宜告予重悲之遂为之铭按其表兄陈礼部子引状王世家维扬元季迁武进入国朝延平同知友谅始登仕籍其子兵部主事某继之而大盛于其孙文肃公■〈亻与〉公以进士及第入翰林累官南京翰林学士国子祭酒至吏部尚书进阶荣禄大夫致仕卒赠太子太保安人公季女也其母为公继室孙夫人安人幼贞静简黙内惠终温公及夫人皆钟爱之年若干归公友同邑叚叅政伯诚之介子汝信于是叅政既致仕家居甚约文肃公在南京谓汝信以安人来宁馆焉而就学者乆之安人谓汝信曰家有父母怀安而失养子弗子妇弗妇如吾心何乃以情告文肃公公许之归致养唯谨叅政公暨其配刘宜人释严为欢比殁治丧中礼时汝信游庠校安人治内不烦其心客以讲学至安人供具必周至其自奉丰俭唯宜且亲纺绩以率诸媵婢人不知出于贵族也汝信有两兄蚤卒二寡嫂暨诸孤弱安人勤恤之终其身晩虽异居如同居时诸子者至于今徳之金以正徳戊辰进士始为主事南京以两宫徽号恩封汝信如其官安人今号金以公干过浙因省安人申图报之戒语甚悉未几汝信以暴疾卒安人治敛及葬葬已纲纪其家婚嫁唯时惠及侧室戴并朂先思爱敬之化浃于中闺论者谓称文肃之女卒以是月二十日年五十七先是十六日为安人生辰金率诸弟妹称寿毕忽遘疾至是不起子二人长即金娶国子生无锡吴稶女次衔娶严州府推官同邑赵昌龄女女五人适国子生江阴徐治引礼舎人无锡杨董同邑蒋泓三人皆安人出戴出二人壻曰髙淳夏应鹏曰同邑杨键女孙二人葬以卒之明月望日辛夘墓在九里之原与汝信合兆汝信讳瑞叅政讳寔叅政之父民以永乐甲申进士入翰林为庶吉士授刑部主事尝预修五经四书性理大全书官至南京戸部侍郎铭曰懿哉安人太宰维考大叅其舅有器有名亚卿之旧号以子封命服在躬徳则多有葛覃之风五十七年封君其从铭者秩宗

　　蔡母陈令人墓碣铭

　　陈无锡世族元大徳初恂隐于鸿山山间有桥名朱舎称朱舎陈氏令人之曾大父曰至大父徳威父仲嘉母曰长洲惠氏令人性静专中闺无泛爱于是有曾大父之婢寡而有节令人重之与之处者若干年比归蔡氏为仁裕翁配姑浦蚤世继包再继邹凡事三人皆谓曰共仁裕异母兄弟姊妹十二人令人见其婚嫁及壮且老无不得其情者仁裕倜傥宏阔其所御侍女若干人令人弗之制也至于他过徃往补焉然亦讽而不谏仁裕卒令人方少诸孤殊弱舅丧继之有挟权豪以侮其孤者惴之曰吾已告诸法吏矣行将执汝以讯既而摄者至诸孤愯不敢往令人泣且叹曰未亡人可出门戸乎虽然诸孤不忍弃也乃墨布为筓携其孤以出比归谓其孤曰是筓也吾死必以为狥以见吾夫于是家业向圮晨夕召诸孤以训之于先徳之不可隳田庐之不易守誓之曰所不辅尔等以底成立者有如日邹姑归蔡也晩未闲于蔡之故令人左右唯谨家政画一论者谓仁裕在或未之逮也越十有五年长女始有归又几年长子始妇未几妇卒又几年仲子亦妇未几妇亦卒继而孤孙踵亡令人有不堪其忧者或劝以求福于佛老辄峻拒之其妇夏为之斋素以祈者二年不敢以闻其严正如此及二子能立令人谓之曰吾昔汝以今唯汝从固吾事也令人年七十曾玄满前而家不异财令人之教也正徳丙子令人忽遘疾亟集子孙而谕之曰汝軰能如此吾死可瞑矣启小椟出二酒器曰此得之吾父吾父得之外祖外祖得之先世继自今其传之长以志吾守又出笥中布帛若干束曰此吾未衰时手制其各衣之以志吾勤是唯其年三月六日距其生正綂三年三月三日享寿八十有六越七年嘉靖改元八月八日乃葬先是族葬多非其次孚会族人改图焉而后从事非敢缓也子二人长孚入赀补苏州卫指挥娶惠氏继即夏氏次济娶华氏继顾氏再继朱氏女一人适周琼孙男七人振入赀为诸郎娶范氏操娶钱氏授娶邹氏抑娶华氏邑庠生抡娶邹氏揆聘华氏幼未名者一人女七人长适钱仁静次华寿次徐征次钱让次太学生华铭次钱谅次聘于邑庠生华宸曽孙男以下凡二十有一人具其姻福建布政使江阴夏公如山志铭兹不详叙墓在某原其孙授以孚意请铭于碣予谢以无庸则介吾姻友南沙莫君来再告遂书之铭曰贞妇有旌必征之年匪生弗得着令则然易曰艰贞令人有焉孰谓未旌遂弗传邪

　　复轩潘君墓志铭

　　君今浙江平阳县知县相之父也姓潘氏讳绩字继善复轩其所自号也其先在宋南渡时徽猷阁待制性钦始居无锡其子襄以儒医名三传至元江浙医学提举传之又二传至国朝无锡州医学教授仁仲仁仲之子太医院医士克诚克诚之子韫辉娶俞尚书溥之女生二子其长曰时助君父也时助三子君为季踈爽共约布衣而能谈世务有望于乡初逰邑庠既乃治其世业所谓伤寒医者于是生二十年矣间执徃役之义于公府皆谓之才四十而里人多质平焉大族遇难事往往问计五十而相且长教之经学六十称耆宿优游里闬间七十一而相有官其兄梅邉翁年九十从弟玉林甫年七十婆娑嬉游称三寿焉吾尝为之歌锡之人皆和之七十五之平阳居数月而归归二年病痈乃卒论者谓君可以无憾矣而人犹惜之者谓其不卒享子之禄且未及封典之故初君之在庠也称勤敏会人有诬其父逺戍者乆而未白君奋然辍学以白之弱冠遭父丧治之如礼母疾求医走雪中顚仆伤足或谓君行何遽也君曰吾惟母病之急不觉至此既而母愈人有阴持刄以报仇者误斫君耳陨越几絶其族叔退庵药而愈之退庵素善是药而重于制制初成而应用盖若有神以先之者见者归命于徳然君自是知晦益简与接怨亦用希间有所论当者心服或辨焉折以一言而已及母之丧于治益勤伯兄鳏居卞急犹禀命不敢遂仲兄赘钱亦鳏无子养于君者终其身嫁其遗女先世多图书器玩至是有失者君与其伯兄力求复之聚于新楼日以相娱乐楼前蜡梅一株提举公手植也枯而复茂诗人比之田荆相始习举子业犹兼读医书君惧其杂也以情问焉相曰吾将谢夫医者君曰然相师李四顺君曰得师友龚行俭陆节之君曰得友相举甲子乡试下第礼部君曰南雍士半天下祭酒章公今之名儒也师友于是乎在其亟徃乎君至平阳喜相之得民而潜补其缺平阳之人见君归若有所失情在赠行诗文归一年相以觐过家时政在行在相乆于京师及归君已病痈矣相留于家侍汤药者四十余日君将瘥力遣之乃行行十日而卒君少其伯兄若干年其卒也后若干月若干日年七十有七娶赵氏宋晋王之裔孙曰讃之女子男二长即相次枢为伯兄后女二长适吴世臣次适秦文卿孙男六人相出者二应辰应霖枢出者四应嘉应占应贞应春女孙五人长适成效次适朱楷余皆幼曾孙女一受华氏聘相奔归之又明年十二月二十四日葬君于龙山祖茔之次先是相率枢从玉林甫暨吾姨弟杨元平元正来请铭予自童子时识君矣铭之固宜玉林名绪字继芳君叔时觐之子也梅邉讳讃字继贤铭曰医以承世而才以名行在家无竞在邦无竞有子为令在家无竞子不云乎是亦为政奚其为为政

　　丽水知县浦君文玉墓志铭

　　吾友浦君文玉之知丽水也三日而病三月而卒于是君之政虽未施其所规画皆放于古良吏有端绪矣士民闻之无问见未见皆曰是将教养我者而遽死是天夺我师与保母也无不恸哭走吊其子应麒闻讣奔徃奉其丧归越明年某月某日乃即璨山先茔之次葬焉而问铭于予泣而言曰知吾父者莫如先生非先生铭其何以葬呜呼文玉始吾之期于君者何如而乃有此哉吾何忍焉其铭之也君幼有才名大为陈方伯晋庵所赏予初举进士盖闻之既而予为许州为戸部郎凡十五年以提学之命还则君文思逸发不假梯级绰有造诣王提学明仲特重品鉴廵抚都御史彭公尤殊遇之至以君貌瘠腴轸念钱太史与谦游于锡君师焉与谦曰吾友也语必倾倒魁觧之望籍籍郡邑间比予按察两浙君果举应天然尚未满众望也又三年予以都御史还自漕台君在太学其古文词与程文并驾于是今大学士熊峰石公为祭酒每堂课必以君与舒状元国裳梅进士幼和相甲乙大魁之望又籍籍两都矣甲戌下第归予病中常过君君学殊进浸淫于诸子百氏追古之作者凡所评隲实多益予庚辰登第辛巳对大廷名在三甲众犹以美除为望乃领丽水以去君行别予且谘焉惓惓民事予谓利器非试不成君他日大用其兆于斯其兆于斯而今则已矣官爵不必论年亦不可少延乎吾昔取靳裁之氏之意作品士亭于许昌于豫章而僣有所方论颇为先师文正公先生所许今则谓君何哉虽然铭不可以已也则征君行之隐者于应麒叅诸吾所知叙而铭之君讳瑾字文玉别号桂岩世为无锡人明兴以来仁官鸿胪伯启为博罗令皆出其族君祖士林好义能诗画父怡静翁宗盛尤称长者尝入赀受郎官服怡静娶某氏生君少持重不可犯弱冠游邑庠谨饬自好有邻女欲私焉君正色拒之不为乱事父母孝志色体三养无弗用情者继遭二丧哀毁且治柩在殡而邻火风熖将及君与诸兄弟号泣呼天舁而出之于是有欲间君兄弟者君舎已从兄当析产皆推兄先间不果行家庭嗃如而睦闺门穆如而共至其诲后軰又善接引故殊材而多成其登进士举乡贡游于庠序升于大学有声称者若干人自负孤介不与公府相渉侯世卿为令时有所质必就君弗致盖应麒所疏如此君卒于嘉靖元年五月十一日距其生成化壬辰六月二十九日年五十有一配黄氏子男四人长即应麒县学生次应元次应辰应登女一人许嫁兴道华信夫子士旗女孙三人应元侍君丽水君疾请告未得郁而病亟应元左右无方君卒之日死而从焉处守黄于道曰笃孝哉是子可无旌乎遂上之铭曰呜呼文玉谁之不如五十始官古琴在御方调以弹而遽盖棺人亦有言朱弦三叹吁嗟乎知音之难

　　承事郎华君墓志铭

　　君讳泰字亨夫别号思桧华其姓承事其例受官阶也世为无锡人其先本春秋宋卿族后散处四方其在锡则望于南齐有若孝子寳在宋若原泉于隆亭在国朝若徳昌于墓塘皆始迁而望于乡者也徳昌之曾孙楚英及其子循重乡望继起循重娶邹生君十四年而孤悲泣之余惟世业之坠是惧乃弃其所业举子者极力干蛊而事请于母志色之养与口体兼致祖父母继丧以冢孙任襄事为诸父先母念嫁妹甚迎居别墅以慰其心处宗姻率从厚告急必应即有缺亦他贷而给之虽负弗改于是家益饶裕乡里有质曲直者忿而来释而去什常六七然不为武断惟理惟情谕之而已既奉诏输粟受冠服凡义举有不告告无不从曰吾方愧吾名不敢不勉于是属长乡赋人谓之平至其田租遇饥多弛之憾是用鲜讼牍无君名闾右走势途日不遑暇君事家事外鲜入城府识者谓本富者固如此以故都宪武进白公辅之方伯江阴夏公如山及潘平阳之逹杨东莞宗源秦举人国选皆与为婚姻君子以是观君年五十二正徳辛巳正月二十八日病卒其未卒也乡人聚祷凡若干人其既卒也会哭者如之其临终以母养弗终嘱其子者再三盖于是有遗憾焉配杨氏继胡氏子男七人长子仁次子信次子仪次子俊次子仕次子位仕后其从弟济君遗命也仁俊伦胡出余皆别出女五人长杨出适王文肃之孙太学生文炳次适徐纶次聘于秦瀛余未聘君葬于卒之明年嘉靖改元十二月二十四日墓在万安乡祖垄与杨胡二配合兆先期二月其从弟中孚及潘平阳以其子某某来乞铭状君者君姨弟礼部司务武进陈子引初君与吾友张临湘世安友最密弘治间临湘会试京师谓予曰华亨夫于我既忠且惠吾徳之子畀我文一篇吾将藉手以谢焉会别遽未果今临湘没且乆矣孰意吾执笔铭君哉铭曰临湘称君交而能乆于乡于邦善亦多有家孰不世而君克守人亦有言人观其友我托之铭为君不朽

　　监察御史唐君墓志铭

　　正徳辛巳春正月监察御史唐君丁母忧服阕以疾卒于家二月十九日权厝于万巻坞之阳明年十月其仲兄浙江宪使君某入觐过无锡持其弟乡进士仕状请予铭将以年月日礼葬君而纳诸墓时与方伯张君元锡偕来元锡谓君名御史铭不可靳先是二年君尝过予论学及政予心重之而恨未相洽也孰意其遽死哉君讳濂字景之别号松坡世为歙之槐塘人其先为唐徳宗后避乱居婺源之严田宋季曰虞者以元兵下江南议殱五姓而李与焉遂袭其故国号为唐居歙之聊山虞之后至君父复庵公凡八世中以学行称先生于乡郡者曰梅臞曰筠轩曰三峰凡三人三峯名仲寔在髙庙朝以耆儒召见有不嗜杀人之对者也其子子仪知兴国有恵政文庙简为赵王讲官于君为髙祖曽祖允祖邦皆能世其徳复庵益敦信义约而能裕始以宪使贵封中宪大夫福建按察副使其配封恭人洪氏有子三人君其季也幼聪颖强记出语惊人时宪使与其从弟太史守之偕逰邑庠君请业其间宪使登进士知平乡君从之学归入郡庠文誉大起既登进士观政兵部宪使为刑部郎中日退自公于当代典章及天下要务多所究习授南京太常博士君惟国大事在兹稽肄惟谨简庖役严坛禁牲涤必预协赞诸郎临之以分不少假京府臣弗躬陵祀君严檄之继是勿敢弗躬南城太和二罗公继莅太常皆谓君能重其官三年考绩试广东道监察御史廵视西城不纵不激惟法无势有内侍家人市驰马伤人君执而法之内侍不敢怨台幕岌挟权奸为横家人驰马与醉人争道执送君欲诬以刼马法君笑曰醉人耳杖而遣之君以守令数易惠鲜及民而吏縁为奸宪臣行部下上交謟庶事日废大伤治体上疏论之寻差刷巻湖广仅一月而宿蠧尽涤以灾虞召还君列羣吏臧否状请行黜陟又建白息民计岁备武靖邉等数事诏议行之于是江西廵按当代宸濠反机露矣有欲祸君者计以其差归君君行毅然无难色道闻洪恭人病驰归十日而恭人卒君遂病毁既而江西变起君以郡当兵冲凡守御之策力起赞画焉事平后民兵太横君言于郡减之廵抚欲借征白粮于徽君以丧例至阙言于司徒请别议之曰民之情国计也吾不敢以郡嫌忘国卒如君言归四月君疾复作遂不起前数日兄侃视君犹谈辨如常时君与人交无谀无隐天下名士以名节与君相激昻者凡若干人为博士时诸生从而学者若干人其在家进诸弟侄而课之业辂敏而窘君尤资之养中宪以志不以时好伯兄某好诗有所倡君必和宪使君兄而师者也礼以师不以兄杀修先墓在藤源葛塘者复其堂若田为石坊大书仲寔对髙庙语其上以彰殊遇又请诸郡梓梅臞以下三先生集其诸所欲为义举尚多而未之逮也且君子望君于国于天下者尤重是以重惜之君所为文流丽警拔议论迭出诗清新雅淡不为俗语有松坡藁藏于家君年三十六配吴氏封孺人子一人世槐女一人聘于国子生洪仁范之子诲铭曰前为博士肄礼嗃嗃后为御史执法谔谔险危不惊在疚犹作孰墓不铭终古兹石

　　明故程畨府推官王君墓志铭

　　君南京吏部尚书赠太子太保谥文肃王公之从子也弱冠以礼经逰郡庠九应乡举弗利而名益起君之志亦愈励文肃公一日见君所业于斋中览之良乆叹曰是子于是学可谓尽心焉耳矣而弗利如是命可知矣吾其如之何于是公为戸部侍郎当荫乃以君名上之君不知也命下而愧慊并作然既不可辞遂入太学友天下士所造益精博铨考优等乃有是选居官若干年归归若干年卒君子谓君无负文肃之举君性孝友有识量为文轩鬯典雅如其为人侍母杨孺人疾无愧古孝子事文肃第隘君以所居让之抚弟浩有父道张希尧者其同经友也周恤之至衣裘共敝其于宗族乡人应需已责尤多在官常诵程子存心爱物之言有狱至必重讯决期于无寃廵抚钱公才之命署州安顺及督湖襄军饷皆有济未几请老萧然家居如未尝仕者于是乡大夫士有清平逸老之会君实倡焉非公事不至公府渊黙严正老而不变其姻有官外郡而年力当休者君劝之不从寻殁京邸人髙君之识其它事多类是君子谓君无负文肃之教君既卒且葬其仲女壻光禄寺丞前中书舎人胡世征以其子来乞铭其妻之从子监察御史龚士谦为之状者如此吾以所闻征之信然君讳澄字希范别号耐庵其父修孝处士讳俊为文肃母兄其世具文肃之碑其生以正綂癸亥三月四日其卒以正徳庚辰十一月八日其寿七十有八其配龚氏为士谦伯父竹庵之女其子男适出一人曰昆出侧室吴者一人曰晏出侧室刘者一人曰易其女三人其长适杨墀其次即世征妻皆适出其次适郡庠生陆宪章与晏同母其次与易同母未行其孙男一人幼其女孙七人其长者适赵惠其葬以卒之明年士午十一月十有八日其墓在其邑定安西乡裴巷村祖茔之次予少辱文肃公知既获交与其子都宪公希曾昭勇君希程及其孙中书舎人某于君之铭若有弗能已者铭曰科第兮曷重世禄兮曷轻君何为兮恒情维忠敬之在我虽蛮貊兮可行老州里兮社清平学兮仕兮谁谓君兮未成九原有知兮君衷我铭

　　福州府知府张公配王氏宜人墓志铭

　　福州公始为诸生娶于邵七年而邵卒继室以王宜人于是公既举于乡矣既而授官厯同安知县福宁知州丁母忧起复补涿州宜人诰封今号公擢今官二十五年以卒卒二十七年宜人卒于是寿八十有三矣先是三年哭其长子珤而恸乃始遘疾其卒也其仲子琇率其孙立等殓且葬焉以其从舅王佥宪献夫状请铭于某某于邵宜人为族诸孙故以祖姑视宜人铭故不能辞也王之先为扬之太兴人元宣慰副使端翰林学士玺其逺祖也元季徙无锡再徙邹岐三徙江阴东常里今居之曰迪曰汝振曰宗奭曰致逺者宜人之髙曾祖考也致逺娶于吴而生宜人幼有女徳年二十一归无锡张氏雍肃有度事舅赠知州愼庵翁及姑钱太宜人得妇道甚接诸姒以惠佐公以礼公初之同安太宜人以衰年辞不就养宜人留侍焉居数年宜人侍公于福宁尝退自録囚不乐乆之宜人曰吾尝闻先生诵虞书之言曰与其杀不辜宁失不经何不乐之有公朝正京师宜人过家太宜人年八十余矣病痢几危宜人侍之加谨越数年乃卒公在福宁宜人偕归谓公曰今姑之丧非昔舅之丧之时也虽厚不谓之踰公从之公在涿州从者以服食异宜为宜人忧宜人固淡如也公以异政当受诰宜人曰邵也没无子先生其忘诸乎公曰贤哉汝之言之也有国典在汝且不忘吾恶能忘之吴母无依宜人养之终身卒葬锡山迁致逺翁而合之又数年公自福州朝正京师还卒于家宜人以其子珤等葬之于惠山新阡正徳己夘珤赴台试暴疾卒宜人为之服三年曰吾闻吾仲子琇称礼之言云弘治正徳间再遇太皇太后之丧持服如制人异之宜人曰吾矫也与哉而吾异也宜人天性勤俭从公厯三官四地皆宜之蚤作晏息无寒暑一致或劝之少逸辞以非好耋老犹矍铄论者归其淑静之故内自媵婢外至族姻邻里为惠不同同归于感卒之日呼琇而语之学戒之踈逸且谓汝学礼丧宜从礼汝长姊之夫周于世故亦宜叅之言已遂瞑是为嘉靖元年三月四日子男二人长即珤邑庠生娶陈氏次即琇邑庠生娶过氏女三人长壻为太学生华麟祥即宜人嘱琇者其次为太学生盛武臣其次为庠生谈一骏孙男七人立冠带从事锦衣娶成氏继陆氏仲贞娶江氏叔宣娶王氏季师聘某氏芳誉聘李氏芳问聘惠氏芳名尚幼女孙四人长适邑庠生施显卿次适华渠次适孙良次受倪柏聘葬以其年十一月晦壬申合福州公兆福州公讳逊字时敏别号钝轩宜人以福州异政将受四品封公卒而命不果下故称从前封云铭曰二女同居志恒相戾至于继室亦前之忌封不忘前维王之贤徳则多有我铭是先

　　慕稼朱君墓志铭

　　君讳振字从徳朱其氏慕稼其别号也其先在东晋繇吴徙越宋内殿崇班阁门祗候明知邕州卒赠刑部尚书自四明复归于吴其子公绰登天圣进士官至光禄卿知舒州卒赠少师孙长文嘉佑进士官至秘书省正字兼枢密院编修官程伊川苏眉山皆尝荐之者也厯若干世成忠避乱光福巽为吴县尉徙东墅宗式居通安桥皆不出吴中其子桎始自通安迁无锡之新安君髙祖也能■〈扌后〉业如土著曾祖矩又西徙前漳祖仲南承世业而益裕之加以问学尝代父为椽有阴徳活若干人家望遂振父辕号稼轩初娶浦继室姚氏生君少读书善记稼轩惩仕而罹法者不俾卒学君长修孝弟惟日不足父夜吟而虑其忘也尝命笔于君君徙卧寝侧先吟而听不待呼命无寒暑间养其伯祖轩又为伯祖辂之县尹讼田而归之为叔祖轨之子升置田与宅乡有梁杠之缺率佐有司以治皆父志也伯兄拱蚤世抚其子舄如子治其家事如室力白其诬舄死保其孤至于遗孙翼哺周至教其仲兄择之子鈇钺不能就傅者季弟搢构祸于人日夕叵测君御之智力兼竭施及群从皆然君与人交以信临难尤能执义其友有陆大本者缚于豪强髙惟清者人闭其子室中君率众解且出之平居循循里闬间非遇事不知其若是奋激也父殁当析产人虞君之争不虞其让让行而虞者媿岁饥令贱粜粜者顾得利君粜如数乃止曰因灾为利吾耻之谢劝者不听凡助丧葬不顾其力然能周旋其间寡则以已多则以人必求有济义田义塾力不逮志语及輙叹之再长乡税征输大议必与闻焉供足而民无怨声暇日手古人诗一册吟哦终日若不婴于公私者教子甚笃而尤注意于衮钞书至数百巻延师无逺近惟其人御史弦其诸子也推官恩其诸孙也科第相后先衮举于太学文学尤有名皆教之力面折人过而乐于受人人始或忤而卒服之老而谢事极树艺逰观之乐兴至吟诗藳藏于家凡四三帙自谓不知其衰俄病中干数月而卒卒之日为正徳己夘六月某甲子盖前二日犹能手书云寿八十二娶华氏继杜氏先卒子男八人长佩次瑾次即衮次瓛次熊君命后舅氏次扆次褒次褎女七人丁舜年秦坤华球尤晋魏寅蒋晔其壻也其一人先卒孙男十人士冕士允士元士充士觉士观士觐士先女九人适过诏浦应熊邹契谈恺邹壬余幼曾孙男十人女七人葬以卒之三年嘉靖改元壬午十二月十二日墓在开化乡阁照山之东麓与二配合兆先是一年衮问铭于予至是以兄佩来请铭曰朱繇吴迁越望自宋世以官重邕州舒州枢府编修世业作求巽尉吴邦家于东墅门戸乃树通安再徙至于前漳前闻以光君政于家承其祖徳有子观国阁照之下四尺者坟我铭以文

　　明奉政大夫修正庶尹工部郎中进阶朝列大夫李公墓志铭

　　公讳珵字汝璧姓李氏别号东山其上祖赓始自邵武徙居无锡宋元丰间夔举进士厯官右文殿修撰赐爵陇西县男卒葬邑西湛岘山其子忠定公纲请胶山寺奉其祀子孙盖世守之自宋末至国初三徙之黄塘之始居者公髙祖士忠也曾祖惟先祖时皆隠迹民间父泰字允通以公贵赠奉直大夫刑部员外郎母华氏赠宜人公以布衣举成化乙酉乡贡五试礼部至甲辰岁始以吏部考第一授大理寺司务三载受勑进阶登仕佐郎以端介称九载考最升刑部浙江司员外郎以详愼称寻丁内外艰终丧补工部虞衡司会重建清宁宫公阅木桑干河有敏干称未几进郎中奉勑提督遵化铁冶有严明称于是群奸构毁左迁福建市舶提举公过家遇疾上登极诏复其官如故公遂请老正徳改元以上两宫徽号恩进阶朝列大夫越十有二年以疾卒公初在大理以父母违养尝迎致京师数年归归数年复请归省赐道里费以行中朝诸大老皆有赠言乡人荣之继遭两丧卜新阡龙山事以时襄观者称治诲诸弟各事事复罄旧业逊焉无吝色有义之者公曰吾以是慰吾先人惟恐不足何义之敢言哉公居官二十年共俭和惠自僚友至胥史舆皂无不感服既解官归里居翛然非山水之游不出尝感司空图所谓三休孙昉所谓四休者以其说榜于小斋朝夕吟哦其间家忘其贫身忘其老最晩复徙厥居人不堪其劳而公漠如也所著有东山白冶前阳龙山诸藁总若干巻大理评事嘉鱼李茂卿尝评之公卒正徳某年某月某日距其生宣徳乙卯某月某日春秋八十有三配过氏封宜人宋徐王郡马孟玉裔孙瑗之女也先六年卒子男三人长曾次髙次雍女三人长适江阴任守诚先卒次适蔡元载次适邹天与孙男六人文声文鳯邑庠生文着文卫文龙文麟女孙四人长适华贡次适华珂次适江阴庠生徐纲其季也幼曾孙女一公葬以卒之某年某月某日兆于刑部公之侧与过宜人合属有遽令墓缺志石雍也以请吾母太淑人于宜人为族侄予举进士观大理政实以友义寻姻好于今四十年矣铭其奚辞铭曰梁溪之李繇宋相纲公明俊造乃耀前光司冦司空自廷尉擢四任三阶执事有恪公年未老而赋归来诏若为公载进厥阶燕歌嘉宾寿称大耊曷维其藏西岩有节

　　古行翁墓志铭

　　翁姓王氏讳竒字世英其号古行者盖士大夫称之云尔非翁自谓也翁初为诸生颕敏絶人治尚书兼通易诗二经凡数十万言翁皆成诵且兼通天文卜筮星数之学或曰有异传焉然自得为多提学张先生和试其文而竒之再举不利以友寃白有司至于讦且抗提学张先生悦谓非规也黜之同事数人皆力诉以复翁独落落乡里者数年成化壬辰其友潘提学祯以进士起复上京师谓翁曰子盍逺逰乎天下之大岂无知子者哉翁至京师董司冦昱馆翁于漷县里第为从子师乆之欲妻以侄翁曰非吾耦也辞焉有荐为恭顺侯教读者或毁之冢宰尹公翁见公言无卑辞公色于堂翁怅然而归遂漫逰金陵三原公在兵部方为权贵所尼属翁筮之翁曰公归矣越三载其起当铨衡乎已而果然时翁在京师或劝谒之翁曰今吾不可谒矣乃复之金陵既而又之京师居数年之江西之河南之山西之两淮晩而东归徘徊吴越之间者凡十年翁虽以术逰然惟神而明之之义不敢自怠于修凡语人又必附子服惠伯之说故缙绅先生犹以儒者待之翁亦以自待尝谓人曰吾平生所敬者三人谓谢新建胡淳安及予予媿乎其言予侍养归之二年翁自其家以其子宗元来访翁病温将死宗元请徙馆予不可既愈乃归越三年庚辰访其旧令杨通判修于温归三日病卒八月闰十二日也年八十七于是宗元校书于我二泉书院子尝许为翁传其卒也宗元以请遂为之铭翁在金陵吏部官欲黜二御史而问其命翁曰命岂宜问于公哉进退人才固有不在命者不对而出刑部逸重囚主者属翁筮之遇恒之大过翁曰五为囹圄贼入矣其焉逃之计其获日与时皆不爽闻者皆色然骇陈指挥妻死将敛其女病问命于翁翁曰女固无恙其母亦且未死后当生二子即欲敛其必越午午时妻复生后果生子二人王郎中应奎问命翁曰是火气太盛若官之南所至必有火灾后守台州既上三月郡中大灾十室九烬王以疾去翁在淮安屈总漕直问张冢宰彩之命俾为书寄之翁曰是固大显然今将败矣吾不敢为书也是岁秋游欢谷山中仰见玄象叹曰客星主急变奈何越三日复观焉则喜曰无事矣未几逆瑾败此数事其尤异者其它事尚多不书翁孝友天至有所得归付其弟世善以养其母母年九十余翁为儿态恱之有嘉果必袖以奉然介甚茍非义虽千金不顾即受于知已亦惟足用而已京馆人被诬系狱翁为直之其妻邀夜饮翁闭门不纳明日徙去闻人之善亟称于人其有不善面詈之至不能容陈知县衮举乡饮大宾再拜门请翁辞之曰无暇者可以与此吾岂不自知哉此皆人所谓古行者翁之先在宋有讳实夫者始自杭州徙居天台又三世至翁之曾祖贵亨永乐初以人才举官至光禄丞祖伯玉甫成室与产父仁礼教授乡里门多显人母杨氏翁自知数竒不受室以宗元为之后其弟世徳之子也娶戎氏有子二人曰蒙曰需女一人宗元先是为制栢棺兹归治葬以明年辛巳六月丙申襄事墓在后洋之原从先兆也铭曰可贫可贱不能为谀虚中季主托焉以逃【叶】斯人也湖海之游【叶】欤山泽之臞欤人曰古行墓吾将书之

　　华硕人张氏圹志铭

　　硕人故福州知府钝轩张公之女待选国子生华君时祯之妻国子生云之母也其卒也今致政太子太保刑部尚书莆田林公既为之铭云学于予以予知其家世复以圹志属焉张华皆无锡人张自福州公以上皆世隐徳其父文简赠涿州知州者尤称里望福州以乡贡进士厯县令州守至今官于其族祖义士飞卿暨其子尚书惟中世望不落莫士夫谈之华之先出春秋宋戴公在齐有孝子寳居慧山之华坡寳之后以仕居中州者盖若干世宋处士原泉始复来居梅里之隆亭五传至处州録判某称惠而文又再传至元太尉府知印山心精于史学有所著述其子开二入国朝以耆年不仕又再传至康伯益尚隐节其文雅称于三吴者与王孟端俞朝宗吕志学陈子庄及其族人东湖并又厯荃本盛二世至时祯之父坦庵讳栋字良用蚤游邑庠晩亦遂隐初硕人之配时祯也以赘福州谓坦庵世谊谓时祯也材故硕人既成室则念曰吾父之为此举也为吾弟幼而祠墓无所托也为吾母王宜人之母吴无所归也乃谓时祯曰吾女子也不能干蛊子其代我时祯克事事而加之以敏故福州官廉而不甚贫凡所属者皆济既而坦庵业中衰而义不就迎养硕人曰舅姑如此子妇何以为心哉乃劝时祯请于福州脱簮珥筑室于石羊泾奉坦庵及其配吴居焉石羊去张居一里而近凡朝夕省问虽不能日不失旬朔乆之弟珤长能勉于家而二老渐衰硕人又请从之以养于是家道日富凡省问于张者旬朔必躬朝夕必使视昔于石羊加勤福州以是无家虑硕人在张尝与逆珤之妇陈及归妹盛氏珤也侈能约之为谨其在华又能调剂其伯叔氏及其娣姒反戾为和时祯亦以是无室怨其居舅姑二丧后先丰俭惟称于时祯有相焉福州之卒以在室之服服之曰吾固与嫁者异王宜人哭珤而病问无虚时其丧也哭不絶声盖三日亦病此葬不废哭逾年而痢乗毁以卒临终嘱其子云甚详语皆合于忠孝诚敬是为癸未八月二十一日春秋六十子一人即云娶杨氏女四人长受邹一夔聘与其次俱殇次适秦濙次别出适吴性孙男三人长复初聘莫氏次复礼聘史氏次复诚聘曹氏女孙三人长聘于秦采次安如石次俞寀迹其父若祖则杨为温州府通判致仁秦为抚州府通判国重故方伯中斋公之从子今司徒鳯山公之族兄莫为乡贡进士佥吉史溧阳人为光禄少卿逊仲曹为吏科给事中于徳秦为乡贡进士国和于国重为从弟俞为山东左叅政国昌皆名宦也邹居泰伯吴居闾江安居胶山皆望族也云敏而好古乆淹科目当硕人病医祷甚劬丧能读礼事必称父命盖硕人素作其志且相之勤及得不得又称命以慰之若尝闻古贤母之故者云于是所得多矣初丧时云既请于南沙莫君铭其旌曰硕人又自叙事行凡若干言请于企斋张公为状硕人之前母吾族祖姑也知硕人乆今叅诸张状为序及铭福州讳逊字时敏时祯名麟祥墓在邑南九里泾之原从坦庵兆葬之日以卒之又明年某月某日铭曰始事在室以厥良人为父母效力卒事于家舅姑焉依而父母不遐彼妇从人如匏斯系若而人者从从皆义君子曰孝盖其在斯而致毁以病且死于嗟乎其尤可悲也夫

　　秦冢妇毛氏墓碣铭

　　毛氏今南京太仆卿砺庵公珵之仲女归秦氏为太学生国英君配国英名锐江西右布政使中斋公夔之冡子也毛之初归及事其祖舅封知府修敬公盖为妇二十有四年以卒卒之三年国英以其子濂等葬焉太仆公既铭其幽复以坟前之石属予国英之子汶为予季女壻尝述其母之贤于予曰吾母出吾外祖母韩孺人克遵其教柔嘉淑明女红外能诵书作字年十九归吾父事吾祖母沈恭人孝于是有吾曾祖之丧吾祖病风未几亦卒祖母不胜哀母代以事事不离左右丧甫襄祖母以二少姑未嫁为忧母请出装奁以助父乃遂归妹既而祖母遘危疾母日夕侍者数月比愈而吾钱氏姑乆病卒祖母衋伤成疾亦卒父哀毁不能起母躬相殡殓过氏姑有幼女育于祖母母遂抚之如祖母在初外祖母疾母闻之泣而徃少间亟还曰吾不敢以母事废姑事也比祖母卒犹然母虽生丰盛寸丝粒粟未尝妄费凡服饰器用自嫁时所有外不逐时好更制一物祖母衣或敝则手自补缀父见之曰无媵婢乎其然也母曰此吾母所以事吾祖母者吾敢不以事吾姑父以淹恤场屋为叹母曰命也君子行业不有大于此者乎外侮至劝之勿校母凡七姙存者三人吾兄甫成童即速父延经师教之母体弱过劳则病病惟饮药不事鬼与常情异甚母疾亟犹属外祖母为父置一妾曰此须及吾未死吾死或未忍也凡内事如我后何盖越一月而母卒矣乌乎痛哉汶之言多不悉记记其大者如此比读国英所为状亦如汶之言乃叙而为铭毛为长洲名族如秦之在无锡而太仆公望特显毛讳某字某年四十二卒以正徳丁丑八月二十七日先是数月毛病初起归省韩孺人子汉从之一夕暴死毛极惊恸疾复作遂剧子三人长即濂娶太学生盛武臣女次即汶皆邑庠生又次则汉尝聘熊布政良佐孙女孙男女各一墓在惠山听松庵右沈恭人之兆之侧葬之日已夘十有二月甲申铭曰维训之能其难资富丈夫则然矧维女妇毛嫔于秦曰若令人厥徳奚在葛覃有陈孰妇无姑而鲜克孝卒归之名以申壸教

　　方母王安人墓志铭

　　安人王氏方抚州学之母也抚州为刑部主事时封今号与其配封刑部主事府君并命越若干年以寿卒先府君之卒一年先是抚州以觐毕便道寿安人于家安人执其手曰吾衰矣安得汝常左右我乎抚州泣不能别至抚上疏乞归至再安人使人止之曰汝固有职前言吾情耳比卒抚州以不及敛追恨罔极将葬诣予请铭因述焉予闻而重伤之按乐戸部鸣殷状王之先无锡人后徙常熟之杨溪元季有号鐡庵者为乡闻人徐御史士衡为传称其简重沉毅周佥宪士伦志之尤悉安人髙祖也曾祖仑乡贡进士祖鎭父孟清介朴多闻识安人之归府君孟清实择之及归皆曰嘉耦安人事舅姑如父母而加愼姑老至九十余尤极顺适凡烹调非出其手不敢以进于是产殖废于外侮府君力穑自树安人辅以蚕织家乃再起有四子且长安人赞于府君谓学也弱而敏读书其成名乎盖自里塾至入邑庠夜归必问所业督之温习比领乡举试礼部再不利督之如初既登第官刑部厯主事员外郎郎中每戒徃视者曰吾不知书吾闻刑官徃徃以喜怒轻重人罪至有陷之死地者人祸天刑其能免乎汝见学谓吾言云及在抚则又戒徃视者曰天下之守一也吾郡有守民或父母之或仇雠之此无他仁不仁廉不廉耳治官如家不可一日忘也吾言云汝见学亦云其娶妇嫁女服饰器用惟质素是尚为子孙作式其训言谆切不啻谓抚州者安人卒以丁丑九月十五日享年九十子四人长庠娶陈氏次序娶陈氏次塾娶杨氏其季即学娶邹氏封安人女一人适顾公式孙男七人鹏龙鳯鸾鹭显颕女孙七人曾孙男六人震沾皆龙出霁鸾出承祖承裕皆显出登鳯出女四人墓在香泾之西原与府君合兆塟以卒之又明年已夘某月丁丑某日甲申府君讳碣字廷立晩号松鹤无锡泰伯里人其家世在其谱铭曰四命之养一命之封维国既庸之九龄乃考良人是从维天既终之徳则多有我铭其征之

　　容春堂续集巻十五

　　●钦定四库全书

　　容春堂续集巻十六

　　（明）邵宝 撰

　　○墓志铭【三十七首】

　　墓志铭

　　大明故光禄大夫柱国少傅兼太子太傅戸部尚书武英殿大学士致仕赠太傅谥文恪王公墓志铭

　　嘉靖三年三月十一日少傅王公卒于吴城里第于是公致仕归十五年矣先是上即位遣行人即其家存问勑有全徳盛名海内推重之语公上谢疏进讲学勤政二篇上嘉纳焉官一子为中书舍人越三年又遣有司存问恩礼隆重时方仰之至是讣闻上为辍视朝一日赐赙米及布命谕祭者九赠太傅谥文恪仍命工部治葬事比葬其子延喆等以其长女壻徐侍读子容将属铭于宝宝以公国元老铭宜馆阁大笔且公乡郡固有作者奚宜至于宝哉延喆曰先公遗命也先公知公深矣宝乃不敢辞公讳鏊字济之姓王氏别号守溪晩更拙叟学者称震泽先生其先自汴扈宋南渡讳百八者始家吴之洞庭山曽祖伯英祖惟道考朝用光化知县皆以公贵赠如公官曽祖妣陆氏祖妣叶氏妣叶氏皆一品夫人公自幼颖悟不凡年十六随父在国学始课举业落笔过人有传其论策于文庄叶公公大竒之曰此子他日忠肃乎忠肃盐山公谥也公与同姓且嫌名故称之于是声名动京师有屈年与行引为友奚元启者居二年归游吴庠凡考必居首陈提学天台先生尤以天下士期之甲午试应天第一主司谓安得东坡复出至全録其论策不易一字乙未会试第一廷对策入众拟第一执政有忌其言直而抑之者诿曰文太长难读也冢宰尹公读之遂置第一甲第三初授翰林编修孝宗初开经筵充展书官宪宗实录成升右谕徳用徐文靖公荐为侍讲学士寻进日讲以宫寮选兼左谕徳寻升少詹事兼侍读学士擢吏部侍郎丁外艰去终丧复任命兼国史副总裁继命以其官兼翰林学士入阁典机务进戸部尚书文渊阁大学士国史总裁同知经筵事再进今官勲柱国阶光禄大夫致仕公在翰林益肆力于学闭门读书避远权势如恐不及士请业者逺近踵至惟中贵弟侄皆絶之在经筵雅志启沃每讲至天理人欲之际及君子小人之用舍必详必恳上方春出游后苑左右諌不听公讲无逸至文王不敢盘于游田反复规谏上悚听为之罢游仍传饬内侍广今日讲官意指尔尔好为之云云东宫将出阁司马钧阳马公疏请选正人以端国本诏会议至公名同声曰此真其人遂以为首吏部阙侍郎侍郎韩公摄事以公与寿宁故有连既贵而能逺之其正可敬也首荐而用之在吏部抑躁奬恬清简得体北兵入塞上筹边八事议论激切侵权幸始虽尼之后多施用大学士余姚谢公以灾异求退举公与吴文定自代时论称允武宗谅闇时公协韩司徒将率诸文武大臣伏阙请诛内侍导荒游者永成等八人以除乱本疏首当属冢宰焦公焦辞乃属韩疏入上大惊怒欲庇八人内阁持不可俄有旨召公等至左顺门中官传谕甚厉众相视莫敢发言司礼荣乃曰上言卿等所言罢宴乐勤政事皆当从之惟八人者不可去公曰八人不去乱本何由而除天下何由而治且今日之举果何为乎侃侃不屈韩亦危言继之荣等语塞为慰言而罢国论倚以为重既而八人者乞怜于上归咎岳一人斥之南京寻用八人分布要路瑾入柄司礼而内阁刘谢二公皆去诏补其缺众推焦公及公公虽以前言见忌然重违公议遂俱入阁时李文正公尚辞疾不出焦公每事推公上见公班尚书后因进公戸部尚书文渊阁大学士公以资浅辞不许未几赐蟒衣玉带公闻尚宝崔璇郎中张玮副使姚祥以微眚被枷濒死亟言于瑾曰士夫可杀不可辱今既辱之又杀之吾亦何颜复立于此由是三人者皆得释韩公虽逐瑾衔未已必欲置之死无敢言者公言韩清徳粹行海内所知今无故加罪恐不能服人不听会廷中得匿名书斥瑾罪恶瑾意稍戢韩得纾焉亦以公前言故先是应诏举经明行修六七辈有余姚人者瑾欲因是逮谢公并及刘公公与文正公力救乃已司马华容刘公被逮将坐以激变土官岑氏罪死公曰岑不卒叛何变之激刘得减死或言都宪石淙杨公在陜西筑墙太劳费瑾信之屡以为言公曰今安得文学政事作人有功如杨某者为国修边奈何罪之废后吴氏之丧将秘不发公不可瑾曰何以成服公曰虽然葬不可苟也景泰汪妃薨于邸时疑其礼曰妃废不以罪当追复故号葬以妃祭以后皆从之时中外权悉归瑾公初开诚与之言间亦见听及焦事媕阿议乃不合瑾益狂悖横厉祸流缙绅公救之不能得蹙然见颜面瑾望见之曰王先生居高位何乃尔哉公再疏求去甚情而恳或以公咈瑾意虞有竒祸公曰吾自省无咎何畏彼哉瑾使逻者诇公以公絶贽币报瑾笑曰过矣于是公疏至三上许焉赐玺书乗传以归岁夫月米具给当时以为异数云公立朝三十余年廉正守道恒如一日史馆谔谔有所可否不少徇总裁意经筵之进以不及执政门故迟之然公望重终不能抑也主考南畿知有典法不知权势絶关节蔑震撼隠然为吾党重先后会试再为同考主考尤称公严能得人教诸吉士不惟其业亦惟身率以道称能成人论者拟诸泰山乔岳盖坐镇之功大矣而东山之望晩系天下尤重惇叙慎修持身持家表里周浃读书着文乐以忘老虽士夫雅博清玩一不屑意人莫敢干以私者公禀少怯临事接物或不能无动于心偶读程子明理治惧克巳治怒二言箴以警焉及涵养既久进讲奏对从容详雅得告君之体观公之成者未尝不三叹于斯其为文先爱三苏才思川涌援笔如不能止既自超蜕力追古作自昌黎上遡秦汉骎骎乎几矣论起衰者归之尝言吾文得法于孟子君子曰信雄而辩鬯而雅晩精理学论辩多古人未发诗萧散清逸有王岑风格书法清劲自成得晋唐笔意所著有震泽集震泽编震泽长语纪闻各若干巻公卒时距其生景泰七年八月十七日寿六十九配吴氏继张氏俱赠一品夫人子男四长即延喆中书舍人次延素南京中军都督府都事次延陵郡诸生次延昭女五长归侍读子容名缙次归贵州都司都事朱希召次归诸生邵銮俱先卒次归中书舍人靳懋仁其季受诸生严濡聘孙男三女二墓在东洞庭梁家山之原葬之日为明年乙酉正月元日庚申铭曰明至中叶道与时升君子观国人焉是征我求其人宪孝之世伟哉王公植我元气公有忠义文章以宣成化制策弘治经筵在正徳初少宰入辅彼宄济奸公心独苦先是伏阙偕二三臣请剑未许徇国以身公如砥柱百撼靡动平生二箴况也自诵岂无加秩少傅尚书奭裕未足伊任有余时方倚公公去则亟佥曰贞哉亦有殊锡公在庙堂鼎实栋隆公在山林斗揭岳崇公既老矣犹望其起公亦寿矣而祝未已震泽万顷莫厘千寻英灵还止山高水深

　　明故嘉议大夫山东按察使吴公墓志铭

　　公归自山东之九年嘉靖壬午十二月某甲子卒于家先是二十日吾初遭太淑人之丧公亟来吊及予袒括时公尚无恙既而闻公病未几讣至予哀病不能吊且惧虚不敢吊也又明年甲申八月望日其子辂轼等来告葬问其日曰十二月甲寅也问其墓曰青山之原先人与公游而指画焉者也辂等以治命于是焉营卜亦惟吉问铭曰公知先人辂是以告铭不于公又将焉图某曰然我固知公铭吾宜为之公讳学字逊之别号海洲晩更梦鹤吴之先盖出延陵季子自公八世祖万一至曽祖得渊祖潜皆敛徳市隠父晟号古愚倜傥有才畧以公贵封监察御史母司马氏赠孺人公生修干伟仪器局不凡十八游邑庠博览羣籍发为文章新意涣发戴恭简公为御史提学屡加称赏成化癸夘领应天乡荐明年甲辰登进士第观政兵部授行人司行人若干年丁继母陈孺人忧服阕简擢四川道监察御史清戎云贵继之河南巡按丁古愚翁忧奔归服阕例罢官再起补河南道辛未监殿试擢山东按察副使兵备曹州以功加三品俸寻擢按察使二年乃致其事云行人至河南大同使事外咨谋考核得观风体峻却赠贿至不敢出在四川道承诏偕东兵科进道彭刑部济物会鞫云南失机事称量情法众服其断云贵戎籍久弊公从容搜剔详而不琐辨而不刻约所得几什伍以上仍条上数事今着为令于是诏大臣举朝官可任按察使者公与焉还朝以恩例进阶文林郎勑有经术良才抗章献纳之褒兼掌贵州道事巡捕畿内盗贼时当朝会道梗以夷河南宗藩阉镇怙挟害政一裁以法首疏论买牡丹及差官勘地扰人停之其诸激扬举劾尤得宪体时洛阳刘公在内阁钧阳马公为司马皆以乡人言称之古愚之丧公以不及视敛哀慕依依服阕久未行逆瑾谓踰制也勒家居久之瑾诛起补河南道风采如故曹州当南北畿及河南山东之冲霸州流贼奔突焚刼其势方炽会黄陵冈三埽决于河水司空汤阴李公知公之才请勑公兼理之凡山东河南及大名若干州县皆受节制兵备兼治河自公始公毕精从事且募精壮旁伏邀击斩若干人俘若干人招抚胁从者几千人时埽功亦成总制军务都御史陆公绩于是乎有加俸公益为逺规创建教场立法训练至今遵之山东当兵荒之余狱多久系辩诬决滞不伺终日监癸酉乡试力赞公道是冬朝正闻有怨家将假手以甘心焉者公即上疏请老许之初公之家居也养晦一室题曰松云鹤逸至是归乃构别墅益为清胜又为菊花庄于近地极山林之乐盖不知老之将至也公颀然朝着间旅行参立在在出人头地议论英发惊动坐客或扣其藴则自厯代史传所载成败之迹外至当世之务若山经地志及神仙内养之术皆能究极领要诗篇翰墨落笔健爽大书尤得晦翁笔法落落乡里间前后数十年事古愚翁曲为承顺与弟问同居久而后析于诸子均抚且教无嫡庶前后未第时门人以受经显者若侯徳明朱显卿吴起明陈元甫盛舜卿辈凡若干人所著有海洲稿若干巻藏于家公之卒距其生天顺丁丑五月二十七日享春秋六十有八配方氏赠孺人先公三十四年卒继武进卞氏封孺人男五人长时蚤世次即辂太学生次冕亦蚤世皆方孺人出次即轼侧室王出初为庠生后以例授苏州卫千戸次辙卞孺人出功授锦衣卫百戸女三归李荣邹鼎邹金孙男三相保殇继夘应夘孙女亦三许嫁贾时亨华某茹霖方孺人先葬濂泾今迁祔焉状出俞叅政国昌以予所知征之皆信铭曰九尺之躯公才允如公兮卿兮于公有余长宪东臬而遂归欤盖君子犹恨人望之虚也青山之原公斯是乐何以铭公我懐逸鹤

　　太孺人秦氏墓志铭

　　太孺人秦氏江西右布政使中斋公之仲女詹事府詹事兼翰林院侍读学士赠礼部右侍郎龙皋陆公之冢妇常州府学生赠中书舍人君讳含章字以贞之妻中书舍人宏道之母以宏道贵受今封孺人出沈恭人年二十一归中书君不及事其姑池宜人事舅詹事公暨继姑姚宜人得妇道甚至举以为诸女训詹事公为谕徳久在告以史事被召起家政归中书君中书游郡庠遂及孺人逺供近问外需内应无所缺又以余力树拓产业詹事公安焉既而姚宜人卒京邸詹事公继之中书君奔往迎其丧归号恸成疾而犹力于礼葬毕亦卒孺人才三十一有幼叔七人女妹三人长者方髫少者尚抱乃育乃教乃聘乃娶乃字乃嫁皆于孺人孺人积瘁病痿不能居起尝曰吾未亡人而罹斯疾生不如死第诸孤无托奈何乃力疾自奋严内肃外纪涣仆辑惰婢各置之所退无怨言经理区画以济日用保有初业曰叔多业少政恐未能益耳况可损乎越数年诸叔成室乃以其业析于是宏道孤弱孺人训之严不以慈废谓之曰读书不成名犹不读也陆氏世经相传至尔而絶其谓之何宏道以祖荫授今官行艺称之皆曰陆氏有后孺人之教也叔巽章以南京戸部员外郎卒于官孺人哭之恸曰吾育孤数十年方幸此叔有官慰地下人天乎何夺之速也病间宏道归省见之喜比疾且革闻叔奎章乡试不利则泫然泣谓宏道曰门戸当衰乃如此乎人谓孺人知家世大计儗诸伟丈夫者孺人闻之曰吾受诸孤之托于诸少姑如亲受先舅之命吾为此惧是故欣戚系焉敢以毋事废嫂分乎君子以是益重之孺人孝敬仁恕敏慧详密备诸女徳家政外恒有惠心于人卒之日里媪邻妪多感泣者且幼从布政公涉书史大义诗章字画至于图绘耳目所及輙能手应然不求工亦不时作唯娣姒姊妹间或索得之今什一存者犹系闺门之思云孺人闻封命数月而卒是惟嘉靖壬午十月十七日年五十七越中书君卒二十六年矣宏道以茶山祖茔病于水卜新阡于刘庄村以卒之又明年甲申十一月二十四日葬焉初孺人治命欲迁中书君合之宏道念体魄久安不敢轻议咨于其舅太学君国英制衾衣棺敛如祔礼孺人子男一人即宏道娶王氏故中书舍人昪女也女一人适江山知县吴仲仲庆府长史山子今方被召命孙男二人长韶聘宜兴陈国子道生女次頀聘无锡盛国子宣卿女女二人长聘于蒋保宁益子同和次聘于宜兴堵国子佑子侨秦系出宋国史编修淮海先生之子湛由晋陵而迁无锡布政公讳夔字廷韶文学政事时称名臣公之孙汶予季女壻也故宏道从太学君来请铭铭曰华厥宗亦华厥归非贵富之席惟礼义之依有从罔违遭家多难而能勿坏于嗟孺人于壸敎乎有辉

　　封太宜人夏母包氏墓志铭

　　封太宜人包氏福建左布政使夏如山从寿之母也嘉靖癸未春二月二十五日寿终于家时布政朝京师还至镇江闻讣去其卒之日才二旬耳布政以不得面承遗命与含与敛有终天之恨焉越明年甲申十一月四日启其父赠奉直大夫戸部员外郎讷庵公之兆于范庄祖茔奉宜人之柩合葬焉先二月来请铭予于夏氏夙有姻谊布政予友也铭其能辞诸按布政所自为状宜人姓包氏寔宋龙图阁学士孝肃公拯之后孝肃孙钦靖康中自合肥徙句容再徙江阴六传曰天麟登咸淳博学宏词科胜国时辟世著书累征不起有易书诗春秋四经传义行于世门旌于朝曰耆徳里称于乡人曰文林与夏氏族望相埓又六传曰士初读书有文慷慨尚气节者宜人之父也娶富杯陶氏克配无违徳宜人之母也宜人幼柔静敏慧不妄言笑能通小学列女传大义女红尤有巧思姆教外自得为多性至孝母病不食宜人亦不食病已乃复于是纳讷庵公聘甫笄而父母继丧哀恸屡絶厥既来归孝敬俭勤克相家政舅小静公善吟咏乐与江湖名士游姑赵性严有法宜人事之凡供馈必致腆洁而自奉则节约数倍妇事之执无辍寒暑生殖资焉故并得其欢心奉直公博物多艺能不屑生业性毅直好面折人过宜人每劝之曰事非着已奈何以是贾怨于人邪家人有小过多掩覆之而阴为戒勑宾祭之供皆先事而治舅姑继病且卒宜人于医祷敛窆佐奉直公皆极其力娣姒间白首无违言念父母殁久或言及之輙悲咽不止时遣其子上冢灌奠友爱伯兄馈问时继陈氏妹贫而无子移其家邻焉养之终身殁为礼葬布政方齓口授小学故事数十条稍长动以仪节为训夜绩课读漏过数刻乃休盖数年无倦色比布政以癸丑进士授工部主事三年考最宜人初封安人乡人荣之亦无骄容越某年布政以戸部郎中终奉直公丧将起复而有哭子之戚因移疾家居久之正徳初逆瑾擅权祸延缙绅宜人劝之行布政至京师果坐除名其归也宜人称命以慰之布政忘退宜人亦安焉独岁时屏冠帔不复御强进之第曰不耐烦不耐烦及追夺令下笑曰吾固知必有是也瑾诛后有诏起废宜人进今封丁丑春布政以湖广叅议归自考绩会丧其弟上疏乞终养不许将再上宜人致书诫曰国恩不可不报吾虽老矣然尚无恙无吾以也于是宜人踰七十亲率媵婢力作机杼之声彻于庭戸或劝少休曰吾性乐此岂能袖手高坐邪最晩益好施予于亲党之匮者尤厚桥梁道路或言修建无弗助者布政在藩自少叅三迁至左辖守官如初而业益殷皆宜人经营注记而纲纪之仆为之尽力不见其赜即有之亦不厌也其临事裁决譬诸丈夫亦称伟达佃夫佣妇表里感服有由然哉太宜人卒距其生正统癸亥九月二十四日寿八十一子男二长即布政使从寿娶周氏封安人赠宜人继徐氏封宜人次从圣娶许氏先卒女三长适周濂次适赵慎先卒次适何惠孙男三正邑庠生娶王氏先卒禋娶王氏佑娶赵氏女一聘于华子信曽孙男一霖娶陈氏太宜人久劳于家丧葬婚嫁比时具物有奉直公所不及知者赵氏女有孤女无依命其妇子而嫁之正妇寡视之加一等以成其节禋也孤既配焉而复为之筑室其勤劬不啻其父之存者盖凡济家之屯而遗休于后人事不止此此其大者耳方伯谨志之不敢忘故既致其状复泣而告予者如此予闻而悲之奉直公讳某字某初封承徳郎工部主事与安人并命今封乃再命云铭曰夏有寿母出宋名臣婉婉令则君子是嫔方伯轩轩母教维最肃肃敬共恳恳慈惠老犹箴黹耋且枲麻将使我子体国忘家母没子归曽未越月含敛弗躬终天之阙子成臣道慰哉母心兹邱世世其始自今

　　外舅秋竹翁墓志铭

　　翁吾妻淑人之父也初宝生三年而孤六年吾祖母杨淑人谓吾母过太淑人曰儿一身系宗祊盍蚤求婚求婚于亲旧间皆以宝贫且弱鲜有欣然诺者媒氏告翁翁曰但须看女壻耳一见遂许之或言翁邻于善相者李翁必其言故不然则翁之得于李翁者深矣翁笑而不言自吾妻入吾门从吾仕中外再受封命至于今四十六年宝感翁之知未尝一日忘于懐也翁性伉质气兀兀不能下人有不当其意者虽遇之不揖也且好面折人过声朗朗累数百言不少假知言者谓之辨知徳者谓之直翁亦自负屡称于人年三十四十生业遂落浮湛乡曲者数年五十薄游江湖北至大梁东厯徐兖济汶徳景沧瀛至于京师归隠迹仓庾间浩然自得久之亦谢去不事宝在官岁有所馈为翁寿翁辄藏不用间减息以应人之贷子本流转初有数十金晩至数百乃益省缩为俭节视少年日如出二人盖凡若干迁始定今居中岁丧吾外姑谈孺人遂不继室独与如媵一人者金氏居六十而裕然七十而充然八十四而洒然以终初病痰越月病日进乃瞑卒之日乡邻无不叹息泣下者先是三年壬午有司以高年承诏予粟帛或劝之受服翁称徳以谢之县大夫有事于春秋岁归赈焉翁姓顾氏讳节字公节秋竹其别号也高祖文曽祖廉祖守仁父永吉母吴氏子男四人二人早卒一人生七月抱继于人今存者一人曰宏亦且耆矣女四人淑人为之长次归吴鲸皆谈出也其二人金氏出壻周训侯相孙男一人曰相女孙一人归魏金翁故人祖孝之孙也曽孙一人曰后翁卒以嘉靖乙酉二月二十九日戊午宝方病足舆而视殓既乃卜地慧山河浒之原以是年八月十五日壬寅会宏等葬焉谈以弘治壬戌葬其西北若干步所于今二十有四年矣迁而祔之礼也亦惟病于水故铭曰慧爽以始狷介以终矫枉之过今人古同谁欤知者于嗟乎公

　　张宜人华氏墓志铭

　　张宜人华氏今致政福建都转运使企斋公之继室也少公十一年年若干归公时公方举于乡寻第进士授职方主事分镇山海关改刑部调顺徳通判稍迁东平知州黎平知府逆瑾时罢官瑾诛后复起补太原未赴擢今官归宜人皆从之称公之贤者必及宜人盖凡若干年又家居若干年嘉靖甲申七月十七日疽发背卒自娣姒以下至家众男女哭之皆哀乡邻之妇无不泣下者君子以是观徳焉宜人讳贞字懿则华其氏先封安人宜人其再命所封号也华为无锡大族其出为春秋宋戴公之后其望则齐孝子宝其宗则宋处士原泉原泉自中州来居隆亭至宜人之高祖知漳州府徳基若干世矣曽祖璇武康令祖公谧父成文成文娶于邹氏而生宜人邹蚤世宜人鞠于祖母惠其长姑之嫁松石邹翁者尤爱之惠遂以宜人属之姆焉邹率以女徳教以女红皆习而成章会公丧元配过氏遗子玙甫三朞时公之母邓宜人卒若干年矣公之父赠东平知州养浩翁闻宜人而聘焉既笄来归视玙如己出左右提抱朝夕不置或谓宜人他日有子能如此乎宜人微笑不答既而子女继生于玙尤笃知州翁丧宜人以生不识母嫁不及姑幸事其舅而不终也哀毁特甚在山海守官箴如公公无门虑顺徳东平马夫供亿私衙甚厚若有例然然亦往往夤缘为奸利宜人知其然虽一菜果非公命不受于是苞苴女谒皆絶黎平孤悬徼外子女随行者恒以瘴厉为忧宜人温言解之而勤慎益至麻缕丝枲日不去手盖六年如初惟闵穷周乏不以遐废乡人谪平越者贫不能存将粥其女宜人恻然感之资以俸余感谢而去比公东归其人归女舟中公曰同姓得无嫌乎宜人曰然然吾不忍其终沦于夷乡也遂携以归抚教备至长乃嫁之逆瑾以微眚逮公下诏狱时子瑭随行或欺其少惴以竒祸赚取白金若干两瑭不得已假诸人而与之公归宜人极力偿焉盖累岁乃足脱簪珥节服食展转称贷畧无愠色福建任才五月商廖某辈三十余人愿以先贷羡余九百金为公赆公不受强之至再公以旧责尚逋意少持之宜人曰此虽商物而数籍于官必却之是公用文告藩司藩司别取而用之五年后御史征籍见其文而未见所归摄公往理未至而事已白矣公还宜人喜曰果若吾言当其时若苟取之何以再入闽乎宜人夙夜在官以清共忠亮相于公者多矣此其大者宜人庄重寡言笑不尚华饰年未三十即屏粉黛弗御曰吾以真率事人何假此为与娣姒五人统家指数百同食四十年无间言宗党姻戚待之唯恭内外婢仆严而有恩怒不失言喜不失色念华氏沦丧葬父后即奉考妣二主祠于别室岁时修荐不缺曰吾后人念我或世继之不然于子祭于孙止亦无憾矣男女婚嫁比时具物长幼均一丰不至侈薄不至阙凡女红皆自手制不以烦公盖公所自为状如此予素闻宜人于公今读其状益重之宜人卒距其生天顺甲申六月十四日年六十一子男四人长即玙娶施氏先三年卒次即瑭娶陈氏继王氏次琳娶杨氏次理娶赵氏琳理皆邑庠生女三人长归华彩次太学生蒋沂又次归乡贡士秦泮泮今大司徒鳯山公之冢子也孙男七人长銮娶徐氏次釴娶余氏次钲次镇次録次钺俱聘华氏一幼女孙四人长适过较次聘于华钦钦夭今在室又次聘于华墺王成学曽孙男二曰孝曰顺墓在万安乡张皋庄之新阡北去司马墩凡百步所葬之日为卒之明年正月庚申知州翁讳禶字廷美世望于江阴之流璜犹华氏之在无锡也翁馆于邓氏遂卜无锡之洛社居焉公名恺字符之企斋其别号也翁于吾外祖为表兄弟故予谓企斋舅企斋谓予甥宜人母行也铭是以属予铭曰有子吾育无异与因【叶】有官吾从无夷与艰【叶】君子偕徳而不偕年于嗟乎天

　　明赠承徳郎戸部主事刘君墓志铭

　　戸部主事刘烨然公干至吴自状其父赠主事君遗事谒予曰先人葬未有铭兹将追刻之而纳诸墓敢以为请再而益勤予念其诚遂铭之君讳汝楫字济之蓟之遵化人世隶寛河卫戎籍曽祖景山祖汶洛南训导父清以顺天贡士官平度州同知改辽州在国学时生君于外舍君幼岐嶷不群日记数千言辽州偶与人论隠义君从旁应曰出某书辽州骇而问焉知阅之书肆其慧如此稍长知为文执笔立就又能自窜改成章惊其长老且习于骑射出数百里不介群旅道途所见口占为诗亦往往可诵久之以干蛊不卒举业益务为辩博诸子史外树艺之要下及马牛医术莫不领畧于是辽州自平度丁忧起复改官三年以劳得末疾君劝归休寮友谓辽州方五十七疾且未甚力尼之君戚然曰疾以废政可一日从居乎寮友顾益高君君遂为陈于监司得请乃归归未几卒弟某敏而放君绳之问学遂克成立为士类推重乡里谓君友而知教君有三子各以其材而授之业仲子灿然治田伯炯然季烨然游庠序尝曰吾耕且读皆有托矣因自号乐叟久之未效复叹曰吾何乐焉因更号退叟灿然行田间归以邻侵疆告君曰汝不闻乎终身让畔不失一段炯然蚤世烨然再试不利君箴于壁以警之甚切丙子烨然举于顺天君初得疾报至喜稍愈明年礼部试虽疾病报至又喜及得进士例许归省君喜甚呼烨然至榻前语之曰此汝祖勤一生而未得者汝今得之以为易乎难乎思其难而图报于上是惟汝事汝知之乎平居恬淡慈惠侃侃群居不以词色悦人公门市井絶无君迹惟存交重义忍事退步为素所念耳晩益遗落世事与散逸六七人为真率会以至于老周亟贷乏不责其偿于邑人多有之尝道拾一钗视之金也顷之一妇人皇皇然来询焉而知其物遂还之又郊行见二妇人遗囊于地拾而阅之则有绫履数双俾亟收去乃新妇还自归宁将奉其舅姑者二事久称于人烨然登第时或梦君簪赐燕花人谓君遗休及其子云君卒正徳十二年十月二十七日距其生景泰六年二月二十三日寿若干配王氏山西布政叅议昭之女封太安人子三人即炯然灿然烨然也孙男二人坤坦女三人长适王儒余俱幼墓在县西张家庄祖茔之次葬以卒之年十二月十六日烨然既终丧授官之二年以徽号恩赠君如其官阶承徳郎铭曰可以宦学而不卒事士行终身其葬以士铭以赠官有官有阶锡自今始其来未涯

　　明中顺大夫常州府知府陈侯墓志铭

　　嘉靖四年冬十有一月十有二日我郡守虚庵陈侯暴疾以卒寮属师生至于乡大夫士皆哭之恸其仲子悟含殓成殡将以其丧归葬乃属侯同年友徐临江用中会毛司諌式之辈胥议为状而恽宪副功甫走百里至锡山于宝问铭将刻石归纳之圹功甫言曰悟也守丧不敢离次敢代之请予素重侯闻侯之丧惊悲位哭至是益有感焉乌乎世有斯人而止于斯乎侯而不铭则谁欤可铭者侯讳实字秀卿世为广东琼山人曽大父士聪大父荫父昭以侯贵赠监察御史母黄氏封孺人侯童时重厚不好弄十七游邑庠嶷然如老成人属文多切理致二十八举弘治壬戌进士始通朝籍即以疾谒告归寻遭监察公丧服阕未起逆瑾矫诏例勒除名若干年瑾败起为南京江西道御史时内臣赵兰以内旨采珠于合浦骚民黩货侯劾罢之寻以母丧去服阕复除广西道辛巳出按应天徽宁诸郡举刺无所遗芜湖有沙滩民业苇利中贵有事其地者夺而有之侯奏还焉民感激至为立生祠嘉靖改元简擢知我常州侯至严叅见之仪谨文移之式而于前政不擅更张诚待群吏裕处诸邑政有礼存刑有教寓规为逺大而不屑近小朞月间上孚下悦称循良者同然一词岁值大侵民率走死无吊巡抚请发内帑银分赈不足侯忧之甚检库中得羡余无名钱若干万缗将尽发以益之主者曰此故以供郡中燕馈诸杂需者也奈何发之侯曰库皆公钱赈饥与燕馈孰轻重缓急即日令籴谷贮之仓或劝劝分富室侯谢不听曰人各为家劝犹敛也如吾心何是冬有年侯大慰悦浙东海道倭人入贡与民交货群鬬杀人都指挥以下驱焉而被害者一人伤者若干人事闻于朝朝议守者不豫欲置重法上遣都给事中刘君会巡按御史王君临核之二君以侯法家檄与其事侯言倭来以贡不以宼事出不虞安能豫之虽然官以备名亦不能无罪焉若加重法则过矣至于士卒于主将死不赴救自有常法亦不可加重二君上如侯议上从之侯既归常病士习之浮靡也欲以正学倡之谓宋龟山杨先生尝与邹道乡数君子讲明程学于常留寓甚久亲炙私淑故有渊源乃谋建书院于城之西隅以祀龟山配以道乡而下十人榜曰道南取程伯子送龟山语也事在予所为记中君子谓是举也正而逺抑有黙寝势家侵地之谋焉其它积弊数事次第搜革或谈及修船累人辄为兴叹方图处之而今不可作矣乌乎惜哉侯卒之年距其始生才五十一甲子而已侯自筮仕以来家居日长立朝日少故涵养深久廉静沉邃徳与年进而未见其止初侯未有常州之擢陈御史原习过我言侯自经学外尝取古方书及星厯地理诸家书时一玩习若有偏悟独解者往往与知者谈之平居无浮言妄动事必有则其既擢而将至也前守王叅政诞敷言侯精密平恕每以古人自期非教所及为吾常民贺之近见吾门人胡叅政诲之来自海南兵备言侯平居孝友内外无间言从弟容死遗孤二人哀而育之真称犹子长为成室有田数百亩岁入取给宾祭日用余悉分诸宗族土官某犯法以数千金匄侯言缓死侯峻拒之接人周浃诚恳听其言论如饮醇酒无不量满不色喜怒遇贱夫无谁何声虽燕昵不狎隠曲不亵至于临财则斩斩焉若将凂之人亦不敢以非礼至者尝语同志曰学莫先于辨义利以养心志养定则事到处便能洒然无碍此方是学彼口诗书而庸违者陋矣乡人称侯徳者至拟诸圣贤之徒善人君子不足论也今以三子之言征诸状所称尤信侯平生不轻作文字在琼时亦有虚庵集数巻配朱氏卒继吴氏赠封皆孺人子男二人皆文雅克肖长忭郡庠生次即悟侯丧归以今年闰十二月六日越某年某月某日葬焉墓在某原侯丧三日巡按监察御史朱君在苏闻讣而伤之署郡中公文数言曰古人之心曰循吏之政曰日计不足岁计有余盖若为之诔者继闻以未及荐侯为恨行将为请恤典云铭曰前为御史大体是持后为郡守循吏我师实徳在民而民不知涕洟悲诔没乃见之圣贤之徒乡评则有载征我铭侯死不朽

　　杨戸部东川墓志铭

　　嘉靖甲申八月二十二日东川杨戸部淮卒于京邸先是七月十四日东川以大礼议未决偕同官具疏继诸大臣及台谏言之越明日伏阙候命未得众号恸失声上怒命执其疏首八人余人固伏不退命俱执送诏狱而东川以典篆待罪其署越三日诏杖于廷人三十东川出病创卧一月余稍愈寻剧至是不起年三十八乌乎伤哉初东川以进士为山东司主事差监出纳者凡四先京仓继淮安水次继通州仓最后内十库皆有中官同事京仓胥卒积弊久且胶蔓东川奋发一革之淮安仓革中官茶果之需江南北纳戸称快通仓革囤基及额外席草之费家人无所取薪至易于市内库勤慎清苦无与为比一茶外悉絶中官供馈虽饥饿不恤也库夫故有六十人民苦役冗而公不胜蠧奏而裁之去二十人留四十人秩满考最受勑进阶承徳郎推恩封赠如典寻署某司员外郎未几实授擢署广东司郎中前司徒九峯孙公今司徒鳯山秦公皆谓才且共事多与之可否公勤廉慎书上上考制词称之君子曰允而莫大乎一死之为烈也乌乎伤哉东川年十八游邑庠文誉日起正徳癸酉举应天乡试明年甲戌会试下第卒业南雍友海内名士文誉又益振会课经义数百篇稿传四方丁丑登进士观政礼部奉诏归省踰年始受官至于今七年而已中经二室之丧重于请告未尝一归其慎如此东川气体臞弱殆不胜衣当伏阙时或漏言能自逸者可免不然且不测东川曰某小臣勉焉效愚闻祸而逃非初心也何以立朝或劝之至再卒不变以及于难乌乎伤哉于是囊空无赀家人卖屋以敛其继室周氏先六月病卒尚殡城外子女幼弱几不克归鳯山公为经纪焉乃克归巡按御史高安朱君士光为文属县长吏祭之且佐其墓役越明年乙酉闰十二月六日其父元正葬之于龙山世墓之次与二室合兆东川讳淮姓杨氏别号果斋东川其字也世为无锡望族曽大父汝润以上继掌乡赋有阴徳于民其大父东耕翁日初尤称惇厚近古父元正号圭峯读书有家训封承徳郎戸部主事母殷氏云南左布政使序宾公之曽孙赠太安人继母王氏封安人妻高氏继室周氏赠封皆如之子男二人长曰重高出也聘邹元敬之女次曰衷出其媵姚女二人长许嫁秦国彝之子滂次许嫁华企容之孙承祥亦高出也东川之祖母过吾母太淑人长姊也予与元正为姨兄弟东川少尝学于予予悲东川甚于人人哭而为之铭其妹之夫张琳君鸣状之予所知者固不待状也铭曰乌乎东川其生也廉其死也忠忠不幸死于生益融廪如清风东川之墓不惟其生惟其死故

　　明故即墨知县陈君墓志铭

　　陈君瑶光既谢即墨之政而归泥水也于是其子万言以丁丑进士为湖州府推擢贰守吾常君从迎养至焉居数月而疾作遂卒于官舍贰守奉其丧归以葬而属吾令陈君名世问铭于予湖广按察副使恽君功甫为之状予未识君而于贰守则在湖时已闻其贤矣况其情也恳其辞也哀能无言乎按状君讳璟别号璞庵瑶光其字也其先浙之富阳人永乐中曽祖原举明经起任泥水教谕爱其风土遂家焉以伯子铨贵赠兵部职方主事其仲子钝以乡举任大名教授是为君祖父浩入赀受服乐善好施卓为乡望娶于何而生君君性沈笃坦夷不设畛域蚤岁即能文典显平易如其为人长游邑庠力学渐进文加明赡而体制如初司徒藁城石公时为县令每季考辄重品鉴曰有若人而不登高科者乎八试汴闱始克举既卒业太学归家食者数年母病亟侍汤药踰月衣不解带比卒极哀毁制中不与外事惟后学请益则口授手画亹亹无倦故殊才而多成时贰守方十余岁君见其敏也尤加磨砺恒以布帛菽粟为文理当然召立膝前面为笔削痛惩雕琢浮靡之习至于持身尤严喻警要其功自求放心始俾谨志之不忘盖三试礼闱始就即墨之选即墨濵海穷邑逋税动踰数年君下车恻然念之量为品第有力者督之先输力薄者寛焉期会校督或施鞭朴流涕临之是以民有佛子之称所乗肩舆当承足处铁系絶令代之以绳曰是无失足已矣焉用铁为逻卒送所获盗至君悯其饥也先饲以食而后曲探其情或不矢鞭之数十然且泣曰伤哉非饥寒不至此稍涉疑直遣之去即不可贷亦惟拘系以听自毙居三年积劳成疾郡守谓其太寛君知不合遂恳请于监司以归既归若脱重负而超然物外者家山后有小圃杂植花竹亲友过从饮而忘情往往大醉前疾加剧焉至常再剧而医不可为矣先卒念父在家不得面诀恍惚中呼不絶声者三日其爱亲之笃如此卒为嘉靖甲申二月三十日距其生成化庚寅某月日享年五十有五配谈氏有内助之道子三长即万言次万里次万方女三长适乡贡士宋官次适雒守情次适季瀛孙男三守忠守愚守恕女孙四其长者聘于同邑李氏余皆幼葬以又明年三月十八日墓在邑金泉乡之阳铭曰世宦之族宾兴以官政行即墨体归于寛君子知仁于是乎观赋归未几而遽盖棺谓天难谌继有衣冠我铭葬君九原其安乎

　　莫贞母茹氏墓志铭

　　母吾友莫君水亭之妻也生十九年归水亭越十二年水亭病卒母寡居四十一年年七十乃卒初寡时其舅澄心翁没七年矣嫡姑金安人在堂少姑黄从之叔氏南沙君方同堂居先奉金安人命以其仲子同为水亭后母于是守节抚同称未亡人闺门若公府其心古井水如也晩喜佛斋称其澹素其卒也自妣氏以下无不哭且诔者是故谓之贞而系以母君子之志也母节应着令人谓同方举进士宜需封典故未及举而今已矣君子有遗望焉母姓茹氏讳珍如世居无锡惠山之南曰山南茹氏宣徳间曰思兰者生仲美有乡望其子明徳游庠序久学行有闻累举未第而卒母之考也其配为云林族裔倪氏生二女而母为仲母幼时明徳翁读书恒坐之侧至尧典厘降召南樛木必反复说示大义稍长习女红仍点校小学使读之母性既淑又习闻礼训比归水亭澄心翁已末疾矣金安人亦病羸卧母左右视汤药唯谨二老皆贤之澄心翁卒水亭与其弟承家虽英迈振奋而性卞急外侮且至母承之以顺屡有规讽既乃积劳成疾度不能起于是有立同之议尝置同怀中谓母曰儿幸长与黄母相依居比卒母哀毁踰节金安人恐其病也乃迎倪母与处然竟以郁故病痰发往往厉同幼多厄抚摩备至及就外传退必程其功少懈则称外祖之勤以勖之此外无所事事媵婢之使枣修之问亦不轻至婚姻家金安人卒后诸子各有室食指多至不能给或劝母与叔氏析产母曰吾嗣子贤否未可知产无庸析同以正徳癸酉举于乡母泣谓之曰汝父有后矣吾复何恨然去此一步非吾所也汝即有禄吾岂能汝从邪盖自初寡至是卧起一室日躬纺绩以率媵媪间则取书以观食每数月不肉衣或数年有澣无易若为戒然者同请少变则曰为汝费且违吾性何居嫁时衣吾尚有之第华美非吾宜耳其勤约明达如此同应乡试者三会试者五卒业南雍者两越岁途装馆费皆纪纲自母男女小大尺帛寸丝无不手出至于果核菜茹必储以需曰同未有禄叔晩年持家不节能无累乎节令若生辰伤感却贺平居即有喜怒而无嬉詈水亭亡逺榻枕犹设如生媵侍逮年皆善嫁之姻党告乏宁自损弗靳同既下丙戌第序及铨矣忽心动而疑之会术者云丧应不出岁乃兼程归母尚无恙见同至喜惟幸失意后不致疾再称是以慰而已长至且近以家人阙冬衣材夜犹治布劳触故疾加剧卧而强药顾同曰吾不能见汝为官矣二孙何在当令读书遂不复言越宿而絶母尝生一女不育同娶吾姨弟封戸部主事杨元正女有孙男二人长启陶聘华氏其次曰启陈女孙一人许嫁华复初母卒为丙戌十一月十三日同请于叔父即以其年十二月二十四日启水亭兆合焉墓在龙山马家湾之原即澄心翁茔次也先数日南沙以同请铭水亭与吾同学契谊之笃犹南沙也今其妻之葬有不铭铭非吾而谁哉乃以同所述茹之世及母内行序而铭之水亭讳潜字如起水亭其所自号也莫之世在澄心翁表志水亭行在予所为传铭曰三十而寡七十而终从容以贞教子成功有妻如此有显者子于嗟水亭不谓殀死

　　从弟妇王仲姬墓志铭

　　仲姬氏王吾从弟国臣之妻也其先世以神保显于宋季于胜国扬灵江湖间至赐提点称号入国朝犹着正统间有举进士为州二守者而神道衰矣盖族望于沙头者二百年仲姬父溥娶华氏生五女姬行为仲相攸得国臣二十年来归事其舅西园翁及姑过安人得妇道甚西园豪逸好客仲姬奉以周旋往往先意曲致盖三十年不衰时世业渐落田租所入仅仅自给仲姬或脱簮珥以益之中更两丧相国臣襄事惟治国臣五十病痰仲姬医祷交致惊忧恍忽朝不虞夕耳失聪者久之凡国臣起居饮食必躬戒仆侍守闭戸牖候进几杖舟舆出入尤勤计虑凡家事一一代理白而行之有田在南郭课僮奴力耕节丰预歉无甚匮乏国臣殆忘其为病也先是国臣壮未有子仲姬忧之国臣以世规重置侧室有媵侍二三人仲姬日夕命视寝亹亹去世之妬者逺甚及四十始请父命以其弟国政子烈后焉烈夭乃及其弟熈教爱兼至不啻所生人不知为继也视诸子勲熊尤笃宗婣内外礼以饰情义以制恩而出之以信无弗敬且爱者嘉靖四年二月二十有七日病痰暴卒年六十有二国臣号恸仆地再絶再苏久之犹初丧也论者谓国臣伉俪能以共和始终越明年十月十有一日辛酉国臣以熙葬仲姬于南塘九里铺之新阡熙聘太学生秦坤静夫女静夫今致仕应天府通判国瞻之子也国瞻国臣皆王氏壻也婚是以议将葬国臣请铭乃据勲所为状序而铭之国臣名珠其曽大父存朴公为吾曽大父存一公之从兄存朴生静庵静庵生西园西园讳濂字惟澄过安人则吾先妣太淑人之再从妹也国政名玑铭曰上获其姑下获其夫而勤于后图姑则终矣奈何先夫而徂于嗟乎夫夫之悲将无已夫

　　钱府君近仁墓志铭

　　府君姓钱氏讳木别号尚朴近仁其字也按其家乗系出吴越忠献王佐三传至讳进者由嘉兴徙无锡之湖头又六传至国良再徙今垂庆乡之马桥曽祖曰友闻祖曰孟昭父曰泽字民膏娶于吕而生近仁幼颖敏长魁梧庄黙于世故多了了每读书得大意辄以时事证之往往出师授外父异之曰儿如此必昌吾家乡人器重之者无间于其父之言未冠出应门戸无上下小大画一井井父以事系郡狱期年乃白归值疫家众皆罹焉府君独力周旋以济与庶弟桓友爱如幼时当析产欲悉让旧居而别为卜筑父喜而从之父没庶弟者亦死葬毕抚孤侄不啻弟之存也事老母尤极其力时饥饱寒燠如于其身尝榻卧堂左率僮仆备旦夕呼召盖二十年如一岁姊妹有垂老若寡居者恒迎致于家以悦母心故母享遐寿知者称之治家最名有法凡圃荒垣圮器用敝坏其修饬也必预而序家众男女外事耕耘内事织维皆有程课等其劳逸而赏罚有差既谕而退无不意服家以日昌大夫士有过焉者皆即事而叹赏之比其再裕也则治园圃为池沼亭馆求奇石名木树焉购书画以实之亲贤乐善其情蔼如也时贫族有称贷偿不尽者辄弛焉邻若佃亦如之念恤老弱久而成规子长量授之业三年而征其成于是长子昌期以例入太学而近仁病矣昌期辞不敢行近仁促之行亟领部牒以归归见近仁喜而忘其疾久之手一编授之凡家事当行与否人可用不可用皆在焉曰以是治家他日呼其少子曰吾有言已告而兄矣言之之一月卒实丙戌七月二十一日盖病而徙正寝麾妇女不得近者已月余矣距其生成化丁酉十二月十日得年五十先是有司屡有劝分令君辄输赀如数而终辞冠带至是以士服敛配邹继过皆先卒今继者阮子男三人长即昌期次昌邦次昌国一女嫁俞粲孙男五璠璧瑾璘琮女五墓在其乡新泾祖陇之东原葬以其年十二月六日与过氏合兆乡葬之二月昌期奉其师鸿胪丞钱君元抑状介吾姻友谈文英来请铭元抑之言曰吾与近仁讲族好久情虽甚笃然不敢重诬故人以欺君子也幸卒赐之铭予自为童子往来于吾尊姑之夫景娄翁所盖尝闻近仁祖父之名矣今念昌期意勤遂诺而铭焉铭曰以令入赀而不受官士服以敛没也则安为家有规允称世族新泾之原郁哉乔木

　　殷令人张氏墓志铭

　　信丰训导殷时衡之妻张令人之葬也先期时衡介薛襄甫氏来以铭请令人吾祖母皇赠淑人杨氏之从甥也且予于殷氏有世谊遂诺而为之其词曰张氏之先自泰迁锡世以医名士望奕奕止斋深造为学者师遗书在箧玉亭继之玉亭配杨素庵之女是生令人性合内矩言徳既备功容亦修中闺孔密声从风流殷有美材云溪之子方伯曽孙佐名衡字世姻且迩稔知令人乃托媒氏六礼序陈笄字来归为妇为介孝敬自持益勤不懈室盈和气庭絶间言姑失疾痿祖忘病癎丧哀葬治荐祀腆洁课婢治生昕夕毖劼分序戚疏礼应凶吉馆辟于南邻廓于西赀自室出用广厥栖衡君曰贤云翁曰孝不出中闺事归意料云翁病亟君试应天令人驰报兼程东旋躬聴遗言视敛与含向非令人将无遗憾君贡于廷分教黉宫驱驰岭北邑曰信丰子旦孩提曰庶犹嫡抱持逺行我意何极告君我留为君鞠儿君安教事无以家为子疹阽危躬抱卧起儿幸得生令人痡矣病起仓卒医如之何讣达君所有泪滂沱君南曰归君心孔悲有殡在室虽痛曷追是岁壬午嘉靖初改距其始生成化丁亥六数壬丁五十六载子旦秀敏今十一龄聘女于谈为大邑甥有女子三壻皆士人孟恩氏吴仲穉氏陈季曰秦瀚有冠有绅越岁丙戌葬柯山墓月曰壬辰日曰甲午旦衰绖杖君以临穴母子夫妻率道不越我为作铭曰维君故薶之幽堂以告千古

　　张母刘孺人墓铭

　　代姑养姑复躬姑养良人罔愆亦厥攸相维恩之褒之乃维子训之尚后有征哉我铭以葬

　　戸部郎中钱君墓铭

　　有崇兹邱湖山之坞藏焉者谁曰仲恩甫维仲恩甫志古孝忠夙则耿耿翼翼其恭进不忘亲载疏载陈既归乃慰曰非我身退不忘国而忧而色奋其往如曰非我力死有遗念国邪家邪我懐仲恩湖天无涯

　　国子生邹光懋墓铭

　　道乡逺矣南山在前松石之畔士服翩翩诵书执礼文采烂焉既入太学师尊友贤舎升既上次乃及铨亨衢伊迩而年胡弗延吁嗟乎天

　　孝子秦君墓铭

　　有淑乃门里风以敦维厥兄考训是攸存维文有苑【叶】孰委不源世则尚矣淮海之孙

　　江西布政司左叅政白君墓铭

　　骤其翰如曰千里驹中蹶于衢乃行徐徐既税乃车力则有余谓是虚誉其孰不虚

　　华文辅墓铭

　　有菀者林堠阳之野盛极而分尚多秀者或翘而竦或丛而蟠阳蘗阴柯衡从万端宫室车船下至什器苟中斧寻工师不弃我铭文辅曷是之陈国称乔木我思古人

　　莫母龚氏墓铭

　　子之学也母教之勤子之仕也母教之共吾子之观而知其母之功维养未终昊天无穷是维子之衷

　　陈母都节妇墓铭

　　士有苦节亦有艰贞谁谓妇徳不以是成徳成而终良人其从懋哉邦家教子之功

　　邹天恩妻华氏墓铭

　　母病兮女归女不归兮母心悲女不归兮吁其死矣母之悲兮曷维其已诔有兄兮葬有夫子

　　钱母王太宜人墓铭

　　耋老加封维母之禄乃三哭妇四为子哭子仲归养卒也溘先孝哉慈也胡为乎天

　　叶母应氏墓铭

　　葬维其从祭以子丰敦孝起共自里若郡不惟其宗于嗟乎孺人之风

　　旌表孝子养恬秦公墓铭

　　孝皇诏服宪祖旌门一念之孝两朝之恩方伯有弟贞靖有子允乎恬哉乡评如史大耋之年嗣复多贤君子观公可以知天

　　怀徳陈君墓铭

　　天下贤师陈慈溪氏再世诸孙亦称乡士有子廷扬名进于乡簮缨继继世泽孔长泽之长矣有父有子我铭不诬乡评如史

　　兵部员外郎莫公继室何安人墓铭

　　命服在躬抱节以终上无负矣安人之封下见君子如故相从孰曰未旌已树之风我铭幽宫

　　张宜人徐氏墓铭

　　于继畊乎善养于祁州乎善相于濮州乎善让让之正以成其子相之共以成其夫养之厚以成其舅姑吁嗟宜人其妇人之模也夫

　　白淑人杨氏墓铭

　　宗稽于古曰汉太尉家望于今曰明太傅淑女令妻式承恩数匪文之荫而进以武我作铭诗则维贤故嗟嗟兹邱其永无斁【叶】

　　贺府君墓铭

　　贺自庆改汉侍中纯避清河讳厯世相因给事尚书允中在宋姑苏丹阳望逺益重厥绪绳绳府君是承阴徳在我训子以经我识其子乃铭其父千载兹邱有治无斁

　　马室人黄氏墓铭

　　贾继司马同出于过曷贾不复马恩则多黄继马室育且蕃硕中道而亡心贾未释我铭于斯复盖有时九原茫茫知乎不知

　　思约邹君墓铭

　　良士瞿瞿兮艾犹好修旬我赓吟兮月从我逰数日不见而死兮成千秋嗟良士兮我铭兹邱邹寿母惠孺人墓铭母以寿称维徳之成亦惟家之庆【叶】继今绳绳惟母徳是承维曽维玄至于云仍维我铭是征

　　鸿胪寺通事华君世宣墓铭

　　絶域之使汉重其人不使而摈其难也均君有使才于摈乎试茫茫岛夷使有余地乃孝乃弟本之则深复有独行如王少林一命未沾年不盈艾我铭葬君申之以慨

　　莱州守秋云谈公墓铭

　　维徳为泽如春空云孰阏其施而俾不均公云能密公云能同其所不能云尚之风微雨而虹秋容满林为仪为章云兮何心龙山之阳云有真宅时止时行与化无极

　　承事郎杨君元平墓铭

　　力田孝弟在汉有科君生其时当如之何入赀助边不补郎选今非汉制君曷自见天巧溢发游戏之余艺哉艺哉君屑自居归从先人官系之义我铭兹邱以白君志

　　容春堂续集巻十六

　　●钦定四库全书

　　容春堂续集巻十七

　　（明）邵宝 撰

　　○书简【五十首】

　　书简

　　与浦文玉书

　　三月初闻报音以久屈少伸甚为桂岩喜之既而以桂岩之所抱负与仆之所期望者窃论之则又有未满焉然尚有一着在吾知吾言之不终负也世卿企说起明还三辱手书雅惠极感爱念会老母疾甚贱疾亦发作虽尝薄致贺忱并短柬托令郎附上然亦迟矣某退计将遂但衰飒闲居平生知己如桂岩者又逺在天上言而无质倡而无和其为私恨亦甚不浅或者桂岩亦有此意邪省着实而留心嗣事谨闻命矣学史未敢出窃效古人三瓦不成之意高置之阁幸勿语人以重吾过也殿元之报秋中侧耳以聴闻有良便力疾布此亮之亮之令郎道征自高第后区画应酬缜密持重学问之名益着恐所欲闻余惟为斯文自爱不具

　　辞畅侯致乡饮酒馔简

　　昨辱遣庖人致乡饮之馔某以礼以义不当与于斯燕而敢受斯馔哉辄已返飱敢此附谢所谓礼者以分所谓义者以徳不敢为虚让也某庚午致仕还高大夫尝召之某有诗辞之非今日为然也亮之亮之

　　上洪洞韩司马

　　去秋巡按东君过敝邑某方卧病东君固欲相见亲至内榻首称执事垂问勤惓谆■〈言复〉蔼如复侍几杖某也不才昔忝属吏之末违逺以来愧负尊教多矣而先生长者顾犹记存如此哉感极生愧莫可云喻兹因东君还朝辄附谢忱外初闻东君言感而有述别楮稿呈幸览而掷之余惟为天下爱重以享平格之福谨启不宣

　　与吴辂

　　昨闻澜庵言汝乗欲以令弟墓铭见属在世交固所不辞但此文当令翁自为之盖父子之情青年夭折深痛极悲与夫幽行细事行于家庭而未露于外者皆非他人所能道也古之人如昌黎之于滂挐今之人如西涯之于先同皆自为之其文故在读之使人悲感非自为之何以至此幸以此意达诸令翁挥笔成之于恩于义于是乎尽吾初闻葬期即意其然矣非今日欲辞之而故为是言也亮之亮之

　　复顾与成书

　　昨辱枉顾言及推封之典此莫大之恩为人孙曽者之所深愿也但仆以老母衰病不得已而有乞本求终养而蒙许侍养越八年即家而进尚书再辞而存问及于老母前此皆未之有也某也庸陋方以叨窃为愧为惧而敢复闻此言乎执事之意厚矣盛矣已铭之心矣愿更勿以为言倘有言者亦望止之先曽祖存一先生博学守礼乡人至今诵之干着令而叨异数九原有知其能安乎昔刘东山忠宣公官三品时其子自家致书求乞恩荫叙公笑曰此固国典然待贤大臣及有功者吾岂敢哉某时在坐未尝不叹服也况若今日之事出于着令之外者哉某则何敢某则何敢亮之亮之

　　与吴廉访书

　　前日顾与成所云推封之典所谓不得不可以为悦者是日至晩而见定明日始决辞之愚意具复与成书今録奉览恐执事之在念故也为人臣者不以非所当得而加于君是为忠为人子者不以非所当得而加于父是为孝吾读春秋闻之素矣虽有他说不敢闻矣不悉

　　奉寄司寇见素公简

　　顾郎中还领诗教继而林佥事至特致垂问之命先生何惓惓于鄙人也起居之余敢附以谢闻寓朝房言者曰不久将复辞去先生以礼义为进退风采动天下行将纳约塞违上辅君徳言人之所难言不特邦禁是治其于邦禁必将信道诎邪执人之所难执以答天下之望不久之志其必不然某不敏敢附以告惟先生亮之老母过夏无恙先生之所欲闻也敢附以闻谨启不宣

　　答王郡公简【二首】

　　答书后旧患湿气忽发作阁足据榻乃得卒业公诗遂一一批评如别録谨以附纳公古循吏也故其为诗往往上希古人凡此诸作有近杜者有近盛唐中唐者有近宋诸名家者晩唐及元人无有也但中间时出今人句语有志于古者宜一切去之以求近古一字未锻必锻之一句未调必调之久久成熟有不为苟为之当前无古人矣虽然选诗词意有不可入歌行者歌行词意有不可入律诗者盖古今之别如此以古入近体可也以近体入古无乃病于雅乎高明于此闻之熟矣某辱知己不敢不尽愚耳诸所批评亦惟率一时之见信之疑之皆不可轻亮之亮之

　　又

　　再辱诲札仰见惓惓爱厚之意康侯之说可谓老成长逺之虑矣但止不分门路亦未足系寺僧之心须买田数亩与之俾日供洒扫岁任修理申之以官法重之以刻石庶几可久耳二门已完完呈亦递县矣雷丞摄篆政颇可观民亦颇服吾正不欲以此扰之彼亦相知者多吾之不欲扰之亦犹不欲扰执事之意也昨至山中口占二絶附上一笑掷之门刻之作専俟发下以图嵌石于壁此则千金之惠也至恳至恳外旧稿数首附览亦可一笑耳不具

　　复李巡抚简

　　即日惟台履清胜甚慰瞻企风雨之变事关天下而江南尤切执事江南之司命也诸疏所陈某也望之久矣兹领台翰及副藁深合愚衷固亦舆论所在也读之起敬读之起敬水功告成民得息肩矣而执事犹惓惓在念譬之用刑其所谓得情而哀矜勿喜者乎仁人君子之用心固如是哉所谕挽诗当勉执笔诗成之日容具藁上使旋辄此奉复伏惟亮之不宣

　　复雷少府

　　家童还闻欲有所处以为巷门之助者盛意深感之但执事以京朝官左迁外邑今奉台檄摄我邑事操持施设甚服人心吾方望其大振治官之体以警流俗岂敢以山林迂僻之事重累清徳而招怨取谤于人哉一夫一物不敢相渎实以是故处助之念幸黙已之若已施行而仆辞免焉又恐仰拂尊意不若泯于无迹之为贵也自丙辰至今三十年间仆以兴作辞于官府者多矣今书藁具在别楮奉呈如赐览观则知吾今日之言固平生之志也亮之亮之

　　柬乔太宰

　　自执事入朝逾年仅再奉启实惟邦治政繁不敢溷渎之故非倾仰之情殊于留都时也高明必能亮之近者福建佥事吴昂还自进表备述垂问恳欵感慰之余因舍亲夏如山便辄此布谢老母衰病殊甚但餐进碗粥是以仅延喘息某也无能为力日深愧惧不敢不告寿藏石门将成欲乞大篆竢徳之邱如碗口大四字以为千古光重不知近来亦执此笔否破例而慨惠之托九峯公寄下至恳至恳余惟为天下珍重是祝

　　复冯廷伯柬

　　读筠谷赋知公之才之雄伟奇丽焉读白沙言纂序知公之识之超迈圆融焉读元始剰语知公之精思妙契种种出人焉公之所禀何英迈宏阔如是哉敢不敛袵敢不避席青灯独对辄敢提之钩之命家童楷注原藁以复有一二鄙见亦不敢不附也太极之论大矣朱子曰万物体统一太极又曰一物各具一太极知其体统又必知其各具者而后太极之理可全也儒者之论固如此为佛为仙亦存乎人而已矣固不必强而同之也高明亮之若欲刻梓以传则纂要序宜首焉筠谷赋次之要语序又次之野朴序又次之南海短跋不録可也剰语更须参伍考订复者去之前人所已道者去之虽未道而言涉戏侮经传者去之言不必多惟其精妙而已矣况谓之内学方厌多言政不宜如是喋喋也虽然此自鄙见而言也不知高明以为何如

　　柬少师石斋杨公

　　某罪逆深重不自陨灭上累吾母久病纒绵竟至大故仰负圣明曲容侍养之恩优赐存问之礼履地戴天无所喘伏顾以送终事重不敢即死兹将以冬十月朔勉图襄事惟是阐幽发潜托之贞珉以为不朽图者舎大君子有徳于不肖者又焉告之念惟昔者尝以先人隧道之碑干于下执事矣母以坤从之徳不敢立碑亦不敢再有所渎倘辱惠念愚诚俯廑大笔少采吾母事行于先人碑文中畧着数语俾合祔之后同垂不朽某也不孝之罪庶几逭万分一而执事之大徳真可与生成者等矣荒迷中言不尽意谨托旧僚孙九峯及吾姻友秦国声代道衷恳伏惟亮之外具菲仪不敢言礼惟以侑缄而已更希叱纳某无任悲哀惶迫之至谨启不宣

　　复莫藴卿简

　　令兄继令母夫人而丧贤昆季为服甚难礼曰斩衰之丧既虞卒哭遭齐衰之丧轻者包重者特又曰三年之丧既练矣有期之丧既葬矣则带其故葛带绖期之绖服其功衰此皆谓既葬且练者言也今母丧在殡而兄丧继之恐难从其说闻既制齐服而哭之矣则反斩衰之服礼也丧既有主藴卿等乃众主人耳况古人拜宾不必于殡宫为众主人者拜于外寝之前可也惟有事于兄之殡宫则服齐衰毕事而出则斩也固其所也服反则杖在其中矣非拜吊兄之宾杖乌乎而可去也男子重乎首则要绖为轻或畧仿古人轻者包之意带齐衰之带吊宾已则止其亦可乎昨会南沙令叔亦尝以此告之兹得书问辄以为复初闻令兄丧时吾不胜世谊之感至今犹怏怏无已哀次中吊书未敢发也亮之亮之不次

　　请铭于守溪王公启

　　春中辱枉驾吊奠先母不胜哀感之至兹者墓事苟完卜以冬十月朔勉襄大事惟是幽堂之铭必得名世之笔足以信今传后如执事者庶几可为先母不朽执事以斯文垂念引进于某者多矣久矣去岁贞节之碑之请既获不靳于母之生前发潜表微宁忍靳于死后而不以慰不肖之望哉昔韩昌黎于太原王公既志之复碑之不以为烦先母虽不敢上希太原而区区借重执事之心固不减其子之于昌黎也敢援此以渎惟执事矜而图之荒遽不次

　　答毛梦哲

　　日吾之请文于令先大夫三江公也实以公名徳文章重于天下而苏常比境有同乡之义焉且昔在文正公门下相与周旋数年知我实深诲我实多先母之表固有不能不属于公者既发书而闻公疾盖日虞之鳯山公书至则亦谓然未几鳯山又托其抚州兄语我曰公虽疾一闻吾言即慨然许之方用自慰家童书至自京师谓公得请南还书币投于杨村舟中于是日问邮人将伺过此衰绖申恳于舟次而吾友夹马营之书至矣乌乎公之不寿天下之恸也吾文之不得命也而何忍闻币之返哉况病间而诺鳯山力疾而道受吾书公情厚矣虽文未刻石其刻诸吾心也深矣吾友虽致之吾其能受诸请遂以为赙既面语使者恐其未能悉吾言也辄此为复丧三年不吊礼也吾将附诸曽子子张之义望柩而一哭焉行即至矣

　　寄陈郡公

　　近辱临吊不胜感慰苫次中姓名不祥不敢具状称贺已面谢不敏矣侧闻初政严重为民造福之地端在于此即日江南恒旸极矣执事遍走群望祈祷精诚吾民罔不闻知罔不感戴更乞留意于囹圄之中察其疾病淹滞各为之所勿谓一人一事不足以上干和气也况小小灾伤奏报尚宜早行如此大灾郡县亲民各宜径奏若待申达抚按总类转奏不无迟延致误覆勘缓不及时民病日甚虽有智者不能善其后矣执事以古道治郡某虽忧居辄犯礼法私于下吏惟执事推广而速行之吾民幸甚荒遽不次亮之亮之

　　简巡抚李司空

　　即日伏承都斾经临敝邑某窃伏苫芐加以旱毒之余疮疡为患不能匍匐道左稽颡百拜以谢前日临吊之徳敢谢不敏执事忧勤为国虽无时不存谅未有如今年者今年之旱耋老之人之所未识也始之一春之无雨而三时之无雨继之六月之无雨又继之故至有近秋不莳者近秋不莳则终不莳而已矣地去河逺车戽虽勤而水不能达智穷力尽坐以待荒此岂人之情也哉是故濒河之地尚有可观跬步异状至数百步而极矣冈麓不必论也执事其必闻且见之矣伏惟大展经国之策大者疏闻待报小者便宜施行少纾东南亿万苍生之苦以救国家所谓财赋之区者其奏报分数必从实而极言之以为计司递减之地盖凡益之道必自下始执事其计之熟矣而区区复以闻者老生常谈固事理之所在也某近忧先妣襄事而遂及于逺者大者不于执事告而又谁告哉越冒礼法悚仄尤深伏纸惴惴

　　复鳯山司徒

　　家童回伏领台翰捧读之余再闻口述尊谕知执事体念我苦情自一人以下无不为之恳达委曲周至虽一时诏旨槩以大臣体面未遂所图而感徳之私则无穷极成我之恩与生我等公之谓矣然天下无不拜之官而积疾在足无不扶之拜除阙谢陛见决不能外只南京望谢诸礼亦难勉强此情终当再渎九重始终成就不能无望于执事也令郎来辄此道谢北向长揖以代百拜伏惟亮之

　　复毛司谏式之

　　近辱枉顾以郡公意命作道南书院记此文题目甚大非所敢承而郡公及执事之意至専且切又不敢不承也况病余情绪尤难勉强别后即执笔具稿凡三易而未能成章兹用録呈愿与高明图之幸指索疵瘢明白示下俾稿出之后不为大方取笑是亦执事事也若但为形迹不肯见示则岂所以望于执事者哉正学编节略编次得体只如此刋行足以为书院増重不必广求诗词效时俗之态反损雅正之体也凡书之刋不在多寡求其允而已矣秋暑作恶力疾草草不共备幸惟亮之正学编节略小引序事而又严正畅雅诚与题目相称三复之余窃有管见辄具于后请尊裁之

　　柬管明府【五首】

　　今日辰刻传言执事将行重阳存问之礼于仆斯礼也春初朱巡按士光有疏为我代请休致所乞恩典数事而存问与焉疏既上而本郡公文至台乃以即吉行郡致馈其词亦曰存问既而报下未允则所乞恩典皆未宜举前所举者谓一时之事可也而可继举之乎执事乃以令节欲再举之意则盛矣于礼于法断乎不宜某若以重违邑主之意勉强受之非所以敬君命守臣节体宪檄之道也有识者其谓某何仓卒闻命未及致词亟遣家童往见执事以情告焉乃蒙俯听终赐停止君子爱人以徳其执事之谓矣敢不敬谢伏惟亮之

　　又

　　昨得司徒秦公寄至灾免抄呈仰荷圣天子轸念元元深仁厚徳江南之民可以少苏贤大夫忧民之念可以少慰矣但有灾而详恳以上者巡抚巡按之事也奏下而议拟覆请者司徒之职也闻灾而即为减免者圣天子之恩也今恩既下矣则斟酌派拨重重轻轻各惟其当务俾下有实惠上无虚施舍贤大夫其谁望哉大抵人各为家惟知利己不顾损人避重就轻百巧千奸无所不至惟贤大夫诚以求之明以照之而留心其间庶克有济不然而以常例施行吾未见其可也此外更望推广徳意凡百皆从寛俭以成朝廷矜恤之惠此则不敢望于他有司而独有望于贤大夫者贤大夫能不留意哉所谓从寛者如避差追征之类是也此等奸民固为可恶惩之固宜但岁当荒歉征虽不同同出于民寛于此而急于彼民之不堪一也倘察院问及以此为对不亦可乎巡按公既肯恳切为民抗疏其闻此言当无不听矣所谓从俭者如往来供馈之类是也敝邑不幸路当冲要往来使客既要人夫皂隶又要支应下程此贤大夫所熟见而深患之者也但人夫皂隶势不可减而支应下程或可从俭此亦遇荒节用之一端也凡为有司者皆难而进士为州县者尤难观望之下盖以言乎礼貌太简则谓之傲太恭则谓之謟以言乎礼物太轻则为之啬太重则谓之奢退有讥言往往而是某尝为州素知此苦敢不以告凡此二者惟贤大夫留意焉且九月上旬灾议初起民心惶惶而巡抚又有别意当此之时某以病居鄙人虽不敢上告天子而下告司徒告巡抚告巡按告郡守告贤大夫逺托笔札近托话言无所不用其情今既得请何敢不再告哉贤大夫朔望垂访礼意加隆于不肖者至矣某虽衰朽能不知少答雅意哉况避差等项寒家所无固亦无嫌可避也于此不言则谓之何惟贤大夫留神聪听焉贤大夫春秋鼎盛聪明过人烛奸则奸不能遁其情发弊则弊不能匿其迹威行如秋仁行如春此其时也他日立朝而追论及此岂非一盛事哉临楮惓惓外闻虚庵郡公讣数诗代哭别楮録上更希览教余不及悉

　　又

　　昨辱惠陈公墓志二幅并乌薪八包时以久阴不曽到先太淑人墓所处分墓道事冲泥一行未得面领然感激则深矣辄此奉谢是日在墓门忽见寿官六人者跪伏乞哀某细思之此等老人増年冒宠固为可恶然必须揭查黄册一册不出至于二册二册不出直至初报册之时必可见矣若洗改之迹尤为难隠如此施行乃可惩奸弊以絶后来盖奉诏优老题目甚大况有巡按批词此亦为政者之所当谨也某在许州尝如此一行除真正者外革去数人承知爱之厚辄敢奉告可否惟命不敢必也

　　又

　　某所撰文襄公颂辄用刻石敢以墨本呈览幸有所教也更希命督工者嵌诸祠壁万万更有闲事附告西城里门用木檠驾势将倾压行人必有当其患者南门跨塘桥券傍倾卸二石亦将倾压失今不修必至大坏阻滞运舟他日大造不惟所费浩繁而作坝甚难运舟无处转行此二者皆当先事为之西门且只拆去如南门可也跨塘桥须寻巧匠有机力者设法修补亦可支持免倒某先墓在惠山旧居在南门每肩舆出门中小舟过桥下心甚危之故不敢不告也以此时而谈此事迂僻可笑惟聪者能听之耳临楮真切

　　又

　　鼠雀之事重诬我贤大夫损我政体深为可畏然小人之害君子犹君子之欲去小人也此固常势无足深论而扶阳抑阴持宪者当自有道其于执事之盛徳善政亨途荣进乌能为累哉昔者某在许州尝两遭此方伯陆先生手书下慰以为君子进徳之地而面告巡按则愿为某出结状昨蒙下顾已述以奉告矣兹敢申之惟循常以理庶政安静以镇群心具情状申开以破奸谋整巻籍案候以备旁照此亦君子所以应小人之道也此外必有乗机归怨于人邀功于己者此则当严以处之善以答之如曹叅之待客饮以醇酒勿听可也贤大夫持己有守有为治民有礼有法今亦岂无知己如陆方伯者哉高明于此必有定见而某犹以为言者诗人爱莫助之之意也亮之亮之

　　柬费少傅鹅湖

　　春间家童还自都下领教札伏承执事知某衰病苦情力赞圣明凡所以成吾之退者周悉深至诚所谓生死肉骨者也虽以区区诚欵未能格天而某感念盛徳如实遂所图者虽百口不能罄心之所藏也某之艰于拜起实以正徳癸酉中风所积非若他人暴感湿气而然老医云年近七十血气既衰病踰一纪血气已定如此行动直至终焉而已若欲趋走兴俯如中年时虽有三年之艾其如彼何哉今虽未敢遽陈而决难就列自知甚明自分甚足继自今所望以终成吾之退者非明公其谁也敢不敬谢抚按继上二章因亲见重膇之状故其发于词者体悉甚至但所乞恩典太过其分而巡抚又以草茅撰述辄渎圣览上惧得罪下恐贻笑自闻报以来悚仄无措幸赖圣明在上不加谴罚皆明公扶持之力也敢不再谢即日秋暑凌人虫灾伤穑衰弱无聊因冯生便辄此附答以布下忱伏惟亮之谨启不宣

　　答朱巡按士光【八首】

　　承専遣郡掾赍手教及灾伤奏稿见示急读一过言言为国字字为民而笔力又足以发难写之意古来柱下史观民风者亦不是过九重必重起南顾之念矣十四日顾郎中与新去已曽具柬并虫图达鳯山公渠家正坐灾重之乡经国之余能不留意乎朝廷所倚赖者抚按二公此而不信又乌乎信但不知抚公意如何耳所示观海集及九日逰玄墓诸作词意古雅风韵流动真足以上追古人何政事丛脞之余有此高兴也才力之优一至是乎病夫于此不啻一头地之让矣容细读过再柬以复且来使备述至意礼貌勤渠又足以窥爱念之至适因先母墓柏屏伤坏乗舟往视晩归匆率草草附谢不尽所怀幸惟亮之

　　又

　　数日前承示湖上佳章复书后三复之余不胜敛袵大抵诸作皆出入盛唐老杜直逼宋人高处元人纎巧之习脱畧殆尽但声调之间更须留意则美善兼尽矣此一得之愚莫助之爱于知己处不能自已者亮之亮之敝府虫伤事承恳切上闻再读疏词孰不兴叹孰不兴感如此年分征免迟速系乎朝廷者既未可必而催科寛猛出于官府者又未可期调停镇定存乎其人不知郡守朝觐可以援例一奏免乎以愚观之灾伤之疏前乎既恳则后乎此奏似不可无也偶有所见不能不言盖亦郡邑诸乡士夫之意而民情之公也惟高明裁之外读湖上诸作一诗附录清览倘辱和章尤出望外余不多渎

　　又

　　即日辱遣吏赍手帖并佳作见示见为民之诚心焉见哀死之厚徳焉见善善之余意焉讽咏之次不胜感念佳作与鄙作即图以小刻成册传诸人人用彰陈守重于观风君子也如此亦足以见激扬之一端矣秋粮寛免之余承留意派拨数郡生灵之幸也辄此附谢载读着存録又见世徳之逺绍成之美显扬之笃虽不文能无言乎但须分与一题庶可専心思虑交代既缓当尽愚以复也巻册俱如命用印章付去吏幸检纳之余不多具

　　又

　　逺辱専吏以草书高和送行诸作见贻世谊夙心具见于此深愧衰老无以称所奬借耳诸所更定皆出人意表而翰墨超脱起笔住笔皆不费力其得于淳化帖者深矣但此帖于今絶少佳者清江若大典尝云戏鱼堂帖尤佳不知吾友曽见否乎所谓杜句者谓词意之佳与杜无异犹曰唐句宋句云耳昔人有误书举烛而读者以为高明荐贤其此类邪然三复诵之益见佳句之高迈矣叹赏无已无已跋语情意蔼然笔力徤爽实与诗称而推重太过令人益不敢当吾山益高吾泉益清其有赖于斯乎多言不足为谢也数日阴寒中人甚难调理佳巻尚未书得临楮惓惓不具

　　又

　　承惠酥橘皆珍品也重以手翰垂问兼示下顾之期感感不可云喻但初二日是东川郎中发引恐不能久听清谈仆欲肩舆往送其丧至西门顺路径至二泉精舍焚香煮茗以候之清谈竟日而返是日不必至我冉径也临行时再当一屈观我容春精舍不识何如捉船害人商贾不通地方清野某在家数年目实见之而无可与言者军人之弊又为漕运并侍郎寄囤时所廉问而知者今读奏词深切军民之弊一举而贻惠无穷若部中再能推类施行以除运军债累科扰之害则军民谁不称快哉奏到之日鳯山公必有所处某亦当致莫助之爱也东川乡贤之举诸生曽呈本学不知学中公文曽彻览否此机会不可失也遣官送丧更希留意余不多具

　　又

　　承虎骨之惠即日与诸姻友共观之且叹且骇以为山林间有此恶物其有识者则谓巡按公于异物且然况丑类在吾人者乎其能驱除无疑矣既高悬卧房前以辟妖邪待其肉尽骨干计较作枕是夕偶得小兴遂有所作如别楮方图寄览而赵令送兰使者适至乃具稿托焉一览之余当有益我者矣闻赵令惧于威重或因香草为我一少霁乎彼知香草之可贵或亦改过之一机也昨刻工何球去曽附上片楮计已到矣凡诸公事皆不敢与闻除害去恶有赞无阻此区区之素志也亮之亮之

　　又

　　某再拜匆匆一会遂成逺别莫能攀送柰何柰何诗曰爱莫助之某之告子者惟诵此而已老病人扶再拜难少陵此言若为我设决不能居官明矣况口角垂涎甚至污须沾襟如此态度尚可自取厌恶于人乎故人知我者虽有之然未有相照以心如子者也还朝立台端凡可以成吾之退者幸加之意焉以终去岁特疏之意万钧之力于是乎在非不知荐举之多可以得声名题覆之重可以得恩典然此二者纵得之亦无益于病体与老独今皆不复望矣惟蚤得休退凡百可以自遂耳非士光莫可告者亮之亮之代公者许道长先生素不相识不敢望公之爱我得因公而知我之志足矣然亦不能无望于鼎言也临楮惘惘不具备

　　又

　　春中方得宪节渡江之报而邸报继至文章政事风节才望如吾士光当得超擢而顾以资格序迁士夫闻之莫不失望不特相知者为然也越两月乃得吏田春寄至手札并途中诸诗知已了继室事及抵家百凡平吉为慰出处事亦大矣士光人望所属于此未宜草草也湖南徐都宪用和亦自中台出守淮安不五年而遂巡抚其地若以功名论之亦岂久妨贤者路哉贤者必有所处矣春残动履更崛强正合人言脚头迟者而流涎不止老态病态于是为着得吾友为世道効力吾衰亦有光矣千万珍重董新昌便辄此

　　与赵秀水

　　逺辱遣使赍厚仪申少阳祠记之请虽不敏能不终前日之诺乎但积疾畏劳且冬月伤热不能近笔砚且少阳人品甚高此文体面甚大须放寛限从容了还庶逺不负叶公近不负吾子也人旋辄此奉复

　　谢管令遣庠生来请乡饮

　　适承诸公枉顾以贤大夫管侯之意欲请仆与乡饮酒者闻命悚仄未知所对退而思之斯礼也正徳庚午某以都御史致仕还自漕台县令冯侯尝请之仆以徳不敢当作诗谢焉既而请侍养归自戸部积疾家居县令畅侯又尝请之某辞焉以书不惟以徳之不敢当而又以分之未敢与也二侯听之其事皆止今某以分则非冯侯之时以徳则犹畅侯之时也而加之积疾重膇平居见客一拜犹难若欲揖让周旋于宾介之间以称礼制必不能矣虽贤大夫不遗衰老诚意恳切至劳二三君子即我病榻致殷勤焉在某则何敢承之诸公知我久矣而前此之辞也皆所习闻者也幸为我转谢不敏焉不録偃蹇之罪则病夫之幸多矣邑博两先生亦烦道此意万万前言面告不尽而继之以此亮之

　　与游少尹

　　向凂渎令族弟买寿木兹特奉价幸为致之木须真正老辣当风馨香入水沉重此其槩也谅令弟必能为贤友用心贤友必能为我用心存乎心目之间者岂吾言所能尽哉但以义言之其价不得过先太淑人之数此固吾人子之道向已面告矣亮之亮之

　　谢令君送宾兴燕仪启

　　即日伏惟呦呦鸣鹿既隆秋试之宾筵渺渺搏鹏复重春闱之劝驾凡兹盛典皆出贤侯某也衰朽余生乃辱宠召齿当祭酒而徳不堪胜心欲登堂而力未克副方懐深愧又辱盛仪既勉拜嘉敢忘趋谢未任奔走聊托简书冀原偃蹇之大愆以成静退之小节谨状不宣

　　与万汝信提学

　　逺辱専使见问重以厚币且有乙酉二録之寄故意蔼然岂胜感念秋科得人方贺教道之振而惓惓之懐且以士风浮靡欲还之淳朴斯言也其为吾道幸也大矣夫内外本末之辨岂难知哉转移感动之机固有黙寓于声色文字之外而不拘拘于条格标目之间者矣且浙东西十一郡俗以地殊亦以人异抑扬进退随材成就因时变通此其为功可以岁计而不可以日吾友当自得之两浙提学前有昆山张公后有华亭张公吾闻之而未得其悉彼中故老当有能言之者吾友亦可一访之乎立贤无方此自古第一义也请为吾友一诵之吏索报急匆匆附谢兼布区区临楮真切千万为斯文爱重不悉

　　与勲侄

　　向所见批点礼记集说端直精密种种不苟深叹有学者之意今以容春集二册烦一批点之圈抹诸法唯意所适闲居对之亦可一消豁也

　　奉柬巡抚陈公

　　三月初伏蒙枉顾仪物兼隆情谊蔼然无异畴昔曷胜感激别后因乡事避嫌不敢奉状起居衰病闲居分所宜尔虽涉于疎慢不敢逃罪也顷辱赐钧牌假舟求医事未能遂切念抚院公文久滞在箧于迹未安谨托县官封赍缴纳因寓启事以谢不敏伏惟鉴之外文襄公颂新刻一纸附上请教公祠与吾书院邻并书院中忠定祠癸未岁蒙梧山公拨赐门子一名而公祠尚缺瞻见匆匆未及奉告如蒙钧命量加拨给有慰吾民遗爱之思向者都元敬之丧执事惟以顾华玉一言即以钧牌从事不待有司申报华玉为吾道之深赞盛徳今此事能如此施行更觉优重某病足日甚不惟起拜艰难而越槛下阶亦须搀扶老衰之状可畏可叹非复相见时之比矣惟公爱我敢不一布余惟为国为民爱重以慰惓惓谨启不宣

　　复申太守

　　伏承専遣上幕逺致手书委以前守陈公衣冠墓记此吾民忠厚之举贤府主不忘前政之心所当敬诺者也但陈公墓志某已执笔兹复见委不无重复欲固辞之而使者勤惓再致尊命某亦重违谨拜礼币之辱衰病之余幸少假时月当具稿请教使旋専此上覆伏惟亮之

　　柬涂侍御梦卜

　　去岁承过访至今感念近辱书来索养晦文字仆于尊翁固所欲为但寒庐近被火灾焚毁荡尽心绪郁郁不能执笔本欲辞谢因専使极求文之恳素书得持宪之体于我有光拨冗遣闷勉强成篇复因使者力请亲书草草写成小巻其册叶亦托善书者书之俱附来使上纳秦提举蒙扶持之徳甚大某亦知感相见之日当为下拜也被火之详具在寄秦司徒书今附一通览之能不为我増叹乎北上想在来岁夏秋间诸凡不尽

　　简马天常

　　树去庭空云消天净孤■〈土答〉在东夕阳在西国政在坐斯时斯景可无东泉观松共一眺乎

　　复刘郡推

　　某不徳致灾前月二十日夜中堂起火延烧前后堂寝俱尽是时某方就寝惊起披衣匍匐出走仅以身免虽勉强遣慰而旧物煨烬亦岂能忘情哉逺辱手书専使垂吊兼惠厚仪不胜感念贱体受惊之后于日前积疾益加沈滞家庙祇告之时虽人扶亦不能拜止行揖礼而已此固常理无足道者且某平生以虚名为累幼而无父老而无子晩岁家居日夕兢惕犹乃罹兹灾祸时方修省不暇而何敢闻名世达尊之称乎况尧汤水旱引喻太过尤非所敢闻者然厚意之辱不敢不拜也敢因谢状少布区区伏惟亮之亮之

　　复巡抚陈公

　　某不徳致灾出舍降服之余伏承専使惠以华缄厚币下唁我私且蒙钧牌行县奬借过重礼数优崇县长吏仰体盛徳实时率僚属躬至寒庐乡里来观莫不赞庆顾衰病余生何以当此惟有铭刻而已兹因原差舍人回京敢布此少致谢忱伏惟亮之所示新编周易古文音义展巻庄诵仰见稽古精深识见超越序文之委岂不敏所敢承哉稍伺小构告成身体安息心虑静宁端居独坐操铅卒业少窥编辑微意或能执笔赞述一二请教左右亦非敢为序也即日贱躯遭变以来精神加愦气体益滞动必人扶如七八十者福分浅薄之人固其所也辱执事爱念之至敢附以闻草草具启更惟照原是望某无任惶悚谨启不宣

　　与刘介夫

　　两知亭者为先师文正公作也壁嵌公像其名取诸公寄惠山第二泉歌结语我歌泉和两知音吁嗟乎谁哉更识泉斋心者公之知予犹予之知介夫也吾尝语介夫介夫闻之久矣是亭也非介夫谁当记之

　　复许巡按

　　宪节驻敝邑谒庙后一日蒙遣管尹即寒舍存慰微闻执事有恤灾爱助之意感激在心未敢言谢未敢言辞乃至苏数日始见批发本县申文有发帑优游之举是不容于不谢抑不容于不辞也执事垂念衰病曲及我私盛徳至矣感生于心谢形于言固夫人之情也但笔札有不能尽耳某以不徳致灾恐惧修省降服出舍势有不得不然而礼亦有宜然者方将收拾烬余勉建小屋以为栖止岂敢勤天子之诏使明文发帑以为私家助哉若遂受而不辞适足以増吾不徳以重天怒非衰老之人之分也某自忧病以来罹兹祸惨匍匐奔走仅以身免新惊切心旧疾加甚拜难自起动必人扶自分必不能再就班行为国効力顾以虚名谬致礼敬于人即有分福亦自消折执事按我江南为国持宪纲纪振肃韩子所谓令施于庭戸数日之间而人自得于湖山千里之外者执事有之某也病卧田里受赐多矣况管尹公明廉威以礼法为治其于不肖时有仪问月有旅谒闻灾之后制衣继粟假力给用尤为勤至此皆贤使臣观风之化使某得从容修葺以复旧规田租不足继以文币文币不足继以称贷庶几自附诗人伐檀之义余年残喘少延一日则一日之安也乃若帑物一钱片楮不敢领受伏望爱人以徳体物以诚再赐指挥以止前令则千金之惠不足为厚矣某于执事虽未荆识然声誉闻于缙绅风采传之道途举置覩诸建白贞心雅操表里周浃为日久矣比来得之尤切某虽不敏且老矣抑岂敢自外哉伏惟亮之昔者巡抚都宪四明朱公瑄安成彭公礼宜春张公鳯巡按侍御华州东子郊提学侍御安成张子鳌山皆尝有馈某以义辞之皆蒙见允今者被灾后数日客有以辞受为言者某尝举以告之客退录其语并旧作辞馈志为一通以应他客之问兹敢以所录语别幅呈上如赐览观亦足见某之所存矣

　　答吴郎中克学

　　某不徳致灾逺辱手书専使垂唁兼惠寒衣之材斯文之情世交之谊可谓兼至矣敢不拜谢且书中以先太淑人生在床褥未易抱持没在柩殡则未易舁举信矣哉不幸中之幸也他人慰解之词多矣而未有亲切如此者敢不再拜煨烬之余笔砚荒落草草奉复外小诗附上请教亦以见事变之有数也亮之亮之

　　容春堂续集卷十七

　　●钦定四库全书

　　容春堂续集巻十八

　　（明）邵宝 撰

　　○祭文【二十一首】

　　祭文

　　祭宁庵宗伯吴公文

　　惟公雄才博学发为文章妙选登瀛吾党有光经筵史局所厯惟共人亦有言公惟宗工我少闻公壮乃相识相知相资公玉我石公舅【文靖】我师谓公友吾孰曰私眤亦有李【文正】吴【文定】我病东归公南典礼我寄一诗侑以泉水公讣忽来病我能哭哭而未吊墓草先宿公视世事不满恒多今方鼎革公亦谓何我持我泉公能饮否我意无涯我贰用缶

　　祭钱世恩文

　　乌乎伯川已矣人谓伯川没而不足者二宝亦谓然然与人之言殊伯川以母老请终养归乃身先母死死其瞑乎伯川懐抱利器虽尝试用而未究厥施其为天下之心曽何时忘谓伯川不足此固然者然当伯川上疏时宄瑾方窃柄万一忤意祸且叵测遑恤其它谓伯川不足金紫岂其心哉乌乎伯川已矣宝辱知己病不能吊且哭焉临祖一奠以写予衷凡伯川节行政学诸君子有文以发扬之宝亦僣与执笔为后世地者悉矣乌乎哀哉

　　祭从父西园翁文

　　于乎吾叔父真率之性直谅之心感慨之言贞介之行俭素之徳隠遯之节欵洽之情豪迈之气族人服之乡人敬之郡县政人信之宝不敏谨抆泪而志诸幽传诸众矣伏念宝自幼孤长而学壮而仕四五十年之间操几杖侍尊俎训诲谆谆尝以范文正公相期微醉之后稠人广坐抗声大言曽无少慊宝未尝不感而且媿也浙宪之行送于南浦执手临风尤以逺大为望自是间关湖湘越厯淮泗一觞之寿愿未之遂既乃以致政之命方以得从邱园共享晩节为幸而讣音至矣于乎痛哉讣之初至实在汶上之野止舆恸哭寓哀于诗人不忍闻宝亦不忍再歌也于乎痛哉家居以来朝夕繐帷追想形容泣对二子情何能极既亲训其孙勲期毕祖志又与二子修葺茔次勉襄襄事今发引之期近在数日感念畴昔不可复得矣割牲酾酒奠于柩前平生之言不能尽述叔父其鉴之于乎哀哉于乎痛哉

　　祭浦丽水文

　　于乎文玉三日之政足以占一生之操三月之病足以恸一邑之心我懐斯人如玉如金九原长恨三叹遗音于乎文玉节行欲追于古文章不屑于今勤卅年以为学艰难淹恤仅登一第众方望其秉史笔戴法冠以为国华而例鸣乎单父之琴文玉之衷有天实临曷其奈何遽尔幽沈乌乎哀哉理不可究数不可推天不可诘人不可期故假我者谓之大块苦我者谓之小儿盖自古如斯矣乌乎文玉卑湿非长沙赋何为乎鵩鸟忧愤非栁州碑何为兮罗池兴言至此云胡不悲日月逾迈君丧南来【叶】吊不尽诔诔不尽意申之此词乌乎哀哉

　　百日奠告文

　　惟吾母弃不肖倐已逾时葬既不能及古三月之期练亦不敢从今百日之例茕茕在次悲感曷胜谨率妇子告哀殡宫非曰殷奠惟灵鉴之谨告

　　立墓门告神文

　　惟墓有门出入是由观设于明义通于幽一阖一辟实自今载往来不穷惟山灵攸赖谨告

　　立嗣后告太淑人文

　　宝不孝行年六十未有子纳二侧室亦久不育不得已而赘壻以笃亲好然宗祧之主将焉归之太淑人常以为忧屡有立后之命先是太淑人病未剧宝衷惟我邵氏着徳望于郡邑者莫大于我曽祖存一府君今宝既无兄弟虽有从弟亦未有子再从弟寛有子在抱实存一府君之玄孙于昭穆为宜盍遵慈命立之乗间以请太淑人曰然乃不幸遽当大丧将乞铭于君子而孙行无书慊恨甚大欲于明年二月内择日抱来以乳母养于吾妻顾淑人之室名曰一元以为宝后以终太淑人之意以延容春以下七府君之世泽敢因朝奠以告伏惟鉴知

　　祈晴文【代作】

　　今年六七月之间县境之内罹七八十歳父老所未见之大旱冈麓之地水所不及不能莳且苗者不必论其濒河颇近水者极力车戽仅得少莳典衣鬻器自给口食民之脂膏尽矣若秋霁收成亦恐不能输租办税逋逃离散所不能免奈何八九月以来积雨连阴不肯开霁不惟禾头生耳而禾藁浥烂在田者不能登场在场者不能脱穗万口嗷嗷无米无薪沟壑之病盗贼之虞近在目前不待智者知其必然某以菲才承乏初至徳未足以感神政未足以齐民不知何修何为可以少回兹沴惟神左右天工【告南坛用此句】主我社稷告【西坛用此句】主我城隍【告城隍庙用此句】皆以好生为心其忍弃兹百万生灵置之死地以重地方之忧以勤朝廷东南之顾某等不职甘受罪罚民则何辜民亦固有不孝不友不忠不信作奸犯科以干神怒者其如良善朴厚者何惟神重念斯苦斡旋造化早赐开霁俾得趂时敛获少餬困穷之口以救垂絶之命则神有大惠于民而某等亦籍以逭罪矣三日不霁则无禾矣况五日乎又况十日乎民命至急不啻倒悬某为民长敢以情告俯伏待命谨告

　　拟迁先考衣棺至新阡告文

　　维嘉靖二年岁次癸未十月丁酉朔越十日丙午孤哀子某葬我先母封太淑人过氏于绣岭之原先七日庚子爰以棺衣迎我先考赠都御史府君之神于旧茔共幄于松风阁下伺期而合窆焉谨具常奠昭告尊灵乌乎自我先考早世我先母嫠居幽明怅絶者六十年而始得合奠于斯旧域不能祔也新阡不敢迁也某不肖诚无以为计者棺而衣衾迎神而合焉不肖何以为情哉体魄各安其所而魂气相从于斯其自今乎谨告

　　祖奠文

　　（阙十六行）

　　继夭死母以嗣续为忧至废饮食于是乎纳妾以乡里之良赘壻以世宦之俊立后以再从之婴庶几少慰母心而母已矣今则谁欤告语哉人见推恩之诏皆劝请封儿以无劳不敢从也人见存问之旨皆劝请葬儿以无资弗敢从也母素知礼亦必以儿为然吉月令日爰启寿藏爰制棺衣自旧茔告于先考迎而合焉以上附亡于礼之礼吾母之心万一其少安乎乌乎母之柩昨日在殡今日在堂明日在途且至于墓矣祖而躐行遣而包余母其有知乎其无知乎古之人有言曰丧事即逺而无退又曰父母而宾客之此时此情儿亦不自知其何如也乌乎哀哉

　　二庙祈晴文

　　维年月日哀子南京礼部尚书邵某谨遣门下士天台王宗元昭告于本县城隍之神唐御史中丞张公之神某卜以冬十月丁酉朔举先母太淑人柩至于绣岭茔次越十日丙午乃窆惟兹二日阴晴在天逺莫可知窃观积雨淹延连月未已尤深悚惧葬日在墓蒲宫犹可为也发引在途潦车蓑笠不可为也非神矜闵下衷斡旋化工以襄大事则日食且止不啻老耼之虞日昃乃葬难逃鲁史之贬不孝之罪将益深重惟神其垂鉴焉是所望也而非所敢必也某不胜俯伏祈恳之至谨告

　　祭王文恪公文

　　若古有志道徳功言称三不朽公皆有之既博且久公之节行海内所宗维北有斗泰山在东雅颂公诗典谟公书经世大笔舍公谁与公在朝廷艰疑之会正色危言于道无媿某蚤慕公晩辱公知廉正守道公哉我师遗言属铭我则何敢悠悠百年心焉独感我病方笻公绋莫执南望吴天潸然洒泣

　　祭外舅秋竹顾翁文

　　维年月日长女壻具官邵某谨具柔毛刚鬛之奠率吾妻淑人及子一元等致祭于外舅秋竹处士顾翁之灵曰翁年大耋又加之四寿则高矣有子有孙有女有壻各有甥孙育则蕃矣属纩之际启箧分金无不沾被惠则均矣壮而勤敏老而旷夷直言介行一钱尺帛不苟取予乡人则称有徳矣我与吾妻左右内弟及其子相既卜新阡择日礼葬翁于此亦可以无憾矣先期二日登堂告哀平生知我之明爱我之厚具见志辞兹不再述万古永诀在此一觞九原茫茫知乎不知呜呼哀哉

　　三祠祝文【代有司作】

　　二贤祠
　　惟二公道望文名炳于有宋后先来游为兹郡重洛指既南蜀辙不西吾山吾水岁月栖栖生焉斯睠没宁不然我生后者瞻仰是虔俎豆一堂匪今伊昔【春秋】荐是陈懐哉敢斁
　　名宦祠
　　维诸公有事兹土于昔于今迹留史志功着人心维俎豆是修祗荐【春秋】祀孰谓逺而公神如水
　　忠义祠
　　乌乎烈哉诸公城存与存城亡与亡维忠维义日月与光新祠秩祀朝有宪章维兹仲敢荐厥常

　　祭高宪副曽唯文

　　于乎曽唯君故吾友乃我谓师君岂不情我则愧斯士先器识吏上经术嗟我知君实此焉律君游宦路二十余年家无长物族有义田州郡河渠刑名钱谷嘉绩用成在在可录君誉蔼郁毁亦随之谗言滔滔君操屹而我病君忧我愈君喜一别逾时君胡不起哭君者女葬君者兄母妻临穴何以为情墓我铭诗为知己作重以诔词侑之清酌

　　祭表弟杨元平文

　　乌乎亲莫亲于兄弟之情悲莫悲于死生之际追而思之旷莫旷于少年之时约莫约于暮景之计视我惓惓尤多意气我游宦途将三十■〈礻冀〉我饯我迎我酬我寄此吾所以在丧闻君之丧亟走长号恸哭流涕者也三年春秋再过君丧在堂岁月逾迈君将亡矣我病艰行不能执绋西望龙山我懐郁拂凡君隠徳碣有我辞一觞告诀吾甥将之九原茫茫庶乎其一知也乌乎哀哉

　　祭杨郎中文

　　乌乎哀哉东川已矣官之守莫大于廉廉而至于饿其体肤廉之过也臣之节莫大于忠忠而至于陨其躯命忠之至也东川于是乎皆有之乌乎廉之过可怪也抑可敬也忠之至可嘉也尤可愍也乌乎东川吾谓之何哉盖棺而事定矣归土而心宁矣东川可以无憾矣吾何言哉吾言在铭矣乌乎哀哉

　　祭华世宏文

　　乌乎世宏已矣我于而翁同年以登如兄及弟故世宏于吾坐立周旋如侄视叔三十年间世讲益笃天乎天乎何夺我世宏之速也世宏居乡则宜于乡族居家则宜于家人其最大者孝违乱命而得乎天性之友义从荒政而得乎天性之仁盖吾尝论世宏者如此亦已托之铭词勒诸贞珉矣逺日将临一会莫遂追念雅情垂我涕泪惟兹新阡与我世墓壤地相连春秋上冢其将徘徊宿草招吊鹤于华表之颠也乎

　　代内奠莫母茹令人文

　　令人之先君子与我君子幼尝同学恩义踰戚令先君子不幸三十而卒我君子亦以是岁宦游中州令人孀居几四十年某也时侍先太夫人就养北南比归而令人老矣贞静之风惠懿之徳匪苟知之实心颂之乃以二君子夙昔妇女交游之戒未尝过从枣修之问亦罕胥致兹闻寿终乌能无情哉会遭灾变不能往吊瓣香束楮觞糈豆修遣某奠于几筵而我君子代为之辞惟灵鉴之

　　容春堂续集巻十八
