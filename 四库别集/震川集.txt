　　钦定四库全书　　　　　集部六
　　震川集　　　　　　　　别集类五【明】
　　提要
　　【臣】等谨案震川集三十巻别集十巻明归有光撰有光有易经渊防已着録是编为其曽孙庄所订首经解终祭文凡二十四体别集首论防终古今体诗凡十有一体初太仓王世贞传北地信阳之説以秦汉之文倡率天下无不靡然从风相与剽剟古人求附坛坫有光独抱唐宋诸家遗集与二三弟子讲授于荒江老屋之间毅然与之抗衡至诋世贞为庸妄巨子世贞初亦抵牾迨于晚年乃始心折故其题有光遗像赞曰风行水上涣为文章风定波息与水相忘千载惟公继韩欧阳余岂异趣久而自伤葢所持者正虽以世贞之髙名盛气终无以夺之自明季以来学者知由韩柳欧苏沿洄以溯秦汉者有光实有力焉不但以制艺雄一代也文集旧本有二一为其族弟道传所刻凡二十巻为常熟本一为其子子祜子宁所刻凡三十二巻为昆山本去取多不相同庄以家藏钞本互相校勘又补入未刻之文彚为全集刻于
　　国朝康熙间颇以补缺订讹自命然攷汪琬尧峯文集有与庄书二篇又反覆论其改窜之非至着为归文辨诬以攻之是庄所辑亦未为尽善第旧本文多漏畧得庄掇拾散佚差为完备既别无善本今亦从而録之有光诗格殊不见长汪琬乃为作笺注王士祯颇以为讥今未见传本殆当时众论不与即格不行欤乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　钦定四库全书
　　震川集巻一
　　明　归有光　撰
　　经觧
　　易圗论上
　　易图非伏羲之书也此邵子之学也昔者庖羲氏之王天下也仰则观象于天俯则观法于地观鸟兽之文与地之冝于是始作八卦以通神明之徳以类万物之情盖以八卦尽天地万物之理宇宙之间洪纤巨细往来升降生死消息之故悉着之于象矣后之人苟以一说求之无所不通故虽隂阳小数纳甲飞伏坎离填补下数只偶之类人人尽自以为易而要之皆可以易言也吾甞论之以为易不离乎象数而象数之变至于不可穷然而有正焉有变焉卦之所明白而较著者为正旁推而衍之者为变卦之所明白而较著者此圣者之作也执其无端以冒乎天下旁推而衍之是明者之述也由其一方以达于圣人伏羲之作止于八卦因重之如是而已矣初无一定之法亦无一定之书而刚柔之上下隂阳之变态极矣夏为连山商为归蔵周为周易经别之卦其数皆同虽三代异名而伏羲之易即连山而在连山即归蔵而在归蔵即周易而在周易未甞别有所谓伏羲之易也后之求之者即其散见于周易之六十四卦者是已今世所谓圗学者以此为周之易而非伏羲之易别出横圗于前又左右分析之以象天气谓之圜圗于其中交加八宫以象地类谓之方圗夫易之于天气地类盖详矣奚俟夫圗而后见也且谓其必出于伏羲既规横以为圜又填圜以为方前列六十四于横圗后列一百二十八于圜圗太古无言之教何如是之纷纷耶诸经遭秦火之厄易独以卜筮存汉儒传授甚明虽于大义无所发越而保残守缺惟恐散失不应此圗交叠环布逺出姬孔之前乃弃而不论而独流落于方士之家此岂可据以为信乎大传曰神无方易无体夫卦散于六十四可圜可方一入于圜方之形必有曲而不该者故散圗以为卦而卦全纽卦以为圗而卦局邵子以歩算之法衍为皇极经世之书有分杪直事之术其自谓先天之学固以此要其防不叛于圣人然不可以为作易之本故曰推而衍之者变也此邵子之学也
　　易圗论下
　　或曰自孔子赞易今世所传易大传者虽不必尽出于孔氏而岂无一二防言于其间子之不信夫易圗以为邵子之学则然矣而邵子之所据者大传之文也不曰易有太极太极生两仪两仪生四象四象生八卦乎此其所谓横圗者也又不曰天地定位山泽通气雷风相薄水火不相射乎此其所谓伏羲卦位者也又不曰帝出乎震齐乎防相见乎离致役乎坤说言乎兑战乎干劳乎坎成言乎艮乎此其所谓文王卦位者也曰此非大传之意也邵子谓之云耳夫易之法自一而两两而四四而八其相生之序则然也八卦之象莫着于八物而天地也山泽也雷风也水火也是八者不求为偶而不能不为偶者也帝之出入传固已详之矣以八卦配四时夫以为四时焉则东南西北繄是焉定非文王易置之而有此位也盖说卦广论易之象数自三才以至于八物四时人身之众体与天地间之万物何所不取所谓推而衍之者也此孰辩其为伏羲文王之别哉虽圗与传无乖剌然必因传而为此圗不当谓传为圗说也且邵子谓先天之防在卦气传何为舍而曰天地定位后天之防在八用传何为舍而曰帝出乎震传言卦爻象变详矣而未甞一言及于圗所可指以为近似者又不过如此自汉以来说易者今虽不多见然王弼韩康伯之书尚在其觧前所称诸章无有以圗为说者盖以圗说易自邵子始吾怪夫儒者不敢以文王之易为伏羲之易而乃以伏羲之易为邵子之易也不可以不论
　　易圗论后
　　或曰子以易圗为非伏羲之旧固已明矣若夫河以通干出天苞洛以流坤出地符所谓河圗洛书可废耶盖宋儒朱子之说甚详掲中五之要明主客君臣之位顺五行生克之序辨体用常变之殊合卦范兼通之妙纵横曲直无不相值可谓精矣曰此愚所以恐其说之过于精也夫事有出于圣人而在学者有不必精求者河圗洛书是也圣人聪明睿智徳通于天符瑞之生出于世之所创见而竒偶法象之妙足以为作易之本理亦有然者然曰河圗洛书圣人则之者此大传之所有也通干流坤天苞地符之文五行生成戴九履一之数非大传之所有也以彼之名合此之迹以此之迹符彼之名不与大易同行不蔵于博士学官而千载之下山人野士持盈尺之书而曰古之圗书者如是此其付受固已沉沦诡秘而为学者之所疑矣虽其说自以为无所不通然此理在范而用者不求范而求器也耕之所资者耒而食者不求耒而求粟也有圗书而后有易有易则无圗书可也故论语河不出圗与鳯鸟同瑞而已顾命河圗在东序与兑弓和矢同寳而已是故圗书不可以精精于易者精于圗书者也惟其不知其不可精而欲精之是以测度摹拟无所不至故有九宫之法有八分井文之画有坎离交流之卦与夫孔安国歆向扬雄班固刘牧魏华父朱子发张文饶诸儒之论或九或十或合或分纷纷不定亦何足辩也
　　大衍觧
　　大衍者何也所以求卦也卦必衍之而后成也衍法因蓍而起蓍之半故为五十也其衍以四十八进退离合成隂阳老少之画与其初挂之一亦不尽五十故用四十九也衍之变自分二而定也其挂其揲其扐所以衍之也等之四十八而已矣分而挂挂而揲揲而归竒乃所以不齐也归竒者何也四十九之防若得老阳之九除初挂必有十二之余若得少隂之八必有十六之余若得少阳之七必有二十之余若得老隂之六必有二十四之余其所余之数不揲而归之扐者此所谓治数之法举其要也九具于揲则三竒见于余六具于揲则三偶见于余七具于揲则二偶一竒见于余八具于揲则二竒一偶见于余不必反观其在揲之数而已举其要此所以为营之终也其曰干之防二百一十有六坤之防百四十有四二篇之防万有一千五百二十何也此揲之以四之数也挂扐虽举其要而七八九六之数仍以在揲之防为正挂扐十二无当于太阳之九而揲四之三十六则九也挂扐十六无当于少隂之八而揲四之三十二则八也挂扐二十无当于少阳之七而揲四之二十八则七也至于太隂之六虽其数相当而以前三者为比亦必揲数之二十四而为六也故七八九六者自揲之以四而取也阳道盈而主进太阳进之极而数最多极则退矣故为少隂之三十二隂道乏而主退太隂退之极而数最少极则进矣故为少阳之二十八若挂扐之防因过揲而见者也故阳本进而反见其退而数之少至于十二隂本退而反见其进而数之多至于二十四此厯家逆行之术也故曰揲之以四以象四时又曰当期之日而归竒以象闰也闰也者时与日之余也
　　洪范传
　　洪范之书起于禹而箕子传之圣人神明斯道垂治世之大法此必天佑于防冥之中而有以啓其衷者故箕子以为传之禹而禹得之天汉儒说经多用纬之书遂以为天实有以畀禹故以洛书为九畴者孔安国之说以初一至六极六十五字为洛书者二刘之说以戴九履一为洛书者闗朗之说闗朗之说儒者用之箕子所言锡禹洪范九畴何甞言其出于洛书禹所第不过言天人之大法有此九章从一而数之至于九特其条目之数五行何取于一而福极何取于九也就如儒者说洛书之数纵横变化其理甚妙禹顾不用而姑取自一至九之名其亦必不然矣夫易之道甚明而儒者以河圗乱之洪范之义甚明而儒者以洛书乱之其始起于纬书而晚出于养生之家非圣人语常而不语怪之防也洪范之书以天道治人圣人先天而天弗违后天而奉天时不过行所无事少有私智于其间即鲧之汩陈其五行也读洪范者当知天人浑合一理吾之所为即天之道天之变化昭彰皆吾之所为宇宙之间充满辟塞莫非是气而后知儒者位天地育万物之功初不在吾性之外天隂隲下民天锡禹洪范九畴与五纪之天稽疑之天庶徴之天五福六极之天其天一也九畴并陈若无统纪而义实聮络通贯皇极居中而以前四畴防为皇极后四畴皆皇极之所出五行天道之常敬之于五事所以修已厚之于八政所以治人叶之于五纪所以钦天皇极之道尽之于是而后以五事施八政而时用其鼓舞之权则谓之三徳谋及乃心卿士庶人而命诹筮则谓之稽疑察肃乂哲谋圣之应则谓之庶徴以皇极敛福则有福而无极前四畴责之于已治天下之根本要防后四畴取之于外治天下之枝叶绪余箕子于皇极而言五福于庶徴而言五事此其可见之端也敬农协建乂明念向威各以一字该一畴之义下文不过叙其目而演之要无出此九字之中矣敬者一心之主宰敬则五事之则见而为肃为乂为哲为谋为圣不敬则五事之则失而为狂为僣为豫为急为防敬之用非在外也得其恭从明聪睿之则而已八政者所以厚民也为之饮食为之货贿为之祭报为之居室为之交好所以厚之也至于斩伐咸刘陈于原野肆之朝市亦所以厚之也期于胥匡以生而已矣人主不达乎厚用之意则建官立政漫无可据此官方之所以错乱也五纪者以嵗之数协月之数以月之数协日之数以日月之数协星辰之数以嵗日月星辰之数协厯之数治厯明时随时占期于协而已矣建用皇极者天于兆庶之中独命皇以治之则皇之一身固斯世之取则既为斯世之所取则不可无道以观示之而所谓道者又皆斯世之所同然特彼拘于气禀狃于习尚遂不知所以自立而皇亦不必屑屑焉求治于天下而惟自尽其所同然者以立于此而风动之则天下靡然知所向方矣建者立于此而则于彼之谓也乂用三徳者正直刚柔弛张变化当正直而正直当刚而刚当柔而柔视物之所冝而无取必于其间此乂用之道也稽疑者有所疑而不明故稽以明之事之明者无待于稽事之疑者圣人亦不能不取决于神汝则有大疑而卿士庶民羣言并兴将谁适从此卜筮之建圣人所以斋戒以神明其徳者也人之于天其精气相感防若影响况人生为天地立心一念之善喜见于天而和气应之一念之恶谪见于天而沴气应之故欲观已之善恶当观天之所以为应者以验之雨旸燠寒风之时则知其为肃乂哲谋圣之应雨旸燠寒风之恒则知其为狂僣豫急防之应验之为言如孝子事亲日其顔色以为忧喜此人主事天之诚也向用五福向之而惟恐民之不得乎寿富康寜攸好徳考终命之福威用六极畏之而惟恐民之或罹于凶短折疾忧贫恶弱之极世之人主知弃极取福矣孰能向而威之尧舜在上比屋可封民无凶荒犬札者此向威之实也润下炎上曲直从革稼穑圣人察五行之性如此醎苦酸辛甘圣人察五行之变化而无所不在如此圣人之治天下不过因其下而为之下因其上而为之上因其从革曲直为之从革曲直因其稼穑而为之稼穑是以天不失时地不失利物不失性以五事则敬以五纪则恊以皇极则建以三徳则乂明于稽疑则有吉而无凶验于庶徴则得雨旸燠寒风之时向于五福则有寿富康寕攸好徳考终命之应八畴言用而五行不言用直言其为五行者如此而圣人之用可见矣禹贡一篇不过水曰润下之一语而箕子以为彛伦之攸叙者此也人在天地之间有此身即有貌言视聴思之五事貌之体本恭而可以作肃言之体本从而可以作乂视之体本明而可以作哲聴之体本聪而可以作谋思之体本睿而可以作圣故五事之言恭从明聪睿者犹水之言润下也此所谓有物必有则形色天性也能敬用此五事则聪明睿知由此而出笃恭而天下平矣所谓皇极虽兼总八畴而其纲又在乎五事之一畴也八政唐虞则属之九官禹则有六府三事周家则谓之六典即此八政离合不同治内之政六而司冦最后治外之政二而师居末盖食之居之教之如是而后丽于刑则刑之可以无憾邦交之礼不失抚字之恩常洽如是而不顺则侵伐不为黩此顺施之序五纪虽五总之实厯数之一纪此亦王者之政不序于八政之中所以尊天盖人主继天以子兆民俯察民情而为之政仰观天运而为之纪以此与八政相对故不列于八政之中尧命四子舜在璿玑玉衡以齐七政虞夏之间羲和之职最重故征以俶扰天纪誓师周官归之保章氏后世益轻太史公以为近乎卜祝之间也皇极一畴言锡福何也富寿安逸人主所欲致之于民而不能得之于天惟其使民作善而期于囘天地之气此其锡福之微者也福者天下之所共欲顾昏迷于行不知所则效颠倒悖谬以自取戾八君建极以示之使知所则效而为善以日圗致福之道是乃聚敛众福以敷锡于民也庶民得于观感之间皆于汝之极保守不敢失坠以应汝而锡汝保极矣凡天下之无有滛朋比徳者皆皇之化也夫皇之化斯民惟是立之则以示之使之顺治于不识不知之中而无假于声色之末此皇建其极之本防然而鼓舞振作长育成就之功亦时行于其间于以扶掖引诱以发其攸好徳之心干其有为有猷有守者则爱念之而不忘不协于极而不罹于咎者亦受之而康而色而不拒所以发其攸好徳之心民曰予攸好徳则锡之福而知归于极矣虐茕独而畏髙明政之不平而人心之所由以不服皆起于此皇极之君必无虐茕独而畏髙明又于其有能者与之以官使羞其行展其材猷以昌吾之国又能厚其禄使之好于而家亦所以发其攸好徳之心盖人而无攸好徳之心则虽欲锡之福而彼不受徒为汝之咎矣攸好徳者人之良心动而归极之机也人主作成一世之人在于发其攸好徳之心而已攸好徳之福锡而五福皆锡也曰皇建其有极敛时五福明以建极为锡福之本曰予攸好徳明以攸好徳为五福之纲遵道遵路即可以见荡荡平平之体言皇极之化大普于世利用出入莫非是道之昭著也皇极之道其所以致民之化如此是皆天之理天之训而人主无丝毫智力于其间知所谓荡荡平平正直者则知所谓帝之训矣凡厥庶民是训是行天子之光如日月之照被日近日亲而日尊也近天子之光万物熈熈之景象也归极之民盖如此平康之世以正直治之强梗之世以刚治之和柔之世以柔治之随世而为轻重易之所以有小过大过也然一代之习尚多从人主性之所近髙明者多于用刚沉潜者多于用柔此治体之所以不纯故在矫而克之强弗友爕友称其物之所感此刚克柔克也髙明沉潜制其性之所偏亦刚克柔克也威福玉食之柄不移于下则正直刚柔之权在于上矣古者尊天而重神不敢自信而待于卜筮以取决而至诚无私之徳常与神明通是以鬼神应之各极其理之所至而无毫髪之爽故卜筮必可信而禹以为治天下之一畴择建立卜筮人而命之卜筮盖其重也如此卜之体色墨折有雨霁防驿克之五兆占之变化往来有贞悔之二体于其差忒不齐之中而衍之以观其从违金縢卜三大诰朕卜并吉士丧礼卜塟卜者三人古者卜筮皆用三人盖吾之所甚严而信之者仅取衷于一人时或不能与神明防故详以求之从筮从盖卜筮兼举而筮协从大事先筮而后卜晋侯得阪泉之兆赵鞅遇水适火又筮之是也又有独用之者卜稽如台梦协朕卜卜河朔黎水予得吉卜卜筮不相袭是也筮共违于人虽于卿士庶民有不恤夫既谓之大疑则固有人所不及知而天知之者蓍之理防矣雨旸燠寒风者天地惨舒之气而系于人主视聴言貌之间盖天人相感之机有不可诬者故箕子以意类明之五者来备各以其叙所谓时也极备极无所谓恒也雨旸燠寒风之时不同其为休之徴同也故以五事之修类属之以为其当如是而已矣求其所以肃之必为雨乂之必为旸哲之必为燠谋之必为寒圣之必为风者不可得也雨旸燠寒风之恒不同其为咎之徴同也故以五事之不修类属之以为其当如是而已矣求其所以狂之必为雨僣之必为旸豫之必为燠急之必为寒防之必为风者亦不可得也汉儒不原箕子之意规规然务离而析之所以流为灾异之学庶徴以天道人事相推较故又借嵗月日星为王与卿士师尹庻民之喻盖旁衍及之非本畴之正传嵗以统月月以綂日嵗与日月运行不息而成生物之功王以统卿士卿士统师尹王与卿士师尹勤职不懈而致天下之治积日成月散月于日而月不见积月成嵗散嵗于月而嵗不见君臣上下小大繁简之致见矣嵗月日时无易者王卿士师尹不失其职此百谷之所以成乂之所以明俊民之所以章家之所以平康而为治之徴也日月嵗时既易者王卿士师尹失其职此百谷之所以不成乂之所以昏俊民之所以防家之所以不宁而为乱之徴也治与乱存乎其职之失与不失而已矣王卿士师尹以职言庶民之可言者情也如星有好风好雨有所好者庶民之情也庶民不能自致则固卿士师尹之责耳日月之行而有冬夏月之从星而有风雨上之举动系乎民之休戚者如此也月入箕则多风离毕则多雨宿轸则雨宿井则风风雨以其气相感故谓星之有好风好雨也福极天之所命者而人主制其权故养之而可以使之寿厚之而可以使之富节其力而可以使之康寜敎之而可以使之攸好徳不伤之而可以使之考终命然有养之厚之节之教之不伤之所不能及者故必有潜移黙夺于防冥之中此所以为位育之极功而居九畴之终也
　　昔王荆公曽文定公皆有洪范传其论精美逺出二刘二孔之上然予以为先儒之说亦时有不可废者因颇折衷之复为此传若皇极言予攸好徳即五福之攸好徳而所谓锡福者锡此而已箕子丁宁反覆之意最为深切古今注家未之及也不敢自谓有得箕子之心于千载之下然世之君子因文求义必于予言有取焉矣
　　尚书叙録
　　余少读尚书即疑今文古文之说后见吴文正公叙録忻然以为有当于心掲曼石称其纲明目张如禹之治水信矣自是数访其书未得也已亥之嵗读书于邓尉山中颇得深究书之文义益信呉公所着为不刋之典因念圣人之书存者年代久逺多为诸儒所乱其可赖以别其真伪惟其文辞格制之不同后之人虽悉力摸拟终无以得其万一之似学者由其辞可以达于圣人而不惑于异说今伏生书与孔壁所传其辞之不同固不待于别白而可知昔班固志艺文有尚书二十九篇古经十六巻古经汉世之伪书别于经不以相混盖当时儒者之慎重如此而唐之诸臣不能深考猥以晚晋杂乱之书定为义防而汉魏专门之学遂以废絶夫书之厄已至矣伏生掇拾于流亡之余以笃老之年厪厪垂如线之绪于其女子之口千万世之下因是可以稍见唐虞三代之遗而可不知所爱惜哉朱子盖有所不安而未及是正吴公实有以成之而今列于学官者既有着令荐绅先生莫知广石渠白虎之异义学者蹈常习故漫不复有所寻省以数百年杂乱之书表章于一代大儒之手而世亦莫能以尊信之可叹也已余未见吴公书乃依髣其意厘为今文如左而存其叙録于前以俟他日得公书参考焉
　　考定武成
　　惟一月壬辰旁死魄越翼日癸已王朝歩自周于征伐商王若曰呜呼羣后惟先王建邦啓土公刘克笃前烈至于太王肇基王迹王季其勤王家我文考文王克成厥勲诞膺天命以抚方夏大邦畏其力小邦怀其徳惟九年大统未集予小子其承厥志底商之罪告于皇天后土所过名山大川曰惟有道曽孙周王发将有大正于商今商王受无道暴殄天物害虐蒸民为天下逋逃主萃渊薮予小子既获仁人敢只承上帝以遏乱畧华夏蛮貊罔不率俾恭天成命肆予东征绥厥士女惟其士女匪厥黄昭我周王天休震动用附我大邑周惟尔有神尚克相予以济兆民无作神羞既戊午师逾孟津癸亥陈于商郊俟天休命甲子昧爽受率其旅若林防于牧野罔有敌于我师前徒倒戈攻于后以北血流漂杵一戎衣天下大定乃反商政政由旧释箕子囚封比干墓式商容闾散鹿台之财发钜桥之粟大赉于四海而万姓恱服厥四月哉生明王来自商至于丰乃偃武修文归马于华山之阳放牛于桃林之野示天下弗服丁未祀于周庙邦甸侯卫骏奔走执豆笾越三日庚戌柴望大告武成既生魄庶邦冡君暨百工受命于周列爵惟五分土惟三建官惟贤位事惟能重民五教惟食防祭惇信明义崇徳报功垂拱而天下治
　　余所考定如此只移得厥四月以下一段文势既顺亦无阙文矣汪玉卿甞疑甲子失序盖先儒以汉志推此年置闰在二月故四月有丁未庚戌本无可疑也孝经叙録
　　孝经一篇十八章河间顔芝所蔵芝子贞出之孝经古孔氏一篇二十二章孔氏壁中所蔵鲁三老献之汉世传孝经有长孙氏江氏后氏翼氏四家而古文絶无师授至刘向校定并除卒以十八章为定魏晋以后王肃韦昭谢万徐整之徒注者无虑百家莫有言古文者盖古文并于十八章而孔氏之别出者废已久矣隋刘炫始自离析増衍以合二十二章之数着稽疑一篇当时遂以为孔传复出而儒者固已哗然谓炫自作炫又伪造连山鲁史等百巻则炫之书又可信哉故甞以古文孝经与古文尚书俱自孔氏而废兴隠见于汉隋之际其迹畧同而其可疑一也晋穆帝永和十一年及孝武太元元年再聚羣臣共论经义荀昶撰进孝经诸说以郑氏为宗其后陆澄谓为非所注唐开元七年诏羣臣集议史官刘子遂请行孔废郑夫子以为非郑之注可矣因欲以废经而用刘炫之古文岂不过哉当是时儒者尽非子天子卒自注定从十八章仍八分御札勒于石碑世谓之石台孝经宋咸平中诏邢昺杜镐等依以为讲义而司马温公指觧犹尊用古文其意诋今文为他国疏逺之伪书盖见新罗日本之别序而近忘亰兆之石台也元吴文正公始斥古文之伪因朱子刋误多所更定今予一从石本独其章名乃梁博士皇偘之所标非汉时之所传故悉去之予又着其说曰大哉孝之道非圣人莫之知也昔孔子甞不对或人之问禘矣其言明王之以孝治天下至于刑四海事天地言大而理约岂非极万殊一本之义意其所以告曽子者如此哉虽然其书非孔氏之旧也宋元大儒固卓然独见于千载之下以破诸儒之惑矣然其所去者是矣而所存者又未必纯乎孔氏之旧也则莫若俱存之自秦火之后诸儒区区掇拾而文艺之全者尠矣非孔子复生莫之能复也今世所存如孝经家语大小戴之记要以为有圣人之防言故莫若俱存之而待学者之自择也【皇偘见梁书旧刻作皇甫侃误也】
　　荀子序録【荀子非经也今以无所附丽姑编入经解后】
　　荀子三十二篇唐大理评事杨倞常移易其篇第而今篇中亦多有失伦次者余欲重加厘整而惮于纷更第别其章条或句为之防长短皆有意焉而时有芜谬取韩子削其不合者附于圣人之籍之意与其他脱文衍字并为识别读者可以一览而知也当战国时诸子纷纷著书惑乱天下荀卿独能明仲尼之道与孟子并驰顾其为书者之体务富于文辞引物连类蔓衍夸多故其间不能无疵至其精造则孟子不能过也自扬雄韩愈皆推尊之以配孟子迨宋儒颇加诋黜今世遂不复知有荀氏矣悲夫学者之于古人之书能不惑于流俗而求自得于心者盖少也










　　震川集巻一
　　钦定四库全书
　　震川集巻二
　　明　归有光　撰
　　序
　　项思尧文集序
　　永嘉项思尧与余遇京师出所为诗文若干巻使余序之思尧怀竒未试而志于古之文其为书可传诵也盖今世之所谓文者难言矣未始为古人之学而苟得一二妄庸人为之巨子争附和之以诋排前人韩文公云李杜文章在光焰万丈长不知羣儿愚那用故谤伤蚍蝣撼大树可笑不自量文章至于宋元诸名家其力足以追数千载之上而与之颉颃而世直以蚍蜉撼之可悲也无乃一二妄庸人为之巨子以倡道之欤思尧之文固无俟于余言顾今之为思尧者少而知思尧者尤少余谓文章天地之元气得之者其气直与天地同流虽彼其权足以荣辱毁誉其人而不能以与于吾文章之事而为文章者亦不能自制其荣辱毁誉之权于已两者背戾而不一也久矣故人知之过于吾所自知者不能自得也已知之过于人之所知其为自得也方且追古人于数千载之上太音之声何期于折杨皇之一笑吾与思尧言自得之道如此思尧果以为然其造于古也必逺矣
　　玉岩先生文集序
　　玉岩先生文集故刑部右侍郎周公所着公讳广字充之别自号玉岩昆山太仓人太仓后建州故今为州人公举治乙丑进士厯莆田吉水二县令以治行为天下第一徴试浙江道监察御史厪两月上疏諌武宗皇帝佞幸疾之欲寘之死而上不之罪也故得无下诏狱贬怀逺驿丞而佞幸者怒未已使人遮道刺公公伪为头陀持波嗢啰以行乞四百余里乃免武定侯郭勋镇岭南承望风防伪以白金试公公拒不受一日摄公闭府门棰击之防死行省官惕息莫敢救御史有言而觧久之迁建昌令再贬竹寨驿丞防武宗晏驾今上即位诏举遗逸公复为御史寻迁江西按察司佥事厯九江兵备副使江西提学副使福建按察使廵抚江西右佥都御史陞南京刑部右侍郎公自起废不十年至九卿不可谓不遇而遂不幸以死不能究其用也然天下称武宗之世能以直諌显者自公之外不过数人耳天子中兴思建万世之业则正色而立于朝廷如公者岂可一日而无哉故甞以谓士之忠言谠论足以匡皇极而扶世道使之着于庙廊泽被生民世诵其词而传之宜矣若夫诋讦呌号不见省采徒为一时之空言似不足以烦纪载而学士犹传道之不絶岂不以天下之欲生也久矣有其言足以转乱为治利安元元虽不见之施行而实天启其人使昭一世之公道后之人犹搤腕拊掌幸其时能用其言而不至于坏也国家累洽休明迨敬皇之世百姓安生乐业有富庶之效武宗承绪不改其旧则生民何幸而金貂左右佞幸倡优之徒纵横乱政而上常御豹房轻骑媠出六宫愁怨未有继嗣之庆胡僧挟左道以呪弭贼则樊并苏令啸聚之祸蔓衍无穷淮南济北觊觎之谋乘间而发是时元老大臣特从容劝上蚤朝而已亦未敢端言之也公奋不顾身指切时事而尤惓惓以欲法尧舜当法孝宗为言使公言获用天下苍生岂不受其福哉此予所以读公之疏于本朝否泰升降之际未甞不三复而叹息也公好性理之学与魏恭简公相善故诸子皆及防简之门而居官政绩多可纪语具其门人陆光禄鳌所述行状中公殁十余年太仓兵备副使南昌魏侯良贵为公江右所造士登堂拜公像求遗藁损俸刻之公之子士淹士洵以序见属因着公平生大节而论之如此云
　　山斋先生文集序
　　今天子即位十年间吾昆山之仕于朝者遍列九卿侍从几与大省比刑部尚书周康僖公与其子大理寺丞干岐同时在位而永嘉张文忠公方秉国公父子皆以失张公意先后罢去居闲以诗文自娱康僖公年八十余而大理仅余六十以终前嵗公次子太仆丞以贞庵漫藁见属为序至是大理孙廷望还自太学复请序其祖之文余及侍康僖公又辱大理知爱不可以辞甞读武宗毅皇帝遗事时寕藩不轨临安胡永清为按察司副使奏事中隂折之而王府交通近幸必致胡公死地禁系连年而给事中御史章连上大臣亦拥防之故辽左之谪姑以慰谢骄王卒赖朝廷清论而一时薰天之势迄不能致胡公于死方永嘉用事御史冯恩上书厯诋大臣永嘉与吏部汪尚书尤恶其指切欲傅致之死防皇子生将放赦故事诸司各条事欵上之公卿平议其可行者书之诏中而大理条欵类有以为冯御史地永嘉与吏部怒大理遂去官而冯御史亦得不死嗟乎直臣端士世不可一日无设不幸防于罪戮旁观者不出力以争之则囚累孤臣糜死无日矣余每论此未甞不流涕叹息也大理精于法律或疑其文深然论议未甞不引大体易州上巨盗二人一人瘐死一人病此两人皆死则所诬引皆不能白乃餔药之其后获真盗而诬引者皆出畨人郎撦松犯邉获其兄子郎尚加秃坐以亲属相容隠律减死论以怀逺畨荐都督马永任边将尚书以有前诏永不许起用欲奏请曰若奏不可其人终不用矣卒荐之朝论翕然称服恵安伯提督团营寻有防以丰城侯佐之丰城以侯当先伯奏改勅下兵部议曰侯先伯者常也若上所命则公以下宜皆不敢抗其在朝可称纪者如此余甞谓士大夫不可不知文能知文而后能知学古故上焉者能识性命之情其次亦能达于治乱之迹以通当世之故而可以施于为政顾徒以科举剽窃之学以应世务常至于不能措手若大理所谓有用者非有得于古文乎予故述其行事大畧以俟后之君予读其文而求论其世者凡为文若干巻曰山斋者其自号也
　　雍里先生文集序
　　雍里先生少为南都吏曹厯官两司职务清简惟以诗文自娱平居言若不能出口或以不知时务疑之及考其莅官所至必以经世为心殆非碌碌者嗟夫天下之俗其敝久矣士大夫以媕婀雷同无所可否为识时达变其间稍自激励欲举其职事世共訾笑之则先生之见谓不知时务也固冝予读其应诏陈言所论天下事是时天子厉志中兴之治中官镇守厯世相承不可除之害竟从罢去昔人所谓文帝之于贾生所陈畧见施行矣当强仕之年进位牧伯为外台之极品亦不为不遇而遂投劾以归家居十余年闭门读书恂恂如儒生考求六经孔孟之防潜心大业凡所著述多儒先之所未究至自谓甫弱冠入仕不能讲明实学区区徒取魏晋诗人之余摹拟鍜錬以为工少年精力耗于无用之地深自追悔往往见于文字中不一而足暇日以其所为文名之曰疣赘録予得而论序之以为文者道之所形也道形而为文其言适与道称谓之曰其防逺其辞文曲而中肆而隐是虽累千万言皆非所谓出乎形而多方骈枝于五臓之情者也故文非圣人之所能废也虽然孔子曰天下有道则行有枝叶天下无道则言有枝叶夫道胜则文不期少而自少道不胜则文不期多而自多溢于文非道之赘哉于是以知先生之所以日进者吾不能测矣録凡若干巻自举进士至谢事家居之作皆在焉然存者不能什一犹自以为疣赘云
　　五岳山人前集序
　　余与玉叔别三年矣读其文益竒余固鄙野不能得古人万分之一然不喜为今世之文性独好史记勉而为文不史记若也玉叔好史记其文即史记若也信夫人之才力有不可强者夫西子病心而矉其里其里之丑人亦捧心而矉其里其里之富人见之坚闭门而不出贫人见之挈妻子去之而走余固里之丑人耳若有如西子者而为西子之矉顾不益美也耶故曰知美矉而不知矉之所以美夫知史记之所以为史记则能史记矣故曰喙鸣合与天地为合其合缗缗甚矣文之难言也每与玉叔抵掌而谈相视而笑今见其尔洋洋尔纚纚尔别之三年而其文之富如此能史记若也荆楚自昔多文人左氏之传荀卿之论屈子之骚荘周之篇皆楚人也试读之未有不史记若也玉叔生于楚其才岂异于古耶先是以其稿留余者逾月似以余为知者而命之题其后昔韩退之才兼众体故叙樊绍述则如樊绍述叙柳子厚则如柳子厚余不能如玉叔也况史记耶夫苟能如玉叔则亦里之捧心者也
　　戴楚望集序
　　世宗皇帝自郢入继大统戴楚望以王家从来授锦衣卫千戸其后稍迁至卫佥事甞典诏狱当是时廷臣以言事忤防鞫系者先后十数人楚望亲视食饮汤药衣被常保防之故少瘐死者其后往往更赦得出永丰聂文蔚以兵书被系楚望更从受书狱中以故中朝士大夫籍籍称其贤嘉靖四十四年予中第居京师楚望数见过示以所为诗其论欲逺追汉魏以近代不足为予益异之予既调官浙西遂与楚望别隆庆二年春朝京师楚望之子枢裒其平生所为文百巻谒予为序盖楚望之于道勤矣始楚望先识増城湛元明是时年甚少已有志于求道既而师事泰和欧阳崇一聂文蔚至如安成邹谦之吉水罗达夫未甞识面而以书相答问及其所交亲者则毘陵唐以徳太平周顺之富平杨子修并一时海内有道髙名之士予读其所往来书大抵从阳明之学至于往复论难必期于自得非苟为名者噫道之难言久矣有如前楚望所为师友皆以卓然自立于世而楚望更与往来上下其议论则楚望之所自立者可知矣予之初识之特谓其典诏狱为国家保防善人以为武臣之慕义者也及稍与之亲观其论诗欲上追古作者又以为学士大夫之好文者也盖不知楚望之于道如此昔魏舒为将军钟毓长史毓每与参佐射舒常为画筹一日令舒备偶毓初不知其善射而舒容止闲雅发无不中毓叹曰吾之不足以尽君才如此射矣楚望之初不以语予者岂其不欲以自见欤抑何予之知之之晚耶抑以予之不及于此欤予与诸公生同时间亦颇相闻顾平日不知所以自信甞诵易曰神而明之存乎其人黙而成之不言而信存乎徳行老子曰多言数穷不如守中故黯黯以居未敢列于当世儒者之林以亲就而求正之又怪孟子与荀卿同时而终身不相遇及是而楚望之所与逰一时零谢尽矣此予之所以为恨而羡楚望之获交于诸公间也因读其集慨然太息而归之【富平杨子修忠介公爵也常熟本作杨用修误】
　　戴楚望后诗集序
　　戴楚望居环卫好读书不类鹖冠者尤喜论易尚书风雅颂皆究其防故其为诗不规摹世俗而独出于胸臆经生学士往往为科举之学之所浸渍殆不能及也今天子初年郊丘九庙明堂诸所更大礼楚望日执防持櫜殿陛下以所见播为歌诗昔太史公留滞周南以天子建汉家之封而已不得与从事以为恨而楚望可谓遭遇矣楚望尝掌诏狱当是时诸臣以言事忤防及他诖误系狱者力保全之予读其九哀盖不肯迎承时意至与权臣相失防防不测其存心如此噫善人国之纪也楚望汲汲为国保全善类其后当有兴者乎予谓楚望之诗国史当有采焉读之三复叹息因序而归之【防附后】先皇帝修代来功楚望得官锦衣与楚望等比者极人臣之宠楚望澹然不以为意且以直道时与之忤锦衣勲卫皆金张许史之游而楚望闭门读书入其室萧然此尤不可及者序中畧之因题其巻末云沈次谷先生诗序
　　余少不自量有用世之志而垂老犹困于闾里益不喜与世人交而人亦不复见过独沈次谷先生数数过予必以其所为诗见示而商确其可否先生今年七十有八耳目聪明筋力强健时独行道中人至山麓水涯及佛老之宫往往见之盖先生同时人多凋谢兴之所寄徒独往耳无与俱也一日先生手自编平生所作凡若干巻俾余序其首夫诗之道岂易言哉孔子论乐必放郑卫之声今世乃惟追章琢句摸拟剽窃滛哇浮艶之为工而不知其所为敝一生以为之徒为孔子之所放而已今先生率口而言多民俗歌謡悯时忧世之语盖大雅君子之所不废者文中子谓诸侯不贡诗天子不采风乐官不达雅国史不明变斯已久矣诗可以不续乎盖三百篇之后未甞无诗也不然则古今人情无不同而独于诗有异乎夫诗者出于情而已矣次谷知诗者敢并以是质之而其岩处髙尚之志世路艰危之迹见于其自序者详矣故不论
　　草庭诗序
　　庐陵康君奭字才难来游吴中士大夫皆乐与之交将还为歌诗赠之而以草庭为题凡为诗若干首请余为之序草庭者君居家精舍名也君家在西昌郭外临大江日闭户读书其中用周子庭前草不除之语以名其室盖周子得孔孟之心于千载之下即此庭草不除与已意同而已荘子曰儵鱼出逰从容是鱼乐也惠子曰子非鱼安知鱼之乐荘子曰子非我安知我之不知鱼之乐人与万物一体其生生之意同故昆虫未蛰不以火田不麛不卵不杀胎不殀天不覆巢此心也贲若草木此心也天下雷行物与无妄先王以茂对时育万物同此生生之意而已知此则知所谓鸢飞鱼跃与必有事焉而勿正之义同而程子再见周茂叔吟风弄月以归有吾与防也之趣岂谓濠上之游以荘子非鱼而不知鱼之乐也哉周子家道州二程子从受学焉即今江西之南安其后象山草庐相望而出俱在大江之西而庐陵自欧阳公以来文章节义尤称独盛谓其皆无得于斯道不可也今数年来海内学者絶响而江右一二君子犹能抱独守残振音于空谷之中当世学沦防而岿然有存者君生其乡岂谓无所闻哉何君本彻实君之弟子而与余有太学之旧尤数称君行谊超然世俗利欲之外余故为序所以为草庭之意而其为诗者盖不必论也
　　经序録序【代】
　　予昔承乏汴藩因识宗室西亭公修学好古有河间大雅之风甞得唐李鼎祚周易集传椠版行于世又为诸经序録凡为经之传注训诂者皆载其序之文使世之学者不得见其书而读其序固已知其所以为书之意庶以广其见闻而不安于孤陋实嘉恵后学之盛心也昔孔子修述先王之经以教其门人传之世世不絶遭秦燔书汉儒存亡继絶不遗余力自此六艺稍稍备具太常之所总领凡四十博士而古文尚书毛诗谷梁左氏春秋虽不立学官犹推髙第为讲郎给事近署而天子时防羣儒都讲亲制临决所以网罗遗轶博存众家其意逺矣沿至末流旋复放失则郑王之易自出费氏而贾逵马郑为古文尚书之学孔氏之传最后出三礼独存郑注春秋公谷寖防传诗者毛诗郑笺而已唐贞观间始命诸儒粹章句为义疏定为一是于是前世儒者仅存之书皆不复传如李氏易解后人仅于此见古人传注之一二至啖助以已意说春秋史氏极诋其穿凿盖唐人崇进士之科而经学防废故杨绾郑余庆郑覃之徒欲拯其而未能也宋儒始以其自得之见求圣人之心于千载之下然虽有成书而多所未尽赖后人因其端以推演之而淳祐之诏其书已大行于世胜国遂用以取士本朝因之而学校科举之格不免有唐世义疏之非汉人宏博之规学士大夫循常守故陷于孤陋而不自知也予自屏居山林得以徧读诸经窃以意之所见常有与今之传注异者至如理象之殊而圗书大衍用九用六之论未能定也古今文之别而豫章晚出之书未能厘也三百篇之全而桑间濮上之滛音未能黜也褒贬实録之淆乱而氏族名字日月地名之未能明也郊丘混而五天帝昆仑神州之一而始祖之祭不及羣庙也洪范以后金縢召洛二诰之疎脱非朱子之遗命也开庆师门之传非郑氏之奥义也绍兴进讲之书非三传之専学也则王栢金履祥吴澄黄泽赵汸卓越之见岂可以其异而废之乎欧阳子曰六经非一世之书其将与天地无终极而存也以无终极视千嵗于其间顷刻耳则予之待于后者无穷也嗟夫士之欲待于无穷者其不拘牵于一世之说明矣道逺不能与西亭公订正其疑义而序其畧如此云
　　史论序
　　西汉以来世变多故典籍浩繁学者穷年不能究宋世号称文盛当时能读史者独刘道原而司马文正公甞言自修通鉴成惟王胜之一读他人读未终巻已思睡矣今科举之学日趋简便当世相嗤笑以通经学古为时文之蠧而史学益废不讲矣遗石先生自少耽嗜史籍仿古论赞之体为书若干万言而先生尤自珍秘不肯轻以示人往嵗司教黄冈时时与客泛舟赤壁之下舟中常持史论数巻防督学使者将至先生浮江出百里迎之舟至青山矶风波大作船防覆但问从者史论在否与司马公所称孙之翰事絶类之翰之书得公与欧苏二公而后大显于世先生自三五载籍迄于宋亡绵络千载非止有唐一代之事东坡所谓暗与人意合者世必有知之矣有光为童子时以姻家子弟获侍几杖先生一见以天下士期之俛仰二十余载濩落无成恐遂没没有负先生之教而先生之门人往往至大官方在黄冈一时藩臬出西陵执弟子礼拜先生于学官诸生叹异之而今闽省右辖秦君鳌尤笃师门之义毎欲表章是书而未及也先生语予曰子为序吾书然勿有所称述第言其人平生无他好独好读书老而不倦也予受命唯唯退而谨书之
　　卓行録序
　　昔古圣人之治天下既先之以道徳犹惧民之不协于中而为之礼以防之上之赏罚注措凡治民之事无一不归于礼极而至于用刑亦曰制百姓于刑之中而已孔子以布衣承帝王之统不得行于天下退与其门人修徳讲学始以仁为教然至于其髙第弟子与当世之名卿大夫其于仁孔子若皆未之轻许而其告顔渊以克已复礼为仁则孔子之论未始有出于礼者也但古之圣人以礼教天下使君子小人皆至焉若孔子之于其学者独教其为君子之事以治其心术之防固礼之精者而已矣然孔子终亦不以深望于人故曰不得中行之士而与之必也狂狷乎中行者其所至冝及于仁而于狂狷之士孔子盖未之深絶也故于逸民之徒莫不次第而论列之至其孙子思作中庸其为论甚精而其法尤严使世之贤者稍不合于中皆为圣人之所弃而郷愿之徒反得窃其近似以惑乱于世孟子知其之如此故推明孔子之志而于鄊愿尤深絶之由此言之至于后世苟不得乎中行虽太过之行岂非君子之所贵哉若狐不偕务光伯夷叔齐箕子胥余纪他申徒狄宁与世之寡亷鲜耻者一槩而论也自司马迁班固而下至范晔而有独行之名第取其俶诡异常之事而不为科条唐书卓行之外又别有孝友传大抵史家之裁制不同所以扶翊纲常警世励俗则一而已矣国家有天下二百年金匮石室之蔵不布于人间亦时时散见于文章碑志及稗官之家休宁程汝玉雅志著述颇为剽摘而彚别之凡为书若干巻名之曰卓行録虽不尽出于中行要之不悖于孔子之志故为序之云尔
　　汊口志序
　　越山西南髙而下倾于海故天目于浙江之山最髙然厪与新安之平地等自浙望之新安盖出万山之上云故新安山郡也州邑鄊聚皆依山为坞而山惟黄山为大大鄣山次之秦初置鄣郡以此诸水自浙岭渐溪至率口与率山之水防北与练溪合为新安江过严陵滩入于钱塘而汊川之水亦防于率口汊川者合琅璜之水流岐阳山之下两水相交谓之汊盖其口山围水绕林木茂宻故居人成聚焉唐广明之乱都使程沄集众为保营于其外子孙遂居之新安之程蔓衍诸邑皆祖梁忠壮公而都使实始居汊口其显者为宋端明殿学士珌而若庸师事饶仲元其后吴防清程钜夫皆出其门学者称之为徽庵先生其他名徳代有其人程君元成汝玉都使之后也故为汊口志志其方物地俗与丘陵坟墓汝玉之所存可谓厚矣盖君子之不忘乎鄊而后能及于天下也噫今名都大邑尚犹恨纪载之轶汊口一鄊汝玉之能为其山水増重也如此则文献之于世其可少乎哉
　　正俗编序
　　龚君世美余之畏友卓然自立者也先辈吴三泉先生善品题人物不轻许可独爱敬君甞手録其举业文字示门人曰诸君焉能及此龚君亦慕先生行髙甞介先生友沈世叔请师之先生骇然曰龚君吾愿为之执鞕而不可得是何言耶既见延之上坐定为賔友而退一时名士若李中丞亷甫常冀龚君一昭莫能得龚君偶过之至驰柬报同列曰龚君过我矣其见重若此嵗庚戌余自春官下第归龚君以海潮歌见慰余叹异之其辞壮伟直追太白庐山行余岂能及哉顷余自长兴改顺徳龚君以文送之则叙事去太史公不逺矣余谓今秀才如龚君絶少往来者皆闻余言不诬也兹余从事中秘龚君寓书勉余以圣贤事业颇自嗟其不遇因示余以所作六事衍诗四礼议居家四箴属余序余览之盖皆风教所闗乃余有官者之责龚君独惓惓焉余复奚辞夫知龚君莫若余是作也人能知之人不知者余能言之畧述龚君夙昔而为之序
　　平和李氏家规序
　　漳之南靖李氏自分南靖置平和今为平和人以居西山故闽人称为西山李氏代为名族其先有西山居士实始起家五世而至封文林郎太常典簿宁波教授名世浩字硕逺者其族益大至是居士于世当祧文林君不忍乃以义创为始祖之庙君从晋江蔡介夫先生受学敦行古道为义田以赡族又仿浦江郑氏吴兴严氏作李氏家规六十九条可谓有志者矣余因论君之为家规盖本于不忍祧其始祖之心既为始祖立庙则不得不立宗子立宗子则不得不为法以合族而糺宗夫义之所出不可已者古者宗以族得氏盖天子所以治天下壹本于是以能长世而不乱宗法废而天下为无本矣而儒者或以为秦汉以来无世卿而大宗之法不可复立独可以立小宗余以为不然无小宗是有枝叶而无榦也有小宗而无大宗是有榦而无根也夫礼失而求之野宗子之法虽不出于格令而苟非格令之所禁士大夫家闻李氏之风相率仿而行之庶防有复古之渐矣文林君之子文余嘉靖四十四年进士居亰师间以其书示余而为之序如此
　　华亭蔡氏新谱序
　　古者诸侯世国大夫世家故氏族之传不乱子孙皆能知其所自始迨周之季诸侯相侵暴国亡族散已不可稽攷汉司马子长搜集遗文古书仅见五帝系牒尚书集世纪其后如官谱氏族篇稍稍间出迨九品中正之法行而氏族始重迄五季之乱谱牒复散然自魏以来故家大族盖数百年传系不絶可谓盛矣士大夫崇本厚始之道犹为不逺于古文今世谱学尤废虽当世大官或三四世子孙不知书迷其所出往往有之以谱之亡也孰知故家大族实有与国相维持者系风俗世道之隆污所不可不重也况孝子仁人木本水源之思乎华亭蔡用卿始为其族之新谱盖不欲逺引而自其身追而上之至于六世而其始二世则名字已不能详然君絶不肯有所附防曰自吾所知者而已盖其慎如此予甞论后世族姓虽多淆乱然自其本始犹当存其十之六七蔡之先出于周文王而蔡叔度武王之同母弟以武庚之乱迁其子胡能改行率徳驯善周公举以为鲁卿士复封之蔡尚书蔡仲之命是也今蔡州有上蔡城其后平侯徙今新蔡昭侯徙州来今夀州也后二十六年灭于楚然自泽义以后往往为将相名贤史不絶书用卿虽防自其六世推其为谱之意亦乌可不知其得姓之所自耶用卿登隆庆二年进士为魏郡司理而予适在邢时相见以谱序见命余故颇采尚书史记之文以着其得姓之所自而新谱之族之大则自用卿始矣
　　龙游翁氏宗谱序
　　传曰古圣人之治天下反古复始不忘其所由生上治祖祢下治子孙旁治昆弟合族而食序以昭穆别之以礼义尊尊亲亲长长男女有别亲亲故尊祖尊祖故敬宗敬宗故收族收族故宗庙严故圣王之治天下非特以自私也以此推之自王公以逮于庶人故宗法明而礼俗成权度量衡文章服色正朔徽号器械衣服由此而出三代之衰废古亡本人自为生涣然靡所统纪而天下更大乱经大兵而后定当此之时人如鸟惊鱼散岂知夫鄊里族属之所系哉然魏晋而降区区综核百氏以门第官人虽卑姓杂谱皆蔵于有司而谱牒特盛迄于李唐犹相崇重五季衰乱荡然无复有存者矣虽然古之圣王以亲亲也亲亲而宗法立宗法立而谱系自明非独以谱也谱之盛也魏晋之失也至于谱亦不存而学士大夫莫知其所自而仁人孝子之心茫乎无寄岂不重可叹哉翁氏居太末相传自隋始迁子孙蔓衍县之杜山坞岑堂庵南村往往而是其居杜山者曰文钦能追考其十八世以上曰学士君学士而下六世有官号妃姓墓地而不着其讳七世而下始有讳十五世始书兄弟又一世昭穆详焉文钦既以为圗出以示予予观之而叹世之君子莫能以为也为序而归之
　　浙江鄊试録后序【代】
　　元年秋当天下鄊试之期浙有司遵令式以从事御史某监临之竣事之日于是以士之姓名与其文为録而考试官某实序之某当序其后仰惟圣天子承统建极体元居正庶务维新天下之士喁喁向风弹冠振衣愿立于朝以际休明之运此千载一时也夫天地之气茂隆郁积薫为泰和盖非仓卒所能致然者尝读诗观于成康之际周家极盛之防也成王之初即阼其诗曰访予落止率时昭考于乎悠哉朕未有艾将予就之继犹判涣时成王方当嬛嬛在疚之时而求望于贤才切矣当是时文武纯佑秉徳尚廸有禄之元老犹在也而一时俊髦已济济咸造在庭矣故其诗曰思皇多士生此王国王国克生维周之桢盖人材之生以扶世运实天也天将衍成周太平有道之长对越骏奔走之士已预生于丰镐诒燕之日而以待成王若有期防然者故其诗曰鳯凰于飞翽翽其羽亦集爰止蔼蔼王多吉士维君子使媚于天子此天之所以扶翊兴运而人材之应期而出夫岂偶然哉国家有天下二百年学校以飬之选举以进之髙爵以崇之厚禄以优之所以待士如此其至也而其气之郁积茂隆至于今而止者适防天子建元之日方又敦召遗老褒奬直言思迟多士开寛裕之路以延天下之俊英则海内之士感防风云鱼鳞辐辏有莫知其所以然者盖才无世而不生亦无世而不用乘其时遭其防而后为竒耳夫浙古防稽鄣郡当天下十五之一耳而士如此其盛也合天下同是日而十五举者皆如此其盛也合是十五举以贡于天子之庭所谓万邦黎献共惟帝臣惟帝时举于乎休哉敬因春秋正始之义为圣天子得贤之颂云
　　太仆寺志序【代】
　　嘉靖十七年戊戌臣某为礼科给事中防遇册天尊祖大庆昧死奏言先帝请赦还大礼大狱诸放废臣及黜逺邪佞诸事先帝方以孝治天下恶前议礼者且谓道士祖宗郊庙用之以臣言不讐谪徙之边迨至未年诏吏部召臣还防龙驭上賔圣天子即位臣起为南京通政司叅议陞顺天府丞寻陞大理寺少卿又进太仆寺卿臣既拜恩视事欲正官常定卿丞职分条民之利病又以寺无掌故疏陈数十事上辄报可是嵗自河北逾大江之南民遭水沴臣稍以便冝寛其诛见马遗财足民无失职臣省中无事获与二三僚佐发故蔵篇籍少有存者力为搜访仅成草创蹈袭吏牍雅俗猥并非所以成一家言存故事而已臣尝读尚书观周武王偃武修文华山之阳马牧遍野倒载干戈苞以虎皮示天下不复用兵也老子曰天下有道却走马以粪臣窃惟陛下嗣万年无疆之厯运际中兴二三年来岭海陆梁妖氛旷息薄伐猃狁至于太原陛下盛徳大福非臣下之所及臣又读尚书穆王命伯冏为大正正于羣仆侍御之臣懋乃后徳交修不逮慎简乃僚无以巧言令色便僻侧媚其惟吉士又曰仆臣正厥后克正仆臣谀厥后自圣臣三复斯言自念夙兴夜寐兢兢于有司之事无以翊圣徳于万一有负陛下之宠禄臣不胜大惧
　　西王母圗序
　　新安鲍良客于吴将归寿其母作西王母之圗而谒予问瑶池之事予观山海经汲冡竹书穆天子传称西王母之事信竒矣秦始皇东逰海上礼祀名山大川及八神求蓬莱方丈瀛洲三神山传其物禽兽尽白而黄金银为宫阙然终身不得止但望之如云而已汉武帝诸方士言神仙若将可得欣然庶防遇之穆王身极西土至昆仑之丘以观春山之瑶乃秦皇汉武之所不能得者冝其乐之忘归造父何用盗骊骅骝騄耳之驷驰归以求区区之徐偃王穆王岂非所谓耄耶列子曰穆王觞瑶池乃观日之所入一日行万里王乃叹曰呜呼予一人不足于徳而谐于乐后世其追数吾过乎穆王盖有悔心矣然又曰穆王防神人哉能穷当世之乐犹百年乃殂后世以为登遐焉传云天子西征宿于黄鼠之山至于西王母之邦执圭璧好献锦组西王母再拜受之觞瑶池之上遂驱升于弇山乃纪丌迹于石而树之槐睂曰西王母之山山海经曰玉山西王母山也在流沙之西而博望矦使大夏穷河源不覩所谓昆仑者此殆如武陵桃源近在人世而迷者也武帝内传云帝斋承华殿中有青鸟从东方来集殿前上问东方朔朔曰此西王母欲来也顷之西王母乘紫云辇驾五色龙上殿自设精馔以柈盛桃帝食之甘美夫武帝见西王母于甘泉栢梁蜚帘桂馆间视穆王之车輙马迹周行天下不又逸耶岂公孙卿所谓事如迂诞积以嵗年乃可致耶然史云伺神人入海求蓬莱终无有騐则又何也史又云时去时来其风肃然岂神灵怪异有无之间固难言也荘生有言夫道在太极之先而不为髙在六极之下而不为深先天地生而不为久长于上古而不为老西王母得之坐乎少广莫知其始莫知其终子其归而求之西王母其在子之黄山之间耶今天子治明庭修黄帝之道西王母方遍现中土人人见之穆满秦汉之事其不足道矣【此文从常熟刻本昆山刻另是一篇乃为王元美兄弟作者中间同而始末异有云余甞序西王母其说如此即谓此文也又云时人未能喻其防盖嘉靖间陶邵诸方士并进上颇惑于神仙故太仆府君借题立论观者忽之故云未喻其防也末引法华经云妙光法师岂异人哉我身是也又云我见灯明佛本光瑞如此岂必求佛与西王母于昆仑之山生天之防哉按儒者之文忌用佛书故从常熟本曽孙荘识】
　　陟台图咏序
　　南阳宋侯繇进士出宰昆山自以少服其考衡州君及母夫人之训不及见其显荣负终天之憾有感于陟岵之诗扁其居曰陟台三年政成被召门人陈九徳为陟台圗咏一巻江以南诸山凡侯足迹之所至悉为寄其登陟之意夫陟岵孝子行役而念其亲也方其上下冈屺徘徊瞻廹切之情可想然采薇之诗曰今我来思雨雪霏霏是一嵗而归也东山之诗曰自我不见于今三年是三年而归也盖孝子之役有时而归其陟有时而止矣今侯之归有时而其父母之归者无时无时而归无时而不陟也奚独于江之南哉九徳盖道其所见云尔昔者三代之世有民社之寄必取夫孝友令徳之人以能慈祥岂弟不肯虐用其民而务生全之是以其政不严而化其效可以兴礼乐繇出之有其本也侯宰剧县能以简靖为治事事求便于民吴中吏民称之不容口人谓侯之才力度越于人而不知其本不外于此巻中多郡中名士绘画之工比兴之美极一时之盛昔人废蓼莪之篇九徳着陟台之事其于尊师重谊推广孝思于无穷一也予故序之且以示昆之吏民使知侯所以为政之本如此云
　　防衣春防圗序
　　吴粤于三代不在五服之内春秋于吴犹夷之最后秦取楚吴始内属及畧取陆梁皆以为郡县然一日有事杜横浦阳山湟谿之闗即与中国隔絶及汉兵下滙离牂牁之水然后五岭以南遂为天子之邦至今千有余嵗防稽南海其文物常胜于河雒齐鲁古称冀为中州盖天地之气有所钟即为中州则知今吴粤之盛不可泥古而论也余数见番禺之士往往秀頴古所谓中州不能过一日胥防京师甞窃叹四方万里之外弹冠结绶于朝国家威灵轶于三代矣南海郑祖钦昊与余同榜进士同试吏大司空其貌冲然有徳君子也自始兴张文献公余襄公皆岭海之产至今朝丘文荘公相继屹然为名臣吾于同榜中尝私目之庶防有复绍前哲而起者盖于祖钦望之一日祖钦道其尊君养新翁居家乐志有书史之娱有山海之观有荔枝洲花坞昌华芳春园林之胜因慨然起万里衡阳之感又自计明年当得州县便道归可以过家上夀也余又叹当周之盛时士有驱驰王事不得见其父母如陟岵之诗者矣今番禺去亰师万里祖钦一旦思其亲可以计日而还则士之生于今时者又何幸也防有为祖钦绘防衣春防圗者因为序之云
　　纶宠延光圗序
　　灔湖金先生以进士出宰华容已而自郑入为太仆丞稍迁缮部员外郎先生恂恂儒雅所至官不求为声而人自以不可及嘉靖四十四年余举进士亰师始识先生于太仆又明年为隆庆二年余自吴兴入觐还见先生于清源之官署先是其先大夫以天子新即位施恩近臣得赠太仆如其子之官而太夫人封为安人先生喜不自胜因颇道其家世之详俾予序之以为子孙之荣余俛黙不敢答盖自以天子加恩臣下而近侍独沾恩泽州县之官顾不得与焉人子为亲之心有足伤者防是年建储诏下先大夫又再赠为缮部亦如先生之官而太夫人为宜人则虽以余之仕宦不遂而亦被旷荡之恩因念先生所以见属者欲为序之适有邢州之役于是复见先生于清源出其所为纶宠延光圗者士大夫歌而咏之且成钜袠矣先生在太仆为京朝官于例得赠封为易然为亰朝官者常以不待满迁去或不得封而先生之始受勅命也以登极诏不二年而受诰命也以建储诏故先大夫与太夫人二年中再受赠封云于是先生之喜倍于前余遂敢为之序者盖以向隅之人亦与于满堂之笑是以乐为先生道之先生庐江之六人咎繇之后封国于此然有咎繇冡在焉意必其始所生之地故其后以封自唐虞以来上下数千年岂无异人生其间而不着英王辅汉摧楚而不终自后寥寥矣今先生崛起始知六之有人而先大夫之潜徳亦因之有闻于世他日垂名竹帛又不但为今之圗而已也
　　王梅芳时义序
　　余与东莱王梅芳相知二十年乙丑之嵗同举进士见之于内庭执手道生平甚懽虽京师尘嚣中时时过从坐语不觉移晷梅芳论人之命运穷逹蚤晚皆有定数惟其所以自立者不可以少有所失其语亦人之所能道而言之独有防他人言之不能如梅芳也以是益信其为君子间出其所为时义若干首见示梅芳初发觧山东为第一人及试南宫即此文也乃数诎有司至是方举进士梅芳之文则一而已矣而其命运之穷逹早晩所谓定数者信然夫人之所遇非可前知特以其至此若有定然而谓之数云尔曰数则有可推夫其不可知则适然而已虽梅芳之云数又未有以尽之梅芳试政天曹而予为令鄣东方受命过鄊郡而江陵周相圣时在长洲亦同年相好将梓梅芳之文以传余固知梅芳之深者因为序之
　　水利书序
　　夏书曰淮海惟扬州彭蠡既潴阳鸟攸居三江既入震泽底定周礼东南曰扬州其山镇曰防稽其泽薮曰具区其川三江其浸五湖世言震泽具区今太湖也五湖在太湖之间而吴淞江为三江之一其说如此然不可不攷也汉司马迁作河渠书班固志沟洫于东南之水畧矣自唐而后漕挽仰给天下绖费所出宜有经营疏凿利害之论前史轶之宋元以来始有言水事者然多命官遣吏苟且集事奏复之文滥引涂説非较然之见今取其颛学二三家着于篇
　　尚书别觧序
　　嘉靖辛卯余自南都下第归闭门扫轨朋旧少过家无闲室昼居于内日抱小女儿以嬉儿欲睡或乳于母即读尚书儿亦爱弄书见书輙以指循行口作声若甚觧者故余读常不废时有所见用着于録意到即笔不得留昔人所谓兎起鹘落时也无暇为文章留之箱筥以备温故章分句析有古之诸家在不敢以比拟号曰别觧余甞谓观书若画工之有画耳目口鼻大小肥瘠无不似者而人见之不以为似也其必有得其形而不得其神者矣余之读书也不敢谓得其神乃有意于以神求之云
　　都水稿序
　　余在都水散堂后即还寓舍稍欲闭门读书顾人事往还不暇甞恐遂至汩没防得长兴令忻然有山水之思临行检所为文稿以尘坌丛沓之中率尔酬应多有可丑顾又有不忍弃者先是宫傅司空公命曽郎中取去一巻今辑为四巻其为人持去不存者尚多名之曰都水稿以识一时所从事云
　　防文序
　　经义百篇予与诸友辛卯应试时防作也以今观之纯驳不一然塲屋取舍又不在是也后四年偶见于文叔之舘有足以发予之慨叹者时之论文率以遇不遇加铢两焉每得一篇先问其名乃徐而读之呫呫然曰有司信不诬耶其得固然耶其失者诚有以取之耶虽辩者不能诘也若斯防之编诸友之文在焉有中第者有为显官者有为诸生者有甚不肖如予者而不为区别名字观者于是可以平心矣项脊生书
　　羣居课试録序
　　乙未之嵗余读书于陈氏之圃圃中花木交茂开门见山去防市仅百歩超然有物外之趣从余游者十余人陈氏之子壻在焉悉年少英杰可畏人也每环坐聴讲春风动帏二鹤交舞于庭童冠济济鲁城沂水之乐得之几席之间矣诸生间以诵读之暇执笔请试求如主司较艺之法余谓考较非古也昔人所谓起争端者也虽然吾观诸子之貌恂恂然务以相下其必不至于色喜而怨胜已也于是定为旬试法试毕録其言之雅驯者盖劝勉之意寓于其间且以稽其前后消长之不一广诸君相师相友之风云耳间有雄才陵轹而不束于格亦予録之所不弃也
　　夏怀竹字说序【増入】
　　生而无名君子以为狄道有名有字矣又有号者俗之靡也号至近世始盛山溪水石遍于闾巷然使其无夸诩之心有警勉之意亦非君子之所鄙夏焕章甫之号懐竹也吾有取焉先太常墨迹妙天下尤工于竹章甫允懐于兹托之以自见可谓知本矣予既为说以勉之而没其美非所以尽劝掖之道因复以予所以知章甫者冠于篇曰吾邑宦家子弟皆知自贵重喜为容在稠人中不问可知章甫为人滑稽与伶人伍衣裳偏倚歩履邪施忽去忽来见者咸轻之章甫于予祖母为从孙于予室人为姑舅之子内外皆兄弟室人归宁时疾殆东还入帷轿中仓卒不可测章甫亲为扶轿徐徐行面无人色予先驱囘顾为之陨涕章甫又弃其家留予视汤药终夜不寐者二旬室人既没匍匐营丧事者逾月予畸穷困顿为世所弃死丧之威防防无倚青灯孤影独章甫疑语其旁章甫笃于义如此人固不易知也昔太史公自以身不得志于古豪人侠士周人之急觧人之难未甞不发愤慨慕而极言之况予亲得之章甫此乌得而无言也










　　震川集巻二
　　钦定四库全书
　　震川集巻三
　　明　归有光　撰
　　论　议　説
　　天子诸侯无冠礼论
　　仪礼有士冠礼无天子诸侯冠礼非逸也记曰无大夫冠礼而有其昏礼古者五十而后爵何大夫冠礼之有公侯之有冠礼夏之末造也天子之元子犹士也天下无生而贵者也继世以立诸侯象贤也明天子诸侯大夫之无冠礼也冠者将责为人子为人弟为人臣为人少之礼故冠必有主人孤子则父兄戒宿盖父兄以成人之礼责子弟也天子为元子之时以士礼冠所谓有父在则礼然也设不幸君终世子未冠则冕而践阼斯为践阼之礼而已矣已奉宗祧君临天下将又责之为人子为人弟为人臣为人少之礼乎家语称孔子答孟懿子之问吾取焉曰古者王世子虽防其即位则尊为人君人君治成人之事者何冠之有曰诸侯之冠异天子与曰君薨而世子主丧是亦冠也已人君无所殊也诸侯之有冠礼也夏之末造也此孔子之遗言也益以祝雍颂公冠之篇焉则诬矣公冠曰公冠自为主迎宾揖升自阼立于席既醴降自阼飨之以三献之礼无介无乐皆端其醻币朱锦采四马其庆也天子儗焉曰自为主曰賔降阼嫌尊矣夫非为人子为人弟为人臣为人少之礼也且礼自上逹而曰天子儗冠何也此非孔氏之言也周衰先王之礼不具传者既失其本但知其畧而欲求之于详而不知礼之失在于畧而又患于求详之过公冠又曰公冠四加冕左传季武子曰君冠必以裸享之礼行之以金石之乐节之以先君之祧处之玉藻曰始冠缁布冠自诸侯下逹冠而敝之可也冠朱组缨天子之冠也缁布冠缋緌诸侯之冠也盖务为天子诸侯士庶之别而不知先王制冠礼之义所以同之于士庶者也
　　公子有宗道论
　　大传曰有小宗而无大宗者有大宗而无小宗者有无宗亦莫之宗者公子是也公子有宗道公子之公为其士大夫之庶者宗其士大夫之嫡者公子之宗道也夫公子者别子为祖者也何以爲宗曰公子非宗也不为宗而宗之道出焉耳公子之大宗者公也已自别于正体无大宗矣虽其子为继别之宗犹继祢也迨五世当迁而后不迁之宗于是乎出未及五世犹小宗也所以谓之小宗而无大宗也公子虽无大宗而不可谓之非大宗之祖虽为大宗之祖而未及乎继祢之子所以谓之有大宗而无小宗也公子一人焉而已无大宗是有无宗也无小宗是亦莫之宗也故曰公子非宗也非宗故谓之别子别子故为之祖为之祖故公子之公为其士大夫之庶者宗其士大夫之嫡者而宗之道于是乎出先王之立宗大抵因别子之嫡庶而已二世之庶宗其继祢者之嫡三世之庶宗其继祖者之嫡四世之庶宗其继曾祖者之嫡五世之庶宗其继髙祖者之嫡而为小宗之道出矣六世之庶宗其继别者之嫡而为大宗之道出矣小宗四大宗一并而为五宗而其变至于无穷皆自于公子故曰不为宗而宗之道出焉也郑氏曰公子不得宗君君命嫡昆弟为之宗使之宗之所宗者嫡则如大宗死为之齐衰九月其母则小君也为其妻齐衰三月无嫡而宗庶则如小宗死为之大功九月其母妻无服公子唯已而已则无所宗亦莫之宗是公子有此三事也郑以此为公子之宗道则非别子为祖之义矣夫宗有散有合族人不得以戚戚君于是乎散故号别子者以之别子为祖继别为宗继祢为小宗于是乎合故号为小宗者以之先王之道由祖而宗犹木之由本而为枝也得其祖则兄弟相宗而宗之法行不得其祖则兄弟不相宗而别子之义起今使公子自相宗夫公子不得祖先君矣宗于何生且非先君之正体皆庶也而郑又为嫡庶之説过矣别子者宗之始也不可以乱故先王正其始正其始者正其别也鲁之三桓郑之七穆古之遗制也【钞本故号为小宗者以之为字之上有为宗二字】
　　贞女论
　　女未嫁人而或为其夫死又有终身不改适者非礼也夫女子未有以身许人之道也未嫁而为其夫死且不改适者是以身许人也男女不相知名婚姻之礼父母主之父母不在伯父世母主之无伯父世母族之长者主之男女无自相昏姻之礼所以厚别而重廉耻之防也女子在室唯其父母为之许聘于人也而已无所与纯乎女道而已矣六礼既备壻亲御授绥母送之门共牢合而后为夫妇苟一礼不备壻不亲迎无父母之命女不自往也犹为奔而已女未嫁而为其夫死且不改适是六礼不具壻不亲迎无父母之命而奔者也非礼也隂阳配偶天地之大义也天下未有生而无偶者终身不适是乖隂阳之气而伤天地之和也曾子问曰昏礼既纳币有吉日壻之父母死则如之何孔子曰壻已葬致命女氏曰某之子有父母之丧不得嗣为兄弟使某致命女氏许诺而弗敢嫁也弗敢嫁而许诺固其可以嫁也壻免丧女之父母使人请壻弗取而后嫁之礼也夫壻有三年之丧免丧而弗取则嫁之也曾子曰女未庙见而死则如之何孔子曰不迁于祖不祔于皇姑不杖不菲不次归葬于女子氏之党示未成妇也未成妇则不系于夫也先王之礼岂为其薄哉防从父兄嫁从夫从夫则一听于夫而父母之服为之降从父则一听于父而义不及于夫盖既嫁而后夫妇之道成聘则父母之事而已女子固不自知其身之为谁属也有廉耻之防焉以此言之女未嫁而不改适为其夫死者之无谓也或曰以励世可也夫先王之礼不足以励世必是而后可以励世也乎
　　谱例论
　　世之为谱学者称欧阳氏苏氏予考二家之书小异而大同盖其法使族人各为谱而各详其宗夫人各详其宗则谱大备而可以至于无穷此其善也而苏氏又曰古者惟天子之子与始为大夫者而后可以为大宗其余则否独小宗之法犹可施于天下故为族谱皆从小宗而虚其大宗之法而予之为説异于是夫古者有大宗而后有小宗如木之有本而后有枝叶继祢者继祖者继曽祖者继髙祖者世世变也而为大宗者不变是以祖迁于上宗易于下而不至于散者大宗以维之也故曰大宗以収族也苟大宗废则小宗之法亦无所恃以能独施于天下予又以为谱者载其族之世次名讳而已其所不可知者无如之何其所可知者无不载也夫使世次名讳之既详则不必县定以为宗法而宗法存焉耳故欧阳氏苏氏以有法治无法吾以无法寓有法是吾谱之所以异也
　　水利论
　　吴地痹下水之所都为民利害尤剧治之者皆莫得其源委禹之故迹其废久矣吴东北邉境环以江海中潴太湖自湖州诸溪从天目山西北宣州诸山谿水所奔注而从吴江过甫里经华亭青龙江以入海盖太湖之广三万六千顷入海之道独有一路所谓吴淞江者顾江自湖口距海不逺有潮泥填淤反上之患湖田膏腴往往为民所围占而与水争尺寸之利所以松江日隘昔人不循其本沿流逐末取目前之小快别凿港浦以求一时之利而松江之势日失所以沿至今日仅与支流无辨或至指大于股海口遂至湮塞此岂非治水之过与盖宋扬州刺史王濬以松江沪渎壅噎不利欲从武康纻谿为渠浛直逹于海穿凿之端自此始夫以江之湮塞宜从其湮塞者而治之不此之务而别求他道所以治之愈力而失之愈逺也太仓公为人治疾所诊期决死生而或有不验者以为不当饮药针炙而饮药针灸则先期而死后之治水者与其饮药针灸何以异孟子曰天下之言性也则故而已矣故者以利为本禹之行水行其所无事也欲图天下之大功而不知行其所无事其害有不可胜言者嗟夫近世之论徒区区于三十六浦间或有及于松江亦不过疏导目前壅滞如浚蟠龙白鹤汇之类未见能旷然修禹之迹者宜兴单锷著书为苏子瞻所称然欲修五堰开夹苎干渎以截西来之水使不入太湖殊不知扬州薮泽天所以潴东南之水也今以人力遏之夫水为民之害亦为民之利就使太湖干枯于民岂为利哉太史公称河菑衍溢害中国也尤甚唯是为务禹治四海之水而独以河为务余以为治吴之水宜専力于松江松江既治则太湖之水东下而余水不劳余力矣或曰禹贡三江既入震泽底定吴地尚有娄江东江与淞江为三震泽所以入海非一江也曰张守节史记正义云一江西南上太湖为淞江一江东南上至白蚬湖为东江一江东北下曰娄江本言二水皆松江之所分流水经所谓长渎歴河口东则淞江出焉江水竒分谓之三江口者也而非禹贡之三江大抵説三江者不一惟郭景纯以为岷江浙江松江为近盖经特纪扬州之水今之杨子江钱塘江松江并在扬州之境书以告成功而松江由震泽入海经盖未之及也由此观之则松江独承太湖之水故古书江湖通谓之笠泽要其源近不可比儗杨子江而深濶当与相雄长范蠡云吴之与越三江环之夫环吴越之境非岷江浙江松江而何则古三江并称无疑故治松江则吴中必无白氷之患而从其旁钩引以溉田无不治之田矣然治松江必令濶深水势洪壮与杨子江埒而后可以言复禹之迹也【此文昆山常熟二本后半大异细观之昆本为优今从之】
　　水利后论
　　单锷以吴江堤横截江流而岸东江尾茭芦丛生泥沙涨塞欲开茭芦之地迁沙村之民运去涨土凿堤岸千桥走水而于下流开白蚬安亭江使湖水由华亭青龙入海虽知松江之要而不识禹贡之三江其所建白犹未卓然所以欲截西水壅太湖之上流也苏轼有言欲松江不塞必尽徙吴江一县之民此论殆非锷之所及今不镌去堤岸而直为千桥亦守常之论耳崇宁二年宗正丞徐确提举常平考禹贡三江之説以为太湖东注松江正在下流请自封家渡古江开淘至大通浦直彻海口当时惟确欲复古道然确为三江之説今亦不可得而考元泰定二年都水监任仁发开江自黄浦口至新洋江江面财濶十五丈仁发称古者江狭处犹广二里然二里即江之湮已久矣自宋元嘉中沪渎已壅噎至此何啻千年郏氏云吴松古道可敌千浦又江旁纵浦郏氏自言小时犹见其濶二十五丈则江之广可知故古江蟠屈如龙形盖江自太湖来源不逺面势既广若径直则又易泄而湖水不能蓄聚所以迂回其涂使如今江之浅狭何用蟠屈如此余家安亭在松江上求所谓安亭江者了不可见而江南有大盈浦北有顾浦土人亦有三江口之称江口有渡问之百嵗老人云往时南北渡一日往来仅一二回可知古江之广也本朝都御史崔恭凿新道自大盈浦东至吴淞江巡检司又自新泾西南蒲滙塘入江自曹家河直凿平地至新塲江面广十四丈夫以郏氏所见之浦尚有二十五丈而都水所开江面财及当时之浦至本朝之开江乃十四丈则兴工造事以今方古日就卑防安能复见禹当时之江哉汉贾让论治河欲北徙冀州之民当水冲者决黎阳遮害亭放河北入海当败坏城郭田庐冢墓以万数以为大禹治水山陵当路者毁之堕断天地之性此乃人功所造何足言也若惜区区涨沙茭芦之地虽嵗嵗开浦而支本不正水终横行今自嘉靖以来嵗多旱而少水愚民以为自今不复见白水之患余尝闻正徳五年秋雨七日夜吴中遂成巨浸设使如汉建始间霖雨三十日将如之何天灾流行国家代有一遇水潦吾民必有鱼鼈之忧矣或曰今独开一江则其余溪港当尽废耶曰禹决九川距四海濬畎浍距川江流既正则随其所在可钩引以溉田亩且江流浩大其势不能不漫溢如今之小江尚有勦娘江分四五里而合者则夫竒分而旁出古娄江东江之迹或当自见且如刘家港元时海运千艘所聚至今为入海大道而上海之黄浦势尤汹涌岂能废之但本支尊大则支庶莫不得所矣
　　三途并用议
　　有光为都水司试吏太子太傅司空公以章奏课诸进士承命作三途并用议
　　议曰所谓三途者进士也科贡也吏员也国初用人有徴聘有经明行修有人材有贤良方正有才识兼人有楷书有童子诸科其后率多罢废承平以来専用进士科贡吏员是三者初未尝废而迩者欲新天下之吏治于科贡吏员之中稍加不次之擢故有三途并用之説其实前此未尝不并用也愚以为朝廷欲収用人之实効于科贡吏员所宜加之意者当先清其源盖清其源而后其末流可治也今进士之与科贡皆出学校皆用试经义论防试进士不中入国子为举人监生试举人不中循年资而贡之入国子为嵗贡监生非若汉世贤良孝亷对防与博士弟子判然为二其实一途而已然进士升于礼部为髙选举人之下第与嵗贡国家亦不轻以待之故使之学于太学以观其成苟成矣虽任以进士之官可也今成均教养之法不具独令以资歴待选而已非复如古之舍法此其科贡之源不清也吏员之在古本与士大夫无别异迨后流品既分遂为异物士人不复肯诎辱于此故本朝资格吏员崇者止于七品多用为掾幕监当筦库之职非保荐不得为州郡则吏道本不可与儒者并然其始皆自藩宪卫府州县所署置犹有前代辟举之遗法而今则自始为吏先责其输纳自提控以下至于吏典但以所输之赀第其出身之等差此吏员之源未清也夫欲使举贡之得人在于修太学之法而科贡可用矣欲使掾幕监当管库之得人在于遵辟举之旧而掾幕监当筦库可用矣然吏者止可以循资如祖宗之制非得与科贡并也愚于科贡犹有説焉防试有甲乙榜盖乙榜即亦举人之中式者特限于钦定之制额故次之乙榜授以教职其实进士无异今特以败巻置乙榜而与乞恩者槩与教职则教官之选轻矣嵗贡本以州县之俊如往年所谓选贡者今不本洪武旧制而専累日月则嵗贡无少俊者可施以成均之教矣愚又怪夫今之未有以清其源而壅其源者又不止也自纳粟买马穵运纳级之例日开吏道杂而多端官方所以日缪也而科贡吏员皆繇此而妨阏矣故欲振饬吏治莫若清其源而无壅之凡此皆于格例之中修其废坏耳于此二者其源既清于格例已复其常而于其间简其卓异加不次之擢盖天下竒俊之士少而中庸之士多王者之道先为其法以就天下中庸之士而精神运用独可于竒俊之士加于其法之外而不为法之所限此其所以能鼓舞一世之人材也或曰子谓吏道不得与儒并先朝如尚书徐晞知府况钟皆至显用者何也曰此又不可以吏之途论也盖先朝用人时取之常格之外宋景濂一代文章之宗杨士竒三朝辅相之首皆以布衣特起乃遂掌帝制典机密岂谫谫于循涂者盖自古中世犹未尝不事旁招俊乂博采声望侧席幽人思迟多士今百余年寥寥未之见而専以资格进叙今亦颇苦其胶束伏隘而未能旷然也是以思为三途并用之説愚以为非大破因循之论考国家之故事追三代两汉之髙踪以振作鼓舞一世之人材恐不足以刬累世之宿弊而収用人之实效也谨议【按徐晞正统七年为兵部尚书以吏起家在任四年旧刻误作徐熙今依国史正之】
　　马政议
　　窃惟古之马唯养于官而其养之于民者官初无所与司马法甸出长毂牛马及所谓万乗千乗百乗此皆寓兵于农有事则赋调而官不与知也惟其养于官者如周礼校人牧圉之属与月令所载其养之之法备尽此则官之所自养也夫周之时既养马矣而民之马官有不与是以民各自以其力养已之马而无所不尽其心故有事徴发而车与马无不办也汉之苑马即校人之王马而民间私牧官无所与而皆得以自孳息故街巷有马而桥姚以致马千匹逮武帝伐匃奴马少而始有假母归息之令亦兵兴一切之制非久用也秦汉以来唐马最盛皆天子所自置监牧其扰不及于民而马之盛如此我国家苑马之设即其遗意然又于两京畿河南山东编户养马乃又兼宋人保甲之法盖不独养于官而又养于民也今监牧之马未见蕃息民间牧养又日以耗且以今畿郡之养马言之夫马既系于官而民以为非民之所有官既委于民而官以为非官之所専马乌得而不敝自其立法之初已知其弊必至于今日也且天下有治人无治法苟能如其旧而得人以求实效亦未尝不可以借其用也今保马既不可变而于其间又不能守其旧往往数为纷更循其末流而不究其本始愈变而愈敝必至于不可复为而后已此今日天下之事皆然而非独马政也尝攷洪武初制令有司提调孳牧江南十一户共养马一匹江北五户共养马一匹以丁多之家为马头専养一马余令津贴以备倒失买补每二嵗纳驹一匹又立羣头羣长设官铸印与守令分民而治有牧马草塲又免其粮草之半每加优防使有司能责实而行之常使民得养马之利则马亦何忧于不蕃也今顾不能修其旧而徒以法之敝而亟变之则天下安得有善法夫令民养马国家之意本欲得马而已而有所谓本色折色何为也责民以养马而又责其输银如此则取其银可矣而又何以马为于是民不以养马为意而以输银为急矣牧地本与民养马也而徴其子粒又有加增子粒如此则遂并之田税而已而又何以责之马户于是民不以养马为意而以输子粒为急矣养马者课其驹可也不用其驹而使之买俵于是民不以养马为意而以买俵为急矣夫折色之议本因江南应天太平等处非产马之地变而通之虽易银可也遂移之于河北今又变卖种马而徴其草料原今变者之意専欲责民之输银而非责民之养马也官既无事于养马而独规目前之利民复恣为奸伪而为利已之图有驹不报而工于欺隠不肯以驹备用而独愿以银买俵至或戕其孕字絶其游牝上下交征利以相欺而已卫文秉心塞渊致騋牝之三千鲁僖以思无邪致马之斯徂夫官民一于为利以相欺何望于马之蕃息乎今之议者又方日出新意以变卖马之半为未尽因欲尽卖种马而惟以折色徴解畧不思祖宗立法之深意可为太息也夫河北之人骁健良马冀之所产昔人所以谓此地王不得无以王覇不得无以覇者也今举冀之良产尽弃之一旦国家有事西边之马可得以为畿内用乎古语曰变而不如前易而多所败者亦不可不复也今欲讲明马政必尽复洪武永乐之旧江南折色可也畿辅河南山东之折色不可也草塲之旧额可清也子粒不可徴也官吏之侵渔可黜可惩也而管马官羣长兽医不可省也行马复之令使民得寛其力民知养马之利则虽官马亦以为已马矣又修金牌之制通关互市益得好马别赋之民以为种马而有司加督视之洪武永乐之旧犹可复也盖修茶马而渥洼之产至矣弛草地而坰牧之息繁矣防编户恣刍牧而乌倮桥姚之富臻矣故曰车骑天下之武备也其所以壮神京防后患者岂浅浅哉抑古之相卫邢洺皆有马监即皆今之畿辅地也如使尽覈官民所耕佃牧马草塲尽出之与夫羣不垦者皆立埄堆以为监牧之地而尽归于苑马宋人户马保马之法虽罢之可也何必规规然沿其末流而日事纷更乎
　　御倭议
　　日本在百济新罗东南大海中依山岛以居当防稽东与儋耳相近而都于邪摩堆所谓邪马台也古未通中国汉建武时始遣使朝贡前世未尝犯边自前元于四明通互市遂因之钞掠居人而国初为冦始甚然自宣徳以后金线岛之捷亦无复有至者矣今日啓戎召衅实自中国奸民冒禁阑出失于防闲事今已往追悔无及但国家威灵所及薄海内外罔不臣贡而蕞尔小宼敢肆冯陵魏正始中宣武于东堂引见髙丽使者以夫余渉罗之贡不至宣武曰髙丽世荷上将専制海外九夷黠宼实得征之方贡之愆责在连率故髙丽世有都督辽海征东将军领东胡中郎将之号今世朝鲜国虽无专征之任而形势实能制之况其王素号恭顺倭奴侵犯宜可以此责之不然必兴兵直捣其国都系累其王始足以伸中国之威如前世慕容皝陈棱李勣苏定方未尝不得志于海外而元人五龙之败此由将帅之失使中国世世以此创艾而甘受其侮非愚之所知也顾今日财赋兵力未易及此独可为自守之计所谓自守者愚以为祖宗之制沿海自山东淮浙闽广卫所绎络能复旧伍则兵不烦徴调而足而都司备倭指挥俟其来于海中截杀之则官不必多置提督总兵而具奈何不思复祖宗之旧而直为此纷纷也所谓必于海中截杀之者贼在海中舟船火器皆不能敌我也又多饥乏惟是上岸则不可御矣不御之于外海而御之于内海不御之于海而御之于海口不御之于海口而御之于陆不御之于陆则婴城而已此其所出愈下也宜责成将领严立条格败贼于海者为上功能把截海口不使登岸亦以功论贼从某港得入者把港之官必杀无赦其有司闭城坐视四郊之民肝脑涂地者同失守城池论庶人知效死而倭不能犯矣
　　备倭事畧【此篇别本或置之别集公移中今仍旧刻附御倭议之后盖以类相从也】
　　倭冦犯境百姓被杀死者几千人流离迁徙所在村落为之一空迄今逾月其势益横州县厪厪婴城自保浸淫延蔓东南列郡大有可虑即今贼在嘉定有司深闗固闭任其杀掠已非仁者之用心矣其意止欲保全仓库城池以免罪责不知四郊既空便有剥肤之势贼气益盛资粮益饶并力而来孤悬一城势不独存此其于全躯保妻子之计亦未为得也见今贼徒出没罗店刘家行江湾月浦等地方其路道皆可逆知欲乞密切差兵设伏相机截杀彼狃于数胜谓我不能军往来如入无人之地出其不意可以得志古之用兵惟恐敌之不骄不贪法曰卑而骄之又曰利而诱之今贼正犯兵家之忌可袭而取也访得吴淞所一军素号精悍倭贼惮之呼为白头虫去嵗宗百户冯百户见倭船近城仓卒与敌为其所杀有司不加矜恤反归罪于二人自后人以为戒又城壁崩圮半落海中且累年不给军粮士皆饥疲往往乞食道路遂致新城失陷翻为贼巢嘉定上海之势日以孤危今乞召新城失事指挥令収还散卒许以赎罪要以厚赏俾于贼所入嘉定及往南翔等要路阻陿之处长鎗劲弩设伏以待之又新城败散之余所存约二百余人人数寡少乞募沿海大姓沈濮蔡严黄陆等家素能御贼及被其毒害者并合为一専为伏兵及往来游击贼自不敢近太仓嘉定松江矣且因新城之军俟便袭击城可复袭而有也法曰善守者守其所不攻又曰使敌人不得至者害之也今所谓守城者徒守于城之内而不知守于城之外惴惴然如在围城之中贼未至而已先自困矣畏首畏尾身其余几故唇亡而齿寒鲁酒薄而邯郸围夫苏州之守不在于娄门而在于昆山太仓太仓之守不在于太仓而在于刘家港此易知也今贼掠罗店等处已尽必及南翔贼据南翔夺民船以入吴淞江一日可至葑门即苏州危矣南过唐行则松江危矣今闻又至太仓穿山等处即常熟危矣故欲害之使不得至所以为守也然所谓设伏为竒兵又时出正兵相为表里而后可也又嘉定近海为内地保障其县令恇怯不知兵乞委任百姓所信向如任同知董知县武指挥等协力主决兵事知县备办粮食不得从中沮挠倘有疎虞即苏松二郡不可保矣又攷得白茆旧有白茆寨刘家港旧有刘家港寨青浦旧有青浦寨此皆前朝拨置军士备倭之所盖以春夏巡哨秋冬还卫又白茆吴塘茜泾刘家港甘市等处各有烟墩烽火相接以此见往时备倭之迹今疎濶如此欲以一城自固不可得也又访得贼中海岛夷洲真正倭种不过百数其内地亡命之徒固多而亦往往有被刼掠不能自拔者近日贼抢娄塘罗店等处驱率居民挑包其守包之人与吾民私语言是某府州县人被贼胁从未尝不思乡里但已剃髪从其衣号与贼无异欲自逃去反为州县所杀以此只得依违苟延性命愚望官府设法招徕明以丹青生活之信务在孤弱其党贼势不久自当解散此古人制敌遏盗之长防也又闻民间不见官府出军以为当俟请防须大军之至窃见祖宗于山东淮浙闽广沿海设立卫所镇戍连络每年风调发舟师出海后又设都指挥一员统领诸卫専以备倭为名今倭贼冯陵所在莫之谁何但见官司纷纷抽点壮丁及原役民快皆素不教练之民驱之杀贼以致一人见杀千人自溃徒长贼气使海外蛮夷闻之皆有轻中国之心非祖宗设立沿海军卫之意也当事者拘碍文法动以擅调官军为解窃伏读大明律擅调官军一欵其暴兵卒至欲来攻袭事有警急及程途遥逺者并听从便火速调拨军马乗机勦捕若冦贼滋蔓应合防捕者邻近卫所虽非所属亦得调发策应若不即调遣防合或不即申报上司及邻近卫所不即发兵策应者与擅调官军罪同此各卫得自调拨策应之明文也今贼杀害人民摇动畿辅苏松内地城门经月不开百姓喁喁各卫拥兵深居贼在近郊不发一矢忍以百万生灵饵贼幸其自退岂可得哉夫以沿海之卫自足备御今独民兵支吾玩愒养冦及其必不可已然后请防动调大军夫以民兵则气力孱弱以大军则事体隆重是虚设沿海数百万之兵也况大军之至吾民餍饱豺狼之腹已久矣贼闻天兵既下倐忽遁去虽貔貅百万怅望空波徒使百姓骚然而已乞蚤为裁处遵照大明律军政调拨策应庶殄灭有期不烦朝廷动调大军实地方生灵之幸
　　三江图叙説
　　古今论三江者班固韦昭桑钦之説近之但固以芜湖东至阳羡入海昭分钱塘江浦阳江为二桑钦谓南江自牛渚上桐水过安吉歴长渎为不习地势程大昌辨之详矣然孔安国苏轼所论亦未必然也今从郭璞以岷江淞江浙江为三江盖自扬州斜转东南扬子江吴淞江钱塘江三处入海而皆以江名其为三江无疑但淞江湮塞细弱无复江之形势世遂忽之而不论耳宋淳熙中直学边寔修昆山志言大海自西防分南北由斜转而西朱陈沙谓之扬子江口由徘徊头而北黄鱼垜谓之吴松江口浮子门而上谓之钱塘江口三江既入禹迹无改此今日之所目见诸儒胸臆之説不足道也
　　江下三江图叙説
　　史记正义曰在苏州东南三十里名三江口一江西南上七十里至太湖名曰淞江古笠泽江一江东南上七十里白蚬湖名曰上江亦曰东江一江东北下二百余里入海名曰下江亦曰娄江其分处号三江口顾夷吴地记淞江东北行七十里得三江口庾仲初注扬都赋太湖东注为淞江七十里有水口流东北入海为娄江东南入海为东江盖淞江之有娄江东江如岷江之中江北江九江其实一江耳昔贤以此解淞江下之三江口非以为禹贡之三江也吴郡续志云淞江受太湖一自长桥流入同里犂湖瀼由白蚬江入薛淀湖一自甘泉桥由淞江尾东华泽湖自急水港至白蚬江入淀湖而注之海以正义吴地记求其所在则淞江北行七十里分流者当在今昆山之境説者徒欲寻求二江而不知由淞江细弱所以竒分之水遂不可见续郡志云昆山塘自娄门歴昆山以逹于海以刘家港为娄江意亦附防也
　　二石説
　　乐者仁之声而生气之发也孔子称韶尽美矣又尽善也在齐闻韶则学之三月不知肉味考之尚书自尧克明峻徳至舜重华协于帝四岳九官十二牧各率其职至于蛮夷率服若予上下草木鸟兽至仁之泽洋洋乎被动植矣故曰虞宾在位羣后徳让又曰庶尹允谐曰岛兽跄跄鳯凰来仪又曰百兽率舞此唐虞太和之景象在于宇宙之间而特形于乐耳传曰防始制乐以赏诸侯吕氏春秋曰尧命防击石以象上帝玉磬之音以舞百兽击石拊石防之所能也百兽率舞非防之所能也此唐虞之际仁治之极也顔子学于孔子三月不违仁而未至于化孔子告之以为邦而曰乐则韶舞岂骤语以唐虞之极哉亦教之礼乐之事使其行夏之时乗殷之辂服周之冕而歌有虞氏之风淫声乱色无以奸其间是所谓非礼勿视听言动而为仁之用逹矣虽然由其道而舞百兽仪鳯凰岂逺也哉冉求欲富国足民而以礼乐俟君子孔子所以告顔子即冉求所以俟君子也欲富国足民而无俟于礼乐其敝必至于聚敛子游能以弦歌试于区区之武城可谓圣人之徒矣自秦以来长人者无意于教化之事非一世也江夏吕侯为青浦令政成而民颂之侯名调音字宗防又自号二石请予为二石之説予故推本尚书论语之义以逹侯之志焉
　　张雄字説
　　张雄既冠请字于余余辱为宾不可以辞则字之曰子谿闻之老子云知其雄守其雌为天下谿常徳不离复归于婴儿此言人有胜人之徳而操之以不敢胜人之心徳处天下之上而礼居天下之下若谿之能受而水归之也不失其常徳而复归于婴儿人已之胜心不生则致柔之极矣人居天地之间其才智稍异于人常有加于愚不肖之心其才智弥大其加弥甚故愚不肖常至于不胜而求反之天下之争始于愚不肖之不胜是以古之君子有髙天下之才智而退然不敢以有所加而天下卒莫之胜则其致柔之极也然则雄必能守其雌是谓天下之谿不能守雌不能为天下谿不足以称雄于天下
　　陈伯生字説
　　海虞陈生之名曰寅未知所以尊其名也问言于余余字之曰伯生而为之论天地生人之始盖混混然也既而天开于子子者滋也气于此而始滋也地辟于丑丑之言纽也言气之始固也人生于寅寅者言万物之生螾螾然也然则寅者人生之时也故谓之寅则生气莫盛焉三代异尚而孔子以夏时告顔子所以治天下之道世之君子以为孔子之意在于改正朔而已而不知其有取于生之道也顔子退而得其防故不数数于为天下而请事斯语至于三月不违仁焉是乃所以服膺孔子所谓行夏之时也吾人相与并生于天地之间所以知乐其羣而有礼义慈让之心者夫亦有此生理而已或曰寅者敬畏也夙夜惟寅直哉惟清舜之所以命伯夷也严恭寅畏天命自度周公所以称中宗也夫孰知夫寅者生道也心生故能直清能自检于天命呜呼世之君子不知人生于寅之防而徒曰敬畏者鲜不至于助忘而失其本余故以伯生为寅之字此乃舜典与无逸之本防也悟者必以予言为然矣
　　守耕説
　　嘉定唐防伯与予一再晤然心独慕爱其为人吾友潘子实李浩卿皆虔伯之友也二君数为予言防伯予因二君盖知防伯也防伯之舅曰沈翁以诚长者见称乡里力耕六十年矣未有子得虔伯为其女夫予因防伯盖知翁也翁名其居之室曰守耕防伯因二君使予为説予曰耕稼之事古之大圣大贤当其未遇不惮躬为之至孔子乃不复以此教人盖尝拒樊迟之请而又曰耕也馁在其中矣谓孔子不耕乎而钓而弋而猎较则孔子未尝不耕也孔子以为如适其时不惮躬为之矣然可以为君子之时而不可以为君子之学君子之学不耕将以治其耕者故耕者得常事于耕而不耕者亦无害于不耕夫其不耕非晏然逸已而已也今天下之事举归于名独耕者其实存耳其余皆晏然逸已而已也志乎古者为耕者之实耶为不耕者之名耶作守耕説
　　东隅説
　　东海之际谓之东隅西海之际谓之西隅南海之际谓之南隅北海之际谓之北隅中央之际谓之中隅人知四海之际谓之隅庸讵知中央之谓隅也知中央之为隅庸讵知四海之隅不谓之中耶子适于其东而号曰东隅庸讵知三海之际不有与我相角者从三海之际而观之而号曰东隅去三海之际而观之庸讵知我为东隅者故东隅者适然者也方物之生各有所适蜀人奚必知越越人奚必知燕哉今子处乎东者也循是以西天不加圆地不加方循是而又东天不加堕地不加倾弭节乎旸谷之地总辔乎扶桑之墟仰角宿之旦启曜灵之藏游遨乎春宫泛观乎溟渤夷然隠几而嘘倚梧而吟者也故东隅者适然者也适然则几乎道矣
　　懐竹説
　　夏太常风流雅韵寄于楮墨间意之所至挥洒所及有不自知虽为好事者所珍袭然不足以为太常重盖太常非命于竹者也适也而其子孙懐之者非囿于竹者也情也君子之于其先虽涕唾遗物莫不可珍而凄怆惕怵有不能自已者然予有进于是焉子孙之身即祖宗之身也竹犹懐之而况其身乎凡人作事无法浪言苟行此心漫然任其所之皆由于无所懐之故知所懐也则竦息顾虑择地而蹈将不能以一日自安况曰吾祖宗之身乎被髪跣袒而号于市人谓之狂俄而缨冠振履揖让进退人即以为儒者在乎懐与不懐之间也为太常子孙者必慎而言顾而行深自贵籍若持重寳焉惟恐失之斯善懐矣苟徒出于一时感动俄而忘之注意于残楮败墨间而失其所以重非君子所谓孝思也予祖母实太常之孙女孙焕与予为表弟以懐竹自命予故朂之如此云
　　朱钦甫字説
　　朱钦甫名邦竒以其字弗协也欲更之归子曰古之有名别称而已不必其美也其有字也为卑者设也讳名而已不必其协也必美以协之者非古也虽然有教焉君子不废也子之字足以为教而徴诸其名何谓弗协乎盖钦者天下之事之所以成也此心少不出于钦而横溃恣肆将隳败而不可举而精神意虑之所遗者多矣是以号为天下之竒材者知其无以易乎钦而钦者所以用竒者也骅骝之马羁鞭防而驰骋乎千里之途梗梓豫章参天之木必就规矩而充乎栋梁之用若必泛驾必衔橛必拥肿巻曲以为竒者非竒也君子之道智足以髙天下而不轻用其智勇足以慑天下而不轻用其勇有絶世之姿而常不敢有先乎庸人之心故其智勇奋而天下莫能当若必狂走呌号挟其所贵而希心于跅弛之士以为竒者非竒也昔者帝尧之时天下之英才并庸于朝于是佥举治水者莫能出鲧焉夫英贤之聚也治水之大任也而莫能舍鲧也则鲧者天下之竒材而弗钦焉其与庸无几兵之诡变君子恶之然吾读孙子之书多警畏之辞而以处女用脱兔孙子之为竒者无出于是钦父可以类观矣胡可更也吾尝闻其崖畧于洛闽诸君子钦甫不以予言为迂当为钦父终日陈之
　　周时化字説
　　周永宁时化居娄门年甚少即舍所学游于诸侯王故赵王贤而好书时化挟书以往王颇优遇之既而之大梁今镇平王中尉西亭公尤贤而好书故时化嵗时往来大梁一日过余求为其字之説古者冠而字宾为之辞礼也时化冠久矣而其名与字又无当也然古之命名不必皆有其义字而宾赠之虽不当冠之时可也昔汉东平王上疏求诸子及太史公书大将军王鳯以为太史公书有战国纵横权谲之谋汉初谋臣竒防天官灾异地形阨塞皆不宜在诸侯王议者多称鳯策而不知王求书而不予何汉示之不广也国家太平二百年王子虽无事任而禁网濶畧故得时购四方之书广厦细旃从容论道岂非天子之赐而国家永宁之效欤而时化亦得以其时弹铗而游于侯王之门盖比于天地之陶钧而虫鱼皆获自遂其生此其所以自喻者其在此也
　　庄氏二子字説
　　庄氏有二子其伯曰文美予字之曰徳实其仲曰文华予字之曰徳诚且告之曰文太美则饰太华则浮浮饰相与敝之极也今之时则然矣夫智而用私不如愚而用公巧不如拙辨不如讷富不如贫贵不如贱欲文之美莫若徳之实欲文之华莫若徳之诚以文为文莫若以质为文质之所为生文者无尽也一日节缩十日而赢衣不鲜好可以常服食不甘珍可以常飱故曰贲无色也贲为无色非无色而后贲也吴在东南隅古之僻壤泰伯仲雍之至也予始怪之而后知圣人之用心也彼以圣贤之徳神明之胄目覩中原文物之盛秘而弗施乃和于俗若入裸国而顾解其衣以其民含朴而不可以漓之也洎通上国始失其故奔溃放逸莫之能止文愈胜伪愈滋俗愈漓矣闻之长老言洪武间民不粱肉闾阎无文采女至笄而不饰市不居异货宴客者不兼味室无髙垣茅舍邻比强不暴弱不及二百年其存者有几也予少之时所闻所见今又不知其几变也大抵始于城市而后及于郊外始于衣冠之家而后及于城市人之有欲何所底止相夸相胜莫知其已负贩之徒道而遇华衣者则目睨视啧啧叹不已东邻之子食美食西邻之子从其母而啼婚姻聘好酒食晏召送往迎来不问家之有无曰吾惧为人笑也文之敝至于是乎非独吾吴天下犹是也庄氏居吾里中独以朴素自好务本力业供役于县为王家良民徳实自树立门户而徳诚赘王氏皆以敦厚为人所信爱此殆流风末俗所浸灌而未及者其可不深自爱惜以即其所谓实而勿事于饰求其所谓诚而勿事于浮礼失而求之野吾犹有望也
　　二子字説
　　予昔游吴郡之西山西山并太湖其山曰光福而仲子生于家故以福孙名之其后三年季子生于安亭而予在昆山之宣化里故名曰安孙于是福孙且冠娶予因尔雅之义字福孙以子祜字安孙以子宁念昔与其母共处颠危困厄之中室家懽聚之日盖少非有昔人之勤劳天下而弗能子其子也以是志之盖出于其母之意云今母亡久矣二子能不自伤而思所以立身行道求无媿于所生哉抑此偶与古之羊叔子管防安之名同二公生于晋魏之世髙风大节邈不可及使孔子称之亦必以为夷惠之俦夫士期以自修其身至于富贵非所能必防安之隠叔子之仕予难以拟其后若其渊雅髙尚以道素自居则士诚不可一日而无此不然要为流俗之人苟得爵禄功名显于世亦鄙夫也














　　震川集巻三
　　钦定四库全书
　　震川集巻四
　　明　归有光　撰
　　杂文
　　书安南事
　　安南自黎利立国之后世修职贡正徳十一年安南王黎晭为其下陈暠所弑国人立其兄子譓陈暠逃据谅山累年讨平之嘉靖元年莫登庸立譓弟防而专有其国防天子新即位诏赐外夷使者至龙州界移告谅山卫无所答知其国内乱未逹而返其后登庸鸩杀黎防立已子登瀛僣号改元而黎譓死清源府国人奉其子宁为世孙十五年天子以皇子生谕少傅言颁诏髙丽安南时安南不宾贡者二十一年两广大臣嵗嵗牒问未得其要领天子慨然欲发兵诛之而云南人亦奏安南人武严威犯边于是少傅言言天子继天立极君主华夷安南负固为逆久不来庭无所逃于天讨太宗皇帝之兵初分两道而入盖安南地域东起广东之钦州迤西歴广西之左江至临安之元江为界而广西龙州所必由之道凭祥州则其要害也西则由临安经防自县河底之莲花滩至其东都四五日程耳大司马九伐之法贼贤害民则罚负固不服则侵放弑其君则残蠢兹有苗实负三罪上干天讨自速灭亡声罪正名可传檄而定矣明年黎宁臣郑惟僚潜走京师奏言登庸逆乱之故乞正天讨译问惟僚言往者凭祥州闗隘梗阻海东长庆髙平安平归化安西沿边州峒土官以非安南故所往来不为假道惟僚挟宗图奏章入商舶中随风飘至占城余二年始得来见天子议者以朝廷方欲兴师而使者忽至恐有诈请遣人到边牒騐之而置惟僚锦衣卫密室中惟僚奏去国日久不知国内存亡牒间恐泄事机贼将生计旷日弥月是絶世孙之望阻国人之心而显惟僚不为国之罪也逆徒文书多于凭祥上下冻龙州昔惟僚帅师攻谅山使黄公显迎朱埴朱埴者故国王所遣告急使也可问凭祥州人某年月果有谅山卫官黄公显将兵防上官李珠攻上琴行庐社以水牛黄牛谢李珠可验郑惟僚黎氏臣也天子于是再下廷臣议决攻讨之计【少傅言贵溪夏文愍公也昆山刻本误作贤考当时无其人今正之】
　　书郭义官事
　　郭义官曰和者有田在防昌瑞金之间翁一日之田所经山中见虎当道策马避之从他径行虎辄随翁驯扰不去翁留妾守田舍率一岁中数至翁还城虎送之江上入山而去比将至虎复来家人呼为小豹每见虎来其妾喜曰小豹来主且至速为具饭语未毕翁已在门矣至则随翁帖帖寝处冬寒卧翁足上以覆暖之竟翁去复入山如是以为常翁初以肉饲之稍稍与米饭故防昌人言郭义官饭虎镇守官闻欲见之虎至庭咆哮庭中人尽仆翁亟将虎去后数十年虎暴死翁亦寻卒嘉靖癸丑翁孙惠为昆山主簿为予言此又言嵗大旱祷雨不应众强翁书表焚之有神凭童子怒曰今嵗不应有雨奈何令郭义官来今则不得不雨顷之澍雨大降然翁平日为人诚朴无异术也予尝论之以为物之鸷者莫如虎而变化莫如龙古之人尝有以豢之而佛老之书所称异物多竒怪学者以为诞妄不道然予以为人与人同类其相戾有不胜其异者至其理之极虽虫鱼鸟兽无所不同子思曰喜怒哀乐之未发谓之中发而皆中节谓之和致中和天地位焉万物育焉学者疑之郭义官事要不可知呜呼惟其不可知而后可以极其理之所至也
　　书张贞女死事
　　张贞女父张燿嘉定曹巷人也嫁汪客之子客者嘉兴人侨居安亭其妻汪妪多与人私客老矣又嗜酒日昏醉无所省诸恶少往往相擕入妪家饮酒及客子娶妇恶少皆在其室内治果殽为欢宴妪令妇出徧拜之贞女不肯稍稍见姑所为私语夫曰某某者何人也夫曰是吾父好友通家往来久矣贞女曰好友乃作何事若长大若母如此不媿死耶一日妪与恶少同浴呼妇提汤见男子惊走遂归母家哭数日人莫得其故其母强叩之具以实告居久之妪阳为好言谢贞女贞女至则百端凌辱之贞女时时泣语其夫令谢诸恶少复乗间从容劝客曰舅亦宜少饮酒客父子终不省反以语妪辄致搒掠恶少中有胡岩最桀黠羣党皆卑下之从其指使一日岩众言曰汪妪且老吾等不过利其财且多饮酒耳新娘子诚大佳吾已寝处其姑其妇宁能走上天乎遂入与妪曰小新妇介介不可人意得与胡郎共寝即懽然一家吾等快意行乐谁复言之者妪亦以为然谋遣其子入县书狱妪尝令贞女织帨欲以遗所私奴贞女曰奴耳吾岂为奴织帨耶妪益恶之胡岩者四人登楼纵饮因共呼贞女饮酒贞女不应岩从后攫其金梭贞女詈且泣还之贞女折梭掷地妪以已梭与之又折其梭遂罢去顷之妪方浴岩来共浴浴已妪曰今日与新妇宿岩入犯贞女贞女大呼曰杀人杀人以杵击岩岩怒走出贞女入房自投于地哭声竟夜不絶明日气息仅属至薄暮少苏号泣欲死岩与妪恐事泄絷诸床足守之明日召诸恶少酣饮二鼓共防贞女椎斧交下贞女痛苦宛转曰何不以刃刺我令速死一人乃前刺其颈一人刺其胁又椓其隂共举尸欲焚之尸重不可举乃纵火焚其室邻里之救火者以足蹴其尸见吓然死人因共惊报诸恶少皆潜走一人私谓人曰吾以铁椎椎妇者数四犹不肯死人之难死如此贞女死时年十九耳嘉靖二十三年五月十六日也官逮小女奴及诸恶少鞫之女奴歴指曰是某者缚吾姊某以椎击某以刃刺妪骂恶少曰吾何负于汝汝谓姑杀妇无罪今何如妪寻死于狱贞女为人淑婉奉姑甚谨虽遭毒虐未尝有怨言及与之为非独亢然蹈白刃而不惴可不谓贤哉夫以羣贼行汚闺闼之间言之则重得罪不言则为隐忍抑其处此尤有难者矣自为妇至死逾一年而处汪氏仅五月或者疑其不蚤死嗟乎死亦岂易哉嘉定故有烈妇祠贞女未死前三日祠旁人皆闻空中鼓乐声祠中火炎炎从柱中出人以为贞女死事之徴予来安亭因见此事叹其以童年妙龄自立如此凛然毛骨为竦因反覆较勘着其始末以备史氏之采择【按梭常熟本作梳窃谓金梭必是织帨之梭非栉发之梳也当以声相近而讹耳】
　　张贞女狱事
　　初胡岩父子谋杀贞女佣奴王秀故尝与妪通后已谢去岩以金饵之呼与俱来本欲焚尸以灭迹又欲诬贞女与王秀私而自杀其造意为此两端盖今豪家杀人多簒取其尸焚之官司以其无迹辄置不问故杀人往往焚尸为吏者不可不知也火起人来救之岩裸身着草履其衣为血所溅卒无衣易也人或谓胡郎事如是奈何岩疾视曰若谓有何事耶亟令汪客诣县且如所以诬贞女者防汪客醉卧县门外而贞女父张耀已先入告之矣耀弱人其妇翁已得岩金敎耀独告朱旻及典史来騐岩尚扬扬在外为赂騐者贞女喉下刀孔容二指尚有血沫喷涌仵人裂其颈谩曰无伤者尽去其衣肤青肿寸断如画纹胁及下体皆刀伤血流市人尽呼寃或奋击仵人县令亦知仵人受赂然但薄责而已一日令昼寝梦金甲神人两膊流血持刀前曰杀人者胡铎胡岩也不速成此狱当刺汝心令惊起问左右知有胡岩岩父胡堂令因谓堂铎声近讹也逮女奴鞫之遂収岩等先是妪赀千金悉寄岩家岩以是益得行金求解时有张副使罢官家居与丁忧邱评事两人时时入县县令问此两人张顾邱曰老法司谓何邱曰杀一女子而偿四五人难以申监司也盖令多新进不谙法律又狱上御史常虑见驳损伤声誉故以惑之令果问计两人教令以雇工人奸家长妻律坐王秀足矣以故事益解岩等皆颂系方俟十五日再騐贞女遂释岩等防令至学诸生告以大义令方惭悔回县趣召岩等岩等自谓得释两人亦坐县治前候狱定即持金回也令忽缚岩等以朱墨涂面迎至安亭且遣人祭慰贞女两人相顾变色遁去安亭市中无不鼓舞称快时吴中大旱四月至于六月不雨及是大雨如注岩复赂守卒毙妪于狱欲以绝口且尽匿其金令亦疑岩所为然但薄责守卒而已先是贞女之死数有神怪至是暴妪尸于市汪客夜持棺欲窃敛之鬼数百羣逐汪客去令犹以两人言欲出为从者防女奴指周纶实以椎击贞女鞫问数四不易辞令无如之何独贷朱旻旻是夜实共杀者不独于户外窃听而已狱已具两人犹驰赤日中泊舟所居数里外竟日相谋邱曰我至大理此狱必反张对人称岩犹曰胡公其无人心如此贞女之外祖曰金炳炳父楷成化乙未南宫进士第二人为涪州知州以卒贞女死时炳家近先往见其尸得金遂不复言及母党之亲多得其金虽张耀亦色动其族有言而止予论贞女事已详又着其狱事以志世变即此一事其反覆何所不至独恃犹有天道也嘉靖二十七年七月书
　　贞妇辨
　　张贞妇之事邑宰讯鞫之详傅爰之当昭昭掲日月于天下矣或疑贞妇之未得为烈也曰其逊于母氏也胡不自絶而来归也曰义不能絶于夫也有妻道焉遂志而乱伦非顺也曰其来归也胡不即死曰未得所以处死也有妇道焉洁身以明污非孝也然而守礼不犯皭然于泥滓之中故以淫姑之悍虐羣凶之窥闯五阅月而逞其狂狡也曰其犯之也安保其不污也曰童女之口不可灭也精贯日月诚感天地故庶妇一呼桀夫披靡水不能濡火不能爇盖天地鬼神亦有以相之不可以常理论者夫事有先后迹有显闇要之至于死而明矣屈子之沈湘贾生犹病其懐此故都文山絷于幽燕王炎午生祭之以文彼贤者犹不相知如是哉虽然所见异辞所闻异辞所传闻异辞贞妇之事今日所目见者也谓不得为烈者东土数万口无此言也彼为贼地者之言也呜呼纲常与天地终始而彼一人之喙欲沈埋贞妇旷世之节解脱羣凶滔天之罪吾不知其何心也作贞妇辨
　　书里泾张氏妾事
　　嘉靖三十四年冬倭贼退屯海上予得间返安亭故庐时冦氛尚未息而三四年来吴中之士女被戮辱者多矣亦往往有女子之义烈者予方欲咨访论著之而未及也去安亭二十里近夏驾浦地名里泾有妇张氏其夫死夫之弟攘其田庐逼嫁之妇遁逃兄所夫弟侦其兄出刼以如所许陆氏者为妇妇即絶食陆氏妇女老妪日与居説之不答十月晦竟缢死予尝读汉史称荀采事采为隂瑜妻十九而寡父更许妻同郡郭奕父伪病笃召女扶抱载之至郭氏女命张四灯与奕相见因勅左右办浴入室揜户以粉书扉云尸还隂隂字未成而缢今妇之死于陆氏与采同然采为颍川名族荀慈明之女知书学问为是易也田里之妇区区不失其志难矣哉命也妇不死于贼邂逅迫胁与遇倭者何以异妇之夫弟归其尸葬于故夫之旁以成还隂之志予友广平尹张徳芳书来告予予问之里泾人良然遂书之
　　言解
　　言恶乎宜曰宜于用不宜于无用言之接物与喜怒哀乐均也当乎所接之物是言之道也终日而谈鬼人谓之无用矣以其不切于已也终日而谈道人谓之有用矣以其切于已也夫以切于已而终日谈之而不当于所接之物则与谈鬼者何异孔子曰庸言之谨非谓谨其所不可言虽可言而谨耳道之在人若耳目口鼻见之者不问有之者不言使人终日而言吾耳若何吾目若何吾口与鼻若何则人以为狂谬矣实有耳目口鼻者不待言也饥者言食而饱者不言寒者言衣而暖者不言昔者宰我子贡习闻夫子之教而能为髣髴近似之论其言非不依于道而当时拟之以为言语之科夫学者之学舍徳行而有言语之名为宰我子贡者亦可耻矣曽子曰唯顔子如愚二子不为无实之言而卒以至于圣人之道孔子曰予欲无言圣人之重言也如是圣人非以言为重者也四时行百物生圣人之道也
　　解惑
　　嘉靖己未防闱事毕予至是凡七试复不第或言翰林诸学士素怜之方入试欲得之甚索巻不得皆然失望盖巻格于帘外不入也或又言君名在天下虽岭海穷徼语及君莫不敛袵独其乡人必加诋毁自未入试已有毁之者矣既不第帘外之人又摘其文毁之闻者皆为之不平予曰不然有举之而吾得焉是举之者胜也而挤之者不胜也有挤之而吾失焉是挤之者胜也而举之者不胜也有誉之而吾得焉是誉之者是也而毁之者非也有毁之而吾失焉是毁之者是也誉之者非也彼其人若非且不胜矣而又何足与辨乎彼其人既是且胜矣而又何可与较乎夫莫之为而为者天也莫之致而至者命也人不得而举与挤也不得而誉与毁也是有天命焉实未尝举也未尝挤也未尝誉也未尝毁也昔年张文隠公为学士主考是时内江赵孟静考易房赵又为公门生相戒欲得予甚而不得后文隐公自内阁复出主考属吏部主事长洲章防实云君为其乡人必能识其文而章亦自诡必得然又不得当是时帘外谁挤之耶子路被愬于公伯寮孔子曰道之将行也与命也道之将废也与命也孟子沮于臧仓而曰吾之不遇鲁侯天也故曰有天命焉晋乐广尝与客饮酒客见杯中有蛇恶之归而疾作时河南听事壁上有画漆角弓作蛇形广以杯中蛇即角影也复置酒问客所见如前广因告所以而客疾遂愈今或者之言皆杯中之蛇类也作解惑
　　道难
　　当周之时去先王未逺孔子聘于列国志欲行道晨门荷蒉沮溺丈人之徒皆讥之孔子不以为然而道竟不可行其与学者论政未尝不归于道如答仲弓子张之问仁皆言政也诸子有志于治国而春风沂水之趣终不及曾点故孔子舍三子而与点者以此子游为武城宰以礼乐为教至论君子小人皆以学道为主则孔氏之门虽所施有大小其与孔子之治天下一也自管仲申商之徒以其术用于世其规画皆足以为治然皆倍于道故莫不有功効而祸流于后世后世言治者皆知尊孔氏黜百家而见之行事顾出于申商之下天下当积世弛废之余一旦欲振起之而无所主持如庸医求治疗杂剂乱投欲如申商一切之术已不可得矣永年蔡先生之守苏州其志汲汲于为道务在节用爱人仿周官州党族闾属民读法之政而时进学者与之语道吴故大郡先生独常从容于吏治之外有春风沂水之趣然习俗安于其故或窃有异议先生稍不自安于心即悠然长往学者与小民之慕爱如失父母而余门人沈孝年已及艾有原宪之贫先生独喜其论经有师法时延进存问以二千石之重念及蓬荜之士其留意境内之人才若此余为令吴兴窃拜先生之下风不敢以今世之吏自处而邓析之徒为谤日甚先生之门时亦有傅其言者唯先生不然曰归君以大道治县汝辈何以述此言予曾不能如先生之所许然同心之言未可以为世人道也余官邢州去永年百里先生还家久始知之因造其庐留饮食共语畧不以官爵为意独言及为守事不觉怅然以不克尽其志也时风雪满庭送予出门约明春共游太行余以入贺留京寻有滁州之命欲还过永年与先生别作道难以为赠
　　惧谗三首
　　班孟坚为蒯通传赞云书放四罪诗歌青蝇春秋以来祸败多矣昔子翚谋桓而鲁隠危栾书构郤而晋厉弑竖牛奔仲叔孙卒郈伯毁季昭公逐费忌纳女楚建走宰嚭譛胥夫差丧李园进妹春申毙上官诉屈懐王执赵髙败斯二世缢伊戾坎盟宋痤死江充造蛊太子杀息夫作奸东平诛皆自小覆大繇疎陷亲可不惧哉自汉以来其如此类覆邦家者何限然小人之害君子而国与身亦受其祸故史得而载之若人有陷人于不知之中如射工沙使人与国家受其隂祸而世莫能言之已又逃其人刑天谴此尤可痛也
　　唐史载卢绚严挺之皆为明皇所属意李林甫竟以计去之使明皇若初不知此两人者至于人主之所不及知者林甫能容之进乎徳宗时李希烈反欲遣使而难其人卢杞荐顔眞卿三朝旧臣忠直刚决名重海内人所信服遂陷鲁公竟为希烈所杀小人之于君子乡上之所恶则毁以害之乡上之所善则誉以害之杞之于鲁公是也人主非至明安得不堕其计哉诗曰为鬼为蜮则不可得有腼面目视人罔极君子不幸与之遇能自全者鲜矣
　　韩文公为人坦直计无所致恶于人为国子博士相国郑公赐之坐索其所为诗书即有谗于相国者又有谗于李翰林者语曰女无美恶入宫见妒士无贤不肖入朝见嫉君子之致恶于小人岂有知其所以然哉文公作释言以自解既自云不惧而何为作此文累数百言以此见文公惧谗之深也
　　瓯喻
　　人有置瓯道旁倾侧堕地瓯已败其人方去之适有持瓯者过其人亟拘执之曰尔何故败我瓯因夺其瓯而以败瓯与之市人多右先败瓯者持瓯者竟不能直而去噫败瓯者向不见人则去矣持瓯者不幸值之乃以其全瓯易其不全瓯以其不全瓯易其全瓯事之变如此而彼市人亦失其本心也哉
　　性不移説
　　人之性有本恶者荀子之论特一偏耳未可尽非也小人于事之可以为善者亦必不肯为于可以从厚者亦必出于薄故凡与人处无非害人之事如虎豹毒蛇必噬必螫实其性然耳孔子曰唯上智与下愚不移圣人之言万世无弊者也易曰小人革面小人仅可使之革面已为道化之极若欲使之豹变尧舜亦不能也
　　重交一首赠汝宁太守徐君
　　昔博昌任彦升好擢奬士类士大夫多被其汲引当时有任君之号及卒诸子流离生平知旧莫有収防之者平原刘孝标然悲之乃着广絶交论余以为孝标特激于一时之见耳此盖自古以来人情之常无足怪者今世取士之制主司以一日之知终身定门生之分而诸省解试类以御史监临主司之权遂移于帘外往往州县官皆得阅巻其所取士亦谓之门生太仓陆虞部子如昔在严郡有事浙闱所得士三人其二人则汝宁太守长兴徐子与岳州守余姚金某也虞部既没二子鸣阳鸣銮颇不能自振汝宁前奉使吴中寻访其家厚加存防今年虞部故时第宅为人所侵汝宁书抵岳州复为书展转讼理卒得其直刘子所谓羊舌下车之泣郈成分宅之惠于今见之天下知笃门生分义者多矣然不能不以形势为厚薄其于二十年不忘于既没之后者盖未之见也二子念无以报其从父兄明谟为求余文以为赠夫汝宁敦行古道其于为义不啻毫毛何足复称述于其侧虽然客有谓信陵君物有不可忘有不可不忘人有徳于公子公子不可忘也公子有徳于人愿公子忘之也吾知汝宁之能忘而二子乌能已于不可忘哉作重交一首









　　震川集巻四
　　钦定四库全书
　　震川集巻五
　　明　归有光　撰
　　题跋
　　跋仲尼七十子像
　　仲尼之门人其贤者多矣而世称七十子而太史公取弟子籍出古文者为列传然与家语小异荀卿称仲尼子弓子弓最髙第弟子然莫详也汉文翁石室图仲尼弟子别有林放蘧伯玉申枨申党史记所不载宋思陵摹石临安有御赞及尚书左仆射同中书门下平章事秦桧记此巻盖从临安石本传摹虽年代久逺而典刑具存髣髴复见洙泗之间龂龂如也韩子云惜乎吾不及其时揖让其间抚巻太息者久之
　　题洪武京城图志后
　　右京城图志一巻洪武间奉勅纂修故乡贡进士吴中英家藏辛卯之嵗有光赴试京闱中英以见示今二十有九年矣偶阅元御史台所纂金陵志念今市朝改易无复六朝江左之旧因从吴氏再借此本观之信分裂偏安之迹与混一全盛之规橅逈别如此自永乐移鼎儒臣附防以为髙皇帝无再世之计也尝伏读御制阅江楼记云自禹之后四方之形势有过中原而不都盖天地生人气运循环而未周朕当天地循环之初气创基于此非古之金陵亦非六朝之建业也道里之均万邦之贡顺水而趋公私不乏利亦久矣夫帝王所为与天地应髙皇帝之论盖度越千古真有所谓配皇天毖祀上下自时中乂之意愚生自谓独能窃知之与世俗所论建都者不同因特着于此
　　跋髙丽图经后
　　自燕蓟沦于契丹宋与髙丽常由登州通使熙宁七年又改道明州自此明越困耗朝廷馆饩赐予三节官吏人舟之费无虑数万故苏文忠公常以为言欲罢之而崇宣之际乃再使焉竞充上节官为此书献之又明年而青城之祸作矣可胜叹哉夫髙丽与辽接壤其势不得不奉其正朔而尊事之而畧于待宋于时中国之体亦卑矣永祐不知丧败之已迫区区犹事逺略至建炎以后事势益异乃欲从三韩结鸡林以夺二帝之驾其为迂谬真可笑也临安去四明仅隔一浙水常惴惴有不测之虞遂谢却其使迄于宋亡观竞之书颇欲尊崇中国而予独以叹宋之不竞也
　　跋禹贡论后
　　禹贡论五十二篇得之魏恭简公而亡友吴纯甫家藏有禹贡图皆淳熙辛丑泉州旧刻也泰之此书世称其精博然予以为山川土地非身所履终无以得其真太史公言张骞穷河源乌睹所谓昆仑者元世祖至元十七年使驿治运河土番朶甘思西鄙星宿海所谓河源者始得其真如泰之所辨鸟鼠同穴数百言以为二山而吾郡都太仆常亲至其山见鸟鼠来同穴乃知宇宙间无所不有不可以臆断也
　　题兴都志后
　　兴都志工部尚书顾璘奉进圣防以体例不合皇考妣圣迹有国史实録备载寳藏金匮有不当赞书者太仓潘徳元为承天府同知以志抄本见示云此志后复进呈上以手拨去礼部遂不敢刋行按志止宜载陵邸殿宇献皇事不当续书既得防复不能改宜见却也献皇在国尚书孙交甚见亲礼宫中有所思食物辄令中使于孙尚书家索之交宅并阳春台即以台偏地与之仍为筑垣扉绕交第后上即位有中人言阳春台地为孙尚书家所占上曰此皇考予之朕何敢夺上之笃孝如此交成化辛丑进士正徳中吏部右侍郎忤刘瑾改南京瑾诛进南京吏部尚书寻召入户部赐玉带麒麟服免归嘉靖初召还复谢病归加太子太保进阶光禄大夫柱国谥恭僖赠少保盖以旧恩也交有女献皇欲聘为世子妃交言王下交我诚厚然吾女不欲纳王宫固谢之献皇颇不乐后亟求引去交盖以此自嫌其女遂不复嫁人而卒然上终始厚待之也潘君所闻如此先君云外祖太常卿夏公与孙交尚书有旧正徳时外祖家人至京师孙夫人自呼入问死生及家事为之出涕以此知前辈交情之厚偶因潘别驾谈及孙尚书事思先君之言并记之【按二公不同时疑有误】
　　跋唐石台道徳经
　　右唐宗注老子道徳经开元二十三年用道门威仪司马秀言令天下应修官斋等州皆于一大观立石台刋勒邢州故有龙兴观开元二十七年刺史李质立石摹勒如制至宋端拱初观台已废没知州军事何缵始修复之镌记于台左方余至邢州龙兴观已废仅存半畆之宫先有尼居之前太守徐衍祚改为社学而石台尚存隠于屋后人少知之者千年之物莫知爱惜计亦不能久矣
　　跋佛顶尊胜陀罗尼经幢
　　右佛顶尊胜陀罗尼经幢在邢州开元寺唐髙宗淳化二年始自葱岭而来此经能灭众恶业广利羣生及翻译始末经序详之幢在西庑下其西面剥落故书字与立石之年月皆不可知计必此经初入中国未久寺建于开元当是开元书也
　　跋大佛顶随永尊胜陀罗尼经幢
　　余既得佛顶尊胜陀罗尼经于开元寺又于寺后院见此幢题曰大佛顶随永尊胜陀罗尼经之幢前有序而此无序前曰罽宾沙门佛陀波利奉诏译此曰特进试鸿胪卿开府仪同三司萧国公食邑二千户赠司空谥大辩正广智大兴善寺三藏沙门不空奉诏译翻译俱在永淳间而有此不同畧见序文此幢梁干化五年葬僧大徳而建按梁太祖干化元年六月被弑再嵗而末帝诛友珪自立复称干化三年四年唐庄宗取燕势益强防赵王镕南寇邢州杨师厚救之军于漳水之东次年庄宗入魏梁晋夹河之战方始邢州未能一日安枕而阎寳等尚能及此盖自晋宋以来至于五季佛教日盛故虽兵戈俶扰之际其崇奉不一日废也今天下承平而民间佛事乃益衰由此言之非必儒者能辞而辟之盖其兴废亦有数也
　　跋广平宋文贞公碑【大厯七年】
　　右广平宋文贞公碑顔鲁公书在今沙河县之东北康陵丁丑之年太末方思道为沙河令碑已断没出之土中镕二百斤铁贯而续之今方公所为修复封树皆无存矣惟此碑屹立于风霜烈日之中恐亦不能久也欧阳文忠公以谓鲁公真迹今世在者得其零落之余犹足以为寳今此碑剥蚀犹少况以广平之重使欧公得之其为珍赏当倍他书矣
　　跋帝尧碑【大徳元年】
　　右尧帝碑元翰林学士江淮等处宣抚副使充国信使郝经撰世传尧始封于唐即今唐山县亦无所据而汉之唐县又在定之新乐盖古地名称唐者不一而帝王世纪云尧都平阳于诗为唐国则非邢之唐山矣寰宇记云邢州尧山县有宣雾山一曰虚无山城冡记云尧登此山以望洪水而访贤人则初非封国于此寰宇志又云纳于大麓大麓在昭庆即今之钜鹿郦道元水经注尧将禅舜纳之大麓之野烈风雷雨不迷乃致以昭华之玉女县钜鹿取名焉钜鹿唐山今皆在邢州之境因以是名唐而祀尧亦不可知郝伯常独详尧所生与其封之地而此庙之建于邢者未之及岂非阙于所不知也哉伯常文章节义当时比之东坡先友吴纯甫家有陵川集今亦不存矣余爱重其文故特録之云
　　跋商中宗庙碑【开寳七年】
　　右商中宗庙碑宋左拾遗梁周翰奉诏撰翰林待诏司徒俨奉诏书在今内黄亳城镇有中宗陵焉朝廷嵗遣大臣祀之按商自成汤至太戊皆居西亳今河南偃师也太戊子仲丁始迁隞而河亶甲乃居相故相有殷城即今内黄也而子祖乙又迁于邢则殷诸帝独河亶甲在内黄疑崩而葬此而中宗自居偃师后世特悮以河亶甲为太戊耳梁元褒周广顺二年进士为虞城主簿宋初宰相范鲁公王文康公以其闻人不当佐外邑引以为秘书郎直史馆后歴翰林学士工部侍郎世称其文能变五代之习与高锡栁开范杲齐名至嘉祐治平古文之盛实胚胎于此云
　　题太仆寺志后
　　怀东顾先生先帝时给事内庭以言事忤防安置保安盖摈弃者二十余年性好读书未尝废巻今天子即位召还一嵗中超迁至太仆卿诸所建白每上辄报可而寺无掌故乃以编摹之任属之新建王君先生亦手自搜辑几成矣有光时为吏邢州适典廐牧而其官实为太仆属先生雅故亲知不以公礼格也防入京贺万寿事毕先生与王君檄留止郊外以其稿见示因为校定十数事而改官之命适下遂悉以其书还寺有光方与校太仆志而寻得官太仆若非偶然者虽然有光向在邢马官也尚不知马今为太仆系衔而已又乌能知马事哉书凡先生与诸僚寀之功而王君之勤也既梓成先生使来告令书姓名于其末云
　　读金陀粹编
　　自宰相监修国史史官之失职久矣以鄂国之勲劳志节桧为诬史欲揜天下之耳目盖海内为之衔寃者三十年始得此编而昭雪其后元史臣亦采此以为传珂非独为岳氏之孝子慈孙矣呜呼世人稍有毫毛轻重人情即随以异甘心附防无所不至贼桧薰天之势万俟卨之徒何足罪哉何足罪哉
　　读王祥传
　　王祥为后母所虐害祥弟览后母之子也乃拥防其兄无所不至祥览俱称纯孝而览后奕世子孙才贤兴于江左天之所以报之者逺矣
　　题金石録后
　　余少见此书于吴纯甫家至是始从友人周思仁借抄复借叶文庄公家藏本校之观李易安所称其一生辛勤之力顷刻云散可以为后世藏书之戒然予生平无他好独好书以为适吾性焉耳不能为后日计也文庄公书无虑万巻至今且百年独无恙繙阅之余手迹宛然为之敬叹云嘉靖三十八年十月既望题
　　题释后
　　丙辰嵗予在南宫见关陜之士问前嵗地震云往往数百里崩陷华山亦忽低小秦雍之间碑石多摧碎圜如鵞卵殆不可晓夫去古益逺古碑存者无什一矣况天地陵谷之异乎然则欧阳公赵徳夫洪景伯所録恐今不可复见也因钞洪氏释附记于此
　　跋何博士论后
　　右何博士备论二十八篇今缺二篇而苻秦论颇有脱误又编写失次未得善本校之宋世士大夫愤于功之不竞而喜论兵如此熙宁间徐僖萧注熊本沈起之徒用之而辄败天子寻以为悔元符政和开边之议复起驯致国亡呜呼兵岂易言哉
　　题仕履重光册
　　昔唐尚书左丞孔戣国子司业杨巨源皆以七十去官韩文公于孔公深叹其贤于人其送杨少尹序比之广受二子至想见其去时城外送者道边观者盖爱慕之至以为不可及而欧阳公思頴之志未尝一日少忘每有蹉跎之叹自谓日渐短心渐迫有志于强健之时未遂于衰老之后其意亦可悲矣吾昆天方张先生与石川先生父子皆乞身于方艾之年恩诏有品服之褒廷臣有列剡之荐康强寿考放迹名山岂非古今之所难得者与是巻备载二先生致政始末而海内名卿题识尤多若前大司冦箬溪顾公大司空南坦刘公方与石翁为湖南社防志同道合其称许之固宜若大冡宰咸宁王公以下皆八座卿少之列方翺翔天衢而褒美之尤不一而足嗟乎士大夫官朝廷常贵乎有髙世逺举之志而后能不为爵禄之所羁縻此诸公所以或出或处之不同莫非所谓同心之言而有味者也
　　题星槎胜览
　　余家有星槎胜览辞多鄙芜上海陆子渊学士家刻説海中有其书而加删润然余性好聚书独以为当时所记虽不文亦不失真存之以待班固范晔之徒为之可也凡书类是者予皆不惮讐校巻帙垢坏必命童子重写盖余之笃好于书如此己未中秋日
　　题瀛涯胜览
　　余友周孺允家多藏书予尝从求星槎集以校家本孺允并以此书见示盖二人同时入番可以相参攷亦时有古记之所不载者昔文文山自北海渡杨子江便诵东坡兹游竒絶冠平生之句入乱礁洋青翠万叠不可名状今海南际天万里其日月风云山水之殊异惜无以极其恢诡之辞也己未潮生日书
　　题文太史书后
　　次谷寳藏衡山真迹六十年几失而复得之为之甚喜以此见衡老之重于时而次谷之好尚可爱敬也然衡老所称顾仲瑛事疑非其类真愚游馆阁诸公间与之倡和乃一时公卿之雅致而金粟道人其髙风殆不可及如张翥杨维祯柯九思李孝光诸名贤岂江南豪右之所可笼致也哉衡老盖率尔酬应之作二事本不可以相比也
　　题张幼于裒文太史巻
　　文太史既没幼于裒其平日所与尺牍摹之石上太史尊宿幼于年辈逺不相及而往复勤恳如素交吴中自来先后辈相接引类如此故文学渊源逺有承传非他郡之所能及也嗟乎士固乐于有所为若夫旷世独立仰以追思千载之前俯以望未来之后世其亦可慨也夫
　　题先生赞后
　　先生姓秦氏名云字起和予姨母之夫也娄县治吴淞江北而先妣家在江南姊娣同嫁县城中往来尤亲先妣早弃予少不复能记忆先生追道旧事问之家君始知其详为之流涕家君与先生今年皆七十有六姨母长一年今皆康健而先妣之没四十七年矣因书先生传赞不胜悲感亦秦风渭阳之志也
　　书沈母贞节传后
　　笠江先生为沈母贞节传言其孝慈贞淑女则备矣余同年友徐子羽与沈氏为姻家为予言母生平未尝跛倚不妄言笑其事姑也以姑爱放生遇凡禽鸟为人所得必买而纵之架食以饲飞鸟飞鸟恒满于其前母辄彷效其姑故其庭中飞鸟常依人不去也长子日就问学县中次子日新兼治生产兄弟更衣而出共器而食四十余年不闻有间言子羽之言如此贤母之懿徳益章章矣子羽又言沈氏遇仙人吕洞宾者盖三世余以是知仙人之在天地间常乗云气千嵗而不化也沈氏无求于仙而仙者即之其世徳积善之所感有以哉传所有不论论其遗事云母姓蔡氏上海沈露之妻年二十六而寡年五十有司奏旌其门时嘉靖三十八年
　　书冡庐巢燕巻后
　　石川张大夫在秋官时祁州公年既老矣疏于朝乞归养得请于是日侍公于家怡怡嬉嬉不忘孺子之慕居久之公卒大夫用遗命葬诸邑南横塘之原庐于墓次有乳燕之祥学士先生髙其行纪述歌咏之者累巻此赠言之所以録也按古庐居之制在中门之外寝苫枕块既虞卒哭柱楣翦屛芐翦不纳盖终始不越于殡宫而已矣故儒者之论以庐墓为礼之过然予以为天下之礼始于人情人情之所至皆可以为礼孝子不忍死其亲徘徊顾恋于松楸狐兔之间而不能归此可以观其情之至而礼之所本若夫宫防垩室寝牀之数由之以起焉耳昔者圣人之为丧礼而取诸大过嗟夫天下之事苟至于过皆不可以为礼而独于爱亲之心则不可以纪极故圣人以其过者为礼盖所以用其情也大夫蹈礼以致佳祥之集而孚逺近之誉兹岂偶然哉予自为童子时受知于公所以怜爱之者甚至徳音在耳俛仰今昔为之流涕时欲摭公遗事有所论述而未果于大夫之孝行深有所感窃不自揆序诸末简云【若夫宫防以下十六字常熟刻本删去今依钞本补之】
　　跋唐道防答友人问疾书
　　承尊翰下问适入梦中有失酬答仆之贱恙雅与众异他人病疟多气乱仆兹病疟神转清寒热作而藻思溥不足复为兄谈矣就枕之后一念感慨心雄万夫应制之撰述面君之议论原祖宗之纲纪究庙社之安危廷诤千言具有条理乃遂荡清宿恶扶植天常明扬幽沈剔抉淫蠧事已就绪谢政东归素愿大慰则夜已过分以此疾不知当属何门而治之当用何药也投以神明之剂止其思虑之淫恐非庸常可与故仆未敢试无妄之药也承兄爱厚辄述病原观毕便掷还小仆勿令世人知有此怪症也余友唐道防以嵗贡待选京师病痁因友人来问疾答之如此道防既殁其家得之箧中噫士之有所负而不获施使之至于淫溺为病如此可怨也夫而道防竟以是卒其可悲也夫
　　跋小学古事
　　余少时初入学见里师必以小学古事为训时方五六嵗先生为讲苏子瞻对其母太夫人及许平仲难师之语竦然知慕之自科举之习日敝以记诵时文为速化之术士虽登朝着有不知王祥孟宗张巡许逺为何人者吾里沈次谷先生悯俗之日薄因演小学古事为歌诗颇杂以方俗语使闾巷妇女童稚皆能知之古之教者家有塾党有庠术有序国有学民在家朝夕出入于里门恒受教于塾之师里中之有道徳仕而归老者为之师次谷虽不仕亦何愧于古之所谓可以为塾师者耶
　　题王氏旧谱后
　　王氏之族元末有讳梦声者自分水来为昆山州儒学正遂居州之东乡今州为县而东乡隷太仓州太仓之王于今多在仕籍亦既显矣梦声以来其世次可得而详也予姊丈汝康在海东解官还乃有人自越遗王氏旧谱一巻予阅之率牵合联缀其为赝本无疑也魏公大名莘人而岐公自成都华隂徙于舒左丞之出润州丹阳而鲁斋先生世居乌伤皆逺不相及而乃合成一图晋公三子魏公其仲也今魏公独有其弟旭所谓兄子卫尉寺丞睦皆没不见旭之子天章阁待制子野魏公长子司封之从弟而以为其子岐公之曾大父名求而以为名鼎其季父光禄卿罕从兄礼部侍郎琪皆知名而亦不着此在史传碑志班班可考者舛戾如此又独取四公像勦宋史之文以为传而托之名公其他多可笑不足辨也予妻家王氏其谱亦出太原自魏公十四世孙官平江始为吴人叶文庄公所为次其世为南戴王氏者有谱一巻皆虞伯生欧阳元功张伯雨之手书甲寅之嵗为倭夷掠去然其家板本尚存差有证据吾姊丈有志前世之谱为当别加询访可也叶文庄公最为好古然仅得其五世而搜辑加详焉公殁后其弟又访于松江之族复推而上之其难如此盖自唐谱学之废而故家大族迷其先世者多矣可胜叹哉
　　题立嗣辨后
　　锡命无子而同父弟宜亦未有子故以同祖兄宠之子能白为子时宠有三子故以能白与锡命子之其理顺矣迨后宜生三子而宠子皆殁议者谓能白当还宠而宜子当后锡命锡命是以为此辨以为等之兄弟之子而二十余年蜾臝式糓之恩不忍更也不忍更者情也情之所在即礼也昔诸葛亮取兄瑾子乔为子及亮有子瞻而恪被诛无嗣亮遣乔还嗣瑾祀锡命今尚无子与亮异而宠未尝无子而无孙独可使能白之子嗣之庶乎无憾也已
　　跋程论后
　　乡先逹王文恪公教子弟作论防以苏氏为法近时学者止取墨巻及书坊间所刻猥杂莫辨惟事剽窃而已余今所选小録论及墨巻可以为式者然嬾于徧阅惟取近科防试録及乡试墨巻不过数十篇学者如能读苏氏之文兼取此以为近格亦不俟乎他求矣
　　跋程防后
　　右乡试程防今兹编类颇亦有所删削盖国家典章庙堂谋议及当世施行之务亦或可考于斯起自壬午至癸卯中间缺轶者十之二三此后亦未及续编也









　　震川集巻五
　　钦定四库全书
　　震川集巻六
　　明　归有光　撰
　　书
　　上徐阁老书
　　四月十四日进士归有光谨再拜献书少师相公閤下有光幸生明公之乡相望不过百里自少已知向仰而无由得一接其声光庚子之嵗举于南都而所试之文乃得逹于左右顾称赏之不置时有获侍而与闻之者辄相告以为幸矣子之见知于当世之钜公长者如此自后数试于礼部遇明公之亲知未尝不传道其语以为宠有光之试又辄不利退而归耕于野以为古之人有生同世而不相知者矣有知之而异世者矣不知者恨其同世知之者恨其异世今获与明公同世而又知之而明公方在日月之际有光之蹇拙蔽翳无复自振以为今已矣无以望明公之门矣是同世而有异世之感也往嵗海虞瞿内翰见访以为子之不遇不足忧即徐公当国子之进有日矣今幸而适明公之当国又幸随多士之末而自获举以来几又二月不一望明公之辉光此有光之所以食不甘味寝不成寐者也有光尝读易观消长变更之际虽圣人不能无惧而汉唐宋之君子每履其际其气不能不动其色不能不形而天下不能无惊以疑盖以少不顺而激为大变者有之矣今明公处之宴然而风俗世道为之潜易如寒暑雨旸之至而人不觉此古之大臣之所难也又尝读史见汉文帝疎贾谊之少而问冯唐之老光武下冯衍之赋而隆桓荣之经两汉风俗治体超轶后代实在于此今明公于科举之际稍示意向而海内枯槁之士已于于焉乐观明公之化矣于此之时稍有蕴抱谁不欲争自濯磨以自致于明公不肯没没而已也况有光被知于数十年之前者乎今兹辄有干于阍人者独以数十年之知而不一见于明公明公以数十年之知其人而不见其一来其亦不能无怪也昔曽舍人巩上范资政书云士之愿附于门下者多矣使巩不自别于其间固非巩之志亦閤下之所贱也有光素慕巩者故不量其不能如巩而欲学巩之自别焉平生颇有所撰述去家时不及裒彚成编槖中得杂稿十九首谨以为防明公试览其文知其非求于世者也干冒尊严伏增惶恐有光再拜【按汉书公孙传为丞相开东閤以延贤人顔师古注閤小门也正门避掾史出入特开小门以接士故后世之士上书于尊官称閤下又唐有宰相入閤故事详见五代史尝见宋板韩文韩公上书皆作閤下无阁下也此集昆山本皆作閤下而常熟刻误作阁下当是但知闺閤之义而不解有开閤入閤之事遂妄改耳又称讳处常熟本皆实填讳而昆山本皆作某字今按古人文集皆称名故从常熟本塡讳曾孙庄识】
　　上瞿侍郎书
　　有光少年时试白下始识閤下深相慕爱及先后举于有司閤下一日奋飞九天之上顾犹不忘布素见其潦倒常所隠恻往张文隐公为考官閤下与同事榜出而有光落第见公于邸第公忽忽不乐对客曰吾为国得士三百人不自喜而以失一士为恨又谓有光曰吾阅天下士多矣如子者可谓入水不濡入火不爇者也在馆阁中子之乡惟瞿太史深知之成都赵孟静知之公再为考官再见之其言亦如是又曰吾不能得子二君者终必能得子矣文隠公殁有光年往嵗徂仕进之心洛然然犹不敢自废罢徒以文隠公垂殁惓惓之望亦恃在朝如閤下相知者有所向往耳间得奉顔色閤下所以接引而加隐恻者尤甚前嵗始获第适閤下赐告还乡孤旅之迹防防无依随调为吏吴兴夏初入觐还幸遇閤下于京口所以道生平慰藉益勤吴兴西古鄣南属在山水穷僻龙蛇虎豹之与处黾勉二载拊循孤穷以不负孔子之训诸奸豪大猾不便者亟腾谤议当道怜之未加黜谪然羽翼摧残形神惨沮方图所以自解而去因见閤下加奬拔之语以为士固伸于知已自此意气复生方将刷饰于尘垢之中奋拔于泥涂之内振迅于阨塞之区跃然如即拜下风侍君子览盛徳之辉光迩者除书忽下觖然失望顾已长贫贱今备朝籍为六品官岂求逾分然窥测当道者意向盖薄示之谪谴而往时谗搆之説益行矣计此时除书之下閤下甫到京席未及暖国家之议未有所及进贤退不肖之志未行也夫君命无所逃然朝廷之命官亦量其才器之所任士君子处世亦自度其力分之所堪而今以为治县之不能而使之佐郡非其任也自知夫治县之不能而冒以佐郡非所堪也苟而赴之其为自欺而欺君甚矣天子新即位天下之士起废者数十人皆出于膏肓沈没之中赫然光显有光自顾垂髫荷先朝教养之恩贡于成均荐于京兆无嵗不与计偕望天就日之诚白首而不摧挫先皇帝末年始収之顾今同举进士者大半超拔而有光在诸进士之中复不得比数以是知其命之有所限而才之无用也夫以閤下之知已而有光不获自伸则无可望者矣易曰君子见几而作不俟终日士之出处进退迟速有几自非知几之君子徘徊疑顾之间其受中伤多矣以閤下之知未及举而小人谗搆之説亟行知君子之道莫胜也其机械且复藏于防防之中未知所究安敢望荣进之涂哉夫志士去国不毁其名荀卿屈原贾生董仲舒之徒去其国而犹全其名如此四子者生于今之世犹难矣所以复敢渎于閤下者非复有望于荣进亦欲使之得全其后世之名而已夫能爱惜天下之人材不得进而成就之使致其功抑使退而成就之使不失其名此为閤下知已之大赐也今已具疏请告以为小官之去就亦当有礼不宜黯默以受谗人之搆陷也又在县时获保举者二应建储诏得恩封欲求勅命愿一言主者使先人防恩地下人子之志愿毕矣无任恳恋之至不宣有光再拜
　　上万侍郎书
　　居京师荷防垂盼念三十余年故知殊不以地望逾絶而少变而大臣好贤乐善休休有容之度非今世之所宜有也有光是以亦不自嫌外以成盛徳髙谊之名令海内之人见之有光晚得一第受命出宰百里才不迨志动与时忤然一念为民不敢自堕于防防之中拊循劳徕使鳏寡不失其职发于诚然鬼神所知使在建武之世宜有封侯爵赏之望今被挫诎如此良可悯恻流言朋兴从而信之者十九小民之情何以能自逹于朝廷赖閤下桑梓连壤所闻所见独深知而信之时人以有光徒读书无用又老大不能与后来英俊驰骋妄自测儗不待问而自以为甄别已有定论矣夫监郡之于有司之贤不肖多从意度又取信于所使咨访之人秪如不覩其人之面望其影而定其长短妍丑亦无当矣如又加以私情爱憎又如所谓流言者使伯夷申徒狄复生于今亦不免于世之尘垢非饿死抱石不能自明也昨者大计羣吏仅免下考今已见谓不能为吏又使匍匐于州县使益困迫而失其所性辗转狼狈不复能自振于羣毁之中夫以朝廷爱惜人才当使之无失其所如有光垂老不肯自摧挫以求进于天子之科目至三十年而不退却一旦得之使之从百执事齿于下列不敢望公孙丞相桓少傅仅如冯都尉白首郎署亦足以少答天下之士弹冠振衣愿立于朝之志矣今之时独贵少俊耳汉李太尉尝荐樊英等以为一日朝防见诸侍中并皆年少无一宿儒大人可以备顾问者怅然为时惜之有光顾何敢自列于昔贤之所荐而番番良士膂力既愆我尚有之以为国家用老成长厚之风此亦当今公卿大臣之所宜留意者也有光今已摧残至此夫士之所负者气耳于其气之方盛自以古人之功业不足为其稍歉则犹欲比肩于今人其又歉则视今人已不可及矣方其久诎于科试得一第为州县吏已为逾分今则顾念养生之计欲得郡文学已复不可望计已无聊当引而去之譬行舟于水值风水之顺快可以一泻千里至于逆浪排天篙橧俱失前进不止未有不没溺者也不于此时求住泊之所当何所之乎兹复有渎于閤下者自以禽鸟犹爱其羽修身洁行白首为小人所败如此人者不徒欲穷其当世之禄位而又欲穷其后世之名故自托于閤下之知得一言明白则万口不足以败之假令数百人见誉而閤下未之许不足喜也假令数百人见毁而閤下许之不足惴也故大人君子一言天下后世以为准有光甘自放废得从荀卿屈原之后矣今兹遣人北上为请先人勅命及上解官疏并道所以轻于冒渎无任惶悚不宣
　　上王都御史书
　　有光闻天下之人材其为君子小人皆有一定之性古之所谓知人者非苟知之而已也始知其如此则其终身不能易也伯乐之于马卞和之于玉如令马非絶尘玉非连城二人者必不顾如令二人者顾之而马与玉岂有变哉马与玉而有变则天下亦不号为伯乐卞和矣故以为人之贤不肖有定而古之知人者决于一见而终其身不易彼有改节易操者必其始非真性有矫而为之者特其号为知人者之不至焉耳孔子曰举尔所知盖谓已知之矣则其举之不疑也故大臣之相其君其平日常有意于天下之人材一旦而任事权而举平日之所知盖优然而有余是以能佐国家成光明之业其声名永与天地无穷若夫取之于临时处极贵之地而欲以周知天下之人材不能如其取于素之为裕也有光不材不敢附于当世之贤者念始初閤下为县时相知最深盖不谓其不肖也閤下清明直亮少所许可而独于有光而加顾自此閤下为郡二千石敡歴外省及陞中丞治河漕济州淮扬间有光数往来京师道所歴閤下未尝不垂顾念閤下非有私于有光以为为国家急于当世之人材如此前嵗得举进士閤下方召入为司徒时与诸进士旅见閤下独加礼异于寻常今嵗入觐閤下府第深严有光一再见然不拒逆而进之閤下不以綦贵轻天下之士而犹惓惓于其素知者如此有光自以诸生文学不办治县而事多泥古与世乖忤监郡及台省大吏无相知者其考宜殿而独免于过谪则閤下之于有光信乎如古人所谓的然昭晰自断于内而了于防防之中此士之所以伸于知已者也然不能不惴惴自惧恐其有改节易操而有负于閤下者有光之为县不敢自附古人然惟防持小民而奸豪大猾多所不便遂腾谤议顾今小民之情不闻于上故有光之受谗搆无已夫今铨部之所取信者监郡监郡之刺举未尽出于公与明汉人有言陛下以使者为腹心使者以从事为耳目尚书之平而决于百石之吏此亦今世之也且监郡所荐举无不极其褒美语其治行虽古之龚黄卓鲁不能有加然古之吏皆积久而成今并布衣诸生少年逺者仅二载何治之卓卓如此夫果能如此则其县治矣何迁代之后其雕残犹故也如此则考其举刺亦有类于谩欺者矣况监郡之外复有采取流言飞文一被口语无自全者閤下清徳重望弹压百吏凛然风裁监郡者不敢为欺谩其刺举必公与明其谗説亦无自至于台省然唐虞之世贤圣在朝犹有谗説壬人以周之盛而寺人畏谗则虽登明选公举世咸仰閤下赞翊圣朝之盛而宁独无有光前之所论者念三十余年受知于閤下今仕涂颠陨于铄金毁骨之日至閤下务委曲而全济之此所以有伯乐卞和之喻也又念前世宰相未尝隔天下之士世多议韩退之上宰相书然退之非重爵禄者顾三代之盛上下之交常通而于吾君吾相有可以情告者如王介甫平生髙介天子之所不能屈当其穷而上宰相之书自言其势之所宜怜者不讳也况有光以閤下之素知若有所隠而不告不又几于有负于閤下哉自古一士之不遇至防而后之人追论其世乃以一士之故而归咎于当世之公卿大臣者多矣今日之迁自于铨部非閤下之所及知第以为县既已无状复勉而佐郡益违其性而志气衰沮如败军之将没世不复欲从閤下乞改一文学博士之官以养老亲顾自初登第时已有此意耻于求乞而有所不敢若至今日乃言之似近于时穷势迫慕恋禄位而不知止故敢以不肖之躯求解而去官虽微而出处进退宜明是以窃有求于閤下使知有光之仕宦虽颠倒狼狈未尝有负于閤下平日之知伏惟怜而哀之使得全其身名以去不堕落于谗人之口不胜幸甚渎冒威尊不任惶恐之至【此文昆山常熟二本大异以今观之常熟本辞太峻昆刻当是定本今从之中一段抄本与常熟本同今附録之有负于閤下者之下云昨在京师今万宗伯同年乡举也万公阳羡人与有光所治连界尝窃问万公曰公以我治县何如万公曰君治县无他独小民无不爱君耳有光谢曰得一言可以无愧万公当世贤者非相欺也有此七十四字而有光之为县不敢自附古人至遂腾谤议三十字却无之盖初本改本不同姑两存之】
　　上髙阁老书
　　有光窃惟天下之事变不可测而其势之所趋必有端而可见古之所谓大臣者必能黙察其微而制之于无迹故天下常固而不倾微不能制制之于既形事已然而后持之犹可以力振而不至于乱夫惟有天下之材与气足以运量一世而不肯随时委靡者为能然夫不制之于微者非其不能也方其时而任未及我也迨其既形而及我不能制之于其微而制之于其形则视其微者为力尤难而后见君子之材与气夫如是故天下之势方且将涣而复济其权方且四出而有以収之天下宴然飨其治安非古之大臣何以能此自古天下无二百年无事者先皇帝厌代新天子承綂继绪四海之内忻然望治此世道升降之机也若求其微而制之则当在先皇帝之世矣今不敢论其微而论其形夫天下神器不可失也天子之大臣能为天子持其权不使至于旁落朝廷清明宫府一体而后天下之事使之左则左使之右则右惟吾之所为以求承平之理若其权稍落而不収则天下之事无一可为者矣天子新即位进用二三大臣而明公为首天下莫不翘跂以望明公今日之所弛张错注而今天下之势已形矣天子端冕深宫而以万几责成臣下圣度旷然有天道为而不宰之盛徳然其权恐有窥窃于其旁者书曰兢兢业业一日二日万几又曰凛乎若朽索之驭六马此所望于明公朝夕陈戒于吾君者明公一日释位而去天下愀然失望以为天下之势莫能为天子持之也且今天下之治体可知矣世之説者以为三代各有所尚而我国家之政尚严盖未有考其实者太祖承胜国之后其严有时而用自永乐以后大抵朝廷之政日趋于寛歴五圣至于孝宗仁恩沦浃号为本朝极盛武宗之时宦佞盈朝盗贼陆梁强藩窃发天下号称多故而元气未索则以国家百余年至我孝皇培养之深也先皇帝威福自操廷臣时有诛戮而天下之治未尝不在于寛今天子仁恕慈爱天下莫不闻而朝廷之政反若急促而无聊近衰世之风此不可不忧也夫祖宗之法未有可以轻变者宋至熙宁之世承积弊之后当宜改弦更张之日神祖以英睿间世之资锐然有为始用王荆公为新法而天下之士羣起而争之君臣力行不顾沿至绍圣以后之纷纷而国势遂不可为今日朝廷遵守成宪未尝下一令更一事而使者所至日求变法遂至朝令夕改国异家殊凡祖宗均田赋役之政着在令甲者悉非其旧矣宋之君臣相与力排天下之议以求变法以天子宰相之势终不能以力胜天下而刼持以必行今一使者辄能改祖宗之法行之一省天下转相慕效国家典宪荡然生民惶惶未有所定且廷臣建言者争出一事为新竒可喜之论鑚求刻盩无所不至公卿惧违其意每辄下所司行之大氐皆希合当世以为迫促之政民何以堪之嘉靖累数十年不赦改元一赦此天地解而雷雨作旷世之恩也有司拘牵文义罪人不得赦者什五免租之文虚被而遣使旁午诛求更甚于前谓之理财而财愈乏谓之治兵而兵愈耗谓之驭吏而诙诡佞捷奸谀嵬琐者争先而为谩欺有廉察之虚名而售排陷之险计有荐举之浮词而致结纳之私情有干办之小能而行速化之谬巧今天下之势既未有所持而政之纷纷如此一切归于刻盩而财匮兵弱吏弊而夷狄窥伺盗贼纵横率束手而无策徒以支吾目前为不终月之计故有光谓今天下之势不能制之于微而制之于形必有天下之材气负天下之重望如明公而后能当之今明公优游谢事以坐观天下之变是岂天子所以首擢明公与天下之所以望之之切乎昔者尝奉明公之教谓读易而深有得于消长进退之理窃谓明公以此行于一身可也若六十四卦天道之运周环无穷而干复姤坤一否一泰一损一益世道之升降在明公不可辞也有光仕进屯蹇九试于礼部晩为明公所甄録而黾勉为吏以古人自期不敢负明公之教行之二载湖山夷鬼之乡颇知信向而动与时忤排搆乗之明公尝语及往时兴化守之被谗至廷论以发小人之奸状今谗口方张孤危之迹无大人君子以为之依自分无所复用于世已投劾而归欲以余年发明先圣之遗书又面受明公论春秋之大防即当从事此书稍加论述俟有所成重趼造门以求是正惟明公不拒而进之方遣人赴都求请勅命并上乞骸骨疏特迂道候起居轻渎威重无任陨越惶恐之至
　　上赵阁老书
　　有光自少应举连蹇不遇常恨生当太平之盛徒抱无穷之志而年往嵗徂防然无所向往时张文隐公知之时时称之于人张公垂殁以不能荐逹为恨然有光尝侍于公间闻公论当世之士独亟称明公谓不惟于文章絶出他时为国家建业者终有赖焉有光之乡人在明公门下者亦颇言鄙人姓名为明公之所垂记虽以文隐公之故然士固有相知者则有不待付授言语相属而相契合者矣防明公忤时宰屛居西蜀者十余年有光始获举进士在京师思明公而不可见徒念岷峨之髙江水之长怅然而叹幸与明公生同时而顾无由一见以为今世则已矣徒若读书而慕古人于百世之下夫古之人往矣而以为能知我者何也盖以我之知之而知古人之生于今必能知我也明公之知之则且同时矣而不得一见犹若异世然此有光之所叹恨也既而为吏越中明公始复登朝及入觐以为可以得见矣而明公又以南迈有光时尚在京师一日天子忽出手诏还明公于朝是时海内之士试都下者四五千人皆叹天子之明圣能知人如此明公能自结于天子之知如此有光又私自喜道之将行也文隐公之知人不谬也有光之羁穷得所依归也当是时官程迫促又不能迎拜明公于马首昨春自越还遇瞿文懿公于乡言入朝时与明公尝以鄙人为荐有惑于流言者从中毁之瞿公因言今世荐士之难吾与赵公知子深矣力足以荐士矣尚格而不行语毕黯然不乐者久之夫瞿公乡里游从之旧耳目日相接固宜其不能忘明公在万里之外偶知于数十年之前其不能忘而汲汲如此求之于古未有其比也兹以入贺来闻京师人皆道明公数相荐引之语乃益自感伤以为百世之下士之不遇而闻明公之于有光如此亦当有感慨而悲泣者矣今以有光数十年之向慕一旦得见令人不复徒念岷峨之髙江水之长矣此生幸甚第以日月逾迈若弗云来自顾其中枵然无可以为世用者而州郡之职又非其所任孔子曰居则曰不吾知也如或知尔则何以哉有光于今日益恐有负于明公之知进退惶悸伏惟明公有以处之又窃谓君子之所以无求于世者有二盖不知我者不当以求既不知我矣强求之未有能知也知求之而无益故不求也知我者不必以求既知我矣无待于求之苟待于求之则非知也故不必求也夫然则明公已知之矣今所以复有言者以往年为吏差知自爱亦自谓能使鳏寡孤独不失其所顾不惟劳効不得上闻而持衡之人用一人之言格天下之士使士之有志不负朝廷为生民计者徒以不能诡随趋附横被中伤乃令晻蔽殁世而不见使后之欲为循良者以为戒何以厚天下风俗而返汉代长者之风此尤可痛也人才之在世有难言者以小才而议大谋必厚訾以邪人而察庄士必重诬如使贾谊董仲舒陆防之徒生于今之世必不能与时文薄伎争长矣汲黯郑当时之治郡必以无能见罢矣恶直丑正羣飞刺天屈子之直行而受谤荀卿之大儒而逃谗萧望之之经师而拘持必不免矣巧捷者自进长厚者自诎寡浅者自升崇竑者自晦此卓竒伟之士所以不见于世而天下之所以忧乏才者以此兹者天子特以明公为相复改任铨部诏防皆从中出天下想望丰采士莫不鼓舞踊跃自矜奋明公必有以把握天下之大机与二三元老经纶密勿同心一徳凡所施为注措上以仰答圣天子之知下以慰天下士大夫生民之望若古之巫咸傅説回斡元化昭掲日月光辅中兴流声名于史防时者难得而易失遭时际防亦何容易有光自度已无用于世而区区所见如此畧为明公陈之非为一身之进退也若身之进退则在明公而已矣若使狸搏牛使虎捕防固所不可至谓怜其无用姑使之苟一日之禄如先王之世所以处侏儒戚施聋瞽之人者亦非有光之所安也君子伸于知已而诎于不知已是以冒渎而忘其僣越焉【此文旧刻删去五十余字今从钞本正之】














　　震川集巻六
　　钦定四库全书
　　震川集巻七
　　明　归有光　撰
　　书
　　上宋明府书
　　窃惟明府莅任以来布以公平之政杜请谒之私此明府行古人之道也有光岂敢以今世之人自处然所以数数有凟于左右者闻之新宫灾子产三日哭防墓不修孔子然流涕今先世之茔为奸民窟穴树木已尽斩刈垣表已尽平夷神道壅絶祭享无涂窀穸之旁穿方殆遍圹埌之表灰埃蓬勃幽灵愤恨曽不及马医夏畦之鬼有莫大之责负不孝之名不可一日自立于世此所以食不甘味卧不安寝者也向者幸垂眀聼勒令扫除徳意甚厚奈盘据之徒多是衙门老役合并数家设为厚饵诱买族人以为地主虽有明限安堵如故此等之人蔑人子孙据其坟墓恬然如此所以明府有施及泉壤之恩而至今壅而未施也律于发塜之条如知情买卖器物砖石薰狸平园之类纎悉必具先王岂以死者之故而病生者哉盖爱吾之亲故爱人之亲也敬吾之亲故敬人之亲也不如是则孝子仁人之情有所鬰而不遂含忿积恨复仇相杀之事必多于天下矣昔栁子厚在岭外独谓先墓无主昼夜哀号惧毁伤松栢刍牧不禁以成大戾近世杨文贞公居京师遗宗人子弟书惟以墓木为念乡先逹司马虞公每归省未及到家先造塜上有光不肖为世所弃幸守坟庐而城闉之内步武之间坏土不保非特樵牧之害狐兎之伤而已又念宗门零落而诸父兄尚守残经服儒衣冠三世之丘陇坐视毁伤曽不泚然俛仰天地亦何颜乎惟明府哀念焉
　　上方叅政书
　　月日乡贡进士归有光再拜上书行省大人执事防惟执事以硕徳崇望特膺简命分司圻甸葢近世行省宰相之职而于古则君陈毕公保厘之任也古之君子自其平居为小官之时以至于卿相其身之所至常必欲识天下之贤人才士不必其职分之所当而其心未甞一日而忘也三吴古称人才之地执事之来葢已数月其亦可以知其人矣而未闻焉夫岂无其人亦或时势有所不暇于此也有光读书学圣人之道有年矣有司不以其不肖贡于礼部屡进而屡诎然而天子之大臣往往亦知其为人欲一见之而卒不敢见也以为士之所守者在是也而天子之大臣乃不以为罪而亟称之于人则有光之所以自信者其又可知也今自执事开府以来不肖之迹两及门矣执事亦察其有所为耶去嵗乡里恶少妄引户籍无端之辞以相钩防当此之时有光盖以罪人见也执事不以为罪人而使之揖让于庭以尽其所欲言以此见古之大臣之度如此也而有司者不察以为上官所受之词如此告者必直被告者必负方欲攟摭以入其罪而无所得则蔽之以逃窜之罪诚以数十人之所告无所当也而上官之人又不可以罪则于其间苟得一罪以为可以解而已矣其于爱惜人才培养士气未甞念及也反令无赖小人得气以去善人喑哑如此可为太息矣执事于狱词之上亦有所疑焉而不欲变者岂非以事体纎微更为囘驳非所以委任有司之意此又古之大臣之度如此也今者复有廹切之情告于执事伏惟少垂察焉孟子曰同室有鬭者被发缨冠而救之可也乡邻有鬭者虽闭户可也今非乡邻之踈而有同室之戚重以孤寡防然气势无依熇熇之惨悬命晷刻苟得一言以闻于明公之前以救其垂絶之命虽被戮辱不敢以自诿也然此亦今世之人苟可以自诿者也明公可以知其无所为矣往者夏忠靖公周文襄公之在吴也入与天子唯诺于殿庭出与小民从容问难以求其瘼如家人父子而后天下之人知朝廷之近而天子之亲也故曰庶民近天子之光又曰天子作民父母为天下王若二公可谓大臣矣今之有司乃小民望之所谓如天如神明者也由此言之所谓大臣者非明公而谁天下无道乱狱滋丰货贿多有孔子作春秋明一王法莒牟夷邾庶其黒肱区区窃土地为穿窬之事皆具文而直书之诚以风俗世教之所系虽微而不可忽也匹夫匹妇不获自尽明主罔与成厥功有光今所陈亦所以求尽匹夫匹妇之情于明公之前而已矣明公毋罪其凟焉
　　答唐防伯书
　　有光啓虔伯足下向日张氏女子事因一时入心愤愤窃恃知爱輙移书相晓欲望少伸匹妇之寃仆愚且贱平生未甞敢与有司之政也兹复承教以所不及顾愚何敢复言但吾兄致疑于其间者窃恐惑于先入之言而未察于众人之论大率安亭数百户自七八十嵗老翁下至三尺童子言烈妇之寃有详有畧其谓守义而死一也言诸凶之恶有详有畧其谓朋滛杀人一也至于当时下手恶少主名自在明察之官反覆叅讯可得其情实况以十二嵗女奴为佐诬据以成狱岂有寃者夫四五凶人挟滛姑以为主共杀一女子如屠犬豕往来踪迹口语籍籍岂为难察之狱天道昭然暗室屋漏谁谓无人知之哉所虑狱词叅错终得逃死亦恐非的然之见仆以为一吏胥之事耳今天下断狱有不得其情者矣未有不得于词者也情苟得矣何患于词之不定诸凶因奸强逼而杀虽其始谋奸而非谋杀其后实谋杀而不止谋奸何谓非同谋律有造意同谋之文何谓非律意天下之事当一观以旷然度外之见若夫拘挛顾虑牵于流俗之説情可赏矣而曰法不应赏情可罚矣而曰法不应罚往往支离胶扰节目日多刑赏乖错徒为文具人心世道日趋于下真可叹也或又疑烈妇之死以羣凶之威力不能保其不汚夫烈妇苟失节矣必不至于死诚死矣一死自足以明之今号为丈夫者媕阿脂韦小小利害遂以澜倒区区妇女抗志于羣汚之中卒以死殉然复云云真所谓好议论不乐成人之美如此天地正气沦没防尽仅仅见于妇女之间吾軰宜培植之使之昌大不宜沮抑之使之销铄此等闗系世道不浅若使为善者以幽微而不录为恶者以便文自营脱祸则天下之乱何所极哉前书仓卒颇有抵牾今续上记事一首稍为详覈此皆出于众人之论仆初无喜怒于其间顾以为天下之公理如此耳所望吾兄共成此乡邦之美事然亦顾其力之所及者为之而已草草不次【此文抄本与常熟本大异觉抄本胜今从之惟挟滛姑以为主卒以死殉此十字抄本所无今从常熟本】
　　与李浩卿书
　　益舟还备道诸公之义举欣慰欣慰向日纷纷只为元凶漏网烈妇受诬此千古之恨以此发愤更不思及其他今诸公既如此旌扬则此女当暴白于天下诚大快也仆与此里之人忽见天清日明更亦复有何事哉仆与足下数十年相知未甞不黯黯而居默默而处今日岂欲掲日月求声誉于海濵草野之中惟记事一首乃仆自以为必可传者少好史汉未甞遇可以发吾意者独此女差强人意又耳闻目见据而书之稍得其实但世人知文者絶少要以示千百世之后耳益舟云防伯亦疑此文与狱词不相合此殊不可解足下可取熟勘岂有不合者况史家自宜直笔岂可窥时人向背如是则古无南史董狐矣张燿前日已有印板仆已嘱其勿遽出令收在益舟家送去二册大率为相知者不宜秘之即如前两书亦然但亦望且勿示人恐亦为不知者所议耳昨已作书道此意为即欲西还恐不能即见足下复为缕缕本意只为烈妇其余皆是未莭仆虽遭人唾骂亦不须复计也为知己者故不觉多言至此
　　与嘉定诸友书
　　有光顿首诸公足下仆为奔车所伤苦腰痛久卧城中比因亢旱家人乏食扶曵到安亭见里中人争言张烈妇事惊惋累日嗟乎烈妇已矣今日彰善瘅恶固有司之事而发扬之以助有司之不及者亦诸君子之责也闻贵邑张侯慨然欲正为恶者之罪且将申明旌别之典众庶欣欣有望兹者狱久不决而检騐之官屡出窃恐元凶漏网而烈妇之心迹无以自明仆之不佞得托交于下风夙钦诸公之高谊以为可以明白颂言之者唯诸公而已窃望于释菜都讲之余不恤一言以伸烈妇之寃以救东南数千里之旱唯诸公留意焉而或者之论以为致人于生可也致人于死仁人之所不为也不思生者可念则死者何辜烈妇之死极其惨酷凡有人心者皆欲脔而食之元恶大憝暴戾恣睢据人之室窃人之财杀人之妇此而不诛则人将相食国家之典法亦为无用矣或又以为赏罚有司之典士不得而与焉夫平常一政事无所与可也邑有大寃大狱有司方垂公明之聼而士懐隠默之心则亦无贵于士矣居今之世耳目所及可以忿疾者何限顾非力之所及则已仆以为烈妇之事诸公有可言之义輙縁春秋之义以责诸公又恐道逺诸公不能详敢述所闻云
　　与殷徐陆三子书【此首本当入尺牍因与前三书是一事故遂附其后】
　　顷造精庐获奉风防廹于晷刻言别怅怅承及贞女事诸君子慨然有烈丈夫之风爱莫助之再奉记事一首前所述颇踈畧当以此为证此皆得之众论无一语妆饰但不知于史法何如耳少时读书见古莭义事莫不慨然叹息泣下沾襟恨其异世不得同时至于今者着于耳目乃更旁视迟疑如不切已岂捐躯之义无取于当年英烈之风独隆于往代耶秋暑未得一面余惟自爱
　　答俞质甫书
　　人至得初一日所惠书感激壮厉三复浪然雪涕嗟乎质甫则既知之矣岂待于千百世之后耶仆自谓处下贱之地如喑哑聋瞆了无所知与乃分之宜昨偶发愤一言不幸遂有喜事之名然实在于耳目之地临时感触出于意之所诚然而不能已者仆又必欲得足下发其幽光施之论述非特求绘藻之工为文章纚纚然观美矜炫于世而已顾其志意有足深悲者栢舟緑衣之篇彼其人所处以今日视之尚为人道之常而作者为之忧伤怨愤反复叹息盖深悼其不幸而美其志意之不伦圣人遂因而存之以为千百世之法况今日之变万万于此故欲与足下显其行事使千百世之后畧知今世之人亦有出于栢舟緑衣女子之上者虽攸斁彛伦反道败徳怐愗烦寃而天下之公理犹在人心不至泯灭澌尽而天地之所以不至覆坠者有此耳诗曰我躬不阅遑恤我后夫彼已甘就屠剔剖割以遂其志此岂有顾于后世之荣名者要之仆与足下之心如此而已如足下卒为防让仆何望焉
　　与宣仲济书
　　有光顿首仲济足下自足下之寓吾昆山也仆始得一见以为温然君子既而闻宣烈妇之事益慨叹以为此即向所见宣王之姊也及观足下所撰述数百言凛然如见其人又喜烈妇之有弟可托以不朽也仆向许作传因循未及论次兹当逺役须俟少暇为之夫烈妇之所自立者难矣此理在天地间昭昭耿耿千万年不灭传与不传此是吾辈事耳如烈妇则何暇于此向与浩卿语及旌表令人愤懑使者徒知借天子命作威福宁复知纪纲风化为何物此亦非一日矣然龙逢比干当时亦何甞旌表哉人去草草明当奉晤不一
　　答顾伯刚书
　　有光顿首伯刚足下比承厚意非言所能谢更辱教诲以顺应之説捧读数过深用叹服论语之书孔子与其门人论学者最详其答诸子之问仁曰非礼勿视非礼勿聼非礼勿言非礼勿动曰其言也讱出门如见大賔使民如承大祭已所不欲勿施于人皆自其用处言之未甞块然独守此心也易大传曰易简而天下之理得矣人心本与天地为一三代以后直为不能易简不能与天地相似日用动作至于所以为天下国家往往増私长智用计用数无非吾性之赘疣故其治也非三代之治而其乱也其极至于三代之所未甞有来教推顺应之説而以禅授放伐言之可谓发明无遗蕴矣但以忠恕于一贯有精粗之异窃恐犹有所未安所谓吾道一以贯之孔子之所以为一者盖特有所指而未发其实指忠恕而为言也曽子因门人未达始复明言之若言夫子之道只是忠恕一件以贯之耳无他道也子贡问一言而可以终身行之者其恕乎恕所以终身行之即忠恕所以一以贯之也岂可区别为圣人之一贯而谓之精学者之忠恕而谓之粗哉忠恕本无圣贤之别而在学者工夫分界自有生熟之殊贤人所以近于圣人圣人之所以与天为一即此忠恕而已子贡曰我不欲人之加诸我也吾亦欲无加诸人此子贡能服膺夫子之教而行之故夫子深喜之而曰赐也非尔所及也先儒乃以为非子贡所及忠恕之事苟子贡不能及而何望于后之学者道之在天下易简而已圣人则从容自中乎道学者则孳孳修复乎此均之尽乎心而已所谓充拓得去天地变化草木蕃其实一忠恕也故一以贯之而后可以终身行之岂可断截忠恕二字颛独以为学者之事耶承下问恳恳并以鄙见请质焉有光白
　　与潘子实书
　　有光顿首子实足下顷到山中登万峯得足下读书处徘徊惆怅不能自归深山荒寂无与晤言意之所至独往独来思古之人而不得见往往悲歌感慨至于泪下科举之学驱一世于利禄之中而成一畨人材世道其敝已甚士方没首濡溺于其间无复知有人生当为之事荣辱得防纒绵萦系不可脱解以至老死而不悟足下独卓然不惑痛流俗之沉迷勤勤恳恳欲追古贤人志士之所为考论圣人之遗经于千百载之下以仆之无似至厪诲语累数百言感发之余岂敢终自废弃又窃谓经学至宋而大明今宋儒之书具在而何明经者之少也夫经非一世之书亦非一人之见所能定而学者固守沉溺而不化甚者又好高自大聼其言汪洋恣肆而无所折衷此今世之通患也故欲明经者不求圣人之心而区区于言语之间好同而尚异则圣人之志愈不可得而见矣足下之高明必有以警愦愦者无惜教我幸甚
　　示徐生书
　　徐生倬学于余四年矣世学之卑志在科举为第一事天下豪杰方扬眉瞬目羣然求止于是生非为科举文不以从予予不为科举文亦无由得生然予之期于生者世未之知也今年正月予逰金陵生为书数百言汲汲乎恐其志之不遂而忧予之去而失所助也予未有以答及是予将计偕北上生愈不自聊赖复为书乞所以为学者夫圣人之道其迹载于六经其本具于吾心本以主之迹以徴之灿然炳然无庸言矣心之防弗亟开而假于格致之功是故学以徴诸迹也迹之着莫六经若也六经之言何其简而易也不能平心以求之而别求讲説别求功效无怪乎言语之支而蹊径之旁出也生其敏励以翼志静默以养实检约以逺耻凝神定气于千载之上六经之道必有见乎其心矣苟唯浮逞哗晔与庸同事而口舌是恣曰吾有以异于人人则非独生欺予予亦欺生也因书以勉生且以贻二三子
　　山舎示学者
　　有光踈鲁寡闻艺能无效诸君不鄙相从于此窃以为科举之学志于得而已矣然亦无可必得之理诸君皆禀父兄之命而来有光固不敢别为高逺以相骇第今所学者虽曰举业而所读者即圣人之书所称述者即圣人之道所推衍论缀者即圣人之绪言无非所以明修身齐家治国平天下之事而出于吾心之理夫取吾心之理而日夜陈説于吾前独能顽然无慨于中乎愿诸君相与悉心研究毋事口耳剽窃以吾心之理而防书之意以书之防而证吾心之理则本原洞然意趣融液举笔为文辞达义精去有司之程度亦不逺矣近来一种俗学习为记诵套子往往能取高第浅中之徒转相放效更以通经学古为拙则区区与诸君论此于荒山寂漠之濵其不为所嗤笑者防希然惟此学流传败壊人材其于世道为害不浅夫终日呻吟不知圣人之书为何物明言而公叛之徒以为攫取荣利之资要之穷达有命又不可必得其得之者亦不过酣豢富贵荡无亷耻之限虽极显荣祗为父母郷里之羞愿与诸君深戒之也【旧刻入书类又或有移置别集尺牍中今按此盖榜示学者非书牍也然无所附丽以其防与前二首相类姑仍旧】
　　与陆太常书
　　前在京师天下士待选吏部者几千人莫不相庆幸以为当今选用至公请托不行士以赇通者无道进海内清平可望以陆公之在铨曺也及执事为太常寻以言罢天下之士莫不觖然失望仆山野迂愚之人居京师不知造请而吏部门第严扄虽有敬仰之心亦无由而至焉幸拜今命于内庭始得望见又得随行于露寒鳷鹊之间执事不鄙为道生平相知之素及相汲引之意言虽不行而受执事之赐多矣执事又过称其文有司马子长之风子长更数千年无人可及亦无人能知之仆少好其书以为独有所悟而怪近世数代之史卑鄙凡猥不足复自振甞有志规摹前人之述作稍为删定以成一家之言而汩没废弃今老矣恐此事遂已也瞻望咫尺未遑诣见嵗忽云暮感怆知己之言特人申草草不尽
　　与赵子举书
　　丁未嵗龙老主考吾兄在刑曺得承欵晤至庚戌吾兄以艰去遂不复相见龙老复主考撤帘后仆见之里第时孙祭酒在坐相与叹息临送出门有不能相舎之意京师诸公皆云龙老两主考不以子为拙而每以失子为恨此古人之所难矣龙老云逝以龙老之心为心者惟有吾兄而已不自意间濶如此二十余年来如堕渊海沉没至底平生倔强亦无有望世人相怜之意而不能忘情于兄者思龙老不得见也自别后龙老既亡以为大戚而妻子相继天殁江上之居寻遭倭奴剽掠遂弃之荆棘中薄田嵗不収重有输粮之累祖父土尚未即窆而先人复以去年四月中没五内痛割齐斩之不者殆至五六亦人世之所未有也独爱嗜古人书今皆已荒废甞于汴中得周易集解因悟古人象数之学微见其端亦复不能究竟近世多欲重修宋史以为其简帙之多夫苟辞事相当理所宜多何厌于多仆于此书颇见其当修者以为不在于此有志数年而书籍无从借考纸笔亦未易措办恐此事亦遂茫然矣王城兄有滇南之行道经贵阳必获相见托此为问乡里故旧如玉城长者亦不可多得吾兄奉玺书殿此南服有分陜之重望誉日隆不日当膺简召非鄙人之所敢赘述者伏惟为国自爱不宣
　　答朱廵抚书
　　有光备员下吏实荷曲成顷者叨冐内补系衔问寺僚长牵率以姓名通方以僭越悚惕防俯赐报答兹又承手札捧函不任感戢今天下第一所患争出意见以求革而愈生数年以来士大夫殆成风俗夫水澄之则清挠之则浊以挠求清必无此理明公以寛静坐镇之此吴民之福也下史愚鄙所以尽忠门下且为桑梓之计不过如此伏乞采纳幸甚
　　上王中丞书
　　前嵗自吴兴还即求解任其为疵贱浅鲜于进退比数于当世士大夫真如所谓江湖之雀渤澥之鸟曽何足以为多少岂宜辱闻于门下然以明公之在位欲使天下之士皆得其所有光又受生平之知使若自甘锢于明时不一言以受其汶汶亦为大愚而有负于明公矣顾前所为书言语麤鄙不知忌讳乃辱俯赐教答不惟不加之按劔之疑而复有抱玉之喻捧凾跪读不胜感叹今世王公大人之于贫贱之士与之相答应如响者少矣于今世而复见古人使有光之为书者亦遂不愧于古人真足以为有激于天下也敬受诲言勉自策励于五月内已至邢治颇询访其职司之所宜为则校牧之事县皆有令以与民相亲而能知其疾苦且今邢之马政颇便于民而令实能办之郡不过以文移为所由而已郡若欲有事反为扰民而徒委之县则无一事而民与有司皆安之此乃以无事为事者也因自喜其职之易称顾官舎廹隘又无书斋连日积土为室编蓬为户度曲栁为架亦可庋书数千巻庭中鞭笞不行簿书稀简可以终日闭门怡神养性赖明公在位使得苟禄免于罪戾以去为幸甚大因遣人受所得诰命附此谢无任惶恐
　　与曽省吾参政书
　　沈比部过浙奉短啓想已得达不才为县无状付之天下公论不敢因縁故知以求葢覆有如公论不明天下之责亦有所归不肯扰扰置之胸中而复向人哀鸣也今犹有凟防左右者向去县时县学诸生保留朱大顺以为首被斥此尤可笑阳司业出道州太学生李偿何蕃举旛阙下集诸生三百余人乞留如此李偿何蕃可尽斥耶王莾时吴章得祸弟子多更名他师云敞独自劾归殓之莾最凶暴犹以敞有义擢为谏大夫今之为暴者何甚于莾然彼非有仇于朱生惟于鄙人加嫉恶之甚故无所不至也明公掌宪越中岂容一夫滥寃如令朱生还业亦可使东海无大旱矣若区区则惟所处之诗云伊谁云从惟暴之云暴公不敢斥也伏惟谅察
　　与林侍郎书
　　昨进造承欵待过厚忘其隆贵而念三十年故人极増感叹有光盖有所欲言者自以有涂汚之负而不可以凟高明之聼因含嚅以退还别以来又自悔恨士固有所托苟以谓素知者而不告之急非也自为县奋励欲希古人喁喁之民稍慰拊之知向风矣盖不必以威刑气势临之从之者如此之易也独其异类莫可驯扰其在上者防意各殊虽强与之懽而若以胶合终不可附丽以故往往多谬始知今世为吏之难在此昨得稍迁何敢薄朝廷之官爵而知其所由来有不善者以故谨避之方觉心闲而无事可以自安于田里而彼土之为不善者猬起小民有尸祝之情而有司起罗织之狱姑以吏胥为名微文巧诋实行排防之计昔韩颍川以循吏而推挍萧长倩之放散官钱吏被廹胁以自诬服马季长儒者为梁兾书李子坚狱辞则李公死有余辜今彼爰书出于豪猾怨仇之手者何所不至故士欲以亷名则以贪汚之欲以仁名则以残败之信口而言信手而书几无全者矣使下得以诬其上贤者为不肖之噬啮人情风俗以得胜为防高而闾阎之情无所自达此可大惧也古之圣贤论出处之义归于自洁其身有光何能黯黯以受此玷公省中大官于鄙人亦雅知之更借左右重言庶几其可信非敢望营进而期于洁其身此亦士之自处也伏乞谅察
　　震川集巻七
　　钦定四库全书
　　震川集巻八
　　明　归有光　撰
　　书
　　奉熊分司水利集并论今年水灾事宜书
　　有光生长东南祖父皆以读书力田为业然未甞窥究水利之学闻永乐初夏忠靖公治水于吴朝廷赐以水利书夏公之书出于中秘求之不可得见独于故家野老搜访得书数种因尽阅之间采其议尤高者彚为一集甞见汉世国家有一事必令公卿大臣与博士议郎杂议始元中诸儒相论难盐鐡及宣帝时桓寛推衍之至数万言而盛称中山刘子九江祝生之徒欲以究成治乱定一家之法有光所取水利论仅止一二然以为世所传书皆无逾于此者郏大夫考古制田之迹盖濬畎浍距川潴防沟遂列浍之制数千百年其遗法犹可寻见如此昔吴中甞苦水独近年少雨多旱故人不复知其为害而隄防一切废壊不修今年雨水吴中之田淹没几尽不限城郭乡村之民皆有为鱼之患若如郏氏所谓塘浦阔深而堤防高厚水犹有大于此者亦何足虑哉当元丰变法扰乱天下而郏氏父子荆舒所用之人世因以废其书至其规画之精自谓范文正公所不能逮非虚言也单君锷本昆陵人故多论荆溪运河古迹地势蓄泄之法其一沟一港皆躬自相视非苟然者独不明禹贡三江未识松江之体势欲截西水入扬子江上流工绪支离未得要领扬州薮泽曰具区其川三江盖泽患其不潴而川患其不流也今不专力于松江而欲涸其源是犹恶腹之胀不求其通利徒闭其口而夺之食岂理也哉近世华亭金生纲领之论实为卓越然寻东江古道于嫡庶之辨终犹未明诚以一江泄太湖之水力全则势壮故水驶而常流力分则势弱故水缓而易淤此禹时之江所以能使震泽底定而后世之江所以屡开而屡塞也松江源本洪大故别出而为娄江东江今江既细微则东江之迹灭没不见无足怪者故当复松江之形势而不必求东江之古道也周生胜国时以书干行省及都水营田使司皆不能行其后伪吴得其书开浚诸水境内丰熟迄张氏之世畧见功効至论松江不必开其乖谬之甚有不足辨者寻周生之论要亦可谓之诡时达变得其下策者矣有光迂末之议独谓大开松江复禹之迹以为少异于前説然方今时势财力诚未可以及于此伏惟执事秉莭海上非特保障疆圉且以生养吾东南之赤子生民依怙之者切矣迩者风汛稍息开防瓦浦五十余年湮没之河一旦通流连月水势泛滥凡瓦浦之南相近二十余里水皆向北而流百姓皆临流叹诵明公之功徳盖下流多壅水欲寻道而出其势如此不得其道则弥漫横暴而不制以此见松江不可不开也松江开则自嘉定上海三百里内之水皆东南向而流矣顷二十年以来松江日就枯涸惟独昆山之东常熟之北江海高仰之田嵗苦旱灾腹内之民宴然不知遂谓江之通塞无闗利害今则既见之矣吴中久乏雨水今雨水初至若以运数言之恐二三年不止则仍嵗不退之水何以处之当此之时朝廷亦不得不开江也天下之事因循则无一事可为奋然为之亦未必难明公于瓦浦实亲试之矣且以倭防未作之前当时建议水利动以工费无所于出为解然今十数年遣将募兵筑城列戍屯百万之师于海上事穷势廹有不得不然者若使倭防不作当时有肯捐此数百万以兴水利者乎若使三吴之民尽为鱼鳖三吴之田尽化为湖则事穷势廹朝廷亦不得不开江矣治四年五年大水至六年百姓饥疫死者不可胜数正徳四年亦如此今年之水不减于正徳四年尚未及秋民已嗷嗷矣救荒之策决不可缓欲望早为措置米谷设法赈济或用前人之法召募饥民浚导松江姑且畧循近世之迹开去两防茭芦自昆山慢水江迤东至嘉定上海使江水复由跄口入海放今年渟潴之流备来年洊至之水亦救时之策也有光蹇拙非有计虑足以禆当世独荷执事知爱尽其区区之见或有可备末议者伏惟裁择之幸甚
　　寄王太守书
　　昨承明府论及水利匆遽辞别不及尽言有光非能知水学者然少甞有意考求见卢公武郡志止抄录事迹畧无纲要今新志因之而近来言水利者不过祖述此耳甞访求故家野老得书数种独取郏氏二三家断以为专门之学遂彚录成书非能特有所见也唯以三吴之水潴于太湖太湖之水泄于松江古今之论无易此者故著论以畅前人之防甞又读禹贡注三江者讫无定论惟郭景纯及边实之论为是故定以为三江之图明府见谕谓吴淞江与常熟县无预有光所论三吴之水非为常熟一县之水也江水自吴江经由长洲昆山华亭嘉定上海之境旁近之田固借其灌溉要之吴淞江之所以为利者盖不止此独以其直承太湖之水以出之海耳今常熟东北江海之边固皆高仰中间与无锡长洲昆山接壤之田皆低洼多积水此皆太湖东流不快之故若吴淞江开濬则常熟自无积水然则吴淞江岂当与许浦白茅竝论耶明府又谓扬子江钱塘江何与于吴中水利愚意特欲推明三江之説盖自来论吴中之水必本禹贡三江既入之文自孔安国以下以中江北江为据既失之泥班固韦昭桑钦近似而不详故当从郭景纯唯三江之説明然后吴中之水可得而治也经曰三江既入震泽底定先儒亦言三江自入震泽自定文不相防然吴淞一江之入震泽底定实系于此经文简畧不详耳诚恐论者不知此大江之大漫与诸浦无别不辨原委或泥张守莭顾夷之论止求太湖之三江用力虽劳反有支离湮没之患也但欲复禹之迹诚骇物聼即如宋郏亶时之丈尺时力亦恐未及而水势积壅为害欲求明府先令所在畧据今日河影开挑茭芦使自昆山夏驾口至嘉定栅桥寻入海之口则江水有通流之渐矣今春量拨赈饥之谷召募饥民或可即工又旁江之民积占茭芦皆以告佃为名所纳斗升之税所占即百顷之江兼之涨滩之税亦多吏胥隠没官司少获其利昔宋时围田皆有禁约今奸民豪右占江以遏水道更经二三年无吴淞江矣若责所占之人免追花利止令随在开挑以复旧迹则官不费而奸有所逞矣有光二十年屏居江上未甞敢献书当事者异曰吕公有意水利然以平日非相知不敢有所陈前以分司旧识因开瓦浦问及而明府亲屈二千石之重敦行古谊虚懐下接且惓惓以吾民之鱼鳖为忧故特有言耳然区区所望于明府有大于此者昔魏王召史起问漳水可以灌邺田子何不为寡人为之史起曰臣恐王之不能为也王曰子诚能为寡人为之寡人尽听子矣史起敬诺言之于王曰臣为之民必大怨臣大者死其次乃籍臣臣虽死籍愿王之使他人遂之也王曰诺使之为邺令史起因往为之邺民大怨欲籍史起史起不敢出而避之王乃使他人遂为之水已行民大得其利由此言之兴一世之功不当恤流俗之议也区区之见要以吴淞江必不可不开即日渡江违离莭下岂胜瞻恋因还船附此不宣
　　遗王都御史书【代】
　　某屏居山野不敢复自通于当世士大夫虽承明公顾念不遗衰弃而亦不能少伸谢之情负罪何可言兹輙不自量以乡里细民之情冐有陈凟惟明公采择焉往嵗漕卒与嘉定之民閧时廵院适在彼境见其不直颇加惩艾遂至负恨以单词赴防陈诉其粮米不无糠粃之杂而亦不尽然也明公以军国重计不容有所纵贷然犹顾恤民隠不加深究吴人莫不忻懽鼔舞叹颂明公之徳矣迩者檄下欲以嘉定县粮赴郡治交兑民情颇有不便譬之骄儿之于慈母有不得其所欲不能不呼号而随之此某之所以不自量而代为之言也嘉定负海去郡治二百里所往来以潮汐为又经厯太仓昆山而后至此法一行民间又増转搬折耗之苦将来之有不可胜言者古者天子地方千里中之为都输将徭使逺者不出五百里而至诸侯地方百里中之为都输将徭使逺者不出五十里而至考之禹贡古之输百里二百里盖所必计也今江南为国家奉地嵗漕自所在水次达于京师三四千里费无不出于民虽假之漕卒其实民输之三四千里也今又加之二百里又比古之天子诸侯之输矣夫漕卒旧法领兑于嘉定彼以泛舟之便无分毫之损也而嘉定交兑于苏州复有雇船之役増数倍之费矣国初罢海运为转运其始直苏松常浙江杭嘉湖之粮送至淮安镇江庐鳯淮扬之粮送至徐州徐州山东兖州之粮送至济宁而以里河船逓送至京师此所谓转运也当时民以为不堪故改定于淮安州水次増加船脚耗米对船贴兑与军领运此所谓兑运也民犹以为不堪故又改定于本府州县附近水次交兑而増加漕卒过江脚耗自此民不复送至淮而漕卒自至所在州县支运此所谓长运也国家立国厯一百余年因革损益务求以便民盖至于长运而其法始定疑未可以轻改也此法一动恐后之议者以苏州不可复议淮淮不可复议徐州济宁未知今日之民可以堪此否也夫以米石加兑五六斗是以石五六斗而运一石也况过江脚价日増月益不知其几而后乃以长运代民之兑运民之所以得宴然于境内而使军自至者非能使役之也实增加耗之米雇之也军之所以不得不至者实厚受其雇而为之役也明公考求其故必不肯容易改易于其间者矣若夫粮米揷和及争讼小莭明公稍加振饬所在孰敢不奉令况户部每年奏差主事监兑奉有专勅监兑能举其职则明公可以无问矣亦不至啓长运为兑运之渐也国家殚天下之力以养兵一旦有事兵者至于无所用而独驱民以战而天下之民竭蹶以奉天下之公不知其已也是故有可痛者矣漕卒虓暴赖所在有司与之抵牾仅可少支今明公意有所偏重即异日之放纵无所不至有司承风莫敢谁何民犹以羊而御狼也濒海州县自经倭奴剽掠之余十室九空而加编海防赋调日广至辛酉之水吴中千里皆为巨浸为百年所未有之灾当时抚院不曽奏蠲至今易银征赔未已乡民离农亩日在官府聼比较昼夜捶楚流血成沟质鬻妻儿投命贵室庐舎折毁蒿莱遍野盖有所不忍见者明公甘棠之爱在于吾民今日领天下财赋百姓嗷嗷尚望于常格之外加以旷荡之恩而嘉定之民如以骄子得罪于慈母可以少戒而不可以深惩之也况兑运一事所系非浅是以少效狂瞽之言伏惟矜恕幸甚
　　论三区赋役水利书
　　有光再拜谨致书明侯执事窃承明侯以本县十一十二十三保之田土荒莱居民逃窜嵗逋日积十数年来官于兹土者未甞不深以为忧而不能为吾民终嵗之计明侯戚然于此下询蒭荛有光生长穷乡谭虎色变安能默然而已窃惟三区虽本县而连亘嘉定迤东沿海之地号为冈身田土高仰物产瘠薄不宜五谷多种木棉土人专事纺绩周文襄公廵抚之时为通融之法令此三区出官布若干疋每疋准米一石小民得以其布上纳税粮官无科扰民获休息至治之末号称殷富正徳间始有以一人之言而变易百年之法者遂以官布分俵一县夫以三区之布散之一县未见其利而三区坐受其害此民之所以困也夫高阜之地逺不如低洼之乡低乡之民虽遇大水有鱼鳖菱芡之利长流采捕可以度日高乡之民一遇亢旱弥望黄茅白苇而已低乡水退次年以膏沃倍収瘠土之民艰难百倍也前廵抚欧阳公与太守王公行牵耗之法但于二保三保低湮水乡特议轻减而于十一十二十三保高阜旱区却更増赋前日五升之田与槩县七八等保膏腴水田均摊三斗三升五合此盖一时失于精细而遂贻无穷之害小民终嵗勤苦私家之収或有不能及三斗者矣田安不得荒逋安得不积此民之所以困也吴淞江为三州太湖出水之大道水之经流也江之南北防二百五十里间支流数百引以灌溉自顷水利不修经河既湮支流亦塞然自长桥以东上流之水犹驶迨夏驾口至安亭过嘉定清浦之境中间不絶如线是以两县之田与安亭连界者无不荒以三区言之吴淞既塞故瓦浦徐公浦皆塞瓦浦塞则十一十二保之田不収徐公浦塞则十三保之田不収重以五六年之旱沟浍生尘嗸嗸待尽而已此民之所以困也生愚妄为执事者计之其一曰复官政之旧乞查本县先年案巻官布之徴于三区在于某年其散于一县在于某年祖宗之成法文襄之旧税一旦可得而轻变独不可以复乎今之赋役册凡县之官布皆为白银矣独不思上供之日为白银乎犹为官布乎如犹以为官布则如之何其不可复也古之善为政者必任其土之所宜以为贡文襄之意盖如此即今常州府有布四万疋彼无从得布也必市之安亭转展折阅公私交敝有布之地不徴其布而必责其银无布之地不徴其银而必责其布责常州以代输三区之银则常州得其便责三区以代输常州之布则三区得其利此在执事言于廵抚一转移之间也其二曰复税额之旧牵耗之法系苏州一郡之事生愚未敢僭及姑言今日之易行者前王公已定耗法均摊之田三斗三升五合歉薄之田二斗二升既而防计本县薄田太多而三十六万之外乃増余积米数千王公下有司再审歉薄之田均摊数千之米此王公之意欲利归于下也有司失于奉行如三区者终在覆盆之下而所存余积之米遂不知所归欲乞查出前项余积作为正粮而减三区之额复如其旧此则无事纷更而又有以究王公欲行而未遂之意矣夫加赋至三斗而民逋日积实未甞得三斗也复旧至五升而民以乐输是实得五升也其于名实较然矣既减新额又于逃户荒田开豁存粮照依开垦荒田事例召募耕种数年之间又必有生息之渐也其三曰修水利之法吴淞江为三吴水道之咽喉此而不治为吾民之害未有已也先时言水利者不知本原苟狥目前修一港一浦以塞责而已必欲自原而委非开吴淞江不可开吴淞江则昆山嘉定青浦之田皆可垦议者不究其本因见沿江种芦苇之利反从而防取其税自角直浦索路港诸地悉为豪民之所占向也私占而已今取其税是教之塞江之道也上流既壅下流安得而不阏乎生愚为三区之田而欲开吴淞江似近于迂然恐吴淞江不开数年之后不独三区而三州之民皆病也若夫开瓦浦溉十一十二保之田开徐公浦溉十三保之田此足支持目前下策也生愚闻之古之君子为生民之计必不肯拘挛于世俗之末议而决以敢为之志况此三区本县蕞尔之地在明侯之宇下得升斗之水可以活矣伏愿行此三策庶几垂死而再苏之其有徳于吾民甚大又今旱魃为灾明侯昔日车马所过濒河人迹所至之处禾稼仅有存者至于腹里无复青草近经秋潦往往千亩之田枯苗数茎随水荡漾而已救荒之策免租之议此如拯溺救焚尤不可缓者又今三区无复富户所充粮役不及中人之产赔貱之累尤不忍言乞念颠连无告之民照治间例及太守南岷王公新行事例免其南北运库子马役解之类此亦可以少纡目前之急也唯明侯留意焉
　　与傅体元书
　　昨见子敬寄来丁田文字不论文之工拙但依违两可主意不定不曽説得向来本意有负使者郡太守采访之盛心更望足下与子敬从老吏根究利害作一议借前箸筹之或尚可济天下之事不在大此法起于一二小夫浅见街谈巷语顾九和在告熟闻此言后来入阁鋭意更变霸州出其门下特承迎之主意原不好吴民被其流毒二十年今不攻其本却从枝叶上説殊不可晓即如拨役时必不能复使之出银今出银便禁不得他拨役祖宗以来一百七十年不见有司于拨役外增一役如何议书册不过二十年乃至増银自七厘七毫至四分有竒此亦易晓原本实在变法光甫如何却极口称赞他取于下有渐而不偏用于上有经而不过如此又何容别议耶如此论新法而反囘防金陵也吾等心知其害承有司虚心访问又不端言与小民同其喑哑甚为可叹平生学时文不肯学黄口儿语以致困穷今垂老无用世之望已矣诸公壮年于天下事不可不随事究心庶他日立朝为有用之学也
　　与王子敬书
　　寄来文字皆看过但説丁田开口便不是病源只因王太守变乱其势必至有今日之今皆説其法尽善止为后来行之不善却是附和书册非当时与诸公原议不若察院原来文书反无偏主便可依他説松常镇用旧法如何民无他议惟此何故纷纷利害便见矣不攻其本止就末流上説甚好笑纵如新太守复旧七厘八毫不防差只恐一二年后防差增加复如今日也朱子甞言论新法者不为不多能识其本原中其要害者甚少宜介甫诋以为俗也论天下事多类此如何可哉只是吾辈説不出官是西北人如何晓得欲入城商议为往来不便亦懒作文字姑俟月尽相见议之陶莭妇传昨大风中为作得秉笔更似啮冰雪也藁在敬甫处
　　论御倭书【代】
　　某废弃山林之日已久天下之事非分之所宜言者顾自以世受国防身在江湖不敢一日而忘魏阙之下况今倭奴逆天悖暴实吾父兄子弟百年之仇耻辱明公惓惓下问一得之愚敢不自竭伏见天子哀悯元元诞布徳音明公以股肱耳目之重臣膺兹简命俾执玉帛告祭东海之神精诚昭格百灵效顺鳖小丑当知无遁逃之所矣昔裴晋公李中丞甞受视师之命不旋踵而元济就擒刘稹授首克成淮蔡泽潞之功况我圣朝之威灵万万于有唐而明公之所以自待者岂自处裴李之下哉固宜详延博采不遗于刍荛之贱也某不敢为泛説以凟明聼姑就今日用兵之势言之自倭奴入防于今三年虔刘我人民滛汚我妇女焚荡我屋庐有司婴城而自保军卫莫之谁何盻盻焉视彼重装满载得气而去徒诿曰无兵犹可也今各省之兵四集无虑十万屯聚境上区区残息防魂灭此而朝食可也而至今相持未见有必战之计老子曰师之所处荆棘生焉故善者果而已矣孙子曰久暴师则国用不足钝兵挫鋭屈力殚财则诸侯乗其敝而起故兵闻拙速未覩巧之久也今若是不几于钝乎岂老子之所谓果乎议者谓此防不宜与之战在坐而困之此固一説也然穷天下之精兵散甲士于海上旷日弥月而久不决则所谓困者在我矣是不可不察也则今日之计宜于速战而已然兵有分有合徒厚集其众于一而不为之列屯要害广布形势则贼之所出必视吾无备之处而为之走集是宜观地之要以拟其溃吴越之地濒于大海海口之可通者数路而已既不能把扼而使之突入三江五湖之间要害之可守者数处而已又不能按据而使之横溃则将何为而可也某以为贼在川沙兵之所向能保其败于东不溃于西耶攻其外不溃于内耶故太湖之口可屯也三之口可屯也吴淞江之中道可屯也某甞循行江上问所谓沪渎垒者知昔人御防之遗迹即如此垒正在苏松二府之中贼得至此则苏州松江诸县无日不危也故为屯垒不独可以拒贼之入路又可以为州县之声援也昨者黄冈泾之防斩首之多以前所未有然贼复东出则贼锋虽挫于五湖之上而蛮烟复接于九峯之间矣由此言之分屯其可后乎往贼攻州而府不救攻县而州不救刼掠村落而县不救府如无州州如无县县如无村落仅仅自保于一城之中如与人鬭而束其手足絶其党而孤立如之何能自存也幸而此贼在于抄掠而已设有长驱之志孰能御之是唇齿俱亡首尾衡决矣即使徒以保城为功而置百里生民于度外为人父母何以为心况京畿千里之地荡然无藩篱之限兵之失势莫甚于此此其不可一也凡王者之师未有不分别其逆顺离散其党与者今闽浙亡命与诸岛之贼固所必诛若吾民所在被其系累而髠之以为前行以饵吾师甞闻我军斩首级二百余其间止有一二为真贼者则临阵之际岂可不辨其真伪明购赏格开示丹青生活之信古之用兵能使贼为吾用而今驱之使为贼此其不可二也聚天下之兵而军政不立断斩不行掳掠不禁前者方防阵后者已奔佚是民有百走退死之心而无一前进生之计且所谓营垒行阵间谍兵械与夫分数形名虚实竒正之説兵家之所常言悉置而不讲此其不可三也故今日之兵在于决机而分屯以佐其势又当戒饬州县之吏不宜以闭塞城闉为上策百姓之逃归者不可逆以奸细而禁锢诛戮之至于诛赏军令之大今之所调杂以生獠宜示中国之纪律不可为蛮夷所笑如是而战不胜贼不灭者未之有也然今虽以殄灭为期而经畧措置非数十年不能安宁且倭性贪狠狃于掳获之利虽有惩艾不能保其不来夫自正綂以来殆将百年及今而发如人之疾病一旦发作岂得遽止故宜考求宣徳正綂之间前之所以侵盗而无已后之所以顿息而不来则有以知其故矣永乐中广宁伯镇守辽东筑城金线岛之西北夜见东南海岛中火光即知防至邀击之擒斩无遗以是防不敢入境盖彼悬度大海经以旬月非风不行又不能多赍粮饷贼未到防往往饥罢兵法无负于水而迎客无迎水流独于御倭宜反而用之必迎水逆击不使上防此必尽之术也舎是则由外海而入内海由海入港由港入城郭如今日必至之害矣谓宜振饬祖宗之法自广闽浙淮以至辽东修沿海列卫之政则兵不必别调也举都司备倭之职则将不必别选也不然而恃客兵客兵不可久居设使撤还贼将复至周旋不已是兵无时而息也而民亦殚矣议者又谓宜开互市弛通畨之禁此尤悖谬之甚者百年之冦无端而至谁实召之元人有言古之圣王务修其徳不贵逺物今又往往遣使奉朝防飞舶浮海以与外夷互市是利于逺物也逺人何能格哉此在永乐之时甞遣太监郑和一至海外然或者已疑其非祖训禁絶之防矣况亡命无借之徒违上所禁不顾私出外境下海之律买港求通勾引外防酿成百年之祸纷纭之论乃不察其本何异扬汤而止沸某不知其何説也唯严为守备鴈海龙堆截然夷夏之防贼无所生其心矣某身罹防难以与鄊邑父老熟计之此言或有近于理幸赐采择而行之
　　上总制书
　　窃惟我明有天下几二百年诸土防顺四边宁谧足称盛治惟【缺】　时或猖狂然其气虽猛悍性尚蠢直弓矢之外别无利兵中土顽民固亦有为之向导羽翼而衣食好尚大相殊絶又北地苦寒无物产不通质易故亦不过千百之什一耳所以去来倐忽无久安常住之想而京师辇毂之下声势甚重防卫甚严官属众而储偫冨号令一而赏罚明凡所猷为罔不如意然犹不能不厪宵旰之忧庚戍之事可鉴也若今倭防之变则大有不然者性鸷而狡兵巧而利高皇谢絶朝贡今上禁通市舶虑至深逺矣夫何官絶私通交往习熟向导羽翼反数倍之中原虚实了在贼目故敢于深入自壬子嵗三月绎骚至今繇淛抵吴直犯淮扬烧刼奸滛眇无忌惮诚有国之大辱也乃今因粮于墟落借兵于偾军筑舎凿河畧无去意其闻风效尤者日増月益警报汹汹滋不可闻而有司类皆庸懦方其临逼即束手兢兢幸其稍退便高枕泄泄岂惟无使之只轮不返之意虽欲驱之出境不可得已况兵燹之余继以亢旱嵗计无赖万姓嗷嗷顾又加以额外之徴如备海防供军饷修城池置军噐造战船繁役浩费一切取之于民议及官帑輙有擅专之罪然此适中有司之计盖官帑有限而取之于民者无尽蔵得以恣其侵渔耳夫东南赋税半天下民穷财尽已非一日今重以此扰愈不堪命故富者贫而贫者死其不死者敝衣枵腹横被荷敛皆曰与其守分而瘐死孰若从防而幸生恒产恒心相为有无无足恠者若非顷者大为蠲除恐此辈不外而倭即内而盗矣未必皆斯民之过也某顷以试事在畱都闻防自芜湖迤逦南下直抵安徳门举城鼎沸某时亦不免周章及询之不过逋冦五十余人而已不觉仰天浩叹椎胸饮泣者久之夫留都自府部科道而下庸流冗员姑置勿论其雕毂华韀锦衣肉食平日自谓高出羣类莫可仰视者奚啻千人乃亦寂无善计惟知填闗闭门追夫守垜与穷鄊下邑无异自此之外一切以为迂谈以愚见言之大内虽多重宝终自遗害若孝陵则我高皇帝体魄所蔵神灵所宁万一土城失守少有侵蚀百司庶府将安用哉况京军除孝陵及江北诸卫虽残缺之后尚有十三万丁而官舎军余数当倍之既不使之出战又不使之守城徒令市井贫民裹粮登陴一夫每日官给烧饼二枚计费银一百余两每夜自备油灯七条计费银七百余两典鬻供备常从后罚寃号之声溢于衢路则平昔养军果为何耶及某沦落东归则闻此防复窜吴界凡诸有司名虽綂兵出境实皆各自拥防殊无互为策应之意间有奋勇前驱者岂真具有成筭非廹于严刑则诱于重偿而文武官属又皆在数里外并未甞有临阵督战者故往往以孤悬取败卒亦不闻有不相赴援之诛是进者死而退者生前者苦而后者乐号令之不一赏罚之不明承袭防蔽一至于此可不为之痛心哉议者咸谓穷防致死吴民柔脆且不知兵本难为敌呜呼有制之兵无能之将不可败也今将既不选兵复不练其于阵法竒正懵然无知而漫使之格鬭是诚所谓驱羣羊而攻猛虎也今日之事惟君侯为重今日之权亦惟君侯为重指顾之间勇怯立异呼吸之际胜负顿殊惟君侯其图之且东南财赋出于农田农田繇于水利某甞谬撰一书及承渥州侍御委纂图攷其源流利害亦颇防竟今以倭防往来乃于湖流入海之道悉行堰坝冀为梗塞殊不知此防离海深入原不甚赖舟楫而清流既壅浑潮日涨水利不通农田渐荒外患虽除内乱必作有忧国忧民之深念者恐不当若是之举一而废百也伏惟君侯徳高望重谋深虑渊昔秉文衡多士钦式今本兵柄万师恊心防敷如春威行如秋东南之民如离水火而登衽席脱仇讐而依父母更生之望端在今日某本韦布诸生不敢冐越第曩曽以文艺滥辱奬与今君侯专制武备正某等先后防附之时矧目击危变身罹艰虞黔庐赭山剥肤伤骨亦甞冐风雨防矢石躬同行伍者四十余昼夜颇能发纵防李白自谓虽长不满七尺而心防万夫亦窃有焉公怒私愤义不容默故壬子之秋妄作备倭议癸丑夏五更作纪事实录不识忌讳多所触忤冀以禆时政之万一有司间亦行之而未能尽也兹敢复缀所闻见僭溷崇览伏惟君侯少霁按剑之威亮其懃恳之衷不计芜陋之词得少垂察焉则曷胜幸甚【按是书作于甲寅嵗时府君以孝防家居今云以试事在留都似是代人作者后又云撰水利书纂图考作备倭议及韦布诸生不当冐越等语又似自署名者诸刻既不及之钞本但称某而不书名今姑从之】
　　与沈养吾书
　　来书极荷相念之至山妻在殡便欲权厝又大草率以此迟疑累日幸少平静而贼势日横十一日始攒于西园方工未讫前晚有沙船泊市中市人皆惊恐夜走不絶天明始定今亦惴惴然如在边塞望风尘即为走计耳宅内生聚不下百口一举足皆有流离之苦不得不稍镇定之所论贼势正如此东南承平日久吏无知兵者若使知古方畧一太守县令能辨之矣今婴城自保不发一矢忍以百万生灵饵贼令贼得气将来蔓衍未知其所极也闻蔡操江奏倭冦不过三四十人皆苏松人欲反耳徐阁老以阖门百口保无此事又闻近日任少府获贼帅于蔡衙前未知信否有便更乞寄示贼据新城防上海今其意在南翔专若到南翔即携家行矣匆匆殊不尽东仓之胜足以少创之昨日防烧上海畧尽其势未已也钦甫时相见否并为致意
　　昆山县倭防始末书
　　倭冦之变起自上年三月初旬虽络驿无虚日亦惟骚动縁海尚未敢深入犹惧归途之有梗也乃今纠合既众向道既明又知吾民不素习兵不豫备遂无忌惮今年四月初七日警报直抵昆山官民閧然方填门塞闗为城守之计而都司梁鳯适承抚按文檄綂处兵八百来守兹土士民倚为长城讵意贪懦无状坐受宴犒托言屯扎该境遥为声援竟尔招摇逺去分兵四逸半从盐鐡半从周市沿途剽掠吾民惊窜自是要害无守十三日午时贼船五十余只贼徒三千余人迳泊新洋江口直犯东门肆力攻围烟熖烛天哭声动地其接踵而至者又无虑二三四倍夜则桅灯如列星旦则吹螺举号蜂附云集较之他处猖獗尤甚而梁鳯乃于十六日自常熟复入郡城若不与闻者十七十八等日贼遂造云梯二十余乗攻击东北二城势极危廹赖官民悉力拒守幸以不破当夜鄊士大夫蜡书募敢死士缒城而下自间道往请救于代廵孙公十九日即防复委梁鳯提兵应援而梁鳯又复迁延六月方至昆山县西九里桥索取军需声言每名要银五两乃始进兵奈此时民穷敛急本县素乏羡余不能一时卒辨意不相惬复退屯兵真义地方偶与贼遇勉强一战贪其辎重反致大败火药铳礟半被掳去而遗落田野为村民俞辟等所埋蔵者又不可胜数设使天不佑民尽以借防其声势又何如也是日又复遁入郡城诳言吾军一至贼徒尽散民不被杀屋不被烧麦尽刈而苗尽栽矣一时上官咸谓信然遂不复以昆山为意贼觇知援絶势孤二十四日复以云梯三十余乗攻东南东北二门是时不独燕尾剑棱劲镞加以佛郎铅锡大铳一时合发城中辟易危急十倍于前不得不再行请救而孙公惑于梁鳯先入之言颇有难色差官张国维顿首号泣具道梁鳯不才之状乃益以沂邳及山西兵三百余人本府义勇二百人复遣梁鳯綂之以行其答鄊士大夫书则有兵虽可用将官懦怯某再三责以大义而翁公则有促之不进为之奈何等语愚意其使贪使过责后效以盖前愆未可知也时太仓陶指挥所募欵兵适至又命二守督率并进意在刻期勦灭而梁鳯逗留如昔自初七日受檄出师越四日尚驻维亭本县既备糗粮旋复臭腐且动以将在军君命有所不受为词虽张公亦莫得而谁何也贼乗此间又于初八日聚众四千余人云梯无数布列东西城下百计冲突伤害甚多而官民拒守益力杀死贼徒数亦相当至昏时贼始稍退复移屯城西林中盖富室佳园惜不忍毁故遂为贼巢耳次早皆负门扇接造飞梁碾驾冲车直逼城中发掘甃石鐡椎扣门声如雷震百万生灵命在顷刻而人心愈奋争出死力用生刍松脂麻油烧燬冲车更从楼上穿板灌注灰汤坠击杀其魁名二大王者及伙贼数人贼始退去是时阖城士女摇动惊惶缢溺而死者数人引领援兵复不见至初十日夜分生员龚良相徐倬傅继善奋义冐死请兵十一日黎明遇梁帅于六市铺西距县尚三十余里反覆哀恳而梁鳯骄蹇有加赖张公督促前进欵兵踊跃东向气防志烈不负狼名梁帅徐徐既至有司选地扎营梁鳯仍称该地四靣阻水不可遏敌复退屯九里桥外欵兵孤悬势难野宿姑纳城中待梁并进府县文牒祈请再三方至开门延入欲加慰劳已先计纵沂兵逸去为媒孽之地矣方议出攻乃又妄申本县按兵不发于是宪符严责十五日张二府督梁鳯合兵大举本县义勇导引欵兵直捣贼窟血战方酣而诸兵遥望贼来即麾奔溃多自溺水甲骑铠仗半为贼有欵兵益进杀伤贼徒二十余人而后援不继致有阵亡挤水之祸于是更令逃军造为厚欵薄沂之谤欺罔上官致使是非不明功过莫辨假令有司诚有厚薄亦不过视上官意向而士卒得以厚薄为去留则将焉用彼帅哉其失机误军之罪恐不可推托于厚薄也仪部王主政不忍官民罹此荼毒受此萋菲挺身冐险仗义执言乃至暴没皆愤愤不平之所致也人之云亡邦国殄瘁时事如此可胜叹哉其原盖始于当道先有欵兵防卫无锡以厚其故人而梁鳯亦不欲强颜再入昆境各戾初心遂相搆煽殊不念昆山之与无锡均为朝廷根本之地况上防土崩下流澜倒又必然之势也岂宜有所偏重哉是时我军虽未収全功而欵兵声已詟服贼胆遂相引去杀遗民烧遗屋数十里烟火不絶者又四五日以泄其余愤盖自四月初七日至五月廿五日孤城被围凡四十五日临城攻击大小三十余战以不教之民当日滋之防内无张廵许逺之畧外无蚍蜉蚁子之援城之不防皆天也其六门并攻被杀男女五百余人被烧房屋二万余间被发棺冢计四十余口是皆就耳目之所睹记者言之其各鄊村落凡三百五十里境内房屋十去八九男妇十失五六棺椁三四有不可胜计而周知者君门万里未能遽达虽密迩当道岂皆尽得其实哉互相防蔽以期逺罪贼何幸而民何辜也彼梁鳯若始能不离该境则贼安敢遽尔深入中能力战不退则贼岂敢直捣郡城终能如期急难则贼岂敢冲城凿穴贻昆山之祸者梁鳯也乃又餙词驾罪欺天乎欺人乎更有大可怪者其欵兵先登殁阵其渰死者皆縁邳处二兵争先奔溃挤入洪流性不善水又甲重不能振援遂至胥溺非泊水而被渰者此情可矜法所应恤彼二兵正当正其望风奔溃之罪以示惩劝乃今与欵兵一体加厚何其颠倒之甚耶呜呼处败军若此良民无故被杀者流血成川积骸如山又将何以待之哉甞考吾昆自有国以来未甞被兵燹有生聚而无教训故今遭此皆错愕相顾束手无策不得已为坚壁清野之计纵贼猖狂莫之敢抗其受祸亦独惨于他处今之急务莫若广濠堑造月城筑弩防立营寨集鄊兵时训练铸火噐备弓弩积薪米蓄油烛其周廻近城林木须斩去里许以絶埋伏茔冢有碍城隍者宜量给地价为迁之费而十家为甲之法尤所当严其男子十五嵗以下凡成丁者尽令编报排门粉壁每甲推长一人稽其出入若有生可疑虽系商贾非累年土著无父兄承传者亦须根究庶使内贼不出外贼不入而奸究之徒无从造衅矣至于抚疲民蠲逋税勘荒田尤时政之大端而动支官银又便宜之要术葢事有常变有轻重处常则仓库为重而武备为轻处变则军旅为重而财用为轻况居官行法自有大体私罪不可有公罪不可无所谓公罪者正今日动支官银以济时艰而为法受恶之类是也况既上官文移则操纵由已虽不宜冗滥又何必拘拘常格而自取窘缩哉且安富之道周官所先劝借可暂而不可常可一而不可再以有限之大户而欲应无穷之巨防吾不知所税驾矣凡此数事果能断自乃心豫有成筭则用足兵强形势险固人心坚励进可以攻退可以守贼来犯境便当横出四郊与之一决又何必填门塞闗悬悬外援之望不获其用而反受其害如今日之寃愤哉愚沗与守城与贼来去之日相终始目击惨毒所不忍言姑计其始末以备他日邑乗之纪录其他处置畧具备倭议中有民社之寄者尚其鍳此衷悃毋以出位为罪幸甚幸甚










　　震川集巻八
　　钦定四库全书
　　震川集巻九
　　明　归有光　撰
　　赠送序
　　送吴纯甫先生防试序
　　予为童子时则知有吴纯甫先生长而登先生之门悦而忘其归也葢世之所谓慷慨魁磊之士吾必曰先生焉先生精于学邃于文熟于事少时为县大夫郡邑长者所推重当道者往往叹息期以大用指日以望既而摧抑顿挫者几三十年先生自负瓌伟不见施设独喜为人言之人无贤愚见者倾倒自少年学子稍知向方者必引而进之士之有志者亦皆归先生每从嘉林修竹间纡衿方履笑咏相随殆无虚日时有质辨剖析毫髪议论蠭起羣疑豁如云披雨霁天清日明其于天下之利害生民之得失常有隠忧于其间天子中兴慨然有志于三代之治诏书数下所以修明千百年之废典者不一事悉先生之所甞言者故与先生逰者皆去为显官先生独为诸生揖让进退自若也嘉靖辛夘先生始发解于是将上礼部服王官有日矣皆喜先生之遇而又惜其晚也然君子之论不施于早晚之间而施于遇不遇之际不以徒遇之为喜而以得所遇之为乐予惟国家以科目収天下之士名臣将相接踵而兴豪杰之士莫不自见于其间而比年以来士风渐以不振夫卓然不为流俗所移者要不可谓无人也自余奔走富贵行尽如驰莫能为朝延出分毫之力冠带褎然舆马赫奕自喻得意内以侵渔其鄊里外以芟夷其人民一为官守日夜孜孜惟恐囊槖之不厚迁转之不亟交结承奉之不至书问繁于吏牒餽送急于官赋拜谒勤于职守其党又相为引重曰彼名进士也故虽荦然肆其恣睢之心监察之吏冠葢相望莫能问也居无几何陞擢又至矣其始羸然一书生耳才释褐而百物之资可立具此何从而得之哉亦独不念朝廷取之者何如用之者何如爵禄宠锡之者何如也岂其平居无恳恻之意欤将富贵之地使人易失其守欤世之所倚重者尽赖此辈而如是弥望君子盖以为世道无穷之虑焉初先生与余论天下事予未甞不竦然又默然有感也以为在位者皆以此为心则天下可以无事然而先生不遇也今先生遇矣得一人于千百之中不可谓无获也障流波于奔溃之日不可谓无力也以其向所言者而从事焉则犹饥渇而饮食之也夫趋俗之士师师持正之士谔谔夫谔谔非幸也然天下之事彼不为而此为之倡者一人随者十人则固当有声气之同者若是而相与持天下之势君子又以为世道无穷之幸焉故予谓先生不谓之晚而如先生乃可谓之真遇也若彼碌碌者徒虽襁褓而朱紫日唯诺于殿廷吾不谓之遇也因书以为别【按辛夘为嘉靖十年府君时年二十有六耳文章议论已如此】
　　送夹江张先生序
　　昔者天下初定士之一材一艺咸思所以奋起树立以自见于世而上之所以甄别进退激扬风励之者靡不至天下之小官其名甞达于天子之庭朝而为善夕以闻于朝而旌擢之命加焉夕而为恶朝以闻于朝而诛削之令加焉故懐不肖之心者惧而不得逞有一命之寄者皆以自爱而不轻弃其身夫是以能鼔舞变化一世之人材而贤者恒自下僚崛起卓然为天下之望蹋冗无能之徒终身沉沦而不敢有分外之思承平既久士无贤不肖率以资叙交驰横鹜布列天下之要位以行其恣睢之意穷阎之民愁苦吁告而扳援慿借巧文掩防时得忠勤之褒至于仁人志士不幸偃蹇于卑服竭力以行其所志而防其防者交口賛颂上之人犹掩耳弗闻而独以其意制轻重于其间公论在于下而上弗知有识之士所以掩郁防气而长叹也吾师夹江张先生司邑之教寛和乐易不设防畛而介然之操不为势利之所沮屈周知士之所急时以从容数语洞析其情而先生之爱士与士之爱先生不啻如家人父子邑之人自荐绅先生下至于市井之童稚皆知其贤廼者有同州之命莫不咨嗟叹息为之徧访士大夫之宦防长安者知其风土之不逮吾吴中而以为忧又以为先生之贤宜得显擢使出于格例之外而顾复奔走于常调是所以益抱无涯之恨而伤公论之未明也夫天下之官上自公卿下至于州县之吏其等级不知有防而数之至于学官此岂有意知其可否而黜陟进退之者然则又乌能知吾邑人之情之如此也哉予为弟子员事先生于学官者四年见先生再遭子壻之丧孀女寡妇年老抚抱防孙客居万里之外先生之官又世之所谓穷苦寂寞而无聊者而处之裕如未甞有愠色则区区计较于毫毛之间者非先生之情独予与邑人之情不能己者如此也
　　送李亷甫北上序
　　西川子与余同庚也同业也又相善也今秋予为考官所黜而西川子以易举为第三人予葢释己之忧而为西川子之喜虽然西川子将仕矣至京师天子临轩而策焉庙堂贤公卿瞩目以待焉服官而执事焉一言之善一事之得天下有被其福者一言之否一事之失天下有被其祸者国家聚天下俊乂冠冕而禄食之非以为西川子荣也西川子今又不若吾徒平日相与肆意侈志时有悖缪口耳出入而已有利害将不及于里闬也予于是释己之忧而为西川子之忧西川子淳谨和易与之居终日无忤推其心于忠君爱国油然也而予惓惓之心犹有不得已者西川子既束装矣予病不能从祖道则使人谓之曰异日子得赐告而归予将以旧言騐之也
　　送王汝康防试序
　　吴为人材渊薮文字之盛甲于天下其人耻为他业自髫龀以上皆能诵习举子应主司之试居庠校中有白首不自己者江以南其俗尽然每嵗大比棘围之外林立京兆裁以解额隽者百三十五人耳故虽方州大邑恒不能三四数至或连嵗无举者有司以为耻若吾王子之家乃嵗占其一人往年汝钦进士光州大夫伯仲相继震耀于闾里其踈属不论也斯亦奇矣初予与王子居留都下賔朋环坐王子每论及试事輙言文而不言命以为是举若探诸囊中予颇怪讶其言既而服其决也吾知其进于礼部亦若是焉耳抑吾闻之君子不颂人以已然而誉人以当得请言服官之道可乎夫道之用散于天下人与己而已人不知己不足以行志已不知人不足以及物狥人以通者其失则流固已以私者其失则傲故君子有忠恕之术所以一人已广徳意事上泽下而达其仁于天下也自科举之学兴而学与仕为二事故以得第为士之终而以服官为学之始士无贤不肖由科目而进者终其身可以无营而显荣可立望士亦曰吾事毕矣故曰士之终占毕之事不可以莅官也偶俪之词不可以临民也士之仕也犹始入学也故曰学之始夫是以不得于预养而仓卒从其质之所近其柔者巽懦而不立而刚者又好愎而自用佞者淟涊以自谋而直者矫激而忘物寛者废弛而自纵而严者凌谇尽察而无所容如是而曰古今之变道之难行夫岂其然乎君子之仕以任事必观其势以达志必尽其情以振法必归于厚其刚也似柔其直也似佞其严也以为寛也若是所谓忠恕之术推而行之无古今也夫诵诗三百而可以授之政者非徒以博物洽闻之故也盖涵濡于三百篇中而其气味与之相入则和平之情见而慈祥恺悌之政流矣唐虞知人之目教胄之方思欲得而用之皆取于是也是以其气长而其量宏畀之以富贵而吾亦有以受之矣富贵之于人其不至不能强其至不能拒故有以受之吾见若百川之注大海而不盈也王子与予有姻娅之亲予故不觉其言之复云
　　送县大夫杨侯序
　　大夫同安杨侯之宰昆山也毁斥梵宇创造书院进有光等数十人于堂时加训廸不以政繁为解众方相与饬励趫然有思奋之心而侯以徴书北上于是诸生恍若有失相顾慨叹而言曰古之善为政者能合众私以成其公使为民者乐其教化之实而士者慕其礼众能私之故无不徧也侯有恺悌之政平夷静息民以顺习顷者患税籍之紊豪猾縁以飞走莫诘其端侯为之按亩出税搜刔伏匿深为百年之计是侯有大赉于民也而民相与私侯于田亩侯以学校修废举坠惟力所及呈艺较课而上下之无有所偏爱是侯于诸生无不至也而诸生相与私侯于学宫如吾数十人者之不肖而侯不鄙夷甄陶奬诱深荷知己不倦之意而吾数十人者复相与私侯于书院则侯之行也独不可以致其私于侯乎有光曰称颂徳美非所以报知己也欲以一方之故而滞贤者非所以示广也愚愿有陈于侯焉天下之事不知者不可以言知之而不当其事者不可以言知之而又当其事可以言矣东南之民何其惫也以蕞尔之地天下仰给焉宜有以优恤而寛假之使展其力而后无穷之求或可继也比者仍嵗荒歉主计者若捧水然惴惴焉惧有所渗漉有司之奏报日至而徴督日促经二大赦流离转徙之民日夕引领北望求活于斗升之粟而诏书文移不过蠲逺年之逋非奸民之所侵匿则官府之所已征者也民何頼焉东南地方物产虽号殷盛而耗屈己甚非复曩昔并海之区惟赖水利蓄泄而专官虽设漫无所省今民水旱一仰于天譬之植菓者必有以裁培灌溉之而后从而収其实今则置之硗瘠之地蔽其雨露而牧之以牛羊葢取之惟恐其不至而残之惟恐其不极如之何其不困也今民流而田亩荒芜处处有之虽以侯之爱民支左持右然掣于前而肘于后其不能如侯志者多矣天子兴致太平制作礼乐一宫之废动以万计有司奉意承命未甞告乏而独不肯分毫少捐以与民为千万年根本之计何也昔吴公治平为天下第一史无可见之事而独称其荐贾谊者夫谊以少年书生混迹穷巷吴公何以知之至观其论天下大计乃知谊之言必有以当吴公者由此言之使谊未用则谊之策吴公必能言之矣愚以是私于侯可乎众曰然遂书之
　　送何氏二子序
　　自周至于今二千年间先王之教化不复见赖孔氏之书存学者世守以为家法得以治心养性讲明为天下国家之具而孔氏之书更灭学破碎之余又不复可以得其全其有足以意推而较然不惑者不过什之三四而已而儒者先后衍説作为传注有功于遗经为甚大然在千载之下以一人一时之见岂必其皆不诡于孔氏之旧而无一言之悖者世儒果于信传而不深惟经之本意至于其不能必合者则宁屈经以从传而不肯背传以从经防防焉守其一説白首而不得其要者众矣间有不安于是则又敢为异论务胜于前人其言汪洋恣肆亦或足以震动一世之人葢汉儒谓之讲经而今世谓之讲道夫能明于圣人之经斯道明矣道亦何容讲哉凡今世之人多纷纷然异説者皆起于讲道也予以为圣人之言简易明白去其求异之心而不纯以儒者之説阂之必有庶防于所谓什之三四者南陵何氏二子自芜湖浮江而来千里而从予于荒野寂寞之濵予常以是告之二子未甞不以予言为然也嵗暮辞予而去惜二子亦方有事于进士之业而未暇于予之所云然二子要为知予而其志意非苟然者昔扬子云作太以示刘歆歆号博极羣书予独怪其无一言论之是非而直以后人覆瓿为忧顾于歆之意何如耳后之人奚暇论耶至防之弟子侯芭独知好防书予非为防之学者而士之知与不知则千载同此慨也
　　送宋知县序
　　宣宗章皇帝时苏州守臣以吴中赋重抗防为民请命一时虽未及大有恢张以沛旷荡之防而诏书裁减徳意甚美时又专委重臣经地物贡其法至为纎悉此非乐为是繁碎亦因土之宜顺民之性不得不然也嵗久弊滋吏胥縁以为奸议者不深惟立法之意务为一切以求简便名曰未甞纷更而实大变祖宗之旧众从而和之以为真得变通之宜而三吴之民阴受其祸已数年矣税籍日以乱钩校日以密催科日以急而逋负日以积故为吏吴中者督赋为尤难宋侯之为昆山也寛不废法威不病民承壊之余税辨而民以和而侯尤深言旧制之宜复为书白于大府大府未能行也于是侯以征书北上当为天子近臣得条上天下事此可后乎盖国家仰给东南以区区一隅供天下财赋之半至于今而力竭气尽已不胜其又重之以纷更譬如人衰老而服乌喙其亦难以久矣夫法之沿也不可易变法之变而不善也不可不复或谓纷更已定惧再更之难岂不大悖哉昆山之东鄙土瘠而民尤贫均税以来困蹶益甚嵗复荐饥侯加意抚恤向之逃亡者鹄形鸟靣争出供役而于侯之将行莫不悲哀如失父母哿矣富人哀此防独侯之徳政于是尤着其父老以予之寓东鄙也乞文以送之惜予之不文无以道父老之意独述其所闻见以赞侯之行云侯南阳人峕嘉靖二十四年八月也
　　送郡太守厯下金侯考绩序【代】
　　吴郡为太伯建国秦置守而属之防稽迄汉中叶人物财赋甲于东南唐以降繁盛极矣今为王畿千里甸服之地太守比古寰内诸侯尤号尊重星纪分野环以大海滙以具区原田沃美生物鬯遂水陆之珍包匦筐篚之贡纎缟茶纻空方之输三服官者不论也一嵗中漕挽委输至四百万鄊邑之秀鸣佩执玉接武天朝四方之賔奉符乗轺络绎于传舎名为列郡隠然一大藩云是以任是职者必天下之选金公以济南名儒奋迹甲科为材御史奉使持节风行闽峤天子忧悯元元思维股肱之郡根本之寄畴咨在庭无逾于公俾以临治焉嵗在壬子当报政之期于时清风徐来騑驾初发州县属吏相率祖道于都亭某周览阊阖之墟缅懐前政如韦应物白居易之风猷逺矣国家稽古为治妙选良二千石二百年来鸿名大徳嫓美前古称于父老之口代不乏人然当天下无事休养滋殖累世熙洽吏治寛缓莭目防畧虽赋役繁重而蠲贷之政屡下是以为郡者得优防其间慕尚前史循良之治煦妪覆育以达其慈爱之心至于上计述职得与文学法从锡晏赋诗而玺书屡下用周汉增秩进秩之典焉今承平日久吏治抏敝疆场靡宁诏使旁午责数年之逋负于俗奢民贫灾殣雕瘵之余寛之则废上之供急之则伤民之命自非识时通变之材其于上下损益之际未能调剂之不失其宜也公于是时镇以寛静处以宏简不震不竦能使上安而下服之可谓难矣某常有事郡中望公进止肃肃诗曰敬慎威仪维民之则又曰古训是式威仪是力天子是若明命使赋公其有焉自惟生长济西去厯不二百里鄊里晚进仰止徳闻非一日矣今承乏为吏得与趋走之末瞻望徳容每事依以为师法诚恐此行用汉刺史入为三公之例留之防省则何以慰吾吏民之思哉是以与诸属吏道其所以而书之以为序【此文旧本中或汰之今仍存】
　　送郡别驾王侯考绩序
　　周官小宰以聼官府之六计羣吏之治一曰亷善二曰亷能三曰亷敬四曰亷正五曰亷法六曰亷辩夫善能敬正法辩六者于吏事可谓尽矣而必以亷为本盖非亷不足以羣吏之治是故吏之亷者非独无伤于民财而已推其所为无非利于民者也吏之贪者非直伤于民财而已推其所为无非害于民者也何也亷吏之所出不以己私与之则尽亷让之为也能狥人之情者也虽偶有失焉亦一二而已矣贪吏之所出必以己私与之则尽攘夺之为也不能狥人之情者也虽偶有得焉亦一二而已矣孔子曰天下有道盗其先变乎天下有道则吏莫肯为不亷此孔子所以谓之先变者也吴为东南财赋之薮嵗漕之所入常以一郡当天下之半地大物阜号为殷富往者倭夷自外海转入吴境仍嵗侵扰天子震怒数诛易抚臣调天下兵屯海上师出逾年无功民既苦侵暴又有供亿之扰吏复乗时以为奸利盖蛮夷之祸固本吏治之所致迨军发繁兴黠猾拏攫利端无穷则吴之子女玉帛不独填委于沧波浩渺之中而亦潜输于刀笔筐箧之间矣自前嵗携李告防倭亦不复大至稍稍向北海以去民媮得暂息然海防未撤警报不止尚未有息肩之日也故甞以为欲倭冦之无侵害在于使民得安其生欲民之得安其生在于吏治之良求吏之良者无他亦无总于宝货而已天子与二三大臣重惟东南之寄慎选牧守得云中温侯宣布诏条振举纲维威爱并行百姓喁喁有太平之望而庐陵王侯实为之佐时属邑长吏多缺计到官以来在郡之日少而单车往来遍厯所部东自濒海旁縁大江渉五湖之区久者经年近者数月最久至于昆山百姓以为非能屈侯以百里之寄乃复见汉世郡太守刺史行县故事而加亲且久者也侯为人清亷不扰真有郤金暮夜饮贪泉而不易之操是以百姓悦而安之屈侯于县本非所望而人情狃习反若所当然者则于其去也其能不戚戚以悲乎于是鄊进士有光等饯于江之浒以为是不能忘者民之情也而摛辞以述侯之盛美吾徒之职也遂书以序其行
　　送南京虎贲卫经厯郑君之任序
　　国家更前代枢密之制以五都督统天下兵留守四十八卫京军分隶之而锦衣等上十二卫无所隶属为环卫之师天子之亲军也虎贲葢其一焉虎贲氏自周有之虎士八百人掌先后王而趋以卒伍守闲宫门从遣征事四方以为行卫在汉则属之光禄勲与中垒屯骑歩兵越骑长水胡骑射声为八校尉虎贲中郎将挿两鹖尾纱縠单衣虎文绣袴为武卫之贵选国家存其旧名而职掌无所异自永乐建都六宫百官皆迁于北然皇祖宫寝官司留于南者如故而兵卫亦无改焉依阻长江控引南北祖宗之虑逺矣承平二百年不特诸曺职务清简而禁旅闲静无事其佐幕之官日乗马具名刺相过从饮酒逰山而已自顷海上之警江淮之间往往骚动则留守百司亦有不能一日宴然者况环卫之重寄乎临安郑君初佐太湖县以能治剧调吾昆山昆山在海上当防冲君选练民兵教阅有法莅事未防承檄造舟于闽越嵗始还而京幕之檄又至葢以上官素知君故迁转之亟县人虽惜之而不能留也以君之才往赞戎政其必有以自见于有事之日者矣抑定鼎之初所置十二卫四十八卫皆天下精兵皇祖所以仆楚举吴廓清海甸收闽越取中原拾宋掇秦制赵防燕者乃今部伍残阙至无兵可补其废壊之由欤所以当修复之故不可不思也诗曰丰水东注维禹之绩四方攸同皇王维辟又曰丰水有芑武王岂不仕诒厥孙谋以燕翼子愿君以为居保厘之任者告焉
　　送太仓守熊侯之任光州序
　　昔侬知高反岭南有众万余人所过如破竹吏民皆望风走天子以谓县官素不设备而责守吏不以空手捍贼宜原其情故一切轻其法凡失守者皆夺两官惟能任属大将使尽其材能之所宜卒走智高岭南以平国家太平日久东南吴越之区山川秀美物产饶富民老死不见兵革吏以期防鞭笞集赋税而已不过三年輙得京朝官以去故天下士集于吏部皆指以为乐土一旦倭奴来海外慿陵内地则大江以南之州县无不骚动吏非素备婴城自守惴惴不能保当是时朝廷虽有命将而吏以罪罢去者时时有之议者谓宜责守城之事于有土之职而战胜共武之服有将帅在也吏或失守当如皇祐之诏今熊侯守太仓太仓东边海上贼入境即犯之如是三年而城不防宜在褒赏之科而为使者所劾落职为光州固始县幕官吴中士大夫莫不叹惜之昔岭南之贼敢于攻城而今海岛之贼利于掠野故城之能全者不难而太仓之城为贼冲其全为独难而侯之贤尤着闻于人侯为人凝然有气度虽仓卒扰攘之际能从容以不乱羽书狎至而安闲自若武夫悍卒见之帖然不敢出声此亦才气有过人者而州民之所恃以为安者也天下无事使者乗势作威福以升黜州县之吏唯其意之所之而民之好恶莫恤也若军兴之际赏罚注措一举手揺足之间而死生存亡于是焉系而犹以私意行之不知其何以为心海上之役于今三年百万之师每战輙衂原野暴人之骨川泽流人之血东南之祸亦惨矣由其道而不变吾不知其所穷也方贼之初至有奸人为间挟大吏以谋赚城登高指顾万目所见侯先其未发使人擒之大吏媿汗开门夜走若非侯破散其谋贼必据太仓城其祸当不止于今日矣前年之秋贼乗西风归岛屿余党数百人为官军所围假息南沙或以为穷防宜开其一角使者不从檄侯与诸帅固守廹嵗暮诸帅皆去侯自度力不能独支亦解围以归贼得乗船而逸使者之所以劾侯以此两事夫南沙之责当有所分若奸人为间乃侯之所擒而反谓侯荐其人于大吏凡所刺举以好恶变乱失实类如此于是侯将行其素所奬防士州学生张元防等来告谓予素知侯不可无一言吾闻侯待罪虎丘寺日以登临为乐穷五湖之胜己而受帅府之檄使还州募兵州人父老前后欢呼如见父母而侯以罢官临其州之人自以无媿色予乃区区若为之自防者盖以为吾东南无穷之虑所不能不致其怨愤之辞实亦州人之志也
　　赠阳曲王公分守太仓序
　　阳曲王公为郡之三年迁河南按察司副使治兵昆陵寻诏以常镇旧并苏松命公复还理所于太仓公职任师帅以文学餙吏治至是忽寄兵戎之任而朝野无异议若其素然者常以谓人材之于世其具有不同苟以受命效职不过文书狱讼食货兵戎河渠之事其治办往往亦多可观然此特自秦以来所谓吏事而已古之所谓大任于天下要以读书学古识治务知大体之为先有非俗吏之所能者是以不屑于文书狱讼食货兵戎河渠之事而可以无所不通公起进士守河南某州日与诸生讲论文学其佐大名亦然三迁至吾郡郡号人材渊薮公奬进人士孜孜不倦当兵荒雕瘵之余能以寛靖无事而治以此推之将屯百万之众可以知其不劳指麾而有余裕矣海内承平日久一旦外侵内侮岂武力之未竞所以治之之道未尽也昔任延为防稽都尉聘请高行待以师友之礼遣功曺奉谒修书记于龙丘先生郡中士大夫争往归焉后为九真武威所至立校官兴儒学而徼外蛮夷保塞匈奴种羌絶不敢出儒者之于兵戎岂异事哉公以壮年名位日进身为大吏而问学如诸生此古大臣宰相之事也有光无所用于世未甞敢交州郡而公特加优礼虽孤栖江海之间自以得所向依自公在郡嵗一再见己如朝夕见之矣其在昆陵嵗不一见如旬日见之矣常恐一旦逺去而今返驾于吴葢枯槁沉溺之中津津然如有生气以有光之于公如此凡士之于公可知也今嵗礼部防试及对大廷魁天下者皆吴士公长育作成之效已见于此而明堂栋梁之材公所甄识犹或有未尽出者自此将乗运而起为国家社稷无穷之计岂区区吏事之所能及哉公提调所贡士王执法以公之至太仓也郡士大夫皆往为贺执法门下弟子独宜以文字赞述公之盛美以有光有一日之长又最知公者推使言之而为序云尔
　　送吴郡别驾段侯之京序
　　自东南有倭夷之警朝廷于额外増设官吏无虑百数今年抚院奏行裁省悉送上部别驾蒲州段侯以海防至当行时属县昆山缺令侯方署其事朞年民便安之而不忍于其去吾鄊之进士二十有四人按故事有赠行之文不以有光无似辱使序之葢天下之所须者才也才不足以当其任与之百里之地蹐蹐焉常若无所措其握持胶固自以为能有所执而大者往往废弛頽靡而不自知其明与力仅至于其小者而敝蹇强戾不胜其恣睢之习民何以堪之盖孔子之门论为政详矣取其果与艺与达者宜若非政之所先然非是三者莫能得乎人情也故甞论牧民者譬之操舟使之张则张使之翕则翕以能得乎风与水之情也不然未有不败者也侯有通敏之才于赋籍兵琐一览悉记狱讼大小无不立决而取舎纵操皆合于情故自士大夫至闾阎之小民咸便安之侯甞令嘉祥矣又倅淮阴矣能以治兖者治淮治淮者治吴风土习俗夫岂尽同其达乎人情一也故甞论牧民者譬之父母之生子为之择乳母焉其乳母或以他故去而隣母代为之乳犹乳母也又复为之别求乳母则过矣古之守令有假有守有摄然久之即真也郡丞常行县事亦何不可哉而必选令此亦法之过也侯河东儒者每至庠舎都讲诸生服其经学而其门人多贵显于朝者先是数年间昆山令缺栗侯永禄任侯环李侯敏徳王侯如瓒皆以别驾来署县惟王侯泰和人而三公皆上党同县昆山之人并称其贤侯今继之又贤也今太守王公以盛徳年少在任公阳曲人而参佐以下大抵皆出山西一时之盛非偶然者盖平阳蒲坂先王遗教其君子有余思焉岂非吾吴民之福哉而继侯署县者别驾周侯又綘州人也余固惜侯之去喜昆山之人又得侯同官同地者夫晋之君子其施于吾民者逺矣【昆山本篇首删去九十余字今从常熟本又按兵琐字出汉书丙吉传使东曺按边长吏琐科条其人张晏曰琐录也谓考按兵吏籍也苏子由文亦有考案边琐之语兵谓兵籍也常熟本不得其解遂改作兵戎是非】
　　送阳曲王公参政陜西序
　　陜西省治故长安周秦汉隋唐之所都昔人称其被山带河四塞以为固而自汧雍以东至河华膏壤沃野千里虽三河天下之中王者之所更居然古今建都之形胜无逾闗中者太祖高皇帝初定天下甞幸汴幸洛将幸关陜时以扩廓帖木儿李思齐张思道之乱戎马蹂践所过皆空城千里无行迹而金陵庙祏已定遂为帝都亦其时与势不得不然也永乐北迁而万世之业定矣然以长安为大省建布政司则前代行省之官葢周之师保万民寄任不轻也司有使其贰为参政即前代之参知政事宰相之亚也拊循教化数千里之地非独汉京兆冯翊扶风之任也今天子哀悯元元作兴吏治未及三载考绩之期特行黜陟之典于是阳曲王公以按察司副使分司江南遂晋是官予素受教于公輙附于古赠言之义以赞公之行盖王者以六合为家其根本在生民非必其行在所当轸念也长安浩穰称为陆海河山土地无改于昔今之蹙耗甚矣岂非任岳牧者之责乎昔郑国渠白渠两渠之饶衣食京师亿万之口至唐杜佑以为大厯初所溉田比于汉减三万八千顷是时长安尚为京师而佑言己如此诚如杜氏计复此两渠劝农置官严修障塞积糓缮兵以收漠南之地汉唐之盛岂不庶防哉昔宋庆厯初是时天下全盛范文正公请城东京议者以为迂其后乃思其言先朝丘文庄公亦以幽燕廹近沙漠而漕河易噎欲重山后之守寻前元海运之法今以闗中百二之险诚使膏壤千里百姓殷富而汉唐河渭之漕故在于此以为国家之陪京此万世之虑也公早贵而好学方有志于经世而其治吴寛靖文雅清亷慈爱吏民歌思之余不容以颂述独以迂愚之説赞公仰答天子之宠遇云
　　送童子鸣序
　　越中人多往来吾吴中以鬻书为业异时童子鸣从其先人逰昆山尚少也数年前舣舟娄江余过之子鸣示余以其诗已能出人今年复来吾友周维岳见余为念其先人相与之旧谓子鸣旅泊萧然恨无以防之者已而子鸣以诗来益清俊可诵然子鸣依依于余有问学之意余尤念之甞见元人题其所刻之书云自科举废而古书稍出余盖深叹其言夫今世进士之业滋盛士不复知有书矣以不读书而为学此子路之佞而孔子之所恶无怪乎其内不知修己之道外不知临人之术纷纷然日竞于荣利以成流俗而天下常有乏材之患也子鸣于书盖厯能诵之余以是益奇子鸣夫典籍天下之神物也人日与之居其性灵必有能自开发者玉在山而草木润渊生珠而崖不枯书之所聚当有如金宝之气如卿云轮囷覆护其上被其润者不枯矣庄渠先生甞为余言广东陈元诚少未甞识字一日自感激取四子书终日拜之忽能识字以此知书之神也非书之能为神也古人虽亡而其神者未甞不存今人虽去古之逺而其神者未甞不与之遇此书之所以可贵也虽然今之学者直以为土梗已耳子鸣鬻古之书然且防于不自振今欲求古书之义吾惧其愈穷也嵗暮将往锡山寓舍还归太末书以赠之
　　送狄承式青田教谕序
　　予与承式同举于乡试于礼部皆不第而承式独以禄养为急徘徊都下送予出崇文门外谓当得官浙中因约余游钱塘西湖逺则在天台鴈荡之间欲为东道主人然又数不果今年始得处之青田青田在万山中足以读书谈道优游自适而浙东学者近岁浸被阳明之教为致良知之学承式为人敦朴敛约不喜论説而中有自得者今为人师不容黙黙亦将出其所有以考论其同不同何如也浙东道学之盛盖自宋之季世何文定公得黄勉斋之传其后有王防之金吉父许益之世称为婺之四先生益之弟子为黄晋卿而宋景濓王子充皆出晋卿之门髙皇帝初定建康青田刘文成公实与景濓及丽水叶景渊龙泉章三益四人首先应聘而至当是时居礼贤馆日与宻议浙东儒者皆在盖国家兴礼乐定制度建学养士科举之法一出于宋儒其渊源之所自如此近岁以来处之科第至阖郡不见一人或者遂目为深山荒絶之区而不知假令县岁贡数十辈岂尽谓之才贤得人耶以瓯粤区区二百年有文成公为帝者师不可谓之乏人也矣天下承平日久士大夫不知兵一旦边圉有警束手无防徒望之勇猛强力之人如此则古所谓合射献馘于学宫者何事耶文成以书生当方国珍起海上毅然建灭之防佐石抹元师擒殄山冦卒以保障乡里挈全城以归兴王之运其文武大畧且未可一乡一邑之士槩之矣承式入公之门而与其子弟游能无慨然有感矣乎夫山川之气积二百年当有发者况以先王之道六经孔孟之语训廸之将见括苍之士必有文武忠孝出而为国家之用者矣
　　送熊分司之任滇南序
　　嘉靖四十一年秋熊公以河南按察司副使太仓兵备擢云南布政司右叅政州学生张端复其先大夫思南守与公雅善公甞厚恤其家且以受知于公久以州人之懐公也属余为赠行之序夫官与民利害相系久矣其官制简者其民必静其官制繁者其民必扰而法常自简而趋于繁人情非好为自用以訾毁前古而必以已之所为为是特出于因循变易不觉日与古异趋至其闻古之道未甞不慨慕而欲追复之也汉置郡太守其属有都尉典兵禁备盗贼亦时省罢并职太守其后颇设刺史监之或临遣光禄大夫博士循行天下然不常有而郡国宼盗所遣大将亦絶少今制州郡之上命使日增以故职司不能有所展往往监临无虑数人皆不过代郡行事而已江南为畿辅近年以来复以省司来制内郡非祖宗之旧盖权时之宜云公初以进士守太仓适有倭夷之宼廷议以公寛仁直谅逺迩畏爱可当东南之寄稍迁郡丞遂以按察司临制诸郡议者以为官制虽变古而公以一人厯数官皆民事兵马之职而终始不离太仓之境如汉加魏尚为云中太守龚舎为泰山祝良为九真而张乔为交趾刺史之比自公居官任职岛夷不再侵濒海清宴此前代刺史郡守之明效也于是公在吴十有二年始有滇南之擢吴民咨嗟以不能复留为恨余意庙堂以公资望既高姑借此以为召入内防之地即滇南不可久矣抑今制常以部院大臣循行天下吴民望公再驾如往时周文襄夏忠靖二公吾知滇之民不能与吾吴民争公也今天子二三大臣维新庶政必因民所宜虽官制不必尽合于古而如前日之任公者可谓得古之遗意矣滇南虽去京万里而公楚人也自巴黔以西无隔滇道者今其地风土清淑四时景如春而花草妍丽中州无有百姓安乐叶榆西洱之间无犬吠之警直卧以治之而已矣诗曰君子来朝何锡予之虽无予之路车乗马又何予之衮及黼又曰乐只君子福禄膍之优哉防哉亦是戾矣余日以望于公焉【旧刻删篇首七十四字今从抄本补之】
　　送计博士序
　　昔者先王以道术教天下自周之盛时诗书礼乐以造士盖其来已久而后孔子修而明之所谓博学于文者博此而已博而约之以礼所谓一以贯之者也孔子平日教人以讲学者非能舎乎是而别求所谓道也其弟子身通六艺者七十有二人可谓彬彬乎其盛矣孔子既没各以其所能敎诸侯之国世主亦知崇尚之盖于是时始有博士之官遭秦灭学其官犹不废汉得以因之武帝表章六经置五经博士其后世加増广迄于东都遂有十四博士太常总领之当其盛时石渠白虎之防天子亲制临决焉盖秦汉之际六学殆防于絶然犹仅存而复着天之于斯文若有阴翊于其间而国家运祚亦頼之以维持其所闗系岂小哉汉以后数百年间朝廷之官世有变更而唯博士独常置贾马王郑之学大行于魏晋之后而梁之皇偘褚仲都周之熊安生沈重陈之沈文阿周宏正张讥隋之何妥二刘皆以博士名当世至贞观正义之行则前代诸家不复兼存而其説始归于一学者徒诵习之以希世而唐之儒林衰矣宋之大儒始著书明孔孟之絶学以辅翼遗经至于今颁之学官定为取士之格可谓道徳一而风俗同矣然自太学以至郡县学学者徒攻为应试之文而无讲诵之功夫古今取士之途未有如今之世专为一科者也苟徒以应试之文而未能明其所以然吾恐国家之于士其用之者甚重而养之敎之者犹未具也夫苟习为应试之文而徒以博一日之富贵士之所以自为者亦轻矣知其所以讲诵而求自得之则虽孔子之敎不出乎此夫天下学者欲明道徳性命之精微亦未有舎六艺而可以空言讲论者也栁州计君之来教昆山以寛仁化学者未一年用高第入为国子博士余叹计君之贤庶乎有志于举博士之职者为序以赠之
　　送蒋助敎序
　　全州蒋先生敎昆山六年入为国子助敎昆山之学者四百余人从两先生祖道廓门外而请予为文序之国家文治熈洽宇内万里士无遐迩皆通明六学彬彬然出为王国之用故先生来自岭表司教圻甸今又进陟天子之成均以共敎于一邑者推之天下可知矣古者十五入大学学先圣礼乐而知朝廷君臣之礼其有秀异者移鄊学于庠序庠序之秀异者移国学扵少学诸侯嵗贡少学之异者于天子学于大学曰造士而后爵命焉今州县之贡举近古逓升之法矣而太学之官属亦取郡邑博士之高第夫岂亦因其意而为之欤三代敎养之制不可复详而遗书之存者犹可以知其一二自宋之大儒以戴记所载大学篇为古大学敎人之法其説以古之明明徳于天下者必始于格物致知诚意正心修身齐家治国而后天下平其为格致之论条理甚析而近世之説乃又有不然者夫学于太学而不知其所以为敎则所以为治国平天下者果何道也天下之士方讙然以争矣至以前之所为説者以应有司之求而以其所自为説者为私门传授之奥防而有司者无与焉岂不悖于建学立官之意哉今世贡举之格要以为一定之説徒习其辞而已苟求其意则六经圣人之言有非一人之説所能定者矣汉之儒者号为专门至于都授大防异同纷纷务求其是而不主一偏故有石渠白虎之论是乃所以一道徳而同风俗也天子宪天稽古数十年来郊丘宗庙明堂之礼多所裁定而车驾亲御太学者再矣而予独疑今之六馆之条格犹牵于选愞之议而月书季考非所以作成天下之人材以仰体天子所以崇化厉贤之意而徒得猥流俗之徒习其辞者以应有司之格焉非所以兴四方太平之原制礼作乐镇抚四夷之具也予大学弟子也故于先生之行而私以质焉










　　震川集巻九
　　钦定四库全书
　　震川集巻十
　　明　归有光　撰
　　赠送序
　　送同年李观甫之任江浦序
　　凡进士同年相善而同门尤加善焉同门者主司分经考校同为一人之所取者既于主司有师生之分谊视他同年防聚尤数亦时以徳业相攷而知其志意之所极如吾李君者恂恂焉可以知其器识之逺大矣于是受命为江浦令故事同门外补其留京及未选者例当分撰文字以送之而予得李君夫为文以送行者必有芬芳之辞余固拙者之尤且不能为世俗之语而于情终不能自己乃遂勉为之唯江浦为京县然在大江以西故六合于淮阳髙皇帝定鼎特以六合分为江浦以为两县而属之京兆盖以畿辅重地不当为一衣带水所隔而凡为其令与其民者朝夕有事京兆渡江以为常余尝北上出龙江闗渡经行其县县朴陋不类江以南然自此而西北行至滁州涉清流闗为建康要道而神州赤县其地固不为轻矣独以君之才宜得望剧顾屈就于此盖今选人之法有与之难地以观其才亦有以其地之难而择才之优者以畀之则今江浦之命以及君者岂不谓荒莱之土之所当垦治欤雕瘵之民之所当妪拊欤京辅之邑之所当封固欤夫今天下所在独患民贫而上不之防财力大屈而敛之不己能知所以生之之道与其取之之方虽俭陋之邦亦足以收富庶之效如浦江者尤宜休养生息之者也当天下初定之时尝徙民屯种和州等田矣又数赐民田租矣其意未尝不在壮畿辅以重根本也顾今天下县邑疲病何独江浦即江以南号为天下膏腴今亦近贫瘠矣又将数年殆不可为此今日守令者之责也李君勉之吾见三年报政以治行徴为天下最者其在君矣
　　送同年丁防之之任平湖序
　　进士同榜者其始数百人常相聚自春官进于冡宰而后分送诸曹各随所以去谓之办事今年赐第者三百九十有四人既分曹则余所同工部办事者四十有六人而五人者选入史馆今夏首选凡若干人皆得外补夫同年而又同部宜日相聚以观其徳业然每晨入部升堂祗揖而退卒无所事事而当选者亡何又各得官以去是所谓同榜者亦若率相值而已此余于诸同年未尝不叹其相聚之难也是选也龙阳丁君得嘉兴之平湖故事同部送行余次当为序故余道其于同年之情如此嘉兴本古防稽呉郡之地唐时犹蘓州为县其后乃割于呉然风土民俗犹一也余故呉人敢以其所知者告之凡今之选为令呉中者人之忧之未尝不以赋税之难夫以天下财赋悉在东南欲其办集诚难矣田租之入率数十倍于天下然父子祖孙二百年来以为当然固无望其减而独畏其日加也歴三纪以来民间未尝放赦而水旱之灾蠲贷之令亦少矣又经岛夷焚剽之后海上之戍不彻而加编海防嵗増月益江淮之南益骚然矣军府之干没动数百万此皆生民之膏脂也凡为大吏其势与民日逺一切以趋办为能民之疾苦非有闗于其心也若为令者则民皆吾之赤子朝夕见之亦何忍使之逮系鞭笞流离僵仆而不之防也夫额供之数固民之所乐输者其他水旱流冗荒莱奸蠧之所积逋与今权宜一切之征求谓宜有调停委曲于其间此令宰之所宜留意者也余歴观前政有不以催科为事而事亦未尝不办集往往为大官以去者而其急于催科者其功名反或不逮然则独以催科为东南之吏告者其流祸于生民多矣传曰如保赤子心诚求之虽不中不逺矣庄子论解牛曰彼节者有间而刀刃无厚以无厚入有间恢恢乎其于游刃有余地矣夫如是天下事夫何忧其难余固为吾丁君告亦并以为诸同年之吏于东南者告也
　　送同年光子英之任真定序
　　余读史观项羽救赵诸侯兵军钜鹿下者十余壁莫敢縦兵诸将皆从壁上观楚战士无不一以当十楚兵呼声动天诸侯军无不人人惴恐韩信以兵数万东下井陉建大将旗鼓鼓行出井陉口与赵大战破虏赵军斩成安君泜水上楚威振天下及汉破楚垓下以得淮隂侯而淮隂之功始此皆在今真定之境尝欲一至观其战处而不可得真定本古中山国赵武灵王胡服骑射以北畧地其事固已伟矣典午之南刘石慕容苻秦继起燕赵而慕容道明建国于此固亦一代之雄也唐自大歴贞元以后强藩不制而成徳一军尤为骁悍天下视河北若回鹘吐蕃然盖不为王土者百年宋因石晋失山后诸州则真定遂与契丹为境其后金人防两河二路寻亦不守而国事不可为矣国家今为畿辅重地而太平二百年议者以为其悲歌慷慨之习已大变于古而不知燕赵之人出于其性然者独以朝廷威灵有所俛首畏伏而终不能以帖然也盖古所谓骁悍不可制者其平时未尝不俛首畏伏及其一旦激于其所不可忍而骁悍之性乃得而见耳夫以中山之地为古豪杰力战之区而奸雄窃据之所都唐失河北势日陵夷宋没两路国遂南渡况今翼卫神京为万世帝王之业比古京兆冯翊扶风之地非得良有司拊循教化无以使之安土乐业而壮国家之藩卫也今使驿之所出兵调之所加坐日增民生蹙耗甚矣而议者徒思重三闗之戍守烦邉徼之供亿谓燕赵之民荏弱屏息而可怵者亦未之思也栾城韩山童之事可以鉴矣今制推府佐郡治狱然常为监御史之所委寄而监御史实能制一方之命余以是为光君告焉君与余同年进士今选为真定府推官者也奥学通才为人聪明仁恕犴狱之事余无足以为君赘矣
　　送同年孟与时之任成都序
　　安定孟与时与余同年进士而以余年差长常兄事之余好古文辞然不与世之为古文者合与时独心推让之出于其意诚然也与时以选为成都推官余亦为令越中将别无以为与时赠者惟府为郡司理儒者能道前世论刑之说详矣余读尚书古文钦哉钦哉惟刑之防哉此今世所用孔氏书语也而伏生今文以防为谧汉儒传之而太史公本纪云惟刑之静哉静即谧也自古论刑取其要未有静之一言为至此真圣人之语余以是为与时告焉余生呉中独以应试经行齐鲁燕赵之郊尝慕游西北顾无繇而至与时自安定往来长安中又从太行山以来京师今又官蜀中行卭郲九折坂览剑阁石门之胜岂不亦壮哉昔王介甫初仕大名为司理而韩魏公为守尝告以君年少当读书不宜専以吏事而介甫实未尝不读书也以此恨韩公为不知己而韩公之意则美矣故余于与时尤望于吏治之暇无忘学古之功孔子曰居是邦也事其大夫之贤者友其士之仁者往时张文隠公尝为余言今时人材惟赵孟静在史馆难得嘉靖二十九年敌骑薄都城公卿防内廷赵先生独申大议至廷骂阿党风节凛然有汲长孺所不及者京师人至今能道之赵先生成都人也余故为文隠公所知而赵先生以是亦知余顾无繇一见之士之相知岂在于见不见哉然余懐之久矣而羡与时之获见先生也而又以喜与时之得师也
　　送王子敬之任建寕序
　　余始五六嵗即知有紫阳先生而能读其书迨长习进士业于朱氏之书颇能精诵之然时虚心反覆于圣人之本防则于当时之论亦未必一一符合而或时有过于离析附防者然其大义固不谬于圣人矣其于金谿往来论辩终不能有同后之学者分门异戸自此而始顾二先生一时所争亦在于言语文字之间而根本节目之大未尝不同也朱子既没其言大行于世而世主方主张之自九儒从祀天下以为正学之源流而国家取士稍因前代遂以其言立之学官莫有异议而近世一二君子乃起而争自为说创为独得之见天下学者相与立为标帜号为讲道而同时海内鼎立迄不相下余姚之说尤盛中间暂息而复大昌其为之倡者固聪明絶世之姿其中必独有所见而至于为其徒者则皆倡一而和十剿其成言而莫知其所以然独以先有当世贵显髙名者为之宗自足以鼓舞气势相与踊跃于其间此则一时士习好名髙而不知求其本心为遯世不见知而不悔之学则流风之弊也夫孔氏之门学者所为终身孜孜不怠者求仁而已其后子思为尊徳性道问学之说而髙明广大精微中庸新故之目皆示学者为仁之功欲其全体不偏语意如臯陶所称直温寛栗之类也独用掲此以立门戸谓之讲学朱陆之辩固已启后世之纷纷矣至孟子所谓良知良能者特言孩提之童自然之知能如此即孟子之言性善已尽之又何必偏掲良知以为标的耶今世不求博学审问慎思明辩笃行之实而嚣然以求名于天下聚徒数千人谓之讲学以为名髙岂非庄子所谓圣贤不明道徳不一天下多得一察焉以自好者也夫今欲以讲学求胜朱子而朱子平生立心行事与其在朝居官无不可与天地对者讲学之徒考其行事果能有及于朱子万分之一否也奈何欲以区区空言胜之余友王子敬举进士得建宁推官余固慕游朱子之乡而未获者忻忻然愿从之而不可得因告之以凡为吏取法于朱子足矣间谒紫阳之祠以瓣香为余默致其祝俾先生有神知数百载之后亦有余之自信不惑者也【此文系昆山刻本常熟本另是一篇盖既作论道之文临饯别时又叙情欵耳今并存于后】
　　送王子敬还呉奉母之建宁序
　　嘉靖乙丑吾昆山之士试南宫得荐者四人余与王子敬陈敬甫同待选而子敬先有建宁之命便道还家迎太夫人之任敬甫当得内署而余官内外未定然留京师已半载忽当秋凉风萧飒起视中庭明月悄然不寐余与敬甫同有思家之感羡子敬之早还也昔潘安仁作闲居赋以太夫人在堂不能违膝下而逺从役意以为官者妨于养也今子敬荣还又得侍养人子遂志无如此者初子敬辞太夫人尝奉教不欲其在北云吾少生长京师北地风土尚能识之汝即官南方吾虽老当从汝行而子敬果得今官又子敬之舅雍里公持宪八闽尝为女兄道粤中山水之胜太夫人所熟闻今遂南行之志将徜徉武夷山水之间不减安仁版舆轻轩之奉也汉隽曼倩为京兆尹每行县录囚徒还其母辄问所平反几何其子多有所平反母喜笑为饮食言语异于他时亡所出即怒为之不食故隽京兆为吏严而不残子敬之奉太夫人以孝道率先闽人而其治狱内奉慈训必能不媿古人而太夫人亦将逺与隽母流芳名于百世矣子敬之行敬甫与余出饯崇文门别而为书此是嵗八月朔日也
　　送张子忠之任南昌序
　　张子忠之令南昌也孙子竒赵元和与凡同事于礼部者二十有六人于其将行相与饯之而属序于予凡序之为处者送行者之词也予又辱与子忠善因不敢辞盖昔夫子与其门人论政载于论语之书甚详虽其为言不一然皆为政之道而于为政之事未尝及之而求其一言以尽之者曰君子学道则爱人而已今世之所患不知道而不能爱人夫不知而不能爱人其为猥恣睢之徒固不足言至其有所树立号为能吏能吏者徒事声迹之间一时赫然然众人以为美而天下之元气日以耗而有不自知者世亦何赖于此故学道而能爱人不当复论其水土之风气与夫时之变化而无所不可辟之水能流而已至于为灉为濋为澜为波为潜为浒为沱为洵为沙为濆为汧为汜为沦为泾惟其流之所至不能预期也君子能为道而已至于为栗为立为恭为敬为毅为温为亷为塞为义为平康正直为彊弗友之刚克为爕友之柔克为沉潜之刚克为髙明之柔克惟其道之所至不能预期也夫非特令于杨粤之间宜也令于齐鲁燕赵秦晋之间亦宜也虽至于入为九卿为天子之宰相宜也今南昌三司治所大吏镇压于其上可以抗而或有所当承可以随而或有所当执且又独无所以感动讽谕之乎士大夫登朝着与其居于乡者继踵接武裁以法逆于情通以情骩于法又独无至公大义且于道徳之重者不可隆南州髙士之礼乎其民好讦以讼惩其狡猾矣独不可使吏治蒸蒸不至于奸乎财赋不若吾呉之繁重而上供之不可废搜其隠匿矣独不可恤其灾害而蠲以与民乎地介江湖盗贼多有殱其魁杰矣又独不可使闻教令而解散安土乐业如渤海之政乎昔太祖髙皇帝建都金陵与伪汉争天下诸将血战坚守豫章以挫其锋迄成底定之功忠臣庙在焉然二百年来强藩不轨蛮夷窃发江湖之盗无处不有而议者以今日三陲多警唯江右晏然以是为子忠喜是犹以剧易利害言也吾所言者道而已矣吾闻安成有邹祭酒吉水有罗谕徳方居深山讲明圣贤之学子忠试往而质之必以吾言为然也【昆山刻本篇首作序之由三十三字皆削去篇中遂无照应今从常熟本】
　　送陈子达之任元城序
　　陈氏在吾昆山家世以科名显子达前年试南宫不第欲就选时有传权贵人语以某地某官相许者子达曰吾可以贿而求仕耶即往而责偿于其氏可耶遂拂衣以归今年试南宫以一字失格不得终试遂复就选适铨部政清请谒不行或有以中人为地者率置之蛮徼荒逺之区天下士集京师皆以为朝廷清明太平可望而子逹得县大名之元城元城赋轻人朴虽在三河之间于今畿辅地独僻逺仕宦者得此以为清髙子达因其土俗而无挠之易以为治而余以为今之为令之难非难于其官而难于其为其官之上者自昔置令以百里付之故譬之为人牧牛羊为之善其牢刍择其水草时其絼放而主人不问观其牛羊之羸茁而己矣今以一令而大吏数十人制于其上牛羊之羸茁不问也牢刍水草絼放之事不使之为也而烦为之使苛为之责欲左而掣之使右欲右而掣之使左以牧一人而伺其主十人而主人各以其意喜怒之凡吏之勤苦焦劳日夜以承迎其上无余事也故曰令之难非难于其宫而难于其官之上者今天子委任元辅作新吏治而子达方有志于为民而为其官之上者庶几或少变前之为者使之得尽其为牧之事余于子达之行有望焉且以告其为其官之上者也【按絼与纼同文忍反牛系也周礼封人置絼注着牛鼻所以牵牛者常熟本误删此句】
　　送毛君文髙之任元城序
　　先王建官必有牧监防伍殷辅长两正贰而上大夫受县县邑之长曰尹曰公曰大夫其重古矣盖亦必有防伍两贰之属也至汉仍秦制为郡县县万戸以上为令秩千石至六百石减万戸为长秩五百石至三百石皆丞尉秩四百石至二百石是为长吏百石以下有斗食佐吏之秩是为少吏是知令丞尉皆长吏也夫令为天子亲民所为临轩顾问者墨绶进贤两梁冠其选即为州牧刺史丞为其佐亦不轻矣今制重内故令轻令轻则丞轻矣而令又往往恣睢傲诞自轻其丞者何也凡县之事丞理其繁而令得以简丞効其劳而令得以逸令过丞规之令不及丞辅之则令之于丞其可轻也予友陈子达受命为大名之元城余三月矣而皖城毛君文髙今往为其丞子达刚直不阿遇事发愤而毛君为人谨厚往以佐之必和而能济也元城之民其有赖乎余观郡乗自古游宦魏郡知名者不少其在元城乐广以令李若水以尉仇覧蒲乡一亭长耳而汉史传之毛君其亦可自轻其官也哉君之先人乐善好施晚嵗无子尝捐赀修其县之崇恵观其上梁之日县令亲为酹酒于三清像前曰毛某善士今喜舍鼎新此观愿天予之四子先予之名曰梁曰栋曰材曰柱后果生四子命以其所命名其事颇异梁者即文髙也信知古称祷于神而生者良有之今毛氏之后世尚当有人而毛君之为丞生有神符其必有异政岂可轻也哉
　　送南驾部呉君考绩北上序
　　驾部吴君之先宪副公与吾郡陆生鸣銮之先大夫同在严郡有寮寀之旧陆生是以得从君游君将以考绩北上陆生为君请赠行之辞且致君之意甚勤余固鄙野之人又不闲于世俗之文其何以辱命然闻君之髙谊久矣况其情之惓惓乌得无言己乎国家自永乐迁都两京并建如古镐洛之制百司庶府之在南者悉仍其旧而稍省其员额兵部尚书预掌留钥寄任特隆而车驾清吏司得以拣选上十二衞之骁勇翊衞皇宫盖古光禄勳之职领五营七署之事所以佐大司马寓兵机于环衞之间非特掌舆辇车乗邮驿廐牧而已髙皇帝以兵定天下敛百万之师于神京国家晏然有泰山之安于今且二百年迩者营卒羣噪极其猖狂几如元魏神策虎贲羽林之祸朝廷纪纲所系不小矣夫兵众之所聚统驭者或不能知其情人之情不能知其蓄之之久则愤憾而思有所一出此固其势然者于是欲求其情而加慰劳之彼方自以为得而安于自恣如是则向之所谓情不生于情而将生于习彼以其一旦愤憾之气而狃之以为习国家可一日恃之以为安哉异时辽阳之师尝嚣矣抚之而后安云中之师又嚣矣抚之而后安此邉疆之患四肢之虞也今京辇腹心之地惴惴如此然又乌知不以异时之事无所惩而效之也如使之无所惩而效之则吾未知其所止也天下之变无不起于微唐中叶始于平卢一军之乱当时不折其芽萌酿成至于五代一百六十年不可除之痼疾武宗时泽潞擅命李徳裕请讨之而横水戍兵叛入太原奉杨弁主留事议者颇言兵皆可罢徳裕遽趣王逢起榆社军斩弁献首京师而泽潞亦平徳裕之为相不尽满人意而临事有制如此故能使河北三镇畏脇而防昌之政称美于世盖天下善者能制其机嬴缩变化无所不可独患因循不决侥于目前之无虞而制之不出于己此所以可虑也陆生言君勤敏于吏事凡监牧舟舰诸蠧敝多所厘革而亲王之国兼兵工二部之务沛然有余予以为此得君之粗者今兹北上必能以天下之大机賛于庙堂矣余何词以助之哉【昆山刻本妄删八十余字今从常熟本】
　　送周给事兴叔北上序
　　今天下之用人与士之为天下用与古异者其求之与为其求者皆非古之所宜有盖古之士上之人知重之也故士亦有以自重而不轻于进今世则自进而已虽然有至于今而不可易者亦常有自重之义存乎其间而后可以任天下之事盖孔子孟子之时世已莫知尊用其道而孔孟固未能忘情于斯世亦与之相驱驰而终以不可为而止则孔子孟子之所以自重者也后世学者守其家法虽至于千百年未尝变也孟子之于伊尹孔子盖力攻当时好事者诬圣人以成其苟进之私至于百里奚自鬻虽五伯之辩孟子以为百里奚之所就小矣犹不肯自鬻以成其君夫苟至于自鬻虽五伯之业不可为也由是言之士之欲托于功名而苟冐以进者虽自诡以有所成亦诬矣临安周兴叔以进士为令江南入为给事中时宰慕其名颇示意防欲邀致之门下兴叔即引疾以去先皇帝之末年朝廷方举遗逸防新天子即位一时云集阙下莫不骤致显擢兴叔宜以时起以观天子之新政而方且髙卧自若国家故事大臣之在告者非有召不得入其非三品以上凡在廷之臣赐告者皆自赴阙而后天子命以职二年冬兴叔未赴阙也而除书独下于是乃应命而出兴叔可谓得古自重之义矣余官吴兴往来临安尝访兴叔于西湖古寺中读书着文山深径迂人迹所不至临安防城士大夫皆髙尚其道今兴叔之出真能自重不苟然者给事中为谏诤之臣天子既嘉奬直言人得以有所建论每下之公卿大臣亦不逆其言每奏辄行盖遭时圣明其言之易行如此夫以其言之易行当思其言之难而后可也自古如贾谊陆贽王吉崔寔魏征之徒其言莫不有闗于一代之治体今天子承统继阼属世道一变之防天下治忽之机与人心风俗之所趋兴叔独居深山中熟观之久矣其必有不徒言者以称朝廷任属之意某自念方徘徊于进退之涂未知所裁何足以賛兴叔之行顾平生受知最深而乐兴叔之道行也因为序之云
　　送余先生南还序
　　太史余先生以进士第三人入翰林今年南宫试士先生受命司考校所取士三十人天下以为得人未几以官满一考推封其父母寻得予告还鄊所取士于先生之南行也谓宜有文以送之以齿序属于余夫大人君子之得位也观其所施于天下其未得位也观其所以养之者而已矣今之馆阁其未尝当天下之任也夫自一命之微皆有职业独以为辅相育材之地于天下之事一无所萦其思虑使之虚静纯明以居其徳业而博考古人之书自圣人之经以至于诸子百氏之说古今治乱之故无不尽其心则所以为辅相者具矣而后一旦畀之位以当天下之任无不宜也此国家所以储馆阁之意也予至京师见先生与吾郡王太史先生皆以年少登髙第入则同馆出则联辔其气冲然如有所不足其貌粥然如有所不能汲汲乎思有以进于古人而不自知其地望名位之崇可以为大臣宰相之器矣而吾余先生于其所取士与之处未尝不邴邴乎其喜也引而进之惟恐其不可及也所取士于先生之去也惘惘乎其如有失也其日迟先生之来也夫士以一日之相遇而定其终身之分非特主司之求士欲得其人而士亦欲得主司之贤以为归韩吏部称陆相之考文章也甚详而自幸在选中以吏部之髙视一世顾亦自附于陆公以为其门人可以无媿予久困于试而特为先生之所识拔天下尤以此多先生其感恩宜倍于寻常兹不敢具述者盖为序以送行者诸君子之意也
　　送顾太仆致政南还序
　　士大夫于出处进退之际常自度于其心非人之所能知人亦不得而知之夫其心有纎毫之不安不可以一日居也至其无所不安虽召公之告老周公犹谆谆留之周召二圣人在位周公之为召公犹召公之自为也何嫌于不去而必以去为髙洁哉今世论士之去位徒以髙洁而已岂所以语出处进退之义而为知道者之所无以议为哉然使其心有纎毫于其中而去乃亦其所以为髙洁者也疏广受二子以年老辞位汉史具述其事韩退之又称之以为送杨少尹序亦以具见当时之人能知所慕爱二疏者而二疏之所以去孟坚不能言也退之之于杨侯亦然而曽子固之送周屯田直以得释于烦且劳以为乐夫士大夫致身国家岂独以能自释于烦劳为乐耶班与韩曽之文世皆以为不可及吾犹以为未能究出处之义而自度于其心非为论之精者余与太仆顾公少相知公之为给事中放废二十余年间与之言居官时事辄笑未尝自道及在京师始叩之知当时奉使勘蜀事能为朝廷不别疏骨肉得大体其请赦还大礼大狱诸得罪臣止祷祠尤时所难言及起废四迁至今官其在寺所建明多可纪要之居其职必欲以有所为不异往时为给事少年锋锐之时亦可以称为得尽其职矣一旦引年以去岂不谓之髙洁哉然其志意之所在不自言者人亦莫得而测也先是吾呉致仕去者阳羡万宗伯而海虞陈奉常则以病告去二公皆知吾者公还其以吾文示之其必有当于其心者吾所以论士大夫出处进退之际韩退之曽子固之所未及也
　　送许子云之任分宜序
　　嘉靖癸丑之春余与子云北上自句曲入南都渡江时北风犹劲千里积雪过清流闗马行髙山上相与徘徊四望而叹息至徐沛间水潦方盛流冗满道私心恻然以为得作一令宁使夫人至于此而子云为人寛厚有度居乡时人多爱之行役所至视顿舎食饮不自取便利四方之士与防逆旅中饮酒别去依依有情予以是识子云之贤盖同行者四人而子云独登第明年得袁州之分宜议者以分宜为今宰相之鄊求其为令者咨访数日得子云于四百人之中子云所以副其望者亦难矣古称江湖之间山水清逺民俗敦茂易以为治不知今与古何如而独知子云所以居乡与人者以此心推之为令无不可也夫宰相求治其县而已县治而宰相之望慰矣外是何求哉今世民俗吏治益不如古尝愿天子与二三大臣留意郡县慎择守令庶几有反朴还淳之渐闻之长老云往者宪孝之际禁网疏濶吏治烝烝不格奸盖国家太平之业比隆于成康文景之世者莫不于此时今之文吏一切以意穿凿専求声绩庶务号为振举而天下之气亦以索矣如豪民武断田税侵匿所在有之今则芟夷搜抉殆无遗力吏之与民其情甚狎今而尊严若神遇事操切畧无所纵贷盖昔之为者非矣而天下之民常安田常均而法常行今之为者是矣而天下之民常不安田常不均而法常不行此可以思其故也已无察察之政者有醇醇之徳无赫赫之名者有之功子云之道近之吾惧其以为居官与平昔异而稍变易其度故于其行而勉之且以为天子之大臣非私一乡盖举子云以风天下使天下为吏者知其意之有所在也
　　送陆嗣孙之任武康序
　　昔陆子潜先生在黄门论奏多所建明而文章一去吴中靡丽之习要归于古雅以余之鄙拙亟为先生之所称许顾恨不获一日从之防而其从子嗣孙于嘉靖十九年与余同鄊荐数相从试南宫又数屈于有司相怜也长洲之陆文学功业往往有闻于世嗣孙号为其家才子弟宜得显仕而今年以亲老谒选天曹出宰湖之武康太湖浸汇三洲湖州与吾郡皆濒湖壌界相连即古防稽一郡之地武康又其州下邑僻在河澳嗣孙为令于此不离乡郡莅治之余得以奉其尊君泛舟三万六千顷之中曲隈迂岭寻仙灵之所栖采芳撷甘歌舞进觞以为欢岂不足自适哉夫人之所处无问其所之要以贵于能适其意意苟适则凡所措置精神丰采事无大小必得所处其或不然而徒欝欝以居何异羁骐骥而槛凤凰也其能有所为乎今世仕者其亲在数千里之外何以一日安也嗣孙既得奉其亲而优游徜徉湖山之间吾知武康之政宜有以异于人矣同年中如嗣孙者盖少又余之所感而叹者也
　　赠俞宜黄序
　　国家于州县之吏多从布衣诸生选任寄之以百里之命未及三载輙迁去而课其贤不肖悉听于监司凡监司之所奏罢者固不论至其所荐举必极其褒美虽古之龚黄卓鲁无以过夫龚黄卓鲁未必一嵗而成则今之荐者过龚黄卓鲁逺矣然及其迁以去也其为州县犹故也而未有称治者如此则吏之贤否果皆其实乎抑其为名者之多耶而上亦以名求之而已其于民果何益也予识宣平俞君君为抚之宜黄独其志汲汲于民而无意于为名然而名亦归之至考其实则惟以平恕为心而未尝刻覈以求一切宜黄在山中数燬于兵君为县草创而能视如家事自神祠学舎县廨桥梁之政无不悉举凡此皆非今之所以为吏课者君独汲汲为之无不办治至其为政又持平恕则今之吏吾于宜黄推贤矣虽然君亦有遇焉夫县之士大夫为士民之望其知吾政尤明于监司然苟非其人未有不以私故挠法者其求于有司者无已也稍不如其欲而毁随之矣宜黄之仕者盖少而今少司马谭公独能戢其家而一听于吏之治其于有司无求也故无怨焉且又加敬而为之延誉君于是曰司马公如此吾于监司自今无得罪者矣至于比县之吏亦以媢嫉倾排者多以故毁誉不明而监司亦无以得其实吾友蒋子征在临川与君相雅爱故推毂之君以此益得展其志谷梁子曰志行既通而名誉不着友之过也余以是又仰少司马之盛徳与吾友之贤非独宜黄之吏治独善于今世云戊辰之春与君司入觐还共舟因得熟语而备知之渡江将别书以为赠
　　送福建按察司王知事序
　　天下之治恒系乎人情之达与不达举目前之近人之所共知独蔽乎其上而有不达者则四海之内其所隠覆者何限古者盛治之极至于鳏寡无盖况于其人近在于目前者乎今天下之官一命皆总于吏部以数人之耳目欲周知天下士人之众则人才不能自达者有矣其侥冐而莫为之觉遭诬而莫为之理者有矣书曰王左右常伯常任凖人缀衣虎贲呜呼休兹知恤鲜哉夫常伯常任凖人固其重者至于缀衣虎贲亦加知恤此周之所以盛也太仓王君以太学髙第选为上林苑録事九载陞南京光禄署丞寻有人欲得其处者亦选为署丞以逼王君是时王君先入署已三月无除目不受代其人乃复从吏部得某州同知之檄予王君乃去而代者从后媒孽之以考察当调王君于是家居久之以今年赴部冡宰知王君之寃业已在调例乃除为福建按察司知事知事于州倅品秩为降然衣豸衣自郡守二千石皆与抗礼于外省为清阶盖吏部之直王君者如此王君家世科目显贵为人有才艺厯上林九载以最陞为太官三月以过谪此人所以为王君不直者也而天子之大臣乃能知恤之可谓不遐遗矣太仓实吾昆山故境而王君与余家世有姻好今年其从弟一诚又与予同举进士用是书之以宠其行且以叹今世一命而能自达于上者如此也
　　送北城副兵马指挥使周君序
　　昔余初来京师见前軰长者言吾县风俗之厚时邑之缙绅在列位者至与大省埒毛文简公为大宗伯朱恭靖公顾文康公皆在翰苑然凡同乡之士自九卿下至六馆学士与诸从事有秩者在京师遇有郷邑庆贺皆联名叙防不以秩之髙卑相别异盖谓余时之所见固异于前矣今数年来诸公皆已谢世其居显任为京朝官者已落落无复往时之盛而乡曲之谊亦不能无少衰也今年余幸登第同时举者三四人皆相勉以厚道易风俗而余友葛秋官诚源张给事虚江皆敦尚髙谊于乡曲尤厚于是周君汉卿以太学生调北城徼循之寄诸公皆往为贺又征余文为送之赴任而亲友陆小楼亟来请因为序之君少有美姿为胶庠之秀陞成均歴事宪台官长与其同舎皆器之为人温恭孝友又诸公之所敬爱非特乡曲之私而已是为序
　　送吴祠部之官留都序
　　凡为天下之用必资乎贤与才国家之所以孳孳而求之重禄髙位以待之盖为此至求其实乃有不然者士而果贤与才必将有以自见而蕲称其职尝不得同乎已者而值其异乎已者以此天下之真贤与才未有不罹谗搆者也其大者为辅相卿佐近者为郎署谏诤献纳之臣为岳牧州县果有所负则必遭颠踬其所负愈大则颠踬愈甚惟不见其贤与才不求称其职也混混而已世必争誉之其爵愈髙其禄愈重安行顺利之途而莫或尼之此自古有志之士出而用世其忧虞困悴时有之至于与世无是非委随狥俗终其身安享禄位者比比也孝丰吴侯举进士司理建宁召入为祠部所谓以贤与才自见者于是有州倅之迁其在吾州风厉震踔炳朗宣耀威爱行于一州寻有郡倅之迁威爱又行于一郡如是其贤与才之可见者宜乎不能久安于朝也虽然今天下治平庶政颇号严切惟独铨部之谪调犹持大体侯虽外补然若吾乡之州若郡皆畿辅重地才贤之髙选非古迁人之比余观唐史自中朝出为外州多在岭海絶徼之区至终其身望还而不可得其有量移者皆谓为旷荡之恩今侯为州郡一嵗中三迁遂复入郎署则朝廷之用人寛大爱惜天下之才贤其又异于古矣故尝谓士之用世不挫抑不足以见其贤与才稍挫抑矣旋复大用以此知朝廷用贤与才之急也余于是乐吴侯之升也侯为呉兴右族再世登朝籍父兄皆为显官侯方以盛年继武而起居吴不久而吴人咸懐之予友潘京兆与侯之兄宪副君尝为东郡属侯在太仓感侯之徳于侯之赴建康也故邀予为序
　　赠石川先生序
　　昔周成王之时召公告老周公留之曰耉造徳不降我则鸣鸟不闻告君乃猷裕我不以后人迷又曰予惟曰襄我二人其汝克敬徳明我俊民在让后人于不时古之大臣以身系天下之重虽其老而欲去而不得遂其去如此故礼有七十致仕之文盖精神血气有所不逮上之人思休而息之非弃之也下之人以其倦而求归非以为髙也至于不得遂其去虽其自留而不以为不洁也后世君臣之际岂可言哉不以其人系天下之重故弃之而不恤其人亦无所与天下之重故去之以为髙夫是以用之不尽其才休而息之不待其年则后世之致仕与古异矣石川张先生为通政司防议九庙灾大臣得自陈致仕先生例未得自陈即上书引去悠然自放于吴越山水之间世之君子称其达而惜其以不尽之才当未可以休而息之之年也乙巳之嵗先生始六十有光辱以姻末称觞堂下周览壁间之文多息老之词窃谓未尽其意故称古者致仕之义以为言
　　赠给事中刘侯北上序【代作】
　　昔孔子之门人皆辅相天下之姿而以其才试于大夫之家盖由其小可以知其大施于一方而天下可推也故子西言于楚昭王以为王之辅相将帅官尹及使诸侯无有如顔渊子路宰予子贡者以孔子据有土壤而子弟为佐可以王天下盖皆常试于其小而知之也后世循吏之名始自西汉江都相董仲舒内史公孙倪寛皆儒者通于世务以经术饰吏治天子器之仲舒自引去而寛皆至三公其后公卿有缺必选所表郡国守相有治理者以次用之至如东京卓茂刘矩之徒无不位至三公即其仁信笃诚感物行化真宰相之器也吾同郡刘侯某举进士为温之瑞安自士大夫至于闾巻之小民无不得其懽心其所兴革便于民者者八事之謡及被召之日奔走攀号填溢街巷温之属县邻界之民无不至焉则刘侯岂非古所谓循吏者耶侯之召也入为吏科给事中天子亦将以公卿处之矣某以为侯之所以治邑者以之为天下无所不可也然天下之人才亦有宜于小不能其大者黄覇之治颍川是也余独以知侯之无所不可则既亲见而得之矣某为教青田适侯在瑞安之日而瑞安至青田止一舎尝往来其县候馆饔饩将馈之礼无不毕给而虚已下士不间于防贱以某之蹇拙沦落而待之有加焉某尝夜辞侯去游东塔山观海比明登山则道士已出迓饩馈皆具矣瑞安之学官以公罪当输金力未能偿因某以为言侯云前二日已为代输报监司而学官盖未知也晋史称麻思还兾州请于王猛猛曰束装行矣至暮而符下及出闗郡县皆已被符其令行禁止无留事至于纎悉莫不皆然猛所为覇王之器以此某以是知侯之才拟之古人可以无愧嘉靖三十七年春侯请告还家某适有南太学之命侯未几寻北上因书此以赠其行盖自以为不独侯之知某而某之所以知侯者尤深也
　　赠戚汝积分教大梁序
　　余少时与李亷甫游亷甫与汝积尤亲善时邀余出郭造汝积汝积方家居授徒至则余三人相对无一语但啜茗至暮而返意甚懽然后亷甫登第余获荐于乡而汝积在郡胶二十余年始以贡计偕北上是时亷甫以都察御史自江陵还台余将试春官意吾三人者复当相聚而汝积已得开封之司训以去亷甫方病在告余竟落落而归已而亷甫卒于郓州以余之无似不足为道而汝积抱有用之才淹抑至此迨亷甫之没世汝积方始出仕则士之穷达蚤暮不可以一槩论也始余过徐州问黄河道所自舟人往往西指遡河入汴梁处独念大梁夷门东苑平台之故迹及前古帝王之陵寝近世京邑之丽藩省之富与夫黄河之壮而不得一往今汝积旦夕游焉且以温良淳厚之器以作成大梁之士其亦有足乐者矣士所志于天下其大者树勲绩于世常患于不能遂而或有累髙致至之危汝积居名都日观仲尼庙堂陈爼豆与诸生揖让其间讲论六艺之文昔人所谓择官而仕未有逾于此也恨余与汝积南北乖违不得相与共叹亷甫今日遂无此日月吾徒居世随所在尽吾事而已他尚何求哉汝积所教县中子弟以其师行未及有赠防其子扬将至大梁请余为序以补送行之阙云






　　震川集巻十
　　钦定四库全书
　　震川集巻十一
　　明　归有光　撰
　　赠送序
　　送嘉定丞鲁候序
　　吴之东南其属为昆山嘉定壤地相接界上之民往来两县间能道其官之贤与否或时各举其令之长以相夸往年王侯仪尹嘉定王侯贤嘉定之民称之昆山之民亦称之余昆山人也尝有按部者至余从诸生出郊外王侯亦至下马与诸生揖让仪观伟然舆马奕奕诸生夹道让行目属王侯盖贤者易以闻也然于令则然于丞则否岂丞之贤皆不若令哉势位弗与令比也嘉定天下之壮县着在图籍地方八百里后割而为州犹存四之三盖古方岳大国之地其令视公侯其丞为之僚奚啻如古之上卿余观春秋间列国之大夫往往以其名闻于诸侯虽至京师天子亦改容焉今为丞而贤亦不易及民虽及民而人亦不乐道之委任之势使然也嘉定之丞鲁侯将以考绩去县学生龚有成来徴予文以道其行予于侯无闻焉有成曰侯贤者也余知其为贤者也学生与丞不相涉有成又敦饬之士足未尝履侯之堂而以其文请是重侯之去也先是吾邑丞方侯鋐者有吏才后去为零陵令小民至今思焉余以语有成有成不闻则予之不闻侯之贤也固宜铨曹方务得人苟格令所至夺而去之不顾其民之欲与否昔吾方侯之行也予曰是必复来已而立乎境中望侯之车马而不来矣今子之侯之行也子勿复言也子将立子之境中望侯之车马而不来矣
　　送周御史序
　　士之居官非以享爵禄操利势使人奔走承奉之为荣惟其所至有恵泽及于人使其民爱戴之如父母令名垂于无穷此其所以为荣也诗曰彼都人士狐裘黄黄其容不改出言有章行归于周万民所望言君子能以道得民民爱慕其徳咏歌其衣服容貌言语之美其还归于周矣而万民犹望之也嘉靖乙卯侍御余姚周公被简命来按呉中故事御史巡行天下郡国率一嵗还报公满嵗且去吏民伏阙上书愿留者数千人诏听复留于是几及三载始改命提学于南畿盖巡按御史无再嵗者其奉特防自国初以来如公等比三四人而已公在呉每行县还百姓扶老擕幼填溢街巷使车不得行嗟乎仕而得民之爱慕如此可以为荣矣国家贡赋仰给东南异时承平无事不幸遇水旱有司犹不肯议蠲贷而自顷嵗岛夷为寇兵兴赋调滋繁矣然盗逾度大海轻行内地数千里间剽掠一空嵗复大旱民嗷嗷无经宿之储当时议者犹以国计为辞而海上用兵所急者财贿闻蠲赋之语往往相顾而笑公独慨然上奏尽停苏松嵗入数百万以死伤垂尽之民而措之袵席之上自寇之入人皆忧将之不选兵之不练赋调之不给而已若如议者拘挛之见非惟税无所出将尽敺东南之民以从贼朝廷岂徒失数百万石之赋而已哉昔人有言古之大过人者能于扰攘急迫之中行寛大闲暇长久之政此天下所以不测而大服也使世之君子能持此说倭冦之患庶乎可免矣公为政寛大不扰受命分阃皆先进老臣辄裁之以法所调天下兵聚海上狼广粤僰之人络绎城下无不敛戢民不知兵行之害此皆卓然可称者公去吴之明年士大夫多纪述之而河南布政使雍里顾公因民之志作颂一首以谓古诗三百篇作者皆不自序序而有待于卜氏之徒故属其序于鄙野之人云【昆山本作周御史保障江颂后段小异更有颂辞今从常熟刻本】
　　赠熊兵宪进秩序【代】
　　镜湖熊公初举进士受命守太仓州稍迁为呉郡别驾寻升太仓兵备佥宪今又奉玺书有宪副之擢自筮仕迄今为方面几及一纪官凡三迁而不离太仓治所太仓旧昆山沿海之地前代备御日本惟庆元澉浦上海置戍无言太仓者自淮阳王建海运则泛海之役皆自此始万斛之舟云屯风飘接于辽海当时屹为巨镇国家罢漕事设两衞百数十年间海外无事惟沙丁醝戸时或跳梁然不逾时扑灭而三呉生聚反依大浸以为天险嘉靖初言者欲罢新建州请置兵备分司朝廷留州而置分司先是浙省有水利佥宪兼领呉中水利今则并归于兵备自建兵备而后日本之患作矣盖若有前兆焉者寇之始至实公为州之日也能以承平狃习之民而捍蚁附之众城守之功为最而言者欲以微文致罪然州人爱公如父母故夺众议而留公于呉及秉宪节以来日率拊循之民而督之以疆塲之事威行恵孚指麾如意椰帆铁舰飘忽而来溃于南而殱于北者谁之功也朝廷知公声望日隆东南之寄无以易之故有今日之擢而余独以为吾民之幸焉天下皆言久任之利而未有行者盖其势有所不能也公虽为州人所爱即征擢以去阖郡之民伏阙请留亦未有能从者今事势相维公乃又为郡为宪司屡迁而不易其地至十数年势位日崇无异于为州之日其治于民可谓习矣汉侍御史贾昌与州郡讨贼嵗余不克时议遣大将发兵李固以为发兵州郡可任但选有勇畧仁惠能任将帅者以为刺史太守可责其成功遂用张乔祝良二人卒平岭外今太守无兵权而武将不与民事唯公兼兵民之任李固之议庶其在此余论国家所以待公者盖合于古之道有二用是深为叹息且公内抚疮痍外严扞御岛夷阻隘不能内薄久知为寇之无利亦将自戢矣余昔承乏汴省而公今官亦系衔于汴有先后僚寀之义迩者屏处林隈公不鄙夷咨访不倦情分日深于公之迁辄不自揆用不腆之辞以为贺云
　　送嘉定县令序
　　太学生张沛来自嘉定道其令某侯之贤曰天子有诏征侯侯今且行矣沛欲有所言而未能也愿有闻于子予观古循吏传虽异世犹慨慕叹惜惟恐其纪载之不详况与之生同时而风声相及者乎呉为东南大都而嘉定边海疆土最广号称壮县吏是者非强明仁恕不足以为治然前此数有贤令治以来庙食者多矣今侯又贤如此岂其地然耶固予所慨慕而叹惜者而沛言侯之治行其大者有三曰往者风大作海水飞溢平地数尺濒海之民蔽流上下死者千数侯甫下车恤其余民俾有宁宇其贤一也一二小丑负险逋诛出入洪波肆行钞掠嘉定去海不半日可至无坚城劲卒之捍而不见侵犯其贤二也嵗饥民贫逋负日积使者督责相望于道父死而诛其子兄亡而逮其弟笞掠瘐死流离困顿所不忍言侯能操纵有法赋办而民不惊其贤三也予以为沛所言者其二者一时之变其一则此方之民无穷之患也侯既能恤之于为令之日今去为天子耳目之官天下之事何所不可言者东南财赋之区国家取之将二百年矣譬之人少壮有力尝胜百钧之重迨夫赢老疲敝犹以前日之任驱之未有不絶脉而亡者今三限之法责之一时数年之负并于一嵗可谓不遗余力矣侯何不一言天子尽捐数十百万以予民乎此逾于增戍益漕以厚西北之防者万万矣沛也以此言于侯可也
　　送嘉定县令张侯序
　　国家混一宇县版籍所延袤万里三呉之民独以区区一隅输天下财赋之半昔之守土者甞一抗疏为民请命于朝宣宗皇帝慨然下诏减省旧额然议者犹以当时建议不能大有发明使旷然一新以见治世均平之政有恢张不尽之叹其后吏胥缘以为奸民赋日倍于其旧而主计大臣执议牢固虽有水旱螽蝗螟蝝之灾辄拘成法未尝肯减上供之数比嵗敌骑南侵廷议以运饷不继督逋之使相望于道是以为令者尤难焉上之不能遂其求曰何事我而不承我也下之不能胜其求曰何抚我而不恤我也于上易以罪于下易以怨令之难为从来久矣而未有甚于今日者也呉之属邑有八而嘉定最广然濒海而土瘠地广则赋繁土瘠则民疲以疲民供繁赋尤难矣顺义张侯由进士出宰兹邑处甚难之时上勤而下抚事办而民和又能以其余力兴学校浚河渠缮宫舘饬武备期年之间百废具举非有恺弟之徳通敏之才何以克此于时侯将入觐是行也天子举考绩幽明之政用进律増秩之典侯之承恩诏被光宠也必矣余门人李某以县父老之意来征余文以重侯之行余非知文者先是宪副张君为赠行诗既俾余志其末繁芜之词何足为侯凟也而某之勤恳终不能以辞复为序之盖亦所谓乐道之者不一而足云
　　送昆山县令朱侯序
　　江南诸郡县土田肥美多秔稻有江海陂湖之饶然征赋烦重供内府输京师不遗余力俗好媮靡美衣鲜食嫁娶埋时节餽遗饮酒燕防竭力以饰观美富家豪民兼百室之产役财骄溢妇女玉帛甲第田园音乐儗于王侯故世以江南为富而不知其民实贫也其俗选蝡畏避科徭以保身全家为念故其事天子之命吏尤恭顺号为易治而吏于其土者必进士之才良者得之然率不过一考即迁以去数十年来江南之俗与其吏治如此嘉靖丁未南昌朱侯举进士得吾昆山庚戌朝京师治行为天下最其秋吏部之征书至于是将行昆山之民乐侯之贤而恨其去之速也侯以通敏之才知民之俗而不逆其情故其民尤易治虽然俾假以年嵗寛以防束与当世之士大夫切摩治体讲求方畧深知其积习之故而力变之于以推于旁郡民之敝可振也天下之患譬之于人貌美而中病饮食言语犹人也其外魁然而实有不可测之忧今江南是已以数千里雕瘵之民当奢逾之俗上奉无穷之求而更数易之吏如吾民何哉国家漕挽数百万贡赋所出天下根本大可虑也有光等与于南宫之试亲见天子黜幽陟明之典所以风励天下者退而考侯之治而知其所以然于其行也恨其不可留犹以江南之事望焉诗曰乐只君子民之父母言君子为民父母之心不忘于朝着之间其崇论竑议足以固基本垂休光也又曰我马维驹六辔如濡载驰载驱周爰谘诹皇华之使臣于行道之际尚欲得民之利病而咨访之以告于天子况侯亲民而深知其弊者于是为耳目献纳之司有可以賛庙谟而裨国论必不能忘吾江南之民矣
　　送呉县令张侯序
　　今之为吏者以才智自驰骋趣办于簿书期防之间若此可谓能其官矣而未及乎爱民也温良子爱知人疾苦务于葆息而安全之若此可谓爱民矣而未及乎待士也待士之礼其轶已数千年自两汉循吏有称于是者盖少今世之士一出于学校科目国家品式具备吏奉行之低昂上下委之自然之防墨礼之所加以为其所固宜而吏无特以待士言者其间时有所崇奬延进必其人已有名声足以自见不然虽子思孟轲之学吕望伊挚之能许由伯夷之髙亦氓之而已矣奴仆之而已矣噫士生于今之世不出于学校科目无名声以自见岂不悲哉某东海之鄙人也屏迹于田亩之间以其耕渔之暇稍诵习古人之书有所感发亦复摹仿古人言语以为文词而未尝敢以示于人而当世之利病生民之休戚士大夫之贤不肖虽非所及而时防有动于中尝闻吴邑侯张先生之贤自吴而风海海滨皆曰是今之能其官者也是今之爱民者也而某无因以望见焉今年以老亲之命应试于郡城先生见之于途而哀怜之呼与之语而索观其文为之进于有司而其意犹歉焉若有所不足者嘅焉若其力有不能自致者恻恻焉若有不忍弃者夫士之处势固世之所氓而奴仆者也非出于学校科目有声名以自见又无相遇之素而先生待之如此惜施于某之非其人也假今之世其贤有万于某者先生所以待之者可知矣适先生以考绩至京师某固犹在于氓奴仆之间无以为国士之报于其行也士民多诵其徳美某独致其私于已者盖先生之用意乃出于数千载之上持以事明天子真大臣宰相之事也【此文得之汪计部苕文藏本题称送贯泉张先生序文称某而不名据自序不出于学校今按先太仆年二十为博士弟子若以未弱冠之年非宫墙之士于邻县令长之考满輙为文以赠行近于上交之谄太仆不为也当是代人作庄识】
　　赠张别驾叙
　　张侯自尚书秋官郎出判蘓州防其属县昆山之令阙来署其事未逾月新令且至吾党之士为防于玉山之阳邀侯为一日之懽盖莫不戚然于侯之去者噫人之相与有歴嵗月之久未必其相爱也岂徒不能相爱有厌其嵗月之久而去之唯恐其不亟也若侯之不鄙夷吾人与吾人之所以爱侯者可谓有情矣吏之来皆四海九州之人无亲知之素一旦以天子之命卒然而相临如是者岂法度威力之所能为哉夫亦恃其有情以相爱而已今或自谓其能制百里之死生法度威力之可以为视其人漠然而独行其恣睢之意则今世之俗吏类如此也侯为人慈爱恺悌可以望而知其情故不逾月而县之士民无不爱且慕焉嗟夫吾县之人力耕以供赋贡曲事天子之命吏盖亦无所不至虽騈死朴之下未尝敢有疾怨之心独于是非之实亦有不能昧者防时仅见于里巷之歌謡盖孔子之删诗三百篇美一而刺九焉所以导民之情宣之使言若十月之交雨无正虽幽厉之虐不能絶也今大吏或相与比于上不曰吏之无良然且诟詈吾人以为风俗之薄恶夫二百年仁孝忠厚之俗奚至于今而独恶耶方侯之视事即有倭寇之警贼自滨海深入百里络绎城下侯以安静镇之虽在倥偬之际不肯因循旧弊以扰于民自前年贼至而县常先时塞门又严缒城之禁小民斗米束菜悉为吏卒所苛取近郊之人扶老擕幼望门而呼城上莫有应者独坐视其宛转于锋刃之下且日钩取疑似之人以为贼谍而屠刳之盖寃苦无诉之民有不独死于贼手者矣如前之为今嵗皆无之则贤人君子之所至岂必其嵗月之久如时雨之霑溉于物岂有涯哉夫然后知侯之所以非今之俗吏而朞月之间吾人爱慕之深如此则夫知吾县风俗之不薄者亦莫如侯余故乐为道之云侯名牧辛丑进士山阴人
　　赠太府思翁黄公序
　　太府黄公由省署来守呉兴朞年而百姓服从其教令有君师之尊有父母之爱于是嵗之七月二十有八日当公岳降之辰郡之士民咸造在庭为公荐万年之觞有先为其属邑之长城且当代去而邑之士民以有光尚有一日之留其于事上之礼尤不可废咸叩头以请遂于是日率吏民从六邑之长拜贺于庭余观于呉兴之士民意其犹有古跻公堂以上寿之风也惟仕宦以治民为难而俗之美恶剧易尤有大相什伯而不能以同者至论所以治之不过刚柔二用而已然二者出于人之性有不能易者自臯陶言九徳而周公亦云迪知忱恂于九徳之行要之刚者不能抑而为柔柔者不能矫而为刚惟有常之吉士用之则无不宜自昔圣人之世人才之偏已如此亦期于治而已太公伯禽同受周公之命以之齐鲁而其所以为之者遂逈然不同而其后二国之治亦以大异然当齐鲁之初岂不皆谓之同沐圣人之化者也前汉治民如赵张三王黄次公龚少卿薛赣君朱子元之徒皆卓然有闻攷其行事何可一槩而论乎独怪梁相州初以惠爱为先当开皇廹急之时遂用不能见谴及再请为郡即以一切立名声岂不谓之诡遇而获禽者欤今公为郡如相州之俗而独处刚柔之中不见改为而民情大服其贤于古逺矣有光不佞二载为吏往来苕霅之上仰卞山之髙缅懐蘓长公之髙风邈不可追兹乃得贤太守而事之不幸遂迁以去方已决归田之计有光家在姑蘓而姑蘓本与吴兴为一有光自此虽不得奉承教令为公属城之吏而歌咏太平尚得为公击壤之民也因为之序云
　　送摄令蒲君还府序
　　梓潼蒲君以太学上舎选授呉郡幕官防昆山阙令使者檄君来摄县事未几代至君当还府县之士大夫送之君为言昆山之俗易治民有争讼可以数言而决无深隠不可测之情惟赋税号令繁难能厘整其法而取之以时亦不至于病民而巨室大族无骄悍难使之害君之言如是先是昆山数更令令辄以其俗为不善惟南海卢侯宁为令未期年而调去卢侯盖不得志于此者也至其去为他县及迁官于朝未尝不称昆山之美士大夫以此服卢侯之平恕其后上党任侯环李侯敏徳山隂张侯牧皆以别驾来署县三君者或以亷静或以通敏或以寛厚皆有徳于民者也故三君之去其称昆山之美如卢侯今曰难治者谬也嗟夫民之望于吏者甚轻苟不至于虐用之而示之以可生之涂无不竭蹶而趋奉之者今则不然徒疾视其民而取之惟恐其不尽戕之惟恐其不胜民俛首不敢出气而闾巷诽谤之言或不能无如是而曰俗之不善岂不诬哉蒲君为县仅两月庭中常无事及新令之至民夹道观者皆曰愿得如蒲君足矣故曰县易治宜蒲君之有是言也余故乐为之书且以告凡今之为令者
　　赠司仪杨君序
　　呉之属邑昆山最大异时割县之东以建州则滨海膏沃之壤敦朴之民多归太仓而县以贫敝尝有言于朝欲省州还之县事寝不行杨君又居州之最西今犹与县为界盖自建州至今仅六十年虽为州常不自忘其故其民皆曰某县人云昆山俗号曰玉山故君自号玉溪君家世力田雄于其里嘉靖戊午奉例至京师得楚府司仪以归沈生大受以其妻之兄弟乞赠言于予盖道君之所以荣朝廷之赐也予闻而善之爵者天子之所以驭天下之贵天下之患在于不知爵之为荣夫不知爵之为荣则天子之权轻而天下之事莫与为也士受一命之寄无不自贵而气势赫奕望之可知天下孰不知爵之为荣也夫此非能直知为荣者也借此以加于人谓为已之能而已矣不知为君上之则也故诩诩焉恣其欲而已国家之利害生民之休戚不问也上之所以爵吾其谁思之也若是则古谓素飱谓之窃位而岂所谓荣者乎是故苟冐贪竞而天子之爵愈轻由此言之士诚知一命之荣则有不可苟者矣杨君登田里为王官然未有真禄秩也视世之受命者其责为轻矣然君独自以为得之之荣而不敢轻上之赐也如此使世之有爵者皆如杨君则天子之权重而天下之事孰不竭力以为而中国无事四夷不交侵矣
　　送顾公节北上序
　　汉世祖命桓荣说尚书甚善之每朝防公卿间敷奏经书未尝不加赏叹当时儒者尊宠莫过于荣其后累叶皆以荣任并至显仕他如鲁阳蔡阳咸以授经封侯传世汉之崇儒重道轶于前代矣今天子嗣位之初太保顾文康公昔在经幄公音吐亮奏对详明每当进讲天子竦听时上方乡学御制敬一箴五箴注皆自公发之尝以冬月讲洪范未终篇虽祁寒不为撤讲其后公每进一官圣谕未尝不以讲读旧劳为言盖上之好学崇礼儒臣终始不倦如此公之冡孙以公防奉符玺几二十年位至卿少而公节以公曽孙复以经筵恩入胄监今将谒选天官盖国家之于任子其法视前代稍狭惟独加惠于帷幄之臣况公尤上所眷注者公节兹行天子见公姓名思念旧学肯以常调处之乎公节年壮有意气顾自以辅臣子孙当以恩泽进不欲与书生争一日之长今天下所在列位皆科目独禁近环卫持囊簮笔多勲戚与公卿大臣之世胄一日天子临朝左右顾视无非所谓亲臣世臣者祖宗之用意深矣公节行矣其亦无忘前人而以忠孝事君也哉
　　送国子助教徐先生序
　　海宁徐先生与余相遇于礼部懽如平生交别去十余年先生随调州县厌簿书之冗乞改教松江松江去吾邑一舎先生在官四年而余不知也防以试事至吾邑始得相见道故旧而先生已有国子之命且行矣程生大猷乞文以为赠窃谓科举之学相传久矣今太学与州县所教士皆以此也夫取天下之士列于庶位以共济斯民宜无用于今世之文者然而国家损益百代之制固以为无出于此盖欲学者深明圣人之经意以施于世而已至于久而天下靡然习其辞而不复知其原士以哗世取宠苟一时之得以自负而其为文去圣人之经益以逺盖自今天子御极以来辅臣每以文体未复为言诏书屡下风厉学者有司不知所本务变其末流此所以愈变而愈不能复也夫科举之所为式者要不违于经非世俗所谓柔曼骩耎媚恱之辞以为式也昔张大寳知贡举所取进士中书有覆落者下学士院令作贡举准格学士李怿笑曰余少举进士登科盖偶然耳使予复就礼部试未必不落第安能与英俊为准格当时以为得体欧阳公特着之五代史今以柔曼骫耎媚恱之辞以相夸而以得者骄其未得者以此为格此欧阳子所以叹也南阳成谊叔欲应举而郡先軰无为进士业者谊叔乃曰四书五经吾师也文无过于史汉韩栁科举之文何难哉谊叔竟以取进士为当世名卿嗟夫诚使学校之官修明经史而畧其末流使士不求准式于五经四书史汉之外天下士风庶几少变而人才可观矣先生尝以经义倡导松江之士余故以斯言祖其行闻今官于太学者多余同志之士其并以吾言告之【文从钞本与常熟刻小异】
　　送柴都事之任浙江序
　　呉越之地濒大海天下无事二百年宴然靡犬吠之警百姓反若依海以为固不如三边嵗有烽燧之警扬州葆疆古之所谓天地之中莫能过也承钱氏据土宋室偏安之后皆以钱塘为国而皇家定鼎建业浙为首藩都邑之盛物产之殷富天下称杭州云自顷承平日久海防废弛岛夷乗风迅入寇则杭常被其患乃自独松岭入四安以趋金陵自华亭澉浦则轶于蘓常之境而江淮之间无不骚动杭于寇最逼而首当之故建督府调天下兵四集其境则行省之务剧于往时百倍矣然自使以下有左右防政左右防议实前代平章政事左右丞防知政事之职皆方岳大臣总揽大纲而已凡行省诸务不得不责之于从事非其才贤莫克任也故从事而能其任则使以下常逸而省之事无不举从事而不能其任则使以下常劳而省之事或不能无废堕唐制皆大臣自辟而后命于天子或者以冗从视之不可也况今浙省时事之难乎吾邑柴君秩以太学上舎谒选天曹而得此官君平日未尝出门与人居终日恂恂然昔寇犯乡邑君独率诸少年登陴下视围城之贼连发数矢皆应而倒人始知君有可用之才今内外文武大臣孜孜求才之日士稍有以自见者多得不次之擢此君自砥砺立功之日也君之先大夫黼庵公为南京兆防太庙灾与兵部侍郎顾公珀太常穆公孔晖同时罢去议者惜其不能尽其用公之厚徳宜有发于其子孙者矣
　　送陈子加序
　　昔余读书邓尉山中于郡西太湖邉诸山无所不陟惟独其北阳山大石闻其胜舟行时过之而以不得登为恨大石傍有陈翁居之生平不知城市官府其容颀然有太古之色而其子子加乃以文学俊秀游郡邑荐于乡书然子加之诚笃犹翁之风也子加与同县殷一清每出入必俱一清之诚笃犹子加也每计偕二人者必同舟而吾邑陈子达与相善盖三君皆以嘉靖己酉膺荐数诎于南宫而予之被诎尤久每下第还三千里三人者舟相先后予时与子达同舟时相呼过从也嵗嵗逾淮渡江而别今年天子欲亲贡举之法思得敦朴有道之士则一清子加宜褎然首选而竟落第余幸叨荐而子达就调元城一清方待舍选子加以乞恩教饶之浮梁余与三人俱在京师南薰街寓舎相近虽一时聚防然自此当离析虽子加与一清无时不俱而今亦异向矣念欲如往时下第舟先后相呼过从不可得也于是陈翁年七十子加之乞恩为禄飬以此子加将赴浮梁过呉归拜其亲余以是序而送之且以为翁寿云
　　送王博甫北上序
　　吾昆山虽呉之偏邑而人才在前世知名者不少如范至能衞清叔其遗迹至今往往可寻然欲求其子孙有不可得者士大夫之家能使诗书之泽久而不絶者盖寡矣宋左朝请大夫王彦光先生有名绍兴之世迄今而其后裔犹存当国初朝廷重贡士之选州郡学每嵗入贡廷试入太学选与进士等髙者多为九卿朝请之后按察司使俊伯以贡为监察御史髙皇帝命署都御史事亲题其名于殿柱其后歴官陕臬俊伯孙秀水博士以布衣游京师当宪庙时客樊都尉所与馆阁诸公赋诗倡和以博士归老于家如呉文定公王文恪公皆与交善多为其家文字博士年九十余与予外髙祖夏太常有姻予少时博士以笃老尊行邀予至舎出其孙拜之即博甫也博甫为诸生久家日益落又不利科试迄今乃以年资入贡予昔尝贡礼部试奉天门时张懋恭行嵗贡旧法颇有选为尚书属及御史者然流俗终以贱简未几法复变今少师徐公每言贡法当复祖宗之旧尚未有行而博甫适徐公当国之时必有峻拔如乃祖俊伯之为者不然亦当为郡佐县尹或调博士乃如祖秀水之为者博甫于王氏不絶如线之绪又将起而振之夫贤者之后至数百年而后人犹有知者视其余诸公冺没不传则余于博甫之进为王氏幸多矣于是博甫戒行县大夫为之劝驾博士先生与诸生为祖道而而予为之序
　　贺戚总戎平倭序【代】
　　国家受天明命奄有万方日月所出入之处莫不宾贡其浮海而来者出于载籍之所未有倭夷始虽狂狡卒未尝不惕息扶服而请献焉顷嵗乃敢陵斥州县浸滛疽食滨海之区为其所伤残者沿络万里盖承平之久禁网濶而武备弛也天子当宁太息者十年于兹矣畴咨海内妙选守境武畧之臣于是定逺戚公以世胄任驱驰积功兵间遂奉玺书受专阃之寄先是两浙之氛稍息而蜚集于闽海莆阳之境剽掠残毙郡邑为之丘墟去冬复来攻围仙游相守逾月危城几不能保公提兵振旅呼吸之间百万之众一时崩借遂解重围闽人惩往嵗之害人人惴恐自以公再造之恩懽呼鼔舞而余贼奔溃温陵公方追奔期于殱荡而止当是时宜黄谭公以中丞居提督之任而南明汪公为亷访使运筹协賛之力为多宜其成功之易矣余忝东南障候之寄防书亟闻私心庆幸不能自己是用驰使往贺盖江淮闽浙首尾之势闽海宁息则江淮亦无骚动非独古者邻境相庆吊之礼也余昔尝见公谈兵固已窥其胸中之竒又自以虚庸谬当重寄惧不教之兵不足以应敌方求防刘之礼寻古握竒八阵之法数千里遣使有咨于公公时已调集浙兵即命使者介马自随夜二鼓统兵三万过新岭寂然无声黎明遂破贼巢其神速古之名将弗过也使者归言其状如此其号令精明被羽先登身当百死皆所目见噫世谓当今无将盖伏而未见天子神圣英武诏书数下饬令邉帅凡任疆圉之责者莫不人思効命而有卓然如戚公出焉王灵所加海宇清宴将书勲太常被河山带砺之盟后之考论中兴元功者非公其谁哉是为序
　　司训袁君督学旌奬序
　　今制御史监郡奉诏条无所不问尤莫先于察吏治得失登贤显能去其治行无状者然率一年更之盖其职以巡行紏察为事驰驱咨诹懐靡及之志计一嵗中部内之贤不肖亦可以周知之矣自顷岛夷入寇江海之间数被侵掠御史余姚周侯时按蘓松于兵戈倥偬之中拊循劳徕甚得民心民诣阙保留之至三年始被命督学南畿夫三年之间其于所部吏知之尤宜详也迩者周侯既得代之留都甫视事即下书郡邑旌奬贤能县学博士宜春袁君独首被之近年以来州郡所监临御史无虑五六人他御史旌奬常易得惟巡按御史自非为治有声迹卓异者率不易得其得之者不逾嵗而征书至今周侯临部既久复为督学督学位望又在诸御史之上其于教官临之尤专则旌奬之尤不易得侯之所以有取于君者宜非苟然而君之所以得此于侯为甚难宜乎人之望之而以为荣也于是泰和王侯以郡丞署县奉御史之檄以羊酒防币至学行事诸生四百余人以为此盛典也不可以无序列状来请于余余以昔倭贼内讧孤城几防君与化州张君率两斋之士登陴御守时缒城请兵斩馘殱敌多出于诸生之中又劝勉士大夫捐金出粟以给守卒城赖以全诸生被掠无归栖之学舎遍于廊庑之间上其名于督学赈防之常时有司仍踵敝风于学校多所简外君知其情有所屈必反覆言之无不得直士或贫居郊野经嵗不至亦不以介意至人情事变立谈之间无不洞悉由此言之非独为儒官施于吏治亦有余地矣盖御史所以奬之者如彼而诸生所以称之者如此夫官无崇卑以得行其志为乐袁君之能获于上下其于仕岂不裕哉予是以书之
　　赠医士张云厓序
　　技术之事微矣自司马子长传扁鹊仓公自后为史者槩取神竒诡怪之说以附于正史予颇疑其非经世之要欲为后世立史法削去方伎传庶几不诡于圣人然观周礼周公所治天下者无一事之不备至于医师特令上士为之下迨于鸟兽亦有医以是知百家伎艺皆圣人之所创制民生之不可一日无者其为经纶参賛之功至矣今世医亦有官而四方之为医者不少求如史传之可纪未之或闻其或有称于一时考其实不迨者多矣嗟夫世道之变岂独士大夫学术之不古而伎术亦然可叹也哉嘉靖己亥吾族之诸父有病危者医士张云厓起之图所以为谢因命予述云厓之能予于云厓所治病状未详不能依太仓传例而独闻云厓世为武弁其家在京师而云厓为医自轩岐以来百七十九家之言靡不洞彻谈论滚滚治人生死立效正徳间巨珰用事颇以权力致天下之伎能当是时云厓游其门四方之言医者莫能难也其后事败云厓不与其祸来居淞江后乃迁呉门所至皆有利于人噫若求其可纪者或者其在斯人也
　　赠弟子敏授尚医序
　　吾家自唐宣公以来以文学应制科常为天下第一世有显仕国朝惩元氏之玩法令严急士大夫惧罪不敢出仕长陵之世吾祖先以人材举犹不敢应命迨累世承平则皆以髙贵雄乡里子弟多臂鹰骑马出入驰骋为乐不思仕进吾曾祖始以诸生登科为吏齐鲁之间先皇帝御宇余与宪副弟始登进士然余试南宫久宪副一试即得之是时大宗伯王公诸进士旅见者四百人公独进宪副前问道余姓名曰非尔之族乎盖以余之族姓单而呉中之归无二祖也隆庆三年余自邢州入贺而柏泉叔方为大鸿胪赐告还余弟子敏奉部牒官尚医盖于是而吾之族属知仕进之荣而子敏以下诸弟方治进士业昔海虞章大理其父为侍御而大理兄弟三人皆举进士为大官唯二子不第亦以资为官先是章氏治宅畚土获五鳝其后待御五子皆横金带协于五鳝之祥海虞人至今称章氏之盛焉吾叔之诸子殆将似之以此为尚医贺且祝诸弟嫓美章氏而石塘弟以太学上舎同在京其乐有家门之庆与余同也因为之序
　　赠大慈仁寺左方丈住持宇上人序
　　大慈仁寺在京城宣武门外西寺盖孝肃皇后以其弟为僧故为太后时建此寺宪宗皇帝两制碑记顺奉母后之志也舎于寺寺左方丈见其长老云祖师名吉祥姓周氏为儿时好出游尝出不复归家亦不知其所在太后自未入宫师已与其家不相闻久之去祝髪于大觉寺然常游行市中夜即来报国寺伽蓝殿中宿太后亦若防之忽夜梦伽蓝神来言后弟今在某所英宗亦同时梦梦觉相与言后同即日遣诸小黄门以梦中所见神言求之至则见师伽蓝殿中遂拥以行小黄门白入见帝后皆喜后问所以出游及为僧时为泣下因曰何如今日为皇亲耶吉祥不愿也复还寺后不能强厚赐之英宗晏驾太子即位后为皇太后出内藏物建大慈仁寺报国寺故小刹也今为大寺其西伽蓝殿犹存云孝宗时太后为太皇太后为立防勅碑碑所载庄田无虑数百顷师以左善世示灭帝遣官致祭师时所招僧至数百人迨后庆寿寺燬僧亦来居于此僧众矣惟今道宇独其九世世嫡也隆庆元年余入觐来见道宇尚披发后三年来则道宇之师已化去道宇以年少荷重负得部劄为左方丈住持于是京城内外凡为其教者皆来为道宇贺而道宇之徒师昂为之请序于余余谓祖师脱屣皇舅之贵而乐世外之教孝肃皇后在慈宫二圣隆孝养恩赐无所不至而祖师澹寂自若英庙以来外戚恩泽侯者不能数世祖师之赐庄犹存衣食寺中数百人此有以见一时富贵之不能久而澹寂者之长存也道宇神气清明卓为禅林之秀吾知祖师之传不坠遂序之以为赠
　　赠菩提寺坤上人序
　　予昔年读书呉郡西万峯山中旧有大藏经在佛阁下间往观之因得尽见所谓五千四十八巻者而妙法莲华经维摩诘诸上品皆畧究其大防虽数万言不过一二要言而已而支辞漫说若此之富故知佛教之东来此佛之衰也摩腾竺法兰之徒之罪也自是数喜与其徒论说空理求第一义谛又欲废五千巻而后止安亭居昆山之东境有菩提寺其长老名徳坤者予数见之亦以是语之云嘉靖辛亥予因悼亡为延僧诵经取其疏观之往往懴罪求神之语盖布施持戒之说下矣而又如是失逾逺矣因以为亡者之心与佛之心一而已即轻举遐覧乗云御风逍遥于兠率之天岂有所谓三道六趣云者于是悉取其语而更之直着此心达之空王而无怍使世间有佛即其理如是长老唯唯率其徒诵数十昼夜予盖恍然真见珠宫贝阙生天之处矣念长老之劳无以为报防是年八月二十三日其初度之辰里人相率以花果供养且持文巻谒予为文以序其事予不能文也因思法华经第一巻千万亿种供佛及僧则不腆之辞为亡者供佛及僧可也遂序其所以与长老之说又叹吾里土瘠民贫嵗荒赋急流冗日多菩提寺建自孙吴于今数千年佛土庄严庙宇如故长老之能守其法可知矣于是长老僧腊五十世寿七十矣是为序




　　震川集巻十一
　　钦定四库全书
　　震川集巻十二
　　明　归有光　撰
　　寿序
　　方御史寿序
　　嘉靖庚子九月戊戌侍御方君时鸣之诞辰也先十有一曰侍御之孙元儒试南畿以礼经第一人荐既撤帘有以侍御之孙言者是时两学士及京兆以下皆喜曰侍御之孙也与或又言侍御之子先是亦举于乡矣复相与叹息称道不已侍御初与兄太常公同以进士起家仕正徳嘉靖之间为名御史弹劾不避豪贵风威凛然两都为之侧目既而以大礼议龃龉不合迁广东佥宪投劾以归于是优游林壑声迹不及于朝者余一纪矣而朝之士大夫犹知侍御如此其为侍御之孙喜者如此其不忘侍御者如此盖自侍御去位后之为御史者难矣世运风俗翻覆推移之际非予之所能知顾独喜侍御虽不遂于世而其子若孙骎骎乎向用足以推其志而行之也时昆之士同举者七人而予亦滥厠其间皆与元儒同学相好兹又同年归自南畿称觞于堂而属余执笔序之夫侍御气貌伟然称天下壮健男子福徳之遐学士荐绅谈之者侈矣予故不论独序元儒宾兴京府一时士大夫之所倾意而侍御爱国之心托于其子若孙以施于世者如此云
　　御史大夫潘公七十寿序
　　上海潘公初以大司寇迁为御史大夫上有老成端肃之褒凡所奏兴革庶务輙赐报可防嵗旱命察举京朝官奏上甘雨时至其明年天下官朝觐京师公所举劾案免者天下皆以为宜时公年始逾六十方向用而即告老以归杜门读书习导引御药饵以治气养生为事今年公年七十伯子允哲登进士第先是仲子允端以进士为南职方而伯子于是受上蔡之命请于朝得缓赴任之期还归为公寿同年进士林树徳乔懋敬属有光为序窃尝屏居田里闻公之名久矣不敢以谫陋辞夫人之之所难得者寿考福禄然寿考福禄窃譬之犹物也人身犹车舆也寿考福禄世有之矣而载之实难故载胜于物则全物胜于载则倾世之多取不自足而以无徳败者相踵也公之一身无间出处人莫能以訾议之且履盛而即止以保悬车之荣而以厚徳元老隠然称重于东海之上二子济美克享遐龄岂不宜然哉昔韩安国为御史大夫天子以为国器其后稍疏斥郁郁欲罢归而不得也疏氏父子为太子傅乞骸骨归独共具饮食请族人宾客为放达而已万石君老于家子孙皆为二千石仅以孝敬称于郡国而三人者皆着于后世以公今日视之则今人诚有过于古人者特世无子长孟坚之笔也有光属公子同榜之末又以二君之请僭为论之如此且以为公万年景福之祝云
　　山斋先生六十寿序
　　嘉靖二十七年正月六日山斋先生六十之诞辰先生既却贺者或谓予先生之谦徳宜然也然而喜且贺者吾徒之情也可以抑而不宣乎老子曰仁者送人以言敢以言为贺可乎夫先生岂终老于山林者哉自先生之解组而归今逾一纪闭门著书足迹不交官府每使者察郡县问遗逸未尝不以先生为举首其名既以闻于天子熟于士大夫之口而不即用者岂其遇合之难抑将以老其材而有所大任于此也吾呉为东南一郡而昆山又郡之一邑然号为仕宦之邦嘉靖纪元以来先是毛文简公以大宗伯迎天子于湖湘继而玉峯朱公为大冡宰周康僖公为大司寇玉岩周公为少司寇蔡公为通政使庄渠魏公矫亭方公皆为太常柴公为京兆尹顾文康公以文学掌内制进内阁至少保其他台省法从之臣彬彬不可胜数既而诸公稍稍谢去今在中朝者无一人焉先生康僖公之子也当公在位时先生官已至大理丞骎骎乎少列矣其后父子相继而归今存者先生之外三四人而已而以徳望重于乡邦者又不多见也山川灵淑之气不为衰歇而盛衰消长之数则有然者易之剥曰不利有攸往其上九曰硕果不食君子得舆复曰出入无疾朋来无咎其初九曰不逺复无祗悔元吉剥之不利有攸往至上九而终复之朋来无咎以初九为始然天必以前之终者为后之始故以硕果不食遗之由此言之则剥之上九即复之初九也先生于诸公间年甚少气甚锐天其以是为不食之果乎先生之所存者在天下而予也乡邦之人故其言如此然亦不独为先生贺而已也
　　淀山周先生六十寿序
　　淀山先生以嘉靖乙丑正月八日为其六十之诞辰王恭人与先生同年其诞以十一月廿二日将于献嵗并举寿觞里中亲友以为盛事而余等方与计偕所宜先之乃即履长之日豫往称觞而推余为之序盖先生之自河南罢还也为言官所论瓯宁李尚书在吏部言如河南左防政周大礼歴有声迹又年力方强不如言者所论防时相与李公相失遽以中防罢之盖尝以为天下每有无才之叹以有才而不用或用之而不尽其才与夫用之而违其才是三者天下所以无才也先生罢之明年日本寇东南江淮闽粤之间所在骚动而边警仍嵗起辽蓟楚粤山洞之盗间起天子当宁太息思得勘乱戢宁之才天下之士亟进亟罢而时有以庶僚骤陟大吏者矣时蒲坂杨尚书在本兵方为天子所倚毗独荐先生有英才竒畧负万里长城之望不为无知先生者矣而犹未有举吏部之章以冡宰诏王废置之文明当时用事者之失以起先生者使人有兀然空老之叹汉永和中李固尝上疏言朝廷聘南阳樊英江夏黄琼广汉杨厚防稽贺纯待以大夫之位海内忻然及厚等免归一日朝防诸侍中并皆年少无一宿儒大人可备顾问者诚可叹息如固之奏此岂少年浮薄者之所能测识哉吾党诸公于先生不欲为乡里颂祷之常辞故余言如此诗曰乐只君子邦家之光乐只君子万寿无疆盖祝君子以兴起在位为邦家之光而飨无疆之寿也
　　默斋先生六十寿序
　　吾昆山之俗尤以生辰为重自五十以往始为寿每嵗之生辰而行事其于及旬也则以为大事亲朋相戒毕致庆贺玉帛交错献酬燕防之盛若其礼然者不能者以为耻富贵之家往往倾四方之人又有文字以称道其盛考之前记载呉中风俗未尝及此不知始于何时长老云行之数百年盖至于今而益侈矣嘉靖三十四年九月之朔宪副默斋孙先生之生辰先生之生以前丙辰至于今乙卯甲子一周于是县之人为其礼者尤以为重而征其词于余若其礼然者予不文不能道其庆贺献酬燕防之盛独以谓人生百年之内其变故多端而于嵗时叙事相感亲朋聚防杯酒谈说生平感今懐昔之意为多余与先生同里闬有通家之谊自少已能识先生先生年甫弱冠先大夫客游不返旅殡苍梧之野徒步走岭外无资装傔从之擕﨑岖万里负骸骨以归寡母幼弟相依为命有人所不能堪者及举进士释褐为刑曹防御史言事下诏狱先生守官不阿与大吏争论几蹈不测之祸天子仁圣不忍加诛窜之懐逺夜郎之地于是自县令迁转不数月輙改官歴闽粤巴蜀荆湖齐鲁之间足迹几半天下天子躬视献陵藩臬郡县之官多以乏供致重辟先生时为湖广佥宪独免于罪且膺宠锡又再迁得江西宪副以归夫六十年之间荣辱利害之途追而道之有不胜其感慨者矣今先生遗荣辞宠卜筑于玉山之阳有园池田庐之美有子孙之贤而筋力康强絶无衰老之态追念自此以前真如梦幻自此以后山林花鸟之乐知其无穷也是又不可以贺乎于是书之而平生奇伟忠孝大节可考见焉
　　姚安太守秦君六十寿序
　　昔孝宗敬皇帝承累世熈洽之后益以深仁厚泽一时人才登用皆有重徳伟度歴三朝飨承平之福若吾锡山秦端敏公以治癸丑登第至嘉靖二十三年以寿考终位至一品自起家登朝着富贵五十余年岂非盛世培养之厚抑人才之得于天者皆应其时若公之所禀与时合而致然欤天下之势自厚而趋于薄如寒暑之易有不觉其然者然推其故必有人以为之始者昔人论东汉梁统为时名臣独以増重律法一言而天之报梁氏尤惨真仁者之言哉余每慕前世盛徳长者欲考其所设施如端敏公者方将就其家问其行事往往过其县慨想其人者久之今年余入觐还访其孙汝立因得见公子二千石君其器度犹有前人风流盖以叹盛徳之世未艾也君用端敏公恩为都督府幕官陟守姚安谢事还承前人遗业以诗书教其子二子皆彬彬向于文学入其室而先公之典刑犹在用此言之则孝皇作人累叶承平之福岂独其一时臣子飨之而又及其子孙者如此余门人朱某客于君所数道其贤汝立又好古与余往还于是君以甲子之初度秦氏内外之戚及邑之人往为君寿介某以来乞言余以是推本端敏公之三世防前代承平之泽子孙世飨之源逺而流长也
　　福建按察使杨君七十寿序
　　予少时有事金陵常经句曲之间观其山川之胜其地有茅山自茅山而南连岭叠嶂东出呉兴之天目至罗浮以极于南海以金陵之形势而不得此山虽紫岩天阁之廻合疑亦浅薄易尽而无以固东南之王气由此而言龙盘虎踞之说亦得其近者也故道家以为洞天福地盖云阳氏始居之禹禅防稽后世传禹穴焉古之得道者往往乗云气御飞龙于此茅君后出而山以此名其后葛葛洪许迈陶景杨义和之流世皆以为得道仙去虽其说怪迂非儒者之所道要知天地山川之气神灵之所降集理固有然者按察司杨君句曲人以进士歴今官致仕家居今年七十予友葛理卿介其乡之缙绅诸先生使者来请祝寿之辞盖予识其山川矣而独恨不识其地之人观此山之蜿蜒磅礴如昔时意其必有陈安世茅季伟之徒往来茅岭洞室之间而无从得见之也理卿言先生以康强之年为大官骎骎乎向用而未巳一旦谢去长往而不顾其貌丰腴而气愈盛其年殆未可量以予观之非学道者不能也道书曰句曲地肺土良水清可以度世予亦将因理卿以从先生于此山之间先生之年寿方与茅君诸人等比区区人世之所云寿者夫何足以为祝乎是为序
　　通政立斋王先生寿序
　　士大夫致身于朝所当得为者人臣之事富贵寿考皆命也尽性而已命何与焉虽然有可以尽其人臣之事者非富贵寿考有所不能故曰乐只君子遐不寿考明君子非无疆之寿无以行其恺弟而为邦家之光也然则富贵寿考命也亦所以尽性也故古之君子不御福然非有求焉世之急于徼福者其所为常违人臣之道而不知夫福之来也不骤若行千里之涂优防容与累日不止而其至之不觉然且求得于旦暮之间驰骛而无所极其力既已不胜矣此爵禄荣名所以多患害而失养性命之原也今天子御极改元之明年策士于廷立斋王先生与今少傅华亭徐公十数人者年最少徐公及第入史馆余多在清华之选而先生为大行稍迁郎署出为湖广佥宪陞防议得赐归养居田里者久之同进者多至公卿先生始以少防入朝而徐公已在内阁矣于是一再迁有南京通政之命寻以外艰归至是服阕待命于家其嵗冬十有一月既望先生六十初度辰也里中士征言于予以为先生寿予惟先生徊翔仕路四十余年若无意于进者而今亦已跻卿少之列独以登科之蚤见谓淹滞然可以知其纡徐不骤而富贵寿考将来所受之大也初先生为冬官属魏恭简公为祭酒居京师数称其能守法及官楚以寛靖任职丙申之嵗先生以佥宪上计天曹予时计偕附其舟行得朝夕见见先生孱然儒者身若不胜衣言若不出口畧无矜气与态色焉及入部试一吏持几随其后逾时而出考功叹其文以为非有养者不能以予之得于先生者如此为不可及矣而后知夫恬愉安静者一时若为迟钝要之于久回视夫翕然取一时之快者相去逺矣先生同进今自徐公以下落落可数而沦没者不知其防殆隆冬穷嵗百卉畧尽而长松巨柏方有防天之势盖上将倚先生为卿辅予故以人臣之事颂之焉
　　同馆诸进士再寿立斋王先生序
　　国家仿前代通进进奏银台司之制为通政使司领天下章奏自永乐建北其后诸司之在南者并存而省其员额故南通政使司不置使而独有通政然实卿辅之储也立斋先生为其官而以先大夫之服家居即吉者久之方竢召命适防其年六十之诞辰余季父以里中诸君子之意俾予为文以赠而国子学同馆诸进士以吾党尤不可缺然秦君起仁复以赠言见属予惟昆山在呉郡东濒海论者以为山穷水滙秀之所钟故人材之出常甲天下今上改元更化二十年中号称特盛毛文简公为大宗伯朱恭靖公为大冡宰而顾文康公入内阁防侍帏幄三先生以抡魁进而大司宼周康僖公以下位九卿者犹有数公已而诸老相继沦谢自文康之后寥寥矣此循环往复消息之数非偶然也于是间歇者又二十年而先生举进士适诸老之盛时中间敡歴外服侍养家居今复骎骎在卿辅之次盖向之由盛而衰者公为之后今之由衰而盛者公开其始古之君子与天下之贤材以事其君未有不爱其同类至其同乡之人尤情之不能已者故为之先者望其后之兴为之后者愿其先之达苏子瞻以间世之才平生于蜀之人尤为惓惓其与范舎人书称蜀自相如王褒之后以及当时诸贤相继登朝以文章功业闻天下眉山一县其举于礼部者嵗至四五十人以为君子无所私爱而于父母之邦非如行道之人漠然而已今天将贻先生以眉寿俾为诸公先庶几乎踵是以起者其云蒸龙变不可测度耶因书之以为先生寿
　　少傅陈公六十寿诗序【代】
　　少傅松谷公以八月某日为岳降之辰今隆庆之四年庚午为甲子一周中朝士大夫豫相戒将以其日致庆帱公闻之悉谢却不敢当而翰林诸君独皆有诗以为寿而请序于予公起蜀中登进士歴官禁近侍今天子于潜邸以经义辅导啓沃上既正位宸极遂以旧学之臣入赞密勿为疏以献皆正始格心之论至于条列天下之事详明剀切可施于世每奏入上未尝不虚已嘉纳之其为人忠诚悃愊人望之者不言而莫不竦然起日预大政于朝廷机务匡賛为多天子端拱国家尊荣海内向风生民所以受其福者外廷莫得而知也今年甫及耆拟于古之大臣髙年期頥东面受馈为天子之国老者视公尚在壮盛之年正当宁之所倚毗天下之所仰望徳与年而俱进如日升月恒则诸君之寿公者非以公为既老而实以祷公将来无疆之寿也夫寿命于天亦天下之人所可以皆得然有徳而寿乃为夫人之所愿望古所谓寿考不防万寿无疆其词悉归于颂君子之徳而已况天子之大臣泽被于天下天下谁不爱慕而欲其寿哉余读尚书周公之所以告召公称商之之六臣以为天寿平格保乂有殷夫六臣者惟其徳格天而天与之寿故殷之所以配天而多歴年所以六臣之寿也康王命毕公亦云三后协心同底予道唯时成周建无穷之业亦有无穷之闻周之诸公皆佐人主致太平同心一徳是以泽被生民四方咸頼人主既永膺多福而诸公亦享寿耉顾以余之寡徳叨被知遇获与今三四公同居论道之地自惧其力之不逮而公之盛徳固所慕爱方日孜孜以求嫓同寅协恭之盛如商之六臣周之三后俱跻遐寿以助成国家亿万年无疆之休余亦庶几与有赖焉是为序
　　顾夫人八十寿序
　　太保顾文康公以进士第一人厯事孝武二朝今天子由南服入继大统恭上天地祖考徽号定郊丘之位肇九庙飨明堂秩百神稽古礼文粲然具举一时议礼之臣往往拔自庶僚骤登枢要而公以宿学元老侍经幄备顾问从容法从三十余年晚乃进拜内阁防与密勿防天子南巡湖湘恭视显陵付以留钥之重葢上虽不遽用公而眷注隆矣至于居守大事天下安危所繋非公莫寄也夫人主之恩如风雨而怒如雷霆有莫测其所以然者士大夫遭际承籍贵势恩宠狎至天下之士谁不扼腕跂踵而慕艶之及夫时移势变有不能自必者而后知公为天下全福也公薨之后九年夫人朱氏年八十冡孙尚寳君称庆于家请于其舅上舎梁君乞一言以纪其盛盖夫人自笄而从公与之偕老寿考则又过之公之徳顺而厚其坤之所以承干乎夫人之徳静而久其恒之所以继咸乎故曰天下之全福也常以隂阳之数论女子之致福尤难自古妇人不得所偶有乖人道之常者多矣况非常之宠渥重之以康宁寿考乎初公为谕徳有安人之诰为侍读有宜人之诰进宫保有一品夫人之诰上崇孝养册上昭圣皇太后章圣皇太后徽号夫人于是朝三宫亲蚕之礼旷千载不见矣上考古事宪周制举三缫之礼夫人陪侍翟车煌煌乎三代之典岂不盛哉有光辱与公家世通姻好自念初生之年髙大父作髙嘉庆堂公时在史馆实为之记所以朂我后人者深矣其后公予告家居率乡人子弟释菜于学宫有光亦与其间丙申之嵗以计偕上春官公时以大宗伯领太子詹事拜公于第留与饮酒问乡里故旧甚懽天暑露坐庭中酒酣乐作夜分乃散可以见太平风流宰相自惟不佞荏苒嵗年徳业无闻多所自媿独于文字少知好之执笔以纪公之家庆所不辞云
　　御史大夫潘公夫人曹氏六十寿序
　　上之四十年秋上海潘公以南大司寇入为御史大夫公敡歴外服至是一二年间特被显任天下有以知上意之所简注其嵗冬十月某日公配曹夫人六十之诞辰于是海邑之士瞿君某等十有六人与公子允端俱赴试南宫遂将奉觞于公之堂而以夫人寿序见属有光不敢辞惟昔周之盛时周公召公与虢叔闳夭散宜生泰颠南宫适之徒相与弼成文武之业用致世于隆平实基本于周南召南天子诸侯相与成天下之化者如此其逺也而鹊巢之夫人岂即召公之配欤故曰国君积行累功以致爵位夫人起家而居有之如鸣鸠乃可以配焉今天子叙彛伦以建皇极盖尝颁慈宫之训于海内举北郊亲蚕之旷典内则顺叙隂教修明始自椒寝至风被于田野之妇人况在位之臣莫不宜其有家济济肃雍渐濡于王化之深者宜乎今御史大夫之夫人为诸君子之颂祷虽比古鹊巢之夫人其可以无媿夫上之施泽于下至綦贱而止下之归福于上至綦贵而止至治之隆而鱼藻裳裳者华之诗作则万物各得其所鸟兽鱼鼈皆不失其性故惠笃叙无有遘自疾万年厌于乃徳殷乃引考则公卿大夫其永寿考可知矣天寿平格则君子偕老共事宗庙社稷可知矣故关雎之徳王者之风也麟趾之应后妃之福也后妃之夀可知矣鹊巢之徳诸侯之风也驺虞之应夫人之福也夫人之寿可知矣国家比隆成周仁徳下迨于鸟兽鱼鼈则天子于是享万年之寿公卿皆元老耉造徳降而闻鸣鸟其流泽及于其家此锡极保极之明验也岂独二三乡邦之庆固天下之庆云
　　顾夫人杨氏七十夀序
　　漕泾之杨为海上大族其子弟之贤俊者予往往于南宫识之夫人归于昆山为中宪大夫桴斋顾先生之配中宪少贵官自禁林为御史督学京畿已而不得志出守邉郡罢归日闭门读书性简伉少所当意独于夫人为宜去中宪之世于今二十余年矣夫人三子皆非已出而今雍里方伯以壮年致政与仲季二君恂恂孝养子妇懽然无间如中宪在时而家势隆盛夫人自归顾氏为妇为母四十年享其福禄荣华此亦生人之难者矣今年嘉靖三十二年十二月二十四日为夫人七十之诞辰雍里公兄弟与内外宗党称觞上寿以予辱在姻末俾得而叙之夫三代王者之化闗雎麟趾鹊巢驺虞之世可谓盛矣然其诗犹曰嘒彼小星三五在东肃肃宵征夙夜在公寔命不同言妇人秉志诚壹以事其夫夙兴夜寐无有懈怠而所能得于其夫与否盖不敢自必而系于命也太史公曰人能道无如命何妃匹之爱君不能得之于臣父不能得之于子非通幽明之变乌能识之糓梁子曰人之于天也以道受命于人也以言受命故君子大受命而世之学者以为命非所言要以为所得为者而已不知充其所为以遂万物之宜而全天地之性必至于命而后已命之所不至性之所不尽也以夫人之贤徳而使如终风之莫往莫来悠悠我思凯风之有子七人母氏劳苦则顺妇慈母之道亦不行君子之乐颂人贤也乐其得所也故予所以论夫人者虽有家富贵之常而实以为顺妇慈母之道行也因以识古闗雎麟趾鹊巢驺虞之义以为天下之道非一人之为而君臣父子兄弟夫妇各得其所而王化成矣君子之言性命者盖如此诗曰乐只君子万寿无期敬为夫人颂焉
　　丘恭人七十寿序
　　丘恭人某省通政讳经之女始丘公生三女父母爱之曰吾女必皆予贵人有聘之輙不予皆至于长卒皆予贵人防人其一也是为前广东按察使司副使王公济美之妻丘公盖与司马质庵公同官御史司马宪副之从祖丘公以是意归向王氏自苕霅间嫔于海上越五百里由嫁女必欲与贵人也时宪副已在南部其后歴官江右最其后逾岭恭人常从共其禄养宪副受诰勅遂有恭人之命予家故与王氏有连知其家世为详自唐御史朐封之后至分水明州而来昆山司马与宪副之祖某官兄弟同举进士自是科第蝉聨不絶及宪副殂谢之后诸子皆彬彬向学一诚以戊午复荐于乡盖故家大族歴世久逺枝叶扶疎不能无旁落不齐之数自恭人之归宪副今老矣独见王氏之盛如一日也乡里皆称丘公善嫁女云恭人以某月日诞生至嘉靖四十年恭人年七十诸子谋所以为寿介县学生孙君某来请颂祷之词予为道恭人之事如此因论之以为丘公以女予贵人可得而知也恭人享其福禄寿考至于今七十年丘公不能知也其有子若孙能趾美前人丘公亦不能知也然吾闻恭人贞靓慈孝初及宪副至寡抚其前孤与其所出有鸣鸠平均之义其子事之亦无异所生恭人之徳如此其享福禄寿考宜矣然则丘公其有以知之矣有娀方将纉女维莘虽自古王者之盛亦有所自故称恭人之寿而本于此庶几乎王氏子子孙孙勿替引之以是为颂祷其可乎
　　顾孺人六十寿序
　　孔子曰斯民也三代之所以直道而行也孔子之居乡自以为无所毁誉于人独其所以是是而非非者不可得而废不惟当世之名公卿大夫至于莒人之妻泰山之妇人亦与其门人私论而志之以为三代之民所以是是非非者如此夫岂独春秋之义为然余少好观古事尝有意于考论其世而废置草野无史官之任然时有慕于古之作者得因事立言以着其是是非非之迹是斯民之所以直道而行者庶几他日有裨于史官顾孺人者太保文康公之女上舎朱君子求之配也上舎蚤世孺人守节垂四十年今年六十里中士大夫徴予文为寿孺人以幼艾兢兢未亡人能保其身至于六十而为寿其亦可称也已自予为童子读书卢兖州家卢氏子弟数称上舎之才俊不幸短折而趾美于其弟少宗伯而予之从祖母实孺人之姊故知文康公夫人之事为详公起诸生官禁近三十余年迨入内阁推封一品夫人未尝见其喜愠之色凝然独处言笑不闻文康公是以敬之如宾而孺人之资性髣髴如其母云由是言之女子以才智自见者要非其徳之美若夫沉黙简重居适意之地如夫人之受多祉及所遭不幸如孺人之葆真全节其于坤道之顺一也当文康在馆阁孺人实依母氏居京师邸第亲见夫人朝两宫佐皇后亲蚕宴锡繁褥备极荣宠宗伯方为黄门家势隆贵而能以芬华盛丽之问独全纯白缟素之质于桃李艶阳之时凛然松柏岁寒之操视夫寒女窘妇生长澹泊之中无所见而能不乱者为尤难矣岂非余之所欲得而论之者哉孺人之嗣子某以孝谨称能成孺人之志者因并书之
　　夏淑人六十寿序
　　武宗皇帝之世佞幸借权侵挠朝政天下抗直之士排闼呌呼指切是非诵言于朝上终无罪言者之心卒寛解之以养直臣之气而士多以保全故其时虽羣小簸荡而天下之公议常伸国家之纪纲不壊此其所以延万年之歴于无疆也吾乡刑部侍郎周公时以御史言事为奸党所仄目陷于危害者数矣天下壮公之节而幸公之卒有以自全晚年列于九卿进贰司寇盖将大用而公薨矣有光未获登公之堂最后与其仲子士淹季子士洵防常论公之世而言当时之事如此又获拜夏淑人于里第观其懿徳令范以知公之行于朝廷与其所以行于其家者有本也丙午之嵗淑人年六十九月二十三日其诞辰也诸与其子游者相戒以往跪拜进觞有光因慨然思公之遗徳而念今之去公之世未几也居公之位食公之禄未尝乏人也能不媮合苟容摧折于万乗之威而尽言天下之事者几人哉以其身试不测之区卒保其要领而垂庥其妻子者又几人哉公之间闗海道也淑人尝与其危其登陟台府也淑人常享其荣矣今又以公之所遗者以教其子孙以乐其余年岂非上之赐而国家之厚恩也哉有光既以语诸同事者遂书之以为淑人寿【丙午嵗嘉靖二十五年也自大理大狱之后天威益厉羣臣进言者多得罪故有摧折于万乗之威及保其要领等语府君文往往感慨时事读者须论其世庄识】
　　朱夫人郑氏五十寿序
　　太常卿朱公初以南畿少尹家居有白金文绮之赐戊申冬入觐宠赉有加有太常之命又赐飞鱼一品服驰驿还乡予尝读其家所藏书皆天子使中贵人传语恩防丁宁锡予优渥虽今位在九列从容侍从之臣得是者少矣昆山僻在江海之间然自昔以文献称于天下士大夫登朝籍鼎贵相望至于简自帝心宠赐稠叠天子亲为召大司马至迎和门命勅符乘传还乡衣朱红飞鱼服过里门长老叹骇焉公为太常卿之年年五十里中人士往为贺其后二年夫人郑氏年五十里中人复往为贺予友某等先期来告于予请为文以致颂祷之意予尚识公为举子时也及举进士为行人为给事中声华然观其意气直欲将百万之师射猎青海勒功燕然而还中为用事者所阻然未有防被防赉于去国之日赫然殊异若此者夫人郑氏自宋华原王以来乡里衣冠代不乏人而才徳与之相配家门隆盛子孙满前其寿可贺也已予闻公居家喜方药精于内学往者天子亲问帝论诗之防其事甚秘不可得而知也世传赤松子服水玉止西王母室中随风雨上下炎帝少女追之亦得仙去果如所云则人间百年之期奚足为夫人祝哉因书之以致诸君子之意云【按太常以方药得幸故文但言其被恩宠絶不及其他末复有神仙之说先太仆之不假借如此庄识】
　　朱夫人郑氏六十寿序
　　昔人称外戚之家以女宠由至微体至尊穷富贵而不以功为道家所忌故其后罕有全者然余观宋显肃郑皇后之事盖有感焉后侍永佑陵以才人进既位中宫尤号端谨能抑损外家而靖康之难卒从以北族子居中在宰相府初不依后以进虽一时夤缘致位尝主蔡氏然卒与之为异而燕云之事尤能极论其害当时若用其说中国之祸犹有可言者方北迁之时后为金帅言家属不预朝政请留无行故郑氏之族不从以北然建炎诏所在寻访流落江南仅荥国一人耳而华原王之子大资乃居昆山其后器先父子皆知名而当时尚称为侯王家至于今四百余年谱系不絶岂不以显肃之贤未尝穷极其富贵而蹈古今未有之难故天之不絶其世如此正统间时乂举进士有学行其子孙充仕为瑞安博士生今朱夫人以夫少宗伯之贵荣受冠帔士大夫之登朝与外戚恩泽固难以并论然郑氏之泽流貤后世而及其女子可称也嘉靖三十九年七月五日夫人年六十其姻乡进士陈敬父来请为文以寿盖宗伯谢世已五年而门户不改其二子克自砥砺不日有腾鶱之望夫人之贤其与克享此所谓源逺而流长基广而植固古诸侯之夫人称姬姜岂不以其族哉前夫人年五十有来请为文者是时宗伯方受天子骈蕃之锡余为备着其事夫人臣而受天子之宠宜以为其家荣诚所当张而大之而谄子之徒以予有讥焉余复追郑氏之世使人知夫人内外两家之盛如此夫以天子之宠与显肃皇后之世以为夫人寿多矣【此文从抄本常熟本朱段冇立朝居官之大节等语恐太仆无此曲笔当是求文者自改之以致其家者庄识】
　　宋孺人寿序
　　翰林学士莆田黄公之母郑宜人年九十有六其女兄弟先后皆及九十其一合浦丞宋君配也宋孺人明年年九十矣物之美者莫难于聚故并蒂岐穗为草木之佳祥今黄氏诸女何其多寿也夫闽山海之奥区隔于瓯越之中天地之气閟而不发者数千年故今闽之物产博大丰硕离竒怪特荔枝龙眼海物之溢于大官其为儒者振末绪扶絶统逺与洙泗相接而明经抱艺之士集于春官者常数百人掇危科跻膴仕着文章勲业于天下往往而是盖淳和清淑之气磅礴欝积得于人者是不一类彼其耆夀长年癯然山泽之间非世所载而与谿花野鸟娯玩四时以全其天年者必又多也然如黄氏之女皆以上夀萃于一门胡可得耶合浦君有子为昆山县学谕学者爱之皆言更前之为教者数人未有如宋先生之徳淳而气和者也推本其所自固有以哉宋孺人之生辰学者皆以为宋先生贺也夫爱其人者必爱其人之亲爱其亲者必愿其夀考而康宁已愿而得之矣其喜可知也则昆之士乐为孺人夀者夫岂出于外哉于是请余序其所以然而列书其贺者之姓名于左
　　李太淑人八十夀序
　　李太淑人以子中丞贵再受封诰中丞奉使楚蜀太淑人就养荆州问安视饍朝夕不懈虽一日出必告荆州人称之防召还朝留佐御史台寻予告归忽有安山之讣太淑人治其丧为乞祭赠典恩荣至矣然独以髙年送其子中丞之没不能无遗憾也其后六年年八十太淑人益康强而顾淑人与诸孙共养愈谨则犹中丞之存也将受宾姻之贺太淑人独戚然不怡盖降服损饍久矣谢不肯当而诸孙请之不已女之壻管承时来告其诞辰在今二月九日余方有邢州之役已戒行为少留以为太淑人夀余与中丞少亲善也中丞于交游间独竒余余久困不得志中丞第进士去为大官为人言未尝不推先之以余之谬肰或传其文用之以取科第多隂用而阳毁之亦或语不道唯中丞推贤于余古谓进贤受上赏蔽贤防显戮孟氏谓蔽贤不祥则中丞之为大官固宜昨嵗过华亭林少宰犹言往时李中丞镇清源过之相称道语少宰固知予尤以中丞言为重太淑人知余于其子平生交所亟称者也又少为文防往中丞家饮食必丰洁太淑人所手调也余今得以升堂拜太淑人义重于中丞之存日矣盖今日之夀天之所以啬于其子而丰于其母中丞可以无憾昔年梁上舎为顾文康公夫人夀请序于余中丞在上舎所见之谬赏云少保家得此文一篇多矣何用余文为余不敢当此言今为太淑人夀念无中丞之赏而衰老钝拙虽置之百篇之末且以为不可而通家故人之情则已独至矣
　　许太孺人夀序
　　余尝论许氏二百年来为昆山旧族昔我髙大父以予初生之年作髙嘉庆堂顾太史九和为之记称承事郎许逺者其弟凤翔即今吏科右给事中伯云之曽祖也兄弟皆以赀为郎家世丰饶至给事起科第官近侍得推恩封其父母而太孺人板舆鹢之官就养当世荣之先是给事之祖奉其母有夀母之堂给事以故宅作新堂仍其名予尝为其堂记至是二月二十三日诞辰而明年则当七十之年吾呉中之俗重夀诞年至艾始为夀客为文具仪物奉觞堂上主人迎延作乐懽宴以是为礼自艾以往则其礼毎加给事以此不敢菲也乡进士王子敬与太孺人之孙上舎君为新姻且当计偕惧及事而礼有阙乃于今年先事修奉觞之敬以祝太孺人七十之夀夫古者有祝皆先事也于礼不亦善乎令妻夀母万有千嵗眉夀无有害岂非古之先为祝者乎自今日以祝太孺人七十至于百年其可也子敬之先君子与封给事同州公同里巷相好也嬉游过从无虚日虽风雨晨夕一餐必相呼盖三十余年前太孺人能记忆也今见其子与其孙又为相好奉觞为夀不以自喜乎人世百年之内追念往昔可感者恒多可以慰且喜者盖少也举太孺人之于今日所见无不可喜者此人生之所难而给事之能乐其志尤不可及也是为序
　　太仓州守孙侯母太夫人夀诗序
　　普安孙侯初为令右扶风扶风人为生祠立石颂其徳以最为太仓州守时海上用兵兵屯戍络绎其境以万数赋调加广岁仍饥馑侯措画有方劳徕不倦民甚徳之江以南数千里间称吏治之循良独曰孙侯无与比者侯始至之日奉其母太夫人以俱州人皆知太夫人之生辰其日吏民大防愿为太夫人夀平时侯自奉其身不以丝毫烦民独于是无所让取其所谓颂祷古文词歌诗者悉受而庋置之州人遂以为侯诚有爱于此也逾年又当太夫人之生辰其为古文辞歌诗益盛吾闻侯之在州务为简易亷静于世俗之所侈大者一切不以为意顾独以无用之虚词烦州之人哉侯盖亦自喜其有庇于州之人知州之人无所致其爱而不忍距逆其意且以是为足以为太夫人荣也已夫古之君子为民上有父母之道非以自尊奉厉威严日从事于文书法令而已其实如家人之相与饥寒疾苦无所不知而悉为之处有患则与之同其戚有喜则与之同其庆其民之报之亦如是豳之诗曰朋酒斯飨曰杀羔羊跻彼公堂称彼兕觥万夀无疆当此之时上下之间可谓懽然矣今之为古文辞歌诗者固以见州人忠厚之至而侯之不距逆其意其于州之人尤有情也故尝以为国家设官具法令而已而必选其人夫以父母之道治其民此岂法令之所及耶盖其意亦以此望之而已若孙侯岂非行古之道者哉太学上舎王君某太仓卫人知好文学惧后人之轶其词乃裒为巻而俾余叙之时嘉靖四十年六月某日【此文从抄本与刻本异】
　　朱太夫人六十夀序
　　宛陵进士朱应秀一松其先君二峰先生嘉靖十三年岁贡时朝廷行选贡法故先生以壮年预选盖未及廷试而卒遗夫人与稚子九岁至始孩者四人夫人年方二十九不御膏沐矢志自卫有柏舟之操抚抱诸孤长育成就有凯风之劬盖又三十有一年应秀登嘉靖四十四年进士夫人于是年六十矣应秀与余既同第又同冬官试政每相见若有所欲言而不能者久之乃以母氏之夀为请夫应秀之为进士也其亦有所自得乎其有所不能自释者乎凡为士自初束髪为其父母即望其显荣应秀今已得之足以慰母氏之志夫岂有不自得者乎夫人父母无恙生有膏泽之润而行乎夷坦之涂一日而得富贵宜无不自得者独应秀思先人之蚤世母氏之劬劳诗曰风雨凄凄鸡鸣喈喈又曰风雨如晦鸡鸣不已更前之所歴戚戚有动于中此其所以不能释然也而防极之徳何以报之是以汲汲欲为夫人之夀又思得为古文辞者传述之人见应秀之于此类若自得者不知其求以解其不能释然之懐者如此自此而往应秀之仕日显夫人之夀日増而不能释然之懐当日甚吾未知能有以解应秀者姑谓世俗之望其显荣者今得之或可以慰夫人而已矣
　　李氏荣夀诗序
　　余读王制观虞夏商周养老燕飨食之礼年纪之次及深衣燕衣缟衣衣之制何其备也至天子于太学执酱而馈执爵而酳公卿奉杖大夫进履其隆重如此故曰三代之盛王未有遗年者也年之贵于天下也久矣然而无为夀者豳诗称跻彼公堂称彼兕觥万夀无疆自此而诗之称夀不一顾亦相祝颂之词如史之所称为夀云耳非以年之每进一纪为燕防以为夀也迨后世夀节庆贺始于朝廷而及于公卿然为文以称夀者亦无之余尝谓今之为夀者盖不过谓其生于世几何年耳又或往往槩其生平而书之又类于家状其非古不足法也余居乡见吾郡风俗大率于五礼多濶略而于夀诞独重其礼而又多谒请文辞以夸大之以为呉俗侈靡特如此而至京师则尤有甚焉而余同年进士天下之士皆会于此至其俗则皆然虽余之拙于辞诸公谬以为能而请之不置凡为之者数十篇而余终以为非古不足法也虽然亦以为慰人子之情姑可矣嵗九月余以选当外补最后同年魏郡李已子复复以二亲之夀为请盖诸公之为之诗者多矣余独为其诗序于其尊君与太孺人之潜徳懿行故未暇论尊君州学生积学久次将贡京师年六十太孺人年五十九子复裒所得诗聮为巻因邮致之于其家云




　　震川集巻十二
　　钦定四库全书
　　震川集巻十三
　　明　归有光　撰
　　夀序
　　吏部司务朱君夀序
　　陈时子行之赴试也其姑之夫吏部朱君寔官南曹亟称子行之文已而果中魁选子行不以有司之取者为荣而以君之知之者为徳是年冬十月某日君之诞辰留都士大夫咸为之夀于是子行归而乞言于予予昔读书万峯山中万峯葢君之所以自号者其山下瞰具区倚防水际西南七十二峯矗立于苍波浩之间中有髙堂古木橘柚千章梅竹茶茗崇冈连被问之知其为君之圃而颇讶主人之不来者几年矣然留都曹务清简士大夫闭门髙卧之外相与游览赋诗又称觞为夀此布衣野老之所乐者而仕宦者兼而有之其不亦多乎此士大夫所以乐为君夀者也而予又有感于子行之言夫科举取士不能不为一定之品式而亦非品式之所能拘也俗人侥幸于一日之获其于文义尚有不能知者嚣嚣然自谓已能欲以规绳天下豪杰之士亦可耻矣昔五代时张文寳知贡举所放进士中书有覆落者下学士院作诗赋贡举格学士李怿曰予少举进士登科盖偶然耳后生可畏者未可量假令予复就试礼部未必不落第安能与英俊为凖格闻者多其知体欧阳永叔特以此一事为怿立传今君之于子行要为有得于欧阳子之所云者予故特书之且以为夀
　　顾南岩先生夀序
　　夫富贵夀三者天地厐厚之气之所积也其来也恒参差而不齐而人之值之也虽一家之中父子兄弟之亲血脉气息之相属可以言语教戒而同者而唯是三者为不可期有厚于富而薄于贵与夀有厚于贵而薄于富与夀有厚于夀而薄于富与贵有厚于富与贵而薄于夀有厚于富与夀而薄于贵有厚于贵与夀而薄于富有聚焉有散焉有平均以等授焉时其平均也而或富或贫或贵或贱或夀或不夀时其散也而皆贫皆贱皆不夀时其聚也而皆贵皆富皆夀此造化之防倐忽迁徙以此鼓舞人世而廼以有心者窥之憧憧焉疑其既往而意其方来此余之所未喻也若吾昆顾氏之盛殆所谓时其聚者邪自大宗伯以文章魁天下将跻台鼎其余横金衣绯者尚二三人昆之言贵者必曰顾氏甲第连埓宗亲子弟被服华绮千人聚食昆之言富者必曰顾氏自桂轩先生以耆年为乡邦之望其后寿考世有其人昆之言夀者亦必曰顾氏今南岩先生以桂轩之孙宗伯从子少膺乡荐甫倅南昌飘然赋归来之辞不谓之不贵优游于亭舘花木之间不谓之不富安居暇食不亲药饵不习导引不谓之不夀夫是三者所谓不可期也而聚于一家又聚于一人之身斯亦难矣余未甞通介绍于先生然甞闻其贤而私心识之间独窃叹以为先生籍家世之盛而又三者参防夫人子之于亲苟唯布褐菽水以为养虽有顔渊之仁曾参之志亦当不能无缺然之意有如先生者乃夫人所愿于其亲而不可得者也于是可以夀矣今年先生夀七十邑学诸生咸往为贺俾余叙之余惟桂轩先生与髙大父为延龄防世通姻好髙大父夀八十五作髙嘉庆堂大宗伯实为之记则余于先生之文亦何可辞也
　　同州通判许半斋夀序
　　予居乡无事好从长老问邑中族姓能世其家业传子孙至六七世者殆不能十数世其家业传子孙绵延不絶又能光大之者十无三四焉若许氏之世吾能言之自其先讳庆赐者从嘉定稍徙至昆山实生文衡文衡之子曰徳芳比再世以勤啬致富而子弟皆知修学好礼其子鹏逺以赈饥出粟授承事郎而从子鸿髙由太学上舍歴官平定州同知承事生思耐翁为京所吏目而同州君则思耐翁之子也亦自上舍选倅名州致政家居久之而其子伯云以进士释褐为分宜令方着声迹有逺大之期盖自国初至于今许氏之居于乡者其名可数耕有田艺有圃居有屋庐其老者乡里社防饮酒伏腊未甞不在享承平之福者垂百年而将大发于伯云所谓能世其家业光而大之者非耶同州君为人倜傥善自娱戏官古冯翊西华之地然不能为吏绳束一旦拂衣归从布衣野老陆博投壶拥女子鼓琴鸣瑟酣宴竟日自伯云不为官时常自乐也然今之时与许氏之上世异矣使伯云不为官寜能使其亲保有其乐耶同州君虽善自娱非其子之为官寜终能有以自乐耶乡人是以为君荣而以伯云为能养志也嘉靖丙辰月日为君之诞辰盖甲子一周矣时伯云自分宜入觐予与同县之士试于南宫者若而人与伯云俱防于阙下比觐罢还而伯云亦以便道归省众谓予不可无纪而沈成甫戴与政来致其请予谓吾等方从君有乡社之乐而伯云回首有白云之感既为之贺因称养志之义以慰之云
　　龚裕州夀序
　　孔子曰仁者夀夫仁者岂能必夀哉以其能静而得夀之理也人生百年以区区之形日与外物为角夫苟役役然驰骋骛于富贵之途以其所轻累其所重若是者虽至黄耉其道促矣夫苟不役役然驰骋骛于富贵之途以其所轻累其所重若是者虽不至黄耉其道长矣龚先生受命守裕州有大夫之秩家富田宅有封侯之奉银朱黼缋之华未始异于世而得园绮之髙焉温淳甘膬脭醲肥厚之养未始异于世而得松乔之适焉环湖而居鱼鸟上下田夫野老謌呼而笑傲当郡邑喧嚣之间而得武陵桃源之趣焉先生其不役役者欤君子之论人取其近先生其得仁者静而夀之理欤予之内弟温甫与先生世通姻好来请予文为祝予甞论今世有所谓夀文者非古之制不过谓生于世几何年耳奚以文为至论先生廼可以着之于文而为夀者也书以归之
　　徐封君七十夀序
　　余往来嘉定与其贤者游而识子言于是时固已竒其文每言之于人因遂识东楼翁慷慨乐易人也已而子言举京兆计偕北上翁实携之以行余时遇于鼓城遂于僦车共茵而载歴齐鲁燕赵二千余里走风雪尘埃中懽然防其行役之疲余盖察知翁父子有福徳享富贵者也其后子言登第以天官属直内阁寻改大宗伯属领祠事余至京师每见辄叹其议论之进是时天子隆郊祀之礼子言殆所谓侍祠神语能究观方士祠官之説者矣至语及其职事未甞不有志于古之守道以守官者也而东楼翁居家日治园圃亭榭与士大夫饮酒为乐子言间迎至京师则诸公贵人日来懽宴退而莫不叹翁之贤而又称其有子已乂得诰命推封既贵显矣然子言在部曹欝有清望议者以为兰台秘阁之选顷以外补为郡莫不惜之防东楼翁方七十子言将之荆州过家上夀以余游其父子间相知之素属使为序夫予知子言有不释然于此行者矣然以方刚之年出粉署为二千石得归荣其亲于人子之愿殆未易得也吴中士大夫登朝者不为不盛然能迨禄养少矣已迨禄养而至大官益少今惟长洲钱工部徳徴位至九列海虞严学士敏卿为馆阁而二公之亲皆康强无恙得封如其子之官此不独吴中所无而世亦未之多见今以子言之年与其才望名位岂在二公之后余以是知东楼翁之福禄盖未艾也子言能自驰骋于文辞其于江山故宅云雨荒台之间必能追踪屈宋而上之为南陔白华之篇以抒其仁孝之心余之朽拙何能为役猥以斯序见属媿而不敢辞云
　　葛封君六十夀序
　　古之君子仕则违亲处则违君二者常患于不能兼韩退之言欧阳詹舍其父母朝夕之养至于京师将有所得以为父母荣虽其父母之心亦然詹虽不离于其侧其志不乐也詹在京师虽离于其侧其志乐也至王介甫则又以为禄与位庸夫鄙人之所待以为荣也贤者道弸于中而襮之以艺无禄与位以为父母夀而父母之心亦喜无量二公之言各有所重而不免于偏使为子者有所得以归荣其父母而无离忧具道艺之美而有禄与位以为父母夀岂非夫人之愿欤虽然二公者盖致恨于彼之不能得者则亦姑以此使之自慰焉耳葛君理卿辞其亲试京师有司竒其文欲寘之第一遂举进士上第所谓弸于中而襮于外者矣国家之制进士释褐观政诸曹其禄秩比七品可谓有禄与位矣君在京师逾年赐告还家日侍其亲可谓有所得而无离忧者矣君之尊人虚潜翁少在陇亩淳朴无外慕于荣势非数数然者一旦得之亦不以为有所加独喜其子之在侧而以为乐也以是知二公之言特有所激而发使遇虚潜翁父子其于为人父母与为人子之情必能极口道之矣君登丙辰进士以明年四月来归至某月日为翁诞辰翁于是年六十有三友人赵君元和张君子忠軰若干人皆往歳与君同试南宫者也荣君之还徴余文为虚潜翁夀余谓如翁者韩退之王介甫之所欲之而不能得者也是可以贺矣
　　栁州计先生夀序
　　吾乡范文穆公称湘南江山竒胜为天下第一时公帅广右已而移镇之蜀有睠睠不忍去之意而栁子厚刺栁州乃作囚山赋观其辞殆不能以一日居者范公大帅名位尊显其心诚乐于此而子厚特以谪徙久不得召有悒欝无聊之志宜其为言如是然其于此邦之山水不薄矣其序近治可游者殆不下于桂山而所谓灵山防地林立四野自峤南达于海上可以想见韩子称衡湘南为进士者皆以栁子为师其承子厚指授为文悉有法度由是言之栁之山水不待子厚而显而其人才之出自子厚始也今天下文治休明皇风遐被楚粤之间来任中朝者栁州尤盛又非若子厚之时之比其为山川愈益増重惜乎栁范二公不及今见之也栁州计君坤亨以乙榜进士来教昆山学者向仰之余间从问其山水之竒胜益信二公之言至今若身履其地而获观游焉君父靖川先生以乡进士调倅潮阳未及上最即挂冠归其乡搆一亭日吟咏其中而孝友清节为栁人所称余不知先生之亭于所谓东亭者何如而想其凭空拒江众山横环海霞岛雾倐忽万变者如一日也嘉靖癸亥孟冬适先生降生之辰进士君忽起岭云衡鴈之感诸生某某为之遥致祝夀之词而求序于余余文乏芬芳馨香之气万里致之于子厚所适之地不无媿云【此文钱宗伯汰之今仍存】
　　甯封君八十夀序
　　凡同举于乡及同举于南宫者皆有兄弟之好其喜而为之相庆固宜况为其亲者则犹吾亲也推敬老之义夫人皆近于亲而况于为吾兄弟之亲乎嘉靖乙丑天下士对策于皇极殿前同赐第者三百九十有四人而广徳甯钶大受之尊府于是年八十诸同年防于大受之邸遥致其祝盖吾同榜之为其亲夀者自大受之尊府始今制举于乡与进士未及一等耳而世以进士为荣未第于南宫儽然犹诸生也不特人之情为然虽其父母之情亦然大受之尊府翁于前是科以其数试不第亦已厌其为举子矣临行戒之就选是年大受落第而铨部颇通乞请大受不欲也复以举子还翁殊不喜曰吾春秋髙汝虽不为进士且得一官乌纱角带以归吾即瞑目但见子之为官不以子为举子也即他日为进士吾瞑目后但知子为举子不知子为进士也大受受教局蹐不知所为今年大受登第而翁适及耄年可谓能见子之为进士矣以翁之情如此则大受所以自欣慰者何如诸同年之所以为贺者其容已乎翁天性孝友倜傥有大畧乡里敬服之有纷争者就之一言而决退莫不帖然甞为大第燬于火又为之加大亦非世之没溺于名利者即其欲子之为官葢其为人风概如此因为序之使之持至广徳以为翁夀翁又见诸进士为翁夀而喜也
　　白庵程翁八十夀序
　　新安程君少而客于吴吴之士大夫皆喜与之游都太仆先生爱其淳朴题其所居曰白庵君在吴既久吴人益信爱之无贵贱称白庵云今年八十其子永絺永约孙应春迎君还荪田将聚族而为君夀壻吴君某曰吾翁千里而归不得文以行非所以将顺翁之意则黄山灵岭亦笑我矣于是谒予请所以为夀之辞古者四民异业至于后世而士与农商常相混今新安多大族而其地在山谷之间无平原旷野可为耕田故虽士大夫之家皆以畜贾游于四方猗顿之盐乌倮之畜竹木之饶珠玑犀象瑇瑁果布之珍下至卖浆贩脂之业天下都防所在连屋列肆乘坚防肥被绮縠拥赵女鸣琴跕屣多新安之人也程氏由洺水而徙自晋太守梁忠壮公以来世不乏人子孙繁衍散居海寜黟歙间无虑数千家并以诗书为业君岂非所谓士而商者欤然君为人恂恂慕义无穷所至乐与士大夫交岂非所谓商而士者欤君今行矣于是与其妻子兄弟若族之人与夫亲知故旧论説生平其所歴天下名山大川大都之防有几其所见四方贤公卿大夫名人才士有几遁世长往懐道蕴术之士有几生长休明全盛之日迄今百年风俗世道之升降上自朝廷下至田野耳目之所见闻其变有几屈指百年之内中间与其妻子兄弟若族之人与夫亲知故旧相见之日有几也其亦有所感也夫少而游老而休于是得与其妻子兄弟若族之人与夫亲知故旧相与相见而饮饫其喜可知也已则夫为其妻子兄弟若族之人与夫亲知故旧其喜又可知也已
　　张曾庵七十夀序
　　世之论人夀以百年为限然修短之数得之于天不可以齐得数之长者百歳为老矣彭祖之百歳岂非婴稚之时耶得数之短者歳月为稚矣殇子之歳月岂非垂老之时耶予畸穷于世故甞居闾里间从先生长者游自少识张曾庵先生白晳而丰頥美须髯葢先生是时年已五十容甚少也又十年先生六十其气完其容无异于初见之时不知十年之加也今年先生年七十亦无耉老之色其美须髯髪漆黒自若也先生未尝知世所谓服食炼形之法而得数之长如此则今之七十者亦犹婴稚之时耶吾吴中之俗尤重生辰自五十以往当其生辰即为夀前年先生犹为博士弟子激昻蹈厉诸少年莫敢摧其锋虽诸少年亦以为先生少故无为先生夀者今先生忽自谢其博士而老于家其髙第弟子某乃往为先生夀夀已则相与求予之一言以序其事噫子之先生未可以夀也子之先生读圣人之书自以为得其蕴每酒酣辄为人説书意掀髯指画左右顾视旁若无人当世宿学莫能难也与人交洞见底里规人之过至于泣下岂非所谓直道君子者哉往予至京师见有衣玉带乘白马黄金络前后呵拥其人白晳丰頥美须髯俨然子之先生也叹曰何其类吾乡之张子也张子六举于乡而今犹布褐而趋于博士之庭虽然今十余年矣不知其人果安在而子之先生所自得者何如也吾又安能舍子之先生而羡彼为哉皆曰善请遂书之继自今歳歳为先生夀必诵子之言矣
　　晋其大六十夀序
　　孔子曰爱之欲其生惑也爱而惑焉而欲其生惑也爱而不惑焉而欲其生情也吉蠲为饎是用孝享禴祠蒸尝于公先王君曰卜尔万夀无疆非欲其万夀耶我非敢勤惟恭奉币用供王祈天永命非欲其祈天永命耶此爱之而欲其生者也然古之人无有以虚辞説人者人之所欲天必应之曰予攸好徳汝则锡之福富贵夀考康寜天也人皆归之于天箕子独以为人之所锡固以防防之中茫茫之表无所谓天者人贵之则贵人富之则富人欲其夀考康寜则夀考康寜此祈天永命万夀无疆之説也箕子之言天精矣武王梦帝与之九龄文王曰古者谓年龄齿亦龄也我百尔九十我与尔三焉武王之夀文王之所锡也晋君年六十予之仲弟为君之子壻而君之子日亨以姨之子从予学皆来请予为夀夫欲君之生者多矣不若君之壻虽然又不若君之子以君之子夀君君其有不益夀者乎子有爱子之戚方与日亨论洪范之义以文王能与武王之夀厚自责以为不慈之极故以孝子期日亨必能夀君也已抑予少有四方之志既年长无用于世常欲与亲知故旧歳时伏腊问遗往还饮酒社防务尽其欢康强夀考皆在百歳之外父子兄弟白首相追随为太平之不遇人而迩来屏迹荒江足不履戸外田夫野老罕见其面君与子有连亦旷歳不见忽忽不意君便为六十歳人也君夀宜贺而予精神恍然髧彼两髦泛泛其景益不复知有生人之乐矣既勉强为日亨书之又为谢所以不能往贺之意
　　濬甫魏君五十夀序
　　余始为魏氏诸倩而濬甫年小于予时尚垂髫见余握手甚亲及濬甫自真义游学城中时时来过其女兄即留饮相懽也当是时恭简公家居讲道四方学者多聚星溪之上公于其家子弟尤所属意而吾舅光禄公辟家塾延致名儒濬甫遵矩矱无所失而于进士之业皆能工习濬甫升太学一再试秋闱见罢遂不复往而独颛教其子今二子学皆已成庶几可以绍恭简公之业濬甫年未至而辄已余尝叹惜之明年为嘉靖四十一年濬甫年五十以正月二日为初度之辰其子壻沈尧俞以余计偕北上先期请余文为夀至期张设之葢以余最亲又知之深也然余见濬甫之少又见其子之成立又老而为夀而吾舅姑与濬甫之女兄已隔异世则余之所感多矣度濬甫华堂燕坐子倩奉觞賔朋杂防笙歌满耳而余方孤舟栖泊于江淮之间自此防雾露凌霜雪又三千里持空然无有之躯欲以献吾君岂不愧濬甫而欲为濬甫可得耶古者五十曰艾服官政又十年始爵命为大夫则士之效用于世任天下之事者适濬甫之年而濬甫苟自安逸非恭简公之教汉李固荐樊英黄琼云一日朝防见诸侍中并年少无一宿儒可备顾问则老成之人实国家之所须重年少而忽耉老岂世道之福耶余以是惜濬甫之自止而又以叹余之无所用而不知止也是为序
　　周秋汀八十夀序
　　吾昆秋汀周先生今年夀八十乡大夫士多为歌诗文章祝之先生之子通判君设广席大防賔客余軰九人者辱交先生父子间得坐下坐日瞻盛举心窃慕之客有洗爵夀先生者问曰先生之夀有道乎先生曰有老子曰逸则夀又曰知足之足常足葢造化钧畀万物小大厚薄各有品限故安其分则心泰泰则百疾不作故夀愚者弗察觊觎生焉得失触焉心扰而害随之恶乎夀故吾见人之富不多其财而薄田敝庐足于陶朱见人之贵不侈其爵而青氊绛帐荣于金紫见人有时名不髙其闻而陶情诗酒放懐歌舞老焉益壮若将终身吾不知有余在人不足在我嬉嬉然若与得意者等吾之夀或者在此乎客未对余笑曰达哉先生之论也其有得于庄子逍遥之防乎哉其曰大鹏万里鹪鹩一枝各适其适不相企慕则羡欲之累可以絶累絶则悲去悲去则性命安是故夀于人则为彭祖夀于物则为大椿达者能得之则先生其人也今而后呼先生为逍遥公可乎先生闻之喜卒爵而歌頽然就醉余因拾问答之辞合而为序
　　周翁七十夀序
　　周翁予弟子建之内祖也嵗已亥翁年七十十月某日为其生辰子建传其舅之意请予为序翁之先自嘉定白鹤村徙居昆山之蔡婆渡其族之贵者曰佥宪君别居城中人犹呼佥宪为渡船周家云翁饶于赀中更官府科徭能勤苦自力凡再殖其家自上世髙曾以来率不逾下夀翁得年如此而未艾非意之所望此其子孙姻戚所以尤庆之深也子为序之云尔因与子建论以为夀者人子之所欲得之于其亲不待形之言而古之人无有以为文者至于诗人祝颂之语始曰眉夀曰夀考曰万年曰万夀云者亦因其徳之所取而致其爱慕无已之情无有専以为夀之文者也宋之季年始以诗词俪语相投赠及今世更益以所谓序者计其所述不过谓其生于世几年而至累数百言不止不知此何用者也而夀者之家其又必须此不得不以为乐也岂真有求于古之文哉以是为古文而已矣凡今世之务侈其名而不要于理多此类子建志乎古者予是以及之盖予之序可无作而予言不可废也
　　戴素庵先生七十夀序
　　戴素庵先生与吾父同入学宫为弟子员同为増广生年相次也皆以明经工于进士之业数试京闱不得第予之为弟子员也于班行中见先生軰数人凝然古貌行坐不敢与之列有问则拱以对先生軰亦偃然自处无不敢当之色防予以贡入太学而先生犹为弟子员又数年乃与吾父同谒告而归也先生家在某所渡娄江而北有陂湖之胜裕州太守龚西野之居在焉裕州与先生为内外昆弟然友爱无异亲昆弟一日无先生食不甘寝不安也先生尝遘危疾西野行坐视先生而哭之疾竟以愈日相从饮酒为欢葢龚氏之居枕傀儡荡遡荡而北重湖相袭汗漫沉浸云树围映乍合乍开不可穷际武陵桃源无以过之西野既解缨组之累先生亦释弦诵之负相得于江湖之外真可谓肥遯者矣其后西野既逝先生落然无所向然其子上舍君犹严子弟之礼事先生如父在时故先生虽家塘南而常游湖上为多今年先生七十吾族祖某先生之子壻也命予以文为言先生平生甚详然皆予之素所知者也因念往时在乡校中先生与家君已追道前軰事今又数年不能复如先生之时矣俗日益薄其问有能如龚裕州之与先生乎而后知先生潜深伏隩怡然湖水之濵年夀乌得而不永也先生长子某今为学生而余子皆向学不坠其教云
　　张翁八十夀序
　　张翁居昆山之大慈予尝自安亭入郡数经其地有双洋荡多美田翁以力耕致饶足而兄弟友爱不肯析居殖私财时时入城从缙绅先生游乐饮连日夜而后归士大夫爱尚其风流其伯子子振事翁尤谨嘉靖三十五年正月二十七日翁生之月日也于是年八十子振将为宴防召其亲戚故人以为翁夀而子友盛徴伯任允恭游翁父子间子振因二君请予文序之予尝论士大夫不讲于谱牒而闾阎之子一日而富贵自相夸尚以为门阀吾吴中无百年之家久矣昆山车溪之张氏其源甚逺予家有故牒谱其世次而范文正公为当世名臣宰相家然自监狱公以下相为婚姻者凡十有四人而与宋宗室婚者一人其科第仕宦不絶于世亦往往为神以食于其土自宋皇庆间始占名数于昆山至于国朝天顺成化之间几二十余世四百年而不改其旧故承事郎夏公娶于张为夏太常之冡妇实生吾祖母予少时犹及闻张氏之盛也盖至于今而车溪之张日以寖防而翁始居大慈岂所谓有妫之后将育于姜者类有数耶予每至车溪停舟而问之百围之木数顷之宅里人犹能指其处焉若翁者人亦不复知其车溪之张氏矣予以故家大族徳厚源逺能自振于式防之后又以吾祖母之外家尚有存者而喜翁之夀而康也故不辞而序之
　　孙君六十夀序
　　孙君以治七年甲寅十月十二日为诞生之辰嘉靖三十四年乙卯于是年六十矣其子某为徐氏壻徐某方受学于予为言其子之意以为饮酒宴防未足以为亲懽必求予之文予谓文者道事实而已其义可述而言足以为教是以君子志之若君之夀使书之云生于世几何年可乎从而颂祷之曰耆老曰耄曰耋曰期頥可乎生于世几何年是人之所同也自七十至于百年是人之所常有也虽然君子之为情也近使其父母生于世几何年自七十至于百年不亦为人子者之所乐耶豳风之诗周公为其君称先王之业而道其豳国风土之旧其言不过耒耜蚕桑治田墐戸食断壶献羔祭韭之防皆今世田野里俗之事又曰十月获稻为此春酒以介眉夀又曰曰杀羔羊跻彼公堂称彼兕觥万夀无疆当十月歳将暮之日不过为酒以介眉夀杀羔羊以称其无疆之夀而已古之人其相与乐也以夀为祝盖使天下乐生而不厌此太平之美事也孙君自昆山稍徙郡城颇以畜贾致富天下承平歳久赋繁役重吴人以有田业累足屏息君能超然去其故而即其所以为安者故能及时以为乐所居在阛阓都防之地而其子方儒服而从缙绅士大夫游较之史所称邹鲁之士去文学而趋利者异焉是则可书也已某又言君之孝友父殁后嫁其孤姊妹三人诸所为多厚徳以方论君夀事不尽述云
　　杨渐斋夀序
　　国家制州县之官皆亲民之职所以宣布天子恵养元元之意其取之不一途而选授必以才要使之人人自尽其力固不以其不任而苟试之也自进士之科重而天下之官不得其平矣夫委之以任而责其成当论其人之才不才与其事之治不治不当问其进士非进士也而今世则不然非有朝廷显然一定之命而上下相习以为是当然者非一日也天子重念逺方之民歳遣御史按行天下以周知其吏之贤否而御史所至汲汲于问其官之所自苟不肖也进士也必其所改容而礼貌之必其所列状而荐举之也而铨曹之陟者恒于是既而罪迹暴着而加之罪罚矣犹若难之苟贤也非进士也必非其所改容而礼貌之必非其所列状而荐举之也而铨曹之黜者恒于是既而功显实着而加之赏矣犹若难之是以暴吏恣睢于民上莫能谁何而豪杰之士一不出于此途则终身俛首无自奋之志间有卓然不顾于流俗欲少行其意不胜其排沮屈抑逡廵而去者多矣吾邑杨渐斋先生以乡进士选调台州府推官先生之考平阳君号为有风烈而先生承家学少有令名以先生之才宜不出于他人之下其于理寃释滞寜有不尽其心者而一与御史不合曾不得少安其位也虽然于先生何媿先生今老于安亭年已七十赋诗饮酒与田夫野老相追逐其乐岂有涯也余独惜夫天下常有遗才而习于所偏重者不觉其弊皆以为是当然而莫知所以救之岂非世之君子之责哉先生以八月八日为诞辰予弟有尚先生之外孙壻也来索此文予之曾大父与平阳君同年交好而予于先生亦在姻娅之末不得以不文辞然不敢为漫衍卑谄之谈以为世俗之文非所以事先生也
　　六母舅后江周翁夀序
　　有光少不能事先孺人迨外祖之春秋髙又不能养至今每念外家不胜凯风寒泉之思先孺人同祖兄弟十有二人今皆已零谢而唯六母舅存隆庆二年于是年八十矣当六母舅之生辰有光方防朝京师不能从诸兄弟于其日为夀其秋自吴兴还闭门不出者数月今将有邢台之役而外家诸弟来告六母舅之夀不可无子文也然河南兄之序美矣有光何以复赘昔吾外曾祖世有惇徳生丈夫子四人外祖最少与诸伯祖并列第千墩浦之上属时承平家给人足兄弟怡怡然相乐也先皇帝之初诸祖相继沦谢而外祖最髙年然皆苦徭赋蹙耗矣而河南兄以进士起家则周氏之隆盛特加于前然同祖昆季多不振惟独钟于本支中宪公以河南之贵受诰封而六母舅保有世业盖四祖之家惟伯祖故第岿然独存至于今夀考者六母舅一人而已而子子防年亦六十有二尤能孝养吾外曾祖之子四人而外祖最少最夀伯祖之子亦四人而六母舅最少亦最夀岂亦有数然耶夫人生百年如旦暮此亦过者之论先孺人长母舅一歳也以今追先孺人之世歳月遥遥何其久也短促者既如此而长永者又如彼百年之内彭殇之数可同日而论哉有光亦何能无感也六母舅居乡乡人有讼不之官府而之其庐其化服乡人有陈寔王烈之风虽河南兄之隆事诸父而以文称之非谀者顾有光何以复赘然河南兄祝其八十今八十有一矣自八而一以至于无穷则吾文宜续河南之后者也
　　周斋夀序
　　斋先生居昆山之千墩浦上与吾母家周氏居相近也异时周氏诸老人皆有厚徳饶于积聚为子弟延师曲有礼意而先生尝为之师诸老人无不敬爱久之吾诸舅兄弟无非先生弟子者余少时见吾外祖与先生游处及吾诸舅兄弟之从先生游今闻先生老而强壮如昔往来千墩浦上犹能歩行十余里每余见外氏从江南来言及先生未尝不思少时之母家之室屋井里森森如也周氏诸老人之厚徳浑浑如也吾外祖之与先生游处恂恂如也吾舅若兄弟之从先生游防防如也今室屋井里非复昔时矣吾外祖诸老人无存者矣舅氏惟长舅存耳亦先生之弟子也年七十余矣兄弟中河南行省参知政事子和最贵显亦已解组而归方日从先生于桑梓之间俛仰今昔览时事之变化人生之难久长如是是不可不举觞而为之贺也嘉靖丁已某月日先生八十之诞辰子和既有文以发其潜徳余虽不见先生久而少时所识其淳朴之貌如在目前吾弟子静复来言于予亦以予之知先生也先生名果字世髙姓周氏别号斋云
　　前山丘翁夀序
　　吴郡太湖之别为淀山湖湖水溢出为千墩浦入于吴淞江当浦入江之处地名千墩环浦而居者无虑数千家而延福寺中浮图矗立云表舟行数里外望之欝然若有祥云瑞气浮之予少时之母家时过其下而浦上着姓往往能识之今其存者少矣而予弟某乃为予言丘翁之夀云千墩有山名为秦柱峯培塿小丘耳俗谓之山而在翁所居之前因以前山自号翁年五十余即付家事其子日游延福寺中与缁素之流为方外之交每造精庐谈笑饮酒而已家之有无不知也予未识丘翁想见之而爱其人以为人生百年之内无可竟之事终于驰骛而无所止而翁以未老而传虽其家事亦无所问况于人世之荣名乎使翁在公卿大夫之位寜肯冐宠利而不知休乎使翁得休处之地寜肯觊觎中朝求起废而更进乎史称万石君归老于家子孙为小吏来谒必朝服见之有过失为便坐对案不食虽燕居必冠以孝谨闻于郡国而陆贾家居出槖中装卖千金分其子为生产常安车驷马从歌舞鼓琴瑟侍者十人过其子给酒食极欢两人志操不同史皆称之使丘翁贵显于世葢陆生之徒也嘉靖三十五年八月二十日翁六十诞辰其姻党因予弟来请其夀之文予固有感于少时所熟游处为之慨然而又乐道其人故论而序之
　　戚思呐夀序
　　戚思呐先生居城南隍壑断岸间非车马迹所至喧嚣之音隠隠水外而萧然有林野之趣先生雅志离俗储药于室艺菊于圃弹琴读书集乡村之子弟教以揖让容与应答洒扫弥老而不倦过其门歌诵之声锵锵也始吾祖为社防先生在焉吾祖常称戚先生长者又于几案间见戚先生诗当是时余髪始垂防中诸老皆已皤然今余年日长矣诸皤然者自若也往往有及百年者而先生亦八十矣余是以深喜诸公之难老而吾祖軰之多夀时道説之论者有以为富贵夀考天之所悭而兼有之为难是以厐眉皓髪之叟必在于山林泉石枯槁沉溺之间而华衣鼎食厚享累积者多摧折于中年以余徴之殆非事实而要其理有不可诬者盖物取多则焦然不寜有纷纭丛垢之集而无恬愉静逸之休是不知旦暮之变寒暑之移而惴惴于百年之途者也譬诸饮食知味者希君子之言夀所以必归之先生之徒欤先生之子学以才艺驰声郡校将及于有司之荐彼夫忽焉而骤至者吾又知其不足以动先生矣
　　陆思轩夀序
　　予友季子升与陆君思轩同学相善君于是年六十子升属予为夀之文东吴之俗号为淫侈然于养生之礼未能具也独隆于为夀人自五十以上每旬而加必于其诞之辰召其乡里亲戚为盛防又有夀之文多至数十首张之壁间而来防者饮酒而已亦少睇其壁间之文故文不必其佳凡横目二足之徒皆可为也予居是邑亦若列御宼之在郑之鄙众庶而已故凡来求文为夀者常不拒逆其意以与之并驰于横目二足之徒之间亦以见予之潦倒也虽然子升之为陆君岂泛而求之予亦岂泛而应之耶陆君居县之华翔村往年太仆桐城赵子举来昆山尝至其地见其土田肥美江流环绕问知予家旧业而后失之子举力劝予复其故而未能也盖吴淞江水灌溉之利为大华翔居江之要宋置新江驿于此新江即吴淞江古所谓娄江也虽然同学而异造同贾而异售同工而异巧同稼而异获将存其人耳君居华翔独以善穑称歳不失其公家之奉而以其嬴自给虽当师旅饥馑之年而寛然其有余古所谓孝弟力田者也所谓善良敦朴者也所谓周于利凶年不能害者也子升其以是取之与先是君之子豫卿谒选在京师求严学士敏卿之文以为夀煌煌乎玉堂金马之制作乡里有荣焉然严公之文所闻异辞欲道君之实者宜有待于予言矣虽然予视君之貌尚少也则君今之为夀太蚤子升之请亦太蚤姑以是倍之为百二十于是子升来属予文予可无辞而予与子升陆君相与啸歌田里以效华封人之祝【钞本作效华封人祝今天子万年之夀其可乎今从常熟本】
　　东庄孙君七十夀序
　　昔孔氏之门尊屡空而下货殖衣敝緼袍不耻与狐貉者立至太史公乃为货殖传后之为史者訾之以为崇势利而羞贫贱而吾以为不然彼以李陵之祸发愤有激而云尔故谓季次原宪读书懐独行君子之徳空室蓬戸褐衣蔬食以终其身四百余年弟子志之不倦岂有轻于季次原宪而为此言哉其称袁盎斥安陵富人之语云公等日从数骑一旦缓急岂足恃乎天下攘攘皆为利来盖深叹之也晋刘殷未遇时尝乞贷于人辄云俟他日显贵而以偿汝其后殷果位至三公殷之负气固髙而为之贷之者亦贤矣昆山为县在濒海然其人时有能致富埓封君者近年以来称贤者曰孙君孙君自其先人与尚书周康僖公有亲公甚爱敬之其为人诚笃用是能以致富饶至孙君尤甚故其业益大然恂恂如寒士邑之人士皆乐与之游而有以缓急告者时能赒恤之于是君年七十里之往为夀者皆贤士大夫也而予友秦起仁又与之姻言于余以为君非独饶于赀且优于徳也夫祝人之夀而称其徳古者谓之善颂祷若君者太史公犹将乐道之予以是为之序云
　　侗庵陆翁八十夀序
　　由吴之葑门东出皆湖荡又东为沉湖沉湖之东为甫里余尝泛湖中水波浩遥望西山如一抹湖上人家隠见烟雨中舟人指防故冡宰陆公之居在焉陆氏之来已乆自冡宰公至于今百年间科名相继盖水泽之隩区东南灵秀所发而钟于其家至如山泽之癯含淳抱质如璞之玉若侗庵翁者尤难得也翁冡宰家子弟游成均以选为幕官其于市朝之迹未尝不涉也而自防至老不知世间有机事人以侗庵称之盖当其名云吾观于翁而知天地太古之气性情之理犹未尽散于乱惑之中使世多如翁者则朝廷之事清而有司之务寡矣翁夫妇兄弟皆髙年三子鼎立而先是其孙举于乡而两外孙亦同举以此卜陆氏之后日昌而翁之福履日绥也甲子春十有三日为翁八十之诞辰其壻张君具豆觞即翁之所以为夀因道翁之美而请余为之序余少时尝之虞山下老子之宫有桧盖萧梁时物也余始识翁于此是时翁年尚少同游有三四人婆娑古桧之下相与太息以为此树自天监至今一千二十有八年来观游者不知几世几人也今同时游者皆化去而翁独髙年夀考信知万物之得于天其短长之相悬絶念之不能不怃然也不知何日当复从翁为海虞之游相与共数此桧至今又不知一千几百年矣愿因张君为约翁其许我乎
　　望湖曹翁六十夀序
　　昔欧阳公称连处士居应山应山之人其长老教其子弟所以孝友恭敬礼让而温仁必以处士为法曰为人如连公足矣其矜寡孤独凶荒饥馑之人皆曰乡之有连公有所告依而生非有政令恩威而能使人如此所谓行之以躬不言而信者也余于曹翁亦云尔翁之先故为大家翁少孤而其业圯翁克自振立抚教其弟子见举于乡不数年间其业逾大拟于素封其称于闾里又若连公云吾为令长城外甥王梦元来省前年冬尝为余乞翁为夀之文至是复来请曰此翁里人之志也翁今年六十有三今于六十则已过于七十则方来里人祝翁之夀自六十以至于百歳每一纪则为大防盖六十其始也故请记其始而追书之余为述翁之徳比于连处士而媿无欧阳子之文然欧公特述处士之行于身后处士不知也予称翁之善以祝其夀使为善者自喜且亦无用求知于后世之人而以与其乡人子弟饮酒笑乐同声唱和称其为善人而祝其夀不愈于欧阳子之称连处士乎翁家在淀山湖余数泛湖中尝望见之而不获一造今长城濒太湖望翁家可信宿而至也方为吏事所拘东望能不怅然矣乎
　　钱一斋七十夀序
　　嘉靖四十四年余举进士在京师而吾邑一斋钱翁适至钱氏有名籍在蓟州其子徳彛为京学诸生而翁年七十以十二月十六日诞辰将告归以召其亲戚乡党而请余文为防序初翁游京师最久轻装却傔从骑行往返常不及二十日翁以太学生游顾文康公之门公甚亲信之而为人谨厚不泄不因气势有所私利人以缓急告即未尝不尽心为之排难解纷始以选调旗手卫经歴捧部檄出使防同时出使者例贬官而翁当之河西不欲行遂自劾去及文康公殁而翁自是少至京矣独今歳一至而骑马陆行驰骤如飞人见之殊不类七十歳人也人才如翁使之当事真可任宰相知人不谬今老而康强其夀未可既吾邑人才如翁后来岂易得哉或曰钱氏世有夀考盖以为隂徳所致翁祖贑州文学夀八十四父春林君夀八十二里人称贑州尝摄守事活死囚四十余人一道士被释以金为谢贑州却之道士园有竹千竿截其尤巨者为炉旦夕焚香祷祝临行以为赠今钱氏竹炉犹存余今观翁之夀必能过于前人而果以为有隂徳其世当有兴者翁尚能及见之
　　梦云沈先生六十夀序
　　淞江之上有隠君子曰梦云先生沈氏其达生适嗜玩世不覊之士乎友人朱君某以先生六十来徴文为夀窃承下风久矣蠧食穹壤敢妄意少裨益于生人虽有身而不自知惜也闻先生出入三世之书及今而肾藏不衰骨体坚壮殆必得之深者愿因而请质焉天以六气临地地以五位承天应天之气者五歳而右迁应地之气者六朞而环防五六相合而七百二十气为一纪倍之而千四百四十气凡六十歳为一周是非先生之年耶周而复始如环无端天地自然之运也是胡天地之运无终穷而吾人夀敝天地者未之见耶岂不以天气也无形也地形也无情也即天地而较之地滞于形已不能与天并其久况有情之物与天地较耶气有盈缩形有盛衰天地之运不长得其平况滋蕃长育乎其间者顾悉得其冲不触其乖耶脉法曰天地之变无以脉诊谓其顺相承也循环以相生逆相胜也循环以相救不能不胜未有胜而不复胜复之作不形于诊也是故天地之运悠久而无疆耶人之有形也不尽值其气之冲五藏之气乘之出而喜怒思忧恐之情不能一一中其节其相胜之气又安能如天地之相救而能复耶是故周而复始如环无端者其天耶由八歳而八八浸实而浸虚者其人耶人不得与天地并不可并者隂阳之体耶可并者变化之用耶变化之为用在天为生神在地为化化生五味在人为道道生智善摄其生者殆所谓以道而神御者耶抑有余不翼于胜助不及不赞其复喜怒思忧恐一而莫之能乱天之胜也其复以天人之胜也其复以人复以人人亦天也上古之真人与太极同质而无敝岂诳我耶先生之从子果从余游称先生骨清而神朗意豁而气和行其胸襟不与世缚少年尝遇异人于月下恍然觉悟物外烟霞之想寤寐尚其依依果尔先生之养非人所能窥其夀亦非人间之数可得而计奚一再周之足云耶经曰善言人者必有徴于已先生之济物博矣将无于其身而徴之耶将无于其身而徴之耶
　　碧岩戴翁七十夀序
　　人之情皆有乐与不乐二者因所遭而异又有不然者则系乎其人其人能自适即其乐恒然虽有所不乐不能易也蟋蟀在堂歳聿其暮今我不乐日月其除无已太康职思其居好乐无荒良士瞿瞿唐之俗其人安于不乐故欲其乐终不可得也东门之枌宛丘之栩子仲之子婆娑其下陈之俗其人安于乐故欲其不乐终不可得也夫以忧深思逺俭而有礼为有尧之风视幽公之荒滛弃业亟防歌舞固不可同日而语然世之君子姑舍此而论吾人生世诚无几独戚戚不自聊乃非所以顺性命之情故虽唐之俭君子讥焉古有庄周之徒常思自放于天壤之间以为达彼诚有见谓当世之事一切皆中吾之心吾以有为应之虽百年之内足以有所成则吾亦可以少自苦而庶几所至有涯而不辞也今以人之身涉于无涯之中极一世之心力终不能有所觊则亦何苦役役舍吾之可乐以易彼哉且天地日月风云山水四时花鸟稻梁醴膳宫室筦簟父子昆弟夫妇朋友人之生有此耳能自乐者其人之生常以百歳能当乎人之数百歳以其于天地独见其髙厚日月独见其昭朗风云山水独见其变态四时花鸟独见其靓丽稻梁醴膳独知其味宫室筦簟独知其安父子昆弟夫妇朋友独知其有情彼不乐者百年之内惽惽防防而乂何知哉余少时有志于古豪杰之士常欲黾勉以立一世之功既老不遇时始益悟人世之倐忽即年少得志躐取卿相之位至于今日亦不必能以有所立卓然如古之人者其摧败必且为世之所指议予亦何羡哉予乡碧岩戴翁少而知乐至老饮酒虞戏如一日余意翁之观天地日月风云山水四时花鸟稻粱醴膳宫室筦簟父子昆弟夫妇朋友必有异乎人者也于是翁年七十县中诸进士与其子与政同事者皆往从翁饮酒甚乐请予文序之噫诸君子从翁一日乐也然且有当世之忧安能以余言为然姑为之序之
　　杜翁七十夀序
　　杜翁居郡城中敦尚礼义教其子读书数延名贤与之游处三子皆自刻励为学官弟子予友陈子行甞舘于其家是时子行试南畿为首选一时之人争诣子行之门求为弟子恐不能得独杜翁乃能延致其家子行见予数称其贤而子行之兄子达读书南禅寺中性刚直于人少所往来独与翁父子亲善其见予称翁之贤如子行也予未识杜翁往嵗与子达同赴南宫从郡中行过杜氏之门少憩焉已谢其主人而去子达乃告予此向所称杜氏者也而子达不先言翁竟亦不知予然予于陈氏兄弟得翁之为人悉矣今年翁七十时子达尚寓南禅寺数见翁之子言翁以五月日为其诞辰求一言以为夀而予于子达不能辞也记曰凡养老有虞氏以燕礼夏后氏以飨礼殷人以食礼凡老者所宜得在于安与饮食之而已杜氏之奉养无缺而三子恂恂不违其志此非所谓燕而能飨与食者乎记又曰七十曰老而传八十九十曰耄百年曰期颐老而传者何也人生自少壮皆求所以自树立至于七十无可为矣而必有可传者翁以诗书礼义贻其子非其可传者乎夫年至七十古人以为难而人子之心孰无夀考万年之祝然无可传不能无媿于其父无燕与飨食之不能无媿于其子兼是二者此子达之所以为杜氏贺也
　　叔祖存黙翁六十夀序
　　昔我归氏自工部尚书而下累叶荣贵迄于唐亡呉中相传谓之着姓今郡城西有归王墓云宋湖州判官以来益微不振以宗强为乡里所服而已素节翁当洪武时避难携妻子转走巴黔之间所至有神人拥防相之得以无死人以吾归氏为神明之胄世当有兴者然至今未之见也素节翁有七子吾曾王父为世嫡曾孙而存黙翁寔曽王父再从弟之子也始素节置别业于县东南三十里所吴淞江之上地名緑葭浜时诸子弟以宫室裘马驰骋县中而季氏独分居緑葭浜以耕田为业逮今五六十年间吾王父厪厪能保其故庐延诗书一线之绪如百围之木本干特存而枝叶向尽无复昔日之扶疎而七子之宗存者无防矣今吾存黙翁独能自持于艰难困阨之余异时季氏之宗与翁聚居者目所及见犹有十余人惟翁一人在耳是十余人之中而得翁一人也若七宗之子孙则数百人惟翁一人在耳是数百人之中而得翁一人也岂不可贵而可贤哉有光自惟年八九嵗时闻故隣卢兖州家有谱系遗训而曾王父先计偕在京师时舘阁诸老如宜兴徐文靖公长沙李文正公同郡吴文定公王文恪公所为文章甚众后遂获序次归氏族谱顾今垂老不遇于时无以庇其九族有葛藟之感见吾存黙翁不能不为之喜也素节翁至吾王父皆年近百嵗则夀自吾家所有于存黙翁无容祝祷之矣
　　髙州太守钦君夀诗序
　　髙州太守致仕钦君与予尝同试建康嘉靖十九年君为顺天府贡士而余贡应天是时吾郡登南榜者士二十七人而北榜惟君一人报至遂为二十八人一时以二十八宿拟之故事两京同嵗荐者亦为同年而君登嘉靖二十九年进士选为都水主事三十二年分司隘船牐余自京师下第过之懽然有故人之情其后君迁虞衡郎及出守髙州致仕家居余家去郡城一舍而近然余少入城市遂隔絶不相知以为君犹在髙州也四十年余在京师君之子止信懋孚方游太学数过余云君是嵗年六十求朝贵诗联为大巻将归为夀请余序之余许之而未果今年余方试南宫懋孚来过为言梦余登第而余果得第夫以一第不足为重而懋孚别三年矣非其意之所及义前嵗不梦而梦今嵗人之出处非偶然者亦岂以君同年之情感于梦寐者如此防懋孚复以前序为请夫君之子蕲余第于梦寐之间而余靳为君夀于词章之末以为非人情因遂书之而叹君之徜徉自恣于世外而余之驰骛而不知止也














　　震川集巻十三
　　钦定四库全书
　　震川集巻十四
　　明　归有光　撰
　　夀序
　　朱母孙太孺人寿序
　　吾昆山僻在东海之濵为吴下邑而山区水聚天地之精气蜿蜒廽薄而防于此故士之登朝着跻膴仕者常倍于他州至于耆艾长年履期頥之福闾巷之老闺门之女子多有之嘉靖癸丑甲寅之歳间以七十称庆者数十家以仕宦过家为其亲七十夀者亦不下三数家世称七十古所稀况于富贵夀考兼之而在于吾邑如是者相望岂非一时之盛哉朱君恭之以进士起家为浮梁令之三年上计京师天子擢为尚书冬官郎将赴南都浮江东下来省其母于是士大夫循乡俗之礼如前数十家之为贺者又以恭之仕宦而归太孺人年又七十也贺尤不可以后虽然予以恭之官南都于其家不越五百里畿甸之内昔之人所欲乞乡郡以便养而有不能得者恭之不求而得之此所尤宜贺者夫士以其身为国而使之其私非人情也先王之制未甞然也既富方谷必也有好于而家用其人之力而忍絶其私耶古者卿大夫皆仕于封内衔使命于四方则有越境之行然亦不逾时而复而不遑将母先王所以恤之者至矣今海内为一仕而去其父母妻子宦辙所至穷日月之出入于是乎夺其私以为国有不能于两得之者今恭之将行矣所以夀太孺人者非特一时乡里之荣而已去而之南都风土之乐犹吾邑也膳羞被服宴饮之奉犹吾邑也南都之士大夫来为夀者犹吾邑也恭之可谓两得之也使天下之士仕于内外皆如恭之是所谓各适其性而无复行苇裳裳者华之思矣以孝为忠孰能御之哉孰能御之哉
　　顾母陆太孺人七十夀序
　　凡士之读书应举以登进士为荣其登进士服官受采以衔天子命过乡闾夀其亲而姻戚賔友迎延满堂日为供具饮酒欢宴为乐此今之所夸以为富贵者尽世俗以然顾子行于是得之而尤有异者始子行之先君事武皇帝为刑科给事中是时佞宠盈朝天子日从赵李之徒不复御椒寝而前星未耀公疏论其事及今皇帝嗣服首进八疏以賛新治其疏在史馆宜有之公之为给事也先亦由进士为行人盖去君之时今几三十年子行复起进士为行人过家而乡里姻戚賔友彷佛见其先人时事有下泪者而太孺人始事给事给事为诸生以及于贵显中更艰苦辛勤矣盖又三十年而复见其子如其夫之贵此其所以为尤异者顾氏世家海上公乃徙昆山之南千墩浦之上而公之族稍稍从以来散居浦之东西而公与其从父兄一时并为黄门气势翕赫终不少借以陵轹其里人是时公在京师太孺人独以舅姑老不能从留养之其后太孺人寡居独持门戸矣伯子子绳读书入太学而子行最少兄弟恂恂友爱无彼我之间盖太孺人之为教者如此昔欧阳公为许氏园记以为许君以制置七十二州之有余治数亩之地为园不足以施其智而于君之事亦不足书唯许氏之孝弟着于三世矣海陵之人过之未尝不爱其人也则夫前之所云亦夫人遭际之适尔不足以为异唯太孺人之懿徳施于子行之兄弟所谓骈枝连理同巢共乳之瑞于此见之而富贵夀考康寜之福归于太孺人者将未艾也太孺人二子一女为今进士沈君子善之配其外孙尧俞从予游以十月二十七日为其诞辰来徴予文为夀予为序之如此云
　　张母太安人夀序
　　张母太安人之寡居也其子秋官尚书郎甫七歳家甚贫不能自存太安人辟苎以为食旦遣就傅夜则躬自督诵母子共灯火荧荧彻晓太安人苎独精售辄倍价太安人亦自喜为之常辟苎无昼夜寒暑以一女子持门戸备歴百艰如是者几年秋官举进士为主事几年有太安人之诰又几年致仕归养于家又几年为嘉靖二十年太安人年八十矣于是膺命秩又得其子之侍养甘脆之珍华绮之饰无弗致者乡里以为荣而太安人敝衣厉食辟苎自若也秋官有小过诟责之如年少时谈者以太安人可以附于古之列女太安人初度之辰乡进士邬克忠軰二十余人如张氏举觞为夀相与诵太安人之美因及其所以为夀之説有光闻之古之善养生者务尊其生而勿撄之时其兴居之节适其奉养之宜而内不伤其七情之和若处子婴儿然故得全其天年不中道夭也太安人之所以劳其生者去其养生之説逺矣其艰辛弥甚其得数弥长庄周所谓受命于地唯松栢独也太安人之谓也古者尊老非直尊其年而已有徳焉若太安人者可以夀矣
　　冯宜人六十夀序
　　予母家在呉淞江南千墩浦之内浦上民居数百家有寺曰延福中有梁天监时所建浮图矗立至云表常在数里外往来望见之犍为太守陈君徳振家其下予年数歳时从舅氏过其家则君之先大夫尚少壮使二童子延予坐童子者今亦不能记其为何人矣时君尚县学生亡何遂乡进士而君之母太宜人寔先妣之姑也故予与君每见必执甥舅之礼庚戌之歳同试南宫君以病卧逆旅不能入试予时时之及予南还君谒选天官时冡宰夏公试君第二檄守嘉定州嘉古犍为郡有峨眉之胜于今天下州称一二夏公竒君之文故处以是州云欲以变蜀之文体君果能以自见未朞歳有治声于蜀中而以外艰还不究其用免丧方上道遽疾作长逝今忽忽已五六年矣而君之壻张应仕以宜人之夀请序于予顾念今昔有不能不慨然者矣然有可以为贺者宜人从君起田亩早歳见夫君取髙第虽蹇阨于南宫垂三十年晚以知遇释褐得守名州往返蜀道涉岷江经瞿塘宜人常从得见天下名胜葢吾之邑贵显者多矣身殁未几以藏镪丛怨妻子乞哀于道旁君之取于利则薄矣而以夀考康寜贻于宜人以及于子孙者何可穷也予亦宜人之甥也故不辞而为之序
　　陆母缪孺人夀序
　　缪孺人为指挥使陆长卿之室长卿者故冡宰水村公之母弟也昔寜藩之乱事连冡宰长卿与母太夫人皆殁于京师孺人无锡人也归长卿未几而遭家难时年二十有四迄今嘉靖三十有六年于是年已六十其孙壻严生垂庆与余家有姻来请其夀之文余谓为夀者不过致其祷祝之辞则尔之所能言谓若饮食燕饮婚姻子姓防聚之盛则陆氏之所自有至于女子之行不出于闺门将取其常事列之亦非文之所取又何用于余言乎虽然余闻缪孺人遭家多难盛年寡居着栢舟之节终温且恵淑慎其身燕燕之所美也及尔颠覆既生既育谷风之所叹也予手拮据予所荼予所蓄租予口卒瘏曰予未有室家鸱鸮之所怨也此固陆氏子所宜述者以此为孺人夀其可乎冡宰以书生起家至通显尝将百万兵自山东追巨盗过江歼之于狼山师还过吴所将天下精兵皆在吴门乡人纵观叹息长老至今传之及掌铨衡凡十年士大夫辐辏其门当是时长卿负其兄势甚赫奕也一旦掇危祸蹈不测之渊頼天子明圣终保全其家然如寒林巨木更严霜之后生意几尽矣物盛而衰衰久而复此天道之常冡宰诗书之泽尚绵绵不絶今三十余年子孙必有能复其始者孺人当及见之陆氏子曰丕者余从祖姑之夫曰钦若恒若者皆余姻友也生其并以余言示之
　　郑母唐夫人八十夀序
　　予友郑君伯鲁少游庄渠甘泉二先生之门晚与唐以徳为友居于郡城士大夫皆崇尚之今年十二月某日奉其母太夫人唐氏为八十之夀子与伯鲁同为魏氏诸倩内家诸弟多从伯鲁学者于是濬甫来请余为太夫人夀序盖唐氏长洲望族而郑自华原王以来数百年为簮缨世家予以魏氏之连常有女婢往来数能道太夫人之徳而伯鲁循循学道日致孝养有人子之所难者世俗之所慕艶惟一时之辉华显奕而家门之内多有亏败其于所得于天之数往往不能以全而郑之和气独钟萃于一门葢伯鲁之尊人与太夫人皆髙年在堂伯鲁夫妇偕老今年六十而其子已有孙于是郑氏五世矣父母夫妇兄弟子孙皆全天伦之乐求之于世葢无有也以伯鲁之才使之用于世可以致显仕为不难顾以诎于时而独重于乡里之间然岂以此易彼哉予赋命穷独伯鲁之所有无一全者如溺者于岸上之人饮酒啸歌举首望之何以为情故于濬甫之请非敢为贺书所见而已是为序
　　张母王孺人夀序
　　上海张庄懿公之孙绳武其室曰王孺人能以孝慈俭勤成其家教诸子皆已有立而次子仲谦亦既举于乡矣今年孺人六十以某月日为其设帨之辰其外弟秦君光甫将往为夀而请序于予葢孺人于光甫为其舅之子而庄懿公之子妇为尚书旅溪朱公之女实孺人之姑而光甫之姑子也孺人姑妇于光甫皆为女兄以重亲故比他族尤懽光甫尝有家难亲旧稍自引去孺人恩防之不异平时光甫是以不能及仲谦光甫皆试春官又相爱也秦氏昆山名族然光甫乃上海来徙去孺人之居百里而遥而时节问遗庆防未尝乏絶夫古称睦于父母之党以为孝而教民以三物有孝友睦婣任防之行其不能者刑以纠之而不婣之刑与不孝同尚书九族之称尔雅三党之号亲亲之义同归于厚焉天下之势常自近而逺而君子以厚道教天下每由其逺以思其近故族兄弟之别非一本之父道则其始一人而已外兄弟之别非一本之母道则其始亦一人而已先王教天下以孝而忍自贻其薄乎故君子观孺人之施于秦氏而可以知其家风松江去吾邑不逺然岂所谓百里而不共俗者欤吾葢有叹焉余少保徐公之夫人旅溪公之外孙女也光甫之往京师夫人执甥舅之礼甚恭以此知两尚书故家之遗风如此光甫之往为夀也宜有万世景福之祝而予独着二姓往来之好本孺人之厚徳葢序其所以然者当如此云
　　王黎献母杨氏七十夀序
　　闻之爱亲者不敢恶于人敬亲者不敢慢于人古之君子脩其孝弟内以事其亲外以友于乡人其心一而已矣吾以其所以爱吾亲者推之以友其人而友道行人以其所以友于吾者推之以爱吾亲而孝道达葢至于今之世先王之礼无复有存者矣而末俗之所尚相与为夀以为能孝爱其亲古无有也虽然夀人之亲者岂非所谓爱吾亲者推之以友其人而友道行欤夀吾之亲者岂非所谓人以其友于我者推之以爱吾亲而孝道达欤古有养老之政退脩之以孝养也民知尊长养老而后能入孝出弟民知入孝出弟尊长养老而后教成今世所谓为夀者若礼然而不容已推是心也岂不能修其孝养欤罗氏之献鸠司徒之保息行苇之忠厚岂不由此而出欤为此春酒以介睂夀肆筵设席授几有缉御古岂异于今欤王黎献之母七十而为夀其与之友者之夀之也而问于子曰今世之所行若是也合于礼乎予是以论之如此黎献菽水以养能得其母之懽心而母亦能成其子之志令与邑中贤豪游门外多长者车辙时时为具饮食有陶母截发之风葢与之友者之称之如此其夀以戊申十一月朔孺人之诞辰进觞于黎献之家者若而人夀黎献之母如夀其母也其为黎献之友者如此噫可以观古之教矣于是乎书
　　沈母丘氏七十序
　　吾观于古者王教脩明内外顺治闺门之事皆可歌咏而传道之有如执懿筐治絺绤抱衾裯星烂而起春日防行登冈阜而采巻耳遵水坟而伐条枚此妇人女子之常而事之至防者矣然而幽闲贞静之徳隠然寓于其间而足以章明王者之化是后女子之于史传罕可纪述必其感慨激发非平常之行乃能垂芳烈着美名于后世不独三王之治不复见抑亦后之人喜异而忽其常也予友沈伯庸之母丘硕人平生不出一亩之宫辛勤拮据俛首于女红者今七十年固夫人之所谓平常之行吾不能求夫赫赫者以称硕人然推其道而充之岂非所谓盛徳而王者之化其何以过于此予于硕人之行要未能悉而独与伯庸交伯庸伟然直谅君子知其有贤母也伯庸抱竒久不遇于世予与方思曾皆伯庸之友又皆不遇则尝以相怜既而同举于乡则又以相慰自是三人者有喜事恒相庆也硕人于九月某日诞辰思曾告予相率随伯庸以拜于其家予于是为之叙以道硕人之所以贤
　　王母顾孺人六十夀序
　　王子敬欲夀其母而乞言于予予方有腹心之疾辞不能为而诸友为之请者数四则问子敬之所欲言者而子敬之言曰吾先人生长太平吾祖为云南布政使吾外祖为翰林为御史以文章政事并驰骋于一时先人在绮纨之间读书之暇饮酒博奕甚乐也已而吾母病痿蓐处者十有八年先人就选待次天官卒于京邸是时执礼生十年诸姊妹四人皆少而吾弟执法方在娠比先人返葬执法始生而吾母之疾亦瘳自是抚抱诸孤茕茕在疚今二十年少者以长长者以壮以嫁以娶向之在娠者今亦颀然成人矣盖执礼兄弟知读书不敢堕先世之训而执法以歳之正月冠而受室吾母适当六十之诞辰回思二十年前如梦如寐如痛之方定如涉大海茫洋浩荡颠顿于洪波巨浪之中篙橹俱失舟人束手相向号呼及夫风恬浪息放舟徐行遵乎洲渚举酒相酬此吾母今日得以少安而执礼兄弟所以自幸者也噫子敬之言如是诸友之所以贺与予之所言亦无出于此矣恩斯勤斯鬻子之闵斯子敬兄弟其念之哉
　　陈母倪硕人夀序
　　嘉靖十四年予读书邑之马鞍山陈君仲徳为之主人其待予有礼所谓公执席妻执巾栉舍者避席炀者避灶陈氏有焉予尝媿之当是时陈君家饶财兄弟相友爱公私之事悉力无所推避尝所推于其弟者千金不惜也推本其故葢其内之贤有以致之如此明年予应贡入太学游两京过齐鲁燕赵之郊所至必问其风俗而与其地之人游然后而知山野敦朴之老如君者为可思也盖其文愈盛其实愈衰所行愈逺而所见愈不足虽然退而返其乡犹是也岂其数十年之间风俗之变耶抑其人之孝友重义皆不如陈氏耶抑陈氏之内之贤者果有以异于人耶先是陈君兄弟亦已谢世独二母与诸子居而陈君之室倪氏于是年七十其子太学生简即从予马鞍山者也来请予文以为母夀予思陈氏之厚求之于今而不可得而简之母与陈君同起家能相夫以成其友爱而致其和乐非其内之贤者耶今数十年来吴民困于横暴之诛求富家豪戸往往罄然而陈氏之力有不迨于其先人者然其母之贤与简之恂恂孝谨不随俗而变者是其所以为家之肥者也昔予主陈君虽称其厚而亦厌其积贮之为累使遂刋落而俾其子一意于诗书之好而从事于清逺闲淡之中简之学当日有得矣虽然至今而可也古者养老之礼燕饮之节莫不有孝弟仁义之道于其间非徒饮酒献馔而已故曰君子欲观仁义之道礼其本也吾观简也学日至于近而异于世俗之所为夀其亲者于是乎可以书矣
　　朱硕人夀序
　　朱硕人为尚书旅溪之女张庄懿公之子妇硕人生长富贵公舅并为六卿两族光显矣既而与其子太学君客京师义得今少保徐公为之子壻而女封至一品夫人硕人既已承借贵盛及其季年又发祥于其女子而往者其孙仲谦复举于乡今年跻八十少保与夫人问遗餽赠歳月有加乡人是以荣之余友秦进士光甫之姑旅溪尚书之夫人也硕人于光甫为女兄先是光甫之先人尝以诖误几毁其家亲族往往弃去而硕人恩勤备至故光甫每称硕人之徳其于仁孝蔼然也光甫又言硕人在公卿家不能为闾巷女子治生纤啬之事独其平生庄静推其孝慈以洽于九族岂非所谓盛徳者耶由此言之人之居富贵能享之终始不替也非独天命亦其盛徳有以当之也世谓妇人以能治生为贤然如先王之教亦使足以供妇事而已若如巴寡妇蜀卓氏之徒直货殖之流何足道哉诗曰于以采蘩于沼于沚于以用之公侯之事又曰被之僮僮夙夜在公被之祁祁薄言旋归可以想后妃夫人幽闲贞静之容矣歳之某月日硕人降诞之辰光甫来徴余文以为夀昔少保尝家居或以余文相示特谬加奬诱以为可与进于古人今逾一纪余落然无所遇而公方在日月之际使人有异世知已之叹因光甫论硕人事益知公内徳之助昔诗与春秋称公侯夫人必言姬姜其原本于硕人尤不诬云
　　朱君顾孺人双夀序
　　朱君官于闽者三年夀六十而其内顾孺人先君一年生其子上舍某县学生某欲为孺人六十夀而不敢先也迟之以竢今年而徴予为其夫妇双夀序以致之于闽吾乡之俗五十而称夀自是率加十年而为夀凡夀之礼其馈赠燕饫必丰又徴其学士之文词诗歌倾其国之人无不至者此固居于其乡者之宜若夫仕则有王事焉且又不当以称老固宜无及于此矣然古之君子在位而能宜其人民则百姓歌思而祝颂之不独賛其令徳恺悌必祈以夀考而黄耉眉夀之形容想见于车马衣裘之间可谓盛矣由此言之仕而为夀尤宜也吴与东瓯在三代时賔于蛮夷呉有太伯虞仲之风其后颇与中国之防盟至秦已为郡县而闽悬隔东海元鼎间横海楼船两将军军出武林白沙石邪始建东粤迄今数千年俱为天子内地文物之盛无异邹鲁凡闽人之仕于呉与呉人之仕于闽犹东西州也君优防台幕非有民社之责而妻子兄弟懽然以官为家歳时饮酒上夀如不出里闬之间岂不真可贺哉抑君之政事足以宜其人民而纪于闽之士大夫者闽之人皆知之无俟于余言也独惟君与孺人家世令族君为大冡宰玉峯公之从弟孺人为侍御之子而太保文康公之从子治间吾邑毛文简公与冡宰公相继魁天下间二科而文康公又魁天下昆山小邑数年间抡魁继出孝宗皇帝当宁嗟异至以吾邑里俗之谶传于宫中更歴两朝三公皆位台鼎而冡宰以厚徳元老至今岿然为乡邦之望朱顾世为婚姻而其子弟之才俊与其女子之贤此尤足以夸于闽之人矣于是乎书
　　徐氏双夀序
　　天下承平以法制抑折豪杰之气及其久也刬磨殆尽靡靡然无复能任事之人一旦求其材智勇力之士遂至无一人出以应之是非天下之乏材由所以养之驭之不以其道也予少识徐辅卿尝学礼于予友方思曾思曾亟称之然而未尝言辅卿之材也数年以来辅卿为博士弟子而居于郡城呉中士大夫皆称辅卿而慕与之交至于御史及郡太守尝欲求民之疾苦必进辅卿而与之言无不当其心则吴民往往隂受辅卿之赐而不知者矣而或以为士之家食未获进用宜无事于此此言一出非所以待天下之才而务以抑折其气如辅卿者要为有用于世而不可少也辅卿家居长者日过其门又能以其余力治生赀用益饶故奉养其亲甚欢凡为士者汲汲惟其父母之禄养为念虽其父母皆然辅卿未仕而乡里葢以为愈于禄养之荣且安也其贤于人逺矣可不谓之才乎况将来之富贵方廹之而不可却也于是友人王万全与邑中之素善辅卿者来请予文为夀予谓其亲之飨有贤子而获夀考以保其福禄者将必有厚徳閟而莫能知也而独于其子之显著于人者序之云
　　周氏双夀序
　　古者亲爱其人必欲其久生欲其久生故致其颂祷之意诗三百篇以夀为言者多矣古有上夀有祝夀有为夀葢无非致其亲爱之意非必施于髙年耆老之人惟古之养老之礼甚备未尝有于其生辰而为夀者葢自今世寖以成俗子孙以是为隆礼而姻婚党友以是为好问去于古则逺矣虽然人之爱其亲者无所不至则凡可以致其敬者无不为也爱敬其亲亦爱敬人之亲则凡可以爱敬人之亲者无不为也今之为夀者其进是欤周君良佐循理率力共庶士之职厥配朱姥慈俭温良服防姻之教邑里称之久矣今年六十而为夀其父母之慈也其子之孝也其婚姻党友之恭敬也孔子曰吾观于乡而知王道之易易也此亦所谓有其举之莫可废者乎君之子才尝识余于太学而余友顾文载予为党友者故往为夀而属余序之云
　　王氏夀宴序
　　王氏之最长老母曰孙硕人今年八十矣于其生之月日诸子姓祝于堂下者若干人外姻之来祝者若干人三世之交游来祝者若干人皆愿硕人之夀自今以往至于无算又愿天下太平雨晹时若歳以有年县官无苛政急赋闾里安居以娱硕人之老又愿其孙若曾孙发扬诗书之业用于王国以报本朝二百年生育之恩硕人及见其荣也祝已其子有功有亲退而与诸賔为宴少长诜诜以献以酬既醉既饫咸相谓以为此王氏之盛不可以无述予案王氏居昆山之度城不知其几世矣其家古桧老栝苍然郁然尚皆百年物也度城在淀山湖旁有数十家之聚惟王氏居之无他族昔有王豫修先生修身洁行将及于仕而蚤世生平惟以忠孝大节自许昆山人至今称之其子南阳克遵其训为隠徳君子硕人其配也吾观吴中无百年之家者倐起倐仆常不一二世而荡然矣王氏保有先世之诒虽时移事易稍稍侵削而亦不至于贫读书数十世虽仕不遂而不至于易其业硕人俯仰八十年间顾盻于兴废之际维持保守之艰其贤有足称者哉若廼为硕人祝者前之词则既美矣予又何以加焉
　　良士堂夀防序
　　昔吾外曾祖居县南吴淞江之千墩浦生吾外祖兄弟四人世有惇徳而家最为饶髙闳大第相望吴淞江之上外祖于兄弟中最少而伯祖之子孙往往有入太学仕州县者然在正徳之末并以赋役所困几至流徙而淀山公以伯祖之叔子中宪公之仲子适以其时举进士而吾外氏几坠而复大振葢以淀山湖以北吴淞江以南数百年无显者而钟于是吾外曾祖四子而孟氏之支独盛从舅中宪公及晏恭人生受诰封光宠矣公自郎署守列郡进陟藩臬驻节南海叅政中州起书生不二十年至大藩可谓荣贵矣负用世之才不苟随流俗年且未艾谢事以归卜迁山居辟园圃莳花竹可谓乐志矣吾外祖虽生长国家隆盛之时迨于季年亦遘雕瘵之防而公兄弟防頼恩泽家获洽裕耕田读书之外力政不过其门而诸子诜诜有荣进之望吾外祖时殆不能及也明年嘉靖乙丑当甲子一周而王恭人亦与之同年生乃以正月八日公降生之辰长兄淞南与弟子嘉子材为防防而自喜其家之有此庆也使余序之余少依倚外家为诸舅所怜公又束髪相慕尚顾无以当外氏之宅相而公能昌大其家恭人并受荣祉被服祁祁又亡妻南戴之族也余亦何情以为辞而淞南之命不可虚且以歳暮遐征不及预于防防之末得以文字获置爼豆之间与有荣焉良士堂者制词中褒称中宪公之语今取以名所居之新堂也【抄本作吴桥周氏夀防序与此文小异今从常熟本】
　　狄氏夀防序
　　嘉靖甲辰予友狄尚文试于礼部既落第欲随禄仕留京师者逾月然非其志也又旦暮念其亲竟拂衣以归时东明君年已六十矣尚文拜于堂下顾诸弟而喜曰吾不能进取以为父母荣就令进而有得焉当在数千里之外寜能为一日之懽乎是歳十月前晦一日初度之辰尚文率其弟稽首上夀铺筵几备揖让曰吾賔客不欲多惟知游而已脂膏滫瀡不能具惟觞酒豆肉而已于是防者不过数人酒不过数行賔主忻忻懽笑竟日此可以为儒雅之防矣昔者孔子之于礼葢尽心焉蜡祭之小也射艺之末也乡饮酒一乡之礼也圣人无所不用其观也生辰为夀之仪不出于古亦足以寓养老教学之道而俗以夸诩竞于富贵文至而实不足狄氏之为夀异于世之为者其可以观也于是乎书
　　唐令人夀诗序
　　吴俗重生辰每及朝亲党咸集置酒髙防以为乐然惟富贵之家为盛南云子为其内唐令人之夀乃多贵人长者皆造其庐自大司宼周公以下悉有赠章摛词敷篇灿然盈室所以得此必有由然也南云子初尝有名于学宫矣以跌宕自罢去尝饶于赀矣以不事生产倾其有乃优防林壤啸歌自适日求其所以乐则又于歳时伏腊之外为此防不戚戚于所遇而又及时以自娱可谓难得者也南云子称令人之贤极口至不容道观南云子于外则令人之称其内者可知矣南云子又不嫌于自称也昔林类百歳被裘拾穂而行歌不辍自以无妻子为乐孔子不能难也虽然彼葢自解云耳使又得百歳妻与之并而歌于畦也不尤乐乎令人初夏得病阽危南云祷于神夜梦菱花瓦盘初得其一己又得其一合之宛然成对令人病果愈南云子是以愈喜令人年六十凡赠诗若干巻是为序
　　邵氏夀诗序
　　长洲邵守中年六十矣事其祖母有李令伯之风为人敦朴无城市浮靡之习三子镛锡釴皆游郡胶锡尝防于兵备宪副王侯之门于是守中以某月某日生辰王侯以诗祝之自是闻而和之者继踵诸子谋夀之梓而镛来过予娄江之上俾予序诸首夫宪使以外台之重秉节治戎体统尊严矣王侯为郡守已能崇尚文雅接引士类以故郡中俊乂多集其门其为人好自脩饰至其尊礼贤士夫辄能其贵贱之分既陟宪司能不改其素其施于守中乡里布衣如平交此其尤难得者也吴为名郡前守有称于史籍风流儒雅如韦应物白居易之徒邈不可及矣国朝江夏魏杞山脩养老之礼乡饮既毕躬自饯送郭门之外安陆姚克一尊礼岩穴每却骑从造士衡门近天水胡世甫以诗文集诸郡士隆下交之礼此其班班可称者自余真所谓陛防而进旁车而趋涉之王沉沉者矣今日之所见若太原何可得哉抑守中能得此于侯亦其有以致之宜诸子以为宠而传之也是为序




　　震川集巻十四
　　钦定四库全书
　　震川集巻十五
　　明　归有光　撰
　　记
　　见村楼记
　　昆山治城之隍或云即古娄江然娄江已湮以隍为江未必然也吴淞江自太湖西来北向若将趋入县城未二十里若抱若折遂东南入于海江之将南折也背折而为新洋江新洋江东数里有地名罗巷村亡友李中丞先世居于此因自号为罗村云中丞游宦二十余年防子延实产于江右南昌之官廨其后每迁官辄随歴东兖汴楚之境自岱岳嵩山匡庐衡山潇湘洞庭之渚延实无不识也独于罗巷村者生平犹昧之中丞既谢世延实卜居县城之东南门内金潼港有楼翼然出于城闉之上前俯隍水遥望三面皆吴淞江之野塘浦纵横田塍如画而村墟逺近映带延实日焚香洒扫读书其中而名其楼曰见村余间过之延实为具飰念昔与中丞游时时至其故宅所谓南楼者相与饮酒论文忽忽二纪不意遂已隔世今独对其防子飰悲怅者久之城外有桥余常与中丞出郭造故人方思曾时其不在相与慿槛常至暮怅然而反今两人者皆亡而延实之楼即方氏之故庐予能无感乎中丞自防携防入城徃来省墓及歳时出郊嬉游经行术径皆可指也孔子少不知父葬处有曼父之母知而告之予可以为曼父之母乎延实既能不忘其先人依然水木之思肃然桑梓之懐怆然霜露之感矣自古大臣子孙蚤孤而自树者史传中多其人延实在勉之而已
　　见南阁记
　　嘉靖十九年余为南京贡士登张文隠公之门其后十年沔州陈先生为文隠公所取进士余为公所知公时时向人道之先生繇是知余而无从得而相见也其后十五年先生以山西按察副使罢家居久之而余始与先生之子文烛玉叔同举进士在内庭遥见相呼问姓名甚懽知先生家庭父子间道余也因与之徃来论文益相契间属余记其所居见南阁者先生家在云梦间而沔汉二水绕之先生于其居为花圃中为小阁沔之胜可眺也葢取陶靖节悠然见南山之语以为名每与玉叔读书论道之暇携之登阁逺览而沔去江南诸峯絶逺实无所见姑以寄其悠然之意而已一日天新雨清浄无云与玉叔凭栏忽见诸峯涌出楼观层叠峥嵘靓丽久之而后散而实非江南诸山也余闻登州有海市而徃岁华亭海上从金山忽见海市前此葢所未闻而史称卫州城既徙而故时城堞楼橹浮图之影皆于日中见之神理变幻不可知夫海旁蜃气象楼台广野气象宫阙云气各象其山川殆有是耶登州海市出于春夏而东坡以歳晩祷海神一日而见之赋诗以自喜云重楼翠阜出霜晓异事惊倒百歳翁又云潮阳太守南海归喜见石廪堆祝融今之所见又非海市石廪比也先生父子必能赋之余于陈氏两世师门之谊又重以玉叔之请且又因以自通于先生而为之记云
　　真义堂记
　　昆山治之西有地名真义其水曰真义浦其里曰真义村太湖之水绕郡城娄门东出经昆山入海自昔湖瀼相连茫然巨浸疑古之所谓三江五湖或有在于此者其后通漕筑塘水迹之非其故久矣真义在今所谓致和塘上今之塘葢即古之江也其浦则自巴城湖南来并其村之东而南入于塘巴城以西有包湖傀儡荡鳗鲡湖诸湖相灌输或束或放乍大乍小而阳城湖最大从西北望之水与天际真泽国也世传梁天监时于此置信义县而后人失传遂以信为真或谓天监所置即真义以真为信葢为宋昭陵讳也前元时其地为金粟道人所居极一时园池台榭之盛四方名士如张翥柯九思杨维祯李孝光皆馆于其家号为玉山佳处予尝访其遗趾求所谓碧梧翠竹蓬莱百花之坊馆不可得而见未尝不慨想其人又叹其髙标絶俗如防防飞鸿而犹不免自掊击于世俗也予之外髙祖太常卿夏公尝求顾氏之处买田筑室焉然公自居城中歳时一至而已最后魏氏复盛于此其田庐童仆未知与徃时顾仲瑛何如也而余从舅恭简公讲明河洛之学海内之士往往来聚星溪之上吾舅光禄典簿东溪先生能将顺其兄之志以慈孝恺悌称于乡里故真义虽村落小聚而名闻四方嘉靖甲辰舅氏分析诸子而仲子濬甫筑新居于故宅之南而名其堂曰真义舅父母尝往来过诸子家就其养未几二亲继谢寻以倭奴侵掠内地时湖上烟火不絶独濬甫之堂无燬于是尚僦居城中欲俟寇平将还其旧而旦暮西顾未能也因求予作堂记予故详其里居以补图志之所未载又为称述其里中故事着魏氏之所以兴濬甫游太学屡试不第然其为人循礼法能守恭简公之家教二子方学进士业不日有腾骞之望濬甫年甫四十有六而二孙皆已胜衣能趋拜可知其后之繁衍昌大而吾外舅厚徳之报未有涯也
　　遂初堂记
　　宋尤文简公尝爱孙兴公遂初赋而以遂初名其堂崇陵书扁赐之在今无锡九龙山之下公十四世孙质字叔野求其遗址而莫知所在自以其意规度于山之阳为新堂仍以遂初为扁以书来求余记之按兴公尝隠防稽放浪山水有髙尚之志故为此赋其后涉歴世涂违其夙好为桓温所讥文简公歴仕三朝受知人主至老而不得去而以遂初为况若有不相当者昔伊尹傅説吕望之徒起于胥靡耕钓以辅相商周之主终其身无复隠处之思古之志得道行者固如此也惟召公告老而周公留之曰汝明朂偶王在亶乘兹大命惟文王徳丕承无疆之恤当时君臣之际可知矣后之君子非复昔人之遭防而义不容于不仕及其已至贵显或未必尽其用而势不能以遽去然其中之所谓介然者终不肯随世俗而移易虽三公之位万钟之禄固其心不能一日安也则其髙世遐举之志宜其时见于言语文字之间而有不能自已者当宋皇祐治平之时欧阳公位登两府际遇不为不隆矣今读其思颍之诗归田之录而知公之不安其位也况南渡之后虽孝宗之英毅光宗之总揽逺不能望盛宋之治而崇陵末年疾病恍惚宫闱戚畹干预朝政时事有不可胜道者矣虽然二公之言已行于朝廷当世之人主不可谓不知之而终不能默黙以自安葢君子之志如此公殁至今四百年而叔野能修复其旧遗构宛然无锡南方士大夫入都孔道过之者登其堂犹或能想见公之仪刑而读余之言其亦不能无概于中也已
　　夀母堂记
　　正徳间吾昆山许登仕能孝养其母其母赵孺人者年九十因名其堂曰夀母黄博士应龙为记登仕之孙今吏科右给事中子云在京师迎养太孺人于邸第而夀母之堂其扁已撤于是给事之子汝愚仍其旧名请予复为之记且以致之京师云惟许氏世居县之马鞍山阳娄江上有田园租入之饶而以衣冠世其家尝延乡先生沈通理为师时叶文庄公与张宪副节之兄弟皆未第往来其家自洪武至今其故居无改而此堂之建计亦在始初卜宅之时葢吾县虽二百年无兵火而故家旧族鲜有能常厥居者如许氏葢不多见矣堂之名特以时易今又且再而皆以夀母则今之太孺人复当如前者之夀考期頥而给事虽不及登仕君耕田畜牧朝夕游嬉不出门闾之外然身在日月之际而无失晨昏之礼母子之乐不减前人此尤世之所难得者昔晋献文予成室张老颂之君子以为善颂祷而斯干之诗为新宫赋也其词称兄弟之好与生男女之祥而其盛及于室家君王然未有言及其母者独閟宫之诗云天锡公纯嘏眉夀保鲁鲁侯燕喜令妻夀母是诗之颂侈矣而不夀母鲁之为礼义之国固如此夫相宅作室实家国子孙盛衰隆替之所系今许氏之堂奉百年之母者再世可谓盛且久矣而以夀母为名则张老斯干之祝葢有所根抵是宜书之以告吾乡之人也
　　世有堂记
　　沈大中以善书着里中里中人争客大中大中往来荆溪云阳富人延之教子其言杨少师事甚详性独好书及为歌诗意洒然不俗也卜筑于城东南取昌黎韩子辛勤三十年乃有此屋庐之语名其堂曰世有夫其视世之防取巧得倐然而至者大中不为拙邪其视世之贪多穷取缺然日有所冀者大中不为固邪呜呼彼徒为物累者也天下之物其可以为吾有者皆足以为累歉于其未有而求之盈于其既有而不餍夫惟其求之之心生则不餍之意至苟能不至于求也故当其无有不知其无有一旦有之亦适吾适而已矣兹其所以能为有者也大中之居本吾从髙祖之南园治正徳间从髙祖以富侠雄一时賔朋杂沓觞咏其中蛾眉翠黛花木掩映夜深人静环溪之间弦歌相应也鞠为草莽几年矣最后乃归于大中夫有无之际其孰能知之哉纯甫吴先生雅善大中为之请记予观斯堂之名有足慨者遂为书之
　　容春堂记
　　兵溪先生为令清漳之上与监郡者不合例得移官即拂衣以归占园田于县之西小虞浦去县治二里所葢自太湖东吴淞江蜿蜒入海江之南北散为诸浦如百足而小虞浦最近县乘舟往来一日可数十囬园有堂启北牖则马鞍山如在檐际间植四时之花木而戸外清水绿畴如画故先生名其堂曰容春自谓春于天地之间虽隂山雪岭幽崖寒谷无所不之而独若此堂可以容之者诚以四时之景物山水之名胜必于寛闲寂寞之地而金马王堂紫扉黄阁不能兼而有也昔孔子与其门人讲道于沂水之濵当春之时相与鼓瑟而歌悠然自适天下之乐无以易于此夫子使二三子言志廼皆舍目前之近而驰心于冠冕佩玉之间曾防独能当此时而道此景故夫子喟然叹之葢以春者众人之所同而能知之者惟防也陶渊明归去来辞云木欣欣以向荣泉涓涓而始流善万物之得时感吾生之行休渊明可以语此矣先生属余为堂记因遂书之
　　余之曾大父与兵溪之考思南公成化甲午同举于乡是歳王文恪公为举首而曾大父终城武令思南公至郡太守余与兵溪同年生而兵溪先举于乡者九年庚戌歳同试南宫兵溪就官广平甫三载已倦游而余至今犹系六馆之籍故为此记非独以两家世契与兵溪相知之厚而于人生出处之际葢有感云
　　自生堂记
　　予友盛徴伯与余少相善而吴纯甫先生与予为年友徴伯游其门与顾给事伯刚等軰四五人尤为同学相好数十年间纯甫既谢世诸公相继登科第徴伯独连蹇不遇为人亢直负气不肯少干于人用是日以贫困去歳倭夷犯昆山徴伯家在东南门所藏诰命及先礼部篇籍之遗悉毁于兵屋庐荡然予既力不足以振之独伯刚笃故人之义舘之齐门之内所以赈防之甚厚始礼部官留都无事喜方书徴伯少皆诵习年长多病方益精其女壻郑生传薛氏带下医擅名于时徴伯兼得其书故于医学博通甞授徒海上方数里之内无病死者徴伯不为药剂但书方与之其人辄瘉来谢予家有病者徴伯辄疗之或病而徴伯不在多死今年徴伯居齐门所疗甚众一妇人已死徴伯为汤灌之便觉身动能举手至胸须臾病良愈郡人皆以为神徴伯亦喜自负曰吾不复授徒矣将以是行于世因诵扁鹊之语云越人非能生死人也此自当生者越人能起之耳遂以自生名其堂予一日过郡城徴伯语以其故嗟夫越人之言吾少时与徴伯相戏谓治天下者当如是耳予是时年少放诞慨然以古臯夔自命徴伯复时时诵古文词称説纯甫之言今皆穷老无所遇余方驰骛不止徴伯乃能于读书之暇用其术以活人此余之所叹也遂书之以为其堂记
　　可斋记
　　余友陈敦书为屋于郡城之隅而扁之曰可斋嘉靖四十一年春敦书与余同试春官数来过余命之为斋记念昔与敦书同举于乡考官张文隠公以孔子命题余一时之论殆未能尽甞欲为敦书质之孟子曰孔子圣之时也孔子可以仕则仕可以止则止可以速则速可以久则久者也孟子所谓可者言孔子因时应变而不滞云耳圣贤之于天下非能为一定之迹遭时之所宜而亦不容不异孔子之圣于春秋之世亦必有以自处者非谓仕止久速泛无所适而特任其所之余谓孔子既出而不隠则可以仕可以久者孔子之心特其不可以仕不得已而止不可以久不得已而速耳速与止非孔子之心孔子所自处者仕与久也故自谓异于逸民而无可无不可无可无不可者乃圣人出而应世与物委蛇之道非谓其不可而隠也天佑下民作之君师自尧舜三代圣人无不在位者孔子之自待可知矣要之伯夷伊尹栁下恵此三子者伊尹于孔子为近伊尹五就汤五就桀自亳入夏既丑有夏复归于亳孔子去鲁斥乎齐逐乎宋卫困于陈蔡之间十四年而反鲁其任天下何以异哉但世无成汤则伊尹必不能如孔子之出此其所以不及孔子者孔子葢自以文王之文在兹有不容己而自大贤以下若曾闵之徒则固未甞使之仕也其于逸民亦无讥焉呜呼士生于后世苟非圣人则可与不可之间宜知所审矣敦书以予言有发论语孟子之义请书以览观焉
　　耐斋记
　　万安刘先生来教昆山学学有三先生而先生所居称东斋先是两斋之衙皆在讲堂东偏近乃徙之西颇为深逺清閟先生至则扁其居曰耐斋予甞访先生于斋中于时秋风飒然黄叶满庭戸外无履迹独一卒衣皂衣承迎左右为进茗浆因坐语久之先生曰吾为是官秩卑而禄防月费廪米三石具饘粥养妻子常不给为耐贫上官行县吾于职事无所辖往往率诸生郊迎至则随令丞簿拜趋唯诺为耐辱久任之法不行官无崇卑率以朞月迁徙速化而吾官常不迁为耐久有是三耐吾是以名吾斋予既别去一日使弟子沈孝来求斋记昔孟子论士不为道至于为贫而仕惟抱闗击柝为宜夫舍学者之职业而为抱闗击柝葢亦有甚不得已者矣惟近代学官与书院山长之设以待夫士之有道而不任职者葢为贫与为道兼行而不悖此其法足以优天下之学士为特愈于前世也故当时号博士官为清髙虽然求为清髙而其间容有不能耐者夫使其不能耐则虽博士官不可为矣使其能耐如孟子所谓抱闗击柝可也扬雄有言非夷齐而是栁下恵首阳为拙柱下为工士之立身各有所处夫使其能耐虽至于大臣宰相可也因书其説使孝归而质之先生云
　　双鹤轩记
　　余往年游金陵识张氏诸贤于鸡呜山余鄙率知称人之字不知张君之号为鹤洲也余家去华亭一舍往往识其贤士大夫于数千里之外而居家未甞相往来岂九峯三泖能隔絶人如此耶故人陆宗道来致张君之意求记所谓双鹤轩者华亭故产鹤土人于海上捕取养之上海下沙有鹤巢村所产鹤号为仙品故秀州之地与水多以鹤名而张君初自号鹤洲一夕梦东坡先生语之云子名鹤洲不如双鹤之祥其意若望张氏当踵前世科名显于世者东坡尝称鹤之为物清逺闲放超然于尘垢之外诗人以比贤人君子隠徳之士而梦中之意乃若为张氏切切于世俗之荣名者坡公以文字变幻要不可测度如为王氏三槐堂铭谓修徳于身责报于天取必于数年之后如持左劵交手相付则其于今之双鹤云者亦必有説矣恨不得从张君亲质之初君之考举进士至都宪而君以太学上舍屡试不第选调陜西都司幕官未几投劾归今其子孙彬彬然邦家之秀鹤梦之符庶其在是抑张君乃能感坡公于梦寐之间亦岂易得者公尝云延州来季子张子房皆不死者也愚于公亦云
　　雪竹轩记
　　冯山人为予言吾甚爱雪竹故人以雪竹呼吾因以名吾轩请子记之予不暇以为而山人求之数歳或以诗或以书日月一至予以山人所以得于雪竹者山人自知之岂有假于予之言是以旷歳而不答也山人少喜为诗诗出而上海陆文裕公亟称之先是山人居昆山之安亭及予来安亭则山人已迁上海界中与安亭隔一江予尝过永懐寺爱其古桂坐久之问寺中所往来者僧曰地僻絶无人惟有冯山人时时过江来独吟桂树之下子后数见之于张通参之座通参与湖州刘尚书为社防二公皆称山人为笃实君子去年山人年老矣与通参游匡庐武夷还而示予纪游诗一编予戏曰冯先生之雪竹必求之匡庐武夷间耶今年予买田青浦之嵩塘山人与予书曰吾近卜筑盘龙与嵩塘近子来观我雪竹予性懒不能谒青浦令为其所怒所买田几为夺去予亦削迹兹土矣山人复遣其子来曰吾前告子雪竹轩复移盘龙也吾今老于此子许我记几年不能得今吾旦暮死惟欲得子一言是吾心也予问山人起居其子曰去年与通叅行郡中老人目不能了了道间有古井无石栏不觉越过之几坠自此不复出每自叹曰匡庐武夷不可复至矣雪竹则何所无之其子去又数数书来会予方北上思欲一造山人之竹所而不能矣因书之以告别且使掲之楣间为雪竹轩记云
　　清梦轩记
　　余友王子敬于其居之西搆为书室而题其额曰清梦轩请余为之记余读无羊之诗疑説诗者之未得其防此葢牧人之梦焉耳牧人梦中所见羊角牛耳濈濈湿湿降河而饮或寝或讹而牧人且簔笠负糇为之取薪蒸博禽兽以归则以肱麾牛羊而来以牧人之愚而梦中之景象如此故甞谓人心之灵无所不至虽列子所称黄帝华胥之国穆王化人之居而心神之所变幻亦当有之顾荘周列御寇之徒厌世之混浊恍洋自恣以此为蕉鹿蝴蝶之喻欲为鸟而戾于天为鱼而没于渊其意亦可悲矣人之生寐也魂交也夜之道也觉也形开也昼之道也易大传曰范围天地之化而不过曲成万物而不遗通乎昼夜之道而知故神无方而易无体夫唯通知乎昼夜之道则死生梦寤之理一矣子思曰喜怒哀乐之未发谓之中发而皆中节谓之和中也者天下之大本也和也者天下之达道也致中和天地位焉万物育焉喜怒哀乐不乱其心故虚明澄澈而天地万物毕见于中古之圣人端冕凝旒俛仰之间而抚四海之外如牧人之梦而清庙明堂郊丘庐井俯仰升降衣服器械出乎其心之灵自然而已而何所作为哉子思曰戒慎乎其所不暏恐惧乎其所不闻君子之慎其独也孟子曰夜气足以存此非清梦之説乎子敬敏而好学骎骎有志于道慕近世儒者以梦寐卜其所学故以名其斋予是以告之以子思孟轲之说也【此文钱遵王汰之今仍存】
　　栎全轩记
　　余峯先生隠居安亭江上于其居之北搆屋三楹扁之曰栎全轩君为人坦夷任性自适不为周防于人意之所至人或不谓为然君亦不以屑意以故人无贵贱皆乐与之处然亦用是不谐于世君年二十余举进士居郎署不十年为两司是时两司官惟君最少君又施施然不肯承迎人人有倾之者竟以是罢去防予亦来安亭江上所居隔一水时与君防君不喜饮酒然防即谈论竟日或至夜分不去即至他所亦然其与人无畛域懽然而情意常有余如此也君好山水为郎时奉使荆湖日登黄鹤楼赋诗饮酒其在东藩谒孔林登岱宗观沧海日出之处及归则慕陶岘之为人扁舟五湖间人或访君君常不在家去歳如越泛西湖过钱塘江登子陵钓台游齐云岩将陟黄山歴九华兴尽而返一日邀予坐轩中剧论世事自言少登朝着官资视同时诸人颇为凌躐一旦见绌意亦不自释回首当时事今十余年矣处静以观动居逸以窥劳而后知今之为得也天下之人孰不自谓为才故用之而不知止夫惟不知其止是以至于穷汉党锢唐白马之祸骈首就戮者何可胜数也二十四友八司马十六子之徒夫孰非一世之才也李斯用秦机云入洛一时呼吸风雷华曜日月天下奔走而慕艶之事移时易求牵黄犬出上蔡东门听华亭之鹤唳岂可得哉则庄生所谓不才终其天年信达生之至论而吾之所托焉者也予闻而叹息以为知道之言虽然才与不才岂有常也世所用楩梓豫章也则楩梓豫章才而栎不才矣世所用栎也则栎才而楩梓豫章不才矣君固清庙明堂之所取而匠石之所睥晲也而为栎社君其有以自幸也夫其亦可慨也夫
　　悠然亭记
　　余外家世居吴淞江南千墩浦上表兄淀山公自田野登朝宦游二十余年归始僦居县城嘉靖三十年定卜于马鞍山之阳娄水之隂忆余少时尝在外家葢去县三十里遥望山頽然如积灰而烟云杳霭在有无之间今公于此山日亲髙楼曲槛几席戸牖常见之又于屋后搆小园作亭其中取靖节悠然见南山之语以为名靖节之诗类非晋宋雕绘者之所为而悠然之意每见于言外不独一时之所适而中无留滞见天壤间物何往而不自得余尝以为悠然者实与道俱谓靖节不知道不可也公负杰特有为之才所至官多着声绩而为妬媢者所不容然至今朝廷论人才有用者必推公公殆未能以防于世而公之所以自防者如此靖节世逺吾无从而问也吾将从公问所以悠然者夫山气日夕佳飞鸟相与还此中有真意欲辨已防言靖节不得而言之公乌得而言之哉公行天下尝登泰山览邹峄歴嵩少间涉两海入闽越之隩阻兹山何啻泰山之礨石顾所以悠然者特寄于此庄子云旧国旧都望之畅然虽使丘陵草木之缗入之者十九犹之畅然况见见闻闻者也予获侍斯亭而僣为之记【常熟本削去篇末引庄子语今从昆山本】
　　卧石亭记
　　余闻四十年前大末之人有来为吾县者曰方棠陵先生棠陵海内之士游何李诸人间以诗文名其为县令风流文雅有恵爱于人至今人思之嘉靖某年徐君以选贡自太学上舍调为县主簿则大末之人也君一见而问棠陵庶几吾民其有望耶君搆亭于斋之隙扁以卧石曰吾少时防吾亲尝庐墓墓在浮石山今宦游于此虽吴越比壤杳然松楸在千里之外风木之感不能顷刻防之是以名吾亭余考图志西安之北有石丈余水大至不没白乐天诗云浮石湾前停五马望涛楼上得双鱼君所卧岂此石耶君今参与民社之事不得复卧石矣抑仁人孝子之心一也古之仁人杀一草一木为非孝今吾民之疲瘁已甚内有赋役之重外有蛮夷之扰君皆有事焉能推其仁心是所谓一举足而不敢防父母也其棠陵之乡之人也耶是以为之记
　　沧浪亭记
　　浮图文瑛居大云庵环水即苏子美沧浪亭之地也亟求余作沧浪亭记曰昔子美之记记亭之胜也请子记吾所以为亭者余曰昔吴越有国时广陵王镇吴中治南园于子城之西南其外戚孙承佑亦治园于其偏迨淮海纳土此园不废苏子美始建沧浪亭最后禅者居之此沧浪亭为大云庵也有庵以来二百年文瑛寻古遗事复子美之构于荒残灭没之余此大云庵为沧浪亭也夫古今之变朝市改易甞登姑苏之台望五湖之茫羣山之苍翠太伯虞仲之所建阖闾夫差之所争子胥种蠡之所经营今皆无有矣庵与亭何为者哉虽然钱镠因乱攘窃保有吴越国富兵强垂及四世诸子姻戚乘时奢僣宫馆苑囿极一时之盛而子美之亭乃为释子所钦重如此可以见士之欲垂名于千载之后不与其澌然而俱尽者则有在矣文瑛读书喜诗与吾徒游呼之为沧浪僧云
　　花史馆记
　　子问居长洲之甫里余女弟壻也余时过之泛舟吴淞江游白莲寺憇安隠堂想天随先生之髙风相与慨然太息而子问必挟史记以行余少好是书以为自班孟坚已不能尽知之矣独子问以余言为然间歳不见见必问史记语不及他也防其堂燬新作精舍名曰花史馆葢植四时花木于庭而庋史记于室日讽诵其中谓人生如是足矣当无营于世也夫四时之花木在于天地运转古今代谢之中其渐积岂有异哉人于天地间独患其不能在事之外而不知止耳静而处其外视天地间万事如庭中之花开谢于吾前而已矣自黄帝迄于太初上下二千余年吾静而观之岂不犹四时之花也哉吾与子问所共者百年而已百年之内视二千余年不啻一瞬而以其身为已有营营而不知止又安能观世如史观史如花也哉余与子问言及此抑亦进于史矣遂书之以为记
　　杏花书屋记
　　杏花书屋余友周孺允所搆读书之室也孺允自言其先大夫玉岩公为御史谪沅湘时尝梦居一室室旁杏花烂漫诸子读书其间声琅然出戸外嘉靖初起官陟宪使乃从故居迁县之东门今所居宅是也公指其后隙地谓孺允曰他日当建一室名之为杏花书屋以志吾梦云公后迁南京刑部右侍郎不及归而没于金陵孺允兄弟数见侵侮不免有风雨飘揺之患如是数年始获安居至嘉靖二十年孺允葺公所居堂因于园中搆屋五楹贮书万巻以公所命名掲之楣间周环艺以花果竹木方春时杏花粲发恍如公昔年梦中矣而囬思洞庭木叶芳洲杜若之间可谓觉之所见者妄而梦之所为者实矣登其堂思其人能不慨然矣乎昔唐人重进士科士方登第时则长安杏花盛开故杏园之宴以为盛事今世试进士亦当杏花时而士之得第多以梦见此花为前兆此世俗不防于荣名者为然公以言事忤天子间闗岭海十余年所谓铁心石肠于富贵之念灰灭尽矣乃复以科名望其子孙葢古昔君子爱其国家不独尽瘁其躬而已至于其后犹冀其世世享徳而宣力于无穷也夫公之所以为心者如此今去公之殁曾几何时向之所与同进者一时富贵翕赫其后有不知所在者孺允兄弟虽蠖屈于时而人方望其大用而诸孙皆秀发可以知诗书之泽也诗曰自今以始歳其有君子有谷贻孙子于胥乐兮吾于周氏见之矣
　　题玉女潭记
　　阳羡山水竒胜称张公善巻洞及玉女潭其名皆托于神仙余读山海经昆仑之山广都之野轩辕之丘不死之国以为此不过如齐谐邹衍之徒之説者然今天下名山在于中州往往多仙人之遗迹岂其事皆信然欤溧阳史氏自汉杜陵壮侯以来数百年世谓之史侯家由溧阳至玉女潭四十里史君于其间为之刜莽焚茅伐石疏土人力既殚天工始见由潭以往得二十四景名而掲之如所谓仙舘佛窟瑶台琪树鹤坡鼍峡之类好事者闻而慕之不得至如望见之焉天下太平天子明圣史君为中朝贵臣而乃自逃于山泽之间防缀苍碧缘着怪竒使后百年便以史君为仙人也由此言之余殆疑所谓仙人之迹者皆遯世长往之士有所托而为之亦史君类耶
　　见苓书舍记
　　长洲刘逊与余友盛应祯同年家子弟相好又与余同在太学应祯数称逊之为人读书好古笃于行谊逊所后父为水部君水部君甞自号饭苓子水部君卒逊以见苓扁其书舍以寓思亲之意间因应祯属余为记余曰人子于其亲之亡不可得而见思之则见之矣无所不思则无所不见矣书舍逊之所常居也于是而见饭苓子焉可以见逊之无所不思也礼为人后者受重而以尊服服之服之以其父母而祭之以其父母夫以为其文则然至于其情或容有不可强者而逊于水部君又重之以父母之思推是心也可谓厚之至矣而吴中士大夫载水部君之行事葢云君初举进士以亲老不肯就官恳疏归养比亲防服阕所亲力劝之出君不得已一至京师当正徳之初中官乘势陵轹天下士大夫君为主事领漕事居济上无何即引病长往其号饭苓子以此余因感逊之厚又叹水部君之廉于进取其风概不独可使刘氏子孙传之也
　　娄曲新居记
　　娄曲新居者吾县在娄水之曲沈先生故以名其居始自吴有国其东门曰娄门震泽之水由是东入海故水为娄江古娄门外马亭溪是也溪上复城越王余复君之所治因之为娄县王莽曰娄治吴有娄侯而或谓之疁城江入海口为刘家港疁与刘声近讹吴大疁葢在北野禺东所舍云沈先生世县人年七十矣未始出于娄曲也而以名其居葢自谓终老于此云尔昔伏波将军平交趾还言吾从弟少游哀吾慷慨多大志曰士生一世取衣食裁足乘下泽车御欵叚马为郡掾吏守坟墓乡里称善人斯可矣致求赢余但自苦耳当吾在浪泊西里间下潦上雾毒气薰蒸仰视飞鸢跕跕堕水中卧念少游平生时语何可得也班定逺在西域年老乞哀求还不敢望到酒泉郡但愿生入玉门闗二人者君子葢悲之嗟夫人生百年之内为日有几欲穷万里之道日驰骛而不知止者何也先生葢自叙其少时艰难之迹曰吾晚得地于郊外安而乐之名其圃曰南园其馆曰星槎其堂曰世有曰吾而后庶几其有之已又鬻他姓于今始卜于县之南街亲朋往还里俗淳厚有宅一区有屋数椽有花有竹浊醪一壶黄虀数茎焚香赋诗自喻桑榆之乐物无能易之传谓逆旅无常为迁徙之徒兹则庶乎可免矣余读其辞葢有隠居之致而有感于昔之人发愤伉志争功名于万里之外乃至白头顾念忽有首丘依风之感因以叹夫漂漂者何所极也遂书之以为记
　　寳界山居记
　　太湖东南巨浸也广五百里羣峯出于波涛之间以百数而重涯别隖幽谷曲隈无非仙灵之所栖息天下之山得水而悦水或束隘迫狭不足以尽山之竒天下之水得山而止山或孤孑卑稚不足以极水之趣太湖漭淼澒洞沉浸诸山山多而湖之水足以贮之意惟海外绝岛胜是中州无有也故凡犇涌屏列于湖之濵者皆挟湖以为胜自锡山过五里湖得寳界山在洞庭之北夫椒湫山之间仲山王先生居之先生蚤歳弃官而其子鉴始登第亦告归家庭间日以诗画自娱因长洲陆君来请予为山居之记余未至寳界也尝读书万峯山尽得湖濵诸山之景虽面势不同无不挟湖以为胜而马迹长兴往往在残霞落照之间则所谓寳界者庶几望见之昔王右丞辋川别墅其诗画之妙至今可以想见其处仲山之居岂减华子冈欹湖诸竒胜而千里湖山岂蓝田之所有哉摩诘清思逸韵出尘之外而天寳之末顾不能自引决以濡羯胡之腥羶以此知士大夫出处有道一失足遂不可浣如摩诘令人千载有遗恨也今仲山父子嘉遯于明时何可及哉何可及哉
　　南陔草堂记
　　予友陈吉甫卜居于县城之东南门须浦之上葢自门南出为走松江之道江之南北村民有徴召防集必由于此故为市颇嚣杂而吉甫之宅在浦西予家旧居东南门所谓河西者也而浦所自出为县之隍娄水循是而东至太仓入海舟行昼夜叫呼不絶吉甫家负隍而并浦独萧然有林野之趣于其居之后为堂若干楹前临小池有亭榭花石池南有幽径西出则平畴旷然堂之西为圃多竹树花果又有堂若干楹吉甫以为娱亲之所故以南陔名焉予读诗小雅至于六月之序以为自鹿鸣至菁菁者莪二十二诗葢先王之所以治天下者尽在于是小雅既废则四国交侵而中国防矣然是诗必以南陔为之本人无孝友之心则君臣兄弟朋友何由而得其叙和乐忠信廉耻礼义何由而得其道法度蓄积师众征伐功力何由而得其度福禄何由而绥隂阳何由而得其理贤者何由而得其所万物何由而遂为国之基何得不坠恩泽何得不乖万物何得不失其道理万国何得不离诸夏何得不衰此四国之所以交侵而中国防也故乡饮酒礼燕礼皆鼓瑟歌鹿鸣四牡皇皇者华然后笙堂下奏南陔白华华黍葢外尽君臣而内反之父子之际而王道备矣汉儒掇拾于秦火之后亡逸此篇至今遂以笙奏有声而无辞而不知古诗三百篇孔子皆弦歌之以求合韶舞雅颂之音若本无其辞而何以有南陔白华华黍之篇名今世所传新宫采齐貍首骊驹及三豳三夏九夏之类其辞逸者固多也束广防补亡之篇庶亦近之而用意止于晨羞夕膳之间求之于诗巻耳采苹诸作虽闲淡而意深逺至如陟岵蓼莪有幽遐防极之思束氏不能及也吉甫之尊人与家君同学既老又同与社防在社中终日忻忻饮酒必醉而后去而平生有孝友之行吉甫又能承奉之则凡登其堂者如闻钟鼓如聆笙瑟而可以知南陔之诗不亡矣予是以推小雅之意义而着之
　　莪江精舍记
　　吾乡严氏居吴淞江大直浦东世以赀雄至都事君兄弟用选秀入成均为弟子而廉卿尝与余同试春官矣余弟亨甫为都事君壻故余识启贞于垂髫之时都事君伟仪观美须髯而启贞少已丰硕与客应对揖让如大人长者见者往往称之曰生子何必多如君一子已可知严氏有后矣都事君谢世启贞受堂构之任愈能大其家而不幸早天其孤润方在孩稚母诸孺人以育以训至于有成今去启贞之世忽逾一纪且冠受室矣诸孺人者寜邑令贞伯女也其持身有卫共姜之操其教子有欧阳太夫人之严润仰承慈顔是恃是怙足以自解而念其先人蚤弃讽诵蓼莪之诗日日以泣游行江上痛流水之逝而不返也故以莪江名其精舍客有怜其志者求记于余且请为解之余以人之情皆有所止至于悲伤之过人得以解之孝哉严子独为其亲而悲哀而可以人解之乎虽然亦有所止也三年之防二十五月而毕哀痛未尽思慕未防然服以是断者为送死有已复生有节也故曰先王制礼不可过也余悯严子日诵蓼莪之诗将复生无节乎子其继若祖考之志思慰母氏之心求所谓立身行道扬名于后世者是乃所以为无穷之情也余昔过严氏初见都事君饮酒雍雍欢燕竟日再过之则启贞已为主人而余友徐直言在其家塾止余宿明日别去即今之所谓精舍者往年严子来为其外氏陆冡宰家求祝厘之词始识之葢二十年间而观于严氏三世有足慨者又嘉严子之志而为之记
　　菊窓记
　　去安亭二十里所曰钱门塘洪氏居之吴淞江之东为顾浦折而北洪氏之居在其西地平衍无丘陵而浦之厓岸隆起逺望其居如在山隖中昔仲长统尝论使居有良田广宅背山临流沟池环匝竹木周布舟车足以代步涉之劳使令足以息四体之役养亲有兼味之膳妻孥无苦身之劳良朋萃止则陈酒肴以娱之嘉时吉日则烹羔豚以奉之踌躇畦苑游戏平林永保性命之期不羡入帝王之门也大率今洪氏之居隠然如统乐志论云而君家多竹木前临广池夏日清风芙蕖交映其尤胜者君不取此顾以菊窓扁其室葢君尝诵渊明之诗云酒能祛百虑菊能制頽龄又云我屋南窓下今生几丛菊夫以统之论虽美使人人必待其如此而后能乐则其所不乐者犹多也卒为尚书郎濡迹于初平建安之朝有愧于鸿飞防防矣为昌言何益哉渊明采菊东篱下悠然见南山笑傲东轩下聊复得此生可谓无入而不自得也今君有仲长统之乐而慕渊明之髙致此予所以不能测其人也将载酒访君菊窓之下而请问焉君名悦字君学
　　本庵记
　　客曹杨君伯厚名其读书之舍曰本庵因其友张师周来请为之记余问其所以为名者葢今少保司马公为曹郎时生君于邸舍而先少保公以御史视鹾事于江都闻得孙而喜乃曰吾居扬州而此子生因命之曰杨州民且谓吾家再世荣禄厚福之来不敢居令此子长得为耕农足矣嘉靖四十一年君登第而主司以为州民非所以为称乃更之曰俊民君不能逆主司之意而又不敢防乃祖之命故名其庵曰本者以为不防其先少保云夫所谓本者犹言始也凡物之生皆始于本故以本为始也昔林放问礼之本孔子告之以礼之本主于俭夫礼生于心孔子不言而言俭从其始而求之未有不得其心也传曰天地者生之本也先祖者类之本也君师者治之本也无天地恶生无先祖恶出无君师恶治圣人之所谓本者皆言其所始也人能思天地之所生则不至于违其性人能思先祖之衍其类而生我则不至于戕其身人能思君师之所以治则不至于遗君而倍师故有子志之曰孝弟也者其为仁之本与言君子之为仁以孝弟为始则可以得其心也君日侍少保公承顔色养不离于左右孝弟之道不勉而至然且思先少保之在江都之日其所存逺矣少保公方掌邦政以才徳为天子所倚毗君学魁多士雍容南宫奕世济美当世以为难得及余观其一命名之间而犹不防其本如此而后知君家之所以贵显者葢有以也是为记
　　野鹤轩壁记
　　嘉靖戊戌之春子与诸友防文于野鹤轩吾昆之马鞍山小而实竒轩在山之麓旁有泉芳冽可饮稍折而东多盘石山之胜处俗谓之东崖亦谓刘龙洲墓以宋刘过葬于此墓在乱石中从墓间仰视苍碧嶙峋不见有土惟石壁旁有小径蜿蜒出其上莫测所往意其间有仙人居也始慈溪杨子器名父创此轩令能好文爱士不为俗吏者称名父今奉以为名父祠嗟夫名父岂知四十余年之后吾党之聚于此耶时防者六人后至者二人潘士英自嘉定来汲泉煑茗翻为主人予等时时散去士英独与其徒处烈风暴雨崖崩石落山鬼夜号可念也【抄本详八人姓名自可不必今从常熟本】
　　保圣寺安隠堂记
　　长洲东南五十里地名甫里天随先生之故居在焉今为保圣教寺而郡志又有白莲讲寺然甫里无二寺葢白莲保圣之别院也志云寺创于唐大中间寜六年僧惟吉重修又谓惟吉于祥符间创白莲寺今里俗所指以为白莲者仅在西庑其后即为天随先生祠区宇非广不当别称为寺也余少时过甫里拜先生祠游行寺中寻古碑刻殆无存者惟元统二年法华期忏田记轮管忏司知事比丘有亲从政文选所立此石存耳成化二十二年时国家累世熙洽京师崇寺宇僧司入街剃度数万人醮祠日广左善世璇大章住持大兴隆寺方被尊宠而璇故里人陈氏子初为寺比丘得请驰驿还省其母因迎养于寺之爱日堂明年从四明普陀归是歳八月重修此寺又明年五月落成明年还京师凡为殿堂七廊庑六十初壊殿时梁栱间有板识绍兴寳祐之年故知以前修创葢不一而无文字可攷也寺之西北有安隠堂异时僧每房以堂为别如安隠比者无虑数十房其后日圯今东偏无僧察矣主僧法慧惧且尽废而慧之徒又絶先是安隠之房分为二慧乃与同堂之徒复合为一誓相与共守之而请余为之记自成化二十三年丁未至今嘉靖四十三年甲子葢又七十有八年矣璇之修创宜有记而复阙慧以为寺之兴或有所待而文章终不可无故汲汲求其寺之故欲余有所记迹其志非特区区一堂而已余既无所于考独璇事于所闻较着是以识之且以为彼非托于此亦不能以传也夫文章为天地间至重也自大中讫今七百十有九年世变多矣而寺甞存葢无废而不兴而文章之传独少也慧其知所重也哉
　　汝州新造三官庙记
　　汝水自天息山东流入汝南之境自城北折而东复繇东而南濵河居者曰竹竿巷葢因竹竿河而为名实商贾之所凑异时水泛溢岸善崩一旦居民街市尽没于水往来者无所取道崇府承奉樊君捐赀市民地与屋缩之若干步以让行者之途自是复通行而居民街市繁防如故乃剏三官庙以镇之中为神殿左右两廊右转而东为神库为神厨又为屋数楹使学道者居之殿甚巨丽三神像及诸侍从庄严靓饰俨然帝者之尊重门周垣以临水上汝人皈依焉经始于隆庆元年之秋落成于三年之夏君以奉使再过邢州以予为其郡人又故相知请为之记予以河水壊民庐舍至没其通行之道此有司之所当轸念今有司既屈于其力之所不能而又以烦民之为难君乃肯捐已赀以佐国家有司之急而拯民之溺其亦可谓贤矣按三官者出于道家其説以天地水府为三元能为人赐福赦罪解厄皆以帝君尊称焉或又以为始皆生人而兄弟同产如汉茅盈之类其説诡异盖不可晓然人之所奉则其神必灵如史载秦所祠祀多不经亦有光景动人民故能致其昭格虽古圣人建天地山川之祀皆兴于人意不过如此今特以出于道家故儒者莫能知其説抑君之为是其造福于此方之民盖不少也君名准字某郾城人读书为文好贤礼士又能约束王国中诸校莫敢犯法者汝南士大夫乐与之游云


　　震川集巻十五
　　钦定四库全书
　　震川集巻十六
　　明　归有光　撰
　　记
　　重修阙里庙记【代】
　　隆庆三年阙里重修先圣庙成某官某以书币走京师来请记于丽牲之碑先是嘉靖四十二年衍圣公某以庙之圮告于廵抚都御史张某方行相度以用之不赢而止及是年廵抚都御史姜廷頥廵按监察御史罗鳯翔周咏与藩臬诸君防议捐岳祠之香税与司之赎锾得一千六百其役人则用州县过更之卒而以兖州府通判许际可董其役知府张文渊时督视之经始于仲夏嵗尽而讫工轮奂防橅视昔若増左布政使某左叅政吴承焘副使吴道防皆首为赞议者也唯先圣生于尼山讲学于泗上殁而于此其地初名阙里后亦曰孔里先圣之殁弟子庐其冡上而不忍去鲁人从而家者百余室而鲁世世相传以嵗时奉祀诸儒讲礼乡饮大射于其间汉髙祖自淮南还过鲁以太牢祠其后人主登封廵狩无不过而拜祠我太祖髙皇帝龙兴海内干戈未戢亟命遣祭绍封子孙修饬其祠宇列圣承统世世増修今天子隆庆之元年御正殿传制遣官告祭而车驾临幸太学亲释奠命儒臣坐讲赐三氏子孙有加海内慕学之士喁喁向风圣人之道益以光大则鲁之有司与其有事兹土者今兹之举固所以防奉先圣亦以宣明圣天子之徳意不可以不记夫今夫子之庙学遍于天下而深山穷徼皆知诵法其书其在天之灵无所不之也然孟子曰近圣人之居若此其甚也荀子曰学莫便于近其人盖孔子殁数百年矣学者至观其庙堂车服礼器诸生习礼其家有低徊而不能去者固以想像于逺不若景慕于近之为切也抑诸君子知防奉圣人矣亦岂徒事于其外乎昔者子游闻诸夫子曰君子学道则爱人小人学道则易使也夫不知学道则施于喜怒哀乐无一而当其则必不能有望于安上治民而移风易俗也顔渊问仁夫子告以克已复礼及请其目夫子则曰非礼勿视非礼勿聼非礼勿言非礼勿动以顔子之资犹请事斯语以终其身故问为邦夫子以夏时殷辂周冕韶舞告之以顔子而夫子使之治天下国家以为不可一日而离于礼乐法度之中此即克已复礼之义也后之学者于视聼言动已之身不能治何以谓之学道故观感于圣人者求仁为近求仁以学顔子为近余嘉是役之成也敬述所闻以申告学者云【此文旧本内不选今仍存】
　　顾原鲁先生祠记
　　前元之季昆山有隐君子者曰顾原鲁先生居于海滨读书学道不求闻于时端居一室慿几而坐所当两臂处遗迹宛然手自批注经史后其家惧祸悉燬不传然而海滨之父老至今能言之四传而至其孙啓明今为太仓人稍徙至郡城有子存仁举进士为礼科给事中得推封其父寻以言事忤旨被谪居庸关之外久之得还吴给事既被废家居尤喜考论先世故事而郡太守歴下金侯城颇采父老之言又以封君之敦尚诚朴足以风励末俗乃檄令列祠于郡学若州之乡贤祠复于齐门外卧佛寺之东偏建祠而以封君从祀以为近其家可以嵗时致祠事焉给事谓余具知始末而请记之余惟古之人遭时际防佐世主功施于天下而垂名于竹帛后世之所称述徃徃为此至于岩穴幽栖之士虽长徃不返亦必因时主侧席之求弓旌玉帛贲于丘园世始得以称述其名若夫许由卞随务光之徒以与人主以天下相揖让此宜其彰彰较着矣而谷口郑子真蜀严君平皆修身自保扬雄少从君平逰已而仕京师显名数为朝廷在位者称此二人故能耕于岩石之下而名震于京师由此而言非此数者虽没世无称也而又有不然者古之君子修身学道寜憔悴于江海之上而不顾彼非有求于世者然约而愈显晦而益彰逃名而名随之传记之所载不可胜数无求于世而世亦不容不知之此奚必有所待耶若原鲁先生没于海上至于今二百年而其幽始发则士之修徳砺行者何忧后世之不闻耶郡太守表章之意微矣祠凡为堂寝庑门若干楹经始于嘉靖三十年十月某日落成于嘉靖三十二年十有一月某日是为记
　　常熟县赵段圩堤记
　　虞山之下有浸曰尚湖水势湍激岸善崩湖堧之人不能为田徃徃弃以走有司嵗责其赋于余民而赵段圩当湖西北尤洼下被患最剧宋元时故有堤废已久前令兰君尝兴筑之治间复沦于大水嘉靖丁酉予宗人雷占为已业倾赀为堤堤成填淤之土尽为衍沃而请记于予嗟夫自井牧沟渠之制废生民衣食之地残弃于蒿莱之间者何可胜数有司者格于因循积习之论委天地之大利斯民愁苦哀号侧足于寻常尺寸之中率拱手熟视不能出一议而漫谓三代至于今其已废者皆不可复夫未尝施晷刻之功而徒诿曰不可复予疑其説久矣观雷所为其力易办而功较然者然更数十令独兰侯能之至兰侯之业败已又四十余年为沮洳之塲莫有问焉者何也天下之事其在人为之耶事有小而不可不书者此类是也
　　唐行镇免役夫记
　　苏州至松江由姑苏驿过吴江之境凡四驿而至此驿道也别自娄门东沿娄江又东南折而入于黄浦而西此缘海之道也出葑门东走则行湖泖之间其避湖泖之险者则多从吴淞江南出大盈浦经唐行镇异时官舟之牵挽役诸州县唐行之夫不知何自而起舟所过晨夜追呼百家之市殆无寜居冻饿僵死于风霾雨雪之中者相属太守临安方侯知民之不便据法令罢免之镇之父老相率来请纪于石或者以为贤太守奉宣条教千里之内父母之道师帅之责在焉加之今日上有赋敛之繁外有蛮夷之事太守视事以来风采日新惠利之政家有闻而邑有述当有卓荦大者若斯之类将不胜书虽然或者亦知父老之意乎政之不便于其人无大小如人之有病唯病者自知之医能疗焉亦惟病者而后知医之为徳也若然则父老之于侯其情至矣吾又以叹吾吴中之俗仁厚而驯良稍煦之以恩而其易感也如此国家威灵震薄海外亦时有土俗骁悍不得意则呌嚣相挺以起有司不敢惊拊循之而已徃者大农以经费不足督天下赋吏缘以为奸利吴民父子兄弟骈死敲朴之下而莫有疾怨之心以是知天下有变吴民必不敢为乱以其爱上忍訽而易使也彼不之防而肆其恣睢之意者亦何心欤
　　吴郡丞永康徐侯署昆山县惠政记
　　昔永康徐公守吴郡当武宗皇帝之末年逆藩窃发畿甸骚动翠华南幸吴江南要郡调兵食城守储偫以待乗舆之至公不动声色郡中晏然公有寛大之政先是秩满当代吏民上书乞防诏以河南右叅政复治郡近世未尝有也后迁江西左叅政官至工部侍郎自公去郡三十余年冡孙丞侯以太子家主簿出判吴郡清亷闻于郡中满嵗复迁今官是时东南有倭奴之警侯治凡海之事防遏有法海波不兴防诸属县令缺侯輙出视所至拊循其民近者阅月逺者一嵗民莫不怀慕之郡之县有七侯殆遍厯其五前年冬至昆山迄季春还郡又以事数入郡不颛居县其所施于民可以为吏师法者徃徃可纪库子为县守藏令防则无扰不亷輙费不赀当侯时分毫无取民廼不知为此役白银火耗一两折阅多至三分侯以京库折白轻赍鳯阳马役解扛京库盐钞练兵义役多寡参停取衷定为一分粮长解运之外又有小差额外之徴悉令蠲除火耗小差羡余无虑千计吏白以为当得者侯无私焉又粮长解运官闭门黙定或贫富不相讐富者得规免而贫者倾其家已定无所复控诉侯悉召至庭使互相举应得等第一夕而定无不怗服至于催科之害民骈死杖下者不可胜数比侯之至县庭寂然不闻鞭笞之声而赋亦自办又捐俸以助修学宫及诸神祠之倾圮者多有出于格令之外大抵吴民赋调之繁自昔患之尝数更其法而日生识者以为不在于法而患吏之不亷吏亷矣法虽未尽而可以无弊如侯之防库役公拨解省火耗蠲小差推此类行之民未有不苏者也念昔工部以仁惠拊吴吴民至今思之见侯之至如公之复来也侯继踵甘棠之迹睹其所茇而忍芟夷其遗民乎诗曰无曰予小子召公是似以此知古之封建世家至今无不可行也晋周访三世为益州四十余年功名著于寜益侯年方富而寄任日隆必能光大前烈吾吴民之怙頼逺矣侯之还郡也国学进士陈志道等二十四人相与列其事俾余记之固以侯于吾党恂恂然有爱人下士之风然实因民之志非有私也用以告后之为政者云【此文叅用常熟本】
　　昆山县新仓兴造记
　　昆山旧玉峯仓在西门之外漕挽之积在焉每嵗税入漕卒悉至于此领兑民间所谓西仓也济农仓在南门之内常平之粟在焉嵗之丰凶以为发敛民之所谓南仓也县志云二仓盖廵抚周文襄公所改剏云然济农之庾其空已久顷者倭奴之警乃以城西之积归之而济农仓遂改为玉峯仓鹤庆彭侯以进士知昆山因仓故趾加恢拓之东至于公馆若干歩始以囷廪攅植致郁攸之变于是惩艾前患兴造新仓中为官防左右互列凡若干楹一嵗四十一万四千五百石之粮悉储于此蕞尔小县可谓如茨如梁如坻如京矣是役也以民之掌税者量其所掌之多寡区别以赋工以故上不费于官而下不及于民浃旬而役用告成观者叹息以侯之才敏而吾民之易使也如是抑古者垣仓庾之设以治年之丰凶凡万民之食待施惠防艰阨养孤老而已国家因前代常平义仓之法有四仓之制而厯世经纪豫备见之纶音者不一而足而因仍废坠已久彭侯承兵荒之后诏书趣办义不得不先公家之急虽有爱民之心宜亦未及乎此而济农之名不可以没也是用并识之侯名富为县清防勤勚敏于造事即此亦可以槩见矣是嵗嘉靖四十三年嵗次甲子某月日仓成九月某日记
　　长兴县令题名记
　　长兴为县始于晋太康三年初名长城唐武徳四年五年为绥州雉州七年复为长城梁开平元年为长兴元元贞二年县为州洪武二年复为县县尝为吴兴属隋开皇仁夀之间一再属吾苏州丁酉之嵗国兵克长兴耿侯以元帅即今治开府者十余年既灭吴耿侯始去而长兴复专为县至今若干年矣遡县之初建为长城若干年矣长城为长兴又若干年矣旧未有题名之碑余始考图志取洪武以来为县者列之呜呼彼其受百里之命其志亦欲以有所施于民以不负一时之委任者盖有矣而文字缺轶遂不见于后世幸而存者又其书之之畧可慨也抑其传于后世者既如彼而是非毁誉之在于当时又岂尽出于三代直道之民哉夫士发愤以修先圣之道而无闻于世则已矣余之书此以为后之承于前者其任宜尔亦非以为前人之欲求着其名氏于今也
　　太仆寺新立题名记
　　太仆寺秦汉皆掌舆马天子出奉驾上卤簿用大驾则执驭然其属有龙马五监邉郡六牧则马之事无不綂焉汉以后官掌大抵不异国家自洪武六年定制独置太仆寺于滁州始去奉车之职而颛掌马之事三十年置行太仆寺永乐初改北平行太仆寺为北京行太仆寺十八年特称太仆寺洪熈初复称北京正綂元年始定称为太仆寺寺卿一人少卿一人丞十二人列圣相承时有损益至隆庆己巳其员额少卿三人丞三人所掌騐烙廵牧劳逸久殊藏府京营嵗月轮代某初到官颇为推究非初立法之意乃因循堕废而致然也因条上其事畧云旧设少卿二名一廵京营及各边骑操之马一廵近京州县寄养之马皆领勑嵗代寺丞十二员分管畿辅八府山东河南之马后复増少卿一员省丞为六员今又已虚其丞之半丞少不足以更事而又偷息其间欲乞重三丞之选与少卿一体协同以均劳逸重责成又騐烙发寄本非二事旧制廵騐俱属一卿今欲以二少职掌亦如两丞东西分管职兼騐养各以丞佐之春秋仲季并出近京州县赴俵之马就近印发一便也都防辐辏得免拥聚二便也国门严重潜杜呼噪三便也两卿分辖事半功倍四便也卿廵未逮分任寺丞五便也遇有缓急就近调兑六便也上免朝叅下谢交托殚力王事七便也营军养户躬相授受游贩奸胥不得防避八便也奏上天子以其章下兵部覆奏报可于是騐牧并行卿丞配佐载于甲令某又以寺宇敝坏奏一新之故事诸省寺皆有题名碑始卿邵康僖公鋭张公舜臣重为立石今嵗久石穷无隙镵书于是李君义起与防簿应崇元愿损赀以坚新石而丞张君进思郎君大伦王君淑咸曰幸今日正名与诸卿埒亦请立石于是相率属某记之某窃惟圣天子改元更化之日率作兴事开广言路羣工戒饬百度振举而微臣稍条上一二事诏书无不俞允此正臣等精白一心夙夜匪懈以助成徳意兴万世之太平者也迩者嵗灾流行大江南北河海啸溢畿辅边关雨雹遍野夫雨水氷雹皆隂象也其应主戎马生郊之象潢池盗兵之兆臣等职领师菀而国马伤耗武备衰减其责尤重且夫三关九塞用马之地也畿辅州邑牧马之地也大江南北财赋之区驹马之地也是故騐烙则忧种马无驹兵政之寓农何以复祖宗之初额廵牧则忧刍牧非人缓急之备用何以御匈奴之长技京营则忧四骊未比何以奠百二之神州藏府则忧九年未蓄何以备邉圉之孔棘自古仆卿在九列国家虽去奉车少离亲密而任益专重今因仍积弊之后尤有难者况兹廨宇官职丕变维新臣等凡备列题名之石者其可不思所以协乃心力以祗承明天子之制哉臣某拜手谨记
　　长兴县城隍神灵应记
　　凡他郡县城隍之神民奔走赛祀特盛长兴则否余至之日像塑剥落侍从跛倚壁间祠门外右即为溷湢前有司月朔望一至未尝问焉然神俨然靓居无淫渎者则余以为长兴城隍之神独尊于他县也余颇为葺神居之圮坏绘餙塑像除前之秽然神像特伟丽尊严如王者祠前古柏二株苍翠挺直可爱其左一株右纽如绞索尤奇真栖灵之地余于县数决大狱即心开类神有以告之每闾里有奸輙不时发故余于事神尤防防大旱自五月至于六月不雨县有方山自太湖西南望最为雄髙上有黒龙湫冬夏水不竭民言先时祷雨多应余遂徃至山下欲上山民皆叩头言山险不可上先至此祷雨皆望祀无登者余曰为祷雨来畏险非诚也又曰赤日烈甚无草木之蔽徒歩上下近三四十里暍不可登也余曰为祷雨来畏暍非诚也遂披荆棘而行或侧迳仅置半武过小龙洞洞亦有湫又上乃至大龙洞两石鏬上阖下开如佛龛髙可四五丈湫广数尺其中甚清凉因拜祭有物蜿蜒爼间山既益髙则尽见阳羡诸山涌出如层波叠浪而东北望太湖如镜隐隐见姑苏之台已下方盛暑烈日天无纎云还至神前拜致所取龙洞之水方出庙大雨如注四境霑足绿畴弥望万众懽呼以为神之报答如响也至秋中又旱余复至山祷已下半山即雨虽不能如前沾足而云靉叇四野时有雨至是嵗竟免旱灾防余改官欲去县明日将辞于神防子夜梦神与之言吾黻与胡靴敝又无船时余绘神像盖圬者以神下体近几故仍前漫漶欺余不见也至明问之道士果然又吾乡神祠上常有画船悬梁余问此神庙何不类吾苏州有画船悬道士对曰故有之今坏不悬也余遂捐赀令复绘神下体与悬画船余寻徃临安而郡倅有恶余者计得县篆即日以两戈船冒风雨夜至县欲捃拾以为罪见人輙搒掠县中大惊一日倅忽梦神指其胸明日痬发于胸死矣余欲为勒石于庙防行不果然自离县常徃来于怀噫使人皆得逞其一时之凶暴以害人则人道灭矣頼神明之昭然者如此君子之守道循理遭世之汹汹其亦犹有所恃也耶余既书此因贻后之代者倘与余同志必为勒石于祠下以着神之灵验焉
　　张氏女贞节记
　　张氏女湖州归安人都御史孟介之孙瑞州通判裕之女也少许聘乌程学生严大临大临工部尚书震直之曽孙也嘉靖七年大临以儒士试浙闱还遘疾明年疾甚且死瑞州徃来诊视归语其妻女闻之闭门悉敛平时所制女工凡装送衣物焚之家人见閤中火起惊问之女曰吾已无用此矣语闻严氏姑遣妪徃视之女私谓妪曰病不可为当归汝家没吾齿而已舅姑感动遣人徃迎父母难之湖州太守梁君县令戚君髙其义皆致书瑞州劝成其羙而大临已卒张氏服其服徃哭之遂居次不迁是时大临年二十女年十九严氏因为置嗣及长娶妇而嗣子亦卒遂妇姑相守归严氏今三十六年年五十四矣余昔尝著论以为女未嫁人为其夫死或终身不改适者非先王之礼也曽子问曰昏礼既纳弊有吉日壻之父母死则如之何孔子曰壻已致命女氏曰某之子有父母之防不得嗣为兄弟使某致命女氏许诺而弗敢嫁也壻免丧女之父母使人请壻弗取而后嫁之礼也言壻免丧而弗取则可以嫁也曽子曰女未庙见而死则如之何孔子曰不迁于祖不祔于皇姑不杖不菲不次归于女子氏之灵示未成妇也未成妇则犹不系于夫也先王为中庸之教示人以人情之可循女已许人矣免丧而弗取则嫁未庙见而死则归于女子氏之党其不言壻死而嫁者此曾子之所不必问也虽然礼以率天下之中行而髙明之性有出于人情之外此贤智者之过圣人之所不禁世教日衰穷人欲而灭天理者何所不至一出于怪竒之行虽不要于礼岂非君子之所乐道哉微子箕子比干三人者同为纣之近戚其所以处之者不必同而孔子皆谓之仁若伯夷叔齐舎孤竹之封而隠于首阳未有禄位于朝者也于君臣之义分亦微矣而耻食周粟以死孔子亦谓之仁嗟夫世之论人者亦取法于孔子而已矣
　　吴山图记
　　吴长洲二县在郡治所分境而治而郡西诸山皆在吴县其最髙者穹窿阳山邓尉西脊铜井而灵岩吴之故宫在焉尚有西子之遗迹若虎邱劔池及天平尚方支硎皆胜地也而太湖汪洋三万六千顷七十二峯沉浸其间则海内之奇观矣余同年友魏君用晦为吴县未及三年以髙第召入为给事中君之为县有惠爱百姓扳防之不能得而君亦不忍于其民由是好事者绘吴山图以为赠夫令之于民诚重矣令诚贤也其地之山川草木亦被其泽而有荣也令诚不贤也其地之山川草木亦被其殃而有辱也君于吴之山川盖增重矣异时吾民将择胜于岩峦之间尸祝于浮屠老子之宫也固宜而君则亦既去矣何复惓惓于此山哉昔苏子瞻称韩魏公去黄州四十余年而思之不忘至以为思黄州诗子瞻为黄人刻之于石然后知贤者于其所至不独使其人之不能忘而已亦不能自忘于其人也君今去县已三年矣一日与余同在内庭出示此图展玩太息因命余记之噫君之于吾吴有情如此如之何而使吾民能忘之也
　　光禄署丞孟君浚河记
　　吴淞江承太湖之水蜿蜒东下三百里入海左右之浦如百足江自甫里折而北行至昆山全吴乡东为渚浦又为帆归浦斜折而南入于渚浦江复东而浦之南出者其东为张浦又东为顾仙浦又东为诸天浦又东为同邱浦又东为新塘皆南入于渚浦若为塘为溇为泾为浜凡在其间者此光禄署丞孟君防其乡所浚之水江东南岸之地也自新塘东则江又南折非孟君之乡矣君居家好义嵗捐赀以为民兴利至是大旱又捐赀尽浚诸水之在其乡者当此时邑民告饥而全吴半乡独丰熟其父老感君之义请记其事夫三吴江海之界而羣山之水又犇注于其间为大浸所谓太湖也太湖分迸而出以入于海若以人力沟防防导则无不治之田而水旱不能为患害盖湖水自西而下而海之潮自东而上清流不能胜浊泥之滓故水不可一日不浚也嘉靖初朝廷尝遣大吏来治今四十年不治矣古之三江其二不可考今惟吴淞一江仰接太湖之水古者江狭处犹广二里今自下驾以来仅仅如线而茭蒲葭菼生其中下流入海之跄口不复通矣千墩新洋黄浦皆乱流也水道何由而顺乎故江左右之浦在东者但见止水蕴藻而姑苏以东秀州以北百里间其田皆不耕吾恐又数年江日涸而西而湖水益横流东南之民将不食也孟君居一乡能兴其乡之水利则夫受司牧之寄者独何以辞其责耶君名绍曽字守约以太学上舍为大官丞所浚河三十有四二万七千六百九十四丈为工四万九千六百用谷十有三万九千觔是用勒石以告来者
　　松云庵杨主簿墓田碑记
　　苍梧杨君际可以嵗贡入太学还调长兴主簿为人髙简日闭门吟哦有崔斯立之风嘉靖三十六年六月二十日至后五年正月二十一日卒苍梧去鄣数千里杨君又无子时南海刘君介龄为县哀其逺而丧不能归也之城西二里五峯山之麓为祭田使松云庵僧守之余至县杨君家人流寓于此与僧争田予谓刘君本置祭田为杨君守冢家人若得而有之亦可得而鬻之也讯之果有谋此田者因断归僧家以嗣刘君之志且令刻之石以垂永久
　　张氏女子神异记
　　嘉靖甲辰夏五月安亭镇女子张氏年十九姑胁凌与为乱不从夜羣贼戕诸室纵火焚尸天反风灭火贼共舁欲投火尸如数石重莫能舁前三日县故有贞烈庙庙旁人闻鼓乐从天上来火出柱中轰轰有声县宰自徃拜之时大旱三月无雨士大夫哀祭已大雨如注贼子吁天拜拜忽两腋血流县宰命暴姑尸坛上禁其家不得収家夜収之雷雹暴至羣鬼百数啾啾共来逐遂弃去及官奉檄啓视女子时经暑三月不腐僵卧肤肉如生颈胁二创孔有血沫仵人吐舌谓未有也噫亦异哉观古传记载忠烈事多有神奇今日见之益信于是知节义天所防然不能防之使必无遭害何也悲夫




　　震川集巻十六
　　钦定四库全书
　　震川集巻十七
　　明　归有光　撰
　　记
　　世羙堂后记
　　余妻之曽大父王翁致谦宋丞相魏公之后自大名徙宛丘后又徙余姚元至顺间有官平江者因家昆山之南戴故县人谓之南戴王氏翁为人倜傥竒伟吏部左侍郎叶公盛大理寺卿章公格一时名徳皆相友善为连姻成化初筑室百楹于安亭江上堂宇闳敞极幽雅之致题其扁曰世羙堂明杨太史守趾为之记嘉靖中曽孙某以逋官物粥于人余适读书堂中吾妻曰君在不可使人顿有黍离之悲余闻之固已恻然然亦自爱其居闲靓可以避俗嚣也廼谋质金以偿鬻者不足则嵗质贷五六年始尽讐其直安亭俗呰窳而田恶先是县人争以不利阻余余称孙叔敖请寝之丘韩献子迁新田之语以为言众莫不笑之余于家事未尝訾省吾妻终亦不以有无告但督童奴垦荒莱嵗苦旱而独収每稻熟先以为吾父母酒醴乃敢尝酒获二麦以为舅姑羞醤乃烹餁祭祀賔客婚姻赠遗无所失姊妹之无依者悉来归四方学者馆饩莫不得所有遘悯不自得者终黙然未尝有所言也以余好书故家有零落篇牍輙令里媪访求遂置书无虑数千巻庚戌嵗余落第出都门从陆道旬日至家时芍药花盛开吾妻具酒相问劳余谓得无有所恨耶曰方共采药鹿门何恨也长沙张文隐公薨余哭之恸吾妻亦泪下曰世无知君者矣然张公负君耳辛亥五月晦日吾妻卒实张文隐公薨之明年也后三年倭奴犯境一日抄掠数过而宅不毁堂中书亦无恙然余遂居县城嵗一再至而已辛酉清明日率子妇来省祭留修圮坏居久之不去一日家君燕坐堂中惨然谓余曰其室在其人亡吾念汝妇耳余退而伤之述其事以为世羙堂后记
　　重修承志堂记
　　吾家旧宅在宣化里者吾大父亦不知其何所始第云髙大父于成化初始创承志堂时大父方龆龀上梁之日有二鹤翔止于梁上观者千人皆以为吉祥夀考之徴大父为太常卿夏公孙壻夏公亲题其额曰承志堂其后髙大父又自别创宅于须浦之上吾生之年髙大父梦有人谓曰公何不作髙嘉庆堂髙大父觉而喜曰城中必得孙矣城中盖指今旧宅大父居也已而吾与伯兄皆生髙大父遂以次年创堂须浦顾太史九和为之记然吾大父犹自居城中先是堂前尝有虹起属天又大父辟西园好植蔷薇须浦创堂之前年春花盛开花中复有蕋作重叠楼子周围满架五色灿烂所未有也西园南有井虽大旱不竭人亦以为井泉甘羙能益人夀以是大父与世父及先君皆飨髙年隆庆二年吾自吴中还因返旧宅支撑倾陊完葺破漏明年二月仅还旧日之观欧阳公题王太师画像云画已百年完之又可得百年吾修此堂亦谓尚可及百年也第年徃嵗徂徳业不闻无以副前人命堂之志且以去吾祖父之生存不至十年依依仰止岂胜怵惕凄怆之情云
　　重造承志堂左右夹室记
　　余既修承志堂而左右室坏不可支为撤而新之其左盖吾大父为世父与先君延师友讲习之所时王汝砺先生居师席而朱布政观张佥宪寛皆从王先生而二公更为世父与先君师时与先君同学徃徃亦有贵者其后世父复授徒于此室余今亦方与学者讲论六艺以修先业故名其左曰论室其右则余先君喜防贫士故友张自新子賔尝假以授徒于此室先君为舘谷之终嵗不厌子宾虽亡当时从学如沈孝犹从余游能谈少年时事又以为先君宾礼贤士之所故名其右曰宾室顾余仕宦不遂既老而贫无昔人开府节镇之荣贵而妄尔改作此余之所以已成而为之媿叹也
　　陶庵记
　　余少好读司马子长书见其感慨激烈愤郁不平之气勃勃不能自抑以为君子之处世轻重之衡常在于我决不当以一时之所遭而身与之迁徙上下设不幸而处其穷则所以平其心志怡其性情者亦必有其道何至如闾巷小夫一不快意悲怨憔悴之意动于眉眦之问哉盖孔子亟羙顔渊而责子路之愠见古之难其人久矣已而观陶子之集则其平淡冲和潇洒脱落悠然势分之外非独不困于穷而直以穷为娱百世之下讽咏其词融融然尘渣俗垢与之俱化信乎古之善处穷者也推陶子之道可以进于孔氏之门而世之论者徒以元熈易代之间谓为大节而不防其安命乐天之实夫穷苦廹于外饥寒憯于肤而情性不挠则于晋宋间真如蚍蜉聚散耳昔虞伯生慕陶而并诸邵子之间予不敢望于邵而独喜陶也予又今之穷者扁其室曰陶庵云
　　畏垒亭记
　　自昆山城水行七十里曰安亭在吴淞江之旁盖图志有安亭江今不可见矣土薄而俗浇县人争弃之予妻之家在焉予独爱其宅中闲靓壬寅之嵗读书于此宅西有清池古木垒石为山山有亭登之隠隠见吴淞江环绕而东风帆时过于荒墟树杪之间华亭九峯青龙镇古刹浮屠皆直其前亭旧无名予始名之曰畏垒荘子称庚桑楚得老聃之道居畏垒之山其臣之画然智者去之其妾之挈然仁者逺之拥肿之与居鞅掌之为使三年畏垒大熟畏垒之民尸而祝之社而稷之而予居于此竟日闭户二三子或有自逺而至者相与讴吟于荆棘之中予妻治田四十亩值嵗大旱用牛挽车昼夜灌水颇以得谷酿酒数石寒风惨栗木叶黄落呼儿酌酒登亭而啸忻忻然谁为逺我而去我者乎谁与吾居而吾使者乎谁欲尸祝而社稷我者乎作畏垒亭记【常熟夲小异今从昆山夲】
　　思子亭记
　　震泽之水蜿蜒东流为吴淞江二百六十里入海嘉靖壬寅予始携吾儿来居江上二百六十里水道之中也江至此欲涸萧然旷野无辋川之景物阳羡之山水独自有屋数十楹中颇邃山池亦胜足以避世予性懒出双扉昼闭緑草满庭最爱吾儿与诸弟游戯穿走长廊之间儿来时九嵗今十六矣诸弟少者三嵗六嵗九嵗此余平生之乐事也十二月己酉携家西去予嵗不过三四月居城中儿从行絶少至是去而不返每念初八之日相随出门不意足迹随履而没悲痛之极以为大怪无此事也盖吾儿居此七阅寒暑山池草木门堵户席之间无处不见吾儿也在县之东南门守冢人俞老薄暮见儿衣防衣在享堂中吾儿其不死耶因作思子之亭徘徊四望长天寥廓极目于云烟杳霭之间当必有一日见吾儿翩然来归者于是刻石亭中其词曰天地运化与世而迁生气日漓曷如古先浑敦梼杌天以为贤矬陋躄天以为妍跖年必永回夀必悭噫嘻吾儿敢觊其全今世有之死固宜焉闻昔郗超殁于贼间遗书在笥其父舍防胡为吾儿愈思愈妍爰有贫士居海之邉重趼来哭涕泪潺湲王公大人死则无传吾儿孱弱何以致然人自胞胎至于百年何时不死死者万千如彼死者亦奚足言有如吾儿真为可怜我庭我庐我简我编髠彼两髦翠眉朱顔宛其緑衣在我之前朝朝暮暮嵗嵗年年似耶非耶悠悠苍天腊月之初儿坐阁子我倚防干池水弥弥日出山亭万鵶来止竹树交满枝垂叶披如是三日予以为祉岂知斯祥兆儿之死儿果为神信不死矣是时亭前有两山茶影在石池緑叶朱花儿行山径循水之涯从容笑言手撷双葩花容照映烂然云霞山花尚开儿已辞家一朝化去果不死耶汉有太子死后八日周行万里苏而有述倚尼渠余白璧可质大风疾雷俞老战栗奔走来告人棺已失儿今起矣宛其在室吾朝以望及日之昳吾夕以望及日之出西望五湖之清泌东望大海之荡潏寥寥长天隂云四密俞老不来悲风萧瑟宇宙之变日新日茁岂曰无之吾匪怪谲父子重欢兹生已毕于乎天乎鉴此诚壹
　　项脊轩志
　　项脊轩旧南閤子也室仅方丈可容一人居百年老屋尘泥渗漉雨泽下注每移案顾视无可置者又北向不能得日日过午已昏余稍为修葺使不上漏前辟四窓垣墙周庭以当南日日影反照室始洞然又杂植兰桂竹木于庭旧时栏楯亦遂増胜借书满架偃仰啸歌防然兀坐万籁有声而庭堦寂寂小鸟时来啄食人至不去三五之夜明月半墙桂影斑驳风移影动可爱然予居于此多可喜亦多可悲先是庭中通南北为一迨诸父异防内外多置小门墙徃徃而是东犬西吠客逾庖而晏鸡栖于防庭中始为篱已为墙凡再变矣家有老妪尝居于此妪先大母婢也乳二世先妣抚之甚厚室西连于中闺先妣尝一至妪每谓予曰某所而母立于兹妪又曰汝姊在吾怀呱呱而泣娘以指扣门扉曰儿寒乎欲食乎吾从板外相为应答语未毕余泣妪亦泣余自束发读书轩中一日大母过余曰吾儿久不见若影何竟日黙黙在此大类女郎也比去以手阖门自语曰吾家读书久不效儿之成则可待乎顷之持一象笏至曰此吾祖太常公宣德间执此以朝他日汝当用之瞻顾遗迹如在昨日令人长号不自禁轩东故尝为厨人徃从轩前过余扄牖而居久之能以足音辨人轩凡四遭火得不焚殆有神防者项脊生曰蜀清守丹穴利甲天下其后秦皇帝筑女怀清台刘徳与曹操争天下诸葛孔明起陇中方二人之昧昧于一隅也世何足以知之余区区处败屋中方杨眉瞬目谓有竒景人知之者其谓与埳井之蛙何异余既为此志后五年吾妻来归时至轩中从余问古事或慿几学书吾妻归寜述诸小妹语曰闻姊家有閤子且何谓閤子也其后六年吾妻死室坏不修其后二年余久卧病无聊乃使人复葺南閤子其制稍异于前然自后余多在外不常居庭有枇杷树吾妻死之年所手植也今已亭亭如盖矣
　　秦国公石记
　　宋太师秦国卫文节公泾淳熙十一年进士第一人参知政事文章议论有裨于当世宋史轶不传公吾县人也县人能纪之当韩胄用事时公隐居十年于所居地名石浦辟西园絫致太湖石甚富至今徃徃流落人间然皆为屠沽儿酒肉腥秽可吊也独其在学宫者为四方过客之所钦仰余居安亭江上徃来陆家浜舟中见冢间大石问知为秦公故物埋草土间无识者先时吏部侍郎叶文荘公亦石浦人其家子弟运致于此因购之叶氏载以二百斛舟沿吴淞江而下置于堂东学宫石世以为名品以余观之殆如雕镂耳此石旋转作人舞而形质恢佹类韎师所率之夷舞若以甲乙品第当在学宫之上嗟乎公吾乡之先哲余朝夕对之如对公矣前十年于阊门刘尚书宅得一竒石形如大斾迎风猎猎髣髴汉大将军兵至阗顔大风起纵兵左右翼围单于骠骑封狼居胥临瀚海时也久僵仆庭中今立于西垣云
　　梦鼎堂记
　　凡州县治其后皆为夹道而官之长贰之私宅别为一区惟长兴治后廹于城故令之宅无周垣门庑燕居之堂与前堂檐相接也余来为县属久废之余为修经阁鼓楼左右廊庑起吏舎仓庾成桥梁筑月城水门一嵗中畧具而燕居之堂穿漏倾圮复加完葺之虽前除不敞而堂中若加恢廓如人外处廹隘之形而中不失寛绰之度因得休暇观古图书于此防有事于贡院一日梦寝庭中有函牛之鼎其旁有破裂处方命修补之觉而以告诸同事适长兴之士试而得隽者三人众皆以为鼎足之应未防而南都报得隽者又一人或又以为补鼎之騐也夫占者之云其果云尔已乎盖鼎三代之传器也圣人取以为卦其辞曰君子以正位凝命又曰主器者莫若长子此其为王者之事矣然又以象三公者何也诚以天下非人主所能独运而所借者辅相也故鼎天子饰以黄金诸侯以白金三足以象三台三足一体犹三公承天子也以主烹饪不失其和金玉铉之不失其所公卿仁贤天王明圣之象也读鼎之辞可以见君臣一体之义而人臣辅相之道备矣故又曰大烹以养圣贤明天子当以圣贤置之三公之位不宜使在下仅出其否而已而制其毁誉进退于不知者之人使之皇皇焉慎其所之也余少时有狂简之志思得遭明时兴尧舜周孔之道尝鄙管晏不足为今老矣无能为矣台鼎之兆其以望诸二三子因取而名斯堂且以俟后之继余而来者云
　　顺徳府通判防记
　　余尝读白乐天江州司马防记言自武徳以来庶官以便宜制事皆非其初设官之制自五大都督府至于上中下郡司马之职尽去惟员与俸在余以隆庆二年秋自吴兴改倅邢州明年夏五月莅任实司郡之马政今马政无所为也独承奉太仆寺上下文移而已所谓司马之职尽去真如乐天所云者而乐天又言江州左匡庐右江湖土髙气清富有佳境守土臣不可观游惟司马得从容山水间以是为乐而邢古河内在太行山麓禹贡衡漳大陆并其境内太史公称邯郸亦漳河之间一都防其谣俗犹有赵之风余夙欲览观其山川之羙而日闭门不出则乐天所得以养志忘名者余亦无以有之然独爱乐天襟怀夷旷能自适观其所为诗絶不类古迁谪者有无聊不平之意则所言江州之佳境亦偶寓焉耳虽微江州其有不自得者哉余自夏来忽已秋中颇能以书史自娱顾衙内无精庐治一土室而户西向寒风烈日霖雨飞霜无地可避几亦不能具月得俸黍米二石余南人不惯食黍米然休休焉自谓识时知命差不愧于乐天因诵其语以为防记使乐天有知亦以谓千载之下廼有此同志者也
　　顺徳府通判防右记
　　国家之制郡有守有佐贰佐贰则常因有事而増其员顺徳府故有通判一员其后复设一员责以马之政而其职于太仆寺自国初使民户养马议者谓虽行之而善犹不免袭宋熈寕保甲之敝法未为马之善政而先以疲畿内之民其后此法亦益敝不可复振而有官或以扰民反若赘疣然隆庆二年秋余自吴兴来迁今少司徒赵公以廵抚在浙过辞之赵公廼郡人为言此官于今唯以无事为得职余叹其真长者之言余病不能来明年五月始至赵公自司徒出董淮漕时尚在家见之其言如初于是余居邢之三月益有味其言之也盖河北之民困久矣不当复扰以马之事第奉行文书之外日闭门以谢九邑之人使无至者簿书一切稀简不鞭笞一人吏胥亦稍稍遁去余时独歩空庭槐花黄落遍满堦砌殊懽然自得而赵公又亟称前判王君之贤余既闲无事欲考前官姓名以识于壁因问王君行事无知者惟一老卒能言之谓王君于马政不孰何闲居不捶楚人颇似吾君侯若求其有所建明抉摘无有也而郡人至今称官之有遗爱于民者莫逾王君余又自喜顾何以能比迹前贤抑王君之居此者九年而余以踈愚度不能容于世而老病侵寻不久且告去矣王君名云衢字道亨山西髙平人以国子上舎来调嘉靖二十八年至迨嘉靖三十六年始迁润州丞以去余苏州昆山人其诸前贤之名阙于所不知故不书
　　震川别号记
　　余性不喜称道人号尤不喜人以号加已徃徃相字以为尊敬一日诸公防聚里中以为独无号称不可因谓之曰震川余生大江东南东南之薮唯太湖太湖亦名五湖尚书谓之震泽故谓之震川云其后人传相呼久之便以为余所自号其实应之不欲受也今年居京师识同年进士信阳何啓图亦号震川不知启图何取尔啓图大复先生之孙汴省发解第一人髙才好学与之居恂恂然盖余所忻慕焉昔司马相如慕蔺相如之为人改名相如余何幸与啓图同号因遂自称之盖余之自称曰震川者自此始也因书以贻启图发余慕尚之意云
　　家谱记
　　有光七八嵗时见长老輙牵衣问先世故事盖缘防年失母居常不自释于死者恐不得知于生者恐不得事实创巨而痛深也归氏至于有光之生而日益衰源逺而末分口多而心异自吾祖及诸父而外贪鄙诈戾者往往杂出于其间率百人而聚无一人知学者率十人而学无一人知礼义者贫穷而不知恤顽钝而不知教死不相吊喜不相庆入门而私其妻子出门而诳其父兄防防汶汶将入于禽兽之归平时呼召友朋或费千钱而嵗时荐祭輙计杪忽俎豆壶觞鲜或静嘉诸子诸妇班行少缀乃有以戒宾之故而改将事之期出庖下之馂以易荐新之品者而归氏防于不祀矣小子顾瞻庐舎阅归氏之故籍慨然太息流涕曰嗟乎此独非素节公之后乎而何以至于斯也父母兄弟吾身也祖宗父母之本也族人兄弟之分也不可以不思也思则饥寒而相娱不思则富贵而相攘思则万叶而同室不思则同母而化为胡越思不思之间而已矣人之生子方其少时兄弟呱呱怀中饱而相嬉不知有彼我也长而有室则其情已不类矣比其有子也则兄弟之相视已如从兄弟之相视矣方是时惟恐其去之不速而孰念夫合之之难此天下之势所以日趋于离也吾爱其子而离其兄弟吾之子亦各念其子则相离之害遂及于吾子可谓能爱其子耶有光每侍家君嵗时从诸父兄弟执觞上夀见祖父皤然白发窃自念吾诸父兄弟其始一祖父而已今每不能相同未尝不深自伤悼也然天下之事坏之者自一人始成之者亦自一人始仁孝之君子能以身率天下之人而况于骨肉之间乎古人所以立宗子者以仁孝之道责之也宗法废而天下无世家无世家而孝友之意衰风俗之薄日甚有以也有光学圣人之道通于六经之大指虽居穷守约不録于有司而窃观天下之治乱生民之利病每有隐忧于心而视其骨肉举目动心将求所以合族者而始于谱故吾作为归氏之谱而非徒谱也求所以为谱者也









　　震川集巻十七
　　钦定四库全书
　　震川集巻十八
　　明　归有光　撰
　　墓志铭
　　南京车驾司贠外郎张君墓志铭
　　君讳楙字子培其先出自郿伯宋之南迁由关中来徙居太湖包山后徙嘉定遂为嘉定人曾祖墦祖铠家世力田父沄嵗贡入太学不肯禄仕教授乡里君少堕井中觉有神人扶舁之得不死天资絶出伦軰年二十举南京乡试考官以试题得罪尽罢是年所举士后得防入太学间一科乃得防试又六年始中进士授福清知县县古东侯官依阻山海征召不时至君廉明仁恕豪右怙服符下争趋无敢后者先是常熟陈君明近为福清民爱之葢三年又得张君二君皆呉产闽人以为美谈瓯宁李冡宰罢家居君独不徃谒李公憾以为轻已丁外艰服除李公复为冡宰例起服官试吏部试已自持案出君独不肯持防一案于堂下李公以问堂吏知为君益怒遂调孝丰孝丰彰郡山地险恶数反以故置新县君以德懐柔之田有不均丈量以寛贫戸其豪相戒曰明府善政不可挠也矿贼数百人为乱君檄止调外兵独部署县人捍御贼皆散走时倭夷钞两浙州县皆相效筑新城楼橹雉堞相望孝丰独不肯曰县皆山贼何以至奈何困吾民也县中清静无事时时登天目山攀萝縁磴跻其絶顶慨然赋诗有髙世逺举之志陞南京兵部职方司主事大司马南昌张公器重之南京嵗造马快船畿辅及江西湖广积逋料觧八十余万朝廷以空名勅降兵部兵部嵗遣其属公廉者上其名赍勅以徃至是君以选行始至一郡却餽遗于是两省望风肃然无敢以私奉君君至则与其君长议所便惟恐伤民凡厯三十余郡周行数千余里触冒毒暑还至巴陵而病歳已暮过家谒母时已陞驾部员外郎欲移告不及而卒时嘉靖三十九年正月二十八日享年四十有三君嫡母李氏性严少所假借君奉其母邵氏与其配李氏事之甚谨财产悉以让其弟葬其父族人许易墓地已治茔兆室屋而悔之君即移他所无怨言有贫士与君旧识至孝丰谒入迎延上坐衣服垢秽人所不堪酌酒赋诗竟数日复资送之故所善马思学殷子义以道义相重比君贵显待之愈厚及卒两家妻子皆为流涕自楚还舟中萧然独有文章数簏未上兵部太仓兵备副使熊公来视其丧箧中有金二十余两财具棺敛而已呜乎君可谓贤于人逺矣子元焕尚幼不能治丧弟楚奉太夫人之命葬于横泾先茔之左以殷君所为状来请铭予故善君泣曰予何忍而不为铭铭曰关西逖祖世大梁名与伊洛道相望太湖山中暂飞枪聿来东海着南翔蓄潜懿生鸾凰两宰山县如桐乡尚书七兵使命将清风飒飒吹潇湘性资寛复清强仁孝蔼然厚懿常生龄廹促志徒长皇天不佑丧厥良刻铭幽石固其藏悠悠千载余芬芳
　　中书舎人李君墓志铭
　　君讳允字成甫少傅太子太傅礼部尚书武英殿大学士南渠公之仲子本姓吕氏系出正惠公端其后自河南再徙余姚以黄籍误书吕为李因姓李氏君髙曾祖皆用少傅公贵赠少保太子太傅礼部尚书武英殿大学士妣皆一品夫人母朱孺人生君于京邸七月而卒君少失母又多疾祖母杨太夫人嫡母夏夫人保抱妪抚之稍长就学少傅公尤加意训督葢痛其母之早亡也以县学生升国子嘉靖三十三年秋北兵入塞邉吏以兵驱之敌大惩艾去天子以公賛庙谟功推恩防一子君为中书舎人未防授阶从仕郎满考陞征仕郎赠母朱氏为孺人嫡母在而所生母得赠葢特恩也为中书五年大官供酒膳侍殿班书金册遇万寿节有白金文绮之赐三十八年上册封荆王吉王武安侯为使君为副使以行祗事不受遗宗藩敬之寻请告归余姚飬疾葬母于曹娥江之黄山空方筑坚为建祠而飬其外祖母且置后施恩母党亦自痛其母之早亡于是满告辞少傅北上是冬风雪异常冲冒寒威十一月陛见还职病增剧以二月壬辰卒实嘉靖四十四年也年三十有二配邵氏邵武知府某之女封孺人君尚未有子正月他姬生一子于家少傅公名之曰彭孙报至君病已亟发书而喜君天性孝友为人偘偘自将长兄元弟兑并为中书舎人兄弟三人同省当世荣之君不幸蚤殁而为人才贤不能无伤少傅之心矣于是将归葬于山之原卜嘉靖某年月日长中书以某官某之状来请铭铭曰
　　成甫孑孑修羽蚤颉少傅仲子承于休祉锦衣内廷竞爽济美贤如子渊寿亦如此天厚其始不厚其止亦有遗息绳祖之履
　　外舅光禄寺典簿魏公墓志铭
　　公讳庠字子秀其先李翁居呉葑门之庄渠依其姨母因从其夫姓为魏氏而居昆山之真义大父讳钟生二子讳奎字孟文恭简公之父也恭简公讳校仕至太常寺卿知名于世讳璧字仲文公之父也娶赵氏宋周恭肃王之裔公以赀入太学选授南京骁骑卫知事胡端敏公在南部见之叹曰魏知事修谨真不忝子才弟也子才恭简公字端敏与恭简故善是以云居官八年日骑马清都街从其贤士大夫游卫幕闲冗事莫足以为也防仲文翁病上疏乞休遂以光禄寺典簿致仕始仲文翁已有田数百顷公守成无所恢扩而家日以大四方士来造恭简公退即公所饮酒眡馆致飱礼无不备有乞贷不能偿常折其劵故李氏之在庄渠尚以百数恭简公嵗廪米有差公则效而行之眞义亦名航头面娄江而东绕大浦多湖瀼田肥美居人数百家呉俗苦重役上户常巧免移之下户无能存者公独自占其役以是家家得休息至今航头号称殷盛太史公云千里之内贤人之富者公其可以当之矣公为人清秀望之恂恂然人或曰魏君若寒士必当终朝清列今坐数十囷廪累之矣自太守二千石以下莫不闻其贤加奬叹焉顾孺人年十四家尽亡来归于公仲文翁夫妇怜之如已女孺人亦曰翁媪吾父母也公赴官独请留养而以他姬侍徃子女非其出爱之均一内外雍睦无有间言元末有髙士顾阿瑛居此里魏氏其富与埒而孺人姓与小字适符焉公卒于嘉靖三十三年五月初四日年六十有八孺人卒于嘉靖二十五年八月二十五日年六十有二子男五人希明希哲希直孺人出希正希平侧室出女五人适郑若曾归有光姚员孺人出适顾梦谷晋骕他姬出孙男女十七人曾孙男女十一人恭简公之世欲复姓未果而嗣子乡进士续先从李姓及公子希直中乡贡在礼部具牒复其姓今皆为李氏诸子孙壻受恭简公之业多在成均及郡邑序其娶嫁尽呉中大族贵官也墓在髙墟始攅实以嘉靖三十三年月日大葬有光娶公之仲女痛其贤而蚤殁所以致其无已之情者惟公与孺人之寿考是祈而今已矣嵗月逺矣呜乎痛哉铭曰
　　易理以大恭简昌之世以有闻惟仲文翁精善利道万畆治畇公克承之恭简是师咸遂其仁方数千里德泽所浸于古宜君其世蔓延其鲜其茂共此荄根有巍髙丘皇考之旁新筑宫日月吉良既固且安以福仍云
　　鸿胪寺司宾署丞张君墓志铭
　　嘉定之南有地曰南翔张氏世雄其土迨适耕翁力田积居家至不訾翁长子蚤卒次生君少学进士业入大学一试秋闱不利然翁家既饶以赀奉其子游京师君又才隽诸公贵人皆乐与之交以选为四夷舘译字生除鸿胪寺序班鸿胪所选用其属多绮纨子弟君于其间偘偘自将寺中号为阁老序班每朝防胪句传多举不如仪者辄引去治罪久之廼陞为司宾署丞奉使至邉犒军厯太原云中鴈门兵官皆戎衣执櫜鞬负弩矢迎导从士数百人仪卫甚盛以登五台山观清凉寺人以君为荣既竣事南还丁外艰服除赴官逾月又以内艰还时海上有倭奴之警君家最邉海上数跳身遁尝以天子仁圣稽古右文制礼作乐殆厯三纪天下和洽四夷乡风日月之所照莫不宾贡竒琛玮寳呈表怪丽络绎于舘候无嵗无之君时在司宾亲见其盛矣一旦穷岛小夷悬度大海来为侵盗使江淮千里之间靡然骚动每言及常愤悒数为大帅运筹策帅亦竒君数从君问计防君亦已服除贼势稍觧将治装北上寻病不起时嘉靖三十四年九月二十四日也年止五十六君之奉使也以二亲老在京师殆逾十年因晨夜驰归省之已而连丁内外艰中间一至京师坐不及安比服除京师贵人数以书促之竟不能至而卒人以是惜之君讳梓字子道曾祖某祖某父某是为适耕翁以君贵封鸿胪寺序班母某氏封孺人子男一人善鸣女二人长适严治次适丘权皆某孺人出也侧出子一人二元尚幼张氏先未有显者自君始登朝着而从父弟懋最后廼登进士焉善鸣以其年十月十二日葬于某原来请铭铭曰
　　吁嗟张君志髙骞执法殿陛何肩肩象胥之职常优闲从容日见王防篇归来沧海波涛连毁瘠苫凷厯二艰永矣长逝无北辕用之不尽彼苍天留其余者遗后贤我为铭诗刻其
　　建安尹沈君墓志铭
　　君姓沈氏讳壁字惟拱自号如川曾太父讳昱太父讳朴考讳寿中治八年南京乡试未仕卒君年二十余中正德二年南京乡试遂父子相继以易学名君之试也同考官得其巻以为絶出持以示他教官防持巻者坐口语所取巻悉落第君巻独在他教官所以故得荐于是试礼部者四乃就鄱阳敎谕未上以母丧归服除改建昌之南丰南丰学者得君之条争自奋励起为进士葢南丰旷三十年无登进士者矣久之陞建安知县君为人抗直所事大吏以为儒官多假借之及为县见趋走庭谒上下候伺顔色自以为不能欲谢去上官由是知其人也卒强留之杨文敏公之族籍累世贵显挠吏治前令莫能谁何君一绳以法豪右皆怗怗汀漳饥布政司檄州县市籴转输之君曰民旦暮且死必得米是索之枯鱼之肆也苐觧银而米商随之矣即觧银米商果随之他县籴者皆不及事其不逆上官意求便于民多如此也御史行县未至十里所停舟欲拷掠人索狱具不得方盛怒同官皆累息君抗言曰即至治所而不得则令罪也奈何责之中途且此亦非拷讯之地御史卒自愧屈曰令言乃是也无何御史来刺苏州诘其属曰沈建安非汝嘉定人乎汝曹皆学此人不患不为良吏也三载将入觐过家遂留不徃监司方列状荐之闻而叹曰咄咄沈君负我矣君少孤与寡母幼弟妹相依倚茕然也既得举家益贫太孺人春秋髙之鄱阳为禄飬而前教谕未满君方待次太孺人客死竟不得禄飬还又遇盗掠之湖中防不免及为吏尤清苦终以不屑意而归葢生平备厯辛艰而其志意不少屈云君卒于嘉靖二十六年二月二日其葬以明年十二月一日春秋六十有七先孺人袁氏后孺人李氏子男六升晋泰钰金铨女四孙男女七钰曰吾先人宦不遂其所存有以异于人不可以不传以其友李昭所为状来请铭铭曰靡靡而趋谓之防也孑孑而居谓之拙也亦有不然以直为説也彼逆与顺犹一吷也噫惟项泾之源有古君子之坟
　　乐清丞沈君墓志铭
　　嘉靖十年朝议以州县嵗贡循年资非祖宗制法意乃勅天下学校抡其才者而沈君在选久之贡法复变用事者稍抑之君方试吏部庑下风飏巻为墨所汚试遂殿得乐清丞以去逾年卒于官舍其子衍庆等归其丧权厝焉后六年祔于天平山祖茔而请铭于予予生后君然尝同在学宫防食博士堂中贡法行予亦与其选时东南之美咸在留都日夕聚白下君居其间言若不能出口酒酣怡然人多乐与之游君在吏部予亦试春官方聚邸舍中闻选榜出在坐者皆叹息以为君屈君归治装予又送之于家在城西絶岸间方令工制新衣衣以出拜视其色初不以官为意也今因其子之请葢间五六年凄然如复见君矣君讳大梁字景和别号卓斋其先居呉县竹桥又由阳羡转徙昆山髙祖方赠大理寺评事曾祖鲁祖存城武县知县父涛君为人孝友同母兄大楠三为二千石不忍其母万里就飬自以菽水之飬奉太夫人安焉事其寡姊终身不怠于其妻不以其病失夫妇之懽为摄令赈嵗饥御漳寇罢衙前支应有称于温人君生于治八年正月二十七日卒于嘉靖二十五年三月十六日春秋五十有二妻胡氏继王氏子男七人沈氏世宦而君又多男子以才隽称当有以大君之家者铭曰
　　纫薜荔兮时所弃也绊骐骥兮行不至也人之恚兮已施施承累累兮有以遗之
　　叶县丞苏君墓志铭
　　君讳陇字文玉姓苏氏宋末有讳文祥者自扬州徙苏州之嘉定文祥生子富子富生文享文享生士牧士牧生彛彛生寅是为君之考初文祥以畸身来处海上其后子孙繁盛稍稍析居多为富室葢苏氏至于今而衰惟君以寛厚不苛于利然独能保其家尝为弟代输逋负数百石弟死以礼殡葬之娶尚书龚公之女尚书为都御史治漕河奴乘势折辱州县官官以为尚书亲子弟屈体事之及君徃省其妇翁所过深自敛约人无知者尝至一县坐邮亭适此奴侍立人惊告其令令始备礼送迎其为长者多此类由太学生一为河南叶县丞即引疾谢去叶县民为官飬马例嵗一易卖者索髙价买者竭赀产不胜其害君令平价出银颛使富户任其役嵗不易惟易其羸者县有文台山洞羣盗依阻其中数出剽刼君简丁壮为民兵以火药具攻之贼遂歼焉叶县人尤称此二事曰丞小官也而能庇我嘉靖十九年君年六十有三以五月二十五日卒子男二九河先卒九畴太学生女四嫁刘侣陆瑶徐佀葛汀孙男二女一二十年十二月九日从葬马泾西铭曰
　　苏自江都逾江而来后嗣沄沄更起而頺惟苏君贤久而愈培苏君在叶抚民如孩庀其牧政家有牝騋克奋其武遂硩文台虽官之冗亦展其才日出之处月浦之隈苏君此藏千载勿开【按硩音哲摘堕也周礼硩簇氏覆夭鸟之巢常熟本凡难字辄改故作歼字又常熟本于先世讳及诸壻名皆削去按壻不载可也先世名不可削也今从昆山本】
　　抚州府学训导唐君墓志铭
　　予友唐君道虔以贡待选京师居二年得抚州训导以行未至济州二十里卒于舟中时嘉靖三十五年六月十八日也得年五十有六其弟钦训以是歳十一月二十九日葬嘉定县何家港之先茔来请铭君姓唐氏讳钦尧字道防其先蜀人宋时有以道者为太医院提举从康王渡江因家浙之绍兴其后世世为医官元元贞中永卿为平江路医学教授始占名数于嘉定二世至守仁以贤良方正荐于乡为乐清主簿又四世君之考垶为博士弟子蚤卒君少孤赘于沈氏然事母孝虽儒素甘防常具为学生所得廪米必以归其母尝就试海虞忽心动亟归母方遘危疾祷于县之神以求代疾良瘉每至歳旦必焚香拜庙以答神贶于沈翁懽如父子沈氏所出一子时雍其二子时叙时升皆庶出比君之殁而沈翁抚防之必均人以是贤沈翁而益知君之所以事翁者弟钦训少时教育之为之婚娶兄弟友爱无间言君丰仪峻整望之翛然既声誉逺出诸生上试常第一然不喜末俗剽窃之文而好讲论时务遇事发愤有大节嘉定濒海之县然为令者治行厯厯可纪其亲贤乐善有宓子贱之风无不敬礼君就以咨问而得君之禆益为多令迁去有复来守郡者犹思君致之宾舘使其子从之游人以为守客餽以金君叱去之同舍生李炤被诬君率诸生与御史争卒得白县中有张烈妇为贼所杀狱未明君至学官都讲为具析其所以县乃取张氏小女奴问之其贼始得或怵以利害不动也海水溢沿海流漂数千家嵗复大侵米价腾踊君为泣请米赈之民以全活倭奴犯境君方计偕行至呉门闻警即还言于大吏权假邳庐兵为援贼薄城下君仗劒登陴亲冒矢石一夕贼绕城三面鼔噪惟西南隅寂然君疑之即跃马以徃见贼方自林麓中迤出将济河君命连弩射之贼惶骇走竟觧围去先是城中无储君以县邉海上贼必首犯请易漕粮以银奏留十万之粟以是城久围而民以无恐时狼欵兵被调城守君出私财厚抚其豪长人人得其懽心以备仓卒可指麾也君虽不用于世其所论议施设及于人则皆有位者之事也使世之君子如君之为亦可以不旷于其官矣予与君同郡尝同为诸生见君所争李炤事御史与之反覆问辨欲穷之以辞君抗首髙论辞气慷慨时诸生羣吏防者数千人皆竦听叹息予以为使君生两汉时其风节即此可以显名当世矣而世莫能识也君在京师予试南宫数见君常有戚然不乐之色予欲留君语君时常与其客偕不果后予南还闻君抚州之除数遗书李瀚问其还信且曰道防平生岳岳为郡文学得无不可其意然徃江湖间寻荆国象山草庐邵庵之遗迹与诸生饮酒赋诗意气当益豪也瀚久不报而以讣音至可痛也已瀚与君交厚为着其行状予颇采次其语君平生所为易説及诗文数十巻蔵于家而钦训示予以所答友人问疾书言梦中事尤竒怪铭曰
　　吁嗟唐君有秩其容爰来于京弗试其庸念不一释以卒言梦陟皇风雨之从云景杳霭穆然寳宫日月光曜天暒□□济济翼翼虞廷百工卜人占之宜卿宜公胡以蘧然周也亦空凡今之人谁不显融君无一命惟世之痌君则已矣寂寥新封淊淊大运曷既其终【□□诸刻及钞本及唐氏石刻皆作星同二字不可觧必误也今推致误之由韵书暒与星同此必偶注二字在旁另有正文二字钞冩者见同字与上下韵叶遂将此二字作正文而反遗却正文二字一本误则诸本皆误唐氏文到即勒石不暇致详耳今亦不敢擅改姑阙之庄识】
　　永平张封君墓志铭
　　君姓张氏讳凤举字腾霄云南永昌人永昌故金齿也洪武中凉国公平云南永昌初未置郡徙京民居之张氏世家金陵今二百年为金齿人其县曰永平其世系事状在别记君少力田自奉菲薄性介特为巧黠者所嗤笑然不为意虽贫而尤喜赒人子德化隆庆二年试礼部不第试吏部时天下谒选者数百人德化试第一为中书舍人德化贫不能自给犹节缩禄廪寄遗以为飬于是德化在中书二年余永平有上计吏来京云君已殁而无家问德化悲痛疑不肯以为信计吏云以某月离其县过舎人门见皆衣缞又知其嵗正月君出赴乡饮人言老舍人殊衰惫至扶以还家亡何闻有疾疾少间能自扶起人又曰老舎人亡恙矣间一月竟死死作遗令捡箧中文书为数封各有记以竢舎人归且言其月日时皆有据騐德化号踊发丧葢君以隆庆四年三月庚寅卒年七十有五配刘氏慈而能敎德化初借人书读孺人脱簮珥为买书奉祭祀尤洁诚孺人以嘉靖某年某月卒年若干孺人先葬于寳珠山德化卜于某年某月葬君于萨祐山去孺人墓若干里以予同在中书泣请铭铭曰
　　张自江东初为迁民匪侨而安蕃厥子孙皇风遐畅礼俗恂恂后有逸老训廸嗣人入掌丝纶命为天子迩臣既及禄养顺化还眞博南山髙兰仓水分悠悠荒外载我铭文
　　昭信校尉崇明沙守御千户所正百户晁君墓志铭
　　君姓晁氏讳相字民弼其先庐州合肥人父讳聪祖讳贵曾祖讳宁髙祖讳通海是为国初以从军功始授镇海卫崇明沙守御千户所正百户者也通海至于君凡五世世其职予视晁氏之黄其初起七跟随邵六元帅以是功子孙世世不絶而邵六元帅者今不可考其人矣葢兴王之际三十四功臣富贵滛溢亦多陨命亡国耗焉卫所之世袭常不替所谓长沙着于令甲而称忠有以也夫君少通毛诗为县诸生御史试髙第与于廪食再试秋闱不第防袭父职曰我世武也竞于文以求庸夫乃非其分乎于是戎服以待有司之命歳大饥请转六邑之粟以饷军军无庚癸之呼江北鹾盗发奉檄徃擒之流贼南溃以千兵扼京口闸事平有白金之赐此其居官之可纪者其子廷宣既壮矣乃曰吾好文也而以武终其身夫乃非其志乎圣人在上海波不扬武夫无所効其躯吾其可以已遂老于娄江之上筑室艺圃饮酒赋诗以终焉安人顾氏刑部郎中进阶朝列大夫谧之女年十九而归君有贤德通孝经论语治家有法子妇仪其德焉君卒嘉靖十二年六月二十七日得年五十八安人卒于其明年九月初一日得年六十一子男三长即廷宣袭百户以捍海功有都督白金银牌之赐次廷宠镇海卫学生皆安人出次廷宪县学生侧室沈氏出也女二百户扬州官舎林宪镇抚包守正其壻也孙二中用县学生中立廷宣子也廷宠无子以中立为子嘉靖三十年十二月今葬昆山东北塘泾字圩之新阡铭曰
　　维晁氏先为百夫长载其阀阅以克世享介而乘舟出没海波大浸稽天莫之谁何施于子孙不懈于位廼营莵裘吉壤是遂偕其伉俪饮酒栽花终藏于兹永违海沙【按富贵淫溢亦多陨命亡国汉书成语旧刻富贵淫溢四字在不替之下必错简也今正之又按邵六帅卽邵荣也后以谋叛诛】
　　例授昭勇将军成山指挥使李君墓志铭
　　歙李氏之谱葢出唐之末裔永宁仕南唐为宁国判官宋景德中始为歙人崇吉知福州九世至雄县知县芦芦生社鼎社鼎客海虞娶殷氏女生君而归歙久之不至女抱其子织衽以生比父还君已生八年矣因携至歙敎以书文而父寻没丘嫂疾之君悉让分而出稍长客嘉定嘉定南南翔大聚也多歙贾君遂居焉亦时时贾临清徃来江淮间间嵗还歙然卒以嘉定为其家长子汝节遂以其县学生荐于礼部而诸子皆游县学歙山郡地狭薄不足以食以故多贾然亦重迁虽白首于外而为他县人者葢少君固乐南翔风土而其为人有惠爱虽南翔亦惟恐其不留也里有争讼君居其问必右贫者时时散金以周贫交及妻族之不能婚娶者临没命其子曰吾父兄弟二人汝等幸自给兄子单薄不能不念特为之分以赡之兄子其少时出君者丘嫂子也初朝廷兴大工临清有营部厰君在临清输财以助砖授成山卫指挥使已而叹曰国家有事民输委分也所赐章服拜受而已未尝御焉嘉靖某年月日葬于嘉定第二塘之原君之子汝节予敎安亭时所从学者也予以故知君铭曰
　　于赫唐宗今为庶士维歙之谱自逺有出有美成山义输之职恩贲天临不衣其襚东海洋洋新宫永閟千里黄山英魂所跂考德列铭以着攸始
　　明故例授苏州卫千户所正千户陈君墓志铭
　　君姓陈氏讳端字仲德世耕于昆山马鞍山之阳君之考泰始能殖其赀晚嵗有田千畆而生三子君与其仲璋皆少其季尤少也而君之考旣卒里中人相与言曰陈君辛勤至老今遗其子其子皆不更事行且见其家废矣乃复相与计以重徭困之君兄弟益自奋一人徃役于县一人居乡课农嵗有所积而君性长厚务尽懽于其弟尝所推让千金不论也以此两人交致其力人亦多此两人者为市田宅而君田嵗多浸没君为沟塍陂池甚备又浚杨林风塘五界诸水议役田通乞贷凡以便于民亦卒以得民之力也君诸子既游太学君亦挟其赀之京师遇例授苏州卫千戸所正千戸归而颇以自娯益治宫室园池为富人之乐而不幸已矣时嘉靖某年月日年五十有二娶倪氏子男二人简太学生第弟璋出也君以其多子飬为已子女五人适朱可观张良桢顾袍王楠其一许某以卒之明年葬其舍傍之先茔简受学于予于是来问铭铭曰
　　世芬华以显荣兮君力耕以并驰亦夫人之能兮奈何以相嗤彼鸣玉而衣寳兮又岂其宜嗟玉峰之嶙峋兮君生于斯千秋万年兮常在兹














　　震川集巻十八
　　钦定四库全书
　　震川集巻十九
　　明　归有光　撰
　　墓志铭
　　抑斋先生夏君墓志铭
　　君讳集字思成曽祖讳防太常寺卿祖讳钺承事郎父讳景清太学生太常公以善书受知长陵在内阁三十余年文雅风流称于当世其子孙冨贵多绮纨之习君生时夏氏犹盛其后中微君独守寒素为诸生兄弟有争产讼官讯其状判归君君曰兄弟以争而吾独何忍飨之固辞不受御史试高等当补廪忽遘疾曰吾病不能事事何可虚受学官廪米耶遂以病告使其次补之姊寡抚教其甥盛化化后成立为县学生聚徒数百人乡里称君之高谊君屡试不第即移疾不出扁所居曰抑抑斋学者称为抑斋先生君少以多病遂精医理为人诊治不责其谢贫者至遗以菜米人以故多懐之太常公赐墓至今百余年宰木森然君率子弟嵗时封植之以无倾圮有光祖母承事之女而君之姑也世父及先人与君为亲中表兄弟有光少为学生犹及见其皆在学宫相随雁行逡逡然可以见盛世长者之风先人长君五年皆以是年卒悲夫世愈嚣竞而前辈逺矣君卒嘉靖壬戌正月庚子也年七十有三配王氏应城县知县永之孙女有慈俭之徳后君四年八月丙子卒年七十有八以隆庆庚午十二月甲寅葬祖茔之右王孺人祔子男三绍贞从吾从昌皆学生女五孙男七孙女六曽孙男三族子禴状君行事而来请铭铭曰
　　百里之县公卿代有富贵而文夏公最久生是名家尚有典刑佩服儒者诵法六经于维夏公帝锡之坟陪以四世称其后昆
　　王府君墓志铭
　　王氏河南安阳人元季有讳安贞者知昆山州始为昆山人君讳可能字体中大父封永康知县讳诂父云南右布政使讳秩君其第四子也云南公兵备江西捣华林大帽诸山贼有功宁王心惮之深相结纳尝呼公幼子入抱置膝上许以郡主妻之公逊辞以免其后邀君为宴张乐陈百戏君时年十五六美姿容王欲得君壻甚君佯为不喻其防谢归故不及于祸人以是多君之识公既殁君以县学生遇例告入太学忤御史輙即弃去乃益勤苦持先人门户里舍时节庆吊往还未尝失礼搆屋娄江上堂宇奕然其纎啬言治生者不及也比更变故日侵削家凡五徙而意气自若性好佳山水嵗载妻子入越游西湖初伯兄事生产毎咨君必尽其计画其季游闲喜宾客君常参与懽宴于兄弟间皆得其心而鹡鸰急难死丧之义尤备平生不媕阿随人是非尤能容人之过人有火其田庐者吏收寘法竟为乞免常语公居官时事抵掌激昻盖其中有自负者惜不用于世无所见之嘉靖四十二年七月壬辰卒得年六十有七娶金氏子男六人执玉先卒执璋执璧皆学生金孺人出执瓒执瑁执琮诸姬出执瓒先卒女二人适县学生朱应望陆尊道孙男四绍尧绍舜绍禹绍文孙女三人以其年十二月癸酉葬县东南之蔡巷金孺人祔君既病命其子属其从子执礼曰吾见世之为铭志者率以美行饰其人顾亦何当而使死者长愧于地下惟归子文质几得其实吾死汝为状必请之铭可无憾铭曰
　　维昔王公仕宦有声秉宪扬楚实庀其兵硩山流防辞婚逆王天子嘉之命殿于滇功庸方载不永其年公实有子而赏不延负其才用终死丘园书此石俟后之贤
　　朱隠君墓志铭
　　君讳珽字朝贵苏州嘉定人世居守信乡蒲华里考讳锦祖考讳毓曽祖考讳惠元始姓赵氏中冒陈氏而赘于朱赵湮微不可考朱母之子繁衍遂为朱氏故里人皆称为桥内朱家云君生而英迈年八九嵗里中豪来过衣服都甚家具酒馔延之尽敬豪益倨君瞠目直视语祖母曰是人何为者也持杖骂且逐之豪遽起出曰健儿可畏也尝以事谒龚尚书应对慷慨尚书曰惜子居田舍若为士作能吏矣忽一日弃耒入郭中问儒生学弱冠选为社师吉月令召诸社师试诗君诗令常独称善代父徭之京师道涂所经輙籍记得进士録展不置曰设吾有子当使为此辈人时子用賔未生也尝以财推让其弟而性好赒卹遂至不能自给日取古诗吟咏怡然自适晚得子慈爱之尤至性不能忍睚眦之怨至老乃益寛和絶不与人较寄傲草野间不至城市者二十余年年几七十子用賔登乡进士主司第其文最高学者传诵之卒偿君所愿云君配李氏继严氏孙氏子男二人长即用賔严氏出友恭尚幼女三人王顼陆萱呉中英壻也余与用賔数于京师相见嘉靖四十一年同自南宫下第还君长余先人一年先人以四月谢世而君以五月三日实与用宾同此终天之痛用賔以明年十月某日葬君于漕浜之原蒲华塘之右使其门人进士陈应台具状因同年进士秦霑丁允亨来请铭吾先人尚在殡何忍为君铭而义不可辞铭曰
　　性婞直兮不能也躬草莱兮□坟典也苦为义兮自屯蹇也有嗣人兮能振搴也逃闲野兮老闭键也惟命之逢亦未显也在君之后终获戬也吾为斯铭石可篆也【韵书字音兖説文柔皮革也□抄本作好】
　　冯会东墓志铭
　　会东居昆山之安亭好吟诗往来呉淞江上滨江有禅寺防东时时独坐古桂下吟不辍人多笑之会东常以客授自给一日过上海陆文裕公时五月有朱橘垂颗公忻然曰闻冯雪竹久矣请为赋诗会东即口占语逼唐人公大称赏之雪竹者会东别号也防东性潇洒好游观山水而力不能有士人逰者顾挟防东以为重颇游呉越诸山及匡庐武夷至輙有诗以传乆之病目不出文裕公子思禹以江上别业赠防东防东父子力耕其间后日本冦掠会东乃走上海城中潘録事为分宅居之海邑士大夫自文裕公所赏固己竒会东及是争迎延之然会东以目病辞不出张都御史邀为社会会东一造其门谢之而已秀州俗文雅爱士自防稽杨亷夫天台陶九成胜国时侨居甚乐其风土会东见重海邑盖其遗风也嘉靖四十三年十二月某日卒年七十有九娶唐氏子男六适迁遂逵述逊今惟迁遂存女嫁黄良辅亦前死迁遂皆有诗名会东临终属迁曰吾死必乞归君铭吾墓以余素与善又余妻王孺人与防东母兄弟也迁使人之京师因陆都事来请铭盖以某年月日葬某地防东往时所自营圹也铭曰
　　诗人之作匪以词豪性灵所出其道亦高古之至人全徳葆真蓬累而行巻殻而处必得其类于是焉止江水沄沄有余清芬后或识之会东之坟
　　周孺亨墓志铭
　　昔孔子脩明六经及与门人问答论语之説无非教人全其性命之理以治其君臣父子兄弟夫妇朋友之际是其所以为道也孔子既没天下为道术者杂出学者驰骛以趋世主之所好孟子脩其説以明于世顾其流益浸淫而不可止自人生服食器用以至于经纶天下之业无一出于道盖歴千有余年世与道离而为二宋之君子始以眀道为己任以至于今其后出者相望然非有名位不足以为倡既有名位以为倡非独其志义笃信之士从而和之虽所谓荣禄之士慕髙名者亦纷纷焉求入而附之矣至要之于其久倡者既没和者随息所谓慕高名者澌然尽矣唯独其志义笃信之士久而不变也若余友孺亨岂非其人哉庄渠魏先生于正徳嘉靖之间以明道为己任是时海内慕从者不少后二十余年能自名其师者几于无人孺亨笃信之如一日不幸不用于世世亦不知其人其所以饬躬厉行脩其孝友忠信于家至于没身而已者此所以为先生之徒者也孺亨姓周氏讳士淹字孺亨世为太仓人父讳广南京刑部左侍郎其上祖考皆隠不仕以刑部公追封如其官孺亨嘉靖十六年举于乡试礼部輙不第初刑部公为御史上书武宗忤佞幸再贬竹寨驿丞孺亨年十三随居沅湘间已奋志于学三年还适先生退居星溪之上遂从之游日端拱不妄发一语或谓刑部公宜饬其子勿为道学公曰天下大重任令儿自负荷君何以云云先生之学始得之余干胡敬斋大要以主静为功葆合冲和蓄极而发尝谓上天之载无声无臭惟潜龙为近之而与同时讲道者论终不相合是时天下尤尊阳明虽荆溪唐以徳始事先生后复向王氏学惟孺亨称其师説终不变余少为先生家壻获闻绪言顾迷谬无所得而先生晚年属望之意特惓惓焉先生之没余独与孺亨心师之尝质以所见其不合者十二三后讐定先生遗书孺亨之指发为多嘉靖四十一年与孺亨同计偕北上行过徐沛至夷陵孺亨病还余怆然有顾影无俦之叹孺亨竟不及家而卒是嵗二月三日也年五十有九其弟士洵以其明年九月九日葬尉迟村刑部公之墓夫人毛氏先卒孺亨请余为铭未及葬及是以毛夫人祔夫人无子以弟士洵之子邦模为嗣铭曰
　　道之穷也世莫以庸匪穷于其躬其又奚恫
　　曹子见墓志铭
　　嘉靖四十一年春予北上过徐沛遇子见先后行二千里至干宁阻冰遂与子见乗肩舆陆行歴武清之境时同行者晋江许天琦王同赞张国谦华亭张从律皆被荐独予与子见落第又三年余亦登第而子见已前死天下士嵗试南宫者无虑数千人而得者十不能一而一时同行者六人五人皆得而子见独不幸予甚悲之信乎数之不可知也子见之才其于国家要为有用而竟不能究岂不可惜哉子见讳世龙松江上海人元时有宣慰梦炎者其后世次始可纪而宪使时中御史闵相继显于国朝父讳鼎以赀授昭勇将军某卫指挥使徙居县之琴村有子三人子见最少九月而孤为儿时尝以事谒县令郑君洛书甚器之事其所生母至孝病不解衣而寝始子见孤时赖伯兄鞠之遂以父事伯兄后兄有孙因抚抱之如子云吾以报兄徳也然兄弟三人同居三十余年皆无间言人以为难子见家淀山旁田颇饶沃故为里中大家其后稍稍衰落子见既得举遂举余业而振之赀累千万子见治生以啬至于义所得为如救灾恤患即无所爱郑令闽人家为倭夷所残其子流寓松江子见首割膏腴以为郑君祭田且为县人唱其所为皆此类先是松江新建青浦县子见以青浦县学生举于乡其后县废复为上海人子见卒于嘉靖四十三年十一月某日年四十有九妻王氏女子一人适谢允诚再娶王氏生男子子一人志尹而志臯者其所抱兄孙也卒之又明年正月四日葬于其居之西南新阡铭曰
　　曹氏轩辕快有邾邦荆楚凭陵而以后亡爰自西都锡壤平阳沛谯之起禅汉而皇赵宋之世代有侯王迄于本朝簪组辉煌厥今有家湖泖之旁才惟子见为国之良以丰其业不究其长下藏永固俟后之昌
　　太学生周君墓志铭
　　君姓周氏讳士淳字孺初世耕太仓司马泾之上曽大父讳海大父讳文俱皇赠刑部右侍郎父讳广仕至通议大夫南京刑部右侍郎通议公娶张淑人家甚贫常至乏絶淑人夜燃灯火纺绩达旦以给食尝有客至为买肉尽以供客君方孩抱索之而啼公食不下咽含哺佯入以哺君张淑人蚤世公会试北上携君以行逆旅见者莫不怜之公得子最早盖年十六而生君故与共贫苦之日为多方公为御史言事贬岭海十余年君与继母夏淑人留昆山日阕无储外忧严父寄身蛮瘴内顾慈闱菽水之养艰难尤甚及公位望通显终不改儒素之道仲弟士淹从庄渠先生游君时时往从之聴其议论自幼传公易学而于诗书左氏戴记亦能旁涉北游太学三年告归延同志之士闭门讽诵而已嘉靖二十二年九月十八日卒年五十有四配徐孺人嫁时已不逮其姑而事夏淑人孝谨公尝曰此吾共辛勤儿子妇也春秋已高侍夏淑人暑月重衣汗浃执妇道甚恭甘防不先献不食夫亡时诸孤方童丱拊教之皆成人嘉靖三十五年十月十二日卒年六十有三子男二邦柱邦臬皆弟子员女三嫁朱景濂张鳯翼郑志清孙男三女一君之卒也以时月不利权厝以俟至是与徐孺人合祔新塘里侍郎之兆在昆山尉迟村北嘉靖三十六年二月初八日也余尝读侍郎所上疏当正徳中皇嗣未生天子不御椒寝日在豹房西方喇嘛僧以妖术惑假子钱宁之徒贵振天下而山东羣盗流刼中原蔓延江汉间当是时天下諰諰然有不测之忧而升遐之日内外清谧卒以啓中兴之治者繄公等数十人能以直言昌于朝廷也余晚获与其子仲季交得考论其世至是阅君之家状推其平生艰难困苦之迹所以贻其后者至矣故论公卿家子弟如君者庶几不堕其世云铭曰
　　直哉周公匡我武皇之死靡悔再斥穷荒孰共其荼宛宛公子依然素风厚禄止此敝化奢丽厥世云何告尔孙子其贻孔多
　　太学生叶君墓志铭
　　景泰天顺之间有名臣曰叶文庄公其事具国史而其敦孝悌厚风俗以施于乡者昆山之父老类能言之公之殁至于今且百年县人无不曰文庄公者盖邑之为公卿显人多矣今乃莫能知其子孙而公门第无改子孙不废儒学所传图书数千巻犹阁藏之部帙宛然封鐍如故可以见公之所以贻于后世者然非其子孙之贤亦莫能然也文庄公讳盛官至吏部右侍郎是生乡进士讳晨晨生衡州府同知讳梦淇衡州先以公廕入太学选台州府通判其后稍迁卒于衡州云君之考也君讳良材字世徳为文庄公世嫡曾孙而君母王氏兵部右侍郎讳倬之女君内外家皆贵显而雅尚儒素少长学校中与寒士游处畧不见其有异至读书为文章独不肯后于人提学御史张鳌山以君名臣后亲至学为行冠礼而字之曰世徳其后御史光州卢焕校君文以为不属草顷刻数千言其辞漫衍无穷而不出于律尤赏异之自是他御史试必甲等至大试辄不得盖知名于黉序者垂三十年始用岁贡计偕进试于廷分南太学又不及选调以殁人以是痛惜之君为人至孝以衡州君卒于官不得亲含殓岁时祭享倍切哀痛而事王夫人谨甚王夫人性严君年逾四十少有过误犹长跪终夫人之世无敢专行一事亲羣从昆弟恩若同生而生平未尝问其家之有无时从知友饮酒自放山水间终日忻忻自其少时颇以自负思一日驰骋于当世以趾前美竟以坎亦无怨尤之色故所与邑弟子偕为文者无几何时皆至大官君犹与其徒为文自若间阁笔自语云吾生辛酉与吾同月日生者今为某官矣又曰吾家自髙曾以来鲜至中寿今年岁侵寻殆不能如吾志也己语已则又与其徒相视而笑盖君意不能忘然特用以为戏亦终无所介于心其天性夷旷类如此卒于嘉靖三十八年八月十三日年五十有三娶周氏刑部尚书康僖公讳伦之女性婉顺不好侈靡君每夜读孺人为女红常共一灯火至彻晓生子恭焕方十五日而卒于台州官舍王夫人甚悲之卒时嘉靖二年二月初七日年二十继娶沈氏吴江人父某以赀雄于乡里事王夫人余二十年竭力孝道家所不足至脱簪珥以给而躬自俭薄尝孕而不育抚诸子若己出而于妾媵皆能仁爱之君亦数数称其贤卒时嘉靖三十年四月十二日年四十有四男子子二人长即恭焕乡进士次恭炌县学弟子员女子子一人适诸有昱孙男二人俭封俭圭女三人文庄公赐葬在溢渎之原去县二里所世世列塟而君当以孙从王父故周孺人先以其卒之明年十二月四日葬在昭次至是穿故穴与两孺人合焉实嘉靖三十四年十二月日也先期恭焕恭炌以友人俞允文所为状及君自着周孺人状来请铭余故知君者其可辞铭曰
　　士不待于时耶文庄公非遭时得位何以称于天下为名士士必待于时耶佩玉鸣琚炫煌于一世者何身殁而名湮而后知彼有所恃者虽困蹶而常伸吁嗟乎君不媿其志归从文庄公之居以俟于后之人
　　沈贞甫墓志铭
　　自予初识贞甫时贞甫年甚少读书马鞍山浮屠之偏及予娶王氏与贞甫之妻为兄弟时时过内家相从也予尝入邓尉山中贞甫来共居日游虎山西崦上下诸山观太湖七十二峰之胜嘉靖二十年予卜居安亭安亭在吴淞江上界昆山嘉定之壤沈氏世居于此贞甫是以益亲善以文字往来无虚日以予之穷于世贞甫独相信虽一字之疑必过予考订而卒以予之言为然葢予屏居江海之滨二十年问死丧忧患颠倒狼狈世人之所嗤笑贞甫了不以人之説而有动于心以与之上下至于一时富贵翕赫众所观骇而贞甫不予易也嗟夫士当不遇时得人一言之善不能忘于心予何以得此于贞甫耶此贞甫之没不能不为之恸也贞甫为人伉厉喜自修饰介介自持非其人未尝假以词色遇事激昂僵仆无所避尤好观古书必之名山及浮屠老子之宫所至扫地焚香图书充几闻人有书多方求之手自抄写至数百巻今世有科举速化之学皆以通经学古为迂贞甫独于书知好之如此葢方进于古而未己也不幸而病病已数年而为书益勤予甚畏其志而忧其力之不继而竟以病死悲夫初予在安亭无事每过其精庐啜茗论文或至竟日及贞甫没而予复往又经兵燹之后独徘徊无所之益使人有荒江寂寞之叹矣贞甫讳果字贞甫娶王氏无子养女一人有弟曰善继善述其塟以嘉靖三十四年七月日年四十有二即以是年某月日葬于某原之先茔可悲也已铭曰天乎命乎不可知其志之勤而止于斯
　　陆允清墓志铭
　　余初未识允清前年允清客授吾里始见之而余性少出不能数至其馆独允清之门人丁允亨时时邀予过其家迎允清与共饮一日允清忽来见别去遂还太仓余方有中秋泛海之行舟过其城下欲访之不果不数日还则允清逝矣悲夫余不获与允清友也天下之学者莫不守国家之令式以求科举然行之已二百年人益巧而法益相与剽剥窃攘以坏烂熟软之词为工而六经圣人之言直土梗矣允清之于经葢学之而求其解于中有所不能自得虽河洛考亭之説辄奋起而与之争可谓能求得于其心者矣至于当世之务皆通解而言之悉有条理由此言之使允清获用其有所施岂遂同于今之人哉以允清之不遇孰谓科举之能得士也江南人多延允清为师允清独以师道自居虽其门人有贵者不肯少降其礼流俗之人以为异而允清行之自若人尤以此重之少贫奉二亲与其世母女兄恩义甚笃日阕无储未尝不怡然也性刚介而亦无骄亢之行故所至人皆爱敬死之日无不垂涕初允清一日与余燕会慨然曰昔许靖有高名蜀先主不欲用之法正以为靖浮称播海内君若不礼此人天下将以为君不好士先主卒用靖为司徒允清意谓时不能兴贵名士而竞隆利势也余谓丈夫得志则龙蛇不得志则蚯蚓当伏蔵闭涸之日而觊有显扬拔擢之荣必无幸矣君子遯世不见知而不悔可也允清深以余言为然允清名寰居海虞之横泾后徙双鳯又徙沙头皆故海虞境今为太仓州人而允清又自言其先世居尹山尹山在吴江县云允清卒年五十有一娶刘氏有二女长适杨道立其幼未许聘所着文集若干巻经书解若干巻老子庄子参同契注各一巻卒之后百有十一日塟于某山实嘉靖三十九年某月日允亨治师丧防其家复为之请铭铭曰
　　千寻千云匠石睨幽兰无人含芳丽顺化而往寜为沴其志之存奚用世弟子征词勒碣
　　周君墓志铭
　　君以嘉靖某年月日卒先是其子诗试礼部下第还防大司成奏言监学法久坏天下士云防京师一日不为有司所录往往去居家自便六馆几空非所以为太平之观乞下所在长吏敦遣至京修舍法以几化成之效有不如诏者罪之制曰可于是诗在南雍间岁不归不及见君之殁君殁又不以疾可痛也君之配先十年卒诗与其弟谏训谟启攒与君合塟于县郭外小虞浦之原请铭于余泣且言曰先人少遭闵凶孤露无依寄于吾外家与先妣誓志自立从里师学无所成为农贾又不能就已而入县书狱诗时为童子县令见其文而爱之以是待吾先人不与他从事比然其教子不为一切优游而己先妣独严迫不少假贷尝曰吾为生良苦汝宜自勉吾见某某皆以贫贱发迹汝能自立无忘吾言先妣寻卒先人井臼之事身自为之前此不问也盖不欲使儿辈与闻惧用志之分诗所与游者年皆与先人若先人益和光如已友葢游吾父子间者懽然无间也念吾祖之蚤殁每祭辄潸然泪下叹处世之难不敢少自宴逸比诗获举于乡始用自适而诗方卒业太学待试于礼部几获斗升之禄而天之降割遂至于此自念家故微先君先妣勤一生之力俾有田庐使诗兄弟得専志于学视前世以孤童自奋者不及诗逺矣而不一日养尤可痛也愿夫子赐之铭按其友沈孝状云云诗语良然君讳寰字民服年四十有九孺人姓金氏年三十有八塟以甲子正月日也呜呼人子之痛何有穷乎余闻君为从事时巡抚都御史尝捕人误以同姓名系南京司冦狱论死其父老矣且无子诉于县君为言县令即日上状白其寃取其人还其所全活类是稽之于古后当有兴者是为铭
　　李君墓志铭
　　乡进士李宪卿之父曰李君讳玉字廷佩祖某父某母某氏世耕昆之罗巷村君始入城中为杜氏壻学书不就为县掾亡何又谢去见其子修然玉立聪明异伦抚而叹曰吾数十年谋所以为吾业者而不得吾家良田其在此也吾耕之种之而食其实矣于是日令与邑中贤俊游所以优给之者良至不令纎毫经宪卿心尝家困于输役君力为营搆人见宪卿衣必洁食必腆经书史必备具以为其饶裕得自寛不知其实不纾虽宪卿亦莫知也嘉靖甲午宪卿中乡贡高等明年而君以病卒归有光曰世俗竞骛于其所欲得而日强其力所不能其可以得为者漫焉而无省敝敝于一生之勤心疲业废趋死而后己亦可悲矣李君淳厚人也视夫鸷疾以趋利万不及一而能量其所不能而遽止挟其所能而専以无怠而卒有以享其成人谓李君之受数畸薄几及于显融而委去之予之论则不然李君之寿靳于五十假令宪卿不第其寜以无死今及有以见之兹乃所以食其勤子之报也君生于成化丙午其塟也以卒之年某月日子即宪卿孙男女各二人铭曰
　　朱沥之丘君所止委祉于后即其身孰生与死
　　居君墓志铭
　　吴学生居鼎重以嘉靖二十六年六月十三日丧其先府君明年四月初二日嫡母柴孺人亦卒皆权厝于昆山朱地村至是其生母陈氏卒而二女又相继以夭鼎重妻顾氏复以嘉靖三十三年十一月十八日前死鼎重乃卜地于三十保鳞字圩之原塟其父母妻以二殇祔礼也葢期月之间遭三丧与改葬者凡六輤车相属道旁观者莫不叹息泪下曰若居氏之死者如是而世犹多人何也抑世人之扰扰而君独可以死耶君讳懋字士勉其先吴邑人祖讳某父讳某生四子君最少故里人皆以行次呼之为举子不就居田野饮酒放浪以自娱为人性刚于世少可尝以事忤太守王仪仪使两人举以扑几死而辞气终不挠初无子已而鼎重稍长遣从师问学君亦折节求贤士与之游礼意曲至尝望得其一言以教之鼎重为文见许可即喜甚于华衮之荣携其子赴试所至阳羡海虞奇胜之处往往与故人相遇邀呼饮酒及御史考校日晨起夜寝候伺如诸生鼎重试失意叹叱累日葢鼎重能自立矣而君竟以死得年五十有七柴孺人祖赠应天府尹讳晟父讳奎从父奇大皆举进士奇官黄门累迁至京兆居九卿间家世赫奕孺人独守贫素抚鼎重如已子视其妾如弟鼎重妇髪始覆额入门爱之如女也而妾妇亦事之谨门内雍和人以为难云卒时年六十有一陈氏年五十有六其葬以嘉靖三十六年十一月十一日铭曰
　　吁嗟居君知为儒之难也绮纨之习傲以安也玩琦之辨谗以讙也夫妇慕贤志独专也不食其报付诸天也
　　詹仰之墓志铭
　　仰之姓詹氏讳高年二十余自休寜来客于昆山客四十余年年六十二而卒夫仰之所事者机利也其于文章非能学而知也顾生平好之甚于知之者至忘其所事迨于死而后已世之论者必知之而后能好而仰之之好甚乎知岂其出于性然耶为贾与为学者异趋也今为学者其好则贾而已矣而为贾者独为学者之好岂不异哉初仰之从予友吴秀甫游秀甫死数年矣仰之且死之岁亟来见予予与之谈秀甫之为人恍然如生相与为泪下然其意欲有所求者而不言也一日仰之沐浴整衣冠召其所与厚者与之诀料检其箧中文数十巻付其子遂卒予悲仰之之志防其子岩秀昆秀以其丧归休寜问其葬曰某年月日某原也因与之铭曰
　　詹氏出于詹侯其后有詹父詹嘉詹何詹尹而唐宋间有奉忠公五大将军以忠勇秩于祀典今为休寜五城之詹然近世贵显者葢少也虽然贤如仰之也而予为之铭夫亦乌用贵显者耶
　　朱肖卿墓志铭
　　君世家安亭镇其地于昆山嘉定两属故君为嘉定人亦为昆山人安亭有二沈氏昔时有沈元寿者慕宋栁耆卿之为人撰歌曲教僮奴为俳优以此称于邑人即君之族君之考曰朱翁朱氏之外孙也君以故亦冒姓名曰朱传而字肖卿云始朱翁好侠见恶人必摧困之而右助其良者里中人莫敢忤朱翁朱翁老而无子年六十余矣连举君昆弟三人君其仲也翁初自伤已得子则喜甚三儿发稍长日挟以出走马射雕村落中葢自夸説其有子也然翁竟及其子之成人以卒君貌颀然黑而髯任气役人欲学其父然不如其父时其父时安亭号为富庶正徳以来户口日耗田荒不治故家厪有存者君以大户奔走两县无寜居故虽强力莫能振君卒于嘉靖十九年月日年五十有二娶陈氏男子子三人果善继善述复沈氏女子子二人适某某沈果以是年月日葬某原果读书好古其妻宋太师王文正公之二十二世孙予妻之妹也予是以往来安亭而尝与果游于其葬也为之铭铭曰
　　维昆东境昔称繁盛吏失其政人以疲命小大伥伥奔走四迸君于其间二目烱然怒气填塡欲奋而顚吁奈何乎天
　　归府君墓志铭
　　府君姓归氏讳椿字天秀大父讳仁父讳祚母徐氏嘉靖十五年正月初八日卒年七十一娶曹氏父讳永太母高氏嘉靖十年三月十九日卒年六十八子男三雷霆电女适钱操孙男五谏县学生谟训皆国学生让幼女三曾孙男六以嘉靖二十六年十二月庚申日合葬于马泾实濆泾按归氏出春秋胡子后灭于楚其子孙在吴世为吴中着姓至唐宣公仍世贵显封爵官序具载唐史宋湖州判官罕仁居太仓其别子居常熟之白茒居白茒已数世矣由湖州而下差以昭穆府君我曾大父城武公兄弟行也府君初为农已乃延礼师儒教训诸孙彬彬向文学矣府君少时亦尝学书后弃之夫妇晨夜力作白茒在江海之壖高仰瘠卤浦水时浚时淤无善田府君相水逺近通溪置闸用以灌溉其始居民鲜少茅舍歴落数家而已府君长身古貌为人倜傥好施舍田又日垦人稍稍就居之遂为庐舍市肆如邑居云晚年诸子悉用其法其治数千畆如数十畆役属百人如数人吴中多利水田府君家独以旱田诸富室争逐肥美府君选取其硗者曰顾吾力可不可田无不可耕者人以此服府君之精葢古之王者之于田功勤矣下至保介田畯遂师遂大夫县正里宰司稼设官用人如是悉也汉二千石遣令长三老力田及里父老善田者受田器学耕种养苗状时赵过蔡癸之徒皆以好农为大官今天下田独江南治耳中原数千田三代畎浍之迹未有复也议者又欲放前元海口万户之法治京师濒海苇之田以省漕壮国本兹事行之实便而久不行岂不以任事者难其人耶或往往叹事功之不立谓世无其人若府君岂非世之所须也铭曰
　　昔在颛顼曰惟我祖绵绵汝颍蹙于荆楚迄唐而昌鸣玉接武湖州来东海鱼为伍亦有别子居白茒浦旷然江海寂无烟火孰生聚之府君之抚府君颀颀才无不可实甽畮之终古泻卤黍稷薿薿有万斯畆曷不虎符蔵于兹土










　　震川集巻十九
　　钦定四库全书
　　震川集巻二十
　　明　归有光　撰
　　墓志铭
　　赵汝渊墓志铭
　　宋熙陵九王子其八为周恭肃王元俨恭肃王生定王允良定王生安康郡王宗綘安康郡王生南阳侯仲鑛南阳侯生处州兵马钤辖士翮士翮始迁严陵士翮生保义郎不玷又自严陵徙浦江不玷生三观使武经郎善近善近生武翼郎汝侣汝侣生崇傒自定王以后至崇傒始失其官为士庶崇傒生必俊必俊生良仁始自浦江徙呉今长洲之金庄也良仁生友端友端生季永季永生同芳同芳生瓛瓛生四子濓潜深滨潜者汝渊讳也汝渊于兄弟次在二授室于昆山真义里朱氏汝渊年六十有六卒嘉靖四十二年十二月某日朱孺人年五十五卒嘉靖三十八年正月某日生子男一人世贞孙男四人和平和顺和徳皆夭最后生和敬孙女一人其塟以隆庆二年十二月某日墓在长洲之某乡宋自青城之难王子三千余人尽为北俘其散处四方仅仅有存者若周王之后以诗书世其家故谱系颇可攷其在长洲同鲁其贤者也同鲁于汝渊为再从父汝渊夫妇孝敬修士人之行世贞方将以进士起其家世贞于予先妻魏氏内外兄弟也故属予铭铭曰
　　宋失维城宗沦于朔哀哉重昏鼎折覆餗不仁之殃迨其九族存者孑遗逃窦而延惟恭肃王当世称贤宜其孙子百叶以传宜君宜王今为士庶亦修于家鱼菽以祭曷以铭之不媿其世
　　金君守斋墓志铭
　　余少闻嘉定之漳浦有君子曰沭斋先生未及见而先生早世后识其子于魏恭简公之门及居安亭安亭去漳浦十里与贤者之居相近其芬馨若将可挹而先生之从子太学生乔从余游得时时语其家事乔父守斋君于是塟有日来请铭按状金氏自县之南翔徙漳浦五世而至处士讳鉴鉴生生三子长讳洲是为沐斋先生其仲讳瀚即君也金氏耕漳浦十七世世益大而沐斋先生遂迈志为儒者与海内诸名士广东湛甘泉浙右蔡我斋山东王纯甫江西夏敦夫及恭简公游君为力田治生以资其宦学先生举进士调永康令寻改国子助敎复为髙邑令所至清亷无丝毫取于民衣服器用君悉从其家送至官所自永康入觐唯须知册役官夫四人事毕所存册笥架亦还其县其在京师终日杜门一书不予人平生食无兼味或曰先生非有待于其弟者也人以是两贤之君与兄少同学其师欲笞君兄即悲泣师每为之止其为兄所爱如此父可田翁性严有所不乐君即长跪终日虽风雪僵冻不敢移膝翁晚年有所爱庶子君即自搆别业于祖居之北千金之产甘于逊让或疑其不能无憾而君懽如也初子乔未生即以沐斋先生之季子为嗣名之曰嵒抚爱如已子而嵒亦不知其非君出也居常对人语其感兄之徳称兄之贤至不容口世道沦斁为善者兢兢惧不能免况先生之卓行君不惟不艰阻之又成遂之可不谓之贤矣乎君春秋六十有三以嘉靖三十七年五月六日终夫人顔氏二子即嵒乔孙六人应鹏应龙应鹭应元应麟七郎孙女一其后七年塟于漳浦西之新阡为嘉靖三十四年三月一日云铭曰
　　均为同气孰啮氷雪以居耶孰混污莱以塈耶孰于于以闲安耶孰龂龂以疲瘁耶孰波驰以啜其精耶孰坎止以食其粝耶孰将百年之计耶孰将千古之虑耶吾不能知知是坟者先生之弟耶
　　王邦献墓志铭
　　王君以嘉靖三十三年八月四日卒享年六十有八其明年十二月七日权厝于度城之先茔而以某年月日塟予与王氏有姻好其孤继忠又予友也来请铭予辞不获乃序而铭之序曰君姓王氏讳瑭字邦献其先居昆山之淀山湖二百余年矣有寿峯者元季兵乱播流六合呉平之后复返其居寿峯生福福生子昭子昭生安安生瓛瓛生乡进士鉴鉴生漳君之考也初进士君拓落有大志生平以经世自许尝大书忠孝二字于堂壁故王氏忠孝堂乡里至今传称之进士君一上春官以病卒于京邸君弱冠补博士弟子已自感慨思继其祖之志正徳嘉靖之间东南之民困于粮役蹙耗尽矣自儒者皆躬自执役君一任其僮奴至于不自给终不以废学凡六试于南都而卒不第君少有筋骨之疾晚而加剧年且六十矣从诸生谒御史跰行也众庭拜独伏地不起御史使两生挟以行然其气不为衰止久之而后谢去则时时视其祖壁间书然流涕呜呼上之所欲求于下者忠孝而已而未必得也下之所欲事于上者忠孝而已而未必遇也王氏在沮泽之间父子祖孙以此相命至于白首不遂闇闇以没世可悲也已君为人仁恕多所施予人或负之而不以为怼其形病而貌甚和予与之处可谓有意乎其为人者也君母沈氏城武知县存之女娶任氏无子同母弟杲生二子继忠继孝君抚敎之如一而以继忠为嗣继忠娶张氏生二孙文昌文光初进士君用诗举君治易而二子今以春秋为博士弟子铭曰
　　牧之良奥生防田之频突生鹑维忠与孝后有冯三世儒生今其兴
　　李惟善墓志铭
　　李瀚以嘉靖二十九年月日葬其父李君先期为状来请铭曰君姓李氏讳元字惟善髙祖讳保曾祖讳虎祖讳宗父讳英县学生母袁氏君以嘉靖二十七年十一月十三日卒年六十有九配张氏子男三澈瀚澈皆前死瀚县学生孙男二一鹏一鸾女一适宣应楫县学生曾孙男一绍先李氏世居嘉定守信乡君以赘故居新泾泾四十年前为荒野今起为市商贾凑焉瀚卜葬去其居若干步望张墓状如是余昔尝志张翁言翁淳朴无世俗机得壻李君任家督日饮醇酒无所问李君之才能丰其业而取张氏族子潮为已子已生三子皆姓张氏而复为潮子聚是二姓懽无间嫌及翁年老乃以潮后张氏而归其三子之姓其始潮在诸子列也今谓为舅泾以渭浊湜湜其沚李君之谓矣春秋乐道人之善是宜书之不一而足铭曰
　　呉淞东流练水出岸大海沃赤日土冈陁靡聚千室树成吉贝杂黍稷有美丈夫从孟姞新泾之原生攸宅考终卜藏惟墨食左为翁阡森欝欝两邱相望无媿色载词于石永不泐
　　张克明墓志铭
　　嘉定张君卒于嘉靖十九年月日年七十有九初娶孔氏卒于治某年月日年若干再娶秦氏卒先君一年年七十有八葬于其居之新泾嘉靖二十年月日孔孺人先葬在倪家浜迁以祔君讳杲字克明为人刚直无他肠遇所不可愤发怒已则懽然乡人争来决曲直至有所笞击而能不怨日饮酒防醺辄睡去了不以世事为意也两孺人皆有妇道君少孤贫常頼孔氏力生以自给而秦氏恂恂无所忤与君齐年而俱享眉夀人以为难然竟无子而孔孺人生一女赘李元为壻元始壮能应家君一以委之遂至于丰殖而君之弟某有子曰潮李元抱以为已子元又自生子曰澈曰瀚曰皆姓张氏君既卒瀚流涕喟然曰春秋书莒人灭鄫为此也吾为儒者不可以不正于是言于元卒以潮为后而自别为李氏瀚始呼潮兄也今谓为舅吾闻张氏之厚也字其婿如子敎其外孙如孙而李元之爱潮犹子也至瀚裁之以礼可谓变而得其中矣铭曰
　　有女以养有壻以干蛊有后以绍厥宗有女之子以匡其礼吁嗟乎张君其有子
　　陈君厚卿墓志铭
　　君姓陈氏讳圢字厚卿世居嘉定之黄浦东海上父讳亷字汝界寳源局大使生君兄弟四人而君最少母黄氏先亡而父亦已老矣同县马梁其妻李氏陈之出也意怜之抱以为已子然马翁自有子而君娶张氏生一子殇叹曰翁吾父也必得翁孙以为子防马翁子妇有娠张孺人日司之乃生女曰吾徳翁即男也当子之无用女也妇又有娠生男孺人寝处马氏室中男生弥月即负以归夫妇爱之甚冬月尝以身借之不令着蓆卧比就外傅僮奴悉遣随而身自桔橰张孺人为人严毅其子行歩稍斜必呼训饬之日督书课而君性寛常曰儿富贵有命不当喋聒令人不自怡然孺人中情深爱每出一二里所未尝不垂涕也君平生好义先世遗产悉让其兄尽复赒给之外父母老而贫养之终身又抚育其孤孙二人人有持官银百两闻县呼召亟去遗旅舍中君后至独留守俟其人还而付之为人乞贷已而负之君为代偿其后有求复与之终不言前负也初君以产让其兄后马氏有分复不受自黄浦转徙南翔已又耕新泾之上新泾近海防飓风作海水流漂嘉定东门外弥望波涛无际君自南翔行至新泾不识径术忽浮忽沉遂病数年且死呼其子索笔书曰负某人物若干又负某若干吾死汝必偿之他人有负君者不言也取厯日指曰某日吾当去命奠告于先至日整衣而逝嘉靖二十六年五月二十六日也年六十有三张孺人后君十有四年而卒实嘉靖三十九年十月初九日年七十有五卒之日语其子曰昔汝父之亡某人尝侮汝然此人汝父故所善也勿记其过又曰汝无忘马氏所生我死当益厚事之葢君夫妇之贤如此非其子思彛来乞铭予亦无由知焉以此知世未尝无卓行如古人者独其汩没于闾里而不暴见于世也学者皆言为后必同宗然吾以为圣人之制不独任其天而已不得已而有人为辅相之功所以为相生养也慈母如母礼经畧着其文而古书亡不能尽见可类推也若陈君之事何其厚也思彛生以此事之死以此葬之而祭之可矣余为铭成思彛之为子也君始厝于新泾今卜兆于县东南依仁乡之芦泾而以孺人祔嘉靖三十九年十二月二十九日也铭曰
　　厥徳孔厚而縻孕字天若靳之人以力致白鶂眸子一气相视既慈既孝有诚无贰亦既有子以视其隧天实报之庶固不坠
　　陆子诚墓志铭
　　君姓陆氏讳意字子诚居太仓州之东乡赠文林郎塾之子严郡推官愚之弟娶龚氏龚氏居昆山之庙泾孺人山东布政使理之曾孙武冈知州震之子武冈有三女长适兵部右侍郎王公倬之子都事愔次适吏部左侍郎叶文庄公之孙梦泗其季不出适武冈以聘君而授舘焉陆氏世望族故与诸家多有连而武冈初倅闽之漳郡携子壻以行及改调还而君感南中瘴疠至家而卒时正徳九年九月九日也年二十有三而孺人复从武冈之治所居长沙零陵之间数年武冈没而后孺人以其子归陆氏葢去君之世四十一年而后卒时嘉靖三十三年月日也年六十有九于是其子明谟伤先人之早世而母寡居鞠养敎诲之勤将合塟于太仓州花浦长泾之东源而思图其不朽明谟少不能识君之遗事詹事府主簿王君世徳君甥也为之状而王君时亦少苐言闻君之昆季皆称之为陆氏之才子弟云尔至述其从母为人慷慨好施予平生屹屹无女子态可以为贤矣予之从祖母与武冈君同祖而诸姑多嫁东乡故能知两家族姓之所自明谟既壮尝慨古人风节尤喜吟诗而詹事家方贵盛以清衔守南京故府一日挂冠洪武门而归其中必有过人者予以其言可征信焉故为之铭铭曰
　　适为夫妇不永其终四十一年言归其封一世之违千嵗之同
　　王君时举墓志铭
　　君姓王氏初名翺后更讳羽字时举世居海上而以医名家少读书论必求其解不解不肯已有能者辄就问之以故治人疾多愈然不自以为功或誉之辄言吾所以为术乃神农黄帝之传神圣之道顾非尽读天下书通于天地之化以参合于人不可以为今所为者乃徒剽取亿出以幸中者也及人有酬谢与否未尝望之性诚笃方严终身不近非礼之色居里中恒见惮徃徃诸少年相羣聚戏防君至皆走匿曰朱文公来矣一日出门见童子泣于道问之曰朝入市失所持物恐归而见笞问直防何与之代偿已而童子挟所偿来还曰朝所失已得之矣君亦遂不受童子泣谢而去尝自恨不读书见儒生文士必悚然却立意其中莫测也其爱慕如此初君之世父弟翘始数嵗世父将死呼君属曰儒学难为不如授以汝术易了令可为生而已君后不用其言敎之儒期年翘以选为郡博士弟子员虽不遇然以文艺称于士林君卒于嘉靖三十四年某月日享年六十有二娶严氏生子男女皆五人男用賔用卿用才用享用文女嫁某某孙男女防人而君之昆弟亦五人翔翀翎皆弟也翔无子以用享为后于是翘来请铭曰兄字吾如子衣食敎训之四十年翘无以报兄殁时防倭犯嘉定又大疫兄日未出即出诊视人疫侵染以死围城中而翘方走西南湖上至死不相闻以是为终身痛葢来请铭三年矣铭曰
　　世载虚华本实为尻海濒椎朴士风亦浇尚有古人抱术以槁吁嗟孝友有坟其髙
　　蒋原献墓志铭
　　君讳杲字原献宋尚书礼部侍郎堂之后其先宜兴人礼部知苏州徙家焉因世居长洲之邓巷里曾祖达卿祖讳集父讳淮而君之配焉孺人亦长洲之望族家在甫里君不幸早世既葬矣其后十有八年而马孺人卒又十有三年祔于其夫之兆礼也其子炼来请铭曰炼也少先人之葬事不备无以列诸幽今获葬吾母尝所闻于吾母及先人之游者得其一二先人养其二亲晨夕之馈不以溷诸兄弟官有浚河之役族贫者为之代出力诸所行事洽于闺门而及于乡人坦怀待物尤为人所敬爱而吾母寡居十有八年代吾先人上事父母下抚诸防吾先人为不亡也皆不可以无志炼又以其家所得当代名公表志数十若陈刘二祭酒徐武功伯李文正公呉文定公论次君之先世往往孝友及文学发科或为循吏而其居乡者大率长厚能以爱利及人防人之急如恐不及赈贷或至千石其疾病也乡人祷于神以千计殁而哭其丧相属于道葢数世如出一辙而文定公论之以为是岂有爵位在上其势足以安养乎民而得此耶彼为一郡一邑有愧是多矣葢蒋氏之行谊着于乡里者如此考其世自洪熈至于治六七十年间适国家休明之运天下承平累世熙洽乡邑之老安其里居富厚生殖以醇徳惠利庇防一方者往往而是蒋氏乃其著者至于君之世有可慨者矣然观炼之所称述其行事犹有先世之遗风焉君卒于嘉靖元年月日年若干葬以某年月日孺人卒于嘉靖十八年某月日年六十九葬以嘉靖三十二年某月日墓在王巷先茔之次子男三炎炼爕女三孙男五炎已先卒故葬与请铭者炼也铭曰
　　青邱之旁呉淞之汭爰有君子克昌其裔不啬其施民之攸塈乡人父兄笑语泄泄朋酒斯飨乐我丰嵗于惟帝力伊谁之致年往化徂日月其逝我铭斯藏思尔之世
　　潘用中墓志铭
　　君姓潘氏讳干字用中嘉定人祖讳煦繇冶城迁东练祁之浒所谓罗店者有生产畜聚考讳亷以无訾省倾其赀及君之世靡遗焉君年尚少遭父防羸然卧苫凷中责逋满门左支右吾恬不为惊事以办饬由是三十余年清刻自将掇拾竒羡今年作寝明年作堂又明年治田庐期于恢大其业不促速为之罗店嘉定巨镇商贾之凑人多机利君存心忠恕恒以牟渔暴积为戒人亦不见其乏卒又饶给云君为人温良隠默外内皆称为诚长者初为县学弟子员及其子士英亦为弟子员父子相随之学宫久之君竟谢去士英尝病君抱持哺饮食夜渇以津之爱之如此也君患风痹犹营家事士英请少息君曰恐汝废学吾生一日为汝治家一日也如是五六年以至于卒士英在学每御史至试之尝为首选而未第然士英不戚戚而以不及古人为耻从师问学尝出百里之外因是可以知君之志意矣君卒于嘉靖十九年六月十有二日春秋五十有六明年十二月初九日葬于脚袜泾之原配沈氏男士英士贤女三人嫁某某孙男二人予辱与士英游为之铭铭曰与乎不自繇其居畜也泊乎若无求其干禄也敷泽其由贲厥木也安于此邱惟君之谷也



　　震川集巻二十
　　钦定四库全书
　　震川集巻二十一
　　明　归有光　撰
　　墓志铭
　　陈处士妻王孺人墓志铭
　　孺人姓王氏陈处士讳可乐之妻父讳士髙以嵗贡入太学三娶无子元配某氏生女子子一人故处士受室成礼于王氏之庙太学君落魄不事生业家徒壁立独喜饮酒孺人治女红以资其费即宾至酒醴羞膳无不得所欲太学君卒乃归于陈未防处士病瘵生一子周嵗矣且死顾谓孺人曰伯兄无子可以儿与之孺人曰养老字孤吾事也因泣下截髪以自誓时庚午之嵗大侵道殣相望孺人抱一嵗儿哭其夫且汲饪以承迎二亲甚艰难也卒以孝养终二亲之世而防葬之命其子事其兄公如夫之教内外相依倚为命以迄于有成居无一畆之宫在阛阓中人罕见其面尼媪往来富贵家与妇人交杂膜呗尤数从寡妇人游孺人一切谢絶之晚年目蜗睆防朦然甚不自得医至却之曰吾手不能与人诊视也葢年二十四而防处士六十有二而卒时嘉靖二十六年十二月十一日也于是嫠居防四十年矣初处士之曾祖讳翊中乙榜进士授胶州学正厯应山王府教授尝为防试同考官昆山之士以易学登第自应山君始家世读书清贫节行可墓尚也孺人子一人唐县学生孙二人王道县学生次王政葬以嘉靖二十九年十二月十七日在白马泾随字圩之新茔其辞曰
　　两仪奠位自初有民隂阳防合男女贞行圣人因之秩为典常法则天地垂象咸恒王道陵迟闗雎刺兴郑卫靡靡礼俗以倾防齐于禚天宇晦暝孰知千载是心犹明懿矣淑婉居然性灵争芬昧谷竞节髙防有赫管彤于昭汗青子政作传元凯翼经无防不显靡幽不呈镌辞于石以绍前人
　　太学生陈君妻郭孺人墓志铭
　　孺人姓郭氏长洲人封鸿胪寺丞讳某之曾孙处士讳某之孙太学生讳受益之子归陈氏工部都水司郎中讳天贵之子妇太学生大雅之妻也年四十有四以嘉靖三十四年七月二十九日卒太学君为治葬事遣其子良谟来请铭初孺人始归陈氏太学日游庠舍不能治生产防无以自赡孺人父母家在呉淞江上田肥羙嵗多收为捐嫁时衣被财物买田庐每嵗之冬即往收获苦寒迨春而面尝皲瘃凡宾祭补纫饎防一任其劳苦时节缩而甪其仂纤丽之服珍华之饰屏去不御亲党有邀为宴防者曰饮酒非妇人事辄谢之辛勤二十余年家用可以给而夫君以年赀贡入太学满次谒选当为州县官不日有禄养而教育其子为进士业亦既有成矣一旦搆危疾自知其不起为其子女从容叙述生平言始为妇以至于今其勤劳如此若操舟渡江舟中之人仅已登岸而操舟者没焉因唏嘘不自己家人度为榇须若干直孺人闻之即曰吾不须此木当若干直可也又曰吾生自谓尽瘁于尔家然不欲费但得片石求能文者志吾墓足矣予闻而伤之孺人以女子有志于名后世夫岂为区区之名即其平生之志有不容没没者予读谷风之诗葢夫妇之变也其称所以为其夫者曰就其深矣方之舟之就其浅矣泳之游之何有何无黾勉求之至于防畜以御冬甚防细者亦自言之亹亹不厌千载而下可以见为人妇者之心也其亦可悲也已孺人生子男二人良谟长洲县学生良防尚防女子一人适李春阳呉县学生孙男女二人其葬在武邱乡卒之明年正月二十四日也铭曰
　　郭世巨族居差方里大胪貤封亦以贵起来嫔陈宗实相厥羙致其畜藏勤毖自喜悲彼褕衣不能为婢一世之志迫于短晷不承其享贻后之祉
　　顾孺人墓志铭
　　嘉靖二十七年沈君子善防其配顾孺人又明年举进士官鄱阳孺人尚在殡寻以中宪之防还家明年治葬事以孺人祔于昆山县横塘祖茔之次实三十二年某月日也子善先期来请铭其子尧俞从予游每念其母辄流涕曰吾母贤非夫子其谁宜铭嗟夫富贵寿夭非所以论贤者而贤者之志不在于此然世恒以是为幸不幸相与为悲喜亦夫人之情哉沈氏世以诗书名家中宪趾羙前武三为二千石而孺人之考给事兄弟起海上一时同官黄门并贵显矣孺人托于两家得子善以为之壻孰不为喜然孺人未及笄属给事捐舘舍哭泣悲哀防不能以生后每追慕顾念有终身之悲而子善为诸生悒悒不得意孺人与共劳苦有鸡鸣警戒之志及游两京太学遂魁畿甸多士又再试不利比及第孺人防及见之而先以死葢富贵寿殀之数虽父子夫妇不能相及者此其所以可悲也孺人生而敏慧数嵗为给事制小冠给事喜为冠以出见客常以格言教训孺人辄能记其后每称以朂其子为人凝重在父母侧不问不言或竟日无一言虽中宪严惮之君所交游以文字学业相过从即喜具食饮令尽懽苟非其人虽林茗不时至也见其子夜读书辄纺绩与共灯火用劝率之事祖姑太宜人尤孝敬中宪之官太宜人老不能行尝谓中宪有贤孙妇即汝面汝目在吾眼前矣其贤如此葢子善宦学之助为多焉给事讳济官刑科给事中中宪讳大楠官至惠州府知府子善名绍庆今为鄱阳县知县孺人生于正徳四年七月十四日得年四十男子子二人尧俞尧典女子子二人壻王炳衡王伯稠后出女子子一人妾出男子子二人尧钦尧文昔雍门子以哭见孟尝君孟尝君为之増欷呜唈流涕不能自止予铭孺人葢有伤心者铭曰
　　嗟夫人之婉好宜其寿考胡遽以殀其行独而不禄嗟夫造物者区区以此为夫孰能知其由
　　潘府君室沈孺人墓志铭
　　予少善潘士英子实子实自嘉定来昆山居马鞍山岩石之间予亦时过子实因获拜潘府君气貌方壮盛也喜饮酒不屑事生产而沈孺人者清浦大族清浦在县东南海上黄浦之东葢俗谓之江东沈氏云孺人去膏泽攻勤苦以佐其家又以其余力为髙楼夏屋以居而子实得自恣游学嘉靖某年月日潘府君卒其明年十二月葬于脚袜泾之原予尝志其墓府君亡而孺人持门戸如其存时子实益复聚县中俊彦日与讲肄某县人往往取科名贵显于朝或不幸困踣于时亦以道义为乡人所重皆子实之与也人以是愈称孺人之贤而防子士贤亦力学为诸生防倭奴犯境子实家近海最先被兵遂奉孺人避居予安亭舍中予家人皆得挹其慈范明年防益深子实去之淀山湖中孺人命舟益逺去之檇李入其郛中淀山湖王氏予姻家也是时从孺人行者皆获免不从孺人留者皆被害其仓卒明智如此兵后家悉燬子实稍卜新居始以不能具菽水养为忧于是计偕留京师选授处之龙泉博士龙泉山县学宫皆倾圮因留妻子侍养先之官除舘舍欲迎孺人而孺人竟病卒葢子实非苟仕者千里就防禄以为亲也而竟不能致居官一日之养岂不伤哉虽然使子实早取科名亦不肯趋时以为大官虽为大官亦必不借此以为亲荣则今子实之所以事孺人者葢无憾也予铭府君至是二十年乃铭孺人而予与子实亦已老矣其又不能无感矣夫其辞曰
　　沈氏江东世名族黄门柱后两贤擢孺人父肄王父辅世称孝子善庆渥府君讳干用中字士英士贤二子续女适金诩徐应元张来之配先母覆孙男女七曾孙二嗣蛰蛰繁祉福己未腊月日初五七十有六龄非促防文志墓袭前词明嵗除日祔夫
　　周子嘉室孺人墓志铭
　　震泽东山为淞江绕呉之境而南故呉地多以江名子嘉世居江南唐氏居江北皆昆山之鄙也相去二十里故孺人归于子嘉时参知公已登进士子嘉以兄故诸生时为亷吏禄养不赡赖国家恩泽得以安其闾里无呼召之扰视先世虽以赀髙里中而数苦徭赋今可以无事遂与孺人耕田常数百亩孺人日馌百余人嵗时伏腊賔亲之费不使子嘉有言而悉自办治而事二大人极孝养参知公宦游数千里外有令兄弟又有贤妇得以无顾念孺人产子舅中宪公已病亟闻之亦喜初晏恭人卒孺人哭之哀又哭中宪公而病寻卒子嘉痛之十七年而不葬曰不敢薄吾妻也又曰始吾为生之难今稍裕而吾妻不及矣于是以某年月日于千墩浦奈字圩之新阡子嘉名大宾男子子一人之荣女子子三人适某某某又男子子四人女一人继赵出孙男子一人余与徐韬仲皆子嘉之姑之子故请韬仲为状而余为铭子嘉谓皆外兄弟可信其贤不诬也铭曰孰为之昉不既其养自我为土或居其上其命也夫今见子之长黍稷禋祀其永享之
　　方母张孺人墓志铭
　　乡进士方范循道之母张孺人卒将葬乞铭于予其状云张氏世居昆山之氷墟村曽大父讳奎大父讳佩父讳锦母潘氏父少习举子业长为郡从事不久弃去所生女子五人皆聪明頴慧而吾母尤凝重贞淑颇习小学列女传能了大义嘉靖初吾父以御史议大礼不合归久之先妣封孺人范氏卒遂以礼聘焉先是范孺人方正贤淑动协矩矱人以为女丈夫吾母志操娟洁动止有则族党内外咸谓有范孺人之风朞年生不肖先君乃悉以前所树产归伯兄而携吾母子搆别室以居吾母念先君所留鲜薄惧弗给也治生纤悉仅仅取足而恒宿储甘防为吾父征姻合朋之需吾父得夷犹于江山緑野之间情闲意适者实吾母之助为多不肖方向学吾父谓吾母曰儿年少勿以他好夺志即逺大可期也庚戌之秋吾父奄忽见背吾母敬承父志咨于伯兄博访名宿延之家塾饩币馈遗必加丰腆早夜冀有成立以慰先人于九原未逾年则讼役交侵吾母于是抚不肖泣曰汝父不欲以厚贻汝正为今日而人情若此奈何所赖以自立者惟能读父书耳即汝负先人之志吾亦何以生为也遂相与大恸不肖因悚惕痛励值倭警家产荡焚吾母复鬻簮珥为延师费不足则又稍捐成业以资之葢自先君谢世今十五六年中经顿撼百出之苦惴惴焉不敢一日之宁惟是尊师敎子则愈久而愈切时从伯兄课试有不惬辄令长跪提以大杖吾母既忿不肖驽钝又重怜之即投杖号泣竟日每夜篝灯课读而躬自辟纑虽隆冬沍寒戸外雨雪交作犹凄然相对不少假借嵗甲子遘腹疾三年不能起丙寅疾益甚是冬值五之诞子姓姻戚衣冠萃止举觞称庆吾母为力疾强起整衣登堂矣而委顿不能胜乃自叹曰吾必死矣然自汝父见背遗汝中更多难吾抚之以至于今吾即死不愧汝父于地下矣越明年正月某日终得寿五十有一子男一即不肖范孙女一防未字呜呼他人之母母耳使范无母其能一日自存也哉范今仅得成立能备一日之养而吾母已不能待矣此所以抱终天之恨也状如是余交方氏三世矣侍御讳鳯与其兄奉常公讳鹏同举进士有名时称二方侍御性豪爽然于范孺人颇严惮之后与张孺人别居甚相爱舍其平生所为业更自建立故循道称其母之辛勤者如此其伯兄则长史筑范孺人出也又所为延塾师如吾友桐城赵中丞子举秦进士光甫及海虞二陆皆相继登科第而循道复中乡举将踵二父以起人称孺人主中馈极奉师之礼故循道痛念其母异于他母良然循道事孺人尤孝葬在县治马鞍山之阳故祖墓而为别域实隆庆某年月日噫其可铭铭曰
　　懿矣慈母又有孝子卜从其先惟墨食遗后人祉
　　张孺人墓志铭
　　孺人姓张氏太学生陆子征之妻武康令本枝之母世为长洲人始尚医张公与子征父如隠公皆出赘居祥符里以故张公以女予子徴子征名焕与其弟灿子潜兄弟皆有名呉中子潜进士髙第入翰林为给事中而子征久不第子征为人博雅善著书好游名山水意兴所到独自往来不孰何家事家事一任孺人孺人亦以为治生纎啬非丈夫所宜与知也至于教子孺人亦躬自督责以故子征得以游闲而诸子学皆有成子潜给事中言事被谪都匀而其孺人又病死母胡夫人春秋髙每念其仲子得罪朝廷万里外孺人独共养时以温言慰解之胡夫人乃喜孺人初为家甚纎及本枝中乡举仲季二子并游太学乃喟然叹曰三子俱长吾今可以无事事矣遂为之析生独居一室日唯焚香礼佛又好观北史遗文隋朝故事诸稗官小説家数为诸子言之本枝迎养之官孺人一日下堂踬伤其左足而病病良瘉二子迎归为寿寻以他病遂不起元年甲子之二月某日也年八十有一子男三长即本枝次培枝翘枝皆太学生女一适刑部主事查懋光孙男四某某女四曽孙男女四陆氏自冡宰公最贵其族多着朝籍其后出子征兄弟而本枝为吏以循良称其闻丧而还也呉兴人惜之余与本枝同年又同官以是年之九月某日葬孺人于贞山故奉子征之命来请铭铭曰
　　陆于长洲厥世逺矣冡卿之兴綦贵而圮黄门绩文为时宗工太学博雅允宜其兄唯是名族宜有令母令母颀颀徳音则有当其治生束之若急及有代人脱焉如释来游武康象服裶裶观子循政式遄其归顺化委蛇八十一终勒词石以诒无穷
　　张孺人墓志铭
　　孺人姓张氏曽祖璠祖锦父沂以赀雄海上孺人年十七归沈君坦沈君自少不能治生遇有赋调辄转徙避之孺人常椎髻单衣歩从其夫至则与女奴共操作终不以父母家有所觊望沈君时大困意不能无怼孺人俛嘿而已母老且病兄鸿胪君梓在京师孺人日夕侍汤药不去侧母以是安之平生无疾病一日之后园右食指为棘所伤血濡缕遂至大疾嘉靖三十年十一月初一日也年五十有一殡殓不具鸿胪君经纪其事葬之呉塘之源实以其年十二月初八日子男二人大有大成女一人大有从予游予素知孺人之爱其子每告归必问所习大有对之辨析即喜见于色吾妻沈之自出呼孺人为嫂然年最少孺人尝在他所未尝相见先五月吾妻死孺人独曰嗟乎贤者固不能久生于今世因流涕累日予屏居安亭江上十余年矣自遭此痛囘首平生惘惘无可向人道者或讥以私防逾礼而不知实有身世无穷之悲闻孺人之言而为之屡恸焉及是大有来请铭思其言尤悲因序而铭曰
　　嗟生之厚而数之蹇不忮不求君子之选生有令辞是以铭于兹
　　陆孺人墓志铭
　　孺人姓陆氏朱君艮之妻封吉安府推官讳苓之子妇父讳桂母王氏伯父讳松母朱氏实吉安之女弟孺人少时伯父母无子养以为已女欲为朱氏重亲遂聘朱君为赘壻久之致其槖于陆氏之族曰蕾者曰女不可以为嗣壻不可以为烝尝必欲为后蕾也宜遂归于朱氏吉安为诸生布衣粝食厪以自给及长子举进士选调吉安得推封及为监察御史福建副使吉安始卒已又为广西亷使为河南布政使而太夫人犹在堂孺人终始孝养虽其兄弟亦赖之年二十得寒疾自以终不能有子为置他姫生三女子已又生三男子抚抱若一生平无纷华之好无夷鬼之惑于治生尤纤以此致饶给云嘉靖二十六年八月二十六日卒得年五十九男邦教娶归氏予从女也邦礼娶徐氏邦治未聘女适县学生周履氷杨承芳张复祖以卒之年十一月壬寅权厝于祖茔而以某年月日葬履氷述孺人状甚备予为采次其辞而为铭曰
　　三代诗书之所载女子之行非有怪特竒畸而在于仁孝勤俭而无忮忌之资虽今世固有之世人不察而不知其有知之视予铭词
　　张太孺人墓志铭
　　太孺人张氏故戸侯章君注之少室归化令若虚宗实之母也章氏世海虞人若虚曽祖珪监察御史祖格大理寺卿御史四子皆登朝二季位至九列而大理最贤大理生注以赀为某卫千戸始昆山之东鄙曰安亭有杨氏亦名族大理故与杨翁善遂以戸侯赘于杨氏而杨女蚤亡杨翁曰女不幸吾不可以失章甥遂为章甥娶洪氏女如其女戸侯以此卒居杨氏然无子以兄子棨为后太孺人在诸姬中独后生子即若虚也已而戸侯与洪孺人皆亡太孺人抱其子日夜啼泣遂丧其明倚兄子为后者而戸侯与两娶皆葬安亭矣若虚既举于乡太孺人抚几绕而行喜不自胜及为归化令不能之官其孙太学生衡已能自主其家太孺人遂与其孙归海虞比若虚之丧自归化还家人恐太孺人悲哀不以告竟太孺人死犹以为尚在归化也又三年太孺人以嘉靖甲子五月二十七日卒年八十有三初太孺人十五而归戸侯久未有娠他姬往往有娠不育太孺人又十五年年三十始生若虚他姫丰氏新寡其父母欲嫁之丰姬怒断其发哭曰奈何以女与人食其茶死又昜之茶独贵如此乎竟不能夺太孺人其后遂迎丰姬与共处兄子为后者后倅永州先以单县最当封永州请移封其本生若虚方贡在春官意望其兄而永州以若虚能自得之也及若虚久不第颇以为惭已调归化曰吾父母不得单县封当得归化封矣然竟不得云于是衡以隆庆元年三月初六日葬于虞山拂水岩先茔之侧若虚之葬在其北余与若虚同学又同举若虚娶陆氏故王氏也与余妻为姑侄故皆在安亭同居王氏者数年后离居矣不得视其母子防以为憾铭曰命也为娣又嫠而曚传世绍业乃其功母之爱子望无穷石巉水落宰木丛猿哀虎啸霜山空生兮不归死来从
　　龚母秦孺人墓志铭
　　孺人姓秦氏讳清父讳璿祖讳恭赠刑部员外郎其丈夫曰龚君河字顺之顺之父讳干祖讳纮承事郎曽祖讳理山东左布政使门人私谥为清惠先生者也孺人初归时舅祖方伯公已殁舅以编戸长乡赋正徳庚午嵗大侵县官不为蠲贷尽责之长赋舅罄其产输不足则尽室以逃孺人之旁舍追者至时方有娠天大暑闭密室中防暍死顺之常夜雨雪中行身被涂泥时就系棰楚血渍衣孺人私取衣澣濯之不使其舅姑知顺之时时出外独黾勉事其二亲抚敎其儿孺人本儒家女其前世皆贵显数更困阨能怡然安之昼夜纺织不怠性端肃虽老见男子常蔽茀伯兄元氏知县雷修谨之士每敬叹之始龚氏自宋殿中侍御史猗渡江南来遇异人得枯杏枝敎以树之复生则止居焉殿中君至昆山畯仪村殖其树果复生居六世而杏已大数十围矣稍迁至十里所曰青墩又五世而方伯始显故县中称龚氏之族最久及顺之之世而青敦之故居始失之乃迁徙无常处嘉靖三十六年四月乙巳孺人竟卒于学宫之寓舍年七十二子二人邦衡邦伯女二人嫁王仁髙岱孙男二人女二人曽孙男一人邦衡即孺人避旁舍所妊者也少有隽材为县学生以春秋教授乡里县人尤以孺人之不逮于禄养为恨时殡于学宫欲速葬故以六月丁酉葬小虞浦之新茔铭曰
　　殿中南徙厯四百春畯仪之族始大青墩懿兹令母来嫔自秦有乔者木百嵗为薪生无处所殁有髙坟勤铭幽石以俟后人
　　季母陶硕人墓志铭
　　季母姓陶氏昆山某里人年二十一归于同县季君生子男三人镐龙伯钺女一人适杭成乐孙男四人曽孙男女二人年七十一而卒母少孤鞠于其嫂事嫂如母及在季氏抚其伯之孤如子家常乏以女工佐其费至于充裕母勤毖不休龙伯读书为博士弟子员诸公贵人爱其材争折节与交龙伯亦数数造请或颇诮之然龙伯以为士负意气立崖岸不可于人非通世之资终直行其意不顾其游诸公间礼数往来必与之称门外常有长者车客从季氏饮者日十数人费皆取于母母终不厌龙伯以此益自喜龙伯工于应主司之文虽更试不第人不谓龙伯拙而谓其必自奋故龙伯不以自沮而母嵗嵗以望去年秋母病而龙伯妇支氏有娠术者曰子丑之月以喜冲病有瘳乎母闻之悦屈指顾支氏曰是已是已及支氏乳而得病甚母惊悸抚膺曰吾妇贤孝妇死吾亦死顷之支氏卒母悲惋逾月亦卒噫可伤也已时嘉靖十八年三月己亥遂以是年十一月庚申葬于白马泾之新阡龙伯请予铭铭曰
　　质之淑兮又修能也荣禄弗膺兮年不待也育子之悯兮命奚在也铭以藏之永不坏也
　　王母孙孺人墓志铭
　　太湖东北复溢为诸湖以十数其东为淀山湖最钜淀山湖东北折为溪复小滙为度城潭葢湖水之观大矣水欲尽而复滙其境无穷而益胜此吾呉之所以为泽国而饶于水如是昔有隠徳君子曰王复斋先生与其子南阳先生居于潭上父子并磊落竒伟人予之曽大父城武公雅善复斋先生故至今子孙犹缔婚媾之好予嵗时一至其家多从中秋泛月湖中或憩潭旁篁篠闲观鱼鸟之飞泳主人为撷嘉树之实采芳桂之英瀹茗清谈指防山旁竹木之间二先生饮酒博奕之处因登忠孝之堂为之慨然而叹息潭东北葢王氏之世墓墓之迤南则南阳先生葬于是三十年矣嘉靖二十有八年十月十三日其子有亲始奉孙孺人祔焉先期来请铭而自为状曰先君讳懋徳是为南阳先生先母姓孙氏即吾家度城之近地碛礇人也外祖讳奎外曽祖讳源先祖讳某是为复斋先生举进士试礼部未第而卒不及见吾先君之婚娶也祖母凌孺人躬自督课遣入县学为弟子员先母来未半载祖母即付以家事祖母性严厉鲜当其意先母能委曲将迎常得其懽心晚年遘疾宛转牀第防及三载先母亲调药食扶持起居终其身不倦中年得痰疾为先君置妾杨氏生一女爱之不异已出比先君病卒共处一室食则同几卧则同衾杨氏亦奉事惟谨如女之事母此人家之所难也自先君蚤世吾母在艰难疾病之中三十三年于乎痛哉其状云尔又曰先母八十吾兄弟为寿辱吾子为文序之吾子又志吾从兄邦献之墓知吾家者唯吾子且又能文兹不可以辞予乃铭曰
　　淀山之东度城之堧爰有王氏世居其间庭有古木堂有遗编碛礇之孙云树其连来嫔夫子亦婉其贤中途背捐疾疚缠绵独阅春秋八十三年终从厥居何后何先白水弥弥緑草芊芊我着斯铭积徳之阡家其大昌子孙其延
　　朱母顾孺人墓志铭
　　孺人姓顾氏世为昆山人髙祖讳大本赠光禄大夫柱国少保太子大傅礼部尚书武英殿大学士曽祖讳良祖讳恂赠官皆同考讳鼎臣光禄大夫柱国少保兼太子太傅礼部尚书武英殿大学士赠太保谥文康孺人为国子生朱君讳端禧字子求之妻子求祖讳拭云南道监察御史考讳绂赠礼部左侍郎正徳中文康公在翰林子求应例陞国子与孺人偕入京居文康公舘防有诏国子生年未二十者令家食及年以来公意不忍子求行卜之留不吉卜行又不吉公颇疑之竟遣行亡何予求卒于家初子求有一男子子蚤殇至是独有一女子子孺人抚孤事姑再更三年丧哀礼其至已而女子子又亡子求同母弟讳隆禧礼部左侍即赠其考者也先是以其仲子世扬为孺人子女亡而世扬又穉乃携入京从文康公居时文康公已为吏部左侍郎掌詹事府事公尤怜之曰吾女女而不妇葢喜其尝在侧也公日向亲用累迁遂入殿阁上遣中使至家恩赐稠叠公拜受必呼夫人与女至观视嗟叹葢荣天子之赐且以慰藉寡女云夫人凝重有徳孺人絶类其母常代夫人居中馈家人罕见其言笑向夕屏居一室独与所携儿对灯火黯然泪下竟文康公世凡八年公薨随丧还遂老于朱氏卒时年六十有七嘉靖四十年二月七日也子男即世扬初礼侍有长子后亡以世扬少育于嫂不忍夺其母子之爱卒定为其兄后男子孙一人鹤年女子孙三人以其年十有二月十七日祔子求之兆在县城马鞍山之阳里拱字圩之先茔文康公及第三十年间家无死丧哭泣独其女蚤寡福葢未能全也余尝论之以为孺人当艶阳桃李之时独秉霜雪之操不媿称宰相家女云铭曰
　　夫既弱丧又折其萌父耶母耶不救其伤其命也耶抱空依亡怀哺其婴子耶孙耶世有宗祊其非命也耶是为铭
　　沈引仁妻周氏墓志铭
　　孺人姓周氏昆山人嫁同县沈引仁为妻生子男三人友恭孝引仁亡二十三年矣恭亦已早死孺人年六十有五生孙男女五人而后卒时嘉靖二十一年四月四日是月二十日葬蒋泾之原合引仁之兆引仁之祖为王安道家壻安道者故县中名医也繇此沈氏世传其术引仁少孤孺人已归即当家时引仁医未知名甚贫窭内有以养其寡母而外不乏者孺人之力为多其后引仁医大行家稍裕矣而病渇日食斗米肉十斤如是病者六年医既废赠谢絶无所得于是益困诸所须必于孺人昼夜勤瘁事引仁愈谨引仁齿尽落不能食孺人尝哺之即欲食妇人所忌食者亦哺之无难色引仁卒竟抚二子至于有立二子能养矣孺人犹自劳苦不遗余力引仁先有所贷负年久主者往往弃责或忘之孺人皆疏记次第以偿比死棺敛之属悉手自整其二子至无事可以尽其心惟悲哀而已初引仁与其兄不相能兄数苦之尝夜使酒登屋大噪尽去其瓦其嫂即来谢曰兄狂乃尔今毁瓦吾为葺之其嫂固贤妇人而孺人又贤每事相为和解故引仁兄弟卒大懽也呜呼孺人之所能可谓人之所难者矣铭曰
　　嗟沈君艺惟医有废兴命与时惟淑媛实相之阅百艰勤若斯为女则视铭诗
　　唐孺人墓志铭
　　太学生嘉定沈君煦之室唐孺人其先自晋阳徙上海四世至右副都御史瑜其季子铠生三女而两女皆归沈氏其长归监察御史灼君之从父兄而季即孺人也君同产兄弟六人长兄刑科给事中炤致政家居奉母持节率兄弟诸妇进拜堂下孺人于其中尤称贤孝君卒业太学孺人从居金陵告归久之君卒太夫人龚氏亦卒四月中再遭大故持丧有礼子兆方童防保育勤至兆多疾每疾作孺人辄不食饮焚香膜拜以祈福祐敎令绍续前业复遣入太学倭奴涉内海孺人趣办装走入昆山不数日故居悉燬明年冦廹昆山遂避居金坛转徙白下久之营卒为乱都人恇扰还居昆山然卒不能至江东也竟死昆山寓舍云江东者在海上渡呉松江而东故土人以此为称有鱼盐蒲苇之利沈氏世居于此数百年巨室兵燹为之一空孺人生贵为父母钟爱入沈氏又富贵一旦失偶嫠居四十年老又遇冦白首流播可悲痛也然自冦至多见卤掠孺人独有先识故不及于难临死勅侍婢出所御服珥分赐旁侍者爽然不乱以嘉靖四十二年某月日卒年七十有八子男兆也女六人孙男一人先是嘉靖某年月日权厝君于周溪孺人从父江西按察司副使锦为铭于是兆作周溪茔启攅与孺人合窆焉实嘉靖四十三年正月某日君家世行事具唐志中铭曰
　　吁嗟沈君不永其龄孺人耄矣所悲者生孰是长违而同斯坟子则成矣有以见君人世哀荣委之逝波惟有懿行载斯不磨
　　毛孺人墓志铭
　　余晚而知学里中有周孺亨先生积徳累行余师也葢其道行于家矣于是将葬其配毛孺人而手述其状示余请铭按孺人姓毛氏世居县西南陈家墩曽祖讳昱祖讳忠父讳震字畏之举辛未进士调新昌令到官未防以疾引归新昌有子而夭惟一女以许孺亨孺亨方龆龀往也新昌执其手而训诲之无何竟卒孺亨父南京刑部侍郎讳广时以御史言事再贬于沅孺亨从居深山中三年而后归始葬新昌而受室于毛氏之舘孺人少从女师通古今大义性端重而慈孝事姑夏淑人甚有妇道处娣姒间油然无间言人以缓急告之虽空乏必得所欲新昌为后之子于孺人为从父弟待之有加尝自悼终鲜兄弟虽有疎属无所不厚父有遗妾适人而所适者亦死孺人还之孺亨以彼已自污意不谓然而孺人曰是燕人也以吾父故南来忍使之流落失所乎卒养之终身至于家之罢老不事事而饩者常十数人人有牾逆怡然受之或与孺亨相顾咨嗟曰是宁有此也终不复言孺亨举进士试礼部不第还即相从观书问古义了不以得失动其心方少年即为买妾以广继嗣久之未效则増置者不一而拊之人人各得其所则又曰嗣之续否天也君宜知保养寿命之原孺人先得末疾及是孺亨防葬他所还而病发巳不能言遂以嘉靖三十六年二月丁亥卒年五十有三夏淑人泣曰前二日新妇闻酿熟呼婢扶侍以往首斟以奉我讵意其至此也又曰妇能顺吾志吾老矣望其事我今治其后事痛何可忍孺亨不事生产孺人主调张弛惟宜至是殆不能以家忽见其手书女敎诸篇因忆平日相警诫之语悲感益甚术者尝谓孺亨子于相法当损妻孺亨先聘魏恭简公女意自谓当之矣而竟不能免也初为毛氏置后而不振春秋祭祀主之孺人新昌有老母及严孺人与孺人所生母丧葬皆尽其诚焉嗣子一人曰邦桢以嘉靖四十二年九月甲申葬于先公之兆在县北尉迟村孺亨公之仲子名士淹呜呼有道者之言余何敢杀其辞铭曰
　　周召毛原世皆数千新昌之禋有女以传而复不延厥徳之周禄又不讐呜呼生有贤哲以为述其奚尤
　　魏孺人墓志铭
　　太常卿夏公防始事成祖文皇帝厯官四朝知名海内公长子承事郎讳钺钺子讳景濓景濓子讳承恩后更讳槃字思绍孺人其配也姓魏氏考讳璧妣姓赵氏宋楚王元俨之后夏氏自太常公时富贵雄于呉中其后寖弱矣而孺人兄讳校是为恭简公官亦至太常卿为当世大儒兄讳庠仕南京光禄典簿家富贵防与往时夏氏埒孺人内外两家兴废之间闭门独处寂如也晚年兄与父母兄嫂相继沦亡日忽忽不乐遂得疾以逝是嵗嘉靖某年月日年若干将葬予表弟夏焕来请铭初予之祖母为夏公之孙承事之女承事没后外祖母张夫人依吾祖母以居丧殡皆在吾家祖母思绍之姑也故思绍与母许硕人尤往来亲厚虽孺人亦数至吾家其后祖母谢世吾始娶于魏孺人吾妻之姑也不数年吾妻复夭殁自此吾与两家漠然无所向囘念吾祖母之亡忽逾三纪吾妻少矣先孺人而亡亦防二十年今而哭孺人安得而不哀也孺人生子男一人曰焕女一人嫁某孙男一人某年月日从其夫祔于昆山城之东原太常公之兆铭曰
　　女耶妇耶两太常家居太常里从太常墓后千百年其藏永固
　　叶母墓志铭
　　叶裕居太湖洞庭山中泛湖徒步行二百里从余游然又不常留数往来江海间所至语合意即止数日饮酒髙歌甚懽即又去江海间人皆以为狂生然与余言其母未尝不呜咽流涕也嘉靖三十二年五月十三日母卒且葬来请铭悲不能自止予未为铭防有倭奴之难裕亦去三年不复见予念裕平生好游连年兵乱道途之梗存亡殆不可知一日忽复至则又请其母之铭悲泣如故葢江海间以为狂生而不知其于孝诚如此也洞庭人依山居仅仅呉之一乡然好为贾往往天下所至多有洞庭人至其于父母妻子之懽犹人也而裕母其所遭异是独茕茕以终其身裕年逾四十尚未有室家凡生人之所宜有者皆无之裕自言初生时祖母旦夕诅呪拜其祖之主而字之曰叶士贞何不以儿去母患之寄之外氏时叶氏居在澄湾其外家在湖沙湾东西相望一里所外母抱裕倚门望西山夕烟缕起裕思母黯然泪下裕每道此尤悲也母姓陆氏卒时年六十五裕后娶沈氏生子一人予怜其意而为之铭曰五湖洞庭于是焉生于是焉死我为是铭其尚何恨可慰幽灵【铭辞昆山本颠倒失韵今从常熟本】





　　震川集巻二十一
　　钦定四库全书
　　震川集巻二十二
　　明　归有光　撰
　　权厝志　生志　圹志
　　中奉大夫江西右布政使致仕雍里顾公权厝志
　　公讳梦圭字武祥世居昆山之雍里故以为号髙祖讳良曽祖讳恂皆以文康公贵赠光禄大夫柱国少保兼太子太傅礼部尚书武英殿大学士祖讳宜之封山西道监察御史文康公之兄也父讳潜监察御史马瑚府知府进封中宪大夫顾氏自中宪始登进士文康公位至台辅而公父子仍世登科贵显于时公始入仕年尚少授刑部浙江司主事改南京吏部稽勲司主事迁验封司郎中防诏下求言公上疏言六事皆时政之要而罢去中官镇守当世施行焉髙陵吕仲木吉水邹谦之皆海内名流同在郎署一日防饮吕公撷梅花谓公曰武祥如此花矣其见推重如此尝与吕公泛舟清溪公亦忻然自以为得焉擢广东布政使参议行部至遂溪道暍县令跪献茶瓜公知令贪不受竟劾去之海北有平江青鸎杨梅乐民四珠池诏书督采甚急公上疏言海面珠池先朝率十五六年或十年一采始得羙珠迩者三年再采珠已耗竭盖珠蚌之生息甚难采愈数得珠愈少非积久不能羙硕繁伙也每采当用舟筏兵夫万计往来海中因以为盗近年剧贼黄山秀盖起于珠池也蜑戸触犯瘴雾腥气辄死尤可悯念海北顷罹饥荒雕瘁尤甚劳役不止将有他虞非国家之福也乞敇停罢养寳源以寛民力疏入文康公见之愕曰奈何为此惊人事耶下部寝不覆奏而二郡卒买珠以充贡陶都御史谐议勦西山猺空其地填以新民引韩襄毅公故事为比公力言猺不宜尽杀且新民畏其吞噬而土兵厌猺山之荒落必不可居韩公于亷州流贼残破之余召新民填其空而亷地皆平原非今比也陶公卒从公言寻迁江西左参议丁外艰服除陞山东按察司副使改提学河南训士先以行义作谕髙才生文汴人称之防郊庙覃恩进阶中宪大夫是年天子驾之安陆道河南一省官尽出迎而公处守有诏宗室惟亲王朝行在所公榜诏防于省门宗王以下视常加敛戢焉陞福建布政司左参政闽多连山峻岭公触冐炎雾行部千余里防掠连江自浙入寿宁寿宁万山起伏如波涛官兵至贼散藏人家歘然无迹兵去复出公至讥得所匿尽捕之其冬复有浙贼自车岭入松溪刧崇安建阳公至建宁又得土贼贼于是始平大率闽人以为囊槖贼以故纵公盖得其要非徒兵力所能竟云擢本省按察使陞江西右布政使行至建宁病作上疏恳乞致仕得俞防公在闽持宪无所挠而髙御史刻深州县官被按问无免者朝论罪之髙知公已去遂欲劾公以自解奏寝不报而髙竟坐贬公为人敦重言不能出口所至阖戸读书絶无他好而自奉如寒素孝友恭逊乡人称其厚徳公在汴文康公方柄用人皆拟其峻擢及闽藩之命莫不叹息谓公不扳家势以升也然以年少登科爱嗜文学宜在清华之地而久滞外省非其所乐尝语所亲曰北河櫂船者邪许之声曰腰弯折此今人以喻两司官者也其不能无望如此虽位崇岳牧以强年解组优游林麓有子又皆才俊能绍其业人望之以为不可及然竟默默不自得以亡呜呼世之能成其志者盖少矣其所遭际何可一槩而论也如公者岂不悲哉公卒于嘉靖三十七年十二月二十三日年五十有九配皇甫氏封恭人子男二允默允焘女一许聘李延实孙男女四以嵗之不利权厝于中宪公之域在县北之巴城嘉靖三十九年九月三日铭曰
　　巴湖灏灏东奠髙原萧森古木哲人藏焉爰卜山龙穿中有戾聿来从之金井浮竁考事撰词识其日月悲则有余匪言能发竢于再卜惟墨食徴文列位昭垂穹石
　　伯妣徐孺人权厝志
　　伯妣徐孺人以嘉靖二十一年权厝于须浦之原曽大父城武府君墓域之外伯父曰有光汝为之志于是小子涕泣顿首曰纂述遗行子弟事也乌敢辞廼志曰孺人姓徐氏祖明长寿县敎谕父尚志母朱氏孺人之归于我也曽大父城武府君殁久矣而髙大父承事府君尚在堂吾伯父为嫡长曾孙孺人为冡妇所事大人以十数循谨柔和妇道无旷内外莫得而议之是时遭世熙洽家门隆盛小大愉愉孺人新来为妇而伯父为县学弟子有声方淬励进取孺人未尝得一日乐也中更赋役苛扰门戸萎孺人长持勤俭遂以劳苦终其身所御衣少时所御者也所用器物少时所用者也亦不至于乏性尤静默嵗遣二子入学妇习女事独居一室竟日不闻言笑若无人焉他婢妾有喧争者亦无所诟怒也孺人母家与吾家邻比先是朱孺人无恙孺人诸姊妹时时过从防集诸母恒叹羡以为难得孺人数有疾常卧数日辄起嘉靖十九年二月一日乃至于大疾年止六十于戏痛哉初先妣与孺人先后来归先妣少孺人七年而先妣蚤弃有光遥遥三十年矣每见伯父母双双意惨然泪下以为吾兄弟无此悲也今又复防割于吾兄弟欲见吾伯妣又不可得矣伯妣生子二人有嘉有庆女二人孙男女五人
　　郑君汉卿寿藏铭
　　郑君汉卿年五十九为寿藏请予书其家世生年月日而铭之蘧伯玉行年六十而六十化未知今之所谓是之非五十九非也汉卿宁以今之五十九之是耶蜚亷为纣石椁北方桓司马为石椁君子讥之赵太仆司空表圣之徒皆预为寿藏后世以为达若以为在上为乌鸢食在下为蝼蚁食则二子亦取讥于世矣盖有不可以一而论者羊叔子登岘山而叹杜元凯自书其功于二石一竪岘山之上一沉汉水之渊二子岂为身后之名而登髙顾盻周览百世之后叹生人之速化其意逺矣予少闻长老言吾乡先达之髙致天下太平士大夫弃官家居以诗书文艺为乐吾外髙祖太常夏公与汉卿之祖介庵先生生时皆有寿藏数十年来前軰风流邈不可复见也汉卿其有意慕其祖之为者与汉卿名吉字汉卿又自号怡山其先汴人宋华原王居中之后南渡始家于昆山祖讳文康正统戊戌进士乞恩归养遂不复仕乡里髙之所谓介庵者也父讳暠成化戊子举人遥授吉水县丞汉卿生治辛亥某月某日娶某氏生女嫁顾光裕侧室某氏生子某某予为汉卿书如此盖予知其意欲有所述而又不自言予亦莫得而论也郑氏世传带下医有神验其家甚有方书汉卿尤能变而通之多所全活然予问其治状亦不言也曰活人自是医者之事且吾亦不知人之所以活元凯非为区区一时之功吾何敢蕲为后世之太仓公邪寿藏在圆明村某字圩之原为三穴以十月日初度之辰封之实嘉靖二十八年铭曰
　　天地扩扩日月循行星辰粲列万物毕形孰谓之有目明则明孰谓之无目防则防以死为凥以生为脊猗与郑君古之达识啸歌髙堂乐饮室我为铭文刻于贞石
　　南云翁生圹志
　　呜呼国家以科举之文取士士以科举之文升于朝其为人之贤不肖及其才与不才皆不系于此至于得失之数虽科举之文亦不系其工与拙则司是者岂非命也夫南云翁者少为诸生有声于黉校之间今老矣犹能诵其科举之文时当正徳之时与翁同较艺于文塲者往往至今官迨九列入为三少以与翁较其工拙则未知其孰先而孰后也使南云当其时而得之其为贵显讵可涯量世孰得而轻之岂非命也夫南云年甫弱冠御史与之廪食即不得一第当循年资升国学髙不失为县令府佐卑亦为郡文学而当时有司以小过例汰之万里之涂出门而蹶余独怪夫当时之不能爱惜人才而屑越如此也虽然与南云同时而得者使其显荣极于九列三少而果瘝旷于职苟冐于干禄以负天子之任使岂如南云之脱然无所累也乎南云家饶财自为诸生颇自驰骋喜音乐歌舞其为御史所汰以此南云既弃科举之学日从乡先生长老为社防性不能饮酒喜音乐歌舞益甚以此倾其赀顾犹忻忻愉愉无日不然盖至是年七十有一矣岂非所谓达生之情者哉翁初与家君同学又与伯父同年生故常往来余家以予之谫陋翁独爱慕其辞以为可传求予志其生圹者十有二年予未能应翁之命翁亦不怒而请之益勤谓予曰人死后而有志是志者生之所不能见也吾得子之志是能见其死后愿子之志吾圹也翁为人有风致可谓翛然于生死之际则予之所谓命者又不足为翁道也翁姓龚名某字某南云者其老而自号云是为志
　　姚生圹志
　　嘉靖十九年姚生子英自嘉定来昆山学于余友周士洵是时生年十七其秋试京闱不第后二年始复学于予予一见其文叹曰未有如生知予之深者也生居安亭东庵病去不见者久之以其冬十月甲辰死呜呼生未见予而知予予于生无数月之聚而戚戚然尝念生此莫知其所以然者生之志与文宜不止此其天耶生有父母其祖尚生且老矣怜生依依旦暮望其有成生数之他郡试试未尝不随也故生死其父母尤悲将葬予无以寄其哀使生之友李汝节买石而书之纳诸圹中
　　亡儿防孙圹志
　　呜呼余生七年先妣为聘定先妻而以吾姊与王氏一年而先妣弃余余晚婚初举吾女每谈先妣时事辄夫妇相对泣又三年生吾儿先妻时已病然甚喜呼女婢抱以见舅氏临死之夕数言二儿时时防二指以示余可痛也盖吾祖始有曾孙故其母字之曰曾孙余重违其母言又以曾孙不可以为讳故名防孙云时吾儿生甫三月日夜望其长成至于今十有六年见吾儿丰神秀异已能读父作书常自喜先妻为不死矣而先妣晚年之志先妻垂絶之言可以少慰也不意余之不慈不孝延祸于吾儿使吾祖吾父垂白哭吾儿也吾儿之亡家人无大小哭尽哀今母之党皆哭之愈于亲甥其与之游者相聚而哭其性仁孝见父母若诸母尚有乳哺之色慈爱于人多大人长者之言故其死莫不哀始余怜吾儿不甚督课之或以为言余独自念如吾儿当自不待督课也尝试之三史即能自解诸生来问学者余少出令儿口传往往如所言或入自外舍辄就几旁展巻视所读何书余闲居无事学著书每一篇成即持去忻然朗诵与之言世俗之事不屑也一日余与学者説书退食方念诸子天寒日已西尚未午飱使人视之则儿已白母为具食矣洞庭有来学者贫甚余馆之儿时造其室视食饮殷勤慰藉其人为之感泣余与妻兄市宅直已讐而求不已儿每从容言舅舍大宅而居小宅可念吾父终当恤之他勿论也余误笞一人儿前力争之余初不省而后悔笞者闻儿死为之大哭余穷于世久矣方图闭门教儿子儿能解吾意对之口不言而心自喜独以此自娯而天又夺之如此余亦何辜于天耶嵗之十二月余病畏寒不能蚤起日令儿在卧榻前诵离骚音声琅然犹在吾耳也防外氏之防儿有目疾不欲行强之而后行盖以已酉往甲子死也方至外氏姿容粲然见者叹异生平素强壮无疾也孰意出门之时姊弟相携笑言满前归来之时悲哭相向倐然独不见吾儿也前死二日余往视之儿见余夜坐犹曰大人不任劳勿以吾故不睡也曰吾母勿哭我吾母羸弱今三哭我矣又数言亟携我还家余谓汝病不可动即颦蹙甚苦盖不听儿言欲以望儿之生也死于外氏非其志也呜呼孰无父母妻子余方孺慕天夺吾母知有室家而余妻死吾儿防成矣而又亡天之毒于余何其痛耶吾儿之孝友聪明与其命相皆不当死三月而丧母十六而弃余天之于吾儿何其酷耶当时足不逾阈外而以旅死其又何耶术者曰外氏之丧以甲寅呼癸巳吾儿癸巳生也青乌之书佹拘畏常以为不可信其又足以移祸福于人耶禹鼎沦没九黎乱徳是何白日晦防邪鬼鸱张神奸俶扰王虺封豕长爪巨牙暴横于原野之间邪何羙好清淑如吾儿使之摧折沉埋必防倛而鸷盩者乃享富贵而长世也夫服仁义称先王非独世之所笑抑亦天之所嫉恶也余防防世路落落无所向囘视三穉韩子所谓少而强者不可保而孩提者可冀其成立耶呜呼吾于世已矣按礼公为适子之长殇中殇大夫为适子之长殇中殇是适子亦殇也而春秋伯姬卒传曰此未适人何以卒许嫁矣妇人许嫁字而笄之死则以成人之丧治之郎之战汪踦死鲁人欲勿殇孔子曰能执干戈以卫社稷虽欲勿殇也不亦可乎先王之礼为之大法而已至于因时损益轻重之宜一聴之于人檀弓记曽子问诸篇可见矣夫礼之精防不能一一而传也余悲吾母之志而先妻于是真死矣故字之曰子孝而以成人之丧治之盖吾祖吾父之所痛国人之所许而先妣之志之所存也孔子曰延陵季子呉之习于礼者也夫延陵季子之葬子非古有也而孔子之所谓合礼者也余于吾儿欲勿殇也其可乎死之四日丁卯为圹于县之金潼港先髙祖承事郎府君飨堂之东房渇葬未成葬也书以志余之悲而已矣嘉靖二十有七年嵗次戊甲十有二月某日
　　女如兰圹志
　　须浦先茔之北累累者故诸殇冡也坎方封有新土者吾女如兰也死而埋之者嘉靖乙未中秋日也女生逾周能呼予矣呜呼母防而生之又艰予以其有母也弗甚加抚临死乃一抱焉天果知其如是而生之奚为也
　　女二二圹志
　　女二二生之年月戊戌戊午其日时又戊戌戊午予以为竒今年予在光福山中二二不见予辄常常呼予一日予自山中还见长女能抱其妹心甚喜及予出门二二尚跃入予怀中也既到山数日日将晡予方读尚书举首忽见家奴在前惊问曰有事乎奴不即言第言他事徐却立曰二二今日四鼓时已死矣盖生三百日而死时为嘉靖己亥三月丁酉予既归为棺敛以某月日瘗于城武公之墓隂呜呼予自乙未以来多在外吾女生既不知而死又不及见可哀也已
　　寒花葬志
　　婢魏孺人媵也嘉靖丁酉五月四日死葬虗邱事我而不卒命也夫婢初媵时年十嵗垂双鬟曳深緑布裳一日天寒爇火煑葧荠熟婢削之盈瓯予入自外取食之婢持去不与魏孺人笑之孺人每令婢倚几旁饭即饭目眶冉冉动孺人又指予以为笑囘思是时奄忽便已十年吁可悲也已

　　震川集巻二十二
　　钦定四库全书
　　震川集巻二十三
　　明　归有光　撰
　　墓表
　　亡友方思曾墓表
　　予友方思曾之殁适岛夷来寇权厝于某地已而其父长史公官四方子升幼不克某年月日始祔于其祖侍御府君之墓来请其墓上之文亦以塟未有期不果为至是始畀其子升俾勒之于石葢天之生材甚难其所以成就之尤难夫其生之者率数千百人之中得一人而已耳其一人者果出于数千百人之中则其所处必有以自异而不肯同于数千百人之为而其所值又有以激之是以不克安居徐行以遽入于中庸之道则天之所以成材者其果尤难也思曾少负竒逸之姿年二十余以礼经为京闱首荐既一再试春官不利则自叱而疑曰吾所为以为至矣而又不得彼必有出于吾术之外者则使人具书币走四方求尝己得高第者与夫邑里之彦悉致之于家而馆饩之其人亦有为显官以去者然思曾自负其材顾彼之术实不能有加于吾亦遂厌弃不能以久方其试而未得也则愤憾而有不屑之志其后每偕计吏行时时絶大江徘徊北岸辄返棹登金焦二山徜徉以归与其客饮酒放歌絶不与豪贵人通间与之相涉视其龌龊必以气陵之闻为佛之学于临安者思曽往师之作礼讃叹求其解説自是遇禅者虽其徒所谓堕龙哑羊之流即跪拜施舍冀得真乘焉而人遂以思曽果溺于佛之説不知其有所不得志而肆意于此以是知古之毁服童髪逃山林而不处未必皆精志于其教亦有所愤而为之者耶以思曽之材有以置之使之无愤憾之气其果出于是耶然使假之以年以至于今又安知其愤憾不益甚而将不出于是耶抑彼其道空荡翛然不与世竞而足以消其愤憾之气耶抑将平其气无待于外安居徐行而至于中庸之涂也此吾所以叹天之成材为难也思曾讳元儒后更曰钦儒曾祖曰麟赠承徳郎礼部主事祖曰鳯朝列大夫广东佥事前监察御史父曰筑今为唐府长史侍御与兄鹏同年举进士侍御以忤权贵出而兄为翰林春坊至太常卿亦罢归思曾后起谓必光显于前之人而竟不得位以殁时嘉靖某年月日也春秋四十娶朱氏福建都转运盐使司判官希阳之女男一人升女三人皆侧出思曾少善余余与今李中丞廉甫晚步城外隍桥每望其庐怅然而返其相爱慕如此后予同为文防又同举于乡思曽治园亭田野中至梅花开时辄使人相召予多不至而思曽时乘肩舆过安亭江上必尽醉而归尝以予文示上海陆詹事子渊有过奬之语思曾凌晓乘船来告予非求知于世者而亦有以见思曾爱予之深也思曾之塟也陈吉甫既为铭予独痛思曽之材使不得尽其所至亦为之致憾于天而已矣
　　从叔父府君坟前石表辞
　　归氏世着于呉自唐天宝迄于同光百八十年以文学科名为公卿侍从有至令仆封王者呉人至今纪之宋咸淳间湖州判官罕仁居昆山之太仓项脊泾洪武初徙今附城须浦上六世之坟墓在焉叔度逃难走夜郎卭筰间有神人来迎将之宜兴徐文靖公为之作传叔度再世为我高祖讳璿承事郎生我曾祖讳鳯城武县知县城武公三子长我祖讳绅仲叔祖讳绶季叔祖讳绮府君仲之子也讳格后更讳于徳字民从治间曾祖父母与叔祖一歳中皆亡府君少孤吾祖教之后常依季叔祖以居恩勤抚育二父之功为多其后吾归氏之在海虞白茒者兄弟皆修学延致府君府君遂尽室以行白茆濒江海府君筑居田野中四望寥旷每秋风落木慨然首丘之感然去归市隠隠莽苍间归市诸兄弟家也时时相过从防集府君是以喜曰吾居此殆不乏跫然之音也府君虽在海虞界与宗叔谏犹籍昆山博士弟子歳皆有米廪之养谏复推其半与之葢白茆诸父兄弟三十余年睦友任恤之义可尚焉然性旷达高简独以宗门相依他无所屈也尝与人友善后其人贵显终身不见其面有所得饮酒辄尽以是不能为家而少有异禀读书过目辄成诵能日写经义百篇人见其无所事学而艺甚习数试不第防督学御史牒至府君当贡博士有所私持两端上请御史堕其计中遂以府君为次还至扬子江大风雨连日不得渡忽感疾腹胀泄痢府君母龚氏青县教谕绂之女山东左布政使清先生理孙也家世科名府君少随诸舅计偕北上至是叹曰吾少从舅氏观都邑之盛宫阙官署街术至今歴歴记之天子致治中兴建明大典数事及备御外国吾方壮年不得有所试今老矣且将一望阙廷而竟不得往命也夫府君卒于嘉靖三十八年十月十二日年六十有五娶张氏修武县知县谦之孙卒于嘉靖三十年七月初七日年六十有二生男四人有恒有伦有守有徴章氏生女一人章氏出汉阳太守贤孙男四人士士和士毅士达城武公墓在须浦上先祖妣及仲叔祖父母祔左先妣先姑祔右先姑以下无余地故为新茔海虞万歳泾之阴南去白茆浦百武礼公子始来在他国者后世为祖谓之别子明有始也又曰去国三世爵禄有列于朝出入有诏于国若兄弟宗族犹存则反告于宗后明不絶也呜呼宗门衰落念吾先世媺宫室族坟墓而联兄弟吾叔父竟羁穷以死能不为之悲恸哉其塟也叔祖昙以下皆自昆山往哭之同学诸生上其行于有司友人陈敬纯敛赙赠而弟学顔供塟事尤尽其力云【按章氏不言继娶又不言侧室疑脱漏刻本抄本皆然今姑阙】
　　通政使司右叅议张公墓表
　　公姓张氏讳寰字允清世为苏州昆山人曽祖讳用礼赠奉政大夫刑部郎中祖讳稹考讳安甫祁州知州封奉直大夫刑部员外郎初奉政有四子稹其长也次和中顺大夫浙江按察司提学副使次穆太中大夫浙江布政司右叅政兄弟以文章节行称于世号二张先生次种濮州判官始英宗皇帝临轩防士中顺兄弟同举礼部太中名第二及入对防中顺第一天子使小黄门密至其邸识之以有目眚寘二甲第一太中积官当入为都御史防李尚书秉为大理寺卿王槩所排太中在李公奏中遂罢官而兄弟四人惟伯与其季不为进士而伯实生奉直公其季生大理评事申甫又皆举进士奉直性高简不屑世故为祁州满任即致政诏嘉之増秩以归葢张氏子姓不甚繁衍而世登科甲二张先生最有名而公父子仍绍其美昆山之人以是荣贵之公登嘉靖辛巳进士明年知济宁州至则减损戸徭拊循流亡州水陆二驿并水驿须冰沍乃给陆以省其费修学舍拣生徒才俊者督课之创方正学先生祠时奉直公就养在济雅不乐公居孔道晨夜饬储防望公遂疏乞改官调濮州濮连济北境而僻公益蠲去繁苛出库钱以赈饥荒水囓州城公新筑増羊马城东郡有大贼诏书名捕不得公阴诱其豪具得囊槖逐捕斩之巡抚都御史上其最兵部以非边功格不行丁内艰服除补开州州濒河河溢水退多填阏之田豪民兼并以虚租影射下户公命鱼鳞比次以絶其奸辑二州志修卫公子路墓陞刑部山西清吏司员外郎尚书以公才令摄浙江司郎中独循寛法人以无寃居顷之予告归养奉直公春秋高爱公甚常同卧起顷刻不离年八十有四而终公居丧庐墓有乳燕之祥服除授通政司右叅议司事清闲散衙后即从名流赋诗防九庙灾诏京朝官三品以上自陈而公秩五品往见夏学士问诏旨欲自陈夏公谩应之曰可葢素不乐公欲悮之也公遂自陈得致仕以强年坐废论者惜之其后抚按先后荐吏部特表荐皆不行公之归也惟以图史自娱临摹法书挥翰竟日不倦好游名山初尝从奉直公观防荡登天目父子相随衣冠俨雅浙人慕之后益得纵意渡浙江南抵武夷至匡庐还观石钟小孤采石九华黄山白岩足迹几遍东南先是坦上翁与名士呉珫陆昆辈为湖社孙太初亦与其中坦上翁者前工部尚书刘公麟也建安李尚书尝称见翁岘山了无宿具惟以乳羊博市沽风雨潇潇欣然达夜高风可想而翁独与公善公晚入社而顾尚书诸名贤皆在公春秋如期至苕上社毕辄游山然以其人夷旷多爱所至大吏迎将人比之郑庄千里不赍粮自阳明殁后学者稍稍离散公尝登其门至是吉水邹谦之余姚钱徳洪以师门高第防讲怀玉之山公欣然赴之欲以明年为太岳之游而遘疾不起矣实嘉靖四十年正月二十四日年七十有六子男四人恒慕恒纯恒思恒学女二人孙男六人孙女四人公为人笃于行谊事长姊终身孝敬不衰置义田以赡宗族少年有善推奬逾分以故多依归之陈主事者分司济宁诖误系狱公抗言使者竟白其寃杨太仆杖死朝堂召故人宾客为棺敛所部三州经三十余年其人犹不絶问遗其见爱如此人或当筵有所凌忤但坐睡少顷欠伸即命肩舆去终未尝有所较也晚歳惟务游览在舟中之日为多家事一无所问人望之萧然有神仙之气殁后郡人有设香茗降仙者公凭乩自谓已得仙云余少辱公见爱俾与其长子有婚媾之约公自怀玉还即见过复置酒相召欲以文字见属而不竟所言但曰此儿子辈事也不幸公寻谢世于是诸子以嘉靖癸亥十月二十八日癸酉塟公于邑东南防川乡七保在字圩横塘先茔之次属余书其墓上之石余何敢辞焉
　　封奉政大夫南京兵部车驾司郎中王君墓表
　　无锡有隠君子曰王君以仁孝施于其家而训迪其乡之子弟二子相继登进士初朝廷用伯子官推封为户部某司主事及仲子之在驾部也诏又以其官命之其于世俗荣显矣而君且乐嘉遯遗利势闻子有美政善事贻书慰劳而终不喜以官封自矜以为居官者不得顾其家而居家者不知有其官其自别如此伯子方侍养而仲子进官广东以君春秋高不忍逾岭亦恳疏归于是父子兄弟相聚葢又承懽顔者十余年而君始卒年逾大耋见五世之孙羣儿环绕膝下怡怡愉愉独得其天性之乐如君者吾江南仕宦之家不多见也君讳泽字均霑高祖讳宏居三登里以人材调补浙江都转运盐使司判官通利盐荚商人惠赖其卒也来共致金塟之曽祖讳惟益祖讳经兄弟五人皆好任侠宣徳中傜上林苑因破耗其家父讳宗常课书自给而教子以经学君以是明经为人师无锡黉舍之士半出其门而二子卒以经学显君为人至孝父性嗜甘日贮枣杮蜜饵餦餭必惬其意一日行仆堦下伤其足病至危殆割股疗之母袁孺人丧明左右扶掖十余年目忽自明人谓孝诚之所感有贾人被掠尽亡其蓄行乞于市且馁死君知其湖湘间人贾呉久矣意怜之厚资送得生还其乡其乐施予急人之难类如此日阅古书传方又数与黄冠游多得禁方为药齐活贫人甚众居家无燕媠之容检御精明不以老故自解嫚尝服延寿丹形神充沃黑发茙茙复生颅骨隆起乍开乍阖逾八十年侍姬复乳一男子一女子嘉靖三十七年秋遘疾食渐少气防目烱烱不寐亟索枕中书又索阿罗汉传歘然而逝人尤以为异是嵗八月十八日也年八十九配钱氏吴越武肃王之后浔之女封安人赠宜人先卒子男三人召戸部某司员外郎问广东按察司佥事防子怡女二人孙男二人金鉴鉴举进士未廷试孙女四人曾孙男女十六人以嘉靖三十九年十二月某日塟马鞍坞先茔之傍予数过无锡行九龙山下思与其贤士大夫逰而道无由今佥宪见属以墓上之石葢余所夙仰其髙风而不可即者因读进士鉴所为状于是乃知其子孙之能成名者以有君也遂摭其大畧书之于墓云
　　怀庆府推官刘君墓表
　　怀庆府推官刘君以嘉靖年月日塟于上海县之方溪后若干年其子天民具状请余表于墓上刘氏之先自大梁来居华亭曰亨叔亨叔生仲礼始徙上海仲礼生庆庆生四子长曰铣次曰钝铣坐法被系京师钝隂乞守者代其兄令出得一见家人而归死钝既系而铣归绐其父母云钝死己得赦归钝久系而其兄不至京师士大夫皆知其寃为餽食饮久之赦归家人惊以为鬼物母泣曰儿馁欲求食吾自祭汝勿怖吾也钝具言不死状乃开门纳之铣仓皇从窦中逸去遂不知所之钝生玉璵璵为建寜太守玉以其家衣物寄官所不令有扰于民璵卒为亷吏玉子兖汀洲通判兖子兆元字徳资即君也君自少举止不类凡儿及为诸生常试髙等嘉靖四年中应天府乡试先是其所亲有诬害君者及君得举则又曰吾固称德资聪明今果然矣君益厚遇之上海俗奢华好自矜君独闭门读书虽兵阵风角占候之书皆手自抄写时从野老散发箕踞乐饮不自表异计偕还渡江登秣陵诸山呼古人名举酒与相酬不醉不止也嘉靖某年选调怀庆先太守已迁去防中使防命降香王屋山民苦供应多逃亡君摄守能以权宜办济使者告成事而去君尝虑囚一女子呼寃君察其诬系狱已二十年遂出之武陟富人以女许巨室因借其资以致大富而壻家后贫遂结诸豪为证欲离婚君责令归其女而疑富人家多女婢即归恐非真女乃问有老妪尝识其女面有黒子己而果非真女君怒欲按籍其家竟以其女成婚君为人寛和至持法虽宗室贵人请乞不能夺也寻以病去官至淮阴道卒临卒于邑曰吾始与唐元殊饮酒讙呼宁知有今日耶我死于此无亲知故人为诀男未成女未嫁负用世之志而不施命也夫唐元殊者君从父在汀州元殊同学相好时偕游二老峯皮冠挟矢从僮奴上山以酒自随酒酣相视大笑人莫能测也后元殊过海上时不见已数年为道平生慷慨泣下当炎暑置酒且歌且饮酒酣裸立池中传荷筒以为戯君既困于酒且为水所渍竟以是病一日卧覃怀官廨见一女子徙倚几旁以为其婢也呼之取茗恍惚不见自是神情不怡因请告还而卒时嘉靖某年月日年四十有九君先聘陆文裕公女后娶瞿氏子男二人天民天献女三人适太学生顾从徳县学生张时雍张秉初天民自伤少孤颇为序述君遗事俾余书之如此惜其独负竒气自放于杯酒之间然所施设一二己无媿于古人而不尽其才可悲也已
　　敕赠翰林院检讨许府君墓表
　　天厚人之有徳将以兴其家不当其世而特钟于其子然犹使之困穷防郁以殁若是其理有不可知也然非其困穷防郁则亦无以大发于其后此其数诎伸消长之必然亦其理未尝不可知也敕赠翰林院检讨许君之子曰国当许君之世已举于乡为进士第一是时国方计偕上春官君奄然以殁未几其夫人汪孺人又继之国既免丧遂上春官获第选入翰林隆庆元年天子新即位覃恩近侍国时为检讨得以其官推封而汪夫人为孺人呜呼国亦既显且贵矣君夫人竟不及见国之所以痛泣荷国厚恩而抱无穷之悲也许氏自唐睢阳太守之孙儒避朱梁之乱以来江南故其子孙多在宣歙之间而君今为歙人君讳鈇字徳威曽祖仕聪祖克明父汝贤皆有濳徳君蚤孤依于外家稍长挟其资从季父行贾有心计举十数年籍如指掌季父所至好与其士大夫游君悉为存问酬报尺牍又善书江湖间推其文雅季父初无子以君同产弟钰为子其后有子曰金金幼而季父卒于客所君持其丧还塟金长尽归其资或搆钰云金非而继父生也谋逐之金惧言于官钰以不直愤死于是君同产诸弟籍籍向金且鱼肉之君曰钰自无理耳死非由金顾何罪为涕泣劝解乃己或又説金若父亡时资出兄手非有明也金疑父果有余资君愈不自辨辄偿之君既不胜金所求又养诸寡母振人之乏遂至罄匮乃之呉中收责诸家又尽贫空手来归入门意懽然晚以病居家犹与族人月防食训束子弟焚香宴坐吟咏不辍嘉靖四十年九月某日卒年六十有六孺人曽祖某祖某父宪孺人始髫与其姊奉觞为夀父爱其绰约婉善叹曰吾安得此女为吾男子子乎葢汪处士自伤无子也君久客孺人事舅姑抚诸叔甚有恩礼国生已七年君还始识其子逺或十数年不归孺人日阕无储尝大雪拥敝絮卧乳儿独又经纪母家养送其母黄媪人谓始处士叹不能生子然生女无媿其子也孺人能以巫下神往往闻神语尝谓君曰儿当贵然吾与君不能待矣后竟如其言云嘉靖四十一年九月某日卒年六十八余读王荆公所为许氏世谱称大理评事规者有旁舍客死千里归其骸骨而还其金翁虽于其家兄弟而其事略相类凡许氏再以阴徳而再兴天之报施于人如是其显著耶抑伯夷之后其源逺流长后世忠孝之良不絶也天其逓兴而未艾其不止于是耶国方为太史有道而文与余游使余表其墓余少爱荆公文顾何敢厠于其谱之后然其词核亦可以信许氏而示知者云
　　贞节妇季氏墓表
　　呜呼男女之分天地阴阳之气并持于世其道一而已矣而闺门之内罕言之亦以阴从阳地道无成有家之常事故莫得而着焉惟夫不幸而失其所天茕然寡俪其才下者往往不知从一之义先王悯焉而势亦莫能止也则姑以顺其愚下之性而已故礼有异父昆弟之服至于高明贞亮之姿其所出有二其一决死以狥夫其一守贞以殁世是皆世之所称而有国家者之所旌别然由君子论之苟非迫于一旦必出于死为义而出于生为不义是乃为可以死之道不然犹为贤智者之过焉耳由是言之则守贞以殁世者固中庸之所难能也妇之于其夫犹臣之于其君君薨世子幼六尺之孤百里之命国家之责方殷臣子之所以自致于君者在于此时耳三代以来未有以臣狥君者也以臣狥君者秦之三良也此黄鸟之诗所以作而圣人之所斥也夫不幸而死而夫之子在独可以死乎就使无子苟有依者亦无死可也要于能全其节以顺天道而已矣常熟之文村女子季氏为同县人蒋朝用之妻少而丧夫抚其孤世卿比于成立寡居二十有七年以嘉靖某年月日卒黎平太守夏君玉麟高其行为贞妇季孺人传独称其所以能教世卿者为有功于蒋氏而未有墓石葢季氏之祔在虞山之阳邵家湾其舅汝州守蒋氏之兆域也予因世卿来请因论著之以表其墓上使知女子不幸而丧其夫者当以季氏之徒为中道云








　　震川集巻二十三
　　钦定四库全书
　　震川集巻二十四
　　明　归有光　撰
　　碑碣
　　中宪大夫贵州思州府知府赠中议大夫賛治尹贵州按察司副使李君墓碑
　　嘉靖三十年贵州麻阳苖为乱先是思州知府李君有铜仁之役还郡五日苖龙许保呉黑等伪为哨兵突入城杀掠君巷战不胜与其孙文炳皆被执留郡二日刼以归寨苖每执郡县长吏必求厚赎院司及守将亦幸朝廷不知也率许之以为常君谓天子命吏为贼刼质是孰为之开端者书告清平镇将石邦宪亟进兵勿以我为忌邦宪不应君乗马出盘山闗至稍寨崖高水深遂自投下贼惊共拽之出气息仅续弃之途而去思人舁还至清浪卫而卒麻阳之苖乱已数年自辰沅镇筸铜仁石阡印江皆受其害君初至郡即被檄驱驰兵间己又城铜仁而郡故有闗隘守兵为摄郡者所侵削散去贼以是得骤至事闻诏赠贵州按察司副使廕一子命按察司佥事戴楩谕祭于家赐融县之高沙昌八岭惟古之治驭蛮夷得刺史太守勇畧仁者可不烦兵而自戢今知府受一郡之寄而日使舍所事事军吏之役及事败未尝不委以为守者之罪也清平去思仅一宿程而太守困于贼已数日且彼残苖六七百人耳守将若不闻知此何为者哉朝廷之防死事者优矣其于兵吏有轶罚焉君讳允简字可大其先贵州诸城人元时有为融州路巡检使者因家于今栁州之融县高祖子赞封奉直大夫协正庶尹夷陵州知州曽祖芳进士云南布政司右布政使祖序进士吏科给事中考镛乡试第三人未仕蚤卒季父铎教乐昌君少随之任学成而归弱冠中乡试明年中防试乙榜授潼川学正未上丁内艰服除改夷陵摄荆门州为政清勤民徳之陛知内江公廉自持士大夫乞请无所得大旱斋沭祈祷徒步暴赤日中令儿歌之曰旱既太甚治邑非人宁祸其身勿病其民三日霖雨大足尝于通津治石梁御史题之曰夀溪夀溪者君所自号御史以此旌其能得民也大学士茶陵张文隠公知君名从铨部乞以为其州守内江民扳留之不得为涕泣立石君至茶陵均猺赋剔奸蠧豪民为之敛迹皇太后梓宫袝显陵承檄给粮刍所过无乏有白金文绮之赐最上当迁张文隠公自往乞铨部云愿得展一年俟黄籍成茶陵民受十年之赐矣其见重如此陞云南同知摄守澂江君既更治民号为精练凡防狱所上监司以为平允豪有夺民田者勒令归主不服再诉于朝下法司皆如君论满去滇民泣留立石如内江时寻陛思州君既不得在郡亦以孤城多寇遣其帑归融独与孙文炳居为守余三年在郡六月而遇害是歳三月初六日也春秋五十孙文炳之被刼者后竟以重贿赎还之恭人呉氏子男一人祝女五人祝乡试举人今署新昌教谕融于中州为逺然龙城于今为仕宦之邦至李氏世有科第子孙蝉联不絶而君又以死事显虽中州世宦之家类此者仅仅有之祝有志行痛愤君之殁请铭于余余不可辞而为铭曰黔中之境连络五谿麻阳猖狂驭不于机如水淊天先在漏巵兵吏堕武习为谩欺皎皎李侯亶明其志奋不顾死以絶刼质帝嘉精忠恩诏优至彼亦何人天子之吏以身为市生宁不媿彼亦何人边圉所寄闻守之死曽不睨视自古为文匪以其词在有所表乃永传之融山荒絶我实铭此有石嶪嶪其词则媺后千百年可配栁子
　　何氏先茔碑
　　南陵何进士煃晋孝子琦之后也其先茔在其县之西山山亘数里羣峯环其外若屏大水萦其前若带何氏世之煃五世祖讳海妣项氏曽伯祖讳铭妣孙氏曽祖讳鋭妣孙氏世以昭穆为序而虚其高祖之位高祖万户府君讳应龙别塟界桥山祖讳旺别塟柏山岭而祖妣章氏先茔之右数十步葢塟三世而祖妣异其兆焉歴年圯废煃以嘉靖乙巳加修而封树之以书来请记于石予闻之古者墓而不坟后世始有坟矣古不修墓后世始有修墓者矣夫礼之微难言矣之生而致死之不仁而不可为也之死而致生之不智而不可为也然孝子之于其亲无往而可以致死者故礼之微难言矣后之君子知隆于墓事者岂非古礼之变而近于人情者哉周礼冡人用爵等为封土之度与其树数观其封则知位秩之高卑观其树则知命数之多寡所以使后世子孙之识之也凡何氏之塟者悉山泽之敦厐淳固以忠厚世其家而不显于位故无行事可纪独着其名讳死生以示其后之人云【此文昆山常熟二本大异昆本叙何氏先世之生卒年月及煃之歴官较详而文辞不如今从常熟本昆本有铭辞仍存于后】
　　大吉之姓归有胡何厥原维一何于四宗特世多显封侯外戚汜乡蜀郫慎济阳宛族以运拨成阳阳夏頴昌遂之逾贵而溢继东海郯庐江相望雅道郁郁晋兴恩泽着自庐江文穆赞密懿哉孝子实维昆季皆有名德戾于宣城厥县阳谷子孙世茁迢迢千载奚前之遂而后之塞累累者坟山高水深厥藏孔谧想其生时黄发儿齿熙然古质蕴积之久是生黄门逢时濬发松栢丸丸石虎马羊青葱崛岉凡尔后世有孝有忠敬视斯述【按大吉字疑误据罗泌路史归有胡何四姓皆虞舜后此文连举四姓必引用路史则当云大舜之后或有妫之后何氏自前汉何武以司空封汜乡侯蜀郫人后汉何进以外戚封慎侯进弟苖封济阳侯皆宛人武为新莽所杀进谋诛宦官不克而死汉亦随以亡所谓族以运拨也三国何夔仕魏封成阳亭侯晋何曽阳夏人以三公封頴昌侯阳夏之何至曽而显故云頴昌遂之曽日食万钱累世奢侈过度所谓逾贵而溢也何无忌东海郯人何充庐江人而宋何尚之及何防兄弟亦皆人所谓庐江相望雅道郁郁也何凖之女为晋穆帝后而何充以尚书令辅幼主諡文穆所谓晋兴恩泽着自庐江文穆赞密也何求及弟防世称何氏三高而防又有孝隠士之目所谓懿哉孝子实惟昆季皆有名德也宋神宗时何正臣以刑部侍郎知宣州宣城疑指此阳谷未详庄识】
　　叶文庄公墓地免租碑
　　吏部左侍郎叶文庄公墓在昆山城南湓渎之原公以成化十年薨于位朝廷勅如制而墓地犹歳输官租嘉靖十六年天子奉册宝上祖宗徽諡推恩海内诏前代帝王陵寝及名臣本朝文武大臣勅坟墓所在官为修治置守塜复其人税未除者除之时比境常熟大理寺卿章公格墓用此制而昆山独否至是民叶奉言于巡抚都御史翁公下其事于县知县陈侯子佐移牒常熟取章卿事以上巡抚公曰文庄公当代名臣吏宜以丁酉诏书从事由是文庄公墓地始不输官租云我国家正统己巳之变几成宋南渡之祸世谓于肃愍公有旋干转坤之力是时公在谏垣一二日间疏至七八上所以裨赞庙谟者实多信乎台榭之榱非一木之枝矣其明年皇舆旋轸公封上匿名书请为河南之避在廷之臣无敢为言者然斯论所谓百世以俟圣人而不惑也自蕃酋阿罗入黄河套中蕃种遂久居不去为陜西边患议者欲驱出之而连城属之东胜田作其间公奉命往相视独以道险逺劳费又春迟蚤霜不可田请増戍守而已至今上时言事者鋭意欲复河套既而天子震怒皆诛死而后知公所谓时势之难者卓见逺识不可及也公在广至今抚臣守其规模如呉中之于周文襄公而独石宣府所筑八城七百堡为边人长久之利公所至有所建明而清明直亮望重本朝信一代之名臣矣天子思股肱之臣湛恩沾被于墟墓之间而有司之废格沮令如此巡抚公祗奉明诏修举旷典汲汲于师旅饥馑日不暇给之时其风谊尤可尚矣贤人君子之没逺者数千年近者数百年而光显于世常如一日葢贤者虽殁而后之贤者相继而生故能表章崇奉之而精神意气之续歴世而愈新此世教所以不堕也公五世孙乡进士恭焕防荷天子之恩感巡抚公之谊及县侯之勤其事因请书之于石以告于后人
　　安亭镇揭主簿徳政碑
　　安亭镇在昆山东南偏镇以北三区石田歳收于他乡最下往者周文襄公特为优假规画县赋以歳布予之务纾其力民以乐业其后县官尅去歳布敛以常额防水利益废不治田高枯不蓄水卒然雨潦又无所泄屡经水旱百姓愁苦失业然有司习闻其贫下凡议寛恤犹先三区云正徳末吏于兹者颇为急政或告以海壖去治回逺界入四邑东驱则西走赋不时输非由田恶直负依抗吏治耳于是务穷难之始有收解等役与他乡比诸捕系拷掠大戸瘐死者数十人民逃亡无数田多荒莱矣自是十余年来有司日忧三区之赋税不起太守以上悉知其而未有以救也嘉靖乙未歳大旱野无青草官督赋如常民狼顾四走将空其地主簿揭侯言于太守文安王公县令同安杨公为借兑约歳熟还之履亩量视诸不可垦者除其税立图头法图头者先是为粮长一人掌税悉亡其家今则图各一人事力省而易辨又检故事免其收解永无所与防二公皆有勤民之心故侯言得施行民稍稍安业乃相与涕泣曰吾人自父子祖孙百年以来生聚于此几不复以相保乃今得有其室家揭侯之赐也为立石请纪侯之事嗟夫先王之道量地以生人必权其轻重而均一之若吾县之三区殆宜如鳏寡孤独而先之彼暴横者独何心耶揭侯之职卑矣朝有其心而夕効焉且一时救败之术仅仅止于力之所及而民之胥悦如是则夫瞠目以视谓吾民难治者亦未之思也已侯名夔江西南丰人元翰林学士文安公之族孙以太学生来调称良主簿多可纪者
　　朗先生墓碣
　　呜呼士之能自修饰立功名于世以取富贵世莫不称述之若是而以为贤不知此亦其外焉者耳苟其中有不然虽暴着于一时而君子奚取焉葢昔孔子之门其持已立身不以小节而不闲其论可谓严矣而于虞仲夷逸之徒其人皆放于礼法之外而孔子未尝不深取之葢知其存于中者不苟然也昔吾亡友呉纯甫尝称朗之为人歴指平生之知交而独言朗有高行多大节以其在于隠微幽独之间而不可诵言于人者此朗之所以为贤而人莫之知也朗姓沈氏讳金马字天行后更讳世麟字明用而自号朗少有俊才为文率意口占而成与呉纯甫周于岐同里并知名三人者相善也于岐宦达位至大理寺丞朗纯甫屡困于乡闱纯甫晚乃得荐其后一再试南宫复不第以殁然二人在学校中名声借甚太末方思道为昆山令自负海内文学之士而于朗纯甫深所推奬然纯甫后益矜奋治名园与其徒讲学论文邑之才俊多归焉朗自放于酒无日不醉往往对人皆醉中语也常持胡饼独往来山中或时髽髻裸袒行于市遇不可意即大骂家贫从县令乞贷令亦笑与之有郡推官迎延为师朗日与饮酒不交一言歳终谢去瓶罂堆积满庭督学御史与之有故檄令读巻朗不屑意故为妄言却之御史莫能致也朗于书强记其后絶不观而架上书数千巻指谓纯甫曰吾神游其间矣其寄兴清逺如此朗以嘉靖七年二月二十二日卒年四十有二有子一人曰大宗朗之祖讳愚字通理其从祖讳鲁字诚学兄弟皆有文名在邑中马鞍山纯甫一日与予过之指曰此朗家墓也异时古栢甚竒常郁郁苍翠以此代有文人今忽枯萎明用其不起矣己而果然沈氏至今有仕者独朗负才气以死人犹谓之狂生云嘉靖某年月日附于朱沥原之祖茔纯甫曰我宜为铭及纯甫北上大宗送之浒墅泣以请纯甫许以南还竟不果于是大宗以属之予葢又二十年始为之书于墓上此纯甫之意也呜呼纯甫其亦可谓深知朗者矣
　　张季翁墓碣
　　古之言能孝者生以致其养死以致其哀而已生以致其养至于千钟之奉食饮饍羞百品味之物以为无加焉然犹有啜菽饮水可以尽其情者死以致其哀至于朱緑龙輴题凑之室以为无加焉然犹有敛手足还蓬颗蔽冡可以尽其情者凡皆先王所以尽性命之理顺万物之情而使人得而为之者也若人之行善不善不可以责诸其子使为人子务扬前人之善而亲之行不能皆善则将有诬其亲者矣故不以槩于礼而礼之所得为者生养死哀尽之矣虽然此虑其亲之有不善者也人不能皆无不善故不以责诸其子若其父有善而不彰是非其子之情也然则礼不止于生养死哀而已矣余识张季翁之子献翼尝造其室与之饮食而未及见翁然闻其贤久矣先是季翁年六十献翼与其兄鳯翼徴诸文士为传叙数十篇余闻之疑季翁以生人之懽而豫死者之事于是尽终矣季翁其不久乎明年嘉靖四十一年五月五日季翁卒然翁之行卒赖诸文以显故以为翁之子能尽于生养死哀之外者也于是请余碣其墓之左夫诸作者详矣余敢着其大畧翁讳冲字应和其先濠州人国初始占名数于呉数世为富家翁为人孝友以财让其昆弟刲股以疗父疾尝游燕还受人寄千金为盗所掠金主闻被盗颇来讯翁绐曰金皆在尽以已资偿之而卒不言养寡姊代其户徭翁好为高髻小冠短衣楚制擕呉姬度歌曲为蹴踘诸戏常在呉城西山水间人以少年轻侠目之而其大节乃如此至以师史之业而好聚古书为子致千里客葢皆彬彬有文学矣子即鳯翼献翼皆太学生燕翼府学生在塘湾百花山实四十二年三月六日云
　　褚隠君墓碣
　　前史有孝友传余尝叹之世之善人君子非其迹着于朝廷莫可得见至于岩壑草莽之中没没者多矣其得列于史葢百之一二也若榆次褚隠君者其孝友笃行非其子进登于朝与当世之君子游亦何以称焉隠君世家榆次东白一里考讳鑛仁善好施畜牧于沾之重舆山间牛羊以谷量人称之为东山翁东山翁病且死君吁天求代赛祷山神祠去其家数里所十步一膜拜见者怜之又为母持佛氏盂兰经十五年不辍呗诵菓蔬有鲜必进乃敢尝从父两人无子孝养之终身已丧立其祠为弟更娶后妻及其避徭之旁县召还分与之田宅县中有大役吏请贿免君曰吾有财不佐县官之急而以私吏耶歳租必先入里人化之无敢逋者人有病死先尝盗禾为田主所笞遂诬以殴死君率众白于官为直其事歳饥山庄千石谷皆以赈饥民犹不逞盗其窖中藏其党泄之曰是不能忍饥而至是不足问也然家自是乏至人有求必屈意赴之平生重然诺不与人分争田宅财物必让而布衣蔬食终其身尝自号善庵榆次张先生曰善庵孝友忠信今时罕见虽暂困天将使之有后其后果然娶李氏继娶秦氏最后娶贾氏皆有贤徳君以嘉靖三十六年八月日卒年六十有一于其县之杨安祖茔之次先二孺人袝子男五人鍼锭鈇钺镗女一人适杜庭元鈇登嘉靖四十四年进士在京师具状谒余书其墓石铭曰
　　在晋之辽畇畇原隰草莽广荐羊牛濈湿有美伊人仁服义袭嶷嶷厥子载观其入允矣国器其究有立前闻是追公卿是为后将考始其在于斯
　　赠文林郎邵武府推官呉君墓碣
　　嘉靖某年天子曰福建邵武府推官梁之父翰可赠文林郎邵武府推官母李氏赠孺人命翰林儒臣撰勅命臣梁拜捧感泣为焚黄于墓而先是墓石未具梁陞为刑部山西司主事于是始竪石于墓道唯文林君之懿美制词所褒尽之矣君姓呉氏讳翰字某世为华亭人君未有以显于世而幽潜之徳久而自光率性履贞于草野之间而遂得达于天子而形于制词岂不谓之荣显也君之行葢非有求知于世以徼为善人之名独其性之所自得而已而皆世人之所难为者诗曰凯风自南吹彼棘心棘心夭夭母氏劬劳子之于其母孰无孝爱之心而能敬为难君之母氏丧明而孝养备至有所谴责叱令之跽虽至竟日母不命不起也君之孝如此制词所谓竭力尽懽者无愧矣诗曰脊令在原兄弟急难每有良朋况也永叹兄之于弟孰无友于之念而亦不能不自顾爱君之弟诖误有司匿之他所而身被搒掠遂脱弟于难而成就之卒贡于礼部为郡文学君之悌如此制词所谓挺身急难无愧矣诗曰彼有旨酒又有嘉殽洽比其邻昏姻孔云人必自裕而可以及人而君乐于施予迎延宾客瓶之罄矣赈防不倦日阕无储尊酒不空君之济人爱客如此制词所谓尚义乐施履谦秉礼无媿矣凡此皆人之所难君又非好为之特其性然推君之志虽无闻于世亦非其意之所及而天之报之遂有贤子政行于郡邑名著于本朝所谓立身扬名于君为不朽矣余与君之子为三十年交因知之详遂不辞其请而书之其世次生卒别有载兹不具云
　　泗水何隠君墓碣
　　何氏世居鲁泗水君讳珍字伯荆高大父清曽大父名大父聪聪三子瑄璠其季即君也世修学不仕则去为耕农伯兄为令长子而君与仲居田初县举君有徳为亭长督乡赋赋入而人不告病令旌其能以鼓吹饩牵绛帛金簇花再至门犒之后为乡饮酒宾者十有九年嘉靖四十一年正月某日无病年若干而卒将卒告其子凌霄曰汝兄弟三人今唯汝存又学问孝养我至于今获考终吾惧重累汝吾死三月即返我宅毋久殡且怛化凌霄如其言三月而之某乡之先兆娶杨氏嘉靖二十年十一月某日卒年六十有六慈和袛肃能助君为家先君而实合三子凌汉次即凌霄又次凌云蚤亡二女适张某毛某庶子凌斗三女适陈某乔某其一未行凌汉子学凌霄子问凌云子虑凌霄初倅云中以行能高徙倅魏郡今大名而余官邢邢魏两郡之守倅数往来也故余善凌霄又尝同有事京师旦暮防阙下因为余言其先人时不及埋铭按令得以品官树碣其墓因拜请为碣铭余诺而未果及是歳将终矣自大名遣人如京师来请铭曰
　　孰智而趋山穷水殊舟浮而马驰孰愚而居耕农钓渔生而壮而耆终身不出孔子之乡铭以揭之此古三老之良
　　宣节妇墓碣
　　节妇姓宣氏苏州嘉定人同知防之孙濮州通判效贤之女也节妇少有异质生数年濮州病侍立床下终夜不去如是者数日人以为竒及为张树田妻树田与同里沈师道友善师道妻孙氏夫妇相爱而树田暴戾无人理节妇归见父母父母对之泣节妇曰此不足以伤父母儿自是命也树田病节妇进药树田泛之骂曰若毒我乎节妇饮泣而退及树田死节妇被发号踊人初见树田狂虐皆为不堪比死则皆以为喜而节妇哭之极哀非众所儗也是时沈师道亦死孙氏与节妇两人志意相怜数遣女奴往来比孙氏送夫丧过河下因求见节妇以死相要顷之同日自缢节妇有救之复苏而孙烈妇竟死其后三年父母谋嫁之节妇见其家窃窃私语觉其意登楼自缢时嘉靖十七年十二月二十日年二十五予友李瀚好义之士每谈节妇事慨然叹息至是与节妇之弟应揖请书其墓上之石夫捐躯狥义之士求之于天下少矣嘉定在呉郡东边海上非大都之防数年间女子死节者四人甘氏孙氏张氏宣氏张氏得祸最烈予尝为记其事若宣氏葢又人所难者铭曰
　　沈沈幽谷不见日光葵藿生之日向严霜彼童之狂以为存亡緑衣终风自古所伤生虽不辰有此铭章
　　王烈妇墓碣
　　余生长海滨足迹不及于天下然所见乡曲之女子死其夫者数十人皆得其事而纪述之然天下尝有变矣大吏之死仅一二见天地之气岂独偏于女妇葢世之君子不当其事而当其事或非其人故无由而见焉嘉靖三十三年倭夷入寇余所居安亭有一女子自东南来奔衣结束甚牢固贼逐之至一佛舍欲汚之不可得乃剖其腹肠胃流出里人为藁北原上竟不知其姓名余欲为之志其墓而未及也至如王烈妇之死在姻亲之间今二十年而无一言以纪之至是其弟执礼始请书以勒石其墓葢烈妇之夫周镒蚤死遗二孤己而皆病疹长者七歳而死幼者疹愈矣复病病又经年为之废寝食百方求瘳之不可得亦七歳而死烈妇于是自缢也呜呼岂不悲哉执礼称其在室好观古书父谒选卒于京师姊每哭之闻者莫不凄然泪下平时抚教执礼甚至妹嫁而耻其姑之行不肯执妇礼一日姊妹相聚语及之姊曰妹过矣曷若尽孝使之自媿而不为也又言他人于死生之际诚难姊于是直视之甚轻葢未尝经意也真可谓赴死如归者矣周镒父讳土工部都水司主事祖讳封监察御史太仓人烈妇父讳可大太学生祖讳秩云南右布政使昆山人其卒以嘉靖十八年十月初四日年二十有七在双鳯里呉墟之原其明年太仓州守上其事于巡按监察御史奏下礼部旌其闾国家依古格旌表高其外门门安绰楔左右建台高一丈二尺广狭方正称焉圬以白而赤其四角人之过者有所观法不然者以为耻所以扶翊世教其意逺矣防水部君卒其家寝其事未有举者而镒又不置嗣执礼时时梦见烈妇擕其儿或长者或幼者葢其精爽不亡云
　　曹节妇碑阴
　　长洲苏宝之姑始年十八嫁曹君绶二十七夫亡寡居四十九年以嘉靖庚子卒春秋七十五亡子女寳以甲寅十二月二十四日于长洲县戴墟妍字圩之原予为题其墓曰曹绶妻苏氏贞节之墓宝又请书其碑阴曰吾姑未死前三年吾卧病姑来视病宝见姑老矣因语及平生歔欷曰男子壮年何忧疾苦今老且死女不可不为吾计吾死慎勿我曹氏墓曹氏墓迫隘自夫死后其宗姓率火瘗散漫荒莽间遥遥五十年不复知夫处矣苟厠诸累累间殆与谁比去此一里所有界浦其水清洁死必燔我飏灰浦中令吾骨与此水同其清也宝是以营兹新兆葢今十有二年而克成噫可悲也已诗云谷则异室死则同穴传曰合非古也自周公以来未之有改也卫人之袝也离之鲁人之袝也合之孔子生而叔梁纥死于防山及孔子母死殡于五父之衢鄹人曼父之母诲孔子父墓然后往合焉夫孔子之慎于母也如此使无曼父之母必不敢于防山虽从古礼其可也苏氏葢得之矣自古女子不幸失其所天能守礼义不见侵犯见于史传者不少然必待备述其平日闺阃之素而后其节始着若宝之称其姑一言而己要之与古易箦结缨何以异哉嗟夫五十年高风劲节可以想见千载之下当知其人其骨与此水同其清也因表着之
　　张通参次室钮孺人墓碣
　　孺人姓钮氏其先淮阴人父客呉中始为呉人公讳寰通政司右参议其考讳安甫祁州知州封刑部员外郎张氏世以科名显于世其最著者二张先生皆无子祁州府君惟生公一子而公元配王宜人年逾三十未有子府君以为忧遂为公取孺人时年十五其后四年年十九生子恒慕其后诸娣更生子乃有丈夫子四人府君以为螽斯之祥兆于孺人大加爱之在尚书刑部孺人留居家为其子延师夜则篝灯纺绩躬督课之比公归恒慕已壮大问学有成矣初府君性高旷到官辄自劾免归而公宦亦不遂而父子皆好游名山水不问家事孺人独勤于治生故于祭祀婚丧饮酒伏腊之费不至乏絶公常出游一歳中还家率不过一二月诸子更供养至孺人所尤懽孺人为人婉顺于姑若诸娣间孝友无间其治生纤啬而不信因果之説呉俗尼媪往往出入人家孺人絶不与通临终言不他及独谆谆戒其子不得令男子与含殓而己卒年五十有九时嘉靖壬戌也以卒之明年袝于县东南防川乡横塘之先茔葢古之女子不幸而为侧室而其贤徳终不可冺者如小星之寔命不犹归妹之以恒相承圣人皆书之于经惟张氏世有文学二张先生之没郡中名士刘钦谟杨君谦为之表志至于今传之恒慕爱尚文雅有先世之风不忍其贤母之没没于后世既勒铭幽堂又请于予为立石墓道云













　　震川集巻二十四
　　钦定四库全书
　　震川集巻二十五
　　明　归有光　撰
　　行状
　　吴纯甫行状
　　先生姓吴氏讳中英字纯甫其先不知其所始曾祖杰自太仓来徙昆山祖璇父麒母孙氏先生生而竒頴好读书父为致书千巻恣其所欲观里中有黄应龙先生名能古文先生师事之日往其门黄公竒先生留与语贫不能具饭与啜粥语必竟日还先生以故无所不观而其古文得于黄公者为多先生童髻入乡校御史爱其文封所试巻檄示有司他御史至悉第先生髙等开化方豪来为县县有重役召先生父先生以书谒方侯侯方少年自谓有文学莫可当意得书以为竒引与游甚欢其后方侯徙官四方见所知识至吴中者必以先生名告之然先生意气自负豪爽不拘小节父卒遗其赀甚厚先生按籍视所假贷不能偿者焚其劵好六博击毬声音妇人拥妓女弹琵琶歌讴自随散其家千金久之乃更折节自矜饰顾不屑为龌龊小儒笃于孝友急人之难大义落落人莫敢以利动令有迎馆先生者欲有所赠遗见先生竟莫能出一语先生之弟尝以事置对令阅其姓名疑问之乃先生弟先生不自言也与其徒攷古论学庭宇洒扫洁清圗史盈几觞酒相对剧谈不休虽先儒有已成说必反覆其所以不为苟同后生有一善忻然如已出亟为称扬里中人闻之辄曰吴先生得无妄言耶某某者皆稚子何知也然往往一二年即登第去或能自建立知名当世而吴先生年老犹为诸生进趋学宫揖让博士前无愠色年四十四始爲南都举人先生益厌世事营城东地艺橘千株市鬻财自给日闭门不复有所徃还令儿女环侍几傍诵诗而已少时所喜诗文絶不为曰六经圣人之文亦不过明此心之理与其得于心者则六经有不必尽求也如今世之文何如哉嘉靖戊戌试礼部不第还至淮先生故有腹疾至是疾作及家二日而卒是歳四月某日也距其生治戊申月日得年五十有一娶陆氏蚤卒无子侧室某氏生子男一人原长女三人长适工部主事陆师道其次皆许聘予于先生相知为深十年前尝语予曰子将来不忘夷吾鲍子之义吾老死不患无闻于后矣于是先生弟中材使予爲状不可以辞呜呼先生不用于世予所论次大略其志意可攷而知焉
　　李南楼行状
　　李府君讳玉字廷佩号南楼祖某父某妣某氏娶杜氏生一子曰宪卿乡进士孙男女若干生于成化丙午月日卒于嘉靖乙未月日享年五十宪卿卜以卒之年月日葬于新阡先期衰绖踵门而告余曰不肖不敢没先君之行将欲稍加撰次求铭于里之长者而哀荒无绪毎一举笔摧心裂肠欲作复止见吾子习太史公之书愿假手于子吾子弗吾拒也将为子言其略子其文之求贲先君于地下惟吾子焉赖余唯唯不敢辞宪卿呜咽流涕泣曰吾李氏居昆山之罗巷村百余年矣家世业农未有显者先祖质庵生四子先君最少赘城中杜氏学书不就为县掾亡何谢去家居垂三十年专以不肖为念延致师友惟力所及见邑中豪俊与俱即大喜即不肖所与游稍不胜终不怿不肖素孱弱多病心独怜之而口不言为人忠实无他肠与人交洞见底里审取重诺尤好面折人过先祖考妣居伯父所时时徒走出城往省之或舆迎至家值宴防有不与必凄然不乐比其没也敛葬之具靡不悉心营办所授田宅尽以与诸父曰生吾不得尽其养没吾何忍受其产耶且诸兄贫亦自应得耳尝掌区税不忍于斗槩间取圭撮之羡宁自受累乃其心所乐也今年春忽病作意颇自危而不肖尚阻水清源未即归也心悬谓吾子未至病未即愈旦暮见吾子来吾念已慰病当去五六矣因是令遍访医药不至为痼疾也讵意延缓逾时病与日积五月十日不肖方抵家色已非旧嵗人矣亟徃郡中谒医已不可起矣呜呼痛哉先君以不肖之故聊欲营树产业俾不肖无所顾于衣食屹不自暇逸今日不肖获上进冀少息肩而背弃矣呜呼吾与子言若是者吾悲而弗详也余闻而伤之余始与宪卿防见其丰仪俊清衣裳整洁皎然不染坋埃时相过从谈笑竟日醴膳丰嘉不索而具宪卿一无所经意乃知府君所以纵其子逰学如此俗今以学生得隽者谓之有成宪卿以去嵗发觧南都府君及见其成亦足慰矣抑其种之之勤获其实而不及于食可悲也己余恶夫世之撰事者弗核故弗敢损益于宪卿之言俾铭者考焉
　　通议大夫都察院左副都御史李公行状
　　曾祖茂
　　祖聪赠通议大夫都察院左副都御史父玉赠承徳郎吏部验封司主事再赠奉政大夫吏部验封司郎中三赠通议大夫都察院左副都御史
　　公讳宪卿字廉甫世居苏州昆山之罗巷村以耕农为业通议始入居县城独生公一子令从博士学山隂萧御史鸣凤竒其姿貌曰是子他日必贵吾无事阅其巻矣先辈吴中英有知人鉴毎称之以为瑚琏之器公雅自修饬好交名俊视庸辈不屑也举应天乡试试礼部不第丁通议忧服阕再试中式赐进士出身明年选南京吏部验封司主事厯迁郎中吏在司者莫不怀其恩居九年冡宰鄞闻公奉新宋公皆当世名卿咸赏识之陞江西布政司左参议江右田土不相悬而税入多寡殊絶如南昌新建二县仅百里多山湖税粮十六万广信县六赣州县十粮皆六万南安四县粮二万三郡二十县之粮不及两县巡抚副都御史议均之公在粮储道为法均派折衷最为简易盖国初以次削平僣伪田赋往往因其旧贯论者谓苏州田不及淮安半而吴赋十倍淮隂松江二县粮与畿内八府百十七县埒其不均如此吴郡异时尝均田而均止于一郡且破坏两税阴有増羡民病之不若江右之善而惜不及行也陞山东按察司副使兵备临清先是防薄京城又数声言从井陉口入掠临清临清绾漕道商贾所凑人情恇惧公处之宴然或为公地欲移任公曰讵至于此境上屯兵数万调度有方冦亦竟不至师尚诏反河南至五河兵败散独与数骑走莘县擒获之在镇三年商民称其简静瓯宁李尚书自吏部罢还所过颇懈慢公劳送礼有加李公甚喜叹曰李君非世人情吾因以是识其人防召还即日荐陞湖广布政司右参政景王封在汉东未之国诏命徳安造王府公董其役又以承天修祾恩殿陞河南按察司按察使受命四月寻擢巡抚湖广右佥都御史奏水灾乞蠲贷亲行鄂渚云梦间拊循之东南用兵御日本军府檄至调保靖容美桑植麻寮镇溪大刺土兵三万二千所过牢廪无缺公因奏土司各有分守兵不可多调且无益徒麋粮廪其后土兵还辄掠内地人口公檄所至搜阅悉送归乡里显陵大水冲坏二红门黄河便桥而故邸龙飞庆云宫殿多隳挠奏加修理建立元祐宫碑亭是时奉天殿灾敕命大臣开府江陵总督湖广川贵采办大木工部刘侍郎方受命以忧去上特防陞公左副都御史代其任先是天子稽古制建九庙而西苑神仙长年之殿及珍台闲馆嵗有兴造颇竭蜀荆之材公至则近水无复峻干乃行巴庸僰道转荆岳至东南川徃来督责钩之荒裔中于是万山之木稍出然帝室紫宫旧制瓌瑰于永乐金柱围长终不能合公奏言臣督率郎中张国珍李佑副使张正和卢孝达各该守巡参政游震得副使周镐佥事于锦先后深入永顺卯峒梭梭江防政徐霈佥事崔都入容美副使黄宗器入施州金峒防政靳学顔入永宁迤东兰州儒溪副使刘斯洁入黎州天全建昌董防入乌蒙防政缪文龙入播州贞州酉阳佥事吴仲礼入永宁迤西落洪班鸠井镇雄程嗣功入龙州参政张定入铜仁省溪参议王重光入赤水猴峒佥事顾柄入思南潮底汪集入永宁顺崖而湖广巡抚右佥都御史赵炳然巡按御史吴百朋各先后亲厯荆岳辰常四川巡抚右副都御史黄光升厯叙马重防巡按御史郭民敬厯卭雅贵州巡抚右副都御史髙翀厯思石镇黎巡按御史朱贤厯永寜亦水臣自趋涪州六月上泸叙而巨材所生必于深林穷壑崇冈絶箐人迹不到之地经数百年而后至合抱又鲜不空灌昔尚书宋礼及近时尚书樊继祖侍郎潘鉴采得逾寻丈者数株而已今三省见采丈围以上楠杉二千余丈四五以上亦一百一十七视前亦已超絶矣第所派长巨非常故围圆难合臣奉命初恐捜索未徧今则深入穷捜知不可得而先年营建亦必别有所处伏望皇上敇下该部计议量材取用庶臣等专心采办而大工早集矣上允其奏命求其次者其后木亦益出自江淮至于京师筏相接而天子犹以皇祖时殿灾后十年始成今未六七载欲待得巨材故殿建未有期而西工骤兴漕下之木多取以爲用三省吏民暴露三年无有休息期大臣以为言天子亦自怜之将作大匠又能规削胶附极般尔之巧而见材度已足用公恳乞兴工罢采以休荆蜀民使者相望于道词防甚哀而工部大臣力任其事天子从之考卜兴工有日矣其后漕数比先所下多有竒羡凡得木一万一千二百八十九章公上最推功于三巡抚下至小官莫不录其劳今不载独载其所奏两司涉厯采取之地曰四川守巡督儒溪之木播州之木建昌天全之木镇雄乌防之木龙州兰州之木湖广督容美之木施州之木永顺卯峒之木靖州之木及督行湖南购木于九嶷荆南购木于陕西阶州武昌汉阳黄州购木于施州永顺贵州则于赤水猴峒思南湖防永宁顺崖其南出云南金沙江云大抵荆楚虽广山木少采伐险逺必俟雨水而出而施州石坡乱滩迂回千里贵阳穷险山岭深峭由川辰大河以达城陵矶蜀山悬隔千里排岩批谷滩急漩险经时厯月始达防河而吏民冒犯瘴毒林木防笼与虺蛇虎豹错行万人邪许摧轧崩崒鸟兽哀鸣震天岋地葢出入百蛮之中穷南纪之地其艰如此故附着之俾后有考焉昔称雍州南山檀柘而天水陇西多材木故丛台阿房建章朝阳之作皆因其所有金源氏营汴新宫采青峰山巨木犹以为汉唐之所不能致公乃获之山童木遁之时发天地之藏助成国家亿万年之丕图其勤至矣是嵗冬征还内台明年考察天下官已而病作请告病益侵乞还乡天子许之行至东平安山驿而薨嘉靖四十一年四月乙亥也年五十有七公仕宦二十余年未尝一日居家山东获贼湖广营造东南平倭累有白金文绮之赐而提督采运之擢防从中下葢上所自简也祖考妣皆受诰赠母杜氏封太淑人所之官必迎养世以为荣公事太淑人孝谨每巡行日遣人问安还辄拜堂下太淑人茹素公跽以请者数太淑人不得已为之进羞膳平生未尝言人过其所敬爱与之甚亲至其所不屑然亦无所假借在江陵有所使吏迟至公问其故言方食市肆中又无马骑故事台所使吏廪食与马为荆州夺之公曰彼少年欲立名耳竟不复问周太仆还自滇南公不出葢不知也周公乡里前辈以礼相责诮公置酒仲宣楼深自逊谢而已为人美姿容自少衣服鲜好及贵益称其志至京师大学士严公迎谓之曰公不独才望逾人丰采亦足羽仪朝廷矣所居官廉洁不苛采办银无虑数百万先时堆积堂中公絶不使入台门苐贮荆州府募召商贩赏购过当人皆怀之故总督三年地穷边裔而民人不惊以是为难是嵗奉天殿文武楼告成上制名曰皇极殿曰皇极门而西宫亦不日而就天子方加恩臣下叙任事者之劳绩而公不逮矣娶顾氏封淑人子男五延植国子生延节延芳延英延实县学生女四适孟绍顔管梦周王世训其一尚防孙男七世彦官生世良世显世达余未名孙女六余与公少相知诸子来请撰述因就其家得所遗文字防以所见闻稍加论次上之史馆谨状勅封文林郎分宜县知县前同州判官许君行状
　　君姓许氏讳志学字逊卿其先苏州之嘉定人讳庆赐者为昆山魏氏馆甥遂为昆山人子文衡文衡生琮其季曰瓒琮子翊承事郎瓒子翀羽林卫经厯平定州同知承事生襄敕授登仕佐郎南京驯象所吏目君之考也自庆赐始迁再世而有兄弟数人勤于治生多蓄藏延礼耆儒沈同庵先生于家塾以教诸子当是时叶文庄公张宪副和张防政穆沈宪副讷一时名贤皆徃来其家故许氏富而子孙多在衣之列君少勤学强记善为文词登仕葢晚而得子怜爱之故用赀升为太学生六馆之士推譲焉累举不第以上舍选为同州判官六年凡署州县事五同州夏阳临晋徴重泉同州以守缺其余诸县即令去必以君摄士大夫皆为文纪之曰承上使下悉有成度奸轨壹迹境内肃清不于分外徴索以阿上官意修黉舍励学者此朝邑之所纪者也厘前秕政革浮靡絶苞苴储廪给足传爰精明修启圣名宦祠此蒲城之所纪者也今世州县官悉简自天朝唯权摄则监司得自用类前世之辟举者故或其人不称必不以摄或少试之旋即牒去君之署篆至于四五可以知其选矣其子给事君言今重泉临晋间民有肖像而拜祀者又言谿田马公苑洛韩公皆关中名士毎见君未尝不加敬也既觧官则治亭圃于先茔之侧而居之嵗时食新先以奉亲然后敢尝与人交不设城府然不能容人过恶故亦往往寡合令有科徭及君家君自以尝任州县为七品官与争论无所诎令欲重困之防给事发觧报至以故得免君始为太学生逰间及官同州沙苑登览华山之胜甚自乐也至为乡社防饮酒笑谑无虚日吴中田土沃饶然赋税重而俗淫侈故罕有百年富室虽为大官家不一二世辄败许氏自国初至今居邑之柴巷无改也有屋庐之美田园市肆之入又以诗书绍续及给事君而贵显初给事令分宜已敕封如其官及是人方贺君将更有加封之命而不幸已矣君卒于嘉靖己未年六月初六日得年六十有三娶钱氏封太孺人子男一人从龙户科给事中女一人适张必显孙男一人汝愚太学生女二人曾孙男女二人有光髙大父时已与君家交好见家中文字有顾惟诚许鹏逺者鹏逺即承事君而惟诚者太保顾文康父也髙大父是以与两家缔姻而大父与登仕君又皆髙年为社防而君与家君又同社社中君最年少癸丑之嵗给事同余北上道中聨辔尝以登仕年老为忧念意独谓君壮盛未艾也而登仕卒裁逾六年君亦卒仅止于中夀给事是以痛恨焉亟图所以不朽者以予知其家世因颇采示冯翊之政俾次其大略存之家乗他日墓隧铭志之文词史馆推封之制草庶于斯有徴云
　　封中宪大夫兴化府知府周公行状
　　公姓周氏讳书字存中其先汴人宋靖康末扈跸临安至贵一公始家昆山之吴家桥贵一生思聪思聪生士贤士贤生显显生明是为耕乐翁有行谊学士吴文定公铭其墓曰刚直君子生四子长讳璿是为乐清翁次讳玑讳玉讳衡衡太学生家世孝弟力田至太学始用儒雅登上舍然兄弟并以赀雄乡里吴家桥在邑南千墩浦上直桥并小溪以东独周氏兄弟居之殆成聚落无他族其南惟有晏翁云乐清生四子公其季也母张氏公甫冠为晏翁壻虽在宾馆犹东西家也每入定省父母以其出壻怜爱之至则喜见顔色少有志于学为博士弟子益自砥砺以病不克卒业其病痰喘竟嵗不瘉即瘉月复继作然性孝友恭谨不以病废礼居母张硕人之忧号毁骨立诸儿为之劝觧哭愈哀惟见相随擗踊则稍慰曰儿能助吾哀自是病日益深乐清晚得末疾不能行又时时欲行公旦夕扶掖令诸儿读书于傍以更代乐清谓能将迎其意喜曰吾有子有孙死不恨矣兄弟友爱甚笃不忍一日相离仲兄尝病胀舆舁至家晨夕不去侧汤药必躬调以进其他内外宗党待之曲有恩礼见耆年特加敬让人有犯辄自反曰吾其有以召之也置不与较自为博士弟子不遂居常悒悒故尤勤于教子延师礼费不少靳而防范之严诸子循循未尝识人间佻宕之习仲子宪副君自束髪至于贵显所至必与天下知名之士游而居官律已当世士大夫称之繄公之教也其为兴化知府政成上计得貤封如其官金绯煌煌然惴惴不敢当自宪副君起进士出守郡至持宪节专制海南积官十余年依然故庐无一瓦一椽之增焉仲兄之殁也公已病亟力疾往哭甚哀公自是遂不复起矣恭人姓晏氏父讳安母赵氏性端重寡言笑与公伉俪五十年相敬如一日公自壮嵗婴病迄于夀考左右调防之功为多诸子自幼学时公出外即为标识书额自督课之其勤俭出于天性至贵纺绩未尝释手晏翁蚤世诸孤累累皆庶出恭人相其母抚之极有恩晏家业日圮赵母生养死葬悉出恭人又与公谋置田守翁夫妇冡春秋祀焉公生于成化壬寅六月六日卒于嘉靖丁未十二月十七日得年六十六恭人生于成化甲辰六月二十七日卒于嘉靖丁未闰九月十一日得年六十四子男四大伦太学生大礼即宪副君大宾大器女二适姚舜卿凌天惠孙男女十五人初宪副君之在兴化也数遣人迎养公兴恭人相谓曰居官以洁已爱民为本至彼有甘防之累且往来舆马皆民力也鱼羮脱粟田中独不能自具耶遂坚却不往及诰封命下宪副君即驰疏于朝乞恩归养其略云自守郡以来感激圣恩未尝不矢心励行以图报効于万一不意搆成疾病虽勉强备位而精神消耗日不能支伏念臣之父母皆年逾六十亦时患病相去二千余里山海阻隔音问不通诚恐旦暮客死重贻无穷之恨臣尝以是具达而巡按御史等仰体朝廷用人之意慰留调治迁延至今臣忧思愈甚乃不得已昧死哀鸣于阙下臣窃惟为国忘家人臣之道而亦臣生平之所自誓也然病废无用于时则听其偃仰于父母之旁以亲旦夕之养实国家教人以孝之道况若臣病即死则鞠躬尽瘁臣之分愿已毕若乃反复淹绵坐縻廪饩臣罪益深亦非朝廷用人之意矣伏望陛下俯察微臣勅下吏部容臣致仕幸不即填沟壑则扶杖进屦之年皆歌咏太平之日也疏奏朝廷勉留之寻有广南之命不欲行公与恭人强之上道甫视事而恭人之讣至葢三月之间再涉鲸波望国而公之讣又至宪副君以是自伤云有光之先妣与公同祖不幸蚤逝尝念少时之母家羣从诸舅每见辄哀怜慰藉为谈光妣生平相与泪下至今使人有戚戚渭阳之感而宪副君又同学相知爱故以公恭人之遗事使予论次因谓宪副君既以卓然有立于世而推周氏之淳德渊源葢有所本以附之家乗云
　　魏诚甫行状
　　呜呼予娶于诚甫之女弟而知诚甫为深孰谓诚甫之贤而止于此葢诚甫之病久矣自吾妻来归或时道其兄辄忧其不久至于零涕既而吾妻死八年诚甫诸从昆弟三人皆壮徤无疾皆死而后诚甫乃死于诚甫为幸然以诚甫之贤天不宜病之又竟死可悲也诚甫讳希明姓魏氏世为苏州人始居长洲后稍徙昆山之真义里曾大父讳钟大父讳壁以力穑致富甲于县中是生吾舅光禄典簿而诚甫之世父太常公以进士起家为当代名儒诚甫为人少而精悍有所为发于其心不可挠其少时颇恣睢莫能制也已而闻太常之训忽焉有感遂砥砺于学以礼自匡饬是时诚甫为县学弟子员与其辈四五人晨趋学舍四五人者常自为羣皆裒衣大带规行矩歩端拱而立博士诸生咸目异之或前戏侮诚甫不为动毎行市中童儿夹道哗然而诚甫端拱自若也诚甫生平无子弟之好独购书数千巻及古法书名画苟欲得之辄费不赀其乐善慕义常忻忻焉以故郡中名士多喜与诚甫交毎之郡从之游者率文学儒雅之流也去其家数里地名髙墟诚甫乐其幽胜筑别业焉枝山祝允明作髙墟赋以着其志诚甫补太学生三试京闱不第以病自废居家犹日裒聚图史予时就诚甫宿诚甫蚤起移置纷然予卧视之笑其不自闲诚甫亦顾予而笑然莫能已也虽病对人饮食言语如平时客至出所藏繙阅比罢去未尝有倦容终已不改其所好至于生产聚畜絶不膺于心固承借祖父亦其性有以然也诚甫卒于嘉靖十九年十二月乙酉年三十九娶龚氏裕州守天然之女子男二人长大顺太学生次大化女一人孙男一人
　　先妣事略
　　先妣周孺人治元年二月十一日生年十六来归逾年生女淑静淑静者大姊也期而生有光又期而生女子殇一人期而不育者一人又逾年生有尚姙十二月逾年生淑顺一嵗又生有功有功之生也孺人比乳他子加健然数颦蹙顾诸婢曰吾为多子苦老妪以杯水盛二螺进曰饮此后姙不数矣孺人举之尽喑不能言正徳八年五月二十三日孺人卒诸儿见家人泣则随之泣然犹以为母寝也伤哉于是家人延画工画出二子命之曰鼻以上画有光鼻以下画大姊以二子肖母也孺人讳桂外曾祖讳明外祖讳行太学生母何氏世居吴家桥去县城东南三十里由千墩浦而南直桥并小港以东居人环聚尽周氏也外祖与其三兄皆以赀雄敦尚简实与人姁姁説村中语见子弟甥侄无不爱孺人之吴家桥则治木绵入城则缉纑灯火荧荧毎至夜分外祖不二日使人问遗孺人不忧米盐乃劳苦若不谋夕冬月罏火炭屑使婢子为团累累暴阶下室靡弃物家无闲人儿女大者攀衣小者乳抱手中纫缀不辍戸内洒然也遇僮奴有恩虽至棰楚皆不忍有后言吴家桥嵗致鱼蟹饼饵率人人得食家中人闻吴家桥人至皆喜有光七嵗与从兄有嘉入学毎隂风细雨从兄辄留有光意恋恋不得留也孺人中夜觉寝促有光暗诵孝经即熟读无一字龃龉乃喜孺人卒母何孺人亦卒周氏家有羊狗之疴舅母卒四姨归顾氏又卒死三十人而定惟外祖与二舅存孺人死十一年大姊归王三接孺人所许聘者也十二年有光补学官弟子十六年而有妇孺人所聘者也期而抱女抚爱之益念孺人中夜与其妇泣追惟一二彷佛如昨余则然矣世乃有无母之人天乎痛哉
　　请勅命事略
　　先人讳正世为吴中着姓先曾祖讳凤中成化甲午乡试选调兖州城武县知县先祖讳绅县学生为太常卿夏防之孙壻防以文学为一时名臣诗书之业以故世有承传先祖家教尤严先人蚤游县学屡试不第而有光后出有名及举郷试先人遂谢去先祖于诸父有分独退譲处其薄先祖以髙年笃老先人与伯父年亦皆逾七十侍侧日忻忻焉如少年儿子皆不知其老也日闭门读书每自喜以为有所得性坦率未尝与人有争与里中结社有香山洛社之风社中人尤敬其徳称其别号曰岫云言如出岫之云无心也嵗壬戌有光八上春官不第还先人遂以是年卒年七十有八又三年始登第而先人不及见矣悲夫以有光之困于久试祖父皆以髙年待之而竟不及及先人之方殁而始获一第曾不得一日之禄养所以为终天之恨也有光仕宦既不遂独幸以建储诏得推封此亦可少慰人子之情于万一敢叙其大略上之史馆
　　先妣姓周氏世家县之吴家桥先外祖讳行太学生家世以耕农为业外祖始游成均而后其从孙大礼始举进士为河南左参政先妣河南之从姑也先妣年十六归先君聪明勤俭生伯姊与有光先后仅一年先妣比殁有光与姊年七八嵗已教之小学及女红甚习常程课不少借先人则怡怡然也不幸年二十六卒所生弟妹又三人伯姊嫁河东都转运使王三接其在礼部时封伯姊为安人有光独久不第而先人春秋髙先妣墓木已拱有无穷之感也常默默自媿其姊云
　　先妻魏氏光禄寺典簿庠之女太常卿谥恭简公校之从女也恭简公为当世名儒学者称为庄渠先生云先妻少长富贵家及来归甘淡薄亲自操作时节归宁外家以有光门第之旧而先妻未尝自言以为能可以自给及病妻母遣人日来省视始叹息以为姐何素不自言不知其贫之如此也尝谓有光曰吾日观君殆非今世人丈夫当自立何忧目前贫困乎事舅及继姑孝敬闺门内外大小之人无不得其懽人以为有徳如此不宜夭殁而生一子甚俊慧又夭仅存一女天道竟不可知矣
　　继妻王氏吴中王氏多自以为太原之后然实无攷独先妻家谱系最明逺有承传曾祖益读书吴淞江上时海虞大理寺卿章公格及吏部左侍郎叶文庄公皆当世名卿以文字往来为缔姻好属再世壮男子死家又苦役先妻少丧父妻母教之甚脩谨年十八来归不失妇道抚前子爱甚已子前子死时哭之悲病遂亟其聪明慈爱葢天性也魏氏生时有光方年少为诸生及王氏方乡举家益贫歴嵗嵗北上办及下第之穷愁有光自叹生平于世无所得意独有两妻之贤此亦释家所谓随意眷属者也今防恩封赠例当封妻前一人与最后一人而恩诏乃许移封今妻费氏亦愿推譲王氏则泉壌之下亦被希世之旷典矣
　　予自临安辞谢台省还过弁山午饭后舟中无事因书此当即遣人赴京受勅虽简略数语下笔辄为哽咽人生之痛无以加矣







　　震川集巻二十五
　　钦定四库全书
　　震川集巻二十六
　　明　归有光　撰
　　传
　　归氏二孝子传
　　归氏二孝子予既列之家乗矣以其行之卓而身微贱独其宗亲邻里知之于是思以广其传焉孝子讳钺字汝威早丧母父更娶后妻生子孝子由是失爱父提孝子辄索大杖与之曰毋徒手伤乃力也家贫食不足以赡炊将熟即諓諓罪过孝子父大怒逐之于是母子得以饱食孝子数困匍匐道中比归父母相与言曰有子不居家在外作贼耳又复杖之屡濒于死方孝子依依户外欲入不敢俯首窃泪下邻里莫不怜也父卒母独与其子居摈孝子不见因贩盐市中时私其弟问母饮食致甘鲜焉正徳庚午大饥母不能自活孝子往涕泣奉迎母内自惭终感孝子诚恳从之孝子得食先母弟而已有饥色弟寻死终身怡然孝子少饥饿面黄而体瘠小族人呼为菜大人嘉靖壬辰孝子钺无疾而卒孝子既老且死终不言其后母事也绣字华伯孝子之族子亦贩盐以养母已又坐市舍中卖麻与弟纹纬友爱无间纬以事坐系华伯力为营救纬又不自检犯者数四华伯所转卖者计常终嵗无他故才给蔬食一经吏卒过门辄耗终始无愠容华伯妻朱氏毎制衣必三袭令兄弟均平曰二叔无室岂可使君独被完洁邪叔某亡妻有遗子抚爱之如已出然华伯人见之以为市人也赞曰二孝子出没市贩之间生平不识诗书而能以纯懿之行自饬于无人之地遭罹屯变无恒产以自润而不困折斯亦难矣华伯夫妇如鼔瑟汝威卒变顽嚚考其终皆有以自达由是言之士之独行而忧寡和者视此可愧也
　　张自新传
　　张自新初名鸿字子宾苏州昆山人自新少读书敏慧絶出古经中疑义羣子弟屹屹未有所得自新随口而应若素了者性方简无文饰见之者莫不讪笑目为乡里人同舍生夜读倦睡去自新以灯檠投之油汚满几正色切责若老师然髫龀丧父家计不能支母曰吾见人家读书如捕风影期望青紫万不得一且命已至此何以书为自新涕泣长跪曰亡父以此命鸿且死未闻有他语鸿何敢忘且鸿宁以衣食忧吾母耶与其兄耕田度日带笠荷锄靣色黧黒夜归则正襟危坐啸歌古人飘飘然若在世外不知贫贱之为戚也兄为里长里多逃亡输纳无所出毎嵗终官府催科搒掠无完肤自新辄诣县自代而匿其兄他所县吏恠其意气方授杖辄止之曰而何人者自新曰里长实书生也试之文立就慰而免之弱冠授徒他所嵗归省三四敝衣草履徒步往返为其母具酒食兄弟酣笑以为大乐自新视豪势然不为意吴中子弟多轻儇冶鲜好衣服相聚集以防语戏笑自新一切不省与之语不答议论古今意气慷慨酒酣大声曰宰天下竟何如目直上视气勃勃若怒羣儿至欲殴之补学官弟子员学官索贽金甚急自新实无所出数召笞辱意忽忽不乐欲弃去俄得疾卒自新为文博雅而有竒气人无知之者予尝以示吴纯甫纯甫好奬士类然其中所许可者不过一二人顾独称自新自新之卒也纯甫买棺葬焉
　　归子曰余与自新游最久见其面斥人过使人无所容俦人广坐间出一语未尝视人顔色笑骂纷集殊不为意其自信如此以自新之才使之有所用必有以自见者沦没至此天可问邪世之乗时得势意气扬扬自谓已能者亦可以省矣语曰丛兰欲茂秋风败之余悲自新之死为之叙列其事自新家在新洋江口风雨之夜江涛有声震动数里野老相语以为自新不亡云
　　顾隠君传
　　隠君讳启明字时显世居昆山之七浦塘今为太仓人相传晋司空和之后散居浦之南者其族分而为三故世称其地曰三顾村云宋末有讳中二者兵燹之后尽丧其赀有田数顷遗其子公廉公廉生愚好濂洛之学读书常慿一几几有刓处人以比之管防安是为原鲁先生原鲁生五子其季爽赘居塘北又为塘北顾氏爽生谟谟生昊昊生四子寅以明经为始兴教谕其次即隠君也隠君有子曰存仁举嘉靖十一年进士选调余姚知县以最入为礼科给事中皇太子生覃恩近侍封隠君如其官隐君为人敦朴麤率任真尤不能与俗竞平生不识官府防里中有徭役事隠君为之赋鸿鴈之诗戾止于吴门君故生长海上言语衣服犹故时海上人也无纎毫城市媮靡之习及贵愈自敛约就养余姚以力自随独夜至官舍县中人无知者敕受章服闭门不交州郡郡太守行乡饮酒礼到门迎请终不一往毎旦焚香拜阙一饮一食必以手加额曰微天子恩不得此居常读书有所当意毎抉摘向人谈説不休曰吾不信今人非古人也故平生未尝爱财未尝疑人季弟钟蚤世先属意隐君子为后隠君固让其兄子在余姚见家人持官物即槌碎加诟责焉虽流离颠沛之际孜孜以济人为务有乞贷分赀予之知其人必负业已许之不变也或伪指隠君赚人金隠君曰吾不知金而金实为我卒偿之而不自言州大夫建绰楔使人送其直送者诡曰此吾赎金也而非其罪隐君恻然遽还之里有某宅某墓地相隣比有某桥道未修有某死未殓葬以告必得所欲至其所自奉布衣蔬食而已濒海多逋税置役田以恤其里人尝曰海上吾故乡吾不能一日忘首丘之志故自号海隠居士时时往庐于墓侧从始兴君逰年老兄弟相乐也竟自海上得疾以归而卒初隐君未六十为教曰古人葬以掩形务从朴实观美何益吾葬不拘忌棺必油杉有一不然是为逆命因乞始兴君书之勒石于墓存仁为礼科给事中以言事忤防谪居保安州保安州在居庸关外自称居庸山人
　　赞曰顾氏自丞相肃侯始着于吴录司马氏渡江顾贺纪薛号称世胄髙门葢其来久矣正徳嘉靖间溱济兄弟一时起海上竝为给事中最后山人继之即所谓三顾族也余少从山人逰至贵显终始不改其操可谓纯笃君子矣及观隐君行事考其家世葢有以哉冡宰玉峰朱公以硕徳元老为之铭可以不媿而通防张先生之状尤为详覈余得而论次之云
　　元忠张君家传
　　元忠既殁之三年其子士瀹葬之县东南以为墓铭所以藏诸幽也将欲发扬先人之徳莫如传昔太史公赞畱侯云见其图状貌如妇人好女其论田横则恨无不善画者莫能图今二子之画无有也而尚犹想见其人岂不以传哉古之孝子色不忘乎目声不忘乎耳心志嗜欲不忘乎心士瀹之见吾先人者安敢忘诸遂以其所撰先人事数百言乞予为传予读而悲之为叙次其语作张元忠家传元忠名廷臣字元忠其先汴人宋南渡徙家于苏州之昆山治间割昆山之东为太仓故今为州人而其家犹在昆山之治城髙祖能新城知县曾祖注潮阳训导祖銮封承徳郎刑部主事父寛举进士厯官至广东佥事元忠生而敏慧佥宪公奇爱之初为钱塘令元忠方五六嵗擕以之官毎僚佐宴集必呼与俱应对机警礼容秩然人咸异之时有诈为台檄者元忠从旁辩其诬已而果然县中老吏皆惊慴年十九补学官弟子员寻例贡太学祭酒增城湛公亟称之未几中南都乡试学士内江张公尤加赏识元忠少尫弱多疾药饵不絶于口又宦家子弟然自力于学蚤嵗得举而尤能治家其遇事强敏精悍总理操切无所纵贷佥宪公其始宦逰在外迨其罢归独日召故人宾客饮酒而已故与佥宪公交者皆称其有子而自以为不可及云自初举至其卒凡六试南宫不第卒时年四十三元忠为人楚楚门内外斩然虽盛暑燕坐未尝觧带与人语纚纚不止也
　　赞曰予闻元忠之将死县有郁君善相人元忠闻其在所亲家饮酒使人诇之曰是必谈我已而酒次郁君果言元忠必不可起明日元忠召郁君与对坐啜粥谈论竟日其精强自持类如此自以蚤嵗发觧进士可必得以其所为家者施于吏事优然有余而卒困蹶此其所以有遗恨也
　　章永州家传
　　君姓章氏讳棨字宗肃世为海虞人曾祖珪宣徳中举贤良方正拜监察御史论三杨学士有直声生四子仪国子助教表广西布政司右防议格南京大理寺卿律都察院左都御史大理有髙节致仕家居县令杨名父以其清贫买田给之谢不受名父为构亭虞山上独时时邀与登览相对饮酒名其亭曰仰髙云大理生沐赠单县知县君之父也君为人孝友入县学以徳行为博士所称举尝从乡先生都御史陈公逰后中南京乡试入南太学是时增城湛公髙陵吕公并以八座居畱都开门讲道学者云集君两逰其门屡上春官不第选调单县知县单濒河而地洼下毎嵗桃花水发河南人夜过河盗决隄防民患苦之君至适盗决者水将泛率丁夫伐木增椿昼夜捍御卒以无虞少年为胥卒趋走县庭伺候短长防为不法或以为言君曰是于我无显迹不宜豫逆之抚以恩信皆感激思为用山东盗贼多逃入单县界中单人为囊槖积不能得于是诸少年为君耳目尽获之院司所下逐盗文符无虑百数君一日条具申报上官以为能田赋法弊乃询民所欲而亩敛以钱民便之齐鲁间皆推用其法有蕃兵自宁武关趋太原声言欲向山东都御史议兵事部署将帅独留单县令辕门防蕃信不至而罢陞安吉州知州嵗旱民饥殚力赈救多所全活其民好讼恒以理觧之有匿税者为案籍人人阅之鞭扑不用而逋负悉出君叹曰此岂古头防也吾以救弊而已州所治孝丰迄君去一无所扰其县人至不知有州焉迁永州府同知永州在楚越间号无事太守日闭门髙卧以郡事委君君亦优防而已上疏乞休方治行而卒此其弟宗实之所称者云尔宗实父涯君之从父初无子以君为子晚得宗实君抚而教之今为乡贡进士
　　归子曰大理公与子外髙祖太常公有姻予少时数从祖母之外家葢闻章卿云及登虞山求所谓仰髙亭者已芜没于空烟翠树间矣于是识永州君恂恂然君子人也往予试南宫君自安吉来朝过予邸舍懽饮上马去予顾其弟言君近形神不偕久官劳悴而致然耶抑有所不自得者而竟死永州悲夫仕虽不遂论其行事可以不愧于先人矣
　　戴锦衣家传
　　戴锦衣者父文润其先湖州之徳清人后为安陆人安陆今之承天府也文润家州郭外为兴府良医事睿宗皇帝父戴隠君殁文润以毁灭性郢中人以孟子之语题其庐曰终慕故锦衣家有终慕之堂夫人徐氏夫亡时年二十九子经甫七嵗即锦衣也家贫克励清操以拊其孤及锦衣贵终不改其淡泊故锦衣家有髙节之堂今皇帝以亲藩入继大统国中旧臣皆用恩泽升锦衣年甚少补环卫积功劳至指挥使锦衣之职于上十二卫最亲贵兼领诏狱士大夫被逮者多见掠辱少有全者而锦衣恂恂然为人尤仁恕凡被系者往往从其人问学常保防之御史杨爵给事中周怡员外郎刘魁禁系累年三人已赦出相谓曰微戴君吾等安得生至今日乎聂尚书豹亦在系甚称锦衣之徳谢都御史存儒巡抚河南以师尚诏反锦衣奉驾帖往逮行数千里衣破敝谢公以一缣赠之却不受锦衣今谢事家居门庭寂然其清素如此锦衣名经字伯常
　　归子曰余寓京师南薫坊锦衣时过从示余以家所藏文字为芟其芜而归之质作戴锦衣家传然余读华亭杨奉常之论终慕有防哉有防哉
　　京兆尹王公传
　　京兆尹王公震字威逺曾祖景贤初自燕南徙任县遂占籍于邢今为邢台人祖罍宣徳间以乡进士为平度州同知抗中使谪戌滦州数嵗病思归子整上疏代父整戍又二十八年始赦还整妻亦死于戍后妻生公体貌丰伟善骑射博涉经史治癸丑进士观政大理授户部主事奉使部送犒军银于西夏至红城堡后又使云中至阳和堡猝为冦围公皆率众守御冦以觧去正徳初九江税刘瑾爱幸苍头奴唐英王俊至多所诛求公絶不为礼时瑾怙权流毒天下士大夫二人还欲诉于瑾皆病死于道人以为公幸迁员外郎尚书韩文为瑾陷下狱罚赎二千石公率其僚捐三年俸赎韩尚书得出庚午川湖盗刘烈起猖獗甚上命兵部尚书洪钟讨之洪尚书奏公知兵请以爲郧阳守迄平冦甚得郧阳之力厯陞河南左右防政颍川盗小张虎啸聚公徃捕之不四月小张虎就擒戮小张虎余党全活甚众颍川人感其徳立祠祀之嘉靖初陞河南左布政是年冬陞应天府尹奏罢上元江宁花园夫千余人省诸官寺狱具银千余两覈江滩芦苇千余顷以佐赤县里甲费寻上书乞骸骨归初公举进士二亲皆在堂未几相继卒所至扁其居为永感长沙李文正公率馆阁诸公为赋诗赵郡石文隠公为之序自是毎陟一官必悲思其亲自在部已获推赠及为京兆得赠三世皆如其官公天性纯孝有厚徳尝在京师郧人张得才为部从事病死妻子贫不能归公闻之怆然捐金助其丧还后其子寅中乡举来谢言其父丧前至金陵欲寄其乡人舟乡人负约遂寄他舟经小孤山乡人之舟覆过吉水欲寓山寺寺僧固拒不纳经夕而寺焚以公之施惠孤丧与神明符也公既归所蓄书数千巻悉辇送郡学以资学者讲习家居杜门足迹不至公府今邢州士大夫虽隆贵门第不改布素至以造官府为耻子弟敛戢市无绮防之游繇公之化也嘉靖辛丑年八十二卒讣闻赐葬祭子某
　　赞曰予至邢访其先贤士大夫近代皆称王京兆京兆所居官其条教方略无文字可考仅仅得其家状履厯然今邢中风俗之厚本于王京兆予数过学宫取其遗书读之为之叹息其高风可仰矣予以是论次之
　　洧南居士传
　　洧南居士者姓杜氏名孟干其先自魏滑徙扶沟邑居洧水南故以为号曾祖清以明经任大同经厯祖璿赠户部主事父绍进士官户部主事居士少为诸生已有名嵗大比督学第其文为首而户部乃次居四时户部得举人曰此子不欲先其父耳久之竟不第贡入太学选调清苑主簿庀马政却礼币之赠数言利病于太守又欲开郎山煤导九河诸所条画皆切于时太守嗟异之防剏芦沟河桥雷尚书檄入郡选其才得清苑主簿而委任焉然苑人爱其仁恕及闻居士之孙化中举于郷喜相谓曰固知吾杜母之有后也陞泸州经厯丁内艰服阕改巩昌至则陈茶马利病太守器其能郡事多咨焉竟卒于官年五十居士为学精博尤长于诗所交皆知名士平生尚气轻财収防姻党字孤寡不惮分产畀之县中有事皆来取决伉直不容人之过族人子弟往往遭挞楚然未尝宿畱于中皆敬服而怨讟者鲜矣初洧水东折嵗久冲淤转而北居士力言于令改濬以达于河扶沟人赖其利为之语曰洧水淤老幼啼洧水通赖杜公居士于家事不訾省闻有善书多方购之建书楼且戒子孙善保守刻石以记所着有洧南文集洧南诗集北上藁南归藁西行藁五经韵语书经驯驳彚集医方若干巻君既没其从父弟孟诗状其行如此嘉靖四十四年化中登进士明年为邢州司理隆庆三年吴郡归有光化中同年进士也来为司马因采孟诗语着之其家传
　　归子曰大梁固多奇士尤以诗名吾读洧南诗意其人必超然埃之表及为小官似非所屑顾必欲有以自见乃知古人之志行所存不可测也视世之防防谫谫无居士之髙情逸兴虽为官岂能辨此哉化中葢深以予言为然云
　　周封君传
　　周封君者广东按察司副使周美济叔之父也其先海虞人后徙昆山之茒泾祖父好道家言人称为本公封君自茒泾入居县城马鞍山阳马鞍山里俗所谓玉山者也故自号玉川云济叔少时封君口授以书比数嵗遣从师学暮归辄燃膏令从旁读诵夜分乃寝率以为常及济叔入郡学念已自能进取遂不复阅省日取医卜地理星命书观之尤精小儿痘疹决死生晷刻不爽晨起焚香拜神忌日祭祀常感伤悲泣其为人诚朴任真子贵犹淡食布衣与人谆谆皆平生语人尤以是敬之自推命数年七十九适生日值其所生年甲子喜曰吾当增夀一纪可得八十九至期设祭祠诀祖考无疾而终初济叔为尚书秋官郎封君就养在京师秩满受封父子相随奉天门谢恩观者叹息内侍引入禁苑徧观玉堂神明渐台泰液之胜饷以内珍曰封君谢防者葢少况年逾八十徤爽如此者乎掖送出长安门而别及济叔出佥湖宪封君尚随居蕲黄间也比徙蜀藩送至长桥曰吾老矣不能从儿行也旦暮迟汝归耳济叔至官奉敕督理黄籍邅回二载及海南命下即上疏归养下陇坻倍道行至家逾月而封君殁
　　归子曰济叔尝为余言在蜀时按行所部经卭郲九折阪又登峩睂山云霞飞涌其下下视东吴何啻万里诗有之陟彼岵兮瞻望父兮夙夜无已犹来无止余论周封君事葢伤人子之志云
　　东园翁家传
　　东园翁马朂者字文逺长洲甫里人翁蚤孤事其母甚谨出入必告初好内典有卖者劝令读儒书遂通诗易史传洪武中凉国公得罪尸于市翁时游京师哀之往观叹焉几为逻卒所缚大理寺少卿胡槩巡抚苏州翁为乡老胡卿对众有谑语翁谏以为非大人在上者所宜胡卿乃谢之邑民虞宗蛮以豪当簿录时巡抚无行院居瑞光寺胡卿雅善其僧僧特为宗蛮请胡卿曰当问马者胡卿重翁不名而呼其姓也僧乃私许翁百金翁起便旋揺其首僧以为少也益之千金翁竟不许遂没宗蛮家他郡送囚至皆已论死翁知有寃不及白意常恨之临安关吏苛留人翁从胡卿入抗言之关吏诛死胡卿养鹤市儿不知击死之逮及其父母翁以市儿为家僮防之入见胡卿乃以死鹤予市儿尝为胡卿防建书院即今巡抚行院治所也翁与人有讐防举乡老其人虑翁居其间置酒试翁翁大言曰是宜为乡老其人侧耳于壁间听因喜跃出曰翁不计吾怨遂与交好翁葢谓其才能堪之也其不私类如此翁虽以乡老时时从胡卿而好请书筑精舍于眠牛泾逺近来贺至以囷贮菓郡别驾张大猷登拜于堂扁之曰东园故甫里至今称东园翁云翁与徴士周谷宾鄱阳令赵宗文交善皆甫里人谷宾姚少师荐至京师以跛辞归宗文洪武间举人材辞以母老永乐三年翰林典籍梁用行荐为鄱阳令尝为翁作翠云朶歌翠云朶者东园石也翁三子望企行望子防昻杲望尝相其三子曰伯有钱而无权仲蚕眼有钱季鵞行鸭歩当以万计其后皆如其言杲为杨氏赘壻不为舅所礼夫妇空手不持一钱而出卒自奋积赀钜万马氏葢兴于成化间后诸子皆能继其业遂甲于甫里为长洲着姓诸孙淮以太学生调官海南还七十余好学不倦瀚太学生好尚文雅用拯为诸生通史学曾孙致逺南京郷贡进士
　　賛曰余论东园翁悉载用拯之词葢以为其家传不得而略焉用拯余女弟夫也余闻吴故有大理卿熊槩巡抚类以没人产为事吴民寃痛今马氏书谓熊为胡悮也以槩之酷东园翁事之观死鹤事其所匡捄岂少哉是必有隂徳宜其子孙之盛也
　　何长者传
　　何长者名绪字克承家防昌之白埠倚萧帝岩为居长者父卒兄缨与其子亦蚤卒遗孤孙而长者庶弟方十嵗皆抚育以至成人长者既善治生产于其父业嬴数十倍弟约与其兄孙请与长者分长者防其赀以为三兄弟平受之不以祖父贻与已所创为区别也人有急求鬻田长者与之价过当其后事已辄悔其田长者还之不责偿年既老乡里髙其行县为请乡饮酒固谢终不肯与而防昌人皆称以为何长者云长者妻刘氏防昌城遡流南八十里曰湘乡乡有九田之属平川沃壤多富人而白埠有何氏小田有刘氏为甲族故长者与为姻长者所以能抚孤造家四世同居无间言世谓家人之离起于妇人凡长者之美类刘氏助成之也刘孺人事姑尤孝姑年八十六奉养备至为人平恕有夜胠其箧者物色之得其人家人欲闻之官问孺人所亡金若干孺人曰金无多无用穷诘为也竟不言盗遂获免防昌人皆云不独何君乃其妇亦长者也故为作何长者传归子曰长者之子渭与余同在六馆今来佐县民有徳焉至观长者之行宜有子哉何侯以事至南都见其乡大宗伯尹公尹公题其堂曰永慕而何侯之于其先对人未尝不流涕言之也
　　筠溪翁传
　　余居安亭一日有来告云北五六里溪上草舍三四楹有筠溪翁居其间日吟哦数童子侍侧足未尝出户外余往省之见翁颀然晳白延余坐瀹茗以进举架上书悉以相赠殆数百巻余谢而还久之遂不相闻然余逢人辄问筠溪翁所在有见之者皆云翁无恙毎展所予书未尝不思翁也今年春张西卿从江上来言翁居南澥浦年已七十神气益清编摩殆不去手侍婢生子方呱呱西卿状翁貌如余十年前所见加少亦异矣哉噫余见翁时嵗暮天风憭栗野草枯黄日将晡余循去径还家媪儿子以逺客至具酒见余挟书还则皆喜一二年妻儿皆亡而翁与余别每劳人问死生余虽不见翁而独念翁常在宇宙间视吾家之溘然而尽者翁殆如千嵗人昔东坡先生为方山子传其事多奇余以为古之得道者常逰行人间不必有异而人自不之见若筠溪翁固在吴淞烟水间岂方山子之谓哉或曰筠溪翁非神僊家者流抑岩处之髙士也欤
　　可茶小传
　　可茶为秦越人之术医者称工焉始可茶有贤母蚤寡家贫欲为县书狱母曰为是者多辱苟贫不能业独不可卖蚊烟凉箑遣日乎可茶愿为医其女兄之夫沈氏颅在练城世有传业可茶日往记数方还录之又观其制剂和丸皆得之乃为医方坐肆有求疗者馈红菱青葱母喜曰是子医必效馈鲜菱者如僊灵也方言以家饶裕为从容是葱之兆耶可茶医果日进求者屦满户外可茶或自外归酒醉母即怒责之可茶善候顔色母少有不乐未当不长跪母既责其饮酒醉即终身饮未尝敢醉其他事受敎戒皆如此母所不嗜食物即终身不食毎至生辰长斋数日中嵗无子欲买妾母恐其家失和意不欲买妾即不买妾寡姊有一子因以为已子而养其姊三十余年至今无恙其孝友如此至于医贫者徒施药与之虽富亦不望报以故县中士大夫皆爱敬之嘉靖四十年冬予儿子患疹可茶为撤已事来自练城三十里昼夜调视儿竟获安不独其技然而其为人慈爱使人感叹余与可茶论小儿疹前世称陈文中异功散施于江淮间无不效今医家以为不可用时其危急死而复生之其所制剂多秘不言以为有神术窃窥之即陈氏方也然可茶守丹溪之説自谓恒得中医至自比李英公用兵不大胜亦不大败云可茶名卿姓苏氏
　　赞曰孔子称人而无恒不可以作巫医古之医师疾医皆士大夫也以可茶之施之于医其活人可胜道哉
　　鹿野翁传
　　鹿野翁姓李氏名元夀少工书尝书诸经四书小本楷法精善三原王端毅公巡抚江南见而爱之呼为李生使侍舟中无事辄令李生朗诵大禹谟咎繇篇敛袵以听焉又尝为顾御史写进本奏书天子以其书为善鹿野翁为人淳笃其训子弟有法而又善书以是为缙绅所重邑中有文字必经鹿野翁手相为推引往往他州碑石多鹿野翁所书也
　　归子曰余少闻邑东门有李元夀善书云然余故不识元夀元夀书余亦未之见也其子始出所藏文字求余论之夫书于学者事末矣而今人未有能迨古人者邑里之中如鹿野翁其亦足称哉







　　震川集巻二十六
　　钦定四库全书
　　震川集巻二十七
　　明　归有光　撰
　　传
　　王烈妇传
　　王烈妇陆氏其夫王土家昆山之西盆渎村昆故有薛烈妇彭节妇尝居其地舍傍今有薛冡焉百六十年间三烈妇相望也自烈妇入王土门其墓园枯竹更青三年三生芝皆双茎比四年芝已不生而烈妇死世谓芝为瑞草芝之应恒于夀考贵富康宁而于烈妇以死是可以观天道也已时王土病且死自怜贫无子难为其妇计烈妇指心以誓土目瞑为絶水浆家人作糜强进之烈妇不得已一举辄颦蹙曰视吾如此能食否俯视地喀喀吐出毎涕泣呼天欲与俱去家人颇目瞩私语然谓新死悲甚不深疑更八日其舅他出家无人诸妇女在灶下烈妇焚楮作礼俛首窃泪下闇然向夫语见漆工涂棺曰善为之徐步入房闻阖户声缢死矣麻葛重袭面土尸也
　　归子曰王土之祖父旧为吾家比邻世通逰好予髫年从师土亦来长与案等耳不谓其后乃有贤妇异哉一女子感慨自决精通于鬼神其舅云新妇故淑婉仁孝人也嗟乎是固然无疑然余不暇论论其大者
　　韦节妇传
　　韦节妇九江徳化人姓许氏为同县韦起妻节妇归韦氏八年夫死生子甫八月父母怜之意欲令改适然见其悲哀终不敢言也夫亡后有所遗赀复失之贫甚几无以自存而节操愈厉尤善哭其夫哭必极哀葢二十余年其哭如初丧之日以故年四十而衰髪尽白口中无齿如七十余嵗人初所生八月儿多病死者数矣节妇谓其姑曰儿病如此奈何吾所以不死乃以此儿今如是悔不从死因仰天呼曰天乎不能为韦氏延此一息乎儿不食即节妇亦不食嵗嵗如是至六七嵗犹病后乃得无恙既长敎之学名曰必荣已而为郡学弟子员始有廪米之养自未入郡学无廪米之养非纺绩不给食也议者以谓节妇之所处视他妇人守节者艰难葢百倍之至于终身而毁其诚葢出于天性尤所难者节妇既没必荣以贡廷试选为苏州学官
　　赞曰予尝从韦先生游问洞庭彭蠡江水所汇处及庐山白鹿洞想见昔贤之遗迹而后乃闻韦夫人之节然先生恂恂儒者其夫人之敎耶
　　陶节妇传
　　陶节妇方氏昆山人陶子舸之妻归陶氏期年而子舸死妇悲哀欲自经或责以姑在因俛默久之遂不复言死而事姑日谨姑亦寡居同处一室夜则同衾而寝姑妇相怜甚然欲死其夫不能一日忘也为子舸卜葬地名清水湾术者言其不利妇曰清水名美何为不可以葬时夫弟之西山买石议独为子舸穴妇即自买砖穴其旁已而姑病痢六十余日昼夜不去侧时尚秋暑秽不可间常取中裠厠牏自浣洒之家人有顾而吐妇曰果臭耶吾日在侧诚不自觉然闻病人溺臭可得生因自喜及姑病日殆度不可起先悲哭不食者五日姑死含殓毕先是子舸兄弟三人仲弟子舫亦前死尚有少弟于是诸妇在丧次子舫妻言姑亡后不知所以为身计妇曰吾与若易处耳独小婶共叔主祭持陶氏门户嵗月遥遥不可知此可念也因相向悲泣顷之入室屑金和水服之不死欲投井井口隘不能下夜二鼓呼小婢随行至舍西绐婢还自投水水浅乍沉乍浮月明中婢从草间望见之既死家人得其尸以面没水色如生两手持茭根牢甚不可觧也妇年十八嫁子舸十九丧夫事姑九年而与其姑同日死卒葬之清水湾在县南千墩浦上
　　赞曰妇以从夫为义假令节妇遂随子舸死而世犹将贤之独濡忍以俟其母之终其诚孝槩之于古人何媿哉初妇父玉岗为蕲水令将之官时子舸已病卜嫁之大吉遂归焉人特以妇为不幸卒其所成为门户之光岂非所谓吉祥者耶
　　计烈妇传
　　计烈妇栁州马平人平逺知县王化妻嘉靖四十三年先是南诏山贼流刼江西湖东西杀害宪臣三省骚动者数年已降而复叛去王君受命为平逺平逺时新建王君开除荒菜招抚流亡规造新邑防田坑贼突起将过江闽为患时初县城橹未立王君以其孥寄夀昌与贼战黄沙石子岭多有杀获已复捣仙花峒擒斩贼首复与贼战为其所困贼因遣间至防昌曰王知县死矣烈妇闻之即沐浴更衣告天曰吾夫为国死吾义不忍独生因指六嵗儿曰天乎愿保此一息以延王氏血食以儿抱置妾怀中磨笄自杀有司以闻王君亦以平贼功超拜广东按察司副使诏妇所在春秋奉祠初王君父尚学嘉靖二十九年为兵部职方郎中冦薄都城王郎中力賛出兵而丁尚书为权臣所悮不出兵因以论死王郎中当随坐丁尚书独自引罪以故得减死论丁尚书在西市见王君呼曰尔父得毋坐耶果尔可谓有天道吾死不恨矣王郎中故在部中守法能敢为而王君有父风烈妇父某潮州通判弟坤亨国子博士谦亨嘉靖四十四年进士两人皆在京师谦亨与余同榜而博士先教昆山与余善余故知烈妇事为详葢两家诗书礼义之族而烈妇天姿懿淑其死非一时感慨者所同也要之王君防峻擢显名于世虽以立功实亦因烈妇之死为之増重云
　　沈节妇传
　　沈节妇者湖州安吉孝丰人吴祥九之妻节妇归吴氏时年十六而祥九年十八间嵗祥九病剧节妇割股以进不瘉祥九竟死节妇毎哭辄死复生见者皆为流涕终日不离殡所比葬设几筵居帏中哭泣如初殡时舅姑怜之为好言劝觧皆不答久之父母谋夺其志即大恸闭户引刀截髪自誓居三日忽晨起出户走数里之祥九墓山深无人多虎狼独居塜间哭不絶声诸大人从求得之乃皆相谓曰始谓妇少年难守故计令他适今其志如此殆不可复强因为置后节妇遂安之祥九与其弟有分节妇独取田数亩才足自赡而已曰叔子众吾不可以多取舅姑死丧之六年如礼吴氏大族其尊与舅姑等者事之如舅姑葢年十八而寡至七十二而终为祥九后者弟之子曰惟一隆庆二年冬其从子维京倅苏州为予言其事
　　赞曰予闻沈节妇不独其志行也至推分其叔抑亦退譲逡逡有礼矣余官雉城徃来苕溪欲泝苕水上天目山过访孝丰吴氏防迁不果葢其家富贵多巨公长者矣至如节妇之髙行亦安可少哉亦安可少哉
　　蔡孺人传
　　蔡孺人真真福州太守朱公豹之妻也父蔡翁多女而无子因语蔡媪后毋举女及蔡媪有娠父梦异人授之玉玦十五至十五月而生女以为奇乃举之即蔡孺人也孺人生而端重寡言笑能读孝经列女传及归朱公朱公时为诸生贫孺人躬操作以资给之朱公父母在堂兄弟五人皆同防孝睦之誉洽于闾里朱公为御史受诰封被服布素如其夫为诸生时始朱公举进士令奉化再调余姚其后为二千石皆以清廉着闻福州中有鹧鸪二其子察卿爱弄之欲持归孺人曰尔父未尝持官物二鸟亦官物也竟不许朱公卒时察卿九嵗其女七嵗孺人泣语人曰女吾出然终为他家妇此子若不立何以承朱氏宗祊故于察卿教之甚严毎夜篝灯火令从旁诵读时或加笞已复流涕中心实怜爱之也出入必令老仆随之戒毋与轻侠游朱公前妻有瞽女孺人为取壻终身养之女死复收防其孤尝寄人黄金其家遭变仓卒不知其镒但以枚数使二妪舁来及归时或劝镕之而藏其赢孺人不许遂完归之察卿已成立孺人曰吾死可以下见汝父矣孺人年五十奉佛道斋疏十冇六年临死召戚属分衣辞诀谓察卿及其女曰吾死毋遽哭我以怛化俄顷整襟而逝
　　归子曰余至上海过察卿所读其先世遗集自元仲去先生以来三百年世有文学而朱公所至官着风节及观蔡孺人之事海上称诗书礼义之家有以哉察卿复攻文有行不媿贤母之教云
　　俞楫甫妻传
　　俞允济楫甫妻周孺人生而令淑明敏其死楫甫哭之悲甚女子死不以色爱而使丈夫悲之未有如孺人者也孺人祖伦刑部尚书康僖公父鳯鸣大理寺左寺丞母顾氏封宜人孺人少通孝经小学歘见竒警大理公曰吾得生男子如此女足矣有以锦绮来市心欲之而不敢言大理公知之谓顾宜人曰壻家贫女须荆布裠无用此也孺人惭后常却袨丽不御初楫甫父璋与大理同进士卒官评事宦不遂而周氏父子官显门户赫奕而楫甫近衰落孺人恬然不知为尚书家女姑病日侍汤药丧之尽哀楫甫有两兄同居三十年娣姒间絶无嫌间楫甫从父官岭南触瘴雾独遗一女子还孺人育养赍嫁寻死复为治葬具治家储偫米盐宾客张具必尽其能见里媪慰姁未尝以色加时县胥以税粮为奸利巧设方故以疑误人谓之改兑楫甫亦惑而从之孺人曰此虽获少赢后必悔未几事败楫甫甚不乐孺人曰事岂可复悔耶第偿之而已大理既殁家大有疑事顾宜人辄就问其女葢推其明识也卒年四十三賛曰余闻楫甫称其妇如此问其姻戚良然女子贤异于丈夫而行顾不外闻人以是辄不信余尝再失妇有楫甫之悲而不能以告人其悲也独自知之而已昔雍门子吟而孟尝于邑事固有相感者悲夫悲夫




　　震川集巻二十七
　　钦定四库全书
　　震川集巻二十八
　　明　归有光　撰
　　谱
　　夏氏世谱
　　禹之先出于黄帝而别氏姓姒氏其后分封以国为姓有夏后氏夏今陕州夏县禹所都因以为有天下之号者也殷汤时有夏革卫有夏戊夏期而陈别有夏氏以王父字所谓少西氏妫姓之后也楚汉之际陈余为代王以赵王弱国初定自傅之夏説为相国守代汉易太子夏黄公避秦而隠留侯招之出卒定汉嗣夏寛从申公齐鲁间受诗事武帝为阳城内史以廉节称夏恭防阴人习韩诗孟氏易光武拜为郎中迁泰山都尉从学者常千人门人私諡曰宣明其子牙举孝廉乡人称为文徳先生而夏勤官至司空夏馥陈留圉人与范滂张俭同被诏捕为党魁变形入林虑山中夏统者不事司马晋傲睨王公贾充见于洛水而异之夏方者少丧父母负土为坟虎豹皆来驯扰其傍为五官中郎将除髙山令统方皆防稽永兴人也夏孝先桐庐人尝庐墓有野火延烧近墓孝先悲绕号恸鸟兽羣以毛羽濡水扑灭之宋夏遇并州榆次人为武骑将军与契丹战殁子守恩天雄泰宁武宁节度使守赟同知枢宻院事赠太尉諡忠僖公守赟子随都总管沿边招讨副使赠昭信军节度使諡庄恪公并宠显于真宗仁宗之世任西北边帅夏承皓江州徳安人以右侍战殁于契丹子竦同中书门下平章事侍中郑国公諡文庄公子安期龙图阁学士兼侍读知延州竦有文学才术而安期亦以才居边任夏执中袁州宜春人姊宋孝宗成恭皇后以恩泽官奉国军节度使提举万夀观加少保循守礼法不以外戚干政初秦庄襄王母夏太后宋成恭皇后国朝武宗庄肃皇后夏氏为皇后者三人庄肃皇后洛阳人也宋末夏士林为签书枢宻院事夏贵为枢宻副使两淮宣抚大使贵竟以两淮归元为淮西安抚使而元军入皖城通判夏猗死焉国朝髙皇帝起兵定天下夏氏为元帅总管功在太常者五六人刑部尚书夏恕洛阳人而夏元吉为户部尚书辅佐五朝当世以为名臣赠特进光禄大夫太师谥忠靖公忠靖公湘隂人其先自防稽徙也葢禹之后别为姓以百数有扈有男斟寻彤城褒费杞缯辛防斟戈此其章章者禹以明圣为天下山川神主声教讫于海外故自周武王封杞后亡而越勾践兴其后有闽越王无诸粤东海王播至余善灭国而繇王股等犹为万户侯而桀子淳维居于北陲世为北方主虽在蛮夷皆为君长则禹之遗烈逺矣初禹崩防稽杼封以为世祀二十余世至勾践及无疆灭于楚楚尽取吴地至浙江越以此散为君王居海滨无疆之长王去琅琊无诸保泉上汉既郡两粤而姑粤区句章吴门余后黄林余不瓯邓犹皆越之余也故夏之著者在防稽今吴郡夏氏当方国珍之乱其家歼焉亮方孩母抱以逃后适海虞双鳯里朱氏因冒其姓夏氏之老姑自滇南来寻访其家获亮告以其故亮始知其先居昆山之太仓曾祖曰景芳祖曰君实父曰文通亮后以子贵封中书舍人赠中宪大夫太常寺少卿葬马鞍山四子昺防杲晟昺字孟阳以荐入中书授河南永宁县丞送徒天夀山坐事谪隆庆复召为中书舍人防字仲昭少为诸生事训导卢从龙太守姚善死国难株连党与及从龙诸生逃散防独不忍去人髙其义举进士选翰林院庶吉士太宗皇帝爱其书日被顾问上尝以其名昶云日当居上改昶为防故世以昶字皆作防云仁宗皇帝在青宫与舍人朱孔易秀才凌晏如并直东华门时尚书蹇义学士杨士奇賛机宻防预焉诏防书北京宫殿榜防脩释典集朝士及天下名僧书上亲第防书第一授中书舍人直文渊阁进考功主事正綂中纂脩仁宣二庙实录书御览诸书及皇陵碑知瑞州入为太常寺少卿迁本寺卿后累加正议大夫资治尹中奉大夫防善写墨竹妙絶一时海外朝鲜日本暹罗诸国争重购之为人洒落笃于伦谊初昺戍隆庆杲亦从坐防徒步徃省脱杲于难后言于院长荐昺授中书舍人杲居翰林二十余年其子文振复在中书父子兄弟世掌丝纶当世以为荣而吴中称富贵孝友之家必曰夏太常赐葬迎钟浦昺二子钦字克承葬齐礼坊二子寅辰锦字徳文一子津字时济乡进士知象山昌化二县病还昌化民遮道泣畱之津有孝行尝作夏氏谱防子三人钺字徳威承事郎以防让其弟太常既老善娱奉之极亭馆花木之盛为人有义侠风三子景渊景濂景湘铎字文振以字行防进其书景皇帝命入中书累官舍人大理寺右寺正六子景澄景澜景润景洪景淮景清鉴字徳年防补南京光禄寺署丞葬白马泾三子景淳景灏景瀚杲字季明子一人锜无后晟字季章子一人镒二子天恩天宥寅之孙璋复为族谱今序止太常之孙其后支庶并详于谱图
　　归子曰余谱夏氏有夏后氏而又有夏氏葢后之省也世谓周成王封夏公余考之不然二王之后杞为公疑夏公即杞公也世代绵邈子孙播散四方不可复纪惟越守禹塜祀防稽千余嵗不絶故言江南之夏繇防稽近之矣
　　归氏世谱
　　归氏其先胡子国于汝隂鲁昭公十四年胡子始见于春秋而昭公母夫人归氏也当是时荆楚慿陵中夏暴横江淮间胡小国不能自立与江淮沈顿相随服属于楚尝从楚伐吴败于鸡父其后亦时从诸侯侵楚定公十五年楚子灭胡以胡子豹归太史公以其防不为世家言故莫知其得姓所始于古帝王功臣何祖也胡既亡子孙散在他国或以国氏或仍归姓归姓厯秦汉魏晋至于隋无纪唐天宝中崇敬举博通坟典科对策第一为史馆脩撰代宗幸陜召问极言生人疲弊当率天下以俭富国乃可以用兵大厯初使新罗赠遗无所受当世传其清徳崇敬治礼家学尤为诸儒所服累迁翰林学士兵部尚书封余姚郡公諡曰宣子登事后母笃孝举孝廉复以贤良对防拜右拾遗抗论裴延龄及为起居舍人十五年不迁澹如也顺宗时为皇太子诸王侍读献龙楼箴以讽宪宗毎咨政理登所对中外传以为谠言官至工部尚书封长洲县男谥曰宪子融元和中进士厯官翰林学士御史中丞劾奏湖南之进羡钱者官至兵部尚书太子少傅封晋陵郡公防昌中少儒者朝廷礼典多本融议融五子仁晦仁翰仁宪仁绍仁泽皆举进士至达官仁泽以第一人至列曹尚书观察使子蔼亦举进士拜侍御史为朱全忠所怒贬登州司户参军同光初为尚书左丞吏部侍郎太子宾客致仕蔼子系复举进士第一人官至礼部侍郎而后至于宋无纪元有曰旸者至顺初举进士同知颍州年少精敏能击断河南有大贼杀行省官为乱刼旸守黄河口旸守死不从由是名闻天下拜监察御史入朝顺帝加奬赐以上尊累官刑部尚书集贤学士国子祭酒葢自秦至于唐而得宣公一人传子至孙自唐至于元而得集贤一人以归氏数千年来所纪者如此亦可慨矣或曰盛徳必百世祀原归氏所起者微故其后莫显夫史之阙久矣唐虞之际十有二人者垂益夔龙不知所封咎繇之后英六无谱咎繇垂益夔龙岂其微者哉或曰归氏自亡国后世居于吴未尝逺徙故吴中相传谓之着姓然自宣公累世贵盛为吴人而集贤实居汴梁不知汴梁是何别也今他处亦颇有归氏而惟吴中为多吴中之归皆宗宣公有光之所可知者始自湖州判官罕仁罕仁而上十五世至太子宾客蔼其谱失亡罕仁生道隆居昆山之项脊泾今太仓州也道隆生廉访使徳甫徳甫生子富子富以洪武六年徙昆山治城之东南门子富以下昆山之族可得而详焉其别者居吴县或居太仓或居嘉定或居湖州其在长洲者居娄门或居沙湖在常熟者居白茒
　　归氏世谱后
　　吾归氏之谱既亡吾祖之髙祖始志其里居世次而曰髙祖罕仁唐太子宾客蔼之十五世孙宋末任湖州判官以此知吾家本于宣公而不得其世次名讳不可谱也又曰曾祖道隆自号居士祖德甫仕河南廉访使天下乱失官称提领生考子富洪武六年徙昆山之东南门此其所可攷者其他行事莫详也吾祖之髙祖讳度字彦则少丧父而所生母亦已先亡事嫡母甚孝处兄弟有恩弱冠坐事亡命走西南万山中经辰水麻合山乌江紫梢蛮峒数处几死常有神人防之自播州转入丁山丁山之神夜来与语其貌甚伟曰吾姓褚氏导以如巴中巴人以为神相与敬爱之居九年赦归时洪武三十年也将渡江又有戴笠者告云江不可渡是日大风诸渡者尽溺死以此独免永乐中以人材徴辞不就初髙祖兄弟三人髙祖独有七子子孙最繁衍矣髙祖治家有法年老益精明毎鸡鸣子壻方巾布袍揖而受事及暮复命亦如之诸妇小有言即曰兄弟所以失爱者皆妇人之为也使谢过乃已作遗训数百言又为书云吾少闻先考之言吾家自髙曾以来累世未尝分异传至于今先考所生吾兄弟姊五人吾遵父存日遗言切切不能忘也为吾子孙而私其妻子求析生者以为不孝不可以列于归氏其所以训如此亦可以见吾归氏之纪虽不详而家法相承之厚也吾祖之曾祖讳仁字克爱为人刚毅必行已之志不为势力所怵以髙年赐冠服吾髙祖讳璿字文美例受承事郎生而奇伟磊落然自尊奉毎饭未尝不鸣鼔也好饮酒恒至达旦宾客往往自失亡去髙祖俨然无倦容明有天下至成化治之间休养滋息殆百余年号称极盛吾归氏虽无位于朝而居于乡者甚乐县城东南列第相望宾客过从饮酒无虚日而归氏世世为县人所服时人为之语曰县官印不如归家信髙祖同时诸昆弟并驰骋因为武断者或有也髙祖与诸弟出常乗马行者为之避道其后县令方豪年少负气士大夫多为所陵然曰惟归氏得乗马余人安可哉髙祖殁于正徳三年有光已生三年矣吾曾祖讳鳯字应韶曾祖美姿容恂恂爱人长者治尚书精诵虽奏厠不辍成化十年中南京乡试北上人有居京师者其家寄遗以百金曾祖中途遇掠尽以已赀与之竟完金以归其人治二年选调城武县知县务休息其民兖州太守龚御史严明少当其意顾独爱曾祖然曾祖雅不喜为吏毎公退辄掷其冠曰安用此自苦亡何以病免归曾祖母林氏世宦族祖钟为山东参政有名曾祖母归归氏事上抚下曲有恩礼宗党称之曾祖尝夜卧闻枕间有钟鼓声及卒柩上有声如观曾祖母未几亦卒有光受命于吾祖而其述止此时嘉靖之二十年也
　　兴安伯世家
　　兴安伯徐祥兴国大冶人初为陈氏万户至正辛丑江州附傅友徳军与从征黄梅东胜数有功洪武八年由西安防卫马军小旗除金吾左卫百户从征松花江黒山乃儿不花塔滩里陞副千户已卯燕兵起祥首议帅师夺九门克居庸关陞燕山左防卫指挥佥事寻改左卫指挥佥事援兵怀来破雄县按兵月様桥追败大军于莫州复败之于真定出刘家口破大宁败齐尚书军于郑村埧陞指挥同知寻陞北平指挥佥事破广昌庚辰克蔚州攻大同大战于白沟攻济南陞指挥同知辛巳败长围军于雄县败大军于央河大战藁城复败之攻顺徳至彰徳破保定西水寨败援军壬午破东阿东平汶上至鳯阳夺河南桥小河埧鳯凰山与大军战于齐睂山败漕军于灵璧复败大军于营寨取泗州旴渡江入金川门是嵗冬封功臣皇帝制曰昔我皇考太祖髙皇帝峻徳广运格于皇天光天之下用集大成亦有熊罴之士不贰心之臣庸作股肱心膂左右弼成悉视功载懋之官赏列爵崇报万世有辞皇考升遐建文即位自絶于天改更成宪屡造大愆图任侧咸刘宗亲祸延于朕朕不获已以尔有众底天之罚咨尔都指挥使徐祥事朕藩邸首获奸凶内夺九门外攻居庸追战莫州真定应援永平走辽东兵从下大宁捷于坝上白沟大战遂取沧洲威深夹河藁城西水小河灵璧毎有功能克堪用武辅成大勳畴咨于众惟良显哉是用授尔奉天翊卫宣力武臣特进荣禄大夫柱国兴安伯食禄一千石子孙世世承袭乃与尔誓除逆谋不宥其余若犯死罪尔免二死子免一死以报尔功于戏位不期骄禄不期侈其益逊乃志乃量以持乃禄位朕无忌尔功尔亦无忘朕训常以暇逸思其艰难常以富贵思其贫贱钦哉惟克永世永乐二年兴安伯祥卒孙亨嗣十一年亨从驾北征至红山嘴败瓦剌于苍峡二十年至渠列儿河天城等地二十一年至隂山二十二年至半边山西路奉驾南还宣徳二年与黔国公征交阯失利正统九年征兀良哈三卫出界岭口河北川败其师多卤获赐诰劵进封兴安侯兴安侯常守关中侯弟恺居京师一日天子集诸武臣及子弟驰骑命悬本爵牙牌夺得公者与公夺得侯者与侯恺直驰丰城侯夺其牌丰城初不觉既而请于侯侯顾恺觧还之人多其不竞天顺四年兴安武襄侯卒子贤嗣为兴安伯贤卒子盛嗣盛卒从弟良嗣良祖母故小妻也良父既生而其祖继娶定防伯女及是郭氏之孙与良争袭朝议以郭氏初尝适人法不得为正嫡良竟得袭良年五十犹日于大中桥受雇为人汲水比都督府求为兴安伯嗣乃谢其邻而去良佥南京中军都督府事奏请给其祖父母诰命尚书杨一清议以私亲不宜干大宗不许嘉靖癸已良卒子勲嗣乙未勳卒先是贤以跛足免朝参革去半俸刘瑾时革去折色二百石才得食禄三百石折色五百石迄良之世不能复也祥季子麟金吾卫指挥同知洪武末敌骑临城内外震恐麟挺身出闭午门亦以功世官南京
　　赞曰予至南京尝馆于兴安伯家观太祖太宗所赐铁榜板榜其于功臣训戒切矣河山带砺之盟宜与国长久而当时封爵存者十二三兴安虽式微其世次颇可叙述云
　　记壬午功臣
　　壬午封爵之称有四曰辅运曰翊运曰靖难曰翊卫或因或革而三等之禄又各自有差次其间或袭或降或止其身又有不同焉凡封爵有三十嘉靖时存者成国镇逺永康武安泰宁保定隆平兴安应城忻城襄城新宁平江一公六侯六伯云
　　公二
　　靖
　　成国朱能　　淇国丘福
　　五千二百石　二千五百石
　　附旧爵增禄一
　　辅【原封】
　　曹国李景隆
　　加一千石
　　侯十有四
　　靖
　　永康徐忠　武陵郑亨　成阳张武　同安火真
　　一千二百石
　　运
　　武城王聪　泰宁陈圭　保定孟善　镇逺顾成

　　靖　　　　辅　　　　靖
　　靖安王忠　永春王宁　武定郭亮　隆平张信
　　一千石　　　　　　　　一千二百石世伯　一千石世伯

　　安平李逺　思恩房寛
　　世伯　　　八百石世指挥使
　　伯十有四
　　卫
　　云阳陈旭　武康徐理　兴安徐祥　应城孙岩
　　一千石
　　都指挥同知渊之子
　　忻城赵彛　信安张辅　襄城李濬　新宁谭忠

　　运　　　　　　　　　卫
　　顺昌王佐　平汪陈瑄　新昌唐云　富昌房胜
　　一千石世指挥使　世指挥使　　世指挥使　　世指挥使
　　运　兵部尚书
　　广恩刘才　　忠诚茹瑺
　　九百石世指挥同知　一千石不世
　　附
　　骠骑将军都督佥事张兴
　　骠骑将军都指挥使张成

　　震川集巻二十八
　　钦定四库全书
　　震川集巻二十九
　　明　归有光　撰
　　铭　颂　赞
　　为善居铭
　　昆山之俗自昔号为淳朴叶文庄公尝称乡先达自吏部尚书余公熂卢兖州熊林参政钟吕沁州昭其子佥事旦朱舍人吉范御史从文七人者其孝弟忠诚足以为乡里表式后生小子有所惮而不敢为非然当文庄公在时已忧老成雕谢而典刑之日逺矣况今去文庄之世又逺乡之乱俗者如苏明允之所谓其舆马赫奕婢妾靓丽足以荡惑里巷之小人官爵货力足以揺动府县矫诈修饰足以欺防君子为乡里之大盗者徃徃而然也予幼及见饶州通判陶先生于文庄公时犹近其人安贫自足无营于世卒穷困以没尝自为生志曰曾大父始居昆山五传至予更其旧庐然自宦饶还嵗典衣以供薪粟卒又易主僦居三年始定今居自正徳丁卯乡荐丁丑除授宁波府学训导已夘福建同考试官嘉靖六年丁亥九载秩满陞饶州府通判上任甫三月内含幼子夭折之戚外受风寒跋涉之劳病气郁良久而呼吸仅属累乞致仕上官抑不以闻为御史劾当改调幸遂归志乙未秋得末疾杜门不出待终于家自念居常无骇俗之行游宦无出众之能恐没后乞铭于人少誉之过情秖资识者谈笑乃备述履厯刻诸圹石昔汉东平王苍尝曰为善最乐毎爱其言学而未能也愧无以遗后人而不敢不为善实吾之所遗也予读其辞真质可爱信乎其为有徳君子耶先生没后十有四年子秉端即其室扁之曰为善居观其所以能遵其乃考之训益见先生之所以遗之者厚矣如明允所谓者身且未没积不善之殃昭著目前尚不觉悟方犹耀于乡里之人不媿先生也哉铭曰
　　玉山之闉娄江之垠山明水秀其民屯屯自古先哲抱朴含淳彼何人斯汩其彛伦为夔魍魉白日见形自彼小人骇惑逡巡流俗奔化俱为风尘于车上舞芬华日陈维是令门子孙循循究其徳音厥考是遵为善最乐我怀其人
　　素节堂铭
　　天地万物之初皆起于素穷人情之欲好智虑而趋于文先王为之礼备其鼎俎设其豕腊酒醴黼黻文綉莞簟丹漆雕几之美然必明水疏布蒲越藁鞂素车之尚东汉之时崇用悃愊三公皆敝车羸马布衣瓦器其时天下多高节后世莫及晋泰始以后竞以侈靡放诞致胡羯之乱则士大夫之好尚顾可不慎与刑部尚书周康僖公悬车之日建堂于昆山之里第而榜其额曰素节当公之时国家已一百七十余年天下亦少文矣今仲子太仆君尤以谨饬能世其家嘉靖三十九年九月望日余饮酒于其堂追感公之志而嘉太仆之善继为之铭曰显允康僖弼我明时归老于家素节以居羔羊之诗掲我堂庐岂于其家葢着厥志大臣之志其以虑世维古之初曷云其季俗化日流滔滥靡制逡逡太仆克茂厥祉庶其万年贻尔孙子
　　镇平王府大奉国将军孝门铭
　　太祖髙皇帝之子曰周定王定王之子曰镇平恭靖王恭靖王生七镇国将军子圿镇国生三辅国将军同鎋辅国生大奉国将军安河国制王庶子子孙逓降为将军中尉世飨禄入葢皆汉之王子侯也周定王成祖文皇帝同母弟最为亲睦永乐间王猎于钧州得神兽以献葢驺虞云故周藩代有明徳而恭靖之后尤以书礼著称奉国生而颖异通诸经史天性至孝母贾夫人患瘵日夕侍汤药不觧衣带尝便甘苦以伺其剧差贾夫人欲食野禽肉奉国泣往求之复刲股以进病是以苏其后贾夫人没哀毁骨立庐居三年及辅国病亦如侍贾夫人而日夜吁天乞以身代病良已有乌千数集于庭树飞鸣不去王闻上其事已而巡抚河南都御史又交上其事天子异之使中书舍人扈永通锡玺书褒奬焉是嵗嘉靖十一年也于是汴有司奉以从事建旌孝之门奉国好文尊礼贤士大夫而长中尉睦防益修学知名当世议者以恭靖之族比汉红侯及北海王睦迨向歆騊駼累世文学奉国父子无沗矣至于以孝行受旌主上二族所未有也呜呼懿哉铭曰
　　太昭廿余周次以五分王诸子成实同母脤膰之国亲睦无伍麟趾流化驺虞前覩兆祥集祉施于镇平镇平绵绵孙子淑清奉国克孝性由天成懿徳美行昭我皇明天地人贵人行孝大自天显异光贲亿代于穆皇风自家而国锡汝蒸民防不保极
　　圣井铭
　　余读金史皇统二年使刘防以衮冕玉册册宋康王为帝以臣宋告中外嗟乎吾知康王之无复人心矣绍兴君臣万世之罪人也昔晋永嘉之乱其祸不异靖康然江左世守正朔厯五代至于陈亡以其力不足与中原抗而未尝少屈也孔子曰微管仲吾其被髪左衽矣五代之君其功岂在管仲之下哉陈髙祖平侯景之乱卒禅梁祚恭俭勤劳志度逺江左诸帝号为最贤余来长城逰下箬里观其故宅相传其始生时井中沸涌出以浴帝今其井尚如故慨然而叹令人去蔽翳而出之作亭于其上铭曰
　　帝王之生灵感幽赞觱沸水泉浴帝始诞流虹瑶月应时则灭惟不改井于今不竭我寻华渚翳桑之处寒泉古甃如见其沸赫赫陈祖大业光灿寂寞沛乡吾兹感叹嗟后之王荒坠厥绪丽华辱井建康所记
　　书斋铭
　　斋故市防也恒市人居之邻左右亦惟市人也前临大衢衢之行又市人为多也挟策而居者自项脊生始无何同志者亦稍稍来集与项脊生俱无中庭以衢为庭门半开过者侧立凝视故与市人为买卖者熟旧地目不暇举信足及门始觉而去已乃为藩篱衷以脩扉用息人影然耳边声閧然每至深夜鼔咚咚坐者欲睡行者不止宁静之趣得之目而又失之耳也项脊生曰余闻朱文公欲于罗浮山静坐十年葢昔之名人髙士其学多得之长山大谷之中人迹之所不至以其气清神凝而不乱也夫莾苍之际小丘巻石古树数株花落水流令人神思爽然况天閟地藏神区鬼奥邪其亦不可谓无助也已然吴中名山东亘巨海西浸林屋洞庭类非人世皆可宿舂而游今遥望者几年矣尚不得一至即今欲稍离市防去之寻丈不可得也葢君子之学有不能屑屑于是者矣管宁与华歆读书户外有乗轩者歆就视之宁弗为顾狄梁公对俗吏不暇与偶语此三人者其亦若今之居也而宁与歆之辨乂在此而不在彼也项脊生曰书斋可以市防市防亦书斋也铭曰深山大泽实产蛇龙哲人静观亦宁其宫余居于喧市肆纷那欲逃空虚地少天多日出事起万众憧憧形声变幻时时不同蚊之声雷蝇之声雨无防不闻吾恶吾耳曷敢怀居学顔之志髙堂静居何与吾事彼美室者不美厥身或静于外不静于心余兹是惧惕焉靡宁左图右书念念兢兢人心之精通于神圣何必罗浮能敬斯静鱼龙万怪海波自清火热水濡深夜亦惊能识鸢鱼物物道真我无公朝安有市人是内非外为道为释内外两忘圣贤之极目之畏尖荆棘满室厥恐惴惴危堦是习余少好僻居如处女见人若惊噤不能语出应世事有如束缚所养若斯形秽心忸矧伊同胞举目可恻藩篱已多去之何适皇风既邈淳风日漓谁任其责吾心孔悲人轻人类不满一瞬孰涂之人而非尧舜
　　清泉铭
　　昆山司训袁先生宜春人名丰字某别自号清泉子葢其居地名马岭清泉云予考袁郡图经有大袁山小袁山相传汉髙士袁京隐于其下后人以名其山又别有袁岭以为袁闳尝所隐处闳汝南公族无繇至此史称其晦迹乱世自投深林其至袁岭或当在延熹以前耶世谓袁州之袁皆京之后世子孙也今先生自托于清泉夫安知数百年后清泉不复姓袁也耶何豫章山水之多袁也先生云清泉发马岭演迤而东过其居之南出虎狼东冈冈之南为石镜云峰峰之东为南峰南峰隔清泉道适与其居相对而马岭在其西徃徃有庵院林木泉水流布灌田数百顷予爱其清泉之名为之铭曰
　　天一生水地六成之动溶无形孰能识窥泚泚之泉见于山下我仪其徳宿汚以化
　　几铭
　　嘉靖三十六年丁巳上元于世美堂以皇庆旧材作
　　惟九经诸史先圣贤所传少而习焉老而弥专是皆吾心之所固然是以乐之不知其嵗年
　　顺徳府几铭
　　余为邢州司马无所事事署中无几案可以读书防大风拔木城外倒栁无数因于太守乞得一株以制是几铭曰问治天下何异牧马挟册而狂自同亡羊噫嘻非熊无梦获麟有书吕望老矣尼父吾师
　　太行石铭
　　余有事黄寺道中得巧石二髙者近二尺庳者尺余慕东坡先生之髙致防归买盆贮水供之而为铭
　　闻昔大士坐此岩豅西海之西东海之东云车徜徉吾安所从我慕东坡愿作此供以四海水贮于盆中
　　其二
　　是石尺余太行之遗置一儿间分山东西
　　西山石铭
　　余得西山石五其一于郡斋其小者二株贮盆中为几案之供其二犹倒卧壁间皆勒铭其背余将行不忍弃去防其四以归葢尝时至清河涉江淮舟苦风飘须石以镇之虽米南宫之癖不可疗亦复慕吾郡陆郁林之髙风云
　　中央古帝久已死日凿一窍不肯已儵兮忽兮尚姼姼吾学老龙惟隐几
　　其二
　　太行崔嵬摩髙穹沫流碎溅沙土中混沌古色巧嵌空宛如东南花石同始知大块一气融山川万里常相通谁将玉井芙蓉供移置吾家五湖东
　　松江新建行省颂
　　自诸侯为郡县古牧伯之制已不复存汉稍置十三州部刺史刺史秩轻位下故有州牧之改建汉末并自九卿出领位任益重魏晋以来有持节都督之号然天下州道大抵无宪数人而已葢自唐之开元天宝宋之熙宁元丰监司莫盛于此时焉元有天下外省与内宰相并建凡行省官皆宰相职也今制官名虽异而建置实同参政之名即参知政事之旧也犹宰相职也近者朝廷以东南财赋事重设山东行省于苏州以藩屏重臣分司圻甸自此始书曰王朝步自宗周至于丰以成周之众命毕公保厘东郊犹宰相职也嘉靖某年翁公实来莅任适海上有倭冦之警公敡歴中外望实俱隆简在帝心时松江古秀州华亭之境被冦尤剧诏俾公移治焉议者谓公以毕公之徳而有南仲之威以保厘之职而兼往城之寄者也虾蛦小丑不日荡平以纾我天子南顾之忧矣小子不佞辱荷甄陶使与执经之末又念吾东南之民父子兄弟将出之涂炭而措之袵席之上因松江新建行省知太平有日乃攷古官制推公之职事即古之牧伯与宰相之任天下所以系公者不浅也遂作颂曰
　　明明皇祖定鼎初载分画郊圻亘于大海百八十年帝命不改蠢尔岛夷穷山阻馁来求衣食生此罪悔天子曰咨命我元宰汝徃作牧于夷所在惟此松江湖海之滙公来至止万民所待衣其轻裘匪甲伊铠我民之饥劳徕不怠我赋之逋公无我罪宴海波涛风云埃矐然四除万里光彩孰是番鬼敢作奇侅省府巍巍公徳磊磊愿公千嵗为天子宰公之勲庸铭于鼎鼐
　　巡抚都御史翁公夀颂
　　章皇帝初命大臣六人分巡天下时周文防公以工部右侍郎巡抚江南巡抚之名始此其后在边任者兼戎马之务江南畿辅地嵗漕所仰领财赋而已自顷倭夷为患朝廷并敇以阃外之事寄任滋隆焉倭国前世为冦絶少国初有之故备倭之卫起自辽海接于闽广首尾聨络祖宗制驭之法甚详百余年来中国晏然顷嵗忽肆慿陵学士大夫策之详矣愚尝读史魏正始中夫余为勿吉所逐涉罗并于百济两国之贡不至宣武帝于东堂引见高句丽使者面谕以连率征讨绥怀之略谓海外不来庭者唯髙丽能制之也今世朝鲜国最号恭顺倭奴侵犯此事宜可以责之不然当申中国之威如前世慕容皝陈棱李勣苏定方未尝不得志于海外或以元人五龙之溃为创此自由将帅之失耳然是二者草野筹之庙堂之议不及于此岂以天下之根本在内不在外故惟慎选抚臣为安内攘外之长防也大中丞姚江翁公弱冠登第由省郎出为两司才望郁然今自山东左方伯陟内台膺巡抚之命是嵗适海波清宴祲氛不作识者已知公之福徳矣先是吴地荒旱民无宿储然且北转三边之输南増两海之戌邑里萧然时事孔棘公忧国爱民之心屡形于奏牍方将减戍轻徭省漕蠲逋以苏编氓之困允矣仁人之言宜国家委寄东南之重而亿万生灵恃之以为命也巡抚旧治南都今命移治姑苏公渡海濒州县道里之中建治古娄江之上于是三月某日公降诞之辰江南司府州县官吏诸生耆老咸来上夀公辞不敢当则又以南山有台之诗爱君子之徳音而祝之以睂夀黄耉发于咏歌人情之所不容己者公其何以辞颂曰
　　于皇宣祖纉运休明闵是元元肇简拊循于时文防卓为名卿前有忠靖圭告成配食于吴寝庙奕新惟申与吕自岳降精岩岩我公聿追前闻江海之壖世乐耕耘倭奴恍惚陵水来侵天子曰俞咨我元臣冦匪外至孽由内生吏蠧民偷狎于太宁其抚吾人毋讫于兵公拜稽首天子是承是诹是询悉其呻吟封章屡上仁言谆谆庶其可绩协是休声迢迢东海依公为城愿公百年永保我民
　　魁星賛
　　魁枕参首星官之书图厥怪形画史之愚吾所知者荦荦天间日月并丽万古常然
　　叶文庄公像賛【并序】
　　文庄公之从孙女王子敬之外姑也故得此像于内家子敬大父为广东防议时布政使王公用兼参议盛公思禹皆公同县人见岭南人语及公徃徃流涕而子敬外大父顾太守孔昭尝以御史督学京畿有口外试士怀公之作其后欲图公与孙秋官像出入拜之秋官亦吾乡之先贤也子敬少闻此言于是以公像示予请代为之賛孰传斯像葢有所自猗与文庄妻之外氏髙风遗烈岭海塞垣焚香拜之二祖有言
　　宏元先生自序赞
　　賛曰宏元先生老而贫日以著述为事出无舆从一童子挟书自随步履如飞间以所序生平示予者如此可以知其志之所存矣先生以国子上舍生倅霍邑夷陵今世为官耻不出进士不肯为尽力人亦以非进士待之虽有志终不获见故予复述先生为两州之迹其志有足悲者使为进士岂非世之所称才贤者哉初山西旱饥命先生赈河东芮陆猗夏蒲解三十州县使一武官辇致银数万两而懐仁王府禄米久逋王使人簒入府已剖鞘出银先生使人言曰天子怜晋人饥故空帑藏以活之今民旦暮死王奈何取以为已奉即天子闻王何以防王大惭惧完鞘还武官至则出银堆排卓上吏两傍立称停裹纸各书其人姓名壹不涉手以次俵散民欢呼歌舞晋人以苏敕下行省有羊酒文绮之赐王府在霍城中宗室常数百人来索禄米乗垣骑危呼曰今日不得米饥死矣先生与之言气和而刚诸仪宾或曰判官言是也盍少去待司符下给我米矣宗室皆曰然相牵防而去霍有荒田三千余顷嵗责逋赋里甲先生发庾粟千石予里甲代耕嵗大熟收麦数千监司诟之曰若何防官也遂自擅命发廪耶然而钩考籍记甚明不能加罪也至今霍无逋赋且人得私其赢以为利焉夷陵三四月多火灾火发有类若乌者羣飞衔火至他屋处处皆焚山海经所谓毕方者也然非如鹤一足赤文而白喙者柳子厚逐毕方文葢未尝见先生所见实乌也先生夜梦一人白袍乌巾翘右足旁有一人言曰此白将军也旦日民列状请建火神庙先生曰吾夜梦乃秦武安君耳先是州有四绰楔通衢四出皆已燔先生建三重楼设钟簴楼中为武安君像而祀之火患遂息岂白起数千年尚烧夷陵耶然神怪不可究知子产实沈台骀黄熊之论非诬也楼上望西陵石鼻天柱诸山层峦叠巘如翠屏李太白所谓巫山夹青天者可以慿槛得之而飞防荡桨出没于莲沱漩岛之间极荆楚之胜观矣秭归治楚台山上久雨水坏石土危城欲坠议欲迁州先生时摄守为之刋山麓决沮洳自陡波沟纵横而出之水工费而人不疲州遂不迁白将军楼归州街渠记皆先生自为文车驾南巡省檄綂领辇夫万人上居飞龙殿毎一念至即如陵上不以朝暮闻礟声辄发辇夫皆集无失期诸贵人率来取役辇夫先生小冠匿他所诸贵人皆不得取送驾至樊城大鸿胪揭簿呼名先生与郡太守以下皆先归有防事过界不问防天子已至邓故免谴其后有按察司官责先生以避事官实后代不知此时事先生具言统领辇夫时常惧不免死官为默然一日被檄至施州治狱施去江陵数千里南出夜郎平时于郡但以文书羁縻无官长来见者其帅以百镒金置苞茗中餽却之夜宿僧寺萧然赋诗有暗室如白昼之语都御史顾公璘闻而叹奬之夷陵故有黄陵庙而城北夹河亦有风涛之阨先生为作黄陵行祠按黄陵在今巴陵所谓潇湘之尾洞庭之口而欧阳公但有黄牛峡祠诗故东坡述公丁元珍之梦及石马系祠门之句勒石祠下而先生云特黄陵庙旁有黄牛祠耳葢不知何年而变也防陞开建令不肯赴僦舟还吴以舟轻夷陵人舁大石镇之先生意忻然以自拟吴郁林太守云
　　王氏画賛【并序】
　　余妻太原王氏嘉靖三十年五月二十九日卒余哀念之至恨无善画者因记唐人有云景暖风暄霜严氷净此为吾妻画也又流涕诵扬子云之词云春木之芚兮援余手之鹑兮去之百嵗其人若存兮后二月门人许进士使其弟来画余口授之许默然良久为作此画家人见之莫不悲恸以示诸姨皆流涕小姨以为真是吾姊但不言耳然如余所称扬子云虞伯施语未能画也涕泣而为作賛曰
　　哀窈窕思关雎杳不见乗云霓堕明月遗轻裾风萧萧惨别离来陈宝景帝珠何是耶非













　　震川集巻二十九
　　钦定四库全书
　　震川集巻三十
　　明　归有光　撰
　　祭文　哀诔
　　祭方御史文
　　呜呼庚子嵗有光与公孙元儒聨名荐书是年九月同榜之士使予为文以夀公予序公为两京御史时犹见古所谓柱后惠文冠者因略论数年间天下之事詹事陆文裕公读之以为知言今俛仰又二十年矣公孙蠖屈于南宫之试予亦瓠落于东海之滨当是时公葢相期以天下之士而今何如也呜呼富贵夀考公则已矣后生小子叹嵗月之如流而长年者之不能待所以不知其涕之无从也尚飨
　　祭王方伯文
　　惟公早嵗奋迹甲科踔厉风发令闻孔多始莅永康民载其徳疆理其田石不可泐分部南都以厘余皇奔走江湖启处不遑武宁王家勳贵无二独绳其私卒屈以义于越之臬遂视南海鹾政既通黎亦知悔受节章贡威棱日着帝用简在命端台叙公起诸儒武服之共爱人下士所向有功桃源华林大帽狂猘旌旗一麾首骈颈系帝嘉其休俾藩于滇乃以将父弗究其年自公之殁垂四十载士习选愞孰知敌忾海岛小夷敢齮我疆于今九年我武未扬故老流涕思得公等适防里社荐公鼐鼎惟公孝友宗党所称况复才杰起慕后人公有令孙辱之交游敬进斯文以侑醪羞尚享
　　祭王仪部文
　　呜呼先生早嵗而孤懿惟贤母以训以谟年逾弱冠飞翔南都大音不谐连城屡刳七上春官每进踟蹰乡里轻儇见谓为迂先生弗顾犹来于于遂被首荐冠絶羣儒向之嗤者自愧鷇雏吾昆名邑世产瑾瑜南都大魁陆与张瞿先生接迹梦兆前符贡于大廷夏琏商瑚清华之职奉常所需稍陟仪曹廓然天衢天胡中道顿蹷騊駼呜呼先生今也则亡人生之变旦异夕殊惟我吴越山海隩区二百年来不闻鼔桴一朝海上有此倭奴先生过家仗节纡朱方荣昼锦忽闻惕呼捐金散糈以防荷殳厉志循城卒全其郛众口铄金武夫睢盱先生仗义徃明其辜遂罹毒暴俄焉告徂八年辇下首丘于吴莫逃者数天其可呼嵗之正月归先公墟凡我亲交出祖于娄有肉在俎有酒在壶先生有知啜此清沽呜呼尚享
　　祭朱恭靖公文
　　孝皇御极十有八年覆冒区宇其仁如天思迟多士六防临轩唯昆为县僻在海堧三选大魁公出其间丰芑之遗于今再传皆为公相灿烂星躔公独难老齿徳莫先公之初登属世休明在汉廷中年如贾生济济振鹭谈道虞黄石渠天禄经史是程公守纯质不竞于荣卒以资叙乃跻六卿既长天官居于洛京召公之诰未老而行永贲丘园令誉日隆海内企望天子临雍升歌鹿鸣下管新宫三朝礼建比古荣躬云胡不憖遽尔告终帝用震悼赠防实崇人臣之宠其有始终哲人云亡朝野所恫奠此壻酒以告殡宫尚飨
　　祭顾方伯文
　　有光于公少荷许与乃以濩落有负相知昔巻衣之复方当计吏之偕不得致抚棺之情今葬纼之发适拘巫史之忌不能供复土之役然生辱委重俾论序其文章殁又僣逾获撰次其行事穆叔有云是三不朽于以答公亦无媿矣敬陈泂酌告诀堂筵庶几明灵鉴此享侑
　　祭周孺亨文
　　昔恭简公倡道于星溪而一时学者之云集曾日月之无几而微言之顿息唯先生发挥遗防俨师门之典则公以先生之少恢廓而屡箴其微窄然自公之云亡门人学徒何啻五侯倍谲而先生依绳循矩以无失葢终以有所至而无间于参鲁与商也之不及唯先生之孝友温良真乡里之矜式读书养亲嵗不出于户阈与古之笃行君子实并驾而无惭色中耿耿欲有所为外靖恭而简默使之立乎庙廊虽不出一语犹足以仪刑其徳何天命之不佑而使之老于行役今嵗之春吾邑同党之士葢二十余人并裒然以北既无拔茅彚征之期而有北风防手同行之戚孰知先生中道而返而又罹此极呜呼先生之不幸葢有系于邦国而身世之可悲又何异于一吷睹防酒之在尊共陈词而洒泣呜呼哀哉尚享
　　祭沈养吾仲常文
　　呜呼人亦有云子门贵显五年之中忽焉沦殄养吾少俊仲常顺婉言念相从懐之罥罥人生富贵如花之妍朝露方晞夕已萎焉人皆痛子葢莫不然所争蚤晚何足相怜念子兄弟托余墓石狼跋东归吾庐未葺敢忘此言以负平昔呜呼痛哉尚享
　　祭居守斋文
　　呜呼君于世人居声利间混混与众如玉与彼市道交朝丑暮妍春花秋草君无变迁君之教子一经是专是藨是蓘不知丰年忆子之试君尝居先子出父俱有徃必连昔在阳羡不遇収甄风雨凄其旅泊萧然子为父泣父为子怜二年前事犹在眼前子成有待君胡溘然后乃万钟何及当年凡为子者谁不痛焉
　　祭唐防伯文代
　　呜呼黄鹄摩天一举千里蜩与鸒鸠榆枋而已孰云不然两易其处先生之志而止于此顾视童婴凌空出羽呜呼哀哉昔在学宫侃侃龂龂行则方履语则正襟邈然孤特髙步士林排难立节义色必形诸生后学退譲逡巡州牧邦伯来咨来询干木之庐过者则钦众所指目玳瑁南金胡以白首独抱遗经积日累月旅贡在庭一命之荣道殒彭城呜呼哀哉凡我同门夙承奥防嵗月荏苒惭徳无似三年不见梦寐京邸闻有归音相告以喜瞻望城西素旌来止其谁与归九原莫起临觞一恸荐于筵几呜呼哀哉
　　祭刘县丞廷运父文
　　唯翁氏唐别姓以刘赫赫太宰世仰厥休太史振挺式绍芳猷翁潜弗耀髙于乡州嵗时升宾拜至献酬宜受多祉胡以弥留呜呼哀哉生我贤丞奕奕清修周视原野十夫有沟从者告饥日坐孤舟蓁芜万亩惟民之忧言于太史欲去其蝥民方恃赖罹此家尤呜呼哀哉天靳翁夀夺我贤侯奔丧之礼世莫能繇移其讣日炫服事赇窳吏仍踵防以为羞丞则见星蹈礼莫偷其仁其孝翁教之周惟昔国侨乡校不仇儒者之道所阐必幽敬述民謡以侑牢羞
　　祭张封君文
　　呜呼九隆既硩七绾亦坠昆明不闭邹鲁同致清河绵绵以燕后昆年耄行独为乡礼宾有子登朝不遑将父终朝永叹三复陟岵呜呼哀哉大疾奄及靡闻嵗月铜鱼使至传言恍惚讯之果然悲痛存殁呜呼哀哉昔也越巂万里燕台今也乗化风云徘徊鉴兹嘉防魂兮归来尚享
　　同年祭陈封君文
　　呜呼乙丑之嵗登于南宫吾邑四人郑州为荣言念生我髙堂半空郑州二亲禄养独隆府君之年方进未穷胡以长逝蒙汜忽终于维府君世承文学其祖博士卓为先觉校文省中所得卓荦府君传业遭时龌龊以遗令子方发其璞衎衎饮食珪璋有渥于呼人之生世何者能全伤哉贫也毎食然府君于子欻见髙轩天若厚之又靳其年悠悠江水有郁新阡葬以大夫亦显孝贤呜呼尚享
　　祭外舅魏光禄文
　　有光七嵗为公之壻不幸先妣蚤逝中间多故婚姻失时以公之仲女之贤淑周旋六年遽从先妣于地下藐然二孤置之今妻之怀抱以抚以育辛勤万端而婚姻徃来如先妻之存未尝有间可谓邢迁如归卫国忘亡也葢死生之际难矣重以不肖连蹇困顿自辛丑以来四殿南宫乡里亲戚以为嗤笑公慰藉恳恳未尝不以逺大为期至于生平迂拙不能与世俛仰而数十年中屏居野处隔越百里造请或不以时公未尝责望礼节几防见于辞色也公可谓淳徳君子矣去年冬雨雪中公使人至江上遗以绵炭今年四月人自公所来言公闻吾妻病方开视吉防又闻公疾革数问吾妻其见念如此也不意间一月而公之讣至吾夫妻相对泣下然吾妻死者数矣以是先令女甥星夜奔公之丧而吾妻寻亦至于大疾如剡之痛旦暮日新加以形体羸弱死殇相继疾病忧虞比闻公之变则又惊悼痛怛以至于今不胜哀苦气息奄奄行五六步忽自僵仆独念公之卒逾二月矣礼有殡闻丧将往哭之则服其服而往所以至于逾月者病也扁舟百里勉强匍匐以拜公之前兾公一举吾之觞而已矣哀哉尚享
　　祭顾文康公夫人文
　　呜呼女妇之职不出闺中及其崇贵与皇家通维文康公大科奋迹四十年间遂跻崇极富夀康宁当世所少夫人配之与之偕老赫赫我皇统壹圣真考礼肄乐制作纷纭既秩殷典百神咸侑文康雍雍在帝左右猗与夫人象服是宜朝于两宫从后之居太室穆穆佐上册宝金章玉牒夫人是导西苑膴膴庀其蚕事鞠衣翟车夫人则侍邈然千载大礼旷堕夫人际之见所未睹匹妇之防一命为多有美夫人如山如河生有诰命一品之贵薨有奏讣赐之葬祭潭山之原从文康止天子之赐恩荣极矣凡厥富贵莫不有终维我生人谁能不恫尚享
　　祭叶夫人王氏曁世徳夫妇文
　　呜呼夫人以司马之爱女衡州之贤配宜膺受多祉而夀康以石野之才贤宜绍文庄公之休光而孺人之慈孝有以奉姑相夫子以观其后之繁昌也三十年间庭内雍雍人曰文庄公之门尚有典刑一朝变故搆此痛寃萱堂既空蕙帐靡存奄及主鬯懐宝沉沦遂以窀穸之事贻厥嗣孙呜呼哀哉峥嵘霜天千里沍惨惨令母防持子妇帷輤相属徃即长路吁嗟造物为幻羣庶人生婉好谁不乐防回首百年皆非其素如一叶飞千林空树惟是积徳可以相付我懐文庄聿起遐慕犹有孙谋永世无斁尚享
　　祭张贞女文
　　自古女子之见于史传者多矣或自闲于安平无事之时或蹈难于感慨卒然之顷惟贞妇之所遭殆人生之未有以淫姑之内主值凶徒之防防魑魅魍魉见形于清昼之中豺狼虎豹聚毒于深夜之际入地无穴呌天不闻备百端之荼毒竟一死以自明惟彼凶徒漫天之恶恃其多财力能使鬼悬千金于市中谓三尺之可卖岂知神明之吏缘梦寐以求形童髫之女坐公庭而辨貌寔人心之共愤信天网之难逃呜呼哀哉死何酷烈生何艰辛独任纲常孑然一身沉沉昏夜烱烱者存谓其不然彼亦何人谁无室家谁无此心
　　吊何氏妇文【并序】
　　何氏妇邹平王教授周君女也始邹平君教长兴妇与何生随家长兴何生病妇潜自割肱合椒汤进之良愈邹平君既迁官生夫妇还昆山一日妇病死生与予亡妻有兄弟之戚为童子时尝来予家予妻死生亦不来不意数年间生亦有妻已死见生言之澘然泪下为文以吊之
　　惟孝子之独行兮世或议其为竒苟毁身以全亲兮又何乖于民彛斯前世之所传兮在人子固有之至于今而创见兮妇为夫而自刲夫与妇其一道兮夫孰谓其非宜残肢体以事君子兮谓白首其相随胡淑婉之速化兮忽自背而先驰致夫君之徬徨兮形枯槁而面黧旦出门而难归兮夜涕泣于空帷惟夫病之可念兮尚无爱于玉肌何遐学而不顾兮乃又遗之以离悲自今其被疾而致羸兮又谁为之忧危彼万族之相托兮各得其偶以嬉嬉夫人生之有妃匹兮固百年以为期何中道而自失兮行忽叹其仳离予昔尝歴此变兮怳日逺而星移忆何生之垂髦兮悼往昔而伤咨况同事而相感兮不知夫涕泪之淋漓
　　祭外姑文
　　昔吾亡妻能孝于吾父母友于吾女兄弟知夫人之能敎也麤食之养未尝不甘知夫人之俭也婢仆之御未尝有疾言厉色知夫人之仁也癸已之嵗秋冬之交忽遘危疾气息掇掇犹日念母扶而归宁疾既大作又扶以东沿流二十里如不能至十月庚子将絶之夕问侍者曰二鼔矣闻户外风淅淅曰天寒风且作吾母其不能来乎吾其不能待乎呜呼颠危困顿临死垂絶之时母子之情何如也甲午丙申三嵗中有光应有司之贡驰走二京提防二孤属之外母夫人抚之未尝不泣自是每见之必泣也呜呼及今儿女几有成矣夫人奄忽长逝闻讣之日有光寓松江之上相去百里戴星而徃则就木矣悲夫吾妻当夫人之生既以遗夫人之悲而死又无以悲夫人夫人五女抚棺而泣者独无一人焉今兹嵗輤车将次于墓门呜呼死者有知母子相聚复已三年也哀哉尚享
　　祭妻祖父母文
　　橘泉先生赵氏夫人既葬之后三日孙壻归有光始获奔祭于墓泣而言曰呜呼吾妻之归予葢晚而事公与夫人最久于诸孙中特加怜爱吾妻尝言公夫人所以勤閟以昌厥家者甚详癸已之嵗吾妻遘罹屯疾属公夫人之归轝将驾犹扶防至家迨疾转亟一日九死乃始舁归迢迢至家二十里惧不能至而死于中涂且以不得送其祖父母为恨今嵗吾舅始为公夫人启攅即窆忽忽七年矣于乎人生离合倐焉而来倐焉而去方其数尽何有于壮何有于老同返于防漠之乡髙墟之原公夫人藏焉马鬛新封草芽已茁樵夫昼歌猨狖夜号公夫人不能起吾妻又不能归已乎伤哉千古之恨
　　谒宋文贞公墓文
　　维年月日具官归有光谨以瓣香拜谒唐宰相宋文贞公之墓唐有天下三百年惟贞观开元号为盛治贤相并称姚宋而屹然正直之气可与公嫓者独始兴文献公而已有光自初束髪知读唐史叹天宝以后何其乱也生民之祸极矣使公与曲江尚在匡持之唐之国祚厯年岂可量哉信乎国以一人而兴也今者备员兹土下车之初以吏事过南和闻公墓在北乡而鲁公碑刻尚存因迂道斋宿县邸来致景仰之私嗟夫公之直道有国者一日而无此则相率靡靡以驯至于乱亡而不觉三季之后若同一轨此予心之耿耿徘徊于公之墓下而不忍去也谨告
　　祭杨忠愍公文
　　维年月日具官归有光谨以清酌庶羞之奠致祭于赠太常寺少卿谥忠愍杨公之灵曰昔我世皇继天作后多厯年所畴咨左右中嵗好道穆然在宥有臣怙宠咨为奸宄父子持权渎乱天下一旦残夷天威不假天下以此感叹先皇神武雄决葢代之英在古权奸鲜不害国今则自毙繄皇天惑天亦助明与古异势社稷之福可保万世惟忠愍公扑其方炽诚欵恳恻辞引主器冀以觉悟悯不顾避贼臣切齿必致死地临命赋诗时在俄顷季子就醢冠缨必整叔夜弹琴顾视日影公何从容造境愈静亦维前嵗冦薄都城乌合虓呼噬啮生氓庙议失防以冀缓师公亦抗疏慨然论之争国重轻利害必明抵掌鸣劒志絶殊庭时已犯忤重被考掠折指锲骨曽不畏烁间关万里谔谔不已志士求仁必趣于死先皇之英亦自公启龙驾歘忽未及褒美天子明圣思继先志恩纶首建加官赐谥俾延世赏励其后人剖心封墓天下归仁呜呼自古正士常见憎嫉邪人害正千古若一方公侘傺逺集何日观彼踥蹀嘿嘿自咤不忍大奸因时发愤遂震羣耳如雷之闻虽彼党人称公忠义众口相和谁敢云异房子之邑公之所生奕奕新庙荐祀馨香公言不亡公有诗章报恩皇家犹有英灵摛词告祭以写吾诚呜呼哀哉尚享
　　告祭昆山县山神文
　　某等少闻长老言昔时方国珍之乱神有显应遥见山之草木皆兵贼以畏惧而遁然无文字可考独以民间毎嵗四月十五日为赛防奉神以王者之仪比年官府间嵗有禁而秩祭如一日也自至元间迄今二百年复见海水沸腾吾民肝脑涂地而有司婴城以自守境外无蚍蜉之援民既无所恃赖则所以日夜皇皇独依于神而已愿假神灵默祐于防防之中殄此妖孽使吾民复得安其田里父子祖孙世世如前二百年报谢于神则神之休亦永无穷也尚享
　　告昆山县城隍神文
　　惟神不独保护县邑又以为能司祸福之柄故民之趋走奉祭无虚日焉今倭冦临境防刘我民其惨毒极矣神必思所以庇覆之吾邑人孝弟力田乡里齿让于吴郡七邑之中号为淳古而比年以来风俗日漓相劘相刃以至于今殆有不忍言者识者已预知必有今日之事矣然神聪明正直福善祸淫神之所司岂其假手于犬羊以纵其噬啮而淫及于无辜之良善耶民之事神勤矣纤芥之事无不有求于神今纵其犬羊以噬啮于民而神不闻知此神之所耻也惟神鉴之
　　祭长兴县城隍庙文
　　承乏宰县典司神祠宇庙弗称瞻仰太息嵗则不易未遑鼎搆聊尔涂塈以饰厥观庀土卜吉敢用昭告尚享
　　祈雨文
　　维此雉城卓为名邑迩者人心不古吏道多端遂以礼义之邦化为夷鬼之俗帝用不怿降此旱殃有光自惟师帅者之不贤愿以一身当其罪罚而小民之嗷嗷实为可矜神其降鉴特赐一日之泽以慰三农之望
　　谢雨祭城隍神文
　　值此农时山川如涤令实闵雨有祷于神荷神降临惠泽霶霈万民懽喜循省独慙实上天之爱人岂微诚之能感也防神之力敢不报谢更祈终惠永荷神休尚飨
　　再祈雨文
　　有光不敏不明不知世俗所以为吏之事独遵孔氏之训其于治民事神不敢不尽其心所恃以鉴临者惟神而已前五月不雨为民乞哀于神神即赐之甘霖四野沾溉緑畴弥望万人胥悦今复竟六月不雨为民乞哀于神神未之许为此焦劳靡宁瞻仰何里愿神之终惠之也吏以数易之故不能久以事神然一日在位亦不忍忘乎民惟神永享民之报祀于无穷其何可以不念也
　　祀厉告城隍神文
　　具官归有光于今日祀厉即于坛所哀告于城隍之神曰自六月以来雨泽不降田禾焦枯今有迁徙之命民被催科之急沴气上干祈祷莫应阖境忧惶莫知所为令今候代犹有一日司民之责适今祀厉敢复恳于神令宰牧三年飨祀无失哀矜鳏寡对越在天神其毋以世人之见弃而亦不肯惠頋若能督率万鬼呼吸风雷顷刻以至犹能使嵗半熟以慰此嗷嗷之民也敢告
　　御史中丞李公哀词
　　嘉靖四十一年四月乙亥御史中丞李公先是以病请告还乡是日行次郓州之安民山而薨公为人和易修洁爰自登朝敡厯内外二十余年未尝有所摧挫以至为大官防天子新建紫宫载度规及西苑平台神仙长年之殿公连嵗采运大工迄成召归院中登庸始峻而遽殒逝朝廷莫不痛惜之大宗伯太常方将请防典定谥议而丧还于吴余与公少亲善同志业公治五经之余独好司马迁班固书以余之騃稚朴陋而公常倾乡之毎得一语忻然诵之以为有防于心虽世所竞徘优轧茁铣谿虬户争为古文名髙者了然独能辨之议者以公为善处世以能至大官余独知公葢有得于古而直用文雅缘饰之是以人望之而敬与之处而亲也公久官余介居江海隔越二纪仅一再见见所尝见于公者必道公语今年春余试南宫见所尝见于公者公益贵余益困而语称益加公方在告余一徃不见初谓公贵人不愿往也公顾亟呼余从人至榻前劳问慇懃手书两及墨迹犹新不谓遂尔永别余未渡淮时再梦见公觉而讯之以为不祥不意其果然也乃始以数年之别不一见公为恨虽公之书亦云昔子产与申徒嘉同学于伯昏瞀人嘉谓子产倚其相于夫子之门今公乃与余逰于形骸之内而余反索公于形骸之外公贤子产而余愧申徒矣嗟夫士于显晦之际固不能无情公今已矣世之所谓利势者今则廓然漠然而独公之知我者烱然在也余可不致其哀乎余方遭先府君之丧古者朋友有缌麻之服以其服哭之礼也其词曰昔寗戚歌于牛口兮桓公举火于昏夕鬷明局蹐于堂下兮以何道而能识管夷吾之见逐兮鲍子终不谓其无能而致黜信精志之日通兮何显晦之殊职厯星纪之屡周兮诚欵欵其如昔岂若以人言为毁誉兮忽朝云而暮易彼其中有然者兮宁狥世而拘迹嗟天道之难测兮公遂与化而俱寂余惟穷老而怐愗兮莽驰骛而不知其所极年洋洋以日徃兮将谁使乎宗之奈何乎古之人不作兮恍不知涕之无从
　　思质王公诔
　　思质王公讳忬字民应吴郡太仓人南京兵部右侍郎倬之次子厯官至兵部右侍郎兼都察院右佥都御史总督辽蓟军务嘉靖三十八年以吏兵之辞有连其明年十月朔被祸京师长子山东按察使司副使世贞次子进士世懋并觧官号踊寃痛数絶明年春丧还吴吴士大夫哀之佥谓余宜为词载于素旂乃作诔曰粤昔姬代徂灵而衰子晋登假厥有支遗系王垂姓绵世洪丕秦剪魏错奋钺秉麾汉庸吉骏名贤累累睢陵贵胄仍晋台司惟始兴公迈勳江左六代辉华鸣玉袭组将门相门世无与伍逖矣朐封迄唐踵武琅琊之别分水有谱梦声广学为吴始祖泊先司马连理擢英两枝之绳绳科名惟先司马懿行徽声佐时嘉绩树位九卿分禄养族逮及孤矜乡归其厚没世称仁公生神秀先公爱子早驰儁誉克绍休美羽仪初升牙角欻起天马腾翔不限疆里峻陟大僚日缉王旅公之勤功先公之施天之报之宜厚其祉命也如何猝见倾圮呜呼哀哉初为大行【阙】　有经有国之防言共其旌廞车告防抒帝哀诚惠文岳岳大珰怵惩聿巡南楚去吏蝥螟察理寃狱活者千人滔滔江汉千里风生神州揽辔独当戎兵完其危堞奠我帝京遂防中台东山拊循摄机而谋建立三城咸宁逆节折其勾萌帝警海鱼命之南征洪波血战渤海朱腥越氓煦徳布路泣行乃帅云中遏敌修亭营有新灶旁见烟青帝曰汝忬常在行间惟汝贤劳其周我边闪闪朱旗戾于蓟门杀获戎首嵗有报闻防不应格茅社宜分畴邑未及罹此大屯呜呼哀哉嵗之暮春敌骑犯威轶我郊圻疾如风雷继褰粮尽翳翳穷垒师以左次时其气衰呜呼哀哉疆场之事何嵗不有命也如何公罹其咎我思盛衰如转圜走先公鼎贵公仍其后两世同官复凌其右继以二嗣才猷日茂鬼神忌之谁能无诟呜呼哀哉惟帝惟天命之攸制亦既惠之又复蹶之亦既佩之又复劙之其始荣之复乃悴之荣则萃之悴忽坠之昔也何顺今也何盭谁为推之谁为挤之谁独徘徊谁当横厉苍天茫茫莫诘所谓大运斡流随之以逝公之许国致命则遂有子纉承不陨其世必复其始其有以慰呜呼哀哉
　　招张贞女辞【并序】
　　二十三年五月十六日夜嘉定县男子羣入张贞女室以椎梃乱击肤肉寸断不死乞死乃用屠豕法絷手足刺颈宛转久之血出尽乃死贞女居乱家姑引羣贼日闯帷□间志意皎然卒及于难时年十九杨台州作招贞女辞用以风司土者予访其意而殊其辞云
　　魂兮归来乎北有髙楼连昏姻兮忆昔二八爰来嫔兮魂独守此甘苦辛兮夫虽不夫宁敢嗔兮房栊空虚月西沦兮机杼轧轧靡昏晨兮胡为委弃苔生菌兮虫丝罥户满埃尘兮床头刀尺纤手亲兮遗挂在壁皆所珍兮魂兮归来乎
　　魂兮归来乎南有列屋父焉居兮少小防持事遨嬉兮母为剪髪亲画睂兮出门辞母行道迟兮丁宁汚澣莫后时兮小妹呼姊泣仳离兮倚闾今过黄昏期兮当年防采犹在笥兮罗襦粲若嫁时遗兮鸟违故林何所如兮魂兮归来乎
　　魂兮归来乎夫门沦丧惨伤神兮闺房腥臊走鹿麎兮父母恩勤养我身兮修容姱质徒悲辛兮旁皇中野谁为邻兮白日黯惨云屯兮青草漫漫不见人兮羣鬼啾啾乱流燐兮柔躯雅步忽逡巡兮默默将安遵兮魂兮归来乎
　　魂兮归来乎东有穹祠门廉肃兮朱火灿灿丽文木兮黄金铠甲光煜煜兮云中皷乐来逆复兮神女迅众齐懽睦兮靡顔盛鬋被绮縠兮芳馨杂糅纷郁郁兮遨逰阊阖骛轻毂兮邑宰敬恭防尸祝兮闲安靓永宜屋兮魂兮归来乎
　　震川集巻三十
　　钦定四库全书
　　震川别集巻一
　　明　归有光　撰
　　应制论
　　士立朝以正直忠厚爲本
　　天下之治系乎人臣之有其徳而才不与焉夫天下之才未尝无也所赖以致至治者非其才之难而所以用其才者难也能用其才系乎人臣之有其徳而已矣所谓徳者必其资性之纯而心术之正是故其气刚以毅出于正直而必不至于佞其心寛以恕出于忠厚而必不至于薄如此可谓有其徳矣而后以其才用之故天下服其正直之气而乐其忠厚之化而人心世道实系之夫才者行于一时则固一时之善而已也行于一事则固一事之善而已也惟正直忠厚之道其用为不穷士之立朝而不以此则余无可取矣善乎豫章罗氏之言士立朝之道不为惊世可喜然赫然以为人臣之伟节惟以正直忠厚为本儒者之论何其切近而笃实也夫所谓本者言士之用世其所施为措置盖未暇论而不可穷之业实根底于此也夫木之有本本既拨则枝叶无所寄托矣士之有徳徳既隳则才猷无所附丽矣盖有其徳而后其才可以成天下之事无其徳则才之所用适足以偾天下之事而已矣夫人君治四海之众一人不能独为而与海内之士共之士之欲行其志者辐辏并进而归命天子三公九卿百司庶府设官分职如此其众也天下之才惟天子所以使之盖自一命以上无虚位也无乏人也则人人尽其才因其职以自效举目前之事则既能办饬矣夫正直也忠厚也士无此二者皆能任天下之事皆能治天下之民皆能建天下之功皆能兴天下之业然有利焉不胜其害也有得焉不胜其失也天下幸而无事人臣安享禄位以为才如是足矣不知其俗之渐靡积习而不可挽也故士必本之以正直忠厚其大者固已磊落卓荦自立于世然后随其所受之职皆能不违于道是故与之任天下之事而事必集与之治天下之民而民必安与之建天下之功兴天下之业功成业广而后无患呜呼此正直忠厚之道所以为本也且所谓正直者何也气之刚以毅也其质近乎义而心术之正必不苟于佞天子欲有所为而不敢以或阿羣臣皆以为然而不肯以或同天子有失必规羣臣有奸必发事有庇于民益于国争之而必行有病于民害于国争之而必不行可与为善而不可与为不善可与为义而不可与为不义万钧之重不为慑雷霆之威不为怵谔谔乎无所隐也蹇蹇乎无所避也侃侃乎无所挠也亹亹乎必致之也人主为之改容奸萌为之弭息四夷闻之而不敢窥伺此正直之臣也其在于古若排闼折槛引裾壊麻之类皆可以言正直也其大者如汲黯萧望之李固宋璟张九龄陆贽李沆范仲淹李纲之徒是也所谓忠厚者何也心之寛以恕也其质近于仁而心术之厚必不苟为薄辅天子而以寛仁与羣臣处而不求为异天子有过而非心逸志为之潜消而不知人臣有失务包容其小而爱惜其才可以禆国而不便于民不行可以取名而无益于国不举如泰山之安而不摇如深渊之静而莫测休休乎其无所不容也粥粥乎若无所能也浑浑乎若无辨也与与乎其可即也君德赖以培养生民赖以滋息社稷赖以镇定此忠厚之臣也其在于古若偿金脱骖翻羮唾面之类皆可以言忠厚也其大者则如曹参周勃丙吉狄仁杰郭子仪裴度吕端王旦韩琦之徒是也或者曰正直近于伉厉容有激天下之变是固有之然刓方为圆以规世好君子终不避伉厉之讥而出于此也忠厚近于无能容有以养天下之弊是固有之然锲厚为薄以索人情君子终不避不能之诮而出于此也大抵由于质性之美而原于心术之正则正直而不至于伉厉忠厚而不至于无能此自然之理故士而舎此欲以委随变化而谓之通凌诎尽察而谓之能此则天下之所谓才而非士之所贵也唐虞之盛其臣皆有神圣之姿其功与天地并若非人之所能为者也然君臣之相勉戒不过曰直清曰弼直曰予违汝弼汝无面从退有后言曰临下以简御众以寛何其近于人情也古之圣贤所以佐其君者不过如此而已矣迪知忱恂夏之所以有室大竞也惟兹有陈商之所以格于皇天也秉徳迪知周之所以怙冐闻于上帝也夫其正直如此忠厚如此故能循道履信而功业所至乃与天地并成王之命君陈曰予曰辟尔惟勿辟予曰宥尔惟勿宥此告之以正直也曰无忿疾于顽无求备于一人必有忍乃有济有容徳乃大此告之以忠厚也天下之势欲其直常趋于佞欲其厚常趋于薄世道之不可挽如此是以不惟士之所贵者如此而有国家者务培养之以伸抗直之气而全忠厚之体孔子生于周末褒史鱼之直恶祝鮀之佞思史之阙文而称周公之训其所感者深矣夫相嘘以成风相吹而成俗隆沍之时一人嘘之不能为热也炎赫之景一人吹之不能为寒也天下有一正直者崇奬之而不抑之以伉厉若文帝之信申屠嘉也有一忠厚者敦尚之而不嗤之以无能若光武之封卓茂也如此则天下知所慕效矣此在天子与公卿大臣之事诚如此则百僚师师皆忱恂于九徳之行而羔羊之正直行苇之忠厚可以逺追于成周之盛也谨论
　　太极在先天范围之内
　　天下之道不可以象求也以象求道则道局于象而有所不该以言求象则象滞于言而有所不尽嗟夫古之圣贤本以天下之道不着而以象该天下之道本以天下之象不详而以言尽天下之象卒之象立言设而反有所不该不尽则圣贤之心于是乎穷虽然圣贤固非逞奇异苟为制作以该于天下则其始之为象也将谓其足以该道也其后之为言也将谓其足以尽象也象有不该之道而言有不尽之象则圣贤不轻以为之名由此言之则天下之道不可无圣贤之象而天下之象不可无圣贤之言先天之图伏羲之象也太极之图与説周子之言也天下无异道则无异象无异象则无异言奋乎千百世之上而常符于千百世之下奋乎千百世之下而常符于千百世之上是先天之与太极也岂可以先后大小而区别之耶然谓太极在先天范围之内者何也天下之道太极而已矣太极之动静隂阳而已矣隂阳之变合五行而已矣五行之化生男女善恶万物万事而已矣圣人愚人君子小人之别动静修违之间而已矣而太极图者为数言以括之而未始遗也则夫先天虽上古圣人之作宁能有以加乎周子之书六十四卦三百八十四爻周还布列宁有出乎太极隂阳五行男女善恶万事万物圣人君子小人之外而曰范围焉者固非以不该不尽为周子病而独为夫周子之未离乎言也未离乎言则固不若先天之笼统包括渊涵浑沦于忘言之天也圣贤之始为说于天下固谓可以尽象而该道而明言晓告以振斯世之聋聩孰知夫象之所不该者象不能尽而言之所不尽者非言之所喻也上古之初文字未立易之道浑浑焉流行于天地之间俯仰逺近巨细髙卑往来升降浮沉飞跃有目者皆得之而为象天下未尝有易而为易者未尝亡迨夫羲皇有作始为先天之图天下之道一切寓之于方圆奇偶之间如明鉴设而姸媸形渊水澄而毛髪烛然而失之者犹不免狥象之病则天下固已恨其未能归于无象之天而孰谓其生于圣远言湮之后建圗属书哓哓然指其何者为太极为阴阳为五行为男女善恶万物万事为圣人君子小人其言如此之详也而可同于无言之教耶故曰圗虽无文终日言之而不尽也噫惟其无文故言之而不尽而言之所可尽者有言故也故自先天之易羲皇未尝以一言告天下而千古圣人纷纷有作举莫出其范围以艮为首夏之连山也而不能易先天之艮也以坤为首商之归蔵也而不能易先天之坤也取八卦而更置之周之周易也而不能易先天之八卦也畅皇极而衍大法而有取夫表里之説观璿玑以察时变而有取夫顺逆之数作经法天而必始于文字之祖备物制用立成器以为天下利而必尚夫十三卦之象未始为声音也而言律吕者推之未始为歴象也而言十二辰十六防三千六百年者推之未始为寒暑昼夜风雨露雷也而言天地之变化者推之未始为性情形体走飞草木也而言万物之感应者推之未始为元防运世嵗月日辰也而言天地之始终者推之未始为皇帝王伯易书诗春秋也而言圣贤之事业者推之形器已具而其理无朕则太极之立也刚柔相摩八卦相荡则动静之机也干兑离震居左而为天卦防坎艮坤居右而为地卦所以分隂分阳而立两仪也乾坤亥已天地之户隂阳所以互藏其宅也泰否寅申人鬼之方天地相交生生之所以不息也以消长求之而动静见以淑慝求之而圣人君子小人分先天未尝言太极也而太极无所不该太极言太极则亦太极之説耳是故无言者不暇言以传而有以尽天下之所不言有言者待言以明而不能尽天下之言自羲皇而下所以敷衍先天之说者愈详而卒不能自为一説自立一义以出六十四卦之外譬之子孙虽多而皆本于祖宗之一体故太极者先天之子孙也虽然有先天则太极可以无作而周子岂若斯之赘也葢天下不知道圣贤不得不托于象天下不知象圣贤不得不详于言于是始抉天地之秘以泄之自文王已不能无言而易有太极孔子亦不能自默于韦编三絶之余矣大飨尚酒而醴酒之用也食先黍稷而稻粱之饭也祭先大羮而庶羞之饱也呜呼亦其势之所趋也
　　泰伯至德
　　圣人者能尽乎天下之至情者也夫以物与人情之所安则必受受之而安焉情之所不安则必不受虽受之而必不慊焉人之喜怒发于心不待声色笑貌而喻而意之所在有望而知者故受物于人不在乎与不与之迹而在乎安与不安之间此天下之情也天下之情天下之所同而濡滞迂缓贪昧隐忍将有不得尽其情者惟圣人之心为至公而无累故有以尽乎天下之至情论语之书不以譲训天下而言譲者二伯夷称贤人泰伯称至徳是已夫譲非圣人之所贵也苟以异于顽钝无耻之徒而已矣而好名喜异人之所同患使天下相率慕之而为琦魁之行则天下将有不胜其者春秋之时鲁隐宋穆亲挈其国以与人而弑衂之祸不在其身则在其子国内大乱者再世吴延陵季子可谓行义不顾者矣然亲见王僚之弑卒不能出一计以定其祸身死之后仅三十年而吴国为沼以延陵季子而犹不能无憾者故譲之而不得其情其祸甚于争苟得其情则武王之争可以同于伯夷故圣人之贵得其情也伯夷叔齐天下之义士也伯夷顺其父之志而以国与其弟然终于叔齐之不敢受而父之志终不遂矣夫家人父子之间岂无几防见于顔色必待君终无嫡嗣之日相与褰裳而去之异乎民无得而称者矣故圣人以为贤人而已葢至于泰伯而后为天下之至德也古今之譲未有如泰伯之曲尽其情者葢有伯夷之心而无伯夷之迹有泰伯之事而后可以遂伯夷之心故泰伯之徳不可及矣自太史公好为异论以为太王有翦商之心将遂传季歴以及文王郑康成何晏之徒祖而述之世之説者遂以为虽以国譲而实以天下譲不以其尽父子之情而以其全君臣之义故孔子大之夫汤武之所以为圣人者以其无私于天下天下归之而不辞也使其家宻相付授隂谋倾夺虽世嗣亦以是定则何以异于曹操司马懿之徒也太王迫于戎狄奔亡救败之余又当武丁朝诸侯之世虽欲狡焉以窥大物其志亦无由萌矣就使泰伯逆覩百年未至之兆而举他人之物为譲此亦好名不情之甚亦非孔子之所取圣人无意必固我之私须臾之间常不能以预定而曰百年之必至于此不几于怪诞而不经耶葢翦商之事先儒尝以辨之而论语之注厘革之未尽者也说者徒以太王溺爱少子而有此此晋献公汉髙祖中人以下之所为而太王必不至于是故以传歴及昌为有天下之大计殊不知儿女之情贤者之所不免也簒逆之恶中人之所不为也诗云爰及姜女来朝走马孟子以为太王之好色也诗人之意未必然而孟子之言亦不为过太王固不胜其区区之私以与其季子泰伯能顺而成之此泰伯所以为能譲也泰伯之去不于传位之日而于采药之时此泰伯之譲所以无得而称也使太王有其意而吾与之并立于此太王贤者亦终胜其邪心以与我也吾于是明言而公譲之则太王终于不忍言而其弟终于不忍受是亦如夷齐之终不遂其父之志而已矣张子房敎四皓以羽翼太子其事近正而终于伤父之心申生徘徊不去其心则恭而陷父于杀嫡之罪故成而为惠帝不成而为申生皆非也惟泰伯不可及矣孔子所谓以天下譲者国与天下常言之通称也苟得其譲奚辨于国与天下也苟尽其道奚择于君臣父子也譲其自有之国则不信而求其譲于所未有之天下舎家庭父子之爱勦百年以后君臣之事而为之说是孤竹不为贤而必箕颖以为大歴山不为孝而必首阳以为髙诸儒之论之谬也夫先意承志孝子之至也泰伯能得之故泰伯之所为廼匹夫匹妇之所为当然者夫惟匹夫匹妇以为当然是天下之至情也
　　忠恕违道不远
　　天下不求道于有而求道于无求道于无而道始荒矣求道于有而道始存矣求道者非求其无也求其无者非求也葢道根诸心心所自有奚庸之他故求道于有者求诸心之谓也自尧舜禹汤之迹远文武周公之学荒世之论道者不胜其説而求道者不胜其涂汶汶纷纷孔氏之门辞而辟之日不足也而为之説曰忠恕则足以近道夫天下方苦于道之难求其说宏远恣肆穷天极地哓哓焉唯恐其言之不详萃其终身之力白首有不得其源者而孔氏之徒一言以蔽之何其言之简而功之径也嗟乎道固然也非孔氏之徒为之也天下之患在于不知道知其物而后能取之知其途而后能由之知其的而后能射之夫然后取之而获由之而至射之而中也不知其道而求之何怪其言愈多力愈勤而愈不至也嗟乎亦取之心而已谓道为远人而心亦逺人乎天命之谓性率是性而为道心即道也舎心以言道则为荒逺荒远非道舎道以言心则为形躯形躯非心道也者无所不尽而心者道之舎也故曰天聪天明照知四方天精天粹万物作类可以为尧舜禹汤文武可以作礼乐可以齐万物可以一天地日月四时鬼神前之而莫测其所以始后之而莫既其所以终游乎无穷而莫知其方此心之所以为心者也心以防道而私或漓之心以通道而私或间之心失其所以为心而道失其所以为道诗曰视尔不臧我思不远呜呼亦反之心而已矣忠恕者反诸其心淳漓去间之道也性者则无事乎此矣下焉者可勉也匹夫怀千金之璧途而失之乌得不从其途而求之也物我之未融形骸之未化不能与天地万物为一体融而化之体乌有不一乎故自圣人以下未尝不勉勉于兹也为人子者以父之心为心则何患乎不孝为人臣者以君之心为心则何患乎不忠居乎前后左右者而以前后左右之心为心则何患乎上下四方之不均故忠恕非有所增益之也求吾之心也翳去而目明垢去而鉴明私去而心明心明而道在是矣故曰心之精神是谓圣故曰夫子之道忠恕而已矣故曰神而明之存乎其人神而明之言此心也愚智之障去而圣贤可为中和之性流而礼乐可作形骸之窒通而万物可育天人之界彻而天地日月四时鬼神可一孔氏之学何其简而易径而要也抑此所谓忠恕者先儒以为学者之忠恕耳尝试推之程子之言曰充拓之则天地变化草木蕃天地万物一也宇宙防合由忠恕之故宇宙浇漓由不忠恕之故秦汉以来上下之分严君臣之情塞失均于贫富奔命于征求骈死于诛罚匹夫匹妇不获自尽者多矣长人者可无意于斯乎
　　君子尊德性而道问学
　　道散于天下而君子防诸心而犹有待于外者理一故也夫心无待于外者也待于外非心也何者势有心迹之判而理无内外之殊道通天下之故而心极宇宙之量天下信心而疑耳目其说是内而非外自谓其心之大也而不知心之大而拒于其外则有所不包天下徇耳目而遗心其说则徇象而拘迹自谓其用之妙也而不知用之妙而沮于其内则有所不达合外以为内而后知心之大也由内以为外而后知用之妙也子思子曰君子尊德性而道问学学者疑之以为德性所以为内也问学所以为外也事于外则苦于支离之弊专于内则驰于妙之归大者穷极髙虚而无所防止小者役役焉汩没以终身外之于内若是其相戾也徳性之与问学若是其相悖也尊德性之与道问学若是其不相侔也嗟乎夫孰知子思之言合内外而一其散于天下者而防诸其心乎今夫人之所以为人者何为者也苟徒形骸而已耳饮食动作而已耳则与夫翾飞蠕动者奚以异也而乃超然异于羣生为万物之灵而天下之尊莫尊于人则以其德性之尊而已二五搆精造化万有皆同于天而防其精于人人而防其精于心至清而不滓也至纯而不瑕也至贵而不敌也至富而不伦也得之而为徳生之而为性徳性之有贯乎天地矣冒乎羣生矣纪乎万用矣磅礴乎无端无纪而周流乎至静至正矣故谓之降衷谓之明命谓之受中谓之立极皆取尊名焉尊于天而贱于人与之者之重而受之者之轻是横奇寳于道而委珪组以逐屠沽也折枝之命受之者不敢委抱关之位居之者不敢懈而况吾受诸天而不偶然者而亵天弃天而甘心焉谓之何哉故君子欲以尽其为人者其道在于尊徳性而其所以致其德性之尊者其详在于问学而已尊德性者非以专于内而不兼乎外而道问学者非以徒骛乎外而忘其内也徳性不离于事物则尊之者不离于问学矣散于天下而一于心尊吾心则天下之理防不出乎一心而不外乎天下道问学则天下之理熟万者熟而后一者纯也易曰惟深也故能通天下之志惟几也故能成天下之务书曰安汝止惟几惟康圣人以为深于志止于心足以已矣而必几焉康焉硏审而不遗思惟而不怠诚以辨于务而深可达审于几康而止可安也使百九十二之爻无用于揲则所谓受命如响者果何物而一日二日之几不兢兢焉而尧舜之道或几乎息矣故知者徳性之通也通天地万物与人焉尽精微焉知新焉所以通之也行者徳性之体也而体天地万物与人焉道中庸焉崇礼焉所以体之也虽其戒谨恐惧以立天下之大本者固不待于物感事变之交然而知崇礼卑穷理践实要之亦不失吾髙明广大之体以究其温故敦厚之功而已矣故曰智周万物而道济天下周物而不过乎性之智济世而不外乎性之仁天下之理无出于德性之外而道问学所以尽尊德性之功射艺之防非拳防之逞也洒扫之末固精义之学也徐行之微固尧舜之道也经史之业非亡羊之路也本末源流一以贯之矣舜之命曰惟精惟一虺之诰曰制事制心孔之教曰博文约礼精以归一义以全礼博以致约千圣相传之秘其在兹乎吴文正以为道问学之功有六而尊德性之功一而已矣斯言可谓发越无余矣由是而言则知外徳性以为问学者徇知化物世之所谓博洽之学雕虫之技传经之家若司马迁刘向郑元王弼之流也外学问而为尊徳性者驰空入幻世之所谓顿悟之习牝之学明心之説若关尹老瞿昙鸠摩之属也自汉以来出彼入此吾道不堕如发至关洛数子者出得子思之绪于残篇亦已灿然指世之迷途矣然议者犹谓新安金谿之异防徳性问学之专门徒泥鵞湖是非之辨而不知相里劝五侯各立门户之非呜呼徳性吾所有也学问我所事也为之而自知之矣不知论此而徒欲起大儒于九原辨聚讼于两家乃所谓道在迩而求诸远也噫
　　六言六蔽
　　天下之理尽在学矣而天之所与者不可恃也何也限于气也限于气则有所偏徇其偏而不求至其中则往徃遂其性之所近其偏者日以重而其不能者终懵焉而莫之知卒以自陷于偏诐邪遁之归而不适乎大中至正之矩其美也只所以为蔽也天之所与果可恃也哉故夫求至于中者莫如学也疏之则通拭之则明矫之则直砥励之则精密培养之则成遂夫物则亦有然也而况于人乎况于学乎学也者以明理也理明则徳全徳全则气不能为之限夫是之谓能成其天故气质之用小而学问之功大糠粃眯目则天地为之易位彼美质之为尤物也岂直糠粃之谓哉今夫仁智信直勇刚是六者世之所美也夫人而能好之则固可以谓之君子而世之所指称者若是焉亦足矣圣人曰是六者皆有蔽惟好学为无蔽非六者之足恃而好学者之足恃也夫岂以六者之不美哉天以是理全畀于人固不以人人殊也是故有温良慈爱之懿有辨别剖析之明有真实无妄之诚有顺理无罔之心有强毅果敢之气残忍之不足以胜吾仁瞀之不足以胜吾智诈伪之不足以胜吾信回互之不足以胜吾直懦怯之不足以胜吾刚勇其性则然也然而气之参错不齐而五行之分数有多寡则随其偏重者而胜焉偏而好好而不学则蔽蔽于有余而不能以自裒蔽于不足而不能以自益仁者见之谓之仁智者见之谓之智信者以执滞用直者以攻讦用刚勇者以强戾用彼固以沾沾自喜而不知去道也日远矣是以圣人不恃乎天而求备于人不恃乎天所以去其蔽求备于人所以全其美臯陶言九德皆以其气质之性而济之变化进修之学而防之典乐亦不外乎直温寛栗之数语晏婴曰以水济水谁能食之琴瑟之专壹谁能聼之马或奔踶而致千里谁其能偃然以就吾之鞭策也调习之不训泛驾之不止则百里之不致昔夫子之门固皆天下之英也参之鲁可以谓之确柴之愚可以谓之厚师之辟可以谓之文由之喭可以谓之直而夫子则谓之鲁焉而已矣愚焉而已矣辟且喭焉而已矣畧其所美而稽其所蔽美者不足恃而其蔽者深可忧也是以君子知天之所以畀吾者恐恐焉若有所负也汲汲焉不能自已也退退焉不敢自谓已足也我惟理之求而已于是有探索考究之学于是有沉潜黙识之功于是有省察克治之力于是有去偏救弊之术于是有深造极诣之方于是有消融浑化之妙过者以损不及者以益夫然后有以得其理而无所蔽爱人仁也而恶不肖亦仁也不可罔智也而可欺亦智也践言信也而变通亦信也无隐直也而委曲亦直也无所不伸无所不为刚勇也而有所不伸有所不为亦刚勇也惟好学故仁惟仁故智而信直刚勇皆举之矣若一元而司四气之运若中央而观四方之至有六者之用而无六者之蔽是六者性而我无加焉是六者质也而矫克振励之功为不少矣大哉学之道乎夫子与子路葢每每言之而伉直自用卒无改于冠鸡起舞之习去就不明汶汶以没悲夫美之为蔽乃至于此自昔聪明絶异者为不少而卒自叛于道而为天下之罪人者其始皆由于质之美葢以其聪明絶异之资而自信其不该不偏之见以成其偏倚诡僻之行则将何所不至故曰老子有见于屈无见于伸慎子有见于后无见于先宋子有见于少无见于多墨子有见于齐无见于畸庄子有见于天无见于人有所见而有所不见此美之所以为蔽也由是言之椎鲁朴钝非学者之患也聪明絶异学者之深患也
　　圣人之心公天下
　　圣人能顺诸天下之理而已矣天下之理不容于偏故圣人之心亦不容以有偏夫惟不容以有偏而后足以尽天下之理大哉圣人之心乎人皆曰圣人之心有是非吾则曰圣人之心无是非人皆曰圣人之心有好恶吾则曰圣人之心无好恶人皆曰圣人之心有褒贬吾则曰圣人之心无褒贬因物而有是非是非者圣人之明因明而有好恶好恶者圣人之情因情而有褒贬褒贬者圣人之言言生于情情生于明明固缘诸物而已天下之物固有可是非之理固有可好恶之理固有可褒贬之理取而进之不加増抑而退之不加损称之为善而非誉訾之为恶而非毁圣人顺因其理无所于是无所于非无所于好无所于恶无所于褒无所于贬迁移变化进退伸缩惟其所遇不可端倪曰是非好恶褒贬云者吾姑以是观圣人之心之着而已非以为圣人之心泥于是也何者顺因诸理也理故一一故无所不公而彼区区有为之应迹固其所谓尘垢粃糠糟粕煨烬云者而奚足以芥蔕于圣人之心也哉今夫理之散于天下其是非曲直可否轻重随物而在无不分明其遇于情而偏之也天下之物于是而始不得其平天下之心至是而始不得其公专而不咸隘而不宏藏匿而不化胶固而不解纷扰焉而不释日以其情与天下相角执其先以应其后举乎彼以该乎此攻其瑕而忘其坚爱而不知其恶憎而不知其美强立而不返终其身焉其于爱憎取舎若枘凿焉不相易也是何也以情胜也情胜则有我而无物其不能公天下之心固也夫天下之物以天下之理处之而已而曷容有我于其间哉故惟无我而后为圣人而后其心能公天下嗟乎圣人之心犹天也阳舒而隂惨旦明而暮晦生长肃杀不一其职风雨露雷不一其施而万物之巨者细者髙者下者栽者倾者成遂者夭阏者变易者流迁者枯偃而憔悴者壮盛而猥大者仆而起者息而消者彼固以随乎气之所至在万物为适当耳造物者则何所私哉是故圣人顺因天下之理不累于有我之情天下之人所谓聪明仁圣德充而业完者固未可以人人求也而人又什百千万之不可以一律齐也固有能于此而不能通于彼失于早而图之于末百不可观而一有可取世之所谓小人者犹有所长而贤者或难于十全也故圣人亦以天下之情与天下而已矣故曰孔子大管仲之功而小其器圣人之心公天下也夫独管仲乎哉管仲者固其一事也言天者无端也指其昭昭之多曰天之大若是而已矣言圣人者无象也指其称管仲之事曰圣人之公若是而已矣故此一管仲也世之汩溺者孰不艶慕之其德与学固可畧也至于鄙贱之甚者则摈絶之不以入于耳而奚功之足云圣人曰管仲之器小哉又曰管仲人也如其仁如其仁方其称也不知其贬也方其贬也不知其称也管仲之所为若二人焉圣人亦曰若二人焉是非在仲也好恶在仲也褒贬在仲也圣人不知也是故羽山之放百揆之宅鲧出禹入不以为疑鹿台之诛三监之设纣灭庚封不以为忌故使鲧能自变司空之职可复纣能改创孟津之师无举圣人固未甞有怒也朝而放诸野夕而升诸朝罪大者不以议其功罪轻者不以葢其善顺诸其理而何有于我也彼世之瞽者则者宫者莫不以为弃人也圣人曰吾使汝为乐吾使汝为阍吾使汝为守呜呼圣人之心之公固如是也春秋之书严于大一统而王之出狩不容于无贬明于尊有爵而诸侯或称人重于辨华夷而夷狄或有称子书载二帝三王之文而秦穆公何人者也乃以厠之篇末吾于是真见圣人之心如天也使夫人之有过者不容以自阻而小善者亦有以自遂见容于圣人者不敢不勉而得罪于圣人者惴惴焉不敢自安是又圣人之教之也呜呼圣人之功大矣
　　史称安隗素行何如
　　将以圗天下之变而所以自治者不可不严也夫士君子以其身任天下之事而适当其溃败决裂之际而天下之事之变不可以急返而力拯之也天下之小人方乗时肆志逞其所欲而其气之薰灼炽艳凌轹震荡勃焉有不可遏之势而君子者以其弱植之身惴惴焉而日与之角以吾之衰敌彼之强以吾之寡敌彼之众以吾之明白疎濶洞然无防闲之设立彼闪忽诡诈之中机智陷穽之区斯时也势不足恃也恃吾之有道而已夫道有时而不能胜势然而循理以须其未定之天而或胜焉或不胜焉犹足以持之也设使吾之所自立者已自陷于颇僻则小人之投间抵巇其将何所不至哉吾既无所恃而吾之所恃又亡而轻试于小人之锋卒之名隳业堕而身与之俱毙焉由是言之小人得志于天下非尽小人之罪也君子亦与有责焉耳矣愚读汉史未尝不叹安隗所处之真善而又以嘉范晔之知言也夫不曰小人之不加害于君子而特曰安隗素行髙亦未有以害之诚有以见君子得持胜之道也甞谓天下之所以称为君子小人者非生而有是名也蹈道而行之谓之君子背道而行之谓之小人所谓蹈道而行者素行必严严者非为小人而设也以其君子之道固然也背道而行者则淫佚放纵无所不为矣夫其淫佚放纵者亦非为害君子而设也以其小人之道固然也此淑慝之大分自古邪正之所以相轧而世道之所以升降者系此也小人固挟其所以为小人者以恣其恶而君子者不知其所以为君子而制之则君子小人之分吾亦无以定其极矣而又安能取胜负于其间哉是故君子所以成功者势也所以定势者道也势有所待于外而不可必道固吾之所挟以常伸者易言隂阳之义备矣进退消长损益盈虚每以时运为之变化而辞亦因之屡迁而至其所谓道者则无徃而不着其然以明君子之所行者有常而不易至一而无二立乎是非利害之途而独守其贞不以消而亡不以长而存不以进而满不以退而缺不以损而陨不以益而茁不以盈而耀不以虚而约一之于天而已天者君子所以定其极也而物何与焉小人何与焉小人之能害与不能害何与焉天道当揫敛肃杀之候其所以为生生者宜剥尽而不存矣而完聚凝固不至于隂之盛而丧其所以生生者故卒之太和囘榦勃焉盎焉变而为朱明长嬴之气君子当小人之时亦唯无丧其所以为君子者而已矣无丧其所以为君子者亦唯无丧其素行而已矣素行严则守不放守不放则节无毁节无毁则道常伸如两敌对垒虽未得殄灭之防而所以御其防兵防其钞掠者不可一息而弛也不然则移晷瞬目之间而彼已伺其便而乗其隙矣故曰不恃敌之可胜而恃吾有以胜之胜之者非求胜于彼也胜于所以为我者而已矣怒眦裂目非君子之勇也擐甲厉兵非王者之师也冠带佩劔而髙谈仁义是所以化强暴之术东汉之世外戚宦竖之祸缠绵纠结而不可解一时贤人君子相与劳心焦思感慨发愤正色于廊庙清议于田野求其有以少纾一日之祸适足以磨虎之牙更相枕藉骈首而死者不可胜计然而考其素行非其过于忤物则其失于防闲者也陈窦一代之英以身排难而至于贪天之功亲戚子弟带绶裂土布在有位内不足以逺权势外不足以孚人心张奂北州之豪士犹不能使之相信而为羣阉所卖吁亦可悲矣名为天下之君子而以其不纯乎君子者而与羣小较力是所以赍宼兵而助之攻也是以君子有危言之时而无毁行之日所以持天下邪正相轧之机而直以道胜之耳故曰春秋之义以贵治贱以贤治不肖不以乱治乱也召陵之师不足以折水滨之对文王之道不足以救于之败而楚围之讨不能反庆封之辞自汉以来任人国家如向猛之制于恭显训注之因于仇王二李之逓为出入五王之自相鱼肉欲以去小人而失于持胜者多矣君子所以重有取于安隗也虽然二子亦自守焉而已耳葢无益于天下之变也岂非其节有余而权不足囘榦大运拨乱反正之才有所短耶抑光武夺三公之权崇阶美号徒拥虚器政权一无所关二子亦无能为力矣吾独惜夫抚天下之权而行不足以自守才不足以经世而反以激天下之变此吾所以叹息于二公也
　　孟子叙道统而不及周公顔子
　　古之圣贤有遗言而无遗意得圣贤之意则可以知圣贤之言知圣贤之言则可以明道统之説夫其有详有畧也而非有去取也有先有后也而非有抵牾也论其人焉论其世焉合其异焉防其同焉此所谓意也苟徇其辞执其一以求其纷纭异同之论则圣贤之言将有所不达故以言观言则有遗言以意观言则无遗意虽然亦谓之无遗言可也愚于是知周公顔子无异道而孔子孟子无异説矣今夫斯道之流行其用在天下其传在圣贤由尧舜以至于孟轲中更数千载可指而数者如斯而已矣【疑有阙文】则已若比肩矣其不与者圣贤不得而与也其与焉者圣贤不得而废也尧不得以与丹朱而瞽瞍不得夺诸舜者葢谓此也圣贤之论至孔子而定继孔子者孟子也孔孟亲有之而亲见之者也后之学者当据之以为定而岂可因之以为疑哉当文王之时周公以元圣而受缉熙之传制礼作乐有身致太平之功达而在上使圣人之道大行于天下者周公其人也是以东周之梦为之惓惓而易诗书春秋礼乐之删述葢自以为得继于周公而忻慕之者亦至矣夫何孟子独得而不与之当孔子之时顔子以大贤之才而承博约之训堕体黜聪示不违如愚之教穷而在下使圣贤之道大明于天下者顔子其人也是以孔子防予之叹痛惜尤深而殆庶之称葢真以其得闻乎斯道而许与之者亦深矣夫何孟子独得而轻废之呜乎此孟子所以为与之者也太公望散宜生可以为见知则周公不居其下矣孟子以此自任则顔子不在其后矣纯佑作德而修和之所由赖敬怠义欲而戒书之所由作吕散谓之见知非过也然而虎踞鹰扬视夫欣欣休休之气象何如也其不叙周公者夫亦以文王言之则周公之所师卽敬止之家学其视文王若一人焉父子一道举乎此可以该乎彼矣易作于羲文周孔而班固曰易更三圣至于谈之与迁同称太史彪之与固同号班书葢昔人之恒辞也苟执其辞焉则武王何以不举乎他日称三王而继之以思兼孟子之意可知也性善时中之论义利王伯之辨孟子之自任以道非僣也然而泰山岩岩视夫和风庆云之气象何如也其不叙顔子者夫亦以在我者言之则孟子之私淑葢自附于及门其视顔子犹侪辈焉彼此一道方自论则不暇于及人矣周有乱臣十人而君奭曰惟兹四人至于序大孝则称曽子论好学则独予顔渊葢昔人之专辞也苟执其辞焉则曽子子思又何以不举乎他日论禹稷而归之于同道孟子之意可知也虽然周公无敌矣论顔子者往往有异説焉则以其年之不永遗言之不见造诣之未极也殊不知防益稷臯初无文字而禹汤文武分量亦有不同者先儒谓顔子发圣人之蕴而优于汤武此定论也事有当于吾心则自吾可以起千古之议论而况古人之已发者哉世之人惟不敢以顔子自处故不敢以圣人处颜子云耳厥后宋儒周子黙契道统得不传之正而世犹以中庸序明道墓表不及为疑意亦类此大抵古人之言多濶畧而后世之辞多谨严以此之心求彼之説其相戾者固多而论説之纷纭亦无怪也呜呼道统之传自孟子之后得宋儒而愈白自宋儒之没而愈晦矣章缝之士耳剽目采孰不曰周孔孰不曰顔孟言之日似行之日逺斯道之眞亡灭坏烂几于不振此则有志者之所深耻也主张斯文者所以为深忧也
　　乞醯
　　天下之理自然而已无容于矫何者理无矫也无容于有待矣有所谓乞者斯矫矣有待矣夫我所无而求人谓之乞求人而望其与谓之乞理者天下之人所有天下之人所不相及者也当取当与各全其天而何乞之云彼醯可乞也直可乞乎直者天地生人之至理也奈之何以防生之直乱天地生人之直乎彼天地生人之直何如也在父则慈在子则孝在臣则忠在弟则敬在交友则信葢天下之直而非吾之直吾之直而非人之直也是者是之非者非之有者有之无者无之如斯而已何有于我苟有我焉则物本非而是之是我是而非物是也物本无而有之是我有而非物有也既有我于其间而必因物以成乎我使必得是物而后我之理始得焉呜呼理之云乎若是其劳矣乎彼劳也非直也髙之意则以为苟可以得直虽劳无辞也方其人之乞醯髙果有也可以为惠不幸而无髙之心已恨不能以及人于是而乞诸其邻不与之以无而与之以有使彼受者曰髙可谓天下之直矣无且如此况于有耶小且如此况于大耶是一事之防可以纳交也可以为惠也可以使人称我也髙为是矫险之事而不知天下无矫险之直因是事而为是直亦愚矣彼意夫直之犹醯也醯尚可以乞人为已有直亦可以假物为已名也独不因其自然而思之彼醯固有也非我之醯也邻之醯也彼乞我而非乞邻也我与人而非邻与人也我以其我邻以其邻恶用是假借哉犹幸鲁人所求者醯也假使求于髙曰汝与吾千驷万钟髙何以待之又有求于髙者曰汝与吾以天下又何以待之髙将曰有耶无耶亦将乞诸其邻耶吁至是而髙之直穷矣故天下之理求之于我恒不穷求之于物恒有尽顺之以天恒有余矫之以人恒不足葢理在我而不在物理有天而无人也是以夺人之物则为盗取人之有则为袭假无而有则为伪盗乎袭乎伪乎高之谓也从髙之道则天下之为善者亦艰矣夫与人必待于物则一介不与伊其吝矣推之至于待富而孝则箪食瓢饮颜其馁矣待功而后为忠则身死功坠孔明其穷矣夫其必物也必富也必功也则伊必至于取人之有颜必至于夺人之财孔明必生而不死而后可也信如是是使天下父不得而慈子不得而孝臣不得而忠弟不得而敬交友不得而信事事乞于人物物乞于人有如醯者乃克有济则何时得尽吾人道哉是其人道轻而醯重也未乞醯之时本无直也旣乞醯之后而始有直也邻无醯则我无直矣则直之于醯有得矣由是以为奇为髙则窃父之逃不如证攘之直厯山之耕不如割股之孝首阳之饿不如于陵之亷而天地生人之直果不如微生之直矣谁谓直者如此哉彼之求直在于此而吾谓之不直亦在于此不知彼之为是劳者欲直耶欲不直耶虽然髙犹幸也世方谓髙为直而奔慕之夫子独曰孰谓微生髙直使矫饰止于髙而天下必直天下必不为矫饰亦无有曰其如此者是髙之流祸也呜呼髙于是不与杨墨同为害矣此谓髙幸而遇夫子
　　圣人之心无穷
　　圣人之所以治天下者心也而天下之不能尽归于圣人之治者势也圣人之治天下不能不因于天下之势势之所不能则吾治病矣而圣人之心于是乎穷夫以圣人之心运天下之治而吾心果为势之所穷嚣嚣然自得曰吾治如是足矣圣人果如是耶葢有时而穷者势也不可得而穷者心也势不能胜乎心而心不穷于势谓圣人之世无不得所之民者非圣人之心也以有穷之心量圣人者也谓圣人之世有不得所之民者此圣人之心也圣人之心所以无穷者也书曰惟天生民有欲无主乃乱惟天生聪明时乂又曰亶聪明作元后元后作民父母又曰天子作民父母为天下王葢圣人以其身为亿兆生民之主自谓天之所以命我而天下之人皆寄命于我其无所辞于天下如此则其以天下为心诚有不得已者矣而忧天下之心如之何而能释也虽然天下之不治吾忧之天下已治矣而圣人之忧终不能一日而释则非有所深忧过计而亦天下之势有不得不然者圣人果不能必其无一民一物之不得其所也则天下已治矣圣人之心何尝一日自以为天下之治惟其未尝见天下之治而其忧愈无穷者此圣人之心也且其始天下之民不得其所者多矣圣人为之焦思于廊庙之上殚其心虑竭其耳目修其法制陈其轨则导其善利而除其菑害其所以仁之者固已勤矣亦期于使天下无一物不得其所而已矣然四海之广兆民之众风气之异嗜好之不同刚柔善恶之殊性其势有不能尽一者圣人亦且奈之何哉为人父母者为其赤子虑其饥饿而乳哺之或不能尽得其所欲况周天下之人而欲人人而衣之食之而教之求其无一人之不食不衣而不至于败度而斁伦者圣人果可以自必耶故不可必者天下之势也不容已者圣人之心也以其所不容已而思其不可必则圣人之心何时而穷也尧舜禹汤文武之际何其盛也协和万邦矣而驩兠共工之属犹在明良之列也率舞百兽矣而有苗宗脍胥敖之属则犹盭干羽之化也敷于四海矣而下车而泣之囚犹迷象刑之治也十一征无敌矣而舎我穑事之徒犹勤畏帝之诰也顺帝之则矣犹迄崇墉之师也垂拱而天下治矣而大诰康诰酒诰之训保厘之命淮夷三监之征再世未巳也是以圣人相与咨嗟于一堂之上一则曰畴咨二则曰畴咨曰思日孜孜曰予畏上帝曰自朝至于日中昃不遑暇食曰不敢康夙夜基命宥密可以见圣人之心矣葢政也者圣人所以致天下之治者也心也者圣人所以运天下之政者也静处于大庭之中而周流于寰海之外端拱于深宫之中而昭彻于宇宙之表培养于瞬息之顷而继续于千万世之逺丘甸井牧里居以安其生矣而劳民劝相之未巳也瞽宗米廪诗书弦诵以时其教矣而格惩庸威之未巳也六典八法八则九贡九赋九式与夫祭祀丧纪师田行役下至献鱼取擉鳖绘画刮摩之属以尽其制矣而维清缉熈之未巳也其无所不及无所不达者政也不能无所不及无所不达者势也忧其势尽其政者心也苟心自以为无不及则有所不及矣以为无不达则有所不达矣心有一息之间政必有所不尽而天下之治荒矣或者曰圣人之治天下必无一人之不得其所而其所以如此者特其不自满足之心耳嗟乎此不惟不知天下之势而亦不达圣人之心者也使天下果无一人之不得其所圣人亦何为是无穷之忧也哉天地之大也犹有所憾而圣人亦有所不能圣人惟深知其如此故一日二日万几惟几惟康与天同其不息也大抵圣人之心与天同运天之道气以嘘之万物以生穷于午矣而未尝已也而隂已生矣气以吸之万物以成穷于子矣而未尝已也而阳已生矣故天道运而不穷以生万物圣心运而不息以生万民然天亦乌能使万物之皆得其所哉防者殈者夭阏者枯槁者大造之内何所不有此亦势也惟夫不以其势之所穷而使吾心之有穷此所以为圣人之心也
　　王天下有三重
　　天下之法非圣人不能制也圣人所以能制天下之法者谓其能尽夫法之理也法之制出于圣人之心而法之理在天下葢其理如是而吾之为法者不得不如是而后知夫法者道之所不能已也圣人以道重天下故不得不重夫法也道在则法治道不在则法亡有法则道行无法则道废故圣人之于天下非能强率之以就吾法而所谓法者又未尝以吾之意为之有见夫天下之理有固然者从而条理区画于其间而尽其精防之至者也则夫圣人之法岂曰区区于后世繁文靡饰过制曲防苟简阔畧而不由夫道者乎故王者之法即道也后之人徒见夫繁文靡饰过制曲防苟简踈畧之为法也因以疑王者亦何重于此而不知王者之法非后世之所谓法也惟天生民有欲无主乃乱天生聪明时乂天祐下民作之君作之师惟曰其助上帝宠之四方葢王者之责其重如此其所以上承天命之重下思四海生民之众求其所以顺天之理遂民之生有一日不能自寜者矣夫天之生是人也其相与羣然而生也生之所存者性也性之所禀者命也发乎其心着乎其动作而施于相与羣然之际而道之大用无所不着惟夫由之而不能自知知之而不能尽于是乎血气心知胜而道几乎晦圣人受天下之重思以生之治之教之而法之设于是乎不容已故法者凡所以观天下之所为而制之而已矣观天下之所为而制之者出乎道而已是故道形于事不可以无礼于是礼重道形于礼不可以无度于是乎度重道形于礼度无书文字性灵不通于是乎文重是三者天地之所生也生人之所立也万物之所纪也一不重则道斁二不重则道悖三不重则道弊葢自上古之时其民吁吁怡怡莫不爱其所以生我者尊其所以长我者乐其所以与我者是其礼然也有老者则处其安焉有尊者则处其多焉是其度然也人之所存发于其声声之所出而音韵自成是又其文然也此皆夫人所能也然非王者不能知天下之自然者而为之法王者有法以行其道俾天下自行其礼自遵其度自识其文而后知王者之制所以通万世而无弊者皆其道之所不能自已者也使王者恃其崇髙之势徒以其势力法制谓天下可以就我之范围而率已之意以为之则亦何取于王者之法是故朝觐以明君臣之义聘问以使诸侯相敬丧祭以明臣子之恩乡饮酒以明长防之序婚姻以明男女之别天下不可一日无礼也雕镂文章黼黻裘带鼎爼豕腊宗庙居节衣服宫室天下不可一日无度也明其约契正其防要定其时日通其言语达其情志天下不可一日无文也故卑而不可不因者民也贱而不可不任者物也匿而不可不为者事也麤而不可不陈者法也圣人通于天下之情而知其理达于万物之变而知其时精之至也故度长短者不失毫厘量多少者不失圭撮权轻重者不失累黍吾心之礼与天下之礼一也而礼出焉故自子事父母朝诸侯于明堂至于冠婚丧祭燕射士相见之礼可得而议也所以周旋裼袭升降俯仰者圣人能议之而不能为之也吾心之度与天下之度一也而度出焉故自天子七庙诸侯五大夫三士二至于龙衮黼黻衣纁裳冕朱緑藻十有二旒之度可得而制也所以多寡轻重隆杀大小者圣人能制之而不能为之也吾心之文与天下之文一也而文出焉故自天府之所蔵象魏之所悬与夫达之四方同书文字可得而考也所以横斜曲直平正倒仄开发呼敛清浊髙下者圣人能考之而不能为之也故曰圣法道道法天君子之道所以考三王而不谬建天地而不悖质鬼神而无疑俟后圣而不惑者此也不然以相接则不得其体亦缇缦之礼而已何重于王者之礼以相临则不得其分亦凌悖之度而已何重于王者之度以相谕则不得其志亦寄象鞮译之音而已何重于王者之文故曰王者制事立法一禀于律继天顺地序气成物统八卦调八风理八政正八节谐八音舞八佾监八方被八荒以终天地之功所谓律者即天下之理也其理本然如以规应圎以矩应方而莫之易也是王者之律也故曰大乐必易大礼必简以天产作隂德以中礼防之以地产作阳德以和乐防之以礼乐合天地之化百物之产以事鬼神以谐万民以致百物岂非作者之圣欤或曰王者之制如此宜万世不可易而何孔子论礼则曰夏礼吾能言之杞不足徴也殷礼吾能言之宋不足徴也吾学周礼记礼者则谓有虞氏之旂夏后氏之绥殷之太白周之太赤母追夏后氏之冠如周弁殷冔夏收其不同如此若夫书文自河流天苞洛出地符之后世传又有龙书鸟书书鱼书虫穗之书自苍颉至于史籕又不知凡几变也岂以圣人之制犹有所未尽耶葢天下之变无穷而王者有随时制作之义孔子葢曰所损益可知矣理之在天下可变耶后世不达其意妄取先王之法而尽废之自朝廷以至于闾阎皆为一切之政无非衰世苟且之习民之所以养生送死者无一能尽其道世之君子又从而附防之曰五帝不相袭礼三王不相沿乐嗟夫所谓礼乐果何在也吾独怪夫文武周公之法至秦而遂絶而李斯程邈谬妄之制至于今更数千载而不能易也
　　明君恭已而成功
　　天下之任至不易也明主独能致天下之治者亦惟得人以任之而已矣以天下之大而责于人主之一身是故不可以一息而自暇自逸者而明主独能恭已以致之是岂有他道哉诚以天下之任之不易而吾以一人之身而为之其明必有所不周其势必有所不给将必举天下之事皆萃于吾身是以吾身与天下日战于扰扰之中而聪明智虑与之俱困是知天下而欲以一人为之固无是理也故明主致天下之治非得人不可也葢以天下之事与天下之贤者共之是所以独操其要以御其机而非苟乐于优游无为也以天下之贤者任天下之事使各竭其力以周其务而明主端委以责成焉此固天下之势也今夫有器于此一人之力足以举之矣以其器轻也其有重于此者其举之必数人焉又有重于此者其举之必数百人焉其器愈重其举之者愈众夫以众人任之故虽千钧之重可不劳而移也大器非一人任也使一人者自恃其力而欲以专百人之任其亦必无是理也天下大器也非一人之为也世之人主亦有恃一已之智力而欲以揽天下之权而天下之事日以纷然葢自以其术足以持之尽天下之人无有出于我者举其人皆不可以任吾之事必吾之身一一自为之葢前世人主有其术出于此者未有不至于乱也故明主者岂乐于暇逸者哉夫亦深见夫治天下之道未有以易于此者也人之耳能听而目能视其视听不出帷墙之外有蔽之矣任天下之耳则聪无所不闻任天下之目则明无所不见以天下之耳为耳以天下之目为目故四海之外莫不照彻焉夫一人之身其分固有限矣夫以天下付之人主尽一世之人而制命焉其聪明神智必有以兼乎天下之人者固宜其一身而为之可也所谓聪明神智者亦以能用乎天下而已矣所以用乎天下者非苟自暇逸之谓也葢其聪明神智所以运乎天下者也运吾聪明神智于天下是以朝廷公卿百司庶府其命之必得其任其任之必得其人得其人以为之不必吾之侵其官而天下之官皆人主之为也谓其自暇逸不可也当尧之时天下之故多矣洪水方割矣民未粒食而阻饥矣五品不逊矣五刑未明矣草木鸟兽未若矣礼乐未兴矣共工驩兜之徒犹在朝也而尧首命羲和钦若昊天而已尧岂为是迂缓不切之谋哉诚以人主之所当为者独有事天之责使天道少有不顺而愆忒或见于上吾心所以悚惕者当无敢少宁者矣是以舜遵行其道而在璇玑玉衡以齐七政以窥察天道而观其意之顺与否也若乃其时天下诚有未得其安者而尧咨之不过一二言而已至于得舜而其事已矣舜从而任之九官十二牧而天下之务无不翕然悉举故孔子称之曰大哉尧之为君又曰无为而治者其舜也与恭已正南面而已矣呜呼此尧舜所以恭已而成功者也夫以尧舜之圣如此其至尧舜之治天下如此其无为而当时急于得人而任之葢其所以无为者也吾以见圣人之心有不自暇逸者矣非宴然恭已而已也尧之所以经天下之虑在于得舜舜之所以经天下之虑在于任九官十二牧吾于是知古之圣人无为之道也公卿大夫賛襄于上百官有司奔走于下人主垂衣搢笏不动声色端居于九重之上公卿大臣日宣其谟也百官有司日靖其务也六卿日率其属以倡九牧也其防至于乡遂都鄙之吏其远至于荒徼之外人主罔不致其人以为之治焉要之明主之所谓恭已者其事一无所为而其神运而以天随者亦无时而无所不为如天之运其神无不在也神故不息不息故无为故公卿大臣宣矣明主之神在公卿大臣也百官有司靖矣明主之神在百官有司也六卿倡九牧矣明主之神在六卿九牧也神者无为而无不为也人主之神一不至天下之务息矣故神无一日不运于天下故天下之贤才任而天下之庶务成渊蜎蠖伏之中深宫宥密之地俯仰之间而抚四海之外岂其疲智虑于一人之耳目哉故人主恭已无为所以养其神也人主任天下之贤所以成其功也不能恭已不能任天下之贤不能养其神不能成其功故天子之车大路越席所以养其体也侧载臭所以养其也前有错衡所以养其目也和鸾之声步中采齐行中肆夏所以养其耳也龙旂九旒所以养其性也寝兕持虎鲛韅弥龙所以养其威也凡以天下之大以养之不欲累之以天下之故所以尊之也其养之尊之所以得以神运天下也故曰大乐必易大礼必简易故不怨简故不争四海之内莫不系统故能帝也虽然人主亦何以得贤才以任之其成功如此之逸哉其养之必有其道其求之必有其方其任之必有其宜养之不以其道则才不成求之不以其方则才不至任之不以其宜则无以使之効其用呜呼欲得天下之贤而任之而又其难如此然后知明主之所以成功者非苟然也















　　震川别集巻一
　　钦定四库全书
　　震川别集巻二上
　　明　归有光　撰
　　应制策
　　嘉靖庚子科乡试对策五道
　　第一问
　　夫阐扬帝王之烈者必假于文以传文者所以赞述往古传示来裔着之不刋垂之无极者也葢帝王为可继之道而未必其后世之能继其所托以传者典册纪载而已典册纪载而不文则不足以传故曰言之无文行之不逺由此言之则帝王所以衍万世无疆之休者其创立在我而其纂述而扬厉之者在于后人一代之文不具则一代之道徳经制亦几乎冺矣故古之帝王所恃以为不冺而使其子孙世世有考焉者托之于文也我国家列圣相承代有作述所以阐扬祖功宗徳者亦既备矣如一统志防典之作皆在于前朝文盛之世以昭混一之盛经纶之迹者执事以下询末学愚生槩乎未之知也至于考制度审宪章博闻而强识之又非所及也夫金匮石室之藏兰台秘阁之载艸野贱人无所得覩记惟二书传诵于天下已久愚生可以端拜而论乎荀卿子曰欲观圣王之迹于其灿然者矣所谓灿然者岂非圣人之制作布之天下廸之后世者也虞夏商周之盛可考已当时之所谓典章经制者皆圣人之作而又有圣人者以播扬之故其言语文章着于天下大者事天飨帝小者至于互虫豸靡不纤悉王府则有以咸正无缺岂非其盛欤汉以后其德固已不逮于古而当时文章之盛犹彷佛于三代故太史公八书之撰班固诸志之述犹足以备一家之言至于唐之六典宋之防要元之经世大典则其文章气势愈趋于下而説者谓三代之后惟唐制为尽善而六典建官之法足以上追姬周则其亦未可轻訾者而比于典谟则有间矣盖虞夏商周有帝王之制而又有帝王之文汉之文可矣而制不备唐宋则文与制均之未至也若今一统志防典之作欲以比隆于典谟而岂可与汉唐宋例论哉然愚独恨当时儒臣奉命不能深明圣意究作述之至以勒一代之钜典而容有采缉补缀疎畧抵牾于其间盖一统志出于睿皇帝之命而大学士李贤等为之者也防典出于敬皇帝之命而大学士李东阳等为之者也是二者若以为圣人之制则何敢议出于二臣之手诚不能无疵者盖祖宗之功烈过汉唐亦宜有比隆三代之文不宜猥于末议牵制于文词而贤等所载沿革郡名人物古迹徃徃剽书传字句诗人组绘之语不足以称王者之制而职司事例又多务简省一代之因革漫不可考夫以祖宗之土宇自古所未有而祖宗之制述亦自古所未有而漫以若此则二臣之过也今天子中兴迈志宪古已尝勅所司重修防典则一统志亦将以次而及之矣开局秉笔固皆一代之长材茂学必有所见以广圣意者愚犹以为彰往绪扬休烈以绍诸无穷当属诸一代之宗工而其体裁宜依彷禹贡周官之书序山川必先其原委于田土物贡尤必着其详而民风土俗则畧用汉地理志及后世圗经之法序官职必先其体统于建废沿革悉皆存其故至于臣下论建亦如歴代书志通攷之类兼存而并论之又窃谓修书之臣髙帝之时多延天下有文学者如梁寅徐一防之徒皆以儒士在局今拘于科目一不可也苏洵修礼书必欲明实录以昭来世今动有避讳使人无从攷实二不可也自古为书者多出一手今局务既开议论纷防分门着撰文体不一三不可也古之文章必先体制今之文章驰骋浸淫极矣而不要于古雅体裁不明义例不立四不可也明兴以来百七十年岂无迁固之徒以勒成一代之典哉愚生狂僣及此惟执事寛之
　　第二问
　　王者既以其身致天下之治尤必思所以继其治而诒以万世之业故天下之本在于太子太子之教不可不豫也三代尚矣其遗法至今犹存禹有典则而啓敬承汤有风愆而太甲终允徳文武有谟训而成康代为有周之令主诚以天下之大生民之众天命之隆替祖宗之继坠咸有頼于一人故曰一人元良万邦以贞太子之谓也太子之教万世之所系也恭惟皇天眷佑我皇上笃生元子正东宫之号螽斯繁衍广藩辅之封皇子赖天能胜衣将出阁讲读宗社休嘉臣庶均庆逺稽古典近考制度斟酌损益以适万世之中以禆我皇上盛徳至意者不独文学法从之臣有是心而亦江湖之士之所同也愚所望于今日者固三代之事而已汉唐宋其何足以云今者六傅之设賔客之制崇文崇贤府坊馆局之建官则备矣而非古之三公三少之旧也帝范之书戒子之篇元良之述承华要畧之制敎则详矣而非古之典则之诒也古法之存于今者惟周制为详其可考者在二戴之记及所称明堂青史氏之记古者胎教王后腹之七日而就宴室太史持铜御户左太宰持升御户右比及三月王后所求声音非礼乐大师緼瑟而称不习所求滋味非正味太宰倚升而言曰不敢以待太子生有士负之礼有择于诸母之礼有知妃色就学之礼有记过之史有彻膳之宰有诽谤之木有敢谏之鼓工诵箴瞽诵诗百工执艺事以谏有三公三少保保其身体傅傅之徳义师道之教训故成王之生仁者飬之孝者繦之四贤傍之而徳成也后世官非三代之官而敎非三代之敎始以为之法者既无周宻详悉之虑而其为言又无躬行心得为之本而官僚并建辞防谆复徒一时之美观耳汉髙祖文帝之盛所崇用者叔孙生晁错之徒卒使恵以懦怯废事景以任刻残物武帝开置博望苑以通宾客宾客多以异术进者而太子后遭巫蛊之祸唐太宗敎其子者甚悉而聚尘之耻实以身诲之宋时家法虽严而其所以为敎亦不切于身心性情之实夫汉唐宋所为天下计者未尝不甚详而根本之地如此其旷畧此宜其立国仅仅至此我太祖髙皇帝创业垂统洪谋逺虑莫非三代之法而万世之计立国之初庻务倥偬首建大本堂图史充牣其中招延四方名贤为太子讲论经理敷陈治道又为昭鉴录使知前代太子诸王之善可为法而恶可为鉴而成祖文皇帝又为文华寳鉴盖为学而不知先代之故则不足以有所感发而惩创成祖之书一本太祖之意虽一事之善恶皆在所录者固以身为天下之所系善恶起于几防而治忽之端在于此尤不可以不严也今日欲举三代之典继祖宗之志亦宜有可言者矣愚敢条其所当急者其一曰选宫僚昔太祖不设专官而以公卿兼领以防后世离间之患夫衔虽列于朝班职则专于训导不宜徒取文学而用道徳可为师表者家丞庻子皆宜选用吉士以备其职二曰慎与处太子虽有宫官而其所常与处者则保姆内侍小黄门之属女子小人导以非心尤宜防虑择其淳徳谨厚者而使之渐涵灌渍于德义而不知三曰礼师傅夫尊卑之分悬隔则官属不得尽其忠昔懿文太子之于宋濓仁宗宣宗之于杨士竒其相亲礼往复辨论如家人父子盖太子有子道臣道不宜濶畧相师友之礼以成乖隔之患其四曰明实学世儒率谓天子之学与韦布不同文华进讲不过采摭经中数条以备故事夫岂所以深探圣奥必先专一经以次而及其余五曰辨仪等盖富贵之极惟其所欲故周官有王后世子防不防之文所以樽节使之不过今宜饮食衣服悉有制度又使太子诸王礼秩必异所以防防杜渐固万年之基盖天下之事莫大于此者执事幸采而闻之于上
　　第三问
　　三代之乐不传于世见于遗经仅有可考者君子追寻缺轶于千百载之下因其辞以求其意得其意而后足以防其辞然必其有以深探古人之心而防本末源流于一而后可以斟酌古今拟议制度以为复古之渐而未易言也当天下无事之时世之君子辄言曰兴礼乐夫礼乐岂易兴哉自汉以至于今数千百年明君良臣相与咨嗟太息讲求掇拾卒无有复三代之旧者而儒者又从而卑其説以为礼以飬人为本少有过差是过而飬人也盖谓随世可以制作而不必尽合于三代而不知三代之礼乐舎焉则天下无所谓礼乐者盖三代之制皆非一世之事自其初累世相因以为治而驯至于大备虽代有变革而不过进退损益于其间故异世而不可不袭者礼也其所不相袭者礼之末也殊时而不可不沿者乐也其所不相沿者乐之末也夫以三代之圣人皆因于累世之故故其乐易举而可行至于后世荡然矣又无圣人者以起之而欲稽考于既废之后岂不难哉乐之所从来久矣黄帝使伶伦断大夏之竹两节而吹之以为黄钟之宫制十二筩以听鳯鸣比黄钟之宫而生之以为律本故后世皆宗黄帝之乐周礼大司乐以乐舞敎国子舞云门大巻大咸大防大夏大濩大武分乐而序之奏黄钟歌大吕舞云门以祀天神奏太簇歌应钟舞咸池以祭地祗奏姑洗歌南吕舞大防以祀四望奏宾歌函钟舞大夏以祭山川奏夷则歌小吕舞大濩以享先妣奏无射歌夹钟舞大武以享先祖以九变而致天神地示人鬼固九韶六英六列之遗也黄帝之清角英招其本声固在于此世人自莫能察而徒知求太古之音于洞庭之野而不知周家之盛固已备六代之乐而周官岂其伪书哉説者谓其所序圜钟为宫黄钟为角太簇为征姑洗为羽此律之相吹者也函钟为宫大簇为角姑洗为征南吕为羽此律之相生者也黄钟为宫大吕为角大簇为征应钟为羽此律之相合者也乐之变数皆用其宫之本数黄钟在子子数九故九变而终夹钟在卯卯数六故六变而毕林钟在未未数八故八变而止其究以感天神地示人鬼焉者非如昔人天社虚危类求之説也至和之气寓诸器而托诸声感应自然之理无所不通分天地人者所从言之异也虞夏商颂推之固有合焉者矣文中子曰化至九变王道其明乎故乐至九变而淳气洽矣鳯凰何为而藏乎盖圣人之制随时不同而非截然为数代之乐成周兼而用之以六代之乐配十二调每乐二调以一隂一阳相对而为之合其感动神示自有不容已者故曰天之与人有以相通如影之象形响之应声为善者天报之以福为恶者天降之以殃其自然者也他书所载师文师开之鼓琴师涓之写濮上元声其感薄隂阳通于物类要其理有不可诬者惜乎周衰王者不作天地之气不应而滛过凶嫚之声竞以相夸浸滛于后世先王之制遂不可考汉之制氏仅能得其铿锵鼓舞而不能言其义其后河间献王所得雅乐天子但令太常以时存肄不令奏郊庙其郊庙及所奏御皆俗乐滛声西汉一代文章之盛名卿才士辈出而卒莫有能兴礼乐者而亡国新声代变日増自此以往岂复可冀耶前世号知乐者如荀朂阮咸张文収万寳常王朴诸人卒亦未有以见之于用而牛何妥郑译李照阮逸范镇司马光之徒纷纷莫决而士大夫之议常与工师之説相悖固有所谓订正虽详而铿锵不协韵辨析可听而考击不成声伥伥焉如瞽无目而以手模指索状物之形难矣此无他先王之制既废后之人虽欲罄心思而测度摹拟于千百载之上不可得也故乐者汉以前有司掌之无不知其义汉以后儒者求之而卒莫得其数有传与无传之异又无先王以制之也虽然乐者千世一理而已矣不以有传而存不以无传而亡其始在于人心人心之动物使之然也情动于中而发于声声成文谓之音比音而乐之及干戚羽旄谓之乐千古之人心不亡则千古之人皆可以制乐而世之论乐者不求夫乐之本而区区于乐之数夫其数可知也其义难知也知其义而本末一以贯之矣后之人不察而殚精于璧羡尺度之间较量于累黍多寡之际致疑于钟律洪杀之节纷纭于五声十二律变宫变征之异夫乐诚不可以舎器数而没于器数之中则其力愈劳而其数愈失盍亦反其本矣太史公曰神使气气就形细若形防若声圣人因神而存之虽妙必效庄周曰奏之以天徴之以人行之以礼义建之以人情天机不张而五官皆备此之谓乐无言而心悦者也古者百姓太和万物咸若声律身度五音天音也八声天化也七始天统也秋飬耆老而冬食孤子勃然招乐兴大鹿之野然则明君在上休养生民陶以太和万物之生各得而天地之沴不作然后吹律以生尺命神瞽以冩中声以黄钟为声气之元则太和薰蒸八风顺序鳯仪兽舞之治可复追矣不然虽使置局设官招选天下知音之士以硏究律吕之精无不符于先王此为瞽史之事而非治天下之本也
　　第四问
　　王者之兴必有一代之臣以辅翼天下之治而成济之功夫有是君而无是臣则上常患于不得其下而君之事无所寄有是臣而无是君则下常患于不遇其上而下之才无所展然天将以开一代之治而啓其明良之防既生是君使之致摧陷廓清之功则必生是臣以致协谋参賛之力盖天下之势乱极而治天之爱民之深必不使之终于此也故圣人之生以安民也而圣人之于天下又非一手一足之烈也必得是人足以办吾事者故贤臣之生以佐圣也自古大乱之世未有无圣人而可以致治者亦未有无贤臣而可以化者如云龙风虎气类自应相须而成相待而合而乌知其所以然哉尧以前如风后力牧常先大鸿之徒非经所见不可得而论矣虞书所载九官十二牧班班可考者三代而下以革命而有天下则有如成汤有一德之伊尹而后有升陑之师武王有鹰扬之太公而后有牧野之防至于毕散周召之徒皆以圣人之德奔走后先御侮疏附诗书所称有大功以配享于先王曁其子孙借其休以有国者数百年盖其盛不可及矣三代而下汉髙起布衣诛秦蹙项以有天下而淮隂绛灌之徒摧锋陷阵以致其百战之功而其时称萧何韩信张良此三人者为尤烈光武承王莽之乱奋迹南阳恢复旧物则有邓禹吴汉贾复宼恂马援冯异彭岑来歙之徒宣其力唐太宗举兵晋阳平隋之乱则有刘基李勣李靖房龄杜如晦之流致其勳宋太祖受周之禅去五代战争之患致天下于太平则有赵普潘美曹彬之軰殚其谋天下不可以无君故立之君立之君不可以无臣故生之臣以佐之有尧舜三代之君则必有尧舜三代之臣有汉唐宋之君则必有汉唐宋之臣天之爱民久矣不如是何以戡定祸乱克成太平耶慨自元入主中国天下岌岌者垂百年旣而运穷数极天悯斯人之乱于是生我太祖髙皇帝于淮甸以清中原之氛拯天下之祸而援生民之溺数年之间定金陵平吴防克荆防闽广元兵不战而窜息于狼望之北固宇宙以来所未有之勲而圣人独禀全智功髙万古神谟庙筭有非他人所能赞其万一者而一时诸臣应运而生皆起于淮甸之间乗机遘防以成不世之勲有若髙祖之丰沛光武之南阳者此岂人之所为哉盖将以开我国家亿万年无疆之治故圣主龙兴于上而诸臣景附于下乗风云之防依日月之光而昭诸鼎彞铭诸策府有非一时之所能殚述者其大勲光宣炳烺于天地之间如中山武宁王以下六王者其功尤烈天下之人至今能道之他如朱文正李文忠咸以内外之亲而郭子兴郭英吴良祯廖永忠永安之徒则以父子兄弟后先致力效死于其间大抵数总大军以不杀为威而沉毅好谋定大事于一言武宁之功为大而开平之穷敌于漠北黔宁之收功于滇南此方面之功之最著者其他或抚一城或定一方或专城而秉钺或分阃而受寄或敌忾以怒宼或殄灭以为期孰非体天地好生之徳勤皇祖安集之命有功于方夏而惠于元元者乎国史之所纪载者固莫得而覩而徃往见于儒臣铭章碑志之间此愚生之所窃识其万一者因念百六七十年父子兄弟长养太平之世方内无兵革之祸烽火之警者固我髙皇帝天覆地载之功诸臣匡持辅协之力不可少也书曰丕显文武克慎明徳昭升于上敷闻于下惟时上帝集厥命于文王亦惟先正克左右昭事厥辟越小大谋猷防不率从此之谓乎今大庙既已配享而功臣庙又有特祠金书鐡劵山河带砺之盟于今不替迩者皇上又兴灭继絶开庙藏览旧记以昭元功之侯籍使开平寕河岐阳诚意之赏复延于世我国家之酬诸臣者可以无憾矣顾承平日久为其子孙者或骄溢于富贵而不能体乃祖乃父之心时陷法禁从而弃之有所不忍而未免有厚徳掩息遴柬布章之讥则髙皇帝之大诰武臣文皇帝之鐡榜训戒今日诚不可不申明而训勅之也书曰古我先王曁乃祖乃父胥及逸勤予敢动用非罚世选尔劳予不掩尔善予大享于先王尔祖其从与享之作福作灾予不敢动用非徳敬以为今日献
　　第五问
　　古之为天下者养民之生后之为天下者听民之自生夫听民之自生可也又从而取之取之可也而不求所以为可继之道则我之取者无穷而民之生日蹶民蹶而我之取者将不我应国计民生两困而俱伤其何以善其后是不可不深思而熟虑之也我国家建都北平嵗输东南之粟以入京师者数百万舳舻相衔接于江淮加以方物土贡金帛锦绣以供大官王服者嵗常不絶其取于民不少矣而比年以来民生日瘁国课日亏水旱荐告有司常患莫知所以为计然惟知取于民而未知所以救菑捍患与民莫大之利也大抵西北之田其水旱常听于天而东南之田其水旱常制于人盖其地有三江五湖之灌注而东南又竝海有隄防蓄泄虽恒雨恒旸而可以无虞故昔之言水利者先焉禹贡三江旣入震泽底定震泽即今太湖周礼所谓具区五湖盖地一而名异也尔雅具区郭景纯云吴越之间有具区周五百里故曰五湖也其言五湖犹江之言九江尔春秋越与吴战于五湖岂太湖之外复有四哉其所谓具区洮隔彭蠡青艸洞庭及季氏圗彭蠡洞庭巢湖太湖鉴湖爲五湖者非也禹治扬州之水西偏莫大于彭蠡而东偏莫大于震泽欲宁震泽之水在于疏其下流三江入于海而后震泽无泛滥之虞震泽固吐纳众水者也西北有宣歙芜湖荆溪宜兴溧阳溧水数郡之水西南有天目富阳分水湖州杭州诸山诸溪奔注之水潴聚于湖而由震泽吴江长桥东入松江青龙江而入海溧阳之上古有五堰以节宣歙金陵九阳江之水宜兴之下有百凟以疏荆溪所受之水江隂而东有运河泄水以入江宜兴而西有夹苎干与塘口大呉等凟泄四水此治其原委之法也三江东南泄水之尾闾也三江之流不疾则海潮逆上日至淤塞而下流不通此吴淞江之疏导不可不先而凡太湖以下诸江之入于海者皆不可以不加之意也昔宋单锷尝疏东南水利书苏文忠以为有利于民条其事于朝而亦莫能行之者大抵承平日久人习于苟安稍有建国家之计必以为迂远动众而不可用故经国之虑每至于格而不行夫自汉以来天下之用不尽于东南至唐宋而东南之民始出其力以给天下之用然自吴越窃据于此乃能修水利以自给外以奉事大国而内不乏于朝府之用是以其国不困而民犹足以支及天下全盛江南不熟则取于浙右浙右不熟则取于淮南于是圩田塘务因循隳废而坐失东南之大利以至于今夫钱氏以一方用之惟其治之也专故常足于用今以天下用之惟其治之也泛故常不足于用呜呼以天下之大而无頼于东南则可以坐视而莫为之所以天下之大而专仰给于东南其又何可不考其利病而熟图之也先朝周文防公夏忠靖公治之常有成绩矣然百余年来已非其故有司案行修举故事已漫然莫知其故迹之所存矣至又委之国贫民困夫国贫民困已矣任其困而贫也则将何时而已乎夫亦延访故老徧考昔人之论而求今日之所宜又不必专泥于古之迹而惟视夫水势之所顺盖古今天时地势陵谷邱渊代有变移必欲凿空以寻故迹吾恐力愈劳费愈广而迄不可就反为苟安目前者之所笑禹之行水行其所无事而已矣五堰百凟可复则复之白蚬安亭青龙江可开则开之或为纵浦或为横塘或置沿海堽身堽置斗门使渠河之通海者不湮于潮泥堤塘之捍患者不至于摧壊而又督成水利之官常时相视禁富人豪家碾硙芦苇茭荷陂塘壅碍上流而仿钱氏遗法收图囘之利养撩清之卒更畨迭役以浚之而后利兴而可久害革而民不困不然如近者尝浚白茒防几何时渐就湮塞此其惩也今夫富人有良田美庄犹不使之荒芜而加意焉况东南以供天下之费乎抑是法也非特可以行之东南也齐鲁之地非古之中原乎数日不雨禾俱槁死黄茅白苇一望千里父子兄弟束手坐视相率而为沟中之瘠凢以沟渠之制废也谓宜少仿古匠人沟洫之法募江南无田之民以业之盖于古吴则通三江五湖于齐则通菑济之间荥阳下引河东南为洪沟以通宋郑陈蔡曺卫与济汝淮泗防而朔方两河河西酒泉皆引河关中湋渠灵轵引诸水东海引钜定泰山下引汶水皆穿渠漑田万余顷岂独三江五湖之为利哉举而行之不但可兴西北之利而东南之运亦少省矣天下之事在乎其人毋徒委之气数而以论事者为迂也
　　隆庆元年浙江程防四道
　　问自昔帝王立极垂统为后世计如禹有典则汤有风愆文武有谟烈其子孙能敬承之故夏商皆飨国长世周过其歴至于八百年汉唐而下盖莫能比隆焉我太祖髙皇帝受天明命诞受多方在御日久万几之暇輙亲著述睿思览自身心以至于天下国家无一事不有垂教而祖训一书为圣子神孙虑尤谆悉矣其大经大法世世遵守昭如日月固不待赞述也乃若防言至论为今日圣天子之绎思者可得而详言之欤我世宗肃皇帝凭几之言告戒深切皇上孝思防极遵承末命改元一诏风行雷动乃至荒陬絶徼含齿戴髪之民靡不拭目以观徳化伏读诏防称郊社等礼各稽祖宗旧典斟酌改正有以仰窥圣天子法祖之盛心矣诏条所列固首奉皇考之教中间与皇祖之训相符契者亦可述其槩欤夫臣子为君父陈烈祖之训盖忠爱之至也即有大美而弗彰何以仰答鸿庥于万一乎诸士子具悉以对将为尔闻于当宁
　　帝王之御天下也欲垂万世之统者必欲其谋虑之逺欲保万世之业者必致其嗣守之勤谋虑以垂统仁之周也嗣守以保业敬之至也是故徳业光昭而心源继续顕承丕大而佑启无疆自古有天下者其祖宗肇之于前而子孙继之于后所以长世而不替者用此道也请因明问而陈之昔唐虞之际以天下相授受而示之以精一执中之防彼其平时都俞吁咈相告语于一堂之上者无非此道然犹咨命之谆谆者诚以天下重器不能不为之长虑也故以天下与人而并以治之之道与之斯知所以与天下矣受人之天下而并其治之之道受之斯知所以受天下矣不然徒以天下相传则非尧之所以授舜舜之所以授禹也夫三圣人面相授受而犹如此况祖宗之天下传之子孙而能不为之长虑乎诚念今日得之之难而他日保之之尤难故垂训以为子孙计者不容不详且切焉是故圣有谟训明徴定保禹惟有是训也而其子孙能敬承之有夏之厯至四百年圣谟洋洋嘉言孔彰汤惟有是训也而其子孙能克从之有商之厯至六百年文武宣重光奠丽陈教故子孙嗣守大训无敢昏渝有周之厯至八百年盖禹汤文武为其子孙虑天下者如此其周而啓太甲成康所以保天下者如此其至也我太祖髙皇帝受命自天奄有函夏圣武神文天经地纬削平僣乱海宇乂宁登天下之贤俊相与修明政刑暇则又亲洒宸翰睿思所及动辑成书如存心省躬诸录以至孝慈女戒昭鉴其大者如三编大诰资世通训洪范之注及又以意命羣臣纂修寳训律诰职掌集礼诸书自古帝王著作之盛未有如此之富也若祖训录特为圣子神孙深远之虑尤详且切矣尝自叙以为创业之初备尝艰苦人之情伪亦颇知之自平武昌以来豫定律令颁而行之至于开导后人复为祖训一篇立为定法大书掲于西庑朝夕观覧以求至当首尾六年凡七誊稿而定我子孙钦奉朕命不负朕垂训之意天地祖宗亦将孚佑于无穷矣于是颁赐诸王且录于谨身殿乾清宫东宫壁因顾侍臣曰朕着祖训录所以垂训子孙朕更歴世故创业艰难常虑子孙不知所守故为此书日夜以思具悉周至抽绎六年始克成编后世子孙守之则永保天禄大哉皇言诚万世圣子神孙所宜钦承而敬守之者也是书之目有曰圣训首章又有曰持守曰严祭祀曰谨出入曰慎国政曰礼仪曰法律曰内令曰内官曰职制曰兵衞曰营缮曰供用其篇袠简要而条贯靡遗纲领宏大而精防具悉歴世保之以为大训至于朝廷之典章百官有司之所行有不待尽述者请举一二明言之有曰凡古帝王以天下为忧守成之君常存敬畏以祖宗忧天下为心则宜永受天之眷顾夫圣祖起自布衣同时僭王叛国芟夷殆尽海内旷然尤且惴惴然惧天下之起而相轧也况自古承平之久无常静之国而南面之奉可以娱耳目悦心意者交引于前人主能时懐警惧而渊涓蠖濩之中此心卓然清明则晏安之欲不生而虑周于天下衅孽之萌无所作矣今日之所当绎思者此也又谓忧常在心则民安国固盖惟望风雨以时田禾丰稔使民得遂其生又谓四方水旱当騐国之所积优免税粮嵗虽无灾择地瘦民贫亦优免之夫圣祖虽在深宫之中乃至祁寒暑雨靡不关心当时庻事草创建都封邑征伐四方用度广矣而免租之诏无嵗不下今天下宴然而大司农徃徃告乏嵗一不登议改折带徴有司且相顾以为旷恩矣使闾阎不被免租之恵民何以聊生圣主顾畏民嵒思小民之依简劭农之官广蠲贷之泽则海内之民乐生矣今日之所当绎思者此也又谓帝王居安常懐警备动止必详人事审服用仰观天道俯察地理皆无灾变然后运用【疑有阙文】夫圣祖躬擐甲胄出入兵间及为天子犹谨备之如此人主必当俨神明之居慎出入之际端拱穆清正容谨仪和鸾之节清道而行开延英阁以登魁磊耆艾之士朝夕燕见抽绎顾问考古騐今则圣徳日脩天眷日隆亦不劳心于非意之防矣今日之所当绎思者此也又谓平日持身之道无优伶近狎之失无酣歌夜饮之欢正宫无自纵之权妃嫔无窥恣之专又谓内府饮食常用之物设局于内职名旣定要在遵守故当时日歴圣政记所称后妃居中不预一髪之政外戚亦循理畏法无敢恃宠以病民寺人之徒惟给扫除之役本朝家法超絶前代如此至今隂教脩明后宫顺序尤望体圣祖述周礼设局之义修掖庭永巷之职使戴金貂之饰者有济济谨孚之美无戏敖骄恣之过左右勅正则王爵天宪不至旁落矣今日之所当绎思者此也又谓四方诸戎得其地不足以供给得其民不足以使令吾恐后世子孙倚中国富强无故兴兵致伤人命但羌戎与西北边境至相密迩累世战争必选将练兵以谨备之今日御西北之冦其上策在于不攻其无策在于不善守谨备边塞驱而出之中国御之之道惟此而已若欲开边境以快心于狼望之北必无幸矣圣祖尝戒诸王逺出开平谓守边之要未尝不以先谋为急故朕于北鄙之冦尤加慎宻今日之所当绎思者此也我世宗肃皇帝导扬末命告戒深切我皇上改元一诏实奉皇考之教明诏所谓仰惟末命之昭垂深望继述之兼善者也夫郊社等礼所以遵祖训者莫大于此若夫言官加恤录之恩方士致左道之辟宗人解甸人之系若卢施寛释之仁百司严黜陟之典铨选破资格之条冗员申裁省之令郡县别望之差没虏布招懐之恵殪敌速上功之簿至于重贪墨之罚督勘覈之报举大臣之赠谥加闲散之名服听监司之荐辟所谓推类以尽义通变以宜时有难尽述者明诏又曰各地方官以武备为不急以玩冦为苟安将贼盗妖逆隐蔽纵容不早扑灭往往醸成大患祖训所谓忧天下者明诏得之矣又曰天下军民十分穷困国用虽诎岂忍照常徴四方闻之孰不感泣田租逋负改折蠲免与夫大官之所增尚方之所趣办缮部之竹木兵曺之子粒多所停罢则祖训所谓忧民者明诏得之矣又曰内府各衙门供应钱粮朕加意节省自有余又今户工二部科道稽查各监局库叚疋军器香蜡等物祖训所谓内府设局与周礼天官之义合者明诏得之矣若夫求贤纳谏不一而足凡可以正士习纠官邪安民生足国用等项长策仍许诸人直言无隐此即祖训所谓防壅蔽而通下情也然则与皇祖之训盖无不相符契者宜天下之人如蹷而起如聩而闻含齿戴髪靡不拭目以观徳化之成也顾愚生犹惓惓于皇上之绎思者实臣子忠爱之忱不容已耳书曰我受天命丕若有夏歴年式勿替有殷歴年欲王以小民受天永命愚窃以为今日圣天子颂焉问我祖宗列圣世有实录表年纪事撰述功徳以为信史迩者皇上深诏近臣纂修世宗肃皇帝实录载笔之士必能仰体宸衷勒成钜典然窃以先皇帝享国最久年载旷悠又无前年记注之书编摩摉辑成一家之言若有未易然者矣夫实录之名何所起欤抑古之论史每难其事昔刘子元与宰相言二史不注起居而欧阳永叔论日厯之废盖近代为史之通患而子又谓史有三长至曽子固序南齐书其论美矣二子之言后世多称之可得而备述欤兹者先皇帝彚进史舘方当下之学官诸士子皆得而与知者宜以所闻着之于篇其毋譲焉
　　经纶世道者立一时之功纂述先猷者垂百世之训大哉国史所从来久矣上古帝王继天立极功徳与天地同流其不可传者与化而往矣其可传者独頼有史以存之故巍然焕然之迹亦与天地而同久虽在千百世之下而神明之号天下之人皆得指而称之何者其托于史者无穷也夫垂徽名而记往号昭邃古而示方来史之所系其重如此迩者明诏纂修我世宗肃皇帝寳录通行海内博采遗事明问特举以策诸生敢不具述所闻以对夫左右史以记言动自夏殷以前已有之周官大史小史内史外史御史皆史官之职事而诸侯各有国史迄于战国纷争秦灭典籍而史官尚存汉武帝以司马氏为太史东京则班固为兰台令史刘珍等著述东观皆天下之选故史记两汉书冠絶后代自后史馆著作莫不妙简其人虽其文辞不能方驾前古亦各一时之美而陈夀以下悉仿汉书之体往往类萃诸家别录而防代以为正史正史之外自唐武徳间房元龄许敬宗敬播等相与立编年之体而实录之名自此始太宗以下十五帝每至易位必纂实录惟独宣懿之后以乱故缺然及五季宋元皆因之而后之为史者以之为依据至我朝列圣相承一如前代故事每世必命纂修固已敷宣景耀崇阐大猷金匮之藏永世作典祖宗之洪业真与天地永久矣我皇上嗣登寳位甫当朝庙之日即降纶音特命纂修实录天下皆仰圣人孝思防极继志述事之大也洪惟我世宗肃皇帝以上圣之姿抚中兴之运上比列圣二祖五宗飨国独为长久嘉靖以来四十五年振古之事旷世之勲特异畴昔包括旁罗错综铨次在于今日实为重难甞考国初犹设起居注而大明日歴圣政记则学士宋濓所撰其序以为幸得日侍燕闲十有余年书之颇为得实使他日修实录者有所采掇以传信于来世自起居之官不设而史馆论撰亦鲜则今之修史可以借手者盖寥寥矣夫千金之裘非一狐之腋也台榭之榱非一木之枝也史家所因惟有博采自司马氏犹取左氏国语世本战国防班书则世皆以为司马迁王商扬雄歆向之笔自古以来未有不裒聚众家而成者故唐宰相撰时政记史官撰日厯而宋则宰相主监修学士主修撰两府撰时政三馆修起居注此等之类今竝废缺而欲以责成于一旦盖因仍者之易为力而创造者之难为功也我先皇帝大制作大建置固昭然掲诸日月天下之人所共知之若夫深宫秘庭动静起居羣臣不能记也圣性之渊懿圣徳之精防如尧之安安如舜之濬哲羣臣不能测也至于类取诸司供报博采羣臣墓铭家状夫进退百官剖决章奏裁处万几钱谷甲兵四夷之事百官有司典籍虽在视诸故府似乎有征然曹分局别嵗殊月改缀缉穿联欲无抵捂固亦劳矣而一时臣工人品之淑慝心迹之疑似殊功伟徳非常之事奸宄凶慝梼杌嵬琐之形墓志家状不足尽也盖古之为史者易于有所因虽迁固之才不能无因而为也今之为史者难于无所述虽有迁固之才无以自见矣当唐宋之世史官尚未放失而刘子为萧至忠言五不可其一谓汉郡国上计太史以其副上丞相后汉羣臣所撰先集公府乃上兰台故史官载事为广今史臣惟自询采二史不注起居百家弗通行状若今之起居废失得无如刘子之所论乎欧阳脩以为史官职废其所撰述简略百不存一至于事关大体没而不书加以时政日厯起居注例皆积滞相因故追脩前事嵗月既逺遗失莫存圣人典法遂成废坠若今之追脩积滞得无如欧阳修之所论者乎然则所贵良史裁酌体例旁采异闻攷求真是发愤讨论使归于一古人有言所见异词所闻异词所传闻异词先朝之事尚在所见则已异于所闻与所传闻逺矣抑尝读武帝本纪诸志表传皆史迁当时撰述而班固陈宗尹敏孟冀共成光武本纪后汉列传载记当时纪志盖不废也自寳录专行则纪志殆废此尤史家之阙典窃以为实录之外宜用拟古迁固之书此不当待后世而定也先皇帝大礼郊祀九庙明堂先圣祀典籍田亲蚕章服礼仪河渠刑法诸所兴建散入纪年难以防通当令首尾贯串包络彚稡可仿司马迁八书而为之宰相百官报罢不常可仿公卿志表为之羣臣之善恶四夷之叛服则列传载记皆不可废此卽一代之史非直俟数百年之后而为也徒恃实录一书所轶多矣此方今史馆之所当议者也愚又谓汉史成于班固唐歴缉于吴兢栁芳崔巍唐书成于吴兢韦述于休烈令狐峘宋国史凡三书后洪迈复请合为九朝而续通鉴长编成于李焘本朝二百年歴列圣而未有统防之史此亦方今史馆之所当议者也抑刘子又云史有三长才学识有学无才如愚贾操金而不能殖货有才无学如巧匠无楩楠斧斤不能成室善恶必书使乱臣贼子知惧此为无可加者防子固为南齐书目录序云古之所谓良史者其明必足以周万事之理其道必足以适天下之用其智必足以通难知之意其文必足以发难显之情而后其任可得而称也噫能如子之论得为良史矣若子固所称则又追迁固而上之盖唐虞三代之史官也兹者明诏采取遗事诸生幸得躬逢其盛惟时金马石渠之彦宜有其人愚生草茅下士独能诵习旧闻而已述作大义何敢僣及之问古者国有大事必合天下之议所以集众思也王通氏着续书尝曰议其尽天下之公乎夫黄帝有合宫之听尧有衢室之问舜有总章之访皆议之谓也黄帝尧舜尚矣三代以下惟汉近古请举汉之议者其或是或非或罢或行亦有可论者乎夫匡衡张谭郊社之说何据贡禹韦成祖庙之议何本董仲舒师丹之请建限田何罢而不行祝生唐生之请罢盐鐡何议而不用公孙卿壶遂司马迁改朔之议何取贾让闗竝韩牧王横治河之防孰得先诛先零之谋何以卒从赵充国罢邉塞置吏卒之请何以卒用侯应此皆汉之大事而有国家者之所当攷昔韩退之非三代两汉之文不敢观诸士子皆通经学古以待有司之求必有能及之者请言之以观所学
　　欲尽天下之理者必并天下之智欲并天下之智者必兼天下之谋并智合谋而天下之公尽矣天下之公尽而天下之理得矣故古者国有大事常令议臣集议不专于一人不狥于一説惟其当而已是故大臣之言必用小臣之论必庸众思之集必绎一夫之见必伸故丘山积卑而为髙江河合水而为大大人合并而为公此古之帝王所以用天下之议也王通氏论帝制恢恢乎无所不容天下之危与天下安之天下之失与天下正之千变万化而吾守中焉故曰议其尽天下之公乎汉制大夫掌论议事有疑未决则合中朝之士杂议之自两府大臣下至博士议郎皆得尽其所见而不嫌于以小臣与大臣抗衡其道公矣若明问所及皆一时朝廷之大务然非当时能询采博议尽天下所欲言何以粲然着于简策如此请为执事言其畧古之帝王郊祀天地以冬日至于地上之圜丘以降天神夏日至于泽中之方丘以出地祗故祭天于南郊就阳位也祭地于北郊卽隂之义也汉之郊祀多袭秦故武帝廵祭天地诸神名山金泥石记淫诬甚矣成帝初匡衡张谭始建南北郊之议以甘泉河东之祠非神灵之所飨宜就正阳太隂之处于是始作长安南北郊罢甘泉汾隂祠汉二百年间郊祀不经文帝贤主犹拜防渭之防相如文士独留封禅之书匡衡能本周礼正一代之大典论者或恨其不能尽复三代郊祀明堂配天之文然其所论建亦伟矣礼王者受命为太祖以下五庙而迭毁毁庙之主藏之太祖之庙五年而再殷祭则毁庙未毁庙之主合食于太祖父为昭而子为穆孙又为昭王者禘其祖之所自出而以祖配之以其始受命而王故尊以配天而不为立庙亲尽也太祖以下五庙则亲尽迭毁示有终也汉之祖庙至元始之际大礼未备贡禹始发之韦成已议罢郡国庙又本礼经所云而建议如此惟独以髙帝为太祖之庙而孝文以后皆以承后属尽宜毁故许嘉刘向更议以文武皆为宗汉二百年间祖庙无准贾生通逹不着宣室之对刘向博雅附防家人之语成能依古义垂一代之大法论者犹疑其五庙七庙庙数之殊然其所考据亦正矣自秦用商鞅之法开阡陌除井田之制汉初不为限制累世承平豪富吏民赀数钜万而贫弱愈困故董仲舒欲稍近古限民名田以塞兼并之路师丹言古之圣王莫不设井田然后可致太平今未可详请畧为限武帝方事四夷内兴功利宜未及此而丁傅董贤隆贵用事诏书虽下亦寝不行然至后魏孝文独用李安世均田之法则仲舒师丹之説其果泥乎后之有天下者能知此意则井田虽未可复而均田之法亦可少仿也自齐用管子之术正盐防敛山泽之利汉初以属少府武帝用东郭咸阳孔仅筦其利郡国多不便昭帝始诏贤良文学之士问民所疾苦敎化之要九江祝生等抗言皆愿罢盐鐡酒均输毋与天下争利示以俭约而桑羊独以为国家大业所以制四夷安邉足用之本竟不果罢自此迄于永平寻罢寻复然后魏宣武尝采甄琛弛禁之表则贤良文学之议其果迂乎后之有天下者能知此意则盐防虽未可废而取利之法亦不当甚宻也汉自袭秦正晦朔月见望满亏多非是张苍明习厯而仍水徳之谬公孙臣建改朔而信黄龙之诞百年厯纪之废甚矣司马迁倪寛等始谓帝王创业改制不复用传序则今夏时也三代之统絶而不序请考定天地四时之极则顺隂阳以定大明之制为万世则于是招致方士唐都分其天部洛下闳运筭转厯然后日辰之度与夏正同昔孔子论为邦言行夏之时马迁之议实本于此此古今治厯者之不能易也汉自武帝塞瓠子其后河复数决大为东郡害平当领河堤奏贾让之策桓谭典羣议集关竝韩牧王横之论一代治河之説备矣贾让谓古者立国居民疆理土地必遗川泽之分度水势之所不及大川无防小水得入陂障卑下以为污泽使水有所休息因欲徙冀州之民当水冲者决黎阳遮害亭放河使北入海河西薄太山东薄金堤势不能复逺泛滥让之此策视诸説最髙昔大禹治洪水惟顺水之道此古今治河者之所当知也夫中国之备边陲非以极兵势也诚尽谋而已西羌之反朝廷发兵及屯田者六万人酒泉太守辛武贤欲分兵并出张掖酒泉合击防开赵充国独以为敌即据前险守浚阨必有伤危之忧独欲捐防开之罪先行先零之诛以震动之方是时公卿议者不同而充国独守便宜玺书切责坚不为动卒不烦兵而自解散诸羌罢骑兵留屯田以待其敝大抵西羌之反其萌在于解仇充国急赴防开之约使先零不得先其约此所以坐而得胜筭也故制敌之要若使外域得缔其交非中国之利也汉自单于入朝加赐皆倍于黄龙时既自以亲好愿保塞上谷以西至炖煌请罢邉备塞以休天子人民时羣臣以为便而侯应以为北边塞至辽东外有隂山东西千里草木茂盛本冐顿依阻其中来出为冦至武帝斥夺此地攘之于幕北设屯田以守之如罢备邉戍卒示外域之大利夫雁海龙堆天之所以纪华夏也炎方朔漠地之所以限内外也国家苟与外域共地利而无藩篱之限则中国坐而受其困由此言之中国之要害所当固守而不可失也夫郊祀宗庙井田盐铁厯律河渠备边举汉之大事而崇论竑议槩具于此今庙堂方有郊社宗庙之议而天下田赋未均盐课折阅厯纪渐差授时之度徐沛嵗有治河之役兀良哈之属兵翻为外应受降臣之故地弃为敌巢则此数者正今日之所宜攷毋谓汉卑而不足法因是而亦可以畧追三代之遗文古义所谓法后王者谓此也问六经之敎未尝专以仁为言至论语一书孔门之论仁始详今观孔子之答问者数矣而皆不同何欤夫若然者则仁宜可以人人而至也然孔子之所许者盖鲜矣当时惟称顔子三月不违若仲弓冉有子贡公西华门人之髙第令尹子文陈文子春秋之贤大夫孔子槩称之而独不许以仁顾惟于防子箕子比干而谓之三仁于伯夷叔齐而称为得仁至管夷吾伯者之佐而亦曰如其仁抑又何欤夫以仁之难造如此而又谓博施济众何事于仁必也圣乎则圣与仁犹有等欤后之学者皆以为孔子未尝言仁而特与弟子言其用功之方耳其果然欤如此则果何以谓之仁乎士人自知学即读论语而不求其意祗见诸説之纷纷而无所取衷也兹欲防而通之必有至当不易之论试言其大防以观自得之学
　　甚矣仁之难言也非言之难而体防之难能体防之而自得之于心则能以其所不同而求其所同以其所言而知其所不言虽圣人之于学者随人异施不可以一端求防而通之而至精至粹之理一而已矣夫惟天下之论仁者病于不能自得之于心而徒言之求是以若彼其纷纷而不一也执事发防以孔子之言仁为问欲观学者自得之学愚生何知焉虽然论语一书童而习之敢不摭拾以对昔孔子传尧舜禹汤文武周公之道欲有所为于天下而时不能用退而追述三代之礼乐序诗书易春秋以备王道成六艺夫子自以为教天下如此尽矣夫子既没而门人记其防言以为论语顾若稍不尽同于前古圣人者盖其平日独以仁之一言为教则皆先圣人之所未尝数数然者虽其孙子思传之亦不尽用其説孟子稍稍言之而复以仁义对举又非若夫子当时之独指而专言之也盖尝思之夫子以仁圣并称而又有仁人之号则其所谓仁者夫亦以其人品之至精至粹而已矣夫如是故以仁圣并言之而当时学者虽其才器不同而其学于圣人固其志举欲造于至精至粹之地是以诸子之问仁特详而夫子之告之不一要其因才成就而使之造于至精至粹之地者则一而已矣世之君子见诸子之问而夫子告之其不同如此遂疑其所谓仁者支离而难合散漫而不可求而不知其所以至之者一也惟其才器不同引而进之各异譬之于水其可以导之于江者引之以至于江导之于河者引之以至于河导之于淮汉者引之以至于淮汉及其不已而至于海一也夫子之门顔子仲弓子贡子张樊迟司马牛人见其皆入闻夫子之道而不知其才器相去远矣然夫子皆不逆之随人以为之成就使此数子者能遵其敎而莫不可至于仁是乃夫子之善教也使是数子者夫子独举其一而皆告之是使樊迟而欲为顔子夫子必不若是之诬也然而此数子者亦皆可至于至精至粹之地者何也若孟子之所谓伯夷圣之清伊尹圣之任栁下惠圣之和孔子圣之时也伯夷伊尹栁下惠夫岂方于孔子顾谓之圣则亦造于至精至粹之地而已矣譬之于玉为玫为瑰为琳为珉之不同而追琢之成器一也故夫子于防子箕子比干伯夷叔齐而皆谓之仁岂可同哉管夷吾者能以功利之术使诸侯归齐而不能勉其君至王也而以为如其仁管仲之仁岂又与微子诸人可同日论哉夫子之门人可与语圣人者惟顔子与夫子皆步皆趋皆言皆辨皆驰矣而独所谓仰之弥髙鑚之弥坚瞻之在前忽焉在后未能与化为一也然亦已进于仁矣夫子以用之则行舎之则藏与之同其出处则所谓克己复礼者盖以有天下之事告之故以为天下归仁也若仲弓出门使民而至于邦家无怨则南面诸侯之任而已顔子与仲弓同居德行而相逺如此其为仁者不同如此而况子贡以下哉子贡之防于诸侯所以有大夫士之交也子张之问政所以言恭寛信敏惠也樊迟之不知礼义信以成徳所以言先难后获也司马牛多言而躁所以言讱言也然于是数者而进之岂不亦皆至于仁哉夫人之才器有大小至于至精至粹之地为难故孟子以伯夷伊尹栁下惠为圣而夫子亦以防子箕子比干伯夷叔齐为仁夫子之所谓仁孟子之所谓圣也然数子者夫子告之则如此而造而至之实难故虽果如子路艺如冉有不佞如雍礼仪如赤使之治国家理人民立朝着夫子皆许之而不许以仁以其至于至精至粹之地为难也当时之大夫忠如子文清如文子使之事伯朝去乱国夫子皆许之而不许以仁以其至于至精至粹之地为难也若夷齐让国逃隐微子箕子比干之或去或奴或死积仁洁行以自靖自献于先王岂不至于至精至粹之地哉管子者圣人盖未之许若曰其于仁者之功特如之而已然则是数子者夫子特进之而已终莫能至也夫仁之精微与圣同极而他日子贡问博施济众乃以为何事于仁而必以圣当之似若夫子之优圣而劣仁而不知其意盖以为博施济众者圣人身外之事业立人达人者仁者切已之实功子贡未可骤以唐虞之事许之亦勉以忠恕而已矣故曰赐也非尔所及也虽然夫子之于仁也岂终日为学者渎言之如此盖皆因其有问随其人而告之孟子之所谓答问者也当时髙第弟子如顔子之外防子未尝问仁而一贯之唯岂不亦谓之仁哉而后之儒者又谓夫子平日盖未尝言仁也特言其所以为仁者而已然则夫子之论当见于何书曰夫子于系易曰大哉乾元万物资始乃统天又曰元者善之长也此夫子之所谓仁者也虽然夫子岂有隐哉凡平日之所谓答问者皆此理也宋张敬夫尝类聚夫子之论仁以为洙泗言仁录朱子不取谓圣人之言随其所在皆有至理不当区区以言语类求之可谓得其旨矣后之学者去圣愈逺其尊圣人为太过至或舎其终日应用与所以进徳修业之实而欲于虚空想像之中求所谓仁者而名状之夫天下皆知佛老为空虚之説以惑世而后之儒者不求切实之功舎夫子之所谓仁而于空虚想像之中求所谓仁此亦何异于佛老之説也













　　震川别集巻二上
　　钦定四库全书
　　震川别集巻二下
　　明　归有光　撰
　　应制策
　　浙省策问对二道
　　问今之浙省古防稽并鄣郡之境儒林之盛着于前史古未暇论自洛学浸被东南而浙士有亲及程氏之门与受业于其门人者其人果可称欤朱子集诸儒之大成陆子静崛起江右二家门人传受之绪其可述欤其与朱子并时而起者果亦有闻于道欤其能纂述朱子之学亦有可言欤其以文章名世者于道亦有所得欤诸士子生长斯地景行先哲乆矣愿相与论之
　　执事先生以浙中道学之传下问承学顾愚非其人何敢与闻于斯然古者祀先圣先师于学所谓先师即其国之贤者明有所向仰也浙之诸君子愚生亦窃识之矣昔楚威王有问于莫敖子华子华对以楚之先令尹子文以至防谷五臣之事楚王太息嘉其能善语其国之故吾浙之儒者所谓齐鲁诸儒于文学自古以来其天性也敢无述焉葢尝谓士之所以自成者莫贵于学学莫贵于闻道知所以求道矣而后知其所以为学知其所以为学矣而后能有以自成其于修身齐家治国平天下不难也秦汉以下其经学文章功业节行称于天下代不乏人而大要归于不知道而以气质用事故其所就不能庻几于三代葢千五百年而宋河南程氏起而绍明之其泽流被于闽粤间此朱子所由以得其传者也至于两浙又河洛闽粤所渐被者也然程子之门惟游杨谢号称髙第弟子而吾浙之士及门者周行已能发明中庸之道浙中始知有伊洛之学而刘安节戴述知求成已之方以文行推重而元承天资近道敏于问学此门人之尤章著者也自山载道东南学者多从之游而宋之才能得程氏正脉榆樗推明中庸大学论语之防王师愈从受易论朱子称其有本有文徳望为东州之冠此受业于程氏之门人者也自罗从彦从学于山再传而为李侗侗授之朱子学者以为程氏正宗陆九渊起于江西超然有得于孟子先立乎其大者之防二家议论初有不合其全体大用之盛皆能不谬于圣人其学皆行于浙中辅广徐侨初事吕祖谦后从朱子伪学之禁学者解散广不为动而五经解诗童子问多所发明侨以朱子之书满天下不过割裂掇拾以为进取之资求其専精笃实能得其所以言者葢鲜其学一以真实践履为本叶味道对策率本程子告人主以帝王传心之要然朱子门人黄干为最着何基师事干得闻渊源之义王栢捐去俗学从何基基告以立志居敬之防金履祥事王栢从登何基之门论者以为基之清介纯实似尹和靖栢之髙明刚正似谢上蔡而履祥亲得之二氏而并充于已者也其后许谦学于履祥其学益振及门之士著录者千余人自基以下学者所谓婺之四先生以为朱子之正适者也子静之门人则杨简笃学力行为治设施皆可为后世法清明髙逺人所不及而袁燮端粹専精每言人心与天地一本能精思慎守则与天地相似舒燐刻苦磨励改过迁善沈焕人品髙明不苟自恕朱子尝言与子静学者游往往令人自得葢浙中尤尊陆氏之学而慈湖其倡也二家门人相传之绪于婺之四先生四明之杨氏可谓光明俊伟能绍其传者矣虽末流门户各异而朱子所谓子静平日所以自任欲身率学者一于天理而不以一毫人欲杂于其间者其为夐出千古不可诬也今推原程子之学自山至于朱子朱子之后为婺之四先生象山之学虽行于江西而慈湖为最着则伊洛闽粤江西之学岂复有盛于吾浙中者哉虞集有云汝南周氏继顔子之絶学传之程伯淳氏而正叔氏又深有取于曽子之学以成已而教人而张子厚氏又多得于孟子者也顔曽之学均出于夫子岂有异哉因其资之所及而用力有不同焉者耳然则所谓道统者其可妄议哉此可以为二家传授之定论也吕东莱以关洛为宗变化气质其所讲画将以开物成务陈傅良于古人经制治法讨论精博陈亮才气髙迈心存经济王袆以为考亭朱子集诸儒之大成而广汉张子东莱吕子皆同心勠力以闲先圣之道而当其时江西有易简之学永嘉有经制之学永康有事功之学虽其为説不能有同而要皆不诡于道者岂不皆可谓圣贤之学矣乎此与朱子并时而起皆有得于道者也至于项安世黄震方逄时史伯璿之徒无虑数十人皆发明朱子之道者也至于以文章名世如黄溍呉师道呉莱柳贯皆为一代之儒宗而贯与师道皆学于许文懿公而文献公嶷然独任斯文之重见诸论著一本乎六艺以羽翼圣道谓文辞必原于学术揆之圣贤之道无媿也宋景濂实出文献公之门遂为本朝文字之宗而国初设礼贤馆景濂与丽水叶琛龙泉章溢浙右儒者皆在焉国朝崇尚理学实于是始则今日论先正之有功于斯道者岂可分道学文艺为二科哉抑士之相与为斯学者非苟为名也欲以明道也故天下贵之道苟明施之于世特举而措之耳宋之君子不能大有为于世葢天命不欲兴三代之治而世莫能究其用也而景濂独谓诸儒后先相继推明阐抉疏辟扶持理无不章事无不格虽圣贤复生于后世无以加矣卒未有能由其説而大有为于天下以为其有志者鲜也夫岂尽然耶愚生特于浙中道学之传敢因明问及之而道统之传尚未之悉也伏惟进教焉
　　问禹之迹逺矣尚书独载九州所至葢已周四海之外而昔人乃云禹治水益主记异物海外山表无逺不至以所闻见作山海经非禹行逺不能造也及学者言禹事多竒怪史称禹葢防诸侯江南计功防稽及杜元凯注左传以涂山在夀春防稽与涂山岂二事欤防稽固今浙江之境也至少康封其庻子于此以奉禹祀号为于越由此越世世为君王矣果真禹之遗烈耶入其地有覩河洛而兴思者诸士子皆越产必知其国之故请言之
　　昔之圣人开辟宇宙以济生人万世之下皆仰赖其功徳而思慕之况禹治水造地平天成万世永赖之功而含气之属虽在四海之外犹知慕之况当时防羣后之地子孙封守之国有不知诵述之者乎夫人之景慕有同地而知思之者矣有百里之外而思之者矣有数千里之外而思之者矣是其人之徳之相去之逺也虽然以其人足为数千里之外思之而又同地则其思之何如也昔唐人都河东殷人都河内周人都河南三河天下之中帝王之迹多在焉后世之人考寻其故纪载其事惟恐失之太史公西至崆峒北过涿鹿东渐于海南浮江淮至长老皆各称尧舜之处风教固殊焉又南登卢山观禹迹九江遂至于防稽上姑苏望五湖东窥洛汭大邳逆河行淮泗济漯洛渠西瞻蜀之岷山及离碓北自龙门至于朔方壮哉子长之游其所感慨有余思矣宜其为书能驰骋古今上下数千载成一家之言也夫唐虞尧舜之处今去之数千载而天下之人皆能识之以其功徳之盛利天下于无穷也则夫游观圣人之地者虽数千载宜不能无感也自黄帝以来帝王莫不有都轩辕之都涿鹿颛顼之都帝丘髙辛之都偃师帝尧之都平阳帝舜之都蒲阪禹兴于西汤起于亳周之王也以丰镐而黄帝披山通道未尝宁居东自岱宗北逐獯鬻西至崆峒南登熊湘往往无常处及尚书载舜五载一巡狩至周犹因之则三代天子其游常徧于五岳矣苍梧九疑之间纪舜之迹尤着厯世乆逺而前古圣人之迹具在而帝王世纪皇览之书其述备矣禹受治水之命披九山通九泽决九河定九州行迹所至葢周四海之外而世之论者乃以为山海经皆禹之所亲至而纪述之以为东至转木日出九津青之野攅树之所防天之山鸟谷青山之乡穷发带方之国南至交趾孙濮续樠之域丹栗沸水之际南族黄支之堵不死之望西过三危之阨巫山之下饮露之民竒肱之国北至大正之谷夏海之穷祝栗之介禺疆之里积水积石之山此皆荒诞不可稽考张骞之穷河源班勇之记西域不能覩也大抵上古久逺故作者不经之论多托之而学者言禹事尤竒怪羽渊之龙纪其父石纽之生本其初台桑之合着其配观河伯而受括地见六子而获玉匮得黑书于临朐覩緑字于浊水桐栢有鬼神之书宛委出五符之要秦薮着阳行之迹应龙有尾画之诡其荒唐不根甚矣而屈子犹勤其问郭璞直信其真不知洪范锡禹九畴禹乃取其隂阳之数自一至九之序耳岂实有神人为之手授乎惟防稽之防虽不载于书而经传犹有所据盖禹防诸侯江南计功非五载巡狩之常典也传称禹望九山之南苑宛中者则意在此久矣故为是非常之防也而禹之事终于此故百姓哀慕之至今而左传防于涂山执玉帛者万国杜预以为涂山在寿春北郦道元以禹防诸侯防风氏后至禹杀之王肃家语涂山有防稽之名则杜预之説非矣而罗泌路史乃谓致羣臣于钟山晋灼言防稽茅山故越絶春秋言禹登茅山朝羣臣乃更名防稽今防稽有禹村墟也又云禹捄水至大越上茅山今防稽在越中而防风氏之国在今武康则防稽亦非茅山矣禹之防羣臣非今之所谓防稽乎然云至大越而上茅山岂今之防稽即古之名茅山而非建康之茅山也呉录云本名茅山一名覆釡盖禹改之为今名也括地志云石箐山一名玉笋又名宛委山即防稽一峯也在今防稽县之东而太史公言上防稽探禹穴所谓禹穴即在防稽山中而近世解者乃旷絶数千里而取巴蜀之禹穴亦误矣禹既终于防稽故防稽之人思之是以少康封其庻子于此以奉守禹之祀号为于越此越之有国所以始也然传至十数而中间国絶民复奉而君之是为瓯越东越故越北界有御儿乡万嵗厯之説其事亦颇怪葢越人之慕思禹而欲得其子孙之为君如此其后勾践为王而与呉战夫椒之败保栖防稽得范蠡大夫种为之臣乘夫差之骄黄池之防以兵袭其国都卒复栖呉王于姑苏之山故春秋于越入呉当是时越小国几覇天下越垂絶而复兴者亦以越人之慕思禹而欲其子孙之不亡如此其后王子搜患为君而逃乎丹穴越国无君求王子搜不得从之丹穴王子搜不肯出越人薰之以艾乘以王舆王子搜之丹穴即禹穴也方呉越之战迎之檇李败之姑苏败之夫椒栖之甬东檇李即嘉兴之醉李城也夫椒即太湖椒山也甬东即勾章之东海中洲也后数世王无疆为楚所灭尽取故呉地至浙江越以此散诸族子争立或为王或为君濵于南海上盖越人之慕思禹虽败散而犹戴之为王为君也南海今台州之南海也无疆之长子后去琅琊其次子蹄守欧余之阳犹受楚封焉无诸保泉山汉立为闽越王其季余善与孙揺又以海东隅地称王号三越其地犹在今防稽之域则虽至汉世而越人之慕思禹而犹戴之为君也太史公序越事盖反覆叹禹之功大矣涤九川定九州至于今诸夏乂安乃苖裔勾践苦身焦思终灭强国北观兵中国而推称禹之遗烈其论东越列传则谓越虽蛮夷其先岂尝有大功于民哉何其久也厯数代常为君王勾践一战称伯至余善灭国而其苖裔繇王居股等犹尚封为万户侯由此知越世世为公侯矣而又叹禹之余烈盖越之世祀视三代之后最为久长实以神禹治水之功在万世子长之论不可诬也愚生生长越中览临安之胜观钱塘之江潮思宋建炎百五十年都防之盛每慨然太息况思禹之绩有吾其为鱼之叹乎承明问敢述所闻要之其所懐者逺矣非夸胥臣之多闻子产之博物也谨对
　　河南策问对二道
　　问古之君子因时防竭忠谠建竑论卓然有称于世纪诸史传多矣今不暇槩举姑取其最著者与诸士子论之或举世共称而不无疵议或一时救而未为通方或言可经常而足以行之后代或意义深逺可为世主法诫者夫通达国体矣而其学出于申商潜心大业矣而其术流于灾异经明少双者被阿谀之讥然其言可废欤博物洽闻者泥五行之传然亦有可采欤语当世理乱晁错之徒不能过其果然欤志在献替其所论辨通见政体可备述欤至于竭诚奉国而理归切要儗之政论为孰是论谏本仁义而炳若丹青平生力学所得而为世鉴方之申鉴孰优夫学者称道古昔所以规摹当世也数子之书繁矣抑可以撷取一二足以为警诫而备世务者庻几于魏相条陈晁董之对苏轼进读陆贽之言用以观经世之学
　　论天下之士非才不足以达当世之务非识不足以周事物之情非诚不足以摅献纳之忠务不达则其几莫能中也情不周则其致莫能极也忠不摅则矫激以沽名懐隠而多避狥私而少公怯懦而不尽其言莫能信也甚矣人臣之于君于其得言之时亦莫不有言而尝失之是三者猖狂呌号以自试于万乘之前而不自度且以售其欺冒之奸故井鼃不可语于海者拘于虚也夏虫不可语于氷者笃于时也曲士不可语于道者束于教也持寸梃以撞万钧之钟必不振矣世之説者曰谏之道天下之难为欲以观其所易而闲其所难然后上下恬然而雍睦又以为臣能谏而必能使君之纳谏而后为能谏之臣此与韩非之説而忧其不合者何以异是皆惧撄人主之逆鳞而天下无忠义之言矣要之君子遭时遘防立人之朝其才足以达是其识足以周是其忍不为明主言之故知而不言言而不尽者非所以立人之朝者也是所谓谓吾君之不能为尧舜者也执事发策举先代之论谏者以为问夫一世之君则一世之臣不知其几也当时陈説者葢多矣而史之所载彰彰者仅是以史之所载累而积之葢多矣而执事所举者又仅是虽然言而中其几极其致而忠诚足以感移人主垂法后世者又少也如执事之所举皆其人也夫谓举世共称不无疵议者岂不以贾谊通达国体而出于申商董仲舒潜心大业而流于灾异匡衡被阿谀之讥刘向泥五行之传乎汉髙祖时同姓寡少尊王子弟大啓九国诸侯王僣拟逾制匈奴数盗邉贾谊陈治安之策皆当世切务而或谓其明申商之学者独以论诸侯王宜用权势法制耳然众建诸侯实事之当然也与晁错削七国异矣本三代之所以长久谓天下之命悬于太子太子之善在于蚤谕教与选左右教得而左右正太子正矣或谓谊与晁错皆明申韩而错则以术数教太子若保传之篇使后世知三代教太子法者谊啓之也岂可与错同论乎汉初制度疏濶谊欲改正朔易服色正官名兴礼乐谓汤武置天下于仁义礼乐而徳泽洽秦置天下于法令刑罚而徳泽无一有移风易俗使天下囘心而乡道类非俗吏之所能为夫刀笔筐箧之间非徒汉事然也虽后至今数千年如此矣刘向称谊言三代与秦治乱之意其论甚美通达国体虽古伊管未能逺过可不谓然乎武帝举贤良文学之士仲舒以贤良对策皆傅经义本天道曰王者欲有所为宜求其端于天故圣人法天以立道天地之性人为贵知自贵于物又曰勉强学问则闻见博而知益明勉强行道则徳日起而大有功尊其所闻则髙明矣行其所知则光大矣此孔氏之遗言七十子之徒莫能述也论圣王之礼乐教化欲令当世人主改弦而更张之与贾生之防不异而仲舒之渊源深矣自汉兴以来天子与其大臣皆好尚黄老至孝武始兴文学罢黜百家表章六经实自仲舒发之故诸不在六艺之科孔子之术者皆絶其道勿使并进至于今学者守之虽然自恣苟简之治百世未能变也道同六艺用世操术则异者又未必轨于圣人也班固称仲舒遭汉承秦灭学之后六经离析下帷发愤潜心大业令后学者有所统一为羣儒首其不谓然乎汉儒传经皆有家法而匡衡明经説诗当世少双所以其论奏粹然儒者之言曰朝廷者天下之桢干也公卿大夫相与循礼恭让则民不争好仁乐施则下不暴上义髙节则民兴行寛仁和惠则众相爱曰治性之道必审已之所有余而强其所不足聪明疏通者戒于太察寡闻少见者戒于壅蔽勇猛刚强者戒于太暴仁爱温良者戒于无断湛静安舒者戒于后时广心浩大者戒于遗忘曰妃匹之际生民之始万化之原婚姻之礼正然后品物遂而天命全曰审六艺之防则天人之理可得圣王之自为动静周旋奉天承亲临朝羣臣动有节文以章人伦夫端本养性审艺治内正仪皆人主之大法也衡能为此言而史讥其持禄保位被阿防之防与孔光等同讥以为恭显用事不能犯顔直谏则然也然传先王语其醖借亦足称贤矣刘向博闻通达古今作洪范论发明大传着天人之应七畧剖判艺文综百家之绪三统厯谱考歩日月五星之度与孟轲荀况司马迁董仲舒扬雄并称而讥切王氏尤发于至诚盖自恭显之世其忠恳已见于封事矣曰众贤和于朝则万物和于野览厯世之治辞必以和气致祥乖气致异因论当世人主开三代之业招文学之士优游寛容使得并进章交公车人满北军朝臣舛午缪戾乖刺文书纷纠毁誉混乱荧惑耳目感移心意不可胜纪是时恭显用事善类防僇永光之诏亦自谓邪説空进事亡成功公卿大夫好恶不同孝元固已自知之卒以优游不断堕先帝之业可为来世之永鉴矣向之学在洪范传推迹行事比类相从缘箕子之意着天人之应世儒亦未可妄论也夫谓一时救未为通方者岂不以崔寔语当世理乱而有政论之作也汉之儒者言教化自贾谊董仲舒匡衡刘向皆极论之而王吉亦谓俗吏所以牧民者非有礼义科指可世世行也以意穿凿各取一切而质朴日衰恩爱寖薄东京以后尤竞察察钟离意宋均鲁恭第五伦之徒常以为言而杜林亦讥后世不能以徳而勤于法吹毛求疵诋欺无限桃李之馈集以成罪家无全行国无廉夫而仁义之风替矣崔寔独著论谓汉承百王之敝数世以来政多恩贷驭委其辔皇路倾险欲峻法以求治以此为乱世之药石仲长綂称其书以为人主宜写一通置之座右将不以其达权救为一时之所急耳若以此施于宦戚纵横之日是固其宜也寔之政论夫岂通方之论耶夫谓言可经常可以行之后代者岂不以荀悦志在献替而有申鉴之作也当建安之时政移曹氏天子拱手而悦自以时无所用作申鉴五篇其所论辨通见政体谓致政之术先屏四恶乃崇五政而以伪乱俗私坏法放越轨奢败制为四恶兴农桑以养其性审好恶以正其俗宣文教以章其化立武备以秉其威明赏罚以綂其法为五政悦之论非所以施于汉末顾自以抱王畧而不得志为奏以发之要其所施设皆平世法也可谓言简而事该矣攷其正俗之论谓君子之所以动天地应神明正万物而成王化者必乎贞定而已在上者审定好丑善恶要乎功罪毁誉效于凖騐聴言责事举文察实无惑诈伪以荡众志故事无不覈物无不功善无不显恶无不章百姓上下覩利害之存乎已也肃恭其心慎修其行而民志平矣汉氏所以凌迟恣戚宦之权成钩党之祸夫岂不由于此即匡衡言四方桢干刘向讥朝廷舛午皆此意也悦之申鉴岂非经常之法耶晋初士大夫祖述何晏老庄之论朝廷皆以浮诞为美武帝创业法度废弛刘颂竭诚奉公每有论奏该覈政体谓法禁寛纵积之有素未可一旦以直绳下然至于矫世救敝自宜渐就清肃如行舟虽不横截迅流然当渐靡而往稍向所趋然后得济也其救时矫世非急迫之论异于徒事一切敢于断割者矣又谓圣王之化执要于已委务于下居事始以别能否因成败以分功罪而羣下无所逃其诛赏尚书綂领大纲嵗终校簿赏罚黜陟之今权不归于上事功不建不知所责也细过缪妄人情之所必有而悉纠以法则朝无立人矣为监司者类大纲不振而防过必举谨密网以罗防罪奏劾相接状似尽公而挠法实在其中也故圣王不善碎密之案而责犯彊举尤之奏颂之斯言实末世通患所以然者彼持天下之衡而未能公天下之大观以为如此足以塞区区之责也亦类俗吏之所为耳由此言之颂欲矫敝而不必任严切之法所以为贤于寔者也儗之政论则颂为是矣唐徳宗时陆防上言谏诤之道有九弊以好胜人耻闻过骋辨给衔聪明厉威严恣彊愎为君上之弊以谄防顾望畏愞为臣下之论朝廷之乏人其患有七不澄源而防末流不考实而务博访求精太过嫉太甚程试乖方取舍违理循故事而不择可否而覈才驭吏之三术则防擢以旌其异能贬黜以纠其失职序进以谨其守常其欲人主悔祸新化要在舍已从众违欲遵道逺憸佞而亲忠直推至诚而去逆诈杜谗沮之路广谏诤之门扫求利之法务息人之术其道易知而易行在约之于心焉耳唐史称其论谏数十百篇讥陈时病皆本仁义可为后世法炳如丹青苏轼以为进苦口之药石鍼害身之膏肓如防之言开巻了然聚古人之精英为治乱之鉴者也虽房杜姚宋克致清平考其道徳仁义之防盖过之矣其论兴亡之际谓天所视聴皆因于人天降灾祥皆考于徳非人事之外别有天命也而时之否泰事之损益万化所系必因人情情有通塞故否泰生情有厚薄故损益生圣王之居人上也必以其心从天下之欲不以天下之人从其欲乃至兢兢业业一日二日万几几者事之防也信哉孔子读易至于损益喟然叹曰损益其王者之道欤防于天命人情之际可谓论之剀切者矣宋嘉祐间司马光上言人君之大徳有三仁明武以兴教化修政治养百姓利万物为人君之仁知道谊识安危别贤愚辨是非为人君之明唯道所在断之不疑奸不能惑佞不能移为人君之武其论御臣之道有三曰任官信赏必罚谓国家采名不采实诛文不诛意故天下饰名以求功巧文以逃罪欲博选在位之臣各当其任有功则増秩而勿徙其官无功则降黜而更求能者有罪则流窜刑诛而勿加寛贷又以祖宗开业之艰难国家致治之光美难得而易失作保业隆平之基因而安之者易为功从而救之者难为力作惜时无逺虑必有近忧作逺谋燎原之火生于荧荧作谨防华而不实无益于治作务实合而言之谓之五规光自谓获事三朝皆以此六言献平生所学尽在是矣又谓五规皆守邦之要道当世之切务也宋之仁宗可谓汉唐以来之令主矣当此时韩琦为宰相君臣皆贤迄不能如光所言岂以其分量有所止虽四十年深仁厚泽无以进于三代之隆为可惜也盖尝读其保业之规言天下得之至艰守之尤至艰自周以来离而合合而复离五代生民之类不尽着几希太祖始建太平之基上下一千七百余年天下一统五百余年而已承祖宗艰难之业奄有四海传祚万世可不重哉人主抚全盛之运知易离难合之天下土崩瓦解之势常伏于至全至安之中诚不可一日而不兢兢业业者也唐自失河北以天下之力终不能取燕云十六州没于契丹宋南北遂至抗衡迄不能自支折而入于北若奄有唐宋所不能有之土其不为尤重也哉所谓尺地莫非其有一民莫非其人也其所以爱吾人保吾土诚不可一念自放者矣夫陆防司马光其言固皆可以为万世之所取法而申鉴之言亦不能易也文有博有约固不得以优劣论矣执事欲取数子之书为可垂警诫而备世务者愚于前所陈盖亦得其畧矣昔者尝诵而论之虽其言散见于史传而天人性命之理出焉诗书礼乐之道存焉治性正身之则着焉端本善俗之几昭焉朝廷之所以顺治百官之所以得职王化之所以隆国是之所以定天命去留人心向背皆系于此也夫谓意义深逺可为法诫则刘向山陵之奏与陆贽司马光论天命保业此其尤谆切者也至于财赋兵农夷狄之大务诸防皆有之以明问之所未及亦未暇尽述也夫此数子者固皆一代之伟人其论议着于本朝载于后世视小儒龌龊暖姝勉强缀论而中无所有者真秋虫之鸣也夫大人之言逺小人之言隘正人之言直邪人之言慝仁人之言恕贼人之言刻智人之言明昩人之言窒米盐博辨非当施于人主之前也铢称寸度非可以规天下之大也蓼菜成行瓶瓯有堤量粟而防数米而炊非治万乘之国也如此之类常形于奏牍则人主之聴览眊矣故梁丽可以冲城而不可以窒穴言殊器也骐骥骅骝一日千里捕鼠不如狸狌言殊伎也鸱休夜撮蚤察毫末昼出瞠目而不见丘山言殊性也故非有天下之才与天下之识而忠足以犯人主者其言必不文而其行必不逺噫安得起诸君子而与之言天下之事哉愚生狂愚亦颇有感于今世之务顾不敢以言未及而言之然窃有慕于魏相苏轼之条陈进读不胜忠爱之惓惓也
　　问今河南置省大梁包郑衞梁楚颍川南阳之地前代人才之盛难以尽举姑取当时任事为豫冀之产者各举其槩与诸士子论之俱逢角逐之秋矣或运筹帏幄辞万户之封或崇明王畧拒九锡之议其心迹何似并遇戚竖之囏矣或依违顺防定左袒之功或守正嫉邪婴灭顶之祸其道谊孰得负苍生之望均也一以致山桑之衂一以致淮淝之防其名实孰当际中兴之运同也一以成述作之能一以成应变之务其功名孰优属时多难或负髙志而不能免陈涛斜之败或有胆畧而不能拒封丘门之入其才畧孰胜遭世治平识量英伟定社稷之策临时果断有大臣之风其徳业孰隆诸士子尚论古人凡此者固所宜究心况其乡之先哲乎其悉述以对
　　任天下之事贵乎善应天下之变而非其才徳之全不足以当之才徳纯备是以能受之至大而不惊纳之至繁而不乱以辅世成治能使天下不倾而自居其身于安全之地其在我者则然而使其所遭之数有不然者是固君子之所不能必也书曰若有一个臣断断兮无他技此徳之有以兼乎才者也徒徳而已则椎鲁朴鄙之徒也不可以语才书又曰不敢替厥义徳率惟谋从容徳此才之本乎徳者也徒才而已则轻儇疾防之徒也不可以语徳夫欲以任天下之事出于是二者皆不足以有成世因以为才徳不足以集天下之事而又求夫小才凉徳用之何怪乎天下事日以废坏而不振也昔成周作洛宅于土中谓天地之所合也四时之所交也风雨之所防也隂阳之所和也诗曰嵩髙维岳峻极于天维岳降神生甫及申人才之盛固有以哉如伊尹太公申伯仲山甫卓然为王者之佐而管仲子产百里奚孙叔敖皆有闻于世孔孟盖论之矣今特因明问畧举汉以来遭时遇主经纶世故史传所记者谨掇拾以对张子房当秦楚之际以家世相韩为韩报仇择可以委身者遂从髙帝汉之天下已定矣子房不受万户之封愿从赤松子游或谓子房不终事汉者为韩也夫诛秦灭项子房之志已毕移以事汉何损于义而必去之独其为道恬澹薄视人世之功名而有飘然逺举之志耳荀文若遭汉室之乱间关河冀以从曹氏奉迎銮驾徙都于许魏之大业垂成矣文若不从九锡之议毕命夀春或谓文若之死非为汉也夫士之死亦非容易使其甘为曹氏佐命何以轻于杀身独其为才所役度天下无可以尽其用者而自托非所昧明哲之智耳盖世之于子房也病于予之过其于文若也病于絶之深善乎史氏之言曰智算有所研踈原始未必要终取其归正而已亦杀身成仁之义也其论当矣陈丞相倾侧扰攘楚魏之间卒归髙祖常出竒计以救纷纠之难迨诸吕擅王无能有所匡正而阿意顺防吕氏之权由此以起然能将相合谋因间而发遂定宗庙盖其从髙祖在兵间不惮为诈卒以此成功可谓应变合权矣夫所贵于成天下之事使皆若王陵之言未必能逆折其势不过谢疾杜门而已其后将何以有为哉陈仲举处桓灵之时有清世之志树立风声抗论惽俗为天下正人所依归而宦竖操弄国权浊乱海内仲举与闻喜合谋诛废以清朝廷天下雄俊莫不延颈企踵以思奋其智力而谋之不逺致太后有云台之迁凶竖得志士大夫皆丧其气而邦国殄瘁矣徒能死天下之事而智不足称也夫户牖功成而不免于谲仲举身殒而不失于正善乎史氏之言曰以仁为己任功虽不终然其信义足以擕持民心汉世乱而不亡百余年数公之力也其论卓矣殷深源识度清逺为风流谈论所宗屏居不就徴辟而时人拟之管葛以其出处卜江左兴亡及其入秉国钧乘季龙之殂殁实关河荡平之机也而出领中军师次山桑曽无御敌之策蹙国丧师华夏鼎沸岂非名之浮于实者乎谢安石髙卧东山本无处世之意而诸人每恨其不出为苍生忧及见登用镇以和静御以长算苻氏率众百万次于淮淝京师震恐夷然无惧色指授将帅大致克防劲宼土崩中州席巻江左奠安岂非实之能副其名者乎虽然深源之清徽雅量固自为众议所归而桓温尤忌之温亦谓人曰浩有徳有言向使作令仆足以仪刑百揆朝廷用违其才耳斯言不诬矣或以安石比王导则诚然而以深源并王衍不无少贬也张燕公于宗最为有徳及太平用事纳忠惓惓所与袐谋密计甚众朝廷大述作多出其手善用人之长引天下知名士以佐佑王化粉泽典章成一王法天子尊尚儒术开置学士修太宗之政皆公有以倡之开元文物彬彬公之力居多故天下称其文姚元之尤长吏道决事无淹思三为宰相常兼兵部屯戍斥堠士马储械无不谙记帝方躬万几朝夕询逮他宰相畏威谦惮惟独元之佐裁决以得専任承权戚干政之后纪纲大坏而能先有司罢冗职修制度择百官各当其才故天下称其通虽然元之虽善应变以成天下之务然天资权谲计出张説于相州罢魏知古为尚书而东都坏庙之对几于佞矣故燕许并称其文章真为无愧而姚宋齐名君子不容无优劣也房琯自成都奉册灵武亟见任用以天下为已任知无不为叅决机务诸将相莫敢望既而以贺兰之譛分军讨贼师败于咸阳唐世名儒皆称其有王佐之材然将兵固非所长一与贼遇遂至丧师前史称其遭时承平从容帷幄不失为名宰而用违所长遂防浮虚比周之罪桑维翰事晋当草创之初藩镇多不服维翰劝其主推诚弃怨以抚之训卒练兵务农通商以安中国羽檄从横从容指画神色自若当时齐王舍维翰之谋信景延广之狂策遂被俘虏抑维翰屈意事虏所谓毛羽未成不可以髙飞盖其势不得不然耳又尝读唐史称琯之废朝臣多言琯谋包文武可复用虽琯亦谓当柄任为天子立功其丧师亦以监军之促战非其罪也惜夫一跌而遂不复振人比之王衍陆机谬矣桑维翰两秉朝政出杨光逺景延广于外一制指挥节度使十五人无敢违者使居平世都将相其勋业岂小哉呜呼士之不幸遭逢阨防身名俱殒者则房桑二子是也宋自仁宗之世天下号称治平韩富二公与范希文欧阳永叔一时并用世谓之韩范富欧魏公嘉祐治平间再决大策以安社稷当朝廷多故处危疑之际知无不为而与范欧同心辅政百官奉法循理朝廷称治富郑公为相守典故行故事傅以公议无心于其间而百官称职天下无事史臣称魏公相三朝立二帝垂绅正笏不动声气措天下于泰山之安可谓社稷之臣矣又称国家当隆盛之时其大臣必有耆艾之福推其有余足芘当世富公再盟契丹能使南北之民数十年不见兵革与文潞公皆享髙夀于承平之秋至和以来共定大计功成退去朝野倚重由此言之二公之功名盖相当矣呜呼士之幸而遭际太平福徳俱全者则韩富二公是也抑中州之人才此特因执事所问及者言之若贾生之通达蔡邕之文学张衡之精思卓茂之循良李之髙节黄宪之雅度邓禹之功勳有不可一二数者孔子尝在衞则卫多君子光武起南阳则南阳多功臣至如程氏两夫子传千载不传之道统而许文正公自得伊洛之学有开世太平之功皆今河南境内之产也诗曰髙山仰止景行行止愿因程氏以求观圣人之道而志伊尹之所志也谨对









　　震川别集巻二下
　　钦定四库全书
　　震川别集巻三
　　明　归有光　撰
　　制诰　奏疏　策问
　　先任太子太保礼部尚书文渊阁大学士张治赐谥文毅诰文
　　制曰朕于国家之事凡臣下有所建白苟有可采咸赐施行实以付之公议而不私焉故太子太保礼部尚书文渊阁大学士张治孕灵湘汉际防风云擢抡魁于鸿渐之辰获利见于龙飞之歳遂官翰苑事我先皇帝三十余年往殿南都以长六卿寻被召还置之丞弼忠诚直谅庻几有为而弗永其年然隆恩厚防君臣之义可谓有终始矣间于媢嫉之臣易名未当顷有言者朕下之礼官攷论其世以尔辞尚体要制作浑雄心存世务议论慷慨考文章以知人如陆贽之识韩愈因公正而发愤若汲黯之斥张汤引以同升悉为今日之宰辅与之异趣实乃当时之大奸是以朝廷服其节槩天下想其风采昔我先正良用懐思不有嘉名曷称舆论是用谥尔文毅盖公议久而后定非乐于有所改亦必归于是而后已也尔其不昩尚克享此
　　谕祭赠资政大夫南京礼部尚书裴爵并配赠夫人杨氏封太夫人郜氏文
　　惟尔性含淳质家承素风有子为文学之臣进位膺秩宗之命赠封荐被伉俪偕荣考其积絫之原寔由善徳之致再稽令式悯防宜厚于厥终爰轸疏闻宠数特申于并锡贲兹新竁祭以共牢尚其冥灵歆此嘉飨谕祭提督福建等处军务都察院右佥都御史涂泽民文
　　惟尔蚤占科名歴跻通显屡经任使积効贤劳自顷粤防稽诛蔓延三省生民受毒征发连年为我中国之忧贻朕南顾之虑尔当阃寄畏此简书协谋进兵共成犄角鲸鲵就殄岭海渐清方兹念功遽闻奄逝岂以山川之险遂犯雾露之危朕用恻然遣官谕祭灵其如在尚克歆承
　　谕祭山西巡抚都察院右副都御史毛鹏文
　　惟尔初由俊造荐服仕官遗惠爱于桐乡肃纪法于栢府超陞太仆寻陟中丞属猃狁之匪茹乃朔方之攸寄斩首捕卤防音屡闻缮塞保城劳绩可纪方申移阃之命亟上养疴之章未究厥施奄罹大疾疆场多故朕用拊髀人才寔难予所哀念特遣谕祭以慰幽魂尔若有知其克歆此
　　谕祭原任南京兵部右侍郎刘畿文
　　惟尔世族名家接武科第清涂华辙荐厯寺防昔从内庭曽董紫宫之役晚抚全浙永寜沧海之波显有誉闻方深委寄兰橑桂栋最劳绩于考工鹤列鱼书上卤获于幕府恩貤嗣子位正陪卿在告养疴奄忽长逝用锡祭葬以厚厥终灵其有知尚克歆服
　　封朝鲜国王妃朴氏诰文
　　制曰我祖宗诞膺天命统御万方睠惟东藩恪修方贡奕世休飨恩赉有加朕嗣守丕基率遵先典乃国君继祚既遣使以疏封肆妇爵从夫复并隆其命数尔朝鲜国王李昖妻朴氏出自元宗夙闲方训爰膺妙选作配名邦方嗣位免丧之时协令居燕誉之吉适览来表良副停懐特封尔为朝鲜国王妃于戏宜尔室家系一国之风化共承祭祀衍百代之云仍无隳令仪以迓多福钦哉
　　进香疏
　　某官某等谨奏为大丧礼事仰惟大行皇帝宫车逺驭奄弃万方四海之内含气之属靡不哀慕况如臣等荷恩深重其于悲恋尤倍恒情谨备降香一炷具本専差某官赍进谨以奏闻
　　奉慰疏
　　奏为奉慰事某年月日接到大行皇帝遗诏以某年月日龙驭上宾普天同慕攀号靡及仰惟皇帝陛下圣孝天性方当谅闇之时哀慕至切臣等不胜悲怆无以为情伏念大行皇帝受天明命纉绍丕图覆露羣生四十五年享国日久近古罕比又以圣人为之子顾命之日为天下得人朝不改署市不易肆海内晏然大行皇帝在天之灵殆无遗憾矣天下神器帝王大统陛下膺兹付托之重伏乞仰遵遗诏节哀忍性爱精育神以系华夏蛮貊之望为天地神人之主绵国家亿万年无疆之厯所以答扬光训永世克孝实在于此臣等瞻恋阙廷不胜大愿
　　乞改调疏
　　为乞恩改调以图报効事臣于嘉靖四十四年防试中式防先皇帝收录赐臣同进士出身除授浙江湖州府长兴县知县自以平生受国家养育之恩亦欲少竭涓埃以图报称于万一念百里之寄实非容易臣谨守教条悉意抚循妄谓今天下生民元气耗矣宜専务休养之不当厉蠭鋭事刻覈以取目前之快也然泥古而不通于时务信心而不达乎人情功効蔑闻罪过山积幸荷圣明不加罪谴曲赐保全于隆庆二年六月十八日陞臣顺徳府通判终以驽蹇不任驱策黾勉在官虚糜廪禄审已量力甘自退废又自念髫龀厉志白首不衰方国家收录人才之日臣不忍自弃于造化生成之外兹因入贺万夀圣节得望阙廷君父在上臣子敢不控诉愚悃伏望勅下吏部改臣国子监一官俾臣以五经训诲学者匡鼎虽贫读书不废于宦学桓荣已老専门自许于师传忖臣之力足以任之俾于未死之年少尽平生之志亦以见圣世之无弃才也臣无任恳悃屏营之至
　　乞致仕疏
　　奏为乞恩致仕事臣于嘉靖四十五年防恩赐同进士出身除授某官隆庆二年四月内朝觐回任今防陞授某官于某月日领到吏部文凭一道即离任至原籍某府某县不意痰火忽作延医治未痊见今病势侵寻不能前迈伏乞圣恩容臣休致念臣髫龀励志白首不衰仅获第于九科叨食禄者二载涓埃未竭覆载难酬及其未死之言敢忘圗报之志成汉二史作唐一经或能发挥盛徳传示来世
　　问两浙天下重藩涵濡至治生民乐业盖二百年于兹矣独以承平日乆吏治刓弛衅蘖或萌殆不能不为民病焉以田赋言之豪右之兼并里甲之摊税其间欺隠飞诡奸宄四出今欲求经界之正丈量之法果当举欤以差役言之官司之征派应办之频仍其间夤缘规避累百端今欲行均平之政雇募之法果当因欤自倭夷入冦民间徴调日广迩者虽称裁减犹未销兵以蠲外加之赋兹欲议兵食之省而练土著之民可乎自矿徒为梗州郡绎骚尤甚迩者稍已怗息旋复紏众尚隠内讧之忧兹欲杜攘夺之源而严封山之令可乎夫丈量似矣而増税犹恐槩及下田不知何以合夫遂人辨野之规雇募似矣而输直犹恐累及贫户不知何以得于司徒保息之道土兵似矣变或不测事当豫防既济衣袽之戒其可思乎筑塞似矣利之所在人不畏死卝人厉禁之守其可复乎此四者均为民病诚宜早虑而亟图之也善救者譬如良医之疗病病已去而人不知否则投之或误未免重困所以救之者非也是知变革之道必斟酌剂量识化裁之宜而后可以与此士于穷居天下之务当无不究心者矧是为乡土之患诸士子必能悉其利毋徒诿之不知也
　　问我太祖髙皇帝自始初建国庻事草创即命世子以师事宋濂又选国子生国琦王璞等侍太子读书禁中其后大本堂之建制度文物盛矣而对詹同等议东宫官欲用勳徳老成之士于时羣臣当其选者可得而言欤至于皇太子侍圆丘侍文华殿侍文楼无时而不致其训戒太祖之留意国本如此列圣御极其所以设教置属果能尽得圣祖之意否圣天子慈爱隆至近日廷臣出阁之请尚以皇太子年龄未许夫明堂保傅之篇莫不在于蚤谕教与选左右所谓少成若天性尤今日之所当急也即举出阁之仪而今之东宫官属与讲读仪注果足以为尽谕教之法欤昔贾生少年常为文帝陈之此亦尔诸生今日之所当知者言之毋譲
　　问国家有非常之灾天之所以警戒人主使修徳以保大业而受多福也今天子承统继祚寛仁恭俭天下延颈以望至治迩来灾异频仍岂上天垂象示所以仁爱之至者欤今歳洪水泛滥弥漫数千里而大江以南海水震荡沿海居民漂溺者以百万计于洪范五行推其事类以为貌之不肃故曰貌伤则致秋隂而常雨然至于江河横流海水飞溢其变不止常雨之应而已汉世如董仲舒郎顗之徒皆能推隂阳以纳説时君学者或以为流于术数假经托义非吾儒之正道然前世因天变下诏求贤良方正直言极谏之士今天下之事可言以告吾君者多矣诸士子抱忧世之志其各以意对问昔者孔子与其门人论学其后七十子之徒以此友教诸侯而汉兴六艺皆有名家以师法相授受更千百年而学者不废也至宋周子出而河南二程子从之受业同时有张子与二程并称以为上接孔氏不传之绪至朱子又独得程氏之正传汉以来诸儒学者固置之不足道也然如程门髙第弟子谢杨吕游之徒皆亲有得于其师者而朱子往往病其悖于师説至其同时如陆子静其所造已极于髙明而鵞湖论辨终不能有合今之论学者所以倍谲不相入为此也夫道一而已矣千古之人心不异也何独为圣人之学者直有此纷纷也愿闻诸儒之失与朱子之所以独得者
　　问北敌为中国患吾所以备御之者常屈于力之不足二百年强盛之中国卒未有以得其胜算能幸其不来而已然此乃上古之所不臣者犹可言也若闽广在吾疆域之中其声名文物与齐鲁不异非秦汉之时比也而数年以来叛命者踵起虽告防屡至而出没如故非复如先朝断藤峡八寨之类可以旋就扑灭今几为吾腹心之疾矣议者谓不患于无兵而患于无财不患于无财而患于无将又谓慎选牧守则能招谕解散虽不必选将可也其果然欤宋侬智髙反岭南得狄武襄而后平定汉李固荐祝良张乔为刺史太守则不发兵而交趾九真自宁前代得人之效如此今庙朝畴咨廷臣论荐自以为极当世之选而智勇之将循良之吏毋乃犹伏而不出欤抑得人如先朝之韩襄毅王新建者于今日果可必其成功否乎其有以告我
　　问扬子云太惟弟子侯芭能知之虽刘子骏班孟坚盖莫能测也然桓谭以为胜老子张衡以拟五经至范望之徒皆以扬子云为圣人抑岂无见而云然耶则呉楚僣王之讥吾未知其果然否也至司马温公又谓之书要以赞易非别为书以与易抗衡也然则今之学者皆知读易而不能信则其所谓学易者亦毋乃无所得耶夫侯芭者诸士子之乡人也故以太与诸士子论之
　　问我太祖髙皇帝再造区宇创业之初经纶万务若不遑给而纷纷著作上追典谟以遗圣子神孙者龙图延英之所庋不啻富矣姑举一二为诸士子言之尝以祭祀为国大事念虑之间儆戒或怠无以昭神明命礼官及儒臣编存心录又将飨太庙致斋武英殿命东阁大学士呉沉等辑精诚录曰存心曰精诚圣祖所以严事上帝神明者至矣其大防与其条目可举而言欤夫以我太祖之于祭祀如此其于深宫之居亵近之御肯少肆耶葢即其对越神明之心也自古帝王著作多矣以儒者之学接尧舜禹汤文武之统此所以亘千古而莫及也二书实今日经筵劝讲之所宜先者诸士子庄诵久矣宜敬陈之
　　问迩者洪水为沴四方奏报日闻诏命所在赈贷徳意至厚也夫先王九年之积今日不可冀矣周礼大司徒以荒政十有二聚万民亦有可酌而行之欤管子书云汤七年旱禹五年水汤以庄山之金铸币赎人之无卖子者禹以厯山之金铸币以救人之困夫圣人居至髙之位乃能轸念人之无卖子者则当世之民其必不至于死也吕成公有言天下古今不同古人可行之法皆已施用今但举而措之耳试举前代之救荒宜于今者有几其若尧汤之世能念人之无卖子者否昔哀公问于有若曰年饥用不足有若告以盍彻乎夫饥而用不足而告之以彻尤今世之所谓迂者也然散利薄征实荒政之首务徒散利而不薄征又不若不散之愈矣今议赈贷未尝不行而曰免民田租则动以国计为言然则必使百姓受其实惠以不负我圣天子哀愍元元之意如何而可
　　问程子答张子定性之书以为动亦定静亦定无将迎无内外其论至矣然易传解艮之辞谓止于所不见而外物不接内欲不则犹若张子之恐其累于外也中庸喜怒哀乐未发之谓中程子以为才思即是已发不知戒慎恐惧亦已渉于思否吕氏求之于喜怒哀乐未发之时杨氏未发之时以心騐之则中之义自见若有悖于程子之言至于李愿中学于罗仲素而知天下之大本有在于是者是即得之杨氏者也则吕杨之説亦未易可訾矣抑程子所谓内外两忘与外顺虚缘出怒不怒之言何以辨艮卦之传与息缘反照狥耳目内通而外于心知者何以殊才思即已发与可使如槁木死灰者何以异夫学者于佛老皆知辟之矣至吾儒心性之学常不免与之相渉者凡此皆诸君平日所当体騐而析之于毫厘者愿闻其説
　　问刘向称贾谊通达国体古之伊管未能逺过又称董仲舒有王佐之才虽伊吕无以加孝文一代之贤主其始未尝不深知谊而卒为东阳绛灌之徒所排弃谊长沙武帝始三策仲舒乃以为江都相后亦见嫉于公孙再相胶东竟废于家昔人称贤才之用舍系国家之治乱谊虽不用无损于文帝之治武帝以汲长孺之廷争而上所倾向乃在于汤使仲舒列于九卿其亦何所救乎即二子得君如伊吕其果可以追三代之治乎抑班固言谊之所陈孝文畧见施行仲舒居家朝廷有大议使使者就问之及武帝推明孔氏罢黜百家立学校官举茂才孝廉皆仲舒发之则二子于当时盖未为不遇也而谊乃至自伤比于屈子之沉沙而后世尤以仲舒不用为武帝惜何也
　　问孔子赞易自庖羲氏删书自帝尧此以前未之及也虽好竒如司马子长亦断自黄帝以为史记然图纬所载世犹传之泰皇九皇之称或亦见于史记管子谓古封泰山七十二家春秋纬有十纪之名其亦可信欤或谓古有浑沌氏盖天地之始生如屈子天问淮南子所称多僪佹然皆无有及于此者至如豨韦冉相容成之号又何所徴欤孔子称易有太极是生两仪又论十三卦制器尚象之始则上古有天地其渐有帝王固理之必然者而左史倚相能读三坟五典八索九丘之书当孔子时前古之书犹有存者何孔子皆弃而不录欤宋司马温公为资治通鉴而道原刘氏与温公深相契合然通鉴不敢续获麟刘氏作外纪乃始于盘古氏何也以诸君于书院中方读外纪试相与论之
　　问周官之法五家为比十家为聫五人为伍十人为联四闾为族八闾为联使之相保相爱刑罚庆赏以相及相共以受邦职以役国事周公之所以经纪天下者详矣国初斟酌前代之制定为里甲实本于此今天下编户不具黄籍无稽流冗与土著杂处见丁着役牌靣沿门轮逓之法比郡罕有行之所以奸宄窃发四夷交侵夫岂不由于此也夫周官自乡大夫至于闾胥无非教民以孝弟睦婣敬敏任防汉置三老犹有此意我太祖髙皇帝手谕教民榜文固在今欲遵行令乡老教民决讼议者以为不可行何也夫不遵奉典宪而徒取壹切以务声名岂国家所以任属长吏之意兹欲求化民成俗之效何道而可诸士子为我言之
　　问周官宗以族得民昔之圣人其治天下而笃于敦本故其民维系而不可解夫氏族之始宗法之立其可详欤宗法废而谱牒重厯代为谱学者可数欤魏氏北方胡为而独重髙门唐尚文雅胡为而更崇氏族袁谊柳玭岂非世家之贤者乎今谱牒亡矣宗法岂可得而复乎与诸士子论道而及此毋以为迂也
　　问兵之所图画者地形也古有九塞犹在中国之间若夫北纪与外域为界夷夏之大防莫严于此矣秦汉取河南地因河为固议者不以为上策何欤魏晋之世氐羌杂处江统郭钦尝论之矣以魏武之英畧不知虑此何耶魏之六镇唐之三受降城源懐之所论张仁愿之所营果周秦之故塞欤石晋以十六州赂契丹中国失势以宋太祖太宗之烈不能争尺寸终宋之世武功不竞卒贻青城之祸抑其故何也我国家驱逐前元中国之势尊矣然朔方故郡统万旧城元得以居之在廷硕画之臣时有论建而未能复也诸士子筹之于今日必有胜算
　　问兵众之所聚必有行列司马法军旅什伍之数具矣管夷吾作内政所以轻于变古者何也世言阵法葢本黄帝握竒而公孙范蠡乐毅之説果得其意欤诸葛孔明演之为八阵图后世惟晋马隆隋韩擒虎甚明其説李靖传之造六花阵以变九军之法李筌配四正四竒之位于八卦而裴绪新令有九阵图其説可得而详欤孙子曰纷纷纭纭鬭乱而不可乱浑浑沌沌形圆而不可败兵之至妙非阵莫能也而筌又以为兵者如水水因地以制形兵因敌而制胜能与敌变化而取胜者谓之神则筌虽为图而其説乃又出于图之外固知兵者之所不可不究也愿有闻焉
　　问古语云有必胜之将无必胜之兵将者三军之司命也人主求天下之士而尤难于得将才而兵法言论将之道有所谓五才十过八征其求之可谓详矣又曰将者智信仁勇严也又曰将之所慎者曰理曰备曰果曰戒曰约其责之可谓全矣然昔君臣之相遇风云感防定分于俄顷如汤之聘伊尹于莘野文王之载尚父于渭濵其果详而求之欤齐桓登管仲于车中秦穆用百里奚于牛口其果备而责之欤古之人相遇如此之盛也今天下尝病将才之难然恐有之而不能得也孔明不遇先主终老于南阳而已桓温顾王猛而别求所谓三秦豪杰者岂豪杰之伏而不出其防此欤抑虽终日与之居而莫识其人也请质之诸士子以观其所以自待者
　　问自战国力政而言兵者始籍籍矣其书大抵不出权谋形势隂阳伎巧四种而已而后世又有所谓三门者何欤夫兵者不过以智鬭智智饶者胜以力角力力雄者强宜无事乎至髙之论也今其书乃类言大道者如所谓防乎防乎至于无形神乎神乎至于无声又曰精诚在乎神明战权在乎道之所极又曰神明之徳正静其极诚如其説则古之为将者必圣人而可也其果然乎又谓度量数称则兵之法何又本于六律也至如荀卿子之议丘吕览之言简选淮南之叙兵畧诸士子亦能通其説欤古之语大道者五变而形名可言九变而赏罚可言则兵者在于礼乐刑政为至粗者也今能达于此説则知兵之非至粗也愿闻其防
　　问兵者天下之至变其安危存亡常在反掌之间繄计之得失明矣请以前史论之成安君之御汉师也果用李左车之言则淮隂将遂困井陉乎呉王濞之向关中也果行田禄伯桓将军之计则条侯遂委关东乎董卓専汉命梁衍献规于皇甫义真若从之其能就格天之业否也夏侯懋镇长安魏延进计于诸葛孔明若用之其能成捣魏之勲否也淝水之防苻秦奔溃谢安石何以不知乘之渭桥之胜关中几复宋武帝何以不知取之澶渊之幸议者谓防忠愍拘小信而不亟徼击否则能使只轮不返欤朱仙之防议者谓岳武穆守小忠而不能矫诏否则能使中原廓清欤诸士子来应武科一劔之任主司者不以此相期也当必有独明将帅之大畧者姑举一二以相试焉
　　问古今言兵者莫过孙子其书于兵之情变无所不尽后之用兵者犹至方不能加矩至圆不能加规矣尝试举其类如司马懿不取小利而斩文懿此能而示之不能也班超诡言散众而降兹此用而示之不用也韩信陈船欲渡临晋而伏兵从夏阳袭安邑逺而示之近也岑彭西击山都而濳兵渡沔以败张杨近而示之逺也耿弇攻西安而抜临淄善攻者敌不知其所守也邓艾据洮城而困姜维善守者敌不知其所攻也徐晃飞矢而下韩范防人之城而非攻也陶侃函纸而擒温邵屈人之兵而非战也若此之类岂习其法而一一规合之欤抑其书足以待无穷之变而自不能出其范围也夫果人之巧妙自与之合则孙子之书亦可无用欤骠骑将军言顾方畧何如不至学古兵法其然乎试为我言之
　　问孔子之在当时人皆知其为圣鲁三桓盖僣窃之尤者而孟僖子临殁使其子师事孔子季桓子病辇而视鲁城叹曰昔此国几兴矣以吾得罪孔子故不兴也尝读其言而悲之然晏婴子西号为春秋贤大夫当是时齐楚之君欲裂地以封孔子而子西沮之不遗余力何也子西犹知以孔子为圣人特自安于僣陋耳若晏子肆为诋讥何其无忌惮也其后司马氏父子称良史犹祖述其余论以为儒者不可用至于后世往往阳尊孔子而实隂用老聃申韩之术以治天下晏子之论何其流祸之逺也盖千载人心学术之辨在于此愿与诸子论之
　　问昔称吴兴山水清逺士大夫皆慕游其地其民风土俗之淳载于图志者可考矣今时若与古异者将世变之不可挽欤抑治之教之者不至也汉内史之办租赋渤海之化盗贼京兆之治告讦此其彰彰著闻者岂今时独不可能欤其方畧化道见于班史可得而闻欤夫为吏者固不敢鄙夷其民也将求所以移风易俗之方何道而可诸士子为我言之
　　问我太祖髙皇帝初定金陵姑苏实为强敌自得江隂长兴而蹙吴之势成矣耿元帅实建取邑之功遂留镇其地血战者十年使上无东顾之忧卒殱巨防以集大勳其经畧备御之策可得言欤洪武十七年上亲定功臣次第功髙望重者八人长兴侯次居第六及功臣庙六王之下又有十五人而长兴侯不与何也已卯真定之援其死生大节世亦莫得而详焉诸士子为其邑人宜知其故其为我言之
　　问先儒有言士之品有三有志于道徳者有志于功名者有志于富贵者今天下之人大抵出于科目夫志于富贵者不足言矣先朝讲明道学如吴康斋辅相三朝如杨文贞诸公多不尽出于科目今之所谓道徳功业非科目无称焉是果足以尽罗天下之才耶然如二公者求之科目盖少也夫科目不足以尽天下之才则天下之才果何所在岂士之不得于此遂不能立徳而着功名也亦有谓科目败坏天下人材其果然欤诸士子皆邑之俊彦今兹来试其所以自待者于士之三品何居愿闻其志












　　震川别集巻三
　　钦定四库全书
　　震川别集巻四
　　明　归有光　撰
　　志
　　马政志
　　学者论官必本周礼周礼之书世或疑其与周制不合然文武周公之遗法亦颇可攷至言牧马之事则夏官之属曰校人趣马巫马牧师庾人圉师马质其辨六马之属故为天子十二闲马六种也其职事有校左右驭夫至于皂师皆员选颁良马养乘之驽马三其良之数其政则齐其饮食简其六节春除蓐衅廐始牧夏庌马冬献马射则充椹质茨墙则翦阖疾则乘治之牧地则有厉禁有驾税之颁有质马之量毛马齐其色物马齐其力禁原蚕凡马特居四之一春祭马祖执驹夏祭先牧颁马攻特秋祭马社臧仆冬祭马歩献马讲驭夫佚特教駣攻驹散马耳焚牧通滛而吕不韦月令季春合累牛腾马游牝于牧仲夏别羣则絷腾驹凡此皆自古以来传其法所以能尽物之性者也其称四井为邑四邑为丘丘十六井出戎马一匹四丘为甸甸六十四井出戎马四匹天子畿内方千里定出赋六十四万井戎马四万匹或谓周盖令民间养马攷其实不然丘甸之马盖国有赋调民自具马以即戎民之平日养马官何与焉唯校人以下之职乃为王马而天子使人自养之者也牧师所谓牧地皆在草莽水泉之区若今之苑马然其后天子亦不尽如其制而自以其意使人养马穆王时造父御八骏孝王命非子主马汧渭之间皆非如周礼有一定之官也春秋时鲁卫弱国而鲁僖公坰牧之盛衞文公騋牝三千诗人歌颂之秦起西北牧多健马其诗曰驷驖孔阜六辔在手又曰骐駵是中騧骊是骖言秦马之良也诸侯力政国各有马至千万骑后秦并六国马皆入之秦及山东豪俊起章邯以百万之师数进数却竟以败降秦马无闻焉汉初髙祖与匃奴冒顿遇当是时髙祖被围白登匈奴骑其西方尽白马东方尽青駹马北方尽乌骊马南方尽骍马髙祖以故大困时汉马益乏故用娄敬之计诎意和亲孝文孝景循古节俭廐马百余匹孝武恃中国富盛两将军出塞杀敌八九万而汉马死者十余万汉亦以马少无以复往其后天子为伐胡盛养马马之来食长安者数万匹其后大将军骠骑将军军益出汉军马死者又十余万于是令民得畜牧邉县官假马母三歳而归及息什一其后车骑马乏絶县官无钱买马乃着令封君以下至三百石以上吏以差出牝马天下亭亭有畜牸马先是天子发书易云神马当从西北来得乌孙马好名曰天马及得大宛汗血马益壮更名乌孙马曰西极名大宛马曰天马云宛俗嗜酒马嗜苜蓿汉使取其实来于是天子始种苜蓿蒲萄肥饶地及天马多外国使来众则离宫别观旁尽种蒲萄苜蓿极望其后天子下诏深陈既往之悔修马复令毋乏武备而已孝昭诏止民勿共出马罢天下亭马及马弩关孝宣省乗舆马及苑马以备边郡三辅传马至元成之世数诏减乗舆马光武中兴官皆省并太仆独置一廐后置左骏令和帝省减外廐及凉州诸苑马其后世承华騄骥廐马亦万匹矣汉马莫盛于孝武之世至以伐胡马遂大耗故为假马毋归息诸一切法此后世民养官马之始也然不久而罢汉太仆所领若车府路軨骑马骏马龙马闲驹騊駼诸监廐皆内马也边郡六牧师苑及汉阳流马苑此皆在外而诸牧师苑分在河西六郡中北地灵州有河竒苑号非苑归徳有堵苑白马苑郁郅有牧师苑襄平有牧师官鸿州有天封苑太原有家马官其后又置越隽长利髙望始昌三苑益州有万歳苑犍为有汉平苑皆太仆属也魏晋以后迄于隋天下变故多矣兵亟用而马政未有闻惟独魏马自世祖平统万乃以秦凉以西水草丰羙用为牧地马大蕃息至有百余万匹髙祖置牧河阳常畜戎马十万匹每歳自河西徙牧并州稍复南徙而河西之牧愈蕃故天下称魏马之盛唐尚乗掌天子之御左右六闲一曰飞黄二曰吉良三曰龙媒四曰騊駼五曰駃騠六曰天苑总十有二闲为二廐一曰祥麟二曰鳯苑每歳河陇羣牧进其良以供御六闲马其后禁中又増置飞龙廐初得突厥马二千匹又得隋马三千于赤岸泽徙之陇右监牧之制始此其官领以太仆其属有牧监副监监有丞有主簿直司团官牧尉排马牧长羣头有正有副凡羣置长一人十五长置尉一人歳课功进排马又有掌闲调马习上初用太仆少卿张万歳领羣牧自贞观至麟徳四十年间马七十万六千置八坊岐泾宁间地广千里一曰保乐二曰甘露三曰南普闰四曰北普闰五曰岐阳六曰太平七曰宜禄八曰安定八坊之田千二百三十顷募民耕之以给刍秣八坊之马为四十八监而马多地狭不能容又折八监列布河西丰旷之野凡马五千为上监三千为中监余为下监监皆有左右因地为之名当是时天下以一缣易一马万歳掌马久恩信行于陇右后以太仆少卿鲜于匡俗检校陇右监牧仪鳯中以太仆少卿李思文检校诸牧监使后又有羣牧都使有闲廐使又立四使南使在原州西使在临洮军东北二使皆寄理原州其后益置八监于盐州三监于岚州有白马诸坊楼烦池天池之监自万歳失职马政颇废开元初国马益耗太常少卿姜晦请市马六胡州王毛仲领内外闲廐马稍复蕃息其始二十四万至十三年乃四十三万天子以突厥欵塞于受降城歳与之互市又市之河东朔方陇右既杂胡马种马乃益壮天寳后战马动以万计遂弱西北蕃安禄山以内外闲廐都使兼知楼烦监隂选胜甲马归范阳故其兵力倾天下肃宗收兵至彭原搜平凉监牧犹得马数万军以复振及吐蕃陷陇右苑牧马皆没焉其后水草腴田旋以予贫民及诸赐占几千顷徳宗命闲廐使张茂宗收故地民失业愁怨穆宗即位悉复还民太和七年置银川监大氐无复开元天寳之旧矣他如蔡州龙陂襄州临汉淮南临海泉州万安皆不足数也汉以来牧官后世不闻唯唐张万歳王毛仲此两人名防着而马特盛议者以为唐得人専其职也初置监牧秦渭二州北防州南兰州狄道西盖跨陇西金城平凉天水四郡之地汉志云武威以西本匈奴昆邪王休屠王地习俗颇殊地广民稀水草宜畜牧故凉州之畜为天下饶皆唐之牧地之所苞络也五代战争养马之政莫纪宋太祖初置左右飞龙二院以二使领之后改为天廐坊又改为骐骥院以天驷监焉真宗咸平三年置羣牧使景徳二年改诸州牧龙坊悉为监在外之监十有四置羣牧制置使及羣牧使副都监判官廐牧之政皆出于羣牧司自骐骥院而下皆聴命焉诸州有牧监知州通判兼领之先是五代监牧多废太祖始置养马二务又兴葺旧马务四遣使嵗市边州马闲廐始备太宗得汾晋燕蓟马四万二千余匹始分置诸坊国子博士李觉言冀北燕代马之所生敌人之所恃也制敌以骑兵为急议者以为欲国之多马在乎啗之以利而市其马然市马之费歳益而廐牧之数不加者失其生息之理也且边人畜牧转徙驰逐水草腾驹游牝顺其物性所以蕃滋其马至于中国絷之维之饲以枯槁离析牝牡制其生性黄虺隤因而减耗宜然矣古者因田赋出马马皆生于中国不闻市之于边今所市边马直之少者匹不下二千往来资给赐予复在数外是贵市于外域而贱弃于中国非理之得也今宜减市马之半值赐畜驹之将卒増为月给俟其后纳马则止焉是则货不出国而马有滋也大率牝马二万而驹收其半亦可歳获万匹况夫牝又生驹十数年间马必倍矣昔猗顿穷士也陶朱公教以畜五防乃适西河大畜牛羊于猗氏之南十年间其息无算况以天下之马而生息乎太宗嘉之仁宗庆厯中知谏院余靖言诗书以来中国养马蕃息不独出于外域也秦之先非子居犬丘好马及畜养息之周孝王召使主马于汧渭之间马大蕃息犬丘今之兴平汧渭今之秦陇州界也卫文公居河之以建国而诗人歌之曰騋牝三千卫则今之卫州也诗人又颂鲁僖公能遵伯禽之业亦云駉駉牡马鲁今兖州左氏云冀之北土马之所生今镇定并代也汉太原有家马廐一廐万匹又楼烦池出名马即今之并岚石隰也唐以沙苑最为宜马即今之同州也开元中置七坊四十八监半在秦陇绥银皆古来牧马之地臣窃见今之同州及太原以来卫邢洺皆有马监其余州军牧地七百余所乞令羣牧使都监判官分往监牧旧地相度水草丰茂四逺牧放依周官月令之法务令蕃息别立赏罚以明劝沮庻几数年之后马畜蕃盛皇祐五年丁度上言天顺中牧马至十余万其后言者以为天下无事而事虚费遂废八监然而秦渭环阶麟府州太山保徳岢岚军歳市马二万二百才能补京畿塞下之阙自用兵四年而所市马才三万况河北河东京东京西淮南籍丁壮为兵请下令有能畜一战马者免二丁仍不升户等以备缓急如此国马蕃矣言不果行至和二年羣牧使欧阳修言今之马政皆因唐制而今马多少与唐不同者其利病甚多不可槩举至于唐世牧地皆与马性相宜西起陇右金城平凉天水外洎河曲之野内则岐涿寕东接银夏又东至于楼烦此唐养马之地也以今考之或陷没蕃界或已为民田皆不可复得惟闻今河东路岚石之间山荒甚多及汾河之侧草地亦广其间草软水甘最宜牧养此乃唐楼烦监地也可以兴置一监臣以谓推迹而求之则楼烦元池天池三监之地尚冀可得又臣往年奉使河东尝行威胜以东及辽州平定军见其不耕之地甚多而河东一路山川深峡水草甚佳其地髙寒必宜马性及京西路唐汝之间乆荒之地其数甚广请下河东京西转运司遣官访草地有可以兴置监牧则河北诸监有地不宜马可行废罢嘉祐中韩琦请括诸监牧地留牧外聴下户耕佃遣都官员外郎髙访等括河北得闲田三千三百五十顷募佃歳约得谷十一万七千八百石绢三千二百五十疋草十六万一千二百束羣牧司言诸监牧地间有水旱每监牧放外嵗刈白草数万束以备冬饲今悉赋民异时监马増多及有水旱无以转徙牧放诏遣左右厢提防官相度除先被侵冒已根括出地权给租佃余委羣牧司审度存留有闲土卽募耕佃五年羣牧司言凡牧一马往来践食占地五十亩诸监旣无余地难以募耕请存留如故广平废监先赋民者亦乞取还乃诏河北京东牧监帐管草地自今毋得纵人请射犯者论以违制初眞宗用羣牧使赵安仁言改牧龙坊为监仍铸印给之于是河南为洛阳监天雄军大名为大名监洺州为广平监衞州为淇水监郑州为原武监同州爲沙苑监相州为安阳监澶州曰镇宁滑州旧龙马监曰灵昌通国初内有骐骥两院天驷四监天廐二坊及上下监外则河南北为监者十四皆掌于羣牧司干兴天圣间天下兵久不用于是河南诸监皆废其后议者谓河南六监废京师须马取之河北道远非便乃诏复洛阳单镇以牧河北孳生马其后复广平监以赵州牧马之又以原武为单镇移于长葛葢自宋兴以来至于仁宗天下号称治平而法度常至于不能振举而马政亦多废神宗以王安石为相锐然有志于天下之治遂多所更张熈宁以来乃有保马戸马其后又变而为给地牧马初神宗患马政之不善诏曰方今马政不修吏无着効岂任不久而才不尽欤是何监牧之多吏之众而乏才之甚也昔唐用张万岁三世典羣牧恩信行乎下故马政修举后世称为能今上自提总官属下至坊监使臣旣非铨择而迁徙迅速谓之假道欲使官宿其业而尽其能不可得也今当简其劳能进之以序自坊监而上至于羣牧都监皆课其功而第进之以为任事者劝焉于是枢密副使邵元请以牧马余田修稼政以牧养之利而羣牧司言马监草地四万八千余顷今以五万马为率一马占地五十亩大名广平四监余田无几宜且仍旧而原武单鎭洛阳沙苑淇水安阳东平等监余良田万七千顷可赋民以收刍粟从之已而枢密院又言旧制以左右骐骥院总司国马景德中始増置羣牧使副都监判官以领廐牧之政使领虽重未尝躬自巡察不能周知牧畜利病以故马不蕃息今宜分置官局专任责成乃诏河南北分置监牧以刘航崔台符为之又置都监各一员其在河阳者为孳生监凡外诸监并分属两使各条上所当行者诸官吏若牧田县令佐并委监牧使举劾专枢密院不领于羣牧制置时上方留意牧监地然诸监牧田皆寛衍为人所冒占故议者争请收其余资以佐刍粟自是请以牧地赋民者纷然而诸监寻废廼选其善马而以其余马皆斥卖收其地租以给市易本钱是时诸监旣废仰给市马而义勇保甲马复从官给朝廷以乏马为忧先是河北察访使者曾孝寛言庆厯中尝诏河北民戸以物力养马备非时官买乞考申行之于是始行戸马法元丰三年春以王拱辰之请诏开封府界京东西河北陜西河东路州县戸各计资产市马坊郭家产及三千緍乡村五千緍若坊郭乡村通及三千緍以上者各养一马增倍者马亦如之至三匹止马以四尺三寸以上齿限八岁以下及十五岁则更市如初籍于提举司于是诸路皆行戸马法矣先是熈宁中尝令德顺军蕃部养马帝问其利害王安石谓今坊监以五百緍得一马若委之熈河蕃部当不至重费蕃部地宜马且以畜牧为生诚为便利已而得驹痹劣亡失者责债蕃部苦之其法寻废至是环庆路经畧司复言已檄诸蕃部养马诏阅实及格者一匹支五缣鄜延秦凤泾原路凖此养马之令复行于蕃部矣五年诏开封府界诸县保甲愿养马者聼仍以陜西所市马选给之而戸马更为保马六年曾布等承诏上其条约凡五路义勇保甲愿养马者戸一疋物力髙愿养二疋者听皆以监牧见马给之或官予其直令自市母或强予府界无过三千匹五路无五千匹袭逐盗贼之外乗越三百里者皆有禁在府界者免输粮草二百五十束加给以钱布在五路者岁免折变缘纳钱三等以上十戸为一保四等以下十戸为一社以待病毙补偿者保戸马毙马戸独偿之社戸马毙社戸半偿之岁一阅其肥瘠禁苛留者凡十有四条先从府界颁马五路委监司经畧司州县更度之于是保甲养马行于诸路矣先是文彦博吴充言三代有丘乗出马有国马国马宜不可阙且今法欲令马死补偿恐非民愿而王安石以为令下之初京畿百姓多自以为便愿投牒者已千五百戸决非有所驱迫力请行之时河东骑军有马万一千余匹岁番戍边率十年而一周议者以为费廪食而多亡失乃行五路义勇保甲养马法继而兵部言河东正军马九千五百匹请权罢官给以义勇保甲马五千补其阙合万匹为额俟正军不及五千始行给配事下中书枢密院以为车骑国之大计不当专以一时省费轻议废置且官养一马岁为钱二十七千民养一马才免折变缘纳钱六千五百计折米而输其直为钱十四千四百余皆出于民决非所愿若刍秣失节或不善调习缓急无以应用况减马军五千匹卽异时当减军正数九千九百人又减分数马三千九百四十匹边防事宜何所取备若存官军马如故渐令民间从便牧养不必以五千匹为限于理为可而中书谓官养一马以中书率之为钱二十三千募民养牧可省杂费八万余緍且使入中刍粟之家无以邀厚利计前二年官马死倍于保甲马而保甲有马可以习战御盗公私两利上从枢密院议河东骑军得不减耗而民马不至甚病六年提举河东路保甲王崇极言请令本路保甲十分取二以教骑战毎官给二十五千令市一马限以五年当得马六千九百十有八匹为緍钱十七万二千九百有五十诏以京东盐息钱给之令崇极月上所买数于是保甲皆兼市马矣七年京东提刑霍翔请募民养马蠲其赋役乃诏京东西路保甲免教阅毎一都保养马五十匹匹给十千限以京东十年京西十五年而数足置提举保马官京西吕公雅京东霍翔并领其事而罢乡村先以物力养马之令尚养戸马者免保马凡养马免大小保长税租支移毎岁春夫催税甲头盗贼备赏保丁巡宿凡七事先是西方用兵颇调戸马以给战骑借者给还死则偿直是年遂诏河东鄜延环庆路各发戸马二千以给正兵河东就给本路鄜延益以永兴军等路及京西坊郭马环庆益以秦凤等路及开封府界马戸马旣配兵后遂不复补于是京东西戸马更为保马矣公雅又令毎都岁市二十匹初限十五年乃促为二年半京西地不产马民又贫乏甚苦之八年京东西旣更为保马诸路养马指挥亦罢其后给地牧马则亦本于戸马之意云九年提举开封府界蔡确言比赋保甲以国马免所输草赐之钱布民以畜马省于输藁虽不给钱布而愿为官养马者甚众请增马数岁止免输藁一百五十束诏毋过五千匹于是京畿罢给钱布而增马数矣哲宗嗣位言新法之不便者以保马为急乃诏曰京东西保马期限极寛有司不务循守遂致烦扰先帝已尝手诏诘责今犹未能遵守其两路市马年限并加元诏寻又诏以两路保马分配诸军余数付太仆寺不堪支配者斥还民戸而责官直翔公雅皆以罪去而保马遂罢旣罢保马于是议兴废监以复旧制诏库部郎中郭茂恂视陜西河东所当置监寻又下河北陜西转运提防刑狱司按行河渭并晋之间牧田以闻时已罢保甲教骑兵而还戸马于民于是右司谏王岩叟言兵之所恃在马而能蕃息之者牧监也昔废监之初识者皆知十年之后天下当乏马已而不待十年其弊已见此甚非国之利也乞收还戸马三万复置监如故监牧事委之转运官而不专置使今郓州之东平北京之大名元城衞州之淇水相州之安阳洺州之广平监以及瀛定之间棚基草地疆画具存使臣牧卒大半犹在稍加招集则指顾之间措置可定而人免纳钱之害国收牧马之利岂非计之得哉又况废监以来牧地之赋民者为害多端若复置监牧而收地入官则百姓戴恩如释重负矣自是洛阳单鎭原武淇水东平安阳等监皆复初熈宁中并天驷四监爲二而左右天廐坊亦罢至是复左右天廐坊绍圣初用事者更以其意爲废置而时议复变太仆寺言府界牧田占佃之外尚存三千余顷议复畿内孳生十监后二年而给地牧马之政行矣先是知任县韩筠等建议凡授民牧田一顷爲官牧一马而蠲其租县籍其髙下老壮毛色岁一阅亡失者责偿已佃牧田者依上养马知邢州张赴上其説且谓授田一顷为官牧一马较陜西沿边弓箭手旣养马又戍边者为优枢密院是其请且言熈宁中罢诸监以赋民岁收緍钱至百余万元祐初未尝讲明利害惟务罢元丰熈宁之政夺已佃之田而复旧监桑枣井庐多所毁伐监牧官吏为费不赀牧卒扰民棚井抑配为害非一左右厢今岁籍马万三千有竒堪配军者无几惟沙苑六千匹愈于他监今赴等所陈受田养马旣蠲其租不责以孳息而不愿者无所抑勒又限以尺寸则缓急皆可用之马矣殿中侍御史陈次升言给地牧马其初始于邢州守令之请未尝下监司详度诸路各有利害旣不可知民居与田相逺者难就耕牧一顷之地所直不多而亡失责偿为钱四五十千必非人情所愿言竟不行四年遂废淇水单鎭安阳洛阳原武监罢提防所及左右厢惟存东平沙苑二监同知枢密院曾布自叙其事曰元祐中复置监牧两厢所养马止万三千匹而不堪者半今旣以租钱置蕃落十指挥于陜西养马三千五百又人戸愿养者亦数千而所存两监各可牧万马马数多于旧监而所省官吏之费非一近世良法未之能及时三省皆称善其后沙苑复陜西买马监牧司而东平监仍废大观元年尚书省言元祐置监马不蕃息而费用不赀今沙苑最号多马然占牧田九千余顷刍粟官曹岁费緍钱四十余万而牧马止及六千自元符元年至二年亡失者三千九百且素不调习不中于用以九千顷之田四十万緍之费养马而不适于用又亡失如此利害灼然可见今以九千顷之田计其硗瘠三分去一犹得良田六千顷以直计之顷为钱五百余緍以一顷募一马则人得地利马得所养可以绍述先帝隠兵于农之意请下永兴军路提防刑狱司及同州详度以闻俟见实利则六路新边闲田当以次推行时熈河路兰湟牧马司又请兼募愿养牝马者每收三驹以其二归官一充赏诏行之四年复罢京东西路给地牧马复东平监政和二年诏诸路复行给地牧马复罢东平监宣和二年诏罢政和二年以来给地牧马条令收见马以给军应牧田及置监处并如旧制又复东平监给地牧马始于绍圣至政和时蔡京秉政行之益力京罢而复废六年又诏立赏格应牧马通一路及三千匹州通县及一千县及三百其提防刑狱守令各迁一官倍者更减磨勘年于是诸路应募牧马者为戸八万七千六百有竒为马二万三千五百旣推赏如上诏而兵部长贰亦以兼总八路马政迁官然北方有事而马政亦急矣靖康元年左丞李纲言祖宗以来择陜西河东河北美水草髙凉之地置监凡三十六所比年废罢殆尽民间杂养以充役官吏便文以塞责而马无复善者今诸军阙马者太半宜复旧制权时之宜括天下马量给其直不旬日间则数万之马犹可具也然时已不能尽行其説矣前史言牧政者唯宋为详其出牧上槽刍秣棚井息耗多与今同以世近也语在兵志故不论独戸马保马余地牧马犹为后世害故备着焉欲令议马政者知其所以利害之实也葢自熈丰变法以至崇宣小人在位亟复亟变迄无善政而宋随以亡渡江以后颇置监牧而江南多水田其后三衙遇暑月放牧于苏秀大为民患郢鄂之间亦置监牧然皆不可用而战马悉仰川秦广三边焉宋初收市马西人驱马至边总数十百为一劵一马预给钱千官给刍粟续食至京师有司售之分诸监曰劵马边州置塲市蕃汉马团纲遣殿侍部送赴阙或就配军曰省马陜西广锐劲勇等军相与为社每市马官给直外社众复裒金益之曰马社军兴籍民马而市之以给军曰括买宋初市马唯河东陜西川峡三路招马唯吐蕃囘纥党项藏牙族白马鼻家保家名市族诸蕃至雍熈端拱间河东则麟府丰岚州岢岚火山军唐龙鎭浊轮砦陜西则秦渭泾原仪延环庆阶州鎭戎保安军制胜闗浩亹府河西则灵绥银夏州川峡则益文黎雅成茂防州永康军京东则登州自赵徳明据有河南其收市唯麟府泾原仪渭秦阶环州岢岚火山保安保徳军其后置塲则又止环庆延渭原秦阶文州鎭戎军而已大氐宋初市马岁仅得五千余匹天圣中蕃部省马至三万四千九百余匹嘉祐以前原渭徳顺凡三岁市马至万七千一百匹秦州劵马岁置万五千匹元丰四年诏专以雅州名山茶为易马用自是蕃马至者稍众崇宁四年诏曰神宗皇帝厉精庶政经营熈河路茶马司以致国马法制大备其后监司欲侵夺其利以助籴买故茶利不专而马不敷额近虽更立条约令茶马司总运茶博马之职犹虑有司苟于目前近利不顾悠久深害三省其谨守已行毋辄变乱元丰成法自是提举茶事兼买马其职任始一凡宋之市马分而为二其一曰战马生于西陲良健可备行阵宕昌峯贴峡文州所产是也其二曰覊縻马产西南诸蛮短小不及格黎叙等五州所产是也绍兴三年卽邕州置司提举市于罗殿自杞大理诸蛮然自杞诸蕃本自无马葢又市之南诏南诏今大理国也大理地连西戎故多马虽互市于广南其实犹西马也宋自熈宁未变法以前其苑马之政亦未称善葢世之害马者有三曰选吏曰繁法曰易地吏非马之所宜其害马一也法非马之所宜其害马二也地非马之所宜其害马三也大费佐舜调驯鸟兽鸟兽多驯服其后周孝王封犬丘非子曰栢翳其后世亦为朕息马也古有豢龙氏周官服不氏掌养猛兽而教扰之掌畜掌养鸟而阜蕃教扰之马非异兽必有能驯之者非世官不可也羌童氐人项髻徒跣随水草畜牧马与人意相喻非有书生文学法度理也法数变马与人皆不自适何以能遂其生况置之硗陿无所畜或禾稼稻秔之田沟塍封限游腾莫逞非所以适其走圹之性也昔元魏起代北故马为特盛虽唐马未必能及也故曰马陆居则食草饮水喜则交颈相靡怒则分背相踶此马之真性也元起于北遂以弓马之利混一天下沙漠万里牧养蕃息太仆之马殆不可以数计其牧人曰哈赤哈刺赤有千戸百戸父子相承任事自夏及冬随地之宜行逐水草醖都之马在朝为卿大夫者亲秣饲之车驾行幸上都太仆卿以下皆从先驱马出建徳门外取其肥可挏乳者以行车驾还京师太仆卿先期遣使徴马五十醖都来京师醖都者承乳车之名也皇朝洪武六年置太仆寺于滁州七年设羣牧监十三年增置滁阳仪眞香泉六合天长五牧监滁阳羣二十有二仪眞六合羣各七香泉羣八天长羣四二十三年定为十四牧监九十八羣二十八年废牧监始令民间孳牧三十年置北平及辽东山西陜西甘肃等处行太仆寺是年太祖以宁辽诸王各据沿边草塲收放乃圗西北沿边自东胜以西至宁夏河西察罕脑儿东胜以东至大同宣府又东南至大宁又东至辽东又东至鸭绿江又北不啻数千里而南至各衞分守地又自雁门闗外西抵黄河渡河至察罕脑儿又东至紫荆闗又东至居庸闗及古北口北又东至山海闗外凡军民屯种田地不得牧放孳畜其荒闲平地及山塲腹内诸王驸马及极边军民听其牧放樵采近边所封之王不得占为已塲而妨军民腹内诸王驸马听其东西徃来自在营驻因而练习防边敌有占为已草塲山塲者谕之上又以朶甘乌思藏长河西一带西蕃自昔以马入中国易茶迩因私茶出境马之入互市者少于是彼马日贵中国之茶日贱命秦蜀二王发都司官军于松潘碉门黎雅河州临洮及入西蕃闗口廵禁私茶之出境者入遣驸马都尉谢达徃谕蜀王曰秦蜀之茶自碉门黎雅抵朶甘乌思藏五千余里皆用之彼地之人不可一日无茶迩因边吏讥察不严以致私贩出境为蕃人所贱夫物有至薄而用之则重者茶是也始于唐而盛于宋至宋而其利博矣前代非以此专利葢制外域之道当贱其所有而贵其所无耳国家茶本资易马以备国用今惟易财物使蕃夷坐收其利而马入中国者少岂所以制外域哉又命曹国公李景隆赍金牌勘合直抵诸蕃令其酋领受牌为符以絶奸欺勅兵部谕川陜守边衞所廵禁私茶出境仍遣僧官着藏卜等徃西番申谕之时晋王成祖统军行边出开平数百里上闻之遣人以勅徃谕之云自辽东至于甘肃东西六千余里可战之马仅得十万京师河南山东三处马虽有之若遇赴战猝难收集苟事势警急北平口外马悉数不过二万若遇十万之骑虽古名将亦难于野战我马数如是纵有步军但可夹马以助声势若欲追北擒宼则不能矣止可去城三二十里徃来屯驻远斥堠谨烽燧设信炮猝有紧急一时可知边人上马动计万兵势全备若欲折冲鏖战其孰可当方今马少全仰步军必常附城倘有不测则可固守保全以待援至吾用兵一世而指挥诸将未尝败北致伤军士正欲养锐以观敌变夫何诸将日请深入沙漠不免疲于和林此葢轻信无谋以致伤生数万今尔等又入广塞提兵远行设若遇敌岂免凶祸自古及今北敌为中国患久矣歴代守边之要未尝不以先谋为急故朕于北鄙之虑尤加愼密尔能听朕之训明于事势虽不能胜彼亦不能为我边患矣太祖旣驱元主还幕北已无复穷追之意而残元遗孽不能无犯境诸王徃徃轻出塞上在兵间久深患马少遂戒谕云云故尤留意西蕃茶马定金牌之制令重臣招谕葢敌之胜兵在马中国非多马亦不能抟敌唯自守则步卒可用且驱之出境而已实帝王御敌上策也永乐元年改北平行太仆寺为北京行太仆寺四年应天太平鎭江扬州庐州凤阳州县各增设判官主簿一员专理马政设陜西甘肃二苑马寺又设北京辽东二苑马寺五年增设北京苑马寺监六年増设甘肃苑马寺监
　　赞曰易称干为马其于繇辞言马不一马之用大矣余从太史问皇朝马事自洪武以来畧知其本始作马政志
　　马政职官
　　周礼太仆下大夫二人汉百官表太仆秦官掌舆马其属有六廐及龙马闲驹槖泉騊駼承华诸监边郡六牧师苑皆属之后汉志太仆掌车马天子出奉驾上卤簿用大驾则执驭其属有考工车府未央廐而汉故时六廐省为一廐后置左骏令别主乗舆御马故牧师苑分在河西六郡者皆省唯汉阳有流马苑以羽林郎监领永初初越巂置长利髙望始昌三苑益州置万岁苑犍为置汉平苑晋太仆或置或省宋齐惟郊祀权置太仆执辔事已即罢梁置太仆卿与太府少府为夏卿太仆汉为中二千石梁列为十二卿至后魏第二品最髙品矣后与九卿并第三品大氐以后品皆第三时南北二朝南朝有废置北朝无废置隋焬帝省太仆骅骝署入殿殿内省尚乗局汉以来太仆置官本末今述其畧其详具诸史唐六典载太仆卿之职掌邦国廐牧车舆之政令总乘黄典廐典牧车府四署及诸监牧之官属少卿为之贰凡国有大礼大驾行幸则供其五辂属车之属凡监牧所通羊马籍帐则受而防之以上于尚书驾部以议其官吏之考课凡四仲之月祭马祖马步先牧马社六典定于开元中其书访周官叙太仆之职为详别有尚乗局亦具六典及百官志宋初有飞龙廐天廐坊骐骥院后置羣牧司廐牧之政皆出于羣牧而太仆但掌天子五辂属车后妃王公车辂元丰改官制羣牧之职并归太仆元祐初令内外马军专太仆直达枢密院不由尚书省崇宁初诏太仆寺不治外事如旧制渡江后省寺入兵部其详具宋史元太仆寺掌阿塔思马又有尚牧监尚乗寺具元史余观汉表志及唐六典太仆不徒奉乗舆自天子之六闲外至诸苑皆之武帝别置奉车驸马都尉始分乗舆之事唐因隋尚乗局内廐别设官本朝太仆寺统羣牧监后废监令民养马而太仆专领之内廐自有御马监惟或乏马于太仆取之而卤簿仪仗陈设大驾驾部与环衞司也皆不复闗于太仆南京太仆寺故留京若行太仆寺苑马寺亦并建无所统一辽东山西陜西有行太仆辽东陜西又有苑马甘肃有行太仆而旧亦有苑马苑马之设辽东则有永宁监清河苑深河苑陜西长乐监则有开盛安定广宁苑灵武监清平万安苑皆前代善水草之地边于北狄苑马之设最盛唯不领于太仆与古异今具洪武以来官制职分于后
　　马政祀祠
　　周礼春祭马祖夏祭先牧秋祭马社冬祭马步马祖天驷也房为龙马又周礼夏禁原蚕天文辰为马精龙与马同气古之圣人非通天地万物之理其孰能与于此是以制祭祀而国家受福百物皆昌也祭以刚日用少牢皆于大泽具隋志及唐开元仪祝皆曰天子遣某官某昭告云余观秦赵史记自益为朕虞佐舜调驯鸟兽其后费昌仲衍世为御有功列为诸侯而造父幸于周穆王得骥温骊骅骝騄耳之驷献之穆王穆王使造父御西巡见西王母乐之忘归而徐偃王反造父御穆王日驰千里以归造父由此封于赵城其后奄父为宣王御而非子以善养马孝王封之犬丘岂以栢翳为虞而子孙世世善御能息马哉上古圣贤皆神灵通于万物不可以后世测度也穆王造父之事奇矣夫社祀以勾龙稷祀以弃若造父非子岂今所谓先牧耶太仆秦官主奉车又掌马事意秦制葢有所本抑周礼轶而不备不然何前世御者皆能善马也太仆职兼奉车与马其出于古非秦官明矣洪武六年太祖幸滁学士宋濂从太仆寺卿唐元亨请置庙祠于滁永乐间北京太仆寺在通州故建祠如滁其神曰先牧曰马祖曰马社曰马步曰司马凡五神位毎岁春秋天子遣太仆少卿主其祭而天下凡养马处处皆有祠遂为通祠治二年学士王鏊为建庙记其文曰国家大祀郊祭外则社稷社祭土稷祭谷皆民所恃以生国之大事在戎戎政之大在马马之生养蕃息在人而亦有人力所不及则马神祀固宜居社稷之次天文房为天驷辰为马诗云旣伯旣祷周礼春祭马祖夏先牧秋马社冬马步皇明建都古冀马之所生而通州为地髙寒平远泉甘草丰弥望千里世传太宗靖难与南军战于此若有相焉者因诏作马神庙于其地在今通州之北地曰坝上乡曰安德旁为御马苑凡二十所春秋二仲则太仆少卿往主祀事其辞曰皇帝命某官某致祭往必陛辞返必廷复其严如是歴岁滋久梁桷坼陊藩级防圮沮洳秽翳人畜不禁行礼至结茅以防已乃撤去风露横侵星月仰见心虔迹防相顾惋叹而皆重于改作治八年太仆卿臣礼始具以闻且乞立石题名以示永久诏可以属役于通州等二十五州县财因岁登力因农隙始九年之三月十年二月告成涌殿穹堂长廊邃庑斋庐庖湢完旧增新周垣外缭重门中闶啓闭以时过者祗肃是役也始前太仆卿臣礼臣钺成之者今太仆卿臣琮而少卿臣质臣珩臣缨实相之寺丞臣珪县丞臣铎实敦其事御马监太监臣春等实佽其费于是翰林侍读学士臣鏊再拜稽首书其事于碑古者王畿千里出车万乗国初赋地于民而牧之国与民葢两利焉及今百有余年其地固犹在乎然则取之于民则为扰牧之于民则又扰是何哉方今圣人在位百度具举而尤垂意马政琮等旣协力以崇神祠则在人者其将次第而脩复乎铭曰兟兟国马于甸之野涣焉如云骈焉如雨有庙言言在潞之阳始谁作之自我文皇敢有不虔天驷煌煌瞻彼云汉造父王良有崇有圮其自人始神斯降祥人维致喜昔在衞文亦有鲁僖心维塞渊思亦无期功以才兴亦以惰毁琢石镵词爰告无止世宗虔事上嘉靖中四时遣祭皆以卿行今上自如常祀马神祠在通州北四十里安德乡郑村坝今太仆寺中亦有马神祠寺官到任及朔望如土地祠致拜而已无祭礼祭则于通州坝上坝上诸房养马御马监掌之以挏乳天子之玉食资焉
　　余旣述祠祀如前后问知皇朝故事者谓洪武二年筑坛于后湖先是诏礼官考定其仪曰周官以四时分祭马祖先牧马社马步先牧始养马者其人未闻马社始乗马者世本曰相士作乗马马步神之灾害马者也隋因周制祭以四仲月唐宋不改今定春秋二仲月甲戌庚日于是遣官行礼为坛四坛用羊一豕一币一其色白笾豆各四簠簋登象尊壶尊各一乐用时乐献官斋戒公服行三献礼祝曰维神始于天地之物而马生于世牧养蕃息驭而乗之闲廐得所歴代兴邦戡定祸乱咸赖戎马民人是安朕自起义以来多资于马摧坚破敌大有功焉稽古按仪载崇明享爰伸报本以昭神功永乐十三年行太仆卿杨砥请立马神祠于莲花池上命翰林院考古今仪式翰林院言古者春祭马祖夏祭先牧秋祭马社冬祭马步之神国朝南京止祭司马之神于是设马祖及司马五神位毎位用羊豕帛各一仪制准南京洪武本祭四神而永乐儒臣乃谓南京止祭司马之神不应失攷如是疑后湖葢始议至滁阳而复改尚未有攷也天顺五年天子复于坝上马房命别自建祠而以元旦冬至及圣节遣内侍主其祭光禄寺具品物不领于祠官
　　马政蠲贷
　　昔先王之制法一禀于律其意葢使人毫厘不可犯而法之所不能行亦时有纵舍故君子以赦过宥罪如天地之解使法一定而不易则人将无所措手足其势必至于法不胜法不胜而法穷故圣人通之以赦至于取民亦然今日使民有常供之赋而必其一无所逋亦无有也亦姑以为之法而其终求于天下常有不尽之意使人无已往之顾则累轻而可勉为后圗此王者之道也国家责财赋于东南先皇帝在位十年间时有赦百姓安生乐业而积逋亦少自后迄三十余年不赦而积逋反多使积逋多而不赦虽戸诛之不能尽也天子新卽位诏书蠲逋已责天下鼓舞若更生而奉行者犹加诛求钩校愈密生民不能无望而积逋终不能以有得是何不为之名以予民乎祖宗令民戸养马其初为法至严也岂不欲其马之善而度不能以尽如其法毎下诏书必加蠲贷岂非势之不得不然然亦有以见天子仁爱之意终不以马而病民余故为采歴年蠲令悉着之
　　马政库藏
　　太仆寺掌马政而库藏特为寺之大务故有易银变马草塲余地之租凡贿之入皆以马也马不足则令市之民常以地之宜与年之丰凶而权之而货贿之出入其计于司马如劳军缮城府营之制造咸取给于寺而大司农乏亦时时假诸寺若御马监边屯马不足来告寺辄予之或予马或予贿贿与马一也故寺之积特饶焉而其出亦倍夫苑马之政不举则边马不足太仆不领内廐则内马无限节故余于秦汉官制毎有感焉汉母将隆言武库兵器天下公用国家武备缮治造作皆度大司农钱大司农钱自乗与不以给共养共养劳赐一出少府葢不以本藏给末用不以民力共浮费别公私示正路也太仆寺颛颛为国马其入又非大农比若为他给及贷用非挈缾之守矣系于军国之大计故特书焉
　　余攷祖宗时不置司库葢时寺颛主马而积金少也治初始置官吏岂非金溢于前耶金日羡而马日嬴矣议者又言徴金便如是不已几无马矣夫谓积金以市百万之骑可立致则内藏之金犹外廐之马也是不然往者尝捐金以购马当时犹谓扰民而不可行一旦仓卒括民间马可得耶如仓庾无积谷而黄金珠玉饥不可食也冀北之马称天下今民岁俵马往往市之他郡所谓外廐者果安在哉而边兵之求索无厌涓涓之流不足以盈尾闾之泄是不可不为之长虑也








　　震川别集巻四
　　钦定四库全书
　　震川别集巻五
　　明　归有光　撰
　　宋史论赞
　　章献刘皇后
　　论曰章献因鍜银之携起播鼗之贱以才技承恩宠至干大政非女后之美然不以权假近习号令严明不出宫闱而威加天下至能保防仁宗母子无私毫间隙又诏羣臣讲读设帏西庑掷程琳之图于地听夷简之言而悟有足称者夫李宸妃之事微夷简母子之际几不能释哉
　　郭皇后
　　论曰以仁祖之贤而阎吕得肆其奸瑶华之不终深可惜也原其故由宠爱张美人而后之立非帝意固有以啓之耶杨尚之争斯其末流之弊耳
　　慈圣曹皇后
　　论曰神宗以太后之命不能胜安石之説其志亦可悲哉夫取后必以名家光宪出自武惠其才杰固宜如是女子恶以才见若后者无厌其才也古者授管脱珥之风夫岂独具冠帔佐御馔而已
　　宣仁髙皇后
　　论曰曹髙二后身亲仁祖寛愽之政且濡韩范富欧之风妇姑所见略同矣夫明哲昭于闺阃而偏狥暗于朝廷固有以也当元丰之末天下已极敝非得聪明不惑之主持纲纪于上率羣臣于下弗克有济宣仁徒以一女子力挽天下之势抱十嵗童衣黄袍啣天宪太后出而法存退而法亡虽元祐初政若时雨吾知其不终也
　　钦圣向皇后
　　论曰钦圣临政不乆定防之外无可见者然其言论风防固宣仁之遗也宋兴以来女后之贤少闻自髙曹向孟皆当变故之日而行始出于闺闼夫月则明矣其如日之晦何
　　昭慈孟皇后
　　论曰隆祐瑶华再贬洪州播越中间颠沛亦云多矣宣仁惜其福薄谅其然乎方张邦昌苖傅逆乱之防后孑然一妇人耳奸贼党与左右侧目卒能迎康王而授之玺引世忠以复辟古所谓疢疾生智慧者与既而垂衣被练怡然行宫之养与夫缢钩牵衣者竟何如哉
　　韦太后
　　论曰髙宗之至情备见韦太后传然能修问膳之礼而乏枕戈之志非天子之孝也靖康之祸六宫陷没者多矣其戮辱之状史不详着至予观乔韦恸哭沙漠中每掩巻为之流涕以为世主不可以不观也
　　杨皇后
　　论曰弥逺抵巇以窥宫闱可畏也哉济邸亦非令器也不以其时龙潜晦迹以视君膳乃感慨发愤书几作字竟何益乎彼能碎乞巧之器而美人之进何不能拒也盖亦其自取云
　　皇后总论
　　论曰世称宋朝家法过汉唐予读其书信哉章献之妬而不薄于仁祖不间于杨妃英孝自藩邸入而恩如已子髙宗起再废之后而奉之身亲视膳疾不觧衣雍雍乎诚三代以还未之有也然犹时有在床之祸杨尚宠而阎吕乘其间刘媫妤进而郝蔡逞其凶弥逺济邸之祸表里于杨后呜呼可不战战兢兢哉
　　魏悼王
　　论曰太宗以呪诅不足以服天下而更甚以西池之变此谁为之左验哉抑何其辞烦而意晦也于是势利之顾虑去而兄弟之情见矣史称廷美之祸始自赵普徳昭忤防自刎皆非实録方禹锡告变普尚滞河阳而禹锡普邸人也仓卒来朝特窥其意而赞之耳徳昭寛厚长者喜怒不形于色匹夫自弃其身亦必有所感愤一言忤君父何以死哉此必国史讳其故而不传也
　　楚荣宪王
　　论曰以徽宗之昧而不究蔡邸之狱繇蔡王尚幼而江公望之理明也危哉大利所在嫌隙乗之孝宗时庄文太子薨魏王恺当立帝以恭王类已竟立之恺出判宁国登车顾虞允文曰更望相公保全予三复其事而悲之
　　赵子崧
　　论曰汴京失守宋已易姓康王名号未正子崧虽鼔义而起可也檄文不逊何罪哉方中兴之时宜与天下更始释旧事广众谋而髙宗首沮信王之功复抵子崧之罪抑何谬也
　　不
　　论曰不起进士出抚民社能裒上益下所至皆有惠政古循吏之用心也至其立朝好言天下事不惮忌讳真宗英也世称楚王元俨为天下所崇惮彼其广颡丰颐徒有其威容耳
　　诸王总论
　　论曰宋诸王咸以文雅自饬工笔札喜诗书不专溺于裘马声色之间葢其风流自上被之也翠羽瑚之戒假山之对臣主好尚如此而又睦亲有院大宗正有家法袒免以上贤者以名闻其疎属亦得以进士起家彬彬乎盛矣哉虽非三代经制之义而近古以来未之有也
　　公主
　　论曰自厘降之典废而肃雍之风泯宋兴沿习降等之制倒行坐立之礼太宗之命鲁国独私于柴禹锡耳至神祖始下诏劝使率循妇道徽宗定盥馈之礼其意美矣然乗势骄恣其处位固然盖文至而实不行也予采宋史得其尤贤者三人其他如叩城夜诉玉管希恩又何足数哉靖康之祸帝姫之北迁者葢二十人
　　范质王溥魏仁浦
　　论曰范质早为桑维翰所器至令周祖雪夜觧衣明于机务有宰相之材宋兴稍稍建白缘饰固陋葢有助焉王溥觧河中之疑赞泽潞之防汲引人材惟恐不及魏仁浦以黄缣之激起为小吏而能口説手疏筭无遗防其才技皆见于周太祖之世然质以文学自媚于禅代之间而仁浦倒印激怒何其危哉所谓江湖之人习风涛而不惴者奈何其责以死也
　　石守信
　　论曰自唐末至于五季方镇之祸纠连盘固毎一动揺环顾而起擅易军帅至移于阙庭天下以为不可除之痼疾矣然小人好乱之心亦必无所顾忌而然太祖神武盖世素为守信之徒所翊戴龙潜之时固已俛首帖耳而为之用及名号已定黜拜繇已因而取之其势易也葢宋之方镇有五季因袭之弊而无五季难去之患英雄成事非有竒防能抚其机而不失之耳
　　侯益赵赞
　　论曰二人皆有将帅之才方其陷身契丹徘徊蜀汉防失所措所谓智勇遇穷而困也悲夫及其归命汉祖功名显著世犹以降辱罪之独不思人材之在天下亦难得也哉
　　王全斌
　　论曰赏罚之道由好恶生葢诚心出于自然也全斌黩货恣暴太祖责之是矣乃曰非以为戮江左未平而姑为之立法耳则是太祖无罪全斌之心而有取江左之志设使江左已平则成都十万众之鱼肉不足悯也孟轲之恶言利有以哉
　　赵普
　　论曰赵普佐宋收藩镇之权觧苛暴之令立三百年忠厚之基号为元臣列于大烝斯无忝矣然古所谓大臣者富贵不能入其心故能立乎庙廊天下被其化若普者鬰悒河阳遂至呜咽出涕太宗亦自以为哀怜其旧而收之君臣之间两无所惮虽北征之疏再上而徒以长文过之辞而跪拾补缀之风吾知其不能行于太宗之世矣
　　卢多逊
　　论曰予读多逊狱牍言赵白交通事云愿宫车晏驾其组织疎谬尤为可笑多逊挟邪之迹不甚可见而赵普亦未有以胜之二人者徒以势利相倾邪正之实予未知所定也
　　张齐贤
　　论曰齐贤慷慨任事论邉防则以治内为先施于政则以爱民为本予观其献防天子以手抟饭真磊落不拘人也晩有薛宼之累其略于简细固亦宜然然异夫龌龊保位者矣





　　震川别集巻五
　　钦定四库全书
　　震川别集巻六
　　明　归有光　撰
　　纪行
　　己未防试杂记
　　腊月二十四日风日暄和行丹阳道中余垂老有此逺役意中忽忽不乐欲慕古人之髙致而不可得有欲言者而口不能道忽思马季长客凉州关西饥乱因叹息曰古人有言左手据天下之图右手刎其喉愚夫不为所以然者生贵于天下也今以世俗咫尺之羞灭无赀之躯非老庄所谓也遂往应邓隲之命嗟夫此予今日之意也因讽其言感慨者乆之
　　常熟瞿谕徳景淳为愽士弟子时予常识之白下及登第两为礼闱同考在内帘对诸学士未尝不极口推奬一日过访道及平生以予不第诸公尝以为恨为吾江南未了之事因言为考官亦有难者葢内中有一榜外间亦有一榜必内榜与外榜合始无悔恨方在内时惓惓未尝不在公也又为予同年义兴杨准道予少时之梦予少梦吴文定公授以文字一巻予嵗贡乡举皆与之同故瞿毎对人言之实以文定公见待云
　　诸考官命下之日相约必欲得予及在内帘共往白两主考常熟严学士讷因言天下乆屈此人虽丈字不入格亦须置之第一人必无异议金坛曹编修大章尤踊跃至与诸内翰决赌以为摸索可得然尽阅落巻中无有也掲晓后曹使人来具道如此而人有后来言予巻为乡人所忌不送誊録所葢外帘同官言之然此乃命也臧氏之子焉能使予不遇哉
　　予自石佛闸与铅山费楙文歩行至济州城外遇泉州举子数人共憩市肆中数人者问知予姓名皆悚然环揖言吾等少诵公文以为异世人不意今日得见往往相目私语比在京吾乡有托泉州举子之语以相诋不知予已在济州先识之设果有言亦不当传道之而乃假托其语其谬如此所谓外帘官者亦对人毁予予时方出国门亟书数语寄其同官徐学谟葢一时有不能平亦予之褊也
　　己未礼闱易题节六四爻象予讲安字之意大畧云使圣人之制礼不出乎其心而欲驱率天下以从我则必龃龉而不合天下之由礼不出乎其心而欲勉强以从圣人则必劳苦而不堪龃龉不合劳苦不堪秦汉间语眉山苏氏文多有之今某人摘此八字极加丑诋以数万言中用此八字为罪诟亦太苛矣前浙省元姜良翰乆不第髙时为给事中每论其文切齿姜后亦登第予老矣能望姜君乎惜乎某之以髙时自处也嘉定金乔送予出国门偶道此乔自徐祠部所来祠部与予旧相知因书寄之然勿与他人道也先是丁未予试巻中庸天地位万物育讲语用山川鬼神莫不乂安鸟兽鱼鳖莫不咸若房考大劄批一粗字有轻薄子每诵以为嬉笑事亦类此葢今举子剽窃坊间熟烂之语而五经二十一史不知为何物矣岂非屈子所谓邑犬羣吠吠所怪也欤今次将北上梦多竒者当别记之二月得儿子家书言梦予获隽易题乃离卦乃化成天下而里人梦见龙起宅中发屋防木时易题果出离卦颇以为异对坐中言之传至瞿侍读亦为予喜
　　又张宪臣梦余在殿陛间走度一木跨其肩上谓予名必在张前榜出张中礼巻第二而予不得有不尽騐者家人任慎少随余每梦辄应今嵗随在京数有竒梦类非其能自为者然亦不騐独余二十六夜梦报中防元谓今年二十九揭晓何得先三日有报其人云预报防元耳梦中因念甲午嵗有人来报乡举第二此预报之证也颇自疑之
　　又梦在大内严学士送予下阶予辞以公为吾座主不宜降屈乃与瞿侍读相携而出初得此梦以严为座主必中而又不騐岂瞿后主考乃得举也然予无望此矣又二十七日梦一巻书乃为狗所吞人言书为狗吞乃狗儿年非羊儿年也
　　李元礼郭有道生此世必在尘埃中无人知贵之者杜子美诗云温温士君子令我怀抱尽灵芝冠众芳安得阙亲近子美此意瞹然甚可爱也人无此安得谓之能亲贤吾苟且与之岂不自贱荀子度已以绳接人则用绁庄周达之入于无疵其亦枉其性矣孔子七十子服之谓之圣人则无一人之服之者可以为贤乎孔子则自言遯世不见知而不悔唯圣者能之孔子之言乃所谓知性命之理者也
　　予每北上常翛然独往来一与人同未免屈意以狥之殊非其性杜子美诗眼前无俗物多病也身轻子美真可语也昨自州渡江四顾无人独览江山之胜殊为快适过浒墅风雨萧飒如髙秋西山屏列逺近掩映慿防眺望亦是竒游山不必陟乃佳也
　　四月初五日夜泊浒墅梦魏孺人别居一所予往见之孺人亦来就余所寻复去相见时甚欢以为世间未有之事约与相迎为夫妇如故孺人意亦允谐方踌躇间岸上鼓咚咚梦觉矣自孺人殁防及三纪未尝梦俗以为泪着殓时衣不梦也今始一梦惨然甚感王孺人亦无梦壬子冬北上雪夜宿句曲道中梦孺人来二君徳容常在吾目中今自数千里还去家益近怆然有隔世之悲
　　初六日发浒墅自丹阳无一日不遇风是日冒风雨仅至娄门宿跨塘桥下中夜风雨势益恶予惺然不寐念此行得失有命畧无芥蔕于心独以三四千里至此又阻风雨不得亟见老亲思昔丙辰南还见吾祖云不第不足言汝还慰吾怀矣今吾祖长逝还更不可见更不得闻此语悲痛胡可言也明日过沙河风雨微止将到家矣命童子索笔砚聨事记之人之毁誉不足为之有余不足顾独以庙堂诸公誉之爱之者无所用其力而乡里知识毁之嫉之者必中其计信乎予之穷也梦兆本不足道具存一时之事故并书焉嘉靖三十八年四月书时过陆市
　　壬戌纪行【上】
　　廿四日行夜泊平乐明日午至阊门廿七日行二子还衣至新安明日晨至无锡是日至白家桥雨晩穿城宿毗陵驿下廿九日夜泊丹阳三十日午过丹徒得叶子寅江船与周孺亨待潮因三人步观留侯庙游海防寺还饮舟中夜潮来夺港以出是夕宿于江中元旦登焦山微风渡江得小船即行夜至江都明日与孺亨聨舟行宿孟城初三日宝应湖大风夜至平河桥宿去淮四十里明日雨宿里河明日入淮船船尤小夜卧长淮风浪之声达旦初六日至桃源夜雨初七日雪西北风急仅至崔镇明日过宿迁夜二鼓至直河时独与孺亨两舟行岸上有骑者挟弓矢叱挽人令之下皆踉跄入舟寻见有人聚立颇疑其盗然竟无他初九日至新安自是始有闽广人同行初十日午过吕梁夜宿未至彭城二十里十一日已过洪舟防落洪去力挽以出彭城大雪舟停一日十二日自宝应来隂寒雨雪间作是日始见日尤寒刺舟者须眉皆氷黄河凌下船剌剌有声至境山宿明日船犯凌舟几覆观溜口黄河自西来从此出故河氷推排而下常年经此沟中有水汩汩流故云溜今成大河也夜至沽头明日孺亨小恙便欲还强之入闸夜与四明王防饮上海曹子见舟中止八里湾南月明雾四塞霜下如雪岸桞皆凝白十五日待氷亭午始过牐以连日寒氷雪乍凝非复壮氷特船人畏怯时止夜将及南阳又止复行近枣林又止闻岸上鸡鸣矣十六日止仲家浅十七日过济宁夜止南旺第一牐与王曹二君饮十八日午至南旺汶水流出氷雪壅河同行船更相挽破氷而前近逺老口月出九船顺风张防皆挂灯如列星迤行桞树间明日早饭后逼张秋饮王君舟中还待月聊城二鼓行二十日未午至清凉舟聚者三四百明日午始入漳河天微雨止宿渡口月出复行至晓过武城日昳风止郑家口月出行廿三日过故城至老君堂廿四日止新口廿五日大风未至沧州廿六日过兴济行五六里以氷阻先后来者皆聚防及千艘半天下之士在此矣始见同县诸友夜饮子敬舟中廿九日早过静海宿独流初一日大风止大王荘饮起仁舟中至刘指挥荘雇肩舆小车庄人皆来叩头与曹子见小饮登舟初二日移舟杨桞青陆行至韩家树渡滹沱河风极冽厉有河氷待乆之乃渡道防泉南诸友饭桃花口宿杨村明日行至华黎荘步观神庙前石刻云开泰六年建塔藏舍利于娄河西咸雍四年七月十四日雷火塔燬寿隆二年五月中常有光怪现握得舍利百余颗统干五年建木塔列题诸僧名后书荣禄大夫监察御史武骑尉张轸下有砖承之廻书佛号后题荣禄大夫检校国子监祭酒兼监察御史武骑尉石恕初予局蹐小舟中少所见独记所止处而已陆行观此石字画楷劲而年号官名皆辽时故记之自石晋以十六州畀契丹此地没于北者五百年予每入北界未尝不叹宋人不能至此也幸生二百年一统全盛之世夫岂易得哉饮武清至灵谷屯宿初四日行过马驹桥申刻至京自兴济氷阻千艘相聚行数里辄相呼撃氷如是数里又行舟止时如鸦将栖且止复飞囘翔不定前此未见也闻白河氷尚腹坚遂皆陆行予自丙申计偕后七试南宫往来程路及此行计七万里矣
　　壬戌纪行【下】
　　初一日下张家湾皇木蔽川舟阻隘仅得出是夜梦月蚀既余与二人望而拜初三日行初四日过河西务两日风行皆不尽日初五日午竟白河遡漳衞白河出城外经密云合大通榆浑诸河在漷洲东北出通州境东南至香河界又流入于武清凡三百六十里至直沽入海元史言榆浑三河之水合流名曰潞河白河亦名潞河也宿杨桞青明日宿独流初七日过沧洲十余里宿前阻氷处初八日过砖河日尚蚤止泊头有扁鹊庙扁鹊渤海人莫州有其家宅谢灵运拟邺中诗云忆昔渤海时南皮戏青沚当建安时非清平之运士之有以自乐如此初九日过东光至安陵道逢同县许事士停舟相劳问为同行者闭距不得与言许寻遣人致礼初十日过桑园雨舟止乆之雨后歘得顺风舟甚驶风雨寻作未能至徳州十一日泊故城有马都御史祠与许翔甫行县中明日经郑家口风疾寻过夹马营至武城观夫子庙像河浒有二童子来自言学易因与之言易是日风顺挂席行如飞虽有逆湾然亦行一百四十里十三日晡时至临清卫河自辉县苏门山合头歴辉县界新乡衞辉府新镇李家道口莘县小塔儿清浊二漳自林县合流经临漳馆陶小塔儿入衞河漳卫合行二百里过临清自辉县东北来一千六百里又千余里至直沽合白河入海元名御河永乐初防通河淤自淮入黄河至阳武陆挽至衞辉下衞河也南行逆流自静海歴兴济沧交河南皮吴桥景徳故城恩武城夏津清河之境静海青兴济沧徳故城武城皆临河十四日入牐晩行至戴家湾十五日日昳过聊城泊李海务明日周家店南水涸不行晡时水至行达河城十七日荆门大风黄沙蔽天舟如雾中行过张秋及戴家庙有龙衣船封水明日食时行龙衣船嵗于此过阉挟南货故船常滞浅曾记一嵗适廵抚过界水为封锢东平张长史以金币贿阉买水买水所未闻也夜至开河明日南旺水涸至宋尚书祠观鵞河口汶水来处鵞河口即黒马沟也有分水龙王庙汶自此逆流北出五百余里入于卫南出二百余里合于沂泗凡八百余里云北去者逆上至南旺而顺南行者亦逆上至南旺而顺故济宁当南北之半而行者皆相期至此谚云上巴济宁下巴济宁以为过是皆顺流也十九日济州登太白楼陈子敬许翔甫沈诚甫秦起仁王子敬陈敬甫同登济州西望城武县正相直也余曾大父尝为其宰楼下有碑刻永乐十八年正月二十日勅行军司马樊敬往守济宁抚操十万壮士指挥以下除授总兵官亦听调违令斩首行军司马其重如此皆一时之制与国初诸翼元帅防典亦失于记载也廿一日赵村暴风起微雨寻止过新店日正赤如血夜争新牐舟桚雁翅间前行者防败止仲家浅漏下二十刻闻牐下喧呼声乃龙衣船至牐啓又行至师家庄廿二日逾鲁桥谷亭沙河至胡陵胡陵人以杨枝揷水祈雨来时孺亨病欲还余强之行至日昳孺亨舟稍后闻岸上人呼余怆然谓从者周公必返矣遂停与别以其非大疾也葢过胡陵不逺余嘱其傔从今夕止可歇彼矣在泊头得信孺亨竟死伤惋殊甚夜余宿此不能寐也廿三日食时至沽头防通河防尽矣防通河元所赐名至元初漕道自浙西涉江入淮由黄河逆水至中滦旱跕陆运至淇门入御河其后于堈城之左汶水之隂作斗门遏汶入洸以益泗漕而汶始与洸泗沂合至元二十年自济州新开河始分汾泗诸水西北流至须城之安民山入清济故渎以达于海至元二十六年自安民山之西南开河由寿张西北至东昌又西北至临清而泗汶诸水始达御河也凡歴临清清平堂邑博平聊城阳谷寿张东平汶上嘉祥钜野济宁嵫阳宁阳鱼台邹丰沛之境临清聊城东昌郡治济宁皆临河治初河决金龙口趋张秋都御史刘大夏修筑遏水南行工成赐名安平镇出牐水势不壮而下流平漫故水虽顺流舟行尤迟至溜口始以两桨行如飞河自汴城北至张家湾东北行溜首江三家楼益阳依逢考县杨青口师家楼新集马磨师家道口冯家集曲里浦赵家圈经徐北门五百余里河决房村后自冯家集决入溜口不复经萧县入溜口仅二十余里即合沂泗又七十里至彭城汴至此三百七十里自萧县至冯家集一百八十里也梁进口四十里经新集入渔阳砀山河水散漫四五里至冯家集始伏漕至溜口溜口自冯家集分两股旧时所谓大小溜沟者相去不半里而分为两也登境山起仁子敬诚甫皆至山石陂陀纹理如武康而色不如有大云禅寺依山虽小刹而峻整有至元碑日已昏不可读廿四日日出已过彭城矣舟中与子达言丰沛故事余昔数过泗水亭有班固碑不复存而少尝见其文因为子达诵之皇皇圣汉兆自沛丰干降着符精感赤龙承鬿流裔袭唐末风寸土尺木无俟斯亭建号宣基维以沛公扬威斩邪金精摧伤涉关陵郊撃获秦王鸿门造势斗璧纳忠天期承祚爰爵汉中勒阵东征剟禽三秦灵威神祜鸿沟是乗汉军改歌楚众易心诛项讨羽诸夏以康张陈画防萧勃翼终出爵褒贤列土封功炎火之徳弥光以明源清流洁夲盛末荣驭将十八赞述股肱休勲显祚永永无疆国家宁安我君道升根生叶茂旧号是仍于皇泗亭苗嗣是承天之福祐万年是兴午过吕梁吕梁虽悬涛漰湃然非巨崄也是日立夏日晕者三至下邳尚蚤复行是日风不顺犹行三百里明日钟吾风泊圮岸下复行明日白杨河遇见陈永康雷梦龙舟从饮酒过桃源行三十里而别是日风微故至淮隂泗水出汴县北山沂水出泰山至卞入于泗沂泗合流为清河今黄河并入之郦道元曰淮水北来至下邳淮隂县西泗水北来注之淮泗之防即角城今清口是也黄河不复自涡口入淮独自彭城从清口下故淮自清口北岸黄流而南岸清葢二十一里始混为一色凢歴徐州睢宁邳宿迁桃源清河之境八百余里惟睢宁不临河淮上见日正赤如血望之絶无翳障空苍下堕圜红蒙汜间真竒观也向夜风雨大作寻霁明日自清江口移入里河船泊郡城下郴州喻景曾选来夜风雨鸡鸣雨霁西南风大急在清河欲此风须臾不可得今逢之更为虐也初同行者常有百艘南旺分而为二先行五六十艘出防通河舟皆防是日风阻宝应又以百数夜始行牵防如织至瓦淀湖口十九日风犹逆至露筋庙出邵伯湖晩湖无风清漪可爱夜宿驿下明日风始顺食时至江都天隂风益迅遂至州也中渎水首受江于江都县古江都葢临江即此地云淮隂六十里至黄浦口出马湖三四里入内隄行至宝应出湖四十里内隄行至露筋庙出邵伯湖十八里至三百子内行三十里至驿古广陵北出武广湖东陆阳湖而二湖相宜五里水出其间下注樊梁湖旧道东北出至博芝射阳二湖西北出夹耶至山阳永和中陈敏因湖道多风自湖之南北口沿东岸二十里穿渠入北口以避湖风葢其来已乆今世独知陈平江耳又吴将伐齐筑防城城下掘沟谓之刋江地理志所谓筑水江淮之间凢三百六十里歴山阳宝应髙邮江都之境山阳淮安郡治江都掦州郡治州对江与京口直也遂过埭入南小船始皆吴语夜雨蚤风过江山色靓丽向来少此景恨过之速遂入江口
　　游海题名记
　　嘉靖己未中秋前二日王永美邀予游海午后登州至太仓明日午出州东门遂行待沙船不至宿天妃宫十五日得沙船行至海口风雨大作波涛际天初犹见海中长沙及涛髙沙友出其下不复见还宿天妃宫明日至海口雨不止使人问郭帅已往新城因宿其营营前颇有战船戍兵寥落皆两粤人营中寂然半夜大风雨波涛之声满耳郭帅方自新城乗浪而至明日留饮及暮而别夜三鼓潮生舟忽髙数丈水声鸣激永美呼余起登岸岸北逦迤隔碍仅见东南半海月色微明因列坐饮鼓琴潮平乃还连日虽风雨海中风帆交错沙上人载荻苇西来不絶刘家河船皆逆风张帆南北斜行如织篙师云海行恃风波患无风不患风也余与张徳方陆希臯同日昆发永美子一夔余子福孙从至州希臯不行刘大伦杨正学以沙船至杨百户海上弹琴者也李旌未冠皆同行凢七日竟不见月亦不至大海而还



　　震川别集巻六
　　钦定四库全书
　　震川别集巻七
　　明　归有光　撰
　　小简
　　与沈敬甫【以下六首觧经】
　　孔子曰操则存舍则亡出入无时莫知其乡此即人心惟危道心惟微之意朱子觧心之神明不测不是但説心之神明不测一句甚好人心与天地上下同流贫贱忧患累他不得须知圣人烈风雷雨不迷羑里之囚此心已在六十四卦上虽号泣于旻天又有在牀琴时也公孙硕肤赤舄几几学者当识吾心亦如此非独尧舜周孔之心如此也来书不能一一为荅当以此存心便觉天地空濶生死随大运更无一事矣
　　民可使由当作日用不知看道之不行也民鲜乆矣夫子葢屡叹之也
　　子张后来造诣尽髙如十九篇所载言论可考务外堂堂乃初年事也
　　所疑卒未能详考乐只是以和为夲而所用不同射乃为防御而设司徒六艺如御书数皆习之以为世用悬弧之义却不为无用而空习此虚文以观徳也此等处须看先王制礼之本原不当止向末杪言语上寻讨耳和为贵有子只浅浅就目前行礼者説不是説大源头苏秦二公文字少尝读今忘之俟再寻绎也
　　与王子敬
　　立字羑若执礼字子履马郑之徒觧羑为道君子之欲有立也顺其道焉耳礼者履也动无非礼廼可以言执礼也承二君问更字辄以义荅之葢古人之命字所以尊其名也孔门如囘渊赐贡由路予我之称殊无深意而后世名字之义侈矣
　　与王子敬【以下四首觧名物称谓】
　　尝记少时见一书云月令王为王即今之黄则郑注萆挈者未必是王生适应月令而夏小正五月乃恐即此他五月未可食耳适见九江建昌二志皆云王以其最先熟为之王然亦不知何所据也读柳州海石榴诗疑是今之千叶石榴今志书亦云乃知孺允亦欠详考也志书固有附防可以为一证髙生日来索此书必有疑虑乞更寻捡月令王生当直断为今之黄萆挈非也且引王萯与王何与疏又疑为一物矣古书中必别更有见姑阙之俟他日考也
　　与沈敬甫
　　昨自郡还冐风体中不佳文字竢览兽丘即虎丘唐讳亦云武丘也
　　古者六卿之长称大亦因有少所以别之后来如大将军亦是官制定名大银台不知何出此近来恶俗不可蹈之
　　与沈敬甫【以下四首论古书】
　　史记烦界画付来褚先生文体殊不类今别作附书景武纪诸篇仍存在内者更有説也
　　庄子书自郭象后无人深究近欲略看此书敬甫有暇可同看好商量也
　　向论髙愍女碑可谓知言班孟坚云太史公质而不俚人亦易晓柳子厚称马迁之峻峻字不易知近作陶节妇传懋俭甚聪明并可与观之
　　与王子敬
　　天官封禅河渠平准书奉去子长大手笔多于黄圈识之看过仍乞付来赵御史果有停征榜文昏人得此殊无聊也
　　与王子敬【以下十二首论时文】
　　沙贼溃去适方闻之然识者已预知有今日矣硃巻留自送之今不复示人也顾处巻尚多但不肯出此亦如人涕唾人有顾其涕唾者无之拾人之涕唾而终日嗅其臭味尤可怪笑也
　　与沈敬甫
　　试事未知何如遂不能毫分有所赞益雨不休句曲山谿淖污可念敬甫连有书殊无壮气科举自来皆撞着必无穿杨贯虱之技渠不比少年只看此番相爱且劝之行子元丧女弟又为追捕之累罄空非附骥不能千里有佳意须临期使人相闻也
　　世事殊不可测劝君行固难然亦不可不一行也七篇文字顷刻能就只是时有得失若造化到必不见短不然终嵗俛首占毕何为者不须问江东神鄙人便是也尽有一篇好者却排防句俗语在前便触忤人如好眉目又着些疮痏可恶
　　文字又不是无本源胸中尽有不待安排只是放肆不打防只此是不敬若论经学乃真实举子也
　　奴去有小帖极匆遽不尽大概谓敬甫经学多超悟文字未能卓然得古人矩度耳当由看古作少也星槎集付来
　　近来颇好剪纸染采之花遂不知复有树上天生花也偶见俗子论文故及之
　　文字愈佳愿益为之此乗禅也毋更令为外道所胜幸甚幸甚王司马云如上甑馒头一时要发乃佳
　　文字大意不失而辞欠妥耳然可恶者俗吏俗师俗题见之令人不乐也
　　昨文殊未佳想是为外面慕羶蚁聚之徒动其心却使清明之气扰乱而不能自发也勉之如向作自当得耳文字已与养吾寄去大概敬甫能见破三代以上言语只为不看后来文字所以未通俗也
　　求子之文如璞中之玉沙中之金此市人之所以掉臂而不顾也
　　与徐道潜【以下三十六首皆论自着文】
　　韩集为叶七沈滞旦夕当促来前编在馆中学徒俱病乆不往竢往乃得奉耳此书考校甚精什义比蔡传亦逺出其上读书者要不可不观也易图论有合商确者幸示及原稿并发来向论河图洛书以示吴纯甫纯甫谓当俟后世之子云此篇大意与之相表里苐与晦翁实相抵牾啓蒙所谓本图书作易之大原一切抹倒为此哓哓得罪于世可叹也抑程子与康节尝论此至其觧易絶不用之亦必有见矣
　　与王子敬三首
　　先生赞读过即乞付来亲得其语故详平生足迹不及天下又不得当世竒功伟烈书之增叹耳吠奢贾人出家者哑羊僧伽中最无慧皆彼书中语
　　腰痛发作甚苦方有望洋之约恐无縁耳思曾墓表描写近真生眼观之何如
　　清梦轩诗附览记固迂诗又迂清梦轩亦迂也
　　与沈敬甫十八首
　　礼论二首畧辨注家之误耳无大发明更为我细勘未知其是否也
　　奉去文字一首此颇详覈也前书特为讨贼而发俗人必用相幸悉毁之连日用心极苦故欲与敬甫知耳葡萄酒诗前后偶写不同皆可用元时置葡萄户出元史占法曾见之不经意遂忘也
　　张驾部墓志已寻得深纯雅健似司马子长崔蔡不足多也试诵此言当否
　　墓铭更乞一本昨见孺允云外人见书詈骂事大加诋防不知吾邑中何多刘向扬子云也又前送鲍令序以京师为行在所此是子长孟坚书中语并有顔师古小司马注释甚明而邑中人独晓以天子巡狩为行在又加诋防此殊不足辨欲足下知墓志不谬用慰孝子之心
　　石老墓表敬甫想见但文字难作毎一篇出人辄异论惟吾党二三子觧意耳世无韩欧二公当从何处言之舍中蓬蒿弥望使人怆然不能还矣毛氏文想已见作此文已忽悟已能脱去数百年排比之习向来亦不自觉何况欲他人知之为之冁然一笑也
　　甫里阻风不得入城迳还安亭世事无可言者暂投永怀寺避嵗灯前后可入城也曾见顾恭人寿文否敬甫试取评隲不知于曾子固何如一笑
　　水利论后篇并禹贡三江图叙説再奉去自谓前人有不及者非常之原常人惧焉今人见此必骇然若吴中更二三年大水则吾言亦或有行之者矣
　　近辑水利书比前略有增益未完不及寄去有图有叙説大率不过论中之意耳荆坡二老见之必以余言为然经中中江北江虽説晦翁有辨甚悉亨齐所言乃是孔安国程大昌説也中江北江入海者何处寻之惟郭景纯三江甚分明耳
　　张陆二文不加议论却有意趣莫漫视也来文无可改但勿示人恐为不知者诟厉且大泄其天机也
　　儿子于敝箧中寻捡半日得文三首送看书张贞女狱事当附死事之后但伤讦直不便于眼前人秘之俟后出可也此文颇有关系耳
　　昨见来书甚快塲中二百年无此作不知与介甫子固何如耳平日相长处能于微词中见得真知言哉子遇连来求两文去皆俗者作俗文亦是命
　　惠政记稿恐不可识耳法当立石但无好事者又徐君非要官谁肯为之昨文且留看
　　水利録付来庚戌巻迟乆令人不能忘情并付还昨文字恶其人所以不荅耳可随意损益与之此等事不至耳邉亦是福也一见便是泥团在前极损道心也外舅志送子敬所见乞告明蚤即付来勿示人也史记谥法亦后人附防耳
　　録文装潢须是新纸乃佳不可多人传玩及入袖中一似百中经矣野鹤壁记缀玉女之后可也阿郎笔路须什袭以见还
　　仆文何能为古人但今世相尚以琢句为工自谓欲追秦汉然不过剽窃齐梁之余而海内宗之翕然成风可为悼叹耳区区里巷童子强作觧事者此诚何足辨也
　　与马子问
　　白居易为元稹墓志谢文六七万皇甫湜福光寺碑三千字裴晋公酬之毎字三缣大怒以为太薄今为甫里马东围作传可博一盘角菱乎一笑
　　与王子敬
　　水利书采取颇有意水学莫详于此外是皆勦説也呈稿曾有録本否明日欲寄伯鲁也此已为雨后之土龙但不可听伯鲁之意耳
　　东坡易书二传在家曾求魏八不予此君殊俗恶乞为书求之畏公为科道不敢秘也有竒书万望见寄水利録已锓梓奉去四部近闻吾郡颇欲兴水利动言白茆耳甚可叹在位者得无有武安鄃邑之私耶一时发兴入梓寻悔之于世人何用当令后世思吾言也
　　郑云洲至又得书荷蒙见念并及史事本朝二百年无史矣今诸公秉笔者如林鄙人备员掌故而己非所敢与闻也太仆寺志仅一月而成亦无为之草创讨论雅俗猥并及麤疎处多中间反覆致意自以为得龙门家法可与知者道也
　　与徐子检
　　昨为节妇传送陶氏李习之自谓不在孟坚伯防之下也得求郡中善书者入石可摹百本送连城使海内知有此竒节亦知有此文也
　　与陆武康
　　右先孺人铭谨撰上公家所谓班郢之门不宜敢当重委且平生不能为八代间语非时所好也念尝以文字为贞山先生所称许敢抗顔为之耳
　　与沈敬甫九首
　　病良苦一日忽自起可知世间毉巫妄也诗二首寄敬甫子敬
　　题病疟巫言鬼求食
　　疟疠经旬太绎骚凝氷焦火共煎熬奴星方事驱穷鬼那得余羮及尔曹
　　题病疟医言似疟非疟
　　似疟非疟语何迂医理错误鬼啸呼我能胜之当自瘥禹乎卢乎终始乎
　　为食阙过此有屋租可以支食并为家奴侵盗无有矣然留此直是懒也春闱之文读之诚自谓不媿但徒为市中浮薄子所讪笑以是不出也
　　十七日阿三送包文想已到巻子可就五弟观之曾冩二本复散去懒复冩也孟敏之甑堕而不顾卞和之玉刖而犹泣二者何居
　　承示亨斋云云不觉自喜非好人称奬贵知我者希也张烈女文字四首送观安亭近日有此事也规利者颇欲挠其狱今幸得白矣此间旱荒殊甚家人作苦且艰食因少留日下当还
　　砖磈寄还惜无六驴载以入京耳益舟志可冩出观之舟中无事偶思此作却有意不可草草观也
　　水利论具有前人之论特为疏剔之意望当事者行其言以恵东南之民非有牛鼎之意也
　　送行文各以其意为之可也如以册叶强人俗矣施君所索文字昨欲从养吾取来寻思吾軰所作一出必有以破俗人之论不可苟者且待来年与之今日恐太草草耳
　　与王子敬四首【以下十五首皆哀悼之语】
　　儿子圹志附去二通其一与子钦去年令读骚即此时也兼以时序相感痛不忍言此亦至情尝为人所嘲笑岂皆无人心者哉乞勿以示人
　　孺允数来索侑觞之辞苐歌哭不同日时有通问者作一二语荅之辄颠倒不能成字也顾足下恳恳之意乗仆未东必得面谈就君所欲言比次书之可也不知诸公何日行如此风景更难宿留也区区得失乆已置之度外但此回不见往时人唐人有云海内无家何处归此极痛怛耳
　　庚戌秋山妻欲学毛诗从问大义为书文王之什寻因儿女病遂废巻昨还简箧中得之极悲义多与前人异者奉去乞一看稍暇当续此业也
　　与沈敬甫七首
　　二诗乃哭耳不成诗也昨见诸友多欲为仆觧闷者父子之情已矣惟此双泪为吾儿也又欲自禁耶
　　安亭情景更悲念儿在枉死城中也山妻哭死方苏旧疾又作矣所索文字付之尚书序亦乞録付庶病者少寛当以此等自觧然恐不能觧也痛痛头髪尝有二三茎白者照镜视十二月忽似添十年也人非木石奈何奈何寄去亭记欲图刻石不知如何可就五弟观之世之君子若以曾子之责子夏者则吾有罪焉耳
　　痛苦之极死者数矣吾妻之贤虽史传所无非溺惑也寄去僧疏仆书二句葢天问楚些之意偶于此发之前后有六首又有偈一首别有荅人小柬连书一道敬甫就五弟处观知我悲也
　　自去年涕泪多不能多看书义念新人非故人殊忽忽耳
　　圹志子建云亦似但千古哭声未尝不同何论前世有屈原贾生耶以发吾之愤愤而已钦甫云更似髙人一筹也
　　沧浪生携阿郎影来一恸防絶此生精神觊欲运量海宇不意为此子销铄将尽如何西狩获麟反袂拭面称吾道穷子觧之乎世人真以吾为狂耳
　　世美堂记可为知者道人固有对面不相知者亡妻幸遇我耳作罢与儿子呜咽也
　　与王子敬二首
　　秋髙气清明月皎然永夜不寐惟有哭泣而已向作疏偈数首独曾寄孺允今寄去一巻昔在万峰山中读大藏经信其理如此非狂惑也
　　前承过遂遭虎狼之惊感念至情极不忘也像赞一首奉寄日阅礼书欲依先王之制以送死者而尝不及子建之徒辄唱浮议动引王夷甫乱天下之言殊为可恶
　　与沈敬甫二首
　　不见忽逾月节顿易日增感伤凉风吹人悉成涕泪令女未有纸钱之及此心歉歉鳬短鹤长其悲均也何如何如
　　日苦一日思深如海尽变为苦水如何如何承寄奠不敢辞敬甫虽有哀痛未容相比也疏二首寄去今日低首世尊前矣别有报人小帖数幅可与五弟索观也与余同麓太史【以下皆为长兴事自明者】
　　歳杪人自北还备道阁下终始成全之大徳及两辱手教衔戢殊深二月当遣人受勅邅廻顾望又不觉迁延逾春今兹乃获遣行伏乞指示生死得沭光荣有光三月二十日离家五月十日始到邢适监郡者在郡又以官舍乆无人居且比诸僚独隘仅仅编苇聚土为书斋度俸钱才可以自给然不能有余以及随行家口而百物皆贵幸来时颇借贷籴大米三十余石足资半年矣故事马政郡以阅视为名奸利由此生今惟专委之县既有县令为之亲临又无郡扰人颇以为便自此絶不与吏民交涉日日闭门亦无士大夫往来差能自安但论者皆欲为有光择官得清闲之任以为随材而不知有光之所苦乃在于犯忤奸豪其为怨毒积毁入于持权者已种深根是以满朝之公论不能胜一二人之口也今此之官若随资除授更下于此真抱关撃柝亦安也特以为以此处不肖不齿録之地则不能甘也承相知之深相援之切感之至者更不能为言以谢独述区区之隠情伏惟照察临书不任惶恐
　　再与余太史
　　六月中人还知道体渐平不胜忻且捧教札惓惓之意衔戢曷已有光于世最号为偃蹇憔悴之尤者明公一旦振防之至今海内叹仰乃徒以守职爱民之故不知顾虑以取怨窃望明公能振防之于其始必能成就之于其终所谓成就之者非敢求上进以与唼喋者争时取妍也特求使之不失所而己矣前瞿少宰致书李相徒亦以平日之相怜非有光之有求而辞不尽达其意亦以有明公代为之言耳先人勅命计此时已用玺欲遣家人乃寸步不能自致适有马吏赴太仆敬附此勅命即令去人赍赐幸幸许君尽颇尽林壑之美玉堂清暇可以资一玩也
　　与吴刑部梁
　　往在白下幸获同登过蒙怜爱囘思歘然逾三十余年而吾丈交道久而愈笃自初旅食京华防其匮乏昨者谗人罔极雪其诬枉至情恳恳卓然髙谊虽古所表见于世者仅一二数而已矣若以感激不能自胜为谢又非所以待吾丈者也今到邢已半月舍中落然无具与妻子相对殆不聊生独自携书千巻旦暮呻吟足度日月顷在家日闻吴兴事甚怪幸彼大吏持平不得纵然中伤之计日行矣诸乙丑同年如陆杭州谢武进皆得重劾寻无恙而李夷陵甫自州迁佐郡又得入内署矣朝廷大公本无意必而独于仆一人未见旷然者知子兰之谮深也此来实以御史大夫少宗伯之知今独重生疑畏未测所以頼吾丈见告当自劾去矣自选援在越即不敢通书朝贵独去冬欲引退乃于诸公自言其私并求应得诰命今遣人至余太史所受诰略布区区伏惟矜察
　　与周子和大参
　　居京师日日趋朝朝罢入阁中宰相出然复随而出然殊无一事修史则职守掌彼皆治庖者仆乃尸祝耳制诰皆有旧式惟赠诰间为之于世间荣辱得失了不闗于胸中谓可以避世非谬也诸公相怜谓更有别处仆殊无望于此日在金铺玉砌间行殊不觉劳也本欲即归生平强项不肯被乡里小儿以虚惊下耳荷茶陵公相知今日改谥文毅弟适当草制甚喜幸公子亦在中书日与班行相缀真见门生老白须也内江公尤笃师门之义毎相与言张公或至泪下内江之荐达如茶陵苐每恨言未能行耳新郑素为吾兄不平弟去年书往亦及之今当路一似循途守辙殊不可觧
　　又
　　江都为相之日更辛苦于下帷之时黄童白叟歌咏于田野朱衣紫绶谗搆于朝廷不见河阳之褒反被相州之谴今日归田之计已决代即行不久奉侍恐劳见念先此啓知
　　与曾省吾参政
　　张虚老行附记不知为达否仆非敢縁旧识求门下有所掩防也在县比古人则不及比今日亦当万万何向越中乃似无闻知者直是可恨门下行省所在问民疾苦若彼处一二鳏寡民得自言则白矣区区非爱爵禄者名亦不得不自爱失奸人豪右非民情也好人所恶恶人所好非是非之真也察民情与是非所究竟实门下之责不得不渎告伏惟不罪幸甚
　　与曹按察
　　奉别匆匆又经半嵗门下为中朝士大夫推服以为当世名流今蹔屈作西湖主人内召应不乆也鄙人向年为吏吴兴虽局蹐百里而志在生民与俗人好恶乖方迁去后极意倾防今幸公道昭明诸老见察苐越中昔时和声而讙者犹似有一重障翳仆随缘来此宦情甚薄然大丈夫亦不肯黙黙受人污蔑执事总领外台主张公议若不明告恐防左右于随俗附和之流非鄙人所以事门下也君子信盗乱是用暴盗言孔甘乱是用餤三复所患诗觧良深叹息同年沈秋官行附起居状敢布情悃不一
　　与慎御史
　　有光叨窃贵郡而山城僻处日治文书束脩之问不行于境外执事独念生平数赐存问顾无以为报者比得改官一时匆遽又不得诣别恨恨当其在贵郡甚迩也可以见而不见今去之虽欲见而不可得矣县事无足言者执事姻亲在彼必能略道之闻郡中置狱大异为善者惧矣谓随夷溷而蹻跖亷昔贤云然今乃真见之东坡先生为孔北海赞云使操害公时有鲁国男子一人争之公庶防不死执事为乡邦重望不独故人私情天下公义亦可发愤言之乎博士学官至闲冷也微文及之辄防汚尤可叹讶适来特求书为西道觧之幸勿靳也
　　与冯某
　　昔在都水荷蒙垂记隔濶五载靡日不怀邢中得邸报承有浙行省之命旌斾循西山而来庶一望幨帷竟不可得行省分司吴兴仆前令雉城属也当时与人虚舟相触耳竟成恨今髙飞逺逝而矰缴甚设韩颍川之拘持萧长倩马季长之附防李子坚何狱不成此汉良吏儒者犹忍为此况臭味不同隂鸷成性者哉仆素受相知若不奉告青蝇之言或未加察是仆反有负于门下也有文字颇委悉附上并求五岳大理转达伏望炤谅
　　与徐子与
　　欲奉者数矣顾难于遣人是以迟之乃辱赐书及多仪感愧感愧张人去后凡三附书以彼机穽可畏不胜杯蛇之疑行计殆辍承教即复翻然王大夫报书云良玉不剖当有泣血以相明者仆虽媿此言然京师士大夫相信实頼吾丈雅故推毂之即北辕无后顾忧尤恃吾丈力也薄仪附致束脩之敬草草希宥
　　与俞仲蔚
　　前奉别造次不能达其辞至京口曾具文字委悉遣人送凤洲行省矣湖守怀大恶颇类韩延寿之拘持萧长倩也仆仕宦之兴已索然勉强此来少不安即思投劾去矣然不能无望当世贤者使善善同其清恶恶同其污也吴兴有便信须公再及之
　　与张虚冈
　　十月中遣人奏求觧职吏部抑不上诸相知者皆以书劝勉谓有薄淮阳之嫌以此复当暂行要非心之所乐终当觧去耳前在省见学道亦素相知颇加礼遇言及诸生保留事忻然置之不问后有谗説复加害诸生甚苦宋太学生今议者多罪之然留李纲救董槐亦可罪耶杀陈东窜陈宜中其果何如人耶公于僚友间一言可觧毋使仆负惭于彼中士民也恃素知渎聒幸恕
　　与周兴叔
　　向人遣赴京求觧官诸公来书皆劝勉以为不至无以间执谗慝之口念海内犹自有相怜者复黾勉北行然长林丰草是其本性度终不可乆縻也吴兴事闻迩者气焰稍沮然毒螫终未巳頼大人君子始终保防耳小文副薄仪聊致赆敬诸不敢言谢者叔向不见祁奚之意也乞鉴念
　　与陈伯求
　　在县未尝致书中朝士大夫虽足下之素知爱音问殆至隔絶今一月两致书有所廹不得己也巳上疏乞觧官只恐所使人或有邅廻及先人所得恩命须先行幸留念媢嫉之人亦足以快志矣而狺狺犹不已今世亦有一种清论但其人方受阨莫肎言向后乃稍稍别白则其人已焦烂矣吴兴方置狱掠无罪人鍜鋉为罪人觧脱甚可骇此其于仆非直蚊虻之噆肤而已不得不恐为知已言之
　　与于鲤
　　辛苦为县尚望俎豆我于贤人之间不意行后舞鳅鳣而号狐狸如此殊可骇异然不足问也承翰至草草谢不一
　　与吴刑部维京
　　昨者得从诸乡老获侍清诲不谓亟承超拜攀留无计徒切怅仰而已鄙人为县无状顾不敢鄙夷其民童子妇人所知虽谤讟烦兴而公论犹有十八九田野之謡当亦流传于苕霅百里间也去冬遣人北行乞觧官苐诸老相知者多移书劝勉蹔为治行可谓进退次且矣
　　与王礼部
　　昨者轻诣寻辱枉顾造次不及有所言百川孙丈仆旧同学相知也今司理吴兴仆前所治县事多相闗欲乞一书致仆鄙意仆业已觧去不当复有顾念但在彼殊苦心理寃捕盗平徭省赋无虑数十事恐奸巧之徒有不便者乘其去而反之仆以此不能忘情于彼地之民耳须求孙丈留意但有错谬亦不敢偏执以求覆防也平日不敢虐防独而畏髙明以此取怨不少古人所至问民疾苦民间疾苦与其是非甚真今在位者徒信流言小民之情其伏也乆矣如孙丈肯留意于此仆三年辛苦亦得暴白然不敢求人之知也以求知者知耳书不必别赐但求左右便中及之草草幸恕
　　与孙百川
　　去嵗过海虞防王笠洲因属之为书道意笠洲亦以曲周事相托诚以作县百责所萃虽曲周无纎毫蹉跌然不得不惧也恐有从其后捃拾之者耳在县时事仆不敢求尊丈私庇只求察于彼处民情而已若问尧于跖不可也宋广平责张燕公云名义至重鬼神难欺此责在尊丈仆何所与太府公素相包容适闻有谗者知盛徳必不介意然区区有闻实不自安望从容间及之朱进士还附此
　　与某通判
　　二年间荷包容无有纎芥闻临行有谗者言仆具帖子于军门军门大官即一见便具帖子讪上官当以为何如人也虽愚妄亦必不为军门赵公在邢郡相处数月今召还部望入郡时面问之有之赵公不肯讳也诗云君子不惠不舒究之言君子之于谗人所当推其所自而迟究之也计明台于此亦必置之不较然鄙人之情不肯晻昧自处于薄耳
　　与徐子言
　　向僻处山县不与世通遂不觉违离数载怀仰何可言常怪吾吴中宰县者坐贵之甚防与民庶隔絶颇不然之故为县一切弛觧虽儿妇人悉至榻前与语每日庭中尝千人必尽决遣而后已不为门户阑入之禁至所排撃皆大奸待士大夫必以礼而未尝不以情处独流俗所以为訾者不驭吏也实亦无负于百里之民不幸有所忤犯致凶徳参防极其排陷幸当世士大夫犹有怜之者仅不窜谪然于侪辈已不比数矣昨嵗因遣人领先人勅命即具疏乞觧职南岷王公故相知抑不上复贻书劝勉然次且乃至五月到邢意已悔恨此行矣铜梁张公近按察天雄云遇执事江陵备道见怜之语且云当时亦未意来此张公以是颇相礼遇隔越数千里无尺素之文而两公独相与语于江汉之间即謦欬无不闻极令人感叹特遣人托子完寄谢防晤未卜不胜瞻跂
　　与冯樵谷
　　在湖极自负得意处不减两汉循吏非夸言反被狺狺者不止此是闗系世道仆一身何足惜在邢无一事可称吏隐然巳觉世途不可行河氷觧即谋南归矣
　　与沈云泉秀才
　　朱秀才来具知动止为慰比在县见士民有徳者必敬之咨访之如执事葢所敬而咨访者然未尝有屏人私语也公家门户亦无私也在内署无事思彼中一一可记忆虽疎濶其为小民者已恳至矣今日蒙见念亦以自考未相忘也
　　与朱生大观
　　令弟重趼数千里来力不足以振之然髙义已动京师矣鄙人官资何足道只平日在贵县不曾欺神不曾欺民今见贵县之人真无惭色也如得挂冠还相近可与一二知友时见过否
　　与同年陈给事
　　间濶乆矣国事委重从官吾丈何得偃仰林下也在县良苦无知之者而倾防万端平生虽置毁誉于度外然不能无愤悒耳吾丈幸时召田野无告之人问状当必有十之五公论也名誉不着朋友之过吾丈可以坐观不置黑白于其间乎此非为不肖亦以为彼邑之民也此后莫肯有诚心为民者矣朱文学来备讯起居附此为
　　与王子敬
　　袁吏部来不承音问殊为失望吴兴事顷得信知乡人意殊不佳毎与道亨言辛苦二年余专为彼中见告者力保防之其实自谓不媿古人不意乖忤如此道亨亦以比境具知深以为叹今向人言若真负涂污而求人洗刷者昔人有因仕宦为人罗织以为忧者龟山先生曰顾君所自为何如耳苟自为者皆合道理无媿而不免焉者命也不以道理为可慿依而徒惧其不免则无义无命矣仆来此亦偶尔乆不作仕宦计待冬杪入京即自劾免归也
　　又
　　范司成已行后始拜内阁之命附书未之及今淹延不觉又三月每日不思归也北来者皆言乡里少年更聚防羣不逞极其相倾屏麓亦颇知意不轻言若从容叩之亦必无隠也仆所以不去者非能为千仞之翔苐不肯为虚下耳
　　与周孺允二首【以下多述宦况】
　　初至长城寻有书寄谢诸公皆见教公独无所荅岂有不足于中抑去人不能守也县号难治欲以曹平阳卓子康之道治之俗人皆非笑然如人病乆多服参苓元气亦可渐还附子大黄终不敢用也陈谦甫还能具道此中事并托面不一
　　到县不能致一问可知吏之俗矣太湖去治二十里不一游向到临安与子实约游西湖子实竟不至又连日雨命舆至城外绕城一望而已俗何可当为吏不能作气势人颇谓之不能多有见教者老人岂复肯受人见教耶任性而已太夫人起居万福人便草草附问山茗少许公非乏乃致逺忱耳
　　与唐同年【讳爱】
　　契濶数易寒暑怀念何可言五月到邢不觉已廹冬咫尺魏阙不异湘楚何啻子云寂莫而已
　　与钟上舍
　　承不忘先契甚荷昨晩所言尤荷相念然如对峰为布衣交可也流行坎止当顺所遇不敢以顚沛失其故步推荐自是在位者之责待吾求而荐即其人不足重矣何以彼荐为荣有要官万望莫及鄙人姓名不惟无益反见累耳
　　与龚子良
　　承赠言匆匆又遭子妇之丧不得过谢文虽非所当然皆实録非相知何以能相信如此天下士大夫已成一番风俗无论三代説两汉循吏已被讪笑矣生民何辜而遭此不幸也家人京口囘者附此为谢
　　与傅体元
　　承过舍相送又有扇金之恵恶俗雅不信人惟徐龙湾书来云安有五月披裘而拾道上遗金者乎徐君非面誉人者人情不相防所以不却来赐也京口人还附谢
　　与王子敬六首
　　南还与旌斾差池仅旬日恨不一防仆以二月十二之任山乡乆不徐令告讦成风犴狱常满治文书至夜不得息殊违所性所幸士民信其一念之诚儿童妇女皆知敬慕深媿无以使之不失望耳每一听断以诚心求之此心自觉豁然清明仕与学信非二事也如是行之无倦知古人不难为矣
　　所云杨君云云向亦戏言及之公遂以为实然深用叹惜彼以梁国之鸟吓我矣衰晩得一命真自信凡事须行其庭不见其人何可望人知我也
　　县乆敝所应用官钱并被侵没衙中一鱼一菜悉自买比市价此尤可笑日理民讼一日人命亦可数起昔年彭户部在吾县颇称徤吏计仆所决之讼两月间多于彼三年矣奈何自苦如此向到顾渚采茶登覧太湖怅然有归来之志承及宋史意甚恨恨恐遂不能有成然不能忘也人行草草
　　相违忽忽遂经嵗相晤未卜何日自来此凡三得书每开函如对面复増怅然县在太湖上山水甚嘉顾日理文书少休暇令人益自叹俗耳杨夫人既廹迁死殊可痛其他蛮触之争不足道也令弟家信中必悉之太守公孙子阳之徒得公书暴之不然复寒之矣半嵗中决狱数百事陈谦甫曾抄其一二别无文字因附去此中亦有精微之理暇时可一览余文字俟续寄
　　周兴叔近已过郡去矣有序送之匆匆未及録去王元美自大名还致彼抚公意大略如王少宰所云当作书院山长耳方尔次且得元美此言始复作行计夏二不及附书
　　五月初十日至邢道亨署篆今初六日太守始至官中殊无一事公庭閴然未见南方为吏如此者惟土俗俭陋近来务为裁损防于貊道然愚性甚乐之苐孤危之迹终不自安也
　　与沈敬甫四首
　　考选庶吉士存老甚有意诸公亦争为言而给事中又题本欲限年此辈意忌实违之俾不通也吾亦雅不欲就但随缘得一官诸公自徒纷纷耳
　　人生出处有定由人不得读以杞包含章有陨自天之辞殊觉有味出宰山水读书松桂林有何不可内阁无所事日食太官之膳而已有相知者云更欲有所处然仆殊自爱寂寞令千载之下想见扬子云髙致阁中见掲髙皇帝谕中书文云先书之天地无有也后书之天地天地也先书之圣人无知也后书之圣人圣人也此语甚竒若欲尽此言则此官须与天地圣人冥防者乃为尽职今世求扬子云何可得
　　山城僻处非当孔道虽隔一湖视燕京更逺耳为五斗米折腰意黙黙不能自得也生子痴了官事官事未易了奈何丙丞相不案吏仆性实不喜案吏人谓不能稍案吏人翕然称之仆独笑谓吾非案吏者聊以戏君然竟不案吏也毎视事吏环立妇人孺子绕案傍日常有数百人须臾决遣自以为快或劝自尊严如神人又不能也与太学生饮人或讥之然无太学生肯相召饮者恨不得与老兵饮耳人须当任性何可强自抑遏以求人道好昨从顾渚山望太湖风帆半日可到家矣以公相知及之
　　与陈吉甫
　　吾兄何日计偕明年过二月恐仆又还舍不相值也王大夫真有故人情然政不必依靠人往来自任吾意耳一日有事天雄见向时石丞子执经门下者与之坐乆之别去人生何自苦吾辈尚不可谓之老然同时已半谢矣府中夜卧闻更鼔声醒然不寐追念平生故人欲如少年聚防何可得也偶人还附此为问草草
　　与顾懋俭
　　四月二十五日五月初四日十九日书并至是日亦有书寄家硃巻为王内翰携去未还抄本在十九日封中想见之即无一字改者但繋辞后篇誊録错误因改二股不能记原稿耳天下人非无识者惟填榜时有鬼魅也馆试向见徐少师已面告不赴后科果奏限年士论亦颇为不平类有媢嫉之者然吾亦何意大冶铸金金岂踊跃自谓我为干将莫邪乎日来读书稍接续甚好但须沉着莫轻放过望并以此规切二子也
　　与万侍郎【以下四首系马政】
　　驾还欲约知友送之郊外竟先日而去其髙风不可及贤于东都门外送者防千辆矣仆黾勉于此颇以扬子云寂寞自觧然思颍之心不能一日忘也太仆志己梓完仅一月而成又无考订然于国家马政因革之际颇反覆深致其意幸赐览有便不惜示教
　　与曹按察
　　雉城朱进士曾负笈函丈今魁秋榜足为门墙桃李之光惟鄙人昔在雉城亦有从游之旧因其归省附起居太仆寺南滁有志此旧无志适兹草创然于考牧一事见今天下事徒日事纷更而不察其所以然往往类此有可慨者仆所以于此书因革之际未尝不反覆深致其意焉惟览而教之
　　与顾太仆
　　续送到三县牧马草塲碑乞赐省入此孝庙初年新政所在勒石官廨实为乆逺之计今若并移文畿内河南山东州县各拓一本送上取载志内尤为有据也谨白江湖廊庙之隔幸得一晤言遽出国门不任怀怅管马官于太仆为属因被檄留馆慈仁寺校定志书连日批阅独辽东陜西山西甘肃行太仆寺苑马寺絶无文字可考驾部掌故所存乞烦令史查考抄示及杨防庵尝以都御史督理马政不知何年停止前此有以都台巡督者否又杨公所督陜西一路辽东山西甘肃亦曾有専差否其余有闗马事可以指教者不惜详示



　　震川别集巻七
　　钦定四库全书
　　震川别集巻八
　　明　归有光　撰
　　小简
　　与周淀山四首
　　通家不得一晤殊恨昨自京口渡江即从六合行十二日已抵郭外寓报国寺得董御史荐剡想此时公亦有闻也前年在部见髙老甚加惋惜及防芳洲抵掌而谈此事向寂然无及者董公乃有破格之请可知海内犹有人不觉有贡公之喜也
　　方得邸报适有人东还附上亦私心之喜也此中事殊异常摄县者日欲中伤一日忽发狂自系太守前殆若有神吴兴人喧传其事有光于世诚孤立惟恃蚩蚩之民犹欲爼豆于贤人之间耳然益厌苦唯恐去之不速也人行速秉烛书此殊恨不悉
　　奴行书略具又使靣陈冀鉴私衷平生不肯媕阿今似落井而向人号者然殊不然直当明目张胆耳近得阁老书云祖宗有法度朝廷有威福天下有公论国之所恃以立也而今法度不在祖宗威福不在朝廷公论不在天下人持其説苍黄翻覆以与天下争胜而敢为不顾纪纲决裂风俗頽靡人心纷乱而莫可収拾不知何究竟伟哉斯言录以似吾兄读之一快也北地极寒珠米桂薪殆不能度日冬杪入贺即疏乞归耳防记并杂文托傅体元録呈至否方有书与陆希臯俞仲蔚颇觉畅也防记已入石再寄二通并神应记乞视之
　　比至京实欲求还田里适时事一新元老雅故相知有此迁转以是不敢言去此本无系恋意乡里少年何乃以梁国之鸟相吓也承念及之余令儿子靣悉
　　答周淀山
　　适承敎诲恳恳愈增悲感老父在堂未敢以死然所谓生民之至艰荼毒之极哀者虽强自抑制泪如河海水不能止也亡者与尊嫂恭人同自南戴服属非逺不幸以絶异之姿嫁薄命郎天下至寳措置非所珠摧壁毁汶汶以没真千古之痛也礼齐衰对而不言独荷眷念无已之情聊此奉谢并录报谢小简数幅欲吾兄知吾至情如此类非世人语世人见之未有不大怪以为狂惑也
　　与王仲山
　　钦承髙风末由瞻觌向者山居之记实乃致想之深虽辞防芜秽而神驰于烟波崖石之间如謦欬于贵人之侧者然非敢以拟古人公不加鄙斥赐之裒赏不自意遂见取于名贤获华衮之荣也为之大喜过望而内顾僝然无当卒又惊以疑也更辱名画及礼币之惠以先公墓石见委敢不黾勉承役自效于知已使旋草率奉布不一
　　示庙中诸生
　　诸君在庙中者志意修洁艺业亦精进深以为喜但嵗月如流人情易弛愿更加鞭策以成逺大日逐课程须遵依条约宁迟毋速宁拙毋巧庶几有真实得力处又此庙神灵一方所崇奉精神英爽必萃子此须朝夕提省此心尝与之对越聪明睿智自当日增月长而不自知矣
　　与吴三泉
　　沈母文草略殊不足观仆所以不辞者非谓其能于此盖肄业习之也顾汩汩俗学胸中无此意味而强为之斯汗顔耳幸赐裁削或甚悖谬勿出可也
　　院试文字一时应酬有司之计既已不甚记忆性又懒书度所以受知门下有不在此毋苦相逼也
　　緑蕉可分乞命守园者为银鹿助强以家僮他出故也建兰遗种公固已弃之并以赐仆何如仆旧时读书东臯后家居为作志以为恨不得负其地以归今舍前所植并公家物则可谓负其地以归矣幸恕不亷
　　昨侍坐灯下偶怀逺人不觉为情所使中夜思之赧然汗出此亦侍于君子之愆也已知罪矣晨欲往东臯然心火腾沸鼻中颇有气息遂嬾束髪也
　　子賔老母免役事权在粮里官府未便见察若欲作书事类无因恐有按劒者乡间人见秀才甚大便欲使之説事可笑
　　辱公误知岂敢自处以薄但由本性不欲作世俗寒温礼数密知公起居足自矣童子不能悉吾意以故语及
　　有光乆辱过爱毎以古人相期自媿龌龊负惭知已中夜思之痛心赧靣昨以亡友之故伤其冺灭辄强所不能且欲执事一言以为进止亦以执事惓惓之意令人忘其羞涩而来书过加推奬如此光何敢当光何敢当李习之辈意气何如而韩文公抗顔为师光何敢望万一于习之而执事以韩自处则无不可者光平日议谕岂能出执事涕唾之余哉岂大贤君子引进后学法固当尔耶抑以光之庸驽重以激之耶嗟乎光何敢当哉抑执事不以其不可敎因而成就之则光也不敢不勉异日或不负为门下士执事之赐多矣
　　弥年沉病无一日强健而学荒落坐视岁月之去惴惴焉恐有所失坠无聊之甚大不类少年意趣以故不能时修礼节于左右可谓之简不可谓之负也仆虽极愚然亦有耳目黒白丑恶不至甚颠倒私自念执事仆所当终身服事者他人之望门下曾不得侧足而立虽执事假之词色终以不类自引去仆乃得置门籍令比肩为人如是而犹有背戾非禽兽好恶与人异者不至此也执事常时有所敎训未尝不佩服以为至言顾仆外之所示者常不及内十之一若不能有所承受此乃质性已成不可矫强也且执事业已知其可敎而敎之又复疑其人之从之与否则执事之过也仆若好谀而恶闻善言则见絶于门下亦乆矣水之为物流动而善入然丈五之沟朝盈而夕除顽石伏于道左愈乆而不易其处执事将何所取乎早间得书意执事垂念之切觉仆疎逺敎诲之至惟恐其不从故为此言激之也无可荅者遂谢来使然终不可不自眀辄复喋喋病中遣辞昏晦终不足以尽意乞亮之得寓圃杂记甚喜计八十余叶可畱二三日录完奉纳
　　初约防时草率相叙事又创于表兄仆不宜妄自主张表兄又不即言实不知其意何如也仆表兄虽俱在门下新故亦防有不同岂以表兄有亲附之意而仆乃有自外之心且诸君意不在防也特欲因缘以接余论即执事不肯幸临诸君从此解体矣仆特以轮次当速乃实诸君之事非仆一人之私也仆虽得谴而诸君何罪焉明日与诸君拱候拱候之不至则相与候于门下必得请乃已仆无知者稚子畜之而已勿以大人意见与之较短论长也
　　前夜得侍左右语及仆家事多方顾虑言人所难言仆何人斯乃辱执事知爱如此而来书又复推奬太过以为与仆谈论比之饮醇此非仆有所感动盖别乆复聚人情当尔仆以庸才不能自恣放如古豪杰幸而耳目未甚昏塞自少读前人书往往若有慨于中者私心以为是犹饥之必当食寒之必当衣非曰虚名美誉足以艶慕人而已也顾末俗意见自为一种间出一语稍或髙声共訾笑之以为狂掩耳走去至不欲闻用是黙黙无所言以为虽言亦无益顷岁补学官弟子员衣冠之士二百余人时尝防聚堂下笑语喧哗而仆踽踽无所与读壁上碑刻仰而数屋椽耳虽稍与往来谓之相厚者至今亦不知仆为何如人乃辱执事知爱期以古人以是不觉尽言于执事在他人谓之嘿在执事谓之辩执事所谓可人意者乃所以为拂人意者也执事恐南北仕宦未免乖违亦不必为此无穷之虑常忆去年此日酌酒池上于时梅花将发天气融融如春仲季日初没西南云色郁然与溪水照映兼有王生余乐明旦辱以诗召有花枝那负隔年期之句今岂可得耶乃知离合自有数即今目前而已然矣吕成公初婚一月不出乃有左氏博议人言有无叵测然使仆效亦无不可但偶未能耳来索前书未敢如命留之以志吾过
　　有光顿首三泉先生侍者夫人之所畏者必曰勿使某人知又曰毋为某所短如执事者从容出一言以相让于仆已无所容今书传之不快又众辱之药之苦也更有毒耶虽然仆乃有以知执事爱仆之深也顾仆亦非刚愎文过者前书所云中颇寃抑聊自明耳仆于自责实不敢少恕居常悒悒媿见镜中影与人言亦无味自念十一二时已慨然有志古人比于今犹碌碌不自克凡人不为君子则为小人古豪杰之士日夜防检然病根卒不能去顾余何人者见人呼为小人则怒自揣得为君子否也孟子曰人能充无穿窬之心又曰充无受尔汝之实若此者所谓义也然充无穿窬之心必施于有穿窬之心之地充无受尔汝之实必施于受尔汝之时乃今得其几矣执事谓仆得某人之半执事虽以谓仆即其人可也虽以谓仆盗蹠尤可也朝歌胜母古人所恶但曾参居之将益深色养墨翟入而闻乐更悲耳故曰益用凶事固有之也昔人谓种树者爪肤揺本去而复顾适有以害之仆谓树无知不能自长使其能自长即谓知方承主人佳意当一日拱把也岂可谓害之今而后仆知所勉矣别后多至延缓至今乃始得作书以谢知长者不当复念人过也
　　赠言一首缮冩如右仆读易深有感于否泰姤复之际盖天下之坏其始必自一人始而其治也亦自一人始此仆于执事之行深为之惓惓也自惟鄙拙不习为古文聊发其所见不能櫽括为精妙语徒蔓衍其词又不知忌讳俗语所谓依本直説者几欲自毁而又不能已也仆年已长大一无所成惭负古人居常嘿嘿不自得执事行且立朝功业当遂赫然仆若不至狂病异日得遂所图于是从容闲暇与田夫野老歌咏先生长者之德纪述太平之盛事以振耀千百万年视彼班生为窦氏执笔愧之千载矣区区今日非所论也
　　与顾懋俭
　　蚤所谕极知孝子之情顾力不逮古文又与今人背驰可叹耳目下尚有三四篇皆为贫子乞贷之作如先大夫廼须扫室焚芗不易为也贵州统志付来一观
　　与沈敬甫四首
　　午睡起阅诸论信如所谕中有实物者也大抵得于四明为多或言四明悮君定谬耳此等之作混于数千巻鸟言之中有鼻孔者必能别之不知何以沉滞至此也为文须有出落从有出落至无出落方妙敬甫病自在无出落便似陶者苦窳非器之美所以古书不可不看旋字枕字即入杜集中便称佳上乗法全在此也字所以难下者为出时非从中自然所以推敲不定耳余已悉
　　大水没路不通人行遂至音问隔絶此乡惩连年亢旱今岁却种花荳淫雨渰烂奈无圩岸横水泛溢莫能措手昨两日雨止觉水退一二寸一年所望花荳已无有矣方令人畨畊买秧揷莳倍费工本又太后时然不无万一之望人来言西乡极恇扰非是此地髙强此间人耐荒西乡人不耐荒耳文字三首送敬甫子敬懋俭共观尝记泉老説王济之官至一品富拟王侯文字中乃自言家徒壁立可笑吾无隔日储然文字中着一贫字不得殆不可晓也
　　与高经歴
　　翰林待制刘德渊墓表学士王恽撰在城西西丘里程家湾隠士林起宗墓碣在城西南永安村东一里苏天爵撰都尉墓在县西南十五里有古塔刻冯氏族姓已上三碑乞访问毎榻二本见惠
　　与王沙河
　　过县重扰多谢治内有石碑烦命工榻数本杨诚斋云除却借书沽酒外并无一事扰公私切勿见讶也
　　与徐南和
　　向求慧炬寺断碑又城北东韩村东岳庙中有开皇石桥碑记并乞命榻一二本官舍无事颇慕欧阳公集古录奈力不能也以此相累幸不罪
　　与邢州属官
　　匪材备员邢中无能有益于民属岁之不易不自度其力之不能为民乞哀防上官之采纳视他年解俵差为省易然又皆贤宰之夙夜殚瘁使鄙人安享受成以无过谪也兹幸稍迁念一岁中相叙自知鄙拙不周世务而毎辱教诲便此违别不能无情日夕惟兾望内召草草布此为谢
　　与傅体元二首
　　得书承相念毎读李习之文见其欲荐天下之士急于若已之疾痛使习之得志真古之所谓大臣宰相之器也而或有讥之者隘矣省足下书意惨然又自伤也自歴任以来觉此官最清髙前在京师见居要路者乃日骑马上伺候大官之门髙人达士以此较彼殆若胜之此晨门封人之徒所以见慕于孔氏也特中间又有不容乆处者耳儿子落魄然身世之事吾亦不能自虑安能虑此所谓若夫成功则天也有诗寄来曽见之否宋广平墓在沙河有顔鲁公碑前令方思道于沙土中出之此碑欧赵亦未见也碑文颇有与史异同者乞冩旧唐书宋璟列传便附还人欲相稽考也文字颇以为戒絶少作有一二篇寄儿子欲观从彼取之不悉
　　懋俭人来问之知有内艰殊为惊怛仆思归之心甚切中秘有书数万巻欲读一过为此牵延未能决也
　　与王子敬十首
　　午前托敬甫以文字相示见否可斋记欲得伯钦书烦转求也北窻梅花如对君矣
　　二石説奉去岁事交并栗家事欲竢新春平生无一事不尝独不曾对吏今亦不可不一试也
　　见郡丞自谓老吏语滚滚不休缓征之説殊不可入盖自郡中来受抚公防也为圹志作权厝志视葬志颇详核然不能竒耳孙文亦不髙漫往乞评之
　　来书善叙事理恐不能复加文饰也熊君乃有皇甫度辽之风平生悔见贵人独此行为无悔耳事亦已即决甚明达向人昏瞆之甚泥团不足以尽之也
　　道上沮洳不通信耗昨人还得书并子和书荷相念内人且就舘而乆病疑虑不能出事未竟少须不妨始初猝暴难当耳此易与也郅都成自不易为之盛六来道其行事多可笑令人不复恨之
　　庄渠书求孺亨校定不出府公意事体合如此儿子传示欲随年编次附入周礼春秋大学诸书甚善若了可封寄宅中见乞道之陆子潜荒政十二解卽借示府中敬甫有名否
　　事未能遥度文书已下恐无变更且得的确乃可行也计此门一啓士大夫如墙而进尚容鄙人置足耶昨陈子达书来劝入城荅之云此间有二竒不见戴乌帽乘轩人盗贼数过门不肯入也此间未尝不荒小民习惯更安帖耳
　　连日卧病青山绿水已无縁分惟有读书又不肯假借使人浩叹沈君诗竢少间作也
　　吴兴使人还得书并惠桥记及图书印深荷存念过家防子钦又承书惠仆毎相念及恨不得日日致书左右耳在试院中托程秀水竟不果也录文见世情危险毎不欲上人亦大吏为之其五策问并前四道承乏不辞耳最后丈量均徭却窜入鄙语如所谕可谓淄渑之水易牙能辨之矣朱守想非俗流至京当候之
　　老况不堪明春非讨差卽请老子长孟坚今世何可得也与麓已进奉常太岩改玺丞初到未相见阜南衙门热喧亦少防然毎见殊有猜疑兑隅行边乆不还方念之大抵今日京师风俗非同乡同署者防聚少人情泛泛真如浮萍之相值不独世道之薄而亦以有志者之不多见也
　　与徐道濳
　　向云万树梅花徒见其枝条山中犹寒即今多未破绽日令慎奴探之居人云年尝到二月中花始齐鲁叟乘此时来且有月益竒耳今岁节气晩若要桃花须清明后也社约初意合得亦好但诸人志趣终不同当以闭门为上鲁叟亦岂可受此羁绁耶仆在此亦甚苦作文毎把笔辄投去欲从山僧借楞严经以自遣耳日夕望靣晤不复多及
　　与陆五台
　　向者辄敢通书于门下乃辱不鄙还荅往往多推奬兼以敎诲之语然如此年时欲南山射猛虎其为不自量可笑也沈茂才来顾特因致谢水利纂一部附奉左右此为东南利害甚大使者祗以空文应诏耳幸赐省览
　　与姚畵溪徐龙湾
　　谨遣小儿拜谒不与为礼则长者之教诲深矣
　　与冯太守
　　性理稿仅阅一过草草殊不详略加朱防为别旧有防识无容改评矣序文平正通达殊不类近时轧茁之体真有德之言也中间堂聨再书二联奉上乞赐改教择用其一
　　与沈上舍
　　前者见过治所己束装殊恨不能为主人也夙慕苏长公之髙风买田阳羡聊欲效颦吾兄杯酒戏言忽逺遣人来其重然诺如此仆遂不欲北行大丈夫不负国家何媿只去就可以自决耳
　　与管虎泉
　　毎辱不弃亲末眷念之勤临行义不及为蔬饭以谢别罪罪诸令舅亦必见怪也儿妇暴亡适官舟已在城下诸役皆集老来又不堪哭声遂不可止林囘弃千金之璧负赤子而逃家事如此且无显擢可以行道而为此役真大愚也
　　与顾懋俭二首
　　奴至道欲东来意如飞动感叹乆之与世益无縁乃辱二三君子不鄙夷真犹菖蒲葅也日下相见诸不及五灯防元幸为致之近来偏嗜内典古人年至多如此莫怪也
　　与沈敬甫十八首
　　五弟来得书极荷见念之意得失自有定命若以见知有一毫希觊便非吾心所以迟迟而去俗人不能知也此囘遇大风絶江淮而度江中景物更竒略具诸诗中前日托舍弟亦不及专录寄去今止録去江中一首日下当还诸所欲言不尽
　　亲故懒作书向为公言鐡劒利倡优拙固耶毎览子厚囚山赋亦自无聊也人还附此
　　去年在京师一日与华亭林与成对生虚斋啜茗吾问与成近寄家书否与成荅云亦自无可寄吾来三月亲故书问殆絶祗为无可寄也敬甫近况何似太曾了得否儿子辈恐遂为流俗敎他看老父字説有信来未尝道及书中事何也
　　风俗薄恶书生才作官便有一种为官气势若一履任望见便如堆积金银俗人説无饿死进士此言尤坏人也
　　文字殊有精义然使读者不能不以文害辞以辞害志也为子钦新得宁馨取小字寿孙用秦玺意却新也此后汤饼之防更可使与否一笑
　　子钦为我行所谓中流失船一壶千金意甚喜即为书阳曲序明日可来观之
　　向者无储不能乆留北舍数过不鲜也前言戏之耳敬甫近来甚有悟处一件悟无不悟也妪颇慧往往能隔壁识别人耳
　　见来书可怪心甚伤之士之不得志当有此意念耳然须放胸襟寛大死生亦大矣此是庄子不觉失语圣人无此语也
　　文字亦佳但不知与其人平日往来否如但学中识靣便送之得无类投人夜光乎质直而好义察言而观色虑以下人圣人言句句可思也
　　吾祖诞辰在今月廿二日衰门不能如外间弥文又诸父在仆不敢主允斋有美意相知者数人鸡黍为懽可耳须不可有杂賔也幸致意
　　喉中尝有痰殊不快耳不如意事不如意人须勿置之胸中可也
　　顾伯刚欲梓三泉遗文敬甫有所藏悉付来或更为之求访此亦门人之责也吴甥来数言之相见輙忘耳性命之説圣人盖难言之欲作一论纷纷竟未有暇眼前事无当意者大率六十四卦中一困字耳家姊丈行有期已托子敬往借宅可与养吾知也
　　两次承问皆失荅所往类多庸奴适受其戏侮史称淮隂家贫无行乞贷无所得不幸类此传云向为身死而不受为宫室之美妻妾之奉所识穷乏得我而为之殊自伤也
　　纯甫手书此于其家得之非欲外人知也其胸中耿耿如此三复为之流涕今并付去幸为善藏之
　　向借绳索有书竟不见报没田殊苦然文节公大石己置之庭中饥亦可餐也
　　城市中耳目日非来此虽极荒絶能令人生道气也游山记殊有兴致略看一过僭抹数行不知何如因泪多伤目不耐乆看文字极困闷也旧与纯甫游此山山北破龙涧下抵白龙寺尤竒胜有泉一道从破石间下流可一里相传有白龙破此山而去其形势真如劈破幽泉乱石相触淙淙有声旁多珊瑚瑶草石间时有积雪贤昆玉不曾到此也读记因怀纯甫为之惘然耳
　　与某三首
　　仆以未造朝不得至东郊一望车尘大丈夫岂效儿女子情只人世知已难得耳逺别不能不惘然也有便当奉闻
　　承寄书比出京方得之遂不及报然壮足下之志必能进于古无疑也顾非可徒言在积累而至之耳昨到家甚念欲一见然乆出应接纷纷知足下以疾不至虽至亦不能从容论究奈何宋史何人乃敢尔附辽金亦儒者之常谈卽耶律氏犹可金源奄有中国一百十有七年此可比之刘石为辱载记耶老大沾一命恐有簿书之扰而此志殊不衰若天假之年必能有成也
　　还舍时不觉忙过未得略从容欵坐此行真媿故人可谓往来不惮烦者也佛有两遇谤孙陀利旃遮女者此自不知佛于佛何损修到时调达推山何惧也邢中极有髙僧上人略不知之僧家亦无知者所谓乘志尤阙陋无征仆颇访得之欲表着其人此等皆有得者刘太保见宰官身不诬宦途所见皆可厌思与吾丈一谈何可得
　　与王昭明
　　甲寅之岁播越山中得日领教诲方尔还定而公遽有逺役隔濶遂逾一纪老大以来惟有孺亨与相亲依不意遂至溘然身后事极可病心闻公往来吉水永丰间颇以自得而一二年间双江念庵相继凋谢顾公亦何所向宁无顾念桑梓之怀乎恭简公集向王知郡委校定仆不敢自专并与孺亨商确而李纯甫不尽依用也公迩来当益复深造不知有可以见宁教否仆晚得一第而祖父皆不在世千钟不洎吾心悲徒增伤痛耳今当为令太湖之滨采山钓水聊为吏隐无足言者同年胡原荆之任附此不备
　　与张通府
　　城外积聚实为饷贼之资前日曾靣啓乞下令尅日搬载入城今经三日未有应令者但闻贼在新塘徐监生家运米满载而来恐有攻城之计是我受坐困之势而贼反得因粮之便也更乞严督各乡积米之家如仍前梗令即以军法从事或听百姓随力搬取或即放火烧尽及余麦栖畆亦乞督促即时割刈送城海上用兵三年我师所以不得志实在于此而议者不察也不然以饥疲之贼深入吾地虽百万之众其何能为哉军旅之际非威严不行乞赐采纳贼自新塘载米西行不由新开河从真义出此往苏州之道也如有攻城之计必南来过北出东门宜密于北或北城湾俟贼船经过用佛郎机铅铳打破其船但贼过北门必从夜来当谨备也
　　与凌亷使
　　承赐水利疏其为东南之利大矣捧读太息昨有奏记非敢为激发之行盖官守当尔若坐地方言者之罪毋乃假借豪右而虐防独过甚耶今更有所陈者刘清惠公身没未几门户衰零孙女被戮辱以死今幸得昭雪矣其孙复坐大辟刘之夫人至县庭跪拜令人然阅其狱辞殆不至死似文致之也以清惠公之贤庶几所谓十世宥之者况先皇钦恤之命新朝旷荡之恩耶惟执事垂意




　　震川别集巻八
　　钦定四库全书
　　震川别集巻九
　　明　归有光　撰
　　公移【谳词附】
　　蠲贷呈子
　　呈为乞蠲贷以全民命事自倭奴犯顺沧海沸腾全浙之寇苏松为剧苏州之境昆山最深本年四月初五日倭寇万余东南自上海嘉定东北自太仓常熟分道寇钞西南入华亭吴江之境西北入长洲之境本县七乡十四保在合围之中所至荡然靡有孑遗贼船结防新洋江绵亘数里昼夜攻围城中百计支吾凛然孤城仅仅自保于垂破之余而富家巨室财力亦殚尽矣贼自四月入境六月出海百姓逃死稍稍复还则屋庐皆已焚燬赀聚皆已罄竭父母妻子半被屠刳村落之间哭声相闻时六月将半农工后时流离死亡工本不给其间能冒白刃藜羮藿食耕耘于寇贼之冲者不能什之一二而亢旸为虐自六月不雨至于九月禾苗稿死略尽古者五谷不升谓之大侵天灾流行国家代有然未有兵荒赋调并于一时如此之亟也窃念东南之民父子祖孙为国家力田以佐百余万之经费今百八十有余年矣常时灾沴亦知君父所急不敢以希旷荡之恩惟是今日遭百年所未有之变亦冀有百年所未有之恩迄今冬月垂尽德音未宣而有司开仓征敛如故鞭笞之威更甚往时百姓嚣然莫必其命传相惊疑以为朝廷遂有弃置东南于度外之意夫上之所以求于下者度其下之足以求也下之所以竭蹶以赴上之命者亦自度其足以供其求也故上安下顺而两不相伤古语曰焚林而畋明年无兽竭泽而渔明年无鱼若今日之事得无类畋于无禽之地而渔于无鱼之泽乎当凶荒札瘥之余百姓嗷嗷谓当以王命施惠家赐户益之犹不能济而反从而浚削之民命穷矣无可往矣虽抗倭王之颈空海中之国天下事乃可虑耳自古国家多因外寇征赋不息加以水旱百姓流殍有司不以实闻上下相防以致莫大之祸常生于不足虑之中自倭贼凌犯无赖之民所在为之乡导助其声势其所以能以寡为众者此也即今草窃处处有之一里之间数家之聚枹鼓数起近者嘉定县令巡行阡陌顽民啸聚竪激变之旗至白昼脔杀县学生员令乃狼狈而还置之不敢问人心易与为乱如此岂可不豫为之所哉承平日乆民不知兵自罹此寇百役俱兴庀兵简徒增陴浚隍无一不出于民而海防之豫借丁田之日增比之常时且输数倍之赋矣若不曲意拊循大破常格将今年田租尽为蠲免东南之祸殆不知所终也天下事愚民旣不敢言惟有司之力足以言之然苏子有云吏不喜言灾者十人而九不可不察也某等叨国家作养之恩切乡里同室之难敢冒出位之诛为东南亿万生灵少乞须臾之命伏望仰体朝廷好生之仁蚤赐施行实宗社无疆之休也为此具呈须至呈者
　　处荒呈子
　　呈为议处灾荒以苏民困事本县自去年四月至六月海贼屯聚境内四散烧劫耕耘失时加以亢旱竟岁不雨五谷不升所在萧条寇盗蜂起节防巡抚都御史屡为闻奏万姓感恱以为宪台忧国爱民之诚至于如此虽转死沟壑亦所不恨今经歴岁月未见朝廷有旷荡之恩譬之父母于其子医药祷祀无所不至病势日剧其子亦知父母之无可为力然犹宛转号呼于其侧以求须臾之命此某等之所以恳凟而不已者也伏见邸报有折银之议查得嘉靖八年折兑一百七十万八十石嘉靖十年折兑二百一十万石嘉靖十二年折兑一百万石嘉靖十四年折兑一百五十万石以前皆是平常灾荒于兑运四百万石之中折兑之多有至二百余万石者今来折兑欲得比炤嘉靖十年更加寛多庶于准折之中得蠲贷之实矣又昆山一县被寇独深盖贼由上海华亭嘉定太仓常熟诸道而入者皆至昆山而止尽昆山之西境始入长洲之边尽昆山之南境始入吴江之边当时防粮储道告示称抚按俱批到以昆山太仓嘉定为灾荒第一今邸报却以昆山与长吴等县一同欲乞比例上海太仓等处与长吴略分等第庶于通融之中得处补之宜矣又据本县丁田一节原系十年毎啚分为十甲输拨均徭嘉靖十六年本府王知府改变旧法定为毎年出银毎丁银一分毎田一畆银七厘七毫官为收贮自行顾役以免十年之轮编今则轮编自若而丁田岁岁增加计今年本县丁银加至四分矣田银毎畆加至五分矣通计一县増加三四万两假使防恩得免三四万两之粮银而实増加三四万两之丁田是巡抚大臣累奏不能得之于上而有司安坐而夺之于下也议者往往以时事为解窃见海上用兵于今三年军兴百需若开河筑城造船及甓城敌台兵杖火器勇夫加边防海诸所取给不于田赋则于大户与夫词讼赃罚等项并不取于丁田也则此三四万两之银盖有神输鬼运而莫知所在者矣伏乞查炤祖宗均徭旧制行下各府州县母得仍用嘉靖十六年书册重复科差变乱成法以资溪壑无穷之欲庶于临时救荒之际寓永逺便民之策矣某等又思折银之议此亦涓埃之惠若于今日时宜非尽为蠲贷百姓决不能安其田里粮银终亦无所措办况海贼尚在猖獗之际敺民为盗将来之祸有不可胜言者为此具呈伏乞早赐施行
　　陶节妇呈子
　　呈为旌表节孝以厉风俗事有本县六保民陶子舸妻方氏年十八嫁与子舸为妻才及朞岁夫即病死本妇数欲引决念姑陆氏在堂抑情忍志竭力奉养姑本寡妇并厉节操昼则同室而居夜则同衾而寝顷刻不相违离恩爱逾于母子自夫死经今九年乡里莫不髙其独行于本月七月内姑患痢疾六十余日肢体溃烂床笫腥秽妇抱持寝处澣濯垢衣人皆为之掩鼻妇独自以为不觉其姑不食妇亦不肯食姑时为之强食未死五日前日日悲哭水浆不复入口于九月九日姑亡出衣衾殓具皆素备已殓即屑金和水服之不死复徘徊井上欲自投井口隘不能下因入凭柩而哭比夜分呼婢冬女随行至舍西池边戒婢勿令家人知觉婢年十二岁果畏笞不敢言遂跃入池水水清浅浮沉者乆之乃死婢尚不敢言而哭甚悲家人觉其异迹问之得其尸两手犹握茭根甚牢固及殓已二日顔色如生一时逺近来观者无不殒涕先年夫弟营子舸葬妇欲为同穴夫弟逡巡未应妇卽捐已赀使人为同穴不逾时而成至殓姑时独无棺中褥妇取绫被中裁为二缝以为两褥其死盖先定非仓卒自引决者某等思得妇人之从夫要以致死为极至虽或出于一时之感慨无不有系于万世之纲常故国家皆以为有关于化理之原而于法令固在旌表之例今寡妇方氏年甫及笄室无抱子事夫之日仅至朞年养姑之勤垂及九载节操凛若氷雪孝道通于神明迨老母既终其天年即自从夫于地下死生先后之际罔不得宜纎防委曲之间略无可议比于其他死节尤迈等伦诚絶异之姿卓越之行也为此具呈乞转为闻奏施行
　　囘湖州府问长兴县土俗
　　长兴县地介湖山盗贼公行民间鸡犬不宁自广德宜兴往来客商常被劫掠告讦之风浙省号为第一上司虽屡有明禁及其诉告未有不为准理者盖以敢为欺诳其词足以耸动之也至于株连追逮或至数百人经涉司府旷歴年岁民间恇扰不能安生田制虽有定额其俗以洪武祖名为户征收之际互相推调又有田连阡陌而户止数畆者又有深山大户终岁不听拘摄者缘吏治苟且养成此俗已非一日虽有龚黄卓鲁之政亦非期月之所能见效也
　　送恤刑防审狱囚文册揭帖
　　长兴县为狱囚事该本县具上囚帐除军徒外凌迟处死三名口斩罪五十一名绞罪二十五名凡凌迟斩绞共七十有九名古者天下治平断狱居前代十二唐开元之盛通天下死罪仅二十四人今以区区二百里之县死罪之多至于如此职毎当临省见狱犴充盈拲梏蓬垢投地鸣号未尝不为之恻然痛心也使此辈果当其罪犹若在所哀矜而多有无辜枉滥者宁可不为之申理不自揣量每与院道争之去岁察院防审颇防采纳所全活者数人顾惟迂愚不知观候顔色逢迎意防遵守成案所得罪者有矣终不敢自昧其心也大扺此县湖山阻深掠卤之习浸以成俗土风刚猛睚眦之恨辄至杀人又有所谓白捕者专诬指平人为盗者也有所谓讼师者专敎唆词讼者也以故所获之盗未必尽真而或被株连之害所偿之罪未必尽当而或罹罗织之寃盖一时有司之审听或有未明而日乆民间之公论未尝不在也今幸明台临郡莫不翘首以望再生伏乞特垂明恕以清此县之狱如卢扁之治病无所不加意至于疾痛哀号宛转床褥尤宜所急救者书曰宥过无大刑故无小罪疑惟轻功疑惟重与其杀不辜宁失不经夫过之大者可以宥罪之疑者在所轻尧舜之圣宁自处于不经诚恐悮而至于杀不辜也易曰雷雨作解君子以赦过宥罪当解之时圣人于其有过有罪而赦之宥之非谓特赦宥其无过无罪者也今先皇帝恤刑之勅盖好生之德矣圣天子大赦之语盖雷雨作之时矣伏望明台以典谟易传之文奉宣圣人之德意施旷荡之泽于穷絶之乡使覆盆之下咸仰日月之明解网之恩逺被湖山之外则和气之充丰年之应百姓自以不寃而有司亦与其休矣古人有言今之狱吏上下相驱以刻为明深者获功名平者多后患鬻棺者欲其岁之疫利在人死也今治狱之吏犹此矣又云祖宗之仁德犹元气之在人不使有识绅缙之士议之而使刀笔之吏弄其文墨以伤元气非国之福也今所上囚帐上冩前供故多深文刀笔之为所有下吏所知略条具于后用助钦恤之万一伏惟裁省
　　长兴县编审告示
　　长兴县示当职谬寄百里之命止知奉朝廷法令以抚养小民不敢阿意上官以求保荐是非毁誉置之度外不恤也为照粮长自洪武以来具有成法伏读诸司职掌该办税粮粮长督并里长里长督并甲首甲首催人户又伏读大诰粮长之役本便于有司便于细民所以便于有司依期办足勤劳在乎粮长有司不过议差部粮官一员赴某处交纳甚是不劳心力又云往为有司征收税粮不便所以复设粮长敎田多的大户管着粮少的小户想这等大户肯顾自家田产必推仁心利济小民特令赴京靣听朕言关给勘合祖宗立法为民之意如此之精详也然在国初亦多有不设粮长之处惟江南田赋最重所以特设粮长至今二百年矣名臣硕辅来至拊循者岂不能深思逺虑为民兴利除害补偏救而卒莫能易也今浙中所谓里递者当职未能徧识朝廷典故实不知所以奉行往以愚直致忤分守道盖当职实见本县里甲凋敝一里之中十甲少有全者其有仅备名数亦非丁多有田之家而丁多有田之家常岁已充粮长无遗脱者矣不当复求粮长于里甲之中夫丁多有田之家其在一甲往往占十甲之田其在一户往往占十户之丁又有不止于此也所谓豪民侵陵分田劫假莫甚于今时乃又议将所谓豪民者优假之而使单丁只户贫无立锥者执絷棰楚而代之役是诚非迂愚之所晓也当职所以谓欲先丈量田土重定里甲使十甲俱全如祖宗之制然亦当遵奉诸司职掌粮长督并里长里长督并甲首甲首催督人户不应顿去粮长之名也若此则所谓朝京勘合可废矣如朝京勘合不可废得不近于欺罔乎前岁已迫十月致忤分守道至遣他官来代其事当职恐重害小民因连昼夜编定虽承里逓之文实用第三年之粮长所以用第三年之粮长者以前官将一县大户堪当粮长者编定三年轮当此劳逸更休之法也今审里逓即前二年者已经役过而后一年者独得以规避彼亦有不能心服者矣今县中奸顽不逞之徒造为谤言诳惑大吏诖误府县拘絷穷民以代之役往往有逃移他境者矣其有不能去者或田止十亩或二十亩一家父子祖孙相传之业尽粥之矣又有少妻防女离卖偿官者矣甚又有自缢于街市者矣及豪民与奸吏为市许之免以取其贿而隂为认保侵收而欠逋之数仍注其人名下使之终身逃逋不得归者矣又有欺其孤弱管收粮银公为逋赖方见追比不能赔偿者矣当职北还过江沿途来愬未尝不为之痛恻也到任以来稽查后来所更旣有逃戸不曾应役者被拘勉强发兑而解戸亦力不能支况署官虽已更变亦自悔其非原不曾定有册榜见今上司催督起解各项钱粮甚急缘后定里逓出豪民奸吏之手漫无可凭相应仍照初编榜册其后定里逓逃者径除其名使后无挂累若漕粮已经发兑者则免其收解其白粮等项已解者追原编大戸照数出银以还贫戸仍告地方招还逃亡之氓使复其业当职为民父母岂不欲优恤大户而专偏重小民特以俱为王民尔等大户享有田宅僮仆富厚之奉小民终岁勤苦糟糠裋褐犹常不给且彼耕田商贾大户又取其租息若刻剥小民大户亦何所赖况大户岁当粮长不过捐毫毛之利以助县官若小民一应役如今之里逓者生计尽矣如之何不为之怜恤也当职为此惓惓告谕尔等大户各思为子孙之计毋得仍前侥幸剥害小民幽有鬼神明有国法宜各深思所有解户仍前开具于后
　　九县告示
　　照得本职备员管马自未到任已稔知北方民间养马之苦今秋解俵方遭水患所在浸没收成已无可望而官限迫促市买十分艰难比闻百姓因买马哭声遍于村落之间为民父母不能赈贷之而尚忍分外毫髪有伤于民乎见今解到马匹一从堂上验过领批解寺本职但阅簿验数而已其到者即便发落不畱时刻百姓人人晓知犹恐人情难测而利孔百端或有衙门人役乘其解俵之时造意需索或有各县马头敢于帮贴之外指官科敛兼之愚民习惯以为官府使用亦自甘心而无籍之徒反因此以攘利不能不过为之防也为此仰县将发去告示张挂通衢如有前项骗诈即时赴府首告或就该县觉察从重申究毋得有所寛纵该县亦宜体本职痛念小民之情有此示众知悉
　　乞休申文
　　职近者被命改除即日当归田里不复有仕进之念矣然有不能无言者盖古之君子去其国而其言存可以为遗训而后谓之能不忘其所事去其国而其政存可以为遗爱而后谓之能不忘其所使今职于此蔑如也无所存矣犹有愚衷为执事白之职少以虚名在海内晩叨一命实不敢苟且以负国家委任圣贤训戒天下士大夫之属望坚志一意惟拊循小民而山僻夷鬼之区与龙蛇虎豹杂处且怡怡然日妪而孩之而遇事发愤欲有所建立不能骫骳不顾利害多有触忤今兹之调实由谗邪之中伤中朝士大夫盖犹不忍遂弃之而置之于此也夫恶木垂防志士不息盗泉飞溢亷夫不饮士之所爱者名也志士仁人无求生以害仁有杀身以成仁志士仁人所以宁舍生而不顾者惧毁其仁之名也故名者与天壤俱敝者也诗人之篇荀卿之书屈原贾生之作其逃谗自沉而不顾乃犹惜此区区之名故曰不能以身之察察受物之汶汶也职书生文学非能为吏者顾尝诵所闻于孔子者曰如保赤子心诚求之足矣今世为令大率以尊严髙贵自处而与小民邈絶职一切弛解召妇人防童与之吴语务得其情凡有讼狱吏抱牍以至方阅其词就问即决虽鬼神不预知吏无由得知而容其奸也凡小民至前虽甚倥偬即先呼发遣恐乡里往来伺候之难亦不数数具狱但诲谕令输服皆叩头以去民间里长最为繁苦以为十年之灾职三岁在县不曾役一里长小民宴然不知有官府往时均徭悉吏胥与其间职闭閤阅册随田轻重品搭老吏束手乡老亦叹曰今年倒一防矣乡民谓田连顷者谓之防犹苏州之谓圩乡老岁以均徭为奸利今无所获故云倒一防若田之为水所败而荒也县俗刁悍乐以人命相诬讦富家一被讦即官防示意指尝辄输数百金职见以人命讦者应时与结富人无一钱之费但检验尸塲皆亲至其地或间呼村落间愚民小僮问之得其真情虽自暴露赤日中暂憩古寺啜杯水而行未尝有所扰也县有大贼二三十年不能擒治职择卒中骁健者召至堂后与饮食饵以重赏以故往往能効力旋致擒获如张家浜钟家浜下渚磨盘山贼昔年皆与县交关县中人多为囊槖以故尤恣往时太湖至湖州商贾多被剽掠今舟可以昼夜行郷间夜不鸣犬矣磨盘下渚皆亲至其巢穴而钟家贼乃至格鬪时日暮风寒山深水濶职所从不过数人竟擒获之钟家浜一村钟姓四五十家皆非良民是时西北风若从上风纵火可尽殱以为功职宁力攻取其骑危堕下者不过数人余向南奔者悉不复追诸如前贼党大率録其魁而已职终不敢自言上官亦但见具狱云强盗某某而已然以其邑多盗之故又有诬盗县有空王寺在深山中捕卒尝于此拷掠使诬人为盗其诬强盗至七人皆平反之以坐捕之罪太湖边十三家乌程县坐为盗又为宜兴县诬六十余人为盗被连逮皆逃湖山中一村尽空麦熟黄落山鬼昼号职亲自旁缘湖上遍入山中明其所以不然移文两县稍稍招集之地方以宁夫为令如婴儿乳哺饥寒燥湿唯乳母知之又如良医按病调剂分毫不爽乃可已病职独自知其心之苦也夫沾沾者自喜察察者为明簿书文移治辨亦尝有念此乎狱中死囚桁杨相接也职审知枉滥者辨出之三十余人遵律令给衣粮天寒大雪妻自缝絮手给之囚有母死求保系葬母还即听之如期而归囚皆感泣闻职病皆向天祝祷顾虽未必施鞕朴于民而县中大恶必立取之狱成其瘐死者亦十余人特其俗依阻山湖负力好鬪有数大族终年不见官府职颇録其长居乡亭劝诱亦有来者然直可以容养化劝之惧激之而乱也宋济邸之变起于太湖渔人而国初耿侯以此县人捍抵张氏力战者十年近岁有反贼江天祥古人所以谓力求猛将不如得一县令谓能折其芽萌消之于未形也今之治民务扰之以为能夫岂识老氏烹鲜之喻乎且以近日清军言之止宜因该卫勾丁据以清查今则尽举洪武以来军册一槩勾审但一军或户有百家又及邻保里甲一军之勾乃至扰百余家也如是故县不敢承行以近日开读言之粮长侵欺固当问然侵欺亦无由覈其实惟彼有自首者乃可以坐今一粮长下开小户逋欠百数即欲人人到官则小户逋斗米当嘉靖未赦之前并各安居及隆庆大赉之后反被拘逮奚止斗米之费则不如不赦之为愈也如是县又不敢奉行僧道虽古谓为民之蠧然今耕田服役与民等也自有防司统摄又毎清查则不免使人各寺院骚扰彼浄居空刹仅守故额既国家不废之则亦宜使之安生耳如是故县不肯奉行以此之类并多乖忤或谓令骄又谓令废惰也挈瓶之智守不假器今为朝廷牧此一二雕瘵之民安能惟事逢迎阿防以取媚恱不能安而又扰之也夫粮长乃洪武以来定制在大诰诸司职掌圣谕如此之谆切也天下亦有不设粮长之处惟独江南财赋最重故以粮长督里长里长督甲首甲首督人户百年以来未有变更今者新行里逓意或便于浙东若嘉湖与苏州土俗财赋相同职生长苏州亦知粮长之重难而不可废也夫以里逓收粮似散钱不能成緍又以小户督大户乃如以羊将狼也即如长兴之里甲雕敝其逃絶仅存者十二三皆贫难下户有无田为佣者有田止五亩者其多至二十亩者即为上等之里长而大户乃不为里长而为人户其花分田至千畆今姑以里逓法行之则为里逓者亦不当舍大户而他求矣职颇调停其间用大户之子户为里逓然其实今日之里逓即旧日之粮长也小民颇以不扰而大户复萌规避之心乘职入觐移祸于小民流言飞文诖误府县追求小户之里逓以致逃亡鬻产弃妻子者不可胜计有自经者而上不闻也比职还自京口至苕霅之间沿涂哭诉者相望也职悉召复其旧而所伤已多矣今世欲汚蔑士大夫者度其他不能为害惟以贿则无全者矣归安李知县其人清彊忤俗大率吴兴之人不独奸民好讦也即李知县士人遂凿空欲防汚之其贿至数千赖察院力为辨白之孔子曰君子喻于义小人喻于利夫以喻义之心易为喻利岂圣贤之不如盗蹠乎顾不为耳职平日居家未尝问生产吴中士大夫所共知今县之可以为利穴者不过人命强盗粮长徭役如前所云毫毛可烛职于此不为利他亦无可为利者矣职家世宋元以来号称钜族室中所奉相承亦不菲薄而职自用极俭陋衙内日取百钱令卒出市日不过斤肉蔬菜去家三四百里二子守庐舍读书间岁来省絶不与外交接居二三日便去去自买小舟肉不过二三斤米不过一斗衙前人共知之也日常纸赎多听告免而上京申详水手银及柴马银至今尚被侵匿未追人言宦非酷无以济其贪吏民幸鞭笞不加苟免亦其情也或有言纵吏非也特寛之耳曹平阳丙丞相之不按吏岂得槩非之耶裁以一端斤斤然则朱勃之过马新息逺矣职于士大夫待之曲有礼意以一二事相忤遂恨之深未能一日忘也然李归安抑之太过未免有意职平日与物无忤不幸事偶值耳而怨毒之深如此殆有不可解者即欲诬汚如李归安而如前所陈一一可按覆且如里逓苟少有为利何不与大户市恩而力护持小户不顾其怨怼而专取小戸偏护之耶署印与丞之以赃败也由其发狂自宣露囚服跪首于太守之前昨有岁贡自京还者言京师皆已知之今被访逮即其发狂乃职尚在北河时也今府中借借归咎于职若然则察院不当访人耶又因缘其所访之自而欲扳以为讐耶今二怨与里逓大户及近所治恶吏结搆为一被访官不自服罪而欲甘心于职里逓大户不肯服从恶吏被申不归狱而反肆行于外羣不逞借借欲谋咋啮则一身无余矣职所以反复具陈者非苟欲求知盖谓今之世无志于古者矣有志于古者如职亦孔氏不得已而思狂狷之所许也一欲行古道即被中伤而狺狺犹不止夫岂任事者欲重戒今之人不当行古之道与营平侯言老臣不嫌自伐为明主言之职亦欲使知今世亦有愿为古之循吏者而莫能容也若以为惧其见害而急于自明职亦无有于此盖今日清明之世虽江湖一命之吏而有贤监司在上必不使豺狼纵其噬囓也夫天下之情好善而恶恶朝廷之法赏善而罚恶如使恶者坐法而无故欲扳引善者世亦无如此之事今又以令治一小吏小吏反行其告讦左右趋走之人无不见被追逮县人为之夺气而小吏者方日防聚少年鲜衣絇履出入府倅之衙公与羣不逞日治谤书噬囓长吏国家法纪荡然矣伏惟执事察之
　　又乞休文
　　职为吏无状已疏乞解官然以二年来夙夜不敢自懈惟在奉宣德意抚防小民而豪石不便者为流言飞文中伤之今已置之不当复有顾虑连日彼县人多来诉告彼中事体枝动本揺亦不容不为动念然不敢为烦聒独以有关国家大体地方风俗者不敢不言署印官与县丞被察院防访逮职前入觐在途彼事已败时以察院访单委悉疑以谓县中有言恨之切骨浙中新行里逓职拘集小民俱系贫难下户又谓以里逓收粮如散钱不能成緍使小民督大户如以羊将狼实有难行因取大户花分诡名者充里逓应役而变更职所定以造小民之怨者实署官为之其事败亦以此大户李田等之被拘役者因投入署官衙内与之为一又小吏沈良能不轨乱法数拒捕依广德大猾职因具申各上司良能故署官所用为腹心者因自诣府絇履袨服出入府门复与之为一以此结约诸恶少告讦县中人同时响应皆承署官之风防考掠无不承者防文巧诋中伤之计实行于其间矣所以为国家大体地方风俗者官自被访而妄行扳害则君子小人邪正清浊之源不可辨也豪民被役黠吏见逮连党交横诬辞抵栏而皆得胜气则官民上下之分不可正也奸民告讦之风不可止也又有朱学方正之徒各以巨奸累犯县已具狱上之院道因而瘐死其家至告无干人以人命连累穷年并行捡验追寻抵死者职以谓若此之类纵行其词止阅文巻即死有余辜奈何令株连累害使文移追逮之烦而县有问即告则令权之轻不可复振也萧望之一世大儒为韩延寿考案东郡官钱吏不能胜皆自诬服向微当时明白之则望之之祸不在恭显之世矣狂生冐昧伏乞矜宥
　　太仆寺揭帖
　　防驳春季马疋当行该县抵换补讫今该秋季解俵如数差官领解外为炤本年大水异常民间十分灾伤所买马疋已不胜艰苦据邢台等县知县耿鸣世等俱各用心防拣已多中用本府冯知府复当堂看騐又经补换及今据沙河县知县王进朝禀称该县解马尺寸多不及式而毛骨坚竦气力精强比之厐然虚大者殆为过之仍恐此等之类或因降式不合或于众羣中比校差劣致有一二驳囘必破数家之产恳乞俯念地方前项马疋果非下乘足以分俵武卫骑操之士并免囘驳庶以寛防畿内凋瘵之民由此具禀
　　王哲审单
　　查得姚古鲍希专与王哲扛帮硬证除已结证外见在县未结文巻内二十余宗状状有名今姚古改名姚仁鲍希改名鲍义言两人誓同一心常为哲之诬佐改名仁义明不相负也再炤王哲父子刁恶素闻人所侧目虽有嘉粟弩张则泽雉不止虽有芳饵钩见则渊鱼逺避吏胥之贪固难保也然取之王哲之手则有所不敢宠赂之章固当按也然出于王哲之口则有所难凭今于审问间具得王哲刁诈及姚仁鲍义结党揑辞实迹众正明白取拟罪犯
　　陈大德审单
　　审得大德委将张氏搂住要得奸淫当验大德舌尖果系咬落不能自讳为炤律有强奸之条官司少有遵用者以所当罪重而事难征实也即不用本条辄以和奸处之则强暴者得志矣贞节之妇受汚蔑矣律设此条为无用矣昔召公听讼衰乱之俗防而贞信之教兴故有行露之诗盖谓强暴之男不能侵陵贞女也今据大德多行无礼比其事发又抗违宪词兾至年乆不得明白然张氏深山独处之中此心可表大德经年难证之狱其舌尚存相应依律问拟
　　贺潮审单
　　审得邵忠先因贺潮之去而鬻其原田今见贺潮之归而返其旧物流冗荒闲正鸠鹊互居之日逃亡复业实鸿雁安集之时告词虽渉于半诬据律当从于末减前遗田地听潮自管取供











　　震川别集巻九
　　钦定四库全书
　　震川别集巻十
　　明　归有光　撰
　　古今诗
　　游灵谷寺
　　晨出东郭门初日照我顔春风吹习习好鸟声緜蛮岩阿见黄屋登坡寻神山半日犹山麓十里长松间蜿蜒芳草路寂寞古禅关画廊落丹雘朱户蚀铜镮殿起无梁逈塔畱玩珠攀苍防戏树防野鹿看人闲山深静者爱日宴未知还
　　读史二首
　　谢公四十余高卧东山间妻子来相问掩口笑不言长安公与卿富贵多少年徇时岂不能吾志不其然所以任公子长垂百文缗
　　刘毅无甔石一掷百万钱淮隂置母塜行营万家田英豪不在此意气聊复然安能效拘儒规规翦翦焉东海有大鹏扶揺负青天可怜蜩与鸠相笑榆枋间
　　京邸有怀
　　帝国云天上乡关何许城头日色黄隔壁闻吴语忽忽有所思黙黙乆延伫人情别离好共处谁怜汝
　　甫里送妹
　　甫里县西角吴淞水流澌吾往不能归入门复咨赍小女来相将牵衣问何之人生防有适怜汝送姑时
　　金山寺
　　长江涌块石万古江中浮倚空结危构凌波成竒游僧呼鼋鼍出客指蛟龙湫云开钟山岑日映扶桑洲海峰三数防南北一航舟百年战争息江水此安流
　　金陵还家作
　　自从出门日预言相见期西风洋子渡犹嫌归棹迟于今对寒月芭蕉绿漓漓一儿县城西一女松江湄心情两萦系有如蛛网丝
　　和俞质甫夏雨效联句体三十韵
　　浮云方靉叇光景遂已戢浃旬深霪澍千里破封蛰茫茫河伯叹萧萧山鬼泣灵曜邃髙居朱明閟赫翕希防澹将开淅沥吹又急遇夜转连绵酾流更湁潗万壑防霵鸣百川灌注入池容添纹縠林色浸淤浥离毕月暂耿宿井星恒湿潋灔湖光翻蹙咽海潮澁霓旌尚髙翔云衣犹日缉水覆讵可收天漏谁能葺马牛三江混鸿蒙九峰立嗟我来自东独行阻虚邑梦离思明两筮坎成洊习谁假卜商盖但戴杜甫笠缤纷余花落寂寞愁乌集穷巷长闭门高河近通汲天地政氤氲风雷逓呼吸凄凄听晨鸟蒙蒙睇宵熠作乂征时旸思文忧民粒鼃黾费灰洒鱼虾饶掇拾广室坐增凄匡牀听生悒何由度日阕安能使家给泥涂跲重茧梅润浸什袭寒袍故恋绨澜简慵啓笈顾叹风云满宁使蛟龙絷短屐徒齿齿折巾空岌岌俯仰观宇宙坱圠迷原隰阻饥知不免寅亮岂所及【旧刻作髙河近通楫楫字非韵别本内不选当以此故今改押汲字似较穏】
　　濠梁驿
　　﨑岖江北道复此渡淮水策马向广原苍茫见帝里葱葱绿树陵鬱欝紫云起日炤城上楼寒鸦飞髙埤原野何萧条旷望弥百里当时侯与王此地常累累今惟负贩人亭午倚虚市空然八尺躯短褐饥欲死当时兴王佐未遇亦如此
　　淮隂侯庙
　　吾如淮隂祠清槐防朱户当时长乐宫千载有余怒五年战龙虎结束在肉爼努力赴功名功成良自苦
　　舟阻沽头闸陆行二十余里到沛县
　　上沽下沽头有如百里隔曲河见舟樯相去只咫尺舍舟遵平途马蹄生羽翮麦穗垂和风披拂盈广陌吾闻江北人终年饥无食吾来江北地毎喜见秀麦行行野树合已到古沛驿汉帝遗原庙屋瓦残青碧龙化已千秋鸡犬如昨昔欲寻歌风处闾里乱遗迹今人泗水上犹树歌风石
　　南旺
　　嗟我南行舟日夜向南浮今日看汶水自此南北流帝京忽已逺落日生暮愁当年宋尚书庙貌崇千秋丈夫苟逢时何必有大猷叹我学禹贡胸中罗九州杖策空去来令人笑白头尝疑伯顔策毋乃非令谋洪范天锡禹大道衍箕畴五行有汩陈三事乃不修鲧隄日以兴百川失其由不见徐房间黄河载髙丘
　　沛县
　　泗水抱城堙东去日潾潾丰沛至今存汉事已千春嗟我亦何为独叹往来频封侯不可期白日坐沉沦毎见沛父老旅行泗水滨鸡犬如昨日此亦非昔民空传泗水亭井邑疑未真城外绿杨栁高帘悬风尘犹有卖酒家王媪几世亲髙庙神灵在英雄却笑人
　　徐州同朱进士登子房山
　　入舟忽不乐呼侣登崇丘子房信髙士祠处亦清幽俯视徐州城黄河映带流青山如环抱一髪悬孤州河流日侵齧淼淼洞庭秋乌犬争死人冈陇多髑髅使者沉白马守臣记黄楼数我亦何为空尔生百忧生民随大运孰能知其由覩此名邦旧怀古思悠悠壹自徐偃王独有青山畱刘项亦何在子房空运筹但从赤松子不用待封侯
　　自徐州至吕梁述水势大略
　　黄河漫徐方原野层波生万人化为鱼凛然余孤城仅见沮洳间檐楹半頽倾日月照蛟室风波栖蜑氓侵薄连羣山浩荡烟霞明山回时复圆盂盎涵光晶忽然覩开豁天末翠黛横此来顿觉异日在江湖行吕梁遂安流泯泯无水声狼牙没深沉一夜走长鲸三洪坐失险蛟龙不能争乃知房村间尚未得泻倾如人有疾病腹坚中膨脝空役数万人绩用何年成
　　鲤鱼山
　　鲤鱼山头日日落山紫赤遥见两君子登岸问苦疾此地饶粟麦乃以水荡潏水留乆不去三年已不食今年虽下种湿土干芽茁因指栁树间此是吾家室前月水漫时羣贼肆狂獝少弟独骑危射死五六贼长兄善长鎗力战幸得释因示刀箭痕十指尚凝血问之此何由多是屯军卒居民亦何敢为此强驱率始者军掠民以后军民一民聚军势孤民复还劫卒鲤鱼山前后遂为贼巢窟徐沂两兵司近日穷勦灭军贼选骁健叱呼随主帅民贼就擒捕时或有奔逸其中稍黠者通贿仍交密以此一月间颇亦见宁谧二人既别去予用深叹息披髪一童子其言亦能悉民贼犹可矜本为饥荒迫军贼受犒赏乃以贼杀贼吾行淮徐间毎闻邳州卒荆楚多剽轻养乱非策
　　自刘家河将出海口风雨还天妃宫二首
　　到海忽雷雨髙云起崔巍纷披船幕湿错落酒杯飞波浪半天黒神龙助风威探遐方未极初意遂已非无缘觐海若稽首乞天妃愿为一日晴令我揽光辉
　　八月尚徂暑白露未为霜云物结蒸欝雨势恣淋浪江水竞飞溢螭龙争回翔金枢浴大明此夜不可望极目观防涨天际何防茫直恨非西风吹我到扶桑
　　自海虞还阻风夜泊明日途中有作
　　百里见青山言旋谅非徐风波仍水宿龙蛇惊夜居明发尤惨澹川途尚修纡水驶凌方约云寒日未舒弥亘多芳草寂历少畋渔寒光冒明湖朔风转髙墟旧事成往迹余生惟读书古人不可见岁莫安所如
　　淮上作
　　长淮饯落日圆光正如赭倾红注流波殊景不可写淮水自西流黄河从北下并合向东行终年无停泻哀此千里客春至复已夏独立空惆怅所与晤言寡
　　寳应县阻风
　　夜泊淮隂城蚤向淮南路理棹逢西风猖狂恣号怒清河千里中东风日相悮祈此一日风终竟不可遇苍天岂有心莫可诘其故但看北去舟凌风如飞渡翻为去人快顿忘吾所务淼淼湖波深今日何可渡
　　壬戌南还作
　　自出皇都门渌水明可掬髙风抟羊角飞沙旋雾縠乘快得顺流遡行又转辘长河亘千里回溪毎九曲时序值暮春光景信明淑市邑临水折岸柳新雨沭欲问北州故但以南期促同行近百艘晨夕相追逐挂席鴈翅接转棹鱼尾续长闻夜集喧又见风排簇所遇皆南金胡为弃荆玉非有弹冠庆相呼入山麓
　　又
　　半月困漳卫今旦望邹峄景风时迎舟积水不盈尺行路日淹畱归思愈急迫昔往冒飞雪今来见秀麦蕴抱无经纶徒旅空络绎西苑方呈柬郡亦雨鲫番禺有假号建州乃充斥奈何唐尧朝不用贾生策文故幽处巵防益润泽天命苟无常人生实多僻去去勿复言牧豕在大泽
　　登济城望城武
　　城武漠时县乃在兖西南曾考昔为令期年化方覃性本爱潇散候望苦不堪飞雪渍乌防弃掷欲投簮竟以末疾返不及一考淹时当孝皇日仁治正渐涵我来登济城落日已半含西望适相仍伫立独悲喑明经几累世沦废良可慙
　　淮隂舟中晩坐写怀二十四韵
　　清浦轻风渡赤日防云遮昨问圮桥履今即下邳街淮酒市醽醁楚音杂琵琶二麦吐新穗百草敷繁葩纷披盈广陌离被平沙寂寂坐向晩悠悠思转加先皇昔在宥世道尚亨嘉朝廷制作盛公卿议礼哗庶僚或登庸诸生多起家蹇拙遭时废荏苒谢年华不得寄一命空慙读五车迨乎鸿羽渐几将龙驭遐暂有青云望奈何白髪髿黾勉小县吏奔走大府衙循已常黯黯看人方呀呀何地栖鸾鳯并处混龙蛇世途行益畏吾生固有涯万事已如此一官岂足賖行矣归去来莫使防名汚平泉记草木寝丘任菑畬补亡缀貍首考古注君牙期以余日月方将防云霞自是性所适良非为世夸苟无媿尼父或可俟侯芭
　　隆庆巳已赴京寓城西报国寺赠宇上人
　　慈宫崇象教搆此絶华炫深岩閟香火危峻瞰郊甸欝欝虬松枝低压绕广殿当年帝舅亲削髪住兹院说经老龙听出手五狮现曾闻长老言天雨曼陀遍吾识宇上人头陀今突弁脩容防法相妙悟在论赞导我画廊行指示西方变晨起供清茗时共禅悦饭我老欲归去世事今已倦当结尘外縁山中傥相见
　　邢州叙述三首
　　壮岁成濩落末路借先容所恨贱姓名蚤闻在诸公旣奉大廷对观政于司空得友天下士旦夕相过从道穷孔孟奥文推迁固工说诗慕匡鼎草拟扬雄通达如贾谊俊少逾终童守髙称汲直曲学陋孙自以支离疏攘臂于其中一朝除书下沦落故鄣东黾勉为禄养折腰媿防躬
　　鄣东余二载恪遵圣人经雅志存教化除娆去烦刑门阑弛走卒千人皆造庭分遣毎日旰庭中无一人沉寃出殊死无盖尽羣生时有纵囚归皆言赋役平引纳壮健儿誓之以丹青萑苻多宿盗擒斩为一清余粮栖陇亩絶无犬吠惊维以哀防独不能畏髙明睚眦生怨恚憯甚镆鎁兵风雨日飘揺拮据徒辛勤涕泣西河守古道竟无成
　　为令旣不卒稍迁佐邢州虽称三辅近不异湘水投过家葺先庐决意返田畴所以泣岐路进止不自由亦复恋防禄俶装戒行舟行行到齐鲁园花开石榴舍舟遵广陆梨枣列道周始见栽苜蓿入郡问骅骝维当抚雕瘵天马不可求闾阎省征召上下无怨尤汝南多名士太守称贤侯戴星理民政宣风达皇猷郡务日稀简吾得借余休闭门少将迎古书得校讐自能容吏隐退食毎优游但负平生志莫分圣世忧竚待河冰泮税驾归林丘
　　琼州张子的与余同年俱为县令江南子的自建德改当涂今入觐又改荥县一岁中三易县居京师旅寓相近以诗为别
　　岭表生异人始兴最开先余公亦掘起屹屹天圣间圣代丘丈庄富学迈昔贤忆余童丱时尝听家君言吾郡有桑生恃才颇轻儇公见即识之进奬席毎前夫人出佩玉珍馔罗绮筵当时吐哺风与古能比肩公文根理要不肯事纤妍奈何浮薄子辄尔论议喧子的来公乡年往志愈坚共余曲江宴靣带鲸海顔问公石屋在世业存遗编君今为县吏宦辙如邮传庙堂亦无意何以不少怜使君自天来万里往复旋君才岂不办古道多屯邅叹息时所尚为废循吏篇
　　咏史
　　昔在齐威王选人以治氓惟彼阿大夫籍籍日有声唯此即墨宰小人共谗倾是非并颠倒四境交侵兵安得召左右阿党尽为烹昔在楚庄王三年不听政膝上置美女饮酒不曾醒有鸟止于阜不蜚亦不鸣安得任伍举一朝霸名成昔在帝武丁三年不出令防黙以思道殷国未能宁安得梦圣人求之傅岩形
　　奉托俞宜黄访求危太朴集并属蒋萧二同年及长城吴博士
　　昔年宋学士尝称太朴文独力撑頽宇清响薄髙云余少畧见之讽诵毎忻忻淡然酒味曾不涉世芬如欲复大雅斯人真可羣苟非知音赏宋公安肯云嗟乎轻薄子狂吠方狺狺惜哉简袠亡家麓少所蕴徒为尝一脔盈鼎未有分四贤宦游地博达多前闻为我一咨访庶以慰拳勤
　　奉酬冯太守行视西山关隘次宋荘见弃田有作
　　云代搏敌兵千里羽书亟戒邻畏明牧循山转危踬通谷数行周在所皆行至猃狁虽匪茹中国亦有备所悲云漠诗余黎靡孑遗今岁洪水割怀襄颇不异巨浪落髙崖排蹙万石坠周原昔膴膴一朝化碛地野老向天哭前古所未记迢迢孤岭絶习习隂风吹月明清霜白虚馆不成寐何计防疲氓赋诗以言志往往展巻读纸上见残泪昔闻舂陵行今人岂轩轻余亦沗防食空尔徒叹媿
　　送袁太守之兴都
　　青阳降江水万灵朝汉东先皇昔南狩乐饮庆善宫父老拜赐复歌儿如沛中忽忽二十载百姓号胡弓奈何长陵令犹告杼柚空袁侯忠孝姿为吏称明公当伫选良牧玺书特褒崇行为解苛娆恺悌扬仁风千年防陵寝逺与丰镐同
　　赠孙太仓
　　君侯粤中产羽林忠门曾为三辅吏遗爱至今存昨岁来守州芳名益腾鶱自从海水飞蛮舟翳朝暾吴防日创残江海多军屯大兵仍凶年凋瘵不可论君侯勤抚字百里戴仁恩自古设官职事事有本原所以置守令无非惠元元兹任良匪轻天子之选抡何以不奉天斩伐蹶其根粲粲元道州名与南岳尊追呼尚不忍千载闻此言哀哉诛求尽恸哭满江村作诗代民謡庶以达周爰
　　读佛书
　　天竺降灵圣利益其在此雪山真苦行九恼尚纒已非徒食马麦空鉢良可耻纷纷旃荼女谤论或未已不知手指中犹出五狮子
　　书王氏墓碣寄子敬淀山湖上
　　少小慕节义沟壑诚所安櫽括游燕都侯王不可干甘从渭滨叟垂老尚投竿于世无一能性颇好词翰王子钦姊节兴言涕汍澜两髦尚如见廿年骨已寒丐余书贞石庶几垂不刋吾书复自读亦能清肺肝一扫齐梁习谅可追孟韩
　　素庵诗
　　唯易有太素太素质之始白贲垂皇象彤车资帝理大飨尚尊大路素帱尔伊尹言素王后代滋文轨素冠时所庶素衣时所喜素鞸心蕴结素丝国风美五入为五色以是悲墨子素功日以饰素封日以侈素位日以逾素质日以毁素悃日以诈素道日以靡素飡日以滥素节日以委素书日以憯素问人日死流俗相纠错纷纷竞齐紫庄子胶朱目周鼎攦垂指捄僿莫如忠世变讵能止东海扬素波中林潜素士吾其甘素饭自可崇素履素抱何足言素心但如此因爱素庵人作诗扬素防
　　清梦轩诗次孺允韵
　　王生思妙道独居自相羊乃以清梦语揭之在幽房处世实大梦于梦差为长扰扰无时清真精且沦亡孰能寡嗜欲引之大觉乡鲁侯一何愚欲往忧无梁太清日渊澄中有生者忙吾闻接舆言斯岂大无当古之得道者夏能造氷凉西方有圣人清净闻身香飞龙游上天至冬乃伏藏谁知疑黄泉可以登大皇
　　清梦轩诗再次孺允韵
　　汗漫恣容与寥廓任徜徉小搆非广厦幽栖获便房图书委鱼蠧庭砌杂兰芳境寂羣动息神怡独寐长栩栩意象适蘧蘧物化忘于此观世俗迫隘非吾乡玉玺谬通汉金瓯防圮梁窃带固云扰衔髪亦以忙瞡瞡容自嵬喋喋冠何当恍如乗靉叇泠然御清凉钧天聆广乐都闻妙香缪昔骋骏往简后书史藏终惭在三季未可儗九皇【据此首乃十三韵则前首疑缺二句】
　　山茶
　　山茶孕竒质绿叶凝深浓往往开红花偏在白雪中虽具富贵姿而非妖治容岁寒无后凋亦自当春风吾将定花品以此拟三公梅君特素洁廼与夷叔同
　　东房夹竹桃花
　　竒卉来异境粲粲敷红英芳姿受命独奚假桃竹名昔来此花前时闻歩屧声今日花自好兹人已逺行无与共幽赏长年鎻空庭昨来一啓户叹息泪纵横
　　火鱼
　　水畜非昔种火鱼自新肈仅以数寸竒忽见五色皦勺水停渊澄方池恣逥绕春雨生绿萍秋风梦红蓼真于盆盎中独觉江湖淼毎看银鬛起时覩寳尾掉濡沫蹄涔寛吞舟防堂小少年共咄叱穷日相戏嬲饲虫疲僰童汲泉困王媪海上家尽然吴中时仿效谁思闻鹤唳直比豢龙扰此物多变幻为状异昏晓鲜妍骇羽化憔悴怅色皫物理呈怪象天宇信奔鸟何者为妖祥何者为吉兆天子今万年皇图日绵绍沧海竟清晏小冦悉刳剿周山进白鹿霜毛何皎皎防当长此鱼贡之跃灵沼
　　钟山行二首
　　钟山云气何苍苍长江万里来汤汤龙蟠虎踞宅帝王凿山断岭自秦皇孙吴司马六代至南唐神臯帝辇争辉煌余分紫色那可当偏安假息真徬徨宋金之季元兵强威风六合云日黄百年理极国运亡天命真人靖八荒手持尺劒旋天网一洗乾坤混万方考卜定鼎开百皇钟山云气何苍苍
　　钟山云气何苍苍中有殿阁琉璃闪烁黄金黄苍松老柏驰道旁朱红交午岐路当貔貅百万昼伏藏日色澹照官衙墙北风萧萧吹日光白头老人涕泣为指点东是长陵西未央
　　郓州行寄友人
　　去年河溢徐房间至今填阏之土髙屋颠齐鲁千里何萧然流冗纷纷满道边牵挽小车载家具穴地野烧畱处处丈夫好女乞丏不羞耻五岁小儿皆能闲跪起卖男卖女休论钱同牀之爱忍弃捐相携送至古河边囘身号哭向青天原田一望如落鸦环坐蹒跚掘草芽草芽掘尽树头髠归家食人如食豚今年不雨已四月二麦无种官储竭近闻沂泗多啸聚郓州太守坐调兵食愁无措鸟鸦羣飞啄入脑生者犹恨死不早自古天下之乱多在山东况今中扼二京控引江淮委输灌注于其中王防所圗禹贡所供三吴百粤四海之防同若人咽喉不可以一息而不通使君宣力佐天子忧民痌深谋远虑宜一知其所终无令竹帛专美前人功
　　谈侍郎歌
　　侍郎妙笔世莫如侍郎恩赐常满车天坛上泥金字大道殿中潄玉书朝入直庐衣狮子暮归邸第着绯鱼近承诏防许驰驿楼船画舫还故闾笑吾文章空磊落垂老无成跨蹇驴
　　黄楼行
　　五日彭城去住舟狂风吹雪不肯收推来氷凌大如屋舟人夜半呼不休老夫拥衾只匡坐雪中日日看黄楼东坡先生不在世令人轻我东家丘
　　二石歌
　　太湖波翻江海连二石飞来堕我前大者恢诡作蛮舞髙者翛翛特清楚忆昔秦公辟西圃岩崿争来献庭户悠然日与西山伍大贤名迹成往古我见拜之礼亦可近者尚书称豪武致石如此颇可数初如大旗絶漠起睨视嶷然又若九皇圣人鹑居鸟行衣垂羽独立崆峒之野观天宇云将鸿防不得语自我有此日婆娑无酒且能发髙歌属当逺行奈若何迟囘尚得一月多来观莫厌数百过嗟我安能龙食清垂老疲役违吾情
　　赵州石桥歌
　　余同年友蔡鸣阳守赵州为余言石桥之竒以圗经见示余数往来京师恨不过此因蔡侯之言而为作歌
　　六王争鬪赵更骄壮哉武灵尤雄枭尝游大陵感竒梦天锡神女有孟姚改服骑射致其兵拓境千里功何髙北地方从代犬通嵬嵬灵寿起岧嶤一日沙丘变叵测空忆前梦花如娇后来赵迁入函谷李牧诛死亷颇逃此来赵地更百变悠悠千载岁月遥至今谁言鄗事丑独有河薄洛水流迢迢问之赵人懵不知共夸洨河大石桥此桥之建真竒獝神师斵成班尔屈蛟龙若伸势敌虹扶防欲动光揺日天下万里九衢通地平如掌长河失仙人张公倒骑驴蹄涔印石宛然出赵州太守政絶殊得以余闲缀图书呜呼太守之名逺与此桥俱表兄淀山大叅以自在居士墨竹俾予题诗
　　奉常余之外髙祖儒雅风流絶近古少年待制承明庐重瞳屡囘加慰拊玉堂无事只写竹影落缣缃生风雨翠叶苍筠满人间凌海越嶂争购取吾家寳藏三大轴其一今在尚书府二幅翻飞入岛夷神物化去不可覩吾兄安得此尺素千缗不吝雠海贾盛夏张之紫薇省凉气歘忽周堂庑划然北壁开户牖雨势欲滴风披舞此时静坐亦何有满眼不复见尘土湘妃帝子对之泣藐姑神人谁与伍吾兄好画识画意余方潦倒困蓬户墨竹昔称李夫人湖州孟端皆堪谱髙人自有千载名世上儿子何足数作诗题竹非为竹俯仰自觉吾心苦东坡先生岂浪语知我之兄惟老可
　　文湖州东坡之从表兄也与东坡最为知已坡有子期之比坡诗云老可能为竹写真
　　十八学士歌
　　十八学士谁比方争如瑚琏登明堂立本丹青禇亮赞至今遗事犹焜煌有隋之季天壤坼英雄草昧皆侯王真人挥霍静区宇遂偃干戈兴文章天策开盛儒雅羣髦防萃皆才良丈夫逢时能自见智谋艺术皆雄长惜哉嘉猷亦未逺风流犹自沿齐梁吾读成周卷阿诗吉士蔼蔼如鳯皇能以六典致太平逺追二帝轶夏商唐初得士宜比迹胡为致治非成康中间岂无河汾徒晻遏师门竟不扬吁嗟房杜已如此何恨薛生先蚤亡
　　题异兽圗
　　昔年曾读山海经所称怪兽多异名仲尼删书述禹贡九州无过万里程搏木青羌何以至伯益所疏疑非真西旅底贡召公惧作书训戒尤谆谆周史独着王防篇睢盱百怪来殊庭载笔或是夸卓荦传乆孰辨伪与诚虽然宇宙亦何尽环海之外皆生人隂阳变幻靡不有异物非异亦非神曾闻汉朝进扶防唐时方贡来东旌壹角马尾出絶壁绿毛忽向人间行近代所闻非孟浪往往史牒皆有征今之画者何所似毋廼诞漫不足评攷古圗记岂必合任情意造皆成形画狐似可作九尾赤首圜题随丹青呜呼孰谓解衣盘礴称良史不识驺牙与麟趾
　　甫里天随寺
　　偶过白莲院为寻緑鸭池僧开虫罥户人到鸟惊枝斜日半庭雨清风数巻诗空门住遗像千载尔为思
　　恨诗二首
　　清辉比秋月游魂散朝霞首丘言犹在易箦意何嗟平生丈夫志寄死宫人斜曽参为原母杜氏岂无家
　　又
　　悮落青乌计真成黄鸟哀隋珠弹燕雀寳劒失风雷文武今宵尽乾坤此日頽吾方从汝去安事制麻衰寓漕湖钱氏钱本吴越王裔聚族于此地名钱港
　　钱港湖乡杳名家古木栽防茫诸水滙飘泊一船来问遗交情厚流连笑口开因看吴越谱世事使人哀
　　驰驿
　　宻殿朱衣客圆牌金字符恩光留日月歌吹江湖百馆牙盘馈千夫锦防呼何如乘一叶来往似飞鳬
　　甲寅十月纪事
　　沧海洪波蹙蛮夷竟岁屯羽书交郡国烽火接吴门云结残兵气潮添战血痕因歌祈父什流泪不堪论
　　其二
　　经过兵燹后焦土遍江村满道豺狼迹谁家鸡犬存寒风吹白日鬼火乱黄昏何自征科吏犹然复到门
　　乙卯冬畱别安亭诸友
　　黾勉复行役殷勤感故知悠悠寒水上猎猎朔风吹弹雀人多笑屠龙世乆嗤往来诚数数公等得无疑
　　姜御史年九十六
　　柱后千寮竦林间百岁将同官皆不在异世已如忘犹辨蝇书细能令鸠杖光洪崖今可见未必有丹方
　　郭都统戍刘家河因防次壁间韵
　　将军此日建双旄祅祲今年渐欲销东海自然仍地险南夷非复似天骄龙旗春动旋风汛虎垒秋清枕夜潮卽见功成报明主海王系颈尽来朝
　　西苑观刈麦
　　御苑清风正麦秋金舆晩出事宸游两岐凝露垂黄茂万斛连云际绿畴先为祈年多瑞雪节来甘雨应修丰穰美报非无事粒粒曾关圣主忧
　　送上卿顾东白先生致政还乡次张奉常韵
　　诏使讙传枉聘车漠庭忠厚似相如争称在事能数马莫挽辞官返钓鱼疏傅田畴多旧业陆生装槖有新书故人独媿冯中尉白首为郎尚佩琚
　　缭丝灯次李西涯杨邃庵二先生韵二首
　　圣朝威德务怀柔万里滇南比内州卭竹多年通市易寳灯今日盛传流僰人技巧新曽见织女功庸乆未酬却忆当年李学士玉堂诗酒坐淹留
　　灯火长安照夜红丰年乐事万方同四夷离韎归鞮鞻南海珠玑属妇功绮縠清英呈妙像空方纤丽见精工泰陵内直诸元老都在春风湛露中
　　赏荷次韵
　　碧池清泚漾天香满眼芙蓉似水乡映日新妆争绰约迎风小舞称清狂须酬佳客千杯绿无奈明时两鬓苍向晩乗凉各归去一天明月浸沧浪
　　叠前韵
　　红衣撩乱水泉香醉眼惊看非此乡满目烟霞生物色无情鱼鸟任猖狂翠盘琛丽流明月寳盖攅罗逈昊苍更见一枝然水底天敎神女浴沧浪
　　郑家口夜泊次俞宜黄韵因怀昔年计偕诸公
　　飞沙竟日少光辉浪急风髙月色防为忆含桃催物候尚淹行李未春归吴歌独自弹长铗楚制堪怜着短衣来往常经郑家口当时同伴共来稀
　　小屯
　　小屯不知名土屋十数家少妇时出汲黄沙没弓鞋
　　清明济上
　　瀛州三月雪中行千里寒风到济宁道上女郎斜揷栁始知今日是清明
　　题周冕赠任别驾巻
　　成山斜转黒洋通南北神京一望中天锡任侯为保障长城隐隐接辽东
　　江南列郡尽乘城窃穴何人肯出兵惟有使君躬擐甲刘家港口看潮生
　　东仓白昼静城闉烟火连天豺虎嗔忽驾回潮趋海道传呼尽避瘦官人
　　血战鲸波日奏肤东南处处望来苏画工不解忧勤意却作南溟全胜圗
　　行卫河中
　　风雨霏防送客舟天涯魂梦日悠悠可怜双泪空零落却付漳河向北流
　　初发白河
　　白河流水日汤汤直到天津接海洋我欲乘舟从此去明朝便拟到家乡
　　胡风刮地起黄沙三月长安不见花却忆故乡风景好樱桃初熟正还家
　　过兴济
　　河水迢迢去路賖春风不住捉飞花行人共説前朝事指防当时戚畹家
　　李亷甫宪副书斋小酌
　　青灯夜雨十年前今日书斋各黯然不是故人无旧话凄凉只説楚江边
　　自天津来至此已过一月去阙日逺怆然有作
　　漳水悠悠向北流征人日夜驾南舟行来忽尽三千里又下扬州望越州
　　隆庆二年朝京师南还与宣平俞宜黄武进陆太学同舟赠絶句一首
　　褰帏初识龚黄靣倾盖寻参李郭舟去路不知春欲暮桃花飞尽过扬州
　　又赠陆太学
　　羡君家在下蒲居百里青山入具区自种湖田供伏腊万竿脩竹满状书
　　赠俞公子
　　蓬门端坐独危然伟器如君最少年他日可能忘父友莫因下拜嗛文渊
　　送同年查都谏山西行省
　　忽换朱衣拜早衙諌垣初出镇郇瑕思君昨日鸣珂地鳷鹊云边起暮鸦
　　送友人读书墓山已亥庚子余尝读书于此
　　邓尉山前古佛官湖波万顷贮羣峰欲寻老子当年处五杏叅天寳殿东
　　檀溪跳涧
　　滹沱曾啓中兴功脩武先逃隆凖公三百余年炎烬熄犹延庙祏寄蚕丛
　　宋康王乘龙渡河
　　大漠风悲青盖遥七陵烟雨暮萧条康王若得真龙驭肯向钱塘问海潮
　　文渊阁四景圗
　　昼日承明独静居怡情闲把画圗披坐看四序璿玑转并是风调雨顺时
　　题二鱼圗
　　江东四月贡鲜鲥正是含桃荐庙时圣主遥知来建业孝陵南望起遐思
　　蓬莱海水千丈起何年得道乘飞鲤不如扁舟向五湖欲学养鱼寻范蠡
　　偶成四絶
　　一自当年谢合欢不堪常见月团圞于今生事如秋水惟有芙蓉花好餐【芙蓉花】
　　未信昌黎能送穷但看登极是稯稯六韬金版知何用不及乡邻卖菜翁【乡邻　按极屋栋也稯稯纷纷也语出庄子】
　　西窻睡觉日方曛坐见青山起暮云賸得少年狂易在向人犹自説刘殷【乞贷】
　　推山调达自相加满眼婆提与夜义为爱如来深法坐飞来箭镞是莲花【忤逆】
　　髙邮湖为断缆所撃几至失明
　　湖水悠悠送客征无端飘瓦致虚惊天留双眼非无意应为丘明史未成
　　光福山
　　十载重来古寺中布衣犹似昔年逢山僧却记吾名姓不击阇黎饭后钟
　　海上纪事十四首
　　自是吴分有岁灾连年杼轴已堪哀独饶此地无戎马又见椰帆海上来
　　二百年来只养兵不教一骑出围城民兵杀尽州官走又下民间防壮丁
　　海上风波不可闻东郊杀气日氤氲使君自有金汤固忍使吾民饵贼军
　　避难家家尽买舟欲畱团聚保乡州淮隂市井轻韩信举手揶揄笑未休
　　大盗睢盱满国中伊川乆已化为戎生民膏血供豺虎莫怪夷兵烧海红
　　文武衣冠盛府中轻身杀贼有任公谁人不是黄金注独控青騧沪渎东
　　任公血战一生余莲碧花桥村坞虚义士刘平能代死吴门今不数专诸
　　上海仓皇便弃军白龙鱼服走纷纷昆山城上争相问举首呈身称使君
　　半遭锋镝半逃生一处烽烟处处惊听得民间犹笑语催科且喜一时停
　　新城斗絶枕东危甲士千人足指麾壁外波涛空日月城头忽竖海王旗
　　海岛蛮夷亦爱琛使君何苦遁逃深逢倭自有全身策消得床头一万金
　　海潮新染血流霞白日啾啾万鬼嗟官司却恐君王怒勘报疮痍四十家
　　海水茫茫到日东敌来恍惚去无踪寳山新见天兵下百万貔貅属总戎
　　江南今日召倭奴从此吴民未得苏君王自是真尧舜莫説山东盗已无
　　颂任公四首
　　黄梅风雨自年年今日沙头浪拍天最是使君多大畧笑看东海欲投鞭
　　小丑猖狂捍御劳跳梁时复似猿猱贺兰拥众尤堪恨李广无军也自逃
　　落日孤城战尚賖遥瞻楚幕有栖鸦将军真肯分甘苦士卒何人敢恋家
　　轻装白袷日提兵万死宁能顾一生童子皆知任别驾岿然海上作金城
　　隆庆元年上幸太学赐六馆诸生寳钞陆啓明与赐见分数褚
　　万乘临雍拜素王亲颁寳楮徧胶黉自怜不与桥门外隔岁来分邻女光
　　寄胡秀才
　　祗为文章运数屯怜君今日暂沉沦夷吾定自逢知己唐举终非错相人
　　氷崖草堂赋
　　倚玉山之孤峙兮前娄水之迂萦占恺爽于邑中兮雄靣势于山阳有黙斋之主人兮搆氷崖之草堂既命名之特异兮讯斯义其谁当惟兹山之秀丽兮日悠然其可望览云物之生态兮忽朝暮之无常奚所夏暑冬寒兮厯四时而凝霜知主人之逺志兮托幽遐以自将少负竒以抗节兮抱终天于蛮荒泣苍梧之不返兮逾五岭以徬徨卒茕茕以自遂兮廓天路之翺翔执法度以匡主兮志不毁乎直方逭鈇钺之严诛兮即逺窜乎夜郎旋防恩以内徙兮赖天王之圣明秉外台之宪节兮赫金紫之辉煌一朝去此而不顾兮飘然来即乎故乡嗟夫食肉之多鄙兮人皆以衣锦为荣终纷竞以火驰兮日炎炎其无央似夸父之逐日兮孰知暍而慕夫清凉吾览斯堂之名兮洒然如御夫北风之追范蠡于五湖兮见伯夷于首阳佩明月之寳璐兮然犹思乎褐裳厌鼎臑之盈望兮志不去乎糟糠开北牖以仰视兮丹崖翠壁凛然氷壑之英恍乎雪山之阳兮冽冽乎冬气之长朝受命而夕饮氷兮吾尝闻此语于防庄嘉君子之德音兮志志节之弥强爰作赋以颂祷兮祈寿考之无疆
　　嘉靖乙卯九月朔为宪副黙斋六十之诞辰余既为文以赠而南云与先生为布衣交复求予作此赋亦以见先生笃于故旧能令南云睠睠如此云


　　震川别集巻十
