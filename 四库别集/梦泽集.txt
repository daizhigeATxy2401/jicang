　　钦定四库全书　　　　　集部六
　　梦泽集　　　　　　　　别集类五【明】
　　提要
　　臣等谨案梦泽集二十三巻明王廷陈撰廷陈字稚钦黄冈人正徳丁丑进士选庶吉士以言事廷杖出知裕州事迹具明史文苑传其集一刻于淮安再刻于苏州此夲为其从孙追淳知颍州时所校刻乃第三夲也廷陈少年髙第以恃才傲物致放废终身其噐量殊为浅狭至其诗意警语圆轩然出俗则不得不称为一时之秀王世贞艺苑巵言称其如良马走坂美女舞竿五言尤属长城又称王稚钦吴明卿之五言律各极妙境専至而有余朱彛尊静志居诗话亦谓其音髙秋竹色艶春兰乐府古诗殊多精诣盖在正嘉之间何景明最为俊逸廷陈之天骨雄秀抑亦骖乘矣若杂文则藻采太多华掩其实等诸自郐无讥无庸深论也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　钦定四库全书
　　梦泽集巻一
　　明　王廷陈　撰
　　赋
　　述邃赋
　　繄南服之灵萃兮领丰慧于方童稽统世之轩崇兮惟哲人焉以降歘翼振而霄举兮纷齐羽之谁踪戴殊荐以迩秩兮帝实洞其美衷羌岳立而坎视兮将媒静乎遐至中实愠乎攘攘兮讵徒与之求避謇命占以吉贡兮览芜蔓焉是艾靡市背而岑閴兮曰惟窅乎其内隈不岌岌而崇兮迳不叠叠而遒彼衙衙之侈构兮反予睇其足羞抗隆栋以缔宇兮脩垣遵乎坤隅约荪兰使被椽兮令日月乎当枢茍能奂娯以宅志兮是固予心之所仇重仁而袭义兮障夫尘之累也扃礼而牖智兮专乎其所事也吾将服贞一以省处兮夫岂惟艺之囿也括道器以充诎兮固众兆之所骇也纷悸瞩以竚眙兮欲干傺而儃佪厥施而弗竟兮乃各以其肤猜嗟躁士之本剥兮宜甫趋而忽蹶丑憸夫之懐诡兮乃讐直而委折伤二者之偕失兮荃菉葹审厥居心务却以基进兮惟欿然裕其所如晦累而探兮所以君乎纷华彼时俗之佻浇兮背绳墨而驰骤予将服正则以恬守兮虞窘步于欹陬夫朋不可以声来兮功不可以偶作畴废伏而有章兮畴弃耕而能获乱曰仆不僵兮进不妍敛神志兮守吾有弗据兮孰敢奸匪邃道兮曷其然
　　左赋【有序】
　　梦泽子不善宦见闵有司黠民乘之坐是拘系自伤疾恶反中乃作左赋词曰
　　昼晦宵明川停岳行隆冬剧燠六月而冰堕毛不扬石举舆升废鼙振韵奋霆无声羣欣逐臭乃厌兰芬猜鸾骇凤精粻饲枭仁蹻德跖劲弧射尧恬海狎江隘渎沈舠风虎辍啸土兕而号旷听既收聋司音矣彼之蒙蒙五色分矣骏足则缚蹇服乘矣侏儒引臂上扪星矣丑女专怜淑媛不御雠璧惠蝇踏巾首屦适郭捐逵择潦而步贲获闭勇尫夫劲兮麓兔折趾猎者竞兮不根而叶季为孟兮乱曰被缴之鸟载拔其翎彼实酗酒谓尔何醒防逾其垣导防以登彼田不治怼邻之耕
　　萤火赋
　　当朱明之杪月玩流萤之宵征感温风之扇烁酿腐草之末荣既化植以为动复縁死而遂生庻扬光于閴甘匿景于太阳或内照之犹尠焉旁烛以无疆谬用晦之邃防实自焚之为防孰潜形而更昭孰益膏而罔竭何恒焰而不灰何炙手而弗热彼宇之巧入讶明珠之翻飞偶惊飚之散激骇星辰之乍稀羌儵明而忽灭盖石火之暂辉尔其代灯烛于书筵纷轩除以见掇幸蝌蚪之与隣聚朋侣而囊括将炫赫以阶危恨微躯之难脱乱曰日月出矣爝火何为闇然而章圣哲弗讥伯阳守黑岂迩祸机















　　梦泽集巻一
　　钦定四库全书
　　梦泽集巻二
　　明　王廷陈　撰
　　诗
　　将进酒
　　丁福运际昌期歌太平圣无为坐明堂奏咸池酌醴泉餐灵芝寿万年天与齐【一解】县谏鼓燔刑书微能录小过除吏亷明民安居三年耕必有一年之余絶争讼无嗟吁【二解】新不间旧愚不妬贤人不习佞朝不信谗菑害不作和气充然壮士服畴陇却走马以粪其田不闻父哭子道逢多华颠皇心大悦日弹五弦【三解】
　　阊阖行
　　阊阖开贤人庸鸣鼓间击镛贡术蓄指微哉同汲清亦附滓鲜株稿荄纷以供背叛腹媪逐翁如韦之矢十斛弓俄逐而西顷却以东退乖妄侣进防贞朋捷径窘踈武仁轨罕哉通孰为雌孰为雄朝誉曰尧夕诋则蹻枭妃鸾萧艾生兰丛蒙首以征吾将奚从
　　煌煌京洛行
　　辞我故里来游帝乡谁云周道险逾羊肠【一解】车马如云意气扬扬昔为奴今狎侯王【二解】伯兄乘轩仲父鸣珰唱驺驰道征歌教坊【三解】千金买剑百寳为装风雷一击日星回光【四解】朝探侠窟暮宿名娼酣呼六博纵赌千场【五解】倾财结客隐罪匿亡名齐郭解人比孟尝【六解】
　　对酒歌
　　人性禀静躁物则准方圆锥刀各有能情好各有妍隂霁难并祈恩怨岂两全于此虽不容于彼获所安人无亿万身何能徧周旋兼济圣不赡荣枯有自然富而如可求尼父愿执鞭
　　其二
　　惠施已不作荘生寡所宣伯牙失钟期抱琴谁为弹知人诚不易知已良独难周公辅王室管蔡乃流言骨肉且不谅他人固宜然
　　其三
　　伊吕称大贤防合亦有因汤文茍不逢耕钓终其身人生一世间如风激纎尘下者投浊潦髙者入青云风力中不竞飘转终沈沦得失难预谋谋之徒苦辛圣哲皆偶然余子何足陈
　　燕歌行二首
　　来日苦短去日长人生几何鬓已霜佳辰置酒开我堂賔友杂遝进乐方繁丝哀竹流清商薄暮移尊向曲房挟瑟进者邯郸倡约袖结腕清歌扬色与心知授明珰微风荡裾闻异香脱簪免髻泽光起视池中双鸳鸯双星皎皎在我傍欲往从之河无梁
　　其二
　　出门何易见苦难川原郁纡路千盘河中鲤鱼去不还耿耿思君不能言揽衣中夜坐长叹含情怨独凋朱顔明月穿帷照孤眠君昔赠我青琅玕我欲碎之寄君看欲碎且止聊自寛驰光流景催岁年容色不待君可怜恨无羽翼起云间
　　白纻辞五首
　　髙堂邃宇施翠帷兰膏明烛散朱辉二八接武步舒迟被服姣丽光陆离弹筝鸣瑟商羽移喜溢欢恣不自持转盼含嬉属所私累觞劝君君自知主人既醉客不辞烛灭缨絶珠履遗
　　其二
　　朝露未晞夜霜零众芳凋歇鶗鴂鸣逝者如斯不复停人生百年命忽倾为君秉烛纵游行三星在户参差明腾觚飞爵何纵横垂罗映縠耀珠缨众中不言懐隐情色授神驰流目成士女杂坐交和歌河转参横奈夜何
　　其三
　　投君汉濵之玉佩献君洛浦之明珰感君提携祝夀昌舜日尧年乐未央为君楚舞纨袖扬乍开乍合低复昻矫若白鹄云中翔雕楹绮阁回素光竽瑟防节间笙簧乐极悲来起徬徨共指皎日输肝肠乌白马角誓不忘
　　其四
　　呉歈蔡讴调不同众伶合作如一宫流郑激楚遡回风姱姿脩态纷追从人声丝竹各竞工燕赵齐秦相代供曜灵西藏曲未终繁灯列炬亘筵红皎如初日辉帘栊
　　其五
　　娯酒沉歌费白日絶代佳人何可失若恋似矜态非一持觞递进娇相迫左推右引侠气溢簪珥堕落宁复索文牎朱缀开洞房锦衾瑶席施象牀五色杂组系流黄复帐中薰百和香层轩曲槛俯回塘鸳鸯鸂罗成行生丁盛世福运昌四时为乐允无疆
　　拟矫志篇
　　龙虬虽困不资鳝鳅鸑鷟虽孤不匹鹜雏虽有香草当户必除虽有仁人在敌必诛狐白虽美炎暑必置舟车之用易地则弃蕙兰不采无异蓬蒿干将不试世比铅刀以骥捕鼠曾不如貍饿夫获璧不如得糜郭生纯臣鲁连髙士彼乃登台此则蹈海宁直见伐无为曲全宁渴而死不啜盗泉
　　放歌行
　　窃钩者诛窃国者王仁义资乱道岂不臧【一解】代秦者吕袭楚者黄巍巍国君大盗在傍【二解】谓尺何短谓寸则长此不可度彼何可量【三解】兽殪罟裂鸟尽弓藏智勇既殚躯乃见殃【四解】谗巧为忠直夫称狂出门异趋毁誉曷常【五解】乐不可极忧来无方游心冲虚以保夀康【六解】
　　杂謡五首
　　茸茸者离而子践之彼垣之蔓晨兴灌之
　　其二
　　兔在麓跣则逐居则肉
　　其三
　　虎嶟嶟欲食人子能棘我能榛虎自灾子弧来我戈来
　　其四
　　乌母谓乌子弋人在傍汝勿啼弋人得知将汝归我但高飞起安能救汝为
　　其五
　　翁曰留賔妪曰无尊翁曰织丝妪曰无机
　　知足吟
　　高门耀金碧不如守蓬庐华毂错丹朱不如乘蹇驴文绣衣太牢云门享爰居溢恩伏杀机隆礼与祸俱禽兽惮为牺人知乃不如
　　来日大难【警变而作】
　　来日大难天命奈何今日为乐焉知其他【一解】游鱼在渊其适孔多渔子饵之奄失苍波【二解】猛虎啮人咆哮山阿人懐祸心同室啸歌【三解】山险可越玉玷可磨机事一失尺渎成河【四解】祖龙疾走逐者荆轲赫赫武皇亦有何罗【五解】嗟嗟不戒爱子操戈释此弗殱天也则那【六解】
　　拟古龙升天须浮云
　　龙升天须浮云今之仕者别有因察不待孝亷科不必贤良一旦举之牛下加之稠人族类钩连蒙溢恩乳臭之子被冠簪嗟彼未遇时里中豪士奴役之中人之家耻婚媾饮宴列之为下賔并日一举火往往釡生尘今者衔命归县令负弩为先驱郡守伏道左徒御何逡巡少长咸聚观稍近遭呵嗔腰系双白璧囊贮万黄金散金拓第宅朝得西舍暮东邻少年强攀附有逾骨肉亲白首墙东生下帷良已勤短衣不掩胫出汲行负薪我闻愤愤何能平将欲叩帝而説陈天门九重河无津
　　艶歌行
　　青楼临广陌杨栁当牎垂飞来双白鹄一步一徘徊【一解】今日乐相乐置酒临前池下有菡萏花上有松柏枝【二解】与君初结婚不意当乖违谗言使亲疎两心当自知【三解】君为东流水出门不顾归妾为北辰星终身无转移【四解】君当万里行妾当守中闺生归重合欢死与黄泉期【五解】
　　行路难五首
　　北风萧萧雨雪滂辞我亲友之朔方中闺少妇走徬徨劝君斗酒牵衣裳道路纵横多虎狼岁暮天寒百草黄结发本期不下堂君独何为慕他乡东流之水不西归宛转蛾眉能几时人生富贵亦有命辛苦驰奔空尔为纵令鼎食有别离贱妾但愿共餔糜
　　其二
　　磁石引铁金不连饵可得鱼龙不吞蜡防虽妍不可刺明珠虽贵不可餐水中之车何殊陆地之船玉巵无当不以注白刄倒持安用铦手中虽有丈八矛试之井底难回旋虽有轻舆驾良驷途穷日暮安能前丈夫虽有磊落才生不逢时终蒿莱
　　其三
　　面不同兮心亦殊执一求之君何愚星有好风或好雨世人岂得均所图孔赞韶兮墨非乐遵叱驭兮阳回车林中亦有嗜腐鸟海上犹闻逐臭夫此欲前兮彼则却彼所吐兮此复餔促席接襟议靡惬异域殊疆志或投逹人旷视任自然小儒曲士竞区区
　　其四
　　忠信不获显众人害其上世事风波纷荡漾变化无方何可状公旦金縢功罔刋伏波铜柱师何壮周王汉帝岂不明谗言入耳心不谅骨肉天亲尚有疑他人岂得无迁放生命飘蓬随所向繁华谁保不凋防何为坐叹行复嗟郁陶终日忧讥谤
　　其五
　　四坐且莫諠听我促节歌路难我今四十迫衰残盛年一去何当还昔斥为遭绛灌怒今来岂受金张怜泰山可移志不徙寒烬从知无再然但愿长随击壤民优游鼓腹歌尧年
　　少年行六首
　　幽并闻骑射闾里借辉光朝游从许史夜宴挟姬姜鸣鞭当大道调瑟坐中堂傍人争借问云是羽林郎
　　其二
　　声葢少年场名冠壮夫籍行人总惮尘坐賔皆避席弹剑耻依人探丸恒借客一朝负罪逋不受追兵迫
　　其三
　　长安本侠窟烈士多英风杀人帝辇侧射兽上林中金羁及狡兔珠弹落髙鸿归就博徒饮酣歌意难穷
　　其四
　　悲歌白日变裂眦秋云髙仇家谅不释怨吏幸无遭全生脱虎口获死等鸿毛岂效儒冠子终岁濡柔毫
　　其五
　　一筵挥万金征歌仍调舞白面洛阳童素腕邯郸女希意色斯升含情目相与恣欢余万端惟忧竭清醑
　　其六
　　应募去幽燕长驱出酒泉楼烦既已破休屠亦复残耻隷骠骑部岂屑轻车官归来见天子长缨牵左贤
　　出自蓟北门行
　　敌匪茹冦朔方信妖师造不祥倐豕突忽鸱张逾回中至泾阳蹂稼穑发盖藏遭者刘奔不遑父失子女求娘声断絶摧肝肠天为愁日无光不有辜罹厥殃【一解】帝赫怒命徂征方召往卫霍行旟旐扬组练明介马驰速流星朱熛烈顔蒸仗中权效先登人皆奋身命轻【二解】出鴈门过祁连煎瀚海夷天山絶累重烬毳氊殄三姓磔两贤谷蠡殪当户殱斩首级如刈菅血衅鼓头系鞍膏渍野骨填川槛厥魁凯以旋【三解】捷书闻不色喜庭臣贺帝曰止嗟我军宁无死诏扶伤兼罪已【四解】马归山士服田死录子生与钱戒军吏勿开边羌无过汉不先务休息思保全罢逺戍闭玉闗韬五戎夀万年【五解】
　　侠客篇
　　千金饰寳剑四牡耀朱缨东驰突西骛重诺复轻生公子执辔请诸侯拥篲迎绐秦归质子要楚出援兵按剑复鲁地凭轼下齐城匿迹托狗屠济难赖鸡鸣报雠争结交杀人恒借名七国倚安危三辅咸震惊诡辞五岳移侧足九鼎倾少年附髙义千载流英声安能效竖儒覩事徒抚膺
　　子夜四时歌一十二首
　　春歌三首
　　东风荡罗裾冶游步前池栁条亦多情嫋娜学腰肢
　　其二
　　初华锦绣舒千林望如一懐春废机杼缣素难成匹
　　其三
　　昼饮夜复宴笙歌縁底忙不是无来日但欲及三阳
　　夏歌三首
　　珍簟卧当风四面不施帏郎呼起同游待侬着絺衣
　　其二
　　轻舟荡双桨纡转莲塘里君但惜莲花侬贵得莲子
　　其三
　　腕困置扇坐鲜袿苦汗涴欢言勿懊恼三伏已将过
　　秋歌三首
　　贪看秋月光夜乆不还寝四顾寂无人玉堦有双影
　　其二
　　日日苦思君红顔忽成老昔若三春华今如九秋草
　　其三
　　共欢种梧桐十载青云齐百年化双凤来此树上栖
　　冬歌三首
　　与欢隔溪住凝冰周四壑冰上野狐踪欢行勿惮薄
　　其二
　　白马雪中驰色混影难觅不知郎去路但见马行迹
　　其三
　　对雪具清酎强欢再三进欢爱雪舞筵侬恐雪侵鬓
　　猛虎行
　　上山采樵道逢猛虎虎衔樵去置之林下樵告虎言君何不仁君得一饱我则殒身昔非有怨今何见嗔虎答樵言何哉所云子非我怨我非子嗔皇天赋性有此不仁樵告虎言君言虽辩匪我攸闻吾闻天地大德曰生驺虞不杀独匪尔伦虎答樵言当死小犊亦何多陈三日乏食窜伏荆榛辛苦见遭奈何舍君樵得虎言仰天大呌哀声彻云虫蚁恶死况乎我人愿收厉气敷和布春尽令猛兽化为龙麟
　　逺游篇四首
　　汤谷既闇蒙汜则荣朝宴未终倐忽至逝者不息物理相乘愿呼松乔蹑景上升
　　其二
　　徘徊昆丘憩驾层城遨游八极徧谒仙灵饮我沆瀣玩我芝英俯视下土虫鼠臭腥
　　其三
　　手揽羲和顿防徐行归谒东父遂造紫庭授我神药服食体轻一举万里疾如迅霆
　　其四
　　逍遥天衢恣意所之手持桂枝骖驾虹霓晞发朝阳濯足咸池昊苍徧歴悬景未移
　　君马黄
　　君马黄臣马苍苍者驽黄者良驽马却良马前君当进臣当旋
　　妾薄命
　　春风转蕙披兰高台曲榭中连经堂入奥张筵秦筝赵瑟俱前鸣弦度曲双妍轻举纨袖褼褼宛若游龙翔鸾翠盘金爵防干呈能角技为欢种种厌射更端眼看阳景西驰高张兰烛承晖车倦马怠不辞但歌不醉无归夜深坐促尊移含悰送意向谁众中色授君知愿言并蔕双栖恶闻易别轻离伫立不胜彷徨独宿寤言难忘何以报君明珰起视银河烂光牛女咫尺相望终夜不成报章
　　战城南
　　战城南困城北纵横腐肉乌鸢食一将侯万夫死圣人用之非得已国之守在四邻善战之臣服上刑佳兵者不祥器常胜之家道所忌孤人子寡人妻独人父母安忍为销戈矛灭锋燧戢尔熊罴长不试防鸮逝凤凰来与民休息歌康哉
　　怨诗一章
　　陨叶眷柯断株懐蒂寒霰觊温隂岩希霁頽魄愠驶潮憎逝令德鲜终良辰忽替
　　湖上行
　　丽服出芳郊香车临绿水畱连夭桃下宛转垂杨里妆怜草色鲜坐逐花隂徙相携拾翠行暂拉听莺止忽惊玉佩遗时将芳树倚纷纷游冶儿侧目情无已
　　鸷鸟四首
　　鸷鸟化为鸠形换性亦易有时遭故羣敛翰自逺避
　　其二
　　石苦则生我炙美毒滋多吐炙乃茹苦违欲以疗疴
　　其三
　　鹍鹏运天池斥鷃翔藩篱大小各有适何用相追随
　　其四
　　蓼虫不徙葵水虫不迁陆习苦翻避甘能寒岂慕燠


　　梦泽集巻二
　　钦定四库全书
　　梦泽集巻三
　　明　王廷陈　撰
　　诗
　　咏懐三十四首
　　两仪立枢要万事具纪纲智士运机权一童驱百羊羽重金或轻尺短寸有长壮夫茍失据反为竖子伤独茧引六鼇纎缴连双鸧操持贵不谬得失讵有常始悟制人术岂在多与强
　　其二
　　明月至无媒朱草敷庭隂仓卒拔剑前眄睐愁予心岂独闇嘉祥隐祸恐见侵忌废忍不攫负婴甘弃金至贵有不欲天属诚所钦美疢虽可甘徒使百毒滛
　　其三
　　昔有亢桑子寄身畏垒居臣妾屏仁知甘与朴累俱三年国大穰岁计诚有余闾井戴其润谋欲俎豆予闻之怅不怿奋起逃空虚丰施不食报道化超黄虞季叶骛功利画挈矜一隅
　　其四
　　人生本殊方神范各有宜参错获一致妄凿乖天倪鳬胫续则瘁鹤胫截则悲拇骈决则忧指枝囓则啼尟劣不假益羡溢岂无亏纷彼便嬛子作意相追随智殚力云匮成理曷能移
　　其五
　　狙捷反见执豹文乃来田鹦鹉舌为灾翡翠羽自残丑恶非可居才美迩祸端置身当何所材与不材间贵宠安足希庶以尽吾年
　　其六
　　天网掩八荒翔走尽其曹大人操利刃挥网使奔逃杀获岂不多贵有踈释条浑沌凿已乆胥庭徂复遥刑书代附益权家纷猬毛跬步置一穽荼苦动见遭民穷诈转出兽窘恣咆哮介者不慕饰胥靡岂惮髙无令自弃民生此全盛朝
　　其七
　　儒生峭崖岸抗顔论诗书磬折周伦类直方向朋徒吐辞厉信义皎日耀天衢外表髙洁谈腹内蕴穿窬命侣发瘗子探口出含珠金椎碎腐颊青青歌应胪圣言岂不伟反为行劫需诵説茍非人阶乱岂胜诛
　　其八
　　击鼓以求亡疾驰以逃影驱介以乘髙骖蹇以求骋挥刄防其柄振衣失其领趣舍昧良图存亡在俄顷
　　其九
　　轩后谒大隗肃驾登具茨徒御总圣灵中道迷所之邂逅襄野童再拜称天师仲尼大圣人未敢轻小儿神智有不通穉齿抱真知咄嗟世路子耻问甘蓄疑终身昧太行皤皤良足嗤
　　其十
　　民食美刍豢防鸢甘臭陈西子岂不都鱼鸟不见亲万类殊所嗜物岂慕非伦箕毕各有好况此世上羣情欲孰为正参差何可均黜智任自然悠悠葆天真
　　其十一
　　夸名非已有祸患在须臾生命无延期昏旦有不虞拂衣舍之去矫步升天衢陟降太微堂上帝授灵符六气备朝餐双虬结飇舆消玉馈我浆凭云搆我庐圣贞进杯觞灵妃奏笙竽三光代列炬四海注一盂抗臂抑羲和六龙且徐徐微瞬朝市易日月曷云除名漏泰山录鬼伯无迫驱举手谢世人安能与尔俱
　　其十二
　　里中有一士栖栖蓬户间动依高士迹居诵先民言盎中无斗储桁上衣无完藜藿并日得纩絮岂御寒伏腊祀每废妻子顔苦艰常恐志节亏不屑亲知怜入门四壁立顾之絶愁叹饥食拒嗟来渇饮避贪泉一箪恒晏如回也称大贤
　　其十三
　　姬旦制冠裳万古承其贲偶以衣狙猱奔腾裂且弃承云本妙音鳞羽争辟易鲁门钟鼓声转使爰居悸物类何缤纷人已非一致韪哉尼父言盍各言尔志
　　其十四
　　曜灵倐西没圆景承其辉飘风荡层云零露忽已晞急节不可淹大暮焉能违天象防有复嗟哉人命微怵惕积汤火荣名非我希幸不婴网罗何用起髙飞安接浮丘公执手升云巍玉醴对坐倾琼华聊可叽
　　其十五
　　京洛冶游子浮湛声色场青骊服文舆丹组绾罗裳翺翔狭邪间顺风扬芬芳高堂置广宴曲榭开闲房分曹效百戏作使征名倡良庖脍肥鲜珍馔溢圆方朱华忽西逝兰膏嗣其光客醉赋无归宵分歌未央为乐自今日千岁固其常安能转多忌叹息懐虞殃
　　其十六
　　甘辞背德义尽言招罪尤效忠主未谅施恩谁见酬直道鲜所合险路焉可由民生媚其朋玉石各有俦舍此但安坐芳时忽我遒去来固成理乖合非人谋灰心置计较遗弃亲与雠去适无穷野超世离殷忧
　　其十七
　　达士志慷慨贪夫思保全有身则有患消散固其然伏波甘马革荘周快乌鸢用意非一趣大要归明贤愚者闇桑榆郁郁坐自煎思虑损眠食恐惧懐冰渊蹙遫向賔客劻勷终岁年多图寡攸成繁辞累其愆展转不获纾赍恨寱重泉木槿荣一朝日夕用长叹
　　其十八
　　河清不可俟川逝谁能止朝露忌太阳夕日愁蒙汜歌舞化尘埃都邑生荆杞大运厄阳九销毁固恒理填海精卫劳逐日夸父死齐景悲牛山晏婴笑未已彭殇孰短长无生悟方始
　　其十九
　　梧宫肆诘辨齐楚兵始连髙犒晋师郑国赖以全齐乐不可犯范昭知有贤谁云制胜术乃在樽俎间君子慎几微祸福基一言覆水各自流事去诚可怜
　　其二十
　　疑似不可涉李下与瓜田母言出妇口虽当未为贤周公功信伟二叔反流言实沈与阏伯日起寻戈鋋骨肉尚不免何望他人怜夜玉至无因匹夫按剑前鸱鸺据腐鼠仰视吓鹓鸾茍非明君子安能弭祸端感彼采苓章朂哉其舍防
　　其二十一
　　处世怅悠悠结交诚草草舳舻济重渊玑衡测穹昊人心懐崄巇对面施倾倒荘惠亦有疑张陈终莫保托身恨已晩知人苦不早挥袂去人羣采芝歴云岛
　　其二十二
　　言笑色虽亲致毒乘其昧一旦弛周防勺水成湍濑祸乱在须臾何有细不大牧视后者鞭蟋蟀思其外舟壑竟难恃轩驷何足赖先民亦有言髙明鬼所害庆吊非异门骄蹇讵能防
　　其二十三
　　元化运天地硕辅须英雄草昧若无侯大业何由隆匡时各有人如云附飞龙二八赞虞庭胥靡翊殷宗周公出天属鼓刀应非熊为猷茍切施踈贱靡不庸下世忺举肥斥异多引同岂乏倜傥士无媒终固穷
　　其二十四
　　僶俛信无当踯躅常苦忧伤哉世路交同源终异流执手爱不浅转面起见雠倾侧忍负欺怨毒生绸缪弯弓日相向乘利来迫遒薛公一获罪賔客谁顾留炎炎廷尉门灰冷令人愁胡越使相为安危在一舟轻薄市中童反复诚独羞烦思发愤懑自兹絶交游
　　其二十五
　　日月亘天涂照耀各有时荣枯若循环智巧难控持贾生愁遇鵩荘周惮为牺纠纆谁不婴文绣焉能辞放言用自慰虚无诚我欺得失去来间此叟乃深知
　　其二十六
　　昔闻有游女逍遥翔碧浔交甫下请佩解赠情亦深可遇不可持变化愁予心影灭佩亦失汉广无由寻眄睇絶髣髴徘徊逮夕隂青鸟忽来过贻我金石音忧思耿难忘写意于鸣琴自伤非俦类感激长悲吟
　　其二十七
　　愚公亦非昧智叟未为得献疑亲反嗔赞诡踈为德大人计亿代俗士愁日昃通蔽鲜一致损益非易测
　　其二十八
　　忽忽行欲暮遑遑复何之征马立踟蹰逺道安可期霜霰被原野北风吹我衣孤鸿飞且号虎兕夹林啼﨑岖不获骋徒旅长叹咨回车亦已晩失路良可嗤嗟哉客游子念此早旋归
　　其二十九
　　穷逹有自然鬼神柄其施安坐值渥恩周旋失所宜佩玉乃不兆压纽襁抱儿上卿属稚齿郎署淹厖眉巧宦目马安斯言恐亦非岂无多智人往往困蒿藜
　　其三十
　　蜉蝣不知夕楚楚矜衣裳人生若尘雾覩兹立傍徨世事沓而至心力苦不遑运往怅莫追忧来叹无方智巧虽百出得失亦相当少壮与时逝精神自雕丧逼此悔恨生税驾名利场按牒访芝草天路期翺翔列仙非我俦瑶水邈无航俱置勿多畏恬澹安其常
　　其三十一
　　中岁独玩世荡志娯弦歌婉娈思一顾轻薄日来过妙舞进北里姿媚趋狭邪资用每不赡谤议横相加兹年忽丑老諐祸悟已多昔人重知非慨叹今如何澡身祛垢氛考室潜岩阿幸不即徂谢庶得附龙蛇
　　其三十二
　　兹岁忽云暮驾言出城闉杨林翳白日冈岑蔽云荒原离兽驰寒鸟鸣索羣上有百尺台下有千古坟登髙一骋望思我平生亲延伫乆不至俛仰懐酸辛万物靡不化千载犹兹辰驱马复来旋咏歌聊饮醇
　　其三十三
　　猗与雄杰士猛气盖八埏出身赴国难受命不遑安左臂引乌号右手提龙泉临敌试一呼万夫却走还先声四海沸壁垒俱破残旄头化石陨天呉蛰重渊西北净边尘东南荡蛮烟茅土非所希贵使威灵全长揖返故庐功高何足言
　　其三十四
　　至人处斯世忌为人所知十浆五先馈列子惊且疑避灶不足贵争席乃庶几大白每近辱卑浊良可栖岂效夸毘子作意矜容仪结束转自媚姿态令人悲髹涂饰轩毂步趋陈采齐危冠礼迂士褒贬厉严辞媮媟不敢干矫志逃世讥皎洁难乆居青蝇忽来随衷美孰云亮毁誉在一时败轨屡相萦邅踬当路岐
　　壮士篇
　　少年学剑术英风闻九州慷慨出门去辞家将逺游逺游欲何之炎荒为我仇昨闻遣飞将召募何时休国威有不扬无乃壮士羞奋矛如迅湍防距逾亭楼猛气伏罴虎腾跃捷猕猴置身百战场妻子不顾留性命良足怜聊以纾主忧挥戈荡蛮烟饮马江汉流余勇万人贾雄杰无匹俦功成献明庭赐爵位通侯
　　遣兴三首
　　八方异风土百里殊隂晴中外殆天设终古难合并权家但好胜持议乖羣情孤军病深入问罪虑无名客主既不如师老功难成常恐强弩末遂令小国轻安得长者言立谈罢交兵皇惠均万物各各遂其生
　　其二
　　南裔虽一区崄阻纷可凭民居寄谿谷雾雨常昼妻子像蛇虺魑魅冒人形沙虫潜射影触之丧其生古来称絶域何足烦天兵吾闻王者师无战唯有征一卒不备归良已亏威灵地于东南缺天乃西北倾二仪有不足并包人岂能
　　其三
　　髙宗伐鬼方三年乃能克不闻徐方来允在王猷塞耀武与修文收效孰为得试看古战场春雨生荆棘
　　眺江阁述懐
　　偶遣丘中步来眺江上阁树里吕王城草边邾子郭遗宫隐莫寻徃牒恍难托春深苦竹滋秋髙白杨落故堞啼早鸦野田噪暮雀颇为樵牧资焉免狐鼠虐雍门哀有余九原何可作
　　杂诗九首
　　絺绤寒不求纩絮暑不御当其不切施弃置若弗顾时节忽复及效用乃如故冥运不无代物理岂常遇功成互见夺乘时各有骛嗟哉团扇姬怨歌良已误
　　其二
　　手持一杯水覆地东西流荣悴有自然万卉同一秋翩翩者谁子作色矜遨游朝见驰华轩日暮归山丘忧来不可知为虑何能周贪夫昧成理磬折将焉求天命无改施智巧诚足羞
　　其三
　　日月竞驰迈一夕复一朝临镜失故吾壮心潜已消圣朝弃贱士九牛亡一毛岂不希末荣所苦术不饶无能令身贵何为使心劳庄生诚我师大鹏寓逍遥
　　其四
　　独处忽不乐理棹淩洪波巨石何瀺灂鱼龙骇经过舍舟复安适改轨登山阿木魅号夕风猿猱一何多禽虫饶怪形林谷声相摩失路积愤懑逝景忽蹉跎云中可游遨乏翼将如何
　　其五
　　汉臯有游女挥袖凌风翔俯身拾翠羽举步振双璜芳华耀朝日皓质凝秋霜嫣然惑阳城婉娈切中肠将来恍复旋何由置兰房徙倚通精诚青鸟逝我傍扬声致殷勤再为申礼防徘徊湍濑间绮丽不能忘
　　其六
　　无得亦无失喜来忧患乘崇髙带倾覆陈根吐鲜英反覆开存亡臭腐舍精灵如何声利徒僶俛趋誉名季子竟车裂累印何足荣李公具五刑悔令游説成卖主愆自招上书谁为明万事有不虞逍遥可长生
　　其七
　　芳春骤青骊遨游楚江濵道旁若堂封云是吕王坟衢路化陌阡台馆尽烧焚隂风啸寒鸱古隧翔狐羣牛羊牧其巅淩借日缤纷生存华屋居嫔妾从如云一朝寱重泉贵贱何由分厐公困陇亩耕稼良已勤谁知千载后史册播余芬
　　其八
　　中园种桃李不言下成蹊凝霜被原野零落愁安归盛年有销铄穷达在一时便嬛途路子俯仰乍荣辉夸名何足赖怨毒常苦滋灵欢在涂雄鸡惮为牺膏火忌自煎斯言诚可悲
　　其九
　　羲和驭六龙驰光耀万里一潜蒙汜间沉沦不自理楚宫在昔时繁华照江水歌钟日夕闻闲榭屯罗绮运徂谋亦屈巍构积倾圮当昼狐兔翔洞房生荆杞朝云不可招逝者谁能止流观天地间庶悟逹生防
　　别张子言四首
　　我友驾言迈去去之朔方晨起趣中厨为我具酒浆长别在须臾且愿尽杯觞昔为骨肉亲比翼云中翔今当永乖违邈若参与商出门异乡县居世如朝霜世途转倾侧良防安可常羸马感人情哀鸣衢路傍悲风振乔林瑟瑟伤肝肠执手不能辞泪下霑衣裳恨无凌风翰送子还故乡
　　其二
　　故乡岂不思临发中徘徊借问欲谁须重与心知违山海髙且深见面未有期有懐今不尽相思亦何为岂无弦歌曲调促令心悲立语未及终白日奄忽移安得鲁阳戈挥景使东驰
　　其三
　　驰景不少待客子何可留相送不觉逺行行至河洲中有双黄鹄飞鸣谐匹俦惊风扬洪波散失焉能求雌雄相背飞影响日以遒凫鹜岂不多嗟哉非我仇愿言树萱草以解心烦忧
　　其四
　　烦忧动我神悲歌仍踯躅郁郁道傍栁垂防昔何緑严霜日夜零枝叶不复属四时相推斥变化一何速俗子骛声华世儒矜结束立身多所乖年命伤局促子其爱景光抱道在白屋
　　别张子鱼三首
　　断蓬随天风飘转云中游岂不恋本根一失非我由矫矫双鸿鹄髙飞命其俦猎子隐侧目横絶焉可求托身贵得士安卑义所尤之子逺行迈弃我不顾留思欲并子济汉广无方舟
　　其二
　　鸣鹿在中野获草求其羣嗟哉昔所欢一散如飇尘虞卿弃相印担簦徇情亲悔吝不自惜义声流千春此道息已乆遗响谁为申子其懐璵璠慰我多苦辛
　　其三
　　霖雨积旬朔羲和光不垂荆棘被广野潢潦生中逵客子阻遐征太息当路岐防马从子去驽骏焉可齐君羽等飞鸾我质类栖鸡同袍异羽质去畱长此辞
　　闺情二首
　　种木期息隂结交期得心与君初婚时安坐调瑟琴系我大秦珠贻我玳瑁簪携手同车游徘徊步春林俯拾并蔕华仰听和鸣禽折芳交赠持言誓一何深宁期被谗妬弃我忽如沈旷岁不一接尘埃生锦衾明月入空帷中夜坐悲吟发箧理故物泪下谁能禁故物犹光彩故心人安在畴知恩爱移不俟顔色改
　　其二
　　端坐结忧郁逍遥出中闺丹荣冒阳林流泉激清池孤鸟西南征遗我鸣声悲揽衣起相从迅影不得追踟蹰立庭隅目送浮云驰云驰风为驱风返云亦归君恩中道还慰我恒渇饥
　　别曹仲礼四首
　　与君一为别晷度逝不停奄忽二十载亲串日以零短者已物化存者非壮龄况复异乡县散处如晨星但言长相思岂意今合并顔鬓各已改不易惟兹情孤鸿号朔风黄鸟声嘤嘤飞鸟恋俦匹况乃称友生
　　其二
　　别子大河侧见子长江濵对面但疑叹含意惨莫陈岂无新知欢念此同袍人扳留不须臾羲阳忽以沦奋身思系日天路邈无因安能附髙翮一举摩青旻饱者岂念饥贵者羞贱贫薄终古所尤交谊贵在伸故心茍不移何必防合频慷慨即长路无为儿女仁
　　其三
　　中夜起相送白露涂我襟低头惜分手举头伤辰参斗酒良不薄对之不能斟唧唧草间虫助我扬悲吟为君拭緑绮弹作清商音物理闗人情泪下不可禁谷风刺小怨孔公赞同心延陵轻寳剑髙义垂至今亲交信不薄先民良可钦
　　其四
　　泠泠山下涧童童山上松磊磊涧中石瑟瑟松上风波逝石不俱飇奔松莫从物理相倚借动息难可同与君游宛洛矫若双飞龙中道怅相失末路欣此逢既逢不须臾去复当严冬霜霰集衡轭虎豹啼林丛子其慎桑榆劳谦以令终
　　园亭言懐
　　骏死骨谁市象焚齿自累弃置悲团扇龃龉叹方枘耻随荆橘化乐与魏瓠弃素无金张援焉取丘园贲农圃衍世业桑麻综岁计实饱三士桃芳引八公桂春原露未晞秋臯霜已被偶縁物态感遂与神理契晷度无能淹金石亦善敝愿言齐得防庶以纾劳悴
　　岁暮杂兴十首
　　年往志亦减誉来毁乃加遂初困无闷善后生有涯永年慕樗栎存身悟龙蛇大隐但城市嘉遯岂烟霞
　　其二
　　孔公深赞蠖贾生虚忌鵩屈伸在一时忧喜本同域河清岂能俟途穷安足哭乆息汉隂机莫问成都卜
　　其三
　　一斥壮龄改相知白首踈干时计转拙好客资苦无饭牛当落日牧豕入平墟行年忽老丑何意逐名誉
　　其四
　　人情皆喜新世路惟嘉壮鹄宠逺见珍薪积后居上前鱼龙阳悲遗簪少原怅盛年亦有移溢恩何可仗
　　其五
　　寡欲处易安抗行俗难合巢林秖一枝绕树犹三匝竟日伯阳书经年幼安榻闭门客座空啓径朋簪盍
　　其六
　　昔惟乐游衍今已识耕耨连畛东陵一顷南山豆坐乆林壑暝归晩妻孥候倚树见墟烟就枕闻山溜
　　其七
　　日月处无恒俛仰情非一蟠泥乏龙德悦草愧羊质周周尚虑危鹣鹣犹慕匹纷纷驰突子何不虞颠踬
　　其八
　　偏才互短长名家殊去取连城偿燕石千金享敝帚不识东家圣翻谓西施丑定价岂目前知已俟身后
　　其九
　　防毁行见迫愁思坐不开含垢长者仁懐璧匹夫灾在鸟愧能言处木甘不材终谢金笼闭幸免匠石猜
　　其十
　　景曜一何速志业百未酬所愿则学孔吾衰不梦周智愚各有营贵贱孰无忧松子乆我期萱草为谁求
　　再呈张子五首
　　我归指春暮首夏尚梁城偃蹇辍孤啸夷犹滞遄征忆山愤屡积卧疴慼易盈促促变昏旦栖栖感晦明
　　其二
　　良知念仳离旅寓枉漂泊连榻任纵诞骈筵展戏谑俪步循广除偶睇散层阁志意攒缕悰忧患袪绪乐
　　其三
　　凄凄白头吟瑶华音睦耳亲昵谈寄致翰墨林朋探耽散帙丘憩忆鸣琴赖兹君子侍可愉浮客心
　　其四
　　结发事图牒壮龄重交游章甫不越适明珠无暗投倜傥俗寡和龌龊余耻仇晩有二三士相与缔绸缪
　　其五
　　趋途互颠踬铩羽各参差讵知防无因枉作生同时公组竟不緤我荣亦已遗修辞与明德努力副前期
　　忆旧庐
　　今羇变节候昔栖旷林丘苹风浣秋岸花暄丽春洲林端赭圻折屋际雾流抚景足自媚寡欲罕外求一朝婴尘虑十年事逺游山中冷丛桂海畔惊羣鸥龙性乖驯扰鹤姿惬清修初服怍乆违华簪欢早投岩想偃荆扉渚忭骛兰舟倦翰飞屡憩骇鳞逝无休此语难俗听探懐授良俦
　　咏秋泛
　　鲜曦登首秋绪风革阑暑孤屿溅惊湍轻桡骛苍渚搴舟吟越人鼓枻歌渔父霜林陨叶扬枫岸轻鸥舞蒹葭寒隐汀芰荷衰映浦披拂枉夤縁维系乍延伫羮芹翠缕翻鲙鲫银丝剖俯睇怍虬潜仰盼愧鸿举泛梗伤在今乘桴岂独古
　　荅马子
　　昔予栖金马偕子谒彤闱秩俱晤不阔愿惬契无违追寻屐偶歴招要杯递挥夕谈朝日上昼吟宵月辉振雅袪凡响抗志领时讥冲飚忽中激垂翅各分飞余征赴梁甸君徂出晋畿不惜谪宦苦但怆良觌稀青蝇既防璧缁尘仍染衣怨吏欢入穽哲人咍见鞿枉子尺素问増我百虑依抚今觊昔娯忤物悟已非愿言谢人徒北山行采薇
　　归故园作
　　浮辙厌羇羽归骖谢飘蓬桑梓无改植阡术有遗踪敝构仗先宇余筑存故墉岫松増穉株林篁茂子丛霏霏薜荔雨揺揺菡萏风招要山中人追寻河上公登挹九疑岚卧聆七泽淙徃歴勿重陈偃蹇敦所崇








　　梦泽集巻三
　　钦定四库全书
　　梦泽集巻四
　　明　王廷陈　撰
　　诗
　　送伦子毕娶归
　　君不见伦氏之子才絶伦少小属文如有神风云独奋九万里身世初经二十春献赋朝趋北阙下上书暮归南海濵谁知弱冠亲迎客已作君王侍从臣珠明玉润元相媚苑栁宫花春自醉霄汉翻为奠鴈行乡闾竞讶乘龙至乌鹊桥边问石年凤凰楼上吹箫地富贵防姻庆非小文采风流古来少花烛初从华馆张鑪烟屡梦清班绕当朝尔是岁星魂避世还来金马门他年割炙诙谐日方朔重沾汉主恩
　　发裕州短歌
　　黠卒前来意气雄当堦缚我囚车中飒飒惊飇动地至城卷赤雾摧丹枫城中之人走相视城外萧萧嘶晓辔道上残杨扫冻帷过鴈鸣蝉双迸泪人生作吏何大苦囊无一钱身被虏可怜妻子尽畏途南征白昼愁豺虎古来玉石怨俱焚肮脏安能就珪组
　　闻子言消息因作短歌寄赠
　　忆昔江枫赤叶下含凄别子城之隅买舸遥寻沔阳守张灯夜宴郎官湖宴罢迢遥歴乡县行边宛转随游衍过境能令车马迎归途翻为莺花恋大梁才子更相畱平台大雪挥金瓯囊里赠金快意尽闻君累月醉青楼春生始渡黄河岸入门妻子亲为爨壁上龙泉今在无因歌长夜何时旦楚客相思不记年尺书无复到南天江马故人禄苦薄寂寞谁当送酒钱江上忽逢燕地客停杯问讯悲今昔丈夫不仕空有才世人谁识文章伯况子丹房已属人茅茨低小莫容身堂前燕雀俱飞去洞口灵芝秖自春
　　胡生行
　　广陵胡生少且孤十五已作奔窜徒踪迹彷佛不可诘向人长跪乞为奴苦遭恶少相窘迫饮令行酒乘前驱片语不投怒詈起鞭笞竟百臀无肤季布髠钳不辞辱范雎折折仍见拘夜半羣奴解其缚生也遂得逾垣逋顷来江上始一见造次能将书自荐畏途倚借即交亲杯酒酣歌忘贫贱乍喜仍愁若病狂忌言徃事惭顔面从来龙性不可驯须知豹采终当变三年展转客浠川浠川人士尽相怜卓家文君正新寡琴中叠奏求凰篇共羡名姝谐赋客俄惊碧海变桑田恩情中路忽弃捐白头之吟谁为传泛梗飘飘贪别浦浮云冉冉向遥天人言胡生太不才我独念之増悲哀男儿失意无好丑高名自古为身灾故将疎放取嘲笑吁嗟俗议真愚哉
　　忆昔行寄张龙湖内翰
　　忆昔赤壁张华筵与君共醉长江边白鸟飞随金马客苍苔坐啸赤墀贤岂知云雨欢不延尊前红日堕山川予逐白云归楚泽君随明月上青天天中谒圣人献纳为近臣马迁石室羞前史方朔金门见后身鹦鹉洲边忽分手凤凰池上频回首但使同心各一方何须对面衔杯酒俱称赋客异升沈临风三复白头吟相如未逢杨得意汉室谁当奏上林
　　楚岸吟寄牟子
　　楚岸长杨垂至地百鸟娇啼春自醉晴丝冉冉堕碧空风光颇为游人媚我家黄子国君住鄂王城大江东下云雾接滔滔应泻故人情忆初同领南宫宴白马青袍花映面本期霄汉并翺翔宁知世路多更变我归十年前君归十年后荣华颠倒若梦中人情翻覆无不有安能顾堕甑自今心不开隂岩积古雪白日何当来我将振衣从子游请君洒扫鹦鹉洲迟日经行挑竹杖烟波揺漾木兰舟须令汉水变春酒更遣大别为糟丘蛟龙自吟鹤自舞仙人鐡笛沈髙楼留连坐待明月上翠娥劝饮来沙头竹林诸贤真琐琐髙阳酒徒安足俦吁嗟此防难即得使我怅望无时休君不见楚宫寂寞台殿荒岁岁东风开野棠三闾顦顇行吟处千古犹传杜若香丈夫眼底安足计君行采采莫相忘
　　寄曹仲礼
　　吁嗟梁甫吟何哀白日黤惨浮云回繁华忽与东风别幽壑不见阳春来忆初谒帝承明庐颇将词赋追相如意气当时惟尔我文章絶代互吹嘘正逢汉武勤边畧同奏文园諌猎书杞国忧天倾傍人笑为狂精卫枉衔沙何禆海茫茫雷雨晦冥起仓卒散失非我能周防宁知垂翅青天后虞罗猎矢犹徬徨予仍下狱大梁城谤议雷同真吠声全生虎口信不易一死鸿毛良可轻摧眉腼面复茍活局天蹐地长悲鸣前荣后枯嗟世事翻云覆雨见人情昔日结交二三子张口欲言祸及矣请兵谁为哭秦庭击筑何曽歌易水感君山岳心不移张公神剑合有时矫首南天瞻北极聊持芳草寄相思
　　张公行
　　张公一生豪侠徒作吏风尘性气麤千金快意买歌笑礼法区区安足拘倾心倒意向賔客椎牛置酒恣欢呼忽传姓字坐沙汰歌曲未竟门客逋昔时请谒为亲者仓卒化为越与吴已经十日伏草莽欲去不得仍踌蹰我闻拔剑为子起仰天疾视情无愉世间万事尽云态白衣苍狗在斯须神鱼陆处困蝼蚁鸷鸟翻身避猎弧李广有时愁醉尉魏其何能庇灌夫古来豪贵有颠倒张公张公莫叹吁
　　寄嘲江子
　　江生突兀扬文风千奇万怪难与穷博物岂惟精尔雅识字何止过扬雄古心已出丘索上邃防或与神明通求深索隐苦不置一言忌使流俗同令弟大篆逼钟鼎絶艺耻作斯邕等生也为文遣弟书一出皆称二难并纵有楚史不可读满堂观者徒张目少年徃徃致讥评生也不言但扪腹君不见好丑从来安可期豪杰有时翻自疑伯牙竟为知音惜卞氏能无抱璞悲请君寳此无易辙圣人复起当相知
　　东湖书院歌
　　东湖之岸云树林仙人楼阁长隂隂秋涛春涨岩洞坼风宵雨昼蛟龙吟乆从斑竹聆湘瑟更向苍梧访舜琴苍梧一去三千里明公突兀髙门起富贵天涯重首丘岁时堂下悲流水亹亹寻源苦不置悠悠注海情无已故渚今池宛相似卜筑题名总为此此地移家几十秋风光如在楚江头谁云信美非吾土委心大观皆虚舟已成新第象桑梓更营别墅依汀洲神臯奥区表灵异回溪复嶂围深幽花竹岂徒恣萧散宫墙直欲备藏修诸生四方逺亲就羣书万巻纷校雠县钟待叩有余响提刀迎解无全牛横经独拥臯比坐乘兴时披鹤氅游逹者升堂许游夏爱客扫径延羊求一丘一壑岂足系时止时行不自由悬车欲卧弓旌迫鸣驺已出亭台留千年科斗守箧笥四时猿鹤司松楸只今霄汉梦江滩觉来枕簟失风湍山中怅忆八公桂泽畔空懐九畹兰四海苍生未肯释何日东山归谢安
　　豪士吟赠王氏
　　君家高楼临汉水落日悲风白云起门垂杨栁千万株长条直拂洪波里我来系舟古杨下秋深岸束蒹葭靡此时归思正郁陶偶尔逢君行且止邀我置酒开绮筵庖子击肥兼割鲜海榴新擘寳房碎湘橘旋摘金子圆翠袖成行献歌舞授色知心次第前堂中食客多且贤寳刀锦带光接聮持觞递进劝我酒四座为夀俱万年平原十日饮未足白首酣歌淩紫烟自矜膂力莫与伍侠气翩翩尤擅武角弓十斛左右张蛇矛丈八盘旋舞枥上生驹六駮姿猛士如林不敢骑控鬛鸣鞭一跃上疾驰缓歩众称宜男儿身手有如此壮节竒功皆可为君不见道阻天寒行旅苦水有毒蛟山有虎请君杀蛟兼射虎恶少纷纷安足数
　　观秋江晩渡图歌
　　大梁五月成淹留披图忽忆潇湘游眼底萧条动秋色谁驱楚泽来中洲烟霞掩映蒹葭郭鳬鷀防缀清虚阁败苇荒蒲岂雪霜崩崖坼岸迷丘壑岫口黄花几岁开枫头赤叶何年落数舸依依古渡边细听那闻呼渡传风帆浪楫两不动中流竟日空盘旋昼短天寒洞庭濶几时可到苍梧巅松根一叟长箕踞暝色沙光自犹豫蛟龙夜蹴涛如山公无渡河且归去我家住在江之濵十年落魄厌京尘飘蓬海内浑无定沮溺嫌予数问津对此踌躇心目断丘也东西南北人
　　醉赠李道士西归
　　寻师初到赤松家爱客聊停白鹿车皓首厐眉并园绮向予歴歴道生涯早入匡庐寻五老晩从嵩少采三花花下开尊玉液浓尊前拂槛紫芝重云里碧箫呼彩凤洞中丹灶防苍龙苍龙彩凤相催促欲上空虚谢尘俗缅懐紫气没流沙便访青牛度函谷函谷迢迢万古存伯阳一去几朝昏到日如逢闗令尹仍畱道德五千言


　　梦泽集巻四
　　钦定四库全书
　　梦泽集巻五
　　明　王廷陈　撰
　　诗
　　在馆即事二首
　　长日稀朝谒兼之簿领无闭门人伴鹤染翰吏兼儒风砌翻红药晴轩映碧梧虽云栖省署潇散即蓬壶
　　其二
　　幸接神仙侣来游翰墨林空庭无候吏古木有鸣禽疑义更相析成诗众与吟长杨犹未赋宴坐愧朝簪
　　院中斋宿
　　落日闭深院斋心事事幽雪梧萦径色烟栁帯渠流隐几春星拥焚香暗雾留窥人爱双鹤对尔肃清修
　　驾出
　　享帝春正及行天羽卫攒百灵迎万乘夹毂候千官后骑回丹阙前旌驻璧坛伫瞻驰道上佳气逐鸣銮
　　大祀
　　香殿袅氤氲钧天九奏闻帝临趋衮冕神至各风云肃肃宫坛启依依黍稷芬甘泉称赋颂吾已愧雄文
　　驾幸南海子
　　南郊初礼帝上苑骋雄图虎兕先声伏车徒翼辇趋网罗张一面部曲用三驱侍从羣臣在应知諌猎无
　　驾入
　　铙音传晩甸芝火动春城一路青阳送千门紫气迎龙鸾回国歩星月扈天行大内通宵入祥烟逹旦生
　　庆成宴
　　圜丘大礼协圣酒百官传霄汉流仙乐风花捧御筵尊留春殿月佩委夕墀烟不数汾游日真同镐宴年八厓周子邀饮未赴聊此谢过兼索观羣公席上之作
　　不赴仙堂宴幽期隔防云只縁怜数防翻遣惜离羣地迩骚坛接天回剑气分风来度香草佳句许相闻
　　送周侍御按贵州
　　近怜周柱史持节向遥天霄汉花騘出江湖锦缆牵郁盘千栈阁浩荡百蛮烟春尽南征日衣冠觉尔贤
　　送夏大行奉诏使南纪
　　我亦天涯客看君万里行浮湘迁史迹喻蜀马卿情云气苍梧野枫林白帝城壮游兹不忝海内早知名
　　寄兄
　　吾家双玉树何事自西东鴈塔云霄上鸰原江海中趋庭莱子防旅食蓟门蓬秪益怜毛质飞腾万里同
　　寄鸡鸣寺真上人
　　怅忆逺师室留人一榻深云霞淹佛日花鸟散禅林阁俯春城丽轩留晩岫隂烦君招白社于此谢冠簪
　　郭外即事
　　病卧闭门乆占晴起看花城行纡雾堞草坐借烟沙绾骑萝风合停莺竹日斜芳菲愁即歇留赏滞生涯
　　纪闻
　　禁城驰道接行殿猎原侵布骑围熊馆鸣合羽林似闻驱猛兽已见失前禽暴殄哀天物仁哉祝网心
　　赠人
　　南塘倜傥士薄宦向西陬石竹临江映春云抱峡流徘徊去国日浩荡望乡愁莫厌卑栖地三巴足壮游
　　送刘振廷令慈利
　　别离古有调送尔一长吁逺下荆门鹢双飞汉殿凫鸣琴依石篠岸帻眺春湖暇日烟花兴风流陶令俱
　　刘氏双挽
　　日月仙丘閟风流古调更尚余松柏气无复凤箫声龙剑人间觅鱼轩地下迎庭堦有玉树应慰九原情
　　送李子中养病归
　　省署辞京邑庭闱指大梁经年违鲤对即日谢鹓行采药春嵩少萦萝旧草堂君无恋脩竹人拟献长杨
　　其二
　　游瞩伤人事兴衰感世情犹传授简叟无复抱闗生客散梁王苑人耕宋帝城行多懐古咏一一寄同声
　　寄夏大行
　　铜柱标南纪荆门控百蛮诏从霄汉下槎过斗牛间江山回黯惨谿洞郁跻攀预想趋朝日应多边徼顔
　　慰马子足疾
　　汉帝羣臣侍居然司马贤那能多病后不废子虚篇凤鸟人争览云霄翼可怜千金善自保清庙待朱弦
　　世其席上饯大复先生
　　夫子闗西去扳留我軰情风灯破暝色月柝助秋声去住天涯泪文章海内名从今辍侍从霄汉望金茎
　　过廖子故宅
　　庭树留尊处空余覆苑云驯堦旧鸟雀落日噪纷纷琴罢广陵散匣遗封禅文悲风立马际隣笛不堪闻
　　游仁寿寺
　　鹫岭回孤塔祗林郁近城幽人躭寂乐秋日偶经行岩閤萦萝细溪庭抱竹晴欣然坐禅榻聊以憇尘缨
　　九日登仁寿寺后山
　　九日携朋出花宫背郭开借兰坐香岫扪棘临高台鴈渺川云断林孤甸色回悲秋亦楚客作赋岂吾才
　　夜坐郑子宅弹琴分韵得琴字
　　言访少谷子呼童携素琴为发丝桐趣俱谐山水心径转松篁密堂虚风月侵再弹吾不惜此地有知音
　　寄八厓子
　　吾子嗟行役他乡感别离一辞西掖路三复北山诗日下花騘出天边旅鴈悲亦知复不逺明岁及期
　　寄顔许州
　　吾友二三軰无如回也贤惭非清庙曲得借朱丝弦岂乏双鱼至宁悭尺素传离羣今已乆望子数予愆
　　送龙廷重为荥府长史
　　荥国今宗国君材实楚材周家亲鲁卫梁苑重邹枚杖屦丘园接琴书殿阁开天边倦飞鸟霜雪早归来
　　其二
　　未谢金门籍先谐静者私桃源春泛稳桂苑月游迟洞口渔人艇花间帝子巵兹行有词赋不必吊湘累
　　得周侍御子贤书喜作二首
　　自尔乘騘出令予怆别离经年一书札万里转相思天隔西南域秋怜鹰隼姿霜空望系搏莫使羽毛垂
　　其二
　　去岁吾乡友追陪良可欢月吟躭夕槛花宴簇春栏岂意乖云雨翻令隔羽翰独怜松桧色青翠耐天寒
　　雪柬曹子
　　君本建安子来游京兆天时闻郢中曲共忆剡溪船庭篠暝犹白槛萝春欲烟何当载酒过一问子云
　　赠方子二首
　　近接棠陵子昻藏野鹤姿迹留青琐地声彻白云司竟阻江湖去翻嗟燕雀欺烟霄当奋起归觅旧栖枝
　　其二
　　邻并复同调过逢数举杯谢公兴不浅庄舄吟何哀霞日赤城晓雪涛沧海回何当共舟去擕客访蓬莱
　　立春
　　春旭自堪怜春愁旅病偏暄回沙甸雪润合栁城烟坐忆江臯上行知草树鲜淹留慨时序盘菜不须传
　　天津月夜偕曹子舟坐
　　系月舟航偶临流鼓吹哀星樯扶岸出霜叶洒汀回鹊起南天逈龙吟北海开淹畱候明发共尔一登台
　　河西务别许子居
　　留滞金门客追陪画省郎开筵回浦溆倚槛出帆樯琴动幽兰操诗传伐木章风尘连解缆天地一沾裳
　　晩泊访李仲玉
　　宵泛事幽寻危岩倒月侵石门面苍渚桂楫倚丹林风竹和龙笛冰弦借凤琴酒阑各分手天汉忽横参
　　临清舟次别曹子三首
　　忆昔同严谴随君下琐闱龙蛇寒自逝鹓鹭晩分飞棹戞城氛渺樯翻浪月微转令岐路泪暗满逐臣衣
　　其二
　　对酒话今昔茫然来逺隂逆鳞批不死回首感何深此地一分手他乡长别心所期持壮节无复计升沈
　　其三
　　寡合时应弃多忧日不胜汉京瞻比日周道履如冰顾已无长防徒然负直绳畏途各自爱旧署望同升
　　李沔阳自大梁经裕州因赠三首
　　雪夜梁王宴霜秋宋玉愁囘瞻嵩岳峙去逐楚江流少室三花树沧浪一叶舟南行正揺落知尔忆林丘
　　其二
　　湖水回城郭风流暇日多宵追李白泛时听越人歌伐鼔惊鸥鹭扬桡拂芰荷须君为地主独舸杪秋过
　　其三
　　爱汝今山简为邦复水乡幽懐寄鱼鸟俭德续羔羊凭几烟霞润搴帷兰杜香谁知词客兴不下大夫堂
　　斋中即事
　　候吏经旬少深秋百感生苍苔侵竹户白日下枫城鼓瑟焚香坐窥园散发行天边暮鸿雁故傍客愁鸣
　　被逮道中别舅氏归
　　殊方秋更苦失路暂相将身世悲江夏轩车感渭阳勿传三木惨骤使二亲伤防有生还日心无愧彼苍
　　被逮发裕州夜作呈诸公
　　空馆秋偏寂穷途旅易哀砌虫迎夕动塞鴈预寒来肱已经三折肠应倍九回愿逢吹律者坐使积隂开
　　懐故园书屋徃年同伯兄讲业其中
　　北游深岁月南望阻闗河尚想双龙卧翻惊独鴈过梦劳扳径柏春拟葺垣萝回首藏修地浮名奈尔何
　　有感二首
　　多难已如此良朋今是谁傍观纷窃笑对泣一空悲虎口几不免人心安可知古交难获覩三复谷风诗
　　其二
　　平生矜结客一旦失交亲掉臂不我顾开心欲谁陈转见弯弓者那闻击筑人翻思古游侠高义亦嶙峋
　　出絷俟放乆未获命煎郁成诗
　　待罪形将影言归去复畱悲风怜代马喘月愧呉牛画地心犹惮呼天泪莫收强顔称不辱俛首欲何求出狱董氏宅夜饮书懐兼赠董氏兄弟
　　多难心逾壮髙情宴独迟风篁迷晩径烟草暗春池射虎还疑石惊乌尚绕枝縁君念兄弟把诵鹡鸰诗
　　出狱后归兴二首
　　幸尔网能漏依然剑尚埋侧身向天地壮志委尘埃覆水今无及懐沙古有哀回思刀笔吏疑惧转难裁
　　其二
　　孤愤辞梁狱髙歌望楚乡烟花春沔鄂楼阁昼潇湘吊古懐増慨寻仙事颇荒何如共渔父一笑咏沧浪
　　同子言南归道中赋竹桃二物
　　旧潜湘浦岸兼慕武陵源独造非无兴成蹊本不言七贤应共逸三士竟何寃物态依行色羇栖想故园
　　道中憩废寺三首
　　徙倚前朝寺依栖旧法筵狐狸啼白昼龙象泣诸天寳树萦蛛网蜗涎绣石莲给园犹寂寞岐路倍堪怜
　　其二
　　解绶辞尘网停车理石筵金花何地布寳月几时圆殿古苍苔积台空紫蔓县那知临净土烦恼障无边
　　其三
　　寳地元虚寂金仙合杳冥空林沈紫翠画壁落丹青羇旅暂投迹残僧一启扄迷方随处是含意讯山灵
　　送人
　　楚地惜分手春风怅别顔王孙草新緑帝子竹余斑干主擕书去期君扬防还男儿有如此应不滞乡闗
　　江上言懐四首
　　野阔风云入天回楚蜀通渚禽多白鹭岩树半青枫哀怨湘君曲平成夏后功晩来懐古意极目送冥鸿
　　其二
　　岸束涛声急轩凝野色重山悬神女雨江进楚王风舟楫争先渉闾阎急暮舂平生壮游兴潦倒对鱼龙
　　其三
　　平野苍烟合髙城白鸟过泽兰懐楚客石竹隐湘娥谷响归樵唱江鸣发棹歌夕阳葭菼际将奈暮愁何
　　其四
　　月上船犹进江寒酒自寛弄珠元此夕解佩复何滩岛屿樽前动星辰镜里看渔歌中夜起余亦饬纶竿
　　溪边晩兴
　　万井皆秋色千岩尽落晖谷喧隣牧散溪响夕渔归初月悬枫岸余霞恋竹扉坐来怜夜永霜露入人衣
　　暮春偕二三子登定惠院亭
　　台榭枕黄州春深岸帻游云孤开石壁地拔俯江楼触目烟花散伤心岁月流弃捐知己矣童冠几销忧
　　席上赠熊掾
　　吏事资儒术秋筵接故乡周官钦八议汉法重三章亭倚林峦赤园看橘柚黄卑栖勿叹息毛质本鸾凰
　　夜简王少参舟中
　　薇省辞黄鹤兰桡伴白鸥岸回霜月抱江逈雪云流银汉乘宵上金陵逼岁畱田租闻赐减侧识汉皇忧
　　观江涨
　　旬月一来此懐襄真可忧龙蛇栖树杪鸥鹭集城头天接江湖混波揺郡邑浮青钱吾已办急为买渔舟
　　春日书室示诸子
　　家声看子弟世绪衍箕裘豹隐文当变莺鸣友可求专门大戴礼入室汝曹优闾里髙门在须乗驷马游
　　刘子好辩而不遇诗以赠之
　　美名吾乆识雄辩古难逢君独谈非马人皆好似龙早于干禄拙晩向结交慵予亦栖迟者相将学老农
　　寄馆中诸友
　　一斥嗟江国同游忆禁林如闻视草暇犹有拔茅心人事伤川逝吾生叹陆沉百年频泣玉众口已销金
　　江上赠夏明府
　　令尹官初试江邦政已成节如秋壁峻心拟石潭清愿契烹鲜理无矜拔薤名操刀知善割爱助亦吾情
　　喜廖子过访席上奉赠八首
　　畵舸经黄国肩舆访白云雪行沙草湿风坐圃梅芬轩冕非吾意凫鸥本自羣无烦谈世事杯酒但论文
　　其二
　　供奉违东观旋归侍北堂衣冠照桑梓词赋吊沅湘野岸桃花发春洲兰叶香他时三迳里迟子洗壶觞
　　其三
　　自喜暂无拘来从江海徒寻仙憩黄鹤谒帝向苍梧泽坐舟偏系山行杖屡扶知君留滞处髙兴属春湖
　　其四
　　未暇泛湘水徒然卧楚云神龙那可系野鹤故难羣世路谁知已交情独有君悬知今夜别剑气斗间分
　　其五
　　霄汉长懐侣江湖已卜居山人惟白鹿学士自银鱼名致诸公早书开万巻余汉臣谁得似词赋有相如
　　其六
　　地逈临江阁天回上斗槎潜行歌白石好去羡皇华登岳元无极浮湘未有涯明朝相望地莫遣暮云遮
　　其七
　　别我寒移棹懐君暮倚枫来经黄子国去傍楚王宫谷口桃千树山中桂几丛故园春定好留醉向东风
　　其八
　　奉使仍将母来游荆楚天江光借日色争绕孝亷船翠竹笋新茁银丝鲙可怜帆边梅栁树歴歴汉阳川
　　夜宴即事
　　楼开芳树合迳转落花深向夕香风起当筵皓月临游人争解佩侍女拾遗簪坐上絶缨者应知贤主心
　　寄方思道七首
　　赤壁陪仙宴苍江识壮顔使君趋石上候吏出花间解缆欲何徃投簪及此还长风解相送一瞬万重山
　　其二
　　观日临沧海归山卧白云遥寻少谷子同谒武夷君心迹能兼遂东南美并闻犹期为世用且莫去人羣
　　其三
　　偃卧非闗病连章秪乞骸莺花供谑浪杯酒送诙谐无用樗因免难容匏已乖因风寄同调好去入君懐
　　其四
　　闻尔游华顶令予梦彩烟户庭罗峭壁枕簟落飞泉山有藏书穴溪多送酒船春江如有兴花里到呉天
　　其五
　　忆尔东归日长为呉防吟春觞临水曲夜棹入山隂结侣游能数逃人去转深兰苕如可折莫惜寄云林
　　其六
　　逢时非不逹愤世独难平拔剑出门去扬帆际海行虽贪谢客赏犹系子牟情此地便髙卧无令负圣明
　　其七
　　中朝俱属望流軰总相推予慕长卿赋人传幼妇碑七襄终莫报九逝竟空思世路风尘满茫无见汝期
　　奉荅冨顺王殿下二首
　　帝室分封重王孙别馆开礼于南岳敌客比小山才为善心知乐通亲表自裁雄风难可挹何日侍兰台
　　其二
　　国自荆藩析书从孔壁传瞻天蒙肺附朝海切心悬賔从思梁苑精诚感洛川晩来风稍劲吹月晕生圆
　　马侍御见访山中
　　村巷传呼急秋园报尔过乌啼城日晓鹰疾野风多绣服临樵牧花騘驻薜萝霜威吾所惮暂为假阳和
　　其二
　　一辞金马籍甘老白云岑喜子今持斧怜予此盍簪各天晤不数末路契逾深徙倚庭前树栖乌欲满林
　　湖泛
　　楚地饶洲渚骚人恋芰荷鹢舟张锦席龙笛起沧波鸟影随樯影渔歌入棹歌前溪闻更好欲进暮烟多
　　过诸子书屋寄虞文表
　　三礼传非谬诸生仰独深偶经伐木地徒有折麻心雪调朱弦尽星文寳剑沉怜君困已乆梁父自长吟
　　秋园酌谢子
　　待汝频扳桂怜予乆系匏无嫌一日长愿结百年交启户惊黄叶开尊借白茅自无奇可问何怪世人嘲
　　其二
　　儿童操翰墨四十且无成自汝工诸体令予畏后生吾里中丞裔前朝太傅名髙才有如此真不愧家声
　　其三
　　我舅为生祖生名较我嘉忘年称小友累世属通家王谢贤非乏园庐路不遐逼衰偏笃旧数见惜年华
　　寄友人
　　之子镇南荒威名万里扬经年闻选士计日欲擒王神武元无战佳兵乃不祥寄言投笔者何事乐开疆
　　喜舒郑二子夜过
　　寒景沈江阁繁星缀石林一时来二子散帙复鸣琴髙价真连璧深盟可断金从今三径熟携手数相寻
　　郑生
　　郑生才可怜白首困江边长夏自饶睡穷途人餽钱相过夜不厌与语日堪延共试山家茗呼儿行汲泉
　　冯太守席上畱别
　　汉室冯公伟为郎岁月饶一麾烦出守白首竟谁招初雨传觞日微凉秉烛宵相看意无限明惜马蹄遥
　　江上送张子二首
　　天风忽然至吹地转蓬科别泪随江水离声杂棹歌花时临赤壁鴈候渡黄河京室懐予处长搴旧薜萝
　　其二
　　他时懐大士何地望京华词赋留香草衣裳见紫霞天边今朔鴈泽畔已秋花归路冲寒色翻思楚客家
　　谢氏宅夜集
　　过尔通宵宴留人乐事繁诗题芸草室觞到菊花轩月落城乌起霜寒枥马喧醉来聊隐几旭日散柴门
　　溪边二客过访
　　白露窥枫浦苍苔上石门人稀檐雀下草冷砌虫喧竹里开三径花间倒一尊从今延二仲相与乐丘园
　　秋日过十一叔庄
　　陶潜躭漉酒阮籍好鸣琴沙鴈冲人起山蝉傍马吟髙秋花是菊僻地竹为林醉后迷归路苍茫下夕隂
　　闻曹子仲礼縁近臣之疏蒙恩赐还
　　窜逐南天路荒凉北斗文翻飞元不意忧喜在初闻騘马重趋阙金鸡两赦君独伤荆棘里谁别凤鸾羣
　　病后饮十一叔宅同诸兄弟
　　川云流苑细楼月照筵新弄玉元秦女淩波本洛神竹林明积雪池草暗生春骨肉情亲夜深杯慰采薪
　　溪边即事呈友人四首
　　岁晩人犹隔汀寒昼不哗松门当逺岫竹槛俯平沙鹭宿依冰片鸥飞乱雪花如闻子猷棹乘兴到山家
　　其二
　　空斋滩响入塌岸水痕除竹杪喧檐马芸边走壁鱼门无题凤字村有卧龙庐曲巷寒门里空传长者车
　　其三
　　推窗迎峤立垂钓凿冰开未叶先生栁余花处士梅鸟从烟里度人向雪中来暝色青溪上縁君首重回
　　其四
　　佳景每自惬幽期孰与论林开延岫色沙圮灭溪痕洗药穿松叶移尊傍竹根江山待词客几杖向谁门
　　李国賔宅留别【昔以贺岁防于京师】
　　汝拜朝正表予留谒帝居经年思凤吹几度寄鱼书患难谊逾笃流连哀未除行吟恐憔顇他日吊三闾
　　送顾医
　　潦倒文园客淹留顾虎头我看方士传君向古人求药裹春心满风帆晩浪收匡庐傍南斗归作采芝游














　　梦泽集巻五
　　钦定四库全书
　　梦泽集巻六
　　明　王廷陈　撰
　　诗
　　陈鲁南太史使楚还晤予江上因赠三首
　　校书辞汉阁持节到江城万乘临轩送诸侯拥篲迎王人周室礼神女楚台情词赋兼文物知无负此行
　　其二
　　睦族遵尧典亲臣践楚郊北门虚视草赤社重分茅不以云泥隔犹怜江海交皇华劳借慰困任人嘲
　　其三
　　何意大江濵苍茫接所亲相看鬒已变转盼迹俱陈子是浮湘客予为哀郢人严程不我驻临路倍沾巾
　　偶出
　　偃蹇苍岩畔沿回碧水湾鸣琴林竹下洗帻岛藤间是处云留卧余生天与闲徘徊山迳里指防暮禽还
　　进舸
　　进舸清秋暮吟风锦树开前凫冲棹散后鴈逐帆来石出滩声转沙明月色回欲知临泛永试看曙光催访童内方太史于汉口舟中即席投赠二首
　　汉广来非偶人遐防亦奇独趋金马去暂遣白鸥随泛舸疑牛渚弹冠想凤池当怜泽畔侣顦顇不胜悲
　　其二
　　每忆朝端旧宁期汉上逢举杯酹鹦鹉吹笛拥鱼龙天逺江俱尽枫回渚自重知君欲解防为我且从容
　　宴曽氏园亭即事遂成艶曲二首
　　賔客醉华堂情亲向曲房佳人牵架蔓稚子搦池杨风起青苹末云生锦石傍勿云天日暮银烛散朱光
　　其二
　　曲榭恣夤縁名园更接连引枝分槛果拨藻数盆鲜醉舞花低户娇歌莺近筵尽教欢乐极莫负艶阳天
　　夜坐庭前栖鸟乍惊
　　侧识安巢意那堪绕树悲风寒难自稳月白更须疑乌鹊仍三匝鹪鹩但一枝卑栖复如此何有上林思
　　刘氏双挽
　　蒿里风云变松丘岁月深剑埋龙并逝箫去凤俱沉郁郁楸梧气悠悠伏腊心承家看令子壮节比南金
　　寄杨太常【武陵人】
　　屈宋流传古丘园道路賖湘潭题杜若源水问桃花黑发违朱绂青山卧防霞春霄目归鴈早晩惠瑶华
　　游武昌江龙盘矶寺
　　巨石表江心花宫傍太隂天寒龙卧稳云逈鴈飞深栋宇飘明镜汀洲响梵音慈航向夕渡转觉恋祗林
　　与客夜宴舟中
　　宵岸移星舸秋尊欵月扉弄珠疑汉女鼓瑟忆湘妃听曲鱼龙出撩筵鸥鹭飞天寒不觉醉斗转未言归
　　送王洪德入蜀
　　落落幽并客栖栖荆楚颜遥知问卜去或是泛槎还云雨经三峡风烟犯百蛮看君壮游志去矣杳难攀
　　张子鱼过访
　　故人天上至清宴夜深开泽畔微芳度江臯暝色回枫林停翠幰月岸拥金罍正苦欢娯逼无令候吏催
　　送傅子归豫章
　　岁宴向何处云之故国天行当腊雪尽归及春风前片帆九江影瀑布庐山泉送君何所托为吊石滩贤【石滩舒国裳别号也】
　　楚眺
　　眺逈临髙阁江湘万里余草边云梦猎花下武陵渔白日山川气清秋水竹居仙踪同覇业消歇总愁予
　　夜过邵子草堂
　　覔径依林薄传杯竟夜分曲堤盘古月老树宿寒云室静江鸣彻山空鬼啸闻倦来吾谢去明发过论文
　　江上赠罗汝延太守
　　君今握印绶吾已息柴荆雪舸寒初系风汀晩更鸣云霄五马贵江海一鸥轻赠子以何物中洲揽杜蘅
　　雪中喜凃生数来
　　念子贫到骨佯狂颇自贤未辞东郭履频泛剡溪船弹铗竟不遇吹箫古有然蛟龙本神物变化知何年
　　夕渡访友人
　　暝色满晴川幽人何处边山腰翻落照水面没遥天贾防滩烟合渔归岸火悬剡溪今夜棹乘兴未言旋
　　登武昌西山絶顶二首
　　昔望懐徒积今登气益雄壶觞飞鸟外几杖入云中地引江湖尽天含涧壑空壮心殊未巳浩啸倚长风
　　其二
　　山逈人跻倦云长鸟去迟天中倾竹叶日下把松枝石想呉王剑城吟谢客诗醉归临渡处应与夕阳期
　　宿龙蟠矶寺中
　　龙象开灵屿鼋鼍戴法筵石间攒寳树镜里涌红莲香气潭烟接灯光岸火连禅房风浪逼永夜不成眠
　　晨渡望龙蟠寺
　　石拔烟霞抱舟回浦溆通楼台疑蜃市钟鼓识龙宫寳树萦波上金花落镜中何时登彼岸一洗世縁空
　　寄上富顺王殿下
　　南国诸王馆池亭独有名楚风苹末劲淮月桂丛明中物酲先析当天晕已生无令为善乐专美汉东平
　　戏赠西阳子二首
　　西阳谈道术冬日尚絺衣启户欢晴旭无衾惮夕晖黄金惭不就白发欲何归饥饿朝来迫蓬头叩我扉
　　其二
　　未试餐霞术空传煮石方三旬凡九食顔面颇仓皇灰冷烧丹鼎香余卖药囊严寒君少畏岁已逼青阳
　　春日山居即事五首
　　草动三江色林占万壑晴篱边春水至檐际暖云生溪大迎船吠隣鸡上树鸣鹿门何必去此地可躬耕
　　其二
　　瓜地斜侵浦茅堂曲抱山琴书青竹里枕簟緑萝间累日头无栉浮云心自闲交游渐稀少双户昼长闗
　　其三
　　筑室清溪曲为园古道傍苔痕侵户牖云色上衣裳牧笛依青草渔舟隐緑杨偶然幽兴惬搔首放歌长
　　其四
　　系舸篱傍树开渠槛外流竹烟藏晓嶂花气覆春洲鸟营巢至隂虫逐侣游生涯堪放浪何必世人求
　　其五
　　野旷林争出花深迳屡回春风芳草上乱水白云隈燕接飞虫去莺沾落絮来小堂冝竹防一一荷锄栽
　　送王知事还蜀
　　佐郡已三载还家无一钱苦心成白首逹命任皇天峡束秋江怒云盘古栈悬归来扬子宅寂寞守吾丁酉之夏觏文溪子于大江之濵与之述徃感时命酒坐石挥涕而别太息成诗
　　怆尔离羣乆艰危更可伤一麾堪白首万死出南荒天入潇湘阔风惊鹳鹤扬垂堂古有戒去矣慎舟航
　　李袁两生过饮
　　驾枉潜夫室堂开上客筵虽吾丈人行愧汝两生贤春去伤花艶年来倦草吁嗟老将至何以使名传
　　江上
　　晴日丽芳洲春风振碧流灵均兰可揽神女佩堪畱渔岂临渊羡仙因入海求机心息已乆自喜不惊鸥
　　寄汪子
　　忆当武庙末并上汉庭书放逐时皆散音容日以踈诸君不逺复独我遂幽居铩羽当年侣翻飞逈不如
　　其二
　　不合輙投簪髙踪众所钦波流奋独徃海峤发孤吟虽滞秦稽迹犹县魏阙心征书行且至栖遯不宜深
　　其三
　　自免一何勇邴生诚我师可为智者道聊惬幽人期岁月任公钓登临谢客诗肯令沧海岸重勒北山移
　　其四
　　羣公方议进吾子独初衣即市称大隐于星应少微鹏图无近适凤览有余辉髙士逝已乆非君谁与归
　　其五
　　自尔稽山卧风猷较古多名流掩王谢游客结羊何洲岛冯轩得云霞岸帻哦颇嗔冠葢访不厌野人过
　　赠邦伯呉公
　　予慕古循吏人称新使君虽然改弦鼓不以治丝棼退食溪毛饫公庭鸟毳纷良哉二千石名已汉皇闻
　　混迹
　　混迹依田父全身学道流每随儿牧豕一以已为牛民拟无懐氏身如不系舟小溪桃尽发还似武陵游
　　友有被谤而褫其官者诗以慰之
　　省已良非过于人乃不孚文身弃章甫按剑对明珠去位賔朋散还家儋石无孔顔亦偃蹇汝困勿嗟吁
　　有感
　　万事不复理此生从所之自知心匪石谁念鬓成丝得失事非偶驰驱数已奇虽然罢通籍饱饭亦恩私
　　遣兴
　　深居懒出村习静欲忘言岫苦云霞变溪憎鴈鹜喧逹生聊可托智者始堪论乆絶青云想从教白发繁
　　观涨
　　孤屿崇朝失平畴一瞬深室庐沦水府网罟入云林实想轻舟济虚疑陆地沉敢兴微禹叹侧识警尧心
　　江上送呉子
　　垂老难为别那堪落木纷云霞縁岸合凫鹜触船分霜浦兰尊竭风城玉笛闻此生湖海上何日再逢君
　　舟夜
　　澄潭冝夕霁倒岫入波流宿桨依枫岸张筵面橘洲露萦鲛女泣月泻翠娥游窈窕羣仙接无烦海上求
　　过张道士方丈二首
　　欲寻方外侣奈迫区中縁石髓不可遇山房聊借眠虚空逃汉起道德出闗传何日丹砂就驱鸡上九天
　　其二
　　洞壑隣鲛舘烟霞绕凤台神君当昼下仙客御风来瑶草侵堦长桃花覆水开愿言分玉醴坐遣壮顔回
　　得陈鲁南书感而赋此
　　与子才非敌于予意颇亲归来各呉楚老去竟参辰忽枉兼金讯长懐如玉人此生重见否数过益伤神
　　寄顔惟乔五首
　　马卿才岂劣狗监荐难逢近老时名损长贫世事慵昻藏身是鹤变化德犹龙道大如君者斯人冝不容
　　其二
　　闻子幽栖处絶无人世喧琴书元栗里鸡犬似桃源云影昼垂席溪流春到门弓旌早晩至白首去丘园
　　其三
　　身弃名何赖才髙世总违著书唯木榻逺害独荷衣游夏辞难赞【闻准春秋作随志故云】渔樵迹近微时能共童冠溪上咏而归
　　其四
　　道困已如此年衰将奈何有时传郢曲落日更商歌长夜真难旦阳春未拟和秪应具舟楫乘兴数相过
　　其五
　　昔君为亳守谈笑靖风尘郡已殱豺虎时翻忌凤麟奇功元不赏直节竟无隣后代看今史方知社稷臣
　　赠隣叟
　　屈曲溪回谷青苍树隐村深山无甲子老境有儿孙畏吏栖乡井逢人问国门渔舟花下入还似武陵源
　　访友人
　　同是栖岩者今为出谷求攀嵇遥命驾访戴不回舟丽日青芜郭香风白芷洲亲交近零落愿子晩绸缪
　　祖茔前溪边获稻
　　迹縁桑梓重心厌稻粱谋祖德何能述农功此暂留黄云殷陇畆白鹤唳汀洲正苦苍山暮那堪碧树秋
　　哭江景孚二首
　　昔献金门赋曽追玉署游碧山怜息马丹壑叹藏舟壮志风云散遗书馆阁收延陵徒把剑何日挂松楸
　　其二
　　子已先朝露文章失凤毛人皆惜年少天亦厌才髙学草余池墨流芳托楚骚因之念朋侣寥落半蓬蒿
　　过倪道士故居二首
　　服食知非误先期汗漫游闲门山鬼啸何处谷神留丹诀乾坤袐文海岳收谁知松子宅亦有世人忧
　　其二
　　寂寞云君箓摧残凤女台海田犹有变洞壑岂无哀始学乘牛去终期化鹤来室余金灶火千古不成灰
　　喜张子自滇至
　　故渚依黄鹤长途自碧鸡瑶华归有赠寳剑去曽携骥足衰难展羊肠险遍跻从今无复出溪上伴凫鹥
　　山庄杂兴十首
　　老夫谙稼穑次苐葺园庐对酒唯田父呼门絶里胥桑麻经雨后花竹宛秦余如此生涯足何劳荐子虚
　　其二
　　事去心逾壮年来迹转孤濯缨临汉沔安枕荷黄虞春涧偏鱼鸟秋牎近竹梧出逢隣叟饮醉倩野童扶
　　其三
　　避人开石户览物坐山堂湘柚寒増色江蓠晩更香卜居悲楚客招隐忆淮王寂寞吾甘守浮沉念总忘
　　其四
　　计拙堪时弃谋生托野人莺花无约束木石有比隣溪上思龙蛰林间学鸟伸逢人无一面语契即情亲
　　其五
　　天地一虚舟浮沉双白鸥半生从失计万事不关愁山月杯中映江云几上流狂歌人莫测吾兴属沧洲
　　其六
　　圃坐晴逾丽畦行晩更宜客从萝迳入自笑葛巾攲果熟山禽恋林驯野鹿随凭栏契物理卫足颇钦葵
　　其七
　　树古村墟僻江寒邑里秋过云频送目累月不梳头废礼縁多病求仁未寡尤呼儿问网罟明发上渔舟
　　其八
　　叶减山争出林秋景故偏候虫喧冷砌过鴈影晴川月酌沾松露风吟杂涧泉何人防幽兴寂寂自鸣弦
　　其九
　　物换竟谁使朋来非我期曙光随日薄秋籁入云悲速妇开新醖从儿诵古诗自为真率饮忘却鬓成丝
　　其十
　　萝轩时散帙苔涧亦垂纶翠竹供诗遍苍林佐酒频岫重迟见旭源曲易迷津早契沈冥理难为俗子陈
　　立秋日陪七泽兄饮
　　行年嗟近老流序忽惊秋虽奉连枝喜其如一叶愁孤烟沉邑井返照入林丘少日青云志相看耻未酬
　　春尽
　　春尽人将老庭闲晷独迟絮飘兼鹤毳花落罥蛛丝石溜依琴防云隂入户移幽懐偏水竹晩歩故临池
　　送人
　　君移夏口棹去作越中游腊意含新栁春声隐冻流南行探禹穴东望接蓬丘湖上风光好莺花累月留
　　九日同田子宴武昌西山
　　令节樊山宴深秋楚客哀云长一鴈徃江逺片帆来倦倚丹枫憩回看苍渚开登髙复能赋知尔大夫才
　　秋日寄刘子
　　直道古来少如公逈不羣结庐衡岳下垂钓古江濆竹向皇英覔云从赤帝分惭予亦楚产何可拟清芬
　　归自山庄作
　　万事形骸外半生鱼鸟间为农稀出郭习隐不居山晴旭欢独徃暮云倦与还呼儿检赋草闭户细加删
　　郊园
　　独此郊园寂兼之徒侣稀灌园踏碧草把酒看翠微竹晩轻飔度楼晴片月依自无致身防莫遣赏心违
　　送张都阃致仕归二首
　　山郭秋隂重江流画防明亦知南顾虑其奈北堂情去偃龙蛇阵归寻猿鹤盟伏波今未老铜柱尚标名
　　其二
　　尔家淮海曲秋日赋归来戎服本儒行将军今老莱旧谙司马法兼有季鹰才寳剑君长拭无令染緑苔
　　宿九峯寺
　　疋马九峯下寒宵万壑隂月当层殿起云拥曲廊深煮茗开松阁焚香对石林诸天倚愁寂钟磬净尘心
　　哭陈鲁南二首
　　九原如可作诸子孰能俦只字都人重遗书汉使求龙蛇贤运厄霄汉岁星收检尔平生赠长吟恨未休
　　其二
　　尚忆论经地犹闻考牧年焚鱼沧海上吊鹤白云边竟阻生刍奠遥悲宿草阡从兹广陵散无复世人传
　　以诗赋呈诸知已
　　形秽燕人石心怜楚客词自矜小子学直愧壮夫为积岁知多误成家恨已迟抱琴者谁子弦絶为钟期
　　人有自郢来者輙有所述敬赋三诗
　　帝典隆先德王心永孝思一为沛邑幸重覩汉官仪民以枌榆复恩于父老私普天蒙在宥兹地特先施
　　其二
　　周王湛露雅汉帝大风歌野老提携听邦人感激哦邑争牛酒献道望羽旄过金石音当被乾坤德岂磨
　　其三
　　殿阁重临日园陵歴览余闾阎闻警跸妇子识銮舆谷应轩辕律山藏大禹书天文将睿藻辉焕楚村墟
　　宴魏子园亭二首
　　池馆名江国賔朋实楚材屏间烟雾湿镜里芰荷开鹤以吹笙下鱼因鼓瑟来尽欢须秉烛歌妓莫频催
　　其二
　　近市林依宅丛生桂挿天偶来大隐地髙咏小山篇萝暝云归洞篁踈月到筵花间迷出处须仗主人前再过魏园兼观众作輙赋二首用前韵
　　投李惭无报如樗分不材草堂縁主重竹迳为谁开偶与观鱼坐频能相鸟来髙城虽日暮归骑且停催
　　其二
　　卜筑虽人境无喧即洞天买园便水竹留客出诗篇砌鹤晴随仗城云晩驻筵苦吟何不就珠玉烂吾前
　　集魏园再用前韵二首
　　名园邀上客一一豫章材盖转苍林入尊当锦石开跳波鱼自乐得食鸟频来莫厌相过数星霜暗已催
　　其二
　　秋至犹啼鸟林丘别有天客皆中散驾诗是少陵篇翠篠留吟管丹霞冒酒筵平生山水调今日尽君前















　　梦泽集巻六
　　钦定四库全书
　　梦泽集巻七
　　明　王廷陈　撰
　　诗
　　戴子
　　戴子自奇士鸣鞭入我园髙义胆可吐悲歌声复吞羞称三辅侠不食四君门拔剑从此去捐躯行报恩
　　秋懐
　　幽客晩窥户农人秋筑场牛羊归委巷鹄鹜下囘塘寒潦蚀丛竹凄风疎古杨田园谁谓乐牢落亦多伤
　　圃内
　　力疾扶笻出乘闲采药行春林羣鸟悦朝日百花明水石留连坐亭台次第营赏心犹未巳极浦暮云生
　　饮汪氏庄
　　芜秽贫家产悲伤过客魂野翁谈废坞邻竖入頽垣石鼎烧松叶瓷甖借竹根那堪对揺落寒日下孤村家僮举网获龟即命放之池中感而赋此
　　知与天机恊形为世网婴纵归纾汝困求报岂吾情幸不刳肠死无妨曵尾生微躯难自料何贵有灵名
　　过呉道士山房四首
　　日月神能驻云雷气可生石牀苍藓剥金涧紫芝荣仗剑龙争役吹笙鹤自迎谁知列仙囿今已在江城
　　其二
　　塞兊人难语同尘市可藏歩虗朝振佩礼斗夜焚香林长金光草峯开紫翠房羞称小山侣结束事淮王
　　其三
　　石髓邀賔饮丹书闭户编凤箫仙子下鸿寳至人传灭火遥挥雨排空或驾烟遨游凡几日碧海欲成田
　　其四
　　逍遥潜咫尺变化属须臾朱雀来窥冶苍龙为守鑪琼瑶林际草山海壁间图但使黄金就宁悲白日徂
　　袁生马射
　　生本五陵儿骁雄主将知弓弯明月抱马过浮云驰观者咸称善敌人何敢窥时平罢征戍应不困边陲
　　夜坐
　　生事日蹉跎将如落景何马蹄持自诵牛角叩仍歌把烛秋蛾集开帘夕鸟过长风自寥阔防防振庭柯
　　寄张子鱼二首
　　张衡吾畏友今已赋归田谗口虽三至嘉名每独全剑分终自合寳弃复谁怜道逺无由晤含凄寄此篇
　　其二
　　肮脏时多忌逢迎术转踈一朝懐薜荔即日弃簪裾把翰思赋投鱼隐素书试看当路子驰骛竟何如
　　吊汪子
　　兰芳元自祸玉玷竟谁磨逝水今如此为山复几何案余萤照息谷更鸟声多且未游方外临尸讵忍歌
　　溪泛咏水中月影
　　圆景悬初满澄川映颇冝鱼龙蟾并窟荷芰桂聨枝击汰珠光碎沿流璧彩随素娥非不洁终夕浴涟漪
　　春日学宫见雪
　　雪是初春积人于此地逢纡回青帝驾散漫素王宫向晦能无昧当阳忽已融映书贫士喜何计缓东风
　　初月
　　举头新月上宴坐北堂时入揽不盈手窥妆秪肖眉蓂生桂与逐蚌实兎偏随清光勿恨少向满每由兹
　　书馆对雪示诸子
　　白屋初鸣霰青衿此下帷欢披谢客赋苦咏曹人诗莫逐轻盈性须安寒素姿林中有杞梓今尽化琼枝
　　春日郊游同所知
　　芳郊聨骑出竹苑听莺迁共酌陶嘉月相看忆昔年病因春事减穷益故人怜秪恐闻鶗鴂花间拚醉眠
　　春游赠刘子
　　时禽犹啸匹欢赏合携俦未老县车卧乘春结驷游云光驰翠巘树彩幕芳洲饮兴无令尽明朝复此求
　　病中得颜子书并见示诸作一首
　　卧病当寒景空斋正尔思五禽终日戯双鲤逺方贻乆着潜夫论初传少女碑君才犹不用如我复何悲
　　道院对雪
　　朔雪兼风度宫此日开飘飖万鹤集髣髴五神来缀洞石垂乳被岩瑶作台晩筵闻凤吹益信在蓬莱
　　闻筝二首
　　楚馆名娃出秦筝逸响传徘徊芳树侧掩映杂花前鴈促玫瑰柱莺喧锦绣筵年来哀怨切复此感繁弦
　　其二
　　花月可怜春房栊映玉人思繁纎指乱愁剧翠蛾颦授色歌频变留宾态转新曲终仍自叙家世本西秦
　　遣兴
　　并介元殊性浮湛非一欢啸歌聊自适侪类肯相寛努力时难值惊心岁易阑何能忘魏阙自分老江干
　　寄顔惟乔
　　竟日无欢绪临风懐所知泥涂今老大羽翼各差池芳草未堪折浮云空自驰山中逢岁晏何以慰相思
　　喜阮子自蜀归寄赠
　　昔厌蚕丛险今耽渔浦深狭中乖束帯多病合投簪予慕竹林侣长瞻枫树林咏懐如有唱莫惜寄同心
　　遣兴
　　向人乆落落为计竟区区钓弋秪从好林庐緫冒愚山风吹薜荔溪月浸菰蒲敢拟髙贤迹聊全不肖躯
　　过范德和书屋因出所作见示留赠
　　谷暖乱莺啼春晴酒为携芝兰叨入室桃李自成蹊黄绢人皆奬青衿孰可齐圣朝经术选安得乆岩栖
　　十五夜翫月同所知
　　南楼频迟客西囿复张筵赏属清宵厌心从碧汉悬玉轮光始满纨扇影初圆竟夕浑忘寐斜晖益可怜
　　八月十五夜对月独坐
　　月当三五满絶胜是今宵夹露兰光湿含风桂影飘谢客懐空结西园谁见招徘徊星汉侧吟咏亦逍遥
　　对雪
　　银霰搴帷集瑶觞倚槛挥着梅花早落入栁絮先飞饥鸟不避户冻云偏坐衣青阳虽稍近终未胜寒威
　　舟中对雪
　　朔雪度江楼萧萧生晩愁轻回青雀舫宻隐白鸥洲游女佩堪掷宓妃珰可留无媒向空阔含思对沧流
　　春日重过曽园
　　名园重系马丽日此开尊冻解溪声乱暄回林气繁转怜花识面更觉鸟能言秪恐春光尽留连日易昏
　　志感寄京邑友人
　　弃置已如此飞翻知几时不材堪比栎陋质免为牺抗论复谁信壮图空自悲敢云弦似直实有发如丝
　　赠舒子二首
　　亦有振子意其如吾力微枪榆聊自适濡沫暂相依呉楚推儒行风霜损客衣生涯虽濩落奇气尚翻飞
　　其二
　　一从栖楚地两见改枫林岐路兴长叹江山入苦吟交游尽逢掖登眺几开襟谁谓贫为病髙风益可钦
　　夜坐
　　晩林虚白室净几太经养拙闗幽独凝思启性灵空堦沉霁月县牖内秋星不寐时披户流飇暗激萤
　　江上送呉明府以谳赴沔阳
　　盘错才能办明威狱可孚非縁审虞芮那得泛江湖琴和云间鹤舄随波上凫简书虽可畏鱼鸟亦堪娯
　　豫章陈生纪善堪舆诗以赠之
　　汝擅青乌术频为黄鹤游山川委情状岁月傍穷愁善补神功就能令鬼福酬髙踪何所似漂泊一虚舟
　　春游
　　晴日动春沙乘闲到水涯开顔聊自媚得意欲谁夸跻磴时扪葛寻源屡入花江山怜病客行坐惠烟霞奉酬皇甫百泉雪中见过留赠之什三首
　　积雪惟僵卧冲风故宠临飘扬狂客性髙洁直臣心懐瑾鲜可示投珠谁见钦赖谙消息理庶缓白头吟
　　其二
　　雪里使君至光増狐白鲜玉珂鸣宛转瑶草踏夤縁剡曲偶移棹郢歌堪被弦报琼惭未可寡和古今然
　　其三
　　含香辞汉署投赋吊湘累白璧竟谁惜素丝诚我悲岂图当雪夜聊得协风期丘也君能学应知涅不缁
　　赠廖子
　　嗟尔老风尘名堪髙士邻他乡长作客异术耻干人月酌江城夕花吟楚岸春萍踪任流转随处有交亲
　　中麓二首为李吏部赋
　　闻説湖山胜云霞万壑平登丘望逺海送目寓髙情鹏激天风起乌随晓日生降神元有自应系百年名
　　其二
　　回望苍烟合从中素业留髙深开陇畆伏腊感松楸俯瞰朝暾上晴看海雾流主人栖省署魂梦此相求
　　赠张子
　　自遂归田卧何曽入郭行比邻稀识面州郡秪知名但结渔樵侣宁关婚嫁情溪潭垂钓处日见白鸥迎
　　宁公房对竹
　　双树谒空王丛篁隐上方欲窥童子偈因憩此君堂法雨晴堦湿香云午院凉招邀竹林侣同醉给园傍
　　遣懐
　　齿发今非故沉冥朝复昏扶衰综上药谢客偃中园通显多相弃逹生聊可论壮心随草莽末路信乾坤自团江赴黄倐忽望见城郭欣然赋此
　　野水平侵岸澄江稳放船橹声杂鼓吹樯影曳云烟漫逐羣鸥后俄惊百雉前长风如可假乘夕向遥天
　　与数客偶至一所率尔题壁
　　兹地岂不迩吾侪今始逢林深睥睨入迳古剪除通壤石无他异琴尊幸此同一丘虽絶小心赏独难穷
　　对雨
　　晩岫云全出春江雨半吞气先占础润声急讶盆翻檐溜争依户渠流欲溃垣吾方厌尘垢天为净林园
　　别墅邀賔
　　与客过林塘留欢出所长投壶按鲁鼓弄笛防胡牀屏迹愚为谷逃名醉是乡二三同志者倘肯恕吾狂
　　晩泛
　　投林众鸟疾薄暮孤帆开落日似相逐前山恍自来云霞互明灭风浪争喧豗待月面洲渚徒婴逝者懐
　　访百泉先生
　　谪居皇甫子独歩帝庭才吏隐门常闭宾朋迳始开求羊非我軰驱马为君来向夕香风度泽兰诚可哀
　　其二
　　怜君公府内而乃搆幽居暇日频招侣无时不著书悲歌行自激直道向人踈放逐空嗟乆谁闻荐子虚
　　初夏游西山归作
　　东陆铜浑改西山石迳迷暑轻经夏浅缓歩获髙跻列岫映杯小孤云行几低江天宵色里客散欲闻鸡
　　陈叟
　　固穷谁得似泛爱竟何如齐客空弹铗虞卿枉著书徒劳门驻马无补釡生鱼寂寞人云苦君顔日每舒
　　其二
　　生事縁儒误伤心近老贫一餐资弟子数口仰交亲身属工诗病人讥贳酒频时瞻户外屦多是问竒宾
　　与二客留酌竹圃
　　林当大道侧客出古城隈欲就七贤饮还邀二仲来鸟声流碧树人影堕苍苔不必淮南桂淹留日几回
　　别业偶题
　　纷纷车马地寂寂丘园身始悟闲门趣非闗逺市尘入林先稚子分馔及农人日暮驾言返凉风吹葛巾
　　其二
　　耽晴出今日待雨耕后时农事岂不苦褊心良所冝尘衿逢水浣露坐任风吹散发烟墟里行歌谁复知
　　赠别皇甫百泉
　　怜君辱刀笔爱客具琴书奇字人堪问能名孰可如鸟因求友至羊以败羣除饰吏须儒术应知用不踈
　　其二
　　一从辞上国每恨寡论文与子时相见令予日有闻偶来珠复去暂合剑仍分倘赋相思曲因风报楚云
　　其三
　　赤壁嗟流寓金陵喜量移迟回今日别迢递夏云随故国三呉接王宫六代遗之官兼过里去住惬心期
　　其四
　　江路指姑苏兰桡入画图客深谙楚语家近听呉歈亲爱唯贪聚君恩实恐孤过庭凡几日复作省中趋
　　夏日山居即事
　　市逼村非逺城纡路亦长藤萝青壁树云鸟翠微堂林日晴多防溪风午荐凉北窗时偃卧人代接羲皇
　　其二
　　寂寂郊原室悠悠野客心苍林鸣鹤起白石饭牛吟坐玩髙云变留连片雨隂回车山迳晩多露畏相侵
　　其三
　　涧古苔长满林深迳复微偶经松竹处聊挂薜萝衣水鸟窥篱落山云拂槛飞农人惊节迈负耒夜深归
　　其四
　　相过嫌俗驾自赡爱贫家陶令门前栁秦人洞口花试暄看野马占曙听林鸦耕稼谁云苦吾生幸有涯
　　其五
　　开门临巨壑扶杖入平沙雨后桑麻长风前杨栁斜仰天歌自劳休陇听农夸应笑禳田者篝车望已奢
　　其六
　　寂寞翻为乐渔樵更可亲林臯无俗务草泽有闲人秪欲全踈拙非闗慕隐沦偶然随稚子驱犊古江滨
　　别空山陈子
　　之子忆南州行行且复留频年悲旅食五月问归舟守黒虽卑术谈实隽流秋风期返棹迟汝上江楼
　　园中作
　　林闾先自僻农圃近相安不树千株橘犹滋九畹兰放歌山荅响得酒月留欢就枕夜方寂空斋闻逺滩
　　得友人书感而赋此
　　少日同声者书来秪数行二毛知阔絶双鲤恨凄凉乆贱亲交弃无求老态狂世情那可问明发泛沧浪
　　闲歩
　　卜筑苍岩畔为园碧水涯浴童依浅濑浣女散晴沙中散林惟竹东陵圃是村头归欲暮巾服映残霞
　　寄友人
　　独立向江天相思隔暮烟草从客笑衰白故人怜五岳几时去一丘长晏眠幽懐何所寄丛桂晩逾妍
　　别墅即事
　　衡宇终朝偃邻家此迳分重林频翳日积水自蒸云村暝驱牛返门闲啅雀闻野人休错讶樵牧本吾羣
　　其二
　　杖防携羣稚墟行野色开泉因刳木引迳以逐林回逺壑孤烟起髙城片雨来所欣人迹罕吟啸兴悠哉
　　送十一叔入试
　　竹林频接宴草泽每怜才匣剑岂终闭囊琴今始开南图鹏激水北首骏登台战胜知能事秋风扬防回
　　赠东瓯郑磐山兼留其北上
　　挟册来何地投诗谒我庐能工四声韵兼擅八分书貌与葛巾古心从蓬鬓踈君无羡京洛且学楚江渔
　　其二
　　懐寳不获售栖栖客楚乡词髙淩幼妇篆古逼中郎相士因贫失依人减醉狂朱顔俗所薄感激欲沾裳翟汝和雅善声诗兼工图画浪迹荆郢高视时人一方缙绅争先迎致潦草防缀价比南金然汝和不屑也今来谒予诗以赠之
　　翟生负性气自许更无前对客诙谐捷评人美刺偏颇为竖儒骂每荷名公怜图画知非志无令好事传
　　送戴中丞归
　　落魄郢中客销魂泽畔吟乆捐和氏寳且伏直生金君勿忧多口人当谅此心行经武夷下须上最髙岑
　　其二
　　归去岂不乐聊为留滞吟竟何汚白壁暂亦铄黄金以我常失意于君倍感心谗人行且得安可老云岑泛鲍塘塘在元祐宫前用顔汉东韵时顾司空袁傅二中贵在坐
　　锦缆仙源接银珰帝邸来鵔鸃临水映鸂触船开秋篴清商发晴宫紫气回再来桃水路莫遣世人猜
　　其二
　　宫金间碧秋沼水澄清槎泛还依斗箫鸣且劝觥筠笼持枣献芳饵得鲂烹鹤驾何由假招携仗友生
　　生日有感简同馆汉东少泉二子
　　五十来年是行藏徃日非因之念亲旧存者亦几希弧矢心犹壮文章力已微操觚从二子衰薄借余辉
　　赠王生
　　近识匕山子居然三楚贤竹林时偃蹇兰泽恣夤縁莫谓覆盆下还期扬防前谷回邹子律乔木看莺迁
　　奉别大司空顾公二首
　　公旦营周礼诸生媿楚材纪详王迹起阁重帝乡开献岁书从入乘春节与回园陵望不极泪尽汉江隈
　　其二
　　弃置时将晩疎狂性莫移顷縁外史召得赴尚书期白雪竟谁和青云非我思泥涂荷知已瞻恋不能辞
　　赋石泉赠施子
　　施生美少年结庐依石泉掬泉淬寳劒坐石鸣朱弦自子表孤从兹赴百川临流时洗帻勺水漾青天
　　奉懐賔云
　　吾宗贤伯子未老已悬车黄绶不屑绾清尊宁遣虚罗伤廷尉宅书满邺侯庐隣室如堪假从君此卜居
　　赋空山赠陈子纪【有序】
　　陈子纪客游沔鄂以堪舆家称然其人实儒生虽迫贫驱终岁奔骛卒卒无须臾间而不废诗行坐辄口微哦至斗酒畅酣则仰天掀髯豪吟不絶隐隐稍自矜许似莫测即其诗徃徃中法程可诵吾里二三轻俊实不解诗见其吟也作势狎之曰客子卑卑何得诗纪唯唯下之称不敢而中实傲睨包笑彼又善谑括世俗谐语应事出之轻重悉得予或愤郁与之谈輙解頥此其蕴借岂常调哉嗟乎古称相士失之贫彼皮相之士顾何能得陈子矣今来以其号空山请曰公知我幸为我赋空山遂援笔成此赠之
　　已乖俗子调遂结山灵知独徃似逃侣偶来非赴期静闻魍魉啸动见烟霞随岩洞晩欹仄言归当勿迟
　　赠戴医
　　戴医方弱冠流軰不能如何自授神术非徒读父书【其父弁亦名医而瑛术实溢出故云】衰残年赖保延致日无虚尚有耽诗癖烦君药与除
　　定惠院宴集四首
　　三载不一至朝来当暮春江山宛如昨花栁几回新信美仍吾土招邀且故人相看惜一醉无乃负佳辰
　　其二
　　石磴接岩扉行行上翠微賔朋花下至云鸟竹边飞韶景度欲尽旧游存苦稀苏公何可作今古一沾衣
　　其三
　　结侣乘暄出凭髙望眼开闾阎深负渚阡陌曲侵台展席春云映归轩夕鸟催回看遽陈迹相送转徘徊
　　其四
　　佳境不可厌芳时聊尔寻一披逺岫色兼防澄江心放诞从吾适迟回属所钦不知同醉者后此几同临府治内礼贤堂落成桐冈君张宴于此以招郡之耆旧予固非其人幸奉杖屦兹九月八日吾辈亦就此供具少展谢私诗曰跻彼公堂称彼兕觥此之谓也乃即席赋诗四章
　　九日明朝是先期楚客狂竞携田父醖同上礼贤堂滩响来官舍云隂过女墙当关幸不扰缓帯罄杯觞
　　其二
　　逐侣入逡巡琴尊就此陈急娯朱绂客预效白衣人更迭前为寿流连晩益亲舆台私借问底事主为賔
　　其三
　　吾侪每一见辄颂使君贤治出龚黄右情将竹素偏讼庭乘暇日开阁礼髙年异代今朝饮长为故事传
　　其四
　　髙情报恐后是日出田家乆拟输芹子何能待菊花庖厨依粉堞巾服映丹霞欵语须分记明朝向客夸
　　湖上言懐二首
　　依依一水上况值沍寒时非渔复非隐自笑还自悲应时修网罟终日对凫鷀兴至泛舟去寻源归每迟
　　其二
　　微利素不屑衰年縁底忙秪因迫婚嫁遂尔逐渔商货殖岂吾道浮沈聊此乡交游从见絶鸥鸟日相将
　　病目小愈志感
　　病目经三月兹晨稍辨人直怜长夜旦已负一年春庭药开应徧园琴听转新谁云今小愈念徃益伤神小斋执热躁郁可知风雨忽来形情稍适于是期故人之再至望神女之少留乃赋斯篇云耳
　　苦热何能避欢悰此暂裁风因解愠至雨为濯枝来脱帽披轩出褰裳绕迳回行云忽不见目极楚王台一雨数日不絶田畯抱病获之忧予闻而嘲之曰甫幸其润随忌其滛然则天之欲媚于人也难矣感而赋此
　　沾洒初回槁沉冥乃积隂未成书喜雨转欲赋愁霖天地竟何意吾人还此心安能即开霁畴陇慰悲吟
　　送郑公北上
　　离筵开祖道别驾向神京飞挽玉程急驰驱官况轻处膏元不润濯水自知清好为司农道苍生望缓征李生向予言曰妓有名秋水者颇丽人也戏赋秋水
　　楚客夸秋水令予发兴新汉槎频讯石洛袜自生尘日集鸳鸯侣时来鸿鴈賔不縁风浪隔长作问津人
　　奉酬桐冈公病后见惠之作
　　多病身仍健同声思转牵暂能逃簿领日每费诗篇勿药占非谬加餐勉自怜黄人争祝愿天眷使君贤石泉施生从余游湖上数月忽中夜不寐枕上闻过鴈求曹之声怅然有懐郊郢故人诘旦束装向余求去余不能留诗以纪别
　　岁暮何所适孤帆遡汉源汝懐中散驾予愧孟尝门酒尽即分手囊空唯赠言如逢郢中旧衰废可无论
　　雨中喜云渠李子过访山庄
　　老去交情笃春来野兴偏忽闻冲雨过逺候出溪边田犬随人后山云落马前何能避沾湿徐歩听鸣泉
　　其二
　　相隔秪旬月今逢素发繁春林黄鸟集晩岫白云屯韶景惜遄逝昵交嗟仅存留君宵共寐徃事梦中论
　　桐冈先生迁滇南宪副奉赠
　　郭公性本静于此五年留迁晩仍常格途遥属暮秋冠裳父老乞篇翰士人收他日经行处应难近竹楼







　　梦泽集巻七
　　钦定四库全书
　　梦泽集巻八
　　明　王廷陈　撰
　　诗
　　赠郑少谷
　　汝昔辞郎日堂斋谷口寻经年种松菊携客逺登临泽傍蛟龙窟岩穿虎豹林朝朝泛烟艇夜夜宿云岑竟被苍生起俄惊白发侵屡游天姥梦时动越乡吟障貌东南美琴留山水音乾坤倦鸟翰岁月狎鸥心肮脏违朱绂踈慵本素襟异时筋力在去矣极髙深
　　寄李子中
　　汝病谢含香归欤卧草堂庭趋候杖屦林憩讯松篁种药春登圃寻源夕泛航犹怜台馆地不负芰荷裳屈宋元悲楚邹枚旧赋梁卑栖愁燕雀髙起羡鸾凰琴忆风流调诗留倡和章因君嵩少去吾亦念沧浪
　　石斋
　　巨石连天起崇威压栋隆南阳卧龙地西蜀草翁洞凿峨眉辟根穿海窍通过云开锦绣宿雾隐玲珑润助琴书色明添桧柏丛春垣牵紫蔓秋壁映丹枫淇澳常如琢他山信可攻坚贞君子德磊落古人风锡磬悬周庙为渠峙汉宫玉衡当万国苍佩冠羣公镇静为磐乆精灵降岳同江河屹自障瓦砾旧曽空作砺商家日和钧夏府中升堂愧未可瞻仰借磨礲
　　寄韩道人
　　吾爱飞霞子飡霞卧蕋宫时将黄绮曲髙咏紫芝风洞草秋生细坛龙昼防空丹应九转就地与十洲通玉树扳何及青牛望不穷因君惠羽翰自此脱樊笼独鹤冥冥去相从碧海东
　　四兄宅守岁
　　作客怜兄并吟诗悲岁归乆沉金马诏俱惜彩衣违风户沙潜袅春筵烛自辉栖乌终不定宿鴈且相依侧识淩云思旋看比翼飞盘椒迟明发池草慰晴晖
　　初至郡斋作寄所知
　　刺史章初绾交游迹已睽质随江北化诺与汝南齐牒吏窥松迳舆人候药畦借膏期不润戴李保无蹊葵凖公仪拔棠如召伯栖踈慵优记马奋激劣啼鸡那敢苍鹰效频将白鹤携宦情縁病少乡梦被愁迷投劾终如范不堪诚类嵇何年衡岳上初服遂攀跻
　　游链真宫
　　嬴女吹箫夜青鸾作逺游已邀明月上空遣彩云留石路游人惑瑶编方士求桂岩间白鹿兰谷卧青牛海岳丹丘閟风尘素发愁坛霞秋自落洞日昼长幽冠盖乘闲出琴尊倚道流罢官终欲去桃水弄渔舟
　　已罢视事上官宻令拘斋中禁弗得出怅忆故山有作
　　弱冠才殊调明时籍早通苍茫收印绶留滞叹萍蓬变色休谈虎逢嗔失避騘鶢鶋猜玉馔鹦鹉恨雕笼散帙窓前草吟诗井上桐风檐窥暮雀月砌响秋虫隐雾徒惭豹随阳秪羡鸿齐臣歌白石楚客怨丹枫篱采黄花候山攀桂树丛羇心傍汝汉回首隔云梦山水鸣琴外烟霞岸帻中安能似张翰乘兴去江东
　　张子言家难逺来视我命酒偕酌述徃感今殚陈苦状复剧谈越中山水约以释缚后共游焉
　　忆折燕山栁惊看汉苑花我今悲下狱君已叹无家踯躅诚如此依违并可嗟逺游縁避地作赋拟懐沙越国心常徃高谈兴转賖轩萦沧海日觞泛赤城霞逺水龙蛇浑中原虎豹哗明朝拂衣去共子看浮槎
　　狱中言懐呈诸知巳
　　未敢言先阀何由免后灾偿金奚俟辨亡璧竟难裁画地期无入书空意颇哀南冠琴奏切北斗剑光回云路悲垂翅河津忌曝腮危机随处有蛰户几时开玉献翻为罪珠投转见猜信然非木石何以动风雷实少龙蛇德虚称鹦鹉才愿吹邹子律一为暖寒灰
　　被系以诗呈诸友
　　郁郁心难白纷纷口夺朱约威怜槛虎局促效辕驹门客宁持璧邻儿岂窃鈇人言传大过吾志抱中孚孤愤韩公子离骚楚大夫逢人多按剑知已亦张弧迹困神逾泰时危德靡孤参乎非不肖慈母勿先逋
　　出狱畱别主人兼欲有贷
　　畏途殊倚借岐路暂相看生死交情见飘零客计难原思宁是病范叔果非寒有玉嗟三献无金报一餐涸鳞斗水活穷鸟一枝安庄舄吟何切冯驩歌未阑平生流水引不惜向君弹
　　过杞同袁明府避暑学宫席上赠袁明府及诸广文
　　过邑逢仙令开尊借广文宫墙回赤日冠盖拥青云爼豆初筵秩弦歌几处闻池芹香细细庭桧郁纷纷鼓瑟窥贤撰弹琴引帝薰堂开矜鳣集客散怅凫分百拜难成醉殷勤此谢君
　　南归道上作
　　于役疲梁甸言旋傍楚宫蓬心漂泊苦剑气啸歌雄迹异周南史情同塞北翁悲风钦代马逐暖学边鸿家逺翻怜仆途迷或讯童从今欢税驾逹者岂称穷
　　初归故园二首
　　结发负竒志辞家作逺游一言侵绛灌万死脱幽囚倚伏虚疑鵩光芒隐射牛敢云疲汉防实已敝秦裘习隐希豹忘机对白鸥生涯惟素业吾道已沧洲
　　其二
　　富贵虽非愿归来犹抱慙秪縁频触网敢谓早抽簪进退两无据迂踈七不堪何妨流俗笑拟向逹人谈志业緫虚掷艰危诚饱谙逃名栖市井投迹慕江潭
　　病后过王生宅
　　王生年最少结屋面江滩白鸟当堦下青山背郭看轩楹抱水石枕簟落风湍草色侵书幌波光荡药栏縁君得无恙来共把渔竿
　　赠张汝霖北上
　　吾国张平子风烟守钓矶思才不忝拾紫愿多违是出输芹曝非关厌蕨薇交游行赠防妻子走牵衣试问登燕陇何如息汉机貂裘季子去驷马长卿归薜荔悬初服松筠隐旧扉独怜垂老日更逐断蓬飞
　　寄刘松石
　　镇拥三边重衔兼八座荣韬钤临玉障仁义即金城神武虽无敌天威亦有征塞烟烽里合陇月笛中鸣直应师方壮恩驱命始轻何云无上防已见戢佳兵虎豹争为用风云立可生书随飞箭去檄至倒戈迎百胜非天幸诸戎不日平横行边地拓独坐塞尘清质子趋周道降王诣汉京歌钟时自劳戍鼓遂无惊定逺元投笔终军枉请缨不言防众忌求退为功成但使龙庭灭宁邀麟阁名
　　过陈处士故居
　　偶縁幽事歩因歴故人居薄暮邻家笛流尘满室书琴亡人与化舟去壑成虚矶忆投竿处林伤挂剑余空堦积苔藓寒渚落芙蕖草亭仍在青云业已踈昵交存仅半为尔立踌躇
　　懐京邑诸旧
　　昔感同袍义长懐结绶情云泥乖未路江海毕余生忽覩繁华歇宁期腐草荣临池思赠鲤倚树听迁莺幸尔安愚拙居然负圣明因风讯知己歌此代悲鸣
　　寄应立斋郡伯
　　君家越峤外为郡楚山阿官已二千石年初三十过理人去泰甚乐职布中和操割方时少循良较古多一言唯有恕众口讵无苛簪笔评因误持衡听属讹遂令长者黜将谓至公何归路经山海幽居寄薜萝所欢息奔走其惮费吟哦去后思弥切从前颂匪他良规存故吏遗植护新柯爱比羊公碣清传渔父歌唯余田野议功德庻难磨
　　重晏魏子池亭兼约再游
　　与子接林闾频过迳不除岁华奄及此物态已非初流水逢君奏闲云向客舒髙谭俱用马偶坐或观鱼席促情无间尊移兴有余歴畦窥种药经穴讯藏书待月留应乆迷花出每徐人嘲扬子宅自负葛侯庐不去怜佳境重来慰索居少年交易尽长日防难踈
　　自三台河泛舟至凤岩
　　尝蓄水云兴兹乘风日和缆牵仍击汰棹辍且随波窃慕太公钓犹钦孺子歌野风散兰杜潭影翳藤萝曲岸行逾近支流入转多虫鱼冲艇跃鵞鹳狎人过渐觉傍洲退回看逺岫罗诡容縁爽出逸思向空摩严子濑若此秦人源匪他再来津恐失归路奈愁何
　　题槎隐其兄为索
　　秋城逢谢客为道惠连贤湖海将书剑风烟泛舸船生涯如范蠡逺意学张骞岁访支机石予惭卖卜仙髙踪一回首郁郁斗牛边
　　文甫席上
　　宴集当寒景賔朋尽楚材秖縁乡土乐翻重岁时哀腊意悬江栁春心倚槛梅香醪非市得果况闽来甸雪冬堂净城氛夜馆开自怜同落叶谁为暖寒灰日月惟丘壑英雄半草莱平生鸿鹄志燕雀莫相猜
　　题陈子隐居
　　爱君多野兴筑室傍溪源霜月芦花映香风兰叶翻卧闻春水至坐听榜人喧鸥鹭何多喜龙蛇但乆蟠临流伤逝者逹命愿终焉素业江乡在髙情栗里存杨林垂钓艇苔径读书轩云叠窗中岫霞开石上尊苍藤齐刺壁緑篠半遮门岂厌渔樵侣惟耽塲圃言园秋收芋栗村晩纳鸡豚岁月老将至襟期谁与论应知岩洞里别自有乾坤
　　席上赠呉氏贤子
　　豪士百忧无生儿风骨殊入门看寳剑照室动明珠尽日提携意华筵賔客娯千年龙有种一曲凤将雏学歩犹防蹶看人岂解呼暂时栖玉树他日取长途垂老江湖上生涯药饵扶一持还一笑真足慰驰驱
　　送萧子归
　　不谓风云变能为江海行鲸鲵骇浪日萝蔓附松情开国梁朝系承家汉相名淹留聊隐豹登眺几啼莺梦掇庐山秀帆辞洛水晴嵩云流古苑河气幕炎城出璞宁三献惊人想一鸣他时杖屦地东道倘相迎
　　李道士房呈张子
　　嗟我何多难无时不忆公苍茫神剑合羞澁客囊空失路人俱弃餐霞孰与同何年当戢羽万里各飘蓬楚泽行歌外燕台旅望中断金谐老友煮石学仙翁昼色翻堦药宵声响砌虫闭门苔藓径露顶薜萝风洞里烧丹灶花间使玉童十洲应不逺从子谢樊笼
　　经光山晩宿寺中王汝希过访喜作
　　龙宫瞻郭外鹫岭落城隅傍树踈灯出縁溪晩骑趋珠林旋皂盖竹户拥缁徒海内谁相假君来意不无屯邅劳借慰阔絶倍欢娯万里排云翼青春汗血驹雅懐怜孺子髙论惜潜夫萝月纷纷白松云黯黯孤苍茫登觉路怅望出迷途日月辞三殿风烟下五湖辛勤陈徃事邂逅即良图后防应无定宁辞酒重沽
　　季夏游赤壁偕子言诸公
　　六月轩楹敞三分割据雄江回城抱日舰火岸余风词赋留天上旌旗在眼中覇图俱已歇幽赏几回同槛外凫鸥乱尊边云雾通松杉盘虎穴台榭接龙宫早嵗辞朱绂兹游感数公愿言携桂楫常此狎渔翁








　　梦泽集巻八
　　钦定四库全书
　　梦泽集巻九
　　明　王廷陈　撰
　　诗
　　视江子疾楼上作
　　朝囬驻马问江生病爱楼居面雨城凉书白云流翠簟清秋玉露望金茎冯栏转动层霄兴伏枕翻思万里行天逺时危俱涕泪南山空羡紫芝荣
　　雨中宿张子言家因示我苦雨之作
　　髙士衡门逺市开闲官羸马踏泥来云重槛落秋城色溜急瑎传暝壑哀隠雾即看文采变愁霖真羡古今才沧波共看浮槎去肯傍燕关望楚台
　　游西山作
　　西山忆昔宣王幸幸罢千岩御气留金界尚看金殿峙玉泉长接玉沟流君王水石游人重畿甸烟花赋客收天上翠华无复度五陵松栢逈含愁
　　送刘郎中养病归
　　日含鸡舌侍龙顔多病连章暂乞闲解印忽看辞汉署拂衣长啸出燕闗为郎苦节云霄上倦客春心药饵间帝里故人临路讯冥鸿何日向鹓班
　　京邑言懐寄所知
　　十载为儒愧未成一朝谒帝荷知名每縁簪组思初服转向班行忆旧盟斥鴳蓬蒿聊自适爰居钟鼓但悲鸣寄言渔父莫相笑早晩沧浪归濯缨
　　裕州命下怅忆故山有作
　　吾家村巷枕丹谿野色平开万木齐昼卧云林啼虎豹春随烟艇散鳬鹥符从天上新分竹杖忆山中旧策藜早晩便应投劾去鹪鹩元慕一枝栖
　　狱中作
　　严谴当年出汉京幽囚今复滞梁城计疎妄拟城狐获谤重俄惊市虎成削木仓皇期勿对戴盆天日岂能明邹阳痛哭题书地今古谁怜共此情
　　出狱后作
　　孤危心迹竟难明俯仰悲吟恨未平失马讵能窥倚伏解聊得废将迎公钓弋从吾好翟氏宾朋任世情未信星辰虚宝劒且从江汉濯尘缨
　　经汝阳雨中冯太守邀饮
　　廨宇云深五月寒眼惊檐溜忽鸣湍不縁地主宾筵盛那得天涯旅况寛散帙但吟神女赋移舟须上使君滩闻歌渐觉乡音似家近宁嗟行路难
　　初至故园作
　　乆去园庐频入梦乍瞻桑梓尚含凄朝簪昔忝云间出世网今逃鸟任栖旧制芰荷犹在笥不言桃李更成蹊且便越舄謡吟苦敢拟蒙庄得防齐
　　即事
　　楚国村墟烟雾里春天门巷薜萝间柳条到地可揽结燕子定巢频往还新水潺湲遵故渚归云缥缈恋家山生涯甘傍渔樵侣世事虚传鹓鹭班
　　寄顔惟乔
　　平生坎真怜汝一代文章实起予处士尚忧江夏祸长卿新着茂陵书白云在眼期乘鹤沧海无心学钓鱼楚岸风花暮无数看山何日枉吾庐
　　寄吴子
　　汝谢郎官今十年家贫乐事未全捐门前已有先生栁郭外元无季子田吊古逺逰张乐地寻幽还上问津船潇湘楼阁晴无数春日留题遍楚天
　　夜酌龙蟠矶头
　　大江之半石嵳峩石上楼台荡碧波沙净鳬鷀依槛泊月明舟楫逼筵过中流拟接鲛人室深夜犹闻渔父歌危坐转惊银汉上幽栖翻厌碧山阿
　　江子景孚书至云将以使命下沔鄂访予大江之滨因而寄此
　　乆即林臯躭习静每从京洛念离羣仙人黄鹤长相待学士银鱼未可焚舟际岸桃晴映水屐边岩桂昼栖云呼儿预饬登临具翘首星槎候使君
　　春日过四兄溪边草堂奉懐一首
　　已傍烟霄开画省独留云壑掩柴门天边鸿雁春先起江上鳬鸥暖自喧馥馥汀兰愁赋客萋萋径草怨王孙谢池莫漫懐羣从汉署长应奉至尊
　　寄顔子
　　尔家何在汉川湄碧石青萝昼雨垂溪听采莲诸女曲山謡攀桂八公辞即同沙雁防矰缴为爱江鲈理钓丝贫病经年思见面莺花三月与君期
　　室成
　　十年踪迹困尘埃小搆堂斋辟草莱康乐石门跻险筑少陵茅屋避諠开畹兰篱菊幽香入烟栁霜梧嵗色回燕雀衡门焉足贺求羊三径喜频来
　　许武昌邀饮西山寺中席上赠郭吴二部使
　　邑宰张筵临涧壑省郎并马入烟霞惭予一着登山屐爱尔双停上斗槎石磴坐来秋藓渍金宫礼罢夕阳斜冠裳暂喜同香岫灯火先愁散逺沙
　　其二
　　轩骑并从金刹驻弦歌遥向碧山闻巢边鹳鹤窥游客行处渔樵识使君絶壁松杉含晩照縁岩楼阁缀秋云宾朋万里过逢地惆怅风前落叶分
　　寄江夏白鹤子
　　吴郎自号白鹤仙老去清狂更可怜词翰独矜桃叶咏宾朋多慕竹林贤悲歌击劒临风起痛饮登楼对月眠跌宕飞扬宁自惜竒踪侠气任人传
　　答许子
　　衡岳崚嶒落楚空潇湘秋水与天通已从波际瞻游女更向云间礼祝融万里烟花诗巻里十年岐路泪痕中拟将壮观供倾葢莫遣浮生叹转蓬
　　病卧书懐
　　深秋偃卧大江滨捡防襟期愧达人犹计桑麻元逐世竟婴婚嫁岂闲身风城去雁寒逾急霜戸鸣虫夜转亲迟暮不堪仍疾病梦魂时复落风尘
　　秋夜宿龙蟠矶寺中
　　三山海上但虚闻兹境真怜礼佛勤石势参差蟠水府金光缥缈出江云龙宫深压鼋鼍窟鹫岭孤回鹳鹤羣向夕绳牀难假寐天花汀叶鬬缤纷
　　蚤出待许子
　　闲居尽日栖林谷迟侣侵晨出郭门沿溜舸船穿宿雾枕山楼阁上朝暾交游四海谁能念出处当年子试论乆息汉机甘落魄无烦楚些续招魂
　　舟中听张子鱼歌奉赠
　　清秋染翰在江船留客髙歌对酒筵风振云林时防防岸回石瀬故溅溅丹霄鹤唳牙樯侧碧海龙吟玉斚前已激壮懐频鼓铗不劳别调更鸣弦
　　过周子书屋
　　名园曲转清江上精舍遥连翠岫傍闭户时人占豹隠抽毫流辈让鹰扬父贻素帙频开箧宾问经屡命觞虚白向宵如昼色邻灯何必借余光
　　送内兄谢虞辅之任
　　一官特起中丞裔故里频留弟妹情老忆射屏曾中雀春怜出谷忽迁莺箕裘坐使家声振彛鼎行将祖徳鸣岐路栁条那忍折门阑萝蔓故争萦
　　秋泛三台河同魏范诸子
　　赋客萧晨此并来衰年胜地防传杯蒹葭水落鱼龙冷岛屿风惊雁鹜哀渔艇纵横秋岸合游轩杂沓暝原回踈林忽送青天月沙色波光万里开
　　宴月川宅留赠
　　将军好客暮相延银烛朱光散绮筵劝饮鸣弦怜子夜谈兵拔劒睨遥天朔方戎马惊心后南国賔鸿短发前莫遣壮懐随逝水拟图生像上凌烟
　　寄冯三石
　　冯公性气本飞扬厯诋酣呼众莫当处士乆縁才见忌步兵聊寄酒为狂一丘曲折藏花径万巻纵横堆草堂献嵗风烟倘乗兴随君理棹下沧浪
　　冬夜懐童子
　　四海何人契最深百年防度遂追寻褊心自信朱丝直病骨谁怜素髪侵干主无能行抱瓮思君不寐起鸣琴风江嵗杪舟难进书报吾生乆陆沈
　　夜酌舒陈二子
　　江城暝色静柴扉游子冬残怅未归过雁夜分犹共逐飘蓬天末故相依壮心乆客羞弹铗髙义今谁为解衣酒罢出门俱勿叹古今竒士遇全稀
　　胡谢二子过访
　　结庐非僻昼常闲桂树中庭防自攀乘兴不期朝命驾闻歌未竟夜留闗一觞草具来堪数三径花深出每悭少小相看今已老君如不饮负衰顔
　　戱柬落魄子
　　落魄先生太古民频年寄食楚江滨浮踪暂止终难定野性从来岂易驯垂老获妻宁计丑浃辰防女颇伤神田文好客黄金竭每食无鱼幸勿嗔
　　懐郑子
　　郑子客游淹吾庐诗词间作真起予忆当出门与结束欲别上马仍踌躇计日能回楚水棹经年竟断燕闗书人生岐路恨南北尘暗望眼何由舒
　　病中武昌二客过访诗以赠之
　　双扉寂寂候暄开二客翩翩并马来雪岸丛梅行故傍风江乱叶去仍猜壶觞力疾欢难竭林谷经寒响易哀他日如追今日兴吾堂须记古城隈
　　宴集楚藩楼上作
　　别馆张筵临水上危楼改席向天中窗含江汉澄流尽槛俯衡巫逺势通鸣佩忽沾神女雨披襟时拂大王风梁园胜事今非异楚国文儒古亦同
　　村晩
　　天时人事催寒景坐啸行吟到夕晖锦树髙原去鸟疾苍苔小迳行人稀牧儿谷口驱牛入猎伴沙头得雁归双户畏人时独掩寸心回首愿多违
　　春隂
　　两月隂霏苦不开一春门巷客稀来风花狼藉惜将尽烟草防茫望屡回万事日非长闭戸百年今半且衔杯江湖逺适非吾兴泥淖深栖只自哀
　　病起
　　经旬伏枕艶阳天病起藤萝绕户县少日亲交魂夣里一春花鸟泪痕边縁溪力薄依人步课圃情多警防眠天遣此生无俗累书籖药裹任年年
　　病起过魏园二首
　　卧疴顔鬓怜予改力疾池亭为子来随处琴尊临水石任情歌吹入莓苔禽鱼狎客晴偏聚花药娱人晩竞开共惜羣芳行欲歇莫辞中夜醉方回
　　其二
　　病后名园拟散愁春晴听鸟特相求月前敢料能今晏年迈偏令重昔游搦管讯花吟复立扶笻经树步仍留平生霄汉谁青眼一斥江湖已白头
　　山庄漫兴
　　青松郁郁屯青霭翠竹森森傍翠防近日颇谙农圃学衰年宁负芰荷衣风帘乳燕冲人入雾渚惊鸳挟子飞且对春光成一醉莫将身世恨多违
　　席上赠方士
　　仙客芝田傍白云偶遗鹤驭到人羣酒酣射覆多竒中歌罢谈总异闻仗劒向幽驱鬼物焚香当昼下神君人间妙术浑难尽欲续齐谐志怪文
　　病后客过有赠
　　病骨旬时虚酒筵壮心激烈嗟暮年秋堂过客击柝后寒渚哀鸿吹笛边尊罍当户映初月松桂傍人生夕烟与君一醉缓世虑深夜敢辞吾欲眠
　　试巾
　　老态侵陵短髪知强顔结束试巾时向人雅恊渔樵侣顾影何惭丘壑姿新月举头从一堕过云送目任长欹古来髙士谁堪效折角风流是我师
　　客有以琴书谒予者赋此赠之
　　逸客野服自何所抱琴搦笔叩我扄朱丝试弹清庙曲白鵞聊冩黄庭经委心天地尽吾土浪迹江湖真客星眼中二艺谁过汝有此已足垂芳馨
　　移菊
　　老营秋圃心偏惬晓趂春隂手自移欲保弱荄全宿壤旋锄蔓草挿踈篱餐英望饱三闾腹纵酒谋充九日资直与烟霞添晩色更隣松竹称幽姿
　　江上待友人不至
　　失侣哀鸿号近渚超羣良马出长途经年书札离心满竟日帆樯望眼孤雪后江湖翻浩荡春来云雨益虚无不堪惆怅燕京别兼阻提携楚地娱
　　周都阃归长沙寄赠一首
　　将军长揖出江城笑解兵符野服行制敌无惭古名将谈经元逐鲁诸生桑榆日短归何恨薏苡天髙谤莫明衡岳洞庭收壮观玉闗铜柱谢浮名
　　赠李子
　　青春君已动才名嵗晩官卑俗所轻车案囊萤元世业翟门罗雀自人情贫縁嗜酒愁心失病属攻诗老态成莫谓儒冠身竟误由来清苦是家声
　　谈生墨竹人拟夏卿防染石兰犹称独步予钦絶艺聊赠斯言
　　画师好手乆寂寞晩有谈子能孤鶱心机妙入此君室足迹徧谒诸王门自从屏障得汝笔忽惊潇湘来我轩更烦拂素冩兰杜灵均千古留芳魂
　　赠谷子
　　日者在昔多隠贤年来似子称通予今五十岂知命汝困湖海空谈天闭肆潜窥斗宿外被褐长揖公卿前吾乡名流颇气岸往往巻内留诗篇
　　馆宾李子之归也诗纪别懐兼订来约
　　嵗晩江寒木叶稀一尊临水送君归携书莫厌生涯薄拂劒频惊壮志违絶壁孤云开曙景乱山疋马傍残晖相期转眼王正月笑领诸孙啓竹扉
　　赠邵格之
　　清江落日片帆来野老柴门向夕开四海风烟双短劒百年天地防深杯图书静室幽人兴鼓角寒城逺客哀旅雁宾鸿随去住楚云吴岫各徘徊
　　宴集赤壁书懐
　　春深游兴属芳洲选地张筵对狎鸥赤壁迳盘危磴出青天城抱大江流乾坤乆厌三分业山水仍含万古愁客散晴沙楼阁晩佛灯渔火共悠悠
　　过妙观有赠
　　神君楼阁枕江濆钟磬时时霄汉闻仙至忽逢青鸟使宾来频举白鵞羣当筵挥沥皆成雨煮鼎飞烟尽化云双鬓向衰浑欲尽洞天石髓若为分
　　遣闷
　　万事惊心伤老大一春生理属艰难莺花厯乱转无頼林坞栖迟殊未安学圃避人长抱瓮应门报客旋求冠年来相信唯鸥鸟引子窥鱼近钓竿
　　其二
　　病起衰顔聊自媚春深笑口向谁开五男不学从渠懒三径俱荒阻客来日展琴书娱潦倒雨抛巾舄渍莓苔交游物化今余防倚杖看花首重回
　　夏日宴集宋宝山别墅留赠三首
　　先生堪拟葛天民筑室郊原逺市尘客欵闲门惊稚子自分余酌到农人朱华冒日明棊局翠竹含风撼角巾不覩少微云雾里楚江谁信有垂纶
　　其二
　　城闉未尽忽田家心逺林塘近不哗往事仍栽彭泽柳故人分种洛阳花【圃内洛阳花二种陶子移自桂林者故云】看山倚杖移长昼拂石开尊驻晩霞莫道尚平婚娶毕更劳耕稼送年华
　　其三
　　丈人屏迹此林中开径唯将蒋诩同地静鸣笻窥鹳鹤日髙隠蓐任儿童巾车欲返贪乗月枕簟频移遣就风向客举觞浑不尽料君余兴属邻翁
　　赠郑子南滨
　　昔辱风尘为傲吏近精诗赋擅宗工多情好客频谋醉苦节逢人不讳穷事去壮心存老骥愁来矫首向冥鸿惭予幸托交防后乡里声称逈未同
　　赠陈子槐野
　　蚤嵗君才过一时儒冠白首竟伤悲图南乆拟冲天起战北从知值数竒闭戸交游今渐絶传经童冠日相随老夫偃蹇同心事擕手苍山歌紫芝
　　对镜自嘲
　　晨理白髪临青铜乍对翻疑何处翁童心未除惊貎改壮志不就悲途穷五岳拟游谁缩地一丘偃卧闲书空极知老丑安用尔揽衣起舞仍豪雄
　　对镜自慰
　　年当知命转多忧蒲栁俄惊飒已秋衰鬓自今惭朗鉴褊心元不怒虚舟云霄日起非先达泉壤年来半旧游老子生涯良已足加飡痛饮莫他求
　　竹楼重修落成桐冈郭君以诗见示作此答之【有序】竹楼之敝其来乆矣桐冈君治黄之二年百姓之急既纾境内之废渐举遂因财力之余新而葺之覆易以陶榜仍其旧匪乖作者之意聊为可乆之图葢精蕴之求嗣岂色象之是泥哉君每退食自公则登兹迟客或冯栏寓目或抽翰泄悰湍瀬满听苍翠渍几乃知江海之兴悉归廨宇之间鱼鸟之娱雅佐羔羊之节兹吏隠之攸寄非尘坌之能逮也况登髙能赋共推大夫之才而欲报不成将难郢曲之和乎
　　竹楼占胜城头出郭子为邦海内闻仍贯旧题应不改治丝新政自无棼云霄悬榻縁髙士岛屿开帘近使君谁信喧嚣官舍里烟霞与客日平分
　　寄答王子新【有序】
　　昔淹梁狱获交子新于时厥考视学中州君方贵游况当英妙而予辱在粪土乃能抗违众怒顾我圜扉见其隽才伟质绰有父风况又旁通六艺下逮诸家妙善悉臻雅俗兼举良由神解匪假师资予固意其骥羣必空鸿逵夙渐矣未防予遂伏江滨君亦栖遁白下予已长为不然之灰而君竟托于无用之木乖蹇之迹偶尔齐同昭旷之懐曾何芥蔕所嗟吴楚殊方衰頺各迫愧乏嵇公之驾勇絶伯子之弦忽揽赠言茫如见面因念分携以来二十六载矣一时昵交半化异物而吾与子新虽困蓬蒿犹免沟壑岂非邅如之稍幸不足之可矜哉难为俗言聊用自慰悲懐强抑报章晩成
　　河上逢君英妙年吾家逸少早知贤别来落落贪毫素客过时时问草岐路飘零交有自殊方迟暮见无縁开缄忽忆艰难日一度长吟一惘然
　　夀孙毅庵京兆八十公常为给舍
　　丈人七十弃簪裾十载髙踪海上庐谢客风流诗巻里镜湖烟水钓竿余中朝諌草焚应尽南国甘棠爱不踈莫谓石牀眠已稳直愁门外候安车
　　奉赠桐冈郭侯考绩北上
　　依依山郭枕江流借借专城颂细侯髙士独过频下榻【公即竹楼为礼贤堂复扁其下曰下榻处】自公多暇一登楼深恩乆结黄人爱苦节真分汉主忧跃马忽看朝帝去攀辕何计望君留
　　秋夜奉简浚川先生舟次兼酬留赠之作
　　独舸髙秋动旅寒晩怜旌节驻江干城迎月浪层层白岸匝霜枫袅袅丹夜玉光留居士里沙鸥眠傍使君滩不縁病卧妨尊酒秉烛常陪挹渚兰
　　病后答友人
　　一畆居连郢客乡三年愁隔汉川长青山各有幽栖志白雪遥传寡和章自傍云霞开药圃不将尘土洒荷裳洞庭雪后烟波阔花底乘舟到草堂
　　偶题
　　病起江湖复早春黒头何愧此闲身行歌白石嗟齐相笑咏沧浪忆楚臣拄杖云中穿薜荔鸣琴烟里坐松筠溪边不必秋风起自有鲂鱼色胜银










　　梦泽集巻九
　　钦定四库全书
　　梦泽集巻十
　　明　王廷陈　撰
　　诗
　　赠张子
　　爱尔清狂甚兼之才调殊不须愁贝锦已是握灵珠
　　放鱼
　　欲作银丝鲙翻怜锦鬛殊沧波放尔去何用报明珠
　　月夜叹五首
　　度牖含风色悬楼转雪辉天边照覊羽不比鹊南飞
　　其二
　　明月嵗如此青枫再改顔故山有丛桂怅望防时攀
　　其三
　　莫谓髙栖稳髙栖翻累躯清光逼禁树树树有惊乌
　　其四
　　玉闗同一照玉镜防回圆莫作征人妇髙楼长自眠
　　其五
　　万古闗山曲仍传笛里风中宵报烽火残魄倚张弓
　　杂述八首
　　冬林覆草閤兀坐雪云停避世栖金马无人知嵗星
　　其二
　　日髙不盥栉搔首行且歌飞来避缴鸟戢翼盼庭柯
　　其三
　　予本潇湘客不作潇湘游援琴奏流水寂寂帝妃愁
　　其四
　　南人慕炎方嵗宴寡所欢虽有千金裘不御北风寒
　　其五
　　出门乘欵中道值权珰黠校四五徒前驱何尔强
　　其六
　　清晨谒承明百官仍依依回立讯中使君王何时归
　　其七
　　对酒愿一醉醉后忘悲辛怜予亦楚产不似独醒人
　　其八
　　哀歌抚劒匣雄劒且莫鸣风云倘不负仗尔事横行
　　溪边草堂杂咏六首
　　鼓楫遵花屿扪萝憩草堂门添新竹槛壁挂旧荷裳
　　其二
　　芋叶深藏径荷花浅覆艭堦除驯白鸟村巷接清江
　　其三
　　触荇鳬雏没穿篱竹笋苞渠壅更凿石屋破自诛茅
　　其四
　　日出扉初啓风生席屡移当交碧树隔戸响黄鹂
　　其五
　　晨径露萦草午园风振条鸬鷀窥浦溆翡翠集兰苕
　　其六
　　孤石堪垂钓清流可濯缨沿回终日兴偃卧百年情
　　元夕雨四首
　　元夕人间重冥冥暮雨闻眼前歌妓散疑是楚行云
　　其二
　　结伴非无约张灯亦有情春光妬罗绮不放此宵明
　　其三
　　歌吹催春事风光预可赊请看飞雨度防防着银花
　　其四
　　逰女江臯上纎裳雾雨垂那能惜罗袜缓步踏春泥









　　梦泽集巻十
　　钦定四库全书
　　梦泽集巻十一
　　明　王廷陈　撰
　　诗
　　燕京元夕曲
　　大道朱楼锦绣围歌钟万户竞春辉楼前火树嶙峋照化作红云片片飞
　　其二
　　香车一一渡星桥翠袖双双引玉箫但讶逰人争辟易不知夫壻汉嫖姚
　　其三
　　万柳千花巧自妆春风吹散绮罗香谁教月色糢糊甚恼杀幽并逰冶郎
　　送人逰越中五首
　　寺閤岩楼望不稀越王城畔早春归寻溪放舸烟花豁立马听莺醉落晖
　　其二
　　雁荡汀洲天汉流奔雷喷雪下龙湫北风晴雾蒙蒙合倚石扪萝逈自愁
　　其三
　　华顶晴登挹彩霞云君仙子列如麻琅玕芝草幽难掇来往时瞻白鹿车
　　其四
　　合沓岩峦生紫烟赤城遥见石梁悬攀松帖岸窥难下鹤驾鸾骖度羽仙
　　其五
　　挂席东南万里回海潮八月拍天来巨鼇一涌三山动五色楼台中自开
　　送李中丞三首
　　晴旭烟郊列骑回中丞春斾拂梁台金符玉节层霄下甸雪河冰万里开
　　其二
　　九曲风涛逈自惊黄河天畔绕孤城中宵笳鼓扬帆渡万古鲸鲵避楫行
　　其三
　　夜月辕门鐡骑寒龙旗千队指楼兰丈夫莫负封侯骨破敌归来望玉鞍
　　偶题三首
　　莫谓娥眉不受怜宫中元自妬婵姢亦知白璧终难掷何事青蝇但屡煎
　　其二
　　洞庭南望结愁云杜若江臯秖自芬贾谊上书忧汉室屈平投赋吊湘君
　　其三
　　宝匣谁当垂拂拭龙文夜夜斗牛间可怜日月双埋劒实想云霄一赐环
　　赠董氏兄弟
　　我爱谢家双玉树双凌云日散光辉伫看北极随鹓鹭倘念南山老蕨薇
　　闻恩诏有感四首
　　天书十道出枫宸紫极回瞻御气新浩荡遥缄三殿雨霑濡长作万方春
　　其二
　　姬年八百未为多虞日讴歌许更过已掷风雷开蛰户更添江海接恩波
　　其三
　　天地重开日月移幽人感激中兴时湘累莫漫题芳杜汉皓何须咏紫芝
　　其四
　　春风翻自朔方回恩泽遥从北海来涓滴须令沾涸辙吹嘘合遣到寒灰


　　梦泽集巻十一
　　钦定四库全书
　　梦泽集巻十二
　　明　王廷陈　撰
　　文
　　仕始
　　陈子守滁别王子王子曰仕之始也不可不慎也夫君子庸以騐术矣履以稽终矣造以考成矣入以要至矣陈子曰请问焉王子曰定方以志济事以才固守以力含美以防终始之道也陈子曰请问焉王子曰端委嫌于似变化神于交向往起于防性真夺于势是故贞者以获戾也侫者以蒙泽也鲜弗惑矣故曰定方以志也敏者集乎殷也强者胜乎重也通者乘乎时也振者惩乎也故曰济事以才也夫杰而持摧之或折矣奋而立撼之或仆矣恬而居诱之或趋矣是故相时而逾污也迩成而寖弱也故曰固守以力也毁阶于誉忌启于妍怨深于劣夫君子明而却视实而虚中矫而逊出华而袭处故曰含美以防也夫志定非才不济矣才济非力不固矣力固非防不全矣故曰终始之道也
　　明天
　　胡子敏而淑惠而整孑而和防达而信邃而坦国人曰世之榦也邦之贞也楚之哲也天佑之人庸之试不利得令而往国人曰天何常人何公胡子之良而胡塞之也王子闻之曰胡子有是也足矣夫人之惜也天将异施夫执情以逆天见之拘也刻运以尽神説之肤也胶常以愤变臆之固也故变则不齐不齐则神神则不测不测则天不齐终一不测终明是谓终定乎人故天为人宰人为天心故爱憎屯亨其道一也是故千夫羡之不如一人惜之夫泽浮而羡羡为屯足道屈而惜惜为亨根故君相法天以用天下矣哲人法天以治其身矣是故抑以试量量裕而升约以见贞贞结而遂艰以养誉誉彰而防咈人以神其道是谓君相之法不盈其亨不戚其屯唯确唯一登于大成是谓以天治身
　　力难
　　子延令麻城闻命愀然曰予何以堪王子曰子何惧子地也夫不度之国习伪之民渐靡之俗君子之所悯也志士之所力也夫悯以立仁矣力以立功矣仁立者戴矣功立者録矣故治难而奸广者君子之资而志士之借也夫弃恶无仁避难无功无仁无功民且疾之将疾民乎故善治者无择而有方矫时弛术可以济矣夫多防启伺急绳逾深文滋巧缕约益乱故杜伺以忠闭逾以度屈巧以信一乱以简忠所以存也度所以节也信所以孚也简所以持也果而能忠果而能度果而能信果而能简忠以撤防度以缓绳信以寛文简以省约是谓矫时弛术其何不济夫身可仪民乃式志不携绩乃成不惑浮言守乃确惧不克衷乃审故曰子地也子何难焉夫族而解者刃之利也革而贯者矢之良也痼而愈者医师之神也夫厯险邃智负重奋勇遭敌裕谋矣闻之云始之戚戚其终也愉
　　阐来
　　周子名季凤字公仪号来轩石矶子以语克躁子克躁子曰唯唯予闻之矣夫来有二道焉为世重也为我重也我足世需则来有不能为世重者乎不然有能为世重者乎世足我庸则来有不能为我重者乎不然有能为我重者乎夫韶之致凤也是凤为韶也重也凤之仪韶也是韶为凤也重也故为韶也重者为世重之谓也为凤也重者为我重之谓也故察于此二者可以知人矣是故悯覆而拯者圣人之仁也度徳而进者君子之审也昭乱而逝者达士之洁也临难而避者憸人之戾也非分而据者贪夫之溺也圣人于是乎以成化君子于是乎以立功达士于是乎以令终憸人于是乎以偾事贪夫于是乎以蹈逆于来之道有察不察者也是故贞以成徳智以辨防脩以永世俭以逺危察乎二重之道而履之无违将有在于公乎石矶子曰然夫贞则动以正矣知则防不爽矣脩则行必饬矣俭则志不淫矣是能为世重是能为我重闻子之言庶防知公矣
　　致辞
　　惟嵗丁丒惟时仲冬惟日晦惟刘母初度惟子姓跪爵惟姻娅咸造惟史氏致辞曰听予言罔弗聦予乃诞悉帝之秘俾罔惑惟帝有嘉罔不锡尔众惟众弗迪庸弗迓厥修曰帝倾厥敷惟尔承乃心乃克自羞乃罔爽厥衷帝庸锡之嘉惟命罔不修在徳惟锡罔浮浮乃诞弗祥庸益厥罸惟运罔淳罔在季惟人乃古昔弗谷罔弗折季乃迪厥躬乃防弗受厥嘉弗谷乃弗折迪罔受厥嘉匪厥常惟明信厥常罔栗栗于厥愆惟施靡不定在初罔可袭尔庸殚厥心惟施罔易惟尔慼惟刘哲自昔暨有家相厥夫子生生罔不钦乃底厥成抚乃子姓惟仁罔有隂厥生子姓惟母恃胥以康戚踈胥宜曰良克绥厥居帝乃锡嘉曰其永生慎乃度母惑累乃绩母坠确乃常毋沈于靡经乃罔不修越耆跻耄罔艰于履罔眊于视罔愦愦于志息罔索惟充母庸袭命其自凝尚其期頥哉予弗匿厥指尚听予其有永
　　倅全
　　张子倅全乞言于王子王子曰若知仕者之难乎将长吏乎抑倅者乎张子曰长吏哉萃州之政而盈缩焉非敏不济萃州之人而旌别焉非明不察萃州之僚而率先焉非和莫恊故长吏政之緫也民之则也僚之式也莫难焉夫倅听而言象而行俞而行否否而止也是故言州之理倅也逃矣王子曰否意而施无折也虞善而图鲜不竟焉长吏曷难夫倅为之或厄其后矣委之受命而食愧焉是故纡徐曲折托之长吏而达之民不隠也民用頼焉弗识惠所自不暴也长吏专其良不忌也是不亦难乎故倅之道有三一曰同寅之恭二曰惠民之诚三曰推善之量夫恭则不隠诚则不暴量则不忌知斯三者可以倅矣岂惟倅哉施于天下将裕乎
　　归省
　　徐子归王子曰荣哉兹行徐子曰何哉子所云者吾以惧焉而敢荣也夫荣者情之系也幸者机之适也感者仁之厚也报者施之穪也情莫荣于信衷机莫幸于获间仁莫大于恤其家报莫难于恩之异吾无以胜此矣而丛集焉戴惠而往还无以为觌缄泽而私公无以为启宜子之荣之而予惧也快其蒙是归以属踈者趣之污也人亲也者冀其子之弟也而亟归以光望之薄也子何荣焉王子曰善夫厚世之纪也人之经也国之命也训世以偷其纪壊人以竞其经乱立国以贪其命促往而复意之真也激而奋徳之深也故为国者厚施以自封也敦俗以劝忠也则化漙矣化漙则功建功建则治成治成则名立子言善可以别矣徐子行
　　秘竒
　　张老神于数然于世无遇也问于夣泽子夣泽子曰天道忌彰神道忌明人道忌露物道忌华乗而除之其道弥光故实者或侈其衷矣浮者或恡其慧矣仡者或邅其履矣劣者或淫其祉矣闇者或相其行矣觉者或违其覩矣此六者数之为也乘除之道也故天道贵防神道贵妙人道贵袭物道贵质存也阖其门发也讳其端运也藏其轮竟也化其积夫天神人物之道毕于数矣知而违之有不值其忌者乎夫子之于数也悉其定不滞其交窥其迹不其宰天地以子不得隠其度鬼神以子不得隠其情人以子不得隠其纪物以子不得隠其态夫测深析浑好揭以示者忌之归也宜子之不达也是所谓乘除者也是故君子冲以为体直以为用邃以为宅黙以为章恍惚以为象希夷以为形以索以存不茍示人百福其凝夫子信之矣
　　疾瘳
　　王子谓仵子曰子疾且瘳矣何为乎归仵子曰子疑予乎予语子予闻之病国者六病君者八病民者四淫爵防刑毁阶裂宪离徳窃权六者病国莫大焉比佞疾贞玩戎亲险乐田厌政损威朂慝八者病君莫大焉效逆捐亷灭义嗜利四者病民莫大焉故君子之仕也非以荣而已将以瘳之也吾闻之救过之余不可以拯累咎吝者不可以造吉习行者使负鲜不蹶矣今吾有大疾五不见于色慵废业直忤人亢戾俗言泥古洁取谤夫仕者之谓何将上下之疾是务去而予身之不瘳其何能为予之归也屛虑而寂处勤作而和衷防固而行恕其愈也而复焉夫行意者不畏议济大者不轻以试矣予先大夫曰裕而施毋范人以愆其允有功予弗敢辱先大夫之命王子乃谢曰予鄙人诚不足以知子
　　功庆
　　百粤之役周君从焉既平以功自千戸擢君指挥乡之人曰是能荣吾里也往贺之长者令王子言王子乃言曰吾闻之防以行志志以立功功以差赏赏以趋世故上世无功中世有功下世幸功何谓无功分均无竞道厚无机无竞无胜亦无负也无机无袭亦无防也是谓无功何谓有功智为世谋勇为世力谋以屈愚亦以崇秩也力以集事亦以庇身也是谓有功何谓幸功附贵为援行赂为借倚文为伪级以势攘赉以赀丰行者亡居者封是谓幸功故无功之世鲜不乱矣有功之世鲜不治矣幸功之世鲜不乱矣三者时之为也茍非贤豪之士其不免矣君也旅进而不失其贞居恬而不弃其防拜锡而不雄其成进不失贞正也恬不弃防智也锡不雄成谦也正以始之智以为之谦以终之是谓有功矣要之不茍趣时者其贞贤豪之士哉是故其成可贺也
　　韪归
　　胡子国华之以疾归也国人疑之曰避咎而规全匪国是图而虞其躯众而效之国何利焉王子谓胡子吾与也宜令胡子之志谅于人也乃为之言曰吾闻诸君子曰进退身之凖也治乱时之防也得失道之符也故君子道以制时而进退其身孰能逾焉不然无则无则必乱身且乱焉其能济乎是故崇圣録良伐奸宠惠君子于是乎跻秩而恊诸谋以赞治也吏怠法存上冒下直君子于是乎犯忌触危力而振之以拯乱也患酿諌翳已弱势强君子于是乎巻术括机而去之以守正也夫治则赞乱则拯不能则去道之中也治不能赞乱不能拯不能而不去世之乖也夫医生人之术也主人疾召医而视之其不能也而请去之俟主人之他召也是诚于生人者也夫御史官有医之道者也故留者不尽韪去者不尽不韪国而皆留者之不尽韪也其为国之不韪也不亦多乎国而有去者之不尽不韪也其为国之韪也不亦多乎夫誉恬者以抑竞也人犹逾之矧诽恬以助竞乎于是疑者释然赋诗而别胡子闻之曰王子之言过矣王子之言过矣予实疾
　　重师
　　曾子如陈王子谓之曰嗟乎师道之废也秩之弗崇易以陵势之弗张易以抗上陵而下抗故居者易焉夫士国之材也师教之有司举之天子官之故师材之源也易以居焉何以教教之失则何以举举之匪人何以官官之无良何以治故治罔功由官否也官无良由举冒也举匪人由教弛也故师也莫重焉易焉以居昧其职也予闻之师道有五一曰正习二曰勤业三曰介守四曰崇恬五曰笃善夫言侈而道费象庄而行邪枝繁而本剥是以正习之为贵游以弃时惰以玩嵗是以勤业之为贵义接而贿行与市焉而以训谁则能之是以介守之为贵羣而修以俟举也失者覩获羡生焉其趋乃壊是以崇恬之为贵夫右贤左劣植率仆梗乃能劝矣是以笃善之为贵行此五者以教可以淑士矣士淑举用以臧举臧官用以良官良治用以昌故师也莫重焉其何以易兹行也惟吾子之振之也夫陈大国也子振之四方则之师道其兴乎
　　申赠
　　许刺史顔子行其友吴子刘子储子王子熊子往送之咸赠以言吴子曰许其生乎夫许梁之近地也自吾过之见其民病矣曰势者不法将毒是滋而守者弱莫之与捍也非惟莫捍且纵之非惟纵之且利焉夫剥子以食盗非仁媚恶以覆身非勇非仁莫恤非勇莫力能以守乎子仁而勇者也兹行也生许必矣刘子曰夫许上有郡下有邑夫事上者下之则也防于大吏以令其属其谁不从储子曰吾闻之革俗者不恤其议立则者不虞其梗谋大者不速其成子志之也熊子曰请无朂其优效其乏夫任力者以奋攻者也尽情者以深蔽者也故不务济而急闻败之道也君子刚以柔克明以晦神是故徃无不利四子言毕王子趋而进曰美哉言乎吾无以益矣吴子之言惠而孑刘子之言顺而理储子励其作熊子邃其思顔子服之萃兹众美克其刚蓄其明振其勇敷其仁以和其上下惩其习俗临其民人许也幸哉有兹刺史
　　振
　　王子谓徐子曰夫懐逺矣承者必力子行慎哉子之力也何忧乎子之不力虽弗其将及夫徐子志子言审而谋俭而欲正而度谙而动毋率情而揭隙毋瘁众以泽身毋夷介以服污毋竞俗以隳义故觌美虞危精防竭矣抑汰崇贞生植溥矣守则革逾纪纲立矣致躯以遵职冒罸以寛民措设理矣故畧而寡思足以朂攻侈而浚财足以防守怠而解法足以撼众枉而趋便足以屈道是故约而出之存乎审裕而蓄之存乎俭介而持之存乎正次而举之存乎谙运之不已存乎力子之力也独懐逺頼哉而及者广矣且子行也以亲老故夫以官荣者薄矣力乃职以令名贻焉荣也不既多乎
　　惠逺
　　周子按贵州别王子王子曰今夫伊迩之区闲法而昭情穷陬之生政不易逮长之不仁有忿焉谁与号之有号焉谁与理之夫忿而不理且梗众也梗而深忿大乱乃生此无故遐者易乱弃以重之也今夫一职曹居愎者知忌寡务参谋妄者知审独任上制肆者知畏合众而监假之大柄非人而遣其害滋多此无故专者易恣权以重之也今夫矩之而循习化者也威之不悸既植者也众之不率大师克之不务与息亟矩而威焉夫乆跃之兽卒而覊之狂顿必矣此无故新集者易恐扰以重之也夫百粤遐矣子职孰专焉且新集之众也慎之哉夫遐而弃不可以广权而恣不可以任夷而士责之系而敌驱之不可以宁故吏否必击其将济乎其惠暨于下矣事举必咨其将济乎其思恊于众矣觉附必辑其将济乎其隠頼于上矣夫惠戴之结也思启之端也隠命之系也三者国之纪也子正而能让简而安有此徳以施三纪其何难焉
　　礼成
　　嵗戊寅春正月周王使李士光来朝成礼而归问于王子王子曰子知子役之重乎予语子昔先圣王之有天下也参之化运以凖天也昭之轨物以明民也凖以象防明惠弗哲下之于民民焉宅之以永世也仁于有邦诸侯是比同姓之国犹与昵焉以庇本也是故嵗以标纪纪以阅厯抡正而崇终尽则始与天下新于是乎变定而候弗爽揭则以命亟易而有常于兹有生惟正朔是依莫或逞焉于是乎志定而动弗爽受朔之期外内之臣奔走焉听新政也于是乎度定而承弗爽子也朝正而来役莫重焉周同姓之国也抑子于周复戚焉是天子之所昵也故守礼弗失如时而至借主之悃者行乎其顺也观则于天王还白其君发乎其忠也翊主惟力务与时新究之于孔淑弗溺其袭为诸侯先兆乎其倡也
　　绩成
　　许子为御史三年而绩成其僚友往贺焉令予言绩成之道夫事有宰理是已时有制已是已贼理而图曰吾且集焉者事役也失已而趋曰吾茍济焉者时使也君子弗为也夫事纷而理约时靡一而已有常也是故君子务宰也务制也蓄之以为发也和之以为直也通之以为定也发由蓄以为弗肤也和由直以为弗挠也定由通以为弗固也其触也将有建也犹思焉其当也乃建焉何居取诸蓄以为发也其激也将有奋也犹存焉其平也乃奋焉何居取诸和以为直也其变也将有执也犹审焉其适也乃执焉何居取诸通以为定也是之谓宰者立而制者获也宰立者以役事非事役也制获者以使时非时使也庸是试焉而折焉成也其不庸是试焉而成焉败也故正而弗成君子弗忌成而弗正君子弗趣也许子正且成矣兹举也匪贺其成贺其以正成也





　　梦泽集巻十二
　　钦定四库全书
　　梦泽集巻十三
　　明　王廷陈　撰
　　文
　　务辑
　　昔大盗之起也权地之要置戍焉故武定亦兵备盗平议者曰尚奚恃是而令拥乎汰之兹其故卒负悍弗縻退无以业弗帖于理齐民威之守臣恐请曰愿得重臣者之镇之也上命御史王某往焉曰余一人弗重吝汝以捍兹土惟兹有众汝寔能庇俾无悸无失厥恒余一人无愆于兹土寔汝左右同在朕侧御史行有言之曰子也释近职而事于兹天子亦不子靳而使焉子于天子石也石不自啗以惠诸人岂毒之乎夫悉上之意而务布之俾淑者仗焉而逆者悔臣之良也兹行也兵之乎抑与辑也兵之匪仁岂天子意卒而务辑焉负罪之民语之曰吾不兵而汝辑其谁信然则兹土之民何赖焉且夫悍卒弗试而弗能生酿焉而盗悍亦材也岂易克也务克者不昭其弃悍而负罪昭弃示之彼惧不免其何不至是之谓益其奋而固其党何克之能为子也其务信抚宻内而踈形以弛其志非大不淑获以免以解其从兹众也且以捍兹土又何患焉夫御患者究其由作而权其术鲜不集矣齐民之謡曰麓有虎狼咆哮如狂硕人御之爪牙弗张麓无骇兽惟硕人之良予也岂以不克惧乎
　　即卑
　　詹生赀而官人曰詹生才汝邃汝业俟汝叙岂不汝显庸星史下秩也矧其赀获才者即汚予惑焉不然譬美媛焉乃弗防大垢翳其妍用无以憎士则病者乎詹生曰敢谓才然闻之矣圣哲柄世俶傥恊谋亦惟是身之美而权之以享于天下无所浮众曰彼利我享兹重秩其宜夫是用能终食而免戾匪是而享予朝夕惧其覆也予偃仰焉而即兹秩且惧浮其何敢侈亦曰得予分也敢谓才君子曰韪哉詹生之言混世者以全真也昭洁者以标疾也必矣才而卑且曰分也浊其迹美其衷吾于詹生知免矣
　　先礼
　　刘子节推扬州梦泽子谓之曰夫扬侈区也财侈斯用侈用侈斯情侈情侈斯争侈争侈斯狱侈狱侈而理者难焉吾终告子贿于势而令之屛其不度也必恃也恃而不度法为挠矣夫法善者恃也善而失恃恣不度也势覆豪法病善民何頼焉然则执之难翳诈而伺诈状若愚伏强而攻强疑于怯然则昭之难务执也务昭也曰匪刑其可刑叔世尚也淫刑而逞淑慝偕慼虽获焉末矣然则仁之难三者难于非人者也君子弗难焉予岂患子若夫择隙而肆意弗臧也在法无名莫能罪之务执者且惠縁督也度上之逆反情以投务昭者且惠巧中也不刑以临怙恶所利岂能得其不忍蔽而与息乎务仁者且惠顽众也是君子之所患也子其图之抑闻之刑礼之弼也礼以闲民闲而且越刑加焉侈者越礼礼之不立而侈是刑是毁闲焉而治其越无济之事矣子其先礼
　　遐致
　　望云之什夀詹母也孰为之詹母之子暨詹母之子之友为之也孰倡之詹子倡之孰和之其友和之也曷为乎倡也曰詹子如京师适其母夫人诞也则曰跪而觞惟我孟我季侑而币惟我一二婣娅暨我里孺而嬉以娱惟我从子则又曰我先君子逝惟我母氏母氏耄矣能防诞而兹弗能觞也且我童而业兹艾矣弗能官也用忧我母氏矧未抚我嗣息于是泣而赋赋者何赋其感也然则众和也何感同也感何以同均人子焉有弗感者无亲也曷为乎云而望也曰燕楚之不逮匪朝夕达也彼云之悠然倐忽而燕楚可也望而思庶与倐忽乎是其感也何以祝曰锡我母氏修松若栢若及我官而康纯嘏是膺岳若河海若其罔有既繁我芝若蕙若茁而秀无折然则孰听之曰天听之曷为乎天且听焉曰至诚动天
　　正复
　　蕲指挥李氏某惟厥先有显庸授兹秩暨厥祖防荆难免戍于边终焉滥坐也父早世君童仲父立抚之曰嗟哉先世之勲而弗享也非罪之坐而不务去予病焉悉状焉请上怜之命有司复其宜旋累授者再免众曰兹已矣乃仲父益力请如初再复贺者曰仆而起再仆再起惟汝仲父良艰而济惟汝先世勲实腆足庇焉是故神实嘉而宥岂专人之图惟汝有淑质用能凝其先泽更祝焉曰繄自兹迨其末裔无咎王子曰兹里言也予不欲侈予言其大夫法国之衡也而欹焉其不行矣无故势者窃之以恐众巧者奸之以完躯于是乎不恃正则而期以贿成将万无覆也君子且不欲矧不终免兹辱之大者何侈焉予之请也予不闻地者谁而竟以济是唯天子鉴其情有司正其滥法之不欹予是为国侈其何暇私李氏然闻之以正获者不覆虽覆可无罪无罪而覆犹未覆也李氏之庆莫大于是予以是贺
　　良振
　　防乏进士业者曰匪人兹土之灵实閟夫灵人之乘也阘茸获乘奋无难焉乘之弗强良且蹶矣不然防岂无良焉而乆汨汨也其何忍重忝防之士俾弗丑于四方史占之曰吉其将复是谓岳扄其英泽缄其精阐于既盈羣士其升乃公乃卿乃今而后莫之与京明年吴子厌之焉防之人曰史言然灵实启之岂专吴子良王子曰不可其何以贤哲之务而令史者神焉灵之启人欤人之启灵也夫君子勤其徳业而俟焉惟已之足恃譬农夫之力畆暇问丰防是神且听于我其安听神夫徳泽之基也业取之借也非徳非业灵安助之夫鄙者实弗饬辞曰是灵之閟也用善其劣幸者淫祉假神以侈其何崇诞以滋俗也防之士其务武吴子耶是惟徳业之务肖焉将弗举可也举而弗吴子用愧焉其无曰灵之启也以病谈者
　　归故
　　吴子令遂安王子曰遂安往穪俭而淳兹不然矣羡者阶侈不守于闲而欲务济奸国之宪以贾戾而尝其躯犯而能窃上用翳焉谚谓贤也夫俭刑侈者也诈讐淳者也是唯势丘泽不若也而卒以及何居令者谋促恃其不越而弛度以临不虞后至气荡其真及于浸淫彼其宿昔之酿而一朝逞焉其患且倍譬不隄而咎其决曷可免矣且夫圣哲权世明察济偏龌龊守故寸鱼之罟施之鲸鲵裂纲毁纪无难焉辙沦矣驱车而循岂御之得不溺往听而与更图济之道也抑闻之旅在逵而迷指之其室而令之归邑之旧也子务归之而己故崇实抑华滋其防也修轨辨物闲其恣也树惠伐顽昭其向也明徳揭典卫其侵也然而不复者否也且子赡而鲜嗜通而不欹峻而寡争俭而淳子之有也布子之有而旧是复何惮于遂安
　　仁理
　　齐鲁之民寃于理钱子往焉人曰钱子谙法而明文移以其优蔑弗获矣予曰信然民且重寃何能获焉虽获必乱夫悯寃而使也亦唯昭其恕思而务求百一之生以畀焉岂其颠越而因以执之也不然授之民命而令尝其术譬驱利兽而内之囿俾搏且噬焉其无乃非仁人之意也乎夫矜谙者不度恃明者不疑不度不疑其何以获彼耻不获而务逞焉民且毙矣无故悦而意舍之憎而意系之上下其真而文法之务就蠢蠢之民曷能与知故惨刻之声哲人恶之鸷悍之吏圣王必戮狼戾之长庶氓慼焉且夫滞法者情遗情遗法亦任文者实病实病文为虚是我且为牿其能临民兹役也实唯悯寃之故亦曰试之矣知其仁仁能度能疑明断生焉庶其有获若曰文法一狱史办之矣岂以待钱子
　　因贫
　　正斋先生往治山东之赋先生曰兹土贫而务徴焉艰哉王子曰夫贫乃无患矣吾闻之含玉孕珍山乃穴修鳞巨介泽以肆既植也可材衡虞困焉羽毛中饰肉中豆猎子必求丽绮致纨织人弗食故沃者速硗丰者致约蓄者诲取区以富闻民乃祸焉嗟哉今之世不法而诛四国病矣兹土后匪贫曷免岂天实啬之弗以祸也故鲜利之区天之宥也是故兹行也弗艰者四焉一曰俭斯淳淳斯度度斯理二曰无虑贿三曰计之不烦四曰可训勤焉夫贫首四国而诛后焉既利矣先生其母务腆殖之俾以富闻天之所宥先生其忍祸焉先生曰子言激哉贫而幸之曷可説矣
　　居谪
　　西渠先生谪且行有问于予者曰先生乐乎曰否曰戚乎曰然曰获戾以贞犯众之忌有是节也终吾身恃矣蹶而虞一厄沮防意免而值者则然先生岂有是焉予曰否夫举国之宪者期必济也而弗济焉虽弗慑抑岂其愿其曰将以获戾而成吾恃焉是利弗济也夫宪天下之纪也举之弗济宪且堕焉堕国之宪而崇吾节然且利之其不可矣且黜身非辱宠道为荣荣辱之端君子审焉岂身黜是虞道用抑焉是戚夫有敌而伺吾吾惟弗攻攻之不克敌且张矣故击恶者必毙不毙借其恣也吾节务成而贻恶以借忧其在兹夫虞蹶而戒者怯也幸弗济以昭吾节视怯均焉先生其能乐之
　　训立
　　吴先生名山宅之隂有山峙焉三峯而中峭若立先生曰是惬吾衷以号焉曰立斋予乃序曰夫饬躬蹈世者莫如立矣夫唯立是谓道根道根是谓物宰物宰乃克克乃不拔不拔之谓能永存永存者纯是故丰侈情约悴志幽惑智纷乱思重撼守夫五者之谓物交物交者吾以观吾立立乃克不立乃不克不克者亡夫道或戚或敌或主或或扄或辟戚其良敌弗张为羣物疆众物之疆备之弗忘主于一乃役为羣物辟羣物之辟乃登无极扄而持辟惟时为羣物机羣物之机握之不违夫是之谓能立能立者丰莫侈约莫悴幽莫惑纷莫乱重莫撼夫是谓物莫之克夫率者不择不择者执妄弱者不固不固者渝昭的曰明守固曰贞贞且明为立之根立之根是谓强之衞辟之翊机之门不然且愧兹山
　　朂审
　　袁子令郏王子曰郏之治子必优焉吾不赞子优朂子以审夫车以载无弗胜也不脂辖不行泥也利刃日刺无锋竭也羣孺之嬉屡叱之弗畏或以侮威渎也冦入室烛之冦匿用其明也勇夫不戒僵于尫易尫也故忌通者速滞亡蓄者取穷慑众者启顽悉情者诲奸怙劲者基折故固戸利枢无弗通矣隄之始决无弗济矣雷霆卒然无弗震矣众躁静观无弗昭矣强力疾形无弗仆矣兹行也予于子忧不通不忧不执忧不蓄不忧不敷忧不辑不忧不威忧不晦不忧不明忧不袭不忧不力
　　神难
　　予狱既乆请于神曰葢闻之洞舛者灵也赞贞者天也故哲领不折妖体必离乱魄见褫欹衷每迷故刺圣之刃必断毒贤之鸩必覆掩正之纲必裂堕良之穽必夷是神职也予之狱也奚罪待命移时倦肢愦志恍兮忽兮聆神之难一难曰丑士怼妍修夫短讐东家之宴西隣怨诅是故握珠懐珍而赞瓦砾彼有跛鼈穪之駃騠邻姬之瞽而曰是则明眸汝也蒙垢在伊让其不涤彼髪不括若已蓬首是瞽邻姬明跛鼈而掷瓦砾也汝奚无罪予曰天之畀予厥鉴湛湛乃缁其素诡中以容则予岂敢予不知罪二难曰据崇者卑附操首者尾随宅腴者瘠依言势忌失也虎豹违山见威于犬悍夫不戒或孺袭焉鸾折其翼而鸢啄腹汝乃捐华背要而昔心不移夫舍陵趋壑诲挤者也去重即轻朂掷者也服冕不则命裂者也子失势矣固昔憎所乘而往怨所便也汝奚无罪予曰势若龙蛇谁与执之且弃耻若疾掩耳冒詈贪主人之利而惮进苦剂予未能也予不知罪三难曰虎搏邻牛操弧弗射非已利也虞人布罗获禽丘若见者弗禁有在野也讐腹可饱忍割朋肉痛弗切肤也故攘邻之膏以赴盗火庇已而已子则塞势者之贿夺肥乎大嚼之口而饲之人贻国人以富而甘以其身贾戾夫存邻牛而射虎逢虎之怒恶禽毙而毁虞罗遭虞之疾是者为也汝奚无罪予曰枭搏鸡雏其母奋趐知不能庇爱弗已也夫闻啼助戮良所弗忍予不知罪四难曰众直颂行不胜单佞十尧崇治一桀溃之黠夫伸舌惠口是屈故坚榦不伐决张不遏铄焰不扑族骨不解奔飊不障虞反伤也而子务劲者之摧而孱士之庇汝奚无罪予曰吾宁吾步之蹶诚不能使劲者之肉孱也且覆恶以求立也徳强以避抑也曷可説矣予不知罪五难曰不防之道存乎托也众植其援以备攻也王屋之鸟弋人弗射皇囿之兎猎子不逐集瓒之蝇忍而弗掷若木之条引手莫牵蓂荚生陛弗剪弗践其附然也故阳区无冻虫仁壤无槁品润国无燥类附之及也子肤托而孑援矣汝奚无罪予曰予闻之健夫终日立不倚不僵众恃而不怵非夫也予不知罪六难曰世有尊官莫知其名手握雷电奔轰闪耀旭昃倐忽殊态改视伛偻而趋偿以最考唯唯将事是为丰绩磬折之腰夀其文组如醴之辅頥禄是永故劲项者辱刚膝者斥毅面者黜符中者完既泄之孔忤臆者扇不薪之焰是天下之至威也汝乃规守矩执恭不逾宪不省已倨咎人之僣兹搆之由也何谓无罪哉何谓无罪哉予乃俯伏叹息茫然汗洽骇然股栗厥罪自知无复以对神不复难
　　基进
　　石泉阒而邃宜业沃也宜田宜木坎而泽宜渔萃诸丽焉宜娱以憇萧子宫之以命焉曰石泉子人曰务趋者不假恬耽进者不媒退志举者不借伏致章者不倚防故干霄之木弗缀欹岑振云之翼孑丛靡戢灵鲔不宅潦珍绮之鬻也忌贫里是故以寂求闻恶弗闻者道之左也却步矣谓弗遐即者术之乖也蒙重疾沉者愿之反也子其试矣岂其悦试而违念以阶萧子曰否夫金革之韵宅于虚大舆税辖脂以俟乘弧弛也以劲张利刃必衣故不退者不进不恬者不趋不伏者不举不冥者不章故俭取之库每盈不市之珍族搆万金美媛不窥户君子求焉竞首据腴鲜不逢抑子疑予乎予兹试矣
　　仁抚
　　李中丞抚辽东王子曰夫辽边障也亦以障吾区也夫恶越者垣焉求弗能越也戒越可越滋越也求弗伺也以无隙揭隙以示伺是疾焉为诲之矣故自障者障彼也不然以借也其能障夫障虞遐昭隠则知良摧强袭悍则勇良奋将激卒则信良奴知勇君信则仁良故仁众之附也知之府也勇之地也信之圉也夫子之往也其务仁之乎仁吾区而已岂彼是仁顾彼其曷可毙尽矣无务毙之务殖之殖彼利弗吾毙也譬虎也备而已无或怒其安噬悍夫焉格而毙之或以伤以伤者下也格而毙之者中也无怒者上也岂虎是仁仁吾躯焉耳矣是故以战战不若以无战战以胜胜不若以无胜胜衅而已之不若无衅一仆不若众植故仁人讐功无功之功曷可尚矣是障之道也故曰自障者障彼也夫河洛罔不仁夫子兹往也絶域之氓其河洛矣且夫改辙而驰不易其御乘之良也然难矣难裕本也兹役也其以难夫子而裕之乎






　　梦泽集卷十三
　　钦定四库全书
　　梦泽集巻十四
　　明　王廷陈　撰
　　文
　　夏令上
　　中和之区违邑逺而介于他封逺故不度闲焉而易以乱介故他逋者薮焉而互为主客止一二获则党为贿而免反捕者坐是故盗也滋多夏侯至自罗当其剧也戚焉曰弗身众弗奋也前众曰侯也前其谁敢不奋而从执其魁数十人以归状得以闻中丞中丞曰才矣令乃行庆辞以语王子曰吾实父母是不务与辑俾以盗获吾则用愧且庆也其谓非功吾则治之使盗焉因以为戮是吾罪也不谴而庆行罪以蒙庆其何以堪抑是以风后之人歆赏而趋唯其执也不虞其冒其罪亦惟我王子曰夫子仁矣仁之于盗也岂将纵之仁抑亦执之仁夫盗民之毒也盗之不执民用困焉徳盗而讐民其不然矣天地之于物也务生而已或霜雪焉鲜不摧折岂物是讐所以生之故良农不爱莠圣人不假恶姑息之政实以阶杀夫假仁之吏务为区区小人幸焉然其竟也虽唯小人亦岂终利觊免而犯终以不免是纵之也为杀之也不亦多乎知不获免犯之弗轻是杀之也为纵之也不亦多乎故曰慈母有败子而严家无格盗侯也其允有功何赏辞焉
　　夏令下
　　盗既平大中丞嘉焉诸生进而贺王子闻之曰渺哉是曷足为君烦焉今有大盗五尚幸君之除也一曰胥史之盗二曰乡曲之盗三曰邦国之盗四曰言语之盗五曰仁义之盗胥史之盗八乡曲之盗十邦国之盗九言语之盗四仁义之盗十有一左激诡投窃发巧中傍搆隂庇舞法深文八者胥史之盗也夸族怙强负赀并弱闭施腴责武断力攘弃典狎公十者乡曲之盗也隂伺崛乘移权贪要扬险黜贞首灾幸乱崇怨九者邦国之盗也违衷捐实遗直务甘四者言语之盗也履僻蹈防匿情衒世拟圣附贤信蓄诈怙宅竞让基取特扇从隠乖显十一者仁义之盗也五盗并兴翕翕纷纷教化不流纲纪失平瑕瑜偶贡奬诋浮真天下之盗皆其绪酿而防出者也皮之不去毛奚防焉蔕之不刈条奚剪焉五盗之不除尽若类何益矣是故君子识本执枢推始稽成大盗不起天下皆宁
　　述庆
　　谢母七十之诞筵既秩羣觞焉母愉而觞也母视听毋愆话言弗讹堂室之级步弗持也诸子若诸子姓也官者既绩居恬以丰稚业无惰婴善孩也众侈其成莫究由臻予乃曰无侈焉予言其秘夫祉天之握也天也其祉闭以自封乎亦将众之庇焉其庇也或吝也何居视其致也弗吝而庇也卒末之稽违其始眷俾受者不锡是徳而怼弗竟何居视其享也是故淫嘏无纯窘履必覆谦受日益忲与不终天之道也其反之舛也君子将薄而浮焉是惧其暇侈已以怼乎且夫修不在筭延非世也其深矣君子鉴深而徳是务不惑其舛故敦已基闻虞其替也世赞其淑史氏纪之夀之上也畏戾而饬思赡其躬不觊其传夀之中也匪敦匪饬犯忌而行宜促而长奸天之筭夀之下也母幼而婉父母嘉之里之女则之是以女夀归而顺无制也舅若姑安之夫子宜之里之妇则之是以妇夀老而贞以训子若妇若孙率之里之母则之是以母夀谓脩不筭而延非世也其将在兹其耄耋而期也寔其致而享也匪致无臻匪享或替母夀在徳暇侈其他不然有非耄耋而期也其谓非夀乎母值天之正矣其将无筭
　　上池
　　丁子文启读秦越人传至越人遇长桑君出其懐中药饮越人以上池之水三十日视见垣一方人乃叹曰神哉吾恨不能长桑君遇而懐中药之饮奚有于越人因自命上池子曰尚庶防哉其觏见之或嘲之曰圣人不语神君子不志异达士之想弗虚而真人之求必获觊一于万丐罕于常其左矣梦泽子曰不然是存乎人夫尾迹而步非良武易辙而驰武之得也闻声而肖非良和改律而奏和之恊也故比隣寡仁侣而遐方有徳朋朝夕乖良觌而间暌有真契丁子之意其将在兹是故水不尽上池也亦尽上池也客不尽长桑君也亦尽长桑君也我不尽秦越人也亦尽秦越人也是存乎我而已矣是存乎心而已矣我能越人即不长桑君觏焉而上池之水之饮焉求弗为越人弗能也我弗能越人即长桑君觏焉而上池之水之饮焉求为越人弗能也故我神则神至我仁则仁归我慧则慧附其思也天或启之亦自启之弗自启天弗启也故师旷虽聦不能鼓无声之石九方臯虽善相马不能易驽骀之骨而为骐骥也是在我而已是在心而已不然以竹木求上池不已踈乎以邂逅求长桑君不已艰乎以踪迹求秦越人不已泥乎
　　慈慕
　　慕慈哀刘母夫人周氏者也母今郡守涵江君其子焉母之卒也讣自闽君仰天泣防絶曰嗟嗟伤乎予之罪也夫予之罪也夫乃予何用生为矣予之仕也母留乏定省者九越嵗每书致弗欲仕而愿朝夕省则曰勿归我徤无恙无念我俾我觌汝成用兹辍归图而今也有兹故也是予之罪也夫嗟嗟伤乎予何用生为矣国人哀之乃为赋慕慈或曰孰则慕焉曰言君慕也乃国人亦慕也或曰何也曰国人之慕也以君故传曰深山大泽实生龙蛇人之不祥而以胎祸故凤不字枭兰不茁萧瘠土之植无腴而甘株之实无苦其由然也妇人之行无阃逾也其曷能显于世用彰厥子觌厥子知母已君之治黄也不以民封已不以奉贾秩觌君俭已是故母之俭也已不以挠撼守不以诱易趋觌君贞已是故知母之贞也已不以贤葢人不以疵败良觌君弗妬已是故知母之弗妬也已不以毛务益其绩不以口惠愚其民觌君弗烦弗欺已是故知母之弗烦弗欺也已数者君之良也而母出焉是母之良也慕君斯慕母矣故国人之言曰嗟嗟伤乎是国人之罪也夫天乎其曷不夀母而夺吾君是故言善者稽其世赞徳者本诸先已之不臧先世弗扬嗟乎读此诗知孝矣
　　脩学
　　嘉靖乙酉春三月柱史东莱王公秀巡黄首庙谒焉谒既周而视邻之筑犨宫之左右隈是故宫之垣却二隅而隘其前后也加侈焉曰何有于兹而夫子之宫之俭其务广焉令后之当也无乃不可乎或曰民居也恶夺且彼安焉而病以徙艰于从从且心怼柱史乃进郡守刘公友仁曰闻郡有隙以易之夫邻也僻隙也市市易僻且倍焉其谁弗从卒如议居者谋曰弃僻而市之即是利我奚徙之难柱史复曰兹防也其不可再矣葢闻之君子祖议而贻众以议者非悉也畏议而辍务以不集者非勇也且夫忌动者无佚爱费者无辑后兹防也而以图其晩矣砌也败以滋蔓宜除垣也及肩俯可窥宜益庑之覆也踈而渗雨则潦径之宜茨棂星之门迩阛阓宜却狭者宜扩迂者宜遂亢者宜亏坎者宜培防也弗可再矣然费也侈奚办哉将官乎而储无赢矣将氓乎而诛无则矣守曰请融之官无出氓弛供郡有盗艘可公沽敢沽以充柱史曰善乃登期日饬有司具徒卒度可不巡丈计陈畚挶坚绠缒蕴沙砾隆瓦石弃秽积夷亢崇缮庇葺撤碍滞遂屈曲沟淖溢邃池储拓锐侧表衢路时饩给数视责董者不威役夫谓平于是乎砌无败于是乎垣无卑于是乎覆无渗于是乎却其门而喧嚣逺于是乎除其邻而左右恢于是乎直其隅而前后当于是乎道其湫而爽垲增悉柱史画授而守也承焉工既嵗值大比学之士当选者四而魁一柱史乃喜进诸生而言曰子知之乎风之壊也非以竞故夫竞也岂惟仕士亦有之夫羣而习也劣者妬贤队而选也失者雠获不修之务而妬以讐趋乃壊君子耻之故敦本刋华厚其储也去佻崇贞慎其发也观善则摩逢抑则奋务修而已忌不衷留士之良也士处子也不女于闺而妇于室者鲜矣且夫治之无良也是无良吏故吏之无良也是无良士故士之无良也是无良师故故师天下之本也不可不慎也于是诸生唯唯再拜谢而退兹役也以六月己亥始事九月甲子落成云
　　节録
　　母谈氏陈君礼之妻也其母方娠父谓其母曰若女必勿举俄梦徳媛庭降已稍长负异慧女事无训饰憎冶步弗裾骇也礼父异礼而俪之难闻母之贤请焉占之曰吉是谓玉英绮借健篁倚栢摧引无折馨流芳接将归或曰何不装务母曰吾闻之前者或却约焉基丰惟其立也不立之务而侈以归恃侈而怠寔坠之速其何能竞归矣舅姑而下皆宜之逾年生子武五年礼卒母仰天而泣曰舅若姑老矣武少祚防天其不振陈天也振陈武无恙札母之母怜母幼而寡讽之曰双鸟于洲或射其雄孤雌哀鸣孰我更同母曰鴈无再队君子攸取人不鸟如胡不遄死竟不夺事舅姑倍礼武日立舅姑喜曰嫠也善事我我是以无礼忧而有妇孤之娯以宴防请辄谢曰未亡人悲众之乐耳幸勿以乐悲我毎忌哭之痛谓终身之防也训武复述徃状武哀母少厯而务寛其晚毋老以愉正徳改元防寛典求天下妇之节者而表之里之人谋闻母母泣曰吾分也不偕以死之愧而忍以活复闻之是以愧闻也且吾求吾分而闻以愧我其非我心抑世之妇或乏纯节子若孙诬穪焉以为仁吏议不核而贿之图惟其诬之遂吾惧世之人将附吾于无核而贿为之为公典羞者乃寝卒之先一日谓武曰明旦吉乎曰吉曰吾行矣曰母行何之曰省汝父于九京目遂瞑论曰非节之难节而不欲以闻者之难夫浅夫朝饰行而夕恶声之弗彰也彰弗逮行厥修以弛寔君子难之况于妇乎旌淑之典世不恒举幸一举焉奉者无良假以穪欲为妇所不屑噫其不屑也可以愧世之急闻而私以乘上之典者矣
　　月槎
　　客曰月槎仙事也呉子拟之其不比矣梦泽子曰不然龙蛇之蛰不择泥淖贵在莫测也故古今豪杰非常之士或起于屠钓或隠于商贩何则物色不足以尽神局促不足以语变故蓄之士不厌乎喧嚣盗似之徒或躭乎閴寂葢内轻者必假乎外抱真者无借乎迹也东方朔谓金马门可以避世又有谓终南山为士夫防径者夫然庸知仙者之非寻常耶寻常者之非仙耶吴子吴越人也慷慨倜傥若燕赵士是风土不足尽也性气自负然耻任侠旷达而弗为恶迩利而弗贪是踪迹弗足尽也葢龙蛇而变化者殆仙者流欤方将扬帆鼓枻穷深极逺日出入乎江湖浩荡之中烟雾窈窕之际则寻源访石恍惚遭值安知其不继骞而逰耶子谓弗比过矣
　　赞恒
　　吴母七十之辰子姓谋觞焉母戚子应进曰父弗庇早而应弃母恃以立往应小裕将逞焉见母纺曰奚頼兹而以勤乎母曰非汝知也夫丰大之积其由也细吾匪衣忧而勤惟堕业是惧业而堕焉忧其将及应退而惟戒弗侈纺心以贾裕实母致兹诞也谋以娱母母之戚也应惧弗顺而纳于戾母曰否汝父之捐也恶弗从忍焉而存汝之故以汝立惟汝父贻其敢贪夫之徳而已务侈且汝兹而觞也何以夀谓裕乎而父弗觌也惟我戚谓筭乎而父弗偕也亦我惟戚戚以娱我其惟汝亦弗欲族党之人咸勉焉强而觞觞弗屡君子曰恒哉母也夀其在兹吾闻之妇也者慧而不顺慧则不比顺而弗贞比则不正贞而弗恪正则不共恪而弗恒共则不永故恒者善之归也善而无恒不可有也故天失恒俄而倾地失恒顷而防人失恒忽而殒暴国无脩纪仁裔无促运硗区无腴植丰林无纎株其致殊也致之不一恒弗恒也母慧而顺贞而恪诞而夫子之戚是谓归之以恒夫能永其善者夀之地也是足夀矣诗曰俾尔戬谷言善也又曰无不尔或承言恒也
　　扬义
　　予于杨翁见六义焉馆一焉井一焉桥一焉仓一焉冢一焉学一焉筑宫迩逵舍人执供宾至如归征无旅困于是乎见馆义焉度泉而凿族汲无竭惠渴之泽渊如醴如于是乎见井义焉瞩彼溪梁先搆积頺旅病寒涉力而新之旅裳无褰于是乎见桥义焉无年艰食出贷弃责丰储待需贫族是頼于是乎见仓义焉大疫布虐委骸斥原置山以归贫骨不暴于是乎见冢义焉里俗颛防窭子无训悯愚分淑礼傅收诲于是乎见学义焉嗟乎仁哉翁是何可弗述矣夫君仁谋世吏仁谋国民仁谋里故观世以国观国以里观君以吏观吏以民故好刑之国民多暴好利之国民多贪好侫之国民多谀好名之国民多伪故里有仁民明君之所宠而良吏之所礼也翁所行事岂不笃行仁义于其里者哉是曷可弗述也已予见近世佻夫薄子往往毁仁诋义指善人之瑕疵忌言其美嗟夫若翁者岂可指诋弗论述哉
　　知备
　　方母吴登六十其从子之子濓因吴子以告曰濓幼而母弃濓大母贤吴而濓托吴抚濓齐已出是故濓恃焉而若弗母失稍长则曰吾妇也不有妇仁兹子也吾以其幼也且其母弃也且其大母之托也而恩之惟不竭是虞夫慈母有败子而豢厮寡攸成嘻嘻之家不免于吝过慈之人重以勿训防乘其骄基败寔侈且其大母谓吾庶防乎其免于不徳者是用托焉而以病其惟方氏之先亦弗悦督就傅濓亦惧吴负而勉以立他善伙更侍莫悉也王子曰止知母备矣吴子曰语节焉知何备也王子曰仁无异施徳无殊致故悖公之臣必忍于室笃亲之人不佻于里言仁一而徳同也能闺斯能室矣能室斯能族矣能女斯能妇矣能妇斯能母矣是故母知备也吴子曰徳备者福备乎王子曰然福莫备于徳矣履防蹈逆宜促而延即夀焉君子弗夀也人夀有既善夀无既至徳不忘令闻无穷夀之至也吴子曰善归而语濓俾以夀
　　述政
　　赵君自黄之贰移尚书郎黄人爱莫借焉梦泽子乃为之言曰嗟乎今之吏二而俗谓良也一曰畏吏二曰怒吏何谓畏吏举虞其咎执辟其怨遭事首防茍而日月而传视官惟其私之善而已斯之谓畏吏何谓怒吏不能其上奴遇其属怙愎以逞而人莫之堪防沮焉拂衣起矣斯之谓怒吏其畏也是惟救过不暇而何理之能其怒也择而官之冀其图也而以愤谁则怼焉兹二者俗谓良焉而予也布君之履而袪之可乎君之莅黄也守乏而摄焉者过半是故国人忘其贰也君忘其摄也长吏之临也弗毁闲以务悦焉上不谓简礼而褒之弗恃而倨殷务荐至是惟他有司宵续不给徐而措之不疲而辑更而为众虞后至则曰咎惟身焉其利也引寮以分推而不有于胥无爱以小贿觉曰胥也而士责之过矣杖而释之胥惮莫继犯故郡之门无昼扄入者不何而胥贫亦无贿败胥徳焉曰頼以免戾君实庇之其敢怼于里之侠不假也侈而逾修轨以幅之里之悍少诬右之良或曰必窘右君曰右民之望也矧其良一而裁之其何能平直右而罪诬者夫其不毁度而谀也其不辟咎也其不昵胥也其不侠之假也是非僻而畏者也夫其不恃以倨也其不有誉也其不防疵之指也其不执而窘右也是非僻而怒者也是故君之治属安焉而长吏宜民徳焉而羣胥不怨孱者借焉而右不病也是而进之其天下将裕黄何得专君焉
　　达生
　　常春子往见梦泽子问生之道梦泽子曰子闻之乎务生者乃无生无生者生知无生之所以生乃无无生矣是故或翕之或张之或藏之或亡之或执之或失之或闭之或取之意而已矣无或翕之无或张之无或藏之无或亡之无或执之无或失之无或闭之无或取之适而已矣故天运有恒神祐有常天不可奸奸之者怒神不可窃窃之者殃罪莫大于奸天而窃神欲莫重焉者其长存而务乆其视也故重欲者速罪之本也能以生乎且夫不祈而培祈之弗随违意而施孰执其机惟有至人弃肤引深不以纪延不以躯存是故或生或死或夀或夭或生或生而死或死或死而生或夀或夀而夭或夭或夭而夀不慼其失不贪其存是谓识天神之根识天神之根谓之达生
　　请年
　　梦泽子见丹崖子请年焉曰七十矣曰夫子之获兹也何以曰下士闻道鲜不大笑子能无笑予将子告予闻之徳我者讐我讐我者亦徳我恩我者害我害我者亦恩我生我者贼我贼我者亦生我百乐我徳亦我讐焉百忧我讐亦我徳焉百欲我恩亦我害焉百恶我害亦我恩焉百骸我生亦我贼焉百毒我贼亦我生焉故羡生于乏乏生于羡轻生于重重生于轻暗生于明明生于暗荣生于槁槁生于荣务执者或失无执者无或失务取者或夺无取者无或夺故知其无者有有之用矣知其虚者有实之用矣知其退者有进之用矣知其弱者有强之用矣故目视强则盲耳听甚则聋心思过则乱是故事天者务啬修命者务闭啬云者非徒啬其欲而已也亦将啬其智焉耳闭云者非徒闭其欲而已也亦将闭其智焉耳啬之又啬亦无啬啬闭之又闭亦无闭闭啬啬既无乃登无啬闭闭既无乃登无闭无啬无闭天地不违日月为卫万物皆随亦既无始亦既无终梦泽子曰夫子之言至矣吾闻之疾者促之本也迟者延之基也夫子晩而荐焉复晩而官焉富不弃俭老不倦理仁者之心也复从事乎至人之术长生乆视其在兹乎再拜为夀而去
　　纪贺
　　周君楼于第之内楼即崇据胜登吉萃良延爽弃湫纳丽袪阒敞而为堂沉而为室折而为隅委而为傍轩轩尔遒遒尔衙衙尔宜陟宜眺宜祀宜宴其落也客往观焉而贺孟子曰振矣周氏君大父官柱下史闻直焉百粤是藩仁不令斩父宦弗逮于兹实培夫直世之榦也仁泽之基也以是贻其曷弗享且夫不植胡获君之获也其惟先植胡子曰岂专其先之贻亦其良也而克享焉夫并蔕异荣均土殊茁气岂择施材也罔类抑树者期防也而或剪焉防其可得君弗剪矣刘子曰惟君之二三昆季或令或推为时显庸君也弗庸不怨其劣居之愈恬是之谓能恒恒以业者其何弗成方子曰吾闻之基广者不圮栋厚者无折君其免矣陈子曰君世基徳而栋善君实昌之楼也象之贺子曰君无汰志无侈容无张辞羡于积而俭于欲严子曰欲之弗既祉之不穷当其享也犹在君之裔乎言毕周君再拜谢曰孟子述先以启我胡子赞今以朂我刘子昆季以进我皆数世之仁也方子知吾免陈子冀吾昌贺子成吾约严子祝吾延予也匪材敢不夙夜竭力以无坠先世之令徳以无忝诸君之训辞
　　梦泽集巻十四
　　钦定四库全书
　　梦泽集巻十五
　　明　王廷陈　撰
　　文
　　来雨
　　谢君令蕲水壬午春三月不雨民戚曰何以播君步自邑坛祷焉雨越四月不雨民戚曰何以植君步自邑坛祷焉雨越五月不雨民戚曰何以获君步自邑坛祷焉雨邑人歌之是为来雨之章王子闻之曰歌也足为长民者风矣帝也岂民弃夫锡蕃育庶靡不民焉供是务殖也或雨靳焉食且不粒以毙务殖之而复以弃也其否也矣是孰用弃弃吏也吏也者族氓而临之殆为帝殖者乎不徳而贿帝其曰吾且氓殖不有于氓之室而吏槖用盈是以吾殖贿也故靳焉不爱弃民昭吏弃也君之政也闻之矣敏而思达而执肃肃而惠法不右贷其仆也劲者先茍民庇焉不惜冒罸邑人宜之乃大吏亦靡不礼帝其曰令良吾氓殖焉令不有也祷輙雨岂惟殖民不吏弃焉昭其良也传曰礼有祈焉有报焉夫伛偻而趋匪其衷也即汤焉以其躯牺巫也感而酬丰品是事而幸帝之私也谓帝需乎君也不然乃不雨曰予也帝何意焉其雨矣曰帝也予何力焉夫始不奸帝之命既也不有帝之功也是谓对帝之休帝其永庇之矣
　　乡选
　　张子汝厚选于乡过王子谓王子曰吾闻君子之于国也忠不必已夫获而行恊焉而以布俾上下之人咸享焉岂曰匪欲其或不然恶诡以容负而终则耻弗表于是乎附之可者而迂致之已实用借是故惟上下之获享也利犹已出忠之为也公以行之子甫而试顷而斥吾虞子之衷之抑也且子不欲夫诡而复恶夫负者吾非可者然旧于子盍吾附焉吾以其子借乎王子曰然计之矣落不谕升北不谋取逐不议复掷不谈举予也一出而坎纆吾武不骤而蹶自信而众莫之假焉一言触长吏细人乘之吏议不核而当吾于免亲与不昵国人谓狂兹弃之道也且拾沈以涤索亡羽而登之翮焉欲其轩举也否已子务进者也而不丑予弃是拾沈之类乎虽然思而渊者非造次之启也决而灌者非崇朝之蓄也屡趋无蹶步终无良弃而反之取之道也子也其务弗吾类无弗利矣张子曰何有于兹君子务忠而已无忌无慕子吾借也其忍负子
　　江孺
　　江孺之亡也父哭之哀黄人伤之曰嗟嗟天乎其足以惑矣夫侈慧者靳祉予知者褫筭夫侈也何靳也夫靳也何侈也夫予也何褫也夫褫也何予也不然俱天之良也爱也胡弗爱也弗爱也胡爱也是故众莫解也智者莫以谕也王子闻而肤説之曰不偶者数弗齐者神故寸或逾尺末戾其颠旦料昏违倐否俄然是故重壤袭玉而沙砾售毒卉不杀兰乃霜悴鸾翼则折鸱鸢霄翔时飔霁曦或不终旦是弗偶者数也矣弗齐者神也矣故谓殇莫夀焉诞也彼明防焉过也哀而节焉韪也观于此者其以感也夫其以慰也夫
　　成梁
　　南湖广而下流必归焉涨则泽也落复淖无春冬且要也旅众舟弗给其甚也舆辍载徒弛负盈途怼征迩望而遐即也尹侯觉按武昌过焉曰兹病也将莅者无良而以贻乎无良者之莅也唯已是封而暇旅恤否者借以益或核焉因以谴于是乎有举焉而长吏疑将有良焉虞核者之已疑也避弗集且夫举大谋广不畏单议惟无已以从事其谅也且绩我何罪不谅蒙焉弗绩而罪旅之利也我获实多是故惧弗集也遑恤其他武昌令陈君章闻之曰邑吾莅也以病旅弗与袪也际举而弗赞也余实耻进而亟穪韪尹侯曰恊矣遂事事材匠轮良辏作计永官弗费也民弗输也逾月事既民弗知也核者弗罪而谓绩也旅也穪仁王子曰善哉尹侯之举夫视涉犹已发乎其衷仁也谋而务集议不惮浮勇也抑令事也侯举焉不推令视侯之举韪而不忌公也三者吏之良也并以莅旅其归乎
　　善居
　　吾闻宋君之居胜可述已诛蒙荒庸基焉拓窘仅庸充焉相宜不庸奠焉荐爽垲庸布焉鸠材美庸族焉以户以堂以楼以室以覆以涂以墉户也丕丕然崇乎尔堂也增增然广乎尔楼也级级然防乎尔室也沉沉然邃乎尔覆也整整然次乎尔涂也委委然错乎尔墉也登登然掔乎尔亟而事焉遄而既焉于是川不爱蓄山不有储纾灵贡丽匝乎其居侈哉居乎抑君子有大居焉而宫不与焉为君言之夫君子之道居心为上居身次之居心之道亦或基焉亦或充焉亦或奠焉亦或布焉亦或族焉亦或覆焉亦或涂焉敦仁累厚毋迩于佻保而不弛虞逾其作所以基也多闻善败毕载靡艰捐隘骛宏无或纎弃所以充也履坦以征弗比于淫末便弗迁计惟其永所以奠也是以周旋措不违矩择义称事非韪不留所以布也遐括近舍逊中以出抱而不有比善媚贤所以族也进则却视动与省俱思赡其躬庇不厌复所以覆也错而展之弗愆仪则表达其有觌者谓文所以涂也得其基斯无圯矣得其充斯无匮矣得其奠斯无侧矣得其布斯无悖矣得其族斯无贼矣得其覆斯无渗矣得其涂斯无鄙矣夫如是不户而崇不堂而广不楼而防不室而邃不墉而掔居之大者也是而悖之弗替弗辍世世之居也宋君有焉是故胜可述已
　　六善
　　吾读秦公安楚録见善者六焉一曰仁二曰省三曰任四曰和衷五曰知六曰逊成夫苗患自昔恃而悍逞无期夫悍且恃弗易攻也弗期而逞弗易备也不攻而备民之病也弛而病民国何頼焉于是乎见仁矣无之嵗杀举虑匮矧戎是侈虞侈而辍冦之利也无以充侈将自屈也于是乎见省矣听而无擅臣职则然及而将乏戎之变也请则逾期已则乘防是而避擅害不滋多权而遣之众皆厌焉上莫疵也于是乎见任矣害一而三儌蒙一举而众摄焉均而议之莫或主也违而自庸疑之本也疑而不恊乱且中生何能辑戎恊以袪疑其何不集于是乎见和衷矣未试而授授当其才未履而虞虞当其势婉出则曲比直发而径中于是乎见知矣绩成不据拜锡若畏引侪分誉于是乎见逊成矣抑兹浅之言公者也恤杀酿厉仁人不有重费堕图俭者不为忌专失防恭臣不事雷同而偾贞夫不随计务已出大智所黜退以居功老臣艰焉故杀以已杀之谓仁费以止费之谓省专而不害莫指其专之谓任不一而图卒趋于一之谓和用已亦用人之谓知惟以益国力而无已之谓逊成于斯有觌焉斯为见公者深矣
　　报政
　　刘子治黄甫三年而政成朝以报焉或曰政成何速也梦泽子曰不急闻或曰闻之不急政何以成梦泽子曰闻之急也害政滋多今之仕者曷能免矣夫急闻之吏匪国家之计而速化是图是故务愚其民而上用诬故作不谋便而惟往莅者之贤取其旧而更之不虞其习也出言如醴复复妇仁闻者甘焉惟口而已不虞其衷也蓄疑过深幸于輙中似而执之不虞其失也匪梗务夷而惟右抑其或乘之只以窘良割之不爱不虞其愎也兹急闻之道也是而布之民曰爱我而复以荐大吏曰良是不亦愚而诬乎是故刘子弗忍为也刘子尝语我曰王不蓄伯徳不假权伪不可乆誉不虚传利不倍不换往益不备不革宜作而不集宁息创而不比宁循入而不获宁失故好更者乱之本也贾惠者怨之机也矜明者蔽之地也怙强者滥之所也治丝者不理而纷之鲜弗乱矣或乞焉口惠而实不继鲜弗怨矣冦入室而烛之借之明而诲之匿鲜弗蔽矣恶萧艾而令除焉弗絶且兰及鲜弗滥矣是故君子作而思便有弗便弗作也惠而思实有弗实弗惠也执而思得有弗得弗执也天地之道存乎易简君子则之动罔不慎兹公之心也政之由成也公虽弗闻急闻其可辞矣
　　笃本
　　贾子黄人也而家于燕其先世皆黄焉始祖胜贾坳六世祖兴甫仕元泉岭明之初造五世祖忠往归焉累官指挥则自云中反杨泛忠子恒恒也死事后是无复反也而守者浸弱业也他有有者不仁暴而据之于其巅也屋焉于其侧也窃而焉枌槚见诛山麓不完守者莫何灵也用悸贾子适滇道黄拜墓下怆然悲焉曰嗟乎狐死首丘代马悲风覊鸟商号故栖是眷操而南音土风之系也病而越吟悰寄之由也是故太公封于营丘比及五世皆反于周圣之凖也仁之则也恒之后无黄者力也乃心未一日去黄也乡人不仁而暴吾祖吾敢不讐暴而不讐罪浮于暴闻于官官曰有弗讐者无祖也直之于是乎鬻之田也归于是乎窃之藏也徙于是乎童之山也植于是乎裂之陵也完于是乎涣之族也收于是乎怖之灵也妥君子曰仁哉贾子礼乐在兹乐乐其所自生礼不忘其本
　　重弃
　　南防子视学于蜀谓梦泽子曰吾将旌才而斥否无假焉以为之何如梦泽子曰否夫遗砾委灰金夫是括蓄之广也弱荄纎株雨不择润惠之普也美女乏饰鉴弗革妍照之良也何则弃灰无炽断株不属去妇无还古之愤也是故圣人责功于过君子修吉于悔终履之祥初防毕赎末路弗倾往趋悉庇是故有过举无过掷有过取无过遗夫是之能使才者録而登不才者于才也士之頼也仁人之虑也
　　能夀
　　嵗庚寅吴侯来守黄拙逸翁偕季夏二之日为翁七十诞侯谋夀翁言于梦泽子梦泽子曰吾闻夀有三一曰夀亲二曰夀国三曰夀民夀民有七腴夀国有六永夀亲有三隽七腴一曰卫良遵轨而孱佻夫见借是翼而屏俾公之恃二曰病暴裂约毁闲武临于里是疵而诛弗达其逞三曰长厚宿旧守实余声愧偷是礼而比觊为俗先四曰窒贿狡胥善窥舞公以市是隄而遏贪源毕塞五曰澡枉往吏愎断翳情伏诬是任而伸勿泥其积六曰敦本上蒙下罔取具于文是省而刋惟实之力七曰慑防奸人酿衅伺而崛乘是剪而夷图之于易六永一曰重更新鋭喜事朝弛夕张是静而持时趣弗逐二曰平怨秉议失恊骈怼互挤是和而释无深其敌三曰耻讦媒短发私朝堂日讼是击而息大体务存四曰振遗防疵遐掷指论在疑是酌而举匿瑕彰瑜五曰虞隠或所忌言人袭不备是度而防变无逾料六曰全浑核责作新象促而隘是济而舒以累长祚三隽一曰娱志隠尚不宣弗得弗怿是意而求贡当其防二曰赞徳弃仁堕义修筭为奸是谕而承引之攸好三曰贻誉已修不表孰扬厥先是保而传往声滋着七腴曰仁六永曰忠三隽曰孝予于侯于柱下史见六永焉见忠焉于守见七腴焉见仁焉夫忠与仁所以为孝夀国与民所以夀亲
　　嘉政
　　观风者嘉严君之政而礼焉国人以闻诸梦泽子梦泽子曰政可闻欤曰可夫黄繁狱之域也夫子听焉而优且多习讼者也情迹乏核则躐而愬以下觊听者以其自也而曲庇焉听者匪人忌忤而务媚得而不执夫子不然惟得而已不虞其忤上亦遂之国也蝗委捕焉曰蝗异也异由政政之不求而捕是务捕以已异为剧之矣乃省咎去敝精祷迹阡量获差赏有辙之原蝗无留也麻之学宫迩河涨而冲圯新宫学士谋徙长老曰地则灵而徙焉不可且不防而徙冲复及其能亟徙亟徙将弃邑则曰谁能河夫子乎大吏闻之因以命夫子曰弗费莫辑矣乃命虞诛材之能乆者遵岸之足布而入之出其颠腹实砾焉巨石借而叠岸立若磐凿支河二其傍分其冲而杀之水至三注邑之人幸焉曰防君学宫鱼人矣室庐其溅沫矣兹而后其名严河三者政之大者也梦泽子曰政止是欤曰何为其然也防口乱听枝论夺本斯其为讼也大矣饕餮是肆鱼肉我良斯其为蝗也大矣暴客伏奸伺焉而决斯其为河之患也大矣夫子惟是之务息也讼如是之务捕也蝗如是之务防也河如梦泽子曰政止是欤曰何为其然也利义战心互胜不下斯其为讼也益大矣私妄族据蚀我善萌斯其为蝗也益大矣奔欲溃理隄之莫遏斯其为河之患也益大矣夫子惟是之务息也奚啻讼如是之务捕也奚啻蝗如是之务防也奚啻河如梦泽子曰韪哉国人之言兹政所由来矣其见礼也惟以是欤
　　问俗
　　防山子之监于楚也访梦泽子乎江之滨问楚之俗梦泽子曰古也怨今也豫吾欲子之祛其豫焉而怨之复也防山子曰何也夫拂焉则怨矣畅焉则豫矣豫之实难其有不获怨乎梦泽子曰古之怨也厚今之豫也佻吾非进怨而疾豫也进厚而疾佻也夫帝妃之求怨矣冀夫之觌焉所以为贞也屈子之骚怨矣冀君之谅焉所以为忠也宋玉之辩怨矣冀师之明焉所以为义也申胥之哭怨矣冀国之复焉所以为仁也贞忠义仁所以为厚也今也豫而已言讼则豫焉腆致厥诬伏诡渊如公禁之施因以为利言胥则豫焉惰农弃耒困士讐诵队丐奴希狡子盈籍言鬬则豫焉逺徼之侠介乎他境纎衅穪兵司败莫问言攘则豫焉江湖盗实鱼鸟其居舟子威之旅寝无寱豫于讼斯嚚矣豫于胥斯汚矣豫于鬬斯梗矣豫于攘斯乱矣嚚汚梗乱所以为佻也岂惟是哉怨者其思深豫者其思浅怨者其欲俭豫者其欲侈怨者其守固豫者其守渝怨者其辞信豫者其辞游是故帝妃之怨亡或豫以弃贞矣屈子之怨亡或豫以弃忠矣宋玉之怨亡或豫以弃义矣包胥之怨亡或豫以弃仁矣是故吾欲子之祛其豫焉而怨之复也防山子曰子诚楚人也其言也楚吾则为皇锡极俾民无或作怨无或作豫咸归于极
　　衍畜
　　予既觏防山子因得其父野塘翁之为人焉翁尝为沁水令冦至莫支免免矣或曰垢也其涤诸且见涤者矣借之可白也不应夫岂不能于冦者而坐不支以免也将求为自废者欤夫以其力也而垢务涤无难焉矧垢同而涤者可借也顾弗之白也将求为自汚者欤夫其不支以自废也将雄而雌守者欤夫其不涤以自汚也将白而黒守者欤翁其知畜者乎而谓夀不在兹乎吾闻天长地乆天地所以能长乆者其以能畜日月不畜不明雷霆不畜不震川渎不畜不流玉不畜不辉蛟龙不畜不神鹰隼不畜不搏虎豹不畜不变故日月必代其变也或食或晦或亏雷伏于泽川纳不弃潦玉璞蕴焉蛟龙必蛰其蛰也或于泥淖鸷鸟将击而戢其翼豹雾而隠凡以畜也故不抑不扬不冥不章才不畜必匮力不畜必屈智不畜必穷业不畜必隳四者不畜必无以迓休而延祜是故达人知之不尽其才为弗匮也不尽其力为弗屈也不尽其智为弗穷也不尽其业为弗隳也能尽不尽凡以畜也畜也者百福之地也是故自振者人废之自废者人振之自白者人汚之自汚者人白之畜不畜也天以畜故能长地以畜故能乆人以畜故能夀若翁者其明于天地之道而达于长乆之机者欤且将与天地为长乆者欤
　　朂济
　　殷子之父系非其罪也殷子谒予而问焉曰何以居此曰以防礼曰何以济此曰以防人曰言何不祥若是曰是祥也夫防礼以自居也非顔面之但瘠也乐防之但屏也戚焉耳矣防人以求济也非借援之但强也请縁之但备也深思焉耳矣传曰居父母之仇寝苫枕干不仕戚之谓也又曰亡人无以为宝仁亲以为宝深思之谓也曰是以居而济也其有信乎曰信矣戚之积也天且感焉奚有于人深思之积也国且复焉奚有于家故索尸以号塞垣为隳贱臣叩心霜陨炎节戚之应也抑欲危处防稽之耻雪焉十九年于外而卒以反国深思之成也曰是而且不信也奈何曰日月其终晦矣是则非人不祥天实不祥
　　善迁
　　瑞昌学宫隘而湫堂庙逆己丒冬柱史傅子之按兹土也谒而陋焉以谕令若师曰人且病之其能妥神士之乆而弗当于选也殆兹故之以其盍图之谋于柱史穆子秦子及诸藩臬而恊以檄郡守马子马子曰邑吾莅也而以他勤乎进令若师而申之画而授之基卜焉而获其旧云景泰而上学宫之遗也违邑而近路达于河川原匝丽相者曰是宜宫且旧也人曰旧其弃也而即之即人之弃其无迁矣相者曰地则良彼失而弃之而复之譬斥而返彼其蓄而一朝阐焉其振且大吾见学士之羣而升也于是表以辨方度以知受悬贾致材虽他之产族而趣之抡良于工良无他适其荒秽也诛之或蕴崇之其迂也遂之其鋭也扩之其淖也而祛之其坎而下也客他土以实之其或亢也以其土他客也而夷之人曰基旧也而爽垲若是于是中而庙左右而庑主穪皆制是而面则仪门外则泮而梁又外则三门是而负则堂立若庙斋立若庑仪门而傍则乡贤名宦偶而祠堂西而后则射圃斋西而外则宰牲所外是则廨宇六十楹悉是而外则广垣以括人曰基旧也而搆创若是于是官不言匮私不告劳董者穪平核者莫疵庚寅之春亟有事之辛卯四月遄其落之落之有四月学之士陈子賔兴焉以应之人曰基旧也而发秀若是于是马子之僚林子以闻于梦泽子梦泽子曰兹役也可以喻道矣夫觊其庇而幸其应者非也吾闻士之于道也固安之难而犹迁之难夫圣哲遐逖往指日乖守残执谬有而不疑是而安焉奚安之贵其或不然虞利而趋计便而作背于圣则輙变以狥是而迁焉奚迁之贵若夫不为习泥不为时乘先王是程归于古始迁之善也乃可安也兹役也陋而迁焉迁惟其旧殆象之矣是故可以喻道矣抑役有其念之莫与倡也有其倡之莫与赞也有其赞之莫与任也念而弗倡不可始也倡而弗赞不可遂也赞而弗任不可成也倡以始念赞以遂倡任以成赞诸子有焉无宁役道其頼焉林子曰役而弗述不可稽也述而弗文不可永也述以稽役文以永述吾子有焉无宁役道其頼焉
　　纪游
　　辛卯秋七月磐滨李子龙津黄子按黄以暇日游武昌之西山玉泉张子五丘王子及予从既渡沿回江岸初经市井随迹原隰故阡新术递歴互出古松夹道舆行松间风激木末响中笙簧云隂借裾山禽逐葢既出九曲道中宛转盘折登顿欲疲曲竟古碣不屋剔藓考刻感慨陈迹遂乃憇花宫登萃景楼搴蘅掇藻骈秩宾筵饔子割鲜鲂鲤杂荐鼓吹墀列歌声近筵数觞且辍攀磴縁萝直至絶顶率情草坐命酒借石袖拂烟霞喜鹭惊鸳悉出尊爼之下面挹大江帆樯陆离遥览白雉【山名】倦云归岫近引寒溪迅湍赴曲俯睇故城頺雉积莽吟谢客之诗章抚孙权之劒石豪华狼藉俛仰怆神遂奋起回立觞转若环劝酬不文谑浪无禁已而落照在山候吏催暮于是二君遄归予三客留龙磐矶宵酌矶头临流洗爵忽见江光霞色窈窕防茫超然有尘外之想惜二君之不偕也游之明日磐滨君赋之属诸君和之以及予予曰古穪登髙能赋者为大夫予山人也不能赋请为君志之
　　志雨
　　吴侯治黄之壬辰春不雨至首夏炎曦布威广泽化陆坌扬于畆潦除于池霄汉涤云林麓忌焚居者病汲引者竞滴畯不在田农不手耜且麦秋也逋民族攘客据主塲炊烟在野是故困不专贫忧不但智国人谋而请于侯曰其使巫侯曰天则不雨而望之巫愚毋乃已卑乎曰某水之渊龙宅焉其怒诸雨可致也侯曰人则不能而索之龙于以致之毋乃已防乎曰数富之实而罪其出惟赈之俟侯曰公则不储而恃富之藏彼实应且怼抑泽未窭及而首以怼富是以期济也毋乃已艰乎曰然则何如侯曰咎在予即予求之其可矣令于国中市不屠道不除轻罪弗系纎讼辍听贬食省用已徴减从去葢谢乘祷于坛昕夕至其衷疚其辞伤其容若将陨越于地国人曰君无病乎其何以小人之故而病吾君侯闻之曰民病是虞吾何爱焉如是者日行之不雨旬行之不雨月行之乃令于野曰脩而隄防达而沟洫监而窦视而筑展而具宜而种时雨且降令之明日壬寅雨至甲辰陂池满受原野流溢山麓改色田畯在田农人倍作妇子喜馌逋者反其室庐攘者修让悲吟者歌国人曰君实生我敢不拜赐侯闻之曰天实悔虐于尔有众予敢或奸天则生汝而疑于予诬矣君子谓吴侯于是乎能格天夫格天者在实非文之能夫侯始而罪已中而疚而不已终而人功之惧其诬已夫罪已者防而不委不委则日逺于戾而纳于顺未有顺而不应者也疚而弗辍履之以恒未有恒而不动者也天功不攘弗侈弗张荅休以逊未有逊而不益者也三者格天之实也吴侯有焉雨也天岂侯是私
　　衍号
　　夫九嵕秦之名山也陈子秦产也陈子之以九嵕自系也其有契乎今夫山土石赖成拥重结顽然而林麓杂负秀色可揽是质而能文焉奠形莫迁朝代坐阅然而出云吐氛转盼各相是恒而能变焉犯霄峭起争长大华然而承借无选足边薮泽是髙而能下焉是故陈子见其质不遗其文见其恒不泥其变见其髙不弃其下是故其为学也先王之是凖也逖典之是程也而图牒之必手也葩藻之必掇也是质而能文焉其为政也轨度之是秉也徳违之是辨也而过故之必悉也乖格之必达也是恒而能变焉其为徳也贤哲之是齐也俦与之是迈也而颛蒙之必诹也单孑之必礼也是髙而能下焉夫质以为文其文也所以有其质也恒以为变其变也所以有其恒也髙以为下其下也所以有其髙也九嵕有焉陈子似焉诗曰惟其有之是以似之此之谓也抑豪杰之生其必钟焉陈子九之钟乎诗曰惟岳降神生甫及申此之谓也予于陈子望之也九嵕矣诗髙山仰止景行行止此之谓也
　　明庆
　　黄贰守萧君迁司徒郎或问于王子曰国人庆乎曰不曰何故曰其君子明于其政而冀其显庸曰君之良也六年而迁其晩矣其小人幸君之足頼而欲私之以终惠焉曰吾母也俾不吾是子孰令借之借孰听之是以弗庆曰于子谓何曰其弗庆也庆孰大于是何则夫子之政不近名而近民为亷也弗为矫为直也弗为激为严也弗为苛为寛也弗为弛为明也弗为察为敏也弗为骤为断也弗为愎是故其于民也无或隂焉无或窘焉其于属也无或冯焉无或昵焉其于长吏也无或逼焉无或媚焉夫其不为矫之类也其于名也不亦不近乎夫其为亷之类也其于民也不亦近乎夫其不名近也是以后闻焉而竟闻也乃迁夫其民之近也是以民望私焉其竟弗能私也乃怼焉是故晩而迁者养君之誉也不以君私黄者国之公也或以王子之言闻于国人于是乎君子不以其晩恨君之迁小人不以其私幸君之留今而后国人无弗庆者








　　梦泽集巻十五
　　钦定四库全书
　　梦泽集巻十六
　　明　王廷陈　撰
　　文
　　平冦
　　长沙之冦酿而窃发楚人恐大中丞翟公有忧焉曰乱其萌芽是而不翦长此安穷矣或曰无年其俟诸公曰亟而国之予犹晚之惧也而以俟夫俟资之蔓也蔓而图费且侈且夫谋大者断乃成于是请用兵取其鲸鲵而戮之功既成以闻上嘉赉焉曰防瓉朕其无楚忧公北向稽首谢曰君之灵也二三臣之力也臣何功之有焉梦泽子闻之曰公蔚豹变之文负鹰扬之勇即拨乱世反之正且无难矧此纎丑何足为公颂焉公袪大贼五非国人之所知也夫兵革之贼可执而诛也非贼之贼不可得而诛也一曰民之贼二曰吏之贼三曰政之贼四曰学之贼五曰徳之贼今夫修任侠之行败长厚之俗尼化诲之流工庇覆之术冒殊死之实而无小辟之指也是故公触忌讳而司败莫何然不何则君上最病此民之贼也亡弃礼节而务邪媚道夷亷耻之界狥世俗之好缔缙绅之誉而失闾阎之心姓氏沸于表荐而民莫爱焉夫吏以民设也民莫爱则上下安赖然又莫得而亷之也此吏之贼也谈政者鲜执体要而文法之务饬焉防有举措必称周官羞比汉室从而迹之反出近代下然犹翕翕然谓善也此政之贼也缀学之士是信末师而违于道真造支离之辞乖风雅之旨然犹守残保陋持坚白不相下也此学之贼也恬而宅竞恭而蓄倨让而基攘比圣附贤心之则蹻跖矣言性语命履之则货贿矣此徳之贼也夫贼于徳求学之弗贼弗得也贼于吏求民之弗贼弗得也贼于民求无兵革之贼弗得也故兵革之贼贼之防者也自公之莅楚也隠无遁情狡无完魄民有贼焉者鲜矣媚不蒙褒贞不逢抑吏有贼焉者鲜矣名不遗实敝不掩良政有贼焉者鲜矣髙必准古卑不逐时学有贼焉者鲜矣言必稽行貌不违心徳有贼焉者鲜矣故公徳之长也学之准也政之式也吏之表也民之风也行此五者于天下无兵焉可也矧惟楚邦诗曰文武吉甫万邦为宪此之谓也抑是役也帝赉而不爱公让而不有诗曰我有嘉賔中心贶之又曰公孙硕肤赤舄几几此之谓也
　　哀引
　　先大夫沈公之卒于潭也潭之人久而思而祠焉其孙柱史君以观风至祠谒焉怆然悲焉踟蹰焉摛文以奠焉乃若弗能去之闻者感焉为赋诗焉或以传于王子王子曰是诗也其传矣曰何也曰见大夫之仁焉见柱史之孝焉见楚人之厚焉夫执法之家务持一切严而少恩甚者意为之出入贿为之重轻故当其身在位而民病之去而幸焉其既去也则复至之恐也况夫逖徳不磨流风激人长老能述子弟率从奔走无斁报荐是隆于是乎见仁矣今之子若孙者先世虽有徳美不知也即知之弗能称述也甚者不淑以陨其家声是故行乎墟墓之间心弗能为动也爱不加于枌梓况夫感慨陈迹俛仰生悲长歌之戚从夫涕洟积思亷逸遐轨不遗于是乎见孝矣今之世乡鲜不佻之民上无举故之议是故于其长也视若过旅焉怼则指诋焉无忌也朝绶不绾暮揖不至于其既去也若弃遗焉不顾也诘之姓氏不识也况夫申之祠祀伏腊是供发之声诗引慕莫穷于是乎见厚矣夫以大夫之仁也虽非其孙有不表于后世者乎而况柱史之贤足以济美乎夫以柱史之孝也虽非其祖之遗也有不大其先世者乎而况大夫之仁足以自缔于人乎夫其仁且孝之闻于人也戾夫为之含凄殊俗为之失愉而况夫哀怨者楚风之遗乎又其今昔浸润其泽者乎羊公之碣见者泪堕今也潭其岘首矣是其后有堕泪者不専羊公也二妃求舜于苍梧之野染泪于筠久而不灭今也潭其苍梧矣是而后有斑在筠者不専帝妃也招魂诸作哀些之音触之者鲜不鸣号焉欷歔焉丧失其所欢今也其招魂之嗣响矣是而后有以哀些吟者不専屈宋辈也夫三者皆楚之遗也而是编也该焉是故知其传也
　　七申
　　嘉靖十有五年仲冬十有四日翟母太夫人年八十有九楚父老大夫搢绅先生之徒俨然造梦泽生而言焉曰自母之子中丞公之抚楚也羔羊之节风于下僚露冒之惠兼于陨落汪濊之泽逮于昆虫懐来之政被于荒廓而又优跅弛之士消懻忮之俗弃委琐之文策罢驽之足是故三年之间菑害莫逢螟蟊避稼猛兽避畜贪绶不绾凶领不属雅行者无沦胥之忧当辟者絶失情之狱耄耋有养而孤独者获恃也公之夀楚也至矣夫饮水者必徳其源饫实者必懐其柢故任姒笃周咏叹于诗人孟陶启哲炳载于列史母诞公以夀楚楚人徳公而遗母是昧于本根而爽务报之由也母之诞也敢谋夀母生曰客言诚是然河海之施非涓流所报累重之感非绪譔所陈也客曰用情者无嫌于细贡实者不务于夸故芹芷之羙献之至尊涧溪之毛羞于王公瓠叶在雅采蘩在风吾侪楚产也阐地之有演楚之遗于以借手公堂是跻生曰可得闻欤客曰鹄山之下汉水经之春夏之涨横流溢出入泱漭鹜陂池汹涌澎湃泌瀄靡离乃使异术之士移醴泉于中流不假营于康狄而阳侯效幻罔象冥推潎洌溅醇胶盭沸醨防防鳬鹜鸿鹔鹄鸨之属唼喋其中者悉委羽偨池欲去而不能奋飞于是千夫引之万斛为甖维北有斗以酌以斟跪奉母前万夀是称又使参佐賔客之流尽其余尊作情啜之万之一分而逡巡欹侧嘘唏烦酲此天下之至饮也可以夀乎生曰滋味之侈未足夀也客曰夫楚渊泽伙复古称多鱼鰅鰫渐离鰬魠鳎魼鳢鲩鰋鮎鱦鰝鲂魾潜处族滋接尾摩鳍虽有博物智给之士未能缕名悉数而不困于知也于是川泽之虞纵大罟曵脩纲罩罶纶饵织系仓皇突施缓布纚属低昂蛟龙失势鳣鲔改窟鲸鲵辟易陵窘踏促虽有蕴神俟升能为风云者莫不摧鳞折翼呀吓寂伏掉栗而屡惊然后选肉而取色腴命登乃使饔子提刃睨临挥拂脔切五味杂陈糅雪缕银絫纎袭轻厚薄中伦调以易牙烹以莘臣众賔旅进荐之玉盘母少啖之怡精和神其膏鯹之弃沾于萌莫不厌饫而忭欣此亦天下之至甘也可以夀乎生曰暴殄之遗未足夀也客曰亭臯相望隈隩曼延江蓠荃蕙槀本射干蘼芜留夷掲车木兰鲜支若荪蒋苎青苹茈虒布濩咇茀夤縁抡株律叶众掇时搴于是截霞为裾裁虹为佩广约准材轧芴缝制郁郁菲菲应飔披靡吐芳扬烈气飘不止乃有仙姝灵媪感而下之留軿驻轩鸾行凤队滞眷而不骞此天下之至馨也可以夀乎生曰服御之竒修姱之饰未足夀也客曰潇湘之岸笼籦篁篠攅立丛倚戍排防起侧缀支委窊隆突夷浸淫不已其上则劲梢直节干霄防特其下则蹇产蟠结轮菌而莫测秋潦回湍潄涤蚀切夏则烈日炎飇之所激也冬则飞霰素雪朔气之所肃也朝则希旦之禽先旭羣鸣暮则覊雌穷兽憇根利深物感气蒸色质间成逾玉汰金乃使操斤之士入林而求之断龙斩螭九节是宜刻鸠其颠老人所持出入指爪铿然有声神物驯狎百怪莫侵容与相羊游于帝庭此天下之至珍也足以夀乎生曰衰惫之资母健若飞未足夀也客曰闻之传记襄王之所梦交甫之所觌信列仙之佳丽也尔乃应期而至或自汉濆或自髙唐飘若鸿举矫若龙翔翛然鸾峙的然珠光睇盼緜藐引握无方纵蹻迅跃防埃弗扬若惊若狂若露若蔵若执若忘便嬛茫体约縠素齿出宫商转黛流目清歌侑觞于是折若木以却景抑羲和以缓辔欢悰未渫兰灯屡继覩者忘疲聆音失味此亦声色之至娱也可以夀乎生曰妖冶之极清虚之累未足夀也客曰将使屈原宋玉景差唐勒之徒推本二仪极命万卉丘索所遗尔雅所弃比事缀辞引物连类竞藻摭丽英华各致髙思薄天深搆入渊搜隠理纷隽取鄙捐于是賛西池之防夸东海之筹纪庄周之椿演箕子之畴五色参错星纬属络情象累贯精采挥霍其观于人也髙者生敬卑者气夺其亟变而屡易也异态如夏云又如天孙运杼色缕缤纷其或采谚陈謡扑指直载田父里媪亦得而解其竒出而诞就也或倚相所未读扬雄所未识其冥求而幽阐也鬼魅黯窥跳号顿立骇情迹之莫秘此亦词赋之至伟也足以夀乎生曰防矣客遂推而进之曰未既此骚人之余习未足论于道也将使大雅君子刋华就实理诗书之文绎羲孔之旨取母之徽懿合而拟之万不一失故其利柔顺之贞通黄中之理敦樛木之仁正家人之位妇道母仪俱举并饬行无可选事不假饰信闺闼之永范名贤之仰成也乃知福惟自求嘏非幸致夫金母夀而徳罔闻敬姜贤而子不逮致秦汉以来图牒所载嫠嫔窭姬縁困而亮节偏行而著名者安得而迈乎言未毕生乃避席而起敛袵而立曰客向所言烂漫尾屑耳目之娱世俗所悦今将考祥于履稽旨于徳不朽之图丈夫之业亿万斯年有引无歇仆虽不敏敢附下客
　　长厚
　　易公为藩于楚有年矣今以中丞往抚河洛梦泽子曰公之藩楚也政务体要宁固根抵毕诚靡他吏民化之逋荡者趋于敏作诈谖者效于悃愊饕诐者敏于亷让恣睢者检于约束非有过求惊迈之施而近自亲昵逺至荒徼上自王侯贱至厮舆莫不雅服重借人人意满用其情实信镇俗之资矫世之贤也夫近世言政之家其失可知也大抵以神自蓄鋭师刻隠务为操切喜日计之绩弃祀代之谋工括摘之惨病覆盖之厚奬名法之家后仁义之用论短则兼弃其长指瑕则并抵其瑜刈萧而兰及诛莠而禾逮于是速化之术兴诡衷之议售取具于文避穷于口实匪异等妄出羽毛一有疵失善为衣饰要在幸获久而不止溃决无所兹周秦之末轨苛责之显失庸人之所矜智者之深危也夫攻玉者以石浣布者以灰贱可资贵也虽有褊心之人无所怒于虚舟触出无意也是知兼容者益世之猷虚出者伏暴之本故书称若有一个臣断断无他技惟其休休有容赖其保我子孙黎民而汉初大臣皆长者少文耻言人过若公者非其流与况今总连帅之司操变化之柄固作率之所由风声之肇始也中土士民翕然响随百倍荆郢何也任重则易施令専则易下也他日宰都埶宅端揆正玉衡而平太阶还世于胥庭流功于金石国倚老成天夀平格休美伙膺颂賛难殚诗曰布政优优百禄是遒公其有之若夫国子遗猛政之训宣孟改冬日之和斯弛张之权直枉之用不及之济非长恃之善物又公余事也
　　徳夀
　　歳丁酉九月十有七日闽田母夫人七十之辰其子柜山氏官于楚也则谓梦泽子曰吁予之不能觞也子盍昌言梦泽子曰然吾闻以筭夀者下也以善夀者上也曰何如曰视母攸履稽昔载籍其备矣夫其秉婉嫕之性勤古行之览其慧也拟诸大姑厘坤承之制逺宴私之容其敬也拟诸徳耀愉嗃厉之姑谨扶将之节周牀笫之役其孝也拟诸厐姬宜馈馌之政爱缯帛之施惜鸡鹜之食其老能勤贵能俭也拟诸敬姜至其敦比邻之谊纾窭子之匄又其振戹之仁散积之道也夫慧者徳之资也敬者徳之聚也孝者徳之本也勤者徳之恒也俭者徳之度也仁者徳之厚也徳者福之地也故曰福者备也备也者百顺之名也无所不顺之谓备言徳备者福备也故家人之所宜者闾里之所借也戚疎之所誉者鬼神之所歆也人神之所益者天命之所假也然则汰耄逾耋迈期以往其必致也曰言止如斯而已乎曰何为其然也迹古嫔姝或效懿于纎末或饰节于造次或抗端于邅踬片辞特趣世典不漏支轨窘躅获扬末照矧其具包举之盛亮含之本隆始终之厯哉是知华首之良隠于闺闼仪形之本源于妇流将使易演其顺礼着其则雅賛其徽音颂侈其纯嘏畴陈其好徳缀文之士扬厉无除流令闻于不已浃声称于来兹若是者景耀所不能晦时序所不能谢代祀所不能革陵壑所不能迁形质所不能化兵燹所不能烬饕餮所不能噬兹戬糓之道不朽之业也所谓以善夀者也曰言止如斯而已乎曰何为其然也孟母之闻以轲也今子学践理室文为辞宗而又广锡类之孝作人之功表未闻之士申不及之训覆疵瑕之末絶比昵之嫌于是三楚之士莫不飇奔雾蒸羽凑而响赴鹜英特之途希遘际之防幸迅激之用竞徳辉之览利大人之见荆无泣璞之夫郢无寡和之曲乃有考世之士本其从来则又开元于母氏出绪于内则然后错文章之英以为防适道徳之腴以为馔酿风俗之醇以为醴陟降乎太古之庭周游乎忘忧之圃若是者注之不溢酌之不竭子虽未之觞也天下之能觞其母者孰有过于子哉于是拒山氏曰子之及此言也乃可以夀矣
　　训白
　　周子号白庵因邓子问白之义王子曰吾闻礼曰白受采言文之始也易曰白贲无咎言文之终也夫采非白以始焉吾恐礼之不可学也夫贲非白以终焉吾恐咎之不可无也白也而终始须焉是白也者天下之至采也而天下之至贲也后之言者反是墨翟见素丝而泣焉谓其可染也老子曰知其白守其黑是忌其或汚焉而预善之也夫从礼与易之言也是天下之至益也莫白也如也夫从翟与之言也是天下之至祸也莫白也如也且青黄雕镂木之灾也使木也而非青黄雕镂焉则木之用也不亦鲜乎黼黻文章丝之染也使丝也而非黼黻文章焉则丝之用也不亦鲜乎是知非白文无施也白而徒焉天下之观废矣而又奚贵焉然则安从哉子不云乎不曰白乎湼而不缁白之至者也夫其不缁也然后礼之采可受贲之咎可无也然后翟之悲可免老之守可弃也然后天下见白之益而不见白之祸也
　　本贤
　　汪母太夫人七十之辰思斋朱子过楚语予欲予致辞予曰予往知汪子今又知母也予举进士同汪子被选入馆予方负性气遭事径情不修逊节或朋辈出所譔属使评本非有知辄妄善否又聚处谑浪杯酒欢洽辄吐心胆恣语语多鲜中至近侵刺人以为侮汪子顾谓质直不为罪也武皇末造海内多故言者稍触忌讳辄得谴斥汪子独发愤激众诣阙下上书书务直指时病人人为危汪子不惧也方书上宰执不悦遂假手其间出吾辈为州郡吏凡谪吏喜矜直节而轻其长又茍且以望旦夕复汪子则能其官若素习为者于长吏则倾已下之无难色不谓谪也今上即位润泽横流下寛诏复言者官于是同谪者皆得赐环而予乃以后职为法吏所绳事瓦毁矣汪子至京师欲上书明予无罪曰宁予不官不使王子沉落时同事二三子虞其逮巳力止之疏不果上后毎入班行左右顾予独不觌也则怅恨若遗故虽复故秩不为喜也自予废居青云之交雅称莫逆者皆谓予行干众怒畏与比昵竞为弃絶以自逃解一问不加而汪子数锡教旨致绸缪之义不为嫌也及出监司直道忤时辄弃章服即日归归被表荐不辄应应亦辄复归此予知汪子者旧也今晤思斋子乃知汪子之母为云庄君之妻剡溪君之女中峯君之姊肃雝之仪本于姆训徽懿之实誉于家人初晚之厯合于世典坤徳粹精内则无漏诚闱闼之良范贤豪之仰成也吾闻妇人有内贞而无外事其贤曷显于其子见焉往知汪子已足以知母今幸知母益知汪子之贤有从出矣夫箕畴夀考承以好徳戴记百顺本于内尽使载籍所云果为弗诬则母之遐筭宁有既乎宁有既乎
　　并夀
　　夏翁若母今歳俱跻六十客知母为予姑氏乃令予文之予曰夫翁母者于世亦鲜矣今之英士壮夫髙视邑里而壸范不伦内顾蕴歉又或淑媛名姝好仇不媾托身匪人厯屯栖深圣善莫扬至有内外合徳疵衅罔加而好合中乖差池末遘否则子姓或悭宗祊婴念若斯数者何足言备称祥全人伦之休鬯资谈士之扬列也翁本从龙之裔席累世之荣防负异质歆向儒林厥考见珍郑重抡匹乃得吾姑姑防闲母训婉慧徳容符于圣则归翁之后防枣脯之仪祗苹藻之役饬伏腊之备拓陇亩之资综葺逮于鸡鹜食力均于臧获施予洽于比隣用此助翁正家人之位树长者之誉振中防之业践丰亨之阈贻堂构之谋其子官发愤典坟承施济美頴敏越类质讷依仁青云之器起家之隽也防孙岐嶷兰芽早茁二老提携晚荣足赖由此观之英杰絶内顾之歉坤徳免所天之劣琴瑟无中路之乖嗣续有发祥之庆而又齐年并健不后不先天人合吉夸诩难既予为客言愧不万一
　　汉逸
　　王子结庐汉上养素江濆芰制荷裳慕灵修之轨兰桡桂楫饬防衍之具选石垂纶拟渭叟之迹临流濯缨聆沧浪之歌伏腊修祀则登苹荐藻歳时自劳则击肥引鲜散髪夤縁则杨林多睦耳之禽岸帻徙倚则花圃无忤目之品焚香宴息则琴瑟尽怡神之物而又遵渚请佩怅交甫之偶遇抱瓮灌园幸文人之在兹匿迹秉锄或老父之复作涤铛煮茗防陆子之余韵岂非髙士之逸踪隠沦之竒尚哉至其倾财结客敦义多让动不触禁言必思穷耽文儒之邃譔希翰墨之流馨富架笥之珍帙则好礼之程守富之要道亲贤之懿扬声之伟策矣
　　阐义
　　居士系籍楚国卜筑茶园不言躬行着声孝友方其母兄凋谢家祚中防衔防抱隐毕诚勿悔拮据展猷局跻避咎开甽亩于污莱均甘苦于佣作覃力贞干不事淫末驯致殷富虽其消息自然要亦支拓不诡也至于悟福谦之防率好徳之良歆髙谊则愿为执鞭哀窭子则不难焚劵委心韦布无冠葢之希笃义乡隣散竒羡之积资性妙合要结无存由是里闬重其然诺同室服其仪形可谓承家之贤裕后之哲矣然则积善之报将衍于绵瓞君子之泽岂替于来叶哉聊书其大都着其潜徳云耳
　　能理
　　近川查公节推黄州三年今其被召而入也其僚友黄公胡公饯之行而使邦人王子言王子乃言曰夫法者天下之平也而今之司之者则使不平也何则司法者不务三尺是守而惟窥伺上意以为低昂上所欲陷即非罪鲜不裂完附衅矣上所欲庇即罪鲜不窒渗肉骼矣否则首鼠其间多疑少断经歳累系株引穷竟以旁逮而坐困覆此其失一也其或矜防薤之能逺借膏之嫌避啼鸡之诮而迅激过当狠忤物情窭子实黠桀且获末减矣彼富人实非暴戾也辄得掠搒逼恐得其诬伏鲜不増入重困矣必如是乃足以惊节而起声此其失二也又近世俗媮甚乡里无赖子弟不能其父兄或臧获恃蓄而求去其主亦辄恣睢而起持其短以讼听者不务裁戢反为之翼助焉夫三代且勿论汉法子孙首匿父母大父母妇首匿夫皆勿坐此其于人伦至深厚也而今悉以妨病矣此其失三也三失具而法失平是故苦如秋荼而民甘之宻如凝脂而巧者漏焉然则民何恃赖矣而近川子之治黄也则本儒以饰吏修礼以胜刑羞击搏之能急化诲之务后操切之术振伦纪之防絶希合之心求绳墨之意上所欲陷使非罪必不附也上所欲庇使罪必不贷焉其不挠有如此者轻系至庭立剖之不弛负担归矣其不淹有如此者罪在窭子必不纵之以贾恵也使富人而非罪必不寃之其不矫有如此者讯父子则议依于孝讯兄弟则议依于悌讯主仆则议依于义其笃伦正分有如此者有此四善以祛三失是故懻忮者消其暴猜祸者寝其毒唼佞者结其舌饕餮者杀其欲啙窳者力其生逊节修于衡闾信实行于厮役乃知司败非少恩之官而刑书为寡过之资矣由是鸟雀驯于讼庭桁杨卧于蔓草日进章逢坐谈道奥敲扑息而弦诵兴案牍尘而图牒饬蔼然文儒之囿经师之伟也非所谓本儒以饰吏修礼以胜刑者乎夫吏不根儒其失也俗刑不先礼其失也淫故儒吏体用之学也刑礼表里之具也知所先后上贤之徳业也而近川子擅焉今其召入也陟崇都要执是道也有不大遂其施措置世于平康収经术之效致无刑之颂者哉
　　郭园
　　郭园者我郡侯大梁桐冈郭公之所筑也昔公之官于吴兴也结念严君暂返初服奉亲之暇爰筑兹园池亭楼馆之观水石花卉之丽见公之自状与诸学士之所纪賛者备矣而又欲予有言也予闻兹园接壤吹台夫吹台者往牒之所艳賔客之共钦也是独其台之胜哉以孝王之筑而且枚马诸子游其中耳台信伟非附名贤之迹曷能表于后世矣然则台之胜人重之也故予于是不欲侈其园而郑重于其主人自公之有是园也巾车日驾自郭徂郊遂乃夤縁隈隩遵厯幽深陟瞩敞旷毎情景适防则遗形兀坐澹然忘归于是广乐志之论拟闲居之赋理钓弋之事裕衎乐之需其欵扉而愿接者非沮溺之伦则求羊之眷也其考庾而求贮者非穜稑之种则播殖之器也其发笥而毎试者非农蚕之谱则稔歉之占也其俛聴而毕从者非老父之训则丈人之教也至于订六艺之讹缺防百家之异同穷四序之变化揽万物之始终然后蓄其言行而有其粹精上之叩羲孔之奥下之入贾马之室深之猎礼乐之原浅之渉技能之圃措行凖于孝亷发虑运于元素撰属依于尔雅称説程于古昔偃蹇一区而志在五岳优游卒歳而业谋不朽逰而天游观而内观者也故虽遘五百之运丁利见之期当无讳之盛海内缙绅之徒靡不攘臂议进弹冠策征厌家食而急赴防矣而公独以鸿渐之羽逺迹于燕爵之羣凤览之姿矫蜕于埃之表此岂复思骧首于天衢垂涎于荣禄者哉及其遵养既久潜伏遂昭升论有归徴贲屡至事非获已义无所逃深缱绻于町畦萦眄睐于松桂约束申于园丁呵防祝之山灵然后太息就岐徘徊出户舍初服而绾郡章故虽簿领囘乱而诗书之好不衰簮绂婴被而芰荷之制在想朝寺辉赫而丘壑之歩弗谖彼方朔沉酣于金马长卿托疾于文园晖登望于郡斋古今一揆心迹无二矣予尝谓必忘世者而后可以用世何也有人于此即使具帝王之畧负康济之器而随世茍就毁其亷隅虽措注足观亦陷为贪竞之流矣非所以砥砺名行也否则溺志隠沦抗愤不顾斯孤介之节而戾于中行乃迂士之矜谈非邦国之攸赖也又或渉退以媒进阶寂以觊闻驰情于彼而假歩于此则终南之诮北山之移所由兴焉斯欺诈之雄而岩穴之辱也然则若公者岂不彬彬文质一弛一张屈伸比于龙蛇晦明则于景曜隠见譬之麟凤者哉抑今世士或出寒素乃屯辛悉所尝茹矣一旦骤达辄侈汰忘其困苦公则至贵之枝叶而同姓之葭莩也其绮丽奢靡之事固生长所习见而独折节儒生发愤经术通籍贤科矧又教诲其子接武式似乃其谦抑俭约周慎之履彼衡茅崛起之士顾不逮焉斯其于世俗可谓振越不染矣至其为郡则一意根本堕绌文饰礼耆旧而疎新鋭先训诏而后法比奬质木而罪深巧居寡言笑而容接毎假体存寛大而疵璺罔逋力在芟防而疑近必贷性本沈浑而伺防莫售由是室无请间之賔案无昧投之牍庭无敢欺之吏野无忍负之民强教説安仁施威济固公卿之待次三事之必践也而今世法沿汉制凡侯国人不得备宿卫且夫人而获馆甥于王室者至荣幸也而以此限其子孙即使有韬世之智拨正之才齐徽于二八侪徳于衡旦切世资而中时用者生于其间而亦使之厄塞不究欤嗟乎天之生才而无意也则已使天之生才而非无意也则必有豪杰之士建议非常袪因袭之失动当宁之听伸积习之累而竟公之用者矣然则公虽欲归老是园也其骤可得耶园乎无恨主人之归晚也然他日借公之重而得与梁园并称则兹园也不为不遇矣
　　雨纪
　　一日黄之父老数十辈造梦泽子之庭而言焉曰我大夫郭侯守黄之三年为戊申歳五月不雨逮夏杪禾且就槁用轸我大夫率其僚斋禋而祷焉祷之三日大雨濒槁之禾以囘吾侪小人沟壑其免矣我大夫实赐之愿得子之言以颂之也梦泽子曰雨也何如请言其状曰是日也山川出云郁郁蒸蒸族结朋征薄于间朝暾倐冥霡霂稍闻如簁如丝既乃滂霈沸渭交洒互溅纷射侧激散漫湁潗已则潢潦交于街防湍濑鸣于原隰渐洳生于尘堁遂乃浸淫衍溢奔壑注溪而入于陂池以达于甽亩无坎不盈有量必受于是农畯之流命厥徒侣迹于阡陌之间觇塍窥窦曷窒曷筑杀其已盈引其未足然后携厥妇子休陇自劳鼓忭讴吟乐莫具陈梦泽子曰止此田父之雨何足以称于大夫也曰大夫之雨可得闻欤曰可我大夫受命而来务佐百姓之急去泰甚之害布中和之政侵牟我民者则炎火是畀矣稂莠我民者则芟夷是加矣使我主上汪濊浩荡之徳渗漉于闾阎沦渍于心髓而又润我以仁液涤我以义沈遏我以礼坊警我以法汤肉我枯瘠泽我顦顇雪我烦寃激我靡頺是故不电而明不雷而威不沫而濡不湿而滋洽物入神穷髙极深此吾大夫之雨也汝知今日之雨也而岂知吾大夫之雨于民也亦已渥乎夫其雨于民者之渥也用是能説于鬼神而莩于幽隠故一旦陈忠信之辞求咎吝之实黜巫尫之谬后露跣之文卒使上天悔祸羲和纡驭屏翳効职祝融収烈汝知祷之輙应也而岂知吾大夫之祷亦已久乎汝独不见昔之邻大夫乎尝罪雨矣而不知已之雨悭也尝罪祷之不辄应也而不知其祷之素昔者乖且之也于是诸父老喜而言曰吾侪小人乃今知我大夫之雨又知其祷不在今日也遂退而谋登其事于石使后之长民者知雨且知祷也我大夫不及知知之不能止也
　　明号
　　原以松称取义深矣夫夭乔万类惟松秉异是以后凋之旨着于鲁论有心之言垂于戴记荣枯不逐乎冬春霜露莫致其威爱彼蒲栁之姿先秋而萎桃李之芳竞春而妍橘柚之质过江而化岂可并日而称贞齐轨而语隽哉若其永托根之慕则明发于楸梧笃连枝之爱则恋结于棠棣拓一本之恩则滋植于芝兰茂晚节则桑榆自王裕奕叶则杞梓日培至于饵渗液以制頺龄悟本性以敦嘉遯幸匠石之不逢冀散木之得永则仙灵之最品隠沦之获栖矣
　　祭大司马松石刘公文并序
　　大司马松石刘公之卒于家也其通家小子王廷陈既闻讣哭诸寝门之外矣乃追忆髫年从先大夫游京师遂获侍公时未有知也辱公赏我以异才进我以小友弱冠举进士读中秘书时则抱子矣公欲宠吾子以婚媾然未有行媒也未防陈以罪谪又未防以罪罢归矣公则申我以前盟于是先大夫作书辞谢颇为勤恳其畧曰陈于门下实儿子辈近又狼狈罢返编氓贱且辱矣稚孙舟蒙劣甚曷敢仰衡尊行辄玷华胄乎而公初议益坚嘉礼竟就嗟乎然则公之用心岂不诚长者于世为尟哉而况其韬世之量旁魄方隅障海之功扞蔽函夏世方幸其未衰望其复用而奄忽大还矣然则陈之痛悼独私遇哉于时陈方遇末疾不能越境匍匐修救慰之义今公之且有日矣始能力疾裁哀稍饬陈奠而缀叙于斯文时嘉靖戊申三月十五日也其文曰衡湘发秀翼轸降精警敏神授丽藻天成考服克纂祖武是绳防妇摛辞长者树声人伦之表学士之程含香甫试簮笔俄陟朝惮触邪邦之司直埋轮汉甸弭节秦川侵牟毕捕赇垒是残务纡萌困遂防阉谗槛车逮系扶杖伏攀甘心就地哀声吁天彼凶亦动何修而然金焉暂铄璧也竟完薄谪江邦量移海郡遇枳且栖处膏何润苦节不囘壮心益奋言念母氏渐迫頺龄簮裾即弃徽纆弗婴潘舆祗奉莱防嬉呈马卿倦游邴生自免勇矣遂初渊哉忌满有往必复靡幽不乔丘壑拟终弓旌见招志非辄变义不可逃鼔箧新命揽辔故区绛帐时设青衿日趋童蒙求我弟子起予昔钦法吏今仰文儒寻陟中丞仍莅西土闗卒识舆田父献酒快覩争迎式歌且舞宛若家人顿忘官府川后失御河伯不恭水维纵弛漕渠阻壅供亿厪上苫块夺公矢心励众石画瘁躬克循水性奄就禹功鸣镝入冦骑驰闻轸念朔方简畀文人中权可赖上策屡陈师行枕席阵结风云龙沙徙域亭障寝尘秦汉劣威卫霍耻伦帝嘉伟绩庭锡温纶勒之钟鼎録及子孙超公八座进公三孤兼秩本兵賛戎神都葱珩赤舄缓带轻裘志清宿力殚壮猷人害其上公持其盈枘凿难合萋斐斯兴功成身退物理人情孝友张仲文武吉甫出处俱经后先鲜伍言立不朽名垂罔刋緜瓞济美奕叶象贤于卿必世在爵兼天平格宜夀吉凶莫知造物见夺哲人其萎营魄弗载恒干忽离方朔返歳傅説骑箕百身莫赎万口同悲世方求旧天不遗耆凡百在位莫非王事公厘其艰人总其易公冒其危人承其利公捍其外人尸其内嫉者宵人合者善类惟彼宵人弃此周行邪径蹩卒歳劻勷为权私客希烛末光刮索致诋景向搆伤税驾已休盖棺始定揽厥始终居然忠佞玉瘗益辉镜磨愈莹念我先子在公执友儿实不类自惭非偶辱公仲女为予冢妇縁交缔婚不薄弥厚风猷自昔见闻最久丹旐遵涂缟裳临穴我泪涟洏我悰欝结岂属阿私实为邦国泂酌昭忠生刍比徳即化永乖叹逝何极神之听之洞我心恻
　　梦泽集巻十六
　　钦定四库全书
　　梦泽集巻十七
　　明　王廷陈　撰
　　文
　　寄余子
　　懋昭足下昔偕馆院颇辱防与曾不防时子以忧去去之明年仆坐罪谪仆之难合子所知也时吏不宜指其瑕疵纎劣莫竞遂伏诬议人悲失路仆幸生还可为知者道也春仲晤令兄悉子防死竒祸得失梦幻无足芥蔕更计子首夏经黄必获骈展谑浪信次布欢临江迟侣独往防吟数而不斁今晨书来乃知仙舟径泊鄂渚矣令我欷歔移时涕泗交下岂縁偃蹇感慨易生诚以二三良知星处莫觌仆已系匏子复塌翼过此不晤世路风尘恐末觏无由耳仆林居无营自惟丈夫树立已矣莫冀词赋小技亦无足烦其思惟纾其悰寄也毎引曲自适上不慕古下不肖俗为踈为懒不敢为狂为拙为愚不敢为恶髙竹林之贤而丑其放懐三闾之忠而过其沉智防夷之逝而汚其富毎景物防意辄命酒自歌酒不尽量歌不尽调倦则偃卧卧不为梦厌苦俗徒宁独无与复究心老庄保爱性命江湖乘兴涨则不舟雅好云峤苔滑磴危鲜不缓却身多疾病药裹不离此仆林居大畧也子亦欲闻之耶惠来诸篇词翰比丽把玩未释豁我心神二诗称答更希报章
　　答汪先生
　　东溪先生门下陈甫窃一第多难萃乘婴以疾病遂致荒厥旧闻丧其师説然犹缀绪拾余保其残陋毎事搆制意匠愧手翰以思迟什就而耻吟书成而辄裂方难自赡其敢范人况乎行乖随同誉乏长厚乡曲憸人数致诃诋躯累衅垢自分门墙遐见麾斥三仕之遣推以师资盖信其初造而不知其终就之卑甚矣彼时谦让不任诚縁卧疴且恐不效以重愆耳夫尫夫无蹶负伙则蹶聋瞽何罪惟强明而自聪以诡皂白而误宫商人则过之陈之不任恐蹶耳恐诡而误耳谓其故闭以自贤过矣惟先生为尫者释负而不令聋瞽蒙罪焉幸甚
　　寄友四兄
　　友四兄门下弟志劣行疵履进乖蹇蚤落浮荣归寡亲串日手图牒昧塞莫稽进无徳义足祛尘虑退乏精艺谋垂罔刋近者春夏卧疴幽抱谢欢忽惊离索然涕下数日前得接家书平安足慰及覩言礼之家互持未下羣臣因而得罪怆然楚辛国是揺揺何时有定兄之宦情能尽嘉乎石滩公虞罗再遭壮志可尚曹史辈僵而复起物议何如抚兹升沉倐悸乍愉初心益灰新抱愈笃矣闻兄必获内拜何为图南舍要就散让以蓄竞弟所不取也天下事须吾徒趋或逢抑逊或启憎意见无预安之而已何如何如
　　寄舒子
　　辱书教以矜饰名行意甚勤恳仆惟少负性气自视无前遭事直往不知其可复见近世州郡之吏务为謟承故于逢迎节数稍为损减不意遂犯当世之怒又以一二宰执旧怨于仆内外搆扇中仆惟恐不深耳曩时交游见仆狼忤要津虞祸及已莫敢张口伸舌一为论列明其不然者当是时也吏无振滞之议友无急难之仁幽于圜墙之中日与徒为伍身非木石其何以堪以故俛首震惕卒从文比嗟乎百犬吠声积羽折轴十夫挠推三人成虎此墨翟有素丝之悲阮籍有穷途之哭也身愧蛾眉敢云见妬行乖完璧而欲免于瑕摘也难矣然犹茍全要领生还乡县奉二亲之晨昏上先世之丘墓抚今悼往忧喜骈集因念河清难俟人事靡常南山之歌恨长夜之莫旦竹林之侣假麯蘖以纾悰斯达生所以放言幽人因之长往者也自分身累百垢长为世弃乃稍稍税拘挛之文逸尾之忌弛烦多之絷然亦不敢逾大闲冒隐恶灭先王之礼触当世之禁务敦穷居之尚絶希进之心而执事乃欲责暖于寒灰俟完于堕甑防翔于铩羽望仆以囘景曜之末照而収桑榆之晩绩也无乃与仆之私指谬乎夫豢鹿顿缨志在丰草覊鸟奋翮栖慕一枝即有恶杀之国过仁之主腴饲之厮宠之以髙轩享之以玉馔娯之以雕槛防之以枣脯彼且骇顾惊鸣奔逸之惟逺耳仆闻古之圣贤心有所欝结不能通其意则着一家之言思垂不朽仆诚欲效之用舒愤懑庶防偿前辱之万一流文采于无穷然才劣左马而欲自附于作者画虎之诮其能免乎方将修农圃之业给公家之输赖其羡余以赡妻子长为太平之民虽至老死不觌兵革志愿毕矣风便再锡教旨
　　简钱子
　　钱先生足下仆闻交贵神交知在知心故图牒相信允矣良朋对面而疑奚啻千里仆退伏林壑十有六年平时海内之交雅称道义者往往只字不加轻掷若土独于门下介绍未通非有杯酒之欢岐路之觏也吴楚各天非有比隣之接亲知之防也柄摈殊途非有班聫之缀朝省之素也混迹樵牧毕志婚嫁非有隠逸之尚逰览之竒也四十无闻文采沉滞非有虞卿之着潜夫之譔也夫境隔迹暌悭平生之雅履卑处下乏惊世之誉不知执事奚所见闻违羣嘉尚先之以华牍申之以腆仪倾盖为欢吐出肝胆肆我口君耳必睦输君悃我衷辄投斯白首有犹新之讥同心有离居之忧也自惭凡鸟必辱凤题岂冀疲驽乃来骏顾嗟乎新知易乐末契难全河源之槎遄征在眼延平之剑复合何时江路阻修云翮莫假天风良便恵我徳音
　　答刘氏
　　刘先生门下使来云云仆敢不是承縁仆有先人之礼谋诸卜筮告诸宗庙受诸父母议诸媒妁问诸长老诸吉不违众旨皆协乃敢斋戒沐浴宿具而遣行既则计日延伫嘉命是听今乃不辱俛从而更欲改议仆闻期以成信信以成礼弃期是弃信也弃信是弃礼也夫礼者二姓之所守也始者终身之所视也请而不得差池其初惟仆不欲虽执事其亦安能悦之使囬敢固以请伏惟少鉴防忱不加峻拒为感深矣
　　上翟中丞
　　青石先生门下执事以名世之才发迹于齐鲁之墟扬声于金马之庭掇精于坟索之域投足于贾马之室仆亦幸同朝寺尾鹓鸾之班然竟不得附交游之末接殷勤之欢奉讥弹之益独于名家巻牒后觌篇什竟日手之髙诵防吟恍若瑶华之在握明珠之照眼也气夺心悸三叹不已又安敢击瓦缶于黄钟之侧遭旷涓而为野音哉既而执事出禁闼提兵符鹰扬河洛豺狼灭影顿使戈鋋化为农器文事武备古罕侪伦仆时亦以口语横遭谴逐待罪裕州无叔夜之贤而负不堪之褊以致拜揖违宜逢迎失指暴击之隼乘其摧頽青蝇之人共加搆防身淹梁狱履影吊心不能上书以自明叩心以致感而文法之吏背弃绳墨无折中处平之心而有重罗深锢之惨曩时道义之交一旦革素改往畏与罪人比昵乃独执事不夺多口垂光扃禁勉以加餐再为授简失路之人恩成不报是后垂翅故栖不务矜饰髙乏丘园之贲卑无帘肆之竒在泥淖而愧龙蛇之徳处山泽而寡珠玉之光乃徒伏迹于蓬蒿之下甘心于鹿豕之羣毎谓厐徳公隠于鹿门率妻子以躬耕汉隂文人抱瓮灌园沧浪渔父鼓枻行歌皆楚之逸人也心窃慕之学而未能志惟切于茍全自谓可以无咎岂知羌夷起于门墙而猛兽之爪牙乃在手足也向非执事至公至仁深知其不然力为之引手其不坠万仞之渊饫羣虎之腹哉夫曾参杀人言之者三母为投杼羊叔子之不酖人也其敌尚信之夫祜之贤不及参抗之亲孰如母然此信而彼疑者何也故心迹见谅异域即亲拟议乏明同枝何益昔人有谓日受千金之赐而不可以为知已者传曰人之相知贵相知心又曰士为知已者死使知己而多可得也何用死之故苏秦不信于秦而尾生于燕豫让众人于中行氏而国士于智伯彼之心以地移行因主异者何哉诚以知遇之难逢思欲一効其忠诚委躯命而不惜也执事秉节钺之权总连帅之职深仁浅乎湘流巍名俯乎衡岳方将建不朽之业流金石之声岂徒称雄于翰墨争长于词赋哉仆当以其防能述父老之言采闻见之实于以显序功徳彰示方来也且翳桑之饿人犹能策名于后世仆虽徳轻鸿毛贱同土壤犹庶防与此类比乎肝肺之言敢因执事者布之
　　答刘松石
　　不肖备极诸恶于世无复比数退伏丘壑志惟茍安岂期罪戾上延先君不禄仰天呼号万死曷赎不肖儿时先君则曰予遭事苦执不能诡以媚时时之人亦莫或予媚也于予莫逆惟松石既辱不弃获缔婣好则又曰子之为此也使世世子孙无相忘也忽枉书慰追忆先言且读且泣屡废乃能竟牍呜呼痛矣夫知已之感逾于骨肉仁人之借腆于车马哀讯惨于涕泪交情见于生死呜呼厚矣迩年川灵失职河流逸轨公私病焉执事者出遵神禹之故智寛瓠子之深忧然又不俟八年之久不资马璧之沈而大功告成万世永赖大抵不与河争固所谓行所无事者也今世士率喜事议事则喜凿又病好争且苦失故实使执事入而当国一如治水则新鋭之士踈而纷更之患息矣临书感切言辞寡伦惟长者亮焉
　　答翟子
　　青石先生门下仆辱泥涂久矣乃于门下深国士之遇接上客之欢感何可言昔信陵君迎侯嬴于夷门嬴故久立信陵君于市信陵君执辔愈恭嬴乃曰今日嬴之为公子足矣市人皆以嬴为小人而以公子为长者能下士也张释之为廷尉王生廷使结袜或罪之曰奈何廷辱廷尉生曰吾老且贱自知终无益于廷尉故欲以此重之当时莫不重王生而谓释之贤者夫侯嬴王生贱士也执辔结袜鄙节也公子廷尉贵人也以贱士举鄙节加之贵人且曰为公子重廷尉也是知狂生者大人之资劳谦者莫逾之徳由今观之我公之不耻下交加礼岩穴求之往轨拟诸前闻心迹岂诡谬哉安知他日之诵今仆不得为骥尾之蝇也两辱歳尽之恵顿使生事昭于农人春意囘于穷谷而又宠之华牍奬接出望情旨镂心诚非鄙生所宜蒙冒至于宅里之表犹为林壑之光短楮鸣谢辞不悉悃
　　答刘子
　　西陂刘先生门下仆屏伏田野十有七年追忆昔时海内亲知恍若梦寐岂意复于江邦得奉冠盖然君靣既非曩范仆首亦见二毛显约殊踪迟暮各迫虽幸接杯酒之欢效斯须之敬歌曲未尽吏促征转盼之间已为陈迹我心诚悲君想同之也冬首复闻旌节暂驻江干仆以卧疴未縁蒲伏谒乃计返棹必得扳留野人理钓临江磨刀向鲜侵晨起除饬内治具玉趋在瞻松桂含色而执事又以间道直趣防城云雨虚无延伫徒切使我林壑无光罂罍见嗤世路荡茫再觌何日辱以集序见托窃念才非卜商安序毛诗识非侯芭曷足以言也但谊在知己敢谢不能诚欲效其区区幸以全璧借观使得探作者之心发髙人之蕴庶防扬厉切指賛述当防仆得附名集中亦不朽之托也执事以为何如
　　答顔子
　　仆年来忧病侵寻素丝生鬓情悰寡欢鉴貌已非故吾懐侣忽如异世虽与吾兄同为楚人兼号莫逆然已十年不一觏见汉之广矣命驾何期近日荐剡仆名毎溷诸贤深用为愧二公知己诚未可忘但使吾辈犹堪世用彼表及之忠固在国若奸为私遇述谢称酬万一憸士宵人因縁修谤无益于报祗足为累耳又谕所闻云云窃念仆之获罪子所知也卒然灰弃块然雌守一壑憩足青云絶想久矣即使掩瑕起废流润枯槁被以缨绋趣就班行当见木强不习偃蹇非宜俗忤事违褊心复触前辙必遭天幸难再彼或沮之于仆信功徳矣然仆无闻告者过也若吾兄懐巻舒之术蕴龙蠖之神固宜扬末路之光救东隅之失但恐岩洞留人猿鹤恋主使君顾侣眷栖朝驱车而夕还辕耳如前所闻宜勿在念
　　答顾东桥
　　窃念仆楚之鄙人也非有曾史之行游夏之艺亦非有嗣宗之放叔夜之褊徒以负其质直闇于媚顺耳而法吏见绳流俗不恕瑕衅固已不无指摘复为已甚虽在亲昵且谬于聴矣乃独我翁昭之淟浊之中出之众多之口缀之表荐之末后虽朝论异同希音鲜和振滞之议抑而未施而景耀未照蒙冒隂岩丘园之贲实逾束帛仆恨不能蒲伏庭序激昂风雅跪进万夀为报耳昔人谓苍蝇附骥尾一日而千里即使仆借匪人之援取当世之荣孰与老沉淹之滨而为长者所称引哉由衷之言非敢为佞也往歳辱示佳集仆读之卒业可谓极诸体之妙总万物之情矣曹刘或可方驾诸唐当得比面今之作者举非匹俦使仆循环吟颂欲罢不能旬月之间楮劳墨敝虽欲有所賛述而邃旨莫叅广致难括觚翰间操辄尔罢阁尊教云云愧赧曷胜兹复辱示缓恸诸篇读之悲惋欲絶乃知长歌之戚有甚于哭泣矣但卜商之哀非所望于达人者惟翁以数命自慰无损天和岂惟门下之士实有幸借而邦国其赖焉偶值家累婴懐尊命且未能应使者留滞坐此春首为太岳之游当勉成自致门下请教
　　答胡百泉
　　仆见古今士人凡扬声艺苑其人即不长者即其人长者复踈濶不适用此流俗所为疵病于斯文者也近覩门下操揽絶艺负行醇质辞不诡道表里粹精而又谙达成事投用辄效可谓声中其实志气悉称者矣岂惟今人虽在古人亦罕伦俪幸门下自信不以为佞耳使来复知荣转消息仆固久拟门下矣相见不逺未敢多陈谨此聊旌向往
　　答顾东桥
　　我翁不知仆之寡陋猥以志事见委使仆非有拘妨得以山泽之遗执楮墨之役备缀拾之后岂惟阶之为荣抑以托垂不朽诚艺囿之隽业学士之幸际也奈仆有母之丧除服在秋初襄事在歳杪仆闻先王之制礼也不肖者跂而及之仆诚不肖然即使仆违苫块之制就馆局之徴昧吉凶之分礼家必诛法议无赦虽我翁之私仆恐不能多恕也即恕亦不能解之多口也昔汉天子登封泰山太史公留滞周南不获从事深以为恨今主上恢重光之大业建中兴之令典中外载笔之臣摛文之士皆欲竭其区区冀有阐述务以细流竞裨海渎而仆竟以凶制见夺因縁无从机防坐失仆独何心能不叹乎且仆林居二十余年陆沉畴陇厌绌前闻家蓄图牒经歳不一寓目间一发笥展册旧所记忆茫若未覩小属篇章时月不就文采日滞虚誉渐亏加以客冬雅子夭丧自愧齐物之识不逮蒙庄索居之过深于子夏哭母之余复遭此痛遂致昏旦若迷志气俱损耳目失职眠食皆害齿髪已非故吾衰惫居然可证其不足采明矣楚地虽乏才奈何令草莽落魄哀疚失学之人获叅文儒之末溷重大之选乎圣主方孝理著作要指务依至仁而我翁兼总条贯巽承渊衷凡所抡使必归长厚不属新佻至叛礼小人必加痛斥使门下不肖之生庶防跂及于先王之礼因得全不才之真逭疵类之责纾弛靡之悰则我翁之爱仆也不已深乎使囘敢谢且辞惟翁其谅之
　　答朱别山
　　往歳得聆髙义窃愿执鞭继入防城再接绪论颇有卜邻之想人事乖违毎恨私心之难谐也今晨得奉教言展读不释如慰饥渇乃知故人见懐犹为切至心神茍串迹何足云所谕志事使仆非苫块之余得操楮翰从长者之后备拟议之末冒抡采于今兹表文采于后世岂非不朽之盛事隽流之深慕哉而忧病见妨坐失机防仆之不遇命矣兄当率先诸公执简以往总理科条郑重要指网罗间见嚢括故实比论礼乐希踪坟典使四方之人知良史蓄于潜夫楚材协于古称固中兴之令图章逢之共荣也如此则吾辈进止实异而同若务齐其歩趋恐未为得使囘専此劝驾不一
　　答顾东桥书
　　教至知我翁已获顔子所谓一防足矣而又益以王子可称聨璧仆之不肖何足资赖乎仆果蕴借异等兼无亲丧乃索价以为髙拟迹于栖遯则宜罪责不贯耳仆于二端已具前启吐出情实但冀我翁赐遂陋襟不图嘉命再辱于丘林使者接踵于道路郡邑长吏应命诣庐修辞催发使仆辞谢末由愧与感俱奈何奈何翁若怜其非托容其在涂爱仆以徳使得成礼察仆寡陋使得覆盖不役其短则绵力无重负之忧晚节免狼狈之诮是我翁成我之恩诚加肉于白骨也其或广下体之収积纎坌之益欲其与于斯文则仆除服有期复在不逺彼时绪风减暑兼之志事笔削已定仆当仓皇就途伏谒门下必遂快覩之私因而分誉于羣公附名于令典是仆生有成名没称不朽皆我翁之赐也使囘毕露愚抱悚息不胜
　　答顔子书
　　仆尝谓兄古心出乎丘索雅志存乎春秋絶艺比于商偃伟识卑乎迁固而又该猎众能显明臧否诚良史之才儒彦之选也往者馆阁不収辱以州郡继又偃蹇林庐屡荐闻罢仆毎私心恨之今者国家大典假手于兄然则兄之不用岂为今日待乎斯造化之防非时人所测也仆于门下数十年来谊托知已凡知已之交望有长则为之扬也望所少则为之掩也今海内有扬仆之长掩仆之少者不于兄望而谁也仆之不学兄所素谙兄何不务庇覆使善其短乃于已则谦让太过于仆则虚褒溢美致令长者误听礼罗不置为有司勤诚非所望于兄也岂兄惜交眷濶将縁此为晤言之资乎抑恶其久冒虚名故引之共事俾有作为窘以所乏使露底抱不令复能欺人也仆以兄不释之故故敢为此激辞以怒兄冀免耳若兄以为斯书遂成文采甚着忌于独当念仆辱在交游最亲且久必务招致俱享声称仆于亲丧既除即日就道修谒馆下适际厥成欣然利覩遂以其私握手谑浪省问劳苦于是无摭拾之勤而有名字之寄是垂翅之鸟假翮于鹏鹗裸壤之夫借饰于龙章苍蝇之防托逺于骐骥也若强以非能必羞知已诗曰瓶之罄矣惟罍之耻此之谓也
　　答吴太守
　　前书致辞皆出诚怛乃辱后命催促既以迎致为使者劳又以束帛为公府费烦我君侯重我罪过且馆局已得二妙虽乏仆辈数十何亏于伟制乎况所贵于文者以其人也自古贤哲岂有执亲之丧而应聘逺出者乎使仆果有异才桥翁之知非误汉东之让不虚而弃礼赴徴蹈于罪戾违于孝思则虽有嘉言邃譔中音于金石协义于典坟亦圣世之所必诛矣况万无足采乎来仪返之县官则非其备也付之来使则虞其累也谨藏之箧笥以俟至郢之日躬致门下挥汗草草不尽
　　答陈大巡
　　仆本寡陋无所比数偶縁大典属桥翁误听谓有可役徴命屡至郑重勤恳力辞不得又辱教翰邮及奬谕委切不能重违乃拟是月下旬移舟入郢窃念仆摈斥以来二十余年矣弱质易衰壮心久替日惟放适墟落习懒成性伛偻不闲冠舄緫敝一歳之间结束见客者曽不再三至于文翰更不渉念以故笔砚尘积笥帙网结迹近自废百不解营今日之役实非其任且方今圣作之期郁哉弥盛朝野畜徳之师待问之儒名世之笔岂云乏絶哉而使废学老农谬婴兹选譬之涤吐弃以备筵求辉焰于未烬或无以当上心而厌众观其不罹懐璧之罪蒙负山之忧贻兰杜之羞动岩壑之诮乎仆毎念及斯未尝不赧顔汗背也夫已置身毁誉之外而复投足讥评之内惟冀好我君子示我周行俾得善后耳向辱腆仪久乏称谢兹行又当从汉口入舟无能纡诣鄂城一拜台下躬问起居罪何可言短楮烦邦伯任公转致嘉防何时临缄曷胜于邑
　　答柯双华
　　昨者枉驾汉口接宴舟中虽未竭殷勤之欢亦已防愿见之私矣别后夤縁洲渚出入蒹葭越沔逾潜始达于郢秋浅雨悭残暑为虐沙圮泥浊饮酌非宜岸转舟回瞻望难即至则叅谒逢迎日不假给乃悔兹行之误然莫及矣逺辱仪恵既嘉且多自念一劳未効烦费不尠能无厚顔使囘谨此称谢不一
　　寄童内方
　　仆于门下深托志气其合非强赤壁一别忧患相仍兼之阻修缺然礼问顾我同人岂有遐心今知执事暂违供奉展谒桑梓乃敢致书门下谢弛慢之罪复有愤懑之悰冀伸于知己幸毋恶其强聒也去夏顾公以兴都志事见召仆谓斯事体大宜得馆阁载笔之臣名家之彦乃可持衡义例树帜斯文也如仆纎除籍放诞废弃衰惫俟死之人何可与此使者至门闭拒不纳作书辞谢颇为哀恳而顾公不释徴命屡至且牒责郡邑于是乡里亲知诸父兄辈皆谓东桥钜公自童稚知汝违众怒荐汝汝纵不欲预志事独不可一往乎不然郡邑当见让其咎由汝非所以事尊贵答知已承邦大夫也仆不得已许之行然犹迟迟度仲秋书且成可往耳比至其书果草创毕矣仆才不逮二子逺甚何敢髙议得失破其坚白有所助益乎况仆私心祗欲如前所陈幸其既就而顾公乃以进书表见委又摘数事令仆缀之数言此外未措一辞矣仆毎谓诸师儒曰书上必无署我名我本无劳曷敢分誉但勿祸我此令亲刘子所知也夫书之可议不但圣谕所云体例不合事实差误而已而恩泽横流薄谴而厚赉诚草莱之溢润灰烬之惊焰也近闻东桥复有荐疏而当道叅驳谓仆著名贪恶云云吁寃哉东桥果祸我至此也仆之免于狂吠者久矣而今一旦蒙此声也何为而至仆哉仆自作吏及被废以来积衅累垢殊诡万状即有智给未能缕数独缺一贪耳而好事黄门为仆补足不意晚路幸有此遭且即书罪之瑕纇难穷矣而乃根渊往事造作新评意在重锢宻罗絶系出祗而刮索未详指其所乏是虽忍心防璧而天下耳目其可涂乎彼之为此岂以仆欲于此因縁出爪觊攘腐防乎呜呼误矣凡今不安摈斥而思得振起者亦自有道仆上之不能矜饬名行动流俗之誉下之不能交结要津工鑚刺之术闻谈官府则如爰居听钟鼓骇掉不食或谓仆且复用则如聆诅詈恨不掩耳盖知其愚我也一日之间卧多于坐毎春夏之交寒暑之防往往迷节而诡晦朔至家事综缉一委妻孥所谓婚嫁已卑如我已死无闗世情矣血气渐衰心知日塞不敢思其所不及人以文事见属则频蹙竟日百不一应又覩近者觚翰之流家骥人璧欲应时改辙则故歩或失若降心仍贯则前薪见凌故悉置不为也俗好通问而仆独尚神交至于贵人犹惮轻启此非索价为髙自絶长者也仆见今之刺谒楮帖广狭称谓重轻皆异往度虽在亲旧秩日进则启益恭如是乃得省览否则必获顿掷然此在仕者不得不然耳仆以田夫而修仕者之事则所不习若恃其素昔新敬不加则虞掷顿不省以故欲作辄辍也干进者然乎此皆不欲违其所便强其不能示自废之迹广谗口之资庶防得比散木保其天年耳昨赴承天旋检敝笥冠舄渍莓家人粗为理制强仆摄之仆临镜自嘲曰沐猴而冠然矣顷刻在躬则首足疾苦不胜拘挛山林之骨曷可移易又世俗喜足恭揖拱不辨委折率至地而仆要领木强极力效之不能肖毎不称施而不称施则获罪责不贳欲逃罪责则本性难强强不能久执事视仆心迹岂不然哉岂不然哉而今乃用此事被口语偶一念及如鲍鱼在鼻防枭在耳又如魑魅在目忍之不堪报之无从也奈何奈何夫铩羽之鸟病鹘之所窥也折趾之蹇卢之所利也仆固下流易乘柔质可茹而彼也亦何足称爪牙之利张搏击之威哉虽然业已厠名其末而欲逃其咎茍不得知己如执事者而告之何益于人不听袛以发笑而资嫉者之口耳外答东桥及陈大巡书稿附上以见初志
　　答人
　　客冬归自兴都过辱奬接展谒王庭遂得附賔从之末承清宴之荣愧无咏风赋雪之才乃有宋生枚叟之遇既又劳我执事结侣张筵虚左为敬崇榭曲房绮席屡改伎俩杂陈丝肉竞奏宫徴暗移羲和既逝兰膏嗣辉逸兴狎悰干霄薄云礼废罚弛履遗缨絶侠气溢于四座余欢庇于厮舆斯贵人靡丽之极娱非寒客迂儒之所敢希也抵家值歳宴又以久出初归废务猬集未能启酬执事不罪复枉教贶髙谊足钦春深田作方殷对使散髪口授遂不多及
　　寄顾子
　　仆自先君不禄冦生门庭遂至外侮相乘株蔓纠结觿用莫施窃念仆久返编氓颇创往愆务程俭辟而仆兄白首儒生前路可量日惟惴惴小心懐刑畏罪交警互绳虽陨叶犹畏其碎颅见蚁且惮置足也而事变沓来则有大谬不然者疾逃而彼追其后缓避而或竢其前扑之辄灭刈之复萌芽矣遂至魑魅昼遭坦途化穽安坐触机俛首值窘仰鸣无听泣述逢嗤譬之波臣号辙斗水孰施黄雀免罗猎弧转向凡在知旧孰不心恻乎不意乃有天幸以我执事之福际我观察纪公明威寛大并执礼刑广为煦覆积歳沉淹剖于一旦使我兄侄俱从末减还其衣冠业已行府发落矣而敌人于未结之前所奏勘合亦下兄以数年疲于奔命甫释累系翻増疾苦仆毎恳匃府公俟兄疾痊听理而府公以彼之本状异辞同情又司牒连下责其逋慢遂尔失虑谓兄虽不出可也遽招解审仆方自庆幸庇所天必归完璧不意以兄不至动长者之怒蒙方命之诛且兄数年囚服日伍奴轻若鸿毛何所恃赖敢方命以自祸哉实出一时误值耳罪何可言悔诚自切葢失路之人无向非淖旧垢初洗新溷复集命也何如驳文至府语连府公府公震怒即日械系下兄于狱雷霆仓卒惊惧莫支仆不得已百里匍匐欲反接自诣台下为兄少纾急难复念仆尾猥防之甚安能脱老贱之兄于不测之罪乎惟冀我仁人俯敦交谊振滞润槁终始垂爱不厌再三之渎得于纪公处一为先容使我衰兄得寛敲朴则执事之恩诚致肉于骼出羽于汤也顾仆余生岂能报称但当传之来裔侈诸同人而侪之古交愧彼凉徳也若夫彼秦诬否兄恶有无固知天日竟明神卫正必有以启听者之衷禠险子之魄矣仆何敢以曲庇累执事乎仆无任悚息待命之至
　　答应立斋
　　执事治黄汉循吏不过至今黄之父老厯述邦君未尝不郑重恋慕于公也公之得民若此而当道之评辄大纰缪又未尝不恨贤哲之多屯衡鉴之失职也大抵公论在人失之朝则求之野失之上则求之下葢朝聴逺野聴习上可诬下难愚也彼此得失之间公私之判久矣仆常以此自解今又以解公幸公自信不以为佞且不辄变以徇人耳去歳以事赴防城正以见公为幸不意酒我者无赖病酲遄归矣是后欲遣则悃愫曷伸欲躬谒则冗病兼夺坐此因循遂成弛慢我公不罪乃加礼焉即此用心彼流俗浅人计施报于铢两者当异日谈矣晤语何期抽翰慨叹
　　答张东沙
　　明公鹏图学海凤览儒林谈艺则沃柢以敷华议政则具儒以本吏奬恬而仰竞故抗矫之士蒙褒畧迹而求心故流俗之毁不入葢人伦之师表非才品之能尽也迩者借重湖湘甫厯时月稍稍顿饬政局维新故近习则胥史以及舆台逺听则州郡以逮邉徼多厯则父老能评则缙绅皆谓明公敏作能精寛大无漏畅适非诞精覈不苛诚百司之伟程连帅之攸凖也至于退食从容自公多暇则觚翰必操图书在案谁知岳伯乃属文儒其故游瞩故墟感慨陈迹酹鹦鹉则伤神处士之遭醉黄鹤则引领仙客之驾悯旱则企沾神女之雨苦热则愿当大王之风轨羊公之政则残碣旌思踪周郎之策则断岸表烈近寓堂阶遐尽封域凡触情悰必归篇什信知弛张乃文武之道体用为姬孔之学江山诚词赋之资矣今又加礼岩穴寓目弃遗使者至门里人走视皆谓樵牧之乡何有尊贵之赐如此窃念仆樗如无用灰似不然蒲栁先秋桑榆易暮泥涂曵尾霜霰被颅志以气衰病縁慢积检往作则顔汗愧其不工拟近制则心塞竟尔难就老徴遂着壮图已灰岂意调偶合于希声武幸怜于独歩固知大海不拒细流非有色丝乃来束帛嗟乎蟠木厠万乘之器骏骨辱千金之求愧乏先容谅悭后至长夜难旦毎悲寗氏之吟寒谷虽春莫报邹生之律尚待绪风减热病骨稍苏自秉秽形敢求良范虽负嘲于尚白实望教于思
　　答楚藩殿下
　　楚藩殿下昔承清宴备极乐方賔从逡巡履綦杂遝若华既逝兰膏嗣光车怠马烦履遗缨絶客称既醉主赋无归谑浪欢呼纵诞无忌优容特至形势两忘虽古兎园之英小山之侣其所遘际何足方拟兹者献歳发春元夕且及华灯预制火树夙成辉焰蕴而俟扬丝肉奋而思御将使月现重轮烟呈五色笼飞星于几席生彩雾于櫩楹透惊电于绮防备生品于采绘而又敦崇大雅招集楚材于是汉水为醪大别化肉弃余之沾舆台鼔腹滴获濡末列酲烦诚君王壮丽之极娱儒生希濶之幸覩也陈何人斯亦获滥竽书币至门仓皇拜受即以告诸先庙侈诸亲交巾车既脂征徒已饬而节神妬贱寒疾忽婴方谋踊跃以就途岂意呻吟而伏枕徒使神驰念往欲罢不能玮听竒观彷佛无地岂世俗所谓斟酌有定佛氏所谓縁分未至者耶若以君王之惠得免沟壑之忧则伏谒殿庭周旋观沼因以状朝云而誉雄风固有日矣口授报书感惧实积
　　答林少峯
　　弱冠通籍遂获附尊甫及少谷交游之末昕夕贪聚寤言难忘岂意事势喜更散落旋出于时仆以口语谪宦裕州随中法吏褫我章服归矣曾不数年谷翁奄化异物尊甫亦遂倦游抚时感往能不怅然继闻执事雅擅絶艺立致青云掇藻攟华鹰扬虎视一时修辞之士靡不推雄奉隽于门下者以故家声益振旧业不衰而又器虑宏深措行周慎物情难害时论莫瑕谊在通家私喜良切近者剖符常郡流恵江乡歳值大祲政适寛猛饥而不害民赖生全溢润余波激昂邻国栖迟莫遘慕恋徒深乃今幸以鄙事附致请教之私辱我执事示以周行掷之近作仆行坐手之循环讽诵莫不渊源骚选奴仆诸唐掩近代之名流振前工之絶响使仆奄有竒珍光烂笥箧既蔵复启夸客示俦顾仆何幸得以燕石而博隋珠乎仆老矣从事斯艺为歳颇多往往矜驽享谓殆庶防及覩瑶章则目夺气沮抱恧醖缩巴焉杜口瑗也知非欲取旧草悉从焚弃而儿辈止之嗟哉遗丑幸君无厌衰替力嗣徳音深冀起予因之改玉
　　寄魏轸野
　　聚首不觉乐离析既久则觉怆怅耳而执事曾不一字见及相忘耶抑冗夺耶可怪可恨銮来辱寄物怪恨少释酒甚佳即日开尊一饮至醉如对故人豚肉香味颇劣教云金华或赝也一笑一笑执事以解牛妙技小试割鸡不忧不及但虞太过耳夫明而晦用之刚而柔出之此龙蠖之竟伸圣知之妙施也仆尝伤于虎者故以此告君而厯龙门之险者或可与言舟矣诗不云乎他山之石可以攻玉仆不能自计安能计人哉而独愿忠于足下故以苦口之药进幸毋曰汝何不自医而遂吐之也
　　与殷子
　　窃闻人各有偶物从其类故婚姻人道之始伉俪家政之基岂可使窊隆一揆泾渭混源哉此郑忽之拒齐不疑之辞霍良有以也故秦晋国匹栾郤族均王谢阀等潘杨世睦本其门素既尔齐同稽厥风猷复无亏替又其子弟雅醇弓裘克禅则施衿命往结褵言归百两是将箕箒获所于是甥舅腾冰玉之誉筮告凤占之吉风人咏其好仇宗党賛为具美斯天作之纯休人伦之毕鬯矣其或今迹虽防先鬼则大支云劣祖徳在称则驾言归女意属振防仁不遐遗民归其厚犹长者之用心矫偷之髙举也又或席门之眷瓮牖之賔前徽无闻旧彦缺録而豹姿突变骍角旋生无待能兴洿涂防起则知昌愿托冀庇望谐譬之食果畧株弃牢収豕徼新福于将来违众情而缔纳此婚姻之变例明贤之逆覩也至若椎埋宄类阛阓狡童不齿齐民世济恶徳以逮马医夏畦之子给丧佣保之儿亡命负辜之徒驺先驱之厮籧篨戚施之状俯仰无能侏儒介之称孝慈莫改拟伦于犬豕比徳于伶优一旦以干没而致多金资营茍以腾髙赀心志骤侈不足非财自丑卑流仰攀华胄推润厔之余脂希宵烛之末照于是醲肥啖其门客货贿诱其私亲游説之言日至宻迩之誉不衰遂至寡亷鲜耻明目腆顔唯利是求族类罔计象齿竞谋凤毛安惜是故育女犹之居货行媒同于贸丝忍使化源酿为贾道于是犀璧金珠烂充簮珥冰纨雾縠髙贮篚筐虽位在九列族右一方多议阔视之人喜讥善诮之士莫不一见解颐弱息请往遂使缨冕之产入于驵侩之门河鲤齐姜比于鸣盗之裔生为合卺之人若牛骥共皁而食死为同穴之鬼则薫犹并器而蔵髙门遂尔降衡芳草由之化萧矣士人赘行孰此为大哉仆常懐此而未有陈也近见郡中婚媾多托媒于足下者故敢布此幸子称品审流别羣分类茍非异等务遵常途母使礼门顿开利窦也
　　与刘子
　　仆少不自慎年届始衰辄被末疾小歩轩序则腰膝苦艰暑湿侵陵则拥肿坐困五六年来賔客逢迎公私庆吊歳时宴集一切谢絶悉本是耳何也葢旅进则逡巡迟钝独殿賔行勉追则大类跛跃欲速不达往往附赘同俦取讥观状而仆又褊狭浅急用以为耻而时俗不察绳而罪之过矣时方抱疹而客有自髙门至者袖出豨莶数饼教仆饵之曾不浃辰旧力稍还宿苦日杀幸其有当而诘其从来则云君家服食之余耳遂乃发书证之其中益州之表称其品贱而功竒先民之言良不诬矣惜所馈不多儵然就尽兹欲广蕴博储俾应需不匮而诸医鲜能辨识者使但按牒不疑临株漫拟采掇一误流害匪轻不宁骤损夫前功抑复嫁谬于往论伏惟防本见示庶防物色有徴乃可获不逺之则而免似是之非也况縁是以往遂得厠迹于賔朋蜕咎于踈废孰谓非执事之赐乎
　　答丁沧源
　　追惟早歳客游京师适有天幸获定忘年之交于令先君之门因识超代之才于君结髪之歳朝夕计讨防言拟议文事仆信他山之石而君则在璞之玉矣散失各归寤言未置丁丒之春邂逅令先君于逆旅执手数言草草别去彼时少年盛气又新得志不图世路之多艰后会之弗继如此也已卯秋仆以言事谪州吏随中法比罢返编氓自顾踪迹淟涊负讥干诟日但屏处原野俯仰自适无复有望于人世矣然而间覩仕籍知执事名位日起声称借甚又未尝不鼓舞飞扬为故人惊喜也庚寅闻执事以忧归则知令先君已仙逝矣岂一丁丒之别遂成诀絶乎乃悔分携未致郑重逺缺刍奠深负幽冥客歳知执事借重江邦弭节邻邑壤域非遐然仆竟不能越境奔投道故信宿縁仆久婴末疾以舆台则甚艰矣复不敢以烦有司又不奉君者三四十年矣未审复能省记不使仆先焉而君忘焉而君拒焉不已愧乎凡仆之有乏于门下者以此耳而执事乃竟不以一介之使咫尺之牍辱焉岂果不复省记乎亦罪仆之不先耶仆之不先于左右者有前所陈数者之难而君之有加于不肖也则易易也仆既沮于难而君复吝其易此心神之未孚而形迹之为牿也既而反覆思之似能得君之防者仆素悉君仁孝人也凡仁孝者之于亲当其既没也覩故物而兴悲手遗书而废读况仆托在知与雅称不薄者乎想君语次贱子则追念往事一念往事则永慕先人故搦笔伸纸戒使发用悲婉而罢者屡矣虽然仆之望于门下者未已也犹计他日行县至吾土当以野服展谒未晚也而教礼忽及则知执事已获不逺之复且旌轩北首久矣又知仆尚在省记矣中间述畴曩之迹备死生之情又幸仆之测君者中矣嗟乎仆但记君之少而君未覩仆之衰即使梦寱获通岂得今状乎伊迩阻见后晤何能我心悠悠其谁能极伏望勲猷懋着光我邦家至门下老贱故人获蒙遗簮之念足矣
　　答范东溟
　　执事手挈兵符控吴楚之要区遂使暴客灭影行旅弗惊江汉恬波居民帖席诚仁义之金汤东南之保障也田野鄙人沾赖扞蔽者至矣然未有窥于执事之全也而闻诸吕子则云执事负领神竒醖借深厚其以文赋名家久矣是有游夏之艺而又有方召之猷者也仆诚私心艳之愿附末交因縁无地而吕子则又云执事深有意于不肖乃敢以贱制附上延伫徳音望在教益而札贶重锡奬与逾溢超之伦比之末而跻诸防逖之品执事岂虚誉人者哉而仆实怍其匪堪矣且仆弱冠客京师一时谈艺之交于海内英彦庶防尽之而仆颇奋臂其间激昻雄视谓往轨为必践以前徽为可齐岂意矰缴骤被塌翼南归师友乖违见闻阻限加以中歳血气见驱湛溺游谑不复缀叙流辈讥其自废旧弃弃之若遗日月如流冉冉得老窃深逝叹之感宁无伏枥之思而心力困惫兼策不前堂奥崇深欲近转格又见近日英俊辈出妙善日臻新论各持更凌互竞至所姗病虽少陵诸什犹不免焉衰耳乍闻下舌屏息始悟古匠之难追后薪之必上也嗟乎孔父无闻之戒诗人老大之悲少而诵之未觉警切岂图今日于我证之頺暮莫囘愤恨徒结安得却老之方勉修不朽之业因以承下风而追絶尘乎仆志若此乃为恵子尽之幸君无遂耄我而弃之也
　　答郭桐冈
　　伏读佳章虽程古范不诡时趋防绎性灵濯磨风雅雄才据胜防致通防应景搆辞辞非补假酌形敷象象逼生成卓然名家允矣命世王孟合体始称前身河洛诸贤恐难方驾信譬之冥诠空叅之上乘也幸唯自信非敢献防
　　启郭桐冈
　　廷陈谨启桐冈先生仆于左右辄有所荐幸君侯听之客有居门下者施生雨泗上人也能琴琴能自合材质由胶漆徽轸以上不一假他手古今人所为曲操彼诵之曰是可弦辄谱而被之五音不爽能书书兼真行草八分又能汉楷能篆刻能杂畵数者虽未臻妙善然其品不下矣能吴讴讴能为疾响为慢声其疾也则激烈悲壮若剑客互击瞠目而语难忽然为慢则阐缓婉媚如孽媵病姬隠呻澁诉欲尽而不能予毎倾耳而听之未尝不怪其宫徴之暗移欢戚之骤逮也其最竒者则于方寸之楮作小楷数千防画不淆体裁各具于粒蔴之上宛转书之成五言诗一絶即有炯眸非极视専瞪数拭屡翕蓄而后张不可得其髣髴诚文囿之絶伎生平之未覩也仆见古昔丸奕庖削之流皆得専精于记籍亟賛于闻人此君子下逮之仁曲成之谊也况生所能乃儒术之支裔学士之旁畅乎即其人跌宕负气澹泊寡营覊控莫施踈逸近达虽无典学之绩而妙性资之合虽在韦素之贱而蕴绅佩之器虽被泥滓之迹而励振刷之操虽寡儋石之储而絶愠怨之色至于负俗之谤时时有之人不以病生生亦自谓不病也然则仆之礼之独以其能哉仆于暇日于后二艺面令为之知其非妄兹不敢蔽乃以所为敬致记室一以明慧匠之未乏一以证吾言之不虚我侯多材艺而好竒其于此子必有鉴赏矣
　　答张静峯
　　少日得附榜末幸哉有初奈何褊心难化多言絫諐义难毁觚术乖巧宦遂致名染罪籍论在不贳遂乃甘心畴陇投迹樵牧敢希不朽之业聊为卒歳之谋年来衰病相乘志气俱惫不惟絶想于鸿逵亦久灰念于人世矣至于系仰亲交何时暂置毎于暇日一展年牒当时朋辈雕落仅存俯仰生悲不能自抑斯生人之至情由衷之真触也不知青云之交亦尝兴念于薮泽之侣乎前者节钺驻黄适仆偶被未疾举厯既艰舆台复乏又以壮猷开府之初诸司承律之日而仆以草野鄙人踯躅江干为长揖之客恐于体局不无亏违耳而吏至庐复申燠悃感愧何胜兹方僵卧而使者逺自军门临榻授牍伏枕启读终则复始手之不释古谊宛然逐不觉愤结之去懐沉痛之蜕体也昔人愈病之檄不信然乎且以刁斗戒严羽书防至而乃从容运翰驰讯故人雅量足徴矣又闻弭节甸日先声所届鱼鸟溃匿妖魄竟褫功在不战惭非剧孟曷賛雄图若仆得以天幸药物际良复其故歩于执事凯旋之日勉操笻杖伏谒道左遂得执手斯须论心信宿则仆愿尚厌饫足矣病中口授鲜伦不罪不罪
　　答虞文表
　　友人王廷陈谨以木一具折价八金因使者致之文表先生门下不腆可慙要实吾言耳在昔孔子脱于旧馆延陵挂剑于徐君恶涕出之无从贵心许之不负此生死之纯情先民之贞则也而仆独于君无恙之年预此不祥之器无乃缪往指而乖人情乎矧我执事术擅长生容成难老名漏岱宗之籍永无就木之期而区区必践前盟不为忌讳者良以君子谓生为寄达人齐丧于得况警凶可以保吉有备乃能无患窃恐区区此举结念虽勤效用必虚矣虽然宁使区区之举无用不欲执事之筭有穷也










　　梦泽集巻十七
　　钦定四库全书
　　梦泽集巻十八
　　明　王廷陈　撰
　　拾遗
　　来日大难
　　瓦鸣霰急柝止宵除门有重扄衣乏复襦【一解】秋系徂腊体无完肤守掾致旨令予殒躯【二解】壮心既褫色鲜敷愉长跪悲乞请赐区区【三解】古途阻塞新术﨑岖岂不是趋林莽钩裾【四解】既钩我裾载覆我舆覆舆孰视立舆竞扶【五解】我覆我扶言返我庐岂无良朋恐及祸躯【六解】
　　怨诗二章
　　卧龙不起屈蠖难伸举肥失痩録遗真冯唐既老原宪长贫昼无再旦歳乏重春
　　其二
　　杨岐泣路墨素悲丝昆焚玉石剑失雄雌翔鸢笑凤毒卉嘲芝谁怜坚白遭此磷缁
　　彼之蹶矣愤时也
　　彼之蹶矣子曰烈矣此之仡矣子曰屈矣岂不昭矣虞厥虓矣
　　凶日掲掲士曰丞也劣子不是殄灭谓我士也越匪士越矣衷之切矣
　　纪之荒荒士曰丞也无良子不是匡谓我士也狂匪士狂矣弗革厥明矣
　　泄泄在位乃覆用媚业业在位乃覆用怼彼苍曷诬子宁不畏
　　虎兮狼兮孰与当兮蚊兮蝇兮扑者仍兮子恬不愧侈以矜兮
　　彼之蹶矣五章章六句
　　杂謡五首
　　或穴尔庾隣也遽呼盗悸以逋尔辍逐逐詈隣也迂
　　其二
　　颐大需烹子以娱岂不子怜忌殒翁躯子烹尔及吁嗟乎翁愚
　　其三
　　东隣日击肥西隣日餔糜不嫌糜味薄但愿常无饥
　　其四
　　谁谓炎如火倐忽成死灰谁谓寒如冰流澌逐暄开
　　其五
　　东门之鸟本避灾鲁人祀之以求福彼躬不阅能锡尔糓
　　李国賔宅留别
　　文章传胜事礼乐接名藩竹素晴斋满台亭夏景繁金枝扳帝室朱绂谒王门授简梁园后应招楚客魂
　　过杞同袁令饮学宫
　　学宫今艺圃令尹复文儒翠篠琴偏傍朱弦瑟所须升沉应兆鳣日月防飞鳬避暑过逢地知怜调不孤
　　赠戴复庵
　　楼囘芳甸隔槛倚紫芝丛洞口邀丹侣霞邉使玉童乾坤归药物山水寄丝桐病后愁蒸热怜予乍送风
　　哭先帝三首
　　鼎成奄忽弃羣臣海思云愁泪雨频遥忆千门传昼警忽惊翠葢尚南巡
　　其二
　　射蛟无复驻江乡别殿离宫锁夕阳帝子苍梧万年恨凄风吹徧白云裳
　　其三
　　闗山百万扈行宫汉主园陵白露中鹓鹭旧班今寂寞不知何处泣遗弓
　　简友十一弟廷槐
　　秋圃兀坐见风檐落叶既聚复散架豆畦茄皆成槁本蛩鸣床下饥鸟窥人凭几流观怆然伤抱幸过我一纵髙谈销愁博笑何如何如
　　邀戴士瞻
　　仆旅食者数载矣解绶归来诛溪讨谷秋容随地商籁满听迩者赤落堦枫翠余径篠转増悼往不减悲秋闻子琴学益精倘能携访一慰幽情乎仆虽非钟期愿洗耳以迟也
　　与熊元性
　　客夏握手江干命酒言昔投壶散帙觉有余情须防解携轩骑踯躅囘首不觉春芳再歇绪风重欵感佳辰之弗遘念良觌之无縁辛楚不禁子复何如怅忆同时诸彦仆既久随落叶惟乔亦逐覆水鸣吾被指直夫下狱仅有存者落落数公嗟乎文章者忌之源也刚直者黜之本也道不可贬节不可变终身弃斥所甘心焉岂效阮籍穷途之哭贾生长沙之悲哉恃子知已敢布腹心以闻于人也
　　诸葛武乡侯賛
　　隆中龙卧是无东汉营中星陨是无蜀汉天能夀公公能夀汉本伊吕之俦胡管乐之愿
　　梦泽集巻十八
　　钦定四库全书
　　梦泽集巻十九【附録一】
　　明　王追淳　辑
　　诸名公诗
　　赠王举人　　　　　　　　何仲黙景明
　　王子万人英诗名少日成骊珠眠自抱天马傍谁行旅食青枫改秋吟素髪生过逢见汝意潦倒媿吾情
　　赠王子
　　王子万夫特英风千仞余未投湘水赋曾上汉宫书日月方前席江湖漫卜居城南相覔处花暮独囘车
　　赠王稚钦歌　　　　　　　王子衡廷相
　　休作梁父吟发我千古万古哀大道无征贤圣隠至今心胆成寒灰矫矫冯敬通文章擅当代口语成祸胎禁锢老烟海贾谊才髙更少年献纳多在王侯先谁云绛灌不相忌却令流落长沙天吾宗学士难比数文炳龙鸾气熊虎不逐长安龌龊儿低眉腼面求怜取心存匡济人豪英白日未堕忧天倾阊阖九门不得入大呌真与蛟龙争上帝不言阍者怒黑夜抢落芙蓉城芙蓉城阙隔星辰望美人兮江之濵三闾憔悴自多事五湖放浪真闲人茫然鼓柁不知逺窈窕游尽江南春紫清仙人笑相友不如且乐丘园身君今莫邪尚在无欲剸兕象须吾徒天马之足果无恙刷云看跃昆仑都里中小儿不省事鬭鸡赌狗矜头颅君不见朝歌屠叟称偃八十垂竿渭阳沜时来歘作明主师分土营丘未云晚
　　访王梦泽园亭　　　　　　廖鸣吾道南
　　蚤谢承明署冥栖小隠园曲亭围树宻斜圃种花繁江近吟招鹤岩虗卧听猿即承宣室召礼乐待敷言
　　鸿轮篇送楚客南归寄王稚钦
　　鸿轮运枢鹑曜旋朱明歊烝蕴隆冒墋黩有客今向河梁行河梁泝风湍风湍清且浅岸芷汀兰翠堪搴弹筝击筑暂徘徊置酒当歌歌宛转宛转歌且柔君昔上都游春花艳桃李春星郁斗牛蓬莱独谒金银阙阊阖双瞻虎豹斿朝趋赤玉墀暮宿白云司银鱼金马相追随台为奏灵飞曲四照花含五色芝五芝秀可餐四照渥如丹采花烟圃侧采芝云林端儵忽青霓隔蓬岛栖迟白日生羽翰羽翰凌霞长长望楚宫阳楚宫山色摩青苍三湘时见鼋鼍出七泽聊覊鸾凤翔芳渚浮丹荷松门袅緑萝牵丝罥弱藻延蔓萦崇柯鳬俦鹤侣奈尔何奈何歌白纻月挂层峯树怜尔悠悠独往心秋落黄冈半江雨
　　对雪酬仲礼兼简稚钦　　　马仲房汝骥
　　层城雪片昼逾隂坐玩佳人大雅音邺郡风流应在此梁园词赋到如今天邉梅栁春先湿海上鱼龙冻不吟便约子猷鼓轻棹水溪花磵绕幽深
　　雨中王稚钦见过
　　积雨荆扉闭緑苔冲泥骑马讶君来凉增尘榻轻须下暮湿霞樽重为开出海蛟龙吟自喜随云鹳雀过仍回仲宣解作愁霖赋莫漫登楼望楚台
　　短歌送陈殿讲册封之楚兼讯伯诚稚钦
　　石亭子此行何壮哉都门走鞿沙雾开吴宫楚台在咫尺一棹迢遥天上回天家宗派寰区徧圣主分封出缨弁玉节时驰阊阖门丹书歳下明光殿山河汉誓独周亲礼乐名邦接近臣湘北还浮太史氏衡南不访魏夫人武昌仙楼髙挿天黄鹤白云俱眼前酒酣落笔动风雨赋入逺游哀昔贤江树苍茫冬日短归来畿甸春花满槎过金陵莫迟留鹓墀鸾阁懐彤管十年朋旧各翻飞君听骊歌意不防去去如逢王与许道予将欲解朝衣
　　琴赠王子并附此作　　　　许伯诚宗鲁
　　南游陟衡峤得此龙凤材配合太古琴下指生风雷一弹鬼神泣再弹猿鹤哀曲终有余调流云淡徘徊蔵之翠锦嚢经歳何曾开岂不嗜宫徴俗耳多尘埃春江觏之子夜月翩翩来解囊拂素丝雅倡飞瑶台寂寥伯牙意钟期夙所谐辍赠良有以知音谅无乖
　　送曹仲礼王稚钦汪子宿马仲房江景孚五君子谪宦五首
　　鸿鴈羣飞飞翺翔在中泽秋水寒且深露冷霜复白飒然惊飊起荡析各南北分翼青冥表托迹缁尘侧哀鸣念俦侣霄汉心恻恻
　　其二
　　塞草日萎黄胡沙莽如雪边风飒以髙时序凛秋节送子悲宛转怅望成胡越丈夫当逺游夙昔轻离别眷此同懐友寸心折
　　其三
　　渥洼真龙种汗血称絶伦散蹄蹑景曜骄歩凌飞尘网罗致天闲饲养八骏邻驾驭日已久出入参星辰逸性苦难絷迈往心未驯依风一嘶仗弃掷凡马羣徘徊望阊阖顾瞻损精神
　　其四
　　髙基临易水旷野含秋隂草树已揺落山川日萧森俯仰悼时序顾眄悲古今燕王昔致士上置千黄金礼意既勤渠心志孚亦深如何一易世鱼水成商参送子揽故迹慨叹伤余心
　　其五
　　离筵列尊爼复此灯烛煌看剑饮杯酒啸歌心独伤矫矫五君子朱凤鸣朝阳振衣举丹穴扬采仪桐冈餐琼饮玉液错灿生文章菲才负短翮追逐凌风翔毛质非本类羽翼假辉光怆此四方别孤鸣云路长
　　王子宅牡丹
　　洛下琼瑶品江南富贵丛寳栏囘彩艳绡幕防香风细蕋含愁碧轻霞晕酒红低囘亲舞袖窈窕出花栊国色名传异芳园赏幸同春光迟佳侣留醉锦屏中
　　和王子登江子楼视病
　　江淹抱病久弥留王粲登临复此楼词赋总闻歌白雪栖迟时已属清秋城通爽气辞卑湿檐宿髙霞散逺愁药饵果能生羽翼云霄携我共遨游
　　雨访王子
　　弭楫黄泥坂冲寒赤壁矶城云低拂盖江雨细霑衣侧想髙人卧深怜晤语稀清谈终永日不作放船归
　　江上别梦泽王子二首
　　沙岸移星舸云汀敞夕筵水寒风色劲波净月华妍酒兴刘伶后诗名谢朓先江湖为别地解缆各凄然
　　其二
　　昔同金马诏今对緑江尊舟楫鸱夷子离骚楚屈原狂歌还鄙凤别泪故伤猿知尔髙居久潜夫已着言登赤璧寺阁王稚钦携酒至　崔来凤桐
　　崔嵬佛阁对江流江草青连苏子洲银汉挢虚愁鹊度珠光塔古抱龙游风云旧物吾仍取词赋仙翁去不留谩约王乔招白鹤夜深还共月明舟
　　李子中林懋易曹仲礼王稚钦夜过分韵得凉字
　　薛君采蕙
　　拂簟移尊净客堂朔云燕月满宫墙建章露湿金茎冻太液波侵玉树凉海内风流今下榻天涯疾病旧沾裳欢娱自惜形容异留赠空惭翰墨香
　　月下聴王稚钦弹琴　　　　郑继之善夫
　　昭文鼓緑绮六气指间流王子梅花思飘飘下陇头月华终胜雪商意自成秋今夕西方梦佳人不散忧
　　冬夜过王稚钦
　　禁木栖乌尽城楼戍鼔催暝移中散驾时接仲宣才道术吾全未词场力拟回清风广陵散爱尔数能来曹仲礼索巾云将归具茨兼简王梦泽
　　元是山人白接防云逵赠汝莫相疑便从梦泽穿嵩少更厯褒城问具茨
　　赠同馆五君出为州　　　　陈鲁南沂
　　才子来宣室名髙不解留诸州分虎节同日下龙楼揺落时相逼艰虞志未休闗河明夜月偏照逺臣忧
　　雪夜访王稚钦投赠　　　　皇甫子循汸
　　清时不善宦幽谷遂遗材只自焚鱼卧从人结驷来漆园寒罢灌竹径晚犹开更有相忘乐何言兴尽回
　　国朝艺林咏【之一】　　　　　王汝化格
　　王稚钦
　　王子幼聪警识者称国器两魁小戴礼骎骎骋騄骥龙性固难驯一斥竟垂翅归卧楚江涯宛有生致蓬头累歳月白眼看侪类髙歌若无人音节窅以邃自许晋魏前所诣良无愧断金歘已沦喟焉伤余思
　　八子诗【之一】　　　　　　　吴明卿国伦王吉士稚钦
　　维楚故有才谁为稚钦偶早歳发天秀匠心应其手髙视千古前左马相先后宁操湘女瑟耻击秦人缶调世如防丸骂坐非使酒敖然咏新篇岂复闻师友遂为礼法攻一官弃如垢伤彼荆山玉终焉不见剖


　　梦泽集巻十九
　　钦定四库全书
　　梦泽集巻二十【附録二】
　　明　王追淳　辑
　　哭武宗毅皇帝诗防
　　王元美世贞
　　仆平生以不及遘梦泽先生为恨今日得见先生文翰又得与先生之从子行父游足矣当呼子墨泚楮尾时觉行父亦沾沾自喜不知先生在芙蓉城闻之以为何如耳
　　王敬美世懋
　　王稚钦先生武庙时读书中秘与侪偶四人同上諌书留中已竟出为裕州守世庙时诸君子皆赐环而先生已中文法归编氓矣然读其哭武皇诗何恻怛忠厚蔼然风人旨也人谓先生跌宕不覊吾所未信行父之寳是诗宁独翰墨哉
　　王百谷穉登
　　梦泽先生哭武皇帝诗不胜鼎湖攀髯之想无防防逐臣怨望意楚人多怨乃先生独不然宋玉景差之遗风犹能不为所染岂徒区区藻词丽句已哉从子行父购而蔵之乌衣羣季之佳青箱世业之富举在此巻中矣
　　吴明卿国伦
　　吾楚称诗之士多矣而予窃以梦泽先生为一时冠乃楚志删诗不多采焉则知音难哉今其从子行父氏雅能工诗先生实风之矣先生下世已三十年而所为哭武帝诗业已七十余年手泽如新风度可想而挹行父犹得购而珍之亦先生不朽之一斑
　　张羽王鸣凤
　　往从京师得先生集于书市读而善之谓江汉之诗先生为儁一时诸人不逮也乃今从先生诸子行父得见先生哭武皇帝诗洒翰清逸意者类其为人将无然乎行父敏而有文克遵先业宜是巻独归行父哉
　　邢子愿侗
　　世能名稚钦先生诗莫能名先生书此巻翩翩有大令风足当两絶行父其善保之舟次卷雪楼漫题
　　龙君扬宗武
　　予以谤倅黄夙知行父文名因得与交驩一日欵予郊园酒半出是诗读之逸句遒翰无容置喙顾于哀思旧君犹不能忘追讽忠爱慷慨自可想见固不徒赏其诗翰而已行父独能珍之益可以见行父为人
　　杨伯海一洲
　　万厯庚辰兴国司马张羽王南漕至都酒中出先朝诸名臣遗墨视予予独爱先生是巻醉语咄咄手不能释以其为逸诗字亦世所未见至壬午予扁舟过访吴先生于兴国得接王行父酒中出此巻不觉骇然乃知神物终归王氏而予之得再观也亦竒矣
　　赠廖学士诗防
　　张羽王
　　庚辰春予摄蒲圻间从故廖学士家购得王稚钦先生五言诗十五首乃其手书以贻学士者先是先生之诸子行父曾遣使诣予命跋先生所书七言絶句诗数首行父固曰此吾家之璵璠也余窃忆之因购以归将贻行父防东漕不果今余南还行父过视启箧出授其再拜而置诸懐也虽蔺生之于连城无以过矣行父之克纂家学名起词林有以哉有以哉
　　吴明卿
　　稚钦先生词翰故为士林所珍而其从子行父氏毎见一字辄不吝重赀购之志可知也今得此于张别驾别驾葢得之廖学士家行父奉为稀世寳偶得借观因识其后
　　邹彦吉迪光
　　稚钦先生以诗为名髙业有梦泽集行于世人人珍之矣而此数诗者半是集中所未载行父氏奉之若拱璧焉所谓能世其业者非耶
　　王元美
　　天下以才子归稚钦先生若谓大绅子启之倾冩不倦则误矣搆结锻琢极有工夫一句一字亦皆有色泽意态若项西楚闗汉夀不能得其九战絶甬道掩七军之妙而仅以叱娄烦馘顔良喑呜跳荡之粗目之为万人敌也此巻皆五言律尤自长城书法故不必较而翩翩自赏宛若徴仲中年以前笔先生信竒人哉
　　王敬美
　　王梦泽先生楚文人先辈中第一少闻家兄称説先生心私慕之已偕其幼弟稚表侍郎同举进士获闻其家世之详已又遇其从子纯父侍御益闻其豪举磊落之状然终以未覩先生翰墨为恨乃歳甲申侍御之弟行父氏不逺千里来谒余兄弟出先生手笔见示书法翩翩有意平生倾向防无遗憾矣行父弃诸生工古文词于先生为家学正派以故最留意于先生手泽即片纸剩幅必珍而人亦争购遗之以中行父之好王氏青箱代不乏人余于行父见之矣
　　王百谷
　　世皇之季三湘王公为吴郡理官出梦泽先生集锓之郡斋余少亡赖如健犊破辕罕所推让读此集即吐舌下之王公行以数部见投秘惜帐中如论衡然毎叹先生楚材无两顷者公之弟行父持此巻过斋头半是集中所漏大海瑚铁网畴能絶流哉行父于辞以雕龙世其业其寳惜此巻不但王家青氊而已
　　方仲美尚赟
　　顷在弇山园见元美先生执行父手谓曰子不向侍郎接武而从太史传衣可不虚第五之名予以为良然即是巻之蔵则行父结好可知其能传衣有由哉
　　邢子愿
　　万厯丙戌春仲八日余以督粟如淮孟孺行父两孝亷船尾相衔就余为别时小泊富口盱衡明卿先生不至贳酒数行行父出其世父稚钦先生巻见示顷之大风扬波水天弥茫渔舟估艇厯乱岸次官栁依防野桃的厯争破雨作妍种种竒致都与此巻互相映发念吴先生且至当为尽一觥欣赏之座中有臯倩茂才为明卿第二雏所谓青凤一毛不减行父之视稚钦矣












　　梦泽集巻二十
　　钦定四库全书
　　梦泽集巻二十一【附録三】
　　明　王追淳　辑
　　诸公评语
　　楚三子诗评【有序】　　　　　顾华玉璘
　　夫诗之品诚有髙下矣上系代运下系人伦则大体攸分矣彼指擿字句之间校量工拙者岂不犹塾师之于童子未穷大致姑课之属对之乖合哉未可与言评诗之方也孔子于诗曰删固去取乎其间矣此评之所由始也今观四诗之旨其义安归所不贵于字句之细人知之矣秦汉无言之者魏文典论畧及其人诗赋之能否厥后钟嵘之诗品王通之续诗始皆因言观人因风观国而商定之大都岂不畧可窥哉至唐以诗设科主司进退之格不得不求于文字故议论日繁而殷璠姚合之徒乃攘臂伸喙于是矣宋诗不逮唐风逺甚而评品益富大抵遗忽命脉洗索瘢瘕宜其缀缉愈劳神情愈丧益见其不逮也今之论者顾诿曰宋诗尚事实而畧情景于唐为劣呜呼岂确论哉不见夫雅颂多陈事实汉古诗无风云月露之辞乃今独称絶艺何耶盖有説焉夫厯代之诗犹之风气三百篇唐虞之醇也汉魏夏商之忠质也晋周之文也六代则靡矣至唐之盛则能去靡还醇故彬彬文质焉何怪其表后世乎诚不在乎情景事实之异与夫字句之末而已观夫李逸杜雄同称词杰髙岑王孟并驾先驰而体裁各殊举斯镜鉴断断可识矣茍不得其大而徒谫谫焉雕琢摸拟以希之譬诸刻木以求言笑翦防而冀生活终身岂可得乎或曰大乌乎在曰其入也在雅俗其成也在浅深过此以往非余之所知也余客承天有三子者曰顔惟乔氏王稚钦氏王汝化氏楚之杰也皆以文雄海内聘纂都志防于賔馆数与言诗意合各出一编授余品定余玩绎之又反覆之皆所谓得其大不屑其细者也雅而深者也窃不让著论以効钟生之勤俟文中子者采而续焉
　　评曰王稚钦异禀髙明矫矫龙性早年稍辱泥涂遂跳跃去之钓泽以来穷学海之大方益宏虚受卓然名家诗八巻皆五言上苞建安下猎天寳务絶近代之轨辙神解天成藻缋自足诡妙所臻其殆与王杨之驾相后先乎文尚竒古此方举其诗未遑叙也
　　顔惟乔刚毅善任举意逺茍利人国不怵死生及其玉破而还博穷六艺遂将龙蜕尘埃之外漠尔斯世焉诗文以秦汉为准其为乐府若千篇皆假托古题直防衷愫体裁所就雅丽兼陈若撰辞搆意一趋竒脱不袭前轨可髣髴其操执矣
　　王汝化渊沉有志妙悟达防览往籍悉洞旨要故染翰取则神情即自己出允哉驰骋六艺之林矣诗诸体皆工雅而畅华而有思其风人之致乎杨仲曰取材于选效法于唐子诗之谓也【顾集未载此文因并録评二公语】
　　王元美世贞
　　王稚钦少为文顷刻便就多竒气然好狎游黏竿风鸱诸童子乐又蹶不可驯父毎抶扑之辄呼曰大人奈何辄虐海内名士耶为翰林庶吉士诗已有名其意不可一世仅推何景明而好薛蕙郑善夫故事学士二人为庶吉士师甚严重稚钦独心易之时登院署中树而窥学士过故作声惊使大恚然度无如何佯为不知也乃已当授官给事中用言事故诏特予外补裕州守既中不屑州而以谏出知当召益骄甚台省监司过州不出迎亦无所托疾人或劝之怒曰龌龊诸盲官受廷陈迎耶当不愧死一日出其师蔡潮以他藩道者潮好谓曰生来我固厚而分守从后来亦一见否且生厚我以师故郎分守君命也稚钦曰善乃前迎分守而分守既下车数州吏防过当稚钦笞之十稚钦大骂曰蔡师悮王先生见辱挺身出悉呼其吏卒从守勿更侍一府中慴伏亡敢留者分守窘不能具朝餔谋于蔡潮潮为谢过稍给之仅得夜引去于是监司相戒莫敢道裕州而恨稚钦益甚为文致逮下狱削秩归家居愈益自放达官贵人来购文好见者稚钦多蓬首垢足囚服应之间衣红纻窄衫跨马或骑牛啸歌田野间人多望而避者晚节诗律尤精好纵倡乐有闻筝一首花月可怜春房栊映玉人思繁纎指乱愁剧翠娥颦授色歌频变留賔态转新曲终仍自叙家世本西秦又一书答人云绮席屡改伎俩杂陈丝肉竞奏宫徴暗和羲和既逝兰膏嗣辉逸兴狎悰干霄薄云礼废罚弛履遗缨絶俱妙极形容可谓才子
　　王稚钦诗如良马走坂美女舞竿五言尤自长城王稚钦吴明卿之于五言律各极妙境可谓専至而有余
　　王稚钦书牍如丽人诉情他文则改鼠为璞呼驴作卫玉稚钦答余懋昭二书与李少卿报苏属国差堪叔季顾华玉镇楚诏修承天志以王廷陈顔木应后不称旨一时亦谓非宜自今思之自不可及【艺苑巵言】
　　侍明卿行者王行父氏从旁曰子以吾先生楚人也楚于徳靖间最多才子若以吾伯父稚钦嚆矢之而顔廖童张孙氏父子翼焉子以为畴偶不佞无然久之始应曰以子伯父庶防乎【吴明卿集序】
　　楚之先辈辞权尚在台阁长沙之广通黄冈之偏至蒲圻博而寡要茶陵健而少情【与郭美命书】
　　正之间大昌厥辞李何倡之边王翼之【顾华玉像賛】徐左使学谟撰楚通志王廷陈传谓廷陈为翰林院庶吉士好讥评人长短出为吏科给事中防毅皇帝南廵业以言激修撰舒芬庶吉士汪应轸上书阻谏大学士石珤止之曰脱祸不测莫汝庇也廷陈旦赋乌毋謡大署玉堂之壁语侵政府由是风吏部又出裕州守此处殊误盖当正徳十四年散馆前而廷陈与同馆汪应轸曹嘉汪晖马汝骥上疏剀切留中至是晖汝骥留而廷陈应轸嘉出授官迨吏部拟晖汝骥编修廷陈吏科应轸礼科俱给事中嘉御史有防各依甲次补外至嘉靖初各复官而廷陈坐法革为民后以言事例准致仕今谓廷陈已授给事中而激修撰舒芬等云云又出为裕州守且其时石公以礼侍学士掌院司教育非大学士也又谓肃皇帝登极访罗遗佚巡抚都御史顾璘以廷陈名荐不果用亦误嘉靖十八年璘聘廷陈修承天志而荐之为科中所驳故仅赐银币耳肃皇登极之际廷陈方坐事顾尚为台州守【史乘考误】
　　【顔惟乔草隋志称良史余读之殊不称又徐子与致其全集若千巻亦平平耳逺不逮王裕州】
　　【文章九命三玷缺四偃有云迩时李献吉王稚钦辈皆负此声何也内恃则出入弗矜外忌则攻摘加苦故尔宁为有瑕璧勿作无瑕石】
　　吴明卿
　　稚钦在徳靖间以词才擅名史馆海内士争诵説之近体奄有四杰古诗凌厉三曹而文则刻画左氏内外传楚诸先辈鲜有能方驾者【王行甫集序】
　　黄州诸胜有待而显有如东阳永嘉非沈谢不名若赤壁本竒假借嘉鱼无当雪堂竹楼杂廨宇间髙士幽人曾不得一托足皆所谓前人不足古也至求黄歇残垒永安故城即居人不知所在独稚钦先生诗稍备一邦逸典而其辞又宏丽大家髙视苏学士二赋何论季常今先生骨已朽明公岂有意一表章之以风楚后学乎【与邹彦吉使君书】
　　元美序令伯诗及乡人周邹诸君而不一及行甫则其精神偶遗非定论也【与王行甫书】
　　顷读元美所为梦泽先生序谬及鄙人与周邹二子而遗行甫本宁不知所谓怏怏者数日【与王行甫书】
　　李本宁维桢
　　正间北地信阳纉汉唐之业而吾楚有王稚钦先生者实羽翼之至嘉靖末厯下娄江中兴而吾楚有吴明卿先生者其社中人也楚得二先生而张【王行甫集序】
　　胡元瑞应麟
　　当正时李何王号海内三才如崔仲鳬康徳防王子衡薛君采髙子业边廷实孙太初皆北人也南中惟昌谷继之华玉升之士选辈不能得三之一嘉隆则惟李于鳞谢茂秦张助父北人而南自王汪外吴徐宗梁不下十数家亦再倍于北矣【诗薮】
　　王敬美
　　稚钦不死乃称才子明卿虽老竟是诗人【此语不载集中胡元瑞以告追淳者】
　　顾言起纶
　　国雅品云王给事稚钦调髙趣新颇多竒句如深谷绵蛮泠然幽响其少年行云金覊及狡兔珠缯落髙鸿江上言懐云岸束涛声急轩凝野色重还蜀云峡束秋江怒云盘石栈悬吊道士云海田犹有变洞壑岂无哀春昼云絮飘兼鹤毳花落罥蛛丝夜坐云把烛秋蛾集开帘夕鸟过闻筝云思繁纎指乱愁剧翠蛾颦曲终仍自序家世本西秦殆与髙岑方轨矣稚钦本髙才不覊尝谪裕州为监司督过罢职还益自放诞或衣绯酣歌或跨犊浪迹作慢世之状读其述邃赋其志有足悲者
　　汪伯玉道昆
　　当代楚材滋盛临臯下雉先鸣【与王行甫书】
　　张助父九
　　诗至我明真振厯代之衰直追李唐而楚才尤众如公家稚钦行甫下雉明卿岳阳仲可京山本宁皆一时翘楚









　　梦泽集巻二十一
　　钦定四库全书
　　梦泽集巻二十二
　　明王追淳　辑
　　诸公评语
　　黄冈县志　　　　　　　　茅伯符瑞徴
　　王廷陈字稚钦济子頴慧絶伦读书日记数千言弱冠魁楚书寻儁礼经第一授翰林庶吉士武庙南巡与修撰舒芬庶吉士汪应轸等上疏谏或止之陈作乌母謡疏入上怒廷杖谪知裕州治尚严棘士民畏之性褊直以事忤当辖遂中危法褫职归嘉靖间诏以言事例准吏科给事中致仕后巡抚都御史顾璘荐修兴都志钦赐银币屏居林壑三十余年以诗文自娱郡国吏罕见其面大梁郭凤仪守黄州时时以诗就质大中丞林富亦云入楚获见梦泽先生归田对父老无愧也其见重如此着有梦泽集行于世【人物志】
　　齐安自有王杜阐兹风雅至苏瑞明益扬其波江山斐然増色明兴王太史稚钦先鸣狎主词盟楚师遂方驾域中【艺文志】
　　黄州府志　　　　　　　　周子徴思久
　　王廷陈字稚钦济之子頴慧絶伦髫年即能文读书日记数千言举进士选翰林庶吉士武庙南巡与修撰舒芬庶吉士汪应轸上疏谏止触上怒跪门廷杖谪裕州守治尚严明士民畏之然性峭直以事忤当辖当辖怒以危法中之后得解罢归屏伏林壑三十余年絶足公庭日以诗文自娱所着有梦泽集行于世
　　湖广总志　　　　　　　　徐明叔学谟
　　王廷陈字稚钦黄冈人年甫丱日诵数千言能文章弱冠魁乡试登正徳丁丒进士选翰林庶吉士补吏科给事中武宗南狩与修撰舒芬庶吉士汪应轸上疏阻谏上怒杖之廷谪知裕州以忤监司免归屏居林壑三十余年日以诗文自娱所着有梦泽集行于世嘉靖中巡抚顾璘疏荐起用上赐缣帛优待之不果用而卒
　　楚纪　　　　　　　　　　廖鸣吾
　　王廷陈字稚钦黄冈人叅政济之子也正徳丁丒进士选翰林院庶吉士补吏科给事中諌阻南征谪裕州知州











　　梦泽集巻二十二
　　钦定四库全书
　　梦泽集巻二十三【附录五】
　　明　王追淳　辑
　　家乘
　　明奉训大夫河南南阳府裕州知州以吏科给事中致仕前翰林院庶吉士先伯祖考行十府君行状
　　曾祖考讳思旻儒林郎直扬州府泰州同知致仕曾祖妣鲁氏【封赠阙考】
　　祖考讳文奎封承徳郎南京户部【阙】　清吏司主事赠奉政大夫吏部騐封清吏司郎中加赠通议大夫南京户部右侍郎
　　祖妣樊氏封安人赠宜人加赠淑人
　　考讳济河南四川等处承宣布政使司左防政致仕赠中大夫加赠通议大夫南京户部右侍郎
　　妣汪氏封宜人累赠淑人
　　本贯湖广黄州府黄冈县永安城
　　楚先哲才名赫奕无逾先翰林府君自府君下世今垂五十年而家状缺如也诸书志传多所纪而弗详艺林人士或侈谈而失实从孙追淳怆焉淳生也晚先世事皆不易知歳时从诸宗老扫丘墓偶有闻辄笔识之记问独至故能悉府君之行业而又证诸往牒笔信削疑为草状俟异时上之史官
　　谨按先翰林府君讳廷陈字稚钦别号梦泽子行十前元之季省三公自豫章乐平徙家黄冈厯五世为泰州同知公思旻府君生洪武间始辍农业以仕籍显淳徳隂功茂甚此后人累叶食报之始事见别传泰州府君生南京户部主事竹坡公文奎府君竹坡府君生吏部騐封郎中南墩公济府君二世皆以叔祖太子少保刑部尚书公廷瞻府君赠通议大夫南京戸部右侍郎南墩府君为时名臣劲节莫容出为河南四川防政遂乞休归课农永安城山中翰林府君其第二子也出汪淑人髪总丱负异颖记诵以寸或废读骛于邪僻小技庭趋课督咄嗟遂办正徳八年以白衣魁楚书明年试礼闱自意隽第不免束缚如新妇乃称病不终策问榜发知果隽礼经第一而复置之主司为扼腕者屡十二年始亚魁大庭同榜十余人并擅赋藻而府君尤其杰出先是占者奏文星入楚是其应也既被馆选改授翰林院庶吉士益综淹博尽发中秘之蔵其为文按古衡法不肯茍就诗于时少所许可独推何督学景明毎公卿出所撰使评辄加臧否无所逊避故多阳服而隂憾之院有嘉桃尝登树窃食为馆师学士见之令作窃桃赋已伐树又令作伐桃赋皆击鉢韵成文采璀璨学士叹服【艺苑巵言有云故事学士二人为庶吉士所严重稚钦心独易之时登院署中树而窥学士过故作声惊使见大恚然度无如何为不知也即此事传误】佯时武宗毅皇帝数为期门游十四年下诏南狩将厯岱宗徐扬憩南都浮吴越遡汉水登武当省台谏者多得罪大臣亦莫敢言府君遂草疏激同官舒芬汪应轸江晖汪思曹嘉马汝骥等诣阙力争学士止之曰祸不测余莫汝庇矣府君作乌母謡大署玉堂之壁疏入上大怒不可解三月壬子警道届期府君等跪门五日而诸司以疏继者至百七人时天色隂霾水溢内海子不了桥髙四尺铁柱七斩折京师震骇大臣被唾骂出入不敢待明有请命礼部禁言事者或又贡防参属吏妄言有防各廷杖三十疏首调外余夺俸半年府君既受杖屡絶复苏赖良医得不死然上遂不果出秋期当解馆吏部拟府君吏科给事中【徐宗伯廖学士皇甫佥宪皆谓已散馆授给事中者盖言后以言事例淮给事中致仕而误】宰执不悦假手其间防下俱依甲次外补于是芬等皆出而府君遂以二甲前列例补河南南阳府裕州知州【考芬为广东提举晖为泽州汝骥广徳皆知州而思独为三河驿丞似非甲次不审何故芬独为提举当是以疏首先调耳】其为裕州治尚严棘法行贵戚簿书期防琐屑既非其好欲如长孺卧治而地当南北孔道手板折腰益非所堪台省监司过州例不出迎亦无所托疾人或劝之府君叱曰龌龊诸盲受廷陈迎不愧死耶有清军御史喻茂坚鸷悍人也【艺苑巵言以为分守误也】当出京时人或谓曰裕州王才子宜折节下之茂坚不悦遂首按裕先是府君偶迎臬长陈凤梧【艺苑巵言以为蔡潮葢误按河南志嘉靖六年潮始以右布政使莅此】凤梧劝曰子我固以父执而御史从后来亦君命也倘有意一见乎府君曰善乃迎御史其不出郊遵令典也御史以为轻已故挞州倅示怒府君引咎为解不得谇语遂及府君府君怒曰陈先生误我哉攘臂登堂拳击御史御史窘甚姑谢曰王先生命世才惜乏量耳笑而释之律例官品应从凡鬭论御史阳属凤梧闗説而疏已独上且招来黠民罗织罪状下大梁狱久之有金陵王逢元抗众怒入狱共寝扬防古今父韦方督学中州弗计也府君在狱尝撰左赋萤火赋及神难之篇以自广南墩府君贻以五经各一部而各系以诗勉之进徳省愆而已然一二宰执旧怨府君内外搆扇莫有解者竟褫职归齿未三十也归而南墩府君拒不令见见当杖杀之府君日夜涕泣毎因所亲求见不得乃遵大杖则逃之义避而城居萧条布素不异贫士一日忽心动求见甘大杖不避南墩府君亦畨然许见网鱼倾醇懽宴终夕而南墩府君忽病数日遂不起非縁孝感防不获一面逮世宗肃皇帝下诏复言者官同谪诸公皆跻显秩【汝骥至礼部侍郎侍读学士赠礼部尚书諡文简晖至工部侍郎芬至左谕徳諡文节思至副使应轸至提学嘉至布政使】惟府君后职坐事仅因言事例准以吏部原拟吏科给事中致仕【诸书仅云致仕考汝骥晖之召起皆去知州而仍吏部编修之原拟则府君之准致仕亦当以给事无疑不然何以书因言事例言事则前事例则一例可知也】初应轸被诏至京即欲上疏明府君无罪曰余宁不官不忍使王子沉落而同诏诸公虞其累已遂力止之应轸毎入班行怅恨若遗虽复故秩不喜也嘉靖二十年大司空顾璘将事潜邸因奉防创兴都志集楚鸿儒而以府君暨顔亳州木王佥宪格申于表荐书成当赐环时方居母汪淑人丧迟及秋期服阕乃行防其书且就稍为笔削聊酬司空礼数非有意再出也书上为忌者防驳上遂不果召用仅赐白金纻丝而已【时荐疏非止司空今不可考府君与人书有云近日荐剡仆名毎溷诸贤深用为愧二公知己诚未可忘】郢游归栖遁益深皭然世味无所介意或屡月不栉达官贵人谢絶勿见以购文见者多蓬首跣足接之嗜着红纻窄衫或裼以素有马日行三百里出必以随或骑牛啸歌惟兴所适素工谐谑闻者絶倒书法翩翩有圣教家范片纸只字艺林争购若连城珍善鼓琴居常声乐不絶耳曲误辄顾日馔数千钱预置笥中取以自给重门下楗不通賔客綉幕缃帘缀以流苏雕栏画屏金碧隠映仗鼓朝发华灯夜张积日成歳未有间絶倦则与所昵蹴踘投壶彩选博陆赌快为戯或手一编过目聊复自娱毎语人云林居以来髙竹林之贤而丑其放懐三闾之忠而过其沈智鸱夷之逝而污其富丈夫树立已矣而词赋小技又无足烦其思毎景物防意命酒自歌酒不尽量歌不尽调倦则偃卧卧不为梦厌苦俗徒宁独无与身累百垢长为世弃乃稍稍脱拘挛之文逸琐尾之忌弛烦多之絷若九重流润枯槁被以缨绋趋就班行俗忤事违褊心复触前辙必遭天幸难再故欲敦穷居之尚示自废之迹广谗口之资耳其衷如此一客自山中来谓将谒郡庭有所请府君怒逐客曰鄙语何辱吾堂令童子汲水浇涤尽日尝泊厦门楚愍王召防极备乐方授简陈诗且为元夕观灯之约及春而王遣使币聘礼意甚殷府君称病力辞而王即以元夕后之三日被弑盖亦先防之智近衰出户尤简独歳一赴宴宠姬之父李家出则里人士塞途聚观屏迹既久郡国之吏无敢辄至其庐大梁郭凤仪领郡亡何入觐京师贵人多问与梦泽先生游大快乎郭公惘然心愧未及南辕已具书颛使自介求通为久要盟抵郡两相懽如故识府君始报谒郡斋下竹楼之榻焉抚楚大中丞莆田林云同行县先使通意冀一见不得乃遣尉属殷生恳之府君与约不刺不报谒不冕衣裳乃见中丞大喜过望出语诸藩臬曰入楚觏稚钦先生可归田对父老不愧也夏文愍公言方在阁时问讯不絶于道府君初无所荅其介如此府君虽傲物而事伯兄都察院都事公廷儒府君最谨鞠训幼弟尚书府君无间形体曰此先大夫爱子也骨相当槐棘然都事府君以严督而府君以寛育故尚书府君抵于有成府君修躯伟容多膂力老进不衰忽感叹作分手阳闗曲数阕倚胡琴成声凄惋欲絶偶有房帷之溺一病遂剧视匠治棺犹戯谓此中良安好第不堪作错认盖蹴踘身势也易箦之顷顾诸客曰满座黒老鵶有饷鲜荔枝者命客纳袖中奄已逝穆皇帝初年加意耆宿王格起家卿贰而府君下世久矣府君生治六年八月二十二日之寅卒嘉靖二十九年十二月十六日之辰享年五十有八黄冈之风火山配谢氏为大中丞昶孙女男子二人伯父同舟娶刘庄襄公天和女叔父同豫娶陈氏俱老诸生女一人适诸生牛奎孙男十人出同舟者兄颍州知州追伊娶平乐知府吕韶女诸生追傅娶合州知州刘桂女追姬娶曾氏诸生追召娶某氏出同豫者追嘉娶方氏追钦娶李氏皆诸生早卒追芳娶程氏追熙娶周氏追昌娶曾氏追皥娶李氏幼者尚未名孙女六人适儒士刘应嘉诸生李文绶诸生左应试王家锡郭世完李望科曾孙五人诸生一中娶戴氏一凤俱追伊出一嵩娶滕氏追傅出一竒一音追姬出一鹏追昌出曾孙女五人适礼部主事周应明诸生徐歩瀛丘维明孟【阙】　刑部主事徐存徳若追嘉追钦一中俱名士也著书凡二十余万言即今传梦泽集世多称府君尺牍淳独谓颛精在文逼真左国两司马而下心师焉潄取精华尽除蹊迳难谐众目宜然矣他论草累百篇皆童时受罚之业而实浸淫秦汉或类苏犹存什一传焉今蔵家塾海内称继业者家君太仆主簿同轨暨侄临漳令一鸣而鸣已早卒独追淳辈数人沾沾挽弩末而瞠乎其后画虎之惭其能免哉王追淳曰先翰林府君甫通籍辄欲死朝廷乃其毅气使然小见凌辱卒与祸防龙骥登途旋蹶可悲也末造蝉蜕溷浊髙蹈深栖狂则正平傲仍叔夜而获考终诚不幸之幸当时楚诸先辈文焰甚炽府君以失位少逊及异世超乘独府君齐名何李称海内三才他皆不足挂齿斯文定价有时信其然矣且夫节义文章自古不能兼得而府君天纵之区区富贵利达何足以动其心哉
　　先翰林府君遗事
　　先翰林府君以谏阻南巡廷杖不死出守裕州州有贩布商为盗颠越面毁首碎府君亷其状不得因意商必主侩州诸侩可讯也一日徴诸侩悉至忽一麻雀飞来往返梁间府君心动麻可姓梁可名也猝问麻梁在乎或曰麻梁先期去闗外矣因急捕麻梁一讯吐实雀非寃化则鬼神通之乎逮忤御史下大梁狱有逺族弟廷茴者闻其事大不平具疏走京师欲为申辨挝登闻鼓不得防驾出伏道左称寃棰死杖下茴年二十有二于府君实昧生平葢烈士也【茴死九十年而其事始传】居林下时戚有购产而哄者府君以防九居其间息之二氏具防槖百金若以酬者府君无所郤令星凿之遍掷地上羣优争拾殿者或蹶一噱而已陈祭酒沂尝奉使过黄府君报谒江上红衣拥妓陈公劝曷少敛乎府君曰人有不能各从其好安能以子之所能傲人之不能子诚小人也【此陈公之孙所语】有丁生徽人也以医获燕见尝问子徽人称吾文若何丁生曰吾徽无不称絶代一人但云不易就耳府君方晨栉笑曰子试拟一题曰即作赠丁生文可矣府君左握髪右捉笔文不加防立就上池之篇丁生顿首谢曰前言本诬向非一激丁生何自得公文耶又有殷生踵此术得数诗者有别墅数处分日游衍一日方宴卧墅间闻唱驺声惊曰何物俗吏喝道入吾林询之一司理也使童子隠身树上俟其还过以筚篥惊之司理惭怍遁去闗中许宗鲁督学楚时造门求之府君衣不改故迎不下堦蓬首出见许公口占韵语为蓬首謡见谑府君亦举其拙句乡音应声为謡荅之干奴讴晓文善书毎文成口授腹草令书不大讹失又于诸所欲为能先意承顺大得其懽与殷子书有椎埋宄薮阛阓狡童自丑卑流仰攀华胄等语则以陶仲文尝招致之不得而陶甥胡民表者与讴结兄弟忽赂殷生求婚府君大怒拟古龙升天须浮云行峻絶之也闻筝诗花月可怜春二首王司冦世贞极称赏之其人本逆珰刘瑾侄女始瑾欲赘戴探花大賔戴已聘某防议女欣然停婚瑾复悔之云又一部琵琶记矣乃别赘邵解元升瑾诛邵挈妻遁去后展转襄楚为娼曲中仍自叙家世本西秦二语妙絶人代盖实録也又司冦艺苑巵言有云王稚钦蹶不可驯父母毎抶朴之则呼大人奈何辄虐海内名士此语自有致但非其实吏部府君家范甚肃府君登第后犹时时与杖或使钞书字法小茍叱之长跪堦隅无问隆冬酷暑不得父命竟夕不敢去尝偕诸弟蹴踘都事府君值而怒之犹与杖四十又或见有外祖汪公过宿于家晨兴偶失竹簪府君持帚覔之跪而后进贤孝之实往往如此万厯间郡守范可竒为建棹楔署云直节匡时雄文映世惟郭有道碑无愧色此之谓欤往淳为草行状其不及知者赘録于兹彼其残膏剩馥足了数人而况夫与日月争光者乎












　　梦泽集巻二十三
