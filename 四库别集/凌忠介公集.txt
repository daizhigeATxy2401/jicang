　　钦定四库全书　　　　集部六
　　凌忠介公集　　　　　　别集类五【明】
　　提要
　　臣等谨案凌忠介集六巻明凌义渠撰义渠字骏甫乌程人天啓乙丑进士官至大理寺卿流贼陷京师自经死福王时追赠刑部尚书諡忠清
　　国朝赐諡忠介事迹具明史本传义渠少以制义知名其清新婉约极为世所传诵服官后以清操直节受知庄烈帝于文章不甚留意此集凡诗四卷文二巻乃其友徐汧门人姜垓所校定中间不载奏疏一门故平生建白如为给事中时请原三河知县刘炜责偿饷银疏论乱民焚掠巨室疏论大臣箝制言路疏论中枢不职疏预防东江叛乱及请阳抚隂诸疏皆其风采之卓卓者今并不见于本集则编次时已不免有所脱遗然如兵饷议清慎勤论诸篇刚毅自立之象凛然犹可概见其崇化论有云能为逄比者视碎首溅血仍无异于退食委蛇能为申生伯竒者视抱石雉经仍无异于问安视膳盖生平立志如此卒之见危授命克践其言足为千古完人不必以诗文之工拙论也乾隆四十六年闰五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　钦定四库全书
　　凌忠介公集巻一
　　明　凌义渠　撰
　　诗
　　秋怀
　　曾闻燕市花焙根出土穴扶踈能几时生意蚤萎折相传利州石暴长四十尺物苟昧其天非祥遂为孽旁行笑独行纡捷敢相絜独行胜旁行差能免蹉跌石上一寸蒲棱棱八九节黄杨虽厄闰终不犯寒热如彼緑拗儿故当耐其拙并置屏几间聊复从所恱
　　又
　　昔有嗜痂癖雅非医所疗昌歜与醋芹难为馋腹道或以黑为美神君先祀灶掠食及虫蛙醲过八珍芼钧天未拟聼鸦鸣不言噪舌本既叅差识情逓眊若以从旁观谁正谁为倒兹理故难齐渑淄有时冒大江日夜流无风亦浩浩
　　又
　　东西歘易失白日遂蹉跎零露湑未已亦复徧庭莎僶俛嵗方晏谁与起沉瘥悬的纷相射方书费编摩五脏如能语一味已云多有樊轻可闯层阜为陂陀驱车夸疾走将无慎轗轲精良问硗确隐隐待甄磨神明如不昧羲驭且回戈莫学三眠桞迎秋早婆娑
　　又
　　松栢蔼相欢芝蕙潜相恻无间似天亲有怀坚可泐媿彼悠悠子縁情事雕饰蓄意待仁贤论交宁取啬鹦鹉恋故羣同忧不避湿濡翮以捄焚人嗤嗤亦得
　　池阳问罗师撤瑟晨已百日矣因稍次声泪为句以雪余恸尚未忍作挽章也
　　夙昔登堂约兹游难复论拟到渐生畏衔悲俄及门霜霰逼人栗空堂影翻翻几格惨灰色童仆意沮烦破胸聊一哭仰视噤无言幽明烱可照为我或声吞空余千古业孤稚未知尊孀闺抱寒石春昼不生温忍见衰莫翁举止半蹇屯临去何当恝踌躇百感繁出门几回首步步强追援九子夺眉青所愁风雨掀还持一掬泪晓夜感精防相闗自有故不独为酬恩
　　访贾道干天宁寺不值
　　去城才数武趾趾得幽寻喜见僧仪肃翻悲尘思侵暂依牀几浄共语墖铃深寂黙如相待闲房几树隂
　　寄怀临川章大力
　　癸亥十月予梦大力折一桂枝分赠遂为前后同门之防乙丑春日始晤于燕邸神情面貌髣髴梦中所见亦一竒也
　　望气非一日于焉捉臂亲乍看忆曾识犹疑梦中人君应修月手擕我踏桂轮桂枝樛相引恣汝斫为薪为余撷其一饷以紫罗巾有月明可掇扪体滑如银觉来香绕枕口口咽余津谁能精物隐感寤在兹晨对君一樽酒其故乃可论吾师九秋榦掇皮皆天真防心寄尺幅有愿无不伸玉曜并瓦质所荷同一甄君词多诡峭君意何温淳荀韩原道徳机彀别有因后先縁最巧暌合听于神独慙蚊蝱影配拟本非伦稍知尊所慕竭心以自忞忍遽辞我去门外即风尘竒光深自惜赝古未为珍愿与贞斯义别语不嫌谆再见桂华满心心托秋旻残梦犹堪续宛在江之漘
　　报国寺变窰观音恭纪十八韵
　　慈圣渺西极歘然飞向东低廻哲匠手来往洪罏中一气相魂魄千灯色空妍媸随所愿土火姤潜通肸蠁人如见希防影乍蒙居然双寳络屹坐碧莲筩引梦依畨舶拈花出上宫侵晨意肃肃望夜光熊熊膜拜恩长在摩挲体渐融寒生翠鬓薄定入紫纱笼饲暴肌能割分甘乳作潼投身栖海蛤倾盖防潭龙陡可藏渊岳时能幻蠛蠓讵云明狡狯以此震愚聋揄袖俄将去低眉宛欲逢水云增灔防雷雨殷丰隆有色施朝槿无言疑夏虫偶然跃冶出天地若为功
　　镜听词
　　有美一人花非花真珠饰履薄檀苴将身抱镜情较嬾踌躇留待两三伴出门预愁人语譞无情歌哭免浪传小驻勾栏声向息似隐似明占以臆为看归步渐坎坷行行中露夜如何
　　汶阳怀范香令
　　一绕郭细生鳞风日含情早觉春应记他年半面好偶然兹地宰官身怀砖树碣寻常事説梦言愁宜此人不道政成频去扫行来步步惜香尘
　　病起
　　徒言百嵗賖宛转随尘蠛习荼讵识苦濒危乃清切万钧悬一丝防齧垂垂絶秋摘渐稀层氷踏将裂铢铢悉上心神纷相掣遑复念其余我躬自不阅常忧食未充至此方知噎横身炽炭炉至此才言热晨钟一以扣帏灯晃明灭及尔未灭时防光尚可掇
　　又
　　乞取孱驱在形魂相见初转觉无系着哀至不能纾何以息诸妄一梦且蘧蘧空隙度防月光影本来虚再须拾爪髪重与整簮裾见人肃拜跪裹头对诗书视息苟未免吾敢厌囚拘邈兹千古意流叹在居诸居诸我不违过此将何如
　　和章爰发秋梦诗【爰发梦一异人授以斩慧守拙四字】
　　分明热焰里一枕借虚凉看剑难言利抽丝俄觉长夜分魂气肃灯暗影神忙起灭知何极纷然不可量
　　又
　　一昼沦隂劫中天散积晖男儿须用杀智者好藏机蚤以攻为守当縁战始肥葛藤牵未了斩却乃言归
　　寺中观呉道子画水
　　千年壁画伊谁始观者但言呉道子即觉万仞跃空间敛神对之尺有咫奔势疑将裂壁飞夜夜殷涛撼双耳落月斜窥冷欲翻俄聼霜钟曙初起天女时披无缝衣抱香独自愁沾履连云城阙早风烟黄河故道久迁徙有唐以后厯物多终朝如在簸淘里眼看长川去不回澹澹一杯来何已
　　代枯鱼过河泣
　　髙天埀幕兮大地为罘有泉可潄兮靡穴能幽身膏砧几兮影落清流漏石分沙兮苹沫香浮漩涡荡漾兮雁鹜交俦鲂鱮唯唯兮不念旧逰血霉脂黦曝身鲍肆兮将焉求
　　又
　　四大虽坚防风可析嗔爱所纒晴雷为霹嗟尔鳞鳞与波俱汨其鬛朱殷其肪肥晳上下龙门相诧无敌有泪如縻惨淡沙砾意在惜羣戒心及溺彼岸可登视此一滴
　　又
　　有物相伺兮河之浒沥血为酒兮擘肌为脯掠而近之香生咽兮似饥儿之渇乳侧身徬徨兮尚未敢直前而伛俯过者蹀足而疾呼兮涕滛滛其旁午吁嗟夫欲吞未吞兮余心最苦
　　邢台豫让祠
　　触地摩天誓力深慿将光响瞩城隂众人国士分明语未肯糢糊是此心
　　晩涉大江
　　镇日苦风掀为予偶屏息江容狎可亲面面揉蓝碧返照结寒姿羣峰纷向夕潜鳞同浴鹭上下吹红沫忽焉矗若屏两岸划千尺烟中不辨谁鸦轧声相及排樯如芒柽倚竿出楼脊人语喧覆舟逺渡归防急何处白茫茫愁来暂可戢
　　望金山
　　复叠开三面玲珑竖一拳云根兼月涌花蕚借春妍稳载同浮宅孤擎到逺天迟回岚气合星火出层巅
　　又
　　不少登临兴无如眺听亲寒潮侵古刹突石卧竒人注水添眉目经冬损笑颦宛成盆盎景鸥鹜尽天真柬熊年有怀金正希太史尹宣子进士
　　热耳时名各占先忖疑霏映自山川难为兄弟称三子骤许心交得两贤止观澄澄曾对黙机情濯濯偶相怜饶君举体能兼美媿我追随独惘然
　　易防侯自楚致讯因寄诸子近艺
　　江汉纪南国精灵何皦皦百物府其中云霞以为表盛满泄文章猥大不能少易生有私忧研心及昏晓淳意凖竒思循循以自考谓予言不谬避人相追讨疑时眦欲张笑来头屡掉其所偕逰者人人领慧早共知寳其天一朴藏余巧爪擥透血痕孰云兹技小片纸涉江来嵗莫新怀抱蜡梅破防馨映之香逾矫一读一寻思字字耐深杳
　　花朝
　　时维春半意何求的皪花情妙在幽自此片光兼片影端然宜笑亦宜愁轻隂拂拂初能染浅渚泠泠适可逰无那午炊梦正熟一丝飘堕鄂君舟
　　兰词
　　缥蕋兮紫英弱彩兮低荣颇娴闺性兮香不外散近掺手而含贞无何白昼兮啼鴂流哀百草靡沓兮山艶开一寸相思兮一寸斜晖坎心瘗汝兮待月同归【右代挽】
　　又
　　曷予艺之恩不汝久曷予幕之香不汝守曷予纫之招匪卬友猗彼稚节兮山崦水涯静言一室兮心影攸宜蓄意浇培兮防此根株胡所避忌兮虫蚁先驱沉沉结梦兮梦同止翩其来迟兮侍君子【右代招】
　　舟雨怨
　　欢情并苦绪夜语到流连小雨差能聼残灯尚及眠有声相尔汝无路懴人天低掩篷窓下更深各悄然
　　又
　　蓦见苍茫色愁凝春事中是歌皆懊恼何物似心忡花老将辞蒂人归或化虹依风语断续祗觉太匆匆
　　杂忆诗
　　休文有六忆诗余稍变其体广之得十焉凡以旁绎幽防庶几窜意风雅抑忆之为言意也苐云意而已矣何必有其人也
　　烛花影簇小埀鬟不待回眸意已闗渐近鸡鸣如有失明星落落一人还【见】
　　又
　　寻常寐熟日西斜女伴催妆去踏花幽素天然无可着一痕檀粉落窓纱【妆】
　　又
　　夏日初长最泥人半瓯擎到强沾唇年来守浄诚何意蔬笋无多引筯频【餐】
　　又
　　曾淹静夜语移时不定花魂猝未持是鬓生香香附鬓微粘枕畔气丝丝【眠】
　　又
　　绣被重防如未安日光逗处怯幽单慵深勉自扶头起祗为陪郎及早餐【起】
　　又
　　侍儿引镜裛红顋忽忽妆成个费猜或是隔帘传鹊讯今朝唤得可人来【喜】
　　又
　　斟酌姮娥耐素秋蛩心响答五更头经年病渴知能遣爱掩双扉境暂幽【病】
　　又
　　频看星汉夜何其秉烛追欢任所嬉憎汝藏钩不厌数教人眼下恨生离【戯　旧记藏钩之戯使人生离或言古语有徴也】
　　又
　　颇饶孤韵略逢迎小喜近前面发赪眼底何人差免俗侬心厯厯怨分明【嗔】
　　又
　　风前一搦脆飞丝沦落青衫共湿时夜夜城乌啼彻曙翻将新句比红儿【愁】
　　后襍忆诗
　　蠲烦破嬾却无方浓淡参差缀一行贪侍文人灯影后照来难字未曾忘【笺】
　　又
　　爱拈香箑寄幽贞持近兰边薄有神但説同心还自惜烟中露下忆前身【染】
　　又
　　侧侧瓶梅伴月闻小楼密坐到微醺无端防着心头事聚入睂梢又几分【醉】
　　又
　　别有清思寂未传妙香初试飒成烟相逢祗自疑唐突却立逡巡不敢前【黙】
　　又
　　芳姿入梦较难寻侧聼防闻啭好音花影低埀星月皎他生何处托心心【语】
　　又
　　松来条脱掷还收生小无拘得自由可是娇慵可是闷防干倚遍未梳头【痴】
　　又
　　狼籍寻芳悔独迟残莺空复立残枝问谁曾拂当年面的的春光十五时【稚】
　　又
　　静掩罏香气尚温随风栩栩近黄昏有人耳畔低声呌收得枝头一缕魂【梦】
　　又
　　孤鸿流影怯成双曲径苔深防小厖晨起楼端凝盼久待将秋色到前窓【望】
　　又
　　千年一别怨蹉跎听缓须臾可奈何暗嘱防忧忧孰切凭肩携手掐痕多【别】
　　稚儿识字歌
　　残月辉辉惜夜短为欢无间笑声暖揑蓝涂皂各纷纭偏汝擕毫未曾嬾小小眼光贮几字字字能以意取譬偶然道着喜防头移时敛手黙含羞偏傍形似易相乱欲辨未辨试推求推求不了鼓催起亟从阿母索刀子率然下堦忘所以一编翻覆灯光里
　　戏为麦灯歌【娄东市中有以麦穗为灯者】
　　隠隠金光一线起挑共华筵寂无语别将朴质试妍心有人擘穗如擘纸茎叶旋枯莩膜在普作光明不相碍仰看月影卜年丰中有老农拥褦襶春宵秘戏本无方鱼龙蹴踏争低昂烛下风来饼饵香跽受明赐乐难忘
　　步寻竹潭
　　自可呼私路翳然隐一投钱聼共汲留影照防清竹气森能立苔纹斜与萦渟渟焉所托潄入岕香生
　　寄题镜阁
　　山水清娱别有机翻成丽瞩入芳菲相招宛自溪边立熟视如从镜里归但静见闻光寂寂频移花鸟影依依隂晴转眼君难问梦锁湖烟只掩扉
　　旅次闻隔壁碁子声
　　一局覆清昼停针輙按谱两两喧笑杂子落未遑数校情孰争先不拟孤注赌只此就郎嬉春残或可补属耳偏有人徘徊至亭午花飞怕着身业除诸恼苦钏响隙边度影匿光吞吐聊试定中禅寂寂天机舞
　　又雨
　　蚤见云开日依然雨接云兰兰香并减燕燕湿为羣矫首天如压酣眠昼不分空堦滴防处尽遣梦中闻
　　两同年拉步禹陵因过南镇
　　借草穿莎总不妨同人牵涉上层冈千年肸蠁如常在一度花春几日忙竦聼孤泉何剡剡平窥落照已荒荒未须测注幽明理酒斾髙悬指墓傍
　　不入西湖者几年矣偶以事至信宿即返留句自嘲
　　欲趂良时安可希年年川陆迭相依瞥来秋燕终如客一往奔蹄独畏鞿久失湖情能渐熟满担行色又催归樨香露湿凉浮早怪我无端与愿违
　　再至湖上
　　纷纭道听失惊呼暂借闲僧伴影孤何处谿山容酩酊也教鸥鹭免羁逋早逰人事争春晚不觉流光与嵗徂云罩数峰并悄悄尽将生意入严枯
　　春雨
　　妄意商晴雨沉绵叹未休生苔将及榻抱巻欲登楼竟日慿何遣孤衷祗自仇纷然多所念不暇为春忧
　　邺中诗
　　防风触树冷修修漳水依然咽旧流何处髙楼啼落月久传疑塜认荒丘佳人南国经春锁公子西园爱夜逰最是英雄多感慨杜康今日好销忧
　　又
　　俄闻覇业归残劫尚许文心蹑后尘阑入四科皆韵士戏拈百技总天人弹棊握槊飞扬甚剔面搔头防缀频恰好萧家堪并辔后先更何论
　　又
　　百万排空横自骄仰天吠日一狞獠自闗率土摧王气可有遗民数伪朝和尚来施降虎力欃枪下作扫宫妖殿铃风细愁无语洛度声声漫寂寥
　　又
　　建安旧事久纷纭断碣耕余故国坟知有玺符答圣瑞【天启初元临漳进玉玺】偶遗螺黛赏竒文神一窖工嘲谑史乘千年讹见闻多少古人寃愤意好将双颊拄斜曛
　　又
　　谈仙白日等幽荒暂倚温乡望帝乡蛱蝶掠筵愁翅损狐狸映月写睂长才人无赖容追梦爱子多情与嫁殇劒有王髦带廓落少年冶习可曾忘
　　又
　　弩末才知气不扬卧看雀石又頽唐啾啾鷰语怜双卵累累蜂窠缀几房素旐单车行路哭投牋解绶老臣忙英魂未肯随尘土地下相逢揖少康
　　又
　　遗踪髣髴辨城闉未有黄金铸幻身尚爱残荷窥靥冷强遮初月鬬蛾新神鍼夜夜愁拈指细袜年年穏踏尘錬色选声真自可那能闲置洛川神
　　又
　　落日沉沉惜返戈当涂典午又如何中原惊见鱼头簇【谓鲜卑主中原也】内殿传称狗脚多【古砚铭曰元魏之季狗脚于邺】未辨蚁牛谁胜负可怜歌舞早婆娑唯余一片铜台瓦墨泪横侵不忍磨
　　夜薄杞城宋文玉邀饮
　　百道思君似转轮适成邂逅此堪亲层云隔面昏黄色雪意盈盈竚玉人
　　又
　　嘹呖宾鸿惯惜羣瞥逢灯下气如云停杯有意频凝瞩不遣飞觥到十分
　　又
　　为期燕邸重携手乍可尊前忆踏花不浅风光抛掷尽余将秃鬓架乌纱
　　又
　　名山志业未容论过眼青黄一度新记得濒行珍重语不教个字及时人
　　又
　　并爱烟姿擢魄青防风片雪近前楹只言寒漏迎人永叵耐楼头又几声
　　舟卧听雪
　　腊月如常暖兹宵觉未曾听声仍带雨散粒乍为氷以我客途始遥知寒思增与舟相囓处彻夜冻层层
　　闻沈弱瞻病甚忆其平日语记之
　　淳笃自天性论文或嫌薄评君君自评意惬口无怍我觉君仍厚灵光寄寸钥按笔如帝临惴惴欣有托未敢欺世人言巵必懴削以兹困揣摩精神久落落
　　夜梦尸秽狼籍有类丛塜以古语占之岂将得官耶拈笔一笑
　　凶吉何妨更倒颠妍皮痴骨等秋烟要知踏遍长安景只似逰魂陌上看
　　又
　　嗔嫌此际忽狂歌非想非因梦若何世法营官官自腐北邙留待市朝多
　　元日早起即事
　　村鸡寒复澁又觉五更时门帖留新句他乡见古仪所思聊复尔有夣不容追却愧主人意艰难备一巵
　　阅同昌公主传戏题玉儿九鸾钗
　　结此如烟质防嵌似玉名相擕同命脆各自恋身轻钿盒藏幽魄双鬟致逺情偶因幻昧迹余恨复分明
　　又
　　梦与梦相续南齐恰几春钏余琥珀冷虹逐羙人新抱影愁光烬防花可带颦一般缄惜意终是女儿神
　　将访龙梦先【龙先一日以内艰去】
　　寸管逈相接宁因数面亲论交何所赠开匣未全贫落落逺逰意潇潇风木晨感君仓卒际寄瞩不辞频
　　小楼夜集有赠
　　闲羡楼居好低回撤烛迎月来浮袷净茶防入瓯轻促坐嫌分影吟秋非一声相防澹不了何处复闗情
　　水灯
　　悬知离火宅未肯背明栖一叶才能泛中流此不迷枫根逢月黑芦渚觉风嘶残烬飘何极荧荧早向西
　　胡端叔招饮月泉观剧
　　一抹柔痕着眼鲜藏春十五故娟娟妆凝薄鬓将雏燕蘂抱红心未放莲歌板暂停残照里闲情早憇晩凉天醉余归路迷泉影山月斜飞又欠圆
　　画兰诗
　　睡起慵多欹花骨云情晻暧兴复没那用粉本借春工偶然以意轻防拂曽闻此花最泥人低枝贪近女儿身参差不避纎手摘两两痴婢苦遭嗔画者何人差能似蜂蝶留连诚何取夜深举笔醮花神只恐幽香荡无主
　　过临淮
　　真为濠濮想恰恰好天时逺水淼能活晴云宕有思出篱羣野女映栎古丛祠村社喧成醉渔歌日已暆催归迎小鸟稳梦足南枝莫问搴兰兴初心未可期
　　阅董宗伯赠姚画溪先生诗巻有述
　　初读泌园诗棣棣未可选再读泌园文洪荒自迤演前人大手笔讵易撼其键分路日争驰周行为芜践发函失典刑俨若具簮冕辞条既丰蔚腕势信开展録似溪上翁良辰相与撰吁兹罨画间一水徐潆转古木拒云寒朝曦晓莫辨春阳一以敷风力失凝蹇流韵及后人蔼蔼余温善黾勉互相期墙宇差无舛盥手几摩挲遐哉意方缅
　　新嘉驿感咏
　　淡墨随烟拟向谁邮亭是处结相思欲知过客低廻苦遗袜当年传翫时
　　又
　　土花蚀尽不生春啼笑匆匆识幻因最是五更清梦杳绕牀残月独窥人
　　又
　　繇来此恨好相闗且向东君暂破顔那管三春风雨后飞花瓣瓣在人间
　　家居偶感因和潘右安包氏园亭之作仍步子瞻韵
　　岂必名园饶胜地数椽且复问吾庐花迎舞袖长年在照返墙隅一半无好踞平泉醒酒石试拈金谷晩春图闗渠何事巢梁燕嵗嵗添泥戏引雏
　　集贺公调署分得十四盐
　　偶集因成醉来期不待占清言机互答黙坐意俱恬好戏非为虐同心或借砭月初临隙牖风早避重帘烛泪侵宵冷笳吹彻曙严暖须催鼓起寒亟觅衣添未觉主人倦何辞良友淹清歌曳尾细花帽压檐尖北客音同鹧呉侬笑是盐【即席有二歌童颇婉问之盖南人云】覊懐殊悄悄酒趣故厌厌低恋香光促谁堪别思兼倒觥聊自湿急口未容箝路入斜阳莫天方衰草粘孤心随幻蝶美翰惜双鹣率尔难为句枯肠许再拈
　　感往
　　甲子余计偕入都梦得句颇怪已而珰虎傅翼虐焰肆张岂非防耶事后纪以韵语低讽再三恍惚有人摸壁窃聼盖不无余怖云
　　往复天心不可知寒凝早已失氷凘几年妖梦从谁践竟日防吟空尔思路有玃深防妾行逢豺虎忍啼儿【二语得之梦中】未堪觉后重寻夣喜惧双闗此一时
　　又
　　淼淼愁看雨雪雰无慿烛曜待朝昕同心携手将何往痛哭裁书那可云刹丛中千杵下甘棠亭侧一杯分荒榛寒夜低声泣咽絶因风久始闻
　　又
　　期将风信准枯桑可但中流寄一航长者吊防宁忍诟书生射防未全狂机锋后起须相对意眹才萌盍早防底蕴岂容口舌尽五千文字较茫茫
　　又
　　抵掌谁能佐末筹翾飞小智亦啁啁不愁难长同痴木乍恋忘机到野鸥絶险载输将伯助褰裳竟渡为公忧【用公无渡河语】须臾变灭成泡沫谷洛于今可暂休
　　夏初自夹山莫归
　　乍雨一番洗湖光皎可防霁昏何所属晓暮亦云难緑徧天同湿鸦飞照乃残半因来往熟幽折得相安
　　又
　　分外添明秀如将山色矜层层停客舫防防着渔罾新月光初引晴霞暖渐蒸淼然余一白临视久无慿
　　留别刘晖吉司理
　　衙庭峰影簇如簮坐起行吟致尽酣政入委蛇君较得梦成迁扰我何堪耶溪恰好乘春泛古穴曾闻列炬探独少清机相接取虚留双屐越江南
　　又
　　一往孤畸不自禁驱来碌碌负初心寻声未拟追良晤托迹终能倚素襟梵夹乍舒时避湿苇帘低卷日愁隂对君讵免为清态洗眼窓前照莫岑
　　过从母净居感述
　　闺律通禅旨篱门昼反扃辞家知有托结愿岂无灵器鉢闲相守音文寂共听春光许暂入一见草青青
　　又
　　所尚匪竒节恬然出素心严霜久可狎旭照恍初临门户支何许中宵叹不禁翻如身得度憬悟在情深防稽宣绣方之上海顾绣适堪姨姒友人见贻分丝观音一幅鍼锋细贴殆类白描女工之佳者也賛之以歌
　　心准手停不得语始见呉娘今越女天人防接裁半方晴摇香络风轻举避风亦复畏日色待倚绣牀徐拂拭大士幻身藏指尖一丝飘断一丝黏小声低咒灵未答敛容内向愁纎纎縁兹一意催成幅秽不能留香并触何如静女自收藏结取慈情照眉緑
　　夏日漫兴
　　触目凋残泪暗倾朝来初踏御街行马头山色还依旧喜听涂人説太平
　　又
　　上林树树借栖乌树下何人转辘轳早晩入门先问主就中谁菀复谁枯
　　又
　　眼前一勺即沧浪傍午爞爞暑气长粪积泥犂堆面熟也随驴背入诗囊
　　又
　　无蚊恰称晩凉天髙卷纱幮薄似烟饱类樱桃饥类絮尽人坦腹讵妨眠
　　又
　　镇日劳劳费送迎梦余尘土未全清一般看到中天月裁觉江南分外明
　　又
　　庙市争趋朔望余观乎既往复踌躇稍赢月俸钱堪质为检摊门叶子书
　　又
　　厌闻折简漫相呼酒肉淋侵下筯无且忍湏臾随例散一匙浓茗胜醍醐
　　又
　　相逢曽否订心交早趁凉隂学架巢笑我有时触热到等闲热客未须嘲
　　又
　　乡思泽国渺难通菱芡茭芦候畧同百颗无繇持饷逺氷盘初浸麝香红【李有名麝香红者种出蓟州盘山味絶佳】
　　又
　　昵昵留人独有情魏家酿法近知名别饶香色添新妙朝贵相遗只数【戚畹魏氏善造酒其名有五十余种】
　　又
　　近晓西风作意寒衰荷夜半泣丛残分明官舍同僧舎总有繁花不耐防
　　又
　　摇唇鼓翅憎蝇多扇不能驱奈汝何见説城南寃雾黑新埋战骨未销磨
　　又
　　率然携榼即为羣共简藏书到日曛依旧尘封兼鼠耗可知读律不论文【使署故事有简书防时一举行主者摄饮而已】
　　又
　　祗慿一静逺多机奕防琴心参较防胜固欣然败亦喜挥弦不了送鸿飞



　　凌忠介集巻一
　　钦定四库全书
　　凌忠介公集巻二
　　明　凌义渠　撰
　　诗
　　连拔白髭数茎览镜有作
　　积尘而有身身为尘所隔相驱故相苦茫茫日煎迫随身小照子出入巾笥侧聼汝告其诚为我通顔色有泉竭自中津津不知歇有盌触手碎英英防其缺全力敌光隂输此寸茎白黑白变化间白多岂胜摘一叶落知秋风林坐萧摵气候命之然不霜焉可得
　　孙太君旌节诗
　　河水浩浩激平陆中有清流未全洑持兹匪石一片心夺却千春红与緑奉姑既婉抚婴慈了此晨昏足饘粥琬琰名留非所期祝取重泉声影续自是哀乐闗至性五十年来类转烛领选好用此辈人隔世隐隐如相朂翘首天门雾色开海底珊瑚照初浴华表鹤引仙乐至蒸兰泄桂纷尔族旁人眼热最繁枝那识从前一枯木枯荣嘘变固其常唯母永贻孙子谷
　　濠梁渡口
　　满掬沙尘影泚然向此中鸥鳬随俯仰厉掲自西东寒暴恒愁雪防轻不问风潺湲如可听孤梦恰能通
　　除夜符离旅舍
　　姻友同兹地有怀各自持荒陂一饭澁余俗隔江疑所赖歌吹杳稍怜杯酒迟客程应未半华髪已丝丝
　　又
　　是夜皆难掷何言旅思慿蹄轮虽暂缓沙雾此相仍得酒欢童仆叙年先友朋照来心厯厯防灭半牀灯春试偶以他事尼不得与闵园客同行途中恨之
　　宛尔同追逐重寻味似长稍期平日意引憇道途傍有望兼晨夕将心照雪霜行行入凄澹不独为离乡
　　晓发河间道中
　　指屈前途日翻如望到家早行迷近逺舆梦任欹斜雾压村村路霜明树树花亦知寒气薄官桞半藏鸦
　　采藤花
　　灌莽纷廻薄孤烟向此澄盈筐秋瑟瑟过雨緑层层蘂炙新宜脯香飞逺供僧擕羣终采采雅意托闲朋补螺庵花影诗示闵园客兼寄潘穉生
　　丁巳读书螺庵小友潘穉生戏取花影扃置一室牖间防以重幕间不通綖止留隙豆许引光出入时觉防防霏拂别具幻情予与闵园客流连不已拟作小诗未果寻已八年矣
　　壁上互吞吐延之以隙光稍争势曲折如对月防茫久视分须蘂澄心暎色香祗愁身渐幻欲向影边藏
　　又
　　翻借无穷意酬兹有尽花风归如乍郤日午防将斜小谑藏机致浓情失叹嗟与君同忆得有夣各幽遐
　　夏至斋居诗
　　是月阳疑壮羣隂如渐萌还持启闭理以息隂阳争同患占民事退藏观我生端居饶静笃蔬食引虚明欲下诸天影时闻松柏声苔痕随戸掩鹤梦与风清讵止心魂寂将无寒暑平近瞻天咫尺落落寸珠擎
　　皇极殿成宴百官
　　天心如再朗岂乐万方同俭徳埀深永慈情及耋童瑞分尭座膳卑准夏王宫聼黙辰居北宣威日在东欣知早敛福不觉叹成功蓄荩诚靡极明时许尽通
　　蜀客谈蜀事
　　愁光防防逐妖开敛魄徴魂遍九垓槌尽玉楼天帝醉一防慈影赵洲来【天启未改元前蜀中箕仙有言不久当乱杀人至二十余万上帝已遣赵大洲巡行四川矣未几逆奢之变前后杀伤数亦相当云】
　　又
　　孤人子父寡人妻帐下歌声杂鼔鼙妾那堪同马风前犹得暂悲嘶
　　又
　　锦繖红妆故自豪战酣卸甲注唇膏遥传此事堪图画不向春牋问薛涛【纪秦良玉事】
　　又
　　强拈纸笔转生猜短发低埀恰覆顋荳蔻梢头珍重意凭郎騐取女儿胎【纪女秀才事】
　　又
　　潮痕灔灔緑生烟山到嘉陵水到湔锦色迷离遮不断村村知近浴妃泉【蜀温江古湔上也水性温柔士女清丽蜀人盖侈言之矣】
　　又
　　一话金风失彗芒慿教士女洗戎装蜀人休诉攀留苦终古恩威照此方
　　赠康贞元年丈
　　康曾大母几百嵗其大父母亦夀涉八旬一门之内孝友淳笃近世所难诗以艶之
　　耕猎为生苦自持忍将荣誉割亲慈文从拙处留真性体在闲中逗逺思灏气久知临户牖仁风自此出櫩茨何来多祉偏宜夀迪吉维天不可私
　　拟古怨诗
　　引手得莲子埀丝跃紫鳞等闲连袂出何处不如人
　　又
　　碧桃天上种幻作金钱花郤羡沾恩易房房映日斜
　　又
　　天然一静女随例鬬长蛾那必人言好蛾睂洵自多
　　又
　　莫嫌青梅澁回味芬且甘君自爱荔枝飞骑填海南
　　容城早雨
　　气象乍氤氲防茫晓未分层云俄水起逺嶂觉雷殷草影霑将湿蝉声咽处闻停车稍候霁幽意在初昕
　　中秋月食时舟泊济上
　　敲铜救月逈含愁舫泊依然古渡头人意惜惜灯黯黯可知今日是中秋
　　贺马邑侯题留考满兼值太孺人初度荣封
　　春林漠漠草芊芊绕膝板舆近几年为母以慈能腹众居官无碍类逃禅徧沾醲味乡人酒平挹虚怀弟子员已觉自公多暇日舞衣新试锦文鲜
　　晓发感怀
　　草草寝兴里举头檐际看无心申苦意有梦各艰难雾欲沿溪出星留配月残问余何所慕脂辖未容安
　　阳谷店
　　行行墟落晩倦若鸟投林村酿难成醉浮凉乍满襟预愁千嶂沓梦绕緑烟深殊怪秋声早为来飒飒音长安肆中有拥书甚富而秘不示人诗以异之
　　古香拂拂手摩挲为惜牟珠賸几多凭仗血诚通姓字一编髙拥意如何
　　防遇圣夀雪中朝贺
　　禁钥沉沉听未终惊翻初日夜光融输成玉粒三千斛制出琼绡十二宫
　　又
　　十月轻寒早赐貂同云覆徧喜先饶防回飞舞迎仙仗渐近阶墀一半消
　　又
　　凭将光相问瞿昙缕缕添长日近南解道六花能比夀峩睂深处万年龛
　　又
　　伫防朝晛即曈昽万国传觞此日同寸草春晖无限意圣心偏在沍隂中
　　晚宿尹村见新月
　　忆向长安别还随此地亲光从今日始影若与年新乍觉因春妩非闗对客颦一般愁寂意留伴未归人
　　梁原铺读沁水张侍御壁间诗
　　懒将旧恨话残宵知有遗灵尚可招偶尔题桥怀古意墨波黯黯未全消
　　人日过沙河县
　　县以沙为榜迎风寸寸沙归程轻似鴈驿使几逢花徃事碑能记寒流日已斜丛台知不逺拭眼照繁华
　　越州城外山水
　　爱説越中逰兹逰谓未足何縁登厯遍止从近郊瞩有意发其光接之以防穆到眼了无倪浓淡不相属径过寘莫问闗我神明俗背客退而寻魂情如再续譬若涉异书一字味徐触髣髴共高士无言容止肃岂必际秋冬有怀始伤独颇悟晋人云周玩不在目岫势未全殊湖光防旋洑亭台饾其间一一缀明淑拟将西湖较霜旦与晴旭同异且莫分永依山水福
　　自邯郸之磁州
　　风日朝来爽山原四望通有怀悲逝水无语送飞鸿公子侠逰窟佳人纨绮丛参差那可问一线枕痕中【邯郸有吕仙黄梁旧迹故云】
　　又
　　早觉神仙天何言霸业销台余烟防防嶂列翠迢迢宿案谁能了悲歌差足豪载驰逰子意敢诉去程遥
　　茶池
　　池为近溪先生令太湖时遗迹亭有碑记可读乃归善杨先生手笔也
　　湖山疉若屏偶作湖山长以兹赠往来尽日风泉想
　　又
　　衔碑知有泪勒颂已难铭强觅茶中味居然识典刑
　　又
　　莫诧溪头澁烟峦处处新春风吹不尽时遇采茶人
　　西陵韩城驿不寐
　　几年灯火傍禅栖才识桃源路已迷血咯涎枯何所恨声声聊学子规啼
　　又
　　迢迢村漏夜如何梦到﨑岖聼乍讹莫负寒鸡声第一好教人羡鲫鱼多
　　使竣还里发自蕲上
　　步步流泉引迳斜竹篱深映两三花暖当蔬甲浓熏麝烟薄枝头翠作衙已觉乡心从此整为怜春事几分賖驱车那惜冲风雨记得归鞭旋及
　　黄梅苦雨
　　未觉风心善隂晴候屡猜山山埋照尽树树抹云来睡唯欹枕拈香浄宿埃可知春已老愁説到黄梅
　　皖城署中卧病
　　翦春风雨何豪遒虫鸟尽日声喧啾眼前怪物纷如蚘或据其胸馆其后天用疾厄为予夀媿我苦吟成细痩嗟哉有命蝎为宫臂股跧弯半幅中颓然笑忆鸡栖翁
　　望九华得縁字
　　色类纷难极峰峰势蜿蜒名从初地识景自昔人笺【山初名九子太白始改为九华】一抹清空气无边华鬘天嗟予行役倦与订异时缘
　　三月三日陵阳雨行
　　最怜春易暮宿雨可能收装薄寒犹在烟轻緑徧浮仆夫敢告倦孤意自难留望望乡闗近翻成厯乱愁
　　雨泊雉城北渚
　　亦复迎烟泊寒塘雨漫流緑澄孤舫内蝉咽五更头对影悄成独兼风飒若秋丝丝遮不住所得是浓愁
　　泛画溪
　　短棹徐相引沿洄听所寻山余藏露态云幻有无心细树低萦拂平湾挹静深怅然增兴绪那问暮烟沉
　　无题
　　托意深深未敢言回灯乍复忆消魂逺山近莫浮睂色莲子初开隐笑痕可代防忧书满幅避人私语月当门孤情恰共兰心婉欹笔凝思坐小轩
　　杂感
　　何处相闗觉可怜睂痕依约晓灯前早知妾命轻于叶便入欢塲也黯然
　　又
　　翻因顦顇识容姿病到披离好自持欲订同心愁决絶花开风里不多时
　　桞枝词
　　一枝低趁却沾尘不耐封姨作色嗔好把愁丝收拾尽章台容易逐他人
　　又
　　几度更衣未忍辞回眸那敢説恩私乍思怜母还怜壻背立无言独忖时
　　再同逸卿小集
　　及尔徘徊久闲云似此心预闻愁折桞何可听鸣碪拥髻神先顇迟杯意共愔所嗟霜露晚珍重托秋深
　　初寒学为险句
　　落落自朝昏残阳逗逺村百虫早缄口萤翅尚逰魂虚室添幽响荒畬杂烧痕石栏蕉半折掀顿也频烦
　　又
　　树痩麻姑面花癞戚姬身有望皆髠顶无方辟藓尘车鸣类哭饥隼怒而蹲咄咄将何许头但饮醇
　　灯市歌
　　眼迷真赝底相防傍午喧阗僦几丛断竹焦桐随意识镂脂画卵总输工
　　又
　　双扉昼键寂无悰缓辔邀羣信所从免得归来添惋惜唐碑晋帖可曾逢
　　又
　　南妆强学黛重描月下逢迎手并招夜色天街澄似水低头早过第三桥
　　又
　　翻得升平调若何烛香影里醉婆娑任教百戏随宜闹也遣春宵防缀多
　　南还舆中有作
　　不免驰驱苦恬心与徜徉尘因雨后减日似客程忙早映红叅白新条緑渐苍常嫌睡欠足未拟梦家乡
　　芳兰怨
　　合欢明月讵须论梦入湘沅乍返魂无可篆心香一防将何寄逺泪重痕早嫌腕弱宁辞拙为怯风多许防存掷向道傍薪共束衔恩未敢冒称恩【代诘】
　　又
　　数枝缄慎过南金忍遣尘沾与蠧侵日落小窓频送眼天寒翠袖好闗心初疑幽谷无人问再虑危芳堕砌深口嚼莲须应独苦衔杯不语到而今【代解】
　　滁阳燕亭午憇时与虞素心冏卿谈文
　　空霭如相逼层层隐古滁煮茶当昼逈借榻得风徐素尚周旋外文情防画余炎歊殊未歇恋此待何如
　　夜抵大桞树驿率成十韵
　　不信人如螘循坡厯几盘有怀从此永我马亦云啴足茧容偷转歌劳许暂安淡浓云皱墨逺近岫含丹聚族蚊雷逐攅声蛙部讙星光摘未落月魄照初寒防雨沾肌爽凉飇荐枕单他乡言采杞旧俗忍鉏兰卑迹躭夷寂深衷托险难停车一饭足疏粝腐儒餐
　　白园感梦
　　桃花漠漠信全乖中夜波涛急似淮髣髴呼名才两字伴人幽独到天涯
　　固镇驿折残榴花
　　惜将丛艶委尘沙恣汝舆台插鬓斜防防猩红渗血冷隔船商女怨琶琶
　　宓妃词
　　红蕖小袜衬波轻取次仙槎驾水行抵死魅郎懴未得黑甜影里误卿卿
　　红夹沟桃林诸处
　　柔飔听入总骚牢踏踏荒原静不嚣厯劫犹余风气朴论材独让古人豪饥乌负影窥斜日怯马奔嘶阻乱涛着眼苍茫防渐熟浇愁那复借村醪
　　冯氏双节诗为陆贞姑赋
　　擘菂中还苦丝丝讵易忘灯光扶影怯机杼入秋忙散发俄埀老话心晚更长未嫌霜霰逼留騐返魂香
　　又
　　撚管丹初拭敲铜血尽枯已甘井底水那问夜啼乌抱泣惟之子扶床有小姑才疑风日暖回味可如荼
　　渡滹沱河
　　硬将脚力当双戨出没苍烟信马防时值冬初风渐望穷天末雁频过为防石截难移趾愁见津迷且细哦霍霍水声争上下也知旧事几销磨
　　赵州柏林寺【寺有真际老人石刻双影】
　　郁然青数防遂以柏林称来止初瞻影迎门仅有僧平悬千尺水幻接几枝灯但不迷真际随宜阅废兴
　　柏乡公署防月
　　独夜清如许何能遂掩扉庭空滋皎皎叶坠故飞飞当食频停箸侵寒未授衣灯花挑更结差以慰将归
　　又
　　偶然月下立私自惜幽凉怅望云千里裁书雁几行霜威入鬓早烛焰照愁长指我栖迟路低头愧未遑
　　沙河道中
　　寒气初浓风渐加日光斜逗冷沉沙皑皑恍忆峰前雪猎猎真同塞下花欲落羣鸦千万防才添荒戍两三家回防夹道残桞百念攅心未有涯
　　邯郸吕仙祠
　　我行邯郸道意中何恍惚艳事并雄图经秋同一抺强问道傍人无言指空碧眼前死复生头上出还没成功启将来譬马驰一驿菁华俄告尽委掷等遗迹余犹虱处裈故与天机隔小儿梦含桃频向枕边觅
　　又
　　愚人耽秽浊达士慕幽浓淡各有适未谢区中縁非无得道者妄想堕徽纒尊或为世主次不失宰官试评云水趣何如将相权仓卒难置对物情从所便免俗聊为尔寻仙亦偶然
　　三月一日乘雨入天竺
　　更无余物佐檀施真素为心喜独持舆路从他催雨急鼻香细细到松枝
　　又
　　泥涂匍匐可愁难祗取劳躯向此安慧照愚诚各蠢蠢慈悲不作两般防
　　又
　　随縁稽首复何求黙共山情指防幽绕耳号呼忽涕泪荣期三乐我能酬
　　三至湖上
　　又依湖桞听绵蛮略数浮踪三徃还寂寞终难辞世役驱驰岂敢避时艰勉留笔楮慙私负误隔烟云面久顽随众招摇同一到有何幽绪与相闗
　　趵突泉涸久复涌顿还旧观
　　澄听视内寻脉孰源委甃石防以栏晴雷殷赑屭晓暾素气浮急雨光珠碎妄作海眼观穴深不穿隧清济恒伏流隐显非一类堪嗟己卯春泉灵忽中閟岂止地肺渇得无天帝醉蓄泄若有神兹理讵茫昧朅来正秋初再见惊破溃响震空外流屏恶兼洗秽渐占年用康弃戈畜牯防运防无终极回环判荣悴对之忘百忧一笑发浓寐
　　美人蕉
　　屏却秋声倚冬旭数枝的烁映深緑粲粲流光及户庭敛向朱顔笑未足插瓶入镜添多态秾华萧瑟宛相代那得雪片罩嫣姿摩诘图中观自在谁言花耐百日红此红宁与俗艶同唯愿抽心守芳素莫令长被顔色误
　　过白雪楼【近城十余里有鲍山为于鳞先生读书处】
　　漠漠髙怀托一林问公曾否此栖寻楼仍旧阁谁宾主代有新诗孰古今早悟荣衰已属幻果经防止不须深鲍山山石遥堪语余雪犹将寒早岑
　　厯城贵君招逰华不注是日轻隂防雨
　　孤峰冷插晩秋天叅错隂晴望更妍独涌笋株青戞戞小舒莲瓣净娟娟逰情一往争危石幽感频生触暗泉醉上小舆归路暝髙低崖壑防平悬
　　鸳鸯栗
　　连房迸裂气方凄具体雄雌翼未齐初发骤疑霜入罅羣逰错忆月随谿啾啾一殻啼相向宛宛双头梦乍低信是行成七十二总然折队不单栖
　　又
　　不趁逰叶底莲覆窠颗颗寄层颠剖开如怯初分项煨熟宜呼小比肩那忌鸟窥来上下祗愁虫蛀隔中边长安儿戏乘秋赌探得双枚亦偶然
　　昼静
　　耀晷正当天午余仍未缓避热且闭门细簟足舒展墙头雀未停户外蝇方满小僮倚壁睡迎凉恣偏袒文史任堆前意慵目力浅聊刷面上尘层层付清盥嚣寂竟何常去市止一版偏爱昼能闲不畏暑方喘徘徊几嵗时日影忽西转防聼飒飒声槐隂来别馆
　　乙亥春日
　　黯黯城隅结午隂风花过眼弗堪寻依方觅睡犹嫌浅挈伴寻山未觉深不少讹言姑妄聼且随浩劫学安心诗人握粟诚何意出处无凭匪自今
　　又
　　也知理乱数难争人事乖违私未平何地从容承日影普天毕剥战秋声魂依蒲稗沟邉骨泪湿胭脂马上情直逼寝园堪恸哭兵戈无乃太纵横
　　又
　　戒由来叹积薪徐思致变岂无因官须刻急方称健人到流亡始疾贫白屋按戈嗔作语圜扉入夜冷飞燐缓刑薄税寻常药聚口攅睂容易陈
　　又
　　迟日端居亦尠欢人情蹙蹙太无端农乎失业争投耒士也忧时愿解冠见説趋朝诚孔亟忍云藏野已粗安天心伫望时来复气绕中都龙正蟠
　　三月晦日赣榆道中作
　　路岐南北几追攀聼报前旌始度闗渐稳客心知梦坦暂离官様得身闲郷思早挂天邉树望眼先迎淮上山带有余寒寒倍剧莺花未拟放春还
　　又
　　情牵物役祗匆匆略识春光春又终官路有程难并日荒原无昼不嘶风成丛荠麦踈兼密夹植桃梨白映红曾记昨年来此际赤氛千里正途穷











　　凌忠介集巻二
　　钦定四库全书
　　凌忠介公集巻三
　　明　凌义渠　撰
　　诗
　　夜坐赋伤心行
　　经时檐溜苦一枕自幽单低软闺音凝淋森语寒靠今无半喜整旧带余酸故纸煨千条倘能持作餐
　　又
　　瞥瞥蟾光过萧飒任风林为好真何用况彼浮与沉翻惜剩滴向海酌防涔满三万日一一叩遗音
　　又
　　嚼破咸和淡苏卿口亦箝隂晴如易卜嗔喜傍谁占等色自觉丽等味自觉甜以石置胶中如何得久粘
　　又
　　士韵非慷慨女态非软和个中真韵态侧弁语乡难艾焰无时息苦澜终自波掀唇吾未敢媿尔鲫鱼多
　　秋夜读甫里集
　　阁寒偷艶搅人清妖倩时能扮老成蝶翅不教留好夣花房无复穏春情频搊蕙带书空影静格蕉檐逼露声料得隣翁欠伸后一庭痁月防明
　　又赋伤心行
　　不尽幽明事被跣向何门花房急短夣浅土渍新魂赵姊神宜痩烟卿语爱温如闻霜月里楚楚出枫根
　　又
　　时乎聊复尔命也奈今何世局限南北情才总弟哥不那髯似防易我面如靴去去从谁道吾生倘俟河
　　又
　　春光未觉好刻日又春残眷爱莺寻梦功名鱼上竿过淮先颂橘当户解耡兰三复荳萁语人情到髓寒
　　又
　　不记千声苦思穿夜漏余空林呌月闷雨突羣猪险怪敲唇硬孤清着眼疎飞黄防不了彳亍自蟾蜍
　　又
　　草昧慿谁立随波也趁忙骚人工李杜经士夀王唐句栉头颅秃肤清气韵僵寒郊并痩岛掩泪问时妆
　　又
　　齧齧去来休何人忍自仇爱深苦无饰语至谅难柔瞥泪衣痕楚敲尘镜面羞问伊千万苦较似死离不
　　又
　　盼得三嵗了如今又几程晓蓬鬓影独夜剪刀声冻指呵犹澁枯煤剔复生一编相对冷难道肯无情
　　又
　　身因多病剧辛苦防谁怜雨闷孤蛩夜炉青古壁前泥他先引筯强我更装绵咽咽难寻省留穷也觉便
　　又
　　亦欲斥幽愤如何又拊膺眼穿墙角日心脆过年灯露逼愁红懒鸡寒苦呌仍梦余还耐忖树底叶翻棱
　　又
　　病客肠疑拗佳人命亦同容华皆少女忍泪自呉宫吊月虫千口占星一丛吞声未了案无路嬲天公
　　又
　　问易应多两吟诗恰几分无过是左国何处赘邱坟戞齿真成我问喉喜自君让他频得手絶意不论文
　　又
　　讦激原无用时才媿老成肠应驱百怪眼自惜分明蹙缩英雄气丛残薄俗情防卿真有法何法遂为卿
　　又
　　弹指廿年事离披梦几场师心真少效鬭命亦荒唐吾道悲鱼泔家门祟雀饧新丰自瘠土何以巨鳞昂
　　又
　　俗哆工形似名存骨亦香只应署姓氏端可废文章厯下琅琊在盲编腐史长茫茫千万载但饮又何妨
　　又
　　那能逐日改何物似情孤霍玉寃多少红儿貌有无落花身后影午梦晚春图君防枝头泪无心也渐枯
　　又
　　着眼皆如此防茫信口吪海风吹落日怪鸟刼残窠入地捜天遍呵神骂多卜商诚有语命也谓之何
　　夀李母徐太安人七袠
　　设当秋日孤心早自持萧踈林下气辛苦鬓间丝出谷求其友投琼报所知听然逢啓齿以此答鸿慈
　　偶感
　　禁尽离灯怯夜防败蕉零棘雨中防分明忆得埋心苦支领春风面面难
　　又
　　拟将何事艶花闗梳洗随宜趁往还应笑只縁多命薄一般魂彩落人间
　　萧园偶题北里志
　　靡靡逰丝去住难伤心槿梦压重防慿将陈死红儿面谱与香钿掩髻防
　　又
　　不论兰菊有分身捻就东皇一面春防到晓霜随例尽寒香寸寸欲怜人
　　秋荷效李锦瑟
　　粉悄香干烂不收晩汀风薄暗头勾人嫩喘红儿泪蘸客伤心玉姊愁翠袖自支斜照湿零钿从泛晓萤留依稀欲夣寒塘月怕碾香魂半面羞
　　又
　　一枝低颤倚愁防防防湘纹飒雨残朱箔任欹钗尚缓露檐偷立唾防寒玉儿到死香为骨倩女匀妆泪作瘢有底心情酬未了凉蟾还似趁幽单
　　又
　　强依初日暂低蒙半剪頽痕搨未工翆碧捎残惊坠叶蜻蜓贴久稳迎风闲搊江芷留鞋浅醉倚唇丝亚影红隔岸如闻枫露泻湿萤差坐语丛丛
　　又
　　姮娥娇拥兎辉眠殢脸轻沤欲暮天午睡可堪留墨竹临春亲与试花笺香栖翠琢慿谁主割水拖脂渐可怜恰忆当年旧锦袜邮亭相傍数金钱
　　晩步
　　拖隂花委艶漏雾月留痕逺渡排燐尾孤萤蹋莽根戞喉诗债痁影女児魂一蕉风澁轻绵手自扪
　　又
　　齧齧复喁喁留题却几封靠人羞鹦鹉泼毒懒蜈蚣率尔梦中语依稀病后逢孟郊如不死塌耳古墙东
　　秋夜
　　一般虫韵搅谁酸灰死罏欹共懒残饶尽人间惆怅事小萤冲月掠丛寒
　　又
　　绊云偷影玉儿神楚楚宫钗月到门祗恨抱香同一死几多风熖喝娇魂
　　又
　　擘将心事恳来生首尾伤心凑不成防防明河寒似水教人着眼怕分明
　　又
　　织病缲愁未解欢秋肌不检五更寒是谁消得无明泪堕粉零脂湿牡丹
　　夜坐柬潘右安闵园客
　　六月疑徂暑防凉早袭余读书承以暇兹夕专其余静置影形幻落然相与居迟君此时意语嘿谅何如
　　又
　　未觉有余思皆因静后生百虫纷欲语秋意淡相迎寒照才能续悲欢以次平灵根须共惜辛切见交情
　　七夕闺意
　　纎指亲能授防诚得暂通小勤夜祀盆水靧余红径静人稀后非花非雾中偶然成映带儿意逆相同
　　沈令升目疾讯之
　　残暑未遑却新凉日以几闭门兼理疾酬答雅能稀五色纷为役一灯寒更防期君声影外瞑坐见因依
　　夜半馆中
　　拈书乱首尾静听少传籖僵月冲人影丛枝飒髯灯昏陪防坐壁冷防蜗粘亦觉撑睂苦离披到枕甜
　　夀丁母
　　襞防衣还剪书彤笔合丹明蟾窥夜杼纺纬呌霜栏覆畹芝全茁衔沙竹透瘢春韶防几许容易勿丛残
　　又
　　暖阁娇新燕闲窓扑小蝇杯擎灵夀节眉秃逺山棱天语夜深倚香軿取次凭无因拟百禄拭眼照掀腾
　　题舅氏闵康侯一草堂
　　偶然风绪惬浥浥片心降烛冷清连曙吟余梵写腔荷钿开晓镜蕉露亚秋底怪穿櫺月移人影半双
　　又
　　闲情纷怪冶文几漾髙危书以等身僻竒从一事知种扬地宅押韵李门静倚沾茶候芸籖总懒窥
　　两头纎纎
　　两头纎纎睂尾拖半黑半白影摩挲腷腷膊膊缀寒窠磊磊落落防谁过
　　又
　　两头纎纎姬姓分半黑半白秦皇嗔腷腷膊膊项羽陈磊磊落落沛亭人
　　又
　　两头纎纎笔墨匀半黑半白闱中人腷腷膊膊六街尘磊磊落落悬泪新
　　赋得薄命词
　　倦倚东风两袖斑临岐不尽水潺湲题残红叶春谁主低损成都翠几弯鸣鴂也知覆百草綘绡长得防朱顔伤心拍遍无人防个是杨家旧阿环
　　又
　　呌断行云慿借梯孤情灯箔影凄凄相闗不浅江湖泪是处平分桃李蹊明镜也知羞屡照落英敢复怨飘泥殷勤为语章台桞一任羣鸦傍晩栖
　　又
　　装云做雨总堪怜色借芙蓉也自妍几向朱门窥赠枕时闻月下整辎軿不愁入眼春无态祗恨穿花蝶作縁记取醉余人散后侬家合比夜舒莲
　　又
　　羞把腰身傍六街自縁命薄遇时乖前身误逐风流队此日新铺烟月牌笔笔逺山生黯淡声声緑绮奏滛哇防谁解作东君主寂寞梅根古玉钗
　　又
　　参参逋髪为谁盘屏上腰肢作意安殢雨牵云浑欲叹同牀各梦好相干佳人隐语芙蓉笑荡子相思红豆防箭作风流石作侣于今拟是望夫难
　　又
　　望里春山耸复低依依眼角转凄迷楼空金谷花无主桞暗章台鸟乱啼誓许三生谐半面又愁白日惜分飞可怜的的芙蕖蘂也照清江也照泥
　　又
　　饶他韵格縂天真随喜随嗔另有神遮莫紫钗穷霍玉都縁红粉误东隣梦回短帕新题燕袖笼余香本姓荀为怕洛阳人防杀一枝聊复湿风尘
　　又
　　倦扶玉颊强为情枉把双蛾累此生月下歌喉花下酒秦楼吹瑟楚楼筝伤心夜半留题目屈指年来几姓名任尔回头饶百万料伊还念马长卿
　　又
　　含娇嬾着黛螺烟朶朶菱荷倚日鲜薄幸总慙荀奉倩防名敢傍汉伶妆嚬做笑风流减种桞栽桃义士偏犹恨古生仗剑后垆头春色少人怜
　　又
　　彼美何人天一涯庵罗到处谩随车强调朱粉犹疑梦乍听笙簧冷自嗟便道折来花有主慿谁做得玉无瑕回眸不尽苍茫色踏踏芳茸过几家
　　又
　　搔头无奈语谵痴赢得巉岏骨几支兰玉终须随百草鳯雏久矣怯寒防人间不少合欢曲何处偏歌薄命词阁笔茫然天地老断肠元不为些儿
　　春日漫兴
　　一番风雨一番尘眼底韶华梦未真面壁袛应书怪字题诗久矣怯花神谁当垒磈思浇酒自领闲情拟赋甄解道随縁无不可少年容易惹颠嗔
　　又
　　浪花溪栁縂纷纷个里连绵日易曛到枕几回抽冷熖窥铜亲与押愁纹偶然防意怜三笑不为逃禅断五荤向南枝随偃息前百舌欲何云
　　又
　　局中应自混妍媸怪雨盲风任所施不信无盐饶半席也知西子葬江鸱恨余赵氏孪生女肠断杨家大小姨一任蛾睂多薄命妆成骨痩悔蛾睂
　　又
　　聊慿短几决行藏墨染杨岐祗自忙试防眼中谁故物那教睂画不时妆棘闱射覆如骰子艺苑留题是孔方彼此一般无证佐暂扶红额上排场
　　又
　　生来韵格故﨑嵚检防时贤媿少箴第一生涯惟货殖最无回味是书滛守悭未必非完防谋食终须负苦心莫怪昔人贫彻骨昔人容易侮黄金
　　又
　　为瑟为竽调转孤文章千万一葫芦几人能识真李防到处偏争假卓吾每听风声思吠影时留黛粉学妆狐慿谁尽扫尘霾路万里霜天湛玉壶
　　又
　　中原鞭弭许谁先为爱雕虫道转自昔文章重江左即今芳誉贵临川巧捜法象开天手别运思维上水船何物腐儒频缩舌生来元不受人怜
　　又
　　造物何心妬复悭慿谁呌转小儿天好花长得陪妆面锦字时能富酒钱无象太平春共醉有情夫妇月同圆更须拨尽周公礼日课南华第几篇
　　玉児怨
　　萧家天子搯花心田家小儿癞麒麟窝云委堕抛香颈双尖折折到宫门痩影剪肌何所似蔷薇厯乱啼幽素春魂一线背斜阳两两逰蜂浥寒唾
　　无题
　　剖分缕血为新聨文到精晖嬾作椽直是琵琶输饭甑个侬无赖老临川
　　双节诗为刘竟澄工部赋
　　泒近余溪水澄寒君自知温风及宿草瀼露遍新枝两世心如结孤生泪易滋氷渊凛日夕念念是孀慈
　　和刘同人燕中即事诗
　　卖衣
　　岂有裘和葛冬春共一囊新裁拣入市败枲任堆牀已自甘由緼谁堪裛跖香我私忍便弃慈母泽难忘
　　卖貂帽
　　心怯长安路艰难备一貂追欢曾几月抛冷只今朝腻紫迎沙透香茸带雪娇跨驴头戞戞贳酒亦何聊
　　卖书
　　讐校每终夜丹黄不妄研购来时倒廪换去可论钱好托知音在免随故纸捐竒编难再值追昔已徒然
　　卖镜
　　愁多久罢炤出匣影蒙蒙梳裹聊为尔冠巾奚取同伴衰惟镊白配艶好传红圆缺都无意他年未拟通
　　卖笔履
　　二物虽兼售何能遂济贫摊门殊琐琐捜箧已频频頴客濡谁健针工整始新酸寒君莫笑凑作杖头缗
　　卖劎
　　龙渊辞我去牀头分外孤何人占寳气枉自掷泥涂侠节能酬否儒装解佩无犹疑中夜啸酒醒輙相呼
　　友人席次闻杨维节白下讣悼之
　　剪烛更防话未休俄成悲怅向防州心争短晷常疑佛力尽危条可耐秋哀尔积思何太苦念予住世倐如浮推诚济物天须惜岂有斯人不暂留
　　同吴磊斋集湖舫时防防中都有投鞭江流之意
　　同官闷闷欲何之此日堤桥坦步时但及世情须掩耳尽兹天气好舒睂醵钱布席交宾主从众观塲混喜悲不觉闻歌中坐起太平乐事得频追
　　舟宿京口
　　城乌绕堞怯髙寒彻曙严更聼未残骨肉轻离千绪结图书稳付一肩安厌兵渐觉愁江叟转饷仍闻急县官真愧蚩蚩篱壁下逺行待吉始知难
　　扬州住一日警报未息城守犹严
　　雷塘半暝月初出迎銮荒址未全失百万釜鱼幸脱钩朝来顾影犹戢戢用物太尽神所窥此方诲盗岂一日趁兹收拾已云晩牢键重城如勿及急管繁丝咽不调稚草嫣花叹在室向来秾羡何可常天意移人在萧瑟遗髪咏偶感唐人欧阳詹钟情事拟为之
　　桐花散落无消息开缄犹裹片云湿膏腻消尽不复存剩有红丝惨灰色小小幻縁过则休孰令此孽系心头偶然触手同苔石镜里钗邉若可求求不得亦辛切归火归风乌可説慿持一缭漫招魂野棠飞坠茫茫月眼防百物几回新丝丝飏去未足论肌肉已知耕作土半鬟能保不随尘
　　抵家杂感
　　我居未定不须论泊岸移时又出门爱傍亲帏姑近市言归旧族只依村寄人廊庑篱偏绽曝向余冬日渐温阅尽枯荣五载内徘徊庭际亦知恩
　　又
　　久出思归念自真乘秋初不为鲈莼眼前大宅皆新主旧日藏书即古人偶窃虚名来剥啄多因细务夺精神闲时惯説家居好百感茫茫负一春
　　盛灵飞以访呉兴山水至余适自楚归雨中留饮
　　如兹好事见何曾拟伴同逰适未能得句口忙频授子寻山路杳輙依僧情悰离合恒三稔语话连绵共一灯偶及湘天清絶处爱君酒趣亦旋增
　　徳藩内苑观白鹦鹉
　　緑衣诚自贱雪色表竒姿留顶装金粟倾身抱玉脂当筵花暂放见客语偏迟洁美堪谁俪君王知未知饮卢徳水杜亭用其原韵为赠【亭合祀子美五郎二杜先生】
　　十载闲居户屡扃开樽揖客有斯亭如慿爼豆通今古岂止诗文备典刑念子精勤不暂息问予浮惰几时惺防防末俗存孤简竹石无言气自青
　　午日东平道中汪孺石自济上驰讯并示近刻
　　倥匆漕挽日相牵偏有闲心问客邉热不因人仍濩落官思称职独劳贤江防梦熟随千里池桞风疎又一年节届蒲葵成独酔朗吟新句亦陶然
　　夜泛大明湖
　　数曲城隅水悠然别有源岚光偕晩静泽气与秋屯小艓寛于掌芳洲环似盆苇干声乍起菰烂韵无存一任风掀烛徐当月满樽沿洄随所向近逺讵须论
　　枫亭驿荔枝数株甚古云数百年物
　　经谁手植古亭邉宅近端明世所传不染烟霜肤更泽独超尘刼气恒坚根蟠苍兕疑掀地防发红云直透天多少澜翻人事内秋风筐实自年年
　　雨阻海州公署
　　昏黄海气日霏霏洒到枯枝緑暂肥梦绕君亲徒内讼路迷去住可防机晨趋野市鱼蔬絶夜伴孤城鸣吠稀赖是数编相对寂舟舆到处足因依
　　厯下官署杂咏
　　即此称官隐俄延遂一周俸钱差不薄饱食尚何求静几香堪炙尘牀印懒收本无迁客意行住縂夷犹
　　又
　　熈朝公事毕尽属闭门时嵗俭民无讼官闲吏苦饥下帷理旧业课子得新知兀兀童心在犹堪角技为
　　又
　　忤时久不调辖地复荒残蹇滞非无故暄吹信有端长途各努力相识尽弹冠古道望知己无为嗟路难
　　又
　　出门何所见闾井盛蒿莱白日饥鼯窜中宵妖鵩哀编蒲姑听政插棘且抡才版筑兴何已秋霖处处灾
　　又
　　煽乱寻常事蚩蚩宁莫惩聚徒今水泊祀赛古东陵列寨环相守雄渠非一称贼除民并尽天意果何慿
　　又
　　生逢流极运无路得潜迯骨肉忍相噬贤愚共一蒿腐尸争鸟啄怨魄学狐嘷精衞思填海区区母太劳
　　又
　　靡孑成真谱诗言岂尽诬全家委夜壑深巷惨啼乌版籍空名在田园多半芜纷然漕使出犹议急追逋
　　又
　　曾将一二事妄拟饰升平未信时年好稍怜顔色赢佛龛添梵响村塾有书声止此足称瑞怡然慰莫情
　　小饮卢徳水斋中
　　知子避人久为予勉送迎主宾仓卒事蔬果澹交情执手言无次开怀量已盈出门仍眷恋愧羡一时生
　　阜城道中寒甚见雾淞匝树记之
　　非霜仍似霰一夜遂封条暧暧云埀幕棱棱冻拆胶天公善刻画世界等飘萧映日珠缨络迎风玉步摇参差漾水碧逺近障氷绡圃熹防见晶宫想像描编玑贯棘刺屑粉徧林翘茧散矜初丽花腾惜早凋灾祥随地验兵疫几时销曷禁忧如灼冲寒转鬰陶
　　进士顾君乞假归省徴双夀诗
　　防马东归及早春斑斓初换锦袍新家风葵菽宜豳雅仙路蓬瀛接紫宸母徳类鸠怀七子臣心如水报双亲餐芝饵柏寻常事义训忠规不可沦
　　频过大明湖
　　寺圮湖存溯始终古今明晦不相同四周山翠排闉入咫尺溪湾觅舫通香满静池饶雁鹭防分客馆列楸桐非闗乱后逰踪寂揽胜前朝久已空
　　咏半开花【防稽章有四纳姫徴咏余弟长康有作和之】
　　浓香清发曙光初才向人前又怯舒防得个中矜重意风帘月幌与踌躇
　　又
　　不用欢场羯鼓催徐徐流影映春醅笑嚬藏露浑难定偷掲轻绡防百回
　　又
　　乍开乍翕縂天真孰识前因与后因屡向夣中呈婉娈东皇未遣露全身
　　又
　　纷红骇緑竟如何瞥眼韶光一度过休讶含胎频自惜殢人香艶本无多













　　凌忠介集巻三
　　钦定四库全书
　　凌忠介公集巻四
　　明　凌义渠　撰
　　使岷诗集
　　潞河初入舟
　　夙昔迈征意黾勉敬其仪仄行无坦步扣防防已疲天高不可恃诚心易受欺辕奔而舟覆孰为辨夷尼以此迭相攻躁扰纒心脾乞我一杯水亦足朗须睂矧兹百斛舟稳载何弗宜乍可伫凉月兼能延晚飔随樯云光转逐岸蝉声移纡徐鸥鹭侧昼寝梦故怡忽念长安道赫赫罩炎曦幸收日下影来此河之无乃世网密复言某在斯
　　侯豫瞻赠长蘅遗迹一小册舟中展视欣然
　　旷士无近思举体照林岫涉笔取自娯澹拂亦凝秀尤深山水情形销理则夀怆恻记君怀恰恰为余守捐爱见心知投赠怜手授在余犹在君过眼等波皱袭玩未云痴摩挲宛如旧小景森众容防茫皆可扣坐我炎伏天凉光起前后
　　汪如石以南池十诗索和依韵荅其一即为赠
　　古池兼胜友其奈欲归船溜急何方雨秋喧几树蝉引泉接众力留咏发高天澹约真吾事同君守一氊
　　酬汪如石见赠之作仍步其韵
　　多君相问及征轺叶叶长防去尚遥泽阻三秋频北望风生六月自南飘总饶贾傅谁前席且倚湘灵学和箫君父等恩堪共省其咨满目叹谁尧
　　夜泊梁王城遇大风雨
　　落日趋山如更廹散影水面光凝赤眼见津迷路不择荒矶独泊孤舟客盗贼时警意外防有无声息来相吓妻孥局缩聚一舱几度临盘不能食无何樯角一风防月黑不辨星复稀隐辚雷声绕耳去百道电火光及衣夹风雨势腾空起倒翻恶浪篷里舟人力尽防橛牢犹自摇摇荡不已既惧蛟龙挟舩飞兼愁物将何徙到此安危可无论敛襟嘿坐意存存牀头有烛且弗息夜久风雨亦逡巡人生祸患良难戢济险如夷视所习已抛百念都懴除失舩中流此独急昨夜罡风何处邉五更回寻自嗟唈
　　河行即目
　　生涯一叶等防泡天际浮空黑白淆灶下逰鱼羣入釜梁间乳燕不归巢泝深既畏篙难进驾浅还愁舟乍胶独夜苍茫情更怯暂留初月到睂梢
　　又
　　撼地殷天势欲吞萧萧竹笪系何门荒祠古像随流塌茒屋穷黎逐水奔凉窭不堪装更薄纵横怪尔盗犹存风波咫尺艰如许竟日沿洄只绕村
　　又
　　防防遥山蘸碧螺晴光共喜客防多鱼梁约水依防减鸦阵排樯带影过索食神巫争上下舞蛮小妓学婆娑惊涛乍息魂犹悸渐及清淮放棹歌
　　又
　　防防不住日喧豗泊岸何时首几回在垤鹳犹知雨后退飞鶂亦避风灾身沦弱海迷难渡眼认浮沤幻结胎悟到一舟奄忽尽形神假合转堪哀【予后舟遇风凑浅霎时坏尽○古诗云形为渡神舟泊岸当别去】
　　雨宿含山水心亭
　　防溜檐隙萧萧倚柱听百虫吟砌黑古树覆灯青暑意当宵敛秋光与水渟暂来仍梦扰何以祛尘防
　　柘臯道中
　　扶泥滑滑徧蒿莱盼到新晴眼乍开一抹浓云縁岭去数湾流水绕圩回山民顿见风还古名胜犹疑志未该【舆中偶阅巢县志】屈曲从舆髙复下褰帷敞目亦悠哉
　　潜山旅舍
　　满酌聊将浊酒酤行行转复怯前途四围草树兼风猛一带茒茨照月孤饥防欲来灯已暗啼螀不彻梦全无可知一夜寒侵骨才説经秋意蚤枯
　　青口驿楼午眺
　　万竿森竹倚垣稠隔浦防山山更幽蘸笔当风乍起一天行色正宜秋
　　重过茶池亭【予丁卯嵗过此留题三絶句】
　　驱车往复此山乡列嶂参差亚短墙一掬氷棱添茗苦半凹石路带枫香【前有枫香驿】谁同遗老衔碑冷好续前逰引梦长墨沈重寻俄八载暗中星火照人忙
　　中秋广济公署同文胎僊夜话【胎僊家在长沙亦以封使入楚】
　　劳劳于役各相牵望月停车适后先客里兼程无好节夜深秉烛亦良縁愁君河路曾同涉指我衡峰蚤欲前无数清光瞥眼过一庭倘许到流连
　　期赵生家演来晤
　　莫雨入疎篁暗泉吐清樾持兹荅文心苍寒那可説唯君十指中镂成山水窟清防刻欲枯异趣捜将竭同贺两诗魂夜深犹未歇念我识君时痩影双突兀于今复几载笔尖掘谁能饥不愁忍心事薇蕨相望十畆间寒光转荒忽携尔苦吟身同寄晩秋月
　　夜渡浠川
　　恰逢满月漾波寛岸火苇灯望若攅休遣榜人喧渡口一时挠破暗生澜
　　自团风镇沿江西行
　　未及涉江去廻环此眺聼凉秋涵一旷云物何泠泠浪偃矶初落风迟防乍停芋田耡后熟蓝圃望中青挽罟依沙岸悬帘截水亭断苇生逺响丛芷发防馨目极俄伤晩千山不一形霞光隐日脚青紫界苍防劳生防有极动者亦云宁吾行适未息催火出林坰
　　阳逻魏小韩留饮
　　隔别无几月相见亦匆匆情闗离合际宦托有无中当坐频窥日过江稳趁风欲留诚未暇一饭不曾终
　　过山陂驿
　　疲马殊难歇荒亭此暂淹密林连渚黑疎牖射峰尖蕉叶浓浸几薇花高映檐蝇蚊逐砌乱蛇防入堦潜旅防移时促秋心向晩严衫轻凉乍怯酒劣涩难霑前路来无已流光去若兼夕阳防渐下急切到山崦
　　云溪道中
　　峰峰挟势互奔蹙倒落平悬危地轴乔木千章隔日光时于缺处度防旭蒙蒙雾色昼为昏萝树交氲气方燠过眼杂花莫识名绕涧药苖岂一族从兹取径及小桥稍见青烟吐茒屋何处哀禽啼复啼竦立斜阳听幽独
　　防雨
　　一雨飘何向因风不尽同幽凉起暮色迷漫结秋空冷铺投鞍入荒山觅路通隔溪烟缕缕愁望是湘中
　　雨行长沙
　　梦绕江蓠已半年歘来秋闰接残缘白沙赤岸真湘渚泄雾蒸云亦楚天愁防数峰迷落雁骤逢一雨失鸣蝉心情向此翻无着但认孤光即杳然
　　又
　　日从山表见江空侧影防竿处处通岩桂冷飘时送馥渚莲寒尽不留红小舆冲过烟随合众鸟飞还意欲同暝色渐深驿路晩好将崖壑辨西东
　　山馆竟夜雨
　　古壁淋漓画粉秃酸风四射灯光促野蔓穿垣遂及牀窣窣冲衣一蝙蝠犹记昔人戒夜食空山安知无异物潦倒浊酒与藜卧听檐滴接天明
　　湘乡一路苦雨漫赋十五韵
　　连隂久未厌雨脚又纷纷何处藏防照经旬布密云暂明还复暗缓更愁殷不雾天如曀非烟气亦煴来山悄悄过去水沄沄苔药香无次松杉湿不分石冈牛自绕汀渚鸭为羣断梗牵茒舍寒花缀野坟林峦苍可悦空逺浩无垠及兹未亭午俄顷即斜曛樵子扶藤弱牧人荷笠勤依丛喧细鸟恋草聚余蟁山店门闗早仆夫酒到醺凄清陪永夜辗转望初昕渐觉虫思短幽幽独我闻
　　永丰馆归梦
　　逺从云际见江枫是夜归心得暂通路接艰危魂更怯风吹断续话谁终幽人早觉田园好逰子兼愁霜露空无限秋思蛩唤起驿门孤闭乱山中
　　邵州迤西三百里峰壑遥深萝木邃密行数日触绪皆诗
　　脚下尽山山未登逰情忽忽叹无能何堪拄颊西南望引入苍茫一万层
　　又
　　风波触梦久相安那畏矶头八节滩想到舟行幽絶处溪光还似月光寒
　　又
　　年来徭赋亦多机石壁畬田息更防赖免流亡薪米足山村人少防烟稀
　　又
　　一阵寒鸦噪晩空半随返照入青枫行人莫觉流霜早眼认重来树树红
　　又
　　白云堆里藏三户苍黛光邉漾一身恋向深深成幻杳夜来幽梦恐伤神
　　又
　　浅滩平架鱼牀稳乱石欹悬猪栅牢不用篱垣深自蔽椶隂竹影覆周遭
　　又
　　暖烘香雾夹腥风草蘂千般气不同莫怪秋深余瘴热图经元是古黔中
　　又
　　﨑岖不尽日间闗抱得深心与苦顔若更躭竒从此去渐分鸟路入溪蛮
　　武冈东墖寺见桞栢数株
　　形类何纷糺耳目亦难悉炎方气候殊草木更杂出曾笺桞柏名于焉辨其实两树合成身贞心而脆质袅袅亦森森凉月徘徊入拜舞低趂风隂翠凝如湿莺燕弗错投鸾鳯肯妄集我来古墖畔寻思久伫立岂抱衰季心不敢倚孤直弄姿霜霰中兹理谁能测
　　入云山路观水帘
　　初视遥空一线冷徐觉有声兼有影略转数盘影复藏但闻石怒波狂骋豁然如月透睂生丝丝脉络尽分明苔滑松欹不敢往踌躇掬影空尔情静想源流失起落万丈悬崖永自托幽响能驱白昼寒夜深驻听何其难
　　登一角峰头
　　眼光及天耳谷密絙悬舆踏空曲步步寒瘁不能言稍见陂陁息初属万防晴光遥起灭散乱白云若沙雪一气中邉楚粤分下界浮烟酣如结久立独觉此峯尊余者碌碌不敢絜别耸逺峰势疑争划天抜地剑铓青人言猺户窟其下有门双峙矗若屏石门进可几十里黑箐黄茒互表里慨然飞陟奈途穷收召精魂自此止
　　云峰茒棚老僧诗
　　偶过峰侧防云起突遇此僧朴可喜辛苦结巢雷雨邉从容觅伴虎狼里经年食淡茶一盂近取卢侯两家水【旁即卢侯二仙炼丹井】导之募施久不应向客低头勤作礼百未叩一即辞去忽忽严冬早闗虑雪压风号棚尽掀尔时僧复归何处
　　闰秋十二夜宿胜力寺防月
　　万岭遥将合诸天此独尊孤光艰一吐石壁限朝昬影动藏何鸟声来听似猿久居僧梦坦并不设篱樊
　　又
　　如伴一峰宿众峰尽悄然此时下界望梦梦即高天佛火青留壁松风冷触泉推牕心忽动惝恍在层巅
　　石麟岩【卢本潜垣长有诗遂次其韵】
　　山情屼屼来无已陡见棱层又此岩怪石乱愁割面湿云低度欲蒸衫如麟堕地空凝想有竹当楼且免芟多少好峰藏不住时穿片影入丛杉
　　岷王制诗饯送行次西桥步韵呈复
　　祥云片片逐征车袖得葩章与锦书千树浓隂午旭一帘爽籁散秋墟剖珪恰值桐飘后酌醴还深月出初带有余酣随夣绕邮亭不拟赋离居
　　又
　　程兼水陆接舟车夙夜擎拳此简书三咏缁衣藏世牒重聮棣蕚照郊墟梁园宴罢羣峰晚湘浦防停一雁初坐拥红光非不恋别添幽梦到山居
　　岳逰不果途中怅望累日
　　营营衰俗内侧身想初古古岳接一真有物寄吞吐气象开祝融余峰或可数敢蓄逰玩情钦兹以自辅仰思夜难终寂憇昼方午一杖尚能携及时力为努止争数日程疾走亦何补浮生牵弱绪动息不自主长叹谢岳神防神竟焉取再来是几时当怜意幽苦
　　逰岳麓
　　岳势绵绵逺将歇我逰于此发其端因悟髙厚不自息随脉浩衍生波澜首尾一气相原委中藏岑壑何巉岏近量一江平且狭俯临众岫鬰如蟠松栝修修当午直茅萧发发受风寛磨错崖光置碣古徘徊石路守僧残却舆缓步随行止森竦参差非一观有意独寻不挈侣倚石攀枝耐久安忽过片云迎面湿防蒙散入数峰寒
　　问道乡防故址【宋直臣邹浩流寓时所筑今颓圮畧尽】
　　昔贤尊献替自然名根除流徙不足道所贵怀抱摅徳业永山川敢言乃其余有台髙千古庙貌存形模烺烺几百年到此已疎芜莫夸此台立諌院气色殊莫叹此防废言路精神孤废兴别有托此防岂吾庐怅立荒榛外内讼何可无
　　下麓过江突来风雨
　　拽篷蔽身亦草草两岸葭芦互倾倒尽收山水入云囊积翠浮蓝浑若扫随风欹侧一篙还石尤无情如见恼自是夙昔爱潇湘危堕烟邉尚觉好
　　渔舟词
　　江心一舟才如掌来无所从去何往已见滚入急浪中忽然涌出潮头上一天风雨正狂颠匝网水底信风牵恍惚浪与舟为一舟有起伏浪随圆观之既久渐愁蹙摇簸逺空如败木不信篷篛覆重重中有渔翁睡方熟
　　渡湘江大风
　　江容未可狎难测是秋深碧处俄成黑晴天亦自隂跳波穿及面碎石过惊心双桨愁无力回旋只近林
　　洞庭湖
　　瞿然駴顾心靡止以目追目晶光起未信长天散作烟独愁大地消成水日月停轮迟不飞委堕中流流无已淘泻世界入玻璃表里通明八百里雁影鸥羣岂易留白苹红蓼将何倚百灵出入闪物象晓暮隂晴尽波诡含嚬孰辨古黄陵廓落孤怀乃如此
　　湖口望君山
　　黛螺一防寄清都映入防茫防欲无匝地云涛晩渐合沉沉片影不胜孤
　　又
　　幻成蜃市偶分明有处居然通凿耕虔奉湘君君一岛缁流渔户即编氓
　　又
　　块阜曾闻接水宫有无灵昧古今同心知未得乘流上但防防防趂好风
　　又
　　孤光戞戞骤能安万叠冲波泄不干未免替愁风雨夜鱼龙挟去恐非难
　　晚登岳阳楼
　　浩淼将何极登临若有端慿轩不觉莫湖气压城寒细雨侵云去长蜺抱日残如闻帝子瑟夜久渡艰难
　　次早重登岳阳楼
　　朝光千里豁到此不能还秋向何方老波从今日闲情魂屡欲换哀乐黙相闗亦有堪依处茫茫湖畔山
　　岳州二乔塜【志云在府治北广丰仓内】
　　家住东呉魂寄楚寂守官仓一抔土即防丛祀遍湖湄耻为幻惑亲酒脯香囊绣带已如尘累刼岂犹恋残楮生前挟壻各不俗何日同携永归处含情艶向姊妹花月明娟娟相尔汝
　　蒲圻咸宁间夹径皆松枝鬛一一如画来往其下咏之以诗
　　衣履青摇摇有松罩前后疎干意已超稚节光初就老者态更饶盘蹙霜皮皱将忽复仰傲朴且矜秀画本不足云取势学篆籀来窥是何物隔枝苍防透却顾百里间烟翠列如绣叅错众草木隂云暝白昼觉我面目殊松光共坚痩
　　初晤刘济甫喜有此赠
　　江夏有刘子避名名附久自顾数年中在心复在口及兹始一晤出迎已恐后静致即可通深衷未及扣投我诗一章清真无腻垢投我文数编益损如积阜泛爱强相亲知子不苟受坚苦抱短檠志气达户牖更闻内行笃谨身以事母文行期能似似之惟其有江汉日滔滔才难夫岂偶脱落心口縁相与呼吾友
　　谭友夏邀同刘济甫泛鹦鹉洲
　　衔杯意已倦独喜就君舟两岸宜孤泊三人成共逰防酣如欲语久客亦生愁傍晚烟随合洲邉瑟瑟秋
　　鄂城临发龙梦先适至
　　昔年发蕲上为君留半刻此日重晤君行装复孔亟相慕即相逢相逢宛相匿暌合久暂间因縁不偶值我携三湘烟君袖九峰石蓄意各待申登车始恻恻
　　易曦侯率其伯叔二子诸门人见过
　　一笑宛如昨苍然揖古儒谈谐仍未减感慨不能无子弟环相侍诗书抱欲枯借君媿素饱谁谓伐檀孤济甫追送齐安风阻江干不获再晤对使寄谏
　　依依闲署觉心遐感汝拏舟不住家为怯风波惟抱膝偶伤迟莫忽长嗟相期国手三年艾休羡时人一日花正使明朝江可渡谁堪数语即天涯
　　浠上詹卓尔同金卜公丘景庭官绥之诸子邀集斋中
　　雅抱清各自专一灯欵欵若为縁交无新旧期能笃路绕山溪不觉绵菊向道途送九日茶留情韵入三泉【时以兰溪水烹茶即陆鸿渐第三泉也】难从此际商来约散立中宵月半天
　　素宗侯就晤梅川小饮四高楼上【予客蕲上时借寓素几山阁】
　　相逢意外忽如新把酌仍然旧主人滋味久能知我薄茶蔬当下见君真授衣未卜寒侵晩倚槛同防叶落频犹忆几山花石好再经转徙是何因
　　三过黄州而不逰赤壁补一絶句
　　岂必江山尊两赋苏公乘兴偶留思我今曰抱黄州想既到何如未到时
　　秋林
　　空林抱霜归静者知其变红紫既以繁苍黝纷相色中更设色淡浓随类绚髙下疎密间顿使眼波幻强拟作春花目前亦幽蒨熟视多死气自然难久恋艶艶复凄凄严风吹更绽譬若灯灭犹得一回灿猛思万緑光无端发深叹
　　赠合肥令熊公逺
　　问友沿途意相闗即退寻知君多绮思暎我复氷心暂主巢湖月遥追太古琴为官兼手口亦不废防吟










　　凌忠介集巻四
　　补遗
　　春日次陆天随韵寄潘右安
　　重重帘押晓氤氲满幅春笺半泥君剩有芜香堪共碾闲翻梅翅几愁闻莺啼落蘂干枝梦燕俀双襟一缕云掠罢宫鬟须对照还谁品过婉儿文










　　补遗
　　钦定四库全书
　　凌忠介公集巻五
　　明　凌义渠　撰
　　论
　　兵饷议
　　今天下哆谈边事者不少矣日日言兵而未得一兵之用嵗嵗糜饷而无从覈饷之源任不必议议不必任孙吴晁贾人人自命挟欺人之邪说拾纸上之陈言凡皆庸妄人之所为几幸于一掷者耳语云学书纸费十数年来覆辙相寻惩前毖后宜知所以用之矣惟此兵食两端迄今仍无头绪者则何也兵为神竒变化之物动九天而潜九地圣人有时藏之于隂而未始不以简直为体以平实为基故弱者其气靡靡则无以制胜今东南之兵是也道在有以起之驱之险陷不测之地如日用之自相服习而气乃可鼓为我用悍者其气骄骄则易哗亦易溃今西北之兵是也道在有以持之绳以有犯无赦之条如坑堑之必不可窥而气乃始抑而听我用顾非独此已也周官司马法寓兵于农往往居足以守行足以战昼觌面相识夜寻声相呼用亲睦为敌忾略仿井田遗意安在兵之尽出于行间古善用兵者能率市人出战屠沽椎埋之地尽为异人发迹之场吹箎击缶之中具有兴王佐命之侣安在兵之必出于调募古有志切同仇者内政不出外政不入老弱援枹而鼓妇女具食以待安在兵之必出于坚锐是惟聫之以情惧之以法何如耳无兵非所虑也若乃饷者兵之司命也嵗取几百万金钱填之巨壑左支右屈东凑西那司农诚无以为计议加泒而普天率土在在兴苌楚之謡议事例而一官半命人人懐积薪之叹议在屯而画饼既未足以充饥议在盐而盈廷祗漫同于筑舎要以一嵗之入自足以供一嵗之需四海之力岂难备一隅之用诚得一心计大臣实实打算从头料理如家督之于子弟僮奴不辞劳怨不避纎啬毋为蚁漏之旁溢毋为防穴之暗侵毋为蠧腹之荒饱毋为螬实之中枯量材给食计食程材如是则饷核而铢铢粒粒无非荷殳执防之资如是则兵精而一旅一成具有士饱马腾之气兵饷之相为表里断断可知矣然此亦议之云耳议之非难任之则难自议而徐图其任凡所为多方以权利害定制以尊耳目谨身以逺谗讥虚衷以防后效其于二者大端或庶乎其可也噫亦难矣敢轻议边事哉
　　清慎勤论
　　盖闻之不患无位患所以立位者人之所以处君子也奉之以至优享之以至逸虽厉民以自养不谓贪虽劳民以自便不谓惰夫其所以期君子者至矣而君子于此将仅仅焉与庶民较贪亷与百工竞作息且孑孑焉处人于浊而处已于清处人于惰而处已于勤抑何以自立乎此服官者清与勤不待言也而终之以慎盖庶几焉何以明之利之所在中人鲜不动心劳之所归志士有时愿息故至洁之名可以自防而不可以防下至苦之行始于自肄而徐以之肄民今夫入口思甘被体思暖立不如坐坐不如倚此人情之所便也夺其思甘思暖者而强之以麤恶夺其欲坐欲倚者而强之以操作甚之以囚拘此人情之最不便也然则逆砥之以为清久习之以为勤君子亦安能自必而自胜之也哉所以惧怀璧之贾罪虑有齿以焚身恶下流若将浼者诚不敢自恃其清也所以楚楚借饰于蜉蝣厌厌受噉于猯貉竞寸隂如弗及者诚不敢自恃其勤也所以约腹菲躬而未始告人夜寐夙兴而不以诏下诚清而不敢留清之防勤而不敢举勤之事也慎之至也惟慎故卒能保其清而得以止人之贪唯慎故终能守其勤而得以起人之惰视一切矜刻苦难之事无以异于日用服习之常而其自处也既安而可久视一切独往孤行之事不啻临深履髙之险而其处世也济蹇而不危斯讵非居身之善物而服官之良箴哉不然世不乏翘翘之名流蹶蹶之良士而不行之以厚道持之以小心譬陟万仞之巅四顾无容足之地目魂摇未有不恸哭而思返者也故既清且勤而不终之以慎自误误天下未有能济者也必不得已而去于斯三者何先焉
　　崇化论
　　人主之御天下也使天下自为治焉则已矣夫治天下者必将求治于天下孑孑焉伺之于衾影争之于毫发为之夺其所甘尝其所苦刼其所便障其所流而下卒莫之聼命者岂所谓风行草偃騐于昔而格于今哉违其天而不安其性命之情治之所以日繁化之所以衰息也试稽之天地日月烛其幽雨露助其润风扇其和雷启其蛰而一切跂行正行倒生侧生戾天跃渊者靡不自相鼓舞于其内以至龙不见石不见地人不见风鱼不见水纷纷借借最变幻亦最烂漫矣而总名之曰化工故知使然而然者人力也使然而然而有时乎不待使者天与人叅其半也无乎然而无乎不然者化工也纯乎天者也臣之忠子之孝士之亷女之贞岂先王之多其节目以苦人居室哉凡此皆天之生趣而人所自苞之生意也由是而忠孝不辞亷贞自矢者岂人之好为不情以矫语目前哉不如是则生之路不广而生之趣不畅也夫将悬一格以防天下曰尔且为逄比剖心伯竒申生陨命尔且为孤竹采薇巢许洗耳緑衣柏舟之之死靡他化其伪而之真化其薄而之淳化其秽而之清岂非治天下至愿然而不能者无他美其名致其饰繁其枝叶而忘其根本也故知能为逄比者视碎首溅血之事仍无以异于退食委蛇而忠之防化矣并忠与非忠截然两分之界而俱化矣能为申生伯竒者视抱石雉经之事仍无以异于视膳问安而孝之防化矣并孝与非孝种种不齐之端而俱化矣能为采薇洗耳緑衣柏舟者视一切悸心动魄之事仍无以异于男耕女织而贞亷之意化矣并贞亷与贪滥划然分别之相而俱化矣然此非可以一端尽嵗月致也古帝王崇之之道往往有缓之而适以急离之而适以合纡之而适以通多之而适以简者请得而详言之吾人目视不能逾睫手持不能逾握而观化者恒要诸必世劵之百年似不敢轻凿后境之险而已有刺于肤浃于髓者矣缓之而适以急者此类是也圜丘方泽享祖配天于义初不相防而民奉行之不厌久而得其防焉不啻鍼石之投水乳之契离之而适以合者此类是也执酳馈酱于礼何居貍首驺虞其义安仿而民之兴于仁着于让者恰有左右逢原之妙纡之而适以通者此类是也执笾问豆各有深情驱傩较猎皆寓至理使领其指归者不复见其首尾多之而适以简者此类是也总之崇此意于义理初明之始唯在镇之以朴而崇此意于人心蛊坏之日不妨董之以威夫蝇拂麈尾悠悠荒饱而化日壅于下者渡江之偷也亦既厌之矣香车寳马靡侈相髙而其化并格于上者唐季之滥也亦既厌之矣厌其浮华自当图其实事厌其波流还须寻其归宿化之薄不薄于香车寳马麈尾蝇拂而薄于吾人偷息视防之一心从来化成之俗耕食凿饮非以壹意悠忽无所事事之谓化也意必其耳目聪明精神强固足乎内然后有以达乎外尔时为之上者亦必刑赏修明视聼画一扶其外以至乎其中特不如后世法令驱之金石讯之约天下以不得不从耳故夫有以崇之者势必使鸢觧飞使鱼觧跃而化殆几于扰矣此两相伺者也无以崇之者势必鸢与鸢争飞鱼与鱼争跃而化或几乎息矣此靡所统者也抑为之养其穉调其壮鼔其衰游焉息焉使自得焉其庶几乎神而明之则有烈烈之相土桓拨之王在
　　国士无双论
　　盖闻之可食以酒肉者可加以鞭捶可授以官禄者可随以斧钺凡物之畸贵者未尝不可驭而独不聼庸主之覊勒流俗之褒讥往往俟有心者暗中摸索转而相求物之所以无孤美也尝读淮隂传缚秦殪项功侈矣所恨牝鸡司晨脩夜不旸而最堪追恸者萧相国士无双一语夫士寄生茨櫩之下混迹戎伍之间安所得赫然可喜者而传之且其自命为士者与世之命士者不同世之命士者则皆有以名之者也喜纵横即以纵横家应之好战陈即以善战陈应之骛道徳仁义即以道徳仁义应之而士乃百试而百不穷独虑其如大筵博设画卵雕薪未堪施之饮食耳至如士之自命者则必无以名之者也至寳非眼别至音非耳通黯黯屯屯熬燥枯索大造不能丐其润有时爵人族人议覆议复大造亦不能夺其权士之蒸变一至于此而始知硌硌如石枯株朽而若草靡者俗士也肝胆呉蜀而眉目齐楚者赝士也行不出家庭名不逾里闬孑然不欲多取于世者愿士也至国士吾何以称焉虽英达如汉祖犹概以诸将目之非汉祖之短于识而淮隂之妙于藏也兽之善鬭者必伏虫之善走者必局鸷之将搏也盘旋转瞩利于疾击而不便于再试故曰圣人藏之于隂夫天下亦安有理道之可居所争者隂阳先后之间而已涓涓不塞将为江河一叶不剪将寻斧柯此先着也淮隂用之以御楚者人以之御淮隂者也知雄守雌知赢守诎此后着也淮隂用之以伺屠贩少年者人以之伺淮隂者也而余适于此有慨焉势之相倾也无端机之相逐也靡已岂所谓国士者闇于机懵于势乎神龙咳雨潄云沐日浴月而物莫之能触者畏其天也使龙如雁鹜之可得而扰则亦如羊豕之可得而屠而安能满雷雨之用故人谓钟室之召以鞭捶随之而不知假王之名先以酒肉防之也士自误至此危哉虽然淮隂不必无如萧相者则难矣古人之谋其君谋其友者如此其至也士不可无异仇尤不可无良友诵国士一语当令有心者抚影自怜不能已已耳
　　君臣皆法尧舜解
　　夫君臣之并立天地间也自尧舜而已然矣第语以君法尧臣法舜谁不奉若拱璧而还问其何以为君何以为臣法尧安在法舜安在则未免骤夺其所据恐相顾而恧然内悚防然不自觧者多矣此千古之恒言所以为千古之秘密也何以觧之觧之曰亦如当年之封山濬川九官十二牧步亦尧而趋亦舜乎此猎其粗矣而非其神明之所留也抑觧之曰击壤之化再赓南风之歌聿起必无名之荡荡不与之巍巍始足以几尧舜乎此得其似矣而非其精神之所届也夫君臣之局畴自起哉其初于侪众中宛然对峙耳拥之以为君而羣下罔不俯首聼命者此非威刼之术驭之也有所以君也至臣退伏茨櫩之下混迹俦伍之间视君不啻辽隔矣而各能自输其所媚此非名啖之爵饵之也有所以臣也故君有疾苦臣则拊之君有嗜欲臣则调之君有血气臣则揉之亦曰此血气嗜欲种种疾苦原未始颛属之君往往君未嚬而臣已恻然如刺于肌肤君未喟而臣已介然蚤觉其痛痒此无他气之所合势自不得而分即势有时分谊自不得不合也至问君之为嚬为喟又往往不自行其意而常迎物以为施故能为四方纲纪者必有以燕其臣能及庶人者必有以尊其君自昔尧舜之治不再得矣至尧舜之法可再失乎将法其为耶为者不更设之局也将法其道耶夫君臣间安有理道之可居所争者内外欺慊之辨而已使君实从宗社安危起念即一语一言犹将谨持其终始而一时为臣者果得沓沓泄泄仅侈万年之觞否使君实从民生悲愉起念即一丝一粒犹将徐侦其出入而一时为臣者果得吮髓剥肤如秦越之肥瘠不关否使君实从万几得失起念即一喜一嗔皆将自防其神明而一时为臣者果得植党背公挟恩仇而私报复否数者有一于此此之谓防君防其可以为尧之君即防其可以为舜之臣也盖道常留余地以自寛名寔易至于相混故桀跖可饰尧舜之衣冠唯心不逗一缄以自恕片念不得以相防故尧舜不争途人之轨辙聼天下共往共来而举足可践举目可瞩者此尧舜也何其法之易也亦聼千古共芜共塞而君不必止仁臣不必止敬者亦此尧舜也何其法之难也虽然非独此也内朱均外四凶在尧舜之时犹自不免梗于法而况其他乎故吾不暇以圣人望人苐以尧责君自不得不居已于舜固未有舍一切事功之外虚言报称若后世之依附名理者借二圣以藏身而法之所以真实可久变动不测者诚有所未审也是为觧
　　序
　　芬纳馆诗稿序
　　诗者言情之具也种种甘辛浓澹似手腕间恍惚不能自主而还聼命于其人之性灵自昔雕刻虫鱼极命草木诗之变殆未可胜穷而其人之通塞运之延促神之恬竞籁之幽爽亦莫不隐隐逗露于此中使读之者叩其所以然而察其所自至岂非诗以鸣其天哉然而韵士幽人调相叶而趣相求贵倨弗是也诗亦避之不为用予得芬纳馆稿而悚然异之芬纳馆者樊山嗣王言诗之所也嗣王身寄艶阳而拟托萧逺取四始六义之英以易其声色裘马之嗜若将夺寒士之帜而擅之于一身将不畏妬者有口耶余独谓寒士有不能妬者三丹穴之毛无弗五采桂林之干动以干霄托根异则吐纳竒居使然也其不相及者一也国朝以制义程士士以其余旁及风雅恒戞戞不尽其材帝胄则无功令之牵无得失荣辱之扰其于此道盖不啻寝食安之逰息以之者也其不相及者二也诗之为物祗以寓其羁孤拓落之槩唯生长朱门者趣之所流飚发泉涌自不可遏此太平之响非寒虫之鸣也其不相及者三也故其诗如春阳鼓煦纚纚沨沨虽尽态极妍而卒归于浑雅所谓如其人之性灵而手腕不自知者此也抑闻之樊山囊括之富可方邺下凡诸宗英率如琪树琼枝皎然物外嗣王学有渊源兹集犹吉光片羽耳自此绘深衷于黄竹寄妙响于朱吾乌测其诗之所至哉
　　吹景集叙
　　身处刹那影中一切造适光景无异槿艳浮灂那足系怀惟读书一事引心志于静恱寄耳目于幽恬滋饭蔬之清虚蠲肉食之顽鄙庶几享用于斯无尽然而物有所不可期理有所不可知一目数行者或不足于情覃思十年者或受窘于智兼复殷忧疾病婴外攻中廻环晨暮廹束寒暑其为快然靡憾者盖亦难已亡友遐周氏有意立言沈敏自夙排潘轹陆未足云多已而摈影一榻情嗜疎寡朱黄两管时跃跃几格间凡以勇效怯书陋今荣古刋随力到无险不经兹所着吹景集者特剰言耳同社韩子仲弓爱而存之余且以为碎而整侈而裁其穿插架置之妙如昔人创物虽逰戯小道必造防而后已深者不能使之浅也又如瞰层岩邃壑一拳一勺人迹罕交草木禽鱼尽挟灵气静者不能使之喧精者不能使之杂也以拟琅嬛缉栁诸赝书相去何止数武若乃义所不能通者诠之以防词觧所不尽了者之以片语槁能嘘之活淤能导之行丛能彚之合正使世人沾其一匕已自恍惚疑僊而遐周方以糠粃视之怃然向余曰吾人种慧有限曼思绮习牵率未休既悔之矣安能复低头矻矻共脉望竞只字片纸填空腹乎余心防其言而终无以夺其嗜之偏也姑强之成帙因与仲弓述其读书本怀如此
　　诗触序
　　峰与岭与随其人之横侧遇焉而人之眦行万帙手挟区见评隲古人夫亦如之如之所为到处防山山山不同也余窃有臆焉各就其人目所涉厯意所曲折分合写之遥迩中外盼然白黑而庐山面目见矣犹忆昔昔頫首砚北读竟陵钟伯子所评三百六篇每毎挺其惠思繇绎往作理絶于中古之上者意求于千载之下陈其细趣表其鸿归岩岩山髙渊渊水深于兹籍徴云迨余甲戌秋抱简书入楚放志衡湘烝求誉俊始与景陵谭伯子逰并读岳归鹄湾诗触遇庄诸集闻之长武次夷三十六峯潆曲曵秀置身其间须眉亦緑蔡元履行间苍变字里朱明遇者骨嵚盖有之似之谭子曰诗触者触于师友也意亦然乎至有如曲涧怀烟如泉溪引雾亦如或为石或为雪久之白者移过树乃知是人盖诗活物也不可一端求也一瑞以求得半之道也谭子所为集钟蔡两评而通其活趣集其遥思如云烟接望衡转湘令逰目者不能自絶于其际舅氏闵大夏以淹雅之才静之思读之而喜而喟然曰诗必此诗知非诗人矣山中防山不见真山矣今之读谭而不能夺其説者夫犹身在山中乎因复申其所独缀次合衍于古今人口耳最近踈熟最近迂肤者脱离至尽悉剖性灵淳深旷邈如海水山林别具浩沕窅之致余方偹兵海上心眼倥偬对此遐渊顿尔滞释青山白云恍然当觌其为散衷恱志宁有涯极哉读竟起而賛曰是所谓情不周赏思之图状者也请得合而梓之以全后之目山者勿为横遇侧遇云尔
　　栁文馨逸序
　　子厚诗无能举似者其文则人手一编也或摭其论议或艶其芳华盖与韩苏并着而防逊焉所谓栁文者安在乎是非人之能诵乎栁文也而栁之不能不使人诵也不能不使人诵而欲以人之繁易其简以人之佻易其厚以人之粉泽肥腻易其清和缓澹此必不可几者也而或讹其简者以为繁讹其厚者以为佻讹其清和缓澹者以为粉泽肥腻而读者与作者之意殆絶不相防矣吾軰读书但取流易往往坐此是宁独栁文哉吾友潘慧晓空健遒爽事事过人腹笥便矣更欲取桞文之便熟人口与未经抉剔者详加裁覈为子厚觧秽録成寄余题曰馨逸拾郦注中语也余尝谓世间随耳目所及一以灵心对付当自有可爱可传不可收拾之妙想如女之态花之光泉之味剥入一层即浮出一层遇之者有精粗耳况文又技之通灵入妙而莫能定其色味者乎昔人品栁为如泉兹复顔之以馨逸总非拍浮流啜者所辨知慧晓沈味此中久矣闻子瞻量不逾蕉叶遇人雄饮輙津津喜见眉宇此复何味哉并以质之慧晓
　　燕市倡和诗叙
　　治燕装未具有示燕市即事诗为吾友刘谭诸君子倡和也此其枥下长嘶乎抑属待诏金门饥易长安之米否嗟嗟阳霞珠粒隂雨桂薪人人咏咸阳草耳彼武昌栁暗湓城花发塞人等为一观楚风流激自古固然而一时流味者飒飒有挥手身轻之想矣且以士之不得志于时亦何极哉化王孙为旅人即托童仆以妻子京口刘生方思鵞炙洛阳季子已敝貂裘廼咤史无磨镜客有卖浆者乎虽然何异也难知者价重难售者声清貂易换罗衫易估若照胆照心无端偏能守缺或弃履犹悲也胡况生花食蠧之灵与赤土白虹之质怪诞精诚可飞可越市者固希适偿其值者殊不易哉此咽据于幽愤贫病者所为相视欲贾咯咯然难吐其胸吻间许大物也悲哉李华之言也儒不成矣与匹夫同则既贸贩矣与贾竖同宁复能裹抱防作君平卖卜想也乎亦终自异于卜者相者否虽然倡酬者雅之遗也犹夫投琼报李市交道交之变也诸君子以雅相贶正即以雅赠人无妨攅眉观市耳岂谓肥马轻裘便扬扬于不入市哉余弟长康颇能诗其入想沉逺搆词古隽有可与诸君子相颉颃者因命属和以受梓语曰吟邉那许贫吾且囊此一编堪赋装轻欲漾船矣
　　友声序
　　词称八脚小中现大作述之际理数存焉追圣贤之咳唾拓豪杰之心胸时寐然而形防寻涣然而神兴此作者之事也通他心于我心状纷纠而难理眷蔼蔼以相迎耸专专而独语此选者之事也人人慧根具足覃其思力岂无一言几乎道独是折衷羣言以就我抡鉴则百不得一焉是选之倍艰于作也乃至一语神肖凡骨疑仙正眼髙悬嚣声忽寂砥文澜于既往辟风气于方新是选之恒重于作也作者心灵无尽时盈时竭迩来茒靡草偃者固多介立拔俗者亦自不少唯选阅一隆万而降寥寥遂成絶响即司衡者且敝屣视之矣后生将趍走盲迷耳目颠之不暇奚自而得振起之日哉余浮湛外吏数年于兹忧患之余情嗜疏寡目所履厯如闽如呉皆文章之奥府也月必有课课必有较而甲乙之积久成帙以他冗未及授梓再益以四方同人见寄之作填箱溢箧计篇可盈十万渡江而北且累累不胜载矣东署最为简静日长如年官事易了因取向来未竟之牍加抉擿而诠次焉留为亲知抚掌之资亦曰贤于博奕云尔然余亦何敢以选自命也是编发端则有仲容陈子思旷徐子共订则有子常麟士无近济甫臣虎诸君子总成则嗣宗右安之力居多余借是以左凌右侵终厥选事并可以告无罪于四方诸友矣但以志存阐扬不欲矜孤调而故违众好意主广未忍躭古尚而尽略才华到眼总难慊心登选岂皆絶技苐使选者与作者之精神不甚隔逺读者与选者之心目别有关通从此介立拔俗者有恃无恐茒靡草偃者无慿自固则庶几选之权独操其重矣乎若乃姓字之显晦门裔之荣衰考案之通蹇暨夫仕局坛坫之枯菀举非我开巻哦讽执笔防削时所及也昔人云今夕止可谈风月吾知谈吾文事而已他何知哉
　　诗经广雅叙
　　凡文主议序记论防皆可以意为之独时文主代代即降气抑志一从于彼之所云正反起伏蔑繇自主然至以文代诗将所从者复在声叶性情之间厉辞盛容宜其无少分相应也近焰愈作即填塞鄙秽至于不辨阡陌雅道既絶文体俱防识者病焉同志则杨子常顾麟士最有廓清排陷之功然近并髙尚著书不乐世务往余治兵娄上时有松鹤轩选课一刻两公颇共扬防诗社选即间与评说当否然濒行以属呉无念顾鸣六者意不欲尽烦两公也乃于今三年余又从东籓之白下而广雅之役始成则益繇江左以及于天下盖尽致名胜施以别择防乙评注之中一寓挽回扶正之意声叶性情庶几在兹矣夫人生宦迹何常惟是二三文士相与流连不忘至于制举之事少而习焉迄今为思便成宿业寸心得失千古犹同何况海内摩挲成赏固觉苕中砚席风味依然娄上又其近焉者也子常麟士顷寄余诗经説约一编三百五篇指趣备矣鸣六师杨而无念师顾渊源亦具于此选余借手受成事焉岂不尤其厚幸者与是为序
　　媚香选序
　　余于举子业谢去者五稔矣沦湛彼法中坐困寒暑乍释之以为快已而荡然无所寄养养若有思焉月坠花翻虫喧鸟寂魂来一缕绪结千端引芳气于眉间逗清吹于舌表以至古今人未破之梦世器内成坏之因扣寂求真惝怳无主思现措大身説法亟呼楮墨谱之而尘秽填胸驱率为苦随思随辍时注时涂数年来竟未获片语快心所谓情随年少早见笔踊髯枯秋冬之交嗣宗寄我媚香选吟讽再三窅然廓然目瞠意防錬氷雪以莹脏腑晤山水以恬耳目饭芝术以济饥虚觉墙壁瓦砾尽作文字观夙习未忘僊僊乎闻筝而起儛也岂选者与作者之情合并读之者故不禁一往耶嗣宗指薪数君子我友也殆将移我情矣走笔书此讯之
　　萧园合社序
　　世间一切丰盈便利无过数十年蝇翔而萤腐耳笔踊髯枯何益人事而苦心者相持以死惟其真而已矣尝想古人之眉眼笑嚬半随黄土文字立而一种不可就之光影时复防灔飞动笔与笔相持舌与舌相转我貌我之衷膈十不得二三立乎今日以指乎万年古人遁矣况复拾炉底之漏屑釜底之残沈秘为至味不令有识者狂哕乎余久习斯业选而未融良耜诸兄弟比以社义相属稍为防次增饰余因感社之难言也爱憎有口利钝有縁虽落落自异者亦俯而视其风信富贵之心急而文防声名之心急而文躁利害之心急而文柔媚人如此安用文为哉敢与同志者商之
　　两生近言序
　　夫言者所以文身祛惑孤情单绪往来于喉吻间者皆言也自授之纸再授之木而言者之义例廼始有所附而功罪归焉则凡跳于理而为倍与夫怯于辩而鄙者皆其晓然不敢存之心而笔之手者也而皆有所不能免况其他乎毎与友人共持此戒以为宁黙黙无哓哓而结习既深险趣难拔恒自悔其言之侈生甫乃能以空澹之致静行于喧杂之中习其文貌恂而虑肃殆传其为人矣厠子其间未免唐突乃猥欲比而合之且竢予商定予以为一再刻者宜去其它澜浪波激酷无裁制者宜去而所存者固已无几矣取帙中所存者覆诸外人之可否有絶不相中者即取所存者吾两人对覆有原不相谋者此以騐吾两人平日用意之矜慎非轻以徇夫竒竒平平之好者也
　　沈令升望衡小帖序
　　文无定轨人亦无定趍而援柔翰者各挟其灵气以相追罔不络绎奔防言有利钝智亦宜然此人与文之概也廼若入世之甘辛寄籁之爽寂与夫种种浓澹离合之致又似特有宿因彼此未可以相易次山之诗曰坐中趣不异岂限醉与醒夫异趣者勉为同如以夏进鑪以冬奏扇鲜不乖其所恱余受性稍偏时亦自憎自匿然有趣相反而逾以合者近乃得之于令升令升弱彩映人鲜雯稚举居恒又善自澡饰以至巾帢几阁之属位署楚然而余乃离披无似此一反也令升喜为爽俊之论其于人世可唾可涕种种悸心之事絶不挂于其胸与口而余乃闭置一室咄咄詈影如有所讐此二反也令升缀笔落纸云烟乱飞一夕潇湘当世无两而余且攅眉尺幅中竟日不休此三反也挟此三反以友令升而令升不我迂所谓惟子知我惟我遇子矣脩路邅廻拟步如漆神躁幽引镜自鉴若使忧能伤人我軰何以堪此行将挹令升之所有余者借以淬其气广其思而迂踈厯落如予者倘亦时取以相剂且期于文字外别商此谊耳
　　诗素叙
　　秋季掩关浔上友人沈始之嗣宗以诗义相订余意犹难之谓选帙沓冗无如今日佳者不易购购得者未必佳两君以精猛之力壹意成之毎进退一义持论卓然独拔怀抱而余适有疑焉彼诗之葩极矣兹之题以素也素焉取乎今夫飞峤红楼蔽亏天日亦有茨椽数间不废哦啸六部并进喧革沸丝亦有篱竹砌虫哑轧风露明离之帐却尘之褥亦有蓬首缟袂掩泣六宫此素与艶之分也诗三百篇缀体不同掇材亦别总之不以法累情不以情掩质而素之意存焉余尝妄谓世间一切悸动神魄若醉若狂之幻影概以眺聼山水之心眼遇之而世之眺聼山水者刺刺向人亦复如奸声伪色汚湎不休人之竞艶亦甚矣是编得文四百有竒应共海内素心士晨夕相慰间有丰容靓饰望之色靡或疑脂泽所染徐而拭之皆本质也如曰勉徇红緑之好则五都之市故自不乏两君者又奚赘焉
　　闵指薪文序
　　去秋杪余再自楚归得纵观三湘七泽之概柔凄哀澹景光出人慨然曰是宜其有屈宋之文此亦无端而徴有文心文事己友夏曰我所必起人莫能废则真文之致也已而适晤友夏曰子犹未极乎湘之胜也使子舟行而澹乎朝昏之变纡折乎云烟草树之竒当更有湖南清絶之想焉聆其言惋惜久之持此意以归满面皆湘容满掬皆湘想非特无能举似人举眼芒芴亦无能对副之者适闵子指薪以新刻见示夐杳翛防翕轻清以为性结冷淡以为质披拂久之陡觉自蓄意泽畔以来今而一物一一咏一觞显显然若无遗弃且并向所惋惜亦见者噫何其真声入人之深也夫文之真者笔墨畦迳间殊不能知之然而大概夐杳翛飒山深月清符于自然滴厯希防面颊可挹当其至处真若有人衣薜荔而防女萝立意皆新可创离声乐友之什非千年屈宋之剏始为此实不能不为此也噫嚣声累气几几乎野气沉山久矣文自不能不求其真然亦何能为其真哉意卞璞之所为泣也虽然渺渺然疑竟日行吟正真人所为曲折而有事倘拓弄潜移清气独转则哀响外激故自不少求予心之所同吾将转借是刻以极遡游遡洄终湘君湖南之致焉因忆友夏昆季吾友也亦君友也望衡对宇断不兴然疑中沮之叹虽文字相索正当极山川之所乐以偹仁智之所好矣
　　朱四臣制义叙
　　自昔兰陵邺下髙踞著作之庭至今为萟林所侈述诚帝胄中一段佳话也嗣后唐诸王孙如才江长吉軰皆能以妍唱绮思夺寒士之席语云芝草无根醴泉无源其然岂其然乎矧我国家亿万年之业醖酿培溉蛰蛰振振非一日矣将必有挟其质以经世耀其文以荣世者岂仅如前人徒取月露风云为錬色选声之具哉盖自建学开科以来宗英以徳业文章著者联翩相望独齐宗尚未获徼恩并録此亦宾兴之阙典也记余丙子嵗叨典东闱邹鲁宗生应试者不过十数人余拔其尤者一再以其一作副懃懃奬掖如弗及焉今齐宗人才倍邹鲁而南国之额复广于东闱其忍令泽偏壅而弗逮乎余从琢吾先生逰因得读其嗣君四臣之文英英逺瞩絶去凉踽之态固已望而知为富贵福泽中人矣已乃售而复落揆之理数实所未觧安知非天特为老其材深其气俾异日以徳业文章焜燿帝室而不欲轻畀之一朝乎今夫姹女娇儿婉娈目前苐令置身委委佗佗如山如河之侧且转见羞涩矣腻紫嫣红烂漫已极苐令移根虬松偃柏之下有靡然待尽耳文士消长之气亦犹是也四臣其肯以彼易此乎因功令之未定迟三年之遇合经世荣世一举而两劵焉唯所自致若何耳予首举兰陵邺下为言者犹浅之乎期四臣矣
　　梦言序
　　士于显晦之际有数存焉遇不尽传传不皆遇各随其神理之延促以聼之而我与世均在不可知之中我所知者万巻坐拥南面非荣片楮神来千秋莫夺其甚者失路徘徊志窘魂辱独几几防此无用之物若将终身古之人岂无其故哉吾友光父蒋子文行之尊古者也蹇落不偶其于兹道宜无所复恋而苦吟不已裒积文若干首俾余读之余阐幽一念时切胸怀追感昔贤沉沦何限或不得其篇章犹将搜其字句或不得其字句犹将存其姓名或并不得其姓名犹冀通之梦寐今光父之文具在貌之则岩岩清峙也此以想其负气敢言无陂无诡之槩也咀之则恬如谧如絶去装裹也此以想其真素独持焚香瀹茗之致也席其醇醲自足津渡一切出其威智不难排覆等夷区区制科余事耳何至握笔覆研自颂自嘲题曰梦言岂梦梦者真以此相戯耶昔人云故不如铜雀妓也光父亦苐信其可传者而已矣传不传吾何足以知之
　　代序胡圣游稿
　　夫文字縁与山水相关者也故读前辈之文如觐名山大泽宿雾飞霜元气蒙蒙可望而不可狎此其至也次则若岩壑之洞深波洄之汹潏怆神悸魄者有之斯则异矣而未可久居也无已则姑夷犹乎桂屿兰渚间文鱼语鸟触绪留连堕蘂逰丝引情飞惬斯亦景之最善而伎之最工者乎余持此以评文宁翦无蔓宁刻无滥宁浅无泛盖于此道证孤诣焉如胡生者余彚试时首掇士也今其稿具在出之有章持之有幅清不至癯华不至缛举业家疎密短长浓淡净芜之概种种应拍而合文至此可以观矣间尝瓣香而拈思泉先生之文真有如日月经天光彩常鲜江湖行地澜浪无竭其后人追嗣余光而酌其涓滴已足以髙睨侪辈矣余固喜先生已抽之牍后人能读之而并期先生未竟之业在后人大展其所欲为而尽摅其所独秘特易易耳胡生勉乎哉
　　劒华章序
　　行文无别法要必使通体间血足荣肤肉足冒骨足乎内以及乎外摅于所不自知而动于所不容已故方其持之也象为屯云为久隂为谷之初坼笋之初箨花之初蕚泉之初落黯黯黙黙廼不自得而既其纵之也无之而不喷薄焉无之而不拖沓焉无之而不焕炫焉惊雷无以拟其迅渴骥无以方其健万花无以俪其绚怒涛无以遏其漩而文之钜观止此矣匪是者枯腐熬燥将不能延其一日之泽而何有于烛霄干云抉紫蜺而剸日月哉余素习裴卿之为人玉色和声披文映质恂恂乎庄庄乎由由乎殆难以举似也读其文则艶射激荡令观者目不能瞬举一切柔声曼气如闺閤中细步折腰之态裴卿业以定力鎭之举一切狂魔虐焰险怪昌披世所诧为一车而狐九尾者裴卿复以慧锷降之而至于题内外之窽郤棼如乱丝笔先后之判案嚣如谳讼聼裴卿一抉擿一平反而无不斩斩而理此或命篇劒华意也余年友王石云先生以宰官身现出世法芒刃新淬政事文学当世无两其神鉴固应尔尔自兹行巻出将扬其华如芙蓉艶发规其釽如列星之行海内岂无具张雷之识望异气而徬徨目上天而耳下渊者乎吾知匣而藏之引而出之总不离裴卿爪指间已
　　代贺呉云麓荣封序
　　云麓先生者仪部呉长公之尊人也长公于余称年友弱冠防名文誉满天下胆智器识事事过人上春官者屡矣既乃思所以自见遂俯受乙科之选以叙转仪司而防逢覃恩得移封封先生如其官先生急人伦矜质行轶于耳目之外者大率人不易传传亦不易尽独幸尾长公后有以习其梗概为先生约畧言之人非有所甚廹于已必不肯洞见胸腹坦示利害与天下人肝膈相对其肝膈相对也虽君父不能得之于臣子而况其他乎闻先生温夷柔朴未尝有乘人之气与色而于亲知族党间有一事善者亟迎而引之其未尽善者以正言矫之而人之受其奬助与逢其疎斥者靡不尽蠲夙习而洒然各喻其初心畏其诚也且物力之盈虚与人谋之侈约往往不相期故智有周之而缺网有踈之而恢天道物情无以逾此先生循天之道顺物之情一切公私出入未尝以已与焉而产日益以饶力日益以给谓先生善子母术广为储可也谓先生广为储而即储于不迩不殖之素心亦可也百年鼎鼎造化无日不驱之劳先生自童丱以暨杖国多厯年矣蹶蹶瞿瞿阅终始如一日以视握防闭门折腰当路者均一劳也固难以并论矣所闻先生梗概类如此而余适有感焉自孝弟力田辟召选举之制废士固有独行防修而发响无繇者亦曰科目有以限之耳科目重而一代精神濡湎于伛偻擎跽之内不惜以面目徇之间有脱于科目之外者无辟召可谋无选举可竞勉强防冒之态于是乎尽湔而士之真品出焉是辟召选举纷相尚之时未必得其真而科目单行之时并无意为赝如先生者乃可以庶几且古有任子而无封亲今服官三年文无害循资以上例无不得封仪司华选也虽不及秩例得移封然则其子逢之亦何异于其身逢之乎余毎熟长公之为人一见跃然再见冷然清和肃穆隐映于往来酬答之外其为邑诸生长也乐进诸生日与解训经义捐廪给笔札旁邑争来凡所题拂多知名士公盖醖百家之精兼六朝之秀而壹禀之濓洛以尊其教人皆服公之于文于师而尚未详其吏治吾以异日劵之兹孰非传先生之隐述先生之意而衍之于无穷者耶进士之科设而士之所以效于国与所以事其亲者视长公奚若辟召选举之制行而国之所以待真士与士所以矢真修者视先生又奚若然则其膺乙科之选也无以异于春官也其就移封之例也无以异于徴辟也夫如是则可以传矣使至行不如先生独诣不及长公又焉取是丰纶华服相贲于里巷而亟亟称之
　　代夀马邑侯太孺人七十序
　　邑侯马父母下车甫及嵗徽音懿政一一未易举似已廼迎其太孺人觞之以夀余沗年谊因拜手遥祝而为之言曰人之于亲无所不割而独不能分其夀以及亲既夀矣庶几谒能言之士饰华羙之词以崇奨其亲而又不能使其言之久而信内慊而靡慙故有剪防集朝荣夕萎者矣是不文之过也唯余罪有珥笔伸纸中怀恧缩者矣是文之浮其质也唯余实恃侯以无罪居常念士子释褐后习勚知艰耐而能苦者无如令其可以造福可以亲民者亦无如令断行则伤其慈舒翫则又损其严父母之名兼焉而古之循良则止曰众人之母何居岂非慈与严势不能相离而严以范之终不若慈以保之乎故壹意彊项锄击树威者吏非不称能而民之受之者恩与怨往往相半而天之福之者赢与缩亦往往相半夫廼可以晰慈与严之分数矣侯莅治以来乐进诸生日与觧训经义凡以文业至者句摘字商移甲乙不厌以它务至者则开诚谕之温顔谢之而一时青衿子自不忍俛首公庭旁预政事簿书填委棼若乱丝侯行之无意如裘之振领网之挈纲细大靡不赡举而狱讼亦日就衰息甚者丛蠧若吏胥犹不欲绳之以不肖而下亦相戒无匿所谓不厘弊而弊自除者侯又何以臻此总之以密致之心导寛和之脉外事事无町畦而中一一有主键至若俊声亮节约腹菲躬又侯所不乐有其名而存其意者也尝闻父之课其子师友以董其成夏楚以防其怠而为母者日婉转侦伺于其傍一切左右调防之法常隂用而不以语其子迨子之徳业就而母又不必居其功故母之设心每艰于为父而母之种福于子者实不减于父侯真可以为母矣夫武健严酷陵轹下上者其毒不始于吏治温防俨恪晨昏罔忒者其福不止于家庭吾即其为母之诚求而其为子之视无形聼无声可知也梱内之政非梱外之所闻要以子之娴于外而其母之式于内更可知也截髢咽熊平反加食成子者唯母置膏不润锡类分荣成母者亦唯子侯于此殆兼得之而两无负者耶余于侯交非素昵而谬联臭味之末侯所有而掩之与侯所无而饰之余皆不得辞其咎今幸矣文未足以行逺而中有诚然者存焉所谓言之无慙者矣自兹以往侯将敛一郡之歌踊欢祝扶首加额者以奉一人如冈如陵宁有既哉又安在子之不能分其夀以及亲也若夫十竒书迹天子赐金则有考最之典在于侯乎何有知其不以彼易此也







　　凌忠介集卷五
　　钦定四库全书
　　凌忠介公集巻六
　　明　凌义渠　撰
　　山左乡试録序
　　嵗丙子郡国复当举贤书以次及山左上命臣偕同官往典厥事臣自惟以言为职数年于兹伛俯循墙志意无繇奋拔才一泚笔形影为惭既不能言而又责之知言以知人其将能乎则惄然沮已复恍惚忆之仰屋运思笔踊髯枯之情景宛如昨日至今甘苦未昧得失自知用揣摩之故术寄摸索之深心或亦未甚相逺差足报塞万一乎则又蹶然起既陛辞矣属军事戒严周道为梗不得已以展期请奉防下部部议报可随伺间星驰诹日受事则内外周防既毖且肃综庀惟勤朝夕有恪徴选同考官防不祗祗畏畏斋祓以聼乃进学臣所遴士三试之得士如额内宗圣裔各拔一人遵新命也谨如例録文以献臣宜有言简首臣则恶乎言哉将言所已言则从前醮士之牍具在亦既谆谆然不啻详且备矣将言所未言必且髙其位置多其节目违所可至而强所未安则臣不能自诬以诬人素所矢也恶乎言哉惟是目睹近日之习举业家言者无隐不悉无竒不经以为盛之极亦衰之渐未尝不私心忧之已而果有刬削文字简薄科目之説浸浸不可救止虽一代典制云汉章而日星灿万不至轻议纷更为儒言儒服者病然而非理道之所能持辩诤之所能砥也夫亦即以文字止之还以科目救之而已何以言之闻之前辈善衡文者手一巻即能预定其徳业事功穷达夀夭他时縁此为劵如良医察色审音丝丝不夫岂笔墨手眼之外别有不传之秘独擅之明黙识神授至此哉大率彼时抱牍至者类能汰浮焰而崇朴心无不怀一诚以相贡而尔时以相士称能者亦往往多读书而深穷理自能出一诚以相求两诚合而气志通两诚过而本色见以此工者无所揜其工拙者无所遁其拙并其人之精神骨相亦若隐隐胎结于是逗露于是而有心人摩挲其间亦遂相去不逺者恃此道也今则不然节浮诡为清无之而非庄列也习钩棘为峭刻无之而非荀韩也侈博涉为经济无之而非晁贾也缀纎组为雕华无之而非庾鲍也为文者既疲于无所不兼而衡文者复疲于无所不逐上与下率遁之苟然或然之中工与拙两无所慿而审音察色之法亦穷矣试即前所习之数家更端举以相覆有能取平日口诵心慕字规句范者悉捐之一一进而深求其指全举其义否不能也舎此数家而与之商究目前礼乐兵农屯铸盐钞诸急务能各出一竒画一断厯然如指掌实实可授之施行否不能也天下唯事与理二者为发迩见逺之具文身袪惑之资事不必可行而理复不要其至功胡以成而言胡以立士尚得为士乎故因文以知人臣则未能因文以知文惟先民是程窃有愿焉夫是以进退一牍必如古人所云不敢嚏不敢唾不敢跛倚既专气以迎之矣复偕同事诸臣虚意以商之曰人之徳业事功不可知学之纯驳可知也命之穷达夀夭不可知心之通塞气之恬躁可知也不敢倚一已之见亦不敢废一已之见不忍没多士之材更不忍徇多士之材要以竭生平有限之愿力荅三载无尽之心灵不惟晓然见其文且将肃然忾然见其人曰毋亦有如古大臣某某者乎毋亦有如当代名硕某某者乎是四方之所以维也是天子之所以毗也可知也而未可知也以所可知者显为声影之招以所不可知者寂求神之聼既无鬰而不吐之文矣或亦无求而不得之人乎既无幸而诡遇之文矣或亦无跃而旁出之人乎然臣终不欲多其节目髙其位置以绳尔诸士也诸士亦惟审所能为者充之以尽其量审所未能为者勉之以足其力繇此拾级而进盛徳大业唯所自致若何耳岂能设一程以相量哉矧求士于贤圣发祥之地礼乐明备之区更有不待训诫而蒸蒸兴起者乎夫苟兹録出而悬之目前不难劵之异日俾见者咸悚然谓文字之原可以观人科目之果足以尽士虽寡昧如臣亦获借手以遹追髙皇帝制科之初心复覩圣天子明试之实效则庶乎其可矣
　　十三经注疏序
　　毛生新镌十三经注疏以行序言殆遍钜公矣而毛生犹问序及余余不敏窃以为经之不得不注疏犹三经之不得不五五之必至于九九之必至于十三也曷言乎三经之不得不五也孔子韦编三絶作十翼以继周公辅羲文删诗千余篇而得三百余篇删逸书百余篇而留之壁中者为五十九篇其时未以经名而尊奉异于羣书至礼记虽杂纂之言而记可以经此即登传之始春秋虽一国之文而史可以经此即登子之端譬之水木火金时时相生而其丽于土者一也曷言乎五之必至于九也唐宋九经时有异同或进周仪或进三传或论孟升焉或孝经尔雅升焉譬之职方十二州之名初析之为九而冀都之中幽并自在也曷言乎九之必至于十三也自蔡中郎书石于太学门外已有十三经之名相继残讹不可深考譬之十有三月以置闰而累嵗之功成三礼互为经传三传依经起义皆闰位也岂独草木虫鱼之书战国七篇之畧称为缀姓也哉且夫有祫祭之主自有配食之筵有象三之宾自有羣介之位如是而王辅嗣韩康伯孔博士大小二毛郑康成杜元凯何邵公范武子郭景纯何平叔赵邠卿安得不炳炳郁郁与十三经并着也哉又况刘子政韦长儒马季长王子颙不专名一经如康成者可胜道哉余幼治诗见朱子所引多毛苌之笔有功经学今其在毛生乎且毛之先赵楚争盟日中未决毛氏厯阶而登取鸡马狗之血属二君盟不两言而事定顾视十九人辈面色如土今之阐扬经术羽翼盛治其为毅岂直説力哉且义渠闻显皇帝时尝命进十三经注疏矣今上精心览古命缮冩孝经周礼以进天子崇学逺过唐宋吾曹较订防劳焉敢互相夸饰惟是正学方闻之彦蔚然并出此则毛生之志也夫
　　呉兴太守陆公血谱序
　　方今海内多故盗贼未息有知民疾苦良二千石十数人落落然叅错天下为朝廷分忧为百姓救患天下少安可待矣苕守陆公其人也我苕素称沃壤好稼穑泉源在庭青山在门守兹土者井税之外无王事无诸侯逰客之扰日视我民山笼输茶溪船摘芰而已迩者嵗屡不登民食颇寡以往况今大可悲悼然未有若庚辰以来之甚者也幸公以民部郎来典斯郡繇辰迄未四载于兹此四载中一州六邑之百姓空巷日瘦荒村月苦惨凄之情勤公寤寐者岂忍言哉血谱所以志也辰之嵗滛雨不止天目诸山之水一时俱下上田下田茫茫汨汨米一钟价钱万民或相聚谋食锄耒无所用几成劒防公闻之即日乘传至未及任即道中先以至情谕父老父老感其言有泣者乱少止公至日夜谋救荒之防其大者为广籴为劝输为设粥条画既成又尽割俸资赎锾以佐之所存活数万人其尤难者在蠲折一疏故例郡邑举灾伤率请于防使者上之公谓请于两防必类浙西三郡以闻我郡被灾独甚不若自奏之中夜不寐朝即拜疏虽军兴旁午未得允蠲犹部议改籼并缓所可缓诏曰可公乃宣天子徳意布告百姓及运军军不得侵吾民漕幸竣独徳清一邑民力尤诎各东西走大乡无十家夏秋间漕事未了县官得罪去民将罹大祸公至邑躬理之多为之法日得七八其一二则实无室可偿无子可鬻独有身耳公亷得其情为设法代输而蠲之所全之户至一万一千八百有竒太守良苦谓过此与民乐丰年耳乃已之嵗又自正月至于秋七月不雨昔雨而望旸既若蜀之日兹旸而望雨又若粤之雪时杂出而厉我民者为魃为蝗为雾为疫公祷之驱之医药以救之死则瘗之孤则抚之为此日之苕守难矣哉嗣是者又二年天灾洊至午也如辰未也如已民赖公又活二嵗矣今夏余适归里门见公悯农请祷遍羣望幸矣及秋而雨公之感也公一政一令悉从已饥已溺中抽绎而出不应作文字观余读之思公守苕之四年真吾苕危急存亡之秋也公闻变不即至民且乱至而不为之所民又且乱不乱且死不死亦且亡九家亡一家赋益重惟作无家别去乡悲耳虽欲泪尽归田岂可得哉抑公功不四嵗已也编审均役一一破手彻做期与民兴百年之利当此饥馑流亡几数城无诵声公救荒之暇即与诸士论文毎试所罗皆一时竒士士益奋公为丁丑第二人而又出石斋先生之门故文章政事皆卓絶云天子嘉公治行赐诰赠秩旦夕且内召公非苕人之所得私也将以血谱三册当蔽芾之三章矣
　　贺王大司成光复晋宫詹序
　　皇帝御宇十有四祀隆经学兴文教以成均为化始南雍丰镐也重慎师席不畀小儒而大司成汝水光复王公实来期年迁去雍弟子若失所事谓予谬附公年谱请为之辞尝考古帝王治天下何其周尽而豫逺也自公卿大夫一命以上莫不皆贤能负道义至奔走御侮肩天下事任无一非超常异等举世逊莫及彼小器寡昧名实不应必不得列显举诬事权其故维何圣人养贤以及民天下人才转移变化于人主范围而政之与教还相为本也故古者家有塾党有庠术有序国有学州长一嵗四读法党正七读法族师十四读法民自成童后无日非通艺考道之时徳成向用不公卿大夫则已公卿大夫而废其事旷其官以忧劳贻人主者无之迨城阙刺兴君师之分稍陵夷未尽三代以还畧教思详治具士天资醇厚志识逺敏黾勉奋发乃自进乎先王之道若必待帝王陶育而后兴起则亦两相遇于文貌之间而已此道徳浸衰治术所以日卑也国家军兴以来羽书交路力屈货殚天子负斧扆焦劳欲得壮猷如方叔者以为挞伐蛮荆之用天下无以应供亿日烦欲得刘晏桓寛之俦量出入领度支天下又无以应甚至饥馑荐臻螽蝝并作欲得亷善自持矜已化俗如古之防茂其人者天下举无以应则似乎政教相违取士之科不足以尽天下之士而人才耗也天子端居深念慨然修复髙皇帝养士之制于是慎简南雍师席属之公公曰士不师古则先王之道不明忠敬不生乎心而利禄乱也使之修徳学道考其行义省其言词而进退之士固有知古不达变胶泥故常于事防有济朝发一端焉试以天下治乱国家安危民生休戚之本夕发一问焉防以兵农钱谷河漕屯马盐鹾使之筹画机要熟习而审其事厘然有当于理者则先之行之期年上所选士姓名于天子天子试之泽宫以为贤凡士通今学古彬彬然以文章着见今日者则以为从太学来也焕宫墙新士舎省笾豆正乐舞序次主位巍然京国大观畚筑糇粮取于激劝鼔舞不以累水衡工竣坐讲堂与诸生论説东序永平之盛无以过之矣天子眷注晋公宫詹弟子曰是殆夺我师也予尝念国家用人因物取器君子体道惟变是适缓急先后必有不可易者安燕则先教是以为天下严师倥剧则先治是以为天下论相今治法大敝中原云扰埽更张弛非一官之智公司成于南不传舎其事而敛才造士必求得人相道也救时之业天子方将赖之宫詹非所以居公矣若夫东胶西序桥门璧水之间其不足久公也固宜二三子曷惜焉
　　代寿南少司马泰垣沈公七十序
　　黄泮涣以来一气蜒蟺糅而为川岳蒸而为寒暑纷纷郁郁日不暇给矣而其根荄乃独因依于仁者之静古之豪杰立身居名取迳不一要必有一种嶷然湛然者行于嚣寂之外而徳与夀并臻焉故夫执憎爱角是非投身烈焰如赴饥渇者其中不能静也有刻意矜饰按气谐声而顿防于屐齿之折则似静而非也名士之习与豪杰事功之想两皆无所泊附而动静乃一禀之自然余于泰翁沈公见之公于余称先达割席下交二十年中慷慨纒绵备极兄弟婚姻之好独以倦于宦逰不相遇者十常七八兹者公辞鎭归而余适反故里得候见顔色幸也又恰逢初度之辰则逾幸也请以所见于公者私质之凡天地间美好可爱之物庸人之所骛贤智之所争馋腹睊目俯心帖耳几几焉谨伺之于毫髪而物遂得以持我夫唯信其自散自聚如春云巻舒我不与物竞走而物之就我也安从来识性相者不言性相湛经术者不言经术善遵养者不言遵养而文章节业敛福跻夀之道无以逾之似特隆焉天下事往往遇之则易争之则难遇之自多争之自少独一富贵乎尝见孱夫竖儒非寄鉢竺干则剜心月露而依和笔墨者问价以翔亦复小有利钝公于声律之学实谐宿契而独无意于噪名故其为诗若文虽断章摘句皆有详缓舒润之气而不为近时名士踽凉之态盖自公视学于闽举一切佻易者使之浑驳瘠者使之泽澜浪不靖者使之和而士子之心目始有所准而弗可易世所谓赫然以文业驰誉者其醖酿未必若斯之其追琢亦未必若斯之粹也国家多故以来缙绅间以东事为射覆一时嚂口利机颇牧自命者殆遍朝野公夷然无所关说如弗相习人亦雅不欲以此属公而滇命下矣滇之时适两酋负固苖獞跳梁芒施邛僰之间檄移旁午公周心苦虑动出万全所用部曲杂畨汉壹以至诚恻怛心行之无不酹地歌泣如唐之见汾阳而一丝悬缀之孤滇卒恃以无恐非胸中暇整未易了此而回视一时嚂口利机者如秋月被冻蝇索索待尽躁静之不同效乃如是邪功成晋爵司马忌者誉者公两听之夫乃知静之可以持变可以藏身亦可以御物矣公居里被接韦褐无倦色庇其宇下可防寒暑而公之子若孙申申抑抑又加饬焉公居家手一编虽臧获罕伺其喜愠而公之子若孙鱼鱼雅雅又加贲焉公居身囓蘗持氷始终无替而公之子若孙蹶蹶瞿瞿如弗及焉兹孰非述公之训而引之于无穷者耶绩着封疆名荷天宠金如粟马如羊人以此服公之赡者华沃者黧人以此信公之瘁今而后行将举数十年斵裂未尽之命脉需静者一日之休养而穷陬荒徼外举手加额者嵗嵗不知其几所谓夀其躬以夀天下固在斯与又不独我二人一时之私祝矣
　　代夀镜湖赵太翁八十序
　　造化全盛之气笃于一人而泄之为禄位名者复时积之而为夀其于夀秋实也而于禄位名犹春华也尝见桑枢茨櫩之下厐眉素髪者无心益算而登之有余更二三贵人百方导引假一长视而不可得此无他觊其秋实而并恋其春华其于兼之也不已难乎乃曰造化忌盈夫造化又何与焉故惟无意敛福者为福之所凑亦唯无意跻夀者为夀之所凝镜湖赵太翁者大中丞荩庵公宪副某公之尊人也中丞秉钺时于予后先相属而予适待罪闽中获与宪副公朝夕亲善立身居官皎然无二兹又将以其余泽我枌榆矣余无文未能阐翁一二窃幸尾两君有以习翁之概也平生温夷柔朴未尝有乘人之气与色弱冠工文有声将以发抒数世之欝抑而竟悭一第翁于穷达之际无纎防絓怀终其身燃藜吮藿泊如也蓄极而泄乃以有两公之今日而不观夫四时之变乎靡靡沓沓腻紫嫣红百物之灵巧亦极矣而吾以为非其候也候在于草解木脱氷凘雪浪之一时世之寄身艶阳者见其泄而防其所以蓄輙以之役其耳目移其性情不已惑乎翁廼缩腹菲躬质素无改抑所谓无意跻夀而夀自凝不必敛福而福来求者矣两君既位致通显并志虑奋拔谋画竒鸿所称救时之豪杰于是焉在而醖酿检柙懔懔不逾中人闻其之官奚子挟图书不满肩而其与乡人里塾羣而处也未尝有几防英露之色浮于顔面即诸子若孙亦靡不玉质和声鱼鱼雅雅又加毖焉兹孰非传翁之隐述翁之懿而引之于无穷者耶故有过其庭嶷如穆如蒿莱掩径门无杂賔者知其为翁之庐也窥其户恬如谧如伊吾乎其中而逰泳乎其外者知其为翁之居也接其人庄庄乎由由乎含馨饮酎者知其为翁之子若孙也是翁主蓄两君主泄而两君之泄也转复为蓄吾准以春秋花实之数而知翁之蓄无已其泄也益无穷矣且造物于翁又将有异数焉今天下敝极矣如行赤暑中烦暍就腊两公各出其心力破手为之而一禀之人情以酌其便稽之实效以考其成政如豨苓瓦砾一经防剂都成妙慧而向之枯腊待尽者透体洽肤真不啻冷风之习习矣是翁平日以不可知之徳善分锡诸子而两君且敛数十郡之欢踊歌祝扶首加额者以奉一人其为八十不亦宜乎夫如是则八十又乌足为翁夀焉
　　祭沈太老师文
　　呜呼瀛海古峰泖贮清孕灵毓异廼有殊徴扶祥抉否以光蹈履含徳之厚归于完轨方茂孔温如彼初暾凝熈不耀万厘来奔粉黼缙绅增华鼎胄得全全昌非公谁受蜩宣甲化鳯矫鸿鶱伫防舞绣讵有艾焉繄胡朗淑方贲皇国不殚厥猷遽厌嘉福呜呼哀哉木大根瞿山高基扶曾岐贞萋挺秀氷途振藻公车蜚英墨绶十未一偿载扩其后笃宗彛为山为牺广孝作忠为庙大祺飞而夹力应龙斯翼直节清声在其天域蠢斯浙人徼仁有隣惠借沄润相望殷沦云何不憖濊泽难究先后衮衣俨然在疚吁嗟乎天胡不少延畴为浙人而多不全缟衣饮气非特孔迩之失其天岂乏美禄美禄以续裁其尺岂乏宠章宠章叠煌不克重光太牢乍厄云与宅夜水琉璃南天卵色况我夫子时属具瞻将换清切以展明贤今来读礼谁作霖雨中外斗山徒虚倚毗某猥厠门下毎稔所钦报李无玉栽桃有隂更闻小酉惜字如金青缃夜襞手泽朝深先河后海快我式矜冠映朝簮门联驷驾开国承家益光而大知是达人堪慰长夜甘棠聿鲜庚桑未罢音徽虽邈典刑难谢呜呼天笃世经巨类是承我厐受之何寔不庚烦寃如茨皓灵若弭望空犹是鉴兹明水
　　代伯父祭华崧沈公文
　　呜呼藏山于泽藏舟于壑舎故趋新亦其常理乃至天有五福士有百行粹然以生翛然以往如公者嗟难得而屡矣而余独于此重有伤也维先人之于公也兄事之乃先人之背公而去也则不知其几易寒暑也显晦既而分岐心迹因之顿异斯亦缔交之通怀往来之大致矣而公独持此谊以终始提挈奬助意气如新此以知公之笃于先人无已时也维余早遘闵凶气息才属趋走盲迷谁适为主寔禀一二长者之诲以庶几无过今而发既种种矣顾家业平单筋驽缓惴惴焉惧无以娯先人于永夜不敢候见长者何意姻媾之命自公申之岂非他人昧之于平日者公不忘之于再世乎寂寞故交中求所为破胆如公者不可得矣呜呼出处者生人之大分死生者羣物之常期公之出也修途未半吏事赡举而推引年之谊一掷而返又何其洒然也视夫荏苒蹄轮伛偻金紫者固难以并论矣而如是以归如是以迄于瞑所谓倦鸟投枝俟之而已又何间焉自今以往凡平日所慷慨而欲担者给諌君行且尽述之以益励于不朽廼翂翂鸿羽诸嗣君又计日以几也自公诒谷其又奚憾于人世耶唯是兴言畴昔渺若山河冢上白杨已堪作柱所幸典型未坠见公如见先人而今已矣不自知其心之摧絶也灵而有知尚其一为髣髴也耶哀哉
　　祭朱侍御文【代】
　　呜呼半晷诂言旋作幽明之梦一樽防灔难招楚些之魂有人之情不胜恸矣矧夫于国为典型于人为怙恃颂徳者有余欢索瘢者无纎龃如我公之遗迹而去也维官邪之弗肃也久矣卑者呈身自固寄齿颊于他人其才者挟隼登墉争是非于门户盖无论为敢言为不敢言而于决择去壅卒无关焉今乃益念公之披也其官侍御也不啻其家事也凡所为大机宜大因革众所嗫嚅而未敢出者不惜破手为之而一本之醇正以笃其概参之严核以厉其气其去侍御也不啻其邮寄也枯兰丛菊几掩半生而公之色益腴公之神益邃盖自昔人所为沉湘吊沅未歌先噎者公考槃一室谧如也乃至乡之人乡之事有尽善者公欲言其不然而不忍也乡之人乡之事有未尽善者公欲言其然而不能也朝廷方以是重公冀收之于桑榆而公又往矣呜呼观神载形如车从马车脱马驰一时皆假苟些子未彻五毒七情逓为纒织至欲瞑不遽瞑而徘徊以休公之去也敝屣以遗之危襟以俟之防乎如春云之停空而秋潦之归壑也蜕骨龙不死我何与焉其学力之晶莹抑根因之夙植耶噫先人之并举于乡也味兼兰之馨情叶编钟之奏永言存没邈若山河公弗弃予小子而勉其所未逮申之以婚姻自今以往予有目安仰有耳安放其为悲惋难得而缕矣所可者公之精神如生眉宇公之事迹如翊尘寰维公有子鱼鱼雅雅固将尽展所欲为而一桢之王国夫孰非不朽之似续也呜呼公其奚悲尚飨
　　祭大叅王公文【代】
　　呜呼维公世徳布踪江左粉饰皇路昭宣帝则玉润珠骈葩连跗接世载不陨英声在兹孰绵厥绪公克之于畅风雷沈寥渊壑冬爱秋晖霞溶露薄剪冗披残铏刃待斵纳笔摄麾百城攸擢俗号怀塼于公寔便分衢让齿折讼推田春鹒具筥秋蟀鸣缣诏褒其美南曹是铨抉剔糠粃蠧政如扫粲若精良揠莠而导尽瘁寔难羣蜚何早公独怡怡弗替其初内署外藩冰素丝徳宿宵映春云晓敷江潭岭表氓獠户歌岂伊为霖澍其膏泽岂伊为陶暨其埏埴音徽空树徳望靡布吞不复宣溘矣迟暮噫昔先人邈焉夙抱埙箎合奏钟律均调丹墀踵武清道齐镳申以婚姻纒绵黼佩迹沦夷险心兼明晦犹具典型愿言无坠数箭视隂瑶笔不再呜呼本防不摇乃果敷荣源流不溢乃储甘清自公贻谷俭嵗寔登忠为福本信为顺桢兰陔叶籍吐致施英撷芳上国玉价珠声伸伸翊翊将笃而贞鸣呼尚飨
　　祭孙毋潘宜人文【代】
　　人世之福有五而迓之者莫不有道焉以既其终始当夫纂华袭吉外内休融累簮绶而世袆翟固众所艶为不易得而朝旭既升风雨奄至则又未尝不叹年运之流驶荣替之无常也譬青阳赴节骇緑纷红终不若筠桂之姿贞萋冬夏人与人殆自此逺矣夫人生长华族性兼淳茂推诚引爱寂然以和在贵不盈其节居贫克任其劬此其致福有本也相夫子综治中外身处膏脂不少私其缄箧迄于暮龄犹集家人辈手亲防绩此其操作有纪也生子也材固将尽展所欲为而壹贞之珉石其海外三珠树与此其慈训有方也板舆有待而夫人曾不少须其为悲惋可胜言耶呜呼人世已矣去者奚悲来者孰慕浮灂短曜不足寘怀知夫人之洒然于斯也唯是防之以振振翊翊不僣而不忒蜕之以绳绳蛰蛰磊落而英多固所为备五福而得以既其终始者也夫人真可以瞑矣自今以后凡先世所欝忱而未吐者诸嗣君行且尽述之以归烈于夫人则皆夫人不朽之遗余谊在犹子将拭目以俟焉故不欲与诸嗣君悲一时而更酧夫人以万年也呜呼尚飨
　　祭孙母潘宜人文【代】
　　呜呼止善呈祥延和集庆素魄晨流徳宿宵映诞膺母仪毓质惟静体袭兰椒神潜渊镜奉荣维约承慈以逊克赞夫子寔总其劬内署外藩身饵膏脂衣无重袭味絶甘臑持氷囓檗及尔无违君子不忒畴敢渝之爰及桑榆如福既备淑慎有加防勤靡坠灵明烱如形不为瘁虽有丝枲无弃菅蒯维子也材腾踔九衢将奋而伏以笃其储质文外炳言行中孚葩连跗接致用匪殊鸿慈待叩天不憖遗昭昭白云日浸以暆呜呼哀哉徳范空存音徽同布啼鴂先鸣苕华易暮母亦何心翩然去来瞻望弗及寔疚予怀维母有孙曰归余子濡苹奉膳与礼终始非母孰诒亦既觏止不谓永隔遽失其恃泪容无饰质言无私将笃而庆以劵异时灵而弗替庶其飨之
　　先大母沈太夫人行述
　　义渠艰阻备尝始得一遇视大母属纩之晨才及期耳诸生时竒穷不能办养敛已成进士穷无以异诸生秋冬间得仿依亲例假还故里因以躬纼畚之役盖尝整冠佩肃拜堂下襜帷黯黯莫覩髣髴旁观哽咽相视涕零而义渠怆然以悲更惕然有动也曰而不忆夫呱呱弱息趋走盲迷笑啼无主挈而置之怀内者何人乎月夕霜天哑轧声与伊吾相间防勤伺怠有一味之甘割而分之者何人乎尔时之情境奚似而不忆夫愁疾沉绵委顿牀蓐痒则摩之痛则抚之自茹以荼而饲孙以饴者何心乎见义渠蚤庠则冁然启齿遇小试髙等輙为开顔者又何心乎尔时之情境奚似而义渠殆如夜得明如呓得醒矣从前依依恋恋宛转膝前之欢趣皆先大母不忍言不能言之苦趣也今日即能言之而至心实行有出耳目外者似未能举其一二则将言其所以事曾大父大母者奉盥移茵晨昏即序宗党之所传以为仪者也既闻之矣则将言其所以事大父始终存殁者烱烱一线九原可质凡在亲知且叹且羡者如一日也既闻之矣则将言其所以持门户恤姻属者宁厚无薄宁寛无逼婢仆之长年者犹能缕缕也既闻之矣即以义渠晨夕之所謦咳二十余年之所记忆貌习之温如也谧如也黙坐一榻虽家人罕伺其喜愠而中有诚然者猝未可以他故夺又何其庄而懔也晩嵗喜聚诸孙于傍弄药争花未尝暂息则一顾而神怡腊日具觞环侍而侑食焉则再顾而神怡独于家门兴替之感不无黙黙关心见一善则亟为子若孙劝见一不善则黙为子若孙防往往述先世之苦行以作其勤又往往举他人之胜事以激其耻所为以诚求而不必以劳率者大率类此至家庭一切难言之隐凡所以维防之者周心密虑动出万全争其大而寛其细治其实而畧其文弛其外而持其内有非子若孙之所能窥者居平恒诵竺干书而不欲溺情于施舍曰吾不以佛故佞也性不侮闇室而未尝惑志于巫觋曰吾不以神道先也瞑之夕凡遐迩之讣至者无不感叹歔欷怅典型之已坠怨白日之浸暆斯其人何如者耶犹记辛酉秋义渠落第归维时风雨萧萧寒不可忍从父好言慰之大母凄然曰汝此日终在但未知老眼犹及见否伤乎哉今已矣期已相及而不能相待至丐报刘之一日邈如隔世祖之所以望孙孙之所効于祖者竟何如也抑闻之先人之所无而益之先人之所有而忘之子若孙均无所逭其罪兹所以报泉下而靡憾者则恃有不朽之言在
　　闵母臧夫人墓志铭
　　闵指薪伯仲于予为重表兄弟其母犹吾母也生同里闬姻联数叶母贤明仁孝诸大节以及言动举止诸细务予得而窃聼之有年矣殁后三载是为戊寅之冬指薪昆季将以明春奉夫人柩合窆于方伯公之墓因以其状来示嘱予一言志之予惟卑防无以传尊者宜辞迍邅失路之人笔墨頽索未足为逺近观美益宜辞然而知母之详者无如予则又谊不容辞谨就行畧所载合之闻且见者为志焉按夫人姓臧氏鸿胪寺序班心尭公女湖广左方伯闵纫弦公之元配也臧为雉城名家世垂壸范夫人端静明淑钟自天性五六嵗时口授内则女诫诸书輙能了其大意针纫组绣巧逾素习言笑坐起俨若成人姻党识者咸知为锦防文翟中人矣其毋即赠太子太保闵樱圃公女一日随母归宁毛太夫人见而爱之遂通两家之好以其季子委禽焉年十三执母氏防号泣尽哀跪拜成礼心尭公抚子女素慈平时寛于督训乃夫人自母防后言益加谨貌益加庄虽值月夕花晨从未窥阈外一步此其至性有过人者已而心尧公再娶于闵即今大叅公闵符娄姊也夫人事之如事其所生继母字之亦忘其非已出尤为亲知中所罕见云年十七归方伯公公尔时专治举子业性尤豪宕一切生产置弗问凡银钱出入门钥启闭悉委之夫人夫人蹶蹶瞿瞿夜以继日未尝有倦色情容以是大得太夫人懽心更能出酒脯佐读书之勤脱珥解周亲之急公繇是志意亦自奋拔无丝毫艰窘拂意之事絓其胸怀皆夫人力也癸卯公举于乡丁未成进士初除刑部主事夫人从之京邸恒劝公慎简刑狱无恃明敏之才以人命尝试公亦时为心动凡所谳决无不再四低徊澄神静察期于当情合律而止未尝輙以一时喜怒髙下其笔也以故终公任刑曹数年不知经其手定几何案后来讫无称寃者辛亥公以秩满出守汝宁夫人才抵任所立敕诸纲纪授以绳约内外整截门禁肃然嵗时餽遗之牍公必一一持示夫人夫人劝弗受公乃喜曰吾今得一意修洁无复以温饱璅谈凂我耳乱我心曲矣防太夫人病背疽信至公与夫人忧皇废寝食劝公乞身归省太夫人闻而弗许遂不果行夫人黙祷防吁愿以身代者数四形神为顇既闻太夫人平愈胜常而后释然喜也乙卯公迁南韶宪副庚申再转中州大叅宦迹所至善政屡闻循声日茂岂唯公才诚兼至盖亦有相之者焉维时岭南水势暴涨倾颓弥望流殣载路公见之夫人从旁祝之曰人漂摇而若且安处乎人荡析而若且保聚乎因之庀材鸠工扶伤吊死公部署不遗余力荷其生全者几万家矣比任中州时间谍甚亟檄勤王者数至僚友无敢肩者公任之夫人从旁促之曰受若职而不图致若身乎食若禄而不圗分若忧乎因之简乃士卒峙乃糗粮公部署不遗余力匝月而诸事就绪人人鼓敌忾矣嵗辛酉举监司堪治兵者朝廷以边才目公敕备昌平防敌入广宁沿途风鹤公驻节徳州踌躇未行夫人谓曰君平日遇大事輙斩斩能断兹所以左右顾者知为母老在堂乱方寸耳今以后凡姑之事我愿殚心力任之陵寝重地君弟星驰料理公尔忘私可也公闻而叹曰吾今乃可矢志靡盬幸免将母分忧矣遂单骑而北夫人率子女南旋晨夕祗事太夫人一七一脔必亲调以进伺声察色未尝离左右即所称三日新妇何以加焉癸亥之春公迁湖广右藩便道归里而太夫人已病公与夫人卧不贴席衣不解带者浃月病竟不起防臧心尧公亦以是嵗终于家夫人连遭两防摧毁逾节几于骨见衣表矣丙寅服阕公仍补楚辖夫人偕行偶食湘江鱼族停筯不举者移时曰此昨太夫人所嗜也曩时每遇四方难致之物千里缄寄十数年如一日今可得乎与公然者久之已已公患痰隔之症医药防效祈赛不灵夫人计无复之刲股以进者三卒无一验岂修短有命彼苍漠漠固无从邀其响答耶所难者荒迷失次中犹不欲以地方赙赠旧例抺公氷檗素心日夜望长公次公至即促装扶榇登舟曰未亡人安用是长物为其以伤吾泉下志也自是居家忽忽不怡虽嵗时伏臈子媳盈前眉际仍带惨悴之色经年未尝为见齿唯于沈倩苍屿公报捷南宫时抚女背冁然一笑再于季嗣同生登贤书时对亲族贺者笑语致谢而已丙子五月遘疾危笃弥留之际亲属环守牀次悲泪相向夫人了无怖容呼女婢掖起更衣念佛数声而逝其去来洒然情尘不染一似夙具根因者然非托迹空门者所能彷佛其万一也夫人生于万厯丁丑六月初一日没于崇祯丙子五月二十日享年六十去初度设之辰仅十日耳长子燧郡庠生娶陈氏次臯太学生娶姚氏次肃癸酉举人娶胡氏继陈氏再继孙氏女五人孙四人孙女二人嫁娶皆闻人望族详载诸子状中予乃综夫人之始终而论之大率其事姑也色养多于趋承其相夫也静好多于庄敬其课子教妇也慈顔多于正色其恤婣睦族也摰意多于靡文里中以此称全徳焉今一门之内敦诗説礼孝友淳笃衍后日无穷之绪绳绳未艾呜呼孰贻之哉若沾沾以见在科名方来福泽为足以瞑夫人则亦浅之乎视夫人矣爰作铭曰
　　天降岳伯为国寳臣辰彼硕女令徳来嫔从宦四方随地施仁鸡鸣交警励志松筠称妇三纪汤必亲四膺宠綍退让逡廵晩乃事佛割爱离尘脱然蜕去宛证宿因何以贻后一脉振振何以事往同返天真宫斯閟神理未沦川移谷徙视此贞珉
　　几山阁诗草引
　　丁卯之春予有事荆邸借憇几山阁中覩其位置花石楚然雅洁为之霁目恬心少却尘涴因检其壁间题咏之什彼倡此赓应接不暇徴其人则皆樊山之宗英也已而获交素先生玉色和声霏映四坐翊翊恂恂视韦褐又加毖焉闻素平居泊然无它嗜好意之所之目之所涉口之所拈皆诗趣也甚而家人防集之地友朋歌舞之塲皆诗课也以至江山之眺聼花月之流连世态之堪笑堪悲风物之或明或晦皆诗意也今其诗具在受而读之清不至癯华不至缛大都擅温李之情而振以王孟之骨虽未及尽披其藏譬尝鼎一脔至味自出予因而感情才之受锢于世系不少也自昔兰陵邺下作者如林几夺寒士之席至今艶为帝胄中一段佳话即才江长吉辈犹称唐诸王孙孰云芝草无根醴泉无源我国家醖酿培溉非一日矣将必有挟其质以经世耀其文以名世如所称兰陵邺下者特雕虫伎耳自此乎逺矣予盖以素先生之人之诗知之以樊山诸名彦之人之诗知之也
　　一经堂小题义引
　　司空表圣之言曰自知非诗诗未为竒语典而防防此可与文通者也推小题义者首巢窟亚饭等篇忆童而习之摆落无地人爱其死者不爱其活者酸唇腐颊称肉量骨士维鱼矣又何言哉人非孔墨未能嶷然格外全盛之气注射少年凡所对遇防灔眉眼排荡心魂苦不可忍擘筠鬭纸十未领其二三恨光景时时逸去不受囚鏁烦寃辛切当何似也稽诸色态随想不同阁雨轻隂穿窗落日莺痁语怯蝶寐魂移缩翠拖红零钿败靥丛散羁愁颤春闺悄悄瞠瞠霏霏瑟瑟陷朱公之泪荆聂无肠惨玉姊之魂荀郎寡韵遮槿艶于青燐辗春阳于午院瘖者能口跛者能走稚者能雅韵者能丑自昔才人亦各媚其意耳将不畏天罸耶顷余客溪上遇自兴最蚤因获交于子鹏调甫幽悱冷艶中置忘归咿哑相向韵停落月每一题率尔而止条理香泽匹配匀冶摩诘之澹也长吉之妩也昌黎之狞也三人自诡其中分而踞之曾无沗于先辈亦迟媚于骚人拭粉涂笺留香守蠧苔隂低午光霏书带之傍砚水防澌韵雅金罍之侧如过黄陵祠下艶魄单飞置向商山馆中清歌细曳
　　删补文致小引
　　虎林刘越石撮其文之轻匀细丽笔手俱妍者贻诸同好题曰文致余从枕上读之如嫩苞初蕚光翠欲浮稍为剪其陈者并汰其韵味之短率者随意中所及次第诠之时增饰焉而余因有慨于数十年来诗文进退之变也嘉隆以前人尊一经未曾眼百氏书如奸声伪色噤不敢道后乃稍稍知习风雅而一时悸心艳魄之语犹逊谢弗居迩者剞劂日繁见闻滋广佻而元史而宋靡而六朝中晩诸家以暨地志山经隂符律种种石室之藏靡不妙析幽防并标灵异而向之噤不敢出者悉挟为故物且蠲为賸説矣其甚者出之以险激而薄劣不振者文之以天斜风气所侵挠夺功令吾见元和防昌之体与啼妆义髻并煽一时而唐之为唐何如也然则是编也不廼附之俑乎盖予倦逰医部百虑都捐读书不求甚解抑所谓笑防言鲭足添腹笥差不败人意耳
　　古心庵募缘疏
　　尝见十室之内不废精蓝数钱之施足称檀越外书所谓防契神交内典则为善友知识而且寘庵舍宅以尼代僧无亦念识尘所结女人之嗔爱特深根性为昭闺閤之机縁较捷举其末以接乎本花不着身造其质而先以文风自行水揆厥防奥难得而详广殖福因差能为喻吾里古心庵之縁起陈氏以防通着迹神寄有无之间莲师以真实阐宗志超生灭之界晨灯夜梵如唤渇梦之醒月粲花明莫系逝驹之影廹兹缨鏁如在樊笼敢借清凉之规暂豁无明之障千楹未见其少数椽孰云其多固将聼钟声而致敬寻香馥以生心覩尊仪而洵仰摛灋轴而忘疲者也凡我有情共兹慈惋勺水盂饭悟香色之顿殊一锾半铢识寳光之未坠所谓刹那之善逐此而生水滴防功渐盈大器是在仁贤心朂之耳
　　募建圆证寺佛阁疏
　　凡世间有为之相一切偷心任运不得自晨至夕牵率未休而学道人亦复有竹木薪水之苦盂鉢之劳愿与檀越助发慈惋大慧有言不许起心管带起心则病矣管带固不以为病也譬一身终日与人对面餔啜谐笑位置宛然所谓吃饭着衣何曾有些子干碍耶精进者自得之我湖近质而悭于縁以故兰若棊置不甚伟观而亦少曼鬟麴生之秽至乃清净僻寂无逾圎证坐其中居然有伊人一方之想也近智岩为某上人高足澄心密行砺以芒刃堂中条件如昔时而加毖焉幡动交芦鸦啼海梵真足披晓梦而浥恒沙世所艶千偈澜翻者犹玉曜而瓦质也靓供之所楹庑取次不支搜其蠧蚀裒以新材可成一阁展心论于未晦驻槿艳而长明此举殆如瑞矣费不甚广而片椽寸瓦皆上人之愿力为之出世人自少不得此种管带独思吾人流浪多识中蕙死兰枯腰鎌何有丝丝相掉只在底处耳盂饭勺水众生各有縁凑而大士独无交渉乎语曰中流失船一壶千金是可念也夫
　　题寂观上人册
　　自宗教二分而后之演其説者各防其门户以为依皈所谓传也夫传字不传义传声不传音千万人中如将有意乎道者焉若方诸挹水于月觅所为自体不可得则固已传之久矣丛林之有住持象教兴废实因之世仅以军持水田相付者古所云粥饭僧其无足异若弁之圎证寺风焰相摧寳池欲裂夷于茒杞者盖百余年三上人固从三祖五祖山气脉而来者徘徊瞻礼正如十指烧残连心惋痛出其精勤之力一时人士始知有所谓宗门者上人殆所称三孝子矣乃至戒具肃供顿清饶似难其选后延觐西为主持而堂中支应日繁四方邮寄者各厌所欲而去寻常饭器香色顿殊委落旃林雯华霏结此岂一广长舌所能施也继觐西而拄锡者今为寂上人固以阐性相之宗伸讃唱之义于是焉在不必证为某师某弟子也波痕月影指防皆真宁复可谱之而传耶彼以门庭树帜者则世之所为衣鉢已矣但澄心独了者率厌苦世相离种种常住之我而更思一清净洒脱之处何其滞也上人其亦有感于诸开士之愿教乘之兴衰勉事此一段因縁已
　　杨贞复评释楞严经防
　　自像教东流一时旁行之书几徧方内数传后灯分别若不可诘而理絶根寻本来无二盖人人知有楞严矣苐以河汉之言契妙明之防往往难得而详贞复先生以再来人衍出世谛其于楞严圎觉等经悉受诸家诠释而畧为删润字规句范文理晓然所谓以眼施人此其一斑也夫禅恱之味余何敢深言而一禀之先生以庶几不谬则余所多幸也若夫见性者共其髙深栖情者猎其藻蔚政如迹有短长随人心念观者当自得之耳
　　代作吕氏春秋防
　　周之季以言竖不朽者亡虑数十百家而吕氏特着吕氏一贾人子而能出竒赢之绪业与管商诸人分踞千秋之席非唯狡狯使然抑其理与其辞信足观也渭南以一代妙手晤作者于千载之上焕若披面而吕氏之精神始出但讹沓相仍朱黄失序讐检之下良用缺然偶从诸大父遗簏中窥其所藏吕氏删本得受而读之盖将萃诸子之长以偹一家言而未获既其志兹犹鼎之一脔也夫前人所无弗敢益前人所有弗敢掩凡以述其意而止以是广之四方也其可乎谨防












　　凌忠介集巻六
