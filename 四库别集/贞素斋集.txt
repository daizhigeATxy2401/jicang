　　钦定四库全书　　　　　集部五
　　贞素斋集　　　　　　　别集类四【元】
　　提要
　　【臣】等谨按贞素斋集八卷又北庄遗稿一卷元舒頔撰頔字道原绩溪人至元丁丑江东宪使辟为贵池教谕秩满调丹徒至正庚寅转台州路儒学正以道梗不赴归隠山中明兴屡召不出名所居曰贞素斋着自守之志也所着有古淡稿华阳集今皆不传此本乃嘉靖中其曽孙旭元孙孔昭等所辑绩溪知县遂宁赵春所刋其文章颇有法律诗则纵横排宕不尚纎巧织组之习七言古体尤为擅塲卷首有頔自序及自作小传均以陶潜自比而其文乃多颂明功徳盖元纲失驭海水羣飞有徳者兴人归天与原无所容其怨尤特遗老孤臣义存故主自抱其区区之志耳頔不忘旧国之恩为出处之正不掩新朝之美亦是非之公固未可与剧秦美新一例而论矣附録一卷载俞希鲁唐仲实等所作铭记数篇北庄遗稿一卷则頔弟逺逊遗诗亦孔昭等所采入今并仍其旧録之焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　　【臣】　陆　费　墀








　　贞素斋集序
　　予早嵗浪逰湖海间所作益多求其合于体者盖寡因其寡而尝致极思焉自壬辰防变家藏谱画书籍与所作旧藳荡然无遗虽居离乱中艰难险阻千情万状独于诗未尝忘情复盈数帙自题曰古澹华阳藳贞素斋文集不过纪其所厯所见为异时话柄四五年间妖孽未除兵革未息出处未宁东奔西窜又复零落当饥寒鬰悒不堪于懐发而哀怨愤切之语闗于民风系于世事槩见于辞虽无匡救之直而忠爱之意惓惓然一饭不忘然则三百篇不作则治乱风刺之义不几于息乎予之所作虽未合于体契于道或者有阙于时设未尽善尚俟夫后之知音者订正云洪武辛亥冬十月六日华阳逸者舒頔道原甫序



　　贞素斋集自传
　　华阳山中有一老翁年逾七十浩须烱瞳自号贞素先生性直率守信不阿亦无骄矜之色王公大人见之坦如也喜为文章人求记述则欣然援笔未尝以事辞称人之善必本于父兄师友又喜咏歌或古风长律取意而足不蹈袭不求竒务在理胜三为教官遭时抢攘遂退处教授私塾所居曰贞素斋斋之前植花木数本四时红白相继环以湘竹良辰美景邀亲朋叙谈话有酒酌数行不强人不过饮蔬殽随所有陶陶然油油然不计家之有无素性如此风清昼闲或篆隶数章意与笔悟则快然自得虽不逮斯繇然时人亦莫之解步星者云当及渭叟自谓死生有命岂敢必其説富贵非吾愿靖节翁与予异世而同志者賛曰
　　无拔俗才无轶世志为乡里所耻守贫乐道靡骄靡傲惟古则是蹈田不及顷荒顿大半欲与富室等何不量之甚耶嗟呼诗书之泽至于五传子孙贤愚一付于天儒衣儒冠将不继乎先予于是有憾焉















　　钦定四库全书
　　贞素斋集卷一
　　元　舒頔　撰
　　记
　　大鄣山记
　　浙水出大鄣山见诸郡志其山高数百丈石如壁立横截溪洞间深邃不可测去邑五十里东接唐昌出天目山南逾歙度陆衍远陂陀会于钱唐其源葢出于兹予生五十有二年因避地歴览兹山之胜西南由大塘上甘桃岭行数里﨑岖确硌周百丈岩前曰屏风岩两岩对峙如相尔汝然傍曰云洞岩之下曰葫芦潭其状惟肖上曰龙潭皆深不可测中有鱼龙居焉复去数里皆苍岩翠壁云林雾峤大石如削凿穷度足架独木为桥名曰险桥匍匐而往临深跨絶过者股栗莫敢下视稍弗谨致殒厥命度四十二湾攀藤萝跨石磴曲折纡廻若断若续若见若隐高若升云下若入阱其寛可以容车其窄可以立足前曰隌坑林木蓊郁石若屋覆行休息其下虽盛暑可以衣重褐又度一岭曰瓦窑上胡子坑观龙门泉喷噀不絶雨旸致洪纎焉山之南曰湖田相去五七里广数百亩皆平衍无石一庵居有髪僧仰四方布施有田出芦可以为帘田之阴产菅草可以为席人皆赖以资生曰白鹤池清泚可爱由胡子坑寻源而上又三四里巨石横涧嵌立茶炉药研丹井其上皆天成自然非人力所致旁有弈棋石方平卓立未知刘商軰曾着手否又去数里曰平墓四山开辟一望豁然岂料穷谷中坦夷如许墓曰天子世俗相传藐不可考岩曰通判亦不知何代人曰双峯诸山之最高者地理家谓之山祖犹言发骨处曰上邯地稍亢旷居者断竹引泉弗劳汲绠上鄣之外曰爆竹坑松篁间植茅舍棊布迤五七里自西山出大岭北通石痕村岭之长里之计十五其地多寒虽盛夏无蚊蝇阴云则雨民居其间无良田美池种茶艺粟采药椎蕨以遂其生无五味以戕其寿无声色以贼其性风俗淳朴率皆八九十岁人嗟乎昔闻鄣山之胜拟欲一往而不可得兹因避地获遂所怀惜不得畅情纵览其间搜罗逺代名人仙子胜迹以纪其实又不得从容与其父老诉我罹乱之苦虽或观其大概终莫能畅然于怀民之生也天下治无狱讼之忧天下乱无干戈之扰樵山引泉煮山中所有以全其天以终其年如斯而已迨乎时平兵息尚可擕友读书其间以娱老境山中猿鹤毋曰生客
　　游石照记
　　绩溪之东涉湍濑逾陂陀山行五六里巨石嵌立崖谷间巉然而高莹然而明光洞然鉴人毛髪为一邑胜槩骚客逸士慕竒尚寂不惮跋涉资以游观者必于是即焉山廻路转荆榛翳如﨑岖硌确苔藓积如藤萝交络涧泉涓如真下一亭少憩行客抵北行数十步老屋数椽峰峦夹耸午不见日兰若以石照院得名良有以也世传自李唐来已有之二三衲子居其中逺尘俗处荒僻林木蓊蔚禽语相答如闻钧天之音非性空悟寂超然物外不能一朝居也住持曰悟心原颇聪明事修饰不茹荤酒稍稍异众类恒产虽不多困于征徭时春雨稍霁予与客徘徊其上因顾而嘅曰自有天地即有此石光明莹洁妍媸必鉴类性空欤幽深閴絶尘俗不染类悟寂欤俾飡粥趺坐存想其所以为石所以光明者何一旦豁然了悟澂澈夲源向之积翳亦稍辟矣原夫至顽者石犹明明烛物吾心匪石本来之光明未昧奚为而弗若慎思笃行则三乘地位一指防可到斯理具在岂石能照我吾心亦能照石悟乃弗答俄而天风泠然声振万壑芒芴若幻化而升寥廓也
　　绿照亭记
　　忠烈庙既成乃具牲享神人协和以燕以乐酒半唐侯彦昭欣然谓众曰闻昔有亭曰绿照俯临大溪凡游观者咸于是憩士大夫之来或燕饮咏歌其上观山川之雄景物之胜亦兴起而乐焉兹妙庭适成斯亭不可不构功亏一篑奚以美称众曰诺不日而亭告成梁栋榱桷朴坚是尚弗侈弗隘于观游也始称于是复置酒其上以酬其工惟时东皇谢事节届麦秋时雨乍霁旭日曈曈嘉木菀茂翠阴拂檐环流湛深虚潭碧澄羣山隐约于几席之外万緑移照于尊罍之间黄鸟交交游鱼队队令人意绪翛然心与景会物我两忘若飞仙之游浮丘也迨其夕阳坠晚烟起渔歌樵唱互答失响丹青满目焕然天成彷佛王维之寓辋川也于是众复执爵谢曰庙与亭苟完矣非侯之力不如是之壮观也神其贶之侯曰不然非予之助诸公相与扶持之力神明黙相惟多今四方息兵革之声朝廷无事幸得与诸公优游而乐于此亭者圣天子之赐也或曰水可以鉴形不能鉴人之心侯心如水清澈不挠物至无遁妍媸毕照然则治民之暇又能事神以成厥功亦政之善也夫他日立大功为国家梁栋以福天下民思慕不忘亦将如神之百千世而悠久也侯掀髯一笑曰毋子期子姑去迂老舒頔获陪斯燕庆其事功之成乃为之歌曰登源之东神明之宫溪环清流不激不冲新亭翼翼庇于椅桐参天蔽日苍翠重重昔扁绿照今成厥功我侯所创兮靡有他址不可废兮飞甍峩峩骚人墨客兮来游来歌长篇短调兮若奏云和鱼川泳而鸟云飞兮清阴婆娑前村烟雨兮樵笠渔蓑青黄接亩兮高下麦禾政化所及兮于理则那声诸诗兮纪侯来过勒丰碑兮永矢弗磨
　　五松亭记
　　云台观旧在邑西地陋屋老羽流仅二三人道士王虚中忧其居陋其徒与教寖防施吾家秀野之隙地而栖焉先山门城门之西创亭一间去华就易以除风雨以憩游观亭之前有松五本亭亭若葢列坐十余人因以五松扁纳防嵝于几席俯阛□于目睫凡朔望邑僚吏祝圣人寿必于是焉至坐五松之下绿阴满牀凉飔洒面心怡神旷若登瀛洲而跨圃及其清声□飒毛髪竦立若风雨乍至而起乎无涯俄焉叠韵接响冯凌太虚又若游云霄而听钧天之乐迨夫雨晴云敛蛟龙蟠而鳞甲近郁郁苍苍可观可爱或围棊或煮茗逰乎方外而澹乎世味此乐未易与俗人道也夫松非异木也林麓山谷岩壑之间樵牧以伤其生牛羊以残其蘖未若兹植日接乎清虚之士时听乎钟磬之音岂非松之遭与嗟乎向之所谓防今则众且阐矣向之陋与老今则胜而奂然矣余尝慕老氏教而未探其窍以观其妙孰能服松华咀松苓乘元气而上升保精气以延脩龄吾将与为徒虚中曰然遂书之
　　一清堂记
　　太清天地之元气絪絪缊缊浑浑纶纶周流穹壤间无一息停者其惟元气乎其扶舆绚丽湛然者未始不清及其晦冥变化则有时而浊矣绩歙唐之华阳镇鄣水出其东入淛江潴于海其清之元乎前江淮知府理侯当艰危之际出处未尝闗于心来宰吾邑民朴而事不繁官安而吏多暇下车初辟草莽去瓦砾防孤闵幼政明弊革不数月间百废具举明年筑堂于寓舍之隙为燕息之所扁曰一清将如水之源乎将体天地之自然者乎侯高昌人也聪明刚果识见超卓竒勲懋德不可指计仕于南国歴年多于世事靡不通晓见世人之汨泥扬波者众惧辱于已乃弃大府而僻壤是依洁身治事若甚宜之时方劳鞍马于矢石疲甲兵于战争而侯扁堂曰清节而侯之心可见矣居官而守此则身可保矣以之治国则天下可保矣或曰黄河清天下太平予耄恐弗及也昔者伯夷耻食周粟死于首阳孔子称之而孟氏仅许以清陈文子洁身去乱然未见其心果见义理之当然而无所累夫子亦以清许之然则君子言行之际不可不慎及其风晨月夕洞开八牕则乾坤之气清与我为一体青青蒲畦间植花木则眼底之清意具物之中又与自家意思何异若夫投壶咏歌赋诗饮酒则有賔客之清语存焉侯愕然曰予之所扁意有所在子之所论包天地万物善则善矣而犹未也复有所思乎予矍然曰源清则流清今侯之心清政清惟兾元气之清耳源苟浑浑流将焉救侯笑而不答是为记
　　无名斋记
　　葢闻老氏之道有物有名有名后天而立无名先天而生予生有名之后泝探无名之先不亦难乎然黙而思之竟不知无名何物也若以物论之则物于物非无名也近于不生不化之説矣若以无物论之则曰虚曰无亦非也近于荒唐不根之论矣葢无名者不可以浅近而窥不可以粗俗而度是葢无声无臭类乎有声有臭矣无象无形超于有象有形矣先于天地而不为久长于上古而不为老老氏曰有物混成先天地生佛氏因之曰有物先天地无形本寂寥能为万象主不逐四时凋二氏又将无名以物言之可乎吁无名之义大矣哉一字以蔽之曰道而已矣今吾友戴公仲德以无名斋扁之葢有得于是欤公之生禀山川之秀而钟一气之妙能存心养性不为物欲所诱不以利禄动心其有得于自然之妙与故曰无名者道也予将因是以记之
　　谦斋记
　　晚进之士知学之可以立身识时务不苟进甘澹泊不为私欲动非有卓然之见其孰能如是乎市东黄克敬氏年富才赡与其兄克明弟克文孜孜矻矻日与讲肄窥其涯涘将升堂而入室讲肄之所以谦斋掲卑以自牧之意蔼然可见易曰地中有山谦君子以裒多益寡夫易四圣人之全书六十四卦谦六爻俱吉以一阳处五阴之中阳防阴盛一刚不能制羣柔非谦其何以处之虽然君子有是德始虽卑而终益尊始虽晦而终益明故曰有终此谦之象也然则谦乃君子之盛德与顔闵之侃侃訚訚夫子之申申夭夭其亦谦之意欤汉张良遇老人于道履坠圮命进履良进履老人以足受之曰孺子可教凡三遇出书一编曰后十三年见我济北谷城下黄石即我也良之谦乃尔所以成汉之大功周之时魏子击遇田子方于道下车伏谒不为礼子击曰富贵骄人乎贫贱者骄人乎子方曰贫贱者骄人尔富贵安敢骄人国君而骄人则失其国大夫而骄人则失其家夫士贫贱言不用则行不合则纳履而去安往而不遇贫贱哉斯言也绐子击而深让之惜犹未悟噫宁不知子方父执欤师欤倨不为礼理之当欤以师弟子言之亦不为过由是论之子击之问非礼也然则二子之遇不遇在谦不谦之间耳克敬宜审之矧于四圣人之书加之以涵泳进之以德业融防贯通于进复动静悔吝吉凶机防易简莫不洞然于心胸矣余嘉其识时务知进学而不淆于俗故遂记之
　　蔓青楼记
　　昔任昉称新安大好山水然山水莫胜于婺源予闻凤游山去婺源八九十里山水为尤胜夙尝慕焉惜无事不得一造其间以偿所愿邑校方君彦黙谓予曰子知夫凤游山之胜讵知夫世家因胜而居者曰汪氏端慤达于变好文而守礼人品不凡賔朋过从馈饷饯赆之礼日不絶子弟耕读彬彬然守家法不为绮靡所敓当兵戈扰攘之际里中犷狠纠戈叛者蠭起苍头杀主恶少杀人掠财蓄燬室庐斁纲纪恬不为怪惟汪氏素以仁义服人而人亦莫敢以凶暴犯葢平昔以善及人小大赖以安卒保守以免祸者汪之力也大军至主将命部领乡义一时号曰总管附马子敬王公时领兵镇婺源甚宠爱之兵日以消时日以宁汪退乃处于山之阳择胜筑楼轩牕豁如焚香读书葱菁蔼如平挹朝紫逺分夕翠蔚蔚巗岫浮浮爽气若造化者摄竒伟排怪特献于兹楼也因题曰蔓菁夫蔓训滋也延也言山色若黛绿然滋蔓延绕绵亘不絶以助兹楼之胜也汪氏世居其中子孙歴千百世亦犹此山云耳夫然后仁以居之义以行之礼以成之信以守之庶斯楼之胜与山俱也任公之称岂欺我哉彦黙曰然遂书以遗之俾归而镵诸石汪氏名防字彦温叔伯父恭前朝尝为甘肃柔逺州廵检云
　　秀岩云逸记
　　翚山之北有隐君子曰秀岩长身瘦竦雅操厉行昻昻若野鹤然年逾七袠如五六十人业神农术药病疾济夭死贫富不以利贿较抱疾者日踵门相接辨色察脉曰某病可治某病不可治越日数一一如其言信乎医之良者与家虽贫汛扫一室异夫厚积者之为至于适夫趣者细蒲香草佳菊矮桃摄夫生者黄精白术椒实芎防葳防交加婀娜庭槛以造物者为引年之资翛然物外不以得丧累其心见者咸以为神仙之居自号曰秀岩云逸寓物适情表夫隐居之意以自乐耳夫云动也岩静也合动静之机以处肥遯何适不可况乃翚山峙其阳吴山背其阴峯峦攒列苍翠万状门枕清流云叠逺岫接于耳者潺潺然浮于目者霭霭然林影绚緑天光湛碧献竒纳秀飞动几席不可悉名于斯时也炉篆腾茶烟息怡神养性黙坐忘虑不知天地之寓我我之寓天地也嗟夫闲居自适者乐天知命者也守志厉行者仁人君子之盛德也知疾病死生者医师之良也不为浊世所汨者超世拔俗之士也子尝敬慕焉后汉韩伯休药不二价恒惧人知忽一女子呼姓名辄遯去秀岩翁居翚山之阴不入城市以逸自处遯世以终其身抑亦伯休之徒与予故乐道而记之翁姓汪名询字子文先世为儒家
　　交山记
　　壬子秋七月余偕弟士谦过旌川拜扫祖陇毕访吕君养中于邑庠假榻西斋挑灯夜话议论古今人物得失若烛照数计然情甚欢洽出示交山诗卷甚富一时名公卿题咏甚壮丽且曰予世居上泾交山金鳌峙其北黄山拱其左岩峦拱揖烟霏吐吞态度万千若交契有情者因掲以自号况某托交于先生且久愿丐一语幸毋吝予闻上泾吕氏自昔故家族大而支蕃于兹有年矣子以交山号宁无意乎将薄世俗之交漓而与山交乎将山交颈接吻而有情爱乎抑谓世居兹山思祖宗之德泽而不忘乎将慕两山若尔汝而妩媚乎将弃置遗俗不与汚浊混乎意子心有所悟趣有所得而然乎苟非契合则山自山子自子矣奚斯焉取今曰子非兹山不交山非吾子不友然则交山之胜子殆独擅欤抗尘走俗者将不获容迹于其间矣言未既有客闯门难予曰交山隐者之号将非与山为徒殆唾利禄絶事功与鹿豕游与木石为偶者乎予曰不然养中既达主邑頖秀育英才歴有成效亦期大用于世岂胶于文山者哉诗不云乎高山仰止景行行止又曰维桑与梓必恭敬止养中为近之子之言何其固耶客不答一笑而去遂书以为交山记
　　聚贤亭记
　　陈氏之居独马村不知其几世矣村之东西两水合流下注于溪环居左右皆陈姓贫富虽不侔无异姓居好事者跨合流构亭一楹浑坚朴素广丈余袤如之掲以聚贤亦髙山仰止景行行止之意长至后三日适余过子周隐居家羣俊秀或集于亭子周属予文或者曰以太丘拟之余曰未也夫贤者有才德之称出类拔萃之谓顔子孟子大贤也汉之司马迁相如扬雄班固刘向刘歆之属唐之韩昌黎栁仪曹李观元结皮日休舒元舆之徒宋之盛有周濓溪邵康节张南轩横渠河南二程及我乡文公先生皆以贤称古之人无大过人者仁义存于心道德蕴诸身动静出处有仪有则此所以为贤今人所不及也若夫游焉谈诗书礼乐孝悌忠信化漓为淳斯善矣息焉咏歌情性讲明修身齐家以至爱亲敬长及乎治平之道尤善矣其或杂坐餔餟燕酣是图无稽之谈不急之察里巷郑衞之音纵心悦耳自谓快意君子无取焉司马公云不乘驷马车不复过此桥厥后名誉益着果如其言贤乎哉传曰君子贤其贤而亲其亲又曰见贤思齐焉登斯亭者其亦不思乎子周与予忝姻好敬以是复羣俊秀苟不忘其先志司马之志心先哲之心黾勉自进超超乎出类拔萃人皆曰独陈多贤乎其庶几乎迂老目击盛族五世故不以颂而以规
　　适安堂记
　　昔任昉称新安大好山水其巗岫之特异泉石之幽竒而吾绩为尤最邑之北重冈叠阜逶迤蜿蜒窈窕深防恍若盘谷支分□蝼曰五更岭依山负郭林木蔚秀絶喧嚣逺尘俗吾家世有其居壬寅兵戈蠭起室庐刼尽遂寓山北别墅越一十有五年丙辰歳季弟逊构数椽于故址以蔽风雨不华不饰名其堂曰适安余未知其所以安也将建立事功措诸社稷如磐石乎将同流摸棱兾幸免于世位之危乎将栖迟偃仰乐其四体而已乎然则堂之名取诸韩赠李愿文则其安可知矣若夫拄笏看山开窻邀月足以娱其朝夕耕而获樵而且牧图史琴磬森罗左右客至觞咏谈论今古言不及功利其余勉耕读之功明静定之义得之于心则其安又可知矣嗟乎愿之言不遇时者之事也起居无时身则安矣苟不遇之则闷郁抑热其中心颠危展转于寤寐虽山林逺遁亦恶能目为安是安其身不若安其心也昔禹之治水履于山乘橇于泥手足胼胝过其门不暇以入若心法之传则察之守之复危于安其不安其身而有以安其心也较然矣韩子之告愿不及乎此余与逊言重天伦也岂敢槩以事功望人哉遇焉不遇焉无适而不自安余将以之相期于吾弟也于是乎书
　　野航记
　　航之与舟大小殊制其所以济川致远则一帆以丽乎樯横其御风也柁以辖乎轴制其旋波也钉以附掣所以镇浮也楼以望逺所以防奸也防以捍涛篷以覆雨欲其坚固而缜密也艣以荡之防以维之进止在我也若篙桨师慎择乃任则在乎子矣于以实万斛于以浮大江风涛汹涌此身安然若坐密室曹从善氏以野航号将蓄其具而置诸寛闲之野寂寞之濵乎将翛然遗世独立将飘然湖海如鸱夷子乎将鄙薄斯世避尘氛汚浊乎不然奚夐絶若是亦将友烟波钓徒乎唐杜陵客成都依严武筑草堂浣花潭上题南隣诗云春水才深四五尺野航恰受两三人遇物适情陶写一时所见尔年华益茂词辨博洽游歴南北第恐斯航将乆靡于山中矣嗟乎君子者济世之航盍思而勉之
　　仁知堂记
　　仁知堂者甥冯枢居之堂也祖居冯村临孔道而脩竹华栋残于寇兵垂二十年迁于杨村去祖居十余里新构数椽方池嵌前活水防防流不絶四山环绕林木郁茂居者三二家有似盘谷或曰似王官谷类隐者之所居予尝造其所爱其山水幽僻题曰仁知枢乃请文于予若夫丽日迟迟微风扇和嫩緑娇红耀岩谷虽王维韦偃复生不易着笔及其凉炎凄凄天高气肃万物敛华俗子远迹黄冠野衲絶交于斯时也临清池可以观游鱼坐竒石可以对棊奕况膏腴鳞次近接目睫名花佳果第列左右逍遥徜徉足以自乐枢之曽大父曰贞卿以医鸣于时其父仁伯壻予女弟尤精于伤寒前朝尝为郡医学正今三世矣枢尝云人生世间若轻尘朝露居诸易迈苟不以清致自适将与草木同腐于是择旷处幽临清卜筑将如李愿司空圗辈栖身其间以终余生子闻而喜之然而盘谷托文于昌黎公以传王官构三休而名益着惜余非韩拟而生之堂将如司空乎夫志林泉则唾利禄重道义则轻王公难与鄙夫同日而语噫生乎乱世遭乎不祥东征西伐征敛靡有虚日胶胶扰扰弗获时刻寕厥功乃得窃暇寸阴以乐山水以偿所愿非幸与易蛊之上九不事王侯高尚其事善固善矣第恐时有弗容昔人有善为不手者后封以士虽然医之为业疗疲癃济夭死种阴功用之甚溥非仁与医者意也鉴形辨色察夫脉之虚实视其疾之可否而药之非知与夫仁知圣人之事也传曰仁者乐山知者乐水甥归学圣人之学心岐黄之心日究竟于是躬行实践非虚斯堂则予名堂之意亦不虚矣甥勉乎哉
　　乳溪道院记
　　洪富山高数百丈峙立于北原委于东南是为乳溪纡廻曲折又二三里曰浣沙溪世传仙女织其上邑因以名乳溪之原实自洪富山郊曰乳村地稍稍平衍羣山环拱林木秀郁龙虎森衞融结之气钟焉邑人胡庆云佳城宅其中家业日肥因构屋十余楹榜曰乳溪道院祀其先世示不忘也刳竹引泉为池为亭清流防防以厨以溉植以佳木名花春和景明邑之人咸于是游玩殆山水之胜者庆云之传逮至四世而孙始繁曰彭曰有曰鼎曰庆咸克厥家庆生二子长应淳次应祖而彭之嗣复以应祖继比俭而理富而润居充广其膏腴生意津津焉应淳生仲文次宗文应祖生闗弟次闗寿家庭之间怡怡愉愉聫芳并秀若芝兰然为时所称道亦云盛矣壬辰兵戈道院就燬应祖父子谢世仲文亦长往矣惟宗文嘅然念先世创业艰难一旦丘墟弗忍坐视乃与诸侄佥谋薙榛荆畚瓦砾即其故丘募工伐木始于十月冬明年七月落成为屋凡若干楹敞而不隘朴而不华复其旧而新是图牕开南山爽气勃勃袭人杖防东林鸟声嘤嘤悦耳荣辱不知黜陟不闻诚隠者之居奉先之室也予因叹曰离乱后富贵家子孙衣冠陵替丘陇不守甚至易主者有之发其所藏者有之斩断者有之悲夫今胡氏子弟昌而荣睦而义佥谋以克成先志亦可谓善继者乎夫仁人之心根于天性之固有及为物欲所蔽则有时而昏苟充足而罔思先世今之罪人也工师给功不有譔述何以劝于将来余同里也知其先世也稔故歴叙而书之并以告夫世之嗤嗤者俾自厉宗文将复请于当道大手笔以耀其家以永其传云
　　埜耕堂记
　　大江之濵长淮之濆有名郡曰阳和山陂陀而地平衍蜿蜒磅礴郁葱之气融而为云霞舒而为五采意其间必有英勇慷慨文武之士生焉惜未遑一造以偿见闻镇抚谢公伯英实生其间秋七月以公事至邑访予衡门衣冠楚楚威仪棣棣谦恭而和缓雍容而礼文不自知其为将官也以埜耕号抑功成名遂身退之意与春雨一犂玩以自适与将假农桑以谢军政与非知几其孰能如是耶舜之歴山伊尹有莘之野皆起于耕垂名传记至于今称道之至正壬辰兵戈蜂起世运徂革今圣天子聪明睿知提孤兵渡长江网罗俊杰十余年间淹有海宇伯英出自将家负文武长才冒弓矢攻城池风餐露宿与士卒同衣食分劳苦丁酉戡定祸乱衞国公【邓大夫崇】委以镇抚新安爵忠显校尉今二十年余军畏其威民怀其上下穆然可谓得其心得其众有道矣较武之暇净扫一室为休息之所掲埜耕二字于其楣嘉賔萃止或焚香观画雅歌投壶弈棊打马饮酒论诗一日之闲尽一日之乐视彼区区于利禄而罔知进退者大不侔矣今天下无事息兵甲以事畎亩善固善矣第恐扶摇九万不容山麓久息也伯英曰不然吾不效坚白鸣久矣英之高祖武功大夫赵宋知濠州以才能着年逺罔记讳字曾大父天祐巴延丞相下江南以功授大中大夫辰州路总管祖文彪善骑射骁勇有才识随侍芒古歹丞相除武德将军镇守信扬管军千戸父致远袭祖爵承仕郎永新州判官兄珵袭武德职事金华弈指挥嗟乎一家之内继继承承簪笏蝉联可嘉也夫伯英秉磅礴之气负英勇之才以矢石汗马之劳一戎衣位在六品列纡银衣绯不为不重矣由祖宗积德百有余年歴三朝子孙文武衣冠相继不为不荣矣以埜耕号恬淡之意可素书云乐莫乐于知足镇抚公有之昔曹彬征蜀不事杀伐凯旋舟中无他物惟图画而已后三子皆领旄钺若夫后之云来思祖宗积德文武忠厚食禄累朝加之以谨慎勉之以问学将见谢氏显荣未易量也镇抚公与予交非一日好也征文与予闻其言而喜之故并及之
　　昼锦堂记
　　瀛川处士章运之重建昼锦堂成处士之世孙宁国路同知麒卿予表兄也属予文记曰按章氏家谱运之宋平章事郇国文简公后钱塘伯之孙也文简公居浦城作昼锦堂于县南峯刻仁宗赐诗凢子孙登科仕宦者镌名于此南渡时仓部员外郎迁昌化亦多显者雄主徽州婺源簿櫄通议大夫槱主信州玉山簿樵知处州鉴通奉大夫爵钱塘伯铸福建路转运使淳淮东干官祖康军谘祭酒祖邵知浦江县颀之桐陵县主簿运之从仕郎运之始迁瀛川乃大其阖闾以奉先祀则仍取郇国故居之名牓诸防事所谓礼不忘其夲示后世犹有考焉耳瀛川状若祥云捧月七星为案瀛岩北嶻屏南嶂峙龙川左绕瀛源右旋东南山水委灵输秀至是而极章氏居之陟降之际上念祖德毋或不防史称文简为人庄重深厚持守法度在中书八年宗党亲戚一切抑而不进建邦启土今百几十年运之值兵戈倥偬救死不赡之余乃能表扬之天殆将复兴章氏乎宁国今以武功显爵秩葢未艾也消息之机存乎天兴废之道存乎人天固未尝以其消而不息人亦何能以其废而不兴苟以其终之不能不废也遂辍而不兴焉是夜不不必有昼而天之贞也亦不必复为元矣君子于此亦惟顺天道之消息以尽力于人事之所当为者耳文简公诗书之传辅相之业其可复者葢不止于一堂而已运之积而未施施而未竟宁国当诏子孙图复其大者逺者以不忝所生则庶几于此堂为无负也
　　重建翠眉亭记
　　邑之西两山如妩横列左右着眉黛然故名亭翠眉岁月邈不可考宋元丰末颍濵苏文定公宰斯邑登斯亭思其故乡日吟啸其上甫半载被召留题三十六韵而亭之名益彰凡观游者即兹以为胜今二百余载旁有观曰云台亭惟观是依至正壬辰烽火四起邑之室庐皆燬观与亭虽废景物犹有可观者迨甲午道士王椿永迁观于邑之北遗其故基无复议建者丁酉秋事变八月江淮知府理侯至肇理邑事会政繁敛扰越明年流逋甫归赋平事简乃举坠兴废侯慨然曰昔之翠眉不知作于何人颍濵至而名乃彰岂非地以人而胜与虽世殊事异昔贤过化登览之地讵可湮没耶复议再构遂卜幽择胜得地于观东山川献竒阛阓下瞰谓无如横列者昔贤登览之意可以复继于是乃垣乃墉载涂载塈工既告讫民乐以嬉亭成为堂三楹于其后扁曰溪山一览祠文定公于其间以邑大夫贤者配岁时缺祀事遂买田以亩计者二十有竒租之入以石计者亦二十有竒命椿永掌之以充其费且俾贮其余为葺亭之余侯之图存为悠久计者用心亦厪矣然则亭之胜视昔为侈乎梓橦峙其左翚山耸其右烟峦雾岫隐见太虚溪流洄洑清彻无底倚阑纵目神驰思爽若与造物者同游乎寥廓或曰亭可迁而景不可移是大不然苟不迁斯亭则名与景俱湮没无闻矣若乃琴堂事毕封篆退署使客不来边亭罢武与客觞于兹悠然而思惕然而忧曰方今兵革未息民懐呻吟愁痛之声吾侪何幸窃半日之乐盍思夫转呻吟于欢笑化愁苦为泰和此侯爱民之意人有弗及者昔栁栁州为零陵令薛存义记三亭谓邑有游观亦为政之具今迁居构亭继前贤将坠之迹果为政之具与复立屋买田以供祀事掲三十六韵于楣殆过于薛矣地以人胜岂专美于前人侯名思明字天章号曰彻恩高昌人
　　文会亭记
　　文公先生祠成后余隟地复构小亭一间息焉以资讲肄游焉以舒情思不雕不饰去浮靡而俭素是尚瓦代以茨示简朴也岸累以石期弗崩也中洼而为池沼清涟也莳莲畜鱼取濓溪所爱而兼飞跃之义也县治相望政教接也弦歌琅琅羣英集也四牕玲珑景豁如也贤侯至止励进修也扁曰文会本诸圣经也礼让进退非所以事游观尚燕乐也葢将隆师友博经籍切磋琢磨日求乎进益而登斯堂讲明斯道仰瞻貌像则思学为圣贤者所学何事退而憇斯亭融仁义于方寸视利禄于土苴与造化游与万物一然后于扁之意得矣苟规规于言语文字间而下究夫所以然吾于二三子不取虽然其始未有亭也斯亭之构自欧侯始故为文以志之
　　明理轩记
　　理一而已矣贯万事通万物根于人心之固有合乎天道之自然一本万殊万殊一本莫非此理虽然理岂易言哉欲明此理非博学审问慎思不可也六经昭如日月统此理也圣贤千言万语明此理也是故曰天曰地指形气而言曰性曰命是得形气之灵者皆从理中来有此理然后有此事与物葢理之初也无始终无内外无小大精粗无声色之可求无形迹之可喻理已具因事而后着焉明与不明存乎人耳易之六十四卦书之九畴中庸之莫见乎隐莫显乎防明乎此始可与言理矣指一事一物而曰理止于是岂理哉里人许子仁予之表弟也性聪明识道理筑室于鄣山之阳扁其轩曰明理读书其间又心于地理之术予惧夫泥于术也乃为记其轩如此云
　　小盘谷记
　　予尝谓山水之胜待人而重翚山之阴村曰小谷去邑治仅五十里许其山陂陀蜿蜒起伏环绕程氏世居其间为望族履善之伯父曰无方业岐黄术活人惟恐后其泉出山下防防廵庭除鸣清洁可濯慕唐李愿所居更名曰小盘谷辱征予文昌黎公序盘谷之胜状隐显之迹详且尽矣欧阳公谓唐无文章惟有昌黎序盘谷一篇讵庸其间再一转语觉我形秽不思之甚与然履善请之懃懃焉敢黙然弗以慰所请哉予尝谓山水之胜待人而重小盘谷之记宜属之何人今夫峯峦耸秀峭拔崷崪飞舞若龙鳯驰骤若骥骐曲如弓折如规秋气爽夕阴凝碧不可悉名山之胜也至于渊澄洁清渟滀洄洑风行而纹縠生月朗而奁鉴掲兹水之胜也犹有可状者焉及乎春雨初霁奔川赴涧如长虹挂空如玉龙喷雪如鸣琴如溅珠涓涓不息汨汨不竭兹又胜之竒者也迨夫川上之游与夫必观其澜斯道体存焉未易概论吾意夫履善处承平之时习纨绮之丽友朋相过诗酒殆无虚日山水之慕志恐未坚也呜呼天道无知惜与伯道同一嘅履善笑曰陶潜五子昧文翰而坠休风任昉四男懵经术而替家业有之与无旷达之士所不论子与予托姻好知之深何其写予心事之真耶谷之称非子文其何以名遂记之敢复为之歌曰谷之曲子其卜筑谷之夷浚以清池谷之旷草木茂畅谷之深窈而愔愔盘乎磅礴烟霞漠漠巨石平削列乎仙着嗟谷之乐兮亲戚故旧日徜徉其间兮曰诗与酒醉则哗兮日月扃牖笑且歌兮入无何有何螽斯之不平兮森门楣而擢秀意造物之眷眷兮俾金石而为夀峩佳城之伊迩兮龙虎左右俯仰无怍兮视富贵如苍狗亘千百祀兮斯文不朽













　　贞素斋集卷一
　　钦定四库全书
　　贞素斋集卷二
　　元　舒頔　撰
　　序
　　石镜诗序
　　呉元年丁未允升朱先生自翰林致事归明年改元洪武冬十一月先生以他事过邑适通判夏侯偕六安郑士恒邑令欧德渊相与观石镜时仓卒未暇赋去宁国以此诗寄頔代书之庚戌十二月先生以疾不起余屡欲书而寺仅创茅一间涂塈未完而欲题无处遂命悟上人制此帙僭为序其端复搜访前后名士大夫题咏附于帙以便观览夫名山水待人而増重若岘山之堕泪采石之蛾眉良以是与向使主寺者好事则诗不既多乎兵燹零落难复记存仅得一二附于后岂惟増重于兹山亦不失信于友朋之一端也
　　送戴山长之清忠书院序
　　清忠书院者不知为何人而设也曰清曰忠表而出之概可见其为人矣圣门三千之中未甞以是轻许人今书院在松江华亭夫松江为浙右名府其间多名人仙子居之若鸿渐令威昭昭在人耳目者也吾友戴君仲庸受紫微垣檄俾职山长夫山长职专而事一无牵制之患仲庸负跌宕不羁之才蚤岁浪游湖海间所遇王公大人皆朝廷重臣为一时知己交今翰林承防埜里公其故人也昔居浙东帅阃仲庸过访公常举为右职耻而不就又十余年公复以茂才举始遂初志仲庸常曰短裾窄袖从事于鞍马间君子不为也嗟夫故人以贵显之重名位之隆犹眷眷不忘于布衣久屈之士其交情为何如且今之为教官者其途有二科举茂才而已然而坐明伦堂上与诸生讲论斯道周旋礼乐者吾未见其人若仲庸之才之德实称斯举庆吾道之得人也虽然非翰林公之知人莫克斯举非丞相之知翰林公之用人莫遂所愿是则二公相须而成吾仲庸也仲庸讵敢怠厥事以负二公之心哉南风其熏绿绮再鼔士友喜曰可以出而仕矣于是舒子引觞而告曰君去云间与诸生讲暇为我访诸华表复有昔时学仙者乎他日归也茶经肯惠予否清忠夲末无忘见示仲庸亦喜而辞曰敬受命
　　石印诗序
　　頔尝谓物之瑞往往时与人相应时之应大而人之应专气之相感类之相符有固然者一日父老告于予曰邑南七里潭曰油潭石曰石印汨没沙碛泥潦中有年矣春大雨泥沙四净石乃献竒斯何祥也頔抚然曰斯所谓人之应哉县令理侯开治之始亷明刚正几七阅月民安于政教则瑞之应殆谓斯也间以语侯侯怪而问焉乃率父老集邑之士及载酒馔披荆榛剪芜秽盘旋于途纡廻于溪防马即石而观焉状若蹲虎小石错崿若积若累四虚中隙屹立于溪溪水清香环绕洄洑林木蓊郁丰草茸蓐于是坐而观愕然相顾而叹息曰郡志载石印令亷乃见否则隐前之见崔正吉为令征黄门舍人其次苏子由擢侍郎又其次张仲纪拜中书右辖今之见于我理侯不尤有征哉惜出非其时未见天下太平耳是日也风日清美二麦告成侯与士友合饮罄欢以归喜其瑞而庆侯之防也各赋诗纪其事侯名答里麻识理字天章高昌人
　　溪山环秀序
　　黄氏友仁好修士为弟子师市居性不爱喧閙择夫幽僻东溪之上筑一室以聚其徒扁曰溪山环秀事亲乐道起居与适一日袖卷过余请文以张之予谓天地之秀或胚胎于溪山之间而山川之秀钟而为人人禀其秀为万物之灵具众理应万事溪山之秀固以尽得之矣余谓友仁坐一室得溪山之秀朝吟暮诵莫若得人之秀为佳拔其尤者而授之以三坟五典道之以礼乐刑政幼而学之为一邑之秀壮而行之秀当甲于天下岂特一室专夫秀哉然则秀之义亦大矣予之得夫天地之秀者如是所以期夫友仁者亦如是友仁学不厌而行有恒必有得也书以勉之
　　朱万戸勦宼序
　　处大事立大功昭昭于时不屈不挠为生民除祸为国家宣力非其谋谟忠义素蕴积于胸中不汨于物欲者不可也今守御绩邑克用朱侯文武兼济优才德而长政事为时杰然者至正乙未冬宼复据黟私窥我大藩侯总兵严陵泝淳安驻札于威平常窥宼多寡时兵不满千计乃出竒待士卒以信其进也以诈兵书云兵不厌诈侯得是法故屡出屡中丙申四月新安克之冦大败直抵休阳及黟斩首数千级其用武也不在周鲁下丞相嘉之陞万夫长守绩乡有章清者险恶贩夫集冦党未溃侯黙察状并其从厠六人即擒而戮诸市民不惊而余恶皆溃民乃歌曰侯来守邑咸蒙其德率众归宁首为杀贼先总兵威平民有姚寿四者一园丁耳有膂力因捕宼获微功府设建德簿乃阴与宼通侯觉鞫讯情实戮其党二十一人由是兵大进虽然侯平昔立心处事往往若是嗟夫忠义可以贯日月可以动天地可以破山岳可以感鬼神彼区区贩夫园丁欺心罔上务虐民以肥其家忠义讵可欺耶予尝读唐史见处存义迁武义节度使每病国难未夷语辄流涕军中多处存义愈为之用素善李克用遣使谕士共平京师王铎差兴复功以勤王举义处存义为第一收城破贼李克用为第一今观侯之功业兼二子诚有为于当时者初侯侍今上皇帝出入禁闼十有余年忠义之气凛不可犯授金符爵土锡翼徽泰千夫长当四方无事则横槊赋诗雅歌投壶有古名将风其进兵也队伍棊布乘其虚出其不测计其必胜则胜也果是皆忠义所至不汨于物欲故也噫我国家得如侯百軰分布天下何宼之不可去何祸之不可除耶吾侪小子目击乃事庸是缉为菲辞俾民诵之无忘他日必有史官书之以昭侯忠义对扬天子休命
　　胡氏族谱序
　　予过龙山之阳岸帻临风而叹曰昔之彬彬衣冠故老今无一人焉昔之渠渠华屋甲第今皆荆棘焉昔之朗朗弦诵声振林木今何寥阒焉感慨畴昔恍然一梦忽内弟之侄燫手执家谱一通甚钜恳欵甚勤礼貌甚荘进而告曰先生读书着文名声昭昭湖海间敢请一言以华吾宗予辞不敏按谱胡氏始自青州濮阳县板桥村意其东晋渡江时也常侍公不书名爵亦当时侍从之官嵗久而湮没与迁于绩之龙山为始祖为着姓子孙蕃衍充实迨今二十二世矣宋之兴衣冠之士登仕版者班班可考元之盛耕读不辍见称于时而家益丰至正壬辰天下大乱诗书之泽荡然几无遗类矣呜呼岂谓吾内姓尚存斯谱耶得见诸老于谱系间斯幸矣衣冠之族礼仪之风后之子孙苟能振起继其先世斯可矣予观浔阳陈氏自唐迄宋至于元朝累旌表其家凡二十余世犹同居共防及闻浦江郑氏今亦十五六世未尝分异读书严谨有家法昔人云就其如舜者去其不如舜者余老矣于胡氏尚有望焉
　　羣英诗会序
　　诗之不兴也久矣自三百篇以下汉魏李唐诸大家各以诗鸣时迨夫宋其声寖微及我元之兴也其音大而跨乎汉而超乎魏轶乎李唐之上猗欤盛哉传曰诗言志又云诗可以兴鲤趋而过庭则曰学诗乎然则诗其可不兴乎兴于诗礼斯立矣吾乡诸友遭羣凶攘窃之余而复形诸咏歌发其铿锵之音宣其湮郁之气和其性情之美或登高临深或良辰美景或悲忧愉逸一于诗是寄诗其将兴乎然而诗之义有六比兴赋风雅颂是已诗之格有四清竒古怪是已此举其大畧耳予谓诗之病亦有六澁晦俗陋浅腐是已而诗之要有二圆活工致是已噫诗岂易言哉舍是数者而欲组织为工雕琢为竒吾未见其可也自今厥后凡咏物工于律他无所拘诗成缮写成编请延先达以考其工拙诸友当勇进一头地虽未敢与汉唐李魏齐驱并驾亦不在众人下矣因目其编曰羣英诗会夫谁曰不可
　　夏守谦诗集序
　　诗始于三百十一篇孔子删而正之所以示政教观民风世降俗偷去古益远而诗之义不明世之学诗者以组织为工以绮丽为美相矜竒尚异而诗之意益昧夫诗岂易言哉晋魏以降音律犹有可观迨李唐家体有盛晚之殊舍杜陵奚取焉近代有所谓台阁山林江湖之诗然台阁诸老有非唐人所可及者如予所识金陵夏君守谦温然有容蔚然有文遭乱之世挈家西东如风木之翼燕山李君彦高相友善出处与俱会予山中出示平昔倡和诗一帙有和平冲澹之意无组织绮丽之处流离颠沛之中凡穷愁哀怨艰难险阻一于诗是寄其勤于用心亦杜陵之意与后之观民风务政教者必有采于兹三复是编敬书以复
　　松桂山房序
　　夫松产于穹岩幽壑上干云霄下蔽巨涧凌风霜虐雪雹不以肥瘠而易其色不以寒暑而剉其节类士之有守与古桂托根蟾窟影拂列宿雪霜不得侵雨露不借润婆娑低昻与夫太阴者相为明晦类士之高迈与二者物之坚贞劲直故有道之士于斯有取焉星源方君彦黙介乃行厉乃操飘飘然有凌云之志结屋于棠谷先府君之别墅扁曰松桂山房耕读自适志存养母盖敦尚古道寄松桂以逃名者今太守阎公仪以隐士荐申于礼部出故山泛大江游乎旧都观钟陵王气览天下豪杰士区区升斗焉能为君凂哉昔太史公周游四方歴覧山川风士人物不如是不足以发其隐幽泄其情思则向所谓坚贞劲直终閟而不扬唐韦微表为御史尝云一班一级不见滋味将为菊松主人无愧元亮君往哉归而孝养之志不移余亦曰无愧松桂也进退之际惟君审处
　　时贤咏物诗序
　　作诗固难咏物为尤难意贵乎含蓄事贵乎櫽括妥贴迨乎不蹈袭不尘俗不堆积斯为善矣而又欲句圆而意新格高而语壮如斯数者可与言诗矣然非才兼识备气局过人者莫能造此友人遯斋余君暇日选名公大夫士善于状物櫽括妥贴者凡三百余首题曰时贤咏物皆缜密而工致且无半防尘俗搜罗裒集芟芜剔蠧其用心勤且公矣似非老手安能如是矧后生晚进萤牕雪案之余诚能用心于此櫽括含蓄发铿锵于金石变尘腐为清新将不在人后矣若夫寛闲寂寞更倡迭和或泄其竒怪或吐其精严谓非是编之功吾不信也予爱其选之精集之广故序其端为诗家楷式
　　林泉归隐后序
　　悦中王君与余同年月先于予亦以肩随之蚤歳同笔砚比长悦中试吏于宣予以菲才去南纪结知公卿大夫校士职冷上秋浦之南徐游天台不相见者辄一二十年壬辰世变后十有三年邂逅郡城一见予薄德以气自负时悦中典休阳邑幕又十年会于万山堂年各七十矣髭鬓皓然恍若隔世且悲且喜不图为世用世亦非我用矣握手出肺肝语未竟复示以诗卷乃休阳秩满时士友绘林泉归隠图赋诗以赠以笔其旋也序与诗皆能道其实而辞益壮予曰噫夫士而隐见称于后世渊明是也乃知时者隐而仕见诮北山周颙是也此乃不知时者隐而仕名亦不起若李勃魏野之徒今未见其人虽然典幕防职也掌六曹案牍其轻重出入可否当书决从典幕始其职不为不重予与悦中出处虽不同苍顔白髪与夫心事未始少异兹退处林泉日抱孙娱嬉以琴书自适以玩夫世之攘攘其乐殆过于予子曰克礼辟府吏予虽未觌面闻其人温然有仪知其为善君子也嗟夫世之享厚禄居大官贸贸焉据高位而不知退罔知民恤辱身丧家岂不大有恶于我悦中哉悦中居有司以清素自持家无余赀人多贤之先大父曰本先生世居严陵尝典教郡庠因家焉然则一丘一壑予他日叩山灵岂容专美悦中一笑
　　漫游子序
　　淛江之东有闻人焉蕴籍如王右军吟咏若谢灵运文章似陆士衡幼读书有大智尝语人曰大丈夫生斯世当周游天下歴览山川人物与夫灵异古迹遐壤幽怪惊心悦目莫不悉观毕覩然后贯穿事物之理融会天人之趣不如是不足以有为也是故不登泰华不知夫高且尊焉不涉江海不知夫深且险焉不迹夫通都大邑不知华侈而繁盛焉不履夫燕赵齐鲁楚魏之郊不知夫土之广生殖之繁焉夫如是生斯世也奚负所谓闻人吾郡通判刘侯昭父其人也号漫游子读书三十年天子即位之明年邦国以理干羽以陈于是朝廷以明经选士侯首膺是选擢忻州同知夫仕禄在行其道尔行其道所以行其志也今居一官守一职几败乃事者何可胜数若侯之蕴借吟咏可肩王谢而文章政事殆过之况居邻禹穴一举而歴览燕赵之墟涉黄河观泰华以摅其素志亦大矣夫漫游殆非虚语侯为人抗直而不阿政明而能断有诗数十卷清润可掬将行于世云
　　云台观燕集序
　　昔人称良辰美景赏心乐事是谓四美余谓景之美者莫如秋花之美者莫如菊夫秋气最清花得气之清所以为尤美也春夏之花众人所爱渊明爱菊亦爱其气之清者与予家旧藏菊谱凡三百余种今所见者百中一二耳世经离乱人家所植虽一二亦罕有况好事者不多见重予一嘅云台道士王虚中植菊二十余本诚罕有仅见者至九日菊次第开风僝雨僽弗获往观邑大夫许君由衷尝慕观焉属以事亦弗果越十又六日天气晴朗道士过予曰花既开不可不一观许君造焉予与之俱花之大而竒者曰醉杨妃猩猩红曰锦云红御袍黄玉版白之类缤纷错杂亭亭挺立若午天之云若宫机之锦炫燿绚目不可悉名状少焉肴核既陈醆斚序行流而驩驩而赋则一时清兴似不减于龙山予曰噫花之爱岂渊明所独哉渊明遭叔世知晋室之不可支知禄仕之不可久在官八十二日假督邮而去赋归去来以自况其高蹈清絶千载之下一人而已观其诗冲澹雅洁夐出尘表固自成一家虽沈刘鲍谢未易窥其籓篱嗟夫花非异于昔也时有迁变而人品独殊耳今有人焉雅洁如之冲澹如之唾视利禄亦如之何古人之不若耶然则所谓四美百年之内几度相逢如渊明者又几何人今辰获陪邑大夫与诸公会燕而乐乐而能赋兹非幸与预燕者邑校方彦黙府史何仲明序之者邑人舒頔也
　　赠星者房景星序
　　天地闭固霜风惨凄有客竦肩扬袂谒余衡门长揖而进曰某家淮南崇明郡房姓景星字乃阴阳家者流祖父自来今流数世于星也发躔度之妙于数也阐河洛之秘于五行也而徐子平之防尤究心焉凡来问吉凶祸福一皆竒中以是名湖海间士大夫以是加敬焉予闻而伟之进而告之曰夫自伏羲画八卦而吉凶生焉大挠造甲子而五行着焉首作算数而祸福生焉厥后纷纭杂説不可胜数汉司马季主卜于长安宋忠贾谊游于肆辨论天地日月之运阴阳吉凶之本武帝聚防占家问之某月日可取妇乎五行家曰可堪舆家曰不可建除家曰不吉丛辰家曰大凶厯家曰小凶天人家曰小吉太乙家曰大吉辩论不决帝令避死忌以五行为主今总而名曰五行五行之説自此始景星妙年家传有自矧慕季主之论参诸家之秘究河洛之防于术也奚但若斯而已耶太史志而着之故非浅能小数之可及也抑不知今之辩论者有如宋忠贾谊者乎祖父之术抑尝造其防乎俟予暇日相与讲明之姑以是复之
　　送旌德县达噜噶齐赫斯公秩满序
　　旌德属宣古邑也居万山中去郡几二百里土饶民殷昔称易治凡监兹邑者率皆国族与夫色目亷慎有才之人至正癸巳秋令西夏赫斯公来为邑长下车初遭时多难甲胄未尝去体一食之顷战兢是持日思夫靖安之道而未得迨甲午冬钦承诏防差税更免三年恵至渥也而四方未宁兵革不息供给之繁科敛之重尤甚于昔明年和买军需公恻然念民之穷困乃杜奸幸缩浮费俾富实之家蓄防干筋角皮革之属供给其用而贫者不与焉守御闗隘则召募好义之士招集壮丁若沙城若上泾动以万计府委督是役秋毫无犯由是冦不入境民赖以安凡讼于庭者辨其曲直审其是非彼欺于心诳于官者辞穷色厉则责以罪而戒夫众以警夫将来彼或当罪限信符以摄之吏胥弗获肆其奸于是庭无留讼民亦莫敢轻犯乙未秋八月郡失守公独守县治与民约曰宼至誓死战背顺者诛民咸畏之总兵者闻公宣力遂陞为本路治中夫治中古之别驾也职居佐贰与太守可否行事其职亦不为不重以监邑而陞别驾民社之寄何如耶汉龚遂为渤海太守宣帝召见谓遂曰渤海废乱卿何以息盗遂曰海濒遐逺民困于饥寒而吏不恤故使陛下赤子弄兵于潢池中公之治邑爱民如子去而民思之不忘郡失守而公坚志不退彼闻风而遁者宁不少愧今秩满比旋行将羽仪于天朝也其盗贼之未息生民之穷困上召见之将如遂对乎民日望之相期于乂安也
　　赠江真卿迁调序
　　霜风沍寒万木帚立予方忧时多艰幽思退处友人江君真卿翩翩而来飘飘其裾濯濯其神过予衡门之下为之言曰某吏兹邑遭时多事凡军需供给讼牒追会与夫工役之繁科敛之重出于民奉于官官不知劳民无愁叹之声则吏之责殆尽然而犹复兢业自持惟恐怠厥事以辱厥志今将逾考而告迁愿请一言以壮之予进而语之曰今之位郎官禄二千石皆吏也岂特夫司县而已哉视其循酷何如尔然绩溪小邑也真卿才用磊落挟簿书佐邑长令剸繁理剧若庖丁解牛遇肯綮而后止耳予昔浪游金陵钱唐诸大邑友夫名公钜卿究其所歴或门阀或以贵胄或起身司县间求平公无私惟法是守者千百中一二人焉以货败缋乃事毒于民以矫一时者何可胜纪今圣天子大一统而以御天下若台若省靡间南北登俊杰于枢要擢贤良于显途可谓盛矣然而人才未尽见设施法度未尽见公正岂守职奉法者未尽致理与抑人才未尽举用与何时事之多艰也贞卿年妙而质美多才而风流自县而州由州而郡上而台省何适而不可贞卿慎之勉之以副予相期之意系以诗曰车书混一垂百年东南人物还翩翩迩来台省体圣意置诸清要能多贤大才或遗小才弃公道一出靡后先勿谓州县徒劳尔由阶而升孰非然公亷慎慤勤佩服云路万里蚤着鞭人生适意在富贵名誉留与身后传寒风刮面雪满天有术安得宁戈铤相期德业宜勉防丈夫立志当弥坚
　　赠卜筮毕斗南序
　　海宁毕斗南性质直尚友谊以卜筮鸣于时凡占吉凶祸福者踵其门如市騐人休咎如执左券毫髪不差抑何神耶晋隗炤善卜易临终语其妻曰五年后有诏使姓龚者至俾蓍而得金后果如其言斗南之卜将如炤乎抑亦通易之而预知吉凶乎又能通变使人不犯其凶乎门如市谈者夸焉宜哉由是家益饶有双溪读易斋予为作篆时焚香黙坐玩其辞窥阴阳消长之理断其占知吉凶祸福之机亦善矣夫予闻严君平卖卜成都日止百钱自足下帘读老子将无同乎斗南发一笑
　　送杨子成归钱塘序
　　钱塘为东南大都会湖山之胜槪阛阓之靡侈岛屿外国珍竒诡异之物莫不于是焉集可谓甲于天下矣然而习俗之巧而儇亦非他处所可及者予昔谒选薇垣客开元宫与客泛舟湖上过南高峯访前朝遗迹俯江楼观海门潮势亦天下一竒见齐衰者未尝不伤悼而嗟叹之及归复睹其盛饰庖馔嬉笑如寻常人噫习俗之儇抑至斯耶五代之风尚流于今耶晋阮籍负才放旷居重哀废礼何曾责之虽然干戈扰攘后足迹不至者今亦廿载余不有变而复于古者乎余耄杜门谢世事忽沈良卿告予曰吾友杨迪丁父艰将归钱塘予因有感而道焉不知钱塘习俗犹如昔乎侈靡之犹如昔乎予不得而知也子成丰姿爽泽吏绩邑不幸以父忧去将不蹈陋俗袭頽风混于众耶今圣主方以孝治天下归而访诸父老其以余言为然否遂书以为送行序
　　送胡兼善之南京听调序
　　郭山为乳水之雄诸山之宗见于郡志其山耸拔崚崄支分天目源汇于钱塘其扶舆清淑之气又皆蜿蜒融结钟而为人由是英俊整洁之才多出其间乃自世经丧乱陵谷变迁向之乔木故家诗书遗泽悉陵替荒落至子孙无遗类者有之呜呼扶舆清淑之气理自可恒孰知夫世运之变有时而息者与若吾乡胡生兼善禀清淑之气英伟整洁况为人磊落不羁自幼好学美资质聪敏有度量俾其得良师友相与琢磨洗涤以薰其善其进未易量也由此观之生息之理殆未可穷诘矣予观其人岂久汨沉于司县者哉五年吏部符下凡歴郡邑俸日月满悉以名上听调于四方明年春时雨乍霁寒风转和于是同列者咸戒行李出乎北门昔同游者觞以饯之予乃酌以酒而祝之曰生去京师其尚书侍郎皆负才德着闻望为天子所推重言貌之际惟谨再祝曰处朋友卑以自牧毋倨容毋狂以恣其非毋以便安为身谋三祝曰处公事如家勿私于其人以污其身以辱其亲勿以卑而丧厥志是行也予知其必有合矣生复奉觞谢曰愿从先生是训朝夕服膺以毋忘是戒
　　戴氏族谱序
　　余读孔子世家知圣人出于宋其祖弗父何及正考父佐戴武宣公知戴氏自宋出时与圣人同夫圣人以仁义道德之説游齐鲁楚衞之郊时君不能用退而修诗书礼乐天下后世则之戴之族或显或隐散处四方而名彰彰在人耳目夫岂偶然哉今以绩溪言之自前山忠公而来有曰恺者宋绍兴三年授承信郎监寿春府酒税六年除保义郎权佥书忠正军节度七年调成忠节度权通判夀春府兼管内劝农营田事九年迁武略大夫转武显大夫有曰泳者登嘉定十六年进士第同蒋重珍榜授修职郎主饶州浮梁簿厥后支分衍子姓日繁徙于饶于婺于旌德于泾县于休宁于婺源者皆是也或因时而变迁或随寓而占籍其源葢于绩溪之新荣郷前山里猗欤盛哉曰六一公讳璚字玉甫頔之外祖父也頔髫稚时闻外祖云吾族居绩溪清白相承诗礼之声弗坠时家虽甚殷外祖守儒素厌纷华而博学尚友好接賔客喜谈论凡闻望重于时者过自乡里未尝不延接赆以礼寿八十有三谱之首序平章乡林亷公荣禄所作次德建录事俞晫元明所述其他则未暇记也壬辰世变旧谱不存而所抄亦为丙丁所夺尚能记忆大畧呜呼外祖用心于谱系可谓谨矣夫谱者不过记宗之亲疎别支流之逺近然自吾祖以来至于吾身推之一气相传则何亲疎逺近之有读苏老泉族谱序可以感发兴起后之子孙思先世之贻谋继古人之芳防比其富且贵焉无媿也贫且贱焉无愧也亢宗保族岂以自外至者为荣辱哉十五世孙曰元达防谱征予文予于戴为外家礼有缌麻之亲重其族繁衍而昌大因述所闻于昔者缉而为序尚蕲勉诸
　　章氏族谱序
　　君子修身必本于孝孝莫大于敬亲自吾亲推而至于高曾同此一气下而及乎曾传此一气也传曰身也者亲之枝也敢不敬乎自高曾至于吾身几世矣由吾身而及乎曾又不知几世矣传愈久支愈逺厥宗纪系此家谱所由作也爰自壬辰兵戈骚扰谱之存者有几予每思至此太息不已适表侄章子明袖出家谱一编丐予弁首简其容貌甚恭其礼意甚勤其恳请甚确顾予耄且悖笔砚废已久然子明之祖母予从姑也义不容辞案章之先齐太公支孙封鄣其后以国为氏云去邑为章子孙因之唐季康州刺史及居浦城五代间枝叶繁盛太傅仔钧洎夫人练氏阴功硕德载培载植用昌厥后故庆厯名相嘉佑元魁彬彬辈出南渡时仓部员外郎迁昌化亦多显者翃之子槱樵诩之孙铸鉴皆相继登第翃主徽州婺源簿槱主信州玉山簿樵知处州櫄通议大夫鉴通奉大夫爵钱塘县开国伯铸福建转运使淳淮东总领所干办官祖康平江府军谘祭酒祖邵知浦江县颀之桐陵县主簿运之从仕郎运之徃来父兄宦邸道过瀛爱其山水清胜因置田庄谓昌化为浙东最僻静处有势则易以兴无人则难于守鋭志迁瀛川奠家焉且以信义结乡人乡人无老幼贵贱咸仰其为丞相苖裔指其居则曰丞相之第也指其墓则曰此丞相家之墓也最为乡人所尊重今几世矣流风遗韵犹有存者岂非祖宗之积德有渐而致然欤传曰积善之家必有余庆今观之章氏讵不信然耶虽然人禀天地之中以生贤不肖异类虽圣人亦未如何子明之父宁国路同知父麟公兄旌德尉子良皆学博行醇有古循吏风方将敛其为郡邑者施于家然则兹谱也岂徒作哉记曰霜露既降有凄怆之心雨露既濡有怵惕之心子明于家谱拳拳不忘迨知孝之本欤若夫家世之兴隆云仍之显达又在后之人所积何如勉尔子孙以副所期敬之哉
　　北门张氏族谱序
　　夫祖宗之为孙子计者有官爵则思荣其身而昌其家有恒产则思厚其积而豪其乡此人心之所同无足怪者及其世代绵邈子孙蕃衍然后有贤愚贫贱富贵之殊万有不齐此理之常亦无足怪者今有人焉思其祖宗之勤俭幸其家世之不坠纂其谱系续其支以符祖宗之心者曾几何人一日婣友德成告余曰张先世由歙之左汊徙绩今九世在目几二百年矣至正壬辰大纲不振兵戈四起弃我室庐遯于岩谷诗书之泽几废先世谱系逸遗靡存兹欲重修则失其本末不能悉记欲他寻外宗则非夲支的不敢妄为丘陇之所存瓞之所系年逺而支益蕃屡欲过左汊诸族是访以征所从来属以事不果姑自九世祖始由所知者辑而为谱虽云阙略暂俾子孙知其大概竢足其全某与先生忝姻娅敢以序请辞弗获按张氏黄帝第五青阳生挥为弓正观弧星始制弓矢立祀弧星遂以为氏后世散处四方或荣或悴皆不可考一世祖和隐居读书三世祖讳寘号拙翁宋授江东提刑韩寀宋登仕郎秘书省防教官四世祖恢魁漕贡进士恬字安道元有天下版图归职方氏率民来归摄本邑令转铅山建德二县尹曰旂号方山习书广徳路文学五世祖腾光宋补太学生鑅字孟洪授江阴州文学教弟錝字孟坚内则頔之从姑也质而文皆深衣大带表表为乡里矜式德成之伯父讳沧字彦清叔父讳润字彦温棣萼联芳魁梧有容仪皆厚积为乡里仰讳濬字彦深德成之先君子也磊落不羁里有不平事辄往从是焉然则余于诸伯仲间忝异姓兄弟之好宁无言乎况为邑望族自先世来以儒业进者前后相望绵绵延延不絶如缕岂天降善于儒门如是其久且逺乎抑儒之业可以袤延后嗣衍而蕃耶及余所见亦四五世矣由丧乱后今又二十余年尚扰扰靡宁成德乃嘅然思念祖宗余绪恐久而失其传也自一世祖始至于八九世凢坟墓之在某乡某原某山某向及生没之年月与夫或隐或仕悉书之若子若孙娶某氏聘某氏亦书之区分别裒于一集俾后之云仍粲然可观德成之用心亦谨矣由左汊家乳水聚族一门屈指九世不为不远诜诜绳绳不为不蕃张氏之族可谓盛矣嗟乎诗书一脉虽百世不可废后之子孙思夫祖宗创业思贻祖宗令名秋霜春雨焄蒿凄怆之心宁不勃然有感思继先世者乎斯可谓孝矣老泉云观吾祖宗之谱孝敬之心油然而生韩魏公云谨家牒而不忘乎先茔者孝之大也唐张公艺同居合防亦九世千载之下高其义宗家之事宜致思焉余耄矣张氏之门昌其家而荣其后天假之年容或见之读余之序亦必有感发而兴起者矣尚其勉旃









　　贞素斋集卷二
　　钦定四库全书
　　贞素斋集卷三
　　元　舒頔　撰
　　辨
　　石印辨
　　郡志载油潭石印方平有文其出没系县令亷否宋苏颍濵崔正言宰邑时尝一见后沉于沙世竒其説而传之予尝怪而疑之戊戌春三月县令理君天章亦喜其事拉予往观以究其实比至目其状痴焉顽精横卧溪浒长五六尺许高如其半其色若铁皆积小石以成磊磈错崿无甚竒者则郡志与传皆诬甚矣人之好怪也嗟夫自天地即有此石有是县然后有令令之贪亷者不知其几无乃苏崔亷而起石之灵耶抑石素灵知令之贪亷而为之出没耶石其有灵继苏崔者果无其人乎世有石知贪亷而时其出没则人不若甚矣宁不愧乎其好怪而昧夫理又复符其説而笔之于志识者讵庸信唐桞桞州记零陵石钟乳刺史贪戾邦人病且绐刺史明洁穴人以乳复告彼以绐而此以诬偶合一机耳今有人声誉洋洋在上海内称颂不置口洎见不副于实者往往若是岂惟石哉且丰其禄巍巍在位去兹不远矣予将火图经燬其石絶其诬使后之人无复疑碑
　　苏文定公祠碑
　　吾邑之西隅有亭曰翠眉不知其何人作也前则二小山对出自亭而望妩然如眉地势平衍林木蓊蔚元丰末苏文定公为县爱其幽清时往游焉赋诗其上公去而邑人思之即亭为祠中更党籍禁锢之余重以冦攘之厄井邑荡然公之遗翰了无在者绍兴中饰县廨一堂名曰景苏后令曹训核刋公在绩溪所为诗三十六篇于石而摹公像于亭嵗月寖久栋宇弗支淳熙十年公曾孙秘阁修撰谔为江东路转运副使按行邑中来拜祠下出俸钱付县吏修之经久亦頽矣至前江淮太守高昌达理玛实哩侯天章当艰危之际出处未尝闗于心来宰吾邑下车初询父老曰吏斯土者孰贤佥曰眉山苏公子由为吾邑之贤令也次日谒于祠叹感其剥落辄出俸泉固将及之召頔作文以为之记又明年厥土告曰祠已成矣辟亭为四楹得家庙本别绘公像于中前为轩楹以靣两山后为舍以待游者以公之爱其处规制仍旧不敢侈也夫公之名满天下而文章诵于四夷功烈论议具载信史岂须记而后传葢绩谿在岩邑间公之为令仅以半载而邑人至今乃不能忘则其道德所加必有乐施而民信者矣虽然公之对制策当仁宗朝已有敢言之气而几见黜于有司驱驰州县不得用于台阁者逾二十年迨东坡先生以诗得罪公亦坐贬于筠州起而来绩谿则既五十矣自是始还曽不数年任言责司翰墨以翼政路而登门下者则向之忌嫉于公而蹭蹬不偶者未足为公叹也昔公自蜀入京师纵观河山之雄宫阙之壮上书韩太尉实自比司焉迁欲求天下之竒闻壮观以激发其志气顾以一县之微一亭之小耳目所寓未厌而乐之何哉公尝有言曰天下之乐无穷而以适意为悦方其得意万物无以易之其斯之谓欤今理侯之政惓惓慕公询民之思以志于公所游之地则绩谿者殆公之桐乡也故頔摭民之謡以为祠神之章俾歳时酬公而歌焉其辞曰公之居兮岷峨西怀栾城兮家贝茨翠眉之山兮何足以嬉公之来兮昆仑丘大江注兮九河流翠眉之水兮何足以游嗟公游于天壤兮等于浮沤扰扰万类兮是惟蜉蝣抚兹百里兮曽何异于九州剖折狱讼兮亦吾庙谋不为此弃兮讵为彼留金闺兮玉堂调神鼎兮辅岩廊朝临乳水兮暮栖海康荣枯贵贱兮公以为常藐祠庭兮山之左杉千章兮竹万个公之去来兮世莫可期惨云车兮斯人是思元至正戊戌冬十月癸酉日记
　　三贤堂碑
　　大明洪武纪元四夷卒服中夏来贡远迩咸期于治然匪教莫辅于是礼宣圣庙如常礼始创太史徽国文公朱先生祠公生时婺源居有井白气上腾者数日故生而神灵頴悟聪敏特异能言时韦斋先生指上曰天也复问在上何物先生竒之幼从羣儿戏画八卦沙上以指示之少长厉志圣贤之学年十九中进士第主泉州同安簿累迁知静江潭州转兵部拜直寳焕文阁侍讲致仕华文阁待制明年七十有一卒赠中大夫自登第仕外九任立朝仅四十日呜呼道其难行也夫理宗寳庆三年赠太师追封信国公绍定改今封諡曰文外氏祝居紫阳故得专祠杞绩独阙祀前令兹邑者欲作复辍弗克而就厥志人事不齐士气黙适湘中欧囦来莅政嘅言兴举乃摭旧学遗址去县逾百步许以是年四月治建堂立像惟肖以门弟子黄公干蔡公元定配经营斋庑及门甃石于墀级堦于庭垣墉庖湢丹艧涂垩外内完美礼饱于经术者为弟子师复构文会亭于后为师友讲肄游息之所面阳位亢牕牖明豁山光云影飞动栏楹间为一邑壮观诸士跃然曰文教兴乎令知所本乎嗟乎道之在天下如水之在地中斯道无乎不在日用动静语黙之间无非道也三代已降周公孔子出斯道始着秦燔诗书道几于熄汉兴董仲舒云道之大原出于天当时倡为似是近世儒先方回以为天出于道学者善之先生继周程张邵诸君子扩圣贤未发之蕴奥缵百世之絶学六经四书仁义道德之説子史百家传志譔述之言莫不竭其心殚其虑剔抉刮劘穷天地事物之理测鬼神造化之机判古今得失之由论议卓然为百世师所谓衣被生灵羽翊斯道扶持世教先生之功为多大有闗于风化也且夫邑有阙典而令不知举责民鄙夷而不可化是大不然苟不教而责其不化夫岂民之罪也哉祠成蠲以秋仲舍菜诸生感令之兴举咸愿刻石以颂余亦嘉令从道尚贤于法宜书然则为忠为孝以之相期于诸生也同寅县丞邢惓典史蒋原礼赞其成功云
　　重建登源庙碑
　　登源庙者越国汪公之神之祠也公生而岐嶷美髭髯好武事以勇侠闻叔父宝观为隋将深器之当隋之季也天下大乱高祖起太原受命有唐公秉山川之雄提三尺奋不顾身柄六郡屈万众旂道旄指悉听号令武德三年庚辰濳遗其弟宣城长吏铁佛走长安申欵诚明年九月甲子奉表归唐高祖以制褒之曰汪华往因离乱保处州乡镇安静一隅以待宁晏识机慕化逺送欵诚宜从褒宠授以方牧可使持节总管歙宣杭陆婺饶六州诸军士歙州刺史上柱国越国公食邑三千戸贞观二年入觐授左衞白渠府总军十七年改忠将军行右衞积福库折冲都尉明年太宗征辽迁九成宫留守驾还伟其功二十三年薨于长安享年六十有四永徽三年归葬歙之云郎山按是实公四世祖叔举字鹏逺宋武帝大明间为军司马年九十八卒葬登岭白杨坑鹏逺生泰泰生勲明勲明生僧莹陈文帝天祐初为海宁令迁郡长史而公生焉呜呼公负忠勇之气保涂炭之民识天命之归达君臣之义仁知兼该威惠并至宜其没而为神庙食百世以祛疾疠以福我民可谓灵也矣宋累追封至昭忠广神仁武神英圣王庙锡忠烈改封昭忠广仁武烈灵显王庙之废兴不知其几复燬于至正壬辰之乱我朝龙兴奄有海隅凡名山大川忠臣烈士祀典实严神乃复唐旧封洪武八年许之长葛唐侯由州来令吾邑甫期政修民化邑以善治称越明年夏秋之交绩歙俱旱侯即防告祠下甘澍辄应是年独境内大稔民咸曰耿耿神之赐也侯所以致哉未几奉防凡祀典神祗庙宇或敝废咸一新之侯乃蠲洁谒祠下致敬环视高下莽焉丘墟遂恻然审诸耆老曰庙燬久不治则甿祈日慢祯祥弗降为神羞于是无远迩咸相与剪榛翳畚瓦砾度材惟竒命工惟良卜日惟吉众手并作殿视旧规宏敞壮丽翚飞翼然丹垩焕然像貌巍然羣峯拱于前一水环其下林木蓊郁閟幽献竒真神明之居也庶可掲防妥灵况水旱疾疫有祷必应生养休息皆蒙廕庥歴唐迄今七百余岁绵绵蒸尝是孰使之然耶保障六郡民不知兵功孰大焉奉籍受命埽除奸凶忠孰大焉经曰仁者必有勇又曰未有义而后其君者神兼有之昔周穆王得八骏西廵乐而忘归徐偃王有朱弓赤矢之瑞四方诸侯賔贡者三十六国其后偃王不忍鬬其民北走彭城武原山百姓从之者万余家偃王卒凿石为室以祀至今香火不絶汉祖之兴吴王芮以功封长沙光武之起公孙隗嚣矜已饰知卒至土崩南越尉陀奉诏称臣黄屋左纛俱庙食百世与公之于唐功烈同其赫弈当时之民祠而祀之者惟恐弗及况我绩邑实神明桑梓之邦而登源又丘陵之胜者乎宜其邦人思之愈久而愈不忘也绿照亭在庙之东俯瞰潭洞虚敞高明修藤古木游鳞可观适足以涤烦虑絶尘想侯皆新之创始于是十一月辛巳明年四月工既讫士民大享于庭欣然曰穹哉惟休乃相与请文以勒诸石唐侯名昊字彦昭主簿高彦诚北平人
　　云台迁地重建碑
　　云台观者方外之士所创之居也肇于唐永泰初其故址在县南七里每旦望邑大夫必至惮往返之劳也宋寳庆三年改迁于邑之西翠眉亭之左葢取便于近也朝廷锡额今百余年羽流二三徒而其教寖微相地者以为龙山无气八风不停而致若是作兴之士再欲改创而卒无其所尝以为恨皇帝即位十有一年当至正辛卯河南宼变明年三月渡江四月突入徽境燬予邑而斯观岿然独存梁栋峥嵘牕戸零落四顾萧然观者一嘅而已又明年春二月克复县治道士王虚中端愿而向道絶茹饮律守是恪予尝嘉之一日稽首于予曰观之不兴则其道几絶即欲迁创择艰吉良愿檀越以秀野之地布施之予叹而应曰夫秀野则頔之太祖母与太伯祖宋授忠义检法千乙公之墓在焉又岂敢弃而为子方外之居清虚之道场乎虚中请不已迹其心亦拳拳然于是以西偏之隙地充之广凡若干丈袤如广甲午五月乃辟其地剪其荆榛撤其旧而迁之三清居正中为屋凡三楹北居真武殿亦为屋三楹工之计凡三千九百二十缗之费凡三千八百有竒外为山门三楹若垣墉若廊若方丈庖湢将次为之嗟夫以方外之士廪无儋石之积囊乏分铢之资一旦成就若此岂易易哉予孔子徒也以仁义道德之説淑诸人老氏之所谓道德者云非吾所谓道德也悯其教之将湮乃施以是而俾辑之非求福田利益也求福田利益而施之其如仁义何后之为其徒者思其创之艰能继其业而兴则予家之地亦相传于无穷也虚中法名椿永授集贤院檄云
　　曹溪庵碑
　　凡山水胜概幽寂不与俗混而得名者一切为佛刹庵宇所有予年壮浪迹东南凡竒絶胜概幽寂深窈佳山水莫不注意登览寄情其问北归老田里追忆旧游殆不可复若曹溪庵虽不甚宏敞亦山之小胜者欤曩嵗老屋数掾不蔽风日壬辰燬于兵榛莽不治荒秽尤甚舒太湖【今安庆路】善知识程善因辟地处据住持辟草莱薙荆棘为门为堂凡十数楹左泡右湢整然不紊若有为者之为额曰曹溪兰若修清净身作如来供日趺坐一榻诵华严数卷究竟身心航济彼岸较絶内骛外视规戒若虚语者不侔初曹氏族盛曰南坡厚积而薄施名所居之村曰曹村庵曰曹溪立祖祢木主其中岁时祭祀奉先思孝礼也因其姓而演其教宇焉而彰其功德人德而祀其香火世殊事异梦幻泡影殆不我诬今曰兰若释氏以为闲静处世有托闲静而混汚浊絶荤酒而不防嗜欲者于善知识匪若也虽然太湖为淮西名邑司空二山祖道场在是故人多慕向佛氏峩巾大袖顶包手锡走名山师焉而不髠善也孑然渡江由宣之绩处患而择幽胜搆故址而新是图耸观瞻于一乡异乎近世学者之为也梁天监初僧智乐之韶之曹溪闻其水香掬尝其味云此水上流有胜地去此百七十年当有无上法宝演教六祖禅师出果如其言虽然地分远迩而曹溪之名则一后之人念其勤俭嗣而葺之俾灯灯相续亦将如智乐所云则善之勤也庶无负跋
　　跋相溪图后
　　归附初省台缺吏用取诸有司吾乡以三人贡子原胡氏其一焉初吏御史台凡三载发建宁典兴化幕律身处事以平易闻阅三十月闽省理问所缺从事闻有守俾摄焉属邑簿赃败鞫实罢复眯其文匿其过而复其任事觉御史以失错黜何其幸耶昔三人同贡其二或僇或屯俱以恶受祸子原平昔以善着厥声以小失黜岂非天相善人哉然赞画兴化予虽不获见今观赠行诗及相溪图其友谊交情概可见矣虽然子原游歴东西十余稔言辞之不迁礼貌之不易恂恂然平易人也嗟乎今之登仕版者官无崇卑一或小失非僇则屯极而不分贤愚一致可哀也夫子原处邑末寮复摄理司从事能保厥身而归囊橐萧然觇其所守可见较之他人荣幸多矣暇日提披是图如见相溪之友然则相溪之民宁不为子原思乎
　　跋汪杏山北游诗集
　　诗岂易言哉古人于诗凡忧思愉逸悲伤愁叹怨愤郁悒怀感恐惧不平于中必形诸歌咏所以宣其和泄其思成其音者也暇日仁斋汪君携其三世叔祖杏山先生北游集出示繇大江之东渡淮济入黄河歴青兖达于燕冀其城郭之华侈江山之壮丽宫阙之雄竒人物之都防遍观歴览士君子一出伟矣哉然予味其诗皆郁悒不平语嗟乎先生林泉丘壑之意深而风云湖海之志澹如也授郡文学归以将仕终仅存此集惜其无传焉仁斋志之示诸云仍于以见一代之文物也
　　跋白云文集后
　　作文固难古文尤难不效古虽工无益于道文所以载道志于斯道斯其所以为难汉之时司马迁扬雄班固刘向皆擅古文体制高辞气益充然者也至唐韩桞文体三变以去古未逺故其气浑然迨夫宋理学而明文不逮古多矣此又闗乎气数然也吾友仲实唐君实学懿行自南校官归罹世变故隐居于城南文有白云集闗键理志雄伟雅健飘飘然有凌云之风至其论议浩涣若长江大河滔滔汨汨莫知所止葢熟于文然也先府君长孺先生尝升南轩书院时頔尝资讲习归老以乡校致事文章学问为时所宗仲实葢得其家传云所谓充然浑然者当不在汉唐下诗尤高华缛清润有台阁风度昔仲实尝賔乌古逊左丞馆训其子弟左丞公好贤下士时公卿士出其门者甚多所居所见迥与人异文非难由其昧所见不得所传斯为难也予与仲实世忝斯文好年稍长而学不及惜不得朝夕求益徒兀兀老山林下辱示文集情不能忘敬书以归
　　跋百马图内三牛
　　勇于战者必以马力于田者必以牛今马百而牛仅三岂以战居多而力田者尝少与亦知世将用战而然与抑画师当时吮毫运意殆以是与抑所谓风马牛不相及者与非予所知也俟夫知者予将叩两端而问焉
　　跋竹洲胡君行述后
　　夫士之立身行道期无愧而已前庐州路儒学教授乡先生竹洲胡君粹德硕行建事便人曩教乡邑相地创学择师训生徒后师浮梁教充廪稍之不给构黉宇之将坠葺敝补罅归民田之久讼者余百亩教有方而养不辍先生可谓急先务矣至于施药济众辟途筑堤惠于人者尤博当羣凶扰扰险难中而彼不为害也意造物者阴相之天假之年其事业又有可观者惜庐州之命下而遽已焉可悲也夫先生没垂三十年当大定丙寅邑士坤翁汪君哀其德之泯而无闻也始述行实椟于家至正辛卯先生之孙樟得行述于坤翁之从侄畴书箧中呜呼先生之出处昭于前晦于后而后明于今日葢天之未丧斯文也抑其立身行道无愧而至然也先生葬富龙山之杉木坞樟为凿池聚流以蓄其气术家所谓风水者昔杜羔失其先陇询诸父老罔知者馆浮屠氏悲泣追慕忽覩柱烟煤中彷佛有字拂视之乃父遗书云吾子孙欲求吾墓当于梁家问之遂讯梁果得其处予观子茂访遗书而得其祖之行述岂偶然哉馆于巨室资笔耕以营其祖陇事虽与羔异而孝敬追慕之心亦可谓厪矣予与子茂世忝姻好稔知其详故歴叙其始末俾乞铭于当道立言之君子以贲其幽而垂无穷焉
　　文
　　绩溪县上梁文【辛亥八月十日庚寅】
　　伏以新安乃文公讲学之地乳水亦颍滨过化之乡道徳可尊才名尤重矧弦歌之声蔼百里况政教之惠留一方顾梁栋之摧頽奈讼狱之繁剧爰因旧址复构良材共惟令尹仲良郑侯视篆之初谋以易蠧朽治民之道务以施循良适当丰稔之秋又值太平之日坚刚取夫大木经之营之简朴合夫古规完矣美矣非壮丽无以敌山川之胜非宏敞无以表子男之邦西挹翠眉时览羣峯之秀拔东瞻石镜常怀黎庶之穷愁羡武城小试于牛刀效单父雅弹于琴操用度广而不烦民力工役重而匪夺农时革故鼎新协和僚佐截长续短补答编甿爰架脩梁辄伸善颂
　　梁之东搏桑旭日照曈曈乆闻兵革三边静共喜车书四海同
　　梁之西禾黍秋风眼界迷小邑弦歌风俗美贤臣法令古难齐
　　梁之南琴堂深静坐潭潭事简吏闲民乐业小停僚佐共清谈
　　梁之北从今愿展飞腾翼年登丰稔乐四方人庆升平歌万国
　　梁之上高挹云山数万丈反风吹灭虎渡河又见双鳬逺相访
　　梁之下山川一带堪图画文风日振俗风淳士类彬彬诧游夏
　　伏愿上梁之后天地清宁人材俊杰风调雨顺家家鼓腹含饴海宴河清处处修文偃武赖一人而有庆祝万寿以无疆普降祯祥咸霑吉福
　　虎入市文
　　适有客过予曰近虎入市何耶夫虎狼阴类也昼则隐山林遁岩壑惟恐人之为己害暮则处幽僻惟村落是窥求饫其馁亦其性然曩岁村落间或有之市井未闻也苟一至焉莫不异而怪且惊也世俗变移虎狼白昼入市若虚焉攫犬豕牛羊复为人伤亦时耶奚其怪噫子所言者兽怪也抑知夫人怪有甚于斯者乎罔矜穷困虐敛荼毒教弛礼废斯文其将丧乎斯其有甚于虎狼者乎客不答感而哀之遂退
　　南山虎文
　　南山之虎黄质黒章白额与彪豹伍巡深山大泽中惟兽是食冬夏之交草木黄落得以肆志从欲猛莫斯盛藏深林伏衰草饱则眠饥乃出磨牙鼔唇掉尾而奋威咆哮啸风于广莫之野噫可畏也哉然樵夫竖子或于山蹊谷涧之际忽尔见之则胆落心丧莫知所以而虎欲伺而食之幸而免者乃潜踪间道以归诸父兄相与聚谋计张机画阱去猛兽而为人除害是心亦良矣彼虎何知也怛然如平昔时一日诸父集乡里之壮者强者有技艺者又羣聚而告之曰南山之虎与彪豹食兽殆尽必伺人而食之里之童稚朝暮而牧樵得不为彼见见必被牙爪宁复有全躯耶于是乡里善其説谋为机阱伏矢石于幽僻执鎗刀以寻其窟穴四合以围之羣虎豹皆惊起莫能遁有中矢石者有坠机落阱者皆杀之迨无遗类矣且食其肉寝其皮而乡里宁矣悲夫物以类聚物之情也今之人深谋而怀毒有甚于斯始于害人而终为人害理之必然者由其见之不明悟之不蚤悟也因覩其事述为文以戒夫残暴者
　　代作祭郑知县文【公名仲良代其子永夀作】
　　追念先考自干戈扰攘出军旅中涉猎艰险凡二十余年遂丞武宁阅二考有声复移宰绩邑循循治民无疾言遽色及苛虐用刑遭时事之纷纭托形气于杳冥呜呼哀哉去家千里孤苦零丁上有伯氏白髪鬅鬙下有女兄皆髫齓而娗娗孰知夫禄可以得名而不足以保身孰知夫势可以及人而天不假以脩龄呜呼哀哉痛裂肝肠兮老幼不宁举目无亲兮风霜惨人望下蔡兮云凴凴大江兮扬舲刲肥牲兮荐芳馨子女罗列兮哭前庭云车雾驾兮来魂灵呜呼尚飨
　　祭表兄戴仲德归圹文
　　我母汝姑汝父我舅中表弟兄如足如手幼同笔砚兄独挺秀比长异途兄独守舅田园是娱日酣醇酒亲友过从礼意弥厚天不假年逾五十寿嫂氏克勤家业益就遭时乱离殁于兄后双厝北庄十余年久兹当归藏山明水秀有子有孙赀产日茂頔等异姓兄弟亲谊实厚聊陈薄奠辞愧鄙陋魂其有知鹤驾云岫呜呼尚飨
　　祭方道夫文【代吴祐作】
　　某不幸早岁丧父孤苦零丁内无兄弟孑然独处若无所依况家贫无期功之亲相为引援所幸者赖外舅念某出自儒素以衣冠防族见称于时于是招赘于门年未及冠朝夕与外姑抚育训诲树立门戸至于成人比长俾遂室家骨肉之亲半子之分迨癸卯生继宗在襁抱中外舅指此儿曰汝舅卧病在牀对姊氏云倘生男可与我为后不幸汝舅卒汝果生男遂名继宗立为后庶无违我儿前言无使汝舅无后也言之呜咽动心又云吾族应继者无其人纵有之族远不吾肖也田圜物业付汝夫妇掌管继宗长大敦师教诲俾其有成立即吾孙也汝无忘我言我老矣仅有一弟贤夫顾自有田庐谅不为我师汝母与外姑可同居朝夕奉养惟孝吾暝目可无憾矣其言凛凛在耳兢兢不敢忘今年春外甥婴疾旬余戚戚忧念设不讳将如之何幸而无恙私窃自喜所虑者门戸之大税粮之重科差之繁非外舅只力莫能支呜呼天其祐善人乎其不祐善人乎四月八日疾复遘视以为常亦未尝服药饮食之奉淡如也翼日吐防并作家人亦不经意俄顷长逝矣呜呼哀哉追念外舅自幼以辟荐董府事歴歴仓庾筦库中经丧乱几堕恶少手幸而得脱尝云世事甫定老于田园无复他求矣忧于心者惟女与外孙继后一事耳呜呼天其果从人愿乎外舅辛勤起家至于丰裕平生涉猎世故甚繁奉于身者甚薄交于人者寡俦谋于世故者未尝不为之用意年逾耳顺乡里称之曰善人亦善矣呜呼外舅之料于前者莫鉴其脱计于后者天其从之乎祐与外姑均抱无涯之恨者此也佳城已迁术者以为未吉暂菆乎后圃庸俟卜吉再迁窀穸兹陈薄荐少罄防忱躃踊哀送以奠安夜壑云尔
　　祭先妣安人戴氏文
　　寿而没于太平之世衣衾棺椁之备也必矣适遭乱离之时虽有逾七望八之寿而衣衾与棺椁之粗备而不华为人子者得不为之极哀而深痛耶吾母之生也以俭勤起家以和睦处众不矜不耀畏威保守故家恒给而事无遗也壬辰夏四月冦至邑挈家上坑口依亲弟故瑞卿未几接踵而来罄所有而攘之吾母忧且惊寅夜去三十都泊外舅许氏以诸表弟之可托寄又虑顽犷势未靖安遂如十四都栖梧桐坑迤上竺岑之金洲止周荣甫家山深地险将谓难可逃而祸可避彼时吾母挈诸媳诸孙及吾兄弟凡二十余人登崇涉险不杖不扶徒步而趋筋力尚强健愁郁患难忘身心之为劳也頔虽私喜日夕兢兢于怀况四方蜂起人心煌惶身将无所依焉如此者半载事势稍宁回四小都庄暂息风翼而憩萍踪明年羣宼如初避地人四散逃走吾母一如平常时未尝以乏肩舆而告劳呜呼痛哉迨至丙申二月洞猺卒至时冦据吾郡猖獗猺怯捕屯驻水涡仅七八千余人恣杀人掳牛羊妇女丝帛之物时俱苎干莫之避众惊惧以货通于猺老幼间道出頔与弟逺逊以牛及家之所有赂五七恶少得脱负母至叶山时雨雪未止泥泞且畏怯步进复却顾潜高山小松树下衣湿天寒战栗不已又无深林巨壑为之掩蔽覆帱遂为冦所获吾兄弟皆被絷吾母哀以告得免頔与弟远逊裸而洗身中鎗者六七几至殒命赖天地神明祖宗阴灵之庇免堕危难复缚至小庄以捡括未尽发而遗之苟全残喘当此之时母哭不见子子哭不见母哀痛吁天奈何奈何谁谓吾母子复存而活耶度不可居也顷如十三都抵上塘胡家势又未宁入大鄣山宿胡子坑几三月未尝知盐与肉味风飡露宿饱常少而饥常多暮窜而朝奔忧有余而喜不足天之相吾母者与之以寿而不与之以福及其老也与之以劳而不与之以逸伤哉痛哉丁酉秋七月澒洞复如初壬辰多事避杨溪坑半月虽免劳惊之患澹泊之况战兢之怀何曾朝夕安也谈星者云吾母寿望八袠之上私窃自喜意吾母复见太平而遂一日之乐是天不负吾兄弟也夫何不耄而衰不疾而萎使吾兄弟失望苦痛至于此极耶今年七月廿三日頔以事出邑母倚门而祝曰汝宜早归恒目送之言犹在耳二十七日讯来报母伏枕而粥食少进不知感何疾亟归以奉汤药卧而未起见曰吾儿来矣县中事静否对曰无事即喜忧门内之媳与孙也忧往来车马之扰攘也情绪不闲每每若是时则精神恍惚语言不如常时计将安施遂祷于神告于天则如谈星者所云吾妹自杨村来视疾感热证仅两旬旅榇而归其痛防为何如八月十三日也又七日吾母亦长逝矣岂期天下相数止于斯而夺吾母吾妹之速耶痛哉痛哉呜呼棺虽具而无椁衣衾备而不华吾知其不悦于心也必矣连城甲兵频年不息忧思劳苦万绪千端甘防之奉未尝一日适口吾知其不乐于怀也审矣哀哀父母生我劬劳鞠育之恩昊天罔极生也何酬没也何报九泉之下永隔音容杳杳防莫闻莫覩兹当七七设祭如仪防其有知耶其无知耶尚享
　　祭张仲敬入圹文【仲敬讳慎松塘代其子英才作】
　　维洪武二年十二月二十一日壬午孝男张梓谨以牲殽庶羞之奠百拜祭致于先考文宣教张公之柩呜呼哀哉兮遭时不祥痛父之不幸兮倐焉告亡叹家业之陵替兮父伯先丧防攘孑立兮干戈扰□何诗书之泽兮遽罹此殃哀皇天之不仁兮中情孔伤奉母兮北堂澹疏食兮韬光筹防莫措兮安贫守常浮菆浅土兮寸心皇皇岁月荏苒兮几星霜兹卜吉兮崇塘青山盘盘兮龙骧生气结兮鸾凤廻翔水流子癸兮环抱明堂月吉兮时良魂魄安厝兮千秋永藏养生送死兮子道克襄百灵呵防兮川流源长阴福子孙兮百世其昌肴核杂陈兮奠椒浆
　　贞素斋集卷三
　　钦定四库全书
　　贞素斋集卷四
　　元　舒頔　撰
　　传
　　三害传
　　蛟蝇防三者皆物之为人害者也较其害防为甚蛟蝇次之当炎暑时蚊与蝇党结而得志骈集而阵屯寻臭逐香沾其余沥昼之为害者蝇也伺隙巡罅纷聚如轰雷吮人之膏血宵之为害者蚊也防之害过斯二者翻盆瓮啮器皿跳梁穿牖莫分美恶虽贫亦恶之予谓蚊与蝇趋炎附势而已防则灵于二者昼乃伏宵乃出物无妍媸羣坏而莫知顾忌害尤甚者焉嗟夫世之害者岂斯二而已哉微而害物私而害公大害天下国家岂非斯类耶而予因有感作三害传
　　二节妇传
　　华阳在新安郡北当孔道山多耸拔连匝民生其间率多峭直至于妇人亦皆守贞不二志其一朱氏适宣政卿汪仲英年二十丧所天事舅姑以孝称乡里间生子一同文抚育至于成人延师训诲绰有父风葺旧田庐给以衣食躬歴辛苦克成厥家至正间尝以节孝闻于朝同文破产竭孝道因世革不果就迨洪武来复举于御史亦不报年七十有余矣其一胡氏适汪龙年二十四子芝孙年二岁而龙丧家防其先于邑辛勤鞠子比长置身伺县中年三十以疾卒仅有一媳同甘苦育诸孙壬辰兵戈后室庐既燬家无余资亦守志不二今年七旬有三凄凄然毵毵然常着短布襦治家为活云贞素子曰自兵戈离乱后妇人守节者葢不多见曩余客金陵时姑苏破军卒虏一女子云其父尝为吴郡吏貌甚都善作软语媚其卒同过维扬会亲戚乃与合卺舟渡江半辄自沉终不为所汚此女子之守节者然华阳居万山中二妇生长其间非有聪慧之资识见之异其卓卓自守不为溷乱移易可尚也夫魏曹文叔妻令女夏侯文宁之女文叔早死无子恐家必嫁已乃断髪为信后家果欲嫁之以刀截两耳曹氏诛文宁为梁相防使人风之又以刀断鼻令女曰仁者不以盛衰改节义者不以存亡易心予观之令女无子不嫁毅然气节千古之下直欲与日月同光今二妇有子不嫁理固然也而较之优劣虽殊然皆有烈丈夫志呜呼世有食禄享荣临难遽易所守甚至卖降恐后反妇人女子之不若何哉世道不古民风日媮观于此宁无愧色况事闗纲常风化有非泛泛细故者比予故牵联书之以警夫世之背媱并失所守者少自省云
　　赋
　　瑞莲赋
　　理侯天章治唐昌之明年移植白莲于治旁又明年花乃变为红而双头并开邑之民咸以为瑞形于歌诗末几除新安别驾乃瑞之征也为之赋
　　繄草木之殊花兮气钟阴阳孕竒毓秀而生兮异夫寻常托根何所兮来泰华之高冈处淤泥而不染兮心涵雪霜湛七窍之玲珑兮纎丝中藏忽骈首而并蒂兮花于唐昌伉同茎而交颈兮恍若水上之鸳鸯始缟素兮幻红妆讶美人兮双低昻窈窕绰约兮冯夷中央俨亭亭兮类直方慨鲜葩之殊特兮为人降祥自李侯而致之兮孰云匪臧爰宰百里兮乃推恩光泽及品彚兮惟德是将意造化之阴符兮瑞应循良昔异亩而同颖兮惟周之彊矧麰麦兆瑞兮曰绛之乡嘉禾连理兮载诸典章和气致祥兮羣生苍苍侯之声闻兮逺迩洋洋宜超升兮位列黄堂朅来新安兮先声播扬先此邦兮何酷何戕倒施颠错兮苛虐为殃侯之来兮埽粃糠六邑熈熈兮父母是望小大煦兮歌拟龚黄志澂清兮突过范滂秉钧庙廊兮作柱石黼黻皇猷兮为君栋梁致吾君兮超轶乎陶唐
　　蕈赋【并引】
　　蕈非一种有松花蕈蛤蕈肉蕈香蕈竹姑之属松林茅地间二八月有之樵夫竖子知其名采鬻于市不知名者食则杀人因作赋曰
　　彼松林之翳翳兮土恒润而处卑当秋季与春仲兮纷异色乎离离霑雨露之殊恩兮乃成形而产兹谓童子之奔竞兮携篮笼而去之何黑色之灿烂兮茁无根与士皮名可异而可食兮宜供羮而带靡脍微辣而细缕兮肉稍腯而薄披友玉版与紫蕨兮味甘美而益竒积磊磊于盘饤兮恍有类乎玉芝名不识而遽飡兮遂殒命于一时忆莼丝而去官兮惜季膺之未知慨商山之莫逢兮叹首阳之甘饥啖苦笋与雕胡兮何孺子之可悲献我君于九重兮嗤曝背之厐眉意溪毛磵渣之可潄兮吾焉舍此去含饴辞曰菶菶万物阴阳乃和惟木有耳惟叶有莪气同质异蕈其孔多靡根靡蒂匪华匪柯荐之宗庙颂声有那商周或遗是用作歌
　　説
　　猫不捕防説
　　予家罹壬辰冦刼后居无恒居城北曹氏寓廨仅存予往来假寓焉草眠缶食苟尔延息迨至乙未时事犹未靖朝夕惕惕暮则羣防跳跃叫啸甚至不假寐邻媪畜狸奴甚驯假而归之时而食焉将俾捕而宁寝乃貍奴者馋于食而不馋于防防得以自恣啮而无忌作劳而无畏惮貍奴若懵然乃呼貍奴而告诸汝食我食同我居寓羣防跳跃叫啸而无畏惮亦莫汝捕殆如无某氏食汝何耶吾将再于他氏假貍奴俛首欲答而不能乃因叹曰吾惧夫鼠窃为貍奴是托兹不捕而恣鼠虐岂惟负所托亦窃耳彼利其利而不利于物与汝窃吾食而莫吾捕奚其异乃即携貍奴归于邻媪邻媪笑而受之予亦发一笑
　　瑞瓜説
　　庄畔小圃地靡盈十丈命童稚治畦杂蔬及瓜夏六月长缭枯篠袤五六尺许蔓骈如掌生首若鸡冠蟺蜒若青虬一蒂十花并开而实者七亭亭菶菶可爱可愕人竒之以为瑞予亦异之嗟乎禾之异亩同颖周以嘉称麦之一茎数穟绛以瑞应迨夫田中之麻九野之禾凡一花一草为时瑞者种种载方册兹瓜之异于常讵非瑞乎虽然时乃不祥瓜之瑞为时而出则其谓之瑞也宜哉
　　祛邪説
　　鬼神之事圣贤之所不论非不论也理不可经诘也不语怪乱神是也由是观之杳冥茫昧千变万化圣人且不可诘而况常人乎张子曰鬼神二气之良能程子曰造化之迹斯説最妙但未易窥测耳能窥鬼神者其惟知人乎姻高仲汪氏家世儒者受父师之训读书达时务于性命祸福之説亦尝讨论而推究之吁鬼神之情状抑知之乎抑究其所以然乎抑其中亦有所感而笃信之乎説者谓施符水祛邪魔捷如影响斯道家者流予孔子徒也于鬼神之事未尝究心夫学所以明理杳冥茫昧岂敢信言之暇日仲江携是卷过予予嘉其聪敏而多能也惧其惑而诬也复忧其泥于诞而致沈也作是説以贻之
　　退思轩説
　　夫人之立大功建大业必夲于思思则明明则不惑凡发心施于作为者皆思也传曰二五事思曰睿睿者何通其防也又曰慎思此诚之之目也学而知也曰近思则心不外驰而所存自熟仁之道具焉曰思无邪统三百篇之义而言均思也特所指异耳原夫心之所发万虑万变其要归于正而已思云乎哉升施君孟文昔从事都督耿公幕训练士卒发谋出虑时号竒兵性度温粹质美而德懋望之皎如玉树然识与不识咸称为寛厚长者又喜为诗文日觞七友相与倡和铿然有声侨寓紫阳山署其轩曰退思德之养也予曰君退而思将一日三省如曽子乎将谋猷画计如孔明乎将镇国家抚百姓如萧何乎不然退而奚思经曰退思补过无乃思其所不及与抑优游而思进与君曰不然子言过矣大丈夫生斯世进则思竭诚以报国退则思脩身以行其道古者尧舜之治天下思以仁民无怨桀纣之治天下思以暴民多议就其如尧舜者去其不如尧舜者如斯而已子所谓大功大业奚出于是哉予退而思君之言悉矣敢述其意书而掲诸轩楣
　　墓志铭
　　故处士张君吉甫墓志铭【代旌德县刘性撰】
　　至元丙子夏五月绩溪有布衣张吉甫以疾卒于是邻邑与其邑之往来者交赍咨痛相吊曰急谊豪俊之君子死矣不可复见矣余未始识吉甫也而其氏名徃徃熟吾耳则必非庸众者比是年冬吉甫之孤宪广以其里儒胡相所述事状来谒铭曰吉甫讳有常幼名重五姓张氏曾大父寊号拙翁宋授江东提刑官大父恢魁漕贡进士父腾光宋太学生吉甫年十二志趣超卓气貌沉沉提刑君见而竒之曰是宜为吾曾孙必大吾门故吉甫自少读经史洞悟贯夲末粲然反已笃践不专见闻然亦未尝以自多也既壮去游四方益究覈人情物理善趋时识变而终不与人苟同故无所遇合而归居乡里崇睦婣之行赴人之急以唯诺闻善防事之是非成败云后当然已而果于卹孤养老尤极隐恻周尽每乡校阙官必摄事葺旧起废达礼平气士兴其义题其居曰恒斋门无杂賔惟邑大夫之问政暨秀民之讲学者造焉初娶胡氏无子后娶章氏子四人宪广懋慎女四人孙男七人享年七十有三墓在邑之西九都曰叶里宪广之来谒也礼甚庄容甚戚辞甚恭予既辞谢不获则谓之曰予未始识而父也而今子之志不可以未之遂也矧曩者余相识也向老人言庶几可征余观古昔盛时取贤敛材于其不能文辞者徃徃张其事以激靡敝之习求之于古亡有是也而父既没子能颀颀致孝容称其服知名其先人之行兹非道之行于家乎乡校者公论之所出不可压以势力而父摄事而长老子弟咸推服无异言兹非德之孚于乡乎且号其读书之所曰恒则吉甫之学有见于此恒也者德之平常而可久者也世或称吉甫为急谊豪隽此其夲矣铭以是庻其传哉宪广皆再拜稽颡曰子诚为知吾亲者铭曰
　　古风愔愔以有恒心世媮孔壬浚之求深展也张君以恒不憯于家于乡式昭德音绩溪之阴墓门有林勿剪勿侵嗣人之钦
　　铭
　　谦益斋铭
　　歙鲍尚文氏积学好古扁其斋曰谦益乃为铭曰
　　六十四卦惟谦为吉内止外顺虚中以立高而能下卑而能屈处卑而自尊取退而自佚屈己待物恭已作则有歙鲍氏沉潜六籍且读且脩斋曰谦益精进不已圣贤可及我铭斯斋朂尔令德
　　循善堂铭
　　循善堂者邑南余宗益之堂也予尝记之矣复为之铭以致相期之意铭曰
　　肇初厥祖家蕃银峯【德兴也】学贯经史胪传公宫子作孙述继承可及然令闻式昭厥德迨十一世绵邈亨页有学有述乃迁祖茔杨溪秘阁山水衍廓遭世乱离辛勤厝椁徽饶异邦同此东江吁丕休哉硕大且厖植以厚德云仍蛰蛰三槐可征五桂可必以启其后以光其先小子作颂以永其传
　　惟善堂铭
　　郡守魏侯璋筑室退处于城东扁其燕寝曰惟善乃为铭曰
　　楚国无宝惟善为宝着之于经允矣为好昭烈将终遗言戒之毋以善小而弗尔为苟能善善克己无倦人欲既消天理乃见厥初降衷至理浑然所性一凿狂悖生焉善乃天性靡生厚薄孟氏道善荀卿道恶善恶之际处贵适中荀也小疵轲言至公嗟嗟后学罔知所履柔则不立刚则无礼颀颀魏侯以善名斋朝夕仰瞻动作与偕善行是果善处在我守此恂恂戒彼不可鸡鸣而起乃圣之徒中心勿迁为后之模小子作铭僭窃是告敢告云仍善继芳躅
　　松崖铭
　　董建中氏通儒术论星数学以松崖自号征予铭铭曰
　　形臞而清质坚而贞傲霜雪操结岁寒盟巉石坤厚不骞不崩屹立万仭载瞻载登伊谁之好托以高蹈番昜董生松崖自号谈子平术观初庵星参皇极奥玩巫咸经气凌云霄根蟠大地一朝良工材用可致彼炎我觇彼纷我恬进退用舍时乎我占嗟嗟小子安其所适敬慎厥德永保贞吉
　　赞
　　吕妇赞
　　岩镇吕竹坡左史之孙女讳嘉贞年十七适吴氏子壬辰避冦黄山桃花潭为冦所杀征予文为之赞曰
　　闺门四德柔顺居先临难不屈出乎性天羣盗旁午岩遯穴宿逢彼恶少至死不辱年未及笄聘于吴氏志节凛凛风化是矢左史裔孙亚窦氏女纳欵受降宁不愧汝桃花潭上闻者叹嗟我赞高风贞烈永嘉
　　箴
　　复斋箴【为林彦和作】
　　客有号复斋者学阴阳家余未面晤友王生彦高征予文箴曰
　　阴阳至理悉寓乎易筮决吉凶兆始于一龙马负图象数互立六四乃陈迭运骎骎阴极于子一阳来临于卦为复见天地心务学深智有林氏子研羲文奥赜旋玑理以复命斋圣域可企汲汲孜孜无利于时造化之妙兹焉是推朝夕黾勉敬慎尔思
　　杂著
　　普慧居士偈
　　有学佛氏者普慧张其姓短褐而峩巾望之知其为善知识也慕空尚寂于究竟殆未超脱欲俾人人解悟性根通彻夲源见如来法身徧河沙世界是心普矣俾慧亦普恐未也夫人为万物之灵禀赋有清浊之异清者慧而浊者否焉乌乎而普是故普慧者佛氏之心也予惧夫迷于近而遗乎夲乃作偈以解之
　　厥初形始赋慧性已云具朗然万光明照耀靡内外混混物欲中昧目唯见佛至人性不移不为彼所汨心有普慧心了了长如是每于静处观皎若大明镜脱彼汚浊途超入清净境竟作如是观皈依悉解悟
　　沈谷华休官入道葢庵疏
　　处士沈谷华久厌尘劳将依清净天官告老道妙求真茆屋中三教俱全蒲团内一心无染出家儿岂有卓锥之地平道人兼无防铁之金短疏恭持高贤乐助伏以五栁先生为折腰而弃职三闾公子因新沐而弹冠民生之至乐曰闲乡论之咸尊曰老笑指白云归去还他外物高人醉邀明月同行输与诗中乐圣一壶酒一枝花尽教慢舞狂歌数株松数椽屋赢得早眠晏起生于士归于土百年空自经营贫在天富在天一世何妨落魄衞国蘧夫子知四十九年之非西天善财童解百千三昧之智学有蚤莫道无圣凡悟则四病四相皆空迷则八识八风俱起葢棺事始定古今那一个抽头临死泪方流瞬目使众人弹指既知如此即合处分且如老去做道人大似急来抱佛脚有证有脩絶类盲人模像求解求脱还同巴客惊蛇福田罪性夲来空地狱天堂皆是幻包天包地无过一防真心通鬼通神只是一个诚字照镜迷头演若达多狂走割皮悯世删陀罗树能医白老防黑老防啮断藤根好寃家恶寃家合成烦恼昔岁漂沉丘井今朝跳出樊笼解放痴绦泼杀闷火便是人间快活汉真成蓬岛地行仙黄金铸鼎要烹天地之根黒水煎铅将錬兔乌之髓半斤八两多是一内生成万彚千名尽向三中变化秦楼楚馆天涯芳草王孙萝屋松牕纸帐梅花独自云筒息气一声高一声低声声透彻虚中拄杖麻鞋几步险几步穏步步踏着实地老先生醒了也众徒弟去来兮回首见麽能几日桃李春风屈指数咱自连夜梧桐秋雨且道目今何处安身立命便休推调这里弛担息肩防擞旧精神安排新格范贫道人于红尘中閙市里不寛不窄非正非偏平地上安闲处葢一座小小茅庵富长者于欢喜内慈悲中或重或轻随缘随施福田邉尘俗外做一件大大好事谨疏
　　登源祖庙疏
　　伏以英防定乱拔劔辅翼于李唐威武灵显锡号宠光于赵宋赫王封之八字巍庙食于六州惟我乳水登源实齐司马陵寝为藏祖之故地建奉主之专祠既殿庭久燬于刼兵赖明良再谋乎栋宇云车铁马神光烜赫于前朝虎畧龙韬功绩播扬于令典民有水旱疾疫祷之黙然国无凶荒札瘥护之惟谨兹圣主欲重新建造而贤令拟复旧完成正殿耸云霄大杗小桷之攸用妆楼锁烟雾深闺邃阁之适宜前后亭防要使行人喝采西东廊庑须教观者防头小道人不免抄题大夫士慨然乐助况朝廷下捐免之诏贫富饶优而庙宇及成就之年公私吉庆五风十雨兆嘉谷之攘攘百子千孙祝民家之世世福缘有自功德无邉谨疏
　　赞【附】
　　题许公仲三小像
　　长身玉立奋威武于乱离迨乎成平恢广大之镃基夭我徐卿固天命之所系寿拟孔氏亦世道之所希






　　贞素斋集卷四
　　钦定四库全书
　　贞素斋集卷五
　　元　舒頔　撰
　　古体诗
　　为苗民所苦歌【六十韵】
　　二月初七日压天风雨急仆夫问讯回苗民水涡集仓卒戒行李二三竞奔入天寒泥涂滑出尸出不得或牵牛数头或缚鸡数只长鎗插檐高短劔耀白日动辄便杀人相遇焉敢敌杂以无借徒孰与分南北老母惊且忧扶持间道出彼来以此遁囊槖罄收拾急度墓头复恐见雪迹行行叶山凹手足俱战栗儿云母疾行母説疲无力坐憩长松下蔽身草不密又逢恶少来见骂作强贼刀鎗罗我前性命在咫尺母云我两儿惧怕避横逆再拜致哀告恸哭并二侄衣衫尽剥脱裸身肉见赤长绳与弟连缚手黑如墨嗔叱行步迟遽以大刀击血流未得止苦痛便走疾渐围至田中鎗立哨齐吸拔刀斫弟项乞免幸弗及母忧失两儿儿复忧母泣艰险万状生忧危劳苦役内懐五脏饥外被一身湿棰楚卒未休死生安可必山中亦何有所蓄仅米粒检括殆无遗忽忽日将夕留连至宋村心绪茫若失倏迟逢一卒相见似相识恳恳甚心慈众皆被呵叱但云解其缚外惧心悦怿兄弟相依回泣母何处觅哀矜复自怜举目百无一顷刻子见母哀号叙痛防斫松代膏明拾草当菅席主仆皆畏寒相忘共薰炙忧惧不待明鸡鸣咸盥栉又复去喜坑晨星尚未没山家避舍去老母独匐匍逐队跻山椒冒雨倚松立头上水淋面足下寒彻骨明日古唐山盘折犹嵂崒乱石如蹲虎狭径跨其脊呼号风泠泠掩映云羃羃初疑茫昧中天地始开辟往来不暂停昏黑亦忘食当时已狼狈寕复问家室幼女犹可怜含啼抱呜悒不忧行路难但恐弃沟洫朝廷夲除祸仁道立民极假威及蛮猺所至皆戏剧杀掠果何辜曷尝分玉石披萝遍山林荡扫空郡邑不幸生斯时处处值荆棘皇天逺不闻愁闷填胸臆残喘倘久延今亦匪畴昔渠魁未殄除黙坐长太息
　　欲雨不雨歌
　　四方突兀云峯起一声霹雳震天地畎亩欣欣望不来须臾耆老翻憔悴风声萧飒雁横塞扫却云霓无防翳天生万物出至公底事生民不蒙惠西方有雨东方晴无乃天帝私意萌天下有道人不议雨旸不均安不评莫不是东海杀孝妇又恐是囹圄多寃甿彼有罪兮彼当罚此无辜者施恩荣墨云阁雨不肯下为问岁功何由成君不见田畴坼裂焦黍稌桔橰忍渇卧溪浒于是鞭雷公叱电母谪惰龙叫天母神祠血食贪膻腥真宰万灵亦何补呜呼我为苍生赋税忧食禄大官焉知民间暵干苦
　　戏杨桓子威歌
　　僻居陋巷无车马绿树清阴对潇洒皂卒敲门耀武来将军元是风流者名家陜右赫前朝小试弓刀亦闲雅自言离乱步艰难磊落情懐辄轻写飘飘仙佩逺自汴洛来莺莺燕燕何事双飞回情深岂料翻成怨恩重自古多狐猜江山迢递夣魂里风雨凄凉思虑起悲欢离合各有时共明月兮隔千里君思妾兮含怨疑妾忆君兮伤远离愿将顔色托鸾镜长照此心无少亏
　　月湾钓者歌
　　月湾钓者天与闲【吴月湾山长乐平人】长日钓鱼明月湾黄昏坐到月上山天低月高人未还月圆在天半在水明月湾头人所喜先生月湾家密迩坐钓明月那可已波神起笑弄明月月满波心鱼拨刺黄昏摇尾寒饵没烂月锦鳞鱼上出得鱼叩月唤隣家煮鱼和月吞香霞举杯月来金满花酒光荡月天无涯杯痕倒泻月入腹月兴恼人清不足杯天仰空月照目顾影翻怜月孤独夜深月冷霜雨天劝月不饮月乃贤置杯愧月坐月前月谓汝饮天之泉呼童就月即更酌月故怜人月不落月在忧来无处着但恐樽空月相却我不知曹老瞒明月可掇忧无端岂不闻严家汉滩月不满羊裘寒非熊辞月就西伯夜夜渭川空月白未如明月湾头客酌月取鱼賖酒吃忽自笑把酒问月者何如古人今人月在诸金尊照月常不虚胡为捉月骑鲸鱼青溪好月连江湖廻环九曲月若铺我今亦愿为月湾钓者矶头徒展席为月沽酒后耳热醉舞明月歌呜呜
　　洞箫歌【为朱士元作】
　　我昔遨游敬亭山飞仙月底鸣佩环二十四管列凤翼宫商迭奏缥缈之云间紫姑吸玉液烂醉眠天闗不知星移斗柄转但见池上桃熟垂红殷又闻悠扬清韵起复止呜咽彷佛啼小蛮当时萧郎凤楼教弄玉骑鸾海上一去不复还后来新制禄山献梨园子弟意在娱妖环双溪叠嶂别我久物华亦换我亦两鬓斑谒来金陵董大筑忽闻朱郎学弄玉萧史去已逺谁能授新曲雅音久隳废举世滛哇续秋风泠泠欺茅屋归去来兮早田熟何时携此四尺竹为我倒吹一洗世间之尘俗
　　落梅歌
　　一枝两枝横水濵千片万片飞早春残香满地铺白茵贪结青子枝头新章檐下肌理匀春梦未醒香醪醇君王宠爱恩情申何况防缀额与唇托根岩谷遭时屯莓苔剥落湮红尘碧玉柯榦供樵薪更复扰扰来棘榛畴昔开伴粉署賔东风轻防池银归来天上迹已陈心肠铁石见无因惜华长叹华下廵见仁顿觉添酸辛角声吹月双眉颦不知谁是调羮人
　　大木为雪所偃歌
　　前山夜寒雪三尺大木尽偃僵且直疑是帝谪苍龙精潜形岩壑事脩饰天公责物何无情至重屈折出至轻卧如铺琼瑶竖若立甲兵只愁漏朝旭照耀形与精嗟哉复嗟哉徒尔懐大材良工不见遇斤斧行相催君不见今古忠臣与烈士负志屈节皆如此
　　百牛图歌
　　繄谁画此百牛图绢素淋漓悬两壁摩挲细认角头竒无奈戴嵩留宦墨牧童骑策过前村春树阴阴春草碧云收雾敛山花明逺近颠崖翠光湿平湖断岸水浅深皱縠粼粼展如席犊眠草间牛不乳饥啮青刍砺苍石或饮或浴云满身物我相忘祗自得横斜体态百头殊牧竖笼雏戏阡陌有时背上颠倒骑细雨斜阳横吹笛时平放尔桃林中布谷催耕苦相迫呜呼比年兵革弥天下千畦万陇生荆棘只今农父把锄犂处处开耕皆尔力斗米三钱戸不扃四海苍生无菜色
　　秋风行
　　凉风起空濶即渐吹寒声路远衣裳单良人久从征妾身勤机杼唯恐衣未成短裁便鞍马密缝忧远行君昔辞家去王事迫期程守边十余载杀气犹峥嵘夫亦身徇国妾亦死誓盟志同心不改庶保身后名
　　趦趄行
　　二月晦日拟出邑中雨阻不果因赋之
　　今朝欲出还不出何况四山风雨急带水拖泥我所嫌息肩弛担心方佚既无汗马功又乏耕凿力暮史朝经聊自怡春塲秋选从迁秩天命付已定所得今已多任人笑我成蹉跎洗眼看破走奔波万千事计意谓何百年一梦归南柯汉祖麦粥滹沱河不如商岭四皓歌乌江项羽挥长戈不如采薇阳山阿君不见王霸功业殊总是一抔土英雄争战到头谁自悟君今洗耳听我歌趂取青春乐尊爼
　　次张德政观澜行
　　墨云压天殷其雷白云如注西南来于时我方高枕卧池上菡萏花初开从渠雷昏与雾暗推起篷牕时一看顷刻阴霾尽扫除但见冲堤仍破岸黄流浑浑能几时阴阳气忒何须悲风平浪静有妙处绿漪招我枯藤支我本人间无用叟澜兮澜兮观汝久蛾眉亭下如斯夫焦光寺前亦非偶縠纹细细万顷寛鳞甲簇簇生弥漫容光照灼上下千万态冯夷仙子往来乎其间天风不来如镜平一轮明月海底生两眼长向江湖看诗成落笔鱼龙惊山溪一篙足梅雨波涛不浸中流柱静观莫怪当时人南北滔滔皆要津
　　缫丝行
　　小麦褪绿大麦黄吴姬踏车缫茧香尖鋭入沸高下忙雪雹万斛浮潇湘千丝万缕雪炯光五色期补帝舜裳县吏夜打戸租税无可措犹豫欲输官又恐奉上误踌蹰展转无奈何东方渐明事更多
　　苍鹰行
　　苍鹰击烦觜爪困无力城狐社防白昼纵横出天高日逺维不张湖海茫茫漏余迹君不见楚歌四靣惊老奴不闻天子闻亚夫
　　织妇吟五首次知县许由衷
　　妾家住西河家贫守清素年方二八初学织常恐暮父母生我时不识当门戸夫君良家子安肯受辛苦
　　二
　　机织不畏多但畏官府促去年布未输今岁粮未足阿姑八旬余缩首日下曝君戍忧邉庭妾心念机轴
　　三
　　妾忧机杼空惆怅时停梭机空且勿忧戌逺当如何乌鹊噪檐树红叶翻庭柯夫君万里外妾织愁愈多
　　四
　　乱丝入手中上机十数疋细花间鸾凤精巧俗莫测朝餐釜底焦夜静壶下滴君心自明月愿照勤苦力
　　五
　　天邉比翼鸟庭下连理枝高枝接伉偶孤鸟鸣何悲妾织还自制逺寄良人衣君心谅匪石岁久当自知
　　络纬吟
　　夕云凄以清凉颷飒然至篱根继续声长茧缲络纬双股依草荄两翼鼔元气月明更漏迟似诉无限意防物尚知时难彼非物类我懐素潇酒闻汝澹心虑
　　题子猷访戴图
　　雪霏霏云羃羃一色乾坤无四壁乘兴移舟半醉醒故交剡曲真莫逆古人情今人心色取行违何侵寻管鲍去后俗风降披图感叹懐山阴
　　百马图
　　一马百马等马尔百马一马势态异龙眠老李意脱神代北大宛无不至楼兰失国兹墟玉门无闗但空址葡萄逐月入中华苜蓿如云覆平地始皇长城一万里漠雨平添窟中水将军昔有李二师尺棰长驱万骐骥当时无乃或尔遗龁饮翻沙纵眼戏就中骁黠囓与踶或示仁柔奔且逝循坎屹立意度闲下首当膺若多智昻头振鬛彼者雄似恐世闲无猛士轮防诏下不再求蕃使徃来知礼义不徒嫁女事乌孙祗以金缯相赠遗茫然圉牧不知谁牝牡骊黄交乳字世有伯乐不愿逢御若王良空善技汗血沟珠胡尔为无能安并驽骀视唐家太平有天子开元天宝周四纪是时天下政无事深宫每欲妃子喜教之舞数政如此渔阳鼓动地起禄山见惯亦有似可怜零落四十疋后来值得田承嗣
　　竹溪书室图【为黄克文题】
　　清溪溪上竹无数爱竹移家竹林住阶前老竹铿玉声秋夜读书霑竹露书声绕屋杂竹声竹色侵书助书趣竹根个个长龙孙竹上凤凰亦来聚有时携琴陪竹弹两袖清阴分竹翠云梢月榦竹弄影杖竹寻诗过桥去平生性癖亦爱竹不问主人造竹所君不见一笻投陂忽变化万卷蟠胸胜插架
　　六人蹴踘图【赵太祖　太宗　楚昭辅党进　赵普　石守信】
　　青巾白袍虎龙姿紫袍也是天日竒风云之会此一时太平无事不敢知君臣更作军中嬉紫薇小星燕尾眉雪炉炽肉寒语迟大嫂妇人殊不痴一榻之外他有之江南来臣河北遗开封大弟汝自为此意谁与同襟期蹴踘对戏两不疑揽衣政发羣雄嗤党家丽人蓬鬓垂羊羔金帐趂婢儿头巾半脱背后窥彼楚与石聊相随当时总恨弱子欺亦爱三百开洪基礼乐文物如诸姬吴兴钱选操兔锥落纸或有无穷悲周人彷徨歌黍离
　　唐十八学士登瀛洲图【王宏正白描】
　　天策将军龙凤姿十八人者皆英竒乾坤施转岂无意风云会合固有时唐虞盛际九官尔而此乃复一倍之神物在渊众鳞集五采下德百羽随后来可惜贵才俊祗遣上古歌雍熈河汾夫子讲孔道弟子仅以功名期当时房杜亦可喜管仲器小宁无讥儒冠一着道士服岂为老氏谈无为頴达祖汉疏经义宜于圣奥初未知欧虞褚薛尚笔翰一戈何足穷毫厘魏征王珪差觧事亦足以格君心非武门前起仓卒手足之血亲淋漓此时此獠可扑杀敓昏仆碑竟何其斗米三钱户不闭小康不补大义亏瀛洲一登老生愿丈夫须作真男儿护龙河头生紫气郁郁葱葱天宇弥金陵岂无此学士医官酒保登天墀奎章开阁亦太甚天厯诏书无乃危布衣无能坐长夜独搔短髪频歔欷老妻笑人小女起走把青镜临须眉西家好酒賖来吃无用劳烦阎畵师
　　西湖曲
　　侬家生长西湖住昼舫红牕日来去不识干戈战四夷良辰歌舞酣朝暮越王懐愤攻城来士卒失守城门开娇容如花惜不得一旦零落同蒿莱百年气运如过电头白眼昏那忍见商山路杳云雾深桃源不假渔郎便钱王宫阙草树荒景灵台榭风雨凉孤山梅花幸无恙父老含悲辞故乡
　　江南曲
　　庭院深沉日正长绿牕红几绣鸳鸯落花风起停针看蝴蜨双双过粉墙
　　闷倚西牕月上时月将花影弄花枝欲将心事托明月花有残时月有亏
　　宝鸭曲
　　铜池织风翠波跃睡足暖烟饥不唼重帘未厌云水姿华屋清深寄闲絶生硃剥花红锦翅枯咽半湿蔷薇水宝灯夜悬琉璃光恍若淡在沧浪里当筵慢舞得娇娆指痕腻染罗纹细就中空有絶缨人误织韩【韩夀事】郎衣上气古闻舄花之言岂虚语愿学飞仙作双去
　　湘中曲【并引】
　　湘中徐姓官淳原偶以事逼沉于井其妻妾仍寓官所隣邑令故人也为同乡昔同仕徐交甚稔知其新寡遣人邀之遂至往来数数懽甚浃置酒食出肺肝语求其妾其妻诺之将卜日缔好忽松萝人求媒不允隐前议托词归湘中故人郁郁不乐明日告行携酒馔送南门外泣下各不忍别去若留情者至中途通松萝人以妾从黟令故人闻之怅怅若失不两月事觉坐金陵狱噫大丈夫居官若此者岂斯人耶堕妇人计者徃徃有之大抵好财与色者皆是彼以贪败此以色谋相去逺哉俱谓之不仁可也矧区区一妇人藏机设计若此匪妖则祸为丈夫者才识可见矣黟令月余徒袁死江宁镇妇乃伶者闵其事作湘中曲非欲传于世也抑亦厉风俗并为居官者戒
　　妾家湘中曲十五事所天二十从夫君出戍守塞边食禄徐陈间奔走不记年转官入宣邑朝夕尤拳拳不幸夫君亡中道成弃捐故人宰隣邑仰望应周旋念昔交契深将谓心如前挈家来相依此意未易宣入室拜丹旐遗思及九泉遂托通家好往来无姻联私情中忽动外议殊未然托辞归故乡拟买番江船番江路绵邈情亦中道牵黟山亦在望乳水徒涓涓昨朝与君别芳草蔚萋芊妾意君不知因知非因縁鸾飞求其凰鸳鸯不独宿妾身如杨花君心如明烛烛明不照罗襦闇花飞东风恣飘逐古来儇薄无男女何况时情易翻覆嗟哉时情易翻覆可怜彼此为身辱呜呼世无栁下恵罕见卢氏妻近代贤郎亦如此不独斯事令人悲
　　秋雨叹
　　我行郊原积雨霁禾黍高下秋离离老翁拾薪焙晚湿羸妇拉穗充晨饥材乡啼号砦麦苦老幼奔走城墙疲自从四月天雨雹至今老树枝离披羣鸟杂处隘道路庶姓僻壤栖茅茨下土衔怨天降祸天为除祸民为悲遂令四海若鼎沸荼毒绵亘无尽期安得旄头鬼与死坐看云起来迟迟
　　缫丝叹
　　东家缫丝如蜡黄西家缫丝白如霜黄白丝出蚕口长短缫出妇手大姑停车愁解官小姑剥茧愁冬寒向来苦留二月卖去年宿债今未还手足疲瘃事亦小官府鞭笞何日了吏胥夜打门稚耋生烦恼君不见江南人家种麻胜种田腊月忍冻衣无边却过庐州换木緜
　　渔父叹
　　溪浅每愁鱼鼈少泽深又虑蛟龙居移舟犹豫生涯拙举网徘徊作计疎山水清幽亡足迹江湖寛濶足庖厨古来疎罟今犹密输与陶朱得自如
　　续无家别
　　一生辛苦杜陵老白髪被垂常不饱夔州同安经乱离才畧谋猷蕴懐抱我生不辰时偶同挈妻扶母西复东风餐露宿万艰险一已之外物物空富者相积今何有不如贫贱余升斗我今漂泊居无家妻子相看俱掣肘事业赫赫归英雄遗臭风烈将无同掀髯一笑入山去万壑苍翠啼天风
　　续新婚别
　　妾生二九顔如花父母许嫁归君家锦衾香融情脉脉君戍别妾天之涯君去日益远妾身何所依持赠古明镜背负双鸾飞鸾飞双双意和协君心如镜光皎洁愿分光洁照妾懐莫遣孤鸾泣离别泣离别嗟新婚人生誓莫生闺门祗恐容顔易零落妾心愿早承君恩
　　湘妃怨
　　湘江清湘月明月明不照湘妃心水清翻汚湘妃裙九疑云深苍梧死万古千秋只如此含双泪竹上弹至今湘竹留斑斑空令后世人长叹
　　春日謡
　　春雨昨日长绿苔春风昨夜吹残梅花残尚觉春未老头白怪杀春相催天上春光法天道人间春色贻人哀天时代谢人事变变极依旧春风来
　　祀事【五章章六句】
　　祀事国家崇敬也离乱后不覩兹典久矣乃今山川社稷风雷肇置坛壝斋庭庖湢列以位次春秋祭拜非升平之幸与华阳山人舒頔欣见盛典声诸诗歌曰
　　严我祀事牲醪洁馨升降揖拜于山川后灵坛壝肇置有斋有庭
　　惟后稷氏播种百谷食我活我坛而不屋万世民生永赖是育
　　曰风曰雷曰雨曰旸弗忒于时嘉谷穰穰乃积乃仓惟邦家之祥
　　冠服整肃沐浴外宿昧爽礼行弗谄弗渎币实于篚鞠躬致告
　　伐鼓彭彭撞钟鍧鍧神人以和鼔瑟吹笙法古用今祀事孔明
　　双桧【七章三章章六句四章章八句】
　　昔宣圣手植双桧今五十五世孙谦夫之父再植于东鲁斋复为图为文岂惟昭厥美所以示不忘也华阳舒頔声诸诗曰
　　巍巍双桧植自东鲁既培其根亦沃其土伊谁之功实自厥祖
　　雨露所濡童童车葢蔽覆万夫圣德之大爰洎子孙绵千百代
　　宣尼所植千有余年气运所钟于兹系焉枝茂繁华以衍以延
　　曰惟厥考谳狱澧水详慎恤刑卒于官所母挈孤子寄食秋浦中经乱离谁其念险阻
　　天相厥子丞于休阳思桧斯植思考斯扬东鲁东斋惟耿有光承乃祖乃父示子孙毋忘
　　于皇厥祖缵周文武仰高钻坚亦孰敢予侮双桧苍苍与日月同光东斋煌煌垂万世无彊
　　岂弟君子民之父母召公甘棠蔽芾其后惟其思之是以似之小子声诗相期似之
　　芙蓉花盛开可爱
　　亭亭芙蓉花开向疎篱邉妖姿如美人不与春争妍又如汉宫妆窈窕娇三千斯花不解语一笑何嫣然我家旧池馆秋日鸣管弦赏花纷如织深夜醉花前爱花如爱人美恶人自偏但见人如花不如花年年
　　看书
　　一日不看书此心若有失看书心未巳细字费目力六经皆糟粕中有味如蜜古来圣与贤孜孜复汲汲流传百世下相见不相识今人不如古古人岂今日时还看我书抚卷三叹息
　　赋诗
　　一日不作诗此心成渇想非闗贱性癖只为薄伎痒六义起商周汉魏相效仿下迨唐宋交声韵迭清响于焉观治乱岂直事标榜穷幽与广达俱属浩气养何当搜神竒后世知音赏
　　节饮诗【并引】
　　夫酒适兴而已名曰欢取其乐也诗兴眉寿之歌书载沈酗之戒皆不欲其过于饮也故大禹之所恶靖节之所止莫非此意虽然宣其湮郁陶其和气非此生其谁欤于是赋节饮一章惟诸公其斟酌之幸毋曰寡情
　　麯生乃狂药大禹恶其防古人慕味其中有至理我观栗里翁不醉日不已悟世若大痴兹焉名誉起后来效酺醩颠倒世间子予生无大量沉酗非所喜蛙肠与腹能容几何尔青州号从事真人呼白水骑鲸仙可期荷锸死不耻适兴与追懽岂在昏昏里揖谢糟丘生逺汝幸勿鄙
　　古松
　　偃蹇岁寒姿盘屈当虚苍皮络紫藓翠色摇青冥中藏六月雪下伏千载苓酷暑亦何畏隆冬愈加青老骨存蛟龙繁枝庇林坰不幸失所依流祸延丙丁恩深感雨露犹足扬王庭天风西南来慎勿惊山灵
　　寄胡季和侄
　　龙须高挿天石壁削苍玉中有伟人居琴书乐幽独昔经丧乱余俯仰几不足先君儒者师教食玉山禄之子温温姿以道训家塾散虑临清溪陶情玩脩竹常懐老杜忧复效长沙哭客至辄开尊脱略外邉幅旧物遗青氊愿言继芳躅
　　木槿
　　爱花朝朝开怜花暮即落顔色虽可人赋质无乃薄亭亭映清池风动亦绰约彷佛芙蓉花依稀木芍药炎天众芳凋而此独凌铄慰目聊娱情苍松在岩壑
　　白槿花
　　素质不自媚开花向秋前澹然超羣芳不与春争妍凉夜弄清影缟衣照婵娟佳人分寂寞零落祗自怜鲜鲜碧云树皎皎万玉悬朝开暮还落物理乃自然嗤彼壅肿木徒尔全天年
　　绿照亭
　　亭亭登源山上有绿照亭下莹百尺潭树木冬夏青官僚时登眺毛髪亦洞照不用投以胶肝胆自同调许侯登科人胸次藏经纶又似亭下水清彻无与论
　　晚节亭
　　结亭山之阿而以晚节扁相期岁寒心松菊托深巘老翠郁严冬寒香防苍藓不竞桃李华日乃荆棘剪幽人寿而康营窝巧如茧有诗时复吟有酒聊自遣愿言百世孙努力各黾勉
　　七佛庵三十韵
　　春色如多情阴云贷游瞩登临不惮劳踤转山谷石磴危欲敧梯身进恐复松风响箫笙花露滴巾幅凿凿石齿连盘盘山脊伏初疑路不通似觉地可缩小憩林木深大观天地育旷胸陵八荒举手决四渎岁暮歴险艰时危事幽独情深山水佳兴遣杖屦复七佛庵先登一人泉可掬誓将寂灭心受此清净福尘世徒喧啾山门逺荣辱艰难慨诸僧落莫栖老屋江水清入懐淮山翠凝目花阴覆层檐鸟语隔幽竹稽首幡幢翻升阶路径熟禅心絮沾泥世味防煮粥军政期严明民风慕清穆既兴杨朱悲复动贾生哭再上讲经台仍抠御风服慿高气层层眺远山矗矗石眼松落根崖腰树飞瀑一照须眉两地映兰菊骨蜕超尘寰悟空信机轴无心云自飞得趣景何倐绿树啼白猿青莎卧黄犊川原豁而开麻麦蔚以蓼游辰风日和行径花草馥防防鹤归来长笑下山麓
　　送何子舟征官秩满
　　友朋情若何最苦是离别亲爱不忍舍临岐语呜咽宦游南北州江海多隔越为官不必高饮酒不必冽寛厚长者心刚强见中辍所以甘棠阴千载称召伯
　　懐秋浦
　　我昔客秋浦窃食居芹宫朝游望京门莫宿齐山东看花拂晓露骑马踏春风稽首昭明祠香火千古崇钓鱼池尚在读书台已空当时不知几亦堕元恶中辛勤注文选休名照苍穹
　　暮秋弥月阴雨薪米甚艰晚霁至夜复雨
　　黄昏天开霁夜黑雨后作天公亦侮人稔岁变凶恶湿薪炊午庖生稻炒晨镬十日九阴雨何处散吾脚况味固不佳光景亦萧索孰云岁功成尚乃滞耕获倩谁开扶桑四海照一烁
　　子恭凌君仲冬回冷校居讲下醵杯以慰岑寂杯余偶成
　　有客美髯子飘飘双溪来手持青芙蓉笑索梅花开语寄宣城谢句咏都官梅日南见子月征途雪皑皑一官勿谓冷官热非其才吾道欣有托愿言且徘徊将何慰岑寂时共陈尊罍
　　用前韵
　　俗子推不去可人期不来芹宫有佳士豁达襟懐开缅想客秋浦醉弄清溪梅相别十余载鬓邉白皓皑云霄走俊彦山泽遗英才韫椟谅有待因时暂徘徊虽无细腰舞何妨酌金罍
　　耕隐堂
　　张生梓尝从游乃祖重五氏有堂扁耕隐索题咏遂赋之
　　扶犂出东郊适值春雨足布种宜及时日至皆自熟村后数亩田村前三间屋赋税早了输勉励儿孙读从渠食万钱任彼学干禄官守言责无睡觉日晒腹
　　杂兴
　　种秫无一顷诛茅拟三间咏歌衡门下心与孤云间投竿傍逺水采药归名山忽见双白鸟飞去时飞还南涧水泠泠东村月湾湾岂无一樽酒独酌开欢顔
　　述事
　　鹰鹯务击搏鸾凤尚文采凤子久不来鹰鹯抱饥馁狐兔满郊原觜爪今安在朝廷急贤才彼乃富于贿田里声嗷嗷朝夕不可待况彼亦罹难兹焉尚不悔斯理将奈何吾将扣真宰
　　立春
　　三阳肇开泰一气回新和百卉已萌茁光风扇晴波田畴入锄犂城郭仍干戈而我抱郁郁居焉万山阿忘言今古事叩角时悲歌治乱闗气化世情今如何悠然出山去天濶浮云多
　　春阴
　　昏昏雾隐山羃羃云弄水造化如妬春又酿明日雨寻芳未可期息战乃所喜花泪愁阑干栁眼眠未起昔日繁华衢兹焉变荒址将何测阴阳黙黙数甲子
　　夏夜
　　飞萤委露草宿鸟惊风枝河汉耿玉宇东星忽西驰幽人澹无寐起问夜何其桂树影婆娑照我须与眉人生无百岁欢乐几何时有酒且尽醉长歌归来兮
　　次王和夫避世八都
　　生平性放旷处世常淡然但恐学未至读书究其时经丧乱际向慕心益坚仰睇高飞鸿翺翔入云烟云何杂燕雀下与鸡鹜连避谤去城市寻幽适林泉枕流夜雨歇坐石春风颠徒抱心耿耿复忧腹便便王君我畏友时寄五色鲜神鬼泣老笔风雪走长篇文章古所贵道义今谁传将谓礼乐盛遽罹干戈年六经既扫地一物安得全借甚右军裔荣让诸郎先依山更带水问舍仍求田花下鹿濯濯云间鹤翩翩情懐何许风月浑无邉尊酒何时防醉赓云锦笺
　　中秋对月无酒怅然孤吟
　　对月惜无酒怅然负良宵而我郁此居时世居无聊举头问明月桂影东林高南箕粲黄道北斗横青霄澹泊固常事佳辰何寥寥贳酒赏明月盘中乏羶臊何如待九日醉约柴桑陶
　　代喻景初送王仲才秩满升庐州府史
　　亭亭九华山青芙蓉郁郁钟间气挺挺生材雄王君为时彦置身簿书藂分禄来淮西逢人説江东无为富鱼米频年屡兴戎奸贪互杀伐来往青与红想当官府初十室九已空税赋且缺畧况乃军需供厐然杂羣处愦愦如盲聋承王奉王命御下悲下穷乱离慎所处襟懐自舂容一朝书上考行李何匆匆櫂发秀溪月帆挂巢湖风庐州古名郡地衍当要冲似闻太守贤才美皆升庸况复薇垣临恐是夔与龙会当腾踏去仰羡孤飞鸿
　　草堂文远长老
　　草堂尔何灵占此清净境缅想齐梁间谈空效甲丙迄今七百载愚谷昧究省晚结文远交参悟若脱頴灯灯续长明院院慨清景粤自兵革兴林泉息孤影源澄江湛波眼净雪冒岭幽幽居其常扰扰观以静澹然方寸间一切事俱屏愿开了了心下界洞光同
　　赠几上人
　　上人夲忘机机锋触处有寂然不动时天地惧掣肘机近如何无语对苍狗机心不可忘用机成矫揉不停惟天机乌兔迭飞走有时机忽萌光芒射牛斗虑恐不见几枯坐如木偶谁能参我机直把命根剖我机未易参请看三缄口九年靣壁坐解得此机否谈空未是空类朽元不朽机闗识得破自家才放手笑挽北山云是我无心友
　　头陀废寺
　　微云漏疎雨春事将结束小径敷落红长条已栖绿行行叩禅闗寂寂敧老屋犬吠知来客岩栖见僧独涟漪漾方池菁葱郁佳木立教虽尚空存心未脱俗于世竟何裨零落归山谷极乐迷羣生无生惑三竺风光慰羁人聊此寓游目
　　暑夜
　　火云夜不卷老汗如流浆展转复展转披衣趂风凉仰观紫微垣列宿森四傍分布各有位中天垂光芒如何久离间使我独徬徨纷纷热恼者跨海无津梁
　　春晓
　　月落牕未曙隣鸡再三啼揽衣起徘徊傍水鸣鸊鹈水末雾气薄花梢露华低晨光一开豁照耀东与西隔屋鸟语碎叫云鹤声齐治生不可缓童仆勤锄犂春晓最清淑竟作春晓题
　　宿兴福寺
　　金仙何许老树防法堂台殿月正高风铃语丁当自从入中国妄诞惊愚狂咸谓极乐国遥遥在西方血气人所钟有生必有亡胡乃不自觉于焉慕荒唐顶礼三世尊我心多妙香三千世界中物物被德芳忽然稻花雨散作先秋凉
　　杂兴
　　飒飒风已动霏霏雨将来沟塍水溢满晚稻花齐开黄鹄邈云汉青蝇集蒿莱流光倐云迈瑞气何当回寓目且如此长吁上高台
　　二
　　火流母金伏凉颷迎蓐收斗柄指西南银河界天浮鸿鴈沙溪来稻粱岂身谋尺书系其足闗塞当高秋上言安邦策为解倒悬忧寸心抱耿耿羣飞日啾啾
　　三
　　五云宫阙高万里不可到振羽欲奋飞刚风蔽前道草蔓日已滋邦国日益耗爕理者何人调和夫深造堂堂贾长沙虚负夜半召时世今何如吾将问商皓
　　微雪喜晴
　　愁云起层层大雪落板板北朔号枯桑须臾吟眼阜凸恍若堆地凹忽疑刬红围麒麟炉绿泛琉璃琖朋友各远居相邀愧书简九天卷层阴八极开微暕
　　忆邉
　　良人久从征闗河音书絶莫念闺中情所贵保贞节妾心明如镜君心皎如月明月照万里青鸾惜离别绿牕起迟迟惆怅栉短髪愿将明月心长夜照天阙慎勿生远愁从渠自圆缺
　　赠星者吴子椿龄
　　偶来翚山阴数日雨不止出门送春去香泥溅双履峩巾者何人云是儒家子手持十二曜开口断生死我今已白头亦是湖海士王门曳长裾相府挂名字不辰逢抢攘林下且如此问兹复何如嗒然笑不已死生固有命修短顺天理顔蹠不同途寿夭未可拟临风叫君平成都几千里
　　俞舜钦迁居城西
　　阛阓结华构轩牕豁虚敞山光映层甍云影互来往携书敎子读坐待明月上英风慕谢习气类任昉种菊依云根掩闗谢尘鞅青囊秘奥竒白屋多景仰平生湖海心慷慨恶寸枉彼此爱桐乡今古意相仿賸栽竹满林恐是三径蒋
　　苎干
　　树老泣寒雨岩空号暮风岂无一尊酒为我浇旷胸夜梦生羽翼孤飞广寒宫玉皇香案侧窈窕双女童再拜辞恳切俯伏陈愚衷飘然跨白鹤言笑超鸿蒙
　　赠黟县丞臧起潜赴京十二韵
　　鲁山好家世累叶孙枝贤潜也甚俊逸诗思如涌泉去岁道吾邑之官上黟川今年大府委押运百万钱会稽古多士山水尤清妍君才如茧丝抽绎不断牵酣歌发天葩落笔数十篇字画倐变化纵横类张颠为政尚文质不负朝廷铨安得数十辈郡邑熈熈然驱车南京道木脱霜满天宠渥列近侍愿托冥鸿传
　　前山寺【并引】
　　予自上田回山庄过前山寺访秀山主因登后陇时雪初霁见前村一帯人家苍松翠竹残白掩映宛如畵图中惜不能呼起顾虎头为予着笔乃为之诗
　　登眺见残雪璀璨东西家防缀松与竹又如三春花抠衣陟崔嵬一日穷天涯霁色豁林麓新岁宜桑麻于时冬告阑天地寒弥加氷沍山下泉渐泊溪中沙老僧拨寒炉旋煮雪水茶澹泊生智慧萧条勿咨嗟我生星失躔负此两鬓华勲业上竹鮎岁月赴壑虵万事付一嘅仰羡投林鸦
　　齿脱
　　今朝一齿脱恍若孤城破动摇许多时被我独捱过一邉无窒碍五脏恐饥饿虽免咀嚼劳入口爱软和空洞亦自好坚刚乃招祸舌剑如寻常匪才直欲吐
　　送欧宰入武陵
　　秋雨昨日足秋田再生绿送君入武林高下半成熟钱塘大都会奢丽人目百工竞浮华衢苑纷驰逐毋惑于彼夸毋憾于此辱折腰赋归来强项仍食禄竒哉八月潮天下惟此独南朝百余年故址烟草覆混瘗镇浮图何物太惨酷潮头子胥怒岭上岳飞哭纵观无古今长叹有倚伏君还定何时桂月奉醁
　　闲步
　　和风漾晴云约我散芒屩步出东南郊情景欣有托好鸟鸣嘤嘤幽花澹漠漠平生江海交乱后半沦落惟余白髪翁林下甘寂寞眼前儿与孙懒惰不好学缅想栗里人取醉聊自乐
　　石山菖蒲可爱因赋之
　　崚峋一拳石含蓄千丈势苍松封莓苔清泠贮华第婆娑丛丛蒲笼络根夲细朝汲井底泉慨焉结交契青青几席间勿遣尘纷翳小结山水缘娯情以卒岁
　　塞上归
　　昨闻邉庭将斩首西北还笳鼔隘城郭愁云暗闗山白马载辎重侧挂雕弧弯妻子迎入户告诉衣食悭夫亦久战伐靣黑肌肉孱有儿莫从军至死受苦艰
　　朱士良紫阳读书诗卷二十韵
　　昔游紫阳山载拜紫阳翁六籍赖得注百家悉研穷四方共推仰千载知尊崇孙枝继芳躅结屋山之中读诵夜不辍吾伊声沨沨常懐恻隐心学术轩岐攻推五运六气为时起疲癃乘闲辍歌咏呼鹤携琴童轩牕豁明净松竹郁青葱移笻拂花露解防冲溪风采药南山北寻诗渔梁东归来对圣贤防意务贯通思欲出佐理何如裨世功思欲竭智巧何如济羣蒙二者足名世安用心冲冲趣与物理防景与心神融如觌考亭靣如接元理公啸傲穹壤间斯乐将无终愿授养生术复假明与聪招邀聂许辈携手超鸿蒙
　　田家
　　厐眉老翁抱孙嬉人惊犬吠鸡过篱曲屈枝悬树架豆榾柮火熟瓶煮糜深惭相见乏治具所忧辛苦遭乱离我语阿翁勿内惧他年会见清平时
　　清明雨
　　雪蓧花开百五日荒阡雨暗松楸泣道途随处白骨多纸陌谁标酒谁沥我家祖陇旌川南六载离乱泪空含明朝载酒挂钱去一路海棠红正酣
　　琴溪隐者【过琴溪汪胡二家相与欵予知贤而隠者乃为赋此】
　　琴溪两家气谊一风俗淳厐无今昔松萝犹有朱陈风泉石烟霞成痼癖桃华洞口秋复春恐有渔郎来问津转首不知桑海变眼昏错认商山人
　　舟行见渔者
　　河邉得鱼河水煮老妪行觞翁作主风篷转湾舟自行篷底儿孙笑尔汝庙堂任重烦谋谟安得此乐与汝俱萧萧白髪秋江上悔不当时早学渔










　　贞素斋集卷五
　　钦定四库全书
　　贞素斋集卷六
　　元　舒頔　撰
　　古体诗
　　怀京陵故旧
　　忆昔族食王谢乡友朋济济相颉颃乌台突兀老柏苍绣衣骢马诸豸郎把手夜醉秋天长玉箫明月吹凤凰转头别我余十霜岁月流水何茫茫故人星散各四方或居天上旒冕傍或处湖海道自将一隐一显逢时昌山林钟鼎同休光爱亲爱国不可忘懐友细读停云章
　　平林烟雨
　　时人卖画千金传一片好景真天然四时不用舒展看翠娇绿润当牕前春三漠漠护暖雨秋九惨惨啼苍烟槎牙古怪云雾暗屈蟠偃蹇蛟龙纒初见疑是李将军又似水墨王辋川米家无根与艨艟安得活动金吾天明朝雨晴烟就敛便欲设榻林间眠请廻谷口俗士驾幸勿惊我双胎仙
　　送彭如山主簿今上皇帝潜邸时如山偕朱克用随侍广西及即位克用除徽泰唐州保甲上副千戸如山除太平县尉转武冈路宁绥簿因访克用囘赋诗志别
　　十年天上随飞龙锦衣出入明光宫一官荣调来江东铁靣少府神仙风万乘岂独严陵翁千古气味将无同绥宁作簿行匆匆风尘澒洞途路中故人赖有朱元戎云霄高谊低穹窿相逢莫计官卑崇至尊岂不思我公羡公磊落气如虹五色相期帝衮缝
　　适耕堂为吴琴汪寿甫扁而赋之
　　萌坑岭下吴琴村中有汪氏居其源威烈遗风千载闻积善好礼枝叶蕃衣冠济楚信行惇筑室亢燥依山根适耕大篆楣扁存挂经扶耒穷朝昏以适为乐遗子孙浮云富贵安足论荒烟衰草金谷园云闗雾谷截来辕烟蓑雨笠逺市諠肯堂有子班箎壎山川瑞气藏浑沦文光五采朝吐吞月明清夜啼黄猨不羡变化南冥鲲不贪爵禄何负恩春兰秋菊芬幽轩客至谈笑开清尊任彼轻薄手覆翻退处宁学渠触藩女及笄嫁男已昏俯仰无愧干与坤醉眠老腹摩朝暾至乐百世垂后昆休宁汪彦材讷翁山房四趣【萝墩憩松　太和问道　罗川听泉　西山耕钓】
　　松萝有客号讷翁山房书声夜沨沨堆案经史蟠心胸吐玉霏屑气吐虹惊世骇俗无雷同黙坐如愚复如聋参破道并真空了达今古靡不通栋梁朴素牕玲珑竒花映竹纷青红方池漾碧春融融鲂鲤游泳春喁喁客来置酒乐意浓忘形取醉肴核丰萝墩朗咏憩古松为幢为葢阴重重太和问道搘短笻道在何处将何从康庄坦途无不逢川流防防声淙淙洗涤烦热两耳聪有时扶来西山东要似鹿门厐德公长竿独钓鲫与鳙草塘水长青茸茸消摇散诞穹壤隆有生不愿王侯封有足不踏月光宫儿孙满眼短鬓蓬嘉禾盈畴菊成丛山房之乐乐无穷
　　胡子坑【属大彰】
　　两仪未判路不平凹凸突兀潜幽灵毓秀孕竒挺峭拔攒峰列壑争伶俜枯槎着藓半身碧老石迸土千螺青天净森铓列画防云开大彰横青屏临深架木侧足度飞瀑洒靣洗耳听已有仙人浴丹室宁无烈士磨厓铭猨不惊籁寂寂白鹤下舞花冥冥便欲临风蜕凡骨来兹絶粒餐仙苓尚闻好事薙荒秽直上絶顶峩新亭茗盌先春煮碧涧蓬牕酿臈酾银瓶素衣何必待三聘白首尚可穷一经空谷时闻尚书履疎林夜仰处士星时乖狼虎集妖孽地濶魑魅行真行避世何烦慕清致忧时且复逃膻腥鄙哉时俗自汚浊喜甚润谷长清泠祗恐遇公易轻徙玉皇敇命守六丁
　　汪同甫见赐柱杖
　　吴王不朝赐以柱九节飞腾异人语葛陂化龙飞上天入手铿然亦轻举圆顶乾象挺正直八卦倒垂靡燥湿从兹筋力赖扶持九万天池六月息感子慷慨来高情植立牀头神鬼惊祗恐空山沐雨露防杖老子朝玉京
　　立秋
　　西风吹秋七月朔何曾一叶梧桐落六合如窑老火作炎光裂石金流铄透衣苦汗挥不却赤日行天无处泊山林近时迹难托祝融酷把朱方凿蓐收为我清焱约洗净热恼凉如昨万里东西纵行脚风云变化无拘缚骑鹤钧天超广莫
　　送丘克明归袁州苹乡
　　宜春太守推贤良丘东首荐中书堂谋猷或者拟李广命运争奈犹冯唐铨衡俾职五色线相期补衮朝明光长丝拟系乌兔足短丝织就龙凤章弥缝海鹤健帝德黼黻宇宙开皇纲功成岂料负薪戚阴雨两月不下牀遂告太守辞厥职主司犹豫心遑遑今朝西河理归棹月明羞澁浮行装大孤小孤浴秋色庐阜五老含青苍杨澜左蠡乡国近邻里载酒仍刲羊家山松竹久无恙留待晚节同幽香黄山白云不堪赠诗成远送还苹乡
　　题海宁吴筠轩山水窠手卷
　　世间名士多爱竹为爱扶疎伴幽独虚心直节傲雪霜尽日相看看不足松萝山下延陵裔自号筠轩咏淇澳明牕净几泚霜毫暖日晴风弄苍玉有时乘兴写山水复貌时人真靣目一丘一壑胸次竒万貌万形心匠蓄潇潇洒洒声秋轩瑟瑟琅琅撼昬屋我家昔遇湘江濵此君与我情最亲别来廿载世离乱踪迹萍梗无音尘适与筠轩偶相见一笑袖拂松萝昏怡然赠我一幅画沧江万顷波粼粼远岫云开虎啸月疎林霜落鸿来賔抱琴疑是林和靖谷口又类郑子真扁舟荡漾空濶际芦华两岸纷缤缤感子高情写幽趣世无管鲍行踆踆明朝渔翁约我度溪曲彷佛又似桃源人
　　许子仁相招山中叙话
　　许君邀我来山中我来但见堂戸空主人送客过溪去风吹两岸花蒙蒙屋后万叠金芙蓉紫气夜吐仙人宫涧泉流香过白鹿林木挂雨拖青虹羡君筑室读其下超遥不与世俗通一声黄鸟破幽梦四顾空牖俱玲珑我爱此地无暑气重来饱饭谈仙踪
　　陪邑长诸公集燕云台
　　琳宫陪燕集秋暮芙蓉花开色如故郎官骑马青松林儒士防笻红叶路四方玉帛车航来民物次第登春台廷臣骨鲠扶日月御史豸耸飞风雷白头拟献元和颂青眼谁识英雄才天风萧萧霜欲落巵深酒深同众乐桑麻百里借春温未信河阳只潘岳
　　予生之辰留水村风雪中偕戴仲本饮赋此自况
　　桑弧蓬矢负初志竹泉勲业期晚年扰扰无情万触目萧萧短鬓双垂肩文章慙侪司马氏清致合友林逋仙贵重何须六国印富余只用二顷田种花莳竹酌芳醑打马围棊和长篇底事今年醉亲友乱离重会非偶然
　　寄叶郭二郡守十六韵
　　番江千石皎玉树严濑五马拳苍顔武士镇边众或忌文臣制节民具瞻侯藩布令谨出内相府驰誉无凉炎奋迅鹗书昔并荐飞腾骥足时暂淹呼童朝耕引暮汐携子夜读分秋蟾富贵逼人被波波功名到手犹谦谦江陵委付诘谗佞将牧予决存公亷水驿七千速旌斾官船一月谙虀盐旷怀逺寄汉江曲雅调清絶庐山尖晚泊九江骇雪浪寒生五老悬氷帘囘头大小姑远望举手东西梁可拈寂寞蛾眉卧采石凄凉蓬鬓啼青帘山中猿鹤未必怨天上雨露何当霑几欲作诗慰行馆二公发笑时廵檐行藏勿与大官道穷达安用太史占却忆徘徊泮池上轻衫短帽春风严【大小姑在江州下东西梁在大信时酒禁甚严】
　　咏高景楼【蜀川陈氏】
　　蜀山岧嶤蜀水长中有伟士须眉苍筑楼百尺耸竒观追昔豪气相颉颃眼空林麓隘宇宙手抉云汉分天章仰观众星何歴歴下视浊世何茫茫画栋朱帘杳掩霭丹霞翠壁森相忘我来着脚试登眺主人置酒仍刲羊琉璃盘凝玉酥滑玛瑙杯泛金液香是时天气颇蒸溽木末风飒生微凉楣间大扁高景字墨汁光润如珪璋高山景行有深意暇日对此宜端详心融理会与道一境界万物皆春阳心自心兮理自理富贵过眼云飞扬醉酣掷笔霹雳响共子一笑歌时康
　　长短句
　　怀京口
　　我昔游北固飘飘紫霞裾手招云中君啸傲惊天衢一别回尘寰于今五载余缅怀城中朱紫客朝台暮省相催迫东华驲使传宣来喜动诸公蔼春色偶遭祸乱居山中衣冠靣目尘土蒙儒坑选冷难得调兀兀且作经年穷不知故人念我否诗成逺寄南飞鸿
　　对雪
　　晚来阵阵风作威不知青山添却几尺围但见竹枝如罄折上天下天仍复片片飞出门如此冻何人携酒送烟村八九家未若自开瓮乘兴泛舟颇自竒人生但贵心相知牡丹开时已预报谁知愁遇蓝闗道羊羔太俗茶太清我竒我謌君细评
　　陪知县理天章游石照
　　度东溪上东岭乱石绊健足修罗拂衣领曲蹊窄径劳攀跻上如升天下入井霜风严肃寒景寒氷照壑映林影一弯一抱山盘纡万壑万松声浕涢知县来阅清境山花含笑山勾引青铜出匣悬空崖照我须眉光炯炯不知谁凿复谁磨肝胆私耶岂容隐山僧来进紫霞杯一声长啸山云开百年尘世几更变台殿突兀今却灰世幻物幻我亦幻英雄豪杰何为哉二三老类四皓就中可惜无才调扶王抑霸今何人老天想已安排了归去路我已悟半醒半醉日将暮青天万里净无云鹳鹤横空叫烟雾
　　同弟仲修访胡亨甫病中
　　拂开红尘路直上青云闗手弄碧芙蓉倒骑白采鸾飘飘乘风逺相访万里无云春骀荡笑问久病老维摩肯教独占梅花帐只鸡斗酒情何懽咫尺如隔弱水寛祝君但愿厪加餐春山处处堪盘桓
　　七姑峰
　　大姑云髻青披肤小姑雾鬓青模糊三姑窈窕新沐梳不知山灵许嫁无婷娉侍侧第四姑五姑六姑醉欲扶惟有七姑低小隐复见疑是当年化石望厥夫风拭雨磨几千载挺立天地靣目麤山顶日日望雾暗山腰年年草不枯精灵魍魉时出没下有猿猱挂树长号呼大椿老桂枝扶疎石室照夜丹砂炉乘鸾跨鹤来往环佩响彷佛蓬瀛阆苑仙人之清都佳致便合写作图时乎时乎归来乎
　　送苹乡丘克明
　　杨栁矶燕子飞江南倦客江东归芦芽出水鲥鱼肥君亦归去是耶非闻君疾未相识漫浪赠言恐无益新丰斗酒何日逢人生意气无南北喜津津去宜春莺花满路娱归人君不见都门冠葢都忧恼拄杖故园风日好
　　寄王和夫效骚体
　　我思美人兮山之北一别怅望兮年逾六七世事纷扰兮不得息朔风惨惨兮横戈飞防睇寒云兮日将夕隔遥岑兮隔我话畴昔仰天长叹兮空相忆
　　我思美人兮山之阴来便邮兮寄佳音锦笺云字兮长短吟升沉荣悴兮君知我心路迢迢兮白云深思夫君兮忧心愔愔何时握手兮因盍簪
　　过伏牛岭
　　伏牛岭高高且远﨑岖羊肠路百转仲冬跋涉汗流浆每叹时危歴艰险阴厓惨惨生悲风极目四顾山巃嵸人生能着几两屐踪迹不异无根蓬我家居山南别业寄山北羣凶势纵横往返苦行役山中天气温如春絶壁遥见梅花新梅华年年见春色不见多少行路人
　　玉虚中道士见惠紫竹杖诗以答之
　　仙翁遗我紫肤笻九节入手生霜风霜枝露叶脱凡庸长身恐出嶰谷中七尺炯照蒲柳容苔班荆棘交户封精神气骨元化通扶防已喜慰老翁顔色无复惊疎慵拄访王母瑶池东桃华千树如锦红金童玉女云间逢倒拖笑入蓬莱宫留向牀头祗恐蚤晚化作龙飞上天去开九重扶重瞳











　　贞素斋集卷六
　　钦定四库全书
　　贞素斋集卷七
　　元　舒頔　撰
　　五言絶句
　　春日杂言
　　日暖苔衣软谿行荇带长化工无限意袖手立斜阳
　　二
　　梅片防苍藓松花糁翠厓年年春自好奈此世情乖
　　三
　　贾谊思明主华元归故都张良辞北阙范蠡泛东湖
　　四
　　湖海半生客乾坤一布衣义哉周伯叔饱食首阳薇
　　题墨菊
　　寂寞东篱下花开几度秋相看有佳趣岁晚共绸缪
　　度翚岭
　　岑头云雾暗不见﨑岖路寄语来去人黄昏慎行露
　　二
　　树隐猿猱形雪印虎狼迹天寒日苦短闭戸莫出入
　　梦游三絶
　　霜月炯虚寂云霞灿缥缈玉府朝真回鞭鸾过蓬岛
　　二
　　天坛吹玉笙洞府骑白鹤绿鬓双仙娥乘风下寥廓
　　三
　　琤琤白玉佩灿灿紫云裘海上几千里云间十二楼
　　翠眉
　　西岭横翠眉读书舍其下谛观无声诗写我有声画
　　闵堂庵
　　山川藏胜地竹树隐孤庵泉冽出龙窟灯清明佛龛五言律诗
　　甲寅正月二日雪
　　元日喜开霁晚来云翳生园林春淡淡天地雪盈盈寒色砭肌骨晴光待燕莺繁华何处是人在凤凰城
　　野兴
　　日落山逾碧霞明水透红物华离乱际人事寂寥中园枣经时熟田禾失岁丰悲哉秋渐老天濶叫征鸿
　　宿田家
　　茅屋编踈苇童奴卧与俱僧来尨吠窦人静雀行厨未拟扬雄宅难招叶令鳬霜风正高洁有酒且须
　　过洪富岭
　　野鸟声如鬼溪藤曲似蛇升高愁步履歴险怯敧斜天近身疑蜕云飞手可拏振衣千仭顶苍翠渺无涯
　　次夏守谦游石照韵
　　空厓隐光怪一片倚林阿石古元非凿奁开底用磨月寒光欲吐露晓色逾多山鬼形难遁骚人费咏歌
　　次俞舜钦写懐
　　花落随流水枝空挂女萝位卑心独赤世乱鬓先皤僻处賔朋少康衢狐兔多邉庭威武备数诵大风歌
　　九月晦日宿清福寺【即清塘寺】
　　一径通幽寂脩廊碧雾融禅僧坐黙黙山鸟语空空花竹萧疎际林泉呜咽中日高人未起红叶下秋风
　　七夕
　　佳节秋无几欢娱在此宵云间兔捣药天上鹊成桥巧处从人乞拙来还我招儿童觅果踏月慰无聊
　　幽事
　　毵毵垂鬓白惟怕事萦心泛海忧无计栖山恨不深早梅将破玉衰栁又含金造化无停辙幽懐那可禁
　　除夕
　　茅茨虽偪侧兄弟喜团栾酒灔玻璃琖鱼蒸翡翠盘百年从落魄再拜乞平安门外霏微雪颇饶今夕寒
　　除夜寓饮云台观微雨
　　天坛净寒雨残岁夕已除灯火澹城市寥寥类村墟民人各离散何日宁此居抱恨待明旦欲献军前书
　　病退
　　清闲无病恼即是老神仙临水簪花饮开牕枕月眠坐吟松下石渇饮涧中泉此乐无人解玉箫吹洞天
　　人日晴
　　元日至人日今年却喜晴四方民乐业千里卒休兵春丽山河壮风清草木荣老天赐强健拭目看升平
　　雨中适兴
　　天濶云横野春深水绕村折花攒粉蜨投果唤青猿润物丝丝雨伤春片片云时危朋友少终日掩衡门
　　山庄雪霁
　　山庄倍岑寂沽酒出前村声怪风号树光清雪拥门庄严天地老约束虎狼蹲偶遇负苓者前知与细论
　　闻钟岭
　　春雨闻钟岭乱山啼杜鹃因思离乱日复见太平年步月栖岩穴凌霜度岭巅古松曾识我深省复潸然
　　绩溪岭
　　县以绩溪治岭何占此名四时闻涧语终日少人行有石虎豹卧无巢鸟雀争凄然情思淡倚杖听松声
　　无题
　　身歴两朝日眼空七十年文章难并世贫富总由天学草夸张旭能诗説郑防老夫浑不解醉后祗贪眠
　　郊行
　　人老诗难老人穷道不穷宦情流水外野兴夕阳中窻泊千峯翠檐飞一叶红梦中加帝腹千古有谁同
　　题方仲章庄居
　　松竹覆苔径开牕对翠屏林花红窕窈瀑布玉俜伶毕卓抱高瓮常林挂旧经山庄有清意大药养脩龄
　　幽居
　　自爱幽居好门无俗子来朝廷常选士岩穴有遗材垂桞拂蓬戸飞花防砌苔栖迟林壑态补报乏涓埃
　　二
　　自爱幽居好簟瓢陋巷如时评王霸业日读圣贤书数竹惊栖鸟敲针学钓鱼酒炉并药灶镇日伴茅庐
　　三
　　自爱幽居好衡门鸟雀驯笔牀香帯墨书几翠分筠诗礼家声旧儿孙学业堙论文求益友斗酒聚比隣
　　四
　　自爱幽居好园池物物新碧桃飞粉翅翠藻穿金鳞久谢江湖友长怀翰苑人德星何处聚昨夜梦荀陈
　　遣懐
　　母老能强饮儿慵不读书生逢离乱世迁傍隐幽居野水通荒径松林接逺墟寻梅蹋双屐适兴雪晴初
　　归来
　　潜迹鄣山侧归来六月初耕园迟种豆斸地旋栽蔬世迫诗书废心忧礼义疎临风三叹息倚树独踌蹰
　　角鹰
　　顶毛森独角喂肉常恐馁觜爪思攫拏羽毛耀文采一飞冲九霄两目窥四海志非燕雀知防物焉足凂
　　避俗
　　闭门避尘俗闷来还杖藜防风时动竹久雨不冲堤林湿朝生霭山明晚挂霓可怜厐老子耕耨共山妻
　　山中居
　　自得山中趣晨炊采药苗养真期骨蜕息气御神飚花衬王乔舄泉香许子瓢已疎城市迹安用小山招
　　二
　　世事且如此何烦苦用心罕逢青眼客细诵白头吟川上波常逝山中云更深制荷仍佩蕙不受一尘侵
　　坐石
　　趺坐苍苔石斜披白接防行人随处説羣盗出村迟避地山嫌浅忧时事怕知近来难粒食枵腹且吟诗
　　来鴈
　　嗈嗈起沙漠肃肃度潇湘到处随寒暑谋身岂稻粱不鸣常得罪传信又何伤明月芦花夜归来两翅霜
　　雨窻杂咏
　　万里云烟暗一天风雨愁无书上北阙有雁过南楼礼简陈蕃榻寒荒季子裘名声江汉濶何日放吾舟
　　二
　　依山开竹戸负郭葺茅斋每叹时难得何愁事未谐追随诗作侣消遣酒为懐陋巷贫而乐怜渠死便埋
　　新竹
　　当牕色清润入戸影扶疎直节临风瘦新梢过雨虚密留栖采凤长取钓鳌鱼若欲逃尘俗且看君子居
　　天河
　　迢迢亘南北不见起风波明月紫微近气吞沧海多星辰不敢度云雾有时过便欲乘槎去高深知几何
　　对雨
　　挈家避山下湿气袭衣襟絶壑风云壮空林烟雾深人惊时汹汹猿叫夜沉沉未见归宁日懐忧随处吟
　　过旌德
　　寂寞旌川道川云暝不收张骞西域使范蠡五湖舟豆子雨开霁苹花风弄秋驱驰王事迫今日莫淹留
　　生辰
　　行年五十五于世惭无补势离鸳鸯班意岂鸡鹜伍脚跟摩层霄心力穷万古是身寄乾坤梦寐忆邹鲁
　　独步
　　独步谁为侣溪邉有白云情亲鸥共狎机动鹿分羣细草沿厓出幽花隔岸馨归鸦背秋色飞过夕阳林
　　度翚岭
　　下岭日已暝四山烟雾深世情不爽意家事颇闗心今夜月生晕明朝天恐阴人家虎狼惧列炬出疎林
　　山家
　　凉风吹积雨独树对山家村落孤流漫兵戈老屋斜牛羊归晚路场圃见秋花万宝告成日萧条良可嗟
　　花朝雨
　　细细花朝雨问花何日开寻芳幽径去拾翠曲堤回屐齿沾香草篱根卧落梅因思去年事愁苦遁山隈
　　答高复九秀才
　　斯文寓宇宙无古亦无今在我乐闻道从渠乏赏音兵戈常汹涌礼乐未销沉赖子时来过庭花转午阴
　　过西坑次刘昭父通判壁间韵
　　我来河阳砦无复见斯人雾罩松间石雨沾头上巾感时空説剑悯世罕埋轮一笑出门去叶间啼鸟频
　　次方彦黙雨中韵
　　故园无限好春雨长蒿莱冠葢底须羡诗书良可哀百年难自料两鬓苦相催寂寞山林下无由去上台
　　小园
　　已抽长蔓槐将试早花人忙时雨稼边急暮云笳白苋生红叶黄葱长翠芽小园生意足盘饤不须賖
　　平原
　　眺游纵逺目平原试一登村村来俗物寺寺长蛮僧跨涧长松树悬崖老葛藤﨑岖山下路来往记曾经
　　上庄山家
　　万叠山如昼高冈结数椽种茶依白石接竹引清泉住久民风朴身潜世俗牵时乖易触讳黙坐意悠然
　　次俞舜钦韵
　　云气腾三岛春光隘九天低枝花雨泣夹岸栁风颠吟苦几成癖看来自可怜脱巾松下卧高咏白云篇
　　二
　　闭门春又暮游子去何之世事忽颠倒人心太险危从敎狼虎閙莫遣燕莺知古谊今谁尚萧条歌扊扅
　　三
　　观水非云钓登山岂为樵日边书欲至云外隐难招问姓题蕉叶寻幽采药苗商山虽可乐恐负圣明朝
　　四
　　山中春欲暮春服未曾成细细岩花落茸茸牕草生栖迟悲世事牵落叹人情微禄惭无补终身荷圣恩
　　写懐
　　羁縻随世俗陶写任天真夜雨似留客春寒偏着人消磨三尺剑防擞一襟尘幽愤终难遏行歌江水濵
　　雨窻遣兴
　　霭霭林间雨涓涓石上泉水从幽涧出河与大江连云重鸟无语天寒花未然悠然清兴在何用更逃禅
　　二
　　沦落桑榆景萧条向草堂时情宜澹泊诗思或茫洋天上冥鸿逺台端采凤翔惭无五色线为补衮衣裳
　　山居【次宁川汪子亨氏伯父武卿宪使韵】
　　我慕山居僻幽深好避时解愁浇浊酒消困钓清池欲作竹君説恐令梅友知兴亡百年事翻覆几枰棋
　　二
　　我慕山居客知时悟昨非饥餐藜藿饭行着芰荷衣未雪梅先瘦经霜芋自肥幽居真有趣祗恐未忘机
　　三
　　我慕山居友闲中意思长秋风篱下菊春雨屋头霜炼药类景逃名效子房纷纷朱紫贵朝夕任渠忙
　　风雨潇潇微醉秉烛复赋
　　阻却登高兴泥深懒出门免教穿防屐聊复倒甆尊篱菊枝底压山云气自昏谁云秋圃澹老子恼吟魂
　　二
　　缅想陶彭泽斯人未必贫偶然无酒饮尚尔看花频江海云垂地川源水拍津杯盘虽澹泊吟咏莫因循
　　上田
　　登眺有余意豁然心目间过桥梅蘸水傍屋竹连山隔岭闲云度投林倦鸟还从来丘壑意颇与幼舆闗
　　春雨
　　霡霂囘枯意霏微润物初翠眉催岸桞红甲长畦蔬泉动溪流活春浮土脉虚生生功用博何物为吹嘘
　　雨后
　　寒雨滴深夜寒衣未着绵百年心事在万种俗情牵野濶云垂地江空浪泊天扬州城下路来往忆当年
　　山居
　　支笻云出岫开院鼎沉烟惆怅人千里涵容自一天懒从丹井问醉傍白云眠久悟浮生幻归耕陇上田
　　二
　　披襟坐林下清露滴衣裳饥采松花服行穿槲叶香利名心共逺山水意何长休引时人访恐惊双鹤翔
　　病后
　　老矣筋骸弱病余脾胃衰已无裨世术更欠入时诗旧水归新港残花恋故枝同眠不同梦此意老天知
　　出邑书所见【时居山庄】
　　路路迷荆棘田田没草莱伫看心已惨更觉眼难开运蹇青云隔时危白髪催县官移檄至珍重再三来司谏黄克敬尊翁申甫获荣封克敬便归称觞膝下诗以庆之
　　真龙飞甸服三凤起河东忠孝源流逺儿孙际遇同锦衣来膝下丹诏出云中白髪如君少痴儿愧老侬
　　索画
　　西江好山水画者至今传高古闗潼氏清竒罗稚川流水疏林外夕阳芳草邉何时茅屋底松树起云烟
　　日薄
　　日薄霜华重天寒云气低市廛乌复集闗塞马频嘶请老闻风退娇儿背父啼休论当世事我已醉如泥
　　述懐
　　暮年不再春歉岁且安平脱齿愁坚物眼昏猜逺人氊庐嗟却蓟戎马喜归秦白髪江东客无心谒紫宸
　　山居次二弟韵
　　南山烂白石东谷产青芝颠倒万般事翻腾几局棋鸢飞天澹澹鱼戏水漪漪又赴东华燕旗翻王母池
　　二
　　消摇物外人衣上怕缁尘商岭犹辞汉天台尚避秦隔花红雨乱泊栁翠风频午谷烟霞迥相过问子真
　　村口晚眺
　　暮烟横逺埭宿霭卷疎林豁达乾坤眼消磨湖海心引杯成略醉得句且微吟晚景多佳趣谁能意外寻
　　山庄杂咏
　　绕屋阴阴树通池细细流寄书来故旧飞梦上神州百两归朝士千金买坠楼知几谁氏子一笑过林丘
　　春雪
　　片片沾芳草纷纷杂落花篱寒春雀阵檐冻午蜂衙云密深藏树溪浑不见沙小牕风力恶呼婢莫烹茶
　　日暮
　　日暮睇寥廓天空云自闲四围都是竹三靣更无山春尽花才放林昏鸟独还故园桃李夜此意颇相闗
　　晴
　　云气扶红日江光漾翠涛烟笼淮树逺天净楚山高慕道心诚渇忧时鬓独搔明朝钟阜去渡口买轻舠
　　白土岭
　　拾松供煮茗扫石坐谈诗湖水连天逺山云杂雾迟川原森壮丽宫阙郁参差日夕下山去姮娥淡扫眉
　　二
　　野水孤城迥风行浪积沙一方龙虎国六代帝王家玉树歌仍在新亭恨转加凝情正寥落渔唱答邉笳
　　茅冈铺阻雨
　　岩谷幽栖士江湖懒散身思乡荆楚客忧国杜陵人年老常防病时乖不厌贫滔滔浸北陆何处是通津
　　过灵鹫次少陵龙门寺韵
　　以兹放旷身闲适清静境残雪生夕光老蝉弄寒影但知泉石幽不觉毛骨冷老矣时一鸣朂哉日三省
　　晚兴
　　枕簟凉如水飞蚊晚不禁空悬三寸舌难诉百年心鸥狎机先息狐疑计愈深卧听黄鸟弄醉和白头吟
　　程氏幽居次唐仲实韵
　　自得山中乐田园近屋庐池清鱼可钓林密鸟相呼剪烛窻前读敲门月下沽钟陵多贵气此意有还无
　　二
　　青山秀可掬似与主翁便酿秫为留客采芝常遇仙花香云满洞鹤唳月流天愿弃人间事同盟海上缘
　　峤源
　　溪回石欲动山断路还通嵌石藓花白飐林枫叶红野鸡啄寒涧塞鴈下晴空莫怪杨朱泣于今路更穷
　　责子
　　有子如无子承家恐坠家白头忧愤积防服婉愉賖孝养天应庇公勤众所夸丁宁犹不省贫困莫咨嗟
　　题方行可教授讲堂
　　时制世业儒得编儒戸吾绩以儒为戸者凡若干而行可氏世为诸儒所宗因作讲堂以会讲焉故咏之
　　隐隐松林下潇然屋数椽五星光满座六籍焕中天道脉来西浙心传防百川图书家学在【行可夲周姓故云然】讲论自便便
　　清明祭祖墓便过旌德栢斋宗家兼懐黟歙祁诸宗人
　　水木寻源夲宗情自一般春风助酬酢夜话尽盘桓黟歙时亲近旌祁路渺漫韦家花树会幸勿作虚谈二【孙何孙勤兄弟驰名人呼为大小状元先世雄雅二公以雄才及第故云】
　　杜陵清骑出骑马覔从孙埽墓空增感懐宗亦断魂二孙名更远诸阮谱犹存独喜儒冠继寒氊漫自温五言长律
　　寄工部主事许由衷十五韵
　　杜老登先籍韩公踵后尘古来清要地多是读书人才德真堪羡天姿禀赋醇论思劳主画献纳善敷陈乳水怀潘岳颍川思冦恂归朝班鹭羽入奏近龙鳞台阁名声着风云事业新宫庭扶日月陵寝防松筠万国车书混三军甲胄廵皇猷期黼黻洪业拟经纶冠冕崇清庙车舆拥紫宸近闻搜防祸无怪受诛频汲黯诚匡主顔公不顾身棠思千古召翰寄五云郇遗爱铭诸子讴歌蔼四民
　　赠元善蔡君理官铜陵
　　白靣皇华客朱衣紫府仙仪容过雅典进退合周旋奉檄长临阙宣威每到边风尘双鬓底江汉一防前上相推多艺诸公念独贤铜陵开旧治玉案受新迁拜命兼恩宠躬行在勉防好攀潘岳驾莫后祖生鞭敝槖无他送将诗自我先永期懐补报常为抑雕镌旦日催鸣佩春风簇小筵从来荆棘地鸾凤岂留连
　　七言絶句
　　过石金
　　东风着意扇防和红白花开亚薜萝荣辱不闗心已逺闲看童稚拾溪螺
　　瀑布泉
　　雨余岚翠扑吟懐秀巘竒峰似笋排帝谪玉龙飞不去怒泉百尺喷苍厓
　　题石镜
　　非琢非磨亦非铸阴精凝秀掲光明荧荧长照岩阿底不照人间事不平
　　二
　　混沌初分钟秀气山灵呵防到如今寒光闪闪窥今古照破奸贪诡佞心
　　次朱克用万户韵
　　和风骀荡栁腰斜茅屋溪边卖酒家马首翩翩旗脚转如何偏惹帽檐华
　　采石
　　江声似欲欺文士月色曽经照锦袍八百仙人骑白鹤紫箫吹彻碧云高
　　九日无酒
　　龙山防上不曾饮栗里门前无处賖望断白衣人不至教人羞煞见黄花
　　维扬七咏
　　明月楼
　　昔年明月照盈盈今日楼空月自明银甲锦筝歌舞地寒鸦落日淡孤城
　　皆春楼
　　楼前景物逐时新楼上笙歌日日春华丽已随时节换东风吹恨栁眉颦
　　骑鹤楼
　　辽海胎禽去不归人民城郭是耶非腰纒休作扬州客设使相逢起祸机
　　嘉会楼
　　壮年登览醉歌日况是太平全盛时燕子衔将春色去画栏寛处树旌旗
　　平山堂
　　平山山上构高堂堂下青芜接大荒堂废山空人不见冷云秋草卧横冈
　　蕃厘观【即琼花观】
　　天上竒花玉色浮祗留一种在扬州如今后土无根蒂蜂蜨纷纷各自愁
　　太平桥
　　青楼翠幕舞纎腰金屋银屏贮阿娇二十年前豪侠客相逢犹自説前朝
　　雷塘【隋炀帝所葬之地】
　　帝德当思万世图牙樯锦缆下江都盘游未竟天兵到占得雷塘地一区
　　鼓楼冈
　　殷殷雷声雨未收鼓楼冈上滑如油昔年禾黍离离地谁把蓬莱换却秋
　　青山之旁曰眉山乔木俨如昔时因其事而赋之
　　稻满圩田水满陂石桥松径槿花篱鸡鸣犬吠日将夕一带人家似旧时
　　金陵怀古
　　龙蟠虎踞石头城今古英雄几战争遗恨六朝何处是江声犹抱不平鸣
　　太白墓【唐翰林李太白之墓郡守冯景夫篆书】
　　太白坟前秋草黄苇芦高卷紫藤长文章从古不传后笑煞沉香贬夜郎
　　生孙
　　吾年五十始生孙天相儒家积德门但愿贤材为世用何妨错节与盘根
　　二
　　无难无灾便可嘉公卿由命不须夸他年月窟相期汝莫忘龙山安定家
　　四皓图
　　局面何曾肯放闲看来着着是机闗当时汨没知何限幸尔围棋不出山
　　白葵
　　好似巫山窈窕娘氷肌玉骨雪为裳自从月下轻离别几度薰风欲断肠
　　石竹为胡伯善题
　　一枝洒洒出风尘婀娜高标足可人莫近葛陂风浪濶怕渠变化起苍鳞
　　二
　　西台石刻王摩诘南土墨妙文湖州后来好事多彷佛不道斯人一出头
　　三
　　一竿两竿晚飕飕拄杖敲门六月秋为爱此君贞节在何人更向渭川谋
　　四
　　为爱山阴王子猷几回停棹越溪头万竿碧玉森如洗聊写一枝风满秋
　　五
　　酷暑人间不受降根移直节自湘江长梢结实留栖凤先借清阴拂短牕
　　病中问内弟戴仲夲
　　我病虽迟病已多不知仲夲近如何少年诗酒磨风月老去焉知疾病磨
　　二
　　此日功名愿已疎溪山随处乐樵渔如何二老同时病彼此相遗问起居
　　题蒋夲仁巢木竹石
　　潇洒疎篁曾雨露槎牙古木惯风霜东风不詧忠贞节羞与当时作栋梁
　　题石照兰若
　　无名无利亦无能我是人间有髪僧静坐防思爱幽寂何须向我説掀腾
　　二
　　白云深处一间茅门对长松老鹤巢客至煮茶延淡话任他虎豹自咆哮
　　题水墨葡萄
　　老龙腾渊云气湿万斛骊珠夜光泣秋风吹满西凉州酿就清香浮玉腋
　　翚岭
　　肩舆石径斜乱山高下暮云遮南风吹散九天雨西峤开残百合花
　　由绩坑出乳溪闻鹃
　　细草幽花二月天暖风晴日弄春妍孤村路僻行人少忽听深林叫杜鹃
　　二
　　云树苍苍鹃乱啼炊烟澹澹日沉西寻幽独向山中路吟得诗成何处题
　　送杨子威廵检
　　传家清白负通才高筑黄金孰与媒骑马莫辞龙虎国题诗须上凤凰台
　　过西坑次刘昭父壁间韵
　　兵后公庭又一新眼前物物见天真青山不管兴亡事幽鸟数声啼破春
　　独感
　　翻云覆雨须臾间转喉触讳生波澜淳风已散不可复九疑翠冷湘江干
　　暮春
　　黄鸟穿花语自柔清风吹竹绿修修道人懒散江湖客不道于今遽白头
　　偶成
　　燕子穿花带雨飞杜鹃声苦劝人归静观世事何时了小吏敲门逼战衣
　　闲居
　　斋前一树瑞香桃绿叶蓁蓁仅尺高待渠红熟邀王母只恐东方暗里搯
　　二
　　凉雨初收放晚晴寻诗池上句难成槐阴布地莺声滑山上白云无限情
　　题清湘秋景
　　昔人云诗是有声画画是无声诗善模写诗与画者之辞然一丘一壑出自肺腑肆于笔端不自知其神也矧潇潇洒洒竒竒怪怪非深得意趣之妙不可及友人汪允中以清湘图寄示予观沧江白石茂林脩竹彷佛昔客湘中时景江浒小艇坐紫衣横玉箫呜呜怨诉又不知谁氏子岂意离乱后覩此佳致有声二首敬书以归
　　木落三湘雨后天细泉飞瀑挂晴川疎篁影里箫声过借问谁家上水船
　　又六言
　　日暮九疑矗矗清湘万竹修修不管掀天风浪孤鸾引凤船头
　　偶题
　　生平不识大鄣山歴井扪参四十弯谁道仙家隔蓬岛桃花流出在人间
　　过程氏庄
　　昨夜东风吹栁条石痕桥上玩梅梢百年蓄积随流水新燕还知定旧巢
　　周村
　　一溪流水碧潺潺万壑松风舞翠鸾老客石盆岩下憩兴来题字付谁看
　　书西坑杨子威廵检官舍
　　诘曲溪山窄复斜溪流浅碧漾寒沙山村乱后萧条甚隐约疎林一两家
　　小陈村题竹
　　数竿修竹翠交加一曲清溪浸白沙唤雨锦鸠林木外晚烟飞起那人家
　　二
　　霜林惨惨带苍烟防防连云庆有年囘首岘山烟路隔莫教羊子泪潸然
　　题田家壁
　　屋上青山屋下池松杉蓊郁映清漪儿孙耕种归来晚卧听流莺啼竹枝
　　二
　　料得时光不是秦野花啼鸟又青春行人相见莫相问曾是当年避冦人
　　百舌
　　漠漠轻云淡淡阴门前杨栁万黄金谁教巧语调春色飞向高枝学百禽
　　出山中
　　下山容易上山难上到山头足力酸待得易时难已歴常将容易转头看
　　二
　　偶随流水到天台无数桃花夹岸开个里夲非人世界如今悔煞出山来
　　出汪家村
　　轰雷将雨惊孤枕急电摇光闪暗牕风势不须如此急生平肝胆未甘降
　　二
　　四檐如注雨垂垂顷刻山河尽蔽亏皎日中天行白昼纵然昏暗不多时
　　雪
　　乾坤清气属陶家太尉元来不煮茶老子无茶亦无酒拄藤踏雪看梅花
　　题汪良后唐马图
　　桃花乱落春不收片片飞上紫骅骝见说天闲求骏骨莫将顔色为君谋
　　张氏耕隐堂复次韵以足其卷
　　独向南庄卧白云逺山防防入帘青半犂新雨孤村外始听春禽第一声
　　暮春之夕雷雨交作
　　一声雷震天闗动半夜雨欺茅屋疎推枕披衣忙检防牀头惟恐湿诗书
　　次俞舜钦述怀
　　化行俗美説吾乡凤不来兮走虎狼棋局翻腾何日了未闻诸葛起南阳
　　度新岑晴日可喜俄而复雨
　　汗渍罗衣春昼长山茶花谢水流香东园红紫无多了説与蜂儿莫恁狂
　　高邮破
　　海水归洋不上来江湖到岸又空回白衣苍狗随时变日莫空闻猿啸哀
　　至泰州书徐千戸壁
　　海天无际接扶桑此地曾经几战塲怨恨不随流水去空阶夜雨泣寒螀
　　二
　　图书整整堆蓬荜剑防森森拥桞营留客茶话平昔随缘糚防泰州城
　　送人之濠梁
　　萍梗无根任所之休将身世计安危槿花满地红于锦怪煞狂风昨夜吹
　　风雨墨竹
　　一枝潇洒暮飕飕散作江南六月秋休弃散才看弈化葛陂深处是龙湫
　　贽书李廷献
　　书生亦是避世人江海何日宁风尘孙吴不生伏波死山谷且复潜闲身
　　小谷庵
　　白昼不闻鸡犬声黄昏畏避虎狼行时光即渐消磨尽为问通作麽生
　　过鲁子昭山人
　　竹树深幽三两家蔬塲外种绵花平田趂水耕鉏办醉倚柴门看落霞
　　七言律诗
　　至正十五年乙未歳元日居山中
　　霁雪收寒放晓晴遥瞻北极庆长生杯浮淡柏茅柴酒盌入酸骨董羹白髪随时居古里丹梯何日上神京新正戊午好天色人与梅花一様清
　　灯花
　　焚膏为焰草为根檠上光摇夜气存金粟何曾嫌陋室银缸长是照闲门几番报喜期盟约数伴伤春揾泪痕暗倩佳人纎手剔荣枯不借化工恩
　　自叹
　　半纸虚名屡失机六年憔悴北山薇云霄路近行囊澁湖海尘扬故旧稀官冷位卑思补报禄高责重慕轻肥闭门风雨春多少鸿鴈雝雝又北归
　　清明
　　空蒙细雨湿松楸乱后人家哭未休几处烧钱飞蛱蜨三叉无主祭骷髅精魂作祟狂魂语新鬼衔寃旧鬼愁可是禁烟兵燹际荒城寥落水东流
　　送春
　　苍龙御驾送东君闪闪旌旗暗别魂花谢水流孤白日莺啼燕语又黄昏光风虽好容顔老世事难齐岁月奔见説祝融交代了空教残绿对芳樽
　　咏石镜
　　屹立空山照不平须眉一见更分明神呵鬼防光尤炯雨洗风磨色愈清净莹无瑕秋鹤妬虚涵洞彻晓猨惊骚人逸士多游玩説与山僧为启扃
　　过小谷村程履善留酌
　　松风出谷响飕飕满地松花夜不收危路驾桥连石磴高田接枧引溪流空开林麓天光近汗湿衣衫暑气浮芒屩竹枝今倦矣故人鸡黍为迟留
　　秋蝉
　　老树西风黄叶飞栖枝泣露晚凉防短长吟处雨初歇断续声中秋又归化去尚留遗蜕在看来谁悟幻形非澹烟衰草邮亭路多少行人愁夕晖
　　胡仲敏访予石门
　　敲门风竹报平安知有何人为解环岁冉冉兮如撚指事纷纷处且开顔醉酣山水清幽际思入云烟惨澹间闻説淮南狼虎鬭闗山征戍几时还
　　正月八日上母寿同表弟戴仲仁饮于山庄
　　谷日清明春渐长白头慈母寿而康延儒未见开东阁称寿何妨燕北堂住世久经离乱恼慰情还喜子孙昌希年希有今逾五笑着斑衣拜捧觞
　　二
　　爱日难忘尽子情一罇亲党庆欢荣虽云两姓为姑舅同是一家佳弟兄菜切青丝时雨滑鱼披玉脍晓氷清不须丝竹并歌舞寿祝长庚岁岁明
　　独坐
　　花栁横陈两月春山行尽日絶行人传闻建业乌台旧见説姑苏绛帻新学术何缘题阆苑诗书作计献枫宸春风满目江湖濶无处乘槎问要津
　　清明
　　尊中无酒空对花上冢挂纸今谁家旧火荒村已零落新烟破屋多咨嗟晴风暖日笑桃李高田旷野悲桑麻时节自好世俗恶荒阡古木啼乌鸦
　　七姑峯
　　七峯嵳峩翠模糊七峯之岭隐麻姑林深雾暗走糜鹿月落风起号于菟尘世百年日变幻青山万仭无荣枯残春细雨我熟睡门外乌雀从喧呼
　　山居书事
　　万翠堆中结数楹出门漫作陇头行侵衣山色宿酲解撼屋溪声晓梦惊文采照林禽异羽灵根医病药多名老翁只道山居好旋摘金芽活火烹
　　题山中所有
　　石芥苏麻紫蕨薇破头巾罥山栀垂火流金铄锦袄子霜降木落玉靣狸猪耳蕈供黄粟饭猫头笋煮红豆糜泉声鸟语和音乐山翁乐处无人知
　　寓云台观
　　琳宫迁建恰三年时值艰危未了縁白鹤不来华表幻赤城欲去采鸾骞拟招圃孤云隐且借仙家一榻眠今夜山牕听秋雨松声将梦上瑶天
　　夜闻机声
　　邻屋机声断复连素丝深夜织婵娟嚘嘐疑是冲霄鹤咿浑如下水船双凤绞梭抛玉笋五花绫桁履金莲经天纬地男儿汉未必年来属妇权
　　九日风雨作恶因记满城风雨近重阳之句辄易二字足成二章
　　云低雾暗澹秋光篱落萧条菊未黄元亮贳尊嫌滑滑孟嘉岸帻恶浪浪百年难遇风光好九日仍愁节序荒幕下参军呼不起满山风雨作重阳
　　二
　　霏霏霡霡润林塘佳节令人暗感伤水溢难邀朱履客云深空望白衣郎香芋已带十分紫防酒休孤半殻黄敧帽龙山独惆怅满山风雨作重阳
　　雨牕偶成
　　雨压中天云雾低华阳郭外草萋萋江湖梦远红尘隔阊阖门高紫气齐红拂杏花沾翠帽绿拖杨栁忆金闺故人腾踏云霄上何日相从信马蹄
　　棃花
　　慿阑几见物华新淑气香催粉腻匀淡淡园林千树雪溶溶庭院一枝春仙肌绰约能超俗玉骨玲珑不染尘休进西园诸子弟如今佳调久无人
　　李花
　　老君指树因为姓太白相传是一家晴雨半春难见叶暖风三月始开花整冠憩客生疑似钻核乞人虚叹嗟底事道傍多苦味累累此去不须夸
　　杏花
　　羣芳一様受春风偏向枯枝防缀红种树仙居云气表卖花人在雨声中无香蜂蜨何须閙有色容庄不在工游子寻芳莫轻折存仁方见积阴功
　　桃花
　　漫山麤俗软轻堆雨露无私处处开道士曾移种仙馆渔翁相引到天台色随歌扇轻翻覆纹织香罗巧剪裁非是芳心贪结子祗因造化育胚胎
　　碧桃
　　移得仙家异种归绿葩素质淡芳菲春风不结青枝子暖雨曽沾绀色衣皮子赋工花特异都观古树应非月明酒尽琼枝落疑是西园粉蜨飞
　　海棠
　　司花神女勒韶光催放东家蜀海棠艳冶半开红粉靣娇娆软衬碧罗裳高高银烛何烦照浅浅金杯底用忙孤负锦江千树锦少陵无语为花狂
　　睡迟
　　剪烛吟诗睡较迟破牕漏月笑相窥时闻蛙吹鸣荒坎忽见鹤巢翻故枝花落水流鸾镜晚梦回酒醒凤箫吹王功霸业皆尘土不博柯山一着棊
　　杨溪道中
　　春来颇觉无情思忽见野梅开树花闗上红头仍有脚道傍白髪久无家南国衣冠污尘土中天楼观绚云霞相逢犹説筑城苦饥立东风生怨嗟
　　蜀水道中
　　迢春山春日迟老天无事使人悲时危汉苑花含笑风急隋堤栁蹙眉村落无烟几千里麦麻何处两三岐年来无限伤春意独倚长松听子规
　　次王和夫见寄韵
　　俯仰无惭一不惊寒香晚节颇闗心九天雨露恩常溥万里山河恨未平老景肯输诗笔健旷懐寕让酒杯清纷纷利禄争先步谁似渊明去就轻
　　二
　　世事翻腾莫浪惊且将诗酒漫陶情不期富厚如元载拟把穷通问子平睡足蓬牕松雨落醉歌陶枕竹风清累累肘后黄金重不博高谈玉尘轻
　　月下白莲诗会
　　广寒宫对若耶溪缟袂佳人照绿漪万里宝奁开玉鉴三千粉靣会瑶池明光素魄凝香处绰约仙姿弄影时説与姮娥休负约香山社里久相期
　　复入大鄣
　　山顶飞泉绿树齐弯弯相见倦攀跻龙眠溪洞涎流石鹿过林皋麝脱脐日落空岩山鬼啸风生古木野猿啼两经冦刼山中避歴徧人间万险蹊
　　同弟士谦登览鄣山之胜赋此
　　披榛拾磴事幽寻造化生成嵌碧岑丹灶无烟铅汞冷棊盘有石藓苔深飞泉下注龙池净香木空遗药研沈一片苍顽具形器惜无珍赏蔽嵚崟
　　诞日
　　虚负光阴五十三遭时屯蹇却难堪潜藏形影秋前燕零落茧丝春后蚕林外孤鸾飞翽翽寰间羣虎视耽耽年来不见商霖手祗恐诸公醉梦酣
　　雨牕偶成
　　门无车马净苍苔读倦高眠午梦回一鸟哀鸣冲雨去两僧讽诵蹋云来天横黑气心常恐道隘红尘眼倦开安得祥风甘露降长歌歌上凤凰台
　　对雨
　　茅屋经年长薜萝故人久雨不来过山川惨惨光华少天地昏昏煞气多阶草宿萤藏细叶庭梧巢凤覆长柯细看柱础饶蒸润奈此云雷未已何
　　吴琴道中有感
　　人生气运有穷通生遇明时命不逢千里江山纷扰际七年踪迹隐沦中栁偏阳地先摇绿桃恰春寒未放红遥忆故人江海上飘零书剑各西东
　　吴琴忠烈庙
　　古祠摧败独孤村老衲龙钟倚庙门半亩寒氷栖腊意一川晴日借春温松林惨澹猿猱啸山径﨑岖狼虎奔説与行人慎囘顾归时切莫近黄昏
　　度萠坃岭
　　雨过郊原绿倍添竹舆行处倦厌厌翠垂松叶沾衣袖红绽花枝映帽檐石涧水香麋麝过林梢露重蜨蜂黏软晴天气催农务麦饭新甞似蜜甜
　　雨牕述事
　　世事落落将奈何四溟鼎沸纷天戈青山过雨十分色黄潦得风千丈波我方高枕北牕下君亦藏器东山阿静观万物待时动日华依旧高嵳峩
　　过大石门
　　一溪流水漾晴沙行出孤村日未斜在世由来多是客此身何必更寻家向人报喜枝头鹊与众争嫌屋角鸦眼底休论凶吉事且看田叟种桑麻
　　平郊晚眺
　　垂天阵阵压山雨傍水泛泛独木桥松径萦纡少踪迹荆扉掩映无尘嚣灯明茅店客阁榻路转野寺僧归巢青帘高卷酒已罢独鹤归晚声寥寥
　　大雪
　　恻恻东风毳褐单银河剪水雨天□初疑金缕飞扬絮却妬朱门赏牡丹妆防春光琪树老迷漫曙色玉山寒闭门欲学袁安卧只恐隣家笑冷官
　　雨中出北门
　　白雨茫茫山下溪青秧匝匝水平堤小姑洗足忙朝饷老叟科头趂早犂鱼上钓来供客饮莺飞树立向人啼扊扅歌断交情见漫説当年百里奚
　　哭胡师中
　　大易推明先后天更将图卦究防文从韩子经三变学接文公第八传只道斯文天未丧岂期后进泪潸然凄凄旅榇薰风道黯黯愁云落日邉
　　平林烟雨
　　楩楠杞梓鬰修林沐雨磨烟紫翠深数缕早春笼秀挺几番清夜向萧森横枝覆地不见日直榦参天都是隂材大从来难世用风云气节岁寒心
　　赠孔学教克焕
　　克焕乃宣圣之后其八世祖端朝常为黟县尹遂家于歙后迁邑之八都克焕有司以才行举为儒官家藏端朝诰勑犹存
　　闻説君家好山水至今犹是鲁儒风春时练带鱼初上霜后花屏叶更红不是新安来孔氏如何阙里有文公圣贤道统相传妙自北而南意已通
　　余生六十有五伏覩先君灵鹫壁间咏不觉然敬用严韵又为之恧然期于后者尚其然乎
　　罔极恩深仰昊天时思追远荐寒泉出门宦海波涛险借榻禅房风雨眠深夜谈锋夸咄咄平时讲道覈白头追和先君韵倚柱沉吟涕然
　　戴氏楼居次韵
　　山环水绕居之安图画森列宜晚看翠幕低垂爽气肃银灯高照书声寒世情颇觉眼界窄酒量不博诗肠寛湖海半生今白髪掀髯一笑倚朱阑
　　二
　　遥对东山忆谢安百年尘世静中看时危寳匣神光吐人阨金城煞气寒傍舍田园欣有托过庭诗礼素来寛等闲名利无心向白鸟飞飞人倚阑
　　避乱兰坑题喻氏池亭
　　暇日闲登池上亭池荷敛雨散余馨时迎秋近稻花白水泛凉生莲子青竹下杯盘休酩酊眼前兵甲愿清宁我来未了公家事老幼相逢涕泪零
　　题义堂
　　溪上种兰堂扁义相传喻姓起伊周子孙蕃衍皆纯朴池馆荒凉付谬悠教子读书忘请谒劝人耕稼絶干求从来积善还余庆多少收成在后头
　　喻氏堂义可以为训矣记之且赋之登斯堂者庶其有兴乎
　　秋日郊行
　　西风吹老万年枝黄鹤飞来不肯栖鴈过楚天秋日薄蝉鸣溪树暮云低儒衣误我禄违养野兴可人诗易题怪雨乍收妖未息山中漫尔忆金闺
　　次戴仲庸有懐
　　多君气突董宣强借甚名声四海扬北上燕台宫阙壮南窥禹穴海天长毎思济世人难济翻笑狂夫老更狂冷眼看渠翻覆势冲霄孤鹤素昻昻
　　扬州
　　仙人已骑白鹤去倦客漫逐红尘来人间又见梧叶落观里无复琼花开明月皆春罢歌舞王宫相府俱尘埃江山如此豪华歇千古岂不令人哀
　　泥
　　九陌香尘湿不飞融融随步袭荆扉玉骢行疾溅春雨紫燕衔迟带夕晖蚓窍吐淤黏屐齿凤书封渍汚朝衣夜来满地沾飞絮指防行人石径归
　　苍龙洞
　　择胜寻幽度逺岑雨晴快我一登临山腰白鹿衔花过洞口苍龙隐雾深石室生春僧兀坐氷帘挂晓客来吟浮生阅世心如水山鸟何烦説古今
　　失恃
　　凶年阨运祸非常慈爱翻成失北堂青鬓为官冷亦乐白头防母痛何长铭旌外闪儿孙哭衰绖中涵肺腑伤养老奉终成大事山南窀穸北山庄
　　九日哭母见菊感而赋之
　　时序何曾改物华风尘极目遍天涯叹东篱雨花难放哭北堂亲节不嘉落落情怀犹遯世萧萧门户尚浮家龙山胜事空追忆酒熟比邻懒去賖
　　失意
　　失意深潜懒入城坐愁懐恨老时情征鸿叫月带秋色落木随风送雨声忧国赤心惭未报思亲白首叹无成伤心莫问人间事泪洒空山烟雾横
　　泾川道中
　　青山雨后白云生云气参差树草清明月出山云弄影清风吹水树含声人家屋角惊尨吠官路桥头去马鸣天地之间我亦客还将老眼望升平
　　访戴仲夲
　　四年两度过君家一笑相看感鬓华老去不堪光景薄春来依旧物情嘉围炉佳酝四五盏傍舍早梅三两花世事浮云易更变石金岩上好烟霞
　　送内兄戴仲德入藏
　　百岁光阴只恁麽英雄能几占山阿寻龙难辨金精秘归鹤仍悲露歌七十送兄情恻怛一巵奠墓泪滂沱男儿至此事方了后世贤愚奈若何
　　题万山堂
　　虚皇阁外是黄山许蹑浮丘日往还庙食武安三国始王封涣号累朝颁已知白鹤曾题柱休説青牛不度闗地缩山林近城市人游蓬岛出尘寰
　　二
　　万山顶上数间屋竹树云烟郁翠苍钟鼓楼头飞日月风雷坛上送宫商滩声迎枕春雨足岚气入户秋风长得似仙翁无个事蓬莱宫里醉壶觞
　　赠真人张虚冲
　　家住蓬莱顶上山暂将形迹寄尘寰代传西汉遗千禩名列东华第一班寳剑光摇祛海怪朱文夜奏发神奸拜章上与天人语曽把阴功动圣顔
　　二
　　汉家谱系久无传惟有留侯世世仙百代冠裳齐日月千年龙虎衞山川道尊教大宗主人仰名山古洞天朝罢虚皇近丹阙翠云裘惹御炉烟
　　寄旌德赵用章
　　再读停云忆故人别来四见梓山春功名不让文章伯宠辱多输自在身三径我闻彭泽令百年谁是葛天民斯文如线真堪叹好句毋烦寄我频
　　题休宁陈氏听泉楼
　　何人山下起高楼楼下泉声绕故丘滴滴鸣琴堪洗耳泠泠泻石试凝眸支笻独立天将晚掩卷似闻风作秋到海终当浴日月安知岩壑不同流
　　石镜
　　一片寒光嵌碧岩天开地辟孕岏巉四时长照匪铜铸万古不磨容藓缄拂试毎惊须髪改摩挲疑有鬼神监氷奁不卷照幽寂万壑清风舞翠杉
　　拟上御史
　　文星昨夜照江东万丈光芒上贯虹赫赫世惊冠耸豸行行人避马乘骢咨询政在求民瘼幽隐何缘达帝聪归觐清光应顾问江山寥落困穷中
　　赠孔希文归淛
　　我愧为儒事笔田君来往顾辱佳篇半生腾踏江湖日孤馆萧条风雨天青眼故人能有几白头词客更谁怜江东游遍浙西去风挠芦花月满船
　　黄氏敦睦堂
　　风俗之薄久矣敦睦之风我独见于克敬兄弟焉乃为篆书其额赠之诗文
　　黄氏庭前棣萼新乳溪溪上乐天真水分两川源逺花发连枝天地春风急雁行吹不断波清鱼队见相亲紫荆树色荣枯易笑杀田家俗未淳
　　仲修弟诞日
　　两年诞日客山庄厌见诸孙奉寿觞百岁几回同畅饮半生多是负韶光西池桃过千年熟南极星迎一线长富贵年逾头渐白青鸾何事背孤凰
　　代人作送殴阳知县秩满
　　金井萧萧落翠梧郎官匹马出长途琴书小束盈车两稚耋追攀载酒壶任满不妨留一犊身闲便合跨双鳬凤城故旧青云上连茹而今定不孤
　　次孤岳上人韵
　　相逢偶似虎溪桥借榻仙房春十朝无补但思辽海去投闲安用小山招吹嘘暖雨披红萼撺掇春风上翠条尘世浮云随处变且容花鸟伴凄寥
　　题和心斋道友药室
　　一室如舟久炼真青芝赤箭襍新陈松花酿酒昔留客槲叶烧丹今养身药笼出入成都市风符上下扬子津三千童女鸣箫凤吹出都树树春
　　寄黄克敬谪归
　　力叩青都虎豹闗危言鲠直动天顔一生涕泪常忧国万里风尘已赐环共惜贾生成逺谪遥知唐介得生还马蹄又踏归来路应笑奸谀媿鹭班
　　郡庠乡饮酒赋唐仲实
　　青衿济济集黉宫坫爵升堂典则同歴代相传乡饮酒清朝复继古人风衣冠礼乐从先进齿序耆髦喜再逢立懦厉顽敦薄俗斯文矜式借羣公
　　东白轩
　　晨光初动搏桑国素色旋弥宇宙中万里气浮天晃朗五更人讶月朦胧遂令天下昏昏者要与人间皎皎同虚室纵生能几许酒酣欲问野航翁
　　送客偶作
　　满目云翻稻半黄化工成就答秋光渐看草木离披色惟爱荪兰旖旎香故国音书天渺渺旧家松栢翠苍苍偶因送客丛山道又得田家枣栗尝
　　中秋
　　年年古桂散清香夜夜寒光照草堂高树依然飘馥郁老蟾从此照凄凉婆娑影动拂三岛徙倚花阴醉几塲休笑南楼狂老子昔年东府更疎狂
　　九日饮侄女家
　　菊花杯泛茱萸酒杨柳村沿石境山门掩黄云千百顷溪藏红叶两三湾懽然自觉情难尽醉矣都防夜易阑细雨斜风休作恶岁寒心事正相闗
　　高诸山
　　避地曾经遇虏俘挈亲携弟费支吾世将祸乱谋臣拙天遣英雄大业图江革行佣身毕备陈遗焦釡复充餔白头又见升平象朝夕盐粥一盂
　　谷日乃先妣忌辰感而赋之
　　谷日行歌悲草堂追思鞠育感情伤园林无恙且故里松楸却怪犹殊方慈训入梦月皎皎羁懐滞云此茫茫百年但乞身强健一任沧海尘飞扬
　　寄施孟文兼柬魏璋知府
　　联镳共话过山中翚云深阻往从风雨满川题醉墨乾坤随处着行踪九霄沆和云咽万斛珠玑带月舂二老风流合典则文星夜夜照芙蓉
　　过旌德下庄省先墓山长公墓因访方朝阳
　　幽胜何年号隐龙光风霁月四时同族绵百世云仍盛秀萃一门山水雄古木修藤时雨露良田嘉谷自秋风我来苒苒岁云暮恍若桃源邂逅逢
　　同仲修士谦弟山庄夜话
　　煮茶烧栗共清谈开酒寻蔬乐且耽产业多年存岭北儿孙百世享江南轩昻昔比冲霄鹤退缩今如上箔蚕廊庙弃才犹犬彘由来荣宠底须贪
　　仲仁见邀云台小酌席间次韵
　　风偃花枝亚石阑春余情绪颇相闗蹉跎双鬓千茎白孤负中心一寸丹对景忘懐聊酩酊感时忧国暗辛酸狂蜂痴蜨从撩乱输与幽人冷眼看
　　晚晴复雨
　　三更雨后天开霁一霎晴蒸云作堆茅屋似縁留我住柴门肯许俗人来池塘梦断无新句隣舍情多出旧醅明日阴晴犹未定南山殷殷忽闻雷
　　寄京口俞判府用中【年八十九嵗】
　　白髪红顔照绿尊黄花青蕋映朱门城中人庆百岁寿堂上翁携五世孙理性发明周孔学文章超迈马班言四方学者如星布咸仰先生道义源
　　暮秋即景
　　天气将寒即渐加东篱犹有傲霜花羣沤泛泛下芳渚孤鹜飞飞送落霞山僻树高巢鹳鹤江晴水落网鱼虾城头夜月泣嫠妇征戍何时得到家
　　仲修士谦二弟亦感冒作此以代问安
　　命乖兄有负薪忧二弟风寒日减不手足亲情思彼此星辰度数有迟留干戈边鄙军师苦风雪山川薪米愁枕上脊令诗再读何时樽酒共春游
　　二弟和韵复韵之
　　白首长年为国忧时人曾悟此心不世情恶薄共谁语春事阑残不我留栗里庄前陶令醉浣花溪上杜陵愁有钱难买身强健载酒寻芳作胜游
　　寄郡幕李叔易兼东靳寛甫知事
　　半纸虚名鮎上竿毎嗟孤负寸心丹济时有术补天易学道无缘缩地难酒熟牀头巾可漉鱼县门外铗空弹荣枯迟疾皆由命白首当年起钓磻
　　次汪仁斋百丈岩韵
　　断壁悬厓独木桥云林烟树影萧萧巑岏上耸参天石喷噀中翻巨海涛冥晦疑从三峡度峥嵘真絶众山高我来避地非登览怕煞征尘染布袍
　　过平墓
　　飞泉百尺喷龙门界破青山玉一痕万壑松声清病骨半川花影恼诗魂茶炉药鼎封云窟棋局盘池隐木根从古名山多胜景何妨载酒共谈论
　　小疾
　　日抱防疴费诵吟等闲风月不闗心病魔便合避三舍诗价何曾直百金泉石烟霞从性僻市朝尘土任渠深祗今四海疮痍甚安得秦人为砭鍼
　　诗谢朱克用万户【崇天京都门名】
　　骄马京城记昔年侯曾侍辇出崇天御街寛处春容澹金殿横头日影穿侧帽王孙歌窈窕隔花仙子话因縁归来江右红尘际天上风云只自然
　　懐姑熟
　　芦苇萧萧青山巅故人悠悠别经年李家兄弟擢双桂张氏门庭出孝莲右辖簪缨今有几监司冠葢岂无传感嘅翻思成一梦令人却忆锦袍仙
　　李青山二子长伯羽次曰仲羽皆中乡贡其里名双桂坊长孝后知闽宪幕完顔右丞呼纳监司皆寓居城中
　　和曹志行寄弟可庵
　　几年无计见长眉春半诗来恼我脾遯世入山深始好忧时抚剑醉方宜不闻彭泽人裁竹翻笑商岩老却芝情话虽亲怅疎阔寄书仍怪鹤归迟
　　次王和夫见寄
　　旌旗摇曳栁营前邑赖元戎守御坚林薮漫如秦地日山河依旧汉家天刚风万里扫妖祲甘雨四方清瘴烟堪羡山中萃清致醉歌人讶老诗仙
　　和俞舜钦韵
　　康衢陋巷乏红尘湖海交情孰与亲旭日依然升海岛妖风久矣渡江濵市桥细栁恼清晓官路孤梅愁早春甚喜地仙俞博士知几自不与时均
　　闻闗上日战
　　边闗虎狼日格鬭村落鸡犬皆哀鸣壮士奔腾兾进取老夫懒拙期升平九天星象乖异见千里闗山魂梦惊起舞中宵谁氏子好将时事为予评
　　饮程氏庄
　　小阁红炉暖似春白甆瓶矮泻香醇平时恬退非无益此日英雄恐未真虎阵从教分地界鹃声未必叫天津夜来醉里慿高望万里红云覆紫宸
　　有客自北固来者留宿茅斋
　　湖海交游老弟兄十年不见困从征干戈江上犹思鬭诗酒灯前且叙情世事看来棋局变功名识破钓丝轻到家风月知无恙相见诸公烦寄声
　　金陵懐古
　　六代繁华古又今钟山王气拂云岑玉骢声断乌台寂赤帜阴移画省深月照觚棱风淅淅霜清甬道夜沉沉白头原是观光客手弄梅花感慨吟
　　赠宣城朱士元善吹箫
　　玉楼明月紫鸾管秦女曾吹引凤凰一气抑扬调律吕五音清浊按宫商呜呜如隔落花远嫋嫋更闻流水长郑衞滛声悦凡俗吾将洗耳听朱郎
　　雨中呈丰彦辉
　　十年塞北干戈扰二月江南雪雨深时异世情难逆料天寒老客不能禁江山明秀动归兴花栁横陈惊壮心休上贾生流涕防且赓梁父白头吟
　　寓居牕外葵花盛开可爱
　　牕外花开一丈红数枝秾淡倚墙东寸心也学倾朝日二色相依竞晚风犹记昔年栽馆地又看佳节走儿童蒲葵在眼龙舟歇不道飘零尚梗蓬
　　高村吴仲文有约
　　共道延陵好弟昆向来簪笏蔼高门故家乔木今非昔流水孤村朝复昏松坞树交猨抱子花园草合鹤生孙繁华自古如春梦相对悲歌酒一尊
　　春雨弥旬下民艰食即事
　　白雨跳珠泻嬾荷墨云堆骑转庭柯牡丹花好醉能几杜宇声悲春不多乐事毎为尘俗误韶光也被老天磨惜春归去留无计买酒溪头长短歌
　　县丞那彦权考绩赋诗赠行
　　春风驿路马蹄轻载酒河桥酌远行官向满时知政绩人于别处见交情十年带剑裨王业二月看花上帝京闻道青云多故旧长才祗合辅台衡
　　次韵叶实夫西山园饮
　　西山苍翠谁家园竹树绕屋何森然置酒邀我坐林下高歌握手行花前偶然得句不在巧相劝烂醉仍烹鲜世事人情多莫问百年过去知谁贤
　　次宋耕夫经歴梅木杖韵
　　罗浮山下碧柯长入手摩挲色古苍颠踬暂添身畔力防扶曾嗅水邉香狂吟毎喜对雪月倚立更忆传青黄止渇将军不携去留与诗翁访草堂
　　南山秋色楼
　　秋色横空眼界寛玲珑八面见峯峦稻花香满雨初足梧叶声清风正寒百尺不教余子卧四时那许俗人看课孙教子无他事笑拍阑干解醉顔
　　宿蜀川觉乘寺
　　游宿招提记去年重来春暮雨余天丰碑甚愧留名姓玩世何由脱俗縁未了此身还是累已参前定不为禅春花秋月无穷意一笑空山听杜鹃














　　贞素斋集卷七
　　钦定四库全书
　　贞素斋集卷八
　　元　舒頔　撰
　　七言长律
　　闲居遣怀
　　手弄闲云只自怡乐门真味少人知溪邉观水栁风细竹上题诗花日迟醉里焚香评古画醒余煮茗着残棊文章不入翰林眼形貌宛如岩壑姿王衍清谈时拂尘杨脩用智夜扪碑寄言驰骋京华客我正高吟岸接防
　　送叶宗茂之京陵
　　羣公政尔论归田又上钟陵顺水船薇省檄来征俊彦黄金台筑聘时贤文章气骨凌三传议论波澜动百川谊重金兰增缱绻居同桑梓益周旋已闻天上风云曾未信人间雨露偏霄汉故人如问讯江东老客雪盈颠
　　有懐诸公
　　鼋鼍出没黄田荡龙虎盘蹲白下城才俊满前劳顾问愚蒙在下冀升平波涛江汉暂时险烟雾乾坤有日清文士负才徒倚马武夫挟勇祗谈兵朝廷安用生疑虑田野何由覩圣明薇露每愁东日上桞云犹带北风横羣公退食方云喜数子驰心尚慕荣泽国暮春观扑满江湖深夜炯搀抢乡村落落真堪叹冠冕峩峩未足惊黄犬东门怜往事白头南土忆归耕【扑满土器搀抢彗星】
　　诗余
　　满江红
　　时雪快晴苗民攻宣未克往来郡邑间扰攘尤甚宪府移司于徽视而不问叹时事之靡宁哀生民之涂炭因赋此曲兼柬邑令郭文质
　　天也多情巧幻出天河寒水多态度悠悠飏飏轻粘牕纸万里岂无祥瑞应四方已在饥寒里把溪山好处纵横摹须臾耳　江海濶风尘起狐兔狡鹰鹯耻假蛮夷威柄侵渔而已诸老忠良皆石柱九重仁圣真天子待明朝晴霁看青山清如洗
　　酹江月
　　三槐氏胄早荣陞大府展施才调应叹濡须兵革后几度愁纡怀抱剪烛寒更催科春晚诸事安排了簿书藂里辛勤説与谁道　遥想淝水西边三贤堂古孝肃名偏好为我瓣香先致敬耿耿寸心相照赞画侯藩趋丞相府指日登枢要不堪离别一尊聊为倾倒
　　蝶恋花【送胡一之上襄阳】
　　钟阜相催何汲汲猿鹤休惊却上襄阳驿袖拂岘山碑藓碧凄凉泪眼今犹昔　勲业正须年少日楚雨湘云囊锦都收拾祗恐绿闺春寂寂孤鸾背月鲛绡湿
　　酹江月【送指挥司王仁卿知事代广陵郡官作】
　　人生交谊笃金兰气味不堪离别绿水红莲声价旧又向高邮施设幕底清风楼前明月此意谁説美哉鱼米此行足可怡悦　闻道细栁营中三军整肃训练真竒絶赞画公余闲拭目午夜劔光明灭料想明年荣膺薇省高步登天阙片云相隔人来应问华髪
　　谒金门
　　人磊落移赞高邮蓉幕采笔生春和气作军民同此乐休説边陲萧索米白鱼肥如昨别后情怀何处托寒
　　光倚山阁
　　水龙吟【庆陈仲洪家庆楼】
　　人间何处无楼算来积善应难得操持一念应乎万事尽皆阴德伯仲怡怡亲朋济济云仍蛰蛰任才高王灿兴同庾亮谁敢与元龙敌　珍重刘郎好事好浮山为君拈出眼前标致壁间图画屏间松竹春晚高秋睛眺逺翠红如织待他年看取飞来五凤记如椽笔
　　折桂令【夀张德中时三月三日】
　　问仙娥何处称觞帕逓香罗寿祝张郎整整杯盘低低歌舞澹澹韶光想无愧乾坤俯仰且随缘诗酒徜徉乐意何长人醉西池月上东墙　过今朝三月初三昨夜长庚书幌光含狂客追懽歌姬索笑余子醺酣且莫説莺儿睆睆试听他燕子喃喃此乐何堪喜君畅饮容我高谈
　　风入松
　　故人情况近如何应被酒消磨醉来笑倚娉婷卧伤心处暗湿香罗肱曲红生玉笋鬓偏翠卷新荷　薰风枕簟届时和着我醉歌襄阳旧事今安在风流客屈指无多休説玉堂金马争如雨笠烟蓑
　　沁园春【闲适】
　　闲处如何也堪吟诗也堪弈棊想白衣送酒谁如元亮白鹅换字谁似羲之濠上观鱼云间呼鹤此乐人间未易知平生性喜不惟酒困常带书痴尽教步武天池且间得闲身一会嬉便朝登金马何裨世教暮趋玉殿安救时危赫赫功名堂堂事业不傅先生这肚皮休瞒我任官高禄厚也要些儿
　　小重山【端午】
　　碧艾香蒲处处忙谁家儿共女庆端阳细纒五色臂丝长空惆怅谁复吊沅湘　往事莫论量千年忠义气日星光离骚读罢总堪伤无人解树转午阴凉
　　前调
　　时有武陵之行值时变故弗果因赋之
　　笑问西风一叶舟阿谁招我武陵游岂知身世两悠悠西湖好孤负桂花秋　应笑乐平侯无端千百计一塲休愿将功烈阐皇猷南飞鴈莫为稲粱谋
　　朝天子
　　学騃妆痴谁解其中意子规叫道不如归劝不醒当朝贵闲是非于心无愧尽教他事争甚底不如他瞌睡不如咱沉醉都不管天和地
　　江城子
　　歌者张氏戴仲德本时以茶谒之家戏书以贻之
　　戴郎昆仲太风流翠娥愁解貂裘醉中摸索玉搔头绣被揾香肌粉滑云作帐月为钩　茅庵权当小秦楼意绸缪话扬州琼花骑鹤两悠悠薄幸薄幸生今老矣无梦到那温柔
　　前调【代人送行】
　　积雨坡塘五月秋送还留且停舟听我骊驹歌彻上庐州无奈绿牕眉锁恨情脉脉思悠悠　同乡翻作异乡愁善谋猷尽优游不见闾阎谈笑覔封侯勲业此时都莫问书有便寄来否
　　水龙吟
　　端午日寓苎干作时四方汹汹民思太平而未宁也
　　轻云阁雨还晴苍黄又负端阳节去年今日大彰深处寸肠千结好事多无良辰难再犹传遗孽看连城澒洞大家愁恼这光景何时歇　因想金陵佳丽閙秦淮龙舟称絶牙樯锦防翠冠珠髻画兰罗列回首丘墟满襟尘土向人空説且停杯容我离骚细读吊罗江月
　　沁园春
　　多少闲情桃源问蹊柯山看棊把杏花春雨从头吟了木樨秋月开户邀之气卷风云眼空江海万古从前我已知君休笑任陈抟假睡豫让佯痴　风回太液清池欲留住东皇共笑嬉想乾坤浩浩谁曾整顿干戈扰扰孰问安危笼络人才登崇禄秩赤箭青芝败鼔皮都休问看营巢燕子哺乳莺儿
　　水调歌头【时杨溪避兵】
　　饱来石上卧醉向溪头吟山灵不管闲事容我尽登临山外猿啼鹤唳世上虎争狼鬭此地白云深古今一抔土天地亦何心　隔茅庐尘万丈不相侵林泉自有佳处石溜似鸣琴汉室煌煌大业唐代昭昭正统此理细推寻高咏出山去草木亦知音
　　太常引
　　山色共承宣君秩满我迟延几度醉花前曾怪杀春山杜鹃　菱花再照鸾胶再续应笑雪盈颠深夜话婢娟也曾是都门少年
　　风入松【雨后偶成】
　　纱厨过雨晚凉生枕簟不胜清氷肌玉骨元无汗香风过深院语流莺翠幌光摇绛蜡画堂暖泻银瓶　玉筝牙板接新声云髻宝钗横银丝脍细江瑶脆扬州月照我醉吹笙旧事十年犹记壮怀此日堪惊
　　贺新郎【为张德正续弦之庆】
　　绣隐芙蓉褥更屏间双双孔雀间金盘绿鹤别鸾离深闺悄帐冷梅花夜独空夣绕巫山千矗雨意云情红顔霜鬓合懽再把鸾胶续事谐矣意方足　洞房春暖人如玉怕的是鸡声逓晓无情催促笑拂菱花相依照取次画成眉曲伊也道临邛何辱吉叶熊罴应入梦看这番桂子纷追逐为君喜醉红烛
　　虞美人
　　闻邑云台烟火花灯老倦不复往观
　　纷纷儿女看灯去千防摇红树翠鼇山倚紫云堆记得年时老子也曾来　硫硝结缚通仙伎光焰千般异今年老子懒来看手弄梅花和月倚阑干

　　贞素斋集卷八
　　钦定四库全书
　　贞素斋集附录卷一
　　贞素斋铭
　　新安舒君道原以贞素铭斋京口俞希鲁为之铭曰心有懿徳贞为之则素位而行厥徳用迪徳贵于贞维体之成行安乎素斯用之行匪体而用奚贞以素素本乎贞徳行斯具贞以干事事由是立素以履道何往弗吉维忠维信无畔无援正固居易贞素斯践朂尔舒子敬慎终始忠告辅仁述此铭只
　　贞素斋记
　　洪荒之世遐乎邈哉上古伏羲氏作有画而无书中古羣圣迭兴然后六经传焉何以谓四徳元亨利贞由是而四时顺序四方定位焉何以谓五行金木水火土由是而五常均赋五采彰明五音五味相资而生焉绩邑隐君子舒公道原焚香盥手卜易遇干曰干天也贞为干徳支卦得兑曰兑西方也素为兑邑于是古额其斋贞素屡来谒记初道原当海内隆平尊先公尚无恙左右侍养烝烝孝谨乃鼓箧使之逺游举茂才陞校官于金陵治书王公继学侍御张公梦臣韩公伯髙一见器识要出自我门下京口侍御秦公元之左丞裕之吟诗论文买舟徘徊金焦两山间奈秉性刚特于是非可否不得其平则拊髀用泄愤懑自视汲黯不翅于嗫嚅龌龊为何如人也壬辰之变生意日蹙又念平生知己无托知者出入磵谷残雪乍消冻禽栖树落梅防染知者以为髙士长裾破笠嗜饮辄醉不知者以为狂客云呜呼大道无名强之以名道四徳终于贞贞者正而固也武蟠屈以静为体也五采始于素素者洁而白也粉地萧瑟以文为用也一静一动而复归于静天地已生之气也一质一文文而复本于质天地已成之象也呜呼防矣道原今年七袠有二耳聪目明老学不倦拳拳以贞素为务几杖有铭盘盂有戒佩韦皆以药其性之偏求其志之笃验其学之有成也异时经其里指其斋遗风余烈有不可及之叹以老成之难遇也典刑在焉洪武八年冬十月既望同郡盲者唐仲实记
　　贞素斋记
　　绩溪舒先生道原畴昔升平时解后城闉懽然文字间至酒酣气张逸气舒发慨然论天下事曰当然不当然指顾区画拟议犁然当于人心予有以知夫先进之士意气之真识度之逺徳义之审也遂相与订交游几二十年握手懽甚契合益深而各苍顔白发矣乃曰吾读书之所扁曰贞素昔诸大老为诗文盈轴兹蔑尺纸能无情乎予惟贞素之道以儒説推厥义为大先生之取之也何居干之四徳贞下起元元之运极天地亘万古配四时生生不穷而贞之徳为本故先天图六十四卦三百八十四爻与天为运而变剥之间贞之徳消息着焉辟则人心之酬酢万事万变施无不当莫非仁徳之流行而本然之善其本也素为采色之本故曰绘事后素又曰易有太素真素也者其诸指夫贞之徳为本然之善而思所以用力者欤学问之道莫大乎涵养本原能用力于此即程子教人静坐之功李延平授受子朱子涵养喜怒哀乐未发之中之谓也抑贞之训曰正而固以贞素而谓天本善之善固也而子朱子又以素犹见在释之何耶窃谓即其见在之位而为其当为固其本然之善也故曰君子思不出其位又曰素富贵行乎富贵素贫贱行乎贫贱素夷狄行乎夷狄素患难行乎患难是则贞素也者又所以谓夫心身之间事为之际当益固其本然之善而思所以用力致其警省者欤君子之学莫大乎因夫时措之宜而本然之善存此圣人安土敦仁乐天知命之事也若然则君子由前之为其植乎内也深由后之为其培乎外也厚内外涵养挟持上达天徳而内圣外王之道具矣圣贤之学其有大诸此者乎故曰贞素以儒说推厥义为大此吾儒心法也又岂老庄朴素质素纯素之谓者哉先生升平时研圣学筮膴仕浩然思有所为洎遭乱离涉艰险毅然无所屈挠其有得于真素之道多矣斯其所以眷眷思绎其义以贻后之人者欤惜予之不足以发之也兹姑撰述所闻以为复先生尚其忆夫诸大老之说为有合与否以告我而无以为固也是为记洪武辛亥五月望日歙周澹如书于鹤止闲轩
　　贞素斋后记
　　文者物之成章者也道者文之所载者也道固无时而不在文亦无所往而不有也日月星辰山川草木天地之文也风雨霜露烟云雷电阴阳之文也图书八卦伏羲氏之文也易书诗春秋礼乐周公孔子之文也顔曾之学由之政求之艺皆文也其所载之道发于自然垂于永久盛大昭著辉光日新穷天地亘万古而不冺者道之体也是君子得之于心施之于事身脩家齐笃恭而天下平者道之用也孟子所谓穷则独善其身达则兼善天下道之效也是以或出或处或用或舍居易而行夷险一节莫不各适其当然之道于是乎有贞素之义焉夫贞者正也常也素犹见在也易曰天地之道贞观者也日月之道贞明者也天下之道贞夫一者也君子藏器于内观变于外察盛衰消长之理识进退存亡之机守乎一而不二主乎中而不移直有富贵贫贱威武所不能夺者吉凶荣辱祸福利害一信于已而非所可计固有确然而不动于心者其知贞常之道见在之义也欤非盛徳君子孰能然乎华阳道原舒君卓荦瑰伟之士也少负奇气壮游于大人君子之门当时缙绅莫不折节敬礼争相辟荐三歴校官既而丁时艰难遂杜门为逸老计以贞素扁其斋前凿方池周植竹木竒蔬异果春华秋实粲然而敷荣森然而行列教授生徒日接賔客谈诗文论古今得失或危坐忘飡或陶然一酌兴有所寄则长歌短章舂容激越浙风江雨唤醒旧梦不自知其年嵗之驰而山林之乐也是皆守正以为常素其位而行合乎居易俟命之防而无行险儌幸之心真有契于贞素之义矣乡先生题咏成帙发其全徳不亦盛乎复徴余言夫以雅行文章岿然范俗耆年硕徳着于乡里小子后生何敢措辞于其间哉然吾郡文公桑梓之邦礼义之俗日靡故家典献霜木晨星走也不肖栖迟名邑七年于兹承下风亲教诲不可不谓之知己也况诗书之泽既深且逺他日贤子若孙必有以英俊奋发大其家声则先生之文传于无穷而道亦相与不朽矣是则今日之记亦不可无也洪武九年龙集丙辰夏六月朔甲申契生婺源方元成识于邑庠慎独斋
　　贞素先生花萼图记
　　真人驭极四海九州罔有内外悉靡然臣服葢天威也天威穷日所出入矧华阳密迩畿辅耶是故林臯遗逸坐享升平为世歆幸予内弟贞素先生积学励行延誉朝着典台州路教授致政归谓华阳溪山竒秀甲新安日移伯仲逺逊杖履所及或登髙或听泉或掇幽芳或防乔木春有北野县花夏有梓橦山云秋有映潭月冬有苍洞雪千态万状不可殚纪嘉时令节雅歌投壶赓唱迭和皆理道政事非徒博奕饮酒溺于闺门之懽而已好事者绘为花萼图以传之予往省诸舅氏过从未尝不三击节叹赏乃语贞素曰忆红巾之乱南北郡县且陷没髙薨巨桷鞠为丘墟榛苇所生鸟兽所聚霜露蒙翳四顾苍莽欲寻残山剰水之乐漫不可得则凡富贵功名人生待之以为荣待之以自托于天壤间者果何如哉君子之道不以天下之重易所性之贵吾贞素伯仲良有以也虽然啖鼎食之寸脔味沧溟之一滴敢不敬念我天威吾侪耄矣当诏诸后人图所以为报开门而仕务砥砺名节致君泽民不为苟且肥身润家之谋当大艰难大变故从容处之闭门而隐安土敦仁乐天知命以节士防退之行自勉则今日花萼永永无斁若夫舆马赫奕荡惑里巷官爵货力摇动官府率为花萼之累所不忍闻也予葢亲戚乃致情爱之私规切云云贞素毋以予为迂龙鳯十二年二月前奉政大夫同知宁国路总管府事瀛州章文麟书
　　故贞素先生舒公行状
　　礼记云事师无犯无隐左右就养无方服勤至死心丧三年贞素先生舒公梓之师也生事之死丧之则所以状其行而使之不冺者礼不在吾弟子耶先生生于元大徳甲辰十二月二十又四日讳頔字道原贞素其号也先生之先居舒村有曰雅公雄公者为宋文武状元官至宣使尚书科第相绳至九世孙恕四公覩绩之山水明秀因家居城之北焉代多闻人至髙祖六九公讳珣以明经补国学上舍时天下多故遂不仕着有鹤林手稿曾大父讳梦旂字武仲宋补国学上舍仕登仕郎大父讳正大字直方号梅埜元初以肄业积分授饶州路长芗书院山长转广徳路儒学正父讳字彦洪号白云先生以文学荐授杭州路昌化县教谕又转教钱塘皆儒官也先生幼有操志嗜学好义不与羣儿伍外祖玉甫戴公尝竒之曰余将见文明之外孙异日必昌其家年十二三经书成诵十五六淹贯诸史工诗文乡先辈皆奇之与同郡允升朱先生子美郑先生以文程先生相与讲明比壮游江湖寻师问道受业于姑孰青山李先生与其子伯羽仲羽及翰林主敬陶先生博士元叔潘先生皆为同舍生时中丞伯庸马公祭酒伯髙韩公洎诸南豸冠皆雅善深器之后至元丁丑江东宪使雅克巴哈辟为池阳教谕大兴文教贵招来多士时万户侯枣阳仲贤万公库楚巴哈公延于家塾训子孙皆袭侯爵秩满调京口丹徒校官遂馆于平章元之秦公之门先是邑学无恒产廪禄仰给郡学黉舍仅三楹卑隘弗称门庑悉缺先生瞻顾叹曰何足以阐斯道遂白郡守士则王公出已帑率士类鸠度财用辟建礼殿如制创斋庑及櫺星门不日落成士民叹美生徒从游者日益众江淛考试官松江府判用中俞先生为文刻石以记其事至正庚寅转陞台州路儒学正遭时多艰不仕归觐亲闱定省未温兵戈扰攘遂奉亲携书归遁山中尝与其弟逺逊舆亲避寇岩谷被掳执先生正色叱贼言甚厉欲杀害之弟兄执手抵争代死且曰若辈罄我囊槖酷毒吾家但存弱孙以奉吾母死无憾焉由是贼众皆感泣俱释以全丙申二月初七日也嵗丁酉天下犹未宁今衞国邓公戡定吾郡江淮知府天章理公开治吾邑交章荐剡厚礼卑辞聘先生于北山之阳先生志不果出矣遂以疾辞未几慈闱失养闭门终丧礼晚年诛茅结庐为读书所扁曰贞素斋训课子孙讲解不倦长于诗文有古澹稿华阳贞素诸集藏于家而稿之不存者尚多尤工于篆笔力精健人多慕求之先生操行坚正不屈不阿甘贫乐道不及功利故能今终天命洪武丁巳秋九月十又五日终于家享年七十有四先生娶胡氏子一孙男二嗟夫人之有死逝如夜旦岂有超然而独存者哉书曰朝闻道夕死可矣舒由上舍至于先生五世相传皆以儒显岂非源深流长之效欤然则舒氏之泽将未艾若先生者可谓生顺而没宁者矣呜呼哲人云亡予将畴依相向而哭为之失声昔人有痛其师之死而私为之諡者而今则未敢也敬为述其行实丐求当世名公一言庶几可以传不朽云时洪武十二年春正月吉日邑东门生张梓顿首拜譔梓字英材号无欲斋后以学行举任本县儒学训导转授辽阳学谕
　　华阳贞素舒先生墓志铭
　　余先人尝与绩溪先辈王伯经胡相之舒彦洪三先生为友古义称笃惟彦洪先生子道原公与予又友爱特深己酉奉檄赍诏防抵绩溪与道原尽记登源洞题咏韩退之有曰两家子弟材智不相下不能通知二父志若道原者可谓善继其志矣丁巳秋道原疾逝予瞽未遑吊哭己未春其弟逊与其子询袖衔行实踵门告曰余家与先生忝交载世先生必能道吾先兄意中事愿丐一言以贲幽壤呜呼予忍志道原之墓乎按公讳迪字道原贞素其号也先生之先居舒村有曰雅公雄公者宋以雄才及第科甲蝉聨迨其孙恕四公迁家绩之城北云仍相继代不乏人髙祖珣公以明经补国学上舍时天下多故遂不仕着有鹤林稿曾祖梦旂公字武仲宋补国学上舍阶登仕郎祖正大公字直方号梅埜元初以学行举授饶州路长芗书院山长转广徳路学正父彦洪公号白云先生两任杭州昌化临安教谕其渊源所渐者逺矣公秉性豪迈羞与市儿伍年十三黙诵经籍十五六淹贯史策外祖戴公玉甫曰不特黄太史之有洪钧父矣寖长颇寻访在乡里集贤朱公允升翰林郑公子美御史程公以文答问反复孳孳不厌在姑孰师礼李公青山一时父子不减三苏参政陶公主敬博士潘公原叔同舍生也在金陵中丞马公伯庸祭酒韩公伯髙极口借誉南院诸豸分庭抗礼凛凛不屈其除贵池教谕明正学申教条俾江淮之人累累接踵莫不向慕其调丹徒倾已帑召羣工曰庙曰学丹垩翔焕内外一新记之者松江府判官俞公用中侍御秦公元之设亲主客以严讲贯其陞台州路学正时方劻勷不果出矣壬辰丙申遁伏岩穴有利其赀者公曰但存稚孙足以供老亲足矣未几亲没肉消骨立白头衰尽公之为诗盘桓苍古不贵纎巧织纴之习字尤喜朴拙有识之者曰宗汉匪八法也家藏古澹贞素诸集若干卷春秋七十有四娶胡氏子男一人名询孙男二人将以是年五月十日竁于县治之北秀野呜呼士不以道自重久矣倘遇人之孱懦则愚弄之稍振拔者辄畏缩吐舌公常太息曰士生天地间浩然正气金石可磨也胶漆可解也吾之正气不可挠也孟贲失其勇也陈平失其智也吾之正气不可夺也石介字守道当庆厯中献圣徳褒贬忠邪先是众怒不可犯遂以竒祸中介欲凿棺而騐其死生赖天子仁慈而不忍也公之浩然正气平日于死生祸福是非毁誉无避忌故忤时触讳而恱之者少而不乐者滋多古之烈丈夫微公其谁耶余不腆于文夙辱友爱姑掇其梗概掲于墓上铭曰山髙则頽水深则洄不渝不泐过者必式曰防矣时洪武十二年四月望日同郡友人白云唐仲实拜手撰













　　贞素斋集附録卷一
　　钦定四库全书
　　贞素斋集附录卷二
　　北庄遗稿
　　北庄先生讳逺字仲脩可庵先生讳逊字士谦我祖贞素先生之弟也先生以诗闻名家二公尝从之论议得其源流一时倡和花萼相辉贞素先生尝为之图其乐可知已可庵先生虽得入府县志列之隐逸然皆未有传也复采一二附之录后庶几一时盛事可以并传不朽云八世孙孔昭谨志北庄遗稿
　　赞兄贞素小像
　　伟哉贞素金玉遐心言根理致学自天成屡济时艰三阐文教忠孝遗模古今人表
　　次贞素兄逰石照韵
　　青碧石如削妍媸鉴靡阿光浮春雨洗昏动暮云磨髙尚人难见分明世不多山灵谨呵护遥睇为长歌
　　幽居次唐仲实韵
　　杏树髙于屋榴花矮近檐疎帘风细细开户月纎纎机息鸥常狎朋来鹊屡占忘懐无尔汝瓶内酒须添
　　挽旌徳元真观道士王云友
　　岭上云为友牕前水是心遽游方外去安用世间寻阆苑清风迥函闗紫气深只如酣醉梦长是夜沉沉
　　庄居述懐二絶
　　花如铺锦柳如绵落日空山哭杜鹃痴客不知尘世事颠厓长伴白云眠
　　春山青泼雨初收人倚衡门独自愁路上相逢荆棘【阙】酸风吹袂泪交流
　　闻莺
　　莺语如簧啭清晓飞来飞去青林绕舌端便巧似诉人巧语世间曾不少
　　早行和弟可庵
　　月落霜林乌乍啼风生驿路马频嘶柴门犬吠天将曙知有人家住隔溪
　　二
　　鸡鸣野店整雕鞍路渐分明出乱山记得少年因中酒一竿红日倚歌鬟
　　上母寿
　　愿祝堂上老慈亲八百甲子如其人王正降诞值谷日孙子称贺当新春白发垂垂照盏斚红顔粲粲辉庭筠冰鱼寒笋愧奉养五色斒斓如鳯麟
　　贞素兄以厐公传示读感而赋此
　　厐公伉俪陇头耕爵禄由来敝屣轻秦相范雎宁免辱汉臣疏广已辞荣门栽五柳诸郎懒手植三槐二子成富贵从知天已定愿培隂徳任余生
　　幽事
　　树绕重门尽日隂倚风时聴蜕蝉吟采松酿酒开除事画纸围棊消遣心亲旧殊方音邈邈兵戈满地夜沈沈眼前得失君休问家住云窝深复深
　　兄建小园草堂落成次韵
　　卜筑南园喜落成种花移竹傍檐楹方池水暖鱼游藻髙栋泥香燕防营佳客过门陪杜酒诸孙执业对韩檠居贫未可思熊掌乐道何妨咀菜羮
　　秋日郊行
　　阴霾扫净山歴歴晴谷回转泉涓涓羣雀噪风世欲幻一狐啸日天为旋祥光垂情闵下土秋色着意开平川我老英雄一掬泪夜深洒向虚窗前
　　雨后一律呈贞素老兄
　　吾兄写字似写画大笔如椽不厌提六法妙知前古意八分时为上人题雨余盈池出日落山灵隔树科斗啼最喜髙年更康健笻枝不用采霜藜
　　可庵搜枯集
　　自赞
　　可庵可庵处世夐别势利不趋栖迟守拙虽无善可称亦无恶可说愧何补于事功诚有忝于前烈
　　五言诗
　　交山图
　　岸巾褦襶子举世罕知心却与山为友抱琴时一寻
　　题画马
　　冀北风霜肃江南烟雨肥腾骧尽龙种岂肯受金羁
　　和许知县织妇吟
　　锦织并蒂花花成漫停梭停梭复细看人与花如何明月照中天败叶鸣寒柯谁知恩爱心翻成离恨多
　　二
　　双星照短牖孤月悬髙枝仰睇星月明对此令人悲手持并州刀为君裁寒衣不忍密密缝此心君应知
　　山中
　　我爱山中好翛然乐有余荒径从不扫溪浅足堪渔汲井旋烹茗闭门还读书虽云市朝好吾亦爱吾庐
　　和黄友仁见寄
　　珍重淳原客新诗寄故人交情多缱绻时倦一酸辛西岭山如画南楼月似银何时一尊酒同醉岸乌巾
　　诞日和贞素兄韵
　　阳和回地底春信到枝南酒味方淡羲文义细参青灯空自照白发漫盈簪寸草春晖意年年此日慙
　　李谪仙
　　召对金銮殿荣膺白玉堂气吞髙力士眼识郭汾王醉骨生疑蜕诗名死更香何由见顔色落月照空梁
　　和蔡原英暮春杂咏
　　处处鹃声急春光大半非緑扶官柳暗红防岸花飞竹坞消残霭柴门掩落晖髙人寻友罢独抱一琴归
　　二
　　十日九风雨春来有许阴气腾三岛瞑緑涨一江深苔匝痕犹湿花垂力不禁遥怜杜陵老麻麦正闗心
　　和人韵
　　山水有真趣琴书得自由歌诗哦字眼沽酒过墙头南国黄花景西风白雁秋何人发幽兴吹倚江楼
　　题度洪富岭道中
　　踏破琼瑶路行穿翡翠岑光摇鳌背稳迹印兽蹄深冰莹奁开镜泉凝玉坠簪野梅香彻骨三嗅动微吟七言诗
　　题百马图
　　诏许平戎罢战还征鞍初卸汗初干从今归牧华山后只许丹青画里看
　　和曹从善见寄
　　雨余山霁草痕青彻夜滩声作雨声起坐东轩清不寐开窗邀月傍云听
　　二
　　一年好景半隂晴欲向东风诉不平幸有青青门外柳牵萦诗思自多情
　　题副使蒋仁本索乌巾纱
　　一幅依稀暎白头黄花见我不须羞凭谁巧制抹眉様收拾吟翁两鬓秋
　　题虚中王君纸扇所画竹石
　　珊珊挺立两三竿为爱清风不厌看只恐乗鸾仙子下夜深吹断玉箫寒
　　道中
　　雨来云里山头低雨收云束山腰齐眼前好景吟不得天风泠泠马频嘶
　　髙尚书春晓图
　　万壑青涵春逺近千秋晓湿翠模糊尚书胸次何潇洒写出匡庐一段图
　　饯博士朱大同赴京就试
　　峩峩万仞紫阳山仰止弥髙不可攀孔席未能三月暖祖鞭又觐五云间八珍分锡琼林宴羣佩趋陪玉笋班敷奏九重承顾问定应家学动龙顔
　　戊戌立秋夜纪梦
　　戊戌七月立秋夜清梦忽然到江濵儒冠只有攀鳞士戎服尤多射虎臣分题依稀蟾窟晓侍宴彷佛龙楼春觉来展转耿不寐凉月照窗怀故人
　　和方彦黙教谕思亲忆乡
　　谁家捣练鸣秋砧偏感春晖寸草心白发倚闾日又暮青衫受业更将深城头乌啼月照树天外鸿归霜满林寒斋独坐谁是伴青灯相对空长吟
　　送丘克明副使休官归湖南
　　二孤髙枕大江流天入苍茫日夜浮帆影逺连巴蜀晓橹声清入洞庭秋菊松雅兴同元亮泉石幽盟慕许由别后相思梅正发月明千里倚江楼
　　偶成有感
　　少年一笑千金骑马看花游上林飘飘两袖香风发钧天彷佛闻仙音回头往事清梦里滚滚年光付流水安得壮士挽银河愿言为把红尘洗
　　余旧藏朱大同侍郎墨菊友仁黄兄展玩之余感叹哀悼不已遂赋诗以挽敬步韵以复情见乎辞【朱擢礼部侍郎遭厄惜哉】
　　根本东篱不用培霜葩幻向笔端来艺林游戏遗香墨宦海声名等烬灰风韵尚怜存晚节韶华空忆占秋魁披图细玩仍珍袭独对西风倍感哀
　　心逺轩为郡城汪仲逺赋
　　结屋城东地自偏南山日见意悠然篱边采菊仍賖酒壁上悬琴不用弦满地荒苔童不扫一庭落叶客犹眠有时倒屣迎髙士却怪山林在市防
　　题戴叔佩碧霞轩
　　占得翚山一片云卜居自爱逺尘氛一天晓绚千机锦半席晴摛五采文菽水娱亲春正永篝灯课子夜将分个中好景难描处孤鹜齐飞带夕曛
　　江亭秋霁图为黄友仁题
　　万顷波光烟飘缈风防秋声生木杪隔江彷佛是江南一带逺山青未了何人独引小溪僮来访幽亭玩易翁亭下扁舟缆莫解矶头昨夜多颠风
　　和谢宗可霜华花雾尘诗韵
　　宿酒禁持梦乍醒隂隂芳树鸟无声轻笼翠色溶溶晓渐复红香淡淡晴误避茶烟跧老鹤惯藏栁影咽娇莺东风却怕花神怪卷起霏微幕不成
　　饯许知县秩满赴省【时有复三考之文至】
　　珍重三年月旦评今朝解组觐宸京政书上考推公论诏许重来荷圣恩春满皇都莺啭早风清官路马蹄轻东门别酒不须醉指日儿童竹马迎
　　题翚岭【分题许宰解任赴京】
　　金削芙蓉傍五云跻攀手可摘星辰风霜威肃峯峦晓雨露恩深草木春百折萦纡通鸟道一澄澈瞰龙津从今濶步最髙处身近蓬莱天上人
　　和曹从善见寄
　　壮志凌云忆少年几多髙木看莺迁君能操守冰霜洁我老心徒铁石坚世态炎凉无古道人生会合有良縁谁知病起山中客白发潇潇只自怜
　　二
　　暖日暄风散晦防园花巷柳媚新晴蹇予潦倒心犹赤感子殷勤俗眼青短发岂因冲怒竪枯肠时作不平鸣夜来雨过空山后翠扑岚光入户明
　　三
　　一曲歌残乐未终韶华何事苦匆匆云来云去元无定花落花开总是空诗梦已归牕草翠酒痕犹借脸文红华阳山下遗衰草却喜斯文道未穷
　　过旌徳华阳寺文天闗上人留饮贞素兄赋诗遂次韵
　　星辰落落无多士头雪班班有几僧逺水霞明红片片乱山云防碧层层幽懐止许琴三操胜景时容屐一登寄语山邻莫惊怪题诗刻竹记来曾
　　九日辱邑令欧本泉见招登髙灵山
　　絶顶行行莫厌迟酒情诗思两相宜百年行乐可无酒九日醉余还赋诗枫岭霜干红冉冉苔矶水漾緑差差风流不减龙山兴賸插黄花帽半敧
　　再过镇江有感
　　京口重来二十年江山景物自依然烟横铁瓮城千叠潮落金山石一拳昔借青灯分讲席今惭白髪泛征船腰纒曾跨扬州鹤醉压吴姬舞袖偏
　　题溪山环秀手卷为黄友仁赋
　　卜筑城东孰与俦八牕面面擅清幽穿花流水夕阳乱出岫闲云爽气浮坐石醉呼天外鹤凭阑闲对渡头鸥知君揭揽多清致空羡人间有五侯
　　饯黄克敬应贤良举赋
　　祖泽汪汪陂量宏闻孙襟度玉壶清闭门自乐甘顔巷征檄行催觐帝京朝雨浥尘闗树暗春风迎棹浪花轻九重庆际风云会万国光瞻日月明防插宫花香泥泥班陪玉笋佩琤琤京都故旧如相问为说年来老力耕子周倡和贞素兄佳什见寄因次其韵
　　涧谷深深图画开依稀潭第等蓬莱雨余逺岫青凝黛水涨平池绿泼醅语旧西牕烧绛蜡吟情东阁动寒梅杜陵已喜千间庇司马应怜四壁頽下榻每应髙士至抱琴时有故人来采芝不独商山老亦有韬光辅世材
　　八骏图
　　君不见镐京周穆王驰骋八骏游八荒瑶池宴罢归来晚脱羁纵逸交腾骧又不见燕昭千金求骏马朽骨售之亦偿价方今归牧华山阳却把丹青作图画戴公妙笔絶世竒功与造化争锱铢披图三叹无人识只有当年伯乐王良知
　　重九日
　　去年登髙灵山颠新诗醉写秋风前金杯酒泛紫萸滑乌纱帽插黄花侧今年潇潇坐风雨回首往事心茫然青山当户为故友白发兄弟罗酒筵丹枫染霜明秋色白雁叫云横暮天醉穷老眼浩无际賸欲乗风游八埏
　　题秋江图为黄友仁赋
　　老树槎牙石巃嵸隔岸人家紫烟重长江苍茫日夜浮天堑西来云影动驾风上水谁家船片帆髙飏孤云边林下伊谁褦襶子抱琴应访草堂仙毫端逺势莫能比巴陵洞庭秋水里莫是当年顾虎头写出沧洲千万里词
　　感皇恩述懐
　　疎雨滴清秋洗残流火爽动凉颷透帘幙寒蛩吟彻谁道小鸟萧索青镫相伴我　情依约萤照更残乌啼月落悲壮山城数声角漫漫长夜扣角长歌方觉人生能有几须行乐
　　临江仙【偶成】
　　银烛光摇秋夜永一天凉浸诗脾鸣虫唧唧漏迟迟半生春梦里彷佛是耶非　万事破除惟有酒当歌不饮何如人生七十古来稀休争强与弱行乐是便宜
　　满江红【小庄有感】
　　嵗晚江空更风雪连朝情恶门紧闭清寒奰屭重重帘幙老屋数椽聊掩庇山田几畆多硗角叹前村乔木碧参天今凋落　三杯酒还堪乐一局棋尤难着任功名葢世到头都错世事宛如春梦短人情恰似秋云薄对青灯感慨话兴亡今犹昨
　　水调歌头寿贞素兄
　　稀年古来少何况又逾三双瞳炯炯凝碧白发更盈簪刚把残冬留住先借新春四日醉倚晴酣荣悴付定命艰险任经谙　舞斑衣沽腊醖典春衫觥筹兄弟交错同是鬓鬖鬖自喜衣冠奕世未坠诗书如线此外更何惭笑问梅花信春已到枝南
　　木兰花慢寿贞素兄
　　怪夜来南极祥光炯炯中天恰先借新春暂留残腊为度稀年弟兄垂垂白发愿年年辉暎漾楼前尊酒光摇旭日炉熏细袅轻烟　诗书一脉继青氊五世喜家传忆京口横经天台振铎往事悠然回头十年如梦看园花灼灼几春妍争似苍苍松柏嵗寒同保贞坚
　　文
　　祭贞素兄终七文
　　呜呼痛哉吾兄之生禀性梗植砥节砺行慷慨朴质皓首穷经挑灯继日密游江湖缙绅器识振铎池阳文声赫奕再教京口黉舍陋窄学无恒产斋无讲席薄禄养防郡庠仰给礼殿卑隘载新是辟文教大兴名誉借借咫尺天台云深雾隔呜呼痛哉我昔与兄累遭兵革扶母逃避被冦缚执母遗山中子遭掳搤兄弟累累厉言骂贼白刃加颈畧无忧色母忧子亡子忧母失两地忧悬天意怜格贼乃解防遂免锋镝子母相见且喜且泣不堕恶少吾家隂徳呜呼痛哉嗟嗟吾兄简淡尚古和而不流安贫乐处诛茅结庐聊蔽风雨扁曰贞素为读书所讲明道义探赜经史兄弟怡愉诗酒容与开门授徒程通章梓呜呼痛哉嵗在丁巳时维九月羣编志书兄婴微疾兄弗果行弟往编集书未成编病报危急函归省问相见悦怿从容顾问讲论防绎迨其厥明翛然箦易呜呼痛哉兄之寿享七旬四龄一子一女孙男二人孙聪匪鲁笔砚时亲吾家文脉将见黾黾兴言至此暗伤我神呜呼寒雪兮依依隂风兮惨凄义重手足兮同气连枝痛裂肝肠兮涕泗涟洏薄陈素奠兮聊表孝思哀有尽兮思无穷时尚飨












　　贞素斋集附录卷二
