　　钦定四库全书　　　　　集部五
　　夷白斋稿　　　　　　　别集类四【元】
　　提要
　　【臣】等谨案夷白斋稿三十五巻外集二巻元陈基撰基字敬初临海人受业黄溍之门所作诗文皆操纵驰骋而自有雍容揖让之度能不失其师传至正中以荐授经筵检讨尝为人草谏章几获罪引避归张士诚据吴引为学士书檄多出其手明兴太祖召修元史赐金而还明史文苑传附见赵塘传中基寓舎有夷白斋故以名其稿凡内集诗十一巻文二十四巻外集诗文合一巻大抵皆元世所作也朱存理楼居杂著有跋夷白斋稿一篇称得钞本于王东郭家临写一部计二百九十六畨装为五册而不言其巻数又有跋夷白斋拾遗一篇称尚寳李公前修郡乗时先得海虞人家本一册复有遗文三十五篇予悉録之今得王氏本相校异同于海虞本録出为拾遗一巻吴中尤氏有遗墨数纸内有陈基传谢徽诗并存拾遗后云云据其所言颇与今本相近然存理但云拾遗为遗文而此本外集有诗或后人又有所更定与乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　钦定四库全书
　　夷白斋稿巻一
　　元　陈基　撰
　　赋
　　别知赋送王子充
　　纷吾好兹良友兮虑无逺之不求匪夫人之不众兮繄推爱子之好修迪仁义以为途兮挟忠信以为辀朝纵鞚于齐鲁之郊兮夕沿于洙泗之流登泰华以望八荒兮薄青防而上游扶云汉而分天章兮将黼黻乎皇猷虎豹怒而当关兮呌帝阍而无繇出国门而南骛兮逝将反于故丘曰国家之取士兮盖亦有夫常度策騄耳而驾轻车兮矧从容于熟路秋风起而江水波兮嵗月聿其云暮鸿羽用而为仪兮廓云逵而轩翥蹇予生之孑孑兮何涉世之孔囏驰予乘于九衢兮太行□其在前岂王良之不善御兮反予躬之或愆昔退之之魁杰兮感二鸟于潼关汨于黤黪而无类兮又何足以永叹属伊人之逺别兮申一言以自朂倘夙好之不替兮尚子于空谷
　　蝉赋
　　笠泽之野夏无鸣蝉嘉禾蔚其如云众鸟杂而争喧维嵗行之在卯景风生于树顚爰抱叶以高噪复凭虚而浩叹赫乎对赵盾之日凄焉诉齐女之寃盖非金而非石亦非管而非弦变化乘乎气音奏发乎自然初而聴之若流泉之含清风泻疾瀬而为湍徐而察之如灵丝之抽独茧引余緖之绵绵若乃微雨乍止凉颷满园阳舒隂伏云开日鲜择修干以仰集盼柔柯以延縁或嘒嘒而渐厉或琅琅而未阑晓咽碧梧之露夕唫琪树之烟兴玉署之秋懐警金闺之昼眠韵欲断而复续喙欲黙而忽宣将自鸣其不平意有蓄而莫传者乎盖万物蠕动品异类殊维尔蝉之为物何赋形之如始并育于汚浊卒独慕夫清虚聊含气而饮露曽不丰而不腴奚斧虫之稔毒恒不利于尔躯岂文恶太着尔首绥饰兮物忌太廉尔不黍食兮居忌太俭尔不巢息兮众忌太信尔守不忒兮性忌太洁尔蜕无迹兮嗟乎尔有五德又复善鸣激中外之逸响振寥廓之余音纵有惬于人耳宁无逆于物情尔其谢高枝于灵囿托茂树于郊坰借流晖于丛薄防清樾于广庭于以安贞而养素于以逺害而全生然周诗咏其应时汉冠尚其能介集井则前史徴祥偷安则昔人垂戒进则扬夫声名退则防于尘外虽隠见之有时亦行藏之无悔也
　　乐府
　　白雁操
　　梁君出猎其臣公孙袭善其君之听其言而作
　　有羣白雁王其弋诸蠢彼行者王其释诸匪伊是释惟王之德王德伊何曰齐景公一言之善上格帝衷人猎得兽于言何有王猎得言王千万年
　　鸿鹄操
　　晋平公浮于西河感舟人固桑好士之言而作
　　鸿鹄于飞以翮非毳君子好士宜别其类鹄蜚冲天其有以夫美哉山河守以士夫孰谓彼夫言有防夫
　　崇丘寄倪元镇
　　丘崇崇兮下有流水树森森兮匪栎伊梓彼栎孳兮且夀梓叶为薪兮于材何有造物孔仁兮将焉归咎
　　山高与陆素
　　谓山高兮其上有天谓地厚兮其下有泉天不可升兮地不可极我思古人兮为之太息古之人兮谓谁山之中兮水之湄孤舟兮容与俯狎步兵兮仰招鸱夷非夫人兮尔曷从之
　　春草词为华彦氏赋
　　当轩不栽花只种忘忧草栽花恐伤春草根草色年年为亲好东方日出芳菲菲堂上阿婆堂下儿儿来为寻阿婆喜何事逺游千万里春草种易生春晖报难极不将春草报春晖且着春衣舞春日舞春日乐未央阿婆夀与春日长教人爱杀双蝴蝶嵗嵗飞来入画堂
　　雁孤飞为徐夫人作
　　雁孤飞在何所一在江之南一在江之浒江南一去不见归河水悠悠自东注结髪从君作夫妇岂料孤飞失俦侣夫为忠臣妾贞女忍昔闻之今自许我欲同归泉下土翼下之乌谁与哺日暮不离河之洲日出飞飞爱毛羽毛羽幸无矰缴伤翼下之雏乃可防
　　慈乌曲为沈仲説作
　　慈乌尾毕逋朝夕相呼哺尔雏今日慈乌一何乐飞向树头及屋角飞去飞来鸣且啄门前忽有吏手捧篚与筐中有两束帛烂防生天光孙也出见吏再拜升母堂祖母康强年九十受帛拜天仰天立太平恩泽高年及懽乐盈门动乡邑殷勤裁剪制为衣长短称身喜相宜母着衣孙起舞日日见乌来反哺万嵗千秋祝明主
　　黄雀行
　　黄雀何飞飞雄鸣呼雌野草隈暮归莫向空城栖空城挟弹多小儿朝飞莫傍东家屋东家鸷鸟思尔肉不信请看梁上燕昨日养雏今不见不信再看桑间雉绮翼防褷爪中死东家公子非少恩彼鸷不仁徒尔嗔吁嗟尔生亦甚微彼鸷不仁谨避之
　　鸡鳬行
　　鸡与鳬皆鷇育鳬爱水游鸡爱陆鳬昔未辨雌与雄母不顾之鸡为伏鸡渇不饮饥不啄以腹抱卵谁敢触鳬脱鷇鸡鼓翼日日庭中覔黍稷啄啄呼鳬使之食鳬羽日防褷一朝下水不顾鸡鸡在岸鳬在水赋性本殊徒尔耳鸡知为母不知鳬恨不随波共生死
　　白头公词
　　杜陵三月春风暖燕语莺啼杂弦管落花缭绕紫骝嘶防冶归来杯中满雨棘风篁忽已秋幽鸟多情亦白头不随翡翠楼中宿却爱鸳鸯水上浮春去秋来不觉老忧患偏多安乐少绮深防语言微纷纷付与秦吉了
　　刈草行
　　原上秋风吹百草半青半黄色枯槁城头日出光杲杲腰鎌晓踏城门道城外草多露未晞尔鎌利钝尔自知一人刈草一马肥马不肥兮人受笞城中官马几多匹一匹日喂草几束
　　新城行
　　旧城城旧人民新新城城新无旧人旧城城外兵一解新城城中齐盖瓦鸳瓦如鳞次第匀军中令严鸡犬宁将军爱民如爱子百贾皆集新城市浙米淮盐两相直楚人之弓楚人得何日四海无荆棘北贾贩南南贩北
　　见月行
　　在家见月明谁问圆与缺他乡见月明却惊亏又盈世间儿女不知愁夜夜月明同上楼那知此夕遥相望楼上徘徊增惆怅人生愿与月同圆不愿别离年复年此身总为利名逼奔走东西与南北他乡见月与家同恸哭亦无阮嗣宗
　　裁衣曲
　　殷勤织纨绮寸寸成文理裁作逺人衣缝之不敢迟裁衣不怕剪刀寒寄逺惟忧行路难临裁更忆身长短只恐边城衣带缓银灯照壁忽埀花万一衣成人到家
　　征夫叹
　　世上父母心贵男不贵女生女长大内夫家生男可以当门户东家有女不嫁夫夜夜织纺输官租西家有男虽娶妇嵗嵗从军身荷戈有夫不若无夫乐无妇岂知有妇恶却羡林间小鸟飞防雄颉颃不暂离
　　征妇怨
　　征人娶征妇誓将同甘苦征妇嫁征夫心期事舅姑舅姑在堂夫逺戍欲寄征衣不知处裁衣不寄恐夫寒有妇容易无夫难人生莫作征人妇夜夜孤檠泪如雨
　　边城曲
　　莫启匣中镜怕见头上雪莫放上箭怕射边城月边城月缺还再圆头上髪白不复君不见自古边城有余乐夜月联诗昼舞槊至今月照郾城头将相功名齐斗牛













　　夷白斋稿巻一
　　钦定四库全书
　　夷白斋稿巻二
　　元　陈基　撰
　　古诗四言
　　九月夀沈母
　　十年九月廿有九日沈氏大母为年九十嵗事告成登黍与稷孙进裳衣妇具酒食母衣维何天子赐帛母食维何伊帝之力母升于堂朝日有光崇肴于俎实酒于觞孙拜起舞妇与在行酒旨肴嘉母乐且康中堂何有有丝有竹琴瑟管籥繁音妙曲间以金石锵之佩玉黄耉鲐背维母是祝载弹载咏再歌再弦母醉且饱母喜且言母曰孙孝母曰妇贤宜尔蚕于室宜尔谷于田尔孙尔妇式如母之年
　　西村之墅美德方甫
　　西村之墅有稷有黍谁其艺之维德方甫维甫在颍式田以处入奉烝尝出具樽俎以歆我祖考以侑我宾侣颍水悠悠载泳载游或杭以苇或方以舟或泛幽渚或浮中流以御我田祖以贻我麳麰甫之出矣载縻好爵圣亦有言耕不如学人情为田有耨斯获以诒我后昆以承我先觉
　　古诗五言
　　秋懐
　　寒暑有代谢人事亦推移蹉跎慨畴昔俛仰今复兹篱落萎秋蔓余葩含夕姿造物谅难穷吾生知有涯皎皎碧山阿依依芳桂枝相从恐迟暮怅望起遐思
　　其二
　　梧桐堕金井寒螀泣露丛离居千里外一夕生秋风秋风忽已暮离索邈何处独寐在重帏相从乃中路
　　其三
　　秋夜何迢迢迢迢不能寐起坐弹孤琴聊写千古意鸣鳯乆寂寥猗兰亦憔悴徃圣既莫作后贤孰为继独怜商山翁去去复遐逝空谷亦何有紫芝且可饵如何末路中亦堕留侯计羽翼倘不成鸿鹄恐埀翅茍可利生民宁辞暂纡辔区区后世名于翁何足计
　　其四
　　秋水不可涉美人安得从眷彼芙蓉花盈盈秋水中非无舟与楫所畏有蛟龙临流不能采零落委芳丛
　　其五
　　羣动夜己息秋声来何从仰视天宇高微云邈无踪明月在庭户河汉上纵横既莫知所始何由究其终我独弦我琴微风入疎桐写作清商调感慨意无穷
　　其六
　　昨日苦炎暑端居厌烦渇手短河汉高井深辘轳折此夕秋己清一洗尘世热纨扇委深笥轻罗换疏葛天运无停机人生自悲悦急景一为迁流芳遂衰歇洞庭生微波明河湛秋月落叶辞故枝惊鸿亦飘忽为谢同心友胡为乆离别
　　其七
　　我有一樽酒独酌不成懽岂无骨月亲悠悠隔河山亦有同心友合并良独难古人千载上世逺不可攀何如与明月徘徊松桂间月既知爱我流辉照衰顔我亦知爱月托心同嵗寒长愿玉宇净河汉生微澜四海仰余照亲友各平安夜夜见明月人人无苦难此月不可负此樽不可干天地等逆旅年华若惊湍古人虽云逺其言美芝兰举觞以和之对月更盘桓
　　读国语
　　成周昔重币欲以母权子用以实府藏为计无乃鄙塞川以为潢川竭潢亦毁至哉单穆公论列一何伟当世不见用后王宜鉴此厉王怒闻谤乃使衞巫监欲逞一已私冀彼万口箝防民甚防川川壅宜早决民言苟不宣祸至恐为烈先王置谤木虑政有缺佚瞽史与蒙叟赋诵左右规百工及庶人人贱言不废圣亦择蒭荛贤当听耆艾
　　咏史
　　百金购马骨为计良己疎如何不嵗间一至三马俱燕昭亦中主谋国乃不愚一聴郭隗言虚心阐良图黄金筑高台束帛走中区瑶房间璚馆窈窕贮名姝五鼎列珍馔驷马驾华车今年迎乐毅明嵗迓由余秦城百二险六国日丘墟燕小独后亡得士谅非虚
　　昔者智襄子独擅六晋彊一举灭范氏再举围晋阳韩魏为执辔意气何扬扬以水灌人邑自负莫能当谁知不旋踵身死国遂亡恃力不务德覆灭乃其常
　　吾怜晋阳围沈灶且产鼃不没仅三板民志卒无他乃知茧丝利不如保障多邯郸非不实民膏鬰峩峩走逺不趋近君子意无那先王有所属尹慈与民和智氏不好德独奈晋阳何
　　怀美人次友人韵
　　出门日初昕入门日己隂怀彼千载人劳我一寸心嵗月忽云迈江湖一何深北度限太行南防阻桂林既负慷慨怀肯羡诡遇禽取此独茧丝中有太古音写作梁甫调叹息泪沾襟
　　待王子充不至
　　屏迹逺城阙幽栖向林阿永怀同心友褰衣起婆娑忆昨走京邑弥年阻关河结客燕赵间颇觉增悲歌逸骥卸羁绁防鸿辞网罗所念圣哲逺中心觉无那夏屋廕嘉木芳池发新荷须君此弭节日夕共委蛇
　　夏日喜友见访
　　兀兀少寤语悠悠多逺怀敛迹昉初夏凝神企心斋美人忽至止良友与之偕閴然类逃虚跫尔觏所谐迹迩志弥惬情敦礼无乖衣褐贵懐璧属辞惭类俳积雨霁初夕清飚扫余霾愿言念幽独日此憩高怀
　　投赠同志
　　仲夏暑气溽平居爱高明奈此西日炎四壁鬰如蒸鸟雀亦苦热羣飞绕檐楹念彼缟衣侣引吭一长鸣谅非丘樊姿缅怀霄汉情高槐蔚成幄稍稍清风生嘉卉亦自媚为我顔色赪揽物感时序兴言揺心旌美人一水间累日废逢迎投此以赠之聊复慰屏营
　　次吕彦贞韵
　　卫国不好士养鹤皆乘轩夏禹后之圣匍匐拜昌言峩峩十二楼上有孤鳯鶱览德一下之顾肯栖于樊世无倜傥人嗟此复谁论洪河西北来万里日趋奔学海有源委黾勉宜自敦况有典型在共此北海尊
　　分省同幕诸公小集
　　日出诸公馆眷言欲何为名法非素习吏牍漫纷披况当兵戈际生民属疮痍愧非适时器徒君子知今夕复何夕羣彦辱追随系马及亭午开轩纳凉飔须臾急雨至四座却莆葵呼吸异舒惨俯仰阅盈亏举杯酌芳醪聊以衰迟知己谅难酬厚顔只忸怩
　　梅南书隠为上虞俞氏赋
　　草木本无心人情殊所托岂伊臭味同政尔高风格眷彼东山陲贞葩烂林壑揽此亦奚为幽栖逺城郭玉立众芳先气压羣卉弱诒谋岂无意迓续斯有觉图书目前陈琴瑟时间作寤寐贤圣俱起坐尘坌却故俗仰尧封名山余禹凿拟赋嵗寒诗莫负花前约
　　夏日斋居用蔡彦文韵
　　微生一世间俯仰异今昨啸傲羲轩际慷慨孙吴畧趋舍虽或殊浮薄得无怍含灵属憔悴畏途乃盘错视天河汉高涉海波涛恶三径日萧萧五湖烟漠漠浩荡鱼鸟适偃蹇骐骥缚众卉萋更碧孤芳萎已落动植迭荣悴崇深遂飞跃自得静中趣却慕方外乐况非轩冕姿谬膺菲葑托已与向平期终赴名山约
　　分省早集懐同志诸公
　　间嵗涉戎旅终年逺丘壑一为尘网婴竟负烟霞约今日适公署时暑秋己薄山翠落檐楹湖光映帘幙同袍二三侣分携异今昨畏途属贤劳端居念离索蹉跎愧衰暮黾勉叅画诺临事每参差忧时空謇谔览兹山水胜写我情緖恶迟子蚤旋归开酲共斟酌
　　楼居
　　楼居属朱夏宴寝宜清昼防雨散空霭遥峰献余秀深巷颇纡辙良朋亦时觏尚论黄虞前足以发陋何当税尘鞅逺迹栖云岫为谢荷锄翁迟种南山豆
　　彦文防兵余杭富阳赋诗见示因次其韵四首
　　出门难行路四郊人迹疏畏虎如畏贼餐米如餐珠驱车候明发防兵歴边隅誓将殄妖氛闻者喜复歔谁能行伍间奋身先万夫
　　使者有所适陆行复乗舟迢迢余杭道泛泛富阳流尽瘁乃明训宴安匪良谋不贵徇名禄所期无悔尤自古君臣际同乐必同忧
　　天髙河汉秋月白风露凉引弓激长矢愿言射天狼仰天叱荧惑却立麾欃枪誓将七尺躯为此百夫防孤忠一以奋万死庸何伤
　　生民苦涂炭羣妖方弄兵大将肃旗鼓三军严视聴所重奉天讨慎勿妨农耕鲸鲵示两观熊虎行四征努力平南服以之答圣明
　　分署望鳯凰山
　　秋气日以佳防云不成雨青山天际来与我为賔主飞龙及舞鳯突兀在庭户须臾雾霭收草树粲堪数蹇予麋鹿姿讵意婴圭组防缩累天真驱驰漫尘土偶坐属无喧晴容湛空宇欲去复徘徊此意当谁与
　　西斋对雨次彦文韵
　　江雨水云国隂晴无定期靡靡嵗将晏悠悠夜何其惊飚一以劲落叶漫纷披人情异舒惨物运互推移君子怀端居览乆忘疲客至即共饮酒行勿停巵奕胜不取速句巧宁厌迟霜橙余緑秋菊含晚姿岂不念俦侣日夕共委蛇所觊葆冲和勿复费幽思
　　池上
　　空池约光景皎皎无缁粼性洁不容滓体虚能照人古人以水鉴鉴心不遗身所以解缨侣亦欲濯其尘缨解复可结尘汚不可清凝观池上者当知清浊音
　　对菊
　　我有旧栽菊芜秽北山隅朅来三十载谁复防根株非但嵗月乆况兹川路殊忆昔少壮时亲爱日懽娱每逢佳节至掇英泛樽壶持杯送飞鸟饮毕卧蘧蒢今晨属迟暮目断归云孤终然嗜眞实时复过君庐
　　送邵同知分韵得来字
　　我折钱塘柳君上越王台越台今寂寞昔人安在哉空余镜湖水荡漾小蓬莱千岩雨新霁万壑浄无埃山色时时好荷花面面开流芳殊未歇烂漫待君来
　　次韵沈仲説答蒋子忠遗山水便面诗
　　端居宴修景尚论天人际纨扇逺寄将咫尺山水丽出入怀袖中盈盈落空翠乐此虞舜琴傲彼羲皇世穆如来清风妙与天者契



　　夷白斋稿巻二
　　钦定四库全书
　　夷白斋稿巻三
　　元　陈基　撰
　　古诗五言
　　发吴门
　　少壮不解武衰老却从军将相北出师部伍各骏奔伐鼓震城闉麾羽隠秋旻水师歘龙骧铁骑纷云屯军容亦己肃士气悉欲伸载咏东山什感激为逡巡顾余麋鹿姿辱忝罴虎羣頺然介胄间见此逢掖臣微禄不逮养匪材何足珍驰驱宠辱途俯仰愧君亲秋风吹海涛落叶满江津去去勿踟蹰浩歌天宇新
　　大江
　　夏后导九州江源起西极想当疏凿时毫髪无余力奔流赴东海吐纳潮与汐万古天堑雄汹涌限南北时秋八月望烟雾四开辟皓月丽中天华星列东壁俯击乱流楫仰送抟风翮眼空牛渚舟气傲南楼席平生临深戒所至每兢惕此夕独疎狂四顾无与敌风伯引轻帆百怪咸辟易前瞻狼五山亭亭倚秋碧
　　狼山
　　狼山一何竒崛起大江浒横截捍奔涛森立成四五人言秦皇帝鞭石走中土意欲夸东溟彼神仙侣此石乃其遗为山俨狼顾斯事虽云诞传説自前古我疑融结初磅礴元气聚地脉引东南歘吸不可覩层巅屹浮图下瞰吴岫雨行行入淮甸此胜无与伍
　　通州
　　渡江潮始平入港涛己落泊舟狼山下逺望通州郭前行二舍余四野何漠漠近郭三五家惨淡带藜藿到州日停午余暑秋更虐市井复喧嚣民风杂南朔地虽江淮裔俗有鱼盐乐如何墟里间生事复萧索原隰废不治城邑仅可托良由兵兴乆羽檄日交错水陆挽粟刍舟车互联络生者负戈矛死者塡沟壑虽有老弱存不克躬钱镈我军实王师耕战并宜作惟仁能养民惟善能去恶上官非不明下吏或罔觉毎观理乱原愧乏匡济畧抚时一兴慨悲风动寥廓
　　如臯县
　　晓行过如臯草露凄以白井邑无人烟原野有秋色缁褐两三人牢落徒四壁似讶官军至拱立衢路侧伊昔淮海陬土俗勤稼穑泻卤尽桑麻闾闬咸货殖及兹兵燹余道路纷荆棘十室九逃亡一顾三叹息王师重拯乱主将加隠恻戒吏剪蒿莱分曹理盐防眷言恤疮痍迟回歴阡陌上天合助顺九土期再辟白首忝戎行临风増感激
　　海安
　　淮海水为利转运有常程积渠如积金守防如守城迩闻渠堤坏水决如建瓴我军頼神速僇力障頺倾旧防幸已复新隄亦宜兴古人愼举众日费动千金克敌务充粮足边资力耕矧兹淮甸间沃野富吴荆草莱日加辟餽饷嵗弥増勿使土遗利坐令储峙盈东南利可舒根本计非轻欲中兴治斯事力当行陋儒无长算触事有深情冉冉趋畏途戚戚愼宵征
　　烂泥洪
　　猛虎尚可抟蛟龙亦易屠惟此烂泥洪蟁蝱天下无蚊嘴甚蝎螫蝱声殷雷如壮士不敢触触之无完肤一啮始筋露再啮令骨枯牛马啮致死矧兹甿者躯造物仁万物稔此独奚为得非庶草芜变化剧蜉蚍譬如虮与虱所贵日爬梳否则必滋蔓蔓草古难除我欲诉眞宰愤切拟包胥上天必震怒下令厪天诛蓐收将中军风伯为前驱一鼓清八极斯丑安可逋尔蝱法必殱尔洪理难潴听氓秉耒耜庶草悉诛锄要令众蚋都化为秔稻区作贡奉明禋庶足散锱铢
　　泰州
　　吴陵古名邦利尽扬州域旧城虽丘墟新城如铁石昔为鱼盐聚今为用武国地经百战余士耻一夫敌征人还旧乡下马问亲戚蹢躅慨蒿藜徘徊认阡陌桓桓霍将军出入光百辟位高言益谦功多志弥抑誓欲报仇讐不肯怀第宅人羡到家荣惊喜争太息白日照旌旗闾里有顔色皓首太经虽勤有何益
　　上乐
　　夕次泰州郭朝行上乐里密雨洒蒹葭秋风拂菰米颇闻承平日鱼盐贱如水萧鼓閙丛祠讴歌喧城里中原正格鬭击柝闻四鄙官道日蓁芜生人埒蝼螘依依烟际舟两两舟中子来徃卖鱼虾出入官军里生长乱离间不识纨与绮适尔见王师被服多华侈买物不计钱仆仆更拜起何当息战伐万国收戎垒山河归带砺车书复文轨有地尽桑麻无人不冠履腐儒亦何需归山守松梓击壌乐余年此乐无穷己
　　令丁鎭
　　水路由下乐前赴令丁鎭落日淡平芜荒村带寒燐囊时富鱼盐税薄民不困莲芡每时丰亦足济饥馑江湖嵗忽艰老弱行蠢蠢相携就食淮不能辞逺近四野今尽芜百亩无一垦鞠为鳬雁区无复限封畛师行锱重随士饱筋力奋经费固有常变通亦宜论吾闻古贤将羊陆开吴晋食足备边储高标邈千仞
　　务子角
　　频嵗事行役敢云筋力衰官军渡淮海父老迓旌旗骑士尽防虎舟师皆水犀踊跃赴敌场讴歌杂华夷行行负子角举目悉疮痍草木未黄落风露已凄其仆夫跪我前嵗暮无寒衣故乡日以逺道路且﨑岖我方戒徒侣师行有程期贵贱皆贤劳遑敢恤其私頼有同袍彦论议皆瓌竒有酒即共饮聊复慰仳离
　　高邮
　　秦邮水为国层城高鬰鬰三面阻重湖深湟中荡滴每怜秦太虚材兼文武术慷慨谈孙吴议论甚竒崛遨游二苏间文采尤骏发平生英迈气想像见彷佛顾余亦何知黾勉从行役嵗晚过其乡徘徊为终日忆昔元祐间中国乆宁谧西北独披猖公心尝愤切中原罗涂炭郊野多白骨使公当此时岂惜焦毛髪秋风吹淮甸征骑四驰突九原不可作悲歌徒萧瑟
　　宝应
　　秋风日萧飕百草各憔悴零露泣寒螀客子心欲碎宝应古名邑丧乱生聚废市井皆官军道路尽萧艾主将行边鄙遗黎望旌斾共愿早休兵还乡供负米
　　述老妪语
　　嵗暮涉淮海不辞行路难从军岂不乐即事每长叹老妪八十余日晡未朝防泣云遭乱离零落涂路间岂无子与孙充戍皆不还男战陷贼阵孙苦隔河山数月无消息安能顾饥寒语毕双泪埀使我心悲酸上天未悔祸豺虎方搆患近闻山东变世路复多端悠悠顚踬人何时得平安
　　淮安
　　此邦云楚州水陆居四达因淮以为堑天险不可越昔闻里中人功盖天下杰能受市井辱差与绛灌列常怜蹑足时事与追亡别走鹿既己擒狡兔安足恤疾风吹空郊露下芳草歇行过进食地尚想还乡日王孙迹已陈漂母名未灭遥望济岱间风尘正骚屑
　　九日从陈医师寓得甘井命童子汲之
　　世乱远为客迢迢淮海滨空城百战余多非旧人民十井无一甘忧心渇生尘萧条值九日无酒亦无亲偶过同宗友欵笑意何眞为我修茗事芳洁无与隣一啜喉吻润再啜肺腑清三啜众体和四啜百虑澄连啜五至六高谈如有神吾宗和扁流岂遇苏耽伦得非上池水沾溉及时人呼童抱瓶盎走汲勿辞勤饥餐与渇饮他井弃勿论泽我枯槁客滋我衰病身沃我氷炭肠余润及友宾古人饮菊水其夀及千春今余遇菊日饮此乐欣欣裁诗谢知已勿以饕见嗔
　　伤菊
　　终嵗事行役所歴厌蒿蓬偶过卫子庐庭有芳菊丛淮海风日高秋葩粲黄中摆落凡近态绰有高远风自负丈人行肯为儿女容卓然揺落际见兹羣卉雄是时嵗将宴不意有此逢缱绻去复回眷若情爱钟卫子属他适我亦希过从居停既易主庭菊废无踪鞠为鸡豕区腥秽多蛆虫见之长太息扼腕为忡忡尔菊虽植物正色映霜空气含逸世韵力着扶衰功托根君子庭愿言期始终中道乃改步残贼遘屯凶物理有屈伸世故无终穷悲伤亦何益极目送飞鸿








　　夷白斋稿巻三
　　钦定四库全书
　　夷白斋稿卷四
　　元　陈基　撰
　　古诗五言
　　公退述懐
　　鸡鸣戒徒御日入反柴荆素无希世念亦复劳其形间关用武日百役有期程空言不克用退省汗沾襟中衢积泥潦滑滑不堪行振辔防羸马一歩一凌兢入门无他虑偃卧就南楹永愧逃名侣防栖无所营
　　成夫修所居室成戏赠
　　我昨戾东楚君方客中吴我至已授馆君来始营居我屋虽湫隘可以置琴书并轩五六尺种菊三四枝公退即安息或拟陶潜徒君居择高厰涂塈加籧篨背隂而面阳中密而外踈闻昔眞如室八寳罗明珠天女散妙花绰约丽且姝今欲人其人必且庐其庐去草当去根爱屋庸爱乌我器若铅刀仅堪一割需君材如太阿可制千于莵利钝逈不侔趋舍宜尔殊虽居市廛内各在东西隅朝游或同幕暮归仍异途终然念羇旅时复枉轩车摘我黄金英浮君白玉巵议论天人际笑傲羲皇初麯生有妙理不饮待何如
　　次韵答赵本初
　　肃肃霜露下萧萧鸿雁征春从越城戍秋复淮甸行解却紫霞佩换得曼胡缨冀酬一饭德遑惜千载名新诗辱远寄金石铿有声欲报乏琼瑶临风空致情
　　海安过挿得风出烂泥洪
　　舟过海安挿路由烂泥洪水行九十里泱漭溯秦潼月黒星汉高四顾无人踪纵有百尺縴不如数尺篷仰视天宇濶余霞散晴空篙师无他技扶楫呼南风夜半水鸟鸣出没西复东其声类人呕闻之思挽弓人心皆骇异莫知吉与凶得非卑湿区窳池蚊蚋钟暑夕唼人肤虿蝎尚可容此鸟名蚊母鼔翅利于蜂往往陂泽内雌者呼其雄春气一以和托巢芦苇丛此鸟信可憎彼蚊幸未逢所忧亡命徒持刃匿草中昼伏夜间伺为毒甚斯虫我方事师旅禁暴哀人穷此辈若不除厉民安有终谆谕饬吏卒反覆开盲聋尔实备官守责在兵与农自古处边圉盗戢商旅通阳德始发生人事宜肃雍简书虽有程我行忧虑忡叹息行路难何由辞转蓬
　　听水调歌有感
　　江流清复清江草接江亭何人歌水调余韵入青冥歌者不知苦听者难为情坐令离别客白髪镜中生
　　翠雨亭
　　华构带修竹窈窕清湖浔时雨滴空翠绮踈生昼隂飞盖集芳侣鸣珂集春禽中有孤栖鳯懐哉多好音
　　下塘道中
　　谢村
　　舟行谢村路却访义桥营妖骨埋荒草秋风洗复腥青山不改色红树似含情当日闻风鹤俱疑是晋兵
　　塘西
　　牵舟复揺橹日出将停午风递五林秋云挟塘西雨盈盈采莲桨坎坎迎神鼓对此欲忘归停桡且容与
　　东阡
　　喧呼东阡道仓皇竞明发万斧入中林千夫编巨筏关山日憔悴世路増骚屑此物谅何尤徒以材见伐
　　南浔
　　昔年荷叶浦椎剽伏蒲萑日月相狙伺承平为祸患兹辰乃夷坦悉归耕钓间但闻明月夜时唱采莲还
　　中塘道中
　　鳯口
　　溪坞晚寒风山营夜依谷栖鸟息复惊归云断还续画舸上宵征连舻衔尾宿戍鼔杂鸣笳军声一何肃
　　东塘
　　轻舠下溪口却转东塘路鸡犬近相闻渔樵远城市虽经兵荒后渐有承平意处处白苹花家家红槿树
　　大麻
　　大小两麻村中藏万家坞树连遥山云草滴茅亭雨地利本宜农民风乃尚武欲问汉文翁何时复淳古
　　包家堰
　　依依杨柳津靡靡包家堰水出鳯溪口山耸临平面地经兵燹余人似官军健往岁羽书频今年鱼米贱
　　上塘道中
　　尹山
　　人传周吉甫遗基在勾吴萧条入墟里泱漭带烟芜岂伊姬臣裔散落处江湖负耒林丘下容非隠者徒
　　吴江
　　吴城带秋水盈盈笠泽湄西风一夜起鸿雁尽南飞晋日东曹掾唐朝左拾遗长揖谢轩冕悠悠千载期
　　埀虹桥
　　出郭雨如注入舟天欲低飞梁跨云渚嵽嵲亘长霓三江风水急五湖烟月迷夙昔鸱夷子扁舟此入齐
　　平望
　　下田不忧旱高田正宜雨四野已足霖三吴复无暑盂酒及豚蹄盘羞杂鸡黍伐鼔乐社翁烧灯祀田祖
　　嘉禾
　　欝欝由拳县亭亭檇李城秦汉相吞噬吴越竞戈兵靡靡风露夕离离禾黍生千古陆夫子遗书昭日星
　　石门
　　迢迢石门路冉冉烟树暮棹歌声泠泠不知处水宿畏风波宵征犯霜露自愧匪贤劳何由拯黎庶
　　崇徳
　　崇徳据四冲城郭开苍莽水陆飞粟刍轩车递摇荡民和州牧贤雨足禾苗长我欲舣小舠相寻慰企想
　　长安
　　上堰如上山下堰如下陵跻攀剧分寸旁皇如战兢有形必有役无宠自无惊为谢津头吏谁是鲁连生题苏昌龄西涧图乃黄子久所画者子久自识云华阳逋客作
　　逍遥西涧翁汗漫华阳客渴饮杖头瓢醉卧溪边石澄观无声意黙然宁有迹目送云鸟飞侧耳川流激人籁静逾闻天机动弥寂防搜属意匠绘写嫌刻画此客不可作斯翁老无敌寤寐西涧图令人心莫逆
　　题黄侍讲所着王友樵先生墓铭后
　　隠君千古士太史百世师刻辞铭友樵其言玉无疵我观读骚作古道殊未頺斯人不可见斯文其永埀








　　夷白斋稿巻四
　　钦定四库全书
　　夷白斋稿巻五
　　元　陈基　撰
　　古诗七言
　　楚州旧将歌
　　楚州旧将守楚城身与羣凶殊死争父母遭烹妻子戮终天之恨何时平近领王师却征楚泣寻父母身死所忍疼刺血滳枯骨髑髅无言泪如雨烹父之卒今尚存恐惧复讐前自陈将军慰卒汝勿畏我志为国非为亲羣凶所重在其首汝辈区区复何有若令殱僇止渠魁亲骨有知当速朽将军将军孝且忠天地有尽悲无穷吾闻古有王陵母仗剑杀身成汉功
　　东臯隠者诗为范思贤作
　　钱塘隠者东臯子读书卖药青门里云是先朝防御孙至今住近莆桥市蒲桥东头杨柳青门前好山终日横承家善起小儿疾好古不求当世名韩康之后谁流亚宋清已矣无来者世上如今市道人纷纷见弹思鸮炙眼明有此东臯生百年义重黄金轻江湖放浪诗千首风月徘徊鹤一声顾余亦是忘机客买药青门始相识为君长啸上东臯极目千倚空碧
　　次韵玉山唱和诗
　　东方日出浴咸池夸父随之死不归彼仙之人列与庄寓言非寓狂非狂维南有箕不簸扬此语在诗理不爽彼幻乃尔为诗张凤凰飘飘干仭翔虱也蠢蠢独处裆秋风八月霜露凉芙蓉始花水满塘美人赠我明月珰何以报之白玉觞举觞浩饮意气扬出门一笑江泱泱人言名教乐未央明哲所贵惟守常安用策勋封醉乡我闻夏殷时圣亦师务光宓子乃得友鸣琴不下堂人生莫叹居无俦林宗乃为叔度留李膺亦复同仙舟平生痴絶顾虎头我歌此曲君听否为君更赋逍遥游
　　次韵垂虹桥泊舟唱和
　　何年伐石驾危桥鲸浪翻江白雨飃势跨三吴虹倒影气吞七泽水通潮重渊有怪犀难照蔓草无根火不烧霸国黄金闻铸像侯门白玉想为标功成海上身先退脍熟江东兴可邀岁月几何流水逝山川如旧古人遥鸿飞矰何由簒鹤去樊笼不可招浩荡扁舟归鉴曲寂寥方丈似中条越人尚以鸡为卜楚俗相传鵩类枭自把文章论倚防敢将交态较淳浇五湖烟景随时异万里风萍触处飘却忆春晖楼上坐为君裁取玉为箫
　　分题赋得太湖送郑同夫
　　朝饮太湖水暮咏太湖秋太湖三万六千顷七十二居上头上禀咸池五车气下浸日月涵斗牛鸱夷之舟从此逝功成身退与天游声名千载齐伊周江东歩兵轻冕旒长揖齐王反故邱篿羮鲈脍何足羡上与造物同虚浮唐家拾遗巢许流躬耕湖上食杞菊不与浊世争浮沤三人之生不并世出处虽异心则侔至今血食太湖口上下云气乘苍虬君今暂别太湖渚鼔枻三高祠下路借得龙威一席风送君彭蠡湖头去
　　送毛生还越
　　昔人受易田王孙孟喜梁邱同一门卓哉古学贵师授爱尔毛生敏而秀侍父宦游千里外从师问业三冬后越王台上瞰沧溟百川趋之终不盈毛生东归究源委亲见阳乌海底生
　　织锦篇
　　络纬秋吟金井根佳人当织凤麟流云拂拭春无痕顷刻绣作鸳鸯文银汉含风星斗揺虚空迸出黄盘雕为君裁就宫锦袍夺取当年卢肇标妾家本住牵牛渚与君缔结同心缕人间乃多离别苦梦落阳台不云雨断肠无心为君织向君抛却支机石何时头戴莲花巾相伴双成礼白云
　　青丝络马头送李彦章
　　青丝络马头游宦古苏州苏州城东万斛舟前年运米直沽口送别江头折杨柳承恩头挿上阳花赐宴尊倾光禄酒江上今年杨柳黄辟书千里有辉光勇骑阃外将军马饱噉闽中茘子浆闽中女儿歌白苎把杯劝君为君舞将军好文不好武自古闽中称乐土
　　送李景先録判
　　古呉柳枝短君行不可缓赠君不折杨柳枝劝君满饮金屈巵丈夫将身誓许国何用当歌伤别为青丝络鞚黄金勒游宦鄱阳山水邑何处春风追忆君琵琶洲上防芜碧
　　送侄让还吴
　　西风萧萧鸿雁鸣游子悠悠随斾旌百年衣食事奔走四海甲戈纷战争猥将笔札事卿相叨赞戎行陪俊英军中草檄我何有马上操觚汝所能人称阿买八分好我爱永兴书法精我女吚唔学言语汝儿读书知姓名中年窃禄耻为此家有南畆归力耕汝今还家我覊旅各劝加飡慎寝兴升堂再拜谒从母儿妹忻忻趋走迎扁舟石湖上先垅霜露既降草木零丁宁为我戒樵牧慎勿剪伤松栢青我欲还山结茅屋五岳逍遥期向平乞身时宰若未许南望白云揺心旌
　　谢从义叅军自京师还言中书危叅政见问且讶无书因述诗寄谢
　　叅军过我夷白庵为言廊庙高岩岩故人谁为国柱石临川先生危大叅猥问及且见讶十载尺书无一缄忆昔相从客燕赵削去涯崖无猜嫌辱陪五更佐三老劝讲六经陈二南御史不容丞相忌司侧目官臣谗脱身党籍走吴楚托迹丘园访孔耼孰知展禽三见黜自揣嵇康七不堪平生不谙佩刀剑晚岁强令闻韬钤髀消怕骑将军马面皱羞看从事衫折冲师旅非夙习奔走周旋眞可惭危言深畏速官谤微禄不逮供亲甘慰情屡抱盘丝女与国未有添丁男胡为长年在道路席不暇暖突不黔几囘乞身向藩省未许曝背归茅檐终当解绂谢寮友亟归结屋依山岚鄙夫出处盖如此为报先生聊口占先生事业则异是论道经邦民具瞻早令四海偃兵甲尽遣百姓趋耕蚕时和岁稔我所愿功成身退公自谙他年若访赤松子一笑相逄忻执鞭
　　孟冬观淮水
　　孟冬日日东风狂长淮风与水争强层涛如山势欲立怒潮逆上相颉颃大舟乱流流转急人马股栗骇且僵篙师捩舵夸老手迎风簸浪抑复扬小舟径渡矜勇防翩如一叶凌空翔须臾掀舞浪花里洄澜百折争低昂我闻夏后分四渎百川分职皆循良迩来洪河恣防扈清浊混淆隳旧防昨者王师搤淮口坐制鲸鲵如犬羊天吴罔象不敢动河失故道谁之殃汉武当年塞瓢子劳民兆乱纷抢攘中原黎庶化鱼鼈至今千里无禾桑我欲诉帝勅河伯使复故道安其常清者自清浊者浊勿违约束于明章不然帝怒速致讨河伯正罪谁嗟伤郑遂昌以赵魏公所题高尚书画遗沈东林要予赋诗
　　高侯高侯画无敌魏公之书不易得半幅氷纨仅盈尺千年老干化虬龙气挟太隂雷雨黒彼美幽篁尤正直挺身故有千钧力赤松子孤竹君鄙夫与尔情最亲逍遥岁晚东林下杖策相从郑子眞
　　题五王游春图
　　五王坊宅五云中天仗时来驻六龙君王敦厚家人礼兄弟相宜友爱隆每日朝囘从饮博今日何为废游乐曲江池上杜陵南花气烝人柳隂薄天子无为四海宁梨园歌曲教新声救时宰相方忧此误国奸邪计已萌当年若寳千秋镜友爱如初无嬖幸只缘声色惑移人万里尘蜀山殒一幅丹青感慨多开元事业竟如何自古晏安为鸩毒至今荆棘叹铜驼
　　题马都事寿椿堂
　　堂前古椿树问年不知数叶叶庇芝兰枝枝承雨露楚南之种昔同根淮海移栽子复孙共持春酒为亲寿但愿亲年如此椿椿隂满地休教扫留与年年防萱草

　　夷白斋稿巻五
　　钦定四库全书
　　夷白斋稿巻六
　　元　陈基　撰
　　古诗杂兴
　　沈孝子行送医师沈伯新
　　吴淞江来自天目山奔流到海无时穷川原薮泽似棊布鸡鸣犬吠俗与太古同郡人沈孝子筑室居其中辛勤自食已之力仰事祖母年九十白髪黄齿顔如童日出入田省耕作日入归家奉温凊一室之内慈孝敬爱宛有齐鲁风暇日闭户读书史闺门上下咸肃雍省身斋戒喜且惧饮膳汤药必先甞此心自可对昊穹至正十年夏六月祖母婴疾卧床蓐涕泣侧息忧忡忡再拜防迎伯新甫医歴三世术甚工新甫诊脉不用药时进陈黍甘如饴以意取效超庸工起居饮食复如故神术隂与孝感通夀为五福首孝乃百行宗医师治药饵为人恤瘝痌吾闻孝子世积德慈爱固自天所钟如何俞扁去已久世上复有太仓公我歌孝子行送去勿匆匆但愿人皆跻寿域乐有孝子心融融呜呼乐有孝子心融融
　　煮雪窝为玉山作
　　草堂之仙人隠居玉山陲平生盗泉不肯饮恶木不肯栖就山为窝受山雪雪胜玉泉茶胜芝煮以菌蠢彭亨之石鼎然以防缩拥肿之枯枝恍闻松风汹涌出涧壑化作云气蓊欝干虹霓匡庐道士来防稽嬉笑怒骂皆成诗寻常一饮恒一石蹋破瓮中天地皆醯鸡不厌陶家滋味薄却爱玉山文字奇举椀猛吸如渴鲵快哉相对忘宾主窝中自来无町畦乃知混沌凿不破纵使先天之子亦莫窥端倪笑杀逍遥南华老梦与蝴蝶随春迷
　　我今有所思寄于山人
　　我今有所思乃在越山陲越山遥遥青入海秦望特起上与浮云齐客有匡庐虚白子一如吴门归防稽口诵黄庭经头戴白接防往来闪忽莫可知上下风云鞭虹霓仰叅赤松子俯迓青牛师左手揖卢敖右手招安期醉援北斗吸沧海长啸濯足脱巾挂在扶桑枝我尝遇之玉山下要我八极同游嬉尘缘未割妻孥累一去不得相追随天台仙人马子微阳明洞天曽见之贻书远报雪巢子烟波万里来无时扁舟我欲东南归鉴湖之水清涟漪授予玉匮书茹子苗山芝逍遥广漠超希夷翩然却笑贺狂客为谁白首居鸿禧
　　空明山人歌
　　丹丘子空明生结发为吏于公卿悬河之口纵且横法家之笔刑与名少年策辔入公府白首全眞归赤城赤城仙人下青冥手奉寳箓遥相迎虚皇勅治委羽洞服事刘郎为弟兄刘郎乘风朝紫宸云为旂兮霓为旌留与璚田惟种玉约以不死八千春八千春在何许来往东吴复西楚请看珠树着三花笞凤鞭龙却轻举
　　乌夜啼引
　　闽人玉畹为淮东元帅府奏差被诬系狱部使者使泰州尹赵子威鞫之平反其寃
　　乌夜啼在庭树乌啼哑哑天欲曙阿儿被诬身系狱尽室含寃受荼毒乌啼胡为绕我屋下堂唤妇起聼乌忽传淮东儿有书书中报喜儿罪脱此乐忻忻天下无儿归拜母为母説防州使君当世杰执法霜台旧司臬明如青天皎如月寃狱平反解缧絏死地得生诬得雪海可枯山可裂使君之德不可灭乌啼爱我庭树枝我爱使君君不知使君还朝觐天子日日听乌为君喜
　　玉笙引
　　金华仙人问子期能吹三十六琯之参差防音间节传自女娲氏上引浮丘公下接王子晋来往伊水之滨雒水湄缑氏山头杂宫征龙吟鳯哕能使鬼神上下莫得窥端倪昔年西王母翩翩防瑶池亲遣侍女董双成学得妙曲昆丘归至今缥缈十二之玉城余音长绕蟠桃琪树枝请君休汗漫我欲与尔期若非钧天即洞庭仰叅轩辕帝俯友虞廷防后天而老不死长追随周子奇此曲休向人间吹
　　律诗五言
　　兴福院防秦文仲学古
　　兰若临江次层城壮海壖地通重译贡门泊孝亷船人事桑田后春光谷雨前未忘栖遯迹来此欲逃禅
　　其二
　　兵革艰虞际思君减带围折冲成爼豆赞画佐枢机交义雷陈古功名管晏微江城花烂熳莫惜典春衣
　　送谢叅军
　　叅军趋府日父老惜恂时重为苍生起当酬国士知功名君不沗筋力我将衰送别春城暮深杯莫厌持
　　次韵答元善
　　迹沗芙蓉幕心依虎豹关老惊诗鬓短贫觉酒尊悭特达高书记清新庾子山多情凭塞雁时寄一书还
　　送镏治中
　　楚楚平津彦翩翩千里驹起家叅上郡振辔骋康衢别驾恩非忝严君德不孤青云有知己宁许恋南湖二月十二常熟阻雨寄吴门分省同官
　　一棹琴川路频年此往还海风寒挟雨戍火夜连山泽国龙分节边城虎据关故人南省幕退食佩
　　琴州懐古
　　揖让思虞仲弦歌忆子游学文须到鲁议礼必宗周爼豆今如此干戈苦未休惭非割鸡手安敢话屠牛
　　解维値北风大作复泊北门
　　风急江难渡春寒雪更飘济川虽有楫跨海恨无桥使节辞吴近官军去楚遥北门仍系防山雨夜萧萧
　　渡江
　　渡江风日好挂席近扶桑万古天为堑中流苇可航导川思夏后夸海诧秦皇防渉艰危地低头愧孟光
　　三塔寺访寛长老
　　人世难行路禅房独掩扉鹤飞知客至雨歇见龙归天地干戈满江湖故旧稀愧非韩刺史临别更留衣
　　访本觉不遇时公在南堂退居
　　来访南堂老扁舟兴尽还耳聋犹説法地僻漫投闲扫竹逢春雨开门见远山题诗托端叟为报鬓毛斑
　　留别仲铭
　　南国新开士前身休上人赋诗随鲍谢挥翰拟梁陈雨歇水西寺花飞刼外春相逢又相别离思满江津
　　其二
　　方外碧云句人间白雪歌江湖相见少尘世别离多水宿随鳬防岩栖倚薛萝何当谋一壑老我共婆娑
　　送让侄从军武安
　　送尔徐州去秋风几日程水通彭子国山拥楚王城虎帐氍毹暖犀船五两轻从军古云乐今我不胜情
　　其二
　　世乱难为别他乡复暮秋愧余叨入幕念尔独登舟季子裘空敝班生笔漫投恨无田负郭归老石湖头















　　夷白斋稿卷六
　　钦定四库全书
　　夷白斋稿卷七
　　元　陈基　撰
　　律诗七言
　　秋日杂兴
　　弹铗归来叹薄游西风吹老黒貂裘裁诗自慰惭钱起扫榻相延愧隠侯拟学楚人归种菊虚劳蜀客望牵牛五湖烟景依然在可许扁舟伴白鸥
　　其二
　　关山迢递防飞迟江汉飘零有所思倦客自怜苏季子故人谁问介之推露催络纬窓间织风缉蟏蛸户外丝独忆慈亲念游子倚门日日数归期
　　其三
　　江头久客日思家坐觉清霜上鬓华节序又催秋后防风光争发雨前花倦游每梦庄生蝶不饮何忧广客蛇怪底朝来衣袖薄一天白露下蒹葭
　　其四
　　一夕西风木叶飞画梁落月淡余晖银灯夜照还家梦金剪亲裁寄远衣霜信早随新防至素书深讶故人稀无因为谢东曹掾鲈熟莼香莫便归
　　其五
　　明河如练月娟娟坐对清光只自怜夜久不知沾白露梦囘犹忆到钧天汝南遗老推黄宪海内诸公想郑防万里归来无寸补论文惭愧到忘年
　　寄沈仲説
　　欲采芙蓉寄所思秋江风露正离离每因见月懐度岂但看诗説项斯溪上燕辞华屋早槎头鱼上碧波迟太平无事差科了归共原泉理钓丝
　　其二
　　野人篱落并江濆竹里流泉竹外云好学槖驼惟种树莫夸司马最能文小桥斜接渔樵路落日争呼防鹜羣却忆咏归亭上客乆留城府思纷纷
　　次韵金上人见访
　　屏迹吴淞江水头劳君岁晚远相求拟为葛井三生梦更作曹溪一宿留挂锡好依黄叶寺题诗曽到白苹洲他年重约吴门道杯渡秋风不用舟
　　寄家兄敬德
　　庭闱一月离温凊兄弟终年叹仳离落日有时成独立秋江无处不相思云边白雁初传信篱下黄花预有期甚欲卜居依此郭故人谁送草堂资
　　次吕彦贞韵
　　西池风日何潇洒公子不来谁共游渔唱樵歌时断续湖光山色互沈浮经秋华屋辞飞燕隔水好花怜暮愁肠断濯缨亭下路篱傍犹系野人舟
　　归燕
　　年年此日便知归欲去仍依旧垒飞故国定知通碧海秋风应不到乌衣吴宫避火惊前梦卫幕巢营悟昔非莫笑野人门巷小杏花春雨得泥肥
　　用秋日杂兴韵作游仙诗
　　飞佩彯彯入远游青藜为杖鹿为裘采芝歌逐秦遗老辟谷心期汉列侯又见秋风归乙鸟几看春雨战蜗牛有时濯足溪头晚一曲沧浪不动鸥
　　其二
　　幽泉怪石好楼迟钟鼎无劳入梦思每把素书闲里读细将牝静中推溪头斫竹裁龙琯石上栽松引兔丝去与卢敖同汗漫十洲三岛共君期
　　其三
　　鹏鷃高低各自飞龙泉何必吐光辉三株树下曽飡玉千仭岗头好振衣抱椟书存人见少昆仑桃熟客偷希仙家不是无楼观底事公孙不肯归
　　其四
　　中宫姹女最婵娟何意东君不见怜贞洁正同秋后月澄清直似水中天每持玉节朝羣帝自扫丹台揭寸防臣妾自知无所觊愿君安乐寿千年
　　其五
　　白云深防地仙家千树琪老岁华羽客穿林收桂实山童和露采松花烟敷瑶草柔如发石走苍藤曲似蛇记得夜来归路险翻江风浪撼秋崖
　　寄玉山
　　江上秋隂日渐多思君不见奈愁何风高泽国来鸿雁雨入汀洲落芰荷公子文章裁瑞锦美人衣袖剪轻罗画船欲棹溪头去听唱花间缓缓歌
　　次郑遂昌韵奉谒范魏公祠
　　皇皇巻服俨专祠生气浑如未死时天下功名韩相并关西威烈夏人知英雄未尽匡君防父老忻瞻出牧旗昭代尚贤严祀典野人聊得荐江篱
　　白芙蓉
　　生嗔青女太精神玉立西风不受尘秋水洗妆朝白帝露盘和泪泣铜人清涵汉武池中影淡冩崔徽镜里眞肠断深宫旧时侣年年相望月溪滨
　　次韵钱伯行白芙蓉
　　帝子西游太液池一杯秋露为君持空令越女羞容貌不与唐昌共本支娅婉最怜无语处风流全在半开时自移长信宫中去学得班娘淡画眉
　　娄江即事简二三知己
　　娄江江上楼居好沧海海头城邑新蛮郎打鼔争起柂鲛客捧珠欲售人风灯照人不数防露月涌波才一轮人生防合岂易得看剑引杯宁厌频
　　其二
　　秋风已过菊花期笑把娄东酒一巵徘徊月色楼中满颠倒天光水底移梦熟已知鼇背穏诗成偏忆虎头痴明朝又鼔吴淞棹应采芙蓉寄所思
　　次仲説韵喜陈叔方过东林隠居
　　州府寻常数往囘江湖相见重徘徊杀鸡不为林宗至拜母曽期范叔来乌鸟暮栖池上树儿童晴扫竹间苔明朝又入城闉去一幅蒲帆带雨开
　　其二
　　空林风日变隂晴扶防相从欵欵行心恋白云飞处近眼随孤鸟没边明敢希诸葛隆中卧且学厐公垄上耕老觉丈人才力健浩歌一曲大江横
　　次遂昌韵喜雪简白野监司
　　琼英着地不沾尘玉树临风欲照人千古赋高梁苑调一枝梅冠汉宫春占年已喜无时疠祈谷何须拜水神却忆上畨裁诏处瑶堦飞絮粲于银
　　其二
　　泽国云同气若蒸赋成应不为憎蝇花开端木皆为瑞露滴金茎欲化氷甲观影摇鳷鹊树银牀声断辘轳绳悬知水部明于昼错认瑶台皓月升
　　送曹宗爰
　　爱此丹丘五色毛防衣初剪映山桃奉亲喜有银丝鲙赠客惭无金错刀洲渚春深生杜若江湖波暖涨蒲萄王褒拟奏贤臣颂肯学山人索价高
　　次韵懐彦成
　　沙棠为浆木兰桡别后令人瘦沈腰采蕺暂归灵越去栽桃重赴武陵邀醉来莲叶春波濶梦落檐花夜雨飘犹记共游鸣玉洞满山明月共吹箫
　　待琦上人不至
　　羡君方外迈诗流飞锡相从海上游白鹤一声寥廓晓沧波千顷洞庭秋鹿门未遂厐公隠莲社欣逢慧老留望望佳人何不至碧云迢递逈添愁
　　次韵懐玉山
　　滑滑春泥满郡城出门策马不堪行未能学道从缑母且自忘忧对麯生流水小池埀钓影春风深巷卖花声停云赋罢心如渴安得沧浪濯我缨
　　陆氏别业
　　窈窕西池一径通赤阑如画倚晴空风微燕雀飞尘外日皎鱼在镜中入谷漫夸盘复往卜邻宜住瀼西东绿隂满地新荷发犹胜开尊劝碧筒
　　寄仲説
　　自昔厐公少入州偶因人事亦绸缪慈乌旧止庭前树拱木新悲垅上秋雨露山空惊物候江湖风急滞传邮此心酷似长庚月永夜相思炯不收
　　寄玉山
　　我爱玉山佳树林草堂终岁有余隂巢安翡翠春云暖窓防芭蕉夜雨深寳篆焚香留睡鸭防笺行墨写鸣禽万竿修竹休敖洗日日平安报好音
　　其二
　　碧梧翠竹日扶苏长夏高堂可燕居霅上故人时载酒山隂道士每传书苍头扫石安棋局稚子穿花奉板舆若见惠休烦问讯碧云诗句近何如
　　水木清华亭小酌
　　柳隂门巷雨初晴莲叶田田徧渚生浊酒且浇嵇叔夜名诗不让米嘉荣波纹莹逐微风起霞采红兼落日明水木清华宾主胜莫孤诗社旧时盟
　　仲説留陈公原余往访之
　　孝子之庐何处觅陈公原上白云深山林不受炎歊气雨露能生怵惕心流水到城无二里乔松出屋有千寻蓼莪自着多遗恨三复令人泪满衿
　　留宿陈公原
　　五月城东访隠沦衡门草榻与僧邻长林争宿此山鸟短棹独归何处人松萝绕屋月当户杨柳夹溪风满津杖防从今来往熟草堂猿鹤未应嗔
　　题陈公原壁
　　忽喜美人来碧山松桂满庭幽且闲论心合在羲轩上浪迹漫居夷惠间夜雨思亲云气白秋风泣血土华殷岁寒有约从诸老采药携棋日往还



　　夷白斋稿巻七
　　钦定四库全书
　　夷白斋稿巻八
　　元　陈基　撰
　　律诗七言
　　次韵郑有道喜王季野府判南归二首
　　故人日下拜官归河水南来似带围策马逺防天府胜食鱼偏爱锦江肥蚕丛故国山犹在望帝荒祠鸟自飞万里欲将慈母线芙蓉城里制春衣
　　其二
　　海榴花放客南归乔木防云摠十围緑蚁奉亲浮腊味黄羊充馔割秋肥恩承闽国荣三釡心切滦都望六飞锦里他年须报政中天风露湿朝衣
　　次韵伯行投赠存斋
　　风卷浮云雨灭埃栁隂池馆白莲开放舟有客寻源至问字何人载酒来剡曲愿从安道隠茂陵空叹长卿才角巾嵗晚东林下短策逍遥步紫苔
　　三用韵喜季野归
　　手揽繁弱接忘归燕山射猎雪打围驼鸣闗口晓风急马牧原头春草肥郷树喜瞻亲舎近蜀人争使星飞忼慨平生王子赣奋身叱驭肯沾衣
　　寄季野
　　积雨东臯如早秋公子不来令我愁题诗每忆许度卖药敢期韩伯休栁隂系缆水数尺竹里读书风满楼长夏林塘何所似浣花溪上瀼西头
　　次韵刘徳芳经歴
　　绮席无尘晏景光佳人宫様学时妆座传白雪高难和涧采香芹净可湘緑水红莲新漕幕紫薇青琐旧朝郎鳯凰城里曽聮骑一路防花到上阳
　　送徐勉之慈湖书院山长
　　两度秋风刷羽仪一官江海尚栖迟簿书旧屈诸侯掾经术今为学者师天上文章囘北斗人间声教极东陲殷勤束带升堂日絶学凭将已易推
　　送钱士能建昌知州
　　建昌使君能且贤青春结客五云边致身得近二千石事主已垂三十年天削匡庐开菡蓞月明彭蠡浸婵姢行春处处花如锦襦裤歌中咽管弦
　　送王夀翁归闽
　　十日轻颷送海舟七闽归去近东瓯棹头欲学孔巢父养子不惭陈太丘蛎房石暖随时采崕蜜风酣带露収故园归老平生愿殊胜官封万户侯
　　次韵答秦文仲
　　舟复向三江口载酒欣逢二仲来邱园束帛已加璧将相求贤无弃才栁色緑欺头上雪桃花红映掌中杯还思别后无知已从此柴门不浪开
　　其二
　　娄江系防已十日故旧欣逢秦与文气压元龙余子服赋髙司马九重闻西山拄笏聊容我东阁招贤欲待君解却金貂换美酒赏花时节正春分
　　娄江杂咏
　　画鹢东来肃斾旌郊原十日喜春晴弯弓防堕云边翮骑马同登海上城欲向草莱询隠徳每因稼穑见民情自惭肉食毫无补恸哭空悲汉贾生
　　其二
　　百雉坚城镇海头霜风中夜肃貅乾坤浩荡鲸波息井邑苍茫蜃气浮民瘼东来皆可念妖氛西望未全収将军莫负黄金印一鼓归封万户侯
　　同文学古秦文仲防至正观
　　西郭维舟水满津从容郑圃得寻真蓬莱路隔人间世桃李花开劫后春风雨或闻蛟抒响弦歌曽与竹堂隣交防不忝羊求辈嵗晚相期迹未泯
　　次韵答秦文仲郭羲仲聮句见寄
　　客路寻常江海上春光强半雨声中习池无酒醉山简莲社有心期逺公香烬旋温婆律火茶烟轻飏石楠风不因二仲聮诗至安得从容一笑同
　　次韵钱都事诚夫海上书事
　　左掖郎官汉客卿楼舡频涉海涛平梦骑鸾鹄三山近胆落鲸鲵一剑横南斗星移天使下东吴兵振岛夷惊君须早决平妖防杖节还朝答圣明
　　送诚夫使吴门督漕兼寄分院同幕诸公
　　挂防南斗畧扶桑奉使寜辞道路长转漕复输沧海粟勤王争羡紫嶶郎风生汉节蛟龙避花绕吴宫雨露香同幕故人如见问为言相忆鬂毛苍
　　春日邵氏园池
　　寂寞园林带夕晖昔年曽此恋芳菲栁塘水暖鸳鸯浴花径风酣蛱蝶飞蔓草拂衣人不剪画梁无主燕空归洛阳池馆闗兴废我欲春山赋采嶶
　　送胡宣使赴都进表
　　使者楼舡上九天鲸波不动一帆悬表章入奏三千里海宇中兴亿万年夏后山川仍职贡汉家勋业重安边从知此去多恩泽防压宫花锡宴还
　　送髙起文归越兼柬陈伯昂王梦强
　　昔年同客百花洲绣幕珠帘映绮楼嵗月几何成契濶兵戈相见独绸缪开樽坐对吴山雨挂席行归禹穴秋最忆吾宗陈伯子笑谈真有晋风流
　　其二
　　甫里祠前忆旧盟朝飡杞菊暮莼忘形真契葛天氏共饮况有申屠生古来结交贵知已乱后相别难为情西风又鼓涛江柂王衍为君双眼明
　　寄杨文举经歴
　　防稽从事独逶迤拄笏西山秀入眉欲振家声遵伯起不将文法泥宗师风尘此日淹骐骥霄汉他年见羽仪一曲桓伊江上笛夜深应有老龙知
　　寄顾仲贤
　　为问平生顾文学离羣近日复如何秋髙禹穴宦情薄雨过越山诗兴多久客念君髭未白从君老我鬓先皤鉴湖一曲元无恙嵗晚相期载酒过
　　次韵谢摠管送梅州判还昆山
　　画舡挝鼓待潮囬山色留人不受催官酒醉淹罗袖湿离筵愁聼竹枝哀秋风老忆淮南挂暑雨晴收海上埃莫学君家子真叟变称名姓不归来
　　次韵谢侯寄梅州判
　　昔日吾宗陈太丘为言梅福政偏优【陈都事元礼常权知昆山州事故云】鱼盐争集海市晓鸡犬不惊四社秋奕世羡君仍吏隠一防老我欲归休裁书更谢钱塘守佳句难将杂佩酬
　　次韵谢侯书懐
　　使君五马早承恩襦裤声传逺近村可为长生居郑圃每因清啸过苏门香凝燕寝秋将肃露挹银牀井不浑同乐堂中賔客盛旋烹佳茗当开樽
　　十一月晦与同幕诸公登南髙峯因棹湖上小集二首
　　共上南屏第一层海风吹鬓雪鬅鬙山盘地脉来天目城抱江流似蒋陵近郭昼行多畏虎并湖寒尽未收氷倚阑闲説承平事知是毘卢劫外僧
　　其二
　　落日湖光画舡买鱼沽酒不论钱共过天下登临地却忆国家全盛年緑水映霞红胜锦逺山凝黛澹如烟相携此夕干戈际一聼笙歌一慨然
　　正月五日省院诸公饮吴南城
　　每因公事少从容今日传杯兴颇浓饮散城南浮画鹢梦囬江上聼疎钟长风万里飘归雁叠浪千层骇蛰龙同幕故人期不至晓山囬首巃嵸
　　泊舟埀虹桥访南北两寺蔡都事彦文
　　泰伯城中不少留埀虹桥畔却维舟佛灯下照蛟龙宅莲社平分雁鹜洲王事有程尘没马僧心无垢月涵秋多情为待同袍者徧倚防干不下楼
　　次韵彦文寄谢省院诸公
　　西山雪后色逾姸拄笏相防每自怜岂有异才防庙畧漫陪时俊列賔筵玉笙锦瑟留人醉翠叶银花压防偏却笑当年潘骑省为谁双鬓早皤然
　　其二
　　此日东吴接胜防风流欲与古人俦城南美酒春初熟湖上鱼罾晚未收才愧机云还入洛功髙绛灌重安刘谋防帷幄输公辈巢父归欤盍掉头
　　次韵孟天伟郎中防湖十首
　　海上初防一线低须臾排突与山齐平呑百粤天为堑雄障全吴石作堤浩浩鲸波流似带纷纷蜗角鬪如鸡世间别有风涛险莫向平途信杖防
　　其二
　　天风吹海恣崩奔一掷坤维势欲翻正尔防鳌安地轴可容持鼓过雷门惊涛怒激英灵气斜日潜消壮士魂却笑故都闲士女冶逰归去近黄昏
　　其三
　　江源来自歙山幽潮势凭陵江上头紫葢黄旗收王气素车白马踏清秋至今故老犹兴慨自古忠臣不自谋渺渺云边孤鸟没岂知人世有恩仇
　　其四
　　八月十八怒潮生猛于突骑白于缯风掀云岛神龙化雷吼天门赤鲤腾楼舡入海仙难问防革浮江史可征扬旗勇踏涛头去除却吴儿孰可能
　　其五
　　千古英雄恨未消海风吹上浙江潮怒驱虎谁能敌雄压鲸鲵不敢骄踏浪掀旗空逺迓临流捐袂若为抬扁舟浩荡身先退输与陶渔共采樵
　　其六
　　雪涌潮头万叠多秋风飘撃吼灵鼍直疑碧海金鳌掷复恐隂山铁骑过勾践功名今寂寞麻姑消息近如何凭君更骋神明力翻却蓬莱弱水波
　　其七
　　秋风酬酒待潮生浑似罗江吊屈平地下有霛驱海若人间无主聼阿衡恩仇莫辨君亲分忠佞难逃今古评寂寞长洲走麋鹿不堪明月掉歌声
　　其八
　　千古东南诧海潮摩娑强弩未曽销气乗日月分盈缩声振山河欲动揺撃楫中流歌慷慨倚阑斜日鬓飘萧钱塘美醖秋仍緑更与灵胥酬一瓢
　　其九
　　风起城南思惨凄独携长剑倚长堤未谈秋水惊河伯先跨涛江掣海鲵力障狂澜扶砥柱手挥妖祲豁坤倪东流不尽凭防意长啸归来日已西
　　其十
　　每因潮卜灾祥今嵗潮头百尺强千犀怒发鲸鲵吼两乳峯开龙鳯翔乗槎直欲访河鼓悬水不须夸吕梁徙倚江亭吾已老海风吹靣髪苍苍


　　夷白斋稿巻八
　　钦定四库全书
　　夷白斋稿巻九
　　元　陈基　撰
　　律诗七言
　　次韵高元善郎中见寄二律
　　忆昔同参雁鹜羣每将骚雅佐人文诗成嶰谷鸣风竹琴罢潇湘梦水云南浦离情波杳北山归思日纷纭可怜满地秋如锦只有黄花好寄君
　　其二
　　诗酒相从嵗已賖幽居人拟地仙家别来九陌风尘外望防五湖烟水涯书就蜀笺文胜锦宴归汉署防簮花他年或遂投竿志着我秋江倚钓槎
　　元善尝俾余记其所居松云巢继辱以诗为谢因次韵答之
　　萧萧素髪鲁东家岂有文章竞防霞髙世羡君期太白寓言容我诧南华神栖五老仙为侣梦绕三珠玉作葩为问松云在何许此中不逺亦非賖
　　舟中读汉武帝纪
　　髙王马上争天下丞相养民方致贤帝业不曽阶尺土儿孙何以筭缗钱长生始悮神仙术巫蛊终亏父子天可惜春秋二三防独留鉴后人传
　　次韵叶徳新江上观兵
　　一水朝宗控百川着鞭此日许谁先手麾虎风生海胆落鲸鲵剑倚天潮汐怒随龙变化云山髙作鳯飞骞元戎一鼓収南服持奉吾君忆万年
　　三塔寺
　　江湖四月半隂雨山寺今朝方喜晴杖锡入城非避客琅玕绕屋正啼莺寳树着花当座落苍龙分水入厨清好留一榻云深处共话三生石上盟
　　过本觉寺访了庵长老
　　无垢堂前曽屡过阿师行道近如何僧中此日如公少方外向来名辈多一室寳烟飘艾纳六时花雨落芬陀寺门昼掩如廷尉满地秋隂覆雀罗
　　寄顾高士
　　每忆吴门顾辟疆旧开池馆带沧浪緑波芳草盟鸥鹭锦瑟玉笙悲鳯凰座客诗成谁最好故人酒后我多狂扁舟来往鹓湖上老到犹能赋草堂
　　寄郑明徳
　　牢落乾坤独郑防丘园风雨故依然腹藏晏书千巻身受滕君宅一防云卧蝶迷遗世梦林居鹤避煮茶烟扬雄自昔多竒字老我犹乗载酒舡
　　过三塔湾留题
　　緑水湾头维画舫白云堆里访禅林上方楼阁丹青古下界蛟龙窟穴深五月莺声山寂寂一帘雨气竹森森地霛不受昆明刧留得长松喜十寻
　　再次韵答明徳
　　炼石无心补漏天幽栖环堵独萧然松萝雨后生朝菌藜藿年深没故防足濯沧浪池上水衣薫豕虱窦中烟林居似厌城南浅重拟归乗谷口舡
　　用韵答沈仲説
　　结客东吴忆盛年多君燕处每超然千金昔弃朱公产一亩今无许子防濯足洞庭天拍水挂防笠泽栁含烟相逢一笑荣枯外犹胜虚乗访戴舡
　　寄钱成夫员外
　　千里从君客楚州故人吴下独维舟闗山别后乡书少淮海平来相业优龙虎帐中劳逺望鳯凰池上莫多留平生爱杀韩司马老我何妨让一头
　　寄蔡彦文都事
　　蔡子才多病亦多尺书千里慰蹉跎同防暂阻红莲幕相寄惭无紫玉珂交义人人推管鲍新诗字字拟隋何淮南賔客如君少未许淹留桂树謌
　　九日
　　百年忽忽成何事九日匆匆不在家莫遣秋风吹短帽羞将白髪对黄花诗因拨闷聊时赋酒为消愁亦漫賖欲向楚城高处望不堪离思满天涯
　　九日柬同幕诸公兼寄吴中兄弟
　　官舍萧条淮水濵一樽九日漫相亲那知黄菊篱边客不笑紫薇花下人秋鬓白嗔乌帽侧衰顔红爱緑醅新吴中兄弟应相忆怅倚秋风北望频
　　阻风仲举舟中小酌
　　千里旌旗映日红一天秋雨忽蒙蒙郷书未有东南信客路不堪西北风泛水芙蓉依绣幕背人鸿雁避雕弓淮阳酒薄犹堪饮时复相逢共一钟
　　墙角种菊三四本颇可观
　　一官跋涉客天涯颇觉秋来兴味佳有菊便同陶令宅无钱谁笑杜陵家幽丛宻护霜前叶嫩蕋轻含雨后花赖有新诗相料理淮南酒薄不堪賖
　　淮隂杂咏
　　千里相逢淮海濵一枝谁寄岭梅春老来易感山阳笛年少休轻跨下人失侣雁如秦逐客畏寒花似楚遗民每过百战疮痍地立马西风为损神
　　其二
　　匹马淮隂秋复冬每寻陈迹意忡忡下郷賔客贫无行南郭先生老病聋汉室功高羞绛灌射阳门贵拟骞弓至今七尺城东墓一酌寒泉感慨中
　　又
　　落木萧萧雁渡河西风嫋嫋水増波甘罗营里秋声急朝信城头月色多淮市有鱼聊可食楚山无桂不须歌古今无限闗心事付与当年春梦婆
　　又
　　江左妖氛扫未清山东豺虎又纵横欲令斥堠収烽火须挽天河洗甲兵老马独嘶时北望賔鸿相唤尽南征腐儒愧乏匡时术搔首风前百感生
　　又
　　兵火烧残百草根人烟无复万家村黄金未铸忠臣白马空招帝子魂易水有情人已逝睢阳无援事难论何当亲斩楼兰首仗节归朝报至尊
　　寄吴中分幕诸同志
　　故人入幕苏台上老我从军楚泽隈江海十年同聼雨闗门千里独持杯适书到日多凭雁驲使来时好寄梅慙愧紫薇花畔侣却依南斗望三台
　　寒菊徧开可喜
　　漫向隣翁覔菊栽晚花疎蕋一时开寒欺楚泽三秋露暖透山阳十月雷多事狂蜂忙采去恼人轻蝶竞飞来萧斋对此无聊赖莫怪频倾浊酒杯
　　寄唐伯刚防事
　　寒菊花开照眼新客风物未全贫旋賖陶令杯中酒敢比羲皇世上人官事有程仍笑傲郷书无便任因循故人十月钱塘路谁谓城西探小春
　　寄陈庶子防军兼柬饶介之郎中
　　楚天漠漠水迢迢千里懐人不自聊帷幄喜闻延曲逆行间幸忝事嫖姚江空不采芙蓉寄嵗暮惟歌桂树招华葢仙翁如见问为言髀肉近多消
　　寄谢从义防军兼柬唐伯刚防事
　　江左风流谢使君赋诗浑是鲍防军一麾旧作钱塘守万里新空冀北羣官栁枝枝垂楚岸賔鸿个个入吴云题书为报西枢彦十月山阳尚有蚊
　　寄周信甫王叔明二长史
　　帷幄贤劳夙夜賔古今儒律两彬彬汉廷重厚惟斯老江左寜馨有几人霜落吴门天接水雷鸣楚泽雨连旬黄粱已熟淮鱼白南国秋风时忆莼
　　寄钱伯行检校叶徳新椽史
　　少日钱君同汗漫中年叶椽共翺翔北坐傲羲皇世南省行陪汉署郎笠泽芙蓉秋万顷楚天鸿雁日千行幼舆若许归岩壑便结茅斋野水傍
　　寄沈达卿陈子方二理问
　　二妙相看如弟兄白鸥波上忝同盟老来转觉襟期好别后令人鄙吝生万里貅方北戍九秋鸿雁尽南征洞庭橘熟香醪嫩心渇还思阮步兵
　　和周太常寄贡秘卿诗五首
　　两翁台阁逥翔日千载文章全盛时太史世家羣彦服中郎笔法九重知西清近识天顔喜南海遥分汉节持经纬论诗深有待未容采药访安期
　　又
　　二老故郷江汉东两家文献夙相同吴闗望阙聮归辔闽海勤王谢转篷礼秩汉郊修雍畤道宗鲁国仰共将千古文章印力障狂澜洗陋风
　　又
　　世路间闗叹仳离斯文谁与挈纲维近闻东观除书下未觉南冠宠数卑政倚叔孙兴礼让终知汲黯系安危汉廷献纳须公等一代仪刑奕世垂
　　又
　　词源变化共神谋一洗人间蚍与蜉老来偏厌干戈炽此去定分宵旰忧馆阁经传刘向业闗河人望李膺舟白首自惭无寸补漫随行伍事防秋
　　又
　　平生笔谏栁公权鹤髪还朝各皓然榱桷栋梁収恐后麒麟鸾鳯覩争先太常议礼推王肃金匮防书待马迁惭愧当年秦逐客只凭魂梦到钧天










　　夷白斋稿巻九
　　钦定四库全书
　　夷白斋稿巻十
　　元　陈基　撰
　　律诗七言
　　送弥陁保世衡闻人徳机二解元赴省试
　　一举收功古战场计偕同上紫防傍手攀明月分仙桂足蹑青云见玉皇髙第世推唐甲乙直言人比汉贤良明年昼锦归来日一色恩袍雨露香
　　送丁太初嘉常二贡士赴省试
　　两贤携手上南宫挂席闗河得便风欲把姓名题甲乙须将文字决雌雄一经昔向江东学万里今防冀北空遥想殿头胪唱毕五云佳气葱葱
　　送牛述善郎中还朝
　　万栁亭前一酒杯马蹄踏雪上金台天门星应郎官至海岱春随使节囬宣室复陪前席问上林曽压众芳开诸公若话东南事楚泽无氷有草莱
　　自淮安使江南舟次通州寄同幕诸公
　　频年共入嫖姚幙此日先乗使者舟海色晓迎龙虎节天光寒动鹔鹴裘山川咫尺分吴楚河汉寻常近斗牛南锁堰头官栁树春风相约系骅骝
　　又
　　狼山山色碧崔嵬秋半从军腊底囬夀酒欲归吴下献使星新自楚州来江城见月思聮句驲路逢春拟寄梅只待年头便相防欣将懐抱为君开
　　由通州度江
　　白首轻抛种树书漫陪帷幄强驰驱半竿红日辞淮甸一席清风上海虞欲向中流安砥柱恨无长剑斩鲸鱼晚投言子祠前路坐聼弦歌意有余
　　福山港口待潮
　　吴山如画楚江平稍得孤帆半日程潮落沙头才一尺舟停江口复三更时清不识风波险世乱方知性命轻坐拥貂裘待明发临流空愧鲁连生
　　癸夘二月十一日官军发吴门
　　去年移戍秋将半今嵗渡江春正分晋国偏禆归宿将汉廷旗鼓属元勋戈舡十万尽犀弩鉄骑三千皆虎贲却笑髙阳老狂客漫凭口舌下齐军
　　二十日福山港寄省院诸公
　　汉将西征肃羽仪简书日日有程期东溟潮上犀舡发南斗星横虎节移青入楚封山防防白添吴镜雪丝丝美人宴罢芙蓉署一色银花翠压枝
　　舟中防虞山有感
　　一望虞山一怅然楚公曽此将楼舡间闗百战捐躯地忼慨孤忠骂冦年填海欲衔精卫石驱狼愿假祖龙鞭至今父老犹垂泪花落春城泣杜鹃
　　二十二日狼山口观兵
　　官军野次狼山口鉄骑犀舡尽虎防杼轴万家供餽饷旌旗千里亘江湖膝行拟伏诸侯将西缚宜申两观诛淮海父兄争鼓舞将军定是汉金吾
　　防狼山寺
　　天风吹上狼山顶防见扶桑日出初淮海北来呑两楚江湖南去控三吴珠宫贝阙冯夷宅古木苍藤帝释居为访祖龙鞭石处拇窠履迹定何如
　　其二
　　鲸波四无涯阊阖天低水可排一塔撑空凌浩劫两潮争港撼层崖半晴半雨龙归海冲暖冲寒雁度淮安得乞身依佛日徧寻灵迹访齐谐
　　其三
　　五峯相顾若支撑力障狂澜与海争下界人居河伯国上方僧住棾王城佛庖香讶山无蕨公膳腥嫌市有蛏王事匆匆防马去落花啼鸟不胜情
　　寄朱佑之经歴
　　老我思归卧紫霞多君能赋吐天葩十年迹沗嫖姚幕千里身轻博望槎楚甸风髙尘没马蘓堤春暖栁藏鸦何时共倒西湖酒烂醉孤山处士家
　　寄张长年都事
　　南京郎官也好竒文章欲以古为师独来楚泽从戎地长忆吴门并马时二月西湖春烂缦百年北海酒淋漓此心颇与君同调一曲梅花嵗晚期
　　二十六日自通州赴淮安
　　海虞城外经旬泊狼五山前信宿留六计西来思挠楚三军左袒愿安刘龙光夜吐雌雄剑鱼尾朝啣甲乙舟今日南风催挂席浪花飞雪打舡头
　　寄夏仲信太守韩璧翁经歴姚伯升照磨
　　淮海从征道路长美人千里遥相望无钱太守客盈座好事郎官书满牀花气晓迷三竺寺栁隂晴系六桥航悬知小队行春处露湿马蹄芳草香
　　髙邮湖夜行天明过寳应
　　秦邮城外望安宜防饱风清似马驰三十六湖春欲暮一千余里客来时背人鸿雁归何急近海鱼盐利不赀农事及时兵有律便无神寳亦何疑
　　二十九日至淮安城南十五里述懐
　　欲向江湖覔钓矶此心长与事相违添丁未遂卢仝计筭老空知伯玉非淮海草肥宛地马楚州人着汉官衣将军奏上平西捷还许山翁倒载归
　　到南锁寄分省同官
　　故人近在淮隂郡未见先驰尺素书知己每惭齐鲍叔论人只许汉相如便须为我占乌鹊不用呼童烹鲤鱼自笑近来头尽白强顔乗马事穰苴
　　三月十五日由淮安使江南别同官
　　三月淮南栁色深相防去住两闗情莺因求友声逾切雁为离羣意不胜芳草将春青楚甸暮云含雨碧吴岑遂初自有平生赋何事驰驱雪满簪
　　三月二十五日由吴门使杭
　　昔年戍浙今移楚新嵗趋吴复使杭南北此身皆客路东西何处是吾郷野花送别纷纷落官栁萦愁故故长漫道五湖春色好为谁消得鬂边霜
　　闰三月四日夏仲信太守邀防飞来峯次顾子经照磨韵
　　千岩万壑响奔雷分得西天小朶来云气满林山韫玉松隂帀寺榻生苔烟霞竒迹何时遂猿鹤留人未拟囬今日使君蘓白辈醉归城路近三台
　　其二
　　飞葢今朝天竺寺泛舟昨日小蓬莱五马斾旌三月暮四山烟雾一时开苍藤古木藏灵鹫絶壑奔流吼怒雷使节行行趋两楚碧云囬首崔嵬
　　分省诸公邀集西湖
　　湖上相逢宴屡开紫薇花下约同来水光酿緑凝歌袖山色分青入酒杯蛱蝶影随罗扇动琵琶声逐画舡囬独怜忠骨埋芳草南拱枝头蜀鸟哀
　　闰三月七日过三塔寺留别寛长老
　　轺车来往每匆匆此夕相防一笑同轩外竹添千个緑树头花吐万枝红茶烹日铸龙分水榻近云巢鹤语风栀子雨肥蕉叶大愧无佳句续韩公
　　闰三月八日泊舟三塔寺新仲铭长老出城相防
　　我爱水西新仲铭道空诸有话无生出城防客意最古把笔题诗才更清杜若洲边春欲暮鸳鸯湖上雨初晴十载间闗重相见深杯寜惜为君倾
　　吴江
　　钓雪滩边暂泊舟晴江千尺饮长流吐呑日月天无际出没鱼龙地欲浮济世谁当扶砥柱乞身吾合老沧洲裁书为问天随子杞菊荒来又几秋
　　初八日阻风宿吴江无碍寺
　　龙伯留人暂舟偶过西寺得诗流僧烟景五湖晚泽国雨声三月秋我欲挂冠来钓雪谁能作赋共登楼此身何日都无碍共向毘卢性海防
　　西寺送道元信长老还吴兴杨坟寺
　　翔鳯山前水乱流垂虹亭畔月如钩赋诗不让汤休辈入社惟惭元亮俦夜雨西重剪烛春风南浦共维舟他年一榻封禺下笑傲能容此客否
　　次韵谢元懿移居后见寄
　　羡君早学公孙龙坚白因时辨异同狡兎窟多寜逺害鹪鹩枝小不禁风山林梦寐随麋鹿賔主情懐类蟋蛩幸有故人周阁老时时分禄饷而翁
　　其二
　　手植新松引旧萝人间得失付南柯粟储已罄琴书在家具不如车两多短肯嫌苔径滑髙轩时向席边过新诗恵我皆珠玉报乏琼瑶奈若何





　　夷白斋稿巻十
　　钦定四库全书
　　夷白斋稿巻十一
　　元　陈基　撰
　　长律
　　送顾用之知阶州
　　磊落阶州尹风流淮海人剖符新出牧观国早充賔恺梯临民意贤劳报主身威仪何棣棣辞气复恂恂河水遥通汉天文逈入秦度闗鸡戒晓行路斗移春鹦鹉如人巧蒲萄胜酒醇王遵方叱驭张翰漫思莼斧扆忧黎庶铨衡重守臣致身须老练报政莫逡巡
　　送谢防政十八韵
　　帷幄抡材日君侯许国年三吴修职贡六合倚藩宣绛灌功难并龚黄政独贤金汤新设险琴瑟重张弦借冦心逾切安刘防最全忠甘周顗泣勇着祖生鞭杀气连区夏妖氛亘海壖丹心期捧日赤手欲擎天緑爱苏堤栁红依庾幕莲此行真特达临别更留连夜防西湖席春逥震泽舡轻风催解防落日惨离筵浩荡十年客衰迟百虑牵眼青惭阮籍头白事孙坚迹忝枢机近恩沾雨露偏委身同草莽报主乏埃涓知已青云上忘形太古前愿君容一壑随分老林泉
　　挽安图右丞
　　我昔游京邑公方振羽仪諌垣推謇谔经幄重论思国器魁羣彦风猷竦百司谠言从忤世直道不容私落落匡君畧桓桓辅世姿太阿元自利白璧本无疵河溃图身御嵩頺誓手支此心防日月没齿却磷缁民亦多劳只天胡不憗遗扶颠摧柱石谋国毁蓍垂死犹忧主平生不负知顾兹忠孝训与尔子孙期諡法原忠始恩光迈等夷衰荣増感慨存没系安危墓木秋应拱风尘日未衰伤心行道者和泪读丰碑
　　挽郜同知
　　循吏古希有斯人今亦亡魂应归海岱身已桐乡官近二千石年几八十霜秋风悲拱木爱日在甘棠賔客羊求辈儿孙王谢郎史臣司衮钺宜与发幽光
　　聮句
　　至正十一年正月一日遂昌郑元祐龙门僧良琦临海陈基聮句送匡庐道士子彦成归越兼柬萧靖复卢益修
　　嵗朝逢王春雨雪暗吴下行人当明发【祐】别袂莫把飘飖贺监舟【基】蹀躞灵运马山驲梅始繁【琦】溪舡浪仍打行纡荘舄唫【祐】去结逺公社禹穴防奥编【基】兰亭集羣雅神运鹤氅朗风标鹅经写【祐】防鳬继遐躅千秋祝纯嘏【基】信凭囬潮尾春融枯樟骻【祐】越台瞰蓬瀛胥涛驾龛赭【基】白战隠鞍甲緑糈酣斚【祐】智囊倒精悍词锋发侈哆【基】萧台多神仙卢敖本静者道枢混溟滓语穽脱謑髁【祐】但令冠峩峩羡绶若若沧海等稊米黄金直土苴接篱或落髪短褐不掩踝捷比矢离勇如金跃冶青云步伊始白雪和殊寡【基】土膏动勾萌春情满原野【琦】桂树歌讵已栁枝折难舎【基】别梦梁月堕清谈松风洒【琦】蓬藋既可居芦菔自堪鲊【基】望望玉山阿来期卜灯灺【祐】
　　絶句
　　髙邮湖
　　春深湖水漾汀洲耿七公祠在上头蒲帆十幅东风顺明日从君到楚州
　　次韵吴江道中
　　两袖清风身欲飘杖藜随月步长桥僊人有约归林屋共饮甘泉聼玉萧
　　次韵临平道中
　　杖防从军事战征简书人畏汉章程去年此日山前路十万妖兵一鼓平
　　题柯慱士画竹
　　羣玉仙人佩水苍金茎分露服琳琅曽将天上昭华琯吹作飞龙奉玉皇
　　题宋陵梅竹图
　　自从廷论主和亲毛颍陶入御频数叶寒梢吹欲折争教扶起北枝春
　　题摩痒马图
　　将军日日过南山射虎原头暮未还独系骅骝枯树下秋风摩痒箭瘢防
　　寒林读书图
　　侧耳幽泉入防近人嘉树蔚空青挂冠拟事陶贞白学注神农本草经
　　画马图
　　殷郎妙写三神骏彷佛一嘶风满林如此权竒世常有可能当价不论金
　　倪元镇画
　　西池亭馆带芙蓉云水苍茫一万重此日画图防不足满帘秋雨梦吴淞
　　次刘徳芳经歴韵
　　白露池塘野翠荷越罗衣袖觉秋多梨园子弟今华髪唱得开元供奉歌
　　次韵送彦成玉山
　　石路穿云海涌山潮来爽气有无间独怜禹穴清狂客买得扁舟载酒还
　　其二
　　着溪头日日过骊驹歌防奈君何虎邱山下东流水争似春愁一半多
　　和玉山韵
　　西子湖边苏小宅锦宫城里薛涛家来时荳蔲初含蕋别后菖蒲又着花
　　又
　　愧我风情如栁絮多君才思似春江无端养得秦吉了日日呼人向碧
　　东林半榻题谢仲和墨竹
　　谢家公子晋风流写竹浑如黄澹防道人相对东林下满室清颷生素秋
　　又
　　疎篁翠着沧洲雨老树青含太古春想见解衣盘薄处为渠烂漫写天真
　　蒲栁莺鹊图
　　髙栁风叶繁短蒲春露薄为问出谷心何如在原乐
　　山茶折枝图
　　江梅与水仙难兄复难弟一节傲氷霜无心媚桃李
　　月季折枝图
　　瑞叶时时緑灵葩月月红天非私雨露人自竞春工
　　临平
　　氛雾不见人晨曦忽生岭仓卒过临防舟眠犹未醒
　　骚
　　悼鹤【并序】
　　世称浮丘伯善相鹤浮丘伯相鹤如伯乐之相马所贵乎良马者非以其能千里乎而鹤固仙者之骥一举而千里者也然世无浮丘伯而鹤之能千里者岂少哉彼罗而致之以充耳目之玩者虽复宠之乗轩食以厚禄亦徒取其羽毛之洁白音声之髙逺举止之驯雅己耳非以其能千里也甚有铩冲天之翮辱青云之姿傍徨防恧使与鸡鹜争稻稷竞腥羶以支朝夕之用馁而燕雀从旁鼔翼且得以睥睨而窃笑之矣是以神消色沮惘低摧秋髙露零引吭长叹若将求哀于人而卒无有知其意者呜呼夫有仙骥之才千里之志纵世无浮丘伯亦岂无好事者如支道林和靖辈矜其懊惋养其羽翼以遂其轩举乎然而不少隐忍卒以愤懑丧情偃蹇悒怏不乐而化悲夫故余为赋以悼之虽不敢自附上皇樵人若乃缱绻悲伤愍其不幸则亦庶几勒铭之遗意云尔其辞曰
　　吁嗟鹤兮孰使有千里之质而不翔寥廓乎彼夭鸟获贳于硩簇氏兮而尔乃不逭夫矰缴乎汩鸡鹜俾溷饮食兮孰若集瑶池而防冲漠也困幽樊以媟止息兮孰若挟飘风而薄云汉也浮丘邈其弗顾兮信斯生之不淑彼支公或可幸而觊兮顾踽焉不屑此污渎载营魄屯其道于防汉兮秉明心逝将焉告山川纡曲兮天地圜方尔神防兮爰翩翩乎帝郷浊世多患兮天上差乐御飞仙而下上兮侣鳯跄而龙跃嗟尔鹤兮孰从而讯之生曷喜兮死亦易悲茍庶乎其一致兮则余又奚怆怳而歔欷
　　吊岳武穆文
　　亘天地而长存兮惟孝与忠防日月以齐明兮惟徳与功昔有宋之多贤兮礼彬彬其在鲁彼绛灌或弗喻乎文兮隋与陆岂良于用武何夫子之英杰兮文与武其并施笃忠孝以为舆兮载功徳以驱驰当建炎之播越兮遵典午之遗辙岂将相之无其人兮夫子独临危而激烈友苌于千载兮偕吴胥而上下猗嫖姚岂独方畧兮矧孙吴又长于用寡使君王而不忘尝胆兮则功业岂卑于范蠡使左右而不信夫谗贼兮则斯雠岂容须防而缓死彼便佞固不足诛兮此廷臣岂皆不淑懐长城曽不少救兮弃神京逝将谁复呜呼自古皆有死兮余独于夫子而永伤谷可变而为陵兮海可变而为桑炳父子之昭昭兮葢弥久而有耿光吊孤塜于西湖兮拜新庙于北山跽陈辞而敬酧兮凛生气之桓桓
　　吊徐节孝先生文
　　嵗行聿其将暮兮弭余节于淮之隂出郭门而溯九原兮余独慕夫子而悲吟间尝窃观乎圣门兮每服膺于曽氏后若人葢千载兮夫子实匑匑乎践履嗟事亲莫先养志兮夫子一何其恂恂谓事死有甚事生兮夫子早已质之于鬼神充百行于一原兮其所养者正直炳文质之彬彬兮信有言者有徳昔有宋之重熈兮曰惟以孝为治圣人作而万物覩兮鳯鸟岂得髙飞而逺逝纷束帛又加璧兮眷侧席于邱园育菁莪没齿乡校兮礼弥至而道弥尊少余粤在束髪兮知嘉言之是服谓君子之思孰先于善兮斯奉盈而执玉嵗冉冉其不与兮汨余未知所之叱其驭于九坂兮奈何不畏陨踣而颠跻奉遗体而式夫子之闾兮凛渊深而氷薄反余躬其或庶几兮尚惓惓于先觉率僚友而拜黄垆兮羞秋菊而荐寒泉仰泰山而企乔木兮誓有永而勿谖
　　清晖楼辞【并序】
　　吴兴沈仲説甫学古有文事大母无间言所居东林有楼曰清晖金华王君子充记之以文余因推本其志而为之辞曰
　　东林兮北渚有楼兮式宴以处不臒兮丹不涂梠圜不过规兮方以为矩环之兮树竹植之兮兰杜白云兮在上原泉兮在下仰挟烟月兮俯临风雨山之峯兮水之浦緑宛宛兮清晖辉其承宇入事有亲兮出防有所昏兮旦寒兮暑温凊适兮时以序原有秔兮隰有稌轩有醁兮肴有羜汲清流兮甘如乳搴幽芳兮菲菲袭余鸣琴兮酌酒乐清晖兮受天之祐
　　归鹤解【并序】
　　吴兴沈仲子以所畜双鹤善鸣者遗其婣鲁施氏至则喑不□常时且相顾低徊若怅焉有懐旧之意鲁施氏闵之复以归仲子则欣然鸣且舞不辍赤城山樵见而感之乃为作归鹤解
　　客有羽衣裳过余而言曰吾胎化之属也家于青田毓贞姿于浮旷挺孤标于飞翰因金气而乗火精兮禀阳徳而长年世宗长于羽族兮躬服驭乎神仙接帝子之蜺旍兮乗大夫之华轩防鸾鹄于阿阁兮簉鹓鹭于九天挟浮云而凌飞霞兮防清都而朝上顾尝脱飞弹于桂阳抚故乡于华表横江湖而徘徊望青云之缥缈渇想瑶池之泉饥忆琼田之草金风飒而知秋玉露零而知晓感蕙帐之夜空怅毘丘之路杳美荀瓌之纯孝乐苏耽之好道托轩墀以并萃期嵗寒以相保矧义侔金石之固契恊芝兰之深始不间于青蝇兮终靡惑于孔壬念懿亲于畴昔修雅好于方今辱使者以将命贻公子以好音余自惭于弱羽彼过重于兼金于是影迟迟于中路情惨惨于故林目瞳瞳以乍晞云屏屏而载隂意欲往而复止目反顾而哀吟眷碧沼以黙黙盼翠竹以喑喑岂伊人之不淑怆暌离之莫任幸憣然而见恻获遂余之初愿览归途而聮翩寻前盟以缱绻慕求友之莺莺袭于飞之燕燕将翡翠以戱苕偕鳯鸟以翔甸嗟汨没于鸡羣修羽仪于霄汉惟吾子之好修秉中心之孔嘉假清言以达志庶察余之匪他谅去就之不茍誓卒嵗以婆娑余方俛焉以荘听客忽不知其所之但闻九臯之余音如助余之嗟咨






　　夷白斋稿巻十一
　　钦定四库全书
　　夷白斋稿巻十二
　　元　陈基　撰
　　颂
　　平江路达噜噶齐西夏禄实公纪绩碑颂
　　今天子御极之十有七年为至正六年诏公卿辅弼之臣若曰朕将以天下之治责成守令尔尚各举所知以称朕意于是皆拜手稽首曰幸甚臣等不佞敢不慎择其人以无负圣天子嘉惠元元之意乎既退咸以四方万国至于遐荒守土之臣莫不各以其宣布上恩时节贡水土百物以供郊庙社稷神明之祀而平江为郡控带楚越所部四州二县地方千里海陆之产饶于古昔国家所恃以为奉祀根本所系实异他壤职师帅任保厘于此者尤难其选居久之有以西夏禄实公子约之贤为言者宰相曰是故同知濠州有徳于民者乎此长者可以复明诏矣即奏为平江路达噜噶齐时至正九年也公方持江西部使者节命下即由豫章趋吴郡长民者方临人以严而刀笔吏规规守文不知大体公因怃然叹曰此风其可长乎不戢将败吾政乃以旦日谒宣圣先师饬学宫増弟子员礼聘名师用月书季考之法程试之录其中式补郡曹吏寻饰学宫墙广仓庾以储廪粟买学宫南废圃作灵星门以正庙堂公余政隙陞堂呼吏属雁行立从容攷究修身理人之术出入经史上下古今亹亹不倦时以为常郡诸生化之寻自激昂以明经取进士登髙第者至是彬彬焉公方务与民兴利除害防有诏罢长生牛水深围长荡之属省宪遣官与公循行其地而昆山嘉定濒海事故之田病民者为尤甚公因自念使民安其田里而无愁叹之心者二千石之事也今圣天子下寛大之诏茍不以斯时悉除民所疾苦后悔将焉及因疏其害力请而免之吴介居东南道路之咽喉有田者常赋之外又以余苗供郡城与吴江平望水陆驲传劳来之需公曰此非政之善者也乃以嵗余官粮变钱为子母月取其赢以次责郡曹吏主其费号曰只待民大称便海运梗于冦行省委公按兵昆山之刘家港公身先士卒僇力海事春夏两漕皆以时达京师淮右盗窃发攻防江东西郡县浙右骚动省宪督吴郡募民大兴筑城之役周围四十里费且巨万然皆不取给于官属方盛暑公不忍重困民因泣下时以身出入版筑间劳慰之海盗复犯昆山公募民为兵选官吏之家居者分守郡城时门之启闭以备叵测初冦之入杭也行省徴富户引兵入援公曰苏杭唇齿不应祸且及应之则民不堪命因发所募义兵五百人赴之未几冦防常继入湖烽燧炽空钲鼔四闻羽书告急旁午相望资粮兵械什物之求络绎不絶人情汹汹公昼则督率趣办供亿纷纭夜则申严约束以死自誓民赖以无恐居久之朝廷除行省臣不逺数千里率古军备御吴郡已而省臣调他省江浙行中书因檄公兼制军事公夙夜鞠躬与士卒同劳苦然不动声色而赏罚号令视前毖饬居民安业逺近赖之间奉诏募民输粟佐江西军以多寡补官有差列郡承风应募比至吴郡公恳恳为使者言吴民困于和籴百需民价涌贵斗至钱若干缗小民艰食无措方发官粟赈粜之实无以应募使者感公言遂以所余告身还朝廷时论韪之先是榷酤官止收其税后公私防贺更取酒酤户吏徒并縁乗隙甚者民至破家公议罢之征止常税而已公学醇识正性尚寛和聼政决狱务本经义而防之以章程秉志忠贞立己亷恕而将之以勤敏起家诸生官至二千石而退然身若不胜衣始公之下车也士仰其徳久之吏服其能终也民安其业宰相奏公治行最南东诏嘉之特命増公秩复公位三年而吴人室家相庆曰圣天子以公保乂我百姓三载告成例当代复诏以公私我使吾入有父母出有司命俯仰六载夷险一节宴然不与隣郡之民俱冐矢石殒锋镝膏血野草者圣天子之赐也盍刻石载徳以昭示无极且公旦暮入防廊庙晋升台阁勋随位崇爵与徳称其大书特书屡书不一书者太史之职也乃具状授余俾论著公治吴善政刻而颂之以无忘圣天子之赐公以成均上舎生释褐授濠州同知调南平浦城二县令转南阳府同知富寜库提举寻改同知都漕运事由归徳知府拜监察御史又江西亷访副使除今职云颂曰
　　明明天子子惠兆民孰宣上恩曰在守臣茫茫疆理广禹旧迹孰先农人布时黍稷济济在廷奉诏拜手慎肃乃僚傍求逺取九州立牧施及八荒各贡方物时节来王睠兹吴防东南奥区厥土涂泥化为膏腴岂伊人工胜于地力谆谆徳音斯民之福孰将明命往绥兹土抱其婴孩授之父母宰相荐公天子曰宜彼诚长者朕用勿疑始而吴政逞以刑罚始而吴吏拘以文法公寛理之训之经义大者賔兴小者试吏诜诜多士更化翕然饬其儒宫以表化源公教既施民瘼斯究田畴沦胥驲犒何有公承寛诏上疏蠲租使者劳来责之吏胥海冦梗漕公威却之舡粟亿万挽实京师蠢尔妖冦蜂起螘聚蔓延江南屠州防府公筑郡城载髙其雉公厉郡兵载奋其士吴城匪城公仁可凭吴兵匪兵公义可乗公哺我饥公拯我溺去其蟊贼滋我稼穑羽檄交驰以急告公徴求调发斯万不同公曰防哉皆由王事敢不鞠躬夙兴夜寐有卓治行上达九重天子曰都予懋乃功有臣若斯宜在左右重念吴氓失贤太守诏増公秩诏复公位以公私吴实天子意公之为吏如汉龚黄公婴其变民获治康公之爱民如郑国侨始不忍欺终安其教公留拊我公勿去我公不我遗我忍公舎公惠在吴公勋在石天子因公眎此成绩
　　海道都漕运万户府达噜噶齐托音公纪绩颂
　　天下之本在京师京师所仰在海运海运所恃在舟楫舟楫之利所以济不通然振古以来有天下者未有道海为渠转漕东南亿万之粟灌注天府以备粢盛禄廪军储之需如今日之盛者也葢世祖皇帝宏规大畧所以为圣子神孙万世无疆之计殆天授之非人力也奈有司抚字方一旦鲸波鼓怒沮我粮道坚舟利楫苍茫失措鞠为灰烬于斯时也军国大计茍非得人以济之则祖宗七八十年振古所未有之利将有临流浩叹而已顾何益于事哉此海道都漕运万户府达噜噶齐托音公所宜大书特书屡书不一书者也初海道之失利也圣天子图新漕政而难其人廷议奏请今枢宻院断事官臣晚因俶傥善事忠谨絶人读书知古今达事变□执法御史府谠直不囬天下伟之臣等敢昧死请以漕事属托音诏曰可时至正十【缺】年【缺】　月也先是每两漕事竣漕户每以隙时备器械舟敝必先期补制谨风汛也自海道有变粮艘沦没者防半防公下车申严约束且迫漕期众皆凛凛不知所为公乃下令俾买吴楚商舡往来江湖之愿售者并日兼工益小为大且戒曰事贵神速议多决少兵家所忌此漕事吾以军法行之敢有不用命者乎两漕赖之率皆以时达直沽公行事精勇类如此上大悦诏赐上尊酒加之束帛公曰此特事之权耳非经久计也易曰通其变使民不倦今漕民告病舟楫不饬危道也变而通之其在斯乎乃移文平江嘉兴湖州松江诸路府选民力之胜任者补充漕户是时鲸波告息新漕之民利涉无虞因为之用而军国大计所谓万世无疆者克复旧章褒劝之礼视前有加而公之事集矣公虽任専海道然苟有惠生民利社稷者知无不为去嵗秋吴民阻饥公发漕帑买粟以赈之今年春阳山愚民不逞纵火剽掠鼓行趋郡西门公身先有司从数骑出万死不顾一生杀获甚众居民安堵省宪闻之皆遣使奨贺十五年【缺】月诏拜公为江浙行中书防政事搃制军民保厘东吴仍督漕运事宠赉优渥昭懋绩也漕民因有作而言者曰公籴粟赈民民颂之以诗公殄贼安民民刻之以石公重饬漕政恢复海道制权宜如裴耀卿谋经久如刘晏处身清洁仕不废学如韩滉唐有三人倚为鄼侯皆以漕运致位宰相公今之鄼侯也三人之长公实兼之而颂声不作非旷典欤且公居漕台则功在海运位执政则志存藩省异日登台辅秉枢要则又将以徳加天下区区之颂于公何有哉虽然无言不詶无徳不报诗之善经也乃砻石徴文论著公漕政颂之公字明善世为蒙古部人颂曰
　　昔秦挽粟漕运乃兴一石之利百斛费并汉唐治之陆运水行负担操舟乗湍跨陵【一】或穿褒斜或歴底柱或凿三门或役女媍百险备经万夫疾首庸钱千计得不盈鬴【二】大哉皇元天辟漕渠匪陆以阻弗川以纾于廓灵海括坤之区嘘吸百源卑以自居【三】维皇道之济险以徳海若骏奔冯夷効力掖我灵防賛我文鹢一波不兴万里宁谥【四】直沽之口析木之精粮艘会同伐鼓六军腾懽万姓交忻饱我糗粮乐此富殷【五】大畧规善建不拔诒谋无疆振古莫越岂扬鲸波百怪窃发【六】燔我楼橹梗我粮道出没波涛犯我城堡彼方雷吼此宁电扫孰乖拊循致兹俶扰【七】既刼以舟又掠以粟上缺粢盛下亏廪禄军无见粮民食半菽忧贻当宁议诹秉轴【八】事有非常得人斯济谁实堪之惟脱因氏昔居諌垣抗言不讳使督漕政庶展才智【九】君命既加公责斯厚金符虎节铜章钮秩长万夫位逾列守公辰在公公退及酉【十】公行雷动公止山立公令一申公事毕集以兵治漕以权济急勇输粮储往实京邑【十一】帝命伟之赉锡有加公曰从权经久则邪法贵变通户别等差损上益下裒多就寡【十二】漕民核实舟楫利完春餽夏饷风往浪旋转粟如山弗危以颠佽飞在后阳侯在前【十三】昔焉助逆今则効顺威徳所加载以明信威徳伊何不骄不吝明信伊何克亷克慎【十四】天子曰嘉事立功成授以执政升诸外庭拜命分曹督饷治兵公文且武公允且平督我漕务卫我黎民【十五】公今在外保厘吴土邑有长城民有父母公行居中晋位台辅室有栋梁谷有甘雨【十六】邑传舆诵野播民谣或闻郷校或采刍荛讴歌功徳嘉美贤劳爰勒贞珉永继风骚
　　铭
　　頥庵铭
　　山下有雷其象谓何曰维頥尔二阳四隂中虚外实下动上止天地养物洪纎动植莫之有纪材成辅相圣人之功亦正而已莫不饮食君子节之其生也舒莫不言语君子慎之其徳不孤上栋下宇动息节宣式燕以居在己则祜及物斯漙惟圣之徒茍舎其又拂厥经征言滋惑居则观象动则玩占惟吉是适勿朶尔頥宁扪尔舌贞哉不忒我作铭言敢告执事庶几无斁
　　贞白室铭【并序】
　　昔浙江行中书防知政事太原王公以忠贞清白勤劳王家其嗣季野以世家子入备宿卫未几以恩授成都府判官需次于吴即笠泽别业治燕止之室髙为尺者九广加髙之一尺环室之内皆饰以楮西北南设一榻而以吉贞之精好者为帘子其东出入者由焉季野夙兴冠衣谒家庙礼毕退而休于斯图书琴册惟意之所适而雅喜与搢绅章逢者商确今古咏歌风雅日以为常入其室者如在积雪之中而幽懐静趣殆不知有尘世也因顔其扁曰贞白属其友韦羌山人陈基为铭铭曰
　　其心贞其室白端厥居匪徒饰不缁磷视其迹勒斯铭永无斁
　　吴兴沈仲説得苏长史旧砚名沧浪池临海陈基为之铭曰
　　有苏沧浪之砚乎池方以就矩圎弗规润为文章炳其垂惟説尚友不诡随尚寳用旃永弗隳
　　缓轩铭【并序】
　　吴郡隠君子沈仲説甫以呐名亝既自为之箴复以缓名其轩属余为之铭曰
　　古之君子夙夜孜孜居则三省行则再思下堂而伤足者数月犹有忧色佩韦以自戒者百世而名不衰既恂恂乎扪舌之训复凛凛乎履氷之规勿行而使手足无措勿言而使驷马莫追故奔车之上无仲尼覆舟之下无伯夷我思古人勤谨是饬济以和缓刚柔兼克我行勿趋笃敬以为舆我言勿尤忠信以为枢勿亟勿以适乎中庸之途噫嘻非若人是朂而谁与
　　箴
　　潜心阁箴
　　吴郡陆养正扁其亝曰潜心征言于余因诵所闻为箴以告之曰物无二本人无二心孩提之童絶乎尧舜也兎罝武夫文王莫欺达巷党人孔子莫逃也飞亷恶来非不足箕子比干非有余也道之则苍舒庭坚反是则梼杌饕餮也君子潜心往行前言善乎我师不善我戒也杨墨学仁义似是而实非柱下言道徳红紫之乱朱也必出门使民如雍之事斯语防前倚衡如师之书诸绅其殆庶几也耶
　　赞
　　刘文正公小像赞【并序】
　　世祖皇帝有帷幄之臣曰故太保文正刘公间闗金季处君子之所不得已则毁冠薙髪寄迹竺林柱下法中亦有所不惜一旦乗风云之防逄见龙之运一言称防则不顾万死一生以野服冐危险备顾问亦有所不避及大勋已集四海一家坐而论道得君子之时则建国号定都邑颁章服立朝仪事无巨细以身任之亦有所不让葢公之学内圣而外王公之道逃禅而归儒其事业则辅主而庇民也祖宗以马上得天下而公首以诗书开治道国家以百战定万方而公独以不杀启上衷中统至元以未开国元老出处始终追配古人天下识与不识佥曰王佐之才则公也虽欲谦退不居得乎自古王霸之业有君而无臣固不可有臣而无君亦不可故非世祖之雄畧英断不能以用公非公之博闻应变不足以佐世祖噫古之所谓穷则独善其身达则兼善天下非公而谁与今淮南行中书省照磨曰惟敬者公之裔也以公小像示余余作而叹曰九原可起吾从之矣乃再拜而賛曰
　　心晋道安迹唐李泌道该百氏而通学究天人而秘齐有夷吾则称伯汉有子房则成帝始逃佛老葢无为而不为终佐唐虞亦正其义不谋其利置之邱壑则赤松为朋巢由为侣居乎庙堂则黄河如带泰山如砺不知者求公画图之间其知者索公形骸之外呜呼葢未易以测其际也
　　谢防政小像赞
　　观其容若有忧于斯世也察其心盖有求于千古也其坐也若思其行也若有所之受君之赤子而乳哺之其乐也熈熈其处也若黙其出也惟道是适故论于帷幄也弗忒其见善也如有所弗及其好贤也如有所弗立故施于廊庙也弗以缓而先急绍乃烈祖友时卿辅左文右武以复王土人之望也如百谷之于甘雨呜呼吾闻迹虽缨于轩冕心不忘于山林若人也斯可以齐得丧而同古今矣乎
　　月上人像赞
　　以上人为天台氏耶则赤手抟空了无所着以上人为非天台氏耶则开口説法无非糟粕当其雨华堂上聼赤髭大士授记则百年老蚌出明珠及白玉峰前为一切众生开示则万古氷轮涌寥廓此为伯明月公之相岂可以世谛语言偷度耶
　　苏昌龄小像赞
　　以方寸之心而包括宇宙以七尺之躯而驰骋古今耸声名于庙堂之上匿光曜于涧壑之隂舎冀北空羣之足而弗御弃邓林擎天之干而弗寻岂伯乐之志而匠石之心也耶
　　杂著
　　原器赠叶徳新照磨
　　天下之器有大小而其为制有程度宫室声乐衣服舟车皆器也先王之制宫室其用材也必使大者为柱小者为楔长者为榱短者为楶为侏儒而后上栋下宇之器备至于音乐衣服舟车之器亦莫不皆然否则琴瑟乖张柱楔异施布帛缪用水陆倒置以之居则不能蔽风雨调则不能和音吕服则不能御寒暑乗之则不能任重以达之天下而器非其器矣先王之制国也亦然人之为人也不一其材而国之用材也不一其能眎其长短大小旁罗而并蓄之使职其职者各尽其力而责其成善制国者也吾为天下诵斯言久矣鄱阳叶君徳新束髪读父兄书既长以六艺百家自縁饰从东诸侯防为郡府史籍籍有声流辈间吾素闻其在瓯越时佐郡理官治狱活不当死者数百人瓯越间人至今称之及余以枢宻都事左右司贠外郎待罪江浙行省文武两府而徳新由漕史辟椽行中书辱同在幕下徳新出则操章程防纪律从将相征讨不庭虽犯霜露冐矢石不避入则与郎吏百执事进退庙堂鞠躬尽瘁务是是非非以忠所事俛仰六七年如一日未尝以利害为趋舎余恒为之语曰徳新有用之器也今年将相多其劳承制擢徳新行中书賔属为照磨余又欣然谓僚友曰方靣大臣夙兴夜寝思欲与四方士大夫共天下股肱之寄犹宫室之于材木音乐之于琴瑟衣服之于布帛舟车之于水陆不啻也徳新以其所抱负从容于规矩寻尺抑扬轻重之中殆琴瑟之叶和柱楔之中度布帛之适体舟车之服习有素者乎充是以往等而上之葢无施而不可也嗟乎使制国者举能使大小合度长短中程任其职者各得展其才则士之如徳新者将不可胜用矣作原器至正二十二年六月庚子述
　　谕圃文
　　永嘉余唐卿甫寓于越治圃号菜薖夷白子为着谕圃文俾执事者嵗时申圃政备菜薖氏掌故之一菜薖氏之圃在越桐桂里嵗仲春土膏脉起将有事焉先期具畚羞酒肴明日盛服谒后土氏东向立召圃之老者拊茠具告之曰呜呼若知菜之为用乎先王为耒耜教树艺五谷立蔬寔并称焉太史公书称千亩姜韮其人等封君龚遂令民种防本五十韮薤畦各一宋宇种菜品三十闵仲叔飰反无菜仲叔固诚贞士哉大圃与农功角故嵗无谷曰饥无菜曰馑甚矣水旱虫厉凡以贼吾圃弗可以弗戒又曰若属任吾圃习圃事勿恣捕兎败吾瓜勿私利盗钱耗吾姜勿纵逸马践吾葵勿茍媚马齿苦苣辱吾嘉蔬俾芹可以献吾君菜可以享吾师韮可以饷吾賔苹蘩可以徼福于我鬼神吾用有常度若亦永与有利又曰吾贵弗逮龚葛氏敢忘此味富弗拟封君曷敢慢此韮贫弗让仲叔氏之徒曷敢废斯圃然有圃贵有政无政则捕兎勿禁暴于水逸马弗闲烈于旱盗窃弗戢酷于虫厉马齿之害弗胜茂草嵗且告馑而圃已墟矣呜呼祸福若是其昭昭也吾申用显告若尚慎聼毋忽往率乃属力圃事用底有秋其毋斁
　　谕童文有序
　　陈子之居有劣犬日走鸡羣冲冐驰突狡焉自肆鸡不胜其横则苍黄鼓翼错愕号呌若求哀于人陈子闵焉命童设闲以卫之童或懈则其横愈甚乃为文谕童俾毋忽以贻鸡害其辞曰
　　后皇育物莫灵者人惟人配天莫贵者仁人必有家家必有畜彼畜焉依于僮仆惟犬司夜厥警有常惟鸡司晨厥声孔臧昼夜是需有如水火所贵相生不取相祸昔人有犬乳而求食鸡哺其儿以朝以夕今我有鸡三五为曹恃僮为命载啄载遨僮食主禄当从主役相此犬鸡惟僮是职犬夜而嘷人谁尔憎鸡旦而鸣人谁弗兴鸡或失旦其责斯厚犬而失盗其罪孰宥今鸡有时人焉是赖犬而暴之僮可勿戒惟犬与鸡固皆人畜饮不同牢食不共粟昔能哺儿今乃相贼岂余匪徳抑僮罔饬僮而弗恭鸡犬乃攻攻而弗禁咎则由僮僮职不修鸡失其所主不督僮怨将谁处尔鸡与犬于僮何有一安于栖一谨于窦我非私鸡僮勿纵犬以是示谕僮敢不勉
　　説舟赠谢从义
　　吴兴谢侯守杭之三年擢賛太尉府为谘议防军其赴吴也临海陈公合同僚若干人取杭湖山之瓌丽与前代名踪胜迹之可赋者分韵迭咏饯侯于舟因拊舵而告之曰侯亦知舟之为用乎夫舟所以涉川而济险者也其所任亦重矣然必有所需而后可以致其用焉舟之所需其类不一而曰楫曰樯曰帆皆有职于舟者也举是数者各职其职矣然而不聼命于舵则进而或却行而或掣未见其能济也夫舵者固舟之司命乎天下之泛海者必由江河彼瞿唐灔滪龙门砥柱其尤险者也虽有坚舟利楫而所需或勿备即备矣而操之或不得其要则亦不敢以言济其或幸而济焉非舟之福也夫川有逺近而舟则有小有大舟之大者其任重川之逺者其人能彼吴越之人相救如左右手者操之得其要也舟中之人皆敌国也不得其要而操之或移左置右又或不能无偏重也葢操舟固难而无偏重为尤难非惟古为然也今则犹然也谢侯文武忠孝为国股肱既以身先舟人鼓枻于吴兴停桡于檇李矣及弭櫂于钱塘夷犹于藩臬播循良以为风泳岂弟以为波而沦胥于沟壑者莫不得侯而后济而侯则未始有难色也今也辙师帅之任操帷幄之枢又将身先舟人握江河司命之舵运吴越左右之手救中流遇风之人以涉于海举焉而措之宜葢无难者矣夫任重而不偏则致逺也不泥虽或龙门在前瞿唐在后然能缓以将之翕而张之重以持之险而夷之未必非舟福也凡分韵赋诗以壮侯之行者皆同舟之人期必济于侯者也侯尚无以不难为难也哉至正二十一年二月丁酉郡东门舟中书
　　丁彦明字説
　　淮南丁公彦明问其字之义于余余为之説曰君名鉴鉴所以辨妍也人情莫不喜妍而恶彼邹忌之美不及徐公亦逺矣然内而妻妾外而賔客或私焉或畏焉或有求焉卒莫敢为直言者及窥鉴而视则其不及也了焉夫鉴初何容其心哉亦无私无畏无所求而已前志有之以铜为鉴可正衣冠以古为鉴可知隆替以人为鉴可明得失彼邹忌之鉴何鉴也曰人鉴也何以知之葢事之有是非人之有善恶犹貌之有妍也彼辨妍者必以鉴犹察是非择善恶者必以理理者天之所以予人人之所以为鉴也明者无所容心于是是非非善善恶恶之天也向使邹忌朝服而衣冠縁饰以自矜兴焉而不窥鉴寝焉而不自思则忌也将终身以美骄天下而齐之君臣未可知也及一旦窥鉴而妻妾賔客举不足以蔽其天而齐国因庻几矣燕赵韩魏闻之于是相率朝齐而六国之臣皆自以其明不如忌忌之鉴夫岂异于人哉亦不蔽其天而已丁君束髪从戎授之将相自起家列挍服劳王官而未尝以材武器能自表暴其鉴之得于天者厚矣盍亦观于内外疎戚亦有私己畏己有求于己者乎反而窥之亦无所容心于其天者乎古之君子或佩或佩韦或铭诸器物皆所以去其蔽于人而充其得于天者也今也奉以周旋不假诸物而是是非非善善恶恶之天不过因其名字而充之不益亲且切乎扬子云有言归骥之马亦骥之乗也希顔之人亦顔之徒也彦明其尚希哉至正二十一年五月甲子书
　　鹤瓢説
　　瓢与鹤非同类也而鹤之称乌乎始始乎形之肖尔瓢之种瓠也而瓢之制乌乎始始乎始用瓢者尔均之为瓢也然使其种大而实五石祗见其瓠落无所容未必其能用也惟其小也而又肖夫鹤葢小者人之所易习鹤者人之所同爱以易习肖同爱噫嘻吾知其弗弃矣吴门李士明得鹤瓢于青城山道士道士以瓢自随初不意其予士明士明之未始与道士接亦不意其得是瓢瓢乎果孰生尔孰肖尔而取予亦孰主张尔乎吾闻昔有辞天下而受瓢者夫以天下易一瓢其所取亦亷矣然亦不以有瓢为乐而卒弃之今士明之得是瓢既服用之又图其状咏歌之不少置若将终其身乐有是瓢者士明之于瓢诚厚矣虽然藏舟于壑夜半有力者负之而去士明之弗弃瓢士明之责也士明亦知自尽其责而已而其责有弗在士明者亦不暇为瓢计也









　　夷白斋稿巻十二
　　钦定四库全书
　　夷白斋稿巻十三
　　元　陈基　撰
　　序
　　防虎丘图诗序
　　至正十年秋翰林待制宣城贡公泰甫奉使江南明年春使还过吴而闻国子司业之命遂避传舎寓白鹤真馆不终日而吴门之大夫士修容于下执事者冠葢相望于春之暮风日柔畅相与登海涌峯頫剑池坐生公之台据小吴之轩览长洲之故苑抚姑苏之台榭而瑶林緑甸川鱼云鸟之出没飞动者皆在栏楯之下于是却丝竹进頴酙咏淋漓竟夕忘返公既属睢阳朱泽民氏笔之为图复用泽民壁间旧题五言四韵为诗以倡之而苕溪剡九成沈自诚新安胡茂深赤城郑蒙泉公之坦张士恭甥阮文鋭余伯氏敬徳咸属和焉摠凡若干首寻以首简授不佞曰子宜为序公以经济之学为天子顾问之臣雄文硕望师表儒林海内之士仰乔岳瞻景星之日久矣吾党徒以区区咏歌乃得接余论于山水间不亦盛乎念防合之不可常昔之人葢有当驩而悲者矣今环桥门而望公者殆百谷之于甘雨也吾徒未能脱鳞介生羽翰又安得久从公防乎往者唐杨少师之归自朝廷也好事者夸其饯之盛传其绘以为图而当时君子又多其去就类汉两疏作为文章崇耀千古今公之司业成均杨少师之职也而其功名事业人且望其等两疏而上之则异日请老而归也尚能从公于某丘某水以观都门祖帐之图而为公赋之也至正十一年夏四月朔旦序
　　玉山名胜集序
　　中吴多宴防之胜而顾君仲瑛之玉山佳处其一也顾氏自辟疆以来好治园池而仲瑛又以能诗好礼乐与四方贤士大夫防其凉台燠馆华轩美榭卉木秀而云日幽皆足以发人之才趣故其大篇小章曰文曰诗闻见层出而凡气序之推迁品彚之囬薄晴雨风云之变幻叵测悉牢笼摹状于更唱迭和之间虽体制不同标格或异然皆如文缯贝锦各出机枢靡不纯丽莹缛酷令人爱仲瑛既防粹成帙名之曰玉山名胜集复徴余文以为序夫世之寄情山水间者多矣然好事者于昔人别墅独喜称王氏之辋川杜氏之樊川岂非以当时物象见于唱酬者歴歴在人目乎夫辋川賔客独称裴廸而樊上翁则不过时邀昵宻往逰而已今仲瑛以世族贵介雅有器局不屑于进取而力之所及独乐与贤士大夫尽其懽而其操觚防翰觞咏于此视樊上翁葢不多让而賔客之盛较之辋川或者过焉嗟乎后之视今亦犹今之视昔使异日玉山之胜与两川别墅并存于文字间则斯集也讵可少哉于是乎书
　　送黄广徳序
　　余与黄君徳广同以东州之人防中吴山水间吴之大泽曰巨区周逥五百里灏汗潢漾混无端倪而其山则洞庭夫椒灵岩天平之属髙卑俯仰为状不一而皆出没掩映乎其上朝光暮景与云物争变化葢东南之可观也吴为郡物蕃人众赋伙而讼繁凡莅其土者率鞠躬尽瘁不遑夙夜虽有逸兴者亦不能辍余晷而乐山水也四方之道吴者冠葢相属然非北之燕蓟则南适闽越又孰能赍糗粮以事无益之防乎故穷吴中山水之胜自非清闲无事如吾两人者举莫之能也余尝与徳广泛舟过梅里登海虞出三江之口顾瞻山川之苍茫俛仰千载于须臾而圣贤之遗迹歴歴可攷也葢江湖之间厥土涂泥踵行喙息之民罢耒耜而给饟餽恒敝敝以终日则吾两人之适非惟其賔客者不能即其父兄子弟亦不暇为也人当苦于贫贱而吾乃以贱贫得自肆于山水间而徳广固非久贫且贱者也今季秋徳广为有力者趋将脱鳞介生羽翰去我而弗顾也噫向也举吴之人不得为吾两人之防今也非惟吾不能强徳广而留之得广虽欲为我留不能也然则出处离合非惟吾两人不得自知虽明之君子亦不能必也徳广行矣余将入山益深入林益宻他日徳广以其抱负有所遇而归或者不忘而欲求余于藜藿之下则以是为之旌矣因书以贶之
　　送丁经歴序
　　吴在禹贡扬州之域其薮则具区土地涂泥而田则下下也吴之土不如雍州之黄壤其田不及豫州之中上而其赋视梁州乃在下之上者徒以人工修之而其水浅土薄固自与中州大不侔也庸讵知古今殊时风气异宜涂泥之土贡倍于黄壤下下之田赋浮于上上而人之工果足以胜地力哉夫息人工以养人善为国者也穷地力以害人贼夫国者也吴之不恤其工以奉上也久矣而其害有若长荡华荡之属积水为陂风涛飘撃鼋鼍蛟螭率丑类居之卵育子孙以踞其窟使神农执耒后稷秉耜亦未如之何而有司什一之征嵗有常供驱民于不测之渊为之上者袖手弗顾而经歴丁君独闵然思有以拯之推是心也其殆之所谓遗爱乎初君之至吴也民有歌者曰吴之土兮淖而卑吴之田兮沦为湖陂我田于湖兮官剥我肌昔神禹兮手胼足胝将以厚我之生兮今反病之我欲上诉兮天不可跻我将沦死兮不忍子与妻吁嗟侬兮何以生为君闻之曰有是哉吾闻苛政猛于虎此非虎之尤者乎夫使田野无愁叹之声二千石之职也今吾来佐长吏布恩泽而民困若是将何以上报天子乃独疏其上请已而上诏郡国除民所疾苦吴氓赖君之言乃得以休息又歌曰原则有黍水则有鱼昔云不足今乃有余隰则有秔水则有鲂人言之臧我以为庆又胡可忘于是皆以君为长者而吴犹有泰伯仲雍之遗民焉于君之代而去也书以识吴人之意至正十一年九月甲子
　　送刘志伊序
　　山川之秀钟于物者为珠玉钟于人者为文章然求玉者必于昆仑流沙万里之外求珠者必于南海蛟龙不测之渊不如是则无以获其精而致其多而文章在天地间尤难精而不易得者也三代而降文章与时髙下而秦汉魏晋唐宋之文见于文选文粹文鉴者后人即其成书上下千数百年以观其制作之盛而不知当时采摭之精有不易以嵗月计也然则搜罗纂述以为一代人文之乗而欲与前代之成书并存不废而不溯于文章之昆仑作者之南海求之而能尽大观而无憾也不可得矣国家以三光五岳混一之气涵煦六合而百年文物之盛着于文类者亦可以槩见然夜光之璧照乗之珠纵不横委于道亦岂无待价而未售者此宜春刘君志伊所以北走燕蓟南浮江淮上而庙廊之著作下而山林之论述兼储并录日裒月辑如猗顿之于货不埒富于王公不已也噫志伊之用心亦勤矣哉然尚勿为郑人买椟而弃珠亦勿为魏人之以玉为石而置之则所得诚精且多矣于其归也书以贶之
　　横山纪行诗序
　　吴郡沈仲説甫由长洲先茔鼓柁而西出胥闗过石湖省母夫人墓于横山之阳跋涉道途辄顾瞻哀慕而其低徊寤叹之形诸言者皆成韵语时余辱与同载间亦有所赋其甥吕彦真悉手录之得如干首夫吟咏情性莫过于诗然三百篇皆本性情而尤感人者无如蓼莪葢父母之恩昊天罔极人子蒸蒸色养尚不足以报其万一而况乎不得终养者其心为何如此君子所以三复流涕而不忍读之也今仲説天性醇孝笃学好问而又遭时太平克承世泽其视蓼莪之时不侔矣然而既怙且恃以鞠拊畜育者仲説皆蚤失之而其顾焉复焉者独赖祖母之存今亦已矣虽复生事死无或遗憾而仲説岂忍一日忘其徳哉是以顾冡舎于长洲践雨露于横山仰天宇之澄鲜抚原隰之夷旷而风木寒泉之感见于衔恤茹哀者虽欲不为诗不容己也鸣呼诗之体用在于成孝敬厚人伦彼百锻为字千链成句佳则佳矣于情性何有哉昔者孙兴公赋诗以伸罔极之痛识者谓有蓼莪之遗思焉而欧阳叔弼居忧复有讥其作诗者余虽非识者仲説固兴公之徒欤世有君子如苏长公则仲説贤于叔弼矣余因彦真不录爰用崔正言纪行诗体彚编之又嘉仲説本乎性情也乐为之序
　　送粹上人诗序
　　粹上人由天台越海泝江歴防浙水西诸名山而雅喜与贤士大夫防声称籍甚余窃见其风神秀朗如寒潭秋月进退止作修整闲暇固己私心异之矣久之将还山读书宻迩亲居庶几朝夕以报顾复之恩其志不能夺之也士大夫闻其行佥为诗歌以美之以余辱与上人友俾为之序古之知言君子谓浮图氏之书过于庄墨申韩而与易论语合余时窃观之及观大报恩诸篇则其教人率先孝敬乃知世之论佛类以其诞幻汗漫而其徒好畧文字以为髙去孝敬以为达者皆非也今上人学禅而不畧文字为释而知孝敬又将归而益求其所以与周易鲁论合者以充其大报恩之教典葢五常之道不二之法未始不本于人心茍究其归则同其中而异其外可也上人勉乎哉爰体赠诗者之意书之首简以授之











　　夷白斋稿巻十三
　　钦定四库全书
　　夷白斋稿巻十四
　　元　陈基　撰
　　序
　　送郑同夫归豫章分题诗序
　　余幸与郑文学同夫遇于吴之隠君子顾仲瑛氏所以仲瑛素多賔客而同夫与余乍防未暇问姓字邑里行李所从来辄举杯献酬杂遝亦不计年齿貌苍者坐上座酣适鼓舞各以所长为夀于是吴兴郯九成沈自诚龙门琦上人赤城金敬徳钱塘俞在明皆以能诗为仲瑛文字交而九成素善画捉笔作山水图辄竒诡幽旷坐客啧啧称叹同夫首为赋诗仲瑛率众賔和之而敬徳起行酒放歌作庐山髙亹亹有梁楚间人气调同夫因懽甚顾余曰吾自北方来行数千里亲旧疏数固自不同然饮聚之乐未有如今日之快者吾行且归矣诸君能无言乎余然后乃知同夫为豫章人尝登清江范公蜀郡虞公酆城掲公之门而余故人危君太朴掲君伯坊杨君季子邹君鲁望张君宣仲皆其友也嗟乎余恨不及识范虞二公而幸获接掲公之下风而聼其余论见其文章九原不可复作而其郷之士如同夫者其文学才艺一何似公之甚也同夫归矣太朴诸君子皆以其父兄师友之学相继登台阁顾余无似与仲瑛賔客笑傲三江五湖之上以吴中山水分题得诗若干首为同夫赠属余序之因以谢不敏于诸君云
　　赵泰州平反寃狱诗序
　　至正十年【缺】月泰州尹真定赵公子威平反王防寃狱事闻中吴士大夫皆曰伟哉赵使君真长者因相率着为声诗以嘉美之揔若干首防故江浙行中书防知政事浮光王公之子也以才选为淮东帅阃奏差防政公当世名臣防以佳子弟给事阃中雅为长官所信重然性直不能容人之过人有善亦未始不以身下之防阃帅饮酒髙防膳夫有具茗饮弗谨者防以职督责之杖之二十膳夫归越五日死于疫扬州录事判官与防有隙欲因此中伤之遂嗾膳夫妻诉防踢伤其夫右脇致死防逮系五毒备加不胜楚乃诬服淮阃居南北之冲而防又名家子以故人莫不知其寃者具狱上大府莫敢决更以属赵公鞫之始悉膳夫所以死状而谋中伤防及诬证者皆反坐伏辜于是防之寃始得白初防之系狱也士大夫皆曰防政公平生所至用法称平允其子不宜寃坐使世无守法者则已如有之防其不死于狱乎及其平反也则又皆曰防不死矣世复有守法者矣于是相贺曰赵使君一治泰州而法为之平使天下执法吏皆如赵使君人岂有寃死者乎赵使君真长者昔汉张释之为廷尉其言曰法者天子所与天下共者也故在汉独释之守法不阿意天下至今称之今公召归禁林人且望公显用如张廷尉廷尉天下之平也公其尚自爱乎吾闻召伯之教明于南国既去而人思之其诗曰蔽芾甘棠勿翦勿伐召伯所茇今既望公为张廷尉又爱公如召伯何哉葢多公守法不止于活一无罪防而吾爱公则因防而重有所感也然则咏歌之发乎情者其可已乎是不可以无序于是乎书
　　送金西白上人防方序
　　吴门金西白上人幼为天台氏之学既研精秘义又防绎邹鲁百家之书间弄翰为文章从容识轨辙及沉吟六艺潄涤万彚于烟云水月间复锵应金石妙谐风防今年秋将鼔棹松陵飞锡天竺越涛江访灵胥过四明因度石梁探雁宕迤至金华防大比邱究其所谓出世间法顾母氏年迈无他兄弟修养霜露载涂欲行复止母氏察知其衷则为之言曰吾闻亲者遗体之所自出也佛者慧命之所由生也奉遗体以续慧命愿惟轻重所在汝勿以吾故逡巡不前为也上人于是问津于江上文人敛裳于迈若矢斯激搢绅之贤章甫之英自郑有道而下竞为诗文饯贶之天台陈基复进而执上人之手语之曰浮图氏其道有三曰律曰教曰禅然皆以慈悲为宗孝敬为本上人先探上乗后入禅观宜其曲意顾养雅好懿徳在其法中可谓学知次苐由相归空者矣世之号居名教者往往于佛氏之言怪骇舛逆及退而省之则所行有愧于上者多矣故余于上人之去就不能无所感也虽然昔有瞿昙氏躬执蒲为屦鬻以养母其徒至今称之嵗云莫矣白云斯邈上人尚无忘织屦师翩翩其来归哉至正十年八月甲辰序
　　浮青阁诗序
　　越以山水名天下云门又尽収越山水之胜而浮青之阁在焉葢自晋唐歴宋以来桑门上首之居云门者皆统合儒释妙摄空有乐与贤士大夫防故其崇台广厦金碧相辉縁崖架壑挟云月而挹风雨如千峯阁者在在而峙可以想见一时登眺吟啸之适遗音逸韵犹隠隠林谷中夫阁之作于斯时虽有不同自吴兴赵公取明教大师嵩公之语题其扁蜀郡虞公为文以记之赋诗以倡之继而作者皆一时知名之士于是所谓浮青者遂与前代之名踪伟迹竞爽千载可谓盛矣且秦望拔出羣峯四伏髙卑俯仰之不一穷竒极秀于千岩万壑之表每雨止风收天澄日暖而浮青之胜丹青善巧所不能摹肖者惟诗人描冩之葢诗者所以形容物态陶冶性情然非天机悟入神观敻絶搜抉奥秘与造化争巧者亦何能以余尝从吾乡石庭上人获见名公诸作烂然如云锦张铿然如金石奏杂然如众籁鸣虽未获登斯阁固已飘飘然若蹑飞霞凌颢气而防于华藏毘卢之境顾惟王谢之流风既逺支许之声尘莫追虽欲从赵虞二公防了不可得徒淑其清标雅韵于诸名胜遗翰间重为感慨而已上人俾余序固辞不克乃为书其叹慕之意贻之上人统合儒释妙摄空有者也其以余言为何如至正十年八月丁未日
　　送煜上人序
　　古之为浮屠氏者以戒为墉以慧为户以法界为宇以性海为郷以度门道品为族属菩萨善知识为戚婣求其法者不涉内外不泥中间不以语言不立文字心空诸漏境同梦幻无得无证一切无着斯为解脱窃观自摩诃迦叶以佛所付心法相传一线而达摩以天竺名王子独得其宗当梁武深心佛氏人莫不以其造寺书经度僧为奉佛之至时达摩甫至东土毅然以其诸所有为特人天小果实无功徳得其传者有五曰可曰璨曰信曰忍曰能而能不生名族不居华夏崛起井臼之间而得信衣于五祖忍大师及其説法曹溪大阐宗防为天人师唐武后仄席向风勑书徴召力辞不赴其视荣名为何如耶夫以达摩敝蹝王宫印契佛心能以匹夫顿超佛位一则靣讥梁武而空学显一则身辞武后而宗风振卒使百世之下学佛者必以曹溪为津梁呜呼盛哉后世为浮屠氏者以权势为墉以苞苴为户以金碧为宇以富贵为郷尚语言者以诃骂佛祖为髙攻文字者以啸弄云月为韵甚至役役焉奔走于利害得丧之涂而不知止使度门道品菩萨大士如果有知将怒而斥之之不暇尚有俯而以族属戚婣接之耶吾郷煜上人幼嵗出家学于湖之道场山志甚鋭及主藏钥于杭之净慈为其徒所推且善读唐人诗时有所作灿然可观今年秋飞锡吴门与之语亹亹终日余既嘉其逺去郷邑无父兄师友而克自树立如此又惧其久而或流于今之所谓浮屠氏者故推原其祖以凟告之葢以吾同郷而私嘱于上人也然世岂无大比邱如曹溪者试以吾言质之其以为然乎否耶
　　陆仲渊字説序
　　中吴多旧族其子孙克世积善之泽如甫里陆氏者代不乏人余所与防者曰仲渊其少也幸及见吴兴赵魏公公为大书仲渊二字贻之间以示余且属为序葢仲渊名源源者水之本而渊者水之深也天下之水其源皆出于西北其流皆趋于东南然西北之水莫大于江河而东南之水莫深于海方其发源于昆仑经始出于岷山也尚可以徒涉及其冲砥柱下龙门絶巴梁转巫峡率百川以委输于海然后浟湙汗漫冲瀜滉瀁潮汐与时消息暑不加盈寒不加缩天吴罔象介鲸水兕之属朋从丑附竒诡变怪莫可端倪其有本者若是乎人之于积善也亦然孝弟以导之忠信以浚之恭俭以将之醇谨以持之积之也久发之也渐纡廽衍迤更数十百年而子孙犹袭衣冠躬礼让浸渍于忠厚之波涵泳于深淳之涯质文彬彬有长者风吁善之足以凭藉也如是夫仲渊之字若是其殆知本也窃闻仲渊上世皆享髙夀而仲渊年垂六十齿髪不少衰其所谓孝弟忠信恭俭淳谨葢出于天性引之弗替殆将如河之冲砥柱江之转巫峡其势必委输于海而后己焉传曰先王祭川先河而后海有源也有委也此之谓知本焉其后者使益勉焉则甫里之泽宁有父乎庸不辞而为之序
　　徐公逺字説序
　　吴郡徐君孟达命其子缅从余防缅初名勉以与萧梁时宰相东海徐勉同名乃易为勔而宋幸臣朱勔虽非同姓而同郡又易以缅葢其字公逺而缅之为言逺也于是佥以为宜请余序其説吾闻司马长卿慕蔺相如之为人更名相如后世无或非之者葢吴姓而贤于礼无所嫌也徐修仁显梁氏而励志慎行事君不阿意茍合身都宰辅为时宗臣而以清白遗子孙其视朱勔起贱微徒以妖卉怪石媚人主怙恩毁法以固宠者万万不侔矣是故易勉为勔者尊同姓也易勔为缅者斥邪人也昔之同姓也尚知尊而避其名则其于自修可知矣尊同姓义也斥邪人智也惟义也而后公无私惟智也而后明而逺彼知能使后世不敢名其名与夫不屑其名以为名者义与不义智与不智而已矣缅乎其尚懋之
　　赠葛孟颙序
　　会稽王仲麟氏读法家书为吴属曹史尝有疾求医于吴郡葛君孟颙为诊脉曰是谓内伤得之出入奔趋饮食哀乐以药治之而愈仲麟多其能乃徴余文赠之诗云无言不雠无徳不报乃为之言曰吾闻葛君虽以医名而其上世本儒者人无贵贱贤愚皆敬而称之曰可久者孟颙之父也可久甫诗书百家之言为文章竒伟博辨而卒归之于六艺其为医视古人无愧也孟颙以家庭习闻之素出而起人之疾又复有父风何葛氏之多贤也哉昔者秦和论疾推本五色五味五声必原于天其説与周礼合郑子产博雅君子也而论节宣之道又黙与和契吁医岂易言哉故必通诗书六艺百家之言如可久者而后庶几也然汉临淄人阳度不以禁方传其子孙而悉与太仓长淳于意今葛氏儒者而父子相为授受而孟颙起人之疾葢不止于仲麟也就吾所知而言则葛氏之贤岂不信哉余愧非博物君子愿闻秦和之説与周礼合者而孟颙岂余靳哉姑因仲麟之请而序之

　　夷白斋稿巻十四
　　钦定四库全书
　　夷白斋稿巻十五
　　元　陈基　撰
　　序
　　赠宋太医序
　　先王设医师以起邦之有疾者其职周官其书神农子仪其人扁鹊仓公也吾闻扁鹊之治疾如良农之治稼无他亦去夫为苗之害者而已故医之有药石鍼砭毒熨也犹农之有耒耜钱鏄耰耡也而其为人祛疾也犹农之禾去稂莠也稂莠之不去虽有甘雨不足以为泽疠疫之不祛虽有粱肉不得以为味甚矣哉医有类于农也虽然人情之所慎者药石所惧者鍼砭所不喜者毒熨非甚不获已孰肯以三者加于父母所不忍之身如宋君之于吾兄幼子之疡也哉葢父母之望子犹农夫之望嵗也父母不以粱肉而废药石良农不以甘雨而废耘耡今使吾家儿秀如苗颖如谷而坚且硕焉宋君之惠亦沃矣诗云无言不酬无徳不报若宋君者其可以已于言乎不可已于言而言者诗人之意也宋君字伯亨吾兄则敬徳甫也
　　送王季境诗后序
　　昔江浙行中书省防知政事浮光王公绍隆闽国公世家羣公子咸温文韫借而季境特以精白果毅俶傥有器识流声于世今年春将北上京师吴中大夫士非先公賔客之选则昆弟交从之彦佥为诗为文以贶之临海陈基复飏言而为之序曰先防政以公辅魁宿之材遭国家承平之运握符秉钺持节扬麾致位政府出入中外余五十年凛凛有古人风季境束髪侍公左右雅不喜弄丝竹袭纨绮为奢侈事朝夕之所薰蒸耳目之所渐渍皆勤王拊民与社稷同休戚之道夫千里之驹超乗之足生于范鞅之廐长于造父之手既发轫阃外复振防周行而伯乐之徒又持千金竚九衢以俟其售为国马也无疑矣虽然所贵世家公子者以克篹乃旧服始先防政之于闽国公防政公之流风善政没世不忘太常宜有谥国史宜有传神道宜有碑季境瑰玮克肖人方庆公有子则其所以为公不朽计者政在斯行也基不佞敢以此望于季境亦庶几赠言之微意云尔
　　马千户遗爱诗序
　　松陵子和仲来致崇徳父兄之言曰前镇守邳州万户府左翼千户马侯有徳于吾州其去也树丰碑记遗爱而嘉美之不足又形于咏歌夫公好恶诗人之意也愿为序之余虽未识荆马侯而崇徳舆言为可信意若曰马侯在镇兵不敢取民间草一束粟一升戍卒不敢椎耕牛聚饮博纵私盐往来他营军无故不敢輙入境旗鼓壁垒整饬常时而为民病者息使商者安于市耕者安于野皆侯之赐也侯亦务尽其职而已非欲使吾不忘而吾不能不侯思此诗之所以作也嗟夫马侯职不过千夫长食不过五品禄一镇崇徳而徳在人如此荀卿有言善拊民者乃善用兵者也使执干戈以卫社稷皆如侯民有不附者乎侯勋阀爵里与夫居官从事具于碑者兹不着着其作诗之意因和仲以授崇徳人为我谢曰大丈夫僇力取封侯多在军旅间吾闻志于功名者富贵不足以动其心侯有文武才愿自爱
　　乾坤草亭诗序
　　余稔闻西昌郑氏贤久矣今年春鼎夫由天台弃官与其犹子士亨过吴始相识鼎夫宦防四方声称籍甚缙绅大夫为文为诗以述其乾坤草亭之胜铿乎金石之奏灿然黼黻之陈也且属不佞俾为之序余窃怪古今屋宇之侈宜莫如金张卫霍而有志之士恒独慕夫南阳之草庐瀼西之草堂而乾坤草亭云者葢草堂诗语也昔诸葛孔明躬耕隆中自许不过管仲乐毅杜子羙独慨然以伊吕伯方之及其自比又直以为稷契葢二人之用舎不同出处亦异然百世之下诵其诗读其书而其忠君爱国之心恻怛谆恳之意虽与日月争光可也然则南阳之庐瀼西之堂风声气韵旷世相望非以其人乎鼎夫瓌玮旷达尚志千古开口论当世利害烂焉如龙泉太阿莫敢撄其锋退而察之未始不中肯綮也今引身高蹈将归草堂葢于子美所以方孔明与其所以自谓而充其忠君爱国之心焉异日出处或者不诡昔人则斯亭之在乾坤庸知不与南阳瀼西者相望乎因推本其归草亭之意序之若夫缔搆之俭朴卉竹之敷秀见于诗及记者兹不赘
　　江月楼诗序
　　金山天下竒观也浮图寳坊突起大江之中而江月楼在焉楼为龙江浩上人安禅之境而其扁则故江浙行中书防知政事浮光王公之所书且赋诗者也至正初元寺灾而楼不能以独存上人归自吴门始重搆之规制之伟视昔有加而江左之峯峦淮南之烟树与夫海霞岛雾风帆浪舶变幻出没于飞檐曲槛之外者葢无时而不可爱至于江空月白以天为际一波不兴万动俱息而所谓天下之竒观不越几席而尽收之则斯楼也金山之最胜者乎往嵗集贤学士张掖刘公崇文少监鄱阳周公代祀南岳还过殊方而余幸与郡史李金华张君率性从二公至其处览山川之雄饮中泠之泉上下古今竟日而去未几上人命善画者绘楼为图凡嗣王公而赋诗者咸以次录之且以书抵吴门俾余序之夫上人居光明之藏防浩刼之始湛乎太清种智同圎一碧万顷与性同空又岂世谛语言所可拟议哉然诗家者流词源足以灌七泽笔力足以驱三江发挥造化之微陵属鬼神之奥而景外之景象外之象牢笼潄涤靡有遗思然则世谛语言虽不足为上人道而意表之旨天机秘非上人亦何足以知之顾余防乎方之内于斯楼也未能尽大观又何能以语江月乎然俯仰三数年张掖公以甘肃行中书左丞出奠西土鄱阳方入践台阁张君近擢赴海虞而上人亦往主名刹于浙右东望闽山之邈抚流光以徘徊而以今思昔寜无介然于胸中乎是则不容己于言也于是乎书
　　送强彦栗北上诗序
　　至正十三年春主上用宰相之请命省臣兼大农太府出帛帑开垦西山保定河间顺之田遣使谕江南有能募民入耕者以多寡授官有差吴人彦栗强君以故衣冠家耕读练川年方壮有识量间嵗家燬于盗刻苦奉父母自树立闻使者至则欣然曰此盛举也吾欲防京师久矣今此其时乎乃白父母募良农具名上使者即日取尝熟州判官告身以归遂戒行李率农人偕使者北上祖道郡胥闗外吴之大夫士与彦栗交者咸为歌诗饯之夫士人之出处用舎顾时何如耳方今圣天子绍隆丕基贤宰相摠文武大政前年治河决去年平徐冦四方万国日就底寜今又除草莱辟田野抑末崇本敺防食之民转而归之农使各自食其力变防卤为稻粱收干戈为耒耜兴富安久长之利建万世不拔之业呜呼盛哉此有志之士僇力就功名之日也彦栗行矣天子不吝爵以劝士宰相不靳财以劝农劳心者身荣劳力者家给将见漳水之利不専于邺泾水之功不私于雍仓廪实礼义兴而颂声作矣事功告成明年彦栗自北方归拜父母吴大夫士举酒庆尚能为彦栗赋之也
　　送宋县令诗序
　　至正改元余客京师清江宋君子与赴贑州从事中朝能言之士上自公卿大夫下至布衣韦带咸为文饯之子与瓌竒博达诵诗书六义百家之言攻词章有气识由成均上舎生入艺文监为令史声称籍甚其出为郡从事也再迁而为常山县令行次吴门吴之能言者复争为歌诗贶之以余辱有一日之雅俾为之序夫十数年间两送子与赴官皆得操觚弄翰为文词以厠羣赠言之未余岂能言者哉特以常山之得贤令长甚于贑州之得贤从事虽欲已于言不容己也葢子与为从事时桴鼓不鸣田野无恙官清政暇得以诗酒从郡太守优防山水之间非若常山之民饥者待哺寒者待衣疾苦颠危噢咻呻吟者之待拊摩煦育于子与也嗟乎县令与从事不侔今日与往时亦异然不遇盘根错节无以别利器士子起诸生为县令亦可以行其志矣子与瓌竒博达而以恺悌行之将见为县令如从事视今日如往昔而常山之黎庶犹赤子之得慈父母矣政成民和吾意朝廷不以子与私常山而能言之士将不止为文词送子与为牧宰而已余虽不敏尚能执笔厠羣公以俟至正十三年三月庚寅书







　　夷白斋稿巻十五
　　钦定四库全书
　　夷白斋稿巻十六
　　元　陈基　撰
　　序
　　送张郎中诗序
　　户部郎中大名张君师允以铨选使江西也道过吴吴大夫士之从户部君防者冠盖相望户部君皆折节礼下之及其将西行也大夫士之能言者各赋诗合古今体凡如干首俾予为序以送户部君礼也昔户部君以进士取科甲盖尝擐忠信之甲胄执礼义之戈矛用其全锋以与天下士决胜负矣其裒然而举首也虽有勇如贲育急与之角力不敢敌其入翰林为史官由太常拜御史秉笔定褒贬执法论是非凛凛乎良史诤臣之风虽刼以众沮之以兵弗动也及迁尚书为户部郎不逺数千里使江西右持衡左操权以铨量行省之人物其轩轾予夺皆悬户部君之手是行也意其必乗坚车拥髙盖聨驷结靷负弩矢前驱以夸耀四方乃今屏徒从撤仪卫谦防卑譲自视若诸生日以礼接大夫士殷勤之懽惴惴焉惟恐失其心是念夫力能以布衣掇巍科魁天下士秉笔为史官执法为诤臣而不敢以尚书郎天子使者而失大夫士之心岂大夫士之力勇于贲育其势加于兵众哉盖大夫士礼之所在也噫礼之可以为国也素矣户部君不失大夫士心举而措之则操轩轾以予夺天下之人物盖恢恢乎其有余矣然士不以予夺为轩轾而以礼为去就者豫章徐孺子其人也户部君行矣铨选事竣舎车而徒步豫章溯孺子之遗风亦有下榻如陈仲举者乎诗云髙山仰止景行行止户部君能以礼接大夫士则陈仲举不得专美千古矣至正十三年三月甲午序
　　白羊山纪防诗序
　　勾吴沈髙士仲説澄靖寡欲诵诗书百家之言以孝义称于乡居祖夫人忧庐于墓侧既免防隠居畊钓以山水自娱毎衣鹿裘着葛巾过天平谒范魏公祠徘徊不忍去间行其傍林坞得地曰白羊山而爱之将结茅读书以求其志乃三月既望挈所知楚人朱安道舟行数百里至其处仰瞻天宇之髙俯瞰时物之畅追泰伯之遗风吊阖庐之故墟引笔赋诗搃凡若干首余得而讽咏之既嘉其防容闲逺有超世越俗之思又念不得从仲説防长松借豊草歌考磐之篇咏伐木之章以寄情烟云水石间然魏公之流泽未冺天平之白云可望也它日命车白羊之麓欵门处士之庐而某丘某水将因诗以揬其胜则是诗不可以无序故乐为之书
　　送赵知州序
　　吴郡属部由县而升州者呉江其一也虽地方百里大抵具区之滨重湖复陂浸淫泱漶引三江而归之海水之所不及者然后人得以艺其上故必谨隄防设机械率老稚疲筋力敝敝焉日与水争利幸天无淫雨岁之所入仅以输租税供徭役否则沟塍畎浍沦胥为洪涛人困力殚而有司十一之征上下交病矣其州治又居水陆之咽喉符节羽檄旁午绎络防守供亿百倍他邑故任师帅于此者视他州亦难其人必徳足以宣教化才足以寄民社明足以聼狱讼敏足以裕军谞而又济之以亷行之以恕如前知州燕山赵侯其庻几也初侯之下车也当国家责成守令之时侯首劝农桑均赋役饬学校简词讼以崇本抑末为务设施次第恪守章程及南北征兵调发无虚日侯鞠躬夙夜弗遑寝食而民不废耕桑官不缺餽饷使车驲传擐甲胄援桴鼓之属肩相摩而踵相接者不失劳来之礼噫侯可谓克称责成之意矣三年政成解印绶戒车马还京圣君贤相方综核名实励精为治若侯者考绩酬庸将进而与中朝公卿大夫接武周行以熈庻务皆分内事不敢为侯颂独论次侯在官尽贤师帅之职既以饯侯之行复以慰州人之思礼也
　　送徐仲刚诗序
　　无锡两君子其一曰徐君元度仕为王官居京师有声其一曰倪君元镇隠居求志著书自善余皆辱交而仲刚徐君之子倪君之婿也徐君俶傥好义博雅有识度与名公巨卿防意气许可有国士风倪君读古人书忘饥渴为文章有魏晋间人气韵其髙不仕之莭汉东都士大夫不是过也两人者所趋不同要其归激昻砥砺不与流俗同汨没然两家用是日益贫徐君防禄自养倪君嗜书自娱其子弟各习知其父意仲刚独瓌竒敏给好礼而文居则从妇翁学为诗出则从父防于宦夫生长为名父之子出处问学不离二父之间仲刚之得于天者深而失于人者鲜如是哉虽富贵利逹不足为仲刚道然奉以周旋弗敢失坠此季文子所以为鲁之贤大夫也仲刚勉乎哉凡与两君子契厚者咸赋诗以美仲刚而属余为之序
　　送剡九成诗序
　　至正十三年夏五月海漕发吴门漕府史吴兴剡君九成实賛幕府吴士大夫佥赋诗以饯其行且曰去年春海冦犯昆山袭餫饟慿陵作气势以抗逆官军淮右狂孽浸延江浙羽书征发驿骚道路无虚日人心汹汹乆矣頼天子神圣贤相忠良命廉能果毅之臣搃漕事分遣将帅出师四讨蚊蚋蝼螘蠢动无知以次殱荡海冦闻风率丑迯匿苍皇防缩愿宥罪自新用是人心之忧更释然以喜九成博古通今器局逺论议慷慨为诗章居然作者乃今职文书賛海漕进无金革矢石之虞退无父兄妻子之虑左川后右海若风恬浪平一日千里而亿万之粟上以祀天地宗庙百神下以禄三公九卿百执事内以给宿卫外以足军旅者不日逹京师春餫甫至夏饟踵来此国家万世无疆之休臣子僇力报効之日也上尊之贶宫锦之荣视昔有加而九成仰则瞻都国之雄俯则览山河之壮感圣泽之汪濊侈文物之隆盛所谓诗章九成之所长者将与中朝能言之士嗟叹不足而咏歌之以极陈所遭之美异日南还解行李出所有吾党好事者将争先覩之为快九成无以谦让未遑为辞也
　　送徐叔良序
　　豫章徐君叔良从其乡先生杨显民氏学在京师也客翰林待制武威余公所而雅与新安程君以文善予虽不识显民幸因程君而识武威公武威公视显民虽出处不侔要与程君皆强志笃学为文章不诡仁义叔良防三君子间骎骎言行读书作古今体诗不蹈时俗轨辙及武威公出佥浙东宪事未几去官居淮西余亦亲老还江南叔良与程君留京师京师之士非程君行辈则与叔良年相若率彬彬向用程君仕宦二十年业逾精身逾劳而志不少衰需次翰林为属官老且至矣叔良学显民氏学为武威公客又从程君居辇下借势王公大人希进取宜无难者独辛苦憔悴由京师数千里过吴门将归豫章不果又复如京师噫是固学古之道者也吾闻古之道不足取于今然乎否耶虽然湥山之木巨细林立匠石操斧斤过之必取其坚实美泽中庙廊都邑之用者而木之坚实美泽恒出于风霜摧枯拉朽之余盖损者益之本败者成之基此造物者之所以玉成万物也士之困穷忧患顿踣无聊所以动其心忍其性庸讵知非造物之意乎方今圣君在御贤相在朝左防墨右防矩以待天下之人材梁栋榱桷各随其器而任用之岩穴之材如显民者将不得弃于斧斤之外则摧而逾坚枯而弥实拉朽而益美且泽者为何如也然则造物之所以司绳墨职防矩者之计久矣兹因叔良行以此谢程君并以为叔良赠云
　　赠卢仲章诗序
　　天台卢仲章以能刻金石为印章知名士大夫间士大夫之乐道仲章者咸贶之以诗仲章亦何能致多若是哉夫工商梓匠邦国之用器械之备养生送终之不可以或缺者也必服牛马越川谷逹陵陆穷深极逺于中国而后可以通有无利器用而乃宫室具焉然而商不齿于士大夫工不得列衣冠之末何哉所业不同而所趋者异也今仲章之艺以为工乎则大夫士之所齿以为商乎则衣冠之所乐道而与进之不服牛不驾马无陵陆之劳无川谷之险而亦以其艺交于中国其为用虽若无取于养生送终然大夫士似亦不可少焉噫仲章之艺亦善矣古者诸侯谓之章大夫谓之印今者夫人而用之矣仲章以其艺防于公卿大人之门而切切然从大夫以求其言何为也哉兹者有请于予也因书以归之






　　夷白斋稿巻十六
　　钦定四库全书
　　夷白斋稿巻十七
　　元　陈基　撰
　　序
　　顾生文字説序
　　吴下缚笔生曰顾辅字友文其紥笔视近世吴兴诸名家不多让间请予説其字而序之其名若字盖本乎鲁曽子所谓以文防友以友辅仁之言也曽子之言尚矣余且就生之业而为之説可乎昔之善言书者盖以刀弰喻笔焉故扬子云曰刀不利笔不铦而独加诸砥信乎刀不利虽有桓公之慈文王之琢太公之阙阖闾之干将莫耶不克以剸秋蓬剪腐卉尚奚取其断犀象屠蛟龙而锋不剉乎笔不铦则虽文犀之植象齿之管秋兎之毫丰狐之腋縁饰亦云侈矣以之为书则偃仰乖方向背失体纵横牵掣举不适人意而书之道几息矣然则砥削者固辅刀笔之美器也士之为士也亦然不博之以文则学不能殖不辅之以友则徳无从立故诗曰朋友攸摄摄以威仪孔子曰朋友切切偲偲扬子曰朋以磨之友也者其为士之砥削乎甚矣哉生之业克称乎其字也是故非学不足以为士非友不足以立徳非言不足以埀世非笔所传则不博而笔也者又士之所以羽之翼之左之右之以圗不朽者也噫生也不徒名其名将思所以行其行不徒字其字将思所以事其事不徒艺其艺将思所以试其试吾闻之有为者亦若是生之业既切于士之用生之字复切于士之学余且以是为生勉世之乐与为善者得无以为过乎昔庖丁好道而进乎技今生之业非直解牛者比也又庸知其非好道者然则予勉之也非过也
　　李佥事政绩序
　　至正十二年春朝鲜李公仲善以浙西道廉访佥事分宪吴下督行省兵御海冦未几淮右妖孽窃发屠郡邑杀守宰攻防湖襄蔓江东西羽书旁午告急无虚日人心汹汹吴为江表大郡界居水陆之冲东滨巨海南控瓯粤西连荆楚无髙陵大谷以为之阻东南所赋水土百物吴为特盛仓廪府库之所储埘嵗输京师以供天地神明之祀军国之需与夫民社之所恃以为重者当务之急宜莫如城而吴城故闳壮周围四十里旧址頽圮谋缮完之役最巨承平日久民习宴安不可与更始议下众口交怨公乃集父老而谕之曰国家以熈洽之仁汪濊之泽休养生息尔父兄子弟久矣一旦冠起仓卒淮楚间环地数千里生民涂炭其故何哉城郭废而兵革不饬也今吾奉天子命轸民生疾苦目恻无城之害而不与尔父兄圗之如事势叵测噬脐之悔将谁任之吾闻备御不虞政之善训也故曰有备无患今吾用尔力新尔城深尔池整饬守具岂惟仓廪府库是頼尔世世子孙将永利之乃计城丈尺视民产多寡募工分筑有差民翕翕然趋事设桢干审矩度万杵齐奋殷若雷动公不惮暑暍亲出入版筑间劳抚士卒以恵济威以勤率惰巨万之费非常之功三月而竣公既统有司筮吉告神又具牛酒犒士卒报成事礼也方是时冦入杭继入湖常烧民庐舎刦库狱纵四掠熢燧炽甚退犹亡匿山谷间侯曰民不复业邑谁与守即驰至县招集抚慰而赦其脇从者奉诏防也市井无頼勒取民财弗得则诬以贼执送之官侯察知其奸悉放之民用无寃死者寻督兵讨捕获首贼张嗣七等余党复散入徽饶出没不常其壤地与衢犬牙相错开化为衢之咽喉浙东有衢犹门之有户也侯以开化失守则衢存亡未可保乃益募兵分守要害地已而贼复至侯率兵拒战破之七月侯还至郡分省以冦未平复檄侯追捕八月败贼于茗坑杀贼百余首生擒十有二人分省多侯功赏劳有加九月贼势复盛鼓行过富楼侯督军民夹击斩首四百余获方普徳一百十九名贼势乃衰衢得以安邑父兄既刻石纪侯之绩复相谓曰侯始通守吴邦属四方多故首兴学校以教吾子弟嵗旱则祷雨祈谷以活我老稚冦至则躬擐甲胄冐矢石出万死不顾一生以捍卫我井邑侯治郡为贤牧守讨贼为良将帅进不贪功退不狥私不虐无辜不专威福折冲果毅而济之以廉和侯之徳非石不传盖诗所以美盛徳歌休功而钲鼓之声接吴壤浙右骚动呉独以公故无恐公廉明敏断行事适机宜申严约束日夜循行井里防血矢众务僇力以身殉国用命者赏无状者诛忼慨激烈士气丕振吴民老稚相庆有歌曰公城我城公厉我兵公用法平又歌曰公保我妻孥公卫我室家公我父母报公何有君子曰李公其古之遗爱乎何舆人颂之如子产也天子闻之赐公爵优二等盖将因是而大公之赐始于吴逹之天下而舆人之颂史且不胜书矣噫李公其真古之遗爱乎乃论次公政绩为之序以慰吴人感戴之意以布之四方以侈公之徳惠乐为天下道也至正十三年春三月书
　　崔衢州政绩诗序
　　淮右妖冦为难祸延江东西守吏号能执干戈卫社稷者衢有崔侯焉初贼防徽饶乗胜入衢之开化踞县治烧民居纵肆刦掠冦常山及江山时侯以同知升搃管设方畧利器械备御惟谨至正十二年闰三月也未几贼遁独开化失守二十余日居民惊散者复完聚也噫嘻衢之民其善知侯矣国家承平日久民不知兵一旦变起不测所在肝脑涂地井邑丘墟祸亦惨矣诚使抚字得人政平讼理则民入有父母出有司命而金汤之固不在坚城深池而天下乂安矣今衢有贤侯诚宜玺书褒奬増秩赐金以风邦邑乃嗟叹不已而咏歌之其亦有待于观风之使乎且闻贼在开化时独不毁崔侯之碑衢城火独侯之第无恙则天之眷祐贤侯将使人感之如狄使君而反风防火之异又将爱之如刘太守也余不佞敢论列咏诗者之意为之序以慰衢父兄夫岂惟侯之故哉亦乐为天下道也至正十三年八月既望书
　　送陈惟允序
　　予友陈惟允世家阆州七世祖宋宣和间进士歴朝散大夫居南康遂为南康人其先君子天倪甫师事故内翰临川吴文正公诵诗书百家之言以隠徳终于吴家徒四壁独遗书数百巻母夫人日夜督惟允与兄惟寅诵习之二子遂复儒业起家从容文艺出入缙绅大夫间而惟允尤善鼓琴拟古人摹写山水木石为屏障瑰诡怪竒可爱今年春将去吴徃金陵因北上京师从四方名人魁士振缨儒林扬声艺苑以其所能自见母兄乐其志既诹吉束装以戒其行且以余同姓雅知其兄弟贤属以一言壮行色噫世之饱梁肉袭纨绮入则华堂大厦出则结驷聨车果何如人哉然不易世子孙或饥寒困踣或为屠贩为奴甚至为沟中之瘠者又孰使之然哉盖富贵无常不可恃也陈氏由阆州徙南康又自南康寓于吴门俛仰数世徒以朝散府君遗泽绵绵亘延至惟允兄弟孤落贫寠亦甚矣然犹知读父书躬孝友骎骎信让能文章为佳子弟先民有言损之而益败之而成苦之而乐此造物者之于人所谓砥镞而括其羽也今惟允以孝友为镞以文艺为羽以孤落为砥以贫寠为括其材精其器利其去而与英俊角技能殆养由基之于射发则无不破的者惟允行哉嗣先君子之业慰母夫人之志迓续朝散府君之遗绪常所徃来者咸赋诗以宣扬之矣余不佞敢申一言以为序至正十四年春二月甲午书
　　送李徳中序
　　国家岁漕东南之粟每春夏由吴门抵直沽以亿万计今年夏漕府史宣城李君徳中以次当行吴之君子与徳中善者咸送之娄江之上且赋诗以华之盖徳中以江左衣冠家少从其乡先生今兵部贡公伯仲防且宻精敏练逹克己清谨事贤漕长为良吏有多士之誉斯行也当见兵部公为我谢曰圣君贤相绍隆大业廓沧溟为饷道利舟楫为车马其视秦之飞刍挽粟汉之负担千里唐之陆运水行率数十钟而致一石者其得失不翅千万矣间者又大兴农政遣使江淮募民入耕大河之南辽水之东置庸田漕运司使地有余利民有余力功成事集将见中土之粟又百倍东南矣今岁可省夏运若干万分饟淮楚因时变通以賛漕事此千载一时有志之士于此执文书叅幕府矢先士大夫僇力如徳中者兵部公顾不喜欤况公以班马之伦居列卿之位且世为太史氏感明良之相逢覩庶政之毕举与中朝能言者并为文章颂吾君之徳美吾相之功铿鍧炳熠埀休无极呜呼盛哉斯人臣之幸际也徳中行矣漕事告竣防劳礼毕从兵部公优防咏叹当笔受以归贻东南人共歌之余不佞亦何幸获览焉




　　夷白斋稿巻十七
　　钦定四库全书
　　夷白斋稿巻十八
　　元　陈基　撰
　　序
　　送邹椽史还江南序
　　昔邹君道之先大父教授君以能诗知名故国子监丞莆田陈公常欲荐入词林未果而教授君卒于家余与教授君防时道方与其弟工文章为举子业未几余防北方道以贤能书荐于乡寻与计偕上春官与数千百人角胜负及天子临轩防士道遂以进士擢髙第得官归江南余在京师京师之人知余与教授君善莫不为余称道之贤而余故雅知教授君平生宜有令孙如道者切念教授君积徳使假之以年则其见道裒然举首于数百人之中为天子门生克有成立为乡党荣顾非邹氏祖孙非常之庆耶道之禄不逮大父矣然擢第为名进士居官为良有司辟行省为才椽史凡所以为扬名显亲计者未始一日不奉以周旋教授君虽故亦可以无憾矣今道为西省使者告籴于吴吴父母之邦也道不敢以使者自居以身出入民间与民互市所籴虽不赀而人曽不知扰徃徃相谓曰邹椽史不以官戾民夫岂以乡里故耶彼以榜牒廹民以刑宪厉民且旦夕遣役呌嚣挟逼至鸡犬不得宁者此其以他使者待矣人固宜尔耶抑和籴以备军饷其事重其势急有不得不尔耶今椽史君为隣省告籴父母之邦固自与他使者不侔然他使者亦以和平待民以时价不扰民而民虽朘削亦将乐与为市矣以和籴为名而使民不堪命亦岂使者之心哉椽史君读前史至唐元和年间和籴之害甚于赋税恨不奋身出其间与当时廷臣力诤之顾以告籴愕然而骇以病其乡里父兄子弟耶椽史君公平亷恕使得行其志于时则其张之翕之左之右之将无施不可乃告籴特小事耳其事竣还江西也吴之善于诗咸赋以美之余辱与道厚爰为之序云至正十四年夏五月甲申书
　　送本上人东归序
　　余乡本上人立中出家云间衣租食淡究心禅理夙夜精进甚力间与大夫士扬古今文艺肆笔为诗章奕奕有竒气徧访浙东西名山长老大浮圗莫不以礼引接之余闻上人之贤有日矣今年春上人来吴门相见握手道故问乡曲社里孰逺孰近孰亲孰踈乃知其与余世有婣童稚时徃来田间出入桑梓未必不相识及各走四方所学异师所习异业所趋异途一旦卒然见面各不相识非假文字之殷勤语言之悃欵则余与上人不几终身为胡越之人乎上人貌甚伟气甚温志甚开口论文字上下纵横反复空有弗畔于理与之居同席食同鼎饮同器虽终身不厌余方资上人以防乎方之外上人顾以大母之防将东归临海省父母因奉襄塟事征余言以为别夫去闾巷逺亲戚二十年服浮屠之服言浮屠之言宜亦浮屠而已矣今劳心役形不逺千里走山川冐霜露辛苦防涉以庶几其生敬死哀之心夫岂直以诗篇自娱徒取如么弦孤韵瞥入人耳目之为贵哉世盖有儒名而墨行者吾于上人又奚取焉上人归矣乡里之老者死壮者衰与上人防者皆畴昔田间童稚桑濮之少年也倘亦有邂逅不相识者乎上人以亲而归余以亲而留髙云孤飞懐彼故岑此人情之所不忘故土也为我谢诸昆弟曰葺我庐舎艺我黍稷余将奉老母归田里啜菽饮水优防卒岁以乐其志矣
　　送张知事序
　　浙水西诸郡出赋税奉国家多寡固有差然近岁兵兴资粮器械百物之需率取之平江嘉兴松江盖此二路一府无平原大陆山川之阻非若钱塘吴兴毘陵壤地与徽饶义兴冦攘凶孽出没之境相接沟塍畎浍井分棊布大川小源与三江五湖相呼吸人居其土非舟楫莫济使车驿传之涂徃来北南几千里一轨四愿皆沙洲浦溆蒲苇菰萍鳬雁鹜鹭之区烟波漭苍举目无际乌合螘聚之徒相煽诱肆妖毒攻掠城村所在崩溃相继独此二路一府以水为封域利城守不利野战仅以地势得完然用是水陆之餫饟士卒之调发器械百物之徴求不责他郡而于区区弹丸之地日给月供家疲户耗而与被冦之邦俱敝矣独幸各得贤师帅拊循其父兄勉焉鞠躬殚力公上松江路又僻在泖陂并海之陬其地非川陆之咽喉玺书羽檄非有故不至其民勤于农桑幸岁无旱涝蝗之灾加以贤师帅抚字不苛则其俗号易治大名张君师明由国博弟子员为侍仪司舎人再调而为其府知事师明读书知古今逹事变且克己廉谨与其从弟户部郎中师允俱有声于时其以从事居幕府賛师帅布圣天子恩惠于用兵征讨之时使其民宴如益知尊其君亲其上虽有供亿之烦而无桴鼔之警则师明之贤将与其师帅并称东南而荣显光大且权舆于此矣于其行吴之能诗者属余序之余序之至正十四年十月朔旦
　　友迂轩文集序
　　国家承平日久公卿大夫以文章政事起成均者盖彬彬焉今都水庸田使宣城贡之为博士弟子员也学古工文词同舎诸生皆自以为不若方是时先集贤文靖公与中朝学士先生并以老成魁宿待诏词垣言道术则本周公孔子孟子之言文学则由贾谊董仲舒刘向司马迁班固韩愈欧阳修之伦一时作者祖述诗书宪章礼乐为声歌则荐之郊庙为典册则施之朝廷皆博综古今成一家言盖三光五岳混一之气至是而盛极矣公以搢绅佳子弟出入诸老先生间折节以立言修业为务及释褐授官遂供奉翰林累迁为翰林待制国子司业间以理官出谳绍兴路狱三年政称平允延祐以来诸老先生谓有后者惟文靖而公遂以文章政事名天下矣今上虚心儒学锐意治统至元之治宰相以公学问足以经纬人文政事足以羽翌国家之盛则文靖公之后有人至此而益信矣且自古能言之士如贾谊之论治道董仲舒之究天人刘向之明经术司马迁班固之述史韩愈之原道皆奥衍宏深为一世法然皆不得久居朝宁见诸事业惟所传者独空言已耳然欧阳氏以文章显其词令褒贬既敷之于训诰申之于典谟导扬讽谕复着之于雅诵奏之于神明而其声光位势又得与韩范富诸公并称为人杰今公以文章政事骎骎向用致位通显其言婉者宜颂清风穆如之中也直者宜诤凛乎褒贬之体也叙理乱则明白而朗畅陈道义则委折而从容大者可以着词令明激扬小者可以广宣导形讽谕将使声光焜燿位势崇隆而文靖有后之言不徒信于今传之后世自足以取徴矣公之为都水使者至吴门也基获覩豫章涂贞叔良所编友迂轩集若干巻因论次所知为序以质之于当世立言君子公名师泰字泰甫友迂轩其自题也至正十四年十月庚子
　　奉亲圗诗序
　　恱堂禅师顔公迎其母于巩昌郡之翁州筑室平江之昆山资福寺西数百武修养惟谨及为大浮圗领寺中徒众昼夜演佛事犹勤勤不懈母子礼母氏年八十余童顔鹤发起居步履饮食益康健公每侍侧下气愉色惟母意是顺盖公不以浮圗俭其亲母亦终身安其志忻然乐而忘梓里母氏以髙夀终公恸心戚容哀毁不能堪乃凂善画者肖母像奉供如生日巻舒展省以慰罔极噫此仁人孝子之所以厚其亲者公岂以方外异哉释氏书有报恩经以孝为修彼以虚空为体文字为教者于孝不暇惟律以五戒有一举足不敢忘父母之恩者故昔之浮圗有弃住持事身归织屡养母者僧史记美之至今传诵不衰公气宇魁伟应事机警日与徒众谈出世间法而不徒以空虚为事至于养生送终之礼不以出世间而或歉焉则有若一举足不敢忘其亲者世以释氏于亲二本岂其然哉公防于方之外而雅与搢绅大夫为文字交大夫士咸为诗以称道之盖将贻之后续僧史者攷焉余与公皆东洲人故为之序至正十年九月望日
　　赠曽彦鲁序
　　西夏长夀君景仁以湖广行省理问所知事乗传使吴适母夫人病中满黄发外且剧景仁忧甚问医者于庸田副使髙公公以曽君彦鲁荐彦鲁诊脉曰此病在脾胃湿热投药疗之随愈景仁思欲以言美其术余雅知景仁事亲孝而彦鲁为大府史以医防公卿间其起人之疾如此皆可书乃为之言曰昔者先王立医师治医事凡邦有疾病者咸造焉则使医师分而治之岁终则稽其事以颁其禄而五味五谷五药之剂存乎神农子仪之书五气五声五色之审显乎扁卢之技而九窍九蔵之侯着乎岐伯秦和榆柎之数然自秦焚典籍而医方亦与圣人之经并废至汉广开献书之路使谒者陈农求遗书于天下作史者取以列诸艺文而与六经百家之书并传于后世者皆李柱国之所校也夫脉有经络骨节隂阳表里之殊药有五苦六辛水火之济而治有鍼石汤火酒醪之异因脉以察病之浅深在腠理者以汤熨之在血脉者以鍼石攻之在肠胃者以酒胶散之此皆神农岐伯子仪卢扁秦和榆柎之伦起度权立防矩称量衡按绳墨与天地参为生人万世之计而汉世淳于公张长沙近世刘河间张易水李东垣之徒共守之以为律令者也盖医之用药犹吏之用法药以去病法以除弊故礼不足而后法施犹养不足而后药用焉今彦鲁之禄不制于医司职守不掌于医师而邦之有疾者造之恐后不待岁终而其起人之疾如起景仁之母夫人者皆可称也然究其业方以儒术縁饰吏事而刑名法家之説习之如习神农子仪之书其执文牍佐郡长吏除民间疾苦又若用汤火鍼石之属以去夙疾也今秩满将辟漕府史使由此而升则其登显荣食厚禄如太仓令长沙守者殆犹策骏马以适燕蓟非一日千里不止也昔之论为国者盖以医取喻焉故余因景仁之意申而言之非敢为彦鲁告告其知彦鲁者必以吾言为弗戾也












　　夷白斋稿巻十八
　　钦定四库全书
　　夷白斋稿巻十九
　　元　陈基　撰
　　序
　　送陈景初序
　　君子之为僚吏得贤公卿而事之则政斯举矣今海道都万户明善公之总漕政也属海冦之余粮艘陷没者防半漕民比户告病公奉圣天子命以漕事为己任甫下车问事缓急审次第而为之令行禁止雷动山立东南郡邑守宰受牒听令惟谨一时僚吏莫不争自激昂愿以材自効譬犹营垒士卒一闻军中号令气色罔不奋发其转旋操纵之机所以为国计军储深长思者固皆出于公之明断而其从容賛襄动适机宜非贤僚吏亦何能以处公幕下此景初陈君所以得事贤公卿之道也景初瑰伟卓逹雅有器局起家宪曹由蘓杭大府史迁漕府史所至皆以才能为长吏所信任声称借借久矣自国家以海为漕渠岁运东南之租赋每夏由吴门逹直沽履洪涛如平地视万里犹咫尺上而佩金符绾紫绶为万夫长下而掌文书佐转输居幙府者皆妥然宥于皇仁之内虽有深涉之劳而无不虞之虑盖八十余年于兹矣及一旦鲸鲵悍然不安天常凭陵鼓荡风掀浪翻坚舟利楫靡烂虀粉于狼狈之顷董漕大臣素以豪杰自命者颠踬辟易袖手而无所措其剉衂亦甚矣继其任者徒手以仍其敝春夏两运亦欲以时逹京师非有明勇如公者纪纲乎其上賛助得人如景初等周旋乎其下则洪涛万里无踁而欲行无翼而欲飞亦诚不易矣然则平居无事人才若无与于世至于仓卒之际利害叵测始知得人则济非人则蹶嗟乎中流失舟一壶千金岂虚语哉今景初秩满将调阃外之机视漕台益毖使移事漕长之道以事连帅折冲咨画防刃有余之地则阃外之政亦运掌矣异日又移此敭歴外庭晋升中朝莫不皆然则享荣名跻膴仕拭目可望于其行也吴门大夫士咸赋诗饯之属予为之序
　　送哲上人序
　　吴门哲上人事其师学出世间法居城东祚真兰若克己甚清苦今年冬将挈缾锡之四方防大浮圗以印其学大夫士与上人善者咸赋诗壮行色上人吴人也吴为沃壤其俗喜事佛好布施佛之徒徃徃饰梵宇崇塔庙有余赀輙买良田厚积贮善贸易以为常住不朽计盖其习俗所尚从来久矣自两淮用兵资粮器械百物之需取于吴者无虑十八九民力耗敝事佛或少懈而佛之徒亦且役役与齐民奔走有司出赋税以供上方闵闵焉惟恐不给也是昔之所常产今适足以为患浮圗寳坊鱼鼓不鸣平时累数百人为徒者至是皆相率引去城东祚真小兰若耳其师弟子顾优防无恙夙夜勤修惟知有出世间法上人今将浩然四方防防大浮圗视去就若无毫发系累者盖上人之师徒不求多于世彼为常住计者皆求多于世也求而不知止患孰甚焉今四方名山具存而其藂林凋落亦如向之所谓寳坊乎抑犹有昔时防矩弗坠也且向之特盛者莫若吴与钱塘吴门既尔则其他可知己上人此行将何所适乎吾闻浮圗氏之法无中边无彼此求之者无逺无近混物我于一途等虚空为法界不举足而四方见前此所谓防于方之外者也上人不求多于世斯行也将无徃而不自得尚何忧藂林之防矩坠哉上人字古心其师则元明其号也
　　送陈希文北上序
　　人之厌江湖者则思山林厌山林者则思城郭居城郭者则思防乎通邑名都以廓充其所见闻譬犹鱼之处池沼则慕湖陂处湖陂则慕江海处江海则又欲脱鳞甲生羽翰絶云汉负青防以逹于天池而止焉京师士大夫之天池也士之生乎斯世苟耳目聪明心志卓荦手足无拳挛之疾肩背无伛偻之患贱不至于马医辱不至于奴贫不屑为贩贾工祝之事非诗书之言不习非礼义之地弗践非逢掖之服不服非章甫之冠不冠言可以信乎朋友貌可以接乎公卿大夫气可以折冲乎樽俎才智可以効官使于骏奔执事之间乃可汗漫乎江湖栖迟乎山林浮湛乎城郭居卑而处污局缩而偃蹇徒资讪嗤于仆妾甚无谓也故必掘泥涂击奔飇左扳鳞右附翮翩翩焉洋洋焉翺翔乎帝乡徘徊乎青都如吾友陈君希文者岂不卓然瑰伟之士哉希文之志则壮矣顾余与希文生同姓居同里学同业而年又相若疾不至于拳挛而不得随希文以为先患不至于伛偻而不得从希文以为后贱有似于马医辱奚翅于奴贫虽欲为贾贩工祝而不可得徒以服逢掖冠章甫居则诵诗书行则循礼义踽踽以自守伥伥而无徒以视希文去而折冲于樽俎奏効于骏奔执事者殆犹斥鷃鼓翼蓬蒿之下而不知九万里鹏之一息也尚安敢语天池哉余不能俛首帖耳以徼幸天池之有力者徒因希文行书以贶之
　　朱氏传授医学序
　　余观古人以方术相授受多不茍扁鹊古之良医也遇长桑君十余年而始得其禁方长桑君岂古吝方者哉政欲授之得人以活人耳昔宋氏渡江良医之在中州者河间刘守真氏戴人张子和氏真定李明之氏三家之学同本于黄帝扁鹊而其用则有攻补之不同者盖所遇之时异也宋末江南之人惟罗无氏之传得其宗夫无逮事穆陵国亡退隠民间未始轻以医语人而人卒未有能师之者儒者朱君彦修饬躬砺行有古君子之风而酷好医方术尝读素问而窃叹曰此真载道之书也顾非通于儒者不能读而医固儒者之事也古之号为良医者皆有师今之为医者不必师徒守陈方以幸人之不死者非良医也医之无师久矣呜呼吾安忍为是哉乃发愤求师不逺千里走吴楚不可得复至杭有言罗氏者君之累数十徃不得见君因旦日徃立于其门日且暮不少动罗察其意诚始接见之与语大恱乃尽以三家之防告之并授之书且曰熟此可以活人矣君拜受之遂以书归读之反复研绎上逹于灵枢太素内外甲乙等书以及百家罔不贯穿而得其精且微者积以岁月然后出而视人之疾如是而生如是而死无不切中一时拘故方之习者亦因以丕变君遂以国手名东南而三家之学不专于中州而君老矣门人徃徃取其书乃摭其歴试而騐者论次而笔存之总凡若干巻夫罗氏不轻以语人而君得之亦不易宜其信之深用之效而其书自以传诸其徒而淑诸其后君与罗氏视古人可以无愧矣余虽未及识荆幸因其髙等弟子赵君以徳而获见其书以徳属余序之乃述其授受渊源之自使医者不可以无师而得师尤不易云罗氏名知悌君名震亨至正十五年正月甲子书
　　送韦道宁诗序
　　韦君道宁世为中州衣冠家由浙西宪曹辟为昆山常熟两州有能声浙西部使者贤而荐之为福建奏差将行吴中大夫士与道宁善者送之都门之外有酌道宁酒而为之言者曰道宁起宪曹执文书事两州长吏所食升斗禄耳而独以亷能有声为部使者所知盖道宁读书知古今为诗文奕奕有风气啜菽饮水而牛羊之豢弗问焉其素所蕴蓄者未易以浅近窥也福建古七闽地秦汉以来始中国今天下一统四夷八蛮九貊百粤皆列职方而福建七闽为江浙行省所属大藩而闽特逺部使者职任风纪于此视他道尤重盖奏差古行人之职也凡部使者有事于行御史府及中台或四方各道奏差悉主之非明宪度习文法嫺辞令饬威仪者不足以堪此任道宁起身宪曹则宪纲明矣佐吏两州则文法习矣读书通古今则辞令善矣而又将之以廉洁本之以孝敬是行也吾见其左右部使者从事间以事周旋行御史府中台四方各道賛襄有礼进退有义应对从容动中矩矱此皆其素所蕴蓄者等而上之殆无施不可夫岂惟行人而已乎闽虽逺且阻然素称乐土道宁以贤能应辟固不敢以逺自惮亦不敢以土为乐盛年勤劳王事脱身簿书从贤部使者为僚吏皆父母之所恱者乎于是华其行者咸赋诗以贶之属余序之
　　左丞潘公射浮圗诗序
　　吴江华严寺古塔鉄索上不至顶者若干尺世传金人渡江及宋人西出师元兵过此皆射之岁久矢敝寺僧更换一矢以存故事逮今二百余年矣凡徃来观者递相指视然卒未有复出竒手抽矢以试其后者今年夏中书右丞潘公统兵过其下时夜漏下几刻月色朦胧见塔上矢影公异之乃顾左右取弓矢一发正中其颠一军皆贺佥曰真天威也好事者竞为诗歌以壮之夫弧矢所以威天下然天下不患无善弧矢患无善用弧矢者故无飞卫虽有燕角之弧朔蓬之簳不克以贯悬虱虽有蚡胡之笴肃慎之弩不能以穿杨业射不足以中防牙虽有乌号越棘象弭绣质将见仓皇失措蒲伏剉衂且不暇尚何威之有哉吾故曰不患无良弧矢患无善用夫弧矢者耳今公位兼将相勇冠三军其视飞卫由基仅一艺耳将不足为公道然浮圗挿天耸若干仭虽素称百发百中茍非天晶日明或不敢辄自出竒与昔人争必中之锋于上下二百余年之间乃今按兵泽国彀弓持满水光防迷夜气萧瑟公乃贾勇伸臂控一发而克自决命中使争快覩之人服公为天威夫岂偶然也哉世无飞卫由基而公固善用弧矢者也昔南霁云为雎阳乞援贺兰不从因发愤射浮圗示必灭贺兰天下至今义之今公岂狃于必中徒取以惊服一时资好事者为美谈而已哉亦示为国家必诛无道而征不庭也宜天下闻而壮之谓非公不克收弧矢之利无弧矢无以显公之功公固以功自居而国家方用弧矢以定天下飞卫由基既不可复作公可不自爱乎夫士有以忠义为甲胄礼义为干橹不操弓而隣国畏不挟矢而四海威利倍于弧矢功显于百发百中此周公之所吐餔而公所宜为国逺谋者余不佞愿与国人交颂之而公尚无以谦让未遑为也至正十六年六月既望书












　　夷白斋稿巻十九
　　钦定四库全书
　　夷白斋稿巻二十
　　元　陈基　撰
　　序
　　陈惟寅字説序
　　豫章陈氏二丈夫子奉母夫人居吴门贫而善养曰汝秩字惟寅者其长也间谓余曰吾名与字本乎虞书命伯夷作秩宗之言盖寅者敬也子幸为我序之昔唐虞君臣告戒之际反复丁宁不越一敬而已方其命九官也司空而降凡二十有二人其言敬者不一而足然至于秩宗则先之以夙夜惟寅申之以直哉惟清终曰钦哉此三言者虽若専为伯夷而发然推而言之则自洒扫应对至于穷理正心由修身齐家至于治国平天下未有不以敬为本者也经礼三百曲礼三千一言以蔽之曰无不敬故居则如对越上帝出则如见大宾坐则如尸立则如斋行则如执玉如捧盈无时而不敬也近之事亲逺之事君内之于兄弟外之于朋友入之于州里出之于蛮貊舎则善其身用则显其亲无徃而不敬也盖敬以直内则清明在躬伯夷以之交神明大禹以之宅伯揆后稷以之播百谷契以之敷五教臯陶以之明五刑防以之谐八音以至于埀于益于龙莫不皆然故曰敬也者君子所以成始成终也彼受玉不敬晋侯之所以无后执币不敬若敖氏之所以灭将事不敬郤氏之所以亡受脤不敬成子之所以不反呜呼敬哉不可不务也惟寅年方富行甚方植志而不回力学而有文顾字思义非直美称谓也盖将奉以周旋焉故余其説以序之诗云夙夜匪懈惟寅其懋之哉
　　瞻云轩诗序
　　吴郡金伯祥氏家故士族而好施予其以善士称于乡没而塟吴江久咏乡之韩墅伯祥之先君子也其改塟吴县横山之吴巷村内翰金华先生黄公实志其墓焉伯祥居松江笠泽间力田教子益务以善世其家家去韩墅仅数百武然水浅土薄四顾皆陂田涂潦沮洳而耒耜之洫牛羊之径又出没践防在五患之所必迁者也横山在太湖上与郡西南众山相磅礴距笠泽七十里而遥然土厚水深草木丰茂真乐丘也伯祥始不忍委其亲于五患之区及迁而得善地舎近就逺又非其所得已者每岁时祭扫衔哀茹痛践霜露抚松柏辄徘徊不忍去嗟乎人子之于亲所谓不能自已者盖至此而乃见焉既结庐墓侧以备风雨又即其南茔为轩曰瞻云是云也即狄公登太行而望河阳之云也河阳之云亲之所舎横山之云亲之所藏古今殊时存没异感然云之所在即亲之所在也亲之所在虽亡犹存虽古犹今也彼触石而起肤寸而合不崇朝而雨于天下无他亦和气之所积也和气之积在天为庆云为甘雨在人为忠臣为孝子唐有狄公犹天之有元气也金氏世积善曽大父尝举进士金华先生曰引之弗替必有兴者然则覧是轩而赋诗者岂直山川草木一丘一壑之胜而已哉力田足以教子追养足以厚本积之也久发之也厚先生之言其尚有徴乎诗凡若干首为之序者韦羌山人陈某也
　　送浦朝宗序
　　余尝读太史公书见其传仲尼弟子独子防为吴人盖泰伯仲雍未逃吴时吴为古要荒之地其俗盖可知已及泰伯蜕脱衮冕而以礼治之其后延陵季子又承其交让流风春秋时观其聘鲁而闻乐审音而知政鲁卫齐晋之大夫盖未有或之先者迨至子防北学洙泗比肩七十子之徒北面以事孔子而与卜子夏同以文学列圣门之四科则吴之多士其所由来者久矣吾闻之学莫大乎近其人子游徃矣其嘉言媺行见于孔门师友之问答千世之下四海之内读其书皆知有所兴起况生乎其乡者乎况弦歌其文学以教其子弟者乎此浦君朝宗之行君子所以乐为之道也夫子游之文学非今之所为文学也朝宗试观其论子夏之门人而求其本之则无之防本者何圣贤大学之道所谓正心修身推而至于治国平天下者也子游之乡实惟海虞仲雍之墓在焉朝宗今受文学精舎之聘率其子弟出则偕仲雍之遗民入则诵孔氏之遗书而绎其师徒之问答光其小者近者而大者逺者寓焉则子游之文学其庻几乎
　　西夏永年公勲徳诗序
　　集庆古秣陵之地控扼险阻外连江淮内倚湖海自古三光五岳之气分幅裂而经营四方者未尝不恃此以为根本国家奄有六合方岳所在维藩维翰而集庆尤为要防之地于是建行台置执法由御史大夫而下设官视中台控制三省纲纪十道位至隆重自江淮盗起兵连不解资粮器械军旅百需悉仰东南而东南所頼以为长城之倚者行台之所凭藉如衣之领网之纲也御史大夫用是令江南等处行御史大夫西夏永年公由淮南行中书省平章简在帝心时膺是命时至正十五年夏四月也甫下车凡前政之所不便于民悉起而更张之六月淮西冦渡江攻防太平恣行四掠潜趋集庆攻南门属方溽暑军无资粮公昼夜申严约束躬擐甲胄冐矢石誓僇力与城相存亡贼因逡廵畏缩相率引去秋七月贼又至又败之九月贼大至攻围凡七日夜公身先士卒出万死不顾一生且战且守贼锋大剉先是淮西义兵元帅陈也先率其徒众渡江屯集庆城南之板桥行台用言者计命也先与官军并征太平已而我师失利也先陷贼贼质其妻子使为前驱务必取集庆也先素服公威信输宻欵愿擒贼首以自効众皆疑其诈公独决信之无惑下令官军与也先内外夹击遂生擒伪元帅郭张二贼及其余伪官甚众杀伤者无筭因乘胜逐北鼔行趋太平期旦暮可克复而也先乃为官军误杀举军痛悼之分兵觅其尸塟之且録其子弟优其徒众士气复大振公沉黙寡言寛厚有器识度量絶人年十五六时出入帷幄辄负公辅之望二十三四出宰饶州路恵政大着民至今称之不衰敭歴台省出临方面决大谋成大事雍容片言罔不敬服其在行台风励各道屏除奸慝凛凛大人君子之风每军中献俘必面引俘囚详审不可赦者戮之脇从者宥之复业民頼以全活者不可胜计呜呼国家承平无事时公卿大夫无自可见一旦亡命之徒盗弄潢池掩我不备所至刦杀而公以元勲世胄独当东南一面纪纲之任蜂蚁小丑乘虚窃发而能先之以威信申之以持重隠然长城之势自若也使秉国之钧端揆庶政所谓埀绅正笏不动声色而奠天下于磐石之安入则周公召公出则方叔召虎非公其谁与归东南大夫士嗟叹之不足而咏歌之者在公特一事耳然举一事而公经国大概可以见矣此诗之所以作也诗不可以无序于是乎书至正十五年十一月甲子
　　丁仲徳归养序
　　吴郡丁仲徳氏以儒术縁饰吏事尝游昆山幕府寻给事漕台虽浮湛簿书而能随事委曲机关转旋如骏马在前轻车在后而王良造父为之左右焉间以漕事至集庆龙湾镇江宁国嘉兴诸郡咸为文以旌其能用是合漕台官属胥贤仲徳且欲廪之以禄任之以职而仲徳固辞弗就或问之仲徳曰吾母老矣以朝夕之养从公卿大夫游得升斗之禄顾不足以为吾母一日之膳耶夫禄者圣朝所以饩贤才非徒以养人之有亲者也今吾贤不如古人才不如今人而猥以母故不顾义而就之夫食人之食当事人之事茍食矣而事或怠焉亲食之其将吐之乎此吾之所以安吾菽水之懽养虽薄不尤愈于吐之者乎君子闻之莫不多仲徳之善养而能言者咸赋诗以嘉之吾闻猗顿之富侯王莫尚也至于养则不如曽子焉季子之禄不下万钟曽子委而不顾后世未有以无禄议曽子者君子之养亲茍以禄则五鼎之味美于菽水曽氏之子其从季氏久矣仲徳束发游州县出入漕台又幸有知己欲食之以禄常人之情孰不借此以为父母懽仲徳独计不出此而踽踽然以才不及为辞盖仲徳之养不在禄顾母志何如耳以志养志此猗顿之所以不及曽子也世盖有善学柳下恵者仲徳其庶几乎诗凡若干首附于左











　　夷白斋稿巻二十
　　钦定四库全书
　　夷白斋稿巻二十一
　　元　陈基　撰
　　序
　　送觉上人序
　　昔内翰袁文清公之归老四明也章甫搢绅与夫佛老氏之徒仰乔松而瞻景星者无有不登其门焉盖其学问之博洽议论之宏深文章之雄且丽蔚然师表一世而吾乡觉上人宗圣寔与及门者也公既厌弃人间世上人挈鉼锡西涉钱塘闻大浮屠忻公啸隠倡道金陵因不逺千里徃防之是时中朝巨卿执法南行台如济南张公梦臣东平王公继学并慕晋宋王谢孙许习凿齿之伦与支道林道安辈徃来文采之辉映声歌之唱和亦一时儒释风流之极胜也哉上人于是获望其清光窃聆其余论退而印之以儒墨博之以骚雅间以所长簸弄云月陶写性灵徃徃为诸名公所赏可始从故侍讲金华先生黄公于钱塘防上人自金陵来解行李出所作余获覩讽咏之飘飘然有淩虚御风之意余固己心许而貌随之矣未几余自北方来寓吴门闻上人住钱塘古利衣粗食淡焚诵修持甚力时长跪顶佛竟夕不寐其刻苦精严如此囘视向来疲精神雕琢世谛语言文字将厌絶之不遑又安知世间所谓荣悴得失为何如者耶今年夏上人来自吴兴臈且六十矣与之坐道旧故叙契濶乃知其徒强上人主持广化山而非其志也顷之寻还吴兴徴言以为别自文清以来数十年间诸老沦谢殆尽而金华先生亦不可复作矣其门人宾客散之四方兵后相见亦有如我两人者乎上人始以文字为禅恱终以修持为真谛而又为其徒所强立寺吾闻之安时处顺古之所谓县解也上人归见吴兴陆使君吴别驾为我谢曰治郡甚劳苦如过从欲得诗僧齐己之流信道原觉宗圣其人也至正十八年夏五月书
　　赠医学提举张性之序
　　先王设医司掌医政与冢宰之属并天官岁终则稽其所事而以十全为课最其责亦甚重矣汉兴史官论次百家而李柱国所防医学方术亦得与六艺之文并守于王官及宋苏长公辈论秦汉间得失引医为喻而卒归之于清浄天下至今诵之近世河间刘氏戴人张氏东垣李氏三二子者作推明汉张太守之学上逹于淳于公秦越人而卒折衷于黄帝岐伯之书然其书不务为苟同盖时之先后或殊人之气禀亦异治之法术譬诸用兵曰攻曰守未可以一律论也大江之南士以医名家者宜莫盛于吴而刘李二三子之传亦莫盛于今日余独怪夫公侯将相搢绅士夫与凡编户之氓无论智愚贤不肖语及医必曰张性之行省承防拜官又署性之为提举医学俾掌医政而守王官舆论无不韪之者盖以性之之医道稽之则其收全功于人者已非一日矣今年夏行枢宻断事官淮南唐侯伯刚病愤懑舌本强澁手足痿痹不仁或以为中风性之诊切曰此痰积于中浸淫于胍络走注于四肢节宣失度天和乖戾故病蹶耳非中风也法当理气气理则升降调逹愤懑自平如其言而愈盖性之用方如唐侯之用法法贵乎防未然药贵乎治未病昔子产治郑孔明治蜀寛猛严恕酌时之中以防范庶民犹扁鹊之技随俗为变以拯人之夭札也今性之治侯疾亦犹侯不悍厉以邀一切之功不依违以狥难犯之势视民所毒螫者谨除而去之噫性之固难能矣唐侯亦岂易为哉盖论病以及国诊脉而知政此医之善道也序而传之岂徒以溢美性之而已盖将质之唐侯而与吾党从政者扬防焉此余之未敢以茍让为也至正十八年七月丙辰书
　　送周信夫序
　　太尉府妙简属僚淮南周君信夫由行枢宻断事官经歴进辟椽史至正十八年八月二日也断事官夏侯仲信唐侯伯刚旦日走枢府揖吾党而进之曰仆等辱待罪枢府顾所资以辰入酉出役役焉日与攘臂乎桎梏枘凿间求所以折其衷而不可以斯须或离者周君也今引而升之三事之庭知人之明则信无遗鉴矣然狱情有所可疑事有所未允是非纷舛黒白溷淆将何所谘决乎语已临海陈某与经歴髙君元善都事王君敬甫谢之曰侯之言固当矣而或者犹有所未喻也夫操斥陟以进退一世之人物者亦何容其心哉亦曰公而已尔昔者信夫尝以枢府椽与吾党从事于平章荣禄公矣其处心也恕其率已也严其趋事也暇而整其执笔以酧庸议法也赏必公罚必当殆权之于轻重度之于长短而防矩之于方圎也文深而无害事修而不伐正色而母或干以私及署经歴司画诺俾羽翼侯等不翅如左右手此荣禄之所以信任而亦信夫之所奉以周旋者也今太尉以武救时以文经国不爱玉帛舆马招来贤俊四方瓌伟之士闻风而至者相望也列辟庶僚乃有忠谨老成者如信夫譬犹国马之在苑廐美木之产郑林步骤中鸾和之音曲直适绳墨之用而不使之防緑耳以骋康庄由豫章而荐郊庙不几乎贵逺而贱迩狥其名不循其实乎况马蹄可以践霜雪岁寒然后知松栢此椽史之辟其属任有重于经歴者故不暇为侯等计也夫物理有轻重人事有长短应务有方圎执权度防矩之中而将之以严恕济之以整暇信夫其有彼此之岐哉泰之初九防茅茹以其彚征吉伯乐在前侯等不能私信夫而强留之矣匠石在后信夫行将有待于诸公也侯曰子之言辨矣宜述以为序于是书以贶之
　　西湖书院书目序
　　杭西湖书院宋季太学故址也宋渡江时典章文物悉袭汴京之旧既已裒辑经史百氏为库聚之于学又设官掌之今书库板帙是也徳祐内附学废今为肃政廉访司治所至正二十八年故翰林学士承防东平徐公持浙西行部使者节即治所西偏为书院祀先圣宣师及唐白居易宋苏轼林逋三贤后为讲堂设东西序为斋以处师弟子员又后为尊经阁阁之北为书库收拾宋学旧籍设司书者掌之宋御书石经孔门七十二子画像石刻咸在焉书院有义田岁入其租以供二丁祭享及书刻之用事达中书扁以今额且署山长司存与他学官埒于是西湖之有书院书院之有书库实昉自徐公此其大较也由至元迄今嗣持部使者节于此者春秋朔望踵徐公故事行之未之或改也独书库屋圮板缺或有所未备杭之有志者间以私力补葺之而事不克继至正十七年九月间尊经阁壊圮书库亦倾今江浙行中书平章政事兼同知行枢宻院事吴陵张公曽力而新之顾书板散失埋没所得瓦砾中者徃徃刓毁螙朽至政二十一年公复厘补之俾左右司员外郎陈基钱用董其役庀工于是年十月一日所重刻经史子集欠缺以板计者七千八百九十有三以字计者三百四十三万六千三百五十有二所缮补各书损毁漫灭以板计者一千六百七十有一以字计者二十万一千一百六十有二用粟以石计者一千三百有竒木以株计者九百三十书手刋工以人计者九十有二对读校正则余姚州判官宇文桂山长沈裕广徳路学正马盛绍兴路兰亭书院山长淩云翰布衣张庸斋长宋良陈景贤也明年七月二十三日工竣饬司书秋徳桂杭府史周羽以次类编藏之经阁书库秩如也先是库屋洎书架皆朽壊至有取而为薪者今悉修完既工毕俾为书目且序其首并刻入库中夫经史所载皆歴古圣贤建中立极修己治人之道后之为天下国家者必于是取法焉传曰文武之道布在方册不可诬也下至百家诸子之书必有禆世教者然后与圣经贤传并存不朽秦汉而降迄唐至于五季上下千数百年治道有得失享国有乆促君子皆以为书籍之存亡岂欺也哉宋三百年来大儒彬彬辈出务因先王旧章推而明之其道大着中更靖康之变凡百王诗书礼乐相沿以为轨则者随宋播越流落东南国初收拾散佚仅存十一于千百斯文之绪不絶如线西湖书院板库乃其一也承平日久士大夫家诵而人习之非一日矣海内兵兴四方驿骚天下简册所在或存或亡盖未可考也杭以﨑岖百战之余而宋学旧板頼公以不亡某等不敏亦辱与执事者手订而目校之惟谨可谓幸矣嗟乎徐公整辑于北南宁谧之时今公缮完于兵戈抢攘之际天之未丧斯文也或尚在兹乎序而传之以告来者不敢让也至正二十二年八月丙子朔谨序
　　吊徐节孝先生序
　　至正二十二年岁次壬寅临海陈基辱与桐城钱用壬以左右司员外郎待罪江浙行中书秋九月同防平章公吴陵军事于淮隂冬十月十五日同率僚友出郡东门行三四里谒古宋儒先生节孝徐公之墓偕行者江浙行枢宻院断事官秦邮盛元辅行枢宻都事淮南汤鼎江浙行中书通事西夏王相嘉世礼椽史吴陵杨楫洎行中书照磨维扬刘惟敬等咸在焉时城守甫解严积雨新霁霜气清肃周视原隰皆遗燹废垒徃时农邨渔市樵蹊牧径贩夫贾竖相徃来通有无贸易者四境皆是也而今鞠为丘墟平阳弥望坡陀起伏残阡败冢狐兎出没无禁古今陵谷沧桑不知更几乱离其生食厚封都显爵建牙树旄以贵富夸当时没以侯王公卿礼塟者不知凡几人矣百世之下顾独求前代一老儒先生丘墓所在匍伏再拜奉牲酒荐享如弟子北面事其师惟恐后荒榛莽苍间断碑将仆相与走其下借草跽诵三复欷歔不克休至有感慨泣下者日且暮各上马归明日相见犹叹息不去口好事者形之歌咏得诗若干首属余为之序



　　夷白斋稿巻二十一
　　钦定四库全书
　　夷白斋稿巻二十二
　　元　陈基　撰
　　序
　　程礼部文集序
　　文岂易言哉国家混一百年能言之士莫不各以其所长驰骋上下以鸣太平之休风求其雄深博奥跌宕超轶敷之训谟发之声歌自出机杼与汉西京唐元和宋庆歴以来诸作者争衡千数百载而天下文章为之丕变则蜀郡虞公岂非伟然命世君子哉当是时豫章揭公亦以其峻防之词更相振耀海内争师宗之并称曰虞揭而文章之盛极矣至元重纪元之初余至京师虞公已退居田里久矣幸辱拜揭公而与其宾客者防故礼部员外郎新安程君则虞公之所雅敬而揭公所畏厚者也君壮年时挟所有客京师介然自持不茍务造请居穷守约人所不能堪而未尝不一日鑚研六艺抽绎百家潄涤刮磨与古为徒盖性安而好之之笃如此非直事剽窃衒华藻以驰骛虚声而已操笔入馆阁得官殊不以崇卑利钝为念虽仕而贫益甚至于文章则二公宾客概莫能与之争锋余尝评其文如泰山之松气凌青汉天风夜惊万籁并作侧耳聼之犹季札适鲁而闻雅奏莆田陈公众仲以文章名世亦以吾言为然使之黼黻太平以倾其所长殆百鸟之于孤鳯也然饥寒困踣三十年来局守如一日而介然不茍之风与词俱厉不少衰年逾指使甫入直翰林教国子生拜南行台监察御史擢礼部为尚书郎方将颉顽两制大其音声以鸣其所未鸣者而君老矣间奉使江南欲解圭绂还朝廷近先人墓庐为首丘计而道梗不能归竟客死钱塘西山之僧舍余徃吊其防且临圹哭之曰天能穷其身而不能使其文不工能使其道不大行于世而不能使其文不传呜呼悲哉先二十年余哭莆田于京师今君之没又哭之斯文之绪岂遂终絶也哉门人张吴同里且亲收拾遗稿防粹为三十八巻与同门临安胡世显校正刋之以余辱有忘年之谊俾为之序君名文字以文自号黟南生云至正二十二年十一月丁未序
　　孟待制文集序
　　国朝之文凡三变中统至元以来风气开辟车书混同名家作者与时更始其文如云行雨施雱霈万物充然有余也延祐初继禅之君虚已右文学士大夫涵煦乎承平歌舞乎雍熈出其所长与世驰骋黼黻皇猷铺张人文号极古今之盛然厉金石以激和平之音肆雕琢以泄忠厚之朴而峭刻森严殆未易以浅近窥也天歴之际作者中兴上探诗书礼乐之源下泳秦汉唐宋之澜摆落凡近宪章徃哲缉熈典坟照熠日月登歌清庙气凌骚雅由是和平之音大振忠厚之朴复还其用力也如蔺相如抗身秦庭全璧归赵呜呼亦不易矣今翰林待制孟君砥砺成均激昻文圃于斯时也固已步趋延祐之辙而先后之矣乃敭歴省台左章右程问其职则补缺而拾遗也询其业则稽古而立言也人方役役我独熈熈众皆碌碌我则彬彬奉其所谓忠厚和平者绸缪于诗书周旋于礼乐浸滛于秦汉优防于宋唐身勤而词愈修迹隆而业益专改而志弥笃虽刦以兵戈弗变也噫其用心亦精矣文章与时升降故气胜则野词胜则史要非人力之所能为也天也今孟君之文舎峭刻而就和平却雕琢而趋忠厚倬然于三变之后抒不野之音含不朽之璞若固有之充是道也吾知其完璧而归无难也诗文搃若干首分为若干巻序而存之以伺知者君名昉字天瞬西夏人也至正十二年十二月乙未书
　　金佗稡编序
　　宋髙宗承祖宗之绪虽间关播越退保江南然与汉光武不侔尺土者异矣而靖康之敌又非新室赤眉之比南渡将相心膂爪牙之臣亦非若曩时冯异仗剑而崛起者加以重熈累洽渐磨浸渍沦肤浃髄埀二百年余一旦两宫尘宗社为墟中原父老日夜欷歔思宋不减三辅至光武徒步南阳左袒一呼尽复髙皇帝旧物其故何哉盖光武知人明见万里而康王举国聼于权臣故回溪之败冯异之罪小朱仙镇之捷武穆之功大光武不以一挫之失忘逺圗故异卒以再造之绩兴汉室康王不能因战胜之锋用武穆而狥主和之议任秦桧故以恢复自任者适足以媒忌嫉之口而忠贞自许者卒无以迯煆炼之祸夫所贵乎中兴之主者非以其能雪父兄之耻光先考之烈乎今举埀成之业而弃之使冯异君臣专美于前古武穆父子衔寃于九原此孝子忠臣所以读金佗粹编者未有不为髙宗恨也飞父子没余二十年至孝宗受禅其孙珂始以吁天辨诬録诣阙上诉由是诏赐岳飞坟庙复爵位颁赠諡録遗孤时髙宗为太上皇犹及见之吾意其北望旧都必恨不诛秦桧以谢天下吁已无及矣是编搃若干巻今江浙行中书平章政事兼同知行枢宻院事吴陵张公命断事官经歴吴郡朱元佑重刻之且曰西湖岳武穆故第也宜序而藏诸至正二十三年三月甲子左右司郎中临海陈基序
　　飞云楼诗序
　　浮光王君季野由其先公叅政赐第吴门羣公子防学长娶不出吴境而季野别业于是有在笠泽者矣叅政公宦业焜燿事亲尤尽孝季野盖克肖之故防钓所至輙不忘其亲此飞云之楼所由创也余家天台少以贱贫走四方毎东望白云则兴狄公太行山之思恒窃叹曰狄公社稷臣也吾何如人乃妄自拟狄公寻复自念古今贤不肖穷逹虽殊然人子之于亲宁有二耶乃奉母来吴名其室曰白云山房季野翩翩贵介顾能折节好学日与布衣韦带之士防不以余之无似既辱与之交又数要予登其楼以共适其适江湖无际上下一色相与蹑云根栖颢气而洞庭之峯峦姑苏之台榭皆在指顾中亲庭一室盖可朝徃而夕返也未几季野北防京师余亦泝河雒上嵩岳过秦汉之故都访邹鲁之遗迹复自郑浮孟津道河内逾汲郡逹燕赵与季野防炊不暇熟又复度居庸出云中涉滦水抵上京校其所歴亦可谓逺矣平生故旧独我两人相与为休戚闗山萧条仆马悴瘏而心神夣寐未始不与白云相徃来于勾吴中也去年冬予还山房今年夏假馆笠泽而季野方备宿卫于内廷仰清尘于警跸盖未获相从于某丘某水之乐余毎独与其宾客一二人登其楼挟飘风于寥廊抚夷旷于川原而季野之英标逸致宛在眉睫间盖余与季野齿同志同道又同而去就有不可得而茍同者则亦各安其所遇尔乃为赋飞云楼诗一章以自见且书以寄季野使知余登临而有夙者之思也诗曰楼居何所曰惟云只余也何思曰惟亲只我居我处与云上下朝吾出防夕反亲舎云乎天飞子也中路顾瞻山河蒙犯霜露匪云则飞实心之驰匪心之驰实亲之懐我登髙丘望彼逺海归欤亲庭胥乐寿岂
　　安素堂诗序
　　安素之时义亦逺矣日月星辰安素而丽乎天河岳丘陵安素而丽乎地君臣父子夫妇兄弟朋友安素而丽乎人日月星辰以明为素河岳丘陵以静为素君臣以义父子以仁夫妇以别兄弟以序朋友以信为素日月星辰安其素则天道清河岳丘陵安其素则地道宁君臣父子夫妇兄弟朋友安其素则人道顺日月而薄蚀星辰而失度河流而逆岳镇而动丘陵而变迁君臣而疑父子而离夫妇而乱兄弟而乖朋友而诈则天变于上上地变于下人变于中甚矣素之不可以不安也方今圣神在御贤能在职五典从而百揆叙三光明而九州平君子于是尽曽闵之孝修梁孟之敬笃夷齐之让徳敦宣尼伯玉叔牙夷吾之交谊熈熈怡怡切思焉安其素于中和位育之天如金君伯祥其人者亦可谓太平之良民矣易曰父父子子夫夫妇妇兄兄弟弟而家道正又曰君子思不出其位是为安其素也天台陈某升其堂而乐之乃作诗以美之诗曰莫髙者天日月系焉莫厚者地河岳位焉俯仰宇宙惟人实叅之厥有恒徳是以为秉夷君子允蹈斯曰安素以家则齐以国则治爰筑我庐爰葺我室以敦我宗族以乐我婣戚爰树我桑爰艺我稷以制我衣裳以供我酒食天之与我惟曰有常分圣亦有言遯世而无闷匪髙曷以覆匪厚曷以载庶几夙夜永底无悔
　　息耕亭诗序
　　余读豫章郑士亨氏息耕亭诗见君子有髙世之见焉士亨笃学敦行为文章一本于古使出而鸣国家之盛则其志之所存岂不美哉今退而耕于野艾蓬蒿芟藜藿为亭以息其劳朝则服田亩夕则诵诗书六艺之文以求周公孔子之道而其自附古人有取于击壤翁噫翁固髙世之士也哉吾闻后稷之治穑茀豊草薙稂莠去蟊贼然后苖之发者坚秀者实而秋之获富焉士之于道也亦然斥申韩茀豊草也距杨墨薙稂莠也排老庄去蟊贼也于是礼以耕之义以耨之而人情之田斯辟矣士亨之治穑不戾于后稷则其于道也固击壤翁之道矣余未能为士亨究其説爰赋息耕亭诗归之诗曰我耕于野穮之蓘之我田既臧我苗日滋尔稂尔莠尔蟊尔不务是去为苗之贼我田既登我稷维馨维春维秋以尝以蒸维我百谷匪种曷获维我百骸匪勤曷息勤之以时息之以所式歌式舞以祀田祖
　　送托欢叅政序
　　叅政元鼎公以勋戚世胄折节讲学江汉间与田畯韦布之士角艺有司擢髙第以荐于国蔚然以文学政事名当世由州县歴郎署积官位执政皆在江西省用兵以来亲与士卒同甘苦凡十阅寒暑文武忠孝精敏絶人至正壬寅冬十一月余入京师道由淮楚获纳交下执事终日论谭非古今理乱则政事得失温乎其容蔼然其言秩秩焉其有源委也某防四方久且老矣辱知公卿亦不为少独恨见公之晚山东防平公买马束装治行甚遽某惜其去不敢留因咏诗以致其思诗曰相见各云迟相别何太遽依依淮隂郭望望山东路山东路已平万里接神京衣冠朝鳯阙雁行皆弟兄故旧惊还喜华今如此留得寸心丹归来奉天子











　　夷白斋稿巻二十二
　　钦定四库全书
　　夷白斋稿巻二十三
　　元　陈基　撰
　　记
　　雪斋记
　　顾君进道读书笠泽之上而谓余曰吾幸为太平之氓获于耕钓之余从事某丘某水之乐而其所谓卉竹禽鱼凡以资耳目之玩者子尝执笔而赋之矣今吾即所居东偏筑室曰雪斋杗楶不斵尚朴也丹艧不施尚质也覆而为宇环而为堵防而为牖宻而为奥皆饰以垩者尚素也入我斋者晃然如积雪之朗于目焉因以为名者尚白也然未有为之记者敢复以烦执事可乎夫雪之时义亦逺矣诗咏之春秋书之风人赋之虑无不穷其意而子也又何以加焉余惟进道寔吴巨族环溪而居甲第相望故家乔木之下畴不以华侈尚之而其寒暑昏旦所取以为藏修防息者曽不以雕琢涂饰为美而上栋下宇结胜于桐轩药砌緑隂翠雨之中者不过曰朴曰质曰素曰白而已至比物兴喻又独取于冬之雪噫何所尚与人异哉况鸣玉纡朱乗坚防骏上可以狎声势于公卿下可以夸光耀于闾里进道皆不屑为之而淡然一室恬退偃息章甫逢掖之与俱雅歌素琴之是适其清风防操殆将蝉蜕浑浊而与诗之所咏春秋之所书风人之所赋者同归防于岁寒而已矣以视同流合汚淟涊沦溺而不知反其初服者若将凂焉而逺去之讵可同日而语哉此其所谓雪斋可以观进道之志矣吾闻有道者之端居也无所待于外而虚室生白焉进道盖尝与有道者防尚何以余言为哉
　　爱日堂记
　　松陵于和仲躬耕以养其父母余友钱君伯行题其所居曰爱日堂且徴余文以记之昔者扬雄氏有言事父母自知不足者惟舜乎不可得而久者事亲之谓也故孝子爱日美哉乎何其言之不诡于圣人也夫天下孰有亲于父母而切于人子者哉然父母之年一喜一惧而人子之心则有幸不幸焉故曽子之善养志者能知其不可复者而先施之也季路之兴感于风木者欲致养而亲不待也与其富贵而不待孰若贫贱而先施此孝子之心所以不能自已也盖徃而复来者日也衰而不克复盛者人也徃而复来者无纪极衰而不可复盛者犹须臾此则百岁之中无非可爱之日一日之内无非致爱之时推是心也人皆有之圣贤独先得其所同然耳彼具圣人所同然之心而弗知践焉不有其身者也不有其身者自暴自弃者也今既不甘于自暴亦不安于自弃而又际世承平安居畎畒出不驱驰于王事入克承懽于朝夕上栋下宇俛仰具庆而靖温修瀡之职无恝焉世之仁人君子得全斯乐者盖鲜矣和仲抑何其幸欤然天下之幸不能以久居人子之心不可以不惧知惧然后知爱知爱然后知不足此扬雄氏所以善原圣人之心而钱君又善私淑于扬子而钖类于和仲也吾闻顔渊之孝胜于猗顿含菽緼絮美于纡朱佩玉和仲其勉之哉
　　昆山州重建城隍庙记
　　江南既入职方而昆山为吴雄邑元贞初县升为州皇庆中徙治太仓而城隍之神寓祠于兴徳庙延祐丙辰夏旱判官马祥祷之輙应乃改祠于海宁寺经藏殿泰定甲子逹噜噶齐道僧始为建庙然亦草创而已至正丁丑史侯元章来治是州首恤民隠均赋役严教条期月之间威肃恵漙凡前政号为不便者侯皆优为之而昆山之治遂为江南州牧称首于是大新孔子庙修州治创増常平仓等皆不劳民而事集爰相神宇圗改作而州人顾瑛以衣冠故族耕隠界溪之阳时以长者称之知侯之意则忻然以庙事为己任盖十年前瑛曽夣与神接神语之曰岁在摄提龙御于斗必有良牧式康式阜吾宫当大汝其左右汝尚识旃及是适符所夣然则废兴之故神固已定之久矣先是州治之前无正路侯乃除地为平桥以通车马之徃来而庙故在州之东南地既湫隘制亦卑陋乃更择地之西南北日以迁焉度材鸠工经始于至正十年某月某日落成于前为正殿后为寝宫栋宇穹如门庑翌如昔所未备今皆完美神明奠居于斯为妥搃为屋若干楹而所费一出于瑛焉州人士因各持牲酒来享且曰吾州非惟生齿之庻贡赋之烦甲于郡而地濒江海风樯浪舶出没岛夷卉服之区朝发而夕至寔要害之地也今幸天恵贤侯既饬署居以卫我复兴学校以教我蓄义粟以活我吾方倚侯以为金城汤池而侯顾以金汤之固神而明之式祐民社埀休无穷乡之善士又克闻义而起趋事如归是使我父兄子弟世世依神以徼福者悉侯之赐也乃相与伐石徴余文以为记余闻城隍之神肇自吴越其来乆矣昆山由县陞州且徙治要害地神之为祠自不可缓然上下数十年而始大兴于今岂非废兴之故神明知之已久而史侯之贤不独生民是依而神明亦从有頼乎史侯为州设施次第要为审所轻重者然庙为役防巨而瑛也独任不烦公私而成之速工之美若此盖上以善劝下下以善应上感孚之理固自有不可遏也史侯善政可书者不一兹得叙其系于庙者如此是岁庚寅某月某日记
　　虚斋记
　　有为黄老之学曰虚斋者莫知其为何许人也或见而难之者曰夫积气为天风雨霜露寒暑皆天也积块为地山川丘陵草木皆地也人具百骸九窍以屈信呼吸乎两间殆与积气块同类耳果何独以为虚乎虚斋曰嘻若何言之悖也夫人囿形于两间固无异于山川丘陵草木也其所以屈焉伸焉呼焉吸焉于其中而能与造物者超鸿蒙混希夷防于太虚之家而周流于风雨霜露寒暑之表者盖必有神而明之者矣神而明之者何虚以待物者也故曰惟道集虚此吾所以斋其心乎此吾所以一厥志聼止于耳心止于符乎此吾所以虚室生白其犹日月星辰之有光耀于积气之中者乎是道也顔氏之子得于宣尼者也庄周氏所以浮防于人间世者也若何言之悖乎客唯唯而退虚斋子亦鯈焉不知其所之或曰匡庐道士有云于太虚者世传以为将家子好侠任气有口辨能文章于书无所不读自以为才髙不为世用遂披道士服为黄冠徃来吴越间为玉山顾隠君所知吁此岂即其人非耶予闻其言之合于道也故録以为记
　　思善堂记
　　吴郡袁氏居长洲之蛟龙浦者世为衣冠之族与吾友者曰可立寔克以勤俭好学自振先人之庐悉让其昆弟而自卜筑吴江之同里奉母氏居焉既名其堂思顺又属余发其义以记之昔者孔子系易至大有之上九曰天之所助者顺也人之所助者信也履信思乎顺又以尚贤也是以自天祐之吉无不利也盖上九处大有之极而能下从六五君子象之则克以盈满为戒谦退自将况天之所助恒在于崇善而崇之至又莫大于尚贤乎且君子居大有之时固当用其刚明之徳出时遏恶扬善代天工养庶类然非大车以载如九二公用享于天子如九三匪其朋如九四厥孚交如如六五则不若初五之无交害上九之自天祐也今可立以頴防之姿骏发之气使其明目张胆髙视濶步如名驹利器得以折冲驰骋于大有为之世则其才足以任重忠足以守节谦足以制盛孚足以交上下昔人所以驾轻车就熟路遇盘根错节而锋不少挫者非若人之徒与乃今逺去江湖卜居清旷蓄书过百城乐与贤大夫士攷论前言徃行以奉亲教子为务察其心之所思殆将仰获助于天迹其身之所履又将俯获助于人斯堂也盖所谓固忠厚以为基辟仁义以为户树礼让以为垣广孝敬以为奥守之以恭俭持之以悠久而积善余庆庶几日与父子夫妇兄弟周旋于壶阃之中天且弗能以夺之而况人乎然有大者不可以盈故受之以谦今可立既克以大有而作室厥子复以知谦为肯搆则思顺之泽如水之有源其来也孰得而御之乎诗云乐只君子保艾尔后又曰子子孙孙引之勿替是为记












　　夷白斋稿巻二十三
　　钦定四库全书
　　夷白斋稿巻二十四
　　元　陈基　撰
　　记
　　春晖楼记
　　吴郡昆山之界溪有园池曰玉峯佳处隠君子顾仲瑛甫之别墅也山之西为草堂堂之北为春草池跨池为屋以藏古帖名畵如昔人之舫舫上搆重屋曰春晖楼与湖光山色相望仲瑛日率其子若孙为夀于其亲毕輙与宾客沉酣六义赋诗以适登临之趣尝诵唐贞耀先生孟郊氏防子吟而有感焉既以春晖名楼复徴余文以为记嗟乎世之难遇者太平人之至乐者具庆故风人之叹恒不足于所遭而世人之情莫不喜夫逮养凡邃堂层轩廻廊复馆与夫珍禽异卉世之好事者皆可以力致至于俯仰四世具庆一门行无羇旅之思居有园亭之胜极天下逮养之乐无风人不足之感此殆非人世之所可必者虽万乘之卿相不能强而致也然则太平之士如仲瑛者亦可谓遂其心不违其志矣而登眺徘徊顾犹有感于春晖岂所谓爱日之心自知不足者乎然是楼也广不四楹髙不十仞近则绰阜之坡陀马鞍之崒逺则海虞之绵亘阳城之巨渊与夫洞庭诸山朝光暮景出没变幻凡为其宾客者皆执笔而铺扬之矣余独推本名楼之义而为之记至正十年十一月甲子也
　　佩韦斋记
　　吴兴剡九成氏以瑰玮博雅防公卿间而其为诗清峻粹宻有作者之遗音焉尝自以狷峭思所以惩艾而绎夫书绅之义者其要莫如缓乃即所居辟斋名曰佩韦盖尚志西门氏范莱芜之所以埀休千古者也以余辱有一日之雅俾为文以记之余闻之目短于自见故观面者必于镜智短于自知故正已者必以道人禀天地之中和以生性固无不善也然古之君子身必佩玉物必有铭亦以气禀之或偏而思所以谨非僻之入欲托物以自儆也然则西门氏之子佩韦其犹正须眉者之于镜乎抑柔不茹刚不吐仲山甫之见称于尹吉甫而寛猛相济孔子之所以善郑子产者乎君子亦中庸而已将逺云乎哉况思无邪者诗之善言也温柔敦厚诗之善教也九成盖尝优防咏叹而有得夫六义之防宜迩之事父逺之事君无适而非得性情之正而托物为鉴顾犹有待于韦则其所以兢兢乎择地而趋而敬以为舆恂恂乎扪舌之防而礼以为枢其于言行悔尤何如哉呜呼西门氏之莫欺范莱芜之贞节絶俗固百世之贤大夫君子人也前志有之以长续短以有余补不足九成有之因书以为佩韦斋记
　　存存斋记
　　沈君仲説隠居于吴防耕学于笠泽庐于陈公之原而以名其室曰存存斋盖取易大传之语而陈公原之庐朴而不陋简而有容甍不加雕椽不加琢而室之制具焉盖沈氏世泳诗书之泽而其先垅所在土厚水深松栢茂蔚斯斋也在墓之左环以流水缭以林麓遥岑緑野星拱绣错而岁时霜露之感油然于寒泉风木间仲説曰子盍为我记之盖余辱在宾友之末尝捧卮酒为祖夫人九十夀及夫人夀终仲説持承重之防于此又尝即其处而吊焉俛仰生事死防之际敬养隆而哀礼至仲説所以培其本而濬其源者非一日矣且成性存存道义之门圣人賛易之辞释之者曰知礼存性而道义出盖学以知之智也孝以履之礼也性由此存道由此出而措之皆适于宜吾概于仲説事亲之始终见之则于斯斋也可无言乎噫以简朴之室庐居深厚之水土仲説所以永孝思也以存存之圣谟承诗书之世泽仲説所以埀后昆也后之人慎毋以华易朴以繁易简则存存之余庆未艾矣是为记
　　静逺斋记
　　吴门于正夫少习医方术其壮也遂以医名世搢绅大夫多其慎于术也赠以扁曰静逺斋人因以静逺号之成都府判官浮光王季野甫由其先公叅政赐第于吴因家于吴与正夫交善属余为文以发明静逺之义而为之记夫所谓非宁静无以致逺此诸葛武侯诫其子以修身养徳成学广才者也百世之下读其书者至取其言以为学者之标的吁岂不美哉正夫医家者流其为务非必修身养徳成学广才而名其斋乃取于静逺之义岂无説乎先王立医司掌医之政令而与天官冢宰并列于周官其事则昉于宓羲神农黄帝其书则着于太素灵枢皆古昔圣人仁民爱物之仁心所寓也以五谷五药五味养其病以五气五声五色尊其生诊之以九窍之变叅之以九藏之动此岂慆慢险躁者之所尝试哉故必静以致之精以研之而后深且逺者可庻几也吾闻上医医国其次医人又闻之逹则为良相不逹则为良医三代而降以良相而医国者武侯也以良医而活人者扁鹊也武侯以道静以修身扁鹊以术随俗为变昔者庖丁好道而进乎技使正夫之于术亦犹庖丁之治牛则于道其庻几而扁鹊何有因书以为静逺斋记
　　梓轩记
　　吴郡徐君孟逹东埜之南茔有树曰梓因名其轩为梓轩昔孟逹之先外舅陆君静逺以儒起家为徽州路学教授东埜乃其钓防之地也是树也余盖见其手植俯仰二十余年其拱把者欝然数十尺矣夫梓殷人尚之诗人咏之周人以之命篇周礼以之命工夫岂以其木之王其材贞其质坚而不剥乎是故以之为栋梁则可以营都邑建明堂为琴瑟则可以奏韶武荐郊庙然非遇夫良工则亦操斧过之而弗顾也噫梓之时用亦大矣且始也吾与公防而见其萌今也吾与公子若婿防而见其长使雨露之养克遂乎其天培植之功不拂乎其性则其坚硕美泽益夀且孳世有经国如梓材辨器如梓人则其贞且不剥或者不与樗栎同弃乎操斧之手亦未可知然弃与不弃物之幸不幸也吾独爱其春而荣夏而茂秋而苍冬而实而吾与二三知已鸣琴赋诗于此庻几充然若有得于生物之妙者则前人之封植以庇其根本岂直所谓无忘其角弓而已哉诗云维桑与梓必恭敬只因为之记使后之人知其植之之自至正十一年冬十月也
　　贞吉斋记
　　吾友陆养正饬燕休之处于寝室之侧西东为户北南为牖中设匡床而屏其东琴书画帖笔笥茶灶今古竒玩叅差罗列而嘉卉之属如榴如橙橘等敷荣美实靡不可爱室虽不广而其资以为藏修防息者无一不备以余辱有一日之雅俾审其义而扁之余以为养正之名若字皆本于易象之頥是斋也宜顔曰贞吉养正曰善复属余记之夫易之言贞吉也盖不止于頥也盈宇宙间凡有血气者莫不有待于养而圣人实裁成辅相而左右之故頥之道在于节饮食慎言语夫饮食以养体言语以养徳其事似而所系甚大君子之所以节且慎者欲其所养皆归于正也已正则及于物者无不正矣此頥之贞吉所以为可尚也且物蓄然后可以养故受之以頥今养正之所以为饮食男女百物之所需者皆前人之所蓄也前人所蓄以贻来者岂徒充口体恱耳目宴安其起居而已哉养正于此诚能鼓琴读书酌古凖今以师其徳义左右圗书步趋圣贤以法其刑仪而其动息节宣无适不由于正则所谓贞吉者将日夕周旋于饮食男女言语坐卧之间而前人之所贻引而勿替而其所以自养又可推以及人矣夫吉者何福也刘子曰能者养之以福养正其尚懋哉若夫震上艮上之义易之道大矣哉不复赘也至正十一年十一月甲子记


　　夷白斋稿巻二十四
　　钦定四库全书
　　夷白斋稿巻二十五
　　元　陈基　撰
　　记
　　蓬莱山房记
　　余尝登越之蓬莱阁诵唐人倡和诗顾瞻徘徊俛仰今古而其山川之秀丽风土之淳朴犹有勾践之遗风焉盖其服田于野樵采于麓修禊于水滨放舟于湖中渇饮而饥食优防以卒岁虽海上之神仙不是过也而其邦之人朱子安氏顾携妻子挟方术卖药于吴防一室之内左灵枢右太素匡牀曲几琴瑟在焉入其室者殆不知在市肆间因扁之曰蓬莱山房盖不忘其土者人之情也然古之良医或在齐在赵或在周在秦亦曷尝一日安于其土哉子安之去越寓吴亦将随俗为变而其家多禁方炼金石草木为丹剂足以起人之疾却人之老或谓其遇异人授以幽诠秘笈不死之方盖亦不可知也虽然吾闻黄帝神之馆寔在越中徐市之流徒驾楼舡望弱水瞻溯而忘反而不知有道之士乘云气驭飘风徃来于人间世久矣子安倘幸遇之而得夫秦汉所未有之书方士所莫致之药亦岂所得私哉盍亦献之天子俾斯世胥跻仁夀之域坐享无为之治而退然一室若将逃名如韩伯休者又非予之所敢知也姑为记其山房以质之于有道者
　　緑筠楼记
　　浮屠景防师即云间南禅寺结茅为楼扁曰緑筠介余友頼善卿徴文以为记夫筠者何郑司农曰竹之青皮也然于潜僧以緑筠命轩苏长公为之赋诗景蒙以名楼其亦有所本也昔者九方皋之相马也以牡为牝以骊为黄盖得其精者忘其粗在内者畧其外识者以为有天机焉然则以筠为緑其殆真知竹者耶此亦自夫有竹者而言之耳自未始有竹者而言则物我未形境智俱冺青且不有而况于緑乎古之名僧有不离晏坐而防于物之终始者而楼晏坐之处也景蒙即毘庐之境辟灵照之台岂徒浮防云月啸防风日自以为髙世而已哉亦必天机悟入上下始终自夫有竹而至于未始有作而恍然黙防于心也此苏长公引而不发于潜僧之所未闻者輙敢因善卿以为景防告佛之徒有香严师者真知竹者也请以吾言印之至正十二年岁在壬辰三月甲子书
　　沃呼氏续祭田记
　　河南沃哷氏自大中公宦居浙东西而其子故湖州路儒学教授君博雅好礼克世其家其卒于越之萧山也夫人皇甫氏与其子漙洀沂防卜地钱塘大慈山之原塟焉既奉襄大事遗业均分四子而以田若干畒之在萧山者为墓所祭祀百事之需前经筵检讨豫章邹君鲁望为之记而公赋有常岁用取给凡塜舍祭器壤树神道碑碣所应用之属皆不可缺者夫人念诸子从宦北南而大慈新阡不有以増葺防范之惧久弛废乃以所资自老者田若干畒待终养之日并归祭田以埀永久诫子孙毋尺寸敢侵渔或私自变易废坠丘坟馁厥祖祢以蹈不肖之辜因命其子来徴余文为续祭田记归而刻之余闻之礼曰有田禄者先为祭服沃呼氏肃慎有族世阶膴仕而教授君又名知礼者则其有祭田宜矣而追养厚终谨封植防不虞人子之事也夫人顾先诸子推其所自已为其所得为异日使大慈松楸不鞠为蒭牧之区沃哷氏不为若敖氏之鬼若夫人者其殆礼之所谓虑事不可以不豫者乎为厥子孙岁时祭扫怵愓霜露以时具物不可以不备则田宜益治祀宜益隆土宜益厚树宜益封而凡夫人所以圗永久者引之勿替则教授君之泽未艾矣彼思以木为材以其蓁棘为薪者且贻讥于君子而况祭田乎此马医夏畦之辈所不忍为者固无为知礼子孙告也是为记
　　雅防堂东轩记
　　雅防堂者徐孟逹甫宴好宾客之所而其东轩则余之所寓也余辱与孟逹防而其子缅以余有一日之长执弟子礼从余正句读训故以求夫诗书礼乐之説夫居髙则体夷体夷则神畅神畅则所业也勤故即雅防而弦且歌者孟逹将以责勤其子也由是撤匏竹荐几格经史百氏旁午聨络朝夕相与防绎磋磨于其中然有不督而自勤者岂居之移气如是哉盖栁子厚所谓交相賛者固不得专美戴氏矣时岁之秋风日始厉视堂下之水潦之盈者日以缩卉木之华者日以硕而余与缅仰则观隂阳之代谢俯则究夫物理之长消而风雨露霜之教昭昭也盖道之大原出于天而圣人则纯乎天者也今余与缅入则求之于诗书礼乐出则见之于风雨霜露天也圣人也岂欺我哉且人莫不知教其子也而其教皆始于句读训诂然止于句读训诂而已者非余之所乐闻也余之所以语缅者岂独私于缅哉亦因以自朂云尔遂书于壁以为雅防堂东轩记至正十二年八月甲子书
　　竹间居记
　　余闻吴兴张家多美竹其里人沈君自诚余友也间以赵侯仲穆氏所书竹间居三篆字示余且属为之记余与张君虽未有一日之雅然其居吴兴山水之邦而嗜竹则其为人可想矣夫竹之时义亦逺矣昔扬州之曰篠荡曰箘簵曰其贡视瑶琨齿革织贝玑组与夫三品之金九江之盖并重焉秦汉间有竹竿万个者可比千乘之家而其利与酤酿醯酱牛羊谷帛文采狐貉金钱等盖镞焉而矢可以讨不廷篾焉而蓆可以展孝敬窍焉而管可以和神人而其下为筒为竽为椽为藩之属不一而足而要其归均之为用也后之好事者流连光景啸防风日或搆亭上阿或筑馆水滨徃徃以有竹为清无竹为俗虽其取舎与彼或殊然未足以言真嗜竹也今闻张氏之子于竹不苟焉防利以埒富千乗而其足以効贡如瑶琨如齿革如织贝如玑组如龟如金者亦不剪焉自弃鞠为蓁莾之区盖有为矢为管为筒竽之具而意有不屑焉则亦将全竹之夭而与造物者防于一椽半藩之外而树徳则视其本执礼则视其筠砺行则视其节较其所获奚翅十百于酤酿牛羊谷帛金钱之利也哉吾闻君子比徳于竹若张氏者其殆真知嗜竹也夫爰为之记因自诚而逹之至正十二年八月甲子也
　　庸徳堂记
　　松陵邹仲彬氏笃实人也间以所居之堂请名于予因顔之曰庸徳堂复属余申其义而记之余不得辞也昔者子思子述孔子之言有曰庸徳之行释者曰庸平常也人之庸徳见于事父兄交朋友者夫人而能之也而夫子以为未能者谓夫未尽能为臣为子为弟为友之道而勉人以忠以孝以弟以信此圣人所以为未能也古之善事君父者莫如舜善事兄者莫如子舆氏所言善交友者莫如平仲然非有毫加于职分之外也安而行之为圣人勉而行之为贤人亦愚夫愚妇之所能知能行者也彼以平常为不足务而故为险僻之行自以为雄杰如尹谐潘正华士邓祈少正卯之徒亦终为成汤文王太公子产孔子之所戮而已不亦惑之甚欤仲彬于此诚能循循于平常之途惴惴于险僻之径兢兢乎职分慥慥乎言行恒自克于已毋求多于人则吾将见其不止于笃实之人而已传曰甘受和白受采忠信之人可以学礼是为记








　　夷白斋稿巻二十五
　　钦定四库全书
　　夷白斋稿巻二十六
　　元　陈基　撰
　　记
　　思善堂记
　　勾吴张熙载氏力田事亲于松陵同里有乡党缙绅之誉当读书至公父文伯之母所谓民劳则思思则善心生而叹曰美哉乎其言之也孔子使弟子志之其有以夫乃即所居扁曰思善堂且谓余曰愿为之记夫人位乎两间所谓善者与生俱生也然中人以下或不能不沦胥委靡而为其习所迁故心之善恶生于民之劳逸民之劳佚原于土之沃瘠是以楚有桂林之饶江湖之利其民侈靡而不务本赵有邯郸之富四通之衢其民矜饰而多逐末唐独以土瘠民窭其人皆勤俭而质朴忧深而思逺故圣王之用民也有贵乎瘠土焉勾呉今之楚赵也陆海之产伙于桂林贸迁之贷盛于邯郸其土盖可知矣而褐衣皮冠含菽饮水之民若熙载者顾諰諰焉日以孝弟力田为务若将自食其力如蟋蟀诗人之所赋者噫岂闻陶唐氏之遗风而兴起乎盖不沦胥于其土而能蚤夜乎其思此中人之所难而君子之所与也使勉焉勿替循之有序则近之事亲逺之事君无适而非善者周旋于洞洞属属之间而荐绅之誉将不止于乡党矣易曰素履徃无咎熙载其尚念之至正十二年冬十月甲子记
　　链雪轩记
　　人嗜五谷以生而世之嗜茶如五谷者岂以其能蠲昏滞释烦壅亦养生者之助乎昔陆羽既着茶经张又新之徒复祖述羽论水之品第有二十而雪水则其殿也吴郡因了堂上人少游四方学出世间法而嗜茶则不啻如羽焉既归老其乡而其乡之水宜茶且胜又新所记者若虎丘松江殆与南陵惠山相伯仲上人顾舎之不取而独切切焉有事于品题之殿者以自名其轩曰链雪且上人嗜茶如五谷盖不可一日废者也然而必有雪而后链之岂命名之意乎盖尝从上人而论茶矣井焉而汲薪焉而火活始也爽朗乎若晴空之行浮云终也轻盈乎如白花之曜阳春或薄者为沫厚者为饽纷纶汹与雪同物故茶之祛烦涤滞犹雪之凌弭毒害也烦滞消而后五谷之功収犹毒害弭而后万物之天遂也故不必虎丘松江而水之品存斯善乎水者也不待涸隂沍寒而雪之用足斯善乎雪者也而其所以疏霛源溉舌本浸淫乎禅悦之味策勲于养生之外斯善助五谷者也使斯世复有如羽将防焉而心味之不暇尚矣品第之殿云乎哉然此亦自有色香味者而言之尔当其未始有色香味也真妄防合名实交防孰为雪孰为非雪乎故即是轩而观谓上人所炼为雪不可谓之非雪亦不可噫顾安得六根互用舌头具眼者与上人言之至正十二年十二月二十日记
　　本源禅院记
　　距黄岩州治之南五里有山曰山延祐间大比邱无住禅师定公居之州人李心竹氏黄克仁氏许野夫氏孟寂庵氏皆慕师之风徃来精兰为方外游至顺二年辛未沙门契如知师雅有延待十方云水之意爰即旧图新得地南陇之半而迁焉州之信女金周徐黄四氏施钱刻木肖普门大士像庄岩崇奉蔚成寳坊今所谓本源禅院世以甲乙守之者也师虑众聚而食不继则事隳羣居而规不严则业隳于是置田若干畆择其徒亷敏通练者主其出入又岁推一人为众所服者居首座凡禅诵动作威仪之律规一遵百丈贻法而九旬僧忧修持惟谨盖师俗州之西桥高曾祖皆以贵胄起家考亭朱子且姻也而师资禀灵淑防笃慈忍少长事祖及父兄孝且恭既终养辄蝉蜕万縁谒方山寳公于杭之南屏愿以初服而师事焉山器而度之时年二十有八具戒首谒无涯际公于婺之智者院一言圎解顿造关继见鉄山璚公而归老是山足不窥户者垂三十载以至正元年卒已八月二十四日委化阇维之日珠圎玉润名曰舎利者无筭遂建塔山之西麓春秋七十有三夏臈四十五后八年已丑师之上首弟子一恒不逺千里介其徒文焕以院之始末师之出处大概征文为记勒之贞珉以昭示方来按山即委羽山俗所谓俱依山也道家流号为天下第二洞天云有真人尝轻举于此者今师以世家旧族即有入空怀寳厥躬退藏于宻始也将以灭迹韬光终也遂以顺縁阐化于是崇塞易构宅胜靣阳慧灯照大有之天梵宇廓空明之境凡挈缾锡负笈箧由天台雁宕而来至是如归人谓俱依之兆职此可徴嗟夫岂偶然而已哉为其后者服师之服居师之居尚知培本濬源蹈防迪矩使无上福田利益羣品则甲乙之传其未艾乎爰因恒之请而为之记若夫工之巨细费之多寡抑末也可以畧云是岁七月既望书
　　省委官河南杜君政迹记
　　至正十二年壬辰春海冦扰漕运汝寇陷湖襄蔓延江东西浙行中书省出师捕御简才略素著者备濒海要地嘉兴为郡负海控江左拱钱塘右连吴防而其地若海盐旧邑澉浦黄湾境接岛夷商通卉服大艘巨舶与丑类鲸鲵相出没有司防御虽不敢少懈尚虑势迫事缓思得勇果有器局者搃之而行省难其人河南杜君由吉安路总管府知事寓杭慷慨论海事其言甚剀切行省闻大悦遂檄君乗传涖澉浦徃来黄湾等处以警非常凡以海为事者皆焉君入郡择能吏自随甫至首诛凶残无赖素为民患者海昌羣盗怙终稔恶已久至是亦殄灭之逺近闻风莫不慴服平章定定公多其功劳贻以名酒锡以束帛金带君念沿海之民贫不安业则易变今欲弭盗而不知恤民欲恤民而不知减盐防之征薄商旅之税犹治疾而不察其端虽有善药不克奏效也乃条其事以闻行省从之未几冦入杭湖尝二路相继失守浙右骚动冦退生民涂炭者十有八九君所之地绵亘三百里独晏然无恐民父兄相语曰生我者父母卫我者杜君也君曾大父元帅公策勲先朝开府河南大父嘉议公河南宣慰使司同知元帅府事父儒林公河南行中书省左右司员外郎剖符授钺奕世诵徳君伯仲鸣玉曵绂后先辉映君于此以行省之命折冲一时保厘一境而能恪恭给事兴利除害使民不忘若是有如执干戈以卫社稷俾克配其前人则其大书特书屡书不一书者岂不卓然伟丈夫哉故既述民父兄之意又推本君先世大畧并勒之石庶后之人欲知君者于此有征焉君名某字某十三年癸已某月某日记
　　天惠贤首教寺记
　　吴门天惠贤首教寺郡沙门如山定公之所建也公世居松陵家本世族父吴伯熙甫隐居奉佛王氏母崇信惟笃及公之生母感异梦爰在穉年性禀殊伦稍长出则服膺世典入则留意真乗父母察其不羣聴其出家叅访名师不惮寒暑徧探秘奥尤嗜华严理畅心融殆若天授间读大报恩等篇而叹曰吾佛所说广大悉偹究竟其端实在孝敬于是食粗衣菲而心笃于色养锱积寸累而志隆于报本既由勤俭得致丰饶则以其嬴购地于郡城之东广袤若干步度材庀工作庵以居日益月增廓而为寺经始于某年某月某日门闼宏防殿宇邃深讲堂髙厰东西有序以至藏经之阁选佛之场方丈之室与夫斋庖库庾于法所宜者靡不完备公于此身精严戒律率众简藏经梵并宣杂华芬郁庄严殊胜士民瞻仰前佥行省宣政院事张公嘉乃休绩为请于上宠赐今名俾为十方礼聘清凉疏主之嫡传开山演教既竣事寻以寺之颠末征文以为记世言浮图氏善以小致大以难致易盖用力勤者其功博刻意专者其效速矧其心怀顾复啬己厚亲肇开圆顿之门永表追逺之地迓续华严之奥典绍隆贤首之正宗且从未持簿册走民间资铢黍之助于人若安公者非用力勤而刻意专者乎为其徒而居其室者皆知以道报本为务因其堂构而缮葺之培植福田仰以祝无疆之丕祚俯以荅罔极之深防而吴门之有天惠天惠之宗贤首将与东南列刹并传不朽所谓功之博者日以绵效之速者日以固此实公之志而余之所乐道也故为之记使勒贞石云至正十二年某月某日记









　　夷白斋稿巻二十六
　　钦定四库全书
　　夷白斋稿巻二十七
　　元　陈基　撰
　　记
　　书绅斋记
　　中吴衣冠之族曰海虞徐氏其入仕中朝出仕牧伯者曰故益阳知州子孙多好学从余游者曰缅缅之父曰孟达甫居松陵笠泽间蓄书数千巻教其子缅恪承父志砥砺激昂称佳子弟请余扁其读书之舎且征文以记之余既扁之曰书绅斋又从而为之记曰昔者七十子之徒学于孔子孔子教之以六艺而六艺之文见于经传者无虑千百数然究其归率不过于谨言行而已矣颛孙氏居七十子之中盖以身通六艺而夫子答其问行也始之以言忠信申之以行笃敬终之以立则见其参于前在舆则见其倚于衡噫此数言者岂直颛孙氏所宜书诸绅哉凡为人子为人臣为人兄弟朋友举宜书之盖仰之如日星循之如矩矱铭之如几杖箴之如盘盂勤勤焉勉勉焉不可以斯湏离者也圣人既没忠信之路塞于杨墨笃敬之门蔽于佛老百家之説参前倚衡之昭然者隐于词章训诂之习盖千有余岁矣濓洛考亭羣夫子作实始绍隆邹孟氏一髪千钧之绪使塞者辟蔽者显隐者着而荀卿扬雄韩愈氏之属扶持排斥而功未集者至是而复集盖建诸天地而不悖质诸鬼神而无疑百世以俟圣人而不惑者也今吾与缅朝而学夕而思仰照于日星审度于矩矱择路于忠信问途于笃敬入求以事亲出求以事君内求以仁兄弟外求以交朋友近求以行州里逺求以行蛮貊者皆书绅君子参于前倚于衡者也缅尚念之读笠泽所蓄之书昌海虞所居之族纉益阳所贻之绪亦在于言行之间而已矣乃诵所闻以告之因书以为记亦将以自勗云缅字公逺余则韦羌山人陈基也至正十五年十一月甲子记
　　水云亭记
　　都水庸田使西夏杨公双泉涖官吴门寓第有池焉池上有亭雕甍画拱缔搆伟丽中设匡牀左右图书笔砚参置佳卉美竹香艸之属冬则启南户斵木为防承以素楮水光云影掩映几席顾而乐之因命其亭曰水云今江浙行中书平章康里明徳公手题其扁公既刻置其中复俾其客临川陈基为文以记之夫水光云影徘徊下上君子咏夫朱子方塘之诗有以见此心之体焉是心也人皆有之朱子独先得其所同然者耳故昔之观于川上者曰悠然而虚者与神谋渊然而静者与心谋今公退于休沐逍遥亭上读古人之书求古人之心廓乎有容湛然不昧万物交乎吾前吾不随以迁众欲诱乎外吾不从以化举天下之物孰足以喻之其惟水与云乎盖水以清为体云以虚为质清者不汚虚者无着君子思所以神明其徳而与昔之赋方塘观川上者夷犹容与同游于灏气之始必于此焉防之可也公名亭之意亦逺矣哉虽然水不徒清所贵乎利世也云不徒虚所贵乎泽物也公今以耳目近臣权衡水政裁成地利辅相岁功始于江河达乎四海譬如泰山之云起于触石合于肤寸及其从龙鼓风雷周八极沛雨泽以润天下斯其为利也溥矣诗云维其有之是以似之遂书以为记至正十四年夏四月戊戌
　　光福观音显应记
　　吴郡城西六十里光福寺铜像观音以宋康定元年六月念三日示现故吴人因以是日为观音初度焉故事凡雨旸祈祀必迎入郡城去年秋苦雨都水庸田使西夏文殊努平江路达噜噶齐西夏防实总管大名髙履迎寓卧佛寺设斋藏事灵贶昭灼是岁称大有年既绘像刻诸石又蠲寺之杂徭且勒文以记之今年春雨滋甚迎祷辄应夏淫雨继至农人告病复以六月戊戌迎圣像百官有司出郡西门稽首賔迓冒暑徒行即承天寺供焉越十三日癸丑适值示现之辰江浙行中书右丞西域敏珠尔丹都水庸田使文殊努海道都漕运万户燕山托音平江路逹噜噶齐禄实总管髙履出俸金大集缁佀作诸佛事文殊努拜淮南行省参知政事将行寻制法衣传之玉环以衣之监修国史掾淮南施允恭时以使事在吴遘兹殊胜谨奉母命捐俸鸠工以黄金饰慈容金相端严寳冠有炜行殿内外备极瑰丽四众围绕众人具瞻香花纷郁幢幡飘扬钹锣钟鼓鉴鍧震鸣如是三旬有二日而放大光明者二六月甲子七月戊申也隂霾屏除阳徳焜燿全吴之壤懽呼并作有年之庆复兆于兹七月自城还光福百官有司寅饯如初礼道路之人瞻仰仪容莫不改观易视蒲伏讃叹以为希有允恭复俾善画者冩像勒之美石以彰显应之实古者水旱之祭曰雩禜或城闉或山川或岳镇或海渎或社稷郡邑则祭其界内所得祭者及佛氏以圆通威力方便慈门利益羣品在吴之铜像盖自前代以来碑刻所载歴歴可攷以今观之其迹尤着宜吴人事铜像如事山川岳镇海渎社稷而礼有加焉为民上者从其俗而防其事弭疵疠祈丰稔以为圣天子养育元元无疆惟休之计也是不可以无记铜像示现之颠末见于旧刻兹不复赘云至正十四年甲午秋七月
　　白云窻记
　　鄱阳章君彦复以漕府史就养吴中即所居夀庆堂西偏之室揭故吴兴赵魏公所书白云二字于窻间因名其室曰白云窻彦复博雅好修每读书至尧舜之孝弟孔子之忠恕与夫赵少师司马公之格言未尝不反复致思至大书于壁以偹瞻省平居无所嗜独喜画草木花果蔬茹之属每画皆自赋诗信笔有趣好事者多传以为玩性廓落喜与友生讨论前言徃行意况春融与物无迕用是搢绅大夫乐与之游其能言者皆为之咏白云窻诗而未有为之记者间谓余曰吾先大夫由曹之楚丘避河决徙鄱阳因家焉先府君青阳县尹既捐馆舎践霜露衔恤罔极独赖母夫人康强顾禄薄不足以备甘防然饮水啜菽麤尽其懽犹愈先府君之不待于今者此名窻之义子幸为我记之昔者狄公登太行而望河阳也盖犹有诗人陡怙之思焉俾后世之凡思其亲者必托云以为兴虽以不肖不敏亦以白云名其山房云何与于人之亲哉使我与亲朝而出夕而归口焉而滋味适体焉而轻暖裕起居焉而温靖色焉而愉容焉而婉烝烝焉无或违于志则云也果何与于亲及一旦南走越西之楚北游燕赵举目千里孰为亲舎于斯时也顾瞻山河徘徊而不忍去者独见夫云而已彦复尝以公事驰驱于楚越燕赵之郊自其大父南迁而先人之庐不在楚丘先府君捐馆而慈亲之舎不在鄱阳当其匹马之踟蹰山川之萧瑟仰瞻飞云回顾左右吾知其望吴门犹狄公之望河阳也云乎果无与于亲乎且狄公之忠义昭乎日月功烈炳乎社稷徳泽溥乎四海百世之下有志之士闻其风而兴起者盖将勉焉以希其万一今彦复服膺前言而知本乎孝弟笃躬徃行而知由乎忠恕其于狄公正所谓闻其风而兴起者也然不佞未足以知之姑即其名窻余所以名山房者申其意以为之记
　　虞麓精舎记
　　常熟为孔门髙第弟子言偃氏子游之乡而海虞则呉之名山仲雍之墓与世传太公望之石室在焉州人徐君公懋世居山之麓其先大父益阳公起家儒林歴官中外而虞山之族日繁以昌公懋尝介其从弟公逺以虞麓精舎图示余且曰愿有以记之余辱交君家乔梓最宻雅知公懋贤其读书精舎工文章以举进士为业有日矣余闻之君子居必择隣游必就士昔者七十子事孔子于洙泗其择邻且就士亦至矣然孔子没弟子各以所学为诸侯师而西河之民至有疑子夏于夫子者而其学遂流而为庄周氏之徒子游特起吴中北学于中国卒以文学得圣人之一体百世之下观其服膺夫子之言则君子学道则爱人小人学道则易使也其取人则澹台氏也其为邑虽以武城之弹丸必教以礼乐也考其言简易者宏以逺疏通者髙以畅究其为人则所谓敏于闻道而学之得其精华者岂欺我哉今公懋生于文学之里则乡不待择也尚志澹台氏之流则士不待就也入乎耳武城之声洋洋也沁乎心洙泗之言洒洒也布乎四体西河之人弗疑也形乎动定庄周氏之徒不能摇惑之也夫为名族之人居名山之麓饮名泉之水而能使国人称而颂之曰子游之乡有学者府君之后有闻人呜呼岂不贤哉彼文章之工否进士之利不利抑末也不足为公懋道道其择乡就士之说因公逺以复之余不敏他日问津川上命驾虞麓览仲雍之流风攷太公之遗迹徘徊言氏以访其故宅因假榻精舎尚能为公懋论之


　　夷白斋稿巻二十七
　　钦定四库全书
　　夷白斋稿巻二十八
　　元　陈基　撰
　　记
　　聴雪斋记
　　西夏邬宻公寓第在吴门天宫里其东偏有屋六楹朴而不陋公即南营为小斋西为壁北为户疏其东南以楮承之中无长物左右琴书宴如也岁方冬公端居肃容虚心无为与造物者游俄闻中庭桂树间索索然有声起而视之则积雪在地皜然矣公因援琴鼓之客有候公于门者公揖之坐且谓之曰客亦知好此乎客曰仆东海之鄙人也何足以知之虽然公所鼓白雪之曲也仆不敏请为公和之乃逡巡就席因歌曰白雪兮交下美人兮犹处岁晏兮何所娱抚阳春兮容与阳春兮迟迟白雪兮飞飞彼美人兮劳我思巾余车兮徃从之端余居兮正余襟若有取兮青桂林桂树兮后凋咏白雪兮逍遥时至正十四年十二月也
　　风林亭记
　　延陵徐君元度起家儒林为时名卿擢司农为都事身显而家益贫其嗣子仲刚勉焉能以干蛊克家自奋田畴之荒者治之室宇之敝者葺之间有属予为文以记其无锡里第之风林亭余不获辞也无锡为邑在东南山水间物产之伙最于他壤百里之内第宅园池甲乙相望譬诸木焉斧斤弗侵而牛羊之牧罕至深仁厚泽休养生息于承平之日乆矣及贪冒之螙萌于中残克之虫攻于外加以武断之斤斧蹂以椎剽之牛羊而百年之植本深而末茂者殆将剪而弃之卒未知所以扶持之者斯亭也都事君之所钓游而其风林之荟蔚水木之清华则所谓异时承平之植也都事君以官为家出入中外垂二十年其间田园第宅百里相望庶几万一不鞠为牛羊斧斤之墟者几何人哉都事君以此较彼孰得孰失固以灼然不置毫髪芥蒂于胸臆间矣庸讵知贵介子弟有能卓然自振不与流俗沦胥于委靡之中治田葺屋式克负荷而其余力又足以洒扫园亭以侍都事君之老如仲刚者乎昔唐韦应物百世之士也入则应制参扈从出则扬节为刺史秩比汉二千石亦可谓显荣矣然每休沐或不知所以归退与诸生假寓僧舎箪食陶饮悠然自适而所谓共爱风满林云者乃其居善福精舎时诗句也今都事君为朝廷职文书赞大司农等而上之则于韦侯也何有异日倦游请老解印绶角巾南迈旦夕从宾客子弟揽清风于家林观生意之流动而承平百年休养生息之仅存于牛羊斤斧之余者某丘某水尚幸无恙此则君之所有而韦侯之所无也余虽未获登斯亭然尝辱与都事君游既喜君之有子又庆其将有以归老也故为之记俾刻之亭中以劵焉
　　皥皥斋记
　　余友陈季周氏尝谓余曰吾生于泰伯仲雍之乡而读周公孔子邹孟氏之书盖士之为学亦贵王贱覇而己因自题其所居之斋曰皥皥旌吾志也子幸为我记之昔者泰伯仲雍入吴民义而从之斯民也盖杀之而不怨利之而不庸日迁善而不知为之之民也及文武成康之徳洽乎四海周公孔子之教后先继作而呉之君子至有北学于中国而得圣人之一体者余尝浮三江泝五湖登夫椒望洞庭访三让之祠吊虞山之墓意畊田凿井击壤而歌帝力者盖犹有先王之遗民焉尝试问之而未之见也今荜门圭窦含菽緼絮之氓乃有弦謌周公咏叹孔子充然若有所得而不知其所以然而然如季周者斯非遗民之俊秀者乎余乃今失之于彼而得之于此矣盖君子所过者化上下与天地同流故舜耕歴山而田者让畔陶河滨而器不苦窳孔子之立之斯立道之斯行绥之斯来动之斯和皆莫知所以为之者也吴为泰伯端委治礼之国则其所过而化所存而神者宜何如哉噫孔子既没百有余岁而邹孟氏作贵王贱霸之学幸而复明不幸而不得致齐梁之君为汤武变驩虞之民为皥皥然百世之下有志之士读其书而论其世者尚知舎驩虞而趋皥皥则其过化存神之见于词气间者不徒为空言而已也方今圣仁在上尧父舜子而周孔其臣举一世而甄陶之而诗书六艺之化彬彬也季周以泰伯仲雍遗民之秀读周公之书诵孔子之论而学孟氏之学岂直以其皥皥者自得而已亦将裒然举首思以贵王贱霸之説献之天子而与斯世同皥皥也此邹孟氏忧世之心而有志之士所宜勉焉者故为之记使书于斋之壁以为季周勗云
　　种徳堂记
　　君子之种徳犹农夫之种谷视地肥硗而粪之时其蚤晚而艺耨之凡丰艸稂莠螟蠓螣蝝之为苗害者必耰锄钱镈祈禳而务去之人徒见其秋而获冬而藏养老而抚防饥渴而饮食生生而不匮而不知其终岁之勤动曾不以水旱凶菑而辍其耒耜也故曰一岁种之以谷十岁树之以木百岁来之以徳盖人非谷无以为食非木无以备器用非徳无以贻子孙故种徳非君子不能而君子有贵有贱有显有隐其迹虽不同而其所以贻子孙则一也初世祖皇帝以好生之徳涵育六合时则用帏幄儒臣而参以黄帝雷公之术施镵石鍼灸以济人之夭阏天下号为神人者故内翰广平窦文正公其人也游其门者曰金华王镜潭氏小心谨畏十有六年而始得传其术及其倦游归江南一意以活人为事因即兰臯旧隐扁其堂曰种徳虽浮湛里闬不事造请然人以疾求之者日众间近之旁郡或逺即过浙水距江右户外之履所至辄无所容窦氏之术遂大行东南无问贵贱皆曰王镜潭今之窦公也盖镜潭之业既精而处心尤不茍惟精也故能活人惟不茍也故以徳自许余虽不及识镜潭幸尝辱与其子珍国瑞游见其按荣腧辨脉络引针焫艾以疗人之疾徃徃萎者起偻者伸噢咻呻吟者释焉以泰犹农之茀丰草薙稂莠祛蟊贼除螣蝝而嘉禾之颖者实坚者硕焉然后知镜潭之后有人而窦氏之传未艾也且窦公以术而显镜潭以术而隐其活人虽已众然身不都好爵口不享厚禄岀不乗轩车居不御华屋其所以贻子孙者安在君子曰厚施而不食其报必有兴者呜呼王氏其可量哉国瑞俾为之记乃推本其先世之所以贻子孙者复之诗曰子子孙孙勿替引之敢申言以为国瑞告云
　　同乐堂记
　　吴陵谢侯从义由檇李移守钱塘假者氏开元宫东偏之庐以寓焉且题其额曰同乐堂征予文以记之昔者孟子因齐宣王之好乐谓乐无古今之殊而民则有欣戚之异者由与民同乐不同乐故也余则以为孟子之言不独谓乐也谓凡踵行喙息之民莫不皆有饮食男女声色之欲使为之上者皆能与之同焉则民亦将因其所欲同于上矣茍专一己之欲而视民之休戚不啻如越人视秦人之肥瘠则亦将以秦越人视其上此三代之民所以至战国时不以三代之君亲其上者由其不以三代之民蓄其下也三代而降南靣之君慨然知诵孟子之遗书务惩战国之覆辙而欲以三代之民蓄其民者汉宣帝其君也其言曰庶民所以安其田里而无叹息愁恨之心政平讼理也与我共此者其惟良二千石乎呜呼民无叹息愁恨之心则乐矣然亦非必寒而衣之饥而食之劳而佚之也亦平其政使遂其性理其讼勿戾其生而止尔茍政之不平讼之不理则民不堪命虽日奏韶濩而舞干羽适足以滋其疾首蹙頞尔尚何同乐之有哉汉宣承武帝之后海内虚耗独能先民之忧后已之奉谓守令为斯民之本因乆任而责成之卒用是以致中兴之盛焉然当是时号称良吏如朱邑龚遂之流所谓与帝共此者也亦不过躬行俭约使斯民安土乐业而已今天下兵兴生民疲敝其闵闵焉望治之心犹农夫之望岁也钱塘为东南一都防由吴越钱氏及宋三百年以至国家混一以来休养生息非伊朝夕其屋宇市井之繁珠玉绮綉之富侯固不得而见之矣而资粱屝履兵械什器百物之需则未有甚于此时者也侯寅而出酉而归食不暇甘于其口寝不遑安于其席亦可谓勤且瘁矣然上也日以汉宣之业望其君下也不敢以秦越之人视其民终也则諰諰焉以昔之良吏责其身使左而右之张而翕之勿替而引之则政平讼理其效可变叹息为讴歌易愁恨为鼔舞亦在于上之人责成何如耳夫使中兴之业不专美于汉良吏之盛无愧于朱邑龚遂之軰未必不由生民乐业致也侯尚勉乎哉因为记其名堂之义使凡游于斯防于斯者知侯之志盖有在云侯刻躬俭约忠厚信让盖诗之所谓岂弟君子也至正二十年夏五月戊子书



　　夷白斋稿巻二十八
　　钦定四库全书
　　夷白斋稿巻二十九
　　元　陈基　撰
　　记
　　三笑轩记
　　夷白子寓杭观桥之观巷屋敝瓦腐夜雨或暴至张盖就寝不以为意自扁其东偏之室曰三笑轩左右或讶之因荅之曰余娶媍二十载未有嗣今年四十有七老且至矣方得一女此可一笑也承平盛年余尝三至京师觊得防禄为养亲计用荐者入朝同进见忌寻引避还江南今亲没已乆齿髪衰落自以为无复有用于世矣属南北用兵乃又叨尘仕版此可二笑也平居读书至申韩卫鞅之法律辄噫嘻曰是何不如周公之平易也见人攘臂谈孙呉议论生锋甚可喜而自揣其不能今忝备使员辱游枢幙朝夕从事乃不离二者之间此可三笑也左右曰夫忧莫忧于无子喜莫喜于得禄荣莫荣于处机要此人之情也今子中年得禄虽不逮养然幸居机要固可以懽然自笑矣若夫乆娶无子老又得女亲戚故旧无不为子忧者今也顾亦窃喜而笑毋乃与人异情乎哉夷白子曰汝以为喜者我以为惧汝以为荣者我以为恐汝以为忧者我则以为不必忧我自谓同于人者莫己若而汝独以为异此其所以为可笑也汝亦闻东门吴之防子乎东门呉有子而防与无子同今吾得女孰与防子故不必忧夫爵以待贤禄以劝功机要所以任文武非常之士今不贤而膺好爵幸而贵者也无功而享美禄苟而富者也无文武非常之材而任机要不知耻者也况非素习而职其事为滥官非所能而居其职为窃位不逮亲而养妻孥为蠧国今吾一举而犯不韪者六惴惴焉若悬巅崖坠深谷危石欲堕而压之者汝以为荣且喜焉此尤可笑之甚者也左右曰无子不忧亦有师乎曰有吾师东门吴也得禄而反惧处机要而加恐亦有师乎曰有昔向子平读易损卦而知富不如贫贵不如贱此吾师也吾将从若人者朝游名山暮栖丘壑荣辱不足以累其心喜惧不足以撄其念汝以为何如左右曰善夷白子曰若是则可以索我于三笑之外矣因録其言书于壁伺大方之家决焉时至正二十年夏五月也
　　忆亲堂记
　　江浙行中书省左右司郎中淮南夏君仲信扁其所居曰忆亲堂间谓余曰吾少也孤母夫人不以为不肖俾奉先君子遗体夜不敢遑宁用克底于成人及偹官外朝仕有防禄而先君子不逮矣顷岁辱以枢属断事官分治呉下用是由秦邮里递不逺千里迎母夫人来江南窃自念言禄晚不逮先君子矣而朝夕之养幸母夫人夀康又得就任所敢不竭力以庶几无忝于吾君之赐乎未几行省命下又窃以为由苏至杭仅三百里因扶侍而行其眎秦邮宜益无难者及致请而母夫人乃不欲去呉吾既莫之敢强而官守有责又不获以时归觐于是定省之礼瀡之奉乃反不及呉下时此堂之所以命名也夫秦邮吾母夫人之邦也吴与杭吾任所也由秦邮至呉千里而遥由呉至杭三百里而近吾母宁乐去秦邮而不乐去呉而吾又不敢强焉吾岂以吴为吾土哉亦恐重违母意尔子幸为我记之古之君子善养亲者莫如曾子而其忆亲也莫如狄公然曾子尝南游而仕于楚矣而其亲固未尝去鲁也狄公尝因使而登太行矣而其亲初未尝去河阳也后世言养志者必称曾子而狄公之于曾子盖异世而同心者也方白云孤飞眷注不已此其心顾安忍一日去其亲乎及公勋业冠唐中兴有识之士固已于其登太行之时见之矣仲信俶傥瓌竒临义有勇其宦游苏杭敭歴枢省殆曾子之仕楚狄公之仕唐也嗟乎事亲得如二子亦可矣然曾子不强其亲以去鲁狄公不强其亲以去河阳今仲信之亲不欲去吴门顾安得而强之乎惟其不敢强于其亲故移以事君也顺移以事君也顺故资以养亲也安茍安矣则今日之呉门即异时之河阳也尚奚以吾土非吾土为哉然则亲之逮不逮天也居之近不近时也不可得而强者安时以适志也曾子吾师也狄公岂欺我哉敬以是复仲信因书以为记至正二十年夏五月戊申
　　清啸轩记
　　河东唐君伯刚少从乡先生今内翰张公受业博雅好古论议恢达有魏晋间人风气尝至京师以能诗知名性夷易不喜修邉幅或劝之仕不应遂长啸赋归与时偕畸人耕田读书从乡子弟射猎以适志意有所感触辄然以啸寄傲属南北用兵将相承制以人材为己任伯刚遂不得以不仕自髙既已晋位枢近犹复不废清啸故所至辄以命轩间谓余曰愿有记也夫啸非君子之所得已昔阮籍终身啸而不已盖籍负旷世不羁之材怀伟杰宏放之器当其恸哭于穷途长叹于广武作诗八十余篇以咏所怀籍之啸初未尝忘乎世也及至苏门与隐者孙登长啸相和遂归而着大人先生论然后籍之啸始与世逺非籍之志也啸岂籍之所得已哉或曰籍好老庄者也故以啸自得岂信然欤初伯刚由京师赋归耕读射猎亦将以清啸终矣讵知以人材为任者乃不容其窃附于阮籍之流乎及当路掌事得君子之时亦可以不必啸矣然每休沐辄与向之畸人軰或投壶或抚琴或玩防商彛周鼎古防书名画啸咏终日人谓伯刚退不矫意于丘壑进不溺志于轩冕其啸也非得已亦非不得已以啸自适非附籍以为啸也得啸之天矣虽不附籍可也伯刚自处其殆不夷不惠之间乎古今人虽不同又庸知畸人达士无大人先生如苏门隐者乎顾余何足以知之姑为记其不夷不惠之説书之轩中与世之知啸者商畧云至正二十年闰月甲子
　　蠢庵记
　　客有问蠢庵主者曰子之名庵亦有所本乎曰无有吾之生也与物之蠢动者同其天耳方其孩提也雷霆震而弗恐虎兕骇而弗惧钟鼓管籥声之和也聴之而弗知膏粱脍炙食之珍也享之如无味黼黻黄色之丽且文也视之若弗见斯蠢耶非耶而吾不自知也及其长也教之以六艺习之以诗书陶之以礼乐威之以刑辟于是存与亡相仍得与失相寻是与非相形情与欲相生行必择利害动必虑吉凶言必征善恶事必逺嫌疑然后闻雷而知恐见虎而知惧耳非五音不聴目非五色不视舌非五味不甘而蠢之天凿矣昔老庄之徒黜聪明去徤羡非礼乐薄仁义鸿飞于青防蝉蜕于秽浊以富贵为械穽爵禄为衔勒车服圭组为桎梏若将凂已而弗之顾者盖欲不凋不琢以全其天也今考存亡于诗书稽得失于六艺酌是非于礼乐虞情欲于刑辟择利害于械穽虑吉凶于衔勒徴善恶逺嫌疑于桎梏由是奔尺寸走纎毫如蚁之集腥羶蛾之投爝火或突梯或鸱夷或如脂或如韦或睢睢或盱盱入则广厦而居出则列驷而驰所至则舎者避席炀者避灶而弗恐弗惧弗闻弗见无味之天至是盖不一凿而止矣夫儵与忽一凿而混沌死今既凿之又凿之不一凿之虽欲不亡得乎此其所以名庵吾不知其所本客曰子以诗书六艺凿子之天犹华子以鲁儒生之治其忘疾乃更操戈而逐之也使诗书六艺而可逐也则子又将操戈以从其后矣虽然庵也者古之所谓蘧庐今之所谓逆旅也人皆可以托宿而去岂子之所得私哉故愚如顔子渊鲁如曽子参拙如周茂叔亦未尝不以礼乐为序六艺为户诗书为府刑辟为辅也若夫处富贵而不事突梯残爵禄而不务滑稽乗轩被服而不睢不盱执玉纡组而不脂不韦固未尝不蝉而蜕不鸿而飞此不夷不惠扬子云所谓可否之间其殆庶几也耶由是而观则子之天凿耶未尝凿耶亡耶未尝亡耶夫置是庵于可否之间昔舎者避席今且与之争席矣则未始凿未始亡也子以为不知所本岂欺也哉岂欺也哉或曰庵在巨区笠泽之间去鲁数千里而与泰伯仲雍所迯荆蛮之地相近主者朱姓疑即陶朱公之后客则韦羌山人夷白子也是岁上章困敦闰月甲子书
　　松泉亭后记
　　初周君徳新之居淮西也日与搢绅子弟读书鼓琴于松泉之间自以为天下之乐无以加于此矣及出游四方而金陵钱塘武夷天台皆以山水之胜名天下虑无不穷深极幽以肆其所歴而松泉所见亦以广矣然未尝不解鞍徘徊停策踟蹰终日不能去也已而超擢省垣从事机幄朝夕相与将相公卿上下以周旋皆军国生民之务也自是率居无宁岁出无常所然松泉之胜则未尝不徃来于怀故所至辄以命亭御史孟侯既为文以记之矣间又谓余曰不可以无言也昔人有隐于逍遥山谷者天子问以所须曰荗松清泉臣所须也夫既已隐矣而所须犹有待于松泉岂松泉固隐者之所得私乎徳新在淮西时以所居松泉不足以尽大观故去而游于天下山水之邦以极其胜今已出而仕矣其所须以适其适者宜若与隐者异矣然所寓犹以松泉命亭而人或弗喻也余则为之解曰茂松清泉世之所贱轩冕圭组人之所贵昔天子问隐者以所须盖欲以所贵易所贱也而隐者不屑焉今徳新既已有其所贵而犹不忘其所贱虽所处与隐者异须而所乐与隐者同趣此惟游于物之外者为能然也方今天下多故淮西最先被兵而松泉之亭得无已鞠为榛莽狐兎之墟否乎而向者所谓山水之胜如金陵武夷天台者又举目有风烟之异虽欲如曩时穷深极幽以肆其所歴不可复得而东南都会莫盛于钱塘然山川人民仅存于百战之余者盖亦憔悴无聊极矣此徳新所以不得已其胸中所素抱负者自髙于轩裳圭组之外而其入则賛庙谟出则参机要鞠躬夙夜弗遑食息者其志盖将左右公卿将相披荆棘剪榛莽逐狐兎而殱之天其或者复使斯民有所休息则山水之胜庶几复可以解鞍停策穷其深而极其幽然后脱轩裳解圭组还之朝廷乞身归老而茂松清泉隐者可得私也呜呼天下之乐复有加于此者乎然非游于物之外者不能知也故余申其说为后记书之亭中以劵且以释或者之弗喻云至正二十年六月乙巳记










　　夷白斋稿巻二十九
　　钦定四库全书
　　夷白斋稿巻三十
　　元　陈基　撰
　　记
　　重修三皇庙记
　　自国都至于郡邑前代所崇祀者社稷孔子而已其祀伏羲神农皇帝为三皇建祠一仿儒学设祭用春秋之仲月而以医者主之则国朝之制也平江为东南甲郡庙之初创顾不足以称神明之居大徳辛丑郡侯岳烈始即呉县故址廓而大之至顺辛未郡推官李君徳贞至正丁亥郡守萧君义更相缮葺而庙与学遂为他郡之冠至正戊戌今江浙行中书省左右司即中吴陵周侯仁时守吴郡吏肃民劝称为良牧而尤以兴学报本为先务医学教授郡人林君义奉以周旋将事惟谨凡祭祀之品物师徒之廪稍与夫金帛之出纳周侯责成乎其上林君賛任于其下而铢黍之积丝寸之累麤有嬴余则为諰諰然图所以兴其废而补其敝自丁亥至今凡萧李二君之所经营涂塈中而为殿堂旁而为两庑为先贤祠为斋舎为庖湢前有门三为灵星之门为宫墙为井亭覆者腐者螙而甃者亦葺而疏矣由是修其大不遗乎其细治其内必务乎其外其为役也灵星之门为最巨旧以木为之今则易之以石闳伟尊严人用改观而神明如在至是而益称矣庀工于二十年庚子四月戊子告成于八月戊申事既就竣学之人相与伐石来征文以为记昔者孔子删书断自唐虞以下及系周易则歴叙庖牺神农黄帝而太史所纪三皇氏见于史记与今之所祀者不同然自书契以来所谓上古圣人继天立极开物成务复有盛于系辞之所称者乎国家损益百王修崇祀典而医家者流行得奉牲币粢盛笾豆之仪与郡邑守令骏奔升降荐献庙廷如博士诸生之事先圣宣师者始于国都达于天下而周侯职掌承宣林君政隆医教能以其力之所及为其所得为而人存政举足以迓续前猷风励来哲若此是皆有可书者爰不辞而为之记俾刻之石年月日
　　杭州路重修仁和县记
　　杭属县附郭者二仁和与钱塘也仁和在呉越时为钱江县宋兴国初易今名故在余杭门之内绍兴间县令孙延直徙治招贤坊其迁丽府之南左偏而与钱塘县四隅録事司并为东西序则国朝大徳间也至元仍纪元之五年己夘达噜噶齐穆尔哈玛尔因其旧而缮完之距今盖二十余年矣上栋下宇内垣外墉蹇挠陊剥凛乎其将坠而卒未有能剔其螙而支其倾者至正二十年庚子搃管呉陵谢侯节修复举庶政务以先后为次第环视列廨所宜振而新之者殆莫斯为甚爰命度材鸠工而达噜噶齐北庭伯嘉讷侯韪之同知总管府事邵君胜初治中刘君尧忠因力賛之中为治事之堂旁为两廊右为架阁库前为谯门屋以间计者二十有三其增创则退食之防居堂之后幕賔之舎居堂之左屋以间计者九葺堦为阑楯周于外者为之墉以文计者一百五十有竒椅榻之具器皿之需与凡所宜有者莫不毕备是役也经始于闰月丙寅告成于九月庚申工以日计者一百一十有五用钱以缗计者若干董其事者主簿王钦征文以为记者县达噜噶齐长安髙抟也杭为东南会府省宪百执事实莅焉承平以来职守令而司民社者非无器望才能之逸也然每每殚精于簿书鞠躬于赋敛狱讼纠纷之末而敝敝焉糜岁月以俟践更者相踵也由是视公宇不翅如传舎尚遑虑其危且坠哉乃今工不重费民不勤劳而植挠扶骞剔螙而支倾者顾有须于兵革旁午之际而徃者之所忽来者之所戒政之善训也侯能不以传舎视官府矣居其居而职其职者第勿以践更玩吏民则仁和其庶几乎书以畀之俾刻诸石以俟后之葺者尚有攷云
　　松云巢记
　　松可巢乎曰可上古未有宫室民居橧巢之上则松可巢也云可巢乎曰可李白爱庐山五老之胜乃赋诗曰吾将此地巢云松则松与云皆可巢也夫巢于未有宫室之时则有巢氏之民皆是矣后世既易之以宫室而人民复有巢者乎尧之世有巢父焉尧之野无遗贤彼父者安得而巢乎盖上有尧为之君下有舜与禹臯为之臣父之贤列百执事亦八元八恺之伦也矧其世已治民已安如父者非不得已而后巢者也以尧之世为可巢焉而巢非其所以为善也若白者又何为而巢耶尚论其世则白去父逺矣夷考其人则亦百世之士也使白居百执事之间则黼黻皇猷弥纶帝载虽未能致其君于唐虞然传之后世亦岂易以浅近窥哉惟其一遇时君遂摈不用于是与贺知章司马子徽之属汗漫于江湖逍遥于八极此其得已非得已盖可知矣然五老松云一经品题千载之下脍炙人口是以世之瓌玮卓荦闳矌而不覊者每诵其诗若见其人虽或迹显势崇而蝉蜕汚浊之心未尝不与造物者游于有巢氏之始就予所知而言如髙侯元善敭歴枢省其迹显矣名利勲猷其势崇矣然室居委巷而不以为隘地僻郛鄙而不以为陋且搆亭凿池环植花竹自题曰松云之巢每退食休沐辄抚琴咏诗尚年乎其中而禽鱼下上云霞出没不越户庭而城市山林翛然自得侯将窃附于李白欤然率百执事之贤日游廊庙之上其出处与白异矣将自托于巢父之流欤则饮食起居未或一日而去宫室也然则巢恶乎而在侯之巢不松而髙不云而深不上古而安不五老而胜而亦未始不偃仰于松云逍遥于上古而超然于五老也盖居廊庙之崇而志在林壑处宫室之奥而情寄物表故以侯为附李白者固失之矣以侯为托巢父者亦未为得也余将扶策以从侯于不夷不惠之间侯其许之乎侯应曰诺因书以为记侯燕人也今为淮南行中书左右司郎中余则韦羌山人陈基也
　　六栁庄记
　　昔者陶靖节既已不屑为县令浩然赋归与造物者游于羲皇之上矣其视世之轩裳圭组声色子女与夫宫室狗马之奉不啻如腥羶秽腐蝉脱而去惟恐其或凂已也然而犹以五栁自号彼五栁者亦何与乎靖节重轻哉近世徐节孝以至行髙天下所居有三栁因自比靖节而流风余韵至今不衰檇李沈君达卿起家儒林敭歴台省由丞相掾擢拜南行台监察御史寻执法行中书为理官其出处与靖节异矣所居有六栁遂以名其庐曰六栁庄其于靖节亦岂闻其风而兴起者乎达卿由布衣拔畎畆靖节以世胄树风烈节孝以至行立师道皆人所难能者达卿为亲而仕且三十寒暑矣其识量髙明议论倜傥盖古之遗直也今以三尺为已任出入庙堂争论曲直靣折是非务必当而后已其为事盖亦人所不易者而处之如公输引斤动中程度然退则萧然一室左右琴书间与賔友举杯赋咏上下古今而言不及世事于是六栁者亦将节孝相望于五栁间由是观之予其同而畧其异可也夫靖节百世之师也世不得而用之节孝独行之士也世莫得而遗焉达卿用世之士也亦顾所用何如耳古今人不必同不必不同要其归卒无不同者君子亦同其心而已矣达卿殆所谓善学栁下惠者非耶或曰节孝之栁少于靖节者三达卿之栁多于靖节者一其不同较然矣而子独以为同何也嗟乎栁岂以多少为哉顾所以相望于栁之外者非或人所知也达卿曰善遂书之







　　夷白斋稿巻三十
　　钦定四库全书
　　夷白斋稿巻三十一
　　元　陈基　撰
　　记
　　退思斋记
　　会稽蔡君彦文由诸生起宪曹歴郡漕史辟掾行中书擢江浙行枢密府为都事所至以才谞贤能称者盖三十易寒暑矣今年登指使经儒纬律师古不少懈敏事力行未尝择利害及退而思则又未尝不拊躬自讼者其自刻勤笃盖如此尝读书至晋士贞子所称荀林父之事君也进思尽忠退思补过因叹曰此春秋之贤大夫所以为社稷之卫者乎吾虽无能为役尝受教于君子矣乃自题其藏修游息之处曰退思斋以余辱有一日之雅俾申其説而记之夫士之为士也孰有大于事君者乎其所思也孰有先于君之事乎思者何思所以献其可而替其否也君好贤吾思进之惟恐其或不先也君好佞吾思逺之惟恐其或后也君恶谏吾思犯之惟恐其或隐也君喜谗吾思去之惟恐其或弗亟也充此类也亦可谓尽忠矣于是退而思曰吾所进果明且哲乎吾所逺果便且巧乎吾所犯果直道而所去果变白为黒易是为非者乎吾补过也类此其殆庶几矣又退而思曰吾责难于君者欲其尽君道也吾盍尽其道乎君有缺吾思尽其忠矣吾有缺将孰尽乎吾师古人焉尔此彦文之于林父所以善师古也善师古者无他亦拊躬自讼而已然余闻之贤不肖异思彼思招人之过以为直利口捷给以便辩从臾比同视喜怒为毁誉以为智此所谓小忠大忠之贼也林父疾之如仇讐贱之如禽犊恶之如鬼蜮如虺蜴者也彦文之所以勉其在此而慎其在彼朝焉而兢夕焉而惕闵闵焉不遑寝食者盖将奉以周旋尽忠社稷师古之力也诗云高山仰止景行行止书以为记非徒以私彦文也亦将以自朂云尔至正二十年夏五月甲子
　　志学斋记
　　士之志学犹农夫之志于耕焉易其田畴修其疆畔先之以耒耜申之以耰锄而参之以钱镈时其农祥晨正以树艺之凡庶草稂莠非其种与夫百螣之为苗者耘耔之茠刺之勿使滋且息焉然后谷之庭者硕坚者好而蒸尝荐享衣食之源不匮诗云曾孙不怒农夫克敏甚矣学之有类乎耕也古之圣人无不学尧学乎尹夀舜学乎务成跗文王学乎师尚父武王学乎郭叔孔子之学无常师然要其归则祖述尧舜宪章文武也唐虞以降圣人有其徳无其位言焉而为天下法者其惟孔子乎故士弗学则已学则必学孔子焉学孔子者无它亦犹农夫之师后稷而已故曰积耨耕为农夫积礼义为君子孔子三十而立四十而不惑五十而知天命六十而耳顺七十而从心所欲不逾矩皆由十五志学以积之彼学奕秋之为数者亦必专心致志而后得焉今吾等为孔子之徒诵孔子之言岂训诂而已哉文词而已哉博闻强记夸多鬬靡而已哉由洒扫应对积而至于正心修身始以成已终以成物此孔子之所以诒谋后世者也传曰人一能之已百之人十能之已千之虽愚必明虽柔必强甚矣学之有类乎耕也行中书椽古滕卜君师顔以志学名斋虽鞠躬王事戮力戎行而藏焉修焉游焉息焉之志未尝不闵闵焉如农夫之望岁师顔之志亦尚矣夫人情为田礼以畊之义以种之讲学以耨之而异端百家之说为我庶草稂莠螣贼者又耘耔之茠刺之惴惴焉惟恐其滋且息焉岁云秋矣庭者硕矣坚者好矣孔子所谓而立立此者也所谓不惑不惑此者也知天命知此者也耳顺顺此者也从心所欲从此者也始无扞格不胜之忧卒免过时难成之患近不汩没于功利逺不躐等于空虚穷则遯世而无闷达则化民而成俗此学之所积如衣食之源生生而不匮甚矣学之有类于畊也师顔于此奉以周旋盖将积之以化民成俗者也书以贻之以劝同志勿诮以舎已之田耘人之田哉
　　卧云轩记
　　行中书右丞呉陵王公即居第东偏筑室若干楹垒石为小山引水为池沼药畦花径纡廻委折朝光暮景与云日争变间与所知角巾笑傲举觞酣适咏歌夷犹浩然有敝帚轩裳蝉蜕富贵之意每自诵曰世无赤松子则范少伯张留侯何如人也因自题其室曰卧云轩黄鹤山人最善画凡卉木烟霞山光水色可以状夫轩之胜者虑无不曲尽其致士大夫因相与传玩之且曰王公人之人杰也曩在畎亩已有忧天下之心今以内圣外王之学尊主芘民之道出将入相为时宗臣称布衣之极矣于是一丘一壑以卧云自髙不亦善乎又曰夫云随时而隐见因风而巻舒者也故在泰山则触石而起肤寸而合不崇朝而雨于天下在赤松则御之以上下为雨师以事神农在少伯留侯则乗之以从勾践汉髙谈王霸为万乗师由神农至今不知绵歴几千百载矣黄帝时尝以纪官保章氏尝以占岁汉世祖氏尝以名台今公所处则少伯之位所行则留侯之道所掌则黄帝氏之官所致以为丰穰则保章氏之岁所策勲以埀不朽则汉世祖氏之台也由是观之赤松不可及矣然为雨师以福四海是未尝忘乎斯世之少伯留侯宜无所可否矣然三致千金之产是货殖之流公之所不屑为者也若夫闭门辟谷似无意于世间之事矣然卒以计定太子安刘氏此社稷之臣公所忻忻然慕之者也彼南阳东山之徒识者不以其坚卧为髙而以其复起为贤九原可作公其与之乎吾闻古之君子动不违乎时静不外乎物故散之则弥纶覆六合云之迹也敛之则消液入无形云之心也迹可画也而心可言乎虽然姑为记以俟忘言者至正二十三年癸夘四月乙巳记
　　深雪轩记
　　浮图师金上人主嘉禾之天宁寺作室于方丈而垩之因名曰深雪轩或者议焉曰深雪云者唐诗人之语也上人游戏翰墨防万物以陶写其性灵其于诗人所谓前村深雪者干太和于岁寒运天机于言外盖必嘿有会于其心者矣非徒垩其室之谓也又曰上人禅者也禅之祖有侍立少林而积雪至膝者上人宴坐斯轩澄观物初岂欲神而明之而与其祖相望无色无声无垢之天乎或又曰诗人之所谓托乎物者也禅者之所立外乎物者也今上人之名轩其托物乎则上人外物乆矣其外物乎则所谓黙会于前村相忘于少林者有未易以浅近窥也由是观之雪一而已而有诗人禅者之意上人合以名其轩盖非得已也而或者议焉又岂得已乎噫以不得已之言议不得已之名名可议也而非名者意在言表无色无声不可得而议也然则议其可名者而其不可名者它日更详议之可乎上人曰唯唯因为记或者之言书之轩中以伺上人字西白呉郡人为之记者夷白居士临海陈基也















　　夷白斋稿巻三十一
　　钦定四库全书
　　夷白斋稿巻三十二
　　元　陈基　撰
　　题跋
　　跋陈汝资书其弟汝泉诗后
　　余年二十许时识四明陈先生汝泉翁翁时年五十余矣越二十有七年从其嗣子桱获观翁兄教授君所书翁十八岁时侍其先公秘监府君中秋饮酒所赋五言三韵七首盖翁以学问文章世其家业而老苍峻洁之概已见于少年如此夫以秘监公为之父教授君为之兄诗章翰墨辉映于玉昆金友间而故家文献昭然未冺于此盖亦有可征者矣呜呼翁今不可复作而嗣子桱伯仲又能以家业为己任引之弗替君子之泽其未艾乎至正二十年九月甲子临海陈某识
　　跋李伯时追彘图
　　苏长公谓有唐之盛文至于韩愈诗至于杜甫书至于顔真卿画至于呉道元天下之能事毕矣识者以为知言宋三百年文章大手笔如欧阳公诸君子不待言矣至于书画名品如李伯时軰盖亦极天下之能者今观蔡君彦文所藏追彘图人马态度极唐人以来番骑之妙宜其为世所珍玩也至正二十一年五月甲子识
　　跋兰亭序
　　兰亭定武旧刻承平时亦不多见此本故内翰王公以为赵公闲闲家故物自赵公至今不知更几变故矣况赵公之前又所不论耶世传墨寳所在若有神物呵防之不可以其为迂而不可信也兰亭序既徇塟昭陵天下遂以定武本为书法之宗此本虽字画差肥然书家者流观其位置犹可泝流求源而永和之遗风余韵隐然可见未可以世谛纷纷而遽有所优劣也
　　别峯讲师所藏苏文忠公帖跋
　　苏长公文章气节为天下万世所宗虽寻常徃复尺素中而忠君爱国之心未尝不惓惓也别峰上人游乎方之外视公遗墨如同法寳亦可尚也
　　跋苏文忠公自书前赤壁赋
　　余偶过东武山与寳林师语已觉精神萧散又出苏长公自书前赤壁赋对山展玩无异泛舟从公之快此亦一时之竒遘也
　　跋饶参政艸书后
　　余尝怪古人评书而草独以圣名夫书而至于圣亦精矣然夷攷其人皆有超世絶俗之才不获尽用于世故于是焉发之昔韩文公论书至于尧舜禹汤治天下并称有以哉临川饶公介之学问器识卓然为士大夫翘楚而其向用于世盖所谓鸷鸟举而风迫之也书特其余事耳然近来所书尤瓌诡逸羣可喜公岂欲以书擅名当世哉然观其飞走之势殆不至于圣不止也
　　书朱云传后
　　汉成帝举天下以聴大将军王鳯西内宠赵氏史称其容受直言岂以其不杀朱云而云尔乎然刘辅以谏立赵后论为鬼薪王章奏王鳯不忠而抵极刑朱云独以廷辱张禹而得不死盖赵氏内嬖也王鳯外戚也张禹师傅也师传视外戚内嬖其情孰亲孰疏则三人之得罪从可知矣当刘辅之系秘狱也帝之怒岂辛庆忌等所能解哉然辅所以得减死一等者徒以立赵氏非元后意耳及遣定陶共王归国实鳯以计推逺之王章不忍以帝兄弟之亲而为鳯所间乃上奏皆切中鳯罪上亦一时感悟然定陶王之势不如鳯加以太后一不食虽百王章鳯无忧矣此鳯所以偃然居位而章不免于僇也朱云见刘辅王章皆以言坐罪张禹以帝师傅与鳯并领尚书畧无几防匡救意乃发愤上书愿赐上方斩马剑断佞臣一人以励其余其言斥禹不及鳯而所谓臣得从龙逢比干游于地下足矣未知圣朝何如又足以感动上心故辛庆忌一叩头虽扳折殿槛有所不问然则所言亲者罪重踈者罪轻向使云一言及鳯则斩马剑反以加云虽欲居鄠田乗牛车从诸生不可得矣而谓成帝能容受直言可乎呜呼成帝在位直臣亦不少然自刘辅得罪而嗣子不立王章寃死而权移外家虽有不易折槛以旌直臣之言亦善善而不能用恶恶而不能去汉欲不亡得乎当是时朱云不以谏显名平林一匹夫耳云既以谏显则华隂守丞嘉虽以云荐坐罪亦无憾吁若云者亦诚忠直丈夫也哉
　　书赵冀公墨梅后
　　有故宋赵冀公墨梅石刻在吴中虎丘寺此内本监郡西夏六十公子约所藏以为珍玩者也余尝观其新英静秀有冀公少年机警之风其盘根错节似与金人战髙头而横斜劲拔之势又似率众突骑应策奋击金人呼声撼山谷之时其寒梢挺特有直而不挠之意仿佛论李全必叛义形于色而请兵讨贼以安社稷之气虽贲育不能夺也至于风霜摇落之余而贞色凛然气凌羣木又俨若筋力既老而卫国之志不衰呜呼壮哉公之大节若此亦可谓社稷之臣矣宋自端平以来捍御淮蜀两邉非其材馆宾客即其偏禆将校当时倚之如长城有以夫惜其两参政府而不得安于朝廷一命右相而不得宅夫百揆而雄才大畧仅一见之武功是犹梅之不得尽其和羮之用而楂梨橘柚之属反得効其滋味于爼豆间此豪杰之士所以不能无遗憾也公在淳祐间上疏论天下事莫先用人用人莫先牧养牧养莫先寛厚今监郡公以寛厚之政治吴吴人恃之如金城汤池使其居朝廷賛百揆际冀公所不得之时行今日所欲行之志等而上之则于公乎何有且冀公之声名不待画而传监郡公之玩赏不待梅而见然观其画而思其人因其意而知其志则斯巻也岂可少哉




　　夷白斋稿巻三十二
　　钦定四库全书
　　夷白斋稿巻三十三
　　元　陈基　撰
　　碑
　　精忠庙碑
　　自古将帅功臣身任社稷安危而存没始终之际凛然有君子风百世之下至以其坟庙废兴观时政之得失如故宋太史忠武岳鄂王者岂非以其人死而不朽而人心天理故自不可冺哉盖王之没也盖二十有一年孝宗嗣位实始以礼塟王父子于杭钱塘县西湖之北山王之孙制帅府尚书珂相继请于朝以功徳寺曰褒忠衍福复剏祠基侧赐额曰精忠寻置田若干亩苏之昆山以奉烝尝咸淳戊辰四世孙运干通复置吴兴田若干畆命僧甲乙主之运物故寺庙浸废大徳辛丑子孙之在江州义兴者相与裒材率力缮葺复完乆之疏属有为浮图氏者尽剪弃前人所封植而岁时所恃以追养厚本者至是复委地矣泰定改元寺主僧可观独以祠事不复为已忧朝夕扶伏走公卿士庶间盖十有三年为至元仍纪元之六年庚辰郡经歴李全初嘉其义募郡人力而新之亦既勤只至正十九年已亥十二月妖冦犯杭先是行省左丞达实特穆尔公与大尉吴陵【缺】　　张公以兵属本省平章政事兼同知行枢宻事张公【缺】　镇杭自冬及春防百计攻城不利乃纵贼四掠烧民居发塜墓三月辛丑大战数合是夕冦溃斩首数千级生擒者以万计防平吴陵公命即故址作新庙经始于【缺】月【缺　缺日】　落成于【缺】月【缺】日【缺】　中为正殿凝土为王像而配享者子则宋忠州防御使继忠侯云将则宋阆州观察使文烈张宪而下各就序前列庙门东西为两庑后为燕寝则祀王父母洎夫人余四子武畧郎雷中大夫霖朝奉郎震修武郎霆女与诸孙咸在焉闳邃靓严视前有加而安僧之居候宾之舘昔之所常有今无不偹仍命僧甲乙守之而苏湖之田则俾郡守谢节量其出纳着成防刻之碑石毋令私有侵耗焉甫竣事平章公率僚佐致祭庙廷且曰世以鄂王功官位望与张魏公浚等并为中兴名将至论文武仁智用兵如神慨然以恢复之功自任忠义之言流出肺腑则诸葛武侯以来不多见也当其长驱中原转战千里此其心岂忍斯须忘君父之辱哉使天而克遂其志则祖豫州不足多道而秦桧乃忍使其自坏万里长城如刘宋之杀檀道济于是两宫魂魄卒从晋怀愍于地下而神州宗社鞠为丘墟此谁之罪欤我国家恩覃异代王父子以至部将既以封崇列爵光贲泉壤而太史氏又论次其行状列而为传矣独其忠贯日月勲重邱山始终大节事关世风在祭法所当尸而祝之者盖缺如也乃上疏朝廷请与山川羣望歴代圣贤忠烈之在祀典者并着令甲所以昭徃烈劝方来礼也公俾书庙废兴岁月于石某不敢辞乃作辞并刻之其词曰昔宋中叶国步危宗庙失守九鼎移两宫防尘四海悲王独自誓扶起之河溃山崩徒手支长驱中原屡搴旗敌气已夺走且疲讐报耻雪复旧畿忠孝堪与灵胥期谗臣当国肆罔欺勲业埀成又复隳长城自坏大厦敧耿耿忠诚天地知西湖之曲北山隈鬼神防持南拱枝爰立新庙倚翠防子祔血食将校随白苹为羞杂江蓠呉田有稷牲脍肥击鼓考石嗟叹吁王乗云车驾丈螭左右列爼参两仪麾叱灵霳命雨师福泽下土五谷滋钧天无谗究厥施永配山川歆无违
　　墓志铭
　　陈隐君志铭
　　隐君讳谦字子平姓陈氏吴人也甫儿时即知事父母三十始受室谆谆色养退则率诸生讲説周孔孟荀壹是以修身事亲为务年逾五十父母尚无恙父疾革思鳜隐君进惟谨父没后终身不食鳜事兄训甚恭训字思敬为吏不为茍同在两浙醝台时尝粥所乗马书画器物俾所知营什一自给所知死妻操钱子母归思敬思敬谢曰生享其利死馁其孤此市井薄道吾弗为乃悉以钱畀之及役满徒步归家则窭甚隐君曰吾兄能若是复何尤乃竭力周旋惟兄所欲为人谓思敬为亷吏隐君实有以賛成之京口孙子翌隐君为忘年交有女贫不能嫁隐君许助之后十余年孙病卒隐君曰吾死欲见孙君地下即持资走京口为毕嫁事初隐君事林处士寛寛授隐君业试有司隐君从就试属兵卒搜捡怀挟者待士甚无状因叹曰道丧至此尚可以侥幸得失为哉归即弃举子业屏除世好潜心六艺旁搜百家而守之以约尝从兄北客扬润南寓杭累数岁不与人事接日从士绅髙世之品扬确论议为文章出入古今尤善词赋诡丽舂容机锋防世故内翰蜀郡虞公金华黄公今晋宁张公与诸老之在朝者交口论荐隐君宜在朝廷宣扬太平之盛隐君辞谢乃仅承制行省署思敬由掾吏陞照磨佐分省军事于常之无锡间谒告归里第会郡事蹴语妻曰吾分必死矣谓隐君汝无官守宜自为计隐君曰兄在吾何所之少顷兵突至廹思敬隐君以身翌防之兵怒斥引出隐君复求入见思敬已殪即匍匐伏尸哭甚哀遂并遇害思敬妻王氏与老奴王乙亦经死旦日门人范文綗访知隠君兄弟皆死状因泣求尸得之蓧桥下水中犹兄弟相倚而立故人成元章白其事于府为具棺敛且求其子诒属陈氏于时隐君年六十七矣文綗奉二君柩塟吴县天平山先陇侧至正丙申二月癸亥也隐君娶硕氏恪修妇道先卒生子一诒女二长适范伯嵩次适阮文通隐君著述甚富兵燹散失独所着周易解及古今杂诗二十四首得之灰烬中越七年诒奉文綗状来请志铭某哭曰隐君兄弟存时时人为之语曰陈氏之子一儒一吏孝友岂弟今不幸俱遇兵死岂善不足恃哉且人孰不死而独哀隐君者哀其义不茍生死不求幸而免也呜呼隐君之志亦烈矣乃论次其言行为铭曰其学也匪谷其集也择木载翔载伏而巢以义覆孰仁其雏猗徳不孤我作铭词以敦薄夫不亦悲夫
　　袁处士墓志铭
　　处士讳徳昌字子润姓袁氏其先汴人宋初以进士起家曰仲贤仲贤之后有提防京西刑狱者于处士为六世祖建炎间南渡居吴今长洲之蛟龙浦有东袁有西袁盖以其所居别之东袁有静春先生博学好著书家居不干禄实处士之诸父处士则出西袁也曾大父讳迈大父讳义父讳英发处士身长七尺状貌雄伟天性淳厚读书务明大义纵观前史知古今理乱人物贤愚逢时治平雅志肥遁世居沃壤深疾流俗侈靡之习尝曰我家本业儒赖祖宗遗泽有屋可以蔽风雨薄田可以供伏臈遗书可以训子孙浮湛乡里偃仰卒岁亦云足矣独念先大人好施予今力虽不及幸岁无水旱螟螣公上之须麤毕追养之礼不缺子弟之教不废尚能节饮食为亲朋一日之懽每岁时花月斗酒相劳虽乏兼珍之供鸡黍菽水亦可以娱亲族有不能自振者周之无吝色佳日良辰则与所知放舟湖山间访前代名贤故迹徜徉自得有旷世尚友之意尝诵仲长统乐志论而叹曰人生行乐耳纵富贵何为哉至正六年卒于家得年五十有五以九年【缺】月日塟吴县胥台乡穹窿山【缺】鸠之原娶朱氏子男五人曰礼曰信曰良女二适葛大祐朱珍孙男五人稷穆穰稚种孙女三人仲子信好学而尚文处士既塟之明年信奉靖江李衍之状来徴铭南渡以来故家如袁氏者固不少然求其处身修徳茍可以及其族属友朋者辄口体之奉为之恐后用此终其身如处士者不可多得盖将以是贻其子孙也夫呜呼是宜铭铭曰维逢也时有蕴弗施维藏也固有蔚斯树维铭也弗忘有后斯永庆
　　天骐侄圹铭
　　天骐陈氏子年十九其父伯淳至杭见其族伯父基时同来者叔侄九人留而不去者五人天骐最少而知务学问某于伯淳同髙祖而天骐之祖讳屺为人信厚以言行重州里天骐兄弟【缺】人天骐嫡且长其来杭也某延师俾习举子业未几某寓呉门属天骐受经于会稽赵本初忽得软足疾卧不能行医者赵以徳诊之此痿痹少年婴老病虽多投药无益宜取莶艸九蒸暴为丸服之药未成而疾革急延医视之百方不能痊竟死即寓买棺殓之値时用兵又暑甚酷不免于火函骨寄慈济僧舎寻塟杭北山岳武穆王墓侧若干步死以至正十二年六月二十一日塟以明年【缺】月【缺】日铭曰芝兰斯植霜露萎之璞玉甚美伊孰燬之生非不淑命有短修塟近忠烈庶亦无尤呜呼哀哉
　　墓表
　　秦君墓表
　　淮南秦君没塟昆山惠安乡南冈之原门人私谥曰孝友先生监察御史张君士坚题其墓曰孝友先生之墓君讳玉字徳卿其先盐城人四世祖统制府君庆扈送南渡因家崇明东沙曽大父栋大父梁游太学为上舎生父庚咸淳末试通州第一入国朝徙居太仓隐居不仕君八岁孤即知家世本末既长浸淫经史百氏独不喜为举子业家居讲授二十年事母兄尽子弟道母顾氏没未塟比卒哭里中失火偪君室君伏柩号泣火为自灭族有侵其田者君弗较且与之劵道拾遗金访还失主仆执盗之窃布帛者纵之使去于是咸称君为长者所论著有诗纂学庸标説杂録漫稿若干巻州部使者亷君卓行将疏上褒论荐之君意不屑也至正四年二月二十四日卒于家年五十有三配顔氏子男二人曰约有文学曰璧先卒女二人长适某次先卒秦氏自统制府君而降皆能世其学君虽晦弗售然以孝友为乡先生亦可无憾矣余虽不及识君辱与其子约防约泣谓余曰先君子之墓未有表莫子为宜遂为书之以告其后人云

　　夷白斋稿巻三十三
　　钦定四库全书
　　夷白斋稿巻三十四
　　元　陈基　撰
　　传
　　汤婆传
　　汤婆者临贺人也其先姓锡氏世传当殷时尝媵有莘氏与伊尹鼎爼同事汤因更以汤为氏周成王时太公立九府圜法其族有配金父为长男为适妇者尝得异术于上清童子夫妇俱衣五铢服以通于神明最为世所贵后汉有锡光者盖其苗裔也子孙生产桂阳山谷间徃徃出而効用于世日煅月炼大小方员惟人意所欲以故皆器用之袭婆之业者不问贵贱至今犹姓汤或曰上世以汤泉郡为其汤沐邑故以地为氏然不可考婆银色而铅质皤腹缩项体肥白如瓠性淡泊不嗜黍稷五味祁寒好饮热水饮毕即屏气黙黙拥被就床褥鳏寡老人见其温燠寡言率喜亲近之最喜煦妪人足足抵之盎然如春故又号之曰脚婆云旦日开喙倒腹倾所有为倾防洞见肺肝无隐不喜近年少人雅有度量絶口不言人过岁且夏竹夫人擅宠辄虚心退避废处闲室无几防不快意或有扣之者婆曰吾誓与人共岁寒彼以凉徳侧媚一时纵得幸如晚节何卒不与之较其不忮有容类如此
　　賛曰汤氏之先见于殷周之际尚矣婆禀中和之气洁已事人能视时为进退世态炎凉不少动其心殆所谓厚施不食其报者非耶其视防夷徒因区区酒徳见称于扬子云氏有间矣
　　周处士传
　　周处士名允成字允升吴人也元贞初从其父游武林寓公毛宣慰素轩见而器重之延为其子师尝读法家书慨然有用世志以夙病足不良于行遂浮湛里闬晚复好佛老氏之言日与乡社耆老游人因以静乐处士称之吴中子弟以律学受指示者皆传以古义其或舞智为深文视利干没不顾是非陷人于不测者则必痛絶之雅重然诺为人谋必忠最喜扬人之善不善亦不肯苟容乡人有为不韪者必相戒曰慎勿使周处士知也诸有争讼曲直就处士质之必极陈利害以谕之徃徃有感悟者故其居虽湫隘户外之履恒满焉处士蚤孤家素贫常所徃来者有所餽遗必视其义而后受独喜济人之急顾已力不逮则以劝乡之好义者然未有一毫私已事干人人用是益多之咸相谓曰周处士家无儋石之储而有髙世之行奉母氏八十余而终无间言孝也事寡嫂三十余年送兄姊妹若干防义也抚兄子如已子慈也今年愈髙家愈贫身后之事独不在吾党乎乃争出钱买地长洲预营夀藏处士闻之顾谓子婿曰诸君子以吾为赘世翁耶生且不知吾之有我死又遑念其他然业已辱诸君子高义乃以胜日持酒共饮尽懽啸歌竟日人又咸服其达云
　　賛曰太史公云法家严而少恩周处士法家者流顾蔼然有长者风固有墨名而儒行者其处士之谓哉
　　史孝子传
　　史孝子者名懋祖字时可鄞人也宋丞相忠定越王讳【缺】　七世祖朝请郎知贺州讳齐卿之曾孙修职郎绍兴府新昌县主簿讳贺之孙主簿生五子而懋祖则其次子公麟之子也公麟娶越余姚赵氏乆无子因祷焉已而有娠生懋祖甫三岁而母卒未几父亦卒庶祖母莫氏与两叔公焘公秀及懋祖二妹独存初主簿有田八十畆为钱塘浮屠所侵主簿与公麟相继诉官不能复家用益落至莫氏复防公夀公秀与懋祖二妺诉浙江行中书益窘不能归乃弃懋祖及二妹于人懋祖再转为时贵家奴方髫稚即能知其家世而痛其孤穷少长服勤所事惟谨徃来朔漠备尝劳苦时贵亦用是善视之每思其亲辄呜咽泣下至夜率泪渍其枕如是者十有七年时贵以罪斥懋祖因得放还江南莫氏洎公焘公秀尚无恙家徒四壁势不能存懋祖尽变衣装竭力奉养父骨寄僧舎几四十年至是始买地营塟泣血如初丧莫氏俄伤足病卧牀褥昼夜呻吟懋祖扶侍疗治得愈寻又仆于火体燬溃殆半复侍疗半载始瘥莫氏因歔欷感叹泣曰吾愧弗能抚若防时庸讵知垂老顾得若力乎懋祖闻之孝敬弥笃懋祖窃念赖祖父之灵复见乡里亲戚而所恃以奉蒸尝者惟田耳田不复则祖父之志未伸也乃奋力与浮屠争于官史族素畏惮浮屠之势无敢助懋祖者幸总管范公察其实悉断还之懋祖得田即以颁诸叔弟其有失身为人奴者俱赎归之择良家子女配之公焘公秀莫氏卒俱身任其责丧葬各尽礼阖门雍睦子亦克肖云
　　賛曰至元年间金华人俞器之年十六被兵掳至北方公卿大夫怜其儒家子及长用荐者得官越十有九年归为诸暨州判官至家则亲戚无存者内翰黄公为布衣时实为之传史懋祖以忠定越王之裔防防孤穉转为人奴其困穷隐忍有甚于器之其归虽未能得官然得事其庶祖母洎二叔买地塟父以孝称嗟乎陵谷变迁世家子孙困踣流落何限其能生还故里恢复先业如懋祖盖求十一于千百也君子曰人不涉难则智不明吾于史懋祖益信
　　沈母传
　　沈母姓徐氏名淑清字贞子世为湖洲武康下渚里人至元间父昌徙城迎春里生贞子少长躬织纴组綉以事父母父母钟爱之许纳同郡乌程沈氏子文名为婿未几母婴疾贞子窃闻有言婚者即对父泣曰不幸母病为大人忧如不讳则罔极之痛也且婚姻不偹贞女不行彼世俗鄙陋茍然而合者尚忍为之乎及母没号恸几絶既免丧乃成婚逾年父遘疾贞子方产亟起视医膳药必先尝而后进如是者月余父竟不起哀慕殒絶日就羸哭不辍声姑有疾割股肉食之得愈夫防明朝夕竭力治疗不克瘳乃自经理其家事夫教子内外无间言子明逺服母训受业乡先生所从防皆瓌伟之士过明逺必请拜其母贞子不计家产必欵待俾尽懽明逺笃学蔚然以文学称人谓沈氏有子云
　　论曰昔晋汝南李氏从兄父请事贵族为门户计其后以子周顗等贵克成其志今贞子于母病之际毅然自持者徒以礼耳非欲为门户计也然卒教其子以儒为业庸知兴沈氏者非贞子乎
　　乐闲处士传
　　乐闲处士呉人也姓陆氏盖唐甫里先生之后恂恂寡言平生不见喜怒少年时与其兄俱习法家书见其言惨刻少仁因太息曰士不富贵则安贫贱可也何乃从事刀笔吏乎且深文巧诋以陷人于不测吾不忍为也遂去与兄居委巷絶口不谭爵禄以乐闲自称厌入市防谓妻子曰吾家有耒耜上世所以贻子孙者畚锸茠刺固吾事也吾将躬耕笠泽徃来江湖仿散人故事吾之志毕矣即束书载家具竟徃不反间着鹿皮冠衣褐衣从畸人逸士扁舟夷犹翛然有世外风或谓处士曰天职覆地职载日月职昼夜人居两间朝作夕息防学壮行斯职也彼以名器不可多取则假道于仁托宿于义以游于逍遥之墟食于茍简之田斯不有其职者也仁义固先王之蘧庐乎处士以间为乐其逍遥之徒耶抑茍简之流耶处士曰吾朝作夕休无异众人吾学不敢后吾仕则有命焉吾仰则天之覆俯则地之载昼夜则日月之明仁则愿居之义则愿由之吾所不茍取者名器而已尔闲者吾之所有吾安其有而乐之其职也逍遥苟简非吾所敢知夷白子闻之曰隐者也







　　夷白斋稿巻三十四
　　钦定四库全书
　　夷白斋稿巻三十五
　　元　陈基　撰
　　祭文
　　祭故平章荣禄张公文
　　呜呼谓天无为而生公耶则公之器量超乎等夷谓天有为而生公耶则公之事业不宜仅止于斯夫力足以任天下之重而明足以烛事理之防竒谋足以坐制千里之敌而英畧足以立决两阵之机谦让足以延揽四方之俊而威武足以雄驱百胜之师恩信足以得三军之死力而仁义足以极万姓之颠危而天不愸遗痛罹此极使千寻之木弗能扶大厦之倾万斛之舟弗克济苍生之溺此天道之所以不可必而君子之所以长吁而太息鸾鳯岂不祥于枭獍麒麟岂不仁于虎狼蛟龙岂不神于蝼蚁莨莠岂足侔于稻粱今妖鸟得以贼祥禽丑得以辱仁类蠕动得以凌介族之长恶草得以为佳禾之害岂天未厌乱而仁者不必夀耶抑民之无禄而沦胥以死者不必救耶何公之不幸一至于此而苍苍彼天竟孰尸其咎耶然公能以贵下贱而不肯屈身以从贼能以仁伐不仁而不能临难而辱国能厉声骂贼而不能与之俱生能视死如归而不能食不义之食盖公之生也民有父母君有股肱公之死也豪杰失倚赖君子失依凭独忠肝义胆通神明而贯金石英声盛烈掀宇宙而震雷霆上可以争光于日月下可以垂休于汗青此所谓没而不朽者在公可以无憾矣然复讐之义不举则终天之恨不平四郊之冦垒不除则九泉之目不瞑某等之所以痛哭流涕而不能自已者以首见招于麾下继辱荐于朝廷义虽均于僚佐恩难忘于死身既不能漆身吞炭报知于国士又不能奋椎操匕効死于贼庭惟鞠躬尽瘁恪勤于王事夙兴夜寐勉强以力行临风一奠上以为军国恸而下以哭吾軰之情
　　祭沃哷亷使文
　　呜呼哀哉公止斯耶岂天恶正直神好诡随耶谠言无避者恒不利于世而秉心忠亮者不必期颐耶将苍苍不足问而吉凶祸福初莫知其所尸耶公之刚肠嫉恶得于天者独厚及以言得罪戾于人者又何其颠且危耶如使正色以立朝明目而张胆则英风伟节夫岂补其缺而拾其遗耶及权幸悮国是非乃明而天不假年果孰啬其施耶岂謇謇匪躬者道不昌皎皎不汚者数必竒耶凡有识之士莫不闻风而扼腕况某也辱知于公又特殊于等夷耶托交二十余年契濶三千余里始终疏逖如一朝夕岂非生同年学同业而道同师耶持节南来庶几相见以慰饥渴又岂非以一苇可杭在浙水之东西耶岂期一疾不起遽罹此痛而终天永诀孰谓魂气无所不之耶夫忠义足以正风纪气节足以厉亷隅此所谓没而不朽者将百世以为期耶顾亲老子防而琴亡人逝质之天道则仁者有后固不可得而欺耶某也义当匍匐抚棺就次以哭知已之私念窃忝王官骏奔戎旅所不能自致者死者岂必无知耶衔哀致诚徃申一奠天乎痛哉孰使涕泣之涟洏耶尚飨【原阙】














　　夷白斋稿拾遗
　　徐君孟达圹铭
　　吴人徐君孟达讳元震世居尝熟之虞山考讳敬益阳知州妣虞氏封东海郡君初益阳府君之官于朝也君以俊乂游成均为博士弟子员精敏玮琦最为府君所钟爱故徽州路儒学教授甫里陆公徳元时客京师见而竒之元统初府君出知明之昌国州需次里中君以佳子弟周旋府君左右进止不凡教授见而喜曰此子真千里驹也吾属意乆矣遂纳以为婿陆氏家素淳俭教授公尤慎重务以诗书承家君既入赘事教授公如事府君克意承顺委曲偹至且以时节省府君于昌国寻丁郡君之忧哀毁尽礼居久之教授公捐舘君独以身任遗孤之责保抱扶持俾娶且有子而陆氏之业因赖以弗坠人谓教授公有后君之力也及府君以疾终益阳扶柩归塟常熟之先陇亲朋送者云集凡塟祭百需视礼所得为哀礼兼尽君俶傥有卓识雅重然诺乐应人之急遇事立决机警絶人而以仁厚将之虽委身闾里不屑仕进而英风骏望卓然于缙绅公卿间与人交不以疏数为厚薄临财不茍惟义之所在方营别业于松江笠泽之上聚书教子岁时伏腊幸麤有余将与所知优游以卒岁不幸一疾不起以至正十五年七月七日卒于家得年四十有七妻名仲端有妇徳子男二人长曰缅果毅好学次曰朂防而克肖女一人适同郡曺元越七日丁酉缅朂奉柩塟于吴县灵岩乡陈湾东横山之原呜呼君托人之孤周人之急刻身砥行始终无怍而天不假年夀不称徳此君子所以哭之恸也临海陈某辱知君特厚义当铭其圹铭曰维孟达父世吴人有才弗施善其身托人遗孤力千钧之死无怍勒贞珉有孔勿替在后昆


　　夷白斋稿巻三十五
　　钦定四库全书
　　夷白斋稿外集巻上
　　元　陈基　撰
　　古诗四言
　　题朱买臣负薪读书图
　　我樵于山我负于路读书自娱匪鼂伊暮靡咈尔心重失我度我印既累我绶斯若尔毋我尤我不尔怍彼美宋女亦辽以邈
　　古诗五言
　　妾薄命
　　妾本良家女钱塘江上居生来不出户只学绣罗繻父母偏爱惜无异掌中珠十八许隣里二十防葭莩低头奉箕帚和顔事舅姑谁知轻薄壻零落在中途结髪愿偕老宁不共驰驱昔有梁上燕托身君子庐今如水上萍飘泊任江湖自嗟妾命薄忍死亦须臾生女为人妇愿嫁得其夫嫁夫一失所不如弃路隅
　　春日江上
　　海宇属清晏乾坤大无垠凭高驰遐观临流涤烦尘云日湛初霁山水荡余春阳徳舒桑和品彚竞妍新矫矫云端翮洋洋藻中鳞感彼翔泳适悟兹涵煦均良时不再得芳年难重臻愿言乗清颷邈哉霄汉津
　　发大都
　　结髪事书史及壮服冠裳逺游至京师永言观国光叨逢尧舜时拔擢登明堂佩以明月珠被之云锦章驱车未及门平地生太行丈夫慕前修出处岂有常但念平生友惜别衢路旁惟愿各努力矫首永相望
　　涿州
　　仲冬过渔阳风日正凄厉嗟此豪侠窟自古称壮丽煌煌神尧业起自艰难际奈何至中叶四海皆鼎沸良由开元主养虎以自噬惜哉曲江公忠言亦何济居人一何幸属此承平世畊牧畿甸门圣泽湛汪濊连山接神皋旭日生爽气独怜去国人南北从此逝
　　任丘
　　迢迢去京国行行适任丘城郭何萧条关山良阻修日入就逆旅灯火稍绸缪薄酒不堪饮何以消我忧防防天际鸿沈沈波上鸥往者固莫追来者当自谋
　　献州
　　驱车官道旁四野积阴沍中路忽改辙前行屡回顾遥瞻献州城未至日已暮﨑岖丘陇间足趼不容错须臾近烟火谓可情虑不覩主人面反遭邑犬怒仆夫亦已疲黾勉羞草具饥来罄一飡已饱复何慕
　　阜城
　　忆昔日下归已甘栖遯迹胡为负初志三嵗四行役我马不及秣我仆不遑息荏苒嵗月暮展转忧患迫朝行过阜城原野霜露白一身如鸿毛苦厌天地窄
　　凌州
　　晓出凌州南昼行泥淖中一步一踟蹰四顾心忡忡牵车谁氏子自言业为农频嵗值大水田庐为之空家有白髪亲日食忧不充辛苦事商旅庶以供饔飱维人生两间所贵亲爱钟贫贱茍知养奚必禄位丰丈夫畏天命敢不哀人穷生世苦不偶何由恤瘝痌
　　荏平
　　客行荏平道日出天皎皎泰山何岩岩云开豁穹昊生逢全盛世悲歌入燕赵跋踄虽辛苦爱此风日好关河路緜緜江湖云渺渺叹息梁父吟慷慨令人老
　　谷城山
　　晨兴发东阿薄暮抵谷城黄石去已久兹山尚峥嵘伊昔秦汉时豪杰纷纵横卓哉张留侯视秦如孩婴奋椎博浪沙贲育莫敢争顾独奉公履俛焉若诸生授书何必多恍惚通神明卒为帝者师功成业显荣飘飘逺游子天寒独遐征徘徊抚松柏俛仰有余情
　　旧县
　　披衣聴鸡鸣膏车待明发萧条古东阿雉堞带残月纡余入空谷踯躅寻旧辙前瞻閴无人四顾皆积雪悲风泱漭至仆夫惨不悦驰驱二十里晴旭生木末稍忻山色佳缓辔行复辍我生何不辰奔走恒歉歉赋命与仇谋艰危难具说蹉跎三十余益叹身世拙岂无浮海志实恐甘防缺缅懐古圣贤感激中肠热
　　汶上
　　我行汶水上解缨濯烦尘闵子安在哉流波尚潾潾子昔当衰世不肯从陪臣我幸遭盛时言归事吾亲泰山虽云高希之在其人恭惟无间言敢不书诸绅
　　施家庄
　　陆行已兼旬嵗暮成劳苦积雪兼层冰跬步忧龃龉暝投施家庄居民喜相语累日阴沍消舟行了无了勇辞所乗车侧耳聴柔橹棹歌杂吴讴颇觉羇旅人言前年夏洪河走平楚漕渠当其冲漫漶不可御民庐悉漂沈桑田渺何许所以亡命徒潜踪匿芦渚乗间作盗贼往往遭杀掳我方为饥驱愿言适乐土中原不稼穑去去复何所
　　徐州
　　一昨始入舟遥望徐州郭水行已信宿甫至城下泊洪涛激长空惊风怒相薄乾坤无端倪云水互叅错初疑鲸鲵鬭复恐蛟鼍跃篙师为苍茫客子俱骇愕伤哉楚君臣霸图已寂寞空余苏公楼突兀倚寥廓徐人昔恃公安若山与岳文章与元气万古相磅礴大河失故道崩奔势逾虐生人化鱼鼈中州废耕凿安得不世才为君拯民瘼九原何茫茫可爱不可作
　　盖都子
　　伥伥盖都子牵车渡河水河水结成冰乱石森齿齿父后子居前父轾子辄轩寒风切肌骨手足为拘挛跻攀上平路不敢复回顾未忧子力疲当念父辛苦
　　龙桥妇
　　婉娈龙桥妇空闺何恻恻夫婿弱冠余南征死锋镝但见隣人归不知夫踪迹委身奉舅姑誓志如金石朝采陌上桑暮向间织织成锦回文无处寄消息织成双鸳鸯无复合欢夕何如织缣素裁剪信刀尺为舅作衣裳为姑办饮食
　　分韵得老字
　　华轩列绮席嘉树荫芳草爱此时雨歇緑阴净如扫君子谢轩冕逍遥遂幽讨有瑟复有琴自歌还自考达哉松云翁狂歌不知老
　　送王本初县尹兼简本中知州
　　忆昔至正初北游客京师辱交伯仲间日夕相追随磊落青云器聨翩丹鳯姿愧无高山调酬君白雪词俛仰八九载南归沧海涯窃闻霜台上风猷夙纲维允矣伯氏贤克当明主知仲氏贰安陆重为人所推中朝名公后复始非君谁前年复至京伯也官于磁治州如室家拊民若婴儿灵草毓三秀瑞麦生两岐伯也置不言独咏丰年诗凛凛君子风不啻先公为政成报天子宠锡多光辉人言古循吏龚黄邈难追孰知忠厚化昔闻今见之仲也复为邑郓城郁巍巍朝廷重守宰简书有程期一门双南金共下白玉墀又如两骐骥为主効驱驰河水昔横溢生人四流移乗间为冦攘触罪奸有司坐论齐鲁俗化为蛮与夷今君寄民社所念当在兹愿试父兄术为民瘳疮痍君服亦已华君佩何陆离朝发江之浒暮宿河之湄行当见伯氏为我道暌违
　　清樾堂诗为沈重说赋
　　君子缔新构乐此静者心徳阳一以亨众木蔚成阴揽物感流景当轩理素琴永懐乌鸟情肯为游子吟回颷薄烦暑灵雨洒中林为君赋行苇愿言酬徳音
　　【时重说祖夫人年九十被赐帛之恩故末章及之】
　　钓月轩
　　开门得新月褰衣涉芳沚我意不在鱼投竿聊尔耳素娥一何好娟娟映秋水重惜此流辉徘徊殊未已
　　东原行
　　天寒日晷促车行何辘辘大车利宵征小车宜早宿使君徒从多使君号令肃何如原野间年丰秋有粟
　　古诗七言
　　题赵千里江山秋晚图
　　秋山遥遥秋水濶秋风冉冉生苹末夕阳逺树集归鸦惨淡人家带林樾我闻赵家父子工丹青划然见此心目俱开明人间何处有此境无乃潇湘与洞庭白波青嶂天冥冥熟视彷佛闻秋声依微曙色生浦溆又似沧浪歌濯缨东吴陆君好竒古何从得此归囊楮我亦从此时一覩为君题诗三太息良工良工心独苦
　　七月望日值雨宿窖中
　　西游复入河东路复巚重冈愁屡度崎岖五里不到河忽雷椎山雨如注须叟百水争怒流澒洞有若龙腾湫熊罴遁藏虎豹伏魑魅乱呌狐狸愁我马一步一回首阴风吹人股为栗破防笼头衣露肘疾呼东来皓首翁问劳慰我心忡忡相延入谷已暝黑下马共栖营窟中不知今夕复何夕俯仰人间长太息劳生何苦为形役归有衡门可容滕
　　赠黄瑞卿【有序】
　　禄命有书尚矣唐太常博士尝刋定而叙之然论长平坑卒南阳贵士则深斥其三刑六合之非至昌黎韩子于李虚中则盛称其以人始生年月所值日辰推其贵贱寿夭百不失一然则果何如哉盖博士之论夫子罕言命之意也韩子之说则不知命无以为君子之意也然五行之变化支干之相生相尅孰为胜衰孰为休咎茍能精之则其理有足徴者虽所罕言而亦讵可不知也哉松陵黄瑞卿以禄命之术游江湖间予既赠之以诗又推本其说书之其诗曰
　　客有谈天姓黄氏沛若银河泻秋水五星厯厯方寸间指掌人生究终始曽将异术干王公一过冀北凡马识人须识贫贱中岂以世态论穷通九重方贵凌云赋我独胡为守环堵便将出处问黄生不用长安寻季生
　　潼关
　　河浑浑关崿崿太古已来神禹凿前车未行后车却去马一鸣后马愕自从虎视龙兴周道不复如砥平至今惟有秦川路千里秋风落叶声
　　送陈仲宝还江州
　　陈君五十头未白邂逅都门始相识陆乗车马水棹舟跋涉山川共南适苦甘饥饱朝夕同语黙寝兴情性通万里相将弥两月君住西江我浙东况我与君同姓氏长者称兄少为弟舟中不必分楚越席上惟应叙年齿君言我乡风俗淳义门亦有同宗人祖孙共居已九世伯仲相亲如一身男耕女织嵗复嵗不减昔日张公艺一牢犬食毎相呼仁信真能驯异类我闻此语喜不忘把酒酌君謌忼慷平生亦有敦睦志心实念之身未遑此日与君言复别君向浔阳我归浙一尊何处又相逢回首关山见明月
　　题画南归道中作
　　太行西来天漠漠朔风揽雪初落层冰峩峩路荦确大车小车行复却微茫野店是谁家隠见青帘隔林薄行人嵗暮欲何之小憇茅檐良不恶寒日苦短路苦长蹇驴凌兢牛冻僵停车暂秣炊未熟聊饮一尊歌慨慷苍皇结东戒徒御目送飞云还故乡西游我昔驱羊肠披图万里心茫茫人生出处无定据忧乐相乗宁有常君不见重耳当年伯业昌险阻艰难曽备尝丈夫有事在四方蓬矢桑弧那可忘
　　连山高高上无极仰视青天不盈尺俛览可以穷九域我疑山霛应上诉帝遣夸娥运神力又疑蓬莱脱左股万里飞来倚碧乾坤一色云急霰始集雪又零依依渡桥者谁子隠隠操舟如送迎万壑千岩深且窈两两相将事幽讨若非淮南访八公定是匡庐寻五老意匠经营妙入神披图想像皆天真人间何处有此境我欲从之一问津
　　律诗五言
　　八里庄寄吴中兄弟
　　晚泊清淮口临风一振衣长河吞巨海平楚没斜晖未觉鲸波险惟忧羽檄飞故园兄与弟欢乐叹多违
　　定陶
　　世路怜多患斯人剧倒悬虚移河内粟实若没阳田圣主忧民日诸公奉使年万方心似渴雨露尚中天
　　夏夜懐李尚志
　　蟋蟀已在壁烦暑犹未歇离索感时序忧端难防絶緑树含微风明河湛新月念子行未归徘徊至明发
　　土壕
　　夕憩土壕村主人顔色温子孙供洒扫兄弟具盘飱故国甘棠在名家棣萼存相传惟孝悌珍重久弥敦
　　题阌乡驿
　　匹马秦川道西游奈逺何客星秋入斗候馆夜临河地势关头险秋先岳面多永懐杨太尉清白志难磨
　　其二
　　为问西来使长安去几何檄书飞僰道征戍动交河鹦鹉承恩旧蒲萄入贡多平生二鸟赋感慨未能磨
　　函关
　　水宿烦津吏山行信馆人度关车踯躅入谷马逡巡石戴泥中辙风惊塞外尘忧时非肉食华髪为谁新
　　其二
　　万里西游客归期趁早鸿涧泉明晓练山果落秋红鸟度烟岚外人行泥淖中前途逢驲使立马问关东
　　其三
　　稍稍闻人语迟迟进马蹄雨深分陜路云隔度关迟间道曽归璧交情独恋绨萧条王伯略惆怅入题诗
　　永昌陵
　　洛水南来近嵩高北望遥墓无羣木拱山罢百灵朝玉碗人间出金镫地下销夕阳移越路烟草更萧萧
　　虎牢关
　　匹马东归客﨑岖过虎牢地分周郑险天入宋梁高俛视泥无辙前驱舝载膏殷勤关下吏相送出城臯
　　过江
　　泽国长云雨春山半有无江源起巴蜀地势控荆吴客舎依蛟馆蛮商杂贾胡明时方利涉吾道未乗桴
　　其二
　　江汉思神禹乾坤仰帝尧信知沧海大能受百川朝万国车书广三吴地利饶独怜南浦鴈个个上云霄
　　久雨
　　自从甲子雨不见有晴时南国皆云气阳台眇梦思蛟龙争窟宅鸟雀恋籓篱去去扶揺上飞腾有所之
　　其二
　　久雨妨农事那堪夜复晨云浮沧海日花误洞庭春行路悲游子匡时仰大臣未甘栖遯迹霄汉有通津
　　晴
　　雨后江逾緑春深天尚寒晴光分浦溆晓色变峯峦海内长为客天涯独倚阑封书寄鸿雁聊以报平安
　　金山寺
　　突兀金山寺萧条古佛居云堂依水府花雨散虚方丈诸天外浮图浩刼余十年游此地今日重踌躇
　　又雨
　　春草碧芸芸春江日易曛鲛人长织杼神女又行云风水随鸥宿烟沙与鴈分逺游头欲白惭愧卓文君
　　安国寺
　　古寺依修竹春池绕緑蒲世尘无处着僧迹与云孤日暖乌争树风轻燕引雏久知方外乐来此一踟蹰
　　定陶
　　今日南风正扬防过定陶郊原连荠麦井邑带波涛众鸟晴争宿孤舟晚更操裁诗聊自不必问香醪
　　晴
　　风雨夜来急波涛今复平路从关下险山向洛中明嵗稔征徭缓时平去就轻愧无封禅防聊欲颂河清
　　洛口
　　不学尸乡隠重为宛洛游波光依岸转防影带云收岂有相如赋余季子裘青云有知己意气若为酬
　　白杨河
　　晚泊白杨河坚冰奈尔河畏途愁落景归梦隔沧波古渡淮人语商船楚客謌晨兴羞览镜白髪近来多
　　崔镇
　　草草趋崔镇悠悠忆帝乡星辰依魏阙风土入淮阳逐客行无马居人饭有鲂年华催献嵗归得拜高堂
　　次韵答陆养正
　　之子过从久情亲若辅车衣冠虽混俗诗礼贵承家舟泊松江雨门连笠泽霞十年来往地俯仰一兴嗟
　　律诗七言
　　题陆氏别业
　　夹溪杨柳恣欹斜流水春来浅带沙韦曲桑麻如杜曲魏家池馆接姚家高低乱舞风前蝶红白争开雨后花安得草堂江上住烂题新句送年华
　　题龙门山图
　　曽过龙门山下寺画图浑似昔年游秋声夜动千寻木云气时腾百丈湫魏国祠前烟草緑逺公岩畔石泉流隠君最有登临趣拄杖相期到上头
　　至正丁亥四月二十三日允常御史有事于先茔甫竣事而甘雨作人以为孝感所致皆为赋诗美之而属予为之倡
　　佳城窕白云中华表前瞻一径通千载有功归纪信九原无计起文翁龙门春涌桃花浪洛浦秋寒麦秀风近日绣衣来拜扫孝思忻至雨蒙蒙
　　丁亥嵗河南自正月至七月无雨流民相属于道哭声满野不忍闻之
　　恸哭秋原何处人哭声直上澈苍旻谋生不及官仓防转死终为客路尘憔悴几家犹贡蜜苍皇诸硐又争银緑衣陈事无年少徒尔区区索鬼神
　　阿婆抱子妇将车骨肉谁甘弃道途使有贾生应恸哭惜无郑侠为传图身抛田里魂俱丧目防关山泪已枯自笑腐儒难用世漫将余论拟潜夫
　　兴庆池
　　层城佳气日高浮花萼楼台在上头鹤驾六盘犹避暑龙池九月未知秋青山排闼当窓见金水飘香入地流麋鹿不收瑶草碧太平恩泽满秦州
　　陈留
　　人物东都迹已陈行过古邑为逡巡石经毎爱中郎字垫角犹传处士巾旷世逸才名在耳百年明哲道全身飘零笑我成何事惭愧九原泉下人
　　睢州雪中步允常御史韵
　　隠隠高城下五更飘飘坠雪细闻声花开草木春输巧光灿楼台月让明太史预占年谷瑞先农应报嵗功成谁知万里关山外亲伴观风使者行
　　徐州
　　日上彭城独倚楼关河迢递水流不因跃马江东去安得歌风沛上游草带虞姬亡日泪山余亚父病时愁如何舞罢鸿门劒不向咸阳一少留
　　至日淮阴道上
　　年年至日在庭闱今嵗飘零独未归云物不殊乡国异江山虽好故人稀檄飞河陇仍防冦兵振衡阳未解围忧国腐儒头已白倚阑无语立斜晖
　　州题江风山月亭
　　结屋高临杨子津江风山月坐相亲鱼龙未欲烟波蛰鸿雁先惊关塞春有客贡琛来海岛何人挂席上峩岷江心五鼓钟声动唤起扶桑日一轮
　　送琳上人归南岳
　　高人二月归南岳共向东风折柳枝万里故山飞锡近一江春水渡杯迟碧云不赋汤休句斑竹应敷帝子祠尚恐诸方防未徧葛洪川上重为期
　　江上客舍
　　晓来江上雨蒙蒙烟火萧条客舎中风急最怜巢幙燕春寒犹滞寄书鸿纷纷洲渚鱼盐聚厯厯东南贡赋通万里乾坤一羇旅浊醪今夕与谁同
　　江上坐雨寄郑山人
　　萧萧风雨动经旬二月江城未见春鸿雁不传天末信烟波愁絶渡头人谁家杨栁啼黄鸟何处汀洲采白苹惭愧江南庾开府暮年词赋转清新
　　江边
　　二月东风鸎唤人踏青游女满江滨栁迷杨子津头路山掩润州城里春望防碧云情缥缈歌残緑水意逡巡无由一向江南去相伴汀洲采白苹
　　闻道
　　闻道出师湘水头东南宾主盛才猷勿令下失苍生望实恐上贻黄屋忧雨裛汉旌休漫湿瘴深蛮峒未全收致身报主男儿事莫信平生马少游
　　送人之南
　　江南春水浴飞鳬栁叶半青杨叶疎送客又逢巫峡雨移家莫就武昌鱼鹧鸪啼处难行路鸿雁归时好寄书若过长沙逢贾傅凭君为我问何如
　　江月楼
　　中天楼阁蔚嵳峩良夜其如水月何雪浪逺从三峡至露华偏傍九霄多道人宴坐修禅观游子登临聴棹歌曽是水晶宫里客倚阑来此重婆娑
　　寄了即休长老
　　躭躭浮玉倚沧洲八十高人在上头不向终南通防径要将砥柱镇中流世间岂识维摩病方外真从慧逺游明日匆匆遇江去尺书聊以寄绸缪
　　五月五日淮阴
　　五月五日淮阴郡半雨半晴城上楼菖蒲泛酒我无分杨栁系船君且留西日照人生别思南风吹笛带边愁明朝必上洪河去欲采芙蓉不自由
　　舟中
　　束书又上李膺舟共溯黄河最上流自笑久为吴下客谁知重向洛阳游关山雨足天无暑原野风高麦有秋永夜云霄看不厌相从意欲问牵牛
　　五月平原百草香泊舟高岸已斜阳河流浩荡来西极山势逶迤接太行墅老张灯风雨夕商人吹笛水云凉共怜此地频来往把酒长謌一慨慷
　　河阴
　　萧条城郭河阴县河水乗船似泛槎峭壁有人居洞穴平川无玉种桑麻满天急雨寒欺客卷地长风夜走沙回首太行山下路岂无骐骥困盐车
　　昨夜关河风雨横今朝凉思飒成秋沙头浪涌千堆雪山顶人牵百丈舟愿与王遵同叱驭不随庾亮漫登楼君看平地风波恶积石犹应是穏流
　　虎牢关
　　连山回抱郁嵌崟百战英雄不可寻西极河流行地逺中州风气入关深逢时岂乏留侯防事主难忘纪信心千古虎牢形胜地凭高回首一长吟
　　洛口
　　今朝鼓棹清河口即上高丘望孟津多情芳草似南国满目好山如故人文愧陆机还入洛才非范叔漫游秦袖中独有河清颂莫惜吹嘘上紫宸
　　法王寺
　　白云相送度高岗行尽松声到上方山掩地灵秋寂寂天开岳色晓苍苍石根药采菖蒲秀林下经翻贝叶香乞取龙溪泉一勺仰松堂上礼王
　　崇福宫
　　西风吹老碧天秋防杖寻真处处游太室山前逢启母少姨峯顶候浮丘穿林云逐丹光起出洞泉和药气流白髪祠官谈往事夕阳西去水悠悠
　　承天宫
　　四面云开翡翠屏路随飞鸟入青防巢由隠去山増秀申甫生时岳降灵露采松花秋作酿风翻蕊笈夜谈经何当结屋苍厓曲手植菖蒲九节青
　　轘辕
　　逺游重到洛阳城又向登封道上行路入轘辕秋更险云收太室雨初晴千重灌木漫山碧百道飞泉绕涧鸣欲访巢由渺何许余颍水照人清
　　嵩高
　　厚徳巍巍镇土中一元磅礴气鸿蒙灵云作雨秋归洞列嶂朝真晓映利泽四时周品物精英千古贞忠重寻汉武登封处御道西风有路通
　　次韵钢字为拜太古运使赋
　　平生忠义结中肠力剸蛟犀始见钢水部分曹仍案节尚书入奏拟懐香蹔垂鸿鹄青翅不负蒹葭白露霜咫尺星辰催聴履肯教供奉殿西廊
　　次韵酬郑彦章运使
　　使君拟卜水南居负郭良田二顷余但使有溪堪种竹不愁无地可藏书衣冠洛社期诸老祖帐都门忆二疏头戴角巾收芋栗秋风吾亦爱吾庐
　　东平道上
　　征客东平聴晓钟出门残月尚朦胧一轮红日生沧海万文丹霄耸岱宗不为山灵回俗驾敢从渔父问形容何当结屋严岩下学种徂徕百尺松
　　济州
　　萧萧仆马别神州俛仰乾坤一敝裘慷慨不为投笔计飘零作曳裾游云飞故国无来雁冰解长河有去舟此日山东无李白不妨携酒独登楼
　　彭城
　　关山嵗晚日沈阴独上彭城思不禁河水东来非禹迹民风南去拂淮阴英雄已堕陈平计志士徒怜亚父心自古人臣难去就悲謌一曲倚嵚崟
　　吕梁
　　扁舟又向吕梁舟浩荡中流看翠微浊浪满河冰乱走黄云垂地雪交飞本身误叱王遵驭涉世频沾阮籍衣日暮不须吹短笛沙鸥犹恐未忘机
　　邳州
　　邳州城下片防收满眼山川生古愁人间客子复来此圮上老翁何处游青云无路逐黄鹄沧海有波随白鸥浩歌击楫江南去孰谓赤松非我俦
　　淮阴侯庙
　　慷慨论兵笑沐猴尽将生死付鄼侯手提汉鼎归真主眼见黄旗出伪游此日王孙故国何年漂母葬荒丘英雄自古多遗恨肠防秋风楚水流
　　渡江忆京师故人
　　一别神京嵗已阑故人回首路漫漫淮南美酒谁同饮江左青山独自看满目波涛红闪日中天楼阁翠生寒吴关入望庭闱近欲问飞仙借羽翰
　　草堂
　　隐君家住玉山阿新筑茅堂绕薜萝翡翠飞来春雨歇麝香眠处落花多竹枝已聴巴人调桂树仍闻楚客歌明日扁舟入州府不堪离思隔沧波
　　碧梧翠竹堂
　　玉山窈窕地仙居翠竹参差问碧梧夜静帘栊人度曲春深庭院鳯将雏瑶华散席侵棋局琼露分香落酒壶见说秋来更潇洒四檐虚籁杂笙竽
　　渔庄
　　何处林塘好卜邻清江绕屋净无尘定巢新燕浑如客泛渚轻鸥不避人杨栁飞花香作雪鲈鱼上钓白于银春风无限沧浪意欲向汀洲赋采苹
　　次韵答陆养正
　　幽居潇洒傍溪湄雅好惟收魏晋碑千树好花闲对酒一帘春雨细论诗耽书尔欲师晏鼓棹吾将学子皮满地緑阴春寂寂永謌伐木眇予思
　　留别钱伯行
　　落花时节下江浔扫榻相延竹满林尽日雄谈惊四座百年高义重千金挂防南浦春风起剪烛西窓夜雨深别后相思隔城市五湖烟树碧森森
　　留别陆养正
　　我爱陆郎才思清新诗落笔使人惊不材谬忝为师友高义多惭若弟兄江上烟波催去鹢雨余春树乱啼莺定知明日斋里坐对停云忆士衡
　　送于子都赴陜西同知
　　公子承家列俊髦尚书奉国着贤劳棠余分陜千年树水落洪河万顷涛地势下窥崤黾固天文西入斗牛高关东故旧如相问委羽山深学种桃
　　南归道中作
　　陆乘车水乗舟关河何緜緜波浪复悠悠车行阻雪水阻冰陆忧豺虎水鲸鲵我生不学冯河术奈何欲与重险争朝辞舟暮骑马鹡鸰相呼在原野白鱼可烹雀可炙谖草罗生满堂下
　　长律
　　上西台大夫韩公二十韵
　　昭代推贤佐明公最絶伦异材钟海岳间气毓星辰世济忠贞美身膺褒宠频栋梁元有器社稷岂无臣暂出司天宪遄归乗国钧锋车朝象阙玉漏赴鸡晨肤寸云初起茫洋气已匀风霜成雨露秋日变阳春出入方周召功名迈甫申庙谟惟密勿王业在经纶近拔囊中頴旁罗席上珍但令材并入行见俗还淳葑菲秋仍緑菁莪晚更荣高明诚乐育幽侧防求伸上客争趋蓟鲰生独过秦朅来瞻泰华直欲小峩岷江汉成漂泊丘园愧隠沦新丰喜有酒京洛漫多尘五鳯深黄阁三台近紫宸扶揺难自致搔首望高旻
　　江亭
　　江水出峩岷江亭俯要津诸侯皆职贡百粤漫风尘恩诏传中使遐方倚外臣出师劳上将入幕羡嘉宾闻道元戎死频伤义士神三军宜雪耻百战莫忧身巫峡长多雨潇湘已暮春鼎鱼何足制奏凯勿逡巡
　　送钱伯举出判衢州
　　客舎依慈母多君若弟兄庭闱交定省闾巷递逢迎夜雨敦朋好春风动宦情金尊泛绮席玉漏下层城吏隠当年世功曹足令名不徒招爽气直欲树风声沧海鲲鹏化朝阳鳯鸟鸣明时须努力应不负平生
　　絶句
　　水殿纳凉圗
　　白苎衣裳懒自裁手摇罗扇此徘徊水晶宫殿凉风少欲劝君王筑露台
　　戏婴图
　　懐抱提携笑语温好花折得带晴暾后妃别有房中乐宜尔螽斯乐子孙
　　蜀葵花
　　水晶宫里是仙乡新制黄裳怯嫩凉独倚西风无与语漫将心事诉朝阳
　　鸡冠花
　　緑阴庭下露华晞一色腥红映舞衣疑是仙家丹熟后灵鸡服得也能飞
　　桃花翡翠
　　落花庭院飏游丝春在夭桃人未知翡翠飞来成久立太平风景日迟迟
　　倦绣
　　宫门深锁昼偏长懒把春云绣作裳恨不将身化蝴蝶长随飞絮近君王
　　蓼花雪姑
　　红蓼花开水满洲西风吹梦不成秋衔泥不及三春燕两两巢君翡翠楼
　　田横墓
　　一门兄弟王齐中耻与羣臣事沛公五百余人同日死也胜匹马向江东
　　中牟
　　客路茫茫日易晡白沙衰草下饥乌为询今日中牟令曽有飞蝗入境无
　　杞县
　　杞县南来麦未青马蹄无奈晓凌兢问君今日寒多少雨过园林尽未冰
　　竹雀图
　　两两野田雀雄鸣顾其雌青春风日好来哺竹间儿












　　夷白斋稿外集巻上
　　钦定四库全书
　　夷白斋稿外集巻下
　　元　陈基　撰
　　序
　　玉山草堂分韵书序
　　予与玉山隠君别四三年闻其与会稽杨铁厓遂昌郑有道匡庐于链师苕溪剡九成吴僧琦元防日有诗酒之娱而其更倡迭和之见于篇什者往往传颂于世而予也以汗漫之役溯河洛上嵩岳厯关陜北游而客京师度居庸计其所跋涉不啻万余里方挈挈焉触寒暑犯霜露之不遑又何由持杯酒濡翰墨咏謌挥洒以厠诸君子之列耶今年孟春予还自北方隠君首以书见招过草堂为旬日之留于时铁厓去讲春秋于松江泖泽之上有道隠居呉城天宫里元防亦归天平之龙门而九成则出入漕台执文椟以理公家之务朝夕与予为侣者主则隠君客则链师也予窃念三数年来驰驱辛苦幸而来归而隠君能以水竹琴书相慰藉而诸君子者乃出处不齐不复如畴昔雅集之盛方俛仰寤叹慨然兴懐而豫章熊松云娄江陆良贵适至隠君乃列绮席设芳俎于碧梧翠竹间相与投壶雅歌饮酒懽甚且即席赋诗而以碧梧栖老鳯凰枝为韵予探得老字余则各有所属诗皆成独松云子饮酣长啸上马驰去分得栖字不赋云
　　尊贤堂分韵赋诗序
　　玉山髙士世为中吴巨族居昆山界溪之阳其先君子好道家清净之说甞以所居为真馆髙士嗣葺之年未及老辄委家事于其子退治一室环以水竹中蓄琴书图画古玩之属而扁其堂曰尊贤徜徉宴息意泊如也髙士少负竒才既不屑于用世乃取黄帝老庄之书读之而奉释氏不杀生之戒惟谨毎遇生辰辄不茹荤不饮酒杜门却扫焚香清坐嵗以为常今年孟春予过其堂适值其谢客之日以予辱有雅故且婣故获与观其长幼登降仪容之盛髙士子仲瑛晋道皆能文而好礼而其孙元成则又予友于君彦诚之髙第弟子也相与举觞称庆礼毕有顷姆抱三嵗儿奉巵酒跪进髙士前芝兰玉树未足以喻其秀盖髙士之曽孙也于是髙士命左右实俎豆洁罍相与为文字饮髙士既懽甚而其子若孙班班就序长者举觥少者起舞髙士亦忘其为尊且老谈笑之余发为讴歌至夜分不辍于是仲瑛请韵赋诗以纪其事予窃以为髙士享有五福乐及孙曽顾不为其所得为而乃味道徳之膄享仁者之静守之以俭行之以慈而仲瑛昆季又能穷行孝弟以志为养则其度越流俗岂不万万哉因以洪范所谓夀福康宁攸好徳为韵予得康字既为之诗又为之序云
　　送长洲县丞归诗
　　夫裒衣峩冠乘坚策肥驰骛仕宦之林而有贵夫世之佳公子者盖以其习闻于家庭者非忠于其君则孝于其亲也非弟于其长则信于其友也其周旋于朝夕则威仪之度进退之容射御之文应对之节又皆可以莅官而临民者也使之出而从政殆犹驾熟路之车骋康衢之骏而予也则于长洲丞西夏迁家讷君见之盖君之上世鸣玉纡组埀休着烈代不乏人而君因其先大夫之泽効官仓庾而来也始则人敬之终则人爱之去则人思之胡为其能尔哉盖长洲为邑丽于大府赋伙而讼烦丞之为职所以贰令位美而势偪前人之处于是者佥以为难而君也佐烦伙之邑不急以□民不缓以偾事居势偪之位不嫚以长傲不阿以辱身三年之间不强民以敬而民敬不徼民以爱而民爱不要民以思而民思嘻善之足以动物也若是乎君顾不以习闻于家庭者为己足周旋于朝夕者为己至而諰諰焉若将益充其所以孝所以忠与夫弟且信者以云汉为康衢朝廷为熟路而其所谓不负丞者未足为君颂也然诗者所以宣有徳序者所以纪其善呉之大夫士于君亦厚矣故予不敢让而乐为之书
　　送施椽史诗序
　　国家世臣赏田多在呉嵗有廪人之事则遣使督之至正十二年丞相府选监修国史府椽史淮南施君克让乘传至呉慎其事也既竣事明年春戒迁荐绅大夫咸赋诗以美之意若曰丞相勲足以辅成王业功足以保卫社稷力足以制法成治而智足以尅敌出竒既登名太常则赏田之法宜有加无征此国家所以劝大臣丞相所以奉祭祀者也其使人于此岂直责以廪人之事而已哉亦将因此以视年之丰凶人之休戚益思懋厥功以埀休无穷也然则美克让者非私克让也美丞相之善使人也丞相使人不直责以廪人之事而事集此克让所以为贤也方今丞相枋国立贤无方薄海内外士之负才实者并升中朝盖彬彬焉克让年盛志锐而材又最良其从事相府也盖所谓生于伯乐之廏长于匠石之园矣其进而显荣也殆鸷鸟举而风迫之矣他日乘坚策骏鸣珂曳绂复以使事南迁荐绅之在呉者尚能捧巵酒为克让懽以庆丞相之得士也至正十三年癸巳三月既望序
　　送髙进道序
　　聊城髙君进道侍其先大夫员外公寓呉最久公中朝夙望风裁峻整居家尤严肃进道兄弟侍立终日非有故不辄去左右当是时缙绅先生谢官于朝而休老于呉者相望然皆推公为前辈无日不相过从部使者及四方宦游之士道经呉率就造见戸屦至不可容于是进道兄弟雍容于揖让樽俎间动中矩度而进道又特以博古好学雅为诸公所知间欲屈置椽曹辞弗就及公捐馆一时诸老亦相沦谢其子弟往往通显莫不交荐进道进道方僦居水竹间环堵萧然贫寠日甚人以为难而进道读书时为鼓琴宴如也今年夏广西部使者不逺数千里移书来呉辟进道为椽史于是常所往来者相与具车马劝进道驾而进道夷然若有不屑焉者乃相与言曰先大夫以闳毅正直之材有志当世不幸废于疾及门之士资话言而往犹足以济时善俗况进道以克肖之子朝夕奉先人之训而周旋左右者乎然隠沦不仕岂先大夫所以有志于当世之意乎且经邦之道莫大于风纪而风纪之要莫难于得人今圣天子得贤部使者于广西部使者又得贤僚吏于幕下进道行矣推事亲之道以事君推脩身之道以治人将见进道无负于部使者而部使者无负圣天子矣于是劝进道行者咸赋诗以饯之而属天台陈基为之序
　　双谿诗序
　　予乡去城百五十里而遥大率深山长谷土田之利薄嵗所入自供公上之外仅足以给衣食以故民无赢余而得尽力于畎畆暇日乡之老者率其子弟相与诵诗读书而其人皆知讲说周公孔子以相尚予生九年而孤又九年出游四方不得安于田里以朝夕承敎及粗有知而归先生长者多已谢世其遗风余韵幸而可见者尚赖其诗之存盖予于双谿而有得焉予既手录其书乃从而叹曰嗟乎古者天子之巡狩也太师陈诗以观民风焉是以孔子删诗凡行役之大夫放逐之臣子闾巷妇女蒭荛遗逸之词悉取而列诸国风者将使人因其情性本其风土而观其习俗之美恶政事之得失也周衰圣人不作采诗之官废作者始自成家家自为法辞愈工而气愈防世逾降而情逾伪尚何俗之可观政之可攷哉故予厯观近世之诗重有感于吾乡诸老双溪之作者盖以其发于喜怒哀乐之正本乎习俗风土之美歌咏周孔之言以敎其子弟亲其亲而长其长乐其乐而事其事遡而求之古诗之源可见也予以不得亲登其门为憾又惜采诗之官未设序而藏之以俟知者
　　送髙孟賔归永陵后序
　　古者男子有所事也其所事在于天地四方故其生也桑弧蓬矢以射天地四方者志其所有事也是故成童而敎先幼仪而后六艺既冠而成人则责以男子之事故三十则理男事焉男事理则可以出而行其志故四十始仕则方物出谋发虑五十则服官政七十则致仕焉然则人之生也无一日不敎其长也无一日而不学及其措诸事也亦无一日而非其所敎所学者是故近而君臣父子夫妇昆弟朋友之所以为懿诗书礼乐之所以为敎逺而天地日月星辰之所以运行风雨霜露隂阳寒暑之所以变化江海河岳之所以广大皆其躬行寔履深明熟察而非有待于外者也故曰叅其化于天地而无悖行其道于四方而无惑男子之始终其所事不既备矣乎今之人则不然其所谓幼仪父兄不必知也所谓六艺老师宿儒不必能也而况于其所事乎况于无悖无惑乎呜呼敎之不行学之不讲亦已久矣士之生于斯世茍有志于天地四方以求其所事其可不自力乎是故弗敎则已苟敎焉非古之所敎弗敎也弗学则已茍学焉非古之所学弗学也茍敎矣学矣而犹有所未自信者则出而游于通都大邑天下人物之所防交于豪杰卓越之士以増益其所未至者焉然后求其所事于天地求其所事于四方其庶防不悖不惑乎余甞有志于是矣而未能致其力吾友永嘉髙君则诚博学而强识其弟孟賔将东归海上盖所谓归而求之有余师者其行也将以是验之孟賔之得于其兄者亦有以教我乎因书于末简以致予私焉
　　送申屠彦徳序
　　秘书少监金华黄先生之宦游浙东西也四方学者各以本经来受业会稽申屠彦徳则以春秋之学以为髙第登先生之门也后先生称彦徳不置口而某固愿与之游及来呉门访故监书博士柯公敬仲而彦徳客于其馆始相识于是脩同门之好甚懽也方是时士罢科举之习一时作者以古雅相尚而彦徳诗文一出争相传诵然日不废三传及诸儒所为说以研精宣圣笔削之防及賔兴之制复行彦徳挟所有以往毎方出塲屋同辈谷以其文相示莫不推服彦徳而有司者顾屈之于乙榜仅以恩例署歙县敎谕夫士之为学亦正义不谋利明道不计功而已故其得所愿于时则进而行其志其未得所愿也则退而求诸已茍去而奉豆玉帛周旋尼父之庭深衣大带率诸生诵其诗读其书于朱夫子之里则又有所不让也且基常游歙矣歙之为邦在万山中水清而驶故家遗俗乔木相望文献有足征者而其人于当世儒宗尤深慕金华先生之文足以发明朱夫子之道故以予之愚亦因幸先生而不见鄙夷于歙而况彦徳乎顾以朝夕之养不能一日舍去以后彦徳于歙而脩基之所不逮也于其行辄序以送之且以谢不敏于歙之大夫士云
　　送郑君举游金陵序
　　昔六朝之都金陵也当南北分裂之余士生其间盖欲为司马子长万里之游而不可得庸讵知千数百年之后天下混一车书大同有如今日者而能文好游之士过其故都徘徊感慨以吊其残烟衰艸之墟乎然秋髙气清登石城而望长江西来朝宗于海而湘潭巴蜀之山云影出没至于淮南艸树青青如荠秦淮晴波萦萦如带犹足以想见昔时龙蟠虎踞之胜固一时之壮防况大江而南物阜人繁天子命执法大臣临而治之以至绣衣峩豸之英皆极一时之选寔东南人物之都防也而其所职又以进贤退不肖为务是以山林之士有志当世者莫不愿与之交此永嘉郑君举所以有金陵之游也吾闻王良善御马者也然非千里之马虽良亦无所用其御矣今有千里之马于此良其舍之防虽然游金陵者众矣固有登髙览古慷慨悲謌隠于桑枢瓮牖以乐周孔之道有欲御之而不可得者君举试一访焉它日归而为予道之
　　送葛子充序
　　金华周君子宦游呉门俄病暍而舌黒医者以为不治其友龚君师徳更访予里人葛君子充诊之则曰是在医书顾诸公不察耳以法治之随愈周君既深徳子充因属予序以送之夫医固儒者之事也素问内经虽不能必其出于黄帝岐伯之手然五脏百骸脉络血气之在人身而与天地隂阳五行寒暑相为禅续消息其言至精而理至密盖去性命为不逺也秦和扁鹊仓公华陀之书虽不尽见然张长沙论述于其前刘河间张宛丘李东垣发明于其后此数君子者皆以博学审问之功而造夫神圣工巧之域天下之能事毕矣故为医者不读刘张诸公之书则何以推明长沙之论不明长沙之论则何以通素问内经之防素问内经之防不察则夫所谓五脏百骸脉络血气与夫天地隂阳五行寒暑相与禅续而消息焉者何由测其微而探其颐防吁为是术者亦不易矣世之庸工俗师自号为医为専门者不过以京局古方相授受而已求其如子充者岂易得防盖子充之医本于素问内经上下于四三君子之书毫分缕悉以明夫天地隂阳五行寒暑之禅续而察夫五脏百骸血气之消息其用心精且専矣犹以为未足则遍游四方博访名公相与讲究其所未至故其切脉计方譬之养由基之于射发则无不破的焉此周君所以深德子充也夫吾闻子充之事医始以事亲而终以济人固未始一日而非儒者之事也然其活人亦众矣何独周君徳之乎夫贪功责报与夫背恩而反仇焉者固不大相逺然以医自多而终至于杀人者闻子充之风亦可以少愧矣予既重周君之请又嘉子充之医道本于儒者于是乎书
　　严氏游灵岩诗序
　　中呉以水为国而灵岩独髙云汉之表珠宫绀宇浮屠氏寔有之然琴台砚池廊香径所以资耳目之胜尚厯厯呉宫之旧凭髙而望则姑苏之麋鹿茂苑之烟草逺在指顾中而天平之朝岚暮霭太湖之风帆浪舸变化而出没者又近在履舄之下盖东南之伟观也二月仲春严公景安与其族人子弟泛舟海上西行百余里侍其季父来游时雨既降草木畅茂长幼提携相与攀髙岑抚长松而懽忻爱洽之情油然于山水间则斯游也非惟穷耳目之胜而已宜其賔客观感一时之趣从旁执笔画以为图而能诗者又从而赋诗焉盖景安仁而好礼尤厚于族人想其嵗时臈社宴集于家披是图而玩之则所谓珠宫绀宇太湖天平或髙出云汉之表或俯瞩履舄之下者皆可坐而致之卧而游之于是慨时序之代谢追登临于往昔而爱洽懽忻发于性情形诸咏謌不能自己则凡览之者皆将为之赋诗而况于其賔客防基越絶之鄙人也奔走千里弗克尽其懽忻爱洽于亲戚者亦多矣故不能不申一言以致其羡慕之私焉至正六年丙戌五月既望书
　　送赵平甫序
　　州与县均之为民父母也然昔以为县而今乃以州陞之则其位既隆而其责加重故由大府史而賔于州者恒什百于县之典史于是有假典史之选而佐于县由县而复陞于州者焉夫自大府积劳而賔于县又自县积劳而賔于州也佐于长史处既隆之位任加重之责盖亦难矣然而老于力笔者或上下其三尺使民不得通其情迫于衰耄者帷知避害而趋利不复顾事之得失有能惠然以民之休戚为己任使其长吏不失誉于上而其民无怨讟于下则人之贤不肖何如防呉兴赵君平甫试吏其乡厯苏州府史为杭录事司及明象山县典史今以都目选賔于越之诸暨州夫给事与三大府更一司一县悉着贤能声今去而之山水之邦佐其贤良之长而治夫淳美之俗摅其应剧之才而施之以暇裕将见其贤声大行于越而着于东南其可施者当不止于一州一县而已彼拘于刀笔牵于利害者岂可同日而语防于其行呉中善诗者咸謌以饯属予为之序
　　送李崇道诗序
　　予客洛阳识李君崇道于御史干勒公允常座中见其风神秀整举止不凡意其为贵游公子也退而察其所职乃知其为儒家子用父廕而为河南司狱且三年于此矣予因益器重之盖河南隶土中而其民称近古然自饥馑洊臻始有失业而丽于法者兼旁近山谷产物为白金亡命之徒相聚而冶于其间嵗不下数千人往往因利而竞辄白昼相戕甚至血流洛水尽赤然则司狱于此自非老于事者鲜不以为难矣今李君以一命书生而年又甚少顾乃处之裕如不啻游刃于有余之地者亦必有其道矣予甞闻洛人谓君廉而不矫惠而不近名民之逮系者悉哀矜而善处之疾与之药饥与之食寒暑为之备多出私帑久而不倦恒诵仁人君子存心济物之言以自勉且曰氓之获戾而至于斯彼固不幸也亦岂有司者之幸乎吾本吾公而已又遑恤其它鸣呼不亦善乎未防以秩满将谒选天官洛人以其必显庸于其时也咸赋诗以赠属予为之序
　　记
　　万壑松涛轩记
　　郜君彦清宦游东南乐呉兴山水之胜卜筑弁山之阳而名其宴休读书处曰万壑松涛夫天地之气噫而为风其始也发于太虚既而周于六合其嘘吸于众窍也盖吹万不同然而霜露既降溪谷萧条其蔚然森茂挺然髙出云汉之表者殆莫与松为伍于是浩乎其相激沛乎其莫之遏沨沨乎飒飒乎如百水之源崩迸汹歘流而入巫峡转瞿塘下江汉滔滔乎其莫知所极也于斯时也吾知彦清仰而视俯而听庶防与南郭子綦几而游于灏气之初将嗒焉不知孰为我孰为吾而予也又何足以知之防虽然夫鼔元气而成万彚者果孰为之机括乎故张之则溢万壑而不以为有余翕之则不盈一掬而不以为不足然要其归则未始翕而亦未始不张且翕也今彦清以英迈之气勇往之出而周旋乎世故酧酢乎万变盖亦不离于物而亦不挠于物也及其退而休沐于兹焉逍遥澹乎其相忘泊乎其无为其殆有合于此者是则不可以无记也若夫风土之夷旷烟云之吐纳与夫嘉卉美竹芬敷恱茂以宜于四时者它日从彦清游尚能为之赋云
　　绿隂亭记
　　绿隂亭者界溪顾君进道宴游之亭也进道中呉故衣冠之族好学喜静而不肖于禄仕其所居虽逺去城邑而无髙山深林之阻于是引水以为池聚石以为山嘉木美竹之植既扶苏而防蒨竒花异卉之茂又敷荣而靓深于是戸庭不出而得园池之胜者意惟斯亭为然盖寒暑之时不同昏旦之气亦异揽清辉而抚流芳固随物而寓懐即景以成趣于春夏之交时雨霁而风日好林馆邃而芳草荣则绿隂之胜又为斯亭之最焉尔时进道角巾藜杖日与二三友生徜徉于此或弹琴或箫鼔或赋诗饮酒而凡世间之荣辱得失不少置毫髪于胸中不亦善欤夫景胜则神超神超则理融进道盖甞学道而造于此乎使进道而果造于此则其充然自得于禽飞鱼泳之际者殆与造物生生之妙流行于无穷盖无时不在绿隂中也岂特春夏之交而已防虽然阳徳方亨草木咸若进道得以仰事俯育之余优游无事于亭以留连其光景于故园乔木之下者亦知其所事乎然则进道以绿隂为乐而吾党又能执笔以陶写其所以为乐者皆幸生太平之时也是不可以无述因书以记之
　　听雪亝记
　　顾君仲瑛饬藏修之室于所居小东山之左京兆杜征君用古隶题其亝曰听雪征记于予予惟天地之气舒而为阳而为隂润而为露雨凝而为霜雪而其所以舒所以而凝且润者亦何与于人而夫人之情见雨露之濡则神夷覩霜雪之肃则神凛此必有为之真宰于其间者矣且嵗聿云暮雪霰交集君子于此宜感时序之代谢慨物之变迁退而居重幄袭兼裘征纎歌选妙舞拊金石之音调管弦之节以乐其乐今也则不然敛容以处其独潜聪以探其微超超然若逃于虚空薄富贵而安枯槁者夫岂作所谓瀌瀌奕奕霏霏洒洒飏霙而屑玉縁甍而入隙者果足以恱其耳而怿其心乎盖嵗功既成嘉瑞时应出无羁旅跋涉之役入有琴书歌咏之娯而又仰足以致其养俯足以适所育裕于已者不役乎物足于内者无待于外于是怡怡焉衎衎焉与葛天氏之民并游于熙洽之世呜呼居太平之时听丰稔之雪其得天者亦厚矣宜其不以人之所乐者以为乐而其已之所适者以自适然则非仲瑛亦何足以语于此哉虽然吾闻井蛙不可以语海夏虫不可以语冰盖拘于墟者犹笃于时也今仲瑛处裕而不啬居盈而不矜持虚以守实主静以制动以庶防于不溺此不泥彼而能与物推移者故予乐为之记也
　　志静亝记
　　京兆杜征君尝过会稽朱子安民于呉门而题其所居之室曰志静亝客有见而疑之以为子安方与呉人杂处于贾区中其丹楼画阁鳞次而栉比明珠文贝夸多而竞靡者非金张之廛则陶朱之里加以以车服轩冕之旁午歌童舞姬之杂遝子安于此宜朝夕弊弊焉疲精神役心思计得丧较铢黍之不暇而其心之所之顾不在于彼而在于此吁此焉足以知子安防夫逃乎空虚形槁木而心死灰者舎动以求静者也应事物而接人情迹阛阓而心山林者主静以制动者也舍动以求静其功足以善其身主静以制动其效足以及乎物子安盖甞求隂阳五行于黄帝岐伯之书精工巧圣神于秦胡越人之术其用将以善身乎抑以及物乎夫及乎物不物于物也不物于物者非志于静者不能也况子安之左琴右书何歉于金张笔牀茶灶何羡夫陶朱法书名画之巻舒何慕于轩冕商彛周鼎之罗列何事于謌舞之左右则其不容一物于常惺惺之际者其亦主于一而无它适焉尔予惧疑者之终不释也故为之记使书于征君之亝以示之
　　悠然亭记
　　毗林钱君士元博雅嗜古世居马迹山之内闾其地濵太湖而与夫椒之相望士元乐与賔友亲故游则作亭其间而以悠然名之浙东元帅白野公兼善为之篆燕人正卿士元之婣而白野公之客也每过士元饮于亭上仰见其扁则思白野公不置余虽未识士元而白野公之交予犹正卿也爰属以记予弗敢辞夫士元之生后靖节千嵗而近其居去靖节千里之逺而名亭独取其诗之语景而慕之非以其人乎斯亭也俯太湖之苍茫览夫椒之嵳峩飞鸟往还与山岚相薄悠然之中宛有真趣此靖节所谓欲辨而忘言者也盖象外之象景外之景自然无名太墟无迹言之不足以尽其意噫靖节其殆天游者耶予于白野公无能为役而正卿顾欲为士元推靖节之志言者而为之记岂忘言之中犹有可言者乎夫能言者固难而忘言者为尤难惟其忘言也而后得其趣之真得其趣矣而犹不能已于言盖终身不言而未始不言也庄周氏之所谓和以天倪而非予之所敢知也虽然白野不必言矣吾将从正卿坐斯亭咏靖节诗以酒觞士元相与乘和平之气游无何有之乡而后忘言之境庶可黙会也正卿曰善因书以为悠然亭记至正十三年仲秋日
　　嘉树轩记
　　山隂朱君子安所居之庭有嘉树焉天台陈基见而美之子安曰子亦知其树乎夫方产于山林也莫不萌于尺寸而至千防为匠氏所知则取而用之为明堂为宗庙不为匠氏所知则老于丘壑而已或者又厄于山石困于岩穴防缩拥肿巻曲偪仄而不得遂其性否则病于戕贼欲効其用如柤梨橘柚而不可得均之为树也而有幸不幸焉今斯树之植于庭虽未必其为匠氏所取然亦逃于拥肿防缩偪仄巻曲与夫戕贼之患而爱防之仁均于造物溉灌之泽饶于雨露纵未能上干霄汉映蔽日月然视老于丘壑者亦或有间矣基闻其言而有感焉士之产于空谷有乘风云之会佐时龙之运巍然而立于廊庙者有徳行以培其本礼乐以达其枝而光华润泽又发而为文章之盛然不获推之于时以致其所以扶颠而持危者有不材而克终其天年如商丘之木有以材为患中道而夭于斧斤如宋荆氏之楸者此其幸不幸视彼何如防今也托根于君子之庭不厄于山石不困于岩穴养之以深仁而不徒为商丘之夀沃之以厚泽而不至为宋荆氏之夭庸知其异日不千寻乎又庸知其不为匠氏所取乎然则产于山林而有幸不幸者在于树之遇弗遇也托于君子之庭而有取不取者在于人之养弗养也吾知养而已又遑计及取不取乎子安曰防防使我因彼而有得于此者子之言也夫乃谢曰敢不封植此树以无忘角弓因书以为记
　　范氏复祖茔记
　　故宋赠太师魏国范文正公以上三世坟墓在呉门之天平山至公之薨始葬洛阳万安山母氏谢夫人之兆其子监簿忠宣恭献侍郎以下三世皆祔焉中更靖康之乱子孙之在呉者弗获以时展墓惟顾瞻山河北向流涕而已我世祖皇帝混一四海列圣相承诞敷文徳而尤惓惓焉致意于古今忠臣烈士有功于名敎者故公克与天下之名山大川前代之圣帝明王并登祀典每嵗春秋仲丁有司只奉中牢致祭惟谨然亦不过即天平之白云以景其髙山仰止之意而万安之原至大中八世孙国俊仅一至其地同知徐君景儒为复侵地亦存什一于千百自是又三十九载为至正七年国俊从弟将仕佐郎文英谓其子昆山州敎授廷方曰呜呼自陵谷变迁以来故家乔木零落殆尽吾子孙幸生圣明以敎治天下之时凭藉余泽食有义田居有义宅敎有义塾凡养生送死可以无憾而祖宗三百年之丘陇来所恃以为藏者鞠为刍牧之区徐君所封亦已侵削尚安在其为子孙哉洛阳土风号为近古豪民无知可以徳化不可以力争吾闻御史沃哷君允常居里第日以吾先文正公济贫活俗之仁自勉而佥事李君公平分宪于洛又常执笔而为公之传者诚以状白之必有以矜吾之志也廷方即日具资粮不逺数千里致其父之命于是李君首捐俸金为之倡沃哷君率乡党与同知郭君文鼐判官董君铉奉牲币为文以祭于墓所所谓豪氏之无知者观感而化率复徐君所封之旧而其地以畆计者若干既缭以周垣盖之壤树又筑室六楹俾其甥赵氏庐其上甫竣事以基常与观俎豆玉帛之盛属书之刻于石以埀不朽窃惟文正公以间生之气王佐之才致为将相为宋宗臣百世之下诵其诗读其书者可以立忠信尊君父兴王道而致太平故其少而肄业长而从政所至之地遗爱不忘率塑像以为祠勒铭以颂徳顾是窀是穸在其父子平生居官衣冠礼乐之乡而使斧斤耒耜日相寻于其中岂国家所以尸而祝之以待先贤之意乎自今为子孙者如文英廷方之不忘其本居风纪者如沃哷君之惇尚古道李君之知所劝相为有司者如郭董二君之克恭所事则万安之松楸将人人为之封植益久而不废尚可斧斤耒耜之为患哉公父子世济忠贞太史有传神道有碑家世有乘载兹不赘书特书其复茔嵗月为将来告云是嵗丁亥十月丙子记
　　崇勲堂记
　　辽之右族厯金入国朝惟舒穆噜氏之后为最盛支分蔓衍散处北南若河南都府所属千夫长元善君者其一也君上世佐太祖皇帝起朔方骏功伟烈不克殚记逮世祖皇帝平一海内受命武臣分镇天下要害处顾惟河南地广以逺且属四方之中昔人所恃以为金城汤池者虽鞠为荒壤然表里山河自若也故既立万夫长俾元勲总古军世守之又以虎符金章职长千夫授君上世其责任不亦隆且重哉此其所以先大父即所居之堂而名曰崇勲也今年夏五月予与御史沃哷君允常过洛水之南遥望里第乔木叅天穹墉杰屋岿焉其中及至君衣疏布出肃客无毫髪贵介习于时方居先夫人之忧而先大夫即世久矣升其堂见埀白老母坐堂上则君之祖夫人也因相率举酒为夀有顷君之女出拜客礼毕退立太夫人之侧婉淑有度又顷之姆抱幼子甫三嵗秀目广额楚楚不凡则君之子也坐定太夫人从容问劳悃悃欵欵精神气貌如五十许人时已年八十有六矣樽豆既设君周旋降登上奉太夫人下接賔客而懽忻爱洽之情蔼然于威仪动作间虽韦衣之士有所不及也世言三代为将道家所忌然邓禹将百万之众未甞妄杀一人自谓必有兴于后世者累世宠贵果如其言方国家经营四方神武不杀君上世以忠事君克有树立成平既久子孙只承世禄以孝事亲上栋下宇俯仰无怍引而弗替崇勲之泽骎骎乎其未艾也彼若考作室既底法厥子乃弗肯堂矧肯构者亦可以知所愧矣至正七年五月甲子记之
　　桃源小隠记
　　界溪距呉城之东五十里其水深广其土肥衍民有耕于其上者自号界溪生人从而称之而不及其姓甞读晋人所记桃花源而慕之且曰安得若人者与之游乎于是环其庐皆种桃而扁曰桃源小隠客有过而为之赋者曰仲春之月桃始敷风日晴美其蒸如霞既秾且郁天发其葩灼灼丽姝烂云锦以为居此岂避秦之子而彼美人者得以挹其芳而玩其华耶生乃止客取酒剧饮日且下舂俱借草卧花下须臾月白风露在草树间夜气袭人生因暂起有顷复覔过客而客忽不见潦时水至生往率农人田于其野至暮而归则闻有鼔枻欵乃于烟波莽苍外者生乃謌陶渊明诗以和之然其人卒不可得而见或谓向者之客盖仙云嘻若生者亦岂仙之徒欤生好经史百氏与夫法书名画古玩之属左右罗列日与友人徜徉其中虽昏旦异气寒暑时殊而水木禽鱼之趣无时而不寓于目意有所适则发为词诗间有传于人世又若有幸生太平无事时粗以衣食有余取乐于此者皆上之所赐然终莫知其为何如人也赤城樵者闻于夷白子因述而记之
　　知还亭记
　　西夏吉祥文卿谢官茶陵居洛阳里第扁其燕休之亭曰知还盖取晋陶靖节之言也翰林待制大梁呉公以小篆题其榜征予文以记之夫以靖节之脱洒不羁博学厉操使出而致用则其效可以返淳风于千古振大雅于末季所谓羲皇之上者不止北窗之下矣不幸而遇衰世仕不足以屑其意则宁浮游尘埃之外以庶防夫不逺复之义夫岂其获已哉今文卿生靖节不可得之时而又器局过人鸣珂曳组世有膴仕顾不乘清飚凭灏气去而叅鹓鸿于九重友鸾鳯于阿阁而乃遗荣髙蹈浩然赋归左右琴书沾沾自适是盖学靖节而过焉者固非流俗徇禄忘反者所可同日而语也虽然方今圣明在上求贤若渇非若彼时有一靖节而不为用自以山林有志之士莫不以功名自奋思有所树立矧文卿家世显荣年当强仕固宜以退为进不宜遽自弃也若夫优哉游哉聊以卒嵗庸伺他日未为晚也因书以为记至正七月六月朔旦
　　书
　　与沈存斋书
　　昔者魏公子无忌食客三千人名冠诸侯及其为赵赴秦军也无一人为公子画策而谋却秦以存赵者独夷门监者侯生生固不受公子财者也严仲子以诸侯之卿相不逺千里奉白金为轵深井里人聂政之母夀政辞之赵亡四十万之众不能解邯郸之围鲁仲连以东海布衣掉三寸舌与魏将军新垣衍极言秦帝之害秦军闻之为却五十里平原君奉千金为夀不受而去呜呼三子者或以谋或以勇或以口辩较其所为虽或未合于大义然其奋不顾身为人排患解纷报仇雠使天下后世想慕其为人忻忻然愿为执鞭而不可得者徒以受人之财与金耳某也身处布衣之贱迹固抱关之陋困亦甚矣然幸不鼓刀市井为狗屠得以句读训诂为人童子师旦夕备甘脆养老母不啻足矣顾以年兼喜惧人子之心有不忍言者间托友人买山拟预营夀藏不意闻之执事执事不谋亲友遂探私帑得钱若干缗介朱君犯炎暑风雨走横山购得之执事之义髙矣执事周人之义类此亦多矣执事读古人书岂闻魏公子之风而兴起乎然执事寡嗜欲薄富贵乐恬静方将弃田宅挈妻孥入山林躬耕采药蝉蜕秽浊以浮游尘埃之外使世复有侯生者流执事将无所用之然吾观执事必不屑以魏公子辈自期而某亦岂敢妄以侯生之流自待防然侯生不以监门困故而受财鲁连不以却秦有功而受金彼固皆天下之士也而某何敢望焉若夫聂政市贩困污之人耳卒不以母故而受人之金某自总角从父师读诵诗书习闻前言往行粗知贵义贱利之说执事与某非有葮莩之亲某于执事非有纎芥之劳徒以家贫母老念先事为备遂辱执事遗以山山之直虽不及百金然人有徳于其亲则于金何有向也知贵义而贱利今也利执事之山而受之执事不暇顾伤惠而与某某又不暇防伤廉而取之执事且伤廉之事市贩之人不肯为执事师古人学古道岂宜以某之故而被伤惠之名乎执事视财甚轻视义甚重然吾闻之义莫大于爱人执事爱人以徳而使某蹈伤廉之失而为轵深井里人所笑亦岂执事意乎今以山直钱若干并据文纳上执事听其言察其心归其钱于私帑然后以据文掷与则执事之赐厚矣否则并其文不敢望之私惟执事谅之
　　题跋
　　书舒穆噜氏家谱后
　　昔金源氏代辽有国甞易其贵族之姓舒噜为舒穆噜氏其子孙防勋天朝散处四方率以武功显若今云南元帅存道公及平江万户伯玑公是已然存道公甞将文衡于四川行省及其请于朝而复姓也故国子监丞莆田陈公众仲序之甚详今伯玑之姓虽未及复然其谱而存之岂亦有所待也夫凡其世次之隆勲伐之盛诸公论之备矣予独推本而言之者盖亦表其姓之所自云尔
　　书故御史郑公从之嵩山五诗后
　　右嵩山五诗故监察御史洛阳郑公从之弃官学道之时手书其所作也昔汉梅子真为南昌尉数上书讥刺权奸不见纳遂弃妻子去九江时人传以为仙公当至元全盛时非若西都之季而时相用事非有元始专政之大恶其为御史又非南昌尉所可同日而语故以直道见机亦弃妻子着道士服为黄冠师终其身不还乡里其去就之际视子真有甚焉者然子真之议论风裁先于汉书班班可攷千载之下尚想见其为人今公之所建明未知太史氏悉得书之与否尚幸其蝉蜕秽浊髙世絶人之概见于诗者真与嵩髙之气相盘薄世之侧媚取容持禄固位者闻公之风亦可以少愧矣虽然子真去后人或见其变姓名为呉市门卒者庸知公不与司马子微之流往来人间乎吁顾安得而见之也
　　书中书除目御书官后
　　中书除目凡六人所赐官实仁宗皇帝亲御翰墨为之书而故蔡国文宪公臣郭贯时由治书侍御史迁礼部尚书以从五品秩超授嘉议大夫而居其首一时气象见于云章奎画蔼然虞廷命官之意儒臣之宠未有加于此者盖国家以神武不杀奄有四海而典章文物至仁皇而大备鸿儒硕彦遭际圣朝并列庶位而臣贯尤以文学老成被优擢如此书曰知人则哲能官人又曰夙夜惟寅直防惟清然则非仁皇之聪明睿智弗能以知臣贯非贯之寅亮直清不足以堪上命故其厯事三朝致位廊庙列于名臣岂非简注有素而所积者厚乎呜呼鼎湖之龙既逺九原亦不可作抱遗弓而悲风木者尚期以孝为忠思所以引而弗替云至正七年十月庚辰布衣臣陈基拜手稽首谨识
　　书太古字说后
　　河东运使髙昌拜珠公字太古中朝诸名公为文为诗以发明其义无余蕴矣复俾某一言以申其说某闻公曽大父巩昌王大父安懿王咸以纯一无伪之徳厯事累朝卒致端拱之治至公之父平章公季父御史只遹先猷为世大臣而公又克承世泽致位通显其在中台为良御史行部为贤使者庸田司复着能声而仕鹾台也又称一时之慎选然则所以绍其家业者亦岂外于纯一无伪纯一无伪者何太古之道也夫名者实之賔而字所以敬名也公方向用于时所以奋庸熙帝之载以光于前人则于敬名以称夫实乎何以公尚勉之防
　　跋学斋侍御张掖刘公洛阳懐古诗
　　洛阳懐古书西台侍御张掖刘公之所赋也公以学问政事方用于世而其为诗清新雅丽有则至以周公邵子为言则先儒之微意而知公之学有所本也刻而传之岂惟洛阳之盛事而已哉
　　跋张彦辅画拂郎马图
　　至正壬午予客京师而拂郎之马适至其龙鬃鳯臆磊落而神骏既入天廏备法驾而其绘以为图传诸好事者则永嘉周冰壶道士张彦辅以待诏上方名重一时然冰壶所作论者固自有定论至于彦辅以解衣盘礴之余自出新意不受羁绁故其超轶之势见于毫楮间者往往尤为人所爱重而四方万里亦识九重之天马矣此巻乃其最得意者俯仰八九年复于顾仲瑛氏处见之追懐畴昔信为増慨韩文公有云千里马常有伯乐不常有吁世岂惟无伯乐哉虽欲求如彦辅之图写俊骨亦不可复得仲瑛其可不宝而藏之乎
　　跋西园雅集图
　　故宋驸马都尉王公晋卿西园之集亦盛矣盖非驸马之贤不足以致诸老非诸老不足以显西园之胜然则戚畹之贵不足为驸马荣而其名埀不朽者政以其能文好士耳吁自昔王公大臣孰无园池水竹之乐百世之下能使人临文兴慨甚谓世道之盛衰人物之消长于是乎在则夫斯图之见重于世又岂惟以西园而已哉
　　跋喀喇承防遗墨
　　故翰林学士承防喀喇公遗墨四帖其后两帖乃公在宣文阁时所书以遗基而基转以予顾君仲瑛者今年孟春过玉山草堂仲瑛出以见示伏而玩之恍如见公与王右军父子翺翔于天门鳯阁之上而蛟龙鸾鹤为之后先也九原不可复作尚幸数从仲瑛游时一披展俯仰今昔得不重为感慨乎
　　跋贯酸斋书归去来辞
　　酸斋公如冥鸿逸骥不受缯缴羁靮而其蝉蜕秽浊逍遥放浪而与造物者游近世盖未有能及之者其自谓平日不写古今人诗章而独慕陶靖节之为人书其归去来辞观者殆不可以寻常笔墨蹊径求之也至正十年五月二日临海陈基识
　　传
　　傅道人传
　　傅道人者名道清字隠阳燕人也甞以皂隶给事中书刑部积劳当食九品禄会河南有以诖误逮系请室者若干人道人独哀其非辜毎加存防未防诏赦出之寻许会还官于是皆私徳道人亦雅知河南风土之厚又幸有东道主乃谋于父兄妻子不逺千里往访之既至争迓迎之相与道旧懽甚又将厚餽之居无何偶行闗陜间遇黄冠师而与之语因请寓宿师与之端坐竟夕不寐俄黙然若有会于其心者乃赋五字诗一首语皆超悟所谓黄冠师不知其为何许人也旦日遂易初服还谢主人悉辞其所餽不受且曰吾平生虽未始读书然亦甞闻汉之绛侯矣勇足以将百万之军而怯不堪一狱吏荣为万乘之卿相而辱不迨一匹夫此无它知进不知退也子等固非绛侯之伦然不幸而逮捕则无以异使吾以向之侵辱绛侯者以侵辱子等独不得金以贻父兄妻子乎顾义有所不忍也吾闻古之有道者禄以万钟位之上卿而不顾今吾徒一皂隶舍去绳墨质鈇之役而以虚无为本清净为宗其自视虽不敢与古人之有道者齿然去就轻重孰与勇怯荣辱相寻于生死得丧而不知者呜呼吾尚安用君之所餽为哉乃去入嵩山受隂符道徳南华诸书于陈链师居八年不与父兄妻子音问相接父兄妻子亦莫知其所在也洛阳之三井洞系故刘尊师链丹处道人遂因故址筑环堵坐其中不出好事者或往之亦不与之语
　　独见御史沃哷公允常环伟特达器识絶人心窃慕之而公亦喜其不务诡异之行诞幻之言以惊世骇俗因折节与之交公甞语之曰吾非好为是驱驰也以君亲之恩未报耳他日倘遂吾初心则葛巾杖履相从于山巅水澨不难也道人拟辟真馆于洛城之东谓之曰大夫进足以为邦家之光退不失于泉石之荣故曰功成名遂身退天之道后三十年当公于此矣时予客公所因与道人善见其语黙止作不异众人然不饮酒不茹荤而神全气泽其中之所存觉有异于人者故予乐为之道也
　　賛曰昔金源氏之时有健卒曰颵腿王者初不识字一旦举笔成章时人以为得道称之曰王先生平章赵公闲闲名重当世尤雅敬之今道人之出处大畧与王相似而允常公之学问政事与夫功名未艾视赵公可以无愧且有急流勇退之志焉故予并着于篇以伺云
　　哀词
　　叶孝墅哀词【并序】
　　叶孝墅世居天台少孤雅志好学既冠游京师见项君子虚虚与叶氏世有婣好而孝墅执子弟之礼惟谨相与甚懽子虚儒者而隠于黄老以医名京师京师之人无贵贱贤愚皆称重之孝墅与之周旋应接竟日不倦而能安淡泊服勤苦声色势利服玩宴乐举无所嗜独尚儒术善楷书好医药炼金石草木为丹剂号精絶不轻与人子虚甚器重之孝墅既蚤失父母幸有兄弟然皆未有子去年兄若弟俱丧讣至孝墅哀恸呕吐仆地顷之复苏然竟以是不起子虚亦知其不可救而生之之心未已尚恐已术或弗及欲延访他医孝墅曰使世无良医则已如有之岂复有贤于秦医缓者耶然膏肓之疾虽缓有所不能为公今之缓也吾之疾公且莫之为况他医耶夫人穷则呼父母吾真呼父母矣公如吾父母顾力有不能者岂非天耶独念吾兄弟无后吾死亦无后吾宗亦何至是耶是亦天耶吾之命信悬于天矣尚何言耶尚何言耶呜呼何其言之悲乎始余居里巷时闻叶氏世有令徳及与孝墅友又信其为佳子弟俱留京师见其取与之不茍言行之有度未甞不与子虚称之而人亦莫不称之也意其必有所恃立克享前人之徳乃今不幸而兄弟相继以死夫有佳子弟如孝墅而不克夀世有令徳如叶氏而竟无后此天道之所不可必而君子之所以深哀也故为作哀词世之知孝墅者固已同于哀矣其不知者尚因词以见之其词曰尔车非不利兮又循循其择路既膏舝又挟辀兮马骧首其欲骛朝出门兮以就轨夕亡辐而失驭何殃庆之不以其类兮俾若人而弗禄生何恃而何怙兮死曷往而曷归尚魂气之流通兮览旧邱而下之哀若人而不可复见兮耿予懐而増悲









　　夷白斋稿外集巻下
