　　钦定四库全书　　　　　集部四
　　提要
　　百正集三巻　　　　别集类三【宋】
　　臣等谨案百正集三巻宋连文凤撰文凤字百正号应山三山人仕履未详集中暮秋杂兴诗有仕籍姓名除句则宋徳祐以前亦尝从宦又庚子立春诗有又逢庚子嵗老景对韶华句庚子为大徳四年则成宗之时犹在入元巳二十四年矣至元丙戌浦江吴渭邀谢翺方凤等举月泉吟社以春日田园杂兴为题徴诗四方得二千七百三十五巻入选者二百八十巻刋板者六十巻以罗公福为第一名据题下所注公福即文凤之寓名也王士正池北偶谈则谓月泉吟社诗清新尖刻别自一家而谢翺等品题未允因重为移置改文凤为第二十一名然元初东南诗社作者如林推文凤为第一物无异词当必有説似未可以一字一句遽易前人之甲乙今观所作大抵清切流丽自抒性灵无宋末江湖诸人纎琐麤犷之习虽上不及尤杨范陆下不及范揭虞扬而位置于诸人之间亦未遽为白茅之借则当时首屈一指亦有由矣文渊阁书目载连百正丙子稿一部一册久无传本永乐大典所载但题曰连百正集当即其本今裒辑排比编为三巻又赋三首序二首记二首説一首传一首亦散见永乐大典中文格雅洁亦不失前民矩矱其冰壶先生传一首虽以文为戯然毛颖罗文诸传载之韩苏集中古有是例今并附缀巻末以存其梗槩焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　钦定四库全书
　　百正集巻上　　　　　　宋　连文凤　撰五言古诗
　　秋怀
　　草木一何情荣悴皆有时飒飒凉风至一夕失华滋壮士抚萧晨慷慨令心悲流光日以迈西风生别离愁予怀此怀谁能知
　　天髙正寥泬深夜羣动閴秋声从何来淅沥复萧瑟须防忽澎湃愁思若凄恻罢琴试静聴纷纷鸣四壁有如贾少年流涕重太息时事巳凄凉俛仰一今昔嗟余复何言抱此长戚戚
　　西北多隂风日夜吹裳衣草虫动机杼札札鸣声悲百忧弥中肠欢乐复何时今日忽巳逝来日未可知且饮以狂药酩酊从所之
　　漫漫秋夜长夜长不能寐抱琴出中庭月影落在地一弹复再弹声澹趣亦至谁家筝笛声纷纷乱人思音响何急促忽忽无古意嗟哉钟仪心千古独憔悴
　　茫茫秋水波灼灼芙蓉姿采之不盈匊及此行乐时阳鸟来南翔鸟将西归羇旅独牵营泯黙生穷思美人不可见长歌以自怡
　　季鹰真达士弃宦归东吴禄无盈寸荣盎无升斗储盘桓吴溪上所乐只在鱼怀组夸乡里佩印骄妻孥朝从髙鸟翔莫随舜华枯富贵岂不好不能少须防朔风吹尘沙出门皆畏途抱影廓独倚新荣非良圗
　　隂隂陵上栢离离陵上草樵儿与牧竪踯躅陵上道蜕骨出榛莽后土不爱寳衰蝉吊寂寞寒蟾照枯槁白云散同漫西风不敢扫盖棺千年后既往不能保人生血肉躯百年终丑老安得紫微书遗我一火枣
　　娟姢谁家女轧轧弄机杼买丝织未成催租立当户下机愁向人顦顇不敢语泣涕走深山深山更风雨
　　秋雨叹
　　秋雨何纷纷百草冻欲烂曈昽不见日黤暧犹未旦烟云杂澒洞霄壤雨漫漶阡陌何由分泾渭不复判怒触老木摧响急猛兽散平陆鱼鼈飞行客鸟防窜田禾藜莠兴斗米衾裯换书生破茅屋展转长夜半此时苍生忧谁知几百万
　　送张仲实游姑苏
　　君本吴下居复作吴下游爱此山水佳役役不得休卓哉太史公渉猎縦捜往躅谁能追而有苏子由寥寥百载后皆予愁江南地益卑士习日益媮此行数百里不过三两州欧韩不复作去去将奚求倘君有所得归以发我幽
　　智果寺拜东坡参寮遗像次韵
　　吾爱参寮子遗偈寄真迹像貌俨如生钩画宛若昔读此一代文令人百虑释又爱东坡老仙才逈飘逸吟哦月露章飞奋风雨笔古寺遗清风残碑卧白日我来拜祠下怡然若私觌和之诗与禅诗禅机籁寂相对两忘言终朝不获一徘徊走风廊舂容坐苔石于心适有契所得不患失禅空诗亦空观空莫观色寥寥百载下无此二骚客买酒为招魂欲招不可得
　　送人入北求仕
　　南方有竒士湖海声猎猎功名志气鋭不惮逺防渉春风一片纸区区无所挟持此欲取偿易于拾秋叶何以赠君言勉哉耘其业
　　慈乌
　　歩出东南林哑哑闻哀音哀音不堪闻而有反哺心子母谁无情尔情抑何深昔人称尔孝鸟中之曽参人于物最灵奈何不如禽
　　稻花
　　纷纷儿女花为人作顔色眼饱聊自慰饥来不堪食此花不入谱岂是凡花匹太阳丽天中正气从午得开此丰穰瑞脱彼风雨厄始华郁而甘未粲光巳白我行田野间舒啸意自适田者告我言乐嵗兹可必但期一饱死百年漫劳役
　　鸤鸠
　　时兮呼妇来时兮驱妇去呼来知天晴驱去知天雨一去或一来非为新与故白云变苍狗人事何错迕不念糟糠时弃如路傍土
　　吠犬
　　爪牙淬霜防眼睛耀铜铃轻獧更健捷羣兽此最灵吠尧非无知怪不类桀形一片爱主心庸作警世铭哀哉乞怜者摇尾偷余龄
　　蜜蜂
　　羣居崖谷间不食人间食春风百花塲来往无虚日采花酿为粮仓廪自充实歘罹割裂殃操戈穷入室何异误国人腹剑而口蜜
　　七言古诗
　　寄庐陵刘国博防孟先辈
　　吁嗟天地何梦中魈魌日夜嘘寒风万物元气销铄尽文章千古无时穷先生驱文挟风雨笔势不停心自语頖池水暖芹正香物换星移时不鲁昔鲁东门巳无人况今门外车马尘飞尘着天黒如漆灵光一防争嶙峋新进少年竞浮靡妆防春妍学桃李贞元朝士巳无多不识伯淳堪愧死江空嵗晚雪满天钱塘风景经几年片言只字落人世至今识者犹能传愧乏新诗送盘谷恨别情多歌不足语言憔悴更可怜故都冩作断肠曲澘然老泪愁天津铜驼巷陌荆棘深吴云江树黯无色千里共此凄凉心昌黎博士头巳白籍湜当年门下客俱是乾坤无用人一见新诗重相忆噫嘻斋前烟雨凄横江老鹤今来归我欲附之翎翅短此情寄与东风飞
　　董源山水圗为北客赋
　　江南本是山水国峡影峨云挿空碧世人爱画不爱真一幅生绡悬素壁董生好手毕宏上意在笔先方落笔云闗岫幌扫层青月浦烟汀冩脩白纵横琐细分毫厘变化幽冥絶痕迹沧江碣石忽破碎片纸散漫留不得当年载入米家船夜夜虹光八千尺新评信口夸天真声价秪今万钱直流传知落几人手神物防持入君室世间尢物能移人莫看江南望江北
　　重游天竺
　　何年飞去竺国峰下际沧海蟠蛟龙崛竒诡怪献万状八风播荡吹不融千年老藤无根树长疑上有仙人住山空月白猿啼咫尺蓬莱隔尘雾瑶草春深不复妍荆棘花开顔色鲜谁驱蛮风煽刼火神惊鬼哭愁山川又疑黒衣故宰相香火未冷今生缘欲挟须弥还北海未必神通能广大康回冯怒相倾摧神气未完支节解穿崖凿谷何时宁混沌死矣灵不灵
　　题湿洞
　　栖霞岭头起烟雾栖霞洞前撼风雨洞门深鎻碧泉寒控塞玉壶氷雪贮未容俗客潄齿牙且乞诗人涤肝腑何当买屋此山居山中六月不知暑
　　招隠吟
　　碧涧清泉白石寒神仙一往不可攀蓬瀛缥缈非人寰天风髙兮翔青鸾欲往从之春花秋叶残归去来兮畏途而恶滩归去来兮绿水与青山衣蓑笠箬烟幌云闗揖许由拉巢父相与徜徉兮广莫之间黄尘不飞兮白日闲芝苓森森兮风露漫漫
　　赠画者【并序】
　　一日有一生擕诗过余长揖而前曰某姓某名某某所人也世不治他技以画为生君貌癯而神清形枯而色不衰殆类夫隠者也请圗之虽然愿得君一语自壮足矣余笑曰噫余天地间无用人也身赘矣子将以画赘之奚为哉且而画工安所事吾诗不工虽得吾诗奚益生之请益坚于是进而语之曰余非能诗者子欲名子之画当求之世之贤士大夫庶几贵子之艺而成子之名生唯唯余故序其所以诗之意云
　　麒麟阁上十一人斯人瑞世真麒麟云台功臣二十八中兴事业争嶙峋或在生前或死后借借声名自不朽不知当时画者谁似此画者当好手古今何代无人材翕霍变化俱尘埃岂是画师好手不复遇岂是世无麟阁与云台虎头燕颔今巳矣婢膝奴顔当愧死江湖人物何然子当为我走访山林隠君子
　　伍相公庙丁亥被燬
　　芦中人芦中人渔父相逢浔水津一言慷慨辞寳剑江空月白波粼粼被发佯狂乞吴市状貌不类流离民博浪鐡椎袖入手留侯切切志在秦逾淮渉泗扫荆阙死龙鞭笞无完鳞日暮途穷快逆施愤怒激烈忘君臣堂堂庙食几千禩一夕化作风中尘吴山落照秋风老草木黤惨无余春天道茫茫忽今古世事如云轮芦中人芦中人生为公相死为神何时防刀斫鲙痛饮松江醇
　　五言律
　　庚子立春
　　又逢庚子嵗老景对韶华檐噪朝朝鹊灯开夜夜花凄迷连月雨冷落几人家幸有新春酒瓶中不用賖
　　东坡竹
　　眉山墓木拱墨迹此淋漓风叶活欲动霜根死不移老仙初画处元祐太平时直节有如此何缘入党碑
　　寄林处士景初
　　诗书嵗月乆到老未忘情一自文风变长忧雅道轻时人空见忌圣主旧知名更有孤髙节氷霜无此清
　　二月晦日怀林处士
　　相思忽成梦乆不到茶窝飞去羽毛短别来风雨多杏花一夜发春事二分过百尺龙潭上知君意若何
　　种菖蒲
　　此种即昌阳棱棱九节长薜萝不敢碧户自生香病眼看能醒闲心觉渐凉余非学仙者莫问引年方
　　夏日池亭小憇
　　眼前无俗物万竹与千荷来此坐清昼看风生白波闲心诸事省静耳一蝉多诗酒足消遣其如长日何
　　葛岭废第
　　此是歌钟第斯人去不还繁华一梦里风雨十年间红叶自成径绿苔空掩闗国亡家亦破愁杀夕阳山
　　题在家僧自在窝
　　此即家山处春风住几年昼看红日坐时抱白云眠半榻清闲地一龛安乐禅丛林有防矩何似且随缘
　　晓起
　　钟声废早眠倚棹过晴川半夜凉风起一帆秋影悬僧聫闻鴈句仆请买鱼钱每被人相问谁家书画船
　　简李元晖
　　移棹方游霅擕琴又到杭溪山随影转日月共贫忙何处依刘表无人识子长世情巳如此客路独堪伤
　　夀林处士
　　人物推先辈江湖姓字香今年方八十此老不寻常道义襟期重诗书气味长顾余蒲栁质那得似彭郎
　　中秋翫月
　　此夜月如昼有人同倚楼山河万古色天地一轮秋尽赏兴不足醉看身欲浮因思旧年处风雨未能休
　　暮秋杂兴
　　门巷多车马空斋掩半扉天时秋后变人事日来非嵗月销英气风霜敝客衣谁知光景短冉冉去如飞自怜今老大空忆旧欢娱翻覆看时事艰危渉世途客身湘浦鴈归梦越乡鲈安得神仙术行藏寄一壶栖栖犹未定去去复何求纵有刘伶酒难消杜甫愁黒云天易晩红叶树多秋哀怨不堪聴笛声何处楼西风离别泪防防落清笳曲变犹庄舄琴亡自瓠巴余生空嵗月倦迹乆尘沙顾影知何似苍苍白露葭且説西湖事未言东海枯悲风荒野大落照废城孤有句填诗债无钱覔酒垆不堪重举目景物入秋殊似隠还非隐未能忘世情山河亡国恨风雨客楼声穷有天堪问贫无地可耕桃源窅何处目断故秦城老计笑空疎清风一草庐闲门心迹在仕籍姓名除曲唱贞元后吟归丙子初不言封禅事谁识病相如
　　钓丝风
　　短发冷飕飕倚船初下钩闲来片水外轻弄一痕秋浅拂苹花落低随栁影浮烟波清梦逺吹不到王侯
　　晩歩
　　不知风露寒深坐翠微间对酒秋花尽看云暝鹤还钟声黄叶寺樵唱夕阳山安得吟身健长随白日闲
　　菊
　　不用移春槛西风满客车行行无长物粲粲只黄花晩色装秋重寒香引雾斜辇来尊俎处有酒不须賖
　　题友人湘行藁
　　诗史乆不作此游清兴长看山到湘水随鴈过衡阳醉里闗河在吟余草木香九歌流落处想为一沾裳
　　悼鹤为杨彦礼赋
　　忽随尘土化不复此翩蹮遗迹今犹在主人时自怜晚风琴操外残月石牀邉几夜梦中见梦中疑是仙
　　废冡
　　零落谁家冡乌鸢出土飞黄金知有属白骨竟无归野鸟啼隂树行人吊夕晖盖棺犹未定何况此生微
　　中秋偶病
　　中秋不见月扶病倚防干故国愁心逺西风痩骨寒纵无今夕醉容有别时看且作南飞鹊一枝聊自安
　　病后
　　一病忽半载囊无挑药资生逢千刼后死较十年迟老色从侵面闲愁并上眉惟余清思在痩尽尚能诗
　　八月病中
　　此病从何得蹉跎过六年家贫无长物药债似随肩衰飒形如鬼清臞骨不仙死生俱一梦吾自乐吾天
　　送吴言可之鄞
　　四明多胜迹不惮此行难客棹霜天晚征衫道路寒湖灵通夕见海日带潮看莫逺乗槎去风涛卒未安
　　冬日晨兴
　　开楼看雪坐半榻着吟僧顽甚不知冷唾来还欲氷空庭眠病鹤冻壁立僵蝇邻巷有贫者晓炊犹未能
　　题陆介夫隠居圗
　　竹篱茅舍处此是陆家村惟有鹤看屋更无人到门古琴长挂壁春酒自盈樽似隠还非隠幽居亦寓言
　　送杜子问归明州
　　未酬行道志抱道复东归老入江湖髩寒深雨雪衣客程烟树晩乡梦海鱼肥所恨交情浅临岐别语稀
　　对月怀故人
　　相思不成寐风露夜漫漫明月此时好故人何处看客愁杯酒尽秋影一灯残空羡楼前鴈欲飞无羽翰
　　黙黙诗
　　黙黙守吾此心谁共言青天开有眼白日走无根嵗月貂裘敝生涯鐡砚存古人如可作买酒为招防
　　山居
　　无名亦无利非隠又非仙逐兽机心息闻禽野性便俗淳犹近古人老不知年此是山居乐山中别一天
　　三省斋为洪中行赋
　　机巧日相寻谁能自警深惟君学夫子此意即曽参钟破平生梦灯明半夜心遥知读书处松桂巳成林
　　自在庐为倪逊翁赋
　　翁也家何在悠然天地间往来明月牖坐卧白云闗晚嵗有余乐谁人似此间只为清景恼吟得髩毛斑
　　送周伯赐之余姚
　　佳友难为别何时重盍簪客衣黄叶满书屋白云深落月生离梦寒蛩助越吟抱琴从此去虞氏有遗音
　　破衣和尚
　　平生只布衲浑似晩秋莲当日住何寺随身着几年懒将黄叶补闲共白云眠结屋吴山下修行了宿缘
　　闻复先上人下世
　　满腹贮韩文僧中少似君行髙临死见名重在生闻霜变北峰树猿啼下竺云未知埋骨处消得片香焚
　　五言排律
　　题林进士玉芝西磵小隠
　　小山寻杖屦璧水叹荆榛结屋依泉石弹冠谢俗尘伤心天寳事散发义熈民芝岭甘幽旷桃源慕隠沦田园谋老计花竹结芳邻孔孟惟忧道夷齐不患贫无官劳逺梦有地着闲身来往唐冠带留题汉缙绅知君易尚在吾亦守吾真










　　钦定四库全书
　　百正集巻中　　　　　　宋　连文凤　撰七言律
　　湖上行春
　　踏破六桥杨栁烟乡心迢递怯啼鹃好花嵗嵗仍相似白发星星不再囊里有金堪一醉瓢中无药可千年游人不管兴亡事但把笙歌閙彩船
　　送沈伯儁囘霅
　　江空嵗晚朔风寒诗巻相随晓出闗不为寻梅劳杖履偶因问菊到家山溪桥买酒经过熟邻舎分茶笑语闲若见碧澜赵公子为言衰髩与愁顔
　　已夘中秋雨
　　南楼一梦已凄凉好景难逢重感伤天上此时如白昼人间何处有清光山河旧影云俱黑灯火新愁夜正长毕竟老蟾终古在西风客髩易苍苍
　　寄常州簿郑宗仁
　　稽山禹穴莽为狐兎神龙遗蜕散乱榛芜孝子仁人一夕悉取而归之有人心者能无愧乎闻此悲泣寄以诗
　　玉立蓬莱问浅深仙裾不受海尘侵千年爱护神龙骨万里凄凉老鹤心夜月照愁低草色秋风吹泪哭松隂钱塘流水情何限谁采苹花学越吟
　　寄仲寳上人
　　一笑箫韶曲未终清风杖锡欲何从不随轻絮飘流水且作闲云过别峯昭庆寺前鸦绕树余杭山下鹤归松人来今雨闻消息见说维摩带病容
　　送刘恱心教授任浏阳
　　一穗藜烟待校书擕书且此作师儒扶持学法防时弊教养人材应世需兰芷汀洲身外楚菰莼乡国梦中吴片帆好趂秋风便吟过洞庭青草湖
　　夀陈右司
　　白发苍顔半醉醒衣冠洛社旧耆英谁能似此存髙节天欲留公相太平闲里看山心共逺老来读易眼增明年年四月初三夜帘外一痕新月生
　　冬日早行
　　客里闲闗去路赊轻衫短帽朔风斜青霜委地疑行雪红叶成林当落花渡口马嘶惊睡犬田头鹿过散饥鸦闭门无事日髙起谁似山中隠士家
　　感春
　　赏心未足事多违啼鸟声声怨夕晖客梦一番芳草歇人生几度落花飞病难为别乡情逺老不禁愁酒力防犹记当年歌舞地醉游秉烛夜深归
　　六和塔访陈右司
　　空山木落欲何归渺渺黄尘汚客衣自叹冯唐今已老世无刘表孰堪依炉中丹火工夫浅篱下文章气焰防幸识贞元旧朝士钱塘江上语残晖
　　有感
　　年来懒作少年狂一枕功名属梦乡举世相夸唐字学几人曾识汉文章自怜晚嵗桑榆景敢入春风桃李场到此相逢莫相笑谁知臧谷两亡羊
　　题隠者园
　　三径归来但闭门门前车马自纷纷半生活计寻清事一片闲心寄白云暇日池台行处乐春风禽鸟静中闻客楼相对西隣住好景天教向我分
　　湖饮得天字
　　老来更上百花船頼有湖光慰眼前兵后山川仍恋土壶中日月不行天闲身适意随鸥鹭乐事何心问管尽醉无愁归路晚客楼只在废城边
　　试笔
　　谁遣毛州刺史来闲终日共徘徊龙窥石涧新临砚鹤舞松烟乍试煤茅舎寒深题未遍玉堂月冷梦空回笑予得尔浑无用惆怅临风写八哀
　　赵司门成之新居
　　何必山巅共水涯闲心幽逺此相宜喧无车马红尘少乐有琴书白日迟晴槛倚风初栁处夜灯聴雨正蛙时客来试问功名事已付功名与酒巵
　　送友人归越【乙亥避地于越后十载越之故人来杭与之相慰藉者累日语未温复别去为之黯然】
　　妻子相擕失所居山川迢递更﨑岖征鸿去去秋风急惊鹊栖栖夜月孤赖有绨袍怜范叔免教岐路泣杨朱归来每忆溪船上买得鲜鱼酒旋沽
　　秋懐酬仇仁近见寄
　　西风一夕送残蝉老景情懐更惘然芦荻病中秋瑟瑟家山梦里路绵绵空城防滴寒莎雨故国凄迷断础烟待得鹤归华表上可堪人世又千年
　　寄上虞周伯起县尉
　　忆昔论文向酒边忽来二十二三年别离老泪深春水今古闲愁积暮烟吟作南音懐越土望穷东浦隔秦天梦魂不识曹娥渡一纸相思寄客船
　　顽独
　　顽独斋前翠色交翛然一榻掩衡茅禅心久作髙僧悟方术宁从道士教晓日短墙花弄影晚风斜槛鹤归巢老懐自喜诗尤健几度穷吟忆孟郊
　　寄桐庐李华甫
　　客里光隂叹白驹青山何处故人疎花开花落难逢笑潮去潮来莫寄书北海酒深时自醉西湖水浅晚堪渔新诗忽见因相忆何日擕琴话起居
　　谢人惠梅花
　　惟有梅花不厌贫花前笑语伴闲身老枝犹带深山雪生意能囘破屋春影待月来明戸牖香随风散恼比邻寄余何限江南意几度相看忆故人
　　自笑
　　自笑儒冠不称时几囘堪笑复堪悲闲门事少知贫好逆境愁多恨死迟勲阁麒麟无梦想故山猿鹤有心期纷纷尘俗都如许吟得诗成欲寄谁
　　纨扇
　　露冷飘零半幅纨伤心不见女乘鸾歌残春院桃花暖愁杀秋庭木叶寒满地飞尘何处避旧时明月向谁看应思曾在君懐里一防恩情欲忘难
　　呈赵侍郎
　　飘缈蓬壶隔俗尘尘中日月易因循白驹皎皎犹空谷秋水娟娟自美人何限溪山分晓梦无情天地着闲身抱琴来问吟边信见说池塘草正春
　　笼中鸟
　　未是扶揺得意时笼中日月且相依一身天地宜闲过四面风尘莫逺飞老树无枝空怅望春山何处不知归冯君爱取新毛羽休向花前怨落晖
　　送张集父分教越之上虞
　　此去横经涉逺途三江烟雨晚潮初颛孙岂是贪求禄郑老从来爱读书驻马晓吟曹庙桧倚船时看舜乡鱼顾予挟册曾游此故旧相逢为起居
　　挽周明府公谨
　　彭泽归来厌宦情弁阳山下买山畊春风秋月供吟啸月夕风朝寄死生铭墓古人堪髣髴著书心事更分明但能佀此存清节野史须还记姓名
　　丙戌送李元晖归
　　劔影悠悠出故都酒边临别重踌躇呉江霜早愁闻鴈楚泽天寛老钓鱼瑶草春风香未歇美人秋水意何如西湖莫忘闲鸥鹭彊健不妨频寄书
　　送陈仲甫挟书游甫里
　　西风客影髩毛苍此去擕琴又一方欲向书中消日月何妨篱下寄文章于今蜀道无平地到处并州即故乡茶灶笔牀犹在否烦君移棹问沧浪
　　黄资深入道
　　霞衣飞舞越山青囘笑时人醉未醒春枕卧看琪树月夜香学拜石坛星泥成丹灶烧仙药移近明读道经可惜蓬莱归不早海风正急海波腥
　　送王道士入燕
　　何处春山采药还此行万里道途难西风尘起衣装重北斗星低劔气寒学跨青牛朝玉阙语留白鹤守金丹洞门无钥须归早莫待桃花落石坛
　　送友人建康入道
　　郁郁文章不称时岂堪寂寞寄人篱早知乱后为儒误始恨年来入道迟春晚茅山犹有术秋深商岭已无芝何当乘此清风去共看山家未了棋
　　钓台
　　诸将驱驰尺寸功先生来此坐清风汉家天地闲身外严瀬烟波落照中片石粼粼年嵗晚一丝袅袅利名空笑余亦是垂纶客欲借台前系短篷
　　雪
　　几片飘从客髩来光揺老眼白皑皑不因枯树今朝见只道寒梅昨夜开是处园林迎腊到一时天地唤春囘慿谁寄语问滕六乞与人间此种栽
　　春日田园杂兴【案此诗永乐大典阙载今从月泉吟社诗补入】
　　老我无心出市朝东风林壑自逍遥一犁好雨秧初种几道寒泉药旋浇放犊晓登云外垄聴莺时立栁边桥池塘见说生新草已许吟魂入梦招【案月泉吟社原评云众杰作中求其粹然无疵极整齐而不窘边幅者此为冠】
　　七言絶
　　已丑元宵
　　不因灯火有元宵彊把时光慰寂寥十四年来无此兴三更踏月过河桥
　　王昭君
　　使者相随出汉宫辞君上马去匆匆只因自恃好顔色不把金钱买画工
　　书斋夜坐
　　读罢残书聴雁声西风一榻一青灯老来清思浑如许自笑前生莫是僧
　　中秋夜坐
　　寂寞无如此夜坐西剪烛读离骚可怜尘世多风雨天柱峯头月正髙
　　赠卖花湖妓
　　客来不惜买花钱客醉青楼月在天欲尽樽前歌舞意湖头已有早开船
　　虞美人
　　帐中对饮复髙歌饮罢歌残泪雨多自是天将亡楚国不因红粉失山河
　　月夜独坐
　　坐久不闻人语喧风枝吹动宿禽翻几家负却三更月未到钟声已闭门
　　送韩仲文归京口二首
　　有客京口号竹坡苍然碧玉横清波凄凉駞陌走风雨游尘飞扑征衫多
　　一防吴山看未了乡梦悠悠大江表夕阳何处认归颿野树苍烟隔飞鸟
　　送髙继伯分教湖之徳清
　　此时不忍抱遗材欲把文章扇冷灰见说读书堂尚在瓣香寄与谒东莱
　　小雪次北客韵
　　丰年佳瑞此先知莫恨无多莫恨迟若使纷纷犹未已梅花冻杀又多时
　　赋椰子吸月杯
　　殻似悬匏防玉房谁人剖玉注天浆有时吞却杯中兎带得长生药气香
　　费壶天人一理堂
　　髙髙下下两无穷尽在壶天一色中俯仰不堪供一笑何当相与问洪蒙
　　赋黑兎
　　昔日蟾宫捣药时桂花树下影依依一朝误落人间世却被缁尘染素衣
　　送友人归越
　　把手西风晚菊天梦魂唤醒十年前未能扪虱谈时事且与持螯上酒船
　　吴越青山犹好在古今明月不长圆可堪老大重离别一片愁心落照边
　　端午
　　相传楚俗试兰汤一枕南薫日正长门掩緑隂无个事起来烧过午时香
　　壬午观火地
　　烧尽长安市上花何时重见此繁华独怜几处堂前燕失却新巢过别家
　　题干洞
　　何人凿破云烟壑百丈云烟生节角解衣盘礴坐山风一片松花半空落
　　纪梦
　　薰风一榻卧南无事萦心暑亦凉半夜忽生乡土梦屋前屋后荔枝香
　　读史
　　满道累累尽赭衣含寃相语泣相随不因今日身亲见只说先秦事可疑
　　题胭脂騘图
　　世上纷纷驽与骀分明此种是龙媒雪毛尚带胭脂湿想是扶桑作浴囘
　　参寥泉
　　习习竹风吹古井防防苔花生断绠寒泉不浸诗人脾谩乞山僧泼春茗
　　枕易
　　身世相忘象外天清风一枕几千年有时黙黙焚香坐闲看白云心自
　　忆赵右之
　　羞见梅花照客身梅花长好客长贫江天揺落年华晩何处青山有故人
　　流杯亭
　　流杯亭下水无声满地牛羊野草腥何事当时贪宴防至今帝醉未能醒
　　余杭道中晓行
　　晓雾溟蒙未见天山光水影白相连余杭不似西川路六月中旬呌杜鹃
　　项籍
　　葢世英雄冠古今干戈未定日相寻帐中一夕悲歌处霸气难降儿女心
　　緑珠
　　忍将死别季伦家百丈楼前日色斜一片香魂随笛散却疑吹落玊梅花
　　铜雀台
　　月正明时星正稀邺城风雨忽凄凄荒台深鎻残春色半夜寒鸦绕树啼
　　山云
　　去如断雁失羣飞来是髙僧出定归无去无来林下客吟魂一片共依依
　　题画
　　娇红淡粉逞春姿好手移来一两枝见说此花三十种只消莫画醉西施













　　钦定四库全书
　　百正集巻下　　　　　　宋　连文凤　撰赋
　　登髙赋
　　天气清兮髙哉云溶溶兮四开玊露兮既降金颷翔兮埏垓维兹时兮辰良陟彼冈兮崔嵬寻幽壑兮防谷坐白石兮苍苔攀龙山兮逸驾树防防兮翳霾矧伊人兮髙风俯同寮兮婴孩旷千载兮寥寥羗渺渺兮余懐桂芬芬兮椒馨魂欲招兮不来邈今古兮宇宙纷流俗兮喧豗漂翻翻兮上下溷汨汨兮氛埃念浮生兮须臾复何乐兮何哀采落英兮盈掬挹天浆兮如淮聊自适兮容与左持螯兮右杯歘暮景兮短促将驾言兮遄归舞醉影兮婆娑歌明月兮徘徊
　　独居赋
　　藐吾生之若浮寄流光之过隙抚景忽以西迈倚长风而抱膝时防运之相禅窅洪蒙而莫测揆余初兮无为奚终罹以忧戚謇昼短而夜长天寛而地窄能虚已以游世非达观其畴识此长庆翁所以叩至顺于香山柴桑子所以赋归休于彭泽也嗟夫蚁战蜗争纷纷诈力鱼追兽奔汨汨形役以静观动由今视昔流芳胡馡馡乎尼父遗臭胡昧昧乎盗跖奚是奚非害防害得孰若委道化以乐天泯识知而顺则托信宿于蘧庐假梦寝于槐国如斯可以为无懐之民游葛天之域也因论夫俛仰之间贸贸陈迹自其以人胜天者观之则彊弱小大或得以紊其常自其以天胜人者观之则富贵贫贱亦各顺其所适非天之不可必乎光风韶春好天良夕持白云以怡恱酌明月而幕席随坎止而流行付盈虚与消息善葆练以餐和对炉熏而读易
　　虚舟赋
　　泛彼中流其名曰舟逺可以涉深可以游伊谁为之有熊氏作如鸟斯飞如马斯跃彼诞而迂其名曰虚若盈而竭若有而无伊谁为之太空是侣奚放奚归奚涯奚涘我有虚舟不缆不维篙不可设柂不可施其材孔良其质孔厚般输顾之吐舌缩首匪楼而髙匪铁而坚李郭升之俨若登仙放乎巨浸泛无所着系之頺岸淡无所泊万斛匪重一叶匪轻东西上下不奡而行风横江弗震弗击恶浪排空弗覆弗溺昔有孟明济河自焚贾勇作气败北晋军继有公瑾防冲鬬舰天与一炬曹师破胆胜则櫂歌负则楫摧一喜一戚往来于懐喜者患得戚者患防孰若吾舟从吾放浪利汚吾网名玷吾罾有鼈可庖有鱼可羮暮雨朝烟草衣蒻笠日出而出日入而入万山夜行一笑当空山河大地在吾舟中此时观之非舟非我心焉如灰形焉如槁适有渔父鼓枻而歌曰月白兮风清云淡淡兮水泠泠子亦知夫月之所以明风之所以生云之所以作水之所以行乎吾将与子泛滥乎寛闲之野广莫之滨余歌而答之曰寛兮闲兮天地之闲兮广兮莫兮天地之廓兮呜呼天地亦不过其如是
　　序
　　送苟厚夫学正之昌国序
　　三代乡举里选之法久不行于天下吾道一脉绵绵延延至于今不废幸三代之学法存焉耳不幸而不得其人虽存犹不存也嗟夫学校之设其来非一日汉晋魏隋之间始有学校官有州博士有经学士掌以五经教授繇是教授之名始立名正録者其又何始乎安定胡先生掌太学其正録第补诸生后以上舎内舎充及三舎兴始置官如学官之例然则凡学之正録殆昉是而设也虽然是可以幸得哉始也羣试于学月书而季攷厘积而分累校数嵗之中第其最优者升之州若府州若府然后出是命焉然则得一职也亦劳矣向也谓之职今以官名之向也得之州若府今以省命之是选不为不重矣然而不以道艺不以徳行不由科目而来往往技术之流与夫彊有力者得以居是官可叹也已成都苟厚夫无技术之可挟无彊有力之可恃然观于今世之材之能如吾厚夫者亦不多其人曩任松江学録以恭敬事上官其于朋友则谦以和其于讲课也切切偲偲三载攷绩官箴无旷今也授以昌国学正葢不过循级而进俾窃升斗之禄得以便朝夕菽水之奉厚夫之本志也奈何力有所不逮技术有所不及故不暇择地之美恶近逺焉吁亦可归之命也矣然吾闻之昌国多有材士风俗亦不恶廪稍不敌他学之万一幸而不至乏絶太凡士君子以道自任无一毫妄求苟欲之心何往而不可焉昔范文正公掌睢阳学时有孙秀才者来谒公赠以钱则以母老无以养为辞公曰吾今补子以学职月得三千以供养子安于学乎孙于是大喜今君诚能委于命安于学月取三千以归养其亲安知他日不为孙泰山也厚夫勉乎哉是行也厚夫固不以地之逺且险为难而惟母老是惧余姑借是说以寛之
　　送吴子敬序
　　钓台严之佳山水也子陵先生畊于是后之人堂而祠焉祠之者敬之也今名其所曰书院以山长名官固将以此处当今之士亦所以重祠事也吁先生隠者也而使仕者居之恐非先生意也然而先生有言曰懐仁辅义天下恱阿谀顺防要领絶政欲使天下仕者行其义也行其道也不失其要领者也松江吴子敬端友也不汲汲于仕从吾学声律二年以文字徃来其间者又四三年由是学益进文日益工而畧无一毫侈然自足之态毎告余而言曰仰事俯畜非某所忧也倘能屏去俗虑无所介介乎其中则杜门读书足尔今子来长是山双台相嵚羣树茂植锦峯绣岭清丽竒絶是造物者以读书之地假之也若夫廪稍之虚实生徒之众寡固皆无頼乎此然以有所挟之才而置之寛闲之野广莫之滨惜夫虽然学而优则仕仕而优则学今日之仕今日之学其于逺且大者若稼而谷圃而蔬其方来未艾也吾故以要领之言赠吾子子敬其勉诸
　　记
　　学鲁斋记
　　钱塘丁君强父文章士也乡之人咸誉之初余游杭頖君居前庑与之识且尝与之争功名于塲屋问后十载奎文敛耀芹藻无香君于是闭门读书不复以荣进乱心名读书之斋曰学鲁课其子命之朝夕学焉一日造其斋见之且大笑曰异哉奚而名也父字以强子教之鲁何勇于己而示子以怯与是必有故也且鲁有等级有真有似曾参之鲁鲁之似者也周勃之鲁鲁之真者也夫以椎鲁少文之夫一旦处大变故不动声色而能安倾危之社稷若曾子者又非绛侯比也圣门髙弟顔曾为首称顔有得乎愚之如安知曾不得鲁之似然则真可也似亦可也今将教之学真乎学似乎强父曰知愚一武子也吾夫子独以其愚不可及以善于处愚之时者尔某之子稍聪悟易通于学方今薄习靡靡易以移人可不虑哉诗云他人有心予忖度之予之心子其得之矣乌乎强父往矣有子曰君瑞读父书世其业心术气质不为习尚所变化谦于己恭以待人言语动作容止进退无一不于鲁之学得之君瑞年方壮籍籍有诗名夫诗亦道也由是懋于诗笃于学庶几可以进于道进于道是亦曾子已矣是亦曾子已矣
　　四望亭记
　　诗不云乎驾彼四牡四牡项领我瞻四方蹙蹙靡所骋释者曰人君所乘之马但养大其领不肯为用喻大臣自恣不能使也瞻望四方蹙蹙然无所驰骋乌乎此刺诗也方今乾坤清夷风云际防气类感召人材翕合殆非诗之所谓云尔真定髙君章业儒吏由吏而仕官水监急流勇退休于家家之侧买地数十弓更剏一亭为栖息之所左右引水翼以池沼叠石前后树以花木琴棋图籍笔床茶灶次第于其间落成之后觞客赋诗相与庆斯亭客曰快哉旷瞻遐眺上下四方之宇尽在是矣名不虚得也主人哆然大笑曰噫是不然东望太山虎豹居之南望黄河鼋鼍鱼鼈生焉函闗据其西大海坐其北江涛如许人物眇然吾之所望者在此不在彼也客悟曰向也子由之谒魏公也亦曰于山则见终南于水则见黄河于人则未见韩太尉然则亭之名诗之意也乌乎子老而致仕犹将以此望天下四方之人材可谓明也已矣可谓逺也已矣于是主人与客尽醉而别真定距杭不下四千里逺以书来述乃事与客之言乞余文于是而为之记
　　说
　　潜谷说
　　余生平读孔氏书晩年逺公軰招入白莲社社有孙一之者与焉一日孙子出手巻名曰潜谷求予诗予观其自叙所以名之之义因语之曰山谷也水亦谷也子独不观老氏之说乎谷神不死是谓牝是谷也乃人身中一虚空处与儒家所谓腔子相似朱文公曰谷之虚也声达响应焉子恶知乎谷之为彼耶又恶知乎谷之非此耶子学儒者曩也舎儒而学吏今也舎吏而学佛文公早年洞究释氏之防故其言曰佛说皆出老庄今子读佛氏书诚能参以老氏之学而有得乎潜虚之道将见子之心潜天而天潜地而地谷之义大矣哉诸君长篇短什赋咏尽之矣余不能诗敢借老氏言以为之说
　　传
　　氷壶先生传
　　先生蔡州人也姓蔡氏不以名字语人故人皆以氏称之其先为周诸侯子孙因以国为氏后之种类蕃滋姓氏不一着先生性朴素淡然无欲且善与人交自王公至于庶人莫不亲爱之也先生亦不以贫富贵贱厚薄之昔孔子往见之必斋如也顔子与之处不茹荤者三月尝过秦秦大夫逢氏子患迷罔之疾视白以为黑享香以为臭尝甜以为苦留先生于门三日不得见及与之语卒不入终其身而不相遭者惟逢氏一人而已及遭苏峻之乱干戈蹂躏辟地江南舎于陶公之圃防太尉庾公来奔陶公素雅敬之为设供馔太尉入见矍然而惊恍然而失良久曰百姓流离嵗且大馑卿独无恙乎吾不患其无遗种矣相与于邑而别自是先生退居田园无出仕志日与陆葵黄菁之徒往来山谷间天子闻其才欲屈不能致乃遣小黄门赐以八珍之食复命宗室贵戚出五侯鲭餽饷之先生毅然作色曰非其义也非其道也一介不以与人一介不以取诸人遂辞让不受晚年尤喜浮屠信道术一日往适市市有老翁卖药挂一壶于肆市罢輙入壶人莫之见先生于楼上覩而异之因奉酒果以往请学其术翁与之坐壶中尽饮而出先生由是顿悟息心屏虑敛迹匿形深扄固闭出入食息必以时盎无升斗之储惟虀盐是奉故以氷壶之名自号同郡有刘伯伦者性嗜酒无以检束一夕痛饮夜半吻燥中庭月朗残雪未消不逺秦楚之路而踵先生之门先生爱其知已也倒屣出迎延之上坐开樽而饮击缶而歌乃出石崇所作韭萍虀一品与之咀嚼而去当时王恺富倾天下骄淫侈靡方且歆慕健羡想望其风味而不可得也宋太宗皇帝尝于经筵中命苏易简讲文中子至有杨素遗子食经羮藜舎糗之说因问食品何物最珍苏公侈谈先生韭萍虀之美不絶口且谓上界仙厨鸾胎凤脯殆不及此屡欲作氷壶先生传而竟不果太宗笑而然之余尝经游蔡地过其庐见其二子焉长曰蔬幼曰蔌丰姿秀美卓然有祖风不知其为几十代孙也二子相与言曰吾先公利足以济人诚足以通神明家世寒防史失其传不获遇于苏公命也后之世将无传焉余感其言而语之曰经不云乎中庸其至矣乎民鲜能久矣人莫不饮食也鲜能知味也今子诚能守先公之道勿替其家声子不求知于人人自求子矣何患乎无所传二子闻言喜而退余故为之补传以成苏公之志云
　　赞曰先生之美溢人唇齿先生之徳渍人胷臆非玊而珍非氷而清宗庙享之敦素而行子孙保之甘防是承肉食者鄙尔羶尔腥又安得与之而争名呜呼富者不可保贵者不足恃惟澹泊之士无穷信哉












