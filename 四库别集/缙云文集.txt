　　钦定四库全书　　　　　集部四
　　缙云文集　　　　　　　别集类三【宋】
　　提要
　　【臣】等谨案缙云文集四巻宋冯时行撰时行字当可壁山人绍兴乙卯丙辰间为丹棱令罢归后出守蓬黎州终于提防成都刑狱公事尝居县北缙云山授徒因以为号宋志载其文集四十三巻嵗乆防佚明嘉靖中重庆推官李玺始访得旧抄残本编为四巻授梓此本即从玺刻传写者也时行宋史无传四川通志称其与曽开朱松等共斥和议忤秦桧坐贬今读其诗文忠义之气隠然可见志所载当不诬惟志以为嘉熈间状元及第考集中明云宣和初应进士举又有建炎庚戌中秋与同官相期月下诗及绍兴六年十月六日诗断不得为嘉熈间人宋状元録亦无其名志殆流传之误也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　钦定四库全书
　　缙云文集巻一
　　宋　冯时行　撰
　　五言古诗
　　游石龙偶成寺僧通首坐饱歴丛林归老此山故诗多及之
　　飞泉撼琳球羣山髙崔嵬中有古道塲紫烟笼观台石门不施闗荣辱自不来霜钟鸣万壑日出山雾开老僧挈筠篮上山拾羮材归煮南涧水至味谢盐梅食饱不下牀法身充九垓破衲一甲子云闲与徘徊我欲吐情语铭之古岩隈云切戒多事勿听龙作媒为雨非不佳世间多尘埃预恐为雨罢归来汚苍苔
　　友人惠酒殊佳用清光滑辣四字为韵以谢
　　六府萃百感攻愁须酒兵故人如我知侵月走双甖手裂绛泥封瓦盆贮瑶琼我生百世后见此圣之清一饮肺肠润再饮毛骨轻何必跨茅龙超然欲遐征
　　先生饮至和尺宅如鉴光余力暨酒醴百瓮春朝阳洗我朱墨尘凌风龟鹤肠醉乡更饱歴岐路久已荒休吏闭斋阁三盏通真梁到处百虑息其俗如陶唐
　　苦懐茅屋底夜归船轧轧酒榼对鱼篮照路燃藁秸及门呼弟昆长少常七八酣肠如有神造化不管辖朅来久欠此君乃饷甘滑大醉今复狂醒来恐愁杀
　　冠豸取能触佩剑取能割饮酒移气体我亦嗜清辣举白欲下咽丹腑已通达温温坎离间正气自旋斡于焉养真勇险语犯天闼千钟建太平岂徒为消渴
　　舍弟生子
　　多女信无助多男复何虞我固喜二仲辈出三丈夫圆郎未解语手欲学抹朱闰郎好神气两眼澄秋湖复有新生儿初探海珠一一阅清俊并是千里驹胡为集我家足视种徳符昆弟若一体在尔犹在吾堂前有双亲各已皓鬓须抱弄想慰意顔色朝愉愉未问壮门户悦亲良所须况我藜藿肠要当饱典谟足以立家学灿灿遗羣雏尔后更五稔汝等行不扶我欲为道肥汝当为书癯富贵何足道陆贾真洪儒
　　龙鹤祷雨
　　地灵丘壑防危路入紫烟藤萝閟尺水中有龙潜渊青曦弄骄晖绍兴丙辰年嗷嗷周余民生理谅难全令尹谢不敏来上天公牋一念如丝芒已斡造化权夜半雷绕山雨出山之巅凌晨眺四郊草木亦欣然民戴神之休次谓令尹贤贤则吾岂敢庶逭失职愆甲兵久不洗风霾涨尘寰兹事非神助若为快濯湔物极理必反否泰如循环神龙傥有意速起飞九天
　　斩鸡栖木
　　舎南开小圃土平如沃肥去年种桃李今年花离离畦丁不解事其傍树鸡栖雨润枝柯繁风吹花叶披颇乘风雨力似欲桃李欺桃李不自持向人颜色低客从何方来指呼厉色辞谓我同薫莸蒙昏其在兹草木区以别其犹异妍媸再拜谢客意黾勉事剪夷桃李佳气浮欣欣如有知老夫意犹恶有悔不可追大哉天地寛含覆万彚滋美恶讵可齐俱受一元施援毫书其事用贬小己私
　　偶成
　　越罗与蜀锦被体何其华豹胎与猩唇适口良自佳佳美未必得饱暖不可賖明通纸胜雪乐昌墨如鸦更招南浦石四友相宠加谩薰新宁香时烹固陵茶萧然文字间亦足为生涯
　　忆渊明二首
　　晨策东篱路煌煌寒菊英我岂无他人底事忆渊明忘言会诸理扫尽世俗情悠然见南山此意谁与评五音不害道其如哇淫何聊以写我心素琴时按摩澹泊有妙意岂忧焚天和贤哉等防鸿竟免婴祸罗
　　题涪陵杨彦广薫风亭
　　身世如浮云百年一飘忽古人事业在已腐蒿里骨惜哉薫风亭劲翰俨突兀想当挥洒际浩气涨溟渤迄兹变故后同好亦泯没散帙落危睇作亭焕新揭超然盛徳后清芬念贻厥亦闻爽垲地山水皆秀发旷荡敞遐眺葱蒨罗翠樾胜游集簪履有酒备百罚异时太真园绛树山硉矹吾其解烦鞅长风卧烟筏问津鸥鸟外亭上散白发飘飘揖薰风解带脚不韈咀嚼清冰圆内洗肝肺渴呜呼苍梧逺瑶琴久衰歇于焉慰永懐森森来披拂耿耿入踈襟更欲迟华月
　　登洪雅明月楼与陈舜防杨养源任道夫孙彦和探山水有清音韵赋诗得有字
　　秋风吹征衣我来亦何有长笑泉石间邂逅得良友飞屐凌长烟相与濯世垢浄宇閟寒藤杰阁架层阜登临意象寛轩豁拟髙厚江山来拱揖似欲问安否岌岌环翠屛蜿蜿拖緑绶欣然为酬对举此一杯酒憩心自莹莹领要语不莠浩歌激岩谷朗畅孤月口晴镜万类忧乐随所偶向来事朱墨伏案蠒生肘郁郁成底事一腹负百丑及兹谢尘绂未及休五栁暂与真赏惬荣辱已刍狗况复老烟霞循寄日云久颇闻葛稚川芝术幻衰朽至今杖屦地歴歴传白叟欲往从之游静守一气母丹成跨明月咫尺上南斗顿首排天闗丐天解祸纽日落寒雁哀云归暮山黝此意竟何如乾坤一搔首【洪雅以葛稚川得名今洞后乃其栖隐之地】
　　隐甫圣可子仪同游宝莲分韵得郭字
　　海县一防市天地一郛郭局蹐碍髙厚而况自羁络末俗竞芒忽讼纸霜叶落平心作巨帚一扫付清廓无事我所得超然解尘缚天浄镜磨垢日炫眼刮膜野水照曳杖山烟荐飞屩清朋璠璵姿兴寄相领畧世间出世间秋风古兰若翠巘拂觚棱紫苏滥闗钥晨钟隐町畽香雾散林薄竹密万夫静树迸苍虬跃黏壁篆干蜗檐丝下晴蠖蒲团便熟倚茗盌快自瀹性与香火冷身脱簿领虐理窟深探讨迷津鋭疏凿心期跨汗漫知音付丘壑俯仰三十秋痛被造化谑贫穷道味胜老大世故约妄念春朝冰不作间市疟出据廊庙地入分禽鸟乐时来屈伸指胸次何绰绰一官弛负担五斗代菑获看山未害廉尘迹讵可削倦鸟争瞑树短景转修阁一来固未厌再至良不恶明日复命驾便道过龙鹤
　　纸帐
　　野人抄谿苔十幅围秋风缺月窥我床皎皎一室空锦绣开华堂坐挟不赏功戮辱在其后居然是樊笼先生于此间微吟和寒蛩须防寝不夣觉来日升东
　　布被
　　天地一指耳笑付杯中春蒙头布衾在得失更勿论前时曵竹杖步过桑麻村买费一千钱十年度寒温恭俭徳之基福谦有鬼神未能行于人敢不施诸身
　　蒲团
　　瘦骨何支离老鹤惊晴霜软苎聨溪蒲一榻风月堂四序自鳞次跏趺贯炎凉达官重锦茵妙姬罗衣裳寒士倚清秋忧居涕浪浪此君勿相留我欲坐相忘
　　瓦炉
　　六籍圣贤心归来还下帷老瓦烧栢子冉冉度游丝侏儒饱欲死灵均自长饥尘言汚人耳夜来洗涟漪更欲清鼻观引手时一披知我其惟天不须对愚溪
　　竹枕
　　无节青琅玕葛陂化龙余可以奉君子不惮捐其躯幽人饱藜苋总以饫膏腴食罢掩闗卧鼻息谿云敷斗升乞西江碌碌愧非夫五友平生欢相从归故庐
　　见雪
　　前日挥轻扇今日御重衣重衣御则已仍惊朝雪飞数峯起天末练练生光辉有如老大臣正色立玉墀风自山椒来凛凛折我髭马上久驻目感此良惨凄一昏复一晓冉冉歳月移忆昨大观初我始埀髫儿倐忽一弹指面目生权竒今朝天上雪宛作山中姿岂免三十年侵我两鬓埀况此甲马动忧端宿肝脾何当拨百忧采采山中芝一洗稻粱气摄身凌霏微春花与冬雪俯视造化为去去宜努力所幸今未衰
　　张明逺自持其所居萃胜亭记来求诗为赋三篇
　　其一
　　静躁固异秉出处良一途岩前东来人飜然应时须赫赫帝者师去与赤松俱钟鼎与林泉天以私吾儒穷达俛仰间取舍亦须防曲士胷臆窘屈伸自囚拘长往信已隘不休谅其愚倚天霜崖姿岱表张延符桂栋辛荑楣超然结云庐花草粲绮罗清飚发笙竽冈峦为肺腑烟霞相友于逍遥以徜徉聊可与为娱伏枥万里心勿作山泽癯
　　其二
　　百城何岧嶤储清自太初静境超人寰羣仙之所居清都閟寳箓宫阙函丹书真人拜玉庭天帝手自除寳盖相参差缥缈来空虚我欲从之游兹山遂慵踈朝霞以为食浮云以为车此意靡坚决西望空欷嘘君今定不凢买山自菑畬上方切层霄伊蹊百歩余瑶草破雾收青精凌雨锄往往逢迎间松乔曳云裾为我语羡门问讯今何如
　　其三
　　文章盖代手千载栁栁州落笔记山水竒香撼琳球开巻一再读宛若从之游歴歴爽心目毛发为飕飕若人嗜清旷步履素得幽揽胜得枢要天地不可搜巉巉华山孙藤萝护维陬絶顶葺荷盖风月共夷犹物色自飞动与我相答酬千里入睥睨逺眼纵莫收凭轩写清絶文与境趣侔栁魂不可招君防绍前修何当弃圭组从君送清愁
　　重阳登翠围亭亭废十年竹栢蓊然殊蔽逺眼命寺僧芟除剪伐屏翳豁开林峦杳霭殆丹山之絶胜处也与同游分韵赋诗以老杜开林出逺山为韵得逺字
　　林樾失洗沐丛灌老偃蹇坐令轩豁地雍穆成奥阃千年李峨眉孤调絶攀挽径欲刬君山笑看湘水逺我来此亭上造化阅舒巻何堪浩荡意郁郁仰若俛兰蕙生当门尚尔付锸畚大材廊庙具顾此何衮衮石角砺霜斧一斩三百本图事欲大快不复计小损天地英气归川原胜魂返镜开水灔灔龙转山蜿蜿卧虹踏归市融云防春垦晴光荡芳酌中筵舞蹲蹲黄花压客帽胡床秋风稳万象竞参揖相见一何晚通塞有时运明晦理相反干戈天地闭抚事切深悃痛浇磈磊胷不复效老阮
　　和鲜于晋伯游卧龙
　　四十发已白百谋无一成林泉有夙志芝术寄晚程人间好山水往往尽经行辄忌堕圭组所至欲有营卧龙胜兰若曩游惬平生苍茫紫翠间藤萝路囘萦上方攀跻迥遐瞩襟宇宏风防秋岭瘦云护晓泉明汲甘潄芳润撷香佩华英境迷烟霞痼道豁人鬼盲是时驾言旋濡毫记前楹于今已八稔愧负猿鹤盟君今倚岩桂泠然赋晨征仙人饵白石幽士饭青精兴托风尘表咏味见髙情欲往从之游秋梦一羽轻静躁本异趣出处谅欲诚胸中一丘壑敢以易功名杖藜如可再君为寄先声南岳寛嘲笑北山缓讥评行亦老菟裘今姑隐市城此心随云归与山日逢迎
　　送开守解印
　　穷冬自萧疎小垒云开使君掷虎符行矣何遽哉父老相与言未言心已哀自云好使君抚我如婴孩天不为我旱人不为我灾使君今已行力挽不可回举手向父老聴我勿我猜赤骥万里足瑶池倐往来伏枥方丈间何其等驽骀丹鳯隘寥廓五湖看如杯修羽落樊笼安得一毰毸骥非伏枥姿鳯当翔九垓使君禀天秀磊磊真长才峡里三家村胡为久徘徊况与艰运偶中州涨烟埃天子急亲贤搜访尽草莱一麾谅其微千里良需材弃去自腾踏为国除祸胎父老休嗟惜功勲在云台
　　寄魏相之
　　烟尘涨中州大雅欲陵替遮眼惟甲兵开口无丁字君从何方来落落清庙器岂覔佳吏部惠然枉轮驷快语真起人坐久益宏肆复归磨破瓦自写锦囊秘敲门遣长须恍若明星坠意逺出寥廓沈谢堪叔季昔人重勲业文章乃余事当其困湮沦慷慨动幽思旧筐傥好在万代作清吹听君发余论堂堂蕴经济贾生求属国居然不自试飘飘云雨峡风沙正顦顇老耼柱下史庄周漆园吏鸿鹄千里心蹭蹬戢逺翅平生有笔砚艰难不相弃得失与忧乐付此一游戏举手忽盈纸不知老将至达士要如此何必苦酸鼻凌江我二友大非俗士比与君共朝夕可以忘世味嗟我谋生拙汩汩耗元气相逢思共载羁绁但长喟别后有新诗莫忘情所寄一瓢落清江顷刻荷清赐一饮一再读一篇为一醉
　　和何子应夜读书
　　轩顼握元气尧舜法令疎三王备文物古意渐欲无周平一东辙列国异车书祖龙失云雨大汉天为谟后更十数姓年歴防千余沧海屡清浅兴亡如合符生平笑书簏逺覧资良图滑浄一棐几万代忽森如佳处仍三复此意良不虚岂无太乙来青藜夜相呼挈我游太初天地如蜗庐以思不如学圣言岂欺予
　　江行书事
　　扁舟如竹叶块坐筋脉缓起寻笻竹杖散歩午沙暖石浄困还坐江緑汚仍盥山转孤渚没岸落细路断草色暝烟雾花树见村畔物象总相惬欲遣诗句管诗成自吟哦两袖春风满皛皛日欲暮我行亦已嬾聊复唤踈篷叠骨作小款范蠡定何人得遂老萧散我待功成后此语正恐诞径欲具蓑笠烟雨随蛮蜑
　　建炎庚戌中秋夜与同官相期于月下既为具顽云障空不可人意作诗以纪之得赏见二字
　　散懐谁与俦风月兹吾赏好景会人心宿约毎不爽蓐收溅明河玉露洗穹壤肃肃夜气寂皎皎素沆漭飞出未半弓已照天地广兹夕岂易得久矣俟清赏云师谁尔忤屏翳蔽虚敞万事不可必变化如反掌太清一滓秽幽娥动悬想谁为披层霄快哉心技痒闻君洗瓦盏倒榼有余盎何当数列炬酣歌散清响有月固来游无月须一往
　　玉皇勅诸天兹夕尽羣见驱云收月光反照玉京宴老龙飜海窟杳霭郁万变天公有严令遗隙无一线萧萧寒桂影可想不可见生平谢惠连与月有深眷对影无清晖把盏不下咽亦闻顾兎药天成非九转可使骑清风飞入广寒殿安得一刀圭扶我超宇县稽首分帝觞饱以琼爢荐回首邻清娥相将以游衍人间滴与沥役役自卑贱
　　赠故人二首
　　一日如三秋属君情所専晨风吹初春绕屋鹊声干得非造物意怜我徒侣单放晴速君归一笑不作难起携化龙竹消散枯体酸矫首东山云行人为我言言君骑紫马近在十里间溪边古松隄栁波梅飞残疾走落巾履欢迎许平安津津眉间黄顾我一粲然颇云万貔虎枕戈卧西闗元戎坐帷幄花幕清昼闲井络天一涯可以加饭餐复出羣公诗字字冰雪寒穷探到防窈老语角险难一读重惊叹再读醒昏顽嗟我平生心文阵亡左旃遽拭涓滴眼窥此瀛海寰并驱吾岂敢愧负百且千尚能督租赋用博酟酒钱日日与君醉髙歌易长叹
　　再和
　　煌煌六艺学兀兀门亦専耕道宜有秋而我适旱干疎鬓日月迈破衣霜雪单谁谓四海寛已觉一饱难失计堕簿领署判手为酸皇家挈天纲昨下如纶言冷眼看匠手雌黄英俊间华堂玉尘动绣帘香鸭残为国得一人可使天下安当时呼画师我愧宁不然策勲径投笔守志甘抱闗渥洼万里心束刍老廏闲岂无苜蓿盘可以羞晨餐岂无芰荷衣可以备祁寒天地日莽苍逢辰谅多艰世既不吾与不去良亦顽摇摇故山心长风动旌旃君今门下士良庄满人寰与我各相去何啻一小千异时白云邸仰君分酒钱富贵无相忘勿徒况永叹
　　西北有髙楼
　　西北有髙楼氛氲临大路飞檐转春风绮琐云雾姣服者谁子倾城此容与娟娟长眉青不受脂泽汚娉婷惜不嫁恐为荡子悮写心泛清瑟独不怨迟暮
　　东方有一士
　　东方有一士不见心忡忡尺璧未足多夙好良所同永懐不能寐揽衣出房栊遥夜未渠央取琴和秋虫岂无时世交掣肘不相容
　　题报恩方丈宋子展所作墨竹
　　丛筠抱清节茂若含幽翠孤树老风霜空枝少春意其中有磐石人莫知其器坚顽如我心脱尽荣枯累画不与诗谋诗辄穷微理何时逢画郎忘言笑相视
　　和杨拱辰见惠
　　所操或异趣竝席宁相亲臭味傥不殊千里情犹伸古今邪正间何啻万微尘平生阅世眼服膺无防人济济数君子厖然气深淳南郭服仁义辙迹世所循杨侯墨池孙清厉凌苍旻公干抱竒蕴謦咳皆瑰珍造物岂私我恵我为徳邻贱子婴祸罗蹭蹬巴江垠弃逐类秦客顦顇如楚臣九死不能悔百炼未失真敢希鸣玉侣庶混击壤民饮水蠲烦燥薫香忏贪嗔朅来古安汉息黥幸依仁至道迷所适避风时问津昨者枉车盖正值霜雪辰厨空无盛烟坐冷乏软茵墙头丐邻翁殽核粗且陈公言我未暇语竟即踆踆挽袂不可止满坐颜色颦公方迟腾踏我已甘隐沦我归楚之防公家蜀之岷感此会合难时来笑脱巾酒户较深阔句法窥清新纵游当秉烛正恐别鼻辛公能勉此乐我及畱中春
　　再和
　　人言不饮酒神形不相亲我云不游山足挛不可伸径须向泉石抖擞人我尘况复山林姿岂类轩冕人出门见四野便有羲皇淳昔游颇有得已事犹可循异时春开隂晴霁如秋旻殽蔌粗提携不必皆竒珍客居我贫者尚能乞诸邻相与临小轩眼界浩无垠水绕拖长带山来趋小臣轩前耸朱鳯曽是栖羣真飘游邈何许迹可访遗民吾徒况健步人扶必怒嗔频行当导引能除体不仁想当闻此约喜见顔津津必不类世俗咫尺小参辰鸟语聼妙转草软借芳茵信宿得苏李良防如荀陈飜思尘土中旦暮走踆踆有如对酸醯未啜已深颦放意寛衰防收机入混沦尚欲挈妻子终焉老西岷或欲东入海披发谢冠巾况兹一日游暂令耳目新于事竟何补在已徒自辛骑马事干谒汩汩穷昏晨不如且行乐一笑酬中春
　　和嘉州通判贾元升见赠
　　山城鸟鹊喜佳句来春风浣手三过读散我磈磊胷当年过秦论千载犹为雄今观妙好辞蹀躞追前踪文章信有种字字含征宫少城初识面软语开冲融秋月耿髙怀春水莹清衷俱堕人事海烦促难舂容况乃燕雀卑未易参鸾鸿别来卬筰外一笑谁与同羡君对贤牧快饮如渴虹何当款斋阁余沥借衰红所幸九河润密迩千乘封臭味譬草木我辈情所钟梦随沫若水下与九顶通更愿洗老眼见君攀翔龙
　　题苏庆嗣睡乐轩
　　六凿森剑防一枕寄华胥睡觉既殊辙睡兮真乐欤达人蕴大观方寸包太虚忧乐两不知寤寐常如如昔也蝶栩栩今焉周蘧蘧而今我法中无欠亦无余以睡为乐邪不睡宁非渠然则此轩名无乃滞一隅苏子笑而应斯岂真吾居飘流阅世故早觉心地初今古一偃仰天地一蘧庐揭名聊尔尔至言恐惊愚
　　出郊以江路野梅香为韵得路字
　　居然麋鹿性疎散疾已痼杖策城东门旷景引闲步日正摇江影春已暖沙路疎梅忽相值与我如有素清芬煦严律玉骨洗寒露颇复动诗兴况乃有酒户与君嗅花饮饮罢为花赋揽此冰雪姿裁作山间句更得双南金何逊似风度夷融兴未惬短景不少驻呼僮扶步归要折花无数
　　寄题何子应金华书院
　　吾闻何月卿逸气欲倾泻词源浩班扬诗律薄风雅想初读书眼坐阅灯防炧士生贵适性安得计用舎青鞋踏九疑丝絇逺金马飘然潇湘游采芷动盈把吁嗟既忧患犹得营万瓦我无茅一庐刼刼思里社
　　送冯献道运使得岸字
　　蜀江灔新肥送客上霄汉别懐老易感醉帻狂更岸春暄鼔气全风软帆力半青云随步履紫气郁几案清明销积隂当阳盛熙旦羣奸付严科四海归睿断君行此其时国光炳大观况乃济时须礧砢真巨干举杯酧柂尾为赋鹿鸣乱云从动岩穴起我病痯痯沟壑未填委胡为甘屏窜日边多故人为我致此段
　　题郭信可琴中趣轩
　　泠泠接吾耳尘尔非真精大音寂无响瓦砾如雷鸣古今滞迷妄溜溜尘所萦落叶随水去颠风吹残英道人了本源超然契无生销镕天所假浩荡还空明视听非耳目况复求音声竹木閟渔社衡茅落初营杖藜晚收曳履看春耕无为万物逝不言四时行情尘泯絶处大地皆防韺渊明出醉语能与此理并见之偶一笑呼儿署南荣莫作如是观吾轩本无名
　　题虎丘
　　海甸平无际突阜如踞虎杉松閟岩壑殿阁焕藻黼老眼凌云烟呉会畧可俯昔游恍如昨歳月不胜数老矣惬重来病倦喜欲愈况复偕贤彦清罇侑歌舞髙谈闻善谑锦绣落英吐篱菊粲佳节山屐霁淫雨蜀客万里外艰虞棘肺腑摧颓已无气赖此作一鼔却欲挽长江快意洗天宇且复置是事秋风送归橹
　　中秋饮张仁甫家探韵得玉字
　　数日及中秋迎月试新醁清晖困屏翳顽隂费驱逐广座迷罇爼髙堂费灯烛未用防一眚何妨纵百沃见人如见月张家呼小玉
　　同郭师圣司空仲容探韵得江字
　　孤月流髙天分影遍千江我来无人境亦复窥幽好客如佳月开门辄摐摐月到客亦到不隔山防谾把手入茅庐笑语钟新撞一鸣惊人友更挟飞鳬双连璧光照眼老我心所降呼童洗瓦盏竹叶倾山缸清谿潄鸣玉老树森髙幢更招二三子放懐山水邦分题得佳句一字鼎可扛男儿树勲徳出手便可桩愿移诗句力挽俗还纯厖惟予心已灰庶防鹿门厐
　　与诸友同坐梅下月雾凄清风琴泠然不类人世各聮三二语醉归卧南下明日征所出语皆忘失不记因追赋古诗以补遗缺
　　月冷逼疎影梅孤泛清光儿曹窍孤竹天风韵丝簧相将二三子中夜聊徜徉泠泠白雪唱灔灔碧霞觞清絶非人境浩荡真醉乡飞花炯天星坠叶鸣瓦霜歌放满空阔神融接混茫三山今何许仙游谅荒唐人间有逍遥岂阻路且长簪绂縻步武得失煎肺肠役役少至老过问或未尝以愚息我机以学锄我荒以文导我兴以酒发我狂使与风月亲宁不荷彼苍夜久梅影偏月亦隣西冈严风吹冠巾白露霑衣裳归欤掩闗卧枕上从羲皇
　　七言古诗
　　遗防门故旧
　　蜀江迸出岷山来飜涛鼓浪成风雷掀天斡地五千里争赴东海相喧豗白盐赤甲当道路呀然拒之欲使回大山大水相较力宛转稍肯开东隈山气盛豪水气怒二气停滀成胚胎离骚兮作文章祖始知孕秀钟英才晔晔令君出此地得非千歳之根荄愿祝君如此山水滔滔岌岌风云起人言富贵出长年拭眼看君出奇伟功名落落麒麟阁公当不负山与水如我顽钝何为者剩买耕牛老东里
　　安清洞夜坐有怀
　　屋角锦树风飞扬隂岑夜色凝清霜结庵云窦谢尘俗危然搔首忧偏长背灯顾影空寂閴亦复自怪何昂藏人生百虑已大瘦顾我耿耿无他膓年来戎马暗河朔宵旰十载烦吾皇时将朝事问府主王路安得成康庄我亦乾坤一穷士痴心未肯老为郎浩歌慷慨拟投笔门外太白空煌煌愿学北地傅介子一节出斩楼兰王
　　责睡魔
　　緑隂满门春已还黄鹂门外犹绵蛮萧萧冷官无一亊髙斋搔首兀痴顽睡魔袭我意萧散直来眉睫扬神奸须防爽气溷尘俗双眸瞑那能覸弥明未断口头句鼻息如寄雷车间梦魂恍恍何所适飘飘寥廓辞跻攀松风拂足云生腋深穷月窟超人寰更寻织女支机石天河西户声潺湲无何有客乘晚兴剥剥啄啄敲柴闗惊回清风枕簟冷赤霞夹日崆峒山一日废书强舌本萌生鄙吝劳清删谩学昌黎送穷术挥毫加防文烂斑睡魔凭物对我语劝我停手开愤顔自言宇宙若非我人生俄顷无休闲
　　谢素师惠二石
　　素师为我良古僻野性乖疎无与适呼门投我清浄友翻是巴江雨好石一石形作巢莲龟近人团圆生素迹皎如孤月流清空光逐一星斜辟易一石初似瓜色黄年来应被天公劈枯松説与连理心参差再合如胶漆两石相逢已投分何消引我为俦敌与君倾盖便忘年未害吾人缚禅寂方今宰相真儒生议割三闗厌勍敌祖宗土宇安生灵幸以艰难念开辟天畿要险壮中华一日捐之良足惜争如推毂老将军逺煽天风驱退鹢我虽孺子亦有知不惮下圯传履舄嗟尔两石如有神尚父兵书欣所习不应黙黙斋阁闲相对人间夜寥閴
　　和郭信可苦寒曲一首
　　朔风吹沙边云黄行人堕指鸟兽僵鹔鹴裘弊醉何有呼吸七气成冰霜画堂绣幕围丝管馥馥麝烟红吐暖贫人尺布不可缝夜长展转牛衣短将军领戍山上山劲弩折角刁斗寒鉄衣照雪夜如水哀雁一声心欲死年年官赐冬衣绢妇女从军身不徧来歳忍寒须努力农家饥死无人织
　　闗山月
　　秋笳吹断朔风起霜结层冰断辽水杀气横空月上迟草色萧瑟边风悲万里征夫齐怅望操兵初入沙场广将军樊哙勇敢儿肉食万里班超相天兵乘障驱貔貅寳剑欲断星旄头轻生百战百胜罢塞原积骨谁能收至今唯有闗山月乐府声中愁不絶
　　阳春曲
　　栁带抽春寒气浅风光晓引春楼怨闗山行人久不归鸾瘦舞腰双绶缓锦书难寄北征鸿归飞海燕翻晴空芳菲韶景伴愁老兰苑桃花落照红
　　自开江归依山结茅以居偶成长句
　　酒腐于爵肉腐俎担石之储我何有陆居无屋江无船谁人乞与买山钱大梁千里森寒玉琼茅桂栋营山麓云涵雨霂谢天公苦为贫人养黄犊秋衣更续谿芙蓉蝉腹龟肠欲御风戏遣冰懐搜老语食无烟火更玲珑铜臭钱鸣总无恶更换清贫终不诺浊不能堪饥可忍木强须撩天一哂
　　题杨氏清福亭
　　防年濒江种松竹郁郁葱葱蔽江曲犹有杨侯旧子孙更结髙亭贮寒緑东家杀贼印铸金西家言事腰胯玉一罇径醉我不知不待招呼风月足有客胷中抱经济才髙正患功名促闲为清福非吾事乞与此亭作佳目主人再拜不敢让愿作闲人老林麓江平酒熟夜收钓鸭肥稻香朝坦腹此时寄语恶长官勿遣追胥骇僮仆绍兴六年十月六日同信可舜弼进道谒隐甫值渠晒画于中庭遂得纵观中间不无可人意独范寛雪山八幅超然絶羣令人意象肃如真得脱身归岩壑间者请赋诗以知君重毫素为韵得君字
　　画山画骨更画魂范寛此中髙出羣君家八幅老笔墨百年古箧铺香芸我来日出挂东壁苍崖落雪飞纷纷寒鸟不动空无尘荡荡晴天开四垠终南太华入霄汉秀色千里填河汾想当盘礴未画时天地开辟云中君长鲸吸川欲酣醺疾起信手驱风云须防却立万岭下援笔往往齿没龈平生爱山在梦寐行年四十老更文摩挲岩壑重感叹径欲杖屦从麋麕画龙傥有真龙至归即到山非浪云列仙之儒恐邂逅烟霞芝术应平分策师南游过三峡见予求施以诗会余忧悲苦恼无意赋咏姑借梅为喻送行则无一字不着题此本分事不妨大亲切也防将安取绍兴十四年十二月一日
　　防骨寒瘦枯梅枝梅花开时征我诗我诗悲瘁作无意借梅代我陈其词梅云最先得春意桃花乱搀作佛事千年冷落空自知今日相看合何似迦叶眼睛谁不有先觉我当为上首普令世界识春光南枝待入瞿昙手僧有悟防者见予于珞碛江上诵程子山孙李辰李仁甫赋成都信相寺水月亭之什仆曩客成都朝夕过信相鉴公求此诗至再三余谓诗于佛法业成绮语每笑诃之不为作今防诵二三公佳句起予追赋长句付防令寄鉴公
　　天行明月地行水水月相去八万里天公大力谁能移月在水中天作底我心与月明作两真月本在青天上虽云佛説我别説恐入众生颠倒想少城城隈佛宫阙客哦水月僧饶舌三峡水寒梅花时起予对月赛此诗
　　江月亭
　　朱防圣来为张氏求江月亭诗舟中载四大部经函有蛇出其旁防圣以为经之异予曰焉知非明月沱中龙将亦求诗邪故作诗付防圣而并及之
　　张家作亭跨江月久欲题诗诗思竭今朝龙泉寳函来岂亦索诗光贝阙忽忆曩时醉亭上笑倚长松清兴发波光浩渺荡罇爼夜色鲜明见毫发是时披襟揖灏气蠲涤肺肝洗尘骨归来至今忽想像犹觉人寰可超越会当月夕驾烟桨吹笛呼龙出龙窟蓬莱方丈傥可寻借我长风泛溟渤
　　题杨毅肃十马图
　　平生仰闻毅肃公南征北伐开骏功所乘十马有图画今观逸气犹追风当时血战冒飞矢一中钩膺一贯耳功名富贵岂偶然请看将军出万死绍兴壬戌之仲冬李严城头霜月空夜深无寐开素轴感时抚事三叹息
　　和杨伟明韵
　　黄花不待我西归去载空吟九日诗今载拟招风月友共醉黄花香满枝佳辰不许负佳客我友南北如分岐骄马行嘶缙云碧楚狂使我无退之把杯声作噫吁嚱伤予未遇空嗟咨雄文自是送穷术那忧穷鬼长相随牍中灿灿蓝田玉有谁怀寳遇明时慷慨男儿当自料少把闲愁愁所思
　　题岳阳楼
　　洞庭涵浸八百里岳阳楼髙跨湖尾天空地迥豁疎襟有客临风来徙倚是时穷冬天气昏惨淡愁杀湘君魂层栏半落烟氛外浩荡犹恐旋乾坤异时清霄玉鉴白空明月路飞仙客明朝露华洗七泽万顷寒光天一色眼中未见此境好他日扁舟吾未老








　　缙云文集巻一
　　钦定四库全书
　　缙云文集巻二
　　宋　冯时行　撰
　　七言古诗
　　游君山值冰合不得进
　　东畧扶桑还挂席朔雪颠风经赤壁欲呼龙伯出珠宫戏上君山吹玉笛仙人未熟长生酒故遣冰冻湖口洞庭千里一镜中烟鬟黛抹空回首丹经素书旧岩丘长歌归去吾不留他年酒熟当劝客鹤使相寻缙云侧
　　题张粹夫万巻楼
　　儒生读书不贵书枕头阁脚醉梦余反不若浮屠寳贝为函金作字海龙扶出凌空虚君今收拾一万巻置在髙楼截云汉想当日月出没间玉轴牙签互璀璨我欲牵车驾黄犊往发缣缃焕心目论孟久荒縁老病请君为我删严令
　　宴林简州桃园
　　乐昌溪东大江头脱木老屋风飕飕开门满院种桃树桃花主人林简州明年二月烂照眼简州西川醉春晚凭谁管领江上花但寄玉醪三万盏为君对花连日夜飜杯作雨雨花下使桃大如王母所种髙参天直使花气连西川
　　送召客
　　暮春送客朝明光颠风吹花绕柂樯大江吞天日出没赤心许国一苇航平生梦蹑螭龙尾天门九重九万里一朝巨手开天闗丹极紫霄随步履儿辈端非五湖匹国柄今归谢安石遥之别墅清昼长笑拂楸枰行折屐共倾东海洗乾坤景仁况是名公孙四郊多垒士之耻富贵浮云何足论宦海十年风退鹢我亦弹冠听推檄安能郁郁久居此朔饥欲死心不死
　　和张仁甫李花韵
　　江头谁家千树李影落清江彻江尾风吹扁舟到花下花间啁啾亦欣喜瑶林成径千步长花光烛天天半香恍如坐我羣玉府飞琼酌劝青霞觞胜事此游难具列照映肝肠尽明洁老懐已戒语作绮新诗向拟风回雪东家西邻诗更竒一时共借花光辉更须妙索留春句无使花飞春告归
　　李花已尽再用前韵末章専属蒙景明资一笑也
　　向来风前见桃李今日纷纷落风尾老人于花亦何有不用天公事嗔喜漫天髙跨风力长更飞急雨湔余香雪儿歌底踏舞马燕子泥边随滥觞明妆皎皎争前列触手还羞疑不洁芳菲已断阳台梦只有消烦嚼冰雪明年秖应花更竒岂无方畧留春辉欲作短章凭阿素只待西隣之子归
　　李彦泽紫云洞
　　玉帝侍臣紫云翁帝嗔谪居跨鼇峯年龄瞬息反帝所空有衣冠藏山中山中草木俱不同紫云霏微气郁葱风清月白岩穴空翁犹被发乘虬龙来从南箕驱长风人间奔趋争追踪依稀可望不可从披寻遗编三复重舜庭丝匏间笙钟呜呼翁兮终莫从姑从遗编愈肓聋
　　峡州楚塞楼
　　东南上流蜀之门领畧形胜斯楼存岷峩之西江发源势如建瓴注平原出门顿息波涛喧五溪七泽相吐吞蜿蜒纡余带城垣山亦却立且踞蹲排青叠翠来庭轩座隅髣髴闻清猿我来新律当正元天地清夷日晏温主人延客开清樽酒酣疎襟忽孤鶱北望两京手可扪感时抚事销客魂比闻敌帜犹缤繙躙跞海宇胥分奔赤县神州宜细论翠华防时驱育贲归挽天河洗乾坤愿见从来中国尊老夫日拭双曈昏
　　游峩眉
　　向来一纪登临意白发頺龄才一至阮哭穷途真可笑孔小天下或如是平生厯览廓无碍方称老懐疎不致安能却妆住云霄更不婆娑下平地
　　杜如篪屡督烹茶仍作诗次其韵
　　老寄余生山水窟寂无朝烟屈硉矹客从何方问栖隐无人譍门杖藜出言间遗我翠玉餠把玩芳香袭呼吸便欲洗琖试水品肠胃空枯恐称屈缄藏小箧挂东牖惕若虬龙随手入云涛雪浪有变化扄鐍苞苴何郁郁痛尝七盌岂不愿待营一饱终无及穷人谈富如画餠浪説烹炮诧知识真求大嚼荐茗饮可笑诗人太痴絶岂惟枵腹误指染更并丽句成干没亦知且具衲子供浇淋蔬笋供一啜恐君肺腑出宫商造物反怪太喧聒又恐展转夜不寐深思危虑比孤孽何如待我食万钱东阁大开玉醅泼翠娥捧香沃烦腻醉起一笑天地阔男儿盖棺事始定所不践言有如日
　　广安朱义从为渝上霜台之客母夫人年八十余极其孝养一日有三白鹭翔集中庭不去义从作翔鹭亭识其事缙云子为赋此诗
　　振振鹭鹭于飞白华遗音咏洁白故此翔鹭呈鲜仪萱堂八十癯僊姿无心更出风絮词夜入佛观灯耿耿晨翻贝叶多发丝郎君风标晋人上芙蕖照映清涟漪晨昏定省履声细鹭兮飞跃随彩衣吾闻击石百兽舞又闻上世巢可窥余生眼明见异事感今懐昔为此诗
　　山中宿小民家夜闻虎因有感
　　虎叩门山风袅袅吹黄昏编蓬为户隣虎穴敢于虎口寄浮生干戈时有人相食吏猛于虎角而翼虎叩门不敢入使我怆恻长叹息
　　正月二十日上山庄二月晦日归不见花
　　山巑岏立屏幛山上无花不见春下山花落空惆怅嫣香空后芳草萌芳草萋萋愁更生子规啼血不见花春又别我天之涯
　　和张仲山寄酒
　　兵厨盎盎孚盈缶怜我十年青濮口投醪分惠继以诗诗更分香过于酒酒瓶诗巻堕我前顿使幽栖添二友朝吟直到屋翻日夜醉不觉山衔斗也知庭内无留难扫除弊事如挥帚龟陵千里数万家谁不髙擎加额手公余退食多燕衎一斗百篇困何有余波借与草木春况是江头钓鱼叟更烦遣骑日聮翩暖热缙云先马走
　　防帅范太尉生日
　　秋空无云倚太阿天驷不受金盘陀英姿杰气狭宇宙却立引手攀明河已办长缨三百尺缚取单于寄飞驲徐挥白羽扫龙庭停骖戏勒燕然石落落雄图九万里白帝屈公朝夕耳天使中兴气象自公还还当与公金石年
　　恭州杨倅生日
　　鳯龙虎豹无凡文墨池太之裔孙至寳不琢粹璞具犹有太古羲易淳渝州别驾未足论啸歌已是腾清芬一钱不输县官手饱食长歌耕垅云生朝佳气氤氲集欢声一境听洋溢愿从黄童至白首年年击壤歌君夀
　　刘守生日
　　天清地浄行清秋帝命吉祥驱蓐收九霄坠露濯仙骨冰壶翠鉴尘不留十年持节东西州绣衣辉煌照遐陬山之岷峨水之涪两川至今腾歌讴渝城突兀大江头岂足滞公霄汉游郁葱之山海上浮上有仙人老浮丘玉井莲开花作舟载公缥缈登瀛洲琼瑶之台白玉楼霞裾飘飘海上游仙人吹箫劝黄流一觞不老仍不愁始知仙凡隔尘土人间衮衮真浮沤
　　常君挽词
　　龟城之山龙蟠崛山下佳城何郁郁一抔黄土百年心数字寒旌万里骨风愁雨悲春色死生长何方葬于此乱离沟壑半公卿不得如君君有子我生苦晩复异县平生不识先生面但闻其见元祐时伤今思古为此叹
　　石孝立挽词
　　斯人已矣舟移壑惆怅九原谁可作灵光长与孤月孤幻化偶随落叶落人间好事平生有留得芬香传万口杨侯宅畔蜀江边霜立梅花醉哀酒伯仲如林吾所爱俯仰十年无一在鬓边日月去如飞老怀不待秋风悲
　　五言近体
　　题香积寺
　　拨草詹风日招提重访寻雪如将路断云实助山深密印传初祖英风嗣少林我来聊借榻静夜听龙吟
　　天华寺亭二首
　　老去心如水眼明犹爱山偶来出已意特为破天悭能使渺茫处尽归寻丈间公余成践蹂心事等云闲
　　又
　　一亭开浩荡千载纳幽闲日色射丹巘秋姿凝翠鬟人家屏上见鹭防镜中还冷宦惊人眼无妨饱看山游东郊以园林无俗情为韵得情字二首
　　野寺日欲落晩林烟自生霞文明逺水鸦防背孤城酒尽无闻酌茶粗得老烹归来喜不寐濩落称余情
　　又
　　散漫藤萝外飘然猿鹤情云山如有旧草木半无名隔竹寺幡出前村砧杵鸣乾坤清絶地犹觉是升平
　　咏雪
　　疎木堕栖鸟寒潭悲卧蛟与松为老伴唤月结清交檐滴冰为筯梅添玉作梢丰年何以报作颂纪南郊
　　阻雪
　　朔风飘正急客况老难禁问路迷南北携笻探浅深地惊盈尺许杯喜十分斟梅蘂如相识暗香何处寻
　　寄张昭度
　　知君多暇豫山县少追胥日晏未鸣鼔夜分犹诵书相思千里外一见二年余锦水连三峡时通双鲤鱼
　　腊月二十八日
　　晷景余三日忧愁尽一年酒侵新歳熟花待故枝妍隣里多遗餽庖防有盛烟拥炉风雪顺春意欲相先
　　除夕
　　峡里江山暮愁边日月穷酒浓新不饮春近旧多慵嵗事横胷臆年华入鬓蓬明朝有王会心与蜀江东
　　元日二首
　　谷旦休祥见元朝氛祲开日车扶晓出斗柄干春回致理归廊庙私忧尚草莱太平岂无象天意是胚胎
　　又
　　日月新年节乾坤旧观还郁葱浮晓雾紫翠动晴山御气笼宫阙朝班杂佩环遥知王防散喜色粲天顔
　　和何子应盛山一首
　　径扫风云浄炉薫山谷香青葱环暗壁金碧跨崇冈小雨留归斾飞霞落酒觞干戈遽如许税鞅更何妨
　　和何子应记所见
　　公事有余暇披衣绕风林髙吟起髙兴闲事引闲心未种渊明桞方鸣子贱琴防多疎散意矫首乱山深
　　清明
　　律厯调元气氛埃廓景风清明归在宥顦顇得冲融日御元来正王春自昔同野人看气象暂觉百忧空
　　寓兴
　　乘轩知有负啜菽苦无欢万事等一梦寸心当自安荆卿甘度易李愿喜归盘黙坐发深想春山犹夜寒
　　彭山道中
　　劫劫真无谓迟迟再有行断云峰出没残照水分明逺意谁能共长亭空有情从今离别梦逐夜到江城
　　旅兴寄张惠之
　　始觉归耕晚从谁话此情但能安食息敢复计声名留滞烦书信艰难愧友生有懐悲不尽归鸟暮云横
　　舟中见月
　　濮上今秋月于人大有情银盘随水涌素练截江横岸阔天光近舡虚夜月明寒光迷上下万里一心清
　　送友人兄弟赴省
　　书剑一门去由来得主盟峩冠虽合遝再鼓已聋盲风急鸰原起云髙雁序横天衢在咫尺去去任飞呜
　　就得胜寨遣人入巫山买酒
　　闻道巫山县秋深好白醪形神须此物觞咏本吾曹马杓胜鹦鹉羊当蟹螯暮寒催渴肺径欲卖青袍
　　白云安尉出戍至防州
　　戍鼔黄云外征夫白帝东风林行啸虎雨夜防哀鸿路入山光静村含晚色空岚烟欺眼力不见鹿皮翁
　　至日三首
　　太史书云日周家纪厯年一罇供笑里五载客江边城暗催春雨山连作雪天功名惊过隙节物自推迁
　　又
　　至日寒无赖今朝愁奈何两宫黄屋逺二老白头多圣主今尝胆皇天忍荐瘥乾坤为回首慷慨一悲歌
　　又
　　令节仍长至公家放小休愁城开六府醉眼见千忧梅蕚含春小云容带雨收曦娥自来往生理百年浮
　　游寳莲寺分韵得尘字
　　路出青山近招提更可人清心钟磬响逺迹簿书尘晚日池边迥秋风杖履亲频来一樽酒不畏老僧嗔
　　楚甸江头望雪晴二首
　　歳暮风欺客天开日解围雪消无奈白云细不禁飞目尽江无尽吾归雁亦归晓来清彻骨尘物汚人衣
　　又
　　晴天开泽国江渚匝烟围鹭静萧萧立梅孤黙黙飞岸荒羣虎过村迥一人归愁绪如相恼帆收径典衣
　　游乐碛江中石洲
　　石出杖藜稳沙暄牵兴长半江鸥鸟地三峡水云乡携客撑烟艇开樽俯緑塘便当从此去烟雨钓沧浪
　　行遇小雨
　　小雨暗两岸孤舟撑一篙清同寒鹭迥愁与暝云髙已判乱波色时饶防鬓毛三农有重赋为汝喜如膏
　　防州抚属陈行之座上作
　　云细不成雨虚从万里还卸防逢故旧把手话间闗酒浊消千虑春新见一斑便须开口笑白发不胜删
　　至日读庄子
　　世路频时节山城暗夕烟酒先回暖律梅自断残年日月长江水功名小井天如何割幽抱更与问虚谢景濬卿东州名士未曽倾盖因僧悟防有诗寄余臭味不殊千里同契望风増感作诗写懐一首寄谢
　　客唱凌天路僧传到野亭人间闻誉处句里识仪形学道荒文律婴愁钝性灵只如老瞽史音节尚能聴
　　歳暮舟次荆州呈李尧俞
　　肃霜闻渡雁湖海发归舡烟树开吴泽风防尽楚天经过成往事信宿是明年诗句随元礼云山共一天
　　舟中观雪呈李尧俞二首
　　孤渚凝寒睇斜风看乱飘已狂难自定初泊不胜娇白向水边断轻来衣上消更愁清梦觉篷底聴萧萧
　　又
　　密雪晚来急扁舟江上看冻云千顷白对我一襟寒屦冷深犹立巾欹重更弹家山想同梦夜倚玉栏干自行在解维宿长安闸下回望天竺诸山依依在目微臣去国抚亊感伤因成此诗
　　归来岂不好去国意如何主圣忧思切时危习俗讹山髙更回首天濶阻悲歌一寸丹诚地余生感愤多
　　再登岳阳楼
　　楼髙临迥渚天阔上丹梯云尽树不去水平天更低江湖分去住吴楚亘东西遐瞩寛幽抱愁多望转迷
　　和杨团练元韵
　　此生浑褦襶秋鬓渐鬅鬙跂徳山徒仰雄谈垒更增奇谋闲袖手佳句老传灯起我栖迟意寒鸠欲化鹰
　　同王公佩和老杜韵
　　新长筼筜竹傍穿薜茘墙夜须邀月坐昼不待风凉剰放梢添緑斜将箨抱香幽居絶还往相伴兴何长
　　又
　　屋甫环堵此君忧面墙当蔽寒緑入坐荐清凉客咏閟余响佛薫留散香老成看气骨霜雪表灵长
　　和丁利用韵
　　末路初倾盖春风一系舟英姿森剑防余论有春秋时事朝暮别年华日夜流徒劳是州县东去勿迟留
　　和何子应游西山
　　乘时休杖屦胜槩洗尘凢屛障开苍壁龙蛇拔老杉水明花并倒山叠玉相搀卜筑公相可吾当住翠岩
　　又和子应游万州岑公洞
　　泉细或疑雨岩深微见天暂来如可老长往不难仙石髓层层落松声树树传欲归重回首明月傍船舷
　　题友人南北江山图
　　地廓秦山壮天涵海甸寛十年经眼处万里入毫端户牖开千嶂风烟老一竿已无圭组累图画不空看
　　送涪守何常卿十六韵
　　一时周屏翰千载汉循良宠渥分民社疲羸赖纪纲洪恩随雨润令问与风翔日月流年驶江山别恨长已闻谈旧政方改视新章贱子千官底曾依数仞墙迃愚真滥吹浩荡实包荒倦鸟栖林樾哀鸿顾稻粱一聮户版余惠及耕桑迨此徴黄速还闻借寇忙江云引行斾峡树逺归樯亟欲承顔面于焉写肺肠麦秋驱病马山雨絶横塘意去如飞鸟身留类触羊登临空怅望竚立更凄凉眷注期公久趋瞻预可量
　　西山一首
　　有客征清赏携笻上翠微雨差肥水面春恰染山衣破緑苔迎屐藏寒竹拥扉云融开别浦天浄见孤飞语响留舟壑杯光艶落晖
　　和李工部月夜
　　天地浑无滓清光濯肺肝倚风哦絶唱想像见仙官照我竹书冷恋君银鬓寒家山想同梦倚玉夜防干
　　题王与善隐轩
　　苦节风尘际甘心季孟间禄微防饮水眼冷只看山江緑鸥千防檐踈月半环饱谙清浄趣浑未觉天艰
　　春日题相思寺
　　系艇依寒渚扶笻上晚林山山春已立树树雨元深扫叶移床坐穿云买酒斟相思思底事老大更无心
　　山居
　　溪带三弓地山开一盖天茅檐低没雾藤路细迷悬恶草飜新耨狞彪突旧穿争鸡喧腷膊静鹭立挛拳翠着衣襟湿岚薫草树鲜老夫甘废弃末路寄沈绵水出桃源俗人来谷口贤心期如水冷世事絶风传瘠瘵髙眠稳疎慵入静便酒缸开半熟茶饼索新煎温饱无余事安闲得剩年胜游欣此始妄想置从前出处非吾浪乗除计亦全况因心地静粗了佛家縁零落余生在宁无火里莲
　　送杨元老召赴阙
　　羣心周道直万国舜门开咫尺清虚地精微择异材光辉生锦里合沓上兰台霄汉横髙翥风云接大来龟龙纷秘奥奎壁焕昭回碧海浮城阙丹梯近斗魁由来陞密勿此地实胚胎早晚龙渊跃从容衮职陪斯文归黼藻吾道久尘埃汉武威懐逺周宣正化恢治源先简俭国本厚封培造膝心终啓前筹力竟回正宜须弼亮岂独借淹该畴昔先登际声名亦壮哉追风先蹙踏戢翼更徘徊巨寳应难价殊姿肯自媒中天悬日月万里忽风雷戮力铭钟鼎余波及草莱故人元勃窣晚节更摧颓料想怜枯肺吹嘘助酒杯
　　送张仁甫见何少卿续郎中二首
　　并州天下脊人物见遗英乱复归何处贫甘送此君天髙卿月满云静使星明二老恩波阔扶衰强一行
　　又
　　水驿风烟暝江郊茅苇秋不闗穷易老自是客多愁自倚速城价终艰一饱谋向非天下士强项敢轻投
　　月夜
　　秋立雨新霁气清云自消地空银海阔天浄玉丸跳把砚承明露扶儿看碧霄病禁凄冷得不惜到明朝
　　游峩眉十一首
　　闻説最佳处深藏叠嶂间只须一两屐更入数重山架竹深犹渡埀藤险可攀林泉未厌客风雨不教还
　　又
　　薄宦非初志幽栖有宿期胜游宜数数老境已埀埀山好无时见云闲逐处随诛茅或未可细路有人知
　　又
　　蜀公爱山水无不到牛心歳久无从问诗亡不可寻云堂环碧嶂溪路擘青岑从僻须回杖穷探不厌深
　　又
　　絶岭人人到空回亦大夸至人观实相凡眼空花有障犹随牒无心已出家普贤吾日月归屐晴霞
　　又
　　缅想如天逺由来路不賖快穿灵运屐径造普贤家仰睇云霄逺回观锦绣华老难持浄戒细细酌流霞
　　又
　　万山皆拱揖蹲俯若臣隣初到最髙处谁为第一人自惊浑俗骨或涌半天身初夏犹深雪难忘数饮醇
　　又
　　岂但山储秀年多树亦灵往来供静瞩参井入危经幽讨真殊絶神光却渺防正当存不议聊使俗迷醒
　　又
　　岩峦皆创见草木半无名翠削山山玉光摇树树琼岭云随客袂谷响荅僧行清絶浑无寐空山月正明
　　又
　　搀天元有路絶俗更无村孤眺临崖觜危升挽木根渺茫均逺迩倐忽变明昏佛现惊搜句岩前万口喧
　　又
　　佛已归无迹吾当反自崖肺肠蠲坠露衣佩结明霞陶令难忘酒厐公亦有家下山人借问姑射咤南华
　　又
　　虽知仙可学酒盏唤渊明未遂山中隐聊为地上行留人埀雨意送客走泉声初上乘危惯归途更不惊
　　云安下岩二首
　　系缆江沙静杖藜岩谷春花依竹色好草入涨痕新占笋苔初破尝梅客遽颦篙师勿槌鼓幽兴苦留人
　　又
　　曩游成断梦再至是陈人揽景追前迹寻诗拂旧尘孤松难破冻细草易生春晴日江天好凭栏愁更新
　　题梵音水野亭【黎州】
　　三宿离桑下栖迟向一年无来元谩尔欲去也凄然峡路梅随马呉江栁系船此生无再到题字寄山泉
　　题黄氏所居
　　环翠五六里深藏三四家风髙鸣雁序春暖茁兰芽门巷分楠直溪流带竹斜我来风雪晓倚杖看梅花
　　游云泉寺
　　人日访山寺春风能借温栁桥通野水栢径隐重门泉窦来何处梅花别有村从容寻后约假榻卧云根假守蓬州视事二十日以台章罢黜行至温汤作此以寄同僚二十韵
　　聨事春将半去官春未归儒冠真蹭蹬祖席有光辉罢遣亲刀笔勾牵坐钓矶同寮多俊彦投老失亲依坐席邱无暖扁舟蠡亦肥泉声清梦寐山色浄裳衣竹杖随时拄山杯信手挥荷天将土苴为我易烟霏州县徒劳耳箪瓢殆庶防不糜公廪粟元长故山薇白发心犹壮丹途计益非人生今殄瘁世路只歔欷苦潦人将溺思援手病痱道孤谁叹息迹蹇共嘲讥去矣犹回首忧之欲奋飞古今难骨鲠风俗易脂韦深峡真浮海温泉当浴沂空山猿择木丰草马辞鞿已遂孤云逺犹通一径微年年如问信深覔薜萝扉
　　荅郭师圣
　　问讯烦书札情亲语味长是非元自定得失已兼忘洗手分僧饭清心炷佛香穷城不假给何似水云乡
　　石漕生辰
　　梦断熊罴夜祥呈馈鲤初固应贤有后谁谓庆无余为国家相似忧民子不如符分四郡虎金佩十年鱼未补三公衮聊分八使车权衡公选格陵阜富军储阀阅名犹在朝廷席已虚称觞勤祝颂二十考中书
　　张公升挽诗
　　扫地绿覆牖拨醅香绕墙是非闲处少日月醉中长薤滴悲歌露柯寒落叶霜百年成底事宿草任苍茫
　　七言近体
　　中秋探韵坤字
　　山雨连秋懒出门婵娟佳节更堪论一年有限天知已万里无云月返魂淡影参差收海岳清光浮动洗乾坤拟凭罇酒相酬荅遮莫沈沈下别村
　　秋日即事
　　人情节物自相闗强不悲秋亦恐艰渐老身危生理索凭髙眼逺暮天寒树能长啸风前听山亦多愁雨里看陶写无他仗诗句雁声砧杵倚栏干
　　秋夜书事
　　灯暗文书隔縠罗寒欹竹枕倦吟哦本来无事消魂得作意撩人奈雨何二十五声秋防冷百千万绪客愁多海山寂寞应如此琴自无弦一放歌
　　和郭信可秋夜有懐
　　又是山寒水緑秋年华冉冉鬓边流一声孤雁人千里三防寒更月半楼宦海浮生成底事骚人彻骨是长愁天空地迥凄凉夜一曲商歌一掉头
　　十七日夜月色尤佳与韦去非东亭小酌
　　秋来瑶海浴婵娟天上人间又一年有酒何妨三夜看无云尚见九分圆楼台迥忆仙游眼村落遥思禁曙烟斗柄衔山风露冷归来清絶不成眠
　　食笋
　　锦箨初开玉色鲜烹苞葅脯尽称贤絶能加饭非无补浪説冰脾苦不便一日偶无慵下箸四时都有不论钱寒儒气味都休问准拟凌风作瘦仙
　　送孙履道
　　平生心印久相传出处穷通岂偶然且把新诗斟别酒莫将离恨恼衰年步兵未必非竒士太白惟知是谪僊待我休官彭泽去约君同老白云边
　　上知己
　　十年宦海尘埃客文墨于人有底功天逺宁知心匪石官卑不许气如虹唐虽未老行将老衍不应穷究竟穷何日得君天上去收云拾雨借长风
　　寄越州张子文待制二首
　　霜清玉洁紫微人海水羣飞蹭蹬频首尾七年归剪拂东西万里隔声尘酒杯强遣愁中趣药裹长随健里身天逺征鸿飞不到登髙极目更伤神
　　又
　　风尘绵邈想懐家为报平安向海涯壻旧能诗鸣晓雁儿初弄笔抹秋鵶陶张蹇石真心腹【四人为干集家事】王蔡韦侯比辅车【四人其家邻里】更有梁山何小隐要乗春涨别金华【何子应子文内兄金华子应山居】
　　卢秀才家食棃
　　屡欵卢仙贡玉堂谷棃霜饱毎分香冰圆咀液凉疎齿金醴吞甘浣热肠误诮斧斤讹鲁简骇聴名字笑呉娘好同火枣供嘉品端比蟠桃味更长
　　溪上望居人有感
　　溪上居人三两家竹篱斜插倚蒹葭清流日暖鱼飞浪静渚轻烟鸟印沙鲙落霜刀分防缕酒倾玉椀泛琼花因思故国园林约默数归期定不賖
　　感事咏菊
　　寒花冷艶为谁发霜露泠泠秖汝侵弱质向人如有托清香絶世本无心会逢仙老收灵药不用骚人费苦吟千载岂无陶靖节东篱萧索待知音
　　诗呈监试
　　笔阵词锋已破坚深深帘幕度微烟纷袍幸免催诗雨堆案何堪造榜天走马共知难看锦得鱼自笑已忘筌芙蓉岂待春风力偶失知音勿断弦
　　和食笋二首
　　敢将蔬笋拟甘鲜清瘦肥痴定孰贤气味比僧从淡薄支离似鹤要轻便未随烟客登山屐且辍江神饮马钱一歳可能三百把骨青髓緑配松仙
　　又
　　麞牙鸭脚色相鲜更遣逢迎酒圣贤齐鲁大邦应自美烟霞清兴岂相便风神肯慢吹成竹市老能教省直钱早晚萧然文字饮何须唤作地行仙
　　早行
　　马入寒林惊宿鸦羸僮呵手怯霜华已经残月路数里知过安眠人防家呖呖晓乌天外唱疎疎烟树岭头斜前程自谓明时近不用孜孜苦叹嗟
　　新居凿井饮之味殊清胜因成一首
　　丹砂黄菊莫年须清浄功世恐无千里长源开地脉数篙寒影落金枢蛰龙雨气通沧海丹鳯秋风老碧梧事业正应归鼎饪更分清韵入冰壶
　　晓行得江字
　　晴色招人步晓江牙牙瘦石水淙淙断云作片元随伴白鸟无羣不着双浄渚镜磨涵崛屼飞涛云涌过艂艭烟蓑雨笠吾将老富贵心慙苦未降
　　客丹棱天庆观夜坐
　　家山千里秋风客搔首夜深寒雨万古兴亡心一寸孤灯明灭影成双鬓边日月如飞鸟眼底尘埃拟涨江髙枕欲眠眠不稳晓钟迢逓发清撞
　　苦雨
　　噎鸠唤雨恼秋魂唾手牋天恨少文卷去行云宜有主放行飞海恐成羣蒙蒙遮眼寻山逺防防送愁縁竹闻神女工夫遽如许可能匝地洗妖氛
　　清明
　　寳勒香轮簇桞隂宦游清味独沈吟野云未散山头暗春水初生岸脚深万里松涛寒食泪十年萍梗故园心狂风又卷残红去飞落谁家无处寻
　　思归
　　安用区区五斗为竹篱茅屋唤人归闭门髙卧不通客倚树长吟懒系衣秋稻水干还筑圃春蚕桑尽欲鸣机山云野树吾家物身瘦何妨道自肥
　　和王祖文
　　河东河北塞烟长谁作今年一苇航已见五龙思自奋似闻两虎却相伤麟台君有青云路蜗舎吾其白首郎忧国忧家连梦寐端知不复有他肠
　　赠李西台
　　潇湘浓碧浸青天千里人家接楚田惜别正当归雁后相思无奈落花前江楼间上云藏树野渡初回月满船看着行春驱五马丝丝埀栁拂长鞭
　　索友人赓和
　　诗债迟迟不见还只縁草赋动天顔一挥可但难加防三复何消更索斑余力自知过我辈新篇不合是君悭风流来往无多日肯与吾曹作两班
　　和陈舜防中秋有感三首
　　宦海浮沈久倦游一声云雁一襟秋只今楚客多愁思况是潘郎已白头何处有山堪寄老此时无月亦登楼寸心或是孤云起浩荡天涯不可收
　　相别相逢总是天朅来醉月又经年君归已买三山马我去仍求一水船贫富勿论俱是梦雨旸休问苦无田中秋已过重阳近频向离筵醉拍肩【舜防诗忧贫仍闵雨故诗中及此因以寛之】
　　人间八九不如意独坐萧萧愁絶时空有此心谁领会知余明月是襟期婆娑寒影不知老呼吸清光能疗饥今夕不妨休见面旱苗须雨一深犂
　　送王公佩之泸
　　炎薫五月只须防底事书生亦渡泸午影风凉槐系马晓岑云白杖挑壶见闻幽谷莺迁木气类朝阳鳯集梧见説阿房曾有赋声名速为诧东都
　　送冯贯道赴行在二首
　　路入丹霄起柂初峡山晴色曙烟疎海深南斗临天阔江合西川直帝居禁漏深寒参佩玉御炉香暖散衣裾遥知三接承恩罢日影参差转玉除
　　又
　　儒雅风流总不如烝髦久合下旌车黄堂报政瓜初及宣室倾贤席已虚楚树迎船春去尽呉莲傍桨雨收余留连物色题诗里健步传呼有峻除
　　雨中书事
　　昨夜风吹茅苇纷今朝急雨洗崖痕山山霞没江喧枕树树鸠鸣云到门隐几真心开暝照繙书老膝痹危蹲山居染得疎慵病无复功名皓首论
　　谢杜合州送酒
　　浦树江云晩杜门史君书札问深村忧愁彻骨妨诗律赋咏开荒得酒樽病肺可能供痛饮濡唇亦足荷深恩呼儿擎出随藤杖洗盏开尝坐竹根
　　眉僧晓岑仆未之识也持鉢求施既辞以贫则愿丐一诗诗未暇作而三至门知嗜好可喜也因书长句四韵以赠
　　门前剥啄遣儿譍客是平生不识僧檀施咄嗟贫未可词场驰逐老犹能识凌风月收孤思乞与云山伴曲肱我亦从来慙绮语休将此段拟传灯
　　和刘仲防新年春望二首
　　年于鬓发最相干又作新正一再看懒共燕泥烘午霁吟随莺树澁朝寒余生已分千人后燥吻犹须百榼干愁絶向来飞舄伴萧然形影若为欢
　　又
　　辟掠闲愁自不干因春成老亦看看花枝本自能时様燕子从前有歳寒酒着酡顔衰似健杖扶沙步雨犹干杜门何似频还往借緑簪红趂逐欢
　　送张卿赴西路宪
　　不容巴国恋深仁使节朝驰诏墨新山水两川奇胜地典刑三晋老成人使星正自临东井卿月元来照紫宸自是臯陶多迈种归毘舜徳咏臣隣
　　九日邀郭信可登龙鹤山
　　已脱青衫付酒家请君含笑岸乌纱百年行见星星发一醉须还歳歳花令甲许人休吏卒峯峦邀客上烟霞龙山故事依然在莫把风流让孟嘉
　　冬至有感
　　萧辰俛仰及严冬白发空云是至公造雪不成天本恕唤梅未醒句无功可能人事无消长只待天时有变通节物相闗愁似醉一庭霜叶一风
　　南至即事
　　爱惜清秋预恐贫岂堪时序过来频待梅沽酒无多日隔腊看春只并隣俗薄连墙成异县时难佳节是萧辰望云还卜中兴日溅泪乾坤一小臣
　　梅花
　　正是园林花木衰冰姿玉洁出疎篱月中瘦影道傍见江上寒香人不知时节惊心非故物簿书满眼欠新诗碧云暮合闗山逺拟折琼英寄所思
　　落梅
　　不禁清瘦怯风霜逺信先凭驿使将楼上笛声吹旧曲鉴中人面学新妆飘零院宇仍多思防缀帘栊亦自香留与春风共流转凭谁试与祝东皇
　　醿
　　万仙同驾碧云翔容与人间散异香梅似前贤长隔世酒真同气莫相忘流莺梦防惊风雨落月魂销映雪霜春暖日长无一事飞花片片倚胡床
　　和向文叔见寄
　　烟云浩荡五湖身老向风尘学问津白发只应无奈若青衫定是可怜人草侵吟枕依依梦花傍愁襟故故春江上负暄樵牧晩素书千里慰萧辰
　　缙云寺
　　借问禅林景若何半天楼殿冠嵯峨莫言暑气此中少自是清风髙处多岌岌九峯晴有雾弥弥一水逺无波我来游览便归去不必吟成证道歌
　　谢陈舜防送丹茘
　　骊珠三百照倾箱一一都全味色香道逺鹤觞齐骑驿雨多龙伯防津梁蠲烦已笑冰无味过眼仍同玉有光报贶无他空覔句更慙诗骨谢凌霜
　　寓栖隐僧舍读书
　　茅竹无钱结翠霞归来栖止梵王家夜聴雨翻书叶晓研凌霜注井花已隔朱楼安管钥独寻碧磵问津涯芦帘纸帐门如水兀坐蒲团事不賖
　　过铁山驿
　　来时趂作世情游归去凄凉遣客愁万事世间多反复一生此地防春秋天寒树老叶全脱水落岸髙溪不流行路﨑岖纵难料江湖付与一孤舟
　　清富轩
　　道髙清识自超殊白璧黄金视若无坐侧拥书皆是寳望中森木尽为奴朱帘画栋皆成俗緑水青山可与娱日有轻肥寻访去毎敎留恋过残铺
　　题蔡云叟山居
　　茅屋依云晩未收一门山色倚寒流戏檐黄雀惊弹剑饮水乌猿看放钩醉卧落霞斜枕手髙吟晩日更昻头朝廷莫问安边防人在深山笑五侯
　　送常徳翁知县
　　山多豺虎水蛟鼋万里归来只旧官莫问苍生待君起须知白发见亲难髙踪已逐飞鸿去凡眼休将退鹢看得句惊人须寄我时时要看老波澜
　　寒食夜坐
　　雨余虚庑静前墀坐到空江月上时马嚼青刍喧夜寂人围緑幕梦归期一年已是逢寒食千里谁能慰客思留宿春城愁落寞杏花明日更离披
　　将之泸南
　　防年落魄剑南州重入蛮乡覔旧游十驿出城难夙驾一生浪迹愧虚舟家留异县懐亲老梦绕沧洲恐鬓秋白马鸣寒如可问此身端复谢沈浮
　　村居
　　飞蛾故故扑灯光风雨萧萧打纸人为官方搔白首虎来村落渡清江猿啼冷日谁家梦故国愁牵防曲肠篱菊何曾忧战伐夜添寒蘂趂重阳
　　送同年朱元直监税
　　会计牛羊道益光幽兰不佩亦芳香前郎未必辞官小我辈惟知作法凉客抱只消潘鬓白俸嚢无奈朔身长要知别后相思地独上西山下夕阳
　　又
　　秋风可拟借年光晓觉新篘泼鼻香黄菊丹萸元妩媚败荷衰栁自凄凉山才入眼身尤健事不闗心日便长欲把酒藤凌翠峤醉余起舞送重阳
　　又
　　池上千岩入晓光无花草木自吹香眼随天霁山山见心与秋清事事凉长啸响惊龙壑静微吟思入雁云长未须摇落增悲慨新报王师复洛阳
　　谢韩秀才送松栽四首
　　新拓藤萝住翠峦移根千本到云端初乘雨露迎春种便作云霄蔽日看岩穴从今增气象茯苓可拟救衰残知君有意怜栖隐更约坚身待歳寒
　　又
　　郁葱待得覆岩峦爱防闗心岂一端已恐旱干支水绕更防牛马倩人看何当倚杖聴萧瑟便欲从渠号懒残物色最宜清浄观列仙癯瘦不言寒
　　又
　　已将疎懒寄云峦人世于今有万端整顿林泉宜急急上还簪绶亦看看移根逺带前山涧荷锸行冲小雨残急尔成林十年后飕飕为作暑天寒
　　又
　　飱松食栢老岩峦药饵从今可问端发白顔苍无复惧骨青髓緑后来看色随春焙茶烟碧凉入晨烹灶火残自是本来山泽相故烦天遣伴凄寒
　　代简寄璧山诸友慈洞砚
　　闻道诸郎长似林临池已遣学山隂信传鸿翼兼双砚物比鹅毛表寸心书札总无縁孏病襟懐堪寄有孤吟归装准拟随春色歳酒须留待细斟
　　春久不雨
　　老将百指寄耕田雨不霑春重慨然云染夕曛成返照雾随山色化轻烟王官扫廪征丰歳野史濡毫记有年咄尔虬龙须早起莫将乖懒滞重渊
　　春和谭曦晋仲见惠之什晋仲防人隐居归之城下箪食瓢饮有可乐者
　　大隐休夸浑俗尘由来空谷有幽人只无忧患催埀白何必功名挂汗青我已退非金马客君宜上应少微星卜隣有意诛茅切竹杖交头到梦屏
　　和史济川见赠
　　歳晚扁舟雪霰边萧疎与君俱可怜向来共厄黄杨闰别后相逢白发年覔句剰烦梅作兴攻愁直纵酒称贤故人一笑诚希阔得失休论布幔天















　　缙云文集巻二
　　钦定四库全书
　　缙云文集巻三
　　宋　冯时行　撰
　　七言近体
　　和李尧俞郎中西归有感
　　去留出处勿相闗炼得心丹已九还自有文章为鼔吹只将廊庙等云山百年有酒堪留念万事无心忘驻顔郎署分符旧名姓安知不在覆盂间
　　和李尧俞韵
　　海头归到峡江滨新岁残年只并隣梅自多情工恼客月如知已辄亲人江山纵肯容吾老猿鹤应嫌不自珍从此扁舟须驾阁名教鲁史续书麟
　　雪中用黄太史韵
　　密雪谁人巧拟盐初飞仍帯雨亷纎夜吹玉笛满浮酒晓看遥山高卷帘方积银杯飜过马欲销冰筯插疎檐不堪时傍潘安鬓华发朝来觉骤添
　　题泸南石滩
　　云间依约起楼台江上遥观眼豁开初谓僧房有钟磬那知人户半蒿莱一生梦幻本如此过眼浮云安在哉独倚斜阳吊今古乱鵶飞处一舟回
　　有感
　　俛首趋时独自嫌年来壮胆尚相淹神锋不及锥头利花蜜飜亏蔗尾甜万里水云闲有约一床坟籍静无厌明珠自得非他得懒更骊腮着手拈
　　登西楼二首
　　林际虹霓挂晩晴西楼无事翠烟横荷花半落水风逺桂子欲飘山月明黄巻久忘尘世事白云犹动故园情无端最是城头角频作凄凉塞上声
　　又
　　年来双目厌纷华独上西楼日欲斜幽鸟有情啼苦竹画船无事舣荷花呉天半出云中树越岭初横雨后霞惆怅倚栏人去后一竿明月属渔家
　　谢冯贯道惠小舟
　　先生怜我欲归休为我添钱买小舟老去尚余州县业见来便起江湖秋有名如合称聱叟无梦焉能卖直钩他日相随鸥鸟外短篷烟雨醉幪头
　　到垫江先作诗寄郝令君防老
　　盛家山前古雀篱寒烟冷雨别君时后来空作相逢梦此处端成一笑期已听歌謡增喜乐未闻謦咳秖飞驰急须倒屣迎徐孺一榻高悬更为谁
　　和杨良卿韵新自兴元归见贻二首
　　饱听玉帐报平安猿鹤闗心又乞闲再理十年君杖屦来分一半我云山歌能着意倾愁斛酒解将红染病顔老去世情销未尽尚希东阁管窥斑
　　又
　　人间平地有危机归去应先未辱时少着青衫元自懒老簪华发更何疑向曽汩没痕犹在尚此亷纎愧自知惟有冥鸿心一寸从今寤寐考槃诗
　　登岳阳楼
　　湖面层收雨露开浪声千里急奔雷草迎云夣秋光去防帯衡阳晓色来帝子不归林叶下楚魂堪吊暮鸿哀羁逰到此偏增感况悼长沙放逐才
　　送何子应二首
　　送客江头水渐生客愁无那亦相缨一离防子眞成别欲过岑公且勿行小舞清歌元有兴緑杨青草正闗情背人归去春无赖未害开懐鬭酒兵
　　功名本自属诸生谁向沧浪便濯缨枕上日高惟我孏船头风饱看君行眼前歴歴几经手意外悠悠久系情待得封侯应有日胸中况贮万竒兵
　　谢益仲惠黄鸡苦笋新茶三物书意勤渠欲索鄙制仍首讃仆之谈咏颇窥窟以诗谢之
　　明月山中谢惠连逺将何物饷柴门仙归碧落鸡遗种龙入丹渊竹有孙欲索风骚供咏味仍分雪乳涤防昏慇懃雅意知何报待把禅宗与细论
　　送同年杨元直持宪节湖南二首
　　天阔风高斾纛轻江清沙白映扬舲西岷峻极开文纪南斗昭埀并使星已见帆头湖水白犹看柂尾蜀山青只应直上裁天诏楚甸风烟暂一经
　　又
　　犹记琼林插赐花云霄翮断进涂賖形归静定几生栁道叩虚无类煑沙晓落秋风惊白发病瞻南极记丹砂愿分九鼎刀圭力留得残年老种
　　答杜如箎
　　迃疎百试百无长身世从教堕茫老得云山真不恶拙慿草树更深藏三杯且共逢迎酒一瓣谁薫知见香便肯经年系舟檝如君惠好实难忘
　　见张魏公二首
　　危机易蹈退难安进退如公地最寛忧国忧家双鬓白通天通地一心丹乆虚海宇苍生望专结庭帏防绶欢终始哀荣情罔极谁云忠孝两全难
　　又
　　四海于今望治安当头退避也应难是非歴歴开新听变化纷纷入静观孰把后图歌寤枕再将前事倚危栏重拈今古看竒特幸记尘冠久不弹
　　宿石洞峡
　　五十七年来往处扁舟几系乱云边江山寂寂浑无恙鬓发丝丝也可怜水背黄牛吞七泽杯飜白鹤过羣仙差池世故浑如此底事长歌亦浩然
　　送王子善移江津酒官一首
　　相看相别意何如见事蠭生正要渠挽袖一杯山月上凝眸十里峡风徐衣冠苗裔烟尘际京洛风流咳唾余自此清愁欺老得逢君重见为驱除
　　二月将半雨过花盛开二首
　　一年青春日无几二月小雨花齐开底事我禁愁思得可能不近酒杯来山青树树明于缬江逺村村烂作堆老罢兴来须抖擞自吟诗句自相催
　　又
　　最怜半见或不见更惜欲开犹未开树逺秖疑随水去枝低还似傍人来不堪小蘂罇前落可忍残红砌下堆着尽工夫春自去不须风雨恶相催
　　鄂州南楼其下为黄鹤楼故基
　　今日南楼独上时西风无复片云飞天连江水去不尽云傍逺山闲自归鹦鹉巧言终掇祸麒麟高举亦知几诗翁僊子今何在徙倚栏干送落晖
　　郭信可索云溪诗懒未能作戏成此寄以自解
　　疎疎翠竹浄江沙逺寄新诗特地夸月径剰教添鬓雪云溪日放长苔花也知一决君无勇岂是狂吟我欲賖琴鹤今朝随小隠诗篇明日寄烟霞
　　题村居
　　荆棘丛中少避锋归来袖手十春冬茅檐去市逺更逺樵路入山重复重云与好闲长作伴虎知闻道亦相容浊醪寄酿枯松腹夜醉南山最上峯
　　游白鹤山
　　草树烟云满眼秋长河横岭共悠悠覔归未得登临怯与世相违俯仰愁万里音书无过鴈百年心事倚危楼西风早晩催征驭却向青衣江上逰
　　日望冉雄飞之来乆不闻近耗因成鄙句以见翘然之思
　　缓辔微吟自不催看山下马想徘徊阳春白雪久不听日暮碧云殊未来已戒儿童篘熟酒更勤风雪化新梅云间飞舄何时下抑郁孤懐迟一开
　　和蔡伯世韵二首
　　钜璞希音未易知芒鞋竹杖只相宜还收北伐六竒计归作东逰五胜诗千里云山通梦想十年笑语隔心期拟凭浩荡长江水日落烟寒寄所思
　　又
　　中郎风调世间无敢谓明时徳不孤扫地焚香诗得计曲肱饮水道如愚寄书只説游山好临老都縁学佛癯白帝一来真漫浪时人无用便题舆
　　题毛祖房屋壁
　　卜筑缙云山下村缙云山色青满门承当春色花成段领略朋簪酒满罇尽去机闗驯虎豹略推恺悌赦鸡豚要知余庆须弥逺堂上森然见子孙
　　牟元礼挽章
　　泪注琼瑰事可伤白衣回首白云乡两三遗册新诗在四十余年素业荒学海骤干千顷浪儒林旧剪一枝芳风流未寄三题草光焰谁家万丈长不作人间金榜客应为天上玉楼章诙谐未见车公口锦绣应无李白肠幽鸟空啼踈竹径青灯愁见旧梧堂就中有事空堪恨谁问双亲两鬓霜
　　啓
　　韩安抚起复果州
　　右某啓伏承某官已荣赴新任者以一郡而处公理无足贺以大臣而得郡例非久留爰开进用之端雅副登崇之望此古今之常者将朝夕而见之伏惟庆慰恭惟某官卓识宏材深仁厚德郁尔希踪于前哲愤然有意于苍生爰自拔于英躔已茂隆于伟望荐登省署懐献替以斯陈载驾星轺志澄清而愈厉属分阃防坐镇方维当四海横流之初有三山屹峙之势输诚许国心或喜于似人观过知仁事久伸于清议顾幽明则可质而无愧其是非果不辩而自明况当受百枉而冀一真岂可以一眚而掩大德曽未温于坐席谅以促于行装某飘泊踈踪陶镕旧物久絶攀跻之便濩落无成竚闻感防之期激昻自奋望门防而稍邈怀履舄以增劳方大涣之在辰兾节宣之无爽倾祈正切敷叙奚殚
　　代谢荐章
　　右某啓伏以坐靡饩廪茍克润于肠仰累鉴裁幸标题于麟角宠斯逾分誉实过情伏念赋性凡庸受材么麽麤闻诗礼偶与宾兴虽由玉牒以传家窃慕布衣而为业良涂蹭蹬秋风六鹢之退飞猿迹羁危夜树连鸡之不宿幸遭天眷宠赉宗盟旋被命于行朝遂簉名于仕路虽襃衣博帯已愧初心之非而箪食豆羮良赒此日之急未辞捶楚况荷帡幪已察其无补于防尘盖未尝过索其瑕衅深戴涵容之德敢希收録之恩特被荐论夫何幸防此盖伏遇某官襟期恢廓局量渊宏冠冕缙绅羽仪朝列黄堂弭节政行蜀道之三千紫诏遄归诗继盛山之十二虽小善而加録无大故则不遗必欲门下所收略尽海内之士致兹纎芥上辱甄收某敢不益励操修以酬知遇栖迟得地茍安鹪鹩之一枝奋迅有阶愿附麒麟而千里
　　回诸士人发解
　　职叨劝驾慙微礼之未伸德务防谦荷长牋之先贶气凌飞鹗技擅雕龙窃观翰墨之间已识云霄之志第褒称之过实怀愧赧以尤深舜世八元觌烝髦之盛举虞韶九奏聆览德之希音钦佩以还敷宣罔既
　　邻郡武臣啓
　　清时窃禄惧滥吹以瘝官盛德为邻幸余波之及我属休徒御始见吏民怅职守之羁縻阻门防之跻陟恨无飞翼徒切倾心恭惟某官天禀英姿家传妙略毎应而落鴈旋下马而赋诗惟山徼之崇城实坤维之后戸茂膺纶诰剖符竹以分忧光奉诏条总中外而共理刚柔并用畏爱兼收塞草甚丰藩牧望风而逺引边烽不警农民悉力以深耕谅腾最于枫宸即召还于天卫爰发谋猷之壮共成恢复之图某潦倒无成迃愚有素动为模楷毎寤寐于高标辄露悃诚载驰驱于素牍倾祈之切敷叙奚殚
　　防帅冬节
　　周正在盖隂极阳生之朝君子乗时有小徃大来之象神明所赞福禄惟新伏惟欢庆恭惟某官英杰自天精忠许国望实兼隆于朝野猷为雅见于事功政若龚黄定乱无闻于逺略勲如李郭治民不载于嘉称挈二柄以能兼在今日而为盛庆毎由于善积福亦自于已求是宜戬谷之辰倍介繁禧之祐某虽贻罪戾益荷恩怜身系简书心驰门仭想称觞之簪履阻缀末尘采击壤之歌謡辄形善颂欣抃之至敷叙奚殚
　　郭帅
　　总戎秦徼易镇防闗庙筭无遗赖前筹而借筯天顔在望从三峡以首涂此心与蜀江而俱东伟望比巴邱而益重恭惟某官英姿拔萃杰气超羣雅耽悦于诗书旁贯通乎韬略骐骥千里世莫追于絶尘雕鹗九霄物无比其劲翮感风云而有防勒彛鼎之可期方世承平已将使防属时多难荐握兵符当中原失律之初正敌势方张之日哥舒宿将已失利于潼闗诸葛全谋亦旋师于渭水天险不固人心匪宁爰假节钺之雄式正藩维之重偃旗息鼔增重于巴蜀之门雅歌投壶震詟乎商洛之表以至国家推诚心而待敌邻封挟狡计以乗人请和而盟盂未干弃好而边烽已警偃甲兵而载戢廓关戍以尽开巻地长江苻坚妄意于投棰接天峻坂邓艾径行而裹氊彼有万全我无一得于是奋精忠而戮力致果毅以摧锋虽未殱其渠魁幸不失于旧物绵井络之奥壤作东南之巨藩赖公力以居多载舆言而甚着况乃曾经品録官爵尽已公侯今立功名辈行皆其子弟欲推择于先进罔逾越于元勲行觐紫宸屈指而期告语暂留白帝束装以待召音虽欲卧铃阁以頥神登郡楼而啸月时有不可理所当然必使彼人知吾父之果在岂容遐俗愿我公之不归某濩落无材激昻有志婆娑一垒坎半生质言行于鬼神寄胸懐于风月当负弩前驱之道敢后拜迎簉弹铗长歌之賔傥防与进尚阻修于川陆已梦想于门防方比秋冬之交适当雨潦之作麾幢拂润携家想倦于降登鼓角凝寒忧国谅增于感慨切希珍防以保粹和
　　师帅列荐
　　右某啓伏承三司照牒列荐考察擢用清要不次任使者小垒素飡深虞谴戾诸台过听反被荐扬合众论以为公舍余人而见録濯尘垢以江河之润上姓名于云汉之间顾俦辈以厚顔感恩知而刻骨伏念某迂愚禀质阔略居懐麄业缣缃滥尘簪绂自冒收于末第逮窃剖于左符阅世故以居多守初心而若一视听言动凡事揆以幽明进退升沈一切付之造化是特操修之末节殊非经济之大猷施于已以寡尤及乎人而奚补矧时屯之正剧亦民瘼之未瘳方力济于诛求岂暇论于抚字毎见循良于简册满腹生慙欲逃旷散于丘园频年有梦敢自忘其平素或妄起于觊觎轻以积衅之身辄冒逾涯之宠岂谓某官遏恶扬善藏疾匿瑕谓举一而反三固徃圣择人之道然拔十而得五亦前贤恕物之方惟务兼收益期富有虽至精至明之藻鉴难罔纎防而可上可下之品流亦埀听采某敢不以贤圣为法非仁义不行遽辱褒嘉不敢为荣以为惧已经题品宁忍自弃惟自新庶有可称于焉图报
　　运使
　　伏以师逾一纪已深悬罄之忧日费千金益仰转输之给惟兹柄任允属通才谅推忠信慈惠之心以济急迫烦苛之务俾军民而兼济书竹帛以无慙于时则助成必胜之勲在已而迈种无穷之德啓行伊迩涣命惟新伏惟欢庆恭惟某官秉德粹温受材疏亮事必造次于仁义心惟轨辙于圣贤不刚不柔茂布循良之政知予知取共推经济之才果注简求爰司计度方兵连而祸结属师老而财殚信馈给以惟艰矧追胥而既竭然师旅饥馑仲由且使知方乏絶败亡萧何辄能补缺虽事为之不易而处画之必优众务集于投鞭万里知于指掌行见殄殱之日髙论指纵之功某龌龊非通支离益瘁分竹符而有忝象木偶以无施奉粟一囊已积忧于尸素澄波万顷行丐润以栖迟方霖潦之频愆亦川涂之回阻揽辔实勤于徒御卫生尚防于鼎茵
　　新宪大卿
　　窃以遐方瘠地之民久需惠泽观风问俗之使兹属老成宸命初颁舆情胥抃恭惟某官术业渊奥宇量澄深夙较艺以无双爰飞声于有截依流平进班禁从以何賖体道无营滞列卿而不憾属践更之既久养誉处以弥高国借壮猷时倾宿望竚登崇于散外荐承弼于枢机揽六辔以西来曷云展骥跨三峡而南下姑使首涂行践严凝亟摅蕴积如某者缪防冠屦稍业简编四十无闻尚何能于振迅万一可冀庻或被于甄收方将俟命驾于星躔寄萋苴于云防勉收濩落仰奉规绳作吏于兹蔼风声而在望登仙伊迩耀宠渥以方瞻霜露在辰旌麾于迈愿勤葆摄庶却寒严
　　张尚书除四川制置
　　伏以某官辍从常伯寄以藩宣奉九重纶綍之言兼四道黜陟之柄条章已布风望凛然窃以军旅荐兴赋敛尤剧奸吏并縁而渔赋良民愤郁而无告时俗既名实转讹风宪之司不以鹰扬督察为任职而以漫漶黯暗称长者败羣不去畜自难蕃害稼不除岁宁有获抑又闻圣人有变通之道自古无不弊之法寛猛相济政之大经二柄或偏未尝无弊本朝崇寛厚慈仁之德逺追唐虞三代之风埀二百年至于今日虽恩泽慈爱实固结于心而简慢茍偷亦寖淫成俗欲臻至理岂得循常虽申韩峭刻之方诚非圣时之所尚而管晏责实之政或于弊世而可行昔虞舜之继尧也一朝而去四凶孔氏之在鲁也七日而诛正卯盖弛慢之初欲速成于政理虽圣哲之治难独听其自然道有经常循环一揆伏惟某官以孔孟为法非尧舜不陈维持大中协赞皇极德大业钜郁为名臣惟蜀国之西门实下蔽夫吴越屹为巨屛独倚长才望已隆于万夫名则重于九鼎至于革太寛之开赴愬之门槩以大公期于必罚或去或取若衡鉴之无心一笑一嚬备春秋之生杀所以昭蘓疲瘵封殖本根仰寛四顾之忧益养具瞻之望某尝见古人麤知道理凡可愧可怍欲人之不为而取人与人岂已之敢犯当罄乃心而夙夜率其俗以周旋惠此千里之民使如治安之日庻几上无负于明天子下无负于贤方伯幽无负于鬼神明无负于民庶冒陈悃款稽阅歳时惟儹率之是虞久趦趄而不进迹诚简慢心则匪佗伏积兢惶尚祈开恕
　　知县
　　恭惟某官持身近厚学道爱人剸制剧烦茂着勤劳之绩抚摩雕瘵居多岂弟之风惟衰朽以何为倚强明而有助贻牋彩绚诚逾赠衮之光治报荒踈深积负芒之愧方征徒之始戒即瞻奉以非遥暄煦在辰均调是祝
　　答新任通判
　　被命造朝自为废退防恩假守尚尔叨尘宜已弃于士夫犹见收于朋好华缄宠锡缛礼优存拜赐若惊铭心知感恭惟某官芝兰竟体琬琰为心文刋不朽之传理造难言之奥蚤先登于众俊茂振声华益无愧于古人深藏器业屈鳯阁鸾台之选从铜章墨绶之卑澹然不见于色词颙若有孚于恺悌行见锋车之峻召岂惟别乗之微迁郡国父老则叹其未来而朝廷衣冠已望其将至竚闻告语连副精祈某蹭蹬余生顽踈朽质雅防比数置在交游之间或未鶱腾暂获从容之益倾驰之素敷叙奚殚
　　复郭爱义知郡
　　垅畆躬耕方择饭牛之草置邮传命忽叨如斗之城重以鞅烦怵迫之劳轻易逍遥游燕之乐实回皇于志虑莫取决于行藏盖覆辙在前义何堪于再辱枯株将朽理难望于更荣已具悃诚仰伸啓问适长须之未遣而盛价之俯临灿然绢妇之词过形黼藻惕若韦之戒深中膏肓词翰之间忧爱备至此盖伏遇某官先事而虑视已若人怜其困踬羁穷之踪微有煦濡霑溉之润喜形顔色思动渊既极笔以褒称又防文于剪拂风俗久弊直谅无闻徒防悦以取容岂切磋而为益钦承至诲良谓希音至于暮年出处之宜诚是此生荣辱之防益烦参酌俯迪愚防方溽暑之佳辰祈至和之是保
　　防路蒋提刑
　　望夫子之宫墙阅时既久识荆州之面目指日可期于浮泝之始休已斋薫而欲进披瞻伊迩欣幸实多恭惟某官禀德粹和受才魁杰学臻圣贤之蕴文擅古今之雄早蹑巍科韦布霑其膏馥荐登膴仕衣冠赖以仪刑漕挽余闲访遗踪于羊叔子平反暇豫追英槩于诸葛公毎于从容谈笑之间能致寛裕直良之政神壤方怀于圣化凶魁已殄于天诛急须宏逺之谋用济廓清之举即闻芝检促觐枫宸非一人之私实众望所属欲通悃愫深积兢惶方还里闬之初便切门防之想欲投姓名于记府敢贡柔牋冀修桑梓于宾阶终防异盼荒踈有腼冒渎为虞
　　虞宣谕
　　被命中宸宣几外服举江淮已试之验图川陜克复之功窃观未至之先声已见必成之后效士论胥庆军势益张凡托庇休举增抃蹈恭惟某官高明忠恕博大纯深机权酬酢于无方德行素仪于当世覃思奥学追符近代之贤茂着英声上彻九重之听荐回翔于省户爰演饰于纶言立朝则和而不流遇事则仁必有勇迎刃自解谓世无难成之功抵决行恃已有必胜之道气吞异类义动三军督貔虎以振天威诛鲸鲵以雪国耻盖识投机之防立收唾手之勲中外由是知威天地为之巻祲肤公既奏眷意弥隆委山甫将明之才授邓禹征讨之略江之南江之北共高一战之竒勲陜以东陜以西独兼二公之重任况兹八座之选实兼两府之阶委任已专进拜斯在日百里以辟国归司空舆地之图月三捷而告功正冢宰代天之任伫聆归觐式副具瞻某年迫衰頽日防收召既昧适时之见难干造物之私尝进狂瞽之言愧乏涓埃之补自知无用誓决退休或推之或挽之恩则甚厚其进也其止也耄矣何为宠尚冒于承宣恩实慙于大度兹闻休命尚逺賔筵陪班谒以未遑第向风而欣抃
　　除西路宪谢五府
　　伏以素学阔迂毎慙及物壮怀衰谢已分归田既窃分于郡符复就将于使指爰念生成之赐曷胜衔戴之情伏念某一介单微半生流落志虽勤而事弗偶誉未至而毁已随时正逢于清明年已薄于迟暮退守固陋欲自放于散闲时激精衷实未息于感愤曩膺召防即觐明庭初为万里之行实幸一言之寤适有负薪之疾伏枕为虞不遑择木而安投林甚急亟上挂冠之请径为击壤之游羞既去而复留若以退而为进素丝良马反玷专城之恩华节绣衣更叨将命之宠非据而受何德以堪此盖伏遇某官鼎道吉亨坤元静顺道大而取不竭才全而应无方屹当安危之机中立不倚黙观成败之数外侮自销推稷契之忠嘉成唐虞之揖逊始终一德协辅两朝以嘘枯吹生之权行拔茅连茹之志无一介之或失兼孤踪而不遗某虽穷途之可怜顾初心而犹在奉三尺以从事诚无取于皂衣明大义以决疑益深稽于黄巻庶收微效仰报洪恩过此以还未知所措
　　回彭州属吏
　　右某啓伏以滥被召音属纒疴而不进犹叨郡寄惧投老以难胜幸联事之得人庶瘝官之可免恭惟某官才姿敏茂蓄蕴粹深以禔身之绪余为居官之事业翺翔州郡盖戢翼以待时腾踏云霄信抟风之有日守恭谦而为德贲衰朽以摛词觉锦绣之非华况宝玉而为重愿言瞻觌束书劔以徂征款奉从容就賔寮而获益及家倥偬治报荒踈
　　答田廷杰秀才帖
　　某啓辱专介惠教并新茗凉扇感悚之余从审动止万福以慰以慰某防不鄙埀问顾衰頽何以补于末议然所惠论唐史所谓三代之治出于一者非一是一个物老氏一生二天得一以清则一是一如唐书所谓则止言三代之治上下君臣同用礼乐一般非上用礼乐下却别用一般故曰三代之治出于一而礼乐达乎天下君用礼乐臣用礼乐士庶人亦用礼乐是治出于礼乐一般别不出他术非如道生一之一天得一之一左右却用作老氏之一大不贴题意也僣易庄周一与天为徒不分别是非彼我混然纯全之谓一若有分别心是人也故一与天为徒不与人为徒其一也一是天然纯全者原一也其不一也一是非彼我美恶去来一切俱泯则不一也亦一矣如是则混混沌沌复乎太初岂非真人哉荀子以艰澁之词文其浅易之説精于道自然兼物物物物云者为物农贾之徒是也以物物自物故曰以物物精于道者兼得以物之人故曰兼物物何不似孟子直截説劳心者治人劳力者治于人邪本是浅事特作难晓之文不足道也今年白宋瑞予忧受徒不肖尽却诸生令从宋瑞老夫一年精力衰如一年从今只是省事取闲散虽自已学问亦令荒唐况授人乎惟左右望深谅之
　　某悚息辱诲审杖履清胜侍奉万福某荷芘如所见时不足念如长者才业自已精练当侧耳听髙擢也宰君好事已详于左右达之矣性便是天道天道便是性古人所以知天者知性则知天矣如何性固分明天未暴白邪益望加思天寒珍防
　　某悚息辱诲并长牋所着五论荷意勤至何以当此某灾患余生年事向晩心志消落不足以为人师略有所见颇难渉话言若陈之于文词则意愈秘晦不可晓解若之何施之于科举得失之间科举之业旧虽由是以进及今已三十年荒唐不记纵复旧性习未泯自与时背若之何较之于一时俊防之前反复求索思有一副所以命我者而不得用是不敢承命切希容照长牋条贯疏明能自明已意五论皆濬洁有统纪持此以合有司有余矣虽见老朽固何以加毫发于其中勉自师心以迟光大奉状复将命者不谨霜寒为术业加爱某悚息去岁合阳幸获披奉别来满有倾系忽辱惠教双缄长牋文义焕发惊晤老眼深用衔戴但平生故人乃以此礼见遗似非真情质素者拜赐惶惧欲复盛意穷居无人缄题又賔客满门颇劳应接有所不暇惟髙明谦光多所容恕必不以此为谴故草草为报不自以为不可幸亮照雨甚久蒸湿如三伏无髙秋清凄之气伏惟燕居清裕动止万福欣慰欣慰某碌碌如常叨冒得守蓬池见説弊败不可振作谩须一到图去就耳未涯披奉敢祈为逺业崇爱







　　缙云文集巻三
　　钦定四库全书
　　缙云文集巻四
　　宋　冯时行　撰
　　墓志铭
　　刘尚之墓志铭
　　丹棱刘尚之为布衣诸生好谈兵学纵横捭阖之术宣和末自言世将大乱乱世有用之才非我辈其谁已而果乱尚之适从其族叔汲守邓州出身乗城冒犯矢石百计支撑城卒陷汲死尚之脱身还蜀平昔固喜兵身又间闗兵乱熟习艰难变故益自喜又通隂阳孤虚占筮自诡当秉旌钺专阃出疆如傅介子班定逺事还蜀未几病卒享年三十有三名志士矣娶杨氏生一子庭实曽祖润祖昌辰父毅尚之不事生产死之日家无担石其子庭实刻苦力学东西拾掇以葬又能逾九折坂两徃返求其父故人缙云冯某志其父夫古今率以成败论士彼幸而成光焰翕赫人从而向慕嗟叹诵咏不絶口否则抵掌笑曰狂士狂士如吾尚之岂能逃世俗讥嘲诮笑哉余尝谓才不才禀于天可得而知也黙制其成败者又有天焉不可得而知也使才即有成即富贵不才即无成即贫贱是天如合契券庸人孺子皆得而知之何天之浅甚也如此惟才不才成败得防徃徃一切跌错缪乱不可致诘夫然后人曰彼苍难测哉呜呼尚之其真狂士耶是为铭【阙】
　　张廷臣墓志铭
　　吾乡人张廷臣讳献忠本武金人六世祖幸周佐王建定蜀有功封大傅右仆射守渝州子孙因家焉其后改渝为恭故廷臣为恭州人曾祖某祖某父某皆有乡行以豪长者称廷臣尝从其叔父元明学易入三舍为诸生舍法罢靖康军兴国用乏阙廷臣愿率先乡人倾家财助国者一时七十余家朝廷皆命以官莫不欣然自得装金帛饰裘马争调铨曹从事州县台府而廷臣独杜门却扫淡然无进取意人问之廷臣曰品秩卑防当趋走役使于要人大官如奴客缇骑孰与优防田舍早卧晏起治醪醴畜鸡豚追逐乡隣衔杯笑歌之为乐耶人皆贤之廷臣立家塾聚诗书教其子滨大江建亭馆植花竹岁时合族属隣里乐饮遨嬉如其志平生慎言语谨细故信佛法年五十二当绍兴二十七年某月日偶疾敕戒家人索纸笔书一偈以卒娶毛氏生四子某皆应进士举女二人长适某次适某再娶冯氏生一子某未冠将以某年月日举廷臣之防葬于某乡某里某山之原元鼎等求其父常从之防而文者亟请铭其幽穴某以乡隣之义感畴曩之情铭不忍辞铭曰凢人莫不败于妄蹶于狂呜呼廷臣安分守常不败不蹶今也则亡刻吾铭诗以炳幽藏
　　张吉甫墓铭
　　宋绍兴十一年岁在辛酉八月初二日南平张吉甫年六十八卒于正寝将以十三年十一月初九日葬光宅里实合市之东瀛山下其子宿越五百里抵恭之乐碛丐铭于其友冯某甚力某阅其行实当得铭又与宿初相识京师定交迄今二十年铭不当辞公讳商吉甫其字也曾祖某祖某父某其先本长安唐末宦蜀乱不能自还居普州龙归镇祖徙怀化军熈宁间置南平军而怀化废今为南平人公性至孝始生而父已卒皇祖妣皇妣在堂四十余年公事养尽力皇妣常疾病公年未冠割股膳以进病愈事着闻郡县旌异有姊孀而贫公迎之敬事于家事大小必请终其身乡党朋友急难公赴之惟恐后亲族之贫不能嫁娶死不能葬公任之凢百余家所居三溪之南三十里有大溪当行冲溪出两山间至是为石梁益湍急不能五十歩斩为崖悬注而下夏涨行人絶悍流力不能与水争一跌立碎崖下者不知其几何人公捐百金顿为石桥渉者如遇枕席利无穷也呜呼今世大夫士食天子廪稍职民氓顾偃蹇傲嬉民瘠瘵不加省甚者蠧败椓伤以为利公在畎而得施一乡茍利人虽大有所费捐不顾惜其贤何如也公读书务通大义方伎小説古今词章多记诵好宾客客至饮酒弈碁阅月不视家事静重絶臧否待人虽稚孺加谨敬娶冯氏生二子长曰宏次曰宿一女适进士瞿洵武宏与瞿氏女皆先公卒宿中绍兴五年武举第今为承节郎孙男七人槐桴枢楫杞栝楫后公一年卒女孙二人初二子之生也公慨然曰商水簪绅落穷荒堕废先业幸有子贤否在所始起坠绪续前光者頋不在兹欤又曰出入六艺之文然深发于事业者则时之选决机应敌定封侯之业不旋踵亦吾之好也乃命宏曰惟汝文命宿曰惟汝武又曰前人声勲在简册汝之学肖古人则逾今人有成矣宏长为名进士三冠选举不幸蚤死宿官东呉防金人归我河南朝廷应之事剧费大且疑信未定有司多择果敢有术略者自从而宿在选然施设未着其必有待未艾也率要二子略如公之志云铭曰爵弗及以仁则尊夀有止以子则存室之幽而昭以斯文死而无憾者其孰如君乎
　　白昭度墓志铭
　　白昭度死将葬其弟约与其子雍请铭其幽穴某适被命造朝行事薄遽不暇作又惟从吾先君以来世与白氏相好某与昭度生同乡年齿相若幼遨嬉长学乡校防郡庠徜徉里闬无十日不同者昭度又躬行仁义忠信之行着一乡鄕之人望而敬之闻其名识与不识皆嗟叹曰善士善士今归骨邱壤在昔契不可辞第以不暇无一见意然实不暇也姑系以铭古者行修于身行于国家天下本诸身而已后世计功利取近効然后才术胜而德行衰当治世大夫士设施本诸身者盖鲜如吾昭度玉粹春温物即而化为匹夫行着一乡其犹古所谓修诸身者欤呜呼已矣下宅深既固且宁以利其后之人
　　白子安墓志铭
　　宣和初仆应进士举道过白子安家于时天下将乱衣冠竞为短狭者自京师达四方子安状癯修七尺余长领阔袖埀大帯至舄出揖客危坐言论简古一子初束发立于侧甚恭寻授防具酒馔应对进趋闲习既别去心窃敬慕殆今二十年子安之死已十四年矣其子某前所见初束发者三十余今为名进士登绍兴九年进士第将葬状子安之行泣请铭具言某不幸亲不及养力学兾得名位以葬然竟未售久不葬益惧不孝力贫就事棺椁衣衾有不如礼子及见先君愿丐以铭仆闻其言颇忆见子安如前日今壮者死少者壮慨然不能已已而叙所闻为之铭曰仆闻子安和厚长者于兄弟亲戚交防一出于友爱诚敬无间言晩贫或曰家近市不遂什百何以为生曰吾以是为生又曰君忍贫或可子且幼何以贻后曰吾以是贻后又闻子安家甞有灵芝生庭树髙尺逾年出瑞竹二子安笑曰吾所存无与于人宁有与于天邪比死殡旧庐子出赘殆百里一夕邻舍火子适至烟焰中仅出一棺意子安平生所存天实相之也子安名某享年若干娶某氏生男女若干曾祖某祖某父某世家于恭州之函谷卒于某年月日葬于某年月日呜呼某乡某里某山之下是惟子安之室至于千万年陵谷变迁得断石于荆榛坎陷之间濯而读之犹能使子安之贤有闻有斯铭存
　　杨隠父墓表
　　绍兴乙卯丙辰间某甞令丹棱始至则求乡之贤硕耆艾敬礼之与之游而得杨隠父隠父为人清中夷外见防知著仁义君子也去官别隠父盖十三年而隠父死又九年其子恕追惟其父所甞信厚者于是来告葬期且乞表着其行事隠父名炜系本闗西唐僖宗幸蜀有为行营招讨使者讳光居唐安其后为眉州别驾者讳光逺徙居丹棱由招讨盖三世至别驾由别驾又四世至齐即隠父曾祖世通三大经补广文馆学生祖素赠朝散大夫尚气节为郡邑豪长者豫章黄鲁直一见竒之父时登崇宁二年第累迁朝请郎知合州为吏依倚法令以清厉著称隠父孝友纯至通敏名能文词入太学所与游皆海内名俊以父任授将仕郎迁修职郎歴监雅州名山茶场汉州普润镇卭州蒲江县酒税名山自元丰定例入茶四万驼马与出子钱五十万秩京官监者以赏故辄如令然贷本彊过民园力外数等迨征敛无以给输用破产甚或赴水火以死隠父至视官积犹以千万计已而验民封殖益空荒喟然曰吾又效尤无名山矣敬一言上匄罢民输益发陈积及终更不忍举一事毫发与赏当所至茶盐酒犯法辄纵不治或病之隠父曰法之存不惟其残惟其寛寜失铢两之奸以靖告讦不犹愈乎今立购缉小民相为雠怨其害岂失一奸比耶大抵隠父素所蓄积寛简洪裕不为世俗碌碌浅近不幸其道穷其年不永以死无大施用于时呜呼惜哉甞论大夫士出处而已出之弊一意于得僵仆声利极不知止处之弊矫激不情自私以名髙而无与于一世隠父执持难进之节介介自守而不废君臣之义故虽处而不矫禄仕独取众人所弃未甞防见言色若有望于世者故虽出而不累昔圣人过夫既得患失归洁其身者则隠父之贤不待较而彰矣隠父娶朝请大夫刘金道女生男女七人男曰恕慤懋女适张孝广史极史籍皆名家一未及笄年五十六以绍兴十八年五月壬申卒二十七年十月乙卯葬于县之至孝乡西之平原
　　任全一墓志铭
　　中巴之国渝水之滨有隠君子姓任氏讳渊字全一靖康初调资州内江县令于时方军兴有司征发一切破程度过率数倍不经民久安一日出重遽始惶扰公为政务安靖供防期及事不以捷给为能犹遇事踧踖不忍设施及代当改官叹曰时如此吾滋不欲吏矣年四十余精力不任取贵显弃归杜门里中非至交亲莫识面同年与甞共事者任部使者从骑吏至门愿一见卒不得偃仰一室澹泊自守者阅二十年卒于家年若干实绍兴十四年某月日也呜呼世固有强任敢断不顾冒得形势负倚公上辄尽民赀借以进取死且不止其次喑受指使裒剥附益一得上官顔色喜不胜间有知识或顾惜不敢争不得已犹包蓄愧耻日蹙頞俛首从事公能自贵重不肯损折毫发卧蓬荜乐贫贱极老无悔不既贤矣乎其曰隠君子孰谓不宜公之先遂宁曾祖某祖某父某公自少文行有闻登政和八年上舍第授迪功郎尉遂宁府青石县未几更授府学教授陞从事郎秩满移防州路授开州开江县令襄阳王蕃主防州选事以文学老故自当接公颇简倨时开江奏已前上公奋袖去不就蕃悔即书走置谢固愿还仍属道前郡劝止不答久之勅下竟不赴其介特如此防有荐之朝授怀安军教授宣和中有防除三舍少教授员去摄果州相如县丞治有效迁令久之授合州巴川县令满迁资州内江县令公前后所歴职师儒轨度以身士有法则皆立行义絶浮惰比比出为闻人为县先教化旌礼孝悌吏奉法无所私退而家居宗族邻里感慕兴爱敬比死一乡哭之皆哀夫人孙氏成都人作配君子出任隠居协德无违生三子安国兴国观国皆服明训为成人兴国观国有文兴国两贡礼部三女适某人十三年夏族人有病疫疠长老尽死未敛独二穉在人问劳或传致饮食即病有死者皆絶迹不敢近公与夫人欲自临治敛事收孤归子弟撁挽求缓不听病竟传公家老少皆病二婢死冢妇死夫人相继死公言义如是不悔夫人先公若干日卒享年若干以某年月日合葬于浮屠山之西冈公既谢事絶交防某行辈又出公下数等毎进见特相敬爱复与其子兴国游葬有日兴国泣请铭义不得辞铭曰士之出处物与身有如持衡更重轻公挟所有甚自珍视物缁铢身千钧跃出滓秽甘沉冥固取抑塞俾道伸不矫不亢用吾情古有隠者斯其人呜呼已矣封其扃何以彰之勒斯铭
　　僖润甫墓志铭
　　僖氏本晋阳人实春秋僖负羁之后唐懿僖之代赐今姓祖孙三世茂着勲庸旄节相望可谓盛矣夫三代为将道家所忌僖氏自唐迄今埀三百年子孙蕃衍诗礼传世郁为名族必其仁义之师杀人本于克济僵敌志在除残余烈犹存世食旧德者也今其可考者铁务使以时方板荡政移悍藩即从晋阳避乱入蜀孟知祥乡枌雅好比肩戎行即署武信军节度兵马使资其壮谋共保割据铁务心存王室蹇达无渝肥遁山林力辞伪命以此忠正开基双石所谓利不可回节不可夺风雨犹鸣嵗寒后雕者其嗣世绵逺厥有由哉公铁务七世孙也曾祖某祖某父某公幼而颖异长乃问学孝悌之行称于一乡翺翔里选壮岁不达退治燕游尽山水渔钓之乐内外族属朋友乡邻急难死丧于焉取给躬行允蹈德义不愆罔知于天得数不永卒享年四十四实某年月日也娶某氏生男某女三人长适某次适某以某年月日葬于某乡某里某山之麓某泣丐铭某以某忠正之后也铭之铭曰僖氏得姓干符祀世载勲烈史莫纪诘其存者略可指司空总戎巢秽洗清宫反正乱仅弭子有棨嗣其址官聮常伯炳煜炜位特进益峻峙懿僖以降国愈痏神鼎诲盗起环视铁务举宗以蜀徙孟氏踵武灭臣轨乃心岂忍攘窃耻坚磨不磷窜茅苇开基双石此其始传至于公盖七世烝烝衎衎懿其履死葬兹壤累以岿忠烈之裔后毋圯
　　冯隠君墓志铭
　　蜀士有不由科举奋布衣出万死不顾之计持危排难登名太史氏之籍自近臣以来吾得一人曰遂宁冯康国隠君即其考也隠君于诸子独以康国谓必贵康国偃蹇学校年四十余未售隠君劳勉益谓即贵不疑已而康国客三呉见今前宰相张公相与定匡复大计授奉议郎兵部员外郎出抚谕川陜康国拔起诸生骤遭逢光宠全蜀耸动所至道戢戢企踵争瞩望县令治道路传舍郎守郊见视馆谨饩餽燕劳兢兢惧不及事于时乡父老豪长者争入贺视隠君辞色不异平日康国留佐川陜宣抚司入奏事迁朝奉郎翌日谢从容恳愿以特恩授父上大喜授隠君承事郎逾年复请以一官易父服色上特赐隠君绯鱼累迁奉议郎其后康国为左司郎中出师防门任川陜茶马势益盛隠君愈抑抑入闾里贫贱故人辄伛偻出其下久之康国不幸死门生故吏解去不顾门户日凄冷乡邻为之惨沮隠君故不见顿挫日饬治家事课督诸孙诵説亹亹不厌倦遇故旧抵掌谈笑辄终日夜晏然若初无康国者盖又若干年年八十三以夀终将葬其子平国等以某甞知于其兄来谒铭章孔子曰得见有常者斯可矣若隠君歴一时得丧之节可谓有常矣铭宜不辞隠君讳某字某曾祖某祖某父某娶李氏生九男子长康国终右朝散郎直显谟阁主管川陜茶马次经国次过渠山簿次大雅次输次逾皆早卒次平国次定国亦先隠君十年卒孙男五人震通泉尉鼎豫履济孙女五人未笄曾孙一人隠君卒于某年月日葬于某年月日乡曰某鄕原曰某原铭曰瘠之生不腴沃之生不枯视其所出以其所储斯铭之藏庶几不诬
　　李时用墓志铭
　　自余少时从事先生游学东州见合阳李时用时用年已四十余矣一见相爱重解衣衣我出入其家如子弟别去三十年时用死矣其二子悦观求志其先人之行自合之万则余千里自庚申至癸亥凢四年其间四五徃返固请不懈感念畴昔且重违其诚也不敢辞呜呼时用为布衣诸生不幸不有得于时潜德隠行无所表见而死其何以自托于论次之间哉虽然禹稷伊尹其功德见于后世者甚大至孔子以柳下惠配伊尹孟子以顔回参禹稷盖以其防而知其着以其所尝见卜其所未见故融其心迹断然与之而不疑如时用孝悌慈恕诚实惇静充之身施之家推之鄕党朋友渊然充足沛然甚有余也其道之终穷浩然而有处也使时用得志以充之身者行乎人以施于家者存乎国以推于鄕党朋友者行乎天下以其道之终穷而浩然者处乎富贵利达安知其事业不铭鼎彛光竹帛传无穷也然而卒无以自托于论次之间者呜呼惜哉时用其先系出陇西从唐僖宗入蜀丑五季之乱不仕浮沈梓遂间艺祖受禅有诏唐衣冠之在蜀者赐闲田以居由是占籍于合高祖承显曾祖昭象祖宾考天辅孝谨人也心甚喜之后二十二年余以事至临卭其子某来谒泣拜具言父不幸弃诸孤盖若干年矣鄕人某为状其行重惟先君获事君子防维持防防之恩知先君介介无他宜莫逾门下愿丐铭章用终死生之惠追惟畴曩为之然属老病不任叙载又不可无一言于故人旧交姑系状以铭曰尧舜周孔与天罔极邈不可及顾其下愚是为桀跖上下之间为善宫坛绰然以寛充其大端贤知是班小以成小其犹足观伊维其趋以善为徒不迂不愚用大或拘以小则余善以为址没身不耻以遗其子恂恂济济呜呼彦质亦以不死铭兹幽石永贵蒿里
　　杂著
　　书郭秦公事实后
　　契丹乗石晋之敝得其所欲故狃于前利而有景德之寇真皇一战却之胜而不杀曲从和议自是南北之民休养生息盖百有余岁天地恩大也然敌自此益骄蹇时出不逊语揺撼中国有不可忍者亦由景德含容不究天讨彼虽败北而去终谓中国畏之靖康之变神州赤县荡为茂草其祸又大于石晋自此轻侮中国则又非前日之比异时不待较而可知之虽能扫清中原然非若汉光武唐太宗馘其君长空其巢穴夺彼大阿持其柄指锐锋以向之吾惧中国终不可以为国也然而天下皆曰未易言也不知祸福倚伏之数理乱消长之机天时人事忽有符契其事易于反掌书生固不知兵理势不容不识常恐溘先朝露不以其身亲见之中夜以思不觉揽衣而立河西郭时圣出示其曾大父秦公奏议其言蠢尔弄兵又何畏惮合八州思汉之民一举可服秦公平生用兵筭无遗防非侥幸一胜者是时西有元昊之扰朝廷方悉力支吾而秦公敢出此言必成筭已定敌在目中矣安得起公于九原与之商较今日事机哉
　　济水入于河【答人书説四事】
　　洪范五行一曰水水五行之先也五行至灵至神非人理可得而推在天为经星又为纬星自为经纬以致用在地为金木水火土为八卦为人为禽兽草木为温凉寒暑相生相克自为君臣父子夫妇无毫发之物不属五行者亦可谓神灵矣既神既灵则济水入于河能不混杂又溢为荥神灵之所优为者子独见于水合水则无别故为是説此已意也以人理言也四渎江河淮济以其不为诸水所并自朝宗于海故祀以为渎如子之説则祀典之内一渎废矣防子之东不一里江之北岸沙石中有咸泉可以为盐深冬大江水落石出月明霜清人见此泉如白练自江南横截大江而北此耳目之所见者孔氏注传于义理或踈至于山川名数之精覈岂后人所可髣髴子不惟是之信又欲删改经之正文曰浮于漯达于河者不可之大也切以为戒切以为戒
　　舜命防典乐教胄子
　　尧舜之时无六经诸子百家欲教胄子将以何书古之胄子未学时亦今之童防也必先之以诵数既无六经诸子百家使之诵习何语诵习乐章也诗言志歌永言志者心之所之所之有二正与邪而已孝悌恭俭慈爱忠信正之类也淫侈悖慢骄矜诡诈邪之类也诗言志所言正之类也必非邪之类也自童防使之诵习正言既诵习必从而歌之又从而被之金石管弦邪心何自而生此教也教由外也举其外如此必能感发其中心所谓乐则生生则乌可已者此所以教也若子之所言寓所畏于乐古今闻畏刑也未闻畏教也至于以乐之绪余用于天地鬼神此尤害理者愚曰使天神降地只格人鬼享此非精诚有以感格何以得此以尧舜为祭主以防典乐是时无乐工惟用所教之胄子以为工君臣上下无一人有毫发邪心者所以感格天地鬼神至于鳯凰仪百兽舞此乐之大成也教胄子乐之始也请深思之
　　尧典谓之虞书
　　诗书经圣人删定皆寓深防尧舜文王孔子心所敬服以为古之圣人无如是三人之德者故诗书之首示尊敬之意尊敬之意何以见于书之首尊尧诗之首尊文王尊尧故尧典曰虞书尊文王故闗雎以下系周公鹊巢以下系召公何以见其尊尧尊文王凢人称天子曰陛下太子曰殿下朋友亲戚相问讯尺牍徃来曰阁下足下尊之不敢直指其人故尧之史而曰虞书文王之诗而曰周南召南也然则何以不尊舜舜为尧之臣既借舜以尊尧矣无以为尊也然尊尧则舜可知其德同也六经之首皆有所尊易尊干春秋尊王不敢以彖象之辞系之于卦辞爻辞之下特与他卦异者所以尊干也元年春王正月元年春天也王即次之然则自天而下无尊于王者此尊王之防也礼乐无完书使见完书决有防意
　　盘庚迁都
　　商之累迁商之故事也成汤伊尹之意也臣民安于无事纵逸成俗则迁国有大故则迁纵逸而必迁者盖纵逸生于无事今之富商钜室或有迁徙经营卜度极其力不三年不成其间庆吊婚嫁徃往而废况王都乎方迁都未定虽中庸之王寻常之士大夫淫侈防畋之事有所不暇故商之先王以迁徙劳役其子孙臣民以损其滛侈酖毒之事故其首篇曰先王有服恪谨天命兹犹不常宁不常厥邑于今五邦今不承于古罔知天之断命先王有服者先王有故事也不常宁者常宁则纵逸之所由生也国有大故而迁者弃旧从新变其臣民心志思虑以迎惟新之庆亦常理也又劳役以节损淫侈之意亦在其中矣故其中篇曰古我前后罔不惟民之承保后胥慼鲜以不浮于天时殷降大虐先王不怀厥攸作视民利用迁当降大虐之时不怀故居视民利用以迁违祸而向福新其民之志虑以迓新祉也明矣盘庚之迁必由纵逸是故其民怀安而怨若有避祸则不待告而徙矣先儒往徃谓盘庚不明言迁徙之故盖不详其文盘庚言王播告之修不匿厥防又曰予若观火其中称先王故事章明切着如此岂有隠藏而不布告者当时臣民皆知有迁徙故事故盘庚可率以迁不从其迁而殄灭之亦有辞矣不然强民之所不欲适所以致乱矣以纵逸而迁有大故而迁皆言天曰先王恪谨天命罔知天之断命又鲜以不浮于天时者天行健十干周流昼夜不息率十日而一周君子以自强不息当法天也可常宁可怀安乎商以十干命其子孙曰甲曰乙曰庚曰辛者法天之意也
　　书孟子指要后
　　余读太史公书见六国合纵连衡疲于奔命以次灭亡未尝不掩巻叹息知仁义之道为古今安静药石当是时孟轲氏和为饮剂扶而沃之六国君臣断不肯下咽馨香所及辄哇哕反走甘心于游説攻战之鸩毒孟子没不百年皆溘然无一存者秦最后发狂嘷呼以毙如亷颇李牧平原信陵之属当时以为贤后世犹仰之彼适足以厚其毒促其亡而已孟子所谓善战连诸侯辟草莱任土地当服刑戮者也秦灭汉兴刘季天资与仁义暗合方之三代犹十跌其七八已能维持大业为四百年之久呜呼孟轲氏仁义之説何其信而有征彰明切着如此武信刘谊夫尽心于七篇之书离其事合之各以其类相附开巻了然若指诸掌谓之孟子指要余语刘谊夫宜益考太史公论载列国灭亡大槩与其嵗月去孟子若干而附于孟子之文之次庶后世明知三代用仁义之福战国弃仁义之祸如是而孟子之言益尊且信也刘谊夫以为然故书以为指要序
　　题跋
　　题定轩坚师纸扇
　　子以是风之所由生邪箱篚之所藏几案之所相仍何以飘然之不起子以风之作也其自作也无与于此坐焕宇处烦室何以劳子之臂指子当于其未动而求其所以动于其既动而求其未动之始若然者子且于非风非纸之间坐得清凉之理矣
　　天华寺欲作山亭因题其壁
　　西山千里来朝三峩至丹棱鳯翥龙翔顾望不去而天华寺适当其冲然千楹百栋而无容膝之地可与山相领防亦好事者之一疵也一日侍亲合朋从杖屦延望于其西北之郊相与叹而言曰争名者于朝争利者于市此亦邱壑之朝市也立藩篱植荟翳以自谢絶天地英灵神秀之气其何心哉寺僧文照然而慙请合其徒之力结亭以补数百年之阙夫士之穷达命也物之显晦时也朱草灵芝不为瑞于尧舜之时而记珍于千载之下圭大璜帝王大宝亦复寂然无闻于今之世矣夫物亦何常之有文照果践其言吾人酌酒赋诗其间一醉此山之神而劳之日生于大化胚浑之初始见赏于今日可谓晩矣此邦之贤士大夫四方之迁人羇客观于兹亭之上为尔知音者而今而后盖未始有极焉山乎亦可以无憾也落成之日当目为山亭书此令文照掲之以为作亭张本同游者郭信可杨隠甫仲王逸民某侍老人杖履
　　题三缄金人图
　　余少读家语已知有周庙金人之戒浮沈人间世老矣而卒蹈其祸盖诵其文而违其实者书生之常患困而始学败而后悔者中人之常性今观赵持正此图不觉凛然如近氷雪吾其免乎哉
　　题王逸民小景
　　王逸民作瘦梅枯木林壑小景其笔墨难于豪放而易于淡泊髙牙大纛骑从赫奕政自快人而水边林下幅巾杖屦自别有一种气象
　　题墨梅花
　　骚人以荃荪蕙比贤人世或以梅花比贞妇烈女是犹屈其高调也王逸民以淡墨作寒梅双影以见贶余目之曰此孤竹君之子也座客颇以为有见之言
　　跋垫江廖持正二记
　　垫江廖持正作法华禅寺法堂化先度法桥二记不逺数百里驰以示缙云子以求印可夫世之学道者与之説有则滞入形相与之説无则流入虗空如狗逐块无有是处持正拂去两边妙主教外甚为竒特然在缙云门下别当下一转语鳯凰非人所常见或人自谓亲见鳯凰人争问之鳯凰何所似或人答之曰首如雉而华好羽毛五色尾数尺许足如鸡其立髙如人众皆信之又问不知何食或人曰食谷众皆抚掌大笑余因戏谓持正曰有人问鳯凰何食切毋答以食谷也持正见此亦捧腹絶倒矣
　　跋防景堂记
　　余同眉山唐立夫观此文古渝山川风物古今尽于此矣余读之莫之许立夫论文章多不可前人独谓此为竒作以立夫之言一再复然后见其汪洋纡余之体其间云北岸有涂山南有夏禹庙涂君祠以今考之南北误矣当改为东岸有涂山山之麓有夏禹庙涂君祠云
　　跋山谷书木假山记
　　黄太史用笔调和收藏遒劲之气于笔墨中无一防暴露俗人见他人书如寺门前金刚筋骨俱露便谓鲁直无力可为一大咍也
　　跋东坡画论
　　蒲永升画遇东坡先生可谓幸矣后世伎艺如永升或不难得而收名定价则旷絶无人三复斯文重兴叹惋
　　跋老苏书帖
　　此书法律不足韵度有余蜀人本不能书元祐间东坡始以其笔画名世其法虽出于二王其实已滥觞于老蘓泉源中矣
　　乐府
　　和贺方回青玉案寄果山诸公
　　年时江上埀杨路信拄杖穿云去碧涧歩虚声里度疎林小寺逺山孤渚独倚栏干处　别来无几春还暮空记当时锦囊句南北东西知几许相思难寄野航蓑笠独钓巴江雨
　　虞美人【咏茶防】
　　东君已了韶华媚未快芳菲意临居倾倒向荼防十万宝珠璎珞带风埀　合欢翠玉新呈瑞十日傍边醉今年花好为谁开欲寄一枝无处覔阳台
　　又
　　芳菲不是浑无据只是春收取都将醖造晩风光百尺瑶台吹下半天香　多愁多病疎慵意也被香扶起微吟小酌送花飞更拚小屏幽夣到开时
　　又【重阳词】
　　去年同醉黄花下采采香盈把今年仍复对黄花醉里不羞斑鬓落乌纱　劝君莫似阳闗柳飞伴离亭酒愿君只似月常圆还使人人一月一回看
　　渔家傲【冬至】
　　云覆衡茅霜雪后风吹江面青罗皱镜里功名愁里瘦闲袖手去年长至今年又　梅逼玉肌春欲透小槽新压氷澌溜好把升沉分付酒光隂骤须又緑章台柳
　　荼防已雕落赋天仙子
　　风幸多情开得好忍却吹教零落了弄花衣上有余香春已老枝头少况又酒醒鶗鴂晓　一片初飞情已悄可更如今纷不扫年随流水去无踪恨不了愁不了楼外逺山眉様小
　　闲居十七年或除蓬州二月到官三月罢归同官置酒为赋防绛唇作别
　　十日春风吹开一岁闲桃李南柯惊起归踏春风尾世事无凭偶尔成忧喜歌声里落花流水明日人千里
　　玉楼春
　　杏红防露春犹浅春浅愁浓愁送逺山拖余翠断行踪细雨踈烟迷望眼　暮云浓处轻吹散往事时时心上见不禁慵瘦倚东风燕子双双花片片
　　防绛唇
　　江上新晴闲撑小艇寻梅去自知梅处香满鱼家路路尽疎篱一树开如许留人住留人不住黯淡黄昏雨
　　又
　　眉黛低颦一声春满流酥帐却从檀响渐到梅花上归卧孤舟梅影舟前飏劳心想岸横千嶂霜月铺寒浪
　　送史谊伯倅潼川作夣兰堂
　　小雨清尘淡烟晩官柳殢花待暖君愁入伤【阙】　眼芳草緑断云归鴈　酒重斟须再劝今夕近明朝乍逺到时暗花飞乱千里断肠春不管
　　蓦山溪
　　艰难时世万事休夸防官宦悮人多道是也终须不是功名事业已是负初心人老也发白也随分谋生计如今晓得更莫争闲气髙下与人和且覔个置锥之地江村僻处作个老渔樵一壶酒一声歌一觉醺醺睡













　　缙云文集巻四
　　钦定四库全书
　　缙云文集
　　附録
　　古城冯侯庙碑
　　左朝请大夫提防成都府刑狱公事冯侯讳时行字当可隆兴元年死其官侯有功业于时死凢四季名山进士喻大中合邦人之思筑宫于县之古城以俎豆侯又三年驹来守雅州考侯事之终始刻之石先是经界之旤此邦实烈方经界之令甫颁民恐惧犇走徇朝廷之法不敢轻售其奸法既行久且翫奸民始生心争为侥幸之槖取前日之令纷更之而弊始错出跬歩之田而受倍蓰之税连阡陌者以巧幸入轻租破业析产瘠沟中者枕藉几蹈汤火之酷将且十年而侯持节而来问民疾苦首得此蹙然为之寝食不遑毒于民者莫烈此即闭閤书奏报天子乞仍其故既画可行民懽迎曰吾今更生矣及侯死民聚哭曰我有室庐侯畀我使获弛然安居其下有田以耕以饱皆侯赐虽一饭必祝大众斥七十万钱缚屋二十五楹中为堂塑侯像挟以两庑民岁时歌舞其下水旱厉疾必祷侯亦能出为旤福以恐动其民而食其土自侯为部使者经画边事尤缜密此邦着之令甲世守焉侯恭南人明果敢断足以当大事文尤高古人不敢斥其字目为缙云先生绍兴初宰通义之丹棱以政最召行在所时权臣柄朝挠节徇女真之和侯斥其非是对天子言剀切出守万州部使者迎附权臣侯退居里社凢十年权臣死复出为州守蓬黎及天彭遂持节以死侯所在政卓异多去思民必祠之夫考风俗着其媺恶太守事也是故为之记而系之以声诗使邦民歌以妥侯灵诗曰洁罇罍兮酒洌清笾豆静嘉兮肥腯其牲坎坎击皷兮式和且平携持父子兮进侯庭维庙孔严兮有觉其楹寝簟孔安兮维侯是宁维侯相民兮式临尔诚雨我田兮澹澹其盈欲旸而旸兮牸犊肆耕厉鬼驱左兮风不暴盲维侯是安兮侯无遽征朝奉郎权发遣雅州军州亊主管学事防边都巡检使蹇驹撰













　　缙云文集附録
