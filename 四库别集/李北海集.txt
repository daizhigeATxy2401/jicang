　　钦定四库全书　　　　　集部二
　　李北海集　　　　　　　别集类一【唐】
　　提要
　　【臣】等谨案李北海集六巻唐李邕传邕事迹具唐事本传邕文集本七十巻宋志亦不着録此本为明无锡曹铨所刋前有荃序称绍和征君刻唐人集初得北海集而余论之不言为何人所编大抵皆采摭文苑英华诸书裒而成帙非原本矣史称邕长于碑颂前后所制凡数百首今惟赋五首诗四首表十四首疏状各一首碑文八首铭记各一首神道碑五首墓记铭一首葢已十不存一旧唐书称其韩公行状洪州放生池碑批韦巨源諡议为当时文士所重李白东海有勇妇一篇称北海李使君飞章奏天庭杜甫八哀诗称朗咏六公篇忧来豁防蔽赵明诚金石録称称唐六公咏文词髙古今皆不见此集中殊可惜也刘克庄后村诗话讥其为叶法善祖作碑贻千载之笑然唐时名儒硕士为缁黄秉笔不以为嫌不似两宋诸儒视二教如敌国此当尚论其世固不容执后而议前且克庄与真徳秀防徳秀西山集中琳宫梵刹之文不可枚举克壮曾无一词而独刻责扵邕是尤门户之见不足服邕之心矣巻末附録载新旧唐书邕本传及赠送诸作而别载文苑英华所録邕贺赦表六篇题曰纠谬谓考其事在代宗徳宗宪宗时邕不及见其论次颇为精审然考彭叔夏文苑英华辨证曰贺赦表六首类表以为李吉甫作而文苑以为李邕案邕天寳初卒而六表乃在代宗宪宗时况文苑于三百五十九巻重出一表题曰李吉甫又第二表末云谨遣衙前虞王国清奉表陈贺以闻正与吉甫郴州谢上表末语同则非邕作也云云是宋人巳经考正编是集者用其説而讳所自来亦可谓攘人之善矣乾隆四十一年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀










　　钦定四库全书　　　　　集部二
　　李北海集目录　　　　　别集类一【唐】
　　巻一
　　赋
　　日赋
　　春赋
　　石赋
　　鬬鸡赋
　　鹘赋
　　高适和鹘赋附【并序】
　　诗
　　铜雀妓
　　咏云
　　登歴下古城员外孙新亭【亭对鹊河时李之芳自尚书郎出为齐州制此亭】
　　杜甫同李太守登歴下古城孙员外新亭附
　　奉和初春幸太平公主南庄应制
　　韦嗣立和初春幸太平公主南庄附李峤和初春幸太平公主南庄附
　　李乂和初春幸太平公主南庄附
　　宋之问和初春幸太平公主南庄附沈佺期和初春幸太平公主南庄附邵升和初春幸太平公主南庄附
　　蘓颋和初春幸太平公主南庄附
　　巻二
　　表
　　贺加天宝尊号表
　　贺感夣圣祖表
　　贺新殿钟鸣表
　　贺章仇兼琼克防表
　　淄州刺史谢上表
　　为濠州刺史王弼谢上表
　　谢赐游曲江宴表
　　谢入朝表
　　谢书上考表
　　谢勅书及防绫表二首
　　谢赐慰喻表
　　辞官归滑州表
　　进喜雪诗表
　　进文马表
　　疏
　　谏郑普思以方技得幸疏
　　状
　　谢恩命遣高将军出饯疏
　　巻三
　　碑
　　兖州曲阜县孔子庙碑
　　嵩岳寺碑
　　五台山清凉寺碑
　　泗州临淮县普光王寺碑
　　巻四
　　碑
　　大相国寺碑
　　大云寺禅院碑
　　郑州大云寺碑
　　楚州淮阴县婆罗树碑
　　铭
　　越州蕐严寺钟铭【并序】
　　记
　　石室记
　　巻五
　　神道碑
　　唐赠太子少保刘知柔神道碑
　　左羽林大将军臧公神道碑
　　巻六
　　神道碑
　　赠安州都督王仁忠神道碑
　　长安县尉赠陇州刺史王府君神道碑桂州长史程府君神道碑
　　墓志铭
　　羽林大将军臧公墓志铭
　　附录
　　李邕传　　　　　　　【石晋】刘　昫
　　李邕传　　　　　　　宋宋　祁
　　送李邕之任滑台　　　唐　宗
　　同李太守北池泛舟宴髙平郑太守
　　唐髙　适
　　同羣公十月朝宴李太守宅
　　唐髙适
　　陪李北海宴歴下亭　　　唐杜　甫八哀诗秘书监江夏李公邕
　　唐杜甫
　　送李邕　　　　　　　　　唐李峤
　　遗事
　　集评
　　纠谬
　　贺赦表六首








　　李北海集序
　　绍和徴君刻唐人集未竟而余就其家索其遗书尚存数十种将竝梓以传力亦未之逮也初得李北海集而余论定之为之嚆矢北海豪于文者也终始见嫉于时相卒以谗死世论惜之然遇崔湜而不窜遇林甫而不死亦岂得为北海哉而余独惜姚张犹称才相乃亦不能容北海岂非子美所称独步四十年阶之为厉然则北海非死于谗盖死于文也然北海自以直节见重当世屡贬窜而名益彰故当世重其文若此不独以文也传称邕有集七十巻而今所存仅六巻曩时所为炤四裔唳九皋者其为湮没可胜道哉大略邕负气似长沙好客似信陵豪侈放纵不拘细行似冦莱公而其志大才踈实与文举相类卒之一死于操一死于林甫先后两北海若合符节岂不异哉读孔璋二善之书妻温戍边之请吾犹为之流涕崇祯庚辰桂月梁谿曹荃题

　　钦定四库全书
　　李北海集巻一　　　　　　唐　李邕　撰赋
　　日赋
　　惟元气之播仪式景曜之腾烈倚崇盖而西转骏流光之东晣岂盈缩兮弥岁亦畏爱兮异节瞰淑色而布龢赫炎氛而生热所谓纯精至髙至明烛龙照灼以首事竣乌迅而演成开天地之司目为帝王之我兄文思以之寅饯神武以之掲行是以节朝有政逮昃未飡扬晖而四方动色霁景而万物耸观豁云雾之凝暗解雪霜之沍寒愿挥戈兮再昼俟倾藿兮长安至若瑞气浮烟休徴抱戴乍出海而融朗忽飞天而光大千里发乎主明五色见于时防将闭阁兮永言岂覆盆兮贻悔则有懐人惆怅酌醴献酬一醉兮千日渇一日兮三秋昔鼎定兮卜洛彼升天兮上游处立观于溟渤遂测景于嵩丘借如夸父弃防奔走何益夫子重隂道业所钦叹迟迟之春日阻悠悠之宿心惜落照于崇木重遥思于竹林粤若飞箭易及长防难驻知息影之未宁喜倾盖之相遇始曝书兮多暇复炙背兮成趣见兰蕙之有晖想桃李之可树别有晢以期皦至以忧长既中时而必熭亦后甲而见阳与圣人兮齐朗冝君子兮借光卜在地而占吉説通梦而防昌匪直烛之灭私行之惟则若御车之有轮岂抟空之无翼固斡运兮谁使谅周行而不息重光起于一人合璧旋于八极观乎翠萍生实赤羽从军倘一编之欲授曷三余之敢闻夕没衔于黛巘朝跻夹于火云何白驹之激急致华髪之缤纷若乃江湖积气雾雨经时莓苔连于枕石泥泞汩于川坻仰苍苍而不见俟杲杲而常欺将遣慰兮安适每沉溟兮自悲借如谪居海上喟息天间有哀猿兮断续无飞鸟兮往还事填膺于瘴疠情满目于云山未回光于东阙犹屈指于南蛮乃举手而歌曰披云覩日兮目则明就日瞻云兮心若惊日尔一日兮何道时哉几时兮此生
　　春赋
　　肇木德以周仁启春生而赋质二仪防而广运三正合而元吉和气霭兮充宇光风浏兮被物岂因时而则舒亦乐道而奚恤我圣君大抚万国肆觐羣后受天之禧嘉岁之首文物灿于南宫兵戈森于北斗揽百辟以同心贡千春之遐夀于是明诏有司摅求时令迈惟一之德究吹万之性勦土木之庻功阜稼穑之勤政畋渔止杀狴牢复命至若固隂往闭蛰户未开虵盘地蓄燕伏岩猜穴蚁敛翼氷鱼鼓鳃蠢蠢宛委戢戢低徊迟击防兮乆矣耿献岁兮悠哉谓将死而没代俄作解而惊雷廓视听于壤脱飞骛于焚莱瞰青阳以书物事白日而登台观乎旬时甫田宿昔曾薄惊洪铸之神用伟元化之工作巻山河之变衰置天地之和乐律何谷而不暄光何容而不灼植也知归动焉咸若尔乃杨廻曲沼李杂芳园条烟浓而曵地花锦缛而当轩玉顔景照罗袂风翻惋良人之諐信省贱妾而衔防蝶栩栩兮梦感鸟嘤嘤兮思存戞瑶柱以絙瑟引金斚而浮樽俯轩而下泣贻韶物而何言借如老军追虏逺使穷河宵驱鸟逝野次星罗氷皑皑而雪下风飒飒而霜过迟日一煦挟纩甞多遣畴岁之寒栗袭初节之妍和千岩为之动色万壑为之流波将回辔而秦望请举手而豳歌则有第髙公族鼎贵侯家丹楼纒于御道画阁耸于朝霞明珠买妾黄金掷鼃列行逰衍直视骄奢跨浮云之寳骑顿流水之香车漫平郊而借草縂上苑而观花飞鞭蹴鞠旋舞琵琶麾戚里之途逺驻长安之日斜岂知夫东门在野北渭需沙散归闲之召父隠养正之姜牙趣下里之潦倒諠乐土之繁华茍炙背而垂钓但开田而种
　　石赋
　　代有逺游子植杖大野周目层岩覩巨石而叹曰兹盘礴也可用武而转乎兹峭峙也可腾趠而登乎观其凌云挿峰隐霄横嶂峻削标表汗漫仪状划镇地以周博崛戴天而雄壮黙云之暮起赩丹霞之朝上若使矗布长城嶷聮髙壁遏西戎而分塞截东胡而度碛张九州之地险蹙四夷之天隔固可以絶骄子遐阻勍敌归华夏之甲士却边荒之羽檄别有列在王庭地当文砌疑贞琬之粉泽艳重锦之光丽承聴政之梁柱纳进贤之阶陛匪徒夹植桃李因芳蕙降神女之徜徉拂仙衣之容曵若乃苔藓剥落雨露淋漓氷碧藻曜绘画纷披不邀代之所贵不欲人之见知罔怀金而则异曷剖玉而方奇至若危堞孤援悬门御冲出阵摧鹤乘城起龙炮与矢而飞雨磁当途而列墉金皷为之沮气戈矛为之辍锋借如奕秋沉思蜀相兴图秉节制以全胜纵刼杀以论都鄙宋缄之谬识嘉禹凿之神模落五星而多懵坐千人而不孤惟磨砻之所取任圆方之自殊支空留于织室编尚想于兵符鸟何恨而填海山何言而望夫徒以贞者不黩坚者可久卧如羊于山野蹲似武于林薮知作鼓之希声信为人之无偶梁架海以东注镇临江而南守庶投水而克成将补天而何有岂独砥砺利器盘踞真王镞来肃慎门通越裳屹特立以兴主架能言以发祥迩开莲兮表华逺倚劒兮疏梁保兹城而永固结彼交而不忘何止藏书入室勒篆离经翕湘川之飞燕伏昆池之骇鲸膏久服而顔驻碑一观而涕零岂知扣角匡坐且悲歌于白水寻山小往止危途于翠屏而巳哉
　　鬬鸭赋
　　东吴王孙笑傲阊门鱼横玉劒蚁沸金樽賔僚雾进游侠星奔桂舟兮锦缆碧涧兮花源尔乃辍轻棹登水阁丝管逓进献酬交错云欲起而中留尘将飞而遂落既而酣歌徙座取物为娱征羽毛之好鸟得渤澥之仙鳬出笼而振少步而趋唼喋争食离褷带雏随绿波而澹淡向红藻而傲愉鳬之为物也説类殊种迁延迟重其聚则同而不和其鬬则仁而有勇参差聱轧飒沓缤纷其浮蔽水其旋如云共洽波而弄吭各求匹而为羣绕菰蒲而相逐隔洲渚而相闻于是乎防合纷泊崩奔鼓作集如异国之同盟散若诸侯之背约迭为擒纵更相触搏或离披以折冲或奋振以前却始戮力兮决胜终追飞兮袭弱耸谓惊鸿回疑还鹊逼仄兮掣裔聮翩兮踊跃忽惊迸以差池倐沉浮而闪铄号噪兮沸乱倾耳为之无闻超腾兮往来澄潭为之溃濩排锦石蹴琼沙披羽翰簸烟霞避参差之荇菜随菡萏之荷花驻江妃之往棹留海客之归槎而乃拥津塞浦辨观如堵空里訇厉天蛙黾兮失穴鱼兮透泉专塲之鸡沮气倾市之鹤慙妍其为状也不一其为态也且千岂笔精之所拟非意匠之能传良戒之于在鬬俾闻义而忘筌
　　鹘赋
　　伊鸷鸟之雄毅有俊体之超特意凝缓而无营体闲整而自得隂沉其精惨淡其色固未足以异于众禽也夫一指一呼一击一搏为主之用骋人之乐凛然色动翕然气作殒三窟之狡兎毙五里之仙鹤腾霄汉而风巻透原野而星落万乘为之顾盻六军为之挥霍欢声动于天地逸气霭于林薄至若逐鸟舛类射隼殊名获不相让游不同征何至徳而肯制每恊义而不争偶坐推食双飞和鸣杀敌齐力登楼比形夫其严冬沍寒烈风迅激或上棘林或依危壁身既禀于乔木骨将断于贞石营全鸠以自暖罔害利以招益信终夜而怀仁仍诘旦而见释矧乃恋主不去狥食犹止岂贪利而永言将効诚而必死甘闭于笼分从于使宁竭力之利人曷戢翼以存巳则知负力干势争啄夺肉始飞声而逺引忽侧翅而横蹙遇之者夭当之者覆壮士感之惊叹行人羡之回瞩故能连击纵便临事莫违一超云以高举一随物以低飞驱逐妙于人智促节合于兵机禽虽小而不陋兽虽防而无依或则九霄击下万里接来风行电转月上云开乍差池而不中终弃置而不回彼俊异之英决岂凝滞于嫌猜观夫爱子防严惜巢忌物吻戞戞而雄厉翅翩翩而劲逸觜距者先中而命处绵蛮者异状而同疾茍精别而栖条同赏心而无失
　　高适和鹘赋附【并序】
　　天寳初有自滑台奉太守李公鹘赋以垂示适越在草野才无能为尚怀知音遂作鹘赋其词曰
　　夫何鹘之为用置之则巳纵之无匹怀果断之沉潜任情性之敏疾头小而鋭气雄而逸邈耿介以凌霜目精明而防漆想像辽逺孤贞深宻将必取而乃回若受词而无失当白帝之用事下清霄而委质乃狥节而勃然因指纵而挺出严冬欲雪蔓草初焚野莽荡而风天峥嵘而日曛忿顾兎之狡伏耻高鸟之成羣始灭没而畧地忽升腾而参云翻决裂以电击皆披靡而星分奔走者折脇而絶脰鸣噪者血洒而毛纷虽百中之自我终一呼而在君夫其左右更进纵横发迹扫窟穴之陵竞振荆榛之折沥翕六翮以直上交双指以迅击合连弩之应机类鸣□之破的豁尔胸臆伊何凌厉以爽朗曽莫虿介岂虞夷险之怵惕观其获多不有得用非媒歴阊阖以肃穆翊钩陈以环回幸耀光于搜狩承剪拂于楼台望鳯沼而轻举纷羽族以惊猜路杳杳而何向云茫茫而不开莺出谷而徒尔鹤乘轩而何哉彼怀毅勇轗轲而弃置胡不效其间闗而徘徊尔乃顾恩有地恋主多情念层空而不去托虚室而无惊雅节表于能让义心激于效诚势愈髙而下急体弥重而飞轻戢羽翼以受命若肝胆之必呈嗟日月之云迈犹覊縻而见婴别有横大海而径度顺长风而一写投足于岩巅脱身逸【一作防】于弋者氷落落以凝闭雪皑皑而飘洒谅坚鋭之时然宁苦寒以求舍匪聚食以祈满聊击羣以自假比豹之潜形同幽人之在野矧其升巢絶壁独立危条心倐忽于万里思超遥于九霄岂外物之能慕曷凡禽之见邀未知鸳鹭之所适孰与夫鹏鷃之逍遥云尔哉
　　诗
　　铜雀妓
　　西陵望何及管徒在兹谁言死者乐但令生者悲丈夫有余志儿女焉足私扰扰多俗情投迹互相师直节岂感激荒淫乃凄其颍水有许由西山有伯夷颂声何寥寥惟闻铜雀诗君举良未易永为后代嗤
　　咏云
　　防云惊嵗晩缭绕孤山头散作五般色凝为一段愁影虽沈涧底形在天际游风动必飞去不应长此留登歴下古城员外孙新亭【亭对鹊河时李之芳自尚书郎出为齐州掣此亭】
　　吾宗固神秀体物写谋长形制开古迹曾氷延乐方太山雄地理巨壑云庄高兴汩烦促永怀清典常含知四大出入见三光负郭喜秔稻安时歌吉祥
　　杜甫同李太守登歴下古城孙员外新亭附
　　新亭结构罢隐见清湖隂迹借台观旧气溟海岳深圆荷想自昔遗堞感至今芳宴此时具哀丝千古心主称夀尊客筵秩宴北林不阻蓬荜兴得兼梁甫吟
　　奉和初春幸太平公主南庄应制
　　传闻银汉石支机复见金舆出紫微织女桥边乌鹊起仙人楼上鳯凰飞流风入座飘歌扇瀑水侵堦溅舞衣今日还同犯牛斗乘槎共逐海潮归
　　韦嗣立和初春幸太平公主南庄附
　　主第岩扃架鹤桥天门阊阖降鸾镳歴乱旌旗转云树参差台榭入烟霄林间花杂平阳舞谷里莺和弄玉箫巳陪沁水追欢日行奉茅山访道朝
　　李峤和初春幸太平公主南庄附
　　主家山第接云开天子春游动地来羽骑参差花外转霓旌揺曵日边回还将石溜调琴曲更取峯霞入酒杯鸾辂巳辞乌鹊渚箫声犹绕鳯凰台
　　李乂和初春幸太平公主南庄附
　　平阳馆外有仙家沁水园中好物华地出东郊回日御城临南斗度云车风泉韵绕幽林竹雨霰光摇杂树花巳庆时来千亿夀还言日暮九重赊
　　宋之问和初春幸太平公主南庄附
　　青门路接鳯凰台素浐宸游龙骑来涧草自迎香辇合岩花应待御筵开文移北斗成天象酒近南山作夀杯此日侍臣将石去共欢明主赐金回
　　沈佺期和初春幸太平公主南庄附
　　主家山第早春归御辇春游绕翠微买地铺金曽作埓寻河取石旧支机云间树色千花满竹里泉声百道飞自有神仙鸣鳯曲并将歌舞报恩晖
　　邵升和初春幸太平公主南庄附
　　沁园佳丽夺蓬瀛翠壁红泉绕上京二圣忽从鸾殿幸双仙正下鳯楼迎花含步辇空间出树杂帷宫画里行无路乘槎窥汉渚徒知访卜就君平
　　苏颋和初春幸太平公主南庄附
　　主第山门起灞川宸游风景入初年鳯凰楼下交天仗乌鹊桥头敞御筵往往花间逢防石时时竹里见红泉今朝扈跸平阳馆不羡乘槎云汉边














　　李北海集巻一
　　钦定四库全书
　　李北海集巻二　　　　　　唐　李邕　撰表
　　贺加天寳尊号表
　　臣邕言伏奉今月日恩制万方士庶九土军戎昭洗宸波光被圣渥臣诚欢诚喜载欣载跃顿首顿首死罪死罪臣闻沐雨露者草树自乐荷陶钓者动植皆春故知则而象之守而行之所谓则天之明立人之极有庆斯大无得而名者也伏惟陛下尊崇圣祖肃恭道教子物天徳序位代工惣三五之妙勲统亿兆之全业戈甲谧息华戎底平故得真容庆应濳通帝梦寳符灵贶允叶神心加号所以发祥郊天所以昭报大礼盛事光赫旬时作解周仁廓开宇宙天禀褒称云纪变名风物光华再驰晖于日月河山保界重赋质于乾坤同一气之逮初与四时而浸逺天长地久呼万嵗于太平国泰朝欢舞九韶于圣主臣忝私守郡常荷戴天空驰就日之诚未尽歌云之庆无任欣跃竦忭之至
　　贺感梦圣祖表
　　臣邕言伏奉今月日制书至徳感神通梦圣祖告以莫大之福示以无疆之期上贺国观下敷人愿以抃以跃且舞且歌臣某中贺臣闻百川所归者谓之大海万有所仰者谓之圣人今四海获安圣人致夀臣子之愿允塞乾坤之应克谐粤自书籍以来感庆之深福祐之盛未有如斯者也伏惟陛下道用御天徳心子物事无事以集休明至明以悟人天乃接福贶爰臻故得真仙见灵异相昭应言皆合天心证非外将恢圣虑照自宸衷启之大年授以元祜麻姑观海歴嵗弥长王母记桃与时无准则幽明所载宗庙所钟兆庶子孙百灵齐集知亿年之永托沐万代之延休草树自荣鱼鼈咸若五风异色四气同和鼓天地之大鑪铸邦家之鸿业八极犹小不足受其祯符万物每轻不足答其成造防狱宥死符以再生宠贤达人宴以旬日耆艾衢陌工贾旗亭髙兴太平之时欢言上古之化抚家族以自慰诣州邑以相夸官不骄人人不畏吏识天之覆熙焉如春惟圣之慈陶然如醉无任忭跃庆喜之极谨附表陈贺以闻臣邕诚欢诚喜顿首顿首
　　贺新殿钟鸣表
　　臣邕等言伏见昨宣示于新殿为万姓祈祷神钟自鸣是知圣作升闻天意下降道开皇极润及生人臣等中贺臣闻光覆动植者莫如天临昭幽遐者莫如日自非齐圣妙用曷以则而象之化至徳曷以感而通之伏惟陛下道心冲叶神教昭宣以四海为家万人为子常恐水旱逓有干戈蹔劳所以供祀百神用祈五福徳泽被物圣灵动天睿情注于一时景钟鸣于别殿夫众者万有也广者四维也今陛下惣万有一四维濳运方寸之间充塞宇宙之外则何圣不鉴何神不昭岂惟一钟乎况南面之位屈陛下之至尊西方之金启陛下之本命非无情之应是有由而来自然羣龙扶持九天欣戴保亿兆之元后登千万之永年时观雍熙代阶仁夀此天所以告钟所以鸣臣等幸朝上京欣遭大庆一舞一蹈未极臣子之心再咏再歌徒知天地之徳无任忭跃之至
　　贺章仇兼琼克防表
　　臣邕等言伏见中书门下章仇兼琼奏称吐蕃数万围逼于城皆遵奏九重决胜万里臣闻雷之震者可以破山风之威者可以荡海伏惟陛下允答天地丕应神吸之而百川却流吹之而万物倒植是以蹔劳貔武一扫戎羗髙屋用于建瓴铦戈申于破竹岂云怀县独有获嘉何止绛城复称闻喜光风动处草树为之欣荣晴天转时日月为之融朗况臣等分【阙】寄切报国身轻蹈舞徘徊恐门庭之地窄咏歌踊跃贺邦家之庆深无任欣説豁快之至谨诣朝堂奉表陈贺以闻
　　淄州刺史谢上表
　　臣某言伏奉某月日恩制除臣淄州刺史以今月日便道至任自逺江左近守河南收弊死灰建置生路别荷成造兼冀升迁三庆集身百龄逾外中谢臣闻天地大徳含育及于昆虫雨露深仁霑霈及于萧艾不限微品有愧洪鑪职今之谓欤伏惟陛下道总三才在璿齐政运超四孟与物为春造加于万方圣慈周于一物字人开化议事立权张皇连城劝勉犀岳身同京职承禄赐之恩荣子预选曹广门闾之惠泽是以龚黄蓄鋭卓鲁専精竭尽公忠宣绩用但驽骀之力不足以骋长衢朽木之资不足以施长桷徒迁厚禄无益圣朝抚事扪躬慙魂局影伏以东临巨壑借渤澥之水寛西望京师就长安之日近
　　为濠州刺史王弼谢上表
　　臣某言伏奉某月日制除臣濠州刺史圣泽天临宠章霞燠身微草芥地重丘山臣某中谢臣某奉诏字人星言即路三省不及二过有怀弃短之恩竭力难负悔非之感沥血未申以某月日到州上讫臣履氷誓心饮水铭骨励精为政刻意求仁实望昭发宿诚宣扬大化上酬天地之徳下尽臣子之忠臣万死足矣
　　谢赐游曲江宴表
　　臣邕等言臣闻昔时人君之徳也大抚万国必亲诸侯是以通下情序宾礼伏惟陛下因遇上已收接下臣顺发生之时在镐之宴仙厨和鼎浃洽于广筵舜瑟歌风均调于曲水士女车骑充溢山川林薄光华纚连城阙臣等抚躬何幸报徳无阶空慙尸素之名岂适轮辕之用不任载荷抃跃之至谨诣朝堂奉表以闻
　　谢入朝表
　　臣邕言伏奉七月十五日恩勅许臣防计京师者止水一杯忽闻朝海枯查八月更得【一作覩】浮天臣某中谢臣以幽遐必察者日月之照明憔悴皆霑者雨露之恩广伏惟陛下天徳隂隲神功独断咸造吹万容至于工养报通三大及于小岂臣微物得预洪鑪在昔全生已承曲记斯今上计再荷特恩戴盆之心仰天有望出笼之鸟飞空可期方将蹈舞阙庭慙戴咫尺叶公宿愿一覩真龙岐下遗甿忻逢圣主无任喜跃慙荷之至
　　谢书上考表
　　臣某言伏奉今月日圣恩鉴以薄能光赐上考御词激物睿奬动时戴天奚胜局地无所臣某中谢臣闻荷再造者遍于有情劝庶工者尽于有位莫不宣其力竭乃诚欣赴前俦耻居后殿者盖以万数则区区扬化纳忠自化彭蠡之鱼更是海濵之鴈伏惟陛下太和布气巨壑流津宇宙开明既照纎草山河解润每纳昆虫岂臣凋枯复霑雨露天汉之上遥记严平宣室之中兴言贾谊摧羽挿翼忽飞翥于云霄暴鳃揵鳍重游泳于溟渤岂有循吏得预词林鼷鼠轩墀鶢鶋钟鼔徒惊奬饰益用慙惶况乎政术空虚褒述累积文髙日月辰象法之不逮徳厚嵩华羣岳朝之莫阶虽郭隗滥觞明主有所蓄意然邵信敦本微臣不敢负人庆抃则深忧惧亦切无所报国空以誓心不任感荷欣惕之至
　　谢勅书及防绫表二首
　　臣邕言内使左立真至伏奉去年五月二十日御礼慰问并赐防绫章服跪奉天书势在龙武仰瞻礼物色映虹电慙戴汗流战惧心栗臣某中谢臣闻食曰人天实生生之厚道称物母得存存之多伏惟陛下载以坤舆覆以干宇排众口之谤开独见之明生臣存臣至于数四宠及问及弥于再三岂鲁阳霄人景日回照荆树散木庆云结隂臣是以坐有所思行冀所得求西山之药愿补圣躬论东户之人以分帝念识愚不足以广聴事踬不足以动忠夫何望焉非所隐也岂谓尘壤见纳推言不遗奬以及诚许以佳士泽深巨海徳重崇丘曷云家奉赐书光华九族物延世旧褒宠百龄渌水之且能回首黄华之鸟将以誓心惟报主之末由恐杀身之无益不任戴荷欣跃之极谨因内使左立真附表【云云】
　　又
　　臣某言伏奉去年月日御札特赐臣章服防绫等八体神变回龙鳯之殊姿五色晕开动云霞之仙气臣诚欢诚喜顿首顿首臣闻础之润也是足兴云戈之锋也或能照水虽言微物有以上通常未察焉今可期矣伏惟陛下一武一文廓弥纶之道乃神乃圣疏造化之元盛业极天鸿休绍古子育庶物臣伏百蛮溟渤不波沙朔无障太平之律大圣之功不得巳而用之犹且增髙弥短广大众流录贤倾守内之心舍过求天下之俊所以喁喁者将百身以效节区区者愿一报以沥肝况臣拔自九原出于万死再收骸骨更造衣冠舌在不足以歌尧命存未能以报国岂谓上仁徳广泽利无益之臣博爱理深慈育不才之子天门下诏横笔阵于长山御府赐衣列锦川于淄水臣道子道何顔受之今恩昔恩曷云报者戴天知重望日怀惭无任悚惕震惶感戴抃跃之极谨昧死逓表陈谢以闻
　　谢赐慰喻表
　　臣某言伏奉今年某月日恩防恕臣重责防臣小才日月之明早曜丝发雷雨之施振起昆虫臣某中谢臣二十余年数从逺谪流离辛苦契濶死生因陛下兴圣谋行天讨救万人之命解四海之悬臣所以脱于往危保于今泰者为此顷嵗昌宗执柄三思弄权臣与宋璟同论桓敬俱奏贬臣为常州司户实荷陛下诛韦氏之后收正人之余特拜臣左台侍御史此陛下活臣之命贷臣之荣一也顷嵗谯王重福谋立东都臣当留台与洛州司户崔日知挫其逆谋收其余孽东都底定职臣之功自文林郎拜朝散大夫除户部员外郎岑曦崔湜之辈以臣再用往还并忌崔隐甫倪若水等恐为陛下之助与臣同制各贬官仍聨翩左迁为崖州舎城县丞及陛下正位紫宸臣又自岭南九品逺恶官除朝散大夫户部郎中又荷陛下活臣之命贷臣之荣二也顷嵗陛下东封将还臣路左谒见猥承圣顾广录旧文朝议恐陛下用臣薛自勤与外生厍狄履温罗织臣至死仍承陛下免其罪授臣官又荷陛下活臣之命贷臣之荣三也臣出入岭南自经一纪自澧州司马加朝散大夫兼此州牧解青绶垂彤襜去瘴毒之艰遂江山之性又荷陛下活臣之命贷臣之荣四也且臣逺览前书颇闻故事一食之惠尚可杀身况臣防圣主千年之恩救愚臣万死之急至若训诲委积率喻再三蚊力负山不胜其重萤火向日徒失其晶必当闭户絶交澄心去欲下以安所部上以报所天岂徒殒躯丧元焚妻夷族而已无任生死骨肉恐惧感戴之至
　　辞官归滑州表
　　臣邕言臣素无艺能积负讪谤众多之口自可销金怨讐之心每堪殒首伏惟陛下至明大圣察之纎微盛徳在人洗之瑕秽山川纳者不择薰莸天地覆之是霑雨露且人荷惠渥大抵官荣今臣防国恩私及躯命事出涯分之外恩加父母之深已逝之魂复归朽质既乏安地尚忝髙班虽欲杀身未能报主弥慙持禄有以保名但秋燕将辞必徘徊于大厦老马虽去终顾步于华轩况臣今兹六十有七光隂荏苒行止欹危就木之时不知防日悬车之嵗仅有三年即以今日归州不任违逺涕恋之极谨奉表以闻
　　进喜雪诗表
　　臣邕言一昨瑞雪期农人阻望陛下以亿兆勤虑仓廪贻忧禋祀防祈祷黑帝固能至诚应物圣徳动天朔雪下于龙山海神朝于凤阙是以途歌邑舞野庆朝欢荷一人之渥恩为四海之膏泽臣仰思扬化伏念辅时虽力减鸿毛而情殷鹤立无任喜跃庆贺之至谨昧死诣金阙门陈表贡诗一章臣邕诚惶诚恐
　　进文马表
　　臣邕言闻禽兽殊祥卉木奇状自古着也必有应焉伏惟陛下徳合天地道通神明天物所以来神物所以见且麟者仁兽主仁者则呈马者文身君文者即降曾是上叶尊号下报太平也观夫豹蔚腾文龙章助圣书籍所未载耳目所未闻即知非常之君必有非常之物臣不胜忭跃欣庆之至谨遣某官驰表奉进以闻
　　疏
　　諌郑普思以方技得幸疏
　　葢人有感一餐之惠殒七尺之身况臣为陛下官受陛下禄而目有所见口不言之是负恩矣自陛下亲政日近复在九重所以未闻在外羣下窃议道路籍籍皆云普思多行诡惑妄説妖祥唯陛下不知尚见驱使此道若行必挠乱朝政臣至愚至贱不敢以胸臆对扬天威请以古事为明证孔丘云诗三百一言以蔽之曰思无邪陛下今若以普思有竒术可致长生久视之道则爽鸠氏久应得之永有天下非陛下今日可得而求若以普思可致仙方则秦皇汉武久应得之永有天下亦非陛下今日可得而求若以普思可致佛法则汉明梁武久应得之永有天下亦非陛下今日可得而求若以普思可致道则墨翟于寳各献于至尊矣而二主得之永有天下亦非陛下今日可得而求此皆事涉虚妄厯代无效臣愚不愿陛下复行之于明时唯尧舜二帝自古称圣臣观所得故在人事敦睦九族平章百姓不闻以神之道听天理下伏愿陛下察之则天下幸甚
　　状
　　谢恩命遣髙将军出饯状
　　右髙力士奉宣口勅以臣临政特令赐宴恭承惠渥伏念庸微天地周仁木石知感不胜惶悚戴荷之极臣死罪死罪臣歴覩自古君臣凡所际防或因缘党进或收接功成故未谒而知不言而信岂有地孤援寡毁众谤深察蒙蔽之中致昭旷之外逢陛下特达之遇当陛下明圣之朝事出尝均恩重今昔誓将沥血足可竭诚徒欲杀身岂能报徳至如励精勤政举直徇公副陛下忧人之心行陛下道之化岂敢失坠以负神明但函闗路悬长安日逺不任恋主慺慺之至

　　李北海集巻二
　　钦定四库全书
　　李北海集巻三　　　　　　唐　李邕　撰碑
　　兖州曲阜县孔子庙碑
　　尝观元化隂藏上帝造虽道逺不际而运行有符扬大抵宣考神用逮人统之可复补天秩之将頽其揆一也昔蚩尤怙贼厥弟骄兵巨力朋徒合绪连祸则黄帝兴圣首出羣龙推下济以君人儆勤畧以戡乱逮至横流方割包山其咨转死为鱼鱻食不粒则尧禹并迹振防殷忧导百川康四国粤若殷礼缺周徳微宋公用鄫楚子问鼎则夫子卓立灿然成章辟邦家之正门播今昔之彛宪此天所以不言而成化圣所以有开而必先其若是者乎故夫子之道消息乎两仪夫子之道经营乎三代岂徒小説葢有异闻夫亭之者莫如天借之者莫如地敎之者莫如夫子且沐其亭而不识其道则不如勿生荷其借而不由其徳则不如勿运故曰消息乎两仪者也夫博之者莫如文约之者莫如礼行之者莫如夫子且防其文而不扬其业则不如勿传经其礼而不启其敎则不如勿学上代有以焯序中代有以宗师后代有以丕训故曰经营乎三代者也噫唐虞之美不必至是赞而大者进圣君也夏桀之恶不必至是挤而毁者激庸主也伊尹之忠不必至是演而数者勉诚节也赵盾之逆不必至是抑而书者诛贼臣也至若论慈广孝辅仁宠义职此之由于是君臣之位序父子之道明朋友之事兴夫妇之伦得虽朗日开觉膏雨润泽和风清扇安足喻哉借如九皇继统而政醇七圣同年而道合虽事业广运而理济一时未有薄游大夫僻居下国徳敎既往言满方来庙食列邦不假手于后续君长万乘必归心于素王若此之盛是以腾跨百辟孤絶一人曷成名而可称葢取兴而为大者也我国家儒敎浃宇文思启天伸吏曹以追尊建礼官而崇祀侯褒圣于人爵尸奠享于国庠是用大起学流锡类孝行敦悦施于方国光覆弥于宗三十五代孙嗣褒圣侯璲芝字藏晖洎族贤元亨等或专门硕学罔坠于绪或余波明哲载扬厥声乃相与合谋曰夫墟墓之地礼曰自哀聴讼之树诗云勿剪一则遇事遗爱一则感物允怀矧乎大圣烈风吾祖鸿美故国封井旧居川岳欤宜其悚神驰魄膝行膜拜陈斋祭奠严祠树缭垣以设防刋丰石以为表兖州牧京兆韦君元珪王国周亲人才懿徳明启风绩休有政敎长史源晋賔字光国贤操孤兴清节特逺纳人以礼成俗于师司马天水狄光昭字子亮相门开祥雅道踵武闻义必立从事可行録事参军东海徐仲连功曹成阳葢寡疑仓曹太原王道淳农杨万石戸曹博陵崔少连农杨履兵曹太原王光超范阳张博望法曹安定皇甫佺东海徐光彦士曹荣阳郑璋参军扶风窦光训及曲阜县令鴈门田思昭主簿吴兴施文蔚清河晏楷等宦绪通徳儒林秀士升堂覩奥游圣钦风佥同演成乃共经始其铭曰元天隂隲大明灵【一作虚】镜神不利淫物将与正凡曰投艰在此逢圣吞沙荐虐轩皇底定襄陵兆灾夏禹文命周道失序夫子应聘删诗述史盛礼张乐雅颂穆清训词昭灼片言一字劝善惩恶诱进后人启明先觉六顺勃兴四敎皆作元功济古至道维来首出列圣席巻羣才大名震耀广学天开蒸尝匝防诵习穷垓帝念居室以光夀宫建侯于嗣环封厥中孙谋不冺祖徳斯崇乃刋圣烈用广休风
　　嵩岳寺碑
　　凡人以塔庙者敬田也执于有为禅寂者慧门也得于无物今之作者居然异乎至若智常不生玅用不动心灭法灭性空色空喻是化城竟非住处所以平等之观一洗于有无自在之心大通于权实导师假其方便法雨任其根茎流水尽纳于海壖聚沙俱成于佛道大矣广矣不可得而谈也嵩岳寺者后魏孝明帝之离宫也正光元年牓闲居士广大佛刹殚极国财济济僧徒弥七百众落落堂宇逾一千间藩戚近臣逝将依止硕徳圆戒作为宗师及后周不祥正法无绪宣皇悔祸道叶中兴明诏两京光复二所议以此寺为观古塔为坛八部扶持一时灵变物将未可事故获全隋开皇五年僧三百人仁夀载改题嵩岳寺又度僧一百五十人逮豺狼恣睢龙象凋落天宫坠构刼火潜烧唯寺主明藏等八人莫敢为尸不暇匡辅且王充西拒蚁聚洛师文武东迁鳯翔岩邑风承羽檄先应义旗挽粟供军悉心事主及傅奕进计以元嵩为师凡曰僧坊尽为除削独兹宝地尤见褒崇实典殊科明勅洊及不依废省有録勲庸特赐田碾四所代有都维那惠果等勤宣法要大壮经行追思前人髣髴旧贯十五层塔者后魏之所立也发地四铺而耸陵空八相而圆方丈十二户牖数百加之六代禅祖同示法牙重宝玅庄就成伟丽岂徒帝力固以化开其东七佛殿者亦曩时之鳯阳殿也其西定光佛堂者瑞像之戾止昔有石像故现应身浮于河达于洛离京毂也万軰延请天柱不回惟此寺也一僧香花日轮俄转其南古塔者隋仁夀二年置舍利于羣岳以抚天下兹为极焉其始也亭亭孤兴规制一絶今兹也岩岩对出形影双美后有无量夀殿者诸师礼懴诵念之塲也则天太后防送镇国金铜像置焉今知福利所资演成其广珠幡宝帐当阳之铺有三金络花鬘备物之仪不一皆光满秋月色陵渥丹穷海县之国工得人天之神玅逍遥楼者魏主之所构也引流挿竹上激登楼菱镜漾于玉池金虹飞于布水食堂前古铁钟者重千斤函二十石正光年中寺僧之所造也昔兵戎孔殷防攘偕作私邑窃而为寳公府论而作仇后有都维那惠登发夕通梦迟明独往以一巳之力抗分众之徒转战而行逾晷而止虽神灵役风雨移山莫之防也西方禅院者魏八极殿之余趾也时有逺禅师座必居山行不出俗四国是仰百福攸归明凖帝庸光启象设南有辅山者古之灵台也中宗孝和皇帝诏于其顶追为大通秀禅师造十三级浮图及有提灵庙极地之峻因山之雄华夷闻传时序瞻仰每至献春仲月讳日斋辰鴈阵长空云临层岭委郁贞栢掩映天榆迢进宝阶腾乘星阁作礼者便登师子围绕者更摄蜂王其所内焉所以然矣若昔以达摩菩萨传法于可可付于璨璨受于信信恣于忍忍遗于秀秀钟于今和尚寂皆宴坐林间福润防内其枕倚也隂阳所启居四岳之宗其津梁也宻意所传称十方之首莫不佛前受记法中出家湛然观心了然见性学无学自有证明因非因本末清净开顿渐者欲依其根设戒律者将摄乎乱然后微玅之义深入一如广大之功遍满三界则知和雅所训皆荷法乘慈悲所加尽为佛子是以无言之敎响之若山不舍之檀列之如市则有和尚侄寺主坚意者凭信之力统僧之纲崇现前之因鸿最后之施相与上座崇泰都维那昙庆等至矣广矣经之营之身田底平福河流注今昔纷扰杂事伙多是以功累四朝法崇七代感化可以函灵应缘起所以广成故得尊容赫曦光聮日月厦屋敞势蹙山川回向有足度四生钟重有足安万国岂伊一丘一壑之异一水一石之奇禅林玲珑曽深隠见祥河皎洁丹雘澄明而巳哉咸以为表于代者业以成形藏于宻者法亦无相非文曷以陈大畧非石曷以示将来乃命道奂禅师千里求防一言书事专积每极临纸屡空媿迷津之未悟期法主之可通其词曰西域传耆阇山世尊成道于其间南部洲嵩岳寺达摩传法于兹地天之柱帝之宫赫奕奕兮飞九空禅之门觉之径宻微微兮通众圣镇四国定有力开十方惠有功立丰碑之隠隠表大福之穰穰
　　五台山清凉寺碑
　　上尊王之分防大千也甘露以洒之慈云以覆之香风以熏之惠日以暖之忽恍乎无相之体通洞乎有形之类演正法降毒龙在清凉之山苑经行之地其山也左溟渤右孟津恒岳揭其前隂山屋其后五峯对耸四望崇崇蓄隂阳之神秀含造化之奇特每至丹霄出日俯拍云霞清汉无波下防星月可以侔鹫岭可以辟莲宫在炎汉时卜中箭领用肇造我清凉寺在北齐时以八州租税食我缁徒焉歴代帝王莫不崇饰洎我唐开元天寳圣文神武应道皇帝丕玅敎大阐宗渥泽浸而恒河流景福承而铁山固仍复旧号只苑以修先是长安年中勅国师徳威供以幡花文殊应见于代具大神变法大光明俨兮似或存倐兮无处所凡稽首咸怀欣怿傍顾此身尽在光影其毕弃咎乃罔不休示立诸相而无所立广度羣生而无所度非大圣至神覆防其孰能如此者欤夫其清凉之为状也壮矣丽矣高矣博矣靡可得而详矣赫奕奕而烛地萃巍巍而翊天寒暑隔阂于檐楣雷风击薄于轩牖星楼月殿凭林跨谷香窟花堂枕峯卧岭尊顔有睟像设无声观之者发惠而兴敬居之者应如而合道天花覆地积雪交辉梵响乘虚逺山相答珍木灵草仰施而纷荣神种异香降祥而闻聴凄风烈烈讵辨冬春奔溜潺潺不知晨暮经所谓吉祥之宅岂虚也哉开元二十有八载帝之元女曰永穆公主银汉炳灵琼娥耀质发我上愿归乎大雄爰舍金钱聿崇玅力奉为皇帝恭造净土诸像钦铸铜钟一骈之以七寳合之以三金影摇安乐之界声振阎浮之国足以涤除烦恼足以开鉴聋盲二沙门清白怀忠置陈于禅林之院树法幢以供之声梵乐以安之惟时孟秋月望庆云出山西北圆光五百余丈有万菩萨同见其间前后感应不遽数意者其福我圣君乎天宝七载贵妃兄银青光禄大夫农县开国男上柱国鸿胪卿杨铦奉为圣主写一切五千四十八巻般若四敎天台疏论二千巻俾镇寺焉海墨树笔竹纸花书宻藏玅轮千重万品置之以宝案盛之以玉箱上禠祐于君亲下泽润于黔庶善夫上座昙财寺主神庆都维那智诜入玅觉海登大空山大徳忠翰智空昙开如岸玉宝先觉莲花不染高僧清超净法云光庭观谷防禅枝岩栖戒叶并鸾鳯比徳龙象叶心岂即旧而増修亦惟新而起构备致灵应昭彰邑郡以为智徳斯遗靡筹称谓句偈不忘式图刋勒敢承前短强述斯文铭曰
　　天作五山兮实曰五台山上出泉兮有龙为灾大圣喣妪兮戢毒徘徊西南其刹赫赫枚枚翠微之上兮崒崫崔嵬金容月满兮宝座莲开祈我圣皇兮其至矣哉以感为通兮为祉为福前际后际兮无去无来
　　泗州临淮县普光王寺碑
　　嘻代人以塔庙者即有象也仪像者非有相也邕尝论之未始谅矣其或执之于我安住为千刼之塲什之于空循舍得一如之智皆所以颂其愿酌其心必于无作之时敷正法之故俾或礼或见能超因因之缘若我若人尽登果果之业则曷为不应曷道不行岂空寂之门独阶证入事相之地遂阻圆明者哉普光王寺者僧伽和尚之所经始焉和尚之姓何何国人得眼入地龙朔初忽乎西来飘然东化独步三界遍游十方乌飞于空月见于水泥键铁鎻降伏贡高长者锦书散除文字深以欲为苦器道实法钧消一无于大常越诸有于真际岂徒福河贯顶慈云覆身举手而安喻四因动足而兴复三见或以沉香作炭有枉言者则诱而进之沙末求珠不知其量也则呵而责之香象之行虽极水底神之出亦兼陆道因如法如自得定力有作无作冀是福田尝纵观临淮发念置寺以慈悲眼目信义方寸兴广济心仪普照佛光相才现瞻仰巳多逺近簮裾往来舟楫一归圣像再谒真僧作礼祈祥焚香防苦触尘者庇如来之影牵师子之威信施骈罗建置周布缭垣云矗正殿霞开层楼敞其三门飞阁通其两铺舍利之塔七宝齐山净土之堂三光夺景于制造也未缀于手猗徳名也巳闻于天中宗孝和皇帝逺降纶言特加礼数延入别殿近益重徳水五瓶霑濡紫极甘露一斗福润苍生乃请寺名仍依佛号中宗皇帝以照言犯讳光字从权亲覩御书宠题寳额垂露落于天上飞翰传于国中其来也广内庆齐其至也连城欢迓扇凭笔贵独属右军寺为额高更因天子每名晨大众瞻礼嬉游上升门台直视川野峦阜嶾嶙而屏合淮水逶迤而带长邑屋助其雄商旅増其大兹为胜也曷以加焉和尚口虽勿称缘乃有以知变易之道回轩少留众生可悲菩萨亦病示灭同尽唯识永在呜呼以景龙三年三月三日端坐弃代于京荐福寺迹也孝和皇帝申弟子之礼悼大师之情敬漆色身谨将法供仍造福度门人七僧赐绢三百疋勅有司造灵舆给传递百官四部哀送国门以五日还至本处当是时也佛像流汗风雨变容鸟悲于林兽号于野矧伊慈子降及路人乎过去僧惠俨等主僧道坚弟子木义等并持床有义失剑无追施法立斋知时明物罔坠旧业克嗣前修攀系仪形建崇塔院植婆罗树表莲花台宛然坐而不言歘尔感而皆应懴则殃灭求则福生虽日月巳绵而灵变如在归依有众檀施孔多鲸钟万斤震觉六种讲筵七架开导四生清净之身更疏浴室湼盘之饭别构食堂可谓能事毕矣喜愿并矣宜八部之宅以致诸天回首自然树悬宻语印文地现五风转柔润之音千灯焰光明之色构之者罪花雕落信之者福种萌生雷响发其六牙珠彩澄其二水州牧杜公惟孝其直如箭其洁如水地压淮上城迁泗中民勦于劳物集其利长史宋公司马卢公或清节首公文雅形国或礼容虚己坚操动时临淮宰薛钦行等或主诺条流庭无置对或子人简徳邑有欢康并竪位天车正信超士兴二道之敎发一师之音相与累赞经身长悬觉道树不朽之徳未来之功是刻丰碑以光盛美其词曰
　　惟普照之大身兮仗菩萨之右臂粤灵瑞之可闻兮固昭成之难值期一防之来思雄万軰之善施住持之信受广事相之该备豁川陆之云龙雄城邑之頳雉辟天师于九重补人主于十利嘉寺榜之立名宠圣札之题字追巳灭之化身了见在之文义贮仪形于空塔存词偈于金地灾无纎而不除福何求而不致副真僧之贞宝接羣公之雅器播永日于山河刻巨石于淮泗













　　李北海集巻三
　　钦定四库全书
　　李北海集巻四　　　　　　唐　李邕　撰碑
　　大相国寺碑
　　夫圣不徒作作必有因化不徒开开必有摄故大事所防一法所传若天若人或贤或达虽万牙出地而三兽渡河使不闻者闻未悟者悟岂虚也哉此寺伽蓝古废建国有濮州之像自安业而来及逝将复归坚守常住人至万且千飞声殷雷用壮敌国坐如清泰安如须弥有若部人郭宾者生心起谤双目失明有若部人陈振者兴言诳徒防肿及舌皆追悔自昔痊平在今或没身为奴或铸钟依佛延和初载奉诏改为大相国寺复置额焉先天中内府降财御书题额睿宗通梦灵应肇发临遣硕徳僧真谛载驰载驱乃慰乃止昭宣渥命宠锡神幡吏人迎法侣围绕豁防里罗郊原者不可胜计夫以金仙圣容之表先主感之代邸嘉名之旧先主摽之笔精池水之玅先主躬之故能钟乾坤激日月景光遐烛徳防覆曷云比也我开元神武皇帝受天元禧祚国传宝睦九族叶万邦功济而业成道光而孝理惠康父子义结华戎寰瀛之滨大舆之上颙颙而戴欣欣而懐逮识路于兹寓目于兹者莫不瞻大明钦圣礼仰天性而泣遗泽荷慈氏而叹坚林形力者防告劳檀施者防辞费庄严不独于示相功徳何止于无为碁布黄金图拟碧络云廓八景雨散四花国土威神塔庙崇丽此其极也虽五香紫府大息芳馨千灯赤城永懐昭灼人门天上物外异乡固可得而言也上座知隠寺主元深都维那上智俨皆玅觉圆常对境亡境弥入后地因如得如合之不离混以相济咸以为他方所至广法界惟三虚空所至度门惟一况乎实相感通之应圣迹飞动之神安可黙颂声阙题纪者巳乃作颂曰
　　佛法住持正教益真容见寺先帝书额藩邸鸿名建国前迹我皇孝理我人光泽日月明明家邦赫赫观玅追逺懐恩惟昔八部庄严四天感激以式永代是纪丰石
　　大云寺禅院碑
　　天也地也摄生之谓造日也月也容光之谓神功然亭育之仁可斡终灭昭明之力未焯昬霾故热恼积薪劫烧难铄惊波巨海沃焦自渊独有导师空王禅那宴寂一念首安住之域加行证无为之阶密教内修庄严外度双引相应并照两忘然后生无生浄名不去照无照了义能觉菩提之炬则枳棘涤除楫般若之航则横流既济湛四体于中道超三有以上征精舎攸隮度门斯盛其此之谓矣粤自有寺之艮背山之前临有确师禅房者武徳八年邦守萧公讳顗护法之所建也周目环郭澄心际海亦既一味寔无众生夫凭其髙宅其胜曽近俗谛或乗法流且水出于冰凡作于圣虽曰丑地犹是道矧乃玅有孤标宝相灵变入我室观我形者哉施及贞观嵗有等观禅师继前心承后问分之则别位二事合之则同列大空坐于斯竟于斯呜戏四益风驱百为大灭栋宇崩落象设倾低先天中有慧藏禅师闻之斯行居而不住玅龄彊植劲节老成被甲律仪下帷经藏方丈之室时歴十年箪瓢之飡日常一食信为法本悟实如宗简珠圆明红莲清净剃发结落亡境受除生起了于身縁觉被于物是以兴补旧塔建置尊容弥陀当其阳菩萨侍其侧四大海水慧眼啓明五须弥山毫相崇絶有若稽义摭实防名讨因都极乐之大郊夀无量之景命借如昔者称赞观厥音声克济斯艰乃复于逺则有阶地超越自在神通发愿心得大势用皆所以濡火宅轫劔轮投地者结业坐开入影者苦趣以息粤若殚财竭力刻桷雕题积三四年模造化意宝殿蔚以云构金山焕其日临岂徒然哉夫壮丽者将以重威神仪形者将以摄归止或离性解脱或见作随縁药草寓其根茎云雷感其方类即説非説若通不通惟三兽之渡河庶一子之来学禅师以为黙则絶教言则牵文茍心事于化人岂迹留于舍法防议斵石佥允圆功邕来守是邦偶闻兹事依僧依佛何日忘之在家出家惟其常矣顷者下檄湖海申明捕杀鳞羽咸若灾疫以宁救蚁虽尚于沙弥涸鱼每忧于释种祁寒则怨童子何知率三省于短懐寄一尘于宝地别驾农杨公守坚字越石本支鼎贵胄岳灵直道守公智印观法司马琅邪王公元朂字固礼髙闱袭吉皇士令名资位升闻玅意融朗盛矣美矣左之右之时有新罗通禅师五力上乗一门深入利行摄俗徳水浮天赞而演成恭而有述其词曰
　　覆焘之奬始生终灭昭回之明内昬外彻阴入不断心起难折灵海欲深洪炉火倬彼大师超然正觉亡境息想示法流渥絶生死岸破烦恼殻度门光啓住地邈传灯三叶分座一义象设仪形庄严地位有为不染无相能离茍曰法乗莫非种智古者丰石抗之髙山纪事标社铭勲列班广兹玅有运彼闗则百伊昔粤吾无间
　　郑州大云寺碑
　　恭惟黄屋者异唐尧之大雅精舍者曷释迦之广乗将以示崇髙诱进俾夫壮丽加于四海瞻仰摄于羣情酌言永图即理一贯矣大云寺者郑国慈縁之所建也观其肇允枚卜爰适底居所感弥多光灵滋茂固以星晷上宪人统下稽执天物之大中合宫之玅相岂止宅丰壤盘名州厦屋云阴沙门玉立而巳于是象设巨丽法供魁殊尊容乃神灵眷所仗则有宝座莲动现身金光不同于凡复归于静至使弥留咸华逺人孔殷香馔比肩花盖撃毂一心不起则从愿应如二见无物则随施逾疾故能飞名胜出福履嘉祥昭升累朝发宏歴圣粤髙祖神尧皇帝俟时登庸纵观兴感再驾尚轫五转欲承凤集矞云龙睇霄极驰睿想于幽赞祷法力于大雄创建漆象一躯植浄根也洎我髙宗天皇大帝缵祖匡业继明徳晖万流澄瀛八风叶律齐致功于造化将有事于岱宗道繇是邦言念兹者寺中留绣像一祯实也下厥则天皇太后奉遗托孤与权改物母仪覇迹阃政神器追惟干防永动皇情明啓度门宣游觉路乃降绣像一铺广也借如崇建塔宇附丽朝阙凭县官之力散王府之财中使相望匠人经始则有之矣未或介在草泽僻居里闾发皇明于日中落宠锡于天上有如此之盛者也日者通庄载堙缭垣式遏门途弗敞面势匪宏浮云在天虾蟆蚀月具瞻者渴髙明之叹归止者愤翳郁之心寺主俗姓李氏名婆谛陇西姑臧人也发趣如因弥入禅寂虽独得断相而同人有为乃陈诣府庭移牒省闼引仍旧之直矫易恒之枉申报旷祀奔走宣劳终于讼真成我道胜是以頽墙埧堑焚莱平广途褰开曽构踊出疑若当阳豁若捷径洛师之道荡胷泠然决渠萦波之水所谓形便得庄严具行李荣观郡邑景矣长史河东栁冲府君道融至和性与元徳从心丝谱游刃翰林推毂演成誓言同事是刋厥懿岂伐于功其词曰
　　郑之法宇兮在城一隅大雄应感兮休征有殊累圣克念兮象设三铺佛身圆对兮神光发圗乃奉灵胜兮至自彼都面势推隔兮頽垣朽株南望不及兮郁然坐拘观者伫眙兮愿履夷途硕徳感发兮执心匪渝岂用歴纪兮兹事乃敷刻石传懿兮表此亨衢
　　楚州淮阴县婆罗树碑
　　观厥好徳存树爱人及乌有情不忘虽小可作此施及者也则有宗庙加敬墟墓増悲覩物可懐比事斯广此触类者也矧乃通感灵变符圣迹根柢浄土硕茂佛时烛金山之秘影聨玉毫之殊相至若渥日法防茶毗应身妙有双树之间光覆僧只之众安可混曜散木比列清林议上茅之挺生喻坚固之神造者也婆罗树者非中夏物土所宜有者巳婆婆十亩映蔚千人密幄足以缀飞颷髙葢足以转流景恶禽翔而不集好鸟止而不巢有以多矣然深识者虽徘徊仰止而莫知冥识博物者虽沈吟引称而莫辨嘉名华叶自竒荣枯常异随所方面颇征灵应东瘁则青郊苦而嵗不稔西茂则白藏泰而秋有成惟南匪他自北尝尔或季春肇发或仲夏萌生早光丰随晩暮俭若且槁茎后吐芬条前秀差池旬日奄忽齐同无今昔可殊非物理所测古老多怪时俗每惊巫者占于谋议者感于神树证圣载有三藏义净还自西域逮兹中休宿因依齐戒瞻叹演夫本处征之旧闻原其始也荣灼道成之际防其末也摧藏薪尽之余或森列四方或合并二体常青不壊应现分荣变白有终示灭同尽昔与释迦荫首今为羣生立縁夫佛病从人大慈感故树萎因物深悲理然化能分身半枯即是以有合相后茂还齐宜其表正圣神灵贶品彚以变见一摄而称赞十方者也淮阴县者江海通津淮楚巨防弥越走蜀防闽驿吴七发枚乗之邱三杰楚王之窟胜引飞辔商旅接舻每至同云冒山终风振壑宦子息篙工疚懐鱼贯迤其万艘雾集坌于层渚莫不膜拜围绕焚香防持复悔多尤回祈景福于是风水相借物色同和挂帆啓行方舳骏迈浮山崛起而疏巘庆云乱飞而比峰虽电影施鞭夸父杖防防可喻其神速曷云状其豁快者哉州牧宗子名仲康广孝惟家大忠刑国播清政以主郡议古式以任人知微知彰有礼有乐别驾扶风窦公名诫盈盛门贵仕懿徳令名利用以厚生明略以营道上交不谄下交不凟司马宗子名曰景虚受贤交干用柔克遂中律先后自公且观麟趾之诗未骥子之任邑宰清河张公名松质藐自稚节忽乎博闻始于能赋而彰中于成器而立牧人通志徇物合权威肃摄于神明慈惠安其父母岂伊政理自有才名莫不浄虑一乗追攀八树叹从植而多感惟化生而永懐大啓上縁率心檀施硕徳徐道晖寺主道上座道约都维那昙一等皆妙觉圆常释门上首痛金棺而既往骇坚林而在兹乡望司徒简戴景王珪张仁艺王懐俨刘元隠沈信祥等夙悟大师深入真际勤行进力防供庄严扬州东大云寺法师希广派清流固植徳本戒行有以镇浮俗利言有以诲防求既凭藉于众心亦谋明于独得是标灵迹乃建丰碑其词曰
　　政化之理兮甘棠犹存宝乗之妙兮婆罗是敦钦厥道成兮八相克尊感乎示迹兮一归可扪与佛合縁兮荣落同时歘尔化生兮感变谁思休征咎征兮伺察不欺流俗莫识兮绵旷惊疑上人西还兮觏止增悲发皇灵贶兮坚固在兹方国传闻兮想像凄其回首正信兮顶礼防持优昙千年兮曷足仪之
　　铭
　　越州华严寺钟铭【并序】
　　有同乎源播厥派者伙哉沿之惟轮则终列大辂革以穴处则崇构厦屋译梵言于华学象楗槌于景钟从来久矣观其聆玅音奬誓文苦趣警禅门劒轮在空法众斯集镛之时义大矣哉郡司冦北平杨公沙门师萌抵浄根保耳界玅有忠为迦维之业坚朴象正之钧尝慨灵越乐郊勾吴通邑虽经行大壮防庙艺释训乃首唱羣吏传闻庶氓合听悉心聚粮殚币铄文马以庀制骧羣龙以范钟撰祥时歴令日倾郛鄙毕缁黄举帆云屯撃毂雷动百身勇施累赞愿言者计以万亿然后陶人事炉火正疏冶风伯鼓槖乐工扬嬉焕乎鼎陈蔚焉邱峙手舞者翳景称庆者振林迟明藏功亭午卒业于是层台大起雕悬列鲸鱼咤怒以震撃蒲牢跧曲以骇噭隠天网謍地理刹那昭应一念信心有无识生幽执物莫不休复浄域贞观真谛矣有若大者不槬小者不窕则州鸠之听曷以臻其间欤其词曰
　　大雄立号兮考彼华钟震发三界兮以觉其聋俾我羣动兮不罹厥凶君子是象兮载铄载镕弥亿斯年兮防有天镛
　　记
　　石室记
　　髙要郡北十五里有石室诡怪万状崆峒其中发挥灵踪盘薄厚地皆神仙之窟宅为区粤之胜概或有巨石皆似蹲兽之顾叠花仰空的皪琼脂色如截肪矣傍引穴窍疑为洞门横耸石牀方次仙座西厢峭壁下有涵泉涨澄镜色味轻瑶浆东西倚山之阳二十余里西通武林东扺灵羊峡时开元十五年之春正月二十五日右迁陈州刺史李邕记








　　李北海集巻四
　　钦定四库全书
　　李北海集巻五　　　　　　唐　李邕　撰神道碑
　　唐赠太子少保刘知柔神道碑
　　邕闻古之常铨今之大宝或借地因势或经徳自身或经纶国工或词学时秀或贵盛终吉或等祀老成或广孝闻家或纳忠刑国有一于是则百斯庆书于牍大其闻矧乃总集髙曽备致昆弟悉数以周称同原而合流息女择于贤夫子训于良冶首止光宠出入震耀若此表里者矣府君姓刘氏讳知柔字某彭城人也其先府君母弟银青光禄大夫左常侍崇文馆学士修国史子按史谍推之楚孝王嚣之后粤若伯豫谈经景瑜志学令言頴迈王乔名理回仁之抚接内使之节义是以嗣前人食旧徳笙簧史传柱石邦家其来逺矣髙祖魏骠骑大将军北州刺史祎府君諡曰懿曽祖齐散骑常侍文林馆学士岷府君祖朝散大夫陈留县长府君考宋州司马赠徐州刺史藏器府君莫不都雅忠方简质贞亮业行优絶政理殊尤府君穉节一成立年博达典学为海懿文为林镇重为山幽静为谷情淡事约言遣理深谦常后身俭不逼下至若仪刑硕伟风神散逸立若尸祭坐若肃宾认金不争阙马引罪公庭絶于私议虚室造于门逺遗之观物得名顔子之闻一知十无以过也尝以为权略多亹皦察不详和令乃私静胜而立言莫神怨行莫人诛固能陈无兵火无变夺物姓延集福根然后至精啓纯全徳居厚崇化务俗树徳垂声可也识者以为张华茂才荀彧逺略虽曰王佐则无天年今府君二者兼之一言得矣观艺知巧覩叶知秋吉禄大来夀考休佑吾无间然矣逮计考甲科薄逰异迹宅忧殆灭有命从师辞爵庐坟受锡表阙党锢光复佐职艰贞歴荆府司马史氏详矣自皇运啓圣清途授徳典国胄司人曹拜司业兼侍读渐也府君雅仗忠公固拒权宠耻或趋贵哲不易方出荆府长史复户部徙同宋二州扬益二府一淮南亷察再山东巡抚加银青光禄大夫进爵彭城侯大府有四公居其三要辖有三公提其两冡卿有九公自属国二年尚书有六公以司空十载分爵有五公当侯伯之荣居守有一公兼宗祏之寄巡使有十公兼东土之俗凝辅有三公首储宫之傅至于仁以养之义以行之慎宪以恤人辟土以祈谷制曰黄霸之奉法循理锡以髙车郭贺之惠化仁明加其冕服至于发贮赈施书板赋财巳系单于且平水土制曰出膺贤守则郡国循良入侯名臣则衣冠准的俾迁荣于北斗宜作范于南宫夫如是有足以论道经邦助天开化増河海之渥泽近日月之景光府君止足发衷辞满得地终让八座还忌三旌圣上録徳序功养老懐旧就成頥摄留连闲旷制曰乃建储贰聿求宾客允兹懋官惟尔崇徳府君固乞骸骨退守田园恩命如第尚给全禄呜呼日有昃嵗有除泽藏山风振海矧伊人也矧伊人也春秋七十有五以开元十一年六月十五日遇疾薨于东都康俗里之私第皇情震悼追褒荐及制曰簪缨旧徳桢榦通才清以立身俭而率下出入三署绸缪两宫曾不慗遗奄然丧逝言念遗老恻悼于懐宜宠赠章式旌泉壤可赠太子少保物二百段米粟各二百石日官供幔幕手力等太常考行諡曰文以某年月日于河南缑氏县景文山原礼也府君昔在平日深戒厚祖载服用子壻黄门侍郎宗子暠所营奉祠子某官某等追惟先志临穴长号谨以焚之殆无遗者尚曰史册者扬乎名碑版者纪于迹今愿抒哀敬却樵苏发颂声彰末嗣邕曰唯唯敢不十一千百焉其词曰
　　汉起沛楚封徐代则九庆寔余惟英秀阅卓荦惣文史张礼乐諌而尊道而胜集百禄延周称贵自取乐可荣弟紫绂壻黄门始孝思后忠烈歴中外备名节嵗弥长声更扬典属国老文昌懐逺圗忌太盛谢人爵委天命月有亏日有昃皇恩动物情恻猗孝子奉惟训服用薄哀荣顺布史简继碑石名教开幽明激
　　左羽林大将军臧公神道碑
　　夫兵者天之威将者人之命非武功不足以遏虐非智勣不足以视师故四朝简才三边受略百姓拉之如朽五变转之若丸横大汉而左回出髙阙而右去狄虏惟勷以纳质匈奴辟易以破胆数骑深侦解鞍却敌入阵周迾揺扇坐谋矧乃大谁羽林拥衞宸极蓄志坚石誓心渥丹捧日廓于九霄戴天旋于四孟千年圣主幸而逢之一代勲臣鲜哉稀矣公讳某字时明东筦莒人也其先派于后稷演于周公洎鲁孝公臧因而为氏昔僖伯谏隠观鱼哀伯谏桓纳鼎鲁多君子视履考祥是以知其有后矣降自璋汉城阳王太傅晖蜀郡太守混晋东海内史曾祖满府君隋银青光禄大夫海州总管东海公祖宠府君皇朝请大夫灵州长史袭东海公考徳府君皇朝散大夫原州司马赠银州刺史上柱国莫不纳忠词光训彞则大乃嗣种徳在人子孙并于昌时圭组叠于荣问公濬发卓荦雄举倜傥风雨之气凛凛出徒金玉之声锵锵激物问家以广孝形国以尽忠朋执义之昆弟友之虽文忠老成而壮武特立自左衞勲应穿叶附枝举登科授左玉钤翊府长史始足下也寻以天骄送死胜府纒兵占幕出奇冲突包敌迁鸿州长道府左果毅仍长上恩奬充平狄军都虞总管转左衞陜西华州望府左果毅长上属杂虏侵别将犄角横戈掉战匹马飞行拜游击将军本府折冲都尉仍长上公自任边事每读兵书山川之形不劳聚米战阵之势有以成图骤施交贤博文求巳习明已至用畧以壮猷故兵部尚书同中书门下三品平章事韩国公张府君年位不侔志业相许引之入幕辟以论兵抗礼肃庭握手密坐尝谓人曰此子才经文武气盖华夷逸翮将搏巨鳞必纵虽赵有李牧汉有衞青练彼朔方勦于獯虏无以居其右也繇是声闻于天威震于朔凡欲追讨皆借率先洎单于绍亲间道畧地絶沙漠冰河公乃连马拽柴多旗具火诈示绕撃为出分军虏以表里惊疑沮衂奔散转懐州南阳府折冲都尉仍长上朝议以元功未塞后命载加迁宁逺将军左领军衞懐州景福府折冲仍长上充大武军游奕副使除定逺将军大衞雍州通乐府折冲仍长上充大武军庆加明威将军本衞左郎仍充东受降城副使公以虏骑应来备预宜速出敌不意惟我有谋乃毒以井泉焚以草莽中休防以秣马夕炊防以汲人虏叹曰可北而不可以南可望而不可以至公之谋也累加宣威将军使仍旧载迁忠武将军左郎将兼安北副都防匃奴以地阙援孤士寡粮絶蚁附城下雨射城中公乃偃旄麾匿金皷悬门不发衿甲不陈匃奴旦夕却军迟明出塞以功迁单于都防借紫金鱼袋公以北鄙御冦中道扼喉生门以携之死地以诱之觇其西也将惊其前察其东也将袭其后匈奴进退岐地回旋二年议者以为约之不以长绳固之不以陷阱非公用智全胜按甲养兵安能预于此恩制加银青光禄大夫单于副大都防兼朔方军副大总管上蔡县开国男公理兵戒严抚下勤至感恩挟纩摄威蹈火匈奴不南牧职公之故也拜灵州都督兼安军经略大使兼朔方军大总管上蔡县开国子匈奴利于马牛指于灵夏尝以三城分守上将专征议虽画于河南身竟潜于汉北转缮州都督兼河原军经畧使营田大使上蔡县开国伯公曰且耕且战足食足兵古制也于是辟屯积谷髙垒止戈转输郊劳校卒加劝公之经也恩加云麾将军左武威衞将军经略营田大使陇西节度副大使上蔡县开国侯吐蕃恃众无名啬祸有素逺掠迩牧横掉我军公乃下以单师张以厚阵惑之以聚散分之以从横左右夹攻首尾尽殪日公当西守虏蕃南侵获其迹人审其阴计咸以投艰在将解控惟材复以本官兼都督东受降城大使营田大使兼朔方军大总管上蔡县开国公防六州九胡洊凶阶乱仓卒起于懐袖杂沓混于宾主虏接塞聨马肥弓劲甚骇人也公分于二蕃制于散地持必攻之郡计必死之凶上竒兵以四征保危堞以内备虽诸军合势而殊效特髙恩拜右武衞大将军赐物三百段余如故自顷牧胡残孽留匿傍山或求食夺攘或逃死啸聚猖狂三窟澶漫数州关陇震惊道路危阻复拜公朔川军副大使节度河东道诸军州兵马图是冦也公以教骑双絶诚难必擒夷险五岳非使不尅乃傍山释马依林去弓接之以铦戈扼之以武技袭其所短连其所长凶逆鞠穷旬月底定以功最拜羽林衞大将军复以本官兼安东大都防府都督摄御史中丞平卢军节度使支度营田海运大使往者奚霫诸蕃之诡信也西属匈奴南冦幽蓟乗间每钞无虞亟和公以兵数寔多借用尤费轻举则外患不解大举则内攻更深是以传隂符移间谍飞言以误其使重赏以卖其邻既伐硕交且断右臂所谓以武辟武以夷攻夷虽贾谊计然晁错防得无以尚也朝廷多之拜冠军大将军复本任东筦郡开国公及武神告天有成登岳展礼白羽日野朱旗霞山临之以天仪列之以地阵公以骤奔走驱熊罴智劳促来风疾孔亟诏使累降御医洊臻旧疴有痊后命遄拜复起前任无何以本官致仕圣上以公节不可夺故信臣禁兵畧不可谋故临遣武事入为心膂出作爪牙非夫至公如貔如虎焉可逺符夜拜雅仗边秋万里为城四镇为岳澄北海之涛水扫西沙之风昏者哉及乎暮律田园庄座枕席壮心不已余兴未并宿昔防陵意将军之夜猎屏营细栁冀天子之幸临去鷰悲鸣疲骖局顾宾御太息览对永懐呜呼日也者飘入于泉山者也藏归于泽人谓之游神谓之迁其可若何以开元十七年八月二十二日薨于京师平康里之私第春秋六十有八主上感悼边人掩泣羊祜罢市耿恭劈面见于此矣明年秋七月日于白鹿原礼也长子敬亷定逺将军前捡挍左监门衞中郎将上柱国次子希庄中大夫前安北都防上柱国三子敬之前左金吾衞中侯赐绯鱼袋上柱国四子奉忠前左司御率府长史赐绯鱼袋上柱国五子敬泚前殿中省进马上柱国并淳孝济义昭武懿文捡崇让以后身率周仁以集事光备慈训逺追先茔虽史简可传而碑板尚阙顾予以旧执询予以小才博殷而札翰未宣体大而褒扬不际将竭虚薄曾深其词云尔
　　惟至圣兮内外无忧任英武兮出入孔休揔戎幕兮四纪率羽林兮六周树元勲兮特立隠殿国兮鲜俦救河曲兮走朔方解辽海兮振渔阳一生一死兮鞍甲卧沙雪兮疆横匹马兮飞将起万里兮边防忠则极兮智亦苦年且髙兮疾不愈事枕席兮忘家瞻日月兮恋主情遝迟兮怛化魂恍惚兮破虏志何深兮命何促时不与兮才不赎碑一代兮人英征九原兮箓嘉孝忠兮题纪贻永载兮陵谷


　　李北海集巻五
　　钦定四库全书
　　李北海集巻六　　　　　　唐　李邕　撰神道碑
　　赠安州都督王仁忠神道碑
　　观厥君子大司莫盛于礼乐时事大窦莫及于宠荣非夫周于财厚于行外无怨内无人非将何以享而福之兼而有之寅亮邦家武衞帝室者也府君讳仁忠字揖太原祁人也其先系于有周氏于子晋文武不坠子孙其昌掌兵霸秦为相宁汉累叶交映两朝相辉梁之孤鸣司徒匡复于将乱周之龙跃开府扶翼于巳兴曾祖景孝府君隋屯田侍郎祖诠府君皇朝明威将军歙县开国男汾州刺史考文济府君侍郎御史吏部员外朝散大夫东台舍人并典学懿文夷道全徳髙举时秀丕承国琛府君至和有纯上徳膺茂轨度恬简品鍳朗拔笃诚博达英迈竒伟诗书异等容貌出徒飘然清风蔼然颢气安步名教咏謌典坟虚心以游不思而得至于缉熈逺畧绳准嘉言宝匣干将玉台明镜未云此也解褐濮州司法防军要囚有伦乱狱不作泣下丹笔情深赭衣俄转湖州司兵防军邮亭利权豪富僦市脂膏不践玉帛何阶顷开元皇帝之潜春闱也以府君后之季父时之正人吴札识音周瑜能听迁太常主簿寻以地近姻戚望出衣冠仍加朝散大夫试本寺丞属国家有事上张皇大礼沿革旧典节制新仪超上柱国而即真焉及皇上御极元妃升后迁太子仆六马肃若其僚仰止朱袚皇皇鸣佩载迁鸿胪少卿四极梯航万酋匍匐且和戎狄未系单于转太常少卿九乐备陈三礼大举观诸侯之防知天子之尊除左千牛衞将军昼巡盖常夜拜是功上谓府君曰昔太上皇尝居此职时相委任是属亲贤府君兢惧满盈诚恳辞避鸿私屡抑嘉愿莫从雾露不宣腠理成疹诏使旁午御医崩奔呜呼杲日或亏良嵗多谢命莫能续天将谓何春秋六十有一以开元十年三月癸酉朔捐馆宇于京兆兴宁里之私第皇帝震悼椒宫感恻制赠安州都督赐物二百疋米粟二百石丧官供加纁束帛勅万年县令韦令监防即以某年八月壬寅朔安厝左翊太原旧茔礼也长子右卫长史嶷次子尚衣奉御嵩司农主簿昆京兆府防军崇岧屴防等并昭奬光训宪矩令猷文翰发于国华礼则隠于人纪追惟广孝永言孔亟摧心陵谷泣血松楸是用合谋有成作为不朽直书盛徳曲访小才锡类每深注情弥极文章莫及览对何言其词曰千年流庆百代象贤山邱藏泽海水成田文武震耀冠盖蝉聨业扬史竹名雄鼎【其一】
　　施及时英骏发后族体大志气和徳淑秀举清流髙标雅俗地位双升才名两复【其二】
　　太常礼乐储宫调防属国风偃司戎山固先帝昔官圣恩今喻匪亲曷保惟贞是附【其三】
　　三旌未渉六疾爰臻拥福何崇转祸无神丧公备哀荣礼陈宠加黄壤赠及朱轮【其四】
　　松栢旧茔纁今饰诏使频繁椒宫恻河山动容风云变色兹焉永懐古之遗直【其五】
　　光有子克荷良弓臣孝家节文章代工推心匍匐泣血无穷托碑板以题述庶哀敬而永终【其六】
　　长安县尉赠陇州刺史王府君神道碑
　　邕闻才不必用庆有必钟尽滞或牵于时首正终防于古故志气也不谋于食而谋于道生禄也不在其身即在其子始终备致后起追褒谋翼孔彰前循迈种互体相发他日同时哀荣大来幽明通感长河一曲所以端其濬源髙山四成所以极其层阜粤未可测巳府君讳行果字某太原晋阳人也其先柢于喾稷榦于季文枝于剪离条于吉骏代关纯史朝弗旷官自古及今令名不去六代祖叡后魏尚书令封中山王赠太宰諡曰宣五代祖袭吏部尚书嗣中山王諡曰惠髙祖忻散骑常侍北肆州刺史諡曰穆曽祖子景徐州别驾北豫州司马祖元季府君属隋政分崩贤人伏匿誓言避地执心葆光迫以族弟本州逺虑物义辟大中正开府仪同三司考有方府君皇朝岷州刺史皆宠义从礼尊仁依信増业以行道兼济以守官府君间气茂灵上徳纯粹风度简旷神清秀接衣冠礼乐超等出徒博达聪明举众敌国无成足乎多艺不器非其一名读圣人之书阅上将之畧每及忠公大节孝友至情太息户庭垂涕枕席怃然有开物致君之意立徳显亲之心皇士目之通才许之好人方从田蘓之游巳慕蔺生之义至于手画耳听口诵目数覆碑背局答难诗赋公每屑焉人所服者弱冠以方闻授闰州司兵防军事自顷上官侈求同家侵欲或专咨俭啬或懐其安荒一觏礼容载敷先训不俟宪矩若对神明信所谓正刺邪徳形物至于此也未几宅岷州府君忧七日絶浆三年庐墓泣变青栢祥臻素乌野老明征邦牧表异府君泣面而视沥肝而言曰所不死者恐贻慈母痛悼岂愿居单外买声名叩头止之服除宋州司户防军日者浦无水虎土为凶年奸吏舞文诡随毕赋诛求公聚作为赒恤者习为常焉府君位其农郊什其居室正之以法紏之以词勿言寛征足革旧染议者以为平宰社肉武习宫人一叶知秋百为有典矣总章嵗句丽负海欺天国家泛舟讨罚御急宣之明命济悬军之见粮董其转输举于干职是役也繄公迁长安尉无何丁太夫人艰礼异于经毁甚于昔且二尊孝等偏罚事殊徃顾慈亲今极真性临穴号呌仰天殒絶呜呼孝欤春秋三十有七夫经徳而夭代人所悲执丧而灭锡类所痛有一于此则可以束名教感人伦况兼而极乎夫人中山甄氏父雍州丰崇府左别将黄陂县开国男食邑三百户行府君之息女嫔有令言母有则从夫徳贵训子业崇力迁于山祔同于穴粤以景龙三年嵗次已酉十一月庚寅朔十三日壬寅合于洛阳清风乡之原礼也长子晙慷慨英达激扬忠孝诵习文思昭宣干畧元宰经国上将眎师申通明之伟才竭寅亮之诚节其志如石其心如丹五间三连少籍多得空始无所逞其计合散无所用其锋李牧十年武侯七纵尽兵声于河外扬主威于海滨三士列其多备九原袭其光宠开元十一年九月八日制曰存树其名没而不朽缅惟褒饰是典章赠兵部尚书同中书门下三品上柱国行果粹灵诞和敏徳成器髙节夙着盛名有归雅志未伸促龄永谢象贤之美不展于亨衢而积善之征克崇于后嗣嵗纪方邈徽猷自逺宜申宠赠使持节陇州诸军事陇州刺史勲如故次子曔故邠州永夀宰神和体正经明行修有甪无齿惟天之道与才不夀匪身之辜兄也孔懐缅然增感愿述光徳克赞丰碑髙燥有以壮孝心樵苏有以敬贤墓其词曰徳不孤庆有绩迹时晦贤必复名实才尊匪禄博技艺穷简竹耳暂闻心以蓄手未止目犹逐碑可背奕能覆坐啸委行道朂孝深至灭太蹙奬教义扬雅俗位尝卑龄虽促推仁信致戬谷钟令子发华族振武旃广文牍经庙堂扫边服昭皇考赠丹毂臣道着子道足哀且荣幽既烛考防已性相属碑乃建神所福
　　桂州长史程府君神道碑
　　观厥品目异等业尚献臣天与才名神福夀考而中留官序小徃代艰位不极乎多能绩未宣其利用戢骏翮韬良工悲声起于絶泣涕形于抱玉自伤楚老岂独公明而已哉公讳某字某广宗新安人也其先出自颛顼重黎之后周之休父入为司马汉之不识擢居衞尉至若昱辅魏主婴立赵孤奉日以纳忠杀身以明节精诚发于寤寐义烈冠于人伦宜其贻谋克家宠光形图业与时并名与功谐者也五代祖响府君陈袭重安侯隋萧县宰四代祖育府君隋车骑将军曽祖皆府君隋涿郡主簿大父府君皇朝安阳令考大辨府君泗水六合二县宰撰东征记两巻藏之秘省莫不托宿元徳从事老成典学积于蓬山能赋秀于词苑府君令始家则光有国庠博通全经悉数贤行孝曰曾子文似相如下笔不休遣言无择陈平长者把臂每多田苏好仁引绳相重解褐徐城尉始足下也旋应五臣升弟迁宋城转栎城簿王畿政重帝告事先握札云飞听讼风靡载擢来庭长安二赤县尉樽衔御夙驾承天惊暗若神应封犹响籍听擢左台监察御史仁克寛仁无害耻为谇刻雅欲优闲朝廷许之转詹事府司直歴城直厯城门郎长杜武进朝邑曲沃好畴云阳宰六县皆代工开化顺时布和慎简里胥周省条簿其清水鉴其坦砥平从心术以外形随手玅以旁发人乐新政俗劝古风载迁魏州司马静守宪矩审喻宷寮官师有章人吏不黩属右族黜免彻嗣姻连奏引谏书丑诋宰辅选其颇正其奸赃士寒心明家质首左迁府君饶州焉谪子昕崖州舎城尉俄转府君桂府洎岛夷干诛天师问罪凭险毒送死阻兵昕乃不俟檄征自促鋭阵挺身而当矢石面而覆冦雠马旋泥中人走岩下愤气虽作救兵莫临剑交于胷戈达于腋其命则殒其目不瞑呜呼争首谓忠供养谓勇仓卒归尽零落无成有感路人愍悼慈父沈悲生疾积痛伤年猿堪断肠乌可衔木人非命也天何问焉以开元十六年五月奄徂化于官舍以某年月日反于某原旧茔礼也夫人广宗潘氏封某县君即银州刺史宝勣之息女柔慈孔嘉贞淑丕训是佐君子宜偕永年桃李早零柏松同祔子皓曜曦等并才彦惟有名教克闲优游翰墨之场造次仁义之域宅忧殆灭追孝有望匍匐昭亲哀迷纪石邕以披顔友道列坐词人谈笑未终存殁相诀情也有恸涕之无从虽不工于文将达其义词曰
　　曾源积兮流弥长髙闱庆兮龄亦康命不泰兮时未将何宠禄之中否从政理之孔臧坐疎属之婴累重爱子之飞章遭一门兮二谪备周嵗兮两丧寄永懐兮身后惟没代兮名扬
　　墓志铭
　　羽林大将军臧公墓志铭
　　夫纒兵者防内所苦用武者朔漠所悬粤若董戎三军司帅万里未易为也是以累战必胜所谓兴国每守必固所谓扞边英雄欤忠公欤不然曷以分命山河书勲竹帛者也公讳某字某莒人也其先周公之祚自僖伯哀伯正词鲁史太傅太守埋迹汉朝克扬厥休不泯于代所从来逺矣公即隋银青光禄大夫海州总管上柱国东海公府君之曾孙皇朝请大夫灵州长史上柱国袭东海公宠府君之孙皇朝散大夫原州司马赠银州刺史上柱国徳府君之子少而习书长而事武特禀间气雅持大名暗合孙吴自比管乐移家共国出孝垂贞公用仁足以子人崇义足以开物弱冠应穿叶附枝举擢第授长上再迁果毅都尉三除郎将加银青光禄大夫莅歴单于安北灵胜洮鄯安东七州都督防拥麾丰安河源莫门朔方朔州平虞六军经畧节度营田大使三入羽林大将军加冠军大将军上蔡县开国公至若设竒兵勦勍敌智出人境事扬天声经始三边倐忽四纪举无遗防动有成功虽李牧十年武侯五月防足以议及乎握禁旅直严更遏周墙之祸萌增鈇障之安国又何加焉自顷卧疾时扶力强饭尝以匈奴未灭家国所雠长吟朔风太息秋序呜呼陵谷者地之险有时而迁日月者天之光有时而异况于人乎风瘵弥留以开元十七年八月二十二日薨于平康里之私第时春秋六十有八亲友挥泪朝廷叹息逝川归海长城复隍悲夫以明年七月卜地于白鹿原礼也嗣子定逺将军前左骁卫翊府左郎将兼捡挍左监门卫中郎将上柱国敬亷次子中大夫前安北都尉上柱国希庄三子前左金吾卫中侯赐紫金鱼袋上柱国敬之四子前左司御率府长史赐紫金鱼袋内供奉上柱国奉忠五子前殿中省进马上柱国敬泚等并棘风茹荼薤露泣栢号天自负土空寃用纪石铭将符竹简自承访旧逺托驰诚事梗概于丰碑情辛勤于絶笔其词曰
　　周公锡鲁国因名矢鱼兴諌纳鼎飞声家传礼乐代有贤英才子间出武功特兴提兵北垒救败西鄙保界七州弥旷四纪无坚不陷无强不却三边风清万里云廓谋虑纵横威名昭灼物莫能久运何以长边也不幸人之云亡风沙未息松栢巳行哀哀孝思防防泉壤髙山或迁其词爰仰庶石铭之可托或蒿里之无爽











　　李北海集巻六
　　附録
　　李邕传　　　　　　　　　　【石晋】刘　昫
　　李邕广陵江都人父善尝受文选于同郡人曹宪后为左侍极贺兰敏之所荐引为崇贤馆学士转兰台郎敏之败善坐配流岭外防赦还因寓居汴郑之间以讲文选为业年老疾卒所注文选六十巻大行于时邕少知名长安初内史李峤及监察御史张廷珪并荐邕词髙行直堪为谏诤之官繇是召拜左拾遗俄而御史中丞宋璟奏侍臣张昌宗兄弟有不顺之言请付法推断则天初不应邕在阶下进曰臣观宋璟之言事闗社稷望陛下可其奏则天色稍解始允宋璟所请既出或谓邕曰吾子名位尚卑若不称防祸将不测何为造次如是邕曰不愿不狂其名不彰若不如此后代何以称也及中宗即位以妖人郑普思为秘书监邕上书諌不纳以与张柬之善出为南和令又贬富州司户唐建隆元年宗清内难召拜左台殿中侍御史改户部员外郎又贬崖州舎城丞开元三年擢为户部郎中邕素与黄门侍郎张廷珪友善时姜皎用事与廷珪谋引邕为宪官事泄中书令姚崇嫉邕险躁因而搆成其罪左迁括州司马后征为陈州刺史十三年宗车驾东封回邕于汴州谒见累献词赋甚称上防繇是颇自矜自云当居相位张説为中书令甚恶之俄而陈州赃污事发下狱鞫讯罪当死许州人孔璋上书救邕曰臣闻明主御防舍过举能取材弃行烈士抗节勇不避死见危授命晋用林父岂念过乎汉用陈平岂念行乎禽息殒身岂爱死乎向若林父诛陈平死百里不用晏婴见逐是晋无赤狄之土汉无皇极之尊秦不并西戎齐不覇东海矣臣伏见陈州刺史李邕学成师范文堪经国刚毅忠烈难不茍免往者张易之用权人畏其口而邕折其角韦氏恃势言出祸应而邕挫其锋虽身受屈终奸谋中损即邕有大造于我邦家也且斯人所能者拯孤恤穷救乏赈患积而便散家无私聚今闻坐赃下吏鞫讯待报将至极刑死在朝夕臣闻生无益于国不若杀身以明贤臣朽贱庸夫轮辕无取兽息禽视虽生何为况贤为国宝社稷之卫是臣痛惜深矣臣愿六尺之躯甘受膏斧以代邕死臣之死所谓落一毛邕之生有足照千里然臣与邕生平不欵臣知有邕邕不知有臣臣不逮邕明矣夫知贤而举仁也代人任患义也臣获二善而死且不朽则又何求陛下若以臣之贱不足以赎邕鴈门缝掖有効矣伏惟陛下寛邕之生速臣之罪令邕率徳改行想林父之功使臣得瞑目黄泉附北郭之迹臣之大愿毕矣陛下即以阳和之始难于用钺俟天成命敢忘伏剑岂烦大刑然后归死皇天后土实照臣之心昔吴楚七国叛因亚夫得剧孟则冦不足忧夫以一贤之能敌七国之众伏惟敷垢之道存弃瑕之义逺思剧孟近取李邕岂惟成恺悌之泽实亦归天下之望况大礼之后天地更新赦而复论人谁无罪惟明主圗之臣闻士为知巳者死且臣不为死者所知甘于死者岂独为惜邕之贤亦成陛下矜能之徳惟明主圗之疏奏邕以防减死贬为钦州遵化县尉璋亦配流岭南而死邕后于岭南从中官扬思朂讨贼有功又累转括淄滑三州刺史上计京师邕素负美名频被贬斥皆以邕能文养士贾生信陵之流执事忌胜剥落在外人间素有声称后进不识京落阡陌聚观以为古人或将眉目有异衣冠望风寻访门巷又中使临问索其新文复为人阴中竟不得进天宝初为汲郡北海二太守邕性豪侈不拘细行所在纵求财货驰猎自恣五载奸赃事发又尝与左骁卫兵曹栁勣马一匹及勣下狱吉温令勣引邕议及休咎厚相赂遗词状连引勅刑部员外郎祁顺之监察御史罗希奭驰往就郡决杀之时年七十余初邕早擅才名尤长碑颂虽贬职在外中朝衣冠及天下寺观多赍持金帛往求其文前后所制凡数百首受纳馈遗亦至钜万时议以为自古鬻文获财未有如邕者有文集七十巻其韩公行状洪州放生池碑批韦巨源諡议文士推重之后因恩例得赠秘书监
　　李邕传　　　　　　　　　　　宋　祁
　　李邕字泰和扬州江都人父善有雅行淹贯古今不能属辞故人号书簏显庆中累擢崇贤馆直学士兼沛王侍读为文选注敷析渊洽表上之赐赉颇渥除潞王府记室防军为泾城令坐与贺兰敏之善流姚州遇赦还居沛郑间讲授诸生四逺至传其业号文选学邕少知名始善注文选释事而忘意书成以问邕邕不敢对善诘之邕意欲有所更善曰试为我补益之邕附事见义善以其不可夺故两书并行既冠见特进李峤自言读书未徧愿一见秘书峤曰秘阁万巻岂时日能习邪邕固请乃假直秘书未几辞去峤惊试问奥篇隠帙了辩如响峤叹曰子且名家峤为内史与监察御史张廷珪荐邕文髙气方直才任谏诤乃召拜左拾遗御史中丞宋璟劾张昌宗等反状武后不应邕立阶下大言曰璟所陈社稷大计陛下当听后色解即可璟奏邕出或让曰子位卑一忤防祸不测邕曰不如是名亦不传中宗立郑普思以方技幸擢秘书监邕谏不纳五王诛坐善张柬之出为南和令贬富州司户防军事韦氏平召拜左台殿中侍御史弹劾任职人颇惮之谯王重福谋反邕与洛州司马崔日知捕支党迁户部员外郎岑羲崔湜恶日知而邕与之交宗在东宫邕及崔隠甫倪若水同被礼遇羲等忌之贬邕舎城丞宗即位召为户部郎中张廷珪为黄门侍郎而姜皎方幸共援邕为御史中丞姚崇疾邕险躁左迁括州司马起为陈州刺史帝封泰山还邕见帝汴州诏献辞赋帝悦然矜肆自谓宜宰相邕素轻张説与相恶防仇人告邕赃贷枉法下狱当死许昌男子孔璋上书天子曰明主举能而舍过取才而弃行烈士抗节勇者不避死故晋用林父不以过汉任陈平不以行禽息殒身不祈生北郭碎首不爱死向若林父诛陈平死百里不用晏婴见逐是晋无赤狄之土汉无天子之尊秦不彊齐不霸矣伏见陈州刺史邕刚毅忠烈难不茍免往者折二张之角挫韦氏之锋虽身受谪屈而奸谋沮解即邕有功于国且邕所能者拯孤恤穷救乏明惠家无私聚今闻坐赃下吏死在旦夕臣闻生无益于国者不若杀身以明贤臣愿以六尺之躯膏铁钺以代邕死臣与邕生平不欵曲臣知有邕邕不知有臣臣不逮邕明矣夫知贤而举仁也任人之惠义也获二善以死臣又何求伏惟陛下寛邕之死使率徳改行兴林父曲逆之功臣待瞑目附禽息北郭之迹大愿毕矣若以阳和方始重行大戮则臣请伏剑不敢烦有司皇天后土实闻臣言昔吴楚反汉得剧孟则不忧夫以一贤而敌七国之众伏惟敷含垢之道弃瑕之义逺思剧孟近取于邕况告成岱宗天地更新赦而复论人孰无罪惟明王图之臣闻士为知已者死臣不为死者所知而甘之死者非特惜邕贤亦以成陛下矜能之慈疏奏邕得减死贬遵化尉流璋岭南邕妻温复为邕请戍边自赎曰邕少习文章疾恶如雠不容于众邪妄切齿诸儒侧目频谪逺郡削迹朝端不啻十载嵗时叹恋闻者伤懐属国家有事防山法驾旋路邕献牛酒例防恩私妾闻正人用则佞人忧邕之祸端故自此始且邕比任外官卒无一毁天意暂顾罪过旋生谚曰士无贤不肖入朝见疾惟陛下明察邕初防讯责便系牢户水不入口者逾五日气息奄奄惟吏是听事生吏日迫邕手书贷人蚕种以为枉法市罗贡奉指为奸赃于时匦使朝堂守捉严固号天诉地谁肯为闻泣血去国投骨荒裔永无还期妾愿使邕得充一卒効力王事膏涂朔边骨粪沙壤成邕夙心表入不省邕后从中人杨思勗讨岭南贼有功徙沣州司马开元二十三年起为括州刺史喜兴利除害复坐诬枉且得罪天子识其名诏勿勘后歴淄滑二州刺史上计京师始邕蚤有名重义爱士久斥外不与士大夫接既入朝人间传其眉目瓌异至阡陌聚观后生望风内谒门巷填隘中人临问索所为文章且进上以谗媢不得留出为汲郡北海太守天宝中左骁衞兵曹防军栁勣有罪下狱邕尝遗勣马故吉温使引邕尝以休咎相语阴赂遗宰相李林甫素忌邕因傅以罪诏刑部员外郎祁顺之监察御史罗希奭就郡杖杀之时年七十代宗时赠秘书监邕之文于碑颂是所长人奉金帛请其文前后所受钜万计邕虽诎不进而文名天下时称李北海卢藏用尝谓邕如干将莫邪难与争锋但虞伤耳后卒如言杜甫知邕负谤死作八哀诗读者伤之邕资豪放不能治细行所在贿谢畋游自肆终以败云
　　送李邕之任滑台　　　　　　　唐宗
　　汉家重东郡宛彼白马津黎庶既蕃殖临之劳近臣逺别初首路今行方及春课成应第一良牧尔当仁
　　同李太守北池泛舟宴髙平郑太守
　　唐髙适
　　每揖龚黄事还陪李郭舟云从四岳起水向百城流幽意随登陟嘉言即献酬乃知缝掖贵今日对诸侯同群公十月朝宴李太守宅　　　唐髙适
　　良牧征髙赏褰帷问考槃嵗时当正月甲子入初寒已听甘棠颂欣陪防酒欢仍怜门下客不作布衣防
　　陪李北海宴歴下亭　　　　　　唐杜甫
　　东籓驻皁葢北渚凌清河海右此亭古济南名士多云山巳发兴玉佩仍当歌修竹不受暑交流空涌波蕴真惬所遇落日将如何贵贱俱物役从公难重过
　　八哀诗秘书监江夏李公邕　　　唐杜甫
　　长啸宇宙间髙才日陵替古人不可见前辈复谁继忆昔李公存词林有根柢声华当健笔洒落富清制风流散金石追琢山岳鋭情穷造化理学贯天人际干谒走其门碑版照四裔各满深望还森然起凡例萧萧白杨路洞彻宝珠惠龙宫塔庙涌浩劫浮云衞宗儒俎豆事故吏去思计眄睐已皆虚跋渉曽不泥向来映当时岂特【一作独】劝后世丰屋珊瑚钩麒麟织成罽紫骝随剑几义取无虚嵗分宅脱间感激懐未济众归赒给美摆落多藏秽独歩四十年风听九皋唳呜呼江夏姿竟掩宣尼袂昔者武后朝引用多宠嬖否臧太常议面折二张势衰俗凛生风排荡秋旻霁忠贞负寃恨宫阙深旒缀放逐早聨翩低垂困炎厉日斜鵩鸟入魂断苍梧帝荣枯走不暇星驾无安税几分汉庭竹夙拥文侯篲终悲洛阳狱事近小臣毙祸阶初负谤易力何深哜伊昔临淄亭酒酣托末契重叙东都别朝阴改轩砌论文到崔蘓指尽流水逝近伏盈川雄未甘特进丽是非张相国相扼一危脆争名古岂然键揵歘不闭例及吾家诗旷懐扫氛翳慷慨嗣真作【自注云甫有和李太守诗】咨嗟玉山桂钟律俨髙悬鲸鲵喷迢逓坡陁青州血芜没汶阳瘗哀赠竟萧条恩波延揭厉子孙存【一作在】如线旧客舟凝滞君臣尚论兵将帅接燕蓟朗咏六公篇【自注云桓彦范敬晖崔元暐张柬之袁恕已洎狄相也】忧来豁防蔽
　　送李邕　　　　　　　　　　　唐李峤
　　落日荒郊外风景正凄凄离人席上起征马路傍嘶别酒倾壶赠行书掩泪题殷勤御沟水从此各东西
　　遗事
　　李邕闻崔颢名虚舎邀之颢至献书首章曰十五嫁王昌邕叱之曰小儿无礼不与接而去【唐书】
　　江夏李邕自陈州入计缮録其集诣孙逖托知己之分李北海书当时便多法之北海笑云学我者拙似我者死
　　集评
　　唐六公咏李邕撰余初读杜子美八哀诗云朗吟六公篇忧来发防蔽恨不见其诗晚得石本其文辞髙古一代佳作也【赵明诚金石録】
　　紏谬
　　贺赦表六首
　　臣某言伏奉某月日制大赦天下至徳纯茂鸿私普洽臣闻圣人绍统必建元良王者郊天是崇严配伏惟宝应元圣文武皇帝陛下嗣守鸿业光膺骏命奉先思孝诚已达于幽明立嫡以长义仍深于燕翼皇猷允塞坠礼咸甄俯作解之恩式布惟新之令若乃涤瑕荡秽雷雨之施也茂时育物天地之仁也薄征弛力政理之源也録功念旧敦劝之方也加以躬俭节用捐珠弃玉执丧者俾从达礼系狱者咸释明刑啓进善之门直言之路徳殷虞夏义掩羲轩凡在宥刑孰不欣悦
　　又
　　臣某言伏奉二月二十四日制书大赦天下徳洋恩溥逺洽迩安亿兆欣欣防不幸甚臣某诚欢诚喜顿首顿首伏惟陛下体元圣之姿膺出符之运统理万事建中于人躬大禹之菲薄奉元之慈俭损巳以益下约身而爱人捐珠玉而不玩斥绮丽而不御事有妨于农业物有害于女工人力所疲上心攸荡自此罢黜归于典常若乃投荒御魅之伦触网婴罗之类或炎裔沦屈骨肉相从或囹圄幽囚馈饷不至皆阳和所未煦雨露所罕霑靡不沐浴天波昭覩白日然后表捐躯之烈所以劝忠广自弃之仁所以敦孝防奉寝庙辍玉舆之资惠缓市估发金钱之积异类均懐土之志髙年加挟纩之恩斟酌泉货之源变通惠利之逋债咸已谠直必容如天之湛恩广矣稽古之能事备矣彼鹑衣之徒鲐背之叟孰不撃中衢之壤共乐于尧年咏太阶之符同跻于夀域况臣谬当共理职在抚循欣抃之诚倍万恒品不任踊悦之至谨遣当州军事衙前虞王国清奉表陈贺以闻
　　又
　　臣某言伏见制书大赦天下以今年正月一日改为元和元年者臣闻行庆布和允光于献嵗履端居始实属于元正将大有以惠人乃顺时而布令法五始之要流恩而降泽统三微之歴观象而建元正朔所加遐迩忻戴伏惟皇帝陛下大孝嗣业鸿猷啓图顺天地而发生均日月而齐照驯洽飞走煦育生灵既承太宗文武皇帝之耿光禀保夀天皇之严训百神飨徳万国宅心敷作解之泽布维新之典将致和平蠲京畿之逋债言念水旱薄江淮之征赋开罗网以宥过崇勲秩以赏劳褒酬之典泽被幽明旌忠烈之臣赏延于代阐庠序以劝学愍耆艾而加礼恩覃有截化洽无垠超溢虞夏掩映轩顼首出千古遐冠百王亿万斯年永荷天禄谬当任用分镇藩维不获查赴阙庭亲覩盛礼
　　又
　　臣某言伏奉某月日恩制大赦天下一人有庆百度惟新戴天履土防不欣抃中贺臣闻天地元功施雨露以育物帝王继统升日月以垂曜羣品资始万方文明伏惟皇帝陛下嗣守鸿业光膺骏命淳化均于四序大徳合于二仪保宁社稷光宅区宇孝慈以御下崇恭俭以垂休恩覃浃旬事冠今古况乃顺时布政乗春导和敷作解之恩宣在宥之典九族既睦四门广辟而又洗涤幽絷雷雨之施也归还流窜罗网之释也移叙贬黜覆载之仁也蠲除逋债政理之源也褒宠勲贤激劝之方也废金宝之贡有以彰俭徳也搜遗逸之士有以表至公也元勲宿将赏延子孙庶尹卿士荣周存没广直言之路啓进善之门徳超虞夏道掩轩顼必将平一殊俗发挥大猷亿万斯年永荷天绪臣谬当任用述职藩维不获奔赴阙庭无任欣跃
　　又
　　臣某言伏奉今月日赦诏自上下下繇衷尊尊防天地之大名贵圣文之崇号休气宛秀弥漫云天烟景昭华光融草树臣诚欢诚踊再舞再蹈者有以副万国之欢情増九庙之炳灵矣臣闻孝子事父诚奉其色忠臣事君将顺其美皆殊外奬情实内殷超迈盈耳之言适防因心之义所以然也伏惟陛下道一徳功盖四时辰象曷以焕其文雷霆无以雄其武固以业振今昔事溢名言虽佥臣子之谋莫防圆方之广所谓塞元命起兆人羣岳腾声长河变色宜其雷振于地庆蛰户之出幽日飞于天贺霄极之朗是以神鱼载舞祥凤载鸣况于人灵况于荣位乎徒张三寸之舌不足以谈圣猷空捐七尺之躯不足以报明主无任大庆欣抃倍百之至谨遣所部宣徳郎某奉表陈贺以闻
　　又
　　臣某言伏奉七月三日册皇太子诏书大赦天下臣闻元良者宗祀之本枝赦宥者含育之全徳伏惟陛下赫然光大日升于天嶷然崇髙岳镇于地万龄为夀庶物咸春东海注百川之朝北辰列众星之拱笑龟鹤之将老朝龙凤之未伸但以礼备储宫徳刑广物挺黄沙之罪再荷生成洗白玉之瑕俱承涣汗中外一命锡无战之勲夀考百年赒不耕之粟莫不抃舞帝极颂歌圣慈万嵗之声夷夏合听九成之乐天地同欢久沐鸿恩竟无上答悦豫之至倍百恒情
　　旧本英华载六表为李邕作后人驳之曰据唐类载兹表在代宗徳宗宪宗时所上而邕天宝初已殁其非邕笔明矣或云是李吉甫作应属吉甫良是因志之















