　　钦定四库全书　　　　　集部六
　　山斋文集　　　　　　　别集类五【明】
　　提要
　　【臣】等谨案山斋文集二十四巻明郑岳撰岳字汝华号山斋莆田人治癸丑进士官至兵部右侍郎岳素着风节官江西按察使时首折宸濠逆谋反为所诬搆逮问及官兵部复以议兴献祔庙忤防力请致仕后议礼诸臣皆防追恤赐諡而独不及岳盖孤介寡援其天性然也柯维骐续莆阳志称其所作诗文俱畅达蕴借而谢山子亦称其诗深于讽谕之体所着有防难录西行纪南还录山斋吟稿漫稿净稿续稿奏议因雕本燹燬所存不过数种是集乃万厯间其曽孙炫搜辑重锓诗七巻文共十七巻谓较旧集十未能存二三今观所作当信阳北地初起之时文格未变犹恪守茶陵之矩度虽条畅有余竒丽不足而质实平易不染涂饰钩棘之伪体固宜以其人存之者矣乾隆四十五年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　钦定四库全书
　　山斋文集巻一
　　明　郑岳　撰
　　五言古诗
　　立春和林见素韵
　　人生百嵗期荏苒十逾四春阳布徳新花鸟各自媚鬓发日以种欢悰与昔异寝食淡无营絪緼防元气朝雨洗春痕南山已堆翠幽胜惬素期纠纷伤往事所贵一身存傥来物皆寄破屋城南隈百需无一备云庄结比邻时往佳章遗讽咏激微衷懐哉邈髙致
　　秋斋为周彦通侍御题
　　午梦忽惊觉呼童开竹扉借问客为谁青骢束金羁手持巻一握错落琼琚词展玩重太息遐心将在兹二气互翕张真宰执机物盛不可过敛舒各以时露凝天宇浄树变郊原稀芝兰抱孤芳鹰隼奋髙飞斋居感深念流光倏如驰及时当自励毋令华发滋
　　后峰篇赠黄伯固正郎
　　九峰何崔嵬屹然镇坤维泉石挹明秀草木含华滋最后有奇峰退让乃卑卑谦光岂容掩灵淑良在兹髙文合典则懿行无瑕疵歴宦十余年既罢将安归悠然念出处戒途仍迂迟经营四方志况当强壮时去去济时艰终岂好爵縻山中精舍在嵗晏期相依
　　送何子元少宰改任南都
　　夏秋多霪雨沈隂翳晨光积潦防衢涂欲济苦无梁送子出城闉策马登前冈回颷激流云颢气变清商凭髙一舒睇天宇何茫茫感兹物异郁郁情内伤古称楚多才弱冠已擅场博学富文藻节操诚慨慷兹行岂徒然抗言系纲常南望钟山遥白云懐帝乡风露日夕清兰桂发幽芳与子结绸缪望望不得将平生契分深白首相激昂浮荣难久恃万世一何长愿言保终节青简谅毋忘
　　幽居公署书懐【处忧患能以义命自安诗见之矣】
　　宁庶人宸濠久蓄异志予由臬转藩裁抑逆萌濠不能堪隂嗾同寮横加诬讦威赂上下文致其辜逮系逾年始得罢归忧患中尝作防难録兹摘其槩书之
　　咄咄日书空祸阶嘅伊始蚁穴昔何微溃川浩无涘数至谅难违修身以顺俟明夷古所悲演易在羑里厉贞乃终吉斋心悟理
　　其二
　　谿壑絶险巇千仞犹可穷人心如其面谈笑伏兵戎田灌平生交杯酒不相容魏其力解纷乃并遭祸凶往事昧明训邈哉防蔺踪鹬蚌久相持渔人并收功
　　其三
　　平生相倾慕会合意何敦相期振頽靡抚心悯元元如何自猜忌枝叶伤同根川洛搆党祸善类鲜安存王导仇伯仁千载抱烦寃古来同叹息弃置复何言
　　其四
　　鸦鸟栖前楹哑哑动哀鸣须臾双鹊呼下上如有营既忧还复喜徒乱羁旅情毁誉随爱憎吉凶竟难凭聩聩絶聪聴冥心游太清
　　美女篇【此篇以美女自况读之悲惋】
　　美女出琼闺姿容皎白晳婉娈当盛时丹铅去华饰岂徒夸靡曼礼度谨修饬少从柯斧言与君结良匹纎手敢自爱辛勤事家室烹餁奉賔祭机杼务组织鸡鸣起盥漱昏暮未遑息始时君家贫数嵗颇储积将谐百嵗欢一朝遭谴斥萋斐成贝锦青蝇间白璧贞性岂善婬蛾眉生妬嫉懊恼难自明抚床时掩泣族里为咨嗟姑嫜谁顾惜娉婷将奚归皓首不更适祝发习道经焚香诵晨夕天心如有感庶几终察识
　　游侠篇【此篇意以宸濠比吴王濞其事果验亦诗防也】
　　战国贵公子孟尝最称贤食禄儗万乗养士满三千鸡鸣与狗盗生死同周旋信誓重然诺服御鬬芳妍一言偶合意不惜千金捐后宫出绮丽歌舞醉华筵昼夜务经营力折王公权杀人报睚眦道路不敢言頽风一以开延蔓弥八埏汉网方疎濶吞舟漏重渊吴濞招死士密置淆渑间岂知真将军轻车出蓝田逆节竟锧斧明鉴垂简编
　　复回省城待报幽中书懐
　　重门昼深扃蔓草没行迹旧侣何寥寥危途转相逼计功获深酬蹁跹图逺适诎辱甘予愚谁为世道惜
　　其二
　　一气播洪钧万物各有适予生亦岂徒知命奚慼慼轩冕傥来物去去无复惜抗志本不髙末路嗟局蹐从今谢樊笼遥空振六翮
　　其三
　　社栎辞剪伐兰膏坐销镕巧拙各有宜所贵保初终缅懐见素翁进退何从容盛名难久居林壑寄幽踪幸兹返初服云岑老相从
　　林竹田司空自予防难屡为救解兹过洪都挈予妻子同归感而有作
　　司空并乡国弱嵗挹光仪意义重相许肝胆不复疑名位日以崇讵肯忘贱微临难力相拯千里归厚遗萦纡枉川陆为我解累羁举家脱虎口相将返柴扉深衷懐感激不觉涕交颐时情转盼异古道谁复持祁奚免叔向岂为平生私髙情激千古流俗安足希
　　九江阻风泊舟有感
　　白浪起层层峰头云正黑回舟入小港聊兹一憩息路梗难为期沧波浩无极坐观北来船帆挂千仞直篙工意闲暇津津动顔色缅懐造化心施予难为力往船风宜南来船风宜北南北本异途彼此那俱得物理每循环明朝未可测隠几澹无营冥心悟羲易
　　过水口
　　建溪昔称险横流多怪石参错列牛马防利侔剑防篙工惯习水祷赛资神力前后互招呼分寸恐或失激荡轰雷鸣沫流飞雪白谛观毛发竪一命试轻掷逶迤过水口滩尽溪流碧棹歌发清响贳酒娱西夕患至虑烦纡险过事愉怿物理固其然临流长太息
　　送吴伯贞还漳
　　青阳布时序游子戒晨装崎岖越乡郡迤逦登我堂感旧一挥涕相视鬓逾苍念昔萦微禄相遇天一方风涛起奄忽章水鲸鲵扬削地诛晁错系狱悲邹阳戢羽还故栖仰视天茫茫昏霾一朝解日月回精光天人尽纾愤岂伊私愿偿子独秉髙义意气相激昂涓辰集朋旧壶榼宴山庄人生适意耳此会安可常冥鸿谢矰缴去去天路长
　　题颐晦亭
　　结屋城东隅萦纡递幽境亭榭郁以深竹石秀而整好鸟鸣春烟芳池湛秋影炉熏对书榻端坐思欲瞑虚室昼生白真机时悟领浑涵谢圭角文字何隽永匡时岂无术素尚事幽屏际世幸黄唐独兹慕箕颍
　　上清宫修造
　　江国嵗仍饥处处盗尤剧闾里鲜聊生况兹兴钜役土木极工丽辉煌燿金碧各务出新智规恢过畴昔内帑不惜费列郡捐余积畚锸役万人筋力谁顾惜所祀何代鬼杳幻难具识汉季有张陵五斗米中贼干戈幸逋诛遗种复滋息窃据山水胜蔓延徧区域崇奉日转加势与阙里逼大道久晦冥爝火何时熄
　　嘉靖二年六月十九日予使事西行夕宿良乡晨赴涿州即事
　　商颷应时序溽暑倏云徂微凉袭衣襟病骨觉已苏宵短不遑寐晨兴赴前途前途纷交驰县道直皇都民劳困征徭蔽体无完裾所幸秋稼丰维黍复维稌淫雨不为灾旬月当得餔
　　过函闗
　　建都据形胜自昔称闗中我今歴崤函险絶凌苍穹一夫当闗守百夫不敢攻秦皇借余烈诸侯俱景从汉髙既灭项髙拱洛阳宫娄敬脱挽辂一语回天衷即日幸车驾定鼎垂无穷决机振长策识度诚豪雄
　　发陜城
　　长安古都会弭节暂盘桓羣公日惠顾樽俎接清欢如何别此去遥遥赴臯兰维时秋已分日夕风露寒清霜肃原野草树渐摧残蝉噤其声蟋蟀鸣夜阑客子感时序凄然懐永叹回望双阙遥迢递层汉间清光劳梦寐行役何时还
　　马嵬之南数百武为逆珰刘瑾故宅噫杨妃以此地没而瑾复以此地生岂事有适然欤均足示戒
　　明皇西幸蜀嵬坡驻銮旂六军不肯发宛转缢蛾眉悠悠百世下抚迹空嗟咨妖氛岂未散阉竖复生兹懐奸窃大柄国势欲潜移事颇天宝类幸尔亟诛夷羣奸起嗣虐四海成疮痍乱阶鉴妇寺永垂万世规
　　秣陵嵗暮
　　闲居近十载风土乐余生儿曹驩节至嵗事多经营如何从逺役遥遥赴神京旅游已厌歴况欲竞浮荣自昔际遇难幸兹世运亨草泽访耆彦拔茅以彚征负暄安足献食芹岂忘情冲抱徒区区蹇拙竟奚成
　　潞河舟中
　　潞水何悠悠日夜东南流东流几时还到海始云休物性固有然人心亦奚求所求谅非逺庶以道自修忆昔罹横灾十载卧林丘自分亦已矣云水结绸缪圣皇访遗耉樗散谬见收省寺屡迁秩愧莫展良猷兢兢循素节庶以效前修萋斐一朝起竟莫诘其由舆论皦日星拊躬本无尤心迹幸已白名位焉足留谗言变白黑世道良足忧
　　谒阙里途中即事十一韵
　　迟迟待明发肃肃戒行辀郊原俯阡陌道途广且修朝云结层隂雨泽尚滞流郁蒸气未解风露何当秋役夫苦流汗吾行岂漫游壮齿走四方老至行且休睠兹毓圣乡欲诣竟无繇于兹不修谒终身抱悔尤迢递展慇懃阙里暂绸缪秋阳方皜皜缅邈仰风猷倦息杏坛隂渴饮泗水流
　　塞下曲四首
　　边郡良家子结发即从军弯弓射边月挥戈开塞云黄河十月氷敌骑日成羣突来犯我垒决战死生分冒危杀首贼不得叙阶勲
　　边人惯骑射奄忽若星驰朔风吹马来四面冲我师我师莫轻动持满以待之徉北勿轻追恐为敌所欺汉皇开五郡本为制匈奴士马日南侵发卒守边隅主帅多刻剥军吏恣征需一食尚不饱安能执戈殳傥无内顾忧安敢爱微躯
　　豪酋相讐杀奔溃入西畨西畨不能制被驱若孤豚畨夷势渐合种类日益繁长驱向洮岷千里沙尘昏我兵既寡弱剪灭何敢论
　　隗嚣
　　新都灭炎精四海方悲叹隗嚣起秦陇借名图复汉豪杰多景从生民惧涂炭南阳帝业新羣雄俱解散西州独阻险偃蹇成僭叛么麽不自量神器岂容滥伏波始识真东庑白帻岸聚米导先驱仓黄西域窜何不效窦融归朝膺显宦
　　度闗山
　　昔闻闗山险今作闗山行登危复盘曲十步始一平秋潦混泥途崖石乱纵横仄径俯頽坡仆马度凌兢薄暮至絶巅天地划开明飘风吹暝色凛然寒气凝慨念兹川岳设险辅秦京时危资窃据歴代纷战争昌时久混一六合且休兵凭髙一舒啸缅懐千载情
　　内丘悯旱
　　内丘数十里硗确环髙原十旬不得雨四野沙尘昏黍粟焦且死艰食悯元元官栁摧为薪煑叶充晨飱老稚出趂食破屋弃荒村公庾素乏储富室徒劝分鲋鱼得斗水犹幸性命存安得沛甘泽万物回枯根
　　兰州以山名北枕黄河城之西有唐帽山尤秀特彭司马幸庵先茔在焉地灵人杰堪舆家之説岂尽诬邪
　　南望臯兰山北枕大河流山势相蜿蜒河流去不休华夷界南北闗陜扼襟喉中有唐帽山髙垅郁松楸灵气钟之人元老克壮犹边事久经畧樽俎运深筹
　　真定会刘南坦中丞以诗巻托和
　　侵晨即长途亭午临古县赤日炙肌体黄埃汚顔面神昏思伏枕臂弱强持扇密栁方连隂凉颷时一荐披襟为输写暂憩忘饥倦乡思乱飞云宦情牵弱线朝廷重纲纪边鄙罹祸变行役敢辞劳纵观殊未厌中原多古迹垂老幸一见西行抵闗塞阅歴行当遍
　　舟中阻风
　　潞河晨解缆即欲抵河西讵为风所阻竟日蟠浅泥暑雨久浸淫四望长蒿藜荒村破茅屋日午不闻鸡泊舟此非处日晩风更凄忧心倏如惙孰能究端倪天道易反覆人事常不齐
　　觉衰
　　今年顿觉衰不谓病忽至早春解敝裘酸痛伤左臂伸缩自弗堪拘挛重为累血少失养筋风冷潜入骴药饵殊罔功针灸亦弗利白发倩人梳衣带不自缔况能弯骍弓何由拔赤帜嵗月去鲜欢世事老无味衡门归养疴稽首深拜赐
　　梅峰小隠奉招会友
　　丁亥之冬林翁孚可汝仪时献吴翁约中结为社会予僭为首倡会于梅峰其次年宋翁良翰林翁以永皆预焉
　　香山与洛濵结社独名世齿徳相推致名位岂暇计标望重一时文采照来裔吾侪踄世途投老脱羁系丘园多暇日髙踪良足继俯仰愧前修欲举旋复替友泉亦何为超忽逺行诣人事叹多忤天机窈难契及时且为欢荏苒嵗将逝篱菊寒始花幽香杂兰桂眷兹举一觞梅峰扫荒翳真率循前规山堂登琐细诘朝幸早临焚香舆
　　秋日偕社友游溪声阁
　　凌晨出南郭悠悠衢路长褰幨临逈野回颷递微凉蒸郁渐以舒颢气应清商农家收稿秸禾稼已登场幸兹嵗颇熟闾阎得小康凝烟翳林莽鹳雀相翺翔古来贤达士墟墓列道傍感兹起遐念人生安可常涓辰集俦侣迤逦越林冈梵宇隠寥廓溪声泻琳琅山防登野蔌石鼎炷篆香谈谐淹竟日薄晩雨冥蒙老至惜頽景驹隙度流光及时恣游赏毋徒伤慨慷
　　林都宪翠庭邀游南山登髙陇歴诸名胜有作
　　城郭风尘满篮舆逺追寻崎岖歴田埂转望凤山岑松柏翳原野中有大夫林敛袵肃下拜防退昔所钦山川莽回防佳气郁以深东冈列僧舍楼阁散清隂推延逺景啜茗涤烦襟拜亭倍虚敞深树响鸣琴时平偃兵革禾黍复森森吾侪幸无事及兹盍朋簪清欢杂嘲笑美酒时共斟嵗月岂久待騄骥已骎骎畴能究縁业且谐尘外心
　　和林汝仪招饮溪阁韵
　　旭日散林霏澄波衔山影离城才几许已觉非人境侵阶雨气润搅树风力猛采采园中蔬盈盈水中荇更覔前溪鱼垂竿移舴艋占年慰夙期刺水秧千顷几杖松坛幽鸡犬柴门静幸逢素心人髙谈白日永
　　黄仲阳东洲别业
　　北郭亘芳阡延瞩郁幽邃木兰及使华二水于兹会墟曲蔼人烟平畴间沟浍澄潭集渔网沃土供王税结构际交流俨与羣峰对闲庭芳草积隙牖蛛丝缀虑澹物俱忘知寡我为贵兹胜君先得吾驾将焉税硗确多弃壤所求亦易遂衡茅成小筑徐徐理荒秽来往话桑麻聊兹阅年嵗
　　鹤峰为蔡君题
　　考亭昔为吏遗爱流清漳世逺道益孤坠绪何茫茫蔡君负英资博学知向方少懐四方志预以试一乡道义素所敦慕古心如狂龙池卜新居清淑气攸藏维东有鹤峰嶻嶪临吾堂朝夕与之对端冕肃以庄山髙犹可梯且欲凌其冈复翁有遗矩千载何能忘
　　题黄孝女刲股愈疾巻
　　儒门白晳女婉娈发垂眉念父逺行役独与母相依母病困牀褥家贫莫致医尝闻昔人言股肉乃良剂顾念此微躯本是母所遗一死尚可捐何惜方寸肌磨刀试割取肉防血淋漓一念格彼苍神物隂防持母疾亦良已族里惊且悲末俗好奇诡昌黎深致讥此女出贞性于世无所希亲疾不尝药愧死世间儿
　　杨烈妇【国子助教杨孟洪子妇】
　　白晳名家女婉娩娴壸仪二十嫁君家与君相唱随君志在青云偃蹇未得施一朝赍恨殁弃妾忽若遗薄命丧所天何用此生为九原会相从瞑目甘如饴尊嫜相慰藉岂不念恩私嵗月方悠悠世路亦多歧一死吾事毕此心良不欺吁嗟烈妇操千载名永垂
　　汤隂羑里文王庙
　　商辛肆淫虐诸侯多就诛西周秉臣节亦乃遭囚拘忧思郁以深黙焉悟虚羲画阐幽秘至理谅无余天地岂不寛臣迹不敢逾日月岂不明君怒或可舒进女事解脱迁史何其诬
　　淇县有殷三仁祠将至卫辉有殷太师比干墓庙
　　秋黍何离离驱马登殷墟孟门与太行左右相萦纡狡童不我好万乗为独夫图任惟奸回亲贤反见疎矢心各自靖揆道岂云殊埋骨邈千年庙貌犹古初孔圣赞一词永与天壤俱
　　安肃南出有刘伶墓碑
　　鹿车一壶酒荷锸以自随云死即为埋旷达不可羁如何此墟曲有冢髙累累刻石纪道旁无乃好事为沈酣弃礼法车服焉得维遭危故有托举世人莫窥苦节多湮没怪尔名独垂
　　过杨伯起墓
　　自知诚不易知人良独难荐贤本为公私念安得干暮夜懐金来相对多腼顔伤哉市道交古意何时还幽明宁可欺此心炳如丹千载诵遗言清风墓道寒
　　题黄时简台旌孝防巻
　　崇仁除目下朝野咸称难浇俗相纠结积蠧穴其间自昔官于斯鲜能保终完君少出宦门吏治识其端曰兹机在我民性岂终顽氷蘗凛自持昼夜思民艰政平讼亦理田里方相安闻君忽遭丧相顾尽悲酸知君行槖贫相与助清寒君谊一不受徒跣奔讣还观风贤柱史闻之亦永叹防孝茍不彰何以励庶官千里遥致奠九原慰亲欢兹举诚异典舆论永不刋士习日趋下砥柱回狂澜愿君益修饬白首如红顔
　　题教授黄公悦偕弟公本凤山遐思巻是其先员外叅藩墓
　　崒嵂凤凰山上有千年柏谁家卜佳城眠牛双胜迹有美黄石公于此藏其魄伊人邈何之奕世瞻载徳祥乌止其隅啼猿朝复夕悲哉二子心感焉岵与陟
　　大司空林公归荣
　　四序有代谢巻舒惟其时达人戒止足宠禄岂足縻结发事明君誓竭股肱为服官歴中外积誉日以驰抚摩育羣生斩刈平诸夷文武时并用岭海恬以熙宸衷眷劳勣平土陟攸司累章不得谢卧家复恳辞玺书重褒慰防退乃其宜舆夫并月俸优老恩复滋桑榆延余晖山水发幽姿锄荒步层曲抱杖临清池泉山诸老翁还往良无期衣缨倾洛社风流将在兹





　　山斋文集巻一
　　钦定四库全书
　　山斋文集巻二
　　明　郑岳　撰
　　七言古诗
　　画马行
　　房星耿耿明碧落神骏坠地走沙漠天闲秣饲列奚官逸气俛就青丝络古来神骏岂易畜遗貌至今动人目硉兀争看骨格奇人间万马徒多肉汗血染成五色纹碧蹄髙踏秋空云躞蹀嘶鸣神彩溢此图疑出曹将军渥洼异产今寂寞世无伯乐何由识但收遗骨破千金不用按图逺相索
　　题菜
　　东风一夜吹霡霂园丁挥锄土膏沃嘉蔬百种叶抽齐瓮牖寒窥一畦緑朝来撷芼小铛鸣山馆无殽聊饷客青作寒葅玉糁羮呼酒髙歌还鼓腹贵游之子饫羶荤唶口齚舌咽不得岂知口腹终累人一饭万钱嗟未足烹熬珍异伤胃肠山中此味苦无毒君不见志士从来甘淡泊人间万事由此作
　　壬戌九月十八日白湖镇遇风舟危甚赋此纪事【时承委南都公事就送老母还莆】
　　阳逻下接白湖镇十里舟行惟一瞬狂颷奄忽自西来波浪簸空天地震我舟荡漾载浮沈须臾柁折难复进百尺巨桅忽中断舟人惶扰争奔遁抱扶老母附岸登雨注泥深风益劲回头试盼左右舟漂没中流鱼腹殉白湖巡官忽驰至肩舆羸马聊借乗前村茅屋渔父家扫地焚香门径闾阎老稚讶官至奔走逻拜重相庆细烧榾柮燎衣巾炊黍蒸藜颇充馑雨声淅沥洒茅檐目睫不交对余烬大块噫气岂适然兀坐冥搜毛骨振晏起科头尚征咎况乃吾生事多衅操存黤昧鬼先窥举错乖张人或病揽衣晨起当空拜悔悟从今当益慎春秋纪异不纪祥儆示古今垂大训
　　玉泉院对华峰有懐见素大司寇
　　华峰三面开芙蓉天然秀色浮空中我来坐玩日当午肤云忽合雨蒙蒙南峰隠雾不可见东西峙立郁葱蒨悬岩瀑溜垂千条流出乱石如素练结亭据石出林端极目烟云渺秦甸云庄素老性好奇惜未到此一覩之苍厓千仞意俱往飘飘拄杖凌空飞象外烟霞谐笑语风前咳唾成珠玑生平风格狎林薮垂老局蹐留京师宿望由来系朝野屡疏还山未有期使还相见一抚掌请翁和我华山诗
　　暮春邀社友游东山
　　老至光隂同转毂今日难将明日卜改嵗几何忽暮春一夜狂风花渐落东山樵舍岩窦幽十里青山斜带郭苍松偃蹇石崚嶒际海东南尽一目杖屦乗闲试共登坐聴鸟声歌伐木蔬盘草草亦易办糟床夜注酒初漉家有肥鵞不敢宰巨觥满引罚颇酷
　　东岩祷雨题林以永寒谷山水障子
　　松坛祷雨东岩宿日餐蔬笋防粱肉我心惮暑惨不舒独据苍崖防林木寒翁知我厌氛埃为索丹青贻巨幅披图细玩思杳然偃蹇双松翳云壑中有一叟颀而长琴书潇洒从二仆蕲州疏簟叠平芜短槛髙云聊寓目纶巾羽扇风飘飘瘦骨清容肖寒谷寒翁寒翁风节奇结芰纫兰好奇服歴官中外四十年拂袖归来书几簏丰年妻子尚苦饥况兹亢旱田尽曝稻粱一饱不自谋犹为苍生泪盈掬古来贤达类如此杜老秋风赋茅屋吾社安可无是翁东野云龙每相逐
　　东湖书院为吴亚卿献臣题
　　大云山中泉一注东湖先生读书处先生胸次逈出尘山中草木皆真趣读书岂徒事铅椠匡时事业于兹具试出绪余售于人要使苍生尽陶铸平生苦节甘若饴妻子不免于寒饥遇事直前无顾忌终遭坎坷蹈危机达生委命宁自悔万里生还天所遗山中茅屋依然在洞云江月与心期湖田荒秽方料理诏书南下君复起百年此道亦何心乗流则行坎则止
　　和吴约中宪副招饮韵
　　蚤年仕版滥登名世路艰虞颇猎涉倦游归卧故山庐昼闲残书时一挟韶光冉冉递相催坐见春花秋坠叶近来右臂痛莫堪厚拥绨袍施曲袷故人结社在比邻匝月清容才一接小斋风景自撩人露酒开樽红映颊慇懃满酌泛落英莫遣香风报游蝶
　　会盟台【即秦赵渑池会处】
　　嬴秦日肆虎狼威约赵西来会渑池相如登坛奋怒发呵叱秦王如竖儿一时诈力相倾轧睦邻修好非所宜夹谷之会何委蛇汶阳侵田卒见归长平祸胎从此结区区击缶亦徒为会盟有台今寂寞夕阳蔓草封残碑
　　秋水叹
　　黄河横溢县成渠人家半在水中居水边渔父持空网吁嗟无稻复无鱼隣居相望隔河汜借贷无从饥欲死楼船伐鼔晨夜过怒向县官索夫米
　　南湖乔木图诗
　　永嘉政衰纷酋虏衣冠避乱入南土湔涤陋习变儒风邑小曹滕俗邹鲁云谁奋振为之先南湖诸老抱遗编结庐诵南山下陶冶欧林诸名贤流风遗泽讵云斩玉树芝兰多异产吾家一脉分太卿转徙桃源入蒲坂坂中族庶衍而昌腴田稉稻充烝甞故家门面亦何有緑绕古树凡千章先宪当年手自植老榦嵳峩蔽天日氷霜饱嚼节如鎗孙枝秀出皆径直画工描写入此图先辈文字墨未渝箧笥久藏吃虫防上下残缺半糊涂小弟佑生知爱惜縁旧易新重妆饰凌晨捧帚扫家堂髙挂此图于素壁先人手泽存岂多弃置将奈愚騃何前感此起遐念涕泣更下欲滂沱敬拭下方书数语此意根心难缕缕吾宗衰替理宜复共振先声时望汝
　　赋长生篇夀表兄林孟声
　　僊溪之水清且长僊溪山中药草香何僊寻源昔到此九鲤变化凌空翔山人昔在谷城住素书不与黄石遇挈家迤逦来此溪日分甘泉饮一注胃肠经嵗忘渴饥肌肤玉雪顔如铸更汲溪流煮石髄丹成便尔飞升去庭阶蓂荚纪生年大枣如荐夀筵翩跹鹤驭从空下霞裾绛节来羣僊从今愿祝百千嵗眼看沧海复成田山斋老子时在会酒酣为赋长生篇
　　杏林春意歌赠方在渊
　　学书费纸医费人坡翁此言意苦真脉经素问眼未识隂阳表里何由陈匕剂试投违脉理虚词恐喝惊人耳俗方幸售责厚酬翦翦逐利活妻子焚券几人如宋清偶收寸効浪传名视防洗髄自神术三折肱后业始精方君家世本业儒孔顔读罢读灵枢丹溪东垣及仲景颇窥堂奥哜其腴原病检方非草草小阮并驱名更早四方延置不辞劳立起沈疴济阏夭董公种杏昔成林今无其地有其心一腔生意何曽息起死回生泽物深峰湖落笔为传写幅图把玩春盈野素翁斫地为长歌一乡二妙天所假我生蒲栁质最微年未及迈气先衰眼昏足疲齿揺动时借药力强支持葛巾幸尔谢世局习静山中欲辟谷六经糟粕徒劳神枕中鸿宝得奇术得奇术能驻顔金丹九还火足君看他日生羽翰
　　赋五老图夀戴徳洋七十七
　　黄云紫水秘夀乡鹤随人化日长饮水餐英娱晩节结蟠髙会荐清觞五人眉发皆皓白问其年华不可得我欲拟之羲皇人羲皇之人无与敌大袖长衫类阮君羽衣霓裳岂僊客尝闻潜修阮者流草衣木食轻王侯修形炼气老益固朝烟暮霞频吞吐笑傲泉石脱尘凡指掌图书陈列数巢莲叶有余适鹤舞芝田常自得孝为安宅友为居敬作章程慈作则我懐汝辈意轩举欲借此会凭谁语莫谓五老擅奇芳蒲坂有人还似汝




　　山斋文集巻二
　　钦定四库全书
　　山斋文集巻三
　　明　郑岳　撰
　　杂体诗
　　黄河篇
　　河浑浑发昆仑张骞葱岭迹未到虚持汉节寻真源南流中国见积石雷奔百折趋龙门洑流转徙浩无垠歴代为患难具陈武帝之时决瓠子万乗沈璧躬负薪我浮江汉歴南纪白首始一过孟津洪流迅急横絶渡浊浪汹涌凝心神江汉合流清且驶如何此水混泥滓一斛水一斗泥临流不可汲去岸即须犂往年曽决张秋口万金累址成圩堤从此安流循禹迹并岸蒸民尽粒食方今九五登圣神川岳百灵俱効职嗟尔河伯谨隄防侈心莫纵兴望洋蛟龙自尔安窟宅平波帖席一苇航
　　潼闗道
　　秦山矗矗凌紫烟中分一臂来蜿蜒黄河北走触山麓川涂扼束难夤縁髙厓壁立通一线疑从瓮底窥青天盘盘磬折开复闭单车只骑艰回旋敌楼突起临云表周遭雉堞空中悬惟闻鸟声逺近相呼应猿猱下上互攀援乾坤设险有如此我初见之不觉神凛然闗中自古帝王宅成周之世多歴年古称在徳不在险不然秦传二世胡为不少延方今万乗都幽燕西顾雍陜寄旬宣犬牙相制意故在一闗之地中州山陜遥相聫城复为隍古所戒咨尔守闗将卒毋以四方无事长晏眠
　　苦雨行
　　我始到闗中赤日背流汗仰示髙云驰四郊方悯旱飘风飒飒吹行辀西来十日雨不休泥潦逵途成巨壑洪涛澒洞蛟龙浮崖崩石走昼昏瞀莫辨去马与来牛荞麦方花谷垂实漂残委地纷狼籍农家望望今嵗丰顿足咨嗟向阡陌官租私责何从输饥寒岂免沟中瘠行台独处愧髙崇纷纷决溜如乱淙寝食无聊错昏昼经营燥湿移西东何况茅茨与土屋岂禁上雨复旁风崩摧露处亦何限安得大厦为帡幪丰隆屏翳毋太忍下视九土多疲癃君不见女娲一炼五色石上补天漏全化功
　　送徐山人还临川
　　会川好奇士游迹半江湖所在索图经访古阅名区南过庾岭临广海西上端溪吊苍梧五羊仙人不易遇担簦遥向闽中住木兰水濶壶山髙竹杖芒鞋入烟雾指防羣峰海上来蜿蜒真龙泊何处莆中豪彦多与游沿洄曲涧歴髙丘流光荏苒客鬓改归思飘飘竟莫留念予洪都一日故屡枉敝庐摅情愫栁丝歴乱杜鹃啼相送城南白日暮黄花白酒霜鴈鸣望君更踏来时路



　　山斋文集巻三
　　钦定四库全书
　　山斋文集巻四
　　明　郑岳　撰
　　五言律诗
　　泰陵望引哀歌
　　山陵功已奏仪卫出都城万姓惊相吊千官泣从行云寒移羽葆风惨杂金钲天道凭谁问人方倚太平
　　其二
　　统极乾坤正垂衣十八年雷霆威不失日月照无偏玉几传遗训乌号哭御筵中兴还有颂千载播瑶编
　　其三
　　孝道追虞舜寛仁过汉文屡蠲天下赋深却四夷勲郊庙精禋格宫闱问寝勤大臣时赐对左右不曽闻
　　其四
　　十载沾微禄君恩大造同迂狂曽有疏奔走竟无功遗诏江湖外行舟雨雪中伤心违执绋涕泪洒悲风
　　曲江鴈塔
　　曲江防流水鴈塔突层空一代豪华地千秋怅望中荒阶晴积藓隂洞昼生风俯仰无穷事青冥一防鸿
　　吴门即景
　　短棹下吴门连朝雨色昏青山斜带郭碧水曲通村香稻秋将熟幽花晩更繁归途无限意惆怅与谁论
　　送徐用励侍御赴京
　　深春辞故国积雨滞行装草色渡头满江流天际长花明迎绣斧鸟过避封囊樽酒情无尽云山故故苍
　　奉林见素都宪平蜀寇致仕三首
　　洪都通驿使庐阜仙舟一水遥相望羣山独对愁交情怜白首归兴忆沧洲身退功成日川江正急流国步艰难日天书趣赴时金牛新战垒白帝旧城池羽檄申严令铙歌杂雅词乖崖留像处聊慰蜀人思幕府功频上骚坛兴每登江揺青嶂影树入碧云层阵法依诸葛诗篇出少陵苍崖看墨迹长忆汉中丞
　　武功阻雨呈康徳涵状元三首
　　雍原临古邑信宿雨淹留树色沈官舍溪声傍驿楼懒吟翻旧稿暝坐拥重裘嘉客能相过开樽一散忧雨色终朝暝空堂望眼孤诗篇传吏鸡黍戒行防慷慨谈时事迂疎愧腐儒修翰飞不尽万里睇云衢闗辅多英俊抡魁逈不凡清樽延欵语细雨湿征衫絶粒离烟火行空脱辔衔西归仍有约拉我访云岩
　　过同年胡伯钟家留题
　　别离经十载今雨到君家村径斜穿竹江流曲拥沙鱼肥翻细网苋美摘新芽契濶谈无尽宵残更煮茶
　　题陈山人所居
　　山居成小聚野戍襍耕屯鸡犬时登屋轩车少过门髙舂含暮景芳树漏春痕风物居然别桃源何处村
　　江行即事二首
　　闽江江水恶一嵗九经过近午雾方散中流石更多渔樵荒旧路豺虎据深窝最念沿江戍天寒独枕戈荏苒嵗云暮天涯腊月初梦中乡路逺病里鬓毛疎水落滩逾险瘴深草未除独怜梅树发偏近野人居
　　分司夜坐
　　急雨鸣空过疏星缀月生露含庭草润凉入葛衣轻落魄平生念悲歌此夜情南归定何日寇盗未销兵
　　春夜不寐
　　耿耿意何如疎灯四壁虚风波淹异域花竹忆吾庐雨洒残更防寒消积雪余悠然忘世念一枕到华胥
　　宿蒜岭驿书懐二首
　　信宿人还去乾坤此驿亭皇华随处转羲驭为谁停鸟带林光夕云含海气腥南归犹倥偬何日谢山灵冠冕惭吾分劳生亦此官皇图多逺畧世路乏清欢毒雾迷闽岭惊雷下建滩经过虽已惯犹遣壮心寒
　　送柯奇纯疏病南还
　　李泌名方起休文病转萦望乡愁思减去国宦情轻江浄孤帆影天寒落叶声乌山深筑室坐养寸丹成
　　送啓范进士北上
　　超悟年何早吾宗幸有人髙文自机杼厉志任酸辛云散长亭雨氷消上国春九逵看逸足腾踏出风尘月峰寺次见素韵送陈惟濬正郎时谪戍过此
　　溪声寒潏潏峰影昼沈沈落日孤臣泪疎砧故国心江村竹叶酒野寺木绵衾邂逅縁非偶山川幸一临
　　送洪商臣出镇水寨
　　年少多英畧提兵羡此行柁楼明海色鼙鼓震边声浪没鲸鲵窟云闲鸟隼旌梅峰清夜月应照水西营
　　楚城端午吊古
　　屈子力扶楚懐王悮信秦浴兰传旧俗包黍荐明神奇字终投阁谀文独美新反骚空有赋千古愧累臣
　　客路
　　客路经行处今还识旧津短篷悬暮雨防鴈没秋旻草土六年梦乾坤一罪人麦舟懐往事惆怅泪沾巾
　　野望
　　病告捐微禄官闲带旧衔提携惟药裹懒慢废书缄海濶浮孤屿天空挂一帆吟眸随处着秋色满衣衫
　　硖石阻雨
　　积雨滞行装山坳坐驿堂危冈回马首细路绕羊肠蹑磴防泥滑添衣觉昼凉客懐正寥落重感鬓毛苍
　　雨不絶
　　薄晩看晴色中宵复雨声疎钟京国梦孤烛异乡情岐邑劳供应闗山防送迎行藏信天道不必问隂晴
　　新岭望壶山
　　凌晨登絶岭遥见八壶青屹立撑霄汉盘回障渤溟为谁还作怪笑我亦钟灵精舍依深麓相期在暮龄【朱晦翁自新岭望壶公叹曰莆许多人物此老作怪也】
　　古溪亭为卢师陈进士题
　　皛皛湖光净分流到石庄鸟归山色暝风度雨声凉秋水茱萸沜烟萝华子冈小诗供日课幽兴一何长
　　送王应时奉使南还二首
　　奉使非君职凄然念死生旅魂迷旧国嫠室寄孤城梅雨南天逈星河北极明笔峰休恋住预计简书程触暑临官道含情对别樽吟懐縁病减旅思及秋繁负郭一犂少遗孤满眼存知君心力尽人纪古来敦
　　题林汝桓户曹梦槎奇游巻
　　地尽南溟杳云横北阙深敢为浮海叹共识济川心渴饮莱公井闲聴单父琴扶桑看晓日直上阆风岑
　　竹庄为丁挥使继卿题
　　烟雨湛寒碧山庄趣更幽将军日无事步屣一来游万壑生虚籁三湘接素秋物华转销歇嵗晏为君留
　　过沛县
　　破屋浮波面轻帆系树腰歌风何慷慨击筑竟萧条故里英魂恋荒台霜气销向来汤沐地无处问渔樵
　　别豫章
　　时物新惊眼幽居已隔年仳离当盛暑汗漫越长川送客飞江燕移家上楚船西山多秀色相望独依然
　　阳朔书事二首
　　山城才半里面面有奇峰虚峒生云气清江泻石淙行台稀讼牒野戍肃军容农亩收新稻时闻云外舂一水鸣环绕羣峰列防围秋髙风动响庭静月流辉客梦悲离合宦途有是非桑榆景将暮游子未能归
　　冒雨至太平驿
　　隂晴晓未分驱马出驿门野濶雷声殷云低水气昏旅游今日味风雨几家村吏逢乡旧慇懃劝酒樽
　　送顾宪副朝京
　　万里还闽客题诗复送行秋声闻落叶鴈影度寒城天表瞻依近台端举刺明吴门来往路兼慰故乡情
　　别王显忠还莆
　　旧族余风韵辛勤守一经劳生头共白访旧眼仍青积雨浮江阁轻鸥落晩汀倦游将解组先我慰山灵
　　阻雨凤翔官舍咏竹二首
　　霖潦浮堦涨筼筜满院隂风髙秋瑟瑟城逈昼沈沈一径穿苔破孤亭积翠深霜台移种晩聊阅嵗寒心秋暮雨凄凄开轩万竹齐震雷惊笋迸积雾压枝低嶰谷伶伦杳湘江帝子迷岐山回首近还待凤凰栖
　　清水道中
　　百里闗山隔千林气分霜华飞冉冉木叶坠纷纷日照云根湿溪回草气芬涧泉流细响雨过更堪闻
　　棘寺后轩芍药盛开邀诸同寅小酌
　　棘台当昼永药圃过春残对客偶多兴凭轩一试看蛾眉分黛緑鹤顶妬琼丹开落年年事芳根阅嵗寒通州道中奉柬费湖东石熊峰贾南坞三阁老
　　出昼经三宿吾行未厌迟羣公期出祖满巻重贻诗天地开晴旭山川耀逺姿去途浄如洗尘土岂容缁
　　雨中忆华山
　　昨日观西岳奇峰面面环境幽将独往兴尽更迟还雨色冥蒙外钟声杳霭问使归仍过此直欲步孱顔
　　野宿
　　浃旬长苦雨今夕月生光影动晴峰雪寒凝碧瓦霜盘飱罗野蔌鸡犬静村庄重引还山兴题诗寄草堂
　　见氷
　　野次凌晨发前旌阻乱滩峰岩度陇峻气近边寒涧浅氷先结泥深冻未干北归愁雨雪迢递望长安
　　北坛夜坐
　　出郭谢尘鞅幽虚复此轩神清浑少睡心逺不闻喧树影寒欺烛蛩声暗到门晨朝助明荐端坐欲忘言
　　春日泛舟木兰二首
　　南郭晓初霁维舟曲岸傍踏青林莽净修禊水云长汀雾晴犹湿潭花落更香木兰知不逺渔唱隔沧浪萝径登溪阁凭虚一啸吟鸟声林屋逈树色石坛深春晩催农事人间养道心絶胜风雪夜迢递访山隂【同游蔡希渊郡博山隂人故云】
　　西洲偶成
　　圃秋延蔓粳田晩种苗三农逢稔嵗一饭答清朝野旷炎威散人闲世虑消受廛吾计定不待小山招黄伯固起大理寺丞得枯株类石爱而藏之戏题
　　自分委沟壑嵗深始一遭主人爱奇古此物出林皋斑剥深纹防崚嶒老气豪坐看长芝菌生意未萧骚
　　湘源别妹婿陈徳昭还莆
　　旅馆年光暮殊方意绪长束装辞五岭并棹下三湘残雪分歧路飞云认故乡三年废甘防为我慰慈堂
　　宿石泉寺修先墓感懐二首
　　石泉旧名寺废坠亦堪哀岩桂春开落溪云日去来基荒选佛阁草没雨花台世界归空寂乾坤几劫灰曲涧依髙坂荒墟带逺林封培六世垅跋涉两山岑湖海多年梦松楸此日心昊天何可极老泪洒衣襟
　　送陈生南还
　　榆栁散轻烟春风又别筵帝乡逢故侣客思入新年镜里氷霜色囊中锦绣篇小西湖上月相望几回圆
　　次前韵送陈山人还莆
　　素纸落云烟书名动四筵卜居元共巷别路已经年逸少笼鵞兴公孙舞剑篇古碑随处见笔意更清圆
　　吴门卧病承同年王敬止枉顾
　　药饵扶余病江山负赏心闭门怜独卧枉驾遇知音泽国鴈声早吴门秋色深稍须精力健同上虎丘岑
　　嘉兴遇同年胡静庵亚卿夜话
　　我即南归路君当北上时方舟侵夜话聚首积年期兵柄难操切宦途多崄巇平生重节槩出处复奚疑
　　重阳日经车盘驿
　　迢递车盘道闽闗望不赊四年怜作客万里喜还家树隠山含雾溪明水印沙重阳风日好一任葛巾斜
　　淇县道中
　　一雨炎歊浄轻隂匝栁堤津亭流乱水辙迹陷深泥余润宁翻井荒原尽举犂农家休叹晩犹及饷蒸藜
　　秋夜感懐寄邵二泉宗伯二首
　　悄悄空庭暮啼乌集子城疎灯悬夜雨落叶散秋声遁迹元无累忧时独系情何当逢北使欵语及升平天道开皇极人心望太平八蛮俱入贡四海且休兵献纳多英俊谋谟足老成何当变新局快意较输嬴
　　乙酉除夜二首
　　荏苒嵗云暮悠悠此夕除城闉人语寂灯火夜堂虚娱老樽余醁诒谋架有书春来身尚健緑野课耕锄去国归舆论还家值嵗和髙谈成濩落宿计任蹉跎椒叶熏人醉梅花照鬓皤奚囊检诗课较与去年多
　　拟古何处难忘酒二首
　　何处难忘酒春风欲暮时虫鱼荒素业钟鼎负前期白社风烟古沧洲药草滋此时无一盏奚以慰支离何处难忘酒间闗世路难虚名惭海内孤迹滞江干燕避重帘逺花经宿雨残此时无一盏寂寞对谁看
　　挽王廷玉乃父【尝经土木之难】
　　岂无死绥志恸哭向隂山失险六师破冒围一士还仪床衣尚赤墓道草空斑边衅何人启忠魂绕汉闗
　　挽王存敬郡公
　　海内名流少嗟公又梦楹飘零千里道恸哭万家城山谷留诗句乖厓足治声棠梨花发处南国有遗情
　　挽故守潘公舜弦
　　别郡初传讣因风逺寄悲检田民不扰判案吏难欺叔度来时颂何公去后思千年舆论定名宦列髙祠
　　西郭经故友陈如賔墓二首
　　徳言犹在耳洒泣忽经春川岳收光气氷霜老素臣手营坟域近祀托族枝亲物论从前定乾坤只一真考亭遗道脉落落竟谁扶独立凌千古清风振八区圣心怜最苦时论病犹迂俯仰懐知己空山一束刍李大理仲阳邀游白水塘夜宿泛波楼有作
　　开轩临北渚见月上东溟爽气生衣袂清光溢户庭映空塘水白隔岸海峰青夜静微波起浮槎犯斗星
　　答林侍御时献招饮流泉
　　开荒临野浦结屋俯流泉地僻何曽俗人闲即是仙银丝鱼脍美锦箨笋芽鲜雨后添新緑前溪可放船
　　晩秋社会溪阁二首
　　溪阁重游地秋光欲尽时石崖悬瘦影岩桂媚幽姿野濶云俱敛波深鸟独知黄家有盆树向晩看尤奇胜游成屡约俗事苦相妨叠石横沙渚清溪进野航稻香仍雨木落始知霜节物时时变难禁鬓发苍
　　约游次林都宪孚可韵
　　雨深花落尽泥湿燕来新拙性多违物余年早乞身胜游懐独往俗事苦相因在处存调燮微斟竹叶春
　　秋日邀社友泛舟
　　逸老成嘉会今来又一周寒声催落叶月色近中秋感物时应变劳生事已休沧浪歌鼔枻天地一虚舟
　　暮春社会东山樵舍
　　樵舍东山近僧岩北郭深多时成契濶晦日试登临春暮花争发林深鸟一吟尘寰应逈隔聊共涤烦襟
　　宿慈寺
　　暝色下城闉禅闗隔素尘竹枯含旧冻梅放漏先春臧否从时论行藏识古人羁栖犹未定瞑坐养吾真
　　诞日谒先考妣墓
　　九我恩难报凄然感诞辰松楸今日泪天地此生身壮志消蓬矢休祥负绂麟一杯酹黄土肸蠁不无神
　　榕台
　　过眉方竹杖扶醉上榕台万木横空绕羣峰到海回桑麻懐栗里笙鹤隠蓬莱结社谁同调白莲花正开
　　避暑梅庄
　　门巷埋深辙轩楹俯浅山百年余此日万事近衰顔漆室空忧世鹿门独闭闗物情各有适日暮鸟飞还
　　春日梅陇书事
　　步屣仍扶杖抛书独凭阑凝烟迷野望积雨酿春寒麦陇抽新緑花枝缀渥丹韶华不觉换犹作去年看
　　蒲坂构祠书事
　　故里心长系新祠喜落成好山当面立流水入懐清文献开先裔公侯复始情衰年头重白力尽此经营
　　夜宿月峰兰若
　　道心常自适尘界讵能迷榆景偶多暇禅林时一栖钟声风防续树影月髙低万有皆虚寂晴闻晓鸡首春邀邻曲二三友游梅陇兼卜新兆旷然有懐二首
　　小丘聊试卜髙下屡移筹造物藏深巧人生图永休决渠分麦陇趂雨种松楸鸡黍堪供客无妨信宿留嵗华惊忽改草构喜新成邻舍旧俦侣吾家老弟兄登临寻宿约欢笑慰平生明日归城市悠悠无限情
　　春日山中杂咏三首
　　避俗寻幽壑度闲课小诗城中消息防林下起居迟农事邻翁话机心野鹤知峰头云忽变薄暮雨来时一春常苦旱入夏望犹悭薄午雷方震通宵雨未阑溪流分逺碧草色变新斑田父驱牛出檐鸠唤妇还嵗俭人方困春深力未齐平洋初插莳髙陇欲翻犂雨色连村暗檐声入户低丰年兹可卜满意是山栖
　　夏日梅陇杂咏二首
　　树杂常遮日墙低不碍风髙眠三伏静宴坐一尘空齿豁仍愁痛鬓疎更觉蓬渭濵老渔钓无意梦非熊地旷无拘碍林虚转寂寥蛛丝悬近户鸟语隠深条多病依农亩余生荷圣朝独惭无厚徳闲福恐难消
　　舟夜二首
　　寂歴江村暮归舟欸乃歌千峰含宿霭一水漾清波挥烛驱蚊去钩帘待月过老夫兴不浅端坐夜如何日敛江光暝风寒水气凉舟帆低着岸月色近临牀感慨仍多事栖迟自一乡古今徒俯仰两鬓已成苍
　　晓发建溪
　　夜雨添新涨傍舟与防齐漫滩浮乱石叠嶂夹危溪夷险心无累行蔵道岂迷故园觉清旷更好结幽栖
　　八月二十四日雨雪二首
　　门径絶行踪晨鸡复暮钟防桥深阻客积潦久妨农隂结三秋雪寒生八月冬茫茫真宰意欲问苦无从仲秋交雨雪父老道前无粟穗登场少麦花触冻枯乾坤存燮理民物重艰虞昨夜传飞檄河西更戒涂
　　马嵬
　　割爱苦不早临危奈若何闻铃斜谷道埋玉马嵬坡宝靥销残粉霓裳失旧歌千年亡国地惆怅一经过
　　华州郭汾阳故里
　　汾阳旧居里乃在华山阿列岫疑分垒攒峰类偃戈孤忠扶日月百战奠闗河善处功名际萋斐奈尔何
　　秦州
　　成周仍祀益非子始封秦列国舆图尽西戎霸业新山川犹故国宇宙一浮尘杜老侨居处诗篇尚有神
　　天津纪胜
　　万国舟航会诸河渤澥通星躔环极北兵卫控京东人逐鱼盐利天开形势雄时平仍设戒永不动戈戎
　　九鲤湖
　　拥被宿云馆神清梦亦安水声喧夜雨山气挟春寒檐箔明星度溪芗白露团神仙隠名姓厓上不须镵
　　林见素出殡感伤二首
　　云庄还旧隠夀水复新阡宅兆青山改精灵白日悬乾坤收正气朝野失名贤身后无遗表恩波隔九泉【公没未防防典故云】
　　乔岳頽乡望悲风动士林三孤酬晩遇再疏遂初心归老同投笏论文每盍簪追思丽泽处执绋泪沾襟
　　陈石峰出殡感伤
　　輀车垂素幙欲发故迟迟雨湿铭旌冷风寒鼓角悲青丘成永别白首失相知物论从前定无惭郭泰碑
　　方松厓出殡感伤
　　六桂传芳韵二难振羽仪平生多节槩吾道有光辉十里佳城在三生旧话非客途曽梦我迢递劝君归【公在衢州尝梦予言曰松厓只合归休公曰何待公言因是归志益决得正首丘云】
　　和汝仪招游溪阁韵
　　溪舫临门系茒堂背阁开嵗从忙里过春向老边来严韵赓新句醇醪酌浅杯烟光延夕景留兴未能回
　　次翠庭折柬招饮韵
　　泥雨愁方困缄书喜见招亭台荒积藓松桂发新条有酒须倾倒无诗恐寂寥慇懃催早赴语仆戒晨朝
　　赠杨子丰尹河源
　　理郡名犹在移官事颇奇人生应有分世路亦多歧素节看逾壮丹衷谅不移罗浮髙倚剑越井浄流巵
　　题林希虞别驾亭子二首
　　牢落辞名郡栖迟返故山兴垂青野逈心与白云闲茒屋清溪曲凤毛碧汉间更期燖火坐见大丹还临流闲自适寤往未为迟门静云深锁天空鸟独知衣巾还古调歌咏乐清时隔水邻庄近相过不用期
　　韩忠献公祠
　　遗像三间屋庭荒碧草春千年人血食一代宋名臣碑古字多缺神幽祀屡新独怜南渡后苗裔竟谁亲
　　曹氏园亭阻雨杂咏
　　地僻人踪防亭幽鹤梦长繁花交短径瘦竹倚巍墙信宿情犹恋平生意敢忘辛勤三十载无计办山庄
　　过伏城驿
　　驿舍通幽处纷披花满畦皇华多驻节素壁尽留题暂尔开尘眼终然爱野栖仆夫促前路去去意还迷
　　题狎野亭
　　黄石烟霞处桑麻十亩多亭前环药圃榻外即云坡趂雨耕僮出寻春访客过主人无俗虑浩浩只长歌





　　山斋文集卷四
　　钦定四库全书
　　山斋文集巻五
　　明　郑岳　撰
　　五言排律
　　送阎都宪归朝十二韵
　　江汉上游地安危寄重臣公来惟镇静公去共悲辛法网收元恶恩波及细民投函频问俗开阁每延賔惷尔三苖裔嚣然七泽濵奉辞平窟穴奏凯动坤垠左辖官资转荐恩驿召新春江晴漾楚烟树眇连秦忧国心长赤归朝鬓未银中台持宪度清采肃簮绅霄汉瞻依近江湖梦寐频因风深祝愿早晩画麒麟
　　夀杨邃庵阁老七十
　　黄阁解机柄青山娯嵗时君王曽幸处草木自恩私存问勤中使名声播逺夷郑均仍赐禄裴相重贻资礼乐河汾教丹青洛社仪平章年九十潞国有前期
　　夀乔白岩太宰六十
　　圣代中兴日苍生望治辰洛方启禹嵩岳复生申鱼水君臣会乾坤雨露新百寮资楷范四海望衡钧峻秩登黄阁清光切紫宸冠裳成雅集庚甲度初巡禁里春如海朝端鬓未银愿天终祐国永锡老成人
　　赠方文玉左辖南还
　　榜下人还几天涯意倍亲因君谢尘鞅复此叹参辰戎务时叅画军兴屡算缗江湖平剧寇越嶲拊罢民禄秩承三锡封章见屡陈官箴恒检束势路独逡巡尽瘁年逾迈图归愿始伸客途方雨雪故国尚松筠潮汐门通海清辉月近隣山僧遗紫笋渔父荐纎鳞触事情俱适无为俗转淳谷斋诸老在结社继前人
　　冬至上陵经囘龙观
　　初秋甞过此冬半复重来景物经时别年光转眼催闲庭聊驻马胜地且衔杯观阁烟霄接檐楹斗柄回琼枝晴带雪井干昼闻雷鹤化多年去龙游几日囘桥山神御路圃帝城隈翠栢寒逾劲清泉冻复开卿云占象阙阳管候葭灰暖色舆台喜明禋薄劣陪褰幨舒逺望青嶂晩崔嵬
　　过严陵钓台
　　汉室中兴日贤人愿仕时先生独不屈此意竟谁窥文叔差増旧君房亦素痴谋谟先已定仁义此奚施即欲助为理尤宜自得师诏书勤往访谏议处仍卑志士宁相逼髙贤不受羁羊裘终隠去鱼钓可忘饥炎祚嘘重熖桐江系一丝云台俱冺没严濑自清漪遗庙松株古苍崖壁立危扁舟归老客怅望读残碑
　　同年恵从道宪副邀游西湖纪兴十三韵
　　十年怀夙约及此泛西湖云敛雨方霁秋深暑却徂跻攀缘宝塔临眺尽舆图树色迷城邑潮声振海隅累朝香火寺前代帝王都画舫平临岸青山近入厨波心静容与水际转萦纡新庙防妥岳长堤尚姓苏精忠垂异典遗爱系名区力战越称霸偏安宋避胡江山耽富丽士女竞欢娯呉会忧难据中原望已孤车书今混一南北此通途
　　望终南山
　　行台临渭水隠几对终南面势殊轩豁晴光更蔚蓝凭髙穷陇蜀设险带崤函异产饶金石明堂具槚楠韩诗甞竞态邉径独贻慙累代皇图改明时圣泽覃霜华羣物肃秋气万峰含独往情何剧端居意每贪烟尘凝逺眺岩谷阻幽探拟逐仙人住还从石丈叅山灵遥谢客蕙径请囘骖
　　华山
　　华山之胜名天下而游者鲜陟其巅太宰乔白岩尝登焉予行时辱以簪萍录见示中有登华山赋读之飘飘然若欲凌虚而上也顾力疲兴浅使事有程不能逺追遐躅仅一至山下瞻眺而已诗以志愧凡二十韵
　　五岳俱名镇无如泰华雄昆仑分一脉迤逦障关东峰势连西极河流径北戎蜿蜒蟠厚地兀突倚层穹日月从升降乾坤并始终四时殊景象一气混鸿蒙秀结隂阳会竒成造化功虚明凌鴈宕缥缈出崆峒青壁疑无路瑶华别有宫云梯聨断堑鐡鎻下虚空玊井人谁到云台兴未穷涧幽泉荡潏径合草防茸野客怜衰白尘踪厌软红顾瞻徒耿耿伫结更匆匆名字曽先兆精诚或暗通髙崖愁削迹孤翥欲凌风独往知何日神游在梦中昌黎曽失路京兆为开防意适聊须遣诗成不待工登髙仍有赋深愧白岩翁
　　赠崔都阃移镇广东
　　驿骑传新报除书出尚方岭南移节近蓟北望京长蜃气浮城橹霜花拂剑铓阃严施画防权重握银章寇垒逃官责军功冒战塲岂能穷窟穴徒尔费刍粮买犊终销盗留田足破羗从来边徼地筹畧在兵防


　　山斋文集巻五
　　钦定四库全书
　　山斋文集巻六
　　明　郑岳　撰
　　七言律
　　阙











　　赠同年徐必东调官贵州经宪
　　黄鹤楼前系短桡离魂湘水不须招云连魏阙瞻犹近路比厓州去未遥一鴈呌霜天欲暝乱山随马冻初消河桥欲赠无杨栁独有松枝最后凋
　　寄赠彭元岳佥宪致仕
　　覆鹿悠悠梦已醒移文深谢草堂灵莲峰径绕来求仲木榻年深坐管宁拄杖谩扶头未白故山惯见眼犹青茅斋静闭横塘上还把余闲注鹤经
　　宿髙良山和赵栗夫提学韵
　　一径纡回万竹深招提隠隠独追寻溪山是处供青眼猿鹤他年识素心岩陡树枝常倒下檐虚峰势只平临客途荏苒春将暮坐对莺花忆故林
　　闸河感事
　　鸟外青山对酒杯扁舟系缆独徘徊烟中津树千重合天际河流一脉来军国逺输终易阻沧溟旧道尚能开升平共享漕渠利怪尔迂疎独漫猜
　　武夷
　　武夷几度负清游此日溪头访钓舟病骨秋深持榼去好山日晩为诗留苍崖天削羣峰异瑶草云迷小洞幽消息虹桥何足问人间信此是丹丘
　　过常思岭
　　石厓斗絶力跻攀直上烟霄缥缈间树撼秋声遥振谷云将雨意独还山禅宫花草明空色客路星霜损鬓顔到此尘怀应暂遣石泉煮茗对僧闲
　　宿东林寺
　　冉冉秋霜鬓脚斜驻顔何处覔丹砂去来世界生生话开落空门嵗嵗花卓锡泉清通地脉芙蓉峰秀削天葩山僧莫讶尘容别白防青笻迹未赊
　　寓建宁玉清观次杨恒叔太仆韵三首
　　浩荡春流没岸沙停桡上宿羽人家云间宝刹三清界洞口碧桃千树花虚阁坐余神顿爽危栏倚遍兴犹赊长空薄晩雨新歇烂熳晴光映彩霞
　　窻悬石溜径浮沙洞里神仙别有家圃开云深种玉丹崖向日更移花天垂碧野千峯绕路隔红尘一水赊昨夜殷雷送山雨半溪新涨浸红霞
　　上番新竹已穿沙不用垣篱也是家松径昼长清鹤梦石坛春暖积苔花笙箫缥缈彩云净鸡犬飞升白日赊便欲弃家从羽客栖真此地饱餐霞
　　访玊清观道士祈雨不遇用前韵
　　方舟亭午泊溪沙杖防重寻羽士家池涸已荒书带草庭幽还见木犀花松坛乞雨归应晩竹屋留诗兴独赊虚阁疎栏宜晩眺溪光十里映晴霞
　　晓行茶洋怀恒叔太仆
　　建溪南下接炎荒八月霜飞草未黄乱石滩头横剑防幽泉石罅奏笙簧轻防破浪回旋疾径开云应接忙却忆陶园隠君子卧看海日上扶桑
　　春寒次呉东湖献臣韵
　　骤雨颠风并作寒搅回旅梦倍辛酸春深南国身犹系客对东湖迹未单无数杨花笼几砚斩新竹笋荐杯盘从来拂意皆佳境谩悔当年不挂冠
　　近秋
　　寒虫夜雨近清秋华发偏惊嵗月流景逼桑榆空把翫迹随蓬梗任浮游幸无轩冕为身累独有关山滞客愁早晩寛恩释累系驾鸿千里访浮丘
　　逮赴信州舟行遇雨
　　细雨霏霏洒夜篷泊船犹畏不周风蹴天波浪离江上缩地山川入梦中驿舍荒洲横极浦渔舠逺火乱栖鸿揽衣起坐湖天阔望眼遥随斗柄东
　　送陈子居天津督饷
　　聊对清樽一放歌百年风韵笑隂何近郊地重留屯合经国筹深积饷多烟雨海楼诗益壮杯盘廨舎客频过自公退食应多暇万轴书籖拥雪窝
　　送马善征致仕还呉
　　君去洞庭何处住海门迢逓接东瓯湖田嵗熟收粳稻烟渚秋髙弄钓舟漫説孔明无将畧早知若水是仙流浮生万事何时尽都把闲情付白鸥
　　一素亭和见素韵二首
　　千巻储书作墨庄梦随春草到池塘涓涓碧井分仙社面面青峰隔女墙丹桂燕山多异种金砂樵谷有遗方接防倒着闲临水照见防鬖发影长
　　郡郭风光此具观频来杖屦不辞难花枝诘曲池边过山色崔嵬雨后看轩冕已抛全世局圗书终不厌儒酸病余筋力犹供客日课园蔬侑素盘
　　送继之祠部
　　逸才清骨逈离羣轩冕丘林志未分脚债溪山春梦绕诗逋风雨夜灯闻空斋习静还留客逺道含悲又别君无数琼琚留箧笥明河烱烱认星文
　　正徳辛巳再起巡抚江西书怀
　　十年落迹旧溪山漱石眠云秖一闲黄纸到门翻局促白头临事重疎顽别怀况值三秋候感遇真超百代间谩向夕阳问飞鸟逈凌霄汉几时还
　　西陵
　　蜿蜒一脉太行来北绕天都面势开山水会时龙气聚华夷限处地维回神宫月照明楼静驰道风生古栢哀赫赫英灵俨如在雨师先日洗尘埃
　　咏淖泉
　　淖口飞泉玉雪清决渠疏引入秦城民居万户沾余沥客邸三秋解宿酲云物映来多异态年光流去不停声临池且尽杯中醁浪迹乾坤一聚萍
　　寓陜城恭值万夀圣节谨致颂祝
　　衣冠望阙再山呼紫气祥光满旧都卜世更过周歴数统天何啻汉舆图遥持宪节违仙仗忽忆穹班近御炉万里天顔应咫尺独惭金鉴进忠谟
　　和阁老杨石斋公梦中登楼得句韵
　　亲到虞渊取日来乾坤氛祲一时开济川力尽劳推挽补衮功深费剪裁彩笔江淹诗有助锦城司马梦空囘神游更向华胥境白首丹衷敢漫猜
　　送李毅斋总督两淮漕运兼巡抚
　　潞河新水拥楼船江上秋回碧树鲜军国转输逢嵗歉提封多故仗时贤要途正合舟车会总计仍兼将相权出入均劳山甫事中兴今日并周宣
　　陈都宪文鸣以诗见贶次韵奉荅
　　十年林阁聴松风汲郑真成两秃翁雾雨自应藏宿豹天门何意覩飞龙三秋按节闻芳誉千里开缄想旧容南臬西曹心话在何时重对一灯红
　　送陶司马南京叅赞
　　才解计台朝北阙复司留钥赴南都成周召伯甞分陜晋代陶公亦镇呉万里长江天共险六朝遗迹草空芜庙谟方尔资黄发莫羡扁舟范蠡图
　　过圣夀寺午憩
　　冲沁溪头泊钓舟并骑羸马访山游松檐长宿三春雨麦陇初登四月秋地僻安禅僧欲定时平击壤我能讴悠悠万事浑无尽熟青门有故侯
　　咸阳为秦所都周文武成康陵在焉载之祀典秦遗址蔓没无可攷矣
　　潼关西下望咸阳四塞山河古帝乡沃野桑麻环陆海沿边川徼防金汤周陵古庙人犹拜秦殿遗墟草已荒千古是非终自定西风立马几徜徉
　　定兴行台
　　赤县层城列羽旄往来车马日劳劳水流北去天河近山拱西来禁阙髙长路强驱心已倦清秋怅望首重搔满篝禾黍斜阳外何处春讴对浊醪
　　保定途中偶成
　　髙栁平堤列两行柔条拂面引风凉蝉声逺近鸣相应马足东西去各忙伏尽相如犹病渴秋来宋玊更悲伤独怜野叟茅檐外一枕松隂午梦长
　　陇州阻雨
　　幽窻扄雨一灯明独宿空堂此夜情陇道寒深双鬓短关山路险寸心惊天连絶塞风烟色秋入荒城鼓角声却忆马周投逆旅一樽寂寞对谁倾
　　过岐山
　　西行终日雨冥蒙隠约岐山入望中周室余民犹穴处雍郊旧俗重农功逺离狄难从姜女肇造王基自古公凤去桐枯何处问离离禾黍起秋风
　　过汧阳
　　湿雾经旬淹白日晴峰今日倚丹霄頽坡荷锸开榛径缺岸横槎接野桥玊节北来鸿信断金城西去马蹄遥汧阳县郭居人少风露髙秋夜寂寥
　　谒岳武穆王祠
　　十二金牌一日催三军恸哭卷旗囘马前果中书生计河上深孤父老来开辟乾坤无此变古今成败有余哀皇明尽复中原土地下忠魂亦快哉
　　内廷读巻
　　彤廷昼永午风恬冉冉游丝罥画檐绮席骈蕃颁内宴麻衣鲜防对宸严殿前梦笔状元策日下祥云太史占三十年前曽滥试白头供事愧重沾
　　经筵秉烛
　　北极星精午夜悬周庐剑佩候朝天烟开曙色明驰道月带灯光照御筵灾祲每消修政后枢机端系格心前万方行覩虞廷化一曲薫风入五弦
　　奉赠蒋师相敬所致仕归湘源兼简令兄大司徒二首
　　力辞机柄遂归田朝野相看意惘然直节旧甞称宋璟抗言终不负伊川三孤望重台阶正八座官髙棣蕚聨相业都归嘉靖诏他年信史有遗编
　　椿津未老并遗荣禄赐便蕃荷圣明道在行藏均化俗功留宗社更完名黄扉粉署当年梦碧水丹山此日盟潞国平章还故事未应畎畆便忘情
　　送朱必东侍御还莆
　　仍着初衣返故林许身真不愧南金片言悟主情尤切万死寛恩幸亦深更向一贫看壮节岂容暂蹶负遐心白头乡国惭无补却借多贤振好音
　　嘉靖四年六月十一日得请致仕书感
　　久侧班行乏寸裨故山归去自嫌迟敢从栁下称三黜偶近关西谢四知适意江湖终逺逝忘机鸥鸟断深疑沧洲吾道依然在嵗晩藏修副夙期
　　辞朝有感
　　积雨长安尘不飞宫壶漏尽启严扉云开曙色分驰道风逓钟声出禁闱薄劣可能禆衮职衰残得遂解朝衣江湖此去瞻天逈犹认台星绕紫防
　　同年呉白楼宗卿秦凤山司徒王平川呉紫山二亚卿追饯曹氏园亭赋谢
　　图史潇潇出帝京两街驺从罢将迎九天气肃惊先冷六月隂多苦未晴病骨赐归明主恵芳郊追饯故人情曹家亭子相思处况是今宵聴雨声
　　奉简汪闲斋少宰
　　多年结屋山中卧底事移家更入城大隠无心仍避俗幽居何地可逃名朝端佐理谁耆旧海内论心此弟兄迢逓访君还不遇闽山楚水重为情
　　弋溪访汪石潭宗卿途中有作
　　迂程百里访夫君层碧楼髙隠白云山径肩舆行窈窕风花衣袖度氤氲师丹典礼谁同议苏轼文章世共闻黄阁论思需旧学即看玊帛贲江濆
　　广视堂题汤完之宪长巻
　　倚空长啸忆孙登泽国风光老客情天尽平芜吟里望风回极浦坐来声烟岚掩映山长暝鹳鹊翻飞雨乍晴两月一临殊未惬簿书不碍长官清
　　赠白司寇致仕
　　优老恩深特降麻都门设帐共兴嗟孤卿位重心逾下法网忧殷鬓尽华负郭有田供社酒候门无吏报朝衙山中欲问神仙宅醉白堂开紫水涯
　　赠王时行赴任东广兼简呉献臣方伯
　　晴莎细草马频嘶极浦荒烟眼欲迷野静推篷山色绕天寒度岭野猿啼五羊分署行新诏九鲤寻真记旧题为语东湖诸旧侣一区云水足幽栖
　　过南旺
　　龙王庙前泲水浑南旺闸口势平吞四方贡赋入天府万国舆图归至尊平湖浩渺蛟鼋聚沃野沮洳草木繁经理虞衡心力尽漕流千古无狂奔
　　经武夷阻雨不及游怅然有怀追和旧作
　　武夷九曲惯曽游暮雨危滩阻去舟双眼迢遥云外望羣峰宛转意中留栖迟讲道人应古汗漫寻真事却幽不用登临恣清赏胷中元自有林丘
　　憩常思岭用壁间韵
　　常思岭上驻征轺三日归程觉尚遥衰疾久悬乡土梦迂疎无补圣明朝石岩雨过云犹湿海国秋深草未雕愿得四封无一事不妨拂枕卧山椒
　　登麦斜岩
　　麦斜迢逓隠丹丘不用登临説胜游怪石盘空开鸟径晴云归洞湿龙湫髙僧老去岩姿变独客闲来世念休杖策更寻尘外侣题诗聊为壁间留
　　游紫霄岩
　　紫霄岩在北城陬六十年来始一游树色屯云晴亦雨溪声逝水夏还秋悠悠世界疑无限扰扰吾生行欲休满眼烟光吟不就临风独倚殿东楼
　　李长者庙
　　风日佳晴每作期扁舟与客泛南陂望洋却念挥金日符防曽闻揷竹时泽国桑麻成乐土嵗时俎豆重新祠苍茫烟水前村暮倚杖溪头读旧碑
　　南山防集简丰原学学士二首
　　城南五里古招提细草荒烟路欲迷梅谷寒深怜独往山房嵗晩共谁栖危栏溪阁流云冷古塔松枝去殿低焚却银鱼无一事奚囊到处有新题
　　萧寺僧闲昼自扄猿嘷虎啸日冥冥烟霏近晩山逾紫霜气凌空树独青日侍北扉裁诏草天教南海耀文星壮游司马江山助汉史犹堪继圣经
　　简姑苏陈粹之宪副
　　呉苑鸎花满旧墟先生翻笑出无车一官休去还忧国十口饥来只卖书短屐香生莎迳暖疎栏云傍草堂虚匆匆登拜惭予晩更报诗筒候起居
　　贺江夜泊简康总戎
　　茅椽结构倚危峰四面柴篱密密封十里旧墟稀贾客三春沃野废耕农江心细雨鸣宵柝枕上疎风度晓钟莫谓儒生无逺畧拟将筹策佐元戎
　　白石草堂为林廷元提学题
　　文铎遥分雨露边草堂归计定何年万松影落碧窻里一艇江横白鸟前病卧乡园逢旧侣兴留诗社结清缘樽前惆怅谁家笛吹落黄梅雨后天
　　沈休翁移诗见寄依韵和答
　　郢城白雪入诗寒野水闲云意绪寛賔舘夜移聴雨榻钓船晴拂相风竿太丘旧徳终囘俗神武先几早挂冠八十年来精力在逺烦诗札报平安
　　送刘克柔之任南鸿胪
　　钟山葱郁锁青岚拄笏登临路旧谙才见陆机来洛下岂容太史滞周南画船风送牙樯疾碧碗氷浮紫藕甘典客庭空无一事诗中三昧许谁参
　　寓苏州送张文相宰潮阳
　　十年朋旧叹晨星邂逅他乡眼倍明风雪呉门三日话江湖魏阙百年情乱山雨色连乡郡列宿晴光动海城到日潮阳春正好绿隂羸马课农耕
　　关中邂逅王舜卿内翰因其北上赠以诗
　　河汾著述旧専门雷电天池几化鲲万里云霄临凤阁五年风雨暗鸰原编摩史馆趋严召邂逅诗篇与细论渭水秦山秋色晩不堪揺落对芳樽
　　中秋夜康徳涵以诗招饮次韵
　　关塞行行且复休满天风雨暗城楼怪来客路时多阻幸到君家一散愁四海斯文还此会百年今日是中秋灯前意气须倾尽别有诗篇醉后留
　　简周仲瞻大叅
　　玊勒金羁拥翠裾出尘标格照璠璵紫薇官转无留槖青琐名存有谏书宦业一门光史牒民风三楚驻轺车相逢湖海输心地谁道元龙气未除
　　简许廷纶尚宝
　　湘源一别几经年此日重逢已白颠宇宙有身须任责朝廷无事岂遗贤著书嵗晩鹤当户观物人间云满川闻道六经犹剰语天衷妙处只心传
　　司徒刘近山邀造别墅之土楼蓬蒿塞径时有髙二尺五之嘲因赠以诗
　　诛茅南郭托幽栖簇簇烟村路转迷故垅松楸山下上丰年禾黍屋东西髙官归第贫如洗速客看山醉似泥韦曲去天元尺五旁人休笑此楼低
　　赠竹田大司空致仕
　　悬车还见古人风忧国年深鬓尽蓬督抚威名清百粤留司位望切三公青天白日心源地玊札丹砂药笼中老去尚承优宠在也应畎畆有余忠
　　南山避暑病眼不能赴呈林以乗都宪
　　十里树隂匝寺门九天钟磬隔溪闻健临峰顶穷沧海闲卧松根看白云多病独怜时伏枕胜游无那此离羣朝来强起揩双眼翻讶前山瘦几分
　　和自脩大尹写怀韵
　　竹簟绳床睡起慵凭栏无语对髙峰田塍路曲清溪绕村巷门深细草封东郭吹竽名久滥南柯落枕梦空浓余生筋力犹粗健敢望还丹氷雪容
　　送族子士望北上
　　芳郊侵晓雨亷纎野店微风动酒帘照乗明珠淹重价剸犀长剑发新铦官资屡转贫犹在政务多谙性每恬老我亢宗深注望南山庙貌起遐瞻
　　兰州闻见素致仕用前留别韵奉寄二首
　　手疏连封乞引年梦魂先绕八壶巅云庄嵗晩还移竹兰水风清欲放船逺别无缘临潞渚独游何意向秦川老臣去国丹衷在指防星河几废眠
　　绿野依然一草亭焚香读易意醒醒九重殊遇怜衰白八座髙名照汗青道在行藏敦士习身犹矍铄讶仙灵烟霞旧侣他年约拄杖临沧再勒铭
　　静海即事呈管河钱郎中
　　画舫牵风去去轻县官津吏少将迎山林久已容吾拙宦海谁还不世情绿树蝉声秋更切碧空山色晩偏晴慇懃却遇钱工部一路相将意最倾
　　三衢郡守林以永招游柯山时节推李举南西安丞族子士望俱从纪兴二首
　　终日看山意未休偶闻兹胜特来游雷声振谷松涛壮虹影横空石洞幽幻迹杳茫何处问禅林潇洒此时留冯虚更欲凌峰顶歴览神仙十二洲
　　峰峦如黛雨初收危倚肩舆到上头千古乾坤留胜迹一时郡邑聚名流松篁落落依溪曲禾黍穰穰映道周如此风光堪一醉不须怀古动遐忧
　　宿大安驿次壁间林利瞻方伯韵
　　肩舆轧轧入闽关尽笑先生鬓发斑纵浪孤舟终抵岸倦飞髙鸟独还山病来转觉风情减老去深知世路艰水陆劳劳犹未了林间打坐是真闲
　　徳州遇王时行大叅夜话
　　十日行舟离帝里一宵秉烛对乡人足音何啻闻空谷星彩还应照近隣贾傅早能轻利逹范公元亦起孤贫迂疎老我归林壑伫望来贤意最真
　　访陶园杨少卿述赠
　　弦歌三径苦无资安得家声自太师隔世每怀髙尚节名园特取去来辞槐柯入梦应先寤蜗角分争亦竟痴我也携书归旧隠邮筒无惜寄新诗
　　访偲庵杨太宰述赠
　　碧水丹山入武夷太师锡类世多竒独持季野春秋责久谢关西暮夜知手握铨衡归物望身依斧扆肃朝仪愿公静养和平福且对清樽日赋诗
　　朱必东马子莘二侍御过访蒲坂别业
　　芳郊杂树草堂深忽枉仙舟李郭临别制衣巾无俗调幽居畎畆有余心喜看秧稻千家绿倦坐榕冈十里隂正好剧谈愁别去空庭月色对谁吟
　　夏日林以吉中丞过访梅庄
　　静对青山日转迟多君枉驾话襟期午炊送米城中至露坐传杯月下移数畆退耕闲旷地十年归卧太平时人生止足真堪乐蜗角输嬴总不知
　　和李贰守题梅陇山庄韵兼以道别
　　旭日郊原散暖烟津津物色入新年溪环﨑曲数家住春到梅梢十日先洛社潞公还地主草堂严武有诗传骊驹无那攀辕别北望心悬万里天
　　社会南郭草堂
　　东山结社十年余移席城南又一初习静久人事废息交真与世情疎青匀莎径穿新笋绿涨春江跃细鱼麦酒熟时方贮瓮暖风复长满园蔬
　　春仲邀社友宿梅陇晨登壶山有作
　　扶桑东望日晖晖促仆晨装卷毳衣沧海纵观情浩渺丹峰遥上思飜飞只园地冷树方发膏雨春悭云已归岂待冥搜穷物理即从髙旷识天机
　　仲秋社会
　　多年卧病解朝衣疎散心情与世违陇畆雨深禾已长阶庭风冷叶初飞四时月色秋偏好一代交游老渐稀桂魄流辉香满座谁人髙折一枝归
　　梅陇山门安扁感事
　　羡门缔结已多年新扁门楣翰墨鲜沧海久离名利迹青丘真结死生缘静中观化物皆幻老至归全人亦仙不用髙楼重竪表路人惟识茂陵阡【羡门观化归全皆扁名】
　　招社友游梅陇
　　梅陇昔年曽枉驾山川草木倍光辉里祠临水増新构石径移墙辟旧闱共喜筋骸犹健浪况堪时节正芳菲木兰倚棹须乗兴汛扫茆堂望翠微
　　赠林竹田翁进阶
　　弭节三山又十春太平无事老经纶重开皇极逢明主再进台阶旧臣解绶郑均还赐禄挥金疏传日娯賔东风吹遍田中竹看长龙孙万个新
　　秋夕偕社友防集
　　老至逢秋厌索居百年风景仅留余宦情流水随行止世事浮云任巻舒草际凉生风起处松梢影动月升初杯盘撤去仍清坐共喜兹游兴不孤
　　诸社友枉顾南山新祠
　　舒巻无心云亦痴石台闲翫坐移时焚香登座非谈释载酒临门岂问竒濒海人文追始倡倾城冠盖贲新祠藻苹几掬妥灵地庄诵生民第一诗
　　陈侍御于亭子
　　积雨茅斋坐转慵村庄一梦兴偏浓短堤浮水株株树髙阁临窻面面峰南郭风霜曽揽辔东郊烟雨自明农城堙咫尺招邀地杖屦无嫌日过从
　　别待桀弟还莆
　　阿弟思归意转衔髙堂消息不须缄壶公山霁双螺峙彭蠡湖秋一镜函力课圭田供黍稷时看墟墓长松杉行藏羞澁那堪赠一道清风送客帆
　　六十诞辰
　　甲子循行数已周小堂开宴及春柔儿童往事浑如昨犬马残年忽到头湖海浪髙曽饱阅乾坤担重竟难酬从今要省劳生念静向山中卜一丘





　　山斋文集巻六
　　钦定四库全书
　　山斋文集巻七
　　明　郑岳　撰
　　七言絶句
　　九江分司二首
　　分司相传为岳武穆故宅中有石池尚为旧物秦桧和敌而甘心武穆髙宗赐第葛岭有一徳格天阁今其遗址安在哉岳氏一池世犹爱防而不忍废善恶之报必久而后定邪
　　石耳堆盘荐緑茸白鱼紫笋亦时供日长分省无公事坐对庐山双剑峰
　　石甃方池几百年岳王故宅世犹传格天髙阁今安在葛岭荆榛野雉眠
　　中秋夜宿蒜岭驿
　　路隔家山只一程驿亭孤坐不胜情可怜今夜中秋月犹作人间两地明
　　兰
　　短叶疎茎杂野蒿不随清庙荐溪毛白头空谷幽人老夜雨篝灯读楚骚
　　菊
　　斗絶孤厓倚碧空秋深烟雨寄芳丛林坰寂寞谁相问千载心期栗里翁
　　夏日山中杂咏二首
　　陇上新开百荔庄交枝接叶覆茆堂青林结实殊稀少应笑山人嵗计荒
　　荒郊无雨再经旬豆叶禾苖赤色新宴坐树隂犹觉暑田中更有踏车人
　　汝宁道中遇雪呈蒋升之太守
　　畿甸一冬愁少雪飞沙满地麦苖稀黄河南渡春犹浅始见郊原白雪飞
　　北邙山
　　黄河南渡陟平冈迤逦坡陀接北邙一望荒丘秋草里谁知庶姓与君王
　　过洛阳故城
　　伊阙山髙伊水清洛阳形胜旧曽名累朝遗迹今俱尽断堑荒郊只废城
　　新安县即函谷关也其地阨塞秦东面以制诸侯故于此设镇
　　雄关重鎻三秦地隘道曽摧六国师今日驿亭从夜度却非齐客学鸡时
　　陜州城有石刻魏野草堂即其旧隠处有司立堂祀之
　　白衣不受羣公荐紫禁曽传处士诗今日乾坤犹有地为君重作草堂基
　　过贵溪风雨暴至
　　溽暑蒸人一洗空碧天逺影见归鸿圗书小艇无官况落日溪头狎钓翁
　　草萍驿
　　萧疎驿舎绕烟萝二十年前此地过诗壁旧题无处覔植松庭外已婆娑
　　度分水关二首
　　泉声鸟语隔溪闻楚越封疆此际分老眼欲穷闽海望午风吹散陇头云
　　计偕当日此攀跻曽有狂词岭上题治策山河成漫语千峰秋色夕阳西【计偕过此甞题落句莫谓儒生无治策长扶明主镇山河故今云云】
　　边戍驰马图诗
　　同云四野雪霏霏虎鞯氊衫去欲飞猛气冲风能破敌边烽无警羽书稀
　　登舟
　　常山舆马玉山舟客路驱人不自由却羡边江几家屋柴门斜对白鸥洲
　　重阳日社会梅庄三首
　　老至登髙力不任黄花短发岂胜簪一年好景莫孤负拟把茱萸满琖斟
　　小作温公独乐园频招几杖泛清樽曲栏短砌花如簇看尽芳菲不出门
　　百卉逢秋半欲残九天风露动微寒东篱黄菊花开未移向堂前对酒看











　　山斋文集巻七
　　钦定四库全书
　　山斋文集巻八
　　明　郑岳　撰
　　奏议
　　先公自筮仕郎署至谢本兵归遇事执奏不少逊避疏凡七十二章俱火壬戌城防之变今仅于国史中得疏畧一二梓之亦少暴忠悃之万一云
　　申明职掌疏畧【时任大理寺卿】
　　臣惟内臣贾全等侵盗仓库宜伏正法而特防曲贷将使左右效尤恣意侵盗设至败露又图幸免其害不可胜言且自皇上即位以来如陵户任文举法司查例免差乃因太监扶义之请特免全户千户鞠王英法司依律坐徒乃因太监阎洪之奏特调外卫火者邵经分赃满贯太监传伦借债钜万法应提问俱送司礼监发落夫法者所与天下共者也事涉近幸辄有轻重是法不信于天下矣古人有言法行自近始又曰宫中府中俱为一体故申屠嘉辱邓通而文帝不以为忤韩琦安置任守忠而英宗不以为専前史书之以为盛事陛下宜逺鉴前代之防近守祖宗之法自今内官内使等有犯悉聴部院问拟发本寺审録则可以昭圣朝平明之治矣
　　保圣躬以绥福履疏畧【时任大理寺卿】
　　臣惟陛下春秋方盛圣体未充尤宜慎重请遵圣祖寡欲勤政之训宫寝限制进御有时清心省事自然有益退朝之后即御文华殿裁决章奏日暮进宫不惟修身立政所以养寿命之源亦在于此
　　复勘甘肃兵变疏【时任大理寺卿】
　　臣等顷奉命往勘甘肃兵变事臣等谨与该镇抚按会鞫原任总兵李隆等谋杀巡抚都御史许铭事具得其实按隆与铭本同里人铭初至镇每事持正隆不得致私欵而所裁革占役诸弊不少假借隆意其害已及散月粮令依时直折银隆积有米麦不得冐厚利遂恨铭刺骨密令指挥杨淮嗾诸部卒诣铭复掠治为首者二人隆欲邀结众心借此防铭遂令诸部卒各备鲜明衣甲具三日糒待操约以告増粮价须劄队毋还城不聴即杀之诘旦铭及隆与镇守太监董文忠俱至公议府隆使人约诸部卒今日告必不聴毋散众遂益恣文忠向隆营解不可得众围绕薄暮隆又使人激诸部卒曰事已至此可已邪卒栗不老等遂火大门拥众进索铭文忠以身蔽之众拉出文忠门外步脱还府搤铭出乱殴之死集木具火焚其尸众散隆骑导回府众卒毁铭所居公署尽掠其衣物铭防男许二哥子逃匿文忠处获免众复大掠城中释狱囚刼官军越三日乃得收殓铭余骨隆遂迫胁文忠反诬奏铭尅减军粮激众致变冀以缓罪臣等谨与该镇抚按诸臣再三鞫审铭之死实由隆主之隆亦辞服隆当谋杀人造意律斩栗不老比杀祖父律凌迟同恶杨淮等各以差论死流放太监董文忠副总兵李义临事不能解纷反扶同妄奏罪亦难宥文忠宜罢义宜降调臣等谨具状以闻
　　复处大同叛卒疏畧【时任兵部右侍郎署部事】
　　臣顷奉防集廷臣会议大同事臣惟往者张文锦之事失于姑息未正国法以故悍卒愈骄屡行称乱今若又専为抚处则声威损于九边纪纲难以复振宜选才望知兵大臣为总制率都督鲁纲领营兵三千蓟镇精兵三千并发宣府鋭卒进营大同近地仍先降勅大同镇巡官令晓谕镇人擒献首恶即奏请班师不者整兵进剿无赦号令再三当自有起而应之者户部遣官赍银八万两银牌五百面縀绢千匹以备赏赉且悬赏格募之令镇巡官悉受总制官节度不用命者都指挥而下得以军法从事大同城内亲王宗室及镇巡三司官吏士民兵进恐不能保全固当顾虑然此寇不除则羽翼愈大养乱深将遂不利于国家轻重之际则又自较然况此寇顾恋妻子或冀亲王宗室如前疏救必不敢轻犯矣
　　正刑狱失平疏畧【时任大理寺卿】
　　臣惟王钦罪当诛死赃至百万今虽发遣合将家产抄没各营牧马草塲侵费百万罪虽遇革赃应入官两广总兵朱麒纵仆为患屡经叅奏应合革囘内官石明因追私债殴杀平人法当成狱乃因妄诉寃枉断发充军给事中刘防御史黄国用主事罗洪载郎中顔如瓌给事中邓继曽各所犯罪薄而充军为民降调似为太重南京署员外郎李棠该守备衙门叅奏逺拏下狱事难追究乞解囘南京法司问拟试监察御史马明衡朱淛因皇太后圣旦免朝贺辄有论列事虽欠审心亦无他试御史季本陈逅员外郎林应骢列疏论救乃并下狱乞将诸臣早赐寛释以羣情
　　上水利疏畧【时任大理寺卿】
　　臣勘事陜西道经畿内河南诸处见太行西倚淮关绕怀卫北极燕蓟其水皆东注南入于海卢易滹沱流离漳洺卫泌洛瀍其大也宜督居民濒水开田筑提防以障泛溢凿沟渠以通灌溉其平畴广土无川洋之利者量凿洄浍或为陂塘下通水泉之出上取雨潦之入每府増置通判一人以江左人谙水利者居之督率羣邑専理农事则数年之后皆为沃壤而水旱不足忧矣












　　山斋文集巻八
　　钦定四库全书
　　山斋文集卷九
　　明　郑岳　撰
　　序
　　莆阳文献序
　　莆之地始辟于秦至汉武帝以其阻险易变也尽徙其民而墟之晋乱中原衣冠避地而南于是有所谓八姓入莆者自后徙居日益众休养衍庶遂齿上国然当其时人犹未知学也吾祖南湖露公始以其学倡之歴唐而宋遂有海濵邹鲁之称浸淫至于今日盛亦极矣歴代既久遗文散落顾未有搜掇而会稡之用备一郡之典岂非大缺事欤乡望见素林公松厓方公暨后峰伯固甞相与闵惜因授役于予俾从事焉眇焉谫陋大惧弗任爰考郡乗所列诸家著述甚多求之今惟忠恵艾轩后村三四遗集在其散见文稡文鉴诸书者仅数篇虽当代近裔亦或并其先世手泽而亡之可叹也已立斋宋公甞手录先辈遗文六册得以为据若藏庵所编冈凤集则又病其太滥于是更加延访采择阅数嵗始克成编凡诗赋铭赞序记题防若杂著奏议之类列为若干巻庶几其可传者既又仰而叹曰文以载道也文不本于道艺焉尔矣而深于道者固不屑于文也文可独传乎哉乃复取郡乗所载人物事迹畧加芟润且为补遗叅用班马氏义例类编为传若勲徳若文学若忠孝亷惠之类列为若干巻其家庭之济美师友之渊源或寒畯而特起班班可攷以是而叅校夫文上下数百年间山川宇宙之精英庶于是乎具噫亦盛矣鲁穆叔谓太上立徳其次立功其次立言后世所就要不能如古然擅其一长亦足名世而垂之不朽况兼之乎乡邦前哲后进轨范有志尚友者不于是而求之将不谓东家丘者类欤或曰子之辑是其用心亦勤矣若掎摭星宿而遗羲娥得燕石辄以为璞又宁不为是辑病欤予曰唯唯是谫陋之罪也然失今不录其后益至于冺防无传矣辑之弗善固犹愈于己乎若夫因畧致详由粗致精搜补缺漏而正其讹谬使吾邦文献永永足征固将有待于后之君子
　　艾轩先生文选序
　　天地开辟人文之会一见于周再见于宋周之季圣人者出吾道宗师诸贤以次授受其后散之四方各以其道鸣迨其久也寖微以絶越千余年至宋而周程夫子者出始得不传之绪倡道濓洛而山道南一派遂流入闽由罗仲素李愿中而有考亭由王信伯施廷先而有艾轩与象山南轩东莱并峙一时聚徒讲业时艾轩年尤髙号南夫子云考亭之于张吕往来辨析注释经传象山则厌拘牵文义直以超悟为髙艾轩甞曰道之全体存乎太虚六经注解固已支离若复増加道愈逺矣故亦未甞著述然至老劬书不倦文公过莆甞与讲论及再至叹曰昔见林谦之方次云説得道理极精细为之踊跃鼓动退而思之至忘寝食即是观之艾轩深造独得要未易窥抑犹在朱陆间乎莆之人士知有濓洛之学艾轩启之文公实成之也陈复斋甞作仰止之堂以祀文公知军林元仲祀艾轩于城南旧址湮没旷焉莫举兹吾郡邑大夫慨然复古表励风敎因神祠改立书院以祀文公名以仰止仍其旧也而并祀艾轩以甞与文公讲道且为莆道学之祖也顾惟文公之书家传人诵艾轩以不著书后世莫攷至并其姓字而忘之幸其遗文梓行于宋者仅传录本亟图再梓而诎于力乃属予择其尤闗系者先刻之附以遗事凡若干巻非辄有去取也若其文之髙古陈复斋刘后村俱有定评晩生何敢置喙后之欲知艾轩者览是集思过半矣
　　彭恵安公文集序
　　古名世之贤操修徳行韬养性灵而充之以学识其或出其绪余为文固异夫世之文人之文也世之所谓文者模仿以拟古钩棘以立竒搜抉僻隠以衒博非不足以擅能一时然稽之于道则诡矣施之于政则盭矣甚至饰辨文奸贡谀希宠而为世之大害亦奚取于文为哉吾乡先正恵安彭公以徳望风节伏一世而志存经济固未甞数数然刻意于文也然一时名胜号能文者咸推下之养之深积之厚凡其发言成章者皆其趋向践履之实也公甞序西畴常言有曰即其所行而为学即其所学而为言公盖自道之矣窃甞评公之文于异代固未暇论若国朝一二钜工其铺叙详覈类潜溪法度整防类东里其铭赞髙古沈郁视郁离子逊志斋疑或过之忧时悯俗拳拳于政体民艰欲挽頽风而还之古屡致意焉故虽不规规于古也而部鼎殷敦型范自别虽无意于竒也而风涌石激波澜叠见其出入经史扬摧古今而卒归于约又非世之杂博者可拟矣昔司马温公学主于诚故其文醇深雅正不涉词人畦迳论者以为有西汉风公之文得无类是也乎公嗣单微遗稿散逸侍御陈公时周甞彚辑林公见素序之将梓行未果今抚守丘君主静雅慕先正欲表章之录公遗文属余订正将刻之郡斋其间觉多讹缺乃从其家求公所谓滞稿者详加校定厘为七巻云若名臣录赞政训等书久有専刻兹不复入晩学寡陋管窥蠡测挂漏是咎爰取纪传赠送凡为公作者附之巻末庶后之读是文者尚有以考其世也
　　国朝莆阳科第录序
　　莆自郡县以来长材秀民由科目出者渐齿上国至宋干淳以后尤盛时居端揆则正献陈公正简叶公庄敏龚公元枢郑公称名执政陈侍讲士楚刘正字夙朔称名侍从持节分阃方信孺陈居仁林枅若夹漈湘乡萍斋后村以问学鸣道南一脉传自艾轩与考亭上下其议论陈复斋郑子上方履之亲受业于考亭之门仰止东湖世嗣遗响其卒也陈公瓒文龙以忠义与宋祚俱终始元入主中国偏任蒙古色目士气湮郁寥寥弗振皇明启运人文聿兴建学设科网罗俊乂粤自洪武庚戌迄今嘉靖戊子凡五十二举矣士由乡荐者千一百一十一人其登甲科者三百二十四人状元及第二人探花四人会元一人会魁七人解元二十五人经魁四十人视宋之盛殆又过之其布列庶位有服大僚徳业所就若文章气节视宋无不及焉独其师友渊源未能如艾轩诸贤之盛何欤岂道徳性命之蕴儒先讲究已明学者习而由之道固在是所谓徳业文章气节率皆由是出也夫圣贤之道本于人伦日用之常反躬践履要皆实地夫岂凌虚蹈空别有一种道理而索之于杳想像间哉是故学者将以行之也昔人甞论居今之世使孔子复生不免应举艾轩考亭固皆科目中人顾惟所志不屑于富贵利逹而义理之心足胜尔矣郡庠旧有乡贡题名二碑弗便省览正徳初乡文学林君哲甫甞彚辑为录授其子郡丞有禄刻之瑞州板留于郡其后莫续今司训长沙呉君爵慨欲重刻手录全稿订正于予方欲登梓而呉君以解官去予悯其志之勤且业已有绪乃属郡倅王侯万年郡推郭侯繁相与成之用备一郡士籍若其循名责实即始而考其终臧否低昻黙示鉴戒亦于是乎具
　　西行纪后语
　　予既只受西役触暑逺驰所亲或为予病白岩乔公独谓曰壮哉行也恨不能与子偕耳因出示簪萍录录其往时登览之胜一一见之赋咏蓉溪金公蜀产也还往京师道必由是亦为予缕缕道其川涂所经及古圣贤之遗迹予欣然聴之既由畿甸歴中州遂渡河而望商洛﨑岖入关复自关以西度陇直抵臯兰凡其西北山川形胜虽未能尽览然稽之载籍询之土人庶几得其槩矣间遇古帝王所都若名人祠墓辄下马瞻眺徘徊而后去乃知二公之教不诬且深幸垂老之一遇也爰即所见各纪以诗顾体裁弗工词语浅俚亟取成篇而已其间感遇懐古亦多出于肺腑之真要非所谓无病而呻吟者读之亦可以兴矣他日归卧林谷时取旧编而讽咏之则其平生足迹所歴犹可追忆或以语之隣翁田畯宁不为谈麈之一助乎因序而藏之诗凡七十七首厘为四巻云
　　筑堤林氏族谱引
　　自秦防学而氏族之法废后世谱谍之修所以原受姓之始别族属之繁孝敬行而人纪系焉窃怪世之为之者往往传录显门旧谱猥以已之世次附之其诬祖乱属亦甚矣岂古人类族辨物意邪今观大司空竹田公于家谱放失之余独据先都宪谱图而续修之断自六世祖而下名迹可稽于上则皆缺之传疑纪实史法也甞见三原王介庵公所修谱亦类是真足以正流俗之失矣夫始信而中微微而复振气数相乗而人当其会若公穹阶厚爵而勲业誉望焜耀一时燕翼永图足为子孙慿借亦岂偶然哉世泽之钟良有自矣礼谓庶姓起于是邦者为始祖筑堤之后固当宗公以为百世不迁者矣
　　木兰陂集序
　　李长者堰木兰之陂莆人命脉系焉是陂将与天壤相为无穷也贤守令防视是陂犹防其家而按部之使究心民事者必询及之陂事大畧具之郡志若李氏家藏上世诰词公牍一切防例及名公石刻之文赞颂歌辞视郡志特详其裔孙郡庠生熊甞虑散逸彚编成集林都宪见素序之矣于是求观者踵至或上官取视愳失故本抄录甚艰楮墨亦费大尹雷侯孟升惓惓防视是陂议刻集以传顾以巻帙浩繁属余节取其尤要者付之梓呜呼自夏史述禹贡周礼有职方氏太史公作河渠书班固沟洫志唐宋而下水利俱有専纪是陂闗一郡之水利可无籍乎然近闻陂多渗漉诸沟填淤受水颇浅而东山石涵荡无禁闭民之为埭田者私设涵窦且什伯于旧故雨止则水落天旱则沟涸而长者之泽日以耗矣农家作苦嵗比不登莆之患宜无急于是者是固贤守令之责也究其利病而弛张之是集固可考也因僭引其説于篇端















　　山斋文集巻九
　　钦定四库全书
　　山斋文集巻十
　　明　郑岳　撰
　　序
　　殊恩优老序
　　嘉靖十五年闰十二月十二日圣天子以郊庙礼成上徽号于两宫遂覃霈泽下逮臣工凡京官三品以上致仕大臣年八十以上者有司备礼问劳仍量给人夫月米于是吾乡翠庭先生林公以右副都御史致仕年且八十有三适应诏防巡按御史中溪李君仁夫知府事云泉呉君近光辈只承殊典议月给食米三石嵗拨人夫四名且厚致银币诹日具仪问劳于其家阖郡聚观以为荣余因是窃考累朝诏赦凡官一品二品致仕者始得恩数及存问之礼三品未有也有之寔自今始可谓异常之典矣然秩未登三品年未满八十若非京官致仕咸不得预吾闽惟公一人试求之海内亦鲜其人可谓异常之遇矣公少负隽声年四十七始登进士敭歴中外台省在望以年及具疏辞乃进秩致仕继以南京大理卿起又辞不然以公清才硕学理宜早逹贞操雅望理宜柄任夫惟靳于其始也乃尽酬之于桑榆之境夫惟勇于其退也乃卒遗之为山林之荣防防之中若有剂量丰约而为之乗除者而毫发弗爽如是吾于是重有感于天人之际焉董仲舒有言为善之极乃与天地流通而往来相应公敦脩于己无责报于天而天永其寿且锡之禄禄出于君亦天也果何负于人而亦岂适然之故哉顾兹盛美庸可无纪述以垂诸后于是辱与公为逸老会者数人图其事侈以诗歌以余粗习卜氏之学固宜先经以首事也辞不可乃僭为之叙云
　　赠宗彦于成守徽州序
　　莆文献开先自吾郑氏梁陈间吾祖露公者始以其学倡于乡人浸浸日盛歴唐而宋遂为海濵邹鲁矣于时郑之人才最盛载诸郡乗班班可考也迨入国朝寖若弗竞永乐间有叅议公云成化间有仪制公瑗虽宦学有闻而官未甚显近十余年来稍稍复振居法从则栗斋世润列郎署则双石于成及成昭仪制之子曰进九万读中秘书而余亦滥厠九列相聚京邸若一家然吁亦盛矣然数贤者皆妙年英质卓自树立居法从则持风裁列郎署则脩官常读书中秘务博观约取以求诣极独余蹇拙实负且乗毎接诸贤未甞不退而发愧也先是双石以权奸擅柄引疾归今上御极乃起而待次铨曹适徽州缺守郡大以剧难其人卒以授双石盖异擢云双石少孤且贫能奋自力学取科第始服官政若素习然沈毅粹永介然自守不能矜名识者皆称为逺器亦何有于一郡哉吾闻徽地陿人稠善勾股尚气而喜争其所由来者渐矣善为治者必因其俗而黙运斡旋之机镇浮以雅镇躁以静离交搆告讦之习而纳之于太和则其政可几而理也徽前政称福山孙公究其所以治徽者未闻有卓异可纪之迹而民卒思之不置要必有其道焉时移势变不能皆同师其意而不滞其迹道固在是矣扬休声而迈往烈追孝于前闻人使吾郑氏称为益盛者非余之望亦栗斋诸贤之望也而里开交游之旧亦孰无是望哉双石其茂加饬励以终副乡族之望且以副海内之士之望也
　　送姚君思永进秩致仕序
　　予记始释褐偕同年髙君一龙晋拜司寇彭恵安公公命坐语乡故且谓一龙曰莆亦仕国也入国朝父子登第者仅四家然未有及相见者今自君家始盖是时一龙尊府州守公尚无恙故公云尔近十数年来莆之文运日以盛每科登俊视前且倍或又过之而父子相继者无虑十数家往往得相见者噫亦极盛矣然其间仕止参商尚未有同时登朝者有之又自今姚氏始盖思永君以正徳戊辰进士歴尹徳化入为太仆寺丞其子文炤复登嘉靖癸未进士授刑部主事晨兴趋朝则簉羽鹓班退食自公则从容燕语其在京邸如在家然乡人方羡慕以为荣而君父子澹朴抑畏视其色如在野然居无何君遽有去志予止之曰君年方五十一且资歴已深金绯在望盍少需君曰吾世为儒家自先大夫起乡贡为文学官先寺丞以勤俭立家获被恩命不自意复有今日吾何徳以堪之古人谓禄岂须多妨满则退止足之戒吾自计亦审矣又奚需予愧于其言不复强既而疏入吏部以君志在恬退足励臣节如例进秩诏加光禄寺少卿致仕陛辞日班行注视相与叹息其贤乡人益羡慕以为荣也授简于予俾举赠之予因老氏止足之戒而求之易矣干之上九曰亢龙有悔戒其盈也小畜之上九曰月几望君子征凶戒其进也盖往而复者天道之常君子与时消息每于其几而图之进而至于亢极则有悔矣若昧匪彭之占而蹈防升之咎非善体易者也君所处殆谓是矣是可尚也谦而光损而有孚元吉然则天之祚于姚氏者固将未艾哉因书之以为行赠
　　八闽人瑞寿序
　　凡世之不可得常有者谓之瑞景星卿云瑞于天器车醴泉瑞于地朱草丹凤麒麟驺虞物之瑞人夀耄期则人之瑞也吾莆自开国以来士之登髙第跻显仕未有享年九十者今于郡伯兰庭林公见之以莆仕国而度之七闽殆亦惟公一人而已庸非瑞邪菊月五日寔公诞辰公冡子员外郎应骢辈先期称夀且征予言窃甞议公之夀有三曰天曰时曰世徳隂阳絪缊山川磅礴其浑沦醇朴之气公独钟之而得之天者特厚皇极丕建敛福锡民公值熈洽之运应昌期而际于时者特盛林自儋州公暨郑安人永建乃家足为子孙慿借至公再举进士羣从子姓振振然继起重绯叠组独冠一时其奕世载徳又如是然公处是三者率由其道平心率物坦洞无他肠阖门千余指薫以太和以迓延先美壮而仕民有生祠老而归家无留槖至厪优诏存恤庶无负于明时平生寡嗜欲虽不事链气修形而頥养天和元精不凿其所受于天者以全故乃耳目聪明饮啖如少壮祀先酬賔犹能以拜跪为礼人望之如列仙然此固公之所以寿也昔孔子射于矍相之圃观者如堵墙使公罔之裘扬觯言于众曰防壮孝弟耆耋好礼不从流俗者在此位也盖去者半处者半又使序防扬觯言曰好学不倦好礼不变耄期称道不乱者在此位也盖仅有存者公其耆耋好礼者乎耄期称道不乱者乎在圣人之世犹难其人而况今乎是宜既寿且康而为瑞于世也前十年某甞以文夀公且谓之耄之期当执笔以竢今其言果验于耄将又不验于期乎敢用是夀公且每幸窃公之夀以自夀也抑岂特区区一人已邪固姻族知旧诸士夫深致祝愿而欲并夀意也容复执笔以竢
　　序东山情话
　　嵗嘉靖丁亥余与林翁翠庭辈凡七人为逸老会甞绘图肖其貌赋诗纪其事矣越六年壬辰林公省吾谢两广总制归众请之入会公援司马氏故事以年未及辞既丁内艰服除众复强之公乃辟东山樵舎以为旬月防集之所余辱在姻娅时屡造焉每至则促膝欵语娓娓更仆不能尽甞读归去来辞所谓悦亲戚之情话非邪于是图东山之胜独以命耦公用补前图之缺将无珠玉在侧觉我形秽者邪公修伟特达言议英发能面攻人过人惮之然一霎即解他日遇其人谈笑自若遇事盘错直前负荷不琐屑顾忌而斤刃之施悉中肻綮盖有古豪杰之风世固有负才跅弛或失之疎公则动以绳墨自检故歴宦所至有声其在两广摧坚抚顺劳伐尤至盖公始筮仕以忤逆阉斥而复起及当柄任又以不能曲事权贵竟以母老乞归朝野深系望焉其平生出处宦业所就大致如此是岂区区迂陋之所敢拟然而流行坎止与时消息而一丘一壑之乐垂老而偕遂幸窃附焉图成诸翁系以诗余序其槩敬以为公夀且将遗之子孙以为他日世讲地也
　　庐墓纪行序
　　庐墓非古也亲丧寝苫枕块立丧次于中门之外未闻庐于墓也昔者孔子没子贡反筑室于场独居三年然后归后世庐墓其昉于此乎礼以义起固亦孔氏教与吾里王氏自判簿再传而至驿宰君以耆年长厚重于乡其子姓亦循循敦谨号称善门至美璞尤欲励操节以自见读书考礼开塾授徒退而治滫瀡以奉二亲愉愉如也方其母李氏病亟美璞百方救疗欲祈身代不可得泣且言曰母如不可讳请从于墓三年以报母李氏颔之既卒遂治葬于蔡宅之山庐其侧三年逮今驿宰君卒美璞复欲往交亲虑其贫多阻之者美璞泣曰吾固可薄吾父邪又庐于墓三年旦暮号恸声震林野闻者哀之余甞造其庐时使人讯之其所居仅寻丈上漏旁穿蓬蒿塞迳烈日严霜之酷厉盲风苦雨之浸淫瘴雾侵加毒蛇猛兽蜿蜒号啸于其侧意必有山川鬼神隂相而呵防之不然其能免乎始时有一二童丱从之游已而谢去躬执爨无僮仆以代薪水而家之供餽或乏其穷悴凄楚之状又可胜道哉余甞以白之郡县而告之人人时犹有矫俗邀名之讥呜呼世固有亲丧弃之浅土而之逺游者矣髙堂奥室帷帐绮丽妃妾不离侧者矣烹肥击鲜相从防集者矣顾不彼之责而于此则揣索而訾议之何邪汉举孝廉唐以后孝友立传吾莆若林攒郭义重皆以孝旌至今双阙岿然礼教既衰民俗日下有志慕古之士得如美璞者数十人相与振作之不为名教之一助乎余以是益叹美璞之难也美璞撤庐将归其居之邻于墓者合若干人感其志行请予纪之以言余惟美璞之尽孝乡人之慕善皆可书也遂书之以为世之事亲者劝
　　友泉宋君夀意序
　　友泉宋君良翰起乡解释褐为潮阳令有恵政具载王太史宜学所为生祠记以不能曲媚取怒上官适乡宦陈某者恣横无忌君力裁抑于是二憾搆煽中君以危法卒赖公道得白归遭内艰甫服阕复以前事逮对于广人尤危之卒赖公道得益白计君居职仅五年而颠顿坎者几六年盖至是君年六十一矣诸子婿方惟忠梦升呉绍宗辈合图为夀以余子亦婿也来请文余谢絶笔砚久矣念昔为逆濠所搆得祸尤烈濠败始白迹其所遭颇与君类岂非守正易危直躬多忤要诸天道终不可诬也哉君昔在非所幽愤无聊甞着诉寃录一编好事者为之刋布遂传入京师君初意直欲自鸣其寃而已陈既落言职经营复入四谗乱国莫之谁何有得君之诉寃录者封进上始悟其奸遣官覆按悉讐所録罪当死曲贷除名于是缙绅交庆不啻去一驩兠梼杌仰颂圣明刚断而君之名遂播于天下矣潮人惜君去为立生祠且市田入祠以供祀事夫世之都显宦者或竟碌碌无闻君职一令耳其所树立震耀朝野他日血食于潮与古之循吏并垂史册则君之夀于天地间何其久邪君曽祖澹翁司训以孝友起家父立斋佥宪醇深博雅卒官广东提学广人祀于学宫济美象贤代有故事噫盛矣哉诗言孝子不匮永锡尔类吾以观之宋氏尤信
　　夀西圃林翁八十冠带序
　　古者民各食其力士食于学农食于野商食于市工食于肆非其力不以食也是以伐檀之诗曰彼君子兮不素餐兮后世民失其职而家无常业惰其四肢不昬作劳故弱者坐困强者撄人之所有而食之所谓无劳而获为身之灾而能永其夀者亦鲜矣若吾中表兄西圃林翁孟声其殆古之民欤翁为水南士族弱冠从厥考徙仙游家于县西始事勾股既乃于城西樊圃杂植桑柘椶榈果树若菜茹因号西圃主人既又市田数畆防数区而勤力于其间取衣食仅足而已既毕婚嫁饬其三子各治业而不受其养寡嗜欲讷言语精神内蕴筋力弗衰厥配郑善治内皓首相随诸姻族以翁明年夀八十且有隠行宜受冠带翁固让众强之力乃以是月十有八日始生之旦拜恩例且画图征诗为夀余惟天保之章曰民之质矣日用饮食若翁是已夫祝嘏于君而必征于民民之质君之化也其和气薫蒸永锡难老故曰尧舜之民多夀余兄止斋长翁二嵗余少翁十二嵗幸皆康彊如翁盖皆幸生于熈洽之时也余故朝夕歌诵太平且推美其事以为母家之庆
　　寿南屏佘君七十序
　　莆望族称镇江佘氏由饶州郡倅叔炫公起进士歴宦有声至于今族裕以蕃其晦处笃行克绍前闻若南屏君其人也君少录邑庠以母老解学籍归养甞承诏输粟为散官其禔身刑家睦于族利于乡者难一二数而其所较着如以族齿日繁而宗祠湫隘乃率众图迁捐金为之倡又以祭田嵗入薄供祀或匮复割腴田为之助于是祠聿兴而祭以丰祖考顾歆举族咸防其恵可谓贤矣乎世之百虑经营以务植其家其恡者粗衣粝食専为箧笥之藏其侈者累山凿池徒供耳目之玩稍涉义举则一钱靳不肯舍容有捐赀急谊如君之为者乎且夫号为缙绅者官尊禄厚矣顾或靳是而君以布衣为之不其尤难矣乎昔鲁人于僖公之修庙也既颂之曰路寝孔硕新庙奕奕则又祝之曰天锡公纯嘏眉寿保鲁君今年七十矣其族人曰翁之建是祠也殆拟诸新庙而纯嘏眉夀天固锡之以保吾宗也庸可无一言以祝颂乎君闻之固让且曰祠未毕工也乃议以来嵗正月成礼介其弟永受氏诣予请文予老废铅椠闻君髙谊不觉空谷足音之喜遂为之执笔盖将表君以风夫乡邑也





　　山斋文集巻十
　　钦定四库全书
　　山斋文集巻十一
　　明　郑岳　撰
　　记
　　立诚书院记
　　宋元时书院领于官赐额割田主以直学山长迨我朝定制并归于学而书院废然文化日盛士之鼓箧至者学舎不能容问所业曰科举文字尔矣而有志复古者欲仿程子学制别出一炉鞴以陶成之限于制未能也兵部郎中后峰黄君巩粹质渊衷博览羣籍尤究心濂洛考亭遗绪感时进説奋不顾身以徇君上之急坐是罢归一时海内倾向之正徳庚辰侍御沈君灼按莆矢诸士曰莆文献旧矣而今士趣日异岂导率之者非欤抑前辈之典刑日逺欤而贤如后峰者无亦视为东家丘欤吾将为之所居数日有言上生僧寺可以讲道者侍御欣然立命有司即其寺改为立诚书院以处后峰俾主教事后峰恳辞既而复以僧寺非便更命有司度寺西旷壤而鼎剏焉于是郡丞李侯缙迁置寺屋一区为居业堂邑宰雷侯应龙前辟讲堂前后皆五间堂东西翼为四斋屋凡十间郡守冯侯驯防朝归按观叹曰是门垣未备于制弗称乃作仪门三间门左右各为屋二间以属之斋仪门之前为道又前为绰楔三间为外门缭以周垣门之外中防为台旁凿两池然皆随事擘画敛不及民既毕工以请后峰复辞曰是院之成巩不敢私愿领于官而嘉与四方来学共之请立石以垂诸后于是两庠文学以郡守之命来请记余惟圣人之道诚而已学之者所以求至于诚而已易曰修辞立其诚所以居业也今之士彚知修辞矣抑于诚立乎否也彼抉裂经训用饬筌蹄而荡无绳检其或绳行矩趋立竒诡之行以惊世而迹与心异又或壮齿振厉弗保厥终首尾衡决若二人出要之于诚何如耶故必忠信以立本而谨独以审其几言必有物而行必有恒庶几诚立明通圣学之能事具是矣是役也郡守经理之勤立名垂范之逺固欲一洗俗学之陋于吾党之士切有望焉夫岂徒曰具观而已哉
　　南湖郑氏祠堂记
　　吾始祖太府卿露公与羣从庄公淑公自永泰来居南湖莆之郑自兹始其时莆人未知学乃搆湖山书堂以道学倡乡之人化焉莆之学自兹始传三世敖公生五子巩公居福州臯公前埭阜公后埭凖公上塘肇公桃源以名皆从丨号五垂针各别为宗肇公官刺史生仓曹公桢桢生瑄公当陈洪进时立砦保境号静边都宋艺祖登极率众欵附授静边都统帅殁因庙食其地其事载之家乗及宋郡志所谓仁畅为使者公长子也终宋之世桃源衣冠最盛厥后蹂于寇子孙散处其转徙入城者岳与今同知公竒御史洛书是已往嵗偕访桃源故址歴歴可识都统庙已圯刺史以下墓多墟宋志所书温汤池故在也退而太息聚族谋之吾伯氏嵎曰桃源荒逺展谒维艰维广化寺为吾祖露公所舍地寺故有祠前后埭子孙嵗三谒祠桃源昔以地逺故不预今若即南湖别剏一祠掲防妥灵于以合族于礼为宜乃相西塔院右偏应圣庵废址背阜隆然右冈迤逦前抱坐见山椒佳木苍郁堪舆家以为胜购之僧定潜等要约归我乃尽撤古屋僦工庀材中为宗湖堂界其后为寝左右为防防后界为房旁为厦右厦之前为厨前为庭缭以周垣中为门外为甬路为劵门前通横径折而东出为外门与山门并栋宇坚整庭户疏豁称其地焉寝安神座中列四龛以祀露公肇公桢公瑄公严所始也左为二龛袝以吾先考大理府君城公公竒先考训典公右一龛祀洛书先考教谕祥公重所亲也知所始则敬心生知所亲则爱心生萃涣合离百代如见方议置祭田以嵗正冬至而致祭焉昔程伊川论礼谓冬至祭始祖立春祭先祖朱子疑其近禘然犹取其言以为世训盖不立始祖无以合族莆世族皆行之古者盛徳必百世祀吾祖倡学式克至今日休徳莫盛焉乡贤既秩首祀为子孙者顾可以逺而忘之耶况兹南湖又公倡学地耶是役也费出三家吾伯仲处其半郡丞南海李侯翺捐俸助役典租以充香灯俾僧徒一人主之崇徳象贤以风于一郡者亦于是乎在其建造年月实维皇明嘉靖十年辛卯春二月始工越秋七月告成谨记
　　兴化府迁建司狱司记
　　国初兴化府治改为卫乃徙今治于城西南隅而狱司仍旧治之左歴政因之正徳丙子岳池冯侯驯由地官来守鋭于举职视政之利弊立罢行之而尤慎于狱叹曰今部院司府之狱皆附治所兹独去数百武防检惟艰出入纵闭吏卒得干没为利呌号痛毒耳目弗逮何以寄民命政之弊莫急于是爰度府仪门外钦恤舘之东撤总舗斥吏舎迁置狱司为宜遂以白之巡按御史程公昌报曰可于是界其地为四区比南其屋首为官吏廨舎次官及女囚又次轻囚又东其屋以处重囚沟道周环楼槛中峙备巡了也区各为门为庭为井为圊舒烦郁也庀工度财而移其旧之未坏者擘画精勾较严仅费白金二百三十余两始委事于前府推傅侯朝曰理吾职也府丞李侯缙赞其始今府推朱侯鼐饬其成而莆田县尹雷侯应龙实相斯役以丁丑六月始工嵗终告成佥谓是举也系于政不可无纪两庠文学谒余请文以督工义官曽良宝具事状夫物羣而争争而讼凡约束矢坐嘉石者系以待讯然滥逮滞禁举室废业度日如年甚而不幸有瘐死者故有画地不入之诫而谓智者以囹圄为福堂岂理也哉易象曰山上有火旅君子以明慎用刑而不留狱明慎则无滥不留狱则无滞民之命其瘳乎岳不佞记是役也敢以是为典狱者告
　　郡守黄侯修宁海桥记
　　莆三面皆山东际海去郡治二十余里曰宁海谿磵会归潮汐奔突为上下诸郡要津元僧越浦始募缘驾海为桥未几而圮国朝洪武间别驾徐侯则敬复命僧湘江踵故事分徒逺募十年乃成桥为门十有五长为丈八十有二广二丈髙视广差缩防制宏壮利于是为永治戊午夏北二门圮郡守陈侯效措千二百金修之嘉靖辛卯秋风雨潮涨并激中二门又圮趾遂陷为深渊梁之摧者十有二道路既阻舟楫恒罹倾覆之惨癸巳冬掲阳月溪黄侯来守询而忧之曰是当在余乃往相度物材命能示以期日授成于主簿唐斆河泊黄唐简民之干而耆者十一人各授以事实竪石二百余艘于防乃聨巨材为趾叠石为柱作巨舟乘秋髙潮溢次第登石之长四丈二尺广与厚皆三尺许者为梁翼以扶栏南北设关以备警始事今甲午四月六日讫工九月之望凡为日二百五十而竒金五百七十而竒逺近来观咸异其工之钜费之省而成之速意若有神助焉耆干杨士朴佘永受辈相率请记予曰夫济大事以人世必有李氷而后有七星有杜预而后有富平有君谟而后有万安茍有利民之心利一时功一人且为之况济之众而利之逺者乎然必主之以识见运之以材畧成之以刚毅否则缓急失宜猷谋莫副先事而怠畏难而阻者多矣惟侯刚明廉介断之独而行之果区画精详不遗尺寸往来劳来日靡惮劳与遮浪长堤并举而奏功也固宜侯名一道字唯夫起家辛巳进士尚书户部郎中甞司部章奏及军国重事故为政而急先务如此相其成者郡丞谭侯铠别驾施侯继祖节推雷侯礼莆尹陶侯谟
　　重修三桥记
　　由郡城东出直抵吉了莆禧诸濵海处其涂所经絶沟而梁者有何家桥中渠桥石溪桥先后圮坏嵗久弗克治往来病焉嘉靖八年己丑春余以告郡倅庐江王侯万年郡推保昌郭侯繁二侯慨然议分治之于是王侯治中渠郭侯治石溪视桥柱之坏者完之薄者培之庳者増之梁之断者易之坠于水者升之越六月中渠桥成七月石溪桥成桥之东有亭嵗久蠧蚀且坠余尽撤而新之惟何家桥未修郡守叶侯观曰我其成之更檄呉丞珦督修如前法越次年九月功亦成坚致壮整经久是图稽厥费何家桥二十余金中渠桥半之石溪桥并亭四十余金然皆随事擘画财不出于官庀徒即工劳不及于众顾其役若不甚钜而成之独难焉嗟夫古之人勤已而务博施茍有利物必力成之而况近在一乡乎使皆避兴事之谤専为身图则天下之事无可为者矣嵗月寝逺事迹易湮庸追述其槩以志
　　广元教谕黄先生祠堂记
　　莆黄先生之教谕广元也法严而信教専而勤道立而人化之又戴之又思之则又尸之学祀之寓无已之托见先生之功之末由忘也方是时先生去广元久故山坏壤栖断烟翳荒棘阅有许多春秋讲堂黉舎已易旧址先生不可作先生故祠有司畧弗举经生学子熟陶冶以出少者嗣学籍无复旧时门下然第相师承取青紫无能外先生以为明式则先生之功末由忘戴且思未之能已也乃因当道诣学而羣诉之于是叅议乔君缙为立祠御史曽君禄为立石布政使周君瑛为之记其又未之能已也则又羣诉之于是御史俞君谏为立石佥事陈君时宪为求记于岳刻之呜呼物之成废弛复无可得而知人心者无可得而强也有可为之势而无所可恃之实则离宫章华飞廉桂观竟化为残甍断础埃莽苍之墟况以盈丈之祠久就沦落欲厚望其复之今无难耶前主是教席与后是代至者予不知几人无闻于位与既去而忘爵里姓名者宜多矣有谋所以祠与记之复如此耶是可见先生之泽系属人心如是深以固也昔蜀未知学文翁化之故蜀人祀文翁至今胡安定教授苏湖敦尚实学太学取其法为法故亦记于湖不废然则广元之祀先生殆将与斯学相始终无穷也先生名韺字声叔行实俱载周君记今户部员外郎颙有风望克世家学先生孙云














　　山斋文集巻十一
　　钦定四库全书
　　山斋文集巻十二
　　明　郑岳　撰
　　记
　　山翁乐丘记
　　壶山莆巨望也余甞陟其巅穷其脉络其山自西南来近百数十里分为三支其一支北行至木兰陂而止一支东行突起两峰状类壶故名壶山东为梅花山下为梅陇其一支绕出壶之背由柯山为五侯为文峰由石牛为石岩紫泡菩提尾过谷城其水流出山背为磨坑循两溪下新塘与木兰之沟会其大势如是余谢事归将营一丘自老锦衣徐君元道旧识也善地理一日告余曰梅陇林氏居址可卜也林旧姓中微其地已分仅存古屋一区与以厚直俾徙去屋后为平垅由梅花一脉再起再伏蜿蜒而下其势専其形厚再起顶而落穴焉坐辛向乙穴之后方若展屏而壶峰尖员髙出其上左右连峰夹防而左山直趋新塘与前尾石岩诸山聨络回抱其凹处五侯突出与壶峰对峙而文峰谷城亦间出焉其下皆稻田溪水环流又界脉一小溪诘曲流与前溪合溪久淤今设斗门因濬而辟之以通舟楫水口堆土为罗星筑长埂迁里社于其上山前后售于他姓者尽复之幅员可六十余畆于是筑墓凡二竁去穴二丈许甃石为祭台为庭旁列石器前为明堂为三门门左右为屋前后各三楹左为祠右寓守墓之仆又前为甬道界墙路仍南出为重门表以石扁曰山翁乐丘其外复累细石为周垣开池潴水取土补山其平处为田为园树有松榕果有员荔及他杂植难以数计环防蓊郁皆百余年物也其始有力者屡图弗就余偶得之岂造物者固有待欤或曰子城居颇隘而务广其茔无殆非所急乎余曰然莆自唐宋以来名公卿大夫贵显一时今访其故居漫不可得惟墟墓累然独存至今展扫不废其或嗣微弱弗振诏书毎下勑有司葺治禁其樵牧则居与墓也孰永且吾落迹兹山以息以游生为别业死为永宅又奚往非居邪问者语塞因备述其事锓梓而碑于门之右以为山翁乐丘记
　　桃源谒庙记
　　桃源去郡城东北六十里许自吾始祖太府卿露公居南湖四传至唐刺史肇公暨子仓曹桢公徙其地再传瑄公丁五季之乱立砦保境宋艺祖开基率众欵附勑受静边都统帅子仁畅公左兵马使仁锡公兵马副使都统公殁庙食其土著灵异焉其事载之家谱及宋郡志所谓静边都是已自后簮组相承登科甲者四人中特科者六人其他请曹试由诸科进者十余人盖甞盛矣元季寇发子孙散徙各聚为族而其地遂墟相传福州之上郑航头莆之涵江望江诸郑皆是出也地隔谱逸未暇遍考其在城中则今御史启范同知士望及予三家而已予家自先侍御公翛以宋迁蒲坂先理卿府君复迁入城啓范八世祖提举朝公以元季迁士望曽祖慎思公以国初迁予髙叔祖贡士公广曽叔祖通判公有传洎启范曽叔祖训导公容进士公华士望祖教谕公重光伯教谕公敏皆甞诣桃源展谒祠墓予怀是念久矣既谢事家居而启范丁厥考教谕善卿忧士望以迁官归省其父训导文学一时良聚遂约偕行以是月六日丁未晨出拱辰门暮宿江口张生思程家明日由舘后经故庙凡四渡溪并山行二十余里连峰叠巘磥砢多石閴无人居既至则山皆圆曼环峙沿溪尽垦为田荒墟一簇乔木合抱问之土人曰此郑故居也披草视之阶础宛然稍进则草树防翳不敢深入歴溪阪诘曲渡水覔都统旧庙倾圮已久但存故迹耳土人草构小屋塑二像于中陋甚不称神栖乃以茅借牲只荐祀事徘徊久之循庙侧越田埂有泉出地上潴而为池其清可鉴其温可浴宋志所谓温泉是已土人指其上有墟墓谱称刺史公葬于庙侧及仓曹都统兵马诸墓相去不数里皆未及披寻暝色匆匆仆夫促返夜一鼓始至江口郑善端家吾族也子姓诜诜犹有故家旧习次日士望北去予与启范归因而叹曰是地之胜以桃源名复以洞名岂神仙家所谓小有洞天邪岂以宅幽势阻易于避乱如古之武陵邪然盛于宋衰于元之季盛则聚衰则散散之久久又将复兴而有数行于其间传曰公侯子孙必复其始数之复其在今之时乎顾今修墓立庙役甚钜当以渐而图之因畧纪山川形胜所经命工为图标志嵗月家藏一轴用贻后人俾毋忘其所始
　　逸老会图记
　　合逸老七人为图并坐聴琹者林翁翠庭呉翁临渊也据案抚琹者林翁頥晦也稍下坐则为宋翁友泉若林翁他石寒谷对展诗巻读之搦笔伸纸若缔思者余山斋也衣巾古雅须发苍白徜徉于山云水石间所谓大块逸我以老者非邪始余数人者倦游而归将如香山睢阳耆英故事结社为乐而人事离合不齐嘉靖丁亥冬余僭为首会赋诗招致于梅峰别业合席列坐殽不过五味菜果羮脯不限酒五七行客不饮亦不强示真率也自是率为定规以次举行既歴平绿溪阁流泉南山诸胜处复叹曰莆名山南有壶公北有陈嵒紫霄古囊逺不过二三舎吾侪老且死不一至其处亦太俗矣于是遍游诸山登髙望逺复得大观维时李翁壶塘间而羡之以居逺间一预焉且甞招白塘之游己丑翠庭有大理卿召命恳辞不赴而寒谷适致仕归预焉因念唐宋诸贤之为会也图形绘象诗文传布至今吾莆胜国时呉四辅方时举辈为壶山文会其诗亦有存者今兹之会漫无纪述可乎于是取累会之诗铨次成帙且命工为是图以齿最后者宜受役为记余不得辞爰考香山耆英诸老年多八九十以上其次亦满七十独司马温公以年六十四援狄兼謩例入会耆年硕徳系望一时今惟翠庭年七十五临渊頥晦皆六十七友泉他石皆六十五寒谷六十四余年六十三耳幸皆康彊无恙未知来日之寿视昔人何如寿及矣而徳或愧焉非所尚已余不敢望温公而诸翁亦岂能无意于白杜文富诸人矣乎幸际清时天开夀域吾人所以图报答者道固在是易不为大耋之嗟卫武公既耄犹箴警于国夫老成典刑风教之助也然则今日岂徒防游为邪幸图其终以毋忘防劝
　　云渠记
　　汉留侯遇老人于圮上其地去莆逺甚莆有山曰谷城地曰黄石何耶山如覆釜岩石竒壮环其下屋居鳞次士多业儒其幽人雅士亦各开家塾结唫社文物尔雅甲诸乡井故昔之好事者因以仙境名之也陈君宜中世居书街代有闻人君于声华势利恬如也于所居之左得地一区缭以周垣杂莳花果中凿方渠以蓄水涵澄澈时有云影巻舒往来于其间与水光相为映射君乐之乃面渠为轩扁之曰云渠因别以自号云轩之前为亭半临渠上操琹弹棋时扣槛而歌曰渠之水兮涟漪漾白云兮堆玻璃浮光下上兮鉴须眉蒲荇青青兮鱼可劙吾将乐此兮皓首以为期于簪缨乎亦何之歌竟引满大酌既醉不知天壤间何乐可以易此也客有游者亦属而和之其子婿王生懋咸请为之记夫云隂阳之气也山巅水澨悠扬自适而与幽人雅士兴致颇类故悦而玩之而托于云以终老焉易小畜曰密云不雨自我西郊夫云能成雨者也居不得位则不能及物其九五之爻曰有孚挛如富以其隣然则渠之云亦将有施乎请以是广君之志其有待于后人耶余每慕君髙风暇日陟谷城访松隠而求艾轩先生东井讲道之处尚欲于云渠寓目焉君其防茗以俟
　　瞻华台记
　　梅墅方君茂卿治夀藏于九华山之南麓曰归全背紫霄而面八壶列亭榭置花石延纳幽胜详具见素记之矣维真寄亭东数武有地隆然其髙可隠君时陟其上望九华作而思曰是山之坳先大夫质庵公丘陇在焉曽几何时松楸蓊郁荒烟宿草将无狐兔窟穴樵儿牧竖踯躅而啸歌乎于是凄然悲澘然而泪下也乃因兹丘加土而环甃以石广二寻袤三广之二立石表之曰瞻华台以伯氏松厓之命属予书于石之隂夫九华雄峙坡陀下属隠隠而起为归全归全固九华之支也若吾身者非亲之支乎山行数里回复眷顾若不忘于其始矧人灵于物顾于亲而忘之耶故古之君子僾然见于其位而肃然忾然若接其形声固弗忘也况于丘陇体魄之藏系属尤重其又忍忘之邪魏郑公献陵之对一言悟主君之为是盖得郑公之遗意大而显亲次弗辱凡以慰亲之心于地下者将无感于是台乎松厓孝友天至将无同是感乎孝子不匮永锡尔类是台卜之矣并书之以诏后之人
　　三峰亭记
　　陈生文瑞于所居之北得隟地焉盖亭凿池襍置花石色色可喜披经史于亭中日从事焉面挹九华左顾梅峰右盻乌石得三峰之胜因以名亭且别其号也夫以城居阛阓屋宇鳞次偶见一峰争夸诩以为竒以兹亭寻丈之地尽揽三峰而有之亦罕矣以予号山斋固知夫山者请为之记夫山为艮之象见于易者详矣山上有泽咸山下有泽损山下出泉防地中有山谦天在山中大畜君子观于山有契焉必惩忿窒欲以致其损果行育徳以破其防承之以谦受之以咸而多识前言往行以畜之则于山得所助矣且游息藏修皆古人所谓学也焚膏继晷日占毕于汗蠧之余苦其拘阂而难入而强焉以求之于我无得也惟优游容与以静观造化之玅黙焉而悟防焉而忘则物皆我也若九华之雄峙梅峰之蜿蜒乌石之磥砢起伏异势向背异宜屹然不见其运用之迹然而寒暑隂晴晨夕变态日相寻于无穷蒸气成云触石而雨其泽物之功亦岂少哉夫惟会之于心无为形迹之拘且存夫静之体冺其用之迹吾儒之学具是矣若徒饰亭榭以为瓌竒之观将不免于玩物丧志之累矣夫其慎所从焉
　　建巡海道碑记
　　闽东南际大海国初倭寇内侵环海要害地立卫若所若水寨棋错星列所以备御之者其制甚严厥后倭寇寝熄濵海恶少驾大舶出入风涛中逺通番国近掠商舟而海岛居民时罹其害朝廷以为忧乃简宪臣授玺书往涖之専其任也然宪臣率寓总司嵗一再巡歴猝有警文檄往来动淹旬日嘉靖庚寅都宪淮阳胡公重器奉命巡视闽浙其秋抵漳阅兵弭盗谓宪副四明谢公汝仪曰漳为盗之根柢而遥制于省城非便若巡海职也其开署于漳亲临调度庶克有济谢公曰然谨奉职以从于是胡公既以闻诸朝即命漳守陆君金曰若为营巡海分司务俾壮观用宁厥居其费出公帑勿它敛通判陈必升宜相其役乃度地于城东得镇抚司旧址且复其旁侵地幅员可十余畆以是冬十一月肇工乃建正堂建后堂堂各五楹防制宏敞以出政也中聨以穿堂左右翼以厢房宪史居之堂之前为月台为甬道中为仪门列左右为舎以宿兵外为外门列左右为舎以处书椽以宿机快门之外列左右为馆以处官属之有事候谒者立绰楔于前曰控制全闽又前界以屏墙月台之左别为门以通燕处前堂后寝翼以东西防前东为楼外为门为垣防制差杀以退休也月台之右别为门以通射圃其后并为崇楼十有二楹曰镇宁楼观徳图事亦于是乎在庖湢圊所各有位置而缭以周垣越明年闰六月工告成坚础隆栋髙门夷庭楼观矗矗阶序秩秩周阿峻整丹臒辉焕观者以分司钜丽实甲闽中其防画形制皆受指于谢公而后定乃授简具图走价于莆请记予老废铅椠谢不敏既阅图作而叹曰昔马总节度岭南也大拓飨军之堂李卫公之镇蜀也髙搆筹边之楼今兹分司实具二美是可书也且以漳为盗区托重宪臣以専制之威声震叠羣狡消沮则泉兴二郡皆得安堵无事矣二公相继备兵漳南熟知地利故能处置得宜而重系一方保障如是尤可书也胡公宏才宿望今改江西巡抚谢公以殊异被特荐即擢云南大叅以去然兹役也二公实致其勤且将为经久之图嗣是居者尚无忘其所始











　　山斋文集巻十二
　　钦定四库全书
　　山斋文集巻十三
　　明　郑岳　撰
　　碑
　　呉长官庙修祀碑
　　莆水利南称李长者北称呉长官长官名兴唐建中时人性慷慨嗜义前时故兴化县诸水东流滙于延寿溪出杜塘趋海长官既塍海为田乃于杜塘筑长隄遏大流南入沙塘阪酾之为沟杀之为泄以灌北洋之田约二千余顷时有蛟为孽长官誓众持刀入水斩蛟卒与蛟俱毙乡人庙而祀之宋封为义勇侯于戯长官不阶寸柄奋农畆兴大利而以身殉焉较之防勤其官而水死烈又过之古者水庸田祖皆有祭祭法能捍大患则祀之长官庙于唐封于宋歴元至今五百余禩而祀废弗举庸非郡之旷典与今年春侍御李君元阳按莆两庠诸生具以事白檄郡丞谭侯铠覈实乃命所司嵗举一祭礼如李长者庙谭侯方与郡推沈侯鎜图饰庙宇以严祀事适郡守呉侯逵朝正还式修其役谓予甞赞是举且肇祀伊始宜有以诏诸后乃稽郡乗谨书其槩而系以词曰若有人兮江之湄含灵气兮燿竒姿捐家赀兮千亿堰溪流兮成陂何怪物兮为祟赴沧波兮手刃妖螭变斥卤为膏壤兮粳稻离离阅百千祀兮民食其遗庙杂丛祠兮祭久隳涓兹佳辰兮郡侯莅之堂庑既饰兮殽核维时灵其偃蹇兮芬菲穆将下兮逶迤驾龙辀兮建云旗慰我民兮不嚬以嘻
　　郡守黄侯修筑石隄碑
　　昔贤治迹若召埭韦隄可考也维莆自唐观察使裴次元长官呉兴始隄海为田延袤数百里若遮浪东角尤当海涛勍敌嵗吞啮以为民患掲阳黄侯一道来守叹曰抟柔土以抗狂涛非计也于是殚虑区画白其事于巡按方君涯报曰可侯乃于遮浪筑四石矶外楗松木实以乱石数百艘以杀潮势乃傅隄叠石髙九尺长一千四百余丈横亘屹立势若长城计用石十倍其长之数若木灰徒佣费甚伙给公帑不满百金税畆以助之且多措置罚赎简能授算以去嵗五月始工越八月告成于戯侯于兹役固一郡之大计也甞闻洪武永乐间隄两决矣其时白浪直趋壶山下草木尽死其后积嵗修治茍安目前卒未有计经久议用石者镇定坤维消弭海祸若侯可谓不世之功矣侯刚果敏逹劳心勤民郡无遗便此特其大尔两乡之民议立生祠祀侯取埭田十畆以充香灯且砻石竪碑用纪厥绩侯既去郡郡丞谭侯铠终其役余乃追述其槩刻之碑系以词曰粤惟迁史河渠有书循吏继作水利是图召埭城北韦隄江西眷兹捍海功实与齐狂飚鼓浪长城屹如奠居袵席沃壤秔稌昭掲骏功庙貌翼翼望洋兴思永世无斁
　　増修艾轩林先生墓域碑
　　艾轩林先生宋南渡大儒其道徳问学风节载诸国史郡乗可攷也同时若朱晦翁过莆闻其説道理精细为之踊跃忘寐其在后省封驳谢廓然词头吕东莱曰此举过江以来未有也平生保认此老不虚矣其与朱吕陆象山俱以道学倡东南而艾轩年最髙称南夫子云若夫文逼檀弓诗兼苏黄乃其余事耳官终工部侍郎諡文节先生晩嵗讲道城南因家焉其卒也郡为立祠有师儒坊今遗迹蔓没独墟墓累然道左前分巡佥事林君克贤提学副使邵君鋭知县雷君应龙相继修治复田竪表然嵗久复圮海虞陈君逅由名御史再转闽台贞操敏识雅志古人一日按节过墓下既展谒踌躇者久之顾谓知县陶谟曰先贤坟墓荒秽如是不可不亟治陶子曰诺乃于墓前构亭一区君以为表崇未备爰达之察院白君贲白君喜曰此风教首务也悉如议为之于是檄陶子増辟墓道缭以周垣树之松栢而封域式完又念无以彰往行以诏来进俾増饰是亭而刻之碑猥以文见属于戯莆称文献旧矣然道南一脉实自艾轩启之至于今遗泽未斩惟道在人心旷世相感君子见墟墓则哀心生况于贤者之藏乎甞闻过董仲舒之墓者必下马致恭艾轩其仲舒之流乎朱晦翁守南康访刘凝之之墓为立门垣君得无晦翁之意欤其风声振激将必有感而兴者矣岳忝乡国晩生乗兹盛举亦安得以谫陋自委靳一辞以纪成迹
　　蒲坂兴造碑
　　蒲坂旧为南洋奥区壶山南峙兰水西下沙沟折北而东分一支逆注坂中昔人甞引沙沟而合之未能也又甞于坂之东北隅为桥垂成而废于桥之右为佛刹久而圮于是襟壅背亏民居弗宁人文亦几乎熄矣乡族父老患之致厚属于余愸寘之怀嘉靖四年秋余谢事归适髙安傅侯朝晋丞吾郡爰告以是侯慨然曰水利桥梁有司职也乃议市田率里人凿渠横亘百二十余丈引沙沟逹诸坂中转而东注而沟成乃即桥之旧址累石横梁改涂东出而桥成乃又即佛刹旧址为屋四楹以祀土谷二神旁祀他神前辟为门后栖巫祝且聚土植木而社又成傅侯躬莅督率擘画五十金江丞宇八金助费沟桥余终其凡役里人乐其成砻石请记夫以百千年坠废毕举于今固有握其机而纲维之而人事之修适应其会岂非数之然欤纪兹役之成并系以诗曰系兹蒲坂实惟水乡东酾一渠直注中央西望沙沟阡陌微茫决而通之其流泱泱前绕东滙搤以钜梁浊流为清可饮可湘渠道不纡以舟以航即桥为闸旱不能伤维社有神保障一方既奠厥栖降福穰穰百千年来坠废毕张形胜改观人文发祥睠兹渥泽曷其敢忘劖辞珉石式垂无疆
　　孝廉陈先生祠堂碑铭
　　正徳丙子冬监察御史如賔陈先生卒维时巡按御史王君应鹏具事行以闻诏以孝廉立坊列祀乡贤仍优防其家王君复别给百五十金为立祠费至是祠成其友山斋郑岳为之记曰先生讳茂烈字时周先世浙之瑞安人由军功注兴化卫总旗居梅峰先生幼有至性痛失怙奉母太孺人张氏贫苦相安励志力学举治丙辰进士节推吉安俗健讼先生弛敲朴动以至诚讼者皆往往输情以去以最征为御史疏纠尚书纵子受赇及道士不宜为尚书者风裁隠然念母老乞归终养凡十余年安贫守道不干人以私台省交荐诏改晋江学谕以便养亲辞不拜复诏给月米三石以资孝养又辞不允及是卒特加防典皆异数也先生天资近道务为向里之学甞作省克录以自考奉使广东谒陈石斋得闻静一之説晩年造养益深有得即书作静思录玩心虚明操节坚苦而槩以孝廉称非其至也始林见素与余议别卜地立祠竟弗就既而林公亦卒余愳祠之坠也乃相厥居屋后余地考卜形胜指授嗣子逺扬构屋五楹中防事左右为房为庑前为抱防门中出路折东行适巡按御史聂君豹至助二十余金乃立门坊逺扬复于防事后构数楹为私居而祠益完余惟先生于乡贤忠孝二祠皆列祀于官矣兹则孝廉専祠而俾其子孙主之崇徳象贤垂风声于无已固于是乎在谨书其事而系以词曰汉制近古策举孝廉州郡鲜应其选尤严迨隋设科士以文取浮华是竞荡无绳矩吁嗟如賔天性是敦约身励行氷寒玉温体玩既深充养益粹艾轩复斋遗响未坠仕不违亲贵而能贫名教巨防帝念纯臣生给禄养没优防典宪臣表章庙祀式显栋宇翼翼笾豆维馨掲防妥灵永垂典刑
　　书乌门黄氏碑隂
　　维兹凤凰山右麓为乌门黄氏直庵易庵父子之墓林司寇见素既为志铭纳诸幽矣易庵之配郑宜人复念门户弗振墓久或堙不可以无表识余为题其氏里位号于碑且撮其事行大畧勒诸隂曰维黄有讳韺者教授广元得师道生直庵讳纲字廷立以子颙贵再受封其为人洒洒乐易少不诎于贫晩不张于势坦洞无他肠颙字伯望号易庵治庚戌进士为户部属沈毅内植周司徒经委掌章奏厘革蠧弊部为改观有戚畹得赐第请更造者君抗疏止之曰臣为朝廷惜法为国家惜财且为张家惜福也朝论韪其言擢守肇庆锄强植弱濬黄桐之沟革中官市布之扰郡多盗议征君严捕毙于狱卒不烦大兵御史欲行其私君持不可啣之攟摭其治盗大酷卒得白复补武昌治迹益章转广东左叅政以卒仅一子应轸天以宗人之子州后呜呼黄自广元世有积徳至易庵始大器局端凝有识断人咸器以公辅竟止于是而祀且中絶天之道非邪抑所值之数适然天固不能违邪虽然生无愧色而没有令名其天道之终定乎吾故掲而书之俾后之人过而式曰是为黄氏之阡




　　山斋文集巻十三
　　钦定四库全书
　　山斋文集巻十四
　　明　郑岳　撰
　　行状
　　故荣禄大夫太子太保刑部尚书见素林公行状
　　莆望姓称林氏唐有九牧邵州刺史蕴公以忠名传至公二十二世矣族聚聨桂坊上世以道学名家而仕不甚显入国朝宁国教谕公圭以耆儒师表一郡是生处士公豫配方氏严有家法生扬州教授敬斋公宗亦名师儒配赵继姚氏生公之父鞠庄公元旭配黄氏防徳孕贤以公贵敬斋鞠庄公俱累赠工部尚书配俱赠夫人公名俊字待用号见素晩更号云庄逸老以景泰三年壬申二月十一日生先是黄夫人梦三神人凌空飞绕中一人手一巻授之姙而生公及生秀朗玉润甫离襁褓即知孝敬比就傅颖敏异常九嵗时客试以对偶曰宰相本书生公应声曰忠臣由孝子识者异之年十六岳学士季方为郡守试破题立对岳惊异谓公大父教授公曰是孙不作先生官矣十七祖敬斋病亟方大母欲为之娶公辞明年方又病亟欲为娶公以祖未大祥辞游郡庠益肆力于学莆士雅工程试之文不事博总公所业虽专尚书而于他经咸读而通之若诸史子若诸家文集下至稗官小説莫不贯综稍习为古文词于诸经义若不屑意而为之辄工一时文名大起成化丁酉举乡荐明年戊戌登进士西涯李文正公得公文奇之自是遂托知己己亥授刑部陜西司主事明习刑书议狱率归平恕事干贵幸不少假而以其暇益力于学择僚友以相师资陈白沙公甫以荐至京公日与讲明理学而造诣益纯时当道乆未有处公上书尹太宰谓山林遗逸之路不可自我而塞尹公遂为请试公又劝白沙勿试上疏乞归养白沙服公有识甲辰陞本部四川司署贠外郎时妖僧继晓以秘术得幸权珰梁方隂为之援发内帑银数十万两盖寺举朝无敢言者公因论陜西荒政遂及二人之罪大畧谓继晓本一憸邪无赖先以邪术欺诳楚府事败逃匿潜住京师多方夤縁误防圣慈叠赐异恩五尺儿童切齿唾骂敢复肆无忌惮惑乱圣聪发内帑银数十万两盖大镇国永昌寺臣细思之陛下聪眀齐圣断不为此是必继晓小人倡为诞説谓此寺一建则圣夀益绵国祚益昌民命益永边境益宁曽不知以有用之财供无益之费国计且日削矣以陛下超三迈五之资蹈唐宪梁武之辙圣誉且日损矣下人师师争先事佛圣政且日壊矣居民重迁工役不息人怨且日兴矣臣见国事日非天下日促福不可求而祸且至矣又言梁方倾覆隂狠引用邪佞排斥忠良辅之者骤得美官触之者动遭窜逐数年之间假以进贡买办为名盗祖宗百余年之府藏殆尽乃复荐进继晓隂求盖寺虚耗内财飞语外人谓其极意不肯为是被陛下逼胁只得屈従夫人臣善则称君过则归已今梁方欲文已奸而以过归陛下即此一事已不容诛矣臣谓不斩继晓不足以弭他日之祸不治梁方之罪不足以消天下之怨今内而大臣次而百官以及闾巷小夫亦皆痛心饥民之死欲食梁方继晓之肉卒之不敢以此言进于陛下者所惜者官所畏者死耳臣以为言之则祸止于臣之一身不言则陛下终于不悟其祸有不可胜言者故不敢惜一身之祸而卒为陛下陈之疏上留中不出者数日公自分必死料理家事待罪于直房俄付诏狱加刑公对益厉官校亦为感涕后府张经厯黻上疏论救并下狱责降逺方公得姚州判官黻施宗州知州自是直声振海内有刑曹御史后府黄门之目人争传疏草读之又拟之鸣鳯有绘图鬻于都门所至士民求识面为快三原王端毅公在留都上疏申救甚力防乙巳元日星变宪庙感悟叙复南部丁未孝宗登极臣寮交荐超擢公云南按察使副使滇俗杂夷崇释信鬼鹤庆化寺称有活佛元世祖时赐袈裟鉢器水火珠诸物故在嵗时士女防集动数万人争以金泥其面公按鹤庆命焚之父老言犯之能致雹损稼公与约积薪伺之果雹即止已而无所见遂焚之得金一千二百六十两悉输之官嗣是连二嵗无雹田亦比登土人乃不为惑所毁若丽江塔若大理猎神庙若防化四柳诸淫祠凡三百六十余区时所在学校頽敝悉撤其材新之赵州故无城居民数苦冦掠而地贫费无従出公为区画得盗鑛贜镪四千余两斥而用之民得不扰而城亦遂完民追思为立生祠干崖土官夺印讐杀公谕以至诚遂感送印出竟不烦兵由是芒市孟密缅甸八百诸夷咸慑威信陇川夷儿加儒巾立学教之在滇三年勤于抚绥虽溪山险恶瘴毒深僻之处皆亲歴其地所至平反寃狱黜陟官吏深求民隠而兴除之若按佘祥岳山释余文材张忠等尤为章灼镇守太监王举卒公白抚按检其遗财得金一万八千以闻内臣庇其类多不悦防有例京堂官各举所知尚书刘公璋都御史童公轩交荐童公云文章可以华国而为学益勤政事可以泽人而忧民益切忠贞不佞神眀可鉴其防正不回氷玉莫加其操辛亥擢本司按察使壬子调繁湖广按察使伟望才风仪整肃官吏敛戢不敢犯内臣以公干至者类带盐给民取厚直公令两平交易及还例有厚餽公弗与由是益取忌更两臬防六年癸丑吏部奏为榆林巡抚都御史甲寅奏为江西陜西左右布政使皆不报防境内雨雪灾异公上疏陈言时政大畧谓贵州借调官军措运粮饷军苦战鬬民疲挽输又徳安安陆盖造王府及増修吉府工役浩繁财费钜万民命不堪乞循宁防徳府故事一切省俭勿用瑠璃及白石雕栏着为定例又言直河南山陜江浙川贵皆大雪雨雹皆由政刑失中外戚骄恣小人祸君子夷狄窥中华之应时张氏方贵横故疏及之寻又引疏引疾乞休疏上不待报径归有防准暂回原籍养病故事外官无养病者盖异数云时公年甫四十有五巡按御史朱文奏公年力未衰可用不报既而南北科道交章论荐最后丛兰以星变荐公与刘大夏皆一时人望不宜乆废有防起用己未起为广东右布政使辞不赴又二年起为南京都察院右佥都御史提督巡江兼理操江时火筛犯边南北有警公不得已起至南京再疏乞归不许时南京江备颇弛公随事经理多所绪正正身率物与张简肃公并名清约都人士化之陜西地震水涌公疏谓变不虚生必有其应考之前古汉和帝永元二年则宫闱之应安帝建康元年则内侍之应晋元帝大兴元年则柄臣之应光武时武谿蛮反晋成帝时苏峻乱宋仁宗时元昊不庭方今邉冦陆梁乆聚河套兵祸之结已兆于斯万一制胜无常可忧非细臣观近时用费日奢科差日重人民日贫颇无固志如荆州瑞州九江等处乌合强徒轻窃名号敌杀官军则不但邉冦可忧而已又言汉宣帝本始年间地震诏问经学贤良方正之士无敢端言其所以然者其后宋儒胡氏谓地道妻道臣道着见如此当时若有眀言使宣帝戒惧善处则霍氏之祸无由成矣夫宣帝贤君也霍光有辅遗之功有房闼之亲小心恭慎贤臣也谓帝而不念光家谓光之家而有祸耶事不可料政亦类此则所谓宫闱内侍柄臣者臣望陛下静思而善处之他如斋醮之设防天黩神不惟无福寔足召灾南京苏州织造花様太巧丈尺太长松江大红布太仓洗白布太细古人谓之服妖费财劳人灾或由此至于役占当清冗食当汰工作当止供应当省赏赐当节逺行当戒佞幸当逺贤人君子当亲皆陛下所宜留情尽已以回天变者也又言华封人之祝曰多男子诗歌文王后妃之美曰则百斯男今中外人心日愿陛下子孙振振昌有支庶而难于言臣亦展转乆之恐终不言则有负陛下负祖宗负中外之望谢方石见之曰字少意长近时章疏此为第一又疏乞录正人以端国本大略谓皇太子年逾幼学趋向大机正决于此而多处宫中少就外傅古人之教恐未宜然夫教所以爱之择正人所以教之也并荐礼部侍郎谢铎太仆少卿储瓘光禄少卿杨亷致仕副使曹时中处士刘闵俱堪辅导在南京屡推户礼等部侍郎皆不果亦屡疏乞休且举曹时中等自代皆不允壬戌江西盗起言者以守臣不职所致宜遣大臣巡视玺书以公素守风力才望不畏强御委以便宜従事公至榜示盗许自新躬抵其巢新昌贼首王武率众出迎擒四十余贼自效其他有名贼首出片纸责令巨姓悉擒之余党解散勘覆知府李复贞王塘不职吴叙已改任犹追论之副使李澄暴狠虐傲且恃所亲在要路恣肆不法人莫敢问公令致仕去其他贪酷之吏多望风解去既而前都御史韩邦问巽輭不振有诏勒回遂以公代之公上疏引嫌辞避不允于是更定要束处税粮均徭役百凡政务一新又建阜俗三义谓义仓义学义塜也大意谓王政之大养生复性送死而已然官府事泛难以徧施乡曲情亲易以时叩预备有仓未足应朝夕之求郡县有学不能周乡闾之化近闗漏泽不足使乡村下聚各归其土今立三义示尔齐民胥劝互成以裨我官政人多乐从者宁庶人贪谲忮害本府禄米每石纳银三两公量时值而优给之使纳一两二钱着为令其他官校害人侵牟民利悉裁抑不令得肆其奏易府殿瑠璃瓦公上疏极言其罪大畧言先年宁府移封之时系至亲其时府殿不用瑠璃盖是贤王崇俭法古独示质朴垂宪于今传且数世歴百余年一旦无故而改之岂孝子顺孙承顺其先人之意况习性难静易动难俭易奢操之犹惧或放縦之何往不流贤王春秋方盛徳业方始求之身心自有专务而规规循常文具以毁蔑前人法制实未见其可末言乞断大义特垂善处毋涉吴王几杖之赐叔段京鄙之求时逆濠虽横未有逆萌或以为过后卒如公言人服先见云遍歴州县察览风俗禁治豪猾修葺周元公狄梁公二陆及曽南丰诸祠墓斥卖淫祠万余区甫八月诸弊尽革庶政一新而母黄夫人讣至号恸防絶即奔还守制武宗初政巡按御史宗彜及南北科道交章论荐有防起用吏部屡奏都察院左副都御史及南北直巡抚南北兵刑部侍郎皆报罢江西士民羣诉之吏部必欲得公乃陞右副都御史巡抚江西公上疏力辞宁庶人惧公复来密赂逆瑾特允致仕寻丁鞠庄公忧瑾擅权蓄逆缙绅被祸公忧之尝草急除大逆以御大患疏未上忽中批致仕都御史林某铺马取来用俄改巡抚湖广又改四川其时蓝鄢之冦方剧庚午二月玺书到五日即行至防适苗贼刼巫山公抚而散之既乃陈师鞠旅建旌旄颁军令十事曰心欲齐曰将欲良曰兵欲精曰艺欲阅曰器欲利曰令欲严曰士欲饱曰赏欲公曰罚欲当曰恤欲厚将致贼而抚之初驻兵达县举行社长社正之法宣布圣恩化盗为民遍谕贼垒兼以抚勦二策时贼号四十万分四十八营立总小甲甲统一首称老人公至通江忽报贼将攻保巴即取道救巴倅遇贼于华垅公单舆直抵其营宣朝廷徳意示以祸福贼稽首伏地公厉声曰吾今抚汝贼罗拜而谢约日诣降既而淫雨谿溢贼失期疑阻遂分党出刼蓝廷瑞廖恵谋据保宁鄢本恕谋据汉中又小支一百三十人流刼神庙冈时土兵未集官兵怯懦不前公取将领杜琮等十人命斩以狥已而贷之许立功自赎于是何定者先登官兵并力擒斩尽之俄大雨通江城被冲公虞有变预发兵四支备之廖贼果来刼县官兵因追杀七十九人擒二人公闻贼不烧粮必再至催兵前进贼果再来斩贼首九人余兵继进擒斩八百余人跌死五百九十余人淹死如之通江连战俱捷各贼披靡杀死人马重叠溪沟俱满水流十里为红斩获贼首廖麻子麻六儿饶老人李老人生擒廖惠王仲甫擒斩首级三千三百五十余得马驴一千三百余头匹器械无算捷闻降勅奬励有素负忠义摅诚効力之褒移驻得汉城为草防棘门以翕张有众因促兵追过大小巴山分兵蹴之于星子于住河于麻栁于齐眉于髙观山于神庙冈于三十六盘每战皆捷至绣鸡岭兵奋勇过河冲破贼阵追北二十余里至修溪又直冲贼梁贼众大败前后擒斩一千三百余人収回被虏六百余人夺获驴马八千头匹得其伪印及衣械甚多功垂成而江津贼复起盖播州宣慰杨爱与宣抚杨友讐杀而泸州故盗曹甫因聚众谋据江津公闻报驰赴辛未元日乘贼醉无备乃夜半蓐食衔枚而往围而烧之遂斩曹濬曹洵曹玉等前后斩获一千三百二十二人烧死九百余人収回被虏七百二十人时胡卢熟番及浑水祈山等大姓番乘机为变公皆抚平之蓝鄢余冦复炽公提兵追勦擒斩四千余人贼势穷聴抚然犹狐疑计缓我师总制尚书洪公诱其渠帅四十八人执之捷闻降勅奬励晋公右都御史赐以银币公辞陞赏不允继又疏乞贼平容径回致仕忌者谓盗已衰易为于疏后批允致仕江津余贼方四等収合数万人来攻江津提兵追击大败贼于大垭擒斩跌杀约万余捷闻复有银币之赐初杨友者与杨爱争袭已革宣抚之职至是以万金赂瑾求复公言官职不可复乱阶不可啓奏上人为公危瑾败乃得无事时瑾虽诛而张永继用事公复上疏请上还内宫择取宗室养于别宫収用先朝旧臣刘健谢迁林瀚王鏊韩文以修复旧政并缴上前请诛瑾疏又言瑾虽死权柄犹在宦防且本朝王振之后保无振也而有吉祥祥之后保无祥也而有刘瑾安知后无复瑾者其意隠然有所指词防剀切大忤左右用事者先是军中奏功多为中外权要冒报公一切不许自是诸捷恩典寖薄贼未尽平即与致仕朝论大骇科道保留不果公归蜀人号哭追送未防而两川之冦复炽矣范御史永銮为立石纪功癸酉甲戌连推南北掌院事及兵部尚书皆不果己卯宁庶人反科道复荐公有先见之眀虑事之逺亦不用辛巳公年七十今上在藩邸乆熟公名入继大统首降勅召公云朝廷更化之初方将图任旧臣辅成新政兹特起用可即日驰驿来京以副简用至意既乃以先朝任用匪人工部弊孔烦多尤不可以理乃以公为工部尚书公具疏辞荷温防卿老成旧徳誉望素隆新政之初特兹起用宜亟来供职以副眷注至意吏部还差官催促九月复与乔宇幷推吏部尚书上用宇壬午正月始就道上辑成论以备议礼疏至济宁再上辞疏有防朕方延竚以伺岂可称疾固辞寻改刑部尚书公再上疏辞大略谓前者召为工部未赴又改刑部前辞今受似涉择官有防不允促令入觐又上亲大臣疏大畧言太祖太宗列圣以来皆亲近儒臣与相可否以臻至治且言自古人君未有不亲君子而成治者正徳之间羣邪鼓煽蔑我朝纲壊我治体丧我士气枯竭民财人心已离天命防去幸赖圣神入承大统厘革一诏夷夏腾欢而数月之间天人之心似若稍异意者感格之道未至乎传曰为君难陛下勿谓善始之易尤当计善终之难也又言新诏之革所谓壊极而不得不革者也然贵近之臣或利入官财产或开预事蹊径不知一革变则诸革尽变未宜以一人之私而壊天下之公也盖时近幸稍稍有用事者故疏及之疏上温防褒美乃以五月四日入京朝见上注视乆之班行皆跂竦以观诸老动色相庆命侍经筵防暑传罢公上疏言圣学缉熙禹惜分隂傅説告髙宗终始典于学且古之学者教春秋以礼乐冬夏以诗书况经筵聴讲颇不为劳文华清燕亦不谓热平旦未与物接其气清眀善念易开正言易入又为进学之防于时寺观斋醮渐广上辟异端疏畿辅差多民困富室尽投陵户免役公奏处陵户以定事体内臣家人私买番货行勘未报一日忽内批货物给主公请究请托及营救之人有防照旧入官少监王玘等盗内府银币以钜万计送司礼监发落公谓宜下有司明正其罪司礼监奏补匠役公谓开端啓衅阶乱之始决不可従大同军士因羣噪打毁衙门公谓渐不可长宜正首恶之诛太监崔文宠擅一时其私人李阳鳯以科敛匠作财物及御史防奏崔文需索夫钱事下刑部崔文夤縁内降差校尉取李阳鳯等付镇抚司理问公防法执奏不遣有防还送镇抚司问理公又奏言奉诏则废法守法则违诏然法者祖宗布大信于天下诏者一时之权宜臣宁违诏不敢废法上怒责以违防回话公谓崔文以脱罪之私敢干内降纪纲大紊此途一开祸乱何极臣力欲回天迹若违诏罪当万死于是言者羣疏文罪上虽不罪公而李阳鳯迄改锦衣狱公乃上疏乞致仕决不可留矣公立朝仅十四月以暮年遭际誓竭忠愫以仰裨新政然尤以保终完名为念故入京权寓朝房屡疏乞休辄温防谕留有曰卿才行老成职司邦禁竭尽公勤宜照旧供职有曰卿清忠大节着在先朝每有论奏朕多嘉纳如何固欲求去有曰卿以累朝耆旧随事纳忠多所匡救乃累求休致鸿胪寺便往谕朕意宜亟起供职以副眷懐又特免朝防在部调理公强出谢又辞不允至是疏八上情词益恳切上不得已従之加太子太保写勅驰驿还乡有司月给食米三石嵗拨人夫四名应用嵗时以礼存问公又辞致仕渥恩不允时束装已具犹入贺圣节乃行癸未八月十三日陛辞赐勑酒馔寳镪勑若曰卿禀忠义之资负刚大之气而能充以问学发之文章初在郎署为小官即抗疏犯顔指斥奸僧沮建寺之役左倅逺州旋复召用敭歴藩臬贤声益彰擢任都台出抚重镇在江西拒逆濠无厌之请在川蜀遏大盗方张之势皆忘身犯难不恤艰险而屡乞闲退恬于利禄持正抗直始终一节士论髙之朕入绍大统简任耆旧亟起卿入掌邦禁与图治化卿慎重法守屡进谠言朕心嘉悦方切委任而乃引疾求去祈请甚坚重违雅尚特赐俞允载加穹秩以示优崇爰给舟车送还乡里仍命有司嵗时以礼存问月给食米三石嵗拨人夫四名应用于戏完名全节古今所难卿于是盖无愧矣今归其颐养天和茂膺夀祉以髙年名徳并古耆英益増我国家之重岂非朕之所望于卿者哉故勅士夫祖饯于都门外舆马辐辏道路争叹息其贤论者以数十年来大臣以礼进退无瑕隙可议者公一人耳阅三月抵家莆虽仕国然未有跻极品者麟袍玉带乡人荣之逾年甲申遘末疾具疏预辞身后卹典且及时政数事荐尚书罗钦顺王守仁祭酒鲁铎修撰吕柟宜用辅徳不报今年丁亥公年七十有六三月二十二日得疾草遗奏劝上以勤学亲贤任人图政保养圣躬皇储蕃衍及再辞卹典四月初六日五鼔呼子达授遗言曰吾云庄所费不过四五十金毋烦官府科派又曰圣躬曰太子者再自是絶口不及他是夜二鼓卒公未卒前二月有星坠于城南隅卒前一夕屋后通衢有井雾气下上如龙形俄而雨下如注若公者岂非川岳英灵之防欤公自湖臬归屡起屡休官皆不及满考居闲不忘忧国闻进一善人举一善政则喜其不然蹙额不怡若痌瘝乃身者遇嵗旱率先请祷发廪告灾若消弭寇患皆指授所司预为之计或不便于民辄以直告乡人有曲直不能平者得公一言无不愧感以去性简俭居官尤亷约不取金不费公廪萧然若寒素家居自制角巾野服徜徉山水间一时人士翕然效之客至辄留殽核数品酒数行而止深厌末俗汰侈直欲以身为乡邦表率至于义所当举又畧无靳惜乡族姻旧贫不自存者嵗给以粟殓与衣殡与棺婚嫁与财率以为常期功之亲尤笃御家甚严事父母曲尽诚孝丧祭一循家礼鞠庄公所遗推与诸弟一弟无子家独裕公舍子以侄后人尤难之上世坟墓出赀修复而九牧为费尤钜邵州忠烈祠择地重建费数百金割田以供族祀乡先贤如蔡忠惠林艾轩皆言于官为修祠立后一时同徳诸老推先焉海内名流闻风向往及门接引有恩凡后进之贤莫不虚懐延纳引与俱升若陈侍御时周黄郎中伯固极力奬与卒成大名既没为治后事经纪其家方布政宜约刘孝子闵为请田郑节妇为续食其在官所礼贤励俗日惟不给谪官若方给事中向姜御史绾李进士文祥今大司马李公梧山皆处以宾礼性嗜学既老且病犹日手一编夜御灯火阅细字文追韩栁上遡秦汉本之六经而理趣精纯非圣之书絶口不谈盖其践履之学得自家传以上遡山复斋逺有端绪一时学者寄领袖焉褁粮负箧至自千里诗学唐晩叅黄山谷陈无已咀嚼有余味莆文体为之一变四方购者襍沓于门礼币多却有见素诗集见素文集梓行于世岳迂陋误辱公知最久方将追随杖屦以毕余年而公不可作矣呜呼痛哉达辑公事行累数十纸防以所记年谱不能殚述而掇其大畧如此公孝仁端亮以清约励躬以至诚动物以文章命世以直言敢谏结主知寝逆藩之谋平西蜀之难望重四朝名闻中外谦防自下敛焉若无世以为辟邪如韩昌黎先忧如范文正忠纯如司马君实廓清如张忠定而其好贤乐善之诚难进易退之节虽欧阳文忠钱宣靖不是过也公交游多名公钜卿必有能揄扬盛美勒之金石而垂诸史册不腆之词无足传信聊用酬知尔矣配方氏出名族内治斩斩有法累封夫人子达南京吏部郎中娶翁进士岩女适郡庠生娶陈知州河女女适李同知伯通之子承恩皆方出周娶郑司徒纪女侧室汪出孙男及南及人及祖及士女十人墓在尊贤里其以某年月日谨状









　　山斋文集巻十四
　　钦定四库全书
　　山斋文集巻十五
　　明　郑岳　撰
　　行状
　　资政大夫南京工部尚书致仕进阶资徳大夫正治上卿竹田林公行状
　　嘉靖五年二月初七日南京工部尚书致仕竹田林公以疾终于家享年七十有七其子国子生玉汝走仆至莆告讣且具公履歴事迹请为行状呜呼岳为乡晩进且尝为属吏往在江西为逆濠所搆祸叵测公时在广尝力拯之暨迁南部特取道于江挈予妻孥同归所谓生死肉骨其有徳于我甚厚状其敢辞公讳廷选字舜举竹田号也世为福之长乐县人晋招逺将军禄之后元季有讳万原者生子昊生赘于筑堤樊氏生二子曰异良曰光荣因从樊姓光荣生汶号岩耕岩耕生宗礼号梅隠俱赠右都御史为公祖若考母郑氏累赠夫人以景泰元年十一月十五日生公于筑堤公少颖异嗜学选补郡庠弟子贠学益力梅隠公病亟以先世谱图授之意公必显属以复姓成化丁酉举于乡眀年礼部防试第乙榜公雅志欲就教职养母所司偶遗公姓名公诉之主者慰之曰子自是甲科器兹偶遗殆天意乎公亦悟归益肆力于学辛丑举进士授苏州府推官郡剧讼繁悉心法理每为死狱求生有妇误杀母党者前官以坐其夫陆士能乆系未决尝梦人语之曰尔事必遇林尚书乃白果得公辩其狱公之复姓歴官皆预兆焉属县有邓珙者累年讦讼株连百数人勘官更数辈不能决三原王端毅公为巡抚委公亲至其地讯鞠防伍悉得其情列状上报王公讶其速亲覆于庭无不欵服始大加奬叹苏人至有青天之谣桑通判悦作赋以纪之治改元戊申闻母郑夫人忧既而吏部以急缺风宪行取辛亥服阕始赴部选山东道理刑壬子实授浙江道监察御史癸丑疏得复姓差巡按广西时夷防犯永安府江道梗亟兼程至谋诸总镇大臣讨平之捷奏孝宗诏加俸一级赐银币焉劾罢不职武臣贪墨郡守凡数人还朝考三年最得封赠父母及妻丙辰陞浙江按察司佥事已未转副使奉勅整饬温处兵备公在浙最久事无剧易处之裕如往来士夫称誉籍籍前后巡按御史交章荐达南京十三道御史防举天下贤能方面知府十七人公预焉乙丑转广东按察使广俗健讼前官多巧比文致其辜公平法以处之人无寃告正徳戊辰转江西右布政使已巳转左浙江寻陞南京大理寺卿晋都察院右都御史总督两广军务兼理巡抚公歴宦其地素知地方险易土酋顺逆夷獠巢穴逺近在广五年以地方多冦连嵗用兵仓卒应变悬合机宜尤惓惓以嗜杀为戒前后擒斩贼级二万三千有奇抚而复业者甚众荐受勑谕奬励者八金币之赐者五公自以官髙地重连进五疏乞休俱荷温防慰留有曰林某处置军务方有成効有曰卿敭歴中外多效贤劳有曰林某才望素着不准休致壬申公乃上三年绩例得诰命进阶资政大夫赠祖父父俱右都御史祖母母妻俱夫人癸酉复因病乞休甲戌又乞俱不得允寻陛南京工部尚书先是有甘露降于故里之台石山阅三月果大拜公复疏乞休径还家俟报武宗察其诚恳特赐勑允致仕其制词有曰性资清慎才识髙眀抚疮痍而疲民安堵治军旅而巨冦咸销顾委任之方隆乃累章而求退特赐允俞以遂髙尚令有司月给食米一石嵗拨人夫二名应用呜呼始终之际古今所难惟卿久歴宦途人无訾议功成身退不失其时诚有未易得者盖是时公年仅六十五同时若太宰林泉山司徒林成斋都宪王新斋皆以耆徳归休称为闽中衣冠盛事所司为立三尚书坊于通衢今【原阙】


　　山斋文集巻十五
　　钦定四库全书
　　山斋文集巻十六
　　明　郑岳　撰
　　行状
　　明旌表孝廉文林郎云南道监察御史如賔陈君行状
　　吾莆自林艾轩先生倡明道学一脉相承如线然士之骛进取者率视之为迂谈间知所从事又多矫饰无其实甚至首尾衡决反为羣目之所指笑因噎废食而尽疑道学之不足信亦过矣若吾友如賔陈君时周真所谓其人哉君讳茂烈贯浙江瑞安县人聚族大川为着姓高皇帝初君之曽大父讳伯洪者从汤大夫定闗中以功陞兴化衞右所总旗防印管军卒子庆四嗣庆四卒子善祥嗣是为君父赠文林郎吉安府推官母张氏封太孺人君幼有至性能励志自立年十四防父继役昼入公署协书文案夜归读书其祖母黄氏怜其孱羸数止之乃韬灯黙诵遂通举子业年十八嘅然叹曰善学圣人者莫如顔曽顔之克已曽之日省岂非学之法欤于是作省克録以自考父于九华山麓亲负石为坟间日一至墓所越二年三日一至三年五七日一至至则拜号而返成化丙午授徒臬司宪副胡荣素以古学名与君语大奇之曰吾昔提学广东见白沙陈公甫始闻道学精切又问及孝子刘子贤之为人君自是逺慕白沙而与子贤相友是年中乡试十三名防试连黜或讽以家贫宜就禄君曰士各有志也入太学试第一四方士及门者甚众登治丙辰第三甲进士奉使广东所司例欲举赆君谢曰吾穷时尝授徒两臬司茍以媚道取之立可致赢岂待今日乎遂至白沙脩弟子礼问以诚敬理气一切疑词奥义陈公亦为之倾尽且惓惓以静一勉之选吉安府推官吉俗喜讼一词所逮多至数百人往往有累死者君出令曰告者不出则词不行逮者有干则至无则免不滥刑不久系至诚恳恻人不忍欺或时散遣则如期而至其时吉守张本以锄强植弱为治然或失之疎君尤慎密民歌之曰要无寃对陈言有戴佩者迫于债负以田数亩托寺僧以养母诓人一马迯去债主马主各分其田君判曰戴佩旣有存田养母之心必无窜身弃母之事且其母年高不可夺其所养民感服而止有方姓者娶妾方娠妻悍不能容逼嫁之果生男及父死归嗣其业族人争之君取其家女对验之状貌无异争者始服有寡妇某氏豪家利其有而诬讼之君断令妇守志且为庇防其家其辨寃诬敦伦纪有出于法比之外者台臣屡荐吏部考其政为天下第一召入为御史御史居法从多事矜饰君独衣淡素借人一牝马乗之恪慎共职务持风纪时大臣有縦子受赇言官交章劾之夤縁不去君申纠其罪遂致仕崔志端起道士迁为尚书君再疏论之言极剀切辄报罢君乃以母老乞终养或阻以贫君曰老母余龄甘防自给所不足者吾身耳吾奚恤遂归所居无防事増构寻丈门巷萧然田嵗入甚薄养母外与家人共蔬食畜一苍头采薪给爨出则挟一伞自随卧榻不备布帷器用桷朴或谓其身处膏泽不能自润君曰视吾往日如何吾足矣吾足矣交际餽遗一毫不茍受授未尝干人人亦无敢干之者自闻白沙静一之训尽日危坐斗室以静观天地万物之运考古今圣贤之言行气象以及古今治乱成败之迹有契于心辄笔之于静思录录多格言皆体验身心而独得者白沙卒与张廷实折柬往来论辨尝语人曰儒者有向上功夫诗文土苴耳故谢絶不为间不得已酬应必据理立论不为漫语孝庙上賔继以逆瑾擅政时事大异每得邸报忧愤不自胜时林见素亦家居密草一疏请诛瑾独与君商议欲进求无一人可赍上相对饮泣而已未几吏部廉君母老终养清苦自甘足称孝廉奏改晋江县学教谕用资禄以养亲推文行以教人君具疏辞免御史舒晟福建左布政使陈珂连以孝廉荐吏部议照侍郎潘礼事例月给食米制曰陈茂烈清苦可嘉着有司月给米三石以资孝养君又具疏辞制曰朝廷以孝治天下陈茂烈既家贫亲老特给月米以资养赡不准辞君尤不自安欲再辞士大夫力止之乃受君自少饬励晩年造养尤深靖恭端粹表里无间其与人不为崖异见之者自然愧慕郷国以为仪范风声广被逺方士有负笈而至者及是再被殊恩海内缙绅无不想闻其风采诗歌简札颂美叠至君方日夜以母老乏嗣为忧太孺人年耄失其常度极意承顺躬调汤药跬步不辍离归寡妹以悦其心君连产八女仅一存见素曰吾子继吾彭恵安也宜以女妻其孙辅遂以归之晩产男显星显锡欢动城邑继殇亡去年春君节缩月米之入手营墓域于城西之书林山去家二里许入夏得目眚服凉剂过多气益惫卧疾旬月适不幸太孺人弃世君强起号哭寝地疾益甚一日晨起对客语洋洋不乱饭至觉足痹就枕而逝正德丙子十二月十六日距生天顺已夘六月二十三日夀五十八卒之日天气惨淡士类悲恸下至闾阎稚眊妇人女子亦为之咨嗟不能已镇守内臣三司郡邑及隣封率奔走致赙奠盖君平生不待盖棺始定而独悲其身后之寥落也先是君诣瑞安谒祖取族弟之子逺扬还莆教之至是见素命告先祠立逺扬为后凢殓具皆见素预为之余与方松厓助其凢役君平生尊事见素始终赖其力云以卒之明年丁丑正月六日奉太孺人及君君之前配赠孺人郑氏窆焉虚其竁为今配封孺人蒋氏副室俞林夀藏显星显锡别小竁于右方府卫列君事状御史王君应鹏具以上闻诏赐坊牌表厥宅里附入乡贤祠春秋致祭且量优给其家君官秩七品未应防典此复殊恩也可谓始终哀荣矣逺扬持君手録泣请予状呜呼知君莫如予也君之学识志行不容缕指而世以孝廉称之特其大者耳故掇其大者书之掷笔推案澘然泪下友人山斋郑岳撰
　　明诏授莆田县儒学训导贞孝刘君子贤行状
　　刘氏世居城左君大父传祖始徙黄石原道家焉传祖生守宗晩未有息祷于仙梦语之曰孝哉闵子骞已而生君因以闵名君果以孝闻盖亦异云君生有至性三嵗防父即能匍匐随母朱孺人号泣孺人居贫守志遣君从子婿今黄长史英许纪善廷齐学通经典大义孺人每训之曰自吾为而家妇闻尔祖以孝谨称于乡祖母李氏尝刲股以疗亲疾尔父言之必流涕尔曹庸无效之乎君感奋自立遂絶意科举之学求古圣贤禔身训家之法率而行之大书于堂曰片言忘孝非君子毫髪狥私是小人极力养母家虽贫甘毳必致定省温凊疾病不解带母或恚怒则衣冠跪床下竟夕必得命乃起每痛父早防不及养父及祖母二防权厝他所以情事未伸遂断酒肉逺房室训徒隣邑朔望归则号泣于殡所如是者三年里士郑廷刚怜之与地族人贵仁助十金以嵗时祭祀必斋沐防率男妇奠献一如家礼闺门严肃乡人式焉尝谓文公小学要在敬身张横渠教人必以礼为学基本在是故检柙尤慎绳行矩趋造次不茍流俗姗笑一不以屑意或疑其伪曰我非伪或病其迂曰我诚迂察之于幽而要之于久始大服賔于坐则众为肃行于途则众为起士大夫造其庐必脩容而后进私相语必曰子贤先生或呼为刘孝子云始司徒郑公纪以史职在告延君入山中考论礼典嵗致谷四十斛以资孝养提学周公孟中屡致餽罗公璟令郡守王侯弼贰守朱侯海建社学城中延君以教子弟迎其母就养给闲田五十亩以充学费遇旱祷雨及丁祭斋宿辄以君俱王侯尝曰对刘子贤使人躁妄自消其敬礼之如此未几母卒号恸顿絶既庐于墓侧三年衰绖蔬素哀毁骨立值烈风壊民舍君庐特完既辞学田环堵壁立饔飱或不继终日钦钦危坐儿啼女号处之裕如也见素林公俊起留台疏于朝曰刘闵恭慎纯粹学行高古词藻虽不逮其为人而德宇道风人自难及宜征侍青宫讲读不报御史宗公彜按莆廉君贫甚仍给以前所辞学田三十亩且疏荐之有孝友恭慎言行不茍之语吏部下所司覈实起用君力辞郡守陈侯效又荐君动遵古礼行着郷曲孝亲一念上通于天乞旌表録用诏特授本府莆田县儒学训导以荣之自是海内名益重逺方士有及门质礼者广信王郡守瑭遣人致币图其像以归前后行部大吏率降拜钧礼间致餽遗则以供母及葺先祠分给弟妹无余伯母贫而寡迎养终身庶弟闽訚始合食弟妇有求异者君效缪肜自挝晩嵗口众不能支始散就食配陈氏以失爱于母出之外家君时年三十二遂不别娶后以陈无依从二子迎归终身不共寝食子长大继次大齐俱娶于林大齐早卒女一适吴文荐孙男六自新自警自立自融自治自开皆质讷力田力书君生正统丁夘十月二十六日夘时至正德丙子年七十夏五月得病日亟问后事曰称家可矣二十八日辰时命儿扶起端坐而瞑黄长史与地官体行为视殓讣闻士大夫咸嗟惋不置君号艮轩所着有家礼考注昭穆图説宗子法五伦启防洪范九畴説孝经刋误订正乡饮酒礼养正模范惟礼记类编未成书见素与陈如賔茂烈洎岳同往吊是冬如賔亦卒二君名行相次皆莆间气而相继沦谢古道其不可复矣悲夫见素旣为达巡按胡公文静出赙金率郡守冯侯驯县令雷侯应龙为治坟以次年正月初二日丑时于谷清里西山之原且命余为状而为之铭呜呼君约身苦行敦尚伦纪上追古人张湛之矜严好礼徐仲车之不忍加足于石元鲁山不近女色君殆兼之矣汉独行唐孝友俱有传君之行固宜列之史官垂之不朽余故摭其事为状以传信焉




　　山斋文集巻十六
　　钦定四库全书
　　山斋文集巻十七
　　明　郑岳　撰
　　墓志铭
　　明戸部郎中浴江陈士逺墓志铭
　　戸部郎中陈君士逺讳腾鸾世居黄冈曽祖克让徙江口故号浴江祖徽祚父允迪赠承德郎戸部主事母方氏赠安人生君兄弟五人君行敬五江口自胜国以来人材絶少江海防流灵秀磅礴郁积而始发于君生有异质书过目辄能牢记初治举子业辄能脱凢格有竒语正德丙子举试名第七梓其文庚辰防试辛巳廷试第二甲名第七授戸部主事监视刍饷出纳不苛晋署员外郎中厘革蠧务以利人嘉靖丁亥五月八日以病卒于京邸享年四十有八朝之公卿大夫士咸防伤之君无他嗜好独嗜书订经质史旁及百家诸子竒辞隠帙靡不猎涉其为文沉郁奥美至奇澁处殆不可句其后躭翫左氏班马渐趋古雅成一家言余起废至京见素林公继至咸以文委君余脩莆阳文献君为沃择惟精尚书九峰孙公鳯山秦公咸器其能使天假之年极所如往掞精振藻固当为吾莆増价顾夺之速何耶尝读贾谊鵩赋息夫躬絶命词乃知古词人多穷且不夀独君哉其为人坦易言词率直好面斥人过故多取忌毁然实无他肠遇事若草草而界畛甚严如河西务九江税皆利权所在部堂亟委俱力辞卒之日囊无粒金部长僚知之为给二十金交游率致赙始克治木殓禭卖屋偿责尚多逋负比榇归家徒四壁呜呼伤哉先娶郑氏赠安人继许氏封安人皆先卒侧室徐氏子男四功劭皆衞庠生能绍家学劝勄女一孙男一峻功劭以贫故久不克兹卜地于待賔里东山之阳将以明年甲午正月初九日窆焉持郎中方世佩所述事状拜且泣曰先子文学志操尝辱公知不肖惧无以掩诸幽也愿丐之志余曰浴江平生知友如王时行林以吉郭直夫郑啓范皆善文抑何取于老朽功劭曰固诸公意也余每危君之不克兹闻诸公助麦舟而二子极力图之始克襄事又奚忍弗铭乃叙而铭之曰
　　孰丰厥禀孰柅厥成极其所至艺苑蜚英中道夭阏孰究幽防厥嗣烝烝尚克贲于佳城
　　封太淑人林母方氏墓志铭
　　太淑人方姓大父行人栁东公讳澥廉退执礼父和叔公由郷荐为石城教谕卒无子太淑人生四嵗而孤母朱氏矢志鞠之性幼慧且习染家训识度逈出女流栁东公特奇爱之曰是女不以与凢子林大姓且闻赠侍郎槐庭公少有异质遂以归之林家无厚业太淑人躬执爨昧旦即起盥栉与婢使杂作攻苦茹淡有恒情所不堪者槐庭公中年弃举业陶情诗酒不问家有无公私百需咸于太淑人任之既举一男四女男即兵部右侍郎富也娶张氏妇能共甘苦早弃世太淑人念之至今语必出涕继娶翁娶栁及连归诸女于士族而先畬不损尺寸人咸难之侍郎始登第官评事忤逆瑾谪官又勒致仕阽危叵测大惧为太淑人戚顾怡然曰仕途利钝非自我为之又奚尤瑾诛起废歴郡守方面至今官太淑人不以为喜犹私治产亲灶突侍郎跪请曰妇可代劳何自苦乃尔太淑人艴然曰尔林由吾曽太姑郑安人辛苦立家至今数世食其利吾敢以骄惰遽坠其家法邪其素性严惮率类是家众承事惟谨晩益降词色为和娓娓道其贫时拮据状且习见栁东公居家礼法及门高第歴举为诸孙及孙妇训念石城公乏祀市祭田若干亩付方氏子孙掌之嵗时燕防阖门千余指女眷充溢堂奥太淑人颀然出其上举止凝重众视之若神凢受饷遗必厚谢村妪以物售每翔以直且饮食之匮乏乞贷蠲恵无或恡疎戚贵贱属心焉平生强健鲜疾晩得痰证每发昏愦疾已卽起饮啜如常嘉靖癸已五月三日早起犹步屣遍歴诸堂室饭至咽数口投箸而絶享年八十盖收其全福云先是侍郎在两广念母老恳恳连疏乞致仕归养忤防落职归末周嵗而太淑人果卒足明不欺寻遇诏叙复防典未下盖有竢也太淑人以嵗辛夘覃恩加封号孙万仭例得防叙入太学曽孙兆金登郷举今嵗甲午孙万潮继登万峰兆恩俱录学籍万峰而下万殊万言凢五孙兆恩而下兆居兆宪兆诰兆祯兆麟凢七曽孙孙女二曽孙女四孙女二孙曽诸妇俱出宦门其福泽流衍将百世赖之宁独哀荣无憾已哉槐庭公先石门将合啓封弗利乃改兆于右以是年十二月二十二日合二柩窆焉以万潮壻于我具状丐铭乃叙而铭之曰
　　钟之异维家之祥之良维国之光振振来昆世永昌持盈萃祉莫与京吁嗟女士兮今则亡石门改兆兮双玉偕藏明赠承德郎刑部广东清吏司主事质庵王君墓志铭
　　王世居沙堤称着姓元季有讳发者遭兵燹荡析随母吴依舅氏耕原以居遂冐吴姓歴五世至御史公讳玉荣曁今知府鳯灵皆以吴着仕籍凤灵为刑部主事始奏复王姓今为耕原王氏君讳琯字玊和号质庵御史季弟鳯灵父也厥考讳止敬以御史初官太常博士赠博士母林氏封太孺人质庵少从御史治举子业通大义以考博士蚤逝伯兄玉伯挟赀逰湖湘十余年不返家遂落口众食寡公私百责藂委竭力营治拮据撑拄以衣食内外婚嫁其子女以毋贻太孺人忧俾御史得以専志于学及举进士宦辙往来烦费质庵皆密为之备俾得蠲志于官又念太孺人思伯不置乃裹足走湖湘间闗三年竟迎伯以归视时贸稍积赢余则以脩葺先世祠墓置塾延师以教诸子姓中年太孺人悯其劳悴命兄弟分异均给所遗田宅且听各私其有质庵独不肯私既异二年兄弟有欲得腴田者慨然易之御史欲广宅割所分屋数楹与之伯氏子失爱见逐并其妻孥畜之皆近世所难者自御史显宦未尝借声势取润于官輘轹其乡人闻人善称慕不置而恵防其贫尝有所亲贷白金二十两持去旋归告曰适所贷者防之途矣质庵曰旣防之途将若之何竟不复索晩举七丈夫子鳯灵最末少始生以星厯卜之曰是儿必贵质庵以正德已巳二月二十六日卒越八年丙子鳯灵与兄鳯仪同举乡荐明年鳯灵举进士歴部属出守襄阳年才三十文才吏干表出流辈余每私异之及得吾宗彦提学御史洛书所为质庵行状乃叹曰是固有自哉夫啬于身而发于其子天之道终定如是爲善者其劝尔矣鳯灵以主事遇恩例赠质庵如其官母林氏安人封生母戴氏太安人其诸兄鳯翔鳯簉鳯偁鳯俨皆早世鳯仪为亳州学正亦卒今在惟鳯泽聴选官孙男大受卫庠生大勲一贯邑庠生大节凢五房之寡幼衣食婚防皆鳯灵乎赖其家又素贫既得襄阳奉母戴就养逾年卒归图事卜祔质庵墓不吉卜迁吉乃别治三圹于报恩山之原博士公墓右以嘉靖戊子十二月十七日啓质庵林母墓迁二柩与戴合窆质庵先未有铭今宜铭铭曰
　　孝弟于人兮道在迩竞利伤恩兮俗頽靡干蛊用誉兮因心则友世若质庵兮其庶矣葆光弗耀兮多委祉惟天祐善兮笃生令子覃恩未艾兮贲九泉改葬勒铭兮征于野史明中宪大夫云南按察司副使兰臯陈公墓志铭
　　嘉靖乙酉余谢事归兰臯陈公亟枉顾语甚驩余故居蒲坂去公锦墩才二里许余方开渠筑室公辱相其成操舟往来相乐也越二年丁亥正月二十四日公遘防疾卒余匍匐往吊悲嘅畴昔失此老友盖公年长余同举乡荐仕宦出入同时交莫逆也公初计偕中礼部乙榜为直献县儒学教谕其地材素乏乃严立条教以身率之拔其頴异加课督焉由是科第继起郡长贰皆遣子就学待以賔礼六载例得防试登治巳未进士授直南乐知县先时嵗荒民流公为招徕立劵贷温戸种子令民耕作二年亡者悉归与民示信窃盗获者穴狗窦出入且许亲属保领能改恶即复其常由是人耻为盗虽遗物于道亦不敢私嵗辛酉郡雨雹壬戌郡蝗蝝南乐独免巡按御史遣官覈实条其政迹殊异上旌癸亥征入百姓遮留解其鞾悬置于楼立名宦祠昉于公也由戸部主事转刑部员外郎郎中时逆珰擅威柄逻者获巨盗狱具欲以赂释公持不可以直被逮几不免正德庚午陞山西布政司左参议旬宣所至绳治强梗王府侵冒民田事下推勘夺归之民抚按交章论荐乙亥转云南按察司副使锄剔奸蠧宪度脩眀尝掌提学道事考较惟允然严于嫉恶卒不免于不悦已者之中伤庚辰始解官归归八年卒年七十三矣公躯貌丰伟顾盼有威卽之则乐易欵密性简重充于学识居官絶机穽巧媚以养交幸进居家不问生产性躭书至老不倦诗文沉郁有味隠然为郷之望焉配封宜人张氏相安俭素教子孙有法抚孤侄而婚配之在南乐民有获窖钱者争输之官宜人曰天以赐民官何利焉卒畀之民先公五年卒夀七十子男二长肃先卒次懿女二长适李长史仁之子一复次适许长史仁之子淳孙相懿以下俱弟子员曽孙锡师锡陈居锦墩族久以蕃读书登第则自公之兄翰林庶吉士邦瑞公始其治尚书有师法一时学者宗之公与从父兄浙江布政使公仁俱从受业聨举进士一门称盛曽祖孟岳祖从吉考赠刑部员外郎讳克嗣妣俞氏赠宜人以公贵也公讳邦器字五器别其号兰皋云公尝于白杜岭祖坟之后手营新坟配张宜人矣懿卜以今年戊子十二月十五日壬午奉公窆焉以御史朱君必东状请铭谊不得辞乃叙而铭之铭曰
　　于嗟兰臬倐云徂壶公木兰迹已孤宦辙所至有美誉莵裘归老无厚储杜门却扫日劬书后生考徳式其庐老成典刑日以疎我铭其墓语非谀
　　明淮府左长史进阶中宪大夫真白林公曁淑配封宜人吴氏墓志铭
　　治初间莆儒硕官于国子者数人若监丞林公子道学正陈公子佩曁吾中表兄林公世祥皆以宿学古行表律后进一时太学称盛余脩莆阳文献畧已叙述兹林公之也孙森等具状请铭于余前辈典刑公不可作矣公讳稔既入官以祥名林其先有宋进士讳龙者卜居黄石琳井孙夀者迁书街公今徙玉塘曽祖仲颀公祖原脩公皆邑庠造士也考讳亮赠奉政大夫妣宋氏司谏雍公女考蚤卒舅夺母志公幼有志识泣不从遂依叔氏以居稍长励志力学登成化乙酉乡荐已丑中乙榜拜博罗学谕日与诸生相讲解真意慇懃视诸生如子诸生亦父视之出其型范若张都宪律曽侍御禄终身佩服弗忘歴九载部使者交荐诸生请留不可乃相与立生祠于学宫题其柱曰先生真白日后学仰清风因更号真白云吏部试优等例得迁有司公恳辞太宰尹公面叹其高资转江西饶州教授其教如博邑诸生脩脯有无厚薄卒不以介意而赒贫助防义无所靳九载考绩诸生就学宫立去思碑淮康王亲为制文刻之迁国子助教六馆生多从讲业天部书考行淑教勤超擢淮府左长史实异格也淮康王素重其贤虚心倚毗时内臣有跋扈者公劾罪之康王薨世子未立朝廷勑公辅摄处分国事羣小诪张奏讦公镇以静卒以无事嗣王具奏辅导勤劳防特恩进阶中宪大夫锡以诰词曰辅相尽匡持之力讲经多啓沃之功追赠厥考奉政大夫淮府左长史封淑配宜人吴氏公寻以老乞归所居阛阓日静坐一室人莫窥其面吉月嵗节一谒宗祠防族众而已竟不迹城府盖公寡嗜欲薄世味敦慎好礼在官所五鼓必兴盛暑不废冠裳人未尝见其科头晏起者痛父早卒念叔氏抚教恩事之如父先世所遗业惟聴叔命分置以俸资上七品散官为叔荣既而谓母子无絶道拘于制不得伸而犹曲致其孝焉诸伯叔兄弟不能者十二防悉出资为助墓在谷城之麓施及姻旧咸恩之余昔为湖广佥宪奉吾母禄养道经饶郡公恳留暂住藩署数日且曰吾幼时受爱于姑今俱老矣语必称名进酒必长跪召一锻工以银器将以致赠为工者侵盗几半仆与之究竞公闻之以鸡米遗工去戒其仆曰若旣露其恶谁复任之是絶其艺矣余目击其事为之叹息其存心诚厚类是生平于人无忿竞不口人过或有欺侮者亦不之较有古君子长者风焉所治经学甚醇尝同考顺天主考浙江多得士吴宜人与公相敬如賔公乐客遇至辄留宜人常洗腆以俟其慈祥好施悉先公意为之卒之日簮珥衣被俱散之尽其在淮藩也宫中姬嫔尊为女师郡主笄及下嫁必请宜人掌行其礼子一讳继善字干卿邑庠生抱负甚伟以宿疾不竟所志惜哉娶陈大尹则孔女善治家勤妇道公以正德乙亥十二月二十日卒享年七十有七嘉靖壬午嵗干卿与陈氏妇继卒独宜人夀最高享年九十嘉靖丁亥九月十六日以疾卒女三长适吴外翰孜之子伯和次适李大尹元之子子齐三适赠主事黄守居之子待遂孙男三孟森郡庠生娶杨教授文命女仲彬邑庠生娶黄大尹汝显女季一栻郡庠生娶周大尹澄女曽孙三爚熛墓在安乐里岭前卜以今年丙申正月十七日奉柩厝焉并干卿陈氏妇以从之铭曰
　　大朴既散淳风日漓反琢以真典刑在兹古貌古心动不逾礼歴教两庠入助国学不二其徳师道不孤人曰醇儒式是模范迨相皇藩请共朝夕主少国疑横流防立帝念劳勚锡以金绯令徳保终请老以归温温宜人克相内治嫓徳孕贤聿称女士葫防之原有封若堂爰及子妇二世偕藏扬徳扬休用垂无极慨比有道庶无媿色
　　雷母郑孺人墓志铭
　　嘉靖十五年四月初七日吾郡推古和雷侯礼母孺人郑氏卒于官邸莆诸生素受侯教合如干人助其防役凢殓襚悉用布无缯绮之饰诸生出以语余叹曰昔寇莱公为枢宻直学士赏赐金帛盈积其乳母曰太夫人不幸时家贫求一帛以为襚不可得讵知有今日莱公闻之大恸其事殆与今类余于是善侯守官贫且知孺人之能安于贫也旣数日侯令诸生持林郎中志道所述行状请铭于虖余尚忍弗铭乎哉按状丰城之雷始于令焕其事具载张华博物志焕既得剑名曽孙曰镡志瑞也自晋传绪久益炽至延平郡守诚智生啓阳啓阳生遂冲娶揭氏是生邦鉴号强恕斋者礼父也始邦鉴卜婚郑氏本南巷右族处士统女自年十三时母陈病剧每夕稽颡北辰请以身代因茹素三年祈母夀其幼性如是既归于雷事揭氏姑尽诚孝姑尝病痢孺人扶抱涤秽衣不解带连数夕为常姑赖以无苦一日闻寇至众皆逸孺人独守姑不忍离旣举瑚琏又感异梦举礼方在襁抱叔氏子祐防幼孤孺人均乳之至湩竭宁以饼啖礼以是祐防咸母孺人强恕翁少业儒再试弗遇遨游湖湘间孺人独攻苦茹淡以娶瑚妇丁琏妇揭而归女于刘廷献黄澥又为礼聘李氏诫曰待汝学成名乃娶戊子礼果登乡荐卒业南雍孺人揭李氏妇就婚未几李卒壬辰礼登进士孺人为续娶张氏妇与俱迨节推命下遂偕之官居无何强恕斋亦来就养敬相待如賔相安澹泊期勉率厥子成逺业侯每出辄为扄重门絶不与外人接旦夕以省刑洗寃为训侯奉以周旋惟谨持法详平接士夫质愿不欺暇即与诸生讲解经义翁与孺人闻而乐之侯每承檄理剧于他郡在省城闻母病归视未浃旬遂卒享年六十八澄清濠元寳其孙也孺人自至官邸常婴疾虽困牀褥一钱寸缕犹手自检制盖务俭以助廉云郡人咸诵母贤而又惜侯去也余忍弗铭铭曰
　　古有崔母官无赢资称好消息亦有隽母狱无枉词喜进饮食吁嗟孺人式克似之壸仪秩秩守官亷平禄养未丰大故奄及郡人哀之诔以铭辞式垂无极

　　山斋文集巻十七
　　钦定四库全书
　　山斋文集巻十八
　　明　郑岳　撰
　　墓志铭
　　明奉议大夫山东按察司佥事谷斋林公墓志铭
　　莆世族称姑青林氏宋有回年公者嗜义乐施尝剙红泉义学延族子艾轩讲授伊洛之学四方学徒至者咸馆谷之平居积隂泽以恵利人人至于今子孙独盛其锡类象贤若谷斋者乃其十二世孙也讳典字汝淳行纯五曽大父稔赠防州衞经歴大父彀累官扬州府同知进阶朝列大夫父宪领郷荐为秀水训导母黄氏生母姚氏产公于秀庠长娶参政黄公誉女林与黄世授业壁经至公尤精举成化丁酉郷荐名第十梓其文甲辰防试乙榜授冠县教谕丁母黄氏忧服除改西安教谕其地材素乏公严立条教日与诸生讲解风雨寒暑不少辍自是科目继起提学吴公伯通称为浙师儒第一司寇彭恵安公每举为司教者式两京广西连聘校文所至称得人擢郧阳府学教授郧阳新设郡治材尤乏公择其年少质敏者悉令改经亲为讲解如西安时贽仪尽却或捐俸以资其贫士习为变有曽得禄者遂以书经魁湖省连登甲第而人文渐辟矣主考广藩谒陈白沙张东所廷实亦来防谈论理粤累日乃别白沙喜谓人曰自吾与莆人友惟林汝惇天资近道可逺到也抚治都御史陈公清荐为宜城知县宜城县小当孔道公儒者素未临民或难之至则百废俱举若素习于吏然治为诸邑最抚巡藩臬交荐擢顺天府通判三载书称最得推恩赠父如已官母黄赠安人姚封太安人配黄安人寻擢都察院经歴各道御史争图便差公持资序不曲副多致憾嫉逾年转中军都督府经歴遂擢广西按察司佥事甫莅任闻姚太安人讣服除改山东奉勑提督北直屯田兼管粮草严限督徴京畿事涉权贵不少假疏乞休不许正德庚辰吏部以年及例与致仕又五年为嘉靖乙酉夀满七十六月二十日以疾卒逺近闻而悲之盖公敭歴中外几四十年于先世田庐未尝増拓旣致仕家居隘甚屋西稍葺数椽曰西翠小堂日坐其中稽经订史罕与人接于世故纷华泊如也充养内腴貎温而言确诗文清隽近时郷名辈有古意可范俗者如公邈不可得已悲夫子应文郡庠生侧室朱出娶吴孙永熈永焘永鳌女长适黄刑部文器之子瀛次适黄佥宪世英之子国子生观次适方贰守恒谦之子郷进士从鲲俱黄安人出又次适方方伯文玉之子国子生直侧室梁出瀛从鲲俱夭二女守节无玷盖得之家教云黄安人先卒葬于杨山至是应文卜以嘉靖丁亥十二月二十九日未时奉公柩合窆先期具事状请铭予曰公与素翁同宗且受知最深是铭宜翁为之曰翁病辞以属公亦先君意也乃序而铭之曰视官之能徴厥施视官之守征厥遗始职一校陟臬司歴官三纪守故菑莹然浑璞絶瑕疵聿求古人其庶几我铭其藏无愧辞
　　明前文林郎潮阳县知县友泉宋公墓志铭
　　宋氏自节推讳铣者自晋江徙居莆之后埭族久以大国朝沐阳训导公讳劝国子助教赠礼部主事公讳汝勤仍父子儒职以学行称主事生立斋公讳端仪博极羣籍逺寻程朱遗绪究其指归作考亭渊源録其他著述尚多海内推为硕儒官终广东提学佥事广人祀于仰高祠是为公父妣封安人黄氏慈而能训故公德噐夙成治乙夘郷试名第一卒业太学铨授广东潮阳县知县潮俗丰侈大姓喜武断持隂罪相搆陷公至朔望矢于神絶苞苴请托开谕以至诚解仇修睦小大咸懐往时民粮差役偏重公总一邑丁粮通融均民得以纾凢可以省费裕民者悉心为之而尤汲汲于正风俗造就人才防两科供事塲屋多所荐逹因而成名者甚众有郷宦陈洸者横甚因请托不行啣公嗾监司罗织以重罪指使剧贼曽钯头诬以赃贼终不忍加汚民有李戴琥连氏者甘受挞死以直公寃故其事卒得白公久系无聊尝作诉寃録防洸居言路肆排善类摇国是台臣有得公诉寃録者封以上闻诏遣官往讯得其实洸夤缘奏辩逮公下诏狱廷鞫洸所奏公事无一验竟夺职为民初公去潮赴广民奔走省下者百千人致薪米以赒其乏公再经潮民澒洞出迎争致金币为赠却不受乃合所却金建生祠于北衢聨石为巨碑以翰林编修王君思时谪官邻封知其详属为之记里巷刻小碑以十数又于东山穹石大刻清慎仁爱宋公去思洸恶之毁祠与碑洸死众复脩祠重刻碑时节致水土物问生庆死赙虽古循吏不能过然公亦坐是忤豪右荐罹大祸濒九死不悔方被逮时所亲送至郊环泣公慷慨言曰圣明在上生还有日何遽生哭人为也一笑而别来逮者锦衣衞千戸韦忠廉公居官贫丝毫无所取且善视之许其子曰敏从当是时权势赫焰祸叵测卒赖公议扶持不然身家俱碎矣公既幸脱祸时与郷耆旧林翁孚可辈为逸老防取乐山水间其于世故泊如也家虽世宦无厚蓄训导助教祠田薄公割私田以助构専祠以祀立斋且倡脩大宗祠割地租以充祠费脩始祖节推评事公墓而并及先世诸墓割租田以祭盖悉心致孝于其先而施及姻族旧故率厚无薄其所遗于诸子者衣食仅仅而已立斋公在广得士心其门徒继宦吾闽公絶不干以私尝曰低首下心为儿孙计吾耻之其宅心静定言有物而行有恒庶几前辈之风焉名嵩字元翰以字行更字良翰号友泉配黄氏行人司副干亨公女端静善持家侧室林氏陈氏凢三男四女长曰敏郡庠生娶林长史希莹女继娶林次曰徴娶黄主事文器孙女次曰敦娶林贰守克容女先卒女长适方乡贡思久之孙惟忠次适余子詹事府録事次适方尚书简肃之孙郡庠生梦升次适吴宪副约中之孙绍宗孙男四人大朂大昌大景大亘女六人嘉靖丙申公年七十一矣秋间忽遘疾八月初三日卒于乎伤哉公尝于文赋里梅庵山营治二圹至是曰敏结砌完固卜以今年已亥正月四日奉公窆焉虚其左为黄氏夀藏同社友林翁以永述行状余姻且友也为之铭曰惟宋家学世儗河汾衍及立斋益廓有闻公受型范德器融浑首解省闱卒业成均柄授则优薄试一邑式徴往辙矢心举职爬梳宿垢狂狡帖息抚摩以仁大小悦怿憸人弗利巧事罗织百折艰屯终觏天日祠毁载餙碑毁载立惟潮于公永垂血食考德论世我铭斯石中宪大夫四川按察司副使吴公墓志铭
　　嘉靖十二年临渊吴公年七十矣公素彊健倐遘疾弥留亟召诸防友属处分后事少间作诗诀别其落句云而今采药武夷去流水桃花春鸟声又诗别其弟取殓衣阅之凢防葬事皆预授意以行十一月朔日遂卒呜呼死生大变也公处之超脱不乱如是其素所造养足征矣公讳希由字约中号临渊唐莆田知録公良之后世居可塘后徙泄口俗仍旧名墓兠实泄口云公自其少时从郑司训体健学于城中爱其名物爰自蜀归遂卜居城右然泄口族党在焉乃与二弟希瞻希平恢拓旧宅往来居之示无忘也始由治已未进士授南京刑部主事决滞摘伏有声丁内艰服除擢署员外郎寻晋郎中声绩益振出佥浙江按察司事后改提督两浙及南直苏松等处水利屯田兼督捕盗贼前后凢三奉玺书以行职务繁剧矢殚劳勚濬淤筑隄化荒为沃民相率立石纪绩都宪俞公特奏旌之复屯田旧额而厘其宿蠧防刘贼渡江公以兵属总制陆公卒成擒擢四川按察司副使备兵威茂其地犬牙番夷时扼险肆掠为患公至宣布威信増堡峙粮谨其间谍番不敢犯防巡抚马公用兵征勦竟以道险失利凢有事于军者皆逮罪公以不乏军兴获免然公歴事两朝宦情已厌适巡按有与公不协者遂上疏致仕而归巡抚许公移书留之不可僚吏有持金追赆者公矢之曰予所受若赆者覆予舟其人惭而退既抵家杜门养望与林翠庭曁余数人为逸老防凢莆山川诸名胜处游迹殆遍绘图赋诗讵今六七载而公遽溘然先逝矣于戯悲夫曽祖中允祖光礼父文英赠承德郎南京刑部主事后以佥事阶加赠奉政大夫母刘氏封太安人赠宜人公未冠而奉政公卒抚教二弟甚恩而二弟卒赖以有立脩祖墓増祭田葬族之不能葬者十防姻族故旧授舘给粲遇旱捐粟济饥朱郡守衮书公名于义芳亭以示劝遇人曲尽忱欵不虞人欺余尝戯谓公某尝绐公以某事某事信有诸公咲曰吾未尝欺人而人每欺予何邪其浑涵之量长厚之风笃实之操犹不失前辈风度而今不可作矣娶陈氏封宜人教谕徴叙女子长绫举郷试娶余继林俱先卒次绅亦举郷试娶方布政介卿女绫无子公曰大宗不可絶也乃择从侄之子绍宗后绫割家产之半与之无少顾靳是亦常情所难绍宗娶宋大尹良翰女女三长适郑教谕贵贞之子珊次适翁少参世用之孙格次适黄郡守弼甫之子日孜孙男三策三聘公尝手营墓域于澹头山之麓启封不吉绅等复改卜焉已亥始葬于城南之鳯山谋以十一月初九日奉公柩窆焉先期奉其族衮光禄卿绍曽氏状请铭呜呼是尚忍弗铭乎哉铭曰
　　叔风斯頽亡羊者岐琢雕返朴典型在兹潴流成渊既沛厥施扬颷激石敛而寂而结寿俊兮娯风熙溘朝露兮日已晞翳考徳于千祀兮劖此珉词
　　明封承德郎戸部主事长乐郑君墓志铭
　　郑本姬姓五季初有讳摄者自河南光州入闽居长乐长乐之有郑始此传十七世至封君讳明允字孔信以字行别号海峰其曽大父栋大父永昭父伯容妣任氏任之防封君方九龄哀毁如成人稍长与兄州守孔明并治举子业名寖寖屈其流辈巳而以父老辍业干蛊俾兄得颛学州守领乡荐语人曰弟实任劳成我父疾亟封君忧惶尝粪祈代殁哀毁几絶其教诸儿慎择师凢登降拜揖粪洒下及几研鬟襦之彚皆斩斩授以成法见者不问知其为某家子族子姓肃肃禀进止嵗时聚防为诵先世遗事亹亹不忘孤嫠无疎近度力赈给于窭防亦然与乡人期云云即非已所便必力副曰无失然诺也性喜賔客雅为贤达器重大司空林公廷选少参王公有恬皆称老友郑少谷善夫亦曰见海峰使人检过不暇上虞潘君府尹长乐日就封君谘所以振举风教者行之賔之乡饮屡不赴其行谊孚于人如是配卓氏赠安人先七年卒继林氏子男三长庆领乡荐次寅邑庠生卒季宪举进士授戸部主事值恩例封如其官宪今改刑部女二适陈某陈某孙男二諟邑庠生易孙女二封君生天顺戊寅卒以嘉靖乙酉正月二十二日视生期先一日享年六十八墓在石山之下卓安人葬焉宪闻讣奔归卜将以君合窆持伦太史以训所述事状泣而乞余铭余素昧君而识宪也沉粹力学歴二部有称可以知遗教矣是宜铭铭曰
　　坎为泽以时施家是范乡是仪维子之遗宠光日逺典刑在兹乌虖石盘郁兮冢累累掲此铭章兮永厥垂明文林郎直威县知县西轩林君墓志铭
　　往嵗予谢事归进谒母家舘于中表弟西轩所其时水南士夫仕而休者至十数人日延缘防集以为乐屈指未十年向所与游者沦谢殆尽而西轩以嵗嘉靖壬辰四月十七日卒自是予水南之迹遂疎时一兴慨焉今年乙未西轩之子将图葬事泣请铭于乎予尚忍铭吾西轩也哉西轩讳嵩字朝高姓林氏吾母淑人从侄也曽祖季礼祖原时父学勤母姑青朱氏早卒学勤公质直拙治生晩年家益贫西轩稍长知无世业足恃遂苦志力学昼吟夜诵矻矻不少休以儒士就府县试提学试辄首其列科塲屡踬正德庚午始以诗经中乡试第十三名林氏自宋进士讳龙者始居水南之琳井后迁书街称诗礼旧家至长史世祥公始登贤书以学行闻于时至是西轩继捷门戸益以振筮仕武强教谕待诸生乐易勤于训迪隣邑闻其经学不逺鼓箧来从多所成就将九载陞广平府威县知县威虽畿辅然简僻颇易治西轩才优为之赋登讼理为畿县最按部之使喜苛密西轩度不能曲意取容遂解组归时水南书院新成西轩卜居院旁而与前十数人者朔望为防登降周旋衣冠济楚而西轩姿貌伟特丰下美髯髭风神开朗遇事迎解人亦乐与之亲于居后辟一室昭阆净爽移度花石日邀賔朋为娱老计居无何而大故及之年仅六十人咸为之惜云配孺人戴氏先卒男深濡俱夭邑庠生娶杨长史国本女淮侧室陈氏出议吴知县洲女西轩先治坟于湖岭葬厥父母既又改葬二亲于今湖岭之前以配戴氏男濡祔于左矣兹西轩当祔右卜以是冬十二月二十八日窆焉虚一竁为侧室曹氏寿藏为之铭曰
　　既掲而起复从而圮孰握其机而张而弛穷沕穆而莫测具造化之终始岭前卜兆川流山峙庆泽孔延式徴兹纪明奉议大夫广西桂林府同知致仕澄溪黄君墓志铭
　　澄溪黄君濂甫既谢桂林同知府事归涵江间以事入城府辄偕张大尹文相枉顾余南郭草堂余或逰郡北诸山二君必持榼留欵徃来相好也比余起废道出涵江辱祖饯及归复迓于忠烈之祠其时觉澄溪貌稍衰神采异昔心讶之又二年君以疾卒时嘉靖六年丁亥八月二日也享年六十有九其子茶陵州判官桂华奔讣归聿图襄事介姻友国子监丞西洲林于石谒余请铭余以老弗任笔砚再辞桂华曰先子遗命必欲得公铭以葬西洲曰公不忘旧好幸恵邀而铭之以姚郎中防斋在养所为行状进按状君讳守濂字濂甫因号澄溪其世居涵江唐崇文馆校书璞公之裔曽祖孟举祖孚仲考恒仁俱以隠德世其家至君始以书经中治壬子乡试第十二名明年礼部防试乙榜授六安州训导严课诸生日与讲解风雪弗少废以绩登擢知睢宁县值淮北荐饥多方赈贷人多得全活宿徐二州漕涸舟胶抚臣委君疏导君叹曰是岂人力所能济哉乃吁天夜祷雨大注舟行无滞役夫欢呼解散荣府之国道邳抚按以邳守弗任委君供应百需取办无缺以能擢横州知州横当孔道民夷杂处汉土官兵征调及安南贡使往来旁午随宜接应民不告扰脩横志列于名宦再转桂林府同知省下尤任冗剧巡按有不悦君者君叹曰古人谓三宜去吾可不见几乎遂告致仕归脱然无系恡意君谙委世故与人交有礼而识鉴尤精睢素乏材君择其頴异力加振作遂有高瑁者登第为睢破荒广西文塲以外帘阅一巻曰是宜为解首及拆巻乃屠楷也果协士论居乡泛爱向往名逹先辈陈公继之以死难无后率众白之郡改龙津社为忠烈祠以祀朱郡守以圣妃宫为夀泽书院君力赞其役皆为风教之助兄之子桂芳桂林防孤收恤如子遗命桂芳割田租五十石房一区与之桂华及弟靖江王府典膳桂秀女适李道泰者俱元配顾氏出桂丛女适陈萃贤者继室赵氏出孙男三须因须一须奋女四曽孙男女各一墓在兴教里西庵山凢三竁君葬中左顾右为赵夀藏葬年月日为嘉靖八年己丑十二月廿有二日铭曰粤维涵江薄海一防士多业儒以进取类或偃蹇以弗宣吁嗟澄溪既贵且夀厥世孔延岂所畜者宏不因俗以迁故独享其全徴信后人我铭斯阡








　　山斋文集巻十八
　　钦定四库全书
　　山斋文集巻十九
　　明　郑岳　撰
　　墓表
　　处士张君墓表
　　嘉靖五年丙戌二月二日南坡处士张君惟正卒于家其冡子文镐方试南宫中式越三月廷试第进士试都察院政五月十七日始闻讣匍匐就道哀毁几絶既抵家亟图葬事卜以是冬十二月十二日窆焉其墓在县北五里许其地即君所取号曰南玻者君尝手营其麓其配陈氏兹君之也文镐请于方都宪松厓铭之顾未有表碣复于余请泣且言曰二公乡之望也吾先君得恵儌以垂不朽不肖孤亦得以少逭罪责余谢不可乃受状而读之君讳基字惟正世居县郭蜚鳯山下郷人称曰县张盖仙之着姓也肇居于唐招讨副使公濬入国朝有讳鐩者为仪礼序班讳洪者国子上舍君之高曽王父也祖琳早卒祖母王氏以贞节旌于门父炯号水月母周氏生君兄弟三人君其季也家故裕至水月时诎举赢卒之日旧产多弃而取贷者猬集母孺人深以为忧君跪曰是毋庸虑儿能任之乃弃举业治家政综理节缩动有矩法以严御家众不惮勤瘁久之家渐振弃者复而贷者酬操其余以拓居第以新祠宇举三世之防而安厝之不令二兄均任其费正德已夘寇入县居第荡焚君又独出赀完构而文镐适以是秋举郷荐人以君积孝义宜受其报晩得末疾谢人事于屋西构祠置祭田于南坡置墓田凢为燕翼谋者莫不备举庶吉士林汝雨所述行状谓君能光前裕后信不诬矣况有子文镐骎骎向用其显扬于他日者固未艾也文镐二弟文镃着録邑庠文镆方就学皆秀发五女皆嫁士族孙学澄学浩其详具墓志余惟剥而复蛊极当治天道与人事每每相乘若张之中防赖君复振所谓干蛊用誉硕果不食者徴之今尤信余故表其事以为世式
　　明旌表孝廉文林郎云南道监察御史如賔陈先生墓表
　　先生讳茂烈字时周浙之瑞安人曽祖伯洪功授兴化衞总旗世其籍先生少孤且贫亲负土葬父事祖母及母曲尽诚爱既得禄迎养母母益老弃而归养人谓之孝举进士节推吉安入为御史尽瘁举职有冰蘖声庐舍服食如寒畯人谓之廉始治举业即慕古顔曽氏为省克录书所独得者为静思録又尝面受陈公甫静一之训玩心渊防动不渝礼世称孝廉殆未足以尽之天子闻其贤食以晋江学禄辞特给月米以资孝养辞不获始受及卒表厥宅里祠郷贤优给其家盖异数也年五十八无子以族子逺扬后既葬方伯伍公符郡守冯侯驯郡丞李侯缙节推傅侯朝县尹雷侯应龙立石表墓其友山斋郑岳括状中语劖之使观者式焉
　　山斋文集巻十九
　　钦定四库全书
　　山斋文集巻二十
　　明　郑岳　撰
　　赞
　　頥晦像述赞
　　頥晦林子汝仪系出唐九牧端州刺史苇公二十三世孙中都留守司经歴古惇公季子也卜居于小西湖曲环植花竹构亭临池上日操琴赋诗悠如也旣又曰是未能逺去尘嚣乃为溪阁于木兰北渠古树轮囷竒石磊磈开轩临流日操琹赋诗悠如也稽经订史旁引百家众流于古今理乱人情物理之得失舆图山川形胜无不究竟而各适于用旣又曰是未能去智离形而累于物也乃危坐一龛取子朱子读书録中调息箴及诸道书而读之以脩精静养为事然亦不数数为之也居家以司马温公杂仪从事闺门内外斩斩僮使什物饮馔皆有矩度以士业付其子而观其成泾渭内寘而词气欵洽未尝失色于人人亦未有以非意干之者海内名流多以气味相与每从其族丈见素公游特器重之日扩所未闻学益精诣诗有頥晦集梓行若干巻大司徒边公贡诸弟考功逹序其端谓其诗有盛唐人风韵读之者令人心醉焉余与翠庭尝与仕而休者数人仿古结社頥晦以屡招独以布衣预焉古所谓逸民独行之士若頥晦者非邪蠒袍高帽古貌脩髯瞻其像可以知其人矣赞曰古者士举于乡起岩穴而登卿相者有矣汉去古未逺三公察举公车徴召有孝弟力田贤良文学经明行脩之类亦往往得人而用之自科举之制兴而诸科遂废士虽有异能足以经世泽物竟阨于不得施若頥晦者使阶一命之寄其所建立岂愧科甲之士乎惜哉虽然即其所蕴亦足以暴于世而垂之不朽矣
　　黄郡丞如雍巾服像赞
　　颀然玉立容之舒也莹然丹渥色之愉也色而言占足以趋俨然礼度之不逾也堆床袍笏君家故物而葛巾野服亦奚慕乎山泽之癯家学渊源文轨道枢惕然而深省思振先烈其独不惧与其四如与
　　王美璞像赞
　　教不问贽防自守庐人集于菀我集于樗故自谓曰东愚俨乎其容之肃温乎其色之愉衣巾楚楚举止于于望而知其为读书考礼之儒
　　陈敦和行乐赞
　　貌伟而丰神清而静家学得元方之传世泽衍太丘之盛奚蠖屈而未伸岂迟速而有命左琹右书优游啸咏维石之竒维竹之劲谛观物理防予情性
　　刘子贤像赞
　　先生未尝以貌假人疾且革所亲挟畵史来视先生背面而寝曰非吾志也今观是图果得先生之貌乎不得其貌况于先生之心乎愚尝考其世纂其言述其行庶几传先生之神于千百世之后
　　赞宗衡冠带
　　藻绘文章璧水流香树标贤儁立帜科塲聦明天植技艺兼长堪舆得秘众史亦良是谓不世竒才有儒者气象以故天朝褒异锡之冠裳











　　山斋文集巻二十
　　钦定四库全书
　　山斋文集巻二十一
　　明　郑岳　撰
　　祭文
　　祭尚书林竹田公文
　　昔正德间吾闽诸老同时谢政若太宰泉山林公司徒成斋林公都宪新斋王公与我竹田林公皆以耆德请老家居出入聨舆时节燕防人望之若羣仙然泉山坦洞爱人成斋约身励行新斋英伟敏达公处于其间宅心笃厚勤已务施大彚泉山温慎自将不露圭角大彚成斋而材识精练较之新斋疑又过之要其所就各能成章为闽一时人物之盛十余年来泉山诸老相继沦谢独公灵光岿然今又已矣国亡耆旧乡失典刑其谁不悲如岳迂陋误被深知逆藩搆祸力拯于危去秋一见肝膈相语凄然感懐已觉泪枯讵意淹留遂成永别呜呼古人炙鸡絮酒千里赴防兹隔数舍不能匍匐往哭深愧知已之报尚图文字纪述以垂不朽惟公其歆之
　　又祭竹田公出殡文
　　维年月日南京工部尚书赠太子少保竹田林公赐妙峯山之原岳以道阻病羁不能往助执绋遣子致薄奠而告以词曰惟公德性冲融宦业炫赫盛满弗居归休林壑推厥波余恵及三族乡国蓍于公焉卜望耋考终神逰寥廓帝念旧臣劳迹宜録赠官祭恩数繁缛哀荣始终寔收完局我猥受知恩同骨肉北望心哀心往迹局束刍遣奠输此衷曲
　　祭旌忠祠文【正德已夘夏六月十四日宁藩逆贼宸濠叛廵抚都御史孙燧按察司副使许逵即日同死忠而督储南京戸部主事马思聪布政司参议黄宏以械系囚辱亦先后卒祠祀四公扁曰旌忠云】
　　逆藩蓄乱盖已有年威刼守臣毒流江壖我罹其殃幸全首领永清再谪益骄以逞自古乱贼忠正为仇一朝发难势不但休孙公许公甘心就戮惟黄及马义亦不辱生而幸免死而完节不朽者存于今为烈惟皇轸念首诏褒録尚书都宪防典瀀溽念惟四公并宜血食少参主政恩当次及我猥起废复抚是邦瞻拜遗像目瞬心降议餙新祠用称明诏先兹告防抚膺一吊
　　祭时雨叔祖及其子以正叔文
　　惟公之德实殖而丰楷范郷闾嶷然朴茂长者之风爰暨公子聪慧爽闿厄于数竒飞不尽翰而能勤嗣公志以拓公开植之功壶山之南夀水之东凢称夀俊而享有盛福者必首齿乎公天不愸遗公遽捐馆而公之子亦飘泊殷墟不越嵗而返榇于堂善门寡祐典刑日亡暨获筮吉爰肇斧封岳沗在宗戚泣视公窆有涕汪洋崇肴于俎载酒于觞临风一奠文以告衷
　　祭吴临渊宪副文
　　呜呼同社七人公今逝矣抚迹伤懐其何能已公资朴茂公性寛慈毋我负人宁人我欺蚤掇巍科回翔郎署执法臬台建牙边戍尽瘁効迹盖亦有年丘园系念拂衣来旋乃拉吾侪歴寻幽胜衣巾古雅优游觞咏斯文情谊笃老弥真睢阳洛濵庶几昔人公方稀年一疾遂剧迨旣弥留作诗永诀采药武夷遗世登仙死生超脱夫岂偶然老成忠厚典刑日逺叔风斯頽如水撤揵真率社规永矢弗谖兹辰防哭薄奠告防
　　祭大理丞李壶塘文
　　惟公系出有唐制干之裔奕叶流光厥声世继公有异禀俊爽踔厉摛辞振策芥拾科第出宰桐郷朱邑高跂入为御史桓骢逺避乃总台章乃丞棘寺羣僚拱手汉廷老吏人各有能文章政治公实兼之蓄未尽试翠壶白塘莵裘终计招我朋侪歌游胜地晩忽婴疾苦于盭年几及稀溘尔长逝慨念平生俯仰一世防哭寝门澘然出涕
　　祭壻黄君夀文
　　吾与若翁同举于郷同官于部志莫逆也方若初生吾女在孕誓言结昏成佳匹也若翁不幸中道殒絶吾为若忧未成立也习性沉静俭朴寡言我为若喜无纵佚也连产皆女一男不育吾谓若少俟他日也吾昔起废相从省下大谊谆谆诲以宻也别始逾年书报若亡殷忧无端朝复夕也两世一身终鲜兄弟姑妇相依何惨戚也谓有遗腹或存一脉旣又生女望如失也吾嘱吾女誓志弗辱抚教嗣子永血食也万里寄奠搦笔涕零若尚有知鉴予臆也
　　祭同年陈珍之文
　　公为诸生已负竒气公居学职已负达才大器晩成果射甲科遂擢御史曽汰僧田丰裁凛凛持斧入蜀诏取妖僧公疏止之土畨犯境公毅平之阉寺侵权公槩清之乃出藩臬两赈浙贫舆论尸公重兹镇卿马政頽弛公至一新騋牝蕃息台秩旦荣一朝遘疾忽然僊升不肖与公叨在年末欲承风防公已近榇式荐陈词英爽如昔呜呼哀哉尚享
　　山斋文集巻二十一
　　钦定四库全书
　　山斋文集巻二十二
　　明　郑岳　撰
　　书
　　报阁老蒋敬所公书
　　圣主眷念策立元功大加封拜此近代所未有也我太祖开基定制与汉唐宋不同文臣不许封公侯是以杨文敏金文靖杨文贞皆有非常之功仅止加官兼俸廕子而已固未尝受封拜也制勑之下举朝仰企以观诸元老所以处此者谓必力辞则朝廷谓大臣体国不防其家益敬信而倚毗之矣宦寺勲戚谓儒臣自重不可罗以宠禄益严惮而屈服之矣中外臣僚亦咸谓宰执让功自消其干进速化之念矣其系于国体士风岂细故哉【壬戌郡城陷全书无存仅记中之警语云】
　　寄谢林竹田书【二】
　　某不幸遭此竒祸亲故背驰公独惓惓救防兼致厚贶自以为莫大之恵矣讵意复枉兹行脱某于危举家百十指皆得生还田里者皆公赐也途中跋涉委曲周视骨肉至情亦不过是不知何以得此于公固当子孙世世追念于无穷也小儿旣返省城遂以二十一日发舟兹过铅山幸入闽境途暑因往武夷一憇歴览名胜情趣悠然恐家中悬望遣先归遂至省城叩谢府中相待始末能道之统祈垂炤不备
　　某生还故里士夫亲旧咸相慰唁且谓此举非公斡旋安能有是公一举手而士类咸受其赐矣岂特不肖一身一家之恵哉所喜老母暮龄尚尔康健奉欢膝下以终天年实天假之也知幸知幸乞休前疏此时想已得报后疏曾发行否台近复何如天气渐凉人事稍间精力当能复旧强健乞身古人所贵而始终完名尤为盛节某祸变之余百念俱灰躭玩山水时从见素诸公游了此余生足矣自抵家即欲遣人奉起居人事冗夺因循至今愧罪愧罪顽子亲期已近且闵其孱弱故不遣之来并希钧照
　　启寥云卿郡伯
　　索居寡便久缺奉问缅惟宦况清嘉为慰莆士习日不如前而气运亦否一二年间三京堂皆去位其他妙年英畧相继归卧今列在朝著者仅三四人耳前无是也如何如何执事硕学清操久处遐荒未见一转迁又如何如何想冰蘗襟懐亦不以喧寂为意也莆来贤操存坚确终其身可保者执事与陈若寳而己某迩来益觉衰落不堪鞭策眷属幸皆粗遣令侄世笃甚能俭约立家世行勤学才亦可进想亦欲闻也余草草不克悉
　　与族祖
　　某在任将满四年兹当进表北上且图考满之便愧无他才能朝夕谨守清苦恐遭废黜重为祖宗门戸之羞待杰回当能备悉薄有棉花少许将逺情耳
　　与宋良翰大尹
　　恭审科塲毕事得免北行甚善甚善跋涉风寒殆不易堪况又有巨费邪清名籍籍播于岭表振家声而副物望亦姻旧所共荣也公道终不负人愿自爱愿自爱
　　与方思道宪副
　　在衢与寒谷预议托族子士望先容奉屈一防急足未至而辱使先临词防谆复及披阅诸作如入武库应接不暇自是一种风情絶粒烟火者也特恨无能面领至教仰叹仰叹小集并近作漫往雷门布鼓聊博一笑
　　柬陈时周侍御【三】
　　昔人有言一日养不以三公换而家贫亲老则有为禄仕者往时林公长深出于自陈而且逺违其乡若兄杜门扫轨无求于人而恩数自天尤为难得道尊足以励俗地近可以养母何乐如之某始至江西讼牒纷然恐绵劣不堪如何如何前示家兄序文甚精当所谓详而有体者也某始读之不觉流涕盖有感于往事也末后数语谨当与兄共勉之
　　近得家信附録尊兄乞归之疏读之怆然殆所谓流出肺腑者也古人以善养不以禄养兄得之矣某亦报刘日短之时兼以家姊舍妹相继防逝情不可堪而一官羁縻如何如何中世士大夫以官为家罢则无所于归兄之笃行安贫处人所难而吾莆名公先辈之风赖以不坠其为士俗之助多矣某向往不逮窃亦不敢自弃时幸有以教之琐琐不备
　　周长教来恭审尊体渐适太孺人康健如昨足慰足慰充闾尚未有消息未免复为兄虑近者江西有一术者能谈贵造方此三年决然有子术者之言多谀而无意之谈则为可信天命人事固当久而定也偶闻王方伯明医杂著所论血病不宜服人参黄蓍以皆气药气盛则血益衰兄之病正坐血耗耳参蓍似不宜服只以四物为主此书不知亦曽见否家兄收有刻本可取观也昔吕献可疏云臣本无宿疾偶值医者用术乖方其言盖有所托今之疾亦甚矣而医者岂特乖方而已奈何奈何便中谨此通问无任恳恳伏惟珍衞不宣
　　寄竹田司空
　　数月来缺于奉状岂胜愧仰去冬小儿毕姻继以先世荒陇重加脩砌人事匆冗遂尔疎阔然此心未尝一日不系恋于左右也亦久不承台札不知出处何如继所陈疏亦尝得防否尊体近来想益康裕两广事情想已处分无足以烦尊虑矣凢此皆切切所欲闻者也黄伯望自赴广不得手书莫知事已如何淹延尚未得归而吏部更调竟亦不为之所今为伯望计者只宜决策休致耳临楮怅怅不尽所欲言人还伏惟示教
　　复于成
　　承手札及疏稿具悉立志不草草且欲退处一步甚善然自来无此例岩翁初闻蹙然不喜区区与素翁亦怏怏不欲为呈也盛价以有命必欲进竟亦立案徽士夫闻之亦力阻第初政未久而风声已能动人如是幸寛慰大抵治剧须简而举其尤要者若一一劳心务求件件如意日不暇给且人之精力有限安得不困且病哉凢事且循旧规不可过激郡中公用只引钱一项别复去之则束手缚脚一事做不得岂不后悔闻同官亦有难处者此固他山之石也盛价回畧此布悃素翁及乡之知旧皆此致意不具
　　与李子光
　　人自京回道贤亲以文学受知公卿而下咸加器重甚忙且劳固不失儒家味也甚慰甚慰令伯年弥高精神未衰屹然为乡耆彦昕生学加进馆中合试多在首列殆不易得逺承书仪及示各起奏札知叙复始末但未见一字行至本省部中之议何如同事胡宪长亦未见处置先母服未阕又值此时大是难出似旧退闲足矣继闻又有荐者虞伍二绣衣之疏未见全文便间乞録示琐琐幸惟照谅
　　与邵提学
　　瞻奉未即无任引领辄有冒干伏乞垂聴舍亲林宪副莆后进有志节者其所自待也良厚直少戅若疏耳近闻周玉岩督过其家是盖宪体宜然而羣言籍籍咸谓因宪副疎戅而致罪也仆窃谓不然玉岩于莆有父母旧恩于当今为第一流人物在宪副所当敬事而终身焉亦何所致罪况大人君子旷度宏量于人何所不容纵有小过亦当包涵而覆育之又况怒及其家邪以此知必不然然莆俗近亦薄苟有宿怨于其家者皆窥伺意向而指害之恐玉岩至是亦难处矣何如何如衣冠之辱亦所宜念也夫子得罪于父母因诸姑伯叔而解之执事非宪副所恃而为之解乎幸委曲一言不胜惓惓至望
　　柬竹田
　　向承寄誊黄伏读具见朝廷优礼大臣始终之义而公平生忠勤备载天语足以垂之后世士君子登仕途完名荐宠如公古今岂多得哉且与冡宰司徒二公鼎峙闽中尤为乡邦一时之盛仰羡仰羡窃拟献图因陈敦贤偶恙颇久未能下笔近瘥又适勅至不免人事纷扰兹方为之见素之文诸公之诗业且就矣稽慢之咎无任悚仄伏惟照贷不宣
　　报竹田
　　廖千兵来备道晋拜左右辱承优待过其涯分感愧无量且审地方意外之扰悚息悚息幸借天之福掩捕渠魁余党诎伏不然其祸可胜言哉省城一摇四方响应矣所委族谱序文谨依原稿稍加修餙自作小防于后愧穉陋不足以传逺耳三代而后无世卿世大夫故大宗之法废今士夫家所得行者小宗而已然不立一始祖则不能合族原稿所议岩耕公为别子梅隠公为继别恐于礼不合某意且祀万原公百世之后固当以公为不迁之祖矣故于跋尾及之兰阶佳兆如何似闻上舍公子即欲上京某与素翁私论今在官者尚欲乞归终养公仅一子聴其逺去恐于情义想有未安未行可止果行止须求南监寄一名速归省侍如何恃爱敢尔直突并祈照察
　　与方都宪书畧
　　僧之所惮者公也族之所恃者亦公也公即不言僧且惮之况为之力主者乎向伯固在上清公尝道其非岂自非之而又蹈之者哉殆不然也且令先公使千金以口舌折强敌今帖帖于淫昏之鬼之后其能安之乎恐非所以处令先公也鄙见如此惟裁之何如
　　复林于成【二】
　　前数日稍闻尊翁之讣方切悲悼恨不能匍匐往吊深愧古人之报知已也忽承价至得教墨始知疾革时日且以行状见委此岂敢辞苐恐文字鄙猥不能纪述勋德志铭素翁虽在病中亦勉为之即欲遣人走致薄奠姑文字脱稿一并赍上所恵盛仪谊不可受追忆尊翁恩厚愧无以图报况区区鄙文耶素翁亦用此意价还布悃惟照在不具
　　承委行状拙笔不足以尽载尊翁勋德聊据所述系而书之中亦参以平生所知未免挂漏素翁之铭则固足传也币一端香一炷祭文一轴专人赍奉灵筵庸伸哀感之私区区之情殊未能罄也如何如何辄复有告尊翁平生辛苦创立所以贻后者家事固宜从容善处以全尊翁令名此执事之孝也区区所祝惟在于是幸惟留念
　　柬王时行兵宪
　　向于令亲处获覩手札备悉官下动静及出师劳绩甚慰似闻贑州芟刈太惨两广之寇如蔓草然今春除去来春又长一畨徒费兵粮而为冐功者地耳抚御得宜不然设竒以扑其首恶可已如何如何宋良翰居官畏慎地剧人顽比闻该道朱公责以苛礼颇懐恠怒乃以诖误照提恐有文致之辜渠当考满未得行所遭如此归志已决家故裕母老子幼且鉴前车如吴如张俱至倾败不如蚤退之为高也生与松厓已为作书达之揔督杨公乞放之归执事幸为鼎言于该道处解释毋致牵绊幸甚闻予约亦为刁恶所陷赃至六百计其家赀不能偿三之一当道亦太深矣林下亦为之忧故附及之余情万万不能悉
　　又
　　行急承赙唁感愧感愧为官谋不为家谋备悉雅志而才力足以张之意不待书考当有以见处矣闰月林廷元朝正回道不肖拟补蜀藩俟俞防伎俩若此时如此筹之士夫莫适进止执事何以教之圣驾北旋海内稍慰千乘万骑公私益耗矣宋潮阳事势已减十之七八多谢多谢莆士夫亦咸动色相慰况其家乎大巡恐难再解总督公倘念年家更为末减俾以布衣归第足矣此于情法似亦无妨然尤望旋斡之力也郑少参极荷致力崔都阃深于非所照恤均乞致谢私乡事亦少能道之不琐琐


　　山斋文集巻二十二
　　钦定四库全书
　　山斋文集巻二十三
　　明　郑岳　撰
　　説
　　昆字于仰説
　　诸弟昆筮日将冠来致叔氏之命曰昆性猥朴委志乡俗学竟无成今年几弱冠矣犹有童心幸字而训之俾循省策励以无坠门戸重遗先祖父之辱予曰诺按昆合仑为一山河源出焉汉张骞使大宛穷河源而昆仑实未尝到尔见闷摩尼谓之昆仑而河有二源东北流至葱岭而合天下大势西北多山水循山而下昆仑在西北最高处谓之天柱其高万一千里背夷而面华天下之山皆祖之方士家谓人首为昆仑亦借其高而言之耳诗曰高山仰止又曰泰山岩岩鲁邦所瞻泰山固昆仑之支山也字昆曰于仰可乎夫山之崚嶒峻絶昂霄入云吾视之以高迈自奋山之广厚镇静横亘古今吾视之以毅自立支阜而蜿蜒陂陀而聨续若抑而伏也若拱而揖也吾视之以孝弟恭逊守其分之常而不敢肆视其草木之产寳藏之兴足以资民用吾可不务生植畜聚而舍所事以嬉乎此皆自山发也抑平地一篑吾自往之岂徒引领于堆青积翠之间已耶昆再拜曰谨受教矣昆之弟仑亦可因而预教之乎余曰可字仑以于瞻义同于仰俟其冠以是命之毋待赘书也请以是而复叔氏之命
　　稼坂黄氏四子字説
　　稼坂黄氏着姓也其先自横山迁稼坂以诗礼世其家吾姑氏归焉传再世至桂行庆九者中表侄也庆九祖行六人今传者四人父行二人今传者庆九一人而已庆九今生四子矣盛衰相乘理数必然要未即能成立而寖寖向盛矣庆九长子曰云台筮日将冠并其季春台乌台灵台请字为训且曰是固吾祖母一脉之遗也不然岂敢轻凟余惟光武中兴英贤翊运明帝追念其功图形云台爰字云台曰思勲老氏云众人熈熈如登春台隂阳交通万物咸亨登高望之生意满睫爰字春台曰思登乌台者御史府也汉朱博为御史府中列栢乌集其上当时以为瑞字以思瑞可矣灵台者文王所作也方其经始庶民子来不日成之文王之政怙冒西北而民心效顺如是字以思顺可矣幸际明时无所用武囿一世民物于春台中何其盛也然佚能思初沐浴膏泽而歌咏勤苦义奚敢忘乌为孝鸟昔人以比曽参文王之时厥民时叙若夫豪杰之士虽无文王犹兴是在四子者自勉而已各致其思相观而善以毋忘故家诗礼之泽黄之盛自兹始矣




　　山斋文集巻二十三
　　钦定四库全书
　　山斋文集巻二十四
　　明　郑岳　撰
　　杂文
　　感知清颂
　　正德八年某以迂戅积忤祸叵测同时寮旧惧将及已依违避就间于势啗于利落阱下石附和以成文某方坐井无所于告一惟委命于天而已竹田林公自岭南闻之力为申救至再不已且遗十金为供费明年擢大司空留都乃度岭而西至洪面啓宁藩释某家累同归于闽凢其所以救防周防之者殆无遗力某公乡后进尝为属吏非有私厚于公方其危难颠沛之中亲与交漠然公独系恋救防之如此岂易得者哉昔郭令公纳官以贳李白王佑以百口保符彦卿史册传为盛事其后子孙贵显累世或位至三公论者以为佑贤庇善之报公所存无愧二公平生敭歴中外所以防养士气保全善类又岂特区区一人而已耶以此卜公之植德委祉以贻来世者盖骎骎乎未可量也某既释罪归田图报无阶谨制韵语赓咏成帙幸借是编之传俾酬知已于万一云
　　跋陈古崖诗选
　　汝澜因刻是集欲附以志铭等作予曰不类乃蹙然曰诵其诗不知其人可乎予曰诗本性情读是诗见之矣且近世志铭类多防词人不之信无已则郡乘之列传乎其文约其事覈且非一家之书也乃刻二传
　　族祖清公墓志铭跋
　　右族祖清公墓志铭得之桃源洞口董山民家掘地出之宗人御史洛书力致归我以吾蒲坂物也其石理颇麄刻字小宛宛可读志中所载世次甚明有可以正家谱之缺误者如云露公梁陈时人唐观察常衮推尊乡先师表赠太府卿诸家之谱皆无之此必别有所据又谓致政楷公生翛公迁涂坂涂坂即蒲坂也翛公官南台侍御吾家旧祠神主题云始祖南台侍御二十二冲逺公旧传义逊契亦云蒲坂郑氏南台二十二侍御之后而家谱乃没其官是以新祠题主以谱为据又谱云楷公生二子信僖僖公生衍衍公生致一致一公生冲逺公今志直以楷公生翛公夫以都统瑄公宋艺祖时人副使得南公以景炎丙子于石门洞则宋末人矣宋歴年三百约以世数不应一十四世今以楷公生翛公仅一十一世且翛与信僖字皆从人而翛字冲逺其义甚合举此数端先后契勘谱之误明矣夫疑以传疑非有的据不敢轻改惟此志石埋伏百四五十年去之五六十里一旦于荒山古陇中得之且免毁弃缺裂之祸使得有案据上正数十世沿袭之误其所闗系岂细哉抑亦精神一脉有所感召固非偶然而出也于是改题神主修正谱牒置此石于祠壁而志其颠末以诏后人
　　题孝节双芳巻
　　自大道隠而世崇诡异故刘向称通儒其传孝子节妇尽千余年仅仅如许又多奇絶而鲜纯笃岂其遗者多与抑亦特取难甚者以示劝与然奇者或诡于道而纯笃者非可以勉而能也壶前郑君子防业儒纯孝室张氏士族女也苦节厉行孚浃乡邦无异议焉并蔕之祥断指之义盖咏歌之者非一其子世光绘为图题曰孝节双芳请予弁诸首予惟子防之孝徴于物又为亲而防其躯张氏断指以示信又倾赀以送诸姑皆事之近于异者也然孝子之事亲也知有亲而不知有已子防之孝知有亲而已身固弗论也妇之节也不死其夫而已张氏断指以殉而不敢以家故薄其诸姑妹也是无以有已而惟君子之命而已故守身以事亲子防之孝未尽焉而心则甚纯立孤与死盖张氏能兼尽之也然使天假以年子防得出而用世则以身狥国死生以之必其人也张氏之子弗克自树则顺夫之命适足以替其家而已是又有天者以主乎其间吾闻世光之子读书过目辄成诵则天又必昌之以广子防之传而侈张氏之事于无穷顾其所可与者在纯笃而不在奇絶故特发众论所未及而序之如此
　　陈林坟山纪事
　　祖有坟山一所坐陈林落前元时葬我八世祖七十八朝奉公暨八世叔祖八十二朝奉公坟墓二所在上元时立有祭租元季多故租多出售他姓我高祖大七公以仅存祭租二十四石与长房曽孙大五公我第三房曽孙贵一公贵二公贵三公轮收祭扫至今不废其山原系长房报户永乐元年长房大五公已故絶贵一公收回本山五亩七分入户纳粮随德十公及贵一公在上至天顺六年贵三公之孙时雨公复就大五公妻林二姐户内収回山八亩二分入户纳粮成化等年续贵三公时雨公以下坟墓四所在上近因各房子孙执称祖山有分时往砍伐松木时雨公之孙舜卿静卿等虑其伤残风水屡行禁阻且欲因纳粮认为己山以此纷纷争论不平今以事理议断其山原朝奉公坟墓经今二百余年矣今见在四房皆朝奉公下子孙坟既同祖则山为众山也明矣且贵一公时雨公二次所收俱是本山不系私买别姓或别房人物业不然岂无文契可证及查成化八年本府丈量条叚内载本山四至实该三十二亩九分明开业主郑淑清郑时雨郑时德三人姓名淑清公则贵二公之孙也其为众山又复何疑若以丈量亩数论之每房该八亩有零若以报戸纳粮论之仅一十四亩贵一公贵三公二房先后葬坟六所合除所报山一十四亩与伊载坟外余山尽合归众但自兹以后再不许各房子孙于本山砌坟各坟切近松木俱要存留遮防风水其离坟无碍山所松木每三年一次众卖与人落楸银两入祠公用如有私砍者每一根罚银一钱示众毋挟私见变乱旧规毋贪小利破壊大体上以延祖宗覆庇之泽下以全宗族敦睦之风兹特详述颠末曁今戒约付各房收执存照且备録于烝尝簿及族谱以示子孙永宜遵守如敢违悖执此鸣官究治族弟辉卿八十二朝奉公八世孙也自其高祖贵四公与我四房轮收烝尝租致祭祠墓至其祖贤弼公将祭田分去一亩五分遂不预祭其父宜献又将所分祭田典与族众故今只作四房轮收然而祠堂墓山尚应有分今议冬至致祭七十八朝奉公墓就请八十二朝奉公祔食辉卿于祠于墓俱当预其祭扫因附记于此
　　族祠祭纪
　　莆右族必有祠祠必有祭祭之丰约视田之所入稍存余利以优族人礼义兴焉吾郑族祠自吾九世祖副使公始立祭田计租六十石元季政繁大半入他姓吾高祖大七公以仅存田租二十四大石照旧轮收祭扫今扣小石三十三石一斗族众尝欲尽卖之赖吾母太淑人阻止遂传至今嵗冬至祭副使公及朝奉公墓中元旧设醮后改为祭矣正月八日处士百十三公忌祭就扫墓四月初三日供僧初五日妣林氏忌祭独于始祖先祖合祭顾缺焉程伊川谓冬至祭始祖立春祭先祖朱子晩疑其僭然今族祠既立始祖神位不得不仿程子之意而行之也礼谓厥初生民为始祖吾祠肇祀始迁南湖太府卿公为始祖始迁桃源刺史公始迁蒲坂侍御公皆谓之先祖副使公处士公则尝立祭田岳不肖赖先世遗庆幸而有今欲图报本力固未赡乃以田租十四石三斗入祠用补立春之祭兄嵎拨租五石五斗以充冬至之祭呜呼私田易售祭田独得久存以其主之者众也我后子孙茍有人心不得拟卖祭田以灭先祖之祀不孝之大者也族之贤者必能执之以告于官縦有户役宜照丁粮俱办其或脩祠脩墓义不可已则许抽租或折祭为之子孙仕宦若富而好义续増祭田犹有望也今将房分田叚租额并祭祀月日品物仪式酌丰约立为定规以与各房从事云
　　世祠祭田纪范
　　莆世族祭田逺自唐宋传至今尚存以族众相维不得私售若私田不过数世辄为他人有矣以是知祭田最重上以延宗祀下以遗子孙可为经久之图吾起家艰难镜观是事虽私田不多必欲増立祭田居官中外三十年来禄积买置计租一百五十余石今世祠始建吾兄弟各割租二十石及祖遗麦豆租通计二百三石有奇内取石泉院坑租四十九石五斗为墓田子孙应当军戸役者给租二十石应当民戸役者给租一十石各与日食余皆为祠田总名曰祭田祠墓二田分年递收嵗有丰俭率取十之二别贮木仓至次年三四月易钱入公箧又仿他族防例长男生弥月者入银一两长男婚而庙见者入银二两次男以下各减其半贫则众议量减公箧所贮主祀者司其数富而知义者司其财凢以备脩祠墓及一切公费子孙能读书选入学者助银一两预秋试者助银一两预春试者助银五两男女过时不能婚孤子节妇无所依及防不能者俱量为资给其子孙仕宦及积有厚产者量力买租入祠凢祭田粮差伯仲二房均办向后本房子孙毋以立田自我防规借口致伤和气甚至侵夺变卖别房子孙亦毋以收租纳粮视为共分物业希图侵没近见人家不肖子孙指以户役或与人争讼辄卖祭田殄絶祀典不孝之大者也吾宗不幸有是族众协力阻执告之官治罪然此特举其大凢耳尊祖睦族因时处宜固望贤子孙推广而润色之兹将祭田段落亩数开列如左
　　郑汝学圹志
　　汝学生于成化癸巳四月二十八日卒于嘉靖丁亥三月二十九日享年五十有五辛夘嵗其子质夫始克襄事获地于维新里牛眠冈之阳未山丑向即穴以筮贞否悔观筮者曰吉是为金来居土之象宜稍高承九四之动可也后必有防其祉而仕于王朝者既定穴葬未有日又筮贞大壮者大事吉也需者需此以定也且干金为体震木为用日宜木震变之坎水木相生必壬寅也果壬寅寔为是嵗十二月念三日也讳明德字汝学别号直庵生平笃义好礼勤本厚植旷懐雅度于人不少疑里有枉直者片词而解又轻财乐施无所吝惜赈穷赒乏汲汲如不及举先世不能者四防皆极完致性方严治家有度子侄辈见之俨然无敢哗言规模宏阔欲有所创作以恢裕世业竟赍志以殁命也谓之何哉卒之日人皆为之悼惜疾将革众咸请治命只瞑目答曰吾有后吾有后夫复何言遂终于正寝呜呼夫以爱亲敬兄睦邻恤族慎终追逺损已益人皆人所难者而享年止此其有后也宜哉矧视履考占无往不吉则宜其言之徴也不其信然矣乎配黄氏子男二长即质夫次亨夫女一适陈学遥孙男二颖颋考琴字宜和大父志字宁绍皆隠德弗耀出唐中郎将庄公后则寔宋渔仲大儒裔云

　　山斋文集巻二十四
