容台集　　（明）董其昌 着 

　　●目录 

　　重镌董宗伯容台集序 
　　叙 
　　文集 
　　诗集 
　　别集 
　　容台集后序 

　　●重镌董宗伯容台集序 

　　向尝闻册使自朝鲜及琉球归皆言彼中辨董宗伯书甚于鸡林也长庆距今踰八百年白董诗书峙贸而两计其时数阔于兴王夫非名世而能之乎世人好比香山苏子瞻闻儿童称之乐天掀髯面赤当乐天时前元后刘缪为差肩实涬溟为耳食者所狃于今毚值宗伯耳宗伯于乐天身灵情致华贯荣豫一一皆同而墨妙鲐文又远过之方天启初仆始为庶吉士从后辈祗候负墙屏立宗伯假之春风诚不自意淂从今世拂其簪佩于时亰山李大泌方在留都诸士喁喁冀其入典仆云是诚难大泌视宰辅称前辈皆十数年谁复下之拳石分丘□何所加长如玉简可封当在云间耳既而宗伯亦从南中归西原冯先生又脱冕行去于是己丑鲁殿称岿然者独董先生也方先生在南都与大泌齐盟百谷子原元城世谓五子先生心固夷然不踵娄江厯下之事独与麋公长者搴蓬击汰挥洒为乐此其意岂复盘陀鸾坡之间哉乐天在西林与微之书盛怀旧事远托晤期似犹有所未淡故以浓兴写之先生静雅以道器相贯分不坠崖通不坠径玄不坠云素不坠岸独以其萧洒浻著者陶捖坟典挥斥八极今观其飞翰落楮-冲襟秀气含带霞月扇被天下概可知也人读书自谓忧出百代厯宦欲礼绝群僚此其人一生不泰刘梦淂示为礼部尚书平生诗文噪海内与乐天詶唱往还今观其所淂与乐天何如也梦得既如此又何论微之方今天下休明硕才辈出秀杰之气多在江东先生以骏德魏望旌?方?童?其前出歌淇竹之诗入讽抑圭之篇使四裔九□声传无穷其所立尸?立不已多乎曩在亰师见容台集犹未甚备近董长公来自闽中以建宁固称书窟先生之辙存焉口?工再镌之是为建本仆始淂尽读其文辞与诸笔载诸编始复瞠然叹昔者睹先生之有未尽也逸少以会嵇万??丘掩其才识白公以东都千首掩其直声然今天下轰传两公者理至自兼传又何相掩之有崇祯-乙求二月漳海黄道周序云间沈公祖建牙闽中周方以文辜逋诛蛰伏海外埋笔焚研与樵涣共活甲戌冬下公祖贻书称　董长公于建宁重剥容台集属周为序周私念身在沟中何与云霄间事岂所为人见朦帝耶乙求春又再至乃知是实非复梦中时周营四五贫宗伯□坟冢初就手急欲脱又当为先人改??之窀穸两臂出袖强半卓土既被敦命欲辞不可欲略述所以谓出祖台意者又虑尘滓溷及上清为时柄之所张目乃具艹数行私用请正生既不佞又辍阁体以足茅风宜其然也道周再顿首识二月初五日后养山中 

　　●叙 

　　叙 

　　容台集者思白董公之所譔也大宗伯典三礼勑九卿观礼乐之容故称容台古礼部尚书兼学士惟苏东坡周平园领之儒臣艳为极荣吾朝南 

　　叙 

　　容台集者思白董公之所譔也大宗伯典三礼勑九卿观礼乐之容故称容台古礼部尚书兼学士惟苏东坡周平园领之儒臣艳为极荣吾朝南秩宗差冷自京山本宁李公与吾乡思白董公接席而来皆不久引年特赐驰传归士大夫高之亦二百年容台未始有也往王长公主盟萟坛李本宁与之气谊声调甚合董公方诸生岳岳不肯下曰神仙自能拔宅何事傍人门户间独好参曹洞禅批阅永明宗镜录一百卷大有奇悟己丑读中秘书日与陶周望袁伯备游戏禅悦视一切功名文字直黄鹄之笑壤虫而已时贵侧目出补外籓视学楚中旋反初服高卧十八余年而名日益重四方征文者日益多自上衮列卿台察郡邑吏干旄诣门则公请赠远谒贵非公文不賟则公请浮屠老子之宫则公请子孙称地上觞文地下石则公请籓王戚畹以及三韩六诏百蛮之长悬购著作如鸡林新罗故事则公请三家之村五都之市朝怀赝迹而暮猎金钱依倚生活不胜记则公请夫海内文人亦多矣身当吾世而目见断楮残煤至声价百倍者无论京山即弇州曾若是之烜赫乎度公所遭即思王八斗穆之百函分身应之犹恐不给而公摇茟万言缘手散去侍儿书记竟不知转落谁何手也余与公为老友凡有奇文辄出示欣赏其它散见于劈笺题扇卷轴屏障之外者甚伙赖冢孙庭克意料理悬金募之稍稍不胫而集呈公省视乃始笑为已作不然等身书几化为太山无字碑耳公七十有五余至今手不释卷灯下能读蝇头书写蝇头字间遇二三名流宏抽览即推去曰就中无甚秘密藏不必游目也他人皆五金八石而公之手别具一刀圭他人皆八阵六花而公之茟别带一匕首凡诗文家客气市气纵横气草野气锦衣玉食气皆鉏治抖擞不令微细流注于胷次而发现于毫端故其高文大册隽韵生矣堂堂大人相独露矣岂惟台阁体具存即汉唐宋以来相传正始之血脉尚留十一于千百者非公砥柱之力哉往公备神光两朝实录署副緫名章温厚中有精灵萧洒中有肃括推之使高如九万里垂天之云澄之愈清如十五夜吞江之月渐老渐熟渐熟渐离渐离渐近于平淡自然而浮华刊落矣姿态横裁当事拟以少宰辞拟北詹又辞既而请南乞烋逆魏盗权于府中东夷美兵于辇下士大夫震詟雷霆之威局脊救过不暇而后叹服公之先几远引坦坦如无事道人非生平名心淡识力高何以有此宋礼部尚书倪思公与其为有瑕执政宁为无瑕从臣其公之谓矣以此而发之心声心画虽欲不传得乎若留中奏议纂要如千卷曾经宣付史馆尚未流布人间确然元老晚年之定论神祖大事记之权舆也实录竣期敢忘嚆矢尔庭梓之请俟异日焉 
　　友弟陈继儒顿首譔 

　　序 

　　昔苏子瞻出欧阳门下因得交韩富两公然终以不见文正公为恨白乐天退老香山萧然物外而李元爽辈咸得称忘年交为夫千载一遇恨不同时余庶几得之思白董公也余生也晚从塾师授公制萟乙卯谬领贤书闱中牍出公谓可教余适迟廷对从杖履而公方枘凿时趣罕齿朝事横经问奇外罔叩公也嗣余俸次就征公以陪京纂修报命衮衣元老当事者为虗少宰及北詹席皆不就以南宗伯行旋复疏辞而寓书于余若不终日者余心服公之高而未有以测公也盖熹庙新政聿修求旧之典而逆魏盗柄阴构剪忌之谋外廷未之知也珰焰渐张珰手渐滑一时顾命大臣相继引玦畴昔之继公为少宰为北詹者即欲恬冥鸿之羽不可得而公审之蚤矣嗟乎士君子于出处去就之际未有无得于中而能超然于外者子瞻以侍读进御反复开导觊有感悟而自谓言冲于口而逆于人也以贾时忌惟乐天乞身强徤之时于世无患而犹借诗酒声伎以消磨岁月夫岂有待于外而后得者公有言庶臣修名大臣捐名捐名者横心之所念无利害横口之所言无是非而余始有以测公矣荀灿语夏侯玄曰子等在世途间功名必胜我但识劣我夫识岂易言哉今上寤寐真儒以坐论征公余为劝驾公亦勉余任楚夫楚则公之薪槱泽在焉绅衿俱能言之量移闽南而闽又公之过化地也公去承明荐历外籓余皆适承其后度公有夷然不屑者闽署云若非夙有烟霞骨安得仙山在部中逾以服公之识远也本乎怙穆发乎静深处于地之所不争而审于几之所欲兆夫岂无得于中而然欤闽之人思公而欲见之也从余索容台集重梓之以行余谓东方曼倩不以书名司马君实不以畵名欧阳文忠悬衡一代前无作者而大节不在是焉公起而兼之矣是何足窥公或以示天下后世之知公慕公不一见公如见文正者亦以见子瞻不得之文正而余得之公如元爽之于乐天也 
　　晚学叶有声谨譔 

　　◇文集◇ 

　　卷之一　　序（一） 
　　卷之二　　序（二） 
　　卷之三　　序（三）　题词 
　　卷之四　　记　碑铭　引 
　　卷之五　　论　评　说　议　奏疏　表 
　　卷之六　　笔断 
　　卷之七　　颂　赞　箴　露布　考　赞传 
　　卷之八　　策　募缘疏　铭　诰　像赞 
　　卷之九　　墓志铭 
　　卷之十　　墓表　神道碑　诔　行状　祭文 

　　●容台文集卷之一 

　　华亭董其昌玄宰甫着　冢男祖和 
　　海上叶有声居实甫较　　冢孙庭　辑 

　　序（一） 

　　◆序（一） 

　　本草纲目序 
　　刘向说苑序（馆课） 
　　八大家集序（馆课） 
　　苏黄题跋序 
　　合刻罗文庄公集序 
　　重刻王文庄公集序 
　　冯少墟集序 
　　皇华集序 
　　石居士诗选序 
　　方众甫汝上集序 
　　参知陈公遗集序 
　　邢子愿法帖序 
　　超然堂藁序 
　　青藜馆诗集序 
　　江西乡试录序 
　　素雯斋集序 
　　陶白斋稿序 
　　何士抑居庐集序 
　　沈公路文集序 
　　芝山集序 
　　消暍集序 
　　诒美堂集序 
　　睢阳人物志 
　　漕抚奏议序 
　　榆林杜日章三教逸史序 
　　程氏墨苑序 
　　人日诗后序 
　　袁伯应诗集叙 
　　期赠篇序 
　　樾馆诗选序 
　　鳯凰山房稿序 
　　叶黄门奏议序 
　　北海张公记叙 

　　○本草纲目序 

　　郡国立医学祀三皇神农黄帝是皆有当于医庖羲氏则未有知其繇来者也吾闻五帝之书谓之三坟三坟言大道也道莫大于易近取诸身则为素问远取诸物则为本草盖说卦所谓于木为坚多心科上稿者即本草之鼻祖也且夫药不过五行五行之变为五色为五味为五气为五性为五用而五者之变不可胜穷圣人以卦气得五行之情故曰一日尝七十毒者此物此地也神膏传疮灵丸疗疾非常之事圣人不贵一毒妄攻五兵莫惨伤生之事圣人慎之慎之必自身始圣人亦人耳如以其腹为甞蹈必死之域以捄世名之为神愚莫甚焉岂足信哉知禹之言神也以九畴治水则知农之言神也以八象甞药审矣陶隐居深于医乃语上古圣人方药主治以识识相因夫不以腹甞而以识甞相去几何哉亦未为笃论也秦燔六经惟易附于医卜所以不废故曰执之皆术不执皆道谓本草为神农氏之易可也厥初药分三品以三百六十五种应周天之数自汉以后代有增益为图为注为音义事类者凡数十家至近世蕲州李某悉加结集又以经史稗官之书广引曲证凡四十卷可谓勤且博矣会西蜀陈文献公请修一代正史有　诏求天下遗书厥子文学某进之阙下天子为报闻书藏文渊阁时方拟撰方伎传丁酉三殿灾史事中辍其副本一锲于江右楚方伯四明薛公曰此楚人之有也不当楚人得之乎遂挍雠缮写以锾金剞劂薛公以内艰去三山杨公继为左辖寔终其事书成属余序之余尝驱车楚之隋州过厉山见有神农祠则又大医王之自出又读张文潜明道杂志去蕲州庞安时随症絜方辄有神验乃知医统故在楚楚又着于蕲矣然神农之佐有桐君雷公所著书巳湮灭不传而庞安时惟伤寒一论传于世又未尝进御为君父之効今读李君纲目而古今之医有所总萃焉且藏之天府行之四方而薛杨二公相继表章以寿楚者寿海内不可谓不遇矣李君有子为循令以明经起家余故衍三坟之旨而推本于易敢曰能为神农之言也哉 

　　○刘向说苑序（馆课） 

　　西汉之着书者自陆贾以下凡六家而卯金子居其二淮南王安则有鸿烈解中垒挍尉向则有说苑新书云淮南之书俶诡超忽世所称挟风霜饮沆瀣者盖文士多沈酣焉而向之说苑二十篇网罗旧闻应规入矩似非好奇者所急也兹颛刻说苑何也曰向之此书其合于立言之指者有三而文词之尔雅不与焉禆用一也述圣一也献谠一也有一于此皆可传也矧兼至焉者乎夫语称公输子巧于为舟车而拙于为木鸢以非所常御也顾长康易于貌神鬼而难于貌狗马以众所习见也向之说苑自君道臣术迄于修文返质其标章持论凿凿民经皆有益天下国家而非雕尘镂空纵谈六合之外以动覩听者是为禆用可传也汉承秦后师异道人异学自仲舒始有大一统之说然世犹未知宗趋向之此书虽未尽洗战国余习大都主齐鲁论家语而稍附杂以诸子不至逐流而忘委是以独列于儒家是为述圣可传也元成间中官外戚株连用事向引宗臣大义身撄谗吻顾所谓三独夫者共忧社稷怀忠不效又进说苑以见志吾读其正谏一篇盖论昌陵论外戚封事之余音若缕焉是为献谠可传也此三者鸿烈有之乎岂惟鸿烈陆大夫有向之丽而无其实贾太傅有向之辨而无其识董江都有向之醇而无其达杨子云有向之诣而无其节知言者必能折衷矣或曰史载子政自言得淮南王枕中秘书以黄金不成获罪则好鸿烈者宜莫如向故曾子固讥其言不深纯是不然夫子政固少好淮南书者及其义甘不调龃龉忧患之徧尝而学术意见巳一变矣日桺河东文师国语而非国语曾南丰文师子政而诋子政文人反攻固耳可尽信哉 

　　○八大家集序（馆课） 

　　文之有家尚矣六藉以降作者代兴至班固艺文志始诠别流类为儒家道家名法家纵横农杂家彼其持之有故其言之成理瑰玮俶诡自立堂堂总之所谓家也乃远识之士上下千载文章之变欲罢黜百家而独有当于唐宋八子者目为大家而行之何居重经术也杨子云不云乎六经为羣言之郭而刘勰文品首揭宗经经之于文也祖也譬之家然有族有祖而后支分派列或以官或以地有亢厥宗者为大家若箴铭赋颂祖之诗者也序记秦疏祖之书者也为文者卒未有释此而可训者也夫八家者材人人殊乃其渊源所渐则皆宗经者巳昌黎平淮西碑说者称其序似书词似诗而子厚明允生平蕴藉见于与韦中立田枢密之书若王介甫之新经字说曾子固之洪范解欧阳永叔之童子问二蘓之易传古史不谓之本原六经不可也故其蕴酿也厚其镕裁也雅其造义也深其于三代之典型犹有存者而世不得以意废之盖文之有本者如此明兴洪永之间犹知宗尚仿苏家则有若方逊志仿欧曾家则有若杨东里诸集可考也自德靖而后士务速化好钓奇于是置经术弗问而取秦汉诸子之文句比字栉以相色泽曰是可超唐宋之乘吁吾不知此八家者其力固不能尔邪抑其能之而薄不为耶且所为罢斥诸子者为其畔于经也畔于经矣而瑰玮俶诡自立堂堂则犹之有家也若袭秦汉诸子之余而寄其门庑之下是乃向者江左西昆之习而韩欧数公所奴仆命之者矣何以家为故雠挍八大家集授剞劂氏俾承学者知通经学古之指焉 

　　○苏黄题跋序 

　　苏门四友惟山谷学不纯师东坡事之隐然敌国文章气节之外戒行精洁平生辠此于露坐科头者祗小艳词耳此真东坡之所畏也其为文仿兰亭叙题跋书画寥落短篇出于刘义庆世说虽偏师取奇皆超出情量动中肯綮而广川之藻长睿之博顾不无逊席焉亦得坡公熏染力耳当宣和时党禁苏黄及其翰墨凡书画有两公题跋者以为不祥之物裁割都尽乃以进御盖论世者兴嗟焉岂知五百年后小玑片玉尽享连城如侍御杨公裒成此集也耶山谷尝为子弟言士生于世可百不为惟不可俗俗便不可医也临大节而不可夺者不俗也宋人之以为不祥也俗也侍御公之结集也医俗也世有不俗者定不作书画观矣 

　　○合刻罗文庄公集序 

　　成弘间师无异道士无异学程朱之书立于掌故称大一统而修词之家墨守欧曾平平尔时文之变而师古也自北地始也理学之变而师心也自东越始也北地犹寡和而东越挟勋名地望以重其一家之言濂洛考亭几为摇撼乃太宰罗文庄先生独折之曰禅葢先生束发登朝即以扶世觉民为巳任尝坐蒲团拈公案与老衲同参久而见所谓清净法身者乃知无善无恶之旨果与诗之秉彛书之恒性辨在毫芒灼然不乱此困知录之所为作也嗟乎拯溺者不赴水捄焚者不蹈火惧其入而不能出也使先生入而不能出则亦慈湖横浦之续矣有心哉先生之卫道乎昔杨子云着书若法言训纂酒箴骚赋皆丽以则闳以肆而其所自喜者惟太玄然玄学不大显而世所传者乃其所悔为雕虫小道者也先生居承明著作之庭薄文人不为而大雅之音舂容平淡记序之文赡而有体铭赞之文质而不夸奏对之文谠而不激而书牍二卷所与诸君子论难往复尤辅语录而行所谓有德之言造道之言并立而双美者也先生且追洙泗而翼之何敝敝焉规摹秦汉哉神祖朝有以先生从祀请者疏留中不报方今主上营精理道寤寐真儒讲幄侍臣有推崇先正之绪言以资启沃者旷典若有待矣先生之曾孙珽仕刻此编于旧京而余适以纂修之命至固以序请念表章正学有禅世教非直珽仕率祖之孝巳也僭为序之 

　　○重刻王文庄公集序 

　　王文庄公仕于弘正之朝是时海内谈道者东越未出谈艺者北地未着自杨文贞而下皆以欧曾为范所谓治世之文正始之音也文庄公崛起天地之中循习先民之矩其诗文以自得为宗自然为趣其才无所不骋而驭之以法不为战国之纵横其学无所不窥而束之以裁不为六朝之雕绘于境无所不收而以情附境不为庄列之虗恢于情无所不摹而以礼定情不为屈宋之怨诽盖率尔泛应不离典型寂寥短篇各标闳巨若入清庙所见无非法物若骤广陌所践无非坦途奚以句比字栉用非圣之书气尽语竭逞无穷之辨为哉试取其合作置诸庐陵南丰两先生集中曾可区别否公有言古来文人持论但以自快其臆不必合于当日之事情诤臣之献纳苟出于植党沽名则有溷国是而不恤者盖百年之前巳洞见其端而今始验也非渊识不至此嗟乎当德靖以来作者如林以师心拟古上说下教正始之文几于暑之裘冬之葛鲜有过而问者功成不居公亦何能自异及夫模拟之力巳穷千秋之论未定而后人人知循其本则公之文始悬衡天下神明再还日月重朗是集也盖词场之赤帜非王氏一家之天球巳也公之孙王大夫较雠授梨张皇贻厥绍闻德言公侯之后必复其始世家之宝祖砚者吾必以大夫为冠冕矣 

　　○冯少墟集序 

　　在昔巳丑之岁庶常吉士二十有二人天子命少宗伯田公为之师而金陵焦弱侯以理学端门为领袖是时同侪多壮年盛气不甚省弱侯语惟会稽陶周望好禅理长安冯仲好好圣学时与弱侯相激扬仲好冷面骨人也尝端居宴坐茹淡寡交文字之饮鲜所征逐吾党爱周望之简易而惮仲好之矜庄不敢以狎进私戏之曰此食生??屯肉者谓其有意于两庑之间也余既以请急归越岁还　朝遇南昌刘幼安于淮阴为仲好五岳方寸也曰三秦大邦仲好修士且阁试之甲乙不在人后而有上下其间者竟得西台何也余曰子休矣谓石渠东观足满仲好志耶居久之有　诏屏逐诸贤者而仲好亦坐废且二十年矣仲好无几微牢骚不平之气而益湛思于学脉盖寤寐洙泗折衷濂洛虽一禀承于先儒而独证独剏自为一家之书今所刻语录纪叙尺牍诗謌杂着十余万言是巳异时讲学先生微言不乏而征信或希仲好独以躬行为券学者观其詶应取与细微之际无不心折故翕然宗之曰关西夫子而朝士想闻其风时以入告冀备　细旃之听夫康斋以布衣召见文清以陈臬爰立坐论之任岂复借资于官秩而况仲好固文学侍从之臣乎哉吾以仲好卜世道矣余回环参究全集宗旨若有悟入而诸序者业先之不复庞贽独以诸君子所见者江汉吞天浴日之后而余所见者岷嶓发源滥觞之初盖仲好学为圣人之志定于庶常时而今之充实光辉不离本来色相也崔侍御六千里外属余为序余既幸附不朽又以慨周望幼安皆不及覩也嗟呼士固有百不为多一不为少吾己丑同馆得仲好足称盛矣 

　　○皇华集序 

　　在昔穆庙隆庆元年岁丁卯吾师太傅许文穆公时以翰林简讨奉使朝鲜　赐一品服乘四望车玉山暎照彩笔纵横彼邦惊叹谓天际真人片纸只字珍若瓌宝及公之行贡球称币修郊饯礼如故事公一切谢遣鲜人尤叹服作亭颜之曰却金纪盛美昭示世世永勿谖也又五十八载为今皇帝天启四年岁在甲子公之幼子立礼复以中书舍人奉使觇彼邦请封情事于时辽左沦丧舍人虽得舆无所用之乃绝海而渡间关鼍宫蛟窟骇浪惊涛几两月而达鲜之父老逮见五十年前天使者啧啧快覩如文穆再来也舍人还贡球称币郊饯甚谨舍人指郄金亭而谢遗之惟是彼邦所锓皇华集一册再拜登受归而视不佞昌曰立礼生三岁而失怙不省先公音容何状既展读此集若传神照若开生面即海外君长奉为瓌宝况吾许氏子孙乎方当刻寘家庙子不可以无记盖余尝走新安吊文穆公之墓文穆诸子皆如寒畯无厚业惟清白忠孝之遗独厚耳而舍人尤以白眉着且陆贾使尉佗橐中装至千金不以伤廉讥舍人再世再郄金令绝域知　圣朝有投珠抵璧之臣真不辱命者至条上方略米聚山川箸筹石画天子下　诏褒美天官氏纪录当有不次之擢与张博望言多凿空者岂可同论也文穆公之家教世泽得此集而益彰而舍人之恢弘遗绪不愧于李赞皇范忠宣者端在是矣敢识之末简 

　　○石居士诗选序 

　　石居士诗选者今大中丞楚阳石公作也古不有开府诗乎曷称居士盖海内之知石居士久矣公始为二千石守长以强直失当途驩中丞台以乘墉而攻无弗胜者竟夺于清议咋舌自免去当是时公一似披裘翁此一居士也公既自吴郡移守会稽铨宰念淮鹾为天下膏脂处不有修士谁酌贪泉于是公以宪职领鹾使会有监司以苛礼裁公不为屈趣解印归当是时一似柴桑翁又一居士也公归而草衣木食大忘人世台察守相干旄踵门罕所容接惟以古道素风为乡闾表当是时一似辽东皂帽又一居士也公沉冥踰一纪澡修阅一世以有此居士譬之乔木焉封植护持自拱把以至于参天大不易矣而奚以崇膴者重公之诗乎公结发称诗以唐为范其论本朝诗以高扬张徐为正始虽与七子同世未尝有所附丽今读其古风近体五七言诸什气骨苍劲格律沉雄往往规摹少陵即溢为变体亦在昌黎樊川间乃其主盟风雅惟是有绝俗之识试举其槩如林泉之作歌衡泌而适考盘故其怕也自公为之则目营四海心洞九流非名人贞士不以怀非存教维风不以纪一字阳秋亦诗亦史斯巳超矣塞垣之作宣鬯威灵铺张功实故其怕也自公为之则箸筹庙算米聚山川悯征戍之苦辛愤犁庭之汗漫盖其原出于采薇枤杜而前后出塞之什成于主帅之手抑又奇矣要以诗品如此自可无翼而飞孤行宇宙即一丘一壑且方驾襄阳况清德盖世勋猷炳焉若为之鞶帨乎此之谓不朽巳公名位逾进文魄逾强取于世者甚寡而斟酌于古人者甚博是编而后未见其止锡以嘉名必曰居士后集公之故吾在是知其无以易之矣 

　　○方众甫汝上集序 

　　汝上集者方众甫守汝时所著诗若古文也众甫不尝刺冀乎独称汝何也凡众甫有所撰造率取吏治之余冀之坚汝之瑕也始众甫举孝廉尝恨不得决去经生之藩而一意千秋之业既解褐意且怒而飞矣然众甫不敢易冀曰吾天子之拨烦吏也词客也与哉若之何以挟策者亡羊也筮仕者以吏为师以律令为春秋以案牍为史籍吾何得独异当是时众甫篇什用希意有所至而爱有所遗也及且补官为汝直游刄治之矣州将视事三月老椽吏抱疑牍尝之一再不效欺绐意销于是讼堂閴然翰墨间作耆旧传可续也山水经可广也行春有贡俗之篇怀人有招隐之赋吊二刘之故垒访空同之遗迹向所谓一意千秋业者至汝乃得之而其工力之深意度之旷雕刻万象陶铸往哲微独临汝之政天下高等方驾西京乃其撰造亦两司马间矣夫州县劳人临汝剧郡他刺史戴星出入惧不赡举何问风雅即闭阁赋诗如简书何无论不得如众甫工也众甫信自才抑可谓知务矣在昔汉之盛其大夫能赋者惟辽东河内传耳犹有不列于循良所学所用各有当也间者天下之网至密矣以绳文吏有过无不及焉见谓此属流连景光厌薄簿领无与百姓之急自众甫之集行而课功实者乃今绝訾于文人乎众甫入为司马即忧边思职日夜讨石画襄庙算西人既巳就馘而东征将士复伸威真番乐浪之外夫韩之碑桺之雅司马子长之朝鲜叙传于以纪成功而师后事者是在众甫而众甫兹未暇也且以汝上集求之 

　　○参知陈公遗集序 

　　国子博士陈公应　召行有日矣手诗若文一编以视余曰此先君子之遗集也先君子仕于肃皇之朝为名御史 
　　神祖时江陵相夺情议起台谏列名以请举朝不与者二人先君子与焉以是中考功法江陵败凡抗疏受谴者皆复故官寻有不次之擢先君子耻自列不大有所表异繇县令平进盘旋藩臬所至有惠政尸祝者不衰以参知引退乐志着书覃思雅道五十年如一日也生平为诗若文随手散去家藏所萃十不得七将授梨而传诸世子其为我叙之余惟撰造之事非名心甚厉者不能钩深抽秘极其才情之所如又非名心甚恬者不能驰域外之观而俟千秋之鉴先生盛年力古专精靡他而实际闇然知希为贵彼如近世词家一吟一咏辄自标置若建鼓招摇而博一时之声誉者于先生何远也语曰惟其有之是以似之且夫忤柄臣之意如汲大夫而不以气节名修百姓之急如朱桐乡而不以循卓名若此者不谓先生之恬不可不谓先生之文亦不可也文人刳心雕肾抉造化之精类鲜遐算李杜韩桺是巳惟白香山在九老中年及八十韦苏州经历三唐几及百岁今先生所享大年居两公伯仲间而其诗品之苍澹文章之真率与两公方驾而驰不知谁当让席者此又公之取于世者尠而天以期颐成公不朽之盛事也可以传矣国子先生司铎吾庠谆谆以育材为务所得奉入以浚百年久淤之泮水既巳临发又采形家言崇台杰阁悉还旧观此方士子之去思犹靖江士民之祠先生也先生尝令靖江云 

　　○邢子愿法帖序 

　　余为庶当时馆师田公宗伯病且剧同馆议以一人行者余为请急卒成挂剑之游子愿太仆曾为近体一章推余意气论交自此始巳余出春明过德平子愿驰百里觞余张太学之第曰此地不乏百舫今日乃仙人过耳余既久卧山中而冯元成时以小草往来燕齐得与子愿谈对两君皆作五君咏谓李本宁王百谷冯元成子愿与余也余愧不能当未有和歌子愿亦复千古今王司封结集其书刻成五卷见寄且所取惟晚年行押尺牍不矜庄而自合者尤为具眼夫子云之玄待知异世林宗之鉴直取神情岂特翰墨之林一叚奇事耶子愿书名满海内非授梨致石之难惟是自谓大好者若水乳和合莫为拈出耳得司封此举如子愿复生俾余闻广陵旧曲真翰墨中一叚奇事亦非直翰墨中一叚奇事也嗟叹不足书此以附不朽 

　　○超然堂藁序 

　　曩余读书檇李孙简肃公犹在悬车余耻为游人大不获奉函丈乃吾乡龚黄门为余言孙公天下长者其它懿行甚备抑其谦世无与比盖覩公之一体云而公有子孝廉君自称谦所则所谓或得其骨或得其髓者矣巳而更称超然子昔之谦今之超将无同乎左太冲曰郁郁涧底松离离山上苗以彼径寸资荫此百尺条地势使之然繇来非一朝而桺氏家训以奕世席宠为可畏曾不如荜门圭窦足自见其所长者盛满之难持如此君简肃肖子孝友天笃画地而蹈鱼鱼雅雅无衡气无慆心庶几万石之有庆建太丘之有二方哉乃其砥砺行业攻苦食淡有寒畯所不能望者故经明获隽物望益起夫杨滇南之博雅近世鲜俦犹为家世所掩以君方之悬矣在易之言谦曰利用征伐天之道其犹张弓乎君之谦也于是乎能超矣君自以世受国恩志在报主非肥遯林薮厌弃缨緌而一切迯之人外者至其辄业以废蓼莪故耳余尝谓丹朱之傲不必如末世凶德当繇轻世肆志不肯以天下为桎梏想当洗耳赴渊之流有此学术而滥觞于庄生横决于嵇阮遂以风流故诞为事迹于超而失之莫斯为甚何则不谦故也舜之慎徽禹之克俭尼父赞之曰巍巍乎则超矣君之超然以此请以质诸君之子弘范以为得乃翁心事否 

　　○青藜馆诗集序 

　　唐以诗取士而诗无当于名公卿何则凡诗之工必颛意一行不他迁业与之相终始而后成一家故穷而工则为孟浩然杜甫而不必以诗昌其身也贵而工则为宋之问王维而不必以诗重其人也盖终唐世而称名公卿者贽以谠泌以智三百年无几而曾不能以短篇只语挂于间气英灵诸谈艺之口而曲江庶几焉其相业固鼎姚宋而其诗名亦伯仲诸王矣抑何寥寥也夫为名公卿则无所事诗即为诗而令穷工者能傲之以不专于全才何有耶　明兴尊尚经术而不以诗程士惟文学侍从之臣以之为本业然非有兴庆龙池之赓歌明河轻烟之宠异如唐者其迫而后应不过中书省试巳耳春明送别巳耳皇华纪行巳耳且也其官渐贵其去诗渐远石室编摩则又远代言视草则又远讲幄横经则又远至于学士春卿润色天子礼乐之事至繁且巨当是时而欲与词人墨客腐毫刻烛争长于四声五字之间岂惟不暇巳耶浒西金齿竟以穷工怀麓钤山遂成绝响离合之故与唐一揆矣君子有遗憾焉少宗伯刘衡野先生以异才奥学冠冕词林周践清途二十余载高文大册播于四方忠言嘉谟动毘庙社戊戌春首倡伏　阙之议请立　东宫天子虽下　诏切责以此知中外心率奉宸断成羽翼功而先生在南宫所条上诸疏皆凝然独立不茹不吐为羣小侧目世咸以敬舆长源归先生先生虽归海内比之惠州衡山而以出处为世轻重若无敢以诗人词客求先生者先生乃未尝一日而废诗沉酣六代函括三唐色泽高华兴寄萧远内无涸思外无遗象其伯子裒集所为青藜馆集者虽不见先生之全哉要皆极其才情之所诣以穷诗家之变故谓先生为延清摩诘而不得谓先生为敬舆长源而亦不得谓先生以人地重其诗而不得谓先生以文章功业重其诗而亦不得其曲江之流乎自先生之集行而唐以来名公卿所为媿色于诗穷之士者此堪吐气矣先生尝自言杨子云薄雕虫不为而美新文何敢与吾家中垒外戚封事并故自署其馆曰青藜将尚友于古之三益而余比于曲江诸君子者借唐论诗也 

　　○江西乡试录序 

　　臣惟　国家之求士可为勤矣而　累朝功令至皇上乃始大备先时郡国诸生饩于胶庠者尝以二十余年得观辟雍之盛盖发种种短矣皇上采礼官议有非时之贡着为令世世守之先时　国家有大庆典若　皇子生　东宫册立间一广举额以示特恩皇上采成均议两京益二十五人着为令世世守之先时令京朝官典省试盖其慎也一再举行旋即报罢皇上采科臣议一如两京成事着为令世世守之此三者议如聚讼盖亦有言不便者矣悉格不行且皇上神明独断百司建白非尽得请也顾议及宾兴无弗奉　俞旨者吁俊右文之意懃懃恳恳甚休甚厚岂不千载盛际哉夫　国家之法以简为功以繁为病以纷更为扰惟是兴贤选士自疏而密遇变则通真才辈出靡不繇此乡比之制　累朝更定至皇上大备而又自今岁始今岁其得士乎顾臣何能为役臣东海孤生也遭上拔擢簪笔史馆皇上视朝臣承乏传　册皇上御讲幄臣承乏横经五年所矣皇上居严处深臣未尝得一陪法从惟索长安米是愧若藉衡文以报万一斯臣殚竭驽钝之日也其敢弗勉臣自少时臣父授以江西诸君子之书往岁奉　命封　藩吉府出豫章之境问所为走庐陵南丰道者皆与王程不属末繇涉其山川瞻拜祠下有远想慨然耳若诸士之于欧曾犹水木之有本源云仍之有谱牒也彼其操觚命牍者夫非二先生之绪言余韵也耶臣得受而纵读之录其尤雅驯者上诸　天府即神理绵绵典刑不冺于生平尚友之怀甚惬其又何敢不勉在昔岁戊子司衡江右者臣之房考也兹役也江右人士意且厚望臣曰夫夫也其知人得士能不愧师门否乎臣又何敢不勉虽然臣所勉竭驽钝者挍文耳而臣实不习于文臣之所习者应主司者也非身为主司者也主司而知文即取之帖括与取之德行道艺无以异盖韩昌黎举欧阳詹曰读其书知于慈孝最隆也文信国对策王应麟知贡举评之曰忠肝贯金石古谊列龟鉴此皆遗其皮肤得其骨髓有神者告之轶常度远矣臣实安能而几以甄识真才敦在三之义乎乃臣有以信之诸士者夫士不自负然后能不负君亲不负君亲然后能不负朋友砥节砺名肩宏任巨士自得之其声光及举主者皆其余也士宁爱其余不借臣以知人知文之誉而本末即丧徒困臣以所不能非友谊所有臣可幸无罪矣此乡先正若杨文贞以布衣起为名相况苏州以掾史起为名臣彼不阶贤科声实踔绝岂其取士功令十倍草昧而得才逊焉者又安事取　累朝科指纷更之为诸士亦勉乎哉 

　　○素雯斋集序 

　　昌黎论文谓王公大人非性能而好者不易以为是何言与前代无论矣近世若北地关中规摹左史毗陵晋江步武欧曾作者如林是不一族岂必穷而工哉何性能而好者之众也原夫撰造之事以经国为用以涉境为功玄圭乘载禹贡是陈赤舄秉成周官用作五方谣俗每待輶轩之求故府图书岂但闭门之造或江山为助或朋簪胜读故有一行塞垣骨力遂老既游剑外绳削不烦者此其征矣素雯斋集者宪大夫福生吴公之所著也公隽才天授奥学人师皋比多问字之宾通都传杀青之业有日矣迨乎平进王涂郎潜民部尽发金版仰佐玉铉纡衡而谈世务矢笔而进嘉猷摛雕龙炙毂之词折弘羊盐筴之议且请蠲左藏以恤东垂于时羽檄交驰公亦祝庖兼应令严先甲野绝呼庚后事为师前筹必验觉根居胥之可封而十六卫之可复也至督饷云中纂云纪四卷考经按传援古竳今察九塞夷落之情抒帝王万全之策读其书老马皆可识途用其谋天狼不难坐剪非夫膏肓之砭石俭岁之稻粱哉吾尝谓博综之士弗列于艺苑者束于才也入理之谈弗艳于词家者薾于体也公腹笥渊渟笔铓电掣自子史空玄之学莫不观其会通精于拟议攻其坚而不攻其瑕用其新而不用其故立一义则连环遂解搜一隐则华表先愁如水也因地而异形如雪也值物而赋象故夫骚赋古律之什箴铭记序之文皆得心应手仗境生情体齐梁之绮靡兼燕赵之悲壮东南之美尽在是矣闻公之试宏词科也偶以鲁鱼之误缺然金马之酬当事者至今惜之然勋猷日甚名位日隆阅历日多酝酿日厚藏山之副未见其止騄耳驰于天廐步骤益闲黄流荐于明堂符采倍耀继素雯而行者吾不知其所变化矣不佞昌二纪还朝三都卒业感足音之再聆叹至美之不餙聊弁之简端试以质之知言者 

　　○陶白斋稿序 

　　陶白斋稿者余友章公觐行卷中之什一其弟子敬所手录而挍梓者也何以曰陶白斋者公觐生平雅慕彭泽香山两公故颜其斋以见志即稿中一片瓣香白传六时顶礼柴桑是巳余往同冯咸甫辈结社斋中晨集构经生萟各披赏讫即篝灯眼韵人赋诗几章每夜分狂饮狂歌辄抵掌曰此非少陵耶此非长庚耶此非摩诘耶乃公觐奋袂起曰我何如彭泽何如香山其弟子敬乃从旁睨视曰玄宰得当少陵之骨咸甫得当长庚之韵我长公其季孟之间乎而不佞亦何如孟襄阳云尔时俱少年负意气不相下阳浮慕古人谬自誉诩人且侧目呼为狂生而公觐负时名年稍长执牛耳而盟吾党吾党兄事之呼吾党曰狂生庶几尚友古人哉母第若而兄堇堇希陶白两先生尔也公觐且先吾党前茅矣会子敬挍梓成而谓不佞当有言嗟夫非不佞何当有言乃言吾党二三知巳社中之繇来乃尔若夫公觐之诗恬澹闲雅类陶旷达豪寄类白则俟知音者若夫公觐神情类两公而色泽象貌有不必尽类两公者则亦俟知巳者毋吾党二三知巳污私所好犹然少年时阳浮慕古人而谬自誉诩尔也 

　　○何士抑居庐集序 

　　吾友何士抑居父丧甚谨尝曰汉原涉有云先人坟墓俭约非孝也乃大治冢舍于鳯凰山之麓宾客会葬如云马踣地悲鸣不得前松栢楸梧俨然林立盖士抑之产半挫而哀思终无穷每当凄霜寒月呼号墓头不忍去间为诗歌文词以纾写之而赓和应酬之章亦复不废则居卢草是也自古丧言无文故东坡居丧谢宾客绝诗文晦翁亦以为知礼而实有不必尔者昔右军诸帖半出于问病吊唁从哀戚中结法所谓泪渍老笔者其书独垂至今古孝子白华之什三百篇不载束晳补之读者终以未见逸诗为恨则又何怪乎士抑之有居庐草也余有伤弓之痛每置不忍读即读之亦不忍竟然而文词辛酸声气悲婉如哀螀劳雁使人闻而泣下将无清欢之言难拟而愁苦之语易工耶虽然士抑发乎情止乎礼义盖古孝子之道志也况其言尔雅韶丽卓然可传余职史清授之乐官以次于白华逸篇之后 

　　○沈公路文集序 

　　余往与陶周望论文人之病惟达为甚周望曰阮公咏怀何郁郁奇也余曰岂未见苏门时什乎晋人每谓使我有身后名不如生前一杯酒斯语也用之功名之途则大善不可为著作之林道也彼潘陆沈谢者流得一佳语如下一敌国商一稳字如遇一导师专似癖莽似痴多取似贪不让似怒烈士殉名与夸士死权等不如是何以传不朽乎盖周望恬于进力于古以余为笃论惜其无年而兹又有慨于沈公路也公路家承世美才擅幼清既游竹素之樊亦涉园林之趣性复狷介深居简出不为大人游不悬高门簿其于称诗直酬夙好何悖尊生而广心浩大不遗余力缠绵险韵层累连篇牍发百函箴盈九士諰諰焉尝虑日摄者之当吾前而唇稽者之议吾后也中岁善病身名孰亲然药褁与诗筒杂然并进吐出肝肺捻断髭须不惟若癖若痴若贪若怒且兼为四愁为八苦而著作之兴迄不衰止谁实迫之坚守怕度乃尔耶籍令公路策足王途旴衡词垒将其道益广其气益扬送别怀人不止眼前俦侣登高吊古不止封内山川骋妍抽秘着书满家当必有富于兹集者矣斯文人之习气志士之深必乎嗣子谷似博雅绍闻结集授梨传之海内俎豆于孙太白王履吉之间嗟乎公路生矣 

　　○芝山集序 

　　芝山集者丽江世守生白木公之所著也德靖间李何边康扬扢雅道海内向风巳东渐西被矣未南暨也自杨用修远戍碧鸡张愈光鸣皋和鹤滇洱诸侯有雪山公者起而应之大历典刑杜陵膏馥宛然肖也时则翰墨之场进荒服而上国化鬼方而神州丝视染金视铸岂不信哉三传而为生白公承雪山之绪而益恢弘之以忠勤报国以止足禔躬祖砚可思书种方茂枕经藉史与寒畯争劳抽秘骋妍即词人寡和今其集具在张宗伯称其清新俊逸澹宕精深周学士称其触景情生才高调雅庶几锺爃之定评玄晏之笃论矣乃余读公集而更有异焉夫用修虽博综四部而内典诸书取材犹俭李于鳞自谓秦汉以后弃之若遗纵旁引竺乹祗收绮语求如唐之梁补阙宋之苏端明无有也其视公寒山和诗及偈颂俪语皆盘旋了义皈向大乘作频伽妙音具贝多本色且不废小果不住无为岂直文人慧业隐然开士宿根盖染则犹是也为六铢之天衣铸则犹是也为八琏之法物有进于诗若文者矣宜其脱屣轩裳而独游埃壒之天表也丽江去吴万里公间关遣使以序见属感交道之有神叹豪杰之无待聊书此以附两史公之末简云 

　　○消暍集序 

　　品诗者莫不艳灵运而高渊明渊明之咏荆轲一似为谢客耶子房奋而仲连耻谈何容易是向者鲁勾践所叱也乃桃源托于避秦义熙不书甲子脉脉乎黍离之悲过于秦庭哭斯亦剑术之精者巳澄江夏茂卿今之柴桑翁也毘山之隐四十余年太夫人在不敢以身许人固矣太夫人以天年终而蓼莪御痛誓墓益坚世莫能窥其际迨夫大珰扇虐江左诸贤畴昔所兄事茂卿师事茂卿者不能以身体发肤还之所受而始知坚卧之孝与鬼神合其吉凶故以遗荣尽陶公而以孺慕尽茂卿者皆目睫论也两君子出处之际一如闲云一如介石一如连林之独树一如在谷之幽兰而间有小异不害为善学者博极羣书穷探幽眇而不必不求深解也礼法自将出言必雅而不必酣歌恕醉也缁衣好笃求友情敦问奇之客日进倒屣之礼有加而不必息交绝游也万卷可遗良玉必琢雍穆之范在躬弦诵之声在室而不必五男任运也藉令生同时居同地则把臂入林不再屈指矣史家独行文苑传每不相兼盖忠孝名贤踞百行之上游见谓撰造亦细事又或束于才情困于物务即巳遵途未能登极而茂卿性灵与日力足订千秋之业专精靡他美成在久其文则可信可传其诗则可兴可怨忠??皿之篇南史笔楚臣些郁勃恢奇助宣名教颜光禄之五君咏杜少陵之八哀诗皆在酝酿中此可以知茂卿矣集名消暍试快读数过当有甘露醴泉从舌本间溢出不觉躁心之释者 

　　○诒美堂集序 

　　昔刘邵人物志以平淡为君德撰造之家有潜行众妙之中独立万物之表者淡是也世之作者极其才情之变可以无所不能而大雅平淡关乎神明非名心薄而世味浅者终莫能近焉谈何容易出师二表表里伊训归去来辞羽翼国风此皆无门无径质任自然是之谓淡乃武侯之明志靖节之养真者何物岂澄练之力乎六代之衰失其解矣大都人巧虽饶天真多覆宫商虽叶累黍或乖思涸故取续凫之长肤清故假靓妆之媚或气尽语竭如临大敌而神不完或贪多务得如列市肆而韵不远乌覩所谓立言之君乎京兆耳刘祝先生覃精艺苑垂四十年方其壮岁登　朝为时曾几即依亲子舍衡泌栖迟菽水之余翰墨间作神皇帝嘉其纯孝起之田间洊历华要即不必种桑八百株辞宫八十日而身立四虗神游八极东山之志始终不渝故其撰造皆肖心而出即规摩西京出入王谢兼词人之长犹其剩技惟是冲夷其度苍劲其骨游乎自然之途而化其镕裁之迹则文品之最真者先生有焉近代名家此秘鲜覩矣语曰穷则变变则通自隆万以来历下琅琊悬衡天下横诋前人几无余地滔滔末流且过其历一二君子有意挽之乃盘盎之水不能起粘天之波祗为河伯所笑先生之集出而谈艺者有所折衷焉变之此为时矣余且奉研削以从不自知其才之尽也 

　　○睢阳人物志 

　　睢阳人物志者刘文学瓒所撰次也自元勋大臣至节妇为凡例者十有九盖本其祖参知公之绪而咨询润色积有岁年卒成未竟之志斯巳勤矣杀青既竟以一帙视余属弁其首忆余承乏史局西蜀陈文宪公疏修正史诏求遗书遗书大出而郡乘之可采者惟徐大宗伯学谟所修楚志余皆悠悠耳神祖晚年臣下章奏十九留中独山阴贡士王应遴修志两疏皆下所司应遴待诏阙下即授中舍于一统志之外几增过半会有实录之役其议遂寝及余副春卿领总裁事海内书籍益复集于礼部发而观之如大官之馔品味虽广无当邭厨求如古之先贤志耆旧传足备金匮石至之旁搜者无几也假令郡国所在有刘文学之善着书将错综人物彬炳琬琰者在在睢阳岂非史家取材之一快耶文学之言曰此邦名巨盟带砺而铭金石者世宜无不知惟是闾巷布衣闺帏茕嫠苦一世而敦行甘九死以殉节有子将月旦之所不闻士元风励之所未收者吾是以表其微过于表其显识其小过于识其大嗟乎文学之用心乃尔庶几美人伦厚风俗之纲要也其所禆益宁史哉宁史哉 

　　○漕抚奏议序 

　　宋时韩魏公名德之盛在希文永叔右而魏公自言生平未尝以胆许人胆之为言孙思邈以前固未着也抑曾之大勇孟之浩气非圣贤之胆乎遗大投艰非胆不任当机应变非胆不决建威销萌非胆不振古社稷臣见理明造事审意所谓可即赴以全力遗宠辱忘赞毁独往独来独断独行虽有樗里不及回智虽有鬼谷不及造次非夫骨刚而气完孰当此者乎今大司徒宪葵王公其人巳公自为仪曹郎巳引义直谏力争建储不惮九死神祖鉴其精忠国本遂定天下壮之既繇卿寺领节钺开幕府畿南文武具宜不名一器三辅重地屹焉长城会淮抚衡阳陈公予告归公用廷推受特简总漕事则七省将吏闻畿南之风烈禀约束惟谨若李临淮入子仪之军旌旗一变盖陈公之政用简公之政用肃云是时淮北荐饥中使四出加以辽师失律奸人生心飞刍发粟征兵航海事有至难十倍往昔公观其窽会屡上封章如请澄汰请蠲赈请宽宗狱请抑珰横请复漕规请罢海运诸所条陈更仆不数而与当事往复不难十反谓明主可以理喻善人能受尽言宁直无婉宁方无圆为洞辟之门不为旁出之窦为离弦之矢不为处后之錞为四九之龙不为两端之鼠为上殿之虎不为辕下之驹虽批鳞齿马足为难端裭墨惩贪谁非怨府稍一顾瞻辄生回互公孤忠自信百虑皆袪竟收获上信友之效有如魏公同世不以胆许公谁许哉吾闻神祖时数以军国重事　命九列大臣杂议于廷既咸造相顾默然莫适先发此皆国之典刑明而习于事者岂汶汶无成算哉则宠辱赞毁柴其中而刚大之气隐也继自今所谓建必然之画以破循默之陋者有桂圭在矣昔魏公命其子忠彦集谏草七十篇分为三卷曰庶几彰吾君从谏之美且为后事师乎公之锓奏议意亦如此 

　　○榆林杜日章三教逸史序 

　　榆林杜冠军自榆阳一再寓书于鄂曰吾三教逸史也多病息机坐进此道矣愿子为我精言之余曙冠军之多癖也抑冠军无乃非情语乎哉夫达人所以觉世者词人未尝过而问也彼毕力穷年呕肝刻肾片言轻诋白刃相仇亦大为名所愚矣虽然不朽盛事以巧成以愚入使其名心一解即五霸之所争犹傲然不屑于著述何有焉为邹鲁言者曰诗赋小道也为苦县言者曰名与身孰亲也为竺干言者曰绮语业也各有所遗则各有所立所遗者能令人意尽所立者能令人业迁则晋之江左是巳逍遥往复酬难百出支许之玄大畅也而潘陆之业中衰矣风雅陆沉将无达之为助耶吾闻冠军之先有征南者好左氏学世比之马癖钱癖又三百年为少陵有佳句癖自谓语不惊人死不休夫冠军之病亦若此矣冠军其亦以两君子之癖为病乎非耶不以为病则安取而以三教之微言为药譬如猛士赴敌一鼓作气不巨鹿之天地震动则不快不昆阳之虎豹股栗则不快而倏焉引桐练丝求所谓广陵之曲者非其伦矣冠军而为儒将为侠客为名士为幽人吾无所不与而未以三教史许者知其沾沾于二祖之癖而未肯解也有代冠军折余者子言晋事则渊明非晋人乎桃源莲社讵必降诗格也子何不少自为地余不应能应 

　　○程氏墨苑序 

　　物之可传者若三代之鼎彛籕之鼓欧之剑斯之玺何之瓦宋之陶与研皆托于金玉土石之殊质以久存于世而世亦处之于藏与玩之间惟墨不然其试之也如吹竿必一一而吹之其既用也如噉蔗至委而不厌其密移也如火消膏而不知其成功也如春蚕之作茧而归于乌有以速朽之材当必磨之会几无寿类矣而李廷珪以久特闻当是时以德寿重华两宫之购仅得一笏其收名定价与历代重器埒而胶煤茎草之寿亦可以销金玉而铄土石者岂不诚尤物也哉虽然吾以廷珪者利于墨亡而无利于墨存也墨亡则虗无之乡较量不到如梁鹄之书弗兴之画形模永绝名字独行耳其何赖于墨存吾闻廷珪之后有蒲氏之墨有赵氏之墨林氏之墨叶氏之墨皆与之相及而所谓一点如漆百年如石者独以归廷珪他人无称也则赏鉴之家有揭竿而先之者矣今程氏之墨满天下同能者宜悉力而与之角乃数年来不闻有超乘而先者即诸公詶赠以为横绝四海不减奚超矣百年以后无君房而有君房之墨千年以后无君房之墨而有君房之名吾于何乎知之于当世之赏会乎知之君房其无改玉也哉君房曾有所不释方氏而欲穷其伎故殚精于此以一丸塞其关男子不具刚肠但可悠悠视息何成一事君房有心人也哉其墨之传也以此君房游吾郡无他过从独索余试墨是日池水尽黑而余为作墨苑序 

　　○人日诗后序 

　　翰墨之事良工苦心未尝敢以耗气应也其尤精者或以醉或以梦或以病游戏神通无所不可何必神怡气王造物乃完哉世传张旭号草圣饮酒数斗以头濡墨纵书壁上凄风急雨观者叹愕王子安为文每磨墨数升蒙被而卧熟睡而起词不加点若有鬼神此皆得诸笔墨蹊径之外者今观察王先生当人日病不饮酒莫廷韩馈以内府良药辄据枕作诗二十余章谢之皆风骚鼓吹也乃与彼二子鼎足立矣先生性高简恬淡构百尺楼绝尘表有遗世之意更自称九霞子今读其诗黄庭内景之微言多有存者夫先生既巳为飧霞人矣宁俟内府之药足起其泉石之膏肓哉藉有烦疴之士披览是诗五内清凉不啻饮上池水然则先生病与非耶是又进于诗者 

　　○袁伯应诗集叙 

　　客岁重九余既为袁公伯应制义小引以专门名家相勖矣今秋伯应自睢阳寄近体诗一帙亦以重九至且属余序余与伯应尊公少司马同举于兰阳陆先生之门司马居恒授余教儿法曰伯乐相千里马而教其子相国马以为千里马不常即善相无所用之如伯应之好称诗无乃非司马公意乎虽然时至事起何可执也盖隆万之间士子尺寸功令宋人注疏之外一步不窥二十年来破觚为圆浸淫广肆子史空玄旁逮稗官小说无一不为帖括用者若以诗之才情而为文吾知其俛拾青紫无疑也且夫以制举义论瞿王登坛信阳北地曾不得方驾非才不敌拘于时束于制也假令今有李何降格而为制义过都历块绝尘而奔岂顾问哉司马公海市诸什所谓清新开府又建威消萌声震大荒之外世故有文武具宜者何恠伯应之以制义兼称诗也若伯应之诗郁郁唐人世有锺嵘自能鉴定无所俟余评矣 

　　○期赠篇序 

　　期赠篇者吾党为陆伯生六十赠言也百年曰期六十亦称耆吾谓伯生得称百年期也凡词人之年不数甲子昔老氏着不亡之寿太易贵可久之业客养之躯贤愚同尽惟言立而名成则与天地絜算而日月齐光伯生其人矣夫大年之不必兼小年往往是也前代勿论　国朝词人如高子业何大复徐昌谷皆不及下寿顾其名则所谓彭祖为夭者虽然使骐骥而展十程之力梧槚而长参天之干笔与年俱老智以耄逾练是三子者即西京盛唐诸名家不足匹也伯生乃兼得之矣其苦心刻肾一似拂卫生之经其抉指凿窍一似犯造物之忌而神理殊超容颜弥泽其诗文翰墨则六十化矣而其人乃始壮也顷者方括赤县之内山经地志萃为一编曰吾自此褁吾足矣吾不户而行天下矣庶几达人有道者乎余谓伯生得称百年期以此忆余弱冠时尝与陈太史伯求论天下士太史至伯生则曰夫夫所谓自致青云者非附青云而名者也伯求巳千古矣而其悬记之语伯生竟能不愧盖自琅琊好以名宠后进二十年来吴中谈萟之士无弗伏轼结靷走娄江道者琅琊又数以言擢伯生伯生游道甚广独卷其业不以一刺进巳而琅琊赏誉之士各自以其所诣受名不以有琅琊故重而伯生乃以无琅琊故益重也伯求可谓知人矣余故采其言附于期赠篇中且以贻长公道冲使识世交之谊焉若余之所欲言者诸士大夫先之矣言止矣余无以加矣 

　　○樾馆诗选序 

　　汉武帝房中乐府取唐山夫人所进十五章当时枚马在廷岂无隽向曾不以被管弦而摐金石抑何鉴裁之超也文君以白头吟少许胜长门赋多多许故相如心死倦游不复走茂陵道良以远山之黛每与时徂而才情丽藻千载不化彼宋玉陈王之赋摹艳质而遗修能未为具眼矣当今闺秀作者不得不推草衣道人观其新集如贻桐汭五言古四篇绰有韦司直之古淡而代陶琴代庄蝶等命篇亦复独创大都闰秀之诗虽饶于才致而俭于取境未有若道人之凿空者岂直缘情绮靡为宛转之歌十离之什巳耶吾又闻道人竖精进幢被忍辱铠师月上而友南岳不欲仅以诗人传何论唐山文君吾过矣吾过矣 

　　○鳯凰山房稿序 

　　举业之变至今极矣未有知其繇来者也盖自宋元佑中程苏为洛蜀之争后百余年考亭出而程学胜又三百年姚江王伯安出而苏学复胜姚江非尝主苏学也海内学者非尽读苏氏之书为苏氏之文也不主苏学而解粘去缚合于苏氏之学不读苏氏书而所嗜庄贾释禅即子瞻所读之书不作苏氏文而虗恢谐谑澜翻变幻蒙童小子齿颊笔端往往得之所谓有大力者负之而趋虽　朝家功令莫能挽也嘉隆间有归熙甫者庶几豪杰之士观其所著古文前非李何后非晋江毘陵卓然自为一家之书时人不具眼稍为王李所掩终当行于异世今亦如岷江之滥觞矣熙甫于举业亦自奇主司以意求之常误收他人为举首云余友何士抑其蚤成名数见困悬书满海内主司收而复失之无一弗类熙甫者第熙甫自据甚坚不能迁业士抑才多而体备无所不变化是为异耳士抑阡其先公于鳯凰山之原即依山筑室绝迹城市着书其中曰鳯凰山房稿虽极瑰奇哉而王唐矩矱森然故在也殆神化至耶士抑于当世闻人掇科之作少所可意余尝谓之曰此事自有主者政繇坡公为政耳君能夺其帜乎吾请从壁上观战因读鳯凰山房稿理此语弁之 

　　○叶黄门奏议序 

　　其昌尝奉勑修三朝实录虽有营绪未毕者而起居日注及六曹章奏诸书皆获翻阅盖深有慨于逆珰之事云魏珰初附阿保阑出禁中物直一盗臣耳是时光宗新政内臣王安有赞助功大得众誉魏珰倾之死无讼冤者声势遂张成内外釜鬲之势及杨左发难执政不能救而众正相次赐玦大狱兴矣谐臣佥壬布列要路台谏陈事必兼以颂德故结舌者即为正人而珰所望恩泽尔侯尔公必于军功得之宁锦之役正其丹书带砺时也吾乡叶公官礼垣在礼言礼可不跳而谈兵而弹事有云疆场赤白其羽幕府卫霍其勋枢臣迫之反规为颂而公不应深中珰恨又王安时顾命大臣珰欲中以危法会公荐某公为职方故尝与旧辅小有言者珰拟旨遣诃大臣夫科臣自荐贤逆珰自剪忌且吕范不嫌解仇文唐不嫌再合而况刻舟之求飘瓦之讙何为乎是皆公之所以去国者而未尽也公所贵不闻不见之功而所弭有不闻不见之祸珰既伯进而侯侯进而公其欲未餍而纶扉之地有朕与厂臣之旨则晋史所云政繇桓氏祭则寡人者千载一契矣珰之党宣言于朝且加王爵公于众中叱之岂六垣无一血气男子耶而舐糠及米乃尔吾得此弹事生色矣反正之后有荐公者述其始末予从邸报中得之公未尝呶呶向人言而予始服公之深远也公陛见时有所陈列诏嘉其劲节大哉王言三旌何足荣哉予故读其奏议而特书于奏议之外以为谏官法焉 

　　○北海张公记叙 

　　壬申春东莱初发难贼党纔千人当事者亟檄关宁兵倍道疾驰易解散耳乃当事者以抚养乱令贼得望屋而食厚其捆载牛羊用人泥沙用赏所收皆百金之雄我之债帅孱卒如驱羊故虎于是东莱受围且八阅月犹赖士大夫画地乘埤破家享士铁笼之谋玉壁之智无所不用竟得全于膏血之余虽奉宸断终用关宁非士大夫恊谋不及此余时在辇下闻东方来者传张考功北海以忠孝奖率三军墨守作气诵言于朝者甚众乃北海所记日历曾不自功愧其深远难得而测也尝考宋靖康时有孤臣洫血录日历方粘罕兵环列汴城之外尚有锐师六万竟为虏所恫喝敛兵不战北辕之日惟驱赵氏同姓者靡有孑遗而百司庶府无及焉及知虏善用间宋多卖国缓则桧急则刘豫邦昌呜呼不有君子其能国乎千古烱鉴矣皇上勤思将帅之臣不惜以宫端铨部都谏名贤伸武闱功令北海居铨司岂非人伦标准顾急病让夷孰与守莱着社稷功而圣主睿思在彼取效在此几见师武臣有伟于张许者岂非天授哉岂非天授哉 

　　孙男庭 
　　广 
　　廙仝阅 
　　容台文集卷之一终 

　　●容台文集卷之二 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　序（二） 

　　◆序（二） 

　　赵升之制义序 
　　俞彦直文稿序 
　　金伯发藁序 
　　戏鸿堂藁自序（即复赵公益书） 
　　源远流长诗册序 
　　吕氏族谱序 
　　马宪副崇祀录序 
　　吴伯实遗事后序 
　　志报录序 
　　屠孺人传序 
　　少司徒方采山公九十寿序 
　　贺侍御达泉张公八十序 
　　封太史见峯张翁八十序 
　　封观察袁顺庵七十寿序 
　　唐太公无怀八十寿序 
　　封大理寺正杨澄宇公八十寿序 
　　封御史左太公寿序 
　　楚魏碧山太公暨胡恭人七十阶寿序 
　　江隐君继环五十偕寿序 
　　宫保东宁伯寿毋百庆录序 
　　寿陈征君元配卫孺人六十叙 
　　寿节妇董母李孺人五十序 
　　程母戴孺人五十寿序 
　　寿汪母八十初度序 
　　少司空祝耳刘公八十寿序 
　　朱襟江侍御六十寿序 
　　望江兄九十寿 

　　○赵升之制义序 

　　严羽卿借禅论诗余亦借禅论文三十年前为赵公益拈洞山宗旨王唐以来此秘未覩公益大有悟入时方弱冠游长安未婚对也归而试于有司倾其曹偶能巳见于时然不肯竟学饮酒赋诗居然作达余询其故曰有呱呱者可以付先生衣钵耳盖谓升之也余既久不谈艺而友人言公益课子绵密无晷刻宽假升之嗜书自其天性不知人间有可萦念事其为文机神纵宕绝尘而奔于余所论宛转关生无复遗恨笔铓煜煜光焰万丈视余为一灼之火矣兹锲行卷公益独以渊源所存属余弁首余戏评之曰公益如愚公凿山以待其子升之如大令学书欲胜其父王幼度闻而笑曰三十年窠臼不虞掀倒禅床乎 

　　○俞彦直文稿序 

　　往闻之先辈云岭南廖同野为孝廉时以行卷谒吾乡陆文裕公公谓之曰贤曾读西厢伯喈否廖博雅自命不读非圣书颇讶其语不伦又经月后复以行卷谒公公曰尚未读二传奇何也廖始异其语归而读之又经月文裕见其文曰惜也落第二矣蚤读之可作会举首今失之矣又江西万枫潭为孝廉时问业唐荆川先生先生命题令作制举义万一再呈卷先生皆不观万不得其故至于三先生始以笔批抹惟赏其后叚语则皆一再呈者所未措思也万始大服两公之品骘何异许负之相人索紞之圆梦求之今世不可复得而余之爽鉴于俞彦直尤甚盖十五年前巳号于人曰是当俛拾青紫不意甲子始发北闱又落羽归也乃余不以一蹙为彦直惜而反以为彦直幸曰尤物故在耳使彦直如廖公为主师所录则无及矣且夫五都之肆一物不储或屈于三家之村追风之足且行且息则十程驽马先之吾视彦直之文心益深文气益壮其所著制举义有宏肆剽疾兔起鹘落者有虗和淡泊餐霞吸露者有激昂震厉剑拔弩张者有高华沉重四瑚八琏者而又里以游道之见闻助以江山之悲壮其在都下所造请往来者为理学为经济为剑侠为空玄皆在彀中而皆抆之以为文用则余之素奇彦直者必有一詶而且藉彦直以为余爽鉴解嘲也因其授梓诸篇而并诸简端 

　　○金伯发藁序 

　　陆文定公述为诸生时学使者裁庵杨公之试士也尝檄属吏茅鹿门沈青霞第其甲乙试事既竣觞之公署沈曰是役也得会举首以酬明公之苦心则大善不知其人安在杨公曰有之一在华亭一在常熟沈复询其名杨以某某对沈公曰其地是矣而其人则非徐以陆瞿两公之名对世知青霞之忠节不知其深于文也又家侄少宗伯幼海述赵方泉学使己酉试事竣入南都唐荆川先生访之坐次询赵曰解元当属何士赵公曰解元有之邵圭洁孙楼钱有威张大韶足当之唐公曰解元一人耳安得四徐曰舍侄一麔颇近之赵据甲乙考次则所众人蓄者巳而亦验因叹沈公之鉴裁精矣乃当时主司一一与之合符又何难也今士子一受嗤于拙日辄不能自信又何能信主司往往迁业以迎时宜受灭裂之报矣顷台使奉诏选六郡之士充贡籍而以吾郡金伯发为冠军何必减青霞之厚望而伯发于此道专精靡他陈言刬尽过此以往主持　廷试与棘闱者皆承明著作之英与殿学宫端之望伯发率其恒度俛而拾尤物以酬知巳可必矣余以谈萟日远且不蓄笔研请以此壮其行色 

　　○戏鸿堂藁自序 【 即复赵公益书】 

　　仆于举子业本无深解徒以曩时读书于莫中江先生家塾先生数举昆陵绪言指示同学颇有省久少年盛气不耐专习荏苒十五年业亦屡变至岁丙戌读曹洞语录偏正宾主互换伤触之旨遂稍悟文章宗趣因以师门议论与先辈手笔印之无不合者乃知往时着撰徒费年月当是时苐能多作百首庶几成章扰扰行役惜未究竟而旧稿亦从此敝菷视之听其散轶不复理矣自余游长安客每持余刻藁相质无弗赝者而里中有订赝录赝者不免焉因用自愧使吾文如钱王诸大家即暗中摸索当可了了何至难鉴定乃尔不谓足下苦心能涤除至尽如此集者自可不须序序大都谀语耳海内具眼者多何必以谀语先之愿足下并破此窠臼异时足下三都赋就亦视此榜样终不借誉于玄晏也 

　　○源远流长诗册序 

　　郡侯浚源詹公为三衢名阀兄弟并守大郡以卓异竞爽其先世多有闻人第言其近者如侯之祖星子公考司城公行谊政绩皆征信史氏副在石室有足传者侯辑一编曰余庆录郡之士大夫作为诗謌烂然成帙余受而读之其大指谓詹氏百年树德而锺美于后人若执券以要于天其应不爽饮不尽尊以遗子孙则食报之说也又曰詹氏星子公以来世载其德日引月长典型在近谋室则获父兄之教不肃而成重贤迭省匪颛徼佑于冥冥者则贻谋之说也词止矣不佞昌复何能为役乃不佞有解于列子之言愚公也愚公者聚族而撤太行之麓智叟迂之愚公曰吾力知不办是虽然吾有子子有孙孙又生子子复生孙吾子孙日增而山不加益善哉乎列子之寓言也夫忠臣孝子其意愿宁有量哉所愿者无穷所乘者有待则有累世为克究者矣星子公暨司城公皆廉平不苛为古遗爱惟其营绪未毕而侯之兄弟乃始以二千石起家若偿其不尽之志者即繇是日跻显融要以丰本固基自亲民始三世一辙非偶然也昔于掾之平谳也凡一再传廷尉以不冤着声夫阴德有后则既可高门而俟矣官何必廷尉哉葢于公之始愿固尔请以此优士大夫之论可乎忆不佞取道三衢衢之人为言侯内行之备也孝哉事嫡母绝不异所生侯有长子而三衢人若弗闻也者繇其以兄子为家督也亦足发明詹氏之家法矣法得并书之 

　　○吕氏族谱序 

　　三代之宗法至唐犹有存者重门第也自石晋以后中华有左袵而崔卢颜柳诸着姓散处五方不复可属于是宗法益废虽然宗法废矣而所谓夺宗者岂尽废哉范希文欧阳永叔是巳读希文谢表引朱家张禄以写其门阀之流离既可叹矣而先忧后乐之事业殊绝一代推其禄入为义田以赡其宗而范氏之子孙一在洛阳一在吴中振振绵绵至今甲天下读永叔陇冈阡表茕茕藐孤奉嫠母画荻之教非乔门明甚而以犯颜敢谏为忠以救时行道为贤摛其雄笔作为家乘贯珠舒锦云汉为章而庐陵之欧至今甲江西然则记云尊祖故敬宗敬宗故收族者视其三不朽何如耳何必着姓又何必以宗子重哉今少司徒御史大夫吕公之族谱其义例一凖于迁史若世系之繁而不杂取诸年表家传之广而能严取诸世家诰敕之详而谨取诸策文大传之赡而核取诸列传祖祢之潜德烁懿神照如生宗支之细行片长甄收必尽以至女师妇顺又仿铲何范晔之凡例而为立传以补史迁之未及与永叔所著同不朽矣抑公之服官谏垣与希文同视师秦塞与希文同或颂四贤或惊一范绩效巳著者弗复论兹冲圣鉴知?以天下咽喉东南半璧公绸缪桒士建威消萌克壮文武之猷益酬孝友之志是谱也旗常钟鼎以耀之天球弘璧以传之公家师尚父之世业在无问宋事矣 

　　○马宪副崇祀录序 

　　岁在乙巳余以校士至于鼎州鼎无真守而摄守者为言前守马公之贤此方士民去后益见思也又八年而吾郡别驾马公以廉善着询其家世则鼎守郎公之尊人云公暇日手一编示余曰此先大夫祀于学宫之公牍也余披诵之马公非独循吏且为贞夫为修士所称独行君子不愧衾枕者而俎豆于先贤自司马子长以来与公而五又何严也严则核核则重矣嗟乎表乡之贤存则飬之庠殁则祭之社所关风化非渺也乃呜珂之里吹竿多滥有司以此甘临子孙以此干蛊使秬鬯无色江苹蒙耻今之祀典能如关西之祀公者有几哉公虽巳社于乡而遗爱在鼎鼎之士民必有如桐乡之祠朱邑者生于秦仕于楚皆尸而祝之社而稷之亦可慰于九京也巳别驾公绍承家训处脂膏不自润如胡质陈寔父子而清皆表知乡不惭长若考作室厥子乃肯构者乎 

　　○吴伯实遗事后序 

　　中舍吴德聚为其伯氏修身后名也征言于闻人几遍海内伯实为不亡矣仲虗没而仲虗之子犹以未究厥考之志为憾于是走云间请陈征君仲醇为传而属不佞题其末简余方有入闽之辙伯实懿行具征君传中无庸理前语重以漫衍矣顾读征君传于两君相友爱三致意焉且夫弟弗恭厥兄兄弗友于弟岂非以利哉悬鹑藿食形影相依列鼎连阡阋墙斯起财之所处争之所生孝弟之所繇衰也伯实与仲虗皆有声太学倾海内贤豪然伯实不难以贾而佐仲之儒伯实有西河之泣闻仲虗得雄即破涕为笑此殆神情所发非象恭色取者不谓程卓之家故有田薛也新都多素封饶为节侠事藉令百里诵德千里诵义而一门雍穆未之有闻安所称仁义之附耶故世有知伯实之风者在此不在彼即他懿行可槩矣 

　　○志报录序 

　　人言妇人之贤不着于阃外而自古之贤妇人厥有称者范史蔚宗特为列传使与名臣良将逸士鸿儒并传不朽妇道果不在于湮灭无称也第其所称必有奇节伟行而所谓奇节伟行者大都生不辰而罹世难崩城哭市举其一隅矣假令平居而履顺何从有令名乎繇斯而言虽谓妇人之贤不着阃外可也董生曰余诵诗至鸡鸣之三章观其妇人所以勖其君子者在亲贤敬士而至于捐珥问佩之殷至乃圣人录之以劝妇顺而存教于来世此岂有非常之事哉不可以论当世之贤妇人乎钦甫徐君之配陆孺人之贤余不能知而知徐君有日矣君起家贵冑自其弱冠固巳屏去狗马声色之娱严事名宿寓情经史称佳公子矣比其先公捐宾客君家道渐中落而君先后太夫人朝夕之奉下及应供门第之纷慁尝绰有余闲不知所自顾徧交国中之贤豪与之欣赏奇文扬搉雅道即国中所称贤豪之士揣而知其为君友也问君所以则皆孺人之助无论捐珥问佩又身持君之门第俾君不顾于内而并力于贤人君子可不谓尤难哉孺人殁矣于是君以所来吊且祭者列叙其人勒而成事曰使三藐孤知报乎余以谓凶唁死吊人道之常而厚之符也于孺人则无与惟是披览斯编者见君之所交皆魁人名士高流胜辈足发明君之多贤友而用以知孺人之助则孺人之贤将于是着异日职管彤之笔者其有取乎尔此则君之所谓报乎余家侄原正君之甥也君方鼓盆而家侄病卧欲有论着未能也俄而家侄长逝余义益不可辞不文聊序之嗟乎使家侄不死其有以道扬孺人之徽言懿行也哉 

　　○屠孺人传序 

　　老子曰正言若反左氏曰违而道妇事姑如子事父一也惟以室无勃蹊唇无相稽而巳乎则媚子谐臣皆忠孝所收矣必不其然以余观于屠孺人所为成其姑之贤者何其晓解大义也先是子上早世徐夫人抱遗孤授之书多六朝丽语余见长公年八岁次公六岁皆美秀而文出言必雅有词人之致及徐夫人殁孺人所以训两孤者去其抽黄对白而为纡青拾紫之业二孤是以一出而游子衿间试辄先其曹偶向使守绪言而不变则二孤固词人也不乃近于屠龙技乎长倩与范夫人相庄如宾落落熊梦夫人常餙姬姜以进长倩以为伤于恩而薄于厚不甚昵就也竟夫人之世不育夫人殁而后宫之宠始盛一旦得雄当中分两孤之贻而孺人所以奉诸姬者益有恩意若曰先姑广嗣之志我其代终焉呜呼春秋莒鄫之书诗人小星之咏非通经学古者知此乎盖孺人为康僖公之孙康僖公闺门雍睦阃教严整女自屠出者皆为女师为节烈而孺人其尤著者也孺人今年四十以公家之旌则未及以子姓之奉觞上寿则不忍御曰我未亡人也不必讳亡如有所谓生圹志者受而藏之足矣长倩是以悲其志而叙之而余特表其大者以补长倩之逸如此余于孺人之考思韦君同出于汪先生之门汪与长倩同门戊子之冬四人者时时征逐辇下子上类文若之着膝而余以为近彦辅之玉润是以缔姻好余因言婚店老人又作彤管编信史也是为两孤序之 

　　○少司徒方采山公九十寿序 

　　闻之论语谶曰尧游首山观河渚乃有五老游河渚间为昴星之精世纪曰尧治天下大和景星曜于天甘露降于地朱草生于郊鳯凰止于庭嘉禾孽于亩醴泉涌于山大抵皆寓言也极治之世则朝有纯德之臣野有不二之老是为王者永年之符故诸福之物难致之祥无大是者诗称岳神骚喻芳草推此类也尧之瑞史不胜书即河渚五人者莫知其谁乎非进而咎繇稷契诸臣则退而被衣啮缺子州支父之流耶且夫虞夏商周之盛未有遗年者也天子亲袒割执爵而献老更有廵狩之事则就而见九十者亦曰其有能稽谋自天岂其山泽之臞有鲐其背而自勤万乘为今天子久道成化和气翔洽盖亦有永命之符者四齐得其一则有若海丰冢宰杨公楚得其一则有若御史大夫蒲圻谢公吴得其二则有若大司徒石埭毕公少司徒新安方公此四老者皆九十岁矣天子采郡国议以玺书问旧臣无恙皇华之使束帛加璧贲相望于域中然功令以列爵为等于新都若有待者海内犹未慊焉曰此四皓也而宪老之典故不足公所乎董子曰是何以知方公方公者持盈者也嘉绩多于先朝止足坚于末路典型树于乡闾风采闻于朝陛是皆与三公者同虽然三公者名位巳极而可益也公名位未极而不可益也公通籍时分宜为相饵之以巍科而不得困之以簿领而不得天下以此高公之职冢宰操热柄舍人子张甚郡国吏事之甘公一裁以礼厨传干糇平平耳失冢宰欢镌一秩公不为意动天下以此服公之执江陵引民誉以自附而不能先也公在南都竿牍绝于辇毂落落穆穆枯朽自堕失相臣欢五请而得谢政天下以此重公之品有其摧之气乃益增有其炼之节乃益明故四公均之完人而公之磊轲特着将其阅世险夷异乎公少而苦吟白首不倦三朝以来作者四起公自坚壁垒不与俱波心无乱营美成在久公今开九袠计公攻诗之日且七十年诗人之历未有过者惟韦应物近之上自天宝下至元和绵历三唐才不可尽大雅君子未载比肩矣以纯德不二则如彼以气节文章则如此此之谓不朽不朽之道国爵并焉不轩冕而贵不华衮而荣易曰谦尊而光光之章彻也而谦复为□□斯以谈公何所藉殊数矣忆今为庶常祖饯海丰出春明角巾麈尾如昨日事石埭八十悬弧有授简于予以佐兕醪者公读之以为知言及余视学三楚下教邑中录蒲圻公孙充慱士籍曰非尊齿也奖恬也乃兹以汪君之请颂方公余生也晚遂得论交四公间矣非际休明曷纪人瑞哉 

　　○贺侍御达泉张公八十序 

　　余以万历丙申持节封吉藩浮江东归阻风石钟山下时湖口令谒余称侍御张公达泉者今之东方生也盍访诸余使侯吏挟刺通谒公出而肃客若有夙好者造膝数语不知席之前也公时年七十有一其颜如酡神气勃勃步履矫捷或曰修容成氏之术公亦不让不习至问其多男则是年有梦熊之祥者凡三四矣余少而学道乃学所闻若黍珠河车规中肘后金鼎玉液之秘叩公愿知所裁公曰否否独黄庭闭子精路可长活一语从事有日耳语曰巧者不过习者之门吾二十余而登朝三十而弃官四十而术成术成而端志一行耳目不旁漏精神不乱营者又凡三十年以有今日也凡子之所言者巧也非习也子而为我则不能吾而事子亦败矣余洒然异之道出池阳客有知余自公来者曰侍御觞子乎余曰然又曰侍御亦用家乐歌舞为燕乎余曰无之客曰然则侍御下客子耳余应曰侍御不以我为彭宣而庄事我也此故不足吾所乎自是数迹公事于海内之知公者今年四月公寿八十矣公之姻家许使君先期征余言为公祝余实重公微使君请固将有言也公生于江右江右士大夫皆斤斤墨守程朱氏学于达生之旨大有径廷焉即知公者见谓解徽缠外形骸自适其适云耳余闻公绣斧按浙在肃皇乙卯丙辰之间时制府胡公方恃其功高宠盛目无直指每有公燕佯为酒狂令壮士席上舞剑或缚材官当筵贯耳且声言手刄之直指为罢欢厥明折节请罪直指颠倒于机穽中多所易侮公年少寡言正色既受事风棱肃然胡公大见严惮终公之任浙不闻制府中酒如故时繇公气吞之也使究公之用是不当胜胡公耶公之乡有媚津要托于闻人之戮者公每持论鄙不齿曰吾遭时太平比封君秩不能敝衣粝食废后房丝肉自苦亦何至为得罪名教也公之雄才直气此窥一斑矣然则直以公为达生者是与非耶善乎夏侯太初之言东方生也以浊世不可以富贵也故薄游以取位苟出不可以直道也故颉颃以傲世傲世不可以垂训也故正谏以明节洁其道而混其迹清其质而浊其文非公孰能当此者公亦岁星精耶八十犹始壮也而奚足以为张公寿吾又闻至人与道转化不主故常继自今公且进久视而为超生游恬淡之园证离微之奥有望真人之气者曰湖口有河上公柱下史也则余不得穷其际矣 

　　○封太史见峯张翁八十序 

　　祝觞之有辞也亦犹诗骚之遗乎有天道焉有地道焉有人道焉恒升者殽于天冈陵者纪于地松乔者稽于人三者备矣谓之善祷其昌非曰能之间为长者効兹张太公八十寿而不任觞语也盖公之寿道多矣请重以漫衍而几其或中乎余闻之天官书曰东壁二星主天下之文又云进贤一星在平道西太微垣东其星明而润主贤人对策白云气入进贤贤相出太公有子君一以贤良对策为天下第一文章行业冠冕承明著作之贤非其象耶文皇帝抡方闻之士读中秘凡二十有八人二十八有人者应列星之数也则公之甥钱稚文又裒然为庶常首若斯者千里得之犹为比肩历纪得之巳为希觏况二贤竞爽七载相望金鼎玉铉属毛离里者哉公之子壻钱肇阳出为循吏退明圣学物色隐隐动少微间而公之子若甥重贤迭肖又有叶于太史聚星之占者公其岁星精耶此或可以为公寿乎而未既也公之先为东海公始卜兆于鳯山其繇曰凰皇于飞和鸣锵锵三世之后莫之与京再传而为黄门为侍御虽皆民誉犹若弗克当者至于公而士之子为士耳百年不飞一飞冲天百年不鸣一鸣惊人自君一出而鳯山为我明之高岗张氏之韦杜坊矣鳯山以西为天马山居于兑位兑为少女故公之甥家实成其宅相今天子惟吉士用亦何啻武皇歌天马来耶其南则为神山三神山之一也羽人彭氏居之世所称隔以弱水而太公所扶笻唫啸于斯者肇阳亦官于蓬莱今乃时选杖履从之允太公其岳神耶此亦可以为公寿乎而犹未既也龙门之史日月并曜顾亦多创于史谈谈有子长为之子而褚少孙为之甥至太公近之矣抑谈述六家岂不有味乎道言哉封禅之不从而自伤留滞非达也太公不丑穷不荣通日者君一御公于燕邸受天子显休命官庖上尊甘毳之为飬而不忘菜羮也五城双阙巨丽之为观而不忘衡门也朱缨华毂贤豪之为造请而不忘布衣艾也葢幡然以归君一是以为六月之息凡以安太公耳夫去徤羡专精神谈公能言之太公能持之岂不博大真人耶此可以为寿乎而犹未既也余海上人也则请言东海夫东海公之泽远矣百川注之不知何时止而不盈者也然自公之微而人疑廉吏之不可为自公之振而人信仁者之必有后疑则骤兴者耽耽而信则树滋者蒸蒸矣为人孙者以率厥祖为人父者以翼厥子吾师乎吾师乎表东海者其太公乎公之大年礼所谓国有福事则庆贺之者也在词林盛事有广陵李文定公以廷魁都上相为尊人奉八十觞至今艳称之余谓李氏如月之既满张氏如川之方至虽八袠齐年而太公之用物未宏吉祥所止恢弘祖烈沐浴主恩绍明素业袭天地无强之休更二十年而埜史佐酌则又有三不朽事以诧公家之盛何言李氏哉 

　　○封观察袁顺庵七十寿序 

　　藩臬之有长也皆坐论者也长以下或有四方之事焉袁大夫于楚臬观察吏矣转饷之役以大夫之重而护之至于淮徐非故事也是时选人有所推擢待诏久不下海内藩臬半虗署而楚为甚不得不以大夫往而大夫居江阴得过里门省觐太公颐庵先生于是太公七十矣悬弧之辰大夫椎牛击鲜徧召族属与太公素所厚善奉觞上寿虽留连家庆不废简书岂非吉祥善事天与之合哉夫天之合者不自意而偶得之之辞也乃大夫非偶得之也先是大夫自仪郎为齐臬十年而晋其长声绩籍籍起为东诸侯冠直指倚大夫才不可旦夕去乃大夫有幼弟遘危疾太公以遽人告曰事急矣即有他虞不能独生大夫朝发椷而夕请檄以归幸相保而喜可知也凡两阅月始受事济上直指亟相劳问介弟无恙乎太公亦无恙乎大夫谢曰幸父子相保公之惠也其以为旷官而讨之则何辞直指竟用是小有言曰若袁观察者其才守无间然矣其急弟而以官从之无乃为非情语乎太公闻曰吾不能誉儿直指能誉吾儿者且夫才守无坫而重之以孝友则完行也古有囓指心动者非人子也耶大夫以此更量移入楚君子谓大夫之孝也与太公之达也两相成者也大夫之行意于齐也今之蒲志于楚也亦两相成者也藉令大夫重于违直指宽于应太公且遂晋东藩伯或领节钺而中州而秦晋其不为楚有明矣楚观察使且不得转饷不入楚其有转饷者哉故曰袁氏之吉祥善事非偶得也不佞又闻太公之爱子也天下无有太公为诸生以文行先其曹偶一再诎即不更试而勇于退曰吾有子可教也中年有鼓盆之戚即不更娶而勇于鳏曰恐其虗吾子也太公有幽忧之疾成症瘕者数年矣既大夫领乡荐报者入门不知症瘕所繇去及大夫计偕公送之而泫然谓所亲曰儿身委县官矣非吾有矣大夫之释褐于三百人中最少其才品为当涂所急而故迂其涂为学博士为国子先生为迎养地太公则数遗书命之曰宁钝毋巧宁闇闇无赫赫大夫自筮仕后二十余年十一命而至观察其于进退之际绰如也皆太公之教也严君平日人不婚宦情识减半太公为诸生时巳近之虽以子贵无艳心无骄气其淡素殆天性也恬愉交养而天和不滑太公之引年其可量邪大夫之行也中丞梁公饯之幕府酒数行梁公出所谓百余岁老人者见大夫曰愿太公寿如老人老人者中州人也江陵刘宗伯习之者三世矣多禁方有却老术大夫请绪言而献之太公老人曰太公年几何曰七十老人曰吾孩之矣饮噉视听如故乎曰太公五十后更善七箸自着漫抄千余卷尝篝灯荧荧作蝇头书老人曰吾七十时饶为之矣虽然太公贵人也能如吾之丱木食乎曰不能虽然太公能节啬能如吾之混迹卑田乎曰不能虽然太公能忍辱能如吾之岩居川观乎曰不能虽然太公能深居老人曰可矣大夫又言曰太公节啬矣然而好施予忍辱矣然而好名节深居矣然而好公正发愤老人曰若是吾不如太公矣太公受气养德皆与吾同而功行过之吾藏灯者也而太公益之膏传之火矣吾如童山能不凿焉太公者触肤兴云者乎而又况于使君助之以云四岳而雨天下者乎是将久视者也吾无所效于太公矣请解吾之衣以衣太公至百岁而贻以刀圭之药此亦入楚而后有之者也 

　　○唐太公无怀八十寿序 

　　余往以使事出常山君公觞余万峯之巅酒三行扬觯而属之曰异日者吾将奏满书也若以天子而华衮外臣之父则惟子代之言余唯唯应教既君公与余先后皆中谗归归而望衡对宇于龙门之里两人数相过从余时谈庄谈骚广君公之意太公隔垣而听之辄称孺子可教于是太公年八十矣二三子征言为太公寿西至于吴苑东至于勾章北至于燕山短章大篇杂沓逓进于以颂盛美而祈恒升甚备君公犹顾余寻其绪言曰不得于朝盍谋之于野余敢不从诸作者之后余闻孔子曰迩之事父远之事君三百篇尚矣诗以后学者尊骚比于经于庄周之书见谓遗弃人伦礼法士弗道也乃余以为慈孝之经子父之鹄惟庄近之而骚无得焉夫驰驱王事者犹轸陟岵之思安有一行放废不胜牢愁而以亲之身为殉者当时宋玉之招其辞俶诡几无遗象特为灵均外陈四方之恶内述宗国之美而巳南陔白华之义何阙如也从曰资于事父亦何至伤厥考心庄生虽掊击曾史乃其指与骚殊矣轻天下细万物尽人间世可欣可恋之事不足以滑其和而一归之于重生重生者重所受之生也不敢毁伤无大是者此慈亲之所安也而百福之所同也虽然如以巳养养亲又孰与以亲养养亲且夫孺仲之遯也元亮之高也一当父子之间犹不能混贵贱等贤愚而受之以达生之爱况末世之波流乎林回弃千金之璧丈人骇重渊之珠此之寓言可为父鹄矣窃意彼伯庸者无亦蒿目而忧游方之内者乎以今观于太公有异焉太公读天下之书博闻之士不能傲以所不知而不以资进取一似逃名者清而容物贵而能下郄车徒步入市不乱羣一似和光者弃捐淫俗室无姬姜独睡三十五年每以张苍东方生之事为可深耻一似重积者墙东之隐深于嵁巗二千石以宾礼宾之固匿不出里中儿不识太公作何状一似闭关者穷亦乐通亦乐而气冲然而衷坦然自署曰无怀吾闻无怀者意恚不见于色坚白不形于心渐毒不萌于动形有动作心无好恶是上皇之风而庄生所谓博大真人也以此安君公之养不亦相成乎哉藉令太公不具达人之观君公虽日夕温情澣濯修人子之节不乐也欲使恬愉交养而和理出其间难矣吾郡东隅厥有神山说者曰三神山之一是多寿民或曰三神山隔弱水三千里大抵皆寓言也忘机如太公弱水可航神山可履羡门可侣屈子曰彷羽人于丹丘庄子曰八千岁为春八千岁为秋行于太公见之哉君公请理余语奏诸太公复谓孺子可教否 

　　○封大理寺正杨澄宇公八十寿序 

　　昔李萧远着论以为人之升沉修短一制于命虽鬼神莫能预圣哲不能谋而刘中垒则云人有隐行者必有昭名有阴德者必有阳报稗官所记更仆不数若寒士不达先习岐黄贫衲无徒聊饲鸟雀雅报不爽若响应声是则食料之簿何必夙定于冥中注生之箓亦可游移于司命其然其不然乎原夫五等列爵伯称养人九两系师任称得众天之好生必有所寄明矣故知渭川千亩竹江陵千树橘安邑千树枣陈夏千树漆其物皆卫生之上药其地皆不老之福庭顾人用之何如耳余素抗此说今于娄东大理杨公而益验先是二十年前杨公六十揽揆之辰也王文肃公修酌者之言颂公笃行甚备而尤重公好施曰饥寒借财吉凶借力捐田赡族立祠收宗散粟赈荒皆古人厚德录所载而是时公之王毋介福巳及百龄识者曰宁人之孝上格于天是毋是子一体绵算无问寿种抑语有之行百里者半九十盖陟大华者每歇脚于青坪游武夷者或回舠于五曲藉令公意稍满假施有倦勤藉老氏宝俭之言诎冯驩市义之策夫谁能禁之夫谁能訾之然而公以修涂在前观成在后所为资无匡困倒廪倾囊行之十年七十不巳也又行之十年而八十不巳也方且习为日程守为家法为九族被为三党府是二十年之中人向其惠者不知其几公积其功者亦不知其几同于寿者寿亦得之报以大年何足疑乎娄东之族雅重清议其尸祝琅琊太原两先生以厚德不以尊官杨公内行纯备日引月长彼都人士事之庄信之固隐然与前诸大老相埒公第不卿相耳即不卿相而七十余家待以举火如晏相国五百亩义田世世相承如范龙图无翼而能飞无根而能茂尤其难者也吾闻娄有毛翁百岁■〈禾卓〉稧吴中国庆再见于公矣公季君菃仕类文园义同卜式其人如玉厥贡惟金皇华之简书有期南陔之笙歌先奏受简祝觞愧非惇史敢广文肃公之旨如此 

　　○封御史左太公寿序 

　　御史大夫左公之友沈黄门周侍御诸君子俨然造余请修祝觞之言于左太公盖冢宰赵梦白业先之矣余何能为役虽然余交于大夫甚习又闻太公事甚悉不能辞也盖记有之曰孝子之事亲也乐其心不违其志则养志尚矣抑父所不能得之于子子亦不能得之于父者惟志为然七十子之徒惟曾参为养志唯曾点为嘐嘐乎古人之志故童冠与偕而卑繇求万人必往而藐晋楚不可谓同不得谓典此其家风也而养志之凖也世既晚士鲜闻道于是世禄有骄子而骤贵无贤父方且驷马高盖以耀闾里朱门华屋以鸣得意素风不着浮荣几何则又有鉴于高明之瞰而怀盛满之损者屏门而居择地而蹈下里门之车同野老之席自以为无患与人无争哉而忠孝之大节社稷之闳议槩乎其未有闻也吾是以有感桐城左太公之事太公有丈夫子九人皆隽才而苍屿为长公先奉廷对官中书擢侍御太公寓书诏之曰吾家自丘明以来代有闻人始祖戴国公当隋之乱以一布衣聚豪杰保江南六郡所全活无算自唐迄今庙食不绝靖难师起有长一长二者忠愤激烈鲁连抗东海留侯椎博浪庶几似之此皆无翼而飞履险益壮况御史藉天子之宠灵以澄察抨剌何所不得勉之哉太古久远之事吾不能知韩范富欧亦人子也盖苍屿雅稔庭训至是益自发舒思所以慰太公者会先帝鼎成听政之谋起于宫禁貂珰神丛大臣首鼠时乎时乎会当有变公与黄门杨公排阊呌阍天日重朗太公闻之喜曰吾所望韩稚圭者今竟酬矣及苍屿受特简较士畿辅是时士习骄悍多不受大吏约束公标正学杜私门简厥修亦简其不修进厥良以率其不良宽严用中蒸蒸顾化太公闻而喜曰吾所望为欧阳子者今复酬矣居久之苍屿进台佥自念受冲皇异知无以称塞惟是纪纲之地将上报主下报视无可解者宁忤羣小而口诛笔讨何可以不知彦国之直宁忤执政而超德序迁何可以不如希文之争盖孤立行意超然于市恩避怨之外而朝士上书巧诋苍屿亦上书乞身太公闻之益用喜曰顾吾子不愧韩范诸君子耳岂忧蒋之奇梅询辈哉乃天子心知苍屿精忠谗不得入而言者为正人发其私不容于清议又以衔恤归偃蹇越二旬始发人持孝经律令相劘切且咋舌去去之匝月而太公之仲子发解京者又匝月而为公八袠揽揆之辰吉祥善事一时骈集公之加餐进酒内恬外愉绥福履而介眉寿者盖不待修熊经鸟伸之术诵八琼三迭之文而吾以其志之得养觇之矣公元配周太恭人年亦七十有六九子皆太恭人所生自昔多男子者皆称螽斯鸣鸠以为寿太恭人则否岂左氏所引鳯凰于飞和鸣锵锵之繇乎不然何以一将九子如鳯德也更四年而设帨则野史修酌者之词以进 

　　○楚魏碧山太公暨胡恭人七十阶寿序 

　　余往视学楚中所物色茂异官于江以南者甚众自以荷衣蕙带谢轩冕之交即舟航所经潜为催榜不令邮人得迹之以是为常而魏使君令吴江前后四载仅于徐中丞官舫一觌面使君叙余有一日之知延款甚洽竟其在事未尝报谢礼故以简为贵也使君自南曹陈臬中都而余有乡举门下士彭令在使君部中始有尺牍相属彭令入长安为言使君政术风义甚具今年春使君之太公与恭人七十偕寿其懿亲胡文学请余文祝觞则又为言恬修雅尚甚具也太公家世景陵右族其事厥考泗滨公至孝不愧曾闵泗滨公博学明经晚而廷贡司教铎初命新安再命秦中三命巩昌太公尝间关御车随身所到即为子舍浣牏上食左右奉养虽坐冷无毡苜蓿作饭形影相依未尝顷刻离也然以是不能竟学绝意进取而是时使君头角崭崭秀颖非凡器太公曰亢宗有人吾志足酬矣遂专意训督名噪黉宫以己酉举于乡庚戌成进士筮仕芜阴公一往省观其廨宇如水讼蕳刑清曰习为吏矣即驾而归既而使君政声郁起以烦剧改令吴江以治行高等擢南尚书郎寻陈臬中都督饷浙省金陵武林海内所称江山清美华实上腴公泝汉沔沿长江顺流东下不啻御风非有轮蹄跋涉之劳如向曩入歙入秦者使君又数迎致官邸太公乃偃息山樊杜门扫轨食武昌之鱼若兼珍之味饮竟陵之水若内法之尊日与次公研经论史鱼鱼雅雅不知车上儛何状也余以太公恬修雅尚质之楚国先贤其纯孝类老莱子其忘机似汉阴丈人其偕隐鹿门类庞公庞公求全于乱世故以水深林茂为乐太公遭时圣明父作子承恩纶舄奕元方季万将相踵显融驰驱皇路何必减伏龙鳯雏罗拜床下哉道家所谓忠孝度世不导引而寿者太公得之且进而与大椿氏以八千岁为春八千岁为秋者齐年其在斯乎其在斯乎悬弧之日胡文学试函余语侑康爵太公当辗然有会否 

　　○江隐君继环五十偕寿序 

　　太史公称人富而仁义附焉夫登高而呼则不疾而远滨河而饮则盈量知归其为德之易固也乃箕子之衍五福先寿与富华封人亦云彼所称素封者岂天之私人乎何取精之多也不佞尝读道言老子在黄帝时为广成子在周为柱下史在春秋为鸱夷子在战国为鬼谷子在汉为黄石公其说邈悠无所稽信顾范大夫之霸越也翕张强弱之间可不得老氏之用哉彼曰既巳用之国又以施之家脱屣卿相三致千金能致之又能散之即卫生之经不问可知其合矣何则盈则亏极则反天之道也计然之策虽末业乎其执天之行与黄老家不殊奇可使赢促可使延矣且夫百髓九窍外卫内营当其穉有壮之用及其壮为衰之候岂非贵征贱贱征贵之意耶内景经曰积精累气以成真寸田尼宅可治生今夫涕泪吐洟众所屑越也而有道者实之声色滋味众所竞骛也而有道者捐之则岂非贱取如珠玉贵出如粪土意耶不然至人食乎清而游乎清而少伯末流仅同程卓则必有以矣新都汪隐君以孝友为政其事厥祖有囓指心动之奇节蚤岁为家督以廉贾闻鬪智智胜争时时会赢得过当愈于纤啬推其余以收恤宗亲振故人之急挂剑市义弄丸解纷岁俭出米数百斛为粥以食饿夫缮治津梁以费为惠乡里称为长者至于室无姬姜门无淫朋内行纯备恭俭惟德不惟货殖传所云法孔氏之雍容巳也君自四十以后即有意于达生尝曰仲长统欲嘘吸精和安神闺房保寿命之期出宇宙之外独力不能买山隐耳吾幸自饶给于所谓良田广宅背山临流者岂复有恨哉而能自苦卑世为于是择有心计者主出入而脱身就闲筑亭台于荫山之麓花木蔚映鱼鸟留连壶觞唫啸甚乐也闵孺人与君偕隐能助君施君之谋于室也尝获于是皆五十矣君有子太学履康从余游兹归拜庆而清溪诸太学诸君子属余言以先酌者余则愧惇史抑三天子都黄帝炼鼎之墟木公金母之自出得全全昌汪氏有之矣履康翩翩隽才一日千里传曰明德之后必复其始自今尚有国之显休命以宠光二人川至日升何可量哉何可量哉 

　　○宫保东宁伯寿毋百庆录序 

　　余观东宁焦氏之百庆录而知国家之异数加于元勋世冑者虽同姓诸王孙不若也夫天潢至贵重也然厚于驭幸而简于辨贤竿有混吹柄无专授此长沙有回袖之请而子建抱摧锋之愧也有如东宁以河山带砺之盟兼干城腹心之寄入则弭金貂备宿卫出刖佩金虎护桥陵者有之乎无矣且也堂帘既远金玉其音衣租食税之封鲜询事考言之典自非助饷九边贡金三品则　优诏不涣于大廷　玺书岂颁于外服有如东宁之岁阅上闻　恩纶辄逮进文阶而冠率府自祢庙而及慈帏使杞国崩城之节托锦綍而不磨共姜泛栢之诗载管彤而益耀者有之乎无矣若夫小山丛桂之侣竟以凶终唐邸鬪鸡之檄亦为衅始出城之禁不解越境之交閴如客有游梁恐骋妍之不赡人虽同世或授简以无从有如东宁友天下士聚四表欢绣虎雕龙尽出宗工之笔家鸡野鹜齐登遗毋之羮即曰酌者之言取而无禁乎不知青萍见赏于孟尝绿绮持赠于平子藉令悦礼敦诗之誉未弘结客好文之道未广列鼎陈茵可佐如松之祝回鸾翔鳯足舒寸艹之酬则何以联淡水于同心致琳琅之触目者也显亲之孝斯为大矣若乃老姥阴符之经百言衍道百言衍法西毋朱陵之果千年一实千年一开事类于齐谐旨垂于鲁什者存而弗论可也 

　　○寿陈征君元配卫孺人六十叙 

　　余友陈征君仲醇避俗逃虗志在五岳晚而买山东畲之麓贮书万卷游咏其中经其门閴若无人入其室其人斯在几与世相忘矣非直忘世也殆亦忘家虽与其元配卫孺人相庄若宾而自其山居之后乡城相距十八里一岁不过再三归孺人时以春秋上冢为留憩山庄者数日此外罕睹其面与城市之人罕覩仲醇者等仲醇又不治生即海内束帛加璧干谒辐辏笔润有余遑遑与九族宾朋仝其饥寒随手散去橐空而止鲜有归遗细君者以闺合之恒情论不几似太常之妻北门之室乎而孺人以端庄静一之德拮据内政嗃嗃如也雍雍如也安其荆布有六珈之华餍其脱粟有八珍之旨子妇皆式其俭素佐以力作大者苹蘩小者机杼无不赡举仲醇是以无内顾而偃息于一丘一壑之间仲醇即不一丘一壑乎簪屈子远游之冠策卢敖邓林之杖凌华嵩而蹑衡岱也男婚女嫁中壶足倚庸讵如尚平毕世次且老疾俱至而卧游为乎孺人今年六十矣计其于归以来四十年中合符古贤媛而过之者有三其始当仲醇才名方噪俛拾青紫之年顾不难为孟光之劝隐然而勤身家秉先庐无恙不至寄居皋伯通之庑此其贤一也仲醇中岁所谓同学少年尔汝交而金兰好者相继登华贯有乘车戴笠之异而孺人曾不艳称焉有似于王仲孺妇然诸郎君皆浩然充然无憔悴可怜之色不至如仲孺子蓬头历齿动父子情其贤一也晚岁则为庞公之偕隐矣然庞公不入城以全家往鹿门故而仲醇之不入城也并不入室孺人即屏居肃穆而有林下之风又其贤一也孺人第少藋茀耳往者台察以有道荐仲醇于　朝将修吴与弼陈宪章故事此何必非藋茀仲醇同学有若方众甫学宪唐元征宗伯杨彦履宫谕范长倩学佥其夫人则既藋茀矣而栢舟之外皆成逝波有如孺人之琴瑟并奏集于百祥者谁哉又况乎仲醇述作大业不朽则孺人之徽音懿范与之同不朽西池之紫霞上元之云璈不足为孺人颂也结帨之辰诸君子试理余语而前奏之当陶陶然尽康爵矣 

　　○寿节妇董母李孺人五十序 

　　在昔乙未之岁余奉　诏为南宫同考官初入棘注书二房序齿也次日改注书一房序官也大学士新建张公忽邀余请曰邹宫允以春秋一再分考矣今且复然顾其额少鲜肯易者公有意乎于是余复注春秋第一房及揭卷之夕有董叔弢是时方以科场为惧府恒门第是抑余亦不能自固袖其卷不出同官惟袁伯修不直余谓何乃作昧心事而陶周望宣言曰董年兄不及吴年兄矣叔弢故崇仁吴所取淛省第三人也俄而太原傅商盘亦得李鸿卷袖之不出新建张少师曰废则俱废耳李鸿者申文定公之壻也戊子之役人以是点余座师黄宫詹文定去国而鸿得隽正宫詹辩诬之日余安忍负黄公葢叔弢之间关得一第以此叔弢虽无禄蚤世传其公交车之业籍籍称才子才子余藉以有得士名未尝为举主累云去乙未三十余年而叔弢之元配李孺人以完节旌于　朝今年秋为五十设帨之辰于是叔弢之弟遐周索余言为寿则十年前朱少师巳立传矣何俟余言乃余有感于邯郸淳之碑孝女也谓崩城哭市坐台待树之烈出于高门大国者非难出于草茅露屋者为难词则妙矣论则未公夫酖毒生于晏安而奢丽稔于世禄岂不自古记之哉余尝游行天下至闽之建阳朱紫阳夫子过化之邦也邑宰吴天洪为言此邦五百年无以节烈表宅者驱车山东有丘少司寇橓者　先朝遗直也其长子以辛未成进士丘公有西河之泣吾乡陆黄门树德唁上询及嫠室丘公曰嫁之矣黄门大骇丘公曰嘻栢舟之咏录于圣人怀清之台筑于天子此光岳之间气可槩望之人人乎若丘公者何与衡节烈之概矣孺人所生所归皆世代簪缨之家所谓高门大国者当代鲜俪十六而嫔十八称未亡人有严姑无血胤孺人不恤九怨忍死以成夫子之孝广夫子之慈茹荼食蘗三十余年皎如一日且俭而能施终抱遐周之子收阴德报而　朝家旌典适与继绝会假令叔弢今日而在孺人鱼轩藋茀鸾章鳯诰与令妻世妇班中宫内朝之列亦寻常荣际耳能独持门户馨香发闻动于四岳奏于春官达于宸听表于宅里揭日月而敝金石否世人艳称甲乙科然明经三岁以数百计制科三岁以三百计而节妇被旌不能过数十岂非以其重若此其多若彼哉是昔者叔弢以高第彰孺人之劝学今者孺人以旌典彰叔弢之刑于叔弢有孺人为促后之延董氏有孺人为衰中之盛譬夫西域之树半荣半瘁丰城之剑一升一沉虽形若支离而神理暎发继自今孺人且日讨断机画荻之事以祖之砚父之书观藐孤之成而终叔弢之绪是女氏之不朽道也即不佞为叔弢举主亦有荣施尚何南岳西池之谬悠足为节妇道哉遐周试以质之朱少师谓可佐康爵否 

　　○程母戴孺人五十寿序 

　　夫祝母氏之遐龄者非真仙曷以哉金母上元莫稽往牒至于南岳东陵则固为人妇为人母非人伦道绝者也然其教不大阐而因果福田之说颇足以或里俗于是有布黄金造瑞像输长腰供香积名为佞佛而祗以重僧人之贪业耳晋江王道思抗论谓金天氏之教有禆于中闺此何以称焉太史公曰吾闻新都程母戴孺人之事而有味乎道思之言也孺人生有至性及笄归程隐君恪恭妇职修瀡苹蘩罔弗洁虔程故素封筦钥会计罔弗赡举夫子遘疾吁天而号愿百身代且刲股肉以一杯羹进而弗药也生平俭素无他好顾独好金天之教若有宿本自其中年巳割帷房之爱清凈自居绣佛一龛栴檀一炉三业誓断四偈时参竺典贝书具通大意吾闻彼教有云作有义事是醒悟心解之者曰资生治产皆与实相不相违背孺人之阃政近之又云戒生定定生慧故学士牵文句者受障深而妇人女子行一意者取道疾孺人之信心近之方且为鹿门之媪方且为台山之姥而讵若愚妇之佞佛乎哉孺人有丈夫子四人皆负倜傥才以孝友闻于里即孺人空诸所有而家益立兹当五十厥子至善君谒本宁李先生及余文为寿李先生所为孺人寿者在方之内而余所为孺人寿者在方之外亦以鹿门台山之寿寿于南岳东陵也 

　　○寿汪母八十初度序 

　　夫室有交谪则偕隐者着家有小慈则劝学者称王君公所以能遂其高者用妇言也欧阳子所以能显其名者禀母教也若汪母太孺人之事更有异焉太孺人始为汪氏妇孝廉公故食贫落落穷巷糊其口于都养数不得志于名场倦游俟太孺人慰之曰以君之才岂长贫贱者幸勉事背城之战则请枹鼓以助盖废簪珥资斧其行孝廉公气乃壮趣治装应台使者月旦竟以遗珠售片玉家声繇此而大当是时太孺人岂不能作逸妻语哉顾孝廉公飞鸣有具头角未呈假令以运命之说怀安自堕则南金竹箭终为无踁之宝而荜门圭窦皆为伯通之庑矣太孺人成汪之功岂在举主下哉太孺人晚而赋栢舟有丈夫子四人翩翩名士佩服义方唯谨思日孜孜及亲而仕无如数奇何大惧无以乐母心者太孺人则宽之曰荣进有时岂能越春而为夏哉汝家里号呜珂居题通德贵盛矣宁必人人朱丹其毂若等宁谓奉母氏答劬劳者必五鼎食六珈衣乎则更有进于此者勉之足矣余不尽识诸公子而交于穆溟穆溟仁心为质蕴义生风季布之喏信于乡邦第五之名不减骠骑即太孺人之所为剉荐留宾隔闱辨友者槩可知矣太孺人年登大耋神明益王尝质明揽衣剌断家事衣布食淡抑绝甘浓户枢不朽卫生之经也饮尊不尽重积之旨也皆寿道也古之女贞有夫与子而度世者惟魏华存元君今之元君不在南衡在黄山石岳间矣乞余言以祝觞者汪太学元霖于穆溟为族弟素受太孺人卵翼恩者也 

　　○少司空祝耳刘公八十寿序 

　　少司空祝耳刘先生者通籍四十年侍养二十载海内之曾闵也其昌与同官陪京先后引退今年八十矣悬弧之辰许文学请余修酌者之词余曰何以余词为哉孝子德至于天则天苞见地符出故孝经有援神契翼经而行余在祝氏矣子知之乎文学曰何居余曰孟夏之月天子发德音下明诏若曰余一人未收列圣养士之报岂忠孝之率不先与子大夫有以终养在告者将尊宠之以为臣鹄所司核实以闻大哉王言所以鼓廉耻之陶冶明崇奖之凖的谓孝祝之援神契非耶而安取以余言寿世之言寿者众矣稽叔夜则言养生有主讨芸饵术熊经鸟伸亦足长年此宜于山泽之臞缙绅先生莫能从也李康远则言运命有定寿考康宁鬼神莫能预圣哲不能谋其说近之而非所以论于盛世极治之世则向用五福威用六极一受成于皇极之主而司命为无权且夫瑞草嘉禾无情之物犹应圣主之念而生何论寿耈否则卫武之九十太公之百四十召公之百八十何以皆在周道方隆文武成康之世岂非贤圣继作而锡福者厚与耳刘在终养诸君子中如连林之有松栢羣岫之有嵩华而主上寤寐黄发勤思宪老与耳刘之八袠会臣主之精神若隐隐相通者而知自今以往耳刘之为九十为百四十为百八十皆以圣主无涯之养锡孝子无涯之年也谓余不信请征以近事西虏跳梁朝议推毂行边元老有及新城王少傅者言官以笃老难之天子不为动及　召见平台少傅趋锵闲雅调对精凿虽借箸之筹聚米之论无以过之天子大悦赐鹊印佩龙文而出西虏怵于先声退兵六百里当是时非主上神武独断几为言者所误再索而得耳刘亦如是矣此二老者一如疆弩之末犹贯七革一如吞火之世独嚼寒冰者圣世之瑞也文学归试理余语佐三雅何如 

　　○朱襟江侍御六十寿序 

　　（前有逸文）不可闻于荡平正直之世矣余同籍朱君采天下士也以清节直气有声西台伏蒲之论流传海内更仆未数既而绣衣持斧澄按江南风采棱棱为国家图永赖业有端绪会天子诮谴言官二十余人公亦在謪籍中得电白尉三吴士民以不竟公之德泽为恨而公夷然就道瘴海炎方颜如红玉归而筑宫于山水奥区所谓赵王孙故宅者读书谈道教养子弟郡国守相干旄相属罕所容接时以春秋胜日与各僧韵士往来湖山间意豁如也台省之荐贤以公为举首者无虗岁而若弗闻也者铨衡之启事以金为司马宗伯之属者无虗月而若弗闻也者其容色温然而不怒其文章议论依于大雅平淡而无孤愤怨悱之习所谓幽人硕人者非公耶公之同乡有朱大复祠部以言事归里中习餐霞服炁之术能经旬不食冬夏一衣公平平耳烟火裘葛不废而精神色泽与餐霞服炁者等即余与公岩居相望会于苕霅会于具区会于西湖或十年或五六年或三四年谈容酒德与夫抚膺击节郁勃忼慨之气犹是君采也今年六十矣子月三日为悬弧之辰其二难襟海中舍五台宪副等属余祝觞焉余以为凡祝多溢辞如蒲柳而松栢之也樗散而杞柟之也繁星油云而景庆之也皆传其溢也夫既巳松栢矣杞柟矣景星庆云矣必也试之烈风栋之明堂见为王者之上瑞而后不虗三者之用以公精魄木气若此海内之仰挹快睹若彼是且烦之以政事而不伤于佚縻之以好爵而不伤于高宠光之以名誉而不伤于达而冈陵恒升谆谆若八九十者于义无取矣离骚不云乎老冉冉其将至兮怨修名之不立彼为习于怨者名立即牢愁解矣公不为愁且怨而一日赐环大酬爱君忧国之士所为恬愉交养何啻挹浮丘而侣羡门者寿又何可量耶请与襟海兄弟为约今而后无复以下泽款段骄公以莼菜鲈鱼饷公余亦无以雨蓑烟笠求公以惊猿怨鹤怖公惟挟斑竹管笔书公出山后事更三十年而为公赋抑之诗者与朱文宁祭酒共之矣 

　　○望江兄九十寿 

　　吾兄望江公以名德跻大年九十矣揽揆之日子姓咸造选杖履称兕觥修宪老之礼焉余谂于众曰此家门之盛二百余年所希觏也请逓言公之所繇寿者而余采为祝觞之言可乎于是有为公之子行者若而人前致辞曰某等习公之忘机矣然行年七十而尝若有踧踖者则以母沈孺人立孤轻赵客抗节迈共姜而未有报也自绯伯待诏公交车上书　阙下当时百司庶府之疏神祖十九留中独公父子以孝情格天事下大宗伯议大宗伯移文直指核实以闻而得建棹楔表宅里徼天子之誉命以酬罔极之恩慰风木之恨而公之胸中始无一事寝不梦觉无忧为婴儿为赤子古有终身慕者年百有十岁是公之寿道也有为公之孙行者若而人前致辞曰三十年为一世公阅三世五朝矣自甲寅乙卯之后六十余年重熙累洽润泽丰美间者边陲衣袽齐蜀黔巫日寻干戈而寿梦之区乐郊乐国天官书占云岁星在吴又云老人星在斗牛间尧之瑞应所谓民之子八九十者歌击壤时也斯不亦寿而康乎有为公之曾玄行者若而人前致辞曰齐桓有云多寿多辱无为贵寿矣三鳯既邈羣龙代兴今者承明著作之庭石室兰台之选虎竹熊幡之任逄掖子衿之英里号鸣珂居题通德公惓惓以振族之思观亢宗之盛而喜可知也绯伯博于学赡于词公侯之后必复其始行且致身日月之际天子询家学所自有　诏即公之居授经如毛公九十故事斯不亦寿而荣乎语既咸请余致辞余闻论文者有笔随人老之说而知登年之为载德助也彼其侧身澡行欲善无厌者尝一日而怀千载之图岂不知晦朔不知春秋者可窥其藩哉谚曰天有记性无急性无急性故蚤计者尝失之目前有记性故倒行者难待之定后吾视公质行可以镇浮厚道可以袪鄙徐公之雅尚通介有常任安之交情寒暄无变虽自其性得之哉而亦以阅历多造事熟前有典型后有烱戒故得效之方佩若上药巳事之美护若瓌宝譬之松柏之节久而愈坚姜桂之性久而愈辣醇醪之味久而愈和盖以德致寿还以寿养德所得于切磋琢磨者九十年如旦暮也谈何容易余少于公二十一年昔余有感于鸱鸮之章而公为赋无衣盖其厚之一征也及是家庆为歌抑之诗以侑康爵而属绯伯纪之 

　　孙男庭 
　　广 
　　廙仝阅 
　　容台文集卷之二终 

　　●容台文集卷之三 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　序（三） 
　　题词 

　　◆序（三） 

　　贺楚方伯霖雨梁公晋中丞序 
　　贺郡司理徐硕庵奏最序 
　　贺漕抚李公考绩晋副都御史序 
　　送郡司理毛孺初应召北上序 
　　送聂邑侯入觐序 
　　贺郡司理吴兹勉最绩序 
　　贺侍御潘翔公迎太公冏卿入朝序 
　　吴玄水礼部得子序 
　　初集序 
　　莆田曾氏族谱序 
　　王征美刺史守城序 
　　寿光禄程公五十偕寿序 
　　日种音文序 
　　序宋黄门先生集 
　　封侍御史公七十偕寿序 
　　序郭主客集 
　　重题铜龙馆序 

　　○贺楚方伯霖雨梁公晋中丞序 

　　楚庶宗之变也诸大臣议以为春秋之义将则必诛楚氛甚恶蔓图斯晚社鼷不灌屋鼠不蕙八议所云非其大者请无牵于宗正条而一以司马法从事于是檄四省集大兵为掎角势天子环顾廷臣独念抚楚莫可遣者时梁公以方伯守土荆南先是以平苗功奉玺书赐金且需次领节钺适与楚事会天子乃命廷臣请以中丞节授公公朝受命而叛者夕伐谋见疾驰而入幕府而士民喜可知巳曰公不从澧州来其从天而下耶是时伏戎在萑悍宗在堞方属耳目新帅以为意向公至则皆慑伏不敢动曰是夫四征不庭惯经行阵者梁公耶庶宗寡援则大窘公庙算百出则又次第就械无迯罪天子以一中丞节胜于十万师而方城鄂渚之间谧如矣故事大中丞自藩臬晋者同官征言志喜于是诸大夫授简不佞昌曰待子久矣其无辞不佞服膺公教甚深且赖公定楚无入危之诫又何可以不文辞也往读史至汉文时谋国之臣孰与晁贾哉贾大夫不难系单于头而抱火积薪之虑惟诸侯王为谆谆又家令之疏备边详哉乎其言之也要以安宗庙而尊天子舍削六国无足事者帝心奇其才莫能施用竟成六国之祸虽然帝之所能者损万乘之重以重细桺而巳若曰吾有真将军者岂忧诸侯王哉譬之治病胫大如腰指大如股者症也或言分之便或言削之便者禁方也而条侯则医也二子者试方者也试方者人费试策者国费得国医事几矣藉令动六国之兵而应以棘门霸上之将安在祸小乎故曰安危在出令存亡在所任此文帝之明而熟于计也嗟乎国家日不乏谋议之臣至如威名折冲信命殊俗功能日着可当县官缓急者曾几何人又以遭时泰宁兵革不试士大夫优游文墨拱手而取大官他故勿论即如大中丞是古天子所使王官监于诸侯之国而分陕之寄也凿凶门树大纛将以虎符征发而称主帅乎居则讨军实而销民萌有急则撤患于肘腋之间而制变于呼吸之顷此宁渠可尝试者乃其道甚广其途甚夷主爵者率以宠名誉之人而酬扬历之绩军旅之事不必其有闻也其故难言哉难言哉公以文章学术起家望郎当西夷弗靖天子命重臣行边公应诏与俱重臣竟赖公策敌王所忾用是结主知吉士望今国家屡有征伐之事公未尝不在其间三韩之役松山之役播酋之役皮林之役公或调兵食或设方略或视戎行或募死士交河饮马瘴水堕鸢公所为间关而策驭也毡帐酪浆刀耕火种公所为跋涉而问俗也飞刍度岭积甲齐山公所为拮据而先事也赤白探丸癸庚噪野公所为指顾而应猝也公筮官郎署而干济有元老之猷近试三辅而经营在玄菟青海之外旅进藩臬而物色在河魁中执法之官是故人知天子一日而骤贵公不知试之二十余年不为不久人知公不战而成功而不知公之所为百战功皆今日收功地不为不难也且庶宗幸而滥觞巳耳即澜倒滔天而其敢死孰与虏酋其犷猂孰与猺燹其贪忿谁与脱巾之卒公能折其所难何论易者于条侯曷让焉若乃盈廷言战贾生之恸哭也刘氏安矣而晁氏危矣则西川谓耶总之皇上善将将得圣人之威矣盖宸濠之乱王公琼在本兵曰无忧业有王伯安在今公之讲白沙氏学与王同公之澧王之贑其地同王先濠而后苗公先苗而后楚其事又同儒者之效覩矣汉事云乎哉旦夕者天子锡师中而宠公于将相间则有穆如之颂以俟君子 

　　○贺郡司理徐硕庵奏最序 

　　陆士衡文赋曰课虗无以责有文诚有之仕亦宜然彼贤人可久之业太上不朽之事皆契在独知藏无朕迹于德谓之隐于善系之阴何尝禀成于朝署司命于主爵哉而或者谓朝槿之可常信梦蕉之足据所保者在此即所捐者在彼而廉耻节义无所不捐矣则跖实之为患不可语于达人之观也吾郡大夫西安徐公筮仕时尝为庐江司理绣衣持斧为崔大夫自牧伯守长以下虑无不搏心先意自全威棱之下者而公平视之无所阿邑适有徐守之谳相忤弃其官归徐守者江右汪君心渊也始东方妖贼压彭城境此南北咽喉关天下安危不小赖徐守善为兵多方略扼其进贼委城遁去张睢阳辈人也而失驩于备兵使者赵君赵中之于崔将行贪吏之罚须众理官阅实其罪法在重辟中众莫不心伤其冤乃与慷慨激昂明其不然者徐公也是役也公仁心为质蕴义生风阴德通于神明令望重于山岳所保甚多所捐甚少惟一官耳嗟嗟倡而和者何人哉崔既入操国柄羣奸辅之长夜漫漫孰知其旦赖圣朝更化羣公讼言　赐环有命复为松借则与公同解褐者皆巳骎骎日月之际公无几微厌薄故官而识益练而神益完有泣罪之仁有定乱之略有平反告母之孝情有不茹不吐之风采譬之陟羊肠过滟滪而结靷九土扬舲百川易于履平地也三年报绩特寻常事以公始念不及此故同官觞之以志弹冠之庆云昔汉于公以官殉覆盆烗耀史册更千载而有钱若水又更五百载而有公与之鼎立奇男子故自不易食报当亦殊绝今天子褒诛独断远过汉宋彼于公之高阀若水之急流其足为公称哉其足为公称哉敬因郡伯诸公祖之请而扬厉公之百一如此 

　　○贺漕抚李公考绩晋副都御史序 

　　楚之贡浮于江沱潜汉则禹之道也昔也逾于洛今也泝于淮故楚之转饷者岁诣淮受教令于幕府以开府视淮亦犹赐履之地乎大中丞修吾李公以抚兼漕事久矣日者天子以玺书晋公为左副都御史而楚之藩臬使喜可知也曰公今真为漕矣楚赖之矣又曰上今用公矣世赖之矣授简不佞昌曰庶其善颂乎不佞何能为役忆读公之抚漕疏而能言之士方公于汲长孺陆敬舆郭令公韩魏公张方平者核矣斐矣如以古之事词止矣不可以加矣请言今事可乎在昔永嘉张文忠公自郎官佩相印尝　召对便殿掀髯言事俶傥不小拘公旁顾一二宦竖则佯作踧踖状上怪问故公对曰臣何敢失此曹意内庭数武地如万里矣因极言镇阉所在暴横非圣明涤荡海内终不见天日世皇感动为尽罢诸镇守者夫李元礼一世龙门裴晋公四朝元老竟拱手于宦官辈而文忠以一言除数世之患伟矣社稷功也虽然公有社稷功而于贤人君子肯许以社稷臣哉遇合太奇宠数太盛不知者既忌其径之捷知之者亦惬其报之称尚安得而以名归之故夫历邅回尝险阻有蹶而起有前而却朝廷之注向与海内之清议两相畸亦两相激而郁勃不得宣者此亦名臣之资也中丞公得之矣公以直言极谏浮沉中外二十余年最后领节钺未几词组出宫中赐之玦其事甚秘世莫能知也公请去不得请代不得尝以身在去与代之间可去则权轻可代则责亦轻而税珰增者乘公两轻之势磨牙张距以吮淮海维扬之血公亦不量孤危而日夜以讨珰为事如临坚敌旗鼓间谍靡弗用也如薄猛虎网罗弓矢靡弗设也卒持其阴重罪大困税珰使不得生还禁籞当是时海内扼珰者若清原若江夏若南康皆不能以一矢加遗守土大吏至禠冠带受辱其次三木囊头受辱其次缇骑圜土受辱而雷霆之威独霁于淮上识者曰上之知公虽三旌九迁不过也主上虽心识公而未尝骤贵公公虽受誉命而以年以资未尝踰于怕调之尺寸公在镇先后着功实如驭将吏惩贪墨议河渠护　陵寝靖叛萌赈流散不止为漕而独叙其所为漕者若曰程绩而酬则爵禄不足也以故天下之贤人君子皆信公重公于公之当去也昌言于朝以规于公之不遂去也昌言于朝以颂即凿横门建大纛尽护东南诸侯股肱倚之咽喉仰之于公岂有不足而公议之郁勃犹若有不尽释者公之功名于是为盛哉抑公不独自成其名而巳也圣德亦光焉矣皇上异时不尝逐三大珰乎保之败也则权相随之鲸之败也则少宰随之诚之败也则台谏官随之夫自宰执而卿贰而台谏莫利其北珰也主上之明也公之终有誉命以此故夫分过于君谓路马不可问逆鳞不可批密云不可雨明夷不可日中者皆诬上者也布衣轻侠尚有名交安有网恢恢绶若若而匿瑕畅美莫望之臣子者皇上绍烈祖之休于公乎白矣书曰嘉谋嘉猷惟我后之德其在斯乎其在斯乎继自今公益有无穷之闻主臣俱美中外禔福洛修贡江献珍宁独惠于楚于漕巳也 

　　○送郡司理毛孺初应召北上序 

　　睦州毛氏兄弟鼎立孺初公后起为吾郡司理凡五年声籍甚天子用所司剡荐以异等召云始公之入吴也其仲司谏氏赠之言曰行矣毋愧龙图之树其伯天官氏赠之言曰行矣毋愧桐江之丝公拜受教而为董子理之也董子俯而思仰而叹曰善哉繇天官氏之言可以清繇司谏氏之言可以任虽然严子为傲爵禄者也于先忧何当即于理官何当也公曰唯唯否否夫严子者果以其傲爵禄为高巳乎其言曰怀仁附义天下悦趋势顺旨要领绝此古之遗直而范氏之宗也凡任天下者固必有所捐国家之谋肉食者鄙功名之会金注者惛故可饵以禄者即可怵以害可縻以爵者即可挠以法非夫泥涂轩冕而能当官立节者天下无有昔范公为诸生则以天下任吾为理而任岂称早计哉桐之水以砺吾齿耳盖公之持论若此其理郡率以此言为券较然不欺其志焉公身兼数器而棘木之听自其颛职亭法处事片言立断刑书既定即豪贵大侠力能得之监司台察者不能得之公监司台察亦借公自解曰是无如司理何有宰相子方操热柄为吾邑宋氏关白公抵其书摽其使曰而公与吾无生平而书伪也邑有人奴埒素封与故主抗辇下贵人至为击一学使者去赖公穷治竟毙于法于是江以南抢地呼天之属愿一当松郡理死不恨而公以为无冤民易无冤士难今夫司属之殿最寄司理笔端一不当令蒙恶声此宁有两造为阅实者公故具鉴裁而不以脂韦先悃愊凡所品骘要于至核即台察亦无以夺也计公在事以廉成平廉最着以强直行仁恕强直最着弓旌未及而风棱岳岳巳动朝着矣遭时休明箕颖为拙虽江湖客星皆耀于钩陈太微间假令子陵而在能逃谏议征不就否宋时自希文出士始知重气节今天子高居法宫积牍如山不复决虑无弗伏阙谏上殿争蒿目以修社稷之急而天下脊脊多事何也岂其迹于任也而不大有所捐与岂其知趋势顺旨之非希文而不知怀仁附义之为真希文与昔富郑公之贤也欲有所诛进而希文持之曰恐人主手滑此以知其不好激也石徂徕之直也为四贤诗而希文嗛之曰天下事为鬼子坏此以知其不好誉也若希文者真能捐名者也语曰食夫殉财夸者死权烈士殉名夫名羙物也而权利之委也故遗利而后可以遗权遗权而后可以遗名遗名而后可以忧可以任公所试之理而效者也吾终不以羊裘为潜以龙图为见以施于郡理为公之细而効于台谏者为公之宏公行矣不烦改步矣请亦以余之言为券而质之公家伯仲征余言者华亭聂侯青浦韩侯署上海许公皆渐于公之家风者也严以子陵名范公所尝守郡者也 

　　○送聂邑侯入觐序 

　　聂侯以述职行矣歌骊之日二三子讲德焉行人吴子谂于野史董子曰国有六职令则兼之吾以是程侯抑何恢恢游刄也侯宽然长者鉴裁内运每延见士大夫考政问俗即能得其人于目睫之外造请不废阳鱎自远不可得而亲不可得而疏是天官氏之职侯克举之也侯下车之岁大浸稽天请命两台发粟赈荒乡三老义士所在施粥糜间井相望侯身自劳来眠食几废所活饿夫不可胜数岁不为虐邑故苦践更迩议均役官与民视田受役几无等侯核富民田隐没尽出逾故额六十万于是中产以下皆得免役而缙绅亦不至大困行法之平为江南最是司农氏之职侯克举之也学使者檄郡县校士所在讙哗山苗涧松今古同叹侯谢绝请托精心品藻白屋寒畯遂无留良明鉴空悬飘瓦不怨是宗伯氏之职侯克举之也勾摄之役日引月长动盈四百侯汰去过半昔之鸱张狐假而食者转而归农又捕贼曹符檄所向辄命为盗薮蔓延周内莫可谁何侯絜法定令落其角距糇粮以时萑苻息警是司马氏之职侯克举之也侯尝谓欲省狱讼先省锾赎非两台监司大吏所召捕未尝远人于庭亦无一役轻下闾里爰书巳八欲解则听之未尝引绳批根见法辄取也是司寇氏之职侯克举之也泽国奥区沟洫是急先时浚治以劳远人自侯建议壹用土著畚插在前饷馌居后事集民安百世永赖浦汇一役众称聂渠是邦土之职侯克举之也夫国家以六曹尽天下之事而以县令习六官之事如侯者得其一察巳足孤行况兼总条贯左右具宜不为天下循良冠乎董子曰似也子知侯者请更有进焉吴子曰仕于壮县者处脂膏中耽耽逐逐富民是求彼官于家人极于病葢有之矣侯淡素自将氷壶方洁尺组寸帛不取诸民沽酒市脯宁浮其直侯在华五载矣素封之家游闲之子不知上官科指作何状有以怀璧罪者谁也如其清贤豪之门竿牍并进或仗其吹嘘张我羽翅侯曰我守土吏也岂借誉于名交哉守常度自信而巳如其介台察有所摧抑其人故不能事侯侯阴为解脱竟不令知所卵翼士有退而负德者或为侯道之侯益为掩覆不令人人知也如其厚此足以颂侯矣乎董子曰近之矣犹未尽者其在侯之量乎古之知人者谓智可练而量不可学侯之量深远矣若万石之锺不为寸莛鸣函牛之鼎不为小鲜饪忘宠辱遗毁誉于家有不见于国有不闻者是隰朋之弘也是故侯诚才矣然而不张的诚清矣然而不溪刻诚介矣然而不崖异诚厚矣然而不沕闇其大臣之度乎当其百里有六官之用当其台谏又有大臣之用王正之春天子开明堂觐羣后修汉故事有以邑宰进大农少传如桐乡密县者必聂侯矣吴子以为不虚美请书之 

　　○贺郡司理吴兹勉最绩序 

　　今郡司理之考绩也则犹古者计狱弊讼登中于天府之遗意哉其具成牍以请几毛举缕悉然不敢深言于慎测之情不敢侈言于不冤之诵惧其迹于夸也监司台察则既有品题矣而不必其该也束于裁也太史之代言则既有宠光矣而不必其肖也淆于同也是将安所悬衡乎吾闻之言弥繁知弥觕言弥简知弥精夫考绩虞法也有虞氏嘉美咎繇非即今之制词乎而其言曰风动风者一字褒也后王重之曰明清犹雨旸燠寒各司其用非风敌也又重之曰讫威讫富是犹明庶广莫之属风之一德也且夫风之为言未施而民信先声而夺人故足术也威富巳尝我而后讫焉晚矣江以南故嚚于讼松为最又隶于旧京往往奸人不得志则走诸御史台声冤泯泯棼棼不可穷诘檄符一下胥吏伍伯之伦因缘为奸利中产立尽司理临川吴公始下车拥书万卷焚香讽诵或见谓公文人薄法吏不为也是时积案如山老吏抱牍而进冀窥使君办法若何公纵观有顷手数牍曰是行禽败常者案之是封豕荐食闾左者案之是城狐家于官府者案之是鬼蜮鬪两造而噉其肉者案之余锥刀雀角非国法所急不足烦乃公三尺须其改悔将有纵舍观者慑伏公尝端居燕坐或十日不决事或一日决十数事或十日不判牍或一日判数十牍皆洞肝披胆引经贯律莫可上下诸奸人莫利当公而旁郡有不平愿得赴云间嘉石死不恨公自以镇静坐消告讦俗而诸御史台若移文申令岩然不为应岂其治丝而棼之耶久而知公之指在不扰交章剡誉矣若乃衷褐于绣设菜过鲑士大夫竟三岁不能以二簋事公何论庭实至问之市肆经年不取尺布矣问之侯吏所过干糇弗具矣问之阍吏坐无附耳之交门无境外之刺矣问之主藏吏朿矢之入缗钱之羡籍而弗有若委尘矣问之胥史曰此霹雳手也奉约朿惟谨不者相随入狱门矣问之乡校人人为吴氏学古文奇字之外言不及私矣此岂可旦夕袭取哉盖公清虚淡泊纯白内守虽恂恂抑抑而有轻天下细万物之意举人间世所艳称以为要誉之媒争先之径皆所不屑故曰绝利一源用师万倍豚鱼可格枭鸟不鸣风之也台察所称者能尽此乎虽然犹一郡之平也公之鉴裁着赐履持斧之臣询察吏治惟公是倚而郡国令长耦俱无猜且各有凭焉吾职在五听而巳更以六廉绳吏不虞府怨乎公则以天下名教为巳任即道在包荒不为吐茹今年春天子开明堂计羣吏惟江以南月旦足佐平明之治非公亭亭孤峙不受世波将纤趋窥日?间之徒巧逃吏议公即不深文无柰其为深文者何公即不骫法无柰其为骫法者何故煦然以春肃然以秋皆风之德也此于法不得达之朝听而不闻不见之绩无大是矣华亭令郑侯上海令邹侯署青浦倅马公乐公之政成而属不佞昌为颂昌心仪公最久又野史得深言侈言犹不能肖公之什一试以谂于代言者或禆谌我可矣 

　　○贺侍御潘翔公迎太公冏卿入朝序 

　　今天子登崇茂硕服在大僚藩臬守长声绩着闻者起拜九列所以均劳逸示风励也于是观察麓泉潘公入为太仆少卿趣装有日矣公之仲君侍御翔公在　辇下方清宫以侍而同里同官若奉常尹公霍公金吾万公侍御翟公皆翔公之所兄事弟蓄者聚族而迎太仆献币羞璧征辞以先之不佞昌辱有家侄羽宸之年谊且交于翔公至习不敢辞葢国家有劳臣有世臣劳臣者身兼数器虑在四方环应无穷刄游靡缺受于才者也世臣者鹤鸣子和前喁后于二人有怀一人思媚渐于教者也受于才者以为臣鹄渐于教者以为子鹄两者鲜兼而得全全昌古今不数有莘之隆尹相太甲陟相太戍姬氏之盛鲁公拜后周公拜前而伯冏之作太仆正也穆王命之曰世笃忠贞世笃者继继绳绳自一世至于世世而効一官营一职何论焉语曰子之能仕父教之忠孰与以身教平又曰上臣以人事君孰与以子事君乎太仆公登朝以来其官则自邑宰即署守长藩臬几十政无所不周历其地则自畿辅河洛关陕几万里而无所不驰驱其宦迹则自簿领钱谷河渠刑法军旅之事几百试而无所不赡举以故公劳臣无两要以教忠亦无两彼其夙夜奉公者即为式谷优游布政者即为家謩而翔公之所传者不止青箱书治县谱也公兹入矣翔公奉膝下欢歌白华朱芾之诗上松栢冈陵之颂若石庆之为万石涴牏若元方之为仲弓御车于情岂不诚展而非公之所厚望于翔公者何则万石君虽孝谨乎以归老不事事仲弓则仅仅颖川长非如公父子在日月之际也吾意公必以生平所扬历所咨诹若土风谣俗吏治边情地险物力家庭告语皆可入皂囊之封章备绣斧之捡察而严君诤子自相师友则朝常庙筭国事人才外臣所百闻不如一见者侍御当熟数于趋庭之前所为塞渊之助不少也兹非世济之美而社稷之福乎哉且夫御史单车行部揽辔之日则忘其家虽甚严重视他官独难于将父既并立于班行矣而乃公驾车则乘骢者常改步如中州侯公官太常秩三品其次公以侍御为六月之息朿于制也翔公为名御史籍甚西台久矣寻常有不次之擢是父是子相从于槐棘间此其合则共邸而居分则秉钺而出而且有长公孝廉将以贤良方正奉对大庭为石之庆建为陈之二方吹箎吹埙肯堂肯构家声功业焜耀乎三晋媲美乎高阳世臣哉世臣哉试采之为潘氏世家窃自负于惇史矣 

　　○吴玄水礼部得子序 

　　古者卿士大夫燕享之诗恒曰万寿无期万寿无疆上寿百三十岁耳何以侈言万也夫人未有中古而生者皆于上皇之世自今而遡之赫胥大庭犹旦暮也非以子而孙孙而子乃为大年耶且也君父之恩大矣与天地并夫惟子而孙孙而子则以无涯酬罔极其愿始鬯故以千金之璧易赤子愚者不为以松乔之年易嗣续智者亦不受也葢三代之宗器若云雷之尊□父之鼎一柱之爵狸首之豆所以铭功而昭德者命之曰子子孙孙永宝用岂非以忠孝之种足重耶余友吴礼部伯玉年逾壮未举子太夫人忧之即同侪友生无不为伯玉深念也独不佞昌以为伯玉法当多男子或询之故曰吾非祠官安知高禄之应吾非太卜安识梦占之祥耶抑男之为文也从田从力从力则熊罴之伦也从田则岂有畛甽疆畔哉方寸是巳吾视伯玉仁心为质欲善无厌养志承欢今之曾闵且乐道人善如郑当时恢弘慱爱如孔北海崇奖后进如庞士元赴人缓急如原巨先尝以宗社大计闾阎隐瘼默赞当事巳见施用而不居其名此其为田沃而不硗坦而不棘而又拂以温风润以甘雨知其必有获也或曰海内闻人若弘农宋公延津李公蒲坂杨公富平孙公此皆天下长者何以靳之血胤哉余曰之数公者与伯王固异矣其成名也若俛地拾芥其得志于王涂也若康庄骋绝足计其当伯玉之年所受国家之恩泽海内之休问几于满而不可以复益矣伯玉以鸿渐之资困于黉校公交车之业屡变忧患之途备尝四十登朝十年奉使仅仅得虞曹郎又笃念太夫人倚庐自北请南依迟子舍家无厚业萧然书生此其于诸公谦满之数何如也耕尧之田而有九年之水耕汤之田而有七年之旱过此以往皆逢年之日矣多男不亦宜乎或曰然则人之所易伯玉何独难也曰器以晚成为大物以罕见为奇力以挽回定数为强德以动天地感神明为盛岂不戞戞乎其难之哉章文懿公以六十举子陆文定公以五十八重贤迭肖巍膴耆颐两翁兼得之始未尝不邅回而后乃备福也吾谓伯玉之逢年亦如此矣于是社友何子张子辈理子语前为伯玉寿且歌斯干之第八章而退 

　　○初集序 【 徐司空大夫】 

　　董子曰文章之道一往即诣缘指覩归如明霞舒锦员水孕珠何关渐次彼一鼓作气再鼓而竭者皆非其至也其至者如列传世家之史前无古后无今上林子虗之赋人巧极天工错岂惟班固子云之所不能摹即两司马贾其余劲更为掺牍何以复加果且待子为续为别哉虽然有初者有为初者譬诸四序之气春为盛德方其百昌鬯遂草木怒生宇宙一新人情怡荡若不知有炎之畏风之悲寒之怨者此亦天地文章之一初巳而揆厥原本乃在草木雕零龙蛇藏蛰深根固蒂之候蓄极而发天地且不能违而况于人乎太史公自谓网罗天下遗失旧闻相如自谓赋家之心苞括天地非虗也有本者如是矣济阳水部徐公凖明生而蚤慧江夏命之圣童龙门引为小友自其缝掖著述甚富及乎弱冠登朝冲夷自远山刺申阳分司甓社或簿领劳人或胼胝荒度皆旷士之所攒眉而词人之所辍翰者乃公以游刄之余练凌云之笔诗有古选有近体有绝句文有记有序有传有檄文有奏疏二十余万言搃之一吟一咏什风什骚短章大篇有典有则体裁庄雅步骤春容于戏休哉异时谈艺者薄陶铸而尚自然厌矜庄而趋佻宕如危帽轻衫以见大宾鱼肠七首以当大敌浮杯一???吊?以涉大川似薄汉以后不为而其敝也渐入元季俳优之习至于公而一涤其陋归之尔雅虽其广心浩大将纵横九土凌厉千秋于诗文无所不淹而以初集求之两司马之业在是观止矣二东自白雪楼集以后有东阿于文定临朐冯文敏并建旗鼓悬衡海内东阿兼誉元美临朐颛尊退之两公皆二十登朝金门多暇足以大肆力于著作公之才??渗年华与两公同而既文既慱不为吏道所掩三集鼎足泱泱乎大风抑又难矣 

　　○莆田曾氏族谱序 

　　谱学盛于六代李唐之世当其时婚宦之籍过于九品名讳之禁严于三尺其书充栋如册府元龟所载者是巳而遗编断简三馆寥寥似经祖龙之灰鲜见蠹鱼之蚀岂非习伪相沿作者不勉故冺灭无传耶兹莆阳曾氏之谱出而吾覩少宰公之难穷也葢以国史之法用之于家乘譬离督绳输按墨而以凌云材料为堂为奥直易易矣公之言曰阙疑传信史职也疑无小信无大信者十九力不敌疑者之十一吾曾之保姓受氏逖矣断自入闽而祖光漙见见闻闻传流有据孔子述书三坟勿载欧阳子行之矣此史法也史迁作帝纪列传世家征信千古而搃命之曰谈公所论着善则称亲不必巳出公有风木之恨而谆谆于肯构之思令太公之绪言遗教千载如新史法也公掌丝纶作训词以训有位今也旁治子孙于是乎取之宠必思危恩不掩义温厚尔雅养中养才若颜子推之家训谢康乐之述祖为作求绍闻者地此史法也范希文宋人物第一其始流离琐尾自非着姓而以物望振宗盟又以直笔裁族志今崔卢郑李之谱世巳无传而数百年来范谱孤行寿于金石闽之曾世不乏闻人而有以希文为我师者非少宰孰当之三立具而业不朽九两系而族得民事不同而相为用此史法也不佞吴人也习见范文正公之祠墓云仍皆在吴之天平宋社巳屋范庄岿然其子孙当机利之辏而事桔槔之业惟义田是仰惟宗老是依文正训曰子孙有仕于朝者以俸入增置义田恢祖贻孝也彰君赐忠也入国朝且踰三倍矣公虽怀范公之忧而未佩将相之印当修志时官尚宫赞禄入未逮希文远甚而蚤从事钱公辅之记所以翼是谱而行之永永者宁他世家所敢望哉谱凡目十有三而不佞肉谱可书者止此未知可比于糠粃之前导否 

　　○王征美刺史守城序 

　　王征美自孝廉时惑莲妖之乱巳忠愤勃发结东南奇侠共殉县官之?昔人以久宦减仲产征美乃以结客废建宁府君负郭人或迂之家侄原孚时廵二东独壮其气决多探借筹平妖奏绩屈指吞胡之略征美葢李长源辈人万不试而出一焉见之守胶若杨太史此纪是巳方予入春明门东牟羽书押至某邑陷谋令逃友朋善征美者有危辞余明其不然此陷且逃者岂尽无义胆哉智不素练材不应卒而危急存亡之秋正吾征美技痒时也惜其谋未尽施用令一二剧贼泥沙用金钱牛羊用士女顿兵坚城几阅终岁费帑藏无筭竟不覩献俘饮至之盛事征美当抱余恨焉虽然能巳见于天下异时必有用其所未足者在矣 

　　○寿光禄程公五十偕寿序 

　　夫古之至人处于食清游浊之间常以隐为真宅以仕为应迹柱下史漆园吏非乎乃世遂尊其论着比之大易命之为经而又传以长年住世之说于是吏隐神仙始合为一矣西京武帝时有东方生者其依隐玩世异乎平津之阿其正谏明节同于长孺之贑说者谓其师友造化灵为星辰故艳称之矣乃若同朝有司马谈者官为太史令所谓近乎巫史卜祝之列与夫陆沉避世索长安米者等也而吏隐之林鲜有列者何哉且东方之事见于外史稗官之书不可征信其遗文绪论如宾戏谏广上林诸篇平平常常无一长年住世语也谈公述陆家指黄老最先而片言居要曰神太用则竭夫神者圣王用之以宰群动调三光长于万古而不为老奚其竭葢不神之神无用之用谈公深于犹龙之旨矣当吾世而楚大夫程光禄近之光禄孝昌慱雅君子也以贡籍宰岩邑同官倚藉一第有欲傲之以所不足而若弗闻也者有欲困之以所不能而若弗闻也者四载政成台察交荐十有四牍以循卓征公待诏阙下氷雪为肠入火不热竟得南光禄署丞其官守寂寥亦与之为寂寥其山川夷旷亦与之为夷旷且网罗六代散失旧闻若河渠平凖八书之类各有论撰时以示长公翰林庶常端伯端伯每发家邮辄佩庭训于是承明著作之庭程氏学最着若以三山云助传岩雨非如班家之史谆谆分疏孰为彪孰为固孰为大家有父子异居之嘲也公年始五十夫妇相庄仕不必牛衣迍隐不必鹿门僻今之留滞周南直湏臾事行且修子部之司存安史公之鼎养虗和淡泊别有□年吾所为祝觞者方之内耳固不及朱陵桃实之谬悠也 

　　○日种音文序 

　　文者圣人所以化成天下之具撰造其一支也西方之教无所不简而独以撰造为文如来说经菩萨造论葢河沙不能筭海墨不胜书矣试观陆百卷说般若何止三万言释尧典耶乃朗士又取历代文人之集与佛法相关者若赋若颂若序若记若诗若赞一一分类命之曰日种音文岂不知杜日为毗耶法门遮眼即药山玄旨哉其说曰金汤非达官不尊水乳湏慧业而辨僧中得一人不如褒衣慱带中得一人可以转化其同类也藏中得一义不如游文小史中得一义可以开发其信心也至于万法皆识所持陆根互用亦得文殊曰今此婆娑国经论得宣明则名身句身目之所触者即为耳出流入流心之所会者即为音斯又三真实之逗机二十五圆通之启钥也其旨微矣吾常以日喻日无所不照而照地不如照空圣人之言名物照地也故有尽其言实际照空也故难穷晋宋文人谢灵运梁昭明取材贝叶振藻珠林其朝暾之日乎未光也至唐而梁肃房融游三观门剖六相义其禺中之日乎未满也至宋而苏子瞻张无尽或乘愿力而生或藉师资而悟辨才无碍宗通教通其日之正中乎他如王维裴休韦应物白香山晁无咎黄鲁直辈虽入有浅深字有半满要以依大光明离痴暗惑其为一音所摄均也朗士似为历代文人忏绮语业其辅教之意达矣哉 

　　○序宋黄门先生集 

　　汉文帝久不见贾生自谓过之武帝读长卿有生不同时之恨此即丞相嘉丞相弘不能得之二主也而不尽二臣之用何耶无亦洛阳孤愤伤时文围浮沉慢世或寄情楚泽之兰或袖手凌云之笔不能二主用才之意耶始予尝读宋黄门泰斗诸奏疏叹其文直事核谋国之略在敬舆子瞻仲伯间天子贤之以置陆垣之首触邪指佞惟公是倚既而随众　赐玦天下方惜公之远外而公之神益冲然气益夷然惟是读书谈道之乐不改常度寂寥短章春容大篇皆崇闳尔雅有典有则足以鼓吹休明维持世教即敬舆忠州集古方书子瞻居黄藏其结撰犹以为衰世君臣之事非所以事圣主也天子一日思侍从之良召置左右公以兹集引对有屡前其席篇篇称善者岂不成右文之荣观哉公之长公今础自木天踵谏院直声为天下重其渊源远矣 

　　○封侍御史公七十偕寿序 

　　卿大夫之孝谓之誉誉之为言名也卿大夫侧身备行扬三立之名以显其亲孝莫大焉虽然有不待子而名者若庆建之有万石二方之有太丘或开家或食报岂不以大年为年以二乐为乐哉则封侍御史太公是巳以清苑望族世济其美蚤岁游黉宫以慱闻多识冠其曹耦家无厚业邱笔为耕虽门多长者之高车乃缾鲜陶家之余粟公读书谈道有以自立不作可怜之色豁如也奉养二尊人供甘旨荣高敞曾无剩力以德行闻学使者屡旌异之试于北闱辄困而归最后巳得隽又为有力者所撄未常宣言以重佹得者之愧人服其雅量公不惑于浮屠老子福田之说惟修桥穿井即为先倡而城隍庙故有石栏乃曾祖所建亦率钱鼎葺邑人响应而三党宗亲赈穷悯乏者鲜以橐空为觧至侍御既贵举火之家益增而公于三釜之入益无所私或曰贾公人实佐之昔为鸿妻今为鲍母不严而肃宝俭与慈夫妇相庄鲐背儿齿怡怡如也侍御尝述太公之庭训也自其身当舞象即举古明贤忠孝事相期勖及入对枫宸出为司理则诏之曰此欧阳修所精心案牍持平法比不以文章掩政事者之任也行矣勉之哉及侍御以廉平奏最擢置西台绣衣持斧视鹾淮海则又诏之曰此李膺所为揽辔澄清刘晏所为占风会计者孺子何幸得身试之行矣勉之哉葢侍御澄清着绩天子以兰台石室自其专司召佐词臣与修熹宗实录公则又喜曰吾家以史为姓以史为官今而后得褒诛秽直勒一代信史传之万世吾有余荣矣岂必九如为颂三寿作朋足愉快哉于是十二月朔公夫妇偕七十戚友刘公等以侍御方典天策禁兵不能舞彩膝下愿托于祝觞之言以述公生平所谓誉之为孝也予齿长太公十岁今将谋鉴湖鹿门之事是必有当太公者遂不辞而书此以侑康爵 

　　○序郭主客集 

　　古人有言学而从政未闻以政学也词林庶常之称诗似政学耳岭南诸君子若丙戌之林公承芳己丑之区公大相则皆颛门名家皆以诗名为木天重乃竟不能以诗昌其官世多为五岳方寸林公予不及交而与区用孺年谊最善见其终日苦吟虽对客不辍又诗人至长安游大□者必以为归用孺与予居接衡每豪饮即欢呼拍案邻若无人且分韵赋诗漏下三鼓客始散去用孺熟睡至日可中词林先辈过从鲜所延接以是失欢用孺无党遂困之耳余问林公在馆失欢状略相似嗟嗟人自忌诗家耳诗何负于时哉甲戌三月区孝廉以集视予予方快读一二卷而郭礼部亦以诗集至礼部先为庶常以诗颛门名家而承明著作之林若靳焉甚矣其有类于林区两公之遇也予方趣装上道未及卒业礼部之诗而出岭南与馆中旧事以志慨如此大部大有不朽之业在必哂为浅中语予无以辞 

　　○重题铜龙馆序 

　　蔡中郎石经立于太学即马伏波铸铜马式于东都门遗意往年有石刻余书者命之铜龙馆帖本此乃里中有以枣梨代为之且蒙其名无以自别今得家侄孙臣棐参政重修石本有所增定虽予书不足传然黎丘之昡知可免矣初学书在癸酉年今为甲戌历六十年如僧家叙腊不觉易世多多许颜清臣云亲见张伯高每蒙激昂授以笔法资质弱劣又婴物务不能熟习迄无以成予正似之 

　　◆题词 

　　茶董题词 
　　酒颠题词 
　　崇兰帖题词 
　　刻六龙觧题词 
　　贺千秋印衡题词三则 
　　远游篇题词 
　　江南春题词 
　　卧游册题词 
　　王竹坞诗册题词 
　　杨女郭节妇传题词 
　　彤管遗徽册题词 
　　吴长卿饱菜轩题词 
　　方旦心平平草题词 
　　漱六斋草题词 
　　陆洛诵文稿题词 
　　唐名必文稿题词 
　　夏彛仲文稿题词 
　　朱伯升制义题词 
　　原孚侄制义题词 

　　○茶董题词 

　　荀子曰其为人也多暇其出入也不远矣陶通明曰不为无益之事何以悦有涯之生余谓茗椀之事足当之葢幽人高士蝉蜕势利藉以耗壮心而送日月水源之轻重辨若淄淆火候之文武调若丹鼎非枕漱之侣不亲非文字之饮不比者也当今此事惟许夏茂卿拈出顾渚阳羡肉食者往焉茂卿亦安能禁一似强笑不乐强颜无欢茶韵故自胜耳余夙秉幽尚入山十年差可不愧茂卿语今者驱车入闽念鳯团龙饼延津为瀹岂必士思如廉颇思用赵惟是绝交书所谓心不耐烦而官事鞅掌者竟有负茶灶耳茂卿犹能以同味谅我耶 

　　○酒颠题词 

　　渊明恕醉与渔父同醒正言若反即复餔糟啜醨所谓寄大梦于桮桊而德义之矩自在也颠何容易知此则知文成之辟谷图南之爱睡皆真能颠者茂卿其酒人之雄乎若夫醉卿之天地腾腾兀兀近于天全微细披剥乃是无记所摄故凡夫醉于无明二乘醉于涅盘惟大圣人能饮酒不及乱茂卿深于法喜故为下此转语中下之根欲读酒颠请从酒诰入 

　　○崇兰帖题词 

　　父子书家自羲献后有欧阳询欧阳通徐峤之徐浩本朝则吾郡莫方伯与其子廷韩耳余师方伯而友廷韩每论两家之书吾师则应规入矩骞翥回翔似正反奇超俗即雅廷韩则风流跌宕后爽多姿酝酿诸家匠心独玅廷韩如五陵豪侠宝剑金九意气自喜而吾师则以温伯雪子正容对客望之意消廷韩游道既广鉴赏之家无不遍历吾师人地高华知希自贵晋人之外一步不窥故当时知廷韩者有大令过父之日然吾师以骨廷韩以态吾师自能结构廷韩结字多出前人名迹此为甲乙真如羲献耳犹忆吾师崇兰馆集成是时作者甚众独以集序属余时为诸生逊不敢应至今犹愧延陵之剑乃书翰小道何足为师门知巳効也庚申八月七日之夜梦吾师命余作草书诘旦君今索弁语漫以应之 

　　○刻六龙觧题词 

　　韩退之为文王拘幽操写姜里柔顺文明之致奕奕有生气虽然退之犹附赘哉六十四象皆拘幽操也彼蒙难觧忧克永观省日以易道自占曰岂吾不登于岸乎岂吾刚柔进退之间不合符于天则乎不然岂其圣明而感格若斯之难也斯以为圣学一变而小雅再变而离骚则善于怨而巳矣自屈子以来孤臣迁客忧谗畏讥有能明道着书而不为牢落怼愤之语者谁乎东溟先生六龙解乃其待命九江时着撰也穷天人之奥旨启玄空之秘扃足使公明结舌辅嗣觧颐谈易之家卓踔孤出斯巳奇矣乃先生尔时秉直蒙忌进退维谷意尚有所谓牢落孤愤者而横口所之绝无衡气唯觉忧时駴世之微旨朱弦疏越一唱三叹令人可歌可舞可悲可涕耳先生不独以此诫世而又以自省其于六龙之旨反复剖判有惕若之象焉渊乎远矣其作易者之忧乎不佞素治管氏易兹读先生六龙解更有会于心乃知焦延寿所传于京生者末矣为刻而传之于世教庶有禆云 

　　○贺千秋印衡题词三则 

　　吾松顾氏印薮出其印学盛衰之繇乎何言乎盛三家之村不能见秦汉之制得一印薮遂可按籍洞然漆书点画易摹也铁笔锋棱易衷也覆钮位置易循也五十年来承用之涂渐广而习者之门亦六通四辟岣嵝石鼓可鞭棰驱矣故曰盛虽然雕叶耳如画家之论形模禅家之参死句吾见狸德之执饱何取鸷鸟之成行今之盛不为衰之端乎故昔之印薮不如今之印衡印衡虽一家之书具有血气印薮则百补之衲都无神明 

　　吕不韦云人不宝国之连城尺玉而爱巳之苍璧小玑秦汉之私印其犹苍璧小玑乎但人有其宝不必其用也自胜国时赵子昂吾子行周伯琦辈始拈出用之书画书画之与印学非夫合之双美离之两伤者耶故以蔡中郎之工篆隶而不能挽六朝印学之衰者于时书家如王谢白事皆自欵其名无所事印也以李阳氷之工篆隶而不能挽李唐印学之衰者于时书画家如虞褚李范真迹并不欵其名无所事印也此道复振于文寿承许元复有以矣 

　　画家有神品玅品能品逸品小印亦有之若余所藏李斯之九字小玺人巧极天工错非神品乎赵武赵婴张良王陵叔孙通贾谊卫青李广张苍王成张衡之在方为珪在员成璧非玅品乎其余皆能品矣惟是昔人有云失于自然而后神则逸品又在神品之上虽非笃论如上界之有散仙厌薄天事西来之有初祖直传佛心品最为贵仅见于梁伯鸾之一颗文寿承为陈淳刻道复氏近之矣千秋具眼人也庶攻此以拔新都之帜 

　　○远游篇题词 

　　修微才并左芬禅参月上秕杷花下鄙之而不居蕋珠官中招之而不往沾泥桺絮无复随风凈土莲台时常入定今将远寻庐阜问法憨师孤云何依明月独举虽多求友之情宁无怀璧之虑哉惟此行卷作护身符星河在望犹垂机杼之文弱水难航遥出步虗之响但使异鸡反走即知黄鹄雄飞上官之秤岂有神锤夫人之城屹焉天险暂游万里其在斯乎 

　　○江南春题词 

　　庄与骚皆楚人之作也能读庄者可以读骚所谓寓言十九者非耶梁昭明序陶征君集而少其闲情一赋彼真以溱洧为淫风而九歌之解佩捐珥为周秦行纪之俪也固矣吏部徐大冶为舍人时和倪瓒江南春之词每韵八首又广之为四时而夏秋冬各八首虽文生于情而意若有托非仅仅比红诗香奁集等者且窄韵奇语迭出不枯如渡泸之师七纵犹擒如桃源之路再入不误先时和者皆自废矣岂非兼葭白露独写伊人之怀铁心石肠不掩广平之藻者乎大冶之佐天官之业亦可知矣余既为补图复为此弁之大冶家世中吴而居于楚其所得于庄骚者多也 

　　○卧游册题词 

　　趣文敏问画道于钱舜举何以称士气钱曰隶体耳画史能辨之即可无翼而飞不尔便落邪道愈工愈远然又有关棙要得无求于世不以赞毁挠怀吾尝举似画家无不攒眉谓此关难度所以年年故步余友孝廉李长蘅故自清士承先世之业与两兄太史黄门之家声广交好客宾至如归其点缀一石一水直寄兴耳即唐解元自称爱写青山卖者长蘅了不屑也以故无赞毁于胸中如意自在甚恬甚旷与画家临摹伎俩日刻相远耳又况其公交车之业号为专门诗骚子史慱通淹贯一一发之于画宁不超超逸品耶此二册皆长蘅与邹孟阳同游苏台武林之笔大都宗法黄子久者十之七旁涉倪迂梅道人者十之三一一纪岁月游踪宛然广陵一曲叔夜犹在孟阳无限感慨五百里贻书来弁数语未知黄痴倪迂辈有此身后交态否 

　　○王竹坞诗册题词 

　　感恩殉知捐躯明报动于侠肠者也怀贤好德触事激昂动于正气者也今以竹坞生为郭宗伯之死友其义诚高要亦荆卿贯高辈所辨余所为竹坞多者谓宗伯之贤宰相不能知而生能知之宗伯之冤同朝不能讼而生能讼之不可怵以死不可啖以官是为天地正气与叚太尉安金藏足比肩鼎足立耳嗟乎平津之客怙势排贤一转眼间富贵安在唯有青史唾骂千载不磨视竹坞生被三木身濒九死丈夫英槩可歌可咏相去何啻霄壤哉余侵寻世难而有感于交态之变者闻竹坞生之事益用壮之因读诸君子赠言题于简端 

　　○杨女郭节妇传题词 

　　杨女郭节妇谥贞烈事具顾宗伯钱太史传中词止矣而核矣无以有加矣乃读节妇遗姊妹书有云我为读书所误汝曹慎勿读书则自其乃翁尚宝公以及诸赠言者皆未下脚注使揭日月而行天幸余独知其解敢惜疣赘语云求忠臣必于孝子之门予亦曰求烈妇必于孝女之室然而事势不能两全者陵母之自经赵苞之临敌义有所重而情有所割也烈妇之意曰殉夫则不能事父修地下之诺则不能承膝下之欢彼葢鸿毛一死而昊天二人云尔不然烈妇之所捐躯而立节者将以为妇鹄岂不以厚望于骨肉乃称误哉昔者孔子尝自称误矣曰罪我者其惟春秋使春秋果有罪则烈妇之读书果成误也嗟乎三光五岳之气锺于烈妇而五经十七史之书亦证于烈妇无论腹笥万卷如蔡文姬李易安者面甲十重即唐之魏郑公我朝之杨文贞勋名事业炳炳古今犹将惭退三舍书何误于烈妇哉传称烈妇以三十六而圽余谓心死为真身死为幻烈妇自许郭郎一死之后巳自无生九年之中日日皆死日也大抵骤死易徐死难何则死生于情骤则激久则夷夷则悲心渐微而可以鞠子教儿为觧故谓烈妇为三十六而死者此数甲子语也寔与郭郎同逝久矣两史公既表烈妇之节予又阐其孝搃之烈妇所谓虗名世有以死而慱虗名者无有哉时烈妇之叔父弘聚司教吴中余为言如是弘聚曰九原有知必且谓生我者父母知我者史公矣属题于简端 

　　○彤管遗徽册题词 

　　妇德不着阃外而范蔚宗后汉书特为立传至与魁士名儒劳臣战将并垂不朽嗣是竹史者种种幽闭端操照彤管而蔽金石矣朝定踵古定制凡臣子奏绩则以　玺书褒美而及其母氏之圣善葢馆阁之选寔代　王言夫荜门圭窦之行得一旦达于天子犹称遇主况女士耶繇斯以观谓阃德不外著者不类然也吴县曾侯之为令几三载矣侯之政成则曰繄母之教常咨嗟感泣孺人慕无巳时兹誉命且逮矣而痛母之不待也复念代言有体朿于体无以广称母氏之慈盍请于当代作者令人骋厥秘思抽厥妍词图张百目之罗务在多获庶几罔极是报惟余与侯有一日之知最先授简告余曰先生昔领史局召生也晚不及徼一言为　恩纶光吾母之不逮养与不逮先生文俱千载遗憾虽然得先生为前茅以丐诸作者是吾母之贤上以达于朝而远以传于后胥是赖也嗟乎今典纶制者如林安取求旧若以谋之埜则余固埜史或可为传信者藉矣题曰彤管遗徽俟海内诸公诗若文成编而序其端余不敢让 

　　○吴长卿饱菜轩题词 

　　吾友吴长卿天下士也胸中有数万卷典记亦有数百万甲兵当事者壮其请缨俾之剖竹巳脱颖矣而荐士者为当门之兰所荐者亦有批根之剪斯五岳方寸之不平六月扶摇之蹔息也今者作倅汉东独标廉善颜其廨宇曰饱菜轩以彼才情虽叔夜餐霞不足为其秀子卿啮雪不足为其贞菜则安取焉将藿食之忧殊异肉食之鄙而淡然无味乃为天人之粮耶其义则具陈征君之记矣因为题牓而漫弁数言 

　　○方旦心平平草题词 

　　方内制义各有偏至吴以韵致越以色泽楚以才情闽以结构中州以蕴藉其大都也若夫出于封畛会成一家惟天下士能之中州阛阓伊洛人知有程氏兄弟斈而不知苏氏秦代兄弟故其文脉也驱纵横之笔铓以发理学之旨趣吾见之方使君其出入变化不主故常亦巳奇矣使君顾自命为平平何耶苏子瞻益得窍于国策者其论文曰笔势峥嵘词采绚烂渐老渐熟乃造平淡实非平淡绚烂之极也使君之所谓平平者如此中州之文自使君一变为海内宗矣使君今之作者当与其卿大复苏门并驱何论制义论制义则高何二君子弗如也 

　　○漱六斋草题词 

　　余友何士抑谓文奉先辈律令甚谨毘陵以后尚有典刑十五年来海内习举子业者皆知有何氏学所谓断然自为一家之书望而可识别者也顷过武林客以漱六斋稿视余余乃不知出自谁手客曰士抑也又曰子何以不能辨其为士抑也予受而卒业焉乃叹曰嘻士抑实舍法矣吾以法求之故失士抑虽然微士抑几不能辨是甚矣舍法之难也两垒相薄两雄相持而侠徒剑客独以鱼肠匕首成功于枕席之上则孙吴不足道矣此舍法喻也又喻之于禅达磨西来一门超出而亿劫修持三千性相弹指了之佛头坐断文家三昧宁越此哉然不能尽法而遽事舍法则为不及法夫士抑能尽其法者也尽法者游戏跳跃无不是法故其意象有神其规模绝迹葢其业在与谦应德之间今而后吾睹士抑之难穷也士抑以此争长海内海内益尊士抑旗鼓一变矣 

　　○陆洛诵文稿题词 

　　平原之野有四山焉曰机山曰横云曰陆宝曰昆山皆以陆氏兄弟名而昆山者亦世所称比玉意也陆生洛诵构草堂实当平原村肘腋向背兹四山云入其中轩楹一启钊山光岚色面面攒映尽有群峯之胜令人起青霞思焉顾独理世外业可耳溷?心以经生义不韵也陆生者特好于是治经义其经义之至者又都于是得之予尝一再过生辄为余奏其文每奏一编而声殷殷振林木予为篇篇称善巳秋深生忽裒其文四十余首出示余将传之生季弟叔交闻而曰噫噫吾家白眉误矣问其所以则历指而谓予曰此非平原村乎此非?木?几?云诸山乎吾尝吊古怀贤临村墟访其遗踪登群山想其标韵当日两贤敝精销魂为文章役树赤帜驰英声者皆就烟空惟河山寥閴墟落不移一一鹤声唳江月耳彼将为胜业者也犹尚如是况经生业直土苴乎亦奚以传矣余应之曰固也然之两贤所为词赋者亦土苴也此中江山墟里自古有之顾必藉两贤名两贤不存而河山之名千载如故则土苴之传也亦达矣今之为土苴者即昔之为土苴者也讵无传乎余又闻是编生将挟之南走越越多名公将必有鉴识如张丞相者见而奇之称为云间生文赋者焉叔交曰有是哉 

　　○唐名必文稿题词 

　　吾松自唐文恪公以首胪入承明著作之廷后来词馆不佞昌与杨太史高太史徐宫詹张宫谕钱宫允相踵不绝然或若虔之刀或若燕之函求若王氏之青毡者未有也今名必举于卿为文恪之从孙其行卷滔滔洪远奇正相生余评文恪之文如四瑚八琏可施宗庙名必之文如干将莫邪陆剸犀兕水断蛟龙青毡旧物行有望矣杜子美云尔家最近奎三象时论同归尺五天敢以为前导入都门请以质之宫允当击节否 

　　○夏彛仲文稿题词 

　　书当快意读易尽昔人以为一恨余性嗜书而厌苦帖括今日徐伯雨以一编见示自谓不能卒业骤披一二多非常调不胜伎痒反复终卷恨其易尽因质作者则夏孝廉彛仲也彛仲弱冠神清玉山照映笔端有口纵横不羁寔为文中之豪予一见目成以为弃繻生卫洗马季孟间温陵蔡公于童子科擢为第一未几得隽易于拾芥而举主林太史张黄门国士之知犹为未尽者假令见彛仲大全又不知作何甲乙矣武塘文薮廷魁觧首间岁相属惟礼闱大物尚有待耳彛仲勉之虽楚材晋用未必不为峯泖生色也 

　　○朱伯升制义题词 

　　江以南治易者皆为朱氏学葢弇州先生导之先生眼白千古独折节朱定国以为天下士乌衣诸郎奉为人师长公伯升玅擅家学顷以省觐来予得读其近制姿态撗溢而典则森然穷微之思出以流易雕绘触眼天真跃如其书家之子敬乎评书者谓右军灵和大令俊逸是父是子并称神品而子敬意更广焉孙虔礼非之余曰此所以为子敬也若纯作文书安取屋上架屋山阴过父仅成颖川惭长耳定国为靖江令为吾郡司马籍甚循异每论举子业辄勃勃色动恨知音落落连城莫酬酬之其在伯升平余闻伯升孝友大节有进于文者姑论其文若此 

　　○原孚侄制义题词 

　　余家从子行在贤科籍者五人自庚戌原汉宗伯奉　廷对至癸丑厥有原孚虽书种不荒而鸣珂落落若以制义论原汉少年盛气一往即诣美成在久原孚颛门矣予林居课儿原孚在家塾多所扬扢予调不入时然所受人之徽言未尝不为原孚尽也原孚攻苦茹淡自其性然其为孝廉数年出无车食无鱼不脱酸子故步既解褐同籍方待诏试宏词科原孚寓书于予曰周文襄选吉士犹疏请改官冀一当世用岂异人哉其雅尚如此夫文章佳处无不可学惟浓之与淡自肖其神月非学所及远公开社进渊明而退灵运甚觧诗旨知此者可与论原孚之旨矣 

　　孙男庭 
　　广 
　　廙仝阅 
　　容台文集卷之三终 

　　●容台文集卷之四 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　记 
　　碑铭 
　　引 

　　◆记 

　　御书楼记 
　　原心亭记（馆课） 
　　成乐轩记（馆课） 
　　求忠书院记 
　　光岳楼记 
　　彭城云龙山重修放鹤亭记 
　　兔柴记 
　　兰墅后记 
　　安庵记 
　　崇真阁记 
　　重建云栖禅院记 
　　浒墅关重修董公堤记 
　　湖州福山仁寿院长生田记 
　　草玄阁读书记 
　　吴居士施画罗汉记 
　　汤阴县重修宋忠武岳鄂王精忠祠记 
　　叶少师碑阴记 
　　西湖建关帝殿碑记 
　　总漕大司徒陈公去思碑记 
　　清江主政韵弢顾公思碑记 
　　官氏墓田记 
　　太傅许文穆公墓祠记 
　　歙西莘墟重修许宜人祖母墓记 
　　扬州都转运盐司重修先贤董子祠记 
　　诰赠正议大夫吏部左侍郎兼翰林院侍读学士爱云曾公祠堂记 
　　丹阳贺氏篁川祠记 

　　○御书楼记 

　　御书楼者文肃王公孙玺丞时敏所奉皇上赐札于专祠之前者也文肃存日缄縢什袭未尝宣示温室之树不对为恭省中之语漏泄是诫盖其慎也文肃捐馆尚玺肯堂搴杜蘅以为梁琢文石以为砌崔嵬鸟革舄奕龙光庶几泉台可作俨见羮墙云仍求保荣踰带砺是明良之朝典而忠孝之家謩也既落成授简旧史其昌记之其昌窃有感也皇上御寓以来爰立首揆者数矣至于一德一心眷倚弗贰严若师保信若耆蔡密若同室朝夕之周旋昵若家人父子之告语时惟文肃曷以得此哉盖公束发登　朝即以一介不取之操终日不俟之节风动百僚名闻九陛者非一日矣宅揆以后　法宫峻绝密勿大臣罕所延见公欲若前代之午朝造膝不能若前代之便殿留身不能计惟阁直故事有非时手疏可自靖耳若乃朝而敷陈夕而传布宽责于外廷分过于　当宁纯臣之谊或非所安公是以补牍有再三焚草尝八九和羮则盐梅相济补衮则弥缝无迹此之忠诚金石可贯矧皇鉴之孔明乎竟能结主知定国是非偶然也且如　御札之所更端往复者事孰大于建储乎方其宫府地暌菀枯形异赤松羽翼难以力争黄瓜风刺几于心碎申文定为之拂衣王文端因而赐玦公也蒲轮再出荷担独坚始犹转石终乃桴鼓是以有　储讲之命公犹以体统不崇则羣疑未杜宫仪不肃则旁伺易生凡所承用一视皇上讲筵之礼数焉于时劳爱并彰师济咸集鸡鸣问夜鹤禁启扉前凝后丞棐廸彛教日就月将缉熙光明其昌尝以承乏询之从官皆曰旧辅之所定也老成云远政地日单四友不闻备员一暴以为旷举且二十年于兹矣彼一时也回天驻日克臻厥成岂其顺风而呼因川为下顾戞戞乎其难之也哉感通之故良可思矣札凡二十七道有赐自文肃苫块之日者尤为异数虽停帟幕于韦谷给秘器于东园无以姝也君臣之际猗与盛矣在昔贞观屏风之帖仅标艺苑淳化飞白之字独重玉堂孰与天纵多能帝赉良弼以回鸾翥鳯之奇着投水转圜之美为千载胜事哉此书在处当有庆云下垂百神潜卫者焉非王氏一家之弘璧巳也伊训曰一哉王心又曰大哉王言敢以此为颂谨记之 

　　○原心亭记（馆课） 

　　繇敬一亭之西又折而南有亭一楹为翰林署中游息之所而颜其额曰原心者志警也夫心之为说古之人未尝精言之也非不识心也夫人而识心也洪范以治水丹书以治兵果且有政与学之分乎哉世既远士鲜闻道其视政与学不胜精麤动静之相妨而心学辄不讲间有聚族而谈心者直以为名理为言铨耳非能既其实而信其可施于用也世之升降固繇此国家建官设属六曹九寺各有事守惟翰林则无守焉是天子所使澄精神毓道德以需宅俊之用者非有功令之绳束吏道之纷委此政与学尤未尝分者也彼有事守者曰以政学难矣兹政与学未分也又奚辞乎且其大者坐论次亦代言非有本原乌胜其任乎故莫急于养心养心者非坐驰内照遗弃事物无当于天地民物之务也务心之本初也心欲虚欲平欲公欲正欲明欲静虚所以为应也平所以为衡也公所以为漙也正所以为守也明所以为照也静所以为简也凡皆心之本初也其焦火凝氷与接为构不虚不平不公不明不正直且静者情识也情识者心之所生而心岂情识哉通于情识未生之先者可与语心可与语学其绪余以为勋业其土苴以为文章其所建树当自有度越者矣古之人户牖箴铭委土师保是以成德也易况兹亭在敬一亭之侧肃皇帝所洒宸翰勒之贞珉诸词臣出入庄诵服以无斁夫能敬能一于心学也何有 

　　○成乐轩记（馆课） 

　　翰林署中有成乐轩临瀛洲之上盖某年某所建而颜其轩曰成乐者则孔子所云成于乐之意也或曰古者士无故不辍琴瑟大夫无故不辍宫悬近世士大夫声音之道阙如矣是安所得乐而称之余曰不然乐之为言乐也凡人之事事身不厌肄习之劳心不厌营虑之苦逾久而不废必至于成而后止者其必有所乐乎此也庖之解牛臧之承蜩旭之草书盖毕一世而耽之以至于横心之所念横口之所言横身之所接而无非是物者不止若是而巳而喜怒佻佚之情穷通得丧之境莫不是寄焉故始乎技终进乎道非其中有所乐能然乎而况游道德之乡者乎孟子曰乐之实乐孝悌二者乐则生矣生则恶可巳也恶可巳则不知足之蹈之手之舞之繇斯言之锺皷缀兆之于乐也疏矣孔之乐也忘老颜之乐也忘贫彼其以闾巷之匹夫而两相论乐乃曰庶几韶舞圣贤得乐之情固如此国家建置百官六曹九寺各有事守惟翰林则无守焉簿书之烦拏吏道之殿最一无所困其心是天子所使澄精神养丰采以需宅俊之选者居是职也不专仕不专学盖兼处于学与仕之间谓宜平情释躁消融渣滓相忘于道术而后可以言成尝试思之吾所为熟古今故实定人物之衡鉴端献纳之本原涉著作之堂奥能游刄恢恢有余地乎能累丸四五若掇蜩乎能如旭之草圣醒醉寤梦皆如一乎果若是即不宫悬不琴瑟乐之情巳得矣所谓成于乐者其谓是乎若夫律吕之变声音之节于以养德诚不为无益耶有兼之者则尤善矣轩之成巳久旧未有记余故为表其题署之意以告夫游息于此者 

　　○求忠书院记 

　　凡立学者必先释奠于先师书院之有祠也礼也方逊志先生之学传于宋景濂自景濂而遡之为金履祥氏何柏氏许谦氏以至于考亭授受有绪实惟世嫡顾其死节为独着夫书院未有以死节祠者也吾郡之祠先生何也谓是血胤在乎先生巳自绝于文皇矣亡国之余犹有燔妻子示不辱此藐诸孤也非践首阳之士则洒侍中之血公志不存也谓吾乡先生俞公任公皆公弟子而可藉以乞灵乎是时朋友皆族矣独为婴也德玉也招乎然则何以绥先生之灵曰以吾党之求忠绥之也孔孟远而士无纯师谭忠孝者溺其旨矣自濂洛关闽诸大儒精言之于是委质之义家律令人斧钺无有以邪说奸其间者文谢之死节与张许同而渊源远矣何也彼如击石之火其性真此如传薪之火其用广也高皇帝以纲常为治尝旌余阙薄危素惟劝忠为惓惓乃其大者在于罢黜百家颛立朱氏学惟时天地初肃士鲜偷心乃父兄之所敦率师友之所诛讨靡不与真主应盖千人决拾以射臣鹄而先生其繁弱巳商祚六百不为不久扣马二士不为不奇壬午之事膏斧齿剑者骨量乎泽樵夫室女不夷齐愧史册有是□是高皇帝以三十余年磨钝之权迈商贤圣六百载养士之报方先生以九死十族之节表朱夫子茧丝牛毛之功先生死而有迂宋儒无益人国者咋舌退矣此朱子之忠臣也岂惟朱子孔子大管仲之功于召忽平平耳夫悉一世之忠义而输之周天王则忽安得有私君春秋法也他日不又曰杀身成仁乎世儒不察猥云圣达节贤重死管仲不一有而劝进者接迹金陵之娓娓长乐老抑何舛也微先生圣法几为盗夸此又孔门之忠臣也先生足不涉吾士意其英魂浩气惟忠是归惟学忠者是类继自今讲堂肄业之士因朱之传孔之笔以羮墙先生之忠云车风马或格而歆矣九峯一拳石不隐然紫阳白鹿重哉祠成于郡守明州张公前司理睦州毛公会大中丞徐公以抚吴至为丹艧之中丞之先有善安公者官于浙为佥事奉诏收方氏族脱其姙妇事发断一臂家戍保安卫语具浦城志今所为袝于祠与余公任公同配享先生者也嗟乎佥事公既巳得罪即立孤事竟不躬阅能无饮恨及吾郡之方有亢而慰可知也巳义泽绵邈厥有闻孙建旄植壁将事祠下非天之合哉昔公孙杵臼谓程婴曰死易立孤难愿为其难者余亦曰建祠易易名从祀难中丞公方以天下名教为巳任愿为其难者是惟绍前人之休于无斁若夫复姓作祠始末余友陈布衣详哉其言之矣 

　　○光岳楼记 

　　维扬之有书院也鹾使者剏也中废四十年侍御彭公以鹾政之暇复其旧观加闳敞焉布之条教秩如也巳稍采形家言因吴比部之绪于是有光岳楼之役公之言曰圣王之制勿使四民杂处杂处则其言□其事易夫管大夫为煮海者也其于士也必使群居而萃处父与父言义子与子言孝其事君者言忠至于商苐曰使就市井而巳吾非与学使者分士也宁使盐筴盛而诗书拙也乎无何楼落成诸生既走吉水请邹先生记矣公复授简其昌曰讲堂所尸祝者非而家江都生乎愿紬绎家学惠此多士不佞昌三复光岳之义而知其有合于正谊不谋利之指也古今名世之士必锺美于三光五岳以生尹日也卿月也列星也岳神也赞屈原以日月争光赞韩愈以泰山北斗也皆善喻也于川渎无当焉九府以为泉流贪夫以为溪壑非是族矣岂不以属于义者为高明而利则否属于高明者为士大夫而下流则否哉平津与江都同事武帝曲学之敝流为桑孔虽复布被不得论于拔葵之节焉迁之传货殖抑何寡识也扬之士所以不辱斯楼也舍江都言无师矣古之学者畊且养士即易业吾不虞其艳言商而孰知夫多取之为贪贾也而孰知夫养交之为趋时也而孰知夫好进之为龙断也而孰知夫身图之为筹筴也五都之士以计然白圭为圣人何知仁义士诵法孔子而或挟之为市此言利之精者也于光岳何居侍御公之锡斯楼以嘉名也棹楔为师保矣诸士目击而道存庶几出入不悖所见耶在昔江都论汉事谓盐铁之利二十倍古民日称病始元间诏丞相御史与文学问民疾苦当时豪隽辐凑茂陵唐生鲁万生之伦六十余人与御史大夫议盐铁欲开仁义抑末利其说亦本于江都今天下之利网密矣诸士羣居而萃处服侍御公之教岂免蒿目忧世出而修百姓之急如唐生万生之伦者乎此之禆于鹾政者大矣公何谓与学使者分士也请以刻之碑阴 

　　○彭城云龙山重修放鹤亭记 

　　按史记称秦始皇东游厌王气汉祖心自疑避匿山中吕后尝得之曰季所居有云成五彩云而赤帝子斩白帝子盖龙德也彭城之有云龙山其得名当以此山有放鹤亭隐君子张天锡故居苏子瞻所为作记者虽至今不废然荒地久矣高邑潜颖张大夫以分司仓庾至数登其巅吊古怀贤将撤而葺之念徐方震邻重以警水时绌举嬴踌蹰四顾乃节缩奉入度材采石徒庸工作之直取之宫中公帑不烦民和大播于是飞甍画栋延敞虚明缭以垣墉翼以厨■〈厂外畐内〉屹然壮观矣落成之后余以使事还　朝公就山堂而觞之曰吾闻传舍阅人兹山于我何有哉苐登高能赋大夫之事也周爰咨询使臣之职也民之失德干糇以愆我有旨酒嘉宾式燕地主之礼也堂成而三善具焉非直寄情吏隐之间而巳因授简属余记之余惟子瞻引卫懿公事谓国君之宠鹤不若山人之放鹤得以自全者此未为笃论也使卫懿公有太王乃积乃仓之储曾孙如京如坻之粟以此众战孰能胜之而鹤之乘轩庸何伤彭城用武之国也项羽尝自王其地矣羽起徒步摧疆秦巨鹿之战威畧岂出淮阴下而终以不振盖高有酇侯能挽关中粟以济军兴之乏而羽为汉军绝饷道是以败耳今天子惩邹滕之役命征西大将军萧公提重兵镇彭城而大夫精心计调兵食一洗脂膏之陋庶几士饱马腾以伐萌于不战是桓文之烈也卫懿云乎哉山三面距水弥漫无际壹似西湖之孤山孤山林君复放鹤处也子瞻习于西湖者乃苍莽悲壮之区恍潋滟空蒙之致而觌面若忘不为拈出者何耶岂陵谷之变昔与今殊山川之灵待时而显耶黄鲁直以飞仙目子瞻倘其化鹤复还不独歌城郭之是而巳大夫以为何如 

　　○兔柴记 

　　宋人有云士大夫必有退步然后出处之际绰如此涉世语亦渊识语也读白香山池上篇其所谓十亩之宅五畆之园有水一池有竹千竿有书有酒有歌有弦者实为衣冠巢许之助温公之独乐卒成谢传之同忧有以哉今观济美张黄门公兔柴记其疏泉斸石经始戊戌去解褐纔七年耳巳抗枕漱之思及在掖垣领众正称耆宿虽业在匡时而寻盟之猿鹤手植之松桂未尝一日释于怀及是以请急归而喜可知也嗟乎辇下贵人婴情好爵骡铎马通之外别无活计即回首家山不乏平泉金谷亦仅付园丁筦钥作者游者宾主谁分求其如白传之饮一杯吟一篇于池上者少矣况能左伊川右康节着书谈道焕山川之色而隐起华夷之望如温国者哉是在兔柴主人矣余林居二纪不能买山乞湖幸有草堂辋川诸粉本着置几案日夕游于枕烟廷涤烦矶竹里馆茱萸沜中盖公之园可畵而余家之畵可园大忘人世之家具畧相埒矣独世方急公而余能使世兼忘我是为异耳 

　　○兰墅后记 

　　荆溪兰墅者吴孝廉问卿所仍光禄公澈如之作而疏泉斸石益拓旧观者也当神宗朝大江以南建言诸君子归者锢不复召熹宗嗣位有　诏尽复故官使澈如在者召矣而以归养不及于恤逆珰用事同籍攻之急相随入狱使澈如在者逮矣而以下世不及于难不及恤非澈如之所几也不及难非澈如之所幸也至今皇在宥所以报忠节甚厚而庙食专祠易名进爵于澈如犹有待焉问卿所以尽伤心也叹曰先君子生为当门之剪没为空谷之馨兰墅之称名征矣抑闻之孝子之事亲也思其居处肯其堂构此僻者墅也先君子故尝十年读万卷拥于斯又尝元方御莱子舞于斯九原不可作矣安知其精神魂魄不狎山灵化野鹤而以花之朝月之夕来游于斯乎专祠则有朝典家庙则非野谋惟兹松茂柏悦之区无萧敷艾荣之秽绿叶紫茎之秀有被山连畹之饶筑宫三楹瞻奉遗像以祖之砚父之书为金卣瑶璧殷荐祖考空山寂历歌楚骚之辞曰夫人自有兮美子荪何以兮愁苦斯不亦神理绵绵光我世业乎嗟乎浊世公子峻宇雕墙广贮歌舞骄淫矜夸鬼瞰其室以致一草一石不能长守者多矣视问卿所存何如哉墅之山旧名南岳南岳以祝融峯为主问卿作室故伙而余特表章祠屋者知其所重在展孝思而百谷所记累榭层台皆南岳之从山若南台高坐之类耳 

　　○安庵记 

　　道人不三宿桑下若俗人多诸眷属爱染深浓则精蓝凈宇久依非过何况倾赀剏业不为自安迎善知识经行宴坐说法其中开人天眼恭敬供养毕生无厌又何况性乐闲旷长依导师入室小参串习禅悦乃至维摩有法喜之妻庞媪识草头之意此之偕隐家风何止布金功德巳也盖武林之皋亭山花桐坞有安庵怀泉邹居士所建以居慧文法师者文师迁化又以居幻有耆宿文师专明台观学者奔凑此庵遂为荆门玉泉幻师纯提祖印学者亦奔凑此庵遂为德山峯顶武林琳宫梵剎不知其几而居士之力最专缘最胜矣是不可以无纪居士醇厚博大貌如其心急难赈穷了无德色每游宿于招提不恡情于财施厥配朱氏亦佐之武林人人能道其事因其子文学之峄将树碑述此庵繇起而附载其畧如此 

　　○崇真阁记 

　　仙与释皆生死学也仙曰长生释曰无生其较然分涂哉至仙家七真犹释家五叶盖教迹变于此矣释故无论仙籍者流所称冲举者若而人拔宅者若而家奇恠恍惚不可殚记总之不离长生至七真复出而为超生之说以练神为宗以参学为径以觉悟为归道山碧落非恠也五金八石非方也夙有灵骨非缘也口口相授非师也六甲三黄非法也蝉蜕羽化非证也其名超生其实学死在老曰不亡在庄曰无怛此其仙望最高要以百姓与能不甚悠渺而世所艳心在彼不在此犹之太羮不御而食肉为鄙也岂难信之事必待于上智与刘幼真先生自比部郎以谏批鳞出宰濡忽一夕大无谓梦羽客通谒曰左元放也觉而考郡乘元放固濡人遂建阁以祠元放云巳得梦所谓王真人玉阳者皆不因而感似有夙根盻飨往来真文屡降于是君为濡且十载先后推擢皆中格君遂自投劾归从登真之诀度地吴山得其西麓林壑虚闲冈峦回复信栖真之奥区祈仙之宪府也乃建层楼三楹以奉真人而元放虽有专祠仍崇像设既落成属不佞昌记之余惟古之君子爱君忧国不难以身殉者莫如屈原然且曰访羽人于丹丘得不死之福庭彼诚以自广要之忠孝度世其途甚径也幼真之飘飘欲仙岂妄想哉乃其梦寐感通前元放而后玉阳有繇矣当其虚憍尚存壮心难耗则奇恠恍惚如元放者以有机应之及其栖神于澹合气于冥则虚无清凈如玉阳者又以无机应矣岂惟仙家禅亦有之昔黄蕖与僧度水僧凌空而去黄蕖曰恨不遂断汝踁则心通神通不可同日语也幼真其必有进于道者矣玉阳为七真之一有朝元歌行于世铭曰 
　　悠悠梦宅孰启玄门爰清爰静为天地根生而若死绵而若存清都路邈弱水波翻作者七人实返真源自然为宅恬淡为园阴功为泽忠孝为藩茂宰观化七烟之元超将鹄举感彼室轩元放玉阳授以道言如磁吸铁如声度垣石髓不远刀圭可吞金堂贝阙鸟革龙旙千岩霞蔚三素云屯驱彼方丈吴山之原 

　　○重建云栖禅院记 

　　杭之山自天目来带苕水挟圣湖南尽于江折而东是为鳯凰诸山宋之故宫在焉遡流而西二十里是为五云山循山麓而西四五里是为云栖坞则今莲池禅师之道场也坡陁坻平岩谷堂密划然野处而不与湖山为羣境则变喧而幽土则去秽而凈一似遗世者山当江之三折海门涛头云涌而霆击者至此荡然为平川洋洋弥弥怒气消尽一似忍辱者繇东冈而上有璧观峯青龙泉出焉中峯之旁复出一泉名曰圣义泉西冈之下复出一泉名曰金液泉涓涓甘冽汲灌不竭一似利生者此非有道者莫能居而居之者亦于道力有助自宋伏虎禅师住山以至　国朝虽天禧中稍辟为寺而逓兴逓废夷为蓁莽久矣师以隆庆五年托钵此村若有冥契曰吾骨人得骨山可以老矣缚茅三楹经禅宴坐有终焉之志环村四十里数有虎伥师以慈止杀虎不为暴岁旱祷雨辄应魃不为灾居人异之争来作室度材于家山仍础于故址民大和会焉师曰毘卢宫殿徧界徧空草昧经营无勤檀施惟法堂奉经律禅堂以栖僧兹所急也既落成而百年废剎遂复旧观矣此云栖之缘起也师之侍者以为古德破荒众檀积力不可冺没请余记之余何以知出世事而且有感于法道盛衰之际也在昔唐宋时士惟薄将相不为者始去而为大僧以了百千亿刼之生死故其戒行之严宗风之峻直可感鬼神驯异类或为道俗所皈依或为帝王所礼敬名蓝凈剎于是繁兴矣盖其盛也近世以经术收儁士士所不收者方自引而食于僧是以赤县神州列剎相望圆顶方袍聚庐而处者百十为辈即而求之所谓禅讲律师如古尊者有几假令大年削牍寂音操笔二百年来可应传灯僧宝之选者又有几则虽金碧土木之庄严崇之至于天而广之至于十繇旬何益盖法道之衰相见矣师庠校名士始欲以禄养为孝既以弘法报恩为孝骐骥壮盛而龙象超忽最初发念固巳卓然名闻利养之外矣庞蕴罄百万而掷汉水僧绍冐三毒以开摄山岂足专美乎师自主法席以来既历三纪行在梵纲志在观经标净业则东林立清规则百丈柝义疏则玉泉辨宗乘则慧日摧阴魔则扳度空排戏论则秀铁面云栖虽幽迥荒率无诸庄严有具眼通者必曰先佛塔庙在矣有具宿命通者必曰某古德再来矣毘岚偃岳而不波大浸稽天而不溺是云栖之兴法道大有赖也夫师所著有弥陀经疏钞缁门崇行录禅关策进等书数十种锓行于世师俗姓沉名袾宏字佛慧仁和人 

　　○浒墅关重修董公堤记 

　　楚中丞澶渊董公司榷时筑石堤三千六百丈自吴关而东属之寒山几二十余里吴人所为尸祝董公者也岁久水啮石洼堤稍废不治天雄张平仲使君始增修之虽仍旧贯与新作等何则自税使出筹国者以物货之征领之有司关使者算舟而止度支之额则犹故也而岁入非矣使君受事当其时绌浮羡几何然每有浮羡辄为吴兴作不罄不止曰终不以虎丘一拳石溷吾受块之墟也处脂膏中不自润而道是谋则诚廉吏虽然非溪刻之谓也何足为使君颂哉余观公家之事往往前人善作后人害成即以治河论行河大臣率三岁一更而必人自为一河河可十年不决而浚河之役靡一岁宁止盖共济若斯之难后董公而榷者岂无廉士曰此董公之堤也吾何有焉是以堤废不治若使君则无以有巳矣使君世承清劭沉深博大身兼数器有干国之畧尝为元城董考功裒集遗文传之世是役也必表着董公之遗惠于弗隳夫劳臣相矫如文人相轻视使君何如也因记堤工岁月并书之 

　　○湖州福山仁寿院长生田记 

　　世无常住之物而谓有长生之田可乎余曰惟僧当有之盖娑婆外有香积土饭箩边多饿死人此田非情田非识田乃威音王之所井授佛祖之所灯传菩提为种子精进为耰鉏露地白牛为作使广百繇旬而不分疆畔历未来际而不易主人仰山之刈苗赵州之洗钵皆是物也昔有石屋老人于仁寿院举扬此旨石机嗣之所居之处即为宝坊匡徒领众数百为羣食轮常转法道下衰悭贪难破天人之供既绝御花之鸟不来有宜中上人名寂鉴者戒行精严愿力坚固募田若干勒石记事垂之永远夫九土之田湖所得几何湖之田仁寿所得几何陵谷且在蓬莱江山亦悲禾黍而上人岂闇于成住坏空之义哉倘有大善知识如石屋老人者延致住山弘开法席说无生忍为长生田即展袈裟一角是无边阡陌矣上人作礼而去因记之 

　　○草玄阁读书记 

　　道广星辰聚人豪湖海闻余赠陈懿卜丈诗也懿卜为吾师五云先生之子世其家学赋诗击剑以隐兼侠名闻湖海间程中丞开幕大梁聘之署中相得甚驩偶偕与观射君不禁伎痒连发三矢皆应弦贯革中丞奇之曰吾何敢以阮瑀辈尽公乎具书荐之蓟门云中大中丞吴公吴故与君交善及是君以戎服见骤若不能当而翘材之馆待用者殊伙所与奉稍亦有甲乙君特在甲馆诸将校目注君谓文武具宜莫敢以鴈行进会大中丞避言归君仍游长安时金沙周冢宰亦抚虔州延君经岁者君不复怀刺请谒惟与酒人剑客悲歌燕市雷火之变君幸窜身几下得全遂赋五噫返三径居郡志所谓草玄阁者此元末杨铁崖之所构也元社巳屋且三百年而此阁巍然居者鲜称君虽沉冥贫士顾以博雅风流读书其中可无愧色矣敬为之记 

　　○吴居士施画罗汉记 

　　佛像教也尽佛观也凡画佛菩萨声闻辟支阿罗汉者皆运心娑婆之外游意空刼之初清虚因以日来尘劳于焉暂息矣及其神照既传庄严斯在使瞻礼者发菩提心如观凈土变相必起往生想观地狱变相必起脱离想观大士变相必起皈依想观华严变相必起行愿想原其熏炼之因定异经禅之力哉梁唐之间耆宿宗师既振法于彼而能玅画史亦助道于此所谓宝剎现于毫端大千掷于掌上庶几似之莆中吴彬居士者婆娑艺圃泛滥珠林翰墨余闲纵情绘事因游摄山见千佛岭天监雕镌森然海会作而叹曰亿千调御既分身矣五百应真何时放光乎遂以丹青代彼金石施若干轴藏之此山值余南游请为助喜余发而观之有贯休之古而黜其怪有公麟之致而削其烦其可传矣虽然更有进焉佛言一切众生有如来智慧德相夫罗汉者岂异人哉众生是也搬柴运水即是神通资生治产不违实相而画罗汉者或蹑空御风如飞行仙或渡海浮杯如大幻师或掷山移树如大力鬼或降龙驱虎如金刚神是为仙相幻相鬼相神相非阿罗汉相若见诸相非相者见罗汉矣见罗汉者其画罗汉三昧与为语居士而无以四果为胜以众生为劣以前人为眼以自巳为手作是观者进于尽矣居士曰善哉 

　　○汤阴县重修宋忠武岳鄂王精忠祠记 

　　钱塘之祠鄂王也报忠也汤阴之祠鄂王也旌忠也报忠者前宋之盖愆旌忠者我　明之励世戡乱之时表章尤急虽非借才于异代寔可激耻于懦夫此杨侯重修王祠意也慨自东陲匪袽以来国家之用兵五载矣三圣相承非如宣和靖康之季奴酋小丑非有兀术粘罕之雄一尉侯混车书非若琐尾偏安之势然而糜军兴以千百万计征戍卒以数十万计而搴旗罔效舆尸屡闻至于全军覆没全辽沦丧犹缓失地之诛而录死事之节祀之京师记之盟府一何厚也假令战功如王亲对敌垒者六十有八运筹命将者五十有八常以兵五百八百敌五十万七十万用少击众迄无挫衄则又何以宠异之哉乃王之得祸何酷宋之负王又何惨礉也盖王之建功所繇有八一曰忠涅肤激烈挥涕誓师二曰虚羣策毕收食客常满三曰整兵所往来草苇不乱四曰廉不私藏一钱籍其家仅九千缗五曰公小善必赏小过必罚待数千人如待一人六曰定大敌猝撼难于撼山七曰选能背嵬五百一皆当百八曰不贪功功率推与其下虽子云之胜抑而不列嗟乎赵营平为后事师窦车骑作百世楷祀典所谓法施于民孰大是者而死事定国御灾捍患犹细故也今之为将者以王之事为法今之择将者以王之事求之于鞭挞四夷何有嗟乎汤阴自朱仙绩废而久辱胡膻王之孤愤所千载而不瞑者也自二祖廓清而山川草木皆有骄色王之愿报所千载而不忘者也况重以庙貌之崇严殽蒸之蠲洁冥冥之中岂无有式灵我将吏默相吾肤功履胡之肠喋胡之血者乎是役也杨侯一以祈神休一以树将鹄盖桷瓦皆金汤而丹艧为带砺也侯之为政可谓知所重矣祠创于徐武功以词臣奉使时兹侯修祠工竣而余亦以奉使至余与武功同吴人官同讲读侯以为不偶然也请余作记记之如此 

　　○叶少师碑阴记 

　　岳神为韩退之开岳云海神为苏子瞻现海市两公方见齮于世而神明护呵有非当时王公贵人所敢望者正直之贶不惟其官惟其人也今少师叶公应　召北上龙神前驱引泉脉反石尤随叩响荅其事甚异岂为纱笼中人役役应尔哉盖公弼亮三朝亲扶日毂而兹之再践师垣所为领众正定庙谟致吾君于尧舜者神巳先见之宜其效灵若此可以为世道庆矣舟行时金广文在坐见柁楼之下有蜿蜒盘旋与绝流而度沂风而迎者凡三皆神之化身也记文所未列属余记之碑阴遂为之记 

　　○西湖建关帝殿碑记 

　　西湖列剎相望梵宫之外其合于祭法者岳鄂王于忠肃祠与关神而三尔甲寅秋神宗皇帝梦感圣母中夜传诏封神为伏魔帝君易兜鍪而衮冕易大纛而九斿五帝同尊万灵受职视操懿莽温偶奸大物生称贼臣死堕下鬼何啻天渊顾旧祠卑隘不称　诏书播告之意金中丞父子爰议鼎新时惟导首得孤山寺故址度材累土勤垣墉庄像设先后三载而落成中丞子文学嘉会谓余实倡议且曾为文以诧施故属余记之余考孤山寺始名永福寺唐长庆四年有僧刻法华经于石壁会元微之以守越州道出杭而杭守白乐天为作记有九诸侯率钱助工其盛如此成毁有数金石可磨越数百年而祠帝君以释典言之则旧祠非所谓现天大将军身而今祠非所谓现帝释身者耶至人后其身而身先外其身而身存孔曰成仁孟曰取义与法华一大事之旨何异也彼谓忠臣义士犹待坐蒲团修观行而后了生死者妄矣然则石壁岿然而石经初未泐也顷者西川歼叛神为助力事达　宸聪非同语恠惟辽西黠虏尚缓天诛帝君能报曹而有不报神宗者乎左挟鄂王右挟太保驱雷部掷火铃昭陵之铁马嘶风蒋山之塑兵濡露谅荡魔皆如蜀矣先是金中丞抚闽藉神之告屡歼倭夷上功盟府故建祠之费视众差巨盖有夙愿云 

　　○总漕大司徒陈公去思碑记 

　　祁阳陈公　予告归二载矣海内惜公之去而淮阴士民怀德日深若藩臬若守令逮事公者谓公不矜不伐肤功烁懿耻自标炫顾老成举动宜为后法彼夫纪于旗常勤于鼎釜者中朝事也尸而祝之社而稷之者士民事也吾侪久庇神宇罔不祗师言当兹论定缅想仪刑非夫托之金石曷以扬公之休问于永永于是走使海邑授简野史昌不佞念公为吾郡司理则巳受国士知何敢以不文辞国家两都并建以金陵为丰镐而绾毂南北天下咽喉淮阳为重挽漕之役虽司徒专职然赐履之外提七省大吏之衡牙纛之间屹建威消萌之势牲白荐于桥陵璧马湛于瓠子六官之事无所不统文武之用难于具宜公洁巳奉公正身率属山阳令所按次若斥有司侈供张者汰冗员浮食者蠲关市间架横征者禁将迎滥舆驺者惩质库轻出重入子钱家倍取息者除运木烦里旅者诛妖僧畧子女者治津梁病涉者近学宫敝陋者置学田赡子衿者简诸营帅脆堶者严游徼备非常者练鱼丽习水战者防水部干没造舰估者禁漕卒受粟溢额者省防河渠堤之缩公帑而劳民者夫非经国之吁谟保厘之实政耶虽然公所为默调元气称纯德不二心之臣者不在此也主上御寓以来士风朝论大抵十年一变至于今而畸重之权必趋之势盖可覩巳无论庶官随俗转化即黄发寿耈谁能不波公之始镇淮也当改革之会天下属耳目观意向藉令眉宇间稍有衡气即愿奉坫坛者何限乃公雅意自以身为大臣当俛巳倒之澜还既雕之璞弼成天子平康正直之治岂其惊奋以示异养交以收名巧宦于末路哉落落穆穆内朗外温子公之竿牍不走于长安元凯之问遗绝迹于当路于品流则有哆口春秋投足轻重而若弗闻也者于时局则有菀枯异营南北分部而若弗闻也者虽静躁浓淡险夷奢俭烦简之间无一不可以见公要以有改弦无改玉公本自静本自淡本自夷本自俭本自简率其四十余年扬历中外之大常而巳先自乐浪之役淮右大募兵故增饷以巨万计岛冠既平郡邑赋额巳无复养兵之科会有言前幕府脂膏其中且不赀者公具实条奏调与时背不顾也夫李赞皇王沂公之相业当时所韪乃赞皇以周秦行终薄奇章于险世讥其褊沂公以山陵逐丁谓虽距脱足快识者犹以为正中之谲当是时微公执议不阿几伤国体公岂仅以包荒为忠厚哉则正直之发舒而为世道虑者不小也盖咎繇论九德总之有常周公论三宅曰常伯常任天有常覆地有常载日月有常照四时有常行辅也维风之大臣有常度公以之矣此则于言抚言漕之外觇公之微而可以表百僚照来禩者乎傥以质之诸君子足副谋野之意否公名荐辛未进士祁阳人 

　　○清江主政韵弢顾公思碑记 

　　今皇帝综核吏治六官之属分司海内典钱谷关市将作之事者有　诏台察得非时列状以闻自余在　陪京见所在封章几无完誉而淮南水部韵弢顾公官评裒然为天下最兹进秩望即还朝行矣彼都人士怀公德政乞余为记昭示后来与清淮俱永亦犹金石录所传汉时使君碑遗意也其言曰淮南岁转粟四百万石以供天府艨冲巨舰鱼鳞杂沓自淮入河帆樯如织而缮治之役领诸水部是漕挽为　国家之咽喉而舳舻又为漕挽之命脉水部得其人为济用之舟楫非其人为江海之漏卮厥寄重矣公始事当黔巫用兵川途为梗楚蜀巨材采辨不易公先期命官朱提四出于是木商响应楩楠杞梓蔽江而下以副所须鲜有操其急而糜水衡如往事者公之利用豫也署当孔道城有狐社有鼠凭借为奸良民善士疾首结舌公廉得渠魁或寘之重典或揭之通衢彰瘅既明人知改步淮之民靡弗安于袵席者公之利用断也工作之弊日引月长厂役侵牟工师束手百人之欺非一官所稽百年之窦非一朝所破运艘之易败运卒之途穷莫不繇之公乃亲为简察详立科条工无剩材军鲜剜肉竟公在事波臣不警者公之利用勤也公尝自言桑大夫之心计柝于秋毫用之算商则诚苛而用之烛奸良有补于国刘士安之出纳专任士人吾无征辟之权而率作劝相使胥史之流有士人之行或庶几焉若木屑竹头其细巳甚吾师其意木牛流马其奇巳甚吾寓诸庸联思其居在考工记一篇耳语既余进而谓之曰若等既知公矣亦知公建功集事所繇乎盖国有六职而工居其一吏有六计而廉为之冠吾视公冲然穆然居心若水澡行如雪其视处脂膏饬簠簋直日用细故而不自以为奇节者故廉以生威而厘弊剔奸无施不效即进而持九流之衡所谓清通简要举漕政而措之裕如也奚止虞典之称若工乎公尝以劼据多暇兴学谈经都人士蒸蒸服其德教故称述特备云 

　　○官氏墓田记 

　　楚黄间称西陵官太公长者其为配程恭人十宅兆也地与豪家接豪家以为市操之急太公顾软语餍其欲言溪满溪言壑满壑终不为虞苪争虽万石君处此不是过也及长公东鲜奉常益成太公之志广墓田为如千亩曰将令子孙藉其岁入以修墓云尔乃不佞昌察其意念为修墓也与哉盖形家之有四兽犹兵家之有四翼而其说皆昉于黄帝曰要在中央用在四方墓田者墓之翼也楚黄山川与齐鲁秦晋异多平畴易地坡陀相属沟塍相错无重冈复嶂以阑之傥深松茂柏之外即为邻壤虽未必有牵牛蹊人田带剑上吾丘者乎而此亦一若堂彼亦一若堂此亦一若封彼亦一若封即欲禁之乌得而禁诸不然而犁锄伐木之声接于耳非所以肃庙貌也穿渠凿沼之役兴于后非所以护地脉也盖圭田之赐犹五十亩而况人子得自致于亲者乎韩淮阴布衣时为母行营高敞令其旁可置万家其治兵之畧巳见于此而霍去病以匈奴未灭无心治第彼为汉诸陵一坏广墓田者耶故克俭于家不为墓设而有备无患孝子之虑远也当东鲜给事兵垣与辽事会所条上方畧数千言动中肯綮藉令一一见之施行庶几守在四夷者语不云乎事亲孝则忠可移于君余谓东鲜之广墓田非仅为修墓者以此若乃东鲜厚德在维桑吁谟在庙社所为衍桮桊之泽而焕泉台之光者虽息壤不足为其灵云梦不足为其广也此之为田复何畛畔之有官氏子孙其世守之 

　　○太傅许文穆公墓祠记 

　　神宗朝岁在己丑吾师许文穆公典南宫试事所举会稽陶望龄华亭其昌南昌刘曰宁三人皆以天下士相许复以生死交相托比公还政则陶子以兕觥大斗修祝哽之仪刘子以白马素车赴执绋之会至于先师兆域诸子堂构二子皆未及见其大全也其昌年颓半百义激在三念曲阜之材必分植于羣力延陵之剑当讨诺于九原相此豸山寔惟龙颡川原缭绕岭峤周遮行茔之高敞可容万家佳城之郁葱能碍白日信龙回虎俯暗合青囊天作地藏无论石窌者矣公之诸子季履中舍辈以为是役也天子给秘器以宠之命皇华以光之虽菟裘之卜经始于达生而连冈之崇焜耀于繁锡岂以墓祭非古忍令野处无祠将秬鬯二卤委君荣于草莽生刍一束问宾至于水滨必于乐哉丘也别起福庭则魂兮归来俨依华屋萧家师俭何取鸟斯革而翚斯飞宋玉招魂可无兰为橑而桂为宇若堂封若釜封出自森森之柏迎神曲送神曲镌于翼翼之庑岂惟孝子慈孙进酺黼乎有所且使门生故吏荐藻芷而知归矣或曰此地西望轩皇铸鼎之区东连许祖炼丹之窟公与宣平同姓将因应愿再来否则殷室盐梅何以骑箕乘尾商山羽翼终然访石寻松斯墓为蜕骨之仙都斯祠即妥灵之真宅清明火冷陋西家之杀牛华表月明下辽城之化鹤吾师乎吾师乎可久为贤人之大业不朽则太上之大年兼之矣 

　　○歙西莘墟重修许宜人祖母墓记 

　　歙有永清吴公仕于正统之朝土木之变于忠肃为少司马公为职方郎条画备边十事于公多所采纳也先入关时忠肃以大司马督阵公进少司马居中调度当是时内外倚重惟于公一人而于公所同心谋议亦惟公一人事定之后公引疾归介之推不居还国之赏张留侯不与锺室之谋勇退之节先几之知列之名臣无愧也而实录不为立传尚论者有余慨焉公九世孙桢结集制诰碑碣赠挽诸篇犁然具备而后司马公以劳定国之槩较若列眉国史之挂漏有赖于家乘之补苴者若此司马公少孤抚育教廸以克成立许宜人力也宜人圽司马以兵部郎主事宅忧忽感异梦得葬地于金墩桥万家之行营不烦墨食双鹤之宅兆若有神谋灵气攸锺吉祥至止华毂朱轮重贤迭肖吴氏之昌不偶然也而二百年来渐改旧观饮河满腹穷委则希倚树息阴芘根有几桢感而叹曰我吴之所不足者岂财也哉而忍使发祥土一杯付于不可知之何人也敬告裔属率钱甃治封以文石缭以周垣拓田致享春秋罔缺是役也庶几曾参追远之思有合于郭璞乘生之义矣桢犹逊不自功曰此特匠事耳何足以扬先世之徽音于无斁桢闻之朝制少司马之母殁当奉回鸾之诰葬当给水衡之钱而隧道之碑不称淑人犹称宜人者则以司马公蚤辞荣禄未奏满书束于制也必也徼如椽之笔抒色丝之章勤之贞珉大书深刻俾瞻拜墓下者恍然见女宗之范如新则国史之所遗者既托于家乘朝典之所遗者复托于太史以有补矣岂非司马公下泉之厚幸与盖桢之有望于余者如此桢博雅工词翰将振青云之业以符鳯飞之占于修墓见一班矣不辞而为之记 

　　○扬州都转运盐司重修先贤董子祠记 

　　先贤董子既从祀孔庙矣运司复有专祠盖建署之地即江都祠故宅反其所自始礼也或曰董子对策首黜谋利淮杨以盐荚岁八百余万此九州岛岛之上腴东南之陆海其人惟商财贿析秋毫是营夫里名胜毋曾子不入而俎豆董子于斯无乃非类乎予曰唯唯否否史记武帝时边庭岁岁中虏帝将雪高文之宿愤不得不用卫霍用卫霍不得不用桑孔至犁庭绝漠而后与民休息聚天下之财以除天下之患非富天下也何谋利之有岂惟武帝桑孔以心计佐军兴亦与掊克进奉者殊科明矣董子所讥殆谓脂膏自润有愧于拔葵者流耶自辽事起主上宵旰忧边惟鹾储是急采廷臣议开功名之门登六廉之吏不令妄自菲薄于是汪大夫子渊应启事为运丞大夫以膻地上疏固辞天子知其守徐州有保障功勿许大夫受事即以瓣香告于董子祠惟拔葵自矢关桥之役除烦去苛一涤陋习于是下教修董子祠羣情大和率钱恐后木石陶瓦之具不移时而办庙貌新矣大夫婆娑石刻一修于正德壬申之春南大宗伯白岩乔公作记兹复成于崇祯壬申之春相去百二十年矣而予以应召赴阙弭节广陵亦尝官南大宗伯者事不偶然请予作记予闻汉臣与董子同朝者尝曰天子伐匈奴勇者当献其力富者当献其财□□今之榷政本以为灭虏助不得迂视董子为仅得圣人之经而巳也昔吴隐之酌泉明洁而孙恩之乱广州失守汪大夫儒者之效见于彭城不独以廉善着故反复董子对策之旨而破庸人之论发明其合于祭法者如此 

　　○诰赠正议大夫吏部左侍郎兼翰林院侍读学士爱云曾公祠堂记 

　　宗庙之制宗法与祀典相辅而行始未尝不合而后乃渐离也宗法废则祭先者不必于宗子之室祀典废则祭先者下同于庶人之寝记曰君子将营宫室宗庙为先何俗之流失也唐太宗朝侍中王珪不立家庙为有司所紏太宗命有司营构以耻之宋文潞公为相请立庙河南诏赐祭器亦犹亡于礼者之礼也耶莆阳少宰曾公壮发登朝轸怀风木有慨于中久矣当其自庶常而史局居承明著作之廷劳代言吁俊之事曾无休沭之余晷何暇考室既而积资率府岿然公辅黑头之望乃神丛柄政排斥正人公在赐玦中朝论方惜之公独慷慨去国曰幸矣吾不以朱紫华毂重吾亲而以桂栋兰撩享吾亲此为时矣归而卜址则有当国中图高敞以进者公皆却之惟是西邻隙地正食其墨盖去公居不数武故太公授书时伊吾之声琅琅度垣四壁之光烱烱分照者彼一时也饘于是粥于是今则蒸于斯尝于斯朝夕上食于斯出则告反则面莫是近者何遐心之有而又有以壮丽之说进者公曰桓侯之丹楹张老之美奂于子情岂不惬顾吾力不能办即能办非太公志也则又有以晏之庳萧之俭进者公曰伤哉贫也席门圭窦太公之备尝而忍仍以旧贯慰归辽之鹤于是计徒佣聚缑粮量事期揣高低兴版筑为堂中三楹旁两翼东庑以置祭器西庑以贮家谱高门甲第廓如也翼如也庙方落成而与　环召会公既入为少宰摄冢卿而祠有细碎未竟之役公又数传意长公孝廉续成之且授简同官董其昌使记其建祠之始末以诏来裔董子曰鲁之曾莆之曾其孝德岂不千载一揆哉亲在则不以三公易一日之养亲没则不以鼎食先庙食之恭固巳烁懿流光为天下式矣虽然吾尤服其合于宗法与祭义也夫曾在莆诚着姓然家门鼎盛有开必先非太公贻谷之效耶礼祖有功而宗有德故其庙当曰世室世室者世世不迁也自今以往莆之大宗非太公孰当之故宗法合也闽中士大夫尝称述太公布衣修行道上遗金还其遗者不以姓名告急穷交远权利至性过人每父母讳日陈簠簋哭数行下声彻于外至老不改为善于阴信报于天礼法施于民则祀之而况法施于族者乎故曰祭法合也夫少宰公方以天下名教为巳任试请于朝颁行旧典嘉与百官共之深得统均之意予岁望之矣公讳　号爱云居士铭曰 
　　绵绵华冑枝叶扶疏姒氏有裔郸国有初援神为纬孝经为謩倬彼名世奋迹王涂九皋鹤和丹穴鳯雏因星识斗以海遡河源源本本硕人之薖行书班管身藏玉壶锄金不顾漱石为徒以我便便诒此呱呱唯知砻玉遑恤茹荼奠楹入梦庙食匪孤栋涂丹艧光贲黄墟靓深栏楯轩敝门庑若游建德若跻清都康成之里杨子一区椒浆苾馞瑶璧纷敷君子之泽神明所扶卜年卜世孝德不渝 

　　○丹阳贺氏篁川祠记 

　　晋宋间神不灭之论于祭义无当而所谓爱则存悫则著者得此论而始畅是以王珣之武丘右军之戢山皆舍宅为寺其说曰以为祖宗福田南宋将相大臣如张循王吕颐浩香火院意亦近此嗟乎使神果灭乎逝者果无知乎则多才多艺之祝文东序西序之陈设真同呓语而梁武之面为牺牲何以为名教所斥耶梁武无论汉高不事诗书乃曰百岁后魂魄犹思沛何耶杨子云云孝莫大于宁神斯笃论矣篁川祠者纳言贺大夫所祠尊人赠光禄少卿虚谷先生者也先生盖嵚崎历落之士其为德于乡取友于天下具吉水邹总宪苕溪朱阁学志传中而大江以南传其所为篁川园最着盖居华阳摄山之间而兼掇其胜坡陀夷旷位置森严延益则师叔时而友中甫参学则师紫栢而友密藏又以函伯蚤岁登朝建言去国父子端居高蹈世表兹园不为无助公盖毕世拮据期终老焉而大期忽至遗憾九原矣西州门之恸门生故吏且然况纯孝如函伯宁忍策足于故所尝视膳涤牏之地哉于是聚族而谋所以祠公者佥曰以就园为胜何则作祠无取率以二十年之岁月委之不为不久作祠无取俭以二十年之物力殚之不为不巨易其名不易其境仍其制复变其常譬如商之彛周之鼎食器耳而用以爇旃檀则益重繇之绘惠之塑工巧耳而用以仪象设则尤庄彼不践石者孝矣夫孰知岩岩者足备于墙之见也不食者孝矣夫孰知纂纂者足资所嗜之思也祠成而园中奇树名花之植罔以狎进涧溪沼沚之毛皆有骄色公始愿不及此不愉快乎嗟嗟平泉金谷忽则易人罔显厥世若篁川祠屋一死生合儒释所以事亲者神也进于养志矣方今圣明登崇遗直函伯公子同朝在日月之际以孝移忠大都类此旧史是以纪之 

　　◆碑铭 

　　嵩山少林寺赐紫住持曹洞正宗第二十六代禅师道公碑铭 

　　○嵩山少林寺赐紫住持曹洞正宗第二十六代禅师道公碑铭 

　　佛者凡夫之觉者也凡夫以不觉故身口意为三业佛以觉故在身为律在口为经在意为禅禅之于佛近矣而不足以传佛之心若天震旦之少林其西竺之灵山乎故海内之名蓝净剎曰律寺曰讲寺曰禅寺而少林得称祖庭其高僧尊宿曰律师曰法师曰禅师而少林得称宗师虽世谛流布乎亦非诸方所敢望矣其祖达摩而宗曹洞何也盖自药山云岩以宝镜三昧羽翼别传而价寂二公立为五位君臣正偏回互之旨开无门之门施出楔之楔所以提纲宗拣魔异者视诸家为独密故五宗皆王法也而周过其历时惟曹洞亦犹鲁秉周礼也宗则言路绝矣其举扬颂古若雪窦圆悟天童投子之评唱又何也契经不云乎麤言及细语皆归第一义良以情封则捧喝皆接响见瞥则回互无停机上士以言契同下士以言愤悱故颂古非洞宗也而洞宗寄也吁初祖悬丝之记亦可念也巳自唐以来代推一人主持法席二十五代为幻休休公得法子以百数道公为最休公没诸龙象众欲以事休公者事之公固让不敢应浮沉云水者十有四年法堂草深宗徒雨散于是登封令请于宗伯循故事署公住持少林时则皇帝万历壬辰之十月也师自领众以来十有七载戒行氷洁机辩泉流或升堂普说或入室小参莫不摧彼疑城登之觉岸明镜屡照而不疲洪钟待扣而辄应典刑卓尔清规肃然作宾王家名动京阙于是有贝叶之藏五铢之□精镠出于尚方綖功传于中使璎珞供养金汤护持因以续诸祖之慧命亦以广圣主之福田者矣师虽心冥一乘而行崇六度诸所擅施斥修漏因其居也有幻出之宝坊其游也有随身之香积顷者飞锡山海瞠目云霄欲得人而传衣乃处阴以息影曰吾将面璧老矣少林之开堂必有记师之上足仁林等属不佞昌记之忆师昔为休公谒故宫保陆文定公时不佞昌与征士陈继儒皆缔莲社之友征栢亭之义二十年心许今始酬因尔师名正道字无言洪都新建胡氏子父永泰母杨氏初祝发于上蓝寺璘和尚年二十从知休禅师受禅那大旨居南岳净瓶厓不甚契乃谒逊庵于树屏听法东岩大方受戒于无尽徧参诸方至少林而得法于幻公幻公升座问如何洞上家风幻公曰月下三花树风前双桂枝又问和尚还别有么曰惟此一事实师于言下大悟即呈偈曰云攒峯顶月鏁幽岩木人抚掌石女舒颜休公印可赞之以偈盖许为人天师云系之铭曰 
　　嵩高少室天地之中大乘气象郁郁葱葱破颜未会面壁真风祖佛非殊惟变乃通 【 其一】 般若无知灵光不昧如清凉池如大火聚直下便是拟向即背奇哉众生具如来慧 【 其二】 五家宗旨如世画师虗空可拈丹青不施泥牛月吼木马风嘶不居空刦不落今时 【 其三】 爰有道公僧中之杰传涅盘心吐广长舌双桂开敷三花屹嵲一代时教永存珉碣 【 其四】 

　　◆引 

　　八林引 
　　词林海错引 
　　徐九玉诗稿引 
　　毛司理诗册引 
　　餐霞十草引 
　　陶世名言引 
　　顾仲方山水歌引 
　　汪然明绮集引 
　　钱象先荆南集引 
　　陈懿卜古印选引 
　　畸墅问水诗引 
　　林衷斋五十诗册引 
　　唐大来诗引 
　　张考功归围日历引 
　　纯阳阁记 
　　朱中丞平东纪功碑 

　　○八林引 

　　参军莫星卿之纂八林也子史十七俳调十三安弦操缦颇存志恠之言提要钩玄亦严非圣之诫可谓斲轮玅手秘枕深心且秩同贝叶字比蝇头散为精骑之三千摄入鱼肠之一七虽金题玉躞时为书蠹之游而锦轴牙签无取汗牛之重昔邺侯之架巳富鲜克随身卫公之珠诚希何分余照讵若须弥芥纳幽谷丸封十年读而弗如三箧亡而无害若斯编者哉君为吾师方伯中江公之从子忆当舞象之时巳有亡羊之癖薄游巳后夙好弥敦今且膏腹笥以出疆卷书厨于行橐绿水芙蓉之标将依俭府山色秋光之句见赏乖崖岂不称俊逸之参军嗣风流于方伯也哉 

　　○词林海错引 

　　扬子云读书观大意至其师林闾受輶轩记作方言率单词耳无甚巨丽者而弟子侯巴从之学古文奇字将所谓大者含元气细者入无间乎苏子瞻掊击选学乃所至携说文以自随古之文人固有富于万言俭于只字者既博且精盖其难也余友夏茂卿孝廉隐居毘山不屑仕进事亲之暇业在雕虫蠹鱼之间平生着书更仆不数至词林海错杀青既竟而余覩茂卿之难穷也盖其所搜采不必僻书奇字委宛之所藏苍颉之所构惟古今文人之所承明者或沿流而未遡其始或传讹而未正其读或互见而未归于一或后起而可化为新或探颐而索隐或本隐以之显皆旁通曲畅划然折衷苦禹鼎之照幽若姬车之指路若见说之解结若由基之贯杨若中郎识音于在爨若蒲元辨水于一瓶非夫渔猎四库陶铸万有者孰能为之乎夫海陆碎事也玉海也皆以海名茂卿之卷轴不若二书之多独以雅胜猥以断胜疑直掩前美乃犹逊而比于海错若曰八珍属厌更进小鲜云尔而不知茂卿之所为遯一世而雠书者盖尝涉归墟洄弱水历沃焦褰裳濡足于浮天浴日之观而后得此以圣人之腹也亦苦心矣方内有子云必能赏之 

　　○徐九玉诗稿引 

　　吾乡徐文贞公弱冠登朝即具老人眼大人相遭世皇制礼作乐不修景云神龙赓歌应制之事公以全力用之经国所论诗不轻元白不重王李若沾沾焉分别开元大历长庆云者公以为少年狡狯语无当也公之从孙九玉神清笔锐激昂青云不难蚤贵以光世泽顾其诗旨独抗子桓大业之说诎子云雕虫之论常恐名场角逐一旦为时所急何暇过习者门不如穷工极巧先据词苑之上游徐还祖家之故物盖文贞所云狡狯变化者正九玉之所苦心刻肾欲登峯而造极者也以彼才情日引月长未知所止但以今之隽响亮节洋洋纚纚为足尽九玉者未谓知言余但拈其善学文贞者如此 

　　○毛司理诗册引 

　　郡司理毛公政成五载声彻九重谒帝有期登仙匪异郡伯张公驰熊轼于谷阳歌骊驹于祖道嘤其鸣矣其怀出谷之声偏其反而巳恋萲棠之荫虽宠叶弓旌不洒丈夫之泪而谊敦淡水难分益友之襟爰率同官共裁赠什青云直上临岐路以弹冠皓首为期愿前途之努力所谓文生于情诗可以怨者也于戏缨緌论交揭日月于肝胆喁于相唱吐锦绣之心肠故可上叶国风亦可远垂郡乘者矣题曰青云首路以弁之 

　　○餐霞十草引 

　　作者虽并尊两司马而修词之家以文园为宗极观其驱役万象浚发灵襟体成经纬考中宫商信雕虫之滥觞为月露之先导自汉至唐脉络不断丛其胜会选学具存昌黎以经为文眉山以子为文近时喆匠王允宁元美而下以史为文于是诗赋之外选学几废盖龙门登坛而相如避舍矣唐宋无论今之学古者得失之际亦畧可言大都以摹写为神情以苍莽为骨力虽大雅可追而流易成习取材偏窄无狐裘千腋之资循径坦夷岂玉华三年之力以两汉则其名甚高以六朝则其功甚巨故北地藏山借勉之为玄晏弇州悬帜事皇甫为灵光寥寥艺林莫为嗣响矣杜日章西陲名将累着战功江左清标独勤梦想节侠动于寰中言语妙于天下登山临水之什凌厉风霞谈空剖玄之章咳吐珠玉腹笥所贮左右取而不穷文心所科纵横求而辄合少陵所云语精文选理者庶几玅有家风郁为国宝今之所锲十草是巳异时□门授钺大汉犁庭燕然勒铭宁借笔于班固出师作颂终竞爽于孝山苐其精诣性命尘视功名此何足为杜生愿也则不佞愧矣 

　　○陶世名言引 

　　经史注疏百余家若郑康成之毛诗杜元凯之左传既精且博千载竞爽者也康成自颛门耳征南之勋藏在盟府迹其阅历非镇抚襄汉则折冲吴服余日宁几而能覃精一先生之言使颛门名家不能傲之以所不知多闻建事厥功懋焉不虚矣彼有云丈夫拥书千卷何假南面百城者抑何骄语不伦耶大中丞高公今之文武为宪者自乘骢而专钺垂三十年其忠孝大节开济吁谟富有日新若禀成范兹读其陶世一编而知公之建竖有本也盖公于书无所不读亦未尝一日废读乃其大指曰始于缮性终于觉人学如是足术矣故其所褎采皆生平得力之语与前人巳效之方义比韦弦用同菽粟狐裘千腋鸡跖百余高提尚友之衡胪列照今之镜所谓阴阳为炭造化为坯于以陶冶一世何有耶夫左之艳杜之癖谈经者不无异辞顾其言巳立于学宫炳汗青而阅陵谷虽岘首之石万潭之碑未能过也矧乎囊括四部刊落多岐取材甚宏义例甚正而又证以嘿成之模挟以劻勷之畧有翼此书而传后者非不朽盛事耶公方表正台绅嘉猷入告傥呈　乙览宣付史馆嘉与有位祗服师言世道赖之矣不佞昌无能识公之大惟于恬退隐逸者犁然会心公实陶我敢忘鸿宝之贶敬题未简 

　　○顾仲方山水歌引 

　　米元章论画曰纸千年而神去绢八百年而神去非笃论也神犹火也火无新故神何去来大都世近则托形以传世远则托声以传耳曹弗兴卫协辈玅迹永绝独名称至今则千载以上有耳而目之者矣薛稷之鹤曹霸之马王宰之山水故擅国能即不擅国能而有甫之诗歌在自足千古虽谓纸素之寿寿于金石可也神安得去乎吾郡顾中舍仲方以诗画驰声东南尝供事　内殿奉　诏犒戍塞垣海内士大夫踵门求画不忍言币交或退而作诗以酬赠能言之家后先赓倡靡有遗者于是君年七十矣尝谓人曰吾老不能宦游贫不能奉客惟腕中有元季大家鬼箧中有当世高人韵土赠言吾岂忧身后名哉嗟乎此君之所以传其画者也虽然画何足以重君乎哉君蚤年承先世之业是时翩翩公子无弗裘马声伎为豪举者君独湛精雅道孝谨自将于里俗游闲之习泊如也晚年田庐渐废屏居郊园风流得意之事见谓都尽而翰墨会心居然清远无负于海内之知仲方者是皆可以传独尽传乎哉夫诗与画皆谓之史君所著有诗史兹山水歌行世又有画史矣君尽初学马文璧后出入黄子久王叔明倪元镇吴仲圭无不肖似而世尤好其为子久者以余知画故属余言弁之首 

　　○汪然明绮集引 

　　汪然明为西湖寓公主盟风雅郑庄之驿不虚太丘之道甚广胜流韵士之外间有鱼玄机薛洪度一二辈亦入游籍故称诗以绮名客有评者曰陶元亮闲情一赋昭明惜之王介甫轩轾李杜谓李诗强半酒色然明非有童心本无惑溺而若自见其瑕者何也余曰此西湖故事也不闻苏子瞻之守杭乎夫其深入禅悦得无碍慧忠义直节铁心石肠而周韶龙靓手录其诗时多艳曲公岂不能为庄语耳海纳细流量也磁石吸铁类也淤泥之中能取莲花鉴也当门之兰护如头目激也且夫冕而椎孰与髾而慧我为匿瑕而使人匿彩忍人也怜才者之所不敢出也知此者可与言然明之绮矣吾惧诗者以绮知然明而以香奁比红之绮同类而并称之也故为之解嘲如此若其诗之色泽高华旨趣隽永余友陈仲醇黄贞甫论之详矣 

　　○钱象先荆南集引 

　　余往与平原程黄门同行江南道上停骖散步陂陁纡复洞壑忽开下瞰平湖澄碧万顷湖之外江光吞天征帆点点与鸟俱没黄门曰此何山也余曰其齐山乎黄门曰子何以知之余曰吾何以知之吾知樊川之所谓江涵秋影者耳大都诗以山川为境山川亦以诗为境名山遇赋客何异士遇知巳一入品题情貌都尽后之游者不待按诸图经询诸樵牧望而可举其名矣嗟嗟澄江静如练齐鲁青未了寥落片言遂关千古登临之口岂独勿作寻常语哉以其取境尽也友人钱象先豪于才湛于思当今作者未见其比比曾游楚篇什烂然括之曰荆南集荆南不尽楚之观故也荆南集亦不尽象先才情之变而余与冯元敏灼然谓其必传盖元敏尝官荆南余亦持节至长沙自洞庭而下汉阳而上与象先共之故其取境之尽余两人持有尝会云抑余不能游然好诗象先能诗又好游是安得象先为东西南北之人穷夫所谓州有九岳有五者旁而之于大荒遐逖之乡谢灵运李太白诸公所未登涉未题咏之处而皆被以奇音隽响如荆南集之诗使余得隐几而读之以吾拙而收象先之巧以吾目而用象先之足不大愉快哉象先深于禅若夫溪非声山非色丈室而函大千剎那而再抚华藏海之外者余方习游焉而不知象先能佐余以诗否也 

　　○陈懿卜古印选引 

　　庄子曰大言炎炎小言詹詹盖古之作者于寂寥短章未尝以高文大册施之虽不离于宗亦各言其体也王右军之书经论序赞自为一法其书笺记尺牍又自为一法故评书者比之于龙何独右军岣娄石鼓之旁出而为锺鼎峄山鸿都之旁出而为图印是皆有龙德焉挈其要领则兵家所谓势险节短晋人所谓一往即诣者尽之矣近代惟丰考功悟此三昧余友陈懿卜得法于考功而取材于顾御医项太学藏印累累之家覃思篆古二十年而汇为印选若干卷则先秦两京书学之旁支犁然具矣令文寿承博士王少微山人而在其不以为枕中之秘也夫先是吾郡有印薮行于世懿卜所褎定视之不及半然彼若蛇足而此如凫胫于是乎知懿卜之具眼云 

　　○畸墅问水诗引 

　　陆子之有畸墅也开三益径构百尺楼芰盖经过荃桡来往岂惟背山临水憺游子之忘归抑且掞藻摛辞挟墨卿而标胜若乃芝房菌阁抚云日以蔽亏奇石珍花助烟霞之绚丽斯素封之偏饶非畸人之匹敌也虽然使渊明之秫田无秋仲长之场圃鲜获将牢醴不设干糇以愆漫谓泌可乐饥斗能浥浆是使主人孤咏于一丘而胜侣共远于十日矣迩者天不降康雨乃狂若河鱼大上再勤太史之书螺蟹宜禾不厌野人之祝陆子虽食乎清而游乎清安能以荒之玉而为丰之玉吾闻何尹之访袁安盖因卧雪子舆之劳桑户亦为愁霖兹张太史诸君子问水之诗所为作乎陆子曰士贫非病诗穷乃工幸研圃之水荒岂琼瑶之不报应臻空谷响遏行云积成篇章动盈卷帙于戏扣角而歌硕鼠何宁戚之难寻鼓琴以试游鱼知锺期之匪远读此集者可以论畸墅宾主之际矣 

　　○林衷斋五十诗册引 

　　衷斋先生家承金马才擅雕龙瑶林玉树卫叔宝之神情干将莫邪李太和之骨干弓裘克绍囊颖见奇结发登　朝靡施弗效筮官率府华贯近于鳯池展采秋卿玅誉籍于鸠署判如山而不动门若水以俱清赋登高则楚国大夫文无害乃汉庭老吏驰其熊轼邈矣龙城公就路益闲叱驭甚壮法律与诗书并用风霜将雨露兼施朞月之间颂声大作九万里扶摇直上二千石守长最良猗欤休矣惟是黄坎公报政之年正平津相遇主之岁揽揆初度隔天一方长公长明殷念寿祺有怀明发望粤岭云恨无仙家缩地之术托罗浮鴈且附诗人如日之篇庶诸长者澜翻彩笔可代彩衣而家严君唫咏琼章如亲琼树一听足音于空谷即解羁思于殊乡何须句漏觅灵砂便是革亭 【 鸣和鹤不辞下里用祝大椿云】 

　　○唐大来诗引 

　　往余之承乏成均也海内子衿以　登极恩升于国学者鳞集馆下九百余人余下教曰国子先生试多士不独以帖括将以不朽盛事经国大业有能为破虏露布帝京篇前出塞后出塞诗者以非时见或谓余曰子之所求于士者左矣唐以诗赋取士士各持行卷游大夫彼一时也我　国家功令则异于是士子所为含毫损神辍篇惊梦者惟帖括专精靡他直芥拾青紫耳无柰所谓不朽道何也余应之曰固也子安得以偏长限天下士且明经而上不有宏词选乎患才不能近力不能兼耳即能何故置之盖余抗论如是居久之未有应者余既奉　旨求遗书事竣还里而滇中太学唐大来自辇下至以其诗为贽读其诗温淳典雅不必赋帝京而有四杰之藻不必赋前后出塞而有少陵之法余所求之六馆而不得者此其人也夫滇之谈艺自张愈光破荒百年来浸以盛虽豪酋洞主皆拥书万卷革其象战鸟言之俗而事柔翰椷书走币远交畛域之外其风尚如此大来蹔游万里观国之光与中原才子并驱争路又得代兴之巨公如云杜者助其羽翅藉甚词坛不减书绣虽然吾闻大来乃祖乃父皆以鸿渐之资困于一第将无所学非所用而兼才之难乎则吾愿大来以吟咏之间不废公交车言如车双轮如鸟双翼极有才情之所如以收名定价无俾承明著作之庭谓滇无人焉即身为公而惭卿惭长庸何伤夫言岂一端而巳大来谓何 

　　○张考功归围日历引 

　　壬申春东莱初发难贼党纔千人当事者亟撽关宁兵倍道疾驰易解散耳乃当事者以抚养乱令贼得望屋而食厚其捆载牛羊用人泥沙用赏所收皆百金之雄我之偿帅孱卒如驱羊攻虎于是东莱受围且八阅月犹赖士大夫画地乘埤破家享士铁笼之谋玉璧之智无所不用竟得全于膏血之余虽奉宸断终用关宁非士大夫协谋不及此余时在辇下闻东方来者传张考功北海以忠孝奖率三军墨守作气诵言于朝者甚众乃北海所记日历曾不自功愧其深远难得而测也尝考宋靖康时有孤臣泣血录日历方粘罕兵环列汴城之外尚有锐师六万竟为虏所恫喝敛兵不战北辕之日惟驱赵氏同姓者靡有孑遗而百司庶府无及焉乃知虏善用间宋多卖国缓则桧急则刘豫邦昌呜呼不有君子其能国乎吾观莱事而知汴事之不救足悲也皇上勤思将帅之臣不惜镌宫端铨部都谏一秩以伸武闱功令北海去国以此顾冥冥之中似有先为全策地者适合于急病让夷之义而圣主睿算在彼取效在此几见师武臣有伟于张许者岂非天授哉岂非天授哉 

　　○纯阳阁记 

　　太子少保陈公辽人也自其隐约时遇方外士密有悬记且订后见期在迍运中既而从杜将军出塞全师覆没法在舆尸再见向之异人拊其背而出之曰吾纯阳子也自此皆事途矣公既积功伐在日月之际建牙所至皆崇建祠宇像设以奉真人既奉天子命督雄兵驻昌平密迩居庸扼天险遏虏冲壮金汤之势公学无所不窥而尤精于禽遁奇门之书黄石武侯之秘盖兵家者流与道家同出而异名老姥授阴符经三百言演道百言演术超生轻举富国强兵皆寓五千言中而纯阳亦剑客宜其于大将军有夙因也余故为之记 

　　○朱中丞平东纪功碑 

　　国家自有奴患辽人航海而东聚庐逼处倚东为命无何而用海之议起置抚设镇辽将居然瓜牙矣久之廷议不便檄调辽将于关门送贼孔有德李九成行至吴桥变作掠六城残两郡据登围莱七阅月不解时援兵节制不一类观望不进张赞画国臣屈司理宜扬听荧请抚军心益懈朱公大典以壬申五月自津门拜新命星驰而前毅然昌言曰无故而乞抚者伪也且辽人父兄没于奴国家悯其流离居之内地授以官爵饩廪岂翳国耻是为亦犹洗辽人父兄之恨也而矫焉踵奴射天之习竟忘而不共天之仇乎大逆不道法无赦未几抚议败防抚谢公琏莱守朱公万年内臣徐得时翟升死之公言悉验事闻天子震怒心倚公有诏听公居中调度将吏便宜从事不中制矣公乃得一意破拘挛手持剿议是时公所为有四难露胔蔽野军无见粮将骄无主麾下止落落数百溃兵不堪再鼓一难也镇与监左监与督左镇监督各自为左一难也曹濮之间有土寇邹滕之间有莲妖沂莒之间有矿贼青济之间有盐徒蠢蠢思应孔贼一难也当其议用海视辽人太重及其议撤岛视辽人太轻岂惟轻之且携之矣杂处数郡中其为辽人也多矣何以令反侧子自安一难也公既精白心不辞难而挥霍沉敏晓畅尽变矢无虗发刃必中窍天子既心倚公凡公所请朝上夕下以八月十七日誓师集关宁密蓟昌保客兵东省主兵骑步数万旌鼓严明呼声动天一以当百歼之沙河蹙之高望山贼众披靡死以泽量而我兵唱凯入莱矣贼犹收合余烬力保黄县公乘胜分兵为三一繇新城攻其右一繇招远攻其左一繇栖霞捣其背斩首捕生过当贼尸横数十里孔李二逆仅带残骑沿海奔登数日之间解莱围复招远复黄县真奇捷也公不自言功疏曰圣天子之灵诸臣之力臣闻行百里者半九十贼虽困兽势比负嵎臣度之必走海矣为今之计宜速据长庙二岛调江淮水兵合津师岛师截其后户可一鼓擒也且臣言非漫也臣请檄关宁骑兵拘诸原请檄江淮舟师扼诸海各用所长耳朝论韪之适部议持两端江淮兵至胶州不前津兵岛兵相为枝梧以夙为解春深冰泮贼备舰走公大声疾呼不应眼穿唇焦仅仅募集十渔舟摇曳于飓风礁石间而巳虽孔贼游魂尚稽天讨然羣凶授首亦巳略尽即恢登之日大有俘馘全活岛众数千东牟廓然顿还旧观公之再造也公自誓师至于荡平为时七阅月枕戈横槊栉雨飡霜身先士卒又吶吶撝谦了无衡气天子嘉公劳苦晋公少司马荫一子锦衣卫户侯世袭仍镇抚山东如故方伯劳公永嘉久侍行间曙公大业甚悉属不佞昌记之夫公昔在省坡名高补衮今当阃寄勋崇授钺三不朽事至公而全天子方开明堂锡粔鬯铸鼎锺告九庙社稷之光岂才尽史臣所能描绘万一乎顷者廷荐中抠天子难公之代即是而皇上之倚重公可知巳不佞乃叙次其事而作颂曰 
　　有皇缔造　　鼎奠于燕　　鞭棰使之 
　　羣丑帖然　　文恬武熙　　舞于而嬉 
　　挹娄逋讨　　医问伤痍　　帝悯哀鸿 
　　爰宅中野　　狼子猴冠　　鹰扬不下 
　　脱巾一呼　　弄兵载涂　　岩城忽摧 
　　好音相徂　　抚为抚误　　虎来嵎负 
　　遂分劲兵　　窥莱之固　　重围七月 
　　睢阳力竭　　援师顿刃　　要盟咄咄 
　　天赉师贞　　剑气秋横　　均少叶甘 
　　如赴父兄　　三方布阵　　师和以信 
　　雷霆所临　　莫敢不震　　莱之士女 
　　迎门笑语　　于粲于樵　　实获我处 
　　贼惧退保　　滕兵疾扫　　问诸水滨 
　　亡命戎■〈豸尞〉　　頟頟东牟　　有濯其丘 
　　天子好生　　倡乱是求　　猰■〈犭俞〉既翦 
　　终御魑魅　　天网安迯　　明威不昧 
　　东征之烈　　皇有人杰　　豊碑永垂 
　　金瓯无缺 

　　孙男庭 
　　广 
　　廙仝阅 
　　容台文集卷之四终 

　　●容台文集卷之五 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　论 
　　评 
　　说 
　　议 
　　奏疏 
　　表 

　　◆论 

　　爱惜人才为社稷计（丁酉江西程） 
　　木晦于根 
　　生子当置齐鲁之乡 
　　夜气浩然之气（馆课） 
　　读卫霍李广传（馆课） 
　　荀杨大醇小疵（馆课） 
　　读盐铁论题后（馆课） 

　　○爱惜人才为社稷计（丁酉江西程） 

　　君子欲人主重士而以人主之所尤重者予士则亦惟是重士之道当讲也天子者势至尊权至重也而不得以之震士者何哉八荒之内义莫不为臣升沉为云泥用置为荒鼠夫是之谓主权万乘之主之社稷得焉而泰山失焉而累卯得焉而盘石而覆盂失焉而一发引千钧朽索驭六马夫是之谓士权天子之权无所不震然世不乏枯槁之士则其权穷世亦不乏色举之士则其权又穷而士之权不遇夫骜社稷之主莫有穷也纵士骜爵禄君可骜社稷乎惟能重士而两权者皆归之人主矣刘元城曰爱惜人才人主自为社稷计言重士也虽然难以比谊于淳古矣古之说曰立天子以为天下也非立天下以为天子也立君以为国也非立国以为君也官天下者无论巳以周之卜世也而周公营洛曰使有德者易以兴焉无德者易以亡焉深乎深乎藏天下于天下而不私者乎迨德下衰而天子者始掩天下而为一人之私利一家之私业一姓之私传惟社稷之知而巳矣虽然太上无私太下不及私彼中主者独幸其以社稷为一人之私利也凡人之情计其身者固工也独幸其以社稷为一家之私业也凡人之情计其家者固完也独幸其以社稷为一姓之私传也凡人之情计其子孙者固远也要以无所不计而若之何专以人才当之有故矣语曰天子有道守在四夷守在四夷者乃可以保四海安在天下者乃可以保社稷而安天下非独运之能又非庸众之任又非一士之力必望之四海九州岛岛之才士故正义之臣设则朝廷不颇辅拂之士信则君过不远瓜牙之士施则仇雠不作边境之臣处则疆垂不丧社稷之所以有基无坏者众才之以也才有常乎崇长则盛矣芟夷则衰矣封植则荣矣摧残则萎矣振作则锐矣沮抑则钝矣顾其上所爱惜何如而世之不讲于爱惜之道则巳久矣葢鲁之相公仪潜也欲参分其国而与之而子思曰必潜之智若鱼鸟可耳区区爵禄何足以饵天下士而得言爱惜乎哉今夫连城之璞斲则破焉必曰惜矣又不以为琮璜为圭瓒而仅克珥佩环玦之用则卞氏之泣有甚焉者重伤故也豫章之木干霄而蔽日以为明堂之栋即翦伐何辞哉盖至于欀桷焉栌椽焉而惜可知也巳国于人材何以异此彼沉沦者义荣谴诃者名高公论郁于上则必发于下天下后世多有爱惜之者于才故无害也惟夫膻悦之具鸱吓之余以被于士亦既俨然离蔬释蹻簉籍升朝不谓不用矣而人主者或代鸟飞或逐马走拘乌获之臂掩离娄之目使士之所欲効于社稷者十不得一焉又或扃钥九重叩阍万里牵于帷墙之制蔽于釜鬵之隔使士之所欲効于社稷者十不得一焉又或左执殇中内坚柴栅叙迁有转石之艰谠亮有婴鳞之祸使士之所欲効于社稷者十不得一焉士于是时动则有横木当路之阻静则有抱火厝新之忧进则无救时行道之实处则有尸禄洿朝之议将为国宝耶或毁之巳曾不若怀而不售之为爱也将为国器耶或坏之巳曾不若藏而不试之为爱也将为国具耶或摧之巳曾不若韬而不用之为爱也此为士计最病而况为社稷计哉是故知爱惜者召以干旌赞以圭璧不为芬也而在于饥渴嗜善之议光爝以爟火衅以太牢不为厚也而在于谏行言听之实意筑宫而朝清庙而侍不为虔也而在于推心置腹之开诚四坛而观九宾而见不为重也而在于罔兼罔知之推委倚之毗之尊之重之亲之信之成之遂之一以为股肱一以为羽翼一以为师保一以为蓍蔡一以为干城一以为舟楫有用必称其才有才必尽其用使天下之士精白一心展布四体声称书于竹帛成绩纪于太常晏息而藩本朝卧护而制敌国夫如是乃谓之真爱惜吾不暇高论试言其近者卫灵公天寒凿池宛春谏而罢役左右曰怨归于君矣公曰不然春也鲁国之匹夫也而我举之而民未有见焉今将令民以此见之故有成其名以为爱惜者此类是也恒公之用管仲也有司请事于公公曰以告仲父仲故能以其君霸居高国之上而人不称踰焉与之书社地三百而富人不怨焉故有成其功以为爱惜者此类是也武帝之于汲黯也以位尊不如丞相以用事不如御史大夫以贵宠不如大将军青独以戆见忠以直见礼自帝以下皆以严见惮而淮南寝谋矣淮南惮黯繇将相大臣惮之也将相大臣惮黯繇武帝重之也故有成其威望以为爱惜者此类是也斯岂爱臣太甚哉人臣无私名书曰斯谋斯猷我后之德则皆社稷之光矣人臣无私功诗曰徐方既同天子之功则皆社稷之勋矣人臣无私威语曰山有猛兽蒺黎不采则皆社稷之卫矣非善计其私者耶不然彼公天下者不计身遗利害矣公天下者不计家遗成败矣公天下者不计一姓遗兴亡矣直为天下得人矣而乃四门以招之五服以章之一馈十起以宾之一沐三握以接之一话一言以思之所以惜人才者不遗余力而此之私社稷者顾弁髦屑越轻天下士岂非宜深计者反浅宜完计者反疏宜远计者反近乎此之谓不及私不及私者鉴在胜国之社矣虽然不独人主责也亦在人才之自为爱惜焉今夫世之小人崇邪丑正怀鳞甲设机穽以坏天下人才为事者比比是也而所谓人才者又复自相疑忌伐异党同不乐于示奸人之隙而启人主之厌薄也哉唐之牛李宋之洛蜀其一时之士固多表表者而皆以党尽彼其初不能自计也而社稷之计亦荒矣吾又曰爱惜人才所以为人主社稷计 

　　○木晦于根 

　　君子之养德也宜何如哉观天之道而执其机焉如是而巳矣夫学亦奚事高论矣乃不曰人而曰天不曰天之理而曰天之机者何说也盖人与天地同宗与万物同体而天地之所以变化万物者尝藏于无端之宅而运于不测之纪虽逓相循环而尝虗其不用者以为用是吾人涉世亦须臾不能违者藉不能静观其机而执之将立于日损日丧之涂而犯造物之所忌岂道之所载哉至是而知天之未始不为人用也请借木以终晦之说可乎夫晦何昉也昼夜相推而晦生晦非明也然而以育明也是代为政者也而晦常为明根焉不观之月乎当其自镜而弓自弓而钩日就晦矣而说者曰非晦也而出庚焉而生魄焉而皎然以辉晶然以满山河大地期然以鉴焉是尚不为明乎而不知有明者有明明者不明者能明明则晦晦固明之根也而何疑于木夫木者其位震其神勾芒其方东其色青天地之盛德气也然商颷动而叶惊严霜飞而枝稿当是时意其剥落摧残之余生理几何而来兹无春色矣然而其叶弥凋其根弥固其条弥振其根弥深未几而暖以黍律吹以阊阖瀼以甘雨勾者甲者萌者茁者昌者遂者忽而生晔忽而敷荣豫章之墟邓林之野皆是物焉孰休息是孰闭藏是孰居无事翕聚而散是则岂非木晦于根亦明于根之验耶天地一木也太极一根也是故天地之生非其所以生而天地之杀乃所以晦其生天地之成非其所以成而天地之毁乃所以晦其成天地之长非其所以长而天地之消乃所以晦其长未有绝而不续未有退而不进未有伏而不发大而为元会运世之数小而为祸福禨祥之变其端起于毫芒朕兆之前而其用着于宇宙民物之赜神乎神乎化工不得此其何所赖以雕刻众形乎微乎微乎君子不得此其何所赖以禔躬游世乎是故目视备色耳听备声君子曰是戕吾根者也而收视返听以晦之词肆雕龙谈驰白马君子曰是披吾根者也而如愚若讷以晦之名无翼而飞声不踁而走君子曰是蚀吾根者也而逃虗混俗以晦之功业盖世威畧震主君子曰是危吾根者也而遗荣让善以晦之尚綗于锦怀玉以褐大白若辱深藏若虗宁为大樗无为朝槿宁为散木无为文梓宁为龙门之枝无为汉南之桺宁为郁涧之栢无为凭社之桒宁避斤斧于深山无借先容于匠石凡以养晦也养晦故精啬精啬则有余勇养晦故神守神守则有余识养晦故气完气完则有余量无为也无用也而无不为也无不用也之人也之德也鬼不得瞰其室神不得害其成五行不得拘其形阴阳不得尸其命不亦贯四时偃千岁而不改柯易叶者哉此何以故也天之机欲藏不欲泄欲谦不欲盈欲静不欲动欲穉不欲壮欲缺不欲完欲辱不欲荣欲拙不欲巧深根固蒂养晦之道也君子不能违天而能执天之行君子不能徼天而能先天之变以明为枝叶以晦为根本以袭明为真晦以用晦为至明彼其日用饮食于斯而何往非生生之门乎不然雕玉以为楮翦彩以为花则小人的然昡然博流俗旦夕之观而身名俱裂之道也兹木也君子谓之重伤重伤之材无寿类矣吁其惟圣人乎盖文王当纣之际外柔顺内文明不显其德不集其统以晦道终始焉故曰文王得易之用吁其惟圣人乎朱子始以晦自志而及其遭伪学之祸也又能以遯自止吁若朱子则可谓斯文梁木矣 

　　○生子当置齐鲁之乡 

　　夫太子者天下之本也本数动则天下不安为支子者莫不有侥幸之心而思以奸天位其究也长为社稷忧矣是故远计之主必慎焉而其立子也必以长不以宠废公必以贵不以孽匹嫡其于太子也早教诫不使习匪辟慎左右不使比宵人固其本也固其本则天子虽有爱子弟曾不得越次而求焉天下虽有强诸侯曾不得伺隙而动焉上无悖叛之虞下无诛伐之患植遗腹朝委裘而天下不乱卧赤子天下之上而安辐辏并进而归余天子故曰圣人有金汤者此置之得其道也而奚问所置之乡乎武帝封燕王旦于燕帝春秋高燕王请入侍典宿卫帝怒曰生子当置齐鲁之乡亦左矣且帝何不反其本而思之乎帝自穷兵黩武海内虗耗建武中蚩尤竟天说者谓戾太子应之而生帝不深维国家之至计举三代教子之法教之而为之开博望使之习江克卒也巫蛊之祸流及青宫长安之兵弄自骨月虽壶关之请不能早悟亦忍哉夫戾太子日在庭闱非有燕粤之隔也世及为望非有躐进之谋也帝之儒臣满朝非无齐鲁之彦也然而不免焉非失之所置之乡而失之所置之术也太子既废则其时观望者不少帝也于五王之中择其长者贤者立之以绝天下之私望可也又以望气之故宠钩弋以尧母之说宠钩弋之子而钩弋子故髫也安得不生燕王心哉及燕王既请宿卫欲端见矣帝诚计之或移之近国或传之贤相虽曰卫之其实全之岂非置之安哉而畧不为后虑至晏驾之后燕王与盖主谋倾社稷不利孺子向非昭帝之明博陆之忠几祸汉矣而燕王竟以国除可谓善置乎我实养乱而咎燕之不齐鲁何也夫使置子必出于齐鲁然后可则郑之雒东何以封枑伯晋之曲沃何以封叔虞而所谓殽雍之险江汉之阻皆古之所疏其支庶而遗之奸雄以荐食上国者耶文昭武穆鳞布四方齐鲁何爱焉藉令齐必善国田常奚而灭姜鲁必乐邦子允奚而弒主而当时楚称封豕吴则荆蛮子西季札胡为乎来哉帝惟虑不及此故其于本支之封衰之以分国于累世之候除之以酎金至于矫枉过正曾无疆宗宣成以后鼎移外戚无藩王可以称师者而文叔匡复起自徒步呜呼汉如线矣此则武帝之过也虽然汉之叛王大都出于淮南长沙吴楚间故贾生曰最强则最先反最弱则最后反而武帝欲以强国自王其子以弱列国侯此有所激哉褚少孙五王之册炳焉成章岂不有见于置子哉至其弘奖之意惓惓齐鲁则庶几敦尚风轨矣 

　　○夜气浩然之气（馆课） 

　　赵岐曰孟子通五经尤长于诗书愚以为孟子尤深于易其所言夜气浩然之气者盖易道也夫天与人一气耳人之生也圆颅而方趾含阴而苞阳其形骸天地之气也其心思神识天地之气之灵者也心之与气果且有二哉心之与气本无二也而世之人蔽于形骸梏于嗜欲逐气质之性而迷其天地之性于是立教者乃判为形上形下之说若曰以心御气者圣也以气□心者凡也皆一时应机之说也惟大易则不然直以一阴一阳谓之道而巳矣阴阳者气也道者心也心不为精气不为麤心非形上气非形下此孟子言气之宗旨也夫言气矣而曰夜气者何也曰此易之复卦也天地之气至姤而纯阴矣阴极而生阳静极而复动至于七日来复而天地之心见焉在一岁则为冬之至在一日则为子之半一气孔神于中夜存复之象也此孟子言夜气之宗旨也夫言气而曰浩然者何也曰此易之干卦也易之赞象也曰刚健中正纯粹以精盖干者涵一元而为体包四德以施化运而不息健而有常何刚大如之而大人者主静主极终日干干直与天地合德日月合明四时合序鬼神合吉凶是所谓塞天地配道义浑然干德也此孟子言浩然之气之宗旨也虽然养浩然之气者必始于养夜气夜气之养也或先时而理之或后时而达之皆有易道焉其先夜气而迎之也盖取诸坤其后夜气而达之也盖取诸无妄何也阳之剥而坤也疑于无阳矣而安贞则吉故夜气之未动也当有守静无为之功以翕聚而基发散也及夫阳之剥而复也比于雷行矣而无妄则吉故夜气之既动也当有察识扩克之功即工夫以还本体也此又孟子养气之宗旨也乃所云夜气者果可以昼夜论乎凡卒然而相触无心而自动若乍见孺子之入井而怵惕生者皆夜气也故说易者曰复卦建始萌而又曰冬至不在子所谓三百六十爻爻爻皆扶阳抑阴义也此孟子言夜气而又有善端之说葢其所得于易之深者固如此 

　　○读卫霍李广传（馆课） 

　　司马子长孤愤士也又好任侠故其为传善写畸世不平之感至卫霍李广传其排上进下反复见之大指谓青去病遭时成功其贵在日月之际而李广才气天下无双乃终身坎轲大小经七十战曾不得怀通侯之印岂非数哉此子长所为寄慨而抑扬其词也微文刺讥要在武帝矣虽然愚以此益见武帝之知人能任将何则人之受器各有攸适然未有不可以试而知者惟将帅之材则安从试乎必试之于见敌一试而不效是以国与敌也不可不慎也彼卫青牧竖也去病媟近地青之名天下无称者而去病至不能识古兵法其非飞将军比易知也帝顾以鞭挞四夷之权轻畀卫霍而李广者不使一当单于抑何谩哉及其究也广竟无尺寸功而青去病追奔逐北执讯获丑至于空庭幕封狼胥又何识之卓也此则帝之善将将也若曰广数奇耳去病天幸耳其成败非繇将畧则吾以为将畧犹可知而数奇之与天幸其尤不可知者也昔张魏公名高一世宋孝宗倚以兴复而符离一败宋事随之为宋计者宁用卫霍之天幸耶抑用张浚之数奇耶原夫西汉承战国余习士大夫皆以招贤养客者为贤卫霍独否以故子长少之彼其进游侠而退处士亦近此意葢有激云尔 

　　○荀杨大醇小疵（馆课） 

　　韩子曰荀杨大醇小疵宋儒不许也而并以訾韩子之爽于鉴愚窃惑焉凡古之人穷一世而着书其瑕瑜不敢自掩而以知言之权悬俟于千载之后吾从千载之后安坐而程品之亦当平其心考其世取其合道者以垂教而无刻核太甚徒以害成而巳则韩子为近之而宋人无乃过耶宋人所以诋荀杨者曰以性为恶以礼为伪以老子为可取也是则不得称醇矣抑韩子之所谓醇者固未深言之也韩子盖辟佛老者也其说曰圣远言湮异端蠭起随俗染化贤者不免焉有能宗法孔颜岳立砥柱勒成一家之言者揭日月而行者吾即以大醇与之如是而巳矣荀子生横议之世为士者知有刑名不知有礼乐知有管商不知有仲尼子弓知有秦楚之战功不知有汤武之王道而荀子作书三十篇自劝学以及于尧问谈古昔称先王纵横宛转若其家事此岂有待而兴者乎子云虽承仲舒毛公之后儒术稍着然当时士大夫非困于训诂之支离则溺于词赋之鞶帨未有深潜内照美厥灵根者而叩扃起钥法言太玄以之吾不谓其雕虫小技一变而契于主约守静之旨也夫卫道之士代非乏人顾持论于义理大明之日者非难持论于邪正混淆之世者为难承袭于师友记论之素者非难独诣于渊源寡昧之世者为难二子者皆居其难者也其何以探排为哉而就宋人之所排吾犹可为二子原者何也古人之立言也达诸意后世之立言也匿诸理匿诸理者避驳以趋醇不示人以隙达诸意者则醇驳互见而不免于激扬之过其以性为恶也是主修为而过焉者也程子不云恶亦不可不谓之性乎其以礼为伪也是主忠信而过焉者也史迁不采其言以为礼书乎其以老子为可取也是主虗静而过焉者也司马君实不以之赞易乎则二子之言固如豫章之寸朽黄瓐之点瑕要以醇者胜也若夫论性命论道德则濂洛之传直接洙泗无俟苛责荀杨矣昔苏子瞻论性以为孟子言善荀子不得不出于性恶荀子言恶杨子不得不出于善恶混皆起于相胜夫韩子以荀杨为醇宋儒不得不以为驳傥亦有相胜之意也夫 

　　○读盐铁论题后（馆课） 

　　语曰梁肉可以养生药石可以伐病二者不可一废在以时消息之耳昔汉文帝主和亲之议致金絮彩缯于匈奴甘蒙手足倒悬之诮然夷性回测边陲岁苦侵轶烽火时通甘泉终文帝之世方内未得宁枕而卧也假令因循不巳将吏之气日消月靡其视与匈奴战如驱羊攻虎心胆震慑石晋靖康之祸宁不在汉哉此武帝所以采介冑之说不至于封狼居胥空漠南之庭不止也帝既穷兵则不得不以兵兴之故而用桒孔建铁官以赡农用开均输以足民财官山海以取奇羡其术则圣贤所不道其于佐县官之急抑亦救时之用矣而文学槩以井田什一太古久远之法鉏击之所谓从旁议者与当局异忧也岂通方之笃论乎若乃弘羊之计过则有在矣盖武帝末年匈奴巳自衰止及昭帝时将士承席鞭挞之余烈介子不烦一领甲不费一斗粮而立功绝域之外呼韩稽首巳见其端矣夫既巳释于干戈则并盐铁之利而散之与民休息明示天下以不贪此则识时务者首宜图之而弘羊犹持其初说以抗文学吾不知其可也药石以伐病病良而仍以之养生寿民为殇子矣霍光之智固巳辨此特不敢自发其端以暴扬武帝之失故借文学之议而均输征榷一切报罢若光者可谓知时务者也语曰穷则变变则通通则久疆场之事或张或弛皆于其穷焉而议之则几矣 

　　◆评 

　　读陆贾新语贾谊新书刘向新序评（馆课） 

　　○读陆贾新语贾谊新书刘向新序评（馆课） 

　　古之以言语事君者各有本源则其学术醇驳不必尽同要以殚智毕虑考当世得失之林审往来善败之效皆有独是之见划然不易预定于生平而后矢为论列凿凿中窽其神情气韵自有不可得而磨灭者非若后世漫衍支离连篇累牍苟取辨临事而巳西京之疏莫善于贾太傅之治安策而治安策之所从出者新书也新书虽论治道国体及经学胎教凡七十二篇刘向删定为五十八篇皮日休读其书谓其心切其愤深其辞隐而丽其藻荡而雅信所称天下才者乎然书之粹者则治安策皆巳备之矣即有策之所未及者如审微客经劝学谕诚退让诸篇要亦为谈理之典刑然非适时之急务也吾以是知新书者贾子平生学术之渊源而簸扬淘汰以为治安一策所谓痛哭流涕长太息者其词似激其造事而摅悃则固非不疾而呻不病而噎者也贾生而下其惟刘向乎观其外戚疏昌陵疏忠愤激烈至使闇主心动又取讽谏之意摭集故实为新序一书而妹喜妲巳之戒腠理骨髓之戒班班寓言所以感悟汉成虽间有颇谬如曾子固所讥至其正纪纲廸教化辨邪正黜异端以为汉规鉴则韩婴而下勿论也此贾大傅之流亚也若夫陆贾之新语愚则有不能无疑者矣贾葢知士也立谈而尉佗面内词组而平勃交欢意其所为书虽非粹然儒术而纵横押阖开发人意必有洋洋洒洒战国之词锋者今也其语骈而其气薾且多阙其字以文其赝盖齐梁间好事者开新语之名而妄为之耳史称高帝谓陆生曰生试为我着秦所以失天下者何我所以得天下者何及古成败之因今新语中自道基以至思务十三篇未尝及此也此曾何足以动帝之听者而辄奏辄称善耶盖子书之散失多矣不独新语而子书之伪如新语者亦比比也岂新书新序之伦哉虽然士君子揆事图策则于三者何择也有贾之畧而当戒其疏有向之恳而当去其诞至于新语虽云赝哉而吾终不以非圣之书若墨子鬼谷者与同日而语何也为其近于儒术也操此以往于献纳有禆矣 

　　◆说 

　　知命俟命立命说（馆课） 
　　墨禅轩说（寄吴周生） 

　　○知命俟命立命说（馆课） 

　　古之以神道设教者若易象若箕畴其于吉凶福极之故详哉言之矣乃一切委之于理而不闻有命之说何也皆为立命者也然立命之道非可槩语而吉凶福极之应又有参错不齐而莫可究诘其繇来者则世之人以为命竟不可信理竟不可凭而各竭其私智巧方以为趋避之计孔孟有忧之于是有知命俟命之论其以济易范之穷乎且曷言乎知命俟命立命也语曰珠玉在肆观者不取一兔在野众竞逐之定与未定也物之定者莫如命彼其大块为冶阴阳为炉同焉皆得杂尔密移丰之非亭育之私啬之非虔刘之志此分一定有鬼神之所无奈何者而世之人内迷于情欲则求胜于命外昡于感遇则求胜于命卒之命不可胜而徒役役然为犯教伤义之人何益焉故圣人示以知命知者信也信其本定而一举念不敢与命争也然昔之言知命者若养形之人方之逃雨怨诽之士等诸落叶彼但可以息躁竞之心未能免尤悔之累乃圣人又进之以行法廸之以修身若良农待岁良贾待价非但委运于天一无所事事而巳此俟命者也若乃圣人之立命者不然朕兆未分安有理数五行不立安有吉凶宇宙在手阴阳为柄则有先天而天勿能违之者而岂为命之所制乎夫命不足以制之则不言命可也而曰知命曰俟命曰道之兴废有命而若不能以自主者何也曰为中人设也中人之吉凶祸福也必制于命而其趋善避恶之心与趋吉避凶之心尝交战于胸中惟以命之说觉之则其趋舍自审故圣人亦为之借命以自解孔之穷颜之夭尧舜之子之不肖五百余岁之不复生圣王皆以命槩之若曰命之为权非但众人不能挽虽圣人亦无所施其力也岂惟圣人不能夺虽天亦不能自如其命何也则安可不知且俟也或曰圣如孔颜之遇则言命者独不制于命耶曰不然大易三百六十四爻皆反凶为吉者也何尝听命也若夫彭殇齐寿穷通等观达者能之而况圣人乎圣人之所谓吉凶祸福者与世俗异颜以仁寿孔以道生虽要诸千载而终能齐造化不齐之数故曰立命也李邺侯有言君相造命不言命夫使圣人而言命则孔子辙环七十二邦可谓不知止而使君相言命则尧之儆汤之祷尹之五就五去其为衡命者耶 

　　○墨禅轩说（寄吴周生） 

　　庄子述齐侯读书有诃以为古人之糟粕禅家亦云须参活句不参死句书家有笔法有墨法惟晋唐人真迹具是三昧其镌石锓版流传于世者所谓死句也学书者既从真迹得其用笔用墨之法然后临仿古帖即死句亦活不犯刻畵重儓之诮方契斲轮之意余事此道五十余年矣初于虞颜入巳而学右军学锺太傅煞有肖似兰亭丙舍宣示等形模便自沾沾以为踞唐人之上三五年间游学就李尽发项太学子京所藏晋唐墨迹始知从前苦心徒费年月昔香严在沩山会下参父母未生前一句机语不契遂巳息心愿作长年粥饭僧正余尔时境界也金门大隐十年多暇又长安官邸收藏鉴赏之家不时集聚复于项氏所见之外日有增益如韩馆师之内景黄庭杨义和殷司空之西升经褚登善书杨侍御之绝交书王右军书 【 停云馆定为李怀琳者误】 王奉常之汝南公主志虞永兴书王司寇之太宗哀册褚河南书米元章之西园雅集小楷杨凝式之韭花帖正书更仆不数皆得盘旋玩味稍有悟入还山以来损其负郭收一二种如徐浩所书道德二千五百言唐文皇时国诠所书善见律一万字备具楷法人间鲜见雅不喜赵吴兴书近有老广文戴公自岭表归装中贮吴兴小楷内景经一卷数千言少一百九十字俞紫芝补其末绝类杨上真乃吴兴生平神品颇恨晚而获见唐人诗云夕阳无限好只是近黄昏奈之何周生坐拥万卷博雅好古尤精八法余老矣黄山胜游不复可续周生饶济胜之具新安江清浅见底舴艋顺流至我谷水只数日间若与汪儒仲乘兴一来观兹真迹所谓读书十年不如一日诣习主簿者也周生以为何如 

　　◆议 

　　救荒弭盗议（阁试） 
　　军兴议 

　　○救荒弭盗议（阁试） 

　　天下有救灾之计又有转安为福之计水旱频仍盗贼啸聚国之灾也能设策运奇以止之是亦足矣而曰转灾为福无乃迂乎曰不然凡天下所以患荒者积蓄少也积蓄少者地有遗利民有遗力也凡天下所以患盗者武备衰也武备衰者国多冗军兵多冗食也今有一举而可备荒又可以弭盗而又惟民饥盗起之时可因其势而用之则何策乎曰抚流民而巳夫流民固民也进可以战退可以耕饥灾所驱惟食是仰当是时使奸雄用之则倡乱之构也使国家拊之则富强之资也顾处之得其术而巳矣顷者天不降康肥■〈虫遗〉为虐吴越江右连州接境际此荒沴野无青草人有走心而江淮之间流离蒲道或携老幼举族共行或弃妻孥孤踪独逝郑侠之图所繇以作诚得纲纪之臣忠实之吏择公私庐舍及宫观屋宇沿途团结给以粥糜能劳苦者佣其力有伎艺者食其业候至来春给赐牛具种食以旷土荒田计口分授使之耕种彼其父母妻子皆乍离南亩之人既感戴朝廷抚养之恩又深思一家温饱之计必能深耕易耨以尽地力待其三数年后干止渐宁人有固志徐于农隙之暇教以战阵之法与其募市井之游手曷若收待哺之壮丁即古井田唐府卫之遗意如是而巳非两利之策哉昔西晋之乱起于李雄特招流远之民而唐之末路张全义设屯将集流落教以种艺三年之内河东户口归复桑麻蔚然胜兵每邑七千余人河东赖为长城夫一刺史行之犹足以効而况倚办于天下之力何所弗得故曰转灾为福者此也若夫议社仓议保甲则固有精言之者愚故可得而略云 

　　○军兴议 

　　禹谟曰六府孔修六府者水火金木土谷也五谷以为赋五金以为贡禹贡田赋与物贡并用故有惟金三品之文今则偏重于田赋而五金之开采有禁所谓六府者废其一矣且夫禁之者将以用之也辽东金复海盖皆矿之所自出一旦没入于虏如赍盗粮当此三空四尽之时衰世苟且聚敛之术无一不用顾独缩舌于开采以为老成为经济其故有二迂者恐蹈言利之名孱者恐酿首事之祸故明知其有益于救时而莫肯出头承当耳记不云货恶其弃于地乎大学言生之者众凡可利于民者若茶若盐无所不榷皆谓之生而独农亩为生乎若夫矿徒之聚不能无争则有矿之处必有守巡两道所养之兵此兵者纵不能临阵杀贼独不能自卫于开采经月之间消弭其或然之变乎且滇中行之二百余年有司大吏之奉入无一不取于矿安在有首事之虑也大都谋国之事无全利亦无全害各从其所重所急以为转移如九边互市其币必至于废武备成积弱厥初议起羣臣动色相争亦是长虑然行之六十年边廷之氓保全首领蕃育妻孥何啻万万则以新郑江陵与蒲坂独断独行不畏和戎之名不畏首事之祸所谓安社稷臣也否则如顷者奴祸不知六十年中中几何番矣军无赏士不往军无财士不来计国家岁入不过四百万只一关门每岁六百万尚安得有剩力余资以募兵而求猛士余谓宜如岳武穆精择背嵬五百转相训练得三四万人长聚畿南呼吸相应以防奴酋之豨突京师安枕卧矣或曰子修国史于神庙时请罢矿税者不习闻之乎余曰此时惟以营三殿为语端犹是可缓可急之事曾如今者虏骑充斥郊畿震惊陵寝否曾以万骑蹂躏我内地破五县据一府如入无人之境否我师杀虏三头虏屠一壮县以报虏所掠子女玉帛无万数而我师得其一领甲一只箭腾之奏牍举朝贺捷笑破人口如此否是则皇上之赫斯怒讨军实苏轼所谓天地鬼神谅其有必不得巳之实者也且事领于抚按不遣中使不扰闾阎正以为鞭鞑奴酋之资又何至如岁岁加泒吸民膏血一方有急四面从之为土崩瓦解之形乎试以吹入筹国者耳中或有省否 

　　◆奏疏 

　　议国计疏（馆课） 
　　陈言时政疏（阁试） 
　　报命疏 
　　引年乞休疏 
　　乞身疏 
　　辞恩疏 
　　请告第二疏 
　　请告疏第三 
　　劾内监王坤疏 
　　予告疏 
　　第二疏 
　　第三乞休疏 
　　第四疏 
　　第五疏 
　　请恩疏 
　　予告疏 

　　○议国计疏（馆课） 

　　[易]　 
　　臣闻之(或)曰何以守位曰人何以聚人曰财财之与位相提而论其重如此故古者冢宰制国用必于岁之杪视年之丰耗量入以为出用国而不知国计之虗实此最国家之大患也臣伏读迩者大司农条奏当今仍岁俭之余蠲恤之后一岁之入不足以支半岁之出公私之积真可哀痛虽桒孔持筹不能凿空输运以佐国家之急也古之立国者即有三年九年之蓄仅以预不测之备未有寻常一岁之用即捡括无门而仰给蓄积者又未有尽度支累年之积以为寻常一岁之用而犹屈强半者夫司农告罄矣其势必借财于水衡水衡告罄矣其势必借财于太仆太仆告罄矣其势必借财于内帑展转数年而内帑亦尽矣则安所取乎今关市之禁巳至于无可复严矣厨传之供巳至于无可复啬矣宗室之禄巳至于无可复薄矣边军之饷巳至于无可复削矣其所目前停止而可入利之孔者独开纳耳而衰世苟且之弊亦惟开纳为甚非谓其亵国家之体开奔竞之风也谓其以朝廷为外府也夫俗之称贷者贷其一而倍偿之是坐困也贷其一而十倍偿之是祸本也而开纳类是何则彼所谓钱官者非能委钱于沟壑也所谓债钱者非能登避债之台以免也必于贪墨乎偿之是以目前之输而易异日之属厌天子以四海为家彼之所属厌者安从出哉而不谓十倍之酬也且开纳之弊今巳被之矣自殿馆而金吾而光禄而鸿胪诸曹冗员充斥靡大官粟而所称名色武官者往往为真以滥戎行之任纵狼养牛计无左者必也一切闭其涂而以渐汰之乎又府史胥徒之属居无廪禄进无荣望皆以啖民为生者也上自辇毂下至州县文移对簿词讼追呼租税徭役出纳纠合凡有毫厘之事关其手者非赂遗不行是以百姓破家废产非尽县官徭役使然也大半尽于吏家矣此其初亦以赀进尤当责之部寺之长抚按之官君意搜剔自今以后日减一日勿令滋殖者也此冗员之当议者也夫内府者聚天下之财以为民也非以奉一人之私也今内藏库专以内臣掌之不领于司农其出纳之多少积蓄之虗实簿书之是非有司莫得而知也社鼠难熏路马难齿往往乘舆之费一而干没之费十山林不禁野火江河不实漏卮得无虑乎此弊窦之当清者也宫掖者风俗之原也贵近者众庶之法也故宫掖之所尚则外必为之贵近之所好则下必效之自然之势也今内自京师士大夫外及远方之人下及军中士伍农民其服食器用比于数十年之前皆华靡而不实矣向之所有今人见之皆以为鄙陋而笑之矣夫天地之产有常而人类日繁耕者寝寡而游手日众嗜欲无极而风俗日奢欲财力之无屈得乎哉此奢侈之当禁者也自古理财用人相为表里今吏治日敝狥名失实其所谓治财者冻馁其民而丰积聚者也捃拾麻麦而丧丘山者也假惜一钱而费万金者也不操白刃而为寇攘者也奸巧簿书而罔君上者也则有清谨自好者以簿书为烦而不省以钱谷为鄙而不问坐使猾吏上下其手几曾有血诚真意为国家惜财耶此吏治之当饬者也最可痛者国家金帛皆生民之膏血州县之吏鞭挞其丁壮冻馁其老弱铢寸以聚艰关以输乃辇而归之于夷虏岁币不赀葢数倍于初讲之时至朘刻军士之月粮以待其非时之索者又称之矣窃读三边帅臣之疏谓丑虏寒盟其形巳成以理度之大都止其岁币则变速而祸小益其岁币则变遅而祸大而丑虏之变乃事有必至者以国家空虗而岁币之日增有所不可继也夫挑戎首难谁谓长计然今岁辽左之役虏不大举乎纵不可取必于战独不能坚壁清野击其惰归乎以岁币之半平时则养军有事则犒士独不足用乎国家守边二百五十年其为款市者二十余年耳未见二百余年皆中虏也扁鹊之治病也病在肌肤则治病在腠理亦治病在骨髓则不治今国之穷于虏不止腠理病矣什此不讲而曰节俭何禆于事哉夫国计之急在眉睫之近而迂阔无用之言岂足以救时乎顾国家之所以困者非一朝夕故也繇其于迂阔无用之言一切弁髦之积渐至此耳语曰见兔而顾犬未为冕也亡羊而补牢未为迟也臣之议止此惟圣明采择 

　　○陈言时政疏（阁试） 

　　臣闻居盈而戒豫者圣主之虑也忧盛而危明者荩臣之思也指瑕而摘盩者进言之节也矜愚而采善者从谏之明也故下不以主圣而忘药石之规上不以时平而忽狂瞽之论何也天下犹一身也治天下犹治身也善治身者不幸其今日之强健而常计其后之无衰善治天下者不幸其今日之治安而常计其后之无乱欲后之无衰必察于和扁之言而调其渐虽饮食嗜欲之无所过差亦不厌其言之切而防之周也欲后之无乱必审于忠臣之论而窒其萌虽政事纪纲之无所缺失亦不嫌其计之过而辞之激也窃见　陛下以神圣御极而又能信任忠贤缉熙圣学百度咸理四徼无惊诚亦巳致治安之盛矣然　陛下春秋日茂聪明日广正嗜欲忧勤之所基也故人臣之忠爱　陛下者不以今日之巳致者为幸而以他日之所常保者为忧何也难成而易败者位也难勤而易怠者学也难约而易侈者心也难亲而易简者正人硕辅难疏而易惑者左右之便辟狎昵也故臣不敢槩摘天下之事而惟条其有关于圣学政治之本原者以献惟　陛下思其难而采纳之天下幸甚一曰严保身之戒夫　陛下临御以来嗜欲未形天真纯固其保身可谓至矣然臣以为是时圣母调护于内而辅臣翼赞于外今辅臣翊赞犹昔而圣母之调护亦少疏矣然则　陛下之起居动息饮食嗜好其皆当理而无欲耶大臣不得而知也夫圣母既有所不见而大臣又有所不知则左右近昵之所以娱荡而诱惑之者视前日必且信矣惟愿　陛下惕然常省凛然常思以此身为天地宗社生灵之倚毗凡所以靡曼于耳目而娱悦于心志者皆以为遗心之鸩毒斲志之斧斤而日加樽节焉则万寿无疆之本也二曰精讲学之功夫　陛下临御以来日御经筵日亲讲读其务学亦既勤矣然臣以为异时圣龄尚冲故但畧领其大旨而无劳于问究今圣心日益开朗则圣学宜日益精密今　经筵日讲之时大臣在列讲臣在前有所疑难而询问乎否也有所自得于心而订证乎否也有以今日所行之政事与古帝王所垂之训典而参考乎否也是虽陛下之生知不惑而亦岂圣王好问好察之至乎伏愿　陛下于讲筵既罢之后退　御后殿举凡所讲之经若史一一而思绎之内以求诸心外以验诸政而又轮日讲臣以备参问久之智虑益明义理益精其益不少矣三曰务咨访之实夫　陛下之于天下至悬隔也所恃以熟知政务而练达民情者诸辅臣之献替耳侍读侍朝毕事而退其它以非时召见者无几矣召见而从容促膝上罄其所欲问而下尽其所欲言者又无几矣伏愿取诸司章奏置文华殿陛下日御而日召辅臣面议之暇则羣谘曲询旁及闾阎稼穑之细隐无伤也其它若九卿大臣　陛下之所使股肱枢要者也抚按藩臬之长　陛下之所使廉察宣布者也或非时召见以叩其职务之弛张或非时召对以审夫民情之利病则不惟可以审察人材洞悉民故而亦且以示神明于天下矣四曰防近习之蛊夫近习者　陛下之左右便辟相与睥昵者也此辈忠实爱君者常什一而蛊惑衒诱者尝什九至于忠实爱君而能导之以正者百无一二焉何也人君必有所沉溺于内而此辈始得以恣肆于外也今　陛下春秋日茂嗜欲渐形而又接见大臣之时少燕处深宫之时多臣意左右近习必有先意导谀以非常可喜之事殊尤难得之物俚秽淫惑之言伺间隙以求一中者矣伏愿　陛下以闲静娱其身以寡欲娱其心以经术文史娱其神以习见正人乐闻谠论娱其耳目则彼虽有窥伺之奸无繇以入即入而圣志亦无所迁矣五曰杜侈汰之萌夫　陛下以俭德临下十六年矣迩者费用渐广取发渐多岂圣心真加侈于前哉意必左右蛊惑之人谓人君富有四海此犹铢两之费耳且以为法所当用例所常有故　陛下遂从而听之也岂知大农之蓄积皆郡国之租税郡国之租税皆生民之膏脂生民之膏脂即国家之元气穷州僻县之民有以一金一钱之逋负而典衣绝粒者圣上弗知也有以十金百钱之逋负而卖妻鬻子者　陛下弗知也有以一岁二岁之逋负而绝尸以逃遂死在沟洫者　陛下弗知也又有以逋负日月之不时锱铢之欠缺而遂毙于捶楚之下者　陛下弗知也然则积而至巨万可知矣奈何以充无名之赐予市无益之玩好哉伏愿　陛下特令该部大臣条悉祖宗经费之典内费岁几何今所增加而宜汰者几何着为定式而日加节俭焉则非惟天下生灵之福而亦所以培国家之元气也六曰绝神奸之惑夫　陛下圣明之君也而又留心经史之训密迩讲读之臣其于五帝三王之道必有所槩于心矣夫何神奸之惑之有独恠夫数年之间岁时多所祷祠官寺多所修造意必左右蛊惑之人谓此为　陛下祈寿为生民祈福陛下以为实然而听之而在廷之臣亦以此名为　陛下祈寿为生民祈福是以虽知其非而不可言耳臣以为今日虽未见其大害于政而其渐不可长也伏愿　陛下清心寡欲以养寿命之原厚下爱民以为祈天之本节财薄敛以造四海之福诸凡祠祷修造悉从罢止□昔臣所为大圣人之作为出于寻常万万□真于陛下见之矣以上六事皆圣学之所关系今日言之虽巳见其端而未必见其害矣今不察则他日伤于德而蛊于政有不可言者　陛下傥能留意臣言则圣心益明　圣志益定　圣德益纯而天下之治皆可不劳而举矣臣草野愚蒙罔识忌讳亦不胜惓惓忠爱之章耳非敢冒昧抵触以干斧钺之诛也伏惟 
　　圣明裁察 

　　○报命疏 

　　奉差事竣中途患病进书报　命乞休事天启二年八月初五日吏部一本奉圣旨董其昌题充纂修官俟　泰昌实录稿成前往南京采辑邸报等册以备参订供用就彼支给完日回馆供事该部知道钦此臣闻　命自天感恩无地于十月前往南京将河南道所藏邸报摘其未奉　旨者一一录出太常寺祠祭司督遣僧道助写仅得十分之三缘事出剏见应天府例无工食而其书充栋就结为难臣仍归里大集书佣给以纸笔虽奉有支给之旨不敢破用官帑先差中书沈僎亦录七年通共若干张装为三百本但据原本对录以备史官取材征实无所点窜随蒙钦命翰林院待诏宋启明中书□□□□催实以私家作事孑身独力侵□□□□自知其罪莫逭也但臣有□繁举要之义兹四十八年留中之疏有事因疏而传言不以人而废凡关于　国本藩封人材风俗河渠食货吏治边防议论精凿可为后事师者别为选择访史赞之例每篇系以笔断而其它请朝讲请祭祀请起遗佚请罢矿税请下章奏请补废官请蠲内帑昔之所急章满公交车者皇上励精图治皆见施行今之谋国尤有进于此者畧存一二而巳共四十卷目录一卷别表进呈外抑史之所重者笔削耳善人劝焉恶人惧焉所系匪细故也每朝纂录于三品以上大臣皆有小传寂寥数行衮钺斯在如世庙实录于郭希颜胡宗宪唐顺之等多有贬词未恊舆论夫正史所书不公则私史之所记益杂何以起信于万世哉计四十八年之中大臣当立传者何止百数虽三长之史词苑如林然生既后时莫详本末窃见南京太常寺卿利瓦伊祯出入四朝囊括百代且与诸臣同朝同世习见习闻若就陪京之日历抒腹笥之春秋其史直其事核非大典之光哉臣又闻司马光纂资治通鉴受诏得自征辟故刘攽刘恕范祖禹为之佐前后十九年其书始成成祖朝纂修性理大全所聘名流百余人不以为滥况兹实录比于通鉴性理孰重孰轻而神祖作养之史材皇上抡简之髦士顾多逸于事外刻印销印圣人无我赐环赐玦又何成心臣一念朴忠所日几几望之者也至臣五技巳穷二竖相迫中道乞骸情无矫饰乞　敕下吏部允其休致自此与含哺鼓腹之民戴尧天而永永矣 

　　○引年乞休疏 

　　奏为引年乞休以安愚分事臣闻无遗寿耇圣王所以礼贤也不能者止臣子所以自量也臣年三十五岁中己丑进士改翰林院编修又六年升湖广副使奉　旨以编修养病又六年起湖广提学副使在任一年六个月岁科俱徧外官无告病之例致其仕归科臣拾遗吏部侍郎杨时乔奉　旨留用又三年起补福建副使在任四十五日南科黄起龙拾遗吏部尚书孙丕扬仍咨臣供职臣巳先告致仕自此安于肥遯虽时有山东登莱道河南彰德道汝州道之推擢臣皆悬车不赴家食二十年有余矣恭遇皇上念先帝凭几之命叙讲读微劳起臣太常少卿洊列宫詹又以　泰昌实录成叙纂修微劳升臣今职荣宠逾涯梦想不到即当控辞以安愚分所为冒病间关匍匐入都者因编摩书册当赴阙恭进赠荫　殊恩当赴　阙祗承耳今则二竖交侵五技皆尽虽报国之忠靡展而引年之典巳及臣能乞身于疆壮之日而敢趦趄于漏尽之时乎且夫隐鳞藏羽充牣九衢昔之缁衣几为貂续郭隗有言曰致仕请自臣始臣亦曰省官当自臣始实内暌于疏庸外迫于疾病披露腹心毫无矫饰者也惟敕下吏部允其放归臣得以余年同击壤之民共歌帝力而祝圣寿之无疆臣不胜感激之至 

　　○乞身疏 

　　奉旨纂修事竣微臣老病乞休事臣材非世用年逾古稀自南京礼卿予告家居又及八载固巳遁肥待尽梦断班行矣蒙圣恩浩荡再玷宫端锺鸣漏尽方足兴嘲而敝履遗簪犹廑殊宠是以间关就道黾勉就职盖圣作物曙大易之成言有道则见孔氏之家法也今则听长乐之锺厕麦秋之　宴覩　中兴宵旰之勤内降风雷之断亦既千载一遇矣且叨熹宗皇帝实录纂修有绪臣复滥充副总裁之职杜门供事四月于兹采　起居日注六曹奏章举要删繁削浮存实虽三长不具而五技必穷亦既缮写备草创之用矣自此之外惟有素餐既无补于明时敢自安其顽钝今济济朝士与臣同科者无一人与臣同齿者亦无一人身衰身健皆少生机徐行疾行总非善状所谓可以去则去可以速则速者自臣之外未见其比也况臣近接家邮骨肉惨怛忧思成疾怦忡不寐延医官调理皆谓神伤气欝非暮龄所宜倘旦夕不保贻笑长安岂不为　盛典之累哉伏惟皇上垂怜允赐休致臣得释顽钝之讥而安耕凿之适臣无任感激待命之至 

　　○辞恩疏 

　　陵工引例有因微臣乞　恩非荫谨据实引罪仰祈圣鉴事臣于天启五年滥竽礼部左侍郎适庆陵告成有银币之赐谢　恩巳毕复闻大学士顾秉谦等以简阅疏漏引罪而以礼部侍郎臣其昌温体仁与周道登郑以伟事同当有　恩叙奉熹宗皇帝　旨林尧俞着升太子太保荫一子入监读书董其昌等恩赉巳加不必再叙该部知道是时臣巳冒升南京礼部尚书辞朝就道事属内廷严秘不复考核全文至崇祯元年犹有援　庆陵事例得　恩叙者臣妄意世延　大典非所徼祖父官御或可一新　纶诰是以有圣朝孝治维新微臣貤赠久滞一疏奉圣旨着礼部查明给与本内庆字错写着改正行钦此随该礼部尚书何如宠看得　定陵叙劳现有周道登郑以伟荫赏在卷今例同　恩异既奉查明之　旨合无题覆董其昌温体仁准照　定陵恩典一体给与但　恩典出自朝廷臣等未敢擅拟恭候命下遵奉施行等因崇祯元年十月初七日具题本月初十日奉圣旨是钦此及今二月臣赴京中途阅邸报见阁臣温体仁礼臣郑以伟各有辞疏始知　定陵叙荫有工部而无礼部　庆陵叙荫乃经始而非告成虽礼部奉　旨查明犹以臆断而微臣身非事外亦复相蒙伏念识大识小本词臣之专司而伤易伤烦冒陈言之大戒罪莫可逭矣惟是原疏具在御前止怀乌鸟之私别无抵犊之觊谨席藁待黜仰祈圣明垂矜臣曷胜惶恐感激待命之至 

　　○请告第二疏 

　　为微臣再恳天恩乞　赐休致并采一二章疏以摅去国之余忠事伏念臣二竖相侵续膏无效一辞而退恋　阙尤深不于此时有所罄尽万一更复何待臣自天启二年再尘史局三朝实录备员纂修所见崇论宏议多矣总之持平纲要止在用人而用人之法一曰综核一曰鼓舞综核如见影察形其细巳甚鼓舞如挈裘振领其用独神伏睹　陛下　干刚之健宵旰维勤　日月之明幽遐必照近于综核矣臣以管窥天知　陛下本怀不在综核而在鼓舞也且　陛下不尝以七品科臣而骤进之为副都如韩一良乎不尝以藩司参政而骤擢之为大司马如梁廷栋乎不尝以盐司运同而越次之为郡守如汪心渊乎文臣则四省中丞皆起家乡贡武士则三日廷试即授职参游所为施不测之　恩开功名之路者至矣是必有闻风兴起者而何以寥寥鲜应也则皇上以知人为心而又能命聚廷臣之精神皆以皇上之心为心乃有济也臣今年入都道过扬州见彼中士民深悼疏理塩法参政袁世振之不禄因询其事曰自康丕扬等之播虐塩政大坏边商弃业不可复理矣世振一转移问而逃者归仆者起增饷百万有才如此非唐之刘宴乎而一黜不复鲜有为之讼冤者可惜也及行泇河道中时乘风破浪不知有黄河之险不知有黄河之淤询之彼中皆称前淮徐道参政梅守相之力初议四百万毕工守相始终肩任以二十四万开二百之泇河十五年以来不知所省飘沉之浪饷修筑之金钱几千巨万有才如此非近世之陈瑄乎而功成在造迄未有为之叙劳者可惜也举此二臣而事相类者不知其几矣臣阅天启四年章奏有冢臣赵南星一疏云面皮世界书帕长安力可弄权人人皆为吏部财能买爵处处俱是旁门请发单与司官各与其乡之在朝者详加品骘内而京堂外而方面可为卿贰者可为边腹巡抚者部属可为府道者推知可为台省吏部者林下可起用者详注其居家行谊莅官建明各造一册其所知他省另为一册送之于部旬日之内四海人才尽在目中朝退可以无言公书可以不作而继南星者冢臣崔景荣条陈铨务首急开单详略相等夫南星自逊知人不及陆光祖然用一邹维琏不出于同乡而江西一省皆怨用一夏嘉遇不出于本部而吏部四司皆怨庶几韩琦度外用人之风非庸庸充位者宜有以深服景荣之心而规随恐后也今何不举而行之乎臣犹记崇祯元年吏部有刊刻访单凡罪珰所斥逐明诏所允用者五百余人至今相次起家十得一二其余鲜有无翼而飞不踁而至者岁月浸久姓名易忘亦宜用开单之法加以品评或拔其尤或思其次每以一本置之铨部上之　禁严书在御屏更岁损益或有民功军功绩效显赫者不时添入以待非时之用旁及边腹武弁草泽奇侠地方官各举所知置邮续食随武科之后入京赴试李郭韩岳应时而出可必也　国家之作人若此而在廷诸臣有不各杜私门各长耳目以佐　中兴之业以纡五位之劳者必非人类矣臣是以节畧缮写二疏以呈御览又东南困于布觧重役十室九空有巡方御史房壮丽之疏似亦可采并以附焉臣之真老真病前疏具陈知止知足平生微尚所恨恩重于丘山报轻于鸟羽期补之来世而巳臣曷胜惶悚待命之至崇祯五年六月二十七日该臣奏为奉旨纂修事竣微臣老病乞休事奉圣旨卿端品硕学简任官寮纂修正资裁订着安意供职不必引陈吏部知道 

　　○请告疏第三 

　　微臣三恳天恩蚤　赐放归田里事崇祯五年七月十二日该臣奏为微臣再恳天恩乞　赐休致并采一二章疏以摅去　国之余忠事奉圣旨朝廷加意求才未见响应奏效总繇铨核无法拔擢非真览奏内事宜有禆选举着核议具奏卿还遵　旨即出供职不必再请该部知道钦此臣其昌恭捧　明纶陈设香案力疾谢恩外伏念　雨露湛恩管蒯不弃　江河虗受葑菲见收微臣遭际　昌时殊荣异数极矣何敢更言求去但内自循省有不能少安者凡称疾乞骸之臣或负天下之重望则难于可继或当天下之重任则难于数更臣虽冒列六卿而才术既庸职事亦简即使榆景未迫筋力尚疆犹当避贤让能期国家得用人之实效况以身老病之躯忘止足之戒乎臣八年以前承乏南礼经月引疾肥遯林丘以此蒙皇上　日月照烛起之田间不于今日而以顽钝苟禄辜　奖恬之　德意也惟望赐允致仕以保余生以全晚节臣无任瞻仰感激待　命之至奉圣旨卿先朝旧学望着宫端纂修方藉裁成何得屡行陈请还着恪遵即出该部知道 

　　○劾内监王坤疏 

　　奏为实从　君国起见陈渎万非踵聒事窃闻为国以礼制事以义礼者所以防也防溃则有所逸于法之外而朝廷不尊义者所以衡也衡决则有所骫于法之内而　朝廷亦不尊故三代之盛虽蒭荛工瞽皆得尽言而股肱耳目独归士类良以辅弼之臣犹股肱也谏诤之臣犹耳目也以耳目之官而修股肱之阙是为直臣非耳目之司而侵耳目之用是为横臣横臣非治世所有也岂惟治世虽汉之十常侍唐之冠军容不过乘庸主之朝攘威福之柄为狐之假为鼠之窃暗有驱除之内降而巳未有明目张胆建鼓招摇于纶扉之地为市朝之挞者也皇上神明圣哲博览古今岂以数千年史册未有之事而创发之内臣王坤乎夫人主之驭臣也崇其宠荣不若养其名节苟名节不辱则威望有加可以展布四体而定大疑任大怨以建鸿巨之业今者中使四出不止一坤尤而效之体统错乱煌煌明旨以正文体为急文体莫大于谏书而可令其陵夷至此乎臣等有以知皇上之心图治求才焦劳极矣外庭不效不得巳而谋及于内撤内巳行不得巳而始试于遣太阿在手掺纵自如万无旁落倒置之事而不意诸臣防微杜渐之忧至是果验也语曰涓涓不巳将为江河为虺不摧为蛇将奈何摧之此为时矣臣等谬以文墨议论仰玷清班而事有关于词林之体者是以随六卿之后同辞刻析冀佐　中兴之盛业熙　鸿号于无疆耳臣等无任激切惶惧之至 

　　○予告疏 

　　奏为微臣久妨贤路仰负圣恩恳　赐放归以全晚节事臣闻治世之驭臣也行于综核则英哲或难于见长道在于包荒则衰庸亦易于藏拙故有避贤之法以济幸位之穷即臣子私为身图而不为朝廷惜名器亦义之所不敢出也臣一介草茅浮沉仕籍四十五年矣非有忠言嘉绩少补于时惟是万历二十六年备员先帝出阁讲读天启二年与修先帝实录洊丝礼侍旋正南卿之席再申告老之章固巳梦断春明何意圣明环召夫豢养之　恩犬马知恋雨露之润草木能酬臣岂独远于人情哉乃去年七月三次乞休又何意圣度优容槩从留用今又加一年而老疾益进矣缘臣气体衰孱风寒感触发喘发热医疗无功若不披露苦情毕竟归骸无日窃见礼部尚书黄汝良陈情请告皇上嘉其恬让特　允放还臣年视汝良更多三岁风烛心惊首丘念切哀恳　同仁之视庶逭尸素之讥臣无任惶惧感悚之至 

　　○第二疏 

　　恋阙有心卫生无术再恳天恩如例放还事臣以病甚乞归奉圣旨卿以　先朝耆硕表率端闱纂修方资宿学着即出供职不必引疾陈情该部知道钦此臣不胜感悚不胜惭惶谨抉掖北望叩头谢恩外窃念臣赴召之初一时士大夫多有庆臣之遭以为遗簪坠履再荷陶甄者亦有危臣之出以为衰桺枯蒲踣踬可待者臣具闻其说亦惴惴戒心不能自保计惟勉矢匪躬之义益勤笔削之劳足以蚤谋觧任不至久素飡耳惟是去和以来凡朝臣私便身图以归请者明旨有禁是以不敢言去今幸圣仁浩荡　允礼臣黄汝良告老之章而臣与礼臣忝同　召用之列论资虽后一科序齿又多三岁礼臣去而臣尚可留乎不惟阴阳之患将乘于福过之余而止足之私不白于漏尽之日非所以修末路之大闲光求旧之盛典也伏望皇上一体优恤立　赐允放臣归而与击壤之民颂尧于永永纪周道之　中兴于愿足矣臣无任感激之至 

　　○第三乞休疏 

　　圣主厚下无穷微臣赋命独薄敬抒真病真老之情亟求致仕事臣于四月二十二日再疏乞休奉圣旨卿纯修硕学前　旨谕命巳明着祗遵即出不必坚请该部知道钦此臣即设香案叩头谢　恩讫臣惟臣子告老告病求去虽同而情事亦有不尽然者乃臣自天启五年巳合七十致政之例今又加九年班行共晓是臣之告老真也老疾相缠疗治不易气喘不能行步腹胀几于绝食泣籍巳及三月例不支俸是臣之告病真也方今四方多事五位焦劳干济匡勷惟人是急当使爵一官即得一官之用如臣才识庸陋无补明时非敢希勇退之名实久切妨贤之惧尚可旦夕淹哉伏读崇祯元年七月初八日皇上谕吏部查先帝讲臣之　旨虽未经部覆仰见圣孝　圣仁光照千古今礼臣汝良巳蒙乘传之　恩而微臣庶徼敝帷之视不自知词之穷矣臣无任激切哀吁待命之至 

　　○第四疏 

　　奏为微臣旷职罪深四恳天恩俯容休致事该臣于本年五月二十一日再疏乞休奉圣旨卿词臣耆硕屡　旨谕留何乃复有此请还着祗遵即出视事该部知道钦此臣即陈设香案叩头谢□恩讫臣惟进退者士人之大闲廉耻者士人之美节不惟知进而不知退者贻苟禄之讥即知去而不知速者亦不免贪荣之耻也臣伏覩皇上天纵干刚综核名实如户部邦计重地裁一侍郎满朝颂服至如詹府自神祖以来掌印协理鲜有过三员者今尚书且至八人壅滞巳甚如臣衰老久厕班行勇退巳属后时徐行益觍面目且漏尽锺鸣了然观听而众口犹贷者以臣仰遵严旨非中情矫饰故也若臣辞不激切行复趦趄则自今以往无有为臣谅者矣臣亦安能终藉圣恩恋宫端一席地乎臣草疏巳毕骤闻辅臣郑以伟之变道路伤嗟谓其逾六之年素无疾病一旦不保况五十年以来衰病缠绵触目惊心风烛之虑不觉视前倍切也是以冒罪　尘渎臣无任激切哀吁待命之至六月初八日奉圣旨宫端史局俱藉耆宿屡旨谕卿何复坚请着即恪遵视事该部知道 

　　○第五疏 

　　奏为沉疴不治五恳天恩允赐乞休事臣自六月初八日四恳休致奉圣旨宫端史局俱藉耆宿屡　旨谕卿何复坚请着即恪遵视事该部知道钦此臣即陈设香案扶掖叩头谢　恩伏念臣桑榆暮景衰病侵寻自今三月注籍乞休今八月矣每蒙命供职即屏息经旬延医调治庶几谢　恩陛见不至仰负皇上遗簪敝履之恩奈赋命至薄婴疾至深考之功令凡注籍过三月者即停支俸臣于停俸之后朝参久废始犹为病臣今巳为罪臣　蒙皇上天海包容而瘝官失礼外无以觧于众议内无以惬于寸衷不敢顷刻安于圣世者也臣罪巳极臣词巳穷不避烦嚣再恳俯容休致图报于来生而巳臣无任悚惕迫切待命之至八月三十日奉圣旨卿屡奉　旨谕留大臣当以君命为重着祗遵即出不必坚请该部知道 

　　○请恩疏 

　　奏为圣主孝德弘敷微臣貤赠久滞敬述明旨以祈圣鉴事恭惟皇上　聪明睿智　洞照幽遐　整肃朝纲慎重各器一切滥典无不厘正矣惟是先年皇考出阁讲读诸臣在天启年间请告者周应宾萧云举皆有加恩至崇祯二年九月陛下特加黄汝良于家居之日随奉　旨皇考日讲官未经先帝加恩的尚有几人吏部查明具奏钦此仰见　陛下永思不匮事亡如存念皇考则不遗　皇考之从官念先帝则欲补　先帝之旷典虽虞舜之大孝周武之达孝何以加兹询可垂史册而生光只千古而无对者也此　旨巳及五年吏部至今未覆念臣亦系皇考旧讲自履任以来不敢声说今当病废告休若复缄默则微臣祖父之貤赠终抑于向隅而圣孝之光明竟掩于部覆惟冀敕下吏部查讲臣果止四员微臣与汝良事体是否报同以徼　一视之仁以定　两朝之论臣曷胜悚惧迫切待命之至 

　　○予告疏 

　　微臣年届八旬顽钝巳极再申前恳避贤辞印事臣读大明会典大臣七十五岁者虽当考满吏部免其引奏谓其逾引年之期非复常格所有听其退身也今臣于此月十九日巳八十岁苟禄遂及于两载菲材无补于　明时虽宫端闲署职事稍蕳然四顾　朝例无地自容且二月皇上亲举藉田　大典臣闻英贤布列则礼因人重暮气参杂则官以人轻若不蚤引自退非所以成　扈从之光荣而新远迩之覩听也臣受皇上之恩天高地厚千足万足今所控吁者一去而巳臣曷胜恳切祈望之至崇祯七年正月十九日奉圣旨卿以老成宿望领袖宫端既以年高恳请特准致仕着驰驿去该部知道 

　　◆表 

　　进神庙留中奏议汇要表 

　　○进神庙留中奏议汇要表 

　　伏以君有举而必书国之彛典后从谏而作圣治之善经虽嘉谟嘉猷之显晦有时而左史右史之网罗必悉既巳册繁而举要故当彰往而诏来臣诚惶诚恐稽首顿首窃惟太古之事若存若亡典谟之书亦经亦史股肱耳目皆为献纳之司吁咈都俞即是嘿成之象一德陈而格天格帝徽言告于文子文孙时无五谏之名安取三长之采自堂帘之既远致上下之不交议论则自蕳而之繁紏绳则以笔而代口雷霆摧而噤同仗马云雾堕而牍可汗牛非有淘汰之功孰冀涓涘之益惟神祖际五百余岁之景运在我明开四十八年之太平成访初殷朝称不讳尧勤既勌臣鲜勿欺玄黄之战纷如而黑白之分寂若赐玦屡见辟门罕闻既非一一而吹之则虽九九亦进矣然玉管银管与斑管必征事以取材大书特书不一书难飜空而成案过而废毋宁过而存传其疑不若传其信狐裘粹白必资众腋之温鸡跖弃余犹是兼珍之味但有未焚之草恒多可献之芹其大者如蜂虿寝谋青宫成其羽翼骊驹导路赤社杜其菀枯持玉尺以程材操金篦而发覆阴阳为炭复太公圜府之规璧马沉河修瓠子金堤之迹藏富于国藏富于民何以催科而不扰上刑适轻下刑适重何以谳决而不冤他如九塞夷落之情三畧弢钤之秘多算则胜捄时所须徙薪或失于几先蓄艾可禆于善后医有方而奕有谱庸可按乎建之铎而设之鼗是之取尔兹盖伏遇皇帝陛下英资天挺峻德日升钦翼于曰旦曰明肃雍于在宫在庙细旃广厦神交帝骤王驰华渚丹山瑞叶星辉海润丕扬　祖烈修金匮之编廸简臣邻集石渠之选谓笔则笔削则削虽为孔子之刑书而日系月月系年即是近时之邸报顾三馆之挂漏巳甚而旧京之藏副差完微臣宠藉輶轩书成渔猎惟此至是之是得诸众尤之尤人阅世世阅人虽似刻舟之剑后视今今视昔何殊记事之珠披沙获宝缀警策于片言开门见山摅庸愚之一得盖真主求贤将留为再世之用而荩臣陈善或借诸异代之言况相如之赋武皇恐生不同时崔实之书人主宜写置座右但使伏蒲蠹简不忧　天听之益高则束阁空谈亦是孙谋之贻厥矣伏愿法干之健　体咸之虗时以　万几之暇畧垂乙夜之观师亦何常民可为监人惟求旧益广清问于合宫直以从绳尽纳羣流于大海则鳯见河清之瑞史不绝书而天苞地符之灵世其永赖矣书凡四十卷目录一卷敬随表上　进以　闻 

　　孙男庭 
　　广 
　　廙仝阅 
　　容台文集卷之五终 

　　●容台疏集卷之六 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　笔断 

　　◆笔断 

　　吏部类 
　　户部类 
　　礼部类 
　　兵部类 
　　刑部类 
　　工部类 

　　○吏部类 

　　万历三十七年三月二十五日 
　　吏部署部事右侍郎萧云举一本为纪纲渐弛官常浸废世道人心日浇日薄恳乞圣明速赐干断以崇政体以克盛治事疏 
　　臣按此疏八议之中奖恬惩贪尤切时务然悠悠世情今古一揆既谓之恬则先容者寡谁其奖之既谓之贪则同利者多谁其惩之人习见恬者之无益贪者之不败则世变风移不可冀也且如祖制京朝官得请告外官方面而下有挂冠家食非黜幽非论劾或十年或二十年者非有不次之擢反与罢软不谨等而浮躁不及之不如矣何奖恬之有又如巡方之臣有不受荐剡之谢者何人大计之时有真郄外吏之馈者何人当有分别使人人知之转相慕效此二事皆有望于司世教者 

　　二十四年四月十二日 
　　大学士沈鲤等一本题为乞复拟票旧规以防漏泄以尊朝廷事疏 
　　臣按阁臣时有密勿之告皆载在起居注中槩无遗佚故不复披纂而独存此疏者以票拟旧规所关甚重脱有片纸出宫中阁臣何从猝辨故曰塞窥伺之隙大臣为国长虑如此 

　　万历三十五年五月二十二日 
　　山东等道御史叶永盛何尔健等一本人品宜辨公论当存敬陈会推始末仰祈早定枚卜事疏 
　　职按李克论相云视其所不为视其所不取则清亦重矣李廷机一生砥砺惟此清节当时言者病其气局褊狭亦是公论至并其清节一槩抹杀且变为辇金载玉行贿奥授之说则举朝皆知其冤独叶永盛等力排横议虽以此而为人所攻其官不振要非随声附和自同寒蝉者比也昔钱梦皋劾大学士沈鲤之贪污沈鲤不辨有曰若夫贪污之事臣任之矣岂非自信之素哉廷机易各文节究竟论定即永盛等之论亦定矣 

　　四十八年四月十七日 
　　户科管应震一本为救时旧相论定多年仰祈昭雪沉冤以慰忠魂以开相业事疏 
　　臣按居正以申韩之学志富强之功者此疏具其厓畧而其捄时得力处全在用才能者在职朝无幸位亦一时之标也故相沈鲤序其文而赞之 

　　万历四十二年八月初四日 
　　吏部署部事兵部尚书王象干一本为升备事属久定闻言义难他诿谨据事直陈始末伏乞圣慈俯赐鉴裁事疏 
　　职闻右文者太平之观拔淹者统均之事利瓦伊桢以年少高才取忌同列与故相张居正同乡而不相容浮沉外吏几五十年既官右辖复起仆少拙者之效覩矣犹以累及选人岂政体之平哉此疏婉转沉至实以用才为巳任者 

　　万历二十七年正月二十六日 
　　河南道御史牛应元一本会推大典关系匪轻敬陈一得以祈禆平时政体事疏 
　　职按吏部自杨巍以后为冢宰者皆与阁臣不相下有年矣是时文选郎数见谴逐典铨一部皆为惧府至己亥主察者属员外瓮幼金不知何以故吏部四司告假家居者瓮幼金等神祖一笔行勾复以他部郎充其数于是吏部以礼部郎中熊锺文朱敬偱上请熊则大学士张位之乡人敬循则其年家子也张位以忧危闳议去国而御史赵之翰紏其乡人厚善者三四辈锺文与焉乃敬循别有援之者竟得考功牛应元疏所云阳以点用之权归皇上而阴以皇上点用之权为巳用者谓此 

　　万历三十五年六月初七日 
　　礼科给事中戴章甫一本为烦言隐语当裁国是人心宜一恳乞圣明清言路以存国体事疏 
　　职按章疏限字多者五百少者三百削去浮支片言居要实当今政体所急亦事君之礼宜尔也 

　　万历二十八年六月十八日 
　　吏部文选司主事赵邦清一本无耻进士公然闯入吏部衙门钻刺嘱托把持选法恳乞圣明严加重处以正士风以清肃部规事疏 
　　职按赵邦清此疏虽为高维垣等发而语语侵选郎之容私坏法竟为同官所倾云 

　　万历四十二年七月二十二日 
　　吏部署部事兵部尚书王象干一本为□□久滞吁天词穷谨再输芹曝之私悰仰恳圣明俯赐采纳事疏 
　　臣闻爵禄名誉王者所以励世摩钝也世治则其权皆出于上故爵禄即为名誉世乱则其权或旁落于下故有爵禄之所不及而名誉归焉神祖时废籍诸臣是巳然当时隐鳞藏羽世莫不冀其登用至于河清巳及而岁华难待壅滞之极数见不鲜则烂羊续貂物情共厌方知东门二疏鉴湖一曲犹为无用之用也 

　　万历二十四年正月二十三日 
　　河南道御史马经纶一本恳乞圣明优容言官以自为社稷计事疏 
　　臣无任激切恳乞战栗待命之至奉圣旨此时皇祖震怒满朝结舌经纶疏入众皆危之谓必有廷杖严谴赖圣度优容而经纶直声大着云 

　　万历二十五年六月三十日 
　　翰林院庶吉士刘刚一本天灾重见谴告可虞恳乞圣明赏啚修省以弭凶败并斥持禄辅臣以资燮赞事疏 
　　臣按庶常无言责刘刚忠愤所激抒此危言可谓词臣之表表者掌院侍郎曾朝节独谓其讪及首辅以考功法镌秩刚竟恚死惜矣夫应诏陈言虽指斥乘舆犹不及顾况吉士之与辅臣乃比肩而事主者安见其有可去之罪也 

　　万历四十一年六月十四日 
　　浙江巡按杨鹤一本为圣躬静摄多年人事怪征见象伏乞皇上速动天心破散群阴以消阳九事疏 
　　职闻皋陶赓歌曰元首喜哉股肱起哉虞廷之喜起者动象也以动生静故无为而治矣伏羲之易干南坤北文王之易离南坎北以坎离代乾坤者干为老阳坤为老阴无生动之用也坎离交而后动帝王所以握治世之机者本此易不云乎圣人以顺动则刑罚清而民服 

　　万历四十一年四月初四日 
　　刑科给事中陈伯友一本为多士汇征巳广铨法馆选宜核祈定画一之规以摉实用以快舆情事疏 
　　臣按国家乡会试三载一举行或于经义策论之外偶用乡举里选一科庶奇才笃行拔十得五耳 

　　万历四十九年九月二十八日 
　　礼科给事中元诗教一本为敬陈愚见酌议铨法乞敕更定以平政体以济时艰事疏 
　　职按文选郎六选升奉常旧制也然于请不遂年例不密皆生得失故利于速迁亦巧宦事耳先朝陆光祖孙矿尝为选郎不避嫌怨竟为名臣彼畏首畏尾以求瓦全者可愧矣 

　　万历三十七年十一月二十六日 
　　兵科给事中胡嘉栋一本铨臣推转无私采访大误谨据事再辨以明臣节以昭公道事疏 
　　职闻楚有陈奉之变与宗室之变皆称推官胡嘉栋有斡旋之功后为退闲锦衣刘承禧以假书谗之于冢宰故至外补 

　　万历四十年十一月二十四日 
　　吏科给事中张延登一本为敬陈澄清四议以饬吏治事 
　　职按澄清四议皆切中时弊抚按见诸施行吏治其有瘳乎 

　　万历四十六年十一月初七日 
　　吏部尚书赵焕一本时事可虞天变宜畏敬陈保安五要伏乞圣明采纳事疏 
　　臣按冢宰无所不统故此疏　言废官之当充而旁及司农司寇之事 

　　万历十二年正月初五日 
　　吏科给事中邹元标一本为国值非常灾异恳乞圣明严加修省以答天心事疏 
　　臣按此疏之大纲在开言路亲臣工谕百工而三者皆吏部用人之事故列之吏部 

　　万历二十六年二月初三日 
　　都察院左佥事都御史郭惟贤一本为泰运方新谨陈泰交之义恳乞圣明采纳以保万世治安事疏 
　　臣按郭惟贤以忠谏有闻于先朝其疏上三事落落谠论不可磨灭之文也 

　　万历三十五年闰六月初一日 
　　吏科给事中姚士慎一本清贿仕杜竞门以重名器以励士风事疏 
　　臣按外治之弊皆因抚按不以察吏为务而议更议调议保议留苟以狥属官之私营而纪纲日废耳此疏有槩于中也 

　　万历三十六年十二月十一日 
　　云南道御史史记事一本为年例议论纷纭恳乞圣明定为画一以昭公典事疏 
　　臣按严掌科掌道之选则所推年例必当此论甚正 

　　万历二十五年七月十六日 
　　山西巡抚魏允贞一本遵奉明旨推广原议所未及举佚贤以禆内治事疏 
　　臣闻宋臣曰老成人不可不惜如魏允贞所荐即为起用其时王家屏等有十二人犹是师师济济世界也及先帝嗣位立召田间诸臣而允贞与所荐皆化为异物所存者一两人而巳老成凋谢能不轸殄瘁之忧哉 

　　万历三十九年十月十三日 
　　吏部一本为二十年公廉寡欲之臣奖拔未先淹沦可惜乞恩即赐优擢以广德意事疏 
　　臣按大计所重在于卓异一科虽骤迁不以为速化虽超等不以为凌躐而万历十九年所举皆天下之选故此疏再为中之 

　　万历三十五年三月初五日 
　　直隶巡按杨廷筠一本为荐举隐逸真才以表潜修以光圣化事疏 
　　此疏虽留中自后有吏科给事中章允儒光禄寺卿何乔远御史吴甡相继荐之于朝事下吏部矣 

　　万历二十八年五月十七日 
　　吏部等衙门尚书等官李戴等一本为枭獍恶臣大妬国计首倡阻挠抗违钦命事疏 
　　臣闻流言止于智者明主可以忠言魏允贞为内官所讦致干严旨只为神祖重在惩贪凡讦及受赇无不见信耳惟是允贞皎皎之节生平素着故吏部合辞叩阍理直气壮竟能感动 
　　宸聪折谗夫之角非偶然也 

　　万历二十三年十一月初三日 
　　湖广巡抚郭惟贤一本为特荐异等佐领官员以风吏治事疏 
　　十步之内必有茂草立贤无方宁论资格黄霸起于卒史薛宣奋于书佐朱邑选于啬夫丙吉出于狱吏此韩琦所以度外用人也今台察荐剡自起家孝廉者巳不胜刻核况椽史卑吏何望吹嘘上天乎郭惟贤此疏诚励世摩钝之举可为天下抚臣之法 

　　万历二十七年十一月二十五日 
　　吏部一本为劣转王官不宜留用恳乞圣明洞察以清仕路以杜夤缘事疏 
　　臣闻晋文公问守原于寺人勃鞮虽得人如赵衰犹贻机史册此疏足防税珰侵官之渐矣 

　　万历二十七年闰四月二十三日 
　　吏科左给事中程绍等一本为阁臣独力难胜票拟错误恳乞敕赐改正以便遵守并乞圣明广置辅弼以重政本事疏 
　　按此票拟之误乃次辅沉一贯也半载之后一贯仍误程绍以为民又上疏自认其误而程绍巳去国矣大臣之修怨于言官亦巧矣哉 

　　万历二十八年正月初七日 
　　山西等道御史李炳等一本为圣旨严明人言疑误恳乞皇上重申巽命以释群疑以便遵守事疏 
　　臣按李炳等公疏紬绎圣旨甚明而阁臣乃趣程绍谢恩使其不得不去职程绍以此归田二十年要非神祖锢之也 

　　万历三十年十月二十七日 
　　左都御史温纯一本恳乞圣明亟定国是以一众志以保治安事疏 
　　大臣多以老成持重影响为护身符誉之不喜毁之不怒若宽然长者寔乡原之学术耳待小人当如富弼云口诛笔讨不少假借乃散群之作用温纯此疏是巳或以御史大夫不当参及科臣则又非笃论先朝顾佐何人哉御史大夫緫持法纪百官皆在所弹压何论一科臣也 

　　万历三十二年五月二十一日 
　　礼部左侍郎李廷机一本为进士观政陈末议以一政体事疏 
　　臣按士莫重于始进虽贤如韩愈犹以朝夕薪米仆从之急上书及门有志者惜之而此疏所缕举又有大于薪米仆从者惟万历二十三年吏科杨东明不许本房所取士称为门生于从前交际陋规一时捐郄可以挽士习者 

　　万历四十三年二月拾二日 
　　吏部一本为铨政当返初制流弊亟宜改弦敬采昌言兼陈肤见仰祈圣明申饬以便遵守事疏 
　　职闻吏部当该胥吏顶首动以数千计必其取之作弊更有多于此者而点选之时上下其手压前拶后是其弊窦之最若如此疏以挂选为序刻成一书人各自知次序无复钻营则吏典无权权轻则利亦薄而顶首可渐裁矣 

　　万历四十五年四月十六日 
　　大理寺署寺事右少卿王士昌等一本寺属行取当复令甲选用宜遵谨疏再请以一政纪以昭激劝事疏 
　　臣按我国家于二三甲进士选法委属未平至如同一二甲而州守不如部同一三甲而大理评事不如中行既非程以材品又非限于资格王士昌引会典吏部职掌所载以请寔正论也 

　　万历四十七年七月二十三日 
　　吏科张延登一本为铨司迁去不常吏治日弊乞酌议久任之规以平政体以专责成事疏 
　　臣按此疏亦言铨司之当久任者 

　　万历二十八四月初十日 
　　吏部尚书李戴等一本遵奉明旨查革积弊事疏 
　　职闻仕者口入暗室久则自明吏部之多吏弊也皆因四司速转不及详为询察以积年之吏欺数月之官虽有条陈于归废阁顶首日重而不可裁冗役日增而不可减职此耳 

　　万历四十八年五月十八日 
　　文选司郎中陆卿荣为伪文败露国法难容恳乞敕下按册追究以清吏弊以资辽饷事疏 
　　臣按伪文伪印之弊皆因开纳太滥奸利日滋更有径输边庭不从筦库取左券者尤不可诘语曰扬汤止沸不如去薪开纳一途真衰世苟且之法也 

　　万历二十二年六月十五日 
　　浙江道御史夏之臣一本为时事多虞计吏宜慎敬陈考察末议以备采择以禆大典事疏 
　　职按大计虽冢卿御史大夫为政然考功郎吏科都给事河南道御史尤以得人为要若有一匪人参其间必罔上行私为全局之累如万历二十九年外计时遂昌知县汤显祖去县巳三年不在考察册中而置之不谨万历三十二年松江府知府许维新于拾遗疏中别开自裁一款云虽守未甚坏而心术欠端夫国家三载计吏但论其官箴显迹共见共闻者何知心术若心术不端必见之行事未有可以臆决者也既曰守未甚坏亦当待其坏而后黜之若守未坏而先黜则功未着而先升亦可乎此白日禁夜之说何以服人心也 

　　万历四十五年二月十九日 
　　贵州巡按杨鹤一本为边方生乱有因边地需人最急伏乞圣明申饬用人之法大破常调以捄穷边事疏 
　　职按黔蜀士目皆禹贡所谓荒服汉事所谓羁縻勿绝者不侵不叛足矣非可官府之法一一而绳之也自贪令吏其土以为夷目语言不能自达于台察即惣于货宝无柰我何诛求不止少不应则弹治如律更不服即以反逆请讨而抚臣往往欲借为立功之途于是乎用兵用兵而不利如骑虎不得下于是羽书告急朝有大创之命而所费内府金钱无筭海内虗耗如播之役矣此疏果行安得黔事决裂如今日哉故曰不治巳病治未病也 

　　万历四十七年十一月二十七日 
　　贵州巡按沈珣一本为微臣奉命按黔特陈用人急务以苏穷徼事疏 
　　臣闻颖川朝歌之乱皆以守长廉平而兵革不试黔事亦犹是耳滇腴则人争慕黔瘠则人竞嫌仕者之情洞矣典铨者念哉 

　　万历二十三年六月初九日 
　　陕西巡按林道楠一本为臬臣挟私抗傲有伤宪体恳乞圣断申饬并自劾不职以肃风纪事疏 
　　职按藩臬同官交际皆取之俸薪虽亦陋规相沿要于官箴无玷而李根辙迫御史以弹劾盖欲自见其康真廉者不如是也使其冺然却之则清畏人知矣 

　　万历四十七年六月初四日 
　　陕西巡按牟志夔一本为科臣持论巳甚人才所当爱惜谨一伸说仰祈圣鉴事疏 
　　臣按臣子修国家之急无以有巳也方三师舆尸京师震动公卿有潜出其孥见同逃雨杨鹤独伸正义声催战之失论攻守之方所谓朕有李勉朝廷始尊而给事抨弹若以为救时急务者何耶夫台臣攻谏臣世不恒有为台臣雪气而攻谏臣者尤不恒有如牟志夔此疏可谓独立不阿矣 

　　万历四十七年四月初九日 
　　江西道御史唐世济一本为阁臣尸位悞国公疏臣不列名谨据实上闻以明心迹以别邪正事疏 
　　臣闻之诗曰刚亦不吐柔亦不茹护冷曹而攻热柄此疏近之矣 

　　万历三十九年九月十九日 
　　吏部文选司署员外事主事董应举一本为感激天恩据职陈愚少禆铨政万一伏乞圣明采择事疏 
　　臣按宋程颢曰府史胥徒之役毒徧天下不更其制未免大患此疏吏役四款烛照数计惟董应举久于铨属故能写之笔端若当事者按款而厘正之则简要之明归之矣 

　　万历四十六年十二月十四日 
　　吏部等衙门尚书赵焕等一本为计期非遥申饬宜预敬陈考察条议以襄大典以禆吏治事疏 
　　臣按大计访单虽有失实不署名姓是教之含沙也若明注造单之主名庶几清议有归乎 

　　万历三十一年八月初四日 
　　吏部一本为酌议事宜以清仕路以平铨政事疏 
　　臣按知县改教委是坦途亦有外计诖误而改者然以施于少年孱懦不谙吏事之人可耳至于贪墨武断巳玷官箴者亦借是为改部之捷径非所以为平也 

　　万历二十三年十一月初四日 
　　浙江道御史何尔徤一本为抚臣抗辨不候覆处逞臆争讦有乖法纪特乞明旨申饬严查分别虗实从重究处以杜将来事疏 
　　职按抚臣与按臣相倾相讦不无溢恶之言廷臣往往调停不能据理折辨一刀见血此疏持论最平最明所谓流言止于智者有关世道故存之 

　　万历三十五年五月十六日 
　　刑科给事中张鳯翔一本为铨署久虗失体降官不悞非宜恳乞圣明亟赐分别去留以存大体以息浮议事疏 
　　臣按国体之说具于左传六逆之条贾谊堂帘之喻此疏发挥明彻虽讼留冢卿人不得议其谀也 

　　万历三十七年十一月十四日 
　　礼科给事中戴章甫一本为科臣贤否并擢微臣淹阨孤悬谨述年例始末恳乞圣明鉴别忠佞彰明是非俯赐休致以完素节事疏 
　　臣按此疏虽自鸣其不平然以谏垣之臣不厌外补非好进者比亦无以难之也 

　　万历三十四年五月初八日 
　　吏部一本为循职掌稽舆论以肃铨政事疏 
　　臣按边臣三年考绩及当三年阅视之期皆得超升二级而他省藩臬不与焉故内俸之三年不能当边俸之一此他省藩臬皆求升边道至有殒身落职者自辽事起而此风稍衰矣 

　　万历三十一年九月初五日 
　　礼部主客司添注主事聂云翰一本为直陈当今乱政体淆公论第一大权宜以豁圣衷以清仕路以散怙权植党以定国是人心事疏 
　　臣按先朝顾佐为都御史大夫薛瑄为御史考不称职出为提学佥事两臣皆天下名流不以是损誉也后之外补不胜觖望或欲推而不密则先发以制人或以推而未俞则后起而剪忌如姚文蔚之逐温纯骆骎曾之逐王象干者多有之矣 

　　万历二十五年四月二十九日 
　　南京四川道御史陈煃一本为铨臣任事方新选法不经当议恳乞圣明查旧制酌时宜以禆吏治事疏 
　　臣按吏部掣签之法本以杜钻求之门然法立弊生有力者取缺如寄则钻求故不绝也迩亦有变法之议矣 

　　万历四十一年四月二十七日 
　　刑科给事中陈伯友一本为朝政近颇骇闻国宪须当慎守恳祈圣明握定衡以惬舆论事疏 
　　职按丝纶政本之地商高宗所谓代言任至重也唐时有斜封墨勑而其臣驳之曰不经鳯阁鸾台何名为敕宋时有封还内降之宰相皆为内降之端一开始之为破例继之成故事意便手滑奸弊丛生甚非盛世之事在圣明慎之耳 

　　万历四十一年十月初二日 
　　吏科给事中张延登一本为谨因年例之争谬陈一得之见乞并存以备采择以存旧章以省浮议事疏 
　　职按祖宗时内外兼用台谏补外原是推擢不知何时被以年例之目见谓左官者如先朝周忱以庶吉士愿推部属刘实以庶吉士乞改教职为金华同知者又何人也此疏识国体矣 

　　万历四十一年正月十七日 
　　户科给事中官应震一本为棘闱申饬巳详庭对关防宜肃敬陈末议以候圣裁事疏 
　　职按我国家廷试选官之法委属无谓均一二甲而州部何以分均一二甲而中行推知忽前忽后漫无定衡且使排卷赀郎得上下其手避五避十取一取六以为选官地若如此疏一凖礼闱试法糊名易书多官阅卷以一定之先后为选法之差别岂不公平正大各安其分乎即有巧于钻求者亦少矣 

　　万历三十五年七月十一日 
　　吏科右给事中翁宪祥一本馆选巨典恳乞圣明特敕阁部大臣遵行旧制力挽人情以防未流以重词林事疏 
　　职按庶常无职事惟进馆留馆有议者皆系士风辛丑馆选项鼎弦巳置第一而以倩书罢恐倩书未可以为钻刺之佐证也 

　　万历四十七年十二月二十二日 
　　吏部一本为恳用清执之臣以振久淹事疏 
　　职按学臣以执法为称职不狥请托即要人腾谤而孤寒之士不能讼言于朝所谓广树恩不足以敌怨要须去后公论渐出今存此疏所为品题学臣之法 

　　○户部类 

　　万历贰拾柒年拾贰月初参日 
　　南京吏部右侍郎李廷机一本民议难行民瘼当恤谨条补救之宜仰乞圣明裁定以垂经久事疏 
　　职闻宋臣曰一命之士苟存心于爱物于时必有所济若辅臣李廷机素以节省浮羡不伤财不扰民为经济未可尽以琐屑少之也 

　　万历贰拾柒年拾月拾捌日 
　　山东道李炳一本天库空虗臣心惊惧恳乞圣明持独断集众思早议理财之策以应缓急以保治安事疏 
　　职按廷臣但言聚财之有害不言理财之无术故李炳备陈当日帑藏空虗之极有忧国者当于此动心焉可也 

　　万历贰拾捌年五月贰拾肆日 
　　浙江巡抚刘元霖一本为浙塩余积毫无妄奏大违祖制乞敕令勘以明虗实以杜奸谋如欺微臣甘罪事疏 
　　职按两浙既无余塩抚臣但当据实覆奏而额外设处其事不经昔人称马周月攘一鸡类此矣 

　　万历参拾贰年伍月拾贰日 
　　总督两广都御史戴耀为珠船流毒边海阽危恳乞圣明亟罢采珠之役以绝盗源以安民生事疏 
　　职按中官采珠之害描写曲尽闻粤中香山澚九夷贸易初犹■〈舟羲〉洎今乃筑室而居渐成奸薮恐为东粤祸先不可不设防防之此为时矣 

　　万历贰拾陆年柒月贰拾叄日 
　　户科都给事中包见捷一本仰圣主亟裁内臣节制之权以光国体事疏 
　　臣按此疏以光祖制重国体立论正大剀切若外虞岛倭之用间亦设为不必然之虑以危圣主耳 

　　万历贰拾伍年陆月初贰日 
　　户科给事中程绍一本矿变多端火光示异恳乞圣明俯察舆论之同勉从诸臣之请特罢开采以光圣德事疏 
　　臣按开矿之害章满公交车惟程绍描写宛至不遗余力疏凡三四上无雷同语 

　　万历贰拾肆年柒月初贰日 
　　户科给事中程绍一本直陈开矿利害恳乞圣明敕部酌议以杜乱萌事疏 
　　职闻唐郭元振之言曰利或生害害亦生利此疏于开矿之有害无利晰矣然行于皇祖之时固为无故而发难端今何时哉边事方起未有歇期而内帑尽矣加泒极矣一切援纳衰世苟且之术穷矣但于国用有禆皆可以循国家之急而独矿禁坚乎所以坚持者一则恐有言利之名一则恐矿徒为变而有首事之擿然皆为身谋非为国谋也辽左之矿未尝不封禁竟为奴酋守且为奴酋资矣计臣当责成于抚按分任于道府则有滇中见行事例在 

　　万历叄拾柒年拾月初伍日 
　　仓场总督孙玮一本敬循职掌摘陈八议以肃漕规以禆国计事疏 
　　职按谈漕事者尽于此疏而通仓之粮尽运入京一以平京师之米价一以备不测之军储最为长策盖于谦曾委通州之粮听民自取以绝虏望为此耳 

　　万历叄拾柒年拾壹月初玖日 
　　湖广道御史房壮丽一本为光禄寺钱粮匮竭不继行户苦累难支恳乞圣明亟敕议复原额并裁省浮费宽恤贫行以光令德事疏 
　　职闻山林不能供野火江海不能实漏卮此疏举光禄之弊窦故非一端而及于器皿之侵没死马之赔累留心民瘼者晰矣 

　　万历叄拾玖年参月初壹日 
　　光禄寺卿赵徤等一本为 
　　上供钱粮原有定额锡予匪颁当有定式恳乞圣明节赏慎加添以崇俭德事疏 
　　职按国家优礼侍从臣如日讲纂修等官带俸之外复月有供给足矣不闻日日有赏卓也乃两殿书画医局等官于常俸供给之外日有赏卓而多至于每月八九百卓抑何滥乎宋仁宗尝以中夜思食羊肉左右欲取之尚膳监仁宗曰如此则每日必宰一羊朕不忍也夫天子玉食万方犹坚忍口腹节啬财用而末技小臣每月赏卓以八九百计何止每日一宰羊哉 

　　万历叄拾玖年拾月贰拾捌日 
　　光禄寺一本为白粮民运甚苦解纳积弊当革恳乞天威特赐严禁以苏粮户之困以裕御食之供事疏 
　　职按井田之制先公后私今白粮乃御食之供各宫之饍比之军粮原当有办安得以军粮之舟先白粮之舟从来通弊赖此疏拈出亟当举行者无柰积习之如故也东南民力何时得苏耶 

　　万历叄拾玖年贰月贰拾贰日 
　　巡观南京营务兼管巡仓御史傅宗皋一本为奉差事缓谨陈留都急切仓务以厘宿蠹以禆东南财赋事疏 
　　职按郡县有司之所禀畏风宪臣者在举劾耳巡仓御史之举劾但以纳米之完欠及仓米之美恶为有司之殿最可也而泛及他事以飬交市恩皆非职也此疏最为详密在巡仓者着寔举行中朝又重南台之事权与??火方等南储其有济乎 

　　万历肆拾玖月贰拾肆日 
　　应天巡抚徐民式一本为商民困极调停计穷恳乞圣明首捐吴税以信诏旨以绵圣寿事疏 
　　臣按苏松常镇四郡财赋当天下之半蠲贷之典委与他郡不同此疏能按次民瘼不减流民图者 

　　万历肆拾陆年拾贰月初壹日 
　　户部一本为有司征比钱粮火耗加收渐重恳乞圣明轸念民穷财尽亟敕部议禁革拆封加羡以惠元元以固邦本事疏 
　　臣按州县长吏征收加耗过多者虽时挂弹章未有特举一事紏参以示惩创此疏所蕴重也 

　　万历叄拾壹年伍月叄拾日 
　　户部尚书赵世卿一本国用匮乏有由圣明转移甚易敬陈盈虗之故以备采择以保治安事疏 
　　职按此疏具国家每岁财赋之入数与历年征讨典礼诸出数一千六百八十万犁然可数犹是十六年前事而公私之积巳可痛哀如此况今蜀楚云贵不复征输而辽左用兵以来其费有十倍于曩时者仅取足于内帑一线则皆皇祖所受无数规切比之汉桓灵唐德宗而含忍不止者竟尽之于一掷不亦可慨哉 

　　万历贰拾柒年叄月初伍日 
　　鳯阳巡抚李志一本为东南民力巳竭恳乞圣明审义利计安危亟罢抽税内使之差以全国体以杜乱萌事疏 
　　职按此疏留中李志自解印归当时大臣以去就争志一人而巳神祖末年志官刑部尚书御史大夫鉴其忠节也 

　　万历贰拾柒年贰月拾肆日 
　　户科都给事中包见捷等一本矿店滋蔓市舶复炽宗社隐忧关系甚重谨摅愚衷以祈天听万一事疏 
　　职按是时包见捷数进谠言未几降为典史皇祖末年以起家官江西巡抚先帝嗣位晋吏部侍郎逮事皇上方展其用而卒于官足称三朝完节之臣云 

　　万历贰拾柒年叄月初肆日 
　　户科给事中包见揵一本为循职披衷恳乞圣明深惟民艰亟除国妬以慰群望以光大业事疏 
　　职按此疏入未几临清税使马堂几为百姓所杀不可胜诛朝廷之威亵矣科臣之语若为左券 

　　万历贰拾柒年叄月拾叄日 
　　户科给事中包见捷一本为辽镇阽危矿市为患必烈伏祈圣裁亟寝成命以弥边衅事疏 
　　职按包见捷力谏税使一月三疏相续不绝古之半岁八百疏者等矣而谓辽左之税尤不可开是灼知边情者辽亡而后知之 

　　万历贰拾肆年玖月初伍日 
　　山西巡抚魏允贞一本恳乞亟停开矿之役以光圣德以安民生以重边防事疏 
　　臣按历代理财之事无及矿场者书称大禹任土作贡惟金三品而宋臣刘彤有曰古费多而有余今用小而不足者以古取山泽而今取之贫人也岂即矿类乎故此疏请先开一方以试之盖开矿不过一二月即止耳 

　　万历贰拾肆年闰捌月贰拾玖日 
　　户科署科事给事中程绍一本金宝寄顿无凭亲藩情义当重恳祈圣明专抚按之责罢内臣之遣以安诸藩以敦懿亲事疏 
　　按此时王守仁所奏虗实尚未可决故此疏但论亲亲大体及湖广抚按尽得守仁之诬妄圣心不无悔悟假王之事不复究竟或亦繇此 

　　万历贰拾肆年玖月初拾日 
　　吏科给事中戴士衡一本内竖招权渐不可长乞赐杜绝以肃政体事疏 
　　臣按陈增后来所至横行激变吴楚诏狱大兴为时政累倘此疏蚤见采纳则童牛之牿所禆良多矣故录全文 

　　万历叄拾陆年柒月拾伍日 
　　福建道御史方大美一本重地水灾异常穷民颠连巳甚恳乞圣明加意轸恤破格蠲赈以救残黎以消乱萌事疏 
　　臣按神庙时宫臣赵用贤请更常州役法有旨切责以在籍官员不得为乡里陈乞而此疏自称为梓里捄荒虽不得请仍荷优容盖神祖于荒政特注念云 

　　万历叄拾玖年捌月贰拾柒日 
　　仓场总督孙玮一本漕储关系匪轻运期迟缓可虞恳乞严旨责成以儆玩习以裕国计事疏 
　　臣按通德二仓去京师不远若河氷未结暂以贮之不妨渐致所省陆运之费不赀亦视太仓之有余不足而时为消息可也 

　　万历肆拾柒年拾壹月拾贰日 
　　直隶巡按毛一鹭一本为转饷竣事敬佐末议以规长便以备采择事疏 
　　臣按古人寓兵于农国制亦寓兵于漕若使卒服习器械利军容盛纪律严三千余里所过之地尚可消萌也迩来寝失此意倘有不逞奋臂一呼胜广之形成矣况东垂丧败草泽生心尤可虑乎盖至山东妖贼为梗而后知此疏之先见也 

　　万历肆拾柒年拾贰月初玖日 
　　漕运总督王纪题为淮船搜括巳极苦累难堪谨据实上闻伏乞敕下户部诸臣检阅东征旧牒斟酌泒均以宽民力以安重地事疏 
　　臣按海运之舟宫府额价不及百金乘风破浪非其所耐是以国储民命为戏也沿海大户每造一舟费可数百故以顾募为长策第顾募欲平价令人乐从耳 

　　万历肆拾捌年陆月拾贰日 
　　督饷侍郎李长庚一本为守渖为灭贼大机粮斛实关紧务谨申饬攒运之法以应亟需事疏 
　　臣按先朝议海运以济河运之穷屹屹难就而东事起往往乞灵于海若以致觉华岛露积之粟广长十余里我师不饱半菽奴酋亦吐弃不取当事者之无策极矣 

　　万历叄拾柒年柒月拾叄日 
　　顺天府宛平知县刘曰淑一本县官为民请命原无私心台臣因请行参谅有独见恳乞圣明裁览参详事理准臣原请还初服事疏 
　　职闻语云足寒伤心民寒伤国前代徙富民以实京师诚有深虑也今宛大二县非根本重地乎而其民困于铺行诸役力竭财殚不胜怨咨真有如刘曰淑所列者又总书顶三千有奇散书顶首三百有奇通计一万七千有奇皆取足于榷征之内昔时仕者聚敛以足国今时胥史聚敛以肥家益可恨矣 
　　直隶巡按房壮丽一本为布觧系江南第一苦累议折诚为两便恳乞圣明俯赐允从以恤劳民以固根本事疏 
　　臣按先朝周忱为巡抚时以松江产布故赋役之法以布代粟欲宽民之力也法久弊生有奸民领官银市买而荡废殆尽累及官府者于是议以殷实富民充役令曰先解布而后领价及布巳解而有司以库无见银为辞者或半给或全不给于是周忱之宽民者秪以病民而松之受祸最甚此疏行乃永赖之利也 

　　万历叄拾玖年拾壹月初壹日 
　　户科给事中韩光佑一本为白粮民运苦累难支幸奉明旨恳祈大加申饬以重上供以恤民穷事疏 
　　臣按漕艘为军储白粮为玉食故自有分而军先民后至无等矣此疏可以厘其积弊 

　　万历叄拾柒年拾壹月拾肆日 
　　工部给事中马从龙一本灾民望拯甚急荒政申饬宜先恳乞圣明速沛德音以惠遗黎事疏 
　　臣闻宋人曰捄荒以速为贵如设粥给粟之类有司当访耆民逢掖有行谊者徧走四乡给散如法鬻子鬻女籍其姓名待岁稔而出子钱取之巳可捄得一半 

　　万历叄拾柒年拾壹月拾捌日 
　　山西巡按刘光复一本全晋空匮巳极灾民待哺无策仰恳天恩俯假便宜救全遗黎事疏 
　　臣按学政当得清流开纳似成于贿然天灾流行财粟殚亡借此拯救亦为仁术往往有凶年用之丰年复黜之非所以昭大信于人也 

　　万历叄拾陆年捌月贰拾叄日 
　　直隶巡按李云鹗一本灾民困苦巳极多方赈济难缓谨陈一得之愚恳乞圣明俯赐采择以救数百万生灵以保亿万年重地事疏 
　　臣闻救荒故无奇策而有司之遏籴与劝借尤谬遏籴之害止于商贾不行米价腾踊至有司劝借奸民乘之豪欲巨室乱昃用长矣 

　　万历叄拾陆年玖月贰拾叄日 
　　陕西道御史金明时一本东南无食无漕南北濡兵需饷陈以救荒足饷节省事宜以活兵民以消乱萌事疏 
　　臣按兵饷一体也钱粮止有此数兵马岂得擅添此经国者不易之论凡边腹抚臣皆以节省之数岁上户兵二部以为优劣甚善 

　　万历贰拾柒年陆月拾捌日 
　　福建巡抚金学曾一本民心骚动易乱兵饷括取难充恳乞圣明特罢采搉之令以安反侧以固强场事疏 
　　职按罢矿税既不可得就中调停去此七害为捄时一助胜于空言无补者 

　　万历肆拾贰年肆月贰拾陆日 
　　南京工科给事中喻致知一本为留都私铸公行钱法敝坏恳乞圣明严加申饬以禆国计以收主权事疏 
　　职闻苏轼有言天下之事成于大度之君子而败于寒陋之小人钱法尤其较著者但使官钱内好坚重则转铸者无所利而利权在朝廷矣又产铜之山在在有之民间市铜甚难国家致铜甚易何必搀和铅锡杂类使私铸者得相蒙为奸以与人主争权也 

　　万历肆拾陆年拾壹月贰拾捌日 
　　户部主事洪启初一本为奉差事竣谨陈滇黔艰危情形仰祈圣鉴亟罢贡金大恤灾地以弥乱萌以安边计事疏 
　　臣按此疏当东事倥偬之时为黔滇请命近于无疾之呻吟然谓二省巳有东荒之形而水西之变曾不旋踵其言中矣故录之 

　　万历肆拾壹年捌月拾贰日 
　　太常寺少卿等官胡忻等一本为藩封急宜就驾王田万难足额谨沥血合辞仰恳圣明立赐裁决以释群疑以完大典事疏 
　　臣按鸣鸠均爱诗人所称四百万顷之额独取盈于一藩而他藩则否亦少偏矣以为必不得之数而藉此以迟回于就封何以解于群疑耶 

　　万历肆拾贰年正月贰拾陆日 
　　户部等衙门左侍郎李汝华等一本为理财须秉真心经国必求故典谨陈足财裕国之实以安九塞以图万全事疏 
　　臣按边屯一策既可足国亦能御虏曩有献地水师边畧者谓地中有水即地险也然垦田者其夫一万则必设兵三万以卫之虏至而不能战战而不能胜则耕夫膏野草矣又牛种农具之费必先给散脱为堕农所废追呼虽厉曷所取偿故边屯亦不易也抚臣张涛石昆玉徐鉴开田各有成绩踵而行之深有益于度支者 

　　万历肆拾陆年捌月拾肆日 
　　户科官应震一本辽兵结局无期辽饷支销易尽谨博采群策特请宸裁仰祈圣明下部酌覆以济危辽事疏 
　　职按世宗时倭乱用兵里居士大夫史际等有助饷者玺书褒奖进阶有差辽事起惟黔国公沭昌祚南太仆少卿吴烱助军兴一万两而吴烱有官非求进无子非求恩此官应震所为表而出之也士大夫顾有因官致富金??几铜山田连州郡曾不忍捐一文钱济 
　　国家之急者犹复坐致高官沾沾自谓得计其于人贤不肖何如也 

　　万历肆拾柒年玖月拾陆日 
　　户部等衙门尚书等官李汝华等一本为辽尤危亡在眼陵京祸乱切肤除发帑外别无一策救急合恳圣明立刻倾出亿万以结军心以夺虏氛以暂啚岁月之安事疏 
　　职按发帑之议至此疏痛切直截极矣神祖固自不报先帝用之亦复无验是以知将材之难也 

　　万历肆拾捌年正月初伍日 
　　直隶巡按孙之益一本为塩政初值更新道臣断宜久任恳乞敕部酌议照旧加御以重国课事疏 
　　职按淮阳塩法巳弊自袁世振而补捄一新虽中考功法然此疏是公论也 

　　万历肆拾叄年柒月初拾日 
　　直隶巡按李嵩一本为明伦巳沛奉行宜周敬陈目前赈蠲之说以广德意以抚灾黎事疏 
　　职按救荒之策蠲不如赈赈不如发帑藏然发帑藏非臣子可取必要在邑令视国如家视民如子平时有预备临事能速发而巳 

　　万历叄拾肆年拾月拾叄日 
　　户部尚书赵世卿一本为羽书旁午军士呼庚恳乞圣明俯俞边臣之请以拯万分阽危事疏 
　　臣按人臣谋国有似是而非者请蠲请折似于爱民请存留似于预备请借支似于应猝然皆目睫之智护身之符而未尝通论天下之势也若大司农掌钱谷之山入则引义而争故其所矣 

　　万历肆拾贰年肆月贰拾柒日 
　　礼部给事中姚永济一本为开垦实关国计诬诳明属私图贫民之力本何辜良法之害成可惜恳乞亟赐干断并乞申谕后来以无悞远猷事疏 
　　臣按西北之田以宽东南之力今天下至计往有光禄少卿徐贞明着路水客谈一书最为明确曾御命受事京东而北土缙绅恐异时赋役繁重与东南等群起而挠之有诏停止盖亦此疏所陈卢受辈害其成也 

　　万历叄拾陆年拾贰月拾玖日 
　　户科给事中韩光裕一本重镇蠹坏巳极恳乞圣明亟敕更新以保强围以固根本事疏 
　　臣闻书曰罔违道以干百姓之誉边臣之节省美名也而此疏凖以经制划然正大之论 

　　万历肆拾捌年叄月拾陆日 
　　户部一本为塩政大定规画宜详谨条陈未尽事宜伏乞敕部□□议举行以垂永利事疏 
　　臣按淮扬鹾政惟御史龙遇奇条陈精核可为后事之师创建社学以销其犷悍即刘晏参用士人之意盖张士诚亦起于塩盗也 

　　万历叄拾陆年肆月初叄日 
　　直隶巡按李应魁一本边储告匮巳久塩课逋欠有因敬陈裕国愚衷恳乞圣明采择以备军饷以便商灶事疏 
　　职按通商裕国之术以羡补不足而巳南引多积改行于北一转移之间而得课十万管子用因不在费方也 

　　万历肆拾陆年拾月贰拾壹日 
　　浙江巡按杨鹤为塩务奉差事竣臣愚目击时艰恳乞圣明永宽商灶事疏 
　　职按通商恤灶视鹾直指大纲要也无论两浙即长芦两淮皆当以此疏之意行 

　　万历肆拾柒年拾贰月初玖日 
　　直隶巡按倪应眷一本为塩法不容轻变塩课不容久稽谨摅愚虑上尘睿览伏乞敕部酌议举行以苏商困以裕国计事疏 
　　臣按凡工作什器公不如私公有干没多欺绐而私家必竭力自为经久之计船艘尤其甚者以塩商之船为海运之船此商之所以重困也 

　　万历叄拾捌年捌月初叄日 
　　南京浙江道监察御史傅宗皋谨奏为留都塩政久废督理事任匪虗谨循职陈言仰俟圣明采择以禆国计边饷万一事疏 
　　臣按南都塩政尽于此疏七议中 

　　万历拾贰年拾月拾陆日 
　　户科给事中王三宅一本仰体圣衷敷陈优恤未尽事宜恳乞采纳以广皇仁以隆盛治事疏 
　　臣按据复业之多寡以为有司之殿最实优恤寝陵民户之一法 

　　万历贰拾陆年陆月贰拾陆日 
　　户科给事中郝敬一本陈聚民辟地务本生财至计以实内地以足兵食事疏 
　　职按屯田疏虽多若明白剀切未有加于此疏者使庙堂蚤行其策今之边屯巳收富强之效矣即郝敬故经济才乃为田间遗老国家不得其一臂之用不亦可惜哉 

　　万历叄拾陆年八月十六日 
　　户部一本整饬营务以固根本以永治安事疏 
　　臣按尚书李化龙数在行间留心兵食故其京营条上切中事情司农议覆时有出入亦窘于财匮不能尽见施行也 

　　万历肆拾陆年陆月贰拾贰日 
　　户部尚书李汝华一本极太仓匮乏之繇竭军饷急需之策仰祈圣明权时通变酌盈济虗以固封疆以奠治安事疏 
　　职闻先臣张居正尝以节年钱粮出入之数录进御前如此疏者筹国苦心言言实历汉臣所谓人主当写一通置之座右者也 

　　万历肆拾贰年正月贰拾壹日 
　　河南道御史卢谦一本为恭绎明旨谨陈一得以佐经久可行之谟以足军储以维治平事疏 
　　职按屯田以养战士非以养将官也今立为养廉之名或占之或鬻之则所支常俸谓何然必大修农政而所清影占为国家之利若课其所占之值以为军兴亦一策也 

　　万历叄拾贰年陆月拾叄日 
　　光禄寺卿王守素等一本寺帑屡竭上供无措亟渎圣明节浮定制以垂永图以免旷职事疏 
　　臣按光禄寺每年钱粮入数不过二十二万又时有逋欠不如额者神祖初年用十二三万多亦至十五万而止巳后渐至三十万出浮于入寺臣束手城狐社鼠何可问也 

　　万历叄拾贰年柒月初拾日 
　　户部尚书赵世卿一本为生民糜烂巳极天心示儆特严谨循职掌率属申恳亟行切要实政以光圣治以信圣言事疏 
　　臣按矿税事起谏止之章几满公交车明白恺切无逾此疏者 

　　万历叄拾贰年陆月拾捌日 
　　户科右给事中梁有年一本寺帑势且立尽供应时当亟酌恳乞圣明特敕裁定以祛浮费以佐实用事疏 
　　臣按此疏与光禄寺卿王守素意同惣之不外量入为出四言耳 

　　万历叄拾柒年玖月贰拾伍日 
　　兵部一本遵奉明旨摘陈修复屯田事宜伏乞圣明探择以俾边计事疏 
　　臣按六府称金木水火土谷故利博而效迟者土象也屯政虽得人而修举然其利赖在数年之后额设之边饷不可议裁所谓戊巳之尉未遣而庚癸之呼先闻者可虑巳 

　　○礼部类 

　　万历肆拾贰年贰月初拾日 
　　詹事府詹事何宗彦一本为恳乞圣明乘此春和早俞储讲以端治本事疏 
　　臣按皇考自冲龄出阁词臣讲读六员皆以五夜更番入直燃烛供事虽隆冬甚寒无日得免四书五经讲读几徧日就月将缉熙光明矣迨册立以后经幄长扃讲员不补岂爱之而勿劳哉良以福王亦讲学于文华之西徧而亲王与东宫讲读礼数悬绝故槩从中辍耳是固礼臣之所深念者也 

　　万历肆拾壹年拾壹月拾捌日 
　　礼部尚书兼翰林院学士孙慎行一本为行期渐迫定吉宜颁事疏 
　　臣按福藩之国当时储位巳定见为国之常典耳至光考嗣位一月上宾使此时福藩犹在宁不危疑乃知礼部之三疏催请以去就争乃以安社稷为悦者也 

　　万历贰拾陆年肆月拾柒日 
　　直隶滁州全椒县知县樊玉衡一本感时捐躯直陈天下根本大计以隆万世治安事疏 
　　臣按樊玉衡与科臣戴士衡皆以郑承恩辨疏遣戍士衡指闺范啚说为菀枯之形诚为祻始而玉衡此疏但援引历代以来嫡庶废立之事语非侵郑也郑承恩何以目为二衡而激神祖之怒至于远戍穷徼一斥不复耶赖主上英明追恤士衡而起玉衡于戌所列在郎潜一死一老亦足嗟矣 

　　万历叄拾贰年捌月贰拾柒日 
　　礼部一本为朝鲜储议断不可从恳乞圣明主持立长之常经以安夷藩以杜后患事疏 
　　臣按朝鲜李成桂之篡弒在洪武时有请讨者高皇帝不许而绝其请贡李昖于万历初曾疏请史馆昭雪者此也彼虽不侵不叛之臣然各君其国各子其民安得屑屑而谋其政而科参而部覆积案盈箱若宗藩侯甸肘腋间事哉若以国本未定欲防其渐则堂堂天朝岂以蛮夷为榜样非国体矣朝鲜篡弒之祸胎于此也 

　　万历叄拾伍年拾月贰拾捌日 
　　礼科都给事中邵庶等一本旌恤大典滥请成风乞勑严行申饬慎议部覆以杜妄千以一法纪事疏 
　　臣按高皇帝元年首以表扬节孝为谕故革除之际臣民死难者以百数而妇人女子之死节者亦多盖前代所仅见也当时核实严重风励甚速二百年来习为故常此疏所云遗漏寒微者多有之矣 

　　万历肆拾柒年肆月贰拾伍日 
　　礼部一本左道原炽乘机更张恳乞圣明速敕严禁以杜乱萌以保无虞事疏 
　　臣按张角以米贼亡汉山童以红巾乱元左道之祸所从来矣祖宗时郡邑各设僧纲道纪良有深意专为愚民惑于祸福果报而僧人道流转相告戒亦可以佐读法之所不及也岂惟修其本以胜之耶 

　　万历肆拾捌年伍月贰拾捌日 
　　礼部一本为申禁左道以正人心以杜乱萌事疏 
　　臣按此疏上未三年果有山东妖贼之变可谓见祸于未形者 

　　万历肆拾年玖月初陆日 
　　通政司通政使吴达可等一本为纳言关系国体循名责实稽古酌今敬陈要畧以仰俾圣政事疏 
　　职按父前子名君前臣名古今定礼乃章奏尝称邑里如吴门归德之类又有隐语谜字同于射覆莫可卜度者皆无礼于君者也而制诰之词以君谀臣近时益甚皆当厘正昔隋文帝纳李谔之言诏禁文章浮伪泗洲刺史司马幼之表不典实得罪繇是风俗稍改今之批荅当知此意 

　　万历肆拾年玖月拾玖日 
　　礼科给事中姚永济一本为文体上关国运讹言默坏人心伏乞圣明申饬严禁以还正始以遏横议事疏 
　　职按宋时魏泰作碧云騢诬范仲淹林希作东轩记攻元佑诸君子私史流传足为正史之蠹近时又有批点水浒传教人为乱臣贼子者左道妖民此为先驱不可不严禁也 

　　万历肆拾叄年拾壹月初伍日 
　　南京都察院御史蔡应科为乞正疏议之体恭请圣裁以挽陈习事疏 
　　臣按朝绅皆同类也皆主上之耳目手足凑合而为国体者辱彼则自辱而且辱国安得此长者之言而称之 

　　万历叄拾伍年正月拾玖日 
　　四川巡按孔贞一一本士习日靡整饬宜新恳祈圣明亟敕该部申明规制以振士气以禆治道事疏 
　　职按时礼部建言天下举人令所司各严加品骘其尤无行者抚按报部不给关繻然竟不久行而荐举仅见于此得风励之机要者书曰进厥良以率其或不良此类是也 

　　万历叄拾伍年叄月拾柒日 
　　礼部署部事左侍郎李廷机一本秦藩违例求封恳乞圣明停寝以一法守以杜冐滥事疏 
　　职按此三十五年事也秦王巳七疏奉有破例准给之旨而部臣持之力自后秦王无岁不请礼部无岁不执奏直至天启二年秋皇上毅然俞礼官疏寝其事海内诵圣主之英断出寻常万万云 

　　万历肆拾年叄月初拾日 
　　礼科左给事周曰庠一本为狂童变出非常法纪凌夷太甚恳乞圣明再涣严旨从重究处以正士习以安地方事疏 
　　职按春秋之法以贵治贱生童至众而有司至寡也以众胜寡则纪纲凌夷是为作乱矣刑乱故用重典也 

　　万历拾陆年陆月初捌日 
　　吏科给中丁懋逊一本感时触事披沥陈言恳乞圣明伸法抑情以为修省之实事疏 
　　职闻左氏曰骄奢淫佚所自邪也四者之来宠禄过也戚畹之属要在节之以礼裁之以法若义不胜情狥其请乞为僣为偪鲜克令终所谓爱之适足以害之者也懋逊此疏可谓防其渐矣 

　　万历肆拾陆年捌月初肆日 
　　尚宝司少卿杨述中一本用宝空日空月敬奉明旨揆之法体实非所宜谨平心具陈始末仰候圣裁事疏 
　　臣按空日空月之敕书今虽未见其弊而弊之所从生也设有奸人忽然用之悔可追乎杨述中可谓防其渐矣 

　　万历叄拾壹年柒月拾捌日 
　　礼部一本题为仰遵明旨看议类奏恳祈圣裁以严谥典以重公评事疏 
　　臣按改谥补谥之议有关世教盖礼部侍郎郭正域摄部事时与司官吴默共持论者 

　　万历叄拾壹年伍月贰拾日 
　　礼部右侍郎郭正域等一本属夷赏赐太滥乞为裁定以正恩威以节财用事疏 
　　职按属夷赏赐又在互市之外其费不赀其节省当以渐否则唁然而争反面匈奴亦可虑也 

　　万历肆拾贰年四月初二日 
　　刑科署科事给中姜性一本为看详章奏敬补武臣治丧之议以维纲常以广孝治事疏 
　　职按武臣不持服原无典制向来沿袭不知何朝之法姜性疏有关名教在刑言刑当如是矣 

　　万历肆拾贰年捌月初捌日 
　　江西道御史傅振商一本为清正名臣公评久重恳乞圣明俯赐咨酌予谥以示风励以重大典事疏 
　　臣按曹亨为南京工部尚书疏劾大珰留中不报遂求去得致仕归想见祖宗朝留中者绝少一不报即以为不得其言而去勇退之风节如此 

　　万历叄拾柒年贰月贰拾捌日 
　　刑科给事中彭惟成一本清贞二贤志行娩美恳乞特赐崇褒以表名世大臣以风凡百有位事疏 
　　职按谥文不必词林此论甚公 

　　万历叄拾柒年拾壹月贰拾玖日 
　　刑科给事中彭惟成一本为特聘真儒舆论允孚应即予谥事疏 
　　职按刘元卿即未易名当采此作小传入神庙实录中 

　　万历肆拾年拾贰月拾贰日 
　　应天巡抚徐民式一本为故官久着清贞舆情共切景仰恳乞圣明采公评锡赠谥以阐理学以维世风事疏 
　　职按陈宪章以举人征聘授翰林简讨终飬万历拾叄年谥文恭罗洪先己丑科首胪进士授修撰召为春坊赞善建言家居隆庆三年追赠光禄少卿谥文恭今宪成理学同建言同节以一惠名实允称者 

　　万历叄拾玖年伍月初拾日 
　　光禄寺寺丞吴烱一本据实辩诬以扶理学事疏 
　　职按两喜必多溢美之言两怒必多溢恶之言吴烱此疏只据实分辩其文直其事核且未尝借羽翼于甘陵角胜负于洛蜀者 

　　万历叄拾柒年拾贰月初参日 
　　工部左侍郎等官王汝训等揭为死事大臣心迹未白代为剖辩以慰幽魂以昭公道事疏 
　　职按礼部尚书冯琦谥文敏未足槩其生平也死者复生生者不愧则王汝训有焉以是公论故虽揭亦与疏同存耳 

　　万历肆拾贰年伍月初叄日 
　　御史董定策一本为恳乞圣明分祀理学名贤以重文教以培道脉事疏 
　　臣按讲学使人解不若使人信故曰说得一尺不如行取一寸汤武誓师皆有降衷恒性天地万物父母等精深语三代而下汉文帝宋仁宗但有数事可书即为一代明主故知治道不在多言可为今日黼座献 

　　万历肆拾陆年捌月拾叄日 
　　山西提学副使吕纯如一本为公举从祀遗贤以光圣朝盛典事疏 
　　职按宋朝理学自范仲淹用胡琼孙明复始而不与从祀之列诚为缺典若从祀必出于讲学则立德立功立言为三不朽讲学亦立言之一耳七十子之徒岂无以德行政事从祀者耶 

　　万历贰拾陆年正月初柒日 
　　江西巡按叶允盛一本为补谥名臣奉行复核就事通查缺典类请补给以励世风事疏 
　　臣按请谥与请恤不同恤典恩及子孙故久而防其滥谥法则天下后世之公论愈久而愈定若槩以年远阻抑非所以为平矣 

　　万历叄拾贰年正月贰拾贰 
　　礼部署部事左侍郎李廷机等一本为敬循职掌条陈宗藩简便之法恳乞圣明裁定以惠天潢以垂永久事疏 
　　臣按礼部吏弊莫甚于仪司仪司吏弊莫甚于勒索宗藩请封等其费不赀天潢之冑等于无告此疏列简省之法了然指掌真可永久遵行者 

　　万历叄拾玖年正月拾陆日 
　　河南巡按曾用升一本为宗室横肆防禁宜先谨参酌事例恳乞圣明敕议申饬以昭法守以固藩封事疏 
　　职按此疏摹写宗室之横极矣有司大吏苦于法之无可施穷于法之无可变此疏所陈当禁诸款虽欲禁之乌得而禁诸幸迩年开入仕之例而皇上龙飞策士有宗室起而应者此为转移之一助矣 

　　万历肆拾贰年玖月拾肆日 
　　礼部一本为宗藩冐滥可虞辅导官僚宜择恳乞圣明申饬旧章以厚天潢以祛积弊事疏 
　　臣按藩国长史用正途与升迁藩臬屡有建白虽巳得旨终未见破格施行谓宜开功台之路使居是官者不绝意于进取则名封报生欺滥之弊可衰止矣 

　　万历肆拾年伍月初肆日 
　　刑科给事中杜士全一本为藩封公论巳明勘议不必至再恳乞圣明速断以明长幼之序以绝欺蔽之端事疏 
　　职按此疏鼎渭鼎莎俱废不立别立王子之不在请中者亦是孤竹故事厥后鼎莎竟夭且无嗣其究必归于鼎渭但鼎渭多此一争中朝处分徒伤代王之心非同其好恶之意耳 

　　万历肆拾年伍月初柒日 
　　刑部河南司主事李春熙来斯行等一本为宗藩例奉钦依代藩事奉宸断谨陈末议以重命令以扶纲常事疏 
　　职按当时主立鼎渭者一则为国本虑当坚持立长之说一则以阁臣李廷机在礼部署事时主立鼎莎是时方攻廷机故与之为异耳此疏所云祈速允廷机之去以存国体以谢言官无俾波累藩国者实历语也乃其论条例颇晰引元咺父子为讼之说亦有俾于纲常故存之 

　　○兵部类 

　　万历三十七年九月二十九日 
　　蓟边总督王象干一本辽镇阽危巳极蓟镇兵力难继调将援防势非获巳谨陈始末仰恳圣明垂察事疏 
　　职按此疏在万历三十七年去抚顺之役七八载而虏情巳了然如此老成谋国岂虗哉 

　　万历三十四年十月十三日 
　　兵科给事中宋一韩等一本边报频仍情形可虑恳乞圣明严饬当事臣工先事经画以靖疆场事疏 
　　职闻边防与防河同防河有以邻国为壑者边臣亦然以他塞之中虏为幸耳三督臣宜视九边为一九抚臣宜视各镇为一无事则修备蓄隐然之威有事则修救如率然之势疆场袵席安矣宋一韩在兵垣熟九塞夷落之情他科臣鲜有及者 

　　万历三十六年四月二十八日 
　　协理京营戎政尚书李化龙一本辽边危在旦夕恳乞圣明亟赐拯救以保边疆以安宗社事疏 
　　职按化龙曾抚辽故于辽事利害最悉而归重于高淮之扰民激变以为奴酋之资则探本之论也 

　　万历二十七年二月二十四日 
　　山东巡按王业弘一本辽左失事情真臣言历历有据恳乞圣谕从实勘究以服人心以昭公道事疏 
　　职按边臣欺蔽掩败为功所从来久矣而按臣扶同不摭实上闻宁得罪于君父不取怨于朋友则朝廷孰从而知之如业弘可谓克举职者 

　　万历三十七年十一月二十五日 
　　兵科给事中朱一桂一本按臣自持成心逆折人口议论愈多公道愈淆恳乞干断以息烦嚣事疏 
　　职按杜松果廉勇之将然战功着于廷绥而辽蓟罕闻者葢九边之虏情不同士卒之长技与山川之险阻亦各异也且大帅为客道臣为主松既与道臣不相能谁为左袒而免于谤书乎朱一桂此疏为松雪气武人不致觧体矣 

　　万历三十六年三月初九日 
　　兵部职方司主事叶世英一本东夷渐炽可虞兵饷宜增不易谨陈一得用保万全仰祈圣明采纳以卫封疆事疏 
　　职按此疏在奴酋未发难之前十年可谓曲突徙薪之谋使当时蚤见其可行防于未然则辽之祸当不若是之烈矣其曰镇江宽奠之间逼近虏巢必先壮其声气乃能伐其狡谋此即毛文龙牵制之势世英生长于辽究心边计如此惜乎辽事起而其人巳不及用矣 

　　万历二十五年九月初三日 
　　翰林院简讨李腾芳一本直陈安攘至计以仰禆葑采事疏 
　　职按论兵事者众矣此疏条分缕悉烛照数计而末复重于知人又推极失人之根在于用虗有用文字也 

　　万历三十七年十月初二日 
　　山西巡按刘光复一本俯竭愚虑谬拟安边十二策以备采纳事 
　　职按此十二策见诸施行安边有赖矣更举一二文武大臣堪办此者为安边之要 

　　万历四十二年二月初九日 
　　云南道御史过廷训一本为辽左孤危可虞庙堂处分当酌恳乞圣明慱采众议以定石画以安疆场事疏 
　　职按此疏巳洞见奴酋之情形又三年而事发矣我国家困于措饷之艰先事兴兵万不得一虽曲突徙薪之谋无所用也 

　　万历四十六年七月十二日 
　　南京兵部主事邹维琏一本边患孔亟兵食尚虗谨献救时急务以禆安攘实效事疏 
　　凡议战守方畧者要以荐一大将为主萧何之荐韩信司马德操之荐诸葛亮谢安之荐谢玄杜黄裳之荐高崇文是真实下手处不然空言何施虽切何补故御倭御奴酋等兵事疏几充栋所存者百之一此疏则其铮铮者 

　　万历四十八年四月初九日 
　　练兵少詹事徐光启一本为东事儆急日闻军实全无可恃恳祈立速应副以资练习仍再申初议以重防御事疏 
　　臣按国之大事在戎暂费永宁昔人所韪见小欲速祗误国耳李信用兵二十万视王剪六十万费孰为省竟何益于胜败之数哉徐光启初议练兵费二百万枢臣计臣相顾愕然见谓费多而效缓讫无以应营绪未毕一篑中止至于招募四出坐糜千万无一胜兵而后核其干没不亦晚乎夫以屑越饱虗恢之腹而以寒陋掣任事之肘可叹也 

　　万历四十七年十一月初八日 
　　贵州道御史萧毅中一本为召对巳不可几批答万不宜寝乞速下章奏更早辨庸奸以救危亡事疏 
　　臣按兵家有战胜于庙堂者李泌之策安史诸贼了如指掌庙算胜矣廷臣莫可任者克乱之才世不恒有此疏之责备意也 

　　万历四十六年七月二十八日 
　　江西巡按张铨一本奴酋罪在必讨庙算当出万全谨抒未议以备圣明采择事疏 
　　职按张铨远伸正议后来殉辽死节此疏所谓先资之言非泛泛取塞责者 

　　万历四十六年十月初十日 
　　江西巡按张铨一本辽将死事不同臣疏持议非刻谨再剖明以质公论以祈圣鉴事疏 
　　职按大将以克敌为功一死岂足以塞责张铨以朱子纲目定死难之品而以丧师辱国定张承胤不当世荫之案划然正论虽杜松等建庙世爵风励死事要于国家何益不可为训也若按臣本无封疆之责而辽阳之役张铨死之真杀生成仁之事此疏先自传神矣 

　　万历三十七年六月二十四日 
　　辽东巡按熊廷弼又一本骄虏再兵不一空边徒手难支恳乞圣明自为封疆大事疏 
　　此疏按次奴酋情形可谓曲尽然其增兵之说犹以千计四布全辽分多力弱而奴酋控弦铁甲必合并入犯虽有增设势必不支 

　　万历四十七年九月十五日 
　　经畧熊廷弼一本为收集兵力以固辽阳事 
　　职按孙武论兵欲我众敌寡我专为一敌分为十是以十攻其一也辽左之役以分兵失事杨镐之四路进兵分也贺世贤等各域戍守亦分也熊廷弼所述诸将之议谓沈阳空城守亦无益不如还守辽阳厚集兵力人众胆壮可保万全于计得矣袁应泰变其法以二万兵守辽阳而以兵五万与贺世贤守藩孤悬斗绝及奴攻辽阳世贤敛兵不应竟以城殉非分兵之害乎廷弼于广宁亦不欲沿河守御恐我师有郄则城中闻而胆丧不能乘陴拒贼葢有惩于辽阳之覆辙而惜乎持之不力也 

　　万历四十七年九月三十日 
　　少詹事兼河南道御史徐光启一本为兵事百不相应微臣万难称职恳乞圣明速命廷臣从长议要以计安攘事 
　　臣按宋事岳飞之兵能以寡击众罔有挫衄者背嵬五百为之先驱耳此皆所谓百金之士也招之者在先得数人使其以类转相罗致如一灯之火散为千灯河朔少年剕楚奇侠岂患无人哉今之募兵人以二十金为率又有叩减而弓刀衣甲皆在其中实不下十余金耳闾左健儿负戴屠酤身不出里数金可得肯远戍沙场以头颅侥幸故惟卑田游手无复生活者定计于逃方复应募虽得数十万但可泽梁耳此疏所谓非博选天下奇材教练一二年决不可用是实历语也 

　　万历四十七年三月二十日 
　　浙江道御史杨鹤一本为边烽告急玩寇可虞伏乞天威震怒明职掌严责成以保封疆以安社稷事疏 
　　臣按唐明皇时禄山反叛旧将哥舒翰以四十万兵屯守潼关请不出战且以困贼杨国忠促令进讨一战大败遂陷长安故曰机会变于斯须胜败分于俄顷虽将能而君不可御况无能之将乎辽左存亡决于催战人皆结舌自此疏点破国是乃出矣 

　　万历四十年九月十九日 
　　浙江道御史杨鹤一本为时事万分否隔敬陈忧危之形以杜乱萌事疏 
　　职按忧危七事以三大营虗伍不任战守为第一此经国之长虑也 

　　万历四十七年九月初一日 
　　户部主事杨嗣昌一本为军容再肃三韩庙筭宜周万胜仰控圣明亟敕中外诸臣审时决策以啚共济以遏非常事疏 
　　臣闻肃皇帝时倭奴躙海上征土司兵僧兵讨之皆无效竟以清野之法与土著之兵执讯获丑粤东亦然自辽左用兵以来当事者以征调三省土目为长策不能以一矢加奴酋而川蜀之乱贵竹之乱乘是而起部臣杨嗣昌此疏灼有先见如曰远调沙场非其本愿一有不测将举兵加诛如曰各处士兵俱为辽出此苗仲得志之秋横肆攻围之日如曰水蔺之役黔蜀相争以莫觧之冤共行间之役势必有变一一为次年左券非泛泛条陈者 

　　万历四十年九月二十三日 
　　福建道御史杨州鹤一本为辽事大可寒心谬抚不宜庇私据实紏劾恳乞圣明亟赐显斥以儆官邪以重封疆事疏 
　　臣按抚辽者张学颜当李氏之盛故与之同功杨镐当李氏之衰故与之同罪胡运衰故李氏盛李氏弱故奴酋强此五十年辽事之断案也 

　　万历四十三年八月初二日 
　　山东巡按王雅量一本为北关嫁女招衅东酋蠢动可虞谨具陈利害机宜乞廑圣虑蚤备兵饷以固封疆事疏 
　　臣按奴酋之啚北关暖兔其意盖在辽阳也而借口于嫁老女以弛我之备若曰夷人自相雠耳边疆之臣方幸其为鹬蚌之势而恬不知警卒中其谋惜矣 

　　万历四十六年四月二十九日 
　　直隶巡按王象恒一本辽左阽危蓟门震儆恳乞天语申饬谨防内地并举行切要事疏 
　　臣按兵法主客之势以逸待劳无如坚壁清野以待其食竭力疲耳今边方律令每虏至则大将督兵驻城外以待之名为欲尾惰归中情实怯利野处之易为走耳辽阳广宁皆天下坚城劲兵处曾闻其乘陴拒守如张巡之在睢阳罗雀掘鼠援救不支而陷者耶 

　　万历三十二年五月初二日 
　　巡按四川监察御史李时华为勘界事难结局遵旨随时奏闻恳乞圣明特赐宸断以一政体以靖地方事疏 
　　职按播州之役安疆臣不惟假道又且助兵而将士分功不能自列国家所以酬功止于虗衔抚臣初盟竟成负约宜未有以深服远人之心而至今反叛不常也靖边等地疆臣据于杨酋之时而欲反之于酋亡之日曾不思酋之亡也谁为助力而刻核乃尔耶 

　　万历三十四年七月二十一日 
　　宣大总督杨时宁一本为微臣老病辞归感恩愧难图报谨直陈边务以备省览事疏 
　　臣按任用武弁不宜用之原藉葢族党所聚易为要求补军补马动有掣肘谈边者所未及也 

　　万历四十八年二月十六日 
　　福建道御史倪应眷一本法令愈玩愈弛民心日携日涣恳乞圣明早为整顿收拾以保危疆以固根本事疏 
　　臣按辽事兵兴以来加泒之害最丛民怨天下熬熬强敌之资赖有光考散帑免税宽大之诏一日而收拾人心耳 

　　万历四十六年十一月十一日 
　　提督四夷馆少卿胡来朝一本目击时艰敬陈末议以备采择以疏壅滞事疏 
　　臣按京兵与边兵更调以练胆勇诚为长策但京营之兵既骄且惰驱之守边未易驯帖也 

　　万历三十一年五月十七日 
　　工科署科事右给中宋一韩一本貂珰弄兵渐不可长恳乞圣明预剪逆萌以销隐忧事疏 
　　万历三十一年科臣巳有奴酋之虑宋一韩之在兵垣可谓明而熟于计者 

　　万历二十六年正月十三日 
　　吏科给事中刘道亨一本为春讯伊始圣政宜新谨存收拾人心消绝乱萌六事恳乞圣明采纳以维万世治安事疏 
　　职闻御夷狄者来则拒去弗追耳开边隙者皆以捣巢我有一番捣巢虏有一番报怨捣巢上功幕府而报怨之惨莫以闻也葢榆林甘肃多有之而杜松以用之辽且用之奴酋宜其偾辕矣 

　　万历四十年十一月十六日 
　　四川道御史田生金一本为告庙宣捷宜慎功罪赏罚宜明仰乞圣裁郑重大典以杜边衅以服人心事疏 
　　杨镐以捣巢为战功而辽东之事终为捣巢误田生金所云肃皇帝时边臣保首领者十不六七受世荫者十不二三今日边臣之不以捷闻者几何人其不获世荫者几何人岂今之边才尽胜于昔耶诚为笃论 

　　万历三十七年四月十八日 
　　兵部一本为夷虏交讧辽镇甚危谨陈兵食战欵之策恳乞圣明专责以保疆土以卫陵京事疏 
　　职按此疏筹虏情边事若指掌藉令亡羊补牢辽犹可守也当时所请金止十五万巳足办饷廷臣相顾莫有应者岂知后来费至二千万无捄于全辽之丧耶 

　　万历二十六年 
　　兵科给事中郝敬一本为辽左空虗巳甚谨效屯守便易一策以救燃眉事疏 
　　臣按此万历二十六年疏也成祖文皇帝以兵三十六万屯牧近畿与四十八万京兵相为表里而屯兵岁久渐消人鲜知者万历二十五年始发于李大用之奏科臣郝敬因据以条陈为守辽之备正所谓寓兵于农不烦召募者也此策果行则二十年来边有重兵奴酋不敢窃发矣 

　　万历三十六年五月十五日 
　　吏部等衙门左侍郎杨时乔等一本建酋叵测辽左重困恳乞圣明轸念切近之危亟撤税监以收人心以固封疆以安社稷事疏 
　　职按神祖之于去高淮也始虽有转石之艰终则有转圜之听葢以刘四科李化龙杨时乔相继危言而一朝撤回比之耻过作非者恳矣 

　　万历四十八年三月初十日 
　　南京户部江西司主事牛维曜一本为摘目前之急务申畴昔之肤言以备采择以禆辽左事疏 
　　职闻知巳知彼百战百胜奴酋之必败者地瘠人贫五谷不生惟貂参是仰绝貂参之市便可坐困其败一也奴酋虽积金如山饥不可食且恋栈之马有掠即归其败二也淮阴用兵如神必赖酇侯居守为汉治国即有差跌常得退步奴酋好杀辽之怨恨上通于天李永芳草菅民命牛羊用人莫为安集平沙莽莽一望萧条富庶之效绝不可冀其败三也此疏殆近于料敌者 

　　万历三十六年三月十三日 
　　礼部一本海建二酋踰期违贡谨循职掌据实题明以清宸断事疏 
　　职按易曰履霜坚氷至言啚之贵于渐也建酋两岁不贡必有所恃本兵恬不知虑而礼臣直发其邪谋戊午之役若有左券谋国者当如是矣 

　　万历四十六年十一月初十日 
　　原任两淮塩法参议吴撝谦一本目击辽左危急巳甚谨沥血陈言再申屯田御戎之议以固疆圉以保治安事疏 
　　臣按深沟高垒是拒胡一策然熊廷弼曾行之辽阳环城濠堑广可十丈依堑而守岂不能为旬日之支乃背城借一外败内溃可叹巳 

　　万历四十六年十二月初四日 
　　兵部员外董承诏一本辽事尚多可忧微臣妄持末议谨据见闻直陈情状以备采择事疏 
　　臣按此疏云将多而难调若先见辽之败局者唐时九节度之师溃于相州李郭皆在焉曷以溃为无帅以统一之也燕然山铭曰四校横徂星流电扫则统以窦车骑耳非杜松等四将之比也 

　　万历四十五年六月十九日 
　　兵部一本为秋防屇期万分可虞乞敕边臣大振积习以啚安攘以保万全事疏 
　　臣按九边虏情与守御驭将之法备于此疏其论债帅一节尤中肯棨使能设诚而行于鞭挞四夷何有 

　　万历十三年三月初六日 
　　兵科等科都给事王致祥等一本披攊血诚恳乞圣明亟赐罢止内操以消隐忧以光圣德事疏 
　　职按皇祖时以内操陈言者甚多就中明白条畅无如科臣此疏后来内操旋罢而以内操建言被斥者皆不次 
　　召用皇祖之感悟可知矣昔宋孝宗殿廷木马志在复雠然符离之溃虏势益横人主患不能择将耳匹夫之勇何关于胜败之数哉 

　　万历三十五年六月十四日 
　　兵部一本直军祈免营操具疏未奉谕旨再恳圣恩仍照旧法以示优恤以重侍卫事 
　　臣按禁军以宿卫为专责故不隶于营操营操之议是治丝而棼之也旧贯可仍者此类是也 

　　万历四十一年正月二十七日 
　　兵科给事中麻禧一本为勋臣世镇非宜酿祸巳极伏乞圣断一并撤回以全世冑以奠遐方事疏 
　　臣闻左氏曰虽鞭之长不及马腹云南土目军民惟知有沐氏其地势近也去天万里建威消萌恒有藉焉不能不少宽文法若欲一旦革之同于勋旧则祖宗之意荒矣 

　　万历四十五年五月二十八日 
　　兵部署部事左侍郎崔景荣等一本为祖制当遵私情当抑再祈圣明收回成命以彰法守以杜幸窦事疏 
　　职闻汉明帝时马皇后抑制外戚恩宠可谓千古后妃之法后来梁窦之祸及于三族皆乘势乱法所致也 

　　万历二十七年五月二十五日 
　　贵州道御史涂宗浚一本中使越俎干政渐不可长恳乞圣明严行戒饬以杜乱萌以重国体事疏 
　　职按高淮非知边事者特其参随无赖有山人游客代之属草以谋镇守而先以谈边为尝耳倘中朝无骨鲠之臣起而执奏彼将俨然典兵与督抚分权何所不得哉涂宗浚此疏足寒其胆折其萌矣 

　　万历十三年十月初一日 
　　刑科左给事中王继光一本边臣升荫大滥乞赐慎名器节恩赏以昭激劝事疏 
　　职按阅视升荫自抚赏之后日滥一日至今极矣上下相蒙功实贸乱边事大坏端在于此董仲舒曰琴瑟不调甚者必变而更张之乘此辽左丧师失地之时一变陋规复万历三年巳行之例深有望于谋国者 

　　万历二十年十月初三日 
　　监军御史梅国祯一本衰病老臣功罪巳明恳乞圣明蚤赐矜宥以慰人心事疏 
　　职按魏学曾之逮始于梅国桢之疏国桢救之不遗余力可谓善补过者以视怙终文过之台谏悬矣 

　　万历三十八年十一月十九日 
　　兵部司务禹谟一本为进左氏兵畧以效愚忠以禆戎务事疏 
　　臣按左氏为兵家之祖当时所谓攘夷者楚耳所谓奇兵者车耳非与匈奴角长技如晁错所陈也以书为御者不尽马之情运用之玅存乎一心旨哉言乎 

　　万历三十四年五月十八日 
　　兵部车驾司主事吴烱一本敬循职掌敷陈末议以苏驿逓以禆国计民生事疏 
　　职按此疏论省驿逓吃紧处在六部之省题差而户兵二部一差分为三四以便庶官之过家其费不赀虽开事例得不偿失真确论也至于州县长吏引例裁抑自谓强项而藩臬两台有嫌其失欢贵要以相累者法不得行矣然每驿钱粮亦须通计实数几何即加节省当核其余剩几何以佐公家之急否则徒充有司之橐其病民等也此疏虽留中而各省直多见之行事故采之 

　　万历三十四年五月十七日 
　　太仆寺少卿吴华为敬循职掌直陈马政恳乞圣明烛弊革积习以肃久玩之人心以重军国之急务事疏 
　　臣按马政之修当自俵马之时慎之而责成于州县此疏按次曲尽 

　　万历三十一年三月二十七日 
　　兵部武选司署郎中事员外沈朝焕一本戎政最要四事疏 
　　职按祖庙有亲尽之祧宗禄有逓减之例而武功爵非系血战者世袭不变金吾华贯有日增无日减岂厉钝磨钝之权亦伤时害民之蠹也 

　　万历四十五年五月二十七日 
　　延绥巡抚金忠士一本为欵议原出佥谋再折遽难定决秋防逼近虏情叵测谨陈预战守机宜以保封疆以振国威事疏 
　　臣按边将失守之律至重虏人所习知也故边将之权为虏所操若曰我一犯抢尔罪且立至而边将亦啖之以重利使之或东或西不出于所辖之地常嫁祸于邻者故此疏以宽文法为要也 

　　万历二十六年四月十八日 
　　兵科右给事中侯庆远一本辽师新殒虏势益炽恳乞破例发助以拯危镇事疏 
　　臣闻山有猛兽蒺藜不采李成梁父子一门贵盛骄淫纵恣则诚有之若使毕力于辽其财可以养死士其俗可以通问谍周官所谓以任得民孟子所谓巨室为政是亦威名折冲之会也而言者以抨击为风力至如李如松身膏战垒犹不少原必尽散其群衰其势而后止于是李成梁奉朝请而铁岭之焰泠矣何以不生戎心耶且举朝所争谓其弃地犹是抚顺之外平沙绝漠一片石田耳以视全辽沦丧何如耶夫委李以辽资其扞蔽不犹愈于亡辽之后委榆关于西虏耶 

　　万历三十六年三月二十日 
　　兵部尚书萧大亨一本巡阅事竣闻见颇真敬陈切要事宜仰备圣明采择以利疆场事疏 
　　职按甘肃夷落之情战守之备此疏犁然且矣要在卫西番以防火虏令番与虏自相雠杀而不至于相合卞庄刺虎之术充国携羌之计也 

　　万历三十七年十二月初五日 
　　兵部一本为建夷密勾西虏逆形叵测乞敕边臣严加戎备仍速议接济兵饷以预外援以防内变事疏 
　　臣按此三十七年事也后八年而酋难作此疏为曲突徙薪之谋矣 

　　万历四十一年正月十六日 
　　广东道御史李若星一本为卜酋抗旨回巢悍不就封辱国损威义难姑纵恳乞震断亟敕边臣上紧区画勿再延缓以启戎心以保封疆事疏 
　　臣按兵法曰无恃其不来恃我有以备之即有备何论虏受款之遅速也今以虏之受封为边疆安危大计舛矣 

　　万历四十二年二月初十日 
　　辽东巡抚张涛一本为敬陈辽左迂计以俟圣明察览以效万一补报事疏 
　　臣按兵莫巧于用间而奴酋以富殖能陷辽人而为之侦探故边方之举动奴酋无不熟知若奴酋之情形我何从知之哉昔倭事以欺罔诛沈惟敬今数年用丘求一沈惟敬亦不可得矣 

　　万历四十一年四月十七日 
　　辽东巡按张涛一本东夷贿结西酋兵戎辐辏儆报纷纭据实奏闻仰祈庙算并乞俯示便宜以保剧边事疏 
　　臣按辽事至张涛抚辽之时巳不可支若能以四路进兵之全力蚤用数年犹尚可救此疏缕缕悉之矣 

　　万历三十二年十月初二日 
　　福建巡按方元彦一本为奸民挟夷肆刧红番据险互市恳乞圣明亟定驱除以遏乱萌事疏 
　　臣按武王克商九夷通道孔子九经柔远居一焉要在审其情形而御之也红夷之入闽止于二舶非有逆谋明甚不过贪汉物而为奸商所诱耳然奸商始而勾引既而欺绐尽没其赀而夷为无告即守土大吏骇而问之佅离之音谁复能审惟通事之所颠倒成独知之契巳耳其势不草薙禽雊不止也此疏为万历三十二年事自后时时见告安知红夷不为闽之忿兵也哉 

　　万历三十九年十月十二日 
　　吏部文选司主事董应举一本触事陈愚乞严海禁厚恤任事戮力收功之臣以弭乱萌以风有位以保万万年治安事疏 
　　臣按武王克商八蛮通道召公犹以西旅贡獒为戒恐其窥伺内地或启戎心也今闽中巨室家于海海商日引月长识者所虑虽海道严禁徒为具文或如粤东之事因而税之使利权于上可乎 

　　万历三十二年十一月初九日 
　　四川道掌道事湖广道御史杨廷筠一本水西蕞尔疆界督抚久持异同恳乞圣明早赐干断以绝群讹以昭国体以结播功全局事疏 
　　臣按此时播赏巳行播事未决皆为抚臣督臣各持意见而庙堂无灼然主张如李泌其人者定其犹豫耳 

　　万历三十二年十一月十一日 
　　山东道御史钱桓一本道臣勾夷起衅按臣情迫词危恳乞圣明亟赐议处以警憸邪以弭夷患以全国体事疏 
　　臣闻汲黯曰粤人相攻故其俗不足以烦天子之使此识国体者也我国家兵力虗耗征播亦居十之三控制之术宁畧无详如养痈然不至于杀人而止则善矣 

　　九月初六日 
　　贵州巡按毕三才一本疆界持论不一遵旨随时奏闻乞赐申饬以定勘局以靖边圉事疏 
　　臣闻苏轼曰夷狄不可以中国之治治之也求其大治必至于大乱水西之事此为衡矣 

　　万历三十五年六月二十日 
　　兵部一本为夷妇抗旨称兵巳经执获余党纠夷强逞甚属怙终谨据实上闻并陈邻司助兵情形乞赐禁戢以安地方事疏 
　　臣按奢崇明之袭荫以四川抚臣等排奢世续而予之恩不薄矣崇明背恩反噬戕杀道抚三川震惊养虎贻患何辞于世续哉此则抚臣之无识也 

　　万历三十六年七月十四日 
　　贵州巡抚郭子章一本土随役陆续归黔镇雄立陇虑始宜周谨据实奏闻恳乞圣明大奋干断钦定陇氏一人以服众心以杜后患事疏 
　　臣按郭子章请自圣断而两省聚讼不巳此票拟者之责也 

　　万历三十六年八月二十五日 
　　贵州巡抚郭子章一本黔夷久归人言复至恳乞圣明俯赐罢斥以谢人言并申明士夫之媍及着论之故以白心事疏 
　　臣按抚臣任边疆之事与平时文墨议论原不相蒙而论郭子章黔事者撦其十年前所书以为语端此与李德裕雠牛僧孺而借口周秦行记以为不臣何异 

　　万历三十七年十二月十五日 
　　广西道御史颜思忠一本建虏披猖巳甚全辽危乱可虞恳乞圣明亟从臣愚之言早议足饷之策并勤政用人纳谏除谏以代狡谋以救危亡事疏 
　　职按范仲淹经畧西夏以书谕元昊言者谓其可斩今之藉藉李廷机者亦此意也顾是时廷机尚为礼臣以为虏意止在勒索可口舌折耳闇于边情则有之而谓奴酋之作逆此为之招则未必然何则奴酋练兵秣马蓄谋二十余年势必横决即微利瓦伊葵之往谕容得巳乎若夫杜黄裳之平西川李德裕之收河北以此责廷机必心服矣 

　　万历三十六年七月十六日 
　　兵科都给事中宋一韩一本抚镇弃地陷虏事关封疆谨循职纠举并请查勘以正欺君负国之罪事疏 
　　臣按招抚流民归业以孤奴酋之势此诚疆场之长算但招抚之后骤增六万人而兵饷如故则招抚之效未覩也 

　　万历三十六年八月十五日 
　　辽东巡抚候代赵楫一本招逋定疆功罪难掩乞赐查勘实迹以息讹传以杜横诬事疏 
　　臣按此疏称宽奠等六堡乃万历二年李成梁所创建即知弃地啖虏之说为虗且此时虏势败弱李成梁乘胜建堡何畏于虏而啖之也 

　　万历三十八年八月三十日 
　　辽东巡抚熊廷弼一本为辽敝巳极辽人巳空谨按四十年来边情大畧再申肤见乞敕当事惩前规后举修本务以保孑遗事疏 
　　臣按此疏虽数千言而归重于修屯筑堡故是守边长策要须数十万金钱动大众兴大役安所取之先事而言是谓不祥后事而言国受其殃真可慨也 

　　万历二十四年正月二十日 
　　甘肃巡抚田乐一本番族倾心効顺乞赐破格奖赏并优叙招番首功以示激劝事疏 
　　职按甘肃御虏与诸边异惟在用番以间虏为中国之长利而自郑洛策之赵充国所谓兵家之事为后事师者此也洛巳悬车而按臣讼于朝有关边备若以颂言大臣为嫌而一槩没其功诎其策非人臣忠笃之虑矣 

　　万历三十二年三月初四日 
　　兵部一本内治宜图狃欵非计谨陈善后拾议以新边政以固虏款以永奠冲疆事疏 
　　职按此疏限夷使一事即建酋过扰驿逓以为兵端之类特抚赏之夷其志愿在贪汉物时溢于额外犹可以渐制也 

　　万历二十七年二月十九日 
　　吏科给事中陈维春一本神奸党倭卖 
　　国华夷同愤动摇军情蔑明旨大干典宪伏乞圣明速断正法以快公论以收人心事疏 
　　职按倭以平秀吉之死因而惰归非战之功也丁应泰以为邢玠等之赂倭科臣又以为丁应泰之党倭皆非笃论而应泰以此永废亦可惜矣 

　　万历三十六年三月二十日 
　　兵科都给事中宋一韩等一本滇事方殷粤寇踵至恳乞严敕当事亟行剪除以奠遐方事疏 
　　职按天下之患酿于玩而发于急此疏之名言也两广抚臣与广西抚臣各有分职而独称制府则以备交夷故重其兵权耳况今又益以澳夷或苐粤东之兵最称衰弱且不能御境内之大盗何论夷也 

　　万历三十五年五月二十七日 
　　四川巡按孔贞一一本为土酋悖旨纠夷恶目称兵肆掠乞赐严究以明国法以安地方事疏 
　　职按水西与奢崇明此时巳有叛形不待今日督臣王象干之疏可谓先见惜乎曲突徙薪者之少也 

　　万历四十五年四月十五日 
　　贵州巡抚张鹤鸣一本目击封疆利害敬陈一得之愚酌议川属土府改隶黔中以禆安壤事疏 
　　职按川属土府改隶黔中兵法所谓势险节短掎角联属得黔事之肯綮矣计不出此而讨苗讨安日寻于干戈川原厌人之肉山谷流人之血西南半壁廑宵旰之忧居中调度者何人哉 

　　万历三十四年七月十五日 
　　兵科右给事中吕邦耀一本土司恶形渐彰势难姑息乞圣明责成黔省抚臣以全国体以拯民生事疏 
　　职按水西之役郭子章得安疆臣假道之力故杨应龙授首而事平之后稍有宽假一以酬功一以全信耳即疏于谋不得以冐贿点也 

　　○刑部类 

　　万历肆拾陆年九月初一日 
　　礼部右侍郎韩爌一本为羁臣久荷天慈恩贷亟符初念敢举谬知仰祈圣鉴事疏 
　　职按神祖逮刘光复以惊皇太后灵几为辞实恐其竟所欲言必连及皇贵妃也此疏描写皇祖本无成心之意委曲婉至故次年以元日释之 

　　万历贰拾肆年十一月初贰日 
　　湖广廵抚李得阳一本查获奸徒希觊冐袭诈伪制书恳乞圣明亟赐究处以正国法事疏 
　　按此系宗藩受诬大有关于时政不厌详录 

　　万历贰拾伍年肆月初陆日 
　　湖广廵按赵文炳一本大奸罪犯朝廷天诛不容终逭绘图以进恳乞圣览亟赐正法以尊朝廷事疏 
　　职闻史云武昌山如非字每百年必有一变当王锦袭讦楚府之后又有假王事发至动干戈以赵文炳之疏不行奸人无复顾忌耳神祖鼎湖时遗诏止起废官邹元标等而王锦袭辈不为追戮正法如世庙遗诏戮王金等故事失政刑矣 

　　万历三拾七年拾贰月拾三日 
　　常镇兵备按察使蔡献臣一本为闻言惕衷敬陈楚事始末以剖白心迹以挽回公道事疏 
　　职按楚事始末具在此疏中夫以赫赫楚藩为天子之叔父而一旦有吕嬴牛马之发觉即神祖亦不能以立决非抚按之勘而谁决也但骿勘与行勘不同行勘者革去楚王管事以众为政体勘则亲王体统犹存权在抚按此首辅一贯所持耳当时抚臣赵可怀亦有意穷治而窘于左证之无人又不能讼言于朝明其非假一味卸担至于庶宗劫摃兵快擒缚激怒诸凶辕门喋血身首异处极其惨毒庶宗罪当诛而抚臣梁云龙按臣吴楷以反逆致讨因而叙功则不满于清议矣 

　　万历贰拾肆年拾月初七日 
　　湖广廵按赵文炳一本奸徒欺侮查勘益明恳乞圣明亟赐正法以全国体事疏 
　　臣按此疏王守仁之欺侮朝廷罪不容诛矣当时既有佚罚及先帝嗣典诏书不闻追治亦是缺典 

　　万历贰拾三年玖月贰拾三日 
　　刑科都□事中侯廷佩一本恳祈圣明申饬恤审诸臣务尽伸冤之实以平大法以广圣慈事疏 
　　职按宋欧阳修为夷陵守常以旬月之暇纵观吏牍其上下轻重倒置失平故留心法比精于听断每见士大夫但论政事而不论文章竟为名相甚矣主谳者之不可不读律也迩来有司鲜能用律每引不应为而为一条槩为附丽又于律外妄用巳意巧缀浮辞老吏旁观掩口窃笑舞文犯赃职此之故矣此疏因恤部而及有司之淫刑滥罚诸款是深于法家言者 

　　万历肆拾叄年伍月贰拾七日 
　　工科给事中何士晋一本为储宫保护宜急人心反侧当消谨沥血诚仰千天听恳乞圣明严饬内外衙门共啚安职以固万年根本事疏 
　　臣按此时陈言者虽多而科臣何士晋二疏慷慨激烈神祖虽心慊之未有以谴责独仍其外补葢亦夺于公议也 

　　万历肆拾三年伍月贰拾肆日 
　　刑部主事王之寀题为鞫问狱情系千根本臣仅冐死上陈以安储宫事疏 
　　臣按张差一事此国本之大窽系也当时罪人既得满朝讙哗使光考复持之坚而皇祖又无辞于外廷则宫府之间必有大不安者赖光考以恬处之陛前解谕不为穷治故二珰正法而无累神祖之慈益光光考之孝矣 

　　万历肆拾壹年拾一月贰拾陆日 
　　直隶廵按田一甲一本为恶珰巳造乱形合紏未蒙干断王纲委地宪纪蒙羞恳乞即震雷霆以自为社稷事疏 
　　职按祖宗之法极严聚众邢洪紏集四五十人于午门外凌捽御史乃开阖以来之大变此疏留中良可慨矣 

　　万历肆拾年九月初二日 
　　广东等道湖广道御史耿雷鸣一本为国体陵夷之极人情壅塞之极中外隔绝疑二之极乞皇上普运离明大奋干断以雪戚臣之冤以剔天下之妬事疏 
　　职按羣珰辱驸马冉兴让武弁辱御史凌汉翀皆在大朝门外国体凌夷史册所罕覩者 

　　万历贰拾陆年贰月拾七日 
　　礼科给事中刘余泽一本世道陵夷人情倾险恳乞圣明大奋干断申严国法以挽浇风以光圣治事疏 
　　臣按此万历贰拾陆年疏也白莲左道此时巳为乱征又二十年余而有山东邹滕之变科臣可谓明者覩未然矣 

　　万历贰拾伍年伍月初四日 
　　直隶廵按龚文选一本为仰体皇仁请酌法制以隆恤典以广覃恩以阜万世民生事疏 
　　臣按恤刑之官为罪疑者而设免一身之死而贻子孙之戍及其逃则仍丽死刑委非法之平然明例遵行巳久非奉旨改定何以普圣主好生之德也 

　　万历拾陆年拾月贰拾七日 
　　广东廵按蔡梦说一本极苦边军悲惨万状乞赐宽宥以漙皇仁事疏 
　　臣按宋人有言曰仁可过义不可过凡事君者皆当培养其不忍之端而匡捄其巳甚之事宋哲宗方春析桺程颐谏之一草一木犹不忍伤况股肱大臣之裔有罪不及孥之条乎蔡梦说此疏去雷霆摧折之余为时不远使神祖震怒严谴可知而能慷慨披陈描写婉至正直忠厚兼之矣 

　　万历肆拾壹年正月二十六日 
　　湖广廵抚董汉儒一本为累臣久系巳极堪怜前例可援不难并宥恳乞一体矜恤以溥天恩以隆圣治事疏 
　　臣闻罪同而罚异非法之平也况本无罪而有原有不原如满朝荐卞孔时在冯应京华珏何栋如既释之后乎此疏迎神祖好生之机而纳约自牖竟能收回天之效抚臣当如是矣 

　　万历贰拾七年八月初八日 
　　刑科给事中陈维春一本为京畿之内羣奸滋蔓纪法日弛恳乞圣明申饬当事疏 
　　职按京师为四方之极而奸宄杂居肃清不易虽作奸犯科布满部寺犹其细者至如乐新炉之代草内批日含天宪罪极矣又有王一鹏之托身厂卫箕鼓缙绅台谏攻之如故缇骑逮之如故且士大夫为其所倾陷为其所奔走者无数凡二十四五年始盈其贯有诏论死刑部侍郎乔允升杖杀之为圣朝盛事云 

　　万历贰十七年八月初十日 
　　云南廵按刘会一本羣奸假冐采使诬陷抚臣狱中奏稿巳获徼外变乱将作恳乞圣明扶正法纪以定国是以安人心事疏 
　　职按汉臣有言记人之功恕人之过宜为君者也陈用宾以阿克劫印逮死狱中罪在不原矣然观刘会此疏则其抚滇之苦心劳绩不容尽冺且以通省钱粮止十一万而数十营兵饷取给焉数千两岁金取给焉二十郡六十五州县官俸取给焉军兴不测之需买象采石不时之费又取费焉几于捉衿肘见而言者犹谓其以百万行贿脱死者非情实矣 

　　万历贰拾捌年伍月初一日 
　　直隶廵按刘曰梧一本为匹夫假托诏旨擅置官属窃弄威福祸延京省恳乞圣明亟行按逮以正国法以维人心以消乱萌事疏 
　　职按矿税初起言利者举国若狂而程守训为罪魁非曰梧此疏东南震动乱是用作矣 

　　万历三十七年二月十三日 
　　刑科署科事给事中周曰庠一本滇犯俱到讯决难迟伏乞圣明敕司速审以伸国法以快公愤事疏 
　　职按滇中阿克之变陈用宾仓猝不备致掠地方罪应诛矣然胜负无常功罪反复讨罪自效亦国法所不废也日者山东之乱妖贼连破三县据及半载而贼平之后论功优叙公论允惬未闻有以邹滕郓城之失而议罚者况阿克之叛寻巳献俘应宾之罪止于失印何以满朝欲杀庾死狱中哉当时立谳之臣刧于众口稍有持平即有受赇之毁使杨震胡威在事不致结舌矣 

　　万历十六年十二月初八日 
　　太常寺衙门卿等官李尚思等一本恳乞圣明重谏臣剪元恶以辩邪正以振纪纲事疏 
　　职按倾陷报复非特士大夫有之而阉寺尤甚当时张诚为司礼张鲸督厂两人相恶李沂攻鲸自以为国除奸而不知其为司礼所用也何以知之以此疏知之疏不云幸非独秉司礼乎又张诚乃冯保之余故甘心于鲸不正也何以知之以皇祖之旨知之旨不云李沂欲与冯保报雠乎夫大珰相攻洞于圣鉴而廷臣近自部寺远至南都皆为所用宜无以信于皇祖而去鲸不决卒伏后来藉没张诚之根沂之直谏惜矣 

　　万历贰拾陆年玖月拾贰日 
　　吏科给事中陈惟春一本贪纵宦官殃民误国罪不容逭恳祈圣明大施干断亟赐重处以正国法以苏民困事疏 
　　职按吴宗尧为县令先发陈增之奸竟以此被逮身殒与吴宝秀事相类也皇上在宥皆有追恤以慰忠魂岂非圣朝盛事哉 

　　万历叄拾壹年拾月初伍日 
　　直隶廵按马从聘一本推广恩诏就便定卫以杜奸弊以苏苦累事疏 
　　臣按解军就便定卫不经兵部以滋吏胥之弊仁人之言其利漙哉 

　　万历贰拾三年正月贰拾壹日 
　　刑部尚书赵焕一本御史罪状巳明诰妇执词不服乞赐改勘以昭大公事疏 
　　臣按宋儒有言为政须自先平其心抑强扶弱不可有意有意即偏矣御史绣衣持斧山岳动摇不患无威而彭应参欲作威以千百姓之誉崇长刁风凌逼祭酒使之自缢以此被逮当其罪矣廷臣犹以纪纲之说曲为党护非知国体者也 

　　万历叄拾玖年叄月拾叄日 
　　浙江廵塩御史张惟任一本为敬循职掌披陈末议恳乞圣明俯赐采择以禆国计以重民生事疏 
　　职按此疏虽论塩法而法网宜恕一款所引大明律及条例斟酌私贩之罪轻重有衡实仁人之言也故收入刑曹类 

　　○工部类 

　　万历肆拾贰年伍月拾玖日 
　　工部署部事右侍郎林如楚等一本为酌议水衡事宜以图补塞事疏 
　　臣按凡台谏条上六曹吏弊六卿必据款议覆无相龃龉者要在设诚举行耳此疏指陈弊窦衡司者二水司者一屯司者一而责成经手慎发预支申饬外解四司均焉使果如覆厘正司空之职其克举乎 

　　万历肆拾捌年正月初捌日 
　　工部一本为厂库积弊相沿立法稽查贵密谨条列款目以佐部议以裕国计事疏 
　　臣按宋臣司马光曰凡百官莫不欲久于其任而食货为甚此疏所言司官久任以专责成正此意也 

　　万历叄拾柒年肆月贰拾伍日 
　　工部一本公私困诎巳极采办重役难支恳乞圣明俯赐减泒额宽解限并议应用钱粮及专道督理以济大工事疏 
　　职按土司献木先朝旧事悬赏格以招之不若开赦罪之条寓治以不治之意也 

　　万历肆拾叄年肆月贰拾日 
　　工部署部事右侍郎林如楚一本为循祖制广圣恩恳乞停遣内臣并酌议督织事宜以济上供以恤东南民力事疏 
　　职按东南织造所以病民者非中使也因中使而司房书门长随人等实繁有徒皆思餍其溪壑而卒不可餍故东南民力以竭也若以事权归之抚按则有司奉行惟谨公私两利矣 

　　万历贰拾陆年拾月拾肆日 
　　工科都给事中林熙春一本敬循职掌恳乞圣明俯念民穷国匮节省织造潞紬事疏 
　　职按臣子进谏惟当称引祖宗巳行故事足以动悟如此疏引肃皇帝因灾荒尽止织造胜于引汉文后宫衣皂绨语太古久远之事也 

　　万历叄拾叄年拾贰月初叄日 
　　工科署科事右给事中宋一韩等一本比岁织造太烦四方物力罕继恳乞圣明大施旷荡之恩破格宽恤以培根本事疏 
　　臣按记曰天子非莫文绣也而皇后亲蚕所以示衣之不易教俭也故织造之屡改日趋干奢岂惟民贫又移之国此疏当为黼座告者 

　　万历叄拾柒年捌月贰拾壹日 
　　工部署部事左侍郎王汝训一本科臣参论有据内官诬蔑无端敬详根由并陈愚款乞亟赐处分以伸公议以正国家事疏 
　　职按今海内民力困于重役者皆为上供钱粮一经内府交收铺垫无复限制而陈永寿其尤甚者耳王汝训先朝遗直于此疏见其一班 

　　万历叄拾柒年拾月拾柒日 
　　直隶廵按颜思忠一本敬陈末议申饰漕规以图永利以祛积玩事疏 
　　职按泇河之役至近岁始即工运道永赖矣但虑始固难乐成亦不易如所云置驿建牙设官驻将不过一转移之间此疏凿凿可行也 

　　万历肆拾陆年陆月贰拾叄日 
　　工部一本漕政虽新漕务未饬敬陈责实事宜以求后效事疏 
　　臣按买木造船委荆州府道旧制也此疏言多一衙门即多一衙门之使费故议设同知以专其事任而南部亦不得分其权□于商即便于漕矣 

　　万历叄拾伍年拾贰月贰拾壹日 
　　工部营缮司主事泛汝梓一本富商纷纷营免大伤国体并陈耗蠹根源乞勑厘正以禆国用事疏 
　　职按朝廷有大工作必内监同科道部臣御命估计及估计巳定科道部臣并不报命只凭内官独自具题多少任意此为滥冐之根也 

　　万历叄拾伍年肆月初贰日 
　　工部右给事中王元翰一本为稽积弊以禆实用事疏 
　　职按京师铺商泒不均处极重难反之势危民易与为非况怨民乎脱有戒严内变叵测长养休息宜蚤为计矣 

　　万历叄拾伍年柒月拾陆日 
　　刑科等科都给事中萧近高一本恶珰撤回臣民欢庆恳祈圣慈推广德意曲贷县官拏解以平法纪以光令德事疏 
　　臣按唐时李绛论采择宫女事同列李吉甫曰此事难言从谏官上疏绛曰此难事岂可推与谏官蒲朝荐虽远治而素所谮愬之梁永巳撤回此改悟之机宰相所当迎机而用力者徒付之科臣奚益 

　　万历叄拾玖年伍月初拾日 
　　吏部等衙门一本为生员揽侵兵饷聚众要挟县官恳乞圣明严勑议处以肃法纪以消隐忧事疏 
　　臣按国家所以久安长治者纪纲耳犯上作乱不以三尺从事纪纲隳坏国势随之安得畏士子之连类聚党而不敢行法乎 

　　万历叄拾玖年伍月贰拾壹日 
　　云南廵按潘浚一本为贰疏风化攸关部臣未经题覆谨再疏催请事疏 
　　臣按府道以纵恶镌秩而逆衿正法尚尔迁延士风国宪所系不小御史潘浚事竣还朝而犹力争风纪臣当如是矣 

　　万历肆拾捌年伍月贰拾捌日 
　　礼部一本为申禁左道以正人心以杜乱萌事疏 
　　臣按游食僧道虽可藏奸而膂力武艺之人亦自不乏岂可一槩禁绝因而招之俾为官府用可立得胜兵以万计也 

　　万历贰拾柒年拾月拾壹日 
　　南京鸿胪寺卿张朝瑞一本黄河西徙运道可虞恳乞圣明广訽独断亟复徐邳旧河道以保万世治安事 
　　职按神祖朝行河大臣议论相反几于人凿一河未覩其利先受其费而分黄导淮尤计之舛者惟张朝瑞此疏极切事情太史公河渠书所必采者 

　　万历叄拾贰年陆月拾玖日 
　　直隶廵按孔贞一一本为泇河报竣坝口易决敬陈目击形势详陈一得恳祈圣明垂鉴以竟厥工以成永赖事疏 
　　臣按治河者潘季驯以后具以筑堤为非计几于人凿一河费巨而功不成最晚而得泇河之议脱险就夷脱远就近几永赖之利功不在陈瑄下也 

　　万历叄拾捌年九月拾伍日 
　　直隶廵按苏惟霖一本直陈黄泇利害恳乞严勑河官专力泇工以资新建以重军储事疏 
　　臣按此疏亦韪泇河之议 

　　万历叄拾玖年柒月贰拾玖日 
　　工部署部事右侍郎刘元霖等一本为留都钱法凌替奸铸蕃兴民命待哺官禁掣肘恳勑臣工亟求祖宗立法之义收回利权严责有司大索奸民共伸国法事疏 
　　臣按私铸之禁以其与国家争利权也欲遏其流必循其本惟使铜归于官为得策诚平价以市铜无折阅之商贾则慕私买而来者不惮于官买而去大有禆于钱法矣 

　　万历叄拾玖年拾壹月贰拾叄日 
　　南京浙江道御史傅宗皋一本为留都奉旨广铸余利足禆城工恳乞勑令当事诸臣恊议速举以成永赖事疏 
　　臣按祖宗律令最严聚众而两京尤甚留都以铸钱抢掠虽尚书丁宾素清谨为德于南者不复禀畏慢则紏之以猛无容姑息从事也 

　　万历拾叄年陆月贰拾陆日 
　　直隶廵按李栋一本为功臣被逐外议不平恳乞圣明特赐洞察以昭公论以快人心事 
　　职按黄河冲决不常泗州祖陵逼近或漕或陵皆可以入河臣之罪状恣言者之舌端况潘季驯与张君正同朝犹易为阱既巳削官夺诰而李栋独理其功大似耿育讼陈汤疏理直气壮可谓真御史矣 

　　万历叄拾贰年正月拾玖日 
　　河道总督李化龙一本为决河骤挽非易运道难阻可虞恳乞圣明俯从末议亟开泇河酌浚故道以济新运以拯灾民事疏 
　　职闻不出户知天下此疏黄河形势了然目中开泇之议当不再计所称河之害一而治河之害十真名言也 
　　万历贰拾伍年拾月贰拾捌日 
　　漕运总督褚铁一本河臣偏执巳见私庇属官恳乞圣明查勘以彰公道并自劾不职乞赐罢斥以避贤路事疏 
　　臣按治河者必下流有所泄则分黄不如导淮诚不易之论也而总漕与总河各分门户争端是起而行河诸臣本属总河乃左袒漕抚杨一魁不能无褊心焉要之褚铁之辞直矣 

　　万历叄拾叄年拾壹月贰拾贰日 
　　原任陕西参议今降茶陵知州范守巳一本献议漕渠便利以备采择以裕国计以图永久事疏 
　　臣按此疏自有治河以来所未及议者 

　　万历贰拾肆年拾月初捌日 
　　河道尚书杨一魁一本紧要水司员缺乞赐就近选补以啚永济事疏 
　　臣按此为河臣久任之例故存之 

　　孙男庭 
　　广 
　　廙仝阅 
　　容台文集卷之六终









容台集　　（明）董其昌 着 

　　●目录 

　　重镌董宗伯容台集序 
　　叙 
　　文集 
　　诗集 
　　别集 
　　容台集后序 

　　●重镌董宗伯容台集序 

　　向尝闻册使自朝鲜及琉球归皆言彼中辨董宗伯书甚于鸡林也长庆距今踰八百年白董诗书峙贸而两计其时数阔于兴王夫非名世而能之乎世人好比香山苏子瞻闻儿童称之乐天掀髯面赤当乐天时前元后刘缪为差肩实涬溟为耳食者所狃于今毚值宗伯耳宗伯于乐天身灵情致华贯荣豫一一皆同而墨妙鲐文又远过之方天启初仆始为庶吉士从后辈祗候负墙屏立宗伯假之春风诚不自意淂从今世拂其簪佩于时亰山李大泌方在留都诸士喁喁冀其入典仆云是诚难大泌视宰辅称前辈皆十数年谁复下之拳石分丘□何所加长如玉简可封当在云间耳既而宗伯亦从南中归西原冯先生又脱冕行去于是己丑鲁殿称岿然者独董先生也方先生在南都与大泌齐盟百谷子原元城世谓五子先生心固夷然不踵娄江厯下之事独与麋公长者搴蓬击汰挥洒为乐此其意岂复盘陀鸾坡之间哉乐天在西林与微之书盛怀旧事远托晤期似犹有所未淡故以浓兴写之先生静雅以道器相贯分不坠崖通不坠径玄不坠云素不坠岸独以其萧洒浻著者陶捖坟典挥斥八极今观其飞翰落楮-冲襟秀气含带霞月扇被天下概可知也人读书自谓忧出百代厯宦欲礼绝群僚此其人一生不泰刘梦淂示为礼部尚书平生诗文噪海内与乐天詶唱往还今观其所淂与乐天何如也梦得既如此又何论微之方今天下休明硕才辈出秀杰之气多在江东先生以骏德魏望旌?方?童?其前出歌淇竹之诗入讽抑圭之篇使四裔九□声传无穷其所立尸?立不已多乎曩在亰师见容台集犹未甚备近董长公来自闽中以建宁固称书窟先生之辙存焉口?工再镌之是为建本仆始淂尽读其文辞与诸笔载诸编始复瞠然叹昔者睹先生之有未尽也逸少以会嵇万??丘掩其才识白公以东都千首掩其直声然今天下轰传两公者理至自兼传又何相掩之有崇祯-乙求二月漳海黄道周序云间沈公祖建牙闽中周方以文辜逋诛蛰伏海外埋笔焚研与樵涣共活甲戌冬下公祖贻书称　董长公于建宁重剥容台集属周为序周私念身在沟中何与云霄间事岂所为人见朦帝耶乙求春又再至乃知是实非复梦中时周营四五贫宗伯□坟冢初就手急欲脱又当为先人改??之窀穸两臂出袖强半卓土既被敦命欲辞不可欲略述所以谓出祖台意者又虑尘滓溷及上清为时柄之所张目乃具艹数行私用请正生既不佞又辍阁体以足茅风宜其然也道周再顿首识二月初五日后养山中 

　　●叙 

　　叙 

　　容台集者思白董公之所譔也大宗伯典三礼勑九卿观礼乐之容故称容台古礼部尚书兼学士惟苏东坡周平园领之儒臣艳为极荣吾朝南 

　　叙 

　　容台集者思白董公之所譔也大宗伯典三礼勑九卿观礼乐之容故称容台古礼部尚书兼学士惟苏东坡周平园领之儒臣艳为极荣吾朝南秩宗差冷自京山本宁李公与吾乡思白董公接席而来皆不久引年特赐驰传归士大夫高之亦二百年容台未始有也往王长公主盟萟坛李本宁与之气谊声调甚合董公方诸生岳岳不肯下曰神仙自能拔宅何事傍人门户间独好参曹洞禅批阅永明宗镜录一百卷大有奇悟己丑读中秘书日与陶周望袁伯备游戏禅悦视一切功名文字直黄鹄之笑壤虫而已时贵侧目出补外籓视学楚中旋反初服高卧十八余年而名日益重四方征文者日益多自上衮列卿台察郡邑吏干旄诣门则公请赠远谒贵非公文不賟则公请浮屠老子之宫则公请子孙称地上觞文地下石则公请籓王戚畹以及三韩六诏百蛮之长悬购著作如鸡林新罗故事则公请三家之村五都之市朝怀赝迹而暮猎金钱依倚生活不胜记则公请夫海内文人亦多矣身当吾世而目见断楮残煤至声价百倍者无论京山即弇州曾若是之烜赫乎度公所遭即思王八斗穆之百函分身应之犹恐不给而公摇茟万言缘手散去侍儿书记竟不知转落谁何手也余与公为老友凡有奇文辄出示欣赏其它散见于劈笺题扇卷轴屏障之外者甚伙赖冢孙庭克意料理悬金募之稍稍不胫而集呈公省视乃始笑为已作不然等身书几化为太山无字碑耳公七十有五余至今手不释卷灯下能读蝇头书写蝇头字间遇二三名流宏抽览即推去曰就中无甚秘密藏不必游目也他人皆五金八石而公之手别具一刀圭他人皆八阵六花而公之茟别带一匕首凡诗文家客气市气纵横气草野气锦衣玉食气皆鉏治抖擞不令微细流注于胷次而发现于毫端故其高文大册隽韵生矣堂堂大人相独露矣岂惟台阁体具存即汉唐宋以来相传正始之血脉尚留十一于千百者非公砥柱之力哉往公备神光两朝实录署副緫名章温厚中有精灵萧洒中有肃括推之使高如九万里垂天之云澄之愈清如十五夜吞江之月渐老渐熟渐熟渐离渐离渐近于平淡自然而浮华刊落矣姿态横裁当事拟以少宰辞拟北詹又辞既而请南乞烋逆魏盗权于府中东夷美兵于辇下士大夫震詟雷霆之威局脊救过不暇而后叹服公之先几远引坦坦如无事道人非生平名心淡识力高何以有此宋礼部尚书倪思公与其为有瑕执政宁为无瑕从臣其公之谓矣以此而发之心声心画虽欲不传得乎若留中奏议纂要如千卷曾经宣付史馆尚未流布人间确然元老晚年之定论神祖大事记之权舆也实录竣期敢忘嚆矢尔庭梓之请俟异日焉 
　　友弟陈继儒顿首譔 

　　序 

　　昔苏子瞻出欧阳门下因得交韩富两公然终以不见文正公为恨白乐天退老香山萧然物外而李元爽辈咸得称忘年交为夫千载一遇恨不同时余庶几得之思白董公也余生也晚从塾师授公制萟乙卯谬领贤书闱中牍出公谓可教余适迟廷对从杖履而公方枘凿时趣罕齿朝事横经问奇外罔叩公也嗣余俸次就征公以陪京纂修报命衮衣元老当事者为虗少宰及北詹席皆不就以南宗伯行旋复疏辞而寓书于余若不终日者余心服公之高而未有以测公也盖熹庙新政聿修求旧之典而逆魏盗柄阴构剪忌之谋外廷未之知也珰焰渐张珰手渐滑一时顾命大臣相继引玦畴昔之继公为少宰为北詹者即欲恬冥鸿之羽不可得而公审之蚤矣嗟乎士君子于出处去就之际未有无得于中而能超然于外者子瞻以侍读进御反复开导觊有感悟而自谓言冲于口而逆于人也以贾时忌惟乐天乞身强徤之时于世无患而犹借诗酒声伎以消磨岁月夫岂有待于外而后得者公有言庶臣修名大臣捐名捐名者横心之所念无利害横口之所言无是非而余始有以测公矣荀灿语夏侯玄曰子等在世途间功名必胜我但识劣我夫识岂易言哉今上寤寐真儒以坐论征公余为劝驾公亦勉余任楚夫楚则公之薪槱泽在焉绅衿俱能言之量移闽南而闽又公之过化地也公去承明荐历外籓余皆适承其后度公有夷然不屑者闽署云若非夙有烟霞骨安得仙山在部中逾以服公之识远也本乎怙穆发乎静深处于地之所不争而审于几之所欲兆夫岂无得于中而然欤闽之人思公而欲见之也从余索容台集重梓之以行余谓东方曼倩不以书名司马君实不以畵名欧阳文忠悬衡一代前无作者而大节不在是焉公起而兼之矣是何足窥公或以示天下后世之知公慕公不一见公如见文正者亦以见子瞻不得之文正而余得之公如元爽之于乐天也 
　　晚学叶有声谨譔 

　　◇文集◇ 

　　卷之一　　序（一） 
　　卷之二　　序（二） 
　　卷之三　　序（三）　题词 
　　卷之四　　记　碑铭　引 
　　卷之五　　论　评　说　议　奏疏　表 
　　卷之六　　笔断 
　　卷之七　　颂　赞　箴　露布　考　赞传 
　　卷之八　　策　募缘疏　铭　诰　像赞 
　　卷之九　　墓志铭 
　　卷之十　　墓表　神道碑　诔　行状　祭文 

　　●容台文集卷之一 

　　华亭董其昌玄宰甫着　冢男祖和 
　　海上叶有声居实甫较　　冢孙庭　辑 

　　序（一） 

　　◆序（一） 

　　本草纲目序 
　　刘向说苑序（馆课） 
　　八大家集序（馆课） 
　　苏黄题跋序 
　　合刻罗文庄公集序 
　　重刻王文庄公集序 
　　冯少墟集序 
　　皇华集序 
　　石居士诗选序 
　　方众甫汝上集序 
　　参知陈公遗集序 
　　邢子愿法帖序 
　　超然堂藁序 
　　青藜馆诗集序 
　　江西乡试录序 
　　素雯斋集序 
　　陶白斋稿序 
　　何士抑居庐集序 
　　沈公路文集序 
　　芝山集序 
　　消暍集序 
　　诒美堂集序 
　　睢阳人物志 
　　漕抚奏议序 
　　榆林杜日章三教逸史序 
　　程氏墨苑序 
　　人日诗后序 
　　袁伯应诗集叙 
　　期赠篇序 
　　樾馆诗选序 
　　鳯凰山房稿序 
　　叶黄门奏议序 
　　北海张公记叙 

　　○本草纲目序 

　　郡国立医学祀三皇神农黄帝是皆有当于医庖羲氏则未有知其繇来者也吾闻五帝之书谓之三坟三坟言大道也道莫大于易近取诸身则为素问远取诸物则为本草盖说卦所谓于木为坚多心科上稿者即本草之鼻祖也且夫药不过五行五行之变为五色为五味为五气为五性为五用而五者之变不可胜穷圣人以卦气得五行之情故曰一日尝七十毒者此物此地也神膏传疮灵丸疗疾非常之事圣人不贵一毒妄攻五兵莫惨伤生之事圣人慎之慎之必自身始圣人亦人耳如以其腹为甞蹈必死之域以捄世名之为神愚莫甚焉岂足信哉知禹之言神也以九畴治水则知农之言神也以八象甞药审矣陶隐居深于医乃语上古圣人方药主治以识识相因夫不以腹甞而以识甞相去几何哉亦未为笃论也秦燔六经惟易附于医卜所以不废故曰执之皆术不执皆道谓本草为神农氏之易可也厥初药分三品以三百六十五种应周天之数自汉以后代有增益为图为注为音义事类者凡数十家至近世蕲州李某悉加结集又以经史稗官之书广引曲证凡四十卷可谓勤且博矣会西蜀陈文献公请修一代正史有　诏求天下遗书厥子文学某进之阙下天子为报闻书藏文渊阁时方拟撰方伎传丁酉三殿灾史事中辍其副本一锲于江右楚方伯四明薛公曰此楚人之有也不当楚人得之乎遂挍雠缮写以锾金剞劂薛公以内艰去三山杨公继为左辖寔终其事书成属余序之余尝驱车楚之隋州过厉山见有神农祠则又大医王之自出又读张文潜明道杂志去蕲州庞安时随症絜方辄有神验乃知医统故在楚楚又着于蕲矣然神农之佐有桐君雷公所著书巳湮灭不传而庞安时惟伤寒一论传于世又未尝进御为君父之効今读李君纲目而古今之医有所总萃焉且藏之天府行之四方而薛杨二公相继表章以寿楚者寿海内不可谓不遇矣李君有子为循令以明经起家余故衍三坟之旨而推本于易敢曰能为神农之言也哉 

　　○刘向说苑序（馆课） 

　　西汉之着书者自陆贾以下凡六家而卯金子居其二淮南王安则有鸿烈解中垒挍尉向则有说苑新书云淮南之书俶诡超忽世所称挟风霜饮沆瀣者盖文士多沈酣焉而向之说苑二十篇网罗旧闻应规入矩似非好奇者所急也兹颛刻说苑何也曰向之此书其合于立言之指者有三而文词之尔雅不与焉禆用一也述圣一也献谠一也有一于此皆可传也矧兼至焉者乎夫语称公输子巧于为舟车而拙于为木鸢以非所常御也顾长康易于貌神鬼而难于貌狗马以众所习见也向之说苑自君道臣术迄于修文返质其标章持论凿凿民经皆有益天下国家而非雕尘镂空纵谈六合之外以动覩听者是为禆用可传也汉承秦后师异道人异学自仲舒始有大一统之说然世犹未知宗趋向之此书虽未尽洗战国余习大都主齐鲁论家语而稍附杂以诸子不至逐流而忘委是以独列于儒家是为述圣可传也元成间中官外戚株连用事向引宗臣大义身撄谗吻顾所谓三独夫者共忧社稷怀忠不效又进说苑以见志吾读其正谏一篇盖论昌陵论外戚封事之余音若缕焉是为献谠可传也此三者鸿烈有之乎岂惟鸿烈陆大夫有向之丽而无其实贾太傅有向之辨而无其识董江都有向之醇而无其达杨子云有向之诣而无其节知言者必能折衷矣或曰史载子政自言得淮南王枕中秘书以黄金不成获罪则好鸿烈者宜莫如向故曾子固讥其言不深纯是不然夫子政固少好淮南书者及其义甘不调龃龉忧患之徧尝而学术意见巳一变矣日桺河东文师国语而非国语曾南丰文师子政而诋子政文人反攻固耳可尽信哉 

　　○八大家集序（馆课） 

　　文之有家尚矣六藉以降作者代兴至班固艺文志始诠别流类为儒家道家名法家纵横农杂家彼其持之有故其言之成理瑰玮俶诡自立堂堂总之所谓家也乃远识之士上下千载文章之变欲罢黜百家而独有当于唐宋八子者目为大家而行之何居重经术也杨子云不云乎六经为羣言之郭而刘勰文品首揭宗经经之于文也祖也譬之家然有族有祖而后支分派列或以官或以地有亢厥宗者为大家若箴铭赋颂祖之诗者也序记秦疏祖之书者也为文者卒未有释此而可训者也夫八家者材人人殊乃其渊源所渐则皆宗经者巳昌黎平淮西碑说者称其序似书词似诗而子厚明允生平蕴藉见于与韦中立田枢密之书若王介甫之新经字说曾子固之洪范解欧阳永叔之童子问二蘓之易传古史不谓之本原六经不可也故其蕴酿也厚其镕裁也雅其造义也深其于三代之典型犹有存者而世不得以意废之盖文之有本者如此明兴洪永之间犹知宗尚仿苏家则有若方逊志仿欧曾家则有若杨东里诸集可考也自德靖而后士务速化好钓奇于是置经术弗问而取秦汉诸子之文句比字栉以相色泽曰是可超唐宋之乘吁吾不知此八家者其力固不能尔邪抑其能之而薄不为耶且所为罢斥诸子者为其畔于经也畔于经矣而瑰玮俶诡自立堂堂则犹之有家也若袭秦汉诸子之余而寄其门庑之下是乃向者江左西昆之习而韩欧数公所奴仆命之者矣何以家为故雠挍八大家集授剞劂氏俾承学者知通经学古之指焉 

　　○苏黄题跋序 

　　苏门四友惟山谷学不纯师东坡事之隐然敌国文章气节之外戒行精洁平生辠此于露坐科头者祗小艳词耳此真东坡之所畏也其为文仿兰亭叙题跋书画寥落短篇出于刘义庆世说虽偏师取奇皆超出情量动中肯綮而广川之藻长睿之博顾不无逊席焉亦得坡公熏染力耳当宣和时党禁苏黄及其翰墨凡书画有两公题跋者以为不祥之物裁割都尽乃以进御盖论世者兴嗟焉岂知五百年后小玑片玉尽享连城如侍御杨公裒成此集也耶山谷尝为子弟言士生于世可百不为惟不可俗俗便不可医也临大节而不可夺者不俗也宋人之以为不祥也俗也侍御公之结集也医俗也世有不俗者定不作书画观矣 

　　○合刻罗文庄公集序 

　　成弘间师无异道士无异学程朱之书立于掌故称大一统而修词之家墨守欧曾平平尔时文之变而师古也自北地始也理学之变而师心也自东越始也北地犹寡和而东越挟勋名地望以重其一家之言濂洛考亭几为摇撼乃太宰罗文庄先生独折之曰禅葢先生束发登朝即以扶世觉民为巳任尝坐蒲团拈公案与老衲同参久而见所谓清净法身者乃知无善无恶之旨果与诗之秉彛书之恒性辨在毫芒灼然不乱此困知录之所为作也嗟乎拯溺者不赴水捄焚者不蹈火惧其入而不能出也使先生入而不能出则亦慈湖横浦之续矣有心哉先生之卫道乎昔杨子云着书若法言训纂酒箴骚赋皆丽以则闳以肆而其所自喜者惟太玄然玄学不大显而世所传者乃其所悔为雕虫小道者也先生居承明著作之庭薄文人不为而大雅之音舂容平淡记序之文赡而有体铭赞之文质而不夸奏对之文谠而不激而书牍二卷所与诸君子论难往复尤辅语录而行所谓有德之言造道之言并立而双美者也先生且追洙泗而翼之何敝敝焉规摹秦汉哉神祖朝有以先生从祀请者疏留中不报方今主上营精理道寤寐真儒讲幄侍臣有推崇先正之绪言以资启沃者旷典若有待矣先生之曾孙珽仕刻此编于旧京而余适以纂修之命至固以序请念表章正学有禅世教非直珽仕率祖之孝巳也僭为序之 

　　○重刻王文庄公集序 

　　王文庄公仕于弘正之朝是时海内谈道者东越未出谈艺者北地未着自杨文贞而下皆以欧曾为范所谓治世之文正始之音也文庄公崛起天地之中循习先民之矩其诗文以自得为宗自然为趣其才无所不骋而驭之以法不为战国之纵横其学无所不窥而束之以裁不为六朝之雕绘于境无所不收而以情附境不为庄列之虗恢于情无所不摹而以礼定情不为屈宋之怨诽盖率尔泛应不离典型寂寥短篇各标闳巨若入清庙所见无非法物若骤广陌所践无非坦途奚以句比字栉用非圣之书气尽语竭逞无穷之辨为哉试取其合作置诸庐陵南丰两先生集中曾可区别否公有言古来文人持论但以自快其臆不必合于当日之事情诤臣之献纳苟出于植党沽名则有溷国是而不恤者盖百年之前巳洞见其端而今始验也非渊识不至此嗟乎当德靖以来作者如林以师心拟古上说下教正始之文几于暑之裘冬之葛鲜有过而问者功成不居公亦何能自异及夫模拟之力巳穷千秋之论未定而后人人知循其本则公之文始悬衡天下神明再还日月重朗是集也盖词场之赤帜非王氏一家之天球巳也公之孙王大夫较雠授梨张皇贻厥绍闻德言公侯之后必复其始世家之宝祖砚者吾必以大夫为冠冕矣 

　　○冯少墟集序 

　　在昔巳丑之岁庶常吉士二十有二人天子命少宗伯田公为之师而金陵焦弱侯以理学端门为领袖是时同侪多壮年盛气不甚省弱侯语惟会稽陶周望好禅理长安冯仲好好圣学时与弱侯相激扬仲好冷面骨人也尝端居宴坐茹淡寡交文字之饮鲜所征逐吾党爱周望之简易而惮仲好之矜庄不敢以狎进私戏之曰此食生??屯肉者谓其有意于两庑之间也余既以请急归越岁还　朝遇南昌刘幼安于淮阴为仲好五岳方寸也曰三秦大邦仲好修士且阁试之甲乙不在人后而有上下其间者竟得西台何也余曰子休矣谓石渠东观足满仲好志耶居久之有　诏屏逐诸贤者而仲好亦坐废且二十年矣仲好无几微牢骚不平之气而益湛思于学脉盖寤寐洙泗折衷濂洛虽一禀承于先儒而独证独剏自为一家之书今所刻语录纪叙尺牍诗謌杂着十余万言是巳异时讲学先生微言不乏而征信或希仲好独以躬行为券学者观其詶应取与细微之际无不心折故翕然宗之曰关西夫子而朝士想闻其风时以入告冀备　细旃之听夫康斋以布衣召见文清以陈臬爰立坐论之任岂复借资于官秩而况仲好固文学侍从之臣乎哉吾以仲好卜世道矣余回环参究全集宗旨若有悟入而诸序者业先之不复庞贽独以诸君子所见者江汉吞天浴日之后而余所见者岷嶓发源滥觞之初盖仲好学为圣人之志定于庶常时而今之充实光辉不离本来色相也崔侍御六千里外属余为序余既幸附不朽又以慨周望幼安皆不及覩也嗟呼士固有百不为多一不为少吾己丑同馆得仲好足称盛矣 

　　○皇华集序 

　　在昔穆庙隆庆元年岁丁卯吾师太傅许文穆公时以翰林简讨奉使朝鲜　赐一品服乘四望车玉山暎照彩笔纵横彼邦惊叹谓天际真人片纸只字珍若瓌宝及公之行贡球称币修郊饯礼如故事公一切谢遣鲜人尤叹服作亭颜之曰却金纪盛美昭示世世永勿谖也又五十八载为今皇帝天启四年岁在甲子公之幼子立礼复以中书舍人奉使觇彼邦请封情事于时辽左沦丧舍人虽得舆无所用之乃绝海而渡间关鼍宫蛟窟骇浪惊涛几两月而达鲜之父老逮见五十年前天使者啧啧快覩如文穆再来也舍人还贡球称币郊饯甚谨舍人指郄金亭而谢遗之惟是彼邦所锓皇华集一册再拜登受归而视不佞昌曰立礼生三岁而失怙不省先公音容何状既展读此集若传神照若开生面即海外君长奉为瓌宝况吾许氏子孙乎方当刻寘家庙子不可以无记盖余尝走新安吊文穆公之墓文穆诸子皆如寒畯无厚业惟清白忠孝之遗独厚耳而舍人尤以白眉着且陆贾使尉佗橐中装至千金不以伤廉讥舍人再世再郄金令绝域知　圣朝有投珠抵璧之臣真不辱命者至条上方略米聚山川箸筹石画天子下　诏褒美天官氏纪录当有不次之擢与张博望言多凿空者岂可同论也文穆公之家教世泽得此集而益彰而舍人之恢弘遗绪不愧于李赞皇范忠宣者端在是矣敢识之末简 

　　○石居士诗选序 

　　石居士诗选者今大中丞楚阳石公作也古不有开府诗乎曷称居士盖海内之知石居士久矣公始为二千石守长以强直失当途驩中丞台以乘墉而攻无弗胜者竟夺于清议咋舌自免去当是时公一似披裘翁此一居士也公既自吴郡移守会稽铨宰念淮鹾为天下膏脂处不有修士谁酌贪泉于是公以宪职领鹾使会有监司以苛礼裁公不为屈趣解印归当是时一似柴桑翁又一居士也公归而草衣木食大忘人世台察守相干旄踵门罕所容接惟以古道素风为乡闾表当是时一似辽东皂帽又一居士也公沉冥踰一纪澡修阅一世以有此居士譬之乔木焉封植护持自拱把以至于参天大不易矣而奚以崇膴者重公之诗乎公结发称诗以唐为范其论本朝诗以高扬张徐为正始虽与七子同世未尝有所附丽今读其古风近体五七言诸什气骨苍劲格律沉雄往往规摹少陵即溢为变体亦在昌黎樊川间乃其主盟风雅惟是有绝俗之识试举其槩如林泉之作歌衡泌而适考盘故其怕也自公为之则目营四海心洞九流非名人贞士不以怀非存教维风不以纪一字阳秋亦诗亦史斯巳超矣塞垣之作宣鬯威灵铺张功实故其怕也自公为之则箸筹庙算米聚山川悯征戍之苦辛愤犁庭之汗漫盖其原出于采薇枤杜而前后出塞之什成于主帅之手抑又奇矣要以诗品如此自可无翼而飞孤行宇宙即一丘一壑且方驾襄阳况清德盖世勋猷炳焉若为之鞶帨乎此之谓不朽巳公名位逾进文魄逾强取于世者甚寡而斟酌于古人者甚博是编而后未见其止锡以嘉名必曰居士后集公之故吾在是知其无以易之矣 

　　○方众甫汝上集序 

　　汝上集者方众甫守汝时所著诗若古文也众甫不尝刺冀乎独称汝何也凡众甫有所撰造率取吏治之余冀之坚汝之瑕也始众甫举孝廉尝恨不得决去经生之藩而一意千秋之业既解褐意且怒而飞矣然众甫不敢易冀曰吾天子之拨烦吏也词客也与哉若之何以挟策者亡羊也筮仕者以吏为师以律令为春秋以案牍为史籍吾何得独异当是时众甫篇什用希意有所至而爱有所遗也及且补官为汝直游刄治之矣州将视事三月老椽吏抱疑牍尝之一再不效欺绐意销于是讼堂閴然翰墨间作耆旧传可续也山水经可广也行春有贡俗之篇怀人有招隐之赋吊二刘之故垒访空同之遗迹向所谓一意千秋业者至汝乃得之而其工力之深意度之旷雕刻万象陶铸往哲微独临汝之政天下高等方驾西京乃其撰造亦两司马间矣夫州县劳人临汝剧郡他刺史戴星出入惧不赡举何问风雅即闭阁赋诗如简书何无论不得如众甫工也众甫信自才抑可谓知务矣在昔汉之盛其大夫能赋者惟辽东河内传耳犹有不列于循良所学所用各有当也间者天下之网至密矣以绳文吏有过无不及焉见谓此属流连景光厌薄簿领无与百姓之急自众甫之集行而课功实者乃今绝訾于文人乎众甫入为司马即忧边思职日夜讨石画襄庙算西人既巳就馘而东征将士复伸威真番乐浪之外夫韩之碑桺之雅司马子长之朝鲜叙传于以纪成功而师后事者是在众甫而众甫兹未暇也且以汝上集求之 

　　○参知陈公遗集序 

　　国子博士陈公应　召行有日矣手诗若文一编以视余曰此先君子之遗集也先君子仕于肃皇之朝为名御史 
　　神祖时江陵相夺情议起台谏列名以请举朝不与者二人先君子与焉以是中考功法江陵败凡抗疏受谴者皆复故官寻有不次之擢先君子耻自列不大有所表异繇县令平进盘旋藩臬所至有惠政尸祝者不衰以参知引退乐志着书覃思雅道五十年如一日也生平为诗若文随手散去家藏所萃十不得七将授梨而传诸世子其为我叙之余惟撰造之事非名心甚厉者不能钩深抽秘极其才情之所如又非名心甚恬者不能驰域外之观而俟千秋之鉴先生盛年力古专精靡他而实际闇然知希为贵彼如近世词家一吟一咏辄自标置若建鼓招摇而博一时之声誉者于先生何远也语曰惟其有之是以似之且夫忤柄臣之意如汲大夫而不以气节名修百姓之急如朱桐乡而不以循卓名若此者不谓先生之恬不可不谓先生之文亦不可也文人刳心雕肾抉造化之精类鲜遐算李杜韩桺是巳惟白香山在九老中年及八十韦苏州经历三唐几及百岁今先生所享大年居两公伯仲间而其诗品之苍澹文章之真率与两公方驾而驰不知谁当让席者此又公之取于世者尠而天以期颐成公不朽之盛事也可以传矣国子先生司铎吾庠谆谆以育材为务所得奉入以浚百年久淤之泮水既巳临发又采形家言崇台杰阁悉还旧观此方士子之去思犹靖江士民之祠先生也先生尝令靖江云 

　　○邢子愿法帖序 

　　余为庶当时馆师田公宗伯病且剧同馆议以一人行者余为请急卒成挂剑之游子愿太仆曾为近体一章推余意气论交自此始巳余出春明过德平子愿驰百里觞余张太学之第曰此地不乏百舫今日乃仙人过耳余既久卧山中而冯元成时以小草往来燕齐得与子愿谈对两君皆作五君咏谓李本宁王百谷冯元成子愿与余也余愧不能当未有和歌子愿亦复千古今王司封结集其书刻成五卷见寄且所取惟晚年行押尺牍不矜庄而自合者尤为具眼夫子云之玄待知异世林宗之鉴直取神情岂特翰墨之林一叚奇事耶子愿书名满海内非授梨致石之难惟是自谓大好者若水乳和合莫为拈出耳得司封此举如子愿复生俾余闻广陵旧曲真翰墨中一叚奇事亦非直翰墨中一叚奇事也嗟叹不足书此以附不朽 

　　○超然堂藁序 

　　曩余读书檇李孙简肃公犹在悬车余耻为游人大不获奉函丈乃吾乡龚黄门为余言孙公天下长者其它懿行甚备抑其谦世无与比盖覩公之一体云而公有子孝廉君自称谦所则所谓或得其骨或得其髓者矣巳而更称超然子昔之谦今之超将无同乎左太冲曰郁郁涧底松离离山上苗以彼径寸资荫此百尺条地势使之然繇来非一朝而桺氏家训以奕世席宠为可畏曾不如荜门圭窦足自见其所长者盛满之难持如此君简肃肖子孝友天笃画地而蹈鱼鱼雅雅无衡气无慆心庶几万石之有庆建太丘之有二方哉乃其砥砺行业攻苦食淡有寒畯所不能望者故经明获隽物望益起夫杨滇南之博雅近世鲜俦犹为家世所掩以君方之悬矣在易之言谦曰利用征伐天之道其犹张弓乎君之谦也于是乎能超矣君自以世受国恩志在报主非肥遯林薮厌弃缨緌而一切迯之人外者至其辄业以废蓼莪故耳余尝谓丹朱之傲不必如末世凶德当繇轻世肆志不肯以天下为桎梏想当洗耳赴渊之流有此学术而滥觞于庄生横决于嵇阮遂以风流故诞为事迹于超而失之莫斯为甚何则不谦故也舜之慎徽禹之克俭尼父赞之曰巍巍乎则超矣君之超然以此请以质诸君之子弘范以为得乃翁心事否 

　　○青藜馆诗集序 

　　唐以诗取士而诗无当于名公卿何则凡诗之工必颛意一行不他迁业与之相终始而后成一家故穷而工则为孟浩然杜甫而不必以诗昌其身也贵而工则为宋之问王维而不必以诗重其人也盖终唐世而称名公卿者贽以谠泌以智三百年无几而曾不能以短篇只语挂于间气英灵诸谈艺之口而曲江庶几焉其相业固鼎姚宋而其诗名亦伯仲诸王矣抑何寥寥也夫为名公卿则无所事诗即为诗而令穷工者能傲之以不专于全才何有耶　明兴尊尚经术而不以诗程士惟文学侍从之臣以之为本业然非有兴庆龙池之赓歌明河轻烟之宠异如唐者其迫而后应不过中书省试巳耳春明送别巳耳皇华纪行巳耳且也其官渐贵其去诗渐远石室编摩则又远代言视草则又远讲幄横经则又远至于学士春卿润色天子礼乐之事至繁且巨当是时而欲与词人墨客腐毫刻烛争长于四声五字之间岂惟不暇巳耶浒西金齿竟以穷工怀麓钤山遂成绝响离合之故与唐一揆矣君子有遗憾焉少宗伯刘衡野先生以异才奥学冠冕词林周践清途二十余载高文大册播于四方忠言嘉谟动毘庙社戊戌春首倡伏　阙之议请立　东宫天子虽下　诏切责以此知中外心率奉宸断成羽翼功而先生在南宫所条上诸疏皆凝然独立不茹不吐为羣小侧目世咸以敬舆长源归先生先生虽归海内比之惠州衡山而以出处为世轻重若无敢以诗人词客求先生者先生乃未尝一日而废诗沉酣六代函括三唐色泽高华兴寄萧远内无涸思外无遗象其伯子裒集所为青藜馆集者虽不见先生之全哉要皆极其才情之所诣以穷诗家之变故谓先生为延清摩诘而不得谓先生为敬舆长源而亦不得谓先生以人地重其诗而不得谓先生以文章功业重其诗而亦不得其曲江之流乎自先生之集行而唐以来名公卿所为媿色于诗穷之士者此堪吐气矣先生尝自言杨子云薄雕虫不为而美新文何敢与吾家中垒外戚封事并故自署其馆曰青藜将尚友于古之三益而余比于曲江诸君子者借唐论诗也 

　　○江西乡试录序 

　　臣惟　国家之求士可为勤矣而　累朝功令至皇上乃始大备先时郡国诸生饩于胶庠者尝以二十余年得观辟雍之盛盖发种种短矣皇上采礼官议有非时之贡着为令世世守之先时　国家有大庆典若　皇子生　东宫册立间一广举额以示特恩皇上采成均议两京益二十五人着为令世世守之先时令京朝官典省试盖其慎也一再举行旋即报罢皇上采科臣议一如两京成事着为令世世守之此三者议如聚讼盖亦有言不便者矣悉格不行且皇上神明独断百司建白非尽得请也顾议及宾兴无弗奉　俞旨者吁俊右文之意懃懃恳恳甚休甚厚岂不千载盛际哉夫　国家之法以简为功以繁为病以纷更为扰惟是兴贤选士自疏而密遇变则通真才辈出靡不繇此乡比之制　累朝更定至皇上大备而又自今岁始今岁其得士乎顾臣何能为役臣东海孤生也遭上拔擢簪笔史馆皇上视朝臣承乏传　册皇上御讲幄臣承乏横经五年所矣皇上居严处深臣未尝得一陪法从惟索长安米是愧若藉衡文以报万一斯臣殚竭驽钝之日也其敢弗勉臣自少时臣父授以江西诸君子之书往岁奉　命封　藩吉府出豫章之境问所为走庐陵南丰道者皆与王程不属末繇涉其山川瞻拜祠下有远想慨然耳若诸士之于欧曾犹水木之有本源云仍之有谱牒也彼其操觚命牍者夫非二先生之绪言余韵也耶臣得受而纵读之录其尤雅驯者上诸　天府即神理绵绵典刑不冺于生平尚友之怀甚惬其又何敢不勉在昔岁戊子司衡江右者臣之房考也兹役也江右人士意且厚望臣曰夫夫也其知人得士能不愧师门否乎臣又何敢不勉虽然臣所勉竭驽钝者挍文耳而臣实不习于文臣之所习者应主司者也非身为主司者也主司而知文即取之帖括与取之德行道艺无以异盖韩昌黎举欧阳詹曰读其书知于慈孝最隆也文信国对策王应麟知贡举评之曰忠肝贯金石古谊列龟鉴此皆遗其皮肤得其骨髓有神者告之轶常度远矣臣实安能而几以甄识真才敦在三之义乎乃臣有以信之诸士者夫士不自负然后能不负君亲不负君亲然后能不负朋友砥节砺名肩宏任巨士自得之其声光及举主者皆其余也士宁爱其余不借臣以知人知文之誉而本末即丧徒困臣以所不能非友谊所有臣可幸无罪矣此乡先正若杨文贞以布衣起为名相况苏州以掾史起为名臣彼不阶贤科声实踔绝岂其取士功令十倍草昧而得才逊焉者又安事取　累朝科指纷更之为诸士亦勉乎哉 

　　○素雯斋集序 

　　昌黎论文谓王公大人非性能而好者不易以为是何言与前代无论矣近世若北地关中规摹左史毗陵晋江步武欧曾作者如林是不一族岂必穷而工哉何性能而好者之众也原夫撰造之事以经国为用以涉境为功玄圭乘载禹贡是陈赤舄秉成周官用作五方谣俗每待輶轩之求故府图书岂但闭门之造或江山为助或朋簪胜读故有一行塞垣骨力遂老既游剑外绳削不烦者此其征矣素雯斋集者宪大夫福生吴公之所著也公隽才天授奥学人师皋比多问字之宾通都传杀青之业有日矣迨乎平进王涂郎潜民部尽发金版仰佐玉铉纡衡而谈世务矢笔而进嘉猷摛雕龙炙毂之词折弘羊盐筴之议且请蠲左藏以恤东垂于时羽檄交驰公亦祝庖兼应令严先甲野绝呼庚后事为师前筹必验觉根居胥之可封而十六卫之可复也至督饷云中纂云纪四卷考经按传援古竳今察九塞夷落之情抒帝王万全之策读其书老马皆可识途用其谋天狼不难坐剪非夫膏肓之砭石俭岁之稻粱哉吾尝谓博综之士弗列于艺苑者束于才也入理之谈弗艳于词家者薾于体也公腹笥渊渟笔铓电掣自子史空玄之学莫不观其会通精于拟议攻其坚而不攻其瑕用其新而不用其故立一义则连环遂解搜一隐则华表先愁如水也因地而异形如雪也值物而赋象故夫骚赋古律之什箴铭记序之文皆得心应手仗境生情体齐梁之绮靡兼燕赵之悲壮东南之美尽在是矣闻公之试宏词科也偶以鲁鱼之误缺然金马之酬当事者至今惜之然勋猷日甚名位日隆阅历日多酝酿日厚藏山之副未见其止騄耳驰于天廐步骤益闲黄流荐于明堂符采倍耀继素雯而行者吾不知其所变化矣不佞昌二纪还朝三都卒业感足音之再聆叹至美之不餙聊弁之简端试以质之知言者 

　　○陶白斋稿序 

　　陶白斋稿者余友章公觐行卷中之什一其弟子敬所手录而挍梓者也何以曰陶白斋者公觐生平雅慕彭泽香山两公故颜其斋以见志即稿中一片瓣香白传六时顶礼柴桑是巳余往同冯咸甫辈结社斋中晨集构经生萟各披赏讫即篝灯眼韵人赋诗几章每夜分狂饮狂歌辄抵掌曰此非少陵耶此非长庚耶此非摩诘耶乃公觐奋袂起曰我何如彭泽何如香山其弟子敬乃从旁睨视曰玄宰得当少陵之骨咸甫得当长庚之韵我长公其季孟之间乎而不佞亦何如孟襄阳云尔时俱少年负意气不相下阳浮慕古人谬自誉诩人且侧目呼为狂生而公觐负时名年稍长执牛耳而盟吾党吾党兄事之呼吾党曰狂生庶几尚友古人哉母第若而兄堇堇希陶白两先生尔也公觐且先吾党前茅矣会子敬挍梓成而谓不佞当有言嗟夫非不佞何当有言乃言吾党二三知巳社中之繇来乃尔若夫公觐之诗恬澹闲雅类陶旷达豪寄类白则俟知音者若夫公觐神情类两公而色泽象貌有不必尽类两公者则亦俟知巳者毋吾党二三知巳污私所好犹然少年时阳浮慕古人而谬自誉诩尔也 

　　○何士抑居庐集序 

　　吾友何士抑居父丧甚谨尝曰汉原涉有云先人坟墓俭约非孝也乃大治冢舍于鳯凰山之麓宾客会葬如云马踣地悲鸣不得前松栢楸梧俨然林立盖士抑之产半挫而哀思终无穷每当凄霜寒月呼号墓头不忍去间为诗歌文词以纾写之而赓和应酬之章亦复不废则居卢草是也自古丧言无文故东坡居丧谢宾客绝诗文晦翁亦以为知礼而实有不必尔者昔右军诸帖半出于问病吊唁从哀戚中结法所谓泪渍老笔者其书独垂至今古孝子白华之什三百篇不载束晳补之读者终以未见逸诗为恨则又何怪乎士抑之有居庐草也余有伤弓之痛每置不忍读即读之亦不忍竟然而文词辛酸声气悲婉如哀螀劳雁使人闻而泣下将无清欢之言难拟而愁苦之语易工耶虽然士抑发乎情止乎礼义盖古孝子之道志也况其言尔雅韶丽卓然可传余职史清授之乐官以次于白华逸篇之后 

　　○沈公路文集序 

　　余往与陶周望论文人之病惟达为甚周望曰阮公咏怀何郁郁奇也余曰岂未见苏门时什乎晋人每谓使我有身后名不如生前一杯酒斯语也用之功名之途则大善不可为著作之林道也彼潘陆沈谢者流得一佳语如下一敌国商一稳字如遇一导师专似癖莽似痴多取似贪不让似怒烈士殉名与夸士死权等不如是何以传不朽乎盖周望恬于进力于古以余为笃论惜其无年而兹又有慨于沈公路也公路家承世美才擅幼清既游竹素之樊亦涉园林之趣性复狷介深居简出不为大人游不悬高门簿其于称诗直酬夙好何悖尊生而广心浩大不遗余力缠绵险韵层累连篇牍发百函箴盈九士諰諰焉尝虑日摄者之当吾前而唇稽者之议吾后也中岁善病身名孰亲然药褁与诗筒杂然并进吐出肝肺捻断髭须不惟若癖若痴若贪若怒且兼为四愁为八苦而著作之兴迄不衰止谁实迫之坚守怕度乃尔耶籍令公路策足王途旴衡词垒将其道益广其气益扬送别怀人不止眼前俦侣登高吊古不止封内山川骋妍抽秘着书满家当必有富于兹集者矣斯文人之习气志士之深必乎嗣子谷似博雅绍闻结集授梨传之海内俎豆于孙太白王履吉之间嗟乎公路生矣 

　　○芝山集序 

　　芝山集者丽江世守生白木公之所著也德靖间李何边康扬扢雅道海内向风巳东渐西被矣未南暨也自杨用修远戍碧鸡张愈光鸣皋和鹤滇洱诸侯有雪山公者起而应之大历典刑杜陵膏馥宛然肖也时则翰墨之场进荒服而上国化鬼方而神州丝视染金视铸岂不信哉三传而为生白公承雪山之绪而益恢弘之以忠勤报国以止足禔躬祖砚可思书种方茂枕经藉史与寒畯争劳抽秘骋妍即词人寡和今其集具在张宗伯称其清新俊逸澹宕精深周学士称其触景情生才高调雅庶几钟爃之定评玄晏之笃论矣乃余读公集而更有异焉夫用修虽博综四部而内典诸书取材犹俭李于鳞自谓秦汉以后弃之若遗纵旁引竺乹祗收绮语求如唐之梁补阙宋之苏端明无有也其视公寒山和诗及偈颂俪语皆盘旋了义皈向大乘作频伽妙音具贝多本色且不废小果不住无为岂直文人慧业隐然开士宿根盖染则犹是也为六铢之天衣铸则犹是也为八琏之法物有进于诗若文者矣宜其脱屣轩裳而独游埃壒之天表也丽江去吴万里公间关遣使以序见属感交道之有神叹豪杰之无待聊书此以附两史公之末简云 

　　○消暍集序 

　　品诗者莫不艳灵运而高渊明渊明之咏荆轲一似为谢客耶子房奋而仲连耻谈何容易是向者鲁勾践所叱也乃桃源托于避秦义熙不书甲子脉脉乎黍离之悲过于秦庭哭斯亦剑术之精者巳澄江夏茂卿今之柴桑翁也毘山之隐四十余年太夫人在不敢以身许人固矣太夫人以天年终而蓼莪御痛誓墓益坚世莫能窥其际迨夫大珰扇虐江左诸贤畴昔所兄事茂卿师事茂卿者不能以身体发肤还之所受而始知坚卧之孝与鬼神合其吉凶故以遗荣尽陶公而以孺慕尽茂卿者皆目睫论也两君子出处之际一如闲云一如介石一如连林之独树一如在谷之幽兰而间有小异不害为善学者博极羣书穷探幽眇而不必不求深解也礼法自将出言必雅而不必酣歌恕醉也缁衣好笃求友情敦问奇之客日进倒屣之礼有加而不必息交绝游也万卷可遗良玉必琢雍穆之范在躬弦诵之声在室而不必五男任运也藉令生同时居同地则把臂入林不再屈指矣史家独行文苑传每不相兼盖忠孝名贤踞百行之上游见谓撰造亦细事又或束于才情困于物务即巳遵途未能登极而茂卿性灵与日力足订千秋之业专精靡他美成在久其文则可信可传其诗则可兴可怨忠??皿之篇南史笔楚臣些郁勃恢奇助宣名教颜光禄之五君咏杜少陵之八哀诗皆在酝酿中此可以知茂卿矣集名消暍试快读数过当有甘露醴泉从舌本间溢出不觉躁心之释者 

　　○诒美堂集序 

　　昔刘邵人物志以平淡为君德撰造之家有潜行众妙之中独立万物之表者淡是也世之作者极其才情之变可以无所不能而大雅平淡关乎神明非名心薄而世味浅者终莫能近焉谈何容易出师二表表里伊训归去来辞羽翼国风此皆无门无径质任自然是之谓淡乃武侯之明志靖节之养真者何物岂澄练之力乎六代之衰失其解矣大都人巧虽饶天真多覆宫商虽叶累黍或乖思涸故取续凫之长肤清故假靓妆之媚或气尽语竭如临大敌而神不完或贪多务得如列市肆而韵不远乌覩所谓立言之君乎京兆耳刘祝先生覃精艺苑垂四十年方其壮岁登　朝为时曾几即依亲子舍衡泌栖迟菽水之余翰墨间作神皇帝嘉其纯孝起之田间洊历华要即不必种桑八百株辞宫八十日而身立四虗神游八极东山之志始终不渝故其撰造皆肖心而出即规摩西京出入王谢兼词人之长犹其剩技惟是冲夷其度苍劲其骨游乎自然之途而化其镕裁之迹则文品之最真者先生有焉近代名家此秘鲜覩矣语曰穷则变变则通自隆万以来历下琅琊悬衡天下横诋前人几无余地滔滔末流且过其历一二君子有意挽之乃盘盎之水不能起粘天之波祗为河伯所笑先生之集出而谈艺者有所折衷焉变之此为时矣余且奉研削以从不自知其才之尽也 

　　○睢阳人物志 

　　睢阳人物志者刘文学瓒所撰次也自元勋大臣至节妇为凡例者十有九盖本其祖参知公之绪而咨询润色积有岁年卒成未竟之志斯巳勤矣杀青既竟以一帙视余属弁其首忆余承乏史局西蜀陈文宪公疏修正史诏求遗书遗书大出而郡乘之可采者惟徐大宗伯学谟所修楚志余皆悠悠耳神祖晚年臣下章奏十九留中独山阴贡士王应遴修志两疏皆下所司应遴待诏阙下即授中舍于一统志之外几增过半会有实录之役其议遂寝及余副春卿领总裁事海内书籍益复集于礼部发而观之如大官之馔品味虽广无当邭厨求如古之先贤志耆旧传足备金匮石至之旁搜者无几也假令郡国所在有刘文学之善着书将错综人物彬炳琬琰者在在睢阳岂非史家取材之一快耶文学之言曰此邦名巨盟带砺而铭金石者世宜无不知惟是闾巷布衣闺帏茕嫠苦一世而敦行甘九死以殉节有子将月旦之所不闻士元风励之所未收者吾是以表其微过于表其显识其小过于识其大嗟乎文学之用心乃尔庶几美人伦厚风俗之纲要也其所禆益宁史哉宁史哉 

　　○漕抚奏议序 

　　宋时韩魏公名德之盛在希文永叔右而魏公自言生平未尝以胆许人胆之为言孙思邈以前固未着也抑曾之大勇孟之浩气非圣贤之胆乎遗大投艰非胆不任当机应变非胆不决建威销萌非胆不振古社稷臣见理明造事审意所谓可即赴以全力遗宠辱忘赞毁独往独来独断独行虽有樗里不及回智虽有鬼谷不及造次非夫骨刚而气完孰当此者乎今大司徒宪葵王公其人巳公自为仪曹郎巳引义直谏力争建储不惮九死神祖鉴其精忠国本遂定天下壮之既繇卿寺领节钺开幕府畿南文武具宜不名一器三辅重地屹焉长城会淮抚衡阳陈公予告归公用廷推受特简总漕事则七省将吏闻畿南之风烈禀约束惟谨若李临淮入子仪之军旌旗一变盖陈公之政用简公之政用肃云是时淮北荐饥中使四出加以辽师失律奸人生心飞刍发粟征兵航海事有至难十倍往昔公观其窽会屡上封章如请澄汰请蠲赈请宽宗狱请抑珰横请复漕规请罢海运诸所条陈更仆不数而与当事往复不难十反谓明主可以理喻善人能受尽言宁直无婉宁方无圆为洞辟之门不为旁出之窦为离弦之矢不为处后之錞为四九之龙不为两端之鼠为上殿之虎不为辕下之驹虽批鳞齿马足为难端裭墨惩贪谁非怨府稍一顾瞻辄生回互公孤忠自信百虑皆袪竟收获上信友之效有如魏公同世不以胆许公谁许哉吾闻神祖时数以军国重事　命九列大臣杂议于廷既咸造相顾默然莫适先发此皆国之典刑明而习于事者岂汶汶无成算哉则宠辱赞毁柴其中而刚大之气隐也继自今所谓建必然之画以破循默之陋者有桂圭在矣昔魏公命其子忠彦集谏草七十篇分为三卷曰庶几彰吾君从谏之美且为后事师乎公之锓奏议意亦如此 

　　○榆林杜日章三教逸史序 

　　榆林杜冠军自榆阳一再寓书于鄂曰吾三教逸史也多病息机坐进此道矣愿子为我精言之余曙冠军之多癖也抑冠军无乃非情语乎哉夫达人所以觉世者词人未尝过而问也彼毕力穷年呕肝刻肾片言轻诋白刃相仇亦大为名所愚矣虽然不朽盛事以巧成以愚入使其名心一解即五霸之所争犹傲然不屑于著述何有焉为邹鲁言者曰诗赋小道也为苦县言者曰名与身孰亲也为竺干言者曰绮语业也各有所遗则各有所立所遗者能令人意尽所立者能令人业迁则晋之江左是巳逍遥往复酬难百出支许之玄大畅也而潘陆之业中衰矣风雅陆沉将无达之为助耶吾闻冠军之先有征南者好左氏学世比之马癖钱癖又三百年为少陵有佳句癖自谓语不惊人死不休夫冠军之病亦若此矣冠军其亦以两君子之癖为病乎非耶不以为病则安取而以三教之微言为药譬如猛士赴敌一鼓作气不巨鹿之天地震动则不快不昆阳之虎豹股栗则不快而倏焉引桐练丝求所谓广陵之曲者非其伦矣冠军而为儒将为侠客为名士为幽人吾无所不与而未以三教史许者知其沾沾于二祖之癖而未肯解也有代冠军折余者子言晋事则渊明非晋人乎桃源莲社讵必降诗格也子何不少自为地余不应能应 

　　○程氏墨苑序 

　　物之可传者若三代之鼎彛籕之鼓欧之剑斯之玺何之瓦宋之陶与研皆托于金玉土石之殊质以久存于世而世亦处之于藏与玩之间惟墨不然其试之也如吹竿必一一而吹之其既用也如噉蔗至委而不厌其密移也如火消膏而不知其成功也如春蚕之作茧而归于乌有以速朽之材当必磨之会几无寿类矣而李廷珪以久特闻当是时以德寿重华两宫之购仅得一笏其收名定价与历代重器埒而胶煤茎草之寿亦可以销金玉而铄土石者岂不诚尤物也哉虽然吾以廷珪者利于墨亡而无利于墨存也墨亡则虗无之乡较量不到如梁鹄之书弗兴之画形模永绝名字独行耳其何赖于墨存吾闻廷珪之后有蒲氏之墨有赵氏之墨林氏之墨叶氏之墨皆与之相及而所谓一点如漆百年如石者独以归廷珪他人无称也则赏鉴之家有揭竿而先之者矣今程氏之墨满天下同能者宜悉力而与之角乃数年来不闻有超乘而先者即诸公詶赠以为横绝四海不减奚超矣百年以后无君房而有君房之墨千年以后无君房之墨而有君房之名吾于何乎知之于当世之赏会乎知之君房其无改玉也哉君房曾有所不释方氏而欲穷其伎故殚精于此以一丸塞其关男子不具刚肠但可悠悠视息何成一事君房有心人也哉其墨之传也以此君房游吾郡无他过从独索余试墨是日池水尽黑而余为作墨苑序 

　　○人日诗后序 

　　翰墨之事良工苦心未尝敢以耗气应也其尤精者或以醉或以梦或以病游戏神通无所不可何必神怡气王造物乃完哉世传张旭号草圣饮酒数斗以头濡墨纵书壁上凄风急雨观者叹愕王子安为文每磨墨数升蒙被而卧熟睡而起词不加点若有鬼神此皆得诸笔墨蹊径之外者今观察王先生当人日病不饮酒莫廷韩馈以内府良药辄据枕作诗二十余章谢之皆风骚鼓吹也乃与彼二子鼎足立矣先生性高简恬淡构百尺楼绝尘表有遗世之意更自称九霞子今读其诗黄庭内景之微言多有存者夫先生既巳为飧霞人矣宁俟内府之药足起其泉石之膏肓哉藉有烦疴之士披览是诗五内清凉不啻饮上池水然则先生病与非耶是又进于诗者 

　　○袁伯应诗集叙 

　　客岁重九余既为袁公伯应制义小引以专门名家相勖矣今秋伯应自睢阳寄近体诗一帙亦以重九至且属余序余与伯应尊公少司马同举于兰阳陆先生之门司马居恒授余教儿法曰伯乐相千里马而教其子相国马以为千里马不常即善相无所用之如伯应之好称诗无乃非司马公意乎虽然时至事起何可执也盖隆万之间士子尺寸功令宋人注疏之外一步不窥二十年来破觚为圆浸淫广肆子史空玄旁逮稗官小说无一不为帖括用者若以诗之才情而为文吾知其俛拾青紫无疑也且夫以制举义论瞿王登坛信阳北地曾不得方驾非才不敌拘于时束于制也假令今有李何降格而为制义过都历块绝尘而奔岂顾问哉司马公海市诸什所谓清新开府又建威消萌声震大荒之外世故有文武具宜者何恠伯应之以制义兼称诗也若伯应之诗郁郁唐人世有钟嵘自能鉴定无所俟余评矣 

　　○期赠篇序 

　　期赠篇者吾党为陆伯生六十赠言也百年曰期六十亦称耆吾谓伯生得称百年期也凡词人之年不数甲子昔老氏着不亡之寿太易贵可久之业客养之躯贤愚同尽惟言立而名成则与天地絜算而日月齐光伯生其人矣夫大年之不必兼小年往往是也前代勿论　国朝词人如高子业何大复徐昌谷皆不及下寿顾其名则所谓彭祖为夭者虽然使骐骥而展十程之力梧槚而长参天之干笔与年俱老智以耄逾练是三子者即西京盛唐诸名家不足匹也伯生乃兼得之矣其苦心刻肾一似拂卫生之经其抉指凿窍一似犯造物之忌而神理殊超容颜弥泽其诗文翰墨则六十化矣而其人乃始壮也顷者方括赤县之内山经地志萃为一编曰吾自此褁吾足矣吾不户而行天下矣庶几达人有道者乎余谓伯生得称百年期以此忆余弱冠时尝与陈太史伯求论天下士太史至伯生则曰夫夫所谓自致青云者非附青云而名者也伯求巳千古矣而其悬记之语伯生竟能不愧盖自琅琊好以名宠后进二十年来吴中谈萟之士无弗伏轼结靷走娄江道者琅琊又数以言擢伯生伯生游道甚广独卷其业不以一刺进巳而琅琊赏誉之士各自以其所诣受名不以有琅琊故重而伯生乃以无琅琊故益重也伯求可谓知人矣余故采其言附于期赠篇中且以贻长公道冲使识世交之谊焉若余之所欲言者诸士大夫先之矣言止矣余无以加矣 

　　○樾馆诗选序 

　　汉武帝房中乐府取唐山夫人所进十五章当时枚马在廷岂无隽向曾不以被管弦而摐金石抑何鉴裁之超也文君以白头吟少许胜长门赋多多许故相如心死倦游不复走茂陵道良以远山之黛每与时徂而才情丽藻千载不化彼宋玉陈王之赋摹艳质而遗修能未为具眼矣当今闺秀作者不得不推草衣道人观其新集如贻桐汭五言古四篇绰有韦司直之古淡而代陶琴代庄蝶等命篇亦复独创大都闰秀之诗虽饶于才致而俭于取境未有若道人之凿空者岂直缘情绮靡为宛转之歌十离之什巳耶吾又闻道人竖精进幢被忍辱铠师月上而友南岳不欲仅以诗人传何论唐山文君吾过矣吾过矣 

　　○鳯凰山房稿序 

　　举业之变至今极矣未有知其繇来者也盖自宋元佑中程苏为洛蜀之争后百余年考亭出而程学胜又三百年姚江王伯安出而苏学复胜姚江非尝主苏学也海内学者非尽读苏氏之书为苏氏之文也不主苏学而解粘去缚合于苏氏之学不读苏氏书而所嗜庄贾释禅即子瞻所读之书不作苏氏文而虗恢谐谑澜翻变幻蒙童小子齿颊笔端往往得之所谓有大力者负之而趋虽　朝家功令莫能挽也嘉隆间有归熙甫者庶几豪杰之士观其所著古文前非李何后非晋江毘陵卓然自为一家之书时人不具眼稍为王李所掩终当行于异世今亦如岷江之滥觞矣熙甫于举业亦自奇主司以意求之常误收他人为举首云余友何士抑其蚤成名数见困悬书满海内主司收而复失之无一弗类熙甫者第熙甫自据甚坚不能迁业士抑才多而体备无所不变化是为异耳士抑阡其先公于鳯凰山之原即依山筑室绝迹城市着书其中曰鳯凰山房稿虽极瑰奇哉而王唐矩矱森然故在也殆神化至耶士抑于当世闻人掇科之作少所可意余尝谓之曰此事自有主者政繇坡公为政耳君能夺其帜乎吾请从壁上观战因读鳯凰山房稿理此语弁之 

　　○叶黄门奏议序 

　　其昌尝奉勑修三朝实录虽有营绪未毕者而起居日注及六曹章奏诸书皆获翻阅盖深有慨于逆珰之事云魏珰初附阿保阑出禁中物直一盗臣耳是时光宗新政内臣王安有赞助功大得众誉魏珰倾之死无讼冤者声势遂张成内外釜鬲之势及杨左发难执政不能救而众正相次赐玦大狱兴矣谐臣佥壬布列要路台谏陈事必兼以颂德故结舌者即为正人而珰所望恩泽尔侯尔公必于军功得之宁锦之役正其丹书带砺时也吾乡叶公官礼垣在礼言礼可不跳而谈兵而弹事有云疆场赤白其羽幕府卫霍其勋枢臣迫之反规为颂而公不应深中珰恨又王安时顾命大臣珰欲中以危法会公荐某公为职方故尝与旧辅小有言者珰拟旨遣诃大臣夫科臣自荐贤逆珰自剪忌且吕范不嫌解仇文唐不嫌再合而况刻舟之求飘瓦之讙何为乎是皆公之所以去国者而未尽也公所贵不闻不见之功而所弭有不闻不见之祸珰既伯进而侯侯进而公其欲未餍而纶扉之地有朕与厂臣之旨则晋史所云政繇桓氏祭则寡人者千载一契矣珰之党宣言于朝且加王爵公于众中叱之岂六垣无一血气男子耶而舐糠及米乃尔吾得此弹事生色矣反正之后有荐公者述其始末予从邸报中得之公未尝呶呶向人言而予始服公之深远也公陛见时有所陈列诏嘉其劲节大哉王言三旌何足荣哉予故读其奏议而特书于奏议之外以为谏官法焉 

　　○北海张公记叙 

　　壬申春东莱初发难贼党纔千人当事者亟檄关宁兵倍道疾驰易解散耳乃当事者以抚养乱令贼得望屋而食厚其捆载牛羊用人泥沙用赏所收皆百金之雄我之债帅孱卒如驱羊故虎于是东莱受围且八阅月犹赖士大夫画地乘埤破家享士铁笼之谋玉壁之智无所不用竟得全于膏血之余虽奉宸断终用关宁非士大夫恊谋不及此余时在辇下闻东方来者传张考功北海以忠孝奖率三军墨守作气诵言于朝者甚众乃北海所记日历曾不自功愧其深远难得而测也尝考宋靖康时有孤臣洫血录日历方粘罕兵环列汴城之外尚有锐师六万竟为虏所恫喝敛兵不战北辕之日惟驱赵氏同姓者靡有孑遗而百司庶府无及焉及知虏善用间宋多卖国缓则桧急则刘豫邦昌呜呼不有君子其能国乎千古烱鉴矣皇上勤思将帅之臣不惜以宫端铨部都谏名贤伸武闱功令北海居铨司岂非人伦标准顾急病让夷孰与守莱着社稷功而圣主睿思在彼取效在此几见师武臣有伟于张许者岂非天授哉岂非天授哉 

　　孙男庭 
　　广 
　　廙仝阅 
　　容台文集卷之一终 

　　●容台文集卷之二 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　序（二） 

　　◆序（二） 

　　赵升之制义序 
　　俞彦直文稿序 
　　金伯发藁序 
　　戏鸿堂藁自序（即复赵公益书） 
　　源远流长诗册序 
　　吕氏族谱序 
　　马宪副崇祀录序 
　　吴伯实遗事后序 
　　志报录序 
　　屠孺人传序 
　　少司徒方采山公九十寿序 
　　贺侍御达泉张公八十序 
　　封太史见峯张翁八十序 
　　封观察袁顺庵七十寿序 
　　唐太公无怀八十寿序 
　　封大理寺正杨澄宇公八十寿序 
　　封御史左太公寿序 
　　楚魏碧山太公暨胡恭人七十阶寿序 
　　江隐君继环五十偕寿序 
　　宫保东宁伯寿毋百庆录序 
　　寿陈征君元配卫孺人六十叙 
　　寿节妇董母李孺人五十序 
　　程母戴孺人五十寿序 
　　寿汪母八十初度序 
　　少司空祝耳刘公八十寿序 
　　朱襟江侍御六十寿序 
　　望江兄九十寿 

　　○赵升之制义序 

　　严羽卿借禅论诗余亦借禅论文三十年前为赵公益拈洞山宗旨王唐以来此秘未覩公益大有悟入时方弱冠游长安未婚对也归而试于有司倾其曹偶能巳见于时然不肯竟学饮酒赋诗居然作达余询其故曰有呱呱者可以付先生衣钵耳盖谓升之也余既久不谈艺而友人言公益课子绵密无晷刻宽假升之嗜书自其天性不知人间有可萦念事其为文机神纵宕绝尘而奔于余所论宛转关生无复遗恨笔铓煜煜光焰万丈视余为一灼之火矣兹锲行卷公益独以渊源所存属余弁首余戏评之曰公益如愚公凿山以待其子升之如大令学书欲胜其父王幼度闻而笑曰三十年窠臼不虞掀倒禅床乎 

　　○俞彦直文稿序 

　　往闻之先辈云岭南廖同野为孝廉时以行卷谒吾乡陆文裕公公谓之曰贤曾读西厢伯喈否廖博雅自命不读非圣书颇讶其语不伦又经月后复以行卷谒公公曰尚未读二传奇何也廖始异其语归而读之又经月文裕见其文曰惜也落第二矣蚤读之可作会举首今失之矣又江西万枫潭为孝廉时问业唐荆川先生先生命题令作制举义万一再呈卷先生皆不观万不得其故至于三先生始以笔批抹惟赏其后叚语则皆一再呈者所未措思也万始大服两公之品骘何异许负之相人索紞之圆梦求之今世不可复得而余之爽鉴于俞彦直尤甚盖十五年前巳号于人曰是当俛拾青紫不意甲子始发北闱又落羽归也乃余不以一蹙为彦直惜而反以为彦直幸曰尤物故在耳使彦直如廖公为主师所录则无及矣且夫五都之肆一物不储或屈于三家之村追风之足且行且息则十程驽马先之吾视彦直之文心益深文气益壮其所著制举义有宏肆剽疾兔起鹘落者有虗和淡泊餐霞吸露者有激昂震厉剑拔弩张者有高华沉重四瑚八琏者而又里以游道之见闻助以江山之悲壮其在都下所造请往来者为理学为经济为剑侠为空玄皆在彀中而皆抆之以为文用则余之素奇彦直者必有一詶而且藉彦直以为余爽鉴解嘲也因其授梓诸篇而并诸简端 

　　○金伯发藁序 

　　陆文定公述为诸生时学使者裁庵杨公之试士也尝檄属吏茅鹿门沈青霞第其甲乙试事既竣觞之公署沈曰是役也得会举首以酬明公之苦心则大善不知其人安在杨公曰有之一在华亭一在常熟沈复询其名杨以某某对沈公曰其地是矣而其人则非徐以陆瞿两公之名对世知青霞之忠节不知其深于文也又家侄少宗伯幼海述赵方泉学使己酉试事竣入南都唐荆川先生访之坐次询赵曰解元当属何士赵公曰解元有之邵圭洁孙楼钱有威张大韶足当之唐公曰解元一人耳安得四徐曰舍侄一麔颇近之赵据甲乙考次则所众人蓄者巳而亦验因叹沈公之鉴裁精矣乃当时主司一一与之合符又何难也今士子一受嗤于拙日辄不能自信又何能信主司往往迁业以迎时宜受灭裂之报矣顷台使奉诏选六郡之士充贡籍而以吾郡金伯发为冠军何必减青霞之厚望而伯发于此道专精靡他陈言刬尽过此以往主持　廷试与棘闱者皆承明著作之英与殿学宫端之望伯发率其恒度俛而拾尤物以酬知巳可必矣余以谈萟日远且不蓄笔研请以此壮其行色 

　　○戏鸿堂藁自序 【 即复赵公益书】 

　　仆于举子业本无深解徒以曩时读书于莫中江先生家塾先生数举昆陵绪言指示同学颇有省久少年盛气不耐专习荏苒十五年业亦屡变至岁丙戌读曹洞语录偏正宾主互换伤触之旨遂稍悟文章宗趣因以师门议论与先辈手笔印之无不合者乃知往时着撰徒费年月当是时苐能多作百首庶几成章扰扰行役惜未究竟而旧稿亦从此敝菷视之听其散轶不复理矣自余游长安客每持余刻藁相质无弗赝者而里中有订赝录赝者不免焉因用自愧使吾文如钱王诸大家即暗中摸索当可了了何至难鉴定乃尔不谓足下苦心能涤除至尽如此集者自可不须序序大都谀语耳海内具眼者多何必以谀语先之愿足下并破此窠臼异时足下三都赋就亦视此榜样终不借誉于玄晏也 

　　○源远流长诗册序 

　　郡侯浚源詹公为三衢名阀兄弟并守大郡以卓异竞爽其先世多有闻人第言其近者如侯之祖星子公考司城公行谊政绩皆征信史氏副在石室有足传者侯辑一编曰余庆录郡之士大夫作为诗謌烂然成帙余受而读之其大指谓詹氏百年树德而钟美于后人若执券以要于天其应不爽饮不尽尊以遗子孙则食报之说也又曰詹氏星子公以来世载其德日引月长典型在近谋室则获父兄之教不肃而成重贤迭省匪颛徼佑于冥冥者则贻谋之说也词止矣不佞昌复何能为役乃不佞有解于列子之言愚公也愚公者聚族而撤太行之麓智叟迂之愚公曰吾力知不办是虽然吾有子子有孙孙又生子子复生孙吾子孙日增而山不加益善哉乎列子之寓言也夫忠臣孝子其意愿宁有量哉所愿者无穷所乘者有待则有累世为克究者矣星子公暨司城公皆廉平不苛为古遗爱惟其营绪未毕而侯之兄弟乃始以二千石起家若偿其不尽之志者即繇是日跻显融要以丰本固基自亲民始三世一辙非偶然也昔于掾之平谳也凡一再传廷尉以不冤着声夫阴德有后则既可高门而俟矣官何必廷尉哉葢于公之始愿固尔请以此优士大夫之论可乎忆不佞取道三衢衢之人为言侯内行之备也孝哉事嫡母绝不异所生侯有长子而三衢人若弗闻也者繇其以兄子为家督也亦足发明詹氏之家法矣法得并书之 

　　○吕氏族谱序 

　　三代之宗法至唐犹有存者重门第也自石晋以后中华有左袵而崔卢颜柳诸着姓散处五方不复可属于是宗法益废虽然宗法废矣而所谓夺宗者岂尽废哉范希文欧阳永叔是巳读希文谢表引朱家张禄以写其门阀之流离既可叹矣而先忧后乐之事业殊绝一代推其禄入为义田以赡其宗而范氏之子孙一在洛阳一在吴中振振绵绵至今甲天下读永叔陇冈阡表茕茕藐孤奉嫠母画荻之教非乔门明甚而以犯颜敢谏为忠以救时行道为贤摛其雄笔作为家乘贯珠舒锦云汉为章而庐陵之欧至今甲江西然则记云尊祖故敬宗敬宗故收族者视其三不朽何如耳何必着姓又何必以宗子重哉今少司徒御史大夫吕公之族谱其义例一凖于迁史若世系之繁而不杂取诸年表家传之广而能严取诸世家诰敕之详而谨取诸策文大传之赡而核取诸列传祖祢之潜德烁懿神照如生宗支之细行片长甄收必尽以至女师妇顺又仿铲何范晔之凡例而为立传以补史迁之未及与永叔所著同不朽矣抑公之服官谏垣与希文同视师秦塞与希文同或颂四贤或惊一范绩效巳著者弗复论兹冲圣鉴知?以天下咽喉东南半璧公绸缪桒士建威消萌克壮文武之猷益酬孝友之志是谱也旗常钟鼎以耀之天球弘璧以传之公家师尚父之世业在无问宋事矣 

　　○马宪副崇祀录序 

　　岁在乙巳余以校士至于鼎州鼎无真守而摄守者为言前守马公之贤此方士民去后益见思也又八年而吾郡别驾马公以廉善着询其家世则鼎守郎公之尊人云公暇日手一编示余曰此先大夫祀于学宫之公牍也余披诵之马公非独循吏且为贞夫为修士所称独行君子不愧衾枕者而俎豆于先贤自司马子长以来与公而五又何严也严则核核则重矣嗟乎表乡之贤存则飬之庠殁则祭之社所关风化非渺也乃呜珂之里吹竿多滥有司以此甘临子孙以此干蛊使秬鬯无色江苹蒙耻今之祀典能如关西之祀公者有几哉公虽巳社于乡而遗爱在鼎鼎之士民必有如桐乡之祠朱邑者生于秦仕于楚皆尸而祝之社而稷之亦可慰于九京也巳别驾公绍承家训处脂膏不自润如胡质陈寔父子而清皆表知乡不惭长若考作室厥子乃肯构者乎 

　　○吴伯实遗事后序 

　　中舍吴德聚为其伯氏修身后名也征言于闻人几遍海内伯实为不亡矣仲虗没而仲虗之子犹以未究厥考之志为憾于是走云间请陈征君仲醇为传而属不佞题其末简余方有入闽之辙伯实懿行具征君传中无庸理前语重以漫衍矣顾读征君传于两君相友爱三致意焉且夫弟弗恭厥兄兄弗友于弟岂非以利哉悬鹑藿食形影相依列鼎连阡阋墙斯起财之所处争之所生孝弟之所繇衰也伯实与仲虗皆有声太学倾海内贤豪然伯实不难以贾而佐仲之儒伯实有西河之泣闻仲虗得雄即破涕为笑此殆神情所发非象恭色取者不谓程卓之家故有田薛也新都多素封饶为节侠事藉令百里诵德千里诵义而一门雍穆未之有闻安所称仁义之附耶故世有知伯实之风者在此不在彼即他懿行可槩矣 

　　○志报录序 

　　人言妇人之贤不着于阃外而自古之贤妇人厥有称者范史蔚宗特为列传使与名臣良将逸士鸿儒并传不朽妇道果不在于湮灭无称也第其所称必有奇节伟行而所谓奇节伟行者大都生不辰而罹世难崩城哭市举其一隅矣假令平居而履顺何从有令名乎繇斯而言虽谓妇人之贤不着阃外可也董生曰余诵诗至鸡鸣之三章观其妇人所以勖其君子者在亲贤敬士而至于捐珥问佩之殷至乃圣人录之以劝妇顺而存教于来世此岂有非常之事哉不可以论当世之贤妇人乎钦甫徐君之配陆孺人之贤余不能知而知徐君有日矣君起家贵冑自其弱冠固巳屏去狗马声色之娱严事名宿寓情经史称佳公子矣比其先公捐宾客君家道渐中落而君先后太夫人朝夕之奉下及应供门第之纷慁尝绰有余闲不知所自顾徧交国中之贤豪与之欣赏奇文扬搉雅道即国中所称贤豪之士揣而知其为君友也问君所以则皆孺人之助无论捐珥问佩又身持君之门第俾君不顾于内而并力于贤人君子可不谓尤难哉孺人殁矣于是君以所来吊且祭者列叙其人勒而成事曰使三藐孤知报乎余以谓凶唁死吊人道之常而厚之符也于孺人则无与惟是披览斯编者见君之所交皆魁人名士高流胜辈足发明君之多贤友而用以知孺人之助则孺人之贤将于是着异日职管彤之笔者其有取乎尔此则君之所谓报乎余家侄原正君之甥也君方鼓盆而家侄病卧欲有论着未能也俄而家侄长逝余义益不可辞不文聊序之嗟乎使家侄不死其有以道扬孺人之徽言懿行也哉 

　　○屠孺人传序 

　　老子曰正言若反左氏曰违而道妇事姑如子事父一也惟以室无勃蹊唇无相稽而巳乎则媚子谐臣皆忠孝所收矣必不其然以余观于屠孺人所为成其姑之贤者何其晓解大义也先是子上早世徐夫人抱遗孤授之书多六朝丽语余见长公年八岁次公六岁皆美秀而文出言必雅有词人之致及徐夫人殁孺人所以训两孤者去其抽黄对白而为纡青拾紫之业二孤是以一出而游子衿间试辄先其曹偶向使守绪言而不变则二孤固词人也不乃近于屠龙技乎长倩与范夫人相庄如宾落落熊梦夫人常餙姬姜以进长倩以为伤于恩而薄于厚不甚昵就也竟夫人之世不育夫人殁而后宫之宠始盛一旦得雄当中分两孤之贻而孺人所以奉诸姬者益有恩意若曰先姑广嗣之志我其代终焉呜呼春秋莒鄫之书诗人小星之咏非通经学古者知此乎盖孺人为康僖公之孙康僖公闺门雍睦阃教严整女自屠出者皆为女师为节烈而孺人其尤著者也孺人今年四十以公家之旌则未及以子姓之奉觞上寿则不忍御曰我未亡人也不必讳亡如有所谓生圹志者受而藏之足矣长倩是以悲其志而叙之而余特表其大者以补长倩之逸如此余于孺人之考思韦君同出于汪先生之门汪与长倩同门戊子之冬四人者时时征逐辇下子上类文若之着膝而余以为近彦辅之玉润是以缔姻好余因言婚店老人又作彤管编信史也是为两孤序之 

　　○少司徒方采山公九十寿序 

　　闻之论语谶曰尧游首山观河渚乃有五老游河渚间为昴星之精世纪曰尧治天下大和景星曜于天甘露降于地朱草生于郊鳯凰止于庭嘉禾孽于亩醴泉涌于山大抵皆寓言也极治之世则朝有纯德之臣野有不二之老是为王者永年之符故诸福之物难致之祥无大是者诗称岳神骚喻芳草推此类也尧之瑞史不胜书即河渚五人者莫知其谁乎非进而咎繇稷契诸臣则退而被衣啮缺子州支父之流耶且夫虞夏商周之盛未有遗年者也天子亲袒割执爵而献老更有廵狩之事则就而见九十者亦曰其有能稽谋自天岂其山泽之臞有鲐其背而自勤万乘为今天子久道成化和气翔洽盖亦有永命之符者四齐得其一则有若海丰冢宰杨公楚得其一则有若御史大夫蒲圻谢公吴得其二则有若大司徒石埭毕公少司徒新安方公此四老者皆九十岁矣天子采郡国议以玺书问旧臣无恙皇华之使束帛加璧贲相望于域中然功令以列爵为等于新都若有待者海内犹未慊焉曰此四皓也而宪老之典故不足公所乎董子曰是何以知方公方公者持盈者也嘉绩多于先朝止足坚于末路典型树于乡闾风采闻于朝陛是皆与三公者同虽然三公者名位巳极而可益也公名位未极而不可益也公通籍时分宜为相饵之以巍科而不得困之以簿领而不得天下以此高公之职冢宰操热柄舍人子张甚郡国吏事之甘公一裁以礼厨传干糇平平耳失冢宰欢镌一秩公不为意动天下以此服公之执江陵引民誉以自附而不能先也公在南都竿牍绝于辇毂落落穆穆枯朽自堕失相臣欢五请而得谢政天下以此重公之品有其摧之气乃益增有其炼之节乃益明故四公均之完人而公之磊轲特着将其阅世险夷异乎公少而苦吟白首不倦三朝以来作者四起公自坚壁垒不与俱波心无乱营美成在久公今开九袠计公攻诗之日且七十年诗人之历未有过者惟韦应物近之上自天宝下至元和绵历三唐才不可尽大雅君子未载比肩矣以纯德不二则如彼以气节文章则如此此之谓不朽不朽之道国爵并焉不轩冕而贵不华衮而荣易曰谦尊而光光之章彻也而谦复为□□斯以谈公何所藉殊数矣忆今为庶常祖饯海丰出春明角巾麈尾如昨日事石埭八十悬弧有授简于予以佐兕醪者公读之以为知言及余视学三楚下教邑中录蒲圻公孙充慱士籍曰非尊齿也奖恬也乃兹以汪君之请颂方公余生也晚遂得论交四公间矣非际休明曷纪人瑞哉 

　　○贺侍御达泉张公八十序 

　　余以万历丙申持节封吉藩浮江东归阻风石钟山下时湖口令谒余称侍御张公达泉者今之东方生也盍访诸余使侯吏挟刺通谒公出而肃客若有夙好者造膝数语不知席之前也公时年七十有一其颜如酡神气勃勃步履矫捷或曰修容成氏之术公亦不让不习至问其多男则是年有梦熊之祥者凡三四矣余少而学道乃学所闻若黍珠河车规中肘后金鼎玉液之秘叩公愿知所裁公曰否否独黄庭闭子精路可长活一语从事有日耳语曰巧者不过习者之门吾二十余而登朝三十而弃官四十而术成术成而端志一行耳目不旁漏精神不乱营者又凡三十年以有今日也凡子之所言者巧也非习也子而为我则不能吾而事子亦败矣余洒然异之道出池阳客有知余自公来者曰侍御觞子乎余曰然又曰侍御亦用家乐歌舞为燕乎余曰无之客曰然则侍御下客子耳余应曰侍御不以我为彭宣而庄事我也此故不足吾所乎自是数迹公事于海内之知公者今年四月公寿八十矣公之姻家许使君先期征余言为公祝余实重公微使君请固将有言也公生于江右江右士大夫皆斤斤墨守程朱氏学于达生之旨大有径廷焉即知公者见谓解徽缠外形骸自适其适云耳余闻公绣斧按浙在肃皇乙卯丙辰之间时制府胡公方恃其功高宠盛目无直指每有公燕佯为酒狂令壮士席上舞剑或缚材官当筵贯耳且声言手刄之直指为罢欢厥明折节请罪直指颠倒于机穽中多所易侮公年少寡言正色既受事风棱肃然胡公大见严惮终公之任浙不闻制府中酒如故时繇公气吞之也使究公之用是不当胜胡公耶公之乡有媚津要托于闻人之戮者公每持论鄙不齿曰吾遭时太平比封君秩不能敝衣粝食废后房丝肉自苦亦何至为得罪名教也公之雄才直气此窥一斑矣然则直以公为达生者是与非耶善乎夏侯太初之言东方生也以浊世不可以富贵也故薄游以取位苟出不可以直道也故颉颃以傲世傲世不可以垂训也故正谏以明节洁其道而混其迹清其质而浊其文非公孰能当此者公亦岁星精耶八十犹始壮也而奚足以为张公寿吾又闻至人与道转化不主故常继自今公且进久视而为超生游恬淡之园证离微之奥有望真人之气者曰湖口有河上公柱下史也则余不得穷其际矣 

　　○封太史见峯张翁八十序 

　　祝觞之有辞也亦犹诗骚之遗乎有天道焉有地道焉有人道焉恒升者殽于天冈陵者纪于地松乔者稽于人三者备矣谓之善祷其昌非曰能之间为长者効兹张太公八十寿而不任觞语也盖公之寿道多矣请重以漫衍而几其或中乎余闻之天官书曰东壁二星主天下之文又云进贤一星在平道西太微垣东其星明而润主贤人对策白云气入进贤贤相出太公有子君一以贤良对策为天下第一文章行业冠冕承明著作之贤非其象耶文皇帝抡方闻之士读中秘凡二十有八人二十八有人者应列星之数也则公之甥钱稚文又裒然为庶常首若斯者千里得之犹为比肩历纪得之巳为希觏况二贤竞爽七载相望金鼎玉铉属毛离里者哉公之子壻钱肇阳出为循吏退明圣学物色隐隐动少微间而公之子若甥重贤迭肖又有叶于太史聚星之占者公其岁星精耶此或可以为公寿乎而未既也公之先为东海公始卜兆于鳯山其繇曰凰皇于飞和鸣锵锵三世之后莫之与京再传而为黄门为侍御虽皆民誉犹若弗克当者至于公而士之子为士耳百年不飞一飞冲天百年不鸣一鸣惊人自君一出而鳯山为我明之高岗张氏之韦杜坊矣鳯山以西为天马山居于兑位兑为少女故公之甥家实成其宅相今天子惟吉士用亦何啻武皇歌天马来耶其南则为神山三神山之一也羽人彭氏居之世所称隔以弱水而太公所扶笻唫啸于斯者肇阳亦官于蓬莱今乃时选杖履从之允太公其岳神耶此亦可以为公寿乎而犹未既也龙门之史日月并曜顾亦多创于史谈谈有子长为之子而褚少孙为之甥至太公近之矣抑谈述六家岂不有味乎道言哉封禅之不从而自伤留滞非达也太公不丑穷不荣通日者君一御公于燕邸受天子显休命官庖上尊甘毳之为飬而不忘菜羮也五城双阙巨丽之为观而不忘衡门也朱缨华毂贤豪之为造请而不忘布衣艾也葢幡然以归君一是以为六月之息凡以安太公耳夫去徤羡专精神谈公能言之太公能持之岂不博大真人耶此可以为寿乎而犹未既也余海上人也则请言东海夫东海公之泽远矣百川注之不知何时止而不盈者也然自公之微而人疑廉吏之不可为自公之振而人信仁者之必有后疑则骤兴者耽耽而信则树滋者蒸蒸矣为人孙者以率厥祖为人父者以翼厥子吾师乎吾师乎表东海者其太公乎公之大年礼所谓国有福事则庆贺之者也在词林盛事有广陵李文定公以廷魁都上相为尊人奉八十觞至今艳称之余谓李氏如月之既满张氏如川之方至虽八袠齐年而太公之用物未宏吉祥所止恢弘祖烈沐浴主恩绍明素业袭天地无强之休更二十年而埜史佐酌则又有三不朽事以诧公家之盛何言李氏哉 

　　○封观察袁顺庵七十寿序 

　　藩臬之有长也皆坐论者也长以下或有四方之事焉袁大夫于楚臬观察吏矣转饷之役以大夫之重而护之至于淮徐非故事也是时选人有所推擢待诏久不下海内藩臬半虗署而楚为甚不得不以大夫往而大夫居江阴得过里门省觐太公颐庵先生于是太公七十矣悬弧之辰大夫椎牛击鲜徧召族属与太公素所厚善奉觞上寿虽留连家庆不废简书岂非吉祥善事天与之合哉夫天之合者不自意而偶得之之辞也乃大夫非偶得之也先是大夫自仪郎为齐臬十年而晋其长声绩籍籍起为东诸侯冠直指倚大夫才不可旦夕去乃大夫有幼弟遘危疾太公以遽人告曰事急矣即有他虞不能独生大夫朝发椷而夕请檄以归幸相保而喜可知也凡两阅月始受事济上直指亟相劳问介弟无恙乎太公亦无恙乎大夫谢曰幸父子相保公之惠也其以为旷官而讨之则何辞直指竟用是小有言曰若袁观察者其才守无间然矣其急弟而以官从之无乃为非情语乎太公闻曰吾不能誉儿直指能誉吾儿者且夫才守无坫而重之以孝友则完行也古有囓指心动者非人子也耶大夫以此更量移入楚君子谓大夫之孝也与太公之达也两相成者也大夫之行意于齐也今之蒲志于楚也亦两相成者也藉令大夫重于违直指宽于应太公且遂晋东藩伯或领节钺而中州而秦晋其不为楚有明矣楚观察使且不得转饷不入楚其有转饷者哉故曰袁氏之吉祥善事非偶得也不佞又闻太公之爱子也天下无有太公为诸生以文行先其曹偶一再诎即不更试而勇于退曰吾有子可教也中年有鼓盆之戚即不更娶而勇于鳏曰恐其虗吾子也太公有幽忧之疾成症瘕者数年矣既大夫领乡荐报者入门不知症瘕所繇去及大夫计偕公送之而泫然谓所亲曰儿身委县官矣非吾有矣大夫之释褐于三百人中最少其才品为当涂所急而故迂其涂为学博士为国子先生为迎养地太公则数遗书命之曰宁钝毋巧宁闇闇无赫赫大夫自筮仕后二十余年十一命而至观察其于进退之际绰如也皆太公之教也严君平日人不婚宦情识减半太公为诸生时巳近之虽以子贵无艳心无骄气其淡素殆天性也恬愉交养而天和不滑太公之引年其可量邪大夫之行也中丞梁公饯之幕府酒数行梁公出所谓百余岁老人者见大夫曰愿太公寿如老人老人者中州人也江陵刘宗伯习之者三世矣多禁方有却老术大夫请绪言而献之太公老人曰太公年几何曰七十老人曰吾孩之矣饮噉视听如故乎曰太公五十后更善七箸自着漫抄千余卷尝篝灯荧荧作蝇头书老人曰吾七十时饶为之矣虽然太公贵人也能如吾之丱木食乎曰不能虽然太公能节啬能如吾之混迹卑田乎曰不能虽然太公能忍辱能如吾之岩居川观乎曰不能虽然太公能深居老人曰可矣大夫又言曰太公节啬矣然而好施予忍辱矣然而好名节深居矣然而好公正发愤老人曰若是吾不如太公矣太公受气养德皆与吾同而功行过之吾藏灯者也而太公益之膏传之火矣吾如童山能不凿焉太公者触肤兴云者乎而又况于使君助之以云四岳而雨天下者乎是将久视者也吾无所效于太公矣请解吾之衣以衣太公至百岁而贻以刀圭之药此亦入楚而后有之者也 

　　○唐太公无怀八十寿序 

　　余往以使事出常山君公觞余万峯之巅酒三行扬觯而属之曰异日者吾将奏满书也若以天子而华衮外臣之父则惟子代之言余唯唯应教既君公与余先后皆中谗归归而望衡对宇于龙门之里两人数相过从余时谈庄谈骚广君公之意太公隔垣而听之辄称孺子可教于是太公年八十矣二三子征言为太公寿西至于吴苑东至于勾章北至于燕山短章大篇杂沓逓进于以颂盛美而祈恒升甚备君公犹顾余寻其绪言曰不得于朝盍谋之于野余敢不从诸作者之后余闻孔子曰迩之事父远之事君三百篇尚矣诗以后学者尊骚比于经于庄周之书见谓遗弃人伦礼法士弗道也乃余以为慈孝之经子父之鹄惟庄近之而骚无得焉夫驰驱王事者犹轸陟岵之思安有一行放废不胜牢愁而以亲之身为殉者当时宋玉之招其辞俶诡几无遗象特为灵均外陈四方之恶内述宗国之美而巳南陔白华之义何阙如也从曰资于事父亦何至伤厥考心庄生虽掊击曾史乃其指与骚殊矣轻天下细万物尽人间世可欣可恋之事不足以滑其和而一归之于重生重生者重所受之生也不敢毁伤无大是者此慈亲之所安也而百福之所同也虽然如以巳养养亲又孰与以亲养养亲且夫孺仲之遯也元亮之高也一当父子之间犹不能混贵贱等贤愚而受之以达生之爱况末世之波流乎林回弃千金之璧丈人骇重渊之珠此之寓言可为父鹄矣窃意彼伯庸者无亦蒿目而忧游方之内者乎以今观于太公有异焉太公读天下之书博闻之士不能傲以所不知而不以资进取一似逃名者清而容物贵而能下郄车徒步入市不乱羣一似和光者弃捐淫俗室无姬姜独睡三十五年每以张苍东方生之事为可深耻一似重积者墙东之隐深于嵁巗二千石以宾礼宾之固匿不出里中儿不识太公作何状一似闭关者穷亦乐通亦乐而气冲然而衷坦然自署曰无怀吾闻无怀者意恚不见于色坚白不形于心渐毒不萌于动形有动作心无好恶是上皇之风而庄生所谓博大真人也以此安君公之养不亦相成乎哉藉令太公不具达人之观君公虽日夕温情澣濯修人子之节不乐也欲使恬愉交养而和理出其间难矣吾郡东隅厥有神山说者曰三神山之一是多寿民或曰三神山隔弱水三千里大抵皆寓言也忘机如太公弱水可航神山可履羡门可侣屈子曰彷羽人于丹丘庄子曰八千岁为春八千岁为秋行于太公见之哉君公请理余语奏诸太公复谓孺子可教否 

　　○封大理寺正杨澄宇公八十寿序 

　　昔李萧远着论以为人之升沉修短一制于命虽鬼神莫能预圣哲不能谋而刘中垒则云人有隐行者必有昭名有阴德者必有阳报稗官所记更仆不数若寒士不达先习岐黄贫衲无徒聊饲鸟雀雅报不爽若响应声是则食料之簿何必夙定于冥中注生之箓亦可游移于司命其然其不然乎原夫五等列爵伯称养人九两系师任称得众天之好生必有所寄明矣故知渭川千亩竹江陵千树橘安邑千树枣陈夏千树漆其物皆卫生之上药其地皆不老之福庭顾人用之何如耳余素抗此说今于娄东大理杨公而益验先是二十年前杨公六十揽揆之辰也王文肃公修酌者之言颂公笃行甚备而尤重公好施曰饥寒借财吉凶借力捐田赡族立祠收宗散粟赈荒皆古人厚德录所载而是时公之王毋介福巳及百龄识者曰宁人之孝上格于天是毋是子一体绵算无问寿种抑语有之行百里者半九十盖陟大华者每歇脚于青坪游武夷者或回舠于五曲藉令公意稍满假施有倦勤藉老氏宝俭之言诎冯驩市义之策夫谁能禁之夫谁能訾之然而公以修涂在前观成在后所为资无匡困倒廪倾囊行之十年七十不巳也又行之十年而八十不巳也方且习为日程守为家法为九族被为三党府是二十年之中人向其惠者不知其几公积其功者亦不知其几同于寿者寿亦得之报以大年何足疑乎娄东之族雅重清议其尸祝琅琊太原两先生以厚德不以尊官杨公内行纯备日引月长彼都人士事之庄信之固隐然与前诸大老相埒公第不卿相耳即不卿相而七十余家待以举火如晏相国五百亩义田世世相承如范龙图无翼而能飞无根而能茂尤其难者也吾闻娄有毛翁百岁■〈禾卓〉稧吴中国庆再见于公矣公季君菃仕类文园义同卜式其人如玉厥贡惟金皇华之简书有期南陔之笙歌先奏受简祝觞愧非惇史敢广文肃公之旨如此 

　　○封御史左太公寿序 

　　御史大夫左公之友沈黄门周侍御诸君子俨然造余请修祝觞之言于左太公盖冢宰赵梦白业先之矣余何能为役虽然余交于大夫甚习又闻太公事甚悉不能辞也盖记有之曰孝子之事亲也乐其心不违其志则养志尚矣抑父所不能得之于子子亦不能得之于父者惟志为然七十子之徒惟曾参为养志唯曾点为嘐嘐乎古人之志故童冠与偕而卑繇求万人必往而藐晋楚不可谓同不得谓典此其家风也而养志之凖也世既晚士鲜闻道于是世禄有骄子而骤贵无贤父方且驷马高盖以耀闾里朱门华屋以鸣得意素风不着浮荣几何则又有鉴于高明之瞰而怀盛满之损者屏门而居择地而蹈下里门之车同野老之席自以为无患与人无争哉而忠孝之大节社稷之闳议槩乎其未有闻也吾是以有感桐城左太公之事太公有丈夫子九人皆隽才而苍屿为长公先奉廷对官中书擢侍御太公寓书诏之曰吾家自丘明以来代有闻人始祖戴国公当隋之乱以一布衣聚豪杰保江南六郡所全活无算自唐迄今庙食不绝靖难师起有长一长二者忠愤激烈鲁连抗东海留侯椎博浪庶几似之此皆无翼而飞履险益壮况御史藉天子之宠灵以澄察抨剌何所不得勉之哉太古久远之事吾不能知韩范富欧亦人子也盖苍屿雅稔庭训至是益自发舒思所以慰太公者会先帝鼎成听政之谋起于宫禁貂珰神丛大臣首鼠时乎时乎会当有变公与黄门杨公排阊呌阍天日重朗太公闻之喜曰吾所望韩稚圭者今竟酬矣及苍屿受特简较士畿辅是时士习骄悍多不受大吏约束公标正学杜私门简厥修亦简其不修进厥良以率其不良宽严用中蒸蒸顾化太公闻而喜曰吾所望为欧阳子者今复酬矣居久之苍屿进台佥自念受冲皇异知无以称塞惟是纪纲之地将上报主下报视无可解者宁忤羣小而口诛笔讨何可以不知彦国之直宁忤执政而超德序迁何可以不如希文之争盖孤立行意超然于市恩避怨之外而朝士上书巧诋苍屿亦上书乞身太公闻之益用喜曰顾吾子不愧韩范诸君子耳岂忧蒋之奇梅询辈哉乃天子心知苍屿精忠谗不得入而言者为正人发其私不容于清议又以衔恤归偃蹇越二旬始发人持孝经律令相劘切且咋舌去去之匝月而太公之仲子发解京者又匝月而为公八袠揽揆之辰吉祥善事一时骈集公之加餐进酒内恬外愉绥福履而介眉寿者盖不待修熊经鸟伸之术诵八琼三迭之文而吾以其志之得养觇之矣公元配周太恭人年亦七十有六九子皆太恭人所生自昔多男子者皆称螽斯鸣鸠以为寿太恭人则否岂左氏所引鳯凰于飞和鸣锵锵之繇乎不然何以一将九子如鳯德也更四年而设帨则野史修酌者之词以进 

　　○楚魏碧山太公暨胡恭人七十阶寿序 

　　余往视学楚中所物色茂异官于江以南者甚众自以荷衣蕙带谢轩冕之交即舟航所经潜为催榜不令邮人得迹之以是为常而魏使君令吴江前后四载仅于徐中丞官舫一觌面使君叙余有一日之知延款甚洽竟其在事未尝报谢礼故以简为贵也使君自南曹陈臬中都而余有乡举门下士彭令在使君部中始有尺牍相属彭令入长安为言使君政术风义甚具今年春使君之太公与恭人七十偕寿其懿亲胡文学请余文祝觞则又为言恬修雅尚甚具也太公家世景陵右族其事厥考泗滨公至孝不愧曾闵泗滨公博学明经晚而廷贡司教铎初命新安再命秦中三命巩昌太公尝间关御车随身所到即为子舍浣牏上食左右奉养虽坐冷无毡苜蓿作饭形影相依未尝顷刻离也然以是不能竟学绝意进取而是时使君头角崭崭秀颖非凡器太公曰亢宗有人吾志足酬矣遂专意训督名噪黉宫以己酉举于乡庚戌成进士筮仕芜阴公一往省观其廨宇如水讼蕳刑清曰习为吏矣即驾而归既而使君政声郁起以烦剧改令吴江以治行高等擢南尚书郎寻陈臬中都督饷浙省金陵武林海内所称江山清美华实上腴公泝汉沔沿长江顺流东下不啻御风非有轮蹄跋涉之劳如向曩入歙入秦者使君又数迎致官邸太公乃偃息山樊杜门扫轨食武昌之鱼若兼珍之味饮竟陵之水若内法之尊日与次公研经论史鱼鱼雅雅不知车上儛何状也余以太公恬修雅尚质之楚国先贤其纯孝类老莱子其忘机似汉阴丈人其偕隐鹿门类庞公庞公求全于乱世故以水深林茂为乐太公遭时圣明父作子承恩纶舄奕元方季万将相踵显融驰驱皇路何必减伏龙鳯雏罗拜床下哉道家所谓忠孝度世不导引而寿者太公得之且进而与大椿氏以八千岁为春八千岁为秋者齐年其在斯乎其在斯乎悬弧之日胡文学试函余语侑康爵太公当辗然有会否 

　　○江隐君继环五十偕寿序 

　　太史公称人富而仁义附焉夫登高而呼则不疾而远滨河而饮则盈量知归其为德之易固也乃箕子之衍五福先寿与富华封人亦云彼所称素封者岂天之私人乎何取精之多也不佞尝读道言老子在黄帝时为广成子在周为柱下史在春秋为鸱夷子在战国为鬼谷子在汉为黄石公其说邈悠无所稽信顾范大夫之霸越也翕张强弱之间可不得老氏之用哉彼曰既巳用之国又以施之家脱屣卿相三致千金能致之又能散之即卫生之经不问可知其合矣何则盈则亏极则反天之道也计然之策虽末业乎其执天之行与黄老家不殊奇可使赢促可使延矣且夫百髓九窍外卫内营当其穉有壮之用及其壮为衰之候岂非贵征贱贱征贵之意耶内景经曰积精累气以成真寸田尼宅可治生今夫涕泪吐洟众所屑越也而有道者实之声色滋味众所竞骛也而有道者捐之则岂非贱取如珠玉贵出如粪土意耶不然至人食乎清而游乎清而少伯末流仅同程卓则必有以矣新都汪隐君以孝友为政其事厥祖有囓指心动之奇节蚤岁为家督以廉贾闻鬪智智胜争时时会赢得过当愈于纤啬推其余以收恤宗亲振故人之急挂剑市义弄丸解纷岁俭出米数百斛为粥以食饿夫缮治津梁以费为惠乡里称为长者至于室无姬姜门无淫朋内行纯备恭俭惟德不惟货殖传所云法孔氏之雍容巳也君自四十以后即有意于达生尝曰仲长统欲嘘吸精和安神闺房保寿命之期出宇宙之外独力不能买山隐耳吾幸自饶给于所谓良田广宅背山临流者岂复有恨哉而能自苦卑世为于是择有心计者主出入而脱身就闲筑亭台于荫山之麓花木蔚映鱼鸟留连壶觞唫啸甚乐也闵孺人与君偕隐能助君施君之谋于室也尝获于是皆五十矣君有子太学履康从余游兹归拜庆而清溪诸太学诸君子属余言以先酌者余则愧惇史抑三天子都黄帝炼鼎之墟木公金母之自出得全全昌汪氏有之矣履康翩翩隽才一日千里传曰明德之后必复其始自今尚有国之显休命以宠光二人川至日升何可量哉何可量哉 

　　○宫保东宁伯寿毋百庆录序 

　　余观东宁焦氏之百庆录而知国家之异数加于元勋世冑者虽同姓诸王孙不若也夫天潢至贵重也然厚于驭幸而简于辨贤竿有混吹柄无专授此长沙有回袖之请而子建抱摧锋之愧也有如东宁以河山带砺之盟兼干城腹心之寄入则弭金貂备宿卫出刖佩金虎护桥陵者有之乎无矣且也堂帘既远金玉其音衣租食税之封鲜询事考言之典自非助饷九边贡金三品则　优诏不涣于大廷　玺书岂颁于外服有如东宁之岁阅上闻　恩纶辄逮进文阶而冠率府自祢庙而及慈帏使杞国崩城之节托锦綍而不磨共姜泛栢之诗载管彤而益耀者有之乎无矣若夫小山丛桂之侣竟以凶终唐邸鬪鸡之檄亦为衅始出城之禁不解越境之交閴如客有游梁恐骋妍之不赡人虽同世或授简以无从有如东宁友天下士聚四表欢绣虎雕龙尽出宗工之笔家鸡野鹜齐登遗毋之羮即曰酌者之言取而无禁乎不知青萍见赏于孟尝绿绮持赠于平子藉令悦礼敦诗之誉未弘结客好文之道未广列鼎陈茵可佐如松之祝回鸾翔鳯足舒寸艹之酬则何以联淡水于同心致琳琅之触目者也显亲之孝斯为大矣若乃老姥阴符之经百言衍道百言衍法西毋朱陵之果千年一实千年一开事类于齐谐旨垂于鲁什者存而弗论可也 

　　○寿陈征君元配卫孺人六十叙 

　　余友陈征君仲醇避俗逃虗志在五岳晚而买山东畲之麓贮书万卷游咏其中经其门閴若无人入其室其人斯在几与世相忘矣非直忘世也殆亦忘家虽与其元配卫孺人相庄若宾而自其山居之后乡城相距十八里一岁不过再三归孺人时以春秋上冢为留憩山庄者数日此外罕睹其面与城市之人罕覩仲醇者等仲醇又不治生即海内束帛加璧干谒辐辏笔润有余遑遑与九族宾朋仝其饥寒随手散去橐空而止鲜有归遗细君者以闺合之恒情论不几似太常之妻北门之室乎而孺人以端庄静一之德拮据内政嗃嗃如也雍雍如也安其荆布有六珈之华餍其脱粟有八珍之旨子妇皆式其俭素佐以力作大者苹蘩小者机杼无不赡举仲醇是以无内顾而偃息于一丘一壑之间仲醇即不一丘一壑乎簪屈子远游之冠策卢敖邓林之杖凌华嵩而蹑衡岱也男婚女嫁中壶足倚庸讵如尚平毕世次且老疾俱至而卧游为乎孺人今年六十矣计其于归以来四十年中合符古贤媛而过之者有三其始当仲醇才名方噪俛拾青紫之年顾不难为孟光之劝隐然而勤身家秉先庐无恙不至寄居皋伯通之庑此其贤一也仲醇中岁所谓同学少年尔汝交而金兰好者相继登华贯有乘车戴笠之异而孺人曾不艳称焉有似于王仲孺妇然诸郎君皆浩然充然无憔悴可怜之色不至如仲孺子蓬头历齿动父子情其贤一也晚岁则为庞公之偕隐矣然庞公不入城以全家往鹿门故而仲醇之不入城也并不入室孺人即屏居肃穆而有林下之风又其贤一也孺人第少藋茀耳往者台察以有道荐仲醇于　朝将修吴与弼陈宪章故事此何必非藋茀仲醇同学有若方众甫学宪唐元征宗伯杨彦履宫谕范长倩学佥其夫人则既藋茀矣而栢舟之外皆成逝波有如孺人之琴瑟并奏集于百祥者谁哉又况乎仲醇述作大业不朽则孺人之徽音懿范与之同不朽西池之紫霞上元之云璈不足为孺人颂也结帨之辰诸君子试理余语而前奏之当陶陶然尽康爵矣 

　　○寿节妇董母李孺人五十序 

　　在昔乙未之岁余奉　诏为南宫同考官初入棘注书二房序齿也次日改注书一房序官也大学士新建张公忽邀余请曰邹宫允以春秋一再分考矣今且复然顾其额少鲜肯易者公有意乎于是余复注春秋第一房及揭卷之夕有董叔弢是时方以科场为惧府恒门第是抑余亦不能自固袖其卷不出同官惟袁伯修不直余谓何乃作昧心事而陶周望宣言曰董年兄不及吴年兄矣叔弢故崇仁吴所取淛省第三人也俄而太原傅商盘亦得李鸿卷袖之不出新建张少师曰废则俱废耳李鸿者申文定公之壻也戊子之役人以是点余座师黄宫詹文定去国而鸿得隽正宫詹辩诬之日余安忍负黄公葢叔弢之间关得一第以此叔弢虽无禄蚤世传其公车之业籍籍称才子才子余藉以有得士名未尝为举主累云去乙未三十余年而叔弢之元配李孺人以完节旌于　朝今年秋为五十设帨之辰于是叔弢之弟遐周索余言为寿则十年前朱少师巳立传矣何俟余言乃余有感于邯郸淳之碑孝女也谓崩城哭市坐台待树之烈出于高门大国者非难出于草茅露屋者为难词则妙矣论则未公夫酖毒生于晏安而奢丽稔于世禄岂不自古记之哉余尝游行天下至闽之建阳朱紫阳夫子过化之邦也邑宰吴天洪为言此邦五百年无以节烈表宅者驱车山东有丘少司寇橓者　先朝遗直也其长子以辛未成进士丘公有西河之泣吾乡陆黄门树德唁上询及嫠室丘公曰嫁之矣黄门大骇丘公曰嘻栢舟之咏录于圣人怀清之台筑于天子此光岳之间气可槩望之人人乎若丘公者何与衡节烈之概矣孺人所生所归皆世代簪缨之家所谓高门大国者当代鲜俪十六而嫔十八称未亡人有严姑无血胤孺人不恤九怨忍死以成夫子之孝广夫子之慈茹荼食蘗三十余年皎如一日且俭而能施终抱遐周之子收阴德报而　朝家旌典适与继绝会假令叔弢今日而在孺人鱼轩藋茀鸾章鳯诰与令妻世妇班中宫内朝之列亦寻常荣际耳能独持门户馨香发闻动于四岳奏于春官达于宸听表于宅里揭日月而敝金石否世人艳称甲乙科然明经三岁以数百计制科三岁以三百计而节妇被旌不能过数十岂非以其重若此其多若彼哉是昔者叔弢以高第彰孺人之劝学今者孺人以旌典彰叔弢之刑于叔弢有孺人为促后之延董氏有孺人为衰中之盛譬夫西域之树半荣半瘁丰城之剑一升一沉虽形若支离而神理暎发继自今孺人且日讨断机画荻之事以祖之砚父之书观藐孤之成而终叔弢之绪是女氏之不朽道也即不佞为叔弢举主亦有荣施尚何南岳西池之谬悠足为节妇道哉遐周试以质之朱少师谓可佐康爵否 

　　○程母戴孺人五十寿序 

　　夫祝母氏之遐龄者非真仙曷以哉金母上元莫稽往牒至于南岳东陵则固为人妇为人母非人伦道绝者也然其教不大阐而因果福田之说颇足以或里俗于是有布黄金造瑞像输长腰供香积名为佞佛而祗以重僧人之贪业耳晋江王道思抗论谓金天氏之教有禆于中闺此何以称焉太史公曰吾闻新都程母戴孺人之事而有味乎道思之言也孺人生有至性及笄归程隐君恪恭妇职修瀡苹蘩罔弗洁虔程故素封筦钥会计罔弗赡举夫子遘疾吁天而号愿百身代且刲股肉以一杯羹进而弗药也生平俭素无他好顾独好金天之教若有宿本自其中年巳割帷房之爱清凈自居绣佛一龛栴檀一炉三业誓断四偈时参竺典贝书具通大意吾闻彼教有云作有义事是醒悟心解之者曰资生治产皆与实相不相违背孺人之阃政近之又云戒生定定生慧故学士牵文句者受障深而妇人女子行一意者取道疾孺人之信心近之方且为鹿门之媪方且为台山之姥而讵若愚妇之佞佛乎哉孺人有丈夫子四人皆负倜傥才以孝友闻于里即孺人空诸所有而家益立兹当五十厥子至善君谒本宁李先生及余文为寿李先生所为孺人寿者在方之内而余所为孺人寿者在方之外亦以鹿门台山之寿寿于南岳东陵也 

　　○寿汪母八十初度序 

　　夫室有交谪则偕隐者着家有小慈则劝学者称王君公所以能遂其高者用妇言也欧阳子所以能显其名者禀母教也若汪母太孺人之事更有异焉太孺人始为汪氏妇孝廉公故食贫落落穷巷糊其口于都养数不得志于名场倦游俟太孺人慰之曰以君之才岂长贫贱者幸勉事背城之战则请枹鼓以助盖废簪珥资斧其行孝廉公气乃壮趣治装应台使者月旦竟以遗珠售片玉家声繇此而大当是时太孺人岂不能作逸妻语哉顾孝廉公飞鸣有具头角未呈假令以运命之说怀安自堕则南金竹箭终为无踁之宝而荜门圭窦皆为伯通之庑矣太孺人成汪之功岂在举主下哉太孺人晚而赋栢舟有丈夫子四人翩翩名士佩服义方唯谨思日孜孜及亲而仕无如数奇何大惧无以乐母心者太孺人则宽之曰荣进有时岂能越春而为夏哉汝家里号呜珂居题通德贵盛矣宁必人人朱丹其毂若等宁谓奉母氏答劬劳者必五鼎食六珈衣乎则更有进于此者勉之足矣余不尽识诸公子而交于穆溟穆溟仁心为质蕴义生风季布之喏信于乡邦第五之名不减骠骑即太孺人之所为剉荐留宾隔闱辨友者槩可知矣太孺人年登大耋神明益王尝质明揽衣剌断家事衣布食淡抑绝甘浓户枢不朽卫生之经也饮尊不尽重积之旨也皆寿道也古之女贞有夫与子而度世者惟魏华存元君今之元君不在南衡在黄山石岳间矣乞余言以祝觞者汪太学元霖于穆溟为族弟素受太孺人卵翼恩者也 

　　○少司空祝耳刘公八十寿序 

　　少司空祝耳刘先生者通籍四十年侍养二十载海内之曾闵也其昌与同官陪京先后引退今年八十矣悬弧之辰许文学请余修酌者之词余曰何以余词为哉孝子德至于天则天苞见地符出故孝经有援神契翼经而行余在祝氏矣子知之乎文学曰何居余曰孟夏之月天子发德音下明诏若曰余一人未收列圣养士之报岂忠孝之率不先与子大夫有以终养在告者将尊宠之以为臣鹄所司核实以闻大哉王言所以鼓廉耻之陶冶明崇奖之凖的谓孝祝之援神契非耶而安取以余言寿世之言寿者众矣稽叔夜则言养生有主讨芸饵术熊经鸟伸亦足长年此宜于山泽之臞缙绅先生莫能从也李康远则言运命有定寿考康宁鬼神莫能预圣哲不能谋其说近之而非所以论于盛世极治之世则向用五福威用六极一受成于皇极之主而司命为无权且夫瑞草嘉禾无情之物犹应圣主之念而生何论寿耈否则卫武之九十太公之百四十召公之百八十何以皆在周道方隆文武成康之世岂非贤圣继作而锡福者厚与耳刘在终养诸君子中如连林之有松栢羣岫之有嵩华而主上寤寐黄发勤思宪老与耳刘之八袠会臣主之精神若隐隐相通者而知自今以往耳刘之为九十为百四十为百八十皆以圣主无涯之养锡孝子无涯之年也谓余不信请征以近事西虏跳梁朝议推毂行边元老有及新城王少傅者言官以笃老难之天子不为动及　召见平台少傅趋锵闲雅调对精凿虽借箸之筹聚米之论无以过之天子大悦赐鹊印佩龙文而出西虏怵于先声退兵六百里当是时非主上神武独断几为言者所误再索而得耳刘亦如是矣此二老者一如疆弩之末犹贯七革一如吞火之世独嚼寒冰者圣世之瑞也文学归试理余语佐三雅何如 

　　○朱襟江侍御六十寿序 

　　（前有逸文）不可闻于荡平正直之世矣余同籍朱君采天下士也以清节直气有声西台伏蒲之论流传海内更仆未数既而绣衣持斧澄按江南风采棱棱为国家图永赖业有端绪会天子诮谴言官二十余人公亦在謪籍中得电白尉三吴士民以不竟公之德泽为恨而公夷然就道瘴海炎方颜如红玉归而筑宫于山水奥区所谓赵王孙故宅者读书谈道教养子弟郡国守相干旄相属罕所容接时以春秋胜日与各僧韵士往来湖山间意豁如也台省之荐贤以公为举首者无虗岁而若弗闻也者铨衡之启事以金为司马宗伯之属者无虗月而若弗闻也者其容色温然而不怒其文章议论依于大雅平淡而无孤愤怨悱之习所谓幽人硕人者非公耶公之同乡有朱大复祠部以言事归里中习餐霞服炁之术能经旬不食冬夏一衣公平平耳烟火裘葛不废而精神色泽与餐霞服炁者等即余与公岩居相望会于苕霅会于具区会于西湖或十年或五六年或三四年谈容酒德与夫抚膺击节郁勃忼慨之气犹是君采也今年六十矣子月三日为悬弧之辰其二难襟海中舍五台宪副等属余祝觞焉余以为凡祝多溢辞如蒲柳而松栢之也樗散而杞柟之也繁星油云而景庆之也皆传其溢也夫既巳松栢矣杞柟矣景星庆云矣必也试之烈风栋之明堂见为王者之上瑞而后不虗三者之用以公精魄木气若此海内之仰挹快睹若彼是且烦之以政事而不伤于佚縻之以好爵而不伤于高宠光之以名誉而不伤于达而冈陵恒升谆谆若八九十者于义无取矣离骚不云乎老冉冉其将至兮怨修名之不立彼为习于怨者名立即牢愁解矣公不为愁且怨而一日赐环大酬爱君忧国之士所为恬愉交养何啻挹浮丘而侣羡门者寿又何可量耶请与襟海兄弟为约今而后无复以下泽款段骄公以莼菜鲈鱼饷公余亦无以雨蓑烟笠求公以惊猿怨鹤怖公惟挟斑竹管笔书公出山后事更三十年而为公赋抑之诗者与朱文宁祭酒共之矣 

　　○望江兄九十寿 

　　吾兄望江公以名德跻大年九十矣揽揆之日子姓咸造选杖履称兕觥修宪老之礼焉余谂于众曰此家门之盛二百余年所希觏也请逓言公之所繇寿者而余采为祝觞之言可乎于是有为公之子行者若而人前致辞曰某等习公之忘机矣然行年七十而尝若有踧踖者则以母沈孺人立孤轻赵客抗节迈共姜而未有报也自绯伯待诏公车上书　阙下当时百司庶府之疏神祖十九留中独公父子以孝情格天事下大宗伯议大宗伯移文直指核实以闻而得建棹楔表宅里徼天子之誉命以酬罔极之恩慰风木之恨而公之胸中始无一事寝不梦觉无忧为婴儿为赤子古有终身慕者年百有十岁是公之寿道也有为公之孙行者若而人前致辞曰三十年为一世公阅三世五朝矣自甲寅乙卯之后六十余年重熙累洽润泽丰美间者边陲衣袽齐蜀黔巫日寻干戈而寿梦之区乐郊乐国天官书占云岁星在吴又云老人星在斗牛间尧之瑞应所谓民之子八九十者歌击壤时也斯不亦寿而康乎有为公之曾玄行者若而人前致辞曰齐桓有云多寿多辱无为贵寿矣三鳯既邈羣龙代兴今者承明著作之庭石室兰台之选虎竹熊幡之任逄掖子衿之英里号鸣珂居题通德公惓惓以振族之思观亢宗之盛而喜可知也绯伯博于学赡于词公侯之后必复其始行且致身日月之际天子询家学所自有　诏即公之居授经如毛公九十故事斯不亦寿而荣乎语既咸请余致辞余闻论文者有笔随人老之说而知登年之为载德助也彼其侧身澡行欲善无厌者尝一日而怀千载之图岂不知晦朔不知春秋者可窥其藩哉谚曰天有记性无急性无急性故蚤计者尝失之目前有记性故倒行者难待之定后吾视公质行可以镇浮厚道可以袪鄙徐公之雅尚通介有常任安之交情寒暄无变虽自其性得之哉而亦以阅历多造事熟前有典型后有烱戒故得效之方佩若上药巳事之美护若瓌宝譬之松柏之节久而愈坚姜桂之性久而愈辣醇醪之味久而愈和盖以德致寿还以寿养德所得于切磋琢磨者九十年如旦暮也谈何容易余少于公二十一年昔余有感于鸱鸮之章而公为赋无衣盖其厚之一征也及是家庆为歌抑之诗以侑康爵而属绯伯纪之 

　　孙男庭 
　　广 
　　廙仝阅 
　　容台文集卷之二终 

　　●容台文集卷之三 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　序（三） 
　　题词 

　　◆序（三） 

　　贺楚方伯霖雨梁公晋中丞序 
　　贺郡司理徐硕庵奏最序 
　　贺漕抚李公考绩晋副都御史序 
　　送郡司理毛孺初应召北上序 
　　送聂邑侯入觐序 
　　贺郡司理吴兹勉最绩序 
　　贺侍御潘翔公迎太公冏卿入朝序 
　　吴玄水礼部得子序 
　　初集序 
　　莆田曾氏族谱序 
　　王征美刺史守城序 
　　寿光禄程公五十偕寿序 
　　日种音文序 
　　序宋黄门先生集 
　　封侍御史公七十偕寿序 
　　序郭主客集 
　　重题铜龙馆序 

　　○贺楚方伯霖雨梁公晋中丞序 

　　楚庶宗之变也诸大臣议以为春秋之义将则必诛楚氛甚恶蔓图斯晚社鼷不灌屋鼠不蕙八议所云非其大者请无牵于宗正条而一以司马法从事于是檄四省集大兵为掎角势天子环顾廷臣独念抚楚莫可遣者时梁公以方伯守土荆南先是以平苗功奉玺书赐金且需次领节钺适与楚事会天子乃命廷臣请以中丞节授公公朝受命而叛者夕伐谋见疾驰而入幕府而士民喜可知巳曰公不从澧州来其从天而下耶是时伏戎在萑悍宗在堞方属耳目新帅以为意向公至则皆慑伏不敢动曰是夫四征不庭惯经行阵者梁公耶庶宗寡援则大窘公庙算百出则又次第就械无迯罪天子以一中丞节胜于十万师而方城鄂渚之间谧如矣故事大中丞自藩臬晋者同官征言志喜于是诸大夫授简不佞昌曰待子久矣其无辞不佞服膺公教甚深且赖公定楚无入危之诫又何可以不文辞也往读史至汉文时谋国之臣孰与晁贾哉贾大夫不难系单于头而抱火积薪之虑惟诸侯王为谆谆又家令之疏备边详哉乎其言之也要以安宗庙而尊天子舍削六国无足事者帝心奇其才莫能施用竟成六国之祸虽然帝之所能者损万乘之重以重细桺而巳若曰吾有真将军者岂忧诸侯王哉譬之治病胫大如腰指大如股者症也或言分之便或言削之便者禁方也而条侯则医也二子者试方者也试方者人费试策者国费得国医事几矣藉令动六国之兵而应以棘门霸上之将安在祸小乎故曰安危在出令存亡在所任此文帝之明而熟于计也嗟乎国家日不乏谋议之臣至如威名折冲信命殊俗功能日着可当县官缓急者曾几何人又以遭时泰宁兵革不试士大夫优游文墨拱手而取大官他故勿论即如大中丞是古天子所使王官监于诸侯之国而分陕之寄也凿凶门树大纛将以虎符征发而称主帅乎居则讨军实而销民萌有急则撤患于肘腋之间而制变于呼吸之顷此宁渠可尝试者乃其道甚广其途甚夷主爵者率以宠名誉之人而酬扬历之绩军旅之事不必其有闻也其故难言哉难言哉公以文章学术起家望郎当西夷弗靖天子命重臣行边公应诏与俱重臣竟赖公策敌王所忾用是结主知吉士望今国家屡有征伐之事公未尝不在其间三韩之役松山之役播酋之役皮林之役公或调兵食或设方略或视戎行或募死士交河饮马瘴水堕鸢公所为间关而策驭也毡帐酪浆刀耕火种公所为跋涉而问俗也飞刍度岭积甲齐山公所为拮据而先事也赤白探丸癸庚噪野公所为指顾而应猝也公筮官郎署而干济有元老之猷近试三辅而经营在玄菟青海之外旅进藩臬而物色在河魁中执法之官是故人知天子一日而骤贵公不知试之二十余年不为不久人知公不战而成功而不知公之所为百战功皆今日收功地不为不难也且庶宗幸而滥觞巳耳即澜倒滔天而其敢死孰与虏酋其犷猂孰与猺燹其贪忿谁与脱巾之卒公能折其所难何论易者于条侯曷让焉若乃盈廷言战贾生之恸哭也刘氏安矣而晁氏危矣则西川谓耶总之皇上善将将得圣人之威矣盖宸濠之乱王公琼在本兵曰无忧业有王伯安在今公之讲白沙氏学与王同公之澧王之贑其地同王先濠而后苗公先苗而后楚其事又同儒者之效覩矣汉事云乎哉旦夕者天子锡师中而宠公于将相间则有穆如之颂以俟君子 

　　○贺郡司理徐硕庵奏最序 

　　陆士衡文赋曰课虗无以责有文诚有之仕亦宜然彼贤人可久之业太上不朽之事皆契在独知藏无朕迹于德谓之隐于善系之阴何尝禀成于朝署司命于主爵哉而或者谓朝槿之可常信梦蕉之足据所保者在此即所捐者在彼而廉耻节义无所不捐矣则跖实之为患不可语于达人之观也吾郡大夫西安徐公筮仕时尝为庐江司理绣衣持斧为崔大夫自牧伯守长以下虑无不搏心先意自全威棱之下者而公平视之无所阿邑适有徐守之谳相忤弃其官归徐守者江右汪君心渊也始东方妖贼压彭城境此南北咽喉关天下安危不小赖徐守善为兵多方略扼其进贼委城遁去张睢阳辈人也而失驩于备兵使者赵君赵中之于崔将行贪吏之罚须众理官阅实其罪法在重辟中众莫不心伤其冤乃与慷慨激昂明其不然者徐公也是役也公仁心为质蕴义生风阴德通于神明令望重于山岳所保甚多所捐甚少惟一官耳嗟嗟倡而和者何人哉崔既入操国柄羣奸辅之长夜漫漫孰知其旦赖圣朝更化羣公讼言　赐环有命复为松借则与公同解褐者皆巳骎骎日月之际公无几微厌薄故官而识益练而神益完有泣罪之仁有定乱之略有平反告母之孝情有不茹不吐之风采譬之陟羊肠过滟滪而结靷九土扬舲百川易于履平地也三年报绩特寻常事以公始念不及此故同官觞之以志弹冠之庆云昔汉于公以官殉覆盆烗耀史册更千载而有钱若水又更五百载而有公与之鼎立奇男子故自不易食报当亦殊绝今天子褒诛独断远过汉宋彼于公之高阀若水之急流其足为公称哉其足为公称哉敬因郡伯诸公祖之请而扬厉公之百一如此 

　　○贺漕抚李公考绩晋副都御史序 

　　楚之贡浮于江沱潜汉则禹之道也昔也逾于洛今也泝于淮故楚之转饷者岁诣淮受教令于幕府以开府视淮亦犹赐履之地乎大中丞修吾李公以抚兼漕事久矣日者天子以玺书晋公为左副都御史而楚之藩臬使喜可知也曰公今真为漕矣楚赖之矣又曰上今用公矣世赖之矣授简不佞昌曰庶其善颂乎不佞何能为役忆读公之抚漕疏而能言之士方公于汲长孺陆敬舆郭令公韩魏公张方平者核矣斐矣如以古之事词止矣不可以加矣请言今事可乎在昔永嘉张文忠公自郎官佩相印尝　召对便殿掀髯言事俶傥不小拘公旁顾一二宦竖则佯作踧踖状上怪问故公对曰臣何敢失此曹意内庭数武地如万里矣因极言镇阉所在暴横非圣明涤荡海内终不见天日世皇感动为尽罢诸镇守者夫李元礼一世龙门裴晋公四朝元老竟拱手于宦官辈而文忠以一言除数世之患伟矣社稷功也虽然公有社稷功而于贤人君子肯许以社稷臣哉遇合太奇宠数太盛不知者既忌其径之捷知之者亦惬其报之称尚安得而以名归之故夫历邅回尝险阻有蹶而起有前而却朝廷之注向与海内之清议两相畸亦两相激而郁勃不得宣者此亦名臣之资也中丞公得之矣公以直言极谏浮沉中外二十余年最后领节钺未几词组出宫中赐之玦其事甚秘世莫能知也公请去不得请代不得尝以身在去与代之间可去则权轻可代则责亦轻而税珰增者乘公两轻之势磨牙张距以吮淮海维扬之血公亦不量孤危而日夜以讨珰为事如临坚敌旗鼓间谍靡弗用也如薄猛虎网罗弓矢靡弗设也卒持其阴重罪大困税珰使不得生还禁籞当是时海内扼珰者若清原若江夏若南康皆不能以一矢加遗守土大吏至禠冠带受辱其次三木囊头受辱其次缇骑圜土受辱而雷霆之威独霁于淮上识者曰上之知公虽三旌九迁不过也主上虽心识公而未尝骤贵公公虽受誉命而以年以资未尝踰于怕调之尺寸公在镇先后着功实如驭将吏惩贪墨议河渠护　陵寝靖叛萌赈流散不止为漕而独叙其所为漕者若曰程绩而酬则爵禄不足也以故天下之贤人君子皆信公重公于公之当去也昌言于朝以规于公之不遂去也昌言于朝以颂即凿横门建大纛尽护东南诸侯股肱倚之咽喉仰之于公岂有不足而公议之郁勃犹若有不尽释者公之功名于是为盛哉抑公不独自成其名而巳也圣德亦光焉矣皇上异时不尝逐三大珰乎保之败也则权相随之鲸之败也则少宰随之诚之败也则台谏官随之夫自宰执而卿贰而台谏莫利其北珰也主上之明也公之终有誉命以此故夫分过于君谓路马不可问逆鳞不可批密云不可雨明夷不可日中者皆诬上者也布衣轻侠尚有名交安有网恢恢绶若若而匿瑕畅美莫望之臣子者皇上绍烈祖之休于公乎白矣书曰嘉谋嘉猷惟我后之德其在斯乎其在斯乎继自今公益有无穷之闻主臣俱美中外禔福洛修贡江献珍宁独惠于楚于漕巳也 

　　○送郡司理毛孺初应召北上序 

　　睦州毛氏兄弟鼎立孺初公后起为吾郡司理凡五年声籍甚天子用所司剡荐以异等召云始公之入吴也其仲司谏氏赠之言曰行矣毋愧龙图之树其伯天官氏赠之言曰行矣毋愧桐江之丝公拜受教而为董子理之也董子俯而思仰而叹曰善哉繇天官氏之言可以清繇司谏氏之言可以任虽然严子为傲爵禄者也于先忧何当即于理官何当也公曰唯唯否否夫严子者果以其傲爵禄为高巳乎其言曰怀仁附义天下悦趋势顺旨要领绝此古之遗直而范氏之宗也凡任天下者固必有所捐国家之谋肉食者鄙功名之会金注者惛故可饵以禄者即可怵以害可縻以爵者即可挠以法非夫泥涂轩冕而能当官立节者天下无有昔范公为诸生则以天下任吾为理而任岂称早计哉桐之水以砺吾齿耳盖公之持论若此其理郡率以此言为券较然不欺其志焉公身兼数器而棘木之听自其颛职亭法处事片言立断刑书既定即豪贵大侠力能得之监司台察者不能得之公监司台察亦借公自解曰是无如司理何有宰相子方操热柄为吾邑宋氏关白公抵其书摽其使曰而公与吾无生平而书伪也邑有人奴埒素封与故主抗辇下贵人至为击一学使者去赖公穷治竟毙于法于是江以南抢地呼天之属愿一当松郡理死不恨而公以为无冤民易无冤士难今夫司属之殿最寄司理笔端一不当令蒙恶声此宁有两造为阅实者公故具鉴裁而不以脂韦先悃愊凡所品骘要于至核即台察亦无以夺也计公在事以廉成平廉最着以强直行仁恕强直最着弓旌未及而风棱岳岳巳动朝着矣遭时休明箕颖为拙虽江湖客星皆耀于钩陈太微间假令子陵而在能逃谏议征不就否宋时自希文出士始知重气节今天子高居法宫积牍如山不复决虑无弗伏阙谏上殿争蒿目以修社稷之急而天下脊脊多事何也岂其迹于任也而不大有所捐与岂其知趋势顺旨之非希文而不知怀仁附义之为真希文与昔富郑公之贤也欲有所诛进而希文持之曰恐人主手滑此以知其不好激也石徂徕之直也为四贤诗而希文嗛之曰天下事为鬼子坏此以知其不好誉也若希文者真能捐名者也语曰食夫殉财夸者死权烈士殉名夫名羙物也而权利之委也故遗利而后可以遗权遗权而后可以遗名遗名而后可以忧可以任公所试之理而效者也吾终不以羊裘为潜以龙图为见以施于郡理为公之细而効于台谏者为公之宏公行矣不烦改步矣请亦以余之言为券而质之公家伯仲征余言者华亭聂侯青浦韩侯署上海许公皆渐于公之家风者也严以子陵名范公所尝守郡者也 

　　○送聂邑侯入觐序 

　　聂侯以述职行矣歌骊之日二三子讲德焉行人吴子谂于野史董子曰国有六职令则兼之吾以是程侯抑何恢恢游刄也侯宽然长者鉴裁内运每延见士大夫考政问俗即能得其人于目睫之外造请不废阳鱎自远不可得而亲不可得而疏是天官氏之职侯克举之也侯下车之岁大浸稽天请命两台发粟赈荒乡三老义士所在施粥糜间井相望侯身自劳来眠食几废所活饿夫不可胜数岁不为虐邑故苦践更迩议均役官与民视田受役几无等侯核富民田隐没尽出逾故额六十万于是中产以下皆得免役而缙绅亦不至大困行法之平为江南最是司农氏之职侯克举之也学使者檄郡县校士所在讙哗山苗涧松今古同叹侯谢绝请托精心品藻白屋寒畯遂无留良明鉴空悬飘瓦不怨是宗伯氏之职侯克举之也勾摄之役日引月长动盈四百侯汰去过半昔之鸱张狐假而食者转而归农又捕贼曹符檄所向辄命为盗薮蔓延周内莫可谁何侯絜法定令落其角距糇粮以时萑苻息警是司马氏之职侯克举之也侯尝谓欲省狱讼先省锾赎非两台监司大吏所召捕未尝远人于庭亦无一役轻下闾里爰书巳八欲解则听之未尝引绳批根见法辄取也是司寇氏之职侯克举之也泽国奥区沟洫是急先时浚治以劳远人自侯建议壹用土著畚插在前饷馌居后事集民安百世永赖浦汇一役众称聂渠是邦土之职侯克举之也夫国家以六曹尽天下之事而以县令习六官之事如侯者得其一察巳足孤行况兼总条贯左右具宜不为天下循良冠乎董子曰似也子知侯者请更有进焉吴子曰仕于壮县者处脂膏中耽耽逐逐富民是求彼官于家人极于病葢有之矣侯淡素自将氷壶方洁尺组寸帛不取诸民沽酒市脯宁浮其直侯在华五载矣素封之家游闲之子不知上官科指作何状有以怀璧罪者谁也如其清贤豪之门竿牍并进或仗其吹嘘张我羽翅侯曰我守土吏也岂借誉于名交哉守常度自信而巳如其介台察有所摧抑其人故不能事侯侯阴为解脱竟不令知所卵翼士有退而负德者或为侯道之侯益为掩覆不令人人知也如其厚此足以颂侯矣乎董子曰近之矣犹未尽者其在侯之量乎古之知人者谓智可练而量不可学侯之量深远矣若万石之钟不为寸莛鸣函牛之鼎不为小鲜饪忘宠辱遗毁誉于家有不见于国有不闻者是隰朋之弘也是故侯诚才矣然而不张的诚清矣然而不溪刻诚介矣然而不崖异诚厚矣然而不沕闇其大臣之度乎当其百里有六官之用当其台谏又有大臣之用王正之春天子开明堂觐羣后修汉故事有以邑宰进大农少传如桐乡密县者必聂侯矣吴子以为不虚美请书之 

　　○贺郡司理吴兹勉最绩序 

　　今郡司理之考绩也则犹古者计狱弊讼登中于天府之遗意哉其具成牍以请几毛举缕悉然不敢深言于慎测之情不敢侈言于不冤之诵惧其迹于夸也监司台察则既有品题矣而不必其该也束于裁也太史之代言则既有宠光矣而不必其肖也淆于同也是将安所悬衡乎吾闻之言弥繁知弥觕言弥简知弥精夫考绩虞法也有虞氏嘉美咎繇非即今之制词乎而其言曰风动风者一字褒也后王重之曰明清犹雨旸燠寒各司其用非风敌也又重之曰讫威讫富是犹明庶广莫之属风之一德也且夫风之为言未施而民信先声而夺人故足术也威富巳尝我而后讫焉晚矣江以南故嚚于讼松为最又隶于旧京往往奸人不得志则走诸御史台声冤泯泯棼棼不可穷诘檄符一下胥吏伍伯之伦因缘为奸利中产立尽司理临川吴公始下车拥书万卷焚香讽诵或见谓公文人薄法吏不为也是时积案如山老吏抱牍而进冀窥使君办法若何公纵观有顷手数牍曰是行禽败常者案之是封豕荐食闾左者案之是城狐家于官府者案之是鬼蜮鬪两造而噉其肉者案之余锥刀雀角非国法所急不足烦乃公三尺须其改悔将有纵舍观者慑伏公尝端居燕坐或十日不决事或一日决十数事或十日不判牍或一日判数十牍皆洞肝披胆引经贯律莫可上下诸奸人莫利当公而旁郡有不平愿得赴云间嘉石死不恨公自以镇静坐消告讦俗而诸御史台若移文申令岩然不为应岂其治丝而棼之耶久而知公之指在不扰交章剡誉矣若乃衷褐于绣设菜过鲑士大夫竟三岁不能以二簋事公何论庭实至问之市肆经年不取尺布矣问之侯吏所过干糇弗具矣问之阍吏坐无附耳之交门无境外之刺矣问之主藏吏朿矢之入缗钱之羡籍而弗有若委尘矣问之胥史曰此霹雳手也奉约朿惟谨不者相随入狱门矣问之乡校人人为吴氏学古文奇字之外言不及私矣此岂可旦夕袭取哉盖公清虚淡泊纯白内守虽恂恂抑抑而有轻天下细万物之意举人间世所艳称以为要誉之媒争先之径皆所不屑故曰绝利一源用师万倍豚鱼可格枭鸟不鸣风之也台察所称者能尽此乎虽然犹一郡之平也公之鉴裁着赐履持斧之臣询察吏治惟公是倚而郡国令长耦俱无猜且各有凭焉吾职在五听而巳更以六廉绳吏不虞府怨乎公则以天下名教为巳任即道在包荒不为吐茹今年春天子开明堂计羣吏惟江以南月旦足佐平明之治非公亭亭孤峙不受世波将纤趋窥日?间之徒巧逃吏议公即不深文无柰其为深文者何公即不骫法无柰其为骫法者何故煦然以春肃然以秋皆风之德也此于法不得达之朝听而不闻不见之绩无大是矣华亭令郑侯上海令邹侯署青浦倅马公乐公之政成而属不佞昌为颂昌心仪公最久又野史得深言侈言犹不能肖公之什一试以谂于代言者或禆谌我可矣 

　　○贺侍御潘翔公迎太公冏卿入朝序 

　　今天子登崇茂硕服在大僚藩臬守长声绩着闻者起拜九列所以均劳逸示风励也于是观察麓泉潘公入为太仆少卿趣装有日矣公之仲君侍御翔公在　辇下方清宫以侍而同里同官若奉常尹公霍公金吾万公侍御翟公皆翔公之所兄事弟蓄者聚族而迎太仆献币羞璧征辞以先之不佞昌辱有家侄羽宸之年谊且交于翔公至习不敢辞葢国家有劳臣有世臣劳臣者身兼数器虑在四方环应无穷刄游靡缺受于才者也世臣者鹤鸣子和前喁后于二人有怀一人思媚渐于教者也受于才者以为臣鹄渐于教者以为子鹄两者鲜兼而得全全昌古今不数有莘之隆尹相太甲陟相太戍姬氏之盛鲁公拜后周公拜前而伯冏之作太仆正也穆王命之曰世笃忠贞世笃者继继绳绳自一世至于世世而効一官营一职何论焉语曰子之能仕父教之忠孰与以身教平又曰上臣以人事君孰与以子事君乎太仆公登朝以来其官则自邑宰即署守长藩臬几十政无所不周历其地则自畿辅河洛关陕几万里而无所不驰驱其宦迹则自簿领钱谷河渠刑法军旅之事几百试而无所不赡举以故公劳臣无两要以教忠亦无两彼其夙夜奉公者即为式谷优游布政者即为家謩而翔公之所传者不止青箱书治县谱也公兹入矣翔公奉膝下欢歌白华朱芾之诗上松栢冈陵之颂若石庆之为万石涴牏若元方之为仲弓御车于情岂不诚展而非公之所厚望于翔公者何则万石君虽孝谨乎以归老不事事仲弓则仅仅颖川长非如公父子在日月之际也吾意公必以生平所扬历所咨诹若土风谣俗吏治边情地险物力家庭告语皆可入皂囊之封章备绣斧之捡察而严君诤子自相师友则朝常庙筭国事人才外臣所百闻不如一见者侍御当熟数于趋庭之前所为塞渊之助不少也兹非世济之美而社稷之福乎哉且夫御史单车行部揽辔之日则忘其家虽甚严重视他官独难于将父既并立于班行矣而乃公驾车则乘骢者常改步如中州侯公官太常秩三品其次公以侍御为六月之息朿于制也翔公为名御史籍甚西台久矣寻常有不次之擢是父是子相从于槐棘间此其合则共邸而居分则秉钺而出而且有长公孝廉将以贤良方正奉对大庭为石之庆建为陈之二方吹箎吹埙肯堂肯构家声功业焜耀乎三晋媲美乎高阳世臣哉世臣哉试采之为潘氏世家窃自负于惇史矣 

　　○吴玄水礼部得子序 

　　古者卿士大夫燕享之诗恒曰万寿无期万寿无疆上寿百三十岁耳何以侈言万也夫人未有中古而生者皆于上皇之世自今而遡之赫胥大庭犹旦暮也非以子而孙孙而子乃为大年耶且也君父之恩大矣与天地并夫惟子而孙孙而子则以无涯酬罔极其愿始鬯故以千金之璧易赤子愚者不为以松乔之年易嗣续智者亦不受也葢三代之宗器若云雷之尊□父之鼎一柱之爵狸首之豆所以铭功而昭德者命之曰子子孙孙永宝用岂非以忠孝之种足重耶余友吴礼部伯玉年逾壮未举子太夫人忧之即同侪友生无不为伯玉深念也独不佞昌以为伯玉法当多男子或询之故曰吾非祠官安知高禄之应吾非太卜安识梦占之祥耶抑男之为文也从田从力从力则熊罴之伦也从田则岂有畛甽疆畔哉方寸是巳吾视伯玉仁心为质欲善无厌养志承欢今之曾闵且乐道人善如郑当时恢弘慱爱如孔北海崇奖后进如庞士元赴人缓急如原巨先尝以宗社大计闾阎隐瘼默赞当事巳见施用而不居其名此其为田沃而不硗坦而不棘而又拂以温风润以甘雨知其必有获也或曰海内闻人若弘农宋公延津李公蒲坂杨公富平孙公此皆天下长者何以靳之血胤哉余曰之数公者与伯王固异矣其成名也若俛地拾芥其得志于王涂也若康庄骋绝足计其当伯玉之年所受国家之恩泽海内之休问几于满而不可以复益矣伯玉以鸿渐之资困于黉校公车之业屡变忧患之途备尝四十登朝十年奉使仅仅得虞曹郎又笃念太夫人倚庐自北请南依迟子舍家无厚业萧然书生此其于诸公谦满之数何如也耕尧之田而有九年之水耕汤之田而有七年之旱过此以往皆逢年之日矣多男不亦宜乎或曰然则人之所易伯玉何独难也曰器以晚成为大物以罕见为奇力以挽回定数为强德以动天地感神明为盛岂不戞戞乎其难之哉章文懿公以六十举子陆文定公以五十八重贤迭肖巍膴耆颐两翁兼得之始未尝不邅回而后乃备福也吾谓伯玉之逢年亦如此矣于是社友何子张子辈理子语前为伯玉寿且歌斯干之第八章而退 

　　○初集序 【 徐司空大夫】 

　　董子曰文章之道一往即诣缘指覩归如明霞舒锦员水孕珠何关渐次彼一鼓作气再鼓而竭者皆非其至也其至者如列传世家之史前无古后无今上林子虗之赋人巧极天工错岂惟班固子云之所不能摹即两司马贾其余劲更为掺牍何以复加果且待子为续为别哉虽然有初者有为初者譬诸四序之气春为盛德方其百昌鬯遂草木怒生宇宙一新人情怡荡若不知有炎之畏风之悲寒之怨者此亦天地文章之一初巳而揆厥原本乃在草木雕零龙蛇藏蛰深根固蒂之候蓄极而发天地且不能违而况于人乎太史公自谓网罗天下遗失旧闻相如自谓赋家之心苞括天地非虗也有本者如是矣济阳水部徐公凖明生而蚤慧江夏命之圣童龙门引为小友自其缝掖著述甚富及乎弱冠登朝冲夷自远山刺申阳分司甓社或簿领劳人或胼胝荒度皆旷士之所攒眉而词人之所辍翰者乃公以游刄之余练凌云之笔诗有古选有近体有绝句文有记有序有传有檄文有奏疏二十余万言搃之一吟一咏什风什骚短章大篇有典有则体裁庄雅步骤春容于戏休哉异时谈艺者薄陶铸而尚自然厌矜庄而趋佻宕如危帽轻衫以见大宾鱼肠七首以当大敌浮杯一???吊?以涉大川似薄汉以后不为而其敝也渐入元季俳优之习至于公而一涤其陋归之尔雅虽其广心浩大将纵横九土凌厉千秋于诗文无所不淹而以初集求之两司马之业在是观止矣二东自白雪楼集以后有东阿于文定临朐冯文敏并建旗鼓悬衡海内东阿兼誉元美临朐颛尊退之两公皆二十登朝金门多暇足以大肆力于著作公之才??渗年华与两公同而既文既慱不为吏道所掩三集鼎足泱泱乎大风抑又难矣 

　　○莆田曾氏族谱序 

　　谱学盛于六代李唐之世当其时婚宦之籍过于九品名讳之禁严于三尺其书充栋如册府元龟所载者是巳而遗编断简三馆寥寥似经祖龙之灰鲜见蠹鱼之蚀岂非习伪相沿作者不勉故冺灭无传耶兹莆阳曾氏之谱出而吾覩少宰公之难穷也葢以国史之法用之于家乘譬离督绳输按墨而以凌云材料为堂为奥直易易矣公之言曰阙疑传信史职也疑无小信无大信者十九力不敌疑者之十一吾曾之保姓受氏逖矣断自入闽而祖光漙见见闻闻传流有据孔子述书三坟勿载欧阳子行之矣此史法也史迁作帝纪列传世家征信千古而搃命之曰谈公所论着善则称亲不必巳出公有风木之恨而谆谆于肯构之思令太公之绪言遗教千载如新史法也公掌丝纶作训词以训有位今也旁治子孙于是乎取之宠必思危恩不掩义温厚尔雅养中养才若颜子推之家训谢康乐之述祖为作求绍闻者地此史法也范希文宋人物第一其始流离琐尾自非着姓而以物望振宗盟又以直笔裁族志今崔卢郑李之谱世巳无传而数百年来范谱孤行寿于金石闽之曾世不乏闻人而有以希文为我师者非少宰孰当之三立具而业不朽九两系而族得民事不同而相为用此史法也不佞吴人也习见范文正公之祠墓云仍皆在吴之天平宋社巳屋范庄岿然其子孙当机利之辏而事桔槔之业惟义田是仰惟宗老是依文正训曰子孙有仕于朝者以俸入增置义田恢祖贻孝也彰君赐忠也入国朝且踰三倍矣公虽怀范公之忧而未佩将相之印当修志时官尚宫赞禄入未逮希文远甚而蚤从事钱公辅之记所以翼是谱而行之永永者宁他世家所敢望哉谱凡目十有三而不佞肉谱可书者止此未知可比于糠粃之前导否 

　　○王征美刺史守城序 

　　王征美自孝廉时惑莲妖之乱巳忠愤勃发结东南奇侠共殉县官之?昔人以久宦减仲产征美乃以结客废建宁府君负郭人或迂之家侄原孚时廵二东独壮其气决多探借筹平妖奏绩屈指吞胡之略征美葢李长源辈人万不试而出一焉见之守胶若杨太史此纪是巳方予入春明门东牟羽书押至某邑陷谋令逃友朋善征美者有危辞余明其不然此陷且逃者岂尽无义胆哉智不素练材不应卒而危急存亡之秋正吾征美技痒时也惜其谋未尽施用令一二剧贼泥沙用金钱牛羊用士女顿兵坚城几阅终岁费帑藏无筭竟不覩献俘饮至之盛事征美当抱余恨焉虽然能巳见于天下异时必有用其所未足者在矣 

　　○寿光禄程公五十偕寿序 

　　夫古之至人处于食清游浊之间常以隐为真宅以仕为应迹柱下史漆园吏非乎乃世遂尊其论着比之大易命之为经而又传以长年住世之说于是吏隐神仙始合为一矣西京武帝时有东方生者其依隐玩世异乎平津之阿其正谏明节同于长孺之贑说者谓其师友造化灵为星辰故艳称之矣乃若同朝有司马谈者官为太史令所谓近乎巫史卜祝之列与夫陆沉避世索长安米者等也而吏隐之林鲜有列者何哉且东方之事见于外史稗官之书不可征信其遗文绪论如宾戏谏广上林诸篇平平常常无一长年住世语也谈公述陆家指黄老最先而片言居要曰神太用则竭夫神者圣王用之以宰群动调三光长于万古而不为老奚其竭葢不神之神无用之用谈公深于犹龙之旨矣当吾世而楚大夫程光禄近之光禄孝昌慱雅君子也以贡籍宰岩邑同官倚藉一第有欲傲之以所不足而若弗闻也者有欲困之以所不能而若弗闻也者四载政成台察交荐十有四牍以循卓征公待诏阙下氷雪为肠入火不热竟得南光禄署丞其官守寂寥亦与之为寂寥其山川夷旷亦与之为夷旷且网罗六代散失旧闻若河渠平凖八书之类各有论撰时以示长公翰林庶常端伯端伯每发家邮辄佩庭训于是承明著作之庭程氏学最着若以三山云助传岩雨非如班家之史谆谆分疏孰为彪孰为固孰为大家有父子异居之嘲也公年始五十夫妇相庄仕不必牛衣迍隐不必鹿门僻今之留滞周南直湏臾事行且修子部之司存安史公之鼎养虗和淡泊别有□年吾所为祝觞者方之内耳固不及朱陵桃实之谬悠也 

　　○日种音文序 

　　文者圣人所以化成天下之具撰造其一支也西方之教无所不简而独以撰造为文如来说经菩萨造论葢河沙不能筭海墨不胜书矣试观陆百卷说般若何止三万言释尧典耶乃朗士又取历代文人之集与佛法相关者若赋若颂若序若记若诗若赞一一分类命之曰日种音文岂不知杜日为毗耶法门遮眼即药山玄旨哉其说曰金汤非达官不尊水乳湏慧业而辨僧中得一人不如褒衣慱带中得一人可以转化其同类也藏中得一义不如游文小史中得一义可以开发其信心也至于万法皆识所持陆根互用亦得文殊曰今此婆娑国经论得宣明则名身句身目之所触者即为耳出流入流心之所会者即为音斯又三真实之逗机二十五圆通之启钥也其旨微矣吾常以日喻日无所不照而照地不如照空圣人之言名物照地也故有尽其言实际照空也故难穷晋宋文人谢灵运梁昭明取材贝叶振藻珠林其朝暾之日乎未光也至唐而梁肃房融游三观门剖六相义其禺中之日乎未满也至宋而苏子瞻张无尽或乘愿力而生或藉师资而悟辨才无碍宗通教通其日之正中乎他如王维裴休韦应物白香山晁无咎黄鲁直辈虽入有浅深字有半满要以依大光明离痴暗惑其为一音所摄均也朗士似为历代文人忏绮语业其辅教之意达矣哉 

　　○序宋黄门先生集 

　　汉文帝久不见贾生自谓过之武帝读长卿有生不同时之恨此即丞相嘉丞相弘不能得之二主也而不尽二臣之用何耶无亦洛阳孤愤伤时文围浮沉慢世或寄情楚泽之兰或袖手凌云之笔不能二主用才之意耶始予尝读宋黄门泰斗诸奏疏叹其文直事核谋国之略在敬舆子瞻仲伯间天子贤之以置陆垣之首触邪指佞惟公是倚既而随众　赐玦天下方惜公之远外而公之神益冲然气益夷然惟是读书谈道之乐不改常度寂寥短章春容大篇皆崇闳尔雅有典有则足以鼓吹休明维持世教即敬舆忠州集古方书子瞻居黄藏其结撰犹以为衰世君臣之事非所以事圣主也天子一日思侍从之良召置左右公以兹集引对有屡前其席篇篇称善者岂不成右文之荣观哉公之长公今础自木天踵谏院直声为天下重其渊源远矣 

　　○封侍御史公七十偕寿序 

　　卿大夫之孝谓之誉誉之为言名也卿大夫侧身备行扬三立之名以显其亲孝莫大焉虽然有不待子而名者若庆建之有万石二方之有太丘或开家或食报岂不以大年为年以二乐为乐哉则封侍御史太公是巳以清苑望族世济其美蚤岁游黉宫以慱闻多识冠其曹耦家无厚业邱笔为耕虽门多长者之高车乃缾鲜陶家之余粟公读书谈道有以自立不作可怜之色豁如也奉养二尊人供甘旨荣高敞曾无剩力以德行闻学使者屡旌异之试于北闱辄困而归最后巳得隽又为有力者所撄未常宣言以重佹得者之愧人服其雅量公不惑于浮屠老子福田之说惟修桥穿井即为先倡而城隍庙故有石栏乃曾祖所建亦率钱鼎葺邑人响应而三党宗亲赈穷悯乏者鲜以橐空为觧至侍御既贵举火之家益增而公于三釜之入益无所私或曰贾公人实佐之昔为鸿妻今为鲍母不严而肃宝俭与慈夫妇相庄鲐背儿齿怡怡如也侍御尝述太公之庭训也自其身当舞象即举古明贤忠孝事相期勖及入对枫宸出为司理则诏之曰此欧阳修所精心案牍持平法比不以文章掩政事者之任也行矣勉之哉及侍御以廉平奏最擢置西台绣衣持斧视鹾淮海则又诏之曰此李膺所为揽辔澄清刘晏所为占风会计者孺子何幸得身试之行矣勉之哉葢侍御澄清着绩天子以兰台石室自其专司召佐词臣与修熹宗实录公则又喜曰吾家以史为姓以史为官今而后得褒诛秽直勒一代信史传之万世吾有余荣矣岂必九如为颂三寿作朋足愉快哉于是十二月朔公夫妇偕七十戚友刘公等以侍御方典天策禁兵不能舞彩膝下愿托于祝觞之言以述公生平所谓誉之为孝也予齿长太公十岁今将谋鉴湖鹿门之事是必有当太公者遂不辞而书此以侑康爵 

　　○序郭主客集 

　　古人有言学而从政未闻以政学也词林庶常之称诗似政学耳岭南诸君子若丙戌之林公承芳己丑之区公大相则皆颛门名家皆以诗名为木天重乃竟不能以诗昌其官世多为五岳方寸林公予不及交而与区用孺年谊最善见其终日苦吟虽对客不辍又诗人至长安游大□者必以为归用孺与予居接衡每豪饮即欢呼拍案邻若无人且分韵赋诗漏下三鼓客始散去用孺熟睡至日可中词林先辈过从鲜所延接以是失欢用孺无党遂困之耳余问林公在馆失欢状略相似嗟嗟人自忌诗家耳诗何负于时哉甲戌三月区孝廉以集视予予方快读一二卷而郭礼部亦以诗集至礼部先为庶常以诗颛门名家而承明著作之林若靳焉甚矣其有类于林区两公之遇也予方趣装上道未及卒业礼部之诗而出岭南与馆中旧事以志慨如此大部大有不朽之业在必哂为浅中语予无以辞 

　　○重题铜龙馆序 

　　蔡中郎石经立于太学即马伏波铸铜马式于东都门遗意往年有石刻余书者命之铜龙馆帖本此乃里中有以枣梨代为之且蒙其名无以自别今得家侄孙臣棐参政重修石本有所增定虽予书不足传然黎丘之昡知可免矣初学书在癸酉年今为甲戌历六十年如僧家叙腊不觉易世多多许颜清臣云亲见张伯高每蒙激昂授以笔法资质弱劣又婴物务不能熟习迄无以成予正似之 

　　◆题词 

　　茶董题词 
　　酒颠题词 
　　崇兰帖题词 
　　刻六龙觧题词 
　　贺千秋印衡题词三则 
　　远游篇题词 
　　江南春题词 
　　卧游册题词 
　　王竹坞诗册题词 
　　杨女郭节妇传题词 
　　彤管遗徽册题词 
　　吴长卿饱菜轩题词 
　　方旦心平平草题词 
　　漱六斋草题词 
　　陆洛诵文稿题词 
　　唐名必文稿题词 
　　夏彛仲文稿题词 
　　朱伯升制义题词 
　　原孚侄制义题词 

　　○茶董题词 

　　荀子曰其为人也多暇其出入也不远矣陶通明曰不为无益之事何以悦有涯之生余谓茗椀之事足当之葢幽人高士蝉蜕势利藉以耗壮心而送日月水源之轻重辨若淄淆火候之文武调若丹鼎非枕漱之侣不亲非文字之饮不比者也当今此事惟许夏茂卿拈出顾渚阳羡肉食者往焉茂卿亦安能禁一似强笑不乐强颜无欢茶韵故自胜耳余夙秉幽尚入山十年差可不愧茂卿语今者驱车入闽念鳯团龙饼延津为瀹岂必士思如廉颇思用赵惟是绝交书所谓心不耐烦而官事鞅掌者竟有负茶灶耳茂卿犹能以同味谅我耶 

　　○酒颠题词 

　　渊明恕醉与渔父同醒正言若反即复餔糟啜醨所谓寄大梦于桮桊而德义之矩自在也颠何容易知此则知文成之辟谷图南之爱睡皆真能颠者茂卿其酒人之雄乎若夫醉卿之天地腾腾兀兀近于天全微细披剥乃是无记所摄故凡夫醉于无明二乘醉于涅盘惟大圣人能饮酒不及乱茂卿深于法喜故为下此转语中下之根欲读酒颠请从酒诰入 

　　○崇兰帖题词 

　　父子书家自羲献后有欧阳询欧阳通徐峤之徐浩本朝则吾郡莫方伯与其子廷韩耳余师方伯而友廷韩每论两家之书吾师则应规入矩骞翥回翔似正反奇超俗即雅廷韩则风流跌宕后爽多姿酝酿诸家匠心独玅廷韩如五陵豪侠宝剑金九意气自喜而吾师则以温伯雪子正容对客望之意消廷韩游道既广鉴赏之家无不遍历吾师人地高华知希自贵晋人之外一步不窥故当时知廷韩者有大令过父之日然吾师以骨廷韩以态吾师自能结构廷韩结字多出前人名迹此为甲乙真如羲献耳犹忆吾师崇兰馆集成是时作者甚众独以集序属余时为诸生逊不敢应至今犹愧延陵之剑乃书翰小道何足为师门知巳効也庚申八月七日之夜梦吾师命余作草书诘旦君今索弁语漫以应之 

　　○刻六龙觧题词 

　　韩退之为文王拘幽操写姜里柔顺文明之致奕奕有生气虽然退之犹附赘哉六十四象皆拘幽操也彼蒙难觧忧克永观省日以易道自占曰岂吾不登于岸乎岂吾刚柔进退之间不合符于天则乎不然岂其圣明而感格若斯之难也斯以为圣学一变而小雅再变而离骚则善于怨而巳矣自屈子以来孤臣迁客忧谗畏讥有能明道着书而不为牢落怼愤之语者谁乎东溟先生六龙解乃其待命九江时着撰也穷天人之奥旨启玄空之秘扃足使公明结舌辅嗣觧颐谈易之家卓踔孤出斯巳奇矣乃先生尔时秉直蒙忌进退维谷意尚有所谓牢落孤愤者而横口所之绝无衡气唯觉忧时駴世之微旨朱弦疏越一唱三叹令人可歌可舞可悲可涕耳先生不独以此诫世而又以自省其于六龙之旨反复剖判有惕若之象焉渊乎远矣其作易者之忧乎不佞素治管氏易兹读先生六龙解更有会于心乃知焦延寿所传于京生者末矣为刻而传之于世教庶有禆云 

　　○贺千秋印衡题词三则 

　　吾松顾氏印薮出其印学盛衰之繇乎何言乎盛三家之村不能见秦汉之制得一印薮遂可按籍洞然漆书点画易摹也铁笔锋棱易衷也覆钮位置易循也五十年来承用之涂渐广而习者之门亦六通四辟岣嵝石鼓可鞭棰驱矣故曰盛虽然雕叶耳如画家之论形模禅家之参死句吾见狸德之执饱何取鸷鸟之成行今之盛不为衰之端乎故昔之印薮不如今之印衡印衡虽一家之书具有血气印薮则百补之衲都无神明 

　　吕不韦云人不宝国之连城尺玉而爱巳之苍璧小玑秦汉之私印其犹苍璧小玑乎但人有其宝不必其用也自胜国时赵子昂吾子行周伯琦辈始拈出用之书画书画之与印学非夫合之双美离之两伤者耶故以蔡中郎之工篆隶而不能挽六朝印学之衰者于时书家如王谢白事皆自欵其名无所事印也以李阳氷之工篆隶而不能挽李唐印学之衰者于时书画家如虞褚李范真迹并不欵其名无所事印也此道复振于文寿承许元复有以矣 

　　画家有神品玅品能品逸品小印亦有之若余所藏李斯之九字小玺人巧极天工错非神品乎赵武赵婴张良王陵叔孙通贾谊卫青李广张苍王成张衡之在方为珪在员成璧非玅品乎其余皆能品矣惟是昔人有云失于自然而后神则逸品又在神品之上虽非笃论如上界之有散仙厌薄天事西来之有初祖直传佛心品最为贵仅见于梁伯鸾之一颗文寿承为陈淳刻道复氏近之矣千秋具眼人也庶攻此以拔新都之帜 

　　○远游篇题词 

　　修微才并左芬禅参月上秕杷花下鄙之而不居蕋珠官中招之而不往沾泥桺絮无复随风凈土莲台时常入定今将远寻庐阜问法憨师孤云何依明月独举虽多求友之情宁无怀璧之虑哉惟此行卷作护身符星河在望犹垂机杼之文弱水难航遥出步虗之响但使异鸡反走即知黄鹄雄飞上官之秤岂有神锤夫人之城屹焉天险暂游万里其在斯乎 

　　○江南春题词 

　　庄与骚皆楚人之作也能读庄者可以读骚所谓寓言十九者非耶梁昭明序陶征君集而少其闲情一赋彼真以溱洧为淫风而九歌之解佩捐珥为周秦行纪之俪也固矣吏部徐大冶为舍人时和倪瓒江南春之词每韵八首又广之为四时而夏秋冬各八首虽文生于情而意若有托非仅仅比红诗香奁集等者且窄韵奇语迭出不枯如渡泸之师七纵犹擒如桃源之路再入不误先时和者皆自废矣岂非兼葭白露独写伊人之怀铁心石肠不掩广平之藻者乎大冶之佐天官之业亦可知矣余既为补图复为此弁之大冶家世中吴而居于楚其所得于庄骚者多也 

　　○卧游册题词 

　　趣文敏问画道于钱舜举何以称士气钱曰隶体耳画史能辨之即可无翼而飞不尔便落邪道愈工愈远然又有关棙要得无求于世不以赞毁挠怀吾尝举似画家无不攒眉谓此关难度所以年年故步余友孝廉李长蘅故自清士承先世之业与两兄太史黄门之家声广交好客宾至如归其点缀一石一水直寄兴耳即唐解元自称爱写青山卖者长蘅了不屑也以故无赞毁于胸中如意自在甚恬甚旷与画家临摹伎俩日刻相远耳又况其公车之业号为专门诗骚子史慱通淹贯一一发之于画宁不超超逸品耶此二册皆长蘅与邹孟阳同游苏台武林之笔大都宗法黄子久者十之七旁涉倪迂梅道人者十之三一一纪岁月游踪宛然广陵一曲叔夜犹在孟阳无限感慨五百里贻书来弁数语未知黄痴倪迂辈有此身后交态否 

　　○王竹坞诗册题词 

　　感恩殉知捐躯明报动于侠肠者也怀贤好德触事激昂动于正气者也今以竹坞生为郭宗伯之死友其义诚高要亦荆卿贯高辈所辨余所为竹坞多者谓宗伯之贤宰相不能知而生能知之宗伯之冤同朝不能讼而生能讼之不可怵以死不可啖以官是为天地正气与叚太尉安金藏足比肩鼎足立耳嗟乎平津之客怙势排贤一转眼间富贵安在唯有青史唾骂千载不磨视竹坞生被三木身濒九死丈夫英槩可歌可咏相去何啻霄壤哉余侵寻世难而有感于交态之变者闻竹坞生之事益用壮之因读诸君子赠言题于简端 

　　○杨女郭节妇传题词 

　　杨女郭节妇谥贞烈事具顾宗伯钱太史传中词止矣而核矣无以有加矣乃读节妇遗姊妹书有云我为读书所误汝曹慎勿读书则自其乃翁尚宝公以及诸赠言者皆未下脚注使揭日月而行天幸余独知其解敢惜疣赘语云求忠臣必于孝子之门予亦曰求烈妇必于孝女之室然而事势不能两全者陵母之自经赵苞之临敌义有所重而情有所割也烈妇之意曰殉夫则不能事父修地下之诺则不能承膝下之欢彼葢鸿毛一死而昊天二人云尔不然烈妇之所捐躯而立节者将以为妇鹄岂不以厚望于骨肉乃称误哉昔者孔子尝自称误矣曰罪我者其惟春秋使春秋果有罪则烈妇之读书果成误也嗟乎三光五岳之气钟于烈妇而五经十七史之书亦证于烈妇无论腹笥万卷如蔡文姬李易安者面甲十重即唐之魏郑公我朝之杨文贞勋名事业炳炳古今犹将惭退三舍书何误于烈妇哉传称烈妇以三十六而圽余谓心死为真身死为幻烈妇自许郭郎一死之后巳自无生九年之中日日皆死日也大抵骤死易徐死难何则死生于情骤则激久则夷夷则悲心渐微而可以鞠子教儿为觧故谓烈妇为三十六而死者此数甲子语也寔与郭郎同逝久矣两史公既表烈妇之节予又阐其孝搃之烈妇所谓虗名世有以死而慱虗名者无有哉时烈妇之叔父弘聚司教吴中余为言如是弘聚曰九原有知必且谓生我者父母知我者史公矣属题于简端 

　　○彤管遗徽册题词 

　　妇德不着阃外而范蔚宗后汉书特为立传至与魁士名儒劳臣战将并垂不朽嗣是竹史者种种幽闭端操照彤管而蔽金石矣朝定踵古定制凡臣子奏绩则以　玺书褒美而及其母氏之圣善葢馆阁之选寔代　王言夫荜门圭窦之行得一旦达于天子犹称遇主况女士耶繇斯以观谓阃德不外著者不类然也吴县曾侯之为令几三载矣侯之政成则曰繄母之教常咨嗟感泣孺人慕无巳时兹誉命且逮矣而痛母之不待也复念代言有体朿于体无以广称母氏之慈盍请于当代作者令人骋厥秘思抽厥妍词图张百目之罗务在多获庶几罔极是报惟余与侯有一日之知最先授简告余曰先生昔领史局召生也晚不及徼一言为　恩纶光吾母之不逮养与不逮先生文俱千载遗憾虽然得先生为前茅以丐诸作者是吾母之贤上以达于朝而远以传于后胥是赖也嗟乎今典纶制者如林安取求旧若以谋之埜则余固埜史或可为传信者藉矣题曰彤管遗徽俟海内诸公诗若文成编而序其端余不敢让 

　　○吴长卿饱菜轩题词 

　　吾友吴长卿天下士也胸中有数万卷典记亦有数百万甲兵当事者壮其请缨俾之剖竹巳脱颖矣而荐士者为当门之兰所荐者亦有批根之剪斯五岳方寸之不平六月扶摇之蹔息也今者作倅汉东独标廉善颜其廨宇曰饱菜轩以彼才情虽叔夜餐霞不足为其秀子卿啮雪不足为其贞菜则安取焉将藿食之忧殊异肉食之鄙而淡然无味乃为天人之粮耶其义则具陈征君之记矣因为题牓而漫弁数言 

　　○方旦心平平草题词 

　　方内制义各有偏至吴以韵致越以色泽楚以才情闽以结构中州以蕴藉其大都也若夫出于封畛会成一家惟天下士能之中州阛阓伊洛人知有程氏兄弟斈而不知苏氏秦代兄弟故其文脉也驱纵横之笔铓以发理学之旨趣吾见之方使君其出入变化不主故常亦巳奇矣使君顾自命为平平何耶苏子瞻益得窍于国策者其论文曰笔势峥嵘词采绚烂渐老渐熟乃造平淡实非平淡绚烂之极也使君之所谓平平者如此中州之文自使君一变为海内宗矣使君今之作者当与其卿大复苏门并驱何论制义论制义则高何二君子弗如也 

　　○漱六斋草题词 

　　余友何士抑谓文奉先辈律令甚谨毘陵以后尚有典刑十五年来海内习举子业者皆知有何氏学所谓断然自为一家之书望而可识别者也顷过武林客以漱六斋稿视余余乃不知出自谁手客曰士抑也又曰子何以不能辨其为士抑也予受而卒业焉乃叹曰嘻士抑实舍法矣吾以法求之故失士抑虽然微士抑几不能辨是甚矣舍法之难也两垒相薄两雄相持而侠徒剑客独以鱼肠匕首成功于枕席之上则孙吴不足道矣此舍法喻也又喻之于禅达磨西来一门超出而亿劫修持三千性相弹指了之佛头坐断文家三昧宁越此哉然不能尽法而遽事舍法则为不及法夫士抑能尽其法者也尽法者游戏跳跃无不是法故其意象有神其规模绝迹葢其业在与谦应德之间今而后吾睹士抑之难穷也士抑以此争长海内海内益尊士抑旗鼓一变矣 

　　○陆洛诵文稿题词 

　　平原之野有四山焉曰机山曰横云曰陆宝曰昆山皆以陆氏兄弟名而昆山者亦世所称比玉意也陆生洛诵构草堂实当平原村肘腋向背兹四山云入其中轩楹一启钊山光岚色面面攒映尽有群峯之胜令人起青霞思焉顾独理世外业可耳溷?心以经生义不韵也陆生者特好于是治经义其经义之至者又都于是得之予尝一再过生辄为余奏其文每奏一编而声殷殷振林木予为篇篇称善巳秋深生忽裒其文四十余首出示余将传之生季弟叔交闻而曰噫噫吾家白眉误矣问其所以则历指而谓予曰此非平原村乎此非?木?几?云诸山乎吾尝吊古怀贤临村墟访其遗踪登群山想其标韵当日两贤敝精销魂为文章役树赤帜驰英声者皆就烟空惟河山寥閴墟落不移一一鹤声唳江月耳彼将为胜业者也犹尚如是况经生业直土苴乎亦奚以传矣余应之曰固也然之两贤所为词赋者亦土苴也此中江山墟里自古有之顾必藉两贤名两贤不存而河山之名千载如故则土苴之传也亦达矣今之为土苴者即昔之为土苴者也讵无传乎余又闻是编生将挟之南走越越多名公将必有鉴识如张丞相者见而奇之称为云间生文赋者焉叔交曰有是哉 

　　○唐名必文稿题词 

　　吾松自唐文恪公以首胪入承明著作之廷后来词馆不佞昌与杨太史高太史徐宫詹张宫谕钱宫允相踵不绝然或若虔之刀或若燕之函求若王氏之青毡者未有也今名必举于卿为文恪之从孙其行卷滔滔洪远奇正相生余评文恪之文如四瑚八琏可施宗庙名必之文如干将莫邪陆剸犀兕水断蛟龙青毡旧物行有望矣杜子美云尔家最近奎三象时论同归尺五天敢以为前导入都门请以质之宫允当击节否 

　　○夏彛仲文稿题词 

　　书当快意读易尽昔人以为一恨余性嗜书而厌苦帖括今日徐伯雨以一编见示自谓不能卒业骤披一二多非常调不胜伎痒反复终卷恨其易尽因质作者则夏孝廉彛仲也彛仲弱冠神清玉山照映笔端有口纵横不羁寔为文中之豪予一见目成以为弃繻生卫洗马季孟间温陵蔡公于童子科擢为第一未几得隽易于拾芥而举主林太史张黄门国士之知犹为未尽者假令见彛仲大全又不知作何甲乙矣武塘文薮廷魁觧首间岁相属惟礼闱大物尚有待耳彛仲勉之虽楚材晋用未必不为峯泖生色也 

　　○朱伯升制义题词 

　　江以南治易者皆为朱氏学葢弇州先生导之先生眼白千古独折节朱定国以为天下士乌衣诸郎奉为人师长公伯升玅擅家学顷以省觐来予得读其近制姿态撗溢而典则森然穷微之思出以流易雕绘触眼天真跃如其书家之子敬乎评书者谓右军灵和大令俊逸是父是子并称神品而子敬意更广焉孙虔礼非之余曰此所以为子敬也若纯作文书安取屋上架屋山阴过父仅成颖川惭长耳定国为靖江令为吾郡司马籍甚循异每论举子业辄勃勃色动恨知音落落连城莫酬酬之其在伯升平余闻伯升孝友大节有进于文者姑论其文若此 

　　○原孚侄制义题词 

　　余家从子行在贤科籍者五人自庚戌原汉宗伯奉　廷对至癸丑厥有原孚虽书种不荒而鸣珂落落若以制义论原汉少年盛气一往即诣美成在久原孚颛门矣予林居课儿原孚在家塾多所扬扢予调不入时然所受人之徽言未尝不为原孚尽也原孚攻苦茹淡自其性然其为孝廉数年出无车食无鱼不脱酸子故步既解褐同籍方待诏试宏词科原孚寓书于予曰周文襄选吉士犹疏请改官冀一当世用岂异人哉其雅尚如此夫文章佳处无不可学惟浓之与淡自肖其神月非学所及远公开社进渊明而退灵运甚觧诗旨知此者可与论原孚之旨矣 

　　孙男庭 
　　广 
　　廙仝阅 
　　容台文集卷之三终 

　　●容台文集卷之四 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　记 
　　碑铭 
　　引 

　　◆记 

　　御书楼记 
　　原心亭记（馆课） 
　　成乐轩记（馆课） 
　　求忠书院记 
　　光岳楼记 
　　彭城云龙山重修放鹤亭记 
　　兔柴记 
　　兰墅后记 
　　安庵记 
　　崇真阁记 
　　重建云栖禅院记 
　　浒墅关重修董公堤记 
　　湖州福山仁寿院长生田记 
　　草玄阁读书记 
　　吴居士施画罗汉记 
　　汤阴县重修宋忠武岳鄂王精忠祠记 
　　叶少师碑阴记 
　　西湖建关帝殿碑记 
　　总漕大司徒陈公去思碑记 
　　清江主政韵弢顾公思碑记 
　　官氏墓田记 
　　太傅许文穆公墓祠记 
　　歙西莘墟重修许宜人祖母墓记 
　　扬州都转运盐司重修先贤董子祠记 
　　诰赠正议大夫吏部左侍郎兼翰林院侍读学士爱云曾公祠堂记 
　　丹阳贺氏篁川祠记 

　　○御书楼记 

　　御书楼者文肃王公孙玺丞时敏所奉皇上赐札于专祠之前者也文肃存日缄縢什袭未尝宣示温室之树不对为恭省中之语漏泄是诫盖其慎也文肃捐馆尚玺肯堂搴杜蘅以为梁琢文石以为砌崔嵬鸟革舄奕龙光庶几泉台可作俨见羮墙云仍求保荣踰带砺是明良之朝典而忠孝之家謩也既落成授简旧史其昌记之其昌窃有感也皇上御寓以来爰立首揆者数矣至于一德一心眷倚弗贰严若师保信若耆蔡密若同室朝夕之周旋昵若家人父子之告语时惟文肃曷以得此哉盖公束发登　朝即以一介不取之操终日不俟之节风动百僚名闻九陛者非一日矣宅揆以后　法宫峻绝密勿大臣罕所延见公欲若前代之午朝造膝不能若前代之便殿留身不能计惟阁直故事有非时手疏可自靖耳若乃朝而敷陈夕而传布宽责于外廷分过于　当宁纯臣之谊或非所安公是以补牍有再三焚草尝八九和羮则盐梅相济补衮则弥缝无迹此之忠诚金石可贯矧皇鉴之孔明乎竟能结主知定国是非偶然也且如　御札之所更端往复者事孰大于建储乎方其宫府地暌菀枯形异赤松羽翼难以力争黄瓜风刺几于心碎申文定为之拂衣王文端因而赐玦公也蒲轮再出荷担独坚始犹转石终乃桴鼓是以有　储讲之命公犹以体统不崇则羣疑未杜宫仪不肃则旁伺易生凡所承用一视皇上讲筵之礼数焉于时劳爱并彰师济咸集鸡鸣问夜鹤禁启扉前凝后丞棐廸彛教日就月将缉熙光明其昌尝以承乏询之从官皆曰旧辅之所定也老成云远政地日单四友不闻备员一暴以为旷举且二十年于兹矣彼一时也回天驻日克臻厥成岂其顺风而呼因川为下顾戞戞乎其难之也哉感通之故良可思矣札凡二十七道有赐自文肃苫块之日者尤为异数虽停帟幕于韦谷给秘器于东园无以姝也君臣之际猗与盛矣在昔贞观屏风之帖仅标艺苑淳化飞白之字独重玉堂孰与天纵多能帝赉良弼以回鸾翥鳯之奇着投水转圜之美为千载胜事哉此书在处当有庆云下垂百神潜卫者焉非王氏一家之弘璧巳也伊训曰一哉王心又曰大哉王言敢以此为颂谨记之 

　　○原心亭记（馆课） 

　　繇敬一亭之西又折而南有亭一楹为翰林署中游息之所而颜其额曰原心者志警也夫心之为说古之人未尝精言之也非不识心也夫人而识心也洪范以治水丹书以治兵果且有政与学之分乎哉世既远士鲜闻道其视政与学不胜精麤动静之相妨而心学辄不讲间有聚族而谈心者直以为名理为言铨耳非能既其实而信其可施于用也世之升降固繇此国家建官设属六曹九寺各有事守惟翰林则无守焉是天子所使澄精神毓道德以需宅俊之用者非有功令之绳束吏道之纷委此政与学尤未尝分者也彼有事守者曰以政学难矣兹政与学未分也又奚辞乎且其大者坐论次亦代言非有本原乌胜其任乎故莫急于养心养心者非坐驰内照遗弃事物无当于天地民物之务也务心之本初也心欲虚欲平欲公欲正欲明欲静虚所以为应也平所以为衡也公所以为漙也正所以为守也明所以为照也静所以为简也凡皆心之本初也其焦火凝氷与接为构不虚不平不公不明不正直且静者情识也情识者心之所生而心岂情识哉通于情识未生之先者可与语心可与语学其绪余以为勋业其土苴以为文章其所建树当自有度越者矣古之人户牖箴铭委土师保是以成德也易况兹亭在敬一亭之侧肃皇帝所洒宸翰勒之贞珉诸词臣出入庄诵服以无斁夫能敬能一于心学也何有 

　　○成乐轩记（馆课） 

　　翰林署中有成乐轩临瀛洲之上盖某年某所建而颜其轩曰成乐者则孔子所云成于乐之意也或曰古者士无故不辍琴瑟大夫无故不辍宫悬近世士大夫声音之道阙如矣是安所得乐而称之余曰不然乐之为言乐也凡人之事事身不厌肄习之劳心不厌营虑之苦逾久而不废必至于成而后止者其必有所乐乎此也庖之解牛臧之承蜩旭之草书盖毕一世而耽之以至于横心之所念横口之所言横身之所接而无非是物者不止若是而巳而喜怒佻佚之情穷通得丧之境莫不是寄焉故始乎技终进乎道非其中有所乐能然乎而况游道德之乡者乎孟子曰乐之实乐孝悌二者乐则生矣生则恶可巳也恶可巳则不知足之蹈之手之舞之繇斯言之钟皷缀兆之于乐也疏矣孔之乐也忘老颜之乐也忘贫彼其以闾巷之匹夫而两相论乐乃曰庶几韶舞圣贤得乐之情固如此国家建置百官六曹九寺各有事守惟翰林则无守焉簿书之烦拏吏道之殿最一无所困其心是天子所使澄精神养丰采以需宅俊之选者居是职也不专仕不专学盖兼处于学与仕之间谓宜平情释躁消融渣滓相忘于道术而后可以言成尝试思之吾所为熟古今故实定人物之衡鉴端献纳之本原涉著作之堂奥能游刄恢恢有余地乎能累丸四五若掇蜩乎能如旭之草圣醒醉寤梦皆如一乎果若是即不宫悬不琴瑟乐之情巳得矣所谓成于乐者其谓是乎若夫律吕之变声音之节于以养德诚不为无益耶有兼之者则尤善矣轩之成巳久旧未有记余故为表其题署之意以告夫游息于此者 

　　○求忠书院记 

　　凡立学者必先释奠于先师书院之有祠也礼也方逊志先生之学传于宋景濂自景濂而遡之为金履祥氏何柏氏许谦氏以至于考亭授受有绪实惟世嫡顾其死节为独着夫书院未有以死节祠者也吾郡之祠先生何也谓是血胤在乎先生巳自绝于文皇矣亡国之余犹有燔妻子示不辱此藐诸孤也非践首阳之士则洒侍中之血公志不存也谓吾乡先生俞公任公皆公弟子而可藉以乞灵乎是时朋友皆族矣独为婴也德玉也招乎然则何以绥先生之灵曰以吾党之求忠绥之也孔孟远而士无纯师谭忠孝者溺其旨矣自濂洛关闽诸大儒精言之于是委质之义家律令人斧钺无有以邪说奸其间者文谢之死节与张许同而渊源远矣何也彼如击石之火其性真此如传薪之火其用广也高皇帝以纲常为治尝旌余阙薄危素惟劝忠为惓惓乃其大者在于罢黜百家颛立朱氏学惟时天地初肃士鲜偷心乃父兄之所敦率师友之所诛讨靡不与真主应盖千人决拾以射臣鹄而先生其繁弱巳商祚六百不为不久扣马二士不为不奇壬午之事膏斧齿剑者骨量乎泽樵夫室女不夷齐愧史册有是□是高皇帝以三十余年磨钝之权迈商贤圣六百载养士之报方先生以九死十族之节表朱夫子茧丝牛毛之功先生死而有迂宋儒无益人国者咋舌退矣此朱子之忠臣也岂惟朱子孔子大管仲之功于召忽平平耳夫悉一世之忠义而输之周天王则忽安得有私君春秋法也他日不又曰杀身成仁乎世儒不察猥云圣达节贤重死管仲不一有而劝进者接迹金陵之娓娓长乐老抑何舛也微先生圣法几为盗夸此又孔门之忠臣也先生足不涉吾士意其英魂浩气惟忠是归惟学忠者是类继自今讲堂肄业之士因朱之传孔之笔以羮墙先生之忠云车风马或格而歆矣九峯一拳石不隐然紫阳白鹿重哉祠成于郡守明州张公前司理睦州毛公会大中丞徐公以抚吴至为丹艧之中丞之先有善安公者官于浙为佥事奉诏收方氏族脱其姙妇事发断一臂家戍保安卫语具浦城志今所为袝于祠与余公任公同配享先生者也嗟乎佥事公既巳得罪即立孤事竟不躬阅能无饮恨及吾郡之方有亢而慰可知也巳义泽绵邈厥有闻孙建旄植壁将事祠下非天之合哉昔公孙杵臼谓程婴曰死易立孤难愿为其难者余亦曰建祠易易名从祀难中丞公方以天下名教为巳任愿为其难者是惟绍前人之休于无斁若夫复姓作祠始末余友陈布衣详哉其言之矣 

　　○光岳楼记 

　　维扬之有书院也鹾使者剏也中废四十年侍御彭公以鹾政之暇复其旧观加闳敞焉布之条教秩如也巳稍采形家言因吴比部之绪于是有光岳楼之役公之言曰圣王之制勿使四民杂处杂处则其言□其事易夫管大夫为煮海者也其于士也必使群居而萃处父与父言义子与子言孝其事君者言忠至于商苐曰使就市井而巳吾非与学使者分士也宁使盐筴盛而诗书拙也乎无何楼落成诸生既走吉水请邹先生记矣公复授简其昌曰讲堂所尸祝者非而家江都生乎愿紬绎家学惠此多士不佞昌三复光岳之义而知其有合于正谊不谋利之指也古今名世之士必钟美于三光五岳以生尹日也卿月也列星也岳神也赞屈原以日月争光赞韩愈以泰山北斗也皆善喻也于川渎无当焉九府以为泉流贪夫以为溪壑非是族矣岂不以属于义者为高明而利则否属于高明者为士大夫而下流则否哉平津与江都同事武帝曲学之敝流为桑孔虽复布被不得论于拔葵之节焉迁之传货殖抑何寡识也扬之士所以不辱斯楼也舍江都言无师矣古之学者畊且养士即易业吾不虞其艳言商而孰知夫多取之为贪贾也而孰知夫养交之为趋时也而孰知夫好进之为龙断也而孰知夫身图之为筹筴也五都之士以计然白圭为圣人何知仁义士诵法孔子而或挟之为市此言利之精者也于光岳何居侍御公之锡斯楼以嘉名也棹楔为师保矣诸士目击而道存庶几出入不悖所见耶在昔江都论汉事谓盐铁之利二十倍古民日称病始元间诏丞相御史与文学问民疾苦当时豪隽辐凑茂陵唐生鲁万生之伦六十余人与御史大夫议盐铁欲开仁义抑末利其说亦本于江都今天下之利网密矣诸士羣居而萃处服侍御公之教岂免蒿目忧世出而修百姓之急如唐生万生之伦者乎此之禆于鹾政者大矣公何谓与学使者分士也请以刻之碑阴 

　　○彭城云龙山重修放鹤亭记 

　　按史记称秦始皇东游厌王气汉祖心自疑避匿山中吕后尝得之曰季所居有云成五彩云而赤帝子斩白帝子盖龙德也彭城之有云龙山其得名当以此山有放鹤亭隐君子张天锡故居苏子瞻所为作记者虽至今不废然荒地久矣高邑潜颖张大夫以分司仓庾至数登其巅吊古怀贤将撤而葺之念徐方震邻重以警水时绌举嬴踌蹰四顾乃节缩奉入度材采石徒庸工作之直取之宫中公帑不烦民和大播于是飞甍画栋延敞虚明缭以垣墉翼以厨■〈厂外畐内〉屹然壮观矣落成之后余以使事还　朝公就山堂而觞之曰吾闻传舍阅人兹山于我何有哉苐登高能赋大夫之事也周爰咨询使臣之职也民之失德干糇以愆我有旨酒嘉宾式燕地主之礼也堂成而三善具焉非直寄情吏隐之间而巳因授简属余记之余惟子瞻引卫懿公事谓国君之宠鹤不若山人之放鹤得以自全者此未为笃论也使卫懿公有太王乃积乃仓之储曾孙如京如坻之粟以此众战孰能胜之而鹤之乘轩庸何伤彭城用武之国也项羽尝自王其地矣羽起徒步摧疆秦巨鹿之战威畧岂出淮阴下而终以不振盖高有酇侯能挽关中粟以济军兴之乏而羽为汉军绝饷道是以败耳今天子惩邹滕之役命征西大将军萧公提重兵镇彭城而大夫精心计调兵食一洗脂膏之陋庶几士饱马腾以伐萌于不战是桓文之烈也卫懿云乎哉山三面距水弥漫无际壹似西湖之孤山孤山林君复放鹤处也子瞻习于西湖者乃苍莽悲壮之区恍潋滟空蒙之致而觌面若忘不为拈出者何耶岂陵谷之变昔与今殊山川之灵待时而显耶黄鲁直以飞仙目子瞻倘其化鹤复还不独歌城郭之是而巳大夫以为何如 

　　○兔柴记 

　　宋人有云士大夫必有退步然后出处之际绰如此涉世语亦渊识语也读白香山池上篇其所谓十亩之宅五畆之园有水一池有竹千竿有书有酒有歌有弦者实为衣冠巢许之助温公之独乐卒成谢传之同忧有以哉今观济美张黄门公兔柴记其疏泉斸石经始戊戌去解褐纔七年耳巳抗枕漱之思及在掖垣领众正称耆宿虽业在匡时而寻盟之猿鹤手植之松桂未尝一日释于怀及是以请急归而喜可知也嗟乎辇下贵人婴情好爵骡铎马通之外别无活计即回首家山不乏平泉金谷亦仅付园丁筦钥作者游者宾主谁分求其如白传之饮一杯吟一篇于池上者少矣况能左伊川右康节着书谈道焕山川之色而隐起华夷之望如温国者哉是在兔柴主人矣余林居二纪不能买山乞湖幸有草堂辋川诸粉本着置几案日夕游于枕烟廷涤烦矶竹里馆茱萸沜中盖公之园可畵而余家之畵可园大忘人世之家具畧相埒矣独世方急公而余能使世兼忘我是为异耳 

　　○兰墅后记 

　　荆溪兰墅者吴孝廉问卿所仍光禄公澈如之作而疏泉斸石益拓旧观者也当神宗朝大江以南建言诸君子归者锢不复召熹宗嗣位有　诏尽复故官使澈如在者召矣而以归养不及于恤逆珰用事同籍攻之急相随入狱使澈如在者逮矣而以下世不及于难不及恤非澈如之所几也不及难非澈如之所幸也至今皇在宥所以报忠节甚厚而庙食专祠易名进爵于澈如犹有待焉问卿所以尽伤心也叹曰先君子生为当门之剪没为空谷之馨兰墅之称名征矣抑闻之孝子之事亲也思其居处肯其堂构此僻者墅也先君子故尝十年读万卷拥于斯又尝元方御莱子舞于斯九原不可作矣安知其精神魂魄不狎山灵化野鹤而以花之朝月之夕来游于斯乎专祠则有朝典家庙则非野谋惟兹松茂柏悦之区无萧敷艾荣之秽绿叶紫茎之秀有被山连畹之饶筑宫三楹瞻奉遗像以祖之砚父之书为金卣瑶璧殷荐祖考空山寂历歌楚骚之辞曰夫人自有兮美子荪何以兮愁苦斯不亦神理绵绵光我世业乎嗟乎浊世公子峻宇雕墙广贮歌舞骄淫矜夸鬼瞰其室以致一草一石不能长守者多矣视问卿所存何如哉墅之山旧名南岳南岳以祝融峯为主问卿作室故伙而余特表章祠屋者知其所重在展孝思而百谷所记累榭层台皆南岳之从山若南台高坐之类耳 

　　○安庵记 

　　道人不三宿桑下若俗人多诸眷属爱染深浓则精蓝凈宇久依非过何况倾赀剏业不为自安迎善知识经行宴坐说法其中开人天眼恭敬供养毕生无厌又何况性乐闲旷长依导师入室小参串习禅悦乃至维摩有法喜之妻庞媪识草头之意此之偕隐家风何止布金功德巳也盖武林之皋亭山花桐坞有安庵怀泉邹居士所建以居慧文法师者文师迁化又以居幻有耆宿文师专明台观学者奔凑此庵遂为荆门玉泉幻师纯提祖印学者亦奔凑此庵遂为德山峯顶武林琳宫梵剎不知其几而居士之力最专缘最胜矣是不可以无纪居士醇厚博大貌如其心急难赈穷了无德色每游宿于招提不恡情于财施厥配朱氏亦佐之武林人人能道其事因其子文学之峄将树碑述此庵繇起而附载其畧如此 

　　○崇真阁记 

　　仙与释皆生死学也仙曰长生释曰无生其较然分涂哉至仙家七真犹释家五叶盖教迹变于此矣释故无论仙籍者流所称冲举者若而人拔宅者若而家奇恠恍惚不可殚记总之不离长生至七真复出而为超生之说以练神为宗以参学为径以觉悟为归道山碧落非恠也五金八石非方也夙有灵骨非缘也口口相授非师也六甲三黄非法也蝉蜕羽化非证也其名超生其实学死在老曰不亡在庄曰无怛此其仙望最高要以百姓与能不甚悠渺而世所艳心在彼不在此犹之太羮不御而食肉为鄙也岂难信之事必待于上智与刘幼真先生自比部郎以谏批鳞出宰濡忽一夕大无谓梦羽客通谒曰左元放也觉而考郡乘元放固濡人遂建阁以祠元放云巳得梦所谓王真人玉阳者皆不因而感似有夙根盻飨往来真文屡降于是君为濡且十载先后推擢皆中格君遂自投劾归从登真之诀度地吴山得其西麓林壑虚闲冈峦回复信栖真之奥区祈仙之宪府也乃建层楼三楹以奉真人而元放虽有专祠仍崇像设既落成属不佞昌记之余惟古之君子爱君忧国不难以身殉者莫如屈原然且曰访羽人于丹丘得不死之福庭彼诚以自广要之忠孝度世其途甚径也幼真之飘飘欲仙岂妄想哉乃其梦寐感通前元放而后玉阳有繇矣当其虚憍尚存壮心难耗则奇恠恍惚如元放者以有机应之及其栖神于澹合气于冥则虚无清凈如玉阳者又以无机应矣岂惟仙家禅亦有之昔黄蕖与僧度水僧凌空而去黄蕖曰恨不遂断汝踁则心通神通不可同日语也幼真其必有进于道者矣玉阳为七真之一有朝元歌行于世铭曰 
　　悠悠梦宅孰启玄门爰清爰静为天地根生而若死绵而若存清都路邈弱水波翻作者七人实返真源自然为宅恬淡为园阴功为泽忠孝为藩茂宰观化七烟之元超将鹄举感彼室轩元放玉阳授以道言如磁吸铁如声度垣石髓不远刀圭可吞金堂贝阙鸟革龙旙千岩霞蔚三素云屯驱彼方丈吴山之原 

　　○重建云栖禅院记 

　　杭之山自天目来带苕水挟圣湖南尽于江折而东是为鳯凰诸山宋之故宫在焉遡流而西二十里是为五云山循山麓而西四五里是为云栖坞则今莲池禅师之道场也坡陁坻平岩谷堂密划然野处而不与湖山为羣境则变喧而幽土则去秽而凈一似遗世者山当江之三折海门涛头云涌而霆击者至此荡然为平川洋洋弥弥怒气消尽一似忍辱者繇东冈而上有璧观峯青龙泉出焉中峯之旁复出一泉名曰圣义泉西冈之下复出一泉名曰金液泉涓涓甘冽汲灌不竭一似利生者此非有道者莫能居而居之者亦于道力有助自宋伏虎禅师住山以至　国朝虽天禧中稍辟为寺而逓兴逓废夷为蓁莽久矣师以隆庆五年托钵此村若有冥契曰吾骨人得骨山可以老矣缚茅三楹经禅宴坐有终焉之志环村四十里数有虎伥师以慈止杀虎不为暴岁旱祷雨辄应魃不为灾居人异之争来作室度材于家山仍础于故址民大和会焉师曰毘卢宫殿徧界徧空草昧经营无勤檀施惟法堂奉经律禅堂以栖僧兹所急也既落成而百年废剎遂复旧观矣此云栖之缘起也师之侍者以为古德破荒众檀积力不可冺没请余记之余何以知出世事而且有感于法道盛衰之际也在昔唐宋时士惟薄将相不为者始去而为大僧以了百千亿刼之生死故其戒行之严宗风之峻直可感鬼神驯异类或为道俗所皈依或为帝王所礼敬名蓝凈剎于是繁兴矣盖其盛也近世以经术收儁士士所不收者方自引而食于僧是以赤县神州列剎相望圆顶方袍聚庐而处者百十为辈即而求之所谓禅讲律师如古尊者有几假令大年削牍寂音操笔二百年来可应传灯僧宝之选者又有几则虽金碧土木之庄严崇之至于天而广之至于十繇旬何益盖法道之衰相见矣师庠校名士始欲以禄养为孝既以弘法报恩为孝骐骥壮盛而龙象超忽最初发念固巳卓然名闻利养之外矣庞蕴罄百万而掷汉水僧绍冐三毒以开摄山岂足专美乎师自主法席以来既历三纪行在梵纲志在观经标净业则东林立清规则百丈柝义疏则玉泉辨宗乘则慧日摧阴魔则扳度空排戏论则秀铁面云栖虽幽迥荒率无诸庄严有具眼通者必曰先佛塔庙在矣有具宿命通者必曰某古德再来矣毘岚偃岳而不波大浸稽天而不溺是云栖之兴法道大有赖也夫师所著有弥陀经疏钞缁门崇行录禅关策进等书数十种锓行于世师俗姓沉名袾宏字佛慧仁和人 

　　○浒墅关重修董公堤记 

　　楚中丞澶渊董公司榷时筑石堤三千六百丈自吴关而东属之寒山几二十余里吴人所为尸祝董公者也岁久水啮石洼堤稍废不治天雄张平仲使君始增修之虽仍旧贯与新作等何则自税使出筹国者以物货之征领之有司关使者算舟而止度支之额则犹故也而岁入非矣使君受事当其时绌浮羡几何然每有浮羡辄为吴兴作不罄不止曰终不以虎丘一拳石溷吾受块之墟也处脂膏中不自润而道是谋则诚廉吏虽然非溪刻之谓也何足为使君颂哉余观公家之事往往前人善作后人害成即以治河论行河大臣率三岁一更而必人自为一河河可十年不决而浚河之役靡一岁宁止盖共济若斯之难后董公而榷者岂无廉士曰此董公之堤也吾何有焉是以堤废不治若使君则无以有巳矣使君世承清劭沉深博大身兼数器有干国之畧尝为元城董考功裒集遗文传之世是役也必表着董公之遗惠于弗隳夫劳臣相矫如文人相轻视使君何如也因记堤工岁月并书之 

　　○湖州福山仁寿院长生田记 

　　世无常住之物而谓有长生之田可乎余曰惟僧当有之盖娑婆外有香积土饭箩边多饿死人此田非情田非识田乃威音王之所井授佛祖之所灯传菩提为种子精进为耰鉏露地白牛为作使广百繇旬而不分疆畔历未来际而不易主人仰山之刈苗赵州之洗钵皆是物也昔有石屋老人于仁寿院举扬此旨石机嗣之所居之处即为宝坊匡徒领众数百为羣食轮常转法道下衰悭贪难破天人之供既绝御花之鸟不来有宜中上人名寂鉴者戒行精严愿力坚固募田若干勒石记事垂之永远夫九土之田湖所得几何湖之田仁寿所得几何陵谷且在蓬莱江山亦悲禾黍而上人岂闇于成住坏空之义哉倘有大善知识如石屋老人者延致住山弘开法席说无生忍为长生田即展袈裟一角是无边阡陌矣上人作礼而去因记之 

　　○草玄阁读书记 

　　道广星辰聚人豪湖海闻余赠陈懿卜丈诗也懿卜为吾师五云先生之子世其家学赋诗击剑以隐兼侠名闻湖海间程中丞开幕大梁聘之署中相得甚驩偶偕与观射君不禁伎痒连发三矢皆应弦贯革中丞奇之曰吾何敢以阮瑀辈尽公乎具书荐之蓟门云中大中丞吴公吴故与君交善及是君以戎服见骤若不能当而翘材之馆待用者殊伙所与奉稍亦有甲乙君特在甲馆诸将校目注君谓文武具宜莫敢以鴈行进会大中丞避言归君仍游长安时金沙周冢宰亦抚虔州延君经岁者君不复怀刺请谒惟与酒人剑客悲歌燕市雷火之变君幸窜身几下得全遂赋五噫返三径居郡志所谓草玄阁者此元末杨铁崖之所构也元社巳屋且三百年而此阁巍然居者鲜称君虽沉冥贫士顾以博雅风流读书其中可无愧色矣敬为之记 

　　○吴居士施画罗汉记 

　　佛像教也尽佛观也凡画佛菩萨声闻辟支阿罗汉者皆运心娑婆之外游意空刼之初清虚因以日来尘劳于焉暂息矣及其神照既传庄严斯在使瞻礼者发菩提心如观凈土变相必起往生想观地狱变相必起脱离想观大士变相必起皈依想观华严变相必起行愿想原其熏炼之因定异经禅之力哉梁唐之间耆宿宗师既振法于彼而能玅画史亦助道于此所谓宝剎现于毫端大千掷于掌上庶几似之莆中吴彬居士者婆娑艺圃泛滥珠林翰墨余闲纵情绘事因游摄山见千佛岭天监雕镌森然海会作而叹曰亿千调御既分身矣五百应真何时放光乎遂以丹青代彼金石施若干轴藏之此山值余南游请为助喜余发而观之有贯休之古而黜其怪有公麟之致而削其烦其可传矣虽然更有进焉佛言一切众生有如来智慧德相夫罗汉者岂异人哉众生是也搬柴运水即是神通资生治产不违实相而画罗汉者或蹑空御风如飞行仙或渡海浮杯如大幻师或掷山移树如大力鬼或降龙驱虎如金刚神是为仙相幻相鬼相神相非阿罗汉相若见诸相非相者见罗汉矣见罗汉者其画罗汉三昧与为语居士而无以四果为胜以众生为劣以前人为眼以自巳为手作是观者进于尽矣居士曰善哉 

　　○汤阴县重修宋忠武岳鄂王精忠祠记 

　　钱塘之祠鄂王也报忠也汤阴之祠鄂王也旌忠也报忠者前宋之盖愆旌忠者我　明之励世戡乱之时表章尤急虽非借才于异代寔可激耻于懦夫此杨侯重修王祠意也慨自东陲匪袽以来国家之用兵五载矣三圣相承非如宣和靖康之季奴酋小丑非有兀术粘罕之雄一尉侯混车书非若琐尾偏安之势然而糜军兴以千百万计征戍卒以数十万计而搴旗罔效舆尸屡闻至于全军覆没全辽沦丧犹缓失地之诛而录死事之节祀之京师记之盟府一何厚也假令战功如王亲对敌垒者六十有八运筹命将者五十有八常以兵五百八百敌五十万七十万用少击众迄无挫衄则又何以宠异之哉乃王之得祸何酷宋之负王又何惨礉也盖王之建功所繇有八一曰忠涅肤激烈挥涕誓师二曰虚羣策毕收食客常满三曰整兵所往来草苇不乱四曰廉不私藏一钱籍其家仅九千缗五曰公小善必赏小过必罚待数千人如待一人六曰定大敌猝撼难于撼山七曰选能背嵬五百一皆当百八曰不贪功功率推与其下虽子云之胜抑而不列嗟乎赵营平为后事师窦车骑作百世楷祀典所谓法施于民孰大是者而死事定国御灾捍患犹细故也今之为将者以王之事为法今之择将者以王之事求之于鞭挞四夷何有嗟乎汤阴自朱仙绩废而久辱胡膻王之孤愤所千载而不瞑者也自二祖廓清而山川草木皆有骄色王之愿报所千载而不忘者也况重以庙貌之崇严殽蒸之蠲洁冥冥之中岂无有式灵我将吏默相吾肤功履胡之肠喋胡之血者乎是役也杨侯一以祈神休一以树将鹄盖桷瓦皆金汤而丹艧为带砺也侯之为政可谓知所重矣祠创于徐武功以词臣奉使时兹侯修祠工竣而余亦以奉使至余与武功同吴人官同讲读侯以为不偶然也请余作记记之如此 

　　○叶少师碑阴记 

　　岳神为韩退之开岳云海神为苏子瞻现海市两公方见齮于世而神明护呵有非当时王公贵人所敢望者正直之贶不惟其官惟其人也今少师叶公应　召北上龙神前驱引泉脉反石尤随叩响荅其事甚异岂为纱笼中人役役应尔哉盖公弼亮三朝亲扶日毂而兹之再践师垣所为领众正定庙谟致吾君于尧舜者神巳先见之宜其效灵若此可以为世道庆矣舟行时金广文在坐见柁楼之下有蜿蜒盘旋与绝流而度沂风而迎者凡三皆神之化身也记文所未列属余记之碑阴遂为之记 

　　○西湖建关帝殿碑记 

　　西湖列剎相望梵宫之外其合于祭法者岳鄂王于忠肃祠与关神而三尔甲寅秋神宗皇帝梦感圣母中夜传诏封神为伏魔帝君易兜鍪而衮冕易大纛而九斿五帝同尊万灵受职视操懿莽温偶奸大物生称贼臣死堕下鬼何啻天渊顾旧祠卑隘不称　诏书播告之意金中丞父子爰议鼎新时惟导首得孤山寺故址度材累土勤垣墉庄像设先后三载而落成中丞子文学嘉会谓余实倡议且曾为文以诧施故属余记之余考孤山寺始名永福寺唐长庆四年有僧刻法华经于石壁会元微之以守越州道出杭而杭守白乐天为作记有九诸侯率钱助工其盛如此成毁有数金石可磨越数百年而祠帝君以释典言之则旧祠非所谓现天大将军身而今祠非所谓现帝释身者耶至人后其身而身先外其身而身存孔曰成仁孟曰取义与法华一大事之旨何异也彼谓忠臣义士犹待坐蒲团修观行而后了生死者妄矣然则石壁岿然而石经初未泐也顷者西川歼叛神为助力事达　宸聪非同语恠惟辽西黠虏尚缓天诛帝君能报曹而有不报神宗者乎左挟鄂王右挟太保驱雷部掷火铃昭陵之铁马嘶风蒋山之塑兵濡露谅荡魔皆如蜀矣先是金中丞抚闽藉神之告屡歼倭夷上功盟府故建祠之费视众差巨盖有夙愿云 

　　○总漕大司徒陈公去思碑记 

　　祁阳陈公　予告归二载矣海内惜公之去而淮阴士民怀德日深若藩臬若守令逮事公者谓公不矜不伐肤功烁懿耻自标炫顾老成举动宜为后法彼夫纪于旗常勤于鼎釜者中朝事也尸而祝之社而稷之者士民事也吾侪久庇神宇罔不祗师言当兹论定缅想仪刑非夫托之金石曷以扬公之休问于永永于是走使海邑授简野史昌不佞念公为吾郡司理则巳受国士知何敢以不文辞国家两都并建以金陵为丰镐而绾毂南北天下咽喉淮阳为重挽漕之役虽司徒专职然赐履之外提七省大吏之衡牙纛之间屹建威消萌之势牲白荐于桥陵璧马湛于瓠子六官之事无所不统文武之用难于具宜公洁巳奉公正身率属山阳令所按次若斥有司侈供张者汰冗员浮食者蠲关市间架横征者禁将迎滥舆驺者惩质库轻出重入子钱家倍取息者除运木烦里旅者诛妖僧畧子女者治津梁病涉者近学宫敝陋者置学田赡子衿者简诸营帅脆堶者严游徼备非常者练鱼丽习水战者防水部干没造舰估者禁漕卒受粟溢额者省防河渠堤之缩公帑而劳民者夫非经国之吁谟保厘之实政耶虽然公所为默调元气称纯德不二心之臣者不在此也主上御寓以来士风朝论大抵十年一变至于今而畸重之权必趋之势盖可覩巳无论庶官随俗转化即黄发寿耈谁能不波公之始镇淮也当改革之会天下属耳目观意向藉令眉宇间稍有衡气即愿奉坫坛者何限乃公雅意自以身为大臣当俛巳倒之澜还既雕之璞弼成天子平康正直之治岂其惊奋以示异养交以收名巧宦于末路哉落落穆穆内朗外温子公之竿牍不走于长安元凯之问遗绝迹于当路于品流则有哆口春秋投足轻重而若弗闻也者于时局则有菀枯异营南北分部而若弗闻也者虽静躁浓淡险夷奢俭烦简之间无一不可以见公要以有改弦无改玉公本自静本自淡本自夷本自俭本自简率其四十余年扬历中外之大常而巳先自乐浪之役淮右大募兵故增饷以巨万计岛冠既平郡邑赋额巳无复养兵之科会有言前幕府脂膏其中且不赀者公具实条奏调与时背不顾也夫李赞皇王沂公之相业当时所韪乃赞皇以周秦行终薄奇章于险世讥其褊沂公以山陵逐丁谓虽距脱足快识者犹以为正中之谲当是时微公执议不阿几伤国体公岂仅以包荒为忠厚哉则正直之发舒而为世道虑者不小也盖咎繇论九德总之有常周公论三宅曰常伯常任天有常覆地有常载日月有常照四时有常行辅也维风之大臣有常度公以之矣此则于言抚言漕之外觇公之微而可以表百僚照来禩者乎傥以质之诸君子足副谋野之意否公名荐辛未进士祁阳人 

　　○清江主政韵弢顾公思碑记 

　　今皇帝综核吏治六官之属分司海内典钱谷关市将作之事者有　诏台察得非时列状以闻自余在　陪京见所在封章几无完誉而淮南水部韵弢顾公官评裒然为天下最兹进秩望即还朝行矣彼都人士怀公德政乞余为记昭示后来与清淮俱永亦犹金石录所传汉时使君碑遗意也其言曰淮南岁转粟四百万石以供天府艨冲巨舰鱼鳞杂沓自淮入河帆樯如织而缮治之役领诸水部是漕挽为　国家之咽喉而舳舻又为漕挽之命脉水部得其人为济用之舟楫非其人为江海之漏卮厥寄重矣公始事当黔巫用兵川途为梗楚蜀巨材采辨不易公先期命官朱提四出于是木商响应楩楠杞梓蔽江而下以副所须鲜有操其急而糜水衡如往事者公之利用豫也署当孔道城有狐社有鼠凭借为奸良民善士疾首结舌公廉得渠魁或寘之重典或揭之通衢彰瘅既明人知改步淮之民靡弗安于袵席者公之利用断也工作之弊日引月长厂役侵牟工师束手百人之欺非一官所稽百年之窦非一朝所破运艘之易败运卒之途穷莫不繇之公乃亲为简察详立科条工无剩材军鲜剜肉竟公在事波臣不警者公之利用勤也公尝自言桑大夫之心计柝于秋毫用之算商则诚苛而用之烛奸良有补于国刘士安之出纳专任士人吾无征辟之权而率作劝相使胥史之流有士人之行或庶几焉若木屑竹头其细巳甚吾师其意木牛流马其奇巳甚吾寓诸庸联思其居在考工记一篇耳语既余进而谓之曰若等既知公矣亦知公建功集事所繇乎盖国有六职而工居其一吏有六计而廉为之冠吾视公冲然穆然居心若水澡行如雪其视处脂膏饬簠簋直日用细故而不自以为奇节者故廉以生威而厘弊剔奸无施不效即进而持九流之衡所谓清通简要举漕政而措之裕如也奚止虞典之称若工乎公尝以劼据多暇兴学谈经都人士蒸蒸服其德教故称述特备云 

　　○官氏墓田记 

　　楚黄间称西陵官太公长者其为配程恭人十宅兆也地与豪家接豪家以为市操之急太公顾软语餍其欲言溪满溪言壑满壑终不为虞苪争虽万石君处此不是过也及长公东鲜奉常益成太公之志广墓田为如千亩曰将令子孙藉其岁入以修墓云尔乃不佞昌察其意念为修墓也与哉盖形家之有四兽犹兵家之有四翼而其说皆昉于黄帝曰要在中央用在四方墓田者墓之翼也楚黄山川与齐鲁秦晋异多平畴易地坡陀相属沟塍相错无重冈复嶂以阑之傥深松茂柏之外即为邻壤虽未必有牵牛蹊人田带剑上吾丘者乎而此亦一若堂彼亦一若堂此亦一若封彼亦一若封即欲禁之乌得而禁诸不然而犁锄伐木之声接于耳非所以肃庙貌也穿渠凿沼之役兴于后非所以护地脉也盖圭田之赐犹五十亩而况人子得自致于亲者乎韩淮阴布衣时为母行营高敞令其旁可置万家其治兵之畧巳见于此而霍去病以匈奴未灭无心治第彼为汉诸陵一坏广墓田者耶故克俭于家不为墓设而有备无患孝子之虑远也当东鲜给事兵垣与辽事会所条上方畧数千言动中肯綮藉令一一见之施行庶几守在四夷者语不云乎事亲孝则忠可移于君余谓东鲜之广墓田非仅为修墓者以此若乃东鲜厚德在维桑吁谟在庙社所为衍桮桊之泽而焕泉台之光者虽息壤不足为其灵云梦不足为其广也此之为田复何畛畔之有官氏子孙其世守之 

　　○太傅许文穆公墓祠记 

　　神宗朝岁在己丑吾师许文穆公典南宫试事所举会稽陶望龄华亭其昌南昌刘曰宁三人皆以天下士相许复以生死交相托比公还政则陶子以兕觥大斗修祝哽之仪刘子以白马素车赴执绋之会至于先师兆域诸子堂构二子皆未及见其大全也其昌年颓半百义激在三念曲阜之材必分植于羣力延陵之剑当讨诺于九原相此豸山寔惟龙颡川原缭绕岭峤周遮行茔之高敞可容万家佳城之郁葱能碍白日信龙回虎俯暗合青囊天作地藏无论石窌者矣公之诸子季履中舍辈以为是役也天子给秘器以宠之命皇华以光之虽菟裘之卜经始于达生而连冈之崇焜耀于繁锡岂以墓祭非古忍令野处无祠将秬鬯二卤委君荣于草莽生刍一束问宾至于水滨必于乐哉丘也别起福庭则魂兮归来俨依华屋萧家师俭何取鸟斯革而翚斯飞宋玉招魂可无兰为橑而桂为宇若堂封若釜封出自森森之柏迎神曲送神曲镌于翼翼之庑岂惟孝子慈孙进酺黼乎有所且使门生故吏荐藻芷而知归矣或曰此地西望轩皇铸鼎之区东连许祖炼丹之窟公与宣平同姓将因应愿再来否则殷室盐梅何以骑箕乘尾商山羽翼终然访石寻松斯墓为蜕骨之仙都斯祠即妥灵之真宅清明火冷陋西家之杀牛华表月明下辽城之化鹤吾师乎吾师乎可久为贤人之大业不朽则太上之大年兼之矣 

　　○歙西莘墟重修许宜人祖母墓记 

　　歙有永清吴公仕于正统之朝土木之变于忠肃为少司马公为职方郎条画备边十事于公多所采纳也先入关时忠肃以大司马督阵公进少司马居中调度当是时内外倚重惟于公一人而于公所同心谋议亦惟公一人事定之后公引疾归介之推不居还国之赏张留侯不与钟室之谋勇退之节先几之知列之名臣无愧也而实录不为立传尚论者有余慨焉公九世孙桢结集制诰碑碣赠挽诸篇犁然具备而后司马公以劳定国之槩较若列眉国史之挂漏有赖于家乘之补苴者若此司马公少孤抚育教廸以克成立许宜人力也宜人圽司马以兵部郎主事宅忧忽感异梦得葬地于金墩桥万家之行营不烦墨食双鹤之宅兆若有神谋灵气攸钟吉祥至止华毂朱轮重贤迭肖吴氏之昌不偶然也而二百年来渐改旧观饮河满腹穷委则希倚树息阴芘根有几桢感而叹曰我吴之所不足者岂财也哉而忍使发祥土一杯付于不可知之何人也敬告裔属率钱甃治封以文石缭以周垣拓田致享春秋罔缺是役也庶几曾参追远之思有合于郭璞乘生之义矣桢犹逊不自功曰此特匠事耳何足以扬先世之徽音于无斁桢闻之朝制少司马之母殁当奉回鸾之诰葬当给水衡之钱而隧道之碑不称淑人犹称宜人者则以司马公蚤辞荣禄未奏满书束于制也必也徼如椽之笔抒色丝之章勤之贞珉大书深刻俾瞻拜墓下者恍然见女宗之范如新则国史之所遗者既托于家乘朝典之所遗者复托于太史以有补矣岂非司马公下泉之厚幸与盖桢之有望于余者如此桢博雅工词翰将振青云之业以符鳯飞之占于修墓见一班矣不辞而为之记 

　　○扬州都转运盐司重修先贤董子祠记 

　　先贤董子既从祀孔庙矣运司复有专祠盖建署之地即江都祠故宅反其所自始礼也或曰董子对策首黜谋利淮杨以盐荚岁八百余万此九州岛岛岛之上腴东南之陆海其人惟商财贿析秋毫是营夫里名胜毋曾子不入而俎豆董子于斯无乃非类乎予曰唯唯否否史记武帝时边庭岁岁中虏帝将雪高文之宿愤不得不用卫霍用卫霍不得不用桑孔至犁庭绝漠而后与民休息聚天下之财以除天下之患非富天下也何谋利之有岂惟武帝桑孔以心计佐军兴亦与掊克进奉者殊科明矣董子所讥殆谓脂膏自润有愧于拔葵者流耶自辽事起主上宵旰忧边惟鹾储是急采廷臣议开功名之门登六廉之吏不令妄自菲薄于是汪大夫子渊应启事为运丞大夫以膻地上疏固辞天子知其守徐州有保障功勿许大夫受事即以瓣香告于董子祠惟拔葵自矢关桥之役除烦去苛一涤陋习于是下教修董子祠羣情大和率钱恐后木石陶瓦之具不移时而办庙貌新矣大夫婆娑石刻一修于正德壬申之春南大宗伯白岩乔公作记兹复成于崇祯壬申之春相去百二十年矣而予以应召赴阙弭节广陵亦尝官南大宗伯者事不偶然请予作记予闻汉臣与董子同朝者尝曰天子伐匈奴勇者当献其力富者当献其财□□今之榷政本以为灭虏助不得迂视董子为仅得圣人之经而巳也昔吴隐之酌泉明洁而孙恩之乱广州失守汪大夫儒者之效见于彭城不独以廉善着故反复董子对策之旨而破庸人之论发明其合于祭法者如此 

　　○诰赠正议大夫吏部左侍郎兼翰林院侍读学士爱云曾公祠堂记 

　　宗庙之制宗法与祀典相辅而行始未尝不合而后乃渐离也宗法废则祭先者不必于宗子之室祀典废则祭先者下同于庶人之寝记曰君子将营宫室宗庙为先何俗之流失也唐太宗朝侍中王珪不立家庙为有司所紏太宗命有司营构以耻之宋文潞公为相请立庙河南诏赐祭器亦犹亡于礼者之礼也耶莆阳少宰曾公壮发登朝轸怀风木有慨于中久矣当其自庶常而史局居承明著作之廷劳代言吁俊之事曾无休沭之余晷何暇考室既而积资率府岿然公辅黑头之望乃神丛柄政排斥正人公在赐玦中朝论方惜之公独慷慨去国曰幸矣吾不以朱紫华毂重吾亲而以桂栋兰撩享吾亲此为时矣归而卜址则有当国中图高敞以进者公皆却之惟是西邻隙地正食其墨盖去公居不数武故太公授书时伊吾之声琅琅度垣四壁之光烱烱分照者彼一时也饘于是粥于是今则蒸于斯尝于斯朝夕上食于斯出则告反则面莫是近者何遐心之有而又有以壮丽之说进者公曰桓侯之丹楹张老之美奂于子情岂不惬顾吾力不能办即能办非太公志也则又有以晏之庳萧之俭进者公曰伤哉贫也席门圭窦太公之备尝而忍仍以旧贯慰归辽之鹤于是计徒佣聚缑粮量事期揣高低兴版筑为堂中三楹旁两翼东庑以置祭器西庑以贮家谱高门甲第廓如也翼如也庙方落成而与　环召会公既入为少宰摄冢卿而祠有细碎未竟之役公又数传意长公孝廉续成之且授简同官董其昌使记其建祠之始末以诏来裔董子曰鲁之曾莆之曾其孝德岂不千载一揆哉亲在则不以三公易一日之养亲没则不以鼎食先庙食之恭固巳烁懿流光为天下式矣虽然吾尤服其合于宗法与祭义也夫曾在莆诚着姓然家门鼎盛有开必先非太公贻谷之效耶礼祖有功而宗有德故其庙当曰世室世室者世世不迁也自今以往莆之大宗非太公孰当之故宗法合也闽中士大夫尝称述太公布衣修行道上遗金还其遗者不以姓名告急穷交远权利至性过人每父母讳日陈簠簋哭数行下声彻于外至老不改为善于阴信报于天礼法施于民则祀之而况法施于族者乎故曰祭法合也夫少宰公方以天下名教为巳任试请于朝颁行旧典嘉与百官共之深得统均之意予岁望之矣公讳　号爱云居士铭曰 
　　绵绵华冑枝叶扶疏姒氏有裔郸国有初援神为纬孝经为謩倬彼名世奋迹王涂九皋鹤和丹穴鳯雏因星识斗以海遡河源源本本硕人之薖行书班管身藏玉壶锄金不顾漱石为徒以我便便诒此呱呱唯知砻玉遑恤茹荼奠楹入梦庙食匪孤栋涂丹艧光贲黄墟靓深栏楯轩敝门庑若游建德若跻清都康成之里杨子一区椒浆苾馞瑶璧纷敷君子之泽神明所扶卜年卜世孝德不渝 

　　○丹阳贺氏篁川祠记 

　　晋宋间神不灭之论于祭义无当而所谓爱则存悫则著者得此论而始畅是以王珣之武丘右军之戢山皆舍宅为寺其说曰以为祖宗福田南宋将相大臣如张循王吕颐浩香火院意亦近此嗟乎使神果灭乎逝者果无知乎则多才多艺之祝文东序西序之陈设真同呓语而梁武之面为牺牲何以为名教所斥耶梁武无论汉高不事诗书乃曰百岁后魂魄犹思沛何耶杨子云云孝莫大于宁神斯笃论矣篁川祠者纳言贺大夫所祠尊人赠光禄少卿虚谷先生者也先生盖嵚崎历落之士其为德于乡取友于天下具吉水邹总宪苕溪朱阁学志传中而大江以南传其所为篁川园最着盖居华阳摄山之间而兼掇其胜坡陀夷旷位置森严延益则师叔时而友中甫参学则师紫栢而友密藏又以函伯蚤岁登朝建言去国父子端居高蹈世表兹园不为无助公盖毕世拮据期终老焉而大期忽至遗憾九原矣西州门之恸门生故吏且然况纯孝如函伯宁忍策足于故所尝视膳涤牏之地哉于是聚族而谋所以祠公者佥曰以就园为胜何则作祠无取率以二十年之岁月委之不为不久作祠无取俭以二十年之物力殚之不为不巨易其名不易其境仍其制复变其常譬如商之彛周之鼎食器耳而用以爇旃檀则益重繇之绘惠之塑工巧耳而用以仪象设则尤庄彼不践石者孝矣夫孰知岩岩者足备于墙之见也不食者孝矣夫孰知纂纂者足资所嗜之思也祠成而园中奇树名花之植罔以狎进涧溪沼沚之毛皆有骄色公始愿不及此不愉快乎嗟嗟平泉金谷忽则易人罔显厥世若篁川祠屋一死生合儒释所以事亲者神也进于养志矣方今圣明登崇遗直函伯公子同朝在日月之际以孝移忠大都类此旧史是以纪之 

　　◆碑铭 

　　嵩山少林寺赐紫住持曹洞正宗第二十六代禅师道公碑铭 

　　○嵩山少林寺赐紫住持曹洞正宗第二十六代禅师道公碑铭 

　　佛者凡夫之觉者也凡夫以不觉故身口意为三业佛以觉故在身为律在口为经在意为禅禅之于佛近矣而不足以传佛之心若天震旦之少林其西竺之灵山乎故海内之名蓝净剎曰律寺曰讲寺曰禅寺而少林得称祖庭其高僧尊宿曰律师曰法师曰禅师而少林得称宗师虽世谛流布乎亦非诸方所敢望矣其祖达摩而宗曹洞何也盖自药山云岩以宝镜三昧羽翼别传而价寂二公立为五位君臣正偏回互之旨开无门之门施出楔之楔所以提纲宗拣魔异者视诸家为独密故五宗皆王法也而周过其历时惟曹洞亦犹鲁秉周礼也宗则言路绝矣其举扬颂古若雪窦圆悟天童投子之评唱又何也契经不云乎麤言及细语皆归第一义良以情封则捧喝皆接响见瞥则回互无停机上士以言契同下士以言愤悱故颂古非洞宗也而洞宗寄也吁初祖悬丝之记亦可念也巳自唐以来代推一人主持法席二十五代为幻休休公得法子以百数道公为最休公没诸龙象众欲以事休公者事之公固让不敢应浮沉云水者十有四年法堂草深宗徒雨散于是登封令请于宗伯循故事署公住持少林时则皇帝万历壬辰之十月也师自领众以来十有七载戒行氷洁机辩泉流或升堂普说或入室小参莫不摧彼疑城登之觉岸明镜屡照而不疲洪钟待扣而辄应典刑卓尔清规肃然作宾王家名动京阙于是有贝叶之藏五铢之□精镠出于尚方綖功传于中使璎珞供养金汤护持因以续诸祖之慧命亦以广圣主之福田者矣师虽心冥一乘而行崇六度诸所擅施斥修漏因其居也有幻出之宝坊其游也有随身之香积顷者飞锡山海瞠目云霄欲得人而传衣乃处阴以息影曰吾将面璧老矣少林之开堂必有记师之上足仁林等属不佞昌记之忆师昔为休公谒故宫保陆文定公时不佞昌与征士陈继儒皆缔莲社之友征栢亭之义二十年心许今始酬因尔师名正道字无言洪都新建胡氏子父永泰母杨氏初祝发于上蓝寺璘和尚年二十从知休禅师受禅那大旨居南岳净瓶厓不甚契乃谒逊庵于树屏听法东岩大方受戒于无尽徧参诸方至少林而得法于幻公幻公升座问如何洞上家风幻公曰月下三花树风前双桂枝又问和尚还别有么曰惟此一事实师于言下大悟即呈偈曰云攒峯顶月鏁幽岩木人抚掌石女舒颜休公印可赞之以偈盖许为人天师云系之铭曰 
　　嵩高少室天地之中大乘气象郁郁葱葱破颜未会面壁真风祖佛非殊惟变乃通 【 其一】 般若无知灵光不昧如清凉池如大火聚直下便是拟向即背奇哉众生具如来慧 【 其二】 五家宗旨如世画师虗空可拈丹青不施泥牛月吼木马风嘶不居空刦不落今时 【 其三】 爰有道公僧中之杰传涅盘心吐广长舌双桂开敷三花屹嵲一代时教永存珉碣 【 其四】 

　　◆引 

　　八林引 
　　词林海错引 
　　徐九玉诗稿引 
　　毛司理诗册引 
　　餐霞十草引 
　　陶世名言引 
　　顾仲方山水歌引 
　　汪然明绮集引 
　　钱象先荆南集引 
　　陈懿卜古印选引 
　　畸墅问水诗引 
　　林衷斋五十诗册引 
　　唐大来诗引 
　　张考功归围日历引 
　　纯阳阁记 
　　朱中丞平东纪功碑 

　　○八林引 

　　参军莫星卿之纂八林也子史十七俳调十三安弦操缦颇存志恠之言提要钩玄亦严非圣之诫可谓斲轮玅手秘枕深心且秩同贝叶字比蝇头散为精骑之三千摄入鱼肠之一七虽金题玉躞时为书蠹之游而锦轴牙签无取汗牛之重昔邺侯之架巳富鲜克随身卫公之珠诚希何分余照讵若须弥芥纳幽谷丸封十年读而弗如三箧亡而无害若斯编者哉君为吾师方伯中江公之从子忆当舞象之时巳有亡羊之癖薄游巳后夙好弥敦今且膏腹笥以出疆卷书厨于行橐绿水芙蓉之标将依俭府山色秋光之句见赏乖崖岂不称俊逸之参军嗣风流于方伯也哉 

　　○词林海错引 

　　扬子云读书观大意至其师林闾受輶轩记作方言率单词耳无甚巨丽者而弟子侯巴从之学古文奇字将所谓大者含元气细者入无间乎苏子瞻掊击选学乃所至携说文以自随古之文人固有富于万言俭于只字者既博且精盖其难也余友夏茂卿孝廉隐居毘山不屑仕进事亲之暇业在雕虫蠹鱼之间平生着书更仆不数至词林海错杀青既竟而余覩茂卿之难穷也盖其所搜采不必僻书奇字委宛之所藏苍颉之所构惟古今文人之所承明者或沿流而未遡其始或传讹而未正其读或互见而未归于一或后起而可化为新或探颐而索隐或本隐以之显皆旁通曲畅划然折衷苦禹鼎之照幽若姬车之指路若见说之解结若由基之贯杨若中郎识音于在爨若蒲元辨水于一瓶非夫渔猎四库陶铸万有者孰能为之乎夫海陆碎事也玉海也皆以海名茂卿之卷轴不若二书之多独以雅胜猥以断胜疑直掩前美乃犹逊而比于海错若曰八珍属厌更进小鲜云尔而不知茂卿之所为遯一世而雠书者盖尝涉归墟洄弱水历沃焦褰裳濡足于浮天浴日之观而后得此以圣人之腹也亦苦心矣方内有子云必能赏之 

　　○徐九玉诗稿引 

　　吾乡徐文贞公弱冠登朝即具老人眼大人相遭世皇制礼作乐不修景云神龙赓歌应制之事公以全力用之经国所论诗不轻元白不重王李若沾沾焉分别开元大历长庆云者公以为少年狡狯语无当也公之从孙九玉神清笔锐激昂青云不难蚤贵以光世泽顾其诗旨独抗子桓大业之说诎子云雕虫之论常恐名场角逐一旦为时所急何暇过习者门不如穷工极巧先据词苑之上游徐还祖家之故物盖文贞所云狡狯变化者正九玉之所苦心刻肾欲登峯而造极者也以彼才情日引月长未知所止但以今之隽响亮节洋洋纚纚为足尽九玉者未谓知言余但拈其善学文贞者如此 

　　○毛司理诗册引 

　　郡司理毛公政成五载声彻九重谒帝有期登仙匪异郡伯张公驰熊轼于谷阳歌骊驹于祖道嘤其鸣矣其怀出谷之声偏其反而巳恋萲棠之荫虽宠叶弓旌不洒丈夫之泪而谊敦淡水难分益友之襟爰率同官共裁赠什青云直上临岐路以弹冠皓首为期愿前途之努力所谓文生于情诗可以怨者也于戏缨緌论交揭日月于肝胆喁于相唱吐锦绣之心肠故可上叶国风亦可远垂郡乘者矣题曰青云首路以弁之 

　　○餐霞十草引 

　　作者虽并尊两司马而修词之家以文园为宗极观其驱役万象浚发灵襟体成经纬考中宫商信雕虫之滥觞为月露之先导自汉至唐脉络不断丛其胜会选学具存昌黎以经为文眉山以子为文近时喆匠王允宁元美而下以史为文于是诗赋之外选学几废盖龙门登坛而相如避舍矣唐宋无论今之学古者得失之际亦畧可言大都以摹写为神情以苍莽为骨力虽大雅可追而流易成习取材偏窄无狐裘千腋之资循径坦夷岂玉华三年之力以两汉则其名甚高以六朝则其功甚巨故北地藏山借勉之为玄晏弇州悬帜事皇甫为灵光寥寥艺林莫为嗣响矣杜日章西陲名将累着战功江左清标独勤梦想节侠动于寰中言语妙于天下登山临水之什凌厉风霞谈空剖玄之章咳吐珠玉腹笥所贮左右取而不穷文心所科纵横求而辄合少陵所云语精文选理者庶几玅有家风郁为国宝今之所锲十草是巳异时□门授钺大汉犁庭燕然勒铭宁借笔于班固出师作颂终竞爽于孝山苐其精诣性命尘视功名此何足为杜生愿也则不佞愧矣 

　　○陶世名言引 

　　经史注疏百余家若郑康成之毛诗杜元凯之左传既精且博千载竞爽者也康成自颛门耳征南之勋藏在盟府迹其阅历非镇抚襄汉则折冲吴服余日宁几而能覃精一先生之言使颛门名家不能傲之以所不知多闻建事厥功懋焉不虚矣彼有云丈夫拥书千卷何假南面百城者抑何骄语不伦耶大中丞高公今之文武为宪者自乘骢而专钺垂三十年其忠孝大节开济吁谟富有日新若禀成范兹读其陶世一编而知公之建竖有本也盖公于书无所不读亦未尝一日废读乃其大指曰始于缮性终于觉人学如是足术矣故其所褎采皆生平得力之语与前人巳效之方义比韦弦用同菽粟狐裘千腋鸡跖百余高提尚友之衡胪列照今之镜所谓阴阳为炭造化为坯于以陶冶一世何有耶夫左之艳杜之癖谈经者不无异辞顾其言巳立于学宫炳汗青而阅陵谷虽岘首之石万潭之碑未能过也矧乎囊括四部刊落多岐取材甚宏义例甚正而又证以嘿成之模挟以劻勷之畧有翼此书而传后者非不朽盛事耶公方表正台绅嘉猷入告傥呈　乙览宣付史馆嘉与有位祗服师言世道赖之矣不佞昌无能识公之大惟于恬退隐逸者犁然会心公实陶我敢忘鸿宝之贶敬题未简 

　　○顾仲方山水歌引 

　　米元章论画曰纸千年而神去绢八百年而神去非笃论也神犹火也火无新故神何去来大都世近则托形以传世远则托声以传耳曹弗兴卫协辈玅迹永绝独名称至今则千载以上有耳而目之者矣薛稷之鹤曹霸之马王宰之山水故擅国能即不擅国能而有甫之诗歌在自足千古虽谓纸素之寿寿于金石可也神安得去乎吾郡顾中舍仲方以诗画驰声东南尝供事　内殿奉　诏犒戍塞垣海内士大夫踵门求画不忍言币交或退而作诗以酬赠能言之家后先赓倡靡有遗者于是君年七十矣尝谓人曰吾老不能宦游贫不能奉客惟腕中有元季大家鬼箧中有当世高人韵土赠言吾岂忧身后名哉嗟乎此君之所以传其画者也虽然画何足以重君乎哉君蚤年承先世之业是时翩翩公子无弗裘马声伎为豪举者君独湛精雅道孝谨自将于里俗游闲之习泊如也晚年田庐渐废屏居郊园风流得意之事见谓都尽而翰墨会心居然清远无负于海内之知仲方者是皆可以传独尽传乎哉夫诗与画皆谓之史君所著有诗史兹山水歌行世又有画史矣君尽初学马文璧后出入黄子久王叔明倪元镇吴仲圭无不肖似而世尤好其为子久者以余知画故属余言弁之首 

　　○汪然明绮集引 

　　汪然明为西湖寓公主盟风雅郑庄之驿不虚太丘之道甚广胜流韵士之外间有鱼玄机薛洪度一二辈亦入游籍故称诗以绮名客有评者曰陶元亮闲情一赋昭明惜之王介甫轩轾李杜谓李诗强半酒色然明非有童心本无惑溺而若自见其瑕者何也余曰此西湖故事也不闻苏子瞻之守杭乎夫其深入禅悦得无碍慧忠义直节铁心石肠而周韶龙靓手录其诗时多艳曲公岂不能为庄语耳海纳细流量也磁石吸铁类也淤泥之中能取莲花鉴也当门之兰护如头目激也且夫冕而椎孰与髾而慧我为匿瑕而使人匿彩忍人也怜才者之所不敢出也知此者可与言然明之绮矣吾惧诗者以绮知然明而以香奁比红之绮同类而并称之也故为之解嘲如此若其诗之色泽高华旨趣隽永余友陈仲醇黄贞甫论之详矣 

　　○钱象先荆南集引 

　　余往与平原程黄门同行江南道上停骖散步陂陁纡复洞壑忽开下瞰平湖澄碧万顷湖之外江光吞天征帆点点与鸟俱没黄门曰此何山也余曰其齐山乎黄门曰子何以知之余曰吾何以知之吾知樊川之所谓江涵秋影者耳大都诗以山川为境山川亦以诗为境名山遇赋客何异士遇知巳一入品题情貌都尽后之游者不待按诸图经询诸樵牧望而可举其名矣嗟嗟澄江静如练齐鲁青未了寥落片言遂关千古登临之口岂独勿作寻常语哉以其取境尽也友人钱象先豪于才湛于思当今作者未见其比比曾游楚篇什烂然括之曰荆南集荆南不尽楚之观故也荆南集亦不尽象先才情之变而余与冯元敏灼然谓其必传盖元敏尝官荆南余亦持节至长沙自洞庭而下汉阳而上与象先共之故其取境之尽余两人持有尝会云抑余不能游然好诗象先能诗又好游是安得象先为东西南北之人穷夫所谓州有九岳有五者旁而之于大荒遐逖之乡谢灵运李太白诸公所未登涉未题咏之处而皆被以奇音隽响如荆南集之诗使余得隐几而读之以吾拙而收象先之巧以吾目而用象先之足不大愉快哉象先深于禅若夫溪非声山非色丈室而函大千剎那而再抚华藏海之外者余方习游焉而不知象先能佐余以诗否也 

　　○陈懿卜古印选引 

　　庄子曰大言炎炎小言詹詹盖古之作者于寂寥短章未尝以高文大册施之虽不离于宗亦各言其体也王右军之书经论序赞自为一法其书笺记尺牍又自为一法故评书者比之于龙何独右军岣娄石鼓之旁出而为钟鼎峄山鸿都之旁出而为图印是皆有龙德焉挈其要领则兵家所谓势险节短晋人所谓一往即诣者尽之矣近代惟丰考功悟此三昧余友陈懿卜得法于考功而取材于顾御医项太学藏印累累之家覃思篆古二十年而汇为印选若干卷则先秦两京书学之旁支犁然具矣令文寿承博士王少微山人而在其不以为枕中之秘也夫先是吾郡有印薮行于世懿卜所褎定视之不及半然彼若蛇足而此如凫胫于是乎知懿卜之具眼云 

　　○畸墅问水诗引 

　　陆子之有畸墅也开三益径构百尺楼芰盖经过荃桡来往岂惟背山临水憺游子之忘归抑且掞藻摛辞挟墨卿而标胜若乃芝房菌阁抚云日以蔽亏奇石珍花助烟霞之绚丽斯素封之偏饶非畸人之匹敌也虽然使渊明之秫田无秋仲长之场圃鲜获将牢醴不设干糇以愆漫谓泌可乐饥斗能浥浆是使主人孤咏于一丘而胜侣共远于十日矣迩者天不降康雨乃狂若河鱼大上再勤太史之书螺蟹宜禾不厌野人之祝陆子虽食乎清而游乎清安能以荒之玉而为丰之玉吾闻何尹之访袁安盖因卧雪子舆之劳桑户亦为愁霖兹张太史诸君子问水之诗所为作乎陆子曰士贫非病诗穷乃工幸研圃之水荒岂琼瑶之不报应臻空谷响遏行云积成篇章动盈卷帙于戏扣角而歌硕鼠何宁戚之难寻鼓琴以试游鱼知钟期之匪远读此集者可以论畸墅宾主之际矣 

　　○林衷斋五十诗册引 

　　衷斋先生家承金马才擅雕龙瑶林玉树卫叔宝之神情干将莫邪李太和之骨干弓裘克绍囊颖见奇结发登　朝靡施弗效筮官率府华贯近于鳯池展采秋卿玅誉籍于鸠署判如山而不动门若水以俱清赋登高则楚国大夫文无害乃汉庭老吏驰其熊轼邈矣龙城公就路益闲叱驭甚壮法律与诗书并用风霜将雨露兼施朞月之间颂声大作九万里扶摇直上二千石守长最良猗欤休矣惟是黄坎公报政之年正平津相遇主之岁揽揆初度隔天一方长公长明殷念寿祺有怀明发望粤岭云恨无仙家缩地之术托罗浮鴈且附诗人如日之篇庶诸长者澜翻彩笔可代彩衣而家严君唫咏琼章如亲琼树一听足音于空谷即解羁思于殊乡何须句漏觅灵砂便是革亭 【 鸣和鹤不辞下里用祝大椿云】 

　　○唐大来诗引 

　　往余之承乏成均也海内子衿以　登极恩升于国学者鳞集馆下九百余人余下教曰国子先生试多士不独以帖括将以不朽盛事经国大业有能为破虏露布帝京篇前出塞后出塞诗者以非时见或谓余曰子之所求于士者左矣唐以诗赋取士士各持行卷游大夫彼一时也我　国家功令则异于是士子所为含毫损神辍篇惊梦者惟帖括专精靡他直芥拾青紫耳无柰所谓不朽道何也余应之曰固也子安得以偏长限天下士且明经而上不有宏词选乎患才不能近力不能兼耳即能何故置之盖余抗论如是居久之未有应者余既奉　旨求遗书事竣还里而滇中太学唐大来自辇下至以其诗为贽读其诗温淳典雅不必赋帝京而有四杰之藻不必赋前后出塞而有少陵之法余所求之六馆而不得者此其人也夫滇之谈艺自张愈光破荒百年来浸以盛虽豪酋洞主皆拥书万卷革其象战鸟言之俗而事柔翰椷书走币远交畛域之外其风尚如此大来蹔游万里观国之光与中原才子并驱争路又得代兴之巨公如云杜者助其羽翅藉甚词坛不减书绣虽然吾闻大来乃祖乃父皆以鸿渐之资困于一第将无所学非所用而兼才之难乎则吾愿大来以吟咏之间不废公车言如车双轮如鸟双翼极有才情之所如以收名定价无俾承明著作之庭谓滇无人焉即身为公而惭卿惭长庸何伤夫言岂一端而巳大来谓何 

　　○张考功归围日历引 

　　壬申春东莱初发难贼党纔千人当事者亟撽关宁兵倍道疾驰易解散耳乃当事者以抚养乱令贼得望屋而食厚其捆载牛羊用人泥沙用赏所收皆百金之雄我之偿帅孱卒如驱羊攻虎于是东莱受围且八阅月犹赖士大夫画地乘埤破家享士铁笼之谋玉璧之智无所不用竟得全于膏血之余虽奉宸断终用关宁非士大夫协谋不及此余时在辇下闻东方来者传张考功北海以忠孝奖率三军墨守作气诵言于朝者甚众乃北海所记日历曾不自功愧其深远难得而测也尝考宋靖康时有孤臣泣血录日历方粘罕兵环列汴城之外尚有锐师六万竟为虏所恫喝敛兵不战北辕之日惟驱赵氏同姓者靡有孑遗而百司庶府无及焉乃知虏善用间宋多卖国缓则桧急则刘豫邦昌呜呼不有君子其能国乎吾观莱事而知汴事之不救足悲也皇上勤思将帅之臣不惜镌宫端铨部都谏一秩以伸武闱功令北海去国以此顾冥冥之中似有先为全策地者适合于急病让夷之义而圣主睿算在彼取效在此几见师武臣有伟于张许者岂非天授哉岂非天授哉 

　　○纯阳阁记 

　　太子少保陈公辽人也自其隐约时遇方外士密有悬记且订后见期在迍运中既而从杜将军出塞全师覆没法在舆尸再见向之异人拊其背而出之曰吾纯阳子也自此皆事途矣公既积功伐在日月之际建牙所至皆崇建祠宇像设以奉真人既奉天子命督雄兵驻昌平密迩居庸扼天险遏虏冲壮金汤之势公学无所不窥而尤精于禽遁奇门之书黄石武侯之秘盖兵家者流与道家同出而异名老姥授阴符经三百言演道百言演术超生轻举富国强兵皆寓五千言中而纯阳亦剑客宜其于大将军有夙因也余故为之记 

　　○朱中丞平东纪功碑 

　　国家自有奴患辽人航海而东聚庐逼处倚东为命无何而用海之议起置抚设镇辽将居然瓜牙矣久之廷议不便檄调辽将于关门送贼孔有德李九成行至吴桥变作掠六城残两郡据登围莱七阅月不解时援兵节制不一类观望不进张赞画国臣屈司理宜扬听荧请抚军心益懈朱公大典以壬申五月自津门拜新命星驰而前毅然昌言曰无故而乞抚者伪也且辽人父兄没于奴国家悯其流离居之内地授以官爵饩廪岂翳国耻是为亦犹洗辽人父兄之恨也而矫焉踵奴射天之习竟忘而不共天之仇乎大逆不道法无赦未几抚议败防抚谢公琏莱守朱公万年内臣徐得时翟升死之公言悉验事闻天子震怒心倚公有诏听公居中调度将吏便宜从事不中制矣公乃得一意破拘挛手持剿议是时公所为有四难露胔蔽野军无见粮将骄无主麾下止落落数百溃兵不堪再鼓一难也镇与监左监与督左镇监督各自为左一难也曹濮之间有土寇邹滕之间有莲妖沂莒之间有矿贼青济之间有盐徒蠢蠢思应孔贼一难也当其议用海视辽人太重及其议撤岛视辽人太轻岂惟轻之且携之矣杂处数郡中其为辽人也多矣何以令反侧子自安一难也公既精白心不辞难而挥霍沉敏晓畅尽变矢无虗发刃必中窍天子既心倚公凡公所请朝上夕下以八月十七日誓师集关宁密蓟昌保客兵东省主兵骑步数万旌鼓严明呼声动天一以当百歼之沙河蹙之高望山贼众披靡死以泽量而我兵唱凯入莱矣贼犹收合余烬力保黄县公乘胜分兵为三一繇新城攻其右一繇招远攻其左一繇栖霞捣其背斩首捕生过当贼尸横数十里孔李二逆仅带残骑沿海奔登数日之间解莱围复招远复黄县真奇捷也公不自言功疏曰圣天子之灵诸臣之力臣闻行百里者半九十贼虽困兽势比负嵎臣度之必走海矣为今之计宜速据长庙二岛调江淮水兵合津师岛师截其后户可一鼓擒也且臣言非漫也臣请檄关宁骑兵拘诸原请檄江淮舟师扼诸海各用所长耳朝论韪之适部议持两端江淮兵至胶州不前津兵岛兵相为枝梧以夙为解春深冰泮贼备舰走公大声疾呼不应眼穿唇焦仅仅募集十渔舟摇曳于飓风礁石间而巳虽孔贼游魂尚稽天讨然羣凶授首亦巳略尽即恢登之日大有俘馘全活岛众数千东牟廓然顿还旧观公之再造也公自誓师至于荡平为时七阅月枕戈横槊栉雨飡霜身先士卒又吶吶撝谦了无衡气天子嘉公劳苦晋公少司马荫一子锦衣卫户侯世袭仍镇抚山东如故方伯劳公永嘉久侍行间曙公大业甚悉属不佞昌记之夫公昔在省坡名高补衮今当阃寄勋崇授钺三不朽事至公而全天子方开明堂锡粔鬯铸鼎钟告九庙社稷之光岂才尽史臣所能描绘万一乎顷者廷荐中抠天子难公之代即是而皇上之倚重公可知巳不佞乃叙次其事而作颂曰 
　　有皇缔造　　鼎奠于燕　　鞭棰使之 
　　羣丑帖然　　文恬武熙　　舞于而嬉 
　　挹娄逋讨　　医问伤痍　　帝悯哀鸿 
　　爰宅中野　　狼子猴冠　　鹰扬不下 
　　脱巾一呼　　弄兵载涂　　岩城忽摧 
　　好音相徂　　抚为抚误　　虎来嵎负 
　　遂分劲兵　　窥莱之固　　重围七月 
　　睢阳力竭　　援师顿刃　　要盟咄咄 
　　天赉师贞　　剑气秋横　　均少叶甘 
　　如赴父兄　　三方布阵　　师和以信 
　　雷霆所临　　莫敢不震　　莱之士女 
　　迎门笑语　　于粲于樵　　实获我处 
　　贼惧退保　　滕兵疾扫　　问诸水滨 
　　亡命戎■〈豸尞〉　　頟頟东牟　　有濯其丘 
　　天子好生　　倡乱是求　　猰■〈犭俞〉既翦 
　　终御魑魅　　天网安迯　　明威不昧 
　　东征之烈　　皇有人杰　　豊碑永垂 
　　金瓯无缺 

　　孙男庭 
　　广 
　　廙仝阅 
　　容台文集卷之四终 

　　●容台文集卷之五 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　论 
　　评 
　　说 
　　议 
　　奏疏 
　　表 

　　◆论 

　　爱惜人才为社稷计（丁酉江西程） 
　　木晦于根 
　　生子当置齐鲁之乡 
　　夜气浩然之气（馆课） 
　　读卫霍李广传（馆课） 
　　荀杨大醇小疵（馆课） 
　　读盐铁论题后（馆课） 

　　○爱惜人才为社稷计（丁酉江西程） 

　　君子欲人主重士而以人主之所尤重者予士则亦惟是重士之道当讲也天子者势至尊权至重也而不得以之震士者何哉八荒之内义莫不为臣升沉为云泥用置为荒鼠夫是之谓主权万乘之主之社稷得焉而泰山失焉而累卯得焉而盘石而覆盂失焉而一发引千钧朽索驭六马夫是之谓士权天子之权无所不震然世不乏枯槁之士则其权穷世亦不乏色举之士则其权又穷而士之权不遇夫骜社稷之主莫有穷也纵士骜爵禄君可骜社稷乎惟能重士而两权者皆归之人主矣刘元城曰爱惜人才人主自为社稷计言重士也虽然难以比谊于淳古矣古之说曰立天子以为天下也非立天下以为天子也立君以为国也非立国以为君也官天下者无论巳以周之卜世也而周公营洛曰使有德者易以兴焉无德者易以亡焉深乎深乎藏天下于天下而不私者乎迨德下衰而天子者始掩天下而为一人之私利一家之私业一姓之私传惟社稷之知而巳矣虽然太上无私太下不及私彼中主者独幸其以社稷为一人之私利也凡人之情计其身者固工也独幸其以社稷为一家之私业也凡人之情计其家者固完也独幸其以社稷为一姓之私传也凡人之情计其子孙者固远也要以无所不计而若之何专以人才当之有故矣语曰天子有道守在四夷守在四夷者乃可以保四海安在天下者乃可以保社稷而安天下非独运之能又非庸众之任又非一士之力必望之四海九州岛岛岛之才士故正义之臣设则朝廷不颇辅拂之士信则君过不远瓜牙之士施则仇雠不作边境之臣处则疆垂不丧社稷之所以有基无坏者众才之以也才有常乎崇长则盛矣芟夷则衰矣封植则荣矣摧残则萎矣振作则锐矣沮抑则钝矣顾其上所爱惜何如而世之不讲于爱惜之道则巳久矣葢鲁之相公仪潜也欲参分其国而与之而子思曰必潜之智若鱼鸟可耳区区爵禄何足以饵天下士而得言爱惜乎哉今夫连城之璞斲则破焉必曰惜矣又不以为琮璜为圭瓒而仅克珥佩环玦之用则卞氏之泣有甚焉者重伤故也豫章之木干霄而蔽日以为明堂之栋即翦伐何辞哉盖至于欀桷焉栌椽焉而惜可知也巳国于人材何以异此彼沉沦者义荣谴诃者名高公论郁于上则必发于下天下后世多有爱惜之者于才故无害也惟夫膻悦之具鸱吓之余以被于士亦既俨然离蔬释蹻簉籍升朝不谓不用矣而人主者或代鸟飞或逐马走拘乌获之臂掩离娄之目使士之所欲効于社稷者十不得一焉又或扃钥九重叩阍万里牵于帷墙之制蔽于釜鬵之隔使士之所欲効于社稷者十不得一焉又或左执殇中内坚柴栅叙迁有转石之艰谠亮有婴鳞之祸使士之所欲効于社稷者十不得一焉士于是时动则有横木当路之阻静则有抱火厝新之忧进则无救时行道之实处则有尸禄洿朝之议将为国宝耶或毁之巳曾不若怀而不售之为爱也将为国器耶或坏之巳曾不若藏而不试之为爱也将为国具耶或摧之巳曾不若韬而不用之为爱也此为士计最病而况为社稷计哉是故知爱惜者召以干旌赞以圭璧不为芬也而在于饥渴嗜善之议光爝以爟火衅以太牢不为厚也而在于谏行言听之实意筑宫而朝清庙而侍不为虔也而在于推心置腹之开诚四坛而观九宾而见不为重也而在于罔兼罔知之推委倚之毗之尊之重之亲之信之成之遂之一以为股肱一以为羽翼一以为师保一以为蓍蔡一以为干城一以为舟楫有用必称其才有才必尽其用使天下之士精白一心展布四体声称书于竹帛成绩纪于太常晏息而藩本朝卧护而制敌国夫如是乃谓之真爱惜吾不暇高论试言其近者卫灵公天寒凿池宛春谏而罢役左右曰怨归于君矣公曰不然春也鲁国之匹夫也而我举之而民未有见焉今将令民以此见之故有成其名以为爱惜者此类是也恒公之用管仲也有司请事于公公曰以告仲父仲故能以其君霸居高国之上而人不称踰焉与之书社地三百而富人不怨焉故有成其功以为爱惜者此类是也武帝之于汲黯也以位尊不如丞相以用事不如御史大夫以贵宠不如大将军青独以戆见忠以直见礼自帝以下皆以严见惮而淮南寝谋矣淮南惮黯繇将相大臣惮之也将相大臣惮黯繇武帝重之也故有成其威望以为爱惜者此类是也斯岂爱臣太甚哉人臣无私名书曰斯谋斯猷我后之德则皆社稷之光矣人臣无私功诗曰徐方既同天子之功则皆社稷之勋矣人臣无私威语曰山有猛兽蒺黎不采则皆社稷之卫矣非善计其私者耶不然彼公天下者不计身遗利害矣公天下者不计家遗成败矣公天下者不计一姓遗兴亡矣直为天下得人矣而乃四门以招之五服以章之一馈十起以宾之一沐三握以接之一话一言以思之所以惜人才者不遗余力而此之私社稷者顾弁髦屑越轻天下士岂非宜深计者反浅宜完计者反疏宜远计者反近乎此之谓不及私不及私者鉴在胜国之社矣虽然不独人主责也亦在人才之自为爱惜焉今夫世之小人崇邪丑正怀鳞甲设机穽以坏天下人才为事者比比是也而所谓人才者又复自相疑忌伐异党同不乐于示奸人之隙而启人主之厌薄也哉唐之牛李宋之洛蜀其一时之士固多表表者而皆以党尽彼其初不能自计也而社稷之计亦荒矣吾又曰爱惜人才所以为人主社稷计 

　　○木晦于根 

　　君子之养德也宜何如哉观天之道而执其机焉如是而巳矣夫学亦奚事高论矣乃不曰人而曰天不曰天之理而曰天之机者何说也盖人与天地同宗与万物同体而天地之所以变化万物者尝藏于无端之宅而运于不测之纪虽逓相循环而尝虗其不用者以为用是吾人涉世亦须臾不能违者藉不能静观其机而执之将立于日损日丧之涂而犯造物之所忌岂道之所载哉至是而知天之未始不为人用也请借木以终晦之说可乎夫晦何昉也昼夜相推而晦生晦非明也然而以育明也是代为政者也而晦常为明根焉不观之月乎当其自镜而弓自弓而钩日就晦矣而说者曰非晦也而出庚焉而生魄焉而皎然以辉晶然以满山河大地期然以鉴焉是尚不为明乎而不知有明者有明明者不明者能明明则晦晦固明之根也而何疑于木夫木者其位震其神勾芒其方东其色青天地之盛德气也然商颷动而叶惊严霜飞而枝稿当是时意其剥落摧残之余生理几何而来兹无春色矣然而其叶弥凋其根弥固其条弥振其根弥深未几而暖以黍律吹以阊阖瀼以甘雨勾者甲者萌者茁者昌者遂者忽而生晔忽而敷荣豫章之墟邓林之野皆是物焉孰休息是孰闭藏是孰居无事翕聚而散是则岂非木晦于根亦明于根之验耶天地一木也太极一根也是故天地之生非其所以生而天地之杀乃所以晦其生天地之成非其所以成而天地之毁乃所以晦其成天地之长非其所以长而天地之消乃所以晦其长未有绝而不续未有退而不进未有伏而不发大而为元会运世之数小而为祸福禨祥之变其端起于毫芒朕兆之前而其用着于宇宙民物之赜神乎神乎化工不得此其何所赖以雕刻众形乎微乎微乎君子不得此其何所赖以禔躬游世乎是故目视备色耳听备声君子曰是戕吾根者也而收视返听以晦之词肆雕龙谈驰白马君子曰是披吾根者也而如愚若讷以晦之名无翼而飞声不踁而走君子曰是蚀吾根者也而逃虗混俗以晦之功业盖世威畧震主君子曰是危吾根者也而遗荣让善以晦之尚綗于锦怀玉以褐大白若辱深藏若虗宁为大樗无为朝槿宁为散木无为文梓宁为龙门之枝无为汉南之桺宁为郁涧之栢无为凭社之桒宁避斤斧于深山无借先容于匠石凡以养晦也养晦故精啬精啬则有余勇养晦故神守神守则有余识养晦故气完气完则有余量无为也无用也而无不为也无不用也之人也之德也鬼不得瞰其室神不得害其成五行不得拘其形阴阳不得尸其命不亦贯四时偃千岁而不改柯易叶者哉此何以故也天之机欲藏不欲泄欲谦不欲盈欲静不欲动欲穉不欲壮欲缺不欲完欲辱不欲荣欲拙不欲巧深根固蒂养晦之道也君子不能违天而能执天之行君子不能徼天而能先天之变以明为枝叶以晦为根本以袭明为真晦以用晦为至明彼其日用饮食于斯而何往非生生之门乎不然雕玉以为楮翦彩以为花则小人的然昡然博流俗旦夕之观而身名俱裂之道也兹木也君子谓之重伤重伤之材无寿类矣吁其惟圣人乎盖文王当纣之际外柔顺内文明不显其德不集其统以晦道终始焉故曰文王得易之用吁其惟圣人乎朱子始以晦自志而及其遭伪学之祸也又能以遯自止吁若朱子则可谓斯文梁木矣 

　　○生子当置齐鲁之乡 

　　夫太子者天下之本也本数动则天下不安为支子者莫不有侥幸之心而思以奸天位其究也长为社稷忧矣是故远计之主必慎焉而其立子也必以长不以宠废公必以贵不以孽匹嫡其于太子也早教诫不使习匪辟慎左右不使比宵人固其本也固其本则天子虽有爱子弟曾不得越次而求焉天下虽有强诸侯曾不得伺隙而动焉上无悖叛之虞下无诛伐之患植遗腹朝委裘而天下不乱卧赤子天下之上而安辐辏并进而归余天子故曰圣人有金汤者此置之得其道也而奚问所置之乡乎武帝封燕王旦于燕帝春秋高燕王请入侍典宿卫帝怒曰生子当置齐鲁之乡亦左矣且帝何不反其本而思之乎帝自穷兵黩武海内虗耗建武中蚩尤竟天说者谓戾太子应之而生帝不深维国家之至计举三代教子之法教之而为之开博望使之习江克卒也巫蛊之祸流及青宫长安之兵弄自骨月虽壶关之请不能早悟亦忍哉夫戾太子日在庭闱非有燕粤之隔也世及为望非有躐进之谋也帝之儒臣满朝非无齐鲁之彦也然而不免焉非失之所置之乡而失之所置之术也太子既废则其时观望者不少帝也于五王之中择其长者贤者立之以绝天下之私望可也又以望气之故宠钩弋以尧母之说宠钩弋之子而钩弋子故髫也安得不生燕王心哉及燕王既请宿卫欲端见矣帝诚计之或移之近国或传之贤相虽曰卫之其实全之岂非置之安哉而畧不为后虑至晏驾之后燕王与盖主谋倾社稷不利孺子向非昭帝之明博陆之忠几祸汉矣而燕王竟以国除可谓善置乎我实养乱而咎燕之不齐鲁何也夫使置子必出于齐鲁然后可则郑之雒东何以封枑伯晋之曲沃何以封叔虞而所谓殽雍之险江汉之阻皆古之所疏其支庶而遗之奸雄以荐食上国者耶文昭武穆鳞布四方齐鲁何爱焉藉令齐必善国田常奚而灭姜鲁必乐邦子允奚而弒主而当时楚称封豕吴则荆蛮子西季札胡为乎来哉帝惟虑不及此故其于本支之封衰之以分国于累世之候除之以酎金至于矫枉过正曾无疆宗宣成以后鼎移外戚无藩王可以称师者而文叔匡复起自徒步呜呼汉如线矣此则武帝之过也虽然汉之叛王大都出于淮南长沙吴楚间故贾生曰最强则最先反最弱则最后反而武帝欲以强国自王其子以弱列国侯此有所激哉褚少孙五王之册炳焉成章岂不有见于置子哉至其弘奖之意惓惓齐鲁则庶几敦尚风轨矣 

　　○夜气浩然之气（馆课） 

　　赵岐曰孟子通五经尤长于诗书愚以为孟子尤深于易其所言夜气浩然之气者盖易道也夫天与人一气耳人之生也圆颅而方趾含阴而苞阳其形骸天地之气也其心思神识天地之气之灵者也心之与气果且有二哉心之与气本无二也而世之人蔽于形骸梏于嗜欲逐气质之性而迷其天地之性于是立教者乃判为形上形下之说若曰以心御气者圣也以气□心者凡也皆一时应机之说也惟大易则不然直以一阴一阳谓之道而巳矣阴阳者气也道者心也心不为精气不为麤心非形上气非形下此孟子言气之宗旨也夫言气矣而曰夜气者何也曰此易之复卦也天地之气至姤而纯阴矣阴极而生阳静极而复动至于七日来复而天地之心见焉在一岁则为冬之至在一日则为子之半一气孔神于中夜存复之象也此孟子言夜气之宗旨也夫言气而曰浩然者何也曰此易之干卦也易之赞象也曰刚健中正纯粹以精盖干者涵一元而为体包四德以施化运而不息健而有常何刚大如之而大人者主静主极终日干干直与天地合德日月合明四时合序鬼神合吉凶是所谓塞天地配道义浑然干德也此孟子言浩然之气之宗旨也虽然养浩然之气者必始于养夜气夜气之养也或先时而理之或后时而达之皆有易道焉其先夜气而迎之也盖取诸坤其后夜气而达之也盖取诸无妄何也阳之剥而坤也疑于无阳矣而安贞则吉故夜气之未动也当有守静无为之功以翕聚而基发散也及夫阳之剥而复也比于雷行矣而无妄则吉故夜气之既动也当有察识扩克之功即工夫以还本体也此又孟子养气之宗旨也乃所云夜气者果可以昼夜论乎凡卒然而相触无心而自动若乍见孺子之入井而怵惕生者皆夜气也故说易者曰复卦建始萌而又曰冬至不在子所谓三百六十爻爻爻皆扶阳抑阴义也此孟子言夜气而又有善端之说葢其所得于易之深者固如此 

　　○读卫霍李广传（馆课） 

　　司马子长孤愤士也又好任侠故其为传善写畸世不平之感至卫霍李广传其排上进下反复见之大指谓青去病遭时成功其贵在日月之际而李广才气天下无双乃终身坎轲大小经七十战曾不得怀通侯之印岂非数哉此子长所为寄慨而抑扬其词也微文刺讥要在武帝矣虽然愚以此益见武帝之知人能任将何则人之受器各有攸适然未有不可以试而知者惟将帅之材则安从试乎必试之于见敌一试而不效是以国与敌也不可不慎也彼卫青牧竖也去病媟近地青之名天下无称者而去病至不能识古兵法其非飞将军比易知也帝顾以鞭挞四夷之权轻畀卫霍而李广者不使一当单于抑何谩哉及其究也广竟无尺寸功而青去病追奔逐北执讯获丑至于空庭幕封狼胥又何识之卓也此则帝之善将将也若曰广数奇耳去病天幸耳其成败非繇将畧则吾以为将畧犹可知而数奇之与天幸其尤不可知者也昔张魏公名高一世宋孝宗倚以兴复而符离一败宋事随之为宋计者宁用卫霍之天幸耶抑用张浚之数奇耶原夫西汉承战国余习士大夫皆以招贤养客者为贤卫霍独否以故子长少之彼其进游侠而退处士亦近此意葢有激云尔 

　　○荀杨大醇小疵（馆课） 

　　韩子曰荀杨大醇小疵宋儒不许也而并以訾韩子之爽于鉴愚窃惑焉凡古之人穷一世而着书其瑕瑜不敢自掩而以知言之权悬俟于千载之后吾从千载之后安坐而程品之亦当平其心考其世取其合道者以垂教而无刻核太甚徒以害成而巳则韩子为近之而宋人无乃过耶宋人所以诋荀杨者曰以性为恶以礼为伪以老子为可取也是则不得称醇矣抑韩子之所谓醇者固未深言之也韩子盖辟佛老者也其说曰圣远言湮异端蠭起随俗染化贤者不免焉有能宗法孔颜岳立砥柱勒成一家之言者揭日月而行者吾即以大醇与之如是而巳矣荀子生横议之世为士者知有刑名不知有礼乐知有管商不知有仲尼子弓知有秦楚之战功不知有汤武之王道而荀子作书三十篇自劝学以及于尧问谈古昔称先王纵横宛转若其家事此岂有待而兴者乎子云虽承仲舒毛公之后儒术稍着然当时士大夫非困于训诂之支离则溺于词赋之鞶帨未有深潜内照美厥灵根者而叩扃起钥法言太玄以之吾不谓其雕虫小技一变而契于主约守静之旨也夫卫道之士代非乏人顾持论于义理大明之日者非难持论于邪正混淆之世者为难承袭于师友记论之素者非难独诣于渊源寡昧之世者为难二子者皆居其难者也其何以探排为哉而就宋人之所排吾犹可为二子原者何也古人之立言也达诸意后世之立言也匿诸理匿诸理者避驳以趋醇不示人以隙达诸意者则醇驳互见而不免于激扬之过其以性为恶也是主修为而过焉者也程子不云恶亦不可不谓之性乎其以礼为伪也是主忠信而过焉者也史迁不采其言以为礼书乎其以老子为可取也是主虗静而过焉者也司马君实不以之赞易乎则二子之言固如豫章之寸朽黄瓐之点瑕要以醇者胜也若夫论性命论道德则濂洛之传直接洙泗无俟苛责荀杨矣昔苏子瞻论性以为孟子言善荀子不得不出于性恶荀子言恶杨子不得不出于善恶混皆起于相胜夫韩子以荀杨为醇宋儒不得不以为驳傥亦有相胜之意也夫 

　　○读盐铁论题后（馆课） 

　　语曰梁肉可以养生药石可以伐病二者不可一废在以时消息之耳昔汉文帝主和亲之议致金絮彩缯于匈奴甘蒙手足倒悬之诮然夷性回测边陲岁苦侵轶烽火时通甘泉终文帝之世方内未得宁枕而卧也假令因循不巳将吏之气日消月靡其视与匈奴战如驱羊攻虎心胆震慑石晋靖康之祸宁不在汉哉此武帝所以采介冑之说不至于封狼居胥空漠南之庭不止也帝既穷兵则不得不以兵兴之故而用桒孔建铁官以赡农用开均输以足民财官山海以取奇羡其术则圣贤所不道其于佐县官之急抑亦救时之用矣而文学槩以井田什一太古久远之法鉏击之所谓从旁议者与当局异忧也岂通方之笃论乎若乃弘羊之计过则有在矣盖武帝末年匈奴巳自衰止及昭帝时将士承席鞭挞之余烈介子不烦一领甲不费一斗粮而立功绝域之外呼韩稽首巳见其端矣夫既巳释于干戈则并盐铁之利而散之与民休息明示天下以不贪此则识时务者首宜图之而弘羊犹持其初说以抗文学吾不知其可也药石以伐病病良而仍以之养生寿民为殇子矣霍光之智固巳辨此特不敢自发其端以暴扬武帝之失故借文学之议而均输征榷一切报罢若光者可谓知时务者也语曰穷则变变则通通则久疆场之事或张或弛皆于其穷焉而议之则几矣 

　　◆评 

　　读陆贾新语贾谊新书刘向新序评（馆课） 

　　○读陆贾新语贾谊新书刘向新序评（馆课） 

　　古之以言语事君者各有本源则其学术醇驳不必尽同要以殚智毕虑考当世得失之林审往来善败之效皆有独是之见划然不易预定于生平而后矢为论列凿凿中窽其神情气韵自有不可得而磨灭者非若后世漫衍支离连篇累牍苟取辨临事而巳西京之疏莫善于贾太傅之治安策而治安策之所从出者新书也新书虽论治道国体及经学胎教凡七十二篇刘向删定为五十八篇皮日休读其书谓其心切其愤深其辞隐而丽其藻荡而雅信所称天下才者乎然书之粹者则治安策皆巳备之矣即有策之所未及者如审微客经劝学谕诚退让诸篇要亦为谈理之典刑然非适时之急务也吾以是知新书者贾子平生学术之渊源而簸扬淘汰以为治安一策所谓痛哭流涕长太息者其词似激其造事而摅悃则固非不疾而呻不病而噎者也贾生而下其惟刘向乎观其外戚疏昌陵疏忠愤激烈至使闇主心动又取讽谏之意摭集故实为新序一书而妹喜妲巳之戒腠理骨髓之戒班班寓言所以感悟汉成虽间有颇谬如曾子固所讥至其正纪纲廸教化辨邪正黜异端以为汉规鉴则韩婴而下勿论也此贾大傅之流亚也若夫陆贾之新语愚则有不能无疑者矣贾葢知士也立谈而尉佗面内词组而平勃交欢意其所为书虽非粹然儒术而纵横押阖开发人意必有洋洋洒洒战国之词锋者今也其语骈而其气薾且多阙其字以文其赝盖齐梁间好事者开新语之名而妄为之耳史称高帝谓陆生曰生试为我着秦所以失天下者何我所以得天下者何及古成败之因今新语中自道基以至思务十三篇未尝及此也此曾何足以动帝之听者而辄奏辄称善耶盖子书之散失多矣不独新语而子书之伪如新语者亦比比也岂新书新序之伦哉虽然士君子揆事图策则于三者何择也有贾之畧而当戒其疏有向之恳而当去其诞至于新语虽云赝哉而吾终不以非圣之书若墨子鬼谷者与同日而语何也为其近于儒术也操此以往于献纳有禆矣 

　　◆说 

　　知命俟命立命说（馆课） 
　　墨禅轩说（寄吴周生） 

　　○知命俟命立命说（馆课） 

　　古之以神道设教者若易象若箕畴其于吉凶福极之故详哉言之矣乃一切委之于理而不闻有命之说何也皆为立命者也然立命之道非可槩语而吉凶福极之应又有参错不齐而莫可究诘其繇来者则世之人以为命竟不可信理竟不可凭而各竭其私智巧方以为趋避之计孔孟有忧之于是有知命俟命之论其以济易范之穷乎且曷言乎知命俟命立命也语曰珠玉在肆观者不取一兔在野众竞逐之定与未定也物之定者莫如命彼其大块为冶阴阳为炉同焉皆得杂尔密移丰之非亭育之私啬之非虔刘之志此分一定有鬼神之所无奈何者而世之人内迷于情欲则求胜于命外昡于感遇则求胜于命卒之命不可胜而徒役役然为犯教伤义之人何益焉故圣人示以知命知者信也信其本定而一举念不敢与命争也然昔之言知命者若养形之人方之逃雨怨诽之士等诸落叶彼但可以息躁竞之心未能免尤悔之累乃圣人又进之以行法廸之以修身若良农待岁良贾待价非但委运于天一无所事事而巳此俟命者也若乃圣人之立命者不然朕兆未分安有理数五行不立安有吉凶宇宙在手阴阳为柄则有先天而天勿能违之者而岂为命之所制乎夫命不足以制之则不言命可也而曰知命曰俟命曰道之兴废有命而若不能以自主者何也曰为中人设也中人之吉凶祸福也必制于命而其趋善避恶之心与趋吉避凶之心尝交战于胸中惟以命之说觉之则其趋舍自审故圣人亦为之借命以自解孔之穷颜之夭尧舜之子之不肖五百余岁之不复生圣王皆以命槩之若曰命之为权非但众人不能挽虽圣人亦无所施其力也岂惟圣人不能夺虽天亦不能自如其命何也则安可不知且俟也或曰圣如孔颜之遇则言命者独不制于命耶曰不然大易三百六十四爻皆反凶为吉者也何尝听命也若夫彭殇齐寿穷通等观达者能之而况圣人乎圣人之所谓吉凶祸福者与世俗异颜以仁寿孔以道生虽要诸千载而终能齐造化不齐之数故曰立命也李邺侯有言君相造命不言命夫使圣人而言命则孔子辙环七十二邦可谓不知止而使君相言命则尧之儆汤之祷尹之五就五去其为衡命者耶 

　　○墨禅轩说（寄吴周生） 

　　庄子述齐侯读书有诃以为古人之糟粕禅家亦云须参活句不参死句书家有笔法有墨法惟晋唐人真迹具是三昧其镌石锓版流传于世者所谓死句也学书者既从真迹得其用笔用墨之法然后临仿古帖即死句亦活不犯刻畵重儓之诮方契斲轮之意余事此道五十余年矣初于虞颜入巳而学右军学钟太傅煞有肖似兰亭丙舍宣示等形模便自沾沾以为踞唐人之上三五年间游学就李尽发项太学子京所藏晋唐墨迹始知从前苦心徒费年月昔香严在沩山会下参父母未生前一句机语不契遂巳息心愿作长年粥饭僧正余尔时境界也金门大隐十年多暇又长安官邸收藏鉴赏之家不时集聚复于项氏所见之外日有增益如韩馆师之内景黄庭杨义和殷司空之西升经褚登善书杨侍御之绝交书王右军书 【 停云馆定为李怀琳者误】 王奉常之汝南公主志虞永兴书王司寇之太宗哀册褚河南书米元章之西园雅集小楷杨凝式之韭花帖正书更仆不数皆得盘旋玩味稍有悟入还山以来损其负郭收一二种如徐浩所书道德二千五百言唐文皇时国诠所书善见律一万字备具楷法人间鲜见雅不喜赵吴兴书近有老广文戴公自岭表归装中贮吴兴小楷内景经一卷数千言少一百九十字俞紫芝补其末绝类杨上真乃吴兴生平神品颇恨晚而获见唐人诗云夕阳无限好只是近黄昏奈之何周生坐拥万卷博雅好古尤精八法余老矣黄山胜游不复可续周生饶济胜之具新安江清浅见底舴艋顺流至我谷水只数日间若与汪儒仲乘兴一来观兹真迹所谓读书十年不如一日诣习主簿者也周生以为何如 

　　◆议 

　　救荒弭盗议（阁试） 
　　军兴议 

　　○救荒弭盗议（阁试） 

　　天下有救灾之计又有转安为福之计水旱频仍盗贼啸聚国之灾也能设策运奇以止之是亦足矣而曰转灾为福无乃迂乎曰不然凡天下所以患荒者积蓄少也积蓄少者地有遗利民有遗力也凡天下所以患盗者武备衰也武备衰者国多冗军兵多冗食也今有一举而可备荒又可以弭盗而又惟民饥盗起之时可因其势而用之则何策乎曰抚流民而巳夫流民固民也进可以战退可以耕饥灾所驱惟食是仰当是时使奸雄用之则倡乱之构也使国家拊之则富强之资也顾处之得其术而巳矣顷者天不降康肥■〈虫遗〉为虐吴越江右连州接境际此荒沴野无青草人有走心而江淮之间流离蒲道或携老幼举族共行或弃妻孥孤踪独逝郑侠之图所繇以作诚得纲纪之臣忠实之吏择公私庐舍及宫观屋宇沿途团结给以粥糜能劳苦者佣其力有伎艺者食其业候至来春给赐牛具种食以旷土荒田计口分授使之耕种彼其父母妻子皆乍离南亩之人既感戴朝廷抚养之恩又深思一家温饱之计必能深耕易耨以尽地力待其三数年后干止渐宁人有固志徐于农隙之暇教以战阵之法与其募市井之游手曷若收待哺之壮丁即古井田唐府卫之遗意如是而巳非两利之策哉昔西晋之乱起于李雄特招流远之民而唐之末路张全义设屯将集流落教以种艺三年之内河东户口归复桑麻蔚然胜兵每邑七千余人河东赖为长城夫一刺史行之犹足以効而况倚办于天下之力何所弗得故曰转灾为福者此也若夫议社仓议保甲则固有精言之者愚故可得而略云 

　　○军兴议 

　　禹谟曰六府孔修六府者水火金木土谷也五谷以为赋五金以为贡禹贡田赋与物贡并用故有惟金三品之文今则偏重于田赋而五金之开采有禁所谓六府者废其一矣且夫禁之者将以用之也辽东金复海盖皆矿之所自出一旦没入于虏如赍盗粮当此三空四尽之时衰世苟且聚敛之术无一不用顾独缩舌于开采以为老成为经济其故有二迂者恐蹈言利之名孱者恐酿首事之祸故明知其有益于救时而莫肯出头承当耳记不云货恶其弃于地乎大学言生之者众凡可利于民者若茶若盐无所不榷皆谓之生而独农亩为生乎若夫矿徒之聚不能无争则有矿之处必有守巡两道所养之兵此兵者纵不能临阵杀贼独不能自卫于开采经月之间消弭其或然之变乎且滇中行之二百余年有司大吏之奉入无一不取于矿安在有首事之虑也大都谋国之事无全利亦无全害各从其所重所急以为转移如九边互市其币必至于废武备成积弱厥初议起羣臣动色相争亦是长虑然行之六十年边廷之氓保全首领蕃育妻孥何啻万万则以新郑江陵与蒲坂独断独行不畏和戎之名不畏首事之祸所谓安社稷臣也否则如顷者奴祸不知六十年中中几何番矣军无赏士不往军无财士不来计国家岁入不过四百万只一关门每岁六百万尚安得有剩力余资以募兵而求猛士余谓宜如岳武穆精择背嵬五百转相训练得三四万人长聚畿南呼吸相应以防奴酋之豨突京师安枕卧矣或曰子修国史于神庙时请罢矿税者不习闻之乎余曰此时惟以营三殿为语端犹是可缓可急之事曾如今者虏骑充斥郊畿震惊陵寝否曾以万骑蹂躏我内地破五县据一府如入无人之境否我师杀虏三头虏屠一壮县以报虏所掠子女玉帛无万数而我师得其一领甲一只箭腾之奏牍举朝贺捷笑破人口如此否是则皇上之赫斯怒讨军实苏轼所谓天地鬼神谅其有必不得巳之实者也且事领于抚按不遣中使不扰闾阎正以为鞭鞑奴酋之资又何至如岁岁加泒吸民膏血一方有急四面从之为土崩瓦解之形乎试以吹入筹国者耳中或有省否 

　　◆奏疏 

　　议国计疏（馆课） 
　　陈言时政疏（阁试） 
　　报命疏 
　　引年乞休疏 
　　乞身疏 
　　辞恩疏 
　　请告第二疏 
　　请告疏第三 
　　劾内监王坤疏 
　　予告疏 
　　第二疏 
　　第三乞休疏 
　　第四疏 
　　第五疏 
　　请恩疏 
　　予告疏 

　　○议国计疏（馆课） 

　　[易]　 
　　臣闻之(或)曰何以守位曰人何以聚人曰财财之与位相提而论其重如此故古者冢宰制国用必于岁之杪视年之丰耗量入以为出用国而不知国计之虗实此最国家之大患也臣伏读迩者大司农条奏当今仍岁俭之余蠲恤之后一岁之入不足以支半岁之出公私之积真可哀痛虽桒孔持筹不能凿空输运以佐国家之急也古之立国者即有三年九年之蓄仅以预不测之备未有寻常一岁之用即捡括无门而仰给蓄积者又未有尽度支累年之积以为寻常一岁之用而犹屈强半者夫司农告罄矣其势必借财于水衡水衡告罄矣其势必借财于太仆太仆告罄矣其势必借财于内帑展转数年而内帑亦尽矣则安所取乎今关市之禁巳至于无可复严矣厨传之供巳至于无可复啬矣宗室之禄巳至于无可复薄矣边军之饷巳至于无可复削矣其所目前停止而可入利之孔者独开纳耳而衰世苟且之弊亦惟开纳为甚非谓其亵国家之体开奔竞之风也谓其以朝廷为外府也夫俗之称贷者贷其一而倍偿之是坐困也贷其一而十倍偿之是祸本也而开纳类是何则彼所谓钱官者非能委钱于沟壑也所谓债钱者非能登避债之台以免也必于贪墨乎偿之是以目前之输而易异日之属厌天子以四海为家彼之所属厌者安从出哉而不谓十倍之酬也且开纳之弊今巳被之矣自殿馆而金吾而光禄而鸿胪诸曹冗员充斥靡大官粟而所称名色武官者往往为真以滥戎行之任纵狼养牛计无左者必也一切闭其涂而以渐汰之乎又府史胥徒之属居无廪禄进无荣望皆以啖民为生者也上自辇毂下至州县文移对簿词讼追呼租税徭役出纳纠合凡有毫厘之事关其手者非赂遗不行是以百姓破家废产非尽县官徭役使然也大半尽于吏家矣此其初亦以赀进尤当责之部寺之长抚按之官君意搜剔自今以后日减一日勿令滋殖者也此冗员之当议者也夫内府者聚天下之财以为民也非以奉一人之私也今内藏库专以内臣掌之不领于司农其出纳之多少积蓄之虗实簿书之是非有司莫得而知也社鼠难熏路马难齿往往乘舆之费一而干没之费十山林不禁野火江河不实漏卮得无虑乎此弊窦之当清者也宫掖者风俗之原也贵近者众庶之法也故宫掖之所尚则外必为之贵近之所好则下必效之自然之势也今内自京师士大夫外及远方之人下及军中士伍农民其服食器用比于数十年之前皆华靡而不实矣向之所有今人见之皆以为鄙陋而笑之矣夫天地之产有常而人类日繁耕者寝寡而游手日众嗜欲无极而风俗日奢欲财力之无屈得乎哉此奢侈之当禁者也自古理财用人相为表里今吏治日敝狥名失实其所谓治财者冻馁其民而丰积聚者也捃拾麻麦而丧丘山者也假惜一钱而费万金者也不操白刃而为寇攘者也奸巧簿书而罔君上者也则有清谨自好者以簿书为烦而不省以钱谷为鄙而不问坐使猾吏上下其手几曾有血诚真意为国家惜财耶此吏治之当饬者也最可痛者国家金帛皆生民之膏血州县之吏鞭挞其丁壮冻馁其老弱铢寸以聚艰关以输乃辇而归之于夷虏岁币不赀葢数倍于初讲之时至朘刻军士之月粮以待其非时之索者又称之矣窃读三边帅臣之疏谓丑虏寒盟其形巳成以理度之大都止其岁币则变速而祸小益其岁币则变遅而祸大而丑虏之变乃事有必至者以国家空虗而岁币之日增有所不可继也夫挑戎首难谁谓长计然今岁辽左之役虏不大举乎纵不可取必于战独不能坚壁清野击其惰归乎以岁币之半平时则养军有事则犒士独不足用乎国家守边二百五十年其为款市者二十余年耳未见二百余年皆中虏也扁鹊之治病也病在肌肤则治病在腠理亦治病在骨髓则不治今国之穷于虏不止腠理病矣什此不讲而曰节俭何禆于事哉夫国计之急在眉睫之近而迂阔无用之言岂足以救时乎顾国家之所以困者非一朝夕故也繇其于迂阔无用之言一切弁髦之积渐至此耳语曰见兔而顾犬未为冕也亡羊而补牢未为迟也臣之议止此惟圣明采择 

　　○陈言时政疏（阁试） 

　　臣闻居盈而戒豫者圣主之虑也忧盛而危明者荩臣之思也指瑕而摘盩者进言之节也矜愚而采善者从谏之明也故下不以主圣而忘药石之规上不以时平而忽狂瞽之论何也天下犹一身也治天下犹治身也善治身者不幸其今日之强健而常计其后之无衰善治天下者不幸其今日之治安而常计其后之无乱欲后之无衰必察于和扁之言而调其渐虽饮食嗜欲之无所过差亦不厌其言之切而防之周也欲后之无乱必审于忠臣之论而窒其萌虽政事纪纲之无所缺失亦不嫌其计之过而辞之激也窃见　陛下以神圣御极而又能信任忠贤缉熙圣学百度咸理四徼无惊诚亦巳致治安之盛矣然　陛下春秋日茂聪明日广正嗜欲忧勤之所基也故人臣之忠爱　陛下者不以今日之巳致者为幸而以他日之所常保者为忧何也难成而易败者位也难勤而易怠者学也难约而易侈者心也难亲而易简者正人硕辅难疏而易惑者左右之便辟狎昵也故臣不敢槩摘天下之事而惟条其有关于圣学政治之本原者以献惟　陛下思其难而采纳之天下幸甚一曰严保身之戒夫　陛下临御以来嗜欲未形天真纯固其保身可谓至矣然臣以为是时圣母调护于内而辅臣翼赞于外今辅臣翊赞犹昔而圣母之调护亦少疏矣然则　陛下之起居动息饮食嗜好其皆当理而无欲耶大臣不得而知也夫圣母既有所不见而大臣又有所不知则左右近昵之所以娱荡而诱惑之者视前日必且信矣惟愿　陛下惕然常省凛然常思以此身为天地宗社生灵之倚毗凡所以靡曼于耳目而娱悦于心志者皆以为遗心之鸩毒斲志之斧斤而日加樽节焉则万寿无疆之本也二曰精讲学之功夫　陛下临御以来日御经筵日亲讲读其务学亦既勤矣然臣以为异时圣龄尚冲故但畧领其大旨而无劳于问究今圣心日益开朗则圣学宜日益精密今　经筵日讲之时大臣在列讲臣在前有所疑难而询问乎否也有所自得于心而订证乎否也有以今日所行之政事与古帝王所垂之训典而参考乎否也是虽陛下之生知不惑而亦岂圣王好问好察之至乎伏愿　陛下于讲筵既罢之后退　御后殿举凡所讲之经若史一一而思绎之内以求诸心外以验诸政而又轮日讲臣以备参问久之智虑益明义理益精其益不少矣三曰务咨访之实夫　陛下之于天下至悬隔也所恃以熟知政务而练达民情者诸辅臣之献替耳侍读侍朝毕事而退其它以非时召见者无几矣召见而从容促膝上罄其所欲问而下尽其所欲言者又无几矣伏愿取诸司章奏置文华殿陛下日御而日召辅臣面议之暇则羣谘曲询旁及闾阎稼穑之细隐无伤也其它若九卿大臣　陛下之所使股肱枢要者也抚按藩臬之长　陛下之所使廉察宣布者也或非时召见以叩其职务之弛张或非时召对以审夫民情之利病则不惟可以审察人材洞悉民故而亦且以示神明于天下矣四曰防近习之蛊夫近习者　陛下之左右便辟相与睥昵者也此辈忠实爱君者常什一而蛊惑衒诱者尝什九至于忠实爱君而能导之以正者百无一二焉何也人君必有所沉溺于内而此辈始得以恣肆于外也今　陛下春秋日茂嗜欲渐形而又接见大臣之时少燕处深宫之时多臣意左右近习必有先意导谀以非常可喜之事殊尤难得之物俚秽淫惑之言伺间隙以求一中者矣伏愿　陛下以闲静娱其身以寡欲娱其心以经术文史娱其神以习见正人乐闻谠论娱其耳目则彼虽有窥伺之奸无繇以入即入而圣志亦无所迁矣五曰杜侈汰之萌夫　陛下以俭德临下十六年矣迩者费用渐广取发渐多岂圣心真加侈于前哉意必左右蛊惑之人谓人君富有四海此犹铢两之费耳且以为法所当用例所常有故　陛下遂从而听之也岂知大农之蓄积皆郡国之租税郡国之租税皆生民之膏脂生民之膏脂即国家之元气穷州僻县之民有以一金一钱之逋负而典衣绝粒者圣上弗知也有以十金百钱之逋负而卖妻鬻子者　陛下弗知也有以一岁二岁之逋负而绝尸以逃遂死在沟洫者　陛下弗知也又有以逋负日月之不时锱铢之欠缺而遂毙于捶楚之下者　陛下弗知也然则积而至巨万可知矣奈何以充无名之赐予市无益之玩好哉伏愿　陛下特令该部大臣条悉祖宗经费之典内费岁几何今所增加而宜汰者几何着为定式而日加节俭焉则非惟天下生灵之福而亦所以培国家之元气也六曰绝神奸之惑夫　陛下圣明之君也而又留心经史之训密迩讲读之臣其于五帝三王之道必有所槩于心矣夫何神奸之惑之有独恠夫数年之间岁时多所祷祠官寺多所修造意必左右蛊惑之人谓此为　陛下祈寿为生民祈福陛下以为实然而听之而在廷之臣亦以此名为　陛下祈寿为生民祈福是以虽知其非而不可言耳臣以为今日虽未见其大害于政而其渐不可长也伏愿　陛下清心寡欲以养寿命之原厚下爱民以为祈天之本节财薄敛以造四海之福诸凡祠祷修造悉从罢止□昔臣所为大圣人之作为出于寻常万万□真于陛下见之矣以上六事皆圣学之所关系今日言之虽巳见其端而未必见其害矣今不察则他日伤于德而蛊于政有不可言者　陛下傥能留意臣言则圣心益明　圣志益定　圣德益纯而天下之治皆可不劳而举矣臣草野愚蒙罔识忌讳亦不胜惓惓忠爱之章耳非敢冒昧抵触以干斧钺之诛也伏惟 
　　圣明裁察 

　　○报命疏 

　　奉差事竣中途患病进书报　命乞休事天启二年八月初五日吏部一本奉圣旨董其昌题充纂修官俟　泰昌实录稿成前往南京采辑邸报等册以备参订供用就彼支给完日回馆供事该部知道钦此臣闻　命自天感恩无地于十月前往南京将河南道所藏邸报摘其未奉　旨者一一录出太常寺祠祭司督遣僧道助写仅得十分之三缘事出剏见应天府例无工食而其书充栋就结为难臣仍归里大集书佣给以纸笔虽奉有支给之旨不敢破用官帑先差中书沈僎亦录七年通共若干张装为三百本但据原本对录以备史官取材征实无所点窜随蒙钦命翰林院待诏宋启明中书□□□□催实以私家作事孑身独力侵□□□□自知其罪莫逭也但臣有□繁举要之义兹四十八年留中之疏有事因疏而传言不以人而废凡关于　国本藩封人材风俗河渠食货吏治边防议论精凿可为后事师者别为选择访史赞之例每篇系以笔断而其它请朝讲请祭祀请起遗佚请罢矿税请下章奏请补废官请蠲内帑昔之所急章满公车者皇上励精图治皆见施行今之谋国尤有进于此者畧存一二而巳共四十卷目录一卷别表进呈外抑史之所重者笔削耳善人劝焉恶人惧焉所系匪细故也每朝纂录于三品以上大臣皆有小传寂寥数行衮钺斯在如世庙实录于郭希颜胡宗宪唐顺之等多有贬词未恊舆论夫正史所书不公则私史之所记益杂何以起信于万世哉计四十八年之中大臣当立传者何止百数虽三长之史词苑如林然生既后时莫详本末窃见南京太常寺卿利瓦伊祯出入四朝囊括百代且与诸臣同朝同世习见习闻若就陪京之日历抒腹笥之春秋其史直其事核非大典之光哉臣又闻司马光纂资治通鉴受诏得自征辟故刘攽刘恕范祖禹为之佐前后十九年其书始成成祖朝纂修性理大全所聘名流百余人不以为滥况兹实录比于通鉴性理孰重孰轻而神祖作养之史材皇上抡简之髦士顾多逸于事外刻印销印圣人无我赐环赐玦又何成心臣一念朴忠所日几几望之者也至臣五技巳穷二竖相迫中道乞骸情无矫饰乞　敕下吏部允其休致自此与含哺鼓腹之民戴尧天而永永矣 

　　○引年乞休疏 

　　奏为引年乞休以安愚分事臣闻无遗寿耇圣王所以礼贤也不能者止臣子所以自量也臣年三十五岁中己丑进士改翰林院编修又六年升湖广副使奉　旨以编修养病又六年起湖广提学副使在任一年六个月岁科俱徧外官无告病之例致其仕归科臣拾遗吏部侍郎杨时乔奉　旨留用又三年起补福建副使在任四十五日南科黄起龙拾遗吏部尚书孙丕扬仍咨臣供职臣巳先告致仕自此安于肥遯虽时有山东登莱道河南彰德道汝州道之推擢臣皆悬车不赴家食二十年有余矣恭遇皇上念先帝凭几之命叙讲读微劳起臣太常少卿洊列宫詹又以　泰昌实录成叙纂修微劳升臣今职荣宠逾涯梦想不到即当控辞以安愚分所为冒病间关匍匐入都者因编摩书册当赴阙恭进赠荫　殊恩当赴　阙祗承耳今则二竖交侵五技皆尽虽报国之忠靡展而引年之典巳及臣能乞身于疆壮之日而敢趦趄于漏尽之时乎且夫隐鳞藏羽充牣九衢昔之缁衣几为貂续郭隗有言曰致仕请自臣始臣亦曰省官当自臣始实内暌于疏庸外迫于疾病披露腹心毫无矫饰者也惟敕下吏部允其放归臣得以余年同击壤之民共歌帝力而祝圣寿之无疆臣不胜感激之至 

　　○乞身疏 

　　奉旨纂修事竣微臣老病乞休事臣材非世用年逾古稀自南京礼卿予告家居又及八载固巳遁肥待尽梦断班行矣蒙圣恩浩荡再玷宫端钟鸣漏尽方足兴嘲而敝履遗簪犹廑殊宠是以间关就道黾勉就职盖圣作物曙大易之成言有道则见孔氏之家法也今则听长乐之钟厕麦秋之　宴覩　中兴宵旰之勤内降风雷之断亦既千载一遇矣且叨熹宗皇帝实录纂修有绪臣复滥充副总裁之职杜门供事四月于兹采　起居日注六曹奏章举要删繁削浮存实虽三长不具而五技必穷亦既缮写备草创之用矣自此之外惟有素餐既无补于明时敢自安其顽钝今济济朝士与臣同科者无一人与臣同齿者亦无一人身衰身健皆少生机徐行疾行总非善状所谓可以去则去可以速则速者自臣之外未见其比也况臣近接家邮骨肉惨怛忧思成疾怦忡不寐延医官调理皆谓神伤气欝非暮龄所宜倘旦夕不保贻笑长安岂不为　盛典之累哉伏惟皇上垂怜允赐休致臣得释顽钝之讥而安耕凿之适臣无任感激待命之至 

　　○辞恩疏 

　　陵工引例有因微臣乞　恩非荫谨据实引罪仰祈圣鉴事臣于天启五年滥竽礼部左侍郎适庆陵告成有银币之赐谢　恩巳毕复闻大学士顾秉谦等以简阅疏漏引罪而以礼部侍郎臣其昌温体仁与周道登郑以伟事同当有　恩叙奉熹宗皇帝　旨林尧俞着升太子太保荫一子入监读书董其昌等恩赉巳加不必再叙该部知道是时臣巳冒升南京礼部尚书辞朝就道事属内廷严秘不复考核全文至崇祯元年犹有援　庆陵事例得　恩叙者臣妄意世延　大典非所徼祖父官御或可一新　纶诰是以有圣朝孝治维新微臣貤赠久滞一疏奉圣旨着礼部查明给与本内庆字错写着改正行钦此随该礼部尚书何如宠看得　定陵叙劳现有周道登郑以伟荫赏在卷今例同　恩异既奉查明之　旨合无题覆董其昌温体仁准照　定陵恩典一体给与但　恩典出自朝廷臣等未敢擅拟恭候命下遵奉施行等因崇祯元年十月初七日具题本月初十日奉圣旨是钦此及今二月臣赴京中途阅邸报见阁臣温体仁礼臣郑以伟各有辞疏始知　定陵叙荫有工部而无礼部　庆陵叙荫乃经始而非告成虽礼部奉　旨查明犹以臆断而微臣身非事外亦复相蒙伏念识大识小本词臣之专司而伤易伤烦冒陈言之大戒罪莫可逭矣惟是原疏具在御前止怀乌鸟之私别无抵犊之觊谨席藁待黜仰祈圣明垂矜臣曷胜惶恐感激待命之至 

　　○请告第二疏 

　　为微臣再恳天恩乞　赐休致并采一二章疏以摅去国之余忠事伏念臣二竖相侵续膏无效一辞而退恋　阙尤深不于此时有所罄尽万一更复何待臣自天启二年再尘史局三朝实录备员纂修所见崇论宏议多矣总之持平纲要止在用人而用人之法一曰综核一曰鼓舞综核如见影察形其细巳甚鼓舞如挈裘振领其用独神伏睹　陛下　干刚之健宵旰维勤　日月之明幽遐必照近于综核矣臣以管窥天知　陛下本怀不在综核而在鼓舞也且　陛下不尝以七品科臣而骤进之为副都如韩一良乎不尝以藩司参政而骤擢之为大司马如梁廷栋乎不尝以盐司运同而越次之为郡守如汪心渊乎文臣则四省中丞皆起家乡贡武士则三日廷试即授职参游所为施不测之　恩开功名之路者至矣是必有闻风兴起者而何以寥寥鲜应也则皇上以知人为心而又能命聚廷臣之精神皆以皇上之心为心乃有济也臣今年入都道过扬州见彼中士民深悼疏理塩法参政袁世振之不禄因询其事曰自康丕扬等之播虐塩政大坏边商弃业不可复理矣世振一转移问而逃者归仆者起增饷百万有才如此非唐之刘宴乎而一黜不复鲜有为之讼冤者可惜也及行泇河道中时乘风破浪不知有黄河之险不知有黄河之淤询之彼中皆称前淮徐道参政梅守相之力初议四百万毕工守相始终肩任以二十四万开二百之泇河十五年以来不知所省飘沉之浪饷修筑之金钱几千巨万有才如此非近世之陈瑄乎而功成在造迄未有为之叙劳者可惜也举此二臣而事相类者不知其几矣臣阅天启四年章奏有冢臣赵南星一疏云面皮世界书帕长安力可弄权人人皆为吏部财能买爵处处俱是旁门请发单与司官各与其乡之在朝者详加品骘内而京堂外而方面可为卿贰者可为边腹巡抚者部属可为府道者推知可为台省吏部者林下可起用者详注其居家行谊莅官建明各造一册其所知他省另为一册送之于部旬日之内四海人才尽在目中朝退可以无言公书可以不作而继南星者冢臣崔景荣条陈铨务首急开单详略相等夫南星自逊知人不及陆光祖然用一邹维琏不出于同乡而江西一省皆怨用一夏嘉遇不出于本部而吏部四司皆怨庶几韩琦度外用人之风非庸庸充位者宜有以深服景荣之心而规随恐后也今何不举而行之乎臣犹记崇祯元年吏部有刊刻访单凡罪珰所斥逐明诏所允用者五百余人至今相次起家十得一二其余鲜有无翼而飞不踁而至者岁月浸久姓名易忘亦宜用开单之法加以品评或拔其尤或思其次每以一本置之铨部上之　禁严书在御屏更岁损益或有民功军功绩效显赫者不时添入以待非时之用旁及边腹武弁草泽奇侠地方官各举所知置邮续食随武科之后入京赴试李郭韩岳应时而出可必也　国家之作人若此而在廷诸臣有不各杜私门各长耳目以佐　中兴之业以纡五位之劳者必非人类矣臣是以节畧缮写二疏以呈御览又东南困于布觧重役十室九空有巡方御史房壮丽之疏似亦可采并以附焉臣之真老真病前疏具陈知止知足平生微尚所恨恩重于丘山报轻于鸟羽期补之来世而巳臣曷胜惶悚待命之至崇祯五年六月二十七日该臣奏为奉旨纂修事竣微臣老病乞休事奉圣旨卿端品硕学简任官寮纂修正资裁订着安意供职不必引陈吏部知道 

　　○请告疏第三 

　　微臣三恳天恩蚤　赐放归田里事崇祯五年七月十二日该臣奏为微臣再恳天恩乞　赐休致并采一二章疏以摅去　国之余忠事奉圣旨朝廷加意求才未见响应奏效总繇铨核无法拔擢非真览奏内事宜有禆选举着核议具奏卿还遵　旨即出供职不必再请该部知道钦此臣其昌恭捧　明纶陈设香案力疾谢恩外伏念　雨露湛恩管蒯不弃　江河虗受葑菲见收微臣遭际　昌时殊荣异数极矣何敢更言求去但内自循省有不能少安者凡称疾乞骸之臣或负天下之重望则难于可继或当天下之重任则难于数更臣虽冒列六卿而才术既庸职事亦简即使榆景未迫筋力尚疆犹当避贤让能期国家得用人之实效况以身老病之躯忘止足之戒乎臣八年以前承乏南礼经月引疾肥遯林丘以此蒙皇上　日月照烛起之田间不于今日而以顽钝苟禄辜　奖恬之　德意也惟望赐允致仕以保余生以全晚节臣无任瞻仰感激待　命之至奉圣旨卿先朝旧学望着宫端纂修方藉裁成何得屡行陈请还着恪遵即出该部知道 

　　○劾内监王坤疏 

　　奏为实从　君国起见陈渎万非踵聒事窃闻为国以礼制事以义礼者所以防也防溃则有所逸于法之外而朝廷不尊义者所以衡也衡决则有所骫于法之内而　朝廷亦不尊故三代之盛虽蒭荛工瞽皆得尽言而股肱耳目独归士类良以辅弼之臣犹股肱也谏诤之臣犹耳目也以耳目之官而修股肱之阙是为直臣非耳目之司而侵耳目之用是为横臣横臣非治世所有也岂惟治世虽汉之十常侍唐之冠军容不过乘庸主之朝攘威福之柄为狐之假为鼠之窃暗有驱除之内降而巳未有明目张胆建鼓招摇于纶扉之地为市朝之挞者也皇上神明圣哲博览古今岂以数千年史册未有之事而创发之内臣王坤乎夫人主之驭臣也崇其宠荣不若养其名节苟名节不辱则威望有加可以展布四体而定大疑任大怨以建鸿巨之业今者中使四出不止一坤尤而效之体统错乱煌煌明旨以正文体为急文体莫大于谏书而可令其陵夷至此乎臣等有以知皇上之心图治求才焦劳极矣外庭不效不得巳而谋及于内撤内巳行不得巳而始试于遣太阿在手掺纵自如万无旁落倒置之事而不意诸臣防微杜渐之忧至是果验也语曰涓涓不巳将为江河为虺不摧为蛇将奈何摧之此为时矣臣等谬以文墨议论仰玷清班而事有关于词林之体者是以随六卿之后同辞刻析冀佐　中兴之盛业熙　鸿号于无疆耳臣等无任激切惶惧之至 

　　○予告疏 

　　奏为微臣久妨贤路仰负圣恩恳　赐放归以全晚节事臣闻治世之驭臣也行于综核则英哲或难于见长道在于包荒则衰庸亦易于藏拙故有避贤之法以济幸位之穷即臣子私为身图而不为朝廷惜名器亦义之所不敢出也臣一介草茅浮沉仕籍四十五年矣非有忠言嘉绩少补于时惟是万历二十六年备员先帝出阁讲读天启二年与修先帝实录洊丝礼侍旋正南卿之席再申告老之章固巳梦断春明何意圣明环召夫豢养之　恩犬马知恋雨露之润草木能酬臣岂独远于人情哉乃去年七月三次乞休又何意圣度优容槩从留用今又加一年而老疾益进矣缘臣气体衰孱风寒感触发喘发热医疗无功若不披露苦情毕竟归骸无日窃见礼部尚书黄汝良陈情请告皇上嘉其恬让特　允放还臣年视汝良更多三岁风烛心惊首丘念切哀恳　同仁之视庶逭尸素之讥臣无任惶惧感悚之至 

　　○第二疏 

　　恋阙有心卫生无术再恳天恩如例放还事臣以病甚乞归奉圣旨卿以　先朝耆硕表率端闱纂修方资宿学着即出供职不必引疾陈情该部知道钦此臣不胜感悚不胜惭惶谨抉掖北望叩头谢恩外窃念臣赴召之初一时士大夫多有庆臣之遭以为遗簪坠履再荷陶甄者亦有危臣之出以为衰桺枯蒲踣踬可待者臣具闻其说亦惴惴戒心不能自保计惟勉矢匪躬之义益勤笔削之劳足以蚤谋觧任不至久素飡耳惟是去和以来凡朝臣私便身图以归请者明旨有禁是以不敢言去今幸圣仁浩荡　允礼臣黄汝良告老之章而臣与礼臣忝同　召用之列论资虽后一科序齿又多三岁礼臣去而臣尚可留乎不惟阴阳之患将乘于福过之余而止足之私不白于漏尽之日非所以修末路之大闲光求旧之盛典也伏望皇上一体优恤立　赐允放臣归而与击壤之民颂尧于永永纪周道之　中兴于愿足矣臣无任感激之至 

　　○第三乞休疏 

　　圣主厚下无穷微臣赋命独薄敬抒真病真老之情亟求致仕事臣于四月二十二日再疏乞休奉圣旨卿纯修硕学前　旨谕命巳明着祗遵即出不必坚请该部知道钦此臣即设香案叩头谢　恩讫臣惟臣子告老告病求去虽同而情事亦有不尽然者乃臣自天启五年巳合七十致政之例今又加九年班行共晓是臣之告老真也老疾相缠疗治不易气喘不能行步腹胀几于绝食泣籍巳及三月例不支俸是臣之告病真也方今四方多事五位焦劳干济匡勷惟人是急当使爵一官即得一官之用如臣才识庸陋无补明时非敢希勇退之名实久切妨贤之惧尚可旦夕淹哉伏读崇祯元年七月初八日皇上谕吏部查先帝讲臣之　旨虽未经部覆仰见圣孝　圣仁光照千古今礼臣汝良巳蒙乘传之　恩而微臣庶徼敝帷之视不自知词之穷矣臣无任激切哀吁待命之至 

　　○第四疏 

　　奏为微臣旷职罪深四恳天恩俯容休致事该臣于本年五月二十一日再疏乞休奉圣旨卿词臣耆硕屡　旨谕留何乃复有此请还着祗遵即出视事该部知道钦此臣即陈设香案叩头谢□恩讫臣惟进退者士人之大闲廉耻者士人之美节不惟知进而不知退者贻苟禄之讥即知去而不知速者亦不免贪荣之耻也臣伏覩皇上天纵干刚综核名实如户部邦计重地裁一侍郎满朝颂服至如詹府自神祖以来掌印协理鲜有过三员者今尚书且至八人壅滞巳甚如臣衰老久厕班行勇退巳属后时徐行益觍面目且漏尽钟鸣了然观听而众口犹贷者以臣仰遵严旨非中情矫饰故也若臣辞不激切行复趦趄则自今以往无有为臣谅者矣臣亦安能终藉圣恩恋宫端一席地乎臣草疏巳毕骤闻辅臣郑以伟之变道路伤嗟谓其逾六之年素无疾病一旦不保况五十年以来衰病缠绵触目惊心风烛之虑不觉视前倍切也是以冒罪　尘渎臣无任激切哀吁待命之至六月初八日奉圣旨宫端史局俱藉耆宿屡旨谕卿何复坚请着即恪遵视事该部知道 

　　○第五疏 

　　奏为沉疴不治五恳天恩允赐乞休事臣自六月初八日四恳休致奉圣旨宫端史局俱藉耆宿屡　旨谕卿何复坚请着即恪遵视事该部知道钦此臣即陈设香案扶掖叩头谢　恩伏念臣桑榆暮景衰病侵寻自今三月注籍乞休今八月矣每蒙命供职即屏息经旬延医调治庶几谢　恩陛见不至仰负皇上遗簪敝履之恩奈赋命至薄婴疾至深考之功令凡注籍过三月者即停支俸臣于停俸之后朝参久废始犹为病臣今巳为罪臣　蒙皇上天海包容而瘝官失礼外无以觧于众议内无以惬于寸衷不敢顷刻安于圣世者也臣罪巳极臣词巳穷不避烦嚣再恳俯容休致图报于来生而巳臣无任悚惕迫切待命之至八月三十日奉圣旨卿屡奉　旨谕留大臣当以君命为重着祗遵即出不必坚请该部知道 

　　○请恩疏 

　　奏为圣主孝德弘敷微臣貤赠久滞敬述明旨以祈圣鉴事恭惟皇上　聪明睿智　洞照幽遐　整肃朝纲慎重各器一切滥典无不厘正矣惟是先年皇考出阁讲读诸臣在天启年间请告者周应宾萧云举皆有加恩至崇祯二年九月陛下特加黄汝良于家居之日随奉　旨皇考日讲官未经先帝加恩的尚有几人吏部查明具奏钦此仰见　陛下永思不匮事亡如存念皇考则不遗　皇考之从官念先帝则欲补　先帝之旷典虽虞舜之大孝周武之达孝何以加兹询可垂史册而生光只千古而无对者也此　旨巳及五年吏部至今未覆念臣亦系皇考旧讲自履任以来不敢声说今当病废告休若复缄默则微臣祖父之貤赠终抑于向隅而圣孝之光明竟掩于部覆惟冀敕下吏部查讲臣果止四员微臣与汝良事体是否报同以徼　一视之仁以定　两朝之论臣曷胜悚惧迫切待命之至 

　　○予告疏 

　　微臣年届八旬顽钝巳极再申前恳避贤辞印事臣读大明会典大臣七十五岁者虽当考满吏部免其引奏谓其逾引年之期非复常格所有听其退身也今臣于此月十九日巳八十岁苟禄遂及于两载菲材无补于　明时虽宫端闲署职事稍蕳然四顾　朝例无地自容且二月皇上亲举藉田　大典臣闻英贤布列则礼因人重暮气参杂则官以人轻若不蚤引自退非所以成　扈从之光荣而新远迩之覩听也臣受皇上之恩天高地厚千足万足今所控吁者一去而巳臣曷胜恳切祈望之至崇祯七年正月十九日奉圣旨卿以老成宿望领袖宫端既以年高恳请特准致仕着驰驿去该部知道 

　　◆表 

　　进神庙留中奏议汇要表 

　　○进神庙留中奏议汇要表 

　　伏以君有举而必书国之彛典后从谏而作圣治之善经虽嘉谟嘉猷之显晦有时而左史右史之网罗必悉既巳册繁而举要故当彰往而诏来臣诚惶诚恐稽首顿首窃惟太古之事若存若亡典谟之书亦经亦史股肱耳目皆为献纳之司吁咈都俞即是嘿成之象一德陈而格天格帝徽言告于文子文孙时无五谏之名安取三长之采自堂帘之既远致上下之不交议论则自蕳而之繁紏绳则以笔而代口雷霆摧而噤同仗马云雾堕而牍可汗牛非有淘汰之功孰冀涓涘之益惟神祖际五百余岁之景运在我明开四十八年之太平成访初殷朝称不讳尧勤既勌臣鲜勿欺玄黄之战纷如而黑白之分寂若赐玦屡见辟门罕闻既非一一而吹之则虽九九亦进矣然玉管银管与斑管必征事以取材大书特书不一书难飜空而成案过而废毋宁过而存传其疑不若传其信狐裘粹白必资众腋之温鸡跖弃余犹是兼珍之味但有未焚之草恒多可献之芹其大者如蜂虿寝谋青宫成其羽翼骊驹导路赤社杜其菀枯持玉尺以程材操金篦而发覆阴阳为炭复太公圜府之规璧马沉河修瓠子金堤之迹藏富于国藏富于民何以催科而不扰上刑适轻下刑适重何以谳决而不冤他如九塞夷落之情三畧弢钤之秘多算则胜捄时所须徙薪或失于几先蓄艾可禆于善后医有方而奕有谱庸可按乎建之铎而设之鼗是之取尔兹盖伏遇皇帝陛下英资天挺峻德日升钦翼于曰旦曰明肃雍于在宫在庙细旃广厦神交帝骤王驰华渚丹山瑞叶星辉海润丕扬　祖烈修金匮之编廸简臣邻集石渠之选谓笔则笔削则削虽为孔子之刑书而日系月月系年即是近时之邸报顾三馆之挂漏巳甚而旧京之藏副差完微臣宠藉輶轩书成渔猎惟此至是之是得诸众尤之尤人阅世世阅人虽似刻舟之剑后视今今视昔何殊记事之珠披沙获宝缀警策于片言开门见山摅庸愚之一得盖真主求贤将留为再世之用而荩臣陈善或借诸异代之言况相如之赋武皇恐生不同时崔实之书人主宜写置座右但使伏蒲蠹简不忧　天听之益高则束阁空谈亦是孙谋之贻厥矣伏愿法干之健　体咸之虗时以　万几之暇畧垂乙夜之观师亦何常民可为监人惟求旧益广清问于合宫直以从绳尽纳羣流于大海则鳯见河清之瑞史不绝书而天苞地符之灵世其永赖矣书凡四十卷目录一卷敬随表上　进以　闻 

　　孙男庭 
　　广 
　　廙仝阅 
　　容台文集卷之五终 

　　●容台疏集卷之六 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　笔断 

　　◆笔断 

　　吏部类 
　　户部类 
　　礼部类 
　　兵部类 
　　刑部类 
　　工部类 

　　○吏部类 

　　万历三十七年三月二十五日 
　　吏部署部事右侍郎萧云举一本为纪纲渐弛官常浸废世道人心日浇日薄恳乞圣明速赐干断以崇政体以克盛治事疏 
　　臣按此疏八议之中奖恬惩贪尤切时务然悠悠世情今古一揆既谓之恬则先容者寡谁其奖之既谓之贪则同利者多谁其惩之人习见恬者之无益贪者之不败则世变风移不可冀也且如祖制京朝官得请告外官方面而下有挂冠家食非黜幽非论劾或十年或二十年者非有不次之擢反与罢软不谨等而浮躁不及之不如矣何奖恬之有又如巡方之臣有不受荐剡之谢者何人大计之时有真郄外吏之馈者何人当有分别使人人知之转相慕效此二事皆有望于司世教者 

　　二十四年四月十二日 
　　大学士沈鲤等一本题为乞复拟票旧规以防漏泄以尊朝廷事疏 
　　臣按阁臣时有密勿之告皆载在起居注中槩无遗佚故不复披纂而独存此疏者以票拟旧规所关甚重脱有片纸出宫中阁臣何从猝辨故曰塞窥伺之隙大臣为国长虑如此 

　　万历三十五年五月二十二日 
　　山东等道御史叶永盛何尔健等一本人品宜辨公论当存敬陈会推始末仰祈早定枚卜事疏 
　　职按李克论相云视其所不为视其所不取则清亦重矣李廷机一生砥砺惟此清节当时言者病其气局褊狭亦是公论至并其清节一槩抹杀且变为辇金载玉行贿奥授之说则举朝皆知其冤独叶永盛等力排横议虽以此而为人所攻其官不振要非随声附和自同寒蝉者比也昔钱梦皋劾大学士沈鲤之贪污沈鲤不辨有曰若夫贪污之事臣任之矣岂非自信之素哉廷机易各文节究竟论定即永盛等之论亦定矣 

　　四十八年四月十七日 
　　户科管应震一本为救时旧相论定多年仰祈昭雪沉冤以慰忠魂以开相业事疏 
　　臣按居正以申韩之学志富强之功者此疏具其厓畧而其捄时得力处全在用才能者在职朝无幸位亦一时之标也故相沈鲤序其文而赞之 

　　万历四十二年八月初四日 
　　吏部署部事兵部尚书王象干一本为升备事属久定闻言义难他诿谨据事直陈始末伏乞圣慈俯赐鉴裁事疏 
　　职闻右文者太平之观拔淹者统均之事利瓦伊桢以年少高才取忌同列与故相张居正同乡而不相容浮沉外吏几五十年既官右辖复起仆少拙者之效覩矣犹以累及选人岂政体之平哉此疏婉转沉至实以用才为巳任者 

　　万历二十七年正月二十六日 
　　河南道御史牛应元一本会推大典关系匪轻敬陈一得以祈禆平时政体事疏 
　　职按吏部自杨巍以后为冢宰者皆与阁臣不相下有年矣是时文选郎数见谴逐典铨一部皆为惧府至己亥主察者属员外瓮幼金不知何以故吏部四司告假家居者瓮幼金等神祖一笔行勾复以他部郎充其数于是吏部以礼部郎中熊钟文朱敬偱上请熊则大学士张位之乡人敬循则其年家子也张位以忧危闳议去国而御史赵之翰紏其乡人厚善者三四辈钟文与焉乃敬循别有援之者竟得考功牛应元疏所云阳以点用之权归皇上而阴以皇上点用之权为巳用者谓此 

　　万历三十五年六月初七日 
　　礼科给事中戴章甫一本为烦言隐语当裁国是人心宜一恳乞圣明清言路以存国体事疏 
　　职按章疏限字多者五百少者三百削去浮支片言居要实当今政体所急亦事君之礼宜尔也 

　　万历二十八年六月十八日 
　　吏部文选司主事赵邦清一本无耻进士公然闯入吏部衙门钻刺嘱托把持选法恳乞圣明严加重处以正士风以清肃部规事疏 
　　职按赵邦清此疏虽为高维垣等发而语语侵选郎之容私坏法竟为同官所倾云 

　　万历四十二年七月二十二日 
　　吏部署部事兵部尚书王象干一本为□□久滞吁天词穷谨再输芹曝之私悰仰恳圣明俯赐采纳事疏 
　　臣闻爵禄名誉王者所以励世摩钝也世治则其权皆出于上故爵禄即为名誉世乱则其权或旁落于下故有爵禄之所不及而名誉归焉神祖时废籍诸臣是巳然当时隐鳞藏羽世莫不冀其登用至于河清巳及而岁华难待壅滞之极数见不鲜则烂羊续貂物情共厌方知东门二疏鉴湖一曲犹为无用之用也 

　　万历二十四年正月二十三日 
　　河南道御史马经纶一本恳乞圣明优容言官以自为社稷计事疏 
　　臣无任激切恳乞战栗待命之至奉圣旨此时皇祖震怒满朝结舌经纶疏入众皆危之谓必有廷杖严谴赖圣度优容而经纶直声大着云 

　　万历二十五年六月三十日 
　　翰林院庶吉士刘刚一本天灾重见谴告可虞恳乞圣明赏啚修省以弭凶败并斥持禄辅臣以资燮赞事疏 
　　臣按庶常无言责刘刚忠愤所激抒此危言可谓词臣之表表者掌院侍郎曾朝节独谓其讪及首辅以考功法镌秩刚竟恚死惜矣夫应诏陈言虽指斥乘舆犹不及顾况吉士之与辅臣乃比肩而事主者安见其有可去之罪也 

　　万历四十一年六月十四日 
　　浙江巡按杨鹤一本为圣躬静摄多年人事怪征见象伏乞皇上速动天心破散群阴以消阳九事疏 
　　职闻皋陶赓歌曰元首喜哉股肱起哉虞廷之喜起者动象也以动生静故无为而治矣伏羲之易干南坤北文王之易离南坎北以坎离代乾坤者干为老阳坤为老阴无生动之用也坎离交而后动帝王所以握治世之机者本此易不云乎圣人以顺动则刑罚清而民服 

　　万历四十一年四月初四日 
　　刑科给事中陈伯友一本为多士汇征巳广铨法馆选宜核祈定画一之规以摉实用以快舆情事疏 
　　臣按国家乡会试三载一举行或于经义策论之外偶用乡举里选一科庶奇才笃行拔十得五耳 

　　万历四十九年九月二十八日 
　　礼科给事中元诗教一本为敬陈愚见酌议铨法乞敕更定以平政体以济时艰事疏 
　　职按文选郎六选升奉常旧制也然于请不遂年例不密皆生得失故利于速迁亦巧宦事耳先朝陆光祖孙矿尝为选郎不避嫌怨竟为名臣彼畏首畏尾以求瓦全者可愧矣 

　　万历三十七年十一月二十六日 
　　兵科给事中胡嘉栋一本铨臣推转无私采访大误谨据事再辨以明臣节以昭公道事疏 
　　职闻楚有陈奉之变与宗室之变皆称推官胡嘉栋有斡旋之功后为退闲锦衣刘承禧以假书谗之于冢宰故至外补 

　　万历四十年十一月二十四日 
　　吏科给事中张延登一本为敬陈澄清四议以饬吏治事 
　　职按澄清四议皆切中时弊抚按见诸施行吏治其有瘳乎 

　　万历四十六年十一月初七日 
　　吏部尚书赵焕一本时事可虞天变宜畏敬陈保安五要伏乞圣明采纳事疏 
　　臣按冢宰无所不统故此疏　言废官之当充而旁及司农司寇之事 

　　万历十二年正月初五日 
　　吏科给事中邹元标一本为国值非常灾异恳乞圣明严加修省以答天心事疏 
　　臣按此疏之大纲在开言路亲臣工谕百工而三者皆吏部用人之事故列之吏部 

　　万历二十六年二月初三日 
　　都察院左佥事都御史郭惟贤一本为泰运方新谨陈泰交之义恳乞圣明采纳以保万世治安事疏 
　　臣按郭惟贤以忠谏有闻于先朝其疏上三事落落谠论不可磨灭之文也 

　　万历三十五年闰六月初一日 
　　吏科给事中姚士慎一本清贿仕杜竞门以重名器以励士风事疏 
　　臣按外治之弊皆因抚按不以察吏为务而议更议调议保议留苟以狥属官之私营而纪纲日废耳此疏有槩于中也 

　　万历三十六年十二月十一日 
　　云南道御史史记事一本为年例议论纷纭恳乞圣明定为画一以昭公典事疏 
　　臣按严掌科掌道之选则所推年例必当此论甚正 

　　万历二十五年七月十六日 
　　山西巡抚魏允贞一本遵奉明旨推广原议所未及举佚贤以禆内治事疏 
　　臣闻宋臣曰老成人不可不惜如魏允贞所荐即为起用其时王家屏等有十二人犹是师师济济世界也及先帝嗣位立召田间诸臣而允贞与所荐皆化为异物所存者一两人而巳老成凋谢能不轸殄瘁之忧哉 

　　万历三十九年十月十三日 
　　吏部一本为二十年公廉寡欲之臣奖拔未先淹沦可惜乞恩即赐优擢以广德意事疏 
　　臣按大计所重在于卓异一科虽骤迁不以为速化虽超等不以为凌躐而万历十九年所举皆天下之选故此疏再为中之 

　　万历三十五年三月初五日 
　　直隶巡按杨廷筠一本为荐举隐逸真才以表潜修以光圣化事疏 
　　此疏虽留中自后有吏科给事中章允儒光禄寺卿何乔远御史吴甡相继荐之于朝事下吏部矣 

　　万历二十八年五月十七日 
　　吏部等衙门尚书等官李戴等一本为枭獍恶臣大妬国计首倡阻挠抗违钦命事疏 
　　臣闻流言止于智者明主可以忠言魏允贞为内官所讦致干严旨只为神祖重在惩贪凡讦及受赇无不见信耳惟是允贞皎皎之节生平素着故吏部合辞叩阍理直气壮竟能感动 
　　宸聪折谗夫之角非偶然也 

　　万历二十三年十一月初三日 
　　湖广巡抚郭惟贤一本为特荐异等佐领官员以风吏治事疏 
　　十步之内必有茂草立贤无方宁论资格黄霸起于卒史薛宣奋于书佐朱邑选于啬夫丙吉出于狱吏此韩琦所以度外用人也今台察荐剡自起家孝廉者巳不胜刻核况椽史卑吏何望吹嘘上天乎郭惟贤此疏诚励世摩钝之举可为天下抚臣之法 

　　万历二十七年十一月二十五日 
　　吏部一本为劣转王官不宜留用恳乞圣明洞察以清仕路以杜夤缘事疏 
　　臣闻晋文公问守原于寺人勃鞮虽得人如赵衰犹贻机史册此疏足防税珰侵官之渐矣 

　　万历二十七年闰四月二十三日 
　　吏科左给事中程绍等一本为阁臣独力难胜票拟错误恳乞敕赐改正以便遵守并乞圣明广置辅弼以重政本事疏 
　　按此票拟之误乃次辅沉一贯也半载之后一贯仍误程绍以为民又上疏自认其误而程绍巳去国矣大臣之修怨于言官亦巧矣哉 

　　万历二十八年正月初七日 
　　山西等道御史李炳等一本为圣旨严明人言疑误恳乞皇上重申巽命以释群疑以便遵守事疏 
　　臣按李炳等公疏紬绎圣旨甚明而阁臣乃趣程绍谢恩使其不得不去职程绍以此归田二十年要非神祖锢之也 

　　万历三十年十月二十七日 
　　左都御史温纯一本恳乞圣明亟定国是以一众志以保治安事疏 
　　大臣多以老成持重影响为护身符誉之不喜毁之不怒若宽然长者寔乡原之学术耳待小人当如富弼云口诛笔讨不少假借乃散群之作用温纯此疏是巳或以御史大夫不当参及科臣则又非笃论先朝顾佐何人哉御史大夫緫持法纪百官皆在所弹压何论一科臣也 

　　万历三十二年五月二十一日 
　　礼部左侍郎李廷机一本为进士观政陈末议以一政体事疏 
　　臣按士莫重于始进虽贤如韩愈犹以朝夕薪米仆从之急上书及门有志者惜之而此疏所缕举又有大于薪米仆从者惟万历二十三年吏科杨东明不许本房所取士称为门生于从前交际陋规一时捐郄可以挽士习者 

　　万历四十三年二月拾二日 
　　吏部一本为铨政当返初制流弊亟宜改弦敬采昌言兼陈肤见仰祈圣明申饬以便遵守事疏 
　　职闻吏部当该胥吏顶首动以数千计必其取之作弊更有多于此者而点选之时上下其手压前拶后是其弊窦之最若如此疏以挂选为序刻成一书人各自知次序无复钻营则吏典无权权轻则利亦薄而顶首可渐裁矣 

　　万历四十五年四月十六日 
　　大理寺署寺事右少卿王士昌等一本寺属行取当复令甲选用宜遵谨疏再请以一政纪以昭激劝事疏 
　　臣按我国家于二三甲进士选法委属未平至如同一二甲而州守不如部同一三甲而大理评事不如中行既非程以材品又非限于资格王士昌引会典吏部职掌所载以请寔正论也 

　　万历四十七年七月二十三日 
　　吏科张延登一本为铨司迁去不常吏治日弊乞酌议久任之规以平政体以专责成事疏 
　　臣按此疏亦言铨司之当久任者 

　　万历二十八四月初十日 
　　吏部尚书李戴等一本遵奉明旨查革积弊事疏 
　　职闻仕者口入暗室久则自明吏部之多吏弊也皆因四司速转不及详为询察以积年之吏欺数月之官虽有条陈于归废阁顶首日重而不可裁冗役日增而不可减职此耳 

　　万历四十八年五月十八日 
　　文选司郎中陆卿荣为伪文败露国法难容恳乞敕下按册追究以清吏弊以资辽饷事疏 
　　臣按伪文伪印之弊皆因开纳太滥奸利日滋更有径输边庭不从筦库取左券者尤不可诘语曰扬汤止沸不如去薪开纳一途真衰世苟且之法也 

　　万历二十二年六月十五日 
　　浙江道御史夏之臣一本为时事多虞计吏宜慎敬陈考察末议以备采择以禆大典事疏 
　　职按大计虽冢卿御史大夫为政然考功郎吏科都给事河南道御史尤以得人为要若有一匪人参其间必罔上行私为全局之累如万历二十九年外计时遂昌知县汤显祖去县巳三年不在考察册中而置之不谨万历三十二年松江府知府许维新于拾遗疏中别开自裁一款云虽守未甚坏而心术欠端夫国家三载计吏但论其官箴显迹共见共闻者何知心术若心术不端必见之行事未有可以臆决者也既曰守未甚坏亦当待其坏而后黜之若守未坏而先黜则功未着而先升亦可乎此白日禁夜之说何以服人心也 

　　万历四十五年二月十九日 
　　贵州巡按杨鹤一本为边方生乱有因边地需人最急伏乞圣明申饬用人之法大破常调以捄穷边事疏 
　　职按黔蜀士目皆禹贡所谓荒服汉事所谓羁縻勿绝者不侵不叛足矣非可官府之法一一而绳之也自贪令吏其土以为夷目语言不能自达于台察即惣于货宝无柰我何诛求不止少不应则弹治如律更不服即以反逆请讨而抚臣往往欲借为立功之途于是乎用兵用兵而不利如骑虎不得下于是羽书告急朝有大创之命而所费内府金钱无筭海内虗耗如播之役矣此疏果行安得黔事决裂如今日哉故曰不治巳病治未病也 

　　万历四十七年十一月二十七日 
　　贵州巡按沈珣一本为微臣奉命按黔特陈用人急务以苏穷徼事疏 
　　臣闻颖川朝歌之乱皆以守长廉平而兵革不试黔事亦犹是耳滇腴则人争慕黔瘠则人竞嫌仕者之情洞矣典铨者念哉 

　　万历二十三年六月初九日 
　　陕西巡按林道楠一本为臬臣挟私抗傲有伤宪体恳乞圣断申饬并自劾不职以肃风纪事疏 
　　职按藩臬同官交际皆取之俸薪虽亦陋规相沿要于官箴无玷而李根辙迫御史以弹劾盖欲自见其康真廉者不如是也使其冺然却之则清畏人知矣 

　　万历四十七年六月初四日 
　　陕西巡按牟志夔一本为科臣持论巳甚人才所当爱惜谨一伸说仰祈圣鉴事疏 
　　臣按臣子修国家之急无以有巳也方三师舆尸京师震动公卿有潜出其孥见同逃雨杨鹤独伸正义声催战之失论攻守之方所谓朕有李勉朝廷始尊而给事抨弹若以为救时急务者何耶夫台臣攻谏臣世不恒有为台臣雪气而攻谏臣者尤不恒有如牟志夔此疏可谓独立不阿矣 

　　万历四十七年四月初九日 
　　江西道御史唐世济一本为阁臣尸位悞国公疏臣不列名谨据实上闻以明心迹以别邪正事疏 
　　臣闻之诗曰刚亦不吐柔亦不茹护冷曹而攻热柄此疏近之矣 

　　万历三十九年九月十九日 
　　吏部文选司署员外事主事董应举一本为感激天恩据职陈愚少禆铨政万一伏乞圣明采择事疏 
　　臣按宋程颢曰府史胥徒之役毒徧天下不更其制未免大患此疏吏役四款烛照数计惟董应举久于铨属故能写之笔端若当事者按款而厘正之则简要之明归之矣 

　　万历四十六年十二月十四日 
　　吏部等衙门尚书赵焕等一本为计期非遥申饬宜预敬陈考察条议以襄大典以禆吏治事疏 
　　臣按大计访单虽有失实不署名姓是教之含沙也若明注造单之主名庶几清议有归乎 

　　万历三十一年八月初四日 
　　吏部一本为酌议事宜以清仕路以平铨政事疏 
　　臣按知县改教委是坦途亦有外计诖误而改者然以施于少年孱懦不谙吏事之人可耳至于贪墨武断巳玷官箴者亦借是为改部之捷径非所以为平也 

　　万历二十三年十一月初四日 
　　浙江道御史何尔徤一本为抚臣抗辨不候覆处逞臆争讦有乖法纪特乞明旨申饬严查分别虗实从重究处以杜将来事疏 
　　职按抚臣与按臣相倾相讦不无溢恶之言廷臣往往调停不能据理折辨一刀见血此疏持论最平最明所谓流言止于智者有关世道故存之 

　　万历三十五年五月十六日 
　　刑科给事中张鳯翔一本为铨署久虗失体降官不悞非宜恳乞圣明亟赐分别去留以存大体以息浮议事疏 
　　臣按国体之说具于左传六逆之条贾谊堂帘之喻此疏发挥明彻虽讼留冢卿人不得议其谀也 

　　万历三十七年十一月十四日 
　　礼科给事中戴章甫一本为科臣贤否并擢微臣淹阨孤悬谨述年例始末恳乞圣明鉴别忠佞彰明是非俯赐休致以完素节事疏 
　　臣按此疏虽自鸣其不平然以谏垣之臣不厌外补非好进者比亦无以难之也 

　　万历三十四年五月初八日 
　　吏部一本为循职掌稽舆论以肃铨政事疏 
　　臣按边臣三年考绩及当三年阅视之期皆得超升二级而他省藩臬不与焉故内俸之三年不能当边俸之一此他省藩臬皆求升边道至有殒身落职者自辽事起而此风稍衰矣 

　　万历三十一年九月初五日 
　　礼部主客司添注主事聂云翰一本为直陈当今乱政体淆公论第一大权宜以豁圣衷以清仕路以散怙权植党以定国是人心事疏 
　　臣按先朝顾佐为都御史大夫薛瑄为御史考不称职出为提学佥事两臣皆天下名流不以是损誉也后之外补不胜觖望或欲推而不密则先发以制人或以推而未俞则后起而剪忌如姚文蔚之逐温纯骆骎曾之逐王象干者多有之矣 

　　万历二十五年四月二十九日 
　　南京四川道御史陈煃一本为铨臣任事方新选法不经当议恳乞圣明查旧制酌时宜以禆吏治事疏 
　　臣按吏部掣签之法本以杜钻求之门然法立弊生有力者取缺如寄则钻求故不绝也迩亦有变法之议矣 

　　万历四十一年四月二十七日 
　　刑科给事中陈伯友一本为朝政近颇骇闻国宪须当慎守恳祈圣明握定衡以惬舆论事疏 
　　职按丝纶政本之地商高宗所谓代言任至重也唐时有斜封墨勑而其臣驳之曰不经鳯阁鸾台何名为敕宋时有封还内降之宰相皆为内降之端一开始之为破例继之成故事意便手滑奸弊丛生甚非盛世之事在圣明慎之耳 

　　万历四十一年十月初二日 
　　吏科给事中张延登一本为谨因年例之争谬陈一得之见乞并存以备采择以存旧章以省浮议事疏 
　　职按祖宗时内外兼用台谏补外原是推擢不知何时被以年例之目见谓左官者如先朝周忱以庶吉士愿推部属刘实以庶吉士乞改教职为金华同知者又何人也此疏识国体矣 

　　万历四十一年正月十七日 
　　户科给事中官应震一本为棘闱申饬巳详庭对关防宜肃敬陈末议以候圣裁事疏 
　　职按我国家廷试选官之法委属无谓均一二甲而州部何以分均一二甲而中行推知忽前忽后漫无定衡且使排卷赀郎得上下其手避五避十取一取六以为选官地若如此疏一凖礼闱试法糊名易书多官阅卷以一定之先后为选法之差别岂不公平正大各安其分乎即有巧于钻求者亦少矣 

　　万历三十五年七月十一日 
　　吏科右给事中翁宪祥一本馆选巨典恳乞圣明特敕阁部大臣遵行旧制力挽人情以防未流以重词林事疏 
　　职按庶常无职事惟进馆留馆有议者皆系士风辛丑馆选项鼎弦巳置第一而以倩书罢恐倩书未可以为钻刺之佐证也 

　　万历四十七年十二月二十二日 
　　吏部一本为恳用清执之臣以振久淹事疏 
　　职按学臣以执法为称职不狥请托即要人腾谤而孤寒之士不能讼言于朝所谓广树恩不足以敌怨要须去后公论渐出今存此疏所为品题学臣之法 

　　○户部类 

　　万历贰拾柒年拾贰月初参日 
　　南京吏部右侍郎李廷机一本民议难行民瘼当恤谨条补救之宜仰乞圣明裁定以垂经久事疏 
　　职闻宋臣曰一命之士苟存心于爱物于时必有所济若辅臣李廷机素以节省浮羡不伤财不扰民为经济未可尽以琐屑少之也 

　　万历贰拾柒年拾月拾捌日 
　　山东道李炳一本天库空虗臣心惊惧恳乞圣明持独断集众思早议理财之策以应缓急以保治安事疏 
　　职按廷臣但言聚财之有害不言理财之无术故李炳备陈当日帑藏空虗之极有忧国者当于此动心焉可也 

　　万历贰拾捌年五月贰拾肆日 
　　浙江巡抚刘元霖一本为浙塩余积毫无妄奏大违祖制乞敕令勘以明虗实以杜奸谋如欺微臣甘罪事疏 
　　职按两浙既无余塩抚臣但当据实覆奏而额外设处其事不经昔人称马周月攘一鸡类此矣 

　　万历参拾贰年伍月拾贰日 
　　总督两广都御史戴耀为珠船流毒边海阽危恳乞圣明亟罢采珠之役以绝盗源以安民生事疏 
　　职按中官采珠之害描写曲尽闻粤中香山澚九夷贸易初犹■〈舟羲〉洎今乃筑室而居渐成奸薮恐为东粤祸先不可不设防防之此为时矣 

　　万历贰拾陆年柒月贰拾叄日 
　　户科都给事中包见捷一本仰圣主亟裁内臣节制之权以光国体事疏 
　　臣按此疏以光祖制重国体立论正大剀切若外虞岛倭之用间亦设为不必然之虑以危圣主耳 

　　万历贰拾伍年陆月初贰日 
　　户科给事中程绍一本矿变多端火光示异恳乞圣明俯察舆论之同勉从诸臣之请特罢开采以光圣德事疏 
　　臣按开矿之害章满公车惟程绍描写宛至不遗余力疏凡三四上无雷同语 

　　万历贰拾肆年柒月初贰日 
　　户科给事中程绍一本直陈开矿利害恳乞圣明敕部酌议以杜乱萌事疏 
　　职闻唐郭元振之言曰利或生害害亦生利此疏于开矿之有害无利晰矣然行于皇祖之时固为无故而发难端今何时哉边事方起未有歇期而内帑尽矣加泒极矣一切援纳衰世苟且之术穷矣但于国用有禆皆可以循国家之急而独矿禁坚乎所以坚持者一则恐有言利之名一则恐矿徒为变而有首事之擿然皆为身谋非为国谋也辽左之矿未尝不封禁竟为奴酋守且为奴酋资矣计臣当责成于抚按分任于道府则有滇中见行事例在 

　　万历叄拾柒年拾月初伍日 
　　仓场总督孙玮一本敬循职掌摘陈八议以肃漕规以禆国计事疏 
　　职按谈漕事者尽于此疏而通仓之粮尽运入京一以平京师之米价一以备不测之军储最为长策盖于谦曾委通州之粮听民自取以绝虏望为此耳 

　　万历叄拾柒年拾壹月初玖日 
　　湖广道御史房壮丽一本为光禄寺钱粮匮竭不继行户苦累难支恳乞圣明亟敕议复原额并裁省浮费宽恤贫行以光令德事疏 
　　职闻山林不能供野火江海不能实漏卮此疏举光禄之弊窦故非一端而及于器皿之侵没死马之赔累留心民瘼者晰矣 

　　万历叄拾玖年参月初壹日 
　　光禄寺卿赵徤等一本为 
　　上供钱粮原有定额锡予匪颁当有定式恳乞圣明节赏慎加添以崇俭德事疏 
　　职按国家优礼侍从臣如日讲纂修等官带俸之外复月有供给足矣不闻日日有赏卓也乃两殿书画医局等官于常俸供给之外日有赏卓而多至于每月八九百卓抑何滥乎宋仁宗尝以中夜思食羊肉左右欲取之尚膳监仁宗曰如此则每日必宰一羊朕不忍也夫天子玉食万方犹坚忍口腹节啬财用而末技小臣每月赏卓以八九百计何止每日一宰羊哉 

　　万历叄拾玖年拾月贰拾捌日 
　　光禄寺一本为白粮民运甚苦解纳积弊当革恳乞天威特赐严禁以苏粮户之困以裕御食之供事疏 
　　职按井田之制先公后私今白粮乃御食之供各宫之饍比之军粮原当有办安得以军粮之舟先白粮之舟从来通弊赖此疏拈出亟当举行者无柰积习之如故也东南民力何时得苏耶 

　　万历叄拾玖年贰月贰拾贰日 
　　巡观南京营务兼管巡仓御史傅宗皋一本为奉差事缓谨陈留都急切仓务以厘宿蠹以禆东南财赋事疏 
　　职按郡县有司之所禀畏风宪臣者在举劾耳巡仓御史之举劾但以纳米之完欠及仓米之美恶为有司之殿最可也而泛及他事以飬交市恩皆非职也此疏最为详密在巡仓者着寔举行中朝又重南台之事权与??火方等南储其有济乎 

　　万历肆拾玖月贰拾肆日 
　　应天巡抚徐民式一本为商民困极调停计穷恳乞圣明首捐吴税以信诏旨以绵圣寿事疏 
　　臣按苏松常镇四郡财赋当天下之半蠲贷之典委与他郡不同此疏能按次民瘼不减流民图者 

　　万历肆拾陆年拾贰月初壹日 
　　户部一本为有司征比钱粮火耗加收渐重恳乞圣明轸念民穷财尽亟敕部议禁革拆封加羡以惠元元以固邦本事疏 
　　臣按州县长吏征收加耗过多者虽时挂弹章未有特举一事紏参以示惩创此疏所蕴重也 

　　万历叄拾壹年伍月叄拾日 
　　户部尚书赵世卿一本国用匮乏有由圣明转移甚易敬陈盈虗之故以备采择以保治安事疏 
　　职按此疏具国家每岁财赋之入数与历年征讨典礼诸出数一千六百八十万犁然可数犹是十六年前事而公私之积巳可痛哀如此况今蜀楚云贵不复征输而辽左用兵以来其费有十倍于曩时者仅取足于内帑一线则皆皇祖所受无数规切比之汉桓灵唐德宗而含忍不止者竟尽之于一掷不亦可慨哉 

　　万历贰拾柒年叄月初伍日 
　　鳯阳巡抚李志一本为东南民力巳竭恳乞圣明审义利计安危亟罢抽税内使之差以全国体以杜乱萌事疏 
　　职按此疏留中李志自解印归当时大臣以去就争志一人而巳神祖末年志官刑部尚书御史大夫鉴其忠节也 

　　万历贰拾柒年贰月拾肆日 
　　户科都给事中包见捷等一本矿店滋蔓市舶复炽宗社隐忧关系甚重谨摅愚衷以祈天听万一事疏 
　　职按是时包见捷数进谠言未几降为典史皇祖末年以起家官江西巡抚先帝嗣位晋吏部侍郎逮事皇上方展其用而卒于官足称三朝完节之臣云 

　　万历贰拾柒年叄月初肆日 
　　户科给事中包见揵一本为循职披衷恳乞圣明深惟民艰亟除国妬以慰群望以光大业事疏 
　　职按此疏入未几临清税使马堂几为百姓所杀不可胜诛朝廷之威亵矣科臣之语若为左券 

　　万历贰拾柒年叄月拾叄日 
　　户科给事中包见捷一本为辽镇阽危矿市为患必烈伏祈圣裁亟寝成命以弥边衅事疏 
　　职按包见捷力谏税使一月三疏相续不绝古之半岁八百疏者等矣而谓辽左之税尤不可开是灼知边情者辽亡而后知之 

　　万历贰拾肆年玖月初伍日 
　　山西巡抚魏允贞一本恳乞亟停开矿之役以光圣德以安民生以重边防事疏 
　　臣按历代理财之事无及矿场者书称大禹任土作贡惟金三品而宋臣刘彤有曰古费多而有余今用小而不足者以古取山泽而今取之贫人也岂即矿类乎故此疏请先开一方以试之盖开矿不过一二月即止耳 

　　万历贰拾肆年闰捌月贰拾玖日 
　　户科署科事给事中程绍一本金宝寄顿无凭亲藩情义当重恳祈圣明专抚按之责罢内臣之遣以安诸藩以敦懿亲事疏 
　　按此时王守仁所奏虗实尚未可决故此疏但论亲亲大体及湖广抚按尽得守仁之诬妄圣心不无悔悟假王之事不复究竟或亦繇此 

　　万历贰拾肆年玖月初拾日 
　　吏科给事中戴士衡一本内竖招权渐不可长乞赐杜绝以肃政体事疏 
　　臣按陈增后来所至横行激变吴楚诏狱大兴为时政累倘此疏蚤见采纳则童牛之牿所禆良多矣故录全文 

　　万历叄拾陆年柒月拾伍日 
　　福建道御史方大美一本重地水灾异常穷民颠连巳甚恳乞圣明加意轸恤破格蠲赈以救残黎以消乱萌事疏 
　　臣按神庙时宫臣赵用贤请更常州役法有旨切责以在籍官员不得为乡里陈乞而此疏自称为梓里捄荒虽不得请仍荷优容盖神祖于荒政特注念云 

　　万历叄拾玖年捌月贰拾柒日 
　　仓场总督孙玮一本漕储关系匪轻运期迟缓可虞恳乞严旨责成以儆玩习以裕国计事疏 
　　臣按通德二仓去京师不远若河氷未结暂以贮之不妨渐致所省陆运之费不赀亦视太仓之有余不足而时为消息可也 

　　万历肆拾柒年拾壹月拾贰日 
　　直隶巡按毛一鹭一本为转饷竣事敬佐末议以规长便以备采择事疏 
　　臣按古人寓兵于农国制亦寓兵于漕若使卒服习器械利军容盛纪律严三千余里所过之地尚可消萌也迩来寝失此意倘有不逞奋臂一呼胜广之形成矣况东垂丧败草泽生心尤可虑乎盖至山东妖贼为梗而后知此疏之先见也 

　　万历肆拾柒年拾贰月初玖日 
　　漕运总督王纪题为淮船搜括巳极苦累难堪谨据实上闻伏乞敕下户部诸臣检阅东征旧牒斟酌泒均以宽民力以安重地事疏 
　　臣按海运之舟宫府额价不及百金乘风破浪非其所耐是以国储民命为戏也沿海大户每造一舟费可数百故以顾募为长策第顾募欲平价令人乐从耳 

　　万历肆拾捌年陆月拾贰日 
　　督饷侍郎李长庚一本为守渖为灭贼大机粮斛实关紧务谨申饬攒运之法以应亟需事疏 
　　臣按先朝议海运以济河运之穷屹屹难就而东事起往往乞灵于海若以致觉华岛露积之粟广长十余里我师不饱半菽奴酋亦吐弃不取当事者之无策极矣 

　　万历叄拾柒年柒月拾叄日 
　　顺天府宛平知县刘曰淑一本县官为民请命原无私心台臣因请行参谅有独见恳乞圣明裁览参详事理准臣原请还初服事疏 
　　职闻语云足寒伤心民寒伤国前代徙富民以实京师诚有深虑也今宛大二县非根本重地乎而其民困于铺行诸役力竭财殚不胜怨咨真有如刘曰淑所列者又总书顶三千有奇散书顶首三百有奇通计一万七千有奇皆取足于榷征之内昔时仕者聚敛以足国今时胥史聚敛以肥家益可恨矣 
　　直隶巡按房壮丽一本为布觧系江南第一苦累议折诚为两便恳乞圣明俯赐允从以恤劳民以固根本事疏 
　　臣按先朝周忱为巡抚时以松江产布故赋役之法以布代粟欲宽民之力也法久弊生有奸民领官银市买而荡废殆尽累及官府者于是议以殷实富民充役令曰先解布而后领价及布巳解而有司以库无见银为辞者或半给或全不给于是周忱之宽民者秪以病民而松之受祸最甚此疏行乃永赖之利也 

　　万历叄拾玖年拾壹月初壹日 
　　户科给事中韩光佑一本为白粮民运苦累难支幸奉明旨恳祈大加申饬以重上供以恤民穷事疏 
　　臣按漕艘为军储白粮为玉食故自有分而军先民后至无等矣此疏可以厘其积弊 

　　万历叄拾柒年拾壹月拾肆日 
　　工部给事中马从龙一本灾民望拯甚急荒政申饬宜先恳乞圣明速沛德音以惠遗黎事疏 
　　臣闻宋人曰捄荒以速为贵如设粥给粟之类有司当访耆民逢掖有行谊者徧走四乡给散如法鬻子鬻女籍其姓名待岁稔而出子钱取之巳可捄得一半 

　　万历叄拾柒年拾壹月拾捌日 
　　山西巡按刘光复一本全晋空匮巳极灾民待哺无策仰恳天恩俯假便宜救全遗黎事疏 
　　臣按学政当得清流开纳似成于贿然天灾流行财粟殚亡借此拯救亦为仁术往往有凶年用之丰年复黜之非所以昭大信于人也 

　　万历叄拾陆年捌月贰拾叄日 
　　直隶巡按李云鹗一本灾民困苦巳极多方赈济难缓谨陈一得之愚恳乞圣明俯赐采择以救数百万生灵以保亿万年重地事疏 
　　臣闻救荒故无奇策而有司之遏籴与劝借尤谬遏籴之害止于商贾不行米价腾踊至有司劝借奸民乘之豪欲巨室乱昃用长矣 

　　万历叄拾陆年玖月贰拾叄日 
　　陕西道御史金明时一本东南无食无漕南北濡兵需饷陈以救荒足饷节省事宜以活兵民以消乱萌事疏 
　　臣按兵饷一体也钱粮止有此数兵马岂得擅添此经国者不易之论凡边腹抚臣皆以节省之数岁上户兵二部以为优劣甚善 

　　万历贰拾柒年陆月拾捌日 
　　福建巡抚金学曾一本民心骚动易乱兵饷括取难充恳乞圣明特罢采搉之令以安反侧以固强场事疏 
　　职按罢矿税既不可得就中调停去此七害为捄时一助胜于空言无补者 

　　万历肆拾贰年肆月贰拾陆日 
　　南京工科给事中喻致知一本为留都私铸公行钱法敝坏恳乞圣明严加申饬以禆国计以收主权事疏 
　　职闻苏轼有言天下之事成于大度之君子而败于寒陋之小人钱法尤其较著者但使官钱内好坚重则转铸者无所利而利权在朝廷矣又产铜之山在在有之民间市铜甚难国家致铜甚易何必搀和铅锡杂类使私铸者得相蒙为奸以与人主争权也 

　　万历肆拾陆年拾壹月贰拾捌日 
　　户部主事洪启初一本为奉差事竣谨陈滇黔艰危情形仰祈圣鉴亟罢贡金大恤灾地以弥乱萌以安边计事疏 
　　臣按此疏当东事倥偬之时为黔滇请命近于无疾之呻吟然谓二省巳有东荒之形而水西之变曾不旋踵其言中矣故录之 

　　万历肆拾壹年捌月拾贰日 
　　太常寺少卿等官胡忻等一本为藩封急宜就驾王田万难足额谨沥血合辞仰恳圣明立赐裁决以释群疑以完大典事疏 
　　臣按鸣鸠均爱诗人所称四百万顷之额独取盈于一藩而他藩则否亦少偏矣以为必不得之数而藉此以迟回于就封何以解于群疑耶 

　　万历肆拾贰年正月贰拾陆日 
　　户部等衙门左侍郎李汝华等一本为理财须秉真心经国必求故典谨陈足财裕国之实以安九塞以图万全事疏 
　　臣按边屯一策既可足国亦能御虏曩有献地水师边畧者谓地中有水即地险也然垦田者其夫一万则必设兵三万以卫之虏至而不能战战而不能胜则耕夫膏野草矣又牛种农具之费必先给散脱为堕农所废追呼虽厉曷所取偿故边屯亦不易也抚臣张涛石昆玉徐鉴开田各有成绩踵而行之深有益于度支者 

　　万历肆拾陆年捌月拾肆日 
　　户科官应震一本辽兵结局无期辽饷支销易尽谨博采群策特请宸裁仰祈圣明下部酌覆以济危辽事疏 
　　职按世宗时倭乱用兵里居士大夫史际等有助饷者玺书褒奖进阶有差辽事起惟黔国公沭昌祚南太仆少卿吴烱助军兴一万两而吴烱有官非求进无子非求恩此官应震所为表而出之也士大夫顾有因官致富金??几铜山田连州郡曾不忍捐一文钱济 
　　国家之急者犹复坐致高官沾沾自谓得计其于人贤不肖何如也 

　　万历肆拾柒年玖月拾陆日 
　　户部等衙门尚书等官李汝华等一本为辽尤危亡在眼陵京祸乱切肤除发帑外别无一策救急合恳圣明立刻倾出亿万以结军心以夺虏氛以暂啚岁月之安事疏 
　　职按发帑之议至此疏痛切直截极矣神祖固自不报先帝用之亦复无验是以知将材之难也 

　　万历肆拾捌年正月初伍日 
　　直隶巡按孙之益一本为塩政初值更新道臣断宜久任恳乞敕部酌议照旧加御以重国课事疏 
　　职按淮阳塩法巳弊自袁世振而补捄一新虽中考功法然此疏是公论也 

　　万历肆拾叄年柒月初拾日 
　　直隶巡按李嵩一本为明伦巳沛奉行宜周敬陈目前赈蠲之说以广德意以抚灾黎事疏 
　　职按救荒之策蠲不如赈赈不如发帑藏然发帑藏非臣子可取必要在邑令视国如家视民如子平时有预备临事能速发而巳 

　　万历叄拾肆年拾月拾叄日 
　　户部尚书赵世卿一本为羽书旁午军士呼庚恳乞圣明俯俞边臣之请以拯万分阽危事疏 
　　臣按人臣谋国有似是而非者请蠲请折似于爱民请存留似于预备请借支似于应猝然皆目睫之智护身之符而未尝通论天下之势也若大司农掌钱谷之山入则引义而争故其所矣 

　　万历肆拾贰年肆月贰拾柒日 
　　礼部给事中姚永济一本为开垦实关国计诬诳明属私图贫民之力本何辜良法之害成可惜恳乞亟赐干断并乞申谕后来以无悞远猷事疏 
　　臣按西北之田以宽东南之力今天下至计往有光禄少卿徐贞明着路水客谈一书最为明确曾御命受事京东而北土缙绅恐异时赋役繁重与东南等群起而挠之有诏停止盖亦此疏所陈卢受辈害其成也 

　　万历叄拾陆年拾贰月拾玖日 
　　户科给事中韩光裕一本重镇蠹坏巳极恳乞圣明亟敕更新以保强围以固根本事疏 
　　臣闻书曰罔违道以干百姓之誉边臣之节省美名也而此疏凖以经制划然正大之论 

　　万历肆拾捌年叄月拾陆日 
　　户部一本为塩政大定规画宜详谨条陈未尽事宜伏乞敕部□□议举行以垂永利事疏 
　　臣按淮扬鹾政惟御史龙遇奇条陈精核可为后事之师创建社学以销其犷悍即刘晏参用士人之意盖张士诚亦起于塩盗也 

　　万历叄拾陆年肆月初叄日 
　　直隶巡按李应魁一本边储告匮巳久塩课逋欠有因敬陈裕国愚衷恳乞圣明采择以备军饷以便商灶事疏 
　　职按通商裕国之术以羡补不足而巳南引多积改行于北一转移之间而得课十万管子用因不在费方也 

　　万历肆拾陆年拾月贰拾壹日 
　　浙江巡按杨鹤为塩务奉差事竣臣愚目击时艰恳乞圣明永宽商灶事疏 
　　职按通商恤灶视鹾直指大纲要也无论两浙即长芦两淮皆当以此疏之意行 

　　万历肆拾柒年拾贰月初玖日 
　　直隶巡按倪应眷一本为塩法不容轻变塩课不容久稽谨摅愚虑上尘睿览伏乞敕部酌议举行以苏商困以裕国计事疏 
　　臣按凡工作什器公不如私公有干没多欺绐而私家必竭力自为经久之计船艘尤其甚者以塩商之船为海运之船此商之所以重困也 

　　万历叄拾捌年捌月初叄日 
　　南京浙江道监察御史傅宗皋谨奏为留都塩政久废督理事任匪虗谨循职陈言仰俟圣明采择以禆国计边饷万一事疏 
　　臣按南都塩政尽于此疏七议中 

　　万历拾贰年拾月拾陆日 
　　户科给事中王三宅一本仰体圣衷敷陈优恤未尽事宜恳乞采纳以广皇仁以隆盛治事疏 
　　臣按据复业之多寡以为有司之殿最实优恤寝陵民户之一法 

　　万历贰拾陆年陆月贰拾陆日 
　　户科给事中郝敬一本陈聚民辟地务本生财至计以实内地以足兵食事疏 
　　职按屯田疏虽多若明白剀切未有加于此疏者使庙堂蚤行其策今之边屯巳收富强之效矣即郝敬故经济才乃为田间遗老国家不得其一臂之用不亦可惜哉 

　　万历叄拾陆年八月十六日 
　　户部一本整饬营务以固根本以永治安事疏 
　　臣按尚书李化龙数在行间留心兵食故其京营条上切中事情司农议覆时有出入亦窘于财匮不能尽见施行也 

　　万历肆拾陆年陆月贰拾贰日 
　　户部尚书李汝华一本极太仓匮乏之繇竭军饷急需之策仰祈圣明权时通变酌盈济虗以固封疆以奠治安事疏 
　　职闻先臣张居正尝以节年钱粮出入之数录进御前如此疏者筹国苦心言言实历汉臣所谓人主当写一通置之座右者也 

　　万历肆拾贰年正月贰拾壹日 
　　河南道御史卢谦一本为恭绎明旨谨陈一得以佐经久可行之谟以足军储以维治平事疏 
　　职按屯田以养战士非以养将官也今立为养廉之名或占之或鬻之则所支常俸谓何然必大修农政而所清影占为国家之利若课其所占之值以为军兴亦一策也 

　　万历叄拾贰年陆月拾叄日 
　　光禄寺卿王守素等一本寺帑屡竭上供无措亟渎圣明节浮定制以垂永图以免旷职事疏 
　　臣按光禄寺每年钱粮入数不过二十二万又时有逋欠不如额者神祖初年用十二三万多亦至十五万而止巳后渐至三十万出浮于入寺臣束手城狐社鼠何可问也 

　　万历叄拾贰年柒月初拾日 
　　户部尚书赵世卿一本为生民糜烂巳极天心示儆特严谨循职掌率属申恳亟行切要实政以光圣治以信圣言事疏 
　　臣按矿税事起谏止之章几满公车明白恺切无逾此疏者 

　　万历叄拾贰年陆月拾捌日 
　　户科右给事中梁有年一本寺帑势且立尽供应时当亟酌恳乞圣明特敕裁定以祛浮费以佐实用事疏 
　　臣按此疏与光禄寺卿王守素意同惣之不外量入为出四言耳 

　　万历叄拾柒年玖月贰拾伍日 
　　兵部一本遵奉明旨摘陈修复屯田事宜伏乞圣明探择以俾边计事疏 
　　臣按六府称金木水火土谷故利博而效迟者土象也屯政虽得人而修举然其利赖在数年之后额设之边饷不可议裁所谓戊巳之尉未遣而庚癸之呼先闻者可虑巳 

　　○礼部类 

　　万历肆拾贰年贰月初拾日 
　　詹事府詹事何宗彦一本为恳乞圣明乘此春和早俞储讲以端治本事疏 
　　臣按皇考自冲龄出阁词臣讲读六员皆以五夜更番入直燃烛供事虽隆冬甚寒无日得免四书五经讲读几徧日就月将缉熙光明矣迨册立以后经幄长扃讲员不补岂爱之而勿劳哉良以福王亦讲学于文华之西徧而亲王与东宫讲读礼数悬绝故槩从中辍耳是固礼臣之所深念者也 

　　万历肆拾壹年拾壹月拾捌日 
　　礼部尚书兼翰林院学士孙慎行一本为行期渐迫定吉宜颁事疏 
　　臣按福藩之国当时储位巳定见为国之常典耳至光考嗣位一月上宾使此时福藩犹在宁不危疑乃知礼部之三疏催请以去就争乃以安社稷为悦者也 

　　万历贰拾陆年肆月拾柒日 
　　直隶滁州全椒县知县樊玉衡一本感时捐躯直陈天下根本大计以隆万世治安事疏 
　　臣按樊玉衡与科臣戴士衡皆以郑承恩辨疏遣戍士衡指闺范啚说为菀枯之形诚为祻始而玉衡此疏但援引历代以来嫡庶废立之事语非侵郑也郑承恩何以目为二衡而激神祖之怒至于远戍穷徼一斥不复耶赖主上英明追恤士衡而起玉衡于戌所列在郎潜一死一老亦足嗟矣 

　　万历叄拾贰年捌月贰拾柒日 
　　礼部一本为朝鲜储议断不可从恳乞圣明主持立长之常经以安夷藩以杜后患事疏 
　　臣按朝鲜李成桂之篡弒在洪武时有请讨者高皇帝不许而绝其请贡李昖于万历初曾疏请史馆昭雪者此也彼虽不侵不叛之臣然各君其国各子其民安得屑屑而谋其政而科参而部覆积案盈箱若宗藩侯甸肘腋间事哉若以国本未定欲防其渐则堂堂天朝岂以蛮夷为榜样非国体矣朝鲜篡弒之祸胎于此也 

　　万历叄拾伍年拾月贰拾捌日 
　　礼科都给事中邵庶等一本旌恤大典滥请成风乞勑严行申饬慎议部覆以杜妄千以一法纪事疏 
　　臣按高皇帝元年首以表扬节孝为谕故革除之际臣民死难者以百数而妇人女子之死节者亦多盖前代所仅见也当时核实严重风励甚速二百年来习为故常此疏所云遗漏寒微者多有之矣 

　　万历肆拾柒年肆月贰拾伍日 
　　礼部一本左道原炽乘机更张恳乞圣明速敕严禁以杜乱萌以保无虞事疏 
　　臣按张角以米贼亡汉山童以红巾乱元左道之祸所从来矣祖宗时郡邑各设僧纲道纪良有深意专为愚民惑于祸福果报而僧人道流转相告戒亦可以佐读法之所不及也岂惟修其本以胜之耶 

　　万历肆拾捌年伍月贰拾捌日 
　　礼部一本为申禁左道以正人心以杜乱萌事疏 
　　臣按此疏上未三年果有山东妖贼之变可谓见祸于未形者 

　　万历肆拾年玖月初陆日 
　　通政司通政使吴达可等一本为纳言关系国体循名责实稽古酌今敬陈要畧以仰俾圣政事疏 
　　职按父前子名君前臣名古今定礼乃章奏尝称邑里如吴门归德之类又有隐语谜字同于射覆莫可卜度者皆无礼于君者也而制诰之词以君谀臣近时益甚皆当厘正昔隋文帝纳李谔之言诏禁文章浮伪泗洲刺史司马幼之表不典实得罪繇是风俗稍改今之批荅当知此意 

　　万历肆拾年玖月拾玖日 
　　礼科给事中姚永济一本为文体上关国运讹言默坏人心伏乞圣明申饬严禁以还正始以遏横议事疏 
　　职按宋时魏泰作碧云騢诬范仲淹林希作东轩记攻元佑诸君子私史流传足为正史之蠹近时又有批点水浒传教人为乱臣贼子者左道妖民此为先驱不可不严禁也 

　　万历肆拾叄年拾壹月初伍日 
　　南京都察院御史蔡应科为乞正疏议之体恭请圣裁以挽陈习事疏 
　　臣按朝绅皆同类也皆主上之耳目手足凑合而为国体者辱彼则自辱而且辱国安得此长者之言而称之 

　　万历叄拾伍年正月拾玖日 
　　四川巡按孔贞一一本士习日靡整饬宜新恳祈圣明亟敕该部申明规制以振士气以禆治道事疏 
　　职按时礼部建言天下举人令所司各严加品骘其尤无行者抚按报部不给关繻然竟不久行而荐举仅见于此得风励之机要者书曰进厥良以率其或不良此类是也 

　　万历叄拾伍年叄月拾柒日 
　　礼部署部事左侍郎李廷机一本秦藩违例求封恳乞圣明停寝以一法守以杜冐滥事疏 
　　职按此三十五年事也秦王巳七疏奉有破例准给之旨而部臣持之力自后秦王无岁不请礼部无岁不执奏直至天启二年秋皇上毅然俞礼官疏寝其事海内诵圣主之英断出寻常万万云 

　　万历肆拾年叄月初拾日 
　　礼科左给事周曰庠一本为狂童变出非常法纪凌夷太甚恳乞圣明再涣严旨从重究处以正士习以安地方事疏 
　　职按春秋之法以贵治贱生童至众而有司至寡也以众胜寡则纪纲凌夷是为作乱矣刑乱故用重典也 

　　万历拾陆年陆月初捌日 
　　吏科给中丁懋逊一本感时触事披沥陈言恳乞圣明伸法抑情以为修省之实事疏 
　　职闻左氏曰骄奢淫佚所自邪也四者之来宠禄过也戚畹之属要在节之以礼裁之以法若义不胜情狥其请乞为僣为偪鲜克令终所谓爱之适足以害之者也懋逊此疏可谓防其渐矣 

　　万历肆拾陆年捌月初肆日 
　　尚宝司少卿杨述中一本用宝空日空月敬奉明旨揆之法体实非所宜谨平心具陈始末仰候圣裁事疏 
　　臣按空日空月之敕书今虽未见其弊而弊之所从生也设有奸人忽然用之悔可追乎杨述中可谓防其渐矣 

　　万历叄拾壹年柒月拾捌日 
　　礼部一本题为仰遵明旨看议类奏恳祈圣裁以严谥典以重公评事疏 
　　臣按改谥补谥之议有关世教盖礼部侍郎郭正域摄部事时与司官吴默共持论者 

　　万历叄拾壹年伍月贰拾日 
　　礼部右侍郎郭正域等一本属夷赏赐太滥乞为裁定以正恩威以节财用事疏 
　　职按属夷赏赐又在互市之外其费不赀其节省当以渐否则唁然而争反面匈奴亦可虑也 

　　万历肆拾贰年四月初二日 
　　刑科署科事给中姜性一本为看详章奏敬补武臣治丧之议以维纲常以广孝治事疏 
　　职按武臣不持服原无典制向来沿袭不知何朝之法姜性疏有关名教在刑言刑当如是矣 

　　万历肆拾贰年捌月初捌日 
　　江西道御史傅振商一本为清正名臣公评久重恳乞圣明俯赐咨酌予谥以示风励以重大典事疏 
　　臣按曹亨为南京工部尚书疏劾大珰留中不报遂求去得致仕归想见祖宗朝留中者绝少一不报即以为不得其言而去勇退之风节如此 

　　万历叄拾柒年贰月贰拾捌日 
　　刑科给事中彭惟成一本清贞二贤志行娩美恳乞特赐崇褒以表名世大臣以风凡百有位事疏 
　　职按谥文不必词林此论甚公 

　　万历叄拾柒年拾壹月贰拾玖日 
　　刑科给事中彭惟成一本为特聘真儒舆论允孚应即予谥事疏 
　　职按刘元卿即未易名当采此作小传入神庙实录中 

　　万历肆拾年拾贰月拾贰日 
　　应天巡抚徐民式一本为故官久着清贞舆情共切景仰恳乞圣明采公评锡赠谥以阐理学以维世风事疏 
　　职按陈宪章以举人征聘授翰林简讨终飬万历拾叄年谥文恭罗洪先己丑科首胪进士授修撰召为春坊赞善建言家居隆庆三年追赠光禄少卿谥文恭今宪成理学同建言同节以一惠名实允称者 

　　万历叄拾玖年伍月初拾日 
　　光禄寺寺丞吴烱一本据实辩诬以扶理学事疏 
　　职按两喜必多溢美之言两怒必多溢恶之言吴烱此疏只据实分辩其文直其事核且未尝借羽翼于甘陵角胜负于洛蜀者 

　　万历叄拾柒年拾贰月初参日 
　　工部左侍郎等官王汝训等揭为死事大臣心迹未白代为剖辩以慰幽魂以昭公道事疏 
　　职按礼部尚书冯琦谥文敏未足槩其生平也死者复生生者不愧则王汝训有焉以是公论故虽揭亦与疏同存耳 

　　万历肆拾贰年伍月初叄日 
　　御史董定策一本为恳乞圣明分祀理学名贤以重文教以培道脉事疏 
　　臣按讲学使人解不若使人信故曰说得一尺不如行取一寸汤武誓师皆有降衷恒性天地万物父母等精深语三代而下汉文帝宋仁宗但有数事可书即为一代明主故知治道不在多言可为今日黼座献 

　　万历肆拾陆年捌月拾叄日 
　　山西提学副使吕纯如一本为公举从祀遗贤以光圣朝盛典事疏 
　　职按宋朝理学自范仲淹用胡琼孙明复始而不与从祀之列诚为缺典若从祀必出于讲学则立德立功立言为三不朽讲学亦立言之一耳七十子之徒岂无以德行政事从祀者耶 

　　万历贰拾陆年正月初柒日 
　　江西巡按叶允盛一本为补谥名臣奉行复核就事通查缺典类请补给以励世风事疏 
　　臣按请谥与请恤不同恤典恩及子孙故久而防其滥谥法则天下后世之公论愈久而愈定若槩以年远阻抑非所以为平矣 

　　万历叄拾贰年正月贰拾贰 
　　礼部署部事左侍郎李廷机等一本为敬循职掌条陈宗藩简便之法恳乞圣明裁定以惠天潢以垂永久事疏 
　　臣按礼部吏弊莫甚于仪司仪司吏弊莫甚于勒索宗藩请封等其费不赀天潢之冑等于无告此疏列简省之法了然指掌真可永久遵行者 

　　万历叄拾玖年正月拾陆日 
　　河南巡按曾用升一本为宗室横肆防禁宜先谨参酌事例恳乞圣明敕议申饬以昭法守以固藩封事疏 
　　职按此疏摹写宗室之横极矣有司大吏苦于法之无可施穷于法之无可变此疏所陈当禁诸款虽欲禁之乌得而禁诸幸迩年开入仕之例而皇上龙飞策士有宗室起而应者此为转移之一助矣 

　　万历肆拾贰年玖月拾肆日 
　　礼部一本为宗藩冐滥可虞辅导官僚宜择恳乞圣明申饬旧章以厚天潢以祛积弊事疏 
　　臣按藩国长史用正途与升迁藩臬屡有建白虽巳得旨终未见破格施行谓宜开功台之路使居是官者不绝意于进取则名封报生欺滥之弊可衰止矣 

　　万历肆拾年伍月初肆日 
　　刑科给事中杜士全一本为藩封公论巳明勘议不必至再恳乞圣明速断以明长幼之序以绝欺蔽之端事疏 
　　职按此疏鼎渭鼎莎俱废不立别立王子之不在请中者亦是孤竹故事厥后鼎莎竟夭且无嗣其究必归于鼎渭但鼎渭多此一争中朝处分徒伤代王之心非同其好恶之意耳 

　　万历肆拾年伍月初柒日 
　　刑部河南司主事李春熙来斯行等一本为宗藩例奉钦依代藩事奉宸断谨陈末议以重命令以扶纲常事疏 
　　职按当时主立鼎渭者一则为国本虑当坚持立长之说一则以阁臣李廷机在礼部署事时主立鼎莎是时方攻廷机故与之为异耳此疏所云祈速允廷机之去以存国体以谢言官无俾波累藩国者实历语也乃其论条例颇晰引元咺父子为讼之说亦有俾于纲常故存之 

　　○兵部类 

　　万历三十七年九月二十九日 
　　蓟边总督王象干一本辽镇阽危巳极蓟镇兵力难继调将援防势非获巳谨陈始末仰恳圣明垂察事疏 
　　职按此疏在万历三十七年去抚顺之役七八载而虏情巳了然如此老成谋国岂虗哉 

　　万历三十四年十月十三日 
　　兵科给事中宋一韩等一本边报频仍情形可虑恳乞圣明严饬当事臣工先事经画以靖疆场事疏 
　　职闻边防与防河同防河有以邻国为壑者边臣亦然以他塞之中虏为幸耳三督臣宜视九边为一九抚臣宜视各镇为一无事则修备蓄隐然之威有事则修救如率然之势疆场袵席安矣宋一韩在兵垣熟九塞夷落之情他科臣鲜有及者 

　　万历三十六年四月二十八日 
　　协理京营戎政尚书李化龙一本辽边危在旦夕恳乞圣明亟赐拯救以保边疆以安宗社事疏 
　　职按化龙曾抚辽故于辽事利害最悉而归重于高淮之扰民激变以为奴酋之资则探本之论也 

　　万历二十七年二月二十四日 
　　山东巡按王业弘一本辽左失事情真臣言历历有据恳乞圣谕从实勘究以服人心以昭公道事疏 
　　职按边臣欺蔽掩败为功所从来久矣而按臣扶同不摭实上闻宁得罪于君父不取怨于朋友则朝廷孰从而知之如业弘可谓克举职者 

　　万历三十七年十一月二十五日 
　　兵科给事中朱一桂一本按臣自持成心逆折人口议论愈多公道愈淆恳乞干断以息烦嚣事疏 
　　职按杜松果廉勇之将然战功着于廷绥而辽蓟罕闻者葢九边之虏情不同士卒之长技与山川之险阻亦各异也且大帅为客道臣为主松既与道臣不相能谁为左袒而免于谤书乎朱一桂此疏为松雪气武人不致觧体矣 

　　万历三十六年三月初九日 
　　兵部职方司主事叶世英一本东夷渐炽可虞兵饷宜增不易谨陈一得用保万全仰祈圣明采纳以卫封疆事疏 
　　职按此疏在奴酋未发难之前十年可谓曲突徙薪之谋使当时蚤见其可行防于未然则辽之祸当不若是之烈矣其曰镇江宽奠之间逼近虏巢必先壮其声气乃能伐其狡谋此即毛文龙牵制之势世英生长于辽究心边计如此惜乎辽事起而其人巳不及用矣 

　　万历二十五年九月初三日 
　　翰林院简讨李腾芳一本直陈安攘至计以仰禆葑采事疏 
　　职按论兵事者众矣此疏条分缕悉烛照数计而末复重于知人又推极失人之根在于用虗有用文字也 

　　万历三十七年十月初二日 
　　山西巡按刘光复一本俯竭愚虑谬拟安边十二策以备采纳事 
　　职按此十二策见诸施行安边有赖矣更举一二文武大臣堪办此者为安边之要 

　　万历四十二年二月初九日 
　　云南道御史过廷训一本为辽左孤危可虞庙堂处分当酌恳乞圣明慱采众议以定石画以安疆场事疏 
　　职按此疏巳洞见奴酋之情形又三年而事发矣我国家困于措饷之艰先事兴兵万不得一虽曲突徙薪之谋无所用也 

　　万历四十六年七月十二日 
　　南京兵部主事邹维琏一本边患孔亟兵食尚虗谨献救时急务以禆安攘实效事疏 
　　凡议战守方畧者要以荐一大将为主萧何之荐韩信司马德操之荐诸葛亮谢安之荐谢玄杜黄裳之荐高崇文是真实下手处不然空言何施虽切何补故御倭御奴酋等兵事疏几充栋所存者百之一此疏则其铮铮者 

　　万历四十八年四月初九日 
　　练兵少詹事徐光启一本为东事儆急日闻军实全无可恃恳祈立速应副以资练习仍再申初议以重防御事疏 
　　臣按国之大事在戎暂费永宁昔人所韪见小欲速祗误国耳李信用兵二十万视王剪六十万费孰为省竟何益于胜败之数哉徐光启初议练兵费二百万枢臣计臣相顾愕然见谓费多而效缓讫无以应营绪未毕一篑中止至于招募四出坐糜千万无一胜兵而后核其干没不亦晚乎夫以屑越饱虗恢之腹而以寒陋掣任事之肘可叹也 

　　万历四十七年十一月初八日 
　　贵州道御史萧毅中一本为召对巳不可几批答万不宜寝乞速下章奏更早辨庸奸以救危亡事疏 
　　臣按兵家有战胜于庙堂者李泌之策安史诸贼了如指掌庙算胜矣廷臣莫可任者克乱之才世不恒有此疏之责备意也 

　　万历四十六年七月二十八日 
　　江西巡按张铨一本奴酋罪在必讨庙算当出万全谨抒未议以备圣明采择事疏 
　　职按张铨远伸正议后来殉辽死节此疏所谓先资之言非泛泛取塞责者 

　　万历四十六年十月初十日 
　　江西巡按张铨一本辽将死事不同臣疏持议非刻谨再剖明以质公论以祈圣鉴事疏 
　　职按大将以克敌为功一死岂足以塞责张铨以朱子纲目定死难之品而以丧师辱国定张承胤不当世荫之案划然正论虽杜松等建庙世爵风励死事要于国家何益不可为训也若按臣本无封疆之责而辽阳之役张铨死之真杀生成仁之事此疏先自传神矣 

　　万历三十七年六月二十四日 
　　辽东巡按熊廷弼又一本骄虏再兵不一空边徒手难支恳乞圣明自为封疆大事疏 
　　此疏按次奴酋情形可谓曲尽然其增兵之说犹以千计四布全辽分多力弱而奴酋控弦铁甲必合并入犯虽有增设势必不支 

　　万历四十七年九月十五日 
　　经畧熊廷弼一本为收集兵力以固辽阳事 
　　职按孙武论兵欲我众敌寡我专为一敌分为十是以十攻其一也辽左之役以分兵失事杨镐之四路进兵分也贺世贤等各域戍守亦分也熊廷弼所述诸将之议谓沈阳空城守亦无益不如还守辽阳厚集兵力人众胆壮可保万全于计得矣袁应泰变其法以二万兵守辽阳而以兵五万与贺世贤守藩孤悬斗绝及奴攻辽阳世贤敛兵不应竟以城殉非分兵之害乎廷弼于广宁亦不欲沿河守御恐我师有郄则城中闻而胆丧不能乘陴拒贼葢有惩于辽阳之覆辙而惜乎持之不力也 

　　万历四十七年九月三十日 
　　少詹事兼河南道御史徐光启一本为兵事百不相应微臣万难称职恳乞圣明速命廷臣从长议要以计安攘事 
　　臣按宋事岳飞之兵能以寡击众罔有挫衄者背嵬五百为之先驱耳此皆所谓百金之士也招之者在先得数人使其以类转相罗致如一灯之火散为千灯河朔少年剕楚奇侠岂患无人哉今之募兵人以二十金为率又有叩减而弓刀衣甲皆在其中实不下十余金耳闾左健儿负戴屠酤身不出里数金可得肯远戍沙场以头颅侥幸故惟卑田游手无复生活者定计于逃方复应募虽得数十万但可泽梁耳此疏所谓非博选天下奇材教练一二年决不可用是实历语也 

　　万历四十七年三月二十日 
　　浙江道御史杨鹤一本为边烽告急玩寇可虞伏乞天威震怒明职掌严责成以保封疆以安社稷事疏 
　　臣按唐明皇时禄山反叛旧将哥舒翰以四十万兵屯守潼关请不出战且以困贼杨国忠促令进讨一战大败遂陷长安故曰机会变于斯须胜败分于俄顷虽将能而君不可御况无能之将乎辽左存亡决于催战人皆结舌自此疏点破国是乃出矣 

　　万历四十年九月十九日 
　　浙江道御史杨鹤一本为时事万分否隔敬陈忧危之形以杜乱萌事疏 
　　职按忧危七事以三大营虗伍不任战守为第一此经国之长虑也 

　　万历四十七年九月初一日 
　　户部主事杨嗣昌一本为军容再肃三韩庙筭宜周万胜仰控圣明亟敕中外诸臣审时决策以啚共济以遏非常事疏 
　　臣闻肃皇帝时倭奴躙海上征土司兵僧兵讨之皆无效竟以清野之法与土著之兵执讯获丑粤东亦然自辽左用兵以来当事者以征调三省土目为长策不能以一矢加奴酋而川蜀之乱贵竹之乱乘是而起部臣杨嗣昌此疏灼有先见如曰远调沙场非其本愿一有不测将举兵加诛如曰各处士兵俱为辽出此苗仲得志之秋横肆攻围之日如曰水蔺之役黔蜀相争以莫觧之冤共行间之役势必有变一一为次年左券非泛泛条陈者 

　　万历四十年九月二十三日 
　　福建道御史杨州鹤一本为辽事大可寒心谬抚不宜庇私据实紏劾恳乞圣明亟赐显斥以儆官邪以重封疆事疏 
　　臣按抚辽者张学颜当李氏之盛故与之同功杨镐当李氏之衰故与之同罪胡运衰故李氏盛李氏弱故奴酋强此五十年辽事之断案也 

　　万历四十三年八月初二日 
　　山东巡按王雅量一本为北关嫁女招衅东酋蠢动可虞谨具陈利害机宜乞廑圣虑蚤备兵饷以固封疆事疏 
　　臣按奴酋之啚北关暖兔其意盖在辽阳也而借口于嫁老女以弛我之备若曰夷人自相雠耳边疆之臣方幸其为鹬蚌之势而恬不知警卒中其谋惜矣 

　　万历四十六年四月二十九日 
　　直隶巡按王象恒一本辽左阽危蓟门震儆恳乞天语申饬谨防内地并举行切要事疏 
　　臣按兵法主客之势以逸待劳无如坚壁清野以待其食竭力疲耳今边方律令每虏至则大将督兵驻城外以待之名为欲尾惰归中情实怯利野处之易为走耳辽阳广宁皆天下坚城劲兵处曾闻其乘陴拒守如张巡之在睢阳罗雀掘鼠援救不支而陷者耶 

　　万历三十二年五月初二日 
　　巡按四川监察御史李时华为勘界事难结局遵旨随时奏闻恳乞圣明特赐宸断以一政体以靖地方事疏 
　　职按播州之役安疆臣不惟假道又且助兵而将士分功不能自列国家所以酬功止于虗衔抚臣初盟竟成负约宜未有以深服远人之心而至今反叛不常也靖边等地疆臣据于杨酋之时而欲反之于酋亡之日曾不思酋之亡也谁为助力而刻核乃尔耶 

　　万历三十四年七月二十一日 
　　宣大总督杨时宁一本为微臣老病辞归感恩愧难图报谨直陈边务以备省览事疏 
　　臣按任用武弁不宜用之原藉葢族党所聚易为要求补军补马动有掣肘谈边者所未及也 

　　万历四十八年二月十六日 
　　福建道御史倪应眷一本法令愈玩愈弛民心日携日涣恳乞圣明早为整顿收拾以保危疆以固根本事疏 
　　臣按辽事兵兴以来加泒之害最丛民怨天下熬熬强敌之资赖有光考散帑免税宽大之诏一日而收拾人心耳 

　　万历四十六年十一月十一日 
　　提督四夷馆少卿胡来朝一本目击时艰敬陈末议以备采择以疏壅滞事疏 
　　臣按京兵与边兵更调以练胆勇诚为长策但京营之兵既骄且惰驱之守边未易驯帖也 

　　万历三十一年五月十七日 
　　工科署科事右给中宋一韩一本貂珰弄兵渐不可长恳乞圣明预剪逆萌以销隐忧事疏 
　　万历三十一年科臣巳有奴酋之虑宋一韩之在兵垣可谓明而熟于计者 

　　万历二十六年正月十三日 
　　吏科给事中刘道亨一本为春讯伊始圣政宜新谨存收拾人心消绝乱萌六事恳乞圣明采纳以维万世治安事疏 
　　职闻御夷狄者来则拒去弗追耳开边隙者皆以捣巢我有一番捣巢虏有一番报怨捣巢上功幕府而报怨之惨莫以闻也葢榆林甘肃多有之而杜松以用之辽且用之奴酋宜其偾辕矣 

　　万历四十年十一月十六日 
　　四川道御史田生金一本为告庙宣捷宜慎功罪赏罚宜明仰乞圣裁郑重大典以杜边衅以服人心事疏 
　　杨镐以捣巢为战功而辽东之事终为捣巢误田生金所云肃皇帝时边臣保首领者十不六七受世荫者十不二三今日边臣之不以捷闻者几何人其不获世荫者几何人岂今之边才尽胜于昔耶诚为笃论 

　　万历三十七年四月十八日 
　　兵部一本为夷虏交讧辽镇甚危谨陈兵食战欵之策恳乞圣明专责以保疆土以卫陵京事疏 
　　职按此疏筹虏情边事若指掌藉令亡羊补牢辽犹可守也当时所请金止十五万巳足办饷廷臣相顾莫有应者岂知后来费至二千万无捄于全辽之丧耶 

　　万历二十六年 
　　兵科给事中郝敬一本为辽左空虗巳甚谨效屯守便易一策以救燃眉事疏 
　　臣按此万历二十六年疏也成祖文皇帝以兵三十六万屯牧近畿与四十八万京兵相为表里而屯兵岁久渐消人鲜知者万历二十五年始发于李大用之奏科臣郝敬因据以条陈为守辽之备正所谓寓兵于农不烦召募者也此策果行则二十年来边有重兵奴酋不敢窃发矣 

　　万历三十六年五月十五日 
　　吏部等衙门左侍郎杨时乔等一本建酋叵测辽左重困恳乞圣明轸念切近之危亟撤税监以收人心以固封疆以安社稷事疏 
　　职按神祖之于去高淮也始虽有转石之艰终则有转圜之听葢以刘四科李化龙杨时乔相继危言而一朝撤回比之耻过作非者恳矣 

　　万历四十八年三月初十日 
　　南京户部江西司主事牛维曜一本为摘目前之急务申畴昔之肤言以备采择以禆辽左事疏 
　　职闻知巳知彼百战百胜奴酋之必败者地瘠人贫五谷不生惟貂参是仰绝貂参之市便可坐困其败一也奴酋虽积金如山饥不可食且恋栈之马有掠即归其败二也淮阴用兵如神必赖酇侯居守为汉治国即有差跌常得退步奴酋好杀辽之怨恨上通于天李永芳草菅民命牛羊用人莫为安集平沙莽莽一望萧条富庶之效绝不可冀其败三也此疏殆近于料敌者 

　　万历三十六年三月十三日 
　　礼部一本海建二酋踰期违贡谨循职掌据实题明以清宸断事疏 
　　职按易曰履霜坚氷至言啚之贵于渐也建酋两岁不贡必有所恃本兵恬不知虑而礼臣直发其邪谋戊午之役若有左券谋国者当如是矣 

　　万历四十六年十一月初十日 
　　原任两淮塩法参议吴撝谦一本目击辽左危急巳甚谨沥血陈言再申屯田御戎之议以固疆圉以保治安事疏 
　　臣按深沟高垒是拒胡一策然熊廷弼曾行之辽阳环城濠堑广可十丈依堑而守岂不能为旬日之支乃背城借一外败内溃可叹巳 

　　万历四十六年十二月初四日 
　　兵部员外董承诏一本辽事尚多可忧微臣妄持末议谨据见闻直陈情状以备采择事疏 
　　臣按此疏云将多而难调若先见辽之败局者唐时九节度之师溃于相州李郭皆在焉曷以溃为无帅以统一之也燕然山铭曰四校横徂星流电扫则统以窦车骑耳非杜松等四将之比也 

　　万历四十五年六月十九日 
　　兵部一本为秋防屇期万分可虞乞敕边臣大振积习以啚安攘以保万全事疏 
　　臣按九边虏情与守御驭将之法备于此疏其论债帅一节尤中肯棨使能设诚而行于鞭挞四夷何有 

　　万历十三年三月初六日 
　　兵科等科都给事王致祥等一本披攊血诚恳乞圣明亟赐罢止内操以消隐忧以光圣德事疏 
　　职按皇祖时以内操陈言者甚多就中明白条畅无如科臣此疏后来内操旋罢而以内操建言被斥者皆不次 
　　召用皇祖之感悟可知矣昔宋孝宗殿廷木马志在复雠然符离之溃虏势益横人主患不能择将耳匹夫之勇何关于胜败之数哉 

　　万历三十五年六月十四日 
　　兵部一本直军祈免营操具疏未奉谕旨再恳圣恩仍照旧法以示优恤以重侍卫事 
　　臣按禁军以宿卫为专责故不隶于营操营操之议是治丝而棼之也旧贯可仍者此类是也 

　　万历四十一年正月二十七日 
　　兵科给事中麻禧一本为勋臣世镇非宜酿祸巳极伏乞圣断一并撤回以全世冑以奠遐方事疏 
　　臣闻左氏曰虽鞭之长不及马腹云南土目军民惟知有沐氏其地势近也去天万里建威消萌恒有藉焉不能不少宽文法若欲一旦革之同于勋旧则祖宗之意荒矣 

　　万历四十五年五月二十八日 
　　兵部署部事左侍郎崔景荣等一本为祖制当遵私情当抑再祈圣明收回成命以彰法守以杜幸窦事疏 
　　职闻汉明帝时马皇后抑制外戚恩宠可谓千古后妃之法后来梁窦之祸及于三族皆乘势乱法所致也 

　　万历二十七年五月二十五日 
　　贵州道御史涂宗浚一本中使越俎干政渐不可长恳乞圣明严行戒饬以杜乱萌以重国体事疏 
　　职按高淮非知边事者特其参随无赖有山人游客代之属草以谋镇守而先以谈边为尝耳倘中朝无骨鲠之臣起而执奏彼将俨然典兵与督抚分权何所不得哉涂宗浚此疏足寒其胆折其萌矣 

　　万历十三年十月初一日 
　　刑科左给事中王继光一本边臣升荫大滥乞赐慎名器节恩赏以昭激劝事疏 
　　职按阅视升荫自抚赏之后日滥一日至今极矣上下相蒙功实贸乱边事大坏端在于此董仲舒曰琴瑟不调甚者必变而更张之乘此辽左丧师失地之时一变陋规复万历三年巳行之例深有望于谋国者 

　　万历二十年十月初三日 
　　监军御史梅国祯一本衰病老臣功罪巳明恳乞圣明蚤赐矜宥以慰人心事疏 
　　职按魏学曾之逮始于梅国桢之疏国桢救之不遗余力可谓善补过者以视怙终文过之台谏悬矣 

　　万历三十八年十一月十九日 
　　兵部司务禹谟一本为进左氏兵畧以效愚忠以禆戎务事疏 
　　臣按左氏为兵家之祖当时所谓攘夷者楚耳所谓奇兵者车耳非与匈奴角长技如晁错所陈也以书为御者不尽马之情运用之玅存乎一心旨哉言乎 

　　万历三十四年五月十八日 
　　兵部车驾司主事吴烱一本敬循职掌敷陈末议以苏驿逓以禆国计民生事疏 
　　职按此疏论省驿逓吃紧处在六部之省题差而户兵二部一差分为三四以便庶官之过家其费不赀虽开事例得不偿失真确论也至于州县长吏引例裁抑自谓强项而藩臬两台有嫌其失欢贵要以相累者法不得行矣然每驿钱粮亦须通计实数几何即加节省当核其余剩几何以佐公家之急否则徒充有司之橐其病民等也此疏虽留中而各省直多见之行事故采之 

　　万历三十四年五月十七日 
　　太仆寺少卿吴华为敬循职掌直陈马政恳乞圣明烛弊革积习以肃久玩之人心以重军国之急务事疏 
　　臣按马政之修当自俵马之时慎之而责成于州县此疏按次曲尽 

　　万历三十一年三月二十七日 
　　兵部武选司署郎中事员外沈朝焕一本戎政最要四事疏 
　　职按祖庙有亲尽之祧宗禄有逓减之例而武功爵非系血战者世袭不变金吾华贯有日增无日减岂厉钝磨钝之权亦伤时害民之蠹也 

　　万历四十五年五月二十七日 
　　延绥巡抚金忠士一本为欵议原出佥谋再折遽难定决秋防逼近虏情叵测谨陈预战守机宜以保封疆以振国威事疏 
　　臣按边将失守之律至重虏人所习知也故边将之权为虏所操若曰我一犯抢尔罪且立至而边将亦啖之以重利使之或东或西不出于所辖之地常嫁祸于邻者故此疏以宽文法为要也 

　　万历二十六年四月十八日 
　　兵科右给事中侯庆远一本辽师新殒虏势益炽恳乞破例发助以拯危镇事疏 
　　臣闻山有猛兽蒺藜不采李成梁父子一门贵盛骄淫纵恣则诚有之若使毕力于辽其财可以养死士其俗可以通问谍周官所谓以任得民孟子所谓巨室为政是亦威名折冲之会也而言者以抨击为风力至如李如松身膏战垒犹不少原必尽散其群衰其势而后止于是李成梁奉朝请而铁岭之焰泠矣何以不生戎心耶且举朝所争谓其弃地犹是抚顺之外平沙绝漠一片石田耳以视全辽沦丧何如耶夫委李以辽资其扞蔽不犹愈于亡辽之后委榆关于西虏耶 

　　万历三十六年三月二十日 
　　兵部尚书萧大亨一本巡阅事竣闻见颇真敬陈切要事宜仰备圣明采择以利疆场事疏 
　　职按甘肃夷落之情战守之备此疏犁然且矣要在卫西番以防火虏令番与虏自相雠杀而不至于相合卞庄刺虎之术充国携羌之计也 

　　万历三十七年十二月初五日 
　　兵部一本为建夷密勾西虏逆形叵测乞敕边臣严加戎备仍速议接济兵饷以预外援以防内变事疏 
　　臣按此三十七年事也后八年而酋难作此疏为曲突徙薪之谋矣 

　　万历四十一年正月十六日 
　　广东道御史李若星一本为卜酋抗旨回巢悍不就封辱国损威义难姑纵恳乞震断亟敕边臣上紧区画勿再延缓以启戎心以保封疆事疏 
　　臣按兵法曰无恃其不来恃我有以备之即有备何论虏受款之遅速也今以虏之受封为边疆安危大计舛矣 

　　万历四十二年二月初十日 
　　辽东巡抚张涛一本为敬陈辽左迂计以俟圣明察览以效万一补报事疏 
　　臣按兵莫巧于用间而奴酋以富殖能陷辽人而为之侦探故边方之举动奴酋无不熟知若奴酋之情形我何从知之哉昔倭事以欺罔诛沈惟敬今数年用丘求一沈惟敬亦不可得矣 

　　万历四十一年四月十七日 
　　辽东巡按张涛一本东夷贿结西酋兵戎辐辏儆报纷纭据实奏闻仰祈庙算并乞俯示便宜以保剧边事疏 
　　臣按辽事至张涛抚辽之时巳不可支若能以四路进兵之全力蚤用数年犹尚可救此疏缕缕悉之矣 

　　万历三十二年十月初二日 
　　福建巡按方元彦一本为奸民挟夷肆刧红番据险互市恳乞圣明亟定驱除以遏乱萌事疏 
　　臣按武王克商九夷通道孔子九经柔远居一焉要在审其情形而御之也红夷之入闽止于二舶非有逆谋明甚不过贪汉物而为奸商所诱耳然奸商始而勾引既而欺绐尽没其赀而夷为无告即守土大吏骇而问之佅离之音谁复能审惟通事之所颠倒成独知之契巳耳其势不草薙禽雊不止也此疏为万历三十二年事自后时时见告安知红夷不为闽之忿兵也哉 

　　万历三十九年十月十二日 
　　吏部文选司主事董应举一本触事陈愚乞严海禁厚恤任事戮力收功之臣以弭乱萌以风有位以保万万年治安事疏 
　　臣按武王克商八蛮通道召公犹以西旅贡獒为戒恐其窥伺内地或启戎心也今闽中巨室家于海海商日引月长识者所虑虽海道严禁徒为具文或如粤东之事因而税之使利权于上可乎 

　　万历三十二年十一月初九日 
　　四川道掌道事湖广道御史杨廷筠一本水西蕞尔疆界督抚久持异同恳乞圣明早赐干断以绝群讹以昭国体以结播功全局事疏 
　　臣按此时播赏巳行播事未决皆为抚臣督臣各持意见而庙堂无灼然主张如李泌其人者定其犹豫耳 

　　万历三十二年十一月十一日 
　　山东道御史钱桓一本道臣勾夷起衅按臣情迫词危恳乞圣明亟赐议处以警憸邪以弭夷患以全国体事疏 
　　臣闻汲黯曰粤人相攻故其俗不足以烦天子之使此识国体者也我国家兵力虗耗征播亦居十之三控制之术宁畧无详如养痈然不至于杀人而止则善矣 

　　九月初六日 
　　贵州巡按毕三才一本疆界持论不一遵旨随时奏闻乞赐申饬以定勘局以靖边圉事疏 
　　臣闻苏轼曰夷狄不可以中国之治治之也求其大治必至于大乱水西之事此为衡矣 

　　万历三十五年六月二十日 
　　兵部一本为夷妇抗旨称兵巳经执获余党纠夷强逞甚属怙终谨据实上闻并陈邻司助兵情形乞赐禁戢以安地方事疏 
　　臣按奢崇明之袭荫以四川抚臣等排奢世续而予之恩不薄矣崇明背恩反噬戕杀道抚三川震惊养虎贻患何辞于世续哉此则抚臣之无识也 

　　万历三十六年七月十四日 
　　贵州巡抚郭子章一本土随役陆续归黔镇雄立陇虑始宜周谨据实奏闻恳乞圣明大奋干断钦定陇氏一人以服众心以杜后患事疏 
　　臣按郭子章请自圣断而两省聚讼不巳此票拟者之责也 

　　万历三十六年八月二十五日 
　　贵州巡抚郭子章一本黔夷久归人言复至恳乞圣明俯赐罢斥以谢人言并申明士夫之媍及着论之故以白心事疏 
　　臣按抚臣任边疆之事与平时文墨议论原不相蒙而论郭子章黔事者撦其十年前所书以为语端此与李德裕雠牛僧孺而借口周秦行记以为不臣何异 

　　万历三十七年十二月十五日 
　　广西道御史颜思忠一本建虏披猖巳甚全辽危乱可虞恳乞圣明亟从臣愚之言早议足饷之策并勤政用人纳谏除谏以代狡谋以救危亡事疏 
　　职按范仲淹经畧西夏以书谕元昊言者谓其可斩今之藉藉李廷机者亦此意也顾是时廷机尚为礼臣以为虏意止在勒索可口舌折耳闇于边情则有之而谓奴酋之作逆此为之招则未必然何则奴酋练兵秣马蓄谋二十余年势必横决即微利瓦伊葵之往谕容得巳乎若夫杜黄裳之平西川李德裕之收河北以此责廷机必心服矣 

　　万历三十六年七月十六日 
　　兵科都给事中宋一韩一本抚镇弃地陷虏事关封疆谨循职纠举并请查勘以正欺君负国之罪事疏 
　　臣按招抚流民归业以孤奴酋之势此诚疆场之长算但招抚之后骤增六万人而兵饷如故则招抚之效未覩也 

　　万历三十六年八月十五日 
　　辽东巡抚候代赵楫一本招逋定疆功罪难掩乞赐查勘实迹以息讹传以杜横诬事疏 
　　臣按此疏称宽奠等六堡乃万历二年李成梁所创建即知弃地啖虏之说为虗且此时虏势败弱李成梁乘胜建堡何畏于虏而啖之也 

　　万历三十八年八月三十日 
　　辽东巡抚熊廷弼一本为辽敝巳极辽人巳空谨按四十年来边情大畧再申肤见乞敕当事惩前规后举修本务以保孑遗事疏 
　　臣按此疏虽数千言而归重于修屯筑堡故是守边长策要须数十万金钱动大众兴大役安所取之先事而言是谓不祥后事而言国受其殃真可慨也 

　　万历二十四年正月二十日 
　　甘肃巡抚田乐一本番族倾心効顺乞赐破格奖赏并优叙招番首功以示激劝事疏 
　　职按甘肃御虏与诸边异惟在用番以间虏为中国之长利而自郑洛策之赵充国所谓兵家之事为后事师者此也洛巳悬车而按臣讼于朝有关边备若以颂言大臣为嫌而一槩没其功诎其策非人臣忠笃之虑矣 

　　万历三十二年三月初四日 
　　兵部一本内治宜图狃欵非计谨陈善后拾议以新边政以固虏款以永奠冲疆事疏 
　　职按此疏限夷使一事即建酋过扰驿逓以为兵端之类特抚赏之夷其志愿在贪汉物时溢于额外犹可以渐制也 

　　万历二十七年二月十九日 
　　吏科给事中陈维春一本神奸党倭卖 
　　国华夷同愤动摇军情蔑明旨大干典宪伏乞圣明速断正法以快公论以收人心事疏 
　　职按倭以平秀吉之死因而惰归非战之功也丁应泰以为邢玠等之赂倭科臣又以为丁应泰之党倭皆非笃论而应泰以此永废亦可惜矣 

　　万历三十六年三月二十日 
　　兵科都给事中宋一韩等一本滇事方殷粤寇踵至恳乞严敕当事亟行剪除以奠遐方事疏 
　　职按天下之患酿于玩而发于急此疏之名言也两广抚臣与广西抚臣各有分职而独称制府则以备交夷故重其兵权耳况今又益以澳夷或苐粤东之兵最称衰弱且不能御境内之大盗何论夷也 

　　万历三十五年五月二十七日 
　　四川巡按孔贞一一本为土酋悖旨纠夷恶目称兵肆掠乞赐严究以明国法以安地方事疏 
　　职按水西与奢崇明此时巳有叛形不待今日督臣王象干之疏可谓先见惜乎曲突徙薪者之少也 

　　万历四十五年四月十五日 
　　贵州巡抚张鹤鸣一本目击封疆利害敬陈一得之愚酌议川属土府改隶黔中以禆安壤事疏 
　　职按川属土府改隶黔中兵法所谓势险节短掎角联属得黔事之肯綮矣计不出此而讨苗讨安日寻于干戈川原厌人之肉山谷流人之血西南半壁廑宵旰之忧居中调度者何人哉 

　　万历三十四年七月十五日 
　　兵科右给事中吕邦耀一本土司恶形渐彰势难姑息乞圣明责成黔省抚臣以全国体以拯民生事疏 
　　职按水西之役郭子章得安疆臣假道之力故杨应龙授首而事平之后稍有宽假一以酬功一以全信耳即疏于谋不得以冐贿点也 

　　○刑部类 

　　万历肆拾陆年九月初一日 
　　礼部右侍郎韩爌一本为羁臣久荷天慈恩贷亟符初念敢举谬知仰祈圣鉴事疏 
　　职按神祖逮刘光复以惊皇太后灵几为辞实恐其竟所欲言必连及皇贵妃也此疏描写皇祖本无成心之意委曲婉至故次年以元日释之 

　　万历贰拾肆年十一月初贰日 
　　湖广廵抚李得阳一本查获奸徒希觊冐袭诈伪制书恳乞圣明亟赐究处以正国法事疏 
　　按此系宗藩受诬大有关于时政不厌详录 

　　万历贰拾伍年肆月初陆日 
　　湖广廵按赵文炳一本大奸罪犯朝廷天诛不容终逭绘图以进恳乞圣览亟赐正法以尊朝廷事疏 
　　职闻史云武昌山如非字每百年必有一变当王锦袭讦楚府之后又有假王事发至动干戈以赵文炳之疏不行奸人无复顾忌耳神祖鼎湖时遗诏止起废官邹元标等而王锦袭辈不为追戮正法如世庙遗诏戮王金等故事失政刑矣 

　　万历三拾七年拾贰月拾三日 
　　常镇兵备按察使蔡献臣一本为闻言惕衷敬陈楚事始末以剖白心迹以挽回公道事疏 
　　职按楚事始末具在此疏中夫以赫赫楚藩为天子之叔父而一旦有吕嬴牛马之发觉即神祖亦不能以立决非抚按之勘而谁决也但骿勘与行勘不同行勘者革去楚王管事以众为政体勘则亲王体统犹存权在抚按此首辅一贯所持耳当时抚臣赵可怀亦有意穷治而窘于左证之无人又不能讼言于朝明其非假一味卸担至于庶宗劫摃兵快擒缚激怒诸凶辕门喋血身首异处极其惨毒庶宗罪当诛而抚臣梁云龙按臣吴楷以反逆致讨因而叙功则不满于清议矣 

　　万历贰拾肆年拾月初七日 
　　湖广廵按赵文炳一本奸徒欺侮查勘益明恳乞圣明亟赐正法以全国体事疏 
　　臣按此疏王守仁之欺侮朝廷罪不容诛矣当时既有佚罚及先帝嗣典诏书不闻追治亦是缺典 

　　万历贰拾三年玖月贰拾三日 
　　刑科都□事中侯廷佩一本恳祈圣明申饬恤审诸臣务尽伸冤之实以平大法以广圣慈事疏 
　　职按宋欧阳修为夷陵守常以旬月之暇纵观吏牍其上下轻重倒置失平故留心法比精于听断每见士大夫但论政事而不论文章竟为名相甚矣主谳者之不可不读律也迩来有司鲜能用律每引不应为而为一条槩为附丽又于律外妄用巳意巧缀浮辞老吏旁观掩口窃笑舞文犯赃职此之故矣此疏因恤部而及有司之淫刑滥罚诸款是深于法家言者 

　　万历肆拾叄年伍月贰拾七日 
　　工科给事中何士晋一本为储宫保护宜急人心反侧当消谨沥血诚仰千天听恳乞圣明严饬内外衙门共啚安职以固万年根本事疏 
　　臣按此时陈言者虽多而科臣何士晋二疏慷慨激烈神祖虽心慊之未有以谴责独仍其外补葢亦夺于公议也 

　　万历肆拾三年伍月贰拾肆日 
　　刑部主事王之寀题为鞫问狱情系千根本臣仅冐死上陈以安储宫事疏 
　　臣按张差一事此国本之大窽系也当时罪人既得满朝讙哗使光考复持之坚而皇祖又无辞于外廷则宫府之间必有大不安者赖光考以恬处之陛前解谕不为穷治故二珰正法而无累神祖之慈益光光考之孝矣 

　　万历肆拾壹年拾一月贰拾陆日 
　　直隶廵按田一甲一本为恶珰巳造乱形合紏未蒙干断王纲委地宪纪蒙羞恳乞即震雷霆以自为社稷事疏 
　　职按祖宗之法极严聚众邢洪紏集四五十人于午门外凌捽御史乃开阖以来之大变此疏留中良可慨矣 

　　万历肆拾年九月初二日 
　　广东等道湖广道御史耿雷鸣一本为国体陵夷之极人情壅塞之极中外隔绝疑二之极乞皇上普运离明大奋干断以雪戚臣之冤以剔天下之妬事疏 
　　职按羣珰辱驸马冉兴让武弁辱御史凌汉翀皆在大朝门外国体凌夷史册所罕覩者 

　　万历贰拾陆年贰月拾七日 
　　礼科给事中刘余泽一本世道陵夷人情倾险恳乞圣明大奋干断申严国法以挽浇风以光圣治事疏 
　　臣按此万历贰拾陆年疏也白莲左道此时巳为乱征又二十年余而有山东邹滕之变科臣可谓明者覩未然矣 

　　万历贰拾伍年伍月初四日 
　　直隶廵按龚文选一本为仰体皇仁请酌法制以隆恤典以广覃恩以阜万世民生事疏 
　　臣按恤刑之官为罪疑者而设免一身之死而贻子孙之戍及其逃则仍丽死刑委非法之平然明例遵行巳久非奉旨改定何以普圣主好生之德也 

　　万历拾陆年拾月贰拾七日 
　　广东廵按蔡梦说一本极苦边军悲惨万状乞赐宽宥以漙皇仁事疏 
　　臣按宋人有言曰仁可过义不可过凡事君者皆当培养其不忍之端而匡捄其巳甚之事宋哲宗方春析桺程颐谏之一草一木犹不忍伤况股肱大臣之裔有罪不及孥之条乎蔡梦说此疏去雷霆摧折之余为时不远使神祖震怒严谴可知而能慷慨披陈描写婉至正直忠厚兼之矣 

　　万历肆拾壹年正月二十六日 
　　湖广廵抚董汉儒一本为累臣久系巳极堪怜前例可援不难并宥恳乞一体矜恤以溥天恩以隆圣治事疏 
　　臣闻罪同而罚异非法之平也况本无罪而有原有不原如满朝荐卞孔时在冯应京华珏何栋如既释之后乎此疏迎神祖好生之机而纳约自牖竟能收回天之效抚臣当如是矣 

　　万历贰拾七年八月初八日 
　　刑科给事中陈维春一本为京畿之内羣奸滋蔓纪法日弛恳乞圣明申饬当事疏 
　　职按京师为四方之极而奸宄杂居肃清不易虽作奸犯科布满部寺犹其细者至如乐新炉之代草内批日含天宪罪极矣又有王一鹏之托身厂卫箕鼓缙绅台谏攻之如故缇骑逮之如故且士大夫为其所倾陷为其所奔走者无数凡二十四五年始盈其贯有诏论死刑部侍郎乔允升杖杀之为圣朝盛事云 

　　万历贰十七年八月初十日 
　　云南廵按刘会一本羣奸假冐采使诬陷抚臣狱中奏稿巳获徼外变乱将作恳乞圣明扶正法纪以定国是以安人心事疏 
　　职按汉臣有言记人之功恕人之过宜为君者也陈用宾以阿克劫印逮死狱中罪在不原矣然观刘会此疏则其抚滇之苦心劳绩不容尽冺且以通省钱粮止十一万而数十营兵饷取给焉数千两岁金取给焉二十郡六十五州县官俸取给焉军兴不测之需买象采石不时之费又取费焉几于捉衿肘见而言者犹谓其以百万行贿脱死者非情实矣 

　　万历贰拾捌年伍月初一日 
　　直隶廵按刘曰梧一本为匹夫假托诏旨擅置官属窃弄威福祸延京省恳乞圣明亟行按逮以正国法以维人心以消乱萌事疏 
　　职按矿税初起言利者举国若狂而程守训为罪魁非曰梧此疏东南震动乱是用作矣 

　　万历三十七年二月十三日 
　　刑科署科事给事中周曰庠一本滇犯俱到讯决难迟伏乞圣明敕司速审以伸国法以快公愤事疏 
　　职按滇中阿克之变陈用宾仓猝不备致掠地方罪应诛矣然胜负无常功罪反复讨罪自效亦国法所不废也日者山东之乱妖贼连破三县据及半载而贼平之后论功优叙公论允惬未闻有以邹滕郓城之失而议罚者况阿克之叛寻巳献俘应宾之罪止于失印何以满朝欲杀庾死狱中哉当时立谳之臣刧于众口稍有持平即有受赇之毁使杨震胡威在事不致结舌矣 

　　万历十六年十二月初八日 
　　太常寺衙门卿等官李尚思等一本恳乞圣明重谏臣剪元恶以辩邪正以振纪纲事疏 
　　职按倾陷报复非特士大夫有之而阉寺尤甚当时张诚为司礼张鲸督厂两人相恶李沂攻鲸自以为国除奸而不知其为司礼所用也何以知之以此疏知之疏不云幸非独秉司礼乎又张诚乃冯保之余故甘心于鲸不正也何以知之以皇祖之旨知之旨不云李沂欲与冯保报雠乎夫大珰相攻洞于圣鉴而廷臣近自部寺远至南都皆为所用宜无以信于皇祖而去鲸不决卒伏后来藉没张诚之根沂之直谏惜矣 

　　万历贰拾陆年玖月拾贰日 
　　吏科给事中陈惟春一本贪纵宦官殃民误国罪不容逭恳祈圣明大施干断亟赐重处以正国法以苏民困事疏 
　　职按吴宗尧为县令先发陈增之奸竟以此被逮身殒与吴宝秀事相类也皇上在宥皆有追恤以慰忠魂岂非圣朝盛事哉 

　　万历叄拾壹年拾月初伍日 
　　直隶廵按马从聘一本推广恩诏就便定卫以杜奸弊以苏苦累事疏 
　　臣按解军就便定卫不经兵部以滋吏胥之弊仁人之言其利漙哉 

　　万历贰拾三年正月贰拾壹日 
　　刑部尚书赵焕一本御史罪状巳明诰妇执词不服乞赐改勘以昭大公事疏 
　　臣按宋儒有言为政须自先平其心抑强扶弱不可有意有意即偏矣御史绣衣持斧山岳动摇不患无威而彭应参欲作威以千百姓之誉崇长刁风凌逼祭酒使之自缢以此被逮当其罪矣廷臣犹以纪纲之说曲为党护非知国体者也 

　　万历叄拾玖年叄月拾叄日 
　　浙江廵塩御史张惟任一本为敬循职掌披陈末议恳乞圣明俯赐采择以禆国计以重民生事疏 
　　职按此疏虽论塩法而法网宜恕一款所引大明律及条例斟酌私贩之罪轻重有衡实仁人之言也故收入刑曹类 

　　○工部类 

　　万历肆拾贰年伍月拾玖日 
　　工部署部事右侍郎林如楚等一本为酌议水衡事宜以图补塞事疏 
　　臣按凡台谏条上六曹吏弊六卿必据款议覆无相龃龉者要在设诚举行耳此疏指陈弊窦衡司者二水司者一屯司者一而责成经手慎发预支申饬外解四司均焉使果如覆厘正司空之职其克举乎 

　　万历肆拾捌年正月初捌日 
　　工部一本为厂库积弊相沿立法稽查贵密谨条列款目以佐部议以裕国计事疏 
　　臣按宋臣司马光曰凡百官莫不欲久于其任而食货为甚此疏所言司官久任以专责成正此意也 

　　万历叄拾柒年肆月贰拾伍日 
　　工部一本公私困诎巳极采办重役难支恳乞圣明俯赐减泒额宽解限并议应用钱粮及专道督理以济大工事疏 
　　职按土司献木先朝旧事悬赏格以招之不若开赦罪之条寓治以不治之意也 

　　万历肆拾叄年肆月贰拾日 
　　工部署部事右侍郎林如楚一本为循祖制广圣恩恳乞停遣内臣并酌议督织事宜以济上供以恤东南民力事疏 
　　职按东南织造所以病民者非中使也因中使而司房书门长随人等实繁有徒皆思餍其溪壑而卒不可餍故东南民力以竭也若以事权归之抚按则有司奉行惟谨公私两利矣 

　　万历贰拾陆年拾月拾肆日 
　　工科都给事中林熙春一本敬循职掌恳乞圣明俯念民穷国匮节省织造潞紬事疏 
　　职按臣子进谏惟当称引祖宗巳行故事足以动悟如此疏引肃皇帝因灾荒尽止织造胜于引汉文后宫衣皂绨语太古久远之事也 

　　万历叄拾叄年拾贰月初叄日 
　　工科署科事右给事中宋一韩等一本比岁织造太烦四方物力罕继恳乞圣明大施旷荡之恩破格宽恤以培根本事疏 
　　臣按记曰天子非莫文绣也而皇后亲蚕所以示衣之不易教俭也故织造之屡改日趋干奢岂惟民贫又移之国此疏当为黼座告者 

　　万历叄拾柒年捌月贰拾壹日 
　　工部署部事左侍郎王汝训一本科臣参论有据内官诬蔑无端敬详根由并陈愚款乞亟赐处分以伸公议以正国家事疏 
　　职按今海内民力困于重役者皆为上供钱粮一经内府交收铺垫无复限制而陈永寿其尤甚者耳王汝训先朝遗直于此疏见其一班 

　　万历叄拾柒年拾月拾柒日 
　　直隶廵按颜思忠一本敬陈末议申饰漕规以图永利以祛积玩事疏 
　　职按泇河之役至近岁始即工运道永赖矣但虑始固难乐成亦不易如所云置驿建牙设官驻将不过一转移之间此疏凿凿可行也 

　　万历肆拾陆年陆月贰拾叄日 
　　工部一本漕政虽新漕务未饬敬陈责实事宜以求后效事疏 
　　臣按买木造船委荆州府道旧制也此疏言多一衙门即多一衙门之使费故议设同知以专其事任而南部亦不得分其权□于商即便于漕矣 

　　万历叄拾伍年拾贰月贰拾壹日 
　　工部营缮司主事泛汝梓一本富商纷纷营免大伤国体并陈耗蠹根源乞勑厘正以禆国用事疏 
　　职按朝廷有大工作必内监同科道部臣御命估计及估计巳定科道部臣并不报命只凭内官独自具题多少任意此为滥冐之根也 

　　万历叄拾伍年肆月初贰日 
　　工部右给事中王元翰一本为稽积弊以禆实用事疏 
　　职按京师铺商泒不均处极重难反之势危民易与为非况怨民乎脱有戒严内变叵测长养休息宜蚤为计矣 

　　万历叄拾伍年柒月拾陆日 
　　刑科等科都给事中萧近高一本恶珰撤回臣民欢庆恳祈圣慈推广德意曲贷县官拏解以平法纪以光令德事疏 
　　臣按唐时李绛论采择宫女事同列李吉甫曰此事难言从谏官上疏绛曰此难事岂可推与谏官蒲朝荐虽远治而素所谮愬之梁永巳撤回此改悟之机宰相所当迎机而用力者徒付之科臣奚益 

　　万历叄拾玖年伍月初拾日 
　　吏部等衙门一本为生员揽侵兵饷聚众要挟县官恳乞圣明严勑议处以肃法纪以消隐忧事疏 
　　臣按国家所以久安长治者纪纲耳犯上作乱不以三尺从事纪纲隳坏国势随之安得畏士子之连类聚党而不敢行法乎 

　　万历叄拾玖年伍月贰拾壹日 
　　云南廵按潘浚一本为贰疏风化攸关部臣未经题覆谨再疏催请事疏 
　　臣按府道以纵恶镌秩而逆衿正法尚尔迁延士风国宪所系不小御史潘浚事竣还朝而犹力争风纪臣当如是矣 

　　万历肆拾捌年伍月贰拾捌日 
　　礼部一本为申禁左道以正人心以杜乱萌事疏 
　　臣按游食僧道虽可藏奸而膂力武艺之人亦自不乏岂可一槩禁绝因而招之俾为官府用可立得胜兵以万计也 

　　万历贰拾柒年拾月拾壹日 
　　南京鸿胪寺卿张朝瑞一本黄河西徙运道可虞恳乞圣明广訽独断亟复徐邳旧河道以保万世治安事 
　　职按神祖朝行河大臣议论相反几于人凿一河未覩其利先受其费而分黄导淮尤计之舛者惟张朝瑞此疏极切事情太史公河渠书所必采者 

　　万历叄拾贰年陆月拾玖日 
　　直隶廵按孔贞一一本为泇河报竣坝口易决敬陈目击形势详陈一得恳祈圣明垂鉴以竟厥工以成永赖事疏 
　　臣按治河者潘季驯以后具以筑堤为非计几于人凿一河费巨而功不成最晚而得泇河之议脱险就夷脱远就近几永赖之利功不在陈瑄下也 

　　万历叄拾捌年九月拾伍日 
　　直隶廵按苏惟霖一本直陈黄泇利害恳乞严勑河官专力泇工以资新建以重军储事疏 
　　臣按此疏亦韪泇河之议 

　　万历叄拾玖年柒月贰拾玖日 
　　工部署部事右侍郎刘元霖等一本为留都钱法凌替奸铸蕃兴民命待哺官禁掣肘恳勑臣工亟求祖宗立法之义收回利权严责有司大索奸民共伸国法事疏 
　　臣按私铸之禁以其与国家争利权也欲遏其流必循其本惟使铜归于官为得策诚平价以市铜无折阅之商贾则慕私买而来者不惮于官买而去大有禆于钱法矣 

　　万历叄拾玖年拾壹月贰拾叄日 
　　南京浙江道御史傅宗皋一本为留都奉旨广铸余利足禆城工恳乞勑令当事诸臣恊议速举以成永赖事疏 
　　臣按祖宗律令最严聚众而两京尤甚留都以铸钱抢掠虽尚书丁宾素清谨为德于南者不复禀畏慢则紏之以猛无容姑息从事也 

　　万历拾叄年陆月贰拾陆日 
　　直隶廵按李栋一本为功臣被逐外议不平恳乞圣明特赐洞察以昭公论以快人心事 
　　职按黄河冲决不常泗州祖陵逼近或漕或陵皆可以入河臣之罪状恣言者之舌端况潘季驯与张君正同朝犹易为阱既巳削官夺诰而李栋独理其功大似耿育讼陈汤疏理直气壮可谓真御史矣 

　　万历叄拾贰年正月拾玖日 
　　河道总督李化龙一本为决河骤挽非易运道难阻可虞恳乞圣明俯从末议亟开泇河酌浚故道以济新运以拯灾民事疏 
　　职闻不出户知天下此疏黄河形势了然目中开泇之议当不再计所称河之害一而治河之害十真名言也 
　　万历贰拾伍年拾月贰拾捌日 
　　漕运总督褚铁一本河臣偏执巳见私庇属官恳乞圣明查勘以彰公道并自劾不职乞赐罢斥以避贤路事疏 
　　臣按治河者必下流有所泄则分黄不如导淮诚不易之论也而总漕与总河各分门户争端是起而行河诸臣本属总河乃左袒漕抚杨一魁不能无褊心焉要之褚铁之辞直矣 

　　万历叄拾叄年拾壹月贰拾贰日 
　　原任陕西参议今降茶陵知州范守巳一本献议漕渠便利以备采择以裕国计以图永久事疏 
　　臣按此疏自有治河以来所未及议者 

　　万历贰拾肆年拾月初捌日 
　　河道尚书杨一魁一本紧要水司员缺乞赐就近选补以啚永济事疏 
　　臣按此为河臣久任之例故存之 

　　孙男庭 
　　广 
　　廙仝阅 
　　容台文集卷之六终

●容台文集卷之七 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　颂 
　　赞 
　　箴 
　　露布 
　　考 
　　赞传 

　　◆颂 

　　万寿无疆颂（阁试） 

　　○万寿无疆颂（阁试） 

　　臣闻天佑下民作君而作师圣秉大德必名而必寿感靡弗应信而有征恭惟我皇上握金镜调玉烛纂大宅丕迓和鼓鬯宣九圣之重光袭百灵之奥祉十八载于兹矣时惟仲秋节屇圣诞重轮方朗天德出宁泰阶入旦而靡辉蓂荚不春而愈茂是日也皇上丽左个服山龙受策上玄御图灵岳泛祥烟于五节停瑞气于三辰少室呼嵩河宗献宝鸟牵椎髻旅于象胥天产地毛纪于王会既洽大礼于两宫复聚欢心于万国神人胥悦夷夏率俾群公咸曰休哉天子嘉与共此可谓百福攸同千载共盛矣臣又闻之礼因义起颂岂忘规是以尧祝华封周咏天保沿及后代着为令仪每于震夙之期辄效天齐之颂莫不式歌且舞执壤称觞然惟金镜陈于垂拱无逸进于天申流徽后来肩美往牒岂不以道周万物者其休弘功济群生者其祥大惟一二日兢业乃千万年炽昌者乎繇斯以言虽宣叙景铄铺张符命义殊于导谀意合于明谟也敢拜手稽首而作颂曰 
　　天佑我明奕世载德勉勉我皇懋建有极得一以贞奉三为式乃集纯嘏其数不亿皇帝之仁煦焉以春斟酌元气苏鬯勾萌皇帝之明光照四表奥窔遐陬天霁日晶皇帝之武赫声濯灵翕张魁柄震荡风霆皇帝之灵江海下谷止辇惟勤转圜匪速一十八载体道无疆仪天作两叶化台光有秩斯佑既寿永昌相彼秋旻有露以湛铄彼玄枢有绕其电里社自升河明若练乃披瑞箓乃纳贞符九阍尘扫百辟云趋韶武交错琮璧分敷德至于天南极炳耀德至于地玉芝神草轧恺坤怿民熙物皞孰曰冈陵孰曰恒升于穆不巳岁功久成惟圣时宪缉熙光明毋摇毋劳不迩不殖虽休弗休日慎一日保毓太和凝承大历不酺而醉含德以嘻长愉汪濊永固丰熙如游建德如在华胥自今以往至万斯年曙圣之作象帝之先七十二家定命我兼下臣作颂扬于九埏 

　　◆赞 

　　泰昌实录赞 

　　○泰昌实录赞 

　　史臣曰臣读书至周成王顾命曰无以元子钊冐进于非几而巳不敢称尧舜也称尧舜者自先帝凭几始岂不炳烁千古哉要以言大非夸真知允蹈有可扬厉者焉狥齐蒙养弗论巳出阁讲学以后神智日开既巳明习世故知险知阻而容色温然而动止泰然内庭有菀枯之形而若弗知也者外庭有羽翼之激而若弗闻也者即　册立寻常事耳时而举碁时而反汗大臣去小臣谴宜何如动于耳目者而帝也有夔夔无栗栗潜之又潜恒以一德主器之重安于泰山非孝通神明不至此福邸就国抱持恸哭左右皆泣不能仰视狂且发难群臣讙哗帝于陛前晓谕曰尔等为无君之臣欲使本宫为无父之子乎群嚣遂息所全实多神宗末年以　皇贵妃属帝帝即跪而对曰儿子岂敢得罪于天地闻者无不感动　皇贵妃进封遵奉　遗命盈庭之争曾不忍夺以戚畹哀请而后止呜呼风雨不迷藏蓄俱化舜之大孝也若乃　临御几何欲善无厌撤税使散内帑赉边戍缓织造召耆硕起忠贤广阁员录旧讲所谓急先务急亲贤者帝皆有之升遐之日薄海穷陬若丧考妣此帝尧九十八载在位之民情而帝得之四十日间何以入人之深乃尔哉葢以舜之孝扩尧之仁感孚之本有在诸善政改弦之外者矣夫官天下者寿在令名家天下者寿在长世神宗虽不豫乎何难四十日延也使帝之出震未及而干蛊莫施则国本人心几不可问接续之际危于悬丝帝之不永天所以佑　国家千万年之永也庙号曰光帝之光被上下者无余憾矣 

　　◆箴 

　　勤政励学箴（馆课） 

　　○勤政励学箴（馆课） 

　　太极构天大宝首物徤惟不忘动故不屈一念之怠万情之郁一日之荒万几之缺粤稽往古惟虞无为相儆相戒惟时惟几政巳风动犹思弼违学巳执中犹虑危微何以勤政此心常迅威福必揽无参吾愠听览必公无恡清问靡敬而存不振而奋何以励学此心常纯外自讲筵内达重闉扣文求交考古问津昼为宵得静养瞬存毋曰深居不废听断九重严邃三接犹判一念不新群情必涣辰午二朝休哉旧贯毋曰索处不辍讨论便辟易志冶艳汨真讲筵济济格论龂龂召对盛典钦哉慎遵毋曰勤劳有妨珍摄此身康宁繇心兢业户枢不朽流水不渫法天行徤谅哉往牒主不勤励暇日必多曲房绣幕恒舞酣歌岂不愉快恐戕天和三风十愆圣哲所诃主不勤励阴阳或易天之晦明人之感寂日出而作日入而息自古圣王宵衣旰食主不勤励民瘼恐遗寸丝粒粟亿膏兆脂闾阎之积宗社之赀有无不言少府何私主不勤励爱憎恐惧颐指拂心榜棰任意敢不受哉其情实??对鸟穷则啄兽穷则鸷汤敬日跻盘盂勒词武敬胜怠几杖得师 
　　圣主好善时命箴规小臣祗承敢告仆司 

　　◆露布 

　　御虏大捷露布（馆课） 

　　○御虏大捷露布（馆课） 

　　天启昌期。薄示无虞之警。神资　睿筭。旋成不战之功。氛祲廓清。华夷宁谧。恭惟皇帝陛下。圣武广运。轧刚粹精。绍八叶之洪基。当万年之景运。悯生民之未又。恻然如伤。念世业之惟艰。凛乎若坠。秉执三重。张皇六师。维兹扯里之酋。故是吉囊之部。成祖犁而未尽。先皇许以自新。始因恋犊。归降执叛以求通。后作饥鹰。绾印称藩而向内。边无斥堠烽火。巳二十年。岁致金絮彩缯。且数百万。谋臣石画。屡言表饵之疏。　圣度海涵。祗取干戈之偃。岂意戎心难餍。汉过不先。俄闻蠭猬之来。敢肆犬羊之侮。驾言迎佛。久住牧于莽川。假道抢番。竟凭陵于河内。因将士承戢兵之后。尚缓灵诛。致火酋有轻我之心。大张游气。羽书累奏。　庙筭独神。皇斯一怒。询于帷幄之臣。　御札十行。明见疆隅之远。大搜戎辂。爰凿横门。臣等仰承　英畧。知宵旰以靡宁。俯竭忠诚。敢夙夜之或懈。军需十万。得借给于尚方。士旅百千。听调集于他省。随机顺剿。进则岂暇身图。乘势长驱。灭之然后朝食。以臣某统将吏。则申令于画戟雕戈之中。而气增百倍。以臣某核功罪。则载笔于牙旗玉帐之下。而公协众心。以某官某督糗粮。则运策挽输之计。而饷足三军。以某官某入应援。则陈师要害之冲。而兵联四伏。前驱则万骑俱驰。先锋之勇莫御。奇兵则一鼓遂合。掎角之势巳成。计道里则分地为防。相便宜而并谍为助。顾兹蠢尔之丑。何当赫奕之威。自用兵以来。未逾九月。即班师而返。大捷一时。捣穴穷搜。若燎毛之易尽。挥戈迈往。果压卵以无遗。谷堑填尸。献馘遂踰于万级。长缨系颈。获??奚奚止于七擒。始焉奋螳臂以当轮。今也截鲸皮而制鼓。太白八月。星符摧虏之祥。高锋彗云。士奏吞胡之绩。昔汉斩郅支。但乘其无备。唐擒颉利。葢得于巳降。犹足以扬昆山之威。遂至于雪渭水之耻。岂如今日卓轶前朝。兵应者胜。义詟者王。百夷供震。进可以战。退可以抚。二利兼收。此皆繇皇上威极雷霆。谋先造化。得道多助。惟断乃成。民劳讫可小康。甫迓升平之福。胡灭诚为大度。愿修安攘之猷。臣等无任欢忭屏营之至谨露布以闻 

　　◆考 

　　岁差考（馆课） 
　　熊赠公传 
　　吴礼部敦之传 
　　佥宪俞毅夫传 
　　张唯卿传 
　　吴次公传 
　　赠参知冲宇戴公传 
　　处士高南泉传 
　　汪隐君传 
　　韩太公传 
　　李太公传 
　　郭太公传 
　　星海潘公传 
　　太仆弘斋林公传 
　　渐川兄传 
　　许配汪太孺人传 
　　朱母程孺人传 
　　李太公传 
　　参和夷度祁公传 

　　○岁差考（馆课） 

　　昔者圣人之制历也所以观干象之变求寒暑之正授成作之期以定幽明而援神人以厘百工而熙庶事者也大挠以来贤圣代兴求测之法亦云屡矣当其时非不犁然具合而行之既久竟不契验何也天道之运盈缩之度常在杪忽之间而人以梗槩求之其日弥积其失弥着而岁差之不讲也尧典仲冬日在虗一度故昏昂中自是而降渐退在女吕览仲冬日在斗昏东壁中旦轸中自汉元和抵唐开元皆在斗度及元之初在箕十度今在箕五度矣起尧甲辰至于今日计年凡三千九百二十有六计度之差凡五十有一故天道之运未有四十年不差者也何也葢周天之数周岁之日皆三百六十五度四分度之一此其大凡耳天行于日之外故其分常有余有余则渐差而西日行于天之内故其分常不足不足则渐差而东故岁差之法自唐尧始计每差一度率以五十年自时厥后或以百年何承天或七十五年隋刘焯或八十二年大衍历或六十七年宋统天历槩而论之通于古必不合于今密于今辄又疏于古繇斯以谈其不精一也然则评往匠之疏密寤晷景之修短穷玄妙之情状而契今昔之信征者其惟郭太史哉太史公曰天道运行如环无端治历者必就阴消阳息之际以为立法之始欲来阴阳消息之机不过植表测影以求气至耳古法择地平衍设水凖续植表其中以度中晷顾表短则分杪大半多少之数未明表长则景虗而淡虽设望筩置小表而实景终未可得乃高之为三十六尺之表创为景符以微窍取日光实得中景不差毫末积日累月取仲冬前后相埒之期参筭得中以为履端履端既正一岁之候从而正矣故治历者以人而求天者也非以天而从人者也昔人以管窥天天宿度余分约为太半杪耳今制浑仪测用二线纤微可考其时测景之所凡二十有七东极高丽西至滇池南踰朱崖北尽铁勒又前之所未有也故授时之法测景验气考古信今得每岁三百六十五日二十四分二十五杪日所周天得三百六十五度二十五分七十五杪每岁而日却一分五十杪积六十五年有奇而日却一度定为岁差以考往古则增岁余而损岁杪以推来兹则增岁差而损岁余逓推而上往往皆合故可信将来之无忒也然自春秋献公以来推筭冬至凡四十九事授时之视大衍宣明纪元统天大明五历较为精密而于中十事犹为未合太史以为日行失度之验数其同而知其中辨其异则验其变畧其十事之离而观其三十有九之合此授时之所以度越前作也然余闻蜀有隐君子者玅解洛阳元会运世之数以合授时之法谓天地之运自子至巳以渐而长自午至亥以渐而消帝尧以来授时之所以减筭而推者其法同此然授时知一元之运有增减筭而不知元会运世皆宜增减故推之往古大体虽合而纤微有违也余尝用其言而妄意之譬则人焉以一生计则自少至壮岁长自壮至老岁消以一岁计则自春徂夏日长自秋徂冬日消以一日计则自子及巳时长自午及亥时消第其大者易明而小者易忽耳安得谓在幼之时皆长而无消在老之时皆消而无长也天道之运疑亦类此彼隐君子之言为直可信聊记于篇以俟后之修历者采择焉庶助太史之千虑云尔 

　　○熊赠公传 

　　熊侯为华亭以治行为天下最应　召行有日矣则手抱　玺书一轴而请曰此先君子所得制词也九原华衮奚取繁称抑闻之王言有体宁束而就裁无广而就核虽明纶有耀而表异实难惟遏佚前人光是惧敢徼之信史先是侯之考绩曾次第赠公遗事贻代言者兹复理前语为小传熊赠公者名澄处士之振奇者也熊为丰城有族累叶贵盛公以布衣颉颃缨緌间用名捡自立无敢易之者雅有鉴裁每预策人善败后皆验白里中儿早慧者必属公试之一为品题无弗酬者持论慷慨蕴义生风尝挟赀远游所至必倾其贤豪长者公所居辄致千里客家以游道废至鬻产以佐壶觞不令客知也公好方书能以秘方起奇疾又好形家言登山临水指其要会往往与青囊玉髓契家藏法畵名画考其人大节不足称者虽复工亦置败箧中戊子岁俭公曰饥饿与人同患尽焚券不收责兄弟没齿无分财里中有争言率以公口为三尺其忠寔心诚信于人也公豪上自喜居家以矜庄见惮程督诸子画绳而蹈不少纵既心奇令君则使为谭氏学谭氏者名汝魁其教以慎独为宗趣与俗学左公独以为人师经师终可严事葢至令君以砥砺有立而人始服公之远识焉令君屡踬于里选意公不能无动公为好语酌酒慰之曰吾所望儿不止此嗟乎管敬仲有云生我者父母知我者鲍子知子亦不易也若公之教子有进于禄养者耶斯事皆可书也 
　　董子曰余读熊赠公　制词有云里称仁孝夫仁孝之为德大矣赠公虽施不出里而托于令君以恢弘其未究今之施于南海东海者皆赠公之仁孝也夫谓　制词不能尽公者岂然哉岂然哉 

　　○吴礼部敦之传 

　　余以乙未分较南宫举吴敦之使君乃得士之名不大着葢君为临朐冯文敏宗伯所拔戊子楚闱第一人称天下士余即非目迷五色而价爽连城知人故未易也先是礼闱挍文皆以制义为重制义有当然后求其论策余独离而为三各加裁鉴三者合而后收读敦之论大奇之谓必天下士以视袁伯修陶周望皆咄咄叹赏周望因是以捡论得汤嘉宾余又谓袁伯修曰此卷壹似渐于李卓吾者岂即楚黄吴解元耶伯修曰论则饶为之制义当更奇也一日道遇冯宗伯宗伯驻马语曰始敦之出棘诵制义平平耳余不许也敦之曰然则不终试乎余曰若有佳论仍遇主司重论者亦见收矣何以若合符也是时方有宏词之科余力不能为敦之先宗伯亦尔葢敦之磊轲任运竞进为羞岂惟词馆即司理有声宗伯且荐为吏部郎敦之固辞仅平进礼部竟宗伯之世感知而巳感恩则无有也其司理润州常镇多忠谏逐臣提衡在口时有司或附之以买名声或背之以媚津要敦之落落穆穆相与于无相与不可得而亲不可得而疏假令敦之今尚在党祸何从来耶敦之没十余年而余官南都其子光龙相见汨交于颐以京山李先生之埋志视余且请为传余则何能辞敦之名化号曲罗生而早慧儿时尝闭目跏趺坐空囷中家人迹得之不知其所从习似从高僧中来者年十三巳博通五经子史邑令号之圣童嘉禾姚少宰为楚学使置异等过萧以占祭酒坐上摇笔千言有如宿构祭酒叹服自以为不如然屡困名场戊子楚闱业巳受嗤拙目矣忽风引一卷长丈许至案前主司取视之欢呼起舞遂录第一乙未成进士授镇江理台察倚重平亭疑狱数出意表民有压死而讼诸生扑杀者君案之曰扑人者右其手理宜横今纵而左非扑势讼家情立得远近神之军吏讥关有御史客抗而鬪军吏杀之御史当军吏杀人狱词具无敢反者君据律争军吏得免虽御史不能为其客报也海上有大盗台察檄君捕之为出狱中盗问状贼就擒征播之役司马征兵饷江南诸郡猝无以应君具白假漕粟应而徐督诸郡还漕岁终虑囚闻有　诏赦未至御史欲行刑不果君抗言曰律有决不待时之文　诏未至则从律可众称其敏练先后五载擢礼部客曹主事出使襄邸却襄王馈金王令人置之途已莫测所往踰岁补膳曹主事晋江李文节署部事曹郎竞以细谨迎合君独率其常度或中酒不以时入曹即对谈谐谑笑傲若有意相忤者遂中以考功法不俟除而归归则稍作园圃浇花种竹狎忘机客为文客饮入不迎出不送人人乐其简易居久之补河东盐宫聊复应之一行边塞遂投劾归期年擢户部主事朝议方向用而君巳病手足厥矣医者以药饵进或以修西方进皆笑谢之终不止酒弥留之际神色不乱葢其童时巳有定力验矣志又言君虽坦率无肠迹于高旷至于伦常取予大有坊表父光禄公卒于京师徒步扶丧哀感行路父所幸诸姬二所名他人子悉以田庐童仆赡之自司理归几于垂橐第储有奉入为季父太学公寿太学公圽遗孤五龄朝夕于侧提奖顾复长则督之学俾有成立太学公第宅不能保归之豪家时时饮恨君以倍值取归詶遗命也举族兄不能葬之榇更恤其子宗族乡党待以举火客至如归必厌所欲生平不能握筭惟听之纪纲萧祭酒尝推百金之惠君固郄乏曰柰何以贫故累长者清节其介如此又好为不闻不见之德某子甲未知名誉之萧祭酒得录弟子籍祭酒曰非吴君几失子某子甲请谢避不见有奇才生负气而为邑令所抑闱中得君卷误以为生匿不出事后知为敦之殊悔泊舟赤壁过访以出亡为解意深远矣所著遗集若于卷李先生评其文曰骨力沉雄气韵生动旁睨横绝变化无方人以为笃论始余所疑敦之为李氏学者及询乃雅非所归向特其性得之而持论与焚书合者惣之不名一器任真似达气义以侠啬取似狷生死去来之间似禅即冯宗伯以文章政事推君亦为知之不尽矣光龙俊爽有父风恂恂轨于度葢善继志者敦之为不没夫 

　　○佥宪俞毅夫传 

　　俞之先为吴兴世家宋时有退翁者举进士王荆公行新法以御史招之不就子有仕郡司理孙侔龙图学士曾孙澄工部侍郎宋季徙居华亭终元世不仕高皇帝时有山月公允举洪武甲戌进士擢仪曹郎与祭酒胡公俨洗马杨公溥同纂修大典仪部公生悦悦生伦伦生琳举癸卯应天乡试官至临江司理司理公生郡博士绪绪生封司马大夫寅山公明时即公之考也公名汝为字毅夫号新宇生时太母宋宜人梦朱衣使者有金盘双龙之授字之曰龙六岁以蚤慧称口授书即成诵十七岁就里中林太常学与冯元敏称两才子学使者楚黄耿简肃拔置郡庠试辄高等丁卯举应天乡试辛未举进士出山阴王文瑞之门以才品相器重壬申选授德化令德化当九江孔道士瘠民贫公至决十年疑狱老吏丧胆竟公任无敢欺绐为奸公精心吏事守藏无践更之村农对簿无追摄之豪隶行县无供饷之富室书版取绝产之羡金又作义仓以备岁凶给囚食以捄疾死而永赖之利在筑堤事濒江有田数千顷每江涨荡为洪流灾民以筑堤请监司守长辄同道谋公审势度地独称筑之便未有左验也会岁饥使者檄发粟食饥民公令曰能操畚锸从我为堤者倍给之赴工者云集不日成堤数百丈乃以滨江可堤状为图以请大中丞杨公大喜遂定全堤之计自小池西岸抵德化觜延袤三千八百余丈蓄泄有备旱涝无虞西距楚黄东达安庆上下三四百里间列防如隧皆象公条画也丙子以内艰归服除谒选则故相江陵之客修隙中以考功法改令寿阳公治之如德化两台使者廉治状调建德建德壮邑也公治之才益赡去深文释冤狱育人材奖后进两浙履亩期会迫甚公以一人总摄三邑因民情授方畧竣事旬月间民不知扰诸旁邑有大政大狱当事者必决于公语具郡志循吏传中甲申量移丞括苍与豫章喻公均楚黄周公弘禴同官皆名流拙宦相得甚欢公事之暇杨搉风雅江山开涤寻补陪京驾部郎驾部主乘舆侍卫及驿逓诸务而船政最称繁巨祖制额设风马快船以千计夫役以二万计武库支金钱司农支衣粮络绎江淮天津以中贵输上供诸物实备非常虑至深远也久之役夫多虗额而公家之费如故先臣王公问议令岁造如千艘夫役有缺不尽补垂七十年库积至数十万有先任驾部者更是其役夫之籍不三四年左藏为一空公于是议清虗诡士大夫有一家而占二三十役者公所革千余人仍还王公故例而省直岁解以宽公私两利即得罪于巨室不顾也又定为造船之式为修船之式官出缗钱而不以累军军领缗钱赴役而不以累商窦尽祛矣因上船政补救事宜疏下部具覆奉　俞旨行吏部纪录壬辰擢山东按察司佥事备兵曹濮时岛夷躏入朝鲜　朝议所在增兵加饷山东尤急公亟趋省会陈议于两台谓朝鲜虽弱我师徂征合彼士着倭必不能据有朝鲜关白行长各握重兵不相下会须有变柰何聚不逞之徒坐食靡饷我先自乱巳两台韪之又时有议征商抑末以禆军兴者公争之力所辖故有张秋税局自公在事始罢履任甫十月竟以留都船政为前任驾部者所忌大计得调是年南察唯公与闽中李比部多见最为诬善人尽冤之公故怡然以侍养太公为乐都无宦情太公病公与弟文学汝楫深夜露祷愿以身代葢周旋子舍者七年太公捐养遗命无忘国恩既服除出补沁阳精心吏事不减筮仕时如李奉常本宁所为祠记缓赋期平役法时散敛招流移罢行户绝馈遗缮城浚隍说经训士复沁故隶不远隶汾条上治河八议一一中窾奉有廷俞皆实录也直指新安汪公以冀南道请总河曾公以河道疏请铨曹亦以岢岚道疏请皆不报公以病归徐补司空郎公坚卧不出多方外之游故从耿简肃讲学金陵邃于性命之旨及是善病出入空玄衷三教而一之易箦时属弟道济说金刚了义至应无所住而生其心曰止勿复葛藤手指其心而化所著有皇明史稗四十卷黄河考杞筹各上下卷荒政要览泖■〈土龠〉记缶音集留枢稿铜鞮稿藏于家忆余以癸巳入都门值公解组归晤于淮北公豪气薄眉宇间不作风尘消沮态惟自叙船政本末甚具葢最得意之事最失意之繇也余既以外补悬车公赋七言律四首相慰劳多孤愤不平语余则何能当然知巳之感深矣故因长公廷谔之请而传其大者如此 
　　旧史氏曰昔人有学文而嗣主好武去而学武而嗣主好少者俞公所事惟神祖耳当公蒙忌而赐玦易及公巳见知于当路屡入启事庶几晚达而赐环复难可柰何李赞皇云官不前定何名真宰非达识闻道如公几无以自广矣 

　　○张唯卿传 

　　记曰七十老而传谓传其行事非车传谓也张唯卿七十寿矣有属余祝觞之言者公闻而辞曰子知我且知我阅世之变若有言也请必以金石之事夫物固有寿于金石者乎余谢不获作张唯卿传张唯卿者名希曾檇李人其先自宋进士图南以来代有显者公少而孤育于兄嫂嫂待之虐尝令凿氷汲水肌尽裂邻媪怜之为代汲茹荼婴苦读书不辍岛夷之乱公伏匿田野间梦青衣道人扶其首趣之入城觉而亟走贼巳尾接公繇间道得脱缒城而上依外亲孙氏遂从孙氏理旧业再岁补邑博士弟子以文行有声日进时吾郡荐绅先生莫方伯好持名捡斤斤依邹鲁姚参知隽爽自喜尚老庄公两交之两先生皆心重公遣子从公游或友之或师之而参知称死生交云有子孟端早岁能传家学公则令徧交诸名士极其所诣曰是安取厉之类我者至乙未孟端成进士为宜春令孟端既令宜春适学使者御史饶公较吾郡士读公文奇之寘高等其余勇犹能使后生退舍如此计公为邑诸生四十年其饩于学宫者二十余年其试于棘闱者几阅月气未尝少挫虽以子贵受天子章服称封公不谓不荣矣识者尚以为惜公也坦中直道俶傥而造事有韬世之量孟端既贵公耻为贵人父徒步行里门泊如也纪纲之仆旧日之长须供事研削者半亩之宫席门委巷但加棹楔而巳及孟端没于官而里俗升沉寒燠之态一无所加于公余尝谓公以不张饱帆故石尤无力东门之不忧可能也徐公之有常不可能也公以余为知言然公之子原嘉宗嘉公之孙汝开皆有逸才汝开一出而冠多士公则故吾也而公家故物不远矣 

　　○吴次公传 

　　吴次公者字子登名世科里人称为瀛洲先生歙之有吴也自唐御史少微公始也宋庆元间自吴田徙岩镇遂为岩镇望族有修处士之行者曰南坡公则南坡公之仲子也公生而早慧嗜书南坡公怜爱之不欲苦以占■〈亻毕〉公益自攻苦同舍生目为书笥游太学为大司成姜公所器重名高六馆入棘者数矣中岁病辍业虽巳辍业每课子弟犹时时技痒诵故所为帖括所记持经史剌剌不自休也公于孝友盖天性伯兄圽南坡公倚为家督主出入修息之事伯兄有子公字之倍至恐伤厥考心南坡公病公以身祷愿捐十龄益亲筭南坡公开九袠祝觞者交错公自喜得请命于天而为所亲告人始知之公游道颇广既病始屏居息交自隐药褁茶灶间曰今而后三益之言不至于吾耳矣吾其畸人哉虽然所受父师之格言岂其以为瑱也葢公自谓于士行无所愧愧以病废礼耳里中传公有危道得天幸者数事当矿税事起邑子实先倡望屋平吞豪贾大家争先厚遗丐免独易公可顺风下勿为急乃首事者中败竟无以难公人皆异之公所市邻人庐舍将徙矣有病夫垂绝可为构端故弗徙忽一日病者蹶然起谢公去去之日辄死盖行尸也守藏者病狂自经其宗人利其死将不利于公公药之更生公有质库在盐官完于烈焰中必有为善于阴者耶公仲子之瑗有隽才交于洪奉常平叔平叔不为谀墓者余故按其状而传公 
　　旧史氏曰世吞火矣次公所居机利之辏乃以拙自全哉或谓公始孱弱于法不当多男且寿公竟多男且寿则非拙者之效也夫孝弟通乎神明古记之矣 

　　○赠参知冲宇戴公传 

　　诸侯夺宗孝子收族古风邈矣南楚犹有存者而涔阳之戴为最着葢赠奉政冲宇公自其为大学生时即以行谊为众所推择司其族政公廉且贞平而恕念里中多讦讼多公逋欲化里人自族始欲化族人自身始乃计一年之通亟输井税而凛凛德让风示子姓有忍有容解纷息争质成家庙不烦宫府环公而居者经岁无追呼之声无勾摄之隶亦犹宗法之遗也公讳有光字仲弢自号冲宇少有蚤慧名工举子业巳入北雍大司成武陵陈春宇公奇其器业谓可张楚留使竟学适家邮至知二尊人念之甚公曰去乡千里宁能俟啮指乎即日具牍请归司成公嘉其孝情作诗歌赠别犹以我辈人相期望也乃公巳绝意远游惟菽水是恋其尊人西溪公倚为家督内外之事虽复倦勤莫不赡举公自谓汜胜之书不减贤良之策北山之咏何如南陔之诗融融怡怡甚乐也然书有种经有畬伯子参藩君竟振公之绪云公兄弟四人友于倍笃分甘共被急难让肥不颛以奉养为足乐亲之志若使孝弟力田之科不废于近世则公当为举首矣公甘淡泊好施予汉南千亩粟其秩比封君而布衣蔬食终身不厌一绿绨袍御之十余年色尝若新至于荒有赈急有济婚葬不能举者有助里中称为众人之母公葢以积为散非以啬为积也长公负异资博闻疆记读可等身晒惟摩腹公指箧中藏书诘其成诵否长公言之易公怒而谯诃曰狐裘须千腋而温鸡跖非百余不饱汝所记者岂古人之糟粕巳夫其义方之教多类此参藩君蚤岁应南金之贡公将之北上临分训之曰京师俗尚侈靡吾先世以俭德贻谋小子志之无制美服无购玩物无逐燕会戒此三者长安易为居矣公所见参藩君之成立止此而自后巍科庑仕皆不及待参藩君衔哀风水恨切终天者有以也参藩君为西蜀治兵使者有勘定功天子御午门宣捷告　庙得貤赠三品与京朝卿参藩固辞当事者成其劳谦之美故公仅赠如子官赏不酬功亦足嗟矣 
　　史氏曰用兵家立枹鼓之下则忘其亲太公有才而不用其才为亲隐耳参藩君若有异焉间关戒马身劘虎穴系渠魁而献之阙下此其险巇宁止叱驭九折坂哉要以战阵无勇非孝显亲扬名为孝则太公之庭训素矣 

　　○处士高南泉传 

　　公讳年字志远自号南泉处士生而岳立风仪魁岸见者神竦吐声如洪钟不妄言笑少从两兄受书长为吏部验封郎次为丰城学博而公以病辍业独家居翁性高旷喜宾客公日饬酒脯甘毳以佐文酒退而总束臧获课力作龂龂如也翁掀髯笑曰大儿明经次儿茂才儿其孝悌力田乎汉四科萃我一门矣嘉靖壬子迫倭警公奉翁与安人避之苕溪日聚群从置酒高会每戒客幸无语倭事惧伤两尊人心既归扫故庐之烬辅验封公筑两堂以居翁■〈浦上女下〉娑甚乐也公尝往都下心动趣装归则翁困背疽濒死公祷请以身代至手浣牏厕衣不解目不睫者一月而病良巳又数年而翁安人相继逝公哀慕骨立即岁时伏腊上冢必洁蠲以从晚病足犹扶掖起拜如礼从兄南汀公疾革日二岁孤藉而属之公公翼之终身曰敢负藐诸孤以遗地下忧者如日女兄弟朱氏瞽且聋顾氏老且贫公饷遗相属奚氏病公操文祷于神愿减筭益之周宗之夫妇夭殁埋田间公出其槥易新者且衾褥藏焉自是内外族洎故人交知无不推公为长者以缓急急公而橐若洗矣公既好行其德而又先公税毕婚嫁遂不免贷子钱然券约无爽独罄产延名师并日夜督诸子伯氏斤斤好修仲氏元锡以己卯荐于乡壬辰举进士入读中秘矣公居恒无施他嗜嗜异书酿名酒勘古方而不喜习大人先生游客至辄闭户不与通去亦无所报谢垂老益罕出即出未尝一御巾车曰四夫骤贵饬车骑炫乡里小儿势去则更徒步如初吾甚耻之故太史君既通籍里门萧然至今德素加寒畯则公之教也公创家谱又访先墓于盘龙塘为封树立石其诸昆弟后先茔圹皆倚办公识者服其敏而有礼公尝为验封公营别墅遣一婢侍公峻却之有囊金寿公请为验封居间者公面赤挥去绝不与通又绝不喜言人过闻则解护之不能则抚几叹息而巳是皆古人所难呜呼宜公之有太史子也虽然一史官不足以重公子元锡足子矣 

　　○汪隐君传 

　　余读钱公辅义田记范龙图所捐田五百亩耳在庆历时巳为一代创见今新都之为义仓义屋义塾以振族人者且不赀矣乃其名不出乡亦有不出家者太史公曰仁义附富或以富掩者岂少哉若乃小宗有专祠士庶不寝祭庶几礼所谓治宫室先立宗庙者三吴右族多阙如而新都之君子克举之矣岂非渐于紫阳之遗教乎余所闻汪隐君唯和可述为君少而孤其大父环山公子之环山公有子敬环则君之季父也与君同受学学成环山公为治装趣二子游南国学君辞曰不有居者孰操家秉焉用是匏系为葢以韦布竟其世不改步焉君有心计能推心任人所至以廉贾闻赢得过当或说之曰试驰而之五都五都之豪可鞭棰使也君笑曰岂其逐什一而忘丘壑哉吾息矣于是一切付纪纲不复出先是岩多大贾其俗尝数岁不一归即归辄复出老不得休市朝同态故君之蚤息也人以为达君修息由拳一夕心动间关归省环山公环山公故不病及旬云亡而视含得无憾也即啮指之诚不笃于此巳平生口不道人过当其急人之困畧无难色抚孤甥若方生者赡妻党若闵生者周恤塾师若黄生者保持某医之穷而避雠者经纪某友之垂死而无殡者施药以疗茕人之病者设粥以活俭岁之饿者输谷以佐县官之赈者所费钱刀以千百计至于为宗人立义约岁入子钱吉凶之事于是乎给之又倡族人建宗祠与敬环独肩飨堂之役轮奂崇饰则新都故以此为重而君知重之矣邑侯江右刘公旌为善人棹楔在门君巳即世伤哉君之子太学启基问业于余甚久往余从白岳下山访君于环山楼察其气貌一似静者且自言曾受道于叶氏服气炼精业有端绪巳知为容成之术弃去不竟学有意乎其尊生也而仅得中寿独其事有可书者故因启基之请而传之君名丞煦号继环居士诸世次姻娅生卒之详弗具论 

　　○韩太公传 

　　卢龙韩公鹏南筮仕为清浦令有异爱于民巳移治长洲复然客有征公治状者公曰余惟服家大人之教以服官也诚不敢陨越以辱清白他何知焉于是识者知公有贤父然太公实未常至两邑手诫自远严于过庭无何公以内召为尚书郎即趣归省觐甫朞月而太公卒两邑之民闻者为哭罢市茧足数千里负刍踵于门寻胪太公逸事及志状请余为传余久庇公棠荫当太公寿日曾为歌佐酌者兹奚辞按公讳应箕字希皋号南玄居士先世籍赵城永乐中始迁平卢五传而为太公父龙湾公以倜傥尚谊闻举三子伯为御史季任岩邑而公独以逢掖老晚以贡入对大廷迄不仕虽用子贵受章服一再御之藏笥中耳当御史公出按青齐太公醮笔授之曰此南斗注生者也为老亲祈寿无逾此御史铭其言按狱多纵舍至活二百余人其勖季亦然兄弟政成归率归功太公公为引满故青浦长洲神明之治人以为有县谱甚秘不知韩氏之家传止平恕二字也太公既不就两邑养日率亲故置酒高会短裘皂帽浮沉里社间而数数问南来使孺子饮吴水外复何事至斥产贻之以佐廉长洲上计为天下最当得台省会失时贵意仅平进太公闻之喜孺子惟不瘠赤子以媚当路也清华半席何足吓志士葢父子间守道恬进类如此公家世本素封以累宦挫业然行其德不衰疏族贫交涤釜待火者甚众有负责者焚券不复索构宗祠修世墓缮义塾动费不赀无几微恡色天郅孝友事御史公如父卒之前数日犹经纪其后事以孤侄托之子遗诫谆笃临逝不乱凡公所为长者行甚烈悉孙宗伯志中不具载独鹏南公六年宦游一日归侍敛含自躬纤发靡憾循吏孝子之报如此吾吴人所为哀慕永思者庶可释哉有丈夫子四人皆传家学鹏南公先显鳯羽鸿逵骎骎继起公为不死矣 
　　旧史氏曰以余闻韩太公文武材也绩学不试白首逢掖晚受赐章稍通显非其志也公雅精骑射白猿黄老之秘悉紬之腹钤常出两婴孺于剧盗手有古剑客风而啬精自藏不露圭角又何穆穆也至于酿元气崇世德如筑九重之台日加层累宫其上而隆隆不至于天曷止乎彼以簪组门第为足夸者陋矣 

　　○李太公传 

　　沾益李太公以子给谏尊尼贵再徼纶衮列在夕郎而世称康义先生最着葢公之没而公之友少司空锺公左方伯顾公皆一时惇史节其一惠锡以嘉名私谥之核严于国典者也遥遥名冑更仆不详厥考广文公为善于阴可书厚德录公其次子蚤慧有闻以病足辍业青紫道绝黯然自伤宁为博徒游呼卢豪举既受广文公诫乃舍旃而事修息赀用温给以廉贾名居久之厌其纤趋本务所外遂用其心计专力田功胼胝作劳岁入过当甘脆于是修脯于是上以奉亲下以教子经师人师就其塾者趾相错也谓尊尼兄弟曰孝弟力田科吾将老焉贤良方正直言极谏尔曹勉之哉葢至尊尼以魁士名臣闻而延长诗书之泽恢弘广文之绪者公也既藨既蔉终有丰年李氏之农乎公虽不多诵读而资性开敏内行纯备执丧孺慕哀感路衢辞腴取瘠产无常主迎养祖姑耄耋益谨内外仰以举火者无数赴人缓急惟力是视终无德色尝行游道上遇一隶临桥而睨朱提有失不胜主人榜掠鱼腹是甘公探怀中数镮授之轻于脱屣广文公官灵璧令上谒台察公摄筦库有客托为御史父乘传相过者骑从甚多视瞻有异公从屏后窥之白于广文公曰此盗也当严为备大集游徼吏卒践更环卫刁斗之声竟夕不歇客解去无何有劫富家刘氏千金者客矣邑大水无所泄客有为公言者公曰滨海之区以水导水何患其壅时方饮次即取案上盘盂为喻决盂则盘受之决盘则盂受之比决尽则无水矣吏以此法行之灌溉数百顷始相叹服郑白渠在乃公盘盂中其胆智多大畧如此公课尊尼兄弟不为小慈闻说古今时送一难老宿心折尊尼筮仕邢台公扶杖送之郊皆谆谆六廉语谓公不竟学乎可不可也姻媾卒葬之详具少保魏公埋志中不复列 
　　史氏曰入观定出观变为学日益为道日损损自变生也太公仁心为质蕴义生风其遇事也应手辄办改步必雅修计然之策而不滓精汜胜之术而不椎慕原郭之侠而不横食义方之报而不骄既雕既琢复归于朴绪言遗教大亢厥宗天之佑善谁其能亘之哉 

　　○郭太公传 

　　夫清白之泽遗之于子治县之谱受之于父固有闻于史矣至若循良之与隐逸潜见分镳而贻厥之与绍闻渊源一贯则孝友为政施可及于国而学道爱人训可移于官彼为卓鲁之传而不本其所自者非世家之体例也作郭太公传太公者庐陵之笃行君子也自其少娴于文词试必倾其曹偶食饩射宫与省试者十垂得而失者至于再至于三始以岁贡赴礼部再应廷试拟以教职候选而是时治郭氏易者巳百余人皆一时之选公念即广文所造士宁复过此乃绝意仕进与有志者讲学西原山中揭夫时时觉念念止之义或难之曰不近于禅家止观乎公曰吾所谓觉者孟氏之集义吾所谓止者周子之无欲葢于伦常事物中求心体而非若止观者之离见闻觉知外求空寂也识者以为传习录之脚注云公尝谓讲学者使人悟不若使人信故细行不矜力追古道恩抚孤侄虔事孀嫂后生小子正容以对之罔敢以狎进族党里巷闻风顾化片言解纷凛于公府所谓独行不媿影独寝不媿衾者八十年如一日也诸子以文行称而次公成进士宰莆田三年不以一缣一钱进廉善之教所服膺者深矣先生既没而庠士请祀之瞽宗修神庙寔录辑遗书者以公入隐逸传公名某号某 
　　太史公曰宋时之为洛社也乡党有为不善者恐司马端明邵先生知吉水有御史大夫邹先生今之端明也而太公以一贡籍参其间能令学者宗仰无异藉非笃行能不为所掩乎且闻太公赋诗数百篇有尧夫击壤风吉水先生慎许可而称说先生不啻口宛然洛社故事甚矣其有似于尧夫也独次公之宰吾邑兼六廉三善而有之不知伯温而仕能办此否请以是为郭氏世家 

　　○星海潘公传 

　　语曰曲如钩为公侯直如弦死道边以余观于星海潘公可慨焉公自在射宫以博雅籍籍称名士中岁举贤科官博士者再同时侪偶齐名者都致身日月之际公才不后人官不先人而落落青毡竟不自保以佗傺死此海内怜才者所为五岳方寸也迹其生平坦衷负气无柔肠媚骨与人交洞见底里酒后耳热掀髯抵掌或独往独来突兀自致百人亦见千人亦见彼脂韦窥瞷察见眉睫嗫嚅进语者反谓公为狂公乃逢人辄作庄语非狂也娄水王文肃尝一见公而奇其人东阿于公则固公之师以畏友目公矣公为博士时视学监司杜公以所为诗属公评公曰落韵诗不足金石请更之监司大以为恨公之解官繇此余友黄明字令慈水中考功法语牵公公既殁数年黄访余菰芦中黄日公不负我公不负我此足以志之矣若乃市义好修之槩具公子震开状中前令楚黄金公者以尊宾飨公邑人士皆称服所谓乡先生殁可祭于社者非公其谁哉余受交于公最蚤晚而结山中之契公既殁又习于震开尝叹公为古之遗直其世美不坠有以也聊叙论如此 

　　○太仆弘斋林公传 

　　嘉隆间吾郡之以庶常起家者四人陆文定尚矣若乃朱司业象玄之博雅陈太史伯求之孝介皆坎壈无禄宗祊若扫有足悲者太仆林公最后起虽以宅忧辍业不在承明著作之庭抑其致身九列疏恩三世登年载德天廸子保得全全昌公复何憾而犹以未究公之用为惜呜呼此可以观公矣公之先上海人徙华亭为华亭名家公生而早慧骈语响答舞象时补博士弟子员试辄高等受饩学宫使者许以国器年稍进颛门明经师郡中治诗者多称林氏学往往有与公同朝者会有家难身自对簿终不以雀角遗封公忧事既得直益肆力本业名益起辛酉举于乡戊辰成进士选翰林院庶吉士徐文贞犹在首揆以乡里后进属意公劳问公曰不苦桂玉乎公谢幸自给朝夕卒无所濡迹时论重之时同馆二十有八人皆天下之选穆皇帝推择望臣为教习师济南殷文通好谈文章西川赵文肃好谈理学公两为服膺而尤注意于西川每有所闻必书之简曰吾向为人师今之得师耳庚午丁内艰服除授礼科给事中公自念出入禁闼得随事献替主恩不薄何必回翔金马足重乎所条上皆天下大计上初即位公进圣治十二箴上嘉纳焉又请正文体禁士子读非圣书督学使较士必一岁周历其幅员辽远者若南直之江北以属接臣湖广之湖南广东之琼州以属巡道良便又请大明会典详议宗藩事例皆有诏允行寻转兵科左至礼科都给事中公在兵科议军政勾补比试操练皆洞晳夙弊其巡视京营也议广召募置选锋均粮饷勤教演等十余事具公奏疏中甲戌　册封荆藩　荆王觞公以俳优进及吴驾不巳公若弗闻也者山居二十年未尝以子公入长安日与相知耆旧为酒人游意豁如也公惩俗之汰以营池台教歌舞饰舟舆薮臧获为士大夫四戒终身守之城南一亩之园花竹稍具竟弃弗有其慎如此公又有造于吾郡者二事金山卫去郡七十里鱼盐所凑用是多盗议者欲改卫为州公遗书两台谓改州必多设官多设官则掾史胥徒一时骤加官所治者少而掾史胥徒所扰者大且廨宇之役时诎举羸非计两台感其言事遂寝胡中丞执礼议官民田出践更钱为助每七十亩加一金公固争谓苏松岁输县官以百万计民力余几顾安得重困且一絜为令有日益耳民隐谓何卒减十之七徐文贞叹曰仁者有后在此举矣公性至孝居丧孺慕哀毁柴立待宗党有恩割上腴百亩以赡青衿三百亩以赡族之贫者族有节妇以贫故不能自闻公语宪大夫表其闾有蜀争荆州事公正言止之荆王改容谢丁丑分较礼闱得士为是科最若大宗伯临朐冯公少宗伯高安敖公冏卿南城邓公中丞济河房公方伯泾水赵公皆当世名硕人以服公鉴哉焉以资望擢太常少卿圜丘礼成公受命将事有白金文绮之赐方见柄用公深念时事有所不可数请当事者求改南为迎养地当事者知公有意远之也竟白主爵改南通政寻晋太仆卿太仆署在滁山川清远公讨求牧政之暇与士子扬搉文萟又斥俸羡修治平山丰乐酿泉诸名迹盖悠然仕隐无热慕云壬午皇太子生覃恩追赠祖父及父俱如公官荫一子太学生未几丁封公艰公既归忌者遂乘间螫公天子未尝赐公玦壮发盛年直须时复耳而公巳坚卧不出前后中丞直指使者惜公才剡疏无虗岁遂昌项黄门特以边事荐门下士之当涂者劝从父当公微时佐豪家掎扢公父子既老贫甚公迎养毕世且厚葬之不问旧怨公以讼贷子钱冯太学太学圽其家无有知者公归所贷有加焉曰人有德于我者不可忘也公昂藏伉爽矜庄自置动循绳尺耻为末俗夸毗敦尚本实有先民风范寿七十有五易箦之前擘画家政细碎事皆可传守几于无怛化者忆余为诸生时方伯莫公甚爱其幼子且委禽宦家有日矣其家用妇言中格公闻之竟以女室其子托孤之义终始不贰余以此多公而入史局后以后进之礼事公公亦数引为忘年友谓相识晚也衷简肃自南司空入都时唐宗伯杨官谕尚在史馆与余郊逆之简肃者吾郡守也语次询公起居无恙寻论公去国事曰诸黄门长上疏逓为先者江陵时有疏出同舍生手而借公名当时以此为言端今白矣嗟乎此海内所以惜公而公终不以自明也冑君仁甫既征之于当时作者而猥及于余余逡巡不敢应盖三载而讨诺责不休则亦以余为能知公者耶公名景旸字绍熙学者称为弘斋先生前史氏曰古之贤者以人事君不必出于巳林公既坚卧老矣先二岁闻敖高安圽则哭之恸巳闻冯临昫圽则又哭之恸若曰今而无以报　国也岂顾私门哉宋王旦张咏皆有门下士裒其遗言厚德以传于后假令两君子不先公死足任此矣繇斯以观公又何得无恸虽然公之不朽者自有在矣 

　　○渐川兄传 

　　按谱余家厥初为汴人自扈宋南迁更居华亭上世有官一公始着数传为思贤思忠思贤又三传至冕为母姨钱氏后袭其姓又三传而为余兄今廷评渐川公公仕于穆皇帝时上疏曰臣学幸以幽介待罪刑曹遇明恩宠锡封章光施泉壤惟是宗系之未正先臣有绪言焉不胜呜咽且惧春秋灭鄫之讥敢请于是有　诏复故姓事具家乘中公世有令德自先伯父静轩翁以孝廉文学称然困名场者数矣公少善病清羸年十四犹读小学静轩翁谓所善友白斋顾公曰吾为青袍所误不欲复以苦是儿令守家教乡里称善人足矣乃顾犹识公谓必国器第竟学及见其成不晚也公以此稍稍治举子业居久之御史南湖徐公号人伦鉴有所钟爱长女而难其配一日过静轩翁见公卓荦沉远心奇之试以文摇笔立就多出人语即静轩翁亦不知公学成乃尔也于是徐公谓静轩翁曰非此子莫能当吾壻非吾不能当而子师遂纳公甥馆尽出所藏书授公读而更为扬搉大义公遂覃精著述寒暑靡倦旧疴间发则书死字百余置坐右终不辄业病亦不能为害而名大起诸生间矣庚子岁遂领乡荐是科也最称得人余家则公及五泉公郡中则今宗伯陆平泉先生而下数人皆相继脱颖去而公与今孝廉冯敕斋先生一一辈凡几上春官不遇中复下　静轩翁忧痛念以柔翰故不蚤事禄养至乙丑岁公乃叹曰固也先君子不苦我学几复为所误遂谒选得河南归德府司理公素慈祥恺悌且久诸生间洞晓人情世故莅官行法人无伏奸案无留牍尤特重断罪当其有所平反风裁自持即贵豪请谒无路上官示以旨亦不能夺也时御史李公廉巨恶若干属公考讯公鞫之乃为怨家所中者即疏其冤状并怨家罪状白之老吏跽请两端恐重忤直指意公叱曰吾岂以三尺为豪民报仇者即不大创之乱法卒白之诸无辜得尽出而挟雠伤人者抵罪郡中大快李公以公为能遂令公悉行按郡县事政声籍甚焉白莲倡乱既获有司引绳批根颇为平民累太学胡大案者宁陵巨族也以苍头与党罗入狱狱巳具公廉知其情为三请于郡将得释公迁行生追送于疆赆以金币公怒叱之生大惭感泣而去视郡篆郡中有富室无子族亦无继嗣者而妇寡颇不修内行家僮争产讼于郡公乃敕妇得从父母更嫁而以其夫家之田赡学宫以其所居为义塾一讲院一诸家僮俱以法遣人服其详当又某县有巨室数十人上书告寡妇淫行宜去公讯之妇有所生子年可十四五词与族人不殊义不能玷污祖父乃使母子共系一室且唱言数日后听族人缢妇祠墓矣及更出讯之是子持母哭叩头为请命公于是令幽寘之既二载其宗人相率拜谢称妇巳改行遂为母子如初其顺人情类此属有　藩府藩府例有子粒收而无赖者从中为奸往往缩其出而倍收其入小民不能堪要结相抗上书抚台动至数百人郡守下其事于公公为立法稍宽子粒额令收者自运于是藩府与小民两便之群聚者遂散视篆某州州故有里役其器皿驴骡马匹之类毕役日悉归之官其代役者更自置至有破家者公定制满役之家即以诸供应具授之代者自一甲至十甲周而复始州置对簿官不得渔猎民甚便之上其事于抚按抚按檄诸州县悉注为令甲他若均田平赋皆称是台章交荐凡七疏乃以治行高第擢为北大理评事　朝命赠静轩翁如其官赠母夫人潘氏配徐氏为孺人当是时公经畧巳露一斑而当事诸公将不次用公尊显有日矣乃公急流勇退思静轩翁雅志遽乞休归归而闭门教子厚洽宗盟施德乡里日与二三先达结社林泉有以自适庶几乐天知命者耶公至性笃于孝弟事静轩翁备礼色养居二尊人丧哀毁骨立公始卜葬郡中有大姓走币豫章致堪舆家黄翁且以百金为寿公亦往谒翁见公寒士乃谬为大言尝公公曰此身非我有有可以实地下者都不复恤黄翁乃愧谢卒为先生行营善地既报以兼金翁曰君孝子也夫某氏之子虽金多顾尝使坐客与吾同饭吾熟察君意殷殷一蔬食必与老人俱是吾所以见君孝情者也郄金而去乙未公堂弟宗孟死于盗时舟人兄弟俱被伤公闻变心动且思曰盗不过劫财耳宁怨毒至是且舟子何与焉其以同难也穷治之果获原镪与凶械抵之法公又抚其孤婺几四十年今聂氏以节显而其子士鸿用公教成名士矣静轩翁没有所遗产悉以让兄雪潭公弟养讱公且育雪潭公二文为之择配治装而抚养讱公二子传纲传绅并至成立各捐赀以助其婚娶复给之以田宅皆世人所难者族之人待以举火者甚众岁时问遗不绝于路遇婚丧时为倾橐于所穷交解衣推食了无厌色赈穷悯乏旁及闾里脱■〈车参〉助殓施恩不报岛寇之乱士大夫乡村庄舍一经焚劫居民随取其余公两庄米谷布帛不尽于寇而尽于乡人里甲廉知名姓具以白公且讼之官公怜而释之所全甚众然公携家避寇尝一宿村舍中宵心战亟登舟人皆恠之俄而寇巳接踵刄交于室独公家不及于难实有天助矣公有二子长传绪次九皋初公年四十余无子忽所置某氏女者姑苏人也入门其父母辞去公恠其女有所悲结者问故葢尝受某氏之聘以贫故更鬻身时巳深更公亟召其父以女属之曰即至诘旦玷尔女名节并以簪珥与之俱不责所负女家感泣又徐侍御季君午泉育子允治其所生母不敢举潜溺之公闻急救得免因抚养成立未几公以礼聘侧室徐氏而竟生二子皆儁才可谓阴德之报云传绪垂髫时游郡庠诗文在汉唐之际生福孙俱蚤卒九皋即陆宗伯壻博洽好古恂恂醇厚补博士弟子员今为太学生弟其昌曰一家之中必有宗老敦诗书服孝义为族人领袖若渐川先生之于吾宗屹然典型矣岂非子弟之厚幸乎然先生位不称才厚修其德而薄收其报犹比不遇之士余以信其后之必盛也其昌于宗人中尤辱先生白眉之畜本与先生长子伯长所谓传绪者同起童子科铅椠征逐形影相附中道而伯长夭殁余殆不复鼓琴每思之未尝不泪沾襟也志欲采伯长遗文序行于世力未暇举独以所闻先生遗事百一不可以不传稍录次如左以备家乘之记录云 

　　○许配汪太孺人传 

　　神宗朝相门家法之肃雍吾师许文穆公最着没之日家无余藏公有四子柝田庐为三汪太夫人出者各授其一汪太孺人出者两子共其一非柝之法应尔也诎于力也然公捐馆及今二十余年两幼子各成立能读父之书能师公之俭世载其德曾不坠其家声则太孺人之慈训居多文穆公之刑于贻厥远矣太孺人者汪氏即太夫人之从妹生有巨雷绕室之祥端淑聪慧动应女史文穆公中年悼内始操家秉嗃嗃如也文穆公素廓落不问米盐细碎又好留客牢醴取非时应声至太孺人能咄嗟办方为宫詹时令携家属入都道遇贵人巨舰薄之险舟几覆太孺人曰此奴辈自为意气耳令没人白诸主者主者愧谢人服其有智文穆公居政府十年太孺人佐之约束臧获庭以内肃然不闻人声文穆公尝买田阳羡俟明农之日将家焉及以争定　储事归且偿初志太孺人以为此及身之谋不能百世盛衰何尝客子多畏不如安乡井守坟墓便文穆公颔之议遂寝逮治文穆之丧几欲身殉汪太公谕之曰其若藐诸姑为人鱼肉何始受命强起启户开縢徧召族属视其箧以明文穆之无偏私有以太孺人所居第当属嫡长者太孺人曰此一第也而共居何复言乎必有覸之以为利者直于官可也既伐其谋讼遂巳相臣身后之恤荫一子中书舍人时立礼方在襁褓旁人交构其间异议纷起太孺人闻之畧不动容曰此有朝典非可以力争也后卒归立礼太孺人持正知大体类此至如训两子敦望逢年严明整肃为择人师无狎友诸子妇皆里中大家太孺人御之皆以礼晨昏定省无少假借如赈嫡女之困治庶女之装不知其非巳出也其助文穆为德于亲故者不胜书书其大者如此 

　　○朱母程孺人传 

　　司马子长不为妇人立传但附书其事耳政姊以侠陵母以智其得书固也巴寡妇清为财雄者而次于范大夫之后何哉夫以匹妇修县官之急至天子为筑怀清之台国体亵矣斯史家之微文乎　国家令甲妇非以节烈闻者不受旌书非从子与夫贵者不受　制书岂不一湔汉事之陋哉朱母者故奉　恩纶封为孺人者也作朱母传朱母者程氏封征仕郎中书舍人上园朱公配也程为学士篁墩公之裔朱则徽国文公之裔世相嫁娶如朱陈村孺人生而有大在其手法当贵孺人考文彩公难其配心奇封公竟归之两家俱素封孺人入门能黜纨绮习以荆布从事即贫家女不啻也封公少有迈种意伏首治一经孺人篝灯佐读即寒士妻不啻也封公至孝常割股啖父竹亭翁而孺人所以孝事翁者与封公等又以姑金孺人不逮养为恨岁时馈祀不胜怆凄若有盻蠁妯娌宗党称之曰孝妇孝妇云竹亭公捐馆舍封公既免丧以家之多故不能竟学将远服贾邅回其行孺人察其色曰男子生而桒弧蓬矢安能牵于帷墙坐隳先业不有行者孰任化居不有居者孰操家秉行矣毋顾内也于是封公得壹意修息淮以南江以北汉以东游踪且徧每数岁一归归浃旬辄复往而孺人所拮据无问细巨莫不赡举中岁遘疾或强起治家事或卧而治之家人少踰其约束事辄偾孺人尝曰行子冐霜露涉河山廉取赢羡而屑越用之是漏卮喻也于是家大饶裕施及州闾矣孺人奉西方之教常斋沐讽经以慈俭为宝里之人有逋租者没毋钱者度不能偿或反颜谇语子姓弗能忍孺人力止之甚者更以酒肉金帛慰遣之语曰侮观量迫观守有忍乃济可以觇毋仪矣孺人有丈夫子三人封公行役几于呱呱弗子在乳哺则孺人母之离襁褓则孺人父之师之程督甚严无敢偷惰视其性质所近士者士贾者贾各有成立诸子孙若妇每旦诣寝门问安月朔望率而朝祖庙门以内龂龂如也封公年它士思始税驾于里与孺人白首同牢三子逓视膳奉觞就无方养而家用仕于朝供奉　秘殿会　储宫册立覃恩京朝官得疏　恩父母孺人始翟车茀裳式慰瘁劬云先是孺人家数见异征有伏鸡一生三卵者有巨蟒夜蟠轩窓孺人亟拜视即逸去者有乌巢园亭之松上群雏次第相反哺者占之者曰鸡三卵将雏兆也蟒逸者慈慑暴也乌反哺孝感之征也葢物恠竟为祥而邑中乌反哺之歌最着朱氏之盛岂虗哉孺人后封公两岁卒年七十四卒之日无怛化诸子若女若妇犹能诵其遗言外典所云慈善根力寿尽乃见信矣孺人细碎事皆可书不具论论其大者诸生卒子孙姻娅之详具载状中 
　　内史氏曰余昔簪笔承明掌　纶制则阁学相戒曰代言有体无若谀墓然葢其余也虽然志墓有不愧者以此为　制辞何谀之有朱母之制辞故在余本其意广之比于范史则鲍太君传近之矣彼怀清之事何足道哉何足道哉 

　　○李太公传 

　　管幼安渡海居辽东四方避乱者辐辏并集以为依归豺虎纵横不入其境史载幼安惟皂帽布袍深居简出善闭关耳曾无斗粟寸镮以望人之腹而辽倚为金汤始知虞氏三成周官九两不虗也吾读王觉斯太史所作李玉夫传而有感焉李于睢阳世称甲族玉夫者大司徒之介弟苐五名高与骠骑埒郡邑守长所就而问政虑无弗意喻色授高下在心者公独固自匿迹少所容接耻车上儛类谷中愚步趋常混于里门尺牍不入于公府有以田庐售者必厚其值巧取豪敓无为也常曰古人遗子孙以安何如当吾世而梦寝以安乎有范太学与王商构讼持千金求公解者公曰长者为行不使人疑此何为至于我乎立挥之去益自讼于是公之不取信于儿童走卒而苞苴请托者望尘退矣虽然世有严冷自持而溪刻太甚不复知人痛痒者公则清而有容公正发愤如父执扬令之没也周其舍敛恤其藐孤迨子殇而禁止其族之耽耽且买田若干以奉蒸尝而镂诸石见豪家以追逋穽人者则阴为脱其械诸所为德于乡皆类此梁宋之问千里诵声矣夫国家以六廉计吏士大夫解薜登朝清议在前官刑在后而象齿为灾而蚕食无厌者间亦有之公则浮湛里居在绳之外而斤斤独行至老不衰以万石之恭谨兼关西之清白所谓乡先生没可祭于社者真父鹄矣公仲子黄门梦辰以兵垣奏满书奉　恩纶貤赠公兵科给中中州方有秦晋饥民之变寇聚于垣藉令得公数辈以为甲冑干橹众心成城于弭盗何有是黄门所永怀孝思者也迩者莱州困于剧贼几不保赖乡士大夫拮据之力危而复安何难弭群盗哉 

　　○参和夷度祁公传 

　　金蕳琅函羽陵石纽帝之策府散在九有祖龙一灼朴灭匪久大地为笥百灵为守金齿天中世藏亦厚能藏能读能用或否用之三立道乃不朽文苑循良宜左宜右长袖善舞洪锺待叩作参和祁公传公为晋祁奚后徙梅福里五世丈夫阀甲于越是公之世系也紫溪苏公慕渠萧公识公于茂才毅庵黄公器公于成均玄白李公平华林公宾吾魏公青屿熊公冲白周公缉敬李公才公于郎署青螺郭公南皋邹公明自刘公贤公于治郡是公之质友也两治剧邑二守名郡徘徊南曹韩佐中枢备兵河朔是公之仕版也在宁国则绝外谳建芜仓最着在长洲则清逋赋勘荒亩活饿人最着在宿则严邮符练义勇解散煤徒最着在南则修舫政裁匠局最着在北则卢龙兵议标兵营制最着在河朔则部勒训练弓社村鼓铸的诸事最着贮之不盈如万斛器酌之不竭如千顷波是公之政谱也自先秦两京迄隆万经史子集荟蕞成书为古今四大籍一百卷杂着百倍是离钩易测可空太玄征信史苑足光石室他如司舫袽言治兵虞言明民略爰书案符离弭变宋西事牧津诸书凿凿可见施行惜用之不尽是公之著述也橅幼弟食同器寝同被分甘绝少老而弥笃闻从子豸佳得隽辄数日喜侍御公彪佳少年两魁如拾未尝几微动颜色第五伦不愧死乎尤所难者公既卓异征应受华选落落屏居萧寺仅得南比部此于人情且传舍视而孜孜尽职官下有若筮仕当其去吉也宵人用南考功法中公南皋邹公辈以顺逆两言介介相慰公绝不为意舟出严先生祠赋园居乐见志呜呼是公之忠孝大节也公为诸生即以天下为巳任端凝如山不妄言笑食无重器室鲜姬姜家世鸣珂扬历中外素袍布被图书之外仅立四壁当沈恭人姙公梦黄冠入怀自少巳闻周海门先生之教既而好易深悟无生临化竟无一语及私惟以国恩未报勉之世世此岂偶然者耶公名承■〈火业〉字尔光学者称为夷度先生太史公曰古者立右史记事其意甚远钦使千百载后为考镜得失之林也尧典开编首言置闰意必有精言之者而谓皋夔时无书可读非笃论矣祁先生不善宦独善用书观其所至着绩若吏弊戎机边情民瘼四面应之悉中窽要一一得之于史家成局其所贮书与用修晦伯鬪胜有以矣名无虗士用不称才博雅夙好照暎当代侍御诸昆大振厥绪俎豆于杜征南元道州之间何愧哉公宰邑时倒屣命觞引不佞昌为重客今再入都而侍御公以金石之事相属言言实录故为状其略如此比于挂剑之义云尔 

　　◆赞传 

　　督同杜公赞传 
　　张太公葆我先生传 

　　○督同杜公赞传 

　　桓桓将军忠廉勇义昔镇三陲奇功鲜二歌凯献俘告成饮至史不绝书府不停　赐蹀血穷边角巾私第帝鉴忠勋拊髀兴喟鄂国汾阳适当吾世含毫削牍用书厥事作杜镇西传鹤林杜公者赠特进荣禄大夫右都督汉之季子镇西将军特进右都督桐之母弟镇西将军都督佥事文焕之季父也少英伟慨慷负气节不嗜货利尤善骑射矫徤如飞人咸以飞将目之生二十九岁袭职总旗例力副千户非其好也浮湛里中且十年所巡抚贾公仁元擢守鱼河即巳颖脱兵部尚书石公星闻其谋勇推守宁塞营宁本公梓里公行法无所狥人咸畏服时酋首火落赤台吉图内讧公日谨斥堠严讥察常于道上遥见一人于众中令左右械之曰疾视而郄步必间谍也致诘之则所谓刘应隆者以罪投赤为之觇我虗实遂请诸当事磔于市赤闻应隆死为之寝谋甲午八月赤复紏大众谋犯宁塞公曰彼众我寡恐其侵轶我也曷先出不意以制之乃统骁骑出乱窑涧直薄虏营虏恃秋高不为备忽见我兵至遂乱众击斩虏首十九级虏复紏套长吉能大众入犯定边盐池公从镇守麻公贵为前锋与虏大战走之擢领正兵坐营中军二月麻公复出常乐塞公以兵从令部将王宠等先诸军殊死战斩虏首八十五级视各营不啻过之三月出清平东击火落赤等公身先三战斩首二十五级奏凯而还四月虏入寇保宁堡公将轻骑赴敌斩其名哈走之六月奉　敕进署都指挥佥事充游击将军管参将军分守清平路八月镇守麻公檄调公将亲兵出常乐塞逐虏台瓮山公从便道直薄虏营大呼虏惊散邀斩其徤虏十有六级而归虏不敢逼吉能耻其酋长屡败遂紏众大举入犯宁塞长驱数百里分兵抄掠将入环庆公提师驰援至叶家岔与虏相接为阵时虏势众而镇兵道远未齐人甚危惧公跃马誓众贾勇先登合战十余阵公师益奋无不以一当百虏扶伤遁去弃所掳掠万计陕西巡按御史林公奏公血战以少破众忠勇为诸将冠十一月兵部叙常乐功有　诏升实授参将照旧管事仍赏银二十两丙申二月套长吉能谋大举巡抚李公春先镇守麻公贵檄各路出剿时虏巳有备公将本路兵出清平斩虏十五级公不悦谓诸部将曰虏今见我获级归必且弛备可再一出须大获焉乃令部将李义等从波罗堡绕出虏后多持火鼓夜犯虏营虏果不备遽惊起公统众　至合兵大破之义等逐北至单树梁又斩虏首　十五级酋长啮指徙幕李公与总督李公汶闻于上上诏兵部议叙寻加升副总兵职衔丁酉六月酋首庄秃赖明爱等七台吉大举入犯延东永兴诸堡时特进公桐再镇延绥统兵往御相持者二十余日特进公屡出奇兵击虏虏势怯稍稍散去公闻报趋援与特进公合击之公挺身而前斩其名哈七级秃赖等相顾错愕曰杜家兄弟兵劲不可当遂遁还七月兵部叙叶家岔御虏功奉　旨厚加赏赉十二月协守定边副总兵缺总督李公巡抚王公见宾交章荐公奉　敕以原官协守延绥西路驻札定边营节制安边镇靖宁塞诸路己亥二月甘肃巡抚田公乐镇守达公云拓河西地筑松山为内固而套酋方谋扰功　诏下令延宁分道邀击以牵制之时公方赴西协道出安边适奉镇守檄令公出塞遂挥兵出安边口仍檄协属分道捣剿公适与火落赤遇赤巳预备拥众四起扼公公身集二矢勇气益倍赤不能敌遂率众走共斩虏首三百六十有一级虏获尤众功为一镇冠诸将无不推服焉四月酋首铁雷等入犯宁塞营公率众斩其前锋走之闰四月火落赤等入犯宁夏安定堡而花马池副总兵李昆被围甚急公曰延宁虽曰二镇实俱天子封疆且吾兄方镇宁宁去安定远而定边去安定近余敢不恤同室之患而急在原之难乎遂飞驰赴敌与大虏接战者两移晷杀伤过当而安定围解宁抚杨公时宁以奇功奏　闻七月火落赤等谋入犯公遣轻骑出定边塞至明水湖与虏战斩其骁骑走之八月赤复紏铁雷等东犯宁塞公驰援转战至关门墩走之九月套长吉能大举入犯延东高家诸堡直薄葭州而雷赤等俱率众东随吉能大掠延东岌岌朝野危之公乃请于总督李公愿以本协精骑直走火酋巢穴以牵其势李公壮而许之公将兵夜出定边塞直捣雷赤二部所杀伤不可胜数雷赤等适自东路归率万人追袭公后公返兵与战终日身集数矢而气愈厉虏不敢逼遂挥众围之时行粮巳尽有以浊醪进者公挥去曰众皆渴矣吾安忍独饮乎于是众益感奋咸下马为步阵奋击虏围解公驰斩其名哈三级杂虏五十一级虏乃燃狼烽遥集宁虏宰僧等部与雷赤等合复围之而公兄桐闻警自兴武营驰至虏遂解围遁去全军而归庚子六月铁雷台吉大举入犯砖井败之其年请告归卧三峡别墅甲辰以总督李公巡抚孙公维城缙云郑公汝璧交荐奉　敕以原官协守延绥东路九月炒忽儿等七酋拥众入犯孤山之红崖公先驱与战虏众云集公继至不再合而斩虏名哈十二级夺其驼马甲仗过当复追击其二旗炒忽子以夺旗中矢死虏遂号哭遁去先是公屡出塞破虏虏不能支虏每入又辄失利去虏中畏公曰杜将军勇如虎狼吾辈当谨避之因号公为红狼公又以其面赤故也自是知公守孤山乃相戒曰是红狼公出矣吾辈不可轻犯乙巳九月延绥镇臣缺兵部以公为首推因奉制敕以右军都督府署都督佥事挂镇西将军印充总兵官镇守延绥公以酋首火落赤数为边患虽于往时数败赤顾牵于节制不得一大创今专钺在我时哉不可失也因兴师出安边塞俘其部虏一百一十有二人因而问之罪赤悚惧遣使请如约受罚公不从赤窘甚乃转凂其婶母切尽比吉并其兄弟六台吉等为赤请罪公始受罚释其俘丙午四月火落赤愤俘虏之耻遂聚众谋内犯公飞驰迎击于安边塞下公身先士卒援枹而鼓三军奋勇转战三十余里从午及酉至明水湖虏合众自固公张两翼夹攻之虏遂披靡四散共斩其名哈以下二百四十有七级所杀伤尤众赤恚甚欲自刭遂发癫右臂痹焉总督李公巡抚郑公露布以　闻五月中路酋首摆言太台吉等乘公西征两犯保宁公闻报弃大军轻兵从间道赴击之太等不虞公至仓卒四奔遂不能合公挥兵斩其首虏五十九级七月太耻仓卒致败复聚众保宁塞外欲潜入掩我不备公与巡抚涂公宗浚议欲逆击之于塞外时公侄都司佥书文焕自安边　予告在里公命文焕将千骑为前锋公率五千骑后继出塞数十里太统众虏迎战文焕督众贾勇奋击十余阵斩虏首四十六级会公众继至虏遂狼狈北走八月沙计等七台吉入犯高家堡公曰镇城至高家几二百里而遥驰援必难骤至不若直走其巢而邀其归路此孙膑所以胜庞涓也遂出常乐塞命子指挥佥事文烨将徤儿二千人为前锋公统大众继之至塞外蛇井梁适遇沙计自高家路归短兵相接喧呼声动山岳至晚斩其名哈端大以下六十六级火炮所毙无筭十二月蓟镇酋首暖兔白言等为蓟患当事苦之帝正急畿辅而镇守左都督尤公继先又以收夷丁过当为总督蹇公达所紏参于是奉　敕移镇蓟蓟当承平久兼以重守讳战武备大废将不知兵兵不习战公乃喟然兴叹者久之因遍巡各路严加选练如法者辄出橐中赀以犒之不则以军律从事所至自褁行粮不取行间一菜苞苴屏迹巡抚刘公四科称公曰武穆有云文官不爱钱武官不怕死今乃兼之乎戊申四月兵部叙延绥建安前后功奉　敕赏银三十两大红纻丝二表里六月辽东虏方猖獗而镇守适缺　诏推名帅代之兵部举公遂奉制敕挂征虏前将军印充总兵官镇守辽东地方兼管备倭七月蓟酋暖兔等以公既调辽遂渐渐临边挟赏因相与聚族而谋曰蓟门以守为功即一犯无敢主战者必与增赏而后可和红狼公业巳调辽无暇御我矣复何畏而不犯乎于是遂以精骑千人入寇界岭口公闻警誓师曰蓟虽以匹马不入为功虏势寔以是而骄我备亦以是而废若不一创之则虏骄益甚我废益极汝曹其誓克此丑赏罚俱在吾必依军法行之不以移镇故为汝贷也众跃然曰诺遂腾踊赴之虏素轻蓟兵且不虞公猝至亦踊跃来敌公挥兵亟击之不再合而虏惊愕相谓曰红狼公至矣遂大犇公率众追斩其劲虏二十三级所全活者以百千计捷　闻　朝臣无不举忻忻相告以为蓟门仅见之功而同事者或虑虏报复恐滋多事然虏气既夺卒不敢犯而赏亦无加焉八月兵部叙延绥安边大捷功宜宣捷告庙行赏上然之进公署都督同知荫一子本卫正千户世袭仍赏银四十两大红纻丝二表里十二月酋首来晕大台吉入犯蓟镇河流口大掠而去蓟兵莫敢谁何晕大得志复谋紏合辽酋插汉儿台吉诸部虏十余万骑声言复犯蓟门震恐蓟辽总督王公象干蓟镇巡抚刘公及巡按黄公等合辞奏请令公亲提劲兵捣插汉之巢牵其内顾事下兵部尚书李公化龙覆奏如制府议上俞之公集师卷甲疾趋出中左所之长岭山深入二百余里与插汉虏遇转战至哈流兔时插汉巳西行闻报急归接战于中途公张两翼分道亟击之虏遂北向走斩其名哈爪儿兔以下二百四十有六级驼马甲仗倍之总督王公巡抚李公炳方露布以　闻而随以锦州之役虏破大靖屯公麾下王宠等轻骑赴敌不及事没于阵为同事所中公归卧三峡矣乙卯四月以巡抚马公从骋荐　敕下兵部遇缺起用八月套长吉能等以挟讨王封金印十事不得遂大举入犯延绥各路东虏沙计等攻围大栢油堡副将孙弘谟全军殒而复令西虏火落赤等分犯宁塞公侄镇守宁夏督佥公文焕破之九月赤谋令宁虏合犯清水营遣督佥公西援而赤复深入大掠公闻虏警遂自嘉岭归虏获我路人路人语曰汝曹母狂逞我杜公归矣虏惊曰是红狼公耶遂走报赤赤顾谓众酋曰白彪方自西返红狼又复南来谓之柰何白彪者虏称公侄督佥公号也虏哈闻赤言遽扬鞭招南下诸虏弃所掠辎重人畜星散遁归赤不能止亦遁归其威名震摄虏众者如此吉能既自大栢归气益骄驰书延镇复欲益大众攻围中路城堡挟讲十事其氛甚恶总督刘公敏宽撽公统领固原及延西主客官兵应援中路公出治兵而延固两镇将士无不乐为公用吉能闻公且将遂散归巢穴令火落赤等七台吉更迭西出以疲公师十月赤等入犯靖边公闻警驰赴之虏至红柳河方半渡公邀击之斩其前锋七人虏遂大败尽夺其所掠而还十一月赤等以靖边之败大聚于旗杆山一点沙诸处火光亘数十里欲临边设伏诱公于伏所而甘心焉公谍知之调集西路协守萧捷等四路兵自宁塞守口涧绕出虏后多持火鼓乘夜夹击之虏方图入犯不虏我兵出其后遂惊乱赤惶遽不知所为跨马率众逆战公身先诸将大呼奋击之赤遂惊溃公挥众逐之明水湖斩虏首四十二级公班师归宁塞谓诸将曰虏虽小挫计必复来宜乘其散亡未定再一击之乃从间道出砖井堡枣茨梁黎明与赤左部遇虏畏公积威又衄于新败遂不敢战而走赤等举狼烟聚众数千骑遮公于柳门力战者十余合虏左部复先溃赤止之不可众俱溃公挥亲兵直冲其中搴其皂纛众益不可止其斩虏首一百六十九级其毙于炮矢者无数赤遂远徙不敢出　朝野无不嘉悦先是公自砖井奏捷归调降夷于靖边守守难之公固争而左辖李公左袒守间公于督抚故定边明水湖诸捷俱不叙叙于公在镇之后云葢公结发从戎亲冐矢石所当名王黠虏几数十载前后俘馘累千六百级降附者合二千部九塞称勇将者无与比顾其成功所自乃得之于廉惟廉故士卒乐为之死亦以廉故贵人不乐为之用虽累立大功或忌功或分功或不为上功公竟归私第称故将军虽然他弁一失足不难以溪壑相点竟公之世而无以薏苡明珠谤者则廉征也荐公于　朝者有曰报　国心真吞胡志壮有曰遇敌曾经百战养士不爱一钱言言实录矣呜呼自欵塞以来文法吏不胜畸重一二名将皆仰鼻息功成则如隆冬之絺绤有急则如大旱之士龙故有言县官不足为尽力者临淮不免矣公无伦心无怼色可以解印而归可以擐甲而出庶几哉汾阳之风乎公名松字来青自号鹤林居士延绥榆林人 
　　旧史氏曰当世将门有将者称榆杜三杰其以大将镇西同其善为兵又同其屡奏大捷天子为之告成太庙玺书褒而河山誓者则又同然则督同仗节而二杰者益生色于是家声太华重矣夫李陵兵败降虏太史公犹忍极刑以相明藉令见杜公之忠廉勇义且若为扬厉哉 

　　○张太公葆我先生传 

　　郡国循吏声闻于朝者则考功氏核其绩太史氏掌其制以貤恩于亲礼也然而中书省有约曰无以君誉臣君誉臣则体不庄无以子誉父子誉父则笔不直盖始未尝不谨严而令稍委夷也夫史官非有肉谱能稽世系非有仕籍能考世德而一尺之捶易穷齐吹之竿难辨时有摭入岂曰貌言至于卿士大夫之孝谓之誉子之事父犹臣之事君嘉谋嘉猷我后之德乃自古记之矣何况以蕳为贵摹写家常实历在雕绘之外者哉八闽张使君之宰吾华政成三载奏最有日矣以予旧掌词头习代言之槩乃叙太公葆我先生之略请作传以待史氏之采吾闻太公年逾艾无几耳益修汜士之节无取赵孟之偷七十老而传今非其时也夫游武夷者以九曲为止乃初曲棹歌予不敢让作张太公传太公名　　字得昌号葆我系出河南固始元季有司训建州者因家富沙入国朝高祖秀公登弘治丙辰第历户部郎奉制犒大同军忤逆瑾逮狱几毙是生庠生东鲁东鲁生孝廉应诏令广之和平卒于官公时弱冠御广桺归哀感行路廉吏子为官装甚薄拆产时无所不让独以养寡母为任盖肩其重者不问行次云既授室耻事家人产兄弟力学期振家声摇笔伸纸千言立就籍籍黉序间会三兄沦丧诸孤弱植殓殡大事皆身为拮据力尽则馆谷继之而　孺人亦斥奁具奉甘毳夫妇尝并日食勿令刘孺人知也刘孺人晚遘疾公侍汤药唯谨因谙药性而兼厮养之役躬执盥栉涤床褥者经年无少懈刘孺人不起公毁几灭性惫而复苏疆起视事殡葬如礼不累孤儿寡妇及少弟也自是謩范益尊执经问字者日进咸谓公身入孝经中人师哉居怕恂恂若不胜衣至赴人之急气义勃发急病让夷人人称为长者家有祖山地名磨窠累代守之无妄觊者会公从兄封都宪俨竹将营高敞族人以啚进公闻而持论不少假封都宪顾独叹服遂以大义晓族人事乃寝其守正不阿又如此使君令吾邑迎养公干署中公乐其韦弦在室枯鱼在悬鲜敲朴声居甚安适乃枕经藉史手不停披口不辍吟将贾余男再事榆收使君以达生语路难语委命语宛曲谏止犹数日不怡也公岂为殉禄谋哉心怀济世饮有所用其未足耳太史公曰吾尝宦游富沙富沙山深俗厚朱蔡胡真四大儒之遗教存焉士之贤者皆以重伦常植名节为本务而张公尤表表者间关三纪不离逢掖何遇合之难也虽然父子一身耳使君所得于义方者足沾溉我华邑今而后触肤出云霖雨八表之功德曾何涯涘世有不遇如如此者无有哉 

　　广 
　　孙男庭　阅 
　　廙 
　　容台集七卷终 

　　●容台文集卷之八 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　策 
　　募缘疏 
　　铭 
　　诰 
　　像赞 

　　◆策 

　　第一问（丁酉江西程） 
　　第三问 
　　第五问 

　　○第一问（丁酉江西程） 

　　问天保之诗归美以报上也曰俾尔单厚何福不除曰受天百禄降尔遐福而终之曰如南山之寿葢臣子忠爱所愿望于君者无是为大矣无逸一书说者以为周公晚岁所作是时成王固盛年也而谆谆于享国修短之说以视召公言永命者不少局乎乃夫子论舜孝曰得名辄曰得寿古者建公孤曰传之德义导之教训辄曰保其身体而宋儒曰人主保身以保民曰君德清明君身强固正人君子所深愿则皆周公意也岂尊生之道即帝王不废与三代以降其享国永年比于尧舜禹汤商三宗周文王者何罕覩也将无逸之主固不世出与乃若唐宋诸臣有言和气洽则长生可得者有言飬身莫若寡欲者有言敬袒宗则寿亲贤则寿者有言修德正事反灾为祥则永年者其说亦有合于无逸否与周公作无逸独详文祖我圣祖以忧勤开基则周之文王也诸士亦能扬厉之与皇上春秋鼎盛将万亿年敬天之休比岁端居拱默若有意于静摄者而忠计之士拳拳以无逸进岂以帝王尊生之道在此不在彼与时惟八月皇上诞弥之辰诸士试推周公之旨具言之将采为千秋金鉴录以献帝王祈天永命之道有味乎洪范言之也建极之谓皇敛福之谓皇敛而能锡之之谓皇锡而能向之之谓皇锡者以为惠也向者以为令也夫五福者则天之神道也藏于无端运于象先迎之不来揽之不得在世主与民萌其听之悠谬忽荒之乡而在皇者能握之以为惠秉之以为令者若雨露焉贷万物而不穷若风霆焉鼓万物而不倦则是无逸建极之主先天而不制于天造命而不制于命也不如是鸟乎称敛福自古荩臣哲辅所为危明主摅谠论者亦多术矣入之者或若而不甘受之者或貌而非质至如纳约甚切苞摄甚多能使人主一听而即悟一悟而百悟者其惟周公享国修短之说乎今夫生之有涯不必智者信也生之可乐不必贵者晓也以康宁寿考之身而长有崇高富贵之奉不必不肖者趋也至悍莫如秦皇至英莫如汉武至迂莫如方士徐福辈至诞莫如金茎宝鼎文成五利之术然以至迂驱至悍便若弄丸以至英试至诞帖若吞饵夫亦重生为之蔽也因其所信而感之以忠诚款恻之意靡弗动矣因其所晓而诏之以正大显常之理靡弗投矣因其所趋而劘之以修德弭灾斡旋气化之事靡弗格矣因其所重而引之以哲王列祖经验巳试之方靡弗用矣夫谓纳约甚切可一听辄悟者此也岐伯曰至人之寿者提挈天地把握阴阳不颛颛术延也广成子曰得吾道者上为皇而下为王不颛颛恬飬也彼所卫直藐然之躯耳宜无甚高论而殽于天地列于阴阳六通四辟于皇王之涂得无大而无当哉及浏览载籍人主固有委命于天忘身徇欲者始于不自爱其生终之不复能爱天下之生何也乐不与奢期而奢至奢不与横征期而横征至横征不与暴虐期而暴虐至暴虐不与奸佞期而奸佞至酒池也祸水也迷楼也于身为伐生之斧斤于国为殄世之膏肓其民离其社屋其名曰万世积毁其德曰秽闻于天矣故保身保民两得之道也国之永命君之永年两得之道也名配尧禹身后彭祖两得之道也君德清明君身强固两得之道也夫谓苞摄甚多可一悟百悟者此也乃帝王何以为尊生之经哉或曰人主者神用而不巳必竭贵有以韬之此柙剑喻也形佚而太甚必渝贵有以习之此转枢喻也于求无所弗供贵有以啬之喻在千矢之射鹄也于意无所弗骋贵有以节之喻在万物之酌尊也俯仰屈诎以利形进退步趋以实下吐故纳新以练藏专意积精以宁神斯则似矣然宇宙在手万化生身而堕体黜聪之为务非体也居如大神动如天帝而熊经鸟伸之为习非适也穷天之笙罄地之毛而鹑居鷇饮之为享非情也是导引之益而非无穷之门负暄之献而非所以酬顺风之请也吾以为飬莫上于飬神而形为下寿莫大于寿国而身为小帝王者父皇天母后土万物一体天下一身四聪为聪四目为目以祖宗德泽为元气以万邦黎献为心膂以耆儒宿德为膏粱以法家拂士为药石以四夷八蛮占气候以三辰六符察脉色晏安之毒有弗怀也美疢之伤有弗迩也夫孰知尸居龙见之为飬目也夫孰知渊默雷声之为飬耳也夫孰知和羮蘖糵之为飬口也夫孰知肃雝宫庙之为飬安也夫孰知战胜而肥之为飬威也夫孰知一日万几之为飬性也六龙时乘何必减于遥兴之快明德馨香何必减于祷畤之福庶土交正何必减于丹砂之化细旃经史何必减于紫庭之书繇庚之诗作而知六气之欣畅矣繇仪之歌作而知百脉之舒平矣觧愠之歌作而知元神之闿怿矣八荒之内披淳风沐膏泽登春台煦化日被天和饮地德物无疵厉民无夭札油油然各安其性命之情者谁非万物一体天下一身者之大年与而奚谫谫焉见所为我见所为人见所为生见所为寿也卒之萃四表之欢心迓两间之善气除天下之害者享天下之利贻天下之安者履天下之福后其身而身先外其身而身存于无逸之主覩矣商三宗文王弗论巳古称尧居民上振振如临深渊舜居民上兢兢如履薄氷禹居民上栗栗如恐不满汤居民上翼翼恐不敢息然尧寿一百十八岁舜一百十岁禹汤皆百岁今夫忧勤愓厉世主苦之为桎梏者也玉食威福世主乘之为愉快者也以愉快则至后世而代增以桎梏则视前王而日薄乃三季以后抑何耄期者之少耶惟有梁武明皇而多寿多辱矣无逸永年讵不千古龟鉴哉斯道也自周公之后辍不讲矣其唐之刘知古乎曰和气若洽神仙自至虽诡词哉可以语大理矣其宋之王昭素乎曰飬身莫若寡欲虽非闳议哉居其要矣进而求之必也真德秀所谓敬祖宗则寿亲贤则寿乎朱熹所谓修德正事反灾为祥则永年乎二臣葢大畅周公之旨而惜其时无访落之王也天祚我明圣作明述二百年壹以无逸为家法恭诵训录高皇帝尝谓羣臣曰朕达旦临御晡时还宫卧不安席不敢怠荒畏天故耳当时有以道书献者高皇帝却之曰朕将跻一世生民于寿域宁一巳之长生为葢周有文祖近接三宗我明皇祖直接尧舜垂范远矣皇上缵承洪绪式扬而光大之二纪以来庬祉纯禧与天无极迩以　三殿之灾修省甚设虽中宗之严恭武丁之正事何以加兹乃上方加意修省即不得复言静摄而明问曰帝王之尊生若何其以逸劝也是不然夫修短者福极之为也福极者天之为也人无法以知天以雨旸燠寒风之序知天人无法以回天以貌言视听思之敬回天敬者逸之反也无逸者敬之异名也修省也摄生也同条共本合之双美者也请以唐宋诸臣之言反复推演为　建极之主助可乎夫惩于忿懥者匹夫皆不见之图溺于嗜欲者万乘无不穷之物傥其宦官宫妾朝露自危山泽村墟秋毫必折愁苦上薄精神乱营而欲以全沕穆之衷飬和平之福不亦难乎师古昭素之言柰何勿念也奉先思孝神是以能有报接下思恭臣是以能有沃乃或萧芗代荐萃涣何存宸禁高居晋接都废假庙之诚衰凭翼之士远而欲望茀禄之尔康繁祉之尔绥不亦难乎真德秀之言柰何弗念也今夫拱庭之桑非吉征也雊鼎之雉非瑞应也在高宗帝乙之世皆不为灾非直不灾或以过历何则域中之有大力者王耳逸有大力酿祸实多无逸有大力禔福亦博夫天何常之有向使二主者逆忠而不用愎过而不悛政事改为之机失而复失上帝谴告之意伤而重伤其能登年载德令闻长世为高贤君乎朱熹之言柰何弗念也昔周公之言无逸也丛怨有戒何民之弗和正供有则何欲之弗寡保惠教诲奉以周旋也何贤之弗亲先王政刑母敢变乱也何享之弗诚一日躭乐曰非天攸训也何天之弗敬彼其老成忠爱先事预防譬则国医也能辨证能絜方悬俟后世使自得其证而药之沈疴立起矣又譬则道家言固巳洞于久视之术然非捐当年之乐而从之何益于延促之数哉夫惟　明主设诚而致行以幸天下以育羣生至德也以绳　祖武以答玄贶丕基也以谣于康衢以歌于朴棫显名也虽寿敝天地可也虽然尤在于上下之交尝读易至否泰剥复于君子小人消长之际何忧之深也曰否曰泰上下之志交与不交而巳矣不交之极自否而剥世道更何可恃恃有一阳之复可驯致泰耳故曰朋来无咎正以世道一线之生意在此而虽潜来君子之朋但能无咎葢有意君子之道长也洪范省验卿士师尹有助焉此又锡福之旨通于易道之生生者乎 

　　○第三问 

　　问杨子云之言异端也曰史兴而经道废矣夫史果为道之异端则春秋非史乎而曰说理者莫辨于春秋何也葢夫子之言性与天道子贡不得闻而春秋笔削亦曰游夏不能赞则安见其孰精而孰麤也吾以为史学有异端道学亦有异端史学之异端在私史道学之异端在外道自古以然顾自宋以后益又甚矣以史言之有为碧云騢者有为孔氏野史者有为建隆遗事者有为林氏野史者其诬善盖愆即唐以前所未有也诸士能举其畧与以道学言之有言先立其大者有以灭意为宗者有言至近而神者有言致知者其同门异户即道学家无定论也诸士能破其的与葢又有为宋史辨疑者果足以讨杂传之失与有为困学记者果足以扶正学之脉与夫今之史难言之吾直与诸子谈宋事足矣若夫析道术蕲以正人心而专谈宋儒何益其参古今而折衷之无剿说夫道独行于天地之间者也夫史不得与道参行者也顾丘明以来代不乏史而轲氏之后世巳丧道至濂洛关闽诸君子出而摽之帜而世亦命之曰道学此史学道学执事所以稽世次而并称之也乃其本末亦无弗同夫民者冥也冥然罔觉无所施教圣人者揭日月以开其盲而道行焉范古今以为之镜而史作焉道者教之本也史辅教者也其用一也仲尼述史者三诗书在焉雅言者三诗书亦在焉春秋则史矣而儒者曰说理莫辨于春秋又曰春秋之微又曰传心之典吾竟不知史之与道孰精而孰麤也其源一也夫史固须学也文中子曰古之史也辨道今之史也辨文彼其程量万品荣辱百代而非道孰为折衷之夫学固须史也易曰君子多识前言往行以蓄其德彼其练心以事见道以文而非读史不能径约矣其相通一也是两家者莫不有君子莫不有小人莫不为利莫不为害莫善于上之相成莫病于下之相党莫不以僭统而失权莫不以异端而乱正何也笔有曲直则信史秽史之分也行有真伪则醇儒霸儒之辨也史之效也善人劝焉淫人惧焉否则以笔端杀人不可言也道之明也大梦以觧焉大惑以灵焉否则以学术杀天下不可训也有为法受恶者而狐史之风凛焉其不幸也遘于国书之祸矣有罢黜百家者而仲舒之说伸焉其不幸也挂于伪学之网矣党左氏者着三长五短之论尊公羊者发墨守膏肓之谈此亦一是非彼亦一是非迄无完史也主尊德性者诎读书之支离主道问学者訾存养为空慧后之视今犹今之视昔迄无定论也夫史天子之刑书也天子之事圣人不敢专而曰我有罪乎乃或家操斧钺人擅雌黄殆窃国灵者也罪将安辞夫学圣人之微言也圣人之统圣人不敢有而曰我无知也乃或皋比自拥门户曹兴几代大匠斲也希不伤矣昔杨子云之论异端也曰史兴而道废愚以为不然夫史果为道之异端则春秋何书哉史自有史之异端道自有道之异端史学之异端在私史非私史之自能为异端又非私史之即为异端也道学之异端在外道非外道之自能为异端又非外道之即为异端也请毕其说昔者史之统尝一矣有左右史以书君举有外史以掌四方之志庶人则至侧陋矣亦且党正月书族师岁书乡大夫三年献书藏于内史则是无人不史而亦无人不领于天子之史也无人不史则私史不必作无人而不领于天子之史则私史不敢作也周衰盟府之权失诸侯之籍去荜门圭窦之善多遏佚而不彰于是私史兴焉若师春汲冢越绝楚汉实偏记之祖皆巳出于丘明子长之世然不闻其为二史害何也彼二史者托王义以流藻秉素心以定裁予善必信而有征创恶虽刚而不吐定哀之微宁错经以辨义羲皇云邈乃阙疑而不书观其并包诸乘罗网旧闻三五坟索倚相读之以为多百国春秋墨翟综之以为博者无不寻以斧柯引之绳墨即有私史皆榱桷而椽桁之矣由此以谭史家之统惟天子能一之天子失之良史收之异端不足患也愚所谓非私史之自能为异端者此也昔者道学之统尝一矣将为愚人耶曰困焉勉焉将为贤人耶曰择焉执焉圣人则天聪明矣然且愤忘食思忘寝七十而后敢从心所欲则是无人弗学而亦无人不禀于圣人之学也无人不学则外道不得作无人不禀于圣人之学则外道不敢作也仲尼没而微言绝七十子丧而大义乖杏坛洙泗之涂过而不问于是外道兴焉若庄生之叙九家荀况之非十二子凡似是之说皆相望于子思孟轲之世然不闻为吾道害何也彼二子者绍闻一家之遗私淑五世之内其脉真故诠言绝肖其祖其传的故觉世不愧于师两间位育收诸未发之中千圣渊源发于几希之窍故能叩扃启钥振瞶鼓聋若索隐行怪孔子之所忧诐淫邪遁杨墨之所据者莫不望洋而叹见睍曰消苟其来归即天包而海纳之矣繇斯以谭道学之统惟圣人能一之无圣人而绝有贤人而接亦不患异端也愚所谓非外道之自为异端者此也私史之日烦也其在晋魏之后乎有家乘有郡书有偏记有小录有逸事有琐言有别传皆谓之私史私史者史之惑术也其言出于朝士者也则以为实历而有稽其言出于野士者也则以为虗中而无据凌谇之事察士之所求也刻核之言不肖者之所索也非史家之异端可乎虽然非私中之私也未甚异也以言其厚诬则失入之科而非舞文之罪也以言其不根则供笑之优而非憎主之盗也以言其承虗则吠声之犬而非含沙之鱼也以言其浅肤则陷井之鼃而非黎丘之鬼也至于宋而遂有不可诘者读碧云騢而先忧后乐但妄语耳读孔氏野史而焚香告天定欺人耳王元之不得志于史职也则有建隆遗事以修怨焉若无意于赵韩王也者林希古党于章惇也则为林氏野史以葢愆焉若持平于元佑诸君子也其设心积虑将使姱修之士蒙疵类于汗青黠诈之夫掩肺肝于白日而不为异中之异哉宋臣李天性患之于是取名臣之受诬而的然有据者案而断之曰典故辨疑诚史家之金汤乎而执事犹若有未尽者何也岂以正史之中亦有升天按地上下其手者耶亦有茹霜喷露寒暖其笔者耶无论魏收伶玄之于班掾何为耶无论陈寿欧公之于钱氏何为耶即厚诛丛史以如钩而薄贷兰台之亦党何以服魏秦诸人之心而关其口也且夫熙宁之事符离之役宋之大关键也以实录不能正而遵尧录正之以时政记不敢书而齐东埜语书之岂得谓私史之中无如陈瓘周密其人而略无助于谋野之获哉今宋史具在谓宜仿唐书紏缪之意刊其曲笔归之雅驯亦千载一快也外道之日繁也其在战国之后乎有诸子学若管商者有注疏学若服郑者有老庄学若晋之王何者有释典学若唐之房融梁肃者有禅宗学若宋之张天觉张无垢者同谓之外道外者吾道之岐路也有圣法以为之藉则庸听惑有巨子以为之驱则风尚成游方之外放诞者适也觧世之纷高旷者趋也不谓之异端可乎然未异也非同中之异也言乎其相畸则门外之敌而非室中之戈也言乎其相滥则泾渭之分而非淄渑之合也言乎其相形则榆枋之飞而非修明之彩也言乎其相亲则分席之交而非挛子之似也至于道学之中乃有不可晓者金溪以飬性为宗也而欲废格物近于动念即乖者焉杨简以灭意为宗也而曰底用思为近于疑处即魔者焉释之所争者神不灭也江门则易之曰至神而把柄可见矣禅之所默者知之一字也文成则易之曰良知而面目毕露矣此皆与濂洛君子生则同修阙里之言没则共厕两楹之奠而何其同中之异如此哉先臣罗钦顺忧之于是取诸儒之逃禅而显然近理者案而断之曰困知录诚正学之金篦乎而执事犹若有未尽者何也岂以时雨之化亦有为上智设者耶岂以徇象之弊亦有与玩物同者耶梦寐即白昼之为屋漏即康衢之见又何求多于子静耶宁为真狂无为真乡愿又何苛责于伯安耶即含其完烁之懿而惟捡其毫厘之差何以服子静诸公之心而夺之符也且夫藏室之老西方之昙二氏之真鼻祖也犹龙之叹同世而弗攻有圣之称先时而悬断岂以杨陆诸子故尝辟邪崇正者而反麾诸门墙之外哉今诸语录具在谓宜于性理一书之外总其条贯别其门庭亦千载指南也宋之鄙人有宝其刓镜者过于肆见秦宫之匜直洞其胆乃自失也此史学喻也有学歌者自以尽师之巧且辞去其师为送归之曲声振林木响遏行云而后终身不敢言去此道学喻也虽然今之弹事史也能皆得情乎吾恐白简之镆铘不憯于稗官之刺客也今之剡荐史也能无虚美乎吾恐满牍之吹墟不重于一字之华衮也今之庠序学也能不长傲乎吾恐处士横而忧在君父二氏之徒其有辞矣今之词章学也能守传注乎吾恐吊诡胜而忧在人心朱子之脉从此遂绝矣语曰学视者先见舆薪学听者先闻撞钟此今日史学道学之所急者也 

　　○第五问 

　　问唐有哲人奇士隐沦屠钓科而刘邵复推本观奇之缪乃士亦何必奇虞周之才盛矣无奇也兔罝之诗郑氏以为野人美闳夭散宜生而作不然岂其干城腹心而遗之野乎乃叔世战争之秋天下果有奇士若商人也而存郑九十老人也而力能出秦救以存魏处士也而灭乌丸土人也而止王宗侃使不复淘虏布衣也而起义以抗金亮下第进士也而以空头敕征兵五千觧澧鼎诸州之危此其人怕倜傥负才万不试而出一焉犹足以修国家之急又往往能逃之爵赏之外或物色之不可得何奇也诸士试按次其事而评之可乎宋范仲淹苏洵苏轼秦观之建议皆急奇士不难越拘挛以搜岩穴然观古将相大臣如裴度乌重胤则既试之效矣而识者犹有李元平刘秩之惧岂知人善任有未易言者与今方内久安人材靡于豢飬谓宜有不测之察举以收嵚■〈山欹〉历落颖脱绝伦之士而乐浪之役布衣轻侠稍一尝指乃天下之责四面至矣明诏方逮治之以正欺绐之罪岂不当哉虽然惩于若辈而谓仲淹苏洵诸子之论亦可一切废者否也兹欲使真伪区分羣策毕举操何术而可自昔谋国者曷尝不与豪儁共功烈乎张百目以为罗是恢弘之远畧也乘众尤以为翼是忠笃之长虑也得一士而制千里之难举一人而开汇征之门壮尊俎之折冲洗山川之阏滞顾不韪哉虽然事有同指而异归同情而异效者何也人固不易知用人亦不易也与之为有方豪杰之士或逸而出焉与之为无方嵬谲之士或贸而入焉是败道也败生惩惩生疑遂曰天下果无奇士夫使贤知长往而奸雄窃笑者必繇此矣此之不可不辨也葢刘邵有用奇之论而世多非之曰士要于适用巳耳常人吉士自古所须绝智异能世不多得用人者不出乎莫不然之数而道乎百无一人之行非仪的也吁此岂以常人吉士者处于才不才之闲固机缄谨营垒立于不败巧于用短者乎又岂以绝智异能者闪烁不测诡故不情吐雾五里挥日三舍蹈险若骛与没俱出以人国侥幸者乎非也制治未乱谓之常人劢相国家谓之吉士吉士非奇士弗胜而能为常人者能为非常人者也今夫觧胪理脑刳腹涤藏医之奇者也未若肌肤之治之尤奇也动于九天藏于九地战之奇者也未若上兵伐谋之尤奇也不讲于用奇之说而但以温平无毒之剂为善医坚壁清野之师为良将吾不知其能终无患乎且夫人固有一不为少万不为多者五人曰茂十人曰选百人曰俊千人曰英倍英曰贤倍万曰杰万杰曰圣此皆绝智异能之别名也天下之高以为三公一国之高以为九卿一州之高以为二十七大夫一乡之高以为八十一元士圣人在上百里而有一贤则犹无有也王道衰微千里而有一贤则犹比肩也故曰乱国之廷无人焉无人者非无人也蚉负山鼎折足视其印固巳累累而绶固巳若若矣邵之言用奇得无意乎昔者尧舜之世比屋可封唐虞稽古建官惟百以官不胜少以贤不胜多以十六族则不能举以万邦黎献则不尽臣以岩居穴处许由巢父州伯石户之徒则不能致然而谓之野无遗贤何则彼其五臣九官皆万杰之圣也一玑衡而测天地之度一干羽而动顽苗之格一手一足之烈而偃四海之洪波一奇一偶之迹而发九畴之秘藏以非常之人致非常之绩虽有遗贤焉犹之乎无遗也葢其所谓无奇若此公旦以硕肤之度弘吐握之勤所执贽而见者十人还贽而相见者三十人貌执之士者百有余人欲言而请毕事者千有余人于是得三士焉以定天下所笼致若彼所推择若此无亦惟是天下之选是崇是急岂其薄收白屋之誉为今观其布月令则仲春聘名士季夏赞杰儁不问时矣训商奄则曰廸简在王廷有服在大僚不问仇矣系九两则曰友以任得民薮以富得民不问官矣丽八议则曰议贤曰议能不问疵矣士生是时苟有绝智异能无不承光仰流赴尊帝之求而与宾王之列能眇天下而不称奇才焉略眇天下而不称奇谋焉直眇天下而不称奇节焉勋眇天下而不称奇功焉非无奇也燕函粤鏄夫人而能为也雄骏不创寿于旗幢豪杰不勒名于盘盂无事而表异也乌乎奇乌乎不奇奇士之有闻也多于三季之衰战伐之世矣封畧之内莫非君土食土之毛莫非王臣计过忧天义不逃雨如此者奇天下尽乱无有安国一国尽乱无有安家完卵于巢觧醉以酒如此者则又奇鹤实承轩予何能战鹜有余食士饥欲死急而不之应是果知我也出而图吾君是使失士者愧也如此者则又奇生厚则安存之虑深事苦则矜全之情薄以金注者惛也以瓦注者巧也彼饱而不飞此困而思鬬如此者则又奇屠龙之术当年莫试失矢之壶千金可享技痒而不禁货畸而欲售如此者则又奇名未闻于人建鼓而行之能巳见于世善刀而藏之不为爵勉不为禄劝以忧社稷者贞士之槩也排难觧纷而辄取者商贾之行而义之所不敢出也如此者则又奇葢执事所问弦高诸人大都近是矣方秦之袭郑也弦高贩于周以乘韦先十二牛犒之孟明曰郑有备矣卷甲而还语曰智贵卒力贵突弦高有焉方楚之攻魏也魏使人求救于秦秦救不出于是唐且九十余矣西说秦王秦王为之济师而魏故得无恙也诗曰辞之怿矣民之莫矣唐且以之乌丸数扰北边田畴躬耕徐无山中者耳不数年威信大行鲜卑致贡乌丸竟受首焉王宗侃淘虏彭州王先成与众同患者耳一出奇而流亡尽出宗侃意消百姓得复业焉此二子者无半通之纶一尺之铜而屹然以其身捍大患庶几哉社稷之福矣当宋绍兴时有以忠义三百人复沂海诸州而金主亮环攻之不得志者魏胜也当宋开庆时有以不知谁何之卒五千人保澧鼎诸州而制使物色之不能得者张惟孝也此二子者不费一斗粟不挂一领甲而毅然以其身敌王忾庶几哉尊攘之义矣不得为奇士乎哉虽然却敌者奇矣而寄斥堠于涂之人何其危也请援者奇矣而制国命于辩士之舌何其无策也田畴先成之计奇矣而当时之牧民御众者何如也魏胜惟孝之兵奇矣而当时之横门专阃者何如也为国家计与其藿食者之善谋不如肉食者之无偾也为诸子计与其生而为乱世之奇士孰若用而为治世之能臣也且夫权藉者万物之率也而时势者百事之长也无权藉皆时势万不试而出一焉犹尚如是况于顺风而招登高而呼骋逸足于康庄纵游鳞于大壑其所成就不尤足称哉故有言信义可疆而豪杰不可学者苏洵也有请两制大臣密举忠义有谋之人边塞武臣阴求壮勇出羣之士者范仲淹也有谓成才不易得而奇材最可惜者秦观也有请破庸人之论开功名之门者苏轼也言人人殊皆欲国家收奇士之用而巳矣乃执事顾患其若房管之于刘秩关播之于李元平者何哉善乎刘邵推言之也日用奇有二尤之失尤玅与尤虗者也夫尤玅之人被褐怀玉者也吾爱吾鼎者也若灭若灭者也不飞不鸣者也耽耽逐逐者也望之似木鸡者也不为鼯鼠发机者也尤虚者不然乘人鬪捷者也喙长三尺者也羊质虎皮者也鸱义矫虔者也借丛冯社者也鲋入鲵居者也不画狗马者也故曰尤玅之人多含精尤虚之人多瑰姿彼含精而我皮相则失之彼瑰姿而我举肥则又失之而且曰使贪耶是相于贿也使诈也是相于奸也举盗而盗耳举虏而虏耳不亦轻朝廷薄岩穴之士耶是故莫急于知人莫要于善用夫知人难也造事者能知人虗怀者能知人广询者能知人去谗者能知人善任难也礼士者能手人因应者能用人推诚者能用人一权者能用人今夫以愚欺智罔弗察也以私投私罔弗受也兼听之言罔弗公也偏听之言罔弗私也造事则权度精虗怀则藩篱撤广询则以耳正目去谗则以心正耳皆知人之术也士故有志不可豢也材各有宜不可枉也信而见疑不可任贤也能而复御不可用将也礼士则士殉知因应则官任器推诚则心膂输一权则手足展皆用人之道也斯以万举而万当也不然慎勿言用奇哉方东事之兴也葢亦有布衣轻侠深入虎穴矣过而信之则遂以为陆贽为郦生过而疑之则遂以为巫臣为赵信今其言多凿空效如捉影曾不得鸡鸣狗盗之用而顾有剖胎焚夭之名世有奸雄必以觇　朝廷之深浅矣要以国家赏太轻罚太重资格太拘文法太刻自劳臣力吏终身自堕者何限而况草泽之士乎其为沈沦可胜道哉夫豪杰犹龙也寸云尺雾澍雨百里则执事所称者是巳元平刘秩其土龙乎葢又有毒龙焉其怒而飞白日晦而海水立高欢李密辈非与好龙不得真则毒龙端可虑矣 

　　◆募缘疏 

　　积庆寺建禅堂疏 
　　玄墓造殿疏 
　　古杏募缘疏 
　　上海县龙华寺建藏经阁疏 
　　建石殿疏 
　　重修积庆寺募缘疏 
　　重修新桥募缘疏 
　　饭僧疏 
　　化佛灯疏 
　　募斋疏 
　　为刘居士题疏 
　　题古潭疏 
　　重建虎丘禅寺募缘疏 

　　○积庆寺建禅堂疏 

　　积庆寺后有宅一区是先伯之故庐本给孤之初地厥考肯堂厥子构人都非矣南方入定北方起僧其病诸虽污泥不碍莲花而秽土难参香积每梵锺之到枕似得皈依或勃溪之度垣殊妨晏坐非维摩抟取三千界乃歌利割截无边身云水褁足而不来居士攒眉而便去必有布金之缘如水投水庶成舍宅之事以空还空庶子首作金汤素庵因而荷担愿我同志咸广檀门捐彼杖头阿堵余展此袈裟一角地丛林废丛林兴衣钵宛尔招提游招提宿莲社开乎 

　　○玄墓造殿疏 

　　姑苏有玄墓者盖震泽之上游梵夫之灵境也雪映梅花似得孤山之路泉归莲社如游慧远之林昔万松曾一口吸尽其区今僧灌披三条悟明大事荆秦既剪轮奂将兴虽兰亭故有茂林船子上无片瓦念佛地有金尚资檀度而僧人作定反与道谋信能倾瓶钵之余嬴便可落招提而游宿多材为林不取期于一岁善因成果是所望于十方嗟乎昔也僻岛穷岩尚有衔花之鸟今也朱门大宅閴如缘木之鱼何则名闻既普剎那而化宝坊感应未交毕世而难茆盖欲摄悭贪之种须竖精进之幢不日成之吾笔非椽斯言左券哉 

　　○古杏募缘疏 

　　此旃檀林有文杏树虽老僧过其甲子实古剎齐其春秋半瘁半荣或娑罗之受记一花五叶值少林之悬丝有僧以成法破法皆为涅盘欲树之舍身分身而作佛事匠石屡顾斧柯将寻嗟乎未刦撺贩如来佛犹不免树何以堪哉章吉甫等捐布地之数金寿参霄之百尺恒使僧不有而俗复不有如连鸡之难栖庶几才亦全而不才亦全免万牛之回首人阅树树阅人毕竟人能呵护后视今今视昔直须今作津梁若也勿剪勿伐尝存乌屋之思则何坏何成共证鸟窠之法矣 

　　○上海县龙华寺建藏经阁疏 

　　今海内奉大雄之教甚盛列剎相望不知其数矣其得　敕赐大藏经五千四百八十卷者盖寥寥乎千里而遥曾无一焉间有之必其封望之名山如三峩五岳者又不然则如陪京兴都神灵之发迹也又不然则如金焦落伽江海之奥区也乃兹海邑之在郡县间其弹丸乎龙华寺之在名蓝净剎间其秭米乎而得与于　敕赐之一数譬夫幽人寒畯而与将相大臣并膺带砺之封岂不异数中之尤异哉虽然匹夫而带砺也则有濯磨修餙以答殊宠耳蕞尔丛林而圣天子之法施及之则必为圣天子弘法弘法之要在于阐教故夫建阁以庀藏集僧以翻经作室以安僧聚粮以接众使平原易地而胜于江山僻壤孤村而壮于都会斯数事何可一废吾闻佛法付嘱在天王帝释龙华建于钱忠懿王而赐藏在今皇帝帝王之事古今一揆矣代之有终者非此方众庶而谁望 

　　○建石殿疏 

　　近时法师有造铜殿者有造法华钟者皆巳成就为震旦希有功德至为石殿而四壁刻法华经者其事尤胜何则铜殿可欲石殿无可欲无可欲则其传永也壁经易读钟经不易读易读则其教普也是为万缘和尚之发心余为手写序品第一又以诧于诸同心者书且刻之此经此石此因此愿此开示此悟人尽未来际无有穷尽是举也虽谓灵山一会可矣 

　　○重修积庆寺募缘疏 

　　江以南列剎相望未有称坐化庵者惟吾郡积庆寺元寿堂祖师之肉身在焉是以得名自元至今三百余年矣夫以地水火风之幻躯灵光岿若而宴坐经行之净域风雨漂摇岂寿师护法弘誓之愿乎宿桒非至人所恋而苃树亦后代遐思瞻祖容者既作希有想皈敬想则此寺之栴檀瑞像即师之七宝台此寺之苔藓闲房即祖之方丈室忍视其日就倾圯而使诗人有禅宫亦销歇之篇与世尊亦尘埃之叹耶且其求易供其出易核无王珣舍武丘之千间庞蕴掷湘流之百万证明功德有寿堂祖师良足起信非若他方兴作始则建鼓而招后乃空华不实敢以谂于檀施者 

　　○重修新桥募缘疏 

　　范龙图诗云一棹危于叶旁观亦损神他时在平地莫忘险中人余顷度娄水之新桥颇念斯语观其柱欹材朽无风自摇承足之处支离不属垂垂欲堕剎那失足使入鱼肠吁嗟险巇乎危哉彭祖恳絙而观井王阳望栈而回车尊生之人不过此桥过桥者复不念险中人当谁望耶余故稍为损赀且以论于同心者 

　　○饭僧疏 

　　净土即禅也饭僧与放生即净土也离饥火得正命食非饭僧境界乎离怖畏得意生身非放生境界乎本迹虽殊不思议一也是故饭一僧与供飬十方贤圣等无有异活一生与度尽恒沙物命等无有异两者剎那运心与尽未来际永不退转等无有异在修净土者弘愿深悲值此德本耳静方禅师之说弥陀经也诸檀越之饭僧以百计放生以千万计也此吾郡之现净土相也吾闻优钵罗花千年一开花既开矣各檀越勿生退转心以圆此果可也余请先登以导焉 

　　○化佛灯疏 

　　迦文佛坐道场四十九年不说一字慧度僧造藏经五千余卷不挂一钱盖众生现行具有檀那之因而法道流通或当时节之至于是悭贪蠲破胜果圆成娑罗向东而荣贝叶从空而坠矣嗟乎永嘉欲粉骨粉身以酬恩永明欲皮纸骨笔而缮写况于捐此朽贯续佛智灯寔人天之福田岂衲僧之家具然而颠倒见无难遭想有情躭世乐委用恢等泥沙事涉法林护钱不啻脑髓将使阅百繇旬无一经徧四天下无一藏矣凡我同志勿受邪因若也祗树孤园仍见黄金之布地庶几吴门匹练忽见白马之追风 

　　○募斋疏 

　　法轮未展先展食轮十万八千人俱游香积土虽然人人吃饭不曾咬一颗米是名不住相布施是名真法供飬广土人发愿如是如是 

　　○为刘居士题疏 

　　昔有庞居士掷百万于湘流今有刘居士破家散宅行五千藏于赤县神州其友不必簪绂而惟天亲无着之相求子不必禄仕而以探微道子为贻谋行无人损心与天游富可使贫深悟无常之理化而无怛当乘大愿之舟 

　　○题古潭疏 

　　三峩高出五岳秀甲九州岛岛震旦第一山也余尝为僧书云五岳之外峩岳最高六度之中檀度为上盖以先施者今日为古潭举之 

　　○重建虎丘禅寺募缘疏 

　　虎丘禅寺者大吴胜壤西晋名蓝为王珣舍宅之破荒亦支遁买山之小隐龙宫鹫岭与云日而蔽亏鸟革翚飞极人天之巨丽葢形家以众大取小故南朝四百八十寺为最尊而释子以弘法付僧故竺典五千余函其恒转者也盛衰相禅成坏本空始睿皇帝己巳之年罹郁攸氏丙丁之罄历元初届阳九再逄突如其焚向迩不戢长者反风鲜应征君噀酒无灵听经石饶贮千顷火云可中亭无恙一方明月丹霞全提正令若一佛二佛之可烧赵州横肆宗锋谓木佛金佛之难度堂堂像设莫捄头然訿訿阐提惧怀腹诽疑护法之神通汗漫使太乙之定数坚牢生退转心断皈依种矣余闻而诃之曰是何言与是乌知佛恩之广大佛戒之密严与何以言之今者八纮之内一纪以来辽蓟则猰■〈犭俞〉未剪黔巫则干羽犹賖骨以泽量磷多夜烂而惟是吴水吴山宴然乐郊乐国岂非沿萧梁有漏之果重众生慈善之根佛宝法宝随莲宇以绍隆刀涂血涂际棘林而跳出宁得岁以及此何戴天而忘之耶若乃茂苑长洲旧是管弦之地楼船箫皷惯为游冶之场晨钟夕梵杂钗钏声鲍肆屠门溷旃檀供诸轻垢罪注梵网条岁月滋深天龙积愠出异灾而儆众委焦土以为师契经云共业所感者非耶夫共业所感者仍湏以共业消之譬夫因地倒而因地兴反手云而覆手雨奚必待身为床座徧三千有若个地布金钱先四众锄其秽而净者现舍其旧而新是图天火有同人之文泽火有革故之象祝融峯清凉寺境在人移毗耶室香积邦土缘心造则三十二相重瞻善逝之真容五十三参复开弥勒之楼阁矣慎勿铢铢两两靳泉府之一毛故当剎剎尘尘奉檀门于六度援毫前导拭目观成谨疏 

　　◆铭 

　　原心亭铭（馆课） 
　　犀角铭（为王圭叔观察） 
　　附复书 
　　天然几铭 

　　○原心亭铭（馆课） 

　　三才未分浑沦一气气本灵虚陶鼓天地天地有心惟人攸寄圆颅方趾含阴抱阳中有主者巍巍堂堂经纬万行纲纪五常人各有心心无形相焦火凝冰膈膜蔽障非心本初如镜现相像本不有鉴常自空寂然不动感而遂通虚非罔觉应不失宗以静为心心不属静喜怒哀乐窍于真性槛马牢猿弥增躁竞以动为心动即属情欲也无涯声色纵横随波逐浪醉死梦生是以学人识心为要既识真心触机是道糟粕非麤神化非玅何以识之心有静时静而忽应不及思维未发气象于此可知既巳知之存飬省察活泼泼地常惺惺法习而安焉先登舍筏亭揭原心至教是存铭以志警丹书并尊 

　　○犀角铭 【 为王圭叔观察】 

　　非熊非罴厥获维犀利用行师非金非玉厥觞维角大斗斯酌文武孝友执讯获丑肜弓兕觥燕喜则有叔作宝尊章帝之佑有酒如淮有福如酒王氏子孙永保受 

　　○附复书 

　　明公文武忠孝世济其美往者绝鲸波劘虎穴廓清三韩抚定邛僰有存与国拓土疆之殊勋而谗人蔽之未耀于光明天用锡公殊物以彰公之功此嶷者角也无谓玩物杳杳冥冥其中有精若照鬼之镜驱山之铎公辅之刀除毒之剑濯河之璧记事之珠龙滨之墨自公佩服以来必有鬼神潜卫吉祥咸集而公不自知者阴符经曰食其时百骸理以为如意乎手食也以为假山乎目食也手食目食孰口食亲乎琢之为杯日饮醇酒数斗必收刀圭之用以坚报主之身何则虫之蛰下聚于足犀之炁上聚于角犀与蚌不同类而其采吸月华则同蚌得月则珠生犀得月则纹生皆通灵之物也曩闻之刘大夫在海南见一犀觥等犀也而实之以酒浮光晃耀跳丸荡摩昼轮红而夕轮白刘不觧郄之惜此夫叔夜之失石髓者也犀角度二尺以上此自犀中龙剖之必有奇治以为杯宁待邀明月明月自贮楞严所云十种仙人有坚固日月而正性命者公坐进此道矣公若曰吾趣向宗乘十种仙人法尘影事未足当吾犀辟也则请以觞借野叟为一口之用野叟试其何如杯铭应教作数言则游方之内者也 

　　○天然几铭 

　　南海之南轮囷离只栖鹘屯云腾蛟致雨其生也不知几千年其来也不知几万里君子所凭能胜则喜 

　　◆诰 

　　二十八宿宝现诰 

　　○二十八宿宝现诰 

　　龙尾之质鳯池之凹端州东井昆吾宝刀真如兔角赝如牛毛神藏鬼护余也实遭其纹柳浪其韵云■〈金敖〉不砥而平不危而高月尚圆魄斗转星杓如玉有笥如琴有轸非鸜鹆来乃璇玑本如手之樲文心是引石室参罗云台可凖娄明虽莹混沌讵损昔余东壁子虗长扬尔不余拙亢彼奎章今命尔翼毕世相将余如木鸡觜距忽张月氐非远芝房非祥尘土肠胃守黑乃臧延于世冑箕裘之藏岁次鹑火日中星昴太史氏着宝砚真诰 

　　◆像赞 

　　定光佛像赞 
　　大士像赞 
　　十六罗汉像赞 
　　佛赞 
　　达磨像赞 
　　飞霞大仙像赞 
　　希夷像赞 
　　缑山王太史像赞 
　　奉常沈日峯像赞 
　　冯少墟像赞 
　　施奕之像赞 
　　宇溪陆隐君像赞 
　　陈丸余像赞 
　　冯忠襄公像赞 
　　海道人像赞 
　　觉虗师像赞（有序） 
　　题延生像赞 
　　夜台禅师像赞 
　　诸德祖像赞 
　　得岸杲公小像赞 
　　沈革斋先生像赞 
　　周虞卿小像赞 
　　卢原甫像赞 
　　题蔡道寅小像赞 
　　环溪陆居士像赞 
　　尘隐居士像赞 
　　周公羙像赞 
　　吴江村像赞 
　　施沛然像赞 
　　沈海情像赞 
　　澄源上人像赞 
　　孙仪蜃像赞 
　　丁南羽像赞 
　　乔方伯像赞 
　　刘松野像赞 
　　夏有之文学像赞 
　　吴周生像赞 
　　姚五山像赞 
　　潘泰鸿像赞 
　　总宪华东张老先生像赞 
　　御书赞为贺中冷讷言 
　　吴山人像赞 
　　黑将军赞 
　　赞自小像 
　　汤平子先生像赞 
　　熙山叶太公像赞 

　　○定光佛像赞 

　　木佛不度炉金佛不度火四大所和合孰是真法身定光是何人幻形亦常住水浸浸不烂火烧烧不着父母所生骨坚固如金刚或名长耳僧或名宗慧师游戏大神通而依寂光土以依寂光故无把茅盖头庄严此道场坡公犹欠事有修檀度者见佛亦非难钱贝不唐捐人天成善果 

　　○大士像赞 

　　兢伽剎内古如来又向毫端现宝台欲识大悲真面山十方钟鼓普门开 

　　○十六罗汉像赞 

　　独有一尊者过海不赤脚便着何物行初无一物着 

　　○佛赞 

　　火焰转法轮象王无辙迹欲知不二门无智亦无得 

　　○达磨像赞 

　　依经觧义三世佛窟离经一字即同魔说佛魔俱扫是系驴橛旷然无圣解语非舌瞻对师容少林衣钵 

　　○飞霞大仙像赞 

　　文皇本同时胡潆奉　诏旨旁求江海间历纪徒为尔忽自开生面云类纯阳子虬须而鹤骨臞肥稍异耳清都故翱翔尘世亦觏止镜光因像现钟声随叩起飞霞若可攀顶礼首重稽 

　　○希夷像赞 

　　白驴入华山剑客心巳了犹嫌爱睡歌不如一宿觉 

　　○缑山王太史像赞 

　　氷壶方洁玉尺镇浮介不崖异和不比周盎兮如春肃兮似秋画地而蹈虚巳以游履盈若坠疾恶如仇振衣千古捡镜九流胸蟠锦绣腹贮坟丘单辞月旦尺牍天球气劘鹿角声动螭头鹤鸣子和克绍箕裘鲁前周后国论家谋无子牟恋怀杞人忧不朽著述秀甲九州岛岛平视元美齐肩用修若相门之有相则赞皇忠宣之俦吁嗟乎修名既立大命不犹将托豪翰写神照终愧于道子与僧繇 

　　○奉常沈日峯像赞 

　　东海锺灵娄多耆硕公也后起先民时式方洁氷壶持平玉尺不竞不絿有孝有德神祖端居釜鬵相隔天官子部升沉靡测姚江高邑克举其职公鼎为三声光奕奕劲骨冲襟朗鉴渊识周践望即星霜数易爰从民誉首正选席抑躁惩贪表微扬侧舐犊柔情冥鸿健翮老洫成怒我道正直瞠目云霄初衣萝薜挫廉铲采息交扫迹兰剪方悲梁倾见迫筮仕花封民岩洞晰泽罔不覃弊罔不革或尸而祝或社而稷入棘程材以克贡藉爨下收桐璞中辨璧村晷槱薪为国柱石文苑循良不磨史册传神写照索隐探赜身无私藏半镮寸帛口诵白华目迷赤仄君赐为飬亲颜以怿甘毳之进厕褕之涤寻常称孝度越千古亿忝维桑从游交戟月旦子将玉山叔则音容虽杳风义如觌豹变之一班可窥虎头之三毛或益 

　　○冯少墟像赞 

　　亭亭鹤骨哕哕鳯鸣德符春蔼正气秋澄万物同体一介必矜白玉绝颣朱丝为绳茂叔之胸中洒落子舆之壁立崚嶒圣脉独契关学大兴自南自北如车指路横说竖说如水建并?令其隐也太华增而重其出也黄河忽而清岂待形求于岩野固将金铸于帝廷者耶 

　　○施奕之像赞 

　　奕之为七闽大将军之从子少从将军学书剑巳复觧音律尽其玅理吴中老宿往往避匿以为弗如然又携阴符一卷日笺且诵尝以训儿绝口不及琴幞筝柱昌冷淡生活欲有所用其未足也儿十三善剑槊施于东海蝥弧甲族武溪马援楼船杨仆将门有将知足之足自隐于声若沉于陆丝不如竹竹不如肉天籁人籁满溪满谷出塞入塞之歌大垂小垂之曲惟杀夺之自如知雅歌之可续能走胡骑于参差能挫秦威于铅筑有儿堕地气吞牛剑舞崩奔夸逐鹿乃知壮夫弦上之声如道者桑中之宿吾安得以伶师琴友而目之哉 

　　○宇溪陆隐君像赞 

　　是广颡而豊颐为有道之腴是白袷而方袍则隐德之儒于思戟张若抵掌当世而便便之腹又可容数辈而贮群书人以为受计倪而耦陶朱我则欲进君于松陵笠泽之间而与俱 

　　○陈丸余像赞 

　　何然而不肥以不食五侯之鲭也胡然而不癯以不赍千里之粮也以为任侠豪而常守其括囊以为礼法士而尝游于醉之乡盖君家有孟公有仲举而立乎其中央 

　　○冯忠襄公像赞 

　　吉甫文武张仲孝友佐　帝中兴象天北斗立德立功可大可久尧阶指佞虞廷代狩禹鼎伏奸秦匜照蔀神策天闲宜左宜右彤矢登坛金章系肘斤斧宽髀昭苏枯朽挽童牛鼻扼风马首戎消于莽鳯鸣于阜仗钺临边素书夙受熊罴桓桓公侯紏紏刁斗秋闲毡裘夜走出将入相鹰扬鳌负营丘尚父召南寿耈诎彼买饵坚吾墨守卒赖吁谟以驱小丑釜铭五熟秬锡二卤砺山带河周前鲁后厦庇万间被覆九有黄裳元吉白贲无咎神宇摹清情田写厚营海其目补天其手信社稷之元臣而韩范之为偶者耶 

　　○海道人像赞 

　　头陀刻苦羽人潇洒以清净心游翰墨海米颠之绝伎可追玄度之家风犹在 

　　○觉虗师像赞（有序） 

　　觉虗开堂吾郡北禅举扬宗乘以佐讲经人得闻所未闻及读雪浪此语乃知曹溪衣钵信有所自吾尝论法华以贪起教楞严以媱起教华严以痴起教雪浪每首肯之觉虚于此必不疑也于其行赠之以言 
　　虚非不觉是觉亦虚太虚同体无欠无余僧繇难貌海墨难书洞下儿孙其觧此者与 

　　○题延生像赞 

　　长松落落白石齿齿挥尘谈玄韪哉二士 

　　○夜台禅师像赞 

　　岁在甲辰夜台访余南屏请书牓书三于五台曰金色世界于峩嵋曰银色世界于补陀曰琉璃世界丁未又书离垢世界以寘九华先是丁酋余游九华有题额三大字寺弗戒于火而余书独存似有缘合师之属余书以此乃其意巳在此四世界中矣今其投身大海盖与琉璃世界相应也因瞻遗像潸然赞之假四大以成身还四大而莫靳斯造化之逋民非觉王之所训惟其生也若浮故其死也若游原以水而入水乃在流而返流不受逼于四山奚妄认乎一沤枯情尘于沃焦之土而荡寿相于壶阆之洲溠乎普化摇铎而入云吾师舍筏而蹈海末后一句希奇精彩龙王顺风而迎象众望洋而骇沧溟之水皆立金刚之体不坏清凉山上脚头禅寂灭海中得自在 

　　○诸德祖像赞 

　　皋门安隐燕市藏名骚人剑客畵史墨卿五云彩笔五岳豪情太丘之道自广季布之诺不轻躬昂藏而玉举神莹彻以霜清虽能摹其形照而安能写其心神 

　　○得岸杲公小像赞 

　　万像森罗内有茶星应真方广乳花满缾是甘露灭是幽兰馨饱能使消老可复丁道与之貌天与之形待汝一口吸尽西江水拉陆鸿渐而游赵州之庭 

　　○沈革斋先生像赞 

　　先生之少也周贫给乏而耻言治生先生之壮也含真葆和而善谭长生先生之晚也灰形灭质而卒归无生呜呼其斯以为华斋先生 

　　○周虞卿小像赞 

　　温乎其度烱乎其衷奕如搜句思诗有覆棊功尚书期会曾不顾名岳遨游道不穷 

　　○卢原甫像赞 

　　原甫自号珠江渔父既书弁卷首复为题之元气为舟才情为柁泛学海之茫茫遵骊渊而得路绿蓑青笠制荷芰以相参空钩意钓弃阳鱎而不顾赋心故楚泽之骚狂态乃桐江之故 

　　○题蔡道寅小像赞 

　　井丹高洁季野春秋外晦内朗人貌天游启期三乐孙公四休写经成箧退事成丘无心道人有发缁流是以欣然而常笑浩然而忘忧其鹿门居士之俦与 

　　○环溪陆居士像赞 

　　素封之富富于钱刀心虽薄之亦足以豪学士之富富于经史亦既兼之不为羔雉其居也一息而千秋其游也每无粮而千里易称嗃嗃见家政之肃雍诗咏振振乐子孙之蕃祉实市隐而天游非说铃与书肆 

　　○尘隐居士像赞 

　　此余丁亥年为平湖冯季山先生赞也甲午先生巳千古赞所谓东方避金门者竟不及酬今为钦仲再书感慨系之矣神仪静适韵度矜庄其志则洁其行则芳乃绳乃矩肯构肯堂孝友立家既称万石兄弟竞爽亦曰季方覃精素业标异青箱赋三都而籍甚抱连城而未偿下泽款叚得少游之闲旷园林山水类仲长之徜徉方且结羊裘而着书于竹径行将侣曼倩而避世于帝乡猗欤人能画先生之色泽我能画先生之肺肠 

　　○周公羙像赞 

　　斯人也吾见之彦辅之室矣此其避人而耐老者耶吾见之季长之堂矣此其雠经而顾曲者耶吾见之金马之门矣此其岁星而甘否者耶吾访之苕溪之滨矣此其钓徒而华屋者耶豪于酒癖于书隐而文侠而儒不可得而亲不可得而疏画史能写其外之癯而不能写其中 【 之膄】 

　　○吴江村像赞 

　　图书彛鼎琢玉雕金人食以耳汝衡以心璞中剖璧爨下赏音芾耶瓒耶风流可寻昔人陶隐居云不作无益之事何以悦有涯之生庶几似尔之槩其知尔之深者耶 

　　○施沛然像赞 

　　陶弘景庞安常注百草泛三航惟沛然之颉颃青云器白堕乡肱不必三折而眼可见垣一方儒耶仙耶吾安得而罄其藏 

　　○沈海情像赞 

　　其研四声高八咏者耶其酿白酒留回仙者耶鹤骨虽癯桃颜则腴其鹿门襄阳具列仙之像者耶 

　　○澄源上人像赞 

　　欲坚精进幢先披忍辱铠天目旧袈裟耻为儿孙卖求剑似刻舟一沤见全海貌悴而骨刚愿力终不改 

　　○孙仪蜃像赞 

　　白眉最良美髯则贤谦谦君子坛宇自闲曰恭曰俭不敢为天下先方踵星辰之履忽废蓼莪之篇人谓以君世禄之家燕处超然我谓君以无涯之智将结为大年 

　　○丁南羽像赞 

　　布急私交式取不訾以诺以输君则衷之好义生风缓急讵辞冠则如箕饮不尽卮人诇其扃尔固吾圉和同御寇百难斯举人癖于钱尔癖于书孝友家摹万石之余遗范如存芳闻未谢盖生而为德于乡没而可祭于社 

　　○乔方伯像赞 

　　卓尔道骨冲兮素心濯濯氷壶皎皎玉绳有千仞翱翔之气而守之以盈有百炼不折之才而御之以识文武是宪夙夜惟寅其谋国也先机于蓄艾其居官也后困于积薪未老悬车惜哉干城廉鉴一书作我仪刑 

　　○刘松野像赞 

　　使道而可告则人莫不告之于其亲然佛之言大报恩也在皈依三宝而染慈亲以历刼之神方松野之守师承诎檀度而自比于韩朱之外臣也且不知寒山为何如人及其四川相逼一念回光而曰我立寒山则巳超之乎去故而即新盖疑而信者为龙华之广额信而疑者有净土之迷津此其间之相去曾何止于隔尘君自以为寒山而吾以为庞蕴之后身惟是还金之密用终为易箦之正因一家眷属干蛊析薪斯言也为朱子提纲而说法亦为居士写照而传真 

　　○夏有之文学像赞 

　　夏有之文学余门人也其为人坦中无竞外落拓而内行醇至与人交倾盖如故久要不忘人乐近之性不喜问治生游迹几遍天下所得橐中装随手散去环堵萧然常自谓当以乐死竟阨下寿身殁之日家无余赀所藏者特余书画数种其子长春文而护捡不愧王谢风间出遗像相视宛然笑语可呼也因为之赞同尘和光鞠躬履方不为理窟不为智囊不陶糠粃不谋稻粱土木其形龙鳯其章于思华元殊毛谢即标格兴会云上霞翔其人虽往其仪不忘肯以化鹤而恋亡羊碧落空空曙星煌煌巳游八极当归众香 

　　○吴周生像赞 

　　心乐名山门有乔木行既亢宗惠能收族敦念本源剏修祠屋若堂若封增膏增馥广水为梁荒年为谷书破五车笔盈五簏岂惟眇封君之素赀盖亦步韵士之芳躅 

　　○姚五山像赞 

　　时游画中山雅有户外履元方难为兄季亦难为弟 

　　○潘泰鸿像赞 

　　渊然若冲颓然若侗家声世业令德孝恭绳其祖武绰有父风寄情簪组乐志云松座上客常满尊中酒不空其斯为泰鸿之德容 

　　○总宪华东张老先生像赞 

　　衣冠巢许岩壑夔龙贞而不谅和而不同振衣千仞岗濯足万里流则子房之家风好善如缁衣恶恶如巷伯则张仲之孝德是以瞻道貌者若开青云覩白日而见彭咸之遗则 

　　○御书赞为贺中冷讷言 

　　湛恩雷动睿藻霞鲜左绳右矩鳯攫鸾骞繇羲夹侍虞褚呈妍世字之难下敛旁连连非岳立敛亦基颠庖羲一画娲极同坚厚德载物贞下起轧锡福宝臣天子万年 

　　○吴山人像赞 

　　青鞋布袜白岳黄山其容通脱其意萧闲隐矣安文甘作墙东之卧游亦乘兴蚤离冀北之关所谓云无心而出岫鸟倦飞而知还者耶 

　　○黑将军赞 

　　矻然如山赫然如虤善猿背射矢马革还宜将军之义隆华夏而威慑夷蛮 

　　○赞自小像 

　　平子思玄赋香山池上篇壮心俱误汝愚貌亦悠然僻学屠龙似忘机狎鸟来维摩非病病庄叟不才才 

　　○汤平子先生像赞 

　　神游八极心综万有孝弟独行诗书尚友清而有容直而能厚著作宗工经纶大手粉署含香望即出守廉平敷政式歌且舞尺水兴波夷涂踬步父它排阍声闻九五玉煅成虹剑沉冲斗弘农舆诵洪都同口蠖屈将伸鹢飞仍迕似老其才美成在久乃范乃模变齐变鲁关洛为宗湖苏是祖柔亦不茹刚亦不吐衮之钺之以上天府甲之乙之冠彼九土帝曰休哉允文允武遂荒大东张皇戎伍爰整皇纲以扫豺虎朱芾煌煌明纶异数誉命方来如日卓午公实遗荣餐霞自许洪乔居右浮丘居左子房居前长源居后待三立之既成虽一尘之无取吾不能肖公之神情而但能写公之毛羽 

　　○熙山叶太公像赞 

　　褆躬白璧迈迹青箱潜则重规迭矩显则铲采摧□宁氏之商歌弥厉庞公之隐德相庄孝弟力田乡推雅望贤良方正朝鉴义方人师经师帷多高足庶老国老公养上庠饮水知源作春台之众父降神维岳承天宠为大良盖与无怀胥庭共世而太丘万石同堂者耶 

　　孙男庭 
　　广 
　　廙仝阅 
　　容台文集卷之八终 

　　●容台集卷之九 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　墓志铭 

　　◆墓志铭 

　　封简讨少微许公墓志铭 
　　封少司马吴来仪公墓铭 
　　黎平府知府葛川喻公偕配王恭人张恭人合葬墓志铭 
　　中书舍人许玄佑墓志铭 
　　别驾澄源潘公墓志铭 
　　沈高士公路墓志铭 
　　程桺汀隐君墓志铭 
　　王隐君墓志铭 
　　墨林项公墓志铭 
　　徐豫庵隐君暨配王孺人合葬墓志铭 
　　处士宇溪陆公暨配张孺人合葬墓志铭 
　　龙安府照磨怡泉许公元配沈孺人墓志铭 
　　许伯上配鲍太孺人墓志铭 
　　王母季太恭人墓志铭 
　　祝母陈孺人墓志铭 
　　参军静吾贺公墓志铭 
　　文学虹山汪公墓志铭 
　　刘母吴孺人墓志铭 
　　太学东里郑公墓志铭 
　　明故赠文林郎后池吴公暨元配熊孺人合葬墓志铭 
　　勑封征仕郎礼科右给事中熙山叶公墓志铭 
　　敕封文林郎监察御史吴公暨元配胡太孺人合葬墓志铭 
　　诰赠大中大夫太仆寺卿程公暨汤淑人墓志铭 
　　诰赠中宪大夫进阶云门苏公暨元配吴夫人墓志铭 
　　明奉训大夫玉屏施公暨元配祁安人墓志铭 
　　明处士怀野吴公墓志铭 
　　明处士杨心泉暨元配姚孺人合葬墓志铭 

　　○封简讨少微许公墓志铭 

　　海虞封太史许公为诸生时京山李本宁先生序其集行于世矣后十有三年而长公太史属不佞昌为埋志读其状多序集时所未尽者敢按次而论之曰公名某字某自号少微居士厥先有贵一公者始居海虞贵一生子安安生怡晚怡晚生王?勿王?勿生■〈日上永下〉■〈日上永下〉生镏镏生神武卫参军汾是为秀峰公之考也秀峰公家擅素封豪奢自亢族有讼其田庐为未析之产者既判不直业有牍藏邑中乃赂书史且没其籍无巳文尽毁通邑之籍而以为公罪拷掠备至公不诬服搜其家家人怖散并失公所在无何而直指下檄郡佐核其实事得解乃公密倩邻导夜走百四十里效秦庭哭为直指哀怜也当是时公年未舞象邑人称为智童孝童云弱冠补愽士弟子即卑卑帖括慱雅好古冀为当世巨儒其学各有师承经史学得之赵文毅公陈庄端公经济学得之曾鲁川公而赵公子玄度陈公子抱冲皆藏书万卷公与周旋久扬扢甚习渔猎古今贯穿时务凡山经地志与河渠水利农田兵制无不精计前后邑宰如江夏叚侯试士发策皆时事之要士莫置对公风檐条议烛跋请续凿凿中窽叚公击节叹赏目为卧龙邑数困于无年征输不属叚公患之公请履亩相视捐其积逋裁其羡税而复葺其塍围以时捍患叚侯以扁舟偕公相度邑中利弊犁然缕举见诸行事言不及私也蓝阳耿侯喜谈名理尤善韬铃公与上下其论声气莫逆尝密迎公询武侯公阵法亟称得未曾有郡伯朱公祷雨有应试士以甘雨赋公援笔立奏赋一千三百言似出夙构郡伯大奇之每多士于郡县有所开陈必推公前为致辞无弗钦袵长袖善舞多财善贾为是耶赵文毅公里居有元咺之讼乃青衿子始奴事之后叛之者诸子衿少年连数聚党以不辱黉序为辞莫为赵公眀者公独昌言于众曰左袒非类不为黉序辱乎与二三正人白于台察宵行露宿罔有宁处赵公即世玄度孤危益莫为助力公声罪讨逆义无旋顾奴子以重贿求解公叱之自是左袒者手足俱露咋舌匿迹惧于正法公力也公虽公正发愤乎然不随人作侠郡伯周公庭朴士士群起而蹋试院掷果中郡伯肩背公伏首挥翰如故或激之曰公乃素刚何怯也公曰男子故当有怯时即亟携伯仲深入西山巳而诸台果大索群噪者而公以先达莫之害及当事移怒于卢广文将切责之公乃投袂起白学使者曰难非邑始祸则邑受李代桃殭固巳冤矣又波其师不亦枉乎必尔则诸生请俱黜学使者义之并广文置不问其忍事先几又如此公屡踬名场豪气不挫迨长公成进士官庶常迎公养宦邸公驾而历齐鲁燕赵之墟吊古怀贤翰墨间作过常山祠北岳处谓一统之世不当仍石晋之旧移祠于浑源古也草疏且上不果长公邸中门清如水公衡气消尽虔修白业焚香跌坐以持佛母咒放鱼鸟为常每有胜日游行郊关览宫阙之壮丽朝会之填骈兴尽而返叹曰京华之梦止此矣而世何入之深也时赵玄度以秋官即入都公与握手道故不胜感慨未几玄度客死姻家为难旅衬几不得还公挥泪经纪丧事复竭蹙御侮归其骨师友深情生死交谊不愧古人矣先是癸亥冬　皇子生大庆覃恩公与元配某孺人例及　封典待时乃给长公以甲子春授馆职公得封如子官巳而长公衔　命封楚藩巳而竣于事方奉公命行营孺人之高敞而公不待矣哀哉公至性孝友多所收恤不治家人产而为友朋谋区画周悉甚于自谋秀峯公田庐既于终世公坎壈赤贫家无储粟而落落轩轩无可怜之色食可兼数人馔而或累日不食不言饥家距城一舍属有所思独往独来蒙犯风雨涉水不避门者熟知状辄为启钥或无所寄宿廵檐而行莫知所之暑月寒窓好集子孙谈古今节义事泣数行下京山先生摸写娓娓人微矣乃余反复公之遗事若有所得岂其以鲁连为师者耶平原之事公所谓排难解纷而不取轻世肆志而长贫者鲁连矣鲁连年十二而拄田巴之口公幼智同史称鲁连好奇伟俶傥之策谈笑却奏纵横百折公雄辩又同若以文论则聊城一书岂思光所敢望公之宗尚吾知其为此不为彼也京山先生谓公合于张思光者有五余拟公于鲁连亦然葢非杨雄之反骚犹束晳之补阙云尔铭曰 
　　虞山芨嶪悬龙门谈公振奇道乃尊豹驹鸿鷇旭始暾飞霜之哭雪戴盆无双江夏何足论词源浩浩渺无垠逸气喷荡幡原坤匣中佩剑秋水痕龙渊烈缺相吐吞以冠苴履清流浑群轻折轴白日昏摧其角距披其根人纲人纪夙所敦立义不解酬人恩有怀石画康世屯谋野历历詹詹言饮不尽樽贻哲昆九苞符采高腾骞紫泥丹诏露华温轺车北指依帝阍摩娑秦篆鲁峄樊高歌浇酒督亢村景先老笔独阑飜上林羽猎夕藻繁珠书贝叶涉其藩木鸡气守游德围胡为归来厌世喧乘赤豹兮骖玄猿灵为箕尾度奎垣怡然委顺归化元龙摅有奇离蠖蟠大招天问耳不烦佳城埋玉双玙璠过而拜者碑可扪惇史微实永勿谖 

　　○封少司马吴来仪公墓铭 

　　往余与少司马吴公同肄学北雍也时大司成田公甲乙多士而余两人受国士知游日昵因问两尊人何状皆抱风木恨矣每相欷歔泣下曰古人有亲没而三征七辟不就者吾两人独何心而事应举哉第朝家令甲得追赠所生为地下光宠故不能自割耳巳相继成进士余浮沉宦路三十年司马公扬历中外杖中丞节奏最赠其尊人为中宪大夫四川廵抚都御史母赠恭人复自请告起家纳言与　覃恩会载赠其尊人为通议大夫通政司通政使母方恭人赠淑人而不佞昌亦承乏春卿徼恩貤赠得追随司马以酬昔愿于万一司马犹以罔极之痛余有同心从塞上授简昌使志赠公墓中之石昌义不得辞也按状公讳应道字自明别号来仪居士唐左台御史少微公之后世居休宁之长丰里始祖太乙公领元总管之职国初迁桐城十一传而至公自髫齓有颖异资授之书即上口赠通政仪亭公绝怜爱之尝曰神大用则耗何况稚子虽就外传多有暇日其执经家塾者十之三耳公既弱冠稍悟学殖易落韶年不再乃奋志力学寒暑靡间娴于帖括色泽高华学使者天台耿公有人伦鉴补慱士弟子头角崭然有昂霄之势而以试宣城遘疾归在死法中时司马公生九岁垂绝之日公手摩其顶而谓方淑人曰汝无忧后事有此子在吾为不死矣善事二尊人汝食报无涯也言毕而瞑得年二十九耳哀哉追其遗行则太公一尝遘疾吁天请代医祷服劳裾不解带太公六十陈牢醴以奉之集亲宾之娱之季路负米之孝也述其遗文则有长诃云所忧非忧贫所忧其可休处处凌九霄行行戒深沟是茂先励志之诗也假令嗣其年力三不朽事岂顾问哉长材厄于短晷英风郁于促龄此司马所泣尽而继之以血者也虽然尝一脔而知全鼎若司马戈之传神写照赤何止颧上三毛而巳铭曰 
　　让王之后华冑绵绵以任得民自歙而宣锺祥储社诞此名贤云生泰岳江出岷川有孝有德既陶既甄笔花灿灿腹笥便便福谦可信佐善则愆饮不尽尊潜乃跃渊龙门亢族麟阁凌烟朱斿猎猎紫诰笺笺是众父父是大年年何造物之尚缺终食报以得全爰述太丘之行以题京兆之阡 

　　○黎平府知府葛川喻公偕配王恭人张恭人合葬墓志铭 

　　穆皇帝登极之初台省奉　诏荐天下孝廉之以行谊著者三十余人于蜀则有若赵公颐吉来公知德而葛川喻公寔为之冠云喻公者今侍御公醒拙之府君也侍御以视漕至江南按次府君之遗事属钱太史立传而以墓中之石属旧史不佞昌铭不佞昌习侍御不敢辞公名应台字秉符号葛川居士司寇月梧公之从孙也公生而母王孺人有异梦葢高僧再来之祥及髫齓即夙慧异凡儿每独寐喃喃觅袈裟不辍司寇公奇之曰吾家待尔而大岂吾四十年宦路不欺之报平甫十余岁丧父赖长兄别驾公应豸者遵遗命抚育倍至公亦奉别驾如严君孝友之声浃于闾里里有兄弟讼产者廷辨不相下有司折之曰何面目见喻氏兄弟哉讼者息争而去甲子登卿书与豸之仲子思恪者同上春官是时司寇寿跻九十犹及见一孙一曾孙成名真盛事矣公事司寇公最久司寇公有震邻之儆公独身侍卫相依为命虽风木衔悲竟承先志焉万历庚辰中周公子义本房副卷首谒选得汉阳令盖楚大夫萧公良有辈雅重公固请主爵云公治汉阳以廉善腾誉两台荐剡无虗岁既就征授廷评寻议改御史公怡然不屑曰择官而仕无为也在大理执法明允称文无害升南虞部榷税杭关人谓膻途公无膏润斋厨萧然若应高僧之梦也繇虞漕出守黎平不数月归志浩然投簪命驾酒社诗盟石氏下里门之步郑公题通德之乡七十考终诸福骈集当代完人如公无几矣公生嘉靖甲午二月十四日卒于万历丙申得年七十有七公配王氏赠孺人继室张氏封孺人顷以季子侍御貤赠公晋中议大夫两孺人并赠恭人公既没而汉阳士民追思循吏请于学使顾公祠之名宦蜀之学使杜公亦采舆论祠公于乡贤盖司寇公与别驾巳相继尸祝而公复相从飨于孔庙之侧祖孙兄弟咸列祀典喻氏积善之庆未有艾也合葬于城北石宝山之阳铭曰 
　　惟神不灭惟生有自孔释手携祖孙世济谢氏芝兰孙家荆树令德孝恭夙标其誉处养潜龙出观驯雉不艳要津而安冷署乃佐度支乃司关市我心如秤臣心如水五马专城知足知止桐乡遗爱太丘表里尸而祝之荣哀备矣义方所贻澄清缵绪公侯之后必复其始不朽者名终酬者志琢石幽墟载事惇史冷冷素风垂芬千■〈礻冀〉 

　　○中书舍人许玄佑墓志铭 

　　过甫里不入许玄佑园林犹入辋川不见王裴也玄佑致身清华如司马相如吾丘寿王而恬退好道萧然有物外之致乃其殁也以哭母故遂成死孝士何可以一端测哉玄佑讳自昌其先太岳之胤宋淳熙中有自江右尉吴江者十余传而迁甫里又四传为郡幕怡泉公以孝友好谊闻于乡邦即公父也公配沈孺人举子不禄卜簉得陆太君实生玄佑玄佑少有奇表广上而丰下少读书即好渔猎传记两汉四唐之业筑仓而藏之饮食其中不屑屑为经生言既游南雍登览江山志意抒发四方名士皆折辈行与交顾数奇屡阨京兆试玄佑慨然河清讵可俟哉而以为吾二人忧遂谒选得文华殿中书浮沉金马日以扬扢风雅为事辇下豪贤之会坐无车公不乐也玄佑居邑邑顾不自得亟请假归侍郡幕公夫妇细詧声气宛然孺子慕也而代郡慕公为德益力岁凶则减半平粜屑粥疗饥所全活甚伙凡里中徭役最剧者率身任之不以烦桑梓先后燔责券无数末年产益落然族属故人以之缓急告者未尝不捐岁入应之也玄佑既负胜情又以闲居奉亲治圃葺庐水竹宜适杖屦相随养志甚笃而丘壑神情惬隐殊蚤客有以驱车讽者辄笑曰池头鳯何如海上鸥五侯鲭□如千里莼哉与玄佑交者吾邑陈征君景陵□伯□由阴祁夷度及不佞辈咸乐其旷逸花时柑侯命驾相期雀舫布帆间集梅花墅木开帘张乐丝肉迭陈而微窥玄佑意顾曲选舞摠借为莱彩娱者迨郡幕公捐馆舍沈孺人继圽窥园之日遂以□也□□□侍陆太君起居称药量永不能刻晷□左右巳□□□□度具不起即有以身殉之之志预为戒敕诸子微及后事家人方讶其不祥及承讳神气绵惙巳不可为犹匍匐成丧以劳毁卒卒之前一日里人闻有旌幢导从喧闹于市者为往生之验云玄佑性阔达虽生长素封不问奇赢子母事生平以读异书交异人为快所居与陆天随故址近为剔莽构祠祀之刻其唱和诗他如盛唐名家集行世者多出其校雠皈命西方夙期出世名僧静士密与往还而内行熏洁动循矩度事寡女?穸褚氏终身如一日厚嫁侄女过于所生属纩之前犹以女?穸节被　旌为抟颡箦上至却医流涕以死奉母如玄佑死生皆无憾矣当玄佑有嫡母丧乞余文为志墓中之藏去此几何而其孤元漙复以陈征君状乞铭玄佑有如欧阳公所叹方从其游遽哭其死以为身世一大悲者然玄佑多子孙皆有隽才平泉树石可保无恙而青缃之学昌显于世者孝子不匮天意固可俟也所著有秋水亭草唾余集■〈木雱〉斋诗草■〈木雱〉斋漫录生卒详状中铭曰 
　　其仕也为亲而不祈一命三釜半纶不易温清其殁也为亲而不难一殉相见黄泉唯诺必应是其以近臣为隐人而以才子为孝子者耶闾史状之国史铭之谁曰不信 

　　○别驾澄源潘公墓志铭 

　　始余读颜氏家训其所以勖有造迪吉康者详哉乎言之也及观鲁公家庙碑奕世载德绳绳继继靡非闻人乃知佳子弟即为贤父祖门第之高有以耳海上甲族自潘恭定公后重贤迭肖其闻人更仆不数而恭定从子有别驾澄源公者又恭定公所素奇为国器者也公有声太学久不得志于名场乃应　诏八赀拜大官丞所署内法酒故多干没公有心计辄厘其弊尚方器物向用瓦缶公捐俸称以铜铅代之且絜为令所省不赀堂库出入年久耗捐数百金廵使将按籍弹事勋卿攒眉无以应公积有曲价赢金克额得免吏议处脂膏不自润而所全甚多其才优干济皆类此久之擢汀州半刺居温州公之丧服阕起补庆阳地属边徼专督军饷公申严灼束给散以时将士悦服府有悍卒讦其营长公援律治罪凌上之风为衰止焉甫两月奉檄摄郡篆廉平不奇祷雨有应秦邑士民交颂比入觐事竣公巳倦游赋归来矣公归而秦人之思更数载不替祠桐乡而碑砚首也宁俟以一第重哉先是温州公之殁也公独侍汤药仲氏造宦季尚冲龄公封识遗橐即一簪一履不敢私启众有持均分之说者公力却之推以予季壬人莫得其衅焉变嚣喧为雍睦有以也邑有践更役诸从兄弟争相讦公直代肩其巨终其身不自功大都以俭德厚道斤斤自将室无姬姜奉鲜华侈所至郡邑大夫皆重之若江右刘黄门作令时就公问政信其不欺东郡毕大司农司理时为公发奸多其不较即有武徤吏中先入语始未尝不耽耽而后竟心折也公有仆杨仕从妇翁家来赖公赀行货江淮间骤富以终讼凶杨族乘危攫其藏不尽不止或谓公曰如楚弓楚得何公曰奴不吾负无过乱门足矣公所居直学宫之阳诸生陈言上官当毁其墉以广学宫之路其词不直贿众可巳公慨然曰世有舍宅为寺者矧学宫乎吾何爱于家衖众亦无以难之也识者评公孝谨如万石君恶闻人过如马文渊未尝臧否人物如庞德公柔和忍辱如张公毅言言不愧矣寿跻八十高朗令终诸子若孙皆以文行才美济县官之急岂非盛世完人哉公曾孙余孙婿也稔知公生平而铭之铭曰 
　　仕不必崇班要之营职隐不必深山要之宁极既桑且谦师聃与易闺门肃雍乡里矜式盖无怀葛天之民而恭定公之遗则 

　　○沈高士公路墓志铭 

　　天启初年礼部奉　诏移文海内求岩穴佚才有所纂述可为　实录用者所司以闻于时附丽而起者甚众两都九卿之署各自修志志成其秉笔者各予官郡倅或中书舍人而江以南大雅之士如沈公路台使者张公式庐表宅欲以光兹选公路傲然不屑曰方有幽忧之疾未能从也比余入朝而大宗伯闽中林公询吾卿胜流某某辈余号其姓名公路在焉方谋削牍而党事起高木风摇无论繇蘖矣林居以来慰藉相属今年公路五十余赋诗为寿又作草堂图比之鸿乙而公路巳弥留不及见嗟乎公路铲采逃虗遂狷介之性似静者其结客振穷挟湖海之气似侠者其愤世放情寄声色之游似达者至夫沉酣竹素雠校鲁鱼聚可汗牛藏无游蠹断简必续僻事能征又今之慱雅君子也然而坎壈盛世奄忽逝波宅相仅托于阳元血胤竟同于伯道不亦可悲哉公路所交善惟娄子柔李长蘅两君子状且传而其子谷似泣请余志墓中之石曰治命也何忍辞公路名弘正自其十二世祖都远守杨州始迁苏居郡城之乌鹊桥巳复徙嘉定之青浦为江东之沈六世祖思善以好义表其闾曰旌义子辅娶于瞿夫妇笃孝直指请于朝表其闾曰双孝有四子修职郎槩其季子也槩生燆燆生应元世以耕读亢厥宗而应元之子太学生昌德字叔怀者最着则君之父也君生而岐嶷至性过人年十六文藻飙发华亭故宗伯唐文恪公诵其行卷大奇之曰此我辈人也叔怀公课子严君巳弱冠犹欣然受杖无迕视居母丧三年柴毁不御酒浆族党咸啧啧称孝子孝子云为文高朗自喜调与时背三试不售二竖相侵遂绝意制科之业颛以称诗为事所著虫天志小名录枕中草为世所赏誉词客酒人坐上常满即有匄贷未尝以囊涩觧尝侨居海上余友陈太仆子有与定忘年交后以论文失欢客有与君为难者余尝讽太仆曰两贤岂相厄哉太仆亦悔然君自此与海上声迹都绝矣归于邑城有水石竹林之胜尊彛书画之赏客赠以东坡雪堂玉印因颜其堂曰春雪赋诗亦命之雪堂集志所存也君尝自谓富于黔娄徤于叔宝寿于长吉虽复五男不有听之冥数子姊之子曰谷似更有遗命以叔父昌国之长孙并继宗祧书籍田庐分授有绪葢困于市义死之日家无余赀云谷似秀而文足继君之素业将以此月二十一日奉公之柩葬于江湾之光茔元配孺人李氏先一年卒别有志铭曰 
　　昔白香山之池上诗云有水一池有竹千竿有书有酒有歌有弦者贫士不能致之夸士不能安之力能致之心能安之者公路也膏以明煎身隐则天全火以薪传称诗为大年岂羡千百岁之顽仙不为五十岁之乐天乎吾尝铭王公大人之阡要以亟称无愧者惟若士为然 

　　○程桺汀隐君墓志铭 

　　太史公曰阴阳家言使人拘忌而多畏自宋时赖文俊董德璋以青鸟之术着于歙而歙之慈亲孝子惕于祸福之说行营高敞数十年不能成一兆域者而素封之家为尤甚信乎以金注者惛也程隐君桺汀八十时其子继志走币四方求酌者之什再易岁而以世父参知公之状乞余墓中之石且以葬期告是所谋在地下不在地上者其孝可念也程之在歙者皆者姓而□用之程则自唐中丞澐始宋时则少师珌有洛水集行于世数传而为文和文和之子九峯乡里穪善士有丈夫子七人长为隐君名灼字见甫自号桺汀习见家世修计然策牙筹之与亲驵僧之与使非其好也乃从掌故家游翻经阅史几于迁业九峯韪之柰家督非君不可而君自度不能竟学乃修息吴越间鲜有遗策自谓用其所短反以见长葢出纳在手高下在心者垂四十年而子母钱与六弟共之一赢一缩截然分授归于至平虽童奴厮养无有腹诽唇稽者友于睹矣祝黄门石林作令时行乡约法察举君以为约正里中有疑事每以相质君不任受德不受任怨而至于缓急之际密有干旋或捐橐解纷终无知者故有长者之誉其理家也衣不重帛食不兼珍禽虫之属不忍恣刀俎以供口腹俭德如此而作宗祠建书院不惜巨费以成壮观至书院名九峯令昭示子孙知向之辍学非九峯志也君之八十也余友陈眉公征君为譔仁寿堂记君读之曰仁则吾何敢知里巷小善逋者蠲疾者药亡者椟力犹可勉我子孙无以老耄而失我时以告我可也呜呼假令司命者多假之以年君之为德于乡者宁不与遐龄并畅耶生卒婚媾之详具状中不复赘铭曰 
　　染与净何常淤泥有莲花雅与俗何常货殖有儒家政以孝友成人见其老而弥劭富为仁义附犹惜其生之有涯 

　　○王隐君墓志铭 

　　古之学者耕且养三年通一经近世士人一事占■〈亻毕〉何能复问家人产且耻言耕况贾乎有佳子弟能服贾为父兄劝学此孙武三驷之法所谓一不胜而再胜者也武林王见石先生有三子皆负隽才先生既屡踬棘闱以食贫故不能一意竟学于时仲隐君长跪请愿为家督持门户修什一之息以供朝夕年踰舞象即以贾起家见石先生始得将长公季公跳身就四方都养之维扬之海上之大涤山中下帷攻苦不反顾先生举明经季公亦对大廷登甲第葢至季公迎二尊人禄养京邸而隐君如弛于负担世称乐有贤父兄宁知子弟之能成其父兄若此可谓岂年谷矣隐君名国柱字君奉别号润庵系出晋始兴文献国初繇暨阳徙钱塘世者隐德七传而为云石公慱雅慨慷振人之急千里诵义是生见石先生隐君则其仲子也生而有至性得膝下欢初割产仅田十亩会见石公有女弟无以为嫁忧形于色隐君辄鬻所受田治妆宗党服其孝义友爱伯季二女弟终其身无间言同舍生殁于他州访其遗孤时加周恤戚属有乘俭岁而操券以窘隐君者亟偿之比家既饶与相窘者数见曾不举前事以重其愧即季公显贵里闬皆属耳目于隐君无若夫巳氏之子改玉改步何隐君顾夷然故吾捡押若寒畯无骄气也他所焚券掩胔设粥施饵长者之事不胜书而武林述某为内弟沈无回孝廉经纪其家政令一意竟学称天下士乃在无回七岁时心许之类有鉴裁者士大夫或难之矣见石公寿跻大耄祝觞无几何捐馆舍隐君痛欲绝凡三日而不起犹令人掖而就苫次死孝哉死孝哉隐君虽韦布而修处士之行其绪言余教以勖文学克家等孝友家声方来未艾可传巳生卒婚媾详状中铭曰 
　　有以乐其亲不必其荣也有以荣其亲不必其躬也贫有所不辱满有所不足此之谓荒年谷而丰年玉郁郁佳城千秋吉卜 

　　○墨林项公墓志铭 

　　陶隐君论书曰不为无益之事何以悦有涯之生世无达者鲜知其解其檇李项子京乎公蒙世业富贵利达非其好也尽以收金石遗文图绘名迹凡断帧只行悉输公门虽米芾之书畵船李公麟之洗玉池不啻也而世遂以元章伯时目公之为人此何足以知公元章论书以端明为畵字蔡卞为得笔伯时故游苏门苏助之羽翅党事起寻负之一死一生之际岂有达人之观哉子京夷然大雅自远权势所与游皆风韵名流翰墨时望如文寿承休承陈淳父彭孔嘉丰道生辈或把臂过从或遗书问讯淡水之谊久而弥笃此外则宁狎飞凫弗亲轩葢郡守某以年旧请见虽复倒屣殊乖凿坏为数日不怡其介特如此先是吴中好古之家浸寻疲于势要搜括公以翰墨徜徉竟厥世不为他嗜以故廉者不求贪者不顾人以是服远识繇斯以观公之贤于元章伯时不巳多乎公名元汴字子京项之先汴人也以扈宋居秀胥山里为甲族自襄毅公以来七叶贵盛有以孝廉令长葛者曰纲纲生赠吏部即铨铨有丈夫子三人长上林丞元淇坎东澳少参笃寿公其季也少而颖敏十岁属文不难究其家学巳念赠公既背养而太宜人苦节即仲致身王涂不遑将母吾宁以青毡故重远子舍乎于是绝意帖括颛奉太宜人色养亲自浣涤终身孺慕少参公忠孝大节公有助焉公居恒以俭为训被服如寒畯如野老婚嫁燕会诸所经费皆有常度至于赡族赈穷缓急非罪咸出人望外曰吾自为节缩正有所用之也戊子岁大祲饥民自分沟壑不恤扞网公为捐廪作糜所全活以巨万郡县议且上闻牢让不应终不以为德市闾巷声有司益重之公虽蚤谢呫哔谓祖父遗经堂构斯在不欲令子弟亦知达生之趣有六子各受一经严为程课犹子孝廉梦原六龄失母鞠诲备至孝廉蔚为名儒而诸子彬彬皆不愧王谢家风云公畵山水学元季黄公望倪瓒尤醉心于倪得其胜趣每作缣素自为韵语题之书法亦出入智永赵吴兴绝无俗笔人争传购初称墨林居士皇甫子循作墨林赋以贻之晚年意在禅悦与野衲游因感异梦更颜其斋为幻浮且手题椑槥比于司空表圣之志生圹者洵称达人矣忆予为诸生时游檇李公之长君德纯寔为夙学以是日习于公公每称举先辈风流及书法绘品上下千载较若列眉余永目忘疲即公亦引为同味谓相见晚也公与配钱孺人殁数十年而次君德成图公不朽属余以金石之事余受交公父子间不可不谓知公者何敢以不文辞他若生卒姻娅之详子姓曾玄之属具京山先生行状中不复再铭曰 
　　易着谦吉老称俭宝孰藉高明而甘枯槁孰秉素心而事幽讨今游古初神传象表越山啸傲长水潦倒清虗之乡达人所保有啬其躬施及国荐有朴其容艺文穷巧死何如生大梦独晓向平犹惑彭祖为夭史铭诸幽聊识其小舟壑之藏齑臼可考 

　　○徐豫庵隐君暨配王孺人合葬墓志铭 

　　澄江以徐氏为望族自其始祖本中以布衣奉高皇帝命使蜀辞官归里朝士高之赋诗送别为国初盛事本中归而出粟赈恤为德于乡及至殁也当世名公若魏文靖王文端胡忠安叶文庄辈皆哀挽铭诔语无虗美大书深刻传布海内大江之南以碑板不朽先德者繇徐氏风之也数传而有豫庵隐君及仲子弘祖复能修本中之业以高隐好义称弘祖之母王孺人八十余违养将归隐君之藏匍匐五百里请余铭不忍辞按状豫庵公名有勉字思安赠光禄丞柴石公之第三子十九罹父丧伯季六人以射覆法析产公一再得正室乃让于伯兄而自处东偏之旷土是时家巳中落与王孺人拮据修息竟复旧观园亭水木之乐甚适也或劝之以赀为即辄不应葢公性喜萧散而益厌冠葢征逐之交即秦中丞杨冏卿侯司谏皆周亲相善时访公公固匿避以疾辞亦无所报谢其雅致如此中年伤足不良于行晚而为盗所苦疾作卒不起仅得年六十公有三子伯仲皆王孺人出常与仲子弘祖居仲子好远游所至必探幽穷胜倾其独行嵚崎之士然每结束行装则有恋恋趑趄之色孺人察其意慰之曰吾幸徤善饭足恃耳男子生而射四方远游得异书见异人正复不恶无以我为念故仲子足迹几所谓州有九游其八者孺人成之也隐君不事纤啬其蹙而复振所拮据修息者靡非谋室之获巳多泛宅之游孺人望衡筑室令无垂堂虞季子弘褆生孺人字之不啻出入腹隐君卒先一月谓孺人季吾孽也若援产勿得视两儿孺人不以为治命举田庐鼎分之甲子岁祲米斗百钱孺人命仲子出粟以活饿夫岁数十石仲子念孺人所居湫隘将改作鸠材矣孺人闻墓碑在风雨中撤使甃而垣焉又办祭田数十亩倡族人享祀尝有所感愤同冢孙质之青阳张氏入门见其家无长物有素风则喜恭人躬纺绩则又喜既而计部君自拭藤床恭人自进茗馔益大喜竟忘所白事归归而疽发于背俄顷竟尺医云是疽非愤极不成非喜极不散今发矣当无恙后果然其虗怀服善识大体学士大夫所难也孺人有两孙以学成列黉序孺人尝同仲子之子卯孙勖之曰民生于勤勤则不匮今里媪之纤者无数而吾家独以精好闻学犹是矣张山人复有晨机秋圃图名公题咏殆徧焉先是弘祖游华山至青柯坪忽心动归而孺人示疾自此依膝下绝迹不出户孺人八十为征作者诗若文以佐祝觞迨乙丑自春及秋侍汤药几废寝食以身殉孺人劳苦之曰无为死孝吾从而父巳晚矣弥留之除神识超然令妻寿母不巳兼之哉嗟夫隐君不喜冠带交而孺人成其志仲子为振奇之士多林下风此如莱妇鸿妻雅称偕隐可以传矣生卒姻娅之详具状中铭曰 
　　布衣之豪动九阍家声不冺余仍孙市交客满随朝昏乘车戴笠气可吞夫耕妇织素业敦不为皋门为鹿门幽人坦坦真足存龙蛇既厄孤鳯骞善作善成贻谷繁宝慈宝俭合道言风雨如晦云雷屯半荣半瘁同一根中分后合干将材管彤郁郁照墓门 

　　○处士宇溪陆公暨配张孺人合葬墓志铭 

　　余既为亡友参知云台张公铭玄宫之石矣公有遗文状其仲姊及宇溪公公子超越皆游黉较负儁声问业于余即云台志中从读书吉州二藐孤也翁媪葬卒既久虗墓石若有待余不敢失亡友之谊乃无辞操笔按状公姓陆讳琼字思佩别号宇溪世为钱塘北郭里人讳基者生敬敬生华华生政政生水村公论代着隐操水村公有三子公其仲也公生有至性八岁丧母屠哀踊如成人时岛夷寇起水村公纳妇稚于郭独身跳伏视庐舍公登陴凝睇侦知寇退乃始敢进食既习章句颖敏绝人以水村公不乐儒去而习计倪家言甫当户事水村公偕继母贾得其欢心丧父如丧母丧继母如丧父时哀踊也抚弟妹惫极恩厚蚤敦伯淮之爱长而析箸非其意巳公虽心计服贾而士行丙夜篝灯纵横百氏慱洽如经师出与里中儿论难皆屈服去里儿以是日摄公会有杀人当道者所弃尸乃公家匠也县令驺呼适过之无赖子遂以诬公兄弟公慷慨申雪不数日而事竟白诸兄弟人人才公倚左右云江陵相当国量田议起公应县教董其事下令以旬日报竣公侧身塍陌目送手畵不爽铢寸悍长吏不能难反优奖之公自是始得脱践更与张孺人专为家也未明起视臧获率作视其劳者衣食视其下者先业益拓又不规规什一常贷贾人金数焚责券一语许诺即赤手丐千缗与之无恡色有于某骤殁公抚其幼子迄于成立方某者欲寘宅力未给也而有远行托公市之公如约有讽公此美宅何不自取公笑弗应俟方归即推予焉邻沈叟素德公欲以田园贱售公竣谢之沈圽而恤其婺有加也王生构于雠几陷重辟公捐赀出生犴陛不责报邑令阴遣椽访按里中豪某某拟闻之台使者椽夙重公德望从容廷问公为极辨脱三人于死卒不令其人知也其敦概重侠类如此公为儒不卒独好与儒者游张孺人能识公意咄嗟治其闺中若无音响以是公负贤豪间声益远孺人生名族娴内则诸训家世豪举而翁性俭朴甫迎车牵即敕新妇不得张乐入门乃易椎布操作而前尊章大喜事继姑贾庄其处妯娌如姊妹和气照暎佐公襄大事动合程范析产非公意尤非孺人意也当公主量田事乡胥县吏以千指集其家昼夜旁午孺人为椎牛致酒劳问勤苦人人满意去岁时伏腊辄手织缥锦躬炮甘炙以贻太安人抚爱诸弟时偕公为经纪门户故参知伯仲得端意本业浸达贵显焉公既怜爱幼弟寰溪君欲令治儒孺人曰是孱而少神何可令独困虀盐哉佐公调护卒愈痼疾他若迎外媪抚孤甥公倡义孺人无不应者检综管钥严而有体督二子就传伊吾声不丙夜不休孺人殁而公忽忽不乐稍纵意诗酒间时戚然有良友之叹奄忽数年竟亦下世余读参知状而悲之然公夫妇可谓能行其志也内行整洁慈风穆如使公生前代必首应孝弟有道诸科列妇德于少君孟光间又何媿乎手投佳种旋获秬芑双鸾对翔两谷齐荐儒効彰灼斯其应矣公尝有兴作巨斧猝从梁堕葛衫中划而肤理无伤无赖子鬻田于公迫负官钱腊毒衣带至公所索衅公饮以酒出好言慰去之他所争攘死公葢有天幸人以为盛德之报云年月姻娅具列状中铭曰 
　　冀之亩恭如友皋之庑肃若俎唯德符如鼓桴以鸣厚同弦奏山辉璧川媚珠睪哉藏泽不渝 

　　○龙安府照磨怡泉许公元配沈孺人墓志铭 

　　甫里之许埒于素封非藉世赀也葢谋室而获焉先是许公之翁媪以家难废箸萧然贫也自沈孺人为冢妇不爱簪珥俾郡幕公用昌大而贾逐什一之息而家乃大饶或曰孺人有心计躬自操作与僮奴同勤苦亦赖有天幸举无遗莫斯二者孺人有之而非其所以造许之繇也家之将兴也有内德相夫子以慈孝友恭而得全全昌有保之者矣按状孺人沈氏昆山里人幼有慧性父母遗爱之为择快壻得郡幕公笄而归许能洁修瀡奉尊嫜称孝妇时许翁多宿逋收责者叩关而呼无以应翁有窘色孺人谓郡幕公曰此家督事也色养之谓何于是翁析产郡幕公请独任逋不及季季以此得息肩家亦起而不兄若者每当无年意不能无少望郡幕公周子无算而孺人更以妯娌情阴馈季妇无床第惑葢终季之世靡谇语嗟乎妇言是用友于道缺许氏之友爱也以用妇言更着非家之祥乎孺人生子既壮不禄郡幕年将艾且庄孺人殊无意及副簉藉令孺人牵于帷房之爱不为宗佑计即财虽与众共之非所以长守富也孺人则为求良家子得同里陆翁女餙以进与之相得甚欢巳而举中书君孺人为解襟抱怀中属毛离里不啻也时其寒暑调其饮食视其药饵为之虔管钥者若而年自就傅而授室而孙子婚对而宾客酒醴干糇无问细大孺人是供即陆孺人无所加其爱孺人年六十七中书君徧走海内名公若文若诗若传若序为母寿人谓中书君孝无与比实母慈所感也孺人成其夫孝又成其子孝可谓贤也巳是宜铭铭曰 
　　先民有言孝衰于妻大岳之后潜德有齐而室不溪而情不携而熊是丸以愧彼牝鸡琢石玄室而史为之题 

　　○许伯上配鲍太孺人墓志铭 

　　故太保新安许文穆公以纯德素风刑于门内家法之美为当代士大夫所称方其立朝巳悼亡哭子而厥有成之者其长公配鲍太孺人实以冢妇代为家督云嗟乎盛衰之际人所难处也文穆之荣衰太孺人身阅之矣当其鼎贵不以盈及其殄瘁不以轻非以其能持盈故能定倾耶彼须眉男子凭借光宠至使其父兄不可以死者矣何论闺帷妇太孺人于是乎贤矣太孺人生二十七年而许长公没誓以死从绝粒不食文穆使保母谕之曰殉死易抚孤难请从其难者太孺人执志不回自经者再绝粒者又六日文穆呼天而泣再遣保母致语曰亡子之孝妇之所知也老人身半枯矣而忍重悸之乎有亲不能养而遗以身后忧亡子不瞑矣今日之事所谓死重于泰山者也妇其易虑庶存孤以安我太孺人迫于义奄奄床褥间泣谢始进粥糜终三年不绝哭积哀成病数濒于死至三孤成立而自谓可弛于负担也太孺人虽无年抑有不欲尽其年者矣令甲节妇非六十者不得旌其以子贵貤封者亦不得旌太孺人格于令弗被旌也诸宗亲乃私谥之曰贤节而不佞昌文穆门下士且受交于长公者不敢不以文辞而志之曰 
　　太孺人者鲍氏名静华抚州倅献旌长女赠中书舍人许伯上之元配太保文穆公冢媍也太孺人大父赠工部尚书季贤公与文穆交善为婚媾太孺人年十六而归于赠中舍公鲍故大家治装甚盛文穆虽通藉汪夫人犹然荆布也太孺人即去绮纨以俭素事汪夫人时轧轧闻机杼声矣文穆公家无负郭□奉入以赡宗亲不足又耻为匄贷太孺人曰仕不家于官妇岂家于装哉出装具以为二尊人资斧其知大体如此太孺人事汪夫人甚孝常一日晏起汪夫人曰日可中否太孺人自是鸡鸣盥栉问寝汪夫人即汪夫人夙兴莫能先太孺人也汪夫人有茗具索之不得或谓失之新妇所则戒左右勿复索太孺人闻之但谢过不自剖也后竟得之他所汪夫人服其有量汪夫人疾太孺人衣不解带侍汤药者月余以身为祷家人为之感动焉文穆携家宦邸既丧汪夫人令太孺人与娣姒逓司中馈时臧获非素御皆凛凛奉程朿无敢挠其政者每上食文穆必亲涤器调羮不敢假手侍者葢其慎也文穆既解相印归益不问家人事太孺人内奉高堂外支门户井井有条每嘉辰令节必集亲知设牢醴与文穆劝酬以乐其志文穆疾革顾诸孙曰汝曹有贤母我与而父俱可瞑矣其生事死葬畧无遗恨云太孺人教诸子最有法自能言即无敢以骂詈为戏者能行坐即无敢躐次先长者及其就外传每传意塾师勿以姑息从事诸孤每塾中暮归或受荆楚必问所繇或以书法不谨句读不习为秉烛危坐从旁课之必得当然后就寝诸孤有过必令侍儿设毡具杖跪而责之旁引曲喻俾自知罪而后挞之每挞未尝不呼赠公而哭自咎其不能教也诸孤至无以自容痛自惩艾葢仲子巳服官太孺人从之宦邸犹数数觇其言动督过如儿时诸孤恂恂如处子不隤其家声微太孺人之教不至此太孺人治家嗃嗃俨若朝典然严不废恩拥一布被二十余年敝犹不改然啬不废施见道旁之枯骨槥之驿传之挽卒糜之宗亲之不能举火者脱簪珥以助之有从叔祖殡太孺人屇期邀娣姒会葬或曰贫老而孤何当此礼太孺人曰吾知礼而巳不知其它先是文穆公析诸子田庐太孺人不辞寝丘曰何如先姑机杼时也太孺人持礼意甚谨妯娌娣姒望其神检以庄见惮诸子妇师保奉之不敢失尺寸其抚王夫人遗女如巳女皆以端操贞静仪之既出合皆能执贤妇道矣里中妇洪氏者丧其夫时起居太孺人与居阅月辄感而自矢曰妇人再谯真禽行耳终不离太孺人左右京邸就居相传有妖崇达官贵人无弗移避之者太孺人命弗移终亦不为崇也太孺人素不佞佛当其丧赠中舍时所谓濒于死者家人巳治后事矣一旦不药而苏遽呼侍儿问曰适白衣女郎自何所来乃倒瓶中甘露饮我耶葢大士默相云太孺人栢舟之节皎于氷霜动物感神不虗矣太孺人就养北征之清凉而病革犹端坐呼子若妇谆谆戒勉俾归而传语遵奉遗训预定化期不移晷刻几于委顺者太孺人没时享年四十有八子三人抑太孺人之贤故自天笃要以文穆公之清邵若绾故太孺人式其俭赠中舍公之孝谨若庆建故太孺人习其恭而诸孤之枕经藉书若谢之玉树王之青箱故太孺人益闲古训袭美彤史其渊源远矣是宜铭铭曰 
　　人之寿年惟识所持同于寿者寿亦得之懿彼贤节岂与寿期为死者孝为死者慈寄生之身捐之若遗不则今之鲍太君与昔之鲍大君何修短相越之如斯吁嗟乎是惟相门之女师 

　　○王母季太恭人墓志铭 

　　吾郡母德之贤垂耀彤史者更仆不数而最着为包母杨太孺人其两子俱禀慈训以忠孝大节为名侍御徽言懿范天下莫不闻至今而有王母季太恭人者与之匹不惟三珠并耀二方竞爽次公陈臬于雄藩季公含香于比部其家门之盛世德之美与包氏同而徽言懿范百年再见是固史家之所当采者况重以孝子之征言也按状太恭人太学孟岩公之女母曰秦孺人其始娠也王父宪副雁山公梦鳯翔于庭厥明占之宜诞贵女生而婉静不凡女范女红过目即脱日成诵脱手成剪襞雁山公休沐授以孝经内则诸篇及史书贤媛事辄持记不忘心益奇之孟岩公之游太学也与毅宇王公同研席交善遂缔朱陈之盟以太恭人归毅宇公之第三子是为赠中宪瑶林公敬姜和鸣之繇果不虗矣毅宇公乌衣世业高自标置交无尘杂独敦礼经师督课诸子靡晨夕辍家驹千里尤目属赠公赠公口不言钱手不握筭自太恭人入室则内政井井米盐出入皆有记注臧获受成鲜所干没赠公得以肆力于学籍籍黉较间谓巍科可芥拾而数奇兴叹名心渐薄太恭人恐损乐生之趣时时慰解之又广其意曰吾视君岂长贫者考作室子肯堂一身也且君巳作达吾子安得复尔于是赠公无厚业矣太恭人乃以辨兼珍而营夏屋修毅宇公义方之训有过无不及焉太恭人嫁时簪珥珠玑尽于修脯居然荆布妆错趾鸣环盛餙间无怍色谓佳儿可恃也赠公孝行无与比太恭人善成其志姑忧孺人病吁天请代既巳垂绝得少延毅宇公困于焚券豪于传觞太恭人击鲜召客不闻罍耻促毅宇公既贫而无忧生之嗟以此至于孝奉尊章迎养母秦孺人与姑季孺人之归何司理者恩礼备至赠公副造所生爱劳均一三党周亲赈穷悯乏惟力是视尤闺德所难也次公癸丑成进士廷对服官季公以己未成进士太恭人各有手书以清白慈俭相勖宪副兄弟既免赠公之丧依恋膝下不作魏阙想太恭人曰儿以此为孝吾少读孝经不曰孝始于事亲终于事君乎宪副兄弟奉命惟谨是以单车就道而不意大期忽至风木衔悲宪副陈臬奔自鹿泉水部衡文奔自象郡各以畏此简书缺然含敛为终天之憾而太恭人以孝子观成　君恩洊被比于包母之遭际有险夷之异焉故含笑入地也余为诸生时与吴广文者会文于赠公之家塾时赠公犹未弁称为同社小友去今四十五载而复与宪副兄弟为同朝为姻戚既诔赠公而又志太恭人虽满柳之未雕而虀臼之难称矣是宜铭铭曰 
　　清淮世泽有开必先既叶鳯卜克成象贤名为伯鸾之妇而何以蔍蔉之逢年召为义方之母而何以缨緌之蝉联舟方泛而藏壑剑欲合而归渊继包母者彤史祚王氏者青毡 

　　○祝母陈孺人墓志铭 

　　余友祝尧观举孝廉三载矣萧然藿食不治家人产也泣谓余曰先慈陈孺人自为女而为媍为母毕世而与贫俱何瘁也忍言逐贫而吾母之贤有暗合女史传多可书者吾母陈氏陈之先世有隐德而乐善公多贤豪之游为最着其家故不贫也再传为东山居士椎不造事困于徭役产日挫既捐馆家益荡散不能守先世之旧庐孺人与寡母形影相吊虽处艰危尝有以慰母意令忘亡者无改度孺人以十五而归我父外祖母张力不能治奁具吾母以荆布错绮罗珠翠中若有以自异者无蓄缩吾父少即习贾始探茶楮禹航山中尝经月一再归继以单舸走吴楚间征谷贵贱尝经岁一再归赖吾母持门户无内顾即折阅助以织纴无室謪祖母邬孺人性严卞御子妇易为谯诃吾母庄事有节无失欢吾祖治家嗃嗃子弟使人各一艺每始旭耕者春者读者走日中者食指动数十皆仰给中馈母椎髫操作入厨治馂咄嗟立辨无废事不肖既就外传奉母训如严君仲吾之声昼于塾而暮于寝也有以属句赏余早慧者母却之曰勿以骄儿志即先祖父母含饴相怜母益以游惰戏渝为戒无小慈邬孺人寝疾吾母与伯母陈更番入侍母衣不解带者浃四旬每中夜起抚摩扶掖亲涤中褕久而愈无勌色母以故善病以哭余祖父成瘵不治弥留之际从容布席从床褥间稽首以不肖属伯父母曰陈氏书种在此子矣此子也才惟伯氏之赐子也不才惟伯父之望顾卒子之乃命不肖跽而进杖不肖伏地泣不止正色曰死生命也若不忘吾言吾且不死奚泣为于是以二箧授吾父其一皆含敛丧服具也葢怡然委顺无怛化孝廉之述母大畧如此而孺人生前殁后可悲可愤之变尚难更仆数也中垒蔚宗所载孝妇贤母何让焉嗟乎祝公父子世牟什一孺人独信诗书之可以亢宗庶几哉断机画荻之流且于宠辱死生之际有士大夫所不能自持者孝廉之不丑穷亦犹孺人之遗教乎孝廉又泣而谓曰昔吾外王父乐善公与吴文定交善文定尝为修谱而颜其居曰湾陈世家吾外父死且不朽今何以不朽吾母非一片石哉于是以状授余余读之不胜呜咽葢三辍编而后竟嗟乎祝母之下世以三十四先慈以三十六其贫瘁同短折又同生无五鼎之食而死有半通之纶亦何解于终天之恨哉惟是孝子之请不忍虗也乃叙其槩而铭之曰 
　　若或啬之富寿而康其身则殃若或?之端淑而臧其家则祥身之殃殁则巳是谓女中有颜子家之祥子之以孟母之名照彤史 

　　○参军静吾贺公墓志铭 

　　朱方之有贺氏也阳夏之有谢也汝南之有袁也贺之有承德公也袁之有邵公谢之有弘微也公名学文字知本别贺静吾仕为河南都阃幕官非其好也而自以孝友独行显公祖曰封主事默斋公镐父曰江西按察使澹庵公邦泰澹庵公筮仕为莆田令尹猝中倭婴城誓守而归其家人公嫡母邓安人卒于途公时方九龄哭踊如礼巳代澹庵公居子舍事封公封安人备极志养当公游南雍封公诫之勿作少年游公题其训壁间以巨石支僧寮不一窥桃叶归而受家秉益食淡茹苦尽煎世家子习气以是当封公意而澹庵公亦藉公无内顾忧巳而封安人封公相继卒公哀毁几绝如夺怙恃为敕断酒肉者三年其居生母欧孺人丧及奉澹庵公讳皆然澹庵公宦□在千里外公问关定省往来策一瘦卫津人候吏初不复觉巳家居十年公无晷刻不立侍澹庵公性卞急小有所忤公且受挞盘旋寝门间俟怒小释即复入欣然巳应奔走矣澹庵公日喜诵金刚般若经圽后二十年公持诵如一日且诏诸子曰吾非为尔祖乞冥福也庶几开卷见羹墙耳其纯孝如此公诸兄弟豪举任达每欢饮争慱得公片言辄解公亦傥易绝无城府及周旋尊亲矩趋尺步不敢纤毫越礼贺族之大用于江南而家乘未修公慨然任辑之水木渊源遂如镜焉性好施予尤敦于故旧故旧子弟多倚公为外府至屡渎不厌戊子己丑岁大饥公倡诸兄弟大赈里党所全活不可胜计他若贫而不克婚者负而不克偿者名山梵宇之宜复者黉宫胜地之宜饬者不繇劝讽触目动怀未尝市以为德亦未尝徼以为福也公虽以祖父意责令当户拮据家难备尝辛劬而实不乐屑屑问生产岁入所羸半为纲纪者所没或并其橐负去公知之弗问也为趣具召客客至投辖轰饮或遍呼子姓赏以巨卮虽贵显满座鼾声如雷语多冲口怒不淹时人亦无怨之者公晚年邃于道术尝闭户演习满百日始开关紫光奕然在其大宅雅好奇游以过鲁游岱岳以奉使适晋游恒山以宦辙中州游嵩少如礼九华登泰和谒武夷溯梅岑振策里粮陟危踰险皆少壮人所趑趄回驭者公独从衰暮鼓勇髣髴灵仙庶几一遇尝梦入福地邂逅数老人题诗满幅觉而诵之飘飘有凌云意疾革时挥手碧落犹以未践衡华为生平缺事可以知公旷怀矣公生以嘉靖壬子殁以天启乙丑得寿七十有四元配华安人有贤操助公起家者也子三人长太学生懋元次南京光禄寺典簿懋光即以　覃恩进公阶者次太学生懋亮侧阎出女四人孙四人孙女三人嫁娶皆名族详懋元行实中元等既葬公荆城塂祖茔之次而以墓中石见属余观公生长巨阀人地高华展骐骥之足日入犹轻千里也乃知足英年躭玄壮岁仪结心一专气致柔如公可谓善学道者若其孝友之泽扬之愈芬为公子姓者麟祥鳯举皆逡逡万石家风公所贻又不趐远矣是宜铭 
　　铭曰籍登散吏儒证列仙身超物外意象帝先姜肱阳城友爱比肩皇人窓下白传池边鹑居爵跃审鲵渊大还既熟捐小年吾铭其宫永不骞 

　　○文学虹山汪公墓志铭 

　　汪之先葢出鲁公之后自颖川受姓散居江左世有闻人在汉时则有若龙骧将军文和在晋时则有若司马叔举在唐时则有若越国公华而其自唐模迁岩镇为岩镇甲族则宋孝子时扬始着时扬有二子皆举明经寔亢岩镇之宗诗书孝友之泽所繇来远矣十三世而为竹坞处士处士有文夫子二人虹山君其仲也君生而沉静幼不好弄垂髫从师受费易同舍生间以嬉辍业君耻与为伍同舍生易之私相念汪氏子独善卧耳何不能致而六壁窥之则挟筴读书甚庄同舍生遂严视君不敢以狎进弱冠慱士弟子试辄先其曹偶有司恒锲其文以为士的公益潜心竹素纷华无所好游闲无所接斤斤如也先是处士公好任侠家用中落会季弟蚤夭按大宗法当以君为之后君不可曰吾母脱而举某天下岂有无母之子哉即不能五鼎养菽水故不乏而以利遗亲也处士壮其志乃推犹子以嗣之君处脂膏不自润而所郄赀镪千金于是藉藉孝义声重里中矣君有伯氏以收息转输为家督母夫人　氏尝念其劳因燕集诸子妇咸在谓处士公曰大儿非余所出顾其佐夫子冐霜露远服贾吾子安得与等异日折产当割其肥以不平平之处士公曰吾家素业赖仲而引长之安得左儒右贾以隳后人志矧书生攻苦茹淡不得与冐霜露远服贾者等乎伯氏长跽称善而处士之配项孺人犹悒悒不自得君心识之当折产时母夫人巳捐养君笃田薛之谊默承母志焉识者多之处士公尝仿司空表圣治生圹于环山之麓且辟丙舍其旁为家塾时以胜日策杖往憩听伊吾声而命园丁莳松种菓君则亲为盥铛执爨以进日暮掖处士公以返以为常及处士公没君复挟书读于墓侧风晨雨夕悲感同舍同舍友为咽不成诵云君试于乡者六主司莫能收乃叹曰吾始不五鼎养今而后知不五鼎祭矣唯昔人所云教养子孙以忠后退让谁复难我者于是手辑名儒家训与先代格言与子姓相勖书凡若千卷藏于家里族有相构者多取平于君君不自为倡每当群议既定辄理前语曰某某议是闻者心折雅不喜为豪侈衣不重丝食不兼味至于赈穷结客豁如也君所录经书子史皆成于手端谨有法大类锺体而不以书自名语曰知希为贵君之制行近之矣君生本嘉靖丁亥八月二日没于万历壬午八月二日其没也前知大期曰以是日来以是日去葢庄子所云无怛化者殆是乎得寿五十有六子四人宗传宗周宗鲁宗荣孙十六人玄孙三人多黉序之彦女一人适癸卯举人方可观岁乙卯九月廿七日奉君与元配曹孺人侧室徐孺人合葬于范里桃林坞之原负坎肉离徐孺人者鲁荣之生母而宗鲁与余游谈艺有日行业自树能追述君德言懿行不坠先美余故不辞其请而为之铭铭曰 
　　以天合者弃璧而趋锥刀为亲离里为疏君虽不伸于奉檄而愧彼绝裾吁嗟乎斯史氏之可书 

　　○刘母吴孺人墓志铭 

　　壬戌之秋余以岁事至旧京时齐鲁方用兵取道河洛过睢阳读文学刘子瓒制义洒然异之刘子愿交东南名士因以高子应联席结社相得甚欢无何刘子丧其嫡母吴孺人走使云间征余为埋志读其所按次行畧葢一字一泪也嗟呼妇人之德不着于阃外而鸣鸠小星流徽千古非孝子能言作者何以采焉余感刘子之孝情不容辞刘母吴孺人者故教授刘公之室教授则参知刘公之子赠公之孙也吴在柘城华冑绵绵世为甲族　国朝有名郁者始以诗书起家为山东学宪再传而为景以隐德为乡里所推自景四传而为西溪公以饶财好施为远近所归向孺人则西溪之第三女也母张方姙时西溪公梦宅中层楼上摩霄汉指张孺人腹喜曰是必产佳儿巳而举女西溪公又喜曰是必适名家子因构层楼奉母而抱孺人与俱以当梦征孺人生而颖慧幼而柔淑西溪公心奇之数有议聘者不许也是时刘太公亦为教授君择婚对会西溪公游于睢阳交相善以为德门世亲无若吴者遂委禽焉又六年嫔于刘庚辰参知成进士令浚丧妻有年滑恭人为继有嗃嗃声赠公虑勃溪止孺人无赴浚孺人谢曰所不能事严姑者孝妇之谓何怡色下气调羮问寝鲜有惰容生二女孺人方因小姑以修严姑之欢乃侍儿有谗构其间者孺人但受过不置辨久而滑恭人与二女皆贤之无间然矣教授公游道广宾朋益进每文士征逐间征歌姬侑觞孺人以巾帕为劳教授喜出意外其知大体如此教授公既补慱士弟子员稍俟计然之策孺人脱簪珥无少靳教授公以所得复为治奁具孺人固止之终其身食不兼味衣不绮縠惟俭是宝耳顾念赠公春秋高尚未见曾孙谋所以广继嗣者进侧室谢氏孺人自静居一室诵经虔祷谢免身得雄若有阴佑即文学瓒云参知扬历宦辙以家督倚教授公公方向学有难色孺人从容请曰行者报国居者勤家逓展臣子心君何辞焉教授公之收族赈穷克成参知之志者孺人助也参知既殁里中豪猾群起齮龁文学无宁日孺人且愤且悲与文学相依为命朝出而洒泪以送之暮归而含泪以讯之几欲奋身告变其恤孤爱子天下无有赖贻谋无衅事竟得直文学方攻苦下帷数冠其曹偶冀申一日之养而孺人长逝矣哀哉又言孺人童时西溪公不戒于火孺人见巨人提之烈焰中在浚官衙尝有狐化美妇从壁孔出踞床燃灯照孺人面孺人危坐不为动其恠寻灭晚年颇奉西方之教然不为福田因果所愚也孺人尝自以妇道内夫家外父母家既施及刘宗而以其余力赈吴之急若免役若折券克昌西溪公之后云睢之称闺门雍睦者首孺人有以也嗟乎妬记所书贤妇不免房帷之爱需弗能割至斩其夫之宗祊而为若敖氏之鬼者何限若孺人屡进宜男克观肯构者岂不诚女丈夫哉孺人生嘉靖乙丑十一月卒天启甲子五月寿六十有一姻娅之详具状中不具载铭曰 
　　暌次家人长舌为病以默止嚣坤道其顺绰彼圣善动叶女师何以劝学赠佩之思何以繁模拟心螽斯属毛离里恩斯勤斯克崇俭德不主小慈在满若冲在险若夷陵谷自变安贞匪夷泉台剑合连理树滋徽音不冺惇史有辞 

　　○太学东里郑公墓志铭 

　　歙有郑氏者逊国时御史道同参政桓之裔葢伤心殉节立义不宦以为家法者也然啇家义士三纪风移周诰逋臣百年土著烈圣有生育深仁累朝有昭雪公论宁忍以逃尧终乎世宗朝有洁潭翁者始抗读书应举之议再传为太学东里公竟用此亢宗而歙之郑与姚江之孙同为忠烈光也公名之彦字仲隽生而蚤慧有至性称孝童疆敏慱记于书好苏端明集为文意特近之勿作常语弱冠以商籍补广陵郡诸生游南雍倾其名宿大司成传公新德奇之取冠多士曰忠节子孙即劣于戚施椎于伧父犹当宠异况落落国彦激昂青云如郑生者哉甲午丙午秋试几得隽复失之公自知数奇颛意教子及侄自是倦游矣广陵五方杂居秦晋吴楚高赀货殖之家皆受塩筴台使者周爰咨询谓贾人百辈不足与计事望之文学知名者众推公专对大见采用于是禀承决事者辐辏并进公与人子言依于孝与人兄言依于友与人弟言依于恭排难觧纷依于忍大姓方氏程氏用公言得相保其终讼者倾家一如公所预策而有神奸汪某诬讦公叔者公复力发其奸丽于法两淮之蠹以除当是时公非不能忍念忍之彼将以攻坚为招必有望风而下者周处驱蛟为此也公家五世不分产公曰此虽义门事非长虑乃勾稽五世之籍而析之无偏厚薄众推羡金三千酬主者公挥而群剖之歙中争产之风为一变乃若赈穷周?扶丧封窀之类岁不绝书橐无剩物楚袁沧孺参知疏理鹾政有功德于淮扬谗人以多赃中之系广陵公心伤其冤首倡义三日内代上数千金袁公竟有完誉其节侠维国论如此公每服膺予友陈眉公惜福积德二语勤行无厌姜宗伯传之曰生平然诺无二言闺合无二色皆实录也仲子元勋举甲子经魁季子元禧举丁卯乡进士公皆及见元禧辛未奉廷对则公先圽含笑九京不虗其教督意矣元勋与予交善予以姚江孙文融期之非谓一举首足重郑生惟是人地家门足并重耳生卒姻娅之详状中不具列铭曰 
　　逊国之郑媲方与铁兰虽可焚香不可灭破巢存卯颠木余蘖雷霆摧折日月朗彻司空锡圭侍中洒血孰是天网可超而越孰是帝纮可怼而绝不有双忠曷挺人杰良玉温如斗光列缺以我书城傲彼金穴鲁连排难倪说觧结隐豹而文履虎不咥侠掩荆高介如田薛坛宇其躬蓍蔡其舌千里颂义一经贻厥孝秀鹊起家声轩揭欝欝佳城绵绵瓜瓞于万斯年视此铭碣 

　　○明故赠文林郎后池吴公暨元配熊孺人合葬墓志铭 

　　楚鹤泽吴侯三仕为令以循卓闻于朝宰臣疏请为天官之属即未奉　谕名品巳定为天下令长最此非有治县谱也实禀赠公之教云赠公名仰高自号后池吴太伯之裔世祖居金陵洪武三年徙居荆州之江陵因家焉公生而颖异湛思力学冀有所立在荣名利禄之外顾素无厚业力不能藉先容即见学使者如见天帝用是屡踬公气不少挫刻意尚行豁达慷慨志存兼济略无憔悴可怜之色乡闾重之坛宇在躬金汤在口高下在心春秋在笔里人每有争言就公质剂公不吐不茹人猒其意鲁连觧纷而不取彦方正巳而化物不是过也尝以岁除见一负薪者赤足履氷上怅怅无所之似求死不得者公就而问故曰吾有母巳耋人皆以椒盘进膝下触吾独不得升合以供一餐安用生为言巳泣如注公亦泣如注急觧橐中金仅四分曰急持此以备一餐吾皇迫亦不减若然若有母吾犹可缓耳归语熊孺人孺人曰何不畀与之公曰巳与之矣其夫妇笃义大略如此孺人贤淑能捐奁具勤纫织佐公孝养靡甘旨阙公不事生产课三子负笈每患修脯之不继几废学赖孺人竭力丸熊断杼之事竟观厥成既御板舆恒规丹笔宝慈宝俭渐于金天氏之教深也禄养巳及而风木仍悲惟是回銮之诰足发函光与公同荣未有涯耳公生于嘉靖庚戌闰六月二十二日卒于万历丁巳七月廿六日享年六十有八孺人生于嘉靖丙辰年九月初七卒于天启丙寅四月廿一享年七十有一以崇祯三年九月十六日并受覃恩敕赠生子四长元功配刘氏俱蚤世次即弘功中天启乙丑进士初授浙之东阳令任三月以内艰归起补南直之如皋以三年满授封敕随调繁江都配谈氏封孺人三绍功县庠生配刘氏四懋功县庠生配楚氏女一适王自柄孙男二长士遂娶罗氏元功出次士雅懋功出孙女三一适儒士严之宽元功出一适庠生尹乐宾一适庠生杨麟武俱弘功出曾孙士遂出以天启六年合葬于南湖之原今将迁葬于而属旧史为隧道之碑铭曰 
　　善无小视其力惠无少视其时富者捐所有余不如贫者割所不足而艰危一饭敌暇豫千里而且远过之葢勺水具沧江之用片云沛时雨之施是以曾闵孝情有触即应原尝侠事有倡辄随宜高阴骘之阀而勒陇冈之碑 

　　○勑封征仕郎礼科右给事中熙山叶公墓志铭 

　　郡有吉人为善不丑穷不荣通没而可祭于社者为封右谏熙山叶公公宋叶侍讲少蕴之裔也侍讲子孙入明居海上之石笋里世有隐德数传为静愚公举丈夫子五人皆奋迹陇亩以诗书为业而公与伯氏征山游射宫名最着静愚圽遗田壹顷五析之公不满中人产顾独肆力于问学无论诸子百家及岐黄星纬诸书皆以腹为笥益擅博雅声执经问业为都养者日众脯修之入以佐友爱不入私橐幼弟佐山未受室为谋婚对屡以游闲废其奁具公复屡周之无勌色即居址陇亩间有与昆季相关者抑意推让以故兄弟垂白同堂如手足里有阋墙者见之心折知田薛不远也公虽落落穷巷乎中有以自负眉宇间无可怜之色其训子曰与不足者言有余彼谓我骄也与有余者言不足彼谓我求也口不言贫耻辱免矣有朱某者家颇饶习公长者思资其缓急而口不忍言馈以贷为名公岁以子母钱往来不愆晷刻卒无所受其介如此公尝宿于海上之邸舍舍主人有仆逸而父子董迯者家止一艾妇公私念此瓜履当避也时日巳下舂且骤雨趣装遄归妇留之不顾乃绝浦行泥淖中投逆旅宿几至委顿有妾媵弗堪于主母者中夜负重赀走迷失道困公田园中因投自匿延其主者至诫勿棰楚而尽所挟归之其夫请酬公不许笑曰世故有以小人之心度君子之腹者乎新镇去郡六十里土风淳朴四十年来颛蒙始开簪缨辈出然公虑子侄辈渐于浮佻居家以身为教斤斤礼法无杂坐之欢无意钱之戏给谏公是以专其业举南省第一人明年复捷南宫移疾弗就廷对更三载谒选闽之候官迎养官邸夜必询庭谳若何有所平反则为数浮白留邸中三月归以一编授给谏公曰有活人事可直书寄我我当焚香告天胜斑襕舞大椿祝也既而给谏公政成召入省垣罪珰用事谄者有封王之议给谏公持不可竟镌秩归并夺公封章给谏公怦怦惧伤二尊人心及家邮至发而读之公故以弃官相保为勖矣巳给谏公奉命备兵金衢初欲乞养公固趣装曰是迹于怼非所以对扬新皇之誉命抵官甫浃旬闻公病归故事监司乞养必待三移文始发给谏公独否抵子舍公惊喜饮噉如平昔居久之大渐家人环泣公止之曰我自寒素累膺封诘且备尝诸趣迄未尝有一疚心事及违心语今享年得尔天之所以报我者亦甚奢矣哉复何求其知足达生又如此公始名不出乡施不及里而自受封后益自发舒思有异于诸贵人父如闸港之役以千夫计发之自公即蠲数十金为市艘倡计所浚东西三十里南北十里三月观成非是者田畴龟圻一方病矣华邑徭役极弊者军困于三仓民困于躐收与邑令徐公直指使者徐公王公等慷慨条对撰次成帙邑人利之至于施人弗念受施弗忘振乏资无事居送往三党亲知靡弗量力存恤令沾溉实惠尝思义田义塾而赍志未就亦足悲矣公名蕃春字时行学者称熙山先生享年七十有二以辛未岁二月二十七辛未日葬于新场镇之阡其昌居与公同庠出与右谏同朝自托世亲而得公孝友之政甚晰即右谏极力摹真而细琐事尚有足传者顾墓中片石辞尚体要不自知其挂漏也铭曰 
　　石林世业何绵延五常并起白眉贤初如蠖屈终鹏骞行方德劭身完坚鹿门太丘声岿然三朝名在圣人前塞翁达识为福先是众父父大年年里门缓步车可捐射宫祭酒重宾筵顺风问政相回旋河渠平赋言便便为众请命殊寒蝉家风万石与薛田孝哉令子神照传真龙入畵鳞甲鲜野史承之笔若掾幽墟冢布永勿愆 

　　○敕封文林郎监察御史吴公暨元配胡太孺人合葬墓志铭 

　　岁在己庚虏薄城下四十八日时侍御吴公与予家侄羽宸业廵畿甸　上命羽宸守通州命吴公提督九门乘城策应　召对平台　赐银币　特简监军　钦颁甲铠单骑入渔阳请兵辨饷凡六月余躬擐甲冑亲冐矢石击贼七十余阵贼败东遁三日而恢复遵永滦迁四城蒙上嘉悦与家侄羽宸同有京堂擢用之　旨于是家侄以病请?公奉讳归将以封太孺人与封公合葬请铭墓中之石余心仪公直词雄略一见定交且公所叙太公事多有类先尚书者又侄孙象恒忝侍御同榜何敢以不文辞按状封公吴氏讳弘道学者称为心斋先生世为陕西之干州人系出宋大将璘之后其先世有为元万户侯者厥孙三老携子伯刚始徙河南之裕州四传为处士相是生封公公生而蚤慧肆志典坟弱冠游庠试辄倾其曹偶不读非圣之书不蹈非礼之地向学者资其慱雅修行者钦其范摹经师人师有孝有德修脯之入悉以奉甘毳书种笔耕囊无私蓄于是望风来学者甚众公训之曰昼观诸妻子夜卜诸梦寐两者无愧学如是可矣公闲居晏处鲜有惰容师严道尊高足满百与州大夫分士州大夫亦数举公德行式庐表宅公高尚其志绝迹公府宁为黄鹄不逐阳矫四十年如一日也偶行广陌见有金钗坠路者公手拾之追付其仆不以姓名告夫锄金不顾公岂让幼安恐攫者遂其贪失者重其病阴德之中有仁术也里人寄金三百公三载为之外府比其取也咄嗟交授原橐尘封其人屈指他所有羽化者矣田有疆界邻人利其木奴越畔而争公即以归之其雅量有容多类此公尝读钱公辅田记慨然以范希文自期且以期侍御君居恒佩服太上感应篇尤甚过庭之训每谆谆焉即予所谓与先尚书同志者也侍御君既成进士两宰壮邑政成内　召藉甚西台公益以持盈宝俭自勖不作车上儛改其常度万石之恭谨太丘之端方无以踰也公虽内行纯备乎亦得胡太孺人之助太孺人毓自名家夙闲妇则井臼羮菽苹蘩之事必躬必亲姑某孺人严卞视其色少弗愉辄长跪以杖进某孺人怜之曰吾试汝耳汝实孝妇吾何忍杖以侍御公奏满书受封食不兼味衣不重裀所供什器惟用瓦缶居然素风且洞晓大体异于闺合中习者当侍御公令历城白莲构变封公捐金钱募壮士数十人星驰历下谕侍御君曰　上恩厚矣即有难当以身殉张睢阳颜常山何人哉封公没至壬申秋太孺人闻关西寇警渐逼方城亦出赀数千百募壮士往应贼是以退夫封公伟男子其慷慨赴义固当而太孺人若合符节乃知晋史锦伞夫人之事非虗也封公生于嘉靖四十年七月十二日以天启七年五月十二太孺人铭曰 
　　延陵世冑出让王乃文乃武泽则长如冕有缨玉有璋褐衣溢出万丈芒玄亭问学追颉仓授神有契纬不荒挥金还璧无所臧宁以让畔酬侵疆凤毛簉羽皇哉唐储祥委祉开星郎史家循卓推桐乡台有祥乌笔有霜紫泥丹诏褒鸿光军功曰多我武扬九陵百雉资金汤家声媲美葛与庞令妻寿母鳯有鳯大慈不小柔能刚散财募勇驱天狼神阿列缺嗟分张牛眠龙耳荣连岗葱葱欝欝延吉祥千秋不冺齑臼章 

　　○诰赠大中大夫太仆寺卿程公暨汤淑人墓志铭 

　　方今天潢阙里之裔皆以贤良方正对策大廷官交戟之下不啻世及而程氏未有闻焉乃伊川先生之泒有昌炽于楚者人未之闻也予于南大司空程公注世谱可异焉谱之言伊川先生次子端忠知六安军死王事因家焉至八世孙万二公任宋宣教即以避兵故自霍徙楚黄又自黄冈徙孝昌孝昌于是有程氏三传而为守训公式景泰庚午乡举天顺癸未礼闱灾公恃其膂力不蹈火于同侪之弱植者或肩或负凡脱者数十人竟以不免甲申特赠进士时人有曰程氏阴德之报未有涯也式子升敦尚儒行里门雍穆七世同居食指千计龂龂如也敬宗皇帝旌其门曰世义升子秭清标雅度有声庠序轻财好施里人德之生二子其次则赠公也公生有至性六岁丧母哀毁若成人侍父养二十余年涤愉视膳形影相依卧块寝苫毁几灭性先是学使者读公文至第一当食饩俟公至旦下檄而猝闻公居忧公怜之示意学慱士当有所迁就学慱士见公衔哀骨立公不忍发叹曰君子爱人以德细人爱人以姑息吾几失孝子学使者闻而益重公焉事继母丧伯兄抚孤侄送往事居情礼周洽屡经使者旌异有母继母如子致继母子之如其母子孤侄如父致孤侄父之如其子相传以为寔录公虽慱极群书而绍明家学惟伊洛渊源是讨与冏丞后台公冏乡二满公弟兄鼎足自相师友敦尚气节隐吉士望至其清约朴素根于性成冏卿宦游归诸子弟悉有分赠公却不取惟图书数帙王?尔重袭藏以故孝廉之名四敷执经之屦恒满人朋自远人师共钦及门之彦登高第列贤书者项背相望公虽数奇不得志于名场而传经善俗所居而郑重康成王彦方不啻矣公不读非圣之书以考亭家礼实伊洛正传凡丧祭冠婚一遵朱法缁衣黄冠鲜所延接惟邑有东岳行宫岁久圯敝五岳视三公为福一方非淫祠比首倡修之咄嗟治辨繇信服者众也配汤淑人出自望族克闲姆训荆布操作助公孝养戊巳之岁邑无康食死者泽量公犹处诸生间目击心恻不知计所出淑人曰今力即不能多活人幸圃有蘐蔬可以救馑且饥民不知塩味者越数阅月矣盍浓煎茗水实大豆塩菜其中人与一盂亦续命膏也于时里之婺妇稚儿卑田饿莩日踵相接如饮甘露程之先志在活人舍生以殉者其风义不坠如此丙午少司寇举于乡庚戌成进士壬子谒选拜大行人公春秋高矣布衣徒步约束僮奴深居蕳出不改素风郡邑大夫以不见颜色为恨即竿牍亦绝迹三宾于门而三辞之泊如也癸丑公年七十有八卒于家少司寇虽怀风木之悲犹及板舆之御淑人至京邸含饴弄孙授太恭人回銮之诰春晖有耀而归终正寝得年七十有八且孙之登第神者告之死不怛化征矣公名学契字近教学者穪为见塘先生生卒婚媾之详具状中忆不佞视学楚中公在逢掖比承乏容台问公起居无恙也今再入春明公墓草巳宿而少司寇拜南大司空之命状公事一字一泪几不终读不可以负孝子之请为铨次其厓略如此铭曰 
　　七泽三湘旧郢门今之豊汜道术尊大儒有种伊川孙腹笥五典综三坟孝经一卷夙好敦皋比讲学典刑存活人不必釜庾温仁心为质救元元范金珑玉桃李蘩鳯毛麟趾高腾骞伏满献纳有本原教忠畴昔趋庭言持盈守约游德园醇醪之饮不尽樽名闻九陛康锡蕃莱妇鸿妻御锦轩珠还剑合返其根若堂若釜云气屯史铭其幽永勿谖 

　　○诰赠中宪大夫进阶云门苏公暨元配吴夫人墓志铭 

　　己丑同籍交宇苏左辖两度请?侍养尊人皆及含敛窀穸之事若有神者告之虽罔极难酬而不至遗恨千古则纯孝之效也嗟乎同籍三百落落晨星海内所存不过数辈况踰六之年寝苦卧块当世无两若其昌七十有九丧先慈者七十一年天地茕人名教所弃何忍以研削之役应左辖之征名乎顾义不忍辞也按状公讳乐字德崇别号云门居士始祖克明占籍濮阳三传为公高祖亮世有隐德施及乡闾四传为曾祖恩俱累朝兵部尚书祖讳佑即大司马兵部尚书勋藏盟府名重边疆公之父濂繇选贡任巩昌府倅声绩表着积甚三秦者也公聪明性生岐嶷天笃江夏称为无双膺门引为小友闻诗闻礼在世禄而克家有孝有德表积善之余庆年方髫鬌即挂胶庠麈尾蝇拂之习不逐乌衣丹铅竹素之勤有同白屋每台察所临品题多士公文不加点思若流泉何湏夙夜取之腹笥而有余岂藉先容索之暗中而亦得公虽褒然首抡人乃翕然心服逃名而名我随敬人而人恒敬下泽款叚少游之愿不奢举策数马万石之风再见加以麦舟市义范氏之父子同心羹渖溅衣刘宽之僮奴怀德待举火者百家犹存乎见少诵义风者千里未尝以自功二东之间咸谓祖砚得传父菑立播矣乃薇省屡事争衡龙门时闻点额公叹曰岂文憎命达与鬼瞰高明与吾知止矣今而后吾可以息意青云之业而修家督之务矣司马故无多藏别驾亦鲜厚业不有武侯之桑八百株乎不有平泉之园一拳石乎吾安得株守经畬而荒三径又安得匏系书柜而忘一区葢条桑种杏搃是箕裘女织男耕靡非经济无何而神光照闾石麟摩顶是生左伯公身以为教爱不忘劳经师人师匪朝伊夕左伯当终童之年视理官之牍既仁流于丹笔且荣锡以鸿章公敕封文林郎平阳府推官制也三釜及亲家庆与国恩咸耀三公复始贻谋与绳武合符既而左伯循良奏绩进秩中宪大夫自是屡膺玉綍皆如子官熊轼所之元方为御历三辅渡洪河叱驭太行扬舲江汜有登高临水之赋有怀贤吊古之篇岂惟秩比封君抑亦雄词伯会左参以四岳云为六月息公勉以匪躬宽其将父左伯外示驱车中怀祝噎恋恋膝下其行趦趄者久之乃大期忽至委顺而游矣享年六十有六呜呼哀哉公元配封太夫人吴氏汾阳太守之女坤厚居贞巽柔履顺女而士行志雅慕乎诗书贵以俭承劳不辞于井臼教严九胆敬展齐眉一食长斋毕生戒杀鸣鸠均爱尽如离里属毛挽鹿襄勤不赞荆钗裙布寿兼考终之福没闻巷哭之悲享年八十有四距封公之捐馆十年矣呜呼哀哉兹左伯将以某月之吉合葬于某山之原计朝家之所以褒恤赠公者尚有待也是宜铭铭曰桓桓司马翼子裕昆少府奕奕是挺文孙将绳祖武素业是敦行惟蓬累此高门尺蠖未伸黄鹄忽举范金珑玉回商换征父也而师子之能仕棘木持平玺书宠异家有严君国有循吏扬历四遐丝纶并贲黑头就养锦轩随止官衙上食安吾七箸孝诚动天大期先示灵椿中折背萱后萎觧组抽簪考终事死风木虽悲荣哀修矣石琢幽墟书传惇史于万斯年锺祥在此 

　　○明奉训大夫玉屏施公暨元配祁安人墓志铭 

　　玉屏施公仕为广东惠州府倅未奏满拂不归身不得称承德郎其称承德郎者何以予沛倅洛貤赠也其称奉训大夫者何以熹庙登极恩诏进一阶也公与唐元征文恪同举于乙酉文恪眼白天下士居恒人物论以公为畏友曰吾乡故多才若夫廉静好修检押如处子者施天卿之外鲜见其俦文恪无年予以其言质公始终之际何其斤斤完行不愧赏誉也岁乙未南宫之诚予与文恪同入棘闱时四明薛黄门三才自谓得奇卷溢额不得收甚以为恨既发卷知为公以失名士益用恨云公名大经字天卿自号玉屏居士其先吴兴甲族自宋徙华亭六传而至怡乐公文贵又四传而为高士月舟公翼五传而为孝子忆州公良金仕山东靖海卫经历公其伯子也公生有异质谈书五行俱下公交车之业不作铮铮细响屡试童子科为贵冑富家儿所压见台使者如天帝间关得与子衿列又隶金山学宫金山学百年科目鲜破荒者乃以例游南雍大司成黄公鳯翔少司成习公孔教读其文大奇之科试第一随登乡荐文誉飙驰视一第若掇之矣而丙戌下第以后两奉尊人讳不与计偕乙未以乙科谒选得丹徒谕公喜曰以吾为吏则谈经以吾为隐则食禄宁渠羡一第乎慨然以胡瑗师模为巳任所拔士若李公蔚王公政新万公编皆一时儁流未经别识者而所当庞令气决自遂欲裭诸生张鳯翼以快私愤公执不许令亦不能夺也公于铨法例得六馆属以无媚骨擢江西瑞州府迕会漕使者雅闻公名檄觧淮饷檄造粮艘一涤陋规却金八百为艅艎费当事者心重复委署新昌署高安署大府皆有惠政税珰潘相颇横有以开采利啖之者公争之力曰黄冈洞剧盗李大鸾向负固剽卤不能讨柰何削乎崄阻辟门而引之寇乎珰惧事乃巳阖境以宁乃江右又竞传公隐德事葢邑有嫠妇涂据窖金自恣族众攻之托黠胥以千金夜馈冀免对簿公立斥谴罢之竟序族以为之后即家人骨肉无以告也壬寅督通省漕粟渡淮旧有馈遣司餫者每溉其润公一一为裁禁卒母敢以例进盖公之清德着闻而追逋不及格考功封典坐此稽矣挽漕事竣公宦情逾薄侨居白门几三载大中丞夏公良心强公再抵任署武宁七阅月求觧官去当事者特疏请量移居久之补惠州寻署归善行法不避贵要左迁崇府审理闻报即发犹以箧中携英石一拳为生平恨云公自白下归故乡杜门扫轨手注异书虽门生故旧如中丞徐公民式王公应麟直指曹公汝兰每相爱慕卒不怀刺一通姓名而郡邑大夫修式庐之恭者亦无所报谢及长公沛倅廉廉之与惠皆粤地长公乃御公侍养于宦邸而大期忽至矣哀哉公配祁安人能损奁具作童子科地道资其入成均也亦如之治家严而有恩训子劳以成爱甫三十即屏居一室自达燕私恭俭勤劬有孝有德莱氏逸妻安人足当之矣先是吾乡有冯侍御恩以建言严谴归与忆舟公为可怜之交忆舟举公侍御梦宴鹿鸣忆舟公在席侍御曰是子当乙酉乡举三十年果叶其梦语云官不前定何名真宰公所为守道安贫闇闇德让信命之力多矣公有四箴十戒得力巳试之方比于颜氏家训又着阅古农书三吴役法皆布帛菽粟之文沛从予问业故闻其崖略语烦不具录公生嘉靖丙辰九月四日终天启乙丑五月四日享年七十祁安人生嘉靖癸丑八月十五日终万历己亥八月六日享年四十有七子三人长沛河南府通判升南康府同知未任娶浙江布政使司参议蒋公梦龙女赠安人继松潘副搃兵顾公鳯翔女封安人祁安人出次漙栢乡丞娶太学吴公敬峰女次澍早卒聘太学富公永年女俱侧室孙出女三长适吏科给事中夏公时冢孙太学生道行祁安人出次适福建按察司副使殷公廷枢冢孙浙江布政司理问基祥孙出次幼未字汤出孙三棠漙出栋楷沛出幼未聘孙女三长适怀庆府同知张公汝开子太学生光复沛出次字文学唐昌瀛子庠生子建漙出次沛出幼未字崇祯辛未十月四日沛遵公遗命启公暨祁安人柩于浅土合葬浦北茜泾公妣吴孺人之昭位铭曰 
　　居为静者言规行矩出为廉吏奉法循理簿领劳人持衡者鄙相马举肥程材振圯一行离次有同弃屣虗巳而游偃蹇自喜若断而续若仆而起时实怜才见端求委童牛之牿路马之齿忽赋归来蕳伉之以不屑不洁不求不取吾鼎可爱完玉何毁谐隐同心俛车齐轨乡先生没祭社可矣我鸣其幽不愧信史 

　　○明处士怀野吴公墓志铭 

　　于忠肃之为大司马也特荐职方望郎吴自副云于公督兵出战少司马居中调度社稷赖之于既功高不赏少司马以勇退自完比于互?鸟夷之隐焉其云孙怀野名园成请予署额予牓曰陶园非谓柴桑也谓少伯也少伯智隐司马以之居陶修计然之策三致千金积而能散怀野有相似者故命之陶云怀野捐馆其孙祯致书长安请为埋志久未有以应及予归讨诺乃按汪侍御之状而志之曰公讳铉字惟鼎吴泰伯裔也其居休宁者自唐御史少微公始其迁歙之澄塘者自六公悚始又迁莘墟者自宋大用公始大用生永年举贤良授融州司户永年生浙省解元靖靖生仕仁是生宁即少司马是生纲纲生瀚四川道御史是生楫授江西藩幕楫生烛烛举子八人长曰域公域之子也公生而岐嶷音吐宏亮甫髫丧母未几父祖相继捐弃藐孤孑立独支门户占■〈亻毕〉之业夺于寝苫宗老怜之曰孺人蚤慧青云可期种木干霄途遥难冀俛而修息亦得中策公少无宦情安意服贾然新都大贾多转输四方高者寓公下者荡子冐风波糜岁月有垂老归乡儿童解识者公依祖母罗太孺人奉养如礼足不出里闬仅用心计拮据而所嬴得亦相当别为一家法故足术也中表罗华衮壮勿子公为置侧室于别馆竟举雏而殒祝赖以延内弟曹生蚤世卵翼其子修脯婚对至长子孙三十年不勌有良家以女纳券抚如巳出成立矣以礼归其宗时辽警急饷黄山征税株连则身先以应之又缮渔梁葺欹道数里远近德之晚课诸孙学若祯辈为六馆隽训之曰语云公侯之后必复其始毋若尔祖之惰而学殖荒也郡邑大吏刘公倪公共相引重属博士弟子敦趣欲处以尊宾坚谢不敢应青鞋布袜间一至黄山九华兴尽而还则以陶园为真宅持诵祯所锓唐文宗太和年集右军书金刚经似有动语示疾之日如委蛇然盖好修之征矣公生于某年某月卒于崇祯四年某月寿六十有　配曹孺人航阜少石公女子一太学生之英孙三长太学生祯次兆祺次鸿志孙女二曾孙五炳衡炳文炳汉炳奎炳干皆祯出曾孙女六祯出者四祺出者二嫁娶皆甲族墓在某山之原以某年某月某日封焉是宜铭 
　　铭曰延陵之裔司马开吴宝仆于公定乱戎枢同官曰寮军官曰都介山一炬鸱夷五湖绵绵华冑穆穆潜夫克孝克友若虗若愚遥堤济溺长铗蠲逋岂伊程卓似祖陶朱知止知足养恬养愉佳城郁郁隐德不渝 

　　○明处士杨心泉暨元配姚孺人合葬墓志铭 

　　世禄之家所称令德孝恭者当以德义相成为大何谓相成将为善思贻父兄令名必果将为不善思贻父兄羞辱必不举是巳武林里号鸣珂门多乔木者不乏而杨观察里居独有完誉盖得介弟　　君之助焉君名　　字　　号　　司空大夫南泉公之孙封比部杏里公之次子也少与观察公同学头角崭崭慧性颖露时杏里公承清白之遗食贫不自给君自念以为巧短不如拙长同能不如独胜愿修其急者于是服贾析薪自是走临安山中负米归供父兄晨夕一家赖之皆有康食及赀稍裕则周游齐鲁间犯风涛凌冰雪岁以为常举无失事宿诺必酬于是人服其能金钱大出藉其指挥俨然主进杏里公安其养且书且怜之叹曰假令竟学者未可量也会伯子　　从兄　　先科成进士宦游四方于是授筦钥本友人而行家督之政其童奴之翘然黠者黜之其游客之靡然佞者远之干谒不走于门车服不炫于市西湖之舞榭歌船人迹其中有杨氏舍人子否无之也有主人杨季公否亦无之也以信为与以礼为御以智为囊以振穷悯乏为情田以下泽欵叚为安土君于是鼎于京兆观察伯仲间无惭色矣观察之陈臬畿南也逆珰之党李明道以使事南下声势甚张虑无弗奔走伏谒者而津门为发轫作意凌厉观察若弗闻忤珰意上意劾去怒不解潜属其党侦探为杨氏怨家者姓名以闻观察合门震恐卒无事实珰寻败用交荐起君执觞慰兄观察曰非吾弟之力不至此盖实录也观察辞楚臬归隐湖山方将与君永保天伦之乐而君不待矣哀哉君初授室于姚蚤没继娶江孺人皆贤淑婉顺孝事两尊人而江孺人奉太孺人之教抚姚孺人之遗孤恩意备至观者不知其谁出也今太学将以某月某日葬于某山是宜铭 
　　铭曰人有怕言小贵大富君负百会之才既可卓而可程藉伯仲之力亦可丞而可簿胡为饮不尽尊行必让路鷃笑其适鹄举其度咏白华以怡色歌鹡鸰以葆素岂必跃赤鲤联紫荆而踵前贤之故步是以为孝恭之墓 

　　孙男庭 
　　广 
　　廙仝阅 
　　容台文集卷之九终 

　　●容台文集卷之十 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　墓表 
　　神道碑 
　　诔 
　　行状 
　　祭文 

　　◆墓表 

　　通奉大夫正治尹光禄寺卿周公墓表 
　　侯太公墓表 
　　宪副中涵吴公墓表 
　　廷贡畸艇姚公墓表 
　　大司马冯忠襄公墓表 
　　太学澹庵吴君墓表 
　　少参太玄沈公墓表 
　　明故吏部左侍郎赠礼部尚书闲斋汪公墓表 

　　○通奉大夫正治尹光禄寺卿周公墓表 

　　公讳延光字孚卿学者称为斗垣先生其先世秀甫公以豫章人为蕲阳刺史子义婚于蕲因家焉数传而为粤西平乐郡司理梅轩公是生赠左方伯三望公三望生赠左方伯虗吾公则公之考也公生岐嶷有异质弱冠为督学钱塘金公所赏识食既廪屡冠多士万历甲午举于乡辛丑试南宫成俊士奉家讳归既免两尊人丧甲辰廷对授大理评事会鞠巨奸狱有势珰祈贿免公拒之峻时襄阳郑冢宰为大廷尉以此知公深相结甫筮仕强直声籍籍起岁丙午奉　玺书典黔试文独雅驯多得名士巳握计部稍迁望郎干济在辈毂惠爱在齐鲁历城大司农赵公以所司章奏倚公非同心相引重不及此出守金华金华故好讼公精心法比剖决如流案无留牍下车之日酒家四布为讼者居停无何渐罢市去而他郡质成者踵集于庭武断有惩沉冤有雪溺女有禁义仓有储间与子衿讲学称诗访苏颖滨之裔流落于婺者裒其遗迹勒之贞珉请置守祠守冢生大非俗吏之所务巳浙重会省适杭守缺铨部疏以公移治杭婺人闻之举旛集众请留贤守者无虑万数　当宁为收还成命近世所罕见也辛亥入觐台省举天下清廉五人公首之擢本省学宪秉公持明抑绝奔竞搜奇拔异不主故常若姚江黄侍御上虞陈黄门或识玉于在璞或赏音于焦尾竟皆为名臣与公较黔所首举熊中丞杨吏部者相类葢鉴裁有素也公自离郡后复以试士临婺婺之民扶老携幼着处驩迎填街塞陌幸复睹故使君风采想见史书所书黄颖川郭细侯故事为不谬余有金华谣记其事云浙中至今称名学使曰前有苏公后有周公苏公者晋江紫溪先生也丙辰夏擢参闽藩巳得　旨浙三台疏请为本省参政公洁巳率属絜法厘弊通建平运道之梗罢吴关额外之征人咸德之语具大学士沈公碑记中巳未晋山东观察使东省方困于军兴与墨吏之朘削民其无如矣公至多所弹治多所平反而功最巨者在定戍卒脱巾之乱先是大中丞赵公檄援辽兵三万赴登莱储偫不继众怒水火其势甚恶公仁声素孚晓以忠义应时解散当是时公巳移浙右辖徒以让夷急病义不袖手不者为重庆之续矣属内考天下总臬举卓异者二人公又首焉葢赵公推毂力也外吏去任而以卓异褒者自公始壬戌晋左辖浙之钱谷半以供织造恊马价公一切捐除浮羡且立平平凖之法每朱提之入命冶人镕小为巨数马可知不得以细碎上下其手解役便之温台等郡逋赋公酌通省之逋裒多益寡公私咸赖长兴石令为盗所刄有驾言令之族人者公曰此属利在逭地方之责耳卒戮罪人以报贤令事闻于朝奉　旨庙食公于左辖中资望独重方议伏钺顾有尼者仅得平进为光禄卿呜呼罪珰雠楚刄发于硎公幸以完璧归而大期忽至天不可问矣哀矣公事亲有至性南宫入棘怦怦心动欲委卷而出曾太史长石共闱舍强之终事巳家邮至而尊公捐馆即公心动之日也自廷评至左伯凡恩纶貤赠者四风木之悲终身不解至如建家祠□义田赡宗尚??之困恤布素之交殷念维桒晰其利弊有问政者不作寒蝉文学后进或助其羽翅或出之陷穽不任受德也公颀躯玉立神情高朗本斤斤礼法中人顾负侠士之槩意气轩轩肝胆洞豁于孝标所论谈交势交利交乍暄乍冷乍盈乍虗者痛心疾首远之若凂也武陵杨公诔之有云汪汪千顷似黄叔度高志正义似孔文举善善同清恶恶同浊如范孟博忧人之忧乐人之乐似杜季良排难解纷似鲁仲连可以托妻寄子似程婴杵臼诚心直道似司马吾实爱人喜施似范希文言言实录矣不佞昌无似不知何以有当于公公尝以赞毁余者以为其人之善否又因以为其交之亲疏冯敬通云天下有一人知巳虽死不恨公则是巳而恨无能酬公之知也因仲子奔跣征言而表之曰明通奉大夫正治尹光禄卿周公之墓 

　　○侯太公墓表 

　　夫种德百年卜昌五世当其储社既久含章欲光则必有伟人绾结其间以缵前休而开后叶要之以孝弟为本今中州侯太公其人哉太公之先祥符人也其自祥符而徙家商丘者为始祖成成生英英生滑滑生显显生和和生赠通奉大夫进娶王夫人是生太公太公生而颖异七八岁时尝从长老行田归通奉公问状长老无以应公从旁占对历历明了众共异之既弱冠日记千言腹笥甚富数困于有司弗售也通奉公倦勤倚公为家督入课农作出应践更供子职惟谨而是时公之长君光禄公玉立神清公之犹子太常公幼孤育于公头角崭崭非凡器公自念既巳不得竟学成吾志者不在子辈耶乃一意教督人师乎有馆经师乎有修入其庭闻伊吾之声琅琅四壁于是光禄公以己丑成进士奉常公以戊戌成进士而奉常之子侍御及太史公以丙辰成进士三纪之间簪貂相望文章气节皆极天下之选中州称鸣珂里者必首侯氏知公之拮据家政者非独供子职而巳也公长身丰凖望之知为福人其孝友亦天性也一游燕邸忽趣装归重趼七日抵子舍凡三日及于含敛古有啮指心动者因公而信焉居母王夫人丧哀毁踰礼继母丧亦如之太常公以御史奉　恩纶告墓公泣于庙葢自伤立孤之难又以痛逝者不及见也父子叔侄同饮爨二十年曾无畛域奉常公令宁津公一往省之不令驿传知既按甘肃有罪弁持暮夜金求脱□却之亦卒不言其主名异时封公以无官谤故少义声公名捡自饬绝去干请郡邑大夫有终任不识公者即学宫以尊傧请勉一应辄不复出士论重之每谓家以勤兴名以俭立晨而起夜而息恒有常度至老不渝食不兼珍衣更屡浣有以修息之说进者谢却之至于三族周亲与平生知故振穷悯乏待以举火者不可胜纪岁己亥郡大水癸卯大饥宫开仓设赈不足公前后输粟若干院司守令表其门闾桥道路之费岁以数千缗其著者曰包家桥水池铺曰堤而蔡家河更巨施及国邑矣至其坦中大度不修旧郄微时为里中无赖子所窘既贵或理前语动色相挑激公若为弗省者其度量如此先茔有吉地以次当属公族人力取之通奉公有愤色公曰幸非异姓又何争乃别有行营而与形家言悬合厚德之报也公年八十余微疾而化邑人巷哭曰太公没矣自今以往纷争孰平危难孰捄津梁孰缮饥荒孰赈所谓乡先生没可祭于社者非耶大学士少师何公评公谓修谨似万石君悃愊似陈太丘化俗似王彦方家政出颜桺诸名家之右可为实录矣抑援神契之觧孝也曰卿大夫之孝谓之誉誉之为言名也太公懿行当受显名而太常公娓娓传神写照千秋不朽光禄公又以其昌年家子旧史氏当载笔以从诸作者之末辄不自揆而表其大者如此葢以成卿大夫之孝云 

　　○宪副中涵吴公墓表 

　　友人黄大夫长卿以鸠司记视余即余同年中涵吴公为比部时事也公未第时梦妇人为夫讼冤自称陈伏案语剌剌不休咸可记臆及入鷞署每宣言于同官居无何而蓟州陈桥见告矣陈桥者大珰矩兄也悦妇人而杀其夫并杀其杀夫者以灭口妇人击登闻鼓哀吁缇骑械致于州州畏珰称北虏掠去事遂寝部所为伏案也伏案者立案之义也廷诘妇与梦合于是权珰束手而桥当大辟举朝异之嗟乎孝妇衔冤东海赤地公为烈妇雪雠鬼神向告之矣何阴报之渺悠也余友陈懿卜山人从公于宦邸可五载每归则述公之奉母汪太恭人之孝敬无与比大者莱子小者景让退公之暇歌呼啼笑不异婴孺公守兖遘危疾兖人祷于神神以隐事告谓是尝请以身代母者当弗药则公十岁时以起母恭人于垂死而秘不语妻子者也公没及期而其子承古徒跣走海上胪公忠孝大节以属野史余重公不得辞吴为泰伯之裔自唐宰相少微公居歙有俊公者自城徙乡三传而为廸功郎午川公是生赠中宪见川公公之考也公始为诸生即以文行压曹辈戊子举于乡甲辰成主士乙巳选刑部山西司主事戊申晋本部福建司员外己酉晋本部山西司郎中庚戌擢兖州守以赈政称最天子赐金褒异之癸丑上计拟卓异是年推山西学宪未奉命两台交章请以宪副守济南丙辰中谗量移葢先后为尽力吏者十年云公之在刑部也多所平反称文无害故事官山西司者一掌篆笺表章奏于是乎取之岁约数千缗前司寇奏而献之输锾入内帑而纸役如故乃以富民应纸无正额高下在心一值宦寺离其本始求取坌至家且立倾公恻然伤之草疏请留赎锾即内廷反汗不虞其难也巳从大司寇姚公沈公以闻得旨报罢无论三辅之内欢若更生而彰主德苏民困愧言利之臣有三善焉名籍藉起巳公守兖时四配子孙食饩于射宫者仅二十人公请如郡例广数四十着为令兖有颜子庙滋阳县因之二百年释奠于颜子公曰此非礼之礼也春秋大一统今阙里在瞻而以颜氏为一邑私吾所不取竟改正之士大夫始而哗既大心服其得体鲁公贫宗惟禄是仰而禄取之他郡多后时尝与守閧公疏其贫者先应之终公之任廪约束惟谨汶上县双庙集自宋时称盗薮其渠魁张临等紏千人据之百余年吏不敢捕尝支解捕者势张甚公一夕坐堂皇骤集丞倅率民壮千人夜袭之获渠魁二十辈夷其居他置不问群盗相戒不敢近兖境公为郡以察吏为首务滕邑令张悃愊吏也有狡令者倾之几中考功法公察其诬争甚力得免鱼台令某倚监司为声援多苛政又屡为胥史盗印章讦人于御史台御史侦之公公状无所隐以劾去监司虽庇之不能夺也泗水典史李茂春者胆力过人公所使缚汶上巨盗者也监司误治以罪公保持之楚黄张中丞开幕辽阳因公得李尉檄致麾下会卜兔入寇李尉力战手刄三虏张公荐于朝谓可建大将旗鼓则公不茹不吐之槩也滋阳孝廉龚至道为弟任杀人罪葢有幸心焉谳者念入之非实出之非所以为名十年不得决公曰杀人者死有其弟在矣即出之邹县李文光通轻侠结守长久横里中公至文光不得间心动走匿五百里外忽若有凭归而就法豪右股栗暇则进诸生谈艺劝学士蒸蒸变举于乡者二十七人且三居经首衮前此未有也至于拜火火熄捍水水止诅蝗蝗赴海死以今证古乃知风可反潮可射鳄可祛神可感不虗耳公之为宪副也会天子赐福籓田辖于东省者二万顷诸上书陈不便者甚众有旨宗田益急公议以虗册授王而加赋通省以为租入便于是福使以履亩来不许以征佃户来亦不许福使怒后以严旨来祸且不测公持议益坚福使俛首受租而去岁以为常乙卯大旱人相食公条议捄荒策甚设得粟十余万备赈东省赖之两台方以公应卓异而一二府道疑公忌公者共害之矣惜哉公念乃祖廸功素爱金陵山水因卜居秦淮御板舆为终身焉计而太恭人疾革不起为灭性之毁未几公亦随之所谓死孝者也计公筮仕以至陈臬其孤立行意果断不惑所至声绩卓然名臣他人得其一足以有立而顾以得官谤君子是以知任事之难也公轩举英英髭髯如戟议论慷慨肝胆倾尽尝训其子承古曰阳德不如阴德报恩不必报雠葢生平无謟语长者之言也以故承古述公涉世之际不胜愤痛余皆存而弗论论其大者如此公名汝显字养微学者称为中涵先生 
　　旧史氏曰陆士衡有云广树恩不足以敌怨为政者将败羣是去何怨之避乎而末世汶汶恒以官殉亦足慨也不然强直自遂如吴公假令在神爵五鳯间即赵韩何多让哉 

　　○廷贡畸艇姚公墓表 

　　明之自初而盛在成弘间是时吴中闻人辈出大畅厥词而主盟风雅簪裾与韦布实分厥任以诗品为甲乙公卿大夫且羞称折节何论傲士惟贤者不为凿坯之遁则幸矣故老所纪沈启南最着而与启南并超者惟畸艇姚公最着畸艇公者今宫赞孟常之高祖也生而颖慧绝羣从夏侍御艮斋受尚书称高足浮梁戴恭简公董学政以国士遇之乃数试棘闱辄弗售公狭小占■〈亻毕〉而雅意千秋之业遂肆力词赋诗篇一出压其宿老同时若徐武功天全李太仆贞伯邵文庄国贤赵观察栗夫杨仪部君谦姚侍御公绶马比部清痴祝京兆希哲桒桺州民怿皆有倡必和有会必书流传艺林称为韵事而尤善启南翁启南居相城之东公居城濠之北相思命驾如嵇吕诗筒来往如皮陆葢公所居有非屏非障而云烟飞动四壁者皆启南之迹其昵可知也与吴文定为青衿之交尝以会举首期之后文定在禁林公寄以诗曰殷勤寄与吴宫谕老我追陪沈石田夫以乘车戴笠之盟而不为结绶弹冠之喜觉巨源绝交书亦为多事矣与王文恪论交在其擢第后登莫厘峯宿华寺杖屦两两拟于谢许山阴之会文恪在中书公以子陵台诗寄之文恪悟其意荅书称谢订入林之约巳而文恪解相印归不复入城市终老于具区之滨葢以洞庭为客星滩示不食诺云王端毅抚江南公以诸生上诗有儿童走卒知司马白日青天见仲淹之句舆论以为允惬后中官王敬狡弁王臣与公讦奏　宪庙殛二人以谢抚臣公复有诗志喜识者曰此石徂徕庆历圣德诗也弘治丙辰膺贡试大廷同试者几千人四明杨太宰守址董试事以公弁其首声价逾重户外高轩常满公反厌苦之从风雪中策蹇游玉泉诸山题诗见志遂飘然归隐子壻吴文端时为史官劝驾弗应而与诸故人角诗逾劲尝和温飞卿陆放翁诗自署曰集虗斋藁者是也公虽倦游乎而探奇选胜之志始终不渝非独托境取材以昌其诗迹其清虗日来有自矣若乃孺慕之孝粥子之友创家祠卜宅兆内行纯备足副才情与夫家世生卒姻娅之详具吾乡陆文僖埋志中葢有吴君子如杨君谦文征仲皆眼白天下士不轻许可人也仪部之评公曰有奇气薄功名待诏之评公曰游乡序而周旋诸公间所至有卓然动人者言言实录在称诗之外矣公名丞字杂道号畸艇居士嗟乎公以承明著作之才而老于太学世莫不悲之公没一百二十年而宫赞绍其家謩在日月之际祖孙一体百年旦暮公何尝不承明著作也宫赞之言曰不知其人视其友余谓公之道广亦足不冺诸和人不然以李长沙之牢笼才士而竟不能致公则其能致公者顾不重乎宫赞以危行触权珰引绳镌秩赖天子神圣戮罪珰召还率府与王端毅事相类公解颐于地下矣余故因宫赞之请而表之曰明廷贡畸艇姚公之墓 

　　○大司马冯忠襄公墓表 

　　大司马冯公薨于官天子为震悼辍　朝曰是惟我皇祖所遗不二心之臣勋劳夙着追　恤之典其从殊厚于是礼曹铨曹起曹各以应得　恩例请上于额祭有加特赠少师葬如一品制给水衡钱遣行人敦其事阁臣以谥请　钦定忠襄按谥法以死勤事曰忠因事有功曰襄名称其情荣哀备余长公金吾映銮贻书昌请表墓门之隧予与公同举于乡四十年中或离或合葢弹冠挂剑之交也何忍辞公名嘉会字文亨自号履亭家居河间府之连城村自曾祖能始迁于宋家左村能生大宁大宁生仲子宜配黄氏曾祖父三世皆赠太子太师曾祖父母皆赠一品夫人始以孝弟力田积德于阴而卒亢厥宗盟带砺也公生而颖敏有至性髫年时冏伯中斋一见而奇之曰此公辅器吾弗如也冏伯先成名少所许可人以是共奇公及冏伯登第六年公亦接武若吕虔之鉴王祥云赠公业儒不显顾独课公学不以食贫少挫公沉酣经史潜心大业试辄冠其曹耦学使者授之饩公以佐二亲滫瀡而余以资同侪讲肄之须籍籍推伏小冯君不容口戊子举于乡乙未成进士初任为冠城令经术餙吏治以循最闻奉赠公讳归既免丧除华阴令华阴关内之瘠壤也无华实之毛而有轮蹄之困葢登太华者麕至民亦劳止公为立法调剂去甚去泰宾至如归以暇羣秀子弟与之谈经析义彬彬向学华阴自是比于齐之士乡越之君子军蜀之文翁讲堂矣乙巳膺　内召入西台慷慨论列不避权要建酋投书御道其辞誖即劾当事者通夷启衅先后四疏而奴酋之患巳蚤洞于十余年之前其渊识如此按部二东风棱岳岳持大体不小苛贪墨之残民者黜之猾吏之舞文者法之至有以刻核之心擿暧昧之语使主上轻朝士为不足任疑朝论为不足信者公所深绝也谳决要囚未尝轻出以市恩其幽滞可理者即予平反无左右顾所司有求生无憾录平反释系录皆一时实政可纪云故事按臣廵方岁余周行部内即得代去神祖末年逾期见格公遂以三年淹不胜陟岵之思既得　请即疏终养而终黄太夫人之世恋膝下欢宅忧禫除天子召还理营务议招募议训练议简汰禁伍为之肃清晋太仆少卿庚申冬赍孝靖徽号于澶州道经冠邑邑人扶老携幼遮道留连车枳不得遄发怀旧恩也辛酉晋大理寺卿廵抚中州时西川转战榆关戍守皆仰于中州之兵公曰不备不虞奸人所为生心也设不幸有伏戎猝发何以应之疏请募义勇以实行伍而省浮羡佐军兴严斥候画郊圻储偫尝克刁斗不绝彼蒙安袭故者若以为必不然之虑而孰知公竟以消震邻之祸也先是焚香捶手之妖连跨燕齐梁宋间约以一日四起会齐东索之急故郓滕首难不待期会本谋既露潜迹相窥得当即发惟中州所在严备鼠伏鸟散不烦血刄及妖党败亡群逸而西将有风马于汴者于是秉纛夷门扬旌河渚枕席过师执讯获丑事具杨直指叙功疏中再奉廷推以少司马总督宣大时诸当事者重榆关则急榆饷而宣大将士尝累月无粮枵腹欲噪公为请于大司农应时散镪无庚癸呼者会虏酋亦以多负岁赏败盟有辞惮公威名詟服不动葢公曙于古今兵畧九塞情形所汇有万变真韬及名世奏议诸编故其当机应猝断而不惑耳丙寅春受简恊戎政时奴酋入犯烽火彻于边关奉有十日入京之命星驰赴　阙值上幸东郊列营卫跸军容整餙扈从惟谨大典告成圣衷嘉悦彻食慰劳有意大用之矣未几代王公永光为大司马王公故所与同心许国者受事之后衷于前摹或如平阳继酇侯之政规随弗忘或如临淮入令公之军旌旗一变所用职方皆极郎选苞苴扫迹债帅息心为枢府一时之盛焉老酋物故有意其子可欵者经抚持论颇有异同经臣王公之臣谢事且去公疏于朝曰奴方桀骜何所创而帖耳就我款非情也以款自愚而忘战守之备非计也竟还王公于本兵耦俱无猜卒赖其镇定以有锦宁之捷上将决胜之奇大臣推贤之义兼得之矣公居邸舍以老苍头自随虽长公亦遣归屏迹远嫌故父子不及为诀惟以贼遗君父为耻夙志未酬为恨呜呼忠矣捐馆之夕忽阴云四合电光挟雨群鸟飞翔哀鸣上下都人士共异之又祖居去京师四百余里亦于是日连鸡惊啼声声相接古所传大星殒枥马惊者岂虗哉公以殿功成叙劳者一以甘镇滇南之捷叙功者再凡两荫执金吾三任子入冑监初晋太子太师再加柱国近代文臣所仅见云公颀躯伟貌吐音琅琅举止矜庄神情朗秀不以冥冥隳行不以昭昭信节与人交城府洞然而坊表屹若赵清献告行事于天知韩忠献不锢人于盛世正直忠厚惟公当之无愧色耳映銮博雅好修有父风以廪生授锦衣卫同知撰次行畧辞斐而情悲能识其大者仁者有后信哉敬抆泪而表公之墓如此 

　　○太学澹庵吴君墓表 

　　余尝读宋吴文肃公状谓公之高曾世修处士行以平籴为惠施及旁郡全活者甚众果生文肃公以开吴云后公十四代而有澹庵君抑何恂恂好修不坠先美也君幼有至性颖敏绝人从厥考理问君闻余姚王氏学巳知向往于里中豪少年绮纨声色之好弗喜也自署曰澹以见志既入成均习游当世贤士大夫而其意益广曰刮帖俗学不足学学求济世耳不能济世亦且济人兀兀伊吾何益稍以心计佐其素封之资家以大起乃务发其积以济亲族之急尝筑室庐百楹以居子侄之贫者死不能葬君为卜茔域以安之先是理问公以君请岁捐钱三百缗为德于族君当官而目加拓焉葺宗祠者一建桥梁者六郄良家女之为妾而遗厥父金者一赈其家令母粥子者二既质为臧获而遣归者四游白下游檇李游云间后先得输赎锾而出久系者不下数百人戊子岁祲设糜施药所活饿夫者不下四五千人而君之愿未始满也晚而喜释氏之学尝曰庞居士掷家赀于湘流永明寿罄竭公帑以放生吾衷而行之散吾世之所积而不没先君之财吾之为德如是而巳君为放生台曰生生其没也无怛化或曰有冥报云太史氏曰新安朱子之乡也士知有朱氏学不知有王氏学又何知天竺古先生且夫释氏之言施也吾教之言惠也令出于爱利人一也君处儒释可谓兼之矣吾又闻新安重形家言葢自朱子蔡元定为之故其送往每为忌而多畏始君奉理问公交车归客有为外丧不内之言者君正色而绝之曰吾何忍流之于野宁不利于燕孤巳矣殡理问于正寝亦无阴阳之患呜呼公之持正不回如此岂惟惠人哉君之子太学好德而文谒当世之作者如黄宗伯辈为志若传声施不朽而属余表其大者勒之家庙俾世世作求焉 

　　○少参太玄沈公墓表 

　　呜呼此为少参太玄沈公之墓沈之先自宋文帝时有司空庆之者世居汴数传至翰林学士明扈宋居杭元末析为二一居会稽一居漳里漳里之沈入　国朝世有闻人而以戊辰进士祀乡贤名宦者为侍御让亭公则公父也公生而早慧弱不好弄侍御公恒抱置膝前见客能读两都赋十岁丧母徐孺人哀毁成礼侍御公为南昌司李公年纔舞象耳即与洪都奇童汤义仍谢友可辈定交才名相角十六补郡诸生再从侍御如都门即以古文词名侍御按关中卒于邸徒跣奔赴几不有生藩臬郡邑归赙者公尽郄去曰君子不家于丧岂令地下遗憾乎学使者紫溪苏公有鉴裁目公为国士首当食饩次者欲躐之即逊与无难色乙酉二十八举乡试十名锲两经义为程序壬辰成进士念大母唐春秋高陈情终养令甲百官独子终养即侍御公在无当也而公以是里居数年备极侍奉唐耄齿落每食必含餔以进侍御公未竟之孝得公而补云丁酉四月授工部都水司主事五月督理大工六月　大内灾两宫毁公急入捄百官惊睨无措公议撤会极门以断火司空难之公竟率军千余聚撤之承运库获全顷之传　旨救库者十余辈次日上火灾疏公文独剀切有白金之　赐七月奉　命典试山东矢慎矢公得人为盛是时倭事孔棘公以主忧臣辱有槩于中从天津还朝咨询要领大都以燕赵齐晋古用武国天下劲兵处随地召募可当缓急何事独调南兵即调南兵舟师犹可以非北之长技也朝鲜之役经岁馈粮何止三十锺致一石今　京师自靖海至直沽数百里尽膏腴地诚颁定赏格听民开垦许为世业以此防海宁俟挽刍乎　国制正科与文并重承平日久有司蹲踏介冑不以为衣冠数英雄短气职此之繇武闱之设为取猛士而以柔翰先骑射他若善火攻通星角者如见天帝莫或收皆当一变而更张之者也孙武子十三篇用间居一今竹岛倭将义弘乃萨摩主直政之心腹先为关白诱夺思与中国合谋报怨昔谭宗仁王承烈入釜营时巳露其情于朱均大司马石星以其败坏和事竟致之不理乃其人具在诚今收用令如张骞傅介子故事而密图之关白之首可购也建虏奴儿哈赤其部落连亘朝鲜先年倭寇其地两欲相杀闻通事关说愿受王印灭倭以报以蛮夷攻蛮夷孰与以蛮夷劳中国耶推此指具疏曰练土著修屯政重武科明间谍详载奏议中疏入不报都下传写称善丘泽万公开府天津疏请公为备兵使者颛督屯田事而议中格然公文武之畧巳若颖脱矣戊戌奉　命榷关荆南处脂膏中漱石厉齿荡然宽简苛细悉捐如小东等关撤而不税蜀材浮江而下者报十纳五民困大苏时税珰陈奉与臬大夫为难郡佐监司与摓掖被逮者相望于路公虽在事外而阴胁其虎翼杀机将发公辄得之黄冈令徐武昌守徐皆赖公力脱焉奉心弗善也代去之日奉饯公于蕲欲瞷公橐发其短巳察其舟甚轻知无长物卒谬恭成礼而去还朝升职方司员外职领春秋班军更换人卫者按籍稽诘岁省月粮可三千余金明年升武选司郎中武选夙称弊薮枢吏夤缘为奸大珰要人多事请托公一以邦政条例为凖竿牍绝迹又蒿目时事以边政最急者条上四事一曰重京营其畧曰天下兵制莫重于京师今三大营将领皆以材在下中者克位非法也请自今补京营官者必极一时之选各边大将而下非有声京营者弗得用其在营也责以实练兵几何能汰老弱几何教习军士武艺之器几何序迁超等执此为衡将得其人则兵之虗冐可以渐核如临淮指麾旌旗一变何患京兵之不振也一曰实辽左有畧曰辽与九边等边耳而孤悬数千里形势积弱自乐浪之役其精锐尽于从征今军无现粮债帅为政倘建夷擦汉儿之类一旦生心必无幸矣宜汰其老弱厚其衣廪以名将统之辽阳开原各设理官综核钱谷军必稽实粮必克额庶食足而兵强辽可保也一曰慎武袭其畧曰祖考察享尚有亲尽之祧宗藩支禄亦有逓减之律而披山尾惰之世及与百战开基者等甚有未离襁褓而先报首功者此曹几耗天下财赋十之三四长此安穷谓定为逓减之式节其滥冐即制府大臣诸子孙一衷于法无私出入焉可也一曰防乱萌其畧曰淮徐颖濮之间界在南非天下咽喉转饷防河尝动大众众之所聚乱之所生谓宜以宿将重兵一淮一徐互为犄角天津近在肘腋即以京营兵二三千人春秋更番出洋习其勤劳建威消萌计无出此者疏虽留中议论凿凿切事情识者以为干国之器公以武选之弊并功最大往往世职告袭者覆勘其前功即出恩幸多所裁止会金吾陈胤征以椒房戚畹陈乞事下部议本兵欲迎上意公坚持不可胤征暮夜馈黄金一笥公拒之越数日漏下二鼓忽　中旨陈胤征准升三级与世袭中使迫促取覆公具疏参劾上悟事遂寝时论韪之又有大帅凭奥援冀考绩恩其巳见参劾顾满在先可借口也自相臣枢臣以及台省皆以属公公嘿而不应是时正内计诸不便公者以考功法中之镌一秩调外君子是以知任事之难也居久之补靖州刺史靖故僻在楚西民獠杂居其俗好鬼公至则轨之以礼修城郭改学较定哨堡丛征额清屯饷减罚锾定边令渠以大治明年蝗灾粟贵公发粟赈捄全活数万人于是木政孔急而大木出苗穴靖民与苗为市市侩故昂其真鬬之露刄相向公辄入苗境与之约束劳以牛酒苗则大喜以巨材应命靖赖以安稍迁南比部郎寻升四川按察佥事先是蜀中建猓与中国之民日相仇杀斩一卫尉一千夫长抚臣以　闻廷臣议一大创特起大将刘铤于田间而以桐城吴公领节钺公莅任适与事会两台才公念转饷非公莫任者公则为设五运之法中又立短运之法触火山入不毛以两月具粮八万待刻期进兵而大将铤心畏瘴且入戈游击之说欲开猡??回中之路以兵从峩眉入公移书大将谓期会刍粮兵家大命今各运俱至镇西冕山半年调度势难猝撤彼中箐深壁峭猿猱所愁履险破荒变生不测赵营平所称枕席过师者以湟饷之便也柰何驱活民而死之乎大将议沮然犹拥兵嘉州不能进公更移书云番猓之地深秋即雪不如于八月初渡河出其不意突然而入便一乃猓未获因粮于敌便二时未冱寒利于涉险便三大将始出兵从桐槽沈渣等八路进攻仅扑空塞是时监军王君不视师坐镇越西公再入冕山亲督军士厚其犒赏不令解散乃安营桐槽据其要地使大将分兵大畧宁番得昌木他等贼又撤奇兵乡勇助之而番猓始逃避愿降时将士深入营无定所运随营转猓每间道抄掠运夫落胆公别设担运之法悬搜粟之赏饷以不匮饷夫多生还蜀人德之而悍将尚迁延侈言雕剿公为中丞极言利害中丞悟乃始移撤罢兵是役也将既寡谋师不以律非公亟议戢兵则辱国损威蜀无宁日无论劳臣当叙而不见不闻之功造蜀不浅乃中朝鲜知者而吴公被言竟为公累甫迁闽中参藩而以蜀谤调用公曾不以是介介而大期至矣悲哉公身长七尺余标格秀彻谈论慷慨其孝友葢天性也事叔公忆堂公如事父有杖则受自歌广桺归即以田庐推予诸兄弟与季水部公文行相励厥称二难且俭而能广悯穷周乏姻里德之其立朝敦尚名节兰溪四明山阴相继在政府未尝以年家乡曲一奉私觌浙铨缺新建令人示意公以正对不受罗致自甘平进焉所论交在都门则胡孟弢黄昭素区用孺陶周望徐鸣卿江进之谢在航鲍山甫毕东郊萧损之汤嘉宾米仲诏袁吉卿曹能始张孟奇在陪京则焦弱侯祁尔光王永启在东郡取士则赵翰撰王太史元黄门张黄门韩大理张侍御高宪副皆天下士余子操热柄能毁誉人者公傲然不屑也公少而称诗垂老不倦在水部有亦适编在武选有马曹稿归里有息初稿靖州有劳人草在南都有锺陵草在蜀有入蜀诗李本宁先生序之曰以其才适体以其体适格以其格适时无所不有又无所不化真笃论也公左右具宜不名一器所不能者与时俛仰取美官耳惜哉余好读公诗公构孺蓼亭见志属余题额岁在甲辰公以望郎推楚学使者余副之公不奉命而以左迁归惟余畸世之感亦有为公戚戚动者故因长君宗培之请而识其大如此旧史氏曰士固有遇不遇时沈公以郎署驳还内降此相臣所不能望之主上者而公得之可不谓大臣之槩乎又善用兵使在用才之世功名岂可量哉标奇负气千丈无枝文章经济贾忌之媒生世不谐挟此安之要以千秋大业齮齿?厄者复何所施矣 

　　○明故吏部左侍郎赠礼部尚书闲斋汪公墓表 

　　肃皇帝继统初诏廷臣议推尊所生或倡为继统不继嗣之说宰相梁文康而下皆排之以去就争江右二汪公立义不少狥长公石潭自大宗伯解印归次公闲斋少宰方柄用亦为骤贵者嗾言官攻讦有旨慰留公勇退益力视弃一官如弃落叶天下高其风节且颙颙望其再起以展名世之业而公不待矣公不希生时宠不求身后名以此为家法清门素风干泽是耻没且百年未徼恤典曾孙心渊守徐州政成奏最具疏以故事请有诏命所司核之以闻于是礼部议祭工部议葬吏部议赠天启三年追赠礼部尚书重名德也公讳伟字器之别号闲斋系出歙越国公华后世家弋阳之武石潭曾祖志福永乐庚子乡科授岷府教授祖仲端封刑部主事赠礼部右侍郎公生而挺异长身玉立弱冠与兄石潭齐声邑庠壬子乡举第二人丙辰成进士选翰林庶吉士授简讨修孝宗敬皇帝实录以不容于瑾与石潭公并谪南都司属寻丁内艰瑾诛服阕还原职正德癸酉升南京国子监司业时鲁公铎为祭酒六馆有二师笑比河清之喻戊寅正位成均风裁益峻请托绝迹刊定近思录以授诸生士习丕变武宗皇帝南廵狩公率僚属诸生伏阙请车驾临幸太学不听扈从江彬伪旨取玉砚峻词却阻宸濠及六馆生闻变竞谋迯归公惧摇羣情日严约束谕以忠义殉国众恃以定大司马白岩乔公备洁之策多所谘决斩濠谍者逆党伐谋既乃力赞诸公卿疏请回銮其识大体如此嘉靖改元擢南礼部右侍郎寻改吏部右以贺万寿北行改吏部右转左摄冢宰事进廉介黜奸贪拔淹滞门无私谒仕路一清杨文襄闻而叹曰吾胸中人才为此公收拾殆尽矣既以议礼兄弟去国益养高励公即与世相遗辇毂交知书牍俱绝即酬和杨文襄赠什闻其入相委置箧中至台察守相干旄造门鲜所将接曰退休之体也公于理学宗濂洛于诗文宗韩桺虽与王文成李献吉相切磋然生平守所自得不以走名改步葢有用之实学无瑕之完行兼之矣闻孙守徐能捍大难天子嘉其绩将究其用公之贻谋抑何远也昌生也晚何敢从吾乡陆文裕之后更有续貂而高山仰止附名为荣敬表之曰礼部尚书闲斋汪公之墓 

　　◆神道碑 

　　赠光禄大夫太子太保西泉王公暨配高夫人神道碑 
　　欧阳昭毅将军东田公祠碑 
　　封侍讲孝义李贞所太公神道碑 

　　○赠光禄大夫太子太保西泉王公暨配高夫人神道碑 

　　天子以　庆陵告成下　诏褒美司空敦事者于是今大司马王公晋光禄大夫太子太保貤恩再世而公之考西泉王公加赠如子官母赠夫人称一品夫人葢异数云　祖制文臣三品以上者得树神道碑于墓前司马公将应　新命趣装北上其昌适履容台之任司马公以碑文见属其昌年家子也且史公牛马走义当载笔以从不敢辞按状长垣之王来自洪洞华冑遥遥更仆不数其着彦和居油房寨彦和生四子次曰仪仪子九人八曰允允娶王氏生四子最少者曰结倜傥尚义娶魏氏继为仝夫人是生赠公公生而机警有大志仝夫人怜爱之不使竟学尝受推择为掾史公着从事衫主画诺意约结而不自舒也弃而市隐稍稍阅稗官小说若楚汉曹刘故事至褒诛当意辄引觞起舞至报应差忒裂眦拍案曰古犹今也少所快多所恨何哉葢隐隐侠烈自附矣岁壬子邑大饥流离载道族人有远心公固留之倒囊相赈复发积岁所窖粟陈之市收半值甚贫者不取值其以田售者给之值与丰年等不乘其急所活人无数坐是家日落是岁仲子司马公生至产室不能具饘粥其贫如此公摩呱呱者顶自谓食报有日不长贫也公复以修息起家饶裕而无赖子乘其族之修郄谋以告变困公公不为终讼久之岁复饥无赖子行乞为盗公立遣人召还居之食之壹似未尝有怨者人以为难焉公以豪饮多酒人之游时时选伎征歌弄琵琶谱文姬十八拍以送日即善病法当禁酒终不能止乃训子则斤斤礼法常谓伯子曰而公不事诸书故不任受德且任受侮汝曹谋所以亢宗者勉之哉葢至伯子以青衿见而喜可知也司马公总角就外傅朝出暮归辄令占所受书闻有嗫嚅则口授数过必疾诵无误而后巳考终之日惟举家世清白不愧古人为伯子训意远矣嗟乎少伯能聚能散三致千金伯伦时醉时醒一饮一石公之风尚与同而锺祥储祉笃生巨公譬如岱宗岩岩触肤出雨以毗帝纮而承天宠也岂偶然哉配高夫人东明右族端操静庄晓解女诫据拮内政事事赡举仝夫人安其孝养巳事继姑刘相得益欢其大者脱簪珥以佐赠公之施赠公为无赖子所挠积不能平夫人称引古人厚德事以广其志赠公亦为之豁然他若仝夫人之女嫁尚氏者厚为奁具尚姑忘亡嫁祝氏者十九而寡矢死靡他父母欲夺其志赖夫人保持为完节赠公之谋室而获有以也后公九年卒姻娅之详具叶少师公志中铭曰 
　　乌衣甲族泒分洪洞淮既献珍河亦修贡方水孕珠丹宂产凤人豪挺起徽音并重善以阴行德惟迈种耻彼素封钱刀独拥吉凶与同义声并诵为荒年谷作明堂栋书有稗官腹有狐史天网或愆怒目切齿其平如衡其直如矢以酒为生终当乐死施恩无望修怨是耻林中偕隐斗际双龙泰阶符灿湛露恩浓如纶之诰若堂之封桓桓司马盟府功宗丹书铁券熟釜景钟贲此宿草叶彼梦松史铭其幽佳气长锺 

　　○欧阳昭毅将军东田公祠碑 

　　历代金石刻有王右军书周孝俟碑或以为唐人所集若圣教序者非也右军好以忠孝名节崇奖人伦故□□毅论书曹娥碑若周孝侯者戡乱似乐毅其殉国似曹娥而志铭出陆士衡不啻中郎孝若其人与其文故足重其书耳闽中欧阳苍水游戎以汪司马诸公所谓乃祖东田公之墓碑及诔传等刻俾予家侄孙臣斐参知千里缄贻属一言之缀余尝读史至司马相如传而异之以彼其才即贤良对策何至出平津广川下而以赀为郎者何也及观其子虗上林开赋家之渊源谏猎喻蜀显文人之实用语曰效小节者不能立大威志小耻者不能求荣名谓是乎东田公以占■〈亻毕〉子衿北游太学与周孝侯从陆士衡受经等耳然慷慨多智略临财廉与士信能得人死力隐然横门仗钺器也而以纳级授泉州指挥其愿不若此乃倭夷之乱当事者卒倚公为全闽保障公提兵鼓勇败之于笋江败之于青阳败之于双溪于水田于下浯兵威大振幕府上功进爵能巳见于天下矣兴化告急公复驻莆移营逼贼孤军绝援力战而亡天子悼之赐祠赐祭荫子世官与周孝侯死事又何以异也使公守其常调雌伏经生间纵身致青云为县官尽力能敌王所忾见危授命使骨香轩揭宇宙否去公六十余年山海之寇鸱张复为闽患公有闻孙登坛受事于莆于汀执讯获丑若启若翼公实式灵之聿观厥成余且为铙欹以俟 

　　○封侍讲孝义李贞所太公神道碑 

　　见元紫芝者名利之心都尽即紫芝之尽可知矣然家有严君以施于诗书弦诵之教得无相左哉嗟乎自明经选士以来士所习知者乘车之外无荣而列鼎之外无养矣单门寒素其望益奢其情益迫而落落穆穆委运真宰如嘘凉风于火宅者其人可多见哉杜甫之咏渊明也曰有子贤与愚何足置怀抱贤愚且冥之何论贵贱此封侍讲贞所李公之为独行也公名溥锦字尚綗幼孤出为宗人后事母谢太君孝养无方属毛离里弗啻也读书不多而能识作者之微游历不多而能访古迹之胜每侍谢太君述某善人某奇境辄欣欢起舞几忘寝食宫允从傍听自谓如涉汉晋之上梦到邹鲁以北不觉牵膝绕衣欲其说之长也公口不言贫亦不解逐贫术时或结网则言开一面或结眊为巾则言不二价偶涉江湖修息则石尤为厉樯帆折其足公叹曰路鬼椰榆矣归而守东皋之陂服田力穑仍不逢年但以得稳眠为幸盖数数迁业不知生趣之百罹意廓如也男子三十而娶公以三十二而鳏讫不再娶以念周孺人死别语虽既贵不负心云谢太君年老公相依为命家无厮养公躬其役周旋于釜甑瓶垒之间四十余年掖母杖而行木有痕踵母跌而立砖有穴官允语及公就养之槩泪簌簌下令伯陈情表可废矣宫允为诸生蚤有时名青紫可掇公不以是为深望曰人生如寄即读书作官高大其门户焜耀于闾里于此身何盖而汲汲然督过儿曹为宫允迎养京邸公第一应而巳年老思土不久留也宫允侍讲幄以省觐归天子颂金缯赐六传光华载道公乃了无惊异岂直教謟者愧哉即河东三鳯荀氏八龙诸余之艳称雅俗悬殊矣易箦之日绝口家事惟以诵金刚楞严诸经为我终日课忏罪愆而巳非学佛作家能尔哉先是壬申首春其昌以应宫端之召舟次广陵宫允自淮北至留连旬日问其归故曰省觐太公也自此长侍膝下欢不以三公易一日养矣问太公年几何七十有九长予一岁余复自念出山之不伦而宫允之劝我驾非情也余入春明三月即上疏求退天子不许凡七疏而赐归时则太公讣闻浃岁矣宫允授简请作太公墓碑其行状非一先生之言或得肉或得骨或得髓皆太公之大全而孝义则其本根不婚则又孝义之本根故特拈出以慰宫允之孝思如此生卒婚娅之详如状录 

　　◆诔 

　　参知显斋刘公诔（有序） 

　　○参知显斋刘公诔（有序） 

　　睢阳参知刘公讳焕字文华别号显斋万历中名臣也公尝为吴兴守吴兴人至今尸祝之以比前守刘庄襄公其贤者有清苕行岘山謌皆为公解任惜也先是闾里桀猾乘岁饥睥睨大家讦讼蠭起上官入其说益引绳批根焚掠不问公叹曰兴利除害贵清其源今奸氓煽祸而反助之焰冠履之谓何力争不得遂解印绶去未几苕事大坏词臣殒宪臣禠而前此博风力承风旨者皆为世僇辱始服公卓识则巳晚矣当公起家名进士治浚县有异绩浚介淇卫而邑屡中大潦公亲为疏瀹堤防坚缀利赖永永申孝弟兴学挍所应上供不扰而办入为南比部拒罪珰贿请清节弥峻洎迁户曹兑则验放宽严如法公之才识固内外所交毗也公既以湖事解官适遭赠公丧哀毁逾礼朝议既白即家拜公守严严岁久饥公步祷水旱皆应时采木采矿使者四出至严独不敢嚣赡养休息疲黎再肉寻擢宪视兵浙以东防倭息盗备绸未雨巳有秦藩之　命公业勌游因大父参议公有功西夏夏人祠之冀一展谒即图归憩乃朞月之政杜嚚族恤贫宗威惠四讫未尝改于筮仕也偶元日理发有感竟赋遂初归犹及侍丁太恭人子舍白首班衣孺慕无间流连朋好笑傲山泽顾曲称诗寻花课竹去悬车之日及若干年而公以老寿考终于当世称完名完福焉公有子维明为京兆博士先公卒孙瓒绍明家学文行翩翩尝从余游述祖德甚晰余尤以谈虎服公吴兴事当羣飞刺天骇浪横起之日独能持正不阿视一官如芥视与蚩蚩之众助岁为虐者其人凶吉岂顾问哉天下无事庸夫扰之今海内多故丝纷鹿触所在见告其原起于纪法之先夷羽林焚第神武起义世有奸雄躭躭冷眼久矣安得老成人如公数辈散寘旬宣甸采间于以扶元气而消僣宄裕如也余乃应瓒请而为公诔 
　　诔曰奕奕巨宗卯金之裔大河高崧孕毓奕世世德丕显武纬文经贵阳之烈价人维屏公起壮县清裁肃办邺提郑渠害拔功见岂伊郎潜而改郡弦察吏安民志取休恬谁为鹰鹯乃咻鸾鳯狂泉众饮举国骚动栋摧屋折始念徙薪荧惑退舍归德大辰弘农会稽公有世谱龙图之树相为黻黼视海行边劳庸仔肩百蛰具起万灶清烟难进易退实酬初志河洛耆英坱漭自遂身沐熏??陆饮人醍醐朱丹何常萝薜岩阿视公高节凝之伯寿吹笛骑牛画图堪又大丙为御阆风是归捐弢解袠箕腾昂依樽酌不盈以茀后禄土厚泉深蜿虹光属令名千古树滋百年我作铭诗以券象贤 

　　◆行状 

　　嘉议大夫礼部右侍郎兼翰林院侍读学士赠尚书抑所唐公行状 
　　吴母封安人卫太君行状 
　　明故光禄寺署丞隐泉李君行状 

　　○嘉议大夫礼部右侍郎兼翰林院侍读学士赠尚书抑所唐公行状 

　　宗伯唐公者宋参知子方之裔自种德翁从荆南徙居华亭遂为华亭人世有隐德至中丞足庵公珣仗钺两广为成弘间名臣自是子孙用儒术显称甲族矣中丞公弟为怡萱公珉珉生贡士饬轩公滨饬轩公三子次即公考赠宫庶澹窝公敷锡赠公者吾郡恂恂德让君子也以践更废箸顾好形家言营高敞为门阀地梦巨星丽于堂有印大如斗垂一足曰敷子魁厥明诞公自喜以为贵征云公生而岐嶷风华韶令机颖秀出自就外傅巳无童心授之书伊吾不辍有亢宗志年十六补博士弟子员御史温公读其文称为国器赠公殁有里中无赖子交关族属齮龁公谓书生孱可鼠雀扰公推仲兄操家秉主赀镪廪廥出入而独身外御侮久之事浸直鱼肉者不得志则中以杂徭公又造事不大困遂得端意铅椠间名籍籍起矣公坛宇孤峙进止皆有表识热肠冷面喜规人过自逢掖巳多礌砢奇节所至必倾名士行名士亦奉为畏友自方学宪众甫冯祭酒开之等十余人结侣谈萟公年不先人而以直谅见惮不啻主盟即以间为文字饮亦奉公约束唯谨不敢以狎进而孝廉范牧之事最着牧之者范光禄公子也故负隽才以游间任侠闻当其意气所向钱积立扫独不敢以溷公而牧之有惑溺公终不能口舌争乃为文以祷于神与之请绝牧之卒以情死则匍匐数百里挂剑吁号哀感行路其气谊多类此公之逐奴有弟自经死而讼富人李某者势张甚富人窘念非主人莫扼奴吭乃亟驰百金请解于公公前巳得其冤状指白水为誓郄其金立白之官奴竟反坐通国称怏且高不惑于是公以文行为明经师若张给谏陈太史毘陵白光禄皆迎致家塾从游者日进曰非文其式惟人其式云是时郡国举士多繇绍介进三岁大比名士有望棘叹者而公社中友陆君策何士抑至北雍巍科若掇太学范尔孚数以此劝公北游且为资斧乙酉中顺天乡试丙戌举于春官入奉大对天子亲擢第一人及第官翰林修撰海内雅闻公者皆以为正人庆焉公以词臣不事事惟清议可以报国于软熟循默坐取大官者耻不屑也感慨时事有所约结则寓言于馆课中几以动当涂至所交若张宫谕元忭孟郎中秋深相引重二公之圽含敛尸祝公有力焉李黄门沂论权珰触上怒杖之午门公哭而掖之手调汤药日视诸邸舍将发而公之飧钱空矣同官义之己丑分较南宫甄别详慎是岁满考奉敕奉父母如其官寻持节封郑籓明年请告里居三载留连丘壑扬扢图史多清真之游士大夫膻艳之习为之一变癸巳还朝补原官时公之房考海虞赵公晋少宰而吴镇以改婚事讼于朝诸公咸谓宁以一恶少年而掣名卿大臣肘赵少宰求去益力属公请之首揆太原王公王公难其去公一目数四往反竟得请赵少宰戟手自快曰今日乃知朱阿游不为负萧傅耳东事起枢臣稍引游客在兵间都下客麕集公谓此皆夸毗子终败乃公事即乡里绝勿与通有朱生者踪迹尤诡善点仕者名心潜白甘侍御决遣归虽任受怨不恤也会　皇太子出阁讲学诏以公充讲官风范肃穆音吐琅琅三公迭侍讲筵皆谓公得辅导体是年兼直六曹起居理文官诰敕乙未再分较南宫丙申改右春坊右中允故事词林以科次先后叙迁惟首胪九年满考者得升谕德不复需次公曰此汲长孺所谓后来居上者也白之豫章张公得先三月迁中允豫章公以为有让明年晋右春坊右谕德兼翰林院侍讲八月礼部议以为北畿副考官疏名上不得请公寻以病请急归己亥　诏起原官兼纂修玉牒副总裁庚子即家晋右春坊右庶子兼翰林院侍读复转左庶子是岁秋公应召入都复值讲幄当是时宫僚之起家者仅行之公且浃岁三迁洊历华要当事者诚倚重公公旅见而巳未尝谢知私室葢其生平自立不为附丽云公既巳负重名而自其三入都益务简远权利之交不得一当公见谓道狭矜庄自置竿牍不驰于外筐篚不布于庭泊如也辛丑充同考官于是较礼闱三矣冬十月　册储覃恩赠父为宫庶母刘封宜人云公自承华首辟首简元僚积勚数载诸所存赉故例寝格不一行至是国本既定议者佥谓讲臣当有甄录而公官不进时且未曳金绯也人多为怏怏者公谢曰吾进不敢竞退不敢援不知其它京师人皦生光为妖书构宫掖天子震怒大索长安不得其主名时江夏郭少宗伯以廷议失政府意自免去言者谓书出郭手于是立罢宗伯兄国子官而穷治其事先是郭宗伯出春明以舆台给事公及是司隶即入于公之第批根有端矣公曰人有良心朝有公论此岂士大夫寒蝉首鼠时耶与一二同志诣政府雪其枉语甚切直无何罪人亦得事乃解华司理钰以抗税珰下诏狱公数从圜扉中握手慰藉五载橐饘周旋靡间后奉诏恩宥出拜公哭抢地不能起其九死一生强半繇公自是海内正直节烈之士咸隐隐有所恃以生气矣壬寅晋詹事府少詹事兼侍读学士癸卯晋礼部右侍郎兼侍读学士掌翰林院事词林重院长地望清切邻于公辅公念以孤生蒙上异知致位九列若碌碌绕指愧无以报塞乃于是益发抒亡所避危言危行砥柱百折绝不傍入门户辨晳可否不少脂韦在院钩剔吏蠹抑绝侥幸葢公素所蓄积至此颖露焉甲辰会试天下举人　诏以公副考秋选庶吉士　诏以公教习公虽为庶常师犹供事文华不辍葢后先为讲读为侍班者八载严霜砭骨寒雨凝髭不敢一日遂澣沐私兼以南宫之役劳瘁特甚清羸骨立又感时触事忧心如酲强自力竣计事而公遂不起矣卒之日京师士大夫无问识不识无不悼之天子采朝议　诏铨部赠官大宗伯予　诏命冬官卜兆域予全葬　诏遣行人周应期主窀穸礼官　谕祭坛加二呜呼可谓终始荣哀矣公孝友笃至自其天性每念禄不逮养所至奉二尊人像与俱伏腊奏食悲涕交颐事兄姊最有恩礼兄姊之子女字之不啻巳出教养婚聘倚若外府季姊归莫太学先圽而最后太学遘仇诬坐杀人律公为讼冤甚力卒出之尤急穷交不以生死贰念彭钦之以留廉守中奇祸公与杨宫谕诸公白之朱直指得释钦之寻以侘傺死公捐月廪赠其室以为常袁微之晚而从戎死塞下公经纪其丧归其骨至乡人之繇于京踬于旅??金鍪督纲功曹隶事暨落魄间关托寄一命者则不难辄请辄应也故老及见徐文贞者曰文贞在都下故如是然松有总赋之役曰柜收终文贞之世不能去公甫登第即倡言罢之二十年来无破家役遂为吾郡百世利若京师创置会馆所至如归又其细者耳假公以年即扩子城均役法不难酬愿而今则巳矣伤哉公辰录序云心事使人可知何用以为藏剑面目使人可信何用以为衷甲葢自为传神云而闽中杨宗伯咨部文云公虽为词臣也而实劳臣虽死病也而实死职则以公久在讲筵未及于易名之典为惜乎余与公居同里仕同官意气论交宴闲征逐典型是仪肝胆洞尽乃窥公之大者在端居忧国提奖人伦以天下名教为巳任李元礼陆敬舆而下非其志也葢公眼有瞳心有秤不溪刻故易亲不汶闇故难悦即以甘事公者能得公怜终不能得公信九原可作不昧斯语矣公于学无所不阚诗宗少陵文出入左马好读名臣奏议有集藏于家忆公尝自言吾侪作事有妻子不知者安能效浅丈夫沽沽向人语故其甥黄石城及诸孤按次遗行不能十一予以所闻见参订成状如左虽挂漏实多苐不敢为微辞以负公耳公讳文献字符征海内称为抑所先生卒年月子孙姻戚之详行实具载 

　　○吴母封安人卫太君行状 

　　太君者封行人赠祠部吴太公之室主客郎吴伯玉之母也太君以荣名享上寿八十余年为妇为母为祖母虽身阅百罹而有子聚百顺盛衰之际可无遗憾顾其操家之艰勤与开家之徽懿可垂嫔则可光彤管者微野史通家子如其昌孰述之太君宋卫文节公　本朝宣城伯之裔乔木世家夙闲女训稽古贤母行事若丸熊若郄鲊若恤纬若以善养光禄养皆默有契合壹似考经案史而得之盖太君之归吴也当东土中倭之时中落矣太君与封公拮据治生而复振然意犹未广也太君既举伯玉至舞勺察其有异谓太公曰此岂农之子乎君家以孝弟力田称百年于兹未始一逢年也逢年自此始矣于是废箸筑宫延明经师诸所供亿糔糁芗脯脄幪重醴皆躬自洁修之即肿膮醷滥一进且不再寒更子夜理刀尺弄机杼待伊吾声辍而后即安如此者殆将一纪伯玉竟奋迹周庠离蔬释屩为天下士其合于丸熊劝学者一也伯玉筮仕为大行人奉神祖诏以今上生告九塞伯玉得辽左塞外兜鍪馈遗故不赀伯玉心恻碛卤大漠啮雪视氷乘徼守障之甲士仅月粮四百缗八口马畜皆须之安忍箕敛之以犒使者遂全麾却数百镪不拜寸镮即置邮不羡一缕也而旋子舍竟垂橐入室靡长物太君独革?展然喜儿幸不以冐贿速官谤仕者奉亲孰多于此畧不闻交适声此其合于郄鲊训廉者一也伯玉既入　阙报命闻太公讣徒跣就道日行百里哭踊欲绝太君相持泣勉以君之制也父之命也勿灭性以孤吾老人既免丧复诏以逃雨之义顾板舆北征以解翩鵻将母之憾于是伯玉始治装还　朝以次使鲁藩及报　命途觏孙漕御史值漕河梗二月议督江左诸郡以民艘应伯玉为御史抵掌陈会通淤塞之故请驱山左河浒人即趱山左河津船复　祖宗朝浅铺浅夫捞浅送漕艘之制为册诫兖昌二郡计日遄行如驶迟即按籍讨其不共孙漕御史韪之漕艘飞至水次漕以中兴入　朝则　代藩方争废长鼎渭立少鼎沙神祖下九列台省杂议之伯玉谒叶少师语以兹事虽藩封事实主器事今　东朝方危疑而忍以海内忠臣义士几十年捐躯命以争之储位骤开废长榜样以生交构窥瞷之窦乎政府弥益决立长伯玉再奉　命使　徽竣事报太君太君喜曰吾不解官家事譬如厮养能卫少主者可不谓忠乎此其合于恤纬急公者一也伯玉积资有年及选言路之期故纡其行以待公论而忮者乘其未入中以门户之阱授缮部主事伯玉念母安人年十七六又独子特抗疏乞改南改南必乞闲曹人所不争者得南祠　陛辞之后为政府决　福藩赴国之策语甚切直不知有官之暄冷也入南祠力浣祠政弊寻转南客署客署会有夷教一事四署互推诿伯玉慨然鞫得情而逐之不穷治会含沙者再以门户中伯玉竟以左官太君慰劳之曰若无以老人为念自沮丧也持议为储贰也得南署无謟求也全活人不骫法也而以是获諐乎何恤若本以老人故乞南即窜去亦丧官不丧养也儿弗动矣此其合于善养先禄养者一也太君幼有至性当其笄总来归哭姑杨太君哀感行路巳事继姑如姑忘其嗃嗃翁卒客邸继姑惑俗言欲不令琀于宅太君号曰有不祥也者吾身之竟与太公徒跣负以入太公怜其少弟太君从臾以腴产授焉产失则更?而自安硗瘠闾里以是交称之所周恤三党之乏岁无筭下逮臧获皆有恩意吴氏之兴非偶然也伯子艰于举子既奉母旋子舍而得雄太君含饴弄孙观彩衣舞乐陶陶矣忽以痰壅减眠食伯玉手自啮血草表笺请于上帝愿减巳筭益太君纪有玄鹤下于庭太君病良巳又一朞半而竟以绝糗化化之时敕家人各合掌禅诵导凈土有夙本矣嗟乎管子有言生者父母知者鲍叔世固有得之于殊方而失之于膝下者以百玉之文学经济气义忠谠百人亦见千人亦见而同朝犹害其能太君何以卜其成于襁褓时哉非是母不生是子亦非是母不知是子其开吴弘矣先是　令甲行人阶八品未有封母者伯玉抗疏请比五经愽士加八品孺人封有　诏行人母未及实封先得受　命复絜为令逮令上生覃恩诸使臣类以出署日受全封故太君称安人云其昌林居离索于伯玉有升堂拜母之交自避人海曲过从遂稀太君尝问家人曰此数闻享客何不闻有董子比余再还旧居而太君千古矣故嗟伤拈笔叙次遗行以俟司世教者采择 

　　○明故光禄寺署丞隐泉李君行状 

　　土有岩居川观遗荣挫廉若管幼安朱桃椎之流其为高隐尚矣若乃东方生之陆沉于俗以仕易农邴原之仕满六百石即弃去此其人不耐草衣木食洗耳赴渊溪刻太过托之乎为贫是或一隐也则又有异者若仲长统之乐志论良田广宅背山临流养亲有兼珍之膳妻孥无苦身之劳钓游鲤弋高鸿濯清水追凉风安神闺合嘘吸精和可以永保性命之期不受当时之责帝王之门逝其远矣此之为隐仲长统以为乐志而未必其志之酬也能酬其志者当吾世而有新安李君焉君葢以隐自号者世为居安镇巨族以素封闻君生而颖秀博综逖览于书无所不窥至读孝经与古人孝弟之争尤笃信佩服勤而行之厌薄经生举子业能之而不为或以显亲之说进君曰吾藉先世之赀所不足者非甘旨也诚得朝夕膝下娱彩涤愉乐其心不违其志何必缨緌哉葢自是始焚砚弃公交车言以赀为光禄署丞非其好也比二亲相继圽君躃踊心裂几于死孝寝苫卧块誓墓不出会君之弟捐馆遗二藐孤长仁杰次永昌公抚诲有加各翘然表树第五伦一夜十起弗是过也族有宗祠岁久颓圯君独捐赀扩其墓址新其规制垣墉梁栋烨然改观非孝子不及此郡大夫举乡饮难其尊宾佥谓君侠骨慈心数以悯穷振乏为务视捐千金犹如委土壮年敦行七十不衰祝哽之礼待君而重郡大夫手书固请君牢让不应郡庠诸生集其门强之乃一应不复出其为乡评所推又如此君生于嘉靖乙卯天启丙寅卒享年七十有二元配殷氏生长子仁元娶于金太学生继室任氏生三子仁傅仁备仁仕皆太学生傅配孙氏备配黄氏仕配汪氏皆名家孙七世珍世琪世玮世珂俱化出世熹傅出世教备出世煌仕出歙俗尚形家言行营高敞多所慎重未谋墓中之石仁傅善参同悟真之旨与予友交善泣请为状而书其崖畧以慰孝思云 

　　◆祭文 

　　祭陆君策孝廉文 
　　祭吴澈如年丈文 
　　祭幼海侄少宗伯文 
　　祭冯孝廉慎余 
　　祭潘文学六润文 
　　祭原道五侄文 
　　祭顾太史学海文（代） 

　　○祭陆君策孝廉文 

　　呜呼感斋兄竟止于斯耶念余与兄望衡数武敦契三益林居以来匪朝伊夕无奇不赏有疑必析酒炉诗社花茵月席饮食衎衎笑言哑哑大忘尔汝逓为主客相访徒步相迎岸帻谓我无肠托以肝膈自甘而苦时有弹射余之不佞兄亦莫逆或传巷语或宽室谪填膺抒愤弹冠忘怿肮脏悲歌牢骚慰籍孰交而市孰卜而宅兄有逸才厥名孔赫笔花匪梦腹笥为癖百韵澜泛千篇脍炙遇方为珪着员成璧谈天之口佐以唱剧北海尊开太丘道辟轻舸浮家名园置驿立见锋颖坐消柴栅蜚誉墨卿寄情欢伯任达风流人豪气魂守相诸侯过庐必式隐可烟霞生可竹帛世路悠悠徒珍鼠腊埋没连城摧残六翮厌缁化素躭玄守白不以五斗易此百尺乐志方始大期忽迫谢树先雕陆昆随坼靳之血胤夺以泉石邑丧国华神乘善积追惟畴曩形影相惜三月为暌千秋永隔密友不数赎身难百谈容可想胜事陈迹送往事居余袵敢什酻酒霜天洒泪如霡听此哀些来享而格 

　　○祭吴澈如年丈文 

　　呜呼阳羡延陵之间有子瞻之旧踪将置田宅以侨处亦依箕尾而告终岂宿盟之未味而身后之有公不惟文章气节磊坷坎壈之相似而生死歌笑之地亦异世而相同盖其刚肠疚恶任天下之清议而诚心质行足以挽末俗之浇风尸祝不忘者有居官之遗爱而汗青相照者有弹事之孤忠完若无瑕之玉刚为百炼之锋盖能为蹇谔者不必有公之经济能为正直者不必有公之冲融官屡踬而气益壮用未究而望益隆迩者息比山之劳悴依南岳之巃嵸朱萼白华方周旋于子舍而素车丹旐巳即于谷堂之封人物耿然天不慗遗一个人琴俱丧余难赎以百躬忆在壮岁同举南官宏词之试角力争雄余巳自比于不材之木而公独抗论谓不当以山苗而压涧松既为金而为石亦愿云而愿龙公所击者权门之鹰犬即余所雠者当路之射工烟水五湖岁发王猷之兴图书千载时寻米舫之踪岂意夏间之良觌遂为终古之长恫嗟乎富贵寿考转盻成空惟竹帛之可托垂令闻以无穷公所寿者先民之不朽而余所恸者良友之私悰感逝波于川上怀绝调于郢中对霜天而歌些或神理之可通 

　　○祭幼海侄少宗伯文 

　　惟灵三朝忠节二仪正气抗迹贞孤标行特异人群岳立颓波砥桂见弱能扶遇刚必茹直则长孺峻言元礼弱冠批颔孤臣履尾君侧清奸义声首举身窜遐荒天阍万里遐荒伊何如彼潮阳江山得助发为词章既文慨慱与士争长誉流岭徼望隐岩廊再御顾命赴任庄皇暨今天子宠秩溥将奉公执法嫉恶锄强其朋其党我心不降何以喻之夏日秋霜人忌太洁物忌太芳帝谅其心仍眷勿忘造物尚缺祸起垂堂灵尝有言心不愧天苟信于心迹可畧焉口绝请托垂三十年却金之事风掩昔贤睦族联宗捐彼义田以此思洁可酌贪泉巨怼欺罔倳刄蒙奸不难弒主况于疏言灵之所营在方寸间克忠克孝秉直秉廉此心不死讵必形全视身如电达人大观矧乃浮名幼起幻迁而彼者何憎何怜且灵恩谊于族最深凡我同宗知灵之心岂期家难越至于今惟二藐孤在我宗人酹酒陈词涕泗交襟 

　　○祭冯孝廉慎余 

　　孝冯甲族金友玉昆白眉挺起素业逾敦有孝有德既惠且温其衷坦坦其气轩轩力行古道志康世屯不沽时誉不受人恩叔度千顷淆之不浑元龙百尺豪气可吞宁龙失水羞虱处裩澜翻笔彩浩荡词源先民矩矱直窥其藩间关三刖终剖玙璠士有百行独沃其根断指啖母诚感厚坤密室广坐莫见瘢痕屋漏不愧桃李无言忆昔定交方当弱冠吹埙吹箎授餐授馆兄于是时朱霞天半干将莫耶黄流玉瓒欣赏微言横经问难味同草木语不河汉为龙为云一始一乱星霜五易风期不散兄本高亮眼白华绅弹冠结绶于我倍亲余无媚骨困于霄人君尤扼擘荐慰沉沦公交车计偕鹤鸣子和长安相见披肝见素方嗟落羽溘焉朝露百身岂赎大招莫寤广陵绝响西州郄步惟是令闻千秋永播酹酒陈词人琴如覩 

　　○祭潘文学六润文 

　　世衰道丧友于谊缺一体之中自分楚越盖戎有伏于床第而祸多生于饕餮牝鸡晨而鸰原愁锥刀角而荆花折小者至于阋墙而大者可以喋血矧我江南世家盖百年而不闻一田薛惟六润之二难与古人而争埒观其躬无常衣财无专鐍迹蛩虗以相附声埙箎而不绝宛痌瘝之乃身而奇赢之弗屑虽父母之分均且自愧以为小慈而况细人之簧舌至于怡色慈帏舞彩北堂依依乌哺翩翩鴈行疾巳沉而犹讳血有喷而必藏其讳也欲以宽母氏之愁苦而其藏也恐以甚母氏之惊惶则道路为之心瘁而史传可以垂光若夫蕴气生风怀仁为质神锋遒上藻思斌郁脱纨绮之纷纷抱遗经而屹屹故当元气搏而遐举岂惟揜高阳而孤出然而名不挂选举寿不过四十此又泉源所饮恨而亲知所于邑也其昌谊切葭孚情敦淡水感至行之可仪痛哲人之蚤痿敬抒哀辞以荐沼芷 

　　○祭原道五侄文 

　　呜呼观心遽止于斯耶余与观心虽宦游生别抗手天涯数日作恶洒泪临岐千古一诀无重见期目送丹派兆?秦淮之湄此时此恨行道凄其而安能写余心之悲也耶呜呼天道佑善从古致疑尚缺忌完理或信之至如观心两者曷居惟尔才美吾宗白眉早服廷教有闻于时性复孝友宝俭与慈规言矩行树德务滋封公兰玉伯仲埙土?虎家鼎以盛汝谦以撝完才完行非汝其谁然而文憎命达调与俗昔方升而沉且成而毁竹箭犹艰桂林终踬中遭家难百罹所萃十年痛定补刖息刵缩股攻苦勤身忍嗜尔亦怀忧千载不啻若曰忌完而缺有试即不期颐中寿可介即不中寿当死床第即死异乡从中含视此皆无之天道已陂宗族乡党无不酸鼻呜呼哀哉余与观心宗谊尤睦事相师友情则手足观心事我实父而叔予倚观心以为家督三十年余形影相逐今岁夏五余病委笃汝疹汝祷目睫不属我犹谈虎汝为赋鹏欻然夜台百身何赎呜呼哀哉惟汝之学自玄而释始事檀施终趣禅寂结侣名儒躭情梵册谓假数年乐邦可觌且念超然不渝易箦此为完归功岂唐掷天道无知更能缺尔之真宅也耶呜呼哀哉乃若委蛇离忧世网所寄送往事居我不尔愧有肴在盂有酒在觯些辞以招精灵不寐 

　　○祭顾太史学海文 【 代】 

　　呜呼哲人摧殒真宰茫茫与善既爽福谦亦荒倬彼太史锺秀昆阳世济其美以发其祥乃承簪组乃肯构堂凌荡是诚孝恭是将用翼司马声着羔羊不有君子孰德于乡既修姱节复擅青箱蒲中鹊起日下鳯翔抽书秘阁视草明光禔躬鱼雅摇笔风霜超将遐举善刀而藏六月暂息斑彩分行孺慕之余板舆复御不以帑行先为可去帝念名儒命典两制率府崇班金华讲肄令闻令望复昌复炽曾几何时劳侍从事崇让拂迹逃虚行意梅花之原千墩之墟宅不盈亩门仅容车游心于淡反服之初南陔乐只东方晏如蛇忽当岁鵩乃集闾士失砥砺国丧璠玙呜呼哀哉器倾盛满鬼瞰高明惟渊秉心挹于未盈世禄刺汰急流遗荣什九□□十一在庭宜偿啬取此亏彼成忽剪长算报施讵平有涯者生不朽者名乘箕委蜕神游太清达人大观修短曷撄呜呼哀哉某官同僚友谊切师资风流邈矣河山间之生刍一束侑以哀词 

　　孙男庭 
　　广 
　　廙仝阅 
　　容台文集卷之十终 

　　◇诗集◇ 

　　卷之一　　五言古风　七言古风　五言排律 
　　卷之二　　五言律诗　五言绝句 
　　卷之三　　七言律诗（一） 
　　卷之四　　七言律诗（二）　七言绝句　熙山叶太公像赞 

　　●容台诗集卷之一 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　五言古风 
　　七言古风 
　　五言排律 

　　◆五言古风 

　　恭读宣宗皇帝御制翰林院箴（馆课） 
　　省耕图（阁试） 
　　忧旱吟（阁试） 
　　清秋瀛州亭论学（馆课） 
　　咏盆菊（馆课） 
　　七夕（馆课） 
　　题畵小赤壁图（有序） 
　　题万使君拙庵 
　　许周翰郡侯捐俸助刻戏鸿堂帖占谢 
　　赵孟清见访赠别 
　　送黄侍御归西江 
　　赠陆君策畸墅诗 

　　○恭读宣宗皇帝御制翰林院箴（馆课） 

　　峥嵘木天署七曜垂精芒璇题揭周训丽??渗炳尧章念此司言重温语申官常谈经入禁籞起草直明光地望洵清切恩华难对扬俊又思献纳台衡燮阴阳公私慎涂轨仁义为提纲玄微剖幽眇森严含风霜烺烺金版迹照曜白玉堂所以　章圣时侍从多贤良戒石制巳陋飞白不足方愿言镂心骨佩服终弗忘 

　　○省耕图（阁试） 

　　融风煽时燠东皋农事起田畯遵时令平秩从兹始沟塍纡以直畚锸烟云里腰鎌乍刈葵携馌齐炊黍鹑野际熙阳鸾旗丽京坻襜襜 
　　衣剡剡染场履天近雨粟多日临土膏美汗漫八骏游芜没三推址睠此省耕仪风规传畵史愿置　黼座前劳农振前轨 

　　○忧旱吟（阁试） 

　　忧国愿年丰岁事屡艰虞经春书不雨首夏犹修雩油云若待族闾里都向隅未必金石流其如禾麦枯不晓神灵意果为干封乎我欲登天门为众吁以呼圣道方冲融时霖应岂诬将无水狢尤傥尔肥遗辜屯膏感玄象修禳关　庙谟于公一平谳犹腾焚尫巫况乃吾　皇仁嘘吸通轧枢愿进云汉篇庶望商霖濡六事既改观三农亦登苏恨无双羽翼空抱蒿目愚 

　　○清秋瀛州亭论学（馆课） 

　　我生宣尼后雅意窥道源雕虫媿小技鱼蠹综羣言空玄费研剖怅怅岐路繁幸兹先觉者秉铎开蒙昏幽讨濂与洛上穷羲与轩秋空发灵籁水落见天根吾无隐乎尔目击教巳存虚往而实归玄亭何足论记取瀛洲会风规百世尊 

　　○咏盆菊（馆课） 

　　众芳岂不妍秋英自清绝意与幽人会标名霜下杰容以桃李颜艳彼茱萸节翩翩五陵子佳色纷相悦积紫照朱茵堆黄象金埒赏韵一以乖篱堵宁辞拙亭亭盆中菊偏承美人撷香分甘谷幽色借氷壶洁对此读离骚心魂坐莹澈悠然见西山孤峯正嵚櫱 

　　○七夕（馆课） 

　　夏律乍留灰秋箭今移晷峨嵋岫初出洞庭波渐起河边月桂幽汉曲天榆丽仙车驻七襄札札弄机杼束素愁上衣凌波泪如雨高楼有思妇切念从军子迎寒理衣缝映日抽纤缕岁岁遥相望而无来年聚如何离别悲人称河汉女 

　　○题畵小赤壁图（有序） 

　　吾松有小赤壁与黄州赤壁大小实相埒不知何事辱之为小沈征士绘图为兹山解嘲雨中过君策斋头君策方以吴绡点缀泉石有张子渊自白岳至携松萝茶与畸墅鬬胜君策呼酒佐之永日无俗子面目君策强余畵为畵此图并书赤壁诗诗书畵皆君策和之沈公绪欲铸东坡像于赤壁山房属余书大江东去词镌于石末句及之然铸东坡何必赤壁陆家畸墅合着此公与内史相酬也 
　　吾松山有九俱以海为沼东海既以大赤壁何当小风穴秘精灵云门削鬼巧口鼻鬬嶙峋鳞甲成夭矫而我游齐安何繇凌窈窕时平兵气销霜落江声悄回思平原鹤谁是枌榆鸟恰似黄池会吴楚争可了将无山岳灵端受里俗□归语东阳生携笻事幽讨石言曾莫逆壁观共枯槁田成琳球赋屋用辛夷橑太守握红云冠彼山谷好灵踪俨如旧庞赘忽以澡嘉名公等锡一壑从余保手写浪淘沙峨眉雪可扫敢应北山招终事东坡考 

　　○题万使君拙庵 

　　黄虞既巳邈智巧相驰逐宣父贵如愚犹龙称若辱君侯体明德祗以拙自勖鼯以五而穷夔惟一乃足伟哉濂溪铭泠泠大古曲琴台时动操清音满空谷不见五鳯年玺书怀悃愊惭无诗史才聊作舂陵续 

　　○许周翰郡侯捐俸助刻戏鸿堂帖占谢 

　　飞鸿易肆高戏海书家玅将开鸿乙堂或免斤鷃笑贫来四壁立富有连城照闲勋争翰墨小史等排调真足履何关传神肤必肖恒疑秘阁摹未奉台仙诏徒闻买骏涓终愧然犀峤相者但举肥官人惟贵少以兹金石录欲灼膏盲窍张罗森百目陟巘摩羣峭纷披石室藏险绝天门跳古文为大出壮心聊复耗未换吴儿眼先谐许侯好臼摹邯郸辞鼓揭岐阳奥来闻击玉声曰似归鸿操按行笔阵间随以乖韦犒居然一顾宠行使三都噪怜君氷壶清匪敢琼玖报珍重远游名书之华阳诰 

　　○赵孟清见访赠别 

　　曾参援神契因注狐首经三才总民行九星披地灵化为白鹤仙寻我枕烟庭倒倾青锦囊余子徒听荧忽梦宛溪霜远游怆砳零来时栗始芽去时枫换青赠尔九峯霞可以破沉冥 

　　○送黄侍御归西江 

　　彭泽八十日襄阳不再春悠悠世网中着此天放民鸟飞时复倦龙性故难驯余亦从此逝幽怀谁与论揽取衡山云以赠东林人 

　　○赠陆君策畸墅诗 

　　积玉岂无圃干将亦有邨青山贮文赋秋水悬剑痕中有独往者卜此畸人围高情狭五岳所适聊川樊一丘美吾土羣峯走其门虚棂见霞起卷幔知云屯高楼巢燕子篔谷长龙孙每当秋叶雕郁郁清阴繁缅怀柴桒翁多爱田水喧况乃梧竹声长与风雨吞主人桂林枝雅尚蓬蒿敦疏渠引泉脉驱石劖云根濠梁期质友池塘思哲昆刈韭秋畦薄钓鱼潭水浑着论凖乐志赋骚称涤烦名僧时驻锡长者多停轩与君虽接邻室迩犹隔垣未若此园居旷然无篱藩一从鸿避弋笑彼虱处裩因之奏山水便欲忘朝昏高枕乃吾庐诚如杜陵言尝闻达人轨寄通随化元我如还山云君若扶桒暾卷舒各有宜何必鹤与猿惟容肥遯者终老桃花源 

　　◆七言古风 

　　帝京篇（馆课） 
　　邠风图（馆课） 
　　金镜篇（阁试） 
　　石皷歌（馆课） 
　　题浯溪读碑图 
　　征虏将军出塞歌（馆课） 
　　读书佳山水謌送王季重使君归山阴 
　　问政山歌为太傅许老师寿 
　　丙申闰秋舟行池州江中题陈征君仲醇小昆山舟中读书图 
　　金华谣为周斗垣学宪 
　　玉鸠歌寿陈子有观察 
　　题武夷山图用何光禄匪莪原韵赠林纳言省庵 
　　寿潘中舍顾夫人六袠 
　　乐寿图歌为潘百朋寿 
　　击剑篇（馆课） 

　　○帝京篇（馆课） 

　　涧瀍风雨会殽函天地区河山灵气有迁换一一拱北开皇都皇都险扼居庸麓不断华夷山矗矗八圣经营巩　帝图三犁扫涤维坤轴形胜曾标天府雄烟花复道畵图中势压九龙丹地迥云中千雉禁城重中天阊阖开宫扇承露□茎霄汉见凌风却月鬬嶙峋建章鳷鹊巃崽观太液池边白玉堤蓬莱阙上紫金泥浴天巨浸疑通汉耀日层楼为祝厘长安甲第干霞起四术九衢乎若水朝闻珂佩接西清夕听歌钟喧北里道旁无复酒人悲碣石徒传拥箒台击壤应多尧市曲和歌时出栢梁裁吾闻都邑四方极升平繁侈穷物力纵赋长杨讽几何高髻之谣良可则京华春色日边舒蔀屋遐陬岂尽如愿辟　九重明四目不使人间有向隅 

　　○邠风图（馆课） 

　　玉书金简不足异布帛菽粟真文字委宛惊开先代藏诗中尽绘农桑事忆昔　章皇全盛时尧水汤干摠不知千仓万箱陈陈积祈寒暑雨谁其咨田畯女红歌帝力帝轸民艰情不极因披承旨图邠风亲洒　宸章赋闵农田家作苦非一状深耕薄获何茕茕犁头风雨生绡幅余音散入春桒曲但识宫中锦绣香争知陌上蚕缫促种苗卤莽应无功提□饲蚕劳亦同天文似雨苍颉粟机杼还凌云汉工曾闻姬满歌黄竹明河霓羽纷相逐讵举三推古籍田肯怜四月新丝熟大哉竹简羽陵书可信农桒足开国曲阜遗履乌号弓精光喷薄摩玄穹愿将装御连屏迭率祖弥增　圣道隆 

　　○金镜篇（阁试） 

　　圣人有大宝金镜洞八荒阴阳为炭造化冶剖判混沌侔三光希夷恍惚含有象空明寂照应无方曾闻传咸史岂是秦宫装悬之　玉宸助垂裳清辉能烛奸与良山河大地一览尽山精魑魅夜遁藏　天子万寿坐明堂月轮重朗星含芒比德水鉴光琅琅映照八彩皇哉唐汾阴宝鼎何足当 

　　○石皷歌（馆课） 

　　世间相传墨薮书五十六种名目奇中有岐阳石皷迹籕文千载存风规周道中兴震威武五年廵狩修上仪诸侯剑佩纷随逐车如流水马颷驰春搜肃奉禽荒戒告庙还镌金石辞从官振彩銮山骨琢成十数加劂剞状如天上落星石剖割混沌光陆离雅颂之间格韵古尊彛并列款识施千年枯石经虫啄百丈断厓蟠蛟螭务光初飜到薤日神禹手凿岣嵝时数行剥落不成字遗珠碎玉成逸诗子云虽老应不解仲尼删后赏者谁嗟嗟秦人扫王迹儒者六秇皆凌夷隶文　起籀文废俗趋简便真难支邹峄之罘俄歇灭阳米犹自尊相斯神呵鬼护石皷在三代典型良可推吾闻吏部希古道一代山斗称宗师绮靡余习混雅正眼见槌碎淮西碑以兹感慨扣石皷恰如三掺声讙悲寄言同学鸿都子共挽文章八代衰 

　　○题浯溪读碑图 

　　永州志相传以元结中兴为三绝碑葢颜之书元之文与神阳镜石内外莹彻故称三绝余独非之元颜之文与书与其人足相埒人品不为书文所掩是为绝耳因作此诗以贻祈令镌之 
　　漫郎左氏癖鲁国羲之鬼千载远擅场同时恰对垒有唐九庙随秋烟一片中兴石不毁几回吹律寒谷春几度看碑陈迹新辽鹤归来认城郭杜鹃声里含君臣折钗黄绢森光怪旧国山河余气概当年富贵腹剑多异代风流椽笔在书生何负于国哉元佑之籍何当来子瞻吃饱惠州飰涪翁夜上浯溪台扶藜扫石溪声咽不禁技痒还题碣清时有味是无能但漱湘流莫饶舌 

　　○征虏将军出塞歌（馆课） 

　　皇家执契静三边将军更事勒燕然心知骄子须大创耻看烽火照甘泉身挟期门射鵰子匣里吴钩泠于水雕戈赤羽三千骑落日黄云一万里是时和高塞草枯我兵勇气先吞胡连空幕影随尘遁竟夕笳声喑不呼将军麾下都侠烈誓刳胡肠饮胡血箭锋直挂青海湾刀镮宁顾天山月徤儿手握月支头夺得燕然胡虏愁功成不受封侯印只为长缨志欲酬 

　　○读书佳山水謌送王季重使君归山阴 

　　会计佳山君所有石纽藏书凌大西四序长开镜里花十年种就门前柳解经宛转注虫鱼问字离奇尽蝌蚪河阳三十仅嬴余函谷五千曾秘授以兹澹荡少宦情梦着林泉轻组绶清溪之政不再春前与纬真称敌手月旦悠悠好畵龙浮云忽忽成苍狗几经霜信剪芝兰何限雷门鸣瓦缶谷城黄石君所师句漏丹砂吾得友伏枥俱成历块心悬河共哆谈天口许将幽赏契寥寥一任功名归九九人生聚散那可期吴苑花前重回首自言习气剩三余小结吾庐纔一亩闲宜策杖抚孤松饥即腰鎌刈秋韭散帙黄虞事可知操椎六五头堪掊身谢灵均虎豹关游逐史公牛马走室远何繇见玉杯情来只合看虀臼要图缣素挂槐堂领取风云还瓮牗江山胜境乐无央竹简闲勋能不朽骥壮犹如日正中鹏飞须积风之厚着君丘壑为书淫割我烟霞难墨守矫然云卧直须臾圣代逃尧终得否 

　　○问政山歌为太傅许老师寿 

　　君不见问政山错出黄山白岳间昔日仙人留隐迹至今白云苍树犹仙关上有千尺之松花作飰下有五色之芝英可餐嵚岑本是至人宅服食顿回童子颜山中之政何足问介弟筑室来追拔具茨问道七圣驻此地迎仙独鹤还药灶余丹光舄奕灵泉洗耳声潺湲山中人兮今吕望金粟前身语非妄膏泽巳徧阎浮提经纶半出光明藏斗杓调燮政所因拂衣仍作山中相岁月赤鸟生有涯道德青牛寿无量道之至者以治身仙翁何云逃劫尘不必鞭螭驭风始超世巳是金马玉堂人汾阳二十四考中书令南华八千余岁秋复春 

　　○丙申闰秋舟行池州江中题陈征君仲醇小昆山舟中读书图 

　　凄烟衰草平原暮二士千秋那得寤闲愁不到钓鱼矶习心未遣亡羊路苇花平岸变霜容总是窓前书带丛何时棹向朱泾去船子元无半字踪 

　　○金华谣为周斗垣学宪 

　　着处欢迎恐相失金华千人万人出旧恩耿耿新荣观阡陌骈阗委虗室竹马儿童拥翠旌章缝弟子看雄笔依依棠树逼丰茸朗朗玉山高崒嵂郢中飞雪再征歌黍谷驱寒为吹律君不见黄次公承恩召见明光宫五马俄纡丞相绶颖川父老何当逢又不见蜀文翁明经奖士邹鲁同岂有皋比秋宪府高悬水镜摩层空何限尘埃腾宝剑几从爨下赏枯桐八咏之楼可搥碎力追正始还庞鸿纵横越甸三千里流风遗爱都如此畏垒兴思未足多万潭沉石徒为尔我亦谈经五伎穷空山独往携孤笻文章有神交者道尊前豁达开心胸朱霞半天何历落云梦八九殊春容一似鍧鈜万石钟又似森梢百尺松孔文举郭林宗千秋快士谁希踪平生不复骇真龙神理绵绵欲往从传闻胜事畵难工为赋菁莪继国风谁其采之达　九重 

　　○玉鸠歌寿陈子有观察 

　　白云何来照象罔不作寻常珂佩响于阗之玉昆吾刀雕琢鸠形大于掌恰称仙人九节笻颁自君王灵寿赏撑柱倾天会有时披寻福地能萧爽八千岁月老堪扶十五连城差足享昔有卢敖曾挟之垂赤豹兮骖文螭飞扬跋扈污漫期手佩玉鸠如佩觿狡狯变化儿童嬉掊风作雨尔所为天老倦游鸠倦飞龙梭一跃归葛陂杖化葛陂龙鸠啼昆丘树回翔抵鹊村更与非能遇五更祝哽布初筵九十造朝随舄履帝师绵邈鸟不闻巢居谁与接殷懃一从鼠璞邀高价那见鹰眸好策勋神物悠悠委草莽野人得以遗山长白璧应难荐十双青蛙那可消几两悬矢知当屈揽初挂钱便起黄垆想蒲坂平阳辑瑞新万壑千岩胡独往　玺书一日下安车玉鸠飞向铜龙上 

　　○题武夷山图用何光禄匪莪原韵赠林纳言省庵 

　　两丸熠煜跳天门风尻气马无停辕欲界仙都瓯海里幔亭自昔曾孙里神霄高外更无高神瀵水穷重得水凌倒景兮乘玄云构取清微大赤文叩洞天兮搜福地婆娑鸟迹鱼虫字九曲棹歌丹九转十年尘土肠为遣卢敖竹杖亘千寻黄石阴符遗一卷回思九陌走黄埃浮名于我何有哉渔父桃源岂再来天公粉本深徘徊不贪大药七黄金祗爱清音叶素琴故人持赠好东绢仙山属我开生面布袜青鞋不用将云鬟雾髻长相见有美林夫子偏怜顾虎痴披图选其胜卜筑将因之西岭烟升焚宝鸭东峰日上苍龙夹依依蝴蝶梦中归所欠鹓鸾插翅飞直是舜耕田巳熟直缘商战貌多肥解道仙凡途岂隔朝凡暮圣忽复易武夷洞口憩灵踪紫阳祠畔荒行迹省雨须从好两星积风但飬摩天翮宦路无穷素作缁学人漫看朱成碧我袖长怀一瓣香更添下拜岩岩石 

　　○寿潘中舍顾夫人六袠 

　　海上三山春色早青池阿母驰青鸟南岳存华初度年霞缨朱佩光缭绕遥遥华冑两名家辟疆之竹河阳花紫薇鳯阁连三殿彤管鸾章贲六珈廿载金门称避世鸡鸣赠佩寻常事道韫终多林下风秦嘉每报途中字超然燕处诵黄庭鬒发朱颜学炼形能将谌母兼庞母能解珠经胜玉经檀施铢衣香积飰缤纷幢葢天花散绣佛钋神大内知琳宫贝藏来真旦不因福果尚空虗龙女能衔照乘珠诗有鸣鸠章壶范人同兰玉绕庭隅九华爤熳元宵候梅花恰与优昙逗称觞宁羡八千春载笔敢从中垒后 

　　○乐寿图歌为潘百朋寿 

　　江南欲作名园记海上河阳看世济尚书綦履故遗声右辖风流恢赐第考德真将独乐同贻谋却与平泉异种木于今及百年歌钟甲第长依然阅尽人间陵与谷肯堂肯构归象贤森稍嘉树成蹊径突兀危峰出市廛白水朱楼相掩映中池方广成天镜刷羽凫鹥迎向人瀺嚼游鱼波不定水北楼台照碧霄桂为栋兮兰为橑邀宾盈百犹虗敞皷吹数部仍寥寥水南岚翠何缥缈琱琢云根成夭矫磴道周遮洞壑深游人往往迷幽讨飞梁百尺亘长虹别有林扉接水穷名花异药不知数经年瑶圃留春风主人夙有烟霞赏王事驰驱多鞅掌又衔　新诏五羊城万里家山劳梦想不辞为作辋川图一似披形入玉壶昼绣正看荣梓里年华况值挂桑弧君不见鸿乙草堂传畵史一丘一壑徒为尔又不见洪厓仙人拔宅居旧时城郭曾无余何如世业俪金谷吏耶隐耶俱不俗五岳仙仙纵所如卧游乡思常相续君生亦是我生辰大斗年年持介福 

　　○击剑篇（馆课） 

　　古剑寒锋青槭槭昔年得之丰城客阴阳为炭天地炉谁锻钝钩金跳踯琉璃匣里莲花色明月环端秋水碧自是荆轲一片心佩将燕市频磨拭传闻西陲烽火惊龙泉夜吼如有神拔剑起舞抉星辰旋风烁电光磷■〈火旬〉决尽胡云一万里血溅胡天净虏尘 

　　◆五言排律 

　　秋夜读书（阁试） 
　　观运甓图有感（馆课） 
　　秋声 
　　平海篇为大中丞邹平张公 
　　送周中丞怀鲁归江右 
　　题九如图为高观察四十寿（次李本宁太史韵） 
　　寿蒋八公庶常祖母八十有八 
　　寿纳言许惺初七袠 
　　寿沈文学 
　　题朱君采侍御选阁 
　　中秋朱太常园梅花盛开诗以纪异 
　　壬子九月八日同范长倩朱君采董遐周西湖泛舟次遐周韵 
　　詶韩宫谕若海 
　　己巳子月饮关使君浴元林司农署中次韵训首倡 
　　题昌文学并蔕茉丽花 
　　寿封侍御天目刘先生初度 

　　○秋夜读书（阁试） 

　　良宵迎爽至旧简拂尘看驹影过窓驶荧光映室寒唫余砧欲度捡处烛初残漫讶边生卧潜来太乙观五车翻未易尺璧宝非难月幌牙签白霜庭草带丹居然照千古糟粕笑侯桓 

　　○观运甓图有感（馆课） 

　　壁纪沧洲胜图开白社清俱为丰岁宝讵有惜阴情运甓神谁写先鞭意不轻赌棊真贱戏抱瓮岂嘉名谈麈嗤王谢纡筹似孔明直令披畵者忼慨请长缨 

　　○秋声 

　　天宇三秋静林皋众窍鸣萧骚翻竹韵嘹呖动檐声带雁宵征急迎蛩夕语轻或从苹未起渐听谷中盈寒杵遥空断霜钟应候清因风想珂佩耿耿揽衣情 

　　○平海篇为大中丞邹平张公 

　　圣武布遐陬肤功张仲优师中推长子晋锡重康侯忆昨闽邦震真成海若羞鹤轩终怯战虎穴敢深求遂使邻为壑谁知幄有筹戈宁韬箧止病岂飬痈瘳大创真长策先声乃伐谋如霆施号令木雨夙绸缪且欲安吾圉何能效彼尤元戎搴大纛猛将建朱斿直捣飞云窟长驱靖海洲望洋欣筑观誓众欲焚舟列炬龙衔烛连营蜃接楼灌坛飞破块斋斧耀纯钩飓起屏翳助烟消鬼蜮愁饥蛟膏染锷毒鳄骼填沟兽困皆崩角鱼悬作缧囚亦知矜族类庶可报虔刘舴艋乘宵遁萑苻蔽野搜若为骄虿尾即巳陨旄头饮至芙蓉幕欢腾杖杜讴任公缗既举谢傅奕徐收甫颂风方穆铙歌秘可抽　冲皇回赫怒　天语奖分猷贺凯开阊阖陈俘对冕旒卿能纡□□国且巩金瓯枢密将真拜氷衔尚薄酬襄阳元凯镇河内寇恂留客有维桒恋曾怀楚木忧用兵存后法载笔踵前修班掾多虚羙昌黎耻暗投磨厓吾有勒端拟照千秋 

　　○送周中丞怀鲁归江右 

　　碧幢回驭日衮绣系思年文武真为宪讴吟尽可传棠阴垂四履葵荩鉴　重玄故节捐诚易初衣遂始坚谗能工似锦道本直如弦余亦冥冥者分飞倍黯然 

　　○题九如图为高观察四十寿 【 次李本宁太史韵】 

　　纲纪雄东表文章有代兴江山增润色日月共骞腾申甫神锺岳蓬莱海阅陵郎潜犹始壮公梦巳堪凭列柏羣乌下鸣冈瑞鳯升出云俱四岳为寿叶三朋弧矢揆初度彤庭宠恰承穆如嗣作颂不独九如称 

　　○寿蒋八公庶常祖母八十有八 

　　清浅阅蓬莱名家燕喜开霜封三径后云烂五花裁姆训传迁里君恩陋筑台大慈飞鳯羽迭肖总珠胎贻厥文孙起为光祖德培雕虫尔雅笔绣虎石渠才不负含饴意将乘戏彩回策先董子对拜后鲁公陪泛柏千秋节滋兰百亩恢潘舆星驾耳刘报日悠哉宝俭车犹鹿忘忧背叶鲐剑芒孤舄奕婺彩切昭回氷雪真人骨烟霞谌母杯翻然祝觞语何以报琼瑰 

　　○寿纳言许惺初七袠 

　　鹤驭与鸾骖宁闻剑履参何如铉鼎贵更发蕋珠函今日矶边吕当年柱下聃鸣琴单父记飞舄尚方谙骢马金台骤蝉貂柏府簪羊肠曾不顾龙颔直教探如矢心何壮頺纲力拟担因怀扇枕恋不逐饱帆贪乐志长衡水论才自杞楠枫宸思太岳霜镜凛寒潭九列恒虚左千寻立斗南景先真巨手玄度故清谈鲁冏毛成锦秦淮柳正毶纳言虞典重优诏　主恩覃漫尔前薪积何妨晚蔗甘永贞爻用六不朽事兼三兴替关黄绮逍遥足翠岚登高大夫赋中酒圣人躭谢傅庭生玉陶公轝是篮云林余硕果火宅现优昙卿月秋光迥文星爽气含麻姑能擘脯青女亦傅柑仙长颁真箓天书降蔚蓝荣观四朝盛雍拜五更堪有客咸歌郢纷吾亦步邯宝刀情不浅琼玖报犹惭开社香山后论交若水涵蒲轮将有劝莫倚挂瓢憨 

　　○寿沈文学 

　　中秋临闰月廿载一来旋昔着生申瑞今逢出震年悬弧良有始合壁岂徒然初度离骚记高文作赋传尚书江右秀洗马乐家怜骥种能千里鹏图上九天明廷方重少谁在洛阳先 

　　○题朱君采侍御选阁 

　　瘴海回车日名山选胜时超将黄鹄举澹与白鸥期百尺谁当傲千峰尔独私寻云朝暮出含雪伏蒸宜众响谐逵操清晖叶谢诗霜威遗蝶梦水乐许鱼知共倚吴天尽高唫楚客词颜堂为樾馆开社喻莲池捉鼻终无取冥心了不疑自今浮宅者乘兴欲何之 

　　○中秋朱太常园梅花盛开诗以纪异 

　　大远江南信先标水部诗名花真剏见帝力本无时香挟湘兰发清含塞角吹仙家惭幻术官阁动吟思何事蝉号露偏欣雀啅枝金颷从劲厉玉树独华滋骤讶园丁报将谋驿使驰生荑差足拟雕叶未为奇姑射神如下孤山鹤也疑白华宜晳补黄落失骚悲积素临枫岸飞英堕槿篱催妆殊早计赴陇异恒期冷艳山堪许幽芳众岂知氷壶舒夜蘂黍谷变春姿调鼎征天瑞濡翰共谱之 

　　○壬子九月八日同范长倩朱君采董遐周西湖泛舟次遐周韵 

　　花源神界敞香海沃焦浮得似锺期赏相将范蠡舟卷帘延远岫催榜度飞楼有客恒冠鹖诸君颇下鸥节逢青女候人尽墨卿流梅屿宁回驾渔庒可借筹调刁闻爽籁欵乃间清讴繁露频摇笔行云逐啭喉醁醽中圣趣篱落野夫谋钟寂莲花土灯疏杜若洲亦知秋凛在多为夕佳留欲续龙山会唯须秉烛游 

　　○詶韩宫谕若海 

　　孤踪泽畔跧拱璧有谁先古调高山在韩文北斗躔采风存列国凖易测重渊天禄推中垒鸾台得子玄丝纶光内制兰■〈艹洍〉出新篇颇发前薪焰仍回梦锦妍来禽书自绝昌独赏何偏空谷初闻喜荆州数见鲜无能禆羽翼许可媚云烟补衮须公等雕虫底共怜 

　　○己巳子月饮关使君浴元林司农署中次韵训首倡 

　　兼隐云司客行吟泽畔人坐余香作署合处剑为津问节飞灰近催诗刻烛频书家真有圣交道不无神鱼乐初忘沼星车易转轮缄情授关子鸿宝亦非珍 

　　○题昌文学并蔕茉丽花 

　　旃檀虽有林并蔕独撩吟连理通香观交跗快盍簪璧人仍兢爽孪子本冲襟和鹤胎生意求凰合后音迎风俱绰约样月共浮沉贮岂黄金重浇宜湛露酙无根希世宝解语旧盟心地似唐昌近花将汉苑寻桐君曾未记神女或潜临老我荒斑管情锺瑞草深 

　　○寿封侍御天目刘先生初度 

　　方丈与清都尧封信有无卯金来太乙庚度叶彭巫万石家声大三朋骨相殊鸣珂傅祖砚怀玉绍庭謩遂振青毡旧将同墨绶趋鳯毛元异种鸾诰表鸿图持满心尝下登高胆尚粗肯为车上儛甘守谷中愚令节书云后征词爱日符绣衣将父意彩笔得朋俱綘老难为弟荆丘比壮夫惭非琼玖质聊以　庆悬??孤 

　　容台诗集卷之一终 

　　●容台诗集卷之二 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　五言律诗 
　　五言绝句 

　　◆五言律诗 

　　送周太史奉使秦藩二首 
　　送区海目太史封藩二首 
　　送李太史湘洲封秦藩时刘哱平后 
　　送李左谏玉海封藩 
　　送方众甫备兵永平三首 
　　送陆伯生归吴 
　　送范尔孚北归 
　　送王思延归赴嵩山 
　　长安送李参戎 
　　长安送客 
　　送丹阳令工东里应召 
　　送赵孟清归桐庐 
　　送穆仲裕中舍还东明 
　　汪子归新安送别 
　　贻陈征君仲醇二首 
　　赠曹嗣山总河三首 
　　赠沈继山司马 
　　南屏净慈寺赠萧方伯九生二首 
　　袁仪卿自征播归 
　　赠嘉兴令郑太初 
　　长兴熊坛石令君席上 
　　青溪徐明府席上 
　　赠萧象林比部 
　　赠广文之淮阴 
　　赠方众甫之汝州 
　　杨淇园侍御廵方事竣仍视学南畿诗以为赠 
　　赠吴山人逸金 
　　题畵赠陈懿卜山人 
　　赠戴虞周 
　　赠玉峯道人 
　　赠扈芷师归蜀 
　　赠衲友 
　　送僧 
　　赠衲子 
　　赠僧 
　　题百萱图寿李本宁母太夫人 
　　寿萧封翁八十 
　　寿程孝廉卿虞五十 
　　寿吴彦伦五十 
　　夏鹤田黄门自琉球奉使归致书问讯诗以答之 
　　答苏云浦侍御 
　　詶桐庐潘令 
　　詶李伯襄太史赠端研二首 
　　甫里夜泊詶许玄佑中舍 
　　詶项文学 
　　题鹤林春社（有引） 
　　题尘隐居三首 
　　题农桑绮陌册 
　　赋得云近蓬莱 
　　熏风自南来 
　　赋得乱山残雪后 
　　望岱 
　　涿鹿道中赋得陌上尘 
　　高梁即事 
　　丰县道中 
　　宿滕阳驿 
　　黄鹄矶阻风 
　　庐山东林夜宿 
　　游匡山 
　　宿羊山驿 
　　过高唐 
　　宿谷城驿 
　　祭风台怀古 
　　祝英台宅 
　　西兴秋渡 
　　泖墖夜坐 
　　游灵岩山 
　　惠山黄园 
　　游灵岩山范园 
　　同唐元征宫允游善权洞四首 
　　泖湖春泛 
　　咏孟桧 
　　紫茄五首 
　　五日龙潭观水嬉 
　　秋夜有集得还字 
　　就李九日同郭次甫登金明阁 
　　曲阿孙山人过访鸳湖旅舍 
　　挽苏烈女二首（有序） 
　　至后同诸公访愚公慈惠兰若驾纳言延伯有作依韵和之 
　　留别侯六真司农 

　　○送周太史奉使秦藩二首 

　　金銮辞殿直玉节指秦城更以探奇兴因之拥傅行上林卢橘熟太华岳莲睛处处登临咏皆翻郢雪声 

　　二 

　　云霄飞汉节盘石重周宗槎泛仙源近璜分帝泽浓雪台寒五月竹苑散千峰知有游梁客翩翩执简从 

　　○送区海目太史封藩二首 

　　每忆朝参下相将日夕过微言比投水高论任悬河以我宦情薄爱君幽赏多可知江令赋少别意难摹 

　　二 

　　题柱才名籍分璜使命嘉赐衣飞昼绣载笔落天花云散千峯火秋停八月槎欲知词客贵设醴徧王家 

　　○送李太史湘洲封秦藩时刘哱平后 

　　辞天尺五居百二指秦墟盘石宗盟重孤城战伐余兰皋征雪赋珠履拥星车采得风谣徧蒹葭白露初 

　　○送李左谏玉海封藩 

　　左垣分汉节上党造天倪名著青蒲草书标赤社题宫槐疏古驿江柳淡秋堤拜庆催乡梦无为惜解携 

　　○送方众甫备兵永平三首 

　　褰帷问孤竹开幙应莲花古塞天逾险长安日未賖文人停草檄它将竞鸣笳得系单于颈承恩许及瓜 

　　二 

　　郎选高司马边功屡赐金股肱京辅重拊髀主恩深四塞河山固千行棨戟森胡尘应坐扫多有塞垣吟 

　　三 

　　君才原绣虎使节向卢龙香署纡筹策雄边倚折冲风霜行汉法旗皷变军容今日榆关势何如百二重 

　　○送陆伯生归吴 

　　神皋落木后秋水灌吴时乡梦催游子川程访檝师自怜玄尚白未遣素为缁等是春明路闲云不可羁 

　　○送范尔孚北归 

　　旅食同千里分襟此一时烟沙征路远风雨客帆迟乡梦随芳草春愁带柳枝平生任慷慨能不洒临岐 

　　○送王思延归赴嵩山 

　　遂薄凌烟事行期面壁僧缨沾太行雪车碾浊河氷物态君应见新知我不能惟余嵩洛梦清夜兴堪乘 

　　○长安送李参戎 

　　秦山控带雄有诏赐彤弓鱼鸟闲行阵鲸鲵敢泛风板舆春草软练甲海烟空乡国吴云外因君梦巳东 

　　○长安送客 

　　忽听出关歌风尘宛洛多雪深辞白社氷合走黄河此夜叹萍梗何年洽薜萝自今燕市隐谁挟蒯缑过 

　　○送丹阳令工东里应召 

　　鸣琴宰　帝乡平政古循良自昔劳人地今为选佛场青阳开左个　紫极御中央若问神仙吏双凫在尚方 

　　○送赵孟清归桐庐 

　　燕市悲歌地周南留滞年交期论世外标格在诗前不灭遗书字高吟宝剑篇严村犹汉腊归棹雪江边 

　　○送穆仲裕中舍还东明 

　　我忘邯郸道君为吴会游能将五岳兴更写九歌愁山水琴中赏烟云杖底收归装余一卷得似少文不 

　　○汪子归新安送别 

　　结侣向林丘披襟事事幽清尊文字饮高枕畵图游寂寞玄亭路苍茫钓客舟何当送归夜风雨满西楼 

　　○贻陈征君仲醇二首 

　　开山庄是祖扫径仲为羣南郭延天籁东林出佛云琴尊无俗韵图史见遗文今日苏门啸何须隔岭闻 

　　二 

　　犹是鸿冥者将无鹤怨文焚香供宗子贮酒待陶君篱蘂酬嘉节江枫堕落曛居然成二老长此挹清芬 

　　○赠曹嗣山总河三首 

　　警水勤　明主匡时得上公业从专钺久恩向锡圭崇清济莲花府黄流瓠子宫十年驱节地重入指挥中 

　　二 

　　苍玉与朱斿高牙控上游巳分周二陕尽护汉诸侯龙颡藏弓地鱼鳞转饷舟应还补天手一解庙堂忧 

　　三 

　　禹功犹在眼汉策若为纷似鹊填何补其鱼叹岂闻中台今省月宝鼎欲敲云一片征南石兼书白郑勋 

　　○赠沈继山司马 

　　一曲鸳湖好非关请乞来东山选丝竹北使问楼台鸿向青冥送花因白社开只愁蒿目意黄绮亦难裁 

　　○南屏净慈寺赠萧方伯九生二首 

　　宦辙优昙现禅宫慧日悬棠分龙钵雨笏柱鹫峯烟鞅掌遗尘外冥心悟刼前眼看朱绂客谁出火中莲 

　　二 

　　言访毗耶室淹留及下春悠然禅悦意能继白苏踪香积充莼鲙秋声感砌蛩辞官亦非病登涉不扶笻 

　　○袁仪卿自征播归 

　　间关百战后绝域独归时出塞今如此逃虗意可知垂帘谈老易舍筏证禅支留取门旗姓长惊海外夷 

　　○赠嘉兴令郑太初 

　　重游湖上月新挹灌坛风驻节鸥波外携琴雀舫中嘉声三瑞后高论九流空顾我成浮客他乡得郑公 

　　○长兴熊坛石令君席上 

　　访隐到江潭招携过水南绿蓑怀往迹白马纵高谈震泽君吞九中牟我得三宵分灵雨至罨畵半拖蓝 

　　○青溪徐明府席上 

　　啸自苏门旨诗仍邺下才琴尊闲闭阁宾客其登台霁色川原净秋光睥睨开临觞无限思极目向蒿莱 

　　○赠萧象林比部 

　　凫舄依天府文章自选楼青阳开左个赤县最中牟朔雪梅花骑江春竹箭流赐金能贳酒湖上待羊裘 

　　○赠广文之淮阴 

　　帝里文儒盛明时道术尊一官成蠖屈多士得龙门吏向淮南隐经堪濠上论因君访蒙叟或有漆园存 

　　○赠方众甫之汝州 

　　羁愁不可极复此听骊歌作吏谁成傲论才尔自多遥知汝南骑重向冀方过竹马诸童子扳迎意若何 

　　○杨淇园侍御廵方事竣仍视学南畿诗以为赠 

　　诏墨九重温文星执法尊朱轩穷海国绛帐启桥门水镜名先着风霜气巳吞遥知拜庆日桃李解酬恩 

　　二 

　　才子河东赋仙郎柱后文人仍依绣斧士总附青云子舍乘骢路天闲选骥羣何须占剑气知动斗牛分 

　　○赠吴山人逸金 

　　孤云曾不住何事倦飞还道气看眉宇禅心问骨山试琴鱼出沼炼剑虎当关余亦逃虗者相期白社间 

　　○题畵赠陈懿卜山人 

　　剑授猿公术碑穷蝌蚪文风尘违壮志图史策闲勋道广星辰聚人豪湖海闻醉乡推祭酒勿作出山云 

　　○赠戴虞周 

　　识尔垂帘日论交澹世情禁方传海上侠骨走幽并卭杖供探胜河车事飬生餐霞知不远窓外九龙横 

　　○赠玉峯道人 

　　联骑向郊垧争言礼岁星君应有膻行我得问熊经石髓缘非薄云将迹更冥何年寻汗漫吹笛楚山青 

　　○赠扈芷师归蜀 

　　清标灿蕣华幽意同枯木五岳一孤笻三峩一茆屋笔带锦江锦囊携玉山玉人言蜀道难柰此摩天鹄 

　　○赠衲友 

　　锡带神光雪杯浮大士潮孤踪泛江海瞠眼向云霄说法惟挥麈逢人或过桥千峯何处住一偈肯相招 

　　○送僧 

　　苕霅一时僧千峯兴欲乘龙蛇随北学衣钵问南能初地游方惬弥天秀益增谁知碧云句侍者续传灯 

　　○赠衲子 

　　却忆弥天秀那知异地逢客愁轻九辨胜赏挟千峯徙倚林中屐淹留静夜钟何年投白社一接虎溪踪 

　　○赠僧 

　　香积千人供黄梅五叶花檀那无住相功德等恒沙塔影云连水僧音梵与华宗雷开社后知尔退堂赊 

　　○题百萱图寿李本宁母太夫人 

　　突兀古云根纷敷赤棘翻堂前霞彩绚天上露华温托质从玄圃忘忧合道言应持比金母百亿化身繁 

　　○寿萧封翁八十 

　　星郎拜庆日华衮　玉宸前解老从河上真封比渭川应知众父父别有大年年一卷循良传何如拔宅仙 

　　○寿程孝廉卿虞五十 

　　蘧子知非日平津对策年掊风轻九万奏牍富三千琴写山兼水杯中圣与贤看君多道貌班缀玉宸前 

　　○寿吴彦伦五十 

　　新阳回建子初度叶惟庚卜筑逃虗意登楼信羙情无吟非雪曲有笔梦花生何必贤良策平津独晚成 

　　○夏鹤田黄门自琉球奉使归致书问讯诗以答之 

　　叱驭犹行路乘槎自凿空何如浮海使绝域渺难穷龙节尧封外鲛衣禹贡同壮夫能许国在处百灵通 

　　二 

　　左掖颁圭日东荒析木天风烟迷甲子岁月滞丁年抚剑惊波晏投珠异域传殷懃遗尺鲤倍起陆沈怜 

　　○答苏云浦侍御 

　　芳讯到江潭青霜字字含襜褕行渐远草木味同参云梦应吞九峨眉亦有三山中无绿绮何以报双南 

　　○詶桐庐潘令 

　　岂有乘轩宠深惭负弩情茱莄催令节兰芷忆南征雉乳寻常事鸥波浩荡轻使君多重客能着钓徒名 

　　○詶李伯襄太史赠端研二首 

　　石室分何重铜台价岂珍久为龙尾误今见鹆眸真子墨缘非薄君苗气复振天涯捐佩意时共宝刀亲 

　　二 

　　琱琢古云根投将十赉存泠然鸣佩响拊处截肪温不谓焚鱼馆能同抵鹊村柔翰余习在珍重石交敦 

　　○甫里夜泊詶许玄佑中舍 

　　谁知玄度宅又在五湖汀隐几时生白雠书几杀青鸭池春浸月渔火夜浮星自笑烟波艇频年问此亭 

　　○詶项文学 

　　舞剑助书真闻钟悟酒禅闲勋邀翰墨短发老风烟稽岭觞修竹嘉陵响暗泉素心公等在燕处得超然 

　　○题鹤林春社（有引） 

　　家有独鹤忽迷所如人失人得巳类楚弓自去自来莫期梁燕矣乃于君公之堪复蹑羽人之迹整翮返驾引吭长鸣似深惜别之情都作思归之曲呜呼雀罗閴若鸥盟渺然顾此仙禽真吾德友惊蓬超忽仍联支遁之交珠树玲珑不逐浮丘之路虽云合有冥数亦繇去无遐心自此可以蹔游万里等狎鸡羣驯飬千年无虞鸟散者矣欲致黄庭之报遂写青田之真载缀短章用存嘉话 
　　便欲冲霄去能无恋主情梦中愁失路客里得同声 【 君公家有二鹤】 巢树经春长归轩一水盈今宵不成寐重听九皋鸣 

　　○题尘隐居三首 

　　高情期五岳小隐得残山嘉树成蹊径危峯出市阛微唫时倚树爱客不开关谢氏云林宅风流此更攀 

　　二 

　　买山何足问缩地长高樊石秀衔空翠苔深带雨痕双梧分鳯渚一水接鸰原未得长慵卧占星到德门 

　　三 

　　松菊陶公径蓬蒿仲蔚邨何如朱户里别有碧山蹲卷幔云生坐登台月可扪泉声朝暮响恠底莫寻源 

　　○题农桑绮陌册 

　　百里春申路欣歌田畯诗行车膏作雨沃野锦为陂子妇馌堪饷曾孙稼若茨谁能忧藿食慈母更农师 

　　○赋得云近蓬莱 

　　韶光明北极云气护蓬壶似葢笼华阙非烟扑御炉轮囷翔碧落缭绕亘虗无端识从龙意辉辉映六符 

　　○熏风自南来 

　　北窓唫啸日凉吹不须期荷气初闻处帘钩欲动时幽从林杪度清向瑟中披见说天门近随风咏亦宜 

　　○赋得乱山残雪后 

　　严更余朔雪处处点苍山风磴吹花急阴厓积素闲寒光断续起冥色有无闲谁向岩之曲翛然独闭关 

　　○望岱 

　　吁骇看山眼迢遥岱色分应为天下雨不断封中云汉简千秋秘秦松万壑闻何当驰匹练高揖碧霞君 

　　○涿鹿道中赋得陌上尘 

　　每与羣动起氤氲蒲大堤随风萦柳絮碾地扑花泥不受文犀辟相吹野马迷明朝御沟近可似濯缨溪 

　　○高梁即事 

　　人天皈佛日风土纪皇都水坐疑修褉觞行或赐酺花茵调怒马珠弹起栖凫谁识逃虗者高阳混酒徒 

　　○丰县道中 

　　宵征不容晏路出古徐东堤树一千里村墟十九空防河薪比桂乘遽马如龙犹有蠲逋诏年年省故丰 

　　○宿滕阳驿 

　　滕阳古城曲停辔独依依心壮尝轻别病来还忆归火山驱马瘦蒲渚上鱼肥何必羊肠坂方知叱驭非 

　　○黄鹄矶阻风 

　　汉浦稽天浸商风动地号何来南郭籁恠底伍胥涛捐佩情何极搥楼兴亦豪不谙山水趣乡思若为陶 

　　○庐山东林夜宿 

　　偃息东林下悠然澹旅情泉归虎溪静云度雁天轻苍藓封碑古优昙应记生预愁钟皷动扰扰又晨征 

　　○游匡山 

　　策杖与云平蒙蒙空际行烟江中岭尽星斗下方横不隔诸天路差疑五岳名谁知游楚客顿使九愁轻 

　　○宿羊山驿 

　　莽莽平沙路登临更一奇河流消楚汉碑石记淳熙皷角因风迥帆樯侯月迟此中留憩者半为问津疲 

　　○过高唐 

　　高唐斋右壤终古作津途山色犹衔岱云容不是巫坡陀分麦陇闾井半桑枢歇马斜阳下应嗟霸气徂 

　　○宿谷城驿 

　　岁晏促王程宁辞带月行罡风九野吼残雪四郊明宦辙嗟车耳兵符问谷城殷勤向关吏霜角莫频声 

　　○祭风台怀古 

　　泽国驱朝节清时抚霸图阵云犹壁垒磷火或菰蒲龙战何年事鸿归后夜孤繇来今古意偏自集征途 

　　○祝英台宅 

　　英台故居在善权山左有唐李蠙云齐高帝赎以为寺 
　　徙倚荒台畔潺湲瀑水飞因看江左右郄忆华山畿化碧阴厓出为云晚岫归凄其前代事端使胜情微 

　　○西兴秋渡 

　　秋涉试褰裳风回海气凉涛飞鸥外雪林缀菊前黄司马游何惬鸱夷迹未荒山阴劳梦想迟晚得津梁 

　　○泖墖夜坐 

　　烟沙回驭日香海逗帆初雨挟涛声急云蒙树势疏雨涯宁辨马后夜忽闻鱼不是毗耶室匡床得晏如 

　　○游灵岩山 

　　选胜从初地伤秋问故宫周遭悬径仄明灭远湖空人阅台游鹿碑看墨戏鸿共携高士传展读乱云中 

　　○惠山黄园 

　　烟景驻征骑晴林踏落花因听绿水曲忽到赤松家鱼鸟向人近楼台俯郭斜更携余兴去丝管隔窓纱 

　　○游灵岩山范园 

　　三径我频到千峯自掩门停云吴会思白雪郢中翻豹隐神逾王龙图谊益敦年来多道貌因事五千言 

　　○同唐元征宫允游善权洞四首 

　　神功开混沌水府亘氤氲峡隐将飞石岩垂欲堕云龙腥阴壑迥鸟道乱泉分今日摩厓记知同藏史羣 

　　二 

　　西峯拨云尽万象划然殊地轴连离墨仙宫秘蘂珠微明天有漏大巧谷非愚为问探奇者曾逢石髓无 

　　三 

　　石径幽无际金堂永不扃丹台犹偃月仙掌故扪星跨鲤探云笈燃犀遁水灵如闻淙响外历历演黄庭 

　　四 

　　山霁气初澄攀萝下复登千峯攒积铁百仞矗层氷溅雪看庐阜随花得武陵平生耽胜事选胜却输僧 

　　○泖湖春泛 

　　野涉有同人云帆试早春能将催榜兴更入聚沙因水国龙犹蛰香台鸟亦驯祗林经浩劫暗逐岁华新 

　　○咏孟桧 

　　爱此孟家树森然见典型沃根洙水润含气峄山灵阅世消秦篆参天郁鲁青方知樗散寿只入列仙经 

　　○紫茄五首 

　　何物昆仑种曾经御苑题似葵能卫足非李亦成蹊落实寻常味攀条径寸低玉盘如可荐宁复怅云泥 

　　二 

　　欲辨嘉蔬种应同藿食人累垂贪结子低亚巧藏身被垄千苞坼连畦万颗匀清斋频撷取老圃未生嗔 

　　三 

　　纂纂称天茁离离见土毛知非丰岁宝聊佐野夫饕落处宁为瓠投来颇类桃米家图矮树恠尔矗云高 

　　四 

　　卑栖性所便尺五即为天每带胭脂色来登玳瑁筵江莼下豉美蒟酱点庖鲜能误青鞵客忙趋过邵田 

　　五 

　　不敢怨无诗秋当咏菊时封关丸可弄覆餗印何累槐国分阴近僬侥假葢迟谁知谦吉意更好助观颐 

　　○五日龙潭观水嬉 

　　归客炱恢侯都人游冶场繇来看竞渡是处比浮湘水曲鱼龙戏风前缯彩香祗将反骚意永日对壶觞 

　　○秋夜有集得还字 

　　逃虗城市里踪迹远人间结梦迷新路题诗忆旧山星河低坐冷秋色逐人还好及清言夜君今且闭关 

　　○就李九日同郭次甫登金明阁 

　　香阁瞰郊关芳晨试共攀不因寻白社何以见南山夕梵林端出秋钟雨外闲青萸更黄菊无酒亦开颜 

　　○曲阿孙山人过访鸳湖旅舍 

　　数载掩荆扉重来似鹤归贫惊故吾甚狂与世情违岁俭谁供秫霜寒未授衣当湖惜别处烟雨夜霏霏 

　　○挽苏烈女二首（有序） 

　　苏女为盛万年所聘盛亦孝子之子子以从军死战忠孝节义备于一家尤可书也 
　　战垒多新鬼衡茅表大家所生真不忝之死更靡他青冢颜何厚崩城事共嗟贞魂化雌剑直可净胡沙 

　　二 

　　国恤传江汜王风续汝坟问名曾未字殉节岂恒闻马革嗟何及鸿毛死更芬史书苏媛事宁数锦回文 

　　○至后同诸公访愚公慈惠兰若驾纳言延伯有作依韵和之 

　　神皋方丈室初地盍簪盟花雨翻空界松涛杂梵声小参如筏语晏坐闲关情楼阁重延眺千山积翠横 

　　○留别侯六真司农 

　　剑履瞻民部星辰托友昆家如移社曲容许傍夷门易接铜龙武难虗镜水恩春风杨柳陌意气罄离尊 

　　◆五言绝句 

　　题汶上路太守壁二首 
　　锺黄初以余有三楚之命亟征余画谓余于画自此远耳勉应其请并系以诗 
　　赠蒋山人 
　　登翠微亭 
　　题杜日章册九首 
　　枯木 
　　题画赠眉公 
　　题爨下琴 
　　题畵赠张山人二首 
　　垂钓图 
　　自畵吾松小昆山二首 
　　长松高士图 
　　题王叔明畵 
　　赠林天素 
　　题仿黄子久画 
　　题绿天庵图 
　　赠煎茶僧 
　　题畵共十七首 
　　题畵杂诗 

　　○题汶上路太守壁二首 

　　寻云路公榭招鹤路家池记取还山客风流此一时 

　　二 

　　衣拂京洛缁窓含齐鲁黛因君思故山驱车火云外 

　　○锺黄初以余有三楚之命亟征余画谓余于画自此远耳勉应其请并系以诗 

　　征书虽到门猿鹤幸相恕秪因湘楚游故是离忧处 

　　○赠蒋山人 

　　青林郁蒙茸长松度林表所以蒋生径无竹亦自好 

　　○登翠微亭 

　　烟迷杨柳洲水拍芙蓉岸我忆南湖秋西山暮云乱 

　　○题杜日章册九首 

　　曾教庵 
　　广韬室 
　　止戈堂 
　　五岳小山 
　　榆溪九曲 
　　烟驾亭 
　　嫏嬛洞 
　　投辖馆 
　　玉举斋 

　　•曾教庵 

　　世宝珠玉粟天光日月灯个中无一字权说有三乘 
　　右曾教庵 

　　•广韬室 

　　执契静三边阴符秘莫宣君能参活句尽属圯桥传 
　　右广韬室 

　　•止戈堂 

　　剑戟何森森坐隐巢居子君家武库中有戈何可止 
　　右止戈堂 

　　•五岳小山 

　　不策卢敖杖那张宗测图神功攒五岳且作小山呼 
　　右五岳小山 

　　•榆溪九曲 

　　澧浦长怀楚桃源不事秦谁知钓鳌手榆曲阜收纶 
　　右榆溪九曲 

　　•烟驾亭 

　　边烽巳宁晏烟水澹氤氲朝来鹅鹳阵冲破宿潭云 
　　右烟驾亭 

　　•嫏嬛洞 

　　夺取燕支山收得嫏嬛记一似蘂珠宫一似汾阳第 
　　右嫏嬛洞 

　　•投辖馆 

　　借箸张文成投壶祭征虏悠悠枕曲徒不上莲花府 
　　右投辖馆 

　　•玉举斋 

　　手佩黄金印身藏白玉壶请看麟阁畵有此璧人无 
　　右玉举斋 

　　○枯木 

　　散木无文章中林有先伐连蜷而离奇仙槎与禅筏 

　　○题画赠眉公 

　　随雁过南岳冲鸥下洞庭何如不出户手把离骚经 

　　二 

　　征君待访录只在卷帘时南宫与北苑彷佛梦见之 

　　○题爨下琴 

　　不有焦尾人谁知中郎赏所以琴上丝千秋发哀响 

　　○题畵赠张山人二首 

　　炊烟连断霭隐隐见松亭亭中有静者单读净名经 

　　二 

　　烟渚轻鸥外晴峦画鹢前何须苦联句触眼白云篇 

　　○垂钓图 

　　秋云淡无色溪树红可怜是谁来领畧钓罢老渔船 

　　○自畵吾松小昆山二首 

　　昆山虽婉变却似鲁家丘故作庐峯势青天瀑布流 

　　○长松高士图 

　　虬松绣青铜峭壁立积铁下有逃虗人长啸空山裂 

　　○题王叔明畵 

　　南山与秋色气势两争峙闲者解其纷君今巳闲未 

　　○赠林天素 

　　铸得干将剑遥呈剑客看不须巫峡梦夜夜绕云官 

　　○题仿黄子久画 

　　野色散遥岑繁阴带平楚大痴未是痴老我仍学我 

　　○题绿天庵图 

　　赤日无闲人绿天有傲士种树不几株清凉惣相似 

　　○赠煎茶僧 

　　恠石与枯槎相将度岁华鳯团虽贮好只吃赵州茶 

　　○题畵共十七首 

　　开此鸿蒙荒真成羽人宅洪厓居可移天姥梦亦得 
　　桂树及冬荣瑶草待春发唯闻鸾鹤声寥寥上烟月 
　　近水晚逾碧远山秋未黄夕阳寒满地松影落衣裳 
　　山木半叶落西风方满林无人到此地野意自萧森 
　　石洞出云根触肤云自至壁垒虽怒飞只作等闲事 
　　隃糜磨一石侧理伸寻丈轩轩五岳图堂堂大人相 
　　少年多狡狯老笔渐离披气韵从何取心无赞毁时 
　　云海荡吾胸笔随意所到犹如剡上船何必见安道 
　　虗槛列云岫闲阶响石淙若添千顷竹又领渭川封 
　　幽人茶灶烟每与宿云乱凭轩望所思春湖渺无岸 
　　野客不贪涉如何亦问津前村黄叶里大有耐闲人 
　　清泉绕庭除缘筱盈轩槛坐此何所为惟宜弄铅椠 
　　茅屋空山中时有幽人至指点乱云生不谈人间事 
　　巘崿莲为峯涟漪柳成浪此中可卜居于以遂天放 
　　客去秋林空沙际石濑响好随飞鸟归一路山烟上 
　　乔木生昼阴清泉响寒溜前邨杳霭中大有雷霆鬬 
　　谷静鸟飞绝天空云度闲尔时一回首眼底无青山 

　　○题畵杂诗 

　　晚岫带霞明汀洲变苹绿如何万里桥却在苏台曲 
　　龙女是前身鸥波不问津侍儿能缚帚何处拂红尘 
　　弭棹月三更秋砧断复续听砧了不愁翻理无愁曲 

　　容台诗集卷之二终 

　　●容台诗集卷之三 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　七言律诗（一） 

　　◆七言律诗（一） 

　　万寿朝贺 
　　太庙荐麦 
　　赋得玉河冰泮 
　　长安冬至 
　　上林春雪 
　　中州鳯凰见为大中丞冯礼亭年丈赠 
　　送周斗垣参知入贺二首 
　　送郭宪副天谷入贺万寿二首 
　　送唐存忆漕台还朝二首 
　　送刘侍御还朝二首 
　　送李易斋还朝 
　　送钱机山宫允还朝 
　　送朱比部永白还朝 
　　朱衣白比部为尊人讼冤事竣还朝送之 
　　送潘含赤中舍还朝 
　　送詹郡侯浚源 
　　送张璇源郡侯入觐 
　　送张符禺吏部 
　　送李素我侍御北上二首 
　　送瞿稼轩黄门应召北上 
　　送朱敬韬水部 
　　送杨学博弘聚北上 
　　送贺使君 
　　送周观察斗垣二首 
　　送李伯襄太史封秦藩二首 
　　送侯六真侍御按黔时黔有兵事侍御兼视师之命二首 
　　送许周翰备兵井陉二首 
　　送郭希所符丞之金陵二首 
　　送章公觐水部之任清江 
　　送王伯高广文令南安 
　　送蒋塞玉之任贵竹 
　　送万元白工部廷杖归洪都 
　　送蔡元岗清卿奉使还里 
　　送周纂唐黄门予告归中州 
　　送冯琢庵宗伯二首 
　　送阮黄门圆海省觐南归 
　　送林兼宇简讨 
　　送章阳东归省 
　　送林仰晋司徒 
　　送叶少师归闽四首 
　　送钱麟武大宗伯还会稽 
　　送郑方水大宗伯归江右 
　　和郑庶常峚阳 
　　送宋封公归齐 
　　送李太守思弦二首 
　　送萧九生方伯二首 
　　送乔裕吾黄门 
　　送许使君 
　　送袁微之之唐藩 
　　送吴明谷还乡 
　　送王纯伯乡丈 
　　广陵道中送戴振之表弟南还 
　　广文有之任彭城者诗以赠行 
　　贺郭青螺大中丞 
　　贺平湖令陈杲庵奏最 
　　贺王铭韫司李满考 
　　贺湖州冯司李桢卿奏最 
　　贺廷尉李素我得子 
　　贺李素我再举子诗以志喜 
　　贺施笠泽别驾得雄 
　　赠郑范溪大司马行边 
　　金华守周斗垣为学使重临郡郡人以诗纪事为赠此诗 
　　赠尹惺麓参知阅兵海上四首 
　　赠刘梦胥黄门 
　　赠彭嵩螺鹾台二首 
　　赠杜完三黄门 
　　赠毛侍御 
　　赠总漕王宪葵中丞三首 
　　赠陈仲醇征君东畲山居诗三十首 
　　赠陈留令韩有怀秦人政成者 
　　赠王大美直指 
　　赠毛侍御孺初视漕 
　　赠蒋山人二首 
　　赠洛中焦右伯文兆 
　　赠蔡道寅 
　　赠巨源宗侯 
　　赠宗正国手 
　　题李霖寰少保平播册 
　　杜日章将军榆溪钓隐图（有序） 
　　题璇源张郡侯却金舆颂册 
　　题刘金吾牛山读书图二首 
　　题平湖弄珠楼呈萧象林使君二首 
　　郭青螺六命册 
　　题秦中李篔谷黄门偃松图 
　　题孙明府梅花诗册 
　　秋日泛泖四首 
　　秋日泛泖因读先师莫中江之什忽又十五年感旧怀贤再赋呈唐明府君公 
　　天马山游眺 
　　龙王寺观荷 
　　陆君策畸墅问水二首 
　　京口观水嬉呈姜养冲 
　　武夷陈司马云窝二首 
　　邯郸夜宿 
　　清源狄将军席上观女乐 
　　李临淮太保惟寅席上 
　　冯元成第观牡丹 
　　七夕集杯比部 
　　九日同姚纳言过张蓬玄中丞官署 
　　乡道中寄张蓬玄中丞 

　　○万寿朝贺 

　　仙掌初开玉露清瑞看尧荚向秋荣香飘桂殿分旌影乐散珠宫杂佩声琮帛迥陈王会盛星辰切望泰阶乎亦知华祝年年事别有丹箴效广成 

　　○太庙荐麦 

　　閟宫朝启肃精禋御苑来牟及荐新　九叶灵光开大历双岐瑞颖献昌辰风回玉几馨先稷露裛金茎洁似苹一自寝园祈报后于皇清颂徧周民 

　　○赋得玉河冰泮 

　　寒澌忽散御沟东百道清波太液通望处月华连沼动祈来雪瑞及春融渐听玉碎方流畔 【 圆水孕珠方水孕玉选诗云玉水纪方流】 不尽珠遗赤水中先向龙池沾帝泽愿歌鱼藻乐皇风 

　　○长安冬至 

　　子月风光雪后看新阳一缕动长安禁锺乍应云门曲宫树先驱黍谷寒台上书祥传太史斋居问礼向祠官纷纷双阙鸣珂下未觉玄关闭独难 

　　○上林春雪 

　　九陌阳和御苑偏瑞看盈尺应祈年飞花散入梅千树舞絮犹疑桺半烟积处宜春添曙色融来太液涨新泉不须更和邹枚曲黄竹歌声日下传 

　　○中州鳯凰见为大中丞冯礼亭年丈赠 

　　温洛嵩高天地中千秋再见鳯游空直缘干羽修虞典可但循良遡汉风盟府论功铭熟釜内廷锡燕赋彤弓承明著作惭班掾载笔犹能纪大冯 

　　○送周斗垣参知入贺二首 

　　桂舟容与叙分携日近长安禹会齐四岳云开蒲璧贵双茎露爽玉绳低瑞看符命呈华渚锡有新纶下紫泥南国若论棠芾事春风桃李白苏堤 

　　二 

　　谒　帝恩华倍陆离若为游子怆临岐名高鼎吕熊驰后　诏赐彤弓虎拜时狂客家风蓑笠在壮夫心事宝刀知同人但进千秋镜不用牢愁拟楚词 

　　○送郭宪副天谷入　贺万寿二首 【 郭曾为吏部】 

　　骊歌声里重踟蹰为忆当年寄事余兼隐自开秋宪府祝厘行指太清居　枫宸尚忆明光草桃观难消月旦书十载鱼肠空在袖烟波何处式吾庐 

　　二 

　　冰壶玉尺迥无俦清切持衡照九流吏部文章悬北斗史公留滞蹔南周天阶蓂荚千秋镜幙府芙蓉八咏楼　圣主祈年颁瑞后新恩定向旧人求 

　　○送唐存忆漕台还朝二首 

　　新恩入典羽林军好及清朝几策勋淮海咽喉资挽粟黄河璧马见敲云即今吴甸骊驹御恰值尧阶瑞草芬何以赠行孤剑在匝中时动斗牛文 

　　二 

　　花骢北首五云隈柱史承恩切上台方简禁兵天策府重瞻　宸衮栢梁台名高绣斧风霜肃绩畵旗常日月开四海交情今自见直词谁似孔融来 

　　○送刘侍御还朝二首 

　　休蒲风采重　明廷又见花骢指　帝京三辅澄清需揽辔九流人物待持衡能无广论嗣公叔夙有昌言轶更生野史若为光祖道祗凭班管纪勋名 

　　二 

　　昼绣萧然似荜门经年鹏息素风存安危正倚中台切绣斧今看　诏墨温宦路玄黄棊局异边陲赤白羽书繁忧时敢有龙文赠不待封章请　帝阍 

　　○送李易斋还　朝 【 旧为台州司】 

　　惟将野服问仙槎送远登临兴不賖令节最怜青女月英标犹带赤城霞天门日近晨摇佩秋省寒生午散衙为报同人相讯者五湖烟水巳浮家 

　　○送钱机山宫允还朝 

　　詄荡天门马首瞻王程不为　简书严共言匡鼎还东观遂有商霖出传岩身切云霄亲日表光分奎壁应星占临岐何限弹冠意漫把金华旧事拈 

　　○送朱比部永白还朝 

　　天际明霞拥使车桃椎岂得问樵渔弓裘自踵文昌履竹简将成太史书试拂龙泉依斗极且含鸡舌奉　宸舆心知慷慨云霄别也觉江淹赋不虗 

　　○朱衣白比部为尊人讼冤事竣还朝送之 

　　遄归不为锦衣游壮尔春秋大复雠疏有青霜含楚些誓将白水拂吴钩寒原得句梅花骑渃日分襟橘柚洲輶史若为酬　帝问五湖亦自起边愁 

　　○送潘含赤中舍还朝 

　　城南别业胜河阳又以严程指建章宵直舍人还鳯阁秋征游子恋鲈乡輶轩载笔书成帙兰殿宣麻诏几行见说九重勤昼接从官容易覩垂裳 

　　○送詹郡侯浚源 

　　香署专城四十强吴都奏最汉循良宁知海曲鲈羹美遥接西川雁序长五色晴云依魏阙九皋清响动明光临岐且莫歌骊驭漫咏中和颂一章 

　　○送张璇源郡侯入觐 

　　两都词赋两岐歌神爵循良此更过吾土风谣非旧日几年江海不生波趋　朝人地双龙贵上计行装一鹤多野老临岐无限意酬知惟有颂中和 

　　○送张符禺吏部 【 自常熟令　内召】 

　　天门新辟日曈昽茂宰先承湛露浓巳见　玺书褒卓傅更将玉尺倚林宗千秋良史看驯雉九品何人鉴畵龙若向河梁听骊唱鸣琴清响满花封 

　　○送李素我侍御北上二首 

　　迎秋骊御指　神京皇路将因揽辔清东海泱泱循吏诵西台凛凛直臣声殿中风采古前席柱后霜棱见里行共说鹓班有孤鳯九苞瑞羽一时呈 

　　二 

　　征书敦趣抗高旌应为三年试一鸣元礼故如松谡谡干将耻作铁铮铮望中狄舍云飞岭到日尧庭荚散英何事临岐偏意气补天端慰杞人情 

　　○送瞿稼轩黄门应召北上 

　　瞳蒙日丽大明宫妙选才贤应诏同凫舄旧标循吏传鳯毛洵美谢家风昌辰瑞草尧阶上首路梅花古驿中献纳久怀天下计封章一出掖垣空 

　　○送朱敬韬水部 

　　高歌骊御向秋旻直北天门詄荡分　帝为遗羹怜考叔身当叱驭答　明君积来风力鹏初起再入云司雁后羣留取薜萝修竹径容吾时注紫虗文 

　　○送杨学博弘聚北上 

　　结束征镳指　帝京眉山昆岫两峥嵘东方尽奏三千牍上国高悬十五城正尔劻勷勤策士莫将表饵当谈兵曲江旧侣知余几却喜君家有士衡 

　　○送贺使君 

　　祖道仍开卧辙余倾都惆怅意何如太丘有子真惟肖嵩岳生申果不虗眼见淳风还畏垒心惭通德表岩居埜夫未有酬知日一卷中牟传可书 

　　○送周观察斗垣二首 

　　东方千骑拥楼船执法星随北斗悬正尔犁庭勤庙算须君解网及汤年鹊湖不减西湖胜岳色遥看海色连四履山川供啸咏可能时寄穆如篇 

　　二 

　　霜鸿声里动骊歌惜别难将别赋摹大海尚存知巳在阳春未许和人多帝师城下寻黄石野客衡门掩绿萝宪府勋名悬日月重瞻宫衮岂蹉跎 

　　○送李伯襄太史封秦藩二首 

　　持节俄将视草虗策文仍是史公书人从真气沾星使槎泛天河上斗墟明月小山丛桂侣新秋一叶剪桐初离心巳托南征雁能到罗浮问起居 

　　二 

　　崆峒倚剑意如何故里题桥载笔过百二山河盘石重三千溟海积风多不将昼锦先分矢欲赋无衣激枕戈　当宁筹笾方仄席邺侯勋业肯蹉跎 

　　○送侯六真侍御按黔时黔有兵事侍御兼视师之命二首 

　　夜郎氛祲未全消使者单车万里遥自昔长缨曾请借即今铜柱拟重标阴符圯上书三卷令甲　明廷诏六条　圣主宵衣睠南顾舞干何日罢征苗 

　　二 

　　绣衣持斧拥旌旄戎马间关气益豪报国肯回王子驭詶知频拭吕虔刀皂囊弹事风霜笔羽扇谈兵虎豹韬行矣捷书宜早奏汉家麟阁五云高 

　　○送许周翰备兵井陉二首 

　　惜别离驹缓自歌　主恩经岁未蹉跎称诗巳变吴风古凭轼今麾赵帜多乡思昼闲分岱色边声秋劲走滹沱江南亦有莲花府竹马他年意若何 

　　二 

　　文武声光秉宪多离歌频自颂中和鲈乡不复知鱼嗜蓬径时闻有鹤过京雉五云看日近关榆千障似星罗慨慷欲绣平原否闻道装中只五紽 

　　○送郭希所符丞之金陵二首 

　　闲门昼掩静如僧俗态过从病未能岂有玄言堪倒屣漫劳虗左媿先登千秋不灭孤忠疏百折弥高隐吏名我亦慨慷希大雅忘年恰喜受交曾 

　　二 

　　偶召将无忆股肱忽看飞盖又金陵渺然人物行犹及题过江山兴复乘交臂不堪燕市失离心祗对玉壶澄即今京国风尘里若个清标似玺丞 

　　○送章公觐水部之任清江 

　　同是天涯旅梦身若为尊酒送情亲樯连江海分曹重云近吴山戏彩新不浅庾公乘兴好还如何逊咏诗频应多无恙轻帆不秋水蒹葭一迟人 

　　○送王伯高广文令南安 

　　双旌雪后度江关仙吏风流迥莫攀士仰昌黎同北斗吾从小谢忆东山路经剑浦双龙合春入琴台一鹤闲纵是官衙清若水怀人倘寄荔枝还 

　　○送蒋塞玉之任贵竹 

　　望入河桥万里情千山寒色是王程黔雁古道猿为侣贵竹遗风象解耕徼外纪纲雄汉节车前拜舞杂蛮声非君识得贤劳意说着南中旅梦惊 

　　○送万元白工部廷杖归洪都 

　　惊看血溅九重门蹇蹇肝肠奉　至尊天地保持终不死雷霆摧折岂无恩冬曹物色高嵩华南浦秋光秀澧沅故里鳯孤垂四纪居然竞爽典型存 

　　○送蔡元岗清卿奉使还里 

　　畵鹢曾随瀫水涯春明联事太常斋咨诹边塞心偏苦啸咏吴山梦亦佳何限龙摅留赤牍暂时鹏息寄青鞋还　朝好及酬功日卢矢彤弓曰汝谐 

　　○送周纂唐黄门予告归中州 

　　清蒲何事补山龙皂服绨衣说汉宫直节嶙峋看齿马乡心迢逓付冥鸿千峰秀接嵩花室五月炎消郢雪中　明主怀贤方侧席肯容姬衮久居东 

　　○送冯琢庵宗伯二首 

　　帝宠端臣拜庆时　恩华舄奕照东淄鳯毛总揽双茎秀鹏息聊为六月期子舍舞衣朱绂贵春宫横卷黑头师最怜尺五云霄近芳岁从容引寿卮 

　　二 

　　端臣将父御车年有　诏东华设醴筵可但冯家论鲁卫须知太史自谈迁商山羽翼何当就天禄图书取次编最是中朝劳属望都门未许大夫贤 

　　○送阮黄门圆海省觐南归 

　　冲皇优诏重留行堂上朱颜太徤生岂为调高犹和寡谁能全注转神清梦归巳执元方御介寿还携颖叔羹鹏息繇来期六月都门离别为君轻 

　　○送林兼宇简讨 

　　玉节初颁下直庐天涯岐路意何如应多胜赏供诗句不为归程滞简书丝竹声中翻孔壁荔枝花下度潘舆预愁后夜长安月那有清言慰索居 

　　○送章阳东归省 

　　珠林幸见一枝荣无限慈帏意气生待诏早承休澣命舞衣遥慰倚闾情鸰原秋冷燕丹水乌喃春携颖叔羮莫以孤臣难叱驭板舆何处不王程 

　　○送林仰晋司徒 

　　余生二十年陆文定公以大宗伯请告归郡中皆赋诗以志盛事余有因君今日二语忽忽五十年全篇今巳忘之矣兹因少司徒之归将作诗赠行忽忆二语谓两公出处大类仍用为颔联非敢自信少作政惟文定以来足当此者不易得也 
　　丹诏优乘六传行都门冠盖一时倾因君今日归与意始信千秋达者情事贮左垣传马史人将北斗望羊城繇来兴替关黄发伫看蒲轮及老更 

　　○送叶少师归闽四首 

　　倾都蔼蔼集歌骊勇退　三朝帝者师熟釜铭功詶太传 【 先有　旨官太传公辞不拜】 黄金铸像忆鸱夷午桥梦到悬车日庚度秋清击榜时 【 公以是时初度】 父老相呼看归相年来忧国鬓成丝 

　　二 

　　天边纳履动星辰再入中书再乞身山甫旧来饶补衮任公何事早收纶风传宦路轻金注业有仙岩一玉宸 【 公家开山有福庐胜处】 最是　陛辞臣主意直须良史巧摹真 

　　三 

　　铉鼎功成释负担飘然落叶等抽簪常将不尽还天上别有无穷在斗南布韈青鞋仍几几云关雾幌亦潭潭东华赐　诏彤弓燕去国余忠手一函 

　　四 

　　东山再出为苍生公衮还初无限情纵有庄周蝴蝶梦能忘彭祖雉头羹丹书进御终毗　圣欹器看来欲诫盈踵武夔龙都好在　冲皇端拱泰阶平 

　　○送钱麟武大宗伯还会稽 

　　刺天何事有羣飞抗疏还山病亦非俄尔甘盘称旧学贤哉疏傅返初衣海门秋薄胥涛壮石纽书翻禹篆微　圣主宠行多异数可知熊梦到渔矶 

　　○送郑方水大宗伯归江右 

　　文昌归昼意何如　诏赐黄金六传车惣为冥鸿心甚远非关龙颡记犹虗 【 公以迁葬请归】 星从河曙占奎壁剑拂秋清薄斗墟等是横经当直者冲皇频问郑尚书 

　　○和郑庶常峚阳 

　　犹有英僚访漫翁春宵觞咏月朦胧祗应开径延求仲不待寻声识郑崇名著青蒲臣似矢家传繁弱子为弓云山依恋俄然事闻道燕都巳筑宫 

　　○送宋封公归齐 

　　表海重闻有太公莺花千里送归鸿因看练影临吴苑又带琴声过鲁宫南极一星辉岱麓高岗三鳯瑞河东方知碧落旌幢会即在鸣珂里第中 

　　○送李太守思弦二首 

　　霏霏烟雨逐征篷御李依然梦想中岂是塞翁真失马笑看弋子慕冥鸿还珠无复疑前史积玉留将继国风今日倾都攀别意可知名手绘难工 

　　二 

　　曾从黯淡听滩声不似离歌怆别情万里讵妨鸥浩荡九关何限虎纵横云来吴会春偏早剑去延津夜几鸣谁谓河梁摇落尽一时咸诵汉西京 

　　○送萧九生方伯二首 【 方伯时憩湖南净慈】 

　　左辖高名九牧钦行装无鹤亦无琴　天书虽掞循良最史笔仍摽独行林他日爱人兼爱树昔贤留犊尔留金倾都祖帐骊驹路却向禅宫见远心 

　　二 

　　能将落叶等投簪身试臞肥战巳酣四岳云开飞斗北两峰秋爽憩湖南时逢尧舜为方伯归事羲皇亦子男见说衮衣思吉甫可容踪迹久江潭 

　　○送乔裕吾黄门 

　　夕郎何事厌承明结束征衣节候更汲孺在庭推直道虞卿捐印见交情关山岁晏黄河阔边塞春深白草生总是离愁心折处壮君骏马太纵横 

　　○送许使君 

　　维扬淮海锡圭余雅爱焚香把道书拙宦十年苍水使论交半亩碧山居蠙珠总逐廉泉出龙性真于俗态疏任是风尘满天地可能磨泐许公渠 

　　○送袁微之之唐藩 

　　相国风流去见思君谈白马又称师悬知蝌蚪雠今日绝胜邹枚授简时怀人倘下陈蕃榻吊古应歌梁父词莫以京尘同宛洛吾将重订海鸥期 

　　○送吴明谷还乡 

　　频将乡思上层楼又送归鞍易水头岂是途穷同阮籍若为市隐失韩休烟霜植目枫林远独鹤迎门桂树幽何处怀人最凄断斜阳一片太湖秋 

　　○送王纯伯乡丈 

　　忽闻齐语变吴歈游子归来意气殊羽客山川犹记旧马卿骑从一何都七襄河汉行清浅三伏炎蒸任有无不为尘沙缓征旆知君身寄长房壶 

　　○广陵道中送戴振之表弟南还 

　　一夜春随客共归莺花岐路意多违天涯结客同修褉物候催人几换衣壮士悲歌孤筑远离堂风雨暮锺微可堪添入江淹赋回首随堤桺絮飞 

　　○广文有之任彭城者诗以赠行 

　　傲吏翛然隐射宫星轺迢逓又徐东荆湖云散千峰火萧沛秋生大国风梦到吴门寻旧社闲登汉垒笑时雄亦知不尽谈经意绪论还期虎观中 

　　○贺郭青螺大中丞 

　　彤弓卢矢蕋珠庭瑞霭遥连执法星圯上密传书似素台中独坐鬓犹青人看剑履依三极手握风云驭百灵若向揽揆论盛事旗常应胜佛名经 

　　○贺平湖令陈杲庵奏最 

　　世家曾入史公书循吏今看积庆余丹穴旧来能产鳯琴台谁不颂悬鱼茇成棠树思如昨植处槐庭应岂虗卿月宫云相映照何论通德表门闾 

　　○贺王铭韫司李满考 

　　棘木持平四国驰颂声名彻　九重知共言如水心同洁不见南山判可移禹鼎即今悬照日虞廷自远质成时采风尽入輶轩记不待甘棠蔽芾诗 

　　○贺湖州冯司李桢卿奏最 

　　棘木春生彩鳯来使君身立九成台遥看紫气青齐接近捧丹泥泽国开大树旌功高异代御屏书迹卜三台若将墨妙论家法翠竹苍筠未易材 

　　○贺廷尉李素我得子 

　　九皋和鹤降青冥佳气氤氲玉树庭纔见斗杓回子月旋看奎下有文星神光可但开仙李天瑞居然映帝蓂闻道射熊新筑馆名家先毓海山灵 

　　○贺李素我再举子诗以志喜 

　　男祥重见叶长庚无限高门意气生遂有次儿肩德祖奇哉二子类徐卿金光并茁尧庭草玉露初盈汉阙茎间岁一寻汤饼会欢歌逾徧五茸城 

　　○贺施笠泽别驾得雄 

　　兰草宁论入梦劳神光忽照德门高恰逢开士摩麟顶共向超宗识鳯毛合浦乍还珠在掌明河新沐锦为袍亦知廉吏归装薄传有青编及宝刀 【 时彭又朔适至】 

　　○赠郑范溪大司马行边 

　　元臣节钺九天开经略勋猷亦壮哉组练秋飞辉日月　玺书朝启役风雷行歌汉垒军容变声到河湟虏气摧敢以铙歌酬祖席营平故是折冲才 

　　○金华守周斗垣为学使重临郡郡人以诗纪事为赠此诗 

　　山城忽报隼旟回桃李临风烂熳开去后正勤循吏思登高又见大夫才即今白石驱羊路不异黄金市骏台为问子衿能讲德隐侯何似细侯来 

　　○赠尹惺麓参知阅兵海上四首 

　　时艰岂复诫垂堂缓带临戎此破荒幙有芙蓉开下濑营开细桺列艅艎移将壁垒从夔子争遣芄蒲点谷王元老壮猷文武宪先声今巳至扶桑 

　　二 

　　直驱海若作金墉宪府秋搜壮折冲猛士何来因买骏檄文挥去总雕龙水犀练取三千甲天堑宁论百二重老我雄心犹未尽欣逢父老覩军容 

　　三 

　　指顾风雷号令严舟师一一应韬铃居然鞭石桥初合底事燃犀怪不潜日射大荒明组练烟消长岛晏闾阎即今拊髀勤　当宁九牧何人将略兼 

　　四 

　　秀夺三峩挹锦官主盟宁独在词坛将因倚剑崆峒后复此投醪渤澥宽飞槛楼台灵气结连营灯火落星寒式微纵自嗟来暮却喜鱼矶梦始安 

　　○赠刘梦胥黄门 

　　中垒声名重夕郎十年江海又班行金锥抗疏千秋论玉尺量才万丈光辽左羽书飞赤白甘陵龙战洒玄黄忧天亦有羣公疏共道时艰倚召方 

　　○赠彭嵩螺鹾台二首 

　　遥传使节发江都六月冰心在玉壶巳见盐官清酌水又从陆海远飞刍殿中封事关　宸告天下军储罢癸呼　当宁颇存南国不可能不上郑公图 

　　二 

　　直声兄弟着青蒲四海论交兴不孤绣斧衔恩天北极江山留客古东吴时闻盐井詶书札秋逼星津引舳舻平准河渠兰史在野谋何事到潜夫 

　　○赠杜完三黄门 

　　夕郎谏草气嶙峋又捧　天书拜庆频千里思莼江左韵百城负弩会稽人皇华谁复歌朱萼桥树今当记大椿如此昼归真异数好将补衮答昌辰 

　　○赠毛侍御 

　　九夷职贡共航梯何事遐陬暗鼓鼙铁钺有人博阃外金闺空自梦辽西天狼荐食谁当剪老马遵途智巳迷稍喜筹边公等在东封笑指一丸泥 

　　○赠总漕王宪葵中丞三首 

　　试辅登坛拥节旄司徒原佩吕虔刀　神京汤沐资安攘天下咽喉属挽漕卿月辉辉膺异数晨星落落几同袍君家世泽随淮水伫看文昌曳履高 

　　二 

　　乌台计相拜新除卢矢彤弓再命初斗际一星中执法桺营万骑上游居如云舸舰驱流马望气桥陵护玉鱼重镇保厘分陕寄壮猷元老正堪舒 

　　三 

　　天划东南宿重兵繇来草木仰威名丸消赤白三邮晏马略骊黄九品清巳见风霜行令甲更将膏雨散呼庚只今制虏无中策谋国还应倚老成 

　　○赠陈仲醇征君东畲山居诗三十首 

　　岿然耆旧表江南东麓云泉恣所探广大代推风雅主萧闲时共佛僧龛空庭籁起闻吹万月幌杯深对影三辛苦山灵驱俗驾肯容城市讶苏耽 

　　二 

　　文伯顽仙尽自兼何须黄纸署名衔山开窈窕藏书洞径翳荒榛避诏岩老衲或来煨榾柮橐驼尝倩护松杉虽然豪气屏除尽闲咏荆轲木是缄 

　　三 

　　百感中来不自拈侧身西望北峰尖论交云雨今方见阅世阳秋晚更严危语逼人何咄咄大言是处可炎炎闻君近发琅函秘巳展红牙第几签 

　　四 

　　名僧会里事瞿昙能结孤峰白石庵河泊谩夸闻道百狙公何意赋朝三清华水木如濠上弘奖风流自汝南却笑昔人高士传不将同世一为参 

　　五 

　　无限离离压杞楠树犹如此尔何堪烟波狎主谁争长山泽虽曜巳战酣绝域也知珍尺一高轩奚事谬朝三犹嫌住久人知处见说游鲲欲徙南 

　　六 

　　玄味曾同草木参廿年相对老江潭竹林把臂今余几莲社过桥笑有三赠我绮琴都不报求君青李远能函故人却喜彭籛在金鼎琼文事可谙 

　　七 

　　当年游宿徧名蓝紫栢 【 观师也】 禅师奉麈谈受记可称千佛一 【 用法华广额事】 论文曾许两都三应将绮语卑江左直遡宗风自岭南莫讶绳床留半席庭前树子早同参 

　　八 

　　餐取峰霞坐翠岚云根劖出小终南窗悬虗室常生白帖仿萧斋欲过蓝山长旧来鸿自一市喧还笑虎成三应怜惠子能知我雅道寥寥有荷担 

　　九 

　　箬笠扁舟白马谈浮生忽巳鬓毶毶无能九土游其八不朽千秋共此三曲水竹林分左右青山宾主列东南此中但可吟风月百尺陈楼一草庵 

　　十 

　　端居突兀起毗岚是处清凉现钵昙漱石更兼芬润六御风时见素云三绿天剩有书经叶碧涧疏为洗砚潭身隐无文真用短试看碑板大江南 

　　十一 

　　洼盈轩畵为谁拈着配倪迂也自谦枯木悠悠凭隐几芙蓉片片见开帘即今呼马能无应但说犹龙好用潜养鹤栽梅成底事未曾驱役老长髯 

　　十二 

　　清时岂有放江潭故里风烟不可堪巳分浮家苕霅曲忆曾对宇岘亭南人间鸟道丸封一世事桑田海阅三褊性幽栖真不恶骊珠先巳被君探 

　　十三 

　　谁言司马滞周南若比稽康更不堪笔彩愧开花七七樵青尝扫径三三多君素业寻塙壤何物闲勋抵石函如此盘桓成二老北山安得有林惭 

　　十四 

　　征君名姓彻宸严谷饮岩栖宝不贪称意沙鸥随上不论才竹箭美东南荡胸震泽吞能九开径柴桑益有三尽为草堂拈胜槩留将山史作佳谈 

　　十五 

　　颂酒深衷岂放憨二豪何以视耽耽将因巢许为师友自与羲皇作子男清浅锦机襄转七 【 时在七月】 纵横雅爵醉挥三孝标虽有伤时论未见山中此盍簪 

　　十六 

　　锺牙缅邈别家惭试向瑶琴古调参怀友经春哦渭北教见当日笑城南梦中蝴蝶花光湿池里蟾蜍墨雾含只鹤畸人形共影故应待我鼎为三 

　　十七 

　　洗耳应停朝市谈忧时词客未为惭遥闻羽檄飞辽左何日穹庐扫漠南虎豹愁人关自九马牛更仆语成三希夷居士今如在高枕高歌莫太憨 

　　十八 

　　瑶草金光向此探我来风日正清酣夷门布席恒虗左栗里悬窗故倚南竟有声名输第五耻将禅草说登三可知嘉遯能终吉龟筴何劳季主参 

　　十九 

　　平生挥麈解围谈名理尤从老境谙得失浑忘闻塞上春秋成癖北征南潜虗祗用龙初九忌满何如月出三可道太玄犹寂寞好玄今巳有桓谭 

　　二十 

　　十载村居傍酿坛村农村姥得相参玉壶观世龟藏六竹简雠书豕渡三只见陶公怡岭上谁知剑客是图南近来宝晋先王略不作兰亭聚讼谈 

　　二十一 

　　今古闲愁了不担翛然方内有鸾骖谷名子午真盈一坐守庚申不但三处士占星常斗北诗家浥酒或箕南为君署取凉心馆若个游人肯细参 

　　二十二 

　　为事丹铅不种蓝闲将草木志嵇含斩新松傲秦封五娟秀花开少室三流咏须臾成洛下征图早晚诏江南凭君醉舞回双袖长泖驱为拾月潭 

　　二十三 

　　忽忆驱车过楚潭德山犹有德山庵岧嶤鹫岭衔天半直截牛车见佛三般若无知传教外菩提非树本宗南前身金粟维摩是丈室相看巳罢参 

　　二十四 

　　渐剪茅茨渐卓庵图书成府亦潭潭词坛悬帜多奔北古路先驱作指南常有玉晨资赉十未闻石户羡征亖北来门外维舟惯不为乘风利涉贪 

　　二十五 

　　别有超超上驷骖拈来恐似老生谈逍遥不必溟飞北炳蔚端成雾隐南掷地赋声如振万先天玄理自函三枕中一卷庖羲易祗觉王何思未覃 

　　二十六 

　　忆昔论交自筱骖虽更出处岂商参阮家犊鼻贫骄北先世狐书史愧南岂有风流分仲二差怜骨相共朋三壮君笔力能扛鼎不为清羸弛负担 

　　二十七 

　　山叟从无对影忠科头露坐过仍甘关情空谷肠回九绝意王门足刖三草什忘忧都树北风能解愠自来南腝尘不上清虗界酒德文心日共酣 

　　二十八 

　　东轩曝背语成函 【 仲醇有辽议】 一饭忘君未可甘主帅穷兵真计左胡儿牧马渐过南沙场白骨高寻丈御府朱提岂再三却把国觞连太乙九歌深意许雅参 

　　二十九 

　　誓比黄河开国男酬恩当取虏头函镜中鱼□频虗伍笛里梅花漫奏三美酱几时陈戏下藁砧何在战城南翻惭梁市行吟者绝塞山川聚米谈 

　　三十 

　　满贮诗囊不待探风流胜赏事偏谙寄愁直欲还天上招隐时闻过水南有橘可能摛楚颂无花大类说燕函凭高辄吐惊人句为道平生僻性躭 

　　○赠陈留令韩有怀秦人政成者 

　　纷敷榆桺荫长堤比屋弦歌讲德齐云彩旧传飞殿角氷壶真不媿关西輶轩载笔书驯雉乡井移风似祝鸡独向空桑赛秋社 【 陈留有伊圣墓】 瓣香深荐首重稽 

　　○赠王大美直指 

　　松风谡谡度霜台好及膺门御李来怀古忆过麋鹿苑巡方行省雁鸿哀山川半入吴都赋云梦平吞楚客才秋水长天供彩笔称诗一二栢梁裁 

　　○赠毛侍御孺初视漕 

　　绣斧巡方　宠命新勋名宁独挽漕论能将一掬桐江水直洗频年虏骑尘塞北行闻驰赤羽江南闾左有黄巾关心　圣主宵衣日庙算繇来倚重臣 

　　○赠蒋山人二首 

　　恠底人幽地亦幽桃花源里蓼花洲烟岚屈曲深开径云水苍茫不系舟野史故应成马走新交未觉胜羊求闻君嗔我悭书畵青李来禽肯寄不 

　　二 

　　闲来倚棹吕蒙城几度从君听鹤鸣岁俭自饶千树橘气豪宁食五侯羹酒人直许中贤圣农话惟应较雨晴史笔倘修高士传蒋家今古两元卿 

　　○赠洛中焦右伯文兆 

　　雄藩河朔带澶渊右辖勋名两地传菡蓞风清沙际路萑符电扫泽中烟大夫雅善登高赋游子秋停苦雨篇见说圯桥多秘授行应执契静三边 

　　○赠蔡道寅 

　　翛然环堵狎烟霞侠骨禅心度岁华棐几静雠蝌蚪字贝函潜转白牛车只应竹径延求仲共许冰壶在兵家五马数传千里酒可能长醉碧桃花 

　　○赠巨源宗侯 

　　白门朱户惣悠悠中有王孙静者流分宝几谁谙最乐反骚无复着牢愁八公鸡犬罗丹室六代风云入选楼十载怀人向图畵何如身逐鳯台游 

　　○赠宗正国手 

　　纷纷龙战起名场坐隐如君似坐忘怀友每酬青玉案教儿翻博紫罗囊书雠断简潜分火侠有停车问卖浆不必仙山传局势帝乡原是白云乡 

　　○题李霖寰少保平播册 

　　亲从黄石授书来盟府勋名切上台主帅几谁劘虎穴文人今有畵麟台旌旗陡觉风云变图版重将混沌开元老黑头真不数金瓯还倚补天才 

　　○杜日章将军榆溪钓隐图（有序） 

　　杜日章将军有诗集数种乞言海内作者为引为序若东阿于宗伯平原邢子愿吴门王百谷吾乡冯元成与金马门诸君子皆有赠真今之好事者余又为赋榆溪钓徒一章云 
　　濠梁之乐子非我欵乃一曲秦无人手铸黄金为少伯头簪青笠比玄真胡儿饮马留泉脉海客盟鸥问水滨烟艇莫言空载月半营鱼阵半垂纶 

　　○题璇源张郡侯却金舆颂册 

　　此判南山不可移颂声宁独美双岐即看华表含愁意正是秦宫照胆时　天子再传关右事史家添入岘亭碑却金应拜黄金赐名姓书屏黼扆知 

　　○题刘金吾牛山读书图二首 

　　青藜山馆噉澄江左手离骚右玉釭身作蠹鱼游册府闲看带草长芸窗征南注左甘称癖圯上传书气未降壮尔百城真坐拥邺侯如鄫不成邦 

　　二 

　　千峰选胜着西清讵许顽仙厕会盟白芷青兰时照眼乌丝翠袖不胜情詶恩故有双龙在征事堪令半豹惊见说边烽劳仄席肯容定远又书生 

　　○题平湖弄珠楼呈萧象林使君二首 

　　弄珠汉水遗事使君汉阳人而平湖亦有汉瑭又称鹦鹉湖于弄珠差合 
　　闲将乡思倚层霄吴楚乾坤共泬漻鹦鹉洲前催作赋鳯凰台上忆吹箫山连秦望三神近湖似浔阳九泒消一自明珠还海曲采风应到弄珠谣 

　　二 

　　茂宰能将吏隐兼楼开山岳散江潭芝兰一一分湘浦杨桺依依似汉南地有骊龙供照乘人如黄鹤解停骖欲知交甫遗珠事历落星辰逗短檐 

　　○郭青螺六命册 

　　日月旗常姓字悬铙歌凯曲舞衣前师竹长子标铜柱　帝念封君此渭川 【 史记渭川于亩竹其秩比封君】 摩顶麒麟堪入畵盟书带砺永相传上公九命君家事次第承　恩巳六篇 

　　○题秦中李篔谷黄门偃松图 【 其尊人松石居士得东坡偃松诗刻石处】 

　　当年高隐傲千峰搜得峨眉偃盖松出蛰苍龙呈怪状游空云鹤见遗踪居然玉局铭三植不向金泥羡五封顾我亦衔风木恨并刀一为剪吴淞 

　　○题孙明府梅花诗册 

　　双旌迢逓出三巴驿路寒梅千树花怅别那堪标物序宠行犹喜借年华江南有信探应早水部多才价欲夸陇首残枝如可寄莫令书问阻天涯 

　　○秋日泛泖四首 

　　帆前送目四天无长泖云涛接具区不以盈虗随海月直于伯仲□江湖澄鲜空水通禅观浩荡烟波混钓徒莫道行吟惟泽畔采华幽兴未能孤 

　　二 

　　九点芙蓉堕淼茫平川如掌揽秋光人从隐后称湖长水在封中表谷王日落鱼龙骄夜壑霜清锺磬度寒塘浮生底阅风波险欲问蒹葭此一方 

　　三 

　　白芷青兰夙有盟浮天一叶带鸥轻几经陵谷长为沼似障波涛复化城渔浦每看罾在屋莼乡宁怅食无羹只疑重向潇湘道试听参差野赛声 

　　四 

　　遂作浮家海上翁迢遥烟艇泬漻空青螺拔地存尧市白马凌波立梵宫客有入吴观欲止吾将泛斗路非穷不须更喻迷津筏自得遗珠象罔中 

　　○秋日泛泖因读先师莫中江之什忽又十五年感旧怀贤再赋呈唐明府君公 

　　秋风牛渚不堪过回首游踪感怆多名手自传裙练在壮心其柰佩刀何广陵无复闻流水华表空知怨逝波稍解当年招隐意湖天渺渺一渔蓑 

　　二 

　　楼船箫鼓重沾巾莫以玄亭问水滨白雪久沉空谷响黄金难铸五湖人搴芳楚泽情何重洒墨萧斋迹未尘是处凉秋摇落恨不逢唐勒与谁陈 

　　○天马山游眺 

　　天畔峰形望里微到来烟霭破岩扉半空疏梵虗无落上界天花历乱飞百里湖光开水镜一山云气晃人□何须回首听钟后巳觉青莲社可依 

　　○龙王寺观荷 

　　沐日相将竹下羣芙蓉十里净京氛故园风景能无忆是处燕吴总不分饮马倒窥临水树惊凫忽断宿潭云尘缨坐染青莲气会遣东林社里闻 

　　○陆君策畸墅问水二首 

　　南村欣赏数从君积水窥天淼不分岂向尧年歌石烂将无楚泽混鱼羣怀人几失空梁月泛宅遥连极浦云顾我玉杯书未就何当行药逗斜曛 

　　二 

　　湿云终日拥巢居似尔沉冥得晏如隐向北山无怨鹤乐期濠濮有鯈鱼亦知仲蔚蓬心长肯信王猷竹兴疏总使田园生事拙幽人只解爱吾庐 

　　○京口观水嬉呈姜养冲 


　　因看竞渡狎江湖转觉中流贱一壶骚客赋湘心尚苦没人蹈水胆何麤风传鼍鼓齐扬帜势入骊渊欲探珠见说筹笾劳仄席渔矶可有梦来无 

　　○武夷陈司马云窝二首 

　　舟随五曲棹歌行百迭松篁绕畵楹直与列仙争选胜不妨游子自寻盟隔溪云色沉峰色逢夜滩声映瀑声莫是乘槎星上试将名姓问君平 

　　二 

　　司马何年赋遂初幔亭深处结精庐蔽亏日月开天小出没烟岚入槛虗峡口忽闻猿呌断沙痕时印虎踪疏跨君池上冲霄翮构取清微大洞书 

　　○邯郸夜宿 

　　榆关霜薄授衣初莽莽平沙度软舆赴　阙几逢鸿渐侣望乡犹阻雁来书曲生风味邢醪近羽客差池枕梦虗漫咏陶诗当黄菊倦游终自爱吾庐 

　　○清源狄将军席上观女乐 

　　急管繁弦写竹枝听来不作异乡悲六千君子旧名将两队美人新教师遂许羁心抛绿醑可无佳句比红儿若论湖海鸥盟在再入花源未可知 

　　○李临淮太保惟寅席上 

　　凌烟世业带河盟手握风云护汉京几试韬钤无对垒即论诗句亦长城朋簪夜散莲花幙刁斗秋闲细桺营若向燕然磨片石属铭宁复藉班生 

　　○冯元成第观牡丹 

　　参知元成治第东有绣佛西置万卷今年牡丹盛开东西第皆命觞焉 
　　名园占领艳阳多未以沉冥废啸歌坐竹兴仍修褉后看花愁奈送春何窗前散绮摇书带台畔凝香乱钵罗莫向花丛问姚魏年来蝶梦不曾过 【 时有浙相过苏】 

　　○七夕集杯比部 

　　畵省谁兼吏隐名酒人只合向公荣河明忽散朝峰爽砧响遥翻夕籁清千里莼羹回客梦七襄诗句属长城狂来星汉低相倚肯信秋风独旅情 

　　○九日同姚纳言过张蓬玄中丞官署 

　　滹沱秋色飒邢关宣武风流此共攀客有清班同豹尾时当高会比龙山营开细桺闻笳发觞引茱萸听漏殷戏马正于戎马候邀欢蹔借枕戈闲 

　　○栢乡道中寄张蓬玄中丞 【 自吏部出抚上谷】 

　　九流清鉴属方甄成德军声紫电振　帝念股肱三辅重师中耳目一时新应多泛水依莲幕无复驱车避栢人为问累累金虎印谁能先徙突前薪 【 时公方平景州之変】 

　　容台诗集卷之三终







●容台文集卷之七 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　颂 
　　赞 
　　箴 
　　露布 
　　考 
　　赞传 

　　◆颂 

　　万寿无疆颂（阁试） 

　　○万寿无疆颂（阁试） 

　　臣闻天佑下民作君而作师圣秉大德必名而必寿感靡弗应信而有征恭惟我皇上握金镜调玉烛纂大宅丕迓和鼓鬯宣九圣之重光袭百灵之奥祉十八载于兹矣时惟仲秋节屇圣诞重轮方朗天德出宁泰阶入旦而靡辉蓂荚不春而愈茂是日也皇上丽左个服山龙受策上玄御图灵岳泛祥烟于五节停瑞气于三辰少室呼嵩河宗献宝鸟牵椎髻旅于象胥天产地毛纪于王会既洽大礼于两宫复聚欢心于万国神人胥悦夷夏率俾群公咸曰休哉天子嘉与共此可谓百福攸同千载共盛矣臣又闻之礼因义起颂岂忘规是以尧祝华封周咏天保沿及后代着为令仪每于震夙之期辄效天齐之颂莫不式歌且舞执壤称觞然惟金镜陈于垂拱无逸进于天申流徽后来肩美往牒岂不以道周万物者其休弘功济群生者其祥大惟一二日兢业乃千万年炽昌者乎繇斯以言虽宣叙景铄铺张符命义殊于导谀意合于明谟也敢拜手稽首而作颂曰 
　　天佑我明奕世载德勉勉我皇懋建有极得一以贞奉三为式乃集纯嘏其数不亿皇帝之仁煦焉以春斟酌元气苏鬯勾萌皇帝之明光照四表奥窔遐陬天霁日晶皇帝之武赫声濯灵翕张魁柄震荡风霆皇帝之灵江海下谷止辇惟勤转圜匪速一十八载体道无疆仪天作两叶化台光有秩斯佑既寿永昌相彼秋旻有露以湛铄彼玄枢有绕其电里社自升河明若练乃披瑞箓乃纳贞符九阍尘扫百辟云趋韶武交错琮璧分敷德至于天南极炳耀德至于地玉芝神草轧恺坤怿民熙物皞孰曰冈陵孰曰恒升于穆不巳岁功久成惟圣时宪缉熙光明毋摇毋劳不迩不殖虽休弗休日慎一日保毓太和凝承大历不酺而醉含德以嘻长愉汪濊永固丰熙如游建德如在华胥自今以往至万斯年曙圣之作象帝之先七十二家定命我兼下臣作颂扬于九埏 

　　◆赞 

　　泰昌实录赞 

　　○泰昌实录赞 

　　史臣曰臣读书至周成王顾命曰无以元子钊冐进于非几而巳不敢称尧舜也称尧舜者自先帝凭几始岂不炳烁千古哉要以言大非夸真知允蹈有可扬厉者焉狥齐蒙养弗论巳出阁讲学以后神智日开既巳明习世故知险知阻而容色温然而动止泰然内庭有菀枯之形而若弗知也者外庭有羽翼之激而若弗闻也者即　册立寻常事耳时而举碁时而反汗大臣去小臣谴宜何如动于耳目者而帝也有夔夔无栗栗潜之又潜恒以一德主器之重安于泰山非孝通神明不至此福邸就国抱持恸哭左右皆泣不能仰视狂且发难群臣讙哗帝于陛前晓谕曰尔等为无君之臣欲使本宫为无父之子乎群嚣遂息所全实多神宗末年以　皇贵妃属帝帝即跪而对曰儿子岂敢得罪于天地闻者无不感动　皇贵妃进封遵奉　遗命盈庭之争曾不忍夺以戚畹哀请而后止呜呼风雨不迷藏蓄俱化舜之大孝也若乃　临御几何欲善无厌撤税使散内帑赉边戍缓织造召耆硕起忠贤广阁员录旧讲所谓急先务急亲贤者帝皆有之升遐之日薄海穷陬若丧考妣此帝尧九十八载在位之民情而帝得之四十日间何以入人之深乃尔哉葢以舜之孝扩尧之仁感孚之本有在诸善政改弦之外者矣夫官天下者寿在令名家天下者寿在长世神宗虽不豫乎何难四十日延也使帝之出震未及而干蛊莫施则国本人心几不可问接续之际危于悬丝帝之不永天所以佑　国家千万年之永也庙号曰光帝之光被上下者无余憾矣 

　　◆箴 

　　勤政励学箴（馆课） 

　　○勤政励学箴（馆课） 

　　太极构天大宝首物徤惟不忘动故不屈一念之怠万情之郁一日之荒万几之缺粤稽往古惟虞无为相儆相戒惟时惟几政巳风动犹思弼违学巳执中犹虑危微何以勤政此心常迅威福必揽无参吾愠听览必公无恡清问靡敬而存不振而奋何以励学此心常纯外自讲筵内达重闉扣文求交考古问津昼为宵得静养瞬存毋曰深居不废听断九重严邃三接犹判一念不新群情必涣辰午二朝休哉旧贯毋曰索处不辍讨论便辟易志冶艳汨真讲筵济济格论龂龂召对盛典钦哉慎遵毋曰勤劳有妨珍摄此身康宁繇心兢业户枢不朽流水不渫法天行徤谅哉往牒主不勤励暇日必多曲房绣幕恒舞酣歌岂不愉快恐戕天和三风十愆圣哲所诃主不勤励阴阳或易天之晦明人之感寂日出而作日入而息自古圣王宵衣旰食主不勤励民瘼恐遗寸丝粒粟亿膏兆脂闾阎之积宗社之赀有无不言少府何私主不勤励爱憎恐惧颐指拂心榜棰任意敢不受哉其情实??对鸟穷则啄兽穷则鸷汤敬日跻盘盂勒词武敬胜怠几杖得师 
　　圣主好善时命箴规小臣祗承敢告仆司 

　　◆露布 

　　御虏大捷露布（馆课） 

　　○御虏大捷露布（馆课） 

　　天启昌期。薄示无虞之警。神资　睿筭。旋成不战之功。氛祲廓清。华夷宁谧。恭惟皇帝陛下。圣武广运。轧刚粹精。绍八叶之洪基。当万年之景运。悯生民之未又。恻然如伤。念世业之惟艰。凛乎若坠。秉执三重。张皇六师。维兹扯里之酋。故是吉囊之部。成祖犁而未尽。先皇许以自新。始因恋犊。归降执叛以求通。后作饥鹰。绾印称藩而向内。边无斥堠烽火。巳二十年。岁致金絮彩缯。且数百万。谋臣石画。屡言表饵之疏。　圣度海涵。祗取干戈之偃。岂意戎心难餍。汉过不先。俄闻蠭猬之来。敢肆犬羊之侮。驾言迎佛。久住牧于莽川。假道抢番。竟凭陵于河内。因将士承戢兵之后。尚缓灵诛。致火酋有轻我之心。大张游气。羽书累奏。　庙筭独神。皇斯一怒。询于帷幄之臣。　御札十行。明见疆隅之远。大搜戎辂。爰凿横门。臣等仰承　英畧。知宵旰以靡宁。俯竭忠诚。敢夙夜之或懈。军需十万。得借给于尚方。士旅百千。听调集于他省。随机顺剿。进则岂暇身图。乘势长驱。灭之然后朝食。以臣某统将吏。则申令于画戟雕戈之中。而气增百倍。以臣某核功罪。则载笔于牙旗玉帐之下。而公协众心。以某官某督糗粮。则运策挽输之计。而饷足三军。以某官某入应援。则陈师要害之冲。而兵联四伏。前驱则万骑俱驰。先锋之勇莫御。奇兵则一鼓遂合。掎角之势巳成。计道里则分地为防。相便宜而并谍为助。顾兹蠢尔之丑。何当赫奕之威。自用兵以来。未逾九月。即班师而返。大捷一时。捣穴穷搜。若燎毛之易尽。挥戈迈往。果压卵以无遗。谷堑填尸。献馘遂踰于万级。长缨系颈。获??奚奚止于七擒。始焉奋螳臂以当轮。今也截鲸皮而制鼓。太白八月。星符摧虏之祥。高锋彗云。士奏吞胡之绩。昔汉斩郅支。但乘其无备。唐擒颉利。葢得于巳降。犹足以扬昆山之威。遂至于雪渭水之耻。岂如今日卓轶前朝。兵应者胜。义詟者王。百夷供震。进可以战。退可以抚。二利兼收。此皆繇皇上威极雷霆。谋先造化。得道多助。惟断乃成。民劳讫可小康。甫迓升平之福。胡灭诚为大度。愿修安攘之猷。臣等无任欢忭屏营之至谨露布以闻 

　　◆考 

　　岁差考（馆课） 
　　熊赠公传 
　　吴礼部敦之传 
　　佥宪俞毅夫传 
　　张唯卿传 
　　吴次公传 
　　赠参知冲宇戴公传 
　　处士高南泉传 
　　汪隐君传 
　　韩太公传 
　　李太公传 
　　郭太公传 
　　星海潘公传 
　　太仆弘斋林公传 
　　渐川兄传 
　　许配汪太孺人传 
　　朱母程孺人传 
　　李太公传 
　　参和夷度祁公传 

　　○岁差考（馆课） 

　　昔者圣人之制历也所以观干象之变求寒暑之正授成作之期以定幽明而援神人以厘百工而熙庶事者也大挠以来贤圣代兴求测之法亦云屡矣当其时非不犁然具合而行之既久竟不契验何也天道之运盈缩之度常在杪忽之间而人以梗槩求之其日弥积其失弥着而岁差之不讲也尧典仲冬日在虗一度故昏昂中自是而降渐退在女吕览仲冬日在斗昏东壁中旦轸中自汉元和抵唐开元皆在斗度及元之初在箕十度今在箕五度矣起尧甲辰至于今日计年凡三千九百二十有六计度之差凡五十有一故天道之运未有四十年不差者也何也葢周天之数周岁之日皆三百六十五度四分度之一此其大凡耳天行于日之外故其分常有余有余则渐差而西日行于天之内故其分常不足不足则渐差而东故岁差之法自唐尧始计每差一度率以五十年自时厥后或以百年何承天或七十五年隋刘焯或八十二年大衍历或六十七年宋统天历槩而论之通于古必不合于今密于今辄又疏于古繇斯以谈其不精一也然则评往匠之疏密寤晷景之修短穷玄妙之情状而契今昔之信征者其惟郭太史哉太史公曰天道运行如环无端治历者必就阴消阳息之际以为立法之始欲来阴阳消息之机不过植表测影以求气至耳古法择地平衍设水凖续植表其中以度中晷顾表短则分杪大半多少之数未明表长则景虗而淡虽设望筩置小表而实景终未可得乃高之为三十六尺之表创为景符以微窍取日光实得中景不差毫末积日累月取仲冬前后相埒之期参筭得中以为履端履端既正一岁之候从而正矣故治历者以人而求天者也非以天而从人者也昔人以管窥天天宿度余分约为太半杪耳今制浑仪测用二线纤微可考其时测景之所凡二十有七东极高丽西至滇池南踰朱崖北尽铁勒又前之所未有也故授时之法测景验气考古信今得每岁三百六十五日二十四分二十五杪日所周天得三百六十五度二十五分七十五杪每岁而日却一分五十杪积六十五年有奇而日却一度定为岁差以考往古则增岁余而损岁杪以推来兹则增岁差而损岁余逓推而上往往皆合故可信将来之无忒也然自春秋献公以来推筭冬至凡四十九事授时之视大衍宣明纪元统天大明五历较为精密而于中十事犹为未合太史以为日行失度之验数其同而知其中辨其异则验其变畧其十事之离而观其三十有九之合此授时之所以度越前作也然余闻蜀有隐君子者玅解洛阳元会运世之数以合授时之法谓天地之运自子至巳以渐而长自午至亥以渐而消帝尧以来授时之所以减筭而推者其法同此然授时知一元之运有增减筭而不知元会运世皆宜增减故推之往古大体虽合而纤微有违也余尝用其言而妄意之譬则人焉以一生计则自少至壮岁长自壮至老岁消以一岁计则自春徂夏日长自秋徂冬日消以一日计则自子及巳时长自午及亥时消第其大者易明而小者易忽耳安得谓在幼之时皆长而无消在老之时皆消而无长也天道之运疑亦类此彼隐君子之言为直可信聊记于篇以俟后之修历者采择焉庶助太史之千虑云尔 

　　○熊赠公传 

　　熊侯为华亭以治行为天下最应　召行有日矣则手抱　玺书一轴而请曰此先君子所得制词也九原华衮奚取繁称抑闻之王言有体宁束而就裁无广而就核虽明纶有耀而表异实难惟遏佚前人光是惧敢徼之信史先是侯之考绩曾次第赠公遗事贻代言者兹复理前语为小传熊赠公者名澄处士之振奇者也熊为丰城有族累叶贵盛公以布衣颉颃缨緌间用名捡自立无敢易之者雅有鉴裁每预策人善败后皆验白里中儿早慧者必属公试之一为品题无弗酬者持论慷慨蕴义生风尝挟赀远游所至必倾其贤豪长者公所居辄致千里客家以游道废至鬻产以佐壶觞不令客知也公好方书能以秘方起奇疾又好形家言登山临水指其要会往往与青囊玉髓契家藏法畵名画考其人大节不足称者虽复工亦置败箧中戊子岁俭公曰饥饿与人同患尽焚券不收责兄弟没齿无分财里中有争言率以公口为三尺其忠寔心诚信于人也公豪上自喜居家以矜庄见惮程督诸子画绳而蹈不少纵既心奇令君则使为谭氏学谭氏者名汝魁其教以慎独为宗趣与俗学左公独以为人师经师终可严事葢至令君以砥砺有立而人始服公之远识焉令君屡踬于里选意公不能无动公为好语酌酒慰之曰吾所望儿不止此嗟乎管敬仲有云生我者父母知我者鲍子知子亦不易也若公之教子有进于禄养者耶斯事皆可书也 
　　董子曰余读熊赠公　制词有云里称仁孝夫仁孝之为德大矣赠公虽施不出里而托于令君以恢弘其未究今之施于南海东海者皆赠公之仁孝也夫谓　制词不能尽公者岂然哉岂然哉 

　　○吴礼部敦之传 

　　余以乙未分较南宫举吴敦之使君乃得士之名不大着葢君为临朐冯文敏宗伯所拔戊子楚闱第一人称天下士余即非目迷五色而价爽连城知人故未易也先是礼闱挍文皆以制义为重制义有当然后求其论策余独离而为三各加裁鉴三者合而后收读敦之论大奇之谓必天下士以视袁伯修陶周望皆咄咄叹赏周望因是以捡论得汤嘉宾余又谓袁伯修曰此卷壹似渐于李卓吾者岂即楚黄吴解元耶伯修曰论则饶为之制义当更奇也一日道遇冯宗伯宗伯驻马语曰始敦之出棘诵制义平平耳余不许也敦之曰然则不终试乎余曰若有佳论仍遇主司重论者亦见收矣何以若合符也是时方有宏词之科余力不能为敦之先宗伯亦尔葢敦之磊轲任运竞进为羞岂惟词馆即司理有声宗伯且荐为吏部郎敦之固辞仅平进礼部竟宗伯之世感知而巳感恩则无有也其司理润州常镇多忠谏逐臣提衡在口时有司或附之以买名声或背之以媚津要敦之落落穆穆相与于无相与不可得而亲不可得而疏假令敦之今尚在党祸何从来耶敦之没十余年而余官南都其子光龙相见汨交于颐以京山李先生之埋志视余且请为传余则何能辞敦之名化号曲罗生而早慧儿时尝闭目跏趺坐空囷中家人迹得之不知其所从习似从高僧中来者年十三巳博通五经子史邑令号之圣童嘉禾姚少宰为楚学使置异等过萧以占祭酒坐上摇笔千言有如宿构祭酒叹服自以为不如然屡困名场戊子楚闱业巳受嗤拙目矣忽风引一卷长丈许至案前主司取视之欢呼起舞遂录第一乙未成进士授镇江理台察倚重平亭疑狱数出意表民有压死而讼诸生扑杀者君案之曰扑人者右其手理宜横今纵而左非扑势讼家情立得远近神之军吏讥关有御史客抗而鬪军吏杀之御史当军吏杀人狱词具无敢反者君据律争军吏得免虽御史不能为其客报也海上有大盗台察檄君捕之为出狱中盗问状贼就擒征播之役司马征兵饷江南诸郡猝无以应君具白假漕粟应而徐督诸郡还漕岁终虑囚闻有　诏赦未至御史欲行刑不果君抗言曰律有决不待时之文　诏未至则从律可众称其敏练先后五载擢礼部客曹主事出使襄邸却襄王馈金王令人置之途已莫测所往踰岁补膳曹主事晋江李文节署部事曹郎竞以细谨迎合君独率其常度或中酒不以时入曹即对谈谐谑笑傲若有意相忤者遂中以考功法不俟除而归归则稍作园圃浇花种竹狎忘机客为文客饮入不迎出不送人人乐其简易居久之补河东盐宫聊复应之一行边塞遂投劾归期年擢户部主事朝议方向用而君巳病手足厥矣医者以药饵进或以修西方进皆笑谢之终不止酒弥留之际神色不乱葢其童时巳有定力验矣志又言君虽坦率无肠迹于高旷至于伦常取予大有坊表父光禄公卒于京师徒步扶丧哀感行路父所幸诸姬二所名他人子悉以田庐童仆赡之自司理归几于垂橐第储有奉入为季父太学公寿太学公圽遗孤五龄朝夕于侧提奖顾复长则督之学俾有成立太学公第宅不能保归之豪家时时饮恨君以倍值取归詶遗命也举族兄不能葬之榇更恤其子宗族乡党待以举火客至如归必厌所欲生平不能握筭惟听之纪纲萧祭酒尝推百金之惠君固郄乏曰柰何以贫故累长者清节其介如此又好为不闻不见之德某子甲未知名誉之萧祭酒得录弟子籍祭酒曰非吴君几失子某子甲请谢避不见有奇才生负气而为邑令所抑闱中得君卷误以为生匿不出事后知为敦之殊悔泊舟赤壁过访以出亡为解意深远矣所著遗集若于卷李先生评其文曰骨力沉雄气韵生动旁睨横绝变化无方人以为笃论始余所疑敦之为李氏学者及询乃雅非所归向特其性得之而持论与焚书合者惣之不名一器任真似达气义以侠啬取似狷生死去来之间似禅即冯宗伯以文章政事推君亦为知之不尽矣光龙俊爽有父风恂恂轨于度葢善继志者敦之为不没夫 

　　○佥宪俞毅夫传 

　　俞之先为吴兴世家宋时有退翁者举进士王荆公行新法以御史招之不就子有仕郡司理孙侔龙图学士曾孙澄工部侍郎宋季徙居华亭终元世不仕高皇帝时有山月公允举洪武甲戌进士擢仪曹郎与祭酒胡公俨洗马杨公溥同纂修大典仪部公生悦悦生伦伦生琳举癸卯应天乡试官至临江司理司理公生郡博士绪绪生封司马大夫寅山公明时即公之考也公名汝为字毅夫号新宇生时太母宋宜人梦朱衣使者有金盘双龙之授字之曰龙六岁以蚤慧称口授书即成诵十七岁就里中林太常学与冯元敏称两才子学使者楚黄耿简肃拔置郡庠试辄高等丁卯举应天乡试辛未举进士出山阴王文瑞之门以才品相器重壬申选授德化令德化当九江孔道士瘠民贫公至决十年疑狱老吏丧胆竟公任无敢欺绐为奸公精心吏事守藏无践更之村农对簿无追摄之豪隶行县无供饷之富室书版取绝产之羡金又作义仓以备岁凶给囚食以捄疾死而永赖之利在筑堤事濒江有田数千顷每江涨荡为洪流灾民以筑堤请监司守长辄同道谋公审势度地独称筑之便未有左验也会岁饥使者檄发粟食饥民公令曰能操畚锸从我为堤者倍给之赴工者云集不日成堤数百丈乃以滨江可堤状为图以请大中丞杨公大喜遂定全堤之计自小池西岸抵德化觜延袤三千八百余丈蓄泄有备旱涝无虞西距楚黄东达安庆上下三四百里间列防如隧皆象公条画也丙子以内艰归服除谒选则故相江陵之客修隙中以考功法改令寿阳公治之如德化两台使者廉治状调建德建德壮邑也公治之才益赡去深文释冤狱育人材奖后进两浙履亩期会迫甚公以一人总摄三邑因民情授方畧竣事旬月间民不知扰诸旁邑有大政大狱当事者必决于公语具郡志循吏传中甲申量移丞括苍与豫章喻公均楚黄周公弘禴同官皆名流拙宦相得甚欢公事之暇杨搉风雅江山开涤寻补陪京驾部郎驾部主乘舆侍卫及驿逓诸务而船政最称繁巨祖制额设风马快船以千计夫役以二万计武库支金钱司农支衣粮络绎江淮天津以中贵输上供诸物实备非常虑至深远也久之役夫多虗额而公家之费如故先臣王公问议令岁造如千艘夫役有缺不尽补垂七十年库积至数十万有先任驾部者更是其役夫之籍不三四年左藏为一空公于是议清虗诡士大夫有一家而占二三十役者公所革千余人仍还王公故例而省直岁解以宽公私两利即得罪于巨室不顾也又定为造船之式为修船之式官出缗钱而不以累军军领缗钱赴役而不以累商窦尽祛矣因上船政补救事宜疏下部具覆奉　俞旨行吏部纪录壬辰擢山东按察司佥事备兵曹濮时岛夷躏入朝鲜　朝议所在增兵加饷山东尤急公亟趋省会陈议于两台谓朝鲜虽弱我师徂征合彼士着倭必不能据有朝鲜关白行长各握重兵不相下会须有变柰何聚不逞之徒坐食靡饷我先自乱巳两台韪之又时有议征商抑末以禆军兴者公争之力所辖故有张秋税局自公在事始罢履任甫十月竟以留都船政为前任驾部者所忌大计得调是年南察唯公与闽中李比部多见最为诬善人尽冤之公故怡然以侍养太公为乐都无宦情太公病公与弟文学汝楫深夜露祷愿以身代葢周旋子舍者七年太公捐养遗命无忘国恩既服除出补沁阳精心吏事不减筮仕时如李奉常本宁所为祠记缓赋期平役法时散敛招流移罢行户绝馈遗缮城浚隍说经训士复沁故隶不远隶汾条上治河八议一一中窾奉有廷俞皆实录也直指新安汪公以冀南道请总河曾公以河道疏请铨曹亦以岢岚道疏请皆不报公以病归徐补司空郎公坚卧不出多方外之游故从耿简肃讲学金陵邃于性命之旨及是善病出入空玄衷三教而一之易箦时属弟道济说金刚了义至应无所住而生其心曰止勿复葛藤手指其心而化所著有皇明史稗四十卷黄河考杞筹各上下卷荒政要览泖■〈土龠〉记缶音集留枢稿铜鞮稿藏于家忆余以癸巳入都门值公解组归晤于淮北公豪气薄眉宇间不作风尘消沮态惟自叙船政本末甚具葢最得意之事最失意之繇也余既以外补悬车公赋七言律四首相慰劳多孤愤不平语余则何能当然知巳之感深矣故因长公廷谔之请而传其大者如此 
　　旧史氏曰昔人有学文而嗣主好武去而学武而嗣主好少者俞公所事惟神祖耳当公蒙忌而赐玦易及公巳见知于当路屡入启事庶几晚达而赐环复难可柰何李赞皇云官不前定何名真宰非达识闻道如公几无以自广矣 

　　○张唯卿传 

　　记曰七十老而传谓传其行事非车传谓也张唯卿七十寿矣有属余祝觞之言者公闻而辞曰子知我且知我阅世之变若有言也请必以金石之事夫物固有寿于金石者乎余谢不获作张唯卿传张唯卿者名希曾檇李人其先自宋进士图南以来代有显者公少而孤育于兄嫂嫂待之虐尝令凿氷汲水肌尽裂邻媪怜之为代汲茹荼婴苦读书不辍岛夷之乱公伏匿田野间梦青衣道人扶其首趣之入城觉而亟走贼巳尾接公繇间道得脱缒城而上依外亲孙氏遂从孙氏理旧业再岁补邑博士弟子以文行有声日进时吾郡荐绅先生莫方伯好持名捡斤斤依邹鲁姚参知隽爽自喜尚老庄公两交之两先生皆心重公遣子从公游或友之或师之而参知称死生交云有子孟端早岁能传家学公则令徧交诸名士极其所诣曰是安取厉之类我者至乙未孟端成进士为宜春令孟端既令宜春适学使者御史饶公较吾郡士读公文奇之寘高等其余勇犹能使后生退舍如此计公为邑诸生四十年其饩于学宫者二十余年其试于棘闱者几阅月气未尝少挫虽以子贵受天子章服称封公不谓不荣矣识者尚以为惜公也坦中直道俶傥而造事有韬世之量孟端既贵公耻为贵人父徒步行里门泊如也纪纲之仆旧日之长须供事研削者半亩之宫席门委巷但加棹楔而巳及孟端没于官而里俗升沉寒燠之态一无所加于公余尝谓公以不张饱帆故石尤无力东门之不忧可能也徐公之有常不可能也公以余为知言然公之子原嘉宗嘉公之孙汝开皆有逸才汝开一出而冠多士公则故吾也而公家故物不远矣 

　　○吴次公传 

　　吴次公者字子登名世科里人称为瀛洲先生歙之有吴也自唐御史少微公始也宋庆元间自吴田徙岩镇遂为岩镇望族有修处士之行者曰南坡公则南坡公之仲子也公生而早慧嗜书南坡公怜爱之不欲苦以占■〈亻毕〉公益自攻苦同舍生目为书笥游太学为大司成姜公所器重名高六馆入棘者数矣中岁病辍业虽巳辍业每课子弟犹时时技痒诵故所为帖括所记持经史剌剌不自休也公于孝友盖天性伯兄圽南坡公倚为家督主出入修息之事伯兄有子公字之倍至恐伤厥考心南坡公病公以身祷愿捐十龄益亲筭南坡公开九袠祝觞者交错公自喜得请命于天而为所亲告人始知之公游道颇广既病始屏居息交自隐药褁茶灶间曰今而后三益之言不至于吾耳矣吾其畸人哉虽然所受父师之格言岂其以为瑱也葢公自谓于士行无所愧愧以病废礼耳里中传公有危道得天幸者数事当矿税事起邑子实先倡望屋平吞豪贾大家争先厚遗丐免独易公可顺风下勿为急乃首事者中败竟无以难公人皆异之公所市邻人庐舍将徙矣有病夫垂绝可为构端故弗徙忽一日病者蹶然起谢公去去之日辄死盖行尸也守藏者病狂自经其宗人利其死将不利于公公药之更生公有质库在盐官完于烈焰中必有为善于阴者耶公仲子之瑗有隽才交于洪奉常平叔平叔不为谀墓者余故按其状而传公 
　　旧史氏曰世吞火矣次公所居机利之辏乃以拙自全哉或谓公始孱弱于法不当多男且寿公竟多男且寿则非拙者之效也夫孝弟通乎神明古记之矣 

　　○赠参知冲宇戴公传 

　　诸侯夺宗孝子收族古风邈矣南楚犹有存者而涔阳之戴为最着葢赠奉政冲宇公自其为大学生时即以行谊为众所推择司其族政公廉且贞平而恕念里中多讦讼多公逋欲化里人自族始欲化族人自身始乃计一年之通亟输井税而凛凛德让风示子姓有忍有容解纷息争质成家庙不烦宫府环公而居者经岁无追呼之声无勾摄之隶亦犹宗法之遗也公讳有光字仲弢自号冲宇少有蚤慧名工举子业巳入北雍大司成武陵陈春宇公奇其器业谓可张楚留使竟学适家邮至知二尊人念之甚公曰去乡千里宁能俟啮指乎即日具牍请归司成公嘉其孝情作诗歌赠别犹以我辈人相期望也乃公巳绝意远游惟菽水是恋其尊人西溪公倚为家督内外之事虽复倦勤莫不赡举公自谓汜胜之书不减贤良之策北山之咏何如南陔之诗融融怡怡甚乐也然书有种经有畬伯子参藩君竟振公之绪云公兄弟四人友于倍笃分甘共被急难让肥不颛以奉养为足乐亲之志若使孝弟力田之科不废于近世则公当为举首矣公甘淡泊好施予汉南千亩粟其秩比封君而布衣蔬食终身不厌一绿绨袍御之十余年色尝若新至于荒有赈急有济婚葬不能举者有助里中称为众人之母公葢以积为散非以啬为积也长公负异资博闻疆记读可等身晒惟摩腹公指箧中藏书诘其成诵否长公言之易公怒而谯诃曰狐裘须千腋而温鸡跖非百余不饱汝所记者岂古人之糟粕巳夫其义方之教多类此参藩君蚤岁应南金之贡公将之北上临分训之曰京师俗尚侈靡吾先世以俭德贻谋小子志之无制美服无购玩物无逐燕会戒此三者长安易为居矣公所见参藩君之成立止此而自后巍科庑仕皆不及待参藩君衔哀风水恨切终天者有以也参藩君为西蜀治兵使者有勘定功天子御午门宣捷告　庙得貤赠三品与京朝卿参藩固辞当事者成其劳谦之美故公仅赠如子官赏不酬功亦足嗟矣 
　　史氏曰用兵家立枹鼓之下则忘其亲太公有才而不用其才为亲隐耳参藩君若有异焉间关戒马身劘虎穴系渠魁而献之阙下此其险巇宁止叱驭九折坂哉要以战阵无勇非孝显亲扬名为孝则太公之庭训素矣 

　　○处士高南泉传 

　　公讳年字志远自号南泉处士生而岳立风仪魁岸见者神竦吐声如洪钟不妄言笑少从两兄受书长为吏部验封郎次为丰城学博而公以病辍业独家居翁性高旷喜宾客公日饬酒脯甘毳以佐文酒退而总束臧获课力作龂龂如也翁掀髯笑曰大儿明经次儿茂才儿其孝悌力田乎汉四科萃我一门矣嘉靖壬子迫倭警公奉翁与安人避之苕溪日聚群从置酒高会每戒客幸无语倭事惧伤两尊人心既归扫故庐之烬辅验封公筑两堂以居翁■〈浦上女下〉娑甚乐也公尝往都下心动趣装归则翁困背疽濒死公祷请以身代至手浣牏厕衣不解目不睫者一月而病良巳又数年而翁安人相继逝公哀慕骨立即岁时伏腊上冢必洁蠲以从晚病足犹扶掖起拜如礼从兄南汀公疾革日二岁孤藉而属之公公翼之终身曰敢负藐诸孤以遗地下忧者如日女兄弟朱氏瞽且聋顾氏老且贫公饷遗相属奚氏病公操文祷于神愿减筭益之周宗之夫妇夭殁埋田间公出其槥易新者且衾褥藏焉自是内外族洎故人交知无不推公为长者以缓急急公而橐若洗矣公既好行其德而又先公税毕婚嫁遂不免贷子钱然券约无爽独罄产延名师并日夜督诸子伯氏斤斤好修仲氏元锡以己卯荐于乡壬辰举进士入读中秘矣公居恒无施他嗜嗜异书酿名酒勘古方而不喜习大人先生游客至辄闭户不与通去亦无所报谢垂老益罕出即出未尝一御巾车曰四夫骤贵饬车骑炫乡里小儿势去则更徒步如初吾甚耻之故太史君既通籍里门萧然至今德素加寒畯则公之教也公创家谱又访先墓于盘龙塘为封树立石其诸昆弟后先茔圹皆倚办公识者服其敏而有礼公尝为验封公营别墅遣一婢侍公峻却之有囊金寿公请为验封居间者公面赤挥去绝不与通又绝不喜言人过闻则解护之不能则抚几叹息而巳是皆古人所难呜呼宜公之有太史子也虽然一史官不足以重公子元锡足子矣 

　　○汪隐君传 

　　余读钱公辅义田记范龙图所捐田五百亩耳在庆历时巳为一代创见今新都之为义仓义屋义塾以振族人者且不赀矣乃其名不出乡亦有不出家者太史公曰仁义附富或以富掩者岂少哉若乃小宗有专祠士庶不寝祭庶几礼所谓治宫室先立宗庙者三吴右族多阙如而新都之君子克举之矣岂非渐于紫阳之遗教乎余所闻汪隐君唯和可述为君少而孤其大父环山公子之环山公有子敬环则君之季父也与君同受学学成环山公为治装趣二子游南国学君辞曰不有居者孰操家秉焉用是匏系为葢以韦布竟其世不改步焉君有心计能推心任人所至以廉贾闻赢得过当或说之曰试驰而之五都五都之豪可鞭棰使也君笑曰岂其逐什一而忘丘壑哉吾息矣于是一切付纪纲不复出先是岩多大贾其俗尝数岁不一归即归辄复出老不得休市朝同态故君之蚤息也人以为达君修息由拳一夕心动间关归省环山公环山公故不病及旬云亡而视含得无憾也即啮指之诚不笃于此巳平生口不道人过当其急人之困畧无难色抚孤甥若方生者赡妻党若闵生者周恤塾师若黄生者保持某医之穷而避雠者经纪某友之垂死而无殡者施药以疗茕人之病者设粥以活俭岁之饿者输谷以佐县官之赈者所费钱刀以千百计至于为宗人立义约岁入子钱吉凶之事于是乎给之又倡族人建宗祠与敬环独肩飨堂之役轮奂崇饰则新都故以此为重而君知重之矣邑侯江右刘公旌为善人棹楔在门君巳即世伤哉君之子太学启基问业于余甚久往余从白岳下山访君于环山楼察其气貌一似静者且自言曾受道于叶氏服气炼精业有端绪巳知为容成之术弃去不竟学有意乎其尊生也而仅得中寿独其事有可书者故因启基之请而传之君名丞煦号继环居士诸世次姻娅生卒之详弗具论 

　　○韩太公传 

　　卢龙韩公鹏南筮仕为清浦令有异爱于民巳移治长洲复然客有征公治状者公曰余惟服家大人之教以服官也诚不敢陨越以辱清白他何知焉于是识者知公有贤父然太公实未常至两邑手诫自远严于过庭无何公以内召为尚书郎即趣归省觐甫朞月而太公卒两邑之民闻者为哭罢市茧足数千里负刍踵于门寻胪太公逸事及志状请余为传余久庇公棠荫当太公寿日曾为歌佐酌者兹奚辞按公讳应箕字希皋号南玄居士先世籍赵城永乐中始迁平卢五传而为太公父龙湾公以倜傥尚谊闻举三子伯为御史季任岩邑而公独以逢掖老晚以贡入对大廷迄不仕虽用子贵受章服一再御之藏笥中耳当御史公出按青齐太公醮笔授之曰此南斗注生者也为老亲祈寿无逾此御史铭其言按狱多纵舍至活二百余人其勖季亦然兄弟政成归率归功太公公为引满故青浦长洲神明之治人以为有县谱甚秘不知韩氏之家传止平恕二字也太公既不就两邑养日率亲故置酒高会短裘皂帽浮沉里社间而数数问南来使孺子饮吴水外复何事至斥产贻之以佐廉长洲上计为天下最当得台省会失时贵意仅平进太公闻之喜孺子惟不瘠赤子以媚当路也清华半席何足吓志士葢父子间守道恬进类如此公家世本素封以累宦挫业然行其德不衰疏族贫交涤釜待火者甚众有负责者焚券不复索构宗祠修世墓缮义塾动费不赀无几微恡色天郅孝友事御史公如父卒之前数日犹经纪其后事以孤侄托之子遗诫谆笃临逝不乱凡公所为长者行甚烈悉孙宗伯志中不具载独鹏南公六年宦游一日归侍敛含自躬纤发靡憾循吏孝子之报如此吾吴人所为哀慕永思者庶可释哉有丈夫子四人皆传家学鹏南公先显鳯羽鸿逵骎骎继起公为不死矣 
　　旧史氏曰以余闻韩太公文武材也绩学不试白首逢掖晚受赐章稍通显非其志也公雅精骑射白猿黄老之秘悉紬之腹钤常出两婴孺于剧盗手有古剑客风而啬精自藏不露圭角又何穆穆也至于酿元气崇世德如筑九重之台日加层累宫其上而隆隆不至于天曷止乎彼以簪组门第为足夸者陋矣 

　　○李太公传 

　　沾益李太公以子给谏尊尼贵再徼纶衮列在夕郎而世称康义先生最着葢公之没而公之友少司空钟公左方伯顾公皆一时惇史节其一惠锡以嘉名私谥之核严于国典者也遥遥名冑更仆不详厥考广文公为善于阴可书厚德录公其次子蚤慧有闻以病足辍业青紫道绝黯然自伤宁为博徒游呼卢豪举既受广文公诫乃舍旃而事修息赀用温给以廉贾名居久之厌其纤趋本务所外遂用其心计专力田功胼胝作劳岁入过当甘脆于是修脯于是上以奉亲下以教子经师人师就其塾者趾相错也谓尊尼兄弟曰孝弟力田科吾将老焉贤良方正直言极谏尔曹勉之哉葢至尊尼以魁士名臣闻而延长诗书之泽恢弘广文之绪者公也既藨既蔉终有丰年李氏之农乎公虽不多诵读而资性开敏内行纯备执丧孺慕哀感路衢辞腴取瘠产无常主迎养祖姑耄耋益谨内外仰以举火者无数赴人缓急惟力是视终无德色尝行游道上遇一隶临桥而睨朱提有失不胜主人榜掠鱼腹是甘公探怀中数镮授之轻于脱屣广文公官灵璧令上谒台察公摄筦库有客托为御史父乘传相过者骑从甚多视瞻有异公从屏后窥之白于广文公曰此盗也当严为备大集游徼吏卒践更环卫刁斗之声竟夕不歇客解去无何有劫富家刘氏千金者客矣邑大水无所泄客有为公言者公曰滨海之区以水导水何患其壅时方饮次即取案上盘盂为喻决盂则盘受之决盘则盂受之比决尽则无水矣吏以此法行之灌溉数百顷始相叹服郑白渠在乃公盘盂中其胆智多大畧如此公课尊尼兄弟不为小慈闻说古今时送一难老宿心折尊尼筮仕邢台公扶杖送之郊皆谆谆六廉语谓公不竟学乎可不可也姻媾卒葬之详具少保魏公埋志中不复列 
　　史氏曰入观定出观变为学日益为道日损损自变生也太公仁心为质蕴义生风其遇事也应手辄办改步必雅修计然之策而不滓精汜胜之术而不椎慕原郭之侠而不横食义方之报而不骄既雕既琢复归于朴绪言遗教大亢厥宗天之佑善谁其能亘之哉 

　　○郭太公传 

　　夫清白之泽遗之于子治县之谱受之于父固有闻于史矣至若循良之与隐逸潜见分镳而贻厥之与绍闻渊源一贯则孝友为政施可及于国而学道爱人训可移于官彼为卓鲁之传而不本其所自者非世家之体例也作郭太公传太公者庐陵之笃行君子也自其少娴于文词试必倾其曹偶食饩射宫与省试者十垂得而失者至于再至于三始以岁贡赴礼部再应廷试拟以教职候选而是时治郭氏易者巳百余人皆一时之选公念即广文所造士宁复过此乃绝意仕进与有志者讲学西原山中揭夫时时觉念念止之义或难之曰不近于禅家止观乎公曰吾所谓觉者孟氏之集义吾所谓止者周子之无欲葢于伦常事物中求心体而非若止观者之离见闻觉知外求空寂也识者以为传习录之脚注云公尝谓讲学者使人悟不若使人信故细行不矜力追古道恩抚孤侄虔事孀嫂后生小子正容以对之罔敢以狎进族党里巷闻风顾化片言解纷凛于公府所谓独行不媿影独寝不媿衾者八十年如一日也诸子以文行称而次公成进士宰莆田三年不以一缣一钱进廉善之教所服膺者深矣先生既没而庠士请祀之瞽宗修神庙寔录辑遗书者以公入隐逸传公名某号某 
　　太史公曰宋时之为洛社也乡党有为不善者恐司马端明邵先生知吉水有御史大夫邹先生今之端明也而太公以一贡籍参其间能令学者宗仰无异藉非笃行能不为所掩乎且闻太公赋诗数百篇有尧夫击壤风吉水先生慎许可而称说先生不啻口宛然洛社故事甚矣其有似于尧夫也独次公之宰吾邑兼六廉三善而有之不知伯温而仕能办此否请以是为郭氏世家 

　　○星海潘公传 

　　语曰曲如钩为公侯直如弦死道边以余观于星海潘公可慨焉公自在射宫以博雅籍籍称名士中岁举贤科官博士者再同时侪偶齐名者都致身日月之际公才不后人官不先人而落落青毡竟不自保以佗傺死此海内怜才者所为五岳方寸也迹其生平坦衷负气无柔肠媚骨与人交洞见底里酒后耳热掀髯抵掌或独往独来突兀自致百人亦见千人亦见彼脂韦窥瞷察见眉睫嗫嚅进语者反谓公为狂公乃逢人辄作庄语非狂也娄水王文肃尝一见公而奇其人东阿于公则固公之师以畏友目公矣公为博士时视学监司杜公以所为诗属公评公曰落韵诗不足金石请更之监司大以为恨公之解官繇此余友黄明字令慈水中考功法语牵公公既殁数年黄访余菰芦中黄日公不负我公不负我此足以志之矣若乃市义好修之槩具公子震开状中前令楚黄金公者以尊宾飨公邑人士皆称服所谓乡先生殁可祭于社者非公其谁哉余受交于公最蚤晚而结山中之契公既殁又习于震开尝叹公为古之遗直其世美不坠有以也聊叙论如此 

　　○太仆弘斋林公传 

　　嘉隆间吾郡之以庶常起家者四人陆文定尚矣若乃朱司业象玄之博雅陈太史伯求之孝介皆坎壈无禄宗祊若扫有足悲者太仆林公最后起虽以宅忧辍业不在承明著作之庭抑其致身九列疏恩三世登年载德天廸子保得全全昌公复何憾而犹以未究公之用为惜呜呼此可以观公矣公之先上海人徙华亭为华亭名家公生而早慧骈语响答舞象时补博士弟子员试辄高等受饩学宫使者许以国器年稍进颛门明经师郡中治诗者多称林氏学往往有与公同朝者会有家难身自对簿终不以雀角遗封公忧事既得直益肆力本业名益起辛酉举于乡戊辰成进士选翰林院庶吉士徐文贞犹在首揆以乡里后进属意公劳问公曰不苦桂玉乎公谢幸自给朝夕卒无所濡迹时论重之时同馆二十有八人皆天下之选穆皇帝推择望臣为教习师济南殷文通好谈文章西川赵文肃好谈理学公两为服膺而尤注意于西川每有所闻必书之简曰吾向为人师今之得师耳庚午丁内艰服除授礼科给事中公自念出入禁闼得随事献替主恩不薄何必回翔金马足重乎所条上皆天下大计上初即位公进圣治十二箴上嘉纳焉又请正文体禁士子读非圣书督学使较士必一岁周历其幅员辽远者若南直之江北以属接臣湖广之湖南广东之琼州以属巡道良便又请大明会典详议宗藩事例皆有诏允行寻转兵科左至礼科都给事中公在兵科议军政勾补比试操练皆洞晳夙弊其巡视京营也议广召募置选锋均粮饷勤教演等十余事具公奏疏中甲戌　册封荆藩　荆王觞公以俳优进及吴驾不巳公若弗闻也者山居二十年未尝以子公入长安日与相知耆旧为酒人游意豁如也公惩俗之汰以营池台教歌舞饰舟舆薮臧获为士大夫四戒终身守之城南一亩之园花竹稍具竟弃弗有其慎如此公又有造于吾郡者二事金山卫去郡七十里鱼盐所凑用是多盗议者欲改卫为州公遗书两台谓改州必多设官多设官则掾史胥徒一时骤加官所治者少而掾史胥徒所扰者大且廨宇之役时诎举羸非计两台感其言事遂寝胡中丞执礼议官民田出践更钱为助每七十亩加一金公固争谓苏松岁输县官以百万计民力余几顾安得重困且一絜为令有日益耳民隐谓何卒减十之七徐文贞叹曰仁者有后在此举矣公性至孝居丧孺慕哀毁柴立待宗党有恩割上腴百亩以赡青衿三百亩以赡族之贫者族有节妇以贫故不能自闻公语宪大夫表其闾有蜀争荆州事公正言止之荆王改容谢丁丑分较礼闱得士为是科最若大宗伯临朐冯公少宗伯高安敖公冏卿南城邓公中丞济河房公方伯泾水赵公皆当世名硕人以服公鉴哉焉以资望擢太常少卿圜丘礼成公受命将事有白金文绮之赐方见柄用公深念时事有所不可数请当事者求改南为迎养地当事者知公有意远之也竟白主爵改南通政寻晋太仆卿太仆署在滁山川清远公讨求牧政之暇与士子扬搉文萟又斥俸羡修治平山丰乐酿泉诸名迹盖悠然仕隐无热慕云壬午皇太子生覃恩追赠祖父及父俱如公官荫一子太学生未几丁封公艰公既归忌者遂乘间螫公天子未尝赐公玦壮发盛年直须时复耳而公巳坚卧不出前后中丞直指使者惜公才剡疏无虗岁遂昌项黄门特以边事荐门下士之当涂者劝从父当公微时佐豪家掎扢公父子既老贫甚公迎养毕世且厚葬之不问旧怨公以讼贷子钱冯太学太学圽其家无有知者公归所贷有加焉曰人有德于我者不可忘也公昂藏伉爽矜庄自置动循绳尺耻为末俗夸毗敦尚本实有先民风范寿七十有五易箦之前擘画家政细碎事皆可传守几于无怛化者忆余为诸生时方伯莫公甚爱其幼子且委禽宦家有日矣其家用妇言中格公闻之竟以女室其子托孤之义终始不贰余以此多公而入史局后以后进之礼事公公亦数引为忘年友谓相识晚也衷简肃自南司空入都时唐宗伯杨官谕尚在史馆与余郊逆之简肃者吾郡守也语次询公起居无恙寻论公去国事曰诸黄门长上疏逓为先者江陵时有疏出同舍生手而借公名当时以此为言端今白矣嗟乎此海内所以惜公而公终不以自明也冑君仁甫既征之于当时作者而猥及于余余逡巡不敢应盖三载而讨诺责不休则亦以余为能知公者耶公名景旸字绍熙学者称为弘斋先生前史氏曰古之贤者以人事君不必出于巳林公既坚卧老矣先二岁闻敖高安圽则哭之恸巳闻冯临昫圽则又哭之恸若曰今而无以报　国也岂顾私门哉宋王旦张咏皆有门下士裒其遗言厚德以传于后假令两君子不先公死足任此矣繇斯以观公又何得无恸虽然公之不朽者自有在矣 

　　○渐川兄传 

　　按谱余家厥初为汴人自扈宋南迁更居华亭上世有官一公始着数传为思贤思忠思贤又三传至冕为母姨钱氏后袭其姓又三传而为余兄今廷评渐川公公仕于穆皇帝时上疏曰臣学幸以幽介待罪刑曹遇明恩宠锡封章光施泉壤惟是宗系之未正先臣有绪言焉不胜呜咽且惧春秋灭鄫之讥敢请于是有　诏复故姓事具家乘中公世有令德自先伯父静轩翁以孝廉文学称然困名场者数矣公少善病清羸年十四犹读小学静轩翁谓所善友白斋顾公曰吾为青袍所误不欲复以苦是儿令守家教乡里称善人足矣乃顾犹识公谓必国器第竟学及见其成不晚也公以此稍稍治举子业居久之御史南湖徐公号人伦鉴有所钟爱长女而难其配一日过静轩翁见公卓荦沉远心奇之试以文摇笔立就多出人语即静轩翁亦不知公学成乃尔也于是徐公谓静轩翁曰非此子莫能当吾壻非吾不能当而子师遂纳公甥馆尽出所藏书授公读而更为扬搉大义公遂覃精著述寒暑靡倦旧疴间发则书死字百余置坐右终不辄业病亦不能为害而名大起诸生间矣庚子岁遂领乡荐是科也最称得人余家则公及五泉公郡中则今宗伯陆平泉先生而下数人皆相继脱颖去而公与今孝廉冯敕斋先生一一辈凡几上春官不遇中复下　静轩翁忧痛念以柔翰故不蚤事禄养至乙丑岁公乃叹曰固也先君子不苦我学几复为所误遂谒选得河南归德府司理公素慈祥恺悌且久诸生间洞晓人情世故莅官行法人无伏奸案无留牍尤特重断罪当其有所平反风裁自持即贵豪请谒无路上官示以旨亦不能夺也时御史李公廉巨恶若干属公考讯公鞫之乃为怨家所中者即疏其冤状并怨家罪状白之老吏跽请两端恐重忤直指意公叱曰吾岂以三尺为豪民报仇者即不大创之乱法卒白之诸无辜得尽出而挟雠伤人者抵罪郡中大快李公以公为能遂令公悉行按郡县事政声籍甚焉白莲倡乱既获有司引绳批根颇为平民累太学胡大案者宁陵巨族也以苍头与党罗入狱狱巳具公廉知其情为三请于郡将得释公迁行生追送于疆赆以金币公怒叱之生大惭感泣而去视郡篆郡中有富室无子族亦无继嗣者而妇寡颇不修内行家僮争产讼于郡公乃敕妇得从父母更嫁而以其夫家之田赡学宫以其所居为义塾一讲院一诸家僮俱以法遣人服其详当又某县有巨室数十人上书告寡妇淫行宜去公讯之妇有所生子年可十四五词与族人不殊义不能玷污祖父乃使母子共系一室且唱言数日后听族人缢妇祠墓矣及更出讯之是子持母哭叩头为请命公于是令幽寘之既二载其宗人相率拜谢称妇巳改行遂为母子如初其顺人情类此属有　藩府藩府例有子粒收而无赖者从中为奸往往缩其出而倍收其入小民不能堪要结相抗上书抚台动至数百人郡守下其事于公公为立法稍宽子粒额令收者自运于是藩府与小民两便之群聚者遂散视篆某州州故有里役其器皿驴骡马匹之类毕役日悉归之官其代役者更自置至有破家者公定制满役之家即以诸供应具授之代者自一甲至十甲周而复始州置对簿官不得渔猎民甚便之上其事于抚按抚按檄诸州县悉注为令甲他若均田平赋皆称是台章交荐凡七疏乃以治行高第擢为北大理评事　朝命赠静轩翁如其官赠母夫人潘氏配徐氏为孺人当是时公经畧巳露一斑而当事诸公将不次用公尊显有日矣乃公急流勇退思静轩翁雅志遽乞休归归而闭门教子厚洽宗盟施德乡里日与二三先达结社林泉有以自适庶几乐天知命者耶公至性笃于孝弟事静轩翁备礼色养居二尊人丧哀毁骨立公始卜葬郡中有大姓走币豫章致堪舆家黄翁且以百金为寿公亦往谒翁见公寒士乃谬为大言尝公公曰此身非我有有可以实地下者都不复恤黄翁乃愧谢卒为先生行营善地既报以兼金翁曰君孝子也夫某氏之子虽金多顾尝使坐客与吾同饭吾熟察君意殷殷一蔬食必与老人俱是吾所以见君孝情者也郄金而去乙未公堂弟宗孟死于盗时舟人兄弟俱被伤公闻变心动且思曰盗不过劫财耳宁怨毒至是且舟子何与焉其以同难也穷治之果获原镪与凶械抵之法公又抚其孤婺几四十年今聂氏以节显而其子士鸿用公教成名士矣静轩翁没有所遗产悉以让兄雪潭公弟养讱公且育雪潭公二文为之择配治装而抚养讱公二子传纲传绅并至成立各捐赀以助其婚娶复给之以田宅皆世人所难者族之人待以举火者甚众岁时问遗不绝于路遇婚丧时为倾橐于所穷交解衣推食了无厌色赈穷悯乏旁及闾里脱■〈车参〉助殓施恩不报岛寇之乱士大夫乡村庄舍一经焚劫居民随取其余公两庄米谷布帛不尽于寇而尽于乡人里甲廉知名姓具以白公且讼之官公怜而释之所全甚众然公携家避寇尝一宿村舍中宵心战亟登舟人皆恠之俄而寇巳接踵刄交于室独公家不及于难实有天助矣公有二子长传绪次九皋初公年四十余无子忽所置某氏女者姑苏人也入门其父母辞去公恠其女有所悲结者问故葢尝受某氏之聘以贫故更鬻身时巳深更公亟召其父以女属之曰即至诘旦玷尔女名节并以簪珥与之俱不责所负女家感泣又徐侍御季君午泉育子允治其所生母不敢举潜溺之公闻急救得免因抚养成立未几公以礼聘侧室徐氏而竟生二子皆儁才可谓阴德之报云传绪垂髫时游郡庠诗文在汉唐之际生福孙俱蚤卒九皋即陆宗伯壻博洽好古恂恂醇厚补博士弟子员今为太学生弟其昌曰一家之中必有宗老敦诗书服孝义为族人领袖若渐川先生之于吾宗屹然典型矣岂非子弟之厚幸乎然先生位不称才厚修其德而薄收其报犹比不遇之士余以信其后之必盛也其昌于宗人中尤辱先生白眉之畜本与先生长子伯长所谓传绪者同起童子科铅椠征逐形影相附中道而伯长夭殁余殆不复鼓琴每思之未尝不泪沾襟也志欲采伯长遗文序行于世力未暇举独以所闻先生遗事百一不可以不传稍录次如左以备家乘之记录云 

　　○许配汪太孺人传 

　　神宗朝相门家法之肃雍吾师许文穆公最着没之日家无余藏公有四子柝田庐为三汪太夫人出者各授其一汪太孺人出者两子共其一非柝之法应尔也诎于力也然公捐馆及今二十余年两幼子各成立能读父之书能师公之俭世载其德曾不坠其家声则太孺人之慈训居多文穆公之刑于贻厥远矣太孺人者汪氏即太夫人之从妹生有巨雷绕室之祥端淑聪慧动应女史文穆公中年悼内始操家秉嗃嗃如也文穆公素廓落不问米盐细碎又好留客牢醴取非时应声至太孺人能咄嗟办方为宫詹时令携家属入都道遇贵人巨舰薄之险舟几覆太孺人曰此奴辈自为意气耳令没人白诸主者主者愧谢人服其有智文穆公居政府十年太孺人佐之约束臧获庭以内肃然不闻人声文穆公尝买田阳羡俟明农之日将家焉及以争定　储事归且偿初志太孺人以为此及身之谋不能百世盛衰何尝客子多畏不如安乡井守坟墓便文穆公颔之议遂寝逮治文穆之丧几欲身殉汪太公谕之曰其若藐诸姑为人鱼肉何始受命强起启户开縢徧召族属视其箧以明文穆之无偏私有以太孺人所居第当属嫡长者太孺人曰此一第也而共居何复言乎必有覸之以为利者直于官可也既伐其谋讼遂巳相臣身后之恤荫一子中书舍人时立礼方在襁褓旁人交构其间异议纷起太孺人闻之畧不动容曰此有朝典非可以力争也后卒归立礼太孺人持正知大体类此至如训两子敦望逢年严明整肃为择人师无狎友诸子妇皆里中大家太孺人御之皆以礼晨昏定省无少假借如赈嫡女之困治庶女之装不知其非巳出也其助文穆为德于亲故者不胜书书其大者如此 

　　○朱母程孺人传 

　　司马子长不为妇人立传但附书其事耳政姊以侠陵母以智其得书固也巴寡妇清为财雄者而次于范大夫之后何哉夫以匹妇修县官之急至天子为筑怀清之台国体亵矣斯史家之微文乎　国家令甲妇非以节烈闻者不受旌书非从子与夫贵者不受　制书岂不一湔汉事之陋哉朱母者故奉　恩纶封为孺人者也作朱母传朱母者程氏封征仕郎中书舍人上园朱公配也程为学士篁墩公之裔朱则徽国文公之裔世相嫁娶如朱陈村孺人生而有大在其手法当贵孺人考文彩公难其配心奇封公竟归之两家俱素封孺人入门能黜纨绮习以荆布从事即贫家女不啻也封公少有迈种意伏首治一经孺人篝灯佐读即寒士妻不啻也封公至孝常割股啖父竹亭翁而孺人所以孝事翁者与封公等又以姑金孺人不逮养为恨岁时馈祀不胜怆凄若有盻蠁妯娌宗党称之曰孝妇孝妇云竹亭公捐馆舍封公既免丧以家之多故不能竟学将远服贾邅回其行孺人察其色曰男子生而桒弧蓬矢安能牵于帷墙坐隳先业不有行者孰任化居不有居者孰操家秉行矣毋顾内也于是封公得壹意修息淮以南江以北汉以东游踪且徧每数岁一归归浃旬辄复往而孺人所拮据无问细巨莫不赡举中岁遘疾或强起治家事或卧而治之家人少踰其约束事辄偾孺人尝曰行子冐霜露涉河山廉取赢羡而屑越用之是漏卮喻也于是家大饶裕施及州闾矣孺人奉西方之教常斋沐讽经以慈俭为宝里之人有逋租者没毋钱者度不能偿或反颜谇语子姓弗能忍孺人力止之甚者更以酒肉金帛慰遣之语曰侮观量迫观守有忍乃济可以觇毋仪矣孺人有丈夫子三人封公行役几于呱呱弗子在乳哺则孺人母之离襁褓则孺人父之师之程督甚严无敢偷惰视其性质所近士者士贾者贾各有成立诸子孙若妇每旦诣寝门问安月朔望率而朝祖庙门以内龂龂如也封公年它士思始税驾于里与孺人白首同牢三子逓视膳奉觞就无方养而家用仕于朝供奉　秘殿会　储宫册立覃恩京朝官得疏　恩父母孺人始翟车茀裳式慰瘁劬云先是孺人家数见异征有伏鸡一生三卵者有巨蟒夜蟠轩窓孺人亟拜视即逸去者有乌巢园亭之松上群雏次第相反哺者占之者曰鸡三卵将雏兆也蟒逸者慈慑暴也乌反哺孝感之征也葢物恠竟为祥而邑中乌反哺之歌最着朱氏之盛岂虗哉孺人后封公两岁卒年七十四卒之日无怛化诸子若女若妇犹能诵其遗言外典所云慈善根力寿尽乃见信矣孺人细碎事皆可书不具论论其大者诸生卒子孙姻娅之详具载状中 
　　内史氏曰余昔簪笔承明掌　纶制则阁学相戒曰代言有体无若谀墓然葢其余也虽然志墓有不愧者以此为　制辞何谀之有朱母之制辞故在余本其意广之比于范史则鲍太君传近之矣彼怀清之事何足道哉何足道哉 

　　○李太公传 

　　管幼安渡海居辽东四方避乱者辐辏并集以为依归豺虎纵横不入其境史载幼安惟皂帽布袍深居简出善闭关耳曾无斗粟寸镮以望人之腹而辽倚为金汤始知虞氏三成周官九两不虗也吾读王觉斯太史所作李玉夫传而有感焉李于睢阳世称甲族玉夫者大司徒之介弟苐五名高与骠骑埒郡邑守长所就而问政虑无弗意喻色授高下在心者公独固自匿迹少所容接耻车上儛类谷中愚步趋常混于里门尺牍不入于公府有以田庐售者必厚其值巧取豪敓无为也常曰古人遗子孙以安何如当吾世而梦寝以安乎有范太学与王商构讼持千金求公解者公曰长者为行不使人疑此何为至于我乎立挥之去益自讼于是公之不取信于儿童走卒而苞苴请托者望尘退矣虽然世有严冷自持而溪刻太甚不复知人痛痒者公则清而有容公正发愤如父执扬令之没也周其舍敛恤其藐孤迨子殇而禁止其族之耽耽且买田若干以奉蒸尝而镂诸石见豪家以追逋穽人者则阴为脱其械诸所为德于乡皆类此梁宋之问千里诵声矣夫国家以六廉计吏士大夫解薜登朝清议在前官刑在后而象齿为灾而蚕食无厌者间亦有之公则浮湛里居在绳之外而斤斤独行至老不衰以万石之恭谨兼关西之清白所谓乡先生没可祭于社者真父鹄矣公仲子黄门梦辰以兵垣奏满书奉　恩纶貤赠公兵科给中中州方有秦晋饥民之变寇聚于垣藉令得公数辈以为甲冑干橹众心成城于弭盗何有是黄门所永怀孝思者也迩者莱州困于剧贼几不保赖乡士大夫拮据之力危而复安何难弭群盗哉 

　　○参和夷度祁公传 

　　金蕳琅函羽陵石纽帝之策府散在九有祖龙一灼朴灭匪久大地为笥百灵为守金齿天中世藏亦厚能藏能读能用或否用之三立道乃不朽文苑循良宜左宜右长袖善舞洪钟待叩作参和祁公传公为晋祁奚后徙梅福里五世丈夫阀甲于越是公之世系也紫溪苏公慕渠萧公识公于茂才毅庵黄公器公于成均玄白李公平华林公宾吾魏公青屿熊公冲白周公缉敬李公才公于郎署青螺郭公南皋邹公明自刘公贤公于治郡是公之质友也两治剧邑二守名郡徘徊南曹韩佐中枢备兵河朔是公之仕版也在宁国则绝外谳建芜仓最着在长洲则清逋赋勘荒亩活饿人最着在宿则严邮符练义勇解散煤徒最着在南则修舫政裁匠局最着在北则卢龙兵议标兵营制最着在河朔则部勒训练弓社村鼓铸的诸事最着贮之不盈如万斛器酌之不竭如千顷波是公之政谱也自先秦两京迄隆万经史子集荟蕞成书为古今四大籍一百卷杂着百倍是离钩易测可空太玄征信史苑足光石室他如司舫袽言治兵虞言明民略爰书案符离弭变宋西事牧津诸书凿凿可见施行惜用之不尽是公之著述也橅幼弟食同器寝同被分甘绝少老而弥笃闻从子豸佳得隽辄数日喜侍御公彪佳少年两魁如拾未尝几微动颜色第五伦不愧死乎尤所难者公既卓异征应受华选落落屏居萧寺仅得南比部此于人情且传舍视而孜孜尽职官下有若筮仕当其去吉也宵人用南考功法中公南皋邹公辈以顺逆两言介介相慰公绝不为意舟出严先生祠赋园居乐见志呜呼是公之忠孝大节也公为诸生即以天下为巳任端凝如山不妄言笑食无重器室鲜姬姜家世鸣珂扬历中外素袍布被图书之外仅立四壁当沈恭人姙公梦黄冠入怀自少巳闻周海门先生之教既而好易深悟无生临化竟无一语及私惟以国恩未报勉之世世此岂偶然者耶公名承■〈火业〉字尔光学者称为夷度先生太史公曰古者立右史记事其意甚远钦使千百载后为考镜得失之林也尧典开编首言置闰意必有精言之者而谓皋夔时无书可读非笃论矣祁先生不善宦独善用书观其所至着绩若吏弊戎机边情民瘼四面应之悉中窽要一一得之于史家成局其所贮书与用修晦伯鬪胜有以矣名无虗士用不称才博雅夙好照暎当代侍御诸昆大振厥绪俎豆于杜征南元道州之间何愧哉公宰邑时倒屣命觞引不佞昌为重客今再入都而侍御公以金石之事相属言言实录故为状其略如此比于挂剑之义云尔 

　　◆赞传 

　　督同杜公赞传 
　　张太公葆我先生传 

　　○督同杜公赞传 

　　桓桓将军忠廉勇义昔镇三陲奇功鲜二歌凯献俘告成饮至史不绝书府不停　赐蹀血穷边角巾私第帝鉴忠勋拊髀兴喟鄂国汾阳适当吾世含毫削牍用书厥事作杜镇西传鹤林杜公者赠特进荣禄大夫右都督汉之季子镇西将军特进右都督桐之母弟镇西将军都督佥事文焕之季父也少英伟慨慷负气节不嗜货利尤善骑射矫徤如飞人咸以飞将目之生二十九岁袭职总旗例力副千户非其好也浮湛里中且十年所巡抚贾公仁元擢守鱼河即巳颖脱兵部尚书石公星闻其谋勇推守宁塞营宁本公梓里公行法无所狥人咸畏服时酋首火落赤台吉图内讧公日谨斥堠严讥察常于道上遥见一人于众中令左右械之曰疾视而郄步必间谍也致诘之则所谓刘应隆者以罪投赤为之觇我虗实遂请诸当事磔于市赤闻应隆死为之寝谋甲午八月赤复紏大众谋犯宁塞公曰彼众我寡恐其侵轶我也曷先出不意以制之乃统骁骑出乱窑涧直薄虏营虏恃秋高不为备忽见我兵至遂乱众击斩虏首十九级虏复紏套长吉能大众入犯定边盐池公从镇守麻公贵为前锋与虏大战走之擢领正兵坐营中军二月麻公复出常乐塞公以兵从令部将王宠等先诸军殊死战斩虏首八十五级视各营不啻过之三月出清平东击火落赤等公身先三战斩首二十五级奏凯而还四月虏入寇保宁堡公将轻骑赴敌斩其名哈走之六月奉　敕进署都指挥佥事充游击将军管参将军分守清平路八月镇守麻公檄调公将亲兵出常乐塞逐虏台瓮山公从便道直薄虏营大呼虏惊散邀斩其徤虏十有六级而归虏不敢逼吉能耻其酋长屡败遂紏众大举入犯宁塞长驱数百里分兵抄掠将入环庆公提师驰援至叶家岔与虏相接为阵时虏势众而镇兵道远未齐人甚危惧公跃马誓众贾勇先登合战十余阵公师益奋无不以一当百虏扶伤遁去弃所掳掠万计陕西巡按御史林公奏公血战以少破众忠勇为诸将冠十一月兵部叙常乐功有　诏升实授参将照旧管事仍赏银二十两丙申二月套长吉能谋大举巡抚李公春先镇守麻公贵檄各路出剿时虏巳有备公将本路兵出清平斩虏十五级公不悦谓诸部将曰虏今见我获级归必且弛备可再一出须大获焉乃令部将李义等从波罗堡绕出虏后多持火鼓夜犯虏营虏果不备遽惊起公统众　至合兵大破之义等逐北至单树梁又斩虏首　十五级酋长啮指徙幕李公与总督李公汶闻于上上诏兵部议叙寻加升副总兵职衔丁酉六月酋首庄秃赖明爱等七台吉大举入犯延东永兴诸堡时特进公桐再镇延绥统兵往御相持者二十余日特进公屡出奇兵击虏虏势怯稍稍散去公闻报趋援与特进公合击之公挺身而前斩其名哈七级秃赖等相顾错愕曰杜家兄弟兵劲不可当遂遁还七月兵部叙叶家岔御虏功奉　旨厚加赏赉十二月协守定边副总兵缺总督李公巡抚王公见宾交章荐公奉　敕以原官协守延绥西路驻札定边营节制安边镇靖宁塞诸路己亥二月甘肃巡抚田公乐镇守达公云拓河西地筑松山为内固而套酋方谋扰功　诏下令延宁分道邀击以牵制之时公方赴西协道出安边适奉镇守檄令公出塞遂挥兵出安边口仍檄协属分道捣剿公适与火落赤遇赤巳预备拥众四起扼公公身集二矢勇气益倍赤不能敌遂率众走共斩虏首三百六十有一级虏获尤众功为一镇冠诸将无不推服焉四月酋首铁雷等入犯宁塞营公率众斩其前锋走之闰四月火落赤等入犯宁夏安定堡而花马池副总兵李昆被围甚急公曰延宁虽曰二镇实俱天子封疆且吾兄方镇宁宁去安定远而定边去安定近余敢不恤同室之患而急在原之难乎遂飞驰赴敌与大虏接战者两移晷杀伤过当而安定围解宁抚杨公时宁以奇功奏　闻七月火落赤等谋入犯公遣轻骑出定边塞至明水湖与虏战斩其骁骑走之八月赤复紏铁雷等东犯宁塞公驰援转战至关门墩走之九月套长吉能大举入犯延东高家诸堡直薄葭州而雷赤等俱率众东随吉能大掠延东岌岌朝野危之公乃请于总督李公愿以本协精骑直走火酋巢穴以牵其势李公壮而许之公将兵夜出定边塞直捣雷赤二部所杀伤不可胜数雷赤等适自东路归率万人追袭公后公返兵与战终日身集数矢而气愈厉虏不敢逼遂挥众围之时行粮巳尽有以浊醪进者公挥去曰众皆渴矣吾安忍独饮乎于是众益感奋咸下马为步阵奋击虏围解公驰斩其名哈三级杂虏五十一级虏乃燃狼烽遥集宁虏宰僧等部与雷赤等合复围之而公兄桐闻警自兴武营驰至虏遂解围遁去全军而归庚子六月铁雷台吉大举入犯砖井败之其年请告归卧三峡别墅甲辰以总督李公巡抚孙公维城缙云郑公汝璧交荐奉　敕以原官协守延绥东路九月炒忽儿等七酋拥众入犯孤山之红崖公先驱与战虏众云集公继至不再合而斩虏名哈十二级夺其驼马甲仗过当复追击其二旗炒忽子以夺旗中矢死虏遂号哭遁去先是公屡出塞破虏虏不能支虏每入又辄失利去虏中畏公曰杜将军勇如虎狼吾辈当谨避之因号公为红狼公又以其面赤故也自是知公守孤山乃相戒曰是红狼公出矣吾辈不可轻犯乙巳九月延绥镇臣缺兵部以公为首推因奉制敕以右军都督府署都督佥事挂镇西将军印充总兵官镇守延绥公以酋首火落赤数为边患虽于往时数败赤顾牵于节制不得一大创今专钺在我时哉不可失也因兴师出安边塞俘其部虏一百一十有二人因而问之罪赤悚惧遣使请如约受罚公不从赤窘甚乃转凂其婶母切尽比吉并其兄弟六台吉等为赤请罪公始受罚释其俘丙午四月火落赤愤俘虏之耻遂聚众谋内犯公飞驰迎击于安边塞下公身先士卒援枹而鼓三军奋勇转战三十余里从午及酉至明水湖虏合众自固公张两翼夹攻之虏遂披靡四散共斩其名哈以下二百四十有七级所杀伤尤众赤恚甚欲自刭遂发癫右臂痹焉总督李公巡抚郑公露布以　闻五月中路酋首摆言太台吉等乘公西征两犯保宁公闻报弃大军轻兵从间道赴击之太等不虞公至仓卒四奔遂不能合公挥兵斩其首虏五十九级七月太耻仓卒致败复聚众保宁塞外欲潜入掩我不备公与巡抚涂公宗浚议欲逆击之于塞外时公侄都司佥书文焕自安边　予告在里公命文焕将千骑为前锋公率五千骑后继出塞数十里太统众虏迎战文焕督众贾勇奋击十余阵斩虏首四十六级会公众继至虏遂狼狈北走八月沙计等七台吉入犯高家堡公曰镇城至高家几二百里而遥驰援必难骤至不若直走其巢而邀其归路此孙膑所以胜庞涓也遂出常乐塞命子指挥佥事文烨将徤儿二千人为前锋公统大众继之至塞外蛇井梁适遇沙计自高家路归短兵相接喧呼声动山岳至晚斩其名哈端大以下六十六级火炮所毙无筭十二月蓟镇酋首暖兔白言等为蓟患当事苦之帝正急畿辅而镇守左都督尤公继先又以收夷丁过当为总督蹇公达所紏参于是奉　敕移镇蓟蓟当承平久兼以重守讳战武备大废将不知兵兵不习战公乃喟然兴叹者久之因遍巡各路严加选练如法者辄出橐中赀以犒之不则以军律从事所至自褁行粮不取行间一菜苞苴屏迹巡抚刘公四科称公曰武穆有云文官不爱钱武官不怕死今乃兼之乎戊申四月兵部叙延绥建安前后功奉　敕赏银三十两大红纻丝二表里六月辽东虏方猖獗而镇守适缺　诏推名帅代之兵部举公遂奉制敕挂征虏前将军印充总兵官镇守辽东地方兼管备倭七月蓟酋暖兔等以公既调辽遂渐渐临边挟赏因相与聚族而谋曰蓟门以守为功即一犯无敢主战者必与增赏而后可和红狼公业巳调辽无暇御我矣复何畏而不犯乎于是遂以精骑千人入寇界岭口公闻警誓师曰蓟虽以匹马不入为功虏势寔以是而骄我备亦以是而废若不一创之则虏骄益甚我废益极汝曹其誓克此丑赏罚俱在吾必依军法行之不以移镇故为汝贷也众跃然曰诺遂腾踊赴之虏素轻蓟兵且不虞公猝至亦踊跃来敌公挥兵亟击之不再合而虏惊愕相谓曰红狼公至矣遂大犇公率众追斩其劲虏二十三级所全活者以百千计捷　闻　朝臣无不举忻忻相告以为蓟门仅见之功而同事者或虑虏报复恐滋多事然虏气既夺卒不敢犯而赏亦无加焉八月兵部叙延绥安边大捷功宜宣捷告庙行赏上然之进公署都督同知荫一子本卫正千户世袭仍赏银四十两大红纻丝二表里十二月酋首来晕大台吉入犯蓟镇河流口大掠而去蓟兵莫敢谁何晕大得志复谋紏合辽酋插汉儿台吉诸部虏十余万骑声言复犯蓟门震恐蓟辽总督王公象干蓟镇巡抚刘公及巡按黄公等合辞奏请令公亲提劲兵捣插汉之巢牵其内顾事下兵部尚书李公化龙覆奏如制府议上俞之公集师卷甲疾趋出中左所之长岭山深入二百余里与插汉虏遇转战至哈流兔时插汉巳西行闻报急归接战于中途公张两翼分道亟击之虏遂北向走斩其名哈爪儿兔以下二百四十有六级驼马甲仗倍之总督王公巡抚李公炳方露布以　闻而随以锦州之役虏破大靖屯公麾下王宠等轻骑赴敌不及事没于阵为同事所中公归卧三峡矣乙卯四月以巡抚马公从骋荐　敕下兵部遇缺起用八月套长吉能等以挟讨王封金印十事不得遂大举入犯延绥各路东虏沙计等攻围大栢油堡副将孙弘谟全军殒而复令西虏火落赤等分犯宁塞公侄镇守宁夏督佥公文焕破之九月赤谋令宁虏合犯清水营遣督佥公西援而赤复深入大掠公闻虏警遂自嘉岭归虏获我路人路人语曰汝曹母狂逞我杜公归矣虏惊曰是红狼公耶遂走报赤赤顾谓众酋曰白彪方自西返红狼又复南来谓之柰何白彪者虏称公侄督佥公号也虏哈闻赤言遽扬鞭招南下诸虏弃所掠辎重人畜星散遁归赤不能止亦遁归其威名震摄虏众者如此吉能既自大栢归气益骄驰书延镇复欲益大众攻围中路城堡挟讲十事其氛甚恶总督刘公敏宽撽公统领固原及延西主客官兵应援中路公出治兵而延固两镇将士无不乐为公用吉能闻公且将遂散归巢穴令火落赤等七台吉更迭西出以疲公师十月赤等入犯靖边公闻警驰赴之虏至红柳河方半渡公邀击之斩其前锋七人虏遂大败尽夺其所掠而还十一月赤等以靖边之败大聚于旗杆山一点沙诸处火光亘数十里欲临边设伏诱公于伏所而甘心焉公谍知之调集西路协守萧捷等四路兵自宁塞守口涧绕出虏后多持火鼓乘夜夹击之虏方图入犯不虏我兵出其后遂惊乱赤惶遽不知所为跨马率众逆战公身先诸将大呼奋击之赤遂惊溃公挥众逐之明水湖斩虏首四十二级公班师归宁塞谓诸将曰虏虽小挫计必复来宜乘其散亡未定再一击之乃从间道出砖井堡枣茨梁黎明与赤左部遇虏畏公积威又衄于新败遂不敢战而走赤等举狼烟聚众数千骑遮公于柳门力战者十余合虏左部复先溃赤止之不可众俱溃公挥亲兵直冲其中搴其皂纛众益不可止其斩虏首一百六十九级其毙于炮矢者无数赤遂远徙不敢出　朝野无不嘉悦先是公自砖井奏捷归调降夷于靖边守守难之公固争而左辖李公左袒守间公于督抚故定边明水湖诸捷俱不叙叙于公在镇之后云葢公结发从戎亲冐矢石所当名王黠虏几数十载前后俘馘累千六百级降附者合二千部九塞称勇将者无与比顾其成功所自乃得之于廉惟廉故士卒乐为之死亦以廉故贵人不乐为之用虽累立大功或忌功或分功或不为上功公竟归私第称故将军虽然他弁一失足不难以溪壑相点竟公之世而无以薏苡明珠谤者则廉征也荐公于　朝者有曰报　国心真吞胡志壮有曰遇敌曾经百战养士不爱一钱言言实录矣呜呼自欵塞以来文法吏不胜畸重一二名将皆仰鼻息功成则如隆冬之絺绤有急则如大旱之士龙故有言县官不足为尽力者临淮不免矣公无伦心无怼色可以解印而归可以擐甲而出庶几哉汾阳之风乎公名松字来青自号鹤林居士延绥榆林人 
　　旧史氏曰当世将门有将者称榆杜三杰其以大将镇西同其善为兵又同其屡奏大捷天子为之告成太庙玺书褒而河山誓者则又同然则督同仗节而二杰者益生色于是家声太华重矣夫李陵兵败降虏太史公犹忍极刑以相明藉令见杜公之忠廉勇义且若为扬厉哉 

　　○张太公葆我先生传 

　　郡国循吏声闻于朝者则考功氏核其绩太史氏掌其制以貤恩于亲礼也然而中书省有约曰无以君誉臣君誉臣则体不庄无以子誉父子誉父则笔不直盖始未尝不谨严而令稍委夷也夫史官非有肉谱能稽世系非有仕籍能考世德而一尺之捶易穷齐吹之竿难辨时有摭入岂曰貌言至于卿士大夫之孝谓之誉子之事父犹臣之事君嘉谋嘉猷我后之德乃自古记之矣何况以蕳为贵摹写家常实历在雕绘之外者哉八闽张使君之宰吾华政成三载奏最有日矣以予旧掌词头习代言之槩乃叙太公葆我先生之略请作传以待史氏之采吾闻太公年逾艾无几耳益修汜士之节无取赵孟之偷七十老而传今非其时也夫游武夷者以九曲为止乃初曲棹歌予不敢让作张太公传太公名　　字得昌号葆我系出河南固始元季有司训建州者因家富沙入国朝高祖秀公登弘治丙辰第历户部郎奉制犒大同军忤逆瑾逮狱几毙是生庠生东鲁东鲁生孝廉应诏令广之和平卒于官公时弱冠御广桺归哀感行路廉吏子为官装甚薄拆产时无所不让独以养寡母为任盖肩其重者不问行次云既授室耻事家人产兄弟力学期振家声摇笔伸纸千言立就籍籍黉序间会三兄沦丧诸孤弱植殓殡大事皆身为拮据力尽则馆谷继之而　孺人亦斥奁具奉甘毳夫妇尝并日食勿令刘孺人知也刘孺人晚遘疾公侍汤药唯谨因谙药性而兼厮养之役躬执盥栉涤床褥者经年无少懈刘孺人不起公毁几灭性惫而复苏疆起视事殡葬如礼不累孤儿寡妇及少弟也自是謩范益尊执经问字者日进咸谓公身入孝经中人师哉居怕恂恂若不胜衣至赴人之急气义勃发急病让夷人人称为长者家有祖山地名磨窠累代守之无妄觊者会公从兄封都宪俨竹将营高敞族人以啚进公闻而持论不少假封都宪顾独叹服遂以大义晓族人事乃寝其守正不阿又如此使君令吾邑迎养公干署中公乐其韦弦在室枯鱼在悬鲜敲朴声居甚安适乃枕经藉史手不停披口不辍吟将贾余男再事榆收使君以达生语路难语委命语宛曲谏止犹数日不怡也公岂为殉禄谋哉心怀济世饮有所用其未足耳太史公曰吾尝宦游富沙富沙山深俗厚朱蔡胡真四大儒之遗教存焉士之贤者皆以重伦常植名节为本务而张公尤表表者间关三纪不离逢掖何遇合之难也虽然父子一身耳使君所得于义方者足沾溉我华邑今而后触肤出云霖雨八表之功德曾何涯涘世有不遇如如此者无有哉 

　　广 
　　孙男庭　阅 
　　廙 
　　容台集七卷终 

　　●容台文集卷之八 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　策 
　　募缘疏 
　　铭 
　　诰 
　　像赞 

　　◆策 

　　第一问（丁酉江西程） 
　　第三问 
　　第五问 

　　○第一问（丁酉江西程） 

　　问天保之诗归美以报上也曰俾尔单厚何福不除曰受天百禄降尔遐福而终之曰如南山之寿葢臣子忠爱所愿望于君者无是为大矣无逸一书说者以为周公晚岁所作是时成王固盛年也而谆谆于享国修短之说以视召公言永命者不少局乎乃夫子论舜孝曰得名辄曰得寿古者建公孤曰传之德义导之教训辄曰保其身体而宋儒曰人主保身以保民曰君德清明君身强固正人君子所深愿则皆周公意也岂尊生之道即帝王不废与三代以降其享国永年比于尧舜禹汤商三宗周文王者何罕覩也将无逸之主固不世出与乃若唐宋诸臣有言和气洽则长生可得者有言飬身莫若寡欲者有言敬袒宗则寿亲贤则寿者有言修德正事反灾为祥则永年者其说亦有合于无逸否与周公作无逸独详文祖我圣祖以忧勤开基则周之文王也诸士亦能扬厉之与皇上春秋鼎盛将万亿年敬天之休比岁端居拱默若有意于静摄者而忠计之士拳拳以无逸进岂以帝王尊生之道在此不在彼与时惟八月皇上诞弥之辰诸士试推周公之旨具言之将采为千秋金鉴录以献帝王祈天永命之道有味乎洪范言之也建极之谓皇敛福之谓皇敛而能锡之之谓皇锡而能向之之谓皇锡者以为惠也向者以为令也夫五福者则天之神道也藏于无端运于象先迎之不来揽之不得在世主与民萌其听之悠谬忽荒之乡而在皇者能握之以为惠秉之以为令者若雨露焉贷万物而不穷若风霆焉鼓万物而不倦则是无逸建极之主先天而不制于天造命而不制于命也不如是鸟乎称敛福自古荩臣哲辅所为危明主摅谠论者亦多术矣入之者或若而不甘受之者或貌而非质至如纳约甚切苞摄甚多能使人主一听而即悟一悟而百悟者其惟周公享国修短之说乎今夫生之有涯不必智者信也生之可乐不必贵者晓也以康宁寿考之身而长有崇高富贵之奉不必不肖者趋也至悍莫如秦皇至英莫如汉武至迂莫如方士徐福辈至诞莫如金茎宝鼎文成五利之术然以至迂驱至悍便若弄丸以至英试至诞帖若吞饵夫亦重生为之蔽也因其所信而感之以忠诚款恻之意靡弗动矣因其所晓而诏之以正大显常之理靡弗投矣因其所趋而劘之以修德弭灾斡旋气化之事靡弗格矣因其所重而引之以哲王列祖经验巳试之方靡弗用矣夫谓纳约甚切可一听辄悟者此也岐伯曰至人之寿者提挈天地把握阴阳不颛颛术延也广成子曰得吾道者上为皇而下为王不颛颛恬飬也彼所卫直藐然之躯耳宜无甚高论而殽于天地列于阴阳六通四辟于皇王之涂得无大而无当哉及浏览载籍人主固有委命于天忘身徇欲者始于不自爱其生终之不复能爱天下之生何也乐不与奢期而奢至奢不与横征期而横征至横征不与暴虐期而暴虐至暴虐不与奸佞期而奸佞至酒池也祸水也迷楼也于身为伐生之斧斤于国为殄世之膏肓其民离其社屋其名曰万世积毁其德曰秽闻于天矣故保身保民两得之道也国之永命君之永年两得之道也名配尧禹身后彭祖两得之道也君德清明君身强固两得之道也夫谓苞摄甚多可一悟百悟者此也乃帝王何以为尊生之经哉或曰人主者神用而不巳必竭贵有以韬之此柙剑喻也形佚而太甚必渝贵有以习之此转枢喻也于求无所弗供贵有以啬之喻在千矢之射鹄也于意无所弗骋贵有以节之喻在万物之酌尊也俯仰屈诎以利形进退步趋以实下吐故纳新以练藏专意积精以宁神斯则似矣然宇宙在手万化生身而堕体黜聪之为务非体也居如大神动如天帝而熊经鸟伸之为习非适也穷天之笙罄地之毛而鹑居鷇饮之为享非情也是导引之益而非无穷之门负暄之献而非所以酬顺风之请也吾以为飬莫上于飬神而形为下寿莫大于寿国而身为小帝王者父皇天母后土万物一体天下一身四聪为聪四目为目以祖宗德泽为元气以万邦黎献为心膂以耆儒宿德为膏粱以法家拂士为药石以四夷八蛮占气候以三辰六符察脉色晏安之毒有弗怀也美疢之伤有弗迩也夫孰知尸居龙见之为飬目也夫孰知渊默雷声之为飬耳也夫孰知和羮蘖糵之为飬口也夫孰知肃雝宫庙之为飬安也夫孰知战胜而肥之为飬威也夫孰知一日万几之为飬性也六龙时乘何必减于遥兴之快明德馨香何必减于祷畤之福庶土交正何必减于丹砂之化细旃经史何必减于紫庭之书繇庚之诗作而知六气之欣畅矣繇仪之歌作而知百脉之舒平矣觧愠之歌作而知元神之闿怿矣八荒之内披淳风沐膏泽登春台煦化日被天和饮地德物无疵厉民无夭札油油然各安其性命之情者谁非万物一体天下一身者之大年与而奚谫谫焉见所为我见所为人见所为生见所为寿也卒之萃四表之欢心迓两间之善气除天下之害者享天下之利贻天下之安者履天下之福后其身而身先外其身而身存于无逸之主覩矣商三宗文王弗论巳古称尧居民上振振如临深渊舜居民上兢兢如履薄氷禹居民上栗栗如恐不满汤居民上翼翼恐不敢息然尧寿一百十八岁舜一百十岁禹汤皆百岁今夫忧勤愓厉世主苦之为桎梏者也玉食威福世主乘之为愉快者也以愉快则至后世而代增以桎梏则视前王而日薄乃三季以后抑何耄期者之少耶惟有梁武明皇而多寿多辱矣无逸永年讵不千古龟鉴哉斯道也自周公之后辍不讲矣其唐之刘知古乎曰和气若洽神仙自至虽诡词哉可以语大理矣其宋之王昭素乎曰飬身莫若寡欲虽非闳议哉居其要矣进而求之必也真德秀所谓敬祖宗则寿亲贤则寿乎朱熹所谓修德正事反灾为祥则永年乎二臣葢大畅周公之旨而惜其时无访落之王也天祚我明圣作明述二百年壹以无逸为家法恭诵训录高皇帝尝谓羣臣曰朕达旦临御晡时还宫卧不安席不敢怠荒畏天故耳当时有以道书献者高皇帝却之曰朕将跻一世生民于寿域宁一巳之长生为葢周有文祖近接三宗我明皇祖直接尧舜垂范远矣皇上缵承洪绪式扬而光大之二纪以来庬祉纯禧与天无极迩以　三殿之灾修省甚设虽中宗之严恭武丁之正事何以加兹乃上方加意修省即不得复言静摄而明问曰帝王之尊生若何其以逸劝也是不然夫修短者福极之为也福极者天之为也人无法以知天以雨旸燠寒风之序知天人无法以回天以貌言视听思之敬回天敬者逸之反也无逸者敬之异名也修省也摄生也同条共本合之双美者也请以唐宋诸臣之言反复推演为　建极之主助可乎夫惩于忿懥者匹夫皆不见之图溺于嗜欲者万乘无不穷之物傥其宦官宫妾朝露自危山泽村墟秋毫必折愁苦上薄精神乱营而欲以全沕穆之衷飬和平之福不亦难乎师古昭素之言柰何勿念也奉先思孝神是以能有报接下思恭臣是以能有沃乃或萧芗代荐萃涣何存宸禁高居晋接都废假庙之诚衰凭翼之士远而欲望茀禄之尔康繁祉之尔绥不亦难乎真德秀之言柰何弗念也今夫拱庭之桑非吉征也雊鼎之雉非瑞应也在高宗帝乙之世皆不为灾非直不灾或以过历何则域中之有大力者王耳逸有大力酿祸实多无逸有大力禔福亦博夫天何常之有向使二主者逆忠而不用愎过而不悛政事改为之机失而复失上帝谴告之意伤而重伤其能登年载德令闻长世为高贤君乎朱熹之言柰何弗念也昔周公之言无逸也丛怨有戒何民之弗和正供有则何欲之弗寡保惠教诲奉以周旋也何贤之弗亲先王政刑母敢变乱也何享之弗诚一日躭乐曰非天攸训也何天之弗敬彼其老成忠爱先事预防譬则国医也能辨证能絜方悬俟后世使自得其证而药之沈疴立起矣又譬则道家言固巳洞于久视之术然非捐当年之乐而从之何益于延促之数哉夫惟　明主设诚而致行以幸天下以育羣生至德也以绳　祖武以答玄贶丕基也以谣于康衢以歌于朴棫显名也虽寿敝天地可也虽然尤在于上下之交尝读易至否泰剥复于君子小人消长之际何忧之深也曰否曰泰上下之志交与不交而巳矣不交之极自否而剥世道更何可恃恃有一阳之复可驯致泰耳故曰朋来无咎正以世道一线之生意在此而虽潜来君子之朋但能无咎葢有意君子之道长也洪范省验卿士师尹有助焉此又锡福之旨通于易道之生生者乎 

　　○第三问 

　　问杨子云之言异端也曰史兴而经道废矣夫史果为道之异端则春秋非史乎而曰说理者莫辨于春秋何也葢夫子之言性与天道子贡不得闻而春秋笔削亦曰游夏不能赞则安见其孰精而孰麤也吾以为史学有异端道学亦有异端史学之异端在私史道学之异端在外道自古以然顾自宋以后益又甚矣以史言之有为碧云騢者有为孔氏野史者有为建隆遗事者有为林氏野史者其诬善盖愆即唐以前所未有也诸士能举其畧与以道学言之有言先立其大者有以灭意为宗者有言至近而神者有言致知者其同门异户即道学家无定论也诸士能破其的与葢又有为宋史辨疑者果足以讨杂传之失与有为困学记者果足以扶正学之脉与夫今之史难言之吾直与诸子谈宋事足矣若夫析道术蕲以正人心而专谈宋儒何益其参古今而折衷之无剿说夫道独行于天地之间者也夫史不得与道参行者也顾丘明以来代不乏史而轲氏之后世巳丧道至濂洛关闽诸君子出而摽之帜而世亦命之曰道学此史学道学执事所以稽世次而并称之也乃其本末亦无弗同夫民者冥也冥然罔觉无所施教圣人者揭日月以开其盲而道行焉范古今以为之镜而史作焉道者教之本也史辅教者也其用一也仲尼述史者三诗书在焉雅言者三诗书亦在焉春秋则史矣而儒者曰说理莫辨于春秋又曰春秋之微又曰传心之典吾竟不知史之与道孰精而孰麤也其源一也夫史固须学也文中子曰古之史也辨道今之史也辨文彼其程量万品荣辱百代而非道孰为折衷之夫学固须史也易曰君子多识前言往行以蓄其德彼其练心以事见道以文而非读史不能径约矣其相通一也是两家者莫不有君子莫不有小人莫不为利莫不为害莫善于上之相成莫病于下之相党莫不以僭统而失权莫不以异端而乱正何也笔有曲直则信史秽史之分也行有真伪则醇儒霸儒之辨也史之效也善人劝焉淫人惧焉否则以笔端杀人不可言也道之明也大梦以觧焉大惑以灵焉否则以学术杀天下不可训也有为法受恶者而狐史之风凛焉其不幸也遘于国书之祸矣有罢黜百家者而仲舒之说伸焉其不幸也挂于伪学之网矣党左氏者着三长五短之论尊公羊者发墨守膏肓之谈此亦一是非彼亦一是非迄无完史也主尊德性者诎读书之支离主道问学者訾存养为空慧后之视今犹今之视昔迄无定论也夫史天子之刑书也天子之事圣人不敢专而曰我有罪乎乃或家操斧钺人擅雌黄殆窃国灵者也罪将安辞夫学圣人之微言也圣人之统圣人不敢有而曰我无知也乃或皋比自拥门户曹兴几代大匠斲也希不伤矣昔杨子云之论异端也曰史兴而道废愚以为不然夫史果为道之异端则春秋何书哉史自有史之异端道自有道之异端史学之异端在私史非私史之自能为异端又非私史之即为异端也道学之异端在外道非外道之自能为异端又非外道之即为异端也请毕其说昔者史之统尝一矣有左右史以书君举有外史以掌四方之志庶人则至侧陋矣亦且党正月书族师岁书乡大夫三年献书藏于内史则是无人不史而亦无人不领于天子之史也无人不史则私史不必作无人而不领于天子之史则私史不敢作也周衰盟府之权失诸侯之籍去荜门圭窦之善多遏佚而不彰于是私史兴焉若师春汲冢越绝楚汉实偏记之祖皆巳出于丘明子长之世然不闻其为二史害何也彼二史者托王义以流藻秉素心以定裁予善必信而有征创恶虽刚而不吐定哀之微宁错经以辨义羲皇云邈乃阙疑而不书观其并包诸乘罗网旧闻三五坟索倚相读之以为多百国春秋墨翟综之以为博者无不寻以斧柯引之绳墨即有私史皆榱桷而椽桁之矣由此以谭史家之统惟天子能一之天子失之良史收之异端不足患也愚所谓非私史之自能为异端者此也昔者道学之统尝一矣将为愚人耶曰困焉勉焉将为贤人耶曰择焉执焉圣人则天聪明矣然且愤忘食思忘寝七十而后敢从心所欲则是无人弗学而亦无人不禀于圣人之学也无人不学则外道不得作无人不禀于圣人之学则外道不敢作也仲尼没而微言绝七十子丧而大义乖杏坛洙泗之涂过而不问于是外道兴焉若庄生之叙九家荀况之非十二子凡似是之说皆相望于子思孟轲之世然不闻为吾道害何也彼二子者绍闻一家之遗私淑五世之内其脉真故诠言绝肖其祖其传的故觉世不愧于师两间位育收诸未发之中千圣渊源发于几希之窍故能叩扃启钥振瞶鼓聋若索隐行怪孔子之所忧诐淫邪遁杨墨之所据者莫不望洋而叹见睍曰消苟其来归即天包而海纳之矣繇斯以谭道学之统惟圣人能一之无圣人而绝有贤人而接亦不患异端也愚所谓非外道之自为异端者此也私史之日烦也其在晋魏之后乎有家乘有郡书有偏记有小录有逸事有琐言有别传皆谓之私史私史者史之惑术也其言出于朝士者也则以为实历而有稽其言出于野士者也则以为虗中而无据凌谇之事察士之所求也刻核之言不肖者之所索也非史家之异端可乎虽然非私中之私也未甚异也以言其厚诬则失入之科而非舞文之罪也以言其不根则供笑之优而非憎主之盗也以言其承虗则吠声之犬而非含沙之鱼也以言其浅肤则陷井之鼃而非黎丘之鬼也至于宋而遂有不可诘者读碧云騢而先忧后乐但妄语耳读孔氏野史而焚香告天定欺人耳王元之不得志于史职也则有建隆遗事以修怨焉若无意于赵韩王也者林希古党于章惇也则为林氏野史以葢愆焉若持平于元佑诸君子也其设心积虑将使姱修之士蒙疵类于汗青黠诈之夫掩肺肝于白日而不为异中之异哉宋臣李天性患之于是取名臣之受诬而的然有据者案而断之曰典故辨疑诚史家之金汤乎而执事犹若有未尽者何也岂以正史之中亦有升天按地上下其手者耶亦有茹霜喷露寒暖其笔者耶无论魏收伶玄之于班掾何为耶无论陈寿欧公之于钱氏何为耶即厚诛丛史以如钩而薄贷兰台之亦党何以服魏秦诸人之心而关其口也且夫熙宁之事符离之役宋之大关键也以实录不能正而遵尧录正之以时政记不敢书而齐东埜语书之岂得谓私史之中无如陈瓘周密其人而略无助于谋野之获哉今宋史具在谓宜仿唐书紏缪之意刊其曲笔归之雅驯亦千载一快也外道之日繁也其在战国之后乎有诸子学若管商者有注疏学若服郑者有老庄学若晋之王何者有释典学若唐之房融梁肃者有禅宗学若宋之张天觉张无垢者同谓之外道外者吾道之岐路也有圣法以为之藉则庸听惑有巨子以为之驱则风尚成游方之外放诞者适也觧世之纷高旷者趋也不谓之异端可乎然未异也非同中之异也言乎其相畸则门外之敌而非室中之戈也言乎其相滥则泾渭之分而非淄渑之合也言乎其相形则榆枋之飞而非修明之彩也言乎其相亲则分席之交而非挛子之似也至于道学之中乃有不可晓者金溪以飬性为宗也而欲废格物近于动念即乖者焉杨简以灭意为宗也而曰底用思为近于疑处即魔者焉释之所争者神不灭也江门则易之曰至神而把柄可见矣禅之所默者知之一字也文成则易之曰良知而面目毕露矣此皆与濂洛君子生则同修阙里之言没则共厕两楹之奠而何其同中之异如此哉先臣罗钦顺忧之于是取诸儒之逃禅而显然近理者案而断之曰困知录诚正学之金篦乎而执事犹若有未尽者何也岂以时雨之化亦有为上智设者耶岂以徇象之弊亦有与玩物同者耶梦寐即白昼之为屋漏即康衢之见又何求多于子静耶宁为真狂无为真乡愿又何苛责于伯安耶即含其完烁之懿而惟捡其毫厘之差何以服子静诸公之心而夺之符也且夫藏室之老西方之昙二氏之真鼻祖也犹龙之叹同世而弗攻有圣之称先时而悬断岂以杨陆诸子故尝辟邪崇正者而反麾诸门墙之外哉今诸语录具在谓宜于性理一书之外总其条贯别其门庭亦千载指南也宋之鄙人有宝其刓镜者过于肆见秦宫之匜直洞其胆乃自失也此史学喻也有学歌者自以尽师之巧且辞去其师为送归之曲声振林木响遏行云而后终身不敢言去此道学喻也虽然今之弹事史也能皆得情乎吾恐白简之镆铘不憯于稗官之刺客也今之剡荐史也能无虚美乎吾恐满牍之吹墟不重于一字之华衮也今之庠序学也能不长傲乎吾恐处士横而忧在君父二氏之徒其有辞矣今之词章学也能守传注乎吾恐吊诡胜而忧在人心朱子之脉从此遂绝矣语曰学视者先见舆薪学听者先闻撞钟此今日史学道学之所急者也 

　　○第五问 

　　问唐有哲人奇士隐沦屠钓科而刘邵复推本观奇之缪乃士亦何必奇虞周之才盛矣无奇也兔罝之诗郑氏以为野人美闳夭散宜生而作不然岂其干城腹心而遗之野乎乃叔世战争之秋天下果有奇士若商人也而存郑九十老人也而力能出秦救以存魏处士也而灭乌丸土人也而止王宗侃使不复淘虏布衣也而起义以抗金亮下第进士也而以空头敕征兵五千觧澧鼎诸州之危此其人怕倜傥负才万不试而出一焉犹足以修国家之急又往往能逃之爵赏之外或物色之不可得何奇也诸士试按次其事而评之可乎宋范仲淹苏洵苏轼秦观之建议皆急奇士不难越拘挛以搜岩穴然观古将相大臣如裴度乌重胤则既试之效矣而识者犹有李元平刘秩之惧岂知人善任有未易言者与今方内久安人材靡于豢飬谓宜有不测之察举以收嵚■〈山欹〉历落颖脱绝伦之士而乐浪之役布衣轻侠稍一尝指乃天下之责四面至矣明诏方逮治之以正欺绐之罪岂不当哉虽然惩于若辈而谓仲淹苏洵诸子之论亦可一切废者否也兹欲使真伪区分羣策毕举操何术而可自昔谋国者曷尝不与豪儁共功烈乎张百目以为罗是恢弘之远畧也乘众尤以为翼是忠笃之长虑也得一士而制千里之难举一人而开汇征之门壮尊俎之折冲洗山川之阏滞顾不韪哉虽然事有同指而异归同情而异效者何也人固不易知用人亦不易也与之为有方豪杰之士或逸而出焉与之为无方嵬谲之士或贸而入焉是败道也败生惩惩生疑遂曰天下果无奇士夫使贤知长往而奸雄窃笑者必繇此矣此之不可不辨也葢刘邵有用奇之论而世多非之曰士要于适用巳耳常人吉士自古所须绝智异能世不多得用人者不出乎莫不然之数而道乎百无一人之行非仪的也吁此岂以常人吉士者处于才不才之闲固机缄谨营垒立于不败巧于用短者乎又岂以绝智异能者闪烁不测诡故不情吐雾五里挥日三舍蹈险若骛与没俱出以人国侥幸者乎非也制治未乱谓之常人劢相国家谓之吉士吉士非奇士弗胜而能为常人者能为非常人者也今夫觧胪理脑刳腹涤藏医之奇者也未若肌肤之治之尤奇也动于九天藏于九地战之奇者也未若上兵伐谋之尤奇也不讲于用奇之说而但以温平无毒之剂为善医坚壁清野之师为良将吾不知其能终无患乎且夫人固有一不为少万不为多者五人曰茂十人曰选百人曰俊千人曰英倍英曰贤倍万曰杰万杰曰圣此皆绝智异能之别名也天下之高以为三公一国之高以为九卿一州之高以为二十七大夫一乡之高以为八十一元士圣人在上百里而有一贤则犹无有也王道衰微千里而有一贤则犹比肩也故曰乱国之廷无人焉无人者非无人也蚉负山鼎折足视其印固巳累累而绶固巳若若矣邵之言用奇得无意乎昔者尧舜之世比屋可封唐虞稽古建官惟百以官不胜少以贤不胜多以十六族则不能举以万邦黎献则不尽臣以岩居穴处许由巢父州伯石户之徒则不能致然而谓之野无遗贤何则彼其五臣九官皆万杰之圣也一玑衡而测天地之度一干羽而动顽苗之格一手一足之烈而偃四海之洪波一奇一偶之迹而发九畴之秘藏以非常之人致非常之绩虽有遗贤焉犹之乎无遗也葢其所谓无奇若此公旦以硕肤之度弘吐握之勤所执贽而见者十人还贽而相见者三十人貌执之士者百有余人欲言而请毕事者千有余人于是得三士焉以定天下所笼致若彼所推择若此无亦惟是天下之选是崇是急岂其薄收白屋之誉为今观其布月令则仲春聘名士季夏赞杰儁不问时矣训商奄则曰廸简在王廷有服在大僚不问仇矣系九两则曰友以任得民薮以富得民不问官矣丽八议则曰议贤曰议能不问疵矣士生是时苟有绝智异能无不承光仰流赴尊帝之求而与宾王之列能眇天下而不称奇才焉略眇天下而不称奇谋焉直眇天下而不称奇节焉勋眇天下而不称奇功焉非无奇也燕函粤鏄夫人而能为也雄骏不创寿于旗幢豪杰不勒名于盘盂无事而表异也乌乎奇乌乎不奇奇士之有闻也多于三季之衰战伐之世矣封畧之内莫非君土食土之毛莫非王臣计过忧天义不逃雨如此者奇天下尽乱无有安国一国尽乱无有安家完卵于巢觧醉以酒如此者则又奇鹤实承轩予何能战鹜有余食士饥欲死急而不之应是果知我也出而图吾君是使失士者愧也如此者则又奇生厚则安存之虑深事苦则矜全之情薄以金注者惛也以瓦注者巧也彼饱而不飞此困而思鬬如此者则又奇屠龙之术当年莫试失矢之壶千金可享技痒而不禁货畸而欲售如此者则又奇名未闻于人建鼓而行之能巳见于世善刀而藏之不为爵勉不为禄劝以忧社稷者贞士之槩也排难觧纷而辄取者商贾之行而义之所不敢出也如此者则又奇葢执事所问弦高诸人大都近是矣方秦之袭郑也弦高贩于周以乘韦先十二牛犒之孟明曰郑有备矣卷甲而还语曰智贵卒力贵突弦高有焉方楚之攻魏也魏使人求救于秦秦救不出于是唐且九十余矣西说秦王秦王为之济师而魏故得无恙也诗曰辞之怿矣民之莫矣唐且以之乌丸数扰北边田畴躬耕徐无山中者耳不数年威信大行鲜卑致贡乌丸竟受首焉王宗侃淘虏彭州王先成与众同患者耳一出奇而流亡尽出宗侃意消百姓得复业焉此二子者无半通之纶一尺之铜而屹然以其身捍大患庶几哉社稷之福矣当宋绍兴时有以忠义三百人复沂海诸州而金主亮环攻之不得志者魏胜也当宋开庆时有以不知谁何之卒五千人保澧鼎诸州而制使物色之不能得者张惟孝也此二子者不费一斗粟不挂一领甲而毅然以其身敌王忾庶几哉尊攘之义矣不得为奇士乎哉虽然却敌者奇矣而寄斥堠于涂之人何其危也请援者奇矣而制国命于辩士之舌何其无策也田畴先成之计奇矣而当时之牧民御众者何如也魏胜惟孝之兵奇矣而当时之横门专阃者何如也为国家计与其藿食者之善谋不如肉食者之无偾也为诸子计与其生而为乱世之奇士孰若用而为治世之能臣也且夫权藉者万物之率也而时势者百事之长也无权藉皆时势万不试而出一焉犹尚如是况于顺风而招登高而呼骋逸足于康庄纵游鳞于大壑其所成就不尤足称哉故有言信义可疆而豪杰不可学者苏洵也有请两制大臣密举忠义有谋之人边塞武臣阴求壮勇出羣之士者范仲淹也有谓成才不易得而奇材最可惜者秦观也有请破庸人之论开功名之门者苏轼也言人人殊皆欲国家收奇士之用而巳矣乃执事顾患其若房管之于刘秩关播之于李元平者何哉善乎刘邵推言之也日用奇有二尤之失尤玅与尤虗者也夫尤玅之人被褐怀玉者也吾爱吾鼎者也若灭若灭者也不飞不鸣者也耽耽逐逐者也望之似木鸡者也不为鼯鼠发机者也尤虚者不然乘人鬪捷者也喙长三尺者也羊质虎皮者也鸱义矫虔者也借丛冯社者也鲋入鲵居者也不画狗马者也故曰尤玅之人多含精尤虚之人多瑰姿彼含精而我皮相则失之彼瑰姿而我举肥则又失之而且曰使贪耶是相于贿也使诈也是相于奸也举盗而盗耳举虏而虏耳不亦轻朝廷薄岩穴之士耶是故莫急于知人莫要于善用夫知人难也造事者能知人虗怀者能知人广询者能知人去谗者能知人善任难也礼士者能手人因应者能用人推诚者能用人一权者能用人今夫以愚欺智罔弗察也以私投私罔弗受也兼听之言罔弗公也偏听之言罔弗私也造事则权度精虗怀则藩篱撤广询则以耳正目去谗则以心正耳皆知人之术也士故有志不可豢也材各有宜不可枉也信而见疑不可任贤也能而复御不可用将也礼士则士殉知因应则官任器推诚则心膂输一权则手足展皆用人之道也斯以万举而万当也不然慎勿言用奇哉方东事之兴也葢亦有布衣轻侠深入虎穴矣过而信之则遂以为陆贽为郦生过而疑之则遂以为巫臣为赵信今其言多凿空效如捉影曾不得鸡鸣狗盗之用而顾有剖胎焚夭之名世有奸雄必以觇　朝廷之深浅矣要以国家赏太轻罚太重资格太拘文法太刻自劳臣力吏终身自堕者何限而况草泽之士乎其为沈沦可胜道哉夫豪杰犹龙也寸云尺雾澍雨百里则执事所称者是巳元平刘秩其土龙乎葢又有毒龙焉其怒而飞白日晦而海水立高欢李密辈非与好龙不得真则毒龙端可虑矣 

　　◆募缘疏 

　　积庆寺建禅堂疏 
　　玄墓造殿疏 
　　古杏募缘疏 
　　上海县龙华寺建藏经阁疏 
　　建石殿疏 
　　重修积庆寺募缘疏 
　　重修新桥募缘疏 
　　饭僧疏 
　　化佛灯疏 
　　募斋疏 
　　为刘居士题疏 
　　题古潭疏 
　　重建虎丘禅寺募缘疏 

　　○积庆寺建禅堂疏 

　　积庆寺后有宅一区是先伯之故庐本给孤之初地厥考肯堂厥子构人都非矣南方入定北方起僧其病诸虽污泥不碍莲花而秽土难参香积每梵钟之到枕似得皈依或勃溪之度垣殊妨晏坐非维摩抟取三千界乃歌利割截无边身云水褁足而不来居士攒眉而便去必有布金之缘如水投水庶成舍宅之事以空还空庶子首作金汤素庵因而荷担愿我同志咸广檀门捐彼杖头阿堵余展此袈裟一角地丛林废丛林兴衣钵宛尔招提游招提宿莲社开乎 

　　○玄墓造殿疏 

　　姑苏有玄墓者盖震泽之上游梵夫之灵境也雪映梅花似得孤山之路泉归莲社如游慧远之林昔万松曾一口吸尽其区今僧灌披三条悟明大事荆秦既剪轮奂将兴虽兰亭故有茂林船子上无片瓦念佛地有金尚资檀度而僧人作定反与道谋信能倾瓶钵之余嬴便可落招提而游宿多材为林不取期于一岁善因成果是所望于十方嗟乎昔也僻岛穷岩尚有衔花之鸟今也朱门大宅閴如缘木之鱼何则名闻既普剎那而化宝坊感应未交毕世而难茆盖欲摄悭贪之种须竖精进之幢不日成之吾笔非椽斯言左券哉 

　　○古杏募缘疏 

　　此旃檀林有文杏树虽老僧过其甲子实古剎齐其春秋半瘁半荣或娑罗之受记一花五叶值少林之悬丝有僧以成法破法皆为涅盘欲树之舍身分身而作佛事匠石屡顾斧柯将寻嗟乎未刦撺贩如来佛犹不免树何以堪哉章吉甫等捐布地之数金寿参霄之百尺恒使僧不有而俗复不有如连鸡之难栖庶几才亦全而不才亦全免万牛之回首人阅树树阅人毕竟人能呵护后视今今视昔直须今作津梁若也勿剪勿伐尝存乌屋之思则何坏何成共证鸟窠之法矣 

　　○上海县龙华寺建藏经阁疏 

　　今海内奉大雄之教甚盛列剎相望不知其数矣其得　敕赐大藏经五千四百八十卷者盖寥寥乎千里而遥曾无一焉间有之必其封望之名山如三峩五岳者又不然则如陪京兴都神灵之发迹也又不然则如金焦落伽江海之奥区也乃兹海邑之在郡县间其弹丸乎龙华寺之在名蓝净剎间其秭米乎而得与于　敕赐之一数譬夫幽人寒畯而与将相大臣并膺带砺之封岂不异数中之尤异哉虽然匹夫而带砺也则有濯磨修餙以答殊宠耳蕞尔丛林而圣天子之法施及之则必为圣天子弘法弘法之要在于阐教故夫建阁以庀藏集僧以翻经作室以安僧聚粮以接众使平原易地而胜于江山僻壤孤村而壮于都会斯数事何可一废吾闻佛法付嘱在天王帝释龙华建于钱忠懿王而赐藏在今皇帝帝王之事古今一揆矣代之有终者非此方众庶而谁望 

　　○建石殿疏 

　　近时法师有造铜殿者有造法华钟者皆巳成就为震旦希有功德至为石殿而四壁刻法华经者其事尤胜何则铜殿可欲石殿无可欲无可欲则其传永也壁经易读钟经不易读易读则其教普也是为万缘和尚之发心余为手写序品第一又以诧于诸同心者书且刻之此经此石此因此愿此开示此悟人尽未来际无有穷尽是举也虽谓灵山一会可矣 

　　○重修积庆寺募缘疏 

　　江以南列剎相望未有称坐化庵者惟吾郡积庆寺元寿堂祖师之肉身在焉是以得名自元至今三百余年矣夫以地水火风之幻躯灵光岿若而宴坐经行之净域风雨漂摇岂寿师护法弘誓之愿乎宿桒非至人所恋而苃树亦后代遐思瞻祖容者既作希有想皈敬想则此寺之栴檀瑞像即师之七宝台此寺之苔藓闲房即祖之方丈室忍视其日就倾圯而使诗人有禅宫亦销歇之篇与世尊亦尘埃之叹耶且其求易供其出易核无王珣舍武丘之千间庞蕴掷湘流之百万证明功德有寿堂祖师良足起信非若他方兴作始则建鼓而招后乃空华不实敢以谂于檀施者 

　　○重修新桥募缘疏 

　　范龙图诗云一棹危于叶旁观亦损神他时在平地莫忘险中人余顷度娄水之新桥颇念斯语观其柱欹材朽无风自摇承足之处支离不属垂垂欲堕剎那失足使入鱼肠吁嗟险巇乎危哉彭祖恳絙而观井王阳望栈而回车尊生之人不过此桥过桥者复不念险中人当谁望耶余故稍为损赀且以论于同心者 

　　○饭僧疏 

　　净土即禅也饭僧与放生即净土也离饥火得正命食非饭僧境界乎离怖畏得意生身非放生境界乎本迹虽殊不思议一也是故饭一僧与供飬十方贤圣等无有异活一生与度尽恒沙物命等无有异两者剎那运心与尽未来际永不退转等无有异在修净土者弘愿深悲值此德本耳静方禅师之说弥陀经也诸檀越之饭僧以百计放生以千万计也此吾郡之现净土相也吾闻优钵罗花千年一开花既开矣各檀越勿生退转心以圆此果可也余请先登以导焉 

　　○化佛灯疏 

　　迦文佛坐道场四十九年不说一字慧度僧造藏经五千余卷不挂一钱盖众生现行具有檀那之因而法道流通或当时节之至于是悭贪蠲破胜果圆成娑罗向东而荣贝叶从空而坠矣嗟乎永嘉欲粉骨粉身以酬恩永明欲皮纸骨笔而缮写况于捐此朽贯续佛智灯寔人天之福田岂衲僧之家具然而颠倒见无难遭想有情躭世乐委用恢等泥沙事涉法林护钱不啻脑髓将使阅百繇旬无一经徧四天下无一藏矣凡我同志勿受邪因若也祗树孤园仍见黄金之布地庶几吴门匹练忽见白马之追风 

　　○募斋疏 

　　法轮未展先展食轮十万八千人俱游香积土虽然人人吃饭不曾咬一颗米是名不住相布施是名真法供飬广土人发愿如是如是 

　　○为刘居士题疏 

　　昔有庞居士掷百万于湘流今有刘居士破家散宅行五千藏于赤县神州其友不必簪绂而惟天亲无着之相求子不必禄仕而以探微道子为贻谋行无人损心与天游富可使贫深悟无常之理化而无怛当乘大愿之舟 

　　○题古潭疏 

　　三峩高出五岳秀甲九州岛岛岛震旦第一山也余尝为僧书云五岳之外峩岳最高六度之中檀度为上盖以先施者今日为古潭举之 

　　○重建虎丘禅寺募缘疏 

　　虎丘禅寺者大吴胜壤西晋名蓝为王珣舍宅之破荒亦支遁买山之小隐龙宫鹫岭与云日而蔽亏鸟革翚飞极人天之巨丽葢形家以众大取小故南朝四百八十寺为最尊而释子以弘法付僧故竺典五千余函其恒转者也盛衰相禅成坏本空始睿皇帝己巳之年罹郁攸氏丙丁之罄历元初届阳九再逄突如其焚向迩不戢长者反风鲜应征君噀酒无灵听经石饶贮千顷火云可中亭无恙一方明月丹霞全提正令若一佛二佛之可烧赵州横肆宗锋谓木佛金佛之难度堂堂像设莫捄头然訿訿阐提惧怀腹诽疑护法之神通汗漫使太乙之定数坚牢生退转心断皈依种矣余闻而诃之曰是何言与是乌知佛恩之广大佛戒之密严与何以言之今者八纮之内一纪以来辽蓟则猰■〈犭俞〉未剪黔巫则干羽犹賖骨以泽量磷多夜烂而惟是吴水吴山宴然乐郊乐国岂非沿萧梁有漏之果重众生慈善之根佛宝法宝随莲宇以绍隆刀涂血涂际棘林而跳出宁得岁以及此何戴天而忘之耶若乃茂苑长洲旧是管弦之地楼船箫皷惯为游冶之场晨钟夕梵杂钗钏声鲍肆屠门溷旃檀供诸轻垢罪注梵网条岁月滋深天龙积愠出异灾而儆众委焦土以为师契经云共业所感者非耶夫共业所感者仍湏以共业消之譬夫因地倒而因地兴反手云而覆手雨奚必待身为床座徧三千有若个地布金钱先四众锄其秽而净者现舍其旧而新是图天火有同人之文泽火有革故之象祝融峯清凉寺境在人移毗耶室香积邦土缘心造则三十二相重瞻善逝之真容五十三参复开弥勒之楼阁矣慎勿铢铢两两靳泉府之一毛故当剎剎尘尘奉檀门于六度援毫前导拭目观成谨疏 

　　◆铭 

　　原心亭铭（馆课） 
　　犀角铭（为王圭叔观察） 
　　附复书 
　　天然几铭 

　　○原心亭铭（馆课） 

　　三才未分浑沦一气气本灵虚陶鼓天地天地有心惟人攸寄圆颅方趾含阴抱阳中有主者巍巍堂堂经纬万行纲纪五常人各有心心无形相焦火凝冰膈膜蔽障非心本初如镜现相像本不有鉴常自空寂然不动感而遂通虚非罔觉应不失宗以静为心心不属静喜怒哀乐窍于真性槛马牢猿弥增躁竞以动为心动即属情欲也无涯声色纵横随波逐浪醉死梦生是以学人识心为要既识真心触机是道糟粕非麤神化非玅何以识之心有静时静而忽应不及思维未发气象于此可知既巳知之存飬省察活泼泼地常惺惺法习而安焉先登舍筏亭揭原心至教是存铭以志警丹书并尊 

　　○犀角铭 【 为王圭叔观察】 

　　非熊非罴厥获维犀利用行师非金非玉厥觞维角大斗斯酌文武孝友执讯获丑肜弓兕觥燕喜则有叔作宝尊章帝之佑有酒如淮有福如酒王氏子孙永保受 

　　○附复书 

　　明公文武忠孝世济其美往者绝鲸波劘虎穴廓清三韩抚定邛僰有存与国拓土疆之殊勋而谗人蔽之未耀于光明天用锡公殊物以彰公之功此嶷者角也无谓玩物杳杳冥冥其中有精若照鬼之镜驱山之铎公辅之刀除毒之剑濯河之璧记事之珠龙滨之墨自公佩服以来必有鬼神潜卫吉祥咸集而公不自知者阴符经曰食其时百骸理以为如意乎手食也以为假山乎目食也手食目食孰口食亲乎琢之为杯日饮醇酒数斗必收刀圭之用以坚报主之身何则虫之蛰下聚于足犀之炁上聚于角犀与蚌不同类而其采吸月华则同蚌得月则珠生犀得月则纹生皆通灵之物也曩闻之刘大夫在海南见一犀觥等犀也而实之以酒浮光晃耀跳丸荡摩昼轮红而夕轮白刘不觧郄之惜此夫叔夜之失石髓者也犀角度二尺以上此自犀中龙剖之必有奇治以为杯宁待邀明月明月自贮楞严所云十种仙人有坚固日月而正性命者公坐进此道矣公若曰吾趣向宗乘十种仙人法尘影事未足当吾犀辟也则请以觞借野叟为一口之用野叟试其何如杯铭应教作数言则游方之内者也 

　　○天然几铭 

　　南海之南轮囷离只栖鹘屯云腾蛟致雨其生也不知几千年其来也不知几万里君子所凭能胜则喜 

　　◆诰 

　　二十八宿宝现诰 

　　○二十八宿宝现诰 

　　龙尾之质鳯池之凹端州东井昆吾宝刀真如兔角赝如牛毛神藏鬼护余也实遭其纹柳浪其韵云■〈金敖〉不砥而平不危而高月尚圆魄斗转星杓如玉有笥如琴有轸非鸜鹆来乃璇玑本如手之樲文心是引石室参罗云台可凖娄明虽莹混沌讵损昔余东壁子虗长扬尔不余拙亢彼奎章今命尔翼毕世相将余如木鸡觜距忽张月氐非远芝房非祥尘土肠胃守黑乃臧延于世冑箕裘之藏岁次鹑火日中星昴太史氏着宝砚真诰 

　　◆像赞 

　　定光佛像赞 
　　大士像赞 
　　十六罗汉像赞 
　　佛赞 
　　达磨像赞 
　　飞霞大仙像赞 
　　希夷像赞 
　　缑山王太史像赞 
　　奉常沈日峯像赞 
　　冯少墟像赞 
　　施奕之像赞 
　　宇溪陆隐君像赞 
　　陈丸余像赞 
　　冯忠襄公像赞 
　　海道人像赞 
　　觉虗师像赞（有序） 
　　题延生像赞 
　　夜台禅师像赞 
　　诸德祖像赞 
　　得岸杲公小像赞 
　　沈革斋先生像赞 
　　周虞卿小像赞 
　　卢原甫像赞 
　　题蔡道寅小像赞 
　　环溪陆居士像赞 
　　尘隐居士像赞 
　　周公羙像赞 
　　吴江村像赞 
　　施沛然像赞 
　　沈海情像赞 
　　澄源上人像赞 
　　孙仪蜃像赞 
　　丁南羽像赞 
　　乔方伯像赞 
　　刘松野像赞 
　　夏有之文学像赞 
　　吴周生像赞 
　　姚五山像赞 
　　潘泰鸿像赞 
　　总宪华东张老先生像赞 
　　御书赞为贺中冷讷言 
　　吴山人像赞 
　　黑将军赞 
　　赞自小像 
　　汤平子先生像赞 
　　熙山叶太公像赞 

　　○定光佛像赞 

　　木佛不度炉金佛不度火四大所和合孰是真法身定光是何人幻形亦常住水浸浸不烂火烧烧不着父母所生骨坚固如金刚或名长耳僧或名宗慧师游戏大神通而依寂光土以依寂光故无把茅盖头庄严此道场坡公犹欠事有修檀度者见佛亦非难钱贝不唐捐人天成善果 

　　○大士像赞 

　　兢伽剎内古如来又向毫端现宝台欲识大悲真面山十方钟鼓普门开 

　　○十六罗汉像赞 

　　独有一尊者过海不赤脚便着何物行初无一物着 

　　○佛赞 

　　火焰转法轮象王无辙迹欲知不二门无智亦无得 

　　○达磨像赞 

　　依经觧义三世佛窟离经一字即同魔说佛魔俱扫是系驴橛旷然无圣解语非舌瞻对师容少林衣钵 

　　○飞霞大仙像赞 

　　文皇本同时胡潆奉　诏旨旁求江海间历纪徒为尔忽自开生面云类纯阳子虬须而鹤骨臞肥稍异耳清都故翱翔尘世亦觏止镜光因像现钟声随叩起飞霞若可攀顶礼首重稽 

　　○希夷像赞 

　　白驴入华山剑客心巳了犹嫌爱睡歌不如一宿觉 

　　○缑山王太史像赞 

　　氷壶方洁玉尺镇浮介不崖异和不比周盎兮如春肃兮似秋画地而蹈虚巳以游履盈若坠疾恶如仇振衣千古捡镜九流胸蟠锦绣腹贮坟丘单辞月旦尺牍天球气劘鹿角声动螭头鹤鸣子和克绍箕裘鲁前周后国论家谋无子牟恋怀杞人忧不朽著述秀甲九州岛岛岛平视元美齐肩用修若相门之有相则赞皇忠宣之俦吁嗟乎修名既立大命不犹将托豪翰写神照终愧于道子与僧繇 

　　○奉常沈日峯像赞 

　　东海钟灵娄多耆硕公也后起先民时式方洁氷壶持平玉尺不竞不絿有孝有德神祖端居釜鬵相隔天官子部升沉靡测姚江高邑克举其职公鼎为三声光奕奕劲骨冲襟朗鉴渊识周践望即星霜数易爰从民誉首正选席抑躁惩贪表微扬侧舐犊柔情冥鸿健翮老洫成怒我道正直瞠目云霄初衣萝薜挫廉铲采息交扫迹兰剪方悲梁倾见迫筮仕花封民岩洞晰泽罔不覃弊罔不革或尸而祝或社而稷入棘程材以克贡藉爨下收桐璞中辨璧村晷槱薪为国柱石文苑循良不磨史册传神写照索隐探赜身无私藏半镮寸帛口诵白华目迷赤仄君赐为飬亲颜以怿甘毳之进厕褕之涤寻常称孝度越千古亿忝维桑从游交戟月旦子将玉山叔则音容虽杳风义如觌豹变之一班可窥虎头之三毛或益 

　　○冯少墟像赞 

　　亭亭鹤骨哕哕鳯鸣德符春蔼正气秋澄万物同体一介必矜白玉绝颣朱丝为绳茂叔之胸中洒落子舆之壁立崚嶒圣脉独契关学大兴自南自北如车指路横说竖说如水建并?令其隐也太华增而重其出也黄河忽而清岂待形求于岩野固将金铸于帝廷者耶 

　　○施奕之像赞 

　　奕之为七闽大将军之从子少从将军学书剑巳复觧音律尽其玅理吴中老宿往往避匿以为弗如然又携阴符一卷日笺且诵尝以训儿绝口不及琴幞筝柱昌冷淡生活欲有所用其未足也儿十三善剑槊施于东海蝥弧甲族武溪马援楼船杨仆将门有将知足之足自隐于声若沉于陆丝不如竹竹不如肉天籁人籁满溪满谷出塞入塞之歌大垂小垂之曲惟杀夺之自如知雅歌之可续能走胡骑于参差能挫秦威于铅筑有儿堕地气吞牛剑舞崩奔夸逐鹿乃知壮夫弦上之声如道者桑中之宿吾安得以伶师琴友而目之哉 

　　○宇溪陆隐君像赞 

　　是广颡而豊颐为有道之腴是白袷而方袍则隐德之儒于思戟张若抵掌当世而便便之腹又可容数辈而贮群书人以为受计倪而耦陶朱我则欲进君于松陵笠泽之间而与俱 

　　○陈丸余像赞 

　　何然而不肥以不食五侯之鲭也胡然而不癯以不赍千里之粮也以为任侠豪而常守其括囊以为礼法士而尝游于醉之乡盖君家有孟公有仲举而立乎其中央 

　　○冯忠襄公像赞 

　　吉甫文武张仲孝友佐　帝中兴象天北斗立德立功可大可久尧阶指佞虞廷代狩禹鼎伏奸秦匜照蔀神策天闲宜左宜右彤矢登坛金章系肘斤斧宽髀昭苏枯朽挽童牛鼻扼风马首戎消于莽鳯鸣于阜仗钺临边素书夙受熊罴桓桓公侯紏紏刁斗秋闲毡裘夜走出将入相鹰扬鳌负营丘尚父召南寿耈诎彼买饵坚吾墨守卒赖吁谟以驱小丑釜铭五熟秬锡二卤砺山带河周前鲁后厦庇万间被覆九有黄裳元吉白贲无咎神宇摹清情田写厚营海其目补天其手信社稷之元臣而韩范之为偶者耶 

　　○海道人像赞 

　　头陀刻苦羽人潇洒以清净心游翰墨海米颠之绝伎可追玄度之家风犹在 

　　○觉虗师像赞（有序） 

　　觉虗开堂吾郡北禅举扬宗乘以佐讲经人得闻所未闻及读雪浪此语乃知曹溪衣钵信有所自吾尝论法华以贪起教楞严以媱起教华严以痴起教雪浪每首肯之觉虚于此必不疑也于其行赠之以言 
　　虚非不觉是觉亦虚太虚同体无欠无余僧繇难貌海墨难书洞下儿孙其觧此者与 

　　○题延生像赞 

　　长松落落白石齿齿挥尘谈玄韪哉二士 

　　○夜台禅师像赞 

　　岁在甲辰夜台访余南屏请书牓书三于五台曰金色世界于峩嵋曰银色世界于补陀曰琉璃世界丁未又书离垢世界以寘九华先是丁酋余游九华有题额三大字寺弗戒于火而余书独存似有缘合师之属余书以此乃其意巳在此四世界中矣今其投身大海盖与琉璃世界相应也因瞻遗像潸然赞之假四大以成身还四大而莫靳斯造化之逋民非觉王之所训惟其生也若浮故其死也若游原以水而入水乃在流而返流不受逼于四山奚妄认乎一沤枯情尘于沃焦之土而荡寿相于壶阆之洲溠乎普化摇铎而入云吾师舍筏而蹈海末后一句希奇精彩龙王顺风而迎象众望洋而骇沧溟之水皆立金刚之体不坏清凉山上脚头禅寂灭海中得自在 

　　○诸德祖像赞 

　　皋门安隐燕市藏名骚人剑客畵史墨卿五云彩笔五岳豪情太丘之道自广季布之诺不轻躬昂藏而玉举神莹彻以霜清虽能摹其形照而安能写其心神 

　　○得岸杲公小像赞 

　　万像森罗内有茶星应真方广乳花满缾是甘露灭是幽兰馨饱能使消老可复丁道与之貌天与之形待汝一口吸尽西江水拉陆鸿渐而游赵州之庭 

　　○沈革斋先生像赞 

　　先生之少也周贫给乏而耻言治生先生之壮也含真葆和而善谭长生先生之晚也灰形灭质而卒归无生呜呼其斯以为华斋先生 

　　○周虞卿小像赞 

　　温乎其度烱乎其衷奕如搜句思诗有覆棊功尚书期会曾不顾名岳遨游道不穷 

　　○卢原甫像赞 

　　原甫自号珠江渔父既书弁卷首复为题之元气为舟才情为柁泛学海之茫茫遵骊渊而得路绿蓑青笠制荷芰以相参空钩意钓弃阳鱎而不顾赋心故楚泽之骚狂态乃桐江之故 

　　○题蔡道寅小像赞 

　　井丹高洁季野春秋外晦内朗人貌天游启期三乐孙公四休写经成箧退事成丘无心道人有发缁流是以欣然而常笑浩然而忘忧其鹿门居士之俦与 

　　○环溪陆居士像赞 

　　素封之富富于钱刀心虽薄之亦足以豪学士之富富于经史亦既兼之不为羔雉其居也一息而千秋其游也每无粮而千里易称嗃嗃见家政之肃雍诗咏振振乐子孙之蕃祉实市隐而天游非说铃与书肆 

　　○尘隐居士像赞 

　　此余丁亥年为平湖冯季山先生赞也甲午先生巳千古赞所谓东方避金门者竟不及酬今为钦仲再书感慨系之矣神仪静适韵度矜庄其志则洁其行则芳乃绳乃矩肯构肯堂孝友立家既称万石兄弟竞爽亦曰季方覃精素业标异青箱赋三都而籍甚抱连城而未偿下泽款叚得少游之闲旷园林山水类仲长之徜徉方且结羊裘而着书于竹径行将侣曼倩而避世于帝乡猗欤人能画先生之色泽我能画先生之肺肠 

　　○周公羙像赞 

　　斯人也吾见之彦辅之室矣此其避人而耐老者耶吾见之季长之堂矣此其雠经而顾曲者耶吾见之金马之门矣此其岁星而甘否者耶吾访之苕溪之滨矣此其钓徒而华屋者耶豪于酒癖于书隐而文侠而儒不可得而亲不可得而疏画史能写其外之癯而不能写其中 【 之膄】 

　　○吴江村像赞 

　　图书彛鼎琢玉雕金人食以耳汝衡以心璞中剖璧爨下赏音芾耶瓒耶风流可寻昔人陶隐居云不作无益之事何以悦有涯之生庶几似尔之槩其知尔之深者耶 

　　○施沛然像赞 

　　陶弘景庞安常注百草泛三航惟沛然之颉颃青云器白堕乡肱不必三折而眼可见垣一方儒耶仙耶吾安得而罄其藏 

　　○沈海情像赞 

　　其研四声高八咏者耶其酿白酒留回仙者耶鹤骨虽癯桃颜则腴其鹿门襄阳具列仙之像者耶 

　　○澄源上人像赞 

　　欲坚精进幢先披忍辱铠天目旧袈裟耻为儿孙卖求剑似刻舟一沤见全海貌悴而骨刚愿力终不改 

　　○孙仪蜃像赞 

　　白眉最良美髯则贤谦谦君子坛宇自闲曰恭曰俭不敢为天下先方踵星辰之履忽废蓼莪之篇人谓以君世禄之家燕处超然我谓君以无涯之智将结为大年 

　　○丁南羽像赞 

　　布急私交式取不訾以诺以输君则衷之好义生风缓急讵辞冠则如箕饮不尽卮人诇其扃尔固吾圉和同御寇百难斯举人癖于钱尔癖于书孝友家摹万石之余遗范如存芳闻未谢盖生而为德于乡没而可祭于社 

　　○乔方伯像赞 

　　卓尔道骨冲兮素心濯濯氷壶皎皎玉绳有千仞翱翔之气而守之以盈有百炼不折之才而御之以识文武是宪夙夜惟寅其谋国也先机于蓄艾其居官也后困于积薪未老悬车惜哉干城廉鉴一书作我仪刑 

　　○刘松野像赞 

　　使道而可告则人莫不告之于其亲然佛之言大报恩也在皈依三宝而染慈亲以历刼之神方松野之守师承诎檀度而自比于韩朱之外臣也且不知寒山为何如人及其四川相逼一念回光而曰我立寒山则巳超之乎去故而即新盖疑而信者为龙华之广额信而疑者有净土之迷津此其间之相去曾何止于隔尘君自以为寒山而吾以为庞蕴之后身惟是还金之密用终为易箦之正因一家眷属干蛊析薪斯言也为朱子提纲而说法亦为居士写照而传真 

　　○夏有之文学像赞 

　　夏有之文学余门人也其为人坦中无竞外落拓而内行醇至与人交倾盖如故久要不忘人乐近之性不喜问治生游迹几遍天下所得橐中装随手散去环堵萧然常自谓当以乐死竟阨下寿身殁之日家无余赀所藏者特余书画数种其子长春文而护捡不愧王谢风间出遗像相视宛然笑语可呼也因为之赞同尘和光鞠躬履方不为理窟不为智囊不陶糠粃不谋稻粱土木其形龙鳯其章于思华元殊毛谢即标格兴会云上霞翔其人虽往其仪不忘肯以化鹤而恋亡羊碧落空空曙星煌煌巳游八极当归众香 

　　○吴周生像赞 

　　心乐名山门有乔木行既亢宗惠能收族敦念本源剏修祠屋若堂若封增膏增馥广水为梁荒年为谷书破五车笔盈五簏岂惟眇封君之素赀盖亦步韵士之芳躅 

　　○姚五山像赞 

　　时游画中山雅有户外履元方难为兄季亦难为弟 

　　○潘泰鸿像赞 

　　渊然若冲颓然若侗家声世业令德孝恭绳其祖武绰有父风寄情簪组乐志云松座上客常满尊中酒不空其斯为泰鸿之德容 

　　○总宪华东张老先生像赞 

　　衣冠巢许岩壑夔龙贞而不谅和而不同振衣千仞岗濯足万里流则子房之家风好善如缁衣恶恶如巷伯则张仲之孝德是以瞻道貌者若开青云覩白日而见彭咸之遗则 

　　○御书赞为贺中冷讷言 

　　湛恩雷动睿藻霞鲜左绳右矩鳯攫鸾骞繇羲夹侍虞褚呈妍世字之难下敛旁连连非岳立敛亦基颠庖羲一画娲极同坚厚德载物贞下起轧锡福宝臣天子万年 

　　○吴山人像赞 

　　青鞋布袜白岳黄山其容通脱其意萧闲隐矣安文甘作墙东之卧游亦乘兴蚤离冀北之关所谓云无心而出岫鸟倦飞而知还者耶 

　　○黑将军赞 

　　矻然如山赫然如虤善猿背射矢马革还宜将军之义隆华夏而威慑夷蛮 

　　○赞自小像 

　　平子思玄赋香山池上篇壮心俱误汝愚貌亦悠然僻学屠龙似忘机狎鸟来维摩非病病庄叟不才才 

　　○汤平子先生像赞 

　　神游八极心综万有孝弟独行诗书尚友清而有容直而能厚著作宗工经纶大手粉署含香望即出守廉平敷政式歌且舞尺水兴波夷涂踬步父它排阍声闻九五玉煅成虹剑沉冲斗弘农舆诵洪都同口蠖屈将伸鹢飞仍迕似老其才美成在久乃范乃模变齐变鲁关洛为宗湖苏是祖柔亦不茹刚亦不吐衮之钺之以上天府甲之乙之冠彼九土帝曰休哉允文允武遂荒大东张皇戎伍爰整皇纲以扫豺虎朱芾煌煌明纶异数誉命方来如日卓午公实遗荣餐霞自许洪乔居右浮丘居左子房居前长源居后待三立之既成虽一尘之无取吾不能肖公之神情而但能写公之毛羽 

　　○熙山叶太公像赞 

　　褆躬白璧迈迹青箱潜则重规迭矩显则铲采摧□宁氏之商歌弥厉庞公之隐德相庄孝弟力田乡推雅望贤良方正朝鉴义方人师经师帷多高足庶老国老公养上庠饮水知源作春台之众父降神维岳承天宠为大良盖与无怀胥庭共世而太丘万石同堂者耶 

　　孙男庭 
　　广 
　　廙仝阅 
　　容台文集卷之八终 

　　●容台集卷之九 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　墓志铭 

　　◆墓志铭 

　　封简讨少微许公墓志铭 
　　封少司马吴来仪公墓铭 
　　黎平府知府葛川喻公偕配王恭人张恭人合葬墓志铭 
　　中书舍人许玄佑墓志铭 
　　别驾澄源潘公墓志铭 
　　沈高士公路墓志铭 
　　程桺汀隐君墓志铭 
　　王隐君墓志铭 
　　墨林项公墓志铭 
　　徐豫庵隐君暨配王孺人合葬墓志铭 
　　处士宇溪陆公暨配张孺人合葬墓志铭 
　　龙安府照磨怡泉许公元配沈孺人墓志铭 
　　许伯上配鲍太孺人墓志铭 
　　王母季太恭人墓志铭 
　　祝母陈孺人墓志铭 
　　参军静吾贺公墓志铭 
　　文学虹山汪公墓志铭 
　　刘母吴孺人墓志铭 
　　太学东里郑公墓志铭 
　　明故赠文林郎后池吴公暨元配熊孺人合葬墓志铭 
　　勑封征仕郎礼科右给事中熙山叶公墓志铭 
　　敕封文林郎监察御史吴公暨元配胡太孺人合葬墓志铭 
　　诰赠大中大夫太仆寺卿程公暨汤淑人墓志铭 
　　诰赠中宪大夫进阶云门苏公暨元配吴夫人墓志铭 
　　明奉训大夫玉屏施公暨元配祁安人墓志铭 
　　明处士怀野吴公墓志铭 
　　明处士杨心泉暨元配姚孺人合葬墓志铭 

　　○封简讨少微许公墓志铭 

　　海虞封太史许公为诸生时京山李本宁先生序其集行于世矣后十有三年而长公太史属不佞昌为埋志读其状多序集时所未尽者敢按次而论之曰公名某字某自号少微居士厥先有贵一公者始居海虞贵一生子安安生怡晚怡晚生王?勿王?勿生■〈日上永下〉■〈日上永下〉生镏镏生神武卫参军汾是为秀峰公之考也秀峰公家擅素封豪奢自亢族有讼其田庐为未析之产者既判不直业有牍藏邑中乃赂书史且没其籍无巳文尽毁通邑之籍而以为公罪拷掠备至公不诬服搜其家家人怖散并失公所在无何而直指下檄郡佐核其实事得解乃公密倩邻导夜走百四十里效秦庭哭为直指哀怜也当是时公年未舞象邑人称为智童孝童云弱冠补愽士弟子即卑卑帖括慱雅好古冀为当世巨儒其学各有师承经史学得之赵文毅公陈庄端公经济学得之曾鲁川公而赵公子玄度陈公子抱冲皆藏书万卷公与周旋久扬扢甚习渔猎古今贯穿时务凡山经地志与河渠水利农田兵制无不精计前后邑宰如江夏叚侯试士发策皆时事之要士莫置对公风檐条议烛跋请续凿凿中窽叚公击节叹赏目为卧龙邑数困于无年征输不属叚公患之公请履亩相视捐其积逋裁其羡税而复葺其塍围以时捍患叚侯以扁舟偕公相度邑中利弊犁然缕举见诸行事言不及私也蓝阳耿侯喜谈名理尤善韬铃公与上下其论声气莫逆尝密迎公询武侯公阵法亟称得未曾有郡伯朱公祷雨有应试士以甘雨赋公援笔立奏赋一千三百言似出夙构郡伯大奇之每多士于郡县有所开陈必推公前为致辞无弗钦袵长袖善舞多财善贾为是耶赵文毅公里居有元咺之讼乃青衿子始奴事之后叛之者诸子衿少年连数聚党以不辱黉序为辞莫为赵公眀者公独昌言于众曰左袒非类不为黉序辱乎与二三正人白于台察宵行露宿罔有宁处赵公即世玄度孤危益莫为助力公声罪讨逆义无旋顾奴子以重贿求解公叱之自是左袒者手足俱露咋舌匿迹惧于正法公力也公虽公正发愤乎然不随人作侠郡伯周公庭朴士士群起而蹋试院掷果中郡伯肩背公伏首挥翰如故或激之曰公乃素刚何怯也公曰男子故当有怯时即亟携伯仲深入西山巳而诸台果大索群噪者而公以先达莫之害及当事移怒于卢广文将切责之公乃投袂起白学使者曰难非邑始祸则邑受李代桃殭固巳冤矣又波其师不亦枉乎必尔则诸生请俱黜学使者义之并广文置不问其忍事先几又如此公屡踬名场豪气不挫迨长公成进士官庶常迎公养宦邸公驾而历齐鲁燕赵之墟吊古怀贤翰墨间作过常山祠北岳处谓一统之世不当仍石晋之旧移祠于浑源古也草疏且上不果长公邸中门清如水公衡气消尽虔修白业焚香跌坐以持佛母咒放鱼鸟为常每有胜日游行郊关览宫阙之壮丽朝会之填骈兴尽而返叹曰京华之梦止此矣而世何入之深也时赵玄度以秋官即入都公与握手道故不胜感慨未几玄度客死姻家为难旅衬几不得还公挥泪经纪丧事复竭蹙御侮归其骨师友深情生死交谊不愧古人矣先是癸亥冬　皇子生大庆覃恩公与元配某孺人例及　封典待时乃给长公以甲子春授馆职公得封如子官巳而长公衔　命封楚藩巳而竣于事方奉公命行营孺人之高敞而公不待矣哀哉公至性孝友多所收恤不治家人产而为友朋谋区画周悉甚于自谋秀峯公田庐既于终世公坎壈赤贫家无储粟而落落轩轩无可怜之色食可兼数人馔而或累日不食不言饥家距城一舍属有所思独往独来蒙犯风雨涉水不避门者熟知状辄为启钥或无所寄宿廵檐而行莫知所之暑月寒窓好集子孙谈古今节义事泣数行下京山先生摸写娓娓人微矣乃余反复公之遗事若有所得岂其以鲁连为师者耶平原之事公所谓排难解纷而不取轻世肆志而长贫者鲁连矣鲁连年十二而拄田巴之口公幼智同史称鲁连好奇伟俶傥之策谈笑却奏纵横百折公雄辩又同若以文论则聊城一书岂思光所敢望公之宗尚吾知其为此不为彼也京山先生谓公合于张思光者有五余拟公于鲁连亦然葢非杨雄之反骚犹束晳之补阙云尔铭曰 
　　虞山芨嶪悬龙门谈公振奇道乃尊豹驹鸿鷇旭始暾飞霜之哭雪戴盆无双江夏何足论词源浩浩渺无垠逸气喷荡幡原坤匣中佩剑秋水痕龙渊烈缺相吐吞以冠苴履清流浑群轻折轴白日昏摧其角距披其根人纲人纪夙所敦立义不解酬人恩有怀石画康世屯谋野历历詹詹言饮不尽樽贻哲昆九苞符采高腾骞紫泥丹诏露华温轺车北指依帝阍摩娑秦篆鲁峄樊高歌浇酒督亢村景先老笔独阑飜上林羽猎夕藻繁珠书贝叶涉其藩木鸡气守游德围胡为归来厌世喧乘赤豹兮骖玄猿灵为箕尾度奎垣怡然委顺归化元龙摅有奇离蠖蟠大招天问耳不烦佳城埋玉双玙璠过而拜者碑可扪惇史微实永勿谖 

　　○封少司马吴来仪公墓铭 

　　往余与少司马吴公同肄学北雍也时大司成田公甲乙多士而余两人受国士知游日昵因问两尊人何状皆抱风木恨矣每相欷歔泣下曰古人有亲没而三征七辟不就者吾两人独何心而事应举哉第朝家令甲得追赠所生为地下光宠故不能自割耳巳相继成进士余浮沉宦路三十年司马公扬历中外杖中丞节奏最赠其尊人为中宪大夫四川廵抚都御史母赠恭人复自请告起家纳言与　覃恩会载赠其尊人为通议大夫通政司通政使母方恭人赠淑人而不佞昌亦承乏春卿徼恩貤赠得追随司马以酬昔愿于万一司马犹以罔极之痛余有同心从塞上授简昌使志赠公墓中之石昌义不得辞也按状公讳应道字自明别号来仪居士唐左台御史少微公之后世居休宁之长丰里始祖太乙公领元总管之职国初迁桐城十一传而至公自髫齓有颖异资授之书即上口赠通政仪亭公绝怜爱之尝曰神大用则耗何况稚子虽就外传多有暇日其执经家塾者十之三耳公既弱冠稍悟学殖易落韶年不再乃奋志力学寒暑靡间娴于帖括色泽高华学使者天台耿公有人伦鉴补慱士弟子头角崭然有昂霄之势而以试宣城遘疾归在死法中时司马公生九岁垂绝之日公手摩其顶而谓方淑人曰汝无忧后事有此子在吾为不死矣善事二尊人汝食报无涯也言毕而瞑得年二十九耳哀哉追其遗行则太公一尝遘疾吁天请代医祷服劳裾不解带太公六十陈牢醴以奉之集亲宾之娱之季路负米之孝也述其遗文则有长诃云所忧非忧贫所忧其可休处处凌九霄行行戒深沟是茂先励志之诗也假令嗣其年力三不朽事岂顾问哉长材厄于短晷英风郁于促龄此司马所泣尽而继之以血者也虽然尝一脔而知全鼎若司马戈之传神写照赤何止颧上三毛而巳铭曰 
　　让王之后华冑绵绵以任得民自歙而宣钟祥储社诞此名贤云生泰岳江出岷川有孝有德既陶既甄笔花灿灿腹笥便便福谦可信佐善则愆饮不尽尊潜乃跃渊龙门亢族麟阁凌烟朱斿猎猎紫诰笺笺是众父父是大年年何造物之尚缺终食报以得全爰述太丘之行以题京兆之阡 

　　○黎平府知府葛川喻公偕配王恭人张恭人合葬墓志铭 

　　穆皇帝登极之初台省奉　诏荐天下孝廉之以行谊著者三十余人于蜀则有若赵公颐吉来公知德而葛川喻公寔为之冠云喻公者今侍御公醒拙之府君也侍御以视漕至江南按次府君之遗事属钱太史立传而以墓中之石属旧史不佞昌铭不佞昌习侍御不敢辞公名应台字秉符号葛川居士司寇月梧公之从孙也公生而母王孺人有异梦葢高僧再来之祥及髫齓即夙慧异凡儿每独寐喃喃觅袈裟不辍司寇公奇之曰吾家待尔而大岂吾四十年宦路不欺之报平甫十余岁丧父赖长兄别驾公应豸者遵遗命抚育倍至公亦奉别驾如严君孝友之声浃于闾里里有兄弟讼产者廷辨不相下有司折之曰何面目见喻氏兄弟哉讼者息争而去甲子登卿书与豸之仲子思恪者同上春官是时司寇寿跻九十犹及见一孙一曾孙成名真盛事矣公事司寇公最久司寇公有震邻之儆公独身侍卫相依为命虽风木衔悲竟承先志焉万历庚辰中周公子义本房副卷首谒选得汉阳令盖楚大夫萧公良有辈雅重公固请主爵云公治汉阳以廉善腾誉两台荐剡无虗岁既就征授廷评寻议改御史公怡然不屑曰择官而仕无为也在大理执法明允称文无害升南虞部榷税杭关人谓膻途公无膏润斋厨萧然若应高僧之梦也繇虞漕出守黎平不数月归志浩然投簪命驾酒社诗盟石氏下里门之步郑公题通德之乡七十考终诸福骈集当代完人如公无几矣公生嘉靖甲午二月十四日卒于万历丙申得年七十有七公配王氏赠孺人继室张氏封孺人顷以季子侍御貤赠公晋中议大夫两孺人并赠恭人公既没而汉阳士民追思循吏请于学使顾公祠之名宦蜀之学使杜公亦采舆论祠公于乡贤盖司寇公与别驾巳相继尸祝而公复相从飨于孔庙之侧祖孙兄弟咸列祀典喻氏积善之庆未有艾也合葬于城北石宝山之阳铭曰 
　　惟神不灭惟生有自孔释手携祖孙世济谢氏芝兰孙家荆树令德孝恭夙标其誉处养潜龙出观驯雉不艳要津而安冷署乃佐度支乃司关市我心如秤臣心如水五马专城知足知止桐乡遗爱太丘表里尸而祝之荣哀备矣义方所贻澄清缵绪公侯之后必复其始不朽者名终酬者志琢石幽墟载事惇史冷冷素风垂芬千■〈礻冀〉 

　　○中书舍人许玄佑墓志铭 

　　过甫里不入许玄佑园林犹入辋川不见王裴也玄佑致身清华如司马相如吾丘寿王而恬退好道萧然有物外之致乃其殁也以哭母故遂成死孝士何可以一端测哉玄佑讳自昌其先太岳之胤宋淳熙中有自江右尉吴江者十余传而迁甫里又四传为郡幕怡泉公以孝友好谊闻于乡邦即公父也公配沈孺人举子不禄卜簉得陆太君实生玄佑玄佑少有奇表广上而丰下少读书即好渔猎传记两汉四唐之业筑仓而藏之饮食其中不屑屑为经生言既游南雍登览江山志意抒发四方名士皆折辈行与交顾数奇屡阨京兆试玄佑慨然河清讵可俟哉而以为吾二人忧遂谒选得文华殿中书浮沉金马日以扬扢风雅为事辇下豪贤之会坐无车公不乐也玄佑居邑邑顾不自得亟请假归侍郡幕公夫妇细詧声气宛然孺子慕也而代郡慕公为德益力岁凶则减半平粜屑粥疗饥所全活甚伙凡里中徭役最剧者率身任之不以烦桑梓先后燔责券无数末年产益落然族属故人以之缓急告者未尝不捐岁入应之也玄佑既负胜情又以闲居奉亲治圃葺庐水竹宜适杖屦相随养志甚笃而丘壑神情惬隐殊蚤客有以驱车讽者辄笑曰池头鳯何如海上鸥五侯鲭□如千里莼哉与玄佑交者吾邑陈征君景陵□伯□由阴祁夷度及不佞辈咸乐其旷逸花时柑侯命驾相期雀舫布帆间集梅花墅木开帘张乐丝肉迭陈而微窥玄佑意顾曲选舞摠借为莱彩娱者迨郡幕公捐馆舍沈孺人继圽窥园之日遂以□也□□□侍陆太君起居称药量永不能刻晷□左右巳□□□□度具不起即有以身殉之之志预为戒敕诸子微及后事家人方讶其不祥及承讳神气绵惙巳不可为犹匍匐成丧以劳毁卒卒之前一日里人闻有旌幢导从喧闹于市者为往生之验云玄佑性阔达虽生长素封不问奇赢子母事生平以读异书交异人为快所居与陆天随故址近为剔莽构祠祀之刻其唱和诗他如盛唐名家集行世者多出其校雠皈命西方夙期出世名僧静士密与往还而内行熏洁动循矩度事寡女?穸褚氏终身如一日厚嫁侄女过于所生属纩之前犹以女?穸节被　旌为抟颡箦上至却医流涕以死奉母如玄佑死生皆无憾矣当玄佑有嫡母丧乞余文为志墓中之藏去此几何而其孤元漙复以陈征君状乞铭玄佑有如欧阳公所叹方从其游遽哭其死以为身世一大悲者然玄佑多子孙皆有隽才平泉树石可保无恙而青缃之学昌显于世者孝子不匮天意固可俟也所著有秋水亭草唾余集■〈木雱〉斋诗草■〈木雱〉斋漫录生卒详状中铭曰 
　　其仕也为亲而不祈一命三釜半纶不易温清其殁也为亲而不难一殉相见黄泉唯诺必应是其以近臣为隐人而以才子为孝子者耶闾史状之国史铭之谁曰不信 

　　○别驾澄源潘公墓志铭 

　　始余读颜氏家训其所以勖有造迪吉康者详哉乎言之也及观鲁公家庙碑奕世载德绳绳继继靡非闻人乃知佳子弟即为贤父祖门第之高有以耳海上甲族自潘恭定公后重贤迭肖其闻人更仆不数而恭定从子有别驾澄源公者又恭定公所素奇为国器者也公有声太学久不得志于名场乃应　诏八赀拜大官丞所署内法酒故多干没公有心计辄厘其弊尚方器物向用瓦缶公捐俸称以铜铅代之且絜为令所省不赀堂库出入年久耗捐数百金廵使将按籍弹事勋卿攒眉无以应公积有曲价赢金克额得免吏议处脂膏不自润而所全甚多其才优干济皆类此久之擢汀州半刺居温州公之丧服阕起补庆阳地属边徼专督军饷公申严灼束给散以时将士悦服府有悍卒讦其营长公援律治罪凌上之风为衰止焉甫两月奉檄摄郡篆廉平不奇祷雨有应秦邑士民交颂比入觐事竣公巳倦游赋归来矣公归而秦人之思更数载不替祠桐乡而碑砚首也宁俟以一第重哉先是温州公之殁也公独侍汤药仲氏造宦季尚冲龄公封识遗橐即一簪一履不敢私启众有持均分之说者公力却之推以予季壬人莫得其衅焉变嚣喧为雍睦有以也邑有践更役诸从兄弟争相讦公直代肩其巨终其身不自功大都以俭德厚道斤斤自将室无姬姜奉鲜华侈所至郡邑大夫皆重之若江右刘黄门作令时就公问政信其不欺东郡毕大司农司理时为公发奸多其不较即有武徤吏中先入语始未尝不耽耽而后竟心折也公有仆杨仕从妇翁家来赖公赀行货江淮间骤富以终讼凶杨族乘危攫其藏不尽不止或谓公曰如楚弓楚得何公曰奴不吾负无过乱门足矣公所居直学宫之阳诸生陈言上官当毁其墉以广学宫之路其词不直贿众可巳公慨然曰世有舍宅为寺者矧学宫乎吾何爱于家衖众亦无以难之也识者评公孝谨如万石君恶闻人过如马文渊未尝臧否人物如庞德公柔和忍辱如张公毅言言不愧矣寿跻八十高朗令终诸子若孙皆以文行才美济县官之急岂非盛世完人哉公曾孙余孙婿也稔知公生平而铭之铭曰 
　　仕不必崇班要之营职隐不必深山要之宁极既桑且谦师聃与易闺门肃雍乡里矜式盖无怀葛天之民而恭定公之遗则 

　　○沈高士公路墓志铭 

　　天启初年礼部奉　诏移文海内求岩穴佚才有所纂述可为　实录用者所司以闻于时附丽而起者甚众两都九卿之署各自修志志成其秉笔者各予官郡倅或中书舍人而江以南大雅之士如沈公路台使者张公式庐表宅欲以光兹选公路傲然不屑曰方有幽忧之疾未能从也比余入朝而大宗伯闽中林公询吾卿胜流某某辈余号其姓名公路在焉方谋削牍而党事起高木风摇无论繇蘖矣林居以来慰藉相属今年公路五十余赋诗为寿又作草堂图比之鸿乙而公路巳弥留不及见嗟乎公路铲采逃虗遂狷介之性似静者其结客振穷挟湖海之气似侠者其愤世放情寄声色之游似达者至夫沉酣竹素雠校鲁鱼聚可汗牛藏无游蠹断简必续僻事能征又今之慱雅君子也然而坎壈盛世奄忽逝波宅相仅托于阳元血胤竟同于伯道不亦可悲哉公路所交善惟娄子柔李长蘅两君子状且传而其子谷似泣请余志墓中之石曰治命也何忍辞公路名弘正自其十二世祖都远守杨州始迁苏居郡城之乌鹊桥巳复徙嘉定之青浦为江东之沈六世祖思善以好义表其闾曰旌义子辅娶于瞿夫妇笃孝直指请于朝表其闾曰双孝有四子修职郎槩其季子也槩生燆燆生应元世以耕读亢厥宗而应元之子太学生昌德字叔怀者最着则君之父也君生而岐嶷至性过人年十六文藻飙发华亭故宗伯唐文恪公诵其行卷大奇之曰此我辈人也叔怀公课子严君巳弱冠犹欣然受杖无迕视居母丧三年柴毁不御酒浆族党咸啧啧称孝子孝子云为文高朗自喜调与时背三试不售二竖相侵遂绝意制科之业颛以称诗为事所著虫天志小名录枕中草为世所赏誉词客酒人坐上常满即有匄贷未尝以囊涩觧尝侨居海上余友陈太仆子有与定忘年交后以论文失欢客有与君为难者余尝讽太仆曰两贤岂相厄哉太仆亦悔然君自此与海上声迹都绝矣归于邑城有水石竹林之胜尊彛书画之赏客赠以东坡雪堂玉印因颜其堂曰春雪赋诗亦命之雪堂集志所存也君尝自谓富于黔娄徤于叔宝寿于长吉虽复五男不有听之冥数子姊之子曰谷似更有遗命以叔父昌国之长孙并继宗祧书籍田庐分授有绪葢困于市义死之日家无余赀云谷似秀而文足继君之素业将以此月二十一日奉公之柩葬于江湾之光茔元配孺人李氏先一年卒别有志铭曰 
　　昔白香山之池上诗云有水一池有竹千竿有书有酒有歌有弦者贫士不能致之夸士不能安之力能致之心能安之者公路也膏以明煎身隐则天全火以薪传称诗为大年岂羡千百岁之顽仙不为五十岁之乐天乎吾尝铭王公大人之阡要以亟称无愧者惟若士为然 

　　○程桺汀隐君墓志铭 

　　太史公曰阴阳家言使人拘忌而多畏自宋时赖文俊董德璋以青鸟之术着于歙而歙之慈亲孝子惕于祸福之说行营高敞数十年不能成一兆域者而素封之家为尤甚信乎以金注者惛也程隐君桺汀八十时其子继志走币四方求酌者之什再易岁而以世父参知公之状乞余墓中之石且以葬期告是所谋在地下不在地上者其孝可念也程之在歙者皆者姓而□用之程则自唐中丞澐始宋时则少师珌有洛水集行于世数传而为文和文和之子九峯乡里穪善士有丈夫子七人长为隐君名灼字见甫自号桺汀习见家世修计然策牙筹之与亲驵僧之与使非其好也乃从掌故家游翻经阅史几于迁业九峯韪之柰家督非君不可而君自度不能竟学乃修息吴越间鲜有遗策自谓用其所短反以见长葢出纳在手高下在心者垂四十年而子母钱与六弟共之一赢一缩截然分授归于至平虽童奴厮养无有腹诽唇稽者友于睹矣祝黄门石林作令时行乡约法察举君以为约正里中有疑事每以相质君不任受德不受任怨而至于缓急之际密有干旋或捐橐解纷终无知者故有长者之誉其理家也衣不重帛食不兼珍禽虫之属不忍恣刀俎以供口腹俭德如此而作宗祠建书院不惜巨费以成壮观至书院名九峯令昭示子孙知向之辍学非九峯志也君之八十也余友陈眉公征君为譔仁寿堂记君读之曰仁则吾何敢知里巷小善逋者蠲疾者药亡者椟力犹可勉我子孙无以老耄而失我时以告我可也呜呼假令司命者多假之以年君之为德于乡者宁不与遐龄并畅耶生卒婚媾之详具状中不复赘铭曰 
　　染与净何常淤泥有莲花雅与俗何常货殖有儒家政以孝友成人见其老而弥劭富为仁义附犹惜其生之有涯 

　　○王隐君墓志铭 

　　古之学者耕且养三年通一经近世士人一事占■〈亻毕〉何能复问家人产且耻言耕况贾乎有佳子弟能服贾为父兄劝学此孙武三驷之法所谓一不胜而再胜者也武林王见石先生有三子皆负隽才先生既屡踬棘闱以食贫故不能一意竟学于时仲隐君长跪请愿为家督持门户修什一之息以供朝夕年踰舞象即以贾起家见石先生始得将长公季公跳身就四方都养之维扬之海上之大涤山中下帷攻苦不反顾先生举明经季公亦对大廷登甲第葢至季公迎二尊人禄养京邸而隐君如弛于负担世称乐有贤父兄宁知子弟之能成其父兄若此可谓岂年谷矣隐君名国柱字君奉别号润庵系出晋始兴文献国初繇暨阳徙钱塘世者隐德七传而为云石公慱雅慨慷振人之急千里诵义是生见石先生隐君则其仲子也生而有至性得膝下欢初割产仅田十亩会见石公有女弟无以为嫁忧形于色隐君辄鬻所受田治妆宗党服其孝义友爱伯季二女弟终其身无间言同舍生殁于他州访其遗孤时加周恤戚属有乘俭岁而操券以窘隐君者亟偿之比家既饶与相窘者数见曾不举前事以重其愧即季公显贵里闬皆属耳目于隐君无若夫巳氏之子改玉改步何隐君顾夷然故吾捡押若寒畯无骄气也他所焚券掩胔设粥施饵长者之事不胜书而武林述某为内弟沈无回孝廉经纪其家政令一意竟学称天下士乃在无回七岁时心许之类有鉴裁者士大夫或难之矣见石公寿跻大耄祝觞无几何捐馆舍隐君痛欲绝凡三日而不起犹令人掖而就苫次死孝哉死孝哉隐君虽韦布而修处士之行其绪言余教以勖文学克家等孝友家声方来未艾可传巳生卒婚媾详状中铭曰 
　　有以乐其亲不必其荣也有以荣其亲不必其躬也贫有所不辱满有所不足此之谓荒年谷而丰年玉郁郁佳城千秋吉卜 

　　○墨林项公墓志铭 

　　陶隐君论书曰不为无益之事何以悦有涯之生世无达者鲜知其解其檇李项子京乎公蒙世业富贵利达非其好也尽以收金石遗文图绘名迹凡断帧只行悉输公门虽米芾之书畵船李公麟之洗玉池不啻也而世遂以元章伯时目公之为人此何足以知公元章论书以端明为畵字蔡卞为得笔伯时故游苏门苏助之羽翅党事起寻负之一死一生之际岂有达人之观哉子京夷然大雅自远权势所与游皆风韵名流翰墨时望如文寿承休承陈淳父彭孔嘉丰道生辈或把臂过从或遗书问讯淡水之谊久而弥笃此外则宁狎飞凫弗亲轩葢郡守某以年旧请见虽复倒屣殊乖凿坏为数日不怡其介特如此先是吴中好古之家浸寻疲于势要搜括公以翰墨徜徉竟厥世不为他嗜以故廉者不求贪者不顾人以是服远识繇斯以观公之贤于元章伯时不巳多乎公名元汴字子京项之先汴人也以扈宋居秀胥山里为甲族自襄毅公以来七叶贵盛有以孝廉令长葛者曰纲纲生赠吏部即铨铨有丈夫子三人长上林丞元淇坎东澳少参笃寿公其季也少而颖敏十岁属文不难究其家学巳念赠公既背养而太宜人苦节即仲致身王涂不遑将母吾宁以青毡故重远子舍乎于是绝意帖括颛奉太宜人色养亲自浣涤终身孺慕少参公忠孝大节公有助焉公居恒以俭为训被服如寒畯如野老婚嫁燕会诸所经费皆有常度至于赡族赈穷缓急非罪咸出人望外曰吾自为节缩正有所用之也戊子岁大祲饥民自分沟壑不恤扞网公为捐廪作糜所全活以巨万郡县议且上闻牢让不应终不以为德市闾巷声有司益重之公虽蚤谢呫哔谓祖父遗经堂构斯在不欲令子弟亦知达生之趣有六子各受一经严为程课犹子孝廉梦原六龄失母鞠诲备至孝廉蔚为名儒而诸子彬彬皆不愧王谢家风云公畵山水学元季黄公望倪瓒尤醉心于倪得其胜趣每作缣素自为韵语题之书法亦出入智永赵吴兴绝无俗笔人争传购初称墨林居士皇甫子循作墨林赋以贻之晚年意在禅悦与野衲游因感异梦更颜其斋为幻浮且手题椑槥比于司空表圣之志生圹者洵称达人矣忆予为诸生时游檇李公之长君德纯寔为夙学以是日习于公公每称举先辈风流及书法绘品上下千载较若列眉余永目忘疲即公亦引为同味谓相见晚也公与配钱孺人殁数十年而次君德成图公不朽属余以金石之事余受交公父子间不可不谓知公者何敢以不文辞他若生卒姻娅之详子姓曾玄之属具京山先生行状中不复再铭曰 
　　易着谦吉老称俭宝孰藉高明而甘枯槁孰秉素心而事幽讨今游古初神传象表越山啸傲长水潦倒清虗之乡达人所保有啬其躬施及国荐有朴其容艺文穷巧死何如生大梦独晓向平犹惑彭祖为夭史铭诸幽聊识其小舟壑之藏齑臼可考 

　　○徐豫庵隐君暨配王孺人合葬墓志铭 

　　澄江以徐氏为望族自其始祖本中以布衣奉高皇帝命使蜀辞官归里朝士高之赋诗送别为国初盛事本中归而出粟赈恤为德于乡及至殁也当世名公若魏文靖王文端胡忠安叶文庄辈皆哀挽铭诔语无虗美大书深刻传布海内大江之南以碑板不朽先德者繇徐氏风之也数传而有豫庵隐君及仲子弘祖复能修本中之业以高隐好义称弘祖之母王孺人八十余违养将归隐君之藏匍匐五百里请余铭不忍辞按状豫庵公名有勉字思安赠光禄丞柴石公之第三子十九罹父丧伯季六人以射覆法析产公一再得正室乃让于伯兄而自处东偏之旷土是时家巳中落与王孺人拮据修息竟复旧观园亭水木之乐甚适也或劝之以赀为即辄不应葢公性喜萧散而益厌冠葢征逐之交即秦中丞杨冏卿侯司谏皆周亲相善时访公公固匿避以疾辞亦无所报谢其雅致如此中年伤足不良于行晚而为盗所苦疾作卒不起仅得年六十公有三子伯仲皆王孺人出常与仲子弘祖居仲子好远游所至必探幽穷胜倾其独行嵚崎之士然每结束行装则有恋恋趑趄之色孺人察其意慰之曰吾幸徤善饭足恃耳男子生而射四方远游得异书见异人正复不恶无以我为念故仲子足迹几所谓州有九游其八者孺人成之也隐君不事纤啬其蹙而复振所拮据修息者靡非谋室之获巳多泛宅之游孺人望衡筑室令无垂堂虞季子弘褆生孺人字之不啻出入腹隐君卒先一月谓孺人季吾孽也若援产勿得视两儿孺人不以为治命举田庐鼎分之甲子岁祲米斗百钱孺人命仲子出粟以活饿夫岁数十石仲子念孺人所居湫隘将改作鸠材矣孺人闻墓碑在风雨中撤使甃而垣焉又办祭田数十亩倡族人享祀尝有所感愤同冢孙质之青阳张氏入门见其家无长物有素风则喜恭人躬纺绩则又喜既而计部君自拭藤床恭人自进茗馔益大喜竟忘所白事归归而疽发于背俄顷竟尺医云是疽非愤极不成非喜极不散今发矣当无恙后果然其虗怀服善识大体学士大夫所难也孺人有两孙以学成列黉序孺人尝同仲子之子卯孙勖之曰民生于勤勤则不匮今里媪之纤者无数而吾家独以精好闻学犹是矣张山人复有晨机秋圃图名公题咏殆徧焉先是弘祖游华山至青柯坪忽心动归而孺人示疾自此依膝下绝迹不出户孺人八十为征作者诗若文以佐祝觞迨乙丑自春及秋侍汤药几废寝食以身殉孺人劳苦之曰无为死孝吾从而父巳晚矣弥留之除神识超然令妻寿母不巳兼之哉嗟夫隐君不喜冠带交而孺人成其志仲子为振奇之士多林下风此如莱妇鸿妻雅称偕隐可以传矣生卒姻娅之详具状中铭曰 
　　布衣之豪动九阍家声不冺余仍孙市交客满随朝昏乘车戴笠气可吞夫耕妇织素业敦不为皋门为鹿门幽人坦坦真足存龙蛇既厄孤鳯骞善作善成贻谷繁宝慈宝俭合道言风雨如晦云雷屯半荣半瘁同一根中分后合干将材管彤郁郁照墓门 

　　○处士宇溪陆公暨配张孺人合葬墓志铭 

　　余既为亡友参知云台张公铭玄宫之石矣公有遗文状其仲姊及宇溪公公子超越皆游黉较负儁声问业于余即云台志中从读书吉州二藐孤也翁媪葬卒既久虗墓石若有待余不敢失亡友之谊乃无辞操笔按状公姓陆讳琼字思佩别号宇溪世为钱塘北郭里人讳基者生敬敬生华华生政政生水村公论代着隐操水村公有三子公其仲也公生有至性八岁丧母屠哀踊如成人时岛夷寇起水村公纳妇稚于郭独身跳伏视庐舍公登陴凝睇侦知寇退乃始敢进食既习章句颖敏绝人以水村公不乐儒去而习计倪家言甫当户事水村公偕继母贾得其欢心丧父如丧母丧继母如丧父时哀踊也抚弟妹惫极恩厚蚤敦伯淮之爱长而析箸非其意巳公虽心计服贾而士行丙夜篝灯纵横百氏慱洽如经师出与里中儿论难皆屈服去里儿以是日摄公会有杀人当道者所弃尸乃公家匠也县令驺呼适过之无赖子遂以诬公兄弟公慷慨申雪不数日而事竟白诸兄弟人人才公倚左右云江陵相当国量田议起公应县教董其事下令以旬日报竣公侧身塍陌目送手畵不爽铢寸悍长吏不能难反优奖之公自是始得脱践更与张孺人专为家也未明起视臧获率作视其劳者衣食视其下者先业益拓又不规规什一常贷贾人金数焚责券一语许诺即赤手丐千缗与之无恡色有于某骤殁公抚其幼子迄于成立方某者欲寘宅力未给也而有远行托公市之公如约有讽公此美宅何不自取公笑弗应俟方归即推予焉邻沈叟素德公欲以田园贱售公竣谢之沈圽而恤其婺有加也王生构于雠几陷重辟公捐赀出生犴陛不责报邑令阴遣椽访按里中豪某某拟闻之台使者椽夙重公德望从容廷问公为极辨脱三人于死卒不令其人知也其敦概重侠类如此公为儒不卒独好与儒者游张孺人能识公意咄嗟治其闺中若无音响以是公负贤豪间声益远孺人生名族娴内则诸训家世豪举而翁性俭朴甫迎车牵即敕新妇不得张乐入门乃易椎布操作而前尊章大喜事继姑贾庄其处妯娌如姊妹和气照暎佐公襄大事动合程范析产非公意尤非孺人意也当公主量田事乡胥县吏以千指集其家昼夜旁午孺人为椎牛致酒劳问勤苦人人满意去岁时伏腊辄手织缥锦躬炮甘炙以贻太安人抚爱诸弟时偕公为经纪门户故参知伯仲得端意本业浸达贵显焉公既怜爱幼弟寰溪君欲令治儒孺人曰是孱而少神何可令独困虀盐哉佐公调护卒愈痼疾他若迎外媪抚孤甥公倡义孺人无不应者检综管钥严而有体督二子就传伊吾声不丙夜不休孺人殁而公忽忽不乐稍纵意诗酒间时戚然有良友之叹奄忽数年竟亦下世余读参知状而悲之然公夫妇可谓能行其志也内行整洁慈风穆如使公生前代必首应孝弟有道诸科列妇德于少君孟光间又何媿乎手投佳种旋获秬芑双鸾对翔两谷齐荐儒効彰灼斯其应矣公尝有兴作巨斧猝从梁堕葛衫中划而肤理无伤无赖子鬻田于公迫负官钱腊毒衣带至公所索衅公饮以酒出好言慰去之他所争攘死公葢有天幸人以为盛德之报云年月姻娅具列状中铭曰 
　　冀之亩恭如友皋之庑肃若俎唯德符如鼓桴以鸣厚同弦奏山辉璧川媚珠睪哉藏泽不渝 

　　○龙安府照磨怡泉许公元配沈孺人墓志铭 

　　甫里之许埒于素封非藉世赀也葢谋室而获焉先是许公之翁媪以家难废箸萧然贫也自沈孺人为冢妇不爱簪珥俾郡幕公用昌大而贾逐什一之息而家乃大饶或曰孺人有心计躬自操作与僮奴同勤苦亦赖有天幸举无遗莫斯二者孺人有之而非其所以造许之繇也家之将兴也有内德相夫子以慈孝友恭而得全全昌有保之者矣按状孺人沈氏昆山里人幼有慧性父母遗爱之为择快壻得郡幕公笄而归许能洁修瀡奉尊嫜称孝妇时许翁多宿逋收责者叩关而呼无以应翁有窘色孺人谓郡幕公曰此家督事也色养之谓何于是翁析产郡幕公请独任逋不及季季以此得息肩家亦起而不兄若者每当无年意不能无少望郡幕公周子无算而孺人更以妯娌情阴馈季妇无床第惑葢终季之世靡谇语嗟乎妇言是用友于道缺许氏之友爱也以用妇言更着非家之祥乎孺人生子既壮不禄郡幕年将艾且庄孺人殊无意及副簉藉令孺人牵于帷房之爱不为宗佑计即财虽与众共之非所以长守富也孺人则为求良家子得同里陆翁女餙以进与之相得甚欢巳而举中书君孺人为解襟抱怀中属毛离里不啻也时其寒暑调其饮食视其药饵为之虔管钥者若而年自就傅而授室而孙子婚对而宾客酒醴干糇无问细大孺人是供即陆孺人无所加其爱孺人年六十七中书君徧走海内名公若文若诗若传若序为母寿人谓中书君孝无与比实母慈所感也孺人成其夫孝又成其子孝可谓贤也巳是宜铭铭曰 
　　先民有言孝衰于妻大岳之后潜德有齐而室不溪而情不携而熊是丸以愧彼牝鸡琢石玄室而史为之题 

　　○许伯上配鲍太孺人墓志铭 

　　故太保新安许文穆公以纯德素风刑于门内家法之美为当代士大夫所称方其立朝巳悼亡哭子而厥有成之者其长公配鲍太孺人实以冢妇代为家督云嗟乎盛衰之际人所难处也文穆之荣衰太孺人身阅之矣当其鼎贵不以盈及其殄瘁不以轻非以其能持盈故能定倾耶彼须眉男子凭借光宠至使其父兄不可以死者矣何论闺帷妇太孺人于是乎贤矣太孺人生二十七年而许长公没誓以死从绝粒不食文穆使保母谕之曰殉死易抚孤难请从其难者太孺人执志不回自经者再绝粒者又六日文穆呼天而泣再遣保母致语曰亡子之孝妇之所知也老人身半枯矣而忍重悸之乎有亲不能养而遗以身后忧亡子不瞑矣今日之事所谓死重于泰山者也妇其易虑庶存孤以安我太孺人迫于义奄奄床褥间泣谢始进粥糜终三年不绝哭积哀成病数濒于死至三孤成立而自谓可弛于负担也太孺人虽无年抑有不欲尽其年者矣令甲节妇非六十者不得旌其以子贵貤封者亦不得旌太孺人格于令弗被旌也诸宗亲乃私谥之曰贤节而不佞昌文穆门下士且受交于长公者不敢不以文辞而志之曰 
　　太孺人者鲍氏名静华抚州倅献旌长女赠中书舍人许伯上之元配太保文穆公冢媍也太孺人大父赠工部尚书季贤公与文穆交善为婚媾太孺人年十六而归于赠中舍公鲍故大家治装甚盛文穆虽通藉汪夫人犹然荆布也太孺人即去绮纨以俭素事汪夫人时轧轧闻机杼声矣文穆公家无负郭□奉入以赡宗亲不足又耻为匄贷太孺人曰仕不家于官妇岂家于装哉出装具以为二尊人资斧其知大体如此太孺人事汪夫人甚孝常一日晏起汪夫人曰日可中否太孺人自是鸡鸣盥栉问寝汪夫人即汪夫人夙兴莫能先太孺人也汪夫人有茗具索之不得或谓失之新妇所则戒左右勿复索太孺人闻之但谢过不自剖也后竟得之他所汪夫人服其有量汪夫人疾太孺人衣不解带侍汤药者月余以身为祷家人为之感动焉文穆携家宦邸既丧汪夫人令太孺人与娣姒逓司中馈时臧获非素御皆凛凛奉程朿无敢挠其政者每上食文穆必亲涤器调羮不敢假手侍者葢其慎也文穆既解相印归益不问家人事太孺人内奉高堂外支门户井井有条每嘉辰令节必集亲知设牢醴与文穆劝酬以乐其志文穆疾革顾诸孙曰汝曹有贤母我与而父俱可瞑矣其生事死葬畧无遗恨云太孺人教诸子最有法自能言即无敢以骂詈为戏者能行坐即无敢躐次先长者及其就外传每传意塾师勿以姑息从事诸孤每塾中暮归或受荆楚必问所繇或以书法不谨句读不习为秉烛危坐从旁课之必得当然后就寝诸孤有过必令侍儿设毡具杖跪而责之旁引曲喻俾自知罪而后挞之每挞未尝不呼赠公而哭自咎其不能教也诸孤至无以自容痛自惩艾葢仲子巳服官太孺人从之宦邸犹数数觇其言动督过如儿时诸孤恂恂如处子不隤其家声微太孺人之教不至此太孺人治家嗃嗃俨若朝典然严不废恩拥一布被二十余年敝犹不改然啬不废施见道旁之枯骨槥之驿传之挽卒糜之宗亲之不能举火者脱簪珥以助之有从叔祖殡太孺人屇期邀娣姒会葬或曰贫老而孤何当此礼太孺人曰吾知礼而巳不知其它先是文穆公析诸子田庐太孺人不辞寝丘曰何如先姑机杼时也太孺人持礼意甚谨妯娌娣姒望其神检以庄见惮诸子妇师保奉之不敢失尺寸其抚王夫人遗女如巳女皆以端操贞静仪之既出合皆能执贤妇道矣里中妇洪氏者丧其夫时起居太孺人与居阅月辄感而自矢曰妇人再谯真禽行耳终不离太孺人左右京邸就居相传有妖崇达官贵人无弗移避之者太孺人命弗移终亦不为崇也太孺人素不佞佛当其丧赠中舍时所谓濒于死者家人巳治后事矣一旦不药而苏遽呼侍儿问曰适白衣女郎自何所来乃倒瓶中甘露饮我耶葢大士默相云太孺人栢舟之节皎于氷霜动物感神不虗矣太孺人就养北征之清凉而病革犹端坐呼子若妇谆谆戒勉俾归而传语遵奉遗训预定化期不移晷刻几于委顺者太孺人没时享年四十有八子三人抑太孺人之贤故自天笃要以文穆公之清邵若绾故太孺人式其俭赠中舍公之孝谨若庆建故太孺人习其恭而诸孤之枕经藉书若谢之玉树王之青箱故太孺人益闲古训袭美彤史其渊源远矣是宜铭铭曰 
　　人之寿年惟识所持同于寿者寿亦得之懿彼贤节岂与寿期为死者孝为死者慈寄生之身捐之若遗不则今之鲍太君与昔之鲍大君何修短相越之如斯吁嗟乎是惟相门之女师 

　　○王母季太恭人墓志铭 

　　吾郡母德之贤垂耀彤史者更仆不数而最着为包母杨太孺人其两子俱禀慈训以忠孝大节为名侍御徽言懿范天下莫不闻至今而有王母季太恭人者与之匹不惟三珠并耀二方竞爽次公陈臬于雄藩季公含香于比部其家门之盛世德之美与包氏同而徽言懿范百年再见是固史家之所当采者况重以孝子之征言也按状太恭人太学孟岩公之女母曰秦孺人其始娠也王父宪副雁山公梦鳯翔于庭厥明占之宜诞贵女生而婉静不凡女范女红过目即脱日成诵脱手成剪襞雁山公休沐授以孝经内则诸篇及史书贤媛事辄持记不忘心益奇之孟岩公之游太学也与毅宇王公同研席交善遂缔朱陈之盟以太恭人归毅宇公之第三子是为赠中宪瑶林公敬姜和鸣之繇果不虗矣毅宇公乌衣世业高自标置交无尘杂独敦礼经师督课诸子靡晨夕辍家驹千里尤目属赠公赠公口不言钱手不握筭自太恭人入室则内政井井米盐出入皆有记注臧获受成鲜所干没赠公得以肆力于学籍籍黉较间谓巍科可芥拾而数奇兴叹名心渐薄太恭人恐损乐生之趣时时慰解之又广其意曰吾视君岂长贫者考作室子肯堂一身也且君巳作达吾子安得复尔于是赠公无厚业矣太恭人乃以辨兼珍而营夏屋修毅宇公义方之训有过无不及焉太恭人嫁时簪珥珠玑尽于修脯居然荆布妆错趾鸣环盛餙间无怍色谓佳儿可恃也赠公孝行无与比太恭人善成其志姑忧孺人病吁天请代既巳垂绝得少延毅宇公困于焚券豪于传觞太恭人击鲜召客不闻罍耻促毅宇公既贫而无忧生之嗟以此至于孝奉尊章迎养母秦孺人与姑季孺人之归何司理者恩礼备至赠公副造所生爱劳均一三党周亲赈穷悯乏惟力是视尤闺德所难也次公癸丑成进士廷对服官季公以己未成进士太恭人各有手书以清白慈俭相勖宪副兄弟既免赠公之丧依恋膝下不作魏阙想太恭人曰儿以此为孝吾少读孝经不曰孝始于事亲终于事君乎宪副兄弟奉命惟谨是以单车就道而不意大期忽至风木衔悲宪副陈臬奔自鹿泉水部衡文奔自象郡各以畏此简书缺然含敛为终天之憾而太恭人以孝子观成　君恩洊被比于包母之遭际有险夷之异焉故含笑入地也余为诸生时与吴广文者会文于赠公之家塾时赠公犹未弁称为同社小友去今四十五载而复与宪副兄弟为同朝为姻戚既诔赠公而又志太恭人虽满柳之未雕而虀臼之难称矣是宜铭铭曰 
　　清淮世泽有开必先既叶鳯卜克成象贤名为伯鸾之妇而何以蔍蔉之逢年召为义方之母而何以缨緌之蝉联舟方泛而藏壑剑欲合而归渊继包母者彤史祚王氏者青毡 

　　○祝母陈孺人墓志铭 

　　余友祝尧观举孝廉三载矣萧然藿食不治家人产也泣谓余曰先慈陈孺人自为女而为媍为母毕世而与贫俱何瘁也忍言逐贫而吾母之贤有暗合女史传多可书者吾母陈氏陈之先世有隐德而乐善公多贤豪之游为最着其家故不贫也再传为东山居士椎不造事困于徭役产日挫既捐馆家益荡散不能守先世之旧庐孺人与寡母形影相吊虽处艰危尝有以慰母意令忘亡者无改度孺人以十五而归我父外祖母张力不能治奁具吾母以荆布错绮罗珠翠中若有以自异者无蓄缩吾父少即习贾始探茶楮禹航山中尝经月一再归继以单舸走吴楚间征谷贵贱尝经岁一再归赖吾母持门户无内顾即折阅助以织纴无室謪祖母邬孺人性严卞御子妇易为谯诃吾母庄事有节无失欢吾祖治家嗃嗃子弟使人各一艺每始旭耕者春者读者走日中者食指动数十皆仰给中馈母椎髫操作入厨治馂咄嗟立辨无废事不肖既就外传奉母训如严君仲吾之声昼于塾而暮于寝也有以属句赏余早慧者母却之曰勿以骄儿志即先祖父母含饴相怜母益以游惰戏渝为戒无小慈邬孺人寝疾吾母与伯母陈更番入侍母衣不解带者浃四旬每中夜起抚摩扶掖亲涤中褕久而愈无勌色母以故善病以哭余祖父成瘵不治弥留之际从容布席从床褥间稽首以不肖属伯父母曰陈氏书种在此子矣此子也才惟伯氏之赐子也不才惟伯父之望顾卒子之乃命不肖跽而进杖不肖伏地泣不止正色曰死生命也若不忘吾言吾且不死奚泣为于是以二箧授吾父其一皆含敛丧服具也葢怡然委顺无怛化孝廉之述母大畧如此而孺人生前殁后可悲可愤之变尚难更仆数也中垒蔚宗所载孝妇贤母何让焉嗟乎祝公父子世牟什一孺人独信诗书之可以亢宗庶几哉断机画荻之流且于宠辱死生之际有士大夫所不能自持者孝廉之不丑穷亦犹孺人之遗教乎孝廉又泣而谓曰昔吾外王父乐善公与吴文定交善文定尝为修谱而颜其居曰湾陈世家吾外父死且不朽今何以不朽吾母非一片石哉于是以状授余余读之不胜呜咽葢三辍编而后竟嗟乎祝母之下世以三十四先慈以三十六其贫瘁同短折又同生无五鼎之食而死有半通之纶亦何解于终天之恨哉惟是孝子之请不忍虗也乃叙其槩而铭之曰 
　　若或啬之富寿而康其身则殃若或?之端淑而臧其家则祥身之殃殁则巳是谓女中有颜子家之祥子之以孟母之名照彤史 

　　○参军静吾贺公墓志铭 

　　朱方之有贺氏也阳夏之有谢也汝南之有袁也贺之有承德公也袁之有邵公谢之有弘微也公名学文字知本别贺静吾仕为河南都阃幕官非其好也而自以孝友独行显公祖曰封主事默斋公镐父曰江西按察使澹庵公邦泰澹庵公筮仕为莆田令尹猝中倭婴城誓守而归其家人公嫡母邓安人卒于途公时方九龄哭踊如礼巳代澹庵公居子舍事封公封安人备极志养当公游南雍封公诫之勿作少年游公题其训壁间以巨石支僧寮不一窥桃叶归而受家秉益食淡茹苦尽煎世家子习气以是当封公意而澹庵公亦藉公无内顾忧巳而封安人封公相继卒公哀毁几绝如夺怙恃为敕断酒肉者三年其居生母欧孺人丧及奉澹庵公讳皆然澹庵公宦□在千里外公问关定省往来策一瘦卫津人候吏初不复觉巳家居十年公无晷刻不立侍澹庵公性卞急小有所忤公且受挞盘旋寝门间俟怒小释即复入欣然巳应奔走矣澹庵公日喜诵金刚般若经圽后二十年公持诵如一日且诏诸子曰吾非为尔祖乞冥福也庶几开卷见羹墙耳其纯孝如此公诸兄弟豪举任达每欢饮争慱得公片言辄解公亦傥易绝无城府及周旋尊亲矩趋尺步不敢纤毫越礼贺族之大用于江南而家乘未修公慨然任辑之水木渊源遂如镜焉性好施予尤敦于故旧故旧子弟多倚公为外府至屡渎不厌戊子己丑岁大饥公倡诸兄弟大赈里党所全活不可胜计他若贫而不克婚者负而不克偿者名山梵宇之宜复者黉宫胜地之宜饬者不繇劝讽触目动怀未尝市以为德亦未尝徼以为福也公虽以祖父意责令当户拮据家难备尝辛劬而实不乐屑屑问生产岁入所羸半为纲纪者所没或并其橐负去公知之弗问也为趣具召客客至投辖轰饮或遍呼子姓赏以巨卮虽贵显满座鼾声如雷语多冲口怒不淹时人亦无怨之者公晚年邃于道术尝闭户演习满百日始开关紫光奕然在其大宅雅好奇游以过鲁游岱岳以奉使适晋游恒山以宦辙中州游嵩少如礼九华登泰和谒武夷溯梅岑振策里粮陟危踰险皆少壮人所趑趄回驭者公独从衰暮鼓勇髣髴灵仙庶几一遇尝梦入福地邂逅数老人题诗满幅觉而诵之飘飘有凌云意疾革时挥手碧落犹以未践衡华为生平缺事可以知公旷怀矣公生以嘉靖壬子殁以天启乙丑得寿七十有四元配华安人有贤操助公起家者也子三人长太学生懋元次南京光禄寺典簿懋光即以　覃恩进公阶者次太学生懋亮侧阎出女四人孙四人孙女三人嫁娶皆名族详懋元行实中元等既葬公荆城塂祖茔之次而以墓中石见属余观公生长巨阀人地高华展骐骥之足日入犹轻千里也乃知足英年躭玄壮岁仪结心一专气致柔如公可谓善学道者若其孝友之泽扬之愈芬为公子姓者麟祥鳯举皆逡逡万石家风公所贻又不趐远矣是宜铭 
　　铭曰籍登散吏儒证列仙身超物外意象帝先姜肱阳城友爱比肩皇人窓下白传池边鹑居爵跃审鲵渊大还既熟捐小年吾铭其宫永不骞 

　　○文学虹山汪公墓志铭 

　　汪之先葢出鲁公之后自颖川受姓散居江左世有闻人在汉时则有若龙骧将军文和在晋时则有若司马叔举在唐时则有若越国公华而其自唐模迁岩镇为岩镇甲族则宋孝子时扬始着时扬有二子皆举明经寔亢岩镇之宗诗书孝友之泽所繇来远矣十三世而为竹坞处士处士有文夫子二人虹山君其仲也君生而沉静幼不好弄垂髫从师受费易同舍生间以嬉辍业君耻与为伍同舍生易之私相念汪氏子独善卧耳何不能致而六壁窥之则挟筴读书甚庄同舍生遂严视君不敢以狎进弱冠慱士弟子试辄先其曹偶有司恒锲其文以为士的公益潜心竹素纷华无所好游闲无所接斤斤如也先是处士公好任侠家用中落会季弟蚤夭按大宗法当以君为之后君不可曰吾母脱而举某天下岂有无母之子哉即不能五鼎养菽水故不乏而以利遗亲也处士壮其志乃推犹子以嗣之君处脂膏不自润而所郄赀镪千金于是藉藉孝义声重里中矣君有伯氏以收息转输为家督母夫人　氏尝念其劳因燕集诸子妇咸在谓处士公曰大儿非余所出顾其佐夫子冐霜露远服贾吾子安得与等异日折产当割其肥以不平平之处士公曰吾家素业赖仲而引长之安得左儒右贾以隳后人志矧书生攻苦茹淡不得与冐霜露远服贾者等乎伯氏长跽称善而处士之配项孺人犹悒悒不自得君心识之当折产时母夫人巳捐养君笃田薛之谊默承母志焉识者多之处士公尝仿司空表圣治生圹于环山之麓且辟丙舍其旁为家塾时以胜日策杖往憩听伊吾声而命园丁莳松种菓君则亲为盥铛执爨以进日暮掖处士公以返以为常及处士公没君复挟书读于墓侧风晨雨夕悲感同舍同舍友为咽不成诵云君试于乡者六主司莫能收乃叹曰吾始不五鼎养今而后知不五鼎祭矣唯昔人所云教养子孙以忠后退让谁复难我者于是手辑名儒家训与先代格言与子姓相勖书凡若千卷藏于家里族有相构者多取平于君君不自为倡每当群议既定辄理前语曰某某议是闻者心折雅不喜为豪侈衣不重丝食不兼味至于赈穷结客豁如也君所录经书子史皆成于手端谨有法大类钟体而不以书自名语曰知希为贵君之制行近之矣君生本嘉靖丁亥八月二日没于万历壬午八月二日其没也前知大期曰以是日来以是日去葢庄子所云无怛化者殆是乎得寿五十有六子四人宗传宗周宗鲁宗荣孙十六人玄孙三人多黉序之彦女一人适癸卯举人方可观岁乙卯九月廿七日奉君与元配曹孺人侧室徐孺人合葬于范里桃林坞之原负坎肉离徐孺人者鲁荣之生母而宗鲁与余游谈艺有日行业自树能追述君德言懿行不坠先美余故不辞其请而为之铭铭曰 
　　以天合者弃璧而趋锥刀为亲离里为疏君虽不伸于奉檄而愧彼绝裾吁嗟乎斯史氏之可书 

　　○刘母吴孺人墓志铭 

　　壬戌之秋余以岁事至旧京时齐鲁方用兵取道河洛过睢阳读文学刘子瓒制义洒然异之刘子愿交东南名士因以高子应联席结社相得甚欢无何刘子丧其嫡母吴孺人走使云间征余为埋志读其所按次行畧葢一字一泪也嗟呼妇人之德不着于阃外而鸣鸠小星流徽千古非孝子能言作者何以采焉余感刘子之孝情不容辞刘母吴孺人者故教授刘公之室教授则参知刘公之子赠公之孙也吴在柘城华冑绵绵世为甲族　国朝有名郁者始以诗书起家为山东学宪再传而为景以隐德为乡里所推自景四传而为西溪公以饶财好施为远近所归向孺人则西溪之第三女也母张方姙时西溪公梦宅中层楼上摩霄汉指张孺人腹喜曰是必产佳儿巳而举女西溪公又喜曰是必适名家子因构层楼奉母而抱孺人与俱以当梦征孺人生而颖慧幼而柔淑西溪公心奇之数有议聘者不许也是时刘太公亦为教授君择婚对会西溪公游于睢阳交相善以为德门世亲无若吴者遂委禽焉又六年嫔于刘庚辰参知成进士令浚丧妻有年滑恭人为继有嗃嗃声赠公虑勃溪止孺人无赴浚孺人谢曰所不能事严姑者孝妇之谓何怡色下气调羮问寝鲜有惰容生二女孺人方因小姑以修严姑之欢乃侍儿有谗构其间者孺人但受过不置辨久而滑恭人与二女皆贤之无间然矣教授公游道广宾朋益进每文士征逐间征歌姬侑觞孺人以巾帕为劳教授喜出意外其知大体如此教授公既补慱士弟子员稍俟计然之策孺人脱簪珥无少靳教授公以所得复为治奁具孺人固止之终其身食不兼味衣不绮縠惟俭是宝耳顾念赠公春秋高尚未见曾孙谋所以广继嗣者进侧室谢氏孺人自静居一室诵经虔祷谢免身得雄若有阴佑即文学瓒云参知扬历宦辙以家督倚教授公公方向学有难色孺人从容请曰行者报国居者勤家逓展臣子心君何辞焉教授公之收族赈穷克成参知之志者孺人助也参知既殁里中豪猾群起齮龁文学无宁日孺人且愤且悲与文学相依为命朝出而洒泪以送之暮归而含泪以讯之几欲奋身告变其恤孤爱子天下无有赖贻谋无衅事竟得直文学方攻苦下帷数冠其曹偶冀申一日之养而孺人长逝矣哀哉又言孺人童时西溪公不戒于火孺人见巨人提之烈焰中在浚官衙尝有狐化美妇从壁孔出踞床燃灯照孺人面孺人危坐不为动其恠寻灭晚年颇奉西方之教然不为福田因果所愚也孺人尝自以妇道内夫家外父母家既施及刘宗而以其余力赈吴之急若免役若折券克昌西溪公之后云睢之称闺门雍睦者首孺人有以也嗟乎妬记所书贤妇不免房帷之爱需弗能割至斩其夫之宗祊而为若敖氏之鬼者何限若孺人屡进宜男克观肯构者岂不诚女丈夫哉孺人生嘉靖乙丑十一月卒天启甲子五月寿六十有一姻娅之详具状中不具载铭曰 
　　暌次家人长舌为病以默止嚣坤道其顺绰彼圣善动叶女师何以劝学赠佩之思何以繁模拟心螽斯属毛离里恩斯勤斯克崇俭德不主小慈在满若冲在险若夷陵谷自变安贞匪夷泉台剑合连理树滋徽音不冺惇史有辞 

　　○太学东里郑公墓志铭 

　　歙有郑氏者逊国时御史道同参政桓之裔葢伤心殉节立义不宦以为家法者也然啇家义士三纪风移周诰逋臣百年土著烈圣有生育深仁累朝有昭雪公论宁忍以逃尧终乎世宗朝有洁潭翁者始抗读书应举之议再传为太学东里公竟用此亢宗而歙之郑与姚江之孙同为忠烈光也公名之彦字仲隽生而蚤慧有至性称孝童疆敏慱记于书好苏端明集为文意特近之勿作常语弱冠以商籍补广陵郡诸生游南雍倾其名宿大司成传公新德奇之取冠多士曰忠节子孙即劣于戚施椎于伧父犹当宠异况落落国彦激昂青云如郑生者哉甲午丙午秋试几得隽复失之公自知数奇颛意教子及侄自是倦游矣广陵五方杂居秦晋吴楚高赀货殖之家皆受塩筴台使者周爰咨询谓贾人百辈不足与计事望之文学知名者众推公专对大见采用于是禀承决事者辐辏并进公与人子言依于孝与人兄言依于友与人弟言依于恭排难觧纷依于忍大姓方氏程氏用公言得相保其终讼者倾家一如公所预策而有神奸汪某诬讦公叔者公复力发其奸丽于法两淮之蠹以除当是时公非不能忍念忍之彼将以攻坚为招必有望风而下者周处驱蛟为此也公家五世不分产公曰此虽义门事非长虑乃勾稽五世之籍而析之无偏厚薄众推羡金三千酬主者公挥而群剖之歙中争产之风为一变乃若赈穷周?扶丧封窀之类岁不绝书橐无剩物楚袁沧孺参知疏理鹾政有功德于淮扬谗人以多赃中之系广陵公心伤其冤首倡义三日内代上数千金袁公竟有完誉其节侠维国论如此公每服膺予友陈眉公惜福积德二语勤行无厌姜宗伯传之曰生平然诺无二言闺合无二色皆实录也仲子元勋举甲子经魁季子元禧举丁卯乡进士公皆及见元禧辛未奉廷对则公先圽含笑九京不虗其教督意矣元勋与予交善予以姚江孙文融期之非谓一举首足重郑生惟是人地家门足并重耳生卒姻娅之详状中不具列铭曰 
　　逊国之郑媲方与铁兰虽可焚香不可灭破巢存卯颠木余蘖雷霆摧折日月朗彻司空锡圭侍中洒血孰是天网可超而越孰是帝纮可怼而绝不有双忠曷挺人杰良玉温如斗光列缺以我书城傲彼金穴鲁连排难倪说觧结隐豹而文履虎不咥侠掩荆高介如田薛坛宇其躬蓍蔡其舌千里颂义一经贻厥孝秀鹊起家声轩揭欝欝佳城绵绵瓜瓞于万斯年视此铭碣 

　　○明故赠文林郎后池吴公暨元配熊孺人合葬墓志铭 

　　楚鹤泽吴侯三仕为令以循卓闻于朝宰臣疏请为天官之属即未奉　谕名品巳定为天下令长最此非有治县谱也实禀赠公之教云赠公名仰高自号后池吴太伯之裔世祖居金陵洪武三年徙居荆州之江陵因家焉公生而颖异湛思力学冀有所立在荣名利禄之外顾素无厚业力不能藉先容即见学使者如见天帝用是屡踬公气不少挫刻意尚行豁达慷慨志存兼济略无憔悴可怜之色乡闾重之坛宇在躬金汤在口高下在心春秋在笔里人每有争言就公质剂公不吐不茹人猒其意鲁连觧纷而不取彦方正巳而化物不是过也尝以岁除见一负薪者赤足履氷上怅怅无所之似求死不得者公就而问故曰吾有母巳耋人皆以椒盘进膝下触吾独不得升合以供一餐安用生为言巳泣如注公亦泣如注急觧橐中金仅四分曰急持此以备一餐吾皇迫亦不减若然若有母吾犹可缓耳归语熊孺人孺人曰何不畀与之公曰巳与之矣其夫妇笃义大略如此孺人贤淑能捐奁具勤纫织佐公孝养靡甘旨阙公不事生产课三子负笈每患修脯之不继几废学赖孺人竭力丸熊断杼之事竟观厥成既御板舆恒规丹笔宝慈宝俭渐于金天氏之教深也禄养巳及而风木仍悲惟是回銮之诰足发函光与公同荣未有涯耳公生于嘉靖庚戌闰六月二十二日卒于万历丁巳七月廿六日享年六十有八孺人生于嘉靖丙辰年九月初七卒于天启丙寅四月廿一享年七十有一以崇祯三年九月十六日并受覃恩敕赠生子四长元功配刘氏俱蚤世次即弘功中天启乙丑进士初授浙之东阳令任三月以内艰归起补南直之如皋以三年满授封敕随调繁江都配谈氏封孺人三绍功县庠生配刘氏四懋功县庠生配楚氏女一适王自柄孙男二长士遂娶罗氏元功出次士雅懋功出孙女三一适儒士严之宽元功出一适庠生尹乐宾一适庠生杨麟武俱弘功出曾孙士遂出以天启六年合葬于南湖之原今将迁葬于而属旧史为隧道之碑铭曰 
　　善无小视其力惠无少视其时富者捐所有余不如贫者割所不足而艰危一饭敌暇豫千里而且远过之葢勺水具沧江之用片云沛时雨之施是以曾闵孝情有触即应原尝侠事有倡辄随宜高阴骘之阀而勒陇冈之碑 

　　○勑封征仕郎礼科右给事中熙山叶公墓志铭 

　　郡有吉人为善不丑穷不荣通没而可祭于社者为封右谏熙山叶公公宋叶侍讲少蕴之裔也侍讲子孙入明居海上之石笋里世有隐德数传为静愚公举丈夫子五人皆奋迹陇亩以诗书为业而公与伯氏征山游射宫名最着静愚圽遗田壹顷五析之公不满中人产顾独肆力于问学无论诸子百家及岐黄星纬诸书皆以腹为笥益擅博雅声执经问业为都养者日众脯修之入以佐友爱不入私橐幼弟佐山未受室为谋婚对屡以游闲废其奁具公复屡周之无勌色即居址陇亩间有与昆季相关者抑意推让以故兄弟垂白同堂如手足里有阋墙者见之心折知田薛不远也公虽落落穷巷乎中有以自负眉宇间无可怜之色其训子曰与不足者言有余彼谓我骄也与有余者言不足彼谓我求也口不言贫耻辱免矣有朱某者家颇饶习公长者思资其缓急而口不忍言馈以贷为名公岁以子母钱往来不愆晷刻卒无所受其介如此公尝宿于海上之邸舍舍主人有仆逸而父子董迯者家止一艾妇公私念此瓜履当避也时日巳下舂且骤雨趣装遄归妇留之不顾乃绝浦行泥淖中投逆旅宿几至委顿有妾媵弗堪于主母者中夜负重赀走迷失道困公田园中因投自匿延其主者至诫勿棰楚而尽所挟归之其夫请酬公不许笑曰世故有以小人之心度君子之腹者乎新镇去郡六十里土风淳朴四十年来颛蒙始开簪缨辈出然公虑子侄辈渐于浮佻居家以身为教斤斤礼法无杂坐之欢无意钱之戏给谏公是以专其业举南省第一人明年复捷南宫移疾弗就廷对更三载谒选闽之候官迎养官邸夜必询庭谳若何有所平反则为数浮白留邸中三月归以一编授给谏公曰有活人事可直书寄我我当焚香告天胜斑襕舞大椿祝也既而给谏公政成召入省垣罪珰用事谄者有封王之议给谏公持不可竟镌秩归并夺公封章给谏公怦怦惧伤二尊人心及家邮至发而读之公故以弃官相保为勖矣巳给谏公奉命备兵金衢初欲乞养公固趣装曰是迹于怼非所以对扬新皇之誉命抵官甫浃旬闻公病归故事监司乞养必待三移文始发给谏公独否抵子舍公惊喜饮噉如平昔居久之大渐家人环泣公止之曰我自寒素累膺封诘且备尝诸趣迄未尝有一疚心事及违心语今享年得尔天之所以报我者亦甚奢矣哉复何求其知足达生又如此公始名不出乡施不及里而自受封后益自发舒思有异于诸贵人父如闸港之役以千夫计发之自公即蠲数十金为市艘倡计所浚东西三十里南北十里三月观成非是者田畴龟圻一方病矣华邑徭役极弊者军困于三仓民困于躐收与邑令徐公直指使者徐公王公等慷慨条对撰次成帙邑人利之至于施人弗念受施弗忘振乏资无事居送往三党亲知靡弗量力存恤令沾溉实惠尝思义田义塾而赍志未就亦足悲矣公名蕃春字时行学者称熙山先生享年七十有二以辛未岁二月二十七辛未日葬于新场镇之阡其昌居与公同庠出与右谏同朝自托世亲而得公孝友之政甚晰即右谏极力摹真而细琐事尚有足传者顾墓中片石辞尚体要不自知其挂漏也铭曰 
　　石林世业何绵延五常并起白眉贤初如蠖屈终鹏骞行方德劭身完坚鹿门太丘声岿然三朝名在圣人前塞翁达识为福先是众父父大年年里门缓步车可捐射宫祭酒重宾筵顺风问政相回旋河渠平赋言便便为众请命殊寒蝉家风万石与薛田孝哉令子神照传真龙入畵鳞甲鲜野史承之笔若掾幽墟冢布永勿愆 

　　○敕封文林郎监察御史吴公暨元配胡太孺人合葬墓志铭 

　　岁在己庚虏薄城下四十八日时侍御吴公与予家侄羽宸业廵畿甸　上命羽宸守通州命吴公提督九门乘城策应　召对平台　赐银币　特简监军　钦颁甲铠单骑入渔阳请兵辨饷凡六月余躬擐甲冑亲冐矢石击贼七十余阵贼败东遁三日而恢复遵永滦迁四城蒙上嘉悦与家侄羽宸同有京堂擢用之　旨于是家侄以病请?公奉讳归将以封太孺人与封公合葬请铭墓中之石余心仪公直词雄略一见定交且公所叙太公事多有类先尚书者又侄孙象恒忝侍御同榜何敢以不文辞按状封公吴氏讳弘道学者称为心斋先生世为陕西之干州人系出宋大将璘之后其先世有为元万户侯者厥孙三老携子伯刚始徙河南之裕州四传为处士相是生封公公生而蚤慧肆志典坟弱冠游庠试辄倾其曹偶不读非圣之书不蹈非礼之地向学者资其慱雅修行者钦其范摹经师人师有孝有德修脯之入悉以奉甘毳书种笔耕囊无私蓄于是望风来学者甚众公训之曰昼观诸妻子夜卜诸梦寐两者无愧学如是可矣公闲居晏处鲜有惰容师严道尊高足满百与州大夫分士州大夫亦数举公德行式庐表宅公高尚其志绝迹公府宁为黄鹄不逐阳矫四十年如一日也偶行广陌见有金钗坠路者公手拾之追付其仆不以姓名告夫锄金不顾公岂让幼安恐攫者遂其贪失者重其病阴德之中有仁术也里人寄金三百公三载为之外府比其取也咄嗟交授原橐尘封其人屈指他所有羽化者矣田有疆界邻人利其木奴越畔而争公即以归之其雅量有容多类此公尝读钱公辅田记慨然以范希文自期且以期侍御君居恒佩服太上感应篇尤甚过庭之训每谆谆焉即予所谓与先尚书同志者也侍御君既成进士两宰壮邑政成内　召藉甚西台公益以持盈宝俭自勖不作车上儛改其常度万石之恭谨太丘之端方无以踰也公虽内行纯备乎亦得胡太孺人之助太孺人毓自名家夙闲妇则井臼羮菽苹蘩之事必躬必亲姑某孺人严卞视其色少弗愉辄长跪以杖进某孺人怜之曰吾试汝耳汝实孝妇吾何忍杖以侍御公奏满书受封食不兼味衣不重裀所供什器惟用瓦缶居然素风且洞晓大体异于闺合中习者当侍御公令历城白莲构变封公捐金钱募壮士数十人星驰历下谕侍御君曰　上恩厚矣即有难当以身殉张睢阳颜常山何人哉封公没至壬申秋太孺人闻关西寇警渐逼方城亦出赀数千百募壮士往应贼是以退夫封公伟男子其慷慨赴义固当而太孺人若合符节乃知晋史锦伞夫人之事非虗也封公生于嘉靖四十年七月十二日以天启七年五月十二太孺人铭曰 
　　延陵世冑出让王乃文乃武泽则长如冕有缨玉有璋褐衣溢出万丈芒玄亭问学追颉仓授神有契纬不荒挥金还璧无所臧宁以让畔酬侵疆凤毛簉羽皇哉唐储祥委祉开星郎史家循卓推桐乡台有祥乌笔有霜紫泥丹诏褒鸿光军功曰多我武扬九陵百雉资金汤家声媲美葛与庞令妻寿母鳯有鳯大慈不小柔能刚散财募勇驱天狼神阿列缺嗟分张牛眠龙耳荣连岗葱葱欝欝延吉祥千秋不冺齑臼章 

　　○诰赠大中大夫太仆寺卿程公暨汤淑人墓志铭 

　　方今天潢阙里之裔皆以贤良方正对策大廷官交戟之下不啻世及而程氏未有闻焉乃伊川先生之泒有昌炽于楚者人未之闻也予于南大司空程公注世谱可异焉谱之言伊川先生次子端忠知六安军死王事因家焉至八世孙万二公任宋宣教即以避兵故自霍徙楚黄又自黄冈徙孝昌孝昌于是有程氏三传而为守训公式景泰庚午乡举天顺癸未礼闱灾公恃其膂力不蹈火于同侪之弱植者或肩或负凡脱者数十人竟以不免甲申特赠进士时人有曰程氏阴德之报未有涯也式子升敦尚儒行里门雍穆七世同居食指千计龂龂如也敬宗皇帝旌其门曰世义升子秭清标雅度有声庠序轻财好施里人德之生二子其次则赠公也公生有至性六岁丧母哀毁若成人侍父养二十余年涤愉视膳形影相依卧块寝苫毁几灭性先是学使者读公文至第一当食饩俟公至旦下檄而猝闻公居忧公怜之示意学慱士当有所迁就学慱士见公衔哀骨立公不忍发叹曰君子爱人以德细人爱人以姑息吾几失孝子学使者闻而益重公焉事继母丧伯兄抚孤侄送往事居情礼周洽屡经使者旌异有母继母如子致继母子之如其母子孤侄如父致孤侄父之如其子相传以为寔录公虽慱极群书而绍明家学惟伊洛渊源是讨与冏丞后台公冏乡二满公弟兄鼎足自相师友敦尚气节隐吉士望至其清约朴素根于性成冏卿宦游归诸子弟悉有分赠公却不取惟图书数帙王?尔重袭藏以故孝廉之名四敷执经之屦恒满人朋自远人师共钦及门之彦登高第列贤书者项背相望公虽数奇不得志于名场而传经善俗所居而郑重康成王彦方不啻矣公不读非圣之书以考亭家礼实伊洛正传凡丧祭冠婚一遵朱法缁衣黄冠鲜所延接惟邑有东岳行宫岁久圯敝五岳视三公为福一方非淫祠比首倡修之咄嗟治辨繇信服者众也配汤淑人出自望族克闲姆训荆布操作助公孝养戊巳之岁邑无康食死者泽量公犹处诸生间目击心恻不知计所出淑人曰今力即不能多活人幸圃有蘐蔬可以救馑且饥民不知塩味者越数阅月矣盍浓煎茗水实大豆塩菜其中人与一盂亦续命膏也于时里之婺妇稚儿卑田饿莩日踵相接如饮甘露程之先志在活人舍生以殉者其风义不坠如此丙午少司寇举于乡庚戌成进士壬子谒选拜大行人公春秋高矣布衣徒步约束僮奴深居蕳出不改素风郡邑大夫以不见颜色为恨即竿牍亦绝迹三宾于门而三辞之泊如也癸丑公年七十有八卒于家少司寇虽怀风木之悲犹及板舆之御淑人至京邸含饴弄孙授太恭人回銮之诰春晖有耀而归终正寝得年七十有八且孙之登第神者告之死不怛化征矣公名学契字近教学者穪为见塘先生生卒婚媾之详具状中忆不佞视学楚中公在逢掖比承乏容台问公起居无恙也今再入春明公墓草巳宿而少司寇拜南大司空之命状公事一字一泪几不终读不可以负孝子之请为铨次其厓略如此铭曰 
　　七泽三湘旧郢门今之豊汜道术尊大儒有种伊川孙腹笥五典综三坟孝经一卷夙好敦皋比讲学典刑存活人不必釜庾温仁心为质救元元范金珑玉桃李蘩鳯毛麟趾高腾骞伏满献纳有本原教忠畴昔趋庭言持盈守约游德园醇醪之饮不尽樽名闻九陛康锡蕃莱妇鸿妻御锦轩珠还剑合返其根若堂若釜云气屯史铭其幽永勿谖 

　　○诰赠中宪大夫进阶云门苏公暨元配吴夫人墓志铭 

　　己丑同籍交宇苏左辖两度请?侍养尊人皆及含敛窀穸之事若有神者告之虽罔极难酬而不至遗恨千古则纯孝之效也嗟乎同籍三百落落晨星海内所存不过数辈况踰六之年寝苦卧块当世无两若其昌七十有九丧先慈者七十一年天地茕人名教所弃何忍以研削之役应左辖之征名乎顾义不忍辞也按状公讳乐字德崇别号云门居士始祖克明占籍濮阳三传为公高祖亮世有隐德施及乡闾四传为曾祖恩俱累朝兵部尚书祖讳佑即大司马兵部尚书勋藏盟府名重边疆公之父濂繇选贡任巩昌府倅声绩表着积甚三秦者也公聪明性生岐嶷天笃江夏称为无双膺门引为小友闻诗闻礼在世禄而克家有孝有德表积善之余庆年方髫鬌即挂胶庠麈尾蝇拂之习不逐乌衣丹铅竹素之勤有同白屋每台察所临品题多士公文不加点思若流泉何湏夙夜取之腹笥而有余岂藉先容索之暗中而亦得公虽褒然首抡人乃翕然心服逃名而名我随敬人而人恒敬下泽款叚少游之愿不奢举策数马万石之风再见加以麦舟市义范氏之父子同心羹渖溅衣刘宽之僮奴怀德待举火者百家犹存乎见少诵义风者千里未尝以自功二东之间咸谓祖砚得传父菑立播矣乃薇省屡事争衡龙门时闻点额公叹曰岂文憎命达与鬼瞰高明与吾知止矣今而后吾可以息意青云之业而修家督之务矣司马故无多藏别驾亦鲜厚业不有武侯之桑八百株乎不有平泉之园一拳石乎吾安得株守经畬而荒三径又安得匏系书柜而忘一区葢条桑种杏搃是箕裘女织男耕靡非经济无何而神光照闾石麟摩顶是生左伯公身以为教爱不忘劳经师人师匪朝伊夕左伯当终童之年视理官之牍既仁流于丹笔且荣锡以鸿章公敕封文林郎平阳府推官制也三釜及亲家庆与国恩咸耀三公复始贻谋与绳武合符既而左伯循良奏绩进秩中宪大夫自是屡膺玉綍皆如子官熊轼所之元方为御历三辅渡洪河叱驭太行扬舲江汜有登高临水之赋有怀贤吊古之篇岂惟秩比封君抑亦雄词伯会左参以四岳云为六月息公勉以匪躬宽其将父左伯外示驱车中怀祝噎恋恋膝下其行趦趄者久之乃大期忽至委顺而游矣享年六十有六呜呼哀哉公元配封太夫人吴氏汾阳太守之女坤厚居贞巽柔履顺女而士行志雅慕乎诗书贵以俭承劳不辞于井臼教严九胆敬展齐眉一食长斋毕生戒杀鸣鸠均爱尽如离里属毛挽鹿襄勤不赞荆钗裙布寿兼考终之福没闻巷哭之悲享年八十有四距封公之捐馆十年矣呜呼哀哉兹左伯将以某月之吉合葬于某山之原计朝家之所以褒恤赠公者尚有待也是宜铭铭曰桓桓司马翼子裕昆少府奕奕是挺文孙将绳祖武素业是敦行惟蓬累此高门尺蠖未伸黄鹄忽举范金珑玉回商换征父也而师子之能仕棘木持平玺书宠异家有严君国有循吏扬历四遐丝纶并贲黑头就养锦轩随止官衙上食安吾七箸孝诚动天大期先示灵椿中折背萱后萎觧组抽簪考终事死风木虽悲荣哀修矣石琢幽墟书传惇史于万斯年钟祥在此 

　　○明奉训大夫玉屏施公暨元配祁安人墓志铭 

　　玉屏施公仕为广东惠州府倅未奏满拂不归身不得称承德郎其称承德郎者何以予沛倅洛貤赠也其称奉训大夫者何以熹庙登极恩诏进一阶也公与唐元征文恪同举于乙酉文恪眼白天下士居恒人物论以公为畏友曰吾乡故多才若夫廉静好修检押如处子者施天卿之外鲜见其俦文恪无年予以其言质公始终之际何其斤斤完行不愧赏誉也岁乙未南宫之诚予与文恪同入棘闱时四明薛黄门三才自谓得奇卷溢额不得收甚以为恨既发卷知为公以失名士益用恨云公名大经字天卿自号玉屏居士其先吴兴甲族自宋徙华亭六传而至怡乐公文贵又四传而为高士月舟公翼五传而为孝子忆州公良金仕山东靖海卫经历公其伯子也公生有异质谈书五行俱下公车之业不作铮铮细响屡试童子科为贵冑富家儿所压见台使者如天帝间关得与子衿列又隶金山学宫金山学百年科目鲜破荒者乃以例游南雍大司成黄公鳯翔少司成习公孔教读其文大奇之科试第一随登乡荐文誉飙驰视一第若掇之矣而丙戌下第以后两奉尊人讳不与计偕乙未以乙科谒选得丹徒谕公喜曰以吾为吏则谈经以吾为隐则食禄宁渠羡一第乎慨然以胡瑗师模为巳任所拔士若李公蔚王公政新万公编皆一时儁流未经别识者而所当庞令气决自遂欲裭诸生张鳯翼以快私愤公执不许令亦不能夺也公于铨法例得六馆属以无媚骨擢江西瑞州府迕会漕使者雅闻公名檄觧淮饷檄造粮艘一涤陋规却金八百为艅艎费当事者心重复委署新昌署高安署大府皆有惠政税珰潘相颇横有以开采利啖之者公争之力曰黄冈洞剧盗李大鸾向负固剽卤不能讨柰何削乎崄阻辟门而引之寇乎珰惧事乃巳阖境以宁乃江右又竞传公隐德事葢邑有嫠妇涂据窖金自恣族众攻之托黠胥以千金夜馈冀免对簿公立斥谴罢之竟序族以为之后即家人骨肉无以告也壬寅督通省漕粟渡淮旧有馈遣司餫者每溉其润公一一为裁禁卒母敢以例进盖公之清德着闻而追逋不及格考功封典坐此稽矣挽漕事竣公宦情逾薄侨居白门几三载大中丞夏公良心强公再抵任署武宁七阅月求觧官去当事者特疏请量移居久之补惠州寻署归善行法不避贵要左迁崇府审理闻报即发犹以箧中携英石一拳为生平恨云公自白下归故乡杜门扫轨手注异书虽门生故旧如中丞徐公民式王公应麟直指曹公汝兰每相爱慕卒不怀刺一通姓名而郡邑大夫修式庐之恭者亦无所报谢及长公沛倅廉廉之与惠皆粤地长公乃御公侍养于宦邸而大期忽至矣哀哉公配祁安人能损奁具作童子科地道资其入成均也亦如之治家严而有恩训子劳以成爱甫三十即屏居一室自达燕私恭俭勤劬有孝有德莱氏逸妻安人足当之矣先是吾乡有冯侍御恩以建言严谴归与忆舟公为可怜之交忆舟举公侍御梦宴鹿鸣忆舟公在席侍御曰是子当乙酉乡举三十年果叶其梦语云官不前定何名真宰公所为守道安贫闇闇德让信命之力多矣公有四箴十戒得力巳试之方比于颜氏家训又着阅古农书三吴役法皆布帛菽粟之文沛从予问业故闻其崖略语烦不具录公生嘉靖丙辰九月四日终天启乙丑五月四日享年七十祁安人生嘉靖癸丑八月十五日终万历己亥八月六日享年四十有七子三人长沛河南府通判升南康府同知未任娶浙江布政使司参议蒋公梦龙女赠安人继松潘副搃兵顾公鳯翔女封安人祁安人出次漙栢乡丞娶太学吴公敬峰女次澍早卒聘太学富公永年女俱侧室孙出女三长适吏科给事中夏公时冢孙太学生道行祁安人出次适福建按察司副使殷公廷枢冢孙浙江布政司理问基祥孙出次幼未字汤出孙三棠漙出栋楷沛出幼未聘孙女三长适怀庆府同知张公汝开子太学生光复沛出次字文学唐昌瀛子庠生子建漙出次沛出幼未字崇祯辛未十月四日沛遵公遗命启公暨祁安人柩于浅土合葬浦北茜泾公妣吴孺人之昭位铭曰 
　　居为静者言规行矩出为廉吏奉法循理簿领劳人持衡者鄙相马举肥程材振圯一行离次有同弃屣虗巳而游偃蹇自喜若断而续若仆而起时实怜才见端求委童牛之牿路马之齿忽赋归来蕳伉之以不屑不洁不求不取吾鼎可爱完玉何毁谐隐同心俛车齐轨乡先生没祭社可矣我鸣其幽不愧信史 

　　○明处士怀野吴公墓志铭 

　　于忠肃之为大司马也特荐职方望郎吴自副云于公督兵出战少司马居中调度社稷赖之于既功高不赏少司马以勇退自完比于互?鸟夷之隐焉其云孙怀野名园成请予署额予牓曰陶园非谓柴桑也谓少伯也少伯智隐司马以之居陶修计然之策三致千金积而能散怀野有相似者故命之陶云怀野捐馆其孙祯致书长安请为埋志久未有以应及予归讨诺乃按汪侍御之状而志之曰公讳铉字惟鼎吴泰伯裔也其居休宁者自唐御史少微公始其迁歙之澄塘者自六公悚始又迁莘墟者自宋大用公始大用生永年举贤良授融州司户永年生浙省解元靖靖生仕仁是生宁即少司马是生纲纲生瀚四川道御史是生楫授江西藩幕楫生烛烛举子八人长曰域公域之子也公生而岐嶷音吐宏亮甫髫丧母未几父祖相继捐弃藐孤孑立独支门户占■〈亻毕〉之业夺于寝苫宗老怜之曰孺人蚤慧青云可期种木干霄途遥难冀俛而修息亦得中策公少无宦情安意服贾然新都大贾多转输四方高者寓公下者荡子冐风波糜岁月有垂老归乡儿童解识者公依祖母罗太孺人奉养如礼足不出里闬仅用心计拮据而所嬴得亦相当别为一家法故足术也中表罗华衮壮勿子公为置侧室于别馆竟举雏而殒祝赖以延内弟曹生蚤世卵翼其子修脯婚对至长子孙三十年不勌有良家以女纳券抚如巳出成立矣以礼归其宗时辽警急饷黄山征税株连则身先以应之又缮渔梁葺欹道数里远近德之晚课诸孙学若祯辈为六馆隽训之曰语云公侯之后必复其始毋若尔祖之惰而学殖荒也郡邑大吏刘公倪公共相引重属博士弟子敦趣欲处以尊宾坚谢不敢应青鞋布袜间一至黄山九华兴尽而还则以陶园为真宅持诵祯所锓唐文宗太和年集右军书金刚经似有动语示疾之日如委蛇然盖好修之征矣公生于某年某月卒于崇祯四年某月寿六十有　配曹孺人航阜少石公女子一太学生之英孙三长太学生祯次兆祺次鸿志孙女二曾孙五炳衡炳文炳汉炳奎炳干皆祯出曾孙女六祯出者四祺出者二嫁娶皆甲族墓在某山之原以某年某月某日封焉是宜铭 
　　铭曰延陵之裔司马开吴宝仆于公定乱戎枢同官曰寮军官曰都介山一炬鸱夷五湖绵绵华冑穆穆潜夫克孝克友若虗若愚遥堤济溺长铗蠲逋岂伊程卓似祖陶朱知止知足养恬养愉佳城郁郁隐德不渝 

　　○明处士杨心泉暨元配姚孺人合葬墓志铭 

　　世禄之家所称令德孝恭者当以德义相成为大何谓相成将为善思贻父兄令名必果将为不善思贻父兄羞辱必不举是巳武林里号鸣珂门多乔木者不乏而杨观察里居独有完誉盖得介弟　　君之助焉君名　　字　　号　　司空大夫南泉公之孙封比部杏里公之次子也少与观察公同学头角崭崭慧性颖露时杏里公承清白之遗食贫不自给君自念以为巧短不如拙长同能不如独胜愿修其急者于是服贾析薪自是走临安山中负米归供父兄晨夕一家赖之皆有康食及赀稍裕则周游齐鲁间犯风涛凌冰雪岁以为常举无失事宿诺必酬于是人服其能金钱大出藉其指挥俨然主进杏里公安其养且书且怜之叹曰假令竟学者未可量也会伯子　　从兄　　先科成进士宦游四方于是授筦钥本友人而行家督之政其童奴之翘然黠者黜之其游客之靡然佞者远之干谒不走于门车服不炫于市西湖之舞榭歌船人迹其中有杨氏舍人子否无之也有主人杨季公否亦无之也以信为与以礼为御以智为囊以振穷悯乏为情田以下泽欵叚为安土君于是鼎于京兆观察伯仲间无惭色矣观察之陈臬畿南也逆珰之党李明道以使事南下声势甚张虑无弗奔走伏谒者而津门为发轫作意凌厉观察若弗闻忤珰意上意劾去怒不解潜属其党侦探为杨氏怨家者姓名以闻观察合门震恐卒无事实珰寻败用交荐起君执觞慰兄观察曰非吾弟之力不至此盖实录也观察辞楚臬归隐湖山方将与君永保天伦之乐而君不待矣哀哉君初授室于姚蚤没继娶江孺人皆贤淑婉顺孝事两尊人而江孺人奉太孺人之教抚姚孺人之遗孤恩意备至观者不知其谁出也今太学将以某月某日葬于某山是宜铭 
　　铭曰人有怕言小贵大富君负百会之才既可卓而可程藉伯仲之力亦可丞而可簿胡为饮不尽尊行必让路鷃笑其适鹄举其度咏白华以怡色歌鹡鸰以葆素岂必跃赤鲤联紫荆而踵前贤之故步是以为孝恭之墓 

　　孙男庭 
　　广 
　　廙仝阅 
　　容台文集卷之九终 

　　●容台文集卷之十 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　墓表 
　　神道碑 
　　诔 
　　行状 
　　祭文 

　　◆墓表 

　　通奉大夫正治尹光禄寺卿周公墓表 
　　侯太公墓表 
　　宪副中涵吴公墓表 
　　廷贡畸艇姚公墓表 
　　大司马冯忠襄公墓表 
　　太学澹庵吴君墓表 
　　少参太玄沈公墓表 
　　明故吏部左侍郎赠礼部尚书闲斋汪公墓表 

　　○通奉大夫正治尹光禄寺卿周公墓表 

　　公讳延光字孚卿学者称为斗垣先生其先世秀甫公以豫章人为蕲阳刺史子义婚于蕲因家焉数传而为粤西平乐郡司理梅轩公是生赠左方伯三望公三望生赠左方伯虗吾公则公之考也公生岐嶷有异质弱冠为督学钱塘金公所赏识食既廪屡冠多士万历甲午举于乡辛丑试南宫成俊士奉家讳归既免两尊人丧甲辰廷对授大理评事会鞠巨奸狱有势珰祈贿免公拒之峻时襄阳郑冢宰为大廷尉以此知公深相结甫筮仕强直声籍籍起岁丙午奉　玺书典黔试文独雅驯多得名士巳握计部稍迁望郎干济在辈毂惠爱在齐鲁历城大司农赵公以所司章奏倚公非同心相引重不及此出守金华金华故好讼公精心法比剖决如流案无留牍下车之日酒家四布为讼者居停无何渐罢市去而他郡质成者踵集于庭武断有惩沉冤有雪溺女有禁义仓有储间与子衿讲学称诗访苏颖滨之裔流落于婺者裒其遗迹勒之贞珉请置守祠守冢生大非俗吏之所务巳浙重会省适杭守缺铨部疏以公移治杭婺人闻之举旛集众请留贤守者无虑万数　当宁为收还成命近世所罕见也辛亥入觐台省举天下清廉五人公首之擢本省学宪秉公持明抑绝奔竞搜奇拔异不主故常若姚江黄侍御上虞陈黄门或识玉于在璞或赏音于焦尾竟皆为名臣与公较黔所首举熊中丞杨吏部者相类葢鉴裁有素也公自离郡后复以试士临婺婺之民扶老携幼着处驩迎填街塞陌幸复睹故使君风采想见史书所书黄颖川郭细侯故事为不谬余有金华谣记其事云浙中至今称名学使曰前有苏公后有周公苏公者晋江紫溪先生也丙辰夏擢参闽藩巳得　旨浙三台疏请为本省参政公洁巳率属絜法厘弊通建平运道之梗罢吴关额外之征人咸德之语具大学士沈公碑记中巳未晋山东观察使东省方困于军兴与墨吏之朘削民其无如矣公至多所弹治多所平反而功最巨者在定戍卒脱巾之乱先是大中丞赵公檄援辽兵三万赴登莱储偫不继众怒水火其势甚恶公仁声素孚晓以忠义应时解散当是时公巳移浙右辖徒以让夷急病义不袖手不者为重庆之续矣属内考天下总臬举卓异者二人公又首焉葢赵公推毂力也外吏去任而以卓异褒者自公始壬戌晋左辖浙之钱谷半以供织造恊马价公一切捐除浮羡且立平平凖之法每朱提之入命冶人镕小为巨数马可知不得以细碎上下其手解役便之温台等郡逋赋公酌通省之逋裒多益寡公私咸赖长兴石令为盗所刄有驾言令之族人者公曰此属利在逭地方之责耳卒戮罪人以报贤令事闻于朝奉　旨庙食公于左辖中资望独重方议伏钺顾有尼者仅得平进为光禄卿呜呼罪珰雠楚刄发于硎公幸以完璧归而大期忽至天不可问矣哀矣公事亲有至性南宫入棘怦怦心动欲委卷而出曾太史长石共闱舍强之终事巳家邮至而尊公捐馆即公心动之日也自廷评至左伯凡恩纶貤赠者四风木之悲终身不解至如建家祠□义田赡宗尚??之困恤布素之交殷念维桒晰其利弊有问政者不作寒蝉文学后进或助其羽翅或出之陷穽不任受德也公颀躯玉立神情高朗本斤斤礼法中人顾负侠士之槩意气轩轩肝胆洞豁于孝标所论谈交势交利交乍暄乍冷乍盈乍虗者痛心疾首远之若凂也武陵杨公诔之有云汪汪千顷似黄叔度高志正义似孔文举善善同清恶恶同浊如范孟博忧人之忧乐人之乐似杜季良排难解纷似鲁仲连可以托妻寄子似程婴杵臼诚心直道似司马吾实爱人喜施似范希文言言实录矣不佞昌无似不知何以有当于公公尝以赞毁余者以为其人之善否又因以为其交之亲疏冯敬通云天下有一人知巳虽死不恨公则是巳而恨无能酬公之知也因仲子奔跣征言而表之曰明通奉大夫正治尹光禄卿周公之墓 

　　○侯太公墓表 

　　夫种德百年卜昌五世当其储社既久含章欲光则必有伟人绾结其间以缵前休而开后叶要之以孝弟为本今中州侯太公其人哉太公之先祥符人也其自祥符而徙家商丘者为始祖成成生英英生滑滑生显显生和和生赠通奉大夫进娶王夫人是生太公太公生而颖异七八岁时尝从长老行田归通奉公问状长老无以应公从旁占对历历明了众共异之既弱冠日记千言腹笥甚富数困于有司弗售也通奉公倦勤倚公为家督入课农作出应践更供子职惟谨而是时公之长君光禄公玉立神清公之犹子太常公幼孤育于公头角崭崭非凡器公自念既巳不得竟学成吾志者不在子辈耶乃一意教督人师乎有馆经师乎有修入其庭闻伊吾之声琅琅四壁于是光禄公以己丑成进士奉常公以戊戌成进士而奉常之子侍御及太史公以丙辰成进士三纪之间簪貂相望文章气节皆极天下之选中州称鸣珂里者必首侯氏知公之拮据家政者非独供子职而巳也公长身丰凖望之知为福人其孝友亦天性也一游燕邸忽趣装归重趼七日抵子舍凡三日及于含敛古有啮指心动者因公而信焉居母王夫人丧哀毁踰礼继母丧亦如之太常公以御史奉　恩纶告墓公泣于庙葢自伤立孤之难又以痛逝者不及见也父子叔侄同饮爨二十年曾无畛域奉常公令宁津公一往省之不令驿传知既按甘肃有罪弁持暮夜金求脱□却之亦卒不言其主名异时封公以无官谤故少义声公名捡自饬绝去干请郡邑大夫有终任不识公者即学宫以尊傧请勉一应辄不复出士论重之每谓家以勤兴名以俭立晨而起夜而息恒有常度至老不渝食不兼珍衣更屡浣有以修息之说进者谢却之至于三族周亲与平生知故振穷悯乏待以举火者不可胜纪岁己亥郡大水癸卯大饥宫开仓设赈不足公前后输粟若干院司守令表其门闾桥道路之费岁以数千缗其著者曰包家桥水池铺曰堤而蔡家河更巨施及国邑矣至其坦中大度不修旧郄微时为里中无赖子所窘既贵或理前语动色相挑激公若为弗省者其度量如此先茔有吉地以次当属公族人力取之通奉公有愤色公曰幸非异姓又何争乃别有行营而与形家言悬合厚德之报也公年八十余微疾而化邑人巷哭曰太公没矣自今以往纷争孰平危难孰捄津梁孰缮饥荒孰赈所谓乡先生没可祭于社者非耶大学士少师何公评公谓修谨似万石君悃愊似陈太丘化俗似王彦方家政出颜桺诸名家之右可为实录矣抑援神契之觧孝也曰卿大夫之孝谓之誉誉之为言名也太公懿行当受显名而太常公娓娓传神写照千秋不朽光禄公又以其昌年家子旧史氏当载笔以从诸作者之末辄不自揆而表其大者如此葢以成卿大夫之孝云 

　　○宪副中涵吴公墓表 

　　友人黄大夫长卿以鸠司记视余即余同年中涵吴公为比部时事也公未第时梦妇人为夫讼冤自称陈伏案语剌剌不休咸可记臆及入鷞署每宣言于同官居无何而蓟州陈桥见告矣陈桥者大珰矩兄也悦妇人而杀其夫并杀其杀夫者以灭口妇人击登闻鼓哀吁缇骑械致于州州畏珰称北虏掠去事遂寝部所为伏案也伏案者立案之义也廷诘妇与梦合于是权珰束手而桥当大辟举朝异之嗟乎孝妇衔冤东海赤地公为烈妇雪雠鬼神向告之矣何阴报之渺悠也余友陈懿卜山人从公于宦邸可五载每归则述公之奉母汪太恭人之孝敬无与比大者莱子小者景让退公之暇歌呼啼笑不异婴孺公守兖遘危疾兖人祷于神神以隐事告谓是尝请以身代母者当弗药则公十岁时以起母恭人于垂死而秘不语妻子者也公没及期而其子承古徒跣走海上胪公忠孝大节以属野史余重公不得辞吴为泰伯之裔自唐宰相少微公居歙有俊公者自城徙乡三传而为廸功郎午川公是生赠中宪见川公公之考也公始为诸生即以文行压曹辈戊子举于乡甲辰成主士乙巳选刑部山西司主事戊申晋本部福建司员外己酉晋本部山西司郎中庚戌擢兖州守以赈政称最天子赐金褒异之癸丑上计拟卓异是年推山西学宪未奉命两台交章请以宪副守济南丙辰中谗量移葢先后为尽力吏者十年云公之在刑部也多所平反称文无害故事官山西司者一掌篆笺表章奏于是乎取之岁约数千缗前司寇奏而献之输锾入内帑而纸役如故乃以富民应纸无正额高下在心一值宦寺离其本始求取坌至家且立倾公恻然伤之草疏请留赎锾即内廷反汗不虞其难也巳从大司寇姚公沈公以闻得旨报罢无论三辅之内欢若更生而彰主德苏民困愧言利之臣有三善焉名籍藉起巳公守兖时四配子孙食饩于射宫者仅二十人公请如郡例广数四十着为令兖有颜子庙滋阳县因之二百年释奠于颜子公曰此非礼之礼也春秋大一统今阙里在瞻而以颜氏为一邑私吾所不取竟改正之士大夫始而哗既大心服其得体鲁公贫宗惟禄是仰而禄取之他郡多后时尝与守閧公疏其贫者先应之终公之任廪约束惟谨汶上县双庙集自宋时称盗薮其渠魁张临等紏千人据之百余年吏不敢捕尝支解捕者势张甚公一夕坐堂皇骤集丞倅率民壮千人夜袭之获渠魁二十辈夷其居他置不问群盗相戒不敢近兖境公为郡以察吏为首务滕邑令张悃愊吏也有狡令者倾之几中考功法公察其诬争甚力得免鱼台令某倚监司为声援多苛政又屡为胥史盗印章讦人于御史台御史侦之公公状无所隐以劾去监司虽庇之不能夺也泗水典史李茂春者胆力过人公所使缚汶上巨盗者也监司误治以罪公保持之楚黄张中丞开幕辽阳因公得李尉檄致麾下会卜兔入寇李尉力战手刄三虏张公荐于朝谓可建大将旗鼓则公不茹不吐之槩也滋阳孝廉龚至道为弟任杀人罪葢有幸心焉谳者念入之非实出之非所以为名十年不得决公曰杀人者死有其弟在矣即出之邹县李文光通轻侠结守长久横里中公至文光不得间心动走匿五百里外忽若有凭归而就法豪右股栗暇则进诸生谈艺劝学士蒸蒸变举于乡者二十七人且三居经首衮前此未有也至于拜火火熄捍水水止诅蝗蝗赴海死以今证古乃知风可反潮可射鳄可祛神可感不虗耳公之为宪副也会天子赐福籓田辖于东省者二万顷诸上书陈不便者甚众有旨宗田益急公议以虗册授王而加赋通省以为租入便于是福使以履亩来不许以征佃户来亦不许福使怒后以严旨来祸且不测公持议益坚福使俛首受租而去岁以为常乙卯大旱人相食公条议捄荒策甚设得粟十余万备赈东省赖之两台方以公应卓异而一二府道疑公忌公者共害之矣惜哉公念乃祖廸功素爱金陵山水因卜居秦淮御板舆为终身焉计而太恭人疾革不起为灭性之毁未几公亦随之所谓死孝者也计公筮仕以至陈臬其孤立行意果断不惑所至声绩卓然名臣他人得其一足以有立而顾以得官谤君子是以知任事之难也公轩举英英髭髯如戟议论慷慨肝胆倾尽尝训其子承古曰阳德不如阴德报恩不必报雠葢生平无謟语长者之言也以故承古述公涉世之际不胜愤痛余皆存而弗论论其大者如此公名汝显字养微学者称为中涵先生 
　　旧史氏曰陆士衡有云广树恩不足以敌怨为政者将败羣是去何怨之避乎而末世汶汶恒以官殉亦足慨也不然强直自遂如吴公假令在神爵五鳯间即赵韩何多让哉 

　　○廷贡畸艇姚公墓表 

　　明之自初而盛在成弘间是时吴中闻人辈出大畅厥词而主盟风雅簪裾与韦布实分厥任以诗品为甲乙公卿大夫且羞称折节何论傲士惟贤者不为凿坯之遁则幸矣故老所纪沈启南最着而与启南并超者惟畸艇姚公最着畸艇公者今宫赞孟常之高祖也生而颖慧绝羣从夏侍御艮斋受尚书称高足浮梁戴恭简公董学政以国士遇之乃数试棘闱辄弗售公狭小占■〈亻毕〉而雅意千秋之业遂肆力词赋诗篇一出压其宿老同时若徐武功天全李太仆贞伯邵文庄国贤赵观察栗夫杨仪部君谦姚侍御公绶马比部清痴祝京兆希哲桒桺州民怿皆有倡必和有会必书流传艺林称为韵事而尤善启南翁启南居相城之东公居城濠之北相思命驾如嵇吕诗筒来往如皮陆葢公所居有非屏非障而云烟飞动四壁者皆启南之迹其昵可知也与吴文定为青衿之交尝以会举首期之后文定在禁林公寄以诗曰殷勤寄与吴宫谕老我追陪沈石田夫以乘车戴笠之盟而不为结绶弹冠之喜觉巨源绝交书亦为多事矣与王文恪论交在其擢第后登莫厘峯宿华寺杖屦两两拟于谢许山阴之会文恪在中书公以子陵台诗寄之文恪悟其意荅书称谢订入林之约巳而文恪解相印归不复入城市终老于具区之滨葢以洞庭为客星滩示不食诺云王端毅抚江南公以诸生上诗有儿童走卒知司马白日青天见仲淹之句舆论以为允惬后中官王敬狡弁王臣与公讦奏　宪庙殛二人以谢抚臣公复有诗志喜识者曰此石徂徕庆历圣德诗也弘治丙辰膺贡试大廷同试者几千人四明杨太宰守址董试事以公弁其首声价逾重户外高轩常满公反厌苦之从风雪中策蹇游玉泉诸山题诗见志遂飘然归隐子壻吴文端时为史官劝驾弗应而与诸故人角诗逾劲尝和温飞卿陆放翁诗自署曰集虗斋藁者是也公虽倦游乎而探奇选胜之志始终不渝非独托境取材以昌其诗迹其清虗日来有自矣若乃孺慕之孝粥子之友创家祠卜宅兆内行纯备足副才情与夫家世生卒姻娅之详具吾乡陆文僖埋志中葢有吴君子如杨君谦文征仲皆眼白天下士不轻许可人也仪部之评公曰有奇气薄功名待诏之评公曰游乡序而周旋诸公间所至有卓然动人者言言实录在称诗之外矣公名丞字杂道号畸艇居士嗟乎公以承明著作之才而老于太学世莫不悲之公没一百二十年而宫赞绍其家謩在日月之际祖孙一体百年旦暮公何尝不承明著作也宫赞之言曰不知其人视其友余谓公之道广亦足不冺诸和人不然以李长沙之牢笼才士而竟不能致公则其能致公者顾不重乎宫赞以危行触权珰引绳镌秩赖天子神圣戮罪珰召还率府与王端毅事相类公解颐于地下矣余故因宫赞之请而表之曰明廷贡畸艇姚公之墓 

　　○大司马冯忠襄公墓表 

　　大司马冯公薨于官天子为震悼辍　朝曰是惟我皇祖所遗不二心之臣勋劳夙着追　恤之典其从殊厚于是礼曹铨曹起曹各以应得　恩例请上于额祭有加特赠少师葬如一品制给水衡钱遣行人敦其事阁臣以谥请　钦定忠襄按谥法以死勤事曰忠因事有功曰襄名称其情荣哀备余长公金吾映銮贻书昌请表墓门之隧予与公同举于乡四十年中或离或合葢弹冠挂剑之交也何忍辞公名嘉会字文亨自号履亭家居河间府之连城村自曾祖能始迁于宋家左村能生大宁大宁生仲子宜配黄氏曾祖父三世皆赠太子太师曾祖父母皆赠一品夫人始以孝弟力田积德于阴而卒亢厥宗盟带砺也公生而颖敏有至性髫年时冏伯中斋一见而奇之曰此公辅器吾弗如也冏伯先成名少所许可人以是共奇公及冏伯登第六年公亦接武若吕虔之鉴王祥云赠公业儒不显顾独课公学不以食贫少挫公沉酣经史潜心大业试辄冠其曹耦学使者授之饩公以佐二亲滫瀡而余以资同侪讲肄之须籍籍推伏小冯君不容口戊子举于乡乙未成进士初任为冠城令经术餙吏治以循最闻奉赠公讳归既免丧除华阴令华阴关内之瘠壤也无华实之毛而有轮蹄之困葢登太华者麕至民亦劳止公为立法调剂去甚去泰宾至如归以暇羣秀子弟与之谈经析义彬彬向学华阴自是比于齐之士乡越之君子军蜀之文翁讲堂矣乙巳膺　内召入西台慷慨论列不避权要建酋投书御道其辞誖即劾当事者通夷启衅先后四疏而奴酋之患巳蚤洞于十余年之前其渊识如此按部二东风棱岳岳持大体不小苛贪墨之残民者黜之猾吏之舞文者法之至有以刻核之心擿暧昧之语使主上轻朝士为不足任疑朝论为不足信者公所深绝也谳决要囚未尝轻出以市恩其幽滞可理者即予平反无左右顾所司有求生无憾录平反释系录皆一时实政可纪云故事按臣廵方岁余周行部内即得代去神祖末年逾期见格公遂以三年淹不胜陟岵之思既得　请即疏终养而终黄太夫人之世恋膝下欢宅忧禫除天子召还理营务议招募议训练议简汰禁伍为之肃清晋太仆少卿庚申冬赍孝靖徽号于澶州道经冠邑邑人扶老携幼遮道留连车枳不得遄发怀旧恩也辛酉晋大理寺卿廵抚中州时西川转战榆关戍守皆仰于中州之兵公曰不备不虞奸人所为生心也设不幸有伏戎猝发何以应之疏请募义勇以实行伍而省浮羡佐军兴严斥候画郊圻储偫尝克刁斗不绝彼蒙安袭故者若以为必不然之虑而孰知公竟以消震邻之祸也先是焚香捶手之妖连跨燕齐梁宋间约以一日四起会齐东索之急故郓滕首难不待期会本谋既露潜迹相窥得当即发惟中州所在严备鼠伏鸟散不烦血刄及妖党败亡群逸而西将有风马于汴者于是秉纛夷门扬旌河渚枕席过师执讯获丑事具杨直指叙功疏中再奉廷推以少司马总督宣大时诸当事者重榆关则急榆饷而宣大将士尝累月无粮枵腹欲噪公为请于大司农应时散镪无庚癸呼者会虏酋亦以多负岁赏败盟有辞惮公威名詟服不动葢公曙于古今兵畧九塞情形所汇有万变真韬及名世奏议诸编故其当机应猝断而不惑耳丙寅春受简恊戎政时奴酋入犯烽火彻于边关奉有十日入京之命星驰赴　阙值上幸东郊列营卫跸军容整餙扈从惟谨大典告成圣衷嘉悦彻食慰劳有意大用之矣未几代王公永光为大司马王公故所与同心许国者受事之后衷于前摹或如平阳继酇侯之政规随弗忘或如临淮入令公之军旌旗一变所用职方皆极郎选苞苴扫迹债帅息心为枢府一时之盛焉老酋物故有意其子可欵者经抚持论颇有异同经臣王公之臣谢事且去公疏于朝曰奴方桀骜何所创而帖耳就我款非情也以款自愚而忘战守之备非计也竟还王公于本兵耦俱无猜卒赖其镇定以有锦宁之捷上将决胜之奇大臣推贤之义兼得之矣公居邸舍以老苍头自随虽长公亦遣归屏迹远嫌故父子不及为诀惟以贼遗君父为耻夙志未酬为恨呜呼忠矣捐馆之夕忽阴云四合电光挟雨群鸟飞翔哀鸣上下都人士共异之又祖居去京师四百余里亦于是日连鸡惊啼声声相接古所传大星殒枥马惊者岂虗哉公以殿功成叙劳者一以甘镇滇南之捷叙功者再凡两荫执金吾三任子入冑监初晋太子太师再加柱国近代文臣所仅见云公颀躯伟貌吐音琅琅举止矜庄神情朗秀不以冥冥隳行不以昭昭信节与人交城府洞然而坊表屹若赵清献告行事于天知韩忠献不锢人于盛世正直忠厚惟公当之无愧色耳映銮博雅好修有父风以廪生授锦衣卫同知撰次行畧辞斐而情悲能识其大者仁者有后信哉敬抆泪而表公之墓如此 

　　○太学澹庵吴君墓表 

　　余尝读宋吴文肃公状谓公之高曾世修处士行以平籴为惠施及旁郡全活者甚众果生文肃公以开吴云后公十四代而有澹庵君抑何恂恂好修不坠先美也君幼有至性颖敏绝人从厥考理问君闻余姚王氏学巳知向往于里中豪少年绮纨声色之好弗喜也自署曰澹以见志既入成均习游当世贤士大夫而其意益广曰刮帖俗学不足学学求济世耳不能济世亦且济人兀兀伊吾何益稍以心计佐其素封之资家以大起乃务发其积以济亲族之急尝筑室庐百楹以居子侄之贫者死不能葬君为卜茔域以安之先是理问公以君请岁捐钱三百缗为德于族君当官而目加拓焉葺宗祠者一建桥梁者六郄良家女之为妾而遗厥父金者一赈其家令母粥子者二既质为臧获而遣归者四游白下游檇李游云间后先得输赎锾而出久系者不下数百人戊子岁祲设糜施药所活饿夫者不下四五千人而君之愿未始满也晚而喜释氏之学尝曰庞居士掷家赀于湘流永明寿罄竭公帑以放生吾衷而行之散吾世之所积而不没先君之财吾之为德如是而巳君为放生台曰生生其没也无怛化或曰有冥报云太史氏曰新安朱子之乡也士知有朱氏学不知有王氏学又何知天竺古先生且夫释氏之言施也吾教之言惠也令出于爱利人一也君处儒释可谓兼之矣吾又闻新安重形家言葢自朱子蔡元定为之故其送往每为忌而多畏始君奉理问公车归客有为外丧不内之言者君正色而绝之曰吾何忍流之于野宁不利于燕孤巳矣殡理问于正寝亦无阴阳之患呜呼公之持正不回如此岂惟惠人哉君之子太学好德而文谒当世之作者如黄宗伯辈为志若传声施不朽而属余表其大者勒之家庙俾世世作求焉 

　　○少参太玄沈公墓表 

　　呜呼此为少参太玄沈公之墓沈之先自宋文帝时有司空庆之者世居汴数传至翰林学士明扈宋居杭元末析为二一居会稽一居漳里漳里之沈入　国朝世有闻人而以戊辰进士祀乡贤名宦者为侍御让亭公则公父也公生而早慧弱不好弄侍御公恒抱置膝前见客能读两都赋十岁丧母徐孺人哀毁成礼侍御公为南昌司李公年纔舞象耳即与洪都奇童汤义仍谢友可辈定交才名相角十六补郡诸生再从侍御如都门即以古文词名侍御按关中卒于邸徒跣奔赴几不有生藩臬郡邑归赙者公尽郄去曰君子不家于丧岂令地下遗憾乎学使者紫溪苏公有鉴裁目公为国士首当食饩次者欲躐之即逊与无难色乙酉二十八举乡试十名锲两经义为程序壬辰成进士念大母唐春秋高陈情终养令甲百官独子终养即侍御公在无当也而公以是里居数年备极侍奉唐耄齿落每食必含餔以进侍御公未竟之孝得公而补云丁酉四月授工部都水司主事五月督理大工六月　大内灾两宫毁公急入捄百官惊睨无措公议撤会极门以断火司空难之公竟率军千余聚撤之承运库获全顷之传　旨救库者十余辈次日上火灾疏公文独剀切有白金之　赐七月奉　命典试山东矢慎矢公得人为盛是时倭事孔棘公以主忧臣辱有槩于中从天津还朝咨询要领大都以燕赵齐晋古用武国天下劲兵处随地召募可当缓急何事独调南兵即调南兵舟师犹可以非北之长技也朝鲜之役经岁馈粮何止三十钟致一石今　京师自靖海至直沽数百里尽膏腴地诚颁定赏格听民开垦许为世业以此防海宁俟挽刍乎　国制正科与文并重承平日久有司蹲踏介冑不以为衣冠数英雄短气职此之繇武闱之设为取猛士而以柔翰先骑射他若善火攻通星角者如见天帝莫或收皆当一变而更张之者也孙武子十三篇用间居一今竹岛倭将义弘乃萨摩主直政之心腹先为关白诱夺思与中国合谋报怨昔谭宗仁王承烈入釜营时巳露其情于朱均大司马石星以其败坏和事竟致之不理乃其人具在诚今收用令如张骞傅介子故事而密图之关白之首可购也建虏奴儿哈赤其部落连亘朝鲜先年倭寇其地两欲相杀闻通事关说愿受王印灭倭以报以蛮夷攻蛮夷孰与以蛮夷劳中国耶推此指具疏曰练土著修屯政重武科明间谍详载奏议中疏入不报都下传写称善丘泽万公开府天津疏请公为备兵使者颛督屯田事而议中格然公文武之畧巳若颖脱矣戊戌奉　命榷关荆南处脂膏中漱石厉齿荡然宽简苛细悉捐如小东等关撤而不税蜀材浮江而下者报十纳五民困大苏时税珰陈奉与臬大夫为难郡佐监司与摓掖被逮者相望于路公虽在事外而阴胁其虎翼杀机将发公辄得之黄冈令徐武昌守徐皆赖公力脱焉奉心弗善也代去之日奉饯公于蕲欲瞷公橐发其短巳察其舟甚轻知无长物卒谬恭成礼而去还朝升职方司员外职领春秋班军更换人卫者按籍稽诘岁省月粮可三千余金明年升武选司郎中武选夙称弊薮枢吏夤缘为奸大珰要人多事请托公一以邦政条例为凖竿牍绝迹又蒿目时事以边政最急者条上四事一曰重京营其畧曰天下兵制莫重于京师今三大营将领皆以材在下中者克位非法也请自今补京营官者必极一时之选各边大将而下非有声京营者弗得用其在营也责以实练兵几何能汰老弱几何教习军士武艺之器几何序迁超等执此为衡将得其人则兵之虗冐可以渐核如临淮指麾旌旗一变何患京兵之不振也一曰实辽左有畧曰辽与九边等边耳而孤悬数千里形势积弱自乐浪之役其精锐尽于从征今军无现粮债帅为政倘建夷擦汉儿之类一旦生心必无幸矣宜汰其老弱厚其衣廪以名将统之辽阳开原各设理官综核钱谷军必稽实粮必克额庶食足而兵强辽可保也一曰慎武袭其畧曰祖考察享尚有亲尽之祧宗藩支禄亦有逓减之律而披山尾惰之世及与百战开基者等甚有未离襁褓而先报首功者此曹几耗天下财赋十之三四长此安穷谓定为逓减之式节其滥冐即制府大臣诸子孙一衷于法无私出入焉可也一曰防乱萌其畧曰淮徐颖濮之间界在南非天下咽喉转饷防河尝动大众众之所聚乱之所生谓宜以宿将重兵一淮一徐互为犄角天津近在肘腋即以京营兵二三千人春秋更番出洋习其勤劳建威消萌计无出此者疏虽留中议论凿凿切事情识者以为干国之器公以武选之弊并功最大往往世职告袭者覆勘其前功即出恩幸多所裁止会金吾陈胤征以椒房戚畹陈乞事下部议本兵欲迎上意公坚持不可胤征暮夜馈黄金一笥公拒之越数日漏下二鼓忽　中旨陈胤征准升三级与世袭中使迫促取覆公具疏参劾上悟事遂寝时论韪之又有大帅凭奥援冀考绩恩其巳见参劾顾满在先可借口也自相臣枢臣以及台省皆以属公公嘿而不应是时正内计诸不便公者以考功法中之镌一秩调外君子是以知任事之难也居久之补靖州刺史靖故僻在楚西民獠杂居其俗好鬼公至则轨之以礼修城郭改学较定哨堡丛征额清屯饷减罚锾定边令渠以大治明年蝗灾粟贵公发粟赈捄全活数万人于是木政孔急而大木出苗穴靖民与苗为市市侩故昂其真鬬之露刄相向公辄入苗境与之约束劳以牛酒苗则大喜以巨材应命靖赖以安稍迁南比部郎寻升四川按察佥事先是蜀中建猓与中国之民日相仇杀斩一卫尉一千夫长抚臣以　闻廷臣议一大创特起大将刘铤于田间而以桐城吴公领节钺公莅任适与事会两台才公念转饷非公莫任者公则为设五运之法中又立短运之法触火山入不毛以两月具粮八万待刻期进兵而大将铤心畏瘴且入戈游击之说欲开猡??回中之路以兵从峩眉入公移书大将谓期会刍粮兵家大命今各运俱至镇西冕山半年调度势难猝撤彼中箐深壁峭猿猱所愁履险破荒变生不测赵营平所称枕席过师者以湟饷之便也柰何驱活民而死之乎大将议沮然犹拥兵嘉州不能进公更移书云番猓之地深秋即雪不如于八月初渡河出其不意突然而入便一乃猓未获因粮于敌便二时未冱寒利于涉险便三大将始出兵从桐槽沈渣等八路进攻仅扑空塞是时监军王君不视师坐镇越西公再入冕山亲督军士厚其犒赏不令解散乃安营桐槽据其要地使大将分兵大畧宁番得昌木他等贼又撤奇兵乡勇助之而番猓始逃避愿降时将士深入营无定所运随营转猓每间道抄掠运夫落胆公别设担运之法悬搜粟之赏饷以不匮饷夫多生还蜀人德之而悍将尚迁延侈言雕剿公为中丞极言利害中丞悟乃始移撤罢兵是役也将既寡谋师不以律非公亟议戢兵则辱国损威蜀无宁日无论劳臣当叙而不见不闻之功造蜀不浅乃中朝鲜知者而吴公被言竟为公累甫迁闽中参藩而以蜀谤调用公曾不以是介介而大期至矣悲哉公身长七尺余标格秀彻谈论慷慨其孝友葢天性也事叔公忆堂公如事父有杖则受自歌广桺归即以田庐推予诸兄弟与季水部公文行相励厥称二难且俭而能广悯穷周乏姻里德之其立朝敦尚名节兰溪四明山阴相继在政府未尝以年家乡曲一奉私觌浙铨缺新建令人示意公以正对不受罗致自甘平进焉所论交在都门则胡孟弢黄昭素区用孺陶周望徐鸣卿江进之谢在航鲍山甫毕东郊萧损之汤嘉宾米仲诏袁吉卿曹能始张孟奇在陪京则焦弱侯祁尔光王永启在东郡取士则赵翰撰王太史元黄门张黄门韩大理张侍御高宪副皆天下士余子操热柄能毁誉人者公傲然不屑也公少而称诗垂老不倦在水部有亦适编在武选有马曹稿归里有息初稿靖州有劳人草在南都有钟陵草在蜀有入蜀诗李本宁先生序之曰以其才适体以其体适格以其格适时无所不有又无所不化真笃论也公左右具宜不名一器所不能者与时俛仰取美官耳惜哉余好读公诗公构孺蓼亭见志属余题额岁在甲辰公以望郎推楚学使者余副之公不奉命而以左迁归惟余畸世之感亦有为公戚戚动者故因长君宗培之请而识其大如此旧史氏曰士固有遇不遇时沈公以郎署驳还内降此相臣所不能望之主上者而公得之可不谓大臣之槩乎又善用兵使在用才之世功名岂可量哉标奇负气千丈无枝文章经济贾忌之媒生世不谐挟此安之要以千秋大业齮齿?厄者复何所施矣 

　　○明故吏部左侍郎赠礼部尚书闲斋汪公墓表 

　　肃皇帝继统初诏廷臣议推尊所生或倡为继统不继嗣之说宰相梁文康而下皆排之以去就争江右二汪公立义不少狥长公石潭自大宗伯解印归次公闲斋少宰方柄用亦为骤贵者嗾言官攻讦有旨慰留公勇退益力视弃一官如弃落叶天下高其风节且颙颙望其再起以展名世之业而公不待矣公不希生时宠不求身后名以此为家法清门素风干泽是耻没且百年未徼恤典曾孙心渊守徐州政成奏最具疏以故事请有诏命所司核之以闻于是礼部议祭工部议葬吏部议赠天启三年追赠礼部尚书重名德也公讳伟字器之别号闲斋系出歙越国公华后世家弋阳之武石潭曾祖志福永乐庚子乡科授岷府教授祖仲端封刑部主事赠礼部右侍郎公生而挺异长身玉立弱冠与兄石潭齐声邑庠壬子乡举第二人丙辰成进士选翰林庶吉士授简讨修孝宗敬皇帝实录以不容于瑾与石潭公并谪南都司属寻丁内艰瑾诛服阕还原职正德癸酉升南京国子监司业时鲁公铎为祭酒六馆有二师笑比河清之喻戊寅正位成均风裁益峻请托绝迹刊定近思录以授诸生士习丕变武宗皇帝南廵狩公率僚属诸生伏阙请车驾临幸太学不听扈从江彬伪旨取玉砚峻词却阻宸濠及六馆生闻变竞谋迯归公惧摇羣情日严约束谕以忠义殉国众恃以定大司马白岩乔公备洁之策多所谘决斩濠谍者逆党伐谋既乃力赞诸公卿疏请回銮其识大体如此嘉靖改元擢南礼部右侍郎寻改吏部右以贺万寿北行改吏部右转左摄冢宰事进廉介黜奸贪拔淹滞门无私谒仕路一清杨文襄闻而叹曰吾胸中人才为此公收拾殆尽矣既以议礼兄弟去国益养高励公即与世相遗辇毂交知书牍俱绝即酬和杨文襄赠什闻其入相委置箧中至台察守相干旄造门鲜所将接曰退休之体也公于理学宗濂洛于诗文宗韩桺虽与王文成李献吉相切磋然生平守所自得不以走名改步葢有用之实学无瑕之完行兼之矣闻孙守徐能捍大难天子嘉其绩将究其用公之贻谋抑何远也昌生也晚何敢从吾乡陆文裕之后更有续貂而高山仰止附名为荣敬表之曰礼部尚书闲斋汪公之墓 

　　◆神道碑 

　　赠光禄大夫太子太保西泉王公暨配高夫人神道碑 
　　欧阳昭毅将军东田公祠碑 
　　封侍讲孝义李贞所太公神道碑 

　　○赠光禄大夫太子太保西泉王公暨配高夫人神道碑 

　　天子以　庆陵告成下　诏褒美司空敦事者于是今大司马王公晋光禄大夫太子太保貤恩再世而公之考西泉王公加赠如子官母赠夫人称一品夫人葢异数云　祖制文臣三品以上者得树神道碑于墓前司马公将应　新命趣装北上其昌适履容台之任司马公以碑文见属其昌年家子也且史公牛马走义当载笔以从不敢辞按状长垣之王来自洪洞华冑遥遥更仆不数其着彦和居油房寨彦和生四子次曰仪仪子九人八曰允允娶王氏生四子最少者曰结倜傥尚义娶魏氏继为仝夫人是生赠公公生而机警有大志仝夫人怜爱之不使竟学尝受推择为掾史公着从事衫主画诺意约结而不自舒也弃而市隐稍稍阅稗官小说若楚汉曹刘故事至褒诛当意辄引觞起舞至报应差忒裂眦拍案曰古犹今也少所快多所恨何哉葢隐隐侠烈自附矣岁壬子邑大饥流离载道族人有远心公固留之倒囊相赈复发积岁所窖粟陈之市收半值甚贫者不取值其以田售者给之值与丰年等不乘其急所活人无数坐是家日落是岁仲子司马公生至产室不能具饘粥其贫如此公摩呱呱者顶自谓食报有日不长贫也公复以修息起家饶裕而无赖子乘其族之修郄谋以告变困公公不为终讼久之岁复饥无赖子行乞为盗公立遣人召还居之食之壹似未尝有怨者人以为难焉公以豪饮多酒人之游时时选伎征歌弄琵琶谱文姬十八拍以送日即善病法当禁酒终不能止乃训子则斤斤礼法常谓伯子曰而公不事诸书故不任受德且任受侮汝曹谋所以亢宗者勉之哉葢至伯子以青衿见而喜可知也司马公总角就外傅朝出暮归辄令占所受书闻有嗫嚅则口授数过必疾诵无误而后巳考终之日惟举家世清白不愧古人为伯子训意远矣嗟乎少伯能聚能散三致千金伯伦时醉时醒一饮一石公之风尚与同而钟祥储祉笃生巨公譬如岱宗岩岩触肤出雨以毗帝纮而承天宠也岂偶然哉配高夫人东明右族端操静庄晓解女诫据拮内政事事赡举仝夫人安其孝养巳事继姑刘相得益欢其大者脱簪珥以佐赠公之施赠公为无赖子所挠积不能平夫人称引古人厚德事以广其志赠公亦为之豁然他若仝夫人之女嫁尚氏者厚为奁具尚姑忘亡嫁祝氏者十九而寡矢死靡他父母欲夺其志赖夫人保持为完节赠公之谋室而获有以也后公九年卒姻娅之详具叶少师公志中铭曰 
　　乌衣甲族泒分洪洞淮既献珍河亦修贡方水孕珠丹宂产凤人豪挺起徽音并重善以阴行德惟迈种耻彼素封钱刀独拥吉凶与同义声并诵为荒年谷作明堂栋书有稗官腹有狐史天网或愆怒目切齿其平如衡其直如矢以酒为生终当乐死施恩无望修怨是耻林中偕隐斗际双龙泰阶符灿湛露恩浓如纶之诰若堂之封桓桓司马盟府功宗丹书铁券熟釜景钟贲此宿草叶彼梦松史铭其幽佳气长钟 

　　○欧阳昭毅将军东田公祠碑 

　　历代金石刻有王右军书周孝俟碑或以为唐人所集若圣教序者非也右军好以忠孝名节崇奖人伦故□□毅论书曹娥碑若周孝侯者戡乱似乐毅其殉国似曹娥而志铭出陆士衡不啻中郎孝若其人与其文故足重其书耳闽中欧阳苍水游戎以汪司马诸公所谓乃祖东田公之墓碑及诔传等刻俾予家侄孙臣斐参知千里缄贻属一言之缀余尝读史至司马相如传而异之以彼其才即贤良对策何至出平津广川下而以赀为郎者何也及观其子虗上林开赋家之渊源谏猎喻蜀显文人之实用语曰效小节者不能立大威志小耻者不能求荣名谓是乎东田公以占■〈亻毕〉子衿北游太学与周孝侯从陆士衡受经等耳然慷慨多智略临财廉与士信能得人死力隐然横门仗钺器也而以纳级授泉州指挥其愿不若此乃倭夷之乱当事者卒倚公为全闽保障公提兵鼓勇败之于笋江败之于青阳败之于双溪于水田于下浯兵威大振幕府上功进爵能巳见于天下矣兴化告急公复驻莆移营逼贼孤军绝援力战而亡天子悼之赐祠赐祭荫子世官与周孝侯死事又何以异也使公守其常调雌伏经生间纵身致青云为县官尽力能敌王所忾见危授命使骨香轩揭宇宙否去公六十余年山海之寇鸱张复为闽患公有闻孙登坛受事于莆于汀执讯获丑若启若翼公实式灵之聿观厥成余且为铙欹以俟 

　　○封侍讲孝义李贞所太公神道碑 

　　见元紫芝者名利之心都尽即紫芝之尽可知矣然家有严君以施于诗书弦诵之教得无相左哉嗟乎自明经选士以来士所习知者乘车之外无荣而列鼎之外无养矣单门寒素其望益奢其情益迫而落落穆穆委运真宰如嘘凉风于火宅者其人可多见哉杜甫之咏渊明也曰有子贤与愚何足置怀抱贤愚且冥之何论贵贱此封侍讲贞所李公之为独行也公名溥锦字尚綗幼孤出为宗人后事母谢太君孝养无方属毛离里弗啻也读书不多而能识作者之微游历不多而能访古迹之胜每侍谢太君述某善人某奇境辄欣欢起舞几忘寝食宫允从傍听自谓如涉汉晋之上梦到邹鲁以北不觉牵膝绕衣欲其说之长也公口不言贫亦不解逐贫术时或结网则言开一面或结眊为巾则言不二价偶涉江湖修息则石尤为厉樯帆折其足公叹曰路鬼椰榆矣归而守东皋之陂服田力穑仍不逢年但以得稳眠为幸盖数数迁业不知生趣之百罹意廓如也男子三十而娶公以三十二而鳏讫不再娶以念周孺人死别语虽既贵不负心云谢太君年老公相依为命家无厮养公躬其役周旋于釜甑瓶垒之间四十余年掖母杖而行木有痕踵母跌而立砖有穴官允语及公就养之槩泪簌簌下令伯陈情表可废矣宫允为诸生蚤有时名青紫可掇公不以是为深望曰人生如寄即读书作官高大其门户焜耀于闾里于此身何盖而汲汲然督过儿曹为宫允迎养京邸公第一应而巳年老思土不久留也宫允侍讲幄以省觐归天子颂金缯赐六传光华载道公乃了无惊异岂直教謟者愧哉即河东三鳯荀氏八龙诸余之艳称雅俗悬殊矣易箦之日绝口家事惟以诵金刚楞严诸经为我终日课忏罪愆而巳非学佛作家能尔哉先是壬申首春其昌以应宫端之召舟次广陵宫允自淮北至留连旬日问其归故曰省觐太公也自此长侍膝下欢不以三公易一日养矣问太公年几何七十有九长予一岁余复自念出山之不伦而宫允之劝我驾非情也余入春明三月即上疏求退天子不许凡七疏而赐归时则太公讣闻浃岁矣宫允授简请作太公墓碑其行状非一先生之言或得肉或得骨或得髓皆太公之大全而孝义则其本根不婚则又孝义之本根故特拈出以慰宫允之孝思如此生卒婚娅之详如状录 

　　◆诔 

　　参知显斋刘公诔（有序） 

　　○参知显斋刘公诔（有序） 

　　睢阳参知刘公讳焕字文华别号显斋万历中名臣也公尝为吴兴守吴兴人至今尸祝之以比前守刘庄襄公其贤者有清苕行岘山謌皆为公解任惜也先是闾里桀猾乘岁饥睥睨大家讦讼蠭起上官入其说益引绳批根焚掠不问公叹曰兴利除害贵清其源今奸氓煽祸而反助之焰冠履之谓何力争不得遂解印绶去未几苕事大坏词臣殒宪臣禠而前此博风力承风旨者皆为世僇辱始服公卓识则巳晚矣当公起家名进士治浚县有异绩浚介淇卫而邑屡中大潦公亲为疏瀹堤防坚缀利赖永永申孝弟兴学挍所应上供不扰而办入为南比部拒罪珰贿请清节弥峻洎迁户曹兑则验放宽严如法公之才识固内外所交毗也公既以湖事解官适遭赠公丧哀毁逾礼朝议既白即家拜公守严严岁久饥公步祷水旱皆应时采木采矿使者四出至严独不敢嚣安养休息疲黎再肉寻擢宪视兵浙以东防倭息盗备绸未雨巳有秦藩之　命公业勌游因大父参议公有功西夏夏人祠之冀一展谒即图归憩乃朞月之政杜嚚族恤贫宗威惠四讫未尝改于筮仕也偶元日理发有感竟赋遂初归犹及侍丁太恭人子舍白首班衣孺慕无间流连朋好笑傲山泽顾曲称诗寻花课竹去悬车之日及若干年而公以老寿考终于当世称完名完福焉公有子维明为京兆博士先公卒孙瓒绍明家学文行翩翩尝从余游述祖德甚晰余尤以谈虎服公吴兴事当羣飞刺天骇浪横起之日独能持正不阿视一官如芥视与蚩蚩之众助岁为虐者其人凶吉岂顾问哉天下无事庸夫扰之今海内多故丝纷鹿触所在见告其原起于纪法之先夷羽林焚第神武起义世有奸雄躭躭冷眼久矣安得老成人如公数辈散寘旬宣甸采间于以扶元气而消僣宄裕如也余乃应瓒请而为公诔 
　　诔曰奕奕巨宗卯金之裔大河高崧孕毓奕世世德丕显武纬文经贵阳之烈价人维屏公起壮县清裁肃办邺提郑渠害拔功见岂伊郎潜而改郡弦察吏安民志取休恬谁为鹰鹯乃咻鸾鳯狂泉众饮举国骚动栋摧屋折始念徙薪荧惑退舍归德大辰弘农会稽公有世谱龙图之树相为黻黼视海行边劳庸仔肩百蛰具起万灶清烟难进易退实酬初志河洛耆英坱漭自遂身沐熏??陆饮人醍醐朱丹何常萝薜岩阿视公高节凝之伯寿吹笛骑牛画图堪又大丙为御阆风是归捐弢解袠箕腾昂依樽酌不盈以茀后禄土厚泉深蜿虹光属令名千古树滋百年我作铭诗以券象贤 

　　◆行状 

　　嘉议大夫礼部右侍郎兼翰林院侍读学士赠尚书抑所唐公行状 
　　吴母封安人卫太君行状 
　　明故光禄寺署丞隐泉李君行状 

　　○嘉议大夫礼部右侍郎兼翰林院侍读学士赠尚书抑所唐公行状 

　　宗伯唐公者宋参知子方之裔自种德翁从荆南徙居华亭遂为华亭人世有隐德至中丞足庵公珣仗钺两广为成弘间名臣自是子孙用儒术显称甲族矣中丞公弟为怡萱公珉珉生贡士饬轩公滨饬轩公三子次即公考赠宫庶澹窝公敷锡赠公者吾郡恂恂德让君子也以践更废箸顾好形家言营高敞为门阀地梦巨星丽于堂有印大如斗垂一足曰敷子魁厥明诞公自喜以为贵征云公生而岐嶷风华韶令机颖秀出自就外傅巳无童心授之书伊吾不辍有亢宗志年十六补博士弟子员御史温公读其文称为国器赠公殁有里中无赖子交关族属齮龁公谓书生孱可鼠雀扰公推仲兄操家秉主赀镪廪廥出入而独身外御侮久之事浸直鱼肉者不得志则中以杂徭公又造事不大困遂得端意铅椠间名籍籍起矣公坛宇孤峙进止皆有表识热肠冷面喜规人过自逢掖巳多礌砢奇节所至必倾名士行名士亦奉为畏友自方学宪众甫冯祭酒开之等十余人结侣谈萟公年不先人而以直谅见惮不啻主盟即以间为文字饮亦奉公约束唯谨不敢以狎进而孝廉范牧之事最着牧之者范光禄公子也故负隽才以游间任侠闻当其意气所向钱积立扫独不敢以溷公而牧之有惑溺公终不能口舌争乃为文以祷于神与之请绝牧之卒以情死则匍匐数百里挂剑吁号哀感行路其气谊多类此公之逐奴有弟自经死而讼富人李某者势张甚富人窘念非主人莫扼奴吭乃亟驰百金请解于公公前巳得其冤状指白水为誓郄其金立白之官奴竟反坐通国称怏且高不惑于是公以文行为明经师若张给谏陈太史毘陵白光禄皆迎致家塾从游者日进曰非文其式惟人其式云是时郡国举士多繇绍介进三岁大比名士有望棘叹者而公社中友陆君策何士抑至北雍巍科若掇太学范尔孚数以此劝公北游且为资斧乙酉中顺天乡试丙戌举于春官入奉大对天子亲擢第一人及第官翰林修撰海内雅闻公者皆以为正人庆焉公以词臣不事事惟清议可以报国于软熟循默坐取大官者耻不屑也感慨时事有所约结则寓言于馆课中几以动当涂至所交若张宫谕元忭孟郎中秋深相引重二公之圽含敛尸祝公有力焉李黄门沂论权珰触上怒杖之午门公哭而掖之手调汤药日视诸邸舍将发而公之飧钱空矣同官义之己丑分较南宫甄别详慎是岁满考奉敕奉父母如其官寻持节封郑籓明年请告里居三载留连丘壑扬扢图史多清真之游士大夫膻艳之习为之一变癸巳还朝补原官时公之房考海虞赵公晋少宰而吴镇以改婚事讼于朝诸公咸谓宁以一恶少年而掣名卿大臣肘赵少宰求去益力属公请之首揆太原王公王公难其去公一目数四往反竟得请赵少宰戟手自快曰今日乃知朱阿游不为负萧傅耳东事起枢臣稍引游客在兵间都下客麕集公谓此皆夸毗子终败乃公事即乡里绝勿与通有朱生者踪迹尤诡善点仕者名心潜白甘侍御决遣归虽任受怨不恤也会　皇太子出阁讲学诏以公充讲官风范肃穆音吐琅琅三公迭侍讲筵皆谓公得辅导体是年兼直六曹起居理文官诰敕乙未再分较南宫丙申改右春坊右中允故事词林以科次先后叙迁惟首胪九年满考者得升谕德不复需次公曰此汲长孺所谓后来居上者也白之豫章张公得先三月迁中允豫章公以为有让明年晋右春坊右谕德兼翰林院侍讲八月礼部议以为北畿副考官疏名上不得请公寻以病请急归己亥　诏起原官兼纂修玉牒副总裁庚子即家晋右春坊右庶子兼翰林院侍读复转左庶子是岁秋公应召入都复值讲幄当是时宫僚之起家者仅行之公且浃岁三迁洊历华要当事者诚倚重公公旅见而巳未尝谢知私室葢其生平自立不为附丽云公既巳负重名而自其三入都益务简远权利之交不得一当公见谓道狭矜庄自置竿牍不驰于外筐篚不布于庭泊如也辛丑充同考官于是较礼闱三矣冬十月　册储覃恩赠父为宫庶母刘封宜人云公自承华首辟首简元僚积勚数载诸所存赉故例寝格不一行至是国本既定议者佥谓讲臣当有甄录而公官不进时且未曳金绯也人多为怏怏者公谢曰吾进不敢竞退不敢援不知其它京师人皦生光为妖书构宫掖天子震怒大索长安不得其主名时江夏郭少宗伯以廷议失政府意自免去言者谓书出郭手于是立罢宗伯兄国子官而穷治其事先是郭宗伯出春明以舆台给事公及是司隶即入于公之第批根有端矣公曰人有良心朝有公论此岂士大夫寒蝉首鼠时耶与一二同志诣政府雪其枉语甚切直无何罪人亦得事乃解华司理钰以抗税珰下诏狱公数从圜扉中握手慰藉五载橐饘周旋靡间后奉诏恩宥出拜公哭抢地不能起其九死一生强半繇公自是海内正直节烈之士咸隐隐有所恃以生气矣壬寅晋詹事府少詹事兼侍读学士癸卯晋礼部右侍郎兼侍读学士掌翰林院事词林重院长地望清切邻于公辅公念以孤生蒙上异知致位九列若碌碌绕指愧无以报塞乃于是益发抒亡所避危言危行砥柱百折绝不傍入门户辨晳可否不少脂韦在院钩剔吏蠹抑绝侥幸葢公素所蓄积至此颖露焉甲辰会试天下举人　诏以公副考秋选庶吉士　诏以公教习公虽为庶常师犹供事文华不辍葢后先为讲读为侍班者八载严霜砭骨寒雨凝髭不敢一日遂澣沐私兼以南宫之役劳瘁特甚清羸骨立又感时触事忧心如酲强自力竣计事而公遂不起矣卒之日京师士大夫无问识不识无不悼之天子采朝议　诏铨部赠官大宗伯予　诏命冬官卜兆域予全葬　诏遣行人周应期主窀穸礼官　谕祭坛加二呜呼可谓终始荣哀矣公孝友笃至自其天性每念禄不逮养所至奉二尊人像与俱伏腊奏食悲涕交颐事兄姊最有恩礼兄姊之子女字之不啻巳出教养婚聘倚若外府季姊归莫太学先圽而最后太学遘仇诬坐杀人律公为讼冤甚力卒出之尤急穷交不以生死贰念彭钦之以留廉守中奇祸公与杨宫谕诸公白之朱直指得释钦之寻以侘傺死公捐月廪赠其室以为常袁微之晚而从戎死塞下公经纪其丧归其骨至乡人之繇于京踬于旅??金鍪督纲功曹隶事暨落魄间关托寄一命者则不难辄请辄应也故老及见徐文贞者曰文贞在都下故如是然松有总赋之役曰柜收终文贞之世不能去公甫登第即倡言罢之二十年来无破家役遂为吾郡百世利若京师创置会馆所至如归又其细者耳假公以年即扩子城均役法不难酬愿而今则巳矣伤哉公辰录序云心事使人可知何用以为藏剑面目使人可信何用以为衷甲葢自为传神云而闽中杨宗伯咨部文云公虽为词臣也而实劳臣虽死病也而实死职则以公久在讲筵未及于易名之典为惜乎余与公居同里仕同官意气论交宴闲征逐典型是仪肝胆洞尽乃窥公之大者在端居忧国提奖人伦以天下名教为巳任李元礼陆敬舆而下非其志也葢公眼有瞳心有秤不溪刻故易亲不汶闇故难悦即以甘事公者能得公怜终不能得公信九原可作不昧斯语矣公于学无所不阚诗宗少陵文出入左马好读名臣奏议有集藏于家忆公尝自言吾侪作事有妻子不知者安能效浅丈夫沽沽向人语故其甥黄石城及诸孤按次遗行不能十一予以所闻见参订成状如左虽挂漏实多苐不敢为微辞以负公耳公讳文献字符征海内称为抑所先生卒年月子孙姻戚之详行实具载 

　　○吴母封安人卫太君行状 

　　太君者封行人赠祠部吴太公之室主客郎吴伯玉之母也太君以荣名享上寿八十余年为妇为母为祖母虽身阅百罹而有子聚百顺盛衰之际可无遗憾顾其操家之艰勤与开家之徽懿可垂嫔则可光彤管者微野史通家子如其昌孰述之太君宋卫文节公　本朝宣城伯之裔乔木世家夙闲女训稽古贤母行事若丸熊若郄鲊若恤纬若以善养光禄养皆默有契合壹似考经案史而得之盖太君之归吴也当东土中倭之时中落矣太君与封公拮据治生而复振然意犹未广也太君既举伯玉至舞勺察其有异谓太公曰此岂农之子乎君家以孝弟力田称百年于兹未始一逢年也逢年自此始矣于是废箸筑宫延明经师诸所供亿糔糁芗脯脄幪重醴皆躬自洁修之即肿膮醷滥一进且不再寒更子夜理刀尺弄机杼待伊吾声辍而后即安如此者殆将一纪伯玉竟奋迹周庠离蔬释屩为天下士其合于丸熊劝学者一也伯玉筮仕为大行人奉神祖诏以今上生告九塞伯玉得辽左塞外兜鍪馈遗故不赀伯玉心恻碛卤大漠啮雪视氷乘徼守障之甲士仅月粮四百缗八口马畜皆须之安忍箕敛之以犒使者遂全麾却数百镪不拜寸镮即置邮不羡一缕也而旋子舍竟垂橐入室靡长物太君独革?展然喜儿幸不以冐贿速官谤仕者奉亲孰多于此畧不闻交适声此其合于郄鲊训廉者一也伯玉既入　阙报命闻太公讣徒跣就道日行百里哭踊欲绝太君相持泣勉以君之制也父之命也勿灭性以孤吾老人既免丧复诏以逃雨之义顾板舆北征以解翩鵻将母之憾于是伯玉始治装还　朝以次使鲁藩及报　命途觏孙漕御史值漕河梗二月议督江左诸郡以民艘应伯玉为御史抵掌陈会通淤塞之故请驱山左河浒人即趱山左河津船复　祖宗朝浅铺浅夫捞浅送漕艘之制为册诫兖昌二郡计日遄行如驶迟即按籍讨其不共孙漕御史韪之漕艘飞至水次漕以中兴入　朝则　代藩方争废长鼎渭立少鼎沙神祖下九列台省杂议之伯玉谒叶少师语以兹事虽藩封事实主器事今　东朝方危疑而忍以海内忠臣义士几十年捐躯命以争之储位骤开废长榜样以生交构窥瞷之窦乎政府弥益决立长伯玉再奉　命使　徽竣事报太君太君喜曰吾不解官家事譬如厮养能卫少主者可不谓忠乎此其合于恤纬急公者一也伯玉积资有年及选言路之期故纡其行以待公论而忮者乘其未入中以门户之阱授缮部主事伯玉念母安人年十七六又独子特抗疏乞改南改南必乞闲曹人所不争者得南祠　陛辞之后为政府决　福藩赴国之策语甚切直不知有官之暄冷也入南祠力浣祠政弊寻转南客署客署会有夷教一事四署互推诿伯玉慨然鞫得情而逐之不穷治会含沙者再以门户中伯玉竟以左官太君慰劳之曰若无以老人为念自沮丧也持议为储贰也得南署无謟求也全活人不骫法也而以是获諐乎何恤若本以老人故乞南即窜去亦丧官不丧养也儿弗动矣此其合于善养先禄养者一也太君幼有至性当其笄总来归哭姑杨太君哀感行路巳事继姑如姑忘其嗃嗃翁卒客邸继姑惑俗言欲不令琀于宅太君号曰有不祥也者吾身之竟与太公徒跣负以入太公怜其少弟太君从臾以腴产授焉产失则更?而自安硗瘠闾里以是交称之所周恤三党之乏岁无筭下逮臧获皆有恩意吴氏之兴非偶然也伯子艰于举子既奉母旋子舍而得雄太君含饴弄孙观彩衣舞乐陶陶矣忽以痰壅减眠食伯玉手自啮血草表笺请于上帝愿减巳筭益太君纪有玄鹤下于庭太君病良巳又一朞半而竟以绝糗化化之时敕家人各合掌禅诵导凈土有夙本矣嗟乎管子有言生者父母知者鲍叔世固有得之于殊方而失之于膝下者以百玉之文学经济气义忠谠百人亦见千人亦见而同朝犹害其能太君何以卜其成于襁褓时哉非是母不生是子亦非是母不知是子其开吴弘矣先是　令甲行人阶八品未有封母者伯玉抗疏请比五经愽士加八品孺人封有　诏行人母未及实封先得受　命复絜为令逮令上生覃恩诸使臣类以出署日受全封故太君称安人云其昌林居离索于伯玉有升堂拜母之交自避人海曲过从遂稀太君尝问家人曰此数闻享客何不闻有董子比余再还旧居而太君千古矣故嗟伤拈笔叙次遗行以俟司世教者采择 

　　○明故光禄寺署丞隐泉李君行状 

　　土有岩居川观遗荣挫廉若管幼安朱桃椎之流其为高隐尚矣若乃东方生之陆沉于俗以仕易农邴原之仕满六百石即弃去此其人不耐草衣木食洗耳赴渊溪刻太过托之乎为贫是或一隐也则又有异者若仲长统之乐志论良田广宅背山临流养亲有兼珍之膳妻孥无苦身之劳钓游鲤弋高鸿濯清水追凉风安神闺合嘘吸精和可以永保性命之期不受当时之责帝王之门逝其远矣此之为隐仲长统以为乐志而未必其志之酬也能酬其志者当吾世而有新安李君焉君葢以隐自号者世为居安镇巨族以素封闻君生而颖秀博综逖览于书无所不窥至读孝经与古人孝弟之争尤笃信佩服勤而行之厌薄经生举子业能之而不为或以显亲之说进君曰吾藉先世之赀所不足者非甘旨也诚得朝夕膝下娱彩涤愉乐其心不违其志何必缨緌哉葢自是始焚砚弃公车言以赀为光禄署丞非其好也比二亲相继圽君躃踊心裂几于死孝寝苫卧块誓墓不出会君之弟捐馆遗二藐孤长仁杰次永昌公抚诲有加各翘然表树第五伦一夜十起弗是过也族有宗祠岁久颓圯君独捐赀扩其墓址新其规制垣墉梁栋烨然改观非孝子不及此郡大夫举乡饮难其尊宾佥谓君侠骨慈心数以悯穷振乏为务视捐千金犹如委土壮年敦行七十不衰祝哽之礼待君而重郡大夫手书固请君牢让不应郡庠诸生集其门强之乃一应不复出其为乡评所推又如此君生于嘉靖乙卯天启丙寅卒享年七十有二元配殷氏生长子仁元娶于金太学生继室任氏生三子仁傅仁备仁仕皆太学生傅配孙氏备配黄氏仕配汪氏皆名家孙七世珍世琪世玮世珂俱化出世熹傅出世教备出世煌仕出歙俗尚形家言行营高敞多所慎重未谋墓中之石仁傅善参同悟真之旨与予友交善泣请为状而书其崖畧以慰孝思云 

　　◆祭文 

　　祭陆君策孝廉文 
　　祭吴澈如年丈文 
　　祭幼海侄少宗伯文 
　　祭冯孝廉慎余 
　　祭潘文学六润文 
　　祭原道五侄文 
　　祭顾太史学海文（代） 

　　○祭陆君策孝廉文 

　　呜呼感斋兄竟止于斯耶念余与兄望衡数武敦契三益林居以来匪朝伊夕无奇不赏有疑必析酒炉诗社花茵月席饮食衎衎笑言哑哑大忘尔汝逓为主客相访徒步相迎岸帻谓我无肠托以肝膈自甘而苦时有弹射余之不佞兄亦莫逆或传巷语或宽室谪填膺抒愤弹冠忘怿肮脏悲歌牢骚慰籍孰交而市孰卜而宅兄有逸才厥名孔赫笔花匪梦腹笥为癖百韵澜泛千篇脍炙遇方为珪着员成璧谈天之口佐以唱剧北海尊开太丘道辟轻舸浮家名园置驿立见锋颖坐消柴栅蜚誉墨卿寄情欢伯任达风流人豪气魂守相诸侯过庐必式隐可烟霞生可竹帛世路悠悠徒珍鼠腊埋没连城摧残六翮厌缁化素躭玄守白不以五斗易此百尺乐志方始大期忽迫谢树先雕陆昆随坼靳之血胤夺以泉石邑丧国华神乘善积追惟畴曩形影相惜三月为暌千秋永隔密友不数赎身难百谈容可想胜事陈迹送往事居余袵敢什酻酒霜天洒泪如霡听此哀些来享而格 

　　○祭吴澈如年丈文 

　　呜呼阳羡延陵之间有子瞻之旧踪将置田宅以侨处亦依箕尾而告终岂宿盟之未味而身后之有公不惟文章气节磊坷坎壈之相似而生死歌笑之地亦异世而相同盖其刚肠疚恶任天下之清议而诚心质行足以挽末俗之浇风尸祝不忘者有居官之遗爱而汗青相照者有弹事之孤忠完若无瑕之玉刚为百炼之锋盖能为蹇谔者不必有公之经济能为正直者不必有公之冲融官屡踬而气益壮用未究而望益隆迩者息比山之劳悴依南岳之巃嵸朱萼白华方周旋于子舍而素车丹旐巳即于谷堂之封人物耿然天不慗遗一个人琴俱丧余难赎以百躬忆在壮岁同举南官宏词之试角力争雄余巳自比于不材之木而公独抗论谓不当以山苗而压涧松既为金而为石亦愿云而愿龙公所击者权门之鹰犬即余所雠者当路之射工烟水五湖岁发王猷之兴图书千载时寻米舫之踪岂意夏间之良觌遂为终古之长恫嗟乎富贵寿考转盻成空惟竹帛之可托垂令闻以无穷公所寿者先民之不朽而余所恸者良友之私悰感逝波于川上怀绝调于郢中对霜天而歌些或神理之可通 

　　○祭幼海侄少宗伯文 

　　惟灵三朝忠节二仪正气抗迹贞孤标行特异人群岳立颓波砥桂见弱能扶遇刚必茹直则长孺峻言元礼弱冠批颔孤臣履尾君侧清奸义声首举身窜遐荒天阍万里遐荒伊何如彼潮阳江山得助发为词章既文慨慱与士争长誉流岭徼望隐岩廊再御顾命赴任庄皇暨今天子宠秩溥将奉公执法嫉恶锄强其朋其党我心不降何以喻之夏日秋霜人忌太洁物忌太芳帝谅其心仍眷勿忘造物尚缺祸起垂堂灵尝有言心不愧天苟信于心迹可畧焉口绝请托垂三十年却金之事风掩昔贤睦族联宗捐彼义田以此思洁可酌贪泉巨怼欺罔倳刄蒙奸不难弒主况于疏言灵之所营在方寸间克忠克孝秉直秉廉此心不死讵必形全视身如电达人大观矧乃浮名幼起幻迁而彼者何憎何怜且灵恩谊于族最深凡我同宗知灵之心岂期家难越至于今惟二藐孤在我宗人酹酒陈词涕泗交襟 

　　○祭冯孝廉慎余 

　　孝冯甲族金友玉昆白眉挺起素业逾敦有孝有德既惠且温其衷坦坦其气轩轩力行古道志康世屯不沽时誉不受人恩叔度千顷淆之不浑元龙百尺豪气可吞宁龙失水羞虱处裩澜翻笔彩浩荡词源先民矩矱直窥其藩间关三刖终剖玙璠士有百行独沃其根断指啖母诚感厚坤密室广坐莫见瘢痕屋漏不愧桃李无言忆昔定交方当弱冠吹埙吹箎授餐授馆兄于是时朱霞天半干将莫耶黄流玉瓒欣赏微言横经问难味同草木语不河汉为龙为云一始一乱星霜五易风期不散兄本高亮眼白华绅弹冠结绶于我倍亲余无媚骨困于霄人君尤扼擘荐慰沉沦公车计偕鹤鸣子和长安相见披肝见素方嗟落羽溘焉朝露百身岂赎大招莫寤广陵绝响西州郄步惟是令闻千秋永播酹酒陈词人琴如覩 

　　○祭潘文学六润文 

　　世衰道丧友于谊缺一体之中自分楚越盖戎有伏于床第而祸多生于饕餮牝鸡晨而鸰原愁锥刀角而荆花折小者至于阋墙而大者可以喋血矧我江南世家盖百年而不闻一田薛惟六润之二难与古人而争埒观其躬无常衣财无专鐍迹蛩虗以相附声埙箎而不绝宛痌瘝之乃身而奇赢之弗屑虽父母之分均且自愧以为小慈而况细人之簧舌至于怡色慈帏舞彩北堂依依乌哺翩翩鴈行疾巳沉而犹讳血有喷而必藏其讳也欲以宽母氏之愁苦而其藏也恐以甚母氏之惊惶则道路为之心瘁而史传可以垂光若夫蕴气生风怀仁为质神锋遒上藻思斌郁脱纨绮之纷纷抱遗经而屹屹故当元气搏而遐举岂惟揜高阳而孤出然而名不挂选举寿不过四十此又泉源所饮恨而亲知所于邑也其昌谊切葭孚情敦淡水感至行之可仪痛哲人之蚤痿敬抒哀辞以荐沼芷 

　　○祭原道五侄文 

　　呜呼观心遽止于斯耶余与观心虽宦游生别抗手天涯数日作恶洒泪临岐千古一诀无重见期目送丹派兆?秦淮之湄此时此恨行道凄其而安能写余心之悲也耶呜呼天道佑善从古致疑尚缺忌完理或信之至如观心两者曷居惟尔才美吾宗白眉早服廷教有闻于时性复孝友宝俭与慈规言矩行树德务滋封公兰玉伯仲埙土?虎家鼎以盛汝谦以撝完才完行非汝其谁然而文憎命达调与俗昔方升而沉且成而毁竹箭犹艰桂林终踬中遭家难百罹所萃十年痛定补刖息刵缩股攻苦勤身忍嗜尔亦怀忧千载不啻若曰忌完而缺有试即不期颐中寿可介即不中寿当死床第即死异乡从中含视此皆无之天道已陂宗族乡党无不酸鼻呜呼哀哉余与观心宗谊尤睦事相师友情则手足观心事我实父而叔予倚观心以为家督三十年余形影相逐今岁夏五余病委笃汝疹汝祷目睫不属我犹谈虎汝为赋鹏欻然夜台百身何赎呜呼哀哉惟汝之学自玄而释始事檀施终趣禅寂结侣名儒躭情梵册谓假数年乐邦可觌且念超然不渝易箦此为完归功岂唐掷天道无知更能缺尔之真宅也耶呜呼哀哉乃若委蛇离忧世网所寄送往事居我不尔愧有肴在盂有酒在觯些辞以招精灵不寐 

　　○祭顾太史学海文 【 代】 

　　呜呼哲人摧殒真宰茫茫与善既爽福谦亦荒倬彼太史钟秀昆阳世济其美以发其祥乃承簪组乃肯构堂凌荡是诚孝恭是将用翼司马声着羔羊不有君子孰德于乡既修姱节复擅青箱蒲中鹊起日下鳯翔抽书秘阁视草明光禔躬鱼雅摇笔风霜超将遐举善刀而藏六月暂息斑彩分行孺慕之余板舆复御不以帑行先为可去帝念名儒命典两制率府崇班金华讲肄令闻令望复昌复炽曾几何时劳侍从事崇让拂迹逃虚行意梅花之原千墩之墟宅不盈亩门仅容车游心于淡反服之初南陔乐只东方晏如蛇忽当岁鵩乃集闾士失砥砺国丧璠玙呜呼哀哉器倾盛满鬼瞰高明惟渊秉心挹于未盈世禄刺汰急流遗荣什九□□十一在庭宜偿啬取此亏彼成忽剪长算报施讵平有涯者生不朽者名乘箕委蜕神游太清达人大观修短曷撄呜呼哀哉某官同僚友谊切师资风流邈矣河山间之生刍一束侑以哀词 

　　孙男庭 
　　广 
　　廙仝阅 
　　容台文集卷之十终 

　　◇诗集◇ 

　　卷之一　　五言古风　七言古风　五言排律 
　　卷之二　　五言律诗　五言绝句 
　　卷之三　　七言律诗（一） 
　　卷之四　　七言律诗（二）　七言绝句　熙山叶太公像赞 

　　●容台诗集卷之一 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　五言古风 
　　七言古风 
　　五言排律 

　　◆五言古风 

　　恭读宣宗皇帝御制翰林院箴（馆课） 
　　省耕图（阁试） 
　　忧旱吟（阁试） 
　　清秋瀛州亭论学（馆课） 
　　咏盆菊（馆课） 
　　七夕（馆课） 
　　题畵小赤壁图（有序） 
　　题万使君拙庵 
　　许周翰郡侯捐俸助刻戏鸿堂帖占谢 
　　赵孟清见访赠别 
　　送黄侍御归西江 
　　赠陆君策畸墅诗 

　　○恭读宣宗皇帝御制翰林院箴（馆课） 

　　峥嵘木天署七曜垂精芒璇题揭周训丽??渗炳尧章念此司言重温语申官常谈经入禁籞起草直明光地望洵清切恩华难对扬俊又思献纳台衡燮阴阳公私慎涂轨仁义为提纲玄微剖幽眇森严含风霜烺烺金版迹照曜白玉堂所以　章圣时侍从多贤良戒石制巳陋飞白不足方愿言镂心骨佩服终弗忘 

　　○省耕图（阁试） 

　　融风煽时燠东皋农事起田畯遵时令平秩从兹始沟塍纡以直畚锸烟云里腰鎌乍刈葵携馌齐炊黍鹑野际熙阳鸾旗丽京坻襜襜 
　　衣剡剡染场履天近雨粟多日临土膏美汗漫八骏游芜没三推址睠此省耕仪风规传畵史愿置　黼座前劳农振前轨 

　　○忧旱吟（阁试） 

　　忧国愿年丰岁事屡艰虞经春书不雨首夏犹修雩油云若待族闾里都向隅未必金石流其如禾麦枯不晓神灵意果为干封乎我欲登天门为众吁以呼圣道方冲融时霖应岂诬将无水狢尤傥尔肥遗辜屯膏感玄象修禳关　庙谟于公一平谳犹腾焚尫巫况乃吾　皇仁嘘吸通轧枢愿进云汉篇庶望商霖濡六事既改观三农亦登苏恨无双羽翼空抱蒿目愚 

　　○清秋瀛州亭论学（馆课） 

　　我生宣尼后雅意窥道源雕虫媿小技鱼蠹综羣言空玄费研剖怅怅岐路繁幸兹先觉者秉铎开蒙昏幽讨濂与洛上穷羲与轩秋空发灵籁水落见天根吾无隐乎尔目击教巳存虚往而实归玄亭何足论记取瀛洲会风规百世尊 

　　○咏盆菊（馆课） 

　　众芳岂不妍秋英自清绝意与幽人会标名霜下杰容以桃李颜艳彼茱萸节翩翩五陵子佳色纷相悦积紫照朱茵堆黄象金埒赏韵一以乖篱堵宁辞拙亭亭盆中菊偏承美人撷香分甘谷幽色借氷壶洁对此读离骚心魂坐莹澈悠然见西山孤峯正嵚櫱 

　　○七夕（馆课） 

　　夏律乍留灰秋箭今移晷峨嵋岫初出洞庭波渐起河边月桂幽汉曲天榆丽仙车驻七襄札札弄机杼束素愁上衣凌波泪如雨高楼有思妇切念从军子迎寒理衣缝映日抽纤缕岁岁遥相望而无来年聚如何离别悲人称河汉女 

　　○题畵小赤壁图（有序） 

　　吾松有小赤壁与黄州赤壁大小实相埒不知何事辱之为小沈征士绘图为兹山解嘲雨中过君策斋头君策方以吴绡点缀泉石有张子渊自白岳至携松萝茶与畸墅鬬胜君策呼酒佐之永日无俗子面目君策强余畵为畵此图并书赤壁诗诗书畵皆君策和之沈公绪欲铸东坡像于赤壁山房属余书大江东去词镌于石末句及之然铸东坡何必赤壁陆家畸墅合着此公与内史相酬也 
　　吾松山有九俱以海为沼东海既以大赤壁何当小风穴秘精灵云门削鬼巧口鼻鬬嶙峋鳞甲成夭矫而我游齐安何繇凌窈窕时平兵气销霜落江声悄回思平原鹤谁是枌榆鸟恰似黄池会吴楚争可了将无山岳灵端受里俗□归语东阳生携笻事幽讨石言曾莫逆壁观共枯槁田成琳球赋屋用辛夷橑太守握红云冠彼山谷好灵踪俨如旧庞赘忽以澡嘉名公等锡一壑从余保手写浪淘沙峨眉雪可扫敢应北山招终事东坡考 

　　○题万使君拙庵 

　　黄虞既巳邈智巧相驰逐宣父贵如愚犹龙称若辱君侯体明德祗以拙自勖鼯以五而穷夔惟一乃足伟哉濂溪铭泠泠大古曲琴台时动操清音满空谷不见五鳯年玺书怀悃愊惭无诗史才聊作舂陵续 

　　○许周翰郡侯捐俸助刻戏鸿堂帖占谢 

　　飞鸿易肆高戏海书家玅将开鸿乙堂或免斤鷃笑贫来四壁立富有连城照闲勋争翰墨小史等排调真足履何关传神肤必肖恒疑秘阁摹未奉台仙诏徒闻买骏涓终愧然犀峤相者但举肥官人惟贵少以兹金石录欲灼膏盲窍张罗森百目陟巘摩羣峭纷披石室藏险绝天门跳古文为大出壮心聊复耗未换吴儿眼先谐许侯好臼摹邯郸辞鼓揭岐阳奥来闻击玉声曰似归鸿操按行笔阵间随以乖韦犒居然一顾宠行使三都噪怜君氷壶清匪敢琼玖报珍重远游名书之华阳诰 

　　○赵孟清见访赠别 

　　曾参援神契因注狐首经三才总民行九星披地灵化为白鹤仙寻我枕烟庭倒倾青锦囊余子徒听荧忽梦宛溪霜远游怆砳零来时栗始芽去时枫换青赠尔九峯霞可以破沉冥 

　　○送黄侍御归西江 

　　彭泽八十日襄阳不再春悠悠世网中着此天放民鸟飞时复倦龙性故难驯余亦从此逝幽怀谁与论揽取衡山云以赠东林人 

　　○赠陆君策畸墅诗 

　　积玉岂无圃干将亦有邨青山贮文赋秋水悬剑痕中有独往者卜此畸人围高情狭五岳所适聊川樊一丘美吾土羣峯走其门虚棂见霞起卷幔知云屯高楼巢燕子篔谷长龙孙每当秋叶雕郁郁清阴繁缅怀柴桒翁多爱田水喧况乃梧竹声长与风雨吞主人桂林枝雅尚蓬蒿敦疏渠引泉脉驱石劖云根濠梁期质友池塘思哲昆刈韭秋畦薄钓鱼潭水浑着论凖乐志赋骚称涤烦名僧时驻锡长者多停轩与君虽接邻室迩犹隔垣未若此园居旷然无篱藩一从鸿避弋笑彼虱处裩因之奏山水便欲忘朝昏高枕乃吾庐诚如杜陵言尝闻达人轨寄通随化元我如还山云君若扶桒暾卷舒各有宜何必鹤与猿惟容肥遯者终老桃花源 

　　◆七言古风 

　　帝京篇（馆课） 
　　邠风图（馆课） 
　　金镜篇（阁试） 
　　石皷歌（馆课） 
　　题浯溪读碑图 
　　征虏将军出塞歌（馆课） 
　　读书佳山水謌送王季重使君归山阴 
　　问政山歌为太傅许老师寿 
　　丙申闰秋舟行池州江中题陈征君仲醇小昆山舟中读书图 
　　金华谣为周斗垣学宪 
　　玉鸠歌寿陈子有观察 
　　题武夷山图用何光禄匪莪原韵赠林纳言省庵 
　　寿潘中舍顾夫人六袠 
　　乐寿图歌为潘百朋寿 
　　击剑篇（馆课） 

　　○帝京篇（馆课） 

　　涧瀍风雨会殽函天地区河山灵气有迁换一一拱北开皇都皇都险扼居庸麓不断华夷山矗矗八圣经营巩　帝图三犁扫涤维坤轴形胜曾标天府雄烟花复道畵图中势压九龙丹地迥云中千雉禁城重中天阊阖开宫扇承露□茎霄汉见凌风却月鬬嶙峋建章鳷鹊巃崽观太液池边白玉堤蓬莱阙上紫金泥浴天巨浸疑通汉耀日层楼为祝厘长安甲第干霞起四术九衢乎若水朝闻珂佩接西清夕听歌钟喧北里道旁无复酒人悲碣石徒传拥箒台击壤应多尧市曲和歌时出栢梁裁吾闻都邑四方极升平繁侈穷物力纵赋长杨讽几何高髻之谣良可则京华春色日边舒蔀屋遐陬岂尽如愿辟　九重明四目不使人间有向隅 

　　○邠风图（馆课） 

　　玉书金简不足异布帛菽粟真文字委宛惊开先代藏诗中尽绘农桑事忆昔　章皇全盛时尧水汤干摠不知千仓万箱陈陈积祈寒暑雨谁其咨田畯女红歌帝力帝轸民艰情不极因披承旨图邠风亲洒　宸章赋闵农田家作苦非一状深耕薄获何茕茕犁头风雨生绡幅余音散入春桒曲但识宫中锦绣香争知陌上蚕缫促种苗卤莽应无功提□饲蚕劳亦同天文似雨苍颉粟机杼还凌云汉工曾闻姬满歌黄竹明河霓羽纷相逐讵举三推古籍田肯怜四月新丝熟大哉竹简羽陵书可信农桒足开国曲阜遗履乌号弓精光喷薄摩玄穹愿将装御连屏迭率祖弥增　圣道隆 

　　○金镜篇（阁试） 

　　圣人有大宝金镜洞八荒阴阳为炭造化冶剖判混沌侔三光希夷恍惚含有象空明寂照应无方曾闻传咸史岂是秦宫装悬之　玉宸助垂裳清辉能烛奸与良山河大地一览尽山精魑魅夜遁藏　天子万寿坐明堂月轮重朗星含芒比德水鉴光琅琅映照八彩皇哉唐汾阴宝鼎何足当 

　　○石皷歌（馆课） 

　　世间相传墨薮书五十六种名目奇中有岐阳石皷迹籕文千载存风规周道中兴震威武五年廵狩修上仪诸侯剑佩纷随逐车如流水马颷驰春搜肃奉禽荒戒告庙还镌金石辞从官振彩銮山骨琢成十数加劂剞状如天上落星石剖割混沌光陆离雅颂之间格韵古尊彛并列款识施千年枯石经虫啄百丈断厓蟠蛟螭务光初飜到薤日神禹手凿岣嵝时数行剥落不成字遗珠碎玉成逸诗子云虽老应不解仲尼删后赏者谁嗟嗟秦人扫王迹儒者六秇皆凌夷隶文　起籀文废俗趋简便真难支邹峄之罘俄歇灭阳米犹自尊相斯神呵鬼护石皷在三代典型良可推吾闻吏部希古道一代山斗称宗师绮靡余习混雅正眼见槌碎淮西碑以兹感慨扣石皷恰如三掺声讙悲寄言同学鸿都子共挽文章八代衰 

　　○题浯溪读碑图 

　　永州志相传以元结中兴为三绝碑葢颜之书元之文与神阳镜石内外莹彻故称三绝余独非之元颜之文与书与其人足相埒人品不为书文所掩是为绝耳因作此诗以贻祈令镌之 
　　漫郎左氏癖鲁国羲之鬼千载远擅场同时恰对垒有唐九庙随秋烟一片中兴石不毁几回吹律寒谷春几度看碑陈迹新辽鹤归来认城郭杜鹃声里含君臣折钗黄绢森光怪旧国山河余气概当年富贵腹剑多异代风流椽笔在书生何负于国哉元佑之籍何当来子瞻吃饱惠州飰涪翁夜上浯溪台扶藜扫石溪声咽不禁技痒还题碣清时有味是无能但漱湘流莫饶舌 

　　○征虏将军出塞歌（馆课） 

　　皇家执契静三边将军更事勒燕然心知骄子须大创耻看烽火照甘泉身挟期门射鵰子匣里吴钩泠于水雕戈赤羽三千骑落日黄云一万里是时和高塞草枯我兵勇气先吞胡连空幕影随尘遁竟夕笳声喑不呼将军麾下都侠烈誓刳胡肠饮胡血箭锋直挂青海湾刀镮宁顾天山月徤儿手握月支头夺得燕然胡虏愁功成不受封侯印只为长缨志欲酬 

　　○读书佳山水謌送王季重使君归山阴 

　　会计佳山君所有石纽藏书凌大西四序长开镜里花十年种就门前柳解经宛转注虫鱼问字离奇尽蝌蚪河阳三十仅嬴余函谷五千曾秘授以兹澹荡少宦情梦着林泉轻组绶清溪之政不再春前与纬真称敌手月旦悠悠好畵龙浮云忽忽成苍狗几经霜信剪芝兰何限雷门鸣瓦缶谷城黄石君所师句漏丹砂吾得友伏枥俱成历块心悬河共哆谈天口许将幽赏契寥寥一任功名归九九人生聚散那可期吴苑花前重回首自言习气剩三余小结吾庐纔一亩闲宜策杖抚孤松饥即腰鎌刈秋韭散帙黄虞事可知操椎六五头堪掊身谢灵均虎豹关游逐史公牛马走室远何繇见玉杯情来只合看虀臼要图缣素挂槐堂领取风云还瓮牗江山胜境乐无央竹简闲勋能不朽骥壮犹如日正中鹏飞须积风之厚着君丘壑为书淫割我烟霞难墨守矫然云卧直须臾圣代逃尧终得否 

　　○问政山歌为太傅许老师寿 

　　君不见问政山错出黄山白岳间昔日仙人留隐迹至今白云苍树犹仙关上有千尺之松花作飰下有五色之芝英可餐嵚岑本是至人宅服食顿回童子颜山中之政何足问介弟筑室来追拔具茨问道七圣驻此地迎仙独鹤还药灶余丹光舄奕灵泉洗耳声潺湲山中人兮今吕望金粟前身语非妄膏泽巳徧阎浮提经纶半出光明藏斗杓调燮政所因拂衣仍作山中相岁月赤鸟生有涯道德青牛寿无量道之至者以治身仙翁何云逃劫尘不必鞭螭驭风始超世巳是金马玉堂人汾阳二十四考中书令南华八千余岁秋复春 

　　○丙申闰秋舟行池州江中题陈征君仲醇小昆山舟中读书图 

　　凄烟衰草平原暮二士千秋那得寤闲愁不到钓鱼矶习心未遣亡羊路苇花平岸变霜容总是窓前书带丛何时棹向朱泾去船子元无半字踪 

　　○金华谣为周斗垣学宪 

　　着处欢迎恐相失金华千人万人出旧恩耿耿新荣观阡陌骈阗委虗室竹马儿童拥翠旌章缝弟子看雄笔依依棠树逼丰茸朗朗玉山高崒嵂郢中飞雪再征歌黍谷驱寒为吹律君不见黄次公承恩召见明光宫五马俄纡丞相绶颖川父老何当逢又不见蜀文翁明经奖士邹鲁同岂有皋比秋宪府高悬水镜摩层空何限尘埃腾宝剑几从爨下赏枯桐八咏之楼可搥碎力追正始还庞鸿纵横越甸三千里流风遗爱都如此畏垒兴思未足多万潭沉石徒为尔我亦谈经五伎穷空山独往携孤笻文章有神交者道尊前豁达开心胸朱霞半天何历落云梦八九殊春容一似鍧鈜万石钟又似森梢百尺松孔文举郭林宗千秋快士谁希踪平生不复骇真龙神理绵绵欲往从传闻胜事畵难工为赋菁莪继国风谁其采之达　九重 

　　○玉鸠歌寿陈子有观察 

　　白云何来照象罔不作寻常珂佩响于阗之玉昆吾刀雕琢鸠形大于掌恰称仙人九节笻颁自君王灵寿赏撑柱倾天会有时披寻福地能萧爽八千岁月老堪扶十五连城差足享昔有卢敖曾挟之垂赤豹兮骖文螭飞扬跋扈污漫期手佩玉鸠如佩觿狡狯变化儿童嬉掊风作雨尔所为天老倦游鸠倦飞龙梭一跃归葛陂杖化葛陂龙鸠啼昆丘树回翔抵鹊村更与非能遇五更祝哽布初筵九十造朝随舄履帝师绵邈鸟不闻巢居谁与接殷懃一从鼠璞邀高价那见鹰眸好策勋神物悠悠委草莽野人得以遗山长白璧应难荐十双青蛙那可消几两悬矢知当屈揽初挂钱便起黄垆想蒲坂平阳辑瑞新万壑千岩胡独往　玺书一日下安车玉鸠飞向铜龙上 

　　○题武夷山图用何光禄匪莪原韵赠林纳言省庵 

　　两丸熠煜跳天门风尻气马无停辕欲界仙都瓯海里幔亭自昔曾孙里神霄高外更无高神瀵水穷重得水凌倒景兮乘玄云构取清微大赤文叩洞天兮搜福地婆娑鸟迹鱼虫字九曲棹歌丹九转十年尘土肠为遣卢敖竹杖亘千寻黄石阴符遗一卷回思九陌走黄埃浮名于我何有哉渔父桃源岂再来天公粉本深徘徊不贪大药七黄金祗爱清音叶素琴故人持赠好东绢仙山属我开生面布袜青鞋不用将云鬟雾髻长相见有美林夫子偏怜顾虎痴披图选其胜卜筑将因之西岭烟升焚宝鸭东峰日上苍龙夹依依蝴蝶梦中归所欠鹓鸾插翅飞直是舜耕田巳熟直缘商战貌多肥解道仙凡途岂隔朝凡暮圣忽复易武夷洞口憩灵踪紫阳祠畔荒行迹省雨须从好两星积风但飬摩天翮宦路无穷素作缁学人漫看朱成碧我袖长怀一瓣香更添下拜岩岩石 

　　○寿潘中舍顾夫人六袠 

　　海上三山春色早青池阿母驰青鸟南岳存华初度年霞缨朱佩光缭绕遥遥华冑两名家辟疆之竹河阳花紫薇鳯阁连三殿彤管鸾章贲六珈廿载金门称避世鸡鸣赠佩寻常事道韫终多林下风秦嘉每报途中字超然燕处诵黄庭鬒发朱颜学炼形能将谌母兼庞母能解珠经胜玉经檀施铢衣香积飰缤纷幢葢天花散绣佛钋神大内知琳宫贝藏来真旦不因福果尚空虗龙女能衔照乘珠诗有鸣鸠章壶范人同兰玉绕庭隅九华爤熳元宵候梅花恰与优昙逗称觞宁羡八千春载笔敢从中垒后 

　　○乐寿图歌为潘百朋寿 

　　江南欲作名园记海上河阳看世济尚书綦履故遗声右辖风流恢赐第考德真将独乐同贻谋却与平泉异种木于今及百年歌钟甲第长依然阅尽人间陵与谷肯堂肯构归象贤森稍嘉树成蹊径突兀危峰出市廛白水朱楼相掩映中池方广成天镜刷羽凫鹥迎向人瀺嚼游鱼波不定水北楼台照碧霄桂为栋兮兰为橑邀宾盈百犹虗敞皷吹数部仍寥寥水南岚翠何缥缈琱琢云根成夭矫磴道周遮洞壑深游人往往迷幽讨飞梁百尺亘长虹别有林扉接水穷名花异药不知数经年瑶圃留春风主人夙有烟霞赏王事驰驱多鞅掌又衔　新诏五羊城万里家山劳梦想不辞为作辋川图一似披形入玉壶昼绣正看荣梓里年华况值挂桑弧君不见鸿乙草堂传畵史一丘一壑徒为尔又不见洪厓仙人拔宅居旧时城郭曾无余何如世业俪金谷吏耶隐耶俱不俗五岳仙仙纵所如卧游乡思常相续君生亦是我生辰大斗年年持介福 

　　○击剑篇（馆课） 

　　古剑寒锋青槭槭昔年得之丰城客阴阳为炭天地炉谁锻钝钩金跳踯琉璃匣里莲花色明月环端秋水碧自是荆轲一片心佩将燕市频磨拭传闻西陲烽火惊龙泉夜吼如有神拔剑起舞抉星辰旋风烁电光磷■〈火旬〉决尽胡云一万里血溅胡天净虏尘 

　　◆五言排律 

　　秋夜读书（阁试） 
　　观运甓图有感（馆课） 
　　秋声 
　　平海篇为大中丞邹平张公 
　　送周中丞怀鲁归江右 
　　题九如图为高观察四十寿（次李本宁太史韵） 
　　寿蒋八公庶常祖母八十有八 
　　寿纳言许惺初七袠 
　　寿沈文学 
　　题朱君采侍御选阁 
　　中秋朱太常园梅花盛开诗以纪异 
　　壬子九月八日同范长倩朱君采董遐周西湖泛舟次遐周韵 
　　詶韩宫谕若海 
　　己巳子月饮关使君浴元林司农署中次韵训首倡 
　　题昌文学并蔕茉丽花 
　　寿封侍御天目刘先生初度 

　　○秋夜读书（阁试） 

　　良宵迎爽至旧简拂尘看驹影过窓驶荧光映室寒唫余砧欲度捡处烛初残漫讶边生卧潜来太乙观五车翻未易尺璧宝非难月幌牙签白霜庭草带丹居然照千古糟粕笑侯桓 

　　○观运甓图有感（馆课） 

　　壁纪沧洲胜图开白社清俱为丰岁宝讵有惜阴情运甓神谁写先鞭意不轻赌棊真贱戏抱瓮岂嘉名谈麈嗤王谢纡筹似孔明直令披畵者忼慨请长缨 

　　○秋声 

　　天宇三秋静林皋众窍鸣萧骚翻竹韵嘹呖动檐声带雁宵征急迎蛩夕语轻或从苹未起渐听谷中盈寒杵遥空断霜钟应候清因风想珂佩耿耿揽衣情 

　　○平海篇为大中丞邹平张公 

　　圣武布遐陬肤功张仲优师中推长子晋锡重康侯忆昨闽邦震真成海若羞鹤轩终怯战虎穴敢深求遂使邻为壑谁知幄有筹戈宁韬箧止病岂飬痈瘳大创真长策先声乃伐谋如霆施号令木雨夙绸缪且欲安吾圉何能效彼尤元戎搴大纛猛将建朱斿直捣飞云窟长驱靖海洲望洋欣筑观誓众欲焚舟列炬龙衔烛连营蜃接楼灌坛飞破块斋斧耀纯钩飓起屏翳助烟消鬼蜮愁饥蛟膏染锷毒鳄骼填沟兽困皆崩角鱼悬作缧囚亦知矜族类庶可报虔刘舴艋乘宵遁萑苻蔽野搜若为骄虿尾即巳陨旄头饮至芙蓉幕欢腾杖杜讴任公缗既举谢傅奕徐收甫颂风方穆铙歌秘可抽　冲皇回赫怒　天语奖分猷贺凯开阊阖陈俘对冕旒卿能纡□□国且巩金瓯枢密将真拜氷衔尚薄酬襄阳元凯镇河内寇恂留客有维桒恋曾怀楚木忧用兵存后法载笔踵前修班掾多虚羙昌黎耻暗投磨厓吾有勒端拟照千秋 

　　○送周中丞怀鲁归江右 

　　碧幢回驭日衮绣系思年文武真为宪讴吟尽可传棠阴垂四履葵荩鉴　重玄故节捐诚易初衣遂始坚谗能工似锦道本直如弦余亦冥冥者分飞倍黯然 

　　○题九如图为高观察四十寿 【 次李本宁太史韵】 

　　纲纪雄东表文章有代兴江山增润色日月共骞腾申甫神钟岳蓬莱海阅陵郎潜犹始壮公梦巳堪凭列柏羣乌下鸣冈瑞鳯升出云俱四岳为寿叶三朋弧矢揆初度彤庭宠恰承穆如嗣作颂不独九如称 

　　○寿蒋八公庶常祖母八十有八 

　　清浅阅蓬莱名家燕喜开霜封三径后云烂五花裁姆训传迁里君恩陋筑台大慈飞鳯羽迭肖总珠胎贻厥文孙起为光祖德培雕虫尔雅笔绣虎石渠才不负含饴意将乘戏彩回策先董子对拜后鲁公陪泛柏千秋节滋兰百亩恢潘舆星驾耳刘报日悠哉宝俭车犹鹿忘忧背叶鲐剑芒孤舄奕婺彩切昭回氷雪真人骨烟霞谌母杯翻然祝觞语何以报琼瑰 

　　○寿纳言许惺初七袠 

　　鹤驭与鸾骖宁闻剑履参何如铉鼎贵更发蕋珠函今日矶边吕当年柱下聃鸣琴单父记飞舄尚方谙骢马金台骤蝉貂柏府簪羊肠曾不顾龙颔直教探如矢心何壮頺纲力拟担因怀扇枕恋不逐饱帆贪乐志长衡水论才自杞楠枫宸思太岳霜镜凛寒潭九列恒虚左千寻立斗南景先真巨手玄度故清谈鲁冏毛成锦秦淮柳正毶纳言虞典重优诏　主恩覃漫尔前薪积何妨晚蔗甘永贞爻用六不朽事兼三兴替关黄绮逍遥足翠岚登高大夫赋中酒圣人躭谢傅庭生玉陶公轝是篮云林余硕果火宅现优昙卿月秋光迥文星爽气含麻姑能擘脯青女亦傅柑仙长颁真箓天书降蔚蓝荣观四朝盛雍拜五更堪有客咸歌郢纷吾亦步邯宝刀情不浅琼玖报犹惭开社香山后论交若水涵蒲轮将有劝莫倚挂瓢憨 

　　○寿沈文学 

　　中秋临闰月廿载一来旋昔着生申瑞今逢出震年悬弧良有始合壁岂徒然初度离骚记高文作赋传尚书江右秀洗马乐家怜骥种能千里鹏图上九天明廷方重少谁在洛阳先 

　　○题朱君采侍御选阁 

　　瘴海回车日名山选胜时超将黄鹄举澹与白鸥期百尺谁当傲千峰尔独私寻云朝暮出含雪伏蒸宜众响谐逵操清晖叶谢诗霜威遗蝶梦水乐许鱼知共倚吴天尽高唫楚客词颜堂为樾馆开社喻莲池捉鼻终无取冥心了不疑自今浮宅者乘兴欲何之 

　　○中秋朱太常园梅花盛开诗以纪异 

　　大远江南信先标水部诗名花真剏见帝力本无时香挟湘兰发清含塞角吹仙家惭幻术官阁动吟思何事蝉号露偏欣雀啅枝金颷从劲厉玉树独华滋骤讶园丁报将谋驿使驰生荑差足拟雕叶未为奇姑射神如下孤山鹤也疑白华宜晳补黄落失骚悲积素临枫岸飞英堕槿篱催妆殊早计赴陇异恒期冷艳山堪许幽芳众岂知氷壶舒夜蘂黍谷变春姿调鼎征天瑞濡翰共谱之 

　　○壬子九月八日同范长倩朱君采董遐周西湖泛舟次遐周韵 

　　花源神界敞香海沃焦浮得似钟期赏相将范蠡舟卷帘延远岫催榜度飞楼有客恒冠鹖诸君颇下鸥节逢青女候人尽墨卿流梅屿宁回驾渔庒可借筹调刁闻爽籁欵乃间清讴繁露频摇笔行云逐啭喉醁醽中圣趣篱落野夫谋钟寂莲花土灯疏杜若洲亦知秋凛在多为夕佳留欲续龙山会唯须秉烛游 

　　○詶韩宫谕若海 

　　孤踪泽畔跧拱璧有谁先古调高山在韩文北斗躔采风存列国凖易测重渊天禄推中垒鸾台得子玄丝纶光内制兰■〈艹洍〉出新篇颇发前薪焰仍回梦锦妍来禽书自绝昌独赏何偏空谷初闻喜荆州数见鲜无能禆羽翼许可媚云烟补衮须公等雕虫底共怜 

　　○己巳子月饮关使君浴元林司农署中次韵训首倡 

　　兼隐云司客行吟泽畔人坐余香作署合处剑为津问节飞灰近催诗刻烛频书家真有圣交道不无神鱼乐初忘沼星车易转轮缄情授关子鸿宝亦非珍 

　　○题昌文学并蔕茉丽花 

　　旃檀虽有林并蔕独撩吟连理通香观交跗快盍簪璧人仍兢爽孪子本冲襟和鹤胎生意求凰合后音迎风俱绰约样月共浮沉贮岂黄金重浇宜湛露酙无根希世宝解语旧盟心地似唐昌近花将汉苑寻桐君曾未记神女或潜临老我荒斑管情钟瑞草深 

　　○寿封侍御天目刘先生初度 

　　方丈与清都尧封信有无卯金来太乙庚度叶彭巫万石家声大三朋骨相殊鸣珂傅祖砚怀玉绍庭謩遂振青毡旧将同墨绶趋鳯毛元异种鸾诰表鸿图持满心尝下登高胆尚粗肯为车上儛甘守谷中愚令节书云后征词爱日符绣衣将父意彩笔得朋俱綘老难为弟荆丘比壮夫惭非琼玖质聊以　庆悬??孤 

　　容台诗集卷之一终 

　　●容台诗集卷之二 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　五言律诗 
　　五言绝句 

　　◆五言律诗 

　　送周太史奉使秦藩二首 
　　送区海目太史封藩二首 
　　送李太史湘洲封秦藩时刘哱平后 
　　送李左谏玉海封藩 
　　送方众甫备兵永平三首 
　　送陆伯生归吴 
　　送范尔孚北归 
　　送王思延归赴嵩山 
　　长安送李参戎 
　　长安送客 
　　送丹阳令工东里应召 
　　送赵孟清归桐庐 
　　送穆仲裕中舍还东明 
　　汪子归新安送别 
　　贻陈征君仲醇二首 
　　赠曹嗣山总河三首 
　　赠沈继山司马 
　　南屏净慈寺赠萧方伯九生二首 
　　袁仪卿自征播归 
　　赠嘉兴令郑太初 
　　长兴熊坛石令君席上 
　　青溪徐明府席上 
　　赠萧象林比部 
　　赠广文之淮阴 
　　赠方众甫之汝州 
　　杨淇园侍御廵方事竣仍视学南畿诗以为赠 
　　赠吴山人逸金 
　　题畵赠陈懿卜山人 
　　赠戴虞周 
　　赠玉峯道人 
　　赠扈芷师归蜀 
　　赠衲友 
　　送僧 
　　赠衲子 
　　赠僧 
　　题百萱图寿李本宁母太夫人 
　　寿萧封翁八十 
　　寿程孝廉卿虞五十 
　　寿吴彦伦五十 
　　夏鹤田黄门自琉球奉使归致书问讯诗以答之 
　　答苏云浦侍御 
　　詶桐庐潘令 
　　詶李伯襄太史赠端研二首 
　　甫里夜泊詶许玄佑中舍 
　　詶项文学 
　　题鹤林春社（有引） 
　　题尘隐居三首 
　　题农桑绮陌册 
　　赋得云近蓬莱 
　　熏风自南来 
　　赋得乱山残雪后 
　　望岱 
　　涿鹿道中赋得陌上尘 
　　高梁即事 
　　丰县道中 
　　宿滕阳驿 
　　黄鹄矶阻风 
　　庐山东林夜宿 
　　游匡山 
　　宿羊山驿 
　　过高唐 
　　宿谷城驿 
　　祭风台怀古 
　　祝英台宅 
　　西兴秋渡 
　　泖墖夜坐 
　　游灵岩山 
　　惠山黄园 
　　游灵岩山范园 
　　同唐元征宫允游善权洞四首 
　　泖湖春泛 
　　咏孟桧 
　　紫茄五首 
　　五日龙潭观水嬉 
　　秋夜有集得还字 
　　就李九日同郭次甫登金明阁 
　　曲阿孙山人过访鸳湖旅舍 
　　挽苏烈女二首（有序） 
　　至后同诸公访愚公慈惠兰若驾纳言延伯有作依韵和之 
　　留别侯六真司农 

　　○送周太史奉使秦藩二首 

　　金銮辞殿直玉节指秦城更以探奇兴因之拥傅行上林卢橘熟太华岳莲睛处处登临咏皆翻郢雪声 

　　二 

　　云霄飞汉节盘石重周宗槎泛仙源近璜分帝泽浓雪台寒五月竹苑散千峰知有游梁客翩翩执简从 

　　○送区海目太史封藩二首 

　　每忆朝参下相将日夕过微言比投水高论任悬河以我宦情薄爱君幽赏多可知江令赋少别意难摹 

　　二 

　　题柱才名籍分璜使命嘉赐衣飞昼绣载笔落天花云散千峯火秋停八月槎欲知词客贵设醴徧王家 

　　○送李太史湘洲封秦藩时刘哱平后 

　　辞天尺五居百二指秦墟盘石宗盟重孤城战伐余兰皋征雪赋珠履拥星车采得风谣徧蒹葭白露初 

　　○送李左谏玉海封藩 

　　左垣分汉节上党造天倪名著青蒲草书标赤社题宫槐疏古驿江柳淡秋堤拜庆催乡梦无为惜解携 

　　○送方众甫备兵永平三首 

　　褰帷问孤竹开幙应莲花古塞天逾险长安日未賖文人停草檄它将竞鸣笳得系单于颈承恩许及瓜 

　　二 

　　郎选高司马边功屡赐金股肱京辅重拊髀主恩深四塞河山固千行棨戟森胡尘应坐扫多有塞垣吟 

　　三 

　　君才原绣虎使节向卢龙香署纡筹策雄边倚折冲风霜行汉法旗皷变军容今日榆关势何如百二重 

　　○送陆伯生归吴 

　　神皋落木后秋水灌吴时乡梦催游子川程访檝师自怜玄尚白未遣素为缁等是春明路闲云不可羁 

　　○送范尔孚北归 

　　旅食同千里分襟此一时烟沙征路远风雨客帆迟乡梦随芳草春愁带柳枝平生任慷慨能不洒临岐 

　　○送王思延归赴嵩山 

　　遂薄凌烟事行期面壁僧缨沾太行雪车碾浊河氷物态君应见新知我不能惟余嵩洛梦清夜兴堪乘 

　　○长安送李参戎 

　　秦山控带雄有诏赐彤弓鱼鸟闲行阵鲸鲵敢泛风板舆春草软练甲海烟空乡国吴云外因君梦巳东 

　　○长安送客 

　　忽听出关歌风尘宛洛多雪深辞白社氷合走黄河此夜叹萍梗何年洽薜萝自今燕市隐谁挟蒯缑过 

　　○送丹阳令工东里应召 

　　鸣琴宰　帝乡平政古循良自昔劳人地今为选佛场青阳开左个　紫极御中央若问神仙吏双凫在尚方 

　　○送赵孟清归桐庐 

　　燕市悲歌地周南留滞年交期论世外标格在诗前不灭遗书字高吟宝剑篇严村犹汉腊归棹雪江边 

　　○送穆仲裕中舍还东明 

　　我忘邯郸道君为吴会游能将五岳兴更写九歌愁山水琴中赏烟云杖底收归装余一卷得似少文不 

　　○汪子归新安送别 

　　结侣向林丘披襟事事幽清尊文字饮高枕畵图游寂寞玄亭路苍茫钓客舟何当送归夜风雨满西楼 

　　○贻陈征君仲醇二首 

　　开山庄是祖扫径仲为羣南郭延天籁东林出佛云琴尊无俗韵图史见遗文今日苏门啸何须隔岭闻 

　　二 

　　犹是鸿冥者将无鹤怨文焚香供宗子贮酒待陶君篱蘂酬嘉节江枫堕落曛居然成二老长此挹清芬 

　　○赠曹嗣山总河三首 

　　警水勤　明主匡时得上公业从专钺久恩向锡圭崇清济莲花府黄流瓠子宫十年驱节地重入指挥中 

　　二 

　　苍玉与朱斿高牙控上游巳分周二陕尽护汉诸侯龙颡藏弓地鱼鳞转饷舟应还补天手一解庙堂忧 

　　三 

　　禹功犹在眼汉策若为纷似鹊填何补其鱼叹岂闻中台今省月宝鼎欲敲云一片征南石兼书白郑勋 

　　○赠沈继山司马 

　　一曲鸳湖好非关请乞来东山选丝竹北使问楼台鸿向青冥送花因白社开只愁蒿目意黄绮亦难裁 

　　○南屏净慈寺赠萧方伯九生二首 

　　宦辙优昙现禅宫慧日悬棠分龙钵雨笏柱鹫峯烟鞅掌遗尘外冥心悟刼前眼看朱绂客谁出火中莲 

　　二 

　　言访毗耶室淹留及下春悠然禅悦意能继白苏踪香积充莼鲙秋声感砌蛩辞官亦非病登涉不扶笻 

　　○袁仪卿自征播归 

　　间关百战后绝域独归时出塞今如此逃虗意可知垂帘谈老易舍筏证禅支留取门旗姓长惊海外夷 

　　○赠嘉兴令郑太初 

　　重游湖上月新挹灌坛风驻节鸥波外携琴雀舫中嘉声三瑞后高论九流空顾我成浮客他乡得郑公 

　　○长兴熊坛石令君席上 

　　访隐到江潭招携过水南绿蓑怀往迹白马纵高谈震泽君吞九中牟我得三宵分灵雨至罨畵半拖蓝 

　　○青溪徐明府席上 

　　啸自苏门旨诗仍邺下才琴尊闲闭阁宾客其登台霁色川原净秋光睥睨开临觞无限思极目向蒿莱 

　　○赠萧象林比部 

　　凫舄依天府文章自选楼青阳开左个赤县最中牟朔雪梅花骑江春竹箭流赐金能贳酒湖上待羊裘 

　　○赠广文之淮阴 

　　帝里文儒盛明时道术尊一官成蠖屈多士得龙门吏向淮南隐经堪濠上论因君访蒙叟或有漆园存 

　　○赠方众甫之汝州 

　　羁愁不可极复此听骊歌作吏谁成傲论才尔自多遥知汝南骑重向冀方过竹马诸童子扳迎意若何 

　　○杨淇园侍御廵方事竣仍视学南畿诗以为赠 

　　诏墨九重温文星执法尊朱轩穷海国绛帐启桥门水镜名先着风霜气巳吞遥知拜庆日桃李解酬恩 

　　二 

　　才子河东赋仙郎柱后文人仍依绣斧士总附青云子舍乘骢路天闲选骥羣何须占剑气知动斗牛分 

　　○赠吴山人逸金 

　　孤云曾不住何事倦飞还道气看眉宇禅心问骨山试琴鱼出沼炼剑虎当关余亦逃虗者相期白社间 

　　○题畵赠陈懿卜山人 

　　剑授猿公术碑穷蝌蚪文风尘违壮志图史策闲勋道广星辰聚人豪湖海闻醉乡推祭酒勿作出山云 

　　○赠戴虞周 

　　识尔垂帘日论交澹世情禁方传海上侠骨走幽并卭杖供探胜河车事飬生餐霞知不远窓外九龙横 

　　○赠玉峯道人 

　　联骑向郊垧争言礼岁星君应有膻行我得问熊经石髓缘非薄云将迹更冥何年寻汗漫吹笛楚山青 

　　○赠扈芷师归蜀 

　　清标灿蕣华幽意同枯木五岳一孤笻三峩一茆屋笔带锦江锦囊携玉山玉人言蜀道难柰此摩天鹄 

　　○赠衲友 

　　锡带神光雪杯浮大士潮孤踪泛江海瞠眼向云霄说法惟挥麈逢人或过桥千峯何处住一偈肯相招 

　　○送僧 

　　苕霅一时僧千峯兴欲乘龙蛇随北学衣钵问南能初地游方惬弥天秀益增谁知碧云句侍者续传灯 

　　○赠衲子 

　　却忆弥天秀那知异地逢客愁轻九辨胜赏挟千峯徙倚林中屐淹留静夜钟何年投白社一接虎溪踪 

　　○赠僧 

　　香积千人供黄梅五叶花檀那无住相功德等恒沙塔影云连水僧音梵与华宗雷开社后知尔退堂赊 

　　○题百萱图寿李本宁母太夫人 

　　突兀古云根纷敷赤棘翻堂前霞彩绚天上露华温托质从玄圃忘忧合道言应持比金母百亿化身繁 

　　○寿萧封翁八十 

　　星郎拜庆日华衮　玉宸前解老从河上真封比渭川应知众父父别有大年年一卷循良传何如拔宅仙 

　　○寿程孝廉卿虞五十 

　　蘧子知非日平津对策年掊风轻九万奏牍富三千琴写山兼水杯中圣与贤看君多道貌班缀玉宸前 

　　○寿吴彦伦五十 

　　新阳回建子初度叶惟庚卜筑逃虗意登楼信羙情无吟非雪曲有笔梦花生何必贤良策平津独晚成 

　　○夏鹤田黄门自琉球奉使归致书问讯诗以答之 

　　叱驭犹行路乘槎自凿空何如浮海使绝域渺难穷龙节尧封外鲛衣禹贡同壮夫能许国在处百灵通 

　　二 

　　左掖颁圭日东荒析木天风烟迷甲子岁月滞丁年抚剑惊波晏投珠异域传殷懃遗尺鲤倍起陆沈怜 

　　○答苏云浦侍御 

　　芳讯到江潭青霜字字含襜褕行渐远草木味同参云梦应吞九峨眉亦有三山中无绿绮何以报双南 

　　○詶桐庐潘令 

　　岂有乘轩宠深惭负弩情茱莄催令节兰芷忆南征雉乳寻常事鸥波浩荡轻使君多重客能着钓徒名 

　　○詶李伯襄太史赠端研二首 

　　石室分何重铜台价岂珍久为龙尾误今见鹆眸真子墨缘非薄君苗气复振天涯捐佩意时共宝刀亲 

　　二 

　　琱琢古云根投将十赉存泠然鸣佩响拊处截肪温不谓焚鱼馆能同抵鹊村柔翰余习在珍重石交敦 

　　○甫里夜泊詶许玄佑中舍 

　　谁知玄度宅又在五湖汀隐几时生白雠书几杀青鸭池春浸月渔火夜浮星自笑烟波艇频年问此亭 

　　○詶项文学 

　　舞剑助书真闻钟悟酒禅闲勋邀翰墨短发老风烟稽岭觞修竹嘉陵响暗泉素心公等在燕处得超然 

　　○题鹤林春社（有引） 

　　家有独鹤忽迷所如人失人得巳类楚弓自去自来莫期梁燕矣乃于君公之堪复蹑羽人之迹整翮返驾引吭长鸣似深惜别之情都作思归之曲呜呼雀罗閴若鸥盟渺然顾此仙禽真吾德友惊蓬超忽仍联支遁之交珠树玲珑不逐浮丘之路虽云合有冥数亦繇去无遐心自此可以蹔游万里等狎鸡羣驯飬千年无虞鸟散者矣欲致黄庭之报遂写青田之真载缀短章用存嘉话 
　　便欲冲霄去能无恋主情梦中愁失路客里得同声 【 君公家有二鹤】 巢树经春长归轩一水盈今宵不成寐重听九皋鸣 

　　○题尘隐居三首 

　　高情期五岳小隐得残山嘉树成蹊径危峯出市阛微唫时倚树爱客不开关谢氏云林宅风流此更攀 

　　二 

　　买山何足问缩地长高樊石秀衔空翠苔深带雨痕双梧分鳯渚一水接鸰原未得长慵卧占星到德门 

　　三 

　　松菊陶公径蓬蒿仲蔚邨何如朱户里别有碧山蹲卷幔云生坐登台月可扪泉声朝暮响恠底莫寻源 

　　○题农桑绮陌册 

　　百里春申路欣歌田畯诗行车膏作雨沃野锦为陂子妇馌堪饷曾孙稼若茨谁能忧藿食慈母更农师 

　　○赋得云近蓬莱 

　　韶光明北极云气护蓬壶似葢笼华阙非烟扑御炉轮囷翔碧落缭绕亘虗无端识从龙意辉辉映六符 

　　○熏风自南来 

　　北窓唫啸日凉吹不须期荷气初闻处帘钩欲动时幽从林杪度清向瑟中披见说天门近随风咏亦宜 

　　○赋得乱山残雪后 

　　严更余朔雪处处点苍山风磴吹花急阴厓积素闲寒光断续起冥色有无闲谁向岩之曲翛然独闭关 

　　○望岱 

　　吁骇看山眼迢遥岱色分应为天下雨不断封中云汉简千秋秘秦松万壑闻何当驰匹练高揖碧霞君 

　　○涿鹿道中赋得陌上尘 

　　每与羣动起氤氲蒲大堤随风萦柳絮碾地扑花泥不受文犀辟相吹野马迷明朝御沟近可似濯缨溪 

　　○高梁即事 

　　人天皈佛日风土纪皇都水坐疑修褉觞行或赐酺花茵调怒马珠弹起栖凫谁识逃虗者高阳混酒徒 

　　○丰县道中 

　　宵征不容晏路出古徐东堤树一千里村墟十九空防河薪比桂乘遽马如龙犹有蠲逋诏年年省故丰 

　　○宿滕阳驿 

　　滕阳古城曲停辔独依依心壮尝轻别病来还忆归火山驱马瘦蒲渚上鱼肥何必羊肠坂方知叱驭非 

　　○黄鹄矶阻风 

　　汉浦稽天浸商风动地号何来南郭籁恠底伍胥涛捐佩情何极搥楼兴亦豪不谙山水趣乡思若为陶 

　　○庐山东林夜宿 

　　偃息东林下悠然澹旅情泉归虎溪静云度雁天轻苍藓封碑古优昙应记生预愁钟皷动扰扰又晨征 

　　○游匡山 

　　策杖与云平蒙蒙空际行烟江中岭尽星斗下方横不隔诸天路差疑五岳名谁知游楚客顿使九愁轻 

　　○宿羊山驿 

　　莽莽平沙路登临更一奇河流消楚汉碑石记淳熙皷角因风迥帆樯侯月迟此中留憩者半为问津疲 

　　○过高唐 

　　高唐斋右壤终古作津途山色犹衔岱云容不是巫坡陀分麦陇闾井半桑枢歇马斜阳下应嗟霸气徂 

　　○宿谷城驿 

　　岁晏促王程宁辞带月行罡风九野吼残雪四郊明宦辙嗟车耳兵符问谷城殷勤向关吏霜角莫频声 

　　○祭风台怀古 

　　泽国驱朝节清时抚霸图阵云犹壁垒磷火或菰蒲龙战何年事鸿归后夜孤繇来今古意偏自集征途 

　　○祝英台宅 

　　英台故居在善权山左有唐李蠙云齐高帝赎以为寺 
　　徙倚荒台畔潺湲瀑水飞因看江左右郄忆华山畿化碧阴厓出为云晚岫归凄其前代事端使胜情微 

　　○西兴秋渡 

　　秋涉试褰裳风回海气凉涛飞鸥外雪林缀菊前黄司马游何惬鸱夷迹未荒山阴劳梦想迟晚得津梁 

　　○泖墖夜坐 

　　烟沙回驭日香海逗帆初雨挟涛声急云蒙树势疏雨涯宁辨马后夜忽闻鱼不是毗耶室匡床得晏如 

　　○游灵岩山 

　　选胜从初地伤秋问故宫周遭悬径仄明灭远湖空人阅台游鹿碑看墨戏鸿共携高士传展读乱云中 

　　○惠山黄园 

　　烟景驻征骑晴林踏落花因听绿水曲忽到赤松家鱼鸟向人近楼台俯郭斜更携余兴去丝管隔窓纱 

　　○游灵岩山范园 

　　三径我频到千峯自掩门停云吴会思白雪郢中翻豹隐神逾王龙图谊益敦年来多道貌因事五千言 

　　○同唐元征宫允游善权洞四首 

　　神功开混沌水府亘氤氲峡隐将飞石岩垂欲堕云龙腥阴壑迥鸟道乱泉分今日摩厓记知同藏史羣 

　　二 

　　西峯拨云尽万象划然殊地轴连离墨仙宫秘蘂珠微明天有漏大巧谷非愚为问探奇者曾逢石髓无 

　　三 

　　石径幽无际金堂永不扃丹台犹偃月仙掌故扪星跨鲤探云笈燃犀遁水灵如闻淙响外历历演黄庭 

　　四 

　　山霁气初澄攀萝下复登千峯攒积铁百仞矗层氷溅雪看庐阜随花得武陵平生耽胜事选胜却输僧 

　　○泖湖春泛 

　　野涉有同人云帆试早春能将催榜兴更入聚沙因水国龙犹蛰香台鸟亦驯祗林经浩劫暗逐岁华新 

　　○咏孟桧 

　　爱此孟家树森然见典型沃根洙水润含气峄山灵阅世消秦篆参天郁鲁青方知樗散寿只入列仙经 

　　○紫茄五首 

　　何物昆仑种曾经御苑题似葵能卫足非李亦成蹊落实寻常味攀条径寸低玉盘如可荐宁复怅云泥 

　　二 

　　欲辨嘉蔬种应同藿食人累垂贪结子低亚巧藏身被垄千苞坼连畦万颗匀清斋频撷取老圃未生嗔 

　　三 

　　纂纂称天茁离离见土毛知非丰岁宝聊佐野夫饕落处宁为瓠投来颇类桃米家图矮树恠尔矗云高 

　　四 

　　卑栖性所便尺五即为天每带胭脂色来登玳瑁筵江莼下豉美蒟酱点庖鲜能误青鞵客忙趋过邵田 

　　五 

　　不敢怨无诗秋当咏菊时封关丸可弄覆餗印何累槐国分阴近僬侥假葢迟谁知谦吉意更好助观颐 

　　○五日龙潭观水嬉 

　　归客炱恢侯都人游冶场繇来看竞渡是处比浮湘水曲鱼龙戏风前缯彩香祗将反骚意永日对壶觞 

　　○秋夜有集得还字 

　　逃虗城市里踪迹远人间结梦迷新路题诗忆旧山星河低坐冷秋色逐人还好及清言夜君今且闭关 

　　○就李九日同郭次甫登金明阁 

　　香阁瞰郊关芳晨试共攀不因寻白社何以见南山夕梵林端出秋钟雨外闲青萸更黄菊无酒亦开颜 

　　○曲阿孙山人过访鸳湖旅舍 

　　数载掩荆扉重来似鹤归贫惊故吾甚狂与世情违岁俭谁供秫霜寒未授衣当湖惜别处烟雨夜霏霏 

　　○挽苏烈女二首（有序） 

　　苏女为盛万年所聘盛亦孝子之子子以从军死战忠孝节义备于一家尤可书也 
　　战垒多新鬼衡茅表大家所生真不忝之死更靡他青冢颜何厚崩城事共嗟贞魂化雌剑直可净胡沙 

　　二 

　　国恤传江汜王风续汝坟问名曾未字殉节岂恒闻马革嗟何及鸿毛死更芬史书苏媛事宁数锦回文 

　　○至后同诸公访愚公慈惠兰若驾纳言延伯有作依韵和之 

　　神皋方丈室初地盍簪盟花雨翻空界松涛杂梵声小参如筏语晏坐闲关情楼阁重延眺千山积翠横 

　　○留别侯六真司农 

　　剑履瞻民部星辰托友昆家如移社曲容许傍夷门易接铜龙武难虗镜水恩春风杨柳陌意气罄离尊 

　　◆五言绝句 

　　题汶上路太守壁二首 
　　钟黄初以余有三楚之命亟征余画谓余于画自此远耳勉应其请并系以诗 
　　赠蒋山人 
　　登翠微亭 
　　题杜日章册九首 
　　枯木 
　　题画赠眉公 
　　题爨下琴 
　　题畵赠张山人二首 
　　垂钓图 
　　自畵吾松小昆山二首 
　　长松高士图 
　　题王叔明畵 
　　赠林天素 
　　题仿黄子久画 
　　题绿天庵图 
　　赠煎茶僧 
　　题畵共十七首 
　　题畵杂诗 

　　○题汶上路太守壁二首 

　　寻云路公榭招鹤路家池记取还山客风流此一时 

　　二 

　　衣拂京洛缁窓含齐鲁黛因君思故山驱车火云外 

　　○钟黄初以余有三楚之命亟征余画谓余于画自此远耳勉应其请并系以诗 

　　征书虽到门猿鹤幸相恕秪因湘楚游故是离忧处 

　　○赠蒋山人 

　　青林郁蒙茸长松度林表所以蒋生径无竹亦自好 

　　○登翠微亭 

　　烟迷杨柳洲水拍芙蓉岸我忆南湖秋西山暮云乱 

　　○题杜日章册九首 

　　曾教庵 
　　广韬室 
　　止戈堂 
　　五岳小山 
　　榆溪九曲 
　　烟驾亭 
　　嫏嬛洞 
　　投辖馆 
　　玉举斋 

　　•曾教庵 

　　世宝珠玉粟天光日月灯个中无一字权说有三乘 
　　右曾教庵 

　　•广韬室 

　　执契静三边阴符秘莫宣君能参活句尽属圯桥传 
　　右广韬室 

　　•止戈堂 

　　剑戟何森森坐隐巢居子君家武库中有戈何可止 
　　右止戈堂 

　　•五岳小山 

　　不策卢敖杖那张宗测图神功攒五岳且作小山呼 
　　右五岳小山 

　　•榆溪九曲 

　　澧浦长怀楚桃源不事秦谁知钓鳌手榆曲阜收纶 
　　右榆溪九曲 

　　•烟驾亭 

　　边烽巳宁晏烟水澹氤氲朝来鹅鹳阵冲破宿潭云 
　　右烟驾亭 

　　•嫏嬛洞 

　　夺取燕支山收得嫏嬛记一似蘂珠宫一似汾阳第 
　　右嫏嬛洞 

　　•投辖馆 

　　借箸张文成投壶祭征虏悠悠枕曲徒不上莲花府 
　　右投辖馆 

　　•玉举斋 

　　手佩黄金印身藏白玉壶请看麟阁畵有此璧人无 
　　右玉举斋 

　　○枯木 

　　散木无文章中林有先伐连蜷而离奇仙槎与禅筏 

　　○题画赠眉公 

　　随雁过南岳冲鸥下洞庭何如不出户手把离骚经 

　　二 

　　征君待访录只在卷帘时南宫与北苑彷佛梦见之 

　　○题爨下琴 

　　不有焦尾人谁知中郎赏所以琴上丝千秋发哀响 

　　○题畵赠张山人二首 

　　炊烟连断霭隐隐见松亭亭中有静者单读净名经 

　　二 

　　烟渚轻鸥外晴峦画鹢前何须苦联句触眼白云篇 

　　○垂钓图 

　　秋云淡无色溪树红可怜是谁来领畧钓罢老渔船 

　　○自畵吾松小昆山二首 

　　昆山虽婉变却似鲁家丘故作庐峯势青天瀑布流 

　　○长松高士图 

　　虬松绣青铜峭壁立积铁下有逃虗人长啸空山裂 

　　○题王叔明畵 

　　南山与秋色气势两争峙闲者解其纷君今巳闲未 

　　○赠林天素 

　　铸得干将剑遥呈剑客看不须巫峡梦夜夜绕云官 

　　○题仿黄子久画 

　　野色散遥岑繁阴带平楚大痴未是痴老我仍学我 

　　○题绿天庵图 

　　赤日无闲人绿天有傲士种树不几株清凉惣相似 

　　○赠煎茶僧 

　　恠石与枯槎相将度岁华鳯团虽贮好只吃赵州茶 

　　○题畵共十七首 

　　开此鸿蒙荒真成羽人宅洪厓居可移天姥梦亦得 
　　桂树及冬荣瑶草待春发唯闻鸾鹤声寥寥上烟月 
　　近水晚逾碧远山秋未黄夕阳寒满地松影落衣裳 
　　山木半叶落西风方满林无人到此地野意自萧森 
　　石洞出云根触肤云自至壁垒虽怒飞只作等闲事 
　　隃糜磨一石侧理伸寻丈轩轩五岳图堂堂大人相 
　　少年多狡狯老笔渐离披气韵从何取心无赞毁时 
　　云海荡吾胸笔随意所到犹如剡上船何必见安道 
　　虗槛列云岫闲阶响石淙若添千顷竹又领渭川封 
　　幽人茶灶烟每与宿云乱凭轩望所思春湖渺无岸 
　　野客不贪涉如何亦问津前村黄叶里大有耐闲人 
　　清泉绕庭除缘筱盈轩槛坐此何所为惟宜弄铅椠 
　　茅屋空山中时有幽人至指点乱云生不谈人间事 
　　巘崿莲为峯涟漪柳成浪此中可卜居于以遂天放 
　　客去秋林空沙际石濑响好随飞鸟归一路山烟上 
　　乔木生昼阴清泉响寒溜前邨杳霭中大有雷霆鬬 
　　谷静鸟飞绝天空云度闲尔时一回首眼底无青山 

　　○题畵杂诗 

　　晚岫带霞明汀洲变苹绿如何万里桥却在苏台曲 
　　龙女是前身鸥波不问津侍儿能缚帚何处拂红尘 
　　弭棹月三更秋砧断复续听砧了不愁翻理无愁曲 

　　容台诗集卷之二终 

　　●容台诗集卷之三 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　七言律诗（一） 

　　◆七言律诗（一） 

　　万寿朝贺 
　　太庙荐麦 
　　赋得玉河冰泮 
　　长安冬至 
　　上林春雪 
　　中州鳯凰见为大中丞冯礼亭年丈赠 
　　送周斗垣参知入贺二首 
　　送郭宪副天谷入贺万寿二首 
　　送唐存忆漕台还朝二首 
　　送刘侍御还朝二首 
　　送李易斋还朝 
　　送钱机山宫允还朝 
　　送朱比部永白还朝 
　　朱衣白比部为尊人讼冤事竣还朝送之 
　　送潘含赤中舍还朝 
　　送詹郡侯浚源 
　　送张璇源郡侯入觐 
　　送张符禺吏部 
　　送李素我侍御北上二首 
　　送瞿稼轩黄门应召北上 
　　送朱敬韬水部 
　　送杨学博弘聚北上 
　　送贺使君 
　　送周观察斗垣二首 
　　送李伯襄太史封秦藩二首 
　　送侯六真侍御按黔时黔有兵事侍御兼视师之命二首 
　　送许周翰备兵井陉二首 
　　送郭希所符丞之金陵二首 
　　送章公觐水部之任清江 
　　送王伯高广文令南安 
　　送蒋塞玉之任贵竹 
　　送万元白工部廷杖归洪都 
　　送蔡元岗清卿奉使还里 
　　送周纂唐黄门予告归中州 
　　送冯琢庵宗伯二首 
　　送阮黄门圆海省觐南归 
　　送林兼宇简讨 
　　送章阳东归省 
　　送林仰晋司徒 
　　送叶少师归闽四首 
　　送钱麟武大宗伯还会稽 
　　送郑方水大宗伯归江右 
　　和郑庶常峚阳 
　　送宋封公归齐 
　　送李太守思弦二首 
　　送萧九生方伯二首 
　　送乔裕吾黄门 
　　送许使君 
　　送袁微之之唐藩 
　　送吴明谷还乡 
　　送王纯伯乡丈 
　　广陵道中送戴振之表弟南还 
　　广文有之任彭城者诗以赠行 
　　贺郭青螺大中丞 
　　贺平湖令陈杲庵奏最 
　　贺王铭韫司李满考 
　　贺湖州冯司李桢卿奏最 
　　贺廷尉李素我得子 
　　贺李素我再举子诗以志喜 
　　贺施笠泽别驾得雄 
　　赠郑范溪大司马行边 
　　金华守周斗垣为学使重临郡郡人以诗纪事为赠此诗 
　　赠尹惺麓参知阅兵海上四首 
　　赠刘梦胥黄门 
　　赠彭嵩螺鹾台二首 
　　赠杜完三黄门 
　　赠毛侍御 
　　赠总漕王宪葵中丞三首 
　　赠陈仲醇征君东畲山居诗三十首 
　　赠陈留令韩有怀秦人政成者 
　　赠王大美直指 
　　赠毛侍御孺初视漕 
　　赠蒋山人二首 
　　赠洛中焦右伯文兆 
　　赠蔡道寅 
　　赠巨源宗侯 
　　赠宗正国手 
　　题李霖寰少保平播册 
　　杜日章将军榆溪钓隐图（有序） 
　　题璇源张郡侯却金舆颂册 
　　题刘金吾牛山读书图二首 
　　题平湖弄珠楼呈萧象林使君二首 
　　郭青螺六命册 
　　题秦中李篔谷黄门偃松图 
　　题孙明府梅花诗册 
　　秋日泛泖四首 
　　秋日泛泖因读先师莫中江之什忽又十五年感旧怀贤再赋呈唐明府君公 
　　天马山游眺 
　　龙王寺观荷 
　　陆君策畸墅问水二首 
　　京口观水嬉呈姜养冲 
　　武夷陈司马云窝二首 
　　邯郸夜宿 
　　清源狄将军席上观女乐 
　　李临淮太保惟寅席上 
　　冯元成第观牡丹 
　　七夕集杯比部 
　　九日同姚纳言过张蓬玄中丞官署 
　　乡道中寄张蓬玄中丞 

　　○万寿朝贺 

　　仙掌初开玉露清瑞看尧荚向秋荣香飘桂殿分旌影乐散珠宫杂佩声琮帛迥陈王会盛星辰切望泰阶乎亦知华祝年年事别有丹箴效广成 

　　○太庙荐麦 

　　閟宫朝启肃精禋御苑来牟及荐新　九叶灵光开大历双岐瑞颖献昌辰风回玉几馨先稷露裛金茎洁似苹一自寝园祈报后于皇清颂徧周民 

　　○赋得玉河冰泮 

　　寒澌忽散御沟东百道清波太液通望处月华连沼动祈来雪瑞及春融渐听玉碎方流畔 【 圆水孕珠方水孕玉选诗云玉水纪方流】 不尽珠遗赤水中先向龙池沾帝泽愿歌鱼藻乐皇风 

　　○长安冬至 

　　子月风光雪后看新阳一缕动长安禁钟乍应云门曲宫树先驱黍谷寒台上书祥传太史斋居问礼向祠官纷纷双阙鸣珂下未觉玄关闭独难 

　　○上林春雪 

　　九陌阳和御苑偏瑞看盈尺应祈年飞花散入梅千树舞絮犹疑桺半烟积处宜春添曙色融来太液涨新泉不须更和邹枚曲黄竹歌声日下传 

　　○中州鳯凰见为大中丞冯礼亭年丈赠 

　　温洛嵩高天地中千秋再见鳯游空直缘干羽修虞典可但循良遡汉风盟府论功铭熟釜内廷锡燕赋彤弓承明著作惭班掾载笔犹能纪大冯 

　　○送周斗垣参知入贺二首 

　　桂舟容与叙分携日近长安禹会齐四岳云开蒲璧贵双茎露爽玉绳低瑞看符命呈华渚锡有新纶下紫泥南国若论棠芾事春风桃李白苏堤 

　　二 

　　谒　帝恩华倍陆离若为游子怆临岐名高鼎吕熊驰后　诏赐彤弓虎拜时狂客家风蓑笠在壮夫心事宝刀知同人但进千秋镜不用牢愁拟楚词 

　　○送郭宪副天谷入　贺万寿二首 【 郭曾为吏部】 

　　骊歌声里重踟蹰为忆当年寄事余兼隐自开秋宪府祝厘行指太清居　枫宸尚忆明光草桃观难消月旦书十载鱼肠空在袖烟波何处式吾庐 

　　二 

　　冰壶玉尺迥无俦清切持衡照九流吏部文章悬北斗史公留滞蹔南周天阶蓂荚千秋镜幙府芙蓉八咏楼　圣主祈年颁瑞后新恩定向旧人求 

　　○送唐存忆漕台还朝二首 

　　新恩入典羽林军好及清朝几策勋淮海咽喉资挽粟黄河璧马见敲云即今吴甸骊驹御恰值尧阶瑞草芬何以赠行孤剑在匝中时动斗牛文 

　　二 

　　花骢北首五云隈柱史承恩切上台方简禁兵天策府重瞻　宸衮栢梁台名高绣斧风霜肃绩畵旗常日月开四海交情今自见直词谁似孔融来 

　　○送刘侍御还朝二首 

　　休蒲风采重　明廷又见花骢指　帝京三辅澄清需揽辔九流人物待持衡能无广论嗣公叔夙有昌言轶更生野史若为光祖道祗凭班管纪勋名 

　　二 

　　昼绣萧然似荜门经年鹏息素风存安危正倚中台切绣斧今看　诏墨温宦路玄黄棊局异边陲赤白羽书繁忧时敢有龙文赠不待封章请　帝阍 

　　○送李易斋还　朝 【 旧为台州司】 

　　惟将野服问仙槎送远登临兴不賖令节最怜青女月英标犹带赤城霞天门日近晨摇佩秋省寒生午散衙为报同人相讯者五湖烟水巳浮家 

　　○送钱机山宫允还朝 

　　詄荡天门马首瞻王程不为　简书严共言匡鼎还东观遂有商霖出传岩身切云霄亲日表光分奎壁应星占临岐何限弹冠意漫把金华旧事拈 

　　○送朱比部永白还朝 

　　天际明霞拥使车桃椎岂得问樵渔弓裘自踵文昌履竹简将成太史书试拂龙泉依斗极且含鸡舌奉　宸舆心知慷慨云霄别也觉江淹赋不虗 

　　○朱衣白比部为尊人讼冤事竣还朝送之 

　　遄归不为锦衣游壮尔春秋大复雠疏有青霜含楚些誓将白水拂吴钩寒原得句梅花骑渃日分襟橘柚洲輶史若为酬　帝问五湖亦自起边愁 

　　○送潘含赤中舍还朝 

　　城南别业胜河阳又以严程指建章宵直舍人还鳯阁秋征游子恋鲈乡輶轩载笔书成帙兰殿宣麻诏几行见说九重勤昼接从官容易覩垂裳 

　　○送詹郡侯浚源 

　　香署专城四十强吴都奏最汉循良宁知海曲鲈羹美遥接西川雁序长五色晴云依魏阙九皋清响动明光临岐且莫歌骊驭漫咏中和颂一章 

　　○送张璇源郡侯入觐 

　　两都词赋两岐歌神爵循良此更过吾土风谣非旧日几年江海不生波趋　朝人地双龙贵上计行装一鹤多野老临岐无限意酬知惟有颂中和 

　　○送张符禺吏部 【 自常熟令　内召】 

　　天门新辟日曈昽茂宰先承湛露浓巳见　玺书褒卓傅更将玉尺倚林宗千秋良史看驯雉九品何人鉴畵龙若向河梁听骊唱鸣琴清响满花封 

　　○送李素我侍御北上二首 

　　迎秋骊御指　神京皇路将因揽辔清东海泱泱循吏诵西台凛凛直臣声殿中风采古前席柱后霜棱见里行共说鹓班有孤鳯九苞瑞羽一时呈 

　　二 

　　征书敦趣抗高旌应为三年试一鸣元礼故如松谡谡干将耻作铁铮铮望中狄舍云飞岭到日尧庭荚散英何事临岐偏意气补天端慰杞人情 

　　○送瞿稼轩黄门应召北上 

　　瞳蒙日丽大明宫妙选才贤应诏同凫舄旧标循吏传鳯毛洵美谢家风昌辰瑞草尧阶上首路梅花古驿中献纳久怀天下计封章一出掖垣空 

　　○送朱敬韬水部 

　　高歌骊御向秋旻直北天门詄荡分　帝为遗羹怜考叔身当叱驭答　明君积来风力鹏初起再入云司雁后羣留取薜萝修竹径容吾时注紫虗文 

　　○送杨学博弘聚北上 

　　结束征镳指　帝京眉山昆岫两峥嵘东方尽奏三千牍上国高悬十五城正尔劻勷勤策士莫将表饵当谈兵曲江旧侣知余几却喜君家有士衡 

　　○送贺使君 

　　祖道仍开卧辙余倾都惆怅意何如太丘有子真惟肖嵩岳生申果不虗眼见淳风还畏垒心惭通德表岩居埜夫未有酬知日一卷中牟传可书 

　　○送周观察斗垣二首 

　　东方千骑拥楼船执法星随北斗悬正尔犁庭勤庙算须君解网及汤年鹊湖不减西湖胜岳色遥看海色连四履山川供啸咏可能时寄穆如篇 

　　二 

　　霜鸿声里动骊歌惜别难将别赋摹大海尚存知巳在阳春未许和人多帝师城下寻黄石野客衡门掩绿萝宪府勋名悬日月重瞻宫衮岂蹉跎 

　　○送李伯襄太史封秦藩二首 

　　持节俄将视草虗策文仍是史公书人从真气沾星使槎泛天河上斗墟明月小山丛桂侣新秋一叶剪桐初离心巳托南征雁能到罗浮问起居 

　　二 

　　崆峒倚剑意如何故里题桥载笔过百二山河盘石重三千溟海积风多不将昼锦先分矢欲赋无衣激枕戈　当宁筹笾方仄席邺侯勋业肯蹉跎 

　　○送侯六真侍御按黔时黔有兵事侍御兼视师之命二首 

　　夜郎氛祲未全消使者单车万里遥自昔长缨曾请借即今铜柱拟重标阴符圯上书三卷令甲　明廷诏六条　圣主宵衣睠南顾舞干何日罢征苗 

　　二 

　　绣衣持斧拥旌旄戎马间关气益豪报国肯回王子驭詶知频拭吕虔刀皂囊弹事风霜笔羽扇谈兵虎豹韬行矣捷书宜早奏汉家麟阁五云高 

　　○送许周翰备兵井陉二首 

　　惜别离驹缓自歌　主恩经岁未蹉跎称诗巳变吴风古凭轼今麾赵帜多乡思昼闲分岱色边声秋劲走滹沱江南亦有莲花府竹马他年意若何 

　　二 

　　文武声光秉宪多离歌频自颂中和鲈乡不复知鱼嗜蓬径时闻有鹤过京雉五云看日近关榆千障似星罗慨慷欲绣平原否闻道装中只五紽 

　　○送郭希所符丞之金陵二首 

　　闲门昼掩静如僧俗态过从病未能岂有玄言堪倒屣漫劳虗左媿先登千秋不灭孤忠疏百折弥高隐吏名我亦慨慷希大雅忘年恰喜受交曾 

　　二 

　　偶召将无忆股肱忽看飞盖又金陵渺然人物行犹及题过江山兴复乘交臂不堪燕市失离心祗对玉壶澄即今京国风尘里若个清标似玺丞 

　　○送章公觐水部之任清江 

　　同是天涯旅梦身若为尊酒送情亲樯连江海分曹重云近吴山戏彩新不浅庾公乘兴好还如何逊咏诗频应多无恙轻帆不秋水蒹葭一迟人 

　　○送王伯高广文令南安 

　　双旌雪后度江关仙吏风流迥莫攀士仰昌黎同北斗吾从小谢忆东山路经剑浦双龙合春入琴台一鹤闲纵是官衙清若水怀人倘寄荔枝还 

　　○送蒋塞玉之任贵竹 

　　望入河桥万里情千山寒色是王程黔雁古道猿为侣贵竹遗风象解耕徼外纪纲雄汉节车前拜舞杂蛮声非君识得贤劳意说着南中旅梦惊 

　　○送万元白工部廷杖归洪都 

　　惊看血溅九重门蹇蹇肝肠奉　至尊天地保持终不死雷霆摧折岂无恩冬曹物色高嵩华南浦秋光秀澧沅故里鳯孤垂四纪居然竞爽典型存 

　　○送蔡元岗清卿奉使还里 

　　畵鹢曾随瀫水涯春明联事太常斋咨诹边塞心偏苦啸咏吴山梦亦佳何限龙摅留赤牍暂时鹏息寄青鞋还　朝好及酬功日卢矢彤弓曰汝谐 

　　○送周纂唐黄门予告归中州 

　　清蒲何事补山龙皂服绨衣说汉宫直节嶙峋看齿马乡心迢逓付冥鸿千峰秀接嵩花室五月炎消郢雪中　明主怀贤方侧席肯容姬衮久居东 

　　○送冯琢庵宗伯二首 

　　帝宠端臣拜庆时　恩华舄奕照东淄鳯毛总揽双茎秀鹏息聊为六月期子舍舞衣朱绂贵春宫横卷黑头师最怜尺五云霄近芳岁从容引寿卮 

　　二 

　　端臣将父御车年有　诏东华设醴筵可但冯家论鲁卫须知太史自谈迁商山羽翼何当就天禄图书取次编最是中朝劳属望都门未许大夫贤 

　　○送阮黄门圆海省觐南归 

　　冲皇优诏重留行堂上朱颜太徤生岂为调高犹和寡谁能全注转神清梦归巳执元方御介寿还携颖叔羹鹏息繇来期六月都门离别为君轻 

　　○送林兼宇简讨 

　　玉节初颁下直庐天涯岐路意何如应多胜赏供诗句不为归程滞简书丝竹声中翻孔壁荔枝花下度潘舆预愁后夜长安月那有清言慰索居 

　　○送章阳东归省 

　　珠林幸见一枝荣无限慈帏意气生待诏早承休澣命舞衣遥慰倚闾情鸰原秋冷燕丹水乌喃春携颖叔羮莫以孤臣难叱驭板舆何处不王程 

　　○送林仰晋司徒 

　　余生二十年陆文定公以大宗伯请告归郡中皆赋诗以志盛事余有因君今日二语忽忽五十年全篇今巳忘之矣兹因少司徒之归将作诗赠行忽忆二语谓两公出处大类仍用为颔联非敢自信少作政惟文定以来足当此者不易得也 
　　丹诏优乘六传行都门冠盖一时倾因君今日归与意始信千秋达者情事贮左垣传马史人将北斗望羊城繇来兴替关黄发伫看蒲轮及老更 

　　○送叶少师归闽四首 

　　倾都蔼蔼集歌骊勇退　三朝帝者师熟釜铭功詶太传 【 先有　旨官太传公辞不拜】 黄金铸像忆鸱夷午桥梦到悬车日庚度秋清击榜时 【 公以是时初度】 父老相呼看归相年来忧国鬓成丝 

　　二 

　　天边纳履动星辰再入中书再乞身山甫旧来饶补衮任公何事早收纶风传宦路轻金注业有仙岩一玉宸 【 公家开山有福庐胜处】 最是　陛辞臣主意直须良史巧摹真 

　　三 

　　铉鼎功成释负担飘然落叶等抽簪常将不尽还天上别有无穷在斗南布韈青鞋仍几几云关雾幌亦潭潭东华赐　诏彤弓燕去国余忠手一函 

　　四 

　　东山再出为苍生公衮还初无限情纵有庄周蝴蝶梦能忘彭祖雉头羹丹书进御终毗　圣欹器看来欲诫盈踵武夔龙都好在　冲皇端拱泰阶平 

　　○送钱麟武大宗伯还会稽 

　　刺天何事有羣飞抗疏还山病亦非俄尔甘盘称旧学贤哉疏傅返初衣海门秋薄胥涛壮石纽书翻禹篆微　圣主宠行多异数可知熊梦到渔矶 

　　○送郑方水大宗伯归江右 

　　文昌归昼意何如　诏赐黄金六传车惣为冥鸿心甚远非关龙颡记犹虗 【 公以迁葬请归】 星从河曙占奎壁剑拂秋清薄斗墟等是横经当直者冲皇频问郑尚书 

　　○和郑庶常峚阳 

　　犹有英僚访漫翁春宵觞咏月朦胧祗应开径延求仲不待寻声识郑崇名著青蒲臣似矢家传繁弱子为弓云山依恋俄然事闻道燕都巳筑宫 

　　○送宋封公归齐 

　　表海重闻有太公莺花千里送归鸿因看练影临吴苑又带琴声过鲁宫南极一星辉岱麓高岗三鳯瑞河东方知碧落旌幢会即在鸣珂里第中 

　　○送李太守思弦二首 

　　霏霏烟雨逐征篷御李依然梦想中岂是塞翁真失马笑看弋子慕冥鸿还珠无复疑前史积玉留将继国风今日倾都攀别意可知名手绘难工 

　　二 

　　曾从黯淡听滩声不似离歌怆别情万里讵妨鸥浩荡九关何限虎纵横云来吴会春偏早剑去延津夜几鸣谁谓河梁摇落尽一时咸诵汉西京 

　　○送萧九生方伯二首 【 方伯时憩湖南净慈】 

　　左辖高名九牧钦行装无鹤亦无琴　天书虽掞循良最史笔仍摽独行林他日爱人兼爱树昔贤留犊尔留金倾都祖帐骊驹路却向禅宫见远心 

　　二 

　　能将落叶等投簪身试臞肥战巳酣四岳云开飞斗北两峰秋爽憩湖南时逢尧舜为方伯归事羲皇亦子男见说衮衣思吉甫可容踪迹久江潭 

　　○送乔裕吾黄门 

　　夕郎何事厌承明结束征衣节候更汲孺在庭推直道虞卿捐印见交情关山岁晏黄河阔边塞春深白草生总是离愁心折处壮君骏马太纵横 

　　○送许使君 

　　维扬淮海锡圭余雅爱焚香把道书拙宦十年苍水使论交半亩碧山居蠙珠总逐廉泉出龙性真于俗态疏任是风尘满天地可能磨泐许公渠 

　　○送袁微之之唐藩 

　　相国风流去见思君谈白马又称师悬知蝌蚪雠今日绝胜邹枚授简时怀人倘下陈蕃榻吊古应歌梁父词莫以京尘同宛洛吾将重订海鸥期 

　　○送吴明谷还乡 

　　频将乡思上层楼又送归鞍易水头岂是途穷同阮籍若为市隐失韩休烟霜植目枫林远独鹤迎门桂树幽何处怀人最凄断斜阳一片太湖秋 

　　○送王纯伯乡丈 

　　忽闻齐语变吴歈游子归来意气殊羽客山川犹记旧马卿骑从一何都七襄河汉行清浅三伏炎蒸任有无不为尘沙缓征旆知君身寄长房壶 

　　○广陵道中送戴振之表弟南还 

　　一夜春随客共归莺花岐路意多违天涯结客同修褉物候催人几换衣壮士悲歌孤筑远离堂风雨暮钟微可堪添入江淹赋回首随堤桺絮飞 

　　○广文有之任彭城者诗以赠行 

　　傲吏翛然隐射宫星轺迢逓又徐东荆湖云散千峰火萧沛秋生大国风梦到吴门寻旧社闲登汉垒笑时雄亦知不尽谈经意绪论还期虎观中 

　　○贺郭青螺大中丞 

　　彤弓卢矢蕋珠庭瑞霭遥连执法星圯上密传书似素台中独坐鬓犹青人看剑履依三极手握风云驭百灵若向揽揆论盛事旗常应胜佛名经 

　　○贺平湖令陈杲庵奏最 

　　世家曾入史公书循吏今看积庆余丹穴旧来能产鳯琴台谁不颂悬鱼茇成棠树思如昨植处槐庭应岂虗卿月宫云相映照何论通德表门闾 

　　○贺王铭韫司李满考 

　　棘木持平四国驰颂声名彻　九重知共言如水心同洁不见南山判可移禹鼎即今悬照日虞廷自远质成时采风尽入輶轩记不待甘棠蔽芾诗 

　　○贺湖州冯司李桢卿奏最 

　　棘木春生彩鳯来使君身立九成台遥看紫气青齐接近捧丹泥泽国开大树旌功高异代御屏书迹卜三台若将墨妙论家法翠竹苍筠未易材 

　　○贺廷尉李素我得子 

　　九皋和鹤降青冥佳气氤氲玉树庭纔见斗杓回子月旋看奎下有文星神光可但开仙李天瑞居然映帝蓂闻道射熊新筑馆名家先毓海山灵 

　　○贺李素我再举子诗以志喜 

　　男祥重见叶长庚无限高门意气生遂有次儿肩德祖奇哉二子类徐卿金光并茁尧庭草玉露初盈汉阙茎间岁一寻汤饼会欢歌逾徧五茸城 

　　○贺施笠泽别驾得雄 

　　兰草宁论入梦劳神光忽照德门高恰逢开士摩麟顶共向超宗识鳯毛合浦乍还珠在掌明河新沐锦为袍亦知廉吏归装薄传有青编及宝刀 【 时彭又朔适至】 

　　○赠郑范溪大司马行边 

　　元臣节钺九天开经略勋猷亦壮哉组练秋飞辉日月　玺书朝启役风雷行歌汉垒军容变声到河湟虏气摧敢以铙歌酬祖席营平故是折冲才 

　　○金华守周斗垣为学使重临郡郡人以诗纪事为赠此诗 

　　山城忽报隼旟回桃李临风烂熳开去后正勤循吏思登高又见大夫才即今白石驱羊路不异黄金市骏台为问子衿能讲德隐侯何似细侯来 

　　○赠尹惺麓参知阅兵海上四首 

　　时艰岂复诫垂堂缓带临戎此破荒幙有芙蓉开下濑营开细桺列艅艎移将壁垒从夔子争遣芄蒲点谷王元老壮猷文武宪先声今巳至扶桑 

　　二 

　　直驱海若作金墉宪府秋搜壮折冲猛士何来因买骏檄文挥去总雕龙水犀练取三千甲天堑宁论百二重老我雄心犹未尽欣逢父老覩军容 

　　三 

　　指顾风雷号令严舟师一一应韬铃居然鞭石桥初合底事燃犀怪不潜日射大荒明组练烟消长岛晏闾阎即今拊髀勤　当宁九牧何人将略兼 

　　四 

　　秀夺三峩挹锦官主盟宁独在词坛将因倚剑崆峒后复此投醪渤澥宽飞槛楼台灵气结连营灯火落星寒式微纵自嗟来暮却喜鱼矶梦始安 

　　○赠刘梦胥黄门 

　　中垒声名重夕郎十年江海又班行金锥抗疏千秋论玉尺量才万丈光辽左羽书飞赤白甘陵龙战洒玄黄忧天亦有羣公疏共道时艰倚召方 

　　○赠彭嵩螺鹾台二首 

　　遥传使节发江都六月冰心在玉壶巳见盐官清酌水又从陆海远飞刍殿中封事关　宸告天下军储罢癸呼　当宁颇存南国不可能不上郑公图 

　　二 

　　直声兄弟着青蒲四海论交兴不孤绣斧衔恩天北极江山留客古东吴时闻盐井詶书札秋逼星津引舳舻平准河渠兰史在野谋何事到潜夫 

　　○赠杜完三黄门 

　　夕郎谏草气嶙峋又捧　天书拜庆频千里思莼江左韵百城负弩会稽人皇华谁复歌朱萼桥树今当记大椿如此昼归真异数好将补衮答昌辰 

　　○赠毛侍御 

　　九夷职贡共航梯何事遐陬暗鼓鼙铁钺有人博阃外金闺空自梦辽西天狼荐食谁当剪老马遵途智巳迷稍喜筹边公等在东封笑指一丸泥 

　　○赠总漕王宪葵中丞三首 

　　试辅登坛拥节旄司徒原佩吕虔刀　神京汤沐资安攘天下咽喉属挽漕卿月辉辉膺异数晨星落落几同袍君家世泽随淮水伫看文昌曳履高 

　　二 

　　乌台计相拜新除卢矢彤弓再命初斗际一星中执法桺营万骑上游居如云舸舰驱流马望气桥陵护玉鱼重镇保厘分陕寄壮猷元老正堪舒 

　　三 

　　天划东南宿重兵繇来草木仰威名丸消赤白三邮晏马略骊黄九品清巳见风霜行令甲更将膏雨散呼庚只今制虏无中策谋国还应倚老成 

　　○赠陈仲醇征君东畲山居诗三十首 

　　岿然耆旧表江南东麓云泉恣所探广大代推风雅主萧闲时共佛僧龛空庭籁起闻吹万月幌杯深对影三辛苦山灵驱俗驾肯容城市讶苏耽 

　　二 

　　文伯顽仙尽自兼何须黄纸署名衔山开窈窕藏书洞径翳荒榛避诏岩老衲或来煨榾柮橐驼尝倩护松杉虽然豪气屏除尽闲咏荆轲木是缄 

　　三 

　　百感中来不自拈侧身西望北峰尖论交云雨今方见阅世阳秋晚更严危语逼人何咄咄大言是处可炎炎闻君近发琅函秘巳展红牙第几签 

　　四 

　　名僧会里事瞿昙能结孤峰白石庵河泊谩夸闻道百狙公何意赋朝三清华水木如濠上弘奖风流自汝南却笑昔人高士传不将同世一为参 

　　五 

　　无限离离压杞楠树犹如此尔何堪烟波狎主谁争长山泽虽曜巳战酣绝域也知珍尺一高轩奚事谬朝三犹嫌住久人知处见说游鲲欲徙南 

　　六 

　　玄味曾同草木参廿年相对老江潭竹林把臂今余几莲社过桥笑有三赠我绮琴都不报求君青李远能函故人却喜彭籛在金鼎琼文事可谙 

　　七 

　　当年游宿徧名蓝紫栢 【 观师也】 禅师奉麈谈受记可称千佛一 【 用法华广额事】 论文曾许两都三应将绮语卑江左直遡宗风自岭南莫讶绳床留半席庭前树子早同参 

　　八 

　　餐取峰霞坐翠岚云根劖出小终南窗悬虗室常生白帖仿萧斋欲过蓝山长旧来鸿自一市喧还笑虎成三应怜惠子能知我雅道寥寥有荷担 

　　九 

　　箬笠扁舟白马谈浮生忽巳鬓毶毶无能九土游其八不朽千秋共此三曲水竹林分左右青山宾主列东南此中但可吟风月百尺陈楼一草庵 

　　十 

　　端居突兀起毗岚是处清凉现钵昙漱石更兼芬润六御风时见素云三绿天剩有书经叶碧涧疏为洗砚潭身隐无文真用短试看碑板大江南 

　　十一 

　　洼盈轩畵为谁拈着配倪迂也自谦枯木悠悠凭隐几芙蓉片片见开帘即今呼马能无应但说犹龙好用潜养鹤栽梅成底事未曾驱役老长髯 

　　十二 

　　清时岂有放江潭故里风烟不可堪巳分浮家苕霅曲忆曾对宇岘亭南人间鸟道丸封一世事桑田海阅三褊性幽栖真不恶骊珠先巳被君探 

　　十三 

　　谁言司马滞周南若比稽康更不堪笔彩愧开花七七樵青尝扫径三三多君素业寻塙壤何物闲勋抵石函如此盘桓成二老北山安得有林惭 

　　十四 

　　征君名姓彻宸严谷饮岩栖宝不贪称意沙鸥随上不论才竹箭美东南荡胸震泽吞能九开径柴桑益有三尽为草堂拈胜槩留将山史作佳谈 

　　十五 

　　颂酒深衷岂放憨二豪何以视耽耽将因巢许为师友自与羲皇作子男清浅锦机襄转七 【 时在七月】 纵横雅爵醉挥三孝标虽有伤时论未见山中此盍簪 

　　十六 

　　钟牙缅邈别家惭试向瑶琴古调参怀友经春哦渭北教见当日笑城南梦中蝴蝶花光湿池里蟾蜍墨雾含只鹤畸人形共影故应待我鼎为三 

　　十七 

　　洗耳应停朝市谈忧时词客未为惭遥闻羽檄飞辽左何日穹庐扫漠南虎豹愁人关自九马牛更仆语成三希夷居士今如在高枕高歌莫太憨 

　　十八 

　　瑶草金光向此探我来风日正清酣夷门布席恒虗左栗里悬窗故倚南竟有声名输第五耻将禅草说登三可知嘉遯能终吉龟筴何劳季主参 

　　十九 

　　平生挥麈解围谈名理尤从老境谙得失浑忘闻塞上春秋成癖北征南潜虗祗用龙初九忌满何如月出三可道太玄犹寂寞好玄今巳有桓谭 

　　二十 

　　十载村居傍酿坛村农村姥得相参玉壶观世龟藏六竹简雠书豕渡三只见陶公怡岭上谁知剑客是图南近来宝晋先王略不作兰亭聚讼谈 

　　二十一 

　　今古闲愁了不担翛然方内有鸾骖谷名子午真盈一坐守庚申不但三处士占星常斗北诗家浥酒或箕南为君署取凉心馆若个游人肯细参 

　　二十二 

　　为事丹铅不种蓝闲将草木志嵇含斩新松傲秦封五娟秀花开少室三流咏须臾成洛下征图早晚诏江南凭君醉舞回双袖长泖驱为拾月潭 

　　二十三 

　　忽忆驱车过楚潭德山犹有德山庵岧嶤鹫岭衔天半直截牛车见佛三般若无知传教外菩提非树本宗南前身金粟维摩是丈室相看巳罢参 

　　二十四 

　　渐剪茅茨渐卓庵图书成府亦潭潭词坛悬帜多奔北古路先驱作指南常有玉晨资赉十未闻石户羡征亖北来门外维舟惯不为乘风利涉贪 

　　二十五 

　　别有超超上驷骖拈来恐似老生谈逍遥不必溟飞北炳蔚端成雾隐南掷地赋声如振万先天玄理自函三枕中一卷庖羲易祗觉王何思未覃 

　　二十六 

　　忆昔论交自筱骖虽更出处岂商参阮家犊鼻贫骄北先世狐书史愧南岂有风流分仲二差怜骨相共朋三壮君笔力能扛鼎不为清羸弛负担 

　　二十七 

　　山叟从无对影忠科头露坐过仍甘关情空谷肠回九绝意王门足刖三草什忘忧都树北风能解愠自来南腝尘不上清虗界酒德文心日共酣 

　　二十八 

　　东轩曝背语成函 【 仲醇有辽议】 一饭忘君未可甘主帅穷兵真计左胡儿牧马渐过南沙场白骨高寻丈御府朱提岂再三却把国觞连太乙九歌深意许雅参 

　　二十九 

　　誓比黄河开国男酬恩当取虏头函镜中鱼□频虗伍笛里梅花漫奏三美酱几时陈戏下藁砧何在战城南翻惭梁市行吟者绝塞山川聚米谈 

　　三十 

　　满贮诗囊不待探风流胜赏事偏谙寄愁直欲还天上招隐时闻过水南有橘可能摛楚颂无花大类说燕函凭高辄吐惊人句为道平生僻性躭 

　　○赠陈留令韩有怀秦人政成者 

　　纷敷榆桺荫长堤比屋弦歌讲德齐云彩旧传飞殿角氷壶真不媿关西輶轩载笔书驯雉乡井移风似祝鸡独向空桑赛秋社 【 陈留有伊圣墓】 瓣香深荐首重稽 

　　○赠王大美直指 

　　松风谡谡度霜台好及膺门御李来怀古忆过麋鹿苑巡方行省雁鸿哀山川半入吴都赋云梦平吞楚客才秋水长天供彩笔称诗一二栢梁裁 

　　○赠毛侍御孺初视漕 

　　绣斧巡方　宠命新勋名宁独挽漕论能将一掬桐江水直洗频年虏骑尘塞北行闻驰赤羽江南闾左有黄巾关心　圣主宵衣日庙算繇来倚重臣 

　　○赠蒋山人二首 

　　恠底人幽地亦幽桃花源里蓼花洲烟岚屈曲深开径云水苍茫不系舟野史故应成马走新交未觉胜羊求闻君嗔我悭书畵青李来禽肯寄不 

　　二 

　　闲来倚棹吕蒙城几度从君听鹤鸣岁俭自饶千树橘气豪宁食五侯羹酒人直许中贤圣农话惟应较雨晴史笔倘修高士传蒋家今古两元卿 

　　○赠洛中焦右伯文兆 

　　雄藩河朔带澶渊右辖勋名两地传菡蓞风清沙际路萑符电扫泽中烟大夫雅善登高赋游子秋停苦雨篇见说圯桥多秘授行应执契静三边 

　　○赠蔡道寅 

　　翛然环堵狎烟霞侠骨禅心度岁华棐几静雠蝌蚪字贝函潜转白牛车只应竹径延求仲共许冰壶在兵家五马数传千里酒可能长醉碧桃花 

　　○赠巨源宗侯 

　　白门朱户惣悠悠中有王孙静者流分宝几谁谙最乐反骚无复着牢愁八公鸡犬罗丹室六代风云入选楼十载怀人向图畵何如身逐鳯台游 

　　○赠宗正国手 

　　纷纷龙战起名场坐隐如君似坐忘怀友每酬青玉案教儿翻博紫罗囊书雠断简潜分火侠有停车问卖浆不必仙山传局势帝乡原是白云乡 

　　○题李霖寰少保平播册 

　　亲从黄石授书来盟府勋名切上台主帅几谁劘虎穴文人今有畵麟台旌旗陡觉风云变图版重将混沌开元老黑头真不数金瓯还倚补天才 

　　○杜日章将军榆溪钓隐图（有序） 

　　杜日章将军有诗集数种乞言海内作者为引为序若东阿于宗伯平原邢子愿吴门王百谷吾乡冯元成与金马门诸君子皆有赠真今之好事者余又为赋榆溪钓徒一章云 
　　濠梁之乐子非我欵乃一曲秦无人手铸黄金为少伯头簪青笠比玄真胡儿饮马留泉脉海客盟鸥问水滨烟艇莫言空载月半营鱼阵半垂纶 

　　○题璇源张郡侯却金舆颂册 

　　此判南山不可移颂声宁独美双岐即看华表含愁意正是秦宫照胆时　天子再传关右事史家添入岘亭碑却金应拜黄金赐名姓书屏黼扆知 

　　○题刘金吾牛山读书图二首 

　　青藜山馆噉澄江左手离骚右玉釭身作蠹鱼游册府闲看带草长芸窗征南注左甘称癖圯上传书气未降壮尔百城真坐拥邺侯如鄫不成邦 

　　二 

　　千峰选胜着西清讵许顽仙厕会盟白芷青兰时照眼乌丝翠袖不胜情詶恩故有双龙在征事堪令半豹惊见说边烽劳仄席肯容定远又书生 

　　○题平湖弄珠楼呈萧象林使君二首 

　　弄珠汉水遗事使君汉阳人而平湖亦有汉瑭又称鹦鹉湖于弄珠差合 
　　闲将乡思倚层霄吴楚乾坤共泬漻鹦鹉洲前催作赋鳯凰台上忆吹箫山连秦望三神近湖似浔阳九泒消一自明珠还海曲采风应到弄珠谣 

　　二 

　　茂宰能将吏隐兼楼开山岳散江潭芝兰一一分湘浦杨桺依依似汉南地有骊龙供照乘人如黄鹤解停骖欲知交甫遗珠事历落星辰逗短檐 

　　○郭青螺六命册 

　　日月旗常姓字悬铙歌凯曲舞衣前师竹长子标铜柱　帝念封君此渭川 【 史记渭川于亩竹其秩比封君】 摩顶麒麟堪入畵盟书带砺永相传上公九命君家事次第承　恩巳六篇 

　　○题秦中李篔谷黄门偃松图 【 其尊人松石居士得东坡偃松诗刻石处】 

　　当年高隐傲千峰搜得峨眉偃盖松出蛰苍龙呈怪状游空云鹤见遗踪居然玉局铭三植不向金泥羡五封顾我亦衔风木恨并刀一为剪吴淞 

　　○题孙明府梅花诗册 

　　双旌迢逓出三巴驿路寒梅千树花怅别那堪标物序宠行犹喜借年华江南有信探应早水部多才价欲夸陇首残枝如可寄莫令书问阻天涯 

　　○秋日泛泖四首 

　　帆前送目四天无长泖云涛接具区不以盈虗随海月直于伯仲□江湖澄鲜空水通禅观浩荡烟波混钓徒莫道行吟惟泽畔采华幽兴未能孤 

　　二 

　　九点芙蓉堕淼茫平川如掌揽秋光人从隐后称湖长水在封中表谷王日落鱼龙骄夜壑霜清钟磬度寒塘浮生底阅风波险欲问蒹葭此一方 

　　三 

　　白芷青兰夙有盟浮天一叶带鸥轻几经陵谷长为沼似障波涛复化城渔浦每看罾在屋莼乡宁怅食无羹只疑重向潇湘道试听参差野赛声 

　　四 

　　遂作浮家海上翁迢遥烟艇泬漻空青螺拔地存尧市白马凌波立梵宫客有入吴观欲止吾将泛斗路非穷不须更喻迷津筏自得遗珠象罔中 

　　○秋日泛泖因读先师莫中江之什忽又十五年感旧怀贤再赋呈唐明府君公 

　　秋风牛渚不堪过回首游踪感怆多名手自传裙练在壮心其柰佩刀何广陵无复闻流水华表空知怨逝波稍解当年招隐意湖天渺渺一渔蓑 

　　二 

　　楼船箫鼓重沾巾莫以玄亭问水滨白雪久沉空谷响黄金难铸五湖人搴芳楚泽情何重洒墨萧斋迹未尘是处凉秋摇落恨不逢唐勒与谁陈 

　　○天马山游眺 

　　天畔峰形望里微到来烟霭破岩扉半空疏梵虗无落上界天花历乱飞百里湖光开水镜一山云气晃人□何须回首听钟后巳觉青莲社可依 

　　○龙王寺观荷 

　　沐日相将竹下羣芙蓉十里净京氛故园风景能无忆是处燕吴总不分饮马倒窥临水树惊凫忽断宿潭云尘缨坐染青莲气会遣东林社里闻 

　　○陆君策畸墅问水二首 

　　南村欣赏数从君积水窥天淼不分岂向尧年歌石烂将无楚泽混鱼羣怀人几失空梁月泛宅遥连极浦云顾我玉杯书未就何当行药逗斜曛 

　　二 

　　湿云终日拥巢居似尔沉冥得晏如隐向北山无怨鹤乐期濠濮有鯈鱼亦知仲蔚蓬心长肯信王猷竹兴疏总使田园生事拙幽人只解爱吾庐 

　　○京口观水嬉呈姜养冲 


　　因看竞渡狎江湖转觉中流贱一壶骚客赋湘心尚苦没人蹈水胆何麤风传鼍鼓齐扬帜势入骊渊欲探珠见说筹笾劳仄席渔矶可有梦来无 

　　○武夷陈司马云窝二首 

　　舟随五曲棹歌行百迭松篁绕畵楹直与列仙争选胜不妨游子自寻盟隔溪云色沉峰色逢夜滩声映瀑声莫是乘槎星上试将名姓问君平 

　　二 

　　司马何年赋遂初幔亭深处结精庐蔽亏日月开天小出没烟岚入槛虗峡口忽闻猿呌断沙痕时印虎踪疏跨君池上冲霄翮构取清微大洞书 

　　○邯郸夜宿 

　　榆关霜薄授衣初莽莽平沙度软舆赴　阙几逢鸿渐侣望乡犹阻雁来书曲生风味邢醪近羽客差池枕梦虗漫咏陶诗当黄菊倦游终自爱吾庐 

　　○清源狄将军席上观女乐 

　　急管繁弦写竹枝听来不作异乡悲六千君子旧名将两队美人新教师遂许羁心抛绿醑可无佳句比红儿若论湖海鸥盟在再入花源未可知 

　　○李临淮太保惟寅席上 

　　凌烟世业带河盟手握风云护汉京几试韬钤无对垒即论诗句亦长城朋簪夜散莲花幙刁斗秋闲细桺营若向燕然磨片石属铭宁复藉班生 

　　○冯元成第观牡丹 

　　参知元成治第东有绣佛西置万卷今年牡丹盛开东西第皆命觞焉 
　　名园占领艳阳多未以沉冥废啸歌坐竹兴仍修褉后看花愁奈送春何窗前散绮摇书带台畔凝香乱钵罗莫向花丛问姚魏年来蝶梦不曾过 【 时有浙相过苏】 

　　○七夕集杯比部 

　　畵省谁兼吏隐名酒人只合向公荣河明忽散朝峰爽砧响遥翻夕籁清千里莼羹回客梦七襄诗句属长城狂来星汉低相倚肯信秋风独旅情 

　　○九日同姚纳言过张蓬玄中丞官署 

　　滹沱秋色飒邢关宣武风流此共攀客有清班同豹尾时当高会比龙山营开细桺闻笳发觞引茱萸听漏殷戏马正于戎马候邀欢蹔借枕戈闲 

　　○栢乡道中寄张蓬玄中丞 【 自吏部出抚上谷】 

　　九流清鉴属方甄成德军声紫电振　帝念股肱三辅重师中耳目一时新应多泛水依莲幕无复驱车避栢人为问累累金虎印谁能先徙突前薪 【 时公方平景州之変】 

　　容台诗集卷之三终

●容台诗集卷之四 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　七言律诗（二） 
　　七言绝句 

　　◆七言律诗（二） 

　　詶临潼王二首 
　　詶虞德园吏部 
　　虎丘和许周翰太守四首 
　　次詶姜仲文 
　　入楚詶诸王孙 
　　和陆伯生三首 
　　詶胡小山鹾台苦雨二首 
　　詶刘燕及明二首 
　　次韵詶叶少师台山赠行四首（有序） 
　　叶君节茂才以诗赠行复次前韵詶之 
　　送叶君节归试并和原韵 
　　詶胡开府 
　　詶范太蒙吏部 
　　调李京兆克庵备边疏 
　　詶李太史伯襄赠什 
　　詶杨霁寰中丞 
　　詶胡小山盐台二首 
　　詶卢原甫次韵 
　　詶董景越漕台二首 
　　魏涧泉中丞以奏疏诗集见贻诗以詶之 
　　大梁侯馆冯礼亭大中丞携尊夜过席上酬之 
　　癸亥元日与林茂之焦焦氏易林贻以福橘五颗□之有作依韵和之 
　　余既有院长之命茂之以诗见投依韵答之 
　　冬夜次韵詶林茂之 
　　寿史玉池奉常四首 
　　寿高孩之宪使四十四首 
　　寄寿参知蒋象岩年丈时避地荆州 
　　寿信阳何太公 
　　寿赵公益光禄五十以闽县令封 
　　寿敬新杜封公七袠 
　　寿范长倩学宪七十 
　　封廷尉澄川李公七十偕寿 
　　宋献如中舍自塞上归寿两尊人以诗送行 
　　寿王霁宇大司马 
　　寿朱敬韬母太夫人 
　　寿东宁伯焦太夫人 
　　寿王逊之玺卿母六十 
　　寿莫方亭 
　　寿章公觐虞部 
　　寿恂庵盛中舍六十 
　　寿莫简庵 
　　寿李方城宪幕八十 
　　寿彭景从待诏 
　　寿王闲仲六十 
　　寿谢使君象三 
　　寿乔君原度七十 
　　寿汪孺仲五十 
　　雷宸甫六袠适乃郎游庠喜赠 
　　寿周绣海七十 
　　寿王三槐文学 
　　寿顾汇海文学 
　　寿诸德祖 
　　寿新安友人八十 
　　追挽吴桥范月山乃郡司马范仁元之祖 
　　酬李太虗宫允元日赠什 
　　寿谢山持礼垣封翁仲秦五十五 
　　敕赐午门百麦饼宴恭纪 
　　徐勿斋太史省觐太夫人诗以寿 
　　寿万同吾锦衣六十初度 
　　寿陈太史尊公大方岳磵云七十 
　　勑赐百官午门凉榚宴恭纪 
　　赵驭初黄门以言事出都诗以送别 
　　嘉禾八日同总宪东里贺纳言中冷刘翰撰胤平天观寺观 
　　廉宪王母诰封张太恭人七十寿诗张太恭人刲股血诚神明降鉴天子既表怀清之宅复疏观察之恩荣名所归吉祥来集兹大夫盟府纪功祝厘竣事正当太夫人七袠设帨之辰是日也白华朱蕚赓束晢之诗青鸟丹砂受西池之箓九牧之中三乐咸备诗以为贺 
　　太傅都尉万瞻明先生移居赐第诗以贺 
　　寿阮给谏太孺人九十封孺人七十 
　　大司寇秦六胡老公祖考绩承恩诗以为贺 
　　葛赠公专祠诗 
　　寿姜母贺孺人六十初度 
　　寿王黄门封君 
　　寿郭光山太仆 
　　寄怀总宪张华东 
　　寿唐母吴太君六十 

　　○詶临潼王二首 

　　玉井青莲秋正芬函关紫气昼氤氲史公同姓诸王表天老真形五岳文眉宇故应龙有种烟霞只恋鹤为羣无能授简训枚马远想雄风礼白云 

　　二 

　　端居空谷感离羣万里论交见国君等是策书分五社谁能笔阵扫千军怀人大小淮山桂飞梦东南吴会云莫以雄才求自试词坛赤帜有闲勋 

　　○詶虞德园吏部 

　　七十二峰山下居五千四百藏中书文人自具生天慧吏部今为选佛除恍惚之间含有象涅盘能度尽无余惭余学殖多荒落祗作空玄老蠹鱼 

　　○虎丘和许周翰太守四首 

　　青山亦似隐吴门洞霭江烟欲互吞虎气尚呵盟长墓龙宫旧敞给孤园涓涓石濑妨僧定谡谡松涛洗市喧敢向登临陪赋手禅心或许证风幡 

　　二 

　　因寻白社欵禅宫野兴难随暝色穷古径松篁幽碍月上方楼阁迥含风吴歈每发乌栖后梵呗俄翻鹫岭东莫向剑池嗟剑去佩刀光气耿摩空 

　　三 

　　孤帆落处即登台匹练光中首重回旧苑灵峰摽海涌东林精舍倚云开剑痕转恨雄图尽麈尾谁传祖印来所以酣歌宜达曙坐深五马莫相催 

　　四 

　　生公台上两花新时菊霜枫映畵轮终古金银沉夜壑何年风雨啸延津姓如玄度躭名理宦似王弘爱酒人若道虎溪同虎阜应知顽石点头频 

　　○次詶姜仲文 

　　南徐曾接采真游尊酒空江落木稠共我五湖分半席怀人一日抵三秋龙门忽枉山藏副鸿宝能开泽畔愁见说人豪犹好在未容余子漫登楼 

　　○入楚詶诸王孙 

　　骚人于楚为同姓向我唫吴遣四愁龙节忆过云梦泽鱼笺近附汉江流恰分寒食新藜火无恙春风旧选楼今日词场看赤帜谁非左袒为宗侯 

　　○和陆伯生三首 

　　苔矶宛有直钩翁梦到神清碧落宫病解维摩非病处才全庄叟不才中秋高侯馆鸿遵渚露下遥汀鹤泪空四海交情君自见五湖仍遡陆皮风 

　　二 

　　身惭鹤发一衰翁岂逐峨眉入汉宫管领山川青笠外消磨贤圣绿尊中濠梁不辨鱼知乐谷口时闻响应空好在咏怀才未尽朗吟如在竹林风 

　　三 

　　翛然避世鹿皮翁花竹春深一亩宫笔力转添迟晚日赋情多在别离中名山大业看藏副北海青尊肯放空江左即今开旧社可能乘兴与乘风 

　　○詶胡小山鹾台苦雨二首 

　　单车却厌雨师迎御史能将铁笔耕遂有文章驱鳄暴未容鼓吹杂哇鸣为忧藜藿无宁宇若作盐梅可荐羹自是补天还补漏巢居何事旅魂惊 

　　二 

　　川原弥望岸容移警水愁霖若有期自奏熏风回愠后差疑繁露纵阳迟商歌曰□何当烂步祷朱轮不用脂采得謌谣腾　黼座笔端如畵是流离 

　　○詶刘燕及明二首 

　　乍把琼枝恍旧游平生左袒为刘侯即看竹素千秋事能废江湖万古流鸥侣共依天上座雁声孤声月中楼新诗大有牢骚语翻耐高歌散旅愁 

　　二 

　　青编数卷敌华林腹笥居然写赋心自昔词坛憎百六不妨天柱耸千寻 【 公乡有天柱峰】 龙文忽照干将曲鹤唳今听谷水阴却笑安仁秋兴作只伤留滞宦情深 

　　○次韵詶叶少师台山赠行四首（有序） 

　　壬戌秋奉　诏求遗书于陪京出都门羣公祖饯各有赠行少师台山叶公为首倡依韵和之 
　　东朝联事步清尘牢落灵光亦主臣奉　诏偶然因旧学趋班直讶着陈人纷纶津邸宾僚盛詄荡天门羽翼新纵是枯桐蒙赏激詶知恐异爨余薪 

　　二 

　　素衣端合避京尘留滞繇来说史臣敢赋湘累愁帝子但唫篱菊比皇人钟山猿鹤寻盟晚泽国莼鲈发兴新为问陆沉成底事征车生耳等劳薪 

　　三 

　　沉沦不解叹风尘攀鼎含情侍从臣巳分浮家称钓客那将慧业厕文人玉杯繁露书多逸石室阳秋例更新 【 时有修史之命】 六代江山饶吏隐移文恐不到前薪 

　　四 

　　驱车宛叶逐游尘春出秋归似雁臣闻道晚来差丧我论才少且不如人石渠书拟雠同异金屋恩须问故新入洛媿虗先达荐初衣仍返会稽薪 

　　○叶君节茂才以诗赠行复次前韵詶之 

　　谢庭玉树迥埃尘能向凉风问放臣迹媿冥鸿宜路鬼行歌骊御见词人家声夙擅青箱旧交态全轻白发新闻说相门多有相弓裘不尽火传薪 

　　○送叶君节归试并和原韵 

　　才子新诗锦不如遄归欲试揣摩书直看鳯羽绳祖武可但龙孙傍帝居韦曲正繁庭际树石家能下里门车惭予汗漫延津客剑气因君问斗墟 

　　○詶胡开府 

　　独驱铁钺古交州万里风烟控上游湘色旧悬平子赋山光时映越王楼即今庙算勤方虎尚有闲情问海鸥盟府勋名腾简册可容野史得相求 

　　○詶范太蒙吏部 

　　几回优诏到周南云壑难将选胜躭吏部文章真不朽龙图忧乐本同参弹冠共是冥鸿侣挥麈能忘白马谈欲问海门新气象骊珠径寸喜先探 

　　○调李京兆克庵备边疏 

　　清时共爱玉门闲岁岁名王事欵关何限乘轩邀上赏几谁越俎议行间消磨细桺将军垒无恙燕支媍女颜壮尔筹边多胜算先声今巳到天山 

　　○詶李太史伯襄赠什 

　　三绝真惭妙与痴坫坛潦倒亦偏师朅来大隐从周史得似中兴覩汉仪独往骊渊探秘藏行游兔苑骋妍词岭梅不必秋能折肯有邮筒及我私 

　　○詶杨霁寰中丞 

　　玄阁宁论阻问奇征南新勒万潭碑冥心巳入风蝉定 【 用晁文元事】 得句偏饶绣虎诗舞羽营门酋长侍授书桥畔老人期桂林我亦怀平子岂有双金报所思 

　　○詶胡小山盐台二首 

　　秀绝峨眉甲九垓使君风采亦雄哉忧时颇绌弘羊论作赋谁当绣虎才天划东南支半壁人依冠冕重中台省方合有輶轩记可许侯巴问字来 

　　二 

　　江海风烟揽辔论百城守长拜行轩朅从绣斧临吴甸几为闾阎叩　帝阍挟笔千秋高雪调熬波万灶矗云屯鱼盐岂有藏名者莫以于旄访席门 

　　○詶卢原甫次韵 

　　山馆逢迎强著书 【 用关尹事】 盘餐真媿郇家厨聊供赋手骚兼蟹雅称秋怀鲙有鲈游屐若为偕尚子雕虫祗合任非夫遥知别后相思夜能识罗浮梦里途 

　　○詶董景越漕台二首 

　　东山优诏见新除又是西台揽辔初轴转黄龙将禹贡仗依玄武肃周庐即今疏草凌霜笔尽出春秋演露书却为式微偏荐慰年来无恙只三余 

　　二 

　　遥传北固驻襜褕为采风谣入绘图怀古定寻丁卯迹登山谁作癸庚呼星河初度天孙鹊云槛朝飞御史乌意气论交琼玖赠何人存记钓鱼徒 

　　○魏涧泉中丞以奏疏诗集见贻诗以詶之 

　　壮猷何事厌雕虫晁贾文章一代雄尊俎坐筹销虏帐山川行咏入唐风奏将　帝所篇称善悬向都门字莫攻鸿宝传来能自秘较雠先贮石渠中 

　　○大梁侯馆冯礼亭大中丞携尊夜过席上酬之 

　　传呼小队出夷门屏却朱斿欵绿尊辛苦东方犹待诏别离江令几消魂素衣未遣京尘化铁钺能回国步屯月满繁台闻坐啸何如清夜舞刘琨 

　　○癸亥元日与林茂之焦焦氏易林贻以福橘五颗□之有作依韵和之 

　　诗谶含情硕果深琼琚落落报甘临玄亭文字都传古楚颂风流又见今倘许奕来成坐隐有如怀去惬童心霜苞巳逗先春信东阁官梅未易侵 

　　○余既有院长之命茂之以诗见投依韵答之 

　　廿载冥心骨相宜冰衔何意累明时稚圭无复山庭勒向长惟将损卦推杯酒横陈看佐史麈谈垂堕待偏师白门来往蓬蒿径清梦犹能数访之 

　　○冬夜次韵詶林茂之 

　　离堂尊酒坐宵分把臂曾联竹下羣幽抱共披锺阜月清标真挹漫亭云欲因莲宇开新社且驻輶车网旧闻六代风流冠盖地寻盟猿鹤却输君 

　　○寿史玉池奉常四首 

　　张乐依然近洞庭春还岛屿尽浮青天王正月开卿月常伯文星是岁星共纪甫申锺岳瑞仍看黄绮狎山灵明光起草寅清业不向揆初慰独醒 

　　二 

　　同依交戟睠余怀晚结烟波社亦佳霄汉声光高赤舄湖山踪迹付青鞋采芝且自烹金鼎前席行当对玉阶栢叶椒花持介寿将无恼乱太常斋 

　　三 

　　松子从游似子虗斯人真觉可安储高冈漫说鸣无鳯直道今知史有鱼黄发更添耆旧传黼衣未改诤臣裾差怜捉鼻东山日尚可称诗拟九如 

　　四 

　　便殿亲闻　天语温　陛前　文子与　文孙贻谋故自官家事抗疏能将　国体尊玄牝寻真河上解皋比诗道洛川门斯文大有千秋在不向长源外传论 

　　○寿高孩之宪使四十四首 【 次李本宁太史韵】 

　　曾请长缨廿载前新加大纛　主恩偏宁知岁月郎潜久犹是春秋鼎盛年狐矢正悬森戟库兕觥交进鬬茶天同时九牧揆余者多有悲歌老骥篇 

　　二 

　　专城四十尚为雄况复东南倚折冲虎视几当青眼客鹰扬翻属黑头公诞弥夏帝乘权始赋有吴都在部中极目奇云壶岛外旌幢来自蘂珠宫 

　　三 

　　东海泱泱旧建牙隼旟龙节　玺书嘉行间旗鼓高文苑字里风霜凛法家盾墨磨将毫散彩幙莲开处剑生花虽然方叔称元老不似冯唐遇主賖 

　　四 

　　中朝推毂事防胡江左留恂愿不孤胆落鲸夷闻杖钺恩沾鲛室见投珠故应进履称孺子未向雕虫许壮夫起为清新开府寿悬知泽畔揽揆殊 


　　○寄寿参知蒋象岩年丈时避地荆州 

　　帝都花下佛名经独旅荆南汉客星贵竹几年无解甲辽城何日拟还丁寓公且赋非吾士太史仍书旧御屏　当宁即今勤宪老四朝人物剩仪刑 

　　○寿信阳何太公 

　　白云楼上白云封彷佛羣真礼赤松自向龙门尊太史不因鳯羽识超宗书成副本名山重酒泛双茎湛露浓有　诏即颁灵寿杖将无潇洒爱携笻 

　　○寿赵公益光禄五十以闽县令封 

　　不因簪绂恋京华里有鸣珂赵世家籍甚超宗毛是鳯依然江令笔生花郁林素业惟传石闽峤官邮不饷茶为问玄亭当日事引觞曾否寿侯巴 

　　○寿敬新杜封公七袠 

　　烟水年年长五湖闲勋耐可叶龙图直愁野鹤轻逋客漫向雕虫老壮夫梦到清都当有署赐来灵寿未将扶揽揆不作寻常祝庭际桐阴鳯引雏 

　　○寿范长倩学宪七十 

　　世业城南尺五天掖垣花映彩衣鲜似开丹穴春申浦恰捧　纶书綘亥年澣沐恩华　明主赐逍遥真诀主人传祝觞漫进鸠头杖鹤背洪厓与拍肩 

　　○封廷尉澄川李公七十偕寿 

　　木公金母并仙班偕隐高风此共攀华衮承恩天北极上尊赐出殿中间兴来对月躭清圣老去餐霞得大还珂佩珊珊高献寿于门不比翟门闲 

　　○宋献如中舍自塞上归寿两尊人以诗送行 

　　昼归不羡尉陀装彩服趋庭乐未央　阁下承恩双宝箓堂前含景两干将应多仙侣携麟脯更有名王致酪浆遥识玉关翘首处本公金母白云乡 

　　○寿王霁宇大司马 

　　剑履星辰切斗边纻衣?发醉花前午桥且自安鹏息亥字宁须论大年十赉恩华　明主意九还真诀异人传祝觞媿我无新语借取山阳乐志篇 

　　○寿朱敬韬母太夫人 

　　飘萧鹤发素风存设帨先春意可论彩袖两行天下士锦堂十道日边恩仙名旧注金人掌皎节疑临玉女盆为问曲江花万簇不知何色是宫萱 

　　○寿东宁伯焦太夫人 

　　椒邸慈帏燕喜哉祝觞无数惣琼瑰共言梦草能开国可但君王为筑台锦驭尚思仙鹿挽带河晚跃化鱼来西池虽有三青鸟皈合莲华一品裁 

　　○寿王逊之玺卿母六十 

　　皇华何事缓仙旌六袠慈帏拜庆情好及龙飞传国宝先怀乌哺进君羹云璈九奏陪天姥露掌双承见月卿今日　圣朝崇孝治推恩谁似相门荣 

　　○寿莫方亭 

　　清世家声万石门典刑犹有白眉存亦知骠骑名同贵即在墙东道益尊老去香山犹小友岿然西岳绕儿孙钓矶不羡君王梦二月天边雨露温 

　　○寿章公觐虞部 

　　夏木阴森四月初余东风景近何如斯人只合青山老慢世萧然白石居未艾巳能辞组绶及耆争看指干旟行藏吾辈还相让采药浇花共著书 

　　○寿恂庵盛中舍六十 

　　忆昔论交舞象年更欣迟晚望衡偏龙门却隐庞居士鹤骨真同葛稚川种就素封千亩竹飞来　丹诏五云笺祝觞可但称松茂玉树芝兰绕膝前 

　　○寿莫简庵 

　　舞象论交忆聚萤相看七十鬓犹青史才可但家为政寿种弥增帝与龄 【 公尊人九十】 天老密传河上解伏生初定壁中经称觞揽取秋岩桂不向江蓠慰独醒 

　　○寿李方城宪幕八十 

　　早岁论交在射宫闲居欣赏胜情同看君玉树风尘外酌我金罍耄耋中粤峤回车官任拙吴绡泼墨醉能工东都九老香山社逾百遐龄属李翁 【 李善山水畵】 

　　○寿彭景从待诏 

　　曾从朝隐识星精亥字今看乐寿并綘帐每听堂后曲朱颜方酿雉头羹 【 用彭宣籛事】 时逄尧舜宁虗贵归事羲皇好达生世出世间多胜业幔亭何必减蓬瀛 

　　○寿王闲仲六十 

　　鳯毛麟趾似晨星大雅于君见典刑隐后公交车虗劝驾吟边游刃发初硎壮心不尽屠龙技道貌全符相鹤经二美千秋垂世业重看父子播余馨 

　　○寿谢使君象三 

　　鳯毛标格迥难齐百里犹称枳棘栖露酿江花符制锦霜悬水镜渺燃犀輶轩载笔书驯雉闾井还淳似祝鸡若向黑头论介寿天章一道紫为泥 

　　○寿乔君原度七十 

　　禁方亲授异人来积有阴功七袠开见说韩康从市隐谁知弘景本仙才烹将白石颜长驻养得玄珠道未孩庭下彩衣兼彩笔恰宜红杏倚云裁 

　　○寿汪孺仲五十 

　　岩上论交年颇多诗成五十未蹉跎每从朗月思玄度时见临池逼永和家督几谁栽让树童颜无恙似恒河采真莫滞黄山屐九点芙蓉待尔过 

　　○雷宸甫六袠适乃郎游庠喜赠 

　　鸠杖初扶鹤骨殊峥嵘头角见家驹宁论莱子能娱彩共喜终童可弃繻壁水长流供谷饮研田逢岁足经畬春盘春酒桑弧会悬取尧民击壤图 

　　○寿周绣海七十 

　　金门避世意何如又见宾筵祝哽初自昔清言称卫壁人今载酒访陶庐海壖耆旧应添籍江左风流事可书恰羡黄花青女节纷敷兰玉映庭除 

　　○寿王三槐文学 

　　墙东避世意何如一壑烟霞万卷书胜赏时时凭蜡屐名流往往驻轩车即看槐室称觞日恰值兰亭被褉余顾我丹砂犹未就醉乡司马为君除 

　　○寿顾汇海文学 

　　非熊诗社辟疆园垂老逍遥隔世喧家有赐书从栢府闲来种树此桃源名留湖海称高士身阅沧桒悟道言为寿正邻圆月候霜轮却应聚星繁 

　　○寿诸德祖 

　　瑶琴入夏奏南熏知是揆初楚曲分赏誉久归高士传著书今守太玄文沉冥肯匣干将剑婉娈常依谷水云顾我怀仙成汗漫素交祗狎海鸥羣 

　　○寿新安友人八十 

　　幽人胜赏傍天都手佩真形五岳图蓬矢问年同綘老黄金散尽比陶朱繇来种德期兰茁行见鸣皋引鹤雏顾我怀贤同小谢花源倘许入林无 

　　○追挽吴桥范月山乃郡司马范仁元之祖 

　　曾同五岳祖昆仑亦有名贤亢德门陈氏公卿俱似长于家阴骘竟贻孙人嗟鹤化仙标远帝宠龙图世泽存述祖雄篇能写照千秋云壑道逾尊 

　　○酬李太虗宫允元日赠什 

　　直从秇苑割鸿沟赋是相如史是丘遂以空玄忘俗驾情多去住任虗舟衰年金马稀良觌千载云龙续胜游雪里官梅东阁路天花点点散离忧 

　　二 

　　逸文 

　　○寿谢山持礼垣封翁仲秦五十五 

　　闽山何处是方壶古木云林着谢敷芝简并疏偕隐贵艾年犹及服官呼龙门创草千秋史綘阙真形五岳图彩服趋庭何以寿谏垣一卷照青蒲 

　　○敕赐午门百麦饼宴恭纪 

　　社筵重举五朝仪衎衎千官式晏迟列鼎几承明主赐回波不敷近臣词麦秋好及樱桃信肉食能忘藜藿私为问大酺颁汉诏何如含哺颂尧时 

　　二 

　　天门詄荡御筵宽宣示来牟得岁欢惟借宫云成夏屋坐依文石序周官畴风暗入瑶琴奏鼎实将同玉粒看从说闵农劳旰食也欣臣子徧加餐 

　　三 

　　珑上云栖获事兴似于东作报秋登亦知三秀为时贵共诧双岐是瑞征化国雨旸蕃草木天厨霜雪酿肴烝却惭咫尺承恩者欲续嘉禾病未能 

　　四 

　　尝新诏墨九霄温簪笏晨趋建礼门谷有嘉名居稷后天临广宴陋膏屯大烹巳叶彤弓什正席先叨熟釜恩恰值百年修旷典　肃宗皇帝圣文孙 

　　○徐勿斋太史省觐太夫人诗以寿 

　　因看景让举杯图知是慈闱有令謩能赞五噫安大隐朅来三岛下仙姑家声铉鼎归丸胆天宠丝纶报辟纑献岁承明催入直板舆行着锦云扶 

　　○寿万同吾锦衣六十初度 

　　凌烟勋业故嶙峋乔木千寻重世臣圯上开山传遁甲秋中初月庆生申时将祖砚陈东序重典亲兵扈北辰若向揽揆论盛事丹台兼可畵麒麟 

　　○寿陈太史尊公大方岳磵云七十 

　　石家孝谨闻当代苏氏文章甲九州岛偕隐蚤安鸠杖赐传经迭见鳯台游东山丝竹闲中赏北磵烟霞象外收试向仙官问名籍也应姓字冠丹丘 

　　○勑赐百官午门凉榚宴恭纪 

　　降霜应省百工劳广陛长筵许共叨天乐九成重用九神霄高处即登高但将观朶酬青女底事归遗涴锦袍等是授衣开令节恰逢仙掌饫恩膏 

　　二 

　　建章月晓听霜锺有诏分甘庆泽浓巳见铁耕归甑爨谁知粉米补山龙馨香馋鼎飡英候舄奕桓圭辑瑞容　圣主考文天雨粟故拈糕字慰三农 

　　○赵驭初黄门以言事出都诗以送别 

　　西山秋色正佳时归客何愆挂笏期齿马自关天下计批鳞终结主人知只将孤直清皇路不作牢愁续楚词莫讶离歌翻激烈旗常大业本逶迤 

　　○嘉禾八日同总宪东里贺纳言中冷刘翰撰胤平天观寺观 

　　谡谡寒声古殿松来从天竺饱霜封将因问法调狂象怪底非时起蛰龙鳞甲怒蟠多宝塔枝柯分列五家宗故山亦有盘桓树不是攒眉为听锺 

　　○廉宪王母诰封张太恭人七十寿诗张太恭人刲股血诚神明降鉴天子既表怀清之宅复疏观察之恩荣名所归吉祥来集兹大夫盟府纪功祝厘竣事正当太夫人七袠设帨之辰是日也白华朱蕚赓束晢之诗青鸟丹砂受西池之箓九牧之中三乐咸备诗以为贺 

　　不惜残肌喷病姑人间有此禁方无锦车为御周申甫　丹诏重褒女丈夫天上麒麟朝魏阙云端鸡犬驻洪都祝觞一卷援 【 平】 神契侑以真形华岳图 

　　○太傅都尉万瞻明先生移居赐第诗以贺 

　　凌云材料化人营锡瑞鸣珂意气生雅尚肯骄三太贵恩华曾历四朝平悠然鳯吹怀仙引不尽鸿冥扈圣情十二楼台迷处所惟余星使得知名 

　　○寿阮给谏太孺人九十封孺人七十 

　　圣主求忠孝德门词臣报母藉君恩遥将彩服娱双寿直秉丹心奉至尊花发掖垣高北阮云开天际接西昆明光起草旗常业何限慈闱乐事蕃 

　　○大司寇秦六胡老公祖考绩承恩诗以为贺 

　　苃棠南国最怀恩何幸联班奉至尊见说虞巡凭画象宁论于室应高门阳春有曲人难和云梦涵秋气可吞　圣主得贤频问履新承　天宠露华温 

　　○葛赠公专祠诗 

　　清世家声万石参占星岱北斗之南似从彪史开班椽又遡龙门到马谈鲁国诗书归大雅汉官遗从启遗函拟将银管编家谱有道碑文岂得惭 

　　二 

　　左掖高名自象贤共言表海太公先迹因不朽堪千古知有无涯足大年苹藻并随洙水荐丹砂或化稚川玄辽城何日归来鹤宁待招魂宋玉篇 

　　○寿姜母贺孺人六十初度 

　　玉堂清范似金堂姜女班随谌母行秀出羽毛丹是穴阅来陵谷郁为岗九如介寿歌松栢六袠冰心照雪霜不待潘舆驰鳯阙朱阳原说白云乡 

　　○寿王黄门封君 

　　南极星光似斗缠掖垣花并綘衣鲜黄金几散鸱夷子白社同尊畏垒贤双掌恩华　明主赐九还真诀至人传祝觞漫进鸠头杖陈取青蒲献纳篇 

　　○寿郭光山太仆 

　　亢村自昔产人豪吏部文章北斗高卿月辉辉膺异数晨星落落此同袍壮猷不尽汾阳意雅量宁虗郭泰褒闻说还丹有真诀不令青鬓点霜毛 

　　○寄怀总宪张华东 

　　归舟初逗广陵涛却忆联衡意气豪执法星占三独坐人伦月旦九方皋谈深漏下更银烛壶尽墙头过浊醪如此风尘论交态何殊猿鹤共蓬蒿 

　　○寿唐母吴太君六十 

　　唐家恊相汉图章曾向宫端进寿觞庭际种兰思谢传吟边泛栢拟共姜鳯毛等是金为友鹊起终看玉作堂顾我词林旧宾客怀清无复感沧桑 

　　◆七言绝句 

　　咏史四首 
　　读华严合论偈 
　　读寒山子诗漫题十二绝 
　　送唐元征太史二首 
　　送楚方伯薛青雷 
　　送冯咸甫 
　　送张了心归楚二首 
　　范长倩偕隐天平山居四首 
　　寄叶台山宗伯留都 
　　詶黄侍御 
　　赠李为与浒墅主政四首 
　　赠李玉完侍御督学四首 
　　张君山丈北游作此为赠时时展观家山不远 
　　谭广文练江相见走笔为赠 
　　赠万休上人 
　　赠天台僧 
　　赠湛怀上人 
　　赠觉虗师说经超果 
　　赠黄企石堪舆 
　　赠倪冰泉相士 
　　赠八岁楚童谙字韵者 
　　赠王子玉 
　　赠黄爱春 
　　廷评潘同江尊阃顾夫人六十余既为长歌祝觞内子复请此图寿之并题一绝 
　　寿曹太母 
　　栢舟奇节为马太母颂 
　　雷宸甫得孙 
　　题颜鲁公裴将军诗真迹 
　　题曹源 
　　题尹使君诗册 
　　题汪裕吾像 
　　房村夜宿刘庄谈河事 
　　题延津署阁 
　　上苑桃花二首 
　　西湖寺中 
　　鹦鹉丽人 
　　看花 
　　题畵赠眉公 
　　畵扇赠别憨师戍岭表 
　　畵家霜景与烟景淆乱余未有以易也丁酉冬燕山道上乃始悟之题诗驿楼云 
　　题畵赠许绳斋郡伯时浚河成 
　　辛亥秋仿吾家北苑笔于渎川山庄寄邢子愿侍御 
　　题西溪图赠虞德园吏部 
　　题梯绿楼图为黄仲石少府 
　　题畵赠张平仲兖守 
　　题畵赠杨玄荫大参 
　　题畵赠杨弱水 
　　题畵寄蜀中徐阆池 
　　题畵寿陈廉崖 
　　题畵赠周奉常 
　　题畵贻毘陵张梦泽 
　　题畵赠张平仲水部 
　　题畵为杨弱水侍御 
　　题畵赠江阴夏茂卿 
　　寒原送别图赠聂井愚令君入觐 
　　题畵送人归江西 
　　题畵赠蜀中尹使君惺麓二首 
　　题畵赠王伯弢学博 
　　题畵寄吴浮玉黄门 
　　题畵赠王幼度 
　　为眉公作苕帚庵图并题 
　　广陵舟次题房侍御畵竹 
　　题王霁宇绣佛斋图二首 
　　舟次薛淀望马鞍诸山仿赵吴兴水村图 
　　题画送原孚侄巡齐 
　　题畵送王幼度计偕 
　　题畵赠友 
　　题王幼度畵 
　　题吴词部畵 
　　题畵 
　　题林天素畵 
　　题倪云林畵 
　　仿李营丘寒山图（有序） 
　　题倪迂畵二首 
　　题畵桺 
　　题茅斋水墨畵 
　　题仿水墨大痴畵 
　　题雪梅图 
　　题仿黄子久畵 
　　题红树秋色 
　　仿米元章笔意题一绝 
　　题仿倪迂画 
　　题畵八首 
　　任丘道中观保甲法成口号寄王任仲明府 
　　茂州道中 
　　昭君村 
　　涿鹿道中 
　　天雄道中 
　　题畵赠载斐君考功 
　　留别王慧生典籍 

　　○咏史四首 

　　汉家经岁事和戎彩缯曾无到后宫恠底蠲租仍有诏非关时令易为丰 

　　二 

　　鸣珂共赴午朝时宿卫环罗退食迟若道传餐非盛事恰如成败论行师 

　　三 

　　金华殿里是崆峒分直谈经礼数崇为问君门千万里儒臣何路向重瞳 

　　四 

　　赤地三年一妇冤海东连坐又何言土龙不解行霖雨日表应须照覆盆 

　　○读华严合论偈 

　　帝网明珠徧剎尘都来当念两言真华严论主分明举五十三参钝置人 【 当念二字即永嘉所云不离当念常湛然觅即知君不可见须觌面一回始得】 

　　○读寒山子诗漫题十二绝 

　　声色无端不我期缘心应处亦如之若人欲走无生国除却斯门总路岐 

　　二 

　　六根选择耳圆通窍在无思自应中此观若成何以验人嘲人赞响排空 

　　三 

　　儒衣僧履道家巾三教无依是此人余子纷纷立门户长空不倩扫埃尘 

　　四 

　　恠底前人忒受瞒一生知破几蒲团争知信得迷时及随分阿鼻与涅盘 

　　五 

　　勋业终归马伏波闲身孰与钓台多金刚圈子纔吞却百劫熏修不奈何 

　　六 

　　接得西来最上机一生须及尽玄微但言顿悟无修证热病教君失转依 

　　七 

　　种种纲宗是卦文吉凶请向自家论若言密室传心印辜负当天月一轮 

　　八 

　　家资了□□湘流太华山边撤石头个是学人真榜样深闺儿女漫悠悠 

　　九 

　　羽士争谈不死方到头若个免无常神仙留下真丹诀先取生时死一场 

　　十 

　　千树青松养圣胎常年石户不关开山中莫道无俦侣片片闲云自往来 

　　十一 

　　举着空宗便道无如盲说象太模糊请君自对秦宫镜两道眉毛历历孤 

　　十二 

　　赤骨萧然巳露形更堪橐盖逐狐精年来赌去千金驳但任跛驴三脚行 

　　○送唐元征太史二首 

　　乘轩百道拜行尘不独奎章昼锦新江左流离诗里畵寰区人物眼中筋 

　　二 

　　平生温饱笑人痴练到风尘更不疑君向世流真砥柱许吾一面佐偏禆 

　　○送楚方伯薛青雷 

　　柳绿花明出楚都晴骄衣彩散春芜何人不咏南陔句解印惟看此大夫 

　　○送冯咸甫 

　　畵里拈将楚客词登山临水送新知苍苍葭荻三千里尽是怀人入梦时 

　　○送张了心归楚二首 

　　蓬窗听雨夜迢迢谁遣尊前慰寂寥楚畹众香都好在尧阶瑞草不曾凋 

　　二 

　　来雁霜天楚客归野情祗受薜萝衣只今白社詶裴廸绝胜朱门荐陆机 

　　○范长倩偕隐天平山居四首 

　　百迭松篁绕畵楹羊肠峻坂划然平愚公践华差如意金母升天亦有行 

　　二 

　　滇海奇游万里余天平楼阁化人居鹿门不独偕庞隐彤管犹闻续汉书 

　　三 

　　不羡金茎去日边龙文双剑鹿台前摄将维室三千界奏取唐山十五篇 

　　四 

　　连峰仄径劚云根只尺星辰若可扪能赋五噫专五岳此中端合唤皋门 

　　○寄叶台山宗伯留都 

　　鸥友鲈乡两不猜石城秋霁净飞埃最怜六代风流地重有青莲赋鳯台 

　　○詶黄侍御 

　　疏露微云落叶前新诗格外倍清妍涪翁句法依然在管领家风五百年 

　　○赠李为与浒墅主政四首 

　　分司不为厌承明一片冰壶佐夏卿宾从每传投辖事吏人犹识弃繻生 

　　二 

　　岂有修心碍市喧公余静注五千言曾闻仙李盘根长知是玄元几叶孙 

　　三 

　　雀舌龙团旧谱传春风初逗鬬茶天劳人水逓何须置廨宇相望第二泉 

　　四 

　　三品南金禹贡陈九流清鉴待方甄关门天地从来阔青眼相看得几人 

　　○赠李玉完侍御督学四首 

　　万壑渟泓镜水清仙人玉尺照湖明挹将汉阙金茎露散入天阶瑞草生 

　　二 

　　选骥星精切紫垣春台仙李露华温直罗江左为沙苑会见山阴有狄门 

　　三 

　　朱陵桃子千年实楚国连城三献非鳯翥乍书花自雨 【 兰亭天雨花右军书如鵉翔鳯翥】 龙睛纔点画能飞 

　　四 

　　不忿胡笳内地闻子衿何必少终军论文一变南朝体运策兼收绝塞勋 

　　○张君山丈北游作此为赠时时展观家山不远 

　　万壑千峰拥大行半归粉本半奚囊故应眼孔无拳石凭寄乡心到草堂 

　　○谭广文练江相见走笔为赠 

　　郑子尚淹秦博士张衡不薄汉灵台因君重举隋岗事觉我新从楚畹来 

　　○赠万休上人 

　　金光瑶草药苗新一种仙灵岂了因欲向黄梅参法要莲花涧里万休人 

　　○赠天台僧 

　　雪堂行脚到朱门檀度几缘属利根塑性若能通佛性赤城霞里瑞光屯 

　　○赠湛怀上人 

　　衲子相逢不问年袈裟徧拂五茸烟朝来试剪吴江水着尔空林落照边 

　　○赠觉虗师说经超果 

　　龙象森森奉麈谈直拈教外首楞严欲知末会人天供雪后梅花百鸟衔 

　　○赠黄企石堪舆 

　　芒鞋踏跛万峰云手勘青囊玉髓文茶磨山头成共宿何年黄石更逢君 

　　○赠倪冰泉相士 

　　三度相过二十年中更陵谷几茫然不须更揣神仙骨似我林泉巳近仙 

　　○赠八岁楚童谙字韵者 

　　能赋方圆动静诗澜翻反切亦如之京华无限簪缨客识字何如八岁儿 

　　○赠王子玉 

　　燕子楼空楚梦孤舞人谁得似飞奴朝来试彷眉峰影何处青山不是巫 

　　○赠黄爱春 

　　桃花渡口竹园黄一抺宫云淡晓妆谁信蓬莱会清浅阖闾城外即沧桑 

　　○廷评潘同江尊阃顾夫人六十余既为长歌祝觞内子复请此图寿之并题一绝 

　　金粟如来丈室中瑶池阿母海门东拈将一片烟霞色知是诸天第几宫 

　　○寿曹太母 

　　紫盖峰头三素云霓旌鹤驾拥元君黄山亦有仙灵迹彤管兼书玉洞文 

　　○栢舟奇节为马太母颂 

　　凫舄初临虀臼辞琼瑶共叶栢舟诗不须更上陈情表　帝遣彤书赞女师 

　　○雷宸甫得孙 

　　梅花信里见兰荪酾酒刲羊庆德门箧有端溪鸜鹆砚赠君收取好贻孙 

　　○题颜鲁公裴将军诗真迹 

　　舵楼竟夜雨催诗果有龙蛇起墨池会得将军挥剑意分明草圣折钗时 

　　○题曹源 

　　后水巳非前水相出流即是入流机纔沾一滴曹溪毒大海红尘匝地飞 

　　二 

　　儒冠道履释袈裟百刼庄严不受些笑倒灵山临末会生平伎俩一株花 

　　○题尹使君诗册 

　　剑戟森罗武库雄扶桑日近海门东书成杨子谈玄后赋有吴都在部中 

　　○题汪裕吾像 

　　五陵裘马五湖莼曾是金门避世人任使遨游变名姓青山明月巳传神 

　　○房村夜宿刘庄谈河事 

　　桺外青帘扬晚风宣房遗迹草连空谁知半卷河渠记惬在停骖野语中 

　　○题延津署阁 

　　杰阁凭栏四望通幔亭云接玉华峰若非夙有烟霞骨安得仙山在部中 

　　○上苑桃花二首 

　　宜春苑里占春多烂熳红霞发早柯却忆禁林成径处云扶步辇一经过 

　　二 

　　灼灼宫桃湿露华人间万树失芳葩有时源上随流水尽日天边自雨花 

　　○西湖寺中 

　　遶阁行吟候月华秋风无力扫尘埃即今河汉虽清浅可奈迢迢使者槎 

　　○鹦鹉丽人 

　　解语名花鸟亦猜陇山飞翠薄妆台可知楚客高唐赋输与渔阳鼓吏来 

　　○看花 

　　众芳春首未全舒似我浮家怨索居薝卜林香琼树色酹花应不为诸余 

　　○题畵赠眉公 

　　何处江山好定居卜邻真拟傍专诸骚人巳落滋兰事濠叟犹传说剑书 

　　二 

　　冈岚屈曲径交加新作茆堂窄亦佳手种松杉皆老大经年不踏县门街 

　　○畵扇赠别憨师戍岭表 

　　参得黄梅岭上禅魔宫虎穴是诸天赠君一片江南雪洗尽炎荒瘴海烟 

　　○畵家霜景与烟景淆乱余未有以易也丁酉冬燕山道上乃始悟之题诗驿楼云 

　　晓角寒声散桺堤千林雪色亚枝低行人不到邯郸道一种烟霜也自迷 【 盖与雪景同但不铺地作空白耳】 

　　○题畵赠许绳斋郡伯时浚河成 

　　楼倚城阴九点烟虗窗忽响白苏泉应将太史河渠记并入南华秋水篇 

　　○辛亥秋仿吾家北苑笔于渎川山庄寄邢子愿侍御 

　　吴绡图就枕烟庭揽得齐东一片青莫信三生擅丘壑新从神武事鸿冥 

　　○题西溪图赠虞德园吏部 

　　三竺溪流独木桥逋仙犹自发长谣若为却入千峰去黄鹄摩天不可招 

　　○题梯绿楼图为黄仲石少府 【 时以荔枝见饷】 

　　荔枝三观入楞严香味还将色共兼常恨海棠无杜句故应磅礴为君拈 

　　○题畵赠张平仲兖守 

　　忽忆君家笠泽图寒江密雪满菰蒲于今身在齐青里日对秦封五大夫 

　　○题畵赠杨玄荫大参 

　　嘉树森捎一百章藤阴蒙翳午生凉祗因较勘高僧传却误松窗鹤梦长 

　　○题畵赠杨弱水 

　　陆离长剑抉衡云手按丹霞大赤文今日闲窗写幽事祈仙磴上着卢君 

　　○题畵寄蜀中徐阆池 

　　青天蜀道不难攀思入微茫杳霭间稍着一区杨子宅居然秀甲九州岛山 

　　○题畵寿陈廉崖 【 时方左迁上林】 

　　蚤遂初衣鬓未华岂如狂客老天涯为君拈取金光草镜里常看左掖花 

　　○题畵赠周奉常 

　　山出云时云出山化为霖雨徧人寰端知帝所旌幢会不在金堂玉室间 

　　○题畵贻毘陵张梦泽 【 旧武陵】 

　　朱斿行部带明霞不是桃源即若耶颇忆江南梅信否随风吹向赤松家 

　　○题畵赠张平仲水部 

　　十月江南野色分渔庄荻浦见沙痕若为剪取吴淞水着我微茫笠泽云 

　　○题畵为杨弱水侍御 

　　绿溪青嶂是秦余灵境今归藏史居素友讵迷初得路顽仙曾读未焚书 

　　○题畵赠江阴夏茂卿 

　　毗山对酒和陶诗千载柴桑是尔师敢道柴桑输一着出山何似住山时 

　　○寒原送别图赠聂井愚令君入觐 

　　凫舄翩翩紫气间寒原目送渺难攀知无白集留行箧刚贮溪藤一尺山 

　　○题畵送人归江西 

　　归鸿别鹤夜锺残徙倚霜庭醉不欢颇忆故山寒翠否天涯相向畵中看 

　　○题畵赠蜀中尹使君惺麓二首 

　　溪藤即是无弦琴能写高山与流水可堪岐路黯销魂更奏清猿三峡里 

　　二 

　　龙性繇来不易驯青天蜀道一归人拈将海国秋山翠得似峨眉雪后春 

　　○题畵赠王伯弢学博 

　　石室奎章待访编君家自有旧青毡若为主藏多嗔怪昌独何当损捧钱 

　　○题畵寄吴浮玉黄门 

　　廿年江海鬓成丝无复鱼肠报所知林水漫传濠濮意只缘庄叟是同师 

　　○题畵赠王幼度 

　　卧数嵩峰听五湖烟霞供具属模糊欲知绝胜襄阳处开臂曾非受诏呼 

　　○为眉公作苕帚庵图并题 

　　仲举无心除一室卢鸿有句写千峰欲参苕帚闲中意九点秋山雨后容 

　　○广陵舟次题房侍御畵竹 

　　一泒湖州畵里诗娟娟疏筱两三枝朝来邗水帆前雨正是龙孙长箨时 

　　○题王霁宇绣佛斋图二首 

　　剪得吴淞水半江灵山突兀走闲窗铙歌即是广长舌大纛岂非精进幢 

　　二 

　　兵符受自城边石心印传来岭上衣拈出齐东青一点何来神物郄能飞 

　　○舟次薛淀望马鞍诸山仿赵吴兴水村图 

　　紫兰芳杜冐长堤不尽风烟越垒西疏雨远将晴树瞑薄云低压晓峰齐 

　　○题画送原孚侄巡齐 

　　海岱奇云尽荡胸虞廷胜事渺秦封装头亦有家山在不必登台望九峰 

　　○题畵送王幼度计偕 

　　敢竞营丘妙与真寒林能变曲江春看花帝里如看画始信斯图亦有神 

　　○题畵赠友 

　　波面菱丝冐钓钩宿云初起乱啼鸠纵然渔父无生计不换荆扬佑客舟 

　　○题王幼度畵 

　　老我闲身得自繇雄心只怯九州岛游凭君试取苍龙杖晞发诸天最上头 

　　○题吴词部畵 

　　居然张璪偃松图一一潜虬若可呼为问寒林风谡谡何如千树在玄都 

　　○题畵 

　　老树成双便作扉山光晃晃耀人衣西邨有叟入城去倩唤借书童子归 

　　○题林天素畵 

　　片云占断六桥春畵手全输妙与真铸得干将呈剑客梦通巫峡待词人 

　　○题倪云林畵 

　　洞天深靓秘清都彷佛羣真在玉壶若个丹青能幼出倪迂端胜米于菟 

　　○仿李营丘寒山图（有序） 

　　余自弱冠好写元人山水金门多暇梦想家山益习之忆顾益卿开府辽阳以两箑求畵一为益卿一为山人王承父余畵承父而返益卿扇报章云左相宣威沙漠右相驰誉丹青皆非吾辈第一义俟归山以相怡悦耳盖簪裾马上君子未尝得余一笔而余结念泉石薄于宦情则得畵道之助陶隐居云若不为无益之事何以悦有涯之生千古同情惟余独信非可向俗人道也今年春有朝贵疏余雅善盘礴致尘天听余闻之亟令侍者剪吴绡纵广丈许磨褕糜渖秉烛写李成寒山图经宿而就遂题此诗以洗本朝士大夫俗夫韩滉燕肃宋复古苏子瞻皆善畵朝贵腹中无古今固应不知第以为罪案但可曰不能遣余习偶被时人知如摩诘语耳视此曹求田问舍杀人媚人一生作恶业者何啻枭鳯而妄下语乃尔耶世必有能知者余亦何以为意 
　　拈笔经营辋口居心知余习未全除莫将枕漱闲家具又入中山箧里书 

　　○题倪迂畵二首 

　　剩水残山好卜居差怜院体过江余谁知简远高人意一一毫端百卷书 

　　二 

　　锡山无锡是无兵恠得倪迂不再生但有烟霞填骨髓可知吾法本同乡 【 因仿云林畵题此锡山志云有锡兵无锡宁余以云林生于胜国故云】 

　　○题畵桺 

　　摸索芳菲度画檐烟丝袅袅雨毶毶幽人无复灵和梦太守风流自汉南 

　　○题茅斋水墨畵 

　　为忆城南池上篇新秋落月片帆前草堂未便惊猿鹤招取幽人对榻眠 

　　○题仿水墨大痴畵 

　　雪浪云堆势可呼移将点缀草堂图谁知王宰剪江手却是初平叱石符 

　　○题雪梅图 

　　燕山雪尽势嶙峋写得家山事事真刚有寒梅太疏落请君添取一枝春 

　　○题仿黄子久畵 

　　积铁千寻屇紫虗云端鸡犬见村墟秋光何处堪消日流涧声中把道书 

　　○题红树秋色 

　　山居幽赏入秋多处处丹枫映黛螺欲写江南好风景霅川一泒出维摩 

　　○仿米元章笔意题一绝 

　　春入寒枝未着花湿云细雨罨平沙天公似合襄阳戏我畵烟山不较差 

　　○题仿倪迂画 

　　迂翁高卧九龙云清閟风流海外闻雪后江山青似染拈来却胜李将军 

　　○题畵八首 

　　闻有风轮持世界可无笔力走山川峦容尽作飞来势丈室居然掷大千 
　　野人何以傲游子流水声中把道书拈向河梁岂无意清时巢许不岩居 
　　桃溪桺陌转山椒古木苍藤自六朝是处诛茆可容易每乘春涨弄轻桡 
　　雪栢霜松不记年从教千尺郁参天迩来灌莽丰茸甚画史难回造化权 
　　溪藤十万写烟峰犹在齐州数点中海外即今多纸贵可能身是夜郎雄 
　　花竹蒙茸野水纡闲弹别鹤试游鱼经春自领湖山长可奉东皇只尺书 
　　风轩水槛压春流一带平冈草木稠心喜应门差解意只容渔父得相求 
　　青山白社梦归时可但前身是畵师记得西陵烟雨后最堪图取大苏诗 

　　○任丘道中观保甲法成口号寄王任仲明府 

　　似将金甲寄春农阡陌军容细桺同如此四郊歌渡虎肯令三辅有飞鸿 

　　○茂州道中 

　　春晚花飞欲尽时轮蹄争凑药王祠不知扁鹊游燕日肯信人间俗可医 

　　○昭君村 

　　北使迎亲奉诏书锦车从此换穹庐交河衰草随愁尽岂是婵娟堕地初 

　　○涿鹿道中 

　　逐北追犇踰涿邪燕然片石向胡夸何当手袖凌云笔只按渔阳鼓韵掺 

　　○天雄道中 

　　欲将燕地比西湖沃野长堤督亢图为□黄金台上客得寻说剑酒人无 

　　二 

　　莱公昔日镇天雄锁钥关门百二重北使也谙人物论楼台无地仰高风 

　　○题畵赠载斐君考功 

　　帝城花发艳阳天古木疏林入画禅为送归人动羁思岁寒应待剡溪船 

　　○留别王慧生典籍 

　　五陵裘马太纵横谁信阳元是庆卿燕市酒人看尔在青门回首不胜情 

　　门人许经 
　　秦镜　阅 

　　容台诗集卷之四终 

　　◇别集◇ 

　　卷之一　　题（一） 
　　卷之二　　题（二） 
　　卷之三　　题跋（一） 
　　卷之四　　题跋（二） 
　　卷之五　　题跋（三） 
　　卷之六　　题跋（四） 

　　●容台别集卷之一 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　题（一） 

　　◆题（一） 

　　题杜九如像赞 
　　题子昂黄庭经 
　　题沈石田畵卷 
　　题闽僧化诸佛像 
　　题汪希伯小像 
　　题水斋禅师像赞 
　　题郑僖画 
　　题秦光四刻鳯章七十庭训 
　　题冯起震画竹 
　　题冯桢卿画石 
　　题旌阳移居图卷 
　　题大士 
　　题杨震寰卷尾 
　　题董源画卷 
　　题唐宋元画册 
　　题自画为何象冈少宗伯并序 
　　题钱舜举画 
　　题唐宋元名人真迹画 
　　题沈石田画 
　　题倪鸿宝宫端画 
　　题鲁宗伯墓田两舍图册（记题四首） 
　　题谢中丞抚登死难 
　　题大观帖 
　　题自书刻金刚经 
　　题王维雪溪图 
　　题赵子昂两洞庭图 
　　题王安道画 

　　○题杜九如像赞 

　　生关西习江左游吴越友千古金石箓图书府辩王羊识彪虎是法物恣网罟击编锺陈熟釜掷千金如委土剑延津珠合浦耻钱癖笑财虏貌鱼鱼衣楚楚豪不汰朴不鲁家贻谷子嗣武经传一天尺五 

　　○题子昂黄庭经 

　　子昂集有黄素内景七言题诗盖真迹是其所藏此其临本也然临写独师其意不类其形模否则不免奴书之诮而俞紫芝续成百九十字与子昂不远亦名手矣 

　　又 

　　子昂小楷当以此本为苐一虽学右军黄庭经又参以黄素黄庭内景经笔意兼郗超杨羲之长虽复精妙如过秦论法华经小楷犹带本家笔不能及矣壬申四月朔日长安邸舍展观题 

　　○题沈石田畵卷 

　　予所见白石翁长卷甚伙大都学黄子久富春大岭图鲜有学吴仲圭者此卷为八十一岁所作虽近梅花道人而布置近远仍用大痴法不知何年流落至燕赵间今我江南作者未开眼目恨　　　　应纷纷不暇仿其笔意如赵子　　　　　　　裩临画时也 

　　○题闽僧化诸佛像 

　　莲□随心造榆钱□□□檀那无住相功德等河沙 

　　○题汪希伯小像 

　　词伯声名大髯公骨相奇如何千丽句不断一茎髭 

　　○题水斋禅师像赞 

　　赤县神州说大乘坦然心地骨崚嶒巳捐三指成千手剩有随身六尺藤 

　　○题郑僖画 

　　僖至元间人元有两至元年号僖后至元也余旧藏一帖杨铁崖倪云林皆题为赵子昂巳于海虞钱宪副处见一图有名欵年号曰至元二年作忆长兴姚氏亦有一图倪元镇诗有老郑虔语今见此而三古画亦未易辨盖多为飞凫割截原题耳壬申嘉平二十七日识是日迎春东郊 

　　○题秦光四刻鳯章七十庭训 

　　古朴茂君子往往教诲子孙光四少孤贫栖芦花古城下事母读书不出户庭吚唔声时与晓钟相和答试辄冠军旋应天子选异日正未可量也其得之庭训者深乎不知其父视其子不知其人视其言鳯章先生于是乎传矣 

　　○题冯起震画竹 

　　青方先生长予二岁此七十七岁笔也萧疏焕发传墨君之神照恰似麻姑少年变化为王方平授记 

　　○题冯桢卿画石 

　　米元章拜石以石文易薛绍彭甘露庄巳复向绍彭求观不许作诗曰惟有玉蟾蜍向予频泪滴苏玉局以百二十千购雪浪石又自为图刻于常山今冯黄门桢卿以画石写胷中砺齿之意与苏米而三非韵士不当与一观也 

　　○题旌阳移居图卷 

　　洪崖移居图宋元人多有之此旌阳移居图也观其设色皴法皆用赵千里法人物布置云烟绕缭鸡犬上升将妻带子与人间无异但奇境修龄迥绝尘寰耳虽然大时不齐十世古今不离当念彭殇相去达人等观唐人诗云人间苦剩住天上复离羣吾又何神仙之羡哉旌阳有作不昧斯语 

　　○题大士 

　　四大合而为像不离地水风火三灾起而灭法岂免成住坏空故知大时不齐 【 去声】 剎那即是古今大患有身骨肉可还父母非有异也而旃檀现瑞于燕都舍利放光于越峤皆以挕魔外之信根开人天之慧眼虽寿而非相无边而不中岂谓二千五百年之葛藤不足系五千四百卷之轮藏哉诵经者疏此缘起当为如来之所护念 

　　○题杨震寰卷尾 

　　晋中震寰杨先生为余雕小像虽长康之传神写照不啻也昔吴道子善画杨惠亦善画乃去而为塑以为同能不如独胜先生是其苗裔耶顾余无德符道貌每用自憎如厉之人夜半生子遽以灯照恐其相类今乃为杨先生刻画虽甚服其绝技亦不能无微望耳 

　　○题董源画卷 

　　此董北苑画山居图真迹也北宋人所作山水都不著名欵惟入御府则鉴书画慱士柯九思辈题跋铨定如东昌阁学朱公所藏夏口待渡图乃北苑笔今复见御史大夫邹平张公此卷与之竞爽观其林麓映带洲渚纡回村墟窈窕屋宇古质欝欝齐鲁之青从笔端迸出岂即公家兔砦灵境耶董源画如星鳯米元章在宋时见真者巳止五本公无画癖如余之盘旋搜访及以无心遇此奇宝谓是谷城山下之黄石可矣 

　　○题唐宋元画册 

　　余虽有画癖亦有懒癖每见古人山水册寝食都废及购之入箧经岁仅展三四次耳颜鲁公自云资质弱劣又婴物务不能悬习迄以无成良然晚年时为好事者易去不甚惜独有痴福又得重遇婆娑玩赏如此诸册入玺乡逊之年丈手不似渔父花源之迷与庆喜见阿门?焱佛一见更不再见也逊之盛年素精画道此册供其采撷遂可入逸品神品之室余四十年来苦心差不负矣 

　　○题自画为何象冈少宗伯并序 

　　余再入承明与粤东何宗伯象冈同署交善既余不任朝谒思还故山以语同官多无从臾者宗伯独以勇退为厚爱每宣言其病状余深德之写此图留别并系以诗 
　　泰交恢帝纮干测当龙见弓旌贲幽薮觧薜从羣彦载笔重华宫应制明光殿岂伊轩裳亲坐使玄风扇才非康济资夙秉烟霞恋九衢平若水下舂急于箭徒言老复丁敢惭贵可贱知巳君独深华予岁方晏发舒栖遁情宠逾青门饯嵩华殊未高回首罗浮巘 

　　○题钱舜举画 

　　张果老李太白皆仙真玩世所谓逆行顺行天莫测者非两公得还明皇乃明皇得遇两公霓裳一曲犹是仙才胜茂陵刘郎耳此图为钱舜举画舜举元时画史曾中宋进士赵文敏从问笔法兼山水人物亦在能妙间以此为慎旃太史公初度赠正惟文章光焰万丈铜狄婆娑穷刦可相方耳 

　　○题唐宋元名人真迹画 

　　学书与学画不同学书有古帖易于临仿即不必宋唐石刻随世所传形模辄似赵集贤云昔人得古帖数行专心学之遂以名世或有妙指灵心不在此论矣画则不然要须酝酿古法落笔之顷各有师承略涉杜撰即成下劣不入具品况于能妙乃断素残慎珍等连城殊不易致元时顾阿暎曹云西倪元镇皆江以南收藏之家物聚所好故黄子久王叔明陈仲美马文璧辈磤礴风流为一时之盛近代沈石田去胜国百年名迹犹富观其所作轴一树一石尺寸前规吴中自陆叔平后画道衰落亦为好事家多收赝本缪种流传妄谓自开堂户不知赵文敏所云时流易趋古意难复速朽之技何足盘旋此册实予四十余年先后结集既为好事者易去而遗书娄水年家玺卿逊之复购之逊之画巳独步海内又得唐宋元为师友与之俱化矣 

　　○题沈石田画 

　　石田先生时作江宋马夏法便速肖乃尔马夏不能为石田法也 

　　○题倪鸿宝宫端画 

　　倪宫端在庶常时写山水有元季黄子久倪元镇笔法距今十余年一变为苍雅突兀之势如此图者近于化矣王太史得之以为衣钵珍重 

　　○题鲁宗伯墓田两舍图册（记题四首） 

　　癸卯秋闽清叶文忠公在南都任少宗伯时有以相望归之者文忠谓予曰公同署岂不知杨文敏以后吾闽无爰立者乎予曰但生得此人足副此官者足矣何论往事何论地灵未几而闽之大拜者接迹今观遹云宗伯为尊府君卜宅兆始末殆有神者告之淮阴之敞万家陶氏之祥双鹤非夫江山炳灵何以得此吾又不知文忠公之先墓有此否宗伯负海内名世之望予以文章识度卜其相业宁湏効青鸟家谶也 

　　又 

　　国朝名公家墓图多在万山中鲜有以海为境者惟王文成佳城距海不过二十里浮天浴日之观深符青囊玉髓得水则止之义盖大海望洋可阡而地中本无灵气所谓天光下临地德下聚者则形家命之扑面水反无取也曾氏此啚足与姚江争胜 

　　又 

　　闽中形家言不尽出于曾杨廖赖而以黄妙应为宗其缙绅家有累代簪缨百年难老者皆得江山之助至朱晦翁家本新安而生于尤溪之署其前文字山后公字山他日与蔡西山卜墓又于建阳亦谓其形势当产圣贤豪杰不惜越土疆为宅兆耳吾是以知遹云宗伯之生不偶然也 

　　又 

　　宋李龙眠有龙眠山庄啚卷亦写其家庙与世墓又书孝经于宅兆之卜亦具焉谓是孝子之终事耳士大夫于一丘一壑传舍阅人者犹乞画名手动盈卷轴而祖弥发迹之奥区曾不关情一为描写昭示子孙观宗伯此册则孝思之念油然生且有余愧矣 

　　○题谢中丞抚登死难 

　　谢中丞死难不愧颜常山张睢阳其子当与世延之武功爵千里叩阍非为恩泽不忍先公大节与同事者异同孝经曰扬名于后世意念深矣中丞予视学三楚时所击节文士不知其义气激昂以忠节着是父是子皆千载人也 

　　○题大观帖 

　　大观帖宋徽宗以阁帖摹本出王着手未为精确诏龙大渊等重将禁中所藏真迹刻石标题官阀亦有改定蔡元长之笔也评书者谓在淳化帖之上予见好古收藏之家每得一二卷以为奇宝惟娄水王大司寇元美先后得六卷其冢孙年家子以遗予旋为涿鹿冯宫谕易去今此十卷完善纸墨俱佳建之世藏当为法书甲观 

　　○题自书刻金刚经 

　　万历二十年壬辰春书送云栖大师藏云栖寺库时年三十七岁今见石本重题崇祯七年甲戌时年八十岁 

　　○题王维雪溪图 

　　沈启南先生题右丞江山雪霁图有曰平生止见沙溪孙氏所藏雪渡图盈尺而巳正此图也或笔误以溪为渡耳有徽庙御题有历代小玺无复遗论当为希世之宝此册开卷右丞营丘便足压一世收藏鉴赏家知其不敌 

　　○题赵子昂两洞庭图 

　　画洞庭不当繁于树木乃以老木缘岸楂枿数株居然摇落湖天寥阔之势从此画出是子昂章法迥绝宋元处真构凌云台手 

　　○题王安道画 

　　王安道名履娄江人精于医访药秦中不得遂游华山作诗记奇绝有华山图四十幅向在武挥使家王弇洲先生曾令陆叔平摹二十许幅及俞质父录其诗与序此啚细润古雅又非华山啚笔法更自超也 

　　容台别集卷之一终 

　　●容台别集卷之二 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　题（二） 

　　◆题（二） 

　　跋杨龙友画裓园图 
　　跋宗孝廉画册 
　　跋郑超宗画卷 
　　跋吴侍御录演连珠卷 
　　跋王太史画 
　　跋中翰书千文 
　　跋黄庭经 
　　跋张东海庆云堂帖 
　　跋王献图中翰临徐浩道经 
　　跋兰亭 
　　跋书李大生司勋论 
　　跋唐子畏画册 
　　跋鲜于太常草书 
　　跋王鉴心藏卷 
　　跋湖州陈郡守纶诰 
　　跋陈居中画卷 
　　跋冯黄门画石 
　　跋少司马彭让木岸圃园图卷 
　　跋白兔公记后 
　　跋周挹斋宋元画册 
　　重跋澄清堂帖 
　　跋高硁斋司空圣教序 
　　跋冯桢卿画石 
　　跋黄太史书 
　　跋画罗汉 
　　跋程太史书九歌 
　　跋画卷 
　　跋冯黄门画石 
　　跋圣教序 
　　跋智永千文 
　　跋九成宫帖 
　　跋李孟白冢宰求书 
　　跋古帖 
　　为僧书经句 
　　跋智永千文 
　　跋自书滕王阁赋 
　　跋李唐江山小景画卷 
　　跋怀素墨迹 
　　跋画册 
　　跋画 
　　论书 
　　跋浪仙记 
　　跋自书 
　　跋书张廷尉诰命 
　　跋自书心经 
　　跋沈石田画卷 
　　跋马远画 
　　跋沈启南写花 
　　跋圣教序 
　　又跋程端伯书 
　　跋景州王中翰酬答尺牍 
　　跋吴桥范司马藏家书赤璧赋 
　　跋张漕道书 
　　跋自书乐毅论后 
　　跋金刚经后 
　　跋弥陀经后 

　　○跋杨龙友画裓园图 

　　世宗观张文忠祖墓图以笔抹其一山是夕永嘉有峰夷为平陆山川在画史笔尖既可夷为平陆亦可从地涌出想成国土佛语无诓秦皇驱石入东海净名方丈掷大千不为奇事知此则裓园不在金陵居士不必无量杜子美丹青引云花骢却在御榻上榻前阶下还相向此册在处是裓园化身 

　　○跋宗孝廉画册 

　　宗开先书史之暇特好写山水以为天壤间乐事无是过者观其行笔秀润兼元人之长尤特宗黄子久吴仲圭脱去吴中纤媚之陋此册尤其合作者逸品中更得一人珍重 

　　○跋郑超宗画卷 

　　超宗游云间欲观吾家所收诸画会余滞留吴门且迥岁除不能多待家有装池未竟二三卷就裱工阅之如子猷看竹不问主人也兹余赴门急报过广陵超宗出示此卷笔法变幻出入子昂子久叔明元镇间又如江淹梦中见景纯索锦恨其裁割都尽海内画苑添此国能士气作家当入邓氏画继 

　　○跋吴侍御录演连珠卷 

　　侍御隆彻先生精心书道积有岁年此卷为黄门李元居先生录演连珠虽行狎体而应规八矩具有锺王楷则既于小字中作寻丈势固应牓署题额奇伟纵容杜陵所谓妙绝动宫墙不虗也先生于市肆偶收文字不全卷予一见知为怀素真迹瞠目道好此如蔡中郎赏奇音于爨余海内如此眼目清鉴者不可多得敬题卷末以志崇熏 

　　○跋王太史画 

　　苏子瞻尝恨颜鲁公忠义大节唐世伟人而与书画者流同置评论此自有识然子瞻书法妙绝当代墨竹一泒出文湖州五百年来称为独步文章气节不以书画掩如此我明词苑鲜工画道觉斯太史卓然名家子瞻见此图当有咄咄逼人之叹 

　　○跋中翰书千文 

　　余家有智永不全本千文乍观之了无奇致细参数过绝去六朝以后书家蹊径涿州冯宫赞藏为快雪堂墨迹第一恨献图中舍不得临一过也 

　　○跋黄庭经 

　　内景经读之迈遍可致神仙吾谓此帖四千言摹临万遍可使胎仙出现何论羲之鬼受我驱策也真迹在吴门韩二千石家此刻故自下真纔一等 

　　又跋 

　　内景黄庭经赵子昂以为杨许真人书米元章以为六朝人书无虞褚习气据宣和谱载唐道士梁元一书内景神经蔡京诸人极赞元一书法妙绝顾有讹字若携手登山作凖乎登山杨许定不尔亦如曹娥碑绢本元时定为右军余以千夫失声作千大断其为并有可恨华葩作何长华落右军何以至此虽有乔篑成诸公题跋不足信也 

　　○跋张东海庆云堂帖 

　　黄山谷评东坡先生书谓其挟以文章妙天下忠义贯日月之气当为宋朝第一东坡先生谓颜鲁公忠孝大节乃令人与书画小人并称可为一恨吾乡东海翁诗文行谊廉善旷怀正是东坡辈人兼具顶门眼于吴康齐陈公甫别有鉴裁理学先生奉为仪凖虽东坡犹当心折而世多重其狂草至祝希哲评书独推其盛年之笔当繇未覩翁之大全耳今观此刻众体毕备若有意无意或矜庄如礼法之士或潇洒如餐霞之人虽与希哲同学醉素而狂怪怒张则希哲不免翁无是也宫詹君一结集有年鉴欹复广之而授梓非真开临池家眼目且命为张氏述祖德诗可矣 

　　○跋王献图中翰临徐浩道经 

　　献图丈自景州遣使至京师借余所藏唐徐浩道经阅月临竟更以见示颇似郭景纯见江淹 【 索锦】 谓裁割都尽也献图丈书如丹家火候巳到得季海一点遂与同入山阴之室耳兴叹兴叹 

　　○跋兰亭 

　　兰亭无下榻谓其真迹既奇绝摹刻虽失真亦各有所近如得肉得骨之论但定武唐本得其神耳此秦中石刻之流传于上党者娟秀温润常是褚河南所摹未知王顺伯尤延之曾经辨论否然右军风神宛然可想雨恭先生深所赏异非具眼何以得此 

　　○跋书李大生司勋论 

　　宣和书谱以唐人官诰别充卷数皆颜清臣徐季海之笔间有不知其名者亦当代书家鲁公辈盖其重也予在史馆时承乏掌词头先后五载每为所强书一副本刻石传之家庙既还山中继请者不绝遂有黎丘之混几焚砚矣惟是大生李司勋所受　纶词如椽直笔将锓版以寿两尊人此三乐盛事敢以恶札附之金石云 

　　○跋唐子畏画册 

　　罗大纮玉露所采唐子西止二语所谓山静似太古日长如小年者此二语不可摹故唐子畏止写罗语余曾于秀水黄中丞家见钱选舜举图以赵伯驹法写十余幅与此卷相似殆是粉本相沿耳伯应于燕山官舍时一展视何必挂笏望西山 

　　○跋鲜于太常草书 

　　此卷有元季名公跋若虞伯生冯海粟仇山村皆与鲜于太常同时而子昂无佛称尊推拖太常之语亦见于秋桂之跋盖东坡先生屡出海棠诗不下数十本伯机亦欲附名贤之诗以传其书故当以全力赴之也私印有兰亭居士者乃会稽侍御司马諲鉴赏最精凿余家李伯时莲社图卷亦有此私印 

　　○跋王鉴心藏卷 

　　余得苏东坡先生遗王晋卿卷及西园雅集图知苏门四友之外即有晋卿不独诗画当行而脱屣富贵超超尘外故以驸马都尉不能安于朝曾赐玦远外与东坡同召还所谓殿门外相遇恍如隔世者其骨刚石炼无愧子瞻之友矣今鉴心先生与晋卿同姓同驸马都尉而忠孝大节着于　神祖　熹庙两朝与晋卿无一弗同究其渊源乃有青屏为之创业诒谋如所赋诗皆沉欝悲壮负侠烈之气不知晋卿之先有此作祖者否余以己丑入朝正鉴心先生被命之初及今四十余年尚及殿门相见又以耐老过于子瞻为幸 

　　○跋湖州陈郡守纶诰 

　　杜子美称李北海碑版照四裔唐时金石之事皆藉手当代名公附青云而传后世不如是以为孝慈不足宣和书谱有官诰是巳予在史局惟三年奏满书所得纶词字如筭子语若葫芦意颇厌之乃仿周诰殷盘一变俳体得之者疑信相参至于书犹然永嘉姜舍人法所谓院体者莫有改也林居多暇有强予书刻石者时时应之曰重帝制忠也慰子情孝也颜清臣何人哉苐无若魏收滥耳比年来馆中沿习以为常求仲韩太史不轻用指腕而湖郡陈使君治行声播吴越在处有无字碑当入欧阳金石录者予虽不得当而犹愿与求仲中分其半比于信史求仲谓何 

　　○跋陈居中画卷 

　　宋陈居中番骑图穷工极研虽复摹胡人神照亦是寻其瑕处以壮我声灵谓此属无豪槛虎穽豹直易事耳不知胜国时遂百年执国命也 

　　○跋冯黄门画石 

　　石丈面目恒自不巧世人有透绉之说殊乖大雅桢卿自开门户始为石丈吐气如此皱擦便自董元巨然略一布置千岩万壑分身无数矣 
　　此老米研山易薛绍彭甘露庄者既易复请见靳固不出米老诗云唯有玉蟾蜍向予频泪滴绍彭真忍人哉不意黄门公随手布施乃尔苍苍莽莽五丁未开一往即诣无心可猜 

　　○跋少司马彭让木岸圃园图卷 

　　园图不必有是境但以胜情幻想为境宋人名手作独乐园图与辋川嵩草堂并传画苑点缀司马君实许大富贵相当时实止一亩居耳园无广狭相也白香山自谓东都有美酒者无不造有名园者无不游图无人我相也虽摩居士毗邪丈室摄取三千世界如陶家轮忽复不见是有无相亦不可得也让木先生之岸圃园予命为大观者正以其岩壑夔龙衣冠巢许逆珰之虐知险知阻中兴之世为龙为光无广狭相无人我相并无有无相虽右丞之策梨觉晚而鸿乙之避诏为固耳平泉金谷又何足论哉闻吾友王水部谓予题卷大观大字为复者重宣此义须视之谓如何也 

　　○跋白兔公记后 

　　临安山深处有异人居石洞中不饮不食面如铁身如柴旁有飞蟾每以火啖之两目赤红巳十二斤矣至二十斤即骑之冲举客有拉余访之者未果去乃知白兔公之兔即琴高之鲤子乔之鳯盖借之助道身外有身如寒山拾得非一非二因为华东先生书此记及之 

　　○跋周挹斋宋元画册 

　　纵观画册虽皆名啧然李唐马远剩水残山偏安兴叹不若蔡忠惠一行小楷司马文正独乐园小景足称千古胜谈即王晋卿赵令穰及见苏长公黄涪翁诸君子风流韵致犹似旃檀林无杂树也 

　　○重跋澄清堂帖 【 癸酉年】 

　　澄清堂李后主所刻石贺知章所摹五代时朱温之子亦刻石所谓贞明帖也宋太宗因之以刻淳化阁帖又经王着摹手颇痴肥多肉失贺监之意虽声价最高不堪并视有肤清神清之辨矣予己丑获观惟此一卷又四十五年而观于高司空所厚幸厚幸 

　　○跋高硁斋司空圣教序 

　　昨年入都于德州道中遇南大宗伯粤东李伯襄出示宋榻圣教序咄咄叹赏平生罕觏既至邸舍凡见四五本墨法装潢皆不相远今又见高司空所收与伯襄所藏绝类苐目为宋榻犹未称唐榻者以尚缺何以纷乱及内出二字共五字此五字惟绢本真迹俱全曾为吾家所藏故能辨之耳若黄长睿右军剧迹都在其中正缘未见真迹予刻戏鸿堂帖曾有跋不重录 

　　○跋冯桢卿画石 

　　东坡以百二十千购雪浪石巳复自画作石供予过常山见此石刻令人榻一二本其一以赠陈眉公贮之山庄桢卿若奉使道出常山必然图取 

　　○跋黄太史书 

　　昭素与余同馆时好写苏玉局体可以黄州寒食真迹为最此卷正其意中赏会者我　朝学苏书惟吴文定公与昭素近之御史大夫张华东先生见示不胜子敬人琴之感 

　　○跋画罗汉 

　　昔年为吴文仲作画罗汉记曾拈画法曰若见诸相非相者见罗汉矣见罗汉者与文仲自谓于予言下若有会今观此图以文殊师利观世音二菩萨作眼目巳进四果于大士高足之林而谛观种种阿堵盎然慧眼不带些子杀气所谓温伯雪子望之意消者于此想见万一画史未觧也非熊宗伯藏之有年如裴休东坡久照禅悦偶出以视予不觉饶舌乃尔 

　　○跋程太史书九歌 

　　书九歌不必泽畔人与人同忧者皆可书也范希文登岳阳楼作先忧语正是本色书家又评其楷法似右军乐毅论堪为程端伯太史公此卷脚注 

　　○跋画卷 

　　文休承官长兴学博所蓄书画一夕落梁上人手计尚可踪迹休承曰恐迫之即投水火不如散归好古之家此犹前辈韵事余友吴光禄丞购得所仿云林笔绝肖似又以大山长谷胜其寂寥陆叔平亦于里许得笔生平所仅见意必长兴失去羽化中物也御君具眼亦见之矣 

　　○跋冯黄门画石 

　　冯黄门桢卿作石假山甚伙此帖又出一奇为黄鹤山樵法黄门曾司理湖州所见青弁诸山与赵吴兴墨玅韫酿于胸中尽驱入笔下故与山樵伯仲山樵即吴兴之宅相也 

　　○跋圣教序 

　　宋时聚讼定武兰亭有损本不损本五字七字之辨近世于圣教序亦然若唐石唐拓流传海内者余未尝一见所见惟宋榻唐石耳而纷糺何以显五字无有完善至于内出二字踪迹俱不可寻矣余曾得唐墨迹原初卷方知之此卷在箧中于旧刻石本曾不寓目既神物飞去乃宝苐二义虽宋榻本亦作难遭想买王得羊不失所望吾为中冷纳言贺如得一名士 

　　○跋智永千文 

　　怀素草智永真皆墨池奇宝余见智永千文真迹于江西衷蕳肃公家又有不全千文在余家闻会稽董中峯先生家亦有一本八百本所存止此若宋榻乃薛氏刻于大观年又非大观以前石矣而奕奕有神采如此本纸墨所谓下真一等珍护珍护 

　　○跋九成宫帖 

　　率更书米海岳谓其真到内史惟化度寺九成宫二帖为佳绝书家宝之如文章家之有俳体王阳卢骆能废江河万古流无也端伯谓何 

　　○跋李孟白冢宰求书 

　　昔世尊不肯为母姨说法阿难哀请再三始以比丘尼而得度至我震旦国土中尼无尽藏为达磨诵涅盘经台山婆为赵州勘问路语皆证明大法慧男子所不如岂不以一心精进万缘冺绝趣道甚近哉隐庵离朱门住丈室悟无常修白业日诵月上女经一气转一大藏当有乘大愿船布莲花座而接之者不负冢宰公之法施矣 

　　○跋古帖 

　　万历庚辰观于喜禾烟雨楼己丑客有携至京者??田案头阅月觉赵集贤无佛地称尊语亦不为过盖渔阳熟于草圣结撰俱出古法差为独胜耳学赵易于学太常即是二公辨处 

　　○为僧书经句 

　　妙湛摠持不动尊首楞严王世希有此恒住字义注语也真如不变肇论谓之不迁般若谓之自在宗家乃云暂时不在如同死人此一色边事不契师家宗旨虽得舍利一斛未胜一转语在不生不灭不垢不凈不增不减一等语耳然学人于不垢不凈不增不减能信得及而于不生不灭一语信之不能亲切此为何故请细思之 

　　○跋智永千文 

　　智永为虞世南之师作永师书当思永兴用笔乃不笨钝作虞书当思永师用笔乃不扳结吾家有赵文敏亦体千文惟揩书绝类智永盖以虞伯施参合为之遂为古今之绝近世王雅宜学虞不免奴书之诮文太史日写智永千文一本字形颇相肖而笔稍偏矣但观此宋榻本自能辨之 

　　○跋自书滕王阁赋 

　　韩昌黎欲读滕王阁三王之文则知唐时故有石刻大中丞觧公谋复之曰裴行俭以爵禄衡士其论未公怜才君子千载遗恨杜诗不废江河万古流为是乎于是傅宫谕还朝传潘观察王学使二公之意请予书序诗一通镌寘阁中皆所谓后世子云者也 

　　○跋李唐江山小景画卷 

　　宋高宗以李唐比李思训李唐字晞古徽宗时画苑博士南渡犹仍故官年八十余画史灵光无出其右萧照马远夏圭皆师之此卷为江山小景馆师韩宗伯得之朱太尉希孝余为庶常尝借观信宿叹其精绝不能下手及韩长公朝延游玉林有所惑溺质之好事家力不能复告余取归又以右军行穰帖真迹十五字还长公足所未尽画则在箧也而武林金屋巳成尘矣因重付装潢记之 

　　又跋 

　　太傅挹斋周长先生遗荣勇退将归荆溪 【 其昌】 适在请告杜门不获与青门之饯有愿写铜官离墨南岳张渚之胜此青鞋布袜所习游者或可置之行装会严程亟发柰十日一水五日一石何遂以李晞古江山小景赠别俟得请还山舟行多暇渐次点缀访先生于荆溪追王维装廸网川倡和故事即是居东嘉话 

　　○跋怀素墨迹 

　　怀素草书兼律诗者生平鲜见见之此卷盖元文宗御府物故有天历小玺观其纵横萧洒不失凖绳所谓圣于规矩者杂之右军尺牍中殆不可辩旧年入都寓灵济宫有飞凫以素书尉迟恭碑一二百字宋徽宗所标实骇心洞目之观不能酬十五城遂为取去至今惋惜亦此卷之敌也 

　　○跋画册 

　　余学画自丁丑四月朔日馆于陆宗伯文定公之家偶一为之昨年二十三岁今七十九人矣画腊几六十年每见古人之迹便欲自废今在台中多似宋人笔复舍所学为之似略得蹊径此册必有鉴者 

　　○跋画 

　　江以南多元季大家之迹燕台多北宋大家之迹全壬申再入春明所见甚伙殆以董北苑范华原参合为之无失其故步然海内必有评定者 

　　○论书 

　　小楷古帖　锺太傅力命表荐季直表戍辂表宣示表丙舍帖俱宗刻传世　内唯季直表有疑非真者然吴门号宗伯家庄宋榻一本与力命表同函又李公麟留孝经分改每画以小楷附之皆用季直表笔法盖曹孟为此　朱晦翁学之相近也 
　　右军黄庭外景经乐毅论官奴帖东方朔像赞孝女曹娥碑　王大令十三行洛神　杨义真人内景黄庭经顾愦愦女史岁王廙二表淳化帖 
　　唐楷帖　虞世南破邪讫孔子庙碑欧阳询化度寺碑九成宫碑褚遂良西升经真迹金陵汪氏藏嘉禾项学宪家桺公权度人经小楷墨迹徐浩道德经上篇余家庄墨迹徐浩洺州府君志李北海文浩书唐榻颜鲁公宋广平碑侧记多宝塔碑　溪磨崖碑桺公权玄秘塔碑 
　　右唐人楷书烜赫有名者宋一代无楷则皆带行书米元章特自夸诩亦但行楷耳余所刻戏鸿堂有西园雅集记蝇头扇书致佳米元章所自评小字如大字为一代奇观巳复得宝晋斋刻弭盗状亦如之宋高宗诏米芾之名似无负于海内独少正书耳赵文集精小楷风神不无少逊米公 
　　兰亭序为宋人聚讼此实右军真血脉然王顺伯尤延之诸人颛复位武一刻无论定武难致果如赵子固舍命宝之日夕临仿亦有禅家从门入者不是家珍之喻岩头云须一一自巳胷中流出盖天盖地去始是了手山谷诗世人但学兰亭面欲换凡骨无金丹真笃论也吾乡陆文裕公跋云兰亭无下榻盖正本既佳得其一枝半节皆可名世旃檀之林必无杂树觉赵文敏十三十七跋皆为多事官奴小女玉润帖右军正书带行唐模本少时见于留都巳为潘方伯所藏又归娄江王元美司寇巳王冏伯登苐元美以贻许文穆公盖冏伯座师也文穆传于季子见一中舍为武弁借观落飞凫手转入楚中不知所归右军书兰亭之次否本多不失笔法可宗也余若霜寒帖快雪帖皆正书大令正行书具阁帖第九第十卷中笔势飞舞果有胜父之论 
　　唐人行书欧虞诸薛辈皆有蹊径学之辄易肖似惟颜鲁公正书易学行书难摹如争坐位祭侄文乞米帖鹿脯帖马病帖送明远送太冲赠裴将军帖皆宗右军而风神绝类立于不测令人转远五代时杨凝式有其具体几于过蓝然无一笔相似所以脱去重??土?纟?之诮也宋一代行书有蔡苏黄米之目山谷评苏公天骨秀绝功力焉精而挟以文章妙古今忠义贯日月之气当为第一虽非阿所好然论当行习者之门犹湏少逊元章当缘匠心巧思钻研晋唐真迹夺其神情不拘格辙故为独步渐可议者每一下笔云花满眼不若杨凝式之高古自恣耳至东坡之书学者独易为近傍鲁直如食橄榄回甘自喜犹偏至之技耳 

　　○跋浪仙记 

　　唐自元和以后诗人之变巳尽惟瘦字一家法灵光独存孤梅恠石老鹤三物相配为浪仙所割据非昌黎具顶门眼谁能格外玄赏然　两间灵气亦自无多如昌黎浪仙入定起定时隐时显如萍水之相失于江海而复相值冥数有之大司空简斋刘公方将操九流之衡安知不遇浪仙再来入其夹袋为云为龙若郊湜辈也战胜后相见不瘦亦可 

　　○跋自书 

　　岑嘉州轮台行以醉素书书之亦自叙帖笔法此卷真迹至今犹在携李项氏其值千金未有好事家过而问者但文氏曾刻石传于世耳予为诸生时馆于嘉禾与项元汴交善屡得借临因知本朝觧学士张南安仅得形骸之似惟徐武功庶几十三盖怀素虽放纵不羁实尺寸古法如圣母碑与右军相去不远也芷水黄门属书聊以请正 

　　○跋书张廷尉诰命 

　　此万历十年制词也是时词并犹重体裁文多简雅不为谀辞佻语今五十年矣览之兴叹张文学孝思不匮将谋刻石家庙昭示子孙予故从其请书之 

　　○跋自书心经 

　　少司空李公夙植德本皈心正觉属书此经盖六百卷般若之心宋米海岳曾有石刻传世颇讹数字余为订正仍以米法书之期与公结一般若眷属缘也 

　　○跋沈石田画卷 

　　石田先生画卷流传海内甚伙惟晚年之笔皆入出宋元名家无不出蓝奇绝此卷虽学吴仲圭亦兼黄子久子久富春大岭图当时为石田所藏故恣其采取入笔端耳超宗具眼持至长安以示诸子同声赞叹为石田卷中第一 

　　○跋马远画 

　　南宋时马远之画皆杨宫妃所题杨书楷绝似高宗笔几欲夺真无闺合柔靡气此四帧又题马和之画或谓杨曾许聘马远者谬也 

　　○跋沈启南写花 

　　黄要叔父子写生颇费时日白石翁以顷刻工力敌之而气韵生动神采焕发所谓以少许胜人多多许其于廷城之偿则均耳逸品在神品之上信然此卷扶子得之家传作祖砚观珍重 

　　○跋圣教序 

　　近日长安圣教序宋榻大出士大夫不惜十五城之偿然纷糺何以四字与内出出字皆缺则非唐碑初榻也此本纸墨欝欝古色乃江南临池之家所传较大内装横若逊而书法胜之非若尊彛之类特重官铸为法物也世间何事不须具眼人别识 

　　○又跋程端伯书 

　　古人云不知情生于文文生于情岂书亦生于情情生于书乎端伯太史公临池功力精诣诸家各得其神乃皆为慧女郎驱役如子敬写洛神赋不惜作甄家书史此卷在处有羲之鬼出现与相如琴心缠绵发清纟?巽不宝藏也 

　　○跋景州王中翰酬答尺牍 

　　予以壬申春再应容台之　召留长安者二载时都中谈艺旧交视前落落予亦鲜过从报谒之繁惟景州中翰王潜夫书问无虗月盖推其渭阳邢子愿太仆之分且雅尚有素每一酬答往复无非商搉古人翰墨风流胜事无世情俗语挠氷雪肠不知晋宋间人自陶隐居与梁武论书外有如此者宁几班史称陈孟公百牍亲疏各有致于雅道何与阁帖所收似不韵矣既出都门潜夫装潢见视属予题而藏之以林回弃璧之心存子云覆瓿之具不亦交道中之一癖哉 

　　○跋吴桥范司马藏家书赤璧赋 

　　李成画山水人以其坡脚繁重知其子孙重贤迭肖长而果验然咸熙妙迹遂为子孙购去世有无李论即米元章见三百本惟二本真耳会川公书后赤壁赋骨刚气逸故宜悬断为柒叶金张而仅同长吉岂向玉楼成上帝并记与书藉公二绝故耶文孙大中丞刻之藏于家庙若李北海为叶天师书摄魂碑孝思永锡名为祖砚帖可矣 

　　○跋张漕道书 

　　太无左伯书宗右军尤以稧帖为极则日临一本如赵吴兴之兰亭散落人间不减褚虞诸公在贞观时各摹副本赐诸王大臣以下为一时盛事此卷其一也余乙丑过黄河崔镇舟阻中流长年作危语余方弄笔以一幅投之风涛晏然今左伯奉　旨督漕河伯效灵百万军储如驱流马腕中羲之鬼足敌宝鼎珍重珍重 

　　○跋自书乐毅论后 

　　吴鹤泽使君应　召行予适自北来舟次邦上使君归装萧然惟法书数箧箧中多余恶札真赝相半使君具慧眼皆能别之有不全本临乐毅论实余十余年前笔使君属跋数语盖念予八十老眼不欲强余竟临此意予特知之觧维至瓜步雨霁新凉因为背临一过曩见梁摹真本本有书付官奴四字世所传宋榻皆不刻官奴乃大令名玉润帖是也使君书道巳成今入黄金台收真千里何有涓人马骨惶愧惶愧 

　　○跋金刚经后 

　　丙寅年十月书此经朔日起望日竟壬申二月应宫詹宗伯之　召道出淮阳长儿祖和从行至清河命之归侍母袭淑人念淑人奉　三宝虔甚而予写金刚经荐资父母冥福凡二本其一壬辰春书藏于云栖莲池大师禅院之库中每有追荐大师出予手书令僧持诵其一即此册相去四十年目力腕力不甚远岂般若种子微有赞助耶以付祖和永为世守耳 

　　○跋弥陀经后 

　　丙寅十二月念七日书竟戊戌秋写法华经一月书第一卷自念次年可竟巳多作辍凡阅十有三载至庚戌始毕七卷虽皆小楷又用各体未见庄严乃于丙寅书此卷纯师颜尚书法鲜以视人顷过广陵驻舫　吴鹤泽使过谈书出以为别 
　　重跋金刚经 

　　容台别集卷之二终 

　　●容台别集卷之三 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　题跋（一） 

　　◆题跋（一） 

　　随笔 
　　禅悦 

　　○随笔 

　　般若如清凉池四面皆可入用人之谓也般若如大火聚四面不可入行法之谓也用人欲兼收一门则局行法欲画一多门则乱 
　　气之守也静而忽动可以采药识之行也续而忽断可以见性故道言曰一霎火焰飞真人自出现竺典曰狂心未歇歇即菩提 
　　侠客为知巳者死动于气义也非是则郭觧之藉手何异于豢犬之吠人忠臣以大义灭亲关于庙社也非是则逢蒙之负心何异于喃枭之食母是以君子不受难酬之恩不树难事之友一人发嗔魔宫震动诸天欲善人炽盛以摧魔也一人造业地藏愁悲菩萨欲地狱尽空乃自成佛也 
　　庶官修名大臣捐名修名者心不敢念是非口不敢言利害潜行密用如龙之飬珠也捐名者横心之所念而无是非横口之所言而无利害独往独来如龙之行雨也 
　　如来说法必先放光非是无以摄迷而入悟也故易曰潜龙弗用祖师印可旋为扫迹非是且将执悟而成迷也故易曰亢龙有悔 
　　知潜之弗用则必有激发之大机董公所以说高祖也其说曰名其为贼故师直而为壮知亢之有悔则必有收敛之妙用子房所以招四皓也其说曰难以力争故逸而有成 
　　甘草非上药也而参苓以为国老黛赭非殊彩也而丹碧以为前茅今五品散局名位未极缠葢犹轻有心足以思目足以识口足以辨行足以信者布列数人随事评定时乎左袒公卿而台谏不疑其为阿时乎左袒台谏而公卿不疑其为激国是自出人心自正矣 
　　易戒童牛书称繇蘖匹夫匹妇之是非不明其究必有狎大人者愚夫愚妇之是非不明其究必有侮圣人者宋人有言曰清议者国之所以立也重则亟反蔓则难图矣 
　　王者不治夷狄穷兵则耗国圣人不为巳甚尽法则无民第国手不以后着为先着庸医亦以活人者杀人是之与非犹中国之与夷狄也有如烽火初惊而废惩膺之策则听华夷之自相屠戮而一无所创乎黑白未剖而主调停之议则听邪正之自相玄黄而两无所排乎孔子作春秋孟子辟杨墨此鲁连飞矢而魏胜济师也即大将更当何如矣 
　　张安道欧阳永叔子瞻辈人也子瞻以其誉而重王荆公程伊川子瞻辈人也子瞻亦以其雠而重作家之相雠胜于畴人之相誉何则妒之厉繇其知之真也知薛道衡者隋炀也知骆宾主者武后也若乃蚍蜉之憾无损参天苍蝇可憎等之飘瓦而巳 
　　心如画师想成国土人在醉乡有千日而不醒者官中之天地也人在梦宅有千载而不寤者名中之天地也关尹子曰至人不去天地去识独立不惧惟司马君实与吾兄弟耳东坡之不容于荆公也昔之君子惟舒是师今之君子惟温是随吾不能随耳东坡之不容于温公也具此两截成一完人兵再鼓而气不衰金百炼而色益莹葢东坡笔铓之利自竺典中来襟宇之超得了元气力谓其为纵横之学者洛党之口业也 
　　金刚经四无相但我相空则人法寿相皆尽矣永嘉集三料拣但法身彻则般若觧脱皆真矣华严六相义但知真如总相则总别同异成坏皆融矣曹溪四智但悟大圆镜智则平等观察所作皆转矣孟子之言巧力临济之言照用岂有二哉 
　　曾子行恕当无一事忤人而放流之论谆谆瘅恶孰知三省者之为金刚剑乎南容慎言当无一语伤时而羿奡之喻咄咄逼人孰知三缄者之为涂毒鼓乎 

　　○禅悦 

　　玄奘至五天竺国立唯识论所谓真故极成色等语也所至建剎标与彼师詶论彼师义堕则自撒标而退无敢难者玄奘于是为慈恩宗非直译经布藏川途岁月之劳巳也唐文皇三藏序未弘厥旨当时在廷诸臣皆承隋氏月露余习内典有作不过王简栖头陀碑文本色至裴休梁肃房融三公乃始大畅虽韩昌黎文起八代莫能及之宋时唯王荆公苏端明黄鲁直晁无咎张无尽深得禅悦之味溢于笔端凡称白衣说法文字禅尽此矣 
　　日用事无别惟吾自偶谐头头无取舍处处勿争乖朱紫谁为号丘山绝点埃神功并玅用运水与搬柴此亦庞居士诗也惟吾自偶谐即临济所云无位真人从面门出入识得此人乃真吾矣第恐老庞亦虚不见 
　　汝但无事于心无心于事则虚而明灵而妙所谓事者非世缘之事相也正谓学道之障能碍正知见者耳人问古德作何所事答曰一事不为曰若如是只闲坐也答曰若闲坐即为也孟子之言必有事禅家之言无事正言若反 
　　刘义庆世说新语可谓起夕秀于未振若传灯录皆玅明心中吐出称性之言以视世说何啻爝火之与太阳许大文人惜未有知此者 
　　三十辐其一毂当其无有车之用埏埴以为器当其无有器之用凿户牗以为室当其无有室之用故有之以为利无之以为用 
　　华严经六相义有成相坏相与此更相发所谓万法不动自位当其成即坏之缘如车然本辐所成如器然本埏埴所成如室然本户牖所成若众缘不合三者俱不得成然则成必假坏成相何存不必待坏而后谓之坏也 
　　大道废有仁义智慧出有大伪六亲不和有孝慈国家昏乱有忠臣 
　　有人问禅师曰子来就父为甚父全不顾师曰始成父子之恩问曰何以反成父子之恩师曰刀斧斫不开了心性者一彻俱彻天真自然若宋人所云常存敬畏正与本地风光没交涉何以故有作止故血脉断故 
　　道冲而用之或不盈渊乎似万物之宗挫其锐觧其纷和其光同其尘湛乎似若存吾不知谁之子象帝之先 
　　和其光光生于明明不与之俱和也同其尘尘生于根根不与之俱同也挫其锐非锐者终不可挫觧其纷非纷者终不可觧此万物之宗也永明所拈佛语心为宗庄子所标大宗师皆谓此宗 
　　天下有道却走马以粪天下无道戎马生于郊罪莫大于可欲祸莫大于不知足咎莫大于欲得故知足之足常足 
　　临济尝曰汝诸人望上心不息望上心乃求佛求法求僧之心我教中近所谓志也若何临济诃之乃自性天真不缘修证但尽凡情别无圣觧耳故禅家有太平本是将军定不许将军见太平之语老氏又云绝圣弃智凡可欲欲得不知足皆在郊之伏戎也 
　　为学日益为道日损损之又损以至于无为无为而无不为矣故取天下者常以无事及其有事不足以取天下 
　　无为者非一无所为乃为其无为者耳药山自云一事不为其师曰若是则终日闲坐也曰若闲坐即为也正是损后语 
　　偶书老子以禅旨为疏觧一二大都天命之性原无三教修道之教乃有孔老释耳识得此者触着磕着 
　　曹孝廉视余以所演西国天主教首利玛窦年五十余曰巳无五十余年矣此佛家所谓是日巳过命亦随减无常义耳须知吏有不迁义在又须知李长者所云一念三世无去来今我教中亦云大时不齐生死根断延促相离彭殇等伦实有此事不得作言觧也华严经云一念普观无量刼无去无来亦无往如是了达三世事超诸方便成十力李长者释之曰十世古今始终不离当念当念即永嘉所云一念者灵知之自性也不与众缘作对名为一念相应惟此一念前后际断 
　　绛县老人能知四百甲子桃源中人不知有汉晋魏古诗云山中无历日寒尽不知年但今日不思昨日事安有过去可得冥心任运尚可想大时不齐之意何况一念相应耶 
　　赵州云诸人被十二时辰使老僧使得十二时惜又不在言也宋人有十二时中莫欺自巳之论此亦吾教中不为时使者 
　　余始参竹篦子话久未有契一日于舟中卧念香严击竹因缘以手敲舟中张布帆竹瞥然有省自此不疑从上老和尚舌头千经万论触眼穿透是乙酉年五月舟过武塘时也其年秋自金陵下第归忽现一念三世境界意识不行凡两日半而后乃知大学所云心不在焉视而不见听而不闻正是悟境不可作迷觧□ 
　　中庸戒惧乎其所不覩恐惧乎其所不闻既戒惧矣即属覩闻既不覩闻矣戒惧之所不到犹云观未废气象既未发矣何容观也余于戊子冬与唐元征袁伯修瞿洞观吴观我吴本如萧玄圃同会于龙华寺憨山禅师夜谈余征此义瞿着语云没捞摸处捞摸余不肯其语曰没捞摸处切忌捞摸又征鼓中无钟声钟中无鼓响钟皷不交参句句无前后偈瞿曰不碍余亦不肯其语曰不借是夕唐袁诸臣子初依法门未能了余此义即憨山禅师亦两存之不能商量究竟余谓诸公曰请记取此语异时必自有会及袁伯修见李卓吾后自谓大彻甲午入都与余复为禅悦之会时惟袁氏兄弟萧玄圃王衷白陶周望数相过从余重举前义伯修竟犹溟滓余语也李卓吾与余以戊戌春初一见于都门外兰若中畧披数语即许可莫逆以为眼前诸子惟君其正知见某某皆不尔也余至今愧其意云 
　　袁伯修于弥留之际深悔所悟于生死上用不着遂纯提念佛往生经云人死闻一佛名号皆可觧脱诸苦伯修能信得及亦是平生学道之力四大将离能作是观必非业力所可障覆也迩见袁中郎手摘永明宗镜录与冥枢会要较勘精详知其眼目不同往时境界矣 
　　陶周望以甲辰冬请告归余遇之金阊舟中询其近时所得曰亦寻家耳余曰兄学道有年家岂待寻第如今日次吴岂不知家在越所谓到家罢问程则未耳丁未春两度作书要余为西湖之会有云兄勿以此会为易莫年兄弟一失此便不可知葢至明年而周望竟千古矣其书中语遂成谶良可慨也 
　　达观禅师初至云间余时为书生与会于积徳方丈越三日观师过访稽首请余为思大禅师大乘止观序曰王廷尉妙于文章陆宗伯深于禅理合之双美离之两伤道人于子有厚望耳余自此始沉酣内典参究宗乘后得密藏激扬稍有所契后观师留长安余以书招之曰马上君子无佛性不如东南云水接引初机利根绍隆大法自是不复相闻癸卯冬大狱波及观师搜其书此书不知何在余谓此足以报观师矣昔人以三转语报法乳恩有以也 
　　只贵子眼正不贵子践履右沩山语只贵眼正即六祖本来无一物宗旨也故曰传佛心印若论六度万行未齐于诸圣独心即佛心矣 
　　天地有日月之动荡故清宁不毁人身之升降阖辟皆在两目故阴符经曰机在目黄庭经曰出日入月呼吸在左目日右目月辟为干阖为坤一阖一辟谓之道圣人传药不传火繇来火候少人知参得左日右月之机可以择药然非身如槁木心如死灰者不免当面蹉过噫微矣三十年前身尝验之 
　　吾与子处于大明之上矣至彼至阳之原也吾与子处于九渊之下矣至彼至阴之原也谓庄子书中无神仙口诀可乎天台止观于数息以炁为火动为风仙家乃取此一相是以命根不断至于华严所云一念普观无量刼无去无来亦无住又超观心远矣二氏同异以此程之 
　　东坡十六应真赞奇矣奇复化为腐当繇方内朝夕习见举扬若众耳眉公别行一道齿烦间自有峨眉秀色因扈师同参在文字禅中故发语特玅种种提唱宗风可折果位人脚胫也 
　　永明禅师料简四句谓有禅有净土无禅无净土云云皆动人修西方作往生公据也然修净土皆以妄想为入门至于心路断处义味嚼然则不能不退转故有疑城以居之唯宗说俱通行觧相应者不妨以祖师心收安飬土如智者大师永明寿皆其卓然者也 
　　诸禅师六度万行未齐于诸圣惟心地与佛不殊故曰尽大地是当人一双眼又曰吾此门中惟论见地不论功行所谓一超直入如来地也然普贤行愿毘卢法性足目皆具是为圆修不得以修与悟作两重案也 
　　渊明入白社闻钟便归是深于禅者古德有云若是陶渊明攒眉便归去后千载惟东坡近之昔有参禅老衲闻放下便稳四字辄有省渐近自然故是禅法 
　　庞居士有家赀百万皆以掷之湘流曰无累他人也余有偈曰家赀百万掷湘流太华山边撒石头个是学人真牓様闺中儿女漫悠悠古德谓闺合中物舍不得即是禅病闺合中物舍得即是悟迹如颜子之得一善是也拳拳服膺便是碍膺之物学人死活不得处 
　　十方同聚会个个学无为此是选佛场心空及第归昔人论举首曰骰子选耳大慧教人参禅曰须中钝榜状元选佛犹云选官作上声者非东坡先生有偈曰溪声便是广长舌山色岂非清净身有老衲反之曰溪若是声山是色无山无水好愁人宋人推黄山谷所得深于子瞻曰山谷真涅盘堂里禅也 
　　古人云清心不如省事飬身莫若寡欲二语可谓玄禅二藏大总持门终身诵之立跻圣地 
　　三昧犹言正思惟圭峯觧云非正不正非思不思今人以不起一念为禅定者非宗旨也作有义事是惺悟心作无义事是散乱比心不散乱非枯木谓也故石霜语云休去歇去冷愀愀去寒崖枯木去古庙香炉去一念万年去侍者指为一色边事虽舍利八斗不契石霜意去六祖对境心数起菩提作么长皆正思惟之觧也 
　　思而知虑而觧鬼家活计德山此语与中庸不思而得不勉而中从容中道圣人意是同是异葢不思不勉人人本具所谓性也圣人则性之耳若认得不思不勉之物虽思勉亦是菩提岂惟思勉虽不得不中亦未尝与不思不勉相违悖岂怕瓮里走鳖 【 有僧詶大慧竹篦子话曰瓮子怕走鳖耶】 
　　张拙诗云一念不生全体现六根纔动被云遮是六根终不可动也人生未有能不动六根者虽槁木死灰亦必有以使之安在不动耶不知石霜所云动者乃趣向真如之动也临济云一念驰求不歇爱圣憎凡问佛问法是为动耳永嘉云心是根法是尘两种犹如镜上痕心境净时光始现心法双亡性即真与张拙诗下转语见见之时见非是见葢以近而不可见者万物之性也何以故万物性离故若万物之性果非离则圣人亦不能转之矣万物既空烦恼安得故禅家有法空人空之说 
　　心地法门犹如下种宗家之语如彼天泽所谓一雨普润月印千江诸修观者皆非了义矣然如耳根圆通三真实则于父母所生耳人人本具又与诸观门有异葢以逗此方之机恐他方耳根未必如是也今人但慕神通只在两耳但不能心通反累三真实之灵根可叹也 
　　初于闻中入流亡所所入既寂动静二相了然不生如是渐增闻所闻尽尽闻不住觉所觉空空觉极圆空所空灭此以上犹在生灭中摄直至生灭既灭寂灭现前方是那伽大定前是观末句始是宗谓达摩为观音化身不虚也 
　　知之一字众玅之门又有云知之一字众祸之门般若无知论所破者知也永嘉证道歌有云一念者灵知之体是所立者知也心经云无智亦无得近于遮坛经云转识成智近于表阳明先生识此发为良知之说犹是宗门浅浅之谈宗之者与辟之者俱未曾深研法要也 
　　苏端明文章玅古今虽韩欧当却步艮繇韩欧皆未精内典而禅宗最盛于子瞻之时又有耆宿与相盘旋是以悟后言语六通四辟余如无垢无尽虽深于禅悦而笔不及端明故其文少逊所谓般若有一有自性般若有观照般若有文字般若苏公可谓文字般若矣 
　　晦翁尝谓禅典都从子书翻出尚有列子未经翻出更当变幻不知谓何等语也吾观内典有初中后发善心古德有初时山是山水是水向后山不是山水不是水又向后山仍是山水仍是水及华法界观理无碍事无碍如意自在事事无碍及佛国禅师十牛颂自寻牛见牛牧牛以至入壥垂手人牛不见等次第皆从列子心念利害口谈是非其次三年心不敢念利害口不敢谈是非又次三年心复念利害口复谈是非不知我之为利害是非不知利害是非之非我同一关捩乃学人实历悟境不待东京永平时佛法入中国有此葛藤也读庄列书者皆当具此眼目无论庄列即韩非子亦有制于为虚是不虗语荀杨文中子书所绝无者若关尹子全是珠林玉屑必非周时著书即不去天地去识一语谁能凑泊并慈恩宗亦该之矣 
　　五经论语之外子史文集所有议论不过互相祖述改头换面无甚精微之言凿破混沌者而内典宗门之书间有之如僧至德山曰久向德山有龙潭及到德山潭既不见龙亦不现德山曰子亲到龙潭又僧问世界与么热向何处避沩山曰镬汤炉炭里僧曰又与么避沩山曰众苦不能到又玄沙曰诸方皆说接物利生有三等人何法可度假如无眼人不能以拈椎竖拂度无耳人不能以翻经说偈度无舌人不能知其所迷所悟又如何度若此三等人度不得佛法无灵验也时有一僧出曰某甲有眼耳舌请师如何度此等言语皆非子史诸集所有觉晋人玄谈敷浅无味矣正是苏玉局文字得力处昔年曾问密藏禅师大悟大彻之人作何证验藏公曰但问答之顷不动眉睫者即是少有拟议伫思即非真悟道者今世都应无此人耳昔有僧参礼禅德问之曰汝从何日发足僧答曰初一日发禅德曰初一初二尚有拟议否余每念今时人士各有字有号此字与号乃有生以后互相称呼但有呼即应不待思索此与不思而得不勉而中者何异若问佛问法便不能尔虽复明了必费寻求或以参叩所得者应或以记持所得者应所谓思而知虑而觧鬼家活计日下孤灯果然失照也 
　　衲子有见空劫以来自巳者不能透脱即便据以为无上菩提此永嘉所谓蕴纳在心即为受阴也若因而接物利生纵横棒喝如大火聚触着便晓如金刚剑犯着便死永嘉所谓行用此理即为行阴也沩山为仰山曰寂子速道莫入阴界此语可思而可惧巳 
　　大慧和尚在川勤会下机锋横出川勤未深许可大慧不服勤曰待汝一场热病方知吾不汝欺以后大慧游方果得热病以平生悟头对治无一得力者乃复拈树倒藤枯公案始得了事川勤曰我当初若向汝说汝今骂我去也又玄沙云道人行径如火消氷箭既离弦无反回势天堂地狱之所不摄虽有中阴所向自在夫七真玄学耳犹云参学之时病则从他病死则从他死而宗门大老顾以悟道为敌热病敌生死之具抑何不伦然如来以一大事出现一大事者生死是也人生无不可以偷心应惟八苦交煎四大将散一毫偷心用不着故曰见矿不识金入炉始知错 
　　孔门弟子之仁日月一至不知仁至之日境界若何赵州曰诸人被十二时辰使老僧使得十二时无论一月但以一日论将此身心如何安放如何趋向始为使得也洞山在山四十年地神寻觅不得忽一日见厨下有弃饭曰施主之物何得作贱如此地神即现形作礼自通向来不见之故葢一念着罪福相即为鬼神觑见四十年中住密行三昧可知倘修行无力揶揄不少矣此则不止三月不违巳也赵州有十二时辰歌或亦禅和所托赵州呵佛骂祖直欲不挂一元字脚安得多许络索又宗家有不答话者曰出家人无补线之隙安得与汝闲话又有曰暂时不在如同死人方可为惜寸阴者今人但以一日之内不犯十恶为修行不知正落无记窠臼未为无业也 【 禹谟曰予思日孜孜正是借寸阴】 
　　或曰子言思日孜孜似矣但大修行人欲无事于心休去歇去冷湫湫去寒崖枯木去而终日孜孜得无近于驰求非息心达本之旨乎曰近来有一等宗徒但见临济语录有云汝一念心疑处便是佛魔佛魔俱扫更有何事以此为休歇不知能自信否若不能自信明朝后日大有事在安得撒手放下以为千了百当汉以故二六时中有三等事一则研穷至理以悟为则一则坐禅入定昏散日轻一则看经参论熏般若种虽深浅不同各处根器可以使得十二时也观师答问常有不经人道语余曾问菩萨处胎受生之后还知前生为谁如所云宿命通否师曰圣人无我但受生之后前生所作循业发现宛然如一日安用自知为张三李四许多我相又余时方应举日用攻举子业余问此于学道宁不相妨否师曰譬如好色人患思忆病此人二六时中宁废着衣吃饭一切酬应否虽复着衣吃饭一切酬应其思忆病相续不断即作意断之其病益深李太白诗曰抽刀断水水更流是也有患烦恼尘缘能障道者若为扫除师曰如一男子有杀父雠怀愤欲报拂拭纯钩毕生寻觅初闻张三二十年后知此真雠本是李四便舍张三直觅李四诸人欲扫除烦恼正为未知真雠也此语与张抽断除烦恼重增病更觉透彻今紫栢老人集乃不见载知法语所遗多矣 
　　传奇所载若渡蚁还金娶盲妻嫁宦女等事后人岂无契同者而报应不必尽同亦有了不见报者岂如诗文撰造谢朝华于巳披哉孔子曰视其所以言与之同事众人能知也观其所繇言与之同念鬼神能知也若突然兀然无依无欲与之同心则非天不能知天且不违而况于鬼神又况于人乎故曰察其所安虽然大圣人自待甚重曰知我者其天乎似天亦有不知者虽复不知曾不为怨以故二帝三王之报有时而尽仲尼独以万世为土论至于此则内典定业之说又落一层矣晦翁觧以为观人之法要亦学人自修之法也自修者必以此自勘 
　　吴山有一僧至云间传其师形色天性一难曰形色既是天性请问形色坏时天性坏否若天性独存则与形色是二非一何云形色天性若天性随形色而俱坏遂成断灭难可了知余时会食拈一菓曰此是形色天性又拈一饼曰此是形色天性良以真如随缘不变真如无一息不随缘则形色无一息不天性葢四生六道之中剎那流转不住谁非形色但执四大各离一时分叚之躯为形色巳坏者无有是处古佛不云乎三昧华无相何坏复何成华严六相义曰不动自位而为坏以此推之吾人二六时中念起念灭皆属形色不生不灭者即起灭不停时天性也 
　　云岩宝镜三昧云以有下劣宝几珍御以有惊异黎牛白牯夫众生自安于下劣故曰奇哉众生具有如来智慧德相非宝凡珍御乎衲子既有悟头便起我慢故曰三世诸佛不知有犁牛白牯却知有以扫其悟迹也洪觉范批注本此葢是接物利人之钳锤要亦描写本地风光通一线道耳何则以有下劣宝几珍御则不住下劣边可知以有惊异黎牛白牯则不住尊贵边可知故宗家有尊贵堕昔玄装在西土立唯识义彼国诤论者各立剎竿互相诘难有义负堕即倒却剎竿堕之名尊贵以此 
　　中峯语录参高峯师师问日间作得主宰否中峯云作得主宰又问梦中作得主宰否中峯云作得主宰又问半醒半睡时作得主宰否中峯拟议即被诃斥以此更参乃有悟入吾不知中峯悟后半睡半觉时果能作得主宰否若作得主宰即是六识何能了事不见坛经所云汝当当下自知非自巳灵光常显现乎玄门定观经乃云唯灭动心不灭照心但凝空心不凝住心不知其所谓灭所谓凝所谓不灭所谓不凝者纯是六识用事安得太平契六祖知非之旨乎故曰菩提无是处是则非菩提世尊生时一手指天一手指地曰天上地下唯吾独尊云门云我当时若见一捧打煞与拘子吃贵图天下太平紫栢老人作雪山修道赞曰明星一点是非媒嬴得儿孙将汝卖 【 有讲学人以世尊一手指天等语为夸慢正是痴人前说梦】 
　　事有古人称拙而后人特巧者亦有前人所易而后人特难者如戽水之变为桔槔井田之变为阡陌巧胜拙矣及参学事乃不然二祖以下南岳以上师家点化曾无多事一闻千悟得大觧脱不可不谓之易不知何年始于参话头着到其初以无义味语置于识田密密根究如籍没百万财产又要百万纳官若无了日及得彻悟又将一千七百烂葛藤一一无疑始为稳坐如张商英自谓托钵话外无不明了兜率悦呵之曰此即有疑其余安得无疑而大慧每以麻三斤干矢橛等话教人办一片至诚心参取十年二十年三十年即或不悟亦可世世不堕恶趣生生不失人身此之为难比二祖南岳轻轻点缀便绍祖位者何啻百倍至大慧之师川勤语录则曰一千七百则公案但有一悟入其余不必尽有契同此之或难或易皆因往刼般若种子有生有熟循业发见亦繇此方教体有盛有衰临济一宗来以后遂法堂草深也 
　　古人以水喻性荷泽得法于曹溪拈出心体曰水是名以湿为体心是名以知为体最为片言居要乃永嘉曰灵知王阳明曰良知晦翁亦曰虗灵不昧其语似有淆讹若为分析曰永嘉之所谓灵者即不生不灭不垢不净不增不减迎之不见其首随之不见其尾了了常知故自言之不及非以能思筭能注想而为灵阴符不神之神也若朱子之虚灵不昧则谓其仁义礼智之所自出如见孺人入井即起恻隐闻嘑蹴声即起羞恶动于善者机也阳明之良知门曰无善无恶者心之体有善有恶者情之动知善知恶是良知为善去恶是致良知夫无善无恶者心之体近于禅矣而知善知恶是良知与晦翁虚灵不昧何尝相悖世有宗良知而诋晦翁者舛矣若以水喻阳明所谓良者清浊未分之水乎晦翁所谓灵者清浊既分但取其清以为原初水乎虽然晦翁固迥异于禅阳明之禅亦非张无尽张无垢之禅也为其认定无善无恶以为心体即与不垢不净相似而与不生不灭犹悬不见楞严经耳根圆通三真实有常真实乎佛言常光现前祖言无记昏昧昭昭契本真空的的法华经云佛种从缘起是故说一乘惟此灵知辉天葢地亘古彻今岂无善无恶便称了义至于知善知恶更落第六识宗门转识成智正转此识何谓良知永嘉云法身般若觧脱三者一念全具方为一念相应此灵知之自性夫般若觧脱亦有不兼法身者而证道歌又云法身了却无一物本原自性天真物何耶麤心衲子岂可共语话也宗家有语者显其无语之物有修者修其无修之初颜子竭才方见卓尔博文约礼孔子所以竭其才譬如明珠沉于海底必涸大海之波涛然后见之故沩山云以思无思之玅返思灵焰之无穷思尽还源立地成佛若有一毫一丝沽带则谓之挟带谓之借借临济所用金刚王剑正谓此等孔子许颜渊曰知不善未尝复行夫不善者岂谓身三口四等不善哉毫厘系念三涂业因瞥尔情生万刼羁销是巳他日又曰拳拳服膺是犹有碍膺之物在故判为三月不违未见其止法华经云止止不须说我法玅难思止则罢参矣 
　　昔有大德于如是我闻四字得悟此经观自在自在二字便可单刀直入不必读徧全篇又况六百卷大般若经也何以故自在即是法身见法身者即是观照般若六祖所谓大圆镜智能出生玅观察智平等性智成所作智也永嘉料拣有般若法身觧脱三者一时具足乃为彻悟揔之在法身中一了百了若有时在有时不在则非自在故曰放下便稳此又心经之心 
　　自性三真实即在父母所生耳人人木具故世尊云奇哉众生有如来智慧德相临济云汝等诸人身在云霄心在粪堆里如彼老鸦此意可参也但想参时愈远耳只谓此事太近文殊于楞严经尽力赞叹至维摩遂以默然为不二法门 
　　永嘉以法身般若觧脱分为三又曰法身觉了无一物葢人人具有法身但不了觉耳此了觉即般若也吾人于展经湏悟道只如是我闻四字余谓此经自在二字可作六百卷注觧 
　　如幻即离青山白云离幻即觉白云青山云不可即幻复谁名以为幻也侪塞太虚游气乱清以为非幻也如意自在绝膜忘形欲会个中意日午打三更 【 跋离幻上人卷】 

　　容台别集卷之三终 

　　●容台别集卷之四 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　题跋（二） 

　　◆题跋（二） 

　　杂纪 
　　书品 

　　○杂纪 

　　天启四年秋河南抚臣程绍以传国玺进其昌时官礼部左侍郎故事进奉必繇礼部因奉表副使张梦鲸先有摹榻绢本得此藏之家以为家庆玺重一百二十两方各四寸面厚一寸二分螭钮高一寸八分进之日为十一月十三皇上御殿传视廷臣受朝贺羣臣称万岁三舞蹈而出有诏赏赉抚臣以下有差 
　　运筹帷幄之中决胜千里之外宰相事也战必胜攻必取大将事也天下安注意相天下危注意将此论之舛者也有相则任将必得其人如李邺侯赞皇是也土木之变巳是无相于忠肃之成功赖无相以挠之若更有一人在忠肃之右即为掣肘又使有诸言事者旁挠之则社稷为重君为轻之语能无不忠不道之抨击乎辽左之役无相无将而又有言官益不可为熊中丞疏云辽左之亡必亡于台谏之手遂为笃论矣此时虽有忠肃庸济乎 
　　东坡在海外所至不容僦僧寮以居而与子过自縳屋三间仅庇眠食尝行吟草田间有老妪向之曰内翰一场富贵却都春梦也东坡然其言海外归至阳羡买宅又以还券不果葢终其世无一椽视今之士大夫何如耶乐志论故隐沦语然开口便云良田广宅去东坡远矣 
　　东坡守汝阴作择胜亭以帷幕为之世所未见也铭畧曰凿枘交设合散靡常赤油仰承青幄四张我所欲往十夫可将与水升降除地布床又云岂独临水无适不臧春朝花夕秋郊月场无胫而趋无翼而翔弟子由亦云吾兄和仲塞刚立柔视身如传苟完即休山盘水嬉习气未瘳岂以吾好而俾民忧颖泉堪清颖谷孔幽风有翠幄雨有赤油匪舟匪车亦可相攸 
　　岸公每岁入畵溪林密山深处采茶加以焙制分布好事家且口授火候委曲觉君谟茶录犹为逗漏陈征君锡以嘉名进之果位而唐居士重说偈言要使吃赵州茶者洗佛图澄肠胃不负授记因缘也 
　　绝学无为者禅栖惟恐不深了断生死者经行虑其不远然修证虽殊劳逸自一拄佛担簦究竟此游山耳奇峯上人以拾字纸为生活忽谓余纸拾巳竟灵云活水是我无字处因为书此元李氏有古纸长二丈许光润细腻相传四世请赵文敏书文敏不敢落事但题其尾至文征仲止押字一行耳不知何时乃得书之 
　　青囊中书九卷不言相宅乃竹筮前知之术门人未及读而为火所焚今世所传青囊伪可知矣 
　　抱朴子云洪闻之谚曰子不夜行则安知道上有夜行人今不得仙者安知山林间羽客升仙哉夫草泽间士以隐逸得志以经籍自娱不耀文彩不扬声名不修求进不营闻达人犹不能识之况仙真者亦何急急令朝阙之徒知其所云为哉 
　　孔北海告援刘玄德玄德喜过望曰孔北海亦知有刘备耶曹公视北海不异敌国曹刘皆人雄未易动也 
　　昔年见一书载崔莺莺有子七人客有言鳯凰一将九子者余以为喻然其书不知所出今日读郑恒为崔夫人埋志子六人曰顼佩瑾玘璇琬女一适卢损恒字行甫崔七子有六而合葬此碑成化间出于旧魏县废冢古之淇澳也碑立于大中十二年当以会真记岁月参考之 
　　张东海题诗金山有西飞白日忙于我南去青山冷笑人有一名公见而物色之曰此当为海内名士东海在当时以气节重其书学怀素名动四夷自吴中书家后出声价稍减然行狎书尤佳今见者少耳 
　　余每闻吴中袁尚书之清德今年以僦居至一楼房居亭曰此楼不甚久曾为袁尚书僦之每就楼上炊炊着处屋辄无色其贫如此 
　　袁尚书妇无裩孙女以饿缢死尚书善噉平生不能餍每市蚬为晚餐可竟一斗有一门生馈以十金辄作三封以一封置袖中乘月叩穷交之户呼与偕步以袖中金赠之而别其贫都繇此然每携妓泛泊一日不能废也 
　　吾松前辈曹定庵以宪副归里中家甚贫太守使人馈粟以斗为数易箦前太守以粟至曹公不受复书曰老夫不食三日矣不敢虗贤府公之赐其介如此此公当不愧古人若苏之袁安节则定庵之流也 
　　余与仲醇以建子之月发春申之浦去家百里泛宅淹旬随风东西与云朝暮集不请之友乘不系之舟壶觞对引翰墨间作吴苑酹真娘之墓荆蛮寻懒瓒之踪固巳胸吞具区目瞠云汉矣夫老至则衰倘来若寄既悟炊粱之梦可虗秉烛之游居则一丘一壑惟求羊是羣出则千峯万壑与汗漫为侣兹余两人敦此夙好耳 
　　吕梁县瀑二千仞石骨出水上忆余童子时父老犹道之今不复尔东海扬尘殆非妄语 
　　高邮夜泊望隔堤大湖月色微晦以为城也至诘旦水也竺典化城无乃是乎 
　　北固山在京口有米元章牓书天下第一江山寺名甘露寺在山下平冈逶迤里许铁瓮最胜处也辛卯五月四日余与陈从训李将军游眺惠山寺余游数次皆其门庭耳壬辰春与范尔孚戴振之范尔正家侄原道共肩舆从石门而上路窄险孤绝无复游人扪萝攀石涉其巅际太湖淼茫三万六千顷在决眦间始知惠山之大全 
　　吴中山有两支一自大阳山起祖尽于天平金山皆为兽形其山石带土一自穹窿起祖尽于上方皆为鱼形其山土带石苏之胜在具区具区独有七十二峯 
　　摇城在府城东南越摇王居之今名大姚米元晖有大姚村图讹也 
　　梅都官园梅圣俞晚年谢事卜筑沧浪之傍与苏子美为邻 
　　石湖别墅在横山东宋范成大创因越来溪故城为亭榭内有天镜阁孝宗赐御书石湖二大字范号石湖居士以此 
　　吾松之山机云以古贤名为名锺贾罗畲以居人姓为名惟南干北干以山之形势为名鳯凰天马以鸟兽为名神山原名辰山在诸山之东南次于辰位今作神者讹也大都江山自开辟以来何有名字皆世谛流布相承踵耳词人挟江山以为境江山亦以词人为境齐鲁青不了澄江净如练是为山水传神写照语也山水亦乐得之 
　　吾郡九峯之间有小赤壁余顷过齐安至赤壁其高仅数仞广容两亭耳吾郡赤壁乃三四倍之山灵负屈莫为解嘲昔时名人卤莽如是因书赤壁一正向来之谬然余以是并疑吾郡有小昆山未知去抵鹊村路几许使余得凿空游之或亦如小赤壁不须多逊也 
　　澄鉴寺在中泖唐船子和尚载月钓鱼处也近仲醇修葺之余为题其门曰蒹葭苍苍白露为霜其幽胜可知矣 
　　客从黔粤来述点苍阳邨之胜乃赋家未曾题一语也如高人韵士岩居僻处迥绝人境而弓旌不到竹帛无书方之东南丈山尺水便有点缀如石湖虎丘云云者真有幸有不幸矣第不知埋名铲采亦复山灵所自幸否 
　　三衢有烂柯山是王积薪遇仙处石梁亘空六月不暑 
　　武夷有大王峯峯极尊胜故名武夷君为魏王子骞曾会羣真于此奏人间可哀之曲 
　　武夷接笋峯奇绝为天人名山最佳处余不能登峯舟行仰视巳在别一世界 
　　普明墖在沙县东山墖始建即工余为题曰普明广数十丈邑文学其成之而水有立石石有题字水蚀其半余意得之为宋马少游墓然何以在洄流最深处而又以墖成忽踊出揆之物理皆不可晓 
　　大田县有七岩临水山下皆平田秋气未深树雕叶落衰桺依依 
　　洞天岩在沙县之西十里其山壁立多松樟其上有长耳佛像水旱祷着灵迹其岩广三几二榻高三仞余滴水不绝闲人未之赏也余创而深索之得宋人题字石刻十余处皆南渡以后名手诗歌五章岩中有流觞曲水县令徐君与余饮竟日颇尽此山幽致 
　　曩于徐文贞公续集中读迂直先生集引因念郡大夫修志当采以传而恨未覩其集也兹从其孙见先生手书诗若文大雅平淡正始之音葢陶南村杨东里风流未远不作钩棘翻空习态而书法亦近宋仲温特闲窓信笔不甚作意本色故可想见也文贞公于近世名公之集鲜所许可顾以先辈典型重先生而以先生之不用为世道惜品藻如此非夸毗子所能知矣 
　　世人以生时为定命释家则谓之定业定业唯具宿命通者能知之吉凶祸福与善恶不应者果报也与善恶相应者花报也花报在现世人人可以理推果报在前生虽李虗中张果老亦穷于术吾未知夏越龙着此书有禆于星平否虽然其言五行生死之变则几矣世有明眼人必能赏之秘之 
　　王弇山先生戒子弟勿攻诗恐为举子业病即弇山举子业无称也王文恪瞿文懿圣于举业皆不能为诗乃近时诗人往往拾青紫如俛芥则何以故岂往哲无兼材而时流多双美乎葢文章之窍至今而始露其解粘去縳不主故常不落言筌者皆诗法也假令王瞿而在必易其故辙否则拱手入老经生队矣余始识京山李宗文于童子科叹其早慧何诣不极去楚十余年而王幼度传其杜曲集迫读之不卑元白不沿王李解粘去缚超乘而上所为文章法者具在即称诗又奚为举子业病乎宗文为本宁先生之小阮当为宗文倾秘密之藏极其才情之所如以昌其诗弇山为失言矣 
　　昔王心斋先生居泰州为贾人居停主较然不欺人归之如流水先生自悟忠信可以动众独目不识字无如圣人道何也乃就塾中听学究课童蒙久之又从缝掖为经生师者听其解传注豁然有省先生乃自立难有闻其说者惊诧曰此非吾辈所及越东有王阳明公者其指类是盍往辩证乎先生以弟子礼见阳明既数日复疑之请阳明还四拜礼阳明如所请不称师而令徐曰仁诸高足与酬义先生乃更执弟子礼为阳明羽翼而是时有会首举林公春者师事先生先生无所逊也今吾乡徐乐野亦起家居停以忠实心诚信于士大夫虽未尝高谈性命要以舍什一而风雅既治生而达生岂夜行不休者可同日语哉余友陈太仆高亮少许可顾心重君为之立传斐亹千言摹写神照葢有名巨所不能得之太仆者而君得之其与林公之重王先生无以异也君今年八十所为八千岁春八千岁秋者斯文在矣 
　　作书与诗文同一关捩大抵传与不传在淡与不淡耳极才人之致可以无所不能而淡之玄味必繇天骨非钻仰之力澄练之功所可强入萧氏文选正与淡相反者故曰六朝之靡又曰八代之衰韩桺以前此秘未覩苏子瞻曰笔势峥嵘辞采绚烂渐老渐熟乃造平淡实非平淡绚烂之极犹未得十分谓若可学而能耳畵史云若其气韵必在生知可为笃论矣余初释褐时琴师第一手讽余学之谋于严中舍中舍曰此事极难但初下指一声不合即终身无复合理余悟其语遂辍琴不学尝见妄庸子有摹仿黄庭经及僧家学圣教序道流学赵吴兴者皆绝肖似转似转远何则俗在骨中推之不去又东施不捧心未必为人所憎厌也唐宋文人着集至百卷者无数消灭殆尽而独韩桺欧苏曾王江湖万石欧虞褚薛之书各有门庭学之不深亦得彷佛惟颜鲁公行书了无定法此其故殊可参寻每举示人不得解者今为平仲尽勿视麤心人也 【 魏平仲字册】 
　　玄宗幸蜀时曰此去剑门水绿山青鸟啼花落无非助朕悲悼故知峤诗之工羯皷催花听霓裳曲时峤诗乃如嚼蜡耳文生于情信然 
　　白香山有诗云病与乐天相伴住春随樊素一时归东坡感其语以樊素竟弃香山去矣独侍儿朝云与坡公终始颇以自喜然又有岭南之诀此辈何幸得附两公以传又岂止杜甫少游黄鹂野鸳之论乎 
　　白香山得法于鸟窠有六渐偈深入禅悦不知何以多为情语今年欢笑复明年秋月春风等闲度葢千古壮夫惜时之感魏武老骥伏枥之句堪令人击碎唾壶岂关铜雀台伎者耶知此可与读琵琶行矣又乐天有诗云病与乐天相伴住春随樊素一时归此亦所谓春尽絮飞留不得随风好去落谁家刺当时党人行径所云又抱琵琶过别船亦可为琵琶行解也 
　　东坡云诗人有写物之工桒之未落其叶沃若他木不可以当此林逋梅花诗疏影横斜水清浅暗香浮动月黄昏决非桃李诗皮日休白莲诗无情有恨何人见月冷风清欲堕时此必非红莲诗裴璘咏白牡丹诗长安豪贵惜春残争赏先开紫牡丹别有玉杯承露冷无人起就月中看 
　　明月照积雪大江流日夜客心悲未央澄江净如练玉绳低建章池塘生春草秋菊有佳色俱千古奇语不必有所附丽文章妙境即能了然齐隋以还神气都尽矣 
　　东坡戒杀自谓经忧患之余今有不罹世网而深念物命行刀涂火涂道薄滋味养悲心者尤可尚也 
　　于藩赠余七言近体二章格调雄厚词人之超超玄著者中有牢愁语余亦慨其意然亦成诗谶矣忆余丙申持节长沙有题畵寄友人陈征君仲醇诗云随雁过衡岳冲鸥下洞庭何如不出户手把离骚经葢十年而余再游三湘事与境会若预为咏怀者又甲辰出山时有题畵一绝云征书虽到门猿鹤幸相恕缘知湘楚游故是离忧处及余行部以法裁诸贵人楚善怨又有耽耽者余自解组归犹恨在陶令八十日之后二诗皆成诗谶余与于蕃赠言而三人出处有定数何足逆计也于蕃寓书于余谓以好收余书囊为之涩夫富人欲杀而清士好之特甚余则幸矣于蕃得无有诗人之穷也乎 
　　李道生枯兰再花诗刻余不以为花谱直以为诗之纬书岂君家太白所云声名从此大汨没一朝伸者此花为魄兆乎大都诗人于下乘诗魔大所不取即其枯境龙蛇之蛰于隆冬者禽气守也醇醴之醉以千日者酒力厚也太阴炼形五百年应真入定一小劫荣可枯枯可再荣亦何常之有顾其枯何若耳道生刳心去智而专力于诗今固枯后再荣时吾安得以发国香通姞梦等常语缀其后 
　　白太傅唐之达人出处之际大有渊明之概读长庆集足以动悟此赋是初应省试之作巳近闻道者不待参鸟窠禅后方能为八渐偈 【 动静交养赋】 
　　悲秋为赋家鼻祖季子观乐至韶而止为之后者不亦难乎欧阳公乃于宋王之外别构一奇虽陈言尽去而典则森然良繇深于六经故可奴仆命骚耳宋人犹有谓欧九不读书者是何言与 【 秋声赋】 陈思王诗曰丈夫志四海万里犹比邻恩爱苟不亏在远分日亲何必同衾帱然后展殷懃忧思成疾疹无乃儿女仁可为文通此赋转语陆鲁望祖之曰丈夫非无泪不洒别离间仗剑对樽酒耻为游子颜亦是铁中铮铮 【 别赋】 
　　王介甫金陵怀古词东坡于壁上观之叹曰此老狐精也其推服如此米元章又称荆公书绝似五代杨少师苏之词米之书皆横绝千古独不敢傲介甫此公若不作宰相岂至掩其长耶宋人持工于词曲苏欧秦黄其最著者惟王半山为之风骨棱棱脱去艳冶态虽秀铁面严冷不得以教坏人家男女相嘲也 
　　顾光禄公清宇于前己卯岁造青莲舫余时与莫廷韩徐孟孺宋安之辈常为泛宅之游距今五十年矣原之思其所处重为修餙山阳闻笛人物眇然独百谷词翰依依当日情踪宛然在眼题此志慨 
　　金陵春卿署中时有以松萝茗相贻者平平耳归来山馆得啜尤物询知为闵汶水所蓄汶水家在金陵与余相及海上之鸥舞而不下葢知希为贵鲜游大人者昔陆羽以精茗事为贵人所侮作毁茶论如汶水者知其终不作此 【 论矣】 
　　国之有是非犹中国夷狄不容并立必有膺惩夷狄者而中国安必有排折邪说者而清议立若听其自相角而袖手旁观以免于谤怒得夷狄中国听其自相屠戮而曰恐夷狄之怨也可乎 
　　天下无事则庸人得以势位而屈英雄天下有事则贤者得以识力而治不肖犹之宋延清之夺袍李景让之举杯虽公卿满前拱手相让不复序爵矣土木之变于忠肃第一少司马岂无公卿在其右者而举国听其成算无敢或哗是其验也 
　　赵子昂宋宗室有隽才丰姿瑰秀元世祖召见曰翰林学士器也虽宋之裔不复意忌遂见宠任时有建白关国事知其翰墨者鲜知其文章知其文章者鲜知其经济畵与书皆入玅品畵尤胜世共宝之 
　　又子昂得定武兰亭于东屏上人爱其有右军风神携入上都舟中作十七跋复题之与丙舍帖绝相似今在涿鹿冯少保家 
　　又子昂有鹊华秋色图彷王右军小楷以过秦论内景黄庭为第一又有六体千字文皆予家藏然予与之同学李北海未尝临之也岁在癸酉嘉平二十七日书时年七十有九学书六十年矣 
　　又黄庭经为右军换鹅经相传巳久又有谓换鹅乃道德经太白经可据而华阳隐居与梁武帝书巳有黄庭之评至孙过庭亦唐时书家称黄庭者不一而足乃今世所传石刻字形大小各本不同何论用笔吾家藏本宋榻师古斋帖宋高宗刻于大内字形稍开扩元人称为越州石氏本较之宝晋斋綘帖等刻颇异然以为右军迹未必可信况换鹅何据也要知二王之书世间罕存吾辈但向墓田丙舍官奴玉润稧帖想其风韵神情不落唐人蹊径自成一家去山阴何远隔十由旬也 
　　又转笔处放笔处精神血气易于放过此正书家紧要关津造物待是而完也但知出笔不知转笔放笔必不诣极 
　　又书须参离合二字杨凝式非不能为欧虞诸家之体正为离以取势耳米海岳一生夸诩独取王半山之枯淡似不能进此一步所谓灵花满眼终难脱去凈尽赵子昂则通身入此玄中觉有朝市气味内景经曰淡然无味天人粮此言可想 
　　又米海岳有一帖云予自十岁学书临仿碑帖有谓似李邕者心恶之巳学沈传师王献之遂成一家法又有书评云李北海如暴富小儿北海颇为米家钝置恐非公论 
　　杨少师有挽诗僧二首予家有此帖巳失之今尚能纪一首 

　　○书品 

　　唐人书皆回腕宛转藏锋能留得笔住不直率流滑此是书家相传秘诀微但书法即畵家用笔亦当得此意 
　　晋人书取韵唐人书取法宋人书取意或曰意不胜于法乎不然宋人自以其意为书耳非能有古人之意也然赵子昂则矫宋之弊虽巳意亦不用矣此必宋人所词葢为法所转也 
　　唐人诗律与其书法颇似皆以秾丽为主而古法稍远矣余每谓晋书无门唐书无态学唐乃能入晋晋诗如其书虽陶元亮之古淡阮嗣宗之俊爽在书法中非虞褚可当以其无门也因写唐人诗及之 
　　褚河南书如瑶台婵娟不胜绮靡乃其人以大节着所课宋广平铁心石肠而赋情独冶艳颜鲁公碑书如其人所谓骨气刚劲如端人正士凛不可犯也然世所重惟其行书如争坐位祭侄蔡明远刘太冲马病鹿脯乞米诸帖最为烜赫有名直接二王出唐人之上葢以气格胜磊磊砢砢不受绳朿最是端人正土本色耳痴人前不得说梦说着如端人正士便作算子书安能使木佛放光照诸天世界耶 
　　颜常山兄弟忠义大节惟褚河南不媿而鲁公书法郁勃奇宕不似登善瑶台婵娟姿媚自喜葢书法本同工力但鲁公以艰危增其气耳又不知河南入长沙书后更如何也 
　　东坡先生书世谓其学徐浩以余观之乃出于王僧虔耳但坡公用其结体而中有偃笔又杂以颜常山法故世人不知其所自来即米海岳书自率更得之晚年一变遂有氷寒于水之奇书家未有学古而不变者也 
　　大字难于结密而无间小字难于宽展而有余犹非笃论若米老所云大字如小字小字如大字则以势为主差近笔法今榜书如米老之宝藏第一山吴琚之天下第一江山皆赵承旨之上虽颜鲁公犹当让席其得力乃在小行书时留意结构也书家之结字畵家之皴法一了百了一差百差要非俗子所解 
　　余十七岁学书二十二岁学畵今五十七人矣有谬称许者余自较勘颇不似米颠作欺人语大都畵与文太史较各有短长文之精工具体吾所不如至于古雅秀润更进一筹矣与赵文敏较各有短长行间茂密千字一同吾不如赵若临仿历代赵得其十一吾得其十七又赵书因熟得俗态吾书因生得秀色赵书无弗作意吾书往往率意当吾作意赵书亦输一筹苐作意者少耳古人云右军临池池水尽黑假令躭之若是故当胜余于赵亦然米老云吾书无一点右军俗气吾畵无一点李成关仝俗气然世终莫之许也政恐余所自评犹类怜儿不觉丑耳 
　　邢子愿侍御尝为余言右军之后即以赵文敏为法嫡唐宋人皆旁出耳此非笃论文敏之书病在无势所学右军犹在形骸之外右军雄秀之气文敏无得焉何能接武山阴也虽然其可传者自成一家望而可知为赵法非此则鲜于康里得并驱墨苑矣 
　　古人作书必不作正局葢以奇为正此赵吴兴所以不入晋唐室也兰亭非不正其纵宕用笔处无迹可寻若形模相似转去转远桺公权云笔正须善学桺下惠者参之余学书三十九年见此意耳 
　　今年游白下见褚遂良西升经结构遒好于黄庭像赞外有笔思米元章以为经生书又云是一种好伪物余曾以顾虎头洛神图易之主人迫欲朱提力不能有遂落贾人手如美人为沙叱利拥去矣书家以豪逸有气能自结撰为极则西升虽俊媚恨其朿于法故米漫仕不甚赏心若儿子辈能学之亦可适俗因作小楷书卜之 
　　行书十行不敌楷书一行米南宫语也时一为之以敛浮气竟此纸凡十起对客信乎孙虔礼所云神怡务闲之难也 
　　苏端明畵古木竹石赠贾耘老欲好事家月给米周贾者方与之余书畵浪得时名润故人枯肠者不少又吴子赝笔借余名姓行于四方余所至士大夫辄以所收视余余心知其伪而不辩此以待后世子云又不知苏公有此否也苏公好为人作书但棐几笔精张笺素以俟便得乘兴若求其书必不可得余亦不喜人求对面作书即勉应之亦不能工又俗子自称解书者不应也 
　　昔阮居士手自蜡屐曰未知一生着得几两屐余自十七岁学书今七十二人矣未知一生纸费几何笔退几何在礼部时高丽进贡使者询知余坐堂上便谓异事想笔迹亦传流彼中又同年夏子阳黄门使琉球归追请余书以应琉球使人曰彼国中所宝如白集故事不如诸夏或在此耳 
　　丹青不知老将至富贵于我如浮云老杜语殊可味又云惜哉功名迕徒见书畵传似犹不免俗态 
　　吾书无所不临仿最得意在小楷书而懒于拈笔但以行草行世亦多非作意书苐率尔酬应耳若使当其合处便不能追踪晋魏断不在唐人后乘也 
　　卢鸿字浩然亦曰鸿乙余题戏鸿堂帖曰飞冥易肆高戏海书家玅将开鸿乙堂或免斥鷃笑用此事也严君平为冥鸿锺元常书如飞鸿戏海又宋刘次庄有戏鱼堂帖而浩然亦有草堂图行于世 
　　孙虔礼所称书有五合余无感惠殉知之合而亦无意违势屈之乖身为士夫但以此为悦生之事虽赞毁非所问也 
　　吾于书似可直接赵文敏苐少生耳而子昂之熟又不知吾有秀润之气惟不能多书以此让吴兴一筹畵则具体而微要亦三百年来一具眼人也 
　　醉后磨墨一斗以三文钱鸡毛笔书此篇迅疾如追风逐电畧无凝滞皆是颜尚书米漫仕书法得来书家当有知者 
　　忆余为此书是甲辰冬时余初有楚中之命偃蹇不欲出颇念山阳语可以自老书以见志今年秋解绶归来虽落彭泽八十日之后然再披此卷差可不愧矣闻于蕃于余书有昌独之嗜当书告墓文以贻之 
　　丙午除夜前二日忆雪不可得家有王右丞郭恕先雪山须雪乃悬壁游赏今年未之试也遂竟写雪赋一篇若上元无月当燃烛写月赋 
　　昔人以剧秦美新为后人赝作此太玄赋又是辩诬公案故书之 
　　余性好书而懒矜庄鲜写至成篇者虽无日不执笔皆纵横断续无伦次语耳偶以册置案头遂时为作各体且多录古人雅致语觉向来肆意殊非用敬之道然余不好书名故书中稍有淡意此亦自知之若前人作书不苟亦不免为名使耳 
　　文待诏每旦必书千文一卷余此卷先后七年纸成堆墨成臼无望矣书道安得进乎 
　　千文凡书四载先后作止笔墨间阔几如写一大藏经今至延津始成之山中自恃多暇乃至不如吏牍之余余所愧于嵇叔夜也 
　　江右甘侍御雨以所藏鲜于伯几书老杜茅屋秋风歌见示余为跋其后并临一卷侍御颇讶其相肖不知余乃降格为之耳因识于此 
　　隐居所谓此一人或即许先生也今阁帖中多许书黄长睿米元章各有辩误况玉着凭秘殿仿书摹版尤为失真吾尝谓古帖不是学学书必见真迹以此 【 陶隐居与梁武帝论书启】 
　　此吴太学集余书而填廓入石者以余不耐多书故也昔蔡君谟书昼锦记每一字辄书数十择其合者存之名为百衲碑吾乡陆文裕公书一纸尝废十余纸书家之不欲自见其瑕如此今余既多所存鲜所废令太学得收其疲卒辄为一军则余实拙于匿瑕太学不能为余护也然其结习之勤所期托吴太史之笔以不朽乃公者真孝子事矣 【 吴宪副养微行状】 
　　不觉利欲之感情一语乃此篇提纲非此何以服礼法之士哉颜光禄诗云刘伶善闭关驰情灭闻见酒徒故不易承当也 
　　弇州公尝呵唐宋人文字如此篇索之四部藁中曾有一否王公且尔况蚍蝣撼大树者哉 【 杜樊川晚晴赋】 
　　韩退之桃源行谓神仙渺茫子瞻祖其说谓渔父所见乃避秦之子孙世居武陵者右丞此诗真为渊明误矣然退之从子湘在仙藉子瞻一生好轻举延年为通人之一蔽何独于武陵人致疑耶右丞作此诗时年十九及中岁好道晚年有白发终难变黄金不可成之语当亦有味于韩苏两公之持论矣 
　　蔡忠惠公进小团荼至为苏文忠所讥谓与钱思公进姚黄花同失士气然宋时君臣之际情意蔼然犹见于此且君谟未尝以贡茶干宠第点缀太平世界一叚清事而巳东坡书欧阳公滁州二记知其不肯书茶录余以苏法书之为公忏悔不则蛰龙诗句几临汤火有何罪过凡持论不大远人情可也 
　　张循王之孙镃舍宅为寺有发愿文集米元章书为之行于世今五百年矣寺废复兴则余友吴中丞本如为方伯时金汤之力径山禅师慧空兹来住山将引同志为四十八愿众生以钱刀为脑髓昔时深山穷岩尚有衔花之鸟今虽通都大国犹如缘木之鱼葢戞戞乎其难之然张公愿力能感五百年后之宰官慧公愿力何难信当世之长者慧公勉之 
　　今日观周密烟云过眼录有陶隐居写小楷黄庭外景经与大洞经此二经尚无石刻何论真迹又有杨凝式书千文今皆无传想见元末国初法书犹为衰中之盛今东南惟晋陵唐氏姑苏韩氏绣水项氏收藏差富亦渐为好事者所构此外寥寥无闻余行游天下往往地阅千里无一卷一帖可入眼者欲如米老之作宝章待访录矣 
　　罗大纮鹤林玉露谈山居闲适之趣可以动悟政恐缨緌之流以为不情语耳余自出春明来十余年日涉此境深解其趣故时书之不敢以贻贵人惟一丘一壑与吾同好者方为拈出所谓一日清福上帝所靳吾辈不可不知足为达者笑也 
　　诗家以曹氏父子为三祖若其文章之品推属陈王萧选所载为表为书皆声叶宫商体含风雅未有势险节短若离若合如子桓此篇之萧散缥缈可歌可舞开晋人清言之端洗子云艰深之习子建安能独占八斗真难为弟者矣 
　　每至暮春稧日写兰亭叙一通今日舟次泖上简箧中得乌丝唐笺但可作行楷遂书此序自正月至今两都士大夫未得黜幽之期羣飞刺天黑风簸荡人人自危安知有黜陟不闻之适乎此时写盘谷叙较胜兰亭多矣 
　　今日偶读山谷老人题跋随意书数则其推挹东坡千古交谊可想李伯时米元章皆叛公于追论元佑党籍之日当时物论薄之人益以此重山谷世人以须臾富贵而卖友排贤至有助之羽翅而反戈相向者其于忠孝大节何有也丙辰二月之望偶笔书此一似诗谶是年八月二十日重题志慨 
　　范希文岳阳楼记宋人犹以为传奇文东坡醉白堂记一似韩白论耳文章家之重体如此若夫希文之先忧则不愧其自许矣宋之古文实繇范公推尹师鲁开之又以公书法绝类乐毅论虽文与书非所以重公在此道中未尝不称当行名家也 
　　蔡忠惠公书此记凡一字数十更存其合者纔得颜碑什七耳今日得宋榻徐季海书洛州府君碑以其意为此如黄金铸范少伯一铸而就止以速成自喜不计工拙也 【 昼锦堂记】 
　　余曾书古诗十九首自锺王以至苏米各拟之为十九体山东许尚宝一本新安门生方冑子亦一本与此而三但此本不用各体似无忘羊岐路耳 
　　朱阳舟次奉陈琪华馆丈良觌谈义兴吴文肃家藏米元章书离骚经世世珍之葢李文正题尔尔余独命之蔡元长然以沅兰湘芷不当辱于奸相之笔明知非米而仍命之米正是权教非实语也琪华丈肯余言且谓苏黄米蔡正是蔡元长今属之君谟书谱中自具史家衮钺聊记之 
　　鲸鲵荐食海若震惊大中丞张公夙受圯桥之一卷亲统越绝之六千筑观献俘杀虎征应公是以有此诗舂容大雅则杜陵縳鸡之篇郁勃恢奇似昌黎驱鳄之作缓带临戎登高能赋殆兼之矣弁以拙书详见图跋 【 张中丞射虎行】 
　　此赵文敏为仇山村书者余得观其真迹以意仿之后有鲜于太常跋云子昂此书深得北海笔意与其它应副人情者不同乃知古人以偶然欲书者为一合非云出自玅指纵横皆 【 合也】 
　　王右丞应制诗昌黎所云愉乐之词难工者不为摩诘设也古人才大无所不宜耳 
　　裴将军舞剑张长史运笔吴道子畵变相鲁公辈人也因观鲁公真迹临之 
　　娄水王尚书家藏颜鲁公赠裴将军诗余曾临数卷此其一也今为伯应所收伯应自其尊公幕府携来所谓剑舞跃游电随风萦且回者目见之海上舟师何止公孙大娘浑脱舞可助书兴余恶札益自愧矣 
　　右米元章行楷阴符经世无别刻惟晋陵唐君俞有宋榻余友陈懿卜摹之入石米老自称书课平生不知几十本顾于经文时有脱误独所谓三盗既宜者改作既冥最佳此亦必有所自非能凿空信笔也 
　　右李后主词刻于淳熙秘阁续帖者后主传揆镫法七字世人罕能得之其词凄惋真亡国之音也然在词场中犹不失作南面王当得衙官周美成秦少游辈耳 
　　李后主书太白诗出于欧阳率更蔡京师之所题徽宗书畵皆用此笔意余家有雪江归棹图楚公跋正同要得散卓方可为也 
　　东坡大江东去词旧名念奴娇又改为百字令后即名赤壁词余以胡浩然宋谦甫櫽括二赋皆于赋外旁出二十余字故限字为此于字无出入于腔不无出入也然次阕可为东坡传神东坡取忌不在口在笔文与可尝规其作诗诗岳之后喜为诗益甚前赋以曹孟德比时宰故曰时宰欲杀之时宰巳矣赋自千古常新耳 
　　东坡此词次阕自伤不如周瑜之遇主子美一饭不忘君同意 
　　灯咏三百篇以花影为乱最是达人大观人间世可歌可咏之事谁非花影何但观灯 【 跋王观察花影诗】 
　　唐子畏诗有曰杜曲梨花杯上雪灞陵芳草梦中烟又曰秋榜才名标第一春风脂粉醉千场皆学白香山子畏之才何须以解首矜诩其亦唐人所谓今朝旷荡春无涯不免器小之诮 
　　小楷书不易工米元章亦但有行押尝被命仿黄庭作千文一本以进今观其迹但以研媚飞动取态耳邢子愿谓余曰右军以后惟赵吴兴得正衣钵唐宋皆不及也葢谓楷书得黄庭乐毅论法吴兴为多要亦有刻画处余稍反吴兴而出入子敬同能不如独胜余于吴兴是巳 
　　余少时写小楷刻画世所传黄庭经东方赞后见晋唐人真迹乃知古人用笔之玅殊非石本所能传既折衷王子敬顾恺之自成一家因观昔年书月赋漫题 
　　久不作蝇头小楷偶然欲书为竟此赋大都学女史箴笔法今人罕见之不知吾所自也 【 雪赋】 
　　高丽侧理隐起界道因而用之虽黄素黄庭之织成朱丝不是过也孙虔礼以纸墨相发为书家一合有以哉此书在处当以鹪鹩名馆知足不辱居然鳯德 【 书鹪鹩赋】 
　　仲宣登楼赋在依刘荆州之日余至荆州访其遗迹惟城楼刻此赋耳赋亦非古人名手所书不如曹娥碑之有右军北海笔也 
　　往余以黄庭乐毅真书为人作牓署书每悬看辄不得佳因悟小楷法欲可展为方丈者乃尽势也题牓如细书亦跌宕自在惟米襄阳近之襄阳少时不能自立家专事摹帖人谓之集古字巳有规之者曰须得势乃传正谓此因书舞鹤赋及之 
　　东坡书唐林夫惠砚云行至泗州见蔡景繁附唐林夫书信与余端砚一枚张遇墨半螺砚极佳但小而凸磨墨不甚便作砚者意待数百年后砚平乃便墨耳一砚犹须作数百年计而作事乃不为明日计可不谓大惑耶 【 书砚铭】 
　　击壤诗有云争先径路机关恶向后语言滋味长白香山云此身不向今生度更向何生度此身永明云举世岂为身后虑何人暂省事前空皆崔子玉此铭之鼓吹也 
　　西京十人侯其显者具史传若勒歙王吸亦必有一时功伐太史公不书则万世不能举故知汗马奇勋必假柔翰而重又列侯百四十三人乃吕后朝陈曲逆所差次颜师古以第一至十八为十八侯蹙项兴刘韩彭最着以是吕后所收遂不齿及当时无一男子讼冤如唐时椎碎韩昌黎碑事亦可叹也语至此惟范少伯堪以金铸子房虽从赤松游蚤落第三有哙后之耻矣 【 十八侯赞】 
　　有余庚子岁所临阁帖凡得五卷一为余门人魏澹明工部所请去其一卷为东昌许周翰太守藏之今止存一卷又一卷不甚全亦为友人分割渐散失尽矣此二谢书亦其余也俞彦直以高丽纸征余书属趣装多酬应不能辄暇因拾箧中书所谓神怡务闲所称合作者以之塞请云 
　　盐官陈奉常家藏米襄阳真迹感慨激昂自以世无知巳独不忆子瞻所许清标绝俗之诗佳玅入神之字乎葢绍圣间时移事变禁苏黄之迹米公亦讳言知巳交态如此何论蔡天启二杨小小物色也独其书韵逸巾法度森严一为仿之己巳武林邹孟阳访余山中见此卷辄瞠目呌好谓米颠之作以米家笔书之雅称双美收置箧中视识者恐不免痂僻之诮 【 临萧闲堂阽】 
　　余见怀素一帖云少室中有神人藏书蔡中郎得之古之成书欲后天地而出其持重如此今人朝学执笔夕巳勒石余深鄙之清臣以所藏余书摹勒具见结习苦心此犹率意笔遂为余行世余甚惧也虽然余学书三十年不敢谓入古三昧而书法至余亦复一变世有明眼人必能知其解者为书各体以副清臣之请 【 酣古斋帖】 
　　苏端明遇佳纸精笔横陈几案辄自作书不休有从索书者辄怒不许近时祝布哲亦然余虽好书都不自作书每胜日闲窻为人所强而应者当时率意涂抹宁知后来尽用入石不得少藏其拙也耶因观书种续刻题此 
　　大慧禅师论参禅云譬如有人具百万赀吾皆籍没尽更与索债此语殊类书家关捩子米元章元如撑急水滩船用尽气力不离其处葢书家玅在能合神在能离所以离者非欧虞褚薛名家伎俩直要脱去右军老子习气所以难耳那叱拆骨还父拆肉还母若别无骨肉说甚虗空粉碎始露全身晋唐以后惟杨凝式解此窍耳赵吴兴未梦见在 【 蒹葭帖】 
　　锺太传书余少而学之颇得形模后得从韩馆师借唐榻戎辂表临写始知锺书自有入路葢犹近隶体不至如右军以还姿态横溢极鳯翥鸾翔之变也阁帖所收惟宣示表还示帖皆右军之锺书非元常之锺书但观王世将宋儋诸迹有其意矣辛卯冬因临宣示表及之 
　　单炳文论阁帖止皇象宣示王■〈礻冀〉二表不及二上书其精鉴如此葢怀素所云右军真不如锺之论也■〈礻冀〉书大类宣示表 
　　唐相褚河南临褉帖白麻墨迹一卷曾入元文宗御府有天历之宝及宣政绍兴诸小玺宋景濂小楷题跋吾乡张东海先生观于曹泾杨氏之衍泽楼葢云间世家所藏也笔法飞舞神采奕奕可想见右军真本风流实为希代之宝余得之吴太学每以胜日展玩辄为心开至于手临不一二卷止矣苦其难合也 
　　桺诚悬书极力变右军法葢不欲与褉帖面目相似所谓神奇化为臭腐故离之耳凡人学书以姿态取妍鲜能解此余于虞褚颜欧皆曾彷佛十一自学桺诚悬方悟用笔古淡处自今以往不得舍桺法而趣右军也 
　　此定武本项氏所藏唐摹刻石于北宋时者以褚摹较之有异赵子昂得独孤东屏二本一作十三跋一作十七跋正是此种以藏锋为纲骨取态弗论也丙寅中秋之望 
　　兰亭叙六朝时巳有刻石余收开皇本是隋时刻者唐文皇因见刻本遂访真迹于越州辩才得之命汤普澈冯承素褚遂良欧阳询各摹一本原与隋时本相似不知宋代何以独称定武为欧阳询摹下真一等羣公聚讼缘此而起以至点画波撇之间各加辩证又有五字损本七字损本及会前缀行有阙有全纷纷同异如王顺伯尤延之辈而吴兴踵之为十三跋十七跋独尊定武不知右军肯点头否也 
　　兰亭叙最重行间章法余临书乃与原本有异知为聚讼家所诃然陶九成载褉帖考尚有以草体当之者政不必规规相袭今人去古日远岂在行款乎 
　　赵文敏临褉帖无虑数百本即余所见亦至伙矣余所临生平不能终篇然使如文敏多书或有入处葢文敏犹带本家笔法学不纯师余则欲绝肖此为异耳 
　　随手书褉帖乃脱数字此不常临写所致藉令如吴兴日数十舒卷岂有是耶书以志吾愧 
　　因书兰亭叙有脱误再书一本正之都不临帖乃以势取之耳 
　　兰亭叙以行款为重米元章得褚摹真迹割截成袖珍帖乃知续凫截鹤皆不为害 
　　米元章书多从褚登善悟入登善深于兰亭为唐贤秀颖第一此帖葢其衣钵也书授清臣清臣其宝之 
　　此本发笔处是唐人日日相授笔诀也米海岳深得其意舟过崇德县观 
　　定武褉帖惟贾秋壑所藏至百余种令其客寥莹中缩为小本或云唐时褚河南巳有之此本余己丑所书亦从馆师韩宗伯借褚摹缩为蝇头体苐非定武帖耳 
　　章子厚日临兰亭一本东坡闻之谓其书必不得工禅家云从门入者非是家珍也惟赵子昂临本甚多世所传十七跋十三跋是巳世人但学兰亭面欲换凡骨无金丹山谷语与东坡同意正在离合之间守法不变即为书家奴耳因临此本及之四月六日过俞彦直斋中晴窻啜新茗重题 
　　余书兰亭皆以意背临未尝对古刻一似抚无弦琴者觉尤延之诸君子葛藤多事耳 
　　此帖在淳熙秘阁续刻米元章所谓绝似兰亭叙昔年见之南都曾记其笔法于米帖曰字字骞翥势奇而反正藏锋里铁遒劲萧远庶几为之传神巳闻为上海潘方伯所得又后归王元美王以贻余座师新安许文穆公文穆传之少子冑君一武弁借观因转售之今为吴太学用卿所藏顷于吴门出示余快余二十余年积想遂临此本云抑余二十余年时书此帖兹对真迹豁然有会葢渐修顿证非一朝夕假令当时力能致之不经苦心悬令未必契真怀素有言豁然心胸顿释疑滞今日之谓也时戊申十月十有三日舟行洙泾道中日书兰亭及此帖一过以官奴笔意书褉帖尤为得门而入 
　　赵吴兴之兰亭与丙舍帖绝相似官奴帖与丙舍又一家眷属也 
　　书法虽贵藏锋然不得以模糊为藏锋须有用笔如太阿剸截之意葢以劲利取势以虗和取韵颜鲁公所谓以印印泥如锥画沙是也细参玉润帖思过半矣 
　　宋高宗于书取法最深观其以兰亭赐太子令写五百本更换一本即工力可知思陵运笔全自玉润帖中来学褉帖参取 
　　右军官奴帖事五斗米道上章语也己卯秋余试留都见真迹葢唐冷金笺摹者为阁笔不书者三年 【 官奴帖】 
　　右余近购王右军行穰帖宣和谱载忆东坡题送梨帖云家鸡野鹜同登俎春蚓秋蛇总入奁君家两行十三字气压邺侯三万签余家行穰十五字当更得坡公妆点耳彦直索余书因临此帖赠之古人用笔似疏实密如环无端余此书仿黄庭乐毅颇得右军遗法然所谓鳯翥鸾回非所敢当也 
　　王右军有太师箴小楷今无传帖余书以拟之示束晳补亡意也 
　　余此书学右军黄庭乐毅而用其意不必相似米元章为集古字巳为钱穆父所诃云须得势自此大进余亦能背临法帖以为非势所自生故不为也 
　　天下几人学杜甫谁得其皮与其骨世人但学兰亭面欲换凡骨无金丹老杜诗政如右军书学之转远李邕云学我者死良然 
　　今日写各体书烦熇未平对客拈笔每仿一种不能百字仅尝一脔似穷五技然使纸有余地凉风嘘之当不止此商丞百里见访不孤其意未知得如贾耘老换羊书否偶背临锺王楷书各一种失其文句不能与原本相合 
　　先太史墓在震泽玙洋山每岁拜墓辄憩灵岩村居留连旬日间弄笔墨以破寂寥今年寒食过数日犹未有茶欲采茶先墓归荐祠堂雨窻漫兴为锺王揩书各数行明日修褉之晨恨纸无余地不及写兰亭也 
　　唐摹右军真迹以十七帖为致佳余临数十本皆为好事者取去亦复有赝本如此本差称意乃以王方庆进帖笔法参合用之所谓万岁通天帖者是也 
　　余曾有右军行穰帖真迹十五字正是十七帖一种书及武林杨侍御自安福传来唐摹绝交书纸墨用笔与行穰帖同中缺鸾字仍悟为右军书萧斋所摹避子鸾讳而后人悞以为李怀琳耳侄孙彦京为余勒石因识之 
　　十七帖硬黄本宋时魏泰家藏淳熙秘阁续帖亦有刻余在都下友人汝阳王思延得硬黄本曾借临一卷巳于济南邢子愿冏卿见所刻石即王本也余以临卷质之子愿谬称合作苐谓赵吴兴临十七帖流落人间尚不下数十本请多为之足传耳余是以时临此帖以懒故终不能多也 
　　此韩宗伯家藏子敬洛神十三行真迹余以闰三月十一日登舟以初八日借临是日也友人携酒过余旅舍者甚多余以琹棋诸品分曹款之因得闲身仿此帖既成具得其肉所乏神采亦不足异也 
　　文氏二王帖有洛神赋称为子敬非也此李龙眠书宣和谱所云出入晋魏不虗耳又龙眠摹古则用绢素洛神卷是绢本或唐人书李临仿之乃尔遒隽耶要须以十三行帖称量之 
　　太令洛神赋真迹元时犹在赵子昂家今虽宋榻不复见矣今日写此四行亦唐摹冷金旧迹余见之檇李项氏遂师其意试朝鲜鼠须笔 
　　赵文敏得宋思陵十三行于陈灏葢贾似道所购先九行后四行以悦生印款之此子敬真迹至我朝惟存唐摹耳无论神采即形模巳不相肖惟晋陵唐太常家藏宋榻为当今第一曾一见于长安临写石刻恨赵吴兴有此墨迹未尽其趣葢吴兴所少正洛神疏隽之法使我得之故当不啻也 
　　乐毅论乃扇书俊人以为右军自书刻石梁世所摹与唐摹字形各异淳熙秘阁续梁摹本也余家鸿堂帖唐摹本也又有一本唐摹在长安李氏曾属余跋亦文寿承跋葢贞观中太宗命褚遂良等摹六本赐魏征诸臣此六本自唐至今余犹及见其二恨梁摹白麻纸真迹为新都吴生所有余亦不甚临乐毅论每以大令十三行洛神赋为宗极耳 
　　桺诚悬小书玄真护命经不知其所自因临畵像赞知诚悬用其笔意小加劲耳唐人书无不出于二王但能脱去临仿之迹故称名家世人但学兰亭面谁得其皮与其骨比临书者不可不知此语 
　　昔年见晋人畵女史箴云是虎头笔分类题箴附于畵左方则大令书也大令书女史箴不闻所自据孙过庭续书谱有云右军太师箴岂即女史而讹承于后人耶然其字结体全类十三行则又非王右军也暇日适发典欲书遂复仿之不见真迹聊以意取乃不似耳 
　　锺太傅书自晋渡江时止传宣示表百余年间玅迹巳绝宁知今世有索靖出师颂耶此书在檇李项子京家故是甲观 
　　谢惠连墨迹新都汪氏所藏余令人摹勒入鸿堂帖观其字形用笔全是宋高宗书岂德寿学谢书耶余以巳意书此二章未尝规摹谢 【 迹也】 
　　黄涪翁云大字无过瘗鹤铭小字无过遗教经今世所传遗教直唐经生手耳瘗鹤则陶隐居书山谷学之余为缩为小楷偶失此帖遂以黄庭笔法书之 
　　昔人以瘗鹤为陶隐居书谓与华阳帖相类然华阳是率更笔文氏停云误标之耳 
　　怀仁真迹在余家一纪余未尝展观今乃临石本政如汉元杀毛延寿 
　　每以怀仁圣教序书有蹊径不甚临仿欲用虞永法为之方于碑刻习气有异此册亦其一也苦不能竟耳 
　　古人摹书用硬黄自运用绢素此卷首有宋徽宗金书缥字与内景经同一黄素知为怀仁一笔自书无疑书苑所云杂取碑字右军剧迹咸萃其中非也黄长睿书家董狐亦以书苑为据恨其不见真迹辄随人言下转耳 
　　此书视陕本特为姿媚唐时称为小王书若非怀仁自运即不当命之小王也吾家有宋舍利塔碑云习王右军书集之为习正合余因此自信有会 
　　右军告墓表宝晋斋刻相传为智永集右军书余曾临智永千文真迹知后人集智永为之非右军之旧迹也久矣此帖应于蕃教书此遂有错落岂直兰亭临本以僧权押字误入行间为曾不知老之将至而巳耶 
　　虞永兴尝自谓于道字有悟葢于发笔处出锋如抽刀断水正与颜太师锥画沙屋漏痕同趣前人巧处故应不传学虞者辄成算子笔阵所诃以此余非能书能解之耳 
　　虞永兴正书惟夫子庙堂碑行于世至如龙马图赞乃以碑中字集成其文在桺州集非真虞迹也破邪论则唐人小楷与桺诚悬清凈经并是真笔一见之义兴吴光禄家虽摹刻之鸿堂帖中未尽其法破邪论偶得宋榻临此 
　　褚河南书此赞真迹在馆师韩宗伯家余尝借观近于分隶非二王法褚书哀册最佳千文孟法师碑皆不及也 
　　壬辰九月过嘉禾所见有褚摹兰亭徐季海少林诗颜鲁公祭豪州伯父文藁赵文敏道德经小楷皆真墨也是日仲醇又借得王逸季虞永兴汝南公主志适到余为手摹之 
　　学李北海书五十五年矣初时专习颇为近之自见米老运笔多有诋诃辄复忘其旧学然时一拟书亦不落吴兴后也 
　　李北海碑帖余见数本皆不全不可读最后得此帖文义了然以大照禅师碑笔意参合临之昔人评北海为书中仙手至宋时米元章微有异论姜尧章赵子固亦踵之惟赵子昂以为宗极葢子云太玄必俟后世子云如此 【 仿北海娑罗树碑】 
　　新安之溪上有吴太学家藏此诗真迹以为杜甫书余玩其用笔知是徐季海真书蔡君谟宗之虽方实圆虽劲实婉所未及颜鲁公者在有笔墨蹊径未脱欧虞褚薛姿态耳 【 书杜少陵谒玄元皇帝庙诗】 
　　右军有揆镫法传于晋唐诸名家所谓口诀手授者南唐李后主犹传此法余于徐季海三藏碑悟笔意当于内擫留笔取之正自觅解人不可得 
　　辛亥六月将书方正学求忠书院记先临碑数种以发笔思因以玉枕兰亭法缩季海此碑 
　　唐世官诰皆出善书名公之手颜鲁公为礼部尚书犹书朱巨川诰如近世之埋志非藉手宗工以为孝慈不足其重如此国朝制诰乃使中书舍人为之写轴而书法一本沈度姜立刚何能传后余两掌制词及先太史诰欲自书之忽有非时之命持节长沙封吉藩颁诰之时王程于迈不获从鲁公自书之例因临颜帖为之抚然 
　　颜鲁公受笔法于张长史尝有锥画沙印印泥之喻又谓之屋漏痕然其碑帖严整蚕头鼠尾即不无锥沙印泥屋漏痕未之见也独此碑落笔与放笔处和缓挺劲兼之余临写之次恍若有悟鲁公曰自锺王至虞陆皆口诀手授以至张长史信矣 
　　锥沙三喻皆喻藏锋不知出锋亦有之因出锋之遒故成藏锋之浑此碑是也东坡偃笔虽形类颜失在用笔矣其学王僧虔亦然 【 仿颜鲁公书宋广平碑侧帖】 
　　余近来临颜书因悟所谓折钗股屋漏痕者惟二王有之鲁公直入山阴之室绝去欧褚轻媚习气东坡谓诗至于子美书至于鲁公非虚语也颜书惟蔡明远序尤为沉古米海岳一生不能彷佛葢亦为学唐初褚公书稍乏骨气耳灯下为此都不对帖虽不至入俗苐神采璀璨即是不及古人处渐老渐熟乃造平淡米老犹隔尘敢自许逼真乎题以志吾愧 
　　鲁公碑版中兴颂最为奇伟余在楚中祁阳令以榻本进因作歌刻石记之以其字形颇大临成此卷便是几格间物不须扶藜夜读如山谷所云也 
　　鲁公祭季明文昔在殷尚书家其孙携至长安留余斋两月无以酬直遂落贾人手不复可得矣鲁公书惟行体最佳绝去唐人纤媚之气余好之不减二王因临书识之 
　　因观颜鲁公　神功八关斋会记拟其事意书此经米元章重颜行而不许颜真书故无楷行世亦是缺陷张长史郎官壁记乃狂草之筑基也 
　　余既失颜鲁公送蔡明远帖借米帖及杨少师合浦散帖乞花帖洛阳帖遂欲焚砚今又作一观如张泽端清明上河图本因南渡后想见汴京繁华旧事故摹写不遗余巧若在汴京未必为此每落笔时想二家神情风韵所及当反深也直恐珠还之日仍添我懒耳 
　　新都汪太学儒仲以宋榻争坐位帖见示神采奕奕字形较陕刻差肥余临写之次时有讹字乃知是米海岳所临尝自记有临争坐帖在浙中此殆其真迹 
　　鲁公行书在唐贤中独脱去习气葢欧虞褚薛皆有门庭平淡天真颜行第一伯肇年侄工于书征余为颜书真具眼者漫尔背临以塞 【 其请】 
　　颜清臣书深得蔡中郎石经遗意后之学颜者以觚棱斩截为入门所谓不参活句者也余此书窃附鲁男子学桺下惠之意 
　　怀素自叙帖真迹嘉与项氏以六百金购之朱锦衣家朱得之内府葢严分宜物没入大内后给侯伯为月俸朱太尉希孝旋收之其初吴郡陆完所藏也文待诏曾摹刻停云馆行于世余二十年前在檇李获见真本年来亦屡得怀素他草书鉴赏之惟此为最本朝素书鲜得宗趣徐武功祝京兆张南安莫方伯各有所入丰考功亦得一班然狂恠怒张失其本矣余谓张旭之有怀素犹董源之有巨然衣钵相承无复余恨皆以平淡天真为旨人目之为狂乃不狂也久不作草今日临文氏石本因识之 
　　蔡忠惠公书以学杨凝式者为胜于学颜葢蔡书多守定法学景度者乃不定法此卷其众尤之尤也 
　　白香山琵琶行以自写羁臣怨士之绪以彼旷怀深悟惮悦岂为沦落摩登伽女湿青衫之泪也山谷故是白太傅后身所作艳词与琵琶行同致犹为禅德所诃谓不止堕驴胎马腹此书殆是未见秀铁面时所作耶原是吾乡朱司成所藏山谷他书学醉素独此规摹章草以行书意写流艳语正似香山以无情人落有情 【 痴也】 
　　待访录有智永不全本千文余昔于宋光禄见永师千文后有永师押字薛绍彭收藏印及是笔绍彭书乃令穰欲以王维雪山易智永千文语也今见第三卷 
　　是日海上顾氏以米襄阳真迹见视余为临此大都米家书与赵吴兴各有门庭吴兴临米辄不能似有以也吴典书易学米书不易学二公书品于此辩矣 【 题壮观楚辞】 
　　陆俨山祭酒有题米海岳方圆庵记之前数行磨灭不知何人补之今越中刻本仍全文也见淮海集 
　　米元章书沉着痛快直夺晋人之神少壮未能立家一一规模古帖及钱穆父诃其刻画太甚当以势为主乃大悟脱尽本家笔自出机轶如禅家悟后拆肉还母拆骨还父呵佛骂祖面目非故虽苏黄相见不无气慑晚年自言无一点右军俗气良有以也此为乐圃书志遒劲奔轴又是平生得意笔太史公作信陵君传蔡中郎为陈仲弓志皆以得意人不轻赞誉正似此书耳 【 乐圃帖】 
　　此卷阳关诗自余定为米南宫笔意无疑葢乙未年于长安见之未为飞凫点破意欲购之空橐为窘不知何年落东明穆中翰手中翰余门下士曾于丁巳之春不远三千里走吴山荐慰出此卷求跋今五年矣又于新城王长公所见之而余亦再入长安前后二十八年与此卷乍离乍合有婆娑铜狄之感 
　　米海岳有壮观台诗真迹余刻于续戏鸿堂帖中亦真州诗竟与多景楼南北相望甘露海岳庵皆一时风流所托米尝以京口拟潇湘楚山清晓图于铁瓮城取之书畵故当超耳 
　　米元章云祝融高坐两行素书入神其前尚有四行未见此帖共六行然亦未全也 
　　宋时有人以黄素织乌丝界道三丈成卷诫子孙相传待书足名世者方以请书凡四传而遇元章元章自任腕有羲之鬼不复让也 
　　观米老论书亦可想见米家笔法顾其诃诋唐人终非笃论山谷评米书如仲繇未见孔子时气象则米老未必心服葢米于前代书法盘旋甚深非苏黄所及也 
　　米海岳云少时未能立家但规摹法帖谓之集古字今观九歌良然左方有伯时畵畵史所称与伯时经营九歌者是巳伯时孝经力追锺法宣和谱谓书逼晋魏不虗耳二帖皆节文 
　　朱晦翁自言书学曹孟德宋时当有孟德书锓版今晦翁书自榜额之外不可多见余得端州友石台爱其奇崛缩为小本大都近锺太传法亦复有分隶意晦翁论书谓天下字被苏黄写坏自负不小 
　　吴琚书自米南宫外一步不窥京口北固山有天下第一江山牓书即其笔也始于都下□七言律诗一帖不款名姓但有云壑居士印偶阅经籍志云壑集吴琚撰知为琚书巳于新安白岳下山客持晦翁书归去来辞乃绝似米元章后有云壑二字因得审定今藏余家此诗没于焦山江中润州字霍君为余拓墨本然巳在若明若晦间不可临摹矣 
　　康里子山工于书自赵承旨以后即及之尝问人曰一日写得几字曰承旨一日万字子山曰吾日写三万字 
　　米元章云吾书无一点王右军俗气乃其收王畧帖何珍重如是又云见文皇真迹使人气慑不能临写真英雄欺人哉然自唐以来未有能过元章书者虽赵文敏亦于元章叹服曰今人去古远矣余尝见赵文敏作米书一册在吏部司务蒋行义家颇得襄阳法今海内能为襄阳书者绝少辛丑七夕后书于湖庄 
　　学书不从临古入必堕恶道苏子瞻自谓悬帖壁间观之所取得其大意今所流传醉僧图王会稽尺牍终不似真赵子昂欲补米元章海月赋落笔辄止曰今人去古远矣皆为临学所困也二公犹尔况余子乎朝学执笔暮夸其能书家通病止园此册人巧天工悉敌观止矣 
　　曹娥碑真迹卷有高宗跋是北宋物元文宗命柯九思鉴定御府书畵因赐之以旌其劳赵承旨题云如亲见吕仙闻吹玉笛可以称量天下之书矣在娄江王文肃公家灵飞六甲经锺绍京书为玉真公主写进御明皇有宋徽宗标题后有倪云林虞伯生跋全仿黄庭经赵子昂师之十得其三耳海宁陈太常次公所藏 
　　黄庭外景经真迹此卷未见据友人云与内景经同一绢素同一笔法又有云是宋高宗临者在吴江吴宪副家顾恺之女史箴不全本在嘉禾项氏其书类大令十三行洛神赋古劲 【 可爱】 
　　行书兰亭序褚河南临澄心堂帋米元章跋在海宁陈家缺三行又兰亭褚临墨迹绢本王弇州家藏复归新都汪太学有米元章小行楷跋今在广陵 
　　兰亭唐标第七本绢素奕奕无题跋亦似褚笔今在新都王氏书畵舫 
　　大令东山松帖真迹送梨帖真迹皆曾见之今不知归何人右军零落数字成者甚多不能殚述 
　　颜鲁公送刘太冲序绿笺书北京国学刻石真迹奇宕为辽东李帅所藏其家图书皆散今不知所在 
　　颜鲁公祭季明文真迹鲜于伯机所藏跋云吾家无第一天下无第二在新都吴太学家停云馆所刻乃米临余刻之鸿尚帖者是也　 

　　容台别集卷之四终 

　　●容台别集卷之五 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　题跋（三） 

　　◆题跋（三） 

　　书品 

　　○书品 

　　昔人谓观孙过庭书谱如食多骨鱼得不偿失以草书难读也因临怀素帖并为释之 
　　藏真书余所见有枯笋帖食鱼帖天姥唫冬热帖皆真迹以淡为宗徒求之豪宕奇恠者皆不具鲁男子见者也颜平原云张长史虽天姿超逸妙绝古今而楷法精详特为真正吁素师之衣钵学书者请以一瓣香供飬之 
　　余每临怀素自叙帖皆以大令笔意求之黄长睿云米芾见阁帖书稍纵者辄命之旭旭素故自二王得笔一家眷属也旭虽姿性颠逸超然不羁而楷法精详特为正真学狂草者从此进之 
　　余尝临颜书今日临柳公权扬少师帖以于蕃赏音者不欲自藏其技所谓寡和之曲须为和人奏之 
　　以杨少师非花帖笔意书仲宣登楼赋亦兼用陶隐居华阳帖欲一洗媚艳之习耳 
　　书家以险绝为奇此窍惟鲁公杨少师得之赵吴兴弗解也今人眼目为吴兴所遮障余得杨公游仙诗日益习之 
　　丁巳三月过京火访张太学修羽出所藏杨少师真迹赏玩弥日登舟拟之书此论因复补图余见携李黄履常中丞家王叔明乐志论图分寸许叚与盛懋田家乐相似要以摹写隐逸之趣只在耕钓渔樵间近之中有不可描畵者孔颜之乐虽仲长统未足与语 
　　黄涪翁得子瞻书当为当代第一为其挟以文章忠义之气耳黄涪翁以苏黄门远谪濒死不悔亦以文章节义之气坚如金石深入骨髓庄生所云以天合者迫穷贱患难相守者也米颠□此有余愧矣此卷苏词黄诗皆本家笔兹论书法当以晋魏为极则如连城国玺者非文章忠义重耶戊午首春 
　　苏子瞻小楷如归去来诗等皆赝笔又有滕王阁赋余闻而斥其赝及览榻本不知何年俗子所托且系之以元章跋尤俗不独点我东坡也因书伯夷传稍用苏法及之 
　　昨见项晦伯家有赵文敏书汲黯传小楷特为遒媚与本家笔不类元人跋以为文敏见唐人书此传石刻因仿之乃轶唐而晋矣汲传颇繁呵冻难竟故书伯夷传不知视文敏书若何也东坡先生书养生论真迹一卷是靖江朱光禄所藏后为河南俞中舍购去今吴中多双钩伪迹乃从我家鸿堂帖摹出无复笔态但存形似耳 
　　东坡先生数书嵇叔夜养生论忧患之余有意于道言如此他日又曰长生未易学且学长不死洪觉范妙觉禅师谓其多生般若种子深固又进于所谓养生者要以忠孝文章节义如公升天成佛俱是探囊取物其八识田中自具两家种子循业发现不学而能也因书此论及之东坡书归去来词与契顺山谷所谓彭泽千载人东坡百世士合之则双羙也 
　　余以丙申秋奉使长沙浮江归道出齐安时余门下士徐旸华为黄冈令请余大书东坡此词曰且勒之赤壁余乘利风解缆后作小赤壁诗为吾松赤壁解嘲巳余两被朝命皆在黄武间览古怀贤知当在坡公旧题诗处也因书此辞识之 
　　余书坡公大江词即以其笔法书此米元章谓东坡畵字赵子固又云偃笔之病误我苏公然山谷有云子瞻书为今代第一挟以文章妙天下忠义贯日月之气自非书家所能争长也 
　　以坡公书法书坡公赋似临兰亭叙古来文与书称者仅此赋与叙耳 
　　山谷论人家子弟可百不能惟俗便不可医子瞻自是千载人观其与李伯时王定国诸公赏会翰墨自谓薄富贵而厚于书轻死生而重于畵即雪浪以百二十千构之所至故无一椽也元龙百尺楼下物政当愧死何置喙哉 
　　东坡尝书子由上清辞与秦少游绝句当亦有书鲁直之作今不传耳此鲁直书东坡词虽出焦山鹤铭而有北海有怀素又自有鲁直昔人评苏书如西施净洗却面与天下女子鬪胜此亦玉环飞燕淡妆浓餙与西施鬪胜者也余于宋四家书差平视山谷见此本乃展坐具礼拜知名不虚得扬甫拈出有功于涪翁多矣 
　　襄阳书天马赋余所见巳四本一为擘窠大字后题云为平海大师书后园水丘公观特为雄杰在嘉禾黄履常参政家一在新都吴氏后有黄子久诸元人跋子久云展视之时有大星贯斗而坠其声如雷宋本余巳摹取刻石吴本多枯笔别自一种米书然皆真迹也米赋材乃强弩之末而子瞻称其宝月赋以为知元章不尽乃曾无一本传世何也因昔临及之 
　　米书此赋余见三本学擘窠大字仅有此本字字皆可为榜署米公自言大字如小字以势为主者 
　　米元章好书所作天马赋行草巳见数本惟擘窠大字卷在长安朱太保希孝家亦分宜物既入内府而以代侯伯月俸者太保尽从诸贵购之后为檇李黄中丞所藏余尝婆娑赏玩今又转入金沙于氏矣吴门有石刻乃文博士官江西时所摹于真迹者余收为此卷米元章云小字如大字取势为主是也 
　　姓余在京师得古畵二十余册中有李伯时西园雅集图米元章书序余刻之鸿堂帖行于世此余所仿之书于便面者米家小楷不欲使一寔笔黄庭像赞太羹玄酒不复过而问矣 
　　米南宫书温成哀词二百许字皆类登善哀册此铭亦哀册笔法也米无正书真行者为正书耳 
　　余以米海岳笔书燕然山铭镌石数年矣惜摹勒不精不足观也侄孙彦京为余刻来仲楼帖遂命重摹虽差得其肉然较之往刻自是河汉米海岳行草书传于世间与晋人几争道驰矣顾其平生所自负者为小楷贵重不肯多写以故罕见其迹余游京师曾得鉴李伯时西园雅集图有米南宫蝇头题后甚似兰亭笔法己丑四月又从唐完初获借此千文临成副本稍具优孟衣冠大都海岳此帖全仿褚河南哀册枯树赋间入欧阳率更不使一实笔所谓无往不收盖曲尽其趣恐真本既与余远便欲忘其书意耶聊识之于纸尾 
　　此余己丑所临也今又十年所矣笔法似昔未有增长不知何年得入古人之室展卷太息不止书道戊戌四月三日 
　　秦太虚撰龙井记真称苏家胜友元章此碑绝得李括州三昧惜多残缺余为补之然闻赵吴兴曾欲补米书数行一再易之皆不相似曰今人去古远矣则余其有续貂之愧也 
　　三十年前参米书在无一实笔自谓得诀不能常习今犹故吾可愧也米元以势为主余病其欠淡淡乃天骨带来非学可及内典所谓无师智畵家谓之气韵也 
　　此书陶诗运笔得米元章之髓非敢自誉书道本如是历代皆迷耳 
　　余尝临米襄阳书于蔡忠惠黄山谷赵文敏非所好也今日展法帖各临尺牍一篇颇亦相似又及苏文忠亦余所习也元人作书径以苏文忠赵文敏为得二王法不及米漫仕其持论如此必有知其解者 
　　仲长统与罗景纶二论实山居之人所自宽语余深解其趣故时书之亦如归去来词以志吾乐也 
　　余在梁溪见徐季海书道德经评者谓□□似之非也子瞻多偃笔季海藏锋正书欲透纸背安得同论此书颇似之 
　　仲长统此论所谓未闻巢由买山而隐者然薪火炽然相将入火坑不必皆贫贱士盖盛蒲不知足往往十而九矣书以媿之亦不可少也 
　　宋吴琚吴太后之弟书似米元章而俊峭过之世传吴琚兰亭帖今京口北固天下第一江山六字额乃琚笔也余得其书去来词复失之友人以摹得半本见寄时为手临几成优孟抵掌此晦翁大字石刻在岭南者余收之为小行书不能多似也晦翁自谓书学曹孟德今世无孟德书以晦翁书想象一二当如锺太傅李直表韩昌黎云右军俗书趁姿媚汉季魏初定不尔也刘屏山引石徂徕与石碏石庆等同作故实唐宋人为文皆推重本朝人物近世持论不用汉以后事者亦陋矣 【 仿朱文公书友石台记】 
　　吾郡普照寺士衡宅也胜国时有碧溪上人与赵子昂游得其所书文赋特为精妙牟巘任士林诸君子皆为题咏不知何时流落好事家后为项子京所摹刻以较真迹无复遗恨余不学赵书偶然临写亦畧相似初书二十许行顾离而去之后乃悉从石本但助以神气耳临书要如李光弼入郭子仪军旌旗一变又如苏张纵横同出于鬼谷不为其所笼罩虽省似不足称也 
　　赵吴兴书文赋虽姿媚横出未脱本家笔此晋人文当以晋人书书之余愧未能也义阳吴光禄寄余褚登善千文遒紧绵密在锺王之间因用其意书士衡赋不类余平日笔余以不自立家故数数迁业如此得在此失亦在此赋云谢朝华于巳披启夕秀于未振是余书旨也 
　　客有持赵文敏书雪赋见视者余爱其笔法遒丽有黄庭乐毅论风规未知后人谁为竞赏恐文征仲瞠乎若后矣遂自书一篇意欲与异趣令人望而知为吾家书也昔人云非惟恨吾不见古人亦恨古人不见我又云恨右军无臣法此则余何敢言然世必有解之者 
　　娄水王奉常家藏赵吴兴诗帖致佳余从高仲举见之把玩移日舟行闲适漫临一过余素不为吴兴书畧得形模耳闻吴兴临米元章壮怀赋数行辄复自废余以俟他人覆酱瓿也 
　　比丘成杲得余此卷如解衣得珠且欲刻石经流布今禅门冷落耆宿能举扬宗旨者几人成上人日念如是经要一气转得五千四百卷乃为奇特 
　　得日本笺书智波罗密经彼国虽尚杀伐无不念佛法僧者修罗一入华严即成菩萨不必赤县神州有大乘气象也 【 心经】 
　　始余书华严普贤品及半卷会西陵李司徒孟白开府天津以一札征余小楷即以寄之孟白精心内典既留半卷复趣余续成完帙余欲下笔不能记忆过去所书当于何止当于何起往复四年迢遥万里终未免也今年春余北上巳于书簏中简得华严合论有朱笔点记起至莞然自喜可应孟白之教谨藏书笥行过甓社湖朱水部官舍属以便舟寄至京邸而余以单车就道坐未暖席孟白有陪京大司空之命更有申请且曰即不能盈卷可跋数语庶几了义云余故不敢食诺有愿书完却寄抑是半卷亦帝网珠弥勒阁也何则真佛法身犹若虚空迎之不见其首随之不见其尾过去何止当来何起一句染神历刼不易海墨书之不为多芥子收之不为少言语道断心行处灭抽刀划水接续相空故建立世界而称成不动自位而称坏既不可得取荐取以待余末后句也 
　　写经必论书法书法可传则诵读受持者众是为在处有佛塔庙也山谷老人得笔于瘗鹤铭又参以杨凝式骨力其欹侧之势正欲破俗书姿媚昔人云右军如鳯翥鸾翔迹似奇而反正黄书宗旨近之盖兄事苏而弟蓄米自负不小此法华经七卷是其本色合作余闻之十年始得快覩不啻解衣得珠开花见佛毫颖发光入书家三昧 
　　余尝写法华经七卷十三载始竣今巳镌海宁颇费时日愧惰征也逊之玺卿以孝诚发愿数月书就又字字端楷虽细谨中有寻丈之势与颜柳稍带作家习气者殊绝真似翰墨而作佛事何异皮纸骨笔海墨淋漓可为震旦法宝吾益愧矣吾益愧矣 
　　余自戊戌秋以高丽纸书法华经是年先成一卷谓此全经当任一岁之内可圆蒲因愿今戊申矣止四卷有奇也余亦冉冉老矣每叹胜缘难就日月不居今见道寅此册仅易寒暑皮纸骨笔报佛恩报亲恩覩应念而就可愧余惰并为赞叹希有 
　　唐时法道之盛有写法华经笔下出舍利无数者见于颜鲁公多宝塔碑宋时宗风炽然扫荡殊胜一切相而禅师舍利犹相传不绝颇恠当代鲜闻此事盖正念坚固为法忘躯者实难其人耳如上人以舌血为墨写出法华经知其舌端花衣里珠皆舍利也赞叹不巳 
　　少时读颜鲁公碑称法师写法华笔下落舍利以百数及余写法华十年不得一粒友人谓刻石流通令见闻者发心何必舍利何非舍利然摹刻不易成就先得普门品又与云栖禅师书弥□经为寿书成一月禅师迁化若有所待可当舍利一斛 
　　宝志公摩石麒麟顶止与慧业文人受记无大饶益乃武林之隽从云栖禅师游者师以慈善根力熏之往往以掩骼放生而作佛事金季真其著者有芝生于堂因属余颜其堂而以昌独之好石刻余书庋其中余读元微之集北峯兰若有刻法华经七卷余亦书成此经倘刻石孤山可续唐事且于翰墨场结趣向大乘之缘亦有当于云栖师者季真谓何 
　　云栖莲池大师甲寅正月八日初度余以师纯提净土扫彼狂慧行在梵纲志在观经僧腊最高居然古佛乃书此经刻石流布以广弘愿亦祈大年自愧笔法弱劣不能如赵文敏为之中峯书净土一百八诗足传耳 
　　真如不变千佛即一不变随缘一佛而千古佛所以有云佛之一字吾不喜闻也虽然地藏经云人命终时闻一佛名号一辟支佛名号皆得免苦当四大分散神识分飞一佛名号俱不能记忆自非平生串习安能于尔时得力所谓一句染神历刼不易蔡居士道寅所以书写受持念诵千佛名经也唐人以曲江题名为千佛名经宋人以元佑党碑为千佛名经道寅以千佛名经为千佛名经是同是别 
　　佛言读诵书写诸经必兼广为人说法惟是刺血所书令诵者作皮纸骨笔想作刀涂堪忍想作痛非实相想是转经一度即说法一度即身为床坐以庄严护持未足多也何论钱贝小小捐舍不以成就藏经功德乎苏州竹堂寺张安道血书楞伽宋景濂夙命感悟因缘在试以谂之诸檀度者 
　　嘉兴有济舟和尚蚤岁不曾识字因口授礼观音文经三岁忽发智慧于内外典豁然通晓腹为箧笥辨若悬河晋陵唐应德时就访之与谈濂洛关闽之学尤似夙悟大士冥加显被之力不可诬也济有语行于世因书此文志之 【 书礼大士文】 
　　此余辛卯以庶常请告归泊舟黄河船窻多暇所书禅德偈颂之一也今三十二年矣曩时一以黄素黄庭为师每于回锋布势着力后来稍率意酬应不复能尔唐时刘长卿与王维同社大历以后列之中唐人之阅世自为今古如此 【 书宝镜三昧】 
　　有求黄山谷书者山谷答云吾书何足以塞请当书七佛偈结般若缘今盐官陈光禄所刻擘窠书是其一也四十年前达观禅师数举扬此偈中毘舍浮佛偈自谓毕生参学巳证一句半若麤心狂慧之流必妄意四句偈岂有拣择若为有证未证不知证者境界非未证者所知耳圆觉经云知幻即离不作方便离幻即觉亦无渐次祖意教意原无异同要须觌面相逄寂灭现前始得逊之玺卿以此七偈刻石流通开人眼目奉荐太君冥福岂止人天小果是偈所在现佛母塔庙矣 
　　以虞伯施庙堂碑法书此偈贞观时楞严犹未经翻译永兴破邪论亦世谛流布尔颜鲁公颇事道言李北海但作碑版怀素着袈裟犯饮酒戒草书狂纵不足与写经手较量功德唐世学书甚盛皆不为释典所用梁萧房融其书不称惟裴休深于内典兼临池之能淳熙帖所刻是巳至宋苏黄两公大以翰墨为佛事宋人书不及唐其深心般若故当胜也余蚤岁习耳根圆通每书之几所谓一举一回新者 
　　白香山得法于乌窠禅师其生平宦路升沉皆以禅悦消融入不思议三昧此八偈名为渐偈实顿宗也苏端明亦是乐天辈人笔铓更峻利不知受用处似香山何如耳 
　　余在长安得赵伯驹畵老姥授阴符图及游白岳见赵子昂书阴符小楷并置箧中尝欲拟为之书可能勉畵工绝不能摹也此经褚中令曾写一百五十本余平生只书此本然机在目三言余亲验之蒲团不啻禅家所云日转百千卷矣 
　　此米海岳所书与李荃受之老姥者文少异褚河南书一百五十本余见二本亦有异同唐世释典流通胜于道教故也人知其神而神不知 【 句】 不神所以神 【 句】 读者多失之昔有禅师误读楞严知见立 【 句】 知即无明本知见无 【 句】 见斯涅盘或谓之曰此经以四字成句柰何误读禅师云任他自合我只依旧盖悟处在此耳米老三盗既宜书作冥字必有所据觉冥字胜宜字与不神之旨益亲切也误书皆如此则善矣 
　　余为庶常时以柳书书馆阁试文但用碑帖小变未见清静经也此帖苏门高子业家藏今归义兴吴光禄丞澈如宋榻精妙下真迹一等耳柳诚悬有小楷清静经余摹于海上潘光禄刻之鸿堂帖因摹手不称未尽柳法今停云馆刻玄真护命经亦柳书也以护命经参合嘉禾项希宪所藏诚悬度人经真迹书法知其与颜尚书颉颃名不虚传矣 
　　右锺绍京书遁甲神经有宣和政和小玺宋徽宗标识倪元镇家藏有元镇跋语笔法精妙回腕藏锋得子敬神髓赵文敏正书实祖之余从真迹临写数行锺书世无传本自可以意求耳宋徽宗大观年诏龙大渊等以内府新藏晋唐真迹重加摹刻金石之工较淳化阁帖更胜阅世既久日少日亡临池之家得残本断章如优昙出现王元羙先生先赎五卷巳后补一卷及余又补首卷尚有三六九卷须其完谋刻之石余友陈懿卜若不能为河清之竣曰宋时官帖惟两府大臣颁赐一本苏黄诸公巳为希觏大观既在官帖之上刻石易为流通是人人传庾岭衣也余无以难之因而题此 
　　此帖少三六九卷徧访之江以南不得陈居士从江阴夏茂卿摹之遂成完璧茂卿好古精鉴书学甚深帖为朱湖庄孙氏所藏传流有据诚海内书家之一快也 
　　宋人集阁帖何以不入颜平原而柳帖非一种当是宋初尊颜者犹少至苏黄诸公出始宗尚之如子长史记晋魏以后皆不甚行而班掾最着古人精神发露故有时节也 
　　阁帖赝者居半自宋时巳采集多舛黄长睿论之详矣然长睿非端门书家每以文字古今为辨闲有淆讹余只以书理作断案凡古人真迹必以态胜此片言居要耳 
　　古人书皆以奇宕为主绝无平正等匀态自元人遂失此法余欲集阁帖中最可见者作一书谱所谓字如算便不是书摇笔便当念此自然超乘而上 
　　书家好观阁帖此正是病盖王着辈绝不识晋唐人笔意专得其形故多正局字须奇宕潇洒时出新致以奇为正不主故常此赵吴兴所未尝梦见者惟米痴能会其趣耳今当以王僧虔王徽之陶隐居大令帖几种为宗余俱不必学黄长睿评张从申书出于北海赵子固又以北海学子敬病在欹侧若张从申即无此矣然从申书实似北海之法华寺碑而北海出奇不穷故当胜云余尝谓右军如龙北海如象世必有肯余之言者 
　　今年春正吴阊得王百谷所藏宋榻绛帖顷携以自随疑为澧州帖观其每数十行辄有武陵二字又疑为鼎帖及入常武署中翻阅第一卷以宋太宗为弁跋曰太宗皇帝御律在绛州摹为诸帖之首后有款名曰鼎州提举曰沅州判事常为鼎州而武陵其附城邑也乃为鼎帖特为绛州二字所误而世人只知有绛帖遂误名为绛帖耳绛帖鼎帖星鳯楼群玉黔江淳熙秘阁续帖世皆无传至有对面不识者余之具眼犹知床头捉刀为真魏武耶志此俟他日语百谷了一公案也乙巳六月七日舟次城陵矶时自常荆较士还武昌书 
　　月仪帖书家所重米南宫一帖有云月仪只唐人耳无晋人格辙余得萧子云出师颂观其笔法犹是漆书遗意不当以魏晋后变隶求之 
　　月仪帖本出索靖后多散逸不传此多唐人拟作者笔法亦宗索靖其虚和夭矫间有豹奴遗意大都为章草者必兼右军乃合不刖宋克辈耳 
　　李北海为文浩自书碑又有朝议郎王钊排文排文诸碑所罕见徐峤之徐浩父子擅临池之能故是唐之羲献欧阳询亦有欧阳通类徐氏然通小劣于率更耳 
　　范文正公道服赞伯夷颂文氏刻于停云馆帖故是墨池传赏其在范家子孙不啻大训弘璧至于历代诰身世德焜耀皆可以想见遗谋懿行今子孙起作求绍闻之志公之十八代孙必溶文学择其十一附刻于文正墨迹之后盖自忠宣以来阅世五百而手泽如新非夫孝思不匮者不及此余观宋名贤题跋甚伙惟鲁直独存虽子瞻元章犹似缺陷顾余何幸得厕名于纸尾耶 
　　文贞公以首揆还政归里中去黑头不远犹日事吟咏作白香山语绝肖而英气勃郁则有白傅之达无其俚此册所书诗厥孙中秘君得之故簏装演袭藏为徐氏东序天球非文贞道叶贻厥能有此家风乎为跋其末简以志崇慕 【 题宝纶阁帖】 
　　余为庶常时王文肃见余阁试卷曰公对策书学率更令复类柳诚恳乎盖文肃深于书书尤深于唐碑晚年犹悬碑刻蒲四壁特不欲以书名耳辰玉虽不沾沾论书乃眼白一世鲜所许可其天骨既尔秀绝而盘旋唐晋间工力兼至或以为学苏子瞻子瞻实不能尽辰玉也右军灵和太令俊轶于吴光启此刻见之而传以学宪之遗迹王方庆宝章录千秋竞爽矣 【 天全楼帖】 
　　余友陶周望论诗谓苏子瞻绝类杜少陵余人仅得其皮肉耳辰玉书绝类苏子瞻所得者在形模之外随意结构皆姿态横溢秀色可飡尚宝逊之所刻诸帖是巳吴江道中翻阅一过如重闻广陵散也书以志慨 【 篆斐堂帖】 
　　杨彦冲者余友杨彦履宫谕之弟庶常元章之叔善诗畵尤好余书常从余为玄真钓舫之游所得余行楷甚具又时有摹本且十卷矣余既入长安而彦冲尽以入石念余书多赝本又懒役手腕以此为马文渊铜马之式命之曰铜龙馆帖云 
　　临帖如骤遇异人不必相其耳目手足头面当观其举止笑语真精神流露处庄子所谓目击而道存者也 
　　此卷用笔萧散而字形与笔法一正一偏所谓右军书如鳯翥鸾翔迹似奇而反正迩来学黄庭经圣教序者不得其解遂成一种俗书佊倚藉古人自谓合辙杂毒入心如油入面带累前代诸公不少余故为拈出使知书家自有正法眼藏也 
　　吾尝遇异人传内丹之诀与黄庭经中语如两镜相照了无疑惑若右军欲拘欲纵若灭若没政是火候消停处人谓右军书道经便有羽人飞仙气象不虚耳此本摹榻逼真宋帖尤为铁中铮铮 
　　黄庭经以师古斋刻为第一乃遂良所临也淳熙续帖亦有之 
　　吴用卿得此卷余乍展三四行即定为唐人临右军既阅竟中间于渊字皆有缺笔盖高祖讳渊故虞褚诸公不敢触耳小字难于宽展而有余又以萧散古淡为贵顾世人知者绝少能于此卷细参当知吾言不谬也 
　　黄庭经稍近锺体与乐毅论东方朔像赞小异宋时所刻是吴通微摹本又经王着临手巳非右军本色惟米元章书史所载褚河南绿绫临本致佳耳 
　　此榻当是褚本余曾于沈纯甫司马斋头见之今归问卿收藏弇州先生所谓日临一本当作飞天仙人者是在问卿矣 
　　宋榻以小楷为致难如米元章所谓行书十行不敌真书一行江南惟义阳吴光禄得高子业所藏于吾郡莫云卿家独少黄庭此十帖皆宋榻亦无换鹅经意二家同一石故缺陷相类如此昭彦宝之更访道经遂成全璧矣 
　　黄素黄庭经陶谷跋以为右军换鹅书米芾跋以为六朝人书无虞褚习气惟赵孟俯以为飘飘有仙气乃杨许旧迹而张伯雨题吴兴过秦论直以为学杨义和书吴兴精鉴必有所据非臆语也按真诰称杨书祖效郗法力同二王述书赋亦云方圆自我结构遗名如舟楫之不系混宠辱以若惊其为书家所重若此顾唐时止存带名书六行今此经行楷数千字神采奕然传流有绪岂非墨池奇遘耶元时在鲜于枢家余昔从馆师韩宗伯借摹数行兹勒以冠诸帖杨在右军后以是神仙之迹不复系以时代耳 【 内景玉经帖】 
　　右杨羲黄素黄庭经真迹赵文敏集有长歌乃其所藏也杨书以郗氏为师不学右军父子然翩翩有冲霄之度实自餐霞服炁中来非临池工力所能庶几也米元章待访录云六朝人书无虞褚习气余为庶常时见之韩宗伯馆师曾摹刻入鸿堂帖数行颇惜赵吴兴何以都无临本传世也 
　　内景经全在笔墨畦径之外其为六朝人得意书无疑今人作书只信笔为波画耳结构纵有古法未尝空用笔也善用笔者清劲不善用笔者浓浊不独连篇各体有分别一字中亦具此两种不可不知也 
　　颖上县有井夜放白光如虹亘天县令异之乃令人探井中得一石六铜罍其石所刻黄庭经兰亭记皆宋榻也余得此本以较各帖所刻皆在其下当是米南宫所摹入石者其笔法颇似耳辛卯四月舟泊徐州黄河岸书 
　　赵文敏跋定武兰亭独孤东屏二本皆有真迹或十三跋或十七跋余皆见之然墨迹虽真而石本巳剪去孤行世间今观者疑文敏能书不能鉴矣以此知隆中卧龙要得鹿门居士拈出此卷为定武真本无复遗议常得馆师韩宗伯所传宋内府稧帖多宋人题刘须溪为殿正与相类若世有赵子固必舍命保护作升山故事也 
　　子昂背临兰亭帖与石木无不肖似计所见亦及数十本矣余所书稧帖生平不能十本有奇又字形大小及行间布置皆有出入何况宋人聚讼于出锋贼毫之间耶要以论书者政须具九方皋眼不在定法也 
　　家鸡野鹜齐登俎春蚓秋蛇并入奁君家两行十三字气压邺侯三万签东坡题大令鸭头帖余家亦有行穰帖十五字乃右军书亦当以此语足下行穰九人还示应决不大都当佳此在宣和谱载有思陵金书右军行穰帖字 
　　右军去郡之后有告墓帖既避王述遂终不出然兰亭黄庭皆在尔时始出米芾所谓右军妙迹去郡方佳甚矣缨冠为墨池一蠹也知此可知书道无论心正亦须神旷耳 
　　快雪帖相传为右军正书今在真行之间米老亦有此疑米老有小楷跋语未知其论何如也曹娥碑真迹宋高宗有跋元文宗以赐鉴书慱士柯九思赵吴兴再跋余馆师韩公得之长安有历代题识宋高宗但题曰晋贤书曹娥碑绢黯墨渝仅可想见字形耳 
　　赵吴兴曾得洛神十三行于陈集贤灏自题此晋时麻笺思陵极力搜访仅获九行百七十六字故米友仁跋作九行宋末贾似道复得四行七十四字乃续于后则于九行之跋不相属遂以四行别装于后以悦生　及长字印欵之今此本不知犹在人间否余所摹秀州项子京藏是宣和　中所收吴兴云更有唐人临本后有柳公权跋亦神物也视世传十三行宋榻何啻霄壤耶 
　　今人学怀仁圣教序十七帖尤谬其自信不谬者去书道转远东坡书时有态特用偃笔不能提笔故有墨肥之诮自元人后无能知赵吴兴受病处者自余始发其膏肓在守法不变耳赵吴兴过秦论张伯雨　为学内景经实学乐毅论也匀圆如算子右军所诃徐浩李邕不能免此唐玄宗鹡鸰颂清劲处高出李北海张从申数等落笔便思破庸庸之习以圣教序为戒 
　　大令辞中令帖书家不甚传或出于米元章黄长睿之后耳观其运笔则所谓鳯翥鸾翔似奇反正者深为漏泄家风必非唐以外诸人所能梦见也李北海似得其意 
　　澄清堂宋人以为贺鉴手摹南唐李氏所刻余见五卷皆大王书出淳化帖之上亦如贺八清真下视王着此间可容数等真法帖之祖也余探其尤异者为一卷以殿戏鸿堂之末亦欲使宋元以后右军再出耳 
　　王献之学书二十年尝于村中遇老姥以所书一字与之展转传看遂得数百千此事与右军书扇适相类见献之述书状有褚遂良摹本余见之 
　　又言右军得白云先生传授笔法此自神其说所谓楮成堆墨成白乃白云先生也 
　　米元章兴李玮博此谢公帖议十年不成后竟得之名所居曰宝晋谓右军破羌与谢公书耳余刻之戏鸿堂 
　　谢万鲠恨帖真迹在新安溪南吴氏虞永兴之祖宗也 
　　群玉堂帖所载虞世南天马赞乃柳子厚文荆门行见李群玉集非李括州也诗亦不类开元及柳公权诗皆谬岂集字为之耶 
　　此一种行楷自陶隐居鹤铭出华阳隐居帖稍属寒峭或欧阳信本学陶然皆在二王之外也 【 九歌】 
　　右率更令所书千文杨补之家藏本咸淳甲戌岁九月三日钱塘金应桂书家以分行布白谓之九宫元人作书经云黄庭有六分九宫曹娥有四分九宫是也今观信本千文真有完字具于胸中若构凌云台一一皆剂而成者米南宫评其真书到内史信矣此本为杨补之家藏勒其全文欲学书先定间架然后纵横跌宕惟变所适也 
　　信本有小楷九歌余得宋榻世无二本惟朱御医以古砚易去二十余年不复可踪迹矣若合此千文即是雌雄二剑 
　　停云馆帖载朱阳帖以为陶隐居书实欧阳信本行书也 
　　欧阳通碑书比信本字形稍匾阔高自标置此千文后有通书是也 
　　赵子昂跋定武兰亭云昔人得古帖数行专心学之遂以名世余初不知为何人及观山谷题跋谓唐彦猷得欧阳率更真迹数行精思学之遂以名世乃知子昂所谓古人正唐彦猷耳想落笔时亦忘其姓名故也癸亥正月晦作欧阳信本书亦十之三未尝习为此也 
　　欧阳公好论书自谓临古帖静中至乐此段则皆修史碎语用笔亦自奕奕有颜平原遗意 
　　义阳吴光禄丞澈如奇褚登善千文示余披赏数日风雨如晦泓颖久废朝来始见霁色偶然欲书为竟此卷观者必讶为余本家笔安在也项玄度出示谢客真迹余昨展卷即命为张旭卷未有豊考功跋持谢书甚坚余谓玄度曰四声定于沈约狂草始于伯高谢客时无是也且东明二诗乃廋开府步虚词谢安得预书之乎玄度曰此陶弘景所谓元常老骨更蒙荣造者矣遂为改跋 
　　长沙岳麓寺有李太和碑李江夏人其为楚书碑惟此而褚登善亦在潭乃无遗碑杜工部云贾傅才未有褚公书绝伦今固廖廖也欧阳信本有楚辞诸帖刻于长沙今亦失之 
　　杜子羙称李北海碑板照四裔余行游天下见东林岳麓诸碑皆宋以后重刻耳大照禅师碑乃唐时硬黄双钩神采焕发结构古雅宋时尚不闻其名况见其迹乎余最嗜李书晚获觏此遂摹勒上石以公同好虽谓之唐榻可也 
　　此碑文多不全独此刻前后读之皆有伦次当是石未泐时拓本殊可宝藏欧阳公金石录每有不以书家见收者况北海为书中仙乎又云保母帖辞中令帖大令实为北海之滥觞今人知学北海而不知追踪大令是以佻而无简直而不致北海曰似吾者俗学我者死不虚也赵吴兴犹不免此况余子哉 
　　李北海书荆门行刻于群玉堂帖余疑李北海在太白集中者皆沉郁高古无此流易及观王建诗有荆门行乃知宋人所集云麾碑等石刻蒙之北海也群玉堂帖有虞永兴天马赞亦见柳州集 
　　杜子羙作八哀诗于北海云干谒走其门碑版照四裔独步四十年风听九皋唳北海在当时特以文名后乃为书所掩 
　　争坐帖有陕刻字形巳漫余家有宋榻精好因摹入石此颜书之烜赫者 
　　颜鲁公送刘太冲叙郁屈瑰奇于二王法外别有异趣米元章谓如龙蛇生动见者目惊不虚也宋四家书派皆出鲁公亦只争坐帖一种耳未有学此叙者岂当时不甚流传耶真迹在长安赵中舍士祯家以余借摹遂为好事者购去余凡一再见不复见矣淳熙秘阁续帖亦有刻昔颜平原鹿脯帖宋时在李观察士衡家今为辰玉所藏争坐位帖在永兴安师文家安氏柝居分而为二人多见其前段师文后乃并得之相继入内府今前段至行香菩萨寺止为项德新所藏 
　　鹿脯帖真迹与宋榻本不类字形大小不伦乃其文亦小异宋榻政自不足据也十七帖清晏岁丰又所使有丰一乡故自名处余不极解丰一乡作何语及得高丽刻本乃云所出有异产读之豁然因知王着但凭仿书入石耳犹忆辰玉初得此帖于蒙阴公氏亟报余展玩如得连城辰玉书法为此一变今日重观于德偶斋感慨系之矣 
　　颜清臣忠义大节唐代冠冕世人以其书传蔡元长书法似米南宫以其人掩书两伤双羙在人自择耳 
　　孙虔礼书谱绝类刘子玄史通之文唐时未有韩柳变体大都如此所谓畵为分数缀以妍辞月露风云相沿六代盖选学大行虽李杜不能独创也至其论书则过笔阵图远矣 
　　湖阴曲温飞卿书似平原书而遒媚有态米元章从此入门昔年殷司马之孙持至长安留于案上两月余以温庭筠温字颇漫疑是王黄华书黄华亦名庭筠字迹近米家父子故耳川中黄昭素乃谓此必曾入梁内府梁讳温字遂磨去意或有之 
　　杜牧之书张好好诗末有洒尽蒲衿泪短歌聊一书字漫不可摹樊川此书得六朝人风韵余所见颜柳以后若温飞卿与牧之亦名家也 
　　唐林纬干书学颜平原萧散古淡无虞褚辈妍媚之习五代时杨少师特近之 
　　书家以险绝为奇此窍惟鲁公杨少师得之赵吴兴弗解也今眼目为吴兴所遮障余得杨公游仙诗日益习之 
　　杨凝式书惟潭帖武陵帖有刻本深得颜鲁公之神非欧虞辈所能梦见也 
　　右录东坡评语孙过庭云既得平正须追险绝书家以险绝为功惟颜行与景度草得之景度好题寺壁不甚书缣素即宣和所收亦复寥寥苏米皆学其书故推重如此 
　　杨少师步虚词帖即米老家藏大仙帖也其书骞翥简淡一洗唐朝姿媚之习宋四大家皆出于此余每临之未得一班 
　　杨景度书自颜尚书怀素得笔而溢为奇恠无五代衰薾之气宋苏黄米皆宗之书谱曰既得平正须近险绝景度之谓也 
　　余意仿杨少师书书山阳此论虽不尽似畧得其破方为圆削繁为简之意盖与赵集贤书如甘草甘遂之相反亦教外之别传也 
　　东坡先生居黄自谓多难畏事时犹禁其诗耳后并其书禁之故宣和进御书畵凡有苏黄题跋者皆割去靖康之变御府所藏尽为金人辇之而北而先生墨迹流落人间居然独完嗟乎谁谓善类竟可磨灭耶 
　　东坡先生少学兰亭故其姿媚似季海至酒酣意忘工拙字特瘦劲乃似柳诚悬笔圆而韵胜挟文章妙天下忠义贯日月之气 
　　玉局行书皆规摹徐季海此帖独仿颜平原送明远序纵横跌宕中合宫商非赵吴兴所能梦见也 
　　东坡居黄寓定惠院之东小山上有海棠一株每岁盛开必担酒召客醉于花下故作此长篇平生喜为人书人间刻石者有五六本云某平生得意诗也 
　　东坡作书于卷后余数尺曰以待五百年后人作跋其高自标许如此 
　　陈仲醇既摹子瞻南华妙高二帖他日复得煎茶听琴诗各一篇余亦得三马图赞皆奇绝会勒石巳竣藏之箧中仲醇曰君岂书家抵鹊村耶 
　　赵吴兴大近唐人苏长公天骨俊逸是晋宋间规格也学书者能辨此方可执笔临摹不则纸成堆笔成冢终落狐禅耳 
　　狮子捉象必全其力狮子捉兔亦全其力书家以尺牍见珍如颜鲁公争坐位二祭文皆是草草不经之笔正如捉兔其全力乃见耳吴兴此柬尤是率尔应酬不知所云竹石数轴犹复流传何所余及见一二又无题跋左证得此则士衡所谓合之双羙者也 
　　邢太仆尝谓余书直接右军之泒惟赵承旨虽欧虞褚薛犹非冢嫡又张伯雨跋子昂过秦三论曰后世谁知公落笔如风雨盖子昂一日能书一万字故也今观此尺牍从阁帖二王牍中得笔且遗书冯海粟作家相见犹不漫应是最上一乘品格也 
　　右皆赵文敏闲窻信笔所书锡出安氏刻于家余素不过赵书以其结构微有习气至于用笔用墨文敏所谓千古不易者不如是何以名喧宇宙也前人正自未可轻议 
　　吴兴此书学黄庭内景经时年三十八岁最为善者机也成名以后隤然自放亦小有习气于是赝书乱之钝滞吴兴不少矣论二篇止勒其一 【 子昂过秦论】 
　　文信国家书一纸具当时江西流离颠沛情事去宋亡无几何时矣兰虽可焚香不可灭当与正气诗作注脚 
　　文太史自书所作七言律皆闲窻日课乃尔端谨如对客挥毫不以耗气应想见前辈风流 
　　枝指山人书吴中多赝本此书律诗二十首如绵褁铁如印印泥方是本色真虎非斐将军先射诸彪也 
　　诗不求工字不奇天真烂熳是吾师东海先生语也宜其名高一世 
　　此卷具琅琊太原兄弟手牍如王方庆所进宝章录笔法遒媚自其余事造次寒温不离三益可上石碑是为难耳文肃公初入馆时书犹近率易渐久渐苍以瘦硬兼姿态可知前辈名公学问日益不止书道也 【 题娄江四王手牍】 
　　稧顺禅师不惜渡海访东坡于惠州东坡书渊明归去来辞送之今扈师结夏东畲与眉公草堂不隔跬步眉公为书归去来夷险不同翰墨并妙觉东坡涉世带累方外之交眉公高且闲较东坡输一步 
　　家侄原正又字伯长廷评兄之冢子少有逸才临池特妙此书当在年十八九时二十一天矣书多临摹之功与莫廷韩同时风骨高华巳度骅骝前其王子安之流耶阅之一过感慨无限余侄原正少余一岁有异才同游泮宫以诗翰相激扬犹如形影巳复同学畵不四五载遂以夭圽此其遗迹也览之如听山阳笛广陵散不胜凄断 
　　王文肃论文推归太仆其于弇州公未尝措意弇州公亦谓文肃不脱措大气然文肃诸奏疏笔铓迅利一刀见血四稿部中无是也此为蒲泉先生墓志婉畅尖新描写如畵宜其平视元羙独苦少作文耳文如是亦似不能多作至于书法娟秀有米元章之致加以苍古此文合当得公书公不为书而子柔书之亦是公意中事不独吴氏称快为家乘光巳 
　　周郎八岁书兰亭曹娥端劲风逸有二王笔意虽纸成堆笔成冢者未能过也岂前身工力成此宿慧耶昔陆庄简太宰尝向一老学究劝之勤读书究辞以无所复用太宰曰俟他生童子时得力不相赚也余于周郎益信虽然此道一往即诣久习逾遥百尺竿头坐者要更进步虽三十四十年工力尽可消受周郎勉旃余则焚砚矣 
　　东坡云诗至于杜书至于颜能事毕矣然如畵家评畵神品在逸品之下以其费尽工力失于自然而后神也真诰云仙官皆有职事不如仙人之未列等级者为游行自在书畵皆然即颜书最传为祭侄争坐位藁乞米帖皆无矜庄天真烂熳故杨少师李西台苏黄蔡君谟皆宗之也素友工书请以此参之 
　　谢太傅六十五字真迹后有米元章行楷百余字米自贵其子楷云不轻为人写惟跋古帖与前贤墨迹用之所谓狮子捉象必全其力今在嘉禾项晦夫家若王右军奉橘期小女修载等真迹皆项氏之传贵者 
　　褚河南哀册亦王元羙物其冢孙以质于吴太学太学即其懿亲索连城之价无应者王亦有赵子昂书枯树赋精甚 
　　徐浩道德经上卷在无锡华学士家黄花绢精薄乍见似纸素谛观知为绢本全学锺元常世传苏玉局学季海若以此卷品之全不相似以苏用偃笔此卷皆正锋下卷不知落何处若得半卷临写经月可补其缺此惟梦志之者 
　　张长史宛陵帖有李建中苏舜钦易简三公题跋郁屈瑰伟气沓欧虞长史虽以醉继颠终无此精魄然所谓不可无一不可有二吾师韩宗伯所藏以为甲观 
　　杨凝式少师韭花帖宣和谱载正书今在嘉禾项氏畧带行体萧散有致比杨少师他书欹侧取态者有殊然欹侧取态故是少师佳处 
　　米元章行书离骚宜兴吴民部所藏民部乃吴文肃公之冢孙其未第时靳固不出示人近始装演成册米书鲜有二千余言璠玙夜光烂熳抵鹊真海内奇观方当今人摹取米氏之书观正于此 
　　大慧禅师尝以东坡语提唱宗风洪觉范亦然因其深入禅悦故文字光焰万丈直掩韩欧此赞与白太傅六渐偈并观是转一部大藏经也 【 书东坡六观楼赞】 
　　唐碑多作怀仁三藏圣教序行楷所谓小王体者以蹊径易寻凡碑皆祖之化身何啻千百亿金刚经亦其一也然临池之家藏者绝少新都吴周生太学工书博古忽遇唐榻纸墨精好元和以后宋申锡柳公权诸公序赞皆具周生不惜十五城购之非鉴赏家求一见莫可得也会其祖翁老疾周生兄弟侍汤药巫医鲜効周生发愿刻石流通令法宝附墨宝而行优昙触眼信心坚固以此功德回向寿亲诸天龙神必有护持者余感叹而从臾之此经时有文句小小异同不能归一当以唐本为正自晚唐至今晦迹千年始复出现时节因缘之说焉可诬也 
　　陶九成辍耕录淳化帖谱支分甚多皆宋太宗时王着所摹如火传于薪皆凡火也惟南唐澄清堂帖乃贺知章所摹又为阁帖之祖本辍耕录亦载之世无见者临邑邢少卿有二卷吴用卿曾为翻榻兹得五卷右军书观其姿态横出神气飞动宛如临池用笔阁帖遂无复位次信非仙手不及此可谓九转之丹火矣第不知尚有几卷意止二王乎且珍此以俟 【 吴周生藏澄清堂帖跋】 
　　小楷宋榻高叔嗣家藏本归之海虞杨宪副五川杨之甥吾郡莫廷韩也廷韩得之深所珍惜余尝鉴赏题字巳亦为甥潘光禄所有荆溪吴光禄彻如购之传流之序如此此帖则吴康虞别本较莫本尚少蔡中郎石经王右军笔阵图柳公权清净经而黄庭之阙则同然海内更不多得吾家独有黄庭经乐毅论东方像赞曹娥碑四种宋榻加以十三行洛神赋及米元章小字弭盗疏共六帖亦冠绝海内云周生收澄清堂帖五卷在阁帖之上又得楷帖宋榻如许物聚所好信然信然当吾世而见薛绍彭王晋卿清鉴风流何幸何幸 
　　楷书以锺王为极则锺王书传世者宣示表黄庭乐毅论孝女碑止矣书家罕能穷其变惟寅临摹功力甚深诸体毕肖又自运机轴不至刻画尤足擅场海内书苑中更添一手矣 
　　余每见项惟寅为周生临古帖无一不肖以近代少双也此卷数种尤称殉知之合 

　　容台别集卷之五终 

　　●容台别集卷之六 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　题跋（四） 

　　◆题跋（四） 

　　畵旨 
　　杂记 
　　赞秦光四受持准提绣像 
　　赞常明和尚像 
　　再题秦光四庭训 
　　题万草庭书 
　　为郑庶常跋纶诰 

　　○畵旨 

　　杜东原先生尝云绘畵之事胸中造化吐露于笔端恍忽变幻象其物宜足以启人之高志发人之浩气晋唐之人以为玩物适情无所关系若曰黼黻皇猷弥纶治具至于图史以存鉴戒岂无所关系哉陈后山云晚知诗畵真有得却悔岁月来无多亦此意也 
　　畵家六法一曰气韵生动气韵不可学此生而知之自然天授然亦有学得处读万卷书行万里路胸中脱去尘浊自然丘壑内营成立鄞鄂随手写出皆为山水传神 
　　古人远矣曹弗兴吴道子近世人耳犹不复见一笔况顾陆之徒其可得见之哉是故论畵当以目见者为凖若远指古人曰此顾也此陆也不独欺人寔自欺耳故言山水则当以李成范宽花果则赵昌王友花竹翎毛徐熙王筌崔顺天马则韩干李伯时牛则厉范二道士仙佛则孙太古神恠则石恪猫犬则何尊师周照得此数家巳得奇妙士大夫家或有收其妙迹者价巳千金矣何事求太古之上耳目之所不及者哉 
　　畵与字各有门庭字可生畵不可熟字须熟后生畵须熟外熟 
　　画平远师赵大年重山迭嶂师江贯道皴法用董源麻皮皴及潇湘图点子皴树用北苑子昂二家法石用大李将军秋江待渡图及郭忠恕雪景李成畵法有小幅水墨及着色青绿俱宜宗之集其大成自出机轴再四五年文沈二君不能独步吾吴矣 
　　朝起看云气变幻可收八笔端吾尝行洞庭湖推蓬旷望俨然米家墨戏又米敷文居京口谓北固诸山与海门连亘取其境为潇湘白云卷故唐世畵马入神者曰天闲十万匹皆畵谱也士人作畵当以草隶奇字之法为之树如屈铁山如画沙绝去甜俗蹊踁乃为士气不尔纵俨然及格巳落畵师魔界不复可救药矣若能解脱绳束便是透网鳞也 
　　古人自不可尽其伎俩元季高人皆隐于畵史如黄公望莫知其所终或以仙去陶宗仪亦异人也梅花道人吴仲圭自题其墓曰梅花和尚后值兵起以和尚墓独全樗里子之智与国朝沈启南文征仲皆天下士而使不善畵亦是人物铮铮者此气韵不可学之说也 
　　昔人评赵大年畵谓得胸中着千卷书更佳又大年以宋宗室不得远游每得一新境辄目之曰又是上陵回也不行万里路不读万卷书看不得杜诗畵道亦尔马远夏圭辈不及元季四大家观王叔明倪云林姑苏怀古诗可知矣 
　　元季四大家浙人居其三王叔明湖州人黄子久衢州人吴仲圭武塘人惟倪元镇无锡人耳江山灵气盛衰故有时国朝名士仅仅戴进为武林人巳有浙泒之目不知赵吴兴亦浙人若浙泒日就澌灭不当以甜斜俗赖者系之彼中也 
　　文人之畵自王右丞始其后董源巨然李成范宽为嫡子李龙眠王晋卿米南宫及虎儿皆从董巨得来直至元四大家黄子久王叔明倪元镇吴仲圭皆其正传吾朝文沈则又远接衣钵若马夏及李唐刘松年又是大李将军之泒非吾曹当学也 
　　以径之奇恠论则畵不如山水以笔墨之精妙论则山水决不如畵东坡有诗曰论畵以形似见与儿童邻作诗必此诗定非知诗人余曰此元畵也晁以道诗云畵写物外形要物形不改诗传畵外意贵有畵中态余曰此宋畵也 
　　丁酉三月十五日余与仲醇在吴门韩宗伯家其子逢禧携示余颜书自身告徐季海书朱巨川告即海岳书史所载皆是双玉又赵千里三生图周文矩文会图李龙眠白莲社图惟顾恺之作右军家园景直酒肆壁上物耳 
　　畵家之妙全在烟云变灭中米虎见谓王维畵见之最多皆如刻画不足学也惟以云山为墨戏此语似偏然山水中当着意生云不可用粉染当以墨渍出令如气蒸冉冉欲堕乃可穪生动之韵 
　　畵之道所谓宇宙在乎手者眼前无非生机故其人往往多寿至如刻画细谨为造物役者乃能损寿盖无生机也黄子久沈石田文征仲皆大耋仇英知命赵吴兴止六十余仇与赵虽格不同皆习者之流非以畵为寄以畵为乐者也寄乐于畵自黄金望始开此门庭耳 
　　巨然学北苑元章学北苑黄子久学北苑倪迂学北苑一北苑耳而各各不相似他人为之与临本同若之何能传世也 
　　禅家有南北二宗唐时始分畵之南北二宗亦唐时分也但其人非南北耳北宗则李思训父子着色山水流传而为宋之赵干赵伯驹伯骕以至马夏辈南宗则王摩诘始用渲淡一变抅研之法其传为张澡荆关董巨郭忠恕米家父子以至元之四大家亦如六祖之后有马驹云门临济儿孙之盛而北宗衰要之摩诘所谓云峯石迹迥出天机笔意纵横参乎造化者东坡赞吴道子王维畵壁亦云吾于维也无间然知言哉 
　　荆浩河内人自号洪谷子博雅好古以山水专门颇得趣勾为云中山顶四面峻厚自撰山水诀一卷语人曰吴道子畵山水有笔而无墨项容有墨而无笔吾当采二子所长为一家之体故关仝北面事之世论荆法山水为唐末之冠盖有笔无墨者见落笔蹊踁而少自然有墨无笔者去斧凿痕而多变态 
　　宋畵至董源巨然脱尽廉纤刻画之习然惟写江南山则相似若海岸图必用大李将军北方盘车骡网必用李晞古郭河阳朱锐黄子久专畵海虞山王叔明专畵苕霅景宋时宋廸专畵潇湘各随所见不得相混也 
　　赵大年令穰平远绝似右丞秀润天成真宋之士大夫畵此一泒又传为倪云林虽工致不敌而荒率苍古胜矣今作平远及扇头小景一以此两家为宗使人玩之不穷味外有味可也 
　　赵大年平远写湖天渺茫之景极不俗然不耐多皴虽云学维而维畵正有细皴者乃于重山迭嶂有之赵未能尽其法也 
　　赵令穰伯驹承旨三家合并虽妍而不甜董源米芾高克恭三家合并虽纵而有法两家法门如鸟双翼吾将老焉 
　　元季四大家以黄公望为冠而王蒙倪瓒吴仲圭与之对垒此数公评畵心以高彦敬配赵文敏恐非耦也 
　　张伯雨题元镇畵云无畵史纵横习气余家有此幅又其自题狮子林园云余与赵君善长商确作狮子林图真得荆关遗意非王蒙辈所梦见也其高自标置如此又顾谨中题倪畵云初以董源为宗及乎晚年畵益精诣而书法漫矣盖倪迂书绝工致晚年乃失之而聚精于畵一变古法以天真幽淡为宗要今所谓渐老渐熟者若不从北苑筑基不容易到纵横习气即黄子久未能断幽淡两言则赵吴兴犹逊迂翁其胸次自别也 
　　黄大痴九十而貌如童颜米友仁八十余神明不衰无疾而逝盖畵中烟云供养也 
　　山之轮廓先定然后皴之今人从碎处积为大山此最是病古人运大轴只三四大分合所以成章虽其中细碎处甚多要之取势为主吾有元人论米高二家山书正先得吾意 
　　畵树之窍只在多曲虽一枝一节无有可直者其向背俯仰全于曲中取之或曰然则诸家不有直干乎曰树虽直而生枝发节处必不都直也董北苑树作劲挺之状特曲处简耳李营丘则千屈万曲无复直笔矣 
　　畵树水各有分别如畵潇湘图意在荒远灭没即不当作大树及近景丛木畵五岳亦然如畵园亭景可作杨柳梧竹及古桧青松若以园亭树木移之山居便不称矣若重山复嶂树木又当直枝直干多用攒点彼此相藉望之模糊郁葱似入林有猿啼虎嗥者乃称至春夏秋冬风晴雨雪又不在言也 
　　畵家以古人为师巳自上乘进此当以天地为师每朝看云气变幻绝近畵中山山行时见奇树须四面取之树有左看不入畵而右看入畵者前后亦尔看得熟自然传神传神者必以形形与心手相凑而相忘神之所托也树岂有不入畵者特畵收之生绢中茂密而不繁峭秀而不塞即是一家眷属耳 
　　董北苑畵树都有不作小树者如秋山行旅是也又有作小树但只远望之似树其实凭点缀以成形者余谓此即米氏落茄之源委盖小树最要淋漓约畧简于枝柯而繁于形影欲如文君之眉与黛色相参合则是高手也 
　　枯树最不可少时于茂林中间出乃见苍秀树虽桧栢杨柳椿槐要得郁郁森森其妙处在树头与四面参差一出一入一肥一瘦处古人以墨畵圈随圈而点缀正为此也 
　　古人云有笔有墨笔墨二字人多不晓畵岂有无笔墨者但有轮郭而无皴法即谓之无笔有皴法而不分轻重向背明晦即谓之无墨古人云石分三面此语是笔亦是墨可参之 
　　远山一起一伏则有势疏林或高或下则有情此畵诀也余盖欲拈出以示人惜未有知其解者 
　　畵人物湏顾盻语言花果迎风带露禽飞兽走精神脱真山水林泉清间幽旷屋庐深邃桥渡往来山脚入水澄明水源来历分晓有此数端即不知名定是高手 
　　宋人多写垂柳又有点叶柳不难畵只要分枝头得势耳点柳之妙在树头圆铺处只以汁绿渍出又要森萧有迎风摇扬之思其枝湏半明半暗又春二月柳未垂条秋九月柳巳衰飒俱不可混设色亦须体此意也 
　　卢鸿又名卢乙字浩然唐玄宗时隐于嵩山应诏入长安见帝不拜宰相使人问之曰礼者忠信之薄不欲以薄待君父耳除谏议大夫不受还山为构草堂堂有十景鸿皆自为赋鸿又善畵畵与王右丞埒故世传草堂图多名人所转相临抚也 
　　辋川粉本行世者横卷耳余以卷中诸景收为长轴如李伯时白莲社图然以辋口庄为主 
　　余在长安苑西草堂所临郭恕先畵粉本也恨未设色与点缀小树然布置与真本相似 
　　郭忠恕溪山行旅图余得之长安馆师韩宗伯见而奇之谓此图如沧海沉珠荆山韫玉卞和一出真足绝凡余每叹服斯言乙巳春作此小幅如与古人有合 
　　余家有董源溪山图墨法沉古今日鄂渚官舍凉风乍至斋阁萧闲捉笔仿之元畵不能将之行装追忆其意他日取以相质不知离合何如也 
　　余家有董源溪山行旅图沈石田曾仿之文待诏所谓生平见北苑畵山得半幅即此图也今日在西郊抱珠楼远眺城阴秀峯如簇川源苍莽一片江南畵泒信笔作此殊愧出蓝 
　　宋元名畵余所藏各家甚备垈燕文贵小景未见耳昨年于潘侍御翔公邸舍见溪山风雨图行笔闰秀在惠崇巨然之间借观旬日写此图以拟之 
　　上元后三日友人以巨然松阴论古图售于余者余悬之畵禅室合乐以享同观者复秉烛扫二图厥明以示客客曰君参巨然禅几于一宿觉矣 
　　余写此图用李成寒林法李出于右丞故自变法超其师门禅家呵称见过于师方堪传受者也 
　　昨岁在石湖写此图今携至西湖展观乃绝似两峯六桥景界惟是积雨连旬烟霏不开与李营丘畵法无当须米家父子可为传神也 
　　李成畵偏头关在万金吾邦孚家余在长安借临今仿其意为此 
　　关仝畵为倪迂之宗余尝见赵文敏扣角图仿关笔皆用横皴如迭糕坡乃知倪所自出也 
　　余家有关仝秋林暮蔼图绢素巳剥落独存其风骨尚足掩映宋代名手数辈元季惟倪迂得其意虽荒率墨戏非工细者所能庶几也 
　　右东坡先生题王晋卿畵晋卿亦有和歌诗特奇丽东坡为再和之意当时晋卿必自畵二三本不独为王定国藏也今皆不传亦无复副本在人间虽王元美所自题家藏烟江图亦自以为与诗意无取知非真矣余从嘉禾项氏见晋卿瀛山图笔法似李营丘而设色似李思训脱去畵史习气惜项氏本不戒于火巳归天上晋卿迹遂同广陵散矣今为想象其意作烟江迭嶂图于时秋也辄从秋景于所谓春风摇江天漠漠等语存而弗论矣 
　　云山不始于米元章盖自唐时王洽泼墨便巳有其意董北苑好作烟景烟云变没即米畵也余于米芾潇湘白云图悟墨戏三昧故以写楚山王晋卿写武昌樊口景 
　　米元章作畵一正畵家谬习观其高自标置谓无一点吴生习气又云王维之迹殆如刻画真可一笑盖唐人畵法至宋乃畅至米家又变耳余虽不学米畵恐流入率易兹一戏仿之犹不敢失董巨意善学下惠颇不能当也 
　　米元晖自谓墨戏足正千古畵史谬习虽右丞亦在诋诃致有巨眼余以意为之聊与高彦敬上下非能畵米家父子之变也 
　　余养疴山斋黄石公数幞被相过为消寥寂之况偶出绢素强余写朱家山烛下涂抹仅似其荒率天真耳六法未能备也 
　　余在山中先后六年虽自间远每苦笔墨征索者无宁日不能作铁门限之也鄂渚官署虽依鳯山之麓北望翠屏在眼松声鸟语居然林樾又鲜过客终日掩关得从夙好今年避暑无事遂作数图此幅则以许中舍携赵伯骕万松金阙卷见示故仿之耳 
　　余家有赵伯驹春山读书图赵大年江乡清夏图今年项晦甫复以赵子昂鹊华秋色卷见贻余兼采三赵笔意为此图然赵吴兴巳兼二子余所学则吴兴为多也 
　　图畵谱载尚书能畵者宋时有燕肃元有高克恭在本朝余与鼎足若宋廸赵孟俯则宰相中烜赫有名者 
　　高彦敬尚书载吾松上海志元末避兵子孙世居海上余曾祖母则尚书之云孙女也今日诣竹冈先茔宣三品赠诰念余仕路邅回未及貤恩曾祖父母展拜之次惭负高孺人在时摩顶悬记之语且余好为山水小景似亦有因归舟写此付孙庭收贮以见志胜国名手以赵吴兴为神品而云林以鸥波房山所称许者或有异同此繇未见房山真迹耳余得太姚村图乃高尚书真迹烟云淡荡格韵俱超果非子久山樵所能梦见也为此图以仿之 
　　余尝见胜国时推房山鸥波居四家之右而吴兴每遇房山畵辄题品作胜语若让伏不置者顾近代赏鉴家或不谓然此繇未见高尚书真迹耳今年六月在吴门得其巨轴烟云变灭神气生动果非子久山樵所能梦见因与道寅为别访之容安草堂出精素求畵畵成此图即高家法也观者可意想房山规模于百一乎 
　　诗在大痴畵前畵在大痴诗外恰要二百余年翻身出世作恠沈启南曾有此图余以意为之并书六言绝 
　　王叔明畵从赵文敏风韵中来故酷似其舅又泛滥唐宋诸名家而以董源王维为宗故其纵逸多姿又往往出文敏规格之外若使叔明专问师文伩未必不为文敏所掩也因畵叔明笔意及之 
　　余为仲醇摹云林一幅题云仲醇悠悠忽忽土木形骸绝似嵇叔夜求之近代惟懒瓒得其半耳仲醇好懒瓒畵以为在子久山樵之上政是识韵人了不可得余为写云林山景一似吕安命驾 
　　余顷驰车彭城不胜足音之怀又有火云之苦回驭谷水塔上养疴三月而仲醇挟所藏木瘿垆玉右军月半帖真迹吴道子观音变相图宋板华严经尊宿语录示余夹室中惟置一床相对而坐了不蓄笔砚既雨窓静閴吴门孙叔达以畵事属余纪游为写迂翁笔意即长安游子能有此适否 
　　此仿倪高士笔也云林畵法大都树木似营丘寒林山石宗关仝皴似北苑而各有变局学古人不能变便是篱堵间物去之转远乃繇绝似耳 
　　迂翁畵出胜国时可称逸品昔人以逸品置神品之上历代惟张志和可无愧色宋人中米襄阳在蹊踁之外余皆从陶铸而来元之能者虽多然禀承宋法稍加萧散耳吴仲圭大有神气独云林古淡天然米痴后一人也 
　　此倪元镇畵余于海上顾氏见之书作欧阳信本体畵作董北苑体亭中着两人有小印云林字皆与他云林畵不类今日姜神超以粉本见示遂临之 
　　懿卜为余谈刘冲倩鉴园之胜因作此图却寄余将为山阴之游他时以相质不知果有当否鉴河一曲未闻有李白诗王维畵纪胜太白亦惟风流季真之句不足以配天姥梦游篇也鉴园主人能为余作楚词题畵则甚善 
　　渭川一竿发明王之梦及其千亩遂作素封竹亦时而俗此美箭种竹独取淇园耳园在莪山之上大都挟江山之秀与永和群贤翰墨风流横绝海内之称名园者余尤意倾则以其为文安相国之再传家无厚业宛然师俭花不姚魏石不平泉乔木万株不河阳而仅寄情于此君以俎豆文安于洛阳司马间语不云乎公侯之后必复其始是在美箭矣宋赵伯驹为君实独乐园图李伯时自为龙眠山庄图而子由为题绝句如右丞辋川图余未暇过江览小洪澳之槩因懿卜视图书此若赋诗写景以待异日 
　　延陵村在茅山之东有张从申碑从申唐大历时可直赵子固称其书品在李北海之大玄靖天师碑与延陵季子此碑皆在华阳笔法类徐浩三藏法师碑延陵碑萧定作也畧曰听乐辨列国之兴亡审贤知世数之存没挂剑示不言之信避国保无欲之贞玄风可想至德如存云旁有四贤以祠季子董永韦昭与王素而四癸亥二月畵于朱杨舟次因命之延陵村图并书此 
　　宋人有温公独乐园图仇寔甫有摹本盖宋畵院界畵楼台少有郭恕先赵伯驹之韵非余所习兹以董北苑黄子久法写岳阳楼图欲其真率当彼巨丽耳 
　　余与平原程黄门以使事过江南一日阁舆道上陂陀回复峯峦孤秀下有平湖澄碧万顷湖之外长江吞吐征帆点点与鸟俱没黄门曰此何山也余曰其齐山乎盖以江涵秋水测之果然 
　　赵文敏黄鹤山樵皆有青乐图余游弁山维舟其下知二公之畵各能为此山传写神照然山川灵气无尽余于二公笔墨蹊踁外别构一境未为蛇足也 
　　郭华阳论畵山有可望者有可游者可居者可居则更胜矣以其能令人起高隐之思也江南诸山以九子为可望齐山为可游若可居者惟洞庭两山耳余归将卜筑老焉此图所以志也范尔正新构草堂于云隐兰若之旁属余颜其额余题之曰寻云庄盖取谢公诗所谓寻云陟累榭随山望菌阁不对芳樽酒还□青山郭者首夏自浒墅归宿尔正山房因图此幅乃学僧巨然异时存一清话耳 
　　李思训写海外山董源写江南山米元晖写南徐山李唐写中州山马达夏圭写钱塘山赵吴兴写霅苕山黄子久写海虞山若夫方壶蓬阆必有羽人传照余以意为之未知似否 
　　幽亭秀木古人尝绘图世无解其意者余为下脚注曰亭下无俗物谓之幽木不臃肿经霜变红黄叶者谓之秀昌黎云坐茂树以终日当作嘉树则四时皆宜霜松雪竹虽凝寒亦自堪对蕳文云会心处不在远翳然林水便自有濠濮间想也觉鸟兽禽鱼自来亲人余过仲醇岁寒斋中大不容斗而花竹娟秀鱼鸟近人焚香啜茗有象外之致此非所为会心不在远者耶喜而作此图 
　　水作罗浮磬山鸣于阗钟此李白诗何必右丞诗中畵也畵中欲收钟磬不可得但众山之响在定境时有耳圆通正自觅解人不易 
　　山下孤烟远村天边独树高原此王右丞句也非吾家北苑与高房山不能摹写近时以来得其绪余者寥寥不闻余所以写诗中有畵即畵中有诗意此图然非右丞 
　　坐茂树以终日濯清泉以自洁赵吴兴尝补图所谓大丈夫得志之乐未有图之者余书昌黎全序因为山水以弁之亦仅摹吴兴畵境耳 
　　扫地焚香闭合眠簟纹如水帐如烟客来睡起浑无事卷起西窻浪接天东坡先生绝句当是居黄时作赵伯驹与吴兴赵文敏皆为图之余此幅亦学千里畵法也鄂渚公署去黄百余里江上晴窻尤入东坡诗境 
　　赤日无闲人绿天有傲士种树不几株清凉总相似此绿天庵诗也余夏日此窓坦腹展玩是图兼为临之颇得清凉滋味 
　　余之游长沙也往返五千里虽江山映发荡涤尘土而落日空林长风骇浪感行路之艰犯垂堂之诚者数矣古有风不出雨不出三十年不蓄雨具者彼何人哉先是余之游檇李也为图昆山读书台小景寻为人夺去及是重仿巨然笔意以志余慕余且倒衣从之不作波民老也余以至后三日与陈仲醇唐元征张兼之同处谷水至娄江信宿元征先别余两三人稍逗帆观米元章乐圃先生志王晋卿烟江迭嶂图自后泊舟吴山徧采诸胜意兴所至辄尔泼墨凡为仲醇作畵十余幅归巳经月矣因识岁月 
　　此余壬辰癸巳为庶常请告家居多暇与顾中舍宋太学借畵临仿之笔所谓粉本用贮奚囊者不下数十幅遗散渐尽止存此耳自是蓄畵颇多临摹反不及前武帝既得相如平平耳非复读赋诗时庶几遇之意也 
　　摊烛作畵正如隔帘看月隔水看花意在远近之间亦文章法也 
　　晋陵道中望远树平林坡陀溪岸一一如畵秋色正佳舟行闲适随意拈笔遂得十景 
　　畵中诗惟右丞得之兼工者自古寥寥余雅意六法而气韵生动莫吾犹人独所心醉大痴山水此册皆有其意矣 
　　米敷文题潇湘图云生平有着色袖珍卷为翟伯寿所豪敓盟于天而后归之今不知安在余拟之为米家山已复杂元人法正可出入怀袖畵家右丞如书家右军世不多见余昔年于嘉兴项太学元汴所见雪江图都不皴擦但有轮廓耳及世所传摹本若王叔明剑阁图笔法类李中舍疑非右丞畵格又余至长安得赵大年临右丞湖庄清夏图亦不细皴稍似项氏所藏雪江卷而窃意其未尽右丞之致盖大家神品必于皴法有奇大年虽俊爽不耐多皴遂为无笔此得右丞一体者也最后复得郭忠恕辋川粉本乃极细皴相传真本在武林既称摹写当不甚远然余所见者庸史本故不足以定其尽法矣惟京师杨高邮州将处有赵吴兴雪图小幅颇用金粉间远清润迥异常作余一见定为学王维或曰何以知是学维余应之曰凡诸家皴法自唐及宋皆有门庭如禅灯五家宗泒使人闻词组单词可定其为何泒儿孙今文敏此图行笔非僧繇非思训非洪谷非关仝乃知董巨李范皆所不摄非学维而何今年秋闻金陵有王维江山霁雪一卷为冯宫庶所收函令友人走武林索观宫庶珍之自谓如头目脑髓以余有右丞畵癖勉应余请清斋三日始展阅一过宛然吴兴小幅笔意也余用是自喜且右丞自云宿世谬词客前身应畵师余未尝得覩其迹但以想心取之果得与真肖合岂前身曾入右丞之室而亲览其■〈石盘〉礴之致故结习不昧乃尔耶庶子书云此卷是京师后宰门拆古屋于折竿中得之凡有三卷皆唐宋书畵也余又妄想彼二卷者安知非右军迹或虞褚诸名公临晋帖耶倘得合剑还珠足办吾两事岂造物妬完聊畀余于此卷中消受清福耶老子云同于道者道亦乐得之余且珍之以俟 【 王右丞江山雪霁卷】 
　　右丞山水入神品昔人所评云峯石色回出天机笔意纵横参乎造化李唐一人而已宋米元章父子时代犹不甚远故米老及见辋川雪图数本之中惟一本真余皆临摹几如刻畵且李营丘与元章同是北宋当时伪者见三百本真者止二本欲作无李论况右丞迹乎余在长安闻冯开之大司成得摩诘江山霁雪图走使金陵借观冯公自谓宝此如头目脑髓不逆余意函致邸舍发而横陈几上斋戒以观得未曾有又应冯公之教作题辞数百言大都谓右丞以前作者无所不工独山水神情传写犹隔一尘自右丞始用皴法用渲运法若王右军一变锺辞鳯翥鸾翔似奇反正右丞以后作者各出意造如王洽李思训辈或泼墨澜翻或设色娟丽顾蹊径巳具模拟不难此于书家欧虞褚薛各得右军之一体耳此雪霁卷已为冯长公游黄山时所废余往来于怀自以此生真繇再觏顷于海虞严文靖家又见江干雪意卷与冯卷绝类而沈石田王守溪二诗亦同焕若神明顿还旧观何异渔父入桃源骇目洞心书以志幸 【 王右丞江干雪意卷】 
　　王右丞诗云宿世谬词客前身应畵师余谓右丞云峰石迹迥出天机笔思纵横参乎造化唐以前安得有此畵师也 
　　宋时名手如巨然李范诸公皆有渔乐图此起于烟波钓徒张志和盖颜鲁公赠志和诗而志和自为畵此唐胜事后人蒙之多寓意渔隐耳元季尤多盖四大家皆在江南葭菼间习知渔钓之趣故也 【 张志和畵渔翁夜傍西岩宿诗】 
　　五代时僧惠崇与宋初僧巨然皆工畵山水巨然畵米元章称其平淡天真惠崇以右丞为师又以精巧胜江南春卷为最佳一似六度中禅一似西来禅皆畵家之神品也惠生博雅好古获此奇迹惠公似得主人矣 
　　此卷余以丁酉六月得于长安卷有文寿承题董北苑字失其半不知何图也既展之即定为潇湘图盖宣和畵谱所载而以选诗为境所谓洞庭张乐地潇湘帝子游耳忆余丙申持节长沙行潇湘道中蒹葭渔网汀洲业木茅庵樵径晴峦远堤一一如此图令人不动步而重作湘江之客昔人乃有以畵为假山水而以山水为真畵者何颠倒见也董源畵世如星鳯此卷尤奇古荒率僧巨然于此还丹梅道人尝其一脔者余何幸得卧游其闻耶 
　　余以丙申持节吉藩行潇湘道中越明年得此北苑潇湘图乃为重游湘江矣今年复以较士湖南秋日乘风积雨初霁因出此图印以真境因知古人名不虗得余为三游湘公矣忽忽巳是十年事良可兴感 【 董北苑潇湘图卷】 
　　余家有董源龙宿郊民图不知所取何义大都簟壶迎师之意盖宋艺祖下江南时所进御者畵甚奇名则谄矣 
　　郭恕先楼阁山水可谓人巧极天工错非李嵩辈所能梦见也此图似金焦境界或疑不类余曰君曾见五代时金焦即当首肯耳 
　　余在广陵见司马端衡畵山水细巧之极绝似李成多宋元题跋畵谱俱不载以此知古人之逃名王弇洲尝跋作张端衡后见陆放翁集始知其误跋畵最非易事 
　　夏圭师李唐更加简率如塑工所谓减塑者其意欲尽去模拟蹊径而若灭若没寓二米墨戏于笔端他人破觚为员此则琢员为觚耳 
　　李成晴峦萧寺文三桥售之项子京全法王维今归余处细视之其名董羽也 
　　营丘山水危峯奋起蔚然天成乔木倚磴下自成阴轩畅闲雅悠然远跳道路深窈俨然深居用墨颇浓而皴散分晓凝坐观之云烟忽生澄江万里神变万状余尝见一双幅每对之不知身在千岩万壑中 
　　赵令穰江乡清夏卷笔意全仿右丞余从京邸得之日阅数过觉有所会赵与王晋卿皆脱去院体以李咸熙王摩诘为主然晋卿尚有畦径不若大年之超轶绝尘也丙申七月三十日奉旨持节封吉府渡钱塘次马氏楼待潮多暇出此卷临写因题后 
　　先是余过嘉兴观项氏所藏晋卿瀛山图至武林观高氏所藏郭恕先辋川图二卷皆天下传诵北宋名迹以视此卷不无退舍盖瀛山图笔细谨而无澹荡之致辋川多不皴惟有拗染犹是南宋人手迹余在京师往来于怀至形梦寐及是获披觏再过始知营平所言百闻不如一见真老将语也此聊以论畵耳类是者更何限人须自具法眼勿随人耳食也 
　　此卷为王越石以倪迂设色山水易去犹恐新都多收藏家转入素封手不韵今又为逊之玺卿所收得所归矣苐景纯梦中之锦为江令割截多尽具柰何 
　　昔李伯时西园雅集图有两本一作于元丰间王晋卿都尉之第一作于元佑初安定郡王赵德麟之邸余从长安置得团扇上者米襄阳细楷极精但不知何本又别见仇英所摹文休承跋后者 
　　宋赵千里设色桃源图卷昔在庚寅见之都下后为新都吴太学所购余无十五城之偿惟有心艳及观此仇英临本精工之极真千里后身虽交太史悉力为之未必能胜语曰巧者不过习者之门信矣余后休承六十三年而余获观于东郡王长公所每观唐人山水皴法皆如铁线至于畵人物衣纹亦如之此秘自余逼漏从无拈出者休承虽解畵不解参此用笔诀也长公具眼又多蓄唐宋迹以余为何如 
　　米南宫襄阳人自言从潇湘得畵境巳隐京口南徐江上诸山绝类三湘奇境墨戏长卷今在余家余洞庭观秋湖暮云良然因大悟米家山法 
　　高房山多瓦屋米家多草堂以此为辨此图潇洒出尘非南宫不能作 
　　米元晖作潇湘白云图自题云夜雨初霁晓烟欲出其状若此此卷余从项晦伯购之携以自随至洞庭湖舟次斜阳篷底一望空阔长天云物恠恠奇奇一幅米家墨戏也自此每将暮辄卷帘看畵卷觉所将卷为剩物矣湘江上奇云大似郭河阳雪山其平展沙脚与墨渖淋漓乃似米家父子耳古人语郭熙畵石如云不虗也米元晖又作海岳庵图谓于潇湘得畵境其次则京口诸山与湘山差类今海岳图亦在行笈中元晖未尝以洞庭北固之江山为胜而以其云物为胜所谓天闲万马皆吾师也但不知云物何以独于两地可以入畵或以江上诸名山所凭空阔四天无遮得穷其朝朝暮暮之变态耳此非静者何繇深解故论书者曰一须人品高岂非品高则间静无他好萦故耶 
　　此梵隆之笔盖龙眠高足如比苑之有巨然皆不让于师者凡得四轴而有端平间一题偈实非端平间畵师所能措也 
　　张泽端清明上河图皆南宋时追摹汴京景物有西方美人之思笔法纤细亦近李昭道惜骨力乏耳 
　　余二十年见此图于嘉兴项氏以为文敏一生得意笔不减伯时莲社图□□来于怀今年长至日项晦伯以扁舟访余携此卷示余则莲社先在案上互相展视咄咄叹赏晦伯曰不可使延津之剑久判雌雄遂属余藏之戏鸿堂 
　　吴兴此图兼右丞北苑二家畵法有唐人之致去其纤有北宋之雄去其犷故曰师法舍短如书家以肖似古人不能变体为书奴也万历三十三年■〈耳煞〉畵武昌公廨题 【 赵松雪鹊华秋色图】 
　　赵集贤画为元人冠冕独推重高彦敬如后生事名家而倪迂黄子久畵云虽不能梦见房山特有笔意则高尚书之品几于吴兴埒矣高乃一生学米有不及无过也 
　　诗至少陵书至鲁公畵至二米古今之变天下之能事毕矣独高彦敬兼有众长出新意于法度之中寄妙理于豪放之外所谓游刀余地运斤成风古今一人而已 
　　梅花道人吴仲圭畵师巨然多似船子和尚以橃棹诗题之吴门王文恪家藏其渔乐图入妙品本与盛子昭比门而居四方以金帛求子昭畵者甚众而仲圭之门閴然妻子颇笑之仲圭曰二十年后不复尔果如其言盛虽工实有笔墨畦径非若仲圭之苍苍莽莽有林下风气所谓气运非耶 
　　此幅余为庶常时见之长安邸中巳归云间复见之顾中舍仲方所仲方诸所藏大痴畵尽归于余独存此耳观大痴老人自题亦是平生合作张伯雨评云峯峦浑厚草木华滋以畵法论大痴非痴岂精进头陀而以释巨然为师者耶不虗也 【 陡壑密林图】 
　　畵家初以古人为师后以造物为师吾见黄子久天池图皆赝本昨年游吴中山策笻石壁下快心洞目狂呌曰黄石公黄石公同游者不测余曰今日遇吾师耳 【 天池石壁图】 
　　此吾松顾中舍名正谊之所藏也中舍持入长安为川中郭民部所购顾舍人每向余惋惜忽忽二十年客有游蜀者得之归江南舍人巳千古矣楚弓楚得以故复收之 【 子久阳明洞天图】 
　　黄子久有三教堂所至之处三教高流皆就之谈道机锋电发其愽学乃为畵所掩耳 
　　黄子久畵以余所见不下三十幅要之浮峦暖翠为第一 
　　云林生平不畵人物惟龙门僧一幅有之亦罕用图书惟荆蛮民一印者其畵遂名荆蛮民今藏余家 
　　云林畵江东人以有无论清俗余所藏秋林图有诗云云开见山高木落知风劲亭下不逢人夕阳澹秋影其韵致超绝当在子久山樵之上云林山水早岁学北苑后乃自成一家图绘宝鉴以为师冯觐觐阉人耳云林负气节必不师其畵 
　　梁溪华学士收藏法书名畵为江南冠檇李项子京后起与之鬬胜元季四大家无所不有惟倪迂畵寥寥畵尤易致畵卷绝少项所藏师子林图华则鹤林图耳文太史父子尝欲两家合并为一各不相下师子林为京口张修羽所收余数访华文伯于东皋亭山出此见视如徐洪客一见唐文皇心降神伏咄咄叹赏文伯觉余雅好便以见归几同豪夺岂亦学士公点头相许为同官同味令其文孙作米老捐砚山故事耶 
　　石田先生于胜国诸贤名迹无不摹写亦绝相似或出其上独倪迂一种淡墨自谓难学盖先生老笔密思于元镇若淡若疏者异趣耳独此幅萧散秀润最为逼古亦平生得意笔也 
　　写生与山水不能兼长惟黄安叔能之余所藏勘书图学李升金盘鹑鸽学周昉皆有夺蓝之手我朝则沈启南一人而巳此册写生更胜山水间有本色然皆真虎也 
　　相如之赋昔人称为劝百风一此册子畏之畵似劝希哲之诗似风又几于詈矣若夫王嫱以女兵柔虏薜涛以才媛娱宾不在亡国败家之列当置轻典否则不免重台之诮 【 唐伯虎绝代名姝图】 
　　子昂尝有创为即工者题畵卷有曰余尝畵马未尝画羊子中强余为此不知合作否此卷特为精妙故知气韵必在天生非虗也 
　　李思训畵一鱼甫完未施藻荇之类有客扣门出看寻入失去畵鱼使童子觅之乃风吹入池水拾视之惟空纸耳后尝戏畵数鱼投池内经日夜终不去 
　　王西园为吾郡先辈名流盖与钱鹤滩同时詶倡甚有高韵余得其日纪数册每遇书畵题咏随手记录如周密烟云过眼录之类想见其人绝去俗事山水畵亦老笔纷披似启南本色此写生四种拙中有巧非时师所能凑泊也后有孙汉阳周山人宋居士各为写生似欲与争席恐非野老所堪然古质今妍各有独诣未可抹杀前人草创之力余不工花草畵以意定如此江南顾大中尝于南陵廵捕舫子上畵樊川南陵水面诗意时大中未知名人莫加重后为客窃去乃共叹惋余曾见文征仲畵此诗意题曰吾家有赵荣禄仿赵伯驹小幅畵法妙绝闲一摹之殊愧不似今余不复见征仲笔去二赵可知矣 
　　管夫人墨竹世多有之余见山庐绣佛图亦工山水今复见此佛像及小楷皆有法度虽文敏续书数十行无能远过也白石翁跋笔法不减涪翁垂始当作无始或偶然笔误耳 
　　姚氏月华笔札之暇时及丹青花卉翎毛世所鲜及尝为杨生畵芙蓉约畧浓淡生态逼真然聊复自娱人不获多见也 
　　花品从众香国中来临风独笑足令姚魏气短便有群芳竞妬其品自绝 【 畵海棠】 
　　赵子固畵水僊欲与杨无咎梅花作敌子固南宋人周草窓廖茔中极重其品曾剌舟严陵滩下见新月出水大笑云此文公所谓绿凈不可唾乃我水僊出现也 
　　昔见周贞静先生小景云山十幅余绝类米虎儿高尚书及是又见行草书不减苏玉局黄涪翁与其诗得三绝曾游楚中以一瓣香荐于先生遗爱祠少时读先生论数十篇至今不忘如此前辈风流今日殆尽良可兴慨 
　　钱舜举山水师赵令穰人物师李伯时皆称具体赵文敏尝从之问畵法宋进士不仕元者此卷得李伯时笔或以临本盖伯时畵阿罗汉粉本流传胜国时尚多也 
　　右仇实父临赵伯驹光武渡河图衷于李伯时单骑见虏与陈居中文姬归汉二图之间位置古雅设色妍丽为近代高手第一 
　　道君皇帝以积墨写石凡有六品后敷文学士小米跋于海岳庵中不似人间抅勒法也然石田翁则云畵石须用皴如写大山则隽咏有味汉阳先生嗜石不减米颠生平畵石甚多独此卷悉摹宣和所藏宣和一生宝石皆为胡骑辇入黄沙白草此石出汉阳不知传流几千百年信乎翰墨之权真堪与万乘埒也 
　　唐李德裕采天下恠石聚之平泉别墅遗诫后昆曰有以平泉石轻予人者非佳子弟也内一醒酒石尤珍爱之醉则踞焉今汉阳之宝石似不少逊而畵石疑较胜唐诗云寒姿数片奇突兀曾作秋江秋水骨又云雪尽身还瘦云生势不孤此颇足以状石 
　　昔人评石之奇曰透曰漏吾以知畵石之诀亦畵此矣赵文敏常为飞白石又常为卷云石又为马牙抅石此三种足尽石之变孙汉阳推其意为此册若使米公见堪仆仆下拜 
　　此罗汉娄水王弇山先生所藏乃吾友丁南羽游云间时笔当为丙子丁丑年如生力驹顺风鸿非复晚岁枯木禅也诗文书畵少而工老而淡淡胜工不工亦何能淡东坡云笔势峥嵘文采绚烂渐老渐熟乃造平淡实非平淡绚烂之极也观此卷者当以意求之 
　　众生有胎生卯生湿生化生余以菩萨为毫生盖从畵师指头放光拈笔之时菩萨下生矣佛所云种种意生身我说皆心造以比耶南羽在余斋中写大阿罗汉余因赠印章曰毫生馆 【 丁南羽白描罗汉】 
　　余常与眉公论畵畵欲暗不欲明明者如觚棱钩角是也暗者如云横雾塞是也眉公胸中数具一丘壑虽草草泼墨而一种苍老之气岂落吴下之畵师恬俗魔境耶同观者修微王道人也 
　　余以辛卯之秋游武夷曾为云窝二律诗独未为图耳今见逊之此图追踪子久烟云奔放林麓深密实为畵中之诗三十年前眼境重新坐收幔亭奇致叹服 【 王逊之接笋峯图】 
　　沈石田每作迂翁畵其师赵同鲁见辄呼之曰又过矣又过矣盖迂翁妙处实不可学启南力胜于韵故相去犹隔一尘也逊之为迂翁萧疏简贵如此图者假令启南见之当咄咄叹赏 
　　余以丙申冬得黄子久富春大岭图卷以丙寅秋得沈启南仿痴翁富春卷相距三十一年二卷始合初闻白石翁有出蓝之能乃多本家笔又杂以米家墨戏其肖似者过半不若逊之此图气韵位置遂欲乱真也丁卯夏五日雨窓观长蘅鉴定因书此以志崇慕 
　　李孝廉长蘅清修素心人也平生交有二孟阳一为程孟阳善畵一为邹孟阳善鉴畵过于程盖程以能畵故不受法縳而邹孟阳居六桥三竺湖山间每长蘅游屐所至必与之俱乘颓然微醉有意放笔时辄以纸墨应无论合作与否收贮如头目脑髓果有以十五城易者知其必不为割好也长蘅以山水擅长余所服膺乃其写生又有别趣如此册者竹石花卉之类无所不备出入宋元逸气飞动嗟嗟其人千古其技千古而孟阳为庆卿之渐离其交道亦是千古可传也 
　　胜国时畵道独盛于越中若赵吴兴黄鹤山樵吴仲圭黄子久其尤卓然者至于今乃有浙畵之目钝滞山川不少迩来又复矫而事吴装亦文沈之剩馥耳伯玉此册行笔破墨种种自超可谓刬俗入雅故当名家伯玉寒士然从项氏兄弟游多见项子京所藏名畵遂尔有得吾友陈道醇特好之 
　　畵家以神品为宗极又有以逸品加于神品之上者曰失于自然而后神也此诚笃论恐护短者窜入其中士大夫当穷工极研师友造化能为摩诘而后为王洽之泼墨能为营丘而后为二米之云山乃足关畵师之口而供赏音之耳目杨龙友生于贵竹独破天荒所作台荡等图有宋人之骨力去其结有元人之风□去其佻余讶以为出入巨然惠崇之间观止矣龙友一日千里春秋甚富未见其止不知分手之后变化若何余畵禅室中专待溪藤一幅与摩诘同供养耳 
　　王磨诘十九赋桃源行潘安仁三十作闲居赋孔彰今年三十为招隐诗志在林泉声出金石其诗则取材于选程格于唐淹有摩诘安仁之长而若置身于辋川庄河阳别业以终老无朝市慕者虽年三十而摩诘安仁晚岁踦岖涉世赋白首同所归安得舍尘网之句蚤分迷悟矣惟是词之品虽悬畵师之习犹在其山水长卷不免乞灵于右丞然又出入荆关规模董巨细密而不伤骨奔放而不伤韵似未以辋川为竟者他时如韦苏州李晞古之大年诗畵更当何若以此少年之笔为券可也 
　　黄叔明为松雪甥居吴兴最近太湖屡游东西洞庭两山尝见其溪桥玩月图又名具区林屋图皆摹王右丞石穴嵌空树技刻画为未变唐法也原之精于绘理自出笔意一洗黄鹤老人气习苍莽秀润君家顾长康真有种耶 
　　李昭道一泒为赵伯驹伯骕精工之极又有士气后人仿之者得其工不能得其雅若元之丁野夫钱舜举是巳盖五百年而有仇实父在昔文太史亟相推服太史于此一家畵不能不逊仇氏故作以赏鉴增价也实父作畵时耳不闻鼓吹阗骈之声如隔壁钗钏顾其术亦近苦矣行年五十方知此一泒畵殊不可习譬之禅定积劫方成菩萨非如董巨米三家可一超直入如来地也 
　　古人论畵以取物无疑为一合非十三科全备未能至此范宽山水神品犹借名手为人物故知兼长之难项孔彰此册乃众羙毕臻树石屋宇花卉人物皆与宋人血战就中山水又兼元人气韵虽其天骨自合要亦功力深至所谓士气作家俱备项子京有此又孙不负好古赏鉴百年食报之胜事矣 
　　吾乡朱文豹以韬钤为冠军常待诏阙下仰畵兰自给畵兰深得文太史风韵今仕于闽独不见其写九节兰岂怀乡结梦习此谷中草本耶且涧兰以海禁鲜至犹待将军荡平海寇复还旧观耳 
　　古人左图右书自虞舜时巳有作绘彰施之论近代白沙先生尤工畵梅讲学家宗玩物丧志语几所谓杀风景汉玄水独取濂洛新安绝句诗写为入境一经点缀便自风流不减辋川龙眠诸名迹以为卧游其间无关浴沂悟境有进技者矣余好古人畵至为人摹入中山箧不免作此语护短玄水观之无俗不真即艺成道或以此有取于余也 
　　吾郡畵家顾中方中舍最着其游长安四方士大夫求者填委几欲作铁门限以郄之得者如获拱璧今原之长公元庆踵其家风有出蓝之能又以精工佐其古雅如王氏之有羲献奇矣奇矣 
　　书有法帖尚可意求至于畵道必托缣素非木石雕镌所能传者今宋元名笔一幢百金鉴定少讹辄收赝本而浅学之流朝事执笔夕以自标或曰此学范关此学董巨殊可惭惶亦闻王安道之事乎安道精于医自谓天下少双闻秦中有国医不远千里为之佣保凡及三年莫窥其际一日忽佐片言国医骇之曰子非王安道乎相视而笑安道遂纵游华山作图四十幅而归翰墨之事谈何容易也 【 林雪畵】 
　　岁在己亥余北归过汶上时于文定公以东平李室名道坤者所作山水花卉册见示托路大夫求余跋北方畵学自李夫人创发亦书家之有李卫奇矣奇矣山居荏苒几三十年乃闻闰秀之能畵史者一再出又皆着于武林之西湖初为林天素继为王友云彼如北宗卧轮偈此如南宗慧能偈或对境心不起或对境心数起皆菩提增长求女人相了不可得然天素秀绝吾见其止云友澹宕特饶骨韵假令嗣其才力殆未可量惜其身世犹遶树三匝非然明二三君子为之金汤何自磨砖作镜余又惜于东阿虽度外怜才不遑见献花天女听其说法与余同耳 【 林下风畵】 
　　赵承旨畵滚马管夫人隔垣窥公作滚马形自此绝笔盖传神之妙能使生马之神收入笔端杜工部丹青引所谓花骢却在御榻上圉人太仆皆惆怅也李伯时畵马秀铁面呵之谓恐串习既久或堕马趣则子昂变形益自可信吾邑顾太学家有针圣绣此八骏图虽子昂用笔不能辩亦当代一绝余每劝太学令多绣大士像以助生天作弗之因正如秀铁面说法耳 
　　董北苑僧巨然都以墨染云气有吐吞变灭之势米氏父子宗董巨然法稍删其繁复独畵云仍用李将军拘笔如伯驹伯骕辈欲自成一家不得随人去取故也 
　　老米畵难于混厚但用淡墨浓墨泼墨破墨积墨焦墨尽得之矣 
　　米元晖自题潇湘图有诗曰山中宰相有僊骨坐爱岭头生白云壁张此畵定惊倒先请倩人扶着君朱晦翁又题云闲云无四时散漫此山谷幸乏霖雨姿何妨媚幽独余每有当其语畵成即以题之庚戌春日寓于德清吴礼部之来青楼楼收西湖之胜畵中所得不少余自闽中归阻雨湖上日望雨峯如浓墨畵每有所会辄为拈笔成此长卷凡半阅月雨霖图穷别构一境不复米氏父子可伎俩矣因记其岁月于此长兴姚中丞家有黄子久临溪书屋图昔年曾访之如索靖观碑今犹未尽其法聊以效颦耳文太史本色畵极类赵承旨第微尖利耳同能不如独异无取绝肖似所谓鲁男子学柳下惠吴文仲为米仲诏畵所藏石一卷仲诏走信三千里视余余为定名曰此洞天灵焰也盖文仲以孙仲微畵火法为此石传写神照而其蜿蜒垂垂者当作水观剑峯崭截者当作金观孤起林立者当作木观坡陀平夷者当作土观宋邵氏以石与金木水火土而六谓石具五行之秀也仲诏所藏有之矣昔人闻镜可照二十里许者曰吾面如楪子大安用是闻砚可呵之出水者曰一文钱一担水安用是此虽发于名贤之口未为笃论物有尤物如人有异人若夫苏子瞻之仇池米元章之砚山可抑其声价与他山之石等则相取桓圭衮裳足矣何必皋卨将取长矛大戟足矣何必韩白哉岂直石之不幸而巳米苏二公为石兄作卞和泣意不在石也仲诏岂有异耶元章洞天一品石有甘露降其傍礼部状闻于朝今仲诏在辇毂之下太乙下观百灵潜卫何止甘露洒须弥而巳 【 米仲诏奇石图】 
　　畵图与此卷余见之长安高邮杨州守家正合剑时也忽忽三十年又为新都吴周生所得陈太常所谓见诗者不能见其图亦属缺陷虽然以畵法论恐右丞之迹北宋犹如星鳯安能传至近代绢素如新或后人得诗卷而拟作以配者周生可无遗憾矣 【 吴周生藏王右丞奕棋图】 

　　○杂记 

　　众生境界不可思议虽梵网经萧皇忏备载诸业障然皆为西竺与比丘发药粗细隐显枯漏犹多太上感应篇出于南宋真西山之世盛行于神庙御极之初嗣是表章有人更仆不数近时李卓吾周海门二公之序其最著者也余髫年承先尚书公授奉诵读书写流通自涉历宦途所见士大夫往往迹远悔尤而报应差忒心窃疑之及思篇中有云见他荣贵愿他流贬见他富有愿他破散作而叹曰所谓一恶足以灭众善者非此耶此之为毒中人心髓故有都将相而剪忌不休处困污而排上犹虑害于而家凶于而国不小矣凡经典皆逗末劫之机此一劫中四语对故为拈出与开卷者共省之武林陆孝廉踰凡计偕落羽数过余邸中为其弟之遇索序余时理装将出春明不及应归山中孝廉再诗诺而弁之如此陆在武林世其慈善孝友不负宝书者也 

　　○赞秦光四受持准提绣像 

　　以针圣手传法王神虔心持诵赴感应身 

　　○赞常明和尚像 

　　苦行头陀精进波罗东西南北赤脚奔波 

　　○再题秦光四庭训 

　　光四尊公鳯章七十时作蝇头书当时为庭训没世为手泽光四奉若天球罔敢失坠孝思不匮见于此矣 

　　○题万草庭书 

　　乍展数字以为陆文裕公书巳而知为草庭万先生之笔余学书八十年吾郡有此书家而至今始见一班可愧矣 

　　○为郑庶常跋纶诰 

　　神宗丁酉冢宰富平孙公右御大夫嘉禾沈公以争察典故小有言各与告归迨己酉富平再秉铨而楚麻罪废金吾刘承禧冀因缘起乃作书致所交富平者谓沈且谋为蔡津而托数君子为过秦论于是金吾一片楮遂作刑书无一得免察处者郑公曾官嘉禾亦在文致中故其宜也金吾札江夏郭宗伯先函示不佞是以知之熹宗壬戌其昌承乏修神祖实录副总裁未几拜南宗伯之命不及拈笔于实录中叙厓略亦不知史官若为书因书郑庶常所请纶词及之以为秉国成者儆者焉 

　　容台别集卷之六终 

　　●容台集后序 

　　昔黄帝师大挠颛顼师绿图帝喾师赤松子至汉留侯为帝者师愿从赤松子游论者谓善藏其用夫除秦蹙项报韩用亦几殚矣嗣是若唐之李邺侯国初之刘文成庶几帝师之选乎鼎科生也晚知吾吴有平泉陆先生以宗伯致政归寿跻百岁儿童走卒俱知其名慨然想见其遗风而未及饱其遗言今幸得之董先生出陆先生之里勋秩亦如之而著述之富过于甔甀洞朝披一品衣夜抱九仙骨如李邺侯而善藏其用又若得留侯之诀者先生为皇祖旧学今上诏求故剑领袖宫僚不减古坐论之礼而先生累疏引年附于疏广知止之义即其生平大业四库庋之不能尽十部别之不能了而所梓容台集丝纶之草仅传什一金石之章仅传什三虽一勺自具大海而入五都之市者触手琳琅尚思尽倒波斯之藏盖先生纸落如飞即涂乙之稿游戏之墨竞珍袭为吉光片羽先生亦若任作飘英散锦长君辈搜辑编纂始成此集知无燕石之混赝鼎之荐矣然而发金匮之藏抽册府之秘先生之业在焉?贝屃镇夫名山碑版照于四裔先生之业在焉总持三教宏奖羣伦以至缣轴品题尊彛赏鉴先生之业又在焉然则读先生之集者正坡公所云掘地得泉而非水颛在是也先生所谓天总而人岳也寿必远过陆先生知天子有安车之聘比于绿图赤松帝师之号非先生谁与归此集即以当丹经玉简可也鼎科溯师友渊源犹得奉辟咡之教兹集重梓成幸与较雠役因附名末简 
　　门下后学沈鼎科谨识 

附录： 

容台文集九卷诗集四卷别集四卷（两淮马裕家藏本） 

明董其昌撰其昌有学科考畧巳著录其昌以书画擅名论者比之赵孟俯其诗文则多率尔而成不暇研錬词章之学葢不及孟俯多矣（四库全书总目•集部•别集类存目） 

学科考畧一巻（编修程晋芳家藏本） 

明董其昌撰其昌字符宰华亭人万厯已丑进士官至礼部尙书谥文敏事迹具明史文苑传是书叙厯代立学之制兼叙孔庙封赠配享之始而贡举之志兼及焉如叙太公庙起于唐而宋以后不载叙明经起于汉而唐宋明经之选亦不载殿试亲策祗载汉唐及宋而辽金元悉不载殊为疎畧此与冯梦祯厯代贡举志俱载于学海类编中疑亦抄撮割裂而成也（四库全书总目•史部•政书类存目） 

画禅室随笔四卷（内府藏本） 

明董其昌撰其昌有学科考畧已著录是编第一卷论书第二卷论画中多微理由其昌于斯事积毕生之力为之所解悟深也第三卷分记游记事评诗评文四子部中如记杨成以蔡经为蔡京之类颇涉轻薄以陆龟蒙白莲诗为皮日休之类亦未免小误其评文一门多谈制艺葢其昌应举之文与陶望龄齐名当时传诵故不能忘其结习也四卷亦分子部四一曰杂言上一曰杂言下皆小品闲文然多可采一曰楚中随笔其册封楚王时所作一曰禅悦大旨乃以李贽为宗明季士大夫所见往往如是不足深诘视为蜩螗之过耳可矣（四库全书•四库全书总目•子部•杂家类） 

筠轩淸秘录三卷（两淮盐政采进本） 

旧本题董其昌撰其昌有学科考畧已著录是书凡列目二十有九皆论玉石铜磁诸古器及法书名画之类前有陈继儒序谓可与项元汴芗林淸课并称今考其书卽张应文所撰淸秘藏但析二卷为三卷葢应文之书近日始有鲍氏知不足斋刋板附其子丑眞迹日录后从前抄本流传不甚显著书贾以其昌名重故伪造继儒之序以炫俗射利耳（四库全书总目巻•子部•杂家类存目） 

董其昌字符宰松江华亭人举万厯十七年进士改庶吉士礼部侍郎田一儁以敎习卒官其昌请假走数千里护其丧归葬还授编修皇长子出阁充讲官因事启沃皇长子毎目属之坐失执政意出为湖广副使移疾归起故官督湖广学政不狥请嘱为势家所怨嗾生儒数百人鼓噪毁其公署其昌即拜疏求去帝不许而令所司按治其昌卒谢事归起山东副使登莱兵备河南参政并不赴光宗立问旧讲官董先生安在乃召为太常少卿掌国子司业事天启二年擢本寺卿兼侍读学士时修神宗实録命往南方采辑先朝章疏及遗事其昌广搜博征録成三百本又采留中之疏切于国本藩封人才风俗河渠食货吏治邉防者别为四十卷仿史赞之例毎篇系以笔断书成表进有诏褒美宣付史馆明年秋擢礼部右侍郎协理詹事府事寻转左侍郎五年正月拜南京礼部尚书时政在奄竖党祸酷烈其昌深自引逺踰年请告归崇祯四年起故官掌詹事府事居三年屡疏乞休诏加太子太保致仕又二年卒年八十有三赠太子太傅福王时谥文敏其昌天才俊逸少负重名初华亭自沈度沈粲以后南安知府张弼詹事陆深布政莫如忠及子是龙皆以善书称其昌后出超越诸家始以宋米芾为宗后自成一家名闻外国其画集宋元诸家之长行以己意潇洒生动非人力所及也四方金石之刻得其制作手书以为二絶造请无虚日尺素短札流布人间争购寳之精于品题收藏家得词组只字以为重性和易通禅理萧闲吐纳终日无俗语人儗之米芾赵孟俯云同时以善书名者临邑邢侗顺天米万锺晋江张瑞图时人谓邢张米董又曰南董北米然三人者不逮其昌逺甚莫如忠字子良嘉靖十七年进士累官浙江布政使洁修自好夏言死经纪其丧善草书诗文有体要是龙字云卿后以字行更字廷韩十歳能文长善书皇甫汸王世贞辈亟称之以贡生终邢侗字子愿万厯二年进士终陜西行太仆卿家资巨万筑来禽馆扵古犂邱减产奉客遂致中落妹慈静善仿兄书米万锺字友石万厯二十三年进士歴官江西按察使天启五年魏忠贤党倪文焕劾之遂削籍崇祯初起太仆少卿卒官张瑞图者官至大学士逆案中人也（四库全书•史部•正史类•明史卷二百八十八）











●容台诗集卷之四 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　七言律诗（二） 
　　七言绝句 

　　◆七言律诗（二） 

　　詶临潼王二首 
　　詶虞德园吏部 
　　虎丘和许周翰太守四首 
　　次詶姜仲文 
　　入楚詶诸王孙 
　　和陆伯生三首 
　　詶胡小山鹾台苦雨二首 
　　詶刘燕及明二首 
　　次韵詶叶少师台山赠行四首（有序） 
　　叶君节茂才以诗赠行复次前韵詶之 
　　送叶君节归试并和原韵 
　　詶胡开府 
　　詶范太蒙吏部 
　　调李京兆克庵备边疏 
　　詶李太史伯襄赠什 
　　詶杨霁寰中丞 
　　詶胡小山盐台二首 
　　詶卢原甫次韵 
　　詶董景越漕台二首 
　　魏涧泉中丞以奏疏诗集见贻诗以詶之 
　　大梁侯馆冯礼亭大中丞携尊夜过席上酬之 
　　癸亥元日与林茂之焦焦氏易林贻以福橘五颗□之有作依韵和之 
　　余既有院长之命茂之以诗见投依韵答之 
　　冬夜次韵詶林茂之 
　　寿史玉池奉常四首 
　　寿高孩之宪使四十四首 
　　寄寿参知蒋象岩年丈时避地荆州 
　　寿信阳何太公 
　　寿赵公益光禄五十以闽县令封 
　　寿敬新杜封公七袠 
　　寿范长倩学宪七十 
　　封廷尉澄川李公七十偕寿 
　　宋献如中舍自塞上归寿两尊人以诗送行 
　　寿王霁宇大司马 
　　寿朱敬韬母太夫人 
　　寿东宁伯焦太夫人 
　　寿王逊之玺卿母六十 
　　寿莫方亭 
　　寿章公觐虞部 
　　寿恂庵盛中舍六十 
　　寿莫简庵 
　　寿李方城宪幕八十 
　　寿彭景从待诏 
　　寿王闲仲六十 
　　寿谢使君象三 
　　寿乔君原度七十 
　　寿汪孺仲五十 
　　雷宸甫六袠适乃郎游庠喜赠 
　　寿周绣海七十 
　　寿王三槐文学 
　　寿顾汇海文学 
　　寿诸德祖 
　　寿新安友人八十 
　　追挽吴桥范月山乃郡司马范仁元之祖 
　　酬李太虗宫允元日赠什 
　　寿谢山持礼垣封翁仲秦五十五 
　　敕赐午门百麦饼宴恭纪 
　　徐勿斋太史省觐太夫人诗以寿 
　　寿万同吾锦衣六十初度 
　　寿陈太史尊公大方岳磵云七十 
　　勑赐百官午门凉榚宴恭纪 
　　赵驭初黄门以言事出都诗以送别 
　　嘉禾八日同总宪东里贺纳言中冷刘翰撰胤平天观寺观 
　　廉宪王母诰封张太恭人七十寿诗张太恭人刲股血诚神明降鉴天子既表怀清之宅复疏观察之恩荣名所归吉祥来集兹大夫盟府纪功祝厘竣事正当太夫人七袠设帨之辰是日也白华朱蕚赓束晢之诗青鸟丹砂受西池之箓九牧之中三乐咸备诗以为贺 
　　太傅都尉万瞻明先生移居赐第诗以贺 
　　寿阮给谏太孺人九十封孺人七十 
　　大司寇秦六胡老公祖考绩承恩诗以为贺 
　　葛赠公专祠诗 
　　寿姜母贺孺人六十初度 
　　寿王黄门封君 
　　寿郭光山太仆 
　　寄怀总宪张华东 
　　寿唐母吴太君六十 

　　○詶临潼王二首 

　　玉井青莲秋正芬函关紫气昼氤氲史公同姓诸王表天老真形五岳文眉宇故应龙有种烟霞只恋鹤为羣无能授简训枚马远想雄风礼白云 

　　二 

　　端居空谷感离羣万里论交见国君等是策书分五社谁能笔阵扫千军怀人大小淮山桂飞梦东南吴会云莫以雄才求自试词坛赤帜有闲勋 

　　○詶虞德园吏部 

　　七十二峰山下居五千四百藏中书文人自具生天慧吏部今为选佛除恍惚之间含有象涅盘能度尽无余惭余学殖多荒落祗作空玄老蠹鱼 

　　○虎丘和许周翰太守四首 

　　青山亦似隐吴门洞霭江烟欲互吞虎气尚呵盟长墓龙宫旧敞给孤园涓涓石濑妨僧定谡谡松涛洗市喧敢向登临陪赋手禅心或许证风幡 

　　二 

　　因寻白社欵禅宫野兴难随暝色穷古径松篁幽碍月上方楼阁迥含风吴歈每发乌栖后梵呗俄翻鹫岭东莫向剑池嗟剑去佩刀光气耿摩空 

　　三 

　　孤帆落处即登台匹练光中首重回旧苑灵峰摽海涌东林精舍倚云开剑痕转恨雄图尽麈尾谁传祖印来所以酣歌宜达曙坐深五马莫相催 

　　四 

　　生公台上两花新时菊霜枫映畵轮终古金银沉夜壑何年风雨啸延津姓如玄度躭名理宦似王弘爱酒人若道虎溪同虎阜应知顽石点头频 

　　○次詶姜仲文 

　　南徐曾接采真游尊酒空江落木稠共我五湖分半席怀人一日抵三秋龙门忽枉山藏副鸿宝能开泽畔愁见说人豪犹好在未容余子漫登楼 

　　○入楚詶诸王孙 

　　骚人于楚为同姓向我唫吴遣四愁龙节忆过云梦泽鱼笺近附汉江流恰分寒食新藜火无恙春风旧选楼今日词场看赤帜谁非左袒为宗侯 

　　○和陆伯生三首 

　　苔矶宛有直钩翁梦到神清碧落宫病解维摩非病处才全庄叟不才中秋高侯馆鸿遵渚露下遥汀鹤泪空四海交情君自见五湖仍遡陆皮风 

　　二 

　　身惭鹤发一衰翁岂逐峨眉入汉宫管领山川青笠外消磨贤圣绿尊中濠梁不辨鱼知乐谷口时闻响应空好在咏怀才未尽朗吟如在竹林风 

　　三 

　　翛然避世鹿皮翁花竹春深一亩宫笔力转添迟晚日赋情多在别离中名山大业看藏副北海青尊肯放空江左即今开旧社可能乘兴与乘风 

　　○詶胡小山鹾台苦雨二首 

　　单车却厌雨师迎御史能将铁笔耕遂有文章驱鳄暴未容鼓吹杂哇鸣为忧藜藿无宁宇若作盐梅可荐羹自是补天还补漏巢居何事旅魂惊 

　　二 

　　川原弥望岸容移警水愁霖若有期自奏熏风回愠后差疑繁露纵阳迟商歌曰□何当烂步祷朱轮不用脂采得謌谣腾　黼座笔端如畵是流离 

　　○詶刘燕及明二首 

　　乍把琼枝恍旧游平生左袒为刘侯即看竹素千秋事能废江湖万古流鸥侣共依天上座雁声孤声月中楼新诗大有牢骚语翻耐高歌散旅愁 

　　二 

　　青编数卷敌华林腹笥居然写赋心自昔词坛憎百六不妨天柱耸千寻 【 公乡有天柱峰】 龙文忽照干将曲鹤唳今听谷水阴却笑安仁秋兴作只伤留滞宦情深 

　　○次韵詶叶少师台山赠行四首（有序） 

　　壬戌秋奉　诏求遗书于陪京出都门羣公祖饯各有赠行少师台山叶公为首倡依韵和之 
　　东朝联事步清尘牢落灵光亦主臣奉　诏偶然因旧学趋班直讶着陈人纷纶津邸宾僚盛詄荡天门羽翼新纵是枯桐蒙赏激詶知恐异爨余薪 

　　二 

　　素衣端合避京尘留滞繇来说史臣敢赋湘累愁帝子但唫篱菊比皇人钟山猿鹤寻盟晚泽国莼鲈发兴新为问陆沉成底事征车生耳等劳薪 

　　三 

　　沉沦不解叹风尘攀鼎含情侍从臣巳分浮家称钓客那将慧业厕文人玉杯繁露书多逸石室阳秋例更新 【 时有修史之命】 六代江山饶吏隐移文恐不到前薪 

　　四 

　　驱车宛叶逐游尘春出秋归似雁臣闻道晚来差丧我论才少且不如人石渠书拟雠同异金屋恩须问故新入洛媿虗先达荐初衣仍返会稽薪 

　　○叶君节茂才以诗赠行复次前韵詶之 

　　谢庭玉树迥埃尘能向凉风问放臣迹媿冥鸿宜路鬼行歌骊御见词人家声夙擅青箱旧交态全轻白发新闻说相门多有相弓裘不尽火传薪 

　　○送叶君节归试并和原韵 

　　才子新诗锦不如遄归欲试揣摩书直看鳯羽绳祖武可但龙孙傍帝居韦曲正繁庭际树石家能下里门车惭予汗漫延津客剑气因君问斗墟 

　　○詶胡开府 

　　独驱铁钺古交州万里风烟控上游湘色旧悬平子赋山光时映越王楼即今庙算勤方虎尚有闲情问海鸥盟府勋名腾简册可容野史得相求 

　　○詶范太蒙吏部 

　　几回优诏到周南云壑难将选胜躭吏部文章真不朽龙图忧乐本同参弹冠共是冥鸿侣挥麈能忘白马谈欲问海门新气象骊珠径寸喜先探 

　　○调李京兆克庵备边疏 

　　清时共爱玉门闲岁岁名王事欵关何限乘轩邀上赏几谁越俎议行间消磨细桺将军垒无恙燕支媍女颜壮尔筹边多胜算先声今巳到天山 

　　○詶李太史伯襄赠什 

　　三绝真惭妙与痴坫坛潦倒亦偏师朅来大隐从周史得似中兴覩汉仪独往骊渊探秘藏行游兔苑骋妍词岭梅不必秋能折肯有邮筒及我私 

　　○詶杨霁寰中丞 

　　玄阁宁论阻问奇征南新勒万潭碑冥心巳入风蝉定 【 用晁文元事】 得句偏饶绣虎诗舞羽营门酋长侍授书桥畔老人期桂林我亦怀平子岂有双金报所思 

　　○詶胡小山盐台二首 

　　秀绝峨眉甲九垓使君风采亦雄哉忧时颇绌弘羊论作赋谁当绣虎才天划东南支半壁人依冠冕重中台省方合有輶轩记可许侯巴问字来 

　　二 

　　江海风烟揽辔论百城守长拜行轩朅从绣斧临吴甸几为闾阎叩　帝阍挟笔千秋高雪调熬波万灶矗云屯鱼盐岂有藏名者莫以于旄访席门 

　　○詶卢原甫次韵 

　　山馆逢迎强着书 【 用关尹事】 盘餐真媿郇家厨聊供赋手骚兼蟹雅称秋怀鲙有鲈游屐若为偕尚子雕虫祗合任非夫遥知别后相思夜能识罗浮梦里途 

　　○詶董景越漕台二首 

　　东山优诏见新除又是西台揽辔初轴转黄龙将禹贡仗依玄武肃周庐即今疏草凌霜笔尽出春秋演露书却为式微偏荐慰年来无恙只三余 

　　二 

　　遥传北固驻襜褕为采风谣入绘图怀古定寻丁卯迹登山谁作癸庚呼星河初度天孙鹊云槛朝飞御史乌意气论交琼玖赠何人存记钓鱼徒 

　　○魏涧泉中丞以奏疏诗集见贻诗以詶之 

　　壮猷何事厌雕虫晁贾文章一代雄尊俎坐筹销虏帐山川行咏入唐风奏将　帝所篇称善悬向都门字莫攻鸿宝传来能自秘较雠先贮石渠中 

　　○大梁侯馆冯礼亭大中丞携尊夜过席上酬之 

　　传呼小队出夷门屏却朱斿欵绿尊辛苦东方犹待诏别离江令几消魂素衣未遣京尘化铁钺能回国步屯月满繁台闻坐啸何如清夜舞刘琨 

　　○癸亥元日与林茂之焦焦氏易林贻以福橘五颗□之有作依韵和之 

　　诗谶含情硕果深琼琚落落报甘临玄亭文字都传古楚颂风流又见今倘许奕来成坐隐有如怀去惬童心霜苞巳逗先春信东阁官梅未易侵 

　　○余既有院长之命茂之以诗见投依韵答之 

　　廿载冥心骨相宜冰衔何意累明时稚圭无复山庭勒向长惟将损卦推杯酒横陈看佐史麈谈垂堕待偏师白门来往蓬蒿径清梦犹能数访之 

　　○冬夜次韵詶林茂之 

　　离堂尊酒坐宵分把臂曾联竹下羣幽抱共披钟阜月清标真挹漫亭云欲因莲宇开新社且驻輶车网旧闻六代风流冠盖地寻盟猿鹤却输君 

　　○寿史玉池奉常四首 

　　张乐依然近洞庭春还岛屿尽浮青天王正月开卿月常伯文星是岁星共纪甫申钟岳瑞仍看黄绮狎山灵明光起草寅清业不向揆初慰独醒 

　　二 

　　同依交戟睠余怀晚结烟波社亦佳霄汉声光高赤舄湖山踪迹付青鞋采芝且自烹金鼎前席行当对玉阶栢叶椒花持介寿将无恼乱太常斋 

　　三 

　　松子从游似子虗斯人真觉可安储高冈漫说鸣无鳯直道今知史有鱼黄发更添耆旧传黼衣未改诤臣裾差怜捉鼻东山日尚可称诗拟九如 

　　四 

　　便殿亲闻　天语温　陛前　文子与　文孙贻谋故自官家事抗疏能将　国体尊玄牝寻真河上解皋比诗道洛川门斯文大有千秋在不向长源外传论 

　　○寿高孩之宪使四十四首 【 次李本宁太史韵】 

　　曾请长缨廿载前新加大纛　主恩偏宁知岁月郎潜久犹是春秋鼎盛年狐矢正悬森戟库兕觥交进鬬茶天同时九牧揆余者多有悲歌老骥篇 

　　二 

　　专城四十尚为雄况复东南倚折冲虎视几当青眼客鹰扬翻属黑头公诞弥夏帝乘权始赋有吴都在部中极目奇云壶岛外旌幢来自蘂珠宫 

　　三 

　　东海泱泱旧建牙隼旟龙节　玺书嘉行间旗鼓高文苑字里风霜凛法家盾墨磨将毫散彩幙莲开处剑生花虽然方叔称元老不似冯唐遇主賖 

　　四 

　　中朝推毂事防胡江左留恂愿不孤胆落鲸夷闻杖钺恩沾鲛室见投珠故应进履称孺子未向雕虫许壮夫起为清新开府寿悬知泽畔揽揆殊 


　　○寄寿参知蒋象岩年丈时避地荆州 

　　帝都花下佛名经独旅荆南汉客星贵竹几年无解甲辽城何日拟还丁寓公且赋非吾士太史仍书旧御屏　当宁即今勤宪老四朝人物剩仪刑 

　　○寿信阳何太公 

　　白云楼上白云封彷佛羣真礼赤松自向龙门尊太史不因鳯羽识超宗书成副本名山重酒泛双茎湛露浓有　诏即颁灵寿杖将无潇洒爱携笻 

　　○寿赵公益光禄五十以闽县令封 

　　不因簪绂恋京华里有鸣珂赵世家籍甚超宗毛是鳯依然江令笔生花郁林素业惟传石闽峤官邮不饷茶为问玄亭当日事引觞曾否寿侯巴 

　　○寿敬新杜封公七袠 

　　烟水年年长五湖闲勋耐可叶龙图直愁野鹤轻逋客漫向雕虫老壮夫梦到清都当有署赐来灵寿未将扶揽揆不作寻常祝庭际桐阴鳯引雏 

　　○寿范长倩学宪七十 

　　世业城南尺五天掖垣花映彩衣鲜似开丹穴春申浦恰捧　纶书綘亥年澣沐恩华　明主赐逍遥真诀主人传祝觞漫进鸠头杖鹤背洪厓与拍肩 

　　○封廷尉澄川李公七十偕寿 

　　木公金母并仙班偕隐高风此共攀华衮承恩天北极上尊赐出殿中间兴来对月躭清圣老去餐霞得大还珂佩珊珊高献寿于门不比翟门闲 

　　○宋献如中舍自塞上归寿两尊人以诗送行 

　　昼归不羡尉陀装彩服趋庭乐未央　阁下承恩双宝箓堂前含景两干将应多仙侣携麟脯更有名王致酪浆遥识玉关翘首处本公金母白云乡 

　　○寿王霁宇大司马 

　　剑履星辰切斗边纻衣?发醉花前午桥且自安鹏息亥字宁须论大年十赉恩华　明主意九还真诀异人传祝觞媿我无新语借取山阳乐志篇 

　　○寿朱敬韬母太夫人 

　　飘萧鹤发素风存设帨先春意可论彩袖两行天下士锦堂十道日边恩仙名旧注金人掌皎节疑临玉女盆为问曲江花万簇不知何色是宫萱 

　　○寿东宁伯焦太夫人 

　　椒邸慈帏燕喜哉祝觞无数惣琼瑰共言梦草能开国可但君王为筑台锦驭尚思仙鹿挽带河晚跃化鱼来西池虽有三青鸟皈合莲华一品裁 

　　○寿王逊之玺卿母六十 

　　皇华何事缓仙旌六袠慈帏拜庆情好及龙飞传国宝先怀乌哺进君羹云璈九奏陪天姥露掌双承见月卿今日　圣朝崇孝治推恩谁似相门荣 

　　○寿莫方亭 

　　清世家声万石门典刑犹有白眉存亦知骠骑名同贵即在墙东道益尊老去香山犹小友岿然西岳绕儿孙钓矶不羡君王梦二月天边雨露温 

　　○寿章公觐虞部 

　　夏木阴森四月初余东风景近何如斯人只合青山老慢世萧然白石居未艾巳能辞组绶及耆争看指干旟行藏吾辈还相让采药浇花共着书 

　　○寿恂庵盛中舍六十 

　　忆昔论交舞象年更欣迟晚望衡偏龙门却隐庞居士鹤骨真同葛稚川种就素封千亩竹飞来　丹诏五云笺祝觞可但称松茂玉树芝兰绕膝前 

　　○寿莫简庵 

　　舞象论交忆聚萤相看七十鬓犹青史才可但家为政寿种弥增帝与龄 【 公尊人九十】 天老密传河上解伏生初定壁中经称觞揽取秋岩桂不向江蓠慰独醒 

　　○寿李方城宪幕八十 

　　早岁论交在射宫闲居欣赏胜情同看君玉树风尘外酌我金罍耄耋中粤峤回车官任拙吴绡泼墨醉能工东都九老香山社逾百遐龄属李翁 【 李善山水畵】 

　　○寿彭景从待诏 

　　曾从朝隐识星精亥字今看乐寿并綘帐每听堂后曲朱颜方酿雉头羹 【 用彭宣籛事】 时逄尧舜宁虗贵归事羲皇好达生世出世间多胜业幔亭何必减蓬瀛 

　　○寿王闲仲六十 

　　鳯毛麟趾似晨星大雅于君见典刑隐后公车虗劝驾吟边游刃发初硎壮心不尽屠龙技道貌全符相鹤经二美千秋垂世业重看父子播余馨 

　　○寿谢使君象三 

　　鳯毛标格迥难齐百里犹称枳棘栖露酿江花符制锦霜悬水镜渺燃犀輶轩载笔书驯雉闾井还淳似祝鸡若向黑头论介寿天章一道紫为泥 

　　○寿乔君原度七十 

　　禁方亲授异人来积有阴功七袠开见说韩康从市隐谁知弘景本仙才烹将白石颜长驻养得玄珠道未孩庭下彩衣兼彩笔恰宜红杏倚云裁 

　　○寿汪孺仲五十 

　　岩上论交年颇多诗成五十未蹉跎每从朗月思玄度时见临池逼永和家督几谁栽让树童颜无恙似恒河采真莫滞黄山屐九点芙蓉待尔过 

　　○雷宸甫六袠适乃郎游庠喜赠 

　　鸠杖初扶鹤骨殊峥嵘头角见家驹宁论莱子能娱彩共喜终童可弃繻壁水长流供谷饮研田逢岁足经畬春盘春酒桑弧会悬取尧民击壤图 

　　○寿周绣海七十 

　　金门避世意何如又见宾筵祝哽初自昔清言称卫壁人今载酒访陶庐海壖耆旧应添籍江左风流事可书恰羡黄花青女节纷敷兰玉映庭除 

　　○寿王三槐文学 

　　墙东避世意何如一壑烟霞万卷书胜赏时时凭蜡屐名流往往驻轩车即看槐室称觞日恰值兰亭被褉余顾我丹砂犹未就醉乡司马为君除 

　　○寿顾汇海文学 

　　非熊诗社辟疆园垂老逍遥隔世喧家有赐书从栢府闲来种树此桃源名留湖海称高士身阅沧桒悟道言为寿正邻圆月候霜轮却应聚星繁 

　　○寿诸德祖 

　　瑶琴入夏奏南熏知是揆初楚曲分赏誉久归高士传着书今守太玄文沉冥肯匣干将剑婉娈常依谷水云顾我怀仙成汗漫素交祗狎海鸥羣 

　　○寿新安友人八十 

　　幽人胜赏傍天都手佩真形五岳图蓬矢问年同綘老黄金散尽比陶朱繇来种德期兰茁行见鸣皋引鹤雏顾我怀贤同小谢花源倘许入林无 

　　○追挽吴桥范月山乃郡司马范仁元之祖 

　　曾同五岳祖昆仑亦有名贤亢德门陈氏公卿俱似长于家阴骘竟贻孙人嗟鹤化仙标远帝宠龙图世泽存述祖雄篇能写照千秋云壑道逾尊 

　　○酬李太虗宫允元日赠什 

　　直从秇苑割鸿沟赋是相如史是丘遂以空玄忘俗驾情多去住任虗舟衰年金马稀良觌千载云龙续胜游雪里官梅东阁路天花点点散离忧 

　　二 

　　逸文 

　　○寿谢山持礼垣封翁仲秦五十五 

　　闽山何处是方壶古木云林着谢敷芝简并疏偕隐贵艾年犹及服官呼龙门创草千秋史綘阙真形五岳图彩服趋庭何以寿谏垣一卷照青蒲 

　　○敕赐午门百麦饼宴恭纪 

　　社筵重举五朝仪衎衎千官式晏迟列鼎几承明主赐回波不敷近臣词麦秋好及樱桃信肉食能忘藜藿私为问大酺颁汉诏何如含哺颂尧时 

　　二 

　　天门詄荡御筵宽宣示来牟得岁欢惟借宫云成夏屋坐依文石序周官畴风暗入瑶琴奏鼎实将同玉粒看从说闵农劳旰食也欣臣子徧加餐 

　　三 

　　珑上云栖获事兴似于东作报秋登亦知三秀为时贵共诧双岐是瑞征化国雨旸蕃草木天厨霜雪酿肴烝却惭咫尺承恩者欲续嘉禾病未能 

　　四 

　　尝新诏墨九霄温簪笏晨趋建礼门谷有嘉名居稷后天临广宴陋膏屯大烹巳叶彤弓什正席先叨熟釜恩恰值百年修旷典　肃宗皇帝圣文孙 

　　○徐勿斋太史省觐太夫人诗以寿 

　　因看景让举杯图知是慈闱有令謩能赞五噫安大隐朅来三岛下仙姑家声铉鼎归丸胆天宠丝纶报辟纑献岁承明催入直板舆行着锦云扶 

　　○寿万同吾锦衣六十初度 

　　凌烟勋业故嶙峋乔木千寻重世臣圯上开山传遁甲秋中初月庆生申时将祖砚陈东序重典亲兵扈北辰若向揽揆论盛事丹台兼可畵麒麟 

　　○寿陈太史尊公大方岳磵云七十 

　　石家孝谨闻当代苏氏文章甲九州岛岛偕隐蚤安鸠杖赐传经迭见鳯台游东山丝竹闲中赏北磵烟霞象外收试向仙官问名籍也应姓字冠丹丘 

　　○勑赐百官午门凉榚宴恭纪 

　　降霜应省百工劳广陛长筵许共叨天乐九成重用九神霄高处即登高但将观朶酬青女底事归遗涴锦袍等是授衣开令节恰逢仙掌饫恩膏 

　　二 

　　建章月晓听霜钟有诏分甘庆泽浓巳见铁耕归甑爨谁知粉米补山龙馨香馋鼎飡英候舄奕桓圭辑瑞容　圣主考文天雨粟故拈糕字慰三农 

　　○赵驭初黄门以言事出都诗以送别 

　　西山秋色正佳时归客何愆挂笏期齿马自关天下计批鳞终结主人知只将孤直清皇路不作牢愁续楚词莫讶离歌翻激烈旗常大业本逶迤 

　　○嘉禾八日同总宪东里贺纳言中冷刘翰撰胤平天观寺观 

　　谡谡寒声古殿松来从天竺饱霜封将因问法调狂象怪底非时起蛰龙鳞甲怒蟠多宝塔枝柯分列五家宗故山亦有盘桓树不是攒眉为听钟 

　　○廉宪王母诰封张太恭人七十寿诗张太恭人刲股血诚神明降鉴天子既表怀清之宅复疏观察之恩荣名所归吉祥来集兹大夫盟府纪功祝厘竣事正当太夫人七袠设帨之辰是日也白华朱蕚赓束晢之诗青鸟丹砂受西池之箓九牧之中三乐咸备诗以为贺 

　　不惜残肌喷病姑人间有此禁方无锦车为御周申甫　丹诏重褒女丈夫天上麒麟朝魏阙云端鸡犬驻洪都祝觞一卷援 【 平】 神契侑以真形华岳图 

　　○太傅都尉万瞻明先生移居赐第诗以贺 

　　凌云材料化人营锡瑞鸣珂意气生雅尚肯骄三太贵恩华曾历四朝平悠然鳯吹怀仙引不尽鸿冥扈圣情十二楼台迷处所惟余星使得知名 

　　○寿阮给谏太孺人九十封孺人七十 

　　圣主求忠孝德门词臣报母藉君恩遥将彩服娱双寿直秉丹心奉至尊花发掖垣高北阮云开天际接西昆明光起草旗常业何限慈闱乐事蕃 

　　○大司寇秦六胡老公祖考绩承恩诗以为贺 

　　苃棠南国最怀恩何幸联班奉至尊见说虞巡凭画象宁论于室应高门阳春有曲人难和云梦涵秋气可吞　圣主得贤频问履新承　天宠露华温 

　　○葛赠公专祠诗 

　　清世家声万石参占星岱北斗之南似从彪史开班椽又遡龙门到马谈鲁国诗书归大雅汉官遗从启遗函拟将银管编家谱有道碑文岂得惭 

　　二 

　　左掖高名自象贤共言表海太公先迹因不朽堪千古知有无涯足大年苹藻并随洙水荐丹砂或化稚川玄辽城何日归来鹤宁待招魂宋玉篇 

　　○寿姜母贺孺人六十初度 

　　玉堂清范似金堂姜女班随谌母行秀出羽毛丹是穴阅来陵谷郁为岗九如介寿歌松栢六袠冰心照雪霜不待潘舆驰鳯阙朱阳原说白云乡 

　　○寿王黄门封君 

　　南极星光似斗缠掖垣花并綘衣鲜黄金几散鸱夷子白社同尊畏垒贤双掌恩华　明主赐九还真诀至人传祝觞漫进鸠头杖陈取青蒲献纳篇 

　　○寿郭光山太仆 

　　亢村自昔产人豪吏部文章北斗高卿月辉辉膺异数晨星落落此同袍壮猷不尽汾阳意雅量宁虗郭泰褒闻说还丹有真诀不令青鬓点霜毛 

　　○寄怀总宪张华东 

　　归舟初逗广陵涛却忆联衡意气豪执法星占三独坐人伦月旦九方皋谈深漏下更银烛壶尽墙头过浊醪如此风尘论交态何殊猿鹤共蓬蒿 

　　○寿唐母吴太君六十 

　　唐家恊相汉图章曾向宫端进寿觞庭际种兰思谢传吟边泛栢拟共姜鳯毛等是金为友鹊起终看玉作堂顾我词林旧宾客怀清无复感沧桑 

　　◆七言绝句 

　　咏史四首 
　　读华严合论偈 
　　读寒山子诗漫题十二绝 
　　送唐元征太史二首 
　　送楚方伯薛青雷 
　　送冯咸甫 
　　送张了心归楚二首 
　　范长倩偕隐天平山居四首 
　　寄叶台山宗伯留都 
　　詶黄侍御 
　　赠李为与浒墅主政四首 
　　赠李玉完侍御督学四首 
　　张君山丈北游作此为赠时时展观家山不远 
　　谭广文练江相见走笔为赠 
　　赠万休上人 
　　赠天台僧 
　　赠湛怀上人 
　　赠觉虗师说经超果 
　　赠黄企石堪舆 
　　赠倪冰泉相士 
　　赠八岁楚童谙字韵者 
　　赠王子玉 
　　赠黄爱春 
　　廷评潘同江尊阃顾夫人六十余既为长歌祝觞内子复请此图寿之并题一绝 
　　寿曹太母 
　　栢舟奇节为马太母颂 
　　雷宸甫得孙 
　　题颜鲁公裴将军诗真迹 
　　题曹源 
　　题尹使君诗册 
　　题汪裕吾像 
　　房村夜宿刘庄谈河事 
　　题延津署阁 
　　上苑桃花二首 
　　西湖寺中 
　　鹦鹉丽人 
　　看花 
　　题畵赠眉公 
　　畵扇赠别憨师戍岭表 
　　畵家霜景与烟景淆乱余未有以易也丁酉冬燕山道上乃始悟之题诗驿楼云 
　　题畵赠许绳斋郡伯时浚河成 
　　辛亥秋仿吾家北苑笔于渎川山庄寄邢子愿侍御 
　　题西溪图赠虞德园吏部 
　　题梯绿楼图为黄仲石少府 
　　题畵赠张平仲兖守 
　　题畵赠杨玄荫大参 
　　题畵赠杨弱水 
　　题畵寄蜀中徐阆池 
　　题畵寿陈廉崖 
　　题畵赠周奉常 
　　题畵贻毘陵张梦泽 
　　题畵赠张平仲水部 
　　题畵为杨弱水侍御 
　　题畵赠江阴夏茂卿 
　　寒原送别图赠聂井愚令君入觐 
　　题畵送人归江西 
　　题畵赠蜀中尹使君惺麓二首 
　　题畵赠王伯弢学博 
　　题畵寄吴浮玉黄门 
　　题畵赠王幼度 
　　为眉公作苕帚庵图并题 
　　广陵舟次题房侍御畵竹 
　　题王霁宇绣佛斋图二首 
　　舟次薛淀望马鞍诸山仿赵吴兴水村图 
　　题画送原孚侄巡齐 
　　题畵送王幼度计偕 
　　题畵赠友 
　　题王幼度畵 
　　题吴词部畵 
　　题畵 
　　题林天素畵 
　　题倪云林畵 
　　仿李营丘寒山图（有序） 
　　题倪迂畵二首 
　　题畵桺 
　　题茅斋水墨畵 
　　题仿水墨大痴畵 
　　题雪梅图 
　　题仿黄子久畵 
　　题红树秋色 
　　仿米元章笔意题一绝 
　　题仿倪迂画 
　　题畵八首 
　　任丘道中观保甲法成口号寄王任仲明府 
　　茂州道中 
　　昭君村 
　　涿鹿道中 
　　天雄道中 
　　题畵赠载斐君考功 
　　留别王慧生典籍 

　　○咏史四首 

　　汉家经岁事和戎彩缯曾无到后宫恠底蠲租仍有诏非关时令易为丰 

　　二 

　　鸣珂共赴午朝时宿卫环罗退食迟若道传餐非盛事恰如成败论行师 

　　三 

　　金华殿里是崆峒分直谈经礼数崇为问君门千万里儒臣何路向重瞳 

　　四 

　　赤地三年一妇冤海东连坐又何言土龙不解行霖雨日表应须照覆盆 

　　○读华严合论偈 

　　帝网明珠徧剎尘都来当念两言真华严论主分明举五十三参钝置人 【 当念二字即永嘉所云不离当念常湛然觅即知君不可见须觌面一回始得】 

　　○读寒山子诗漫题十二绝 

　　声色无端不我期缘心应处亦如之若人欲走无生国除却斯门总路岐 

　　二 

　　六根选择耳圆通窍在无思自应中此观若成何以验人嘲人赞响排空 

　　三 

　　儒衣僧履道家巾三教无依是此人余子纷纷立门户长空不倩扫埃尘 

　　四 

　　恠底前人忒受瞒一生知破几蒲团争知信得迷时及随分阿鼻与涅盘 

　　五 

　　勋业终归马伏波闲身孰与钓台多金刚圈子纔吞却百劫熏修不奈何 

　　六 

　　接得西来最上机一生须及尽玄微但言顿悟无修证热病教君失转依 

　　七 

　　种种纲宗是卦文吉凶请向自家论若言密室传心印辜负当天月一轮 

　　八 

　　家资了□□湘流太华山边撤石头个是学人真榜样深闺儿女漫悠悠 

　　九 

　　羽士争谈不死方到头若个免无常神仙留下真丹诀先取生时死一场 

　　十 

　　千树青松养圣胎常年石户不关开山中莫道无俦侣片片闲云自往来 

　　十一 

　　举着空宗便道无如盲说象太模糊请君自对秦宫镜两道眉毛历历孤 

　　十二 

　　赤骨萧然巳露形更堪橐盖逐狐精年来赌去千金驳但任跛驴三脚行 

　　○送唐元征太史二首 

　　乘轩百道拜行尘不独奎章昼锦新江左流离诗里畵寰区人物眼中筋 

　　二 

　　平生温饱笑人痴练到风尘更不疑君向世流真砥柱许吾一面佐偏禆 

　　○送楚方伯薛青雷 

　　柳绿花明出楚都晴骄衣彩散春芜何人不咏南陔句解印惟看此大夫 

　　○送冯咸甫 

　　畵里拈将楚客词登山临水送新知苍苍葭荻三千里尽是怀人入梦时 

　　○送张了心归楚二首 

　　蓬窗听雨夜迢迢谁遣尊前慰寂寥楚畹众香都好在尧阶瑞草不曾凋 

　　二 

　　来雁霜天楚客归野情祗受薜萝衣只今白社詶裴廸绝胜朱门荐陆机 

　　○范长倩偕隐天平山居四首 

　　百迭松篁绕畵楹羊肠峻坂划然平愚公践华差如意金母升天亦有行 

　　二 

　　滇海奇游万里余天平楼阁化人居鹿门不独偕庞隐彤管犹闻续汉书 

　　三 

　　不羡金茎去日边龙文双剑鹿台前摄将维室三千界奏取唐山十五篇 

　　四 

　　连峰仄径劚云根只尺星辰若可扪能赋五噫专五岳此中端合唤皋门 

　　○寄叶台山宗伯留都 

　　鸥友鲈乡两不猜石城秋霁净飞埃最怜六代风流地重有青莲赋鳯台 

　　○詶黄侍御 

　　疏露微云落叶前新诗格外倍清妍涪翁句法依然在管领家风五百年 

　　○赠李为与浒墅主政四首 

　　分司不为厌承明一片冰壶佐夏卿宾从每传投辖事吏人犹识弃繻生 

　　二 

　　岂有修心碍市喧公余静注五千言曾闻仙李盘根长知是玄元几叶孙 

　　三 

　　雀舌龙团旧谱传春风初逗鬬茶天劳人水逓何须置廨宇相望第二泉 

　　四 

　　三品南金禹贡陈九流清鉴待方甄关门天地从来阔青眼相看得几人 

　　○赠李玉完侍御督学四首 

　　万壑渟泓镜水清仙人玉尺照湖明挹将汉阙金茎露散入天阶瑞草生 

　　二 

　　选骥星精切紫垣春台仙李露华温直罗江左为沙苑会见山阴有狄门 

　　三 

　　朱陵桃子千年实楚国连城三献非鳯翥乍书花自雨 【 兰亭天雨花右军书如鵉翔鳯翥】 龙睛纔点画能飞 

　　四 

　　不忿胡笳内地闻子衿何必少终军论文一变南朝体运策兼收绝塞勋 

　　○张君山丈北游作此为赠时时展观家山不远 

　　万壑千峰拥大行半归粉本半奚囊故应眼孔无拳石凭寄乡心到草堂 

　　○谭广文练江相见走笔为赠 

　　郑子尚淹秦博士张衡不薄汉灵台因君重举隋岗事觉我新从楚畹来 

　　○赠万休上人 

　　金光瑶草药苗新一种仙灵岂了因欲向黄梅参法要莲花涧里万休人 

　　○赠天台僧 

　　雪堂行脚到朱门檀度几缘属利根塑性若能通佛性赤城霞里瑞光屯 

　　○赠湛怀上人 

　　衲子相逢不问年袈裟徧拂五茸烟朝来试剪吴江水着尔空林落照边 

　　○赠觉虗师说经超果 

　　龙象森森奉麈谈直拈教外首楞严欲知末会人天供雪后梅花百鸟衔 

　　○赠黄企石堪舆 

　　芒鞋踏跛万峰云手勘青囊玉髓文茶磨山头成共宿何年黄石更逢君 

　　○赠倪冰泉相士 

　　三度相过二十年中更陵谷几茫然不须更揣神仙骨似我林泉巳近仙 

　　○赠八岁楚童谙字韵者 

　　能赋方圆动静诗澜翻反切亦如之京华无限簪缨客识字何如八岁儿 

　　○赠王子玉 

　　燕子楼空楚梦孤舞人谁得似飞奴朝来试彷眉峰影何处青山不是巫 

　　○赠黄爱春 

　　桃花渡口竹园黄一抺宫云淡晓妆谁信蓬莱会清浅阖闾城外即沧桑 

　　○廷评潘同江尊阃顾夫人六十余既为长歌祝觞内子复请此图寿之并题一绝 

　　金粟如来丈室中瑶池阿母海门东拈将一片烟霞色知是诸天第几宫 

　　○寿曹太母 

　　紫盖峰头三素云霓旌鹤驾拥元君黄山亦有仙灵迹彤管兼书玉洞文 

　　○栢舟奇节为马太母颂 

　　凫舄初临虀臼辞琼瑶共叶栢舟诗不须更上陈情表　帝遣彤书赞女师 

　　○雷宸甫得孙 

　　梅花信里见兰荪酾酒刲羊庆德门箧有端溪鸜鹆砚赠君收取好贻孙 

　　○题颜鲁公裴将军诗真迹 

　　舵楼竟夜雨催诗果有龙蛇起墨池会得将军挥剑意分明草圣折钗时 

　　○题曹源 

　　后水巳非前水相出流即是入流机纔沾一滴曹溪毒大海红尘匝地飞 

　　二 

　　儒冠道履释袈裟百刼庄严不受些笑倒灵山临末会生平伎俩一株花 

　　○题尹使君诗册 

　　剑戟森罗武库雄扶桑日近海门东书成杨子谈玄后赋有吴都在部中 

　　○题汪裕吾像 

　　五陵裘马五湖莼曾是金门避世人任使遨游变名姓青山明月巳传神 

　　○房村夜宿刘庄谈河事 

　　桺外青帘扬晚风宣房遗迹草连空谁知半卷河渠记惬在停骖野语中 

　　○题延津署阁 

　　杰阁凭栏四望通幔亭云接玉华峰若非夙有烟霞骨安得仙山在部中 

　　○上苑桃花二首 

　　宜春苑里占春多烂熳红霞发早柯却忆禁林成径处云扶步辇一经过 

　　二 

　　灼灼宫桃湿露华人间万树失芳葩有时源上随流水尽日天边自雨花 

　　○西湖寺中 

　　遶阁行吟候月华秋风无力扫尘埃即今河汉虽清浅可奈迢迢使者槎 

　　○鹦鹉丽人 

　　解语名花鸟亦猜陇山飞翠薄妆台可知楚客高唐赋输与渔阳鼓吏来 

　　○看花 

　　众芳春首未全舒似我浮家怨索居薝卜林香琼树色酹花应不为诸余 

　　○题畵赠眉公 

　　何处江山好定居卜邻真拟傍专诸骚人巳落滋兰事濠叟犹传说剑书 

　　二 

　　冈岚屈曲径交加新作茆堂窄亦佳手种松杉皆老大经年不踏县门街 

　　○畵扇赠别憨师戍岭表 

　　参得黄梅岭上禅魔宫虎穴是诸天赠君一片江南雪洗尽炎荒瘴海烟 

　　○畵家霜景与烟景淆乱余未有以易也丁酉冬燕山道上乃始悟之题诗驿楼云 

　　晓角寒声散桺堤千林雪色亚枝低行人不到邯郸道一种烟霜也自迷 【 盖与雪景同但不铺地作空白耳】 

　　○题畵赠许绳斋郡伯时浚河成 

　　楼倚城阴九点烟虗窗忽响白苏泉应将太史河渠记并入南华秋水篇 

　　○辛亥秋仿吾家北苑笔于渎川山庄寄邢子愿侍御 

　　吴绡图就枕烟庭揽得齐东一片青莫信三生擅丘壑新从神武事鸿冥 

　　○题西溪图赠虞德园吏部 

　　三竺溪流独木桥逋仙犹自发长谣若为却入千峰去黄鹄摩天不可招 

　　○题梯绿楼图为黄仲石少府 【 时以荔枝见饷】 

　　荔枝三观入楞严香味还将色共兼常恨海棠无杜句故应磅礴为君拈 

　　○题畵赠张平仲兖守 

　　忽忆君家笠泽图寒江密雪满菰蒲于今身在齐青里日对秦封五大夫 

　　○题畵赠杨玄荫大参 

　　嘉树森捎一百章藤阴蒙翳午生凉祗因较勘高僧传却误松窗鹤梦长 

　　○题畵赠杨弱水 

　　陆离长剑抉衡云手按丹霞大赤文今日闲窗写幽事祈仙磴上着卢君 

　　○题畵寄蜀中徐阆池 

　　青天蜀道不难攀思入微茫杳霭间稍着一区杨子宅居然秀甲九州岛岛山 

　　○题畵寿陈廉崖 【 时方左迁上林】 

　　蚤遂初衣鬓未华岂如狂客老天涯为君拈取金光草镜里常看左掖花 

　　○题畵赠周奉常 

　　山出云时云出山化为霖雨徧人寰端知帝所旌幢会不在金堂玉室间 

　　○题畵贻毘陵张梦泽 【 旧武陵】 

　　朱斿行部带明霞不是桃源即若耶颇忆江南梅信否随风吹向赤松家 

　　○题畵赠张平仲水部 

　　十月江南野色分渔庄荻浦见沙痕若为剪取吴淞水着我微茫笠泽云 

　　○题畵为杨弱水侍御 

　　绿溪青嶂是秦余灵境今归藏史居素友讵迷初得路顽仙曾读未焚书 

　　○题畵赠江阴夏茂卿 

　　毗山对酒和陶诗千载柴桑是尔师敢道柴桑输一着出山何似住山时 

　　○寒原送别图赠聂井愚令君入觐 

　　凫舄翩翩紫气间寒原目送渺难攀知无白集留行箧刚贮溪藤一尺山 

　　○题畵送人归江西 

　　归鸿别鹤夜钟残徙倚霜庭醉不欢颇忆故山寒翠否天涯相向畵中看 

　　○题畵赠蜀中尹使君惺麓二首 

　　溪藤即是无弦琴能写高山与流水可堪岐路黯销魂更奏清猿三峡里 

　　二 

　　龙性繇来不易驯青天蜀道一归人拈将海国秋山翠得似峨眉雪后春 

　　○题畵赠王伯弢学博 

　　石室奎章待访编君家自有旧青毡若为主藏多嗔怪昌独何当损捧钱 

　　○题畵寄吴浮玉黄门 

　　廿年江海鬓成丝无复鱼肠报所知林水漫传濠濮意只缘庄叟是同师 

　　○题畵赠王幼度 

　　卧数嵩峰听五湖烟霞供具属模糊欲知绝胜襄阳处开臂曾非受诏呼 

　　○为眉公作苕帚庵图并题 

　　仲举无心除一室卢鸿有句写千峰欲参苕帚闲中意九点秋山雨后容 

　　○广陵舟次题房侍御畵竹 

　　一泒湖州畵里诗娟娟疏筱两三枝朝来邗水帆前雨正是龙孙长箨时 

　　○题王霁宇绣佛斋图二首 

　　剪得吴淞水半江灵山突兀走闲窗铙歌即是广长舌大纛岂非精进幢 

　　二 

　　兵符受自城边石心印传来岭上衣拈出齐东青一点何来神物郄能飞 

　　○舟次薛淀望马鞍诸山仿赵吴兴水村图 

　　紫兰芳杜冐长堤不尽风烟越垒西疏雨远将晴树瞑薄云低压晓峰齐 

　　○题画送原孚侄巡齐 

　　海岱奇云尽荡胸虞廷胜事渺秦封装头亦有家山在不必登台望九峰 

　　○题畵送王幼度计偕 

　　敢竞营丘妙与真寒林能变曲江春看花帝里如看画始信斯图亦有神 

　　○题畵赠友 

　　波面菱丝冐钓钩宿云初起乱啼鸠纵然渔父无生计不换荆扬佑客舟 

　　○题王幼度畵 

　　老我闲身得自繇雄心只怯九州岛岛游凭君试取苍龙杖晞发诸天最上头 

　　○题吴词部畵 

　　居然张璪偃松图一一潜虬若可呼为问寒林风谡谡何如千树在玄都 

　　○题畵 

　　老树成双便作扉山光晃晃耀人衣西邨有叟入城去倩唤借书童子归 

　　○题林天素畵 

　　片云占断六桥春畵手全输妙与真铸得干将呈剑客梦通巫峡待词人 

　　○题倪云林畵 

　　洞天深靓秘清都彷佛羣真在玉壶若个丹青能幼出倪迂端胜米于菟 

　　○仿李营丘寒山图（有序） 

　　余自弱冠好写元人山水金门多暇梦想家山益习之忆顾益卿开府辽阳以两箑求畵一为益卿一为山人王承父余畵承父而返益卿扇报章云左相宣威沙漠右相驰誉丹青皆非吾辈第一义俟归山以相怡悦耳盖簪裾马上君子未尝得余一笔而余结念泉石薄于宦情则得畵道之助陶隐居云若不为无益之事何以悦有涯之生千古同情惟余独信非可向俗人道也今年春有朝贵疏余雅善盘礴致尘天听余闻之亟令侍者剪吴绡纵广丈许磨褕糜渖秉烛写李成寒山图经宿而就遂题此诗以洗本朝士大夫俗夫韩滉燕肃宋复古苏子瞻皆善畵朝贵腹中无古今固应不知第以为罪案但可曰不能遣余习偶被时人知如摩诘语耳视此曹求田问舍杀人媚人一生作恶业者何啻枭鳯而妄下语乃尔耶世必有能知者余亦何以为意 
　　拈笔经营辋口居心知余习未全除莫将枕漱闲家具又入中山箧里书 

　　○题倪迂畵二首 

　　剩水残山好卜居差怜院体过江余谁知简远高人意一一毫端百卷书 

　　二 

　　锡山无锡是无兵恠得倪迂不再生但有烟霞填骨髓可知吾法本同乡 【 因仿云林畵题此锡山志云有锡兵无锡宁余以云林生于胜国故云】 

　　○题畵桺 

　　摸索芳菲度画檐烟丝袅袅雨毶毶幽人无复灵和梦太守风流自汉南 

　　○题茅斋水墨畵 

　　为忆城南池上篇新秋落月片帆前草堂未便惊猿鹤招取幽人对榻眠 

　　○题仿水墨大痴畵 

　　雪浪云堆势可呼移将点缀草堂图谁知王宰剪江手却是初平叱石符 

　　○题雪梅图 

　　燕山雪尽势嶙峋写得家山事事真刚有寒梅太疏落请君添取一枝春 

　　○题仿黄子久畵 

　　积铁千寻屇紫虗云端鸡犬见村墟秋光何处堪消日流涧声中把道书 

　　○题红树秋色 

　　山居幽赏入秋多处处丹枫映黛螺欲写江南好风景霅川一泒出维摩 

　　○仿米元章笔意题一绝 

　　春入寒枝未着花湿云细雨罨平沙天公似合襄阳戏我畵烟山不较差 

　　○题仿倪迂画 

　　迂翁高卧九龙云清閟风流海外闻雪后江山青似染拈来却胜李将军 

　　○题畵八首 

　　闻有风轮持世界可无笔力走山川峦容尽作飞来势丈室居然掷大千 
　　野人何以傲游子流水声中把道书拈向河梁岂无意清时巢许不岩居 
　　桃溪桺陌转山椒古木苍藤自六朝是处诛茆可容易每乘春涨弄轻桡 
　　雪栢霜松不记年从教千尺郁参天迩来灌莽丰茸甚画史难回造化权 
　　溪藤十万写烟峰犹在齐州数点中海外即今多纸贵可能身是夜郎雄 
　　花竹蒙茸野水纡闲弹别鹤试游鱼经春自领湖山长可奉东皇只尺书 
　　风轩水槛压春流一带平冈草木稠心喜应门差解意只容渔父得相求 
　　青山白社梦归时可但前身是畵师记得西陵烟雨后最堪图取大苏诗 

　　○任丘道中观保甲法成口号寄王任仲明府 

　　似将金甲寄春农阡陌军容细桺同如此四郊歌渡虎肯令三辅有飞鸿 

　　○茂州道中 

　　春晚花飞欲尽时轮蹄争凑药王祠不知扁鹊游燕日肯信人间俗可医 

　　○昭君村 

　　北使迎亲奉诏书锦车从此换穹庐交河衰草随愁尽岂是婵娟堕地初 

　　○涿鹿道中 

　　逐北追犇踰涿邪燕然片石向胡夸何当手袖凌云笔只按渔阳鼓韵掺 

　　○天雄道中 

　　欲将燕地比西湖沃野长堤督亢图为□黄金台上客得寻说剑酒人无 

　　二 

　　莱公昔日镇天雄锁钥关门百二重北使也谙人物论楼台无地仰高风 

　　○题畵赠载斐君考功 

　　帝城花发艳阳天古木疏林入画禅为送归人动羁思岁寒应待剡溪船 

　　○留别王慧生典籍 

　　五陵裘马太纵横谁信阳元是庆卿燕市酒人看尔在青门回首不胜情 

　　门人许经 
　　秦镜　阅 

　　容台诗集卷之四终 

　　◇别集◇ 

　　卷之一　　题（一） 
　　卷之二　　题（二） 
　　卷之三　　题跋（一） 
　　卷之四　　题跋（二） 
　　卷之五　　题跋（三） 
　　卷之六　　题跋（四） 

　　●容台别集卷之一 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　题（一） 

　　◆题（一） 

　　题杜九如像赞 
　　题子昂黄庭经 
　　题沈石田畵卷 
　　题闽僧化诸佛像 
　　题汪希伯小像 
　　题水斋禅师像赞 
　　题郑僖画 
　　题秦光四刻鳯章七十庭训 
　　题冯起震画竹 
　　题冯桢卿画石 
　　题旌阳移居图卷 
　　题大士 
　　题杨震寰卷尾 
　　题董源画卷 
　　题唐宋元画册 
　　题自画为何象冈少宗伯并序 
　　题钱舜举画 
　　题唐宋元名人真迹画 
　　题沈石田画 
　　题倪鸿宝宫端画 
　　题鲁宗伯墓田两舍图册（记题四首） 
　　题谢中丞抚登死难 
　　题大观帖 
　　题自书刻金刚经 
　　题王维雪溪图 
　　题赵子昂两洞庭图 
　　题王安道画 

　　○题杜九如像赞 

　　生关西习江左游吴越友千古金石箓图书府辩王羊识彪虎是法物恣网罟击编钟陈熟釜掷千金如委土剑延津珠合浦耻钱癖笑财虏貌鱼鱼衣楚楚豪不汰朴不鲁家贻谷子嗣武经传一天尺五 

　　○题子昂黄庭经 

　　子昂集有黄素内景七言题诗盖真迹是其所藏此其临本也然临写独师其意不类其形模否则不免奴书之诮而俞紫芝续成百九十字与子昂不远亦名手矣 

　　又 

　　子昂小楷当以此本为苐一虽学右军黄庭经又参以黄素黄庭内景经笔意兼郗超杨羲之长虽复精妙如过秦论法华经小楷犹带本家笔不能及矣壬申四月朔日长安邸舍展观题 

　　○题沈石田畵卷 

　　予所见白石翁长卷甚伙大都学黄子久富春大岭图鲜有学吴仲圭者此卷为八十一岁所作虽近梅花道人而布置近远仍用大痴法不知何年流落至燕赵间今我江南作者未开眼目恨　　　　应纷纷不暇仿其笔意如赵子　　　　　　　裩临画时也 

　　○题闽僧化诸佛像 

　　莲□随心造榆钱□□□檀那无住相功德等河沙 

　　○题汪希伯小像 

　　词伯声名大髯公骨相奇如何千丽句不断一茎髭 

　　○题水斋禅师像赞 

　　赤县神州说大乘坦然心地骨崚嶒巳捐三指成千手剩有随身六尺藤 

　　○题郑僖画 

　　僖至元间人元有两至元年号僖后至元也余旧藏一帖杨铁崖倪云林皆题为赵子昂巳于海虞钱宪副处见一图有名欵年号曰至元二年作忆长兴姚氏亦有一图倪元镇诗有老郑虔语今见此而三古画亦未易辨盖多为飞凫割截原题耳壬申嘉平二十七日识是日迎春东郊 

　　○题秦光四刻鳯章七十庭训 

　　古朴茂君子往往教诲子孙光四少孤贫栖芦花古城下事母读书不出户庭吚唔声时与晓钟相和答试辄冠军旋应天子选异日正未可量也其得之庭训者深乎不知其父视其子不知其人视其言鳯章先生于是乎传矣 

　　○题冯起震画竹 

　　青方先生长予二岁此七十七岁笔也萧疏焕发传墨君之神照恰似麻姑少年变化为王方平授记 

　　○题冯桢卿画石 

　　米元章拜石以石文易薛绍彭甘露庄巳复向绍彭求观不许作诗曰惟有玉蟾蜍向予频泪滴苏玉局以百二十千购雪浪石又自为图刻于常山今冯黄门桢卿以画石写胷中砺齿之意与苏米而三非韵士不当与一观也 

　　○题旌阳移居图卷 

　　洪崖移居图宋元人多有之此旌阳移居图也观其设色皴法皆用赵千里法人物布置云烟绕缭鸡犬上升将妻带子与人间无异但奇境修龄迥绝尘寰耳虽然大时不齐十世古今不离当念彭殇相去达人等观唐人诗云人间苦剩住天上复离羣吾又何神仙之羡哉旌阳有作不昧斯语 

　　○题大士 

　　四大合而为像不离地水风火三灾起而灭法岂免成住坏空故知大时不齐 【 去声】 剎那即是古今大患有身骨肉可还父母非有异也而旃檀现瑞于燕都舍利放光于越峤皆以挕魔外之信根开人天之慧眼虽寿而非相无边而不中岂谓二千五百年之葛藤不足系五千四百卷之轮藏哉诵经者疏此缘起当为如来之所护念 

　　○题杨震寰卷尾 

　　晋中震寰杨先生为余雕小像虽长康之传神写照不啻也昔吴道子善画杨惠亦善画乃去而为塑以为同能不如独胜先生是其苗裔耶顾余无德符道貌每用自憎如厉之人夜半生子遽以灯照恐其相类今乃为杨先生刻画虽甚服其绝技亦不能无微望耳 

　　○题董源画卷 

　　此董北苑画山居图真迹也北宋人所作山水都不著名欵惟入御府则鉴书画慱士柯九思辈题跋铨定如东昌阁学朱公所藏夏口待渡图乃北苑笔今复见御史大夫邹平张公此卷与之竞爽观其林麓映带洲渚纡回村墟窈窕屋宇古质欝欝齐鲁之青从笔端迸出岂即公家兔砦灵境耶董源画如星鳯米元章在宋时见真者巳止五本公无画癖如余之盘旋搜访及以无心遇此奇宝谓是谷城山下之黄石可矣 

　　○题唐宋元画册 

　　余虽有画癖亦有懒癖每见古人山水册寝食都废及购之入箧经岁仅展三四次耳颜鲁公自云资质弱劣又婴物务不能悬习迄以无成良然晚年时为好事者易去不甚惜独有痴福又得重遇婆娑玩赏如此诸册入玺乡逊之年丈手不似渔父花源之迷与庆喜见阿门?焱佛一见更不再见也逊之盛年素精画道此册供其采撷遂可入逸品神品之室余四十年来苦心差不负矣 

　　○题自画为何象冈少宗伯并序 

　　余再入承明与粤东何宗伯象冈同署交善既余不任朝谒思还故山以语同官多无从臾者宗伯独以勇退为厚爱每宣言其病状余深德之写此图留别并系以诗 
　　泰交恢帝纮干测当龙见弓旌贲幽薮觧薜从羣彦载笔重华宫应制明光殿岂伊轩裳亲坐使玄风扇才非康济资夙秉烟霞恋九衢平若水下舂急于箭徒言老复丁敢惭贵可贱知巳君独深华予岁方晏发舒栖遁情宠逾青门饯嵩华殊未高回首罗浮巘 

　　○题钱舜举画 

　　张果老李太白皆仙真玩世所谓逆行顺行天莫测者非两公得还明皇乃明皇得遇两公霓裳一曲犹是仙才胜茂陵刘郎耳此图为钱舜举画舜举元时画史曾中宋进士赵文敏从问笔法兼山水人物亦在能妙间以此为慎旃太史公初度赠正惟文章光焰万丈铜狄婆娑穷刦可相方耳 

　　○题唐宋元名人真迹画 

　　学书与学画不同学书有古帖易于临仿即不必宋唐石刻随世所传形模辄似赵集贤云昔人得古帖数行专心学之遂以名世或有妙指灵心不在此论矣画则不然要须酝酿古法落笔之顷各有师承略涉杜撰即成下劣不入具品况于能妙乃断素残慎珍等连城殊不易致元时顾阿暎曹云西倪元镇皆江以南收藏之家物聚所好故黄子久王叔明陈仲美马文璧辈磤礴风流为一时之盛近代沈石田去胜国百年名迹犹富观其所作轴一树一石尺寸前规吴中自陆叔平后画道衰落亦为好事家多收赝本缪种流传妄谓自开堂户不知赵文敏所云时流易趋古意难复速朽之技何足盘旋此册实予四十余年先后结集既为好事者易去而遗书娄水年家玺卿逊之复购之逊之画巳独步海内又得唐宋元为师友与之俱化矣 

　　○题沈石田画 

　　石田先生时作江宋马夏法便速肖乃尔马夏不能为石田法也 

　　○题倪鸿宝宫端画 

　　倪宫端在庶常时写山水有元季黄子久倪元镇笔法距今十余年一变为苍雅突兀之势如此图者近于化矣王太史得之以为衣钵珍重 

　　○题鲁宗伯墓田两舍图册（记题四首） 

　　癸卯秋闽清叶文忠公在南都任少宗伯时有以相望归之者文忠谓予曰公同署岂不知杨文敏以后吾闽无爰立者乎予曰但生得此人足副此官者足矣何论往事何论地灵未几而闽之大拜者接迹今观遹云宗伯为尊府君卜宅兆始末殆有神者告之淮阴之敞万家陶氏之祥双鹤非夫江山炳灵何以得此吾又不知文忠公之先墓有此否宗伯负海内名世之望予以文章识度卜其相业宁湏効青鸟家谶也 

　　又 

　　国朝名公家墓图多在万山中鲜有以海为境者惟王文成佳城距海不过二十里浮天浴日之观深符青囊玉髓得水则止之义盖大海望洋可阡而地中本无灵气所谓天光下临地德下聚者则形家命之扑面水反无取也曾氏此啚足与姚江争胜 

　　又 

　　闽中形家言不尽出于曾杨廖赖而以黄妙应为宗其缙绅家有累代簪缨百年难老者皆得江山之助至朱晦翁家本新安而生于尤溪之署其前文字山后公字山他日与蔡西山卜墓又于建阳亦谓其形势当产圣贤豪杰不惜越土疆为宅兆耳吾是以知遹云宗伯之生不偶然也 

　　又 

　　宋李龙眠有龙眠山庄啚卷亦写其家庙与世墓又书孝经于宅兆之卜亦具焉谓是孝子之终事耳士大夫于一丘一壑传舍阅人者犹乞画名手动盈卷轴而祖弥发迹之奥区曾不关情一为描写昭示子孙观宗伯此册则孝思之念油然生且有余愧矣 

　　○题谢中丞抚登死难 

　　谢中丞死难不愧颜常山张睢阳其子当与世延之武功爵千里叩阍非为恩泽不忍先公大节与同事者异同孝经曰扬名于后世意念深矣中丞予视学三楚时所击节文士不知其义气激昂以忠节着是父是子皆千载人也 

　　○题大观帖 

　　大观帖宋徽宗以阁帖摹本出王着手未为精确诏龙大渊等重将禁中所藏真迹刻石标题官阀亦有改定蔡元长之笔也评书者谓在淳化帖之上予见好古收藏之家每得一二卷以为奇宝惟娄水王大司寇元美先后得六卷其冢孙年家子以遗予旋为涿鹿冯宫谕易去今此十卷完善纸墨俱佳建之世藏当为法书甲观 

　　○题自书刻金刚经 

　　万历二十年壬辰春书送云栖大师藏云栖寺库时年三十七岁今见石本重题崇祯七年甲戌时年八十岁 

　　○题王维雪溪图 

　　沈启南先生题右丞江山雪霁图有曰平生止见沙溪孙氏所藏雪渡图盈尺而巳正此图也或笔误以溪为渡耳有徽庙御题有历代小玺无复遗论当为希世之宝此册开卷右丞营丘便足压一世收藏鉴赏家知其不敌 

　　○题赵子昂两洞庭图 

　　画洞庭不当繁于树木乃以老木缘岸楂枿数株居然摇落湖天寥阔之势从此画出是子昂章法迥绝宋元处真构凌云台手 

　　○题王安道画 

　　王安道名履娄江人精于医访药秦中不得遂游华山作诗记奇绝有华山图四十幅向在武挥使家王弇洲先生曾令陆叔平摹二十许幅及俞质父录其诗与序此啚细润古雅又非华山啚笔法更自超也 

　　容台别集卷之一终 

　　●容台别集卷之二 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　题（二） 

　　◆题（二） 

　　跋杨龙友画裓园图 
　　跋宗孝廉画册 
　　跋郑超宗画卷 
　　跋吴侍御录演连珠卷 
　　跋王太史画 
　　跋中翰书千文 
　　跋黄庭经 
　　跋张东海庆云堂帖 
　　跋王献图中翰临徐浩道经 
　　跋兰亭 
　　跋书李大生司勋论 
　　跋唐子畏画册 
　　跋鲜于太常草书 
　　跋王鉴心藏卷 
　　跋湖州陈郡守纶诰 
　　跋陈居中画卷 
　　跋冯黄门画石 
　　跋少司马彭让木岸圃园图卷 
　　跋白兔公记后 
　　跋周挹斋宋元画册 
　　重跋澄清堂帖 
　　跋高硁斋司空圣教序 
　　跋冯桢卿画石 
　　跋黄太史书 
　　跋画罗汉 
　　跋程太史书九歌 
　　跋画卷 
　　跋冯黄门画石 
　　跋圣教序 
　　跋智永千文 
　　跋九成宫帖 
　　跋李孟白冢宰求书 
　　跋古帖 
　　为僧书经句 
　　跋智永千文 
　　跋自书滕王阁赋 
　　跋李唐江山小景画卷 
　　跋怀素墨迹 
　　跋画册 
　　跋画 
　　论书 
　　跋浪仙记 
　　跋自书 
　　跋书张廷尉诰命 
　　跋自书心经 
　　跋沈石田画卷 
　　跋马远画 
　　跋沈启南写花 
　　跋圣教序 
　　又跋程端伯书 
　　跋景州王中翰酬答尺牍 
　　跋吴桥范司马藏家书赤璧赋 
　　跋张漕道书 
　　跋自书乐毅论后 
　　跋金刚经后 
　　跋弥陀经后 

　　○跋杨龙友画裓园图 

　　世宗观张文忠祖墓图以笔抹其一山是夕永嘉有峰夷为平陆山川在画史笔尖既可夷为平陆亦可从地涌出想成国土佛语无诓秦皇驱石入东海净名方丈掷大千不为奇事知此则裓园不在金陵居士不必无量杜子美丹青引云花骢却在御榻上榻前阶下还相向此册在处是裓园化身 

　　○跋宗孝廉画册 

　　宗开先书史之暇特好写山水以为天壤间乐事无是过者观其行笔秀润兼元人之长尤特宗黄子久吴仲圭脱去吴中纤媚之陋此册尤其合作者逸品中更得一人珍重 

　　○跋郑超宗画卷 

　　超宗游云间欲观吾家所收诸画会余滞留吴门且迥岁除不能多待家有装池未竟二三卷就裱工阅之如子猷看竹不问主人也兹余赴门急报过广陵超宗出示此卷笔法变幻出入子昂子久叔明元镇间又如江淹梦中见景纯索锦恨其裁割都尽海内画苑添此国能士气作家当入邓氏画继 

　　○跋吴侍御录演连珠卷 

　　侍御隆彻先生精心书道积有岁年此卷为黄门李元居先生录演连珠虽行狎体而应规八矩具有钟王楷则既于小字中作寻丈势固应牓署题额奇伟纵容杜陵所谓妙绝动宫墙不虗也先生于市肆偶收文字不全卷予一见知为怀素真迹瞠目道好此如蔡中郎赏奇音于爨余海内如此眼目清鉴者不可多得敬题卷末以志崇熏 

　　○跋王太史画 

　　苏子瞻尝恨颜鲁公忠义大节唐世伟人而与书画者流同置评论此自有识然子瞻书法妙绝当代墨竹一泒出文湖州五百年来称为独步文章气节不以书画掩如此我明词苑鲜工画道觉斯太史卓然名家子瞻见此图当有咄咄逼人之叹 

　　○跋中翰书千文 

　　余家有智永不全本千文乍观之了无奇致细参数过绝去六朝以后书家蹊径涿州冯宫赞藏为快雪堂墨迹第一恨献图中舍不得临一过也 

　　○跋黄庭经 

　　内景经读之迈遍可致神仙吾谓此帖四千言摹临万遍可使胎仙出现何论羲之鬼受我驱策也真迹在吴门韩二千石家此刻故自下真纔一等 

　　又跋 

　　内景黄庭经赵子昂以为杨许真人书米元章以为六朝人书无虞褚习气据宣和谱载唐道士梁元一书内景神经蔡京诸人极赞元一书法妙绝顾有讹字若携手登山作凖乎登山杨许定不尔亦如曹娥碑绢本元时定为右军余以千夫失声作千大断其为并有可恨华葩作何长华落右军何以至此虽有乔篑成诸公题跋不足信也 

　　○跋张东海庆云堂帖 

　　黄山谷评东坡先生书谓其挟以文章妙天下忠义贯日月之气当为宋朝第一东坡先生谓颜鲁公忠孝大节乃令人与书画小人并称可为一恨吾乡东海翁诗文行谊廉善旷怀正是东坡辈人兼具顶门眼于吴康齐陈公甫别有鉴裁理学先生奉为仪凖虽东坡犹当心折而世多重其狂草至祝希哲评书独推其盛年之笔当繇未覩翁之大全耳今观此刻众体毕备若有意无意或矜庄如礼法之士或潇洒如餐霞之人虽与希哲同学醉素而狂怪怒张则希哲不免翁无是也宫詹君一结集有年鉴欹复广之而授梓非真开临池家眼目且命为张氏述祖德诗可矣 

　　○跋王献图中翰临徐浩道经 

　　献图丈自景州遣使至京师借余所藏唐徐浩道经阅月临竟更以见示颇似郭景纯见江淹 【 索锦】 谓裁割都尽也献图丈书如丹家火候巳到得季海一点遂与同入山阴之室耳兴叹兴叹 

　　○跋兰亭 

　　兰亭无下榻谓其真迹既奇绝摹刻虽失真亦各有所近如得肉得骨之论但定武唐本得其神耳此秦中石刻之流传于上党者娟秀温润常是褚河南所摹未知王顺伯尤延之曾经辨论否然右军风神宛然可想雨恭先生深所赏异非具眼何以得此 

　　○跋书李大生司勋论 

　　宣和书谱以唐人官诰别充卷数皆颜清臣徐季海之笔间有不知其名者亦当代书家鲁公辈盖其重也予在史馆时承乏掌词头先后五载每为所强书一副本刻石传之家庙既还山中继请者不绝遂有黎丘之混几焚砚矣惟是大生李司勋所受　纶词如椽直笔将锓版以寿两尊人此三乐盛事敢以恶札附之金石云 

　　○跋唐子畏画册 

　　罗大纮玉露所采唐子西止二语所谓山静似太古日长如小年者此二语不可摹故唐子畏止写罗语余曾于秀水黄中丞家见钱选舜举图以赵伯驹法写十余幅与此卷相似殆是粉本相沿耳伯应于燕山官舍时一展视何必挂笏望西山 

　　○跋鲜于太常草书 

　　此卷有元季名公跋若虞伯生冯海粟仇山村皆与鲜于太常同时而子昂无佛称尊推拖太常之语亦见于秋桂之跋盖东坡先生屡出海棠诗不下数十本伯机亦欲附名贤之诗以传其书故当以全力赴之也私印有兰亭居士者乃会稽侍御司马諲鉴赏最精凿余家李伯时莲社图卷亦有此私印 

　　○跋王鉴心藏卷 

　　余得苏东坡先生遗王晋卿卷及西园雅集图知苏门四友之外即有晋卿不独诗画当行而脱屣富贵超超尘外故以驸马都尉不能安于朝曾赐玦远外与东坡同召还所谓殿门外相遇恍如隔世者其骨刚石炼无愧子瞻之友矣今鉴心先生与晋卿同姓同驸马都尉而忠孝大节着于　神祖　熹庙两朝与晋卿无一弗同究其渊源乃有青屏为之创业诒谋如所赋诗皆沉欝悲壮负侠烈之气不知晋卿之先有此作祖者否余以己丑入朝正鉴心先生被命之初及今四十余年尚及殿门相见又以耐老过于子瞻为幸 

　　○跋湖州陈郡守纶诰 

　　杜子美称李北海碑版照四裔唐时金石之事皆藉手当代名公附青云而传后世不如是以为孝慈不足宣和书谱有官诰是巳予在史局惟三年奏满书所得纶词字如筭子语若葫芦意颇厌之乃仿周诰殷盘一变俳体得之者疑信相参至于书犹然永嘉姜舍人法所谓院体者莫有改也林居多暇有强予书刻石者时时应之曰重帝制忠也慰子情孝也颜清臣何人哉苐无若魏收滥耳比年来馆中沿习以为常求仲韩太史不轻用指腕而湖郡陈使君治行声播吴越在处有无字碑当入欧阳金石录者予虽不得当而犹愿与求仲中分其半比于信史求仲谓何 

　　○跋陈居中画卷 

　　宋陈居中番骑图穷工极研虽复摹胡人神照亦是寻其瑕处以壮我声灵谓此属无豪槛虎穽豹直易事耳不知胜国时遂百年执国命也 

　　○跋冯黄门画石 

　　石丈面目恒自不巧世人有透绉之说殊乖大雅桢卿自开门户始为石丈吐气如此皱擦便自董元巨然略一布置千岩万壑分身无数矣 
　　此老米研山易薛绍彭甘露庄者既易复请见靳固不出米老诗云唯有玉蟾蜍向予频泪滴绍彭真忍人哉不意黄门公随手布施乃尔苍苍莽莽五丁未开一往即诣无心可猜 

　　○跋少司马彭让木岸圃园图卷 

　　园图不必有是境但以胜情幻想为境宋人名手作独乐园图与辋川嵩草堂并传画苑点缀司马君实许大富贵相当时实止一亩居耳园无广狭相也白香山自谓东都有美酒者无不造有名园者无不游图无人我相也虽摩居士毗邪丈室摄取三千世界如陶家轮忽复不见是有无相亦不可得也让木先生之岸圃园予命为大观者正以其岩壑夔龙衣冠巢许逆珰之虐知险知阻中兴之世为龙为光无广狭相无人我相并无有无相虽右丞之策梨觉晚而鸿乙之避诏为固耳平泉金谷又何足论哉闻吾友王水部谓予题卷大观大字为复者重宣此义须视之谓如何也 

　　○跋白兔公记后 

　　临安山深处有异人居石洞中不饮不食面如铁身如柴旁有飞蟾每以火啖之两目赤红巳十二斤矣至二十斤即骑之冲举客有拉余访之者未果去乃知白兔公之兔即琴高之鲤子乔之鳯盖借之助道身外有身如寒山拾得非一非二因为华东先生书此记及之 

　　○跋周挹斋宋元画册 

　　纵观画册虽皆名啧然李唐马远剩水残山偏安兴叹不若蔡忠惠一行小楷司马文正独乐园小景足称千古胜谈即王晋卿赵令穰及见苏长公黄涪翁诸君子风流韵致犹似旃檀林无杂树也 

　　○重跋澄清堂帖 【 癸酉年】 

　　澄清堂李后主所刻石贺知章所摹五代时朱温之子亦刻石所谓贞明帖也宋太宗因之以刻淳化阁帖又经王着摹手颇痴肥多肉失贺监之意虽声价最高不堪并视有肤清神清之辨矣予己丑获观惟此一卷又四十五年而观于高司空所厚幸厚幸 

　　○跋高硁斋司空圣教序 

　　昨年入都于德州道中遇南大宗伯粤东李伯襄出示宋榻圣教序咄咄叹赏平生罕觏既至邸舍凡见四五本墨法装潢皆不相远今又见高司空所收与伯襄所藏绝类苐目为宋榻犹未称唐榻者以尚缺何以纷乱及内出二字共五字此五字惟绢本真迹俱全曾为吾家所藏故能辨之耳若黄长睿右军剧迹都在其中正缘未见真迹予刻戏鸿堂帖曾有跋不重录 

　　○跋冯桢卿画石 

　　东坡以百二十千购雪浪石巳复自画作石供予过常山见此石刻令人榻一二本其一以赠陈眉公贮之山庄桢卿若奉使道出常山必然图取 

　　○跋黄太史书 

　　昭素与余同馆时好写苏玉局体可以黄州寒食真迹为最此卷正其意中赏会者我　朝学苏书惟吴文定公与昭素近之御史大夫张华东先生见示不胜子敬人琴之感 

　　○跋画罗汉 

　　昔年为吴文仲作画罗汉记曾拈画法曰若见诸相非相者见罗汉矣见罗汉者与文仲自谓于予言下若有会今观此图以文殊师利观世音二菩萨作眼目巳进四果于大士高足之林而谛观种种阿堵盎然慧眼不带些子杀气所谓温伯雪子望之意消者于此想见万一画史未觧也非熊宗伯藏之有年如裴休东坡久照禅悦偶出以视予不觉饶舌乃尔 

　　○跋程太史书九歌 

　　书九歌不必泽畔人与人同忧者皆可书也范希文登岳阳楼作先忧语正是本色书家又评其楷法似右军乐毅论堪为程端伯太史公此卷脚注 

　　○跋画卷 

　　文休承官长兴学博所蓄书画一夕落梁上人手计尚可踪迹休承曰恐迫之即投水火不如散归好古之家此犹前辈韵事余友吴光禄丞购得所仿云林笔绝肖似又以大山长谷胜其寂寥陆叔平亦于里许得笔生平所仅见意必长兴失去羽化中物也御君具眼亦见之矣 

　　○跋冯黄门画石 

　　冯黄门桢卿作石假山甚伙此帖又出一奇为黄鹤山樵法黄门曾司理湖州所见青弁诸山与赵吴兴墨玅韫酿于胸中尽驱入笔下故与山樵伯仲山樵即吴兴之宅相也 

　　○跋圣教序 

　　宋时聚讼定武兰亭有损本不损本五字七字之辨近世于圣教序亦然若唐石唐拓流传海内者余未尝一见所见惟宋榻唐石耳而纷糺何以显五字无有完善至于内出二字踪迹俱不可寻矣余曾得唐墨迹原初卷方知之此卷在箧中于旧刻石本曾不寓目既神物飞去乃宝苐二义虽宋榻本亦作难遭想买王得羊不失所望吾为中冷纳言贺如得一名士 

　　○跋智永千文 

　　怀素草智永真皆墨池奇宝余见智永千文真迹于江西衷蕳肃公家又有不全千文在余家闻会稽董中峯先生家亦有一本八百本所存止此若宋榻乃薛氏刻于大观年又非大观以前石矣而奕奕有神采如此本纸墨所谓下真一等珍护珍护 

　　○跋九成宫帖 

　　率更书米海岳谓其真到内史惟化度寺九成宫二帖为佳绝书家宝之如文章家之有俳体王阳卢骆能废江河万古流无也端伯谓何 

　　○跋李孟白冢宰求书 

　　昔世尊不肯为母姨说法阿难哀请再三始以比丘尼而得度至我震旦国土中尼无尽藏为达磨诵涅盘经台山婆为赵州勘问路语皆证明大法慧男子所不如岂不以一心精进万缘冺绝趣道甚近哉隐庵离朱门住丈室悟无常修白业日诵月上女经一气转一大藏当有乘大愿船布莲花座而接之者不负冢宰公之法施矣 

　　○跋古帖 

　　万历庚辰观于喜禾烟雨楼己丑客有携至京者??田案头阅月觉赵集贤无佛地称尊语亦不为过盖渔阳熟于草圣结撰俱出古法差为独胜耳学赵易于学太常即是二公辨处 

　　○为僧书经句 

　　妙湛摠持不动尊首楞严王世希有此恒住字义注语也真如不变肇论谓之不迁般若谓之自在宗家乃云暂时不在如同死人此一色边事不契师家宗旨虽得舍利一斛未胜一转语在不生不灭不垢不凈不增不减一等语耳然学人于不垢不凈不增不减能信得及而于不生不灭一语信之不能亲切此为何故请细思之 

　　○跋智永千文 

　　智永为虞世南之师作永师书当思永兴用笔乃不笨钝作虞书当思永师用笔乃不扳结吾家有赵文敏亦体千文惟揩书绝类智永盖以虞伯施参合为之遂为古今之绝近世王雅宜学虞不免奴书之诮文太史日写智永千文一本字形颇相肖而笔稍偏矣但观此宋榻本自能辨之 

　　○跋自书滕王阁赋 

　　韩昌黎欲读滕王阁三王之文则知唐时故有石刻大中丞觧公谋复之曰裴行俭以爵禄衡士其论未公怜才君子千载遗恨杜诗不废江河万古流为是乎于是傅宫谕还朝传潘观察王学使二公之意请予书序诗一通镌寘阁中皆所谓后世子云者也 

　　○跋李唐江山小景画卷 

　　宋高宗以李唐比李思训李唐字晞古徽宗时画苑博士南渡犹仍故官年八十余画史灵光无出其右萧照马远夏圭皆师之此卷为江山小景馆师韩宗伯得之朱太尉希孝余为庶常尝借观信宿叹其精绝不能下手及韩长公朝延游玉林有所惑溺质之好事家力不能复告余取归又以右军行穰帖真迹十五字还长公足所未尽画则在箧也而武林金屋巳成尘矣因重付装潢记之 

　　又跋 

　　太傅挹斋周长先生遗荣勇退将归荆溪 【 其昌】 适在请告杜门不获与青门之饯有愿写铜官离墨南岳张渚之胜此青鞋布袜所习游者或可置之行装会严程亟发柰十日一水五日一石何遂以李晞古江山小景赠别俟得请还山舟行多暇渐次点缀访先生于荆溪追王维装廸网川倡和故事即是居东嘉话 

　　○跋怀素墨迹 

　　怀素草书兼律诗者生平鲜见见之此卷盖元文宗御府物故有天历小玺观其纵横萧洒不失凖绳所谓圣于规矩者杂之右军尺牍中殆不可辩旧年入都寓灵济宫有飞凫以素书尉迟恭碑一二百字宋徽宗所标实骇心洞目之观不能酬十五城遂为取去至今惋惜亦此卷之敌也 

　　○跋画册 

　　余学画自丁丑四月朔日馆于陆宗伯文定公之家偶一为之昨年二十三岁今七十九人矣画腊几六十年每见古人之迹便欲自废今在台中多似宋人笔复舍所学为之似略得蹊径此册必有鉴者 

　　○跋画 

　　江以南多元季大家之迹燕台多北宋大家之迹全壬申再入春明所见甚伙殆以董北苑范华原参合为之无失其故步然海内必有评定者 

　　○论书 

　　小楷古帖　钟太傅力命表荐季直表戍辂表宣示表丙舍帖俱宗刻传世　内唯季直表有疑非真者然吴门号宗伯家庄宋榻一本与力命表同函又李公麟留孝经分改每画以小楷附之皆用季直表笔法盖曹孟为此　朱晦翁学之相近也 
　　右军黄庭外景经乐毅论官奴帖东方朔像赞孝女曹娥碑　王大令十三行洛神　杨义真人内景黄庭经顾愦愦女史岁王廙二表淳化帖 
　　唐楷帖　虞世南破邪讫孔子庙碑欧阳询化度寺碑九成宫碑褚遂良西升经真迹金陵汪氏藏嘉禾项学宪家桺公权度人经小楷墨迹徐浩道德经上篇余家庄墨迹徐浩洺州府君志李北海文浩书唐榻颜鲁公宋广平碑侧记多宝塔碑　溪磨崖碑桺公权玄秘塔碑 
　　右唐人楷书烜赫有名者宋一代无楷则皆带行书米元章特自夸诩亦但行楷耳余所刻戏鸿堂有西园雅集记蝇头扇书致佳米元章所自评小字如大字为一代奇观巳复得宝晋斋刻弭盗状亦如之宋高宗诏米芾之名似无负于海内独少正书耳赵文集精小楷风神不无少逊米公 
　　兰亭序为宋人聚讼此实右军真血脉然王顺伯尤延之诸人颛复位武一刻无论定武难致果如赵子固舍命宝之日夕临仿亦有禅家从门入者不是家珍之喻岩头云须一一自巳胷中流出盖天盖地去始是了手山谷诗世人但学兰亭面欲换凡骨无金丹真笃论也吾乡陆文裕公跋云兰亭无下榻盖正本既佳得其一枝半节皆可名世旃檀之林必无杂树觉赵文敏十三十七跋皆为多事官奴小女玉润帖右军正书带行唐模本少时见于留都巳为潘方伯所藏又归娄江王元美司寇巳王冏伯登苐元美以贻许文穆公盖冏伯座师也文穆传于季子见一中舍为武弁借观落飞凫手转入楚中不知所归右军书兰亭之次否本多不失笔法可宗也余若霜寒帖快雪帖皆正书大令正行书具阁帖第九第十卷中笔势飞舞果有胜父之论 
　　唐人行书欧虞诸薛辈皆有蹊径学之辄易肖似惟颜鲁公正书易学行书难摹如争坐位祭侄文乞米帖鹿脯帖马病帖送明远送太冲赠裴将军帖皆宗右军而风神绝类立于不测令人转远五代时杨凝式有其具体几于过蓝然无一笔相似所以脱去重??土?纟?之诮也宋一代行书有蔡苏黄米之目山谷评苏公天骨秀绝功力焉精而挟以文章妙古今忠义贯日月之气当为第一虽非阿所好然论当行习者之门犹湏少逊元章当缘匠心巧思钻研晋唐真迹夺其神情不拘格辙故为独步渐可议者每一下笔云花满眼不若杨凝式之高古自恣耳至东坡之书学者独易为近傍鲁直如食橄榄回甘自喜犹偏至之技耳 

　　○跋浪仙记 

　　唐自元和以后诗人之变巳尽惟瘦字一家法灵光独存孤梅恠石老鹤三物相配为浪仙所割据非昌黎具顶门眼谁能格外玄赏然　两间灵气亦自无多如昌黎浪仙入定起定时隐时显如萍水之相失于江海而复相值冥数有之大司空简斋刘公方将操九流之衡安知不遇浪仙再来入其夹袋为云为龙若郊湜辈也战胜后相见不瘦亦可 

　　○跋自书 

　　岑嘉州轮台行以醉素书书之亦自叙帖笔法此卷真迹至今犹在携李项氏其值千金未有好事家过而问者但文氏曾刻石传于世耳予为诸生时馆于嘉禾与项元汴交善屡得借临因知本朝觧学士张南安仅得形骸之似惟徐武功庶几十三盖怀素虽放纵不羁实尺寸古法如圣母碑与右军相去不远也芷水黄门属书聊以请正 

　　○跋书张廷尉诰命 

　　此万历十年制词也是时词并犹重体裁文多简雅不为谀辞佻语今五十年矣览之兴叹张文学孝思不匮将谋刻石家庙昭示子孙予故从其请书之 

　　○跋自书心经 

　　少司空李公夙植德本皈心正觉属书此经盖六百卷般若之心宋米海岳曾有石刻传世颇讹数字余为订正仍以米法书之期与公结一般若眷属缘也 

　　○跋沈石田画卷 

　　石田先生画卷流传海内甚伙惟晚年之笔皆入出宋元名家无不出蓝奇绝此卷虽学吴仲圭亦兼黄子久子久富春大岭图当时为石田所藏故恣其采取入笔端耳超宗具眼持至长安以示诸子同声赞叹为石田卷中第一 

　　○跋马远画 

　　南宋时马远之画皆杨宫妃所题杨书楷绝似高宗笔几欲夺真无闺合柔靡气此四帧又题马和之画或谓杨曾许聘马远者谬也 

　　○跋沈启南写花 

　　黄要叔父子写生颇费时日白石翁以顷刻工力敌之而气韵生动神采焕发所谓以少许胜人多多许其于廷城之偿则均耳逸品在神品之上信然此卷扶子得之家传作祖砚观珍重 

　　○跋圣教序 

　　近日长安圣教序宋榻大出士大夫不惜十五城之偿然纷糺何以四字与内出出字皆缺则非唐碑初榻也此本纸墨欝欝古色乃江南临池之家所传较大内装横若逊而书法胜之非若尊彛之类特重官铸为法物也世间何事不须具眼人别识 

　　○又跋程端伯书 

　　古人云不知情生于文文生于情岂书亦生于情情生于书乎端伯太史公临池功力精诣诸家各得其神乃皆为慧女郎驱役如子敬写洛神赋不惜作甄家书史此卷在处有羲之鬼出现与相如琴心缠绵发清纟?巽不宝藏也 

　　○跋景州王中翰酬答尺牍 

　　予以壬申春再应容台之　召留长安者二载时都中谈艺旧交视前落落予亦鲜过从报谒之繁惟景州中翰王潜夫书问无虗月盖推其渭阳邢子愿太仆之分且雅尚有素每一酬答往复无非商搉古人翰墨风流胜事无世情俗语挠氷雪肠不知晋宋间人自陶隐居与梁武论书外有如此者宁几班史称陈孟公百牍亲疏各有致于雅道何与阁帖所收似不韵矣既出都门潜夫装潢见视属予题而藏之以林回弃璧之心存子云覆瓿之具不亦交道中之一癖哉 

　　○跋吴桥范司马藏家书赤璧赋 

　　李成画山水人以其坡脚繁重知其子孙重贤迭肖长而果验然咸熙妙迹遂为子孙购去世有无李论即米元章见三百本惟二本真耳会川公书后赤壁赋骨刚气逸故宜悬断为柒叶金张而仅同长吉岂向玉楼成上帝并记与书藉公二绝故耶文孙大中丞刻之藏于家庙若李北海为叶天师书摄魂碑孝思永锡名为祖砚帖可矣 

　　○跋张漕道书 

　　太无左伯书宗右军尤以稧帖为极则日临一本如赵吴兴之兰亭散落人间不减褚虞诸公在贞观时各摹副本赐诸王大臣以下为一时盛事此卷其一也余乙丑过黄河崔镇舟阻中流长年作危语余方弄笔以一幅投之风涛晏然今左伯奉　旨督漕河伯效灵百万军储如驱流马腕中羲之鬼足敌宝鼎珍重珍重 

　　○跋自书乐毅论后 

　　吴鹤泽使君应　召行予适自北来舟次邦上使君归装萧然惟法书数箧箧中多余恶札真赝相半使君具慧眼皆能别之有不全本临乐毅论实余十余年前笔使君属跋数语盖念予八十老眼不欲强余竟临此意予特知之觧维至瓜步雨霁新凉因为背临一过曩见梁摹真本本有书付官奴四字世所传宋榻皆不刻官奴乃大令名玉润帖是也使君书道巳成今入黄金台收真千里何有涓人马骨惶愧惶愧 

　　○跋金刚经后 

　　丙寅年十月书此经朔日起望日竟壬申二月应宫詹宗伯之　召道出淮阳长儿祖和从行至清河命之归侍母袭淑人念淑人奉　三宝虔甚而予写金刚经荐资父母冥福凡二本其一壬辰春书藏于云栖莲池大师禅院之库中每有追荐大师出予手书令僧持诵其一即此册相去四十年目力腕力不甚远岂般若种子微有赞助耶以付祖和永为世守耳 

　　○跋弥陀经后 

　　丙寅十二月念七日书竟戊戌秋写法华经一月书第一卷自念次年可竟巳多作辍凡阅十有三载至庚戌始毕七卷虽皆小楷又用各体未见庄严乃于丙寅书此卷纯师颜尚书法鲜以视人顷过广陵驻舫　吴鹤泽使过谈书出以为别 
　　重跋金刚经 

　　容台别集卷之二终 

　　●容台别集卷之三 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　题跋（一） 

　　◆题跋（一） 

　　随笔 
　　禅悦 

　　○随笔 

　　般若如清凉池四面皆可入用人之谓也般若如大火聚四面不可入行法之谓也用人欲兼收一门则局行法欲画一多门则乱 
　　气之守也静而忽动可以采药识之行也续而忽断可以见性故道言曰一霎火焰飞真人自出现竺典曰狂心未歇歇即菩提 
　　侠客为知巳者死动于气义也非是则郭觧之藉手何异于豢犬之吠人忠臣以大义灭亲关于庙社也非是则逢蒙之负心何异于喃枭之食母是以君子不受难酬之恩不树难事之友一人发嗔魔宫震动诸天欲善人炽盛以摧魔也一人造业地藏愁悲菩萨欲地狱尽空乃自成佛也 
　　庶官修名大臣捐名修名者心不敢念是非口不敢言利害潜行密用如龙之飬珠也捐名者横心之所念而无是非横口之所言而无利害独往独来如龙之行雨也 
　　如来说法必先放光非是无以摄迷而入悟也故易曰潜龙弗用祖师印可旋为扫迹非是且将执悟而成迷也故易曰亢龙有悔 
　　知潜之弗用则必有激发之大机董公所以说高祖也其说曰名其为贼故师直而为壮知亢之有悔则必有收敛之妙用子房所以招四皓也其说曰难以力争故逸而有成 
　　甘草非上药也而参苓以为国老黛赭非殊彩也而丹碧以为前茅今五品散局名位未极缠葢犹轻有心足以思目足以识口足以辨行足以信者布列数人随事评定时乎左袒公卿而台谏不疑其为阿时乎左袒台谏而公卿不疑其为激国是自出人心自正矣 
　　易戒童牛书称繇蘖匹夫匹妇之是非不明其究必有狎大人者愚夫愚妇之是非不明其究必有侮圣人者宋人有言曰清议者国之所以立也重则亟反蔓则难图矣 
　　王者不治夷狄穷兵则耗国圣人不为巳甚尽法则无民第国手不以后着为先着庸医亦以活人者杀人是之与非犹中国之与夷狄也有如烽火初惊而废惩膺之策则听华夷之自相屠戮而一无所创乎黑白未剖而主调停之议则听邪正之自相玄黄而两无所排乎孔子作春秋孟子辟杨墨此鲁连飞矢而魏胜济师也即大将更当何如矣 
　　张安道欧阳永叔子瞻辈人也子瞻以其誉而重王荆公程伊川子瞻辈人也子瞻亦以其雠而重作家之相雠胜于畴人之相誉何则妒之厉繇其知之真也知薛道衡者隋炀也知骆宾主者武后也若乃蚍蜉之憾无损参天苍蝇可憎等之飘瓦而巳 
　　心如画师想成国土人在醉乡有千日而不醒者官中之天地也人在梦宅有千载而不寤者名中之天地也关尹子曰至人不去天地去识独立不惧惟司马君实与吾兄弟耳东坡之不容于荆公也昔之君子惟舒是师今之君子惟温是随吾不能随耳东坡之不容于温公也具此两截成一完人兵再鼓而气不衰金百炼而色益莹葢东坡笔铓之利自竺典中来襟宇之超得了元气力谓其为纵横之学者洛党之口业也 
　　金刚经四无相但我相空则人法寿相皆尽矣永嘉集三料拣但法身彻则般若觧脱皆真矣华严六相义但知真如总相则总别同异成坏皆融矣曹溪四智但悟大圆镜智则平等观察所作皆转矣孟子之言巧力临济之言照用岂有二哉 
　　曾子行恕当无一事忤人而放流之论谆谆瘅恶孰知三省者之为金刚剑乎南容慎言当无一语伤时而羿奡之喻咄咄逼人孰知三缄者之为涂毒鼓乎 

　　○禅悦 

　　玄奘至五天竺国立唯识论所谓真故极成色等语也所至建剎标与彼师詶论彼师义堕则自撒标而退无敢难者玄奘于是为慈恩宗非直译经布藏川途岁月之劳巳也唐文皇三藏序未弘厥旨当时在廷诸臣皆承隋氏月露余习内典有作不过王简栖头陀碑文本色至裴休梁肃房融三公乃始大畅虽韩昌黎文起八代莫能及之宋时唯王荆公苏端明黄鲁直晁无咎张无尽深得禅悦之味溢于笔端凡称白衣说法文字禅尽此矣 
　　日用事无别惟吾自偶谐头头无取舍处处勿争乖朱紫谁为号丘山绝点埃神功并玅用运水与搬柴此亦庞居士诗也惟吾自偶谐即临济所云无位真人从面门出入识得此人乃真吾矣第恐老庞亦虚不见 
　　汝但无事于心无心于事则虚而明灵而妙所谓事者非世缘之事相也正谓学道之障能碍正知见者耳人问古德作何所事答曰一事不为曰若如是只闲坐也答曰若闲坐即为也孟子之言必有事禅家之言无事正言若反 
　　刘义庆世说新语可谓起夕秀于未振若传灯录皆玅明心中吐出称性之言以视世说何啻爝火之与太阳许大文人惜未有知此者 
　　三十辐其一毂当其无有车之用埏埴以为器当其无有器之用凿户牗以为室当其无有室之用故有之以为利无之以为用 
　　华严经六相义有成相坏相与此更相发所谓万法不动自位当其成即坏之缘如车然本辐所成如器然本埏埴所成如室然本户牖所成若众缘不合三者俱不得成然则成必假坏成相何存不必待坏而后谓之坏也 
　　大道废有仁义智慧出有大伪六亲不和有孝慈国家昏乱有忠臣 
　　有人问禅师曰子来就父为甚父全不顾师曰始成父子之恩问曰何以反成父子之恩师曰刀斧斫不开了心性者一彻俱彻天真自然若宋人所云常存敬畏正与本地风光没交涉何以故有作止故血脉断故 
　　道冲而用之或不盈渊乎似万物之宗挫其锐觧其纷和其光同其尘湛乎似若存吾不知谁之子象帝之先 
　　和其光光生于明明不与之俱和也同其尘尘生于根根不与之俱同也挫其锐非锐者终不可挫觧其纷非纷者终不可觧此万物之宗也永明所拈佛语心为宗庄子所标大宗师皆谓此宗 
　　天下有道却走马以粪天下无道戎马生于郊罪莫大于可欲祸莫大于不知足咎莫大于欲得故知足之足常足 
　　临济尝曰汝诸人望上心不息望上心乃求佛求法求僧之心我教中近所谓志也若何临济诃之乃自性天真不缘修证但尽凡情别无圣觧耳故禅家有太平本是将军定不许将军见太平之语老氏又云绝圣弃智凡可欲欲得不知足皆在郊之伏戎也 
　　为学日益为道日损损之又损以至于无为无为而无不为矣故取天下者常以无事及其有事不足以取天下 
　　无为者非一无所为乃为其无为者耳药山自云一事不为其师曰若是则终日闲坐也曰若闲坐即为也正是损后语 
　　偶书老子以禅旨为疏觧一二大都天命之性原无三教修道之教乃有孔老释耳识得此者触着磕着 
　　曹孝廉视余以所演西国天主教首利玛窦年五十余曰巳无五十余年矣此佛家所谓是日巳过命亦随减无常义耳须知吏有不迁义在又须知李长者所云一念三世无去来今我教中亦云大时不齐生死根断延促相离彭殇等伦实有此事不得作言觧也华严经云一念普观无量刼无去无来亦无往如是了达三世事超诸方便成十力李长者释之曰十世古今始终不离当念当念即永嘉所云一念者灵知之自性也不与众缘作对名为一念相应惟此一念前后际断 
　　绛县老人能知四百甲子桃源中人不知有汉晋魏古诗云山中无历日寒尽不知年但今日不思昨日事安有过去可得冥心任运尚可想大时不齐之意何况一念相应耶 
　　赵州云诸人被十二时辰使老僧使得十二时惜又不在言也宋人有十二时中莫欺自巳之论此亦吾教中不为时使者 
　　余始参竹篦子话久未有契一日于舟中卧念香严击竹因缘以手敲舟中张布帆竹瞥然有省自此不疑从上老和尚舌头千经万论触眼穿透是乙酉年五月舟过武塘时也其年秋自金陵下第归忽现一念三世境界意识不行凡两日半而后乃知大学所云心不在焉视而不见听而不闻正是悟境不可作迷觧□ 
　　中庸戒惧乎其所不覩恐惧乎其所不闻既戒惧矣即属覩闻既不覩闻矣戒惧之所不到犹云观未废气象既未发矣何容观也余于戊子冬与唐元征袁伯修瞿洞观吴观我吴本如萧玄圃同会于龙华寺憨山禅师夜谈余征此义瞿着语云没捞摸处捞摸余不肯其语曰没捞摸处切忌捞摸又征鼓中无钟声钟中无鼓响钟皷不交参句句无前后偈瞿曰不碍余亦不肯其语曰不借是夕唐袁诸臣子初依法门未能了余此义即憨山禅师亦两存之不能商量究竟余谓诸公曰请记取此语异时必自有会及袁伯修见李卓吾后自谓大彻甲午入都与余复为禅悦之会时惟袁氏兄弟萧玄圃王衷白陶周望数相过从余重举前义伯修竟犹溟滓余语也李卓吾与余以戊戌春初一见于都门外兰若中畧披数语即许可莫逆以为眼前诸子惟君其正知见某某皆不尔也余至今愧其意云 
　　袁伯修于弥留之际深悔所悟于生死上用不着遂纯提念佛往生经云人死闻一佛名号皆可觧脱诸苦伯修能信得及亦是平生学道之力四大将离能作是观必非业力所可障覆也迩见袁中郎手摘永明宗镜录与冥枢会要较勘精详知其眼目不同往时境界矣 
　　陶周望以甲辰冬请告归余遇之金阊舟中询其近时所得曰亦寻家耳余曰兄学道有年家岂待寻第如今日次吴岂不知家在越所谓到家罢问程则未耳丁未春两度作书要余为西湖之会有云兄勿以此会为易莫年兄弟一失此便不可知葢至明年而周望竟千古矣其书中语遂成谶良可慨也 
　　达观禅师初至云间余时为书生与会于积徳方丈越三日观师过访稽首请余为思大禅师大乘止观序曰王廷尉妙于文章陆宗伯深于禅理合之双美离之两伤道人于子有厚望耳余自此始沉酣内典参究宗乘后得密藏激扬稍有所契后观师留长安余以书招之曰马上君子无佛性不如东南云水接引初机利根绍隆大法自是不复相闻癸卯冬大狱波及观师搜其书此书不知何在余谓此足以报观师矣昔人以三转语报法乳恩有以也 
　　只贵子眼正不贵子践履右沩山语只贵眼正即六祖本来无一物宗旨也故曰传佛心印若论六度万行未齐于诸圣独心即佛心矣 
　　天地有日月之动荡故清宁不毁人身之升降阖辟皆在两目故阴符经曰机在目黄庭经曰出日入月呼吸在左目日右目月辟为干阖为坤一阖一辟谓之道圣人传药不传火繇来火候少人知参得左日右月之机可以择药然非身如槁木心如死灰者不免当面蹉过噫微矣三十年前身尝验之 
　　吾与子处于大明之上矣至彼至阳之原也吾与子处于九渊之下矣至彼至阴之原也谓庄子书中无神仙口诀可乎天台止观于数息以炁为火动为风仙家乃取此一相是以命根不断至于华严所云一念普观无量刼无去无来亦无住又超观心远矣二氏同异以此程之 
　　东坡十六应真赞奇矣奇复化为腐当繇方内朝夕习见举扬若众耳眉公别行一道齿烦间自有峨眉秀色因扈师同参在文字禅中故发语特玅种种提唱宗风可折果位人脚胫也 
　　永明禅师料简四句谓有禅有净土无禅无净土云云皆动人修西方作往生公据也然修净土皆以妄想为入门至于心路断处义味嚼然则不能不退转故有疑城以居之唯宗说俱通行觧相应者不妨以祖师心收安飬土如智者大师永明寿皆其卓然者也 
　　诸禅师六度万行未齐于诸圣惟心地与佛不殊故曰尽大地是当人一双眼又曰吾此门中惟论见地不论功行所谓一超直入如来地也然普贤行愿毘卢法性足目皆具是为圆修不得以修与悟作两重案也 
　　渊明入白社闻钟便归是深于禅者古德有云若是陶渊明攒眉便归去后千载惟东坡近之昔有参禅老衲闻放下便稳四字辄有省渐近自然故是禅法 
　　庞居士有家赀百万皆以掷之湘流曰无累他人也余有偈曰家赀百万掷湘流太华山边撒石头个是学人真牓様闺中儿女漫悠悠古德谓闺合中物舍不得即是禅病闺合中物舍得即是悟迹如颜子之得一善是也拳拳服膺便是碍膺之物学人死活不得处 
　　十方同聚会个个学无为此是选佛场心空及第归昔人论举首曰骰子选耳大慧教人参禅曰须中钝榜状元选佛犹云选官作上声者非东坡先生有偈曰溪声便是广长舌山色岂非清净身有老衲反之曰溪若是声山是色无山无水好愁人宋人推黄山谷所得深于子瞻曰山谷真涅盘堂里禅也 
　　古人云清心不如省事飬身莫若寡欲二语可谓玄禅二藏大总持门终身诵之立跻圣地 
　　三昧犹言正思惟圭峯觧云非正不正非思不思今人以不起一念为禅定者非宗旨也作有义事是惺悟心作无义事是散乱比心不散乱非枯木谓也故石霜语云休去歇去冷愀愀去寒崖枯木去古庙香炉去一念万年去侍者指为一色边事虽舍利八斗不契石霜意去六祖对境心数起菩提作么长皆正思惟之觧也 
　　思而知虑而觧鬼家活计德山此语与中庸不思而得不勉而中从容中道圣人意是同是异葢不思不勉人人本具所谓性也圣人则性之耳若认得不思不勉之物虽思勉亦是菩提岂惟思勉虽不得不中亦未尝与不思不勉相违悖岂怕瓮里走鳖 【 有僧詶大慧竹篦子话曰瓮子怕走鳖耶】 
　　张拙诗云一念不生全体现六根纔动被云遮是六根终不可动也人生未有能不动六根者虽槁木死灰亦必有以使之安在不动耶不知石霜所云动者乃趣向真如之动也临济云一念驰求不歇爱圣憎凡问佛问法是为动耳永嘉云心是根法是尘两种犹如镜上痕心境净时光始现心法双亡性即真与张拙诗下转语见见之时见非是见葢以近而不可见者万物之性也何以故万物性离故若万物之性果非离则圣人亦不能转之矣万物既空烦恼安得故禅家有法空人空之说 
　　心地法门犹如下种宗家之语如彼天泽所谓一雨普润月印千江诸修观者皆非了义矣然如耳根圆通三真实则于父母所生耳人人本具又与诸观门有异葢以逗此方之机恐他方耳根未必如是也今人但慕神通只在两耳但不能心通反累三真实之灵根可叹也 
　　初于闻中入流亡所所入既寂动静二相了然不生如是渐增闻所闻尽尽闻不住觉所觉空空觉极圆空所空灭此以上犹在生灭中摄直至生灭既灭寂灭现前方是那伽大定前是观末句始是宗谓达摩为观音化身不虚也 
　　知之一字众玅之门又有云知之一字众祸之门般若无知论所破者知也永嘉证道歌有云一念者灵知之体是所立者知也心经云无智亦无得近于遮坛经云转识成智近于表阳明先生识此发为良知之说犹是宗门浅浅之谈宗之者与辟之者俱未曾深研法要也 
　　苏端明文章玅古今虽韩欧当却步艮繇韩欧皆未精内典而禅宗最盛于子瞻之时又有耆宿与相盘旋是以悟后言语六通四辟余如无垢无尽虽深于禅悦而笔不及端明故其文少逊所谓般若有一有自性般若有观照般若有文字般若苏公可谓文字般若矣 
　　晦翁尝谓禅典都从子书翻出尚有列子未经翻出更当变幻不知谓何等语也吾观内典有初中后发善心古德有初时山是山水是水向后山不是山水不是水又向后山仍是山水仍是水及华法界观理无碍事无碍如意自在事事无碍及佛国禅师十牛颂自寻牛见牛牧牛以至入壥垂手人牛不见等次第皆从列子心念利害口谈是非其次三年心不敢念利害口不敢谈是非又次三年心复念利害口复谈是非不知我之为利害是非不知利害是非之非我同一关捩乃学人实历悟境不待东京永平时佛法入中国有此葛藤也读庄列书者皆当具此眼目无论庄列即韩非子亦有制于为虚是不虗语荀杨文中子书所绝无者若关尹子全是珠林玉屑必非周时着书即不去天地去识一语谁能凑泊并慈恩宗亦该之矣 
　　五经论语之外子史文集所有议论不过互相祖述改头换面无甚精微之言凿破混沌者而内典宗门之书间有之如僧至德山曰久向德山有龙潭及到德山潭既不见龙亦不现德山曰子亲到龙潭又僧问世界与么热向何处避沩山曰镬汤炉炭里僧曰又与么避沩山曰众苦不能到又玄沙曰诸方皆说接物利生有三等人何法可度假如无眼人不能以拈椎竖拂度无耳人不能以翻经说偈度无舌人不能知其所迷所悟又如何度若此三等人度不得佛法无灵验也时有一僧出曰某甲有眼耳舌请师如何度此等言语皆非子史诸集所有觉晋人玄谈敷浅无味矣正是苏玉局文字得力处昔年曾问密藏禅师大悟大彻之人作何证验藏公曰但问答之顷不动眉睫者即是少有拟议伫思即非真悟道者今世都应无此人耳昔有僧参礼禅德问之曰汝从何日发足僧答曰初一日发禅德曰初一初二尚有拟议否余每念今时人士各有字有号此字与号乃有生以后互相称呼但有呼即应不待思索此与不思而得不勉而中者何异若问佛问法便不能尔虽复明了必费寻求或以参叩所得者应或以记持所得者应所谓思而知虑而觧鬼家活计日下孤灯果然失照也 
　　衲子有见空劫以来自巳者不能透脱即便据以为无上菩提此永嘉所谓蕴纳在心即为受阴也若因而接物利生纵横棒喝如大火聚触着便晓如金刚剑犯着便死永嘉所谓行用此理即为行阴也沩山为仰山曰寂子速道莫入阴界此语可思而可惧巳 
　　大慧和尚在川勤会下机锋横出川勤未深许可大慧不服勤曰待汝一场热病方知吾不汝欺以后大慧游方果得热病以平生悟头对治无一得力者乃复拈树倒藤枯公案始得了事川勤曰我当初若向汝说汝今骂我去也又玄沙云道人行径如火消氷箭既离弦无反回势天堂地狱之所不摄虽有中阴所向自在夫七真玄学耳犹云参学之时病则从他病死则从他死而宗门大老顾以悟道为敌热病敌生死之具抑何不伦然如来以一大事出现一大事者生死是也人生无不可以偷心应惟八苦交煎四大将散一毫偷心用不着故曰见矿不识金入炉始知错 
　　孔门弟子之仁日月一至不知仁至之日境界若何赵州曰诸人被十二时辰使老僧使得十二时无论一月但以一日论将此身心如何安放如何趋向始为使得也洞山在山四十年地神寻觅不得忽一日见厨下有弃饭曰施主之物何得作贱如此地神即现形作礼自通向来不见之故葢一念着罪福相即为鬼神觑见四十年中住密行三昧可知倘修行无力揶揄不少矣此则不止三月不违巳也赵州有十二时辰歌或亦禅和所托赵州呵佛骂祖直欲不挂一元字脚安得多许络索又宗家有不答话者曰出家人无补线之隙安得与汝闲话又有曰暂时不在如同死人方可为惜寸阴者今人但以一日之内不犯十恶为修行不知正落无记窠臼未为无业也 【 禹谟曰予思日孜孜正是借寸阴】 
　　或曰子言思日孜孜似矣但大修行人欲无事于心休去歇去冷湫湫去寒崖枯木去而终日孜孜得无近于驰求非息心达本之旨乎曰近来有一等宗徒但见临济语录有云汝一念心疑处便是佛魔佛魔俱扫更有何事以此为休歇不知能自信否若不能自信明朝后日大有事在安得撒手放下以为千了百当汉以故二六时中有三等事一则研穷至理以悟为则一则坐禅入定昏散日轻一则看经参论熏般若种虽深浅不同各处根器可以使得十二时也观师答问常有不经人道语余曾问菩萨处胎受生之后还知前生为谁如所云宿命通否师曰圣人无我但受生之后前生所作循业发现宛然如一日安用自知为张三李四许多我相又余时方应举日用攻举子业余问此于学道宁不相妨否师曰譬如好色人患思忆病此人二六时中宁废着衣吃饭一切酬应否虽复着衣吃饭一切酬应其思忆病相续不断即作意断之其病益深李太白诗曰抽刀断水水更流是也有患烦恼尘缘能障道者若为扫除师曰如一男子有杀父雠怀愤欲报拂拭纯钩毕生寻觅初闻张三二十年后知此真雠本是李四便舍张三直觅李四诸人欲扫除烦恼正为未知真雠也此语与张抽断除烦恼重增病更觉透彻今紫栢老人集乃不见载知法语所遗多矣 
　　传奇所载若渡蚁还金娶盲妻嫁宦女等事后人岂无契同者而报应不必尽同亦有了不见报者岂如诗文撰造谢朝华于巳披哉孔子曰视其所以言与之同事众人能知也观其所繇言与之同念鬼神能知也若突然兀然无依无欲与之同心则非天不能知天且不违而况于鬼神又况于人乎故曰察其所安虽然大圣人自待甚重曰知我者其天乎似天亦有不知者虽复不知曾不为怨以故二帝三王之报有时而尽仲尼独以万世为土论至于此则内典定业之说又落一层矣晦翁觧以为观人之法要亦学人自修之法也自修者必以此自勘 
　　吴山有一僧至云间传其师形色天性一难曰形色既是天性请问形色坏时天性坏否若天性独存则与形色是二非一何云形色天性若天性随形色而俱坏遂成断灭难可了知余时会食拈一菓曰此是形色天性又拈一饼曰此是形色天性良以真如随缘不变真如无一息不随缘则形色无一息不天性葢四生六道之中剎那流转不住谁非形色但执四大各离一时分叚之躯为形色巳坏者无有是处古佛不云乎三昧华无相何坏复何成华严六相义曰不动自位而为坏以此推之吾人二六时中念起念灭皆属形色不生不灭者即起灭不停时天性也 
　　云岩宝镜三昧云以有下劣宝几珍御以有惊异黎牛白牯夫众生自安于下劣故曰奇哉众生具有如来智慧德相非宝凡珍御乎衲子既有悟头便起我慢故曰三世诸佛不知有犁牛白牯却知有以扫其悟迹也洪觉范批注本此葢是接物利人之钳锤要亦描写本地风光通一线道耳何则以有下劣宝几珍御则不住下劣边可知以有惊异黎牛白牯则不住尊贵边可知故宗家有尊贵堕昔玄装在西土立唯识义彼国诤论者各立剎竿互相诘难有义负堕即倒却剎竿堕之名尊贵以此 
　　中峯语录参高峯师师问日间作得主宰否中峯云作得主宰又问梦中作得主宰否中峯云作得主宰又问半醒半睡时作得主宰否中峯拟议即被诃斥以此更参乃有悟入吾不知中峯悟后半睡半觉时果能作得主宰否若作得主宰即是六识何能了事不见坛经所云汝当当下自知非自巳灵光常显现乎玄门定观经乃云唯灭动心不灭照心但凝空心不凝住心不知其所谓灭所谓凝所谓不灭所谓不凝者纯是六识用事安得太平契六祖知非之旨乎故曰菩提无是处是则非菩提世尊生时一手指天一手指地曰天上地下唯吾独尊云门云我当时若见一捧打煞与拘子吃贵图天下太平紫栢老人作雪山修道赞曰明星一点是非媒嬴得儿孙将汝卖 【 有讲学人以世尊一手指天等语为夸慢正是痴人前说梦】 
　　事有古人称拙而后人特巧者亦有前人所易而后人特难者如戽水之变为桔槔井田之变为阡陌巧胜拙矣及参学事乃不然二祖以下南岳以上师家点化曾无多事一闻千悟得大觧脱不可不谓之易不知何年始于参话头着到其初以无义味语置于识田密密根究如籍没百万财产又要百万纳官若无了日及得彻悟又将一千七百烂葛藤一一无疑始为稳坐如张商英自谓托钵话外无不明了兜率悦呵之曰此即有疑其余安得无疑而大慧每以麻三斤干矢橛等话教人办一片至诚心参取十年二十年三十年即或不悟亦可世世不堕恶趣生生不失人身此之为难比二祖南岳轻轻点缀便绍祖位者何啻百倍至大慧之师川勤语录则曰一千七百则公案但有一悟入其余不必尽有契同此之或难或易皆因往刼般若种子有生有熟循业发见亦繇此方教体有盛有衰临济一宗来以后遂法堂草深也 
　　古人以水喻性荷泽得法于曹溪拈出心体曰水是名以湿为体心是名以知为体最为片言居要乃永嘉曰灵知王阳明曰良知晦翁亦曰虗灵不昧其语似有淆讹若为分析曰永嘉之所谓灵者即不生不灭不垢不净不增不减迎之不见其首随之不见其尾了了常知故自言之不及非以能思筭能注想而为灵阴符不神之神也若朱子之虚灵不昧则谓其仁义礼智之所自出如见孺人入井即起恻隐闻嘑蹴声即起羞恶动于善者机也阳明之良知门曰无善无恶者心之体有善有恶者情之动知善知恶是良知为善去恶是致良知夫无善无恶者心之体近于禅矣而知善知恶是良知与晦翁虚灵不昧何尝相悖世有宗良知而诋晦翁者舛矣若以水喻阳明所谓良者清浊未分之水乎晦翁所谓灵者清浊既分但取其清以为原初水乎虽然晦翁固迥异于禅阳明之禅亦非张无尽张无垢之禅也为其认定无善无恶以为心体即与不垢不净相似而与不生不灭犹悬不见楞严经耳根圆通三真实有常真实乎佛言常光现前祖言无记昏昧昭昭契本真空的的法华经云佛种从缘起是故说一乘惟此灵知辉天葢地亘古彻今岂无善无恶便称了义至于知善知恶更落第六识宗门转识成智正转此识何谓良知永嘉云法身般若觧脱三者一念全具方为一念相应此灵知之自性夫般若觧脱亦有不兼法身者而证道歌又云法身了却无一物本原自性天真物何耶麤心衲子岂可共语话也宗家有语者显其无语之物有修者修其无修之初颜子竭才方见卓尔博文约礼孔子所以竭其才譬如明珠沉于海底必涸大海之波涛然后见之故沩山云以思无思之玅返思灵焰之无穷思尽还源立地成佛若有一毫一丝沽带则谓之挟带谓之借借临济所用金刚王剑正谓此等孔子许颜渊曰知不善未尝复行夫不善者岂谓身三口四等不善哉毫厘系念三涂业因瞥尔情生万刼羁销是巳他日又曰拳拳服膺是犹有碍膺之物在故判为三月不违未见其止法华经云止止不须说我法玅难思止则罢参矣 
　　昔有大德于如是我闻四字得悟此经观自在自在二字便可单刀直入不必读徧全篇又况六百卷大般若经也何以故自在即是法身见法身者即是观照般若六祖所谓大圆镜智能出生玅观察智平等性智成所作智也永嘉料拣有般若法身觧脱三者一时具足乃为彻悟揔之在法身中一了百了若有时在有时不在则非自在故曰放下便稳此又心经之心 
　　自性三真实即在父母所生耳人人木具故世尊云奇哉众生有如来智慧德相临济云汝等诸人身在云霄心在粪堆里如彼老鸦此意可参也但想参时愈远耳只谓此事太近文殊于楞严经尽力赞叹至维摩遂以默然为不二法门 
　　永嘉以法身般若觧脱分为三又曰法身觉了无一物葢人人具有法身但不了觉耳此了觉即般若也吾人于展经湏悟道只如是我闻四字余谓此经自在二字可作六百卷注觧 
　　如幻即离青山白云离幻即觉白云青山云不可即幻复谁名以为幻也侪塞太虚游气乱清以为非幻也如意自在绝膜忘形欲会个中意日午打三更 【 跋离幻上人卷】 

　　容台别集卷之三终 

　　●容台别集卷之四 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　题跋（二） 

　　◆题跋（二） 

　　杂纪 
　　书品 

　　○杂纪 

　　天启四年秋河南抚臣程绍以传国玺进其昌时官礼部左侍郎故事进奉必繇礼部因奉表副使张梦鲸先有摹榻绢本得此藏之家以为家庆玺重一百二十两方各四寸面厚一寸二分螭钮高一寸八分进之日为十一月十三皇上御殿传视廷臣受朝贺羣臣称万岁三舞蹈而出有诏赏赉抚臣以下有差 
　　运筹帷幄之中决胜千里之外宰相事也战必胜攻必取大将事也天下安注意相天下危注意将此论之舛者也有相则任将必得其人如李邺侯赞皇是也土木之变巳是无相于忠肃之成功赖无相以挠之若更有一人在忠肃之右即为掣肘又使有诸言事者旁挠之则社稷为重君为轻之语能无不忠不道之抨击乎辽左之役无相无将而又有言官益不可为熊中丞疏云辽左之亡必亡于台谏之手遂为笃论矣此时虽有忠肃庸济乎 
　　东坡在海外所至不容僦僧寮以居而与子过自縳屋三间仅庇眠食尝行吟草田间有老妪向之曰内翰一场富贵却都春梦也东坡然其言海外归至阳羡买宅又以还券不果葢终其世无一椽视今之士大夫何如耶乐志论故隐沦语然开口便云良田广宅去东坡远矣 
　　东坡守汝阴作择胜亭以帷幕为之世所未见也铭畧曰凿枘交设合散靡常赤油仰承青幄四张我所欲往十夫可将与水升降除地布床又云岂独临水无适不臧春朝花夕秋郊月场无胫而趋无翼而翔弟子由亦云吾兄和仲塞刚立柔视身如传苟完即休山盘水嬉习气未瘳岂以吾好而俾民忧颖泉堪清颖谷孔幽风有翠幄雨有赤油匪舟匪车亦可相攸 
　　岸公每岁入畵溪林密山深处采茶加以焙制分布好事家且口授火候委曲觉君谟茶录犹为逗漏陈征君锡以嘉名进之果位而唐居士重说偈言要使吃赵州茶者洗佛图澄肠胃不负授记因缘也 
　　绝学无为者禅栖惟恐不深了断生死者经行虑其不远然修证虽殊劳逸自一拄佛担簦究竟此游山耳奇峯上人以拾字纸为生活忽谓余纸拾巳竟灵云活水是我无字处因为书此元李氏有古纸长二丈许光润细腻相传四世请赵文敏书文敏不敢落事但题其尾至文征仲止押字一行耳不知何时乃得书之 
　　青囊中书九卷不言相宅乃竹筮前知之术门人未及读而为火所焚今世所传青囊伪可知矣 
　　抱朴子云洪闻之谚曰子不夜行则安知道上有夜行人今不得仙者安知山林间羽客升仙哉夫草泽间士以隐逸得志以经籍自娱不耀文彩不扬声名不修求进不营闻达人犹不能识之况仙真者亦何急急令朝阙之徒知其所云为哉 
　　孔北海告援刘玄德玄德喜过望曰孔北海亦知有刘备耶曹公视北海不异敌国曹刘皆人雄未易动也 
　　昔年见一书载崔莺莺有子七人客有言鳯凰一将九子者余以为喻然其书不知所出今日读郑恒为崔夫人埋志子六人曰顼佩瑾玘璇琬女一适卢损恒字行甫崔七子有六而合葬此碑成化间出于旧魏县废冢古之淇澳也碑立于大中十二年当以会真记岁月参考之 
　　张东海题诗金山有西飞白日忙于我南去青山冷笑人有一名公见而物色之曰此当为海内名士东海在当时以气节重其书学怀素名动四夷自吴中书家后出声价稍减然行狎书尤佳今见者少耳 
　　余每闻吴中袁尚书之清德今年以僦居至一楼房居亭曰此楼不甚久曾为袁尚书僦之每就楼上炊炊着处屋辄无色其贫如此 
　　袁尚书妇无裩孙女以饿缢死尚书善噉平生不能餍每市蚬为晚餐可竟一斗有一门生馈以十金辄作三封以一封置袖中乘月叩穷交之户呼与偕步以袖中金赠之而别其贫都繇此然每携妓泛泊一日不能废也 
　　吾松前辈曹定庵以宪副归里中家甚贫太守使人馈粟以斗为数易箦前太守以粟至曹公不受复书曰老夫不食三日矣不敢虗贤府公之赐其介如此此公当不愧古人若苏之袁安节则定庵之流也 
　　余与仲醇以建子之月发春申之浦去家百里泛宅淹旬随风东西与云朝暮集不请之友乘不系之舟壶觞对引翰墨间作吴苑酹真娘之墓荆蛮寻懒瓒之踪固巳胸吞具区目瞠云汉矣夫老至则衰倘来若寄既悟炊粱之梦可虗秉烛之游居则一丘一壑惟求羊是羣出则千峯万壑与汗漫为侣兹余两人敦此夙好耳 
　　吕梁县瀑二千仞石骨出水上忆余童子时父老犹道之今不复尔东海扬尘殆非妄语 
　　高邮夜泊望隔堤大湖月色微晦以为城也至诘旦水也竺典化城无乃是乎 
　　北固山在京口有米元章牓书天下第一江山寺名甘露寺在山下平冈逶迤里许铁瓮最胜处也辛卯五月四日余与陈从训李将军游眺惠山寺余游数次皆其门庭耳壬辰春与范尔孚戴振之范尔正家侄原道共肩舆从石门而上路窄险孤绝无复游人扪萝攀石涉其巅际太湖淼茫三万六千顷在决眦间始知惠山之大全 
　　吴中山有两支一自大阳山起祖尽于天平金山皆为兽形其山石带土一自穹窿起祖尽于上方皆为鱼形其山土带石苏之胜在具区具区独有七十二峯 
　　摇城在府城东南越摇王居之今名大姚米元晖有大姚村图讹也 
　　梅都官园梅圣俞晚年谢事卜筑沧浪之傍与苏子美为邻 
　　石湖别墅在横山东宋范成大创因越来溪故城为亭榭内有天镜阁孝宗赐御书石湖二大字范号石湖居士以此 
　　吾松之山机云以古贤名为名钟贾罗畲以居人姓为名惟南干北干以山之形势为名鳯凰天马以鸟兽为名神山原名辰山在诸山之东南次于辰位今作神者讹也大都江山自开辟以来何有名字皆世谛流布相承踵耳词人挟江山以为境江山亦以词人为境齐鲁青不了澄江净如练是为山水传神写照语也山水亦乐得之 
　　吾郡九峯之间有小赤壁余顷过齐安至赤壁其高仅数仞广容两亭耳吾郡赤壁乃三四倍之山灵负屈莫为解嘲昔时名人卤莽如是因书赤壁一正向来之谬然余以是并疑吾郡有小昆山未知去抵鹊村路几许使余得凿空游之或亦如小赤壁不须多逊也 
　　澄鉴寺在中泖唐船子和尚载月钓鱼处也近仲醇修葺之余为题其门曰蒹葭苍苍白露为霜其幽胜可知矣 
　　客从黔粤来述点苍阳邨之胜乃赋家未曾题一语也如高人韵士岩居僻处迥绝人境而弓旌不到竹帛无书方之东南丈山尺水便有点缀如石湖虎丘云云者真有幸有不幸矣第不知埋名铲采亦复山灵所自幸否 
　　三衢有烂柯山是王积薪遇仙处石梁亘空六月不暑 
　　武夷有大王峯峯极尊胜故名武夷君为魏王子骞曾会羣真于此奏人间可哀之曲 
　　武夷接笋峯奇绝为天人名山最佳处余不能登峯舟行仰视巳在别一世界 
　　普明墖在沙县东山墖始建即工余为题曰普明广数十丈邑文学其成之而水有立石石有题字水蚀其半余意得之为宋马少游墓然何以在洄流最深处而又以墖成忽踊出揆之物理皆不可晓 
　　大田县有七岩临水山下皆平田秋气未深树雕叶落衰桺依依 
　　洞天岩在沙县之西十里其山壁立多松樟其上有长耳佛像水旱祷着灵迹其岩广三几二榻高三仞余滴水不绝闲人未之赏也余创而深索之得宋人题字石刻十余处皆南渡以后名手诗歌五章岩中有流觞曲水县令徐君与余饮竟日颇尽此山幽致 
　　曩于徐文贞公续集中读迂直先生集引因念郡大夫修志当采以传而恨未覩其集也兹从其孙见先生手书诗若文大雅平淡正始之音葢陶南村杨东里风流未远不作钩棘翻空习态而书法亦近宋仲温特闲窓信笔不甚作意本色故可想见也文贞公于近世名公之集鲜所许可顾以先辈典型重先生而以先生之不用为世道惜品藻如此非夸毗子所能知矣 
　　世人以生时为定命释家则谓之定业定业唯具宿命通者能知之吉凶祸福与善恶不应者果报也与善恶相应者花报也花报在现世人人可以理推果报在前生虽李虗中张果老亦穷于术吾未知夏越龙着此书有禆于星平否虽然其言五行生死之变则几矣世有明眼人必能赏之秘之 
　　王弇山先生戒子弟勿攻诗恐为举子业病即弇山举子业无称也王文恪瞿文懿圣于举业皆不能为诗乃近时诗人往往拾青紫如俛芥则何以故岂往哲无兼材而时流多双美乎葢文章之窍至今而始露其解粘去縳不主故常不落言筌者皆诗法也假令王瞿而在必易其故辙否则拱手入老经生队矣余始识京山李宗文于童子科叹其早慧何诣不极去楚十余年而王幼度传其杜曲集迫读之不卑元白不沿王李解粘去缚超乘而上所为文章法者具在即称诗又奚为举子业病乎宗文为本宁先生之小阮当为宗文倾秘密之藏极其才情之所如以昌其诗弇山为失言矣 
　　昔王心斋先生居泰州为贾人居停主较然不欺人归之如流水先生自悟忠信可以动众独目不识字无如圣人道何也乃就塾中听学究课童蒙久之又从缝掖为经生师者听其解传注豁然有省先生乃自立难有闻其说者惊诧曰此非吾辈所及越东有王阳明公者其指类是盍往辩证乎先生以弟子礼见阳明既数日复疑之请阳明还四拜礼阳明如所请不称师而令徐曰仁诸高足与酬义先生乃更执弟子礼为阳明羽翼而是时有会首举林公春者师事先生先生无所逊也今吾乡徐乐野亦起家居停以忠实心诚信于士大夫虽未尝高谈性命要以舍什一而风雅既治生而达生岂夜行不休者可同日语哉余友陈太仆高亮少许可顾心重君为之立传斐亹千言摹写神照葢有名巨所不能得之太仆者而君得之其与林公之重王先生无以异也君今年八十所为八千岁春八千岁秋者斯文在矣 
　　作书与诗文同一关捩大抵传与不传在淡与不淡耳极才人之致可以无所不能而淡之玄味必繇天骨非钻仰之力澄练之功所可强入萧氏文选正与淡相反者故曰六朝之靡又曰八代之衰韩桺以前此秘未覩苏子瞻曰笔势峥嵘辞采绚烂渐老渐熟乃造平淡实非平淡绚烂之极犹未得十分谓若可学而能耳畵史云若其气韵必在生知可为笃论矣余初释褐时琴师第一手讽余学之谋于严中舍中舍曰此事极难但初下指一声不合即终身无复合理余悟其语遂辍琴不学尝见妄庸子有摹仿黄庭经及僧家学圣教序道流学赵吴兴者皆绝肖似转似转远何则俗在骨中推之不去又东施不捧心未必为人所憎厌也唐宋文人着集至百卷者无数消灭殆尽而独韩桺欧苏曾王江湖万石欧虞褚薛之书各有门庭学之不深亦得彷佛惟颜鲁公行书了无定法此其故殊可参寻每举示人不得解者今为平仲尽勿视麤心人也 【 魏平仲字册】 
　　玄宗幸蜀时曰此去剑门水绿山青鸟啼花落无非助朕悲悼故知峤诗之工羯皷催花听霓裳曲时峤诗乃如嚼蜡耳文生于情信然 
　　白香山有诗云病与乐天相伴住春随樊素一时归东坡感其语以樊素竟弃香山去矣独侍儿朝云与坡公终始颇以自喜然又有岭南之诀此辈何幸得附两公以传又岂止杜甫少游黄鹂野鸳之论乎 
　　白香山得法于鸟窠有六渐偈深入禅悦不知何以多为情语今年欢笑复明年秋月春风等闲度葢千古壮夫惜时之感魏武老骥伏枥之句堪令人击碎唾壶岂关铜雀台伎者耶知此可与读琵琶行矣又乐天有诗云病与乐天相伴住春随樊素一时归此亦所谓春尽絮飞留不得随风好去落谁家刺当时党人行径所云又抱琵琶过别船亦可为琵琶行解也 
　　东坡云诗人有写物之工桒之未落其叶沃若他木不可以当此林逋梅花诗疏影横斜水清浅暗香浮动月黄昏决非桃李诗皮日休白莲诗无情有恨何人见月冷风清欲堕时此必非红莲诗裴璘咏白牡丹诗长安豪贵惜春残争赏先开紫牡丹别有玉杯承露冷无人起就月中看 
　　明月照积雪大江流日夜客心悲未央澄江净如练玉绳低建章池塘生春草秋菊有佳色俱千古奇语不必有所附丽文章妙境即能了然齐隋以还神气都尽矣 
　　东坡戒杀自谓经忧患之余今有不罹世网而深念物命行刀涂火涂道薄滋味养悲心者尤可尚也 
　　于藩赠余七言近体二章格调雄厚词人之超超玄著者中有牢愁语余亦慨其意然亦成诗谶矣忆余丙申持节长沙有题畵寄友人陈征君仲醇诗云随雁过衡岳冲鸥下洞庭何如不出户手把离骚经葢十年而余再游三湘事与境会若预为咏怀者又甲辰出山时有题畵一绝云征书虽到门猿鹤幸相恕缘知湘楚游故是离忧处及余行部以法裁诸贵人楚善怨又有耽耽者余自解组归犹恨在陶令八十日之后二诗皆成诗谶余与于蕃赠言而三人出处有定数何足逆计也于蕃寓书于余谓以好收余书囊为之涩夫富人欲杀而清士好之特甚余则幸矣于蕃得无有诗人之穷也乎 
　　李道生枯兰再花诗刻余不以为花谱直以为诗之纬书岂君家太白所云声名从此大汨没一朝伸者此花为魄兆乎大都诗人于下乘诗魔大所不取即其枯境龙蛇之蛰于隆冬者禽气守也醇醴之醉以千日者酒力厚也太阴炼形五百年应真入定一小劫荣可枯枯可再荣亦何常之有顾其枯何若耳道生刳心去智而专力于诗今固枯后再荣时吾安得以发国香通姞梦等常语缀其后 
　　白太傅唐之达人出处之际大有渊明之概读长庆集足以动悟此赋是初应省试之作巳近闻道者不待参鸟窠禅后方能为八渐偈 【 动静交养赋】 
　　悲秋为赋家鼻祖季子观乐至韶而止为之后者不亦难乎欧阳公乃于宋王之外别构一奇虽陈言尽去而典则森然良繇深于六经故可奴仆命骚耳宋人犹有谓欧九不读书者是何言与 【 秋声赋】 陈思王诗曰丈夫志四海万里犹比邻恩爱苟不亏在远分日亲何必同衾帱然后展殷懃忧思成疾疹无乃儿女仁可为文通此赋转语陆鲁望祖之曰丈夫非无泪不洒别离间仗剑对樽酒耻为游子颜亦是铁中铮铮 【 别赋】 
　　王介甫金陵怀古词东坡于壁上观之叹曰此老狐精也其推服如此米元章又称荆公书绝似五代杨少师苏之词米之书皆横绝千古独不敢傲介甫此公若不作宰相岂至掩其长耶宋人持工于词曲苏欧秦黄其最著者惟王半山为之风骨棱棱脱去艳冶态虽秀铁面严冷不得以教坏人家男女相嘲也 
　　顾光禄公清宇于前己卯岁造青莲舫余时与莫廷韩徐孟孺宋安之辈常为泛宅之游距今五十年矣原之思其所处重为修餙山阳闻笛人物眇然独百谷词翰依依当日情踪宛然在眼题此志慨 
　　金陵春卿署中时有以松萝茗相贻者平平耳归来山馆得啜尤物询知为闵汶水所蓄汶水家在金陵与余相及海上之鸥舞而不下葢知希为贵鲜游大人者昔陆羽以精茗事为贵人所侮作毁茶论如汶水者知其终不作此 【 论矣】 
　　国之有是非犹中国夷狄不容并立必有膺惩夷狄者而中国安必有排折邪说者而清议立若听其自相角而袖手旁观以免于谤怒得夷狄中国听其自相屠戮而曰恐夷狄之怨也可乎 
　　天下无事则庸人得以势位而屈英雄天下有事则贤者得以识力而治不肖犹之宋延清之夺袍李景让之举杯虽公卿满前拱手相让不复序爵矣土木之变于忠肃第一少司马岂无公卿在其右者而举国听其成算无敢或哗是其验也 
　　赵子昂宋宗室有隽才丰姿瑰秀元世祖召见曰翰林学士器也虽宋之裔不复意忌遂见宠任时有建白关国事知其翰墨者鲜知其文章知其文章者鲜知其经济畵与书皆入玅品畵尤胜世共宝之 
　　又子昂得定武兰亭于东屏上人爱其有右军风神携入上都舟中作十七跋复题之与丙舍帖绝相似今在涿鹿冯少保家 
　　又子昂有鹊华秋色图彷王右军小楷以过秦论内景黄庭为第一又有六体千字文皆予家藏然予与之同学李北海未尝临之也岁在癸酉嘉平二十七日书时年七十有九学书六十年矣 
　　又黄庭经为右军换鹅经相传巳久又有谓换鹅乃道德经太白经可据而华阳隐居与梁武帝书巳有黄庭之评至孙过庭亦唐时书家称黄庭者不一而足乃今世所传石刻字形大小各本不同何论用笔吾家藏本宋榻师古斋帖宋高宗刻于大内字形稍开扩元人称为越州石氏本较之宝晋斋綘帖等刻颇异然以为右军迹未必可信况换鹅何据也要知二王之书世间罕存吾辈但向墓田丙舍官奴玉润稧帖想其风韵神情不落唐人蹊径自成一家去山阴何远隔十由旬也 
　　又转笔处放笔处精神血气易于放过此正书家紧要关津造物待是而完也但知出笔不知转笔放笔必不诣极 
　　又书须参离合二字杨凝式非不能为欧虞诸家之体正为离以取势耳米海岳一生夸诩独取王半山之枯淡似不能进此一步所谓灵花满眼终难脱去凈尽赵子昂则通身入此玄中觉有朝市气味内景经曰淡然无味天人粮此言可想 
　　又米海岳有一帖云予自十岁学书临仿碑帖有谓似李邕者心恶之巳学沈传师王献之遂成一家法又有书评云李北海如暴富小儿北海颇为米家钝置恐非公论 
　　杨少师有挽诗僧二首予家有此帖巳失之今尚能纪一首 

　　○书品 

　　唐人书皆回腕宛转藏锋能留得笔住不直率流滑此是书家相传秘诀微但书法即畵家用笔亦当得此意 
　　晋人书取韵唐人书取法宋人书取意或曰意不胜于法乎不然宋人自以其意为书耳非能有古人之意也然赵子昂则矫宋之弊虽巳意亦不用矣此必宋人所词葢为法所转也 
　　唐人诗律与其书法颇似皆以秾丽为主而古法稍远矣余每谓晋书无门唐书无态学唐乃能入晋晋诗如其书虽陶元亮之古淡阮嗣宗之俊爽在书法中非虞褚可当以其无门也因写唐人诗及之 
　　褚河南书如瑶台婵娟不胜绮靡乃其人以大节着所课宋广平铁心石肠而赋情独冶艳颜鲁公碑书如其人所谓骨气刚劲如端人正士凛不可犯也然世所重惟其行书如争坐位祭侄蔡明远刘太冲马病鹿脯乞米诸帖最为烜赫有名直接二王出唐人之上葢以气格胜磊磊砢砢不受绳朿最是端人正土本色耳痴人前不得说梦说着如端人正士便作算子书安能使木佛放光照诸天世界耶 
　　颜常山兄弟忠义大节惟褚河南不媿而鲁公书法郁勃奇宕不似登善瑶台婵娟姿媚自喜葢书法本同工力但鲁公以艰危增其气耳又不知河南入长沙书后更如何也 
　　东坡先生书世谓其学徐浩以余观之乃出于王僧虔耳但坡公用其结体而中有偃笔又杂以颜常山法故世人不知其所自来即米海岳书自率更得之晚年一变遂有氷寒于水之奇书家未有学古而不变者也 
　　大字难于结密而无间小字难于宽展而有余犹非笃论若米老所云大字如小字小字如大字则以势为主差近笔法今榜书如米老之宝藏第一山吴琚之天下第一江山皆赵承旨之上虽颜鲁公犹当让席其得力乃在小行书时留意结构也书家之结字畵家之皴法一了百了一差百差要非俗子所解 
　　余十七岁学书二十二岁学畵今五十七人矣有谬称许者余自较勘颇不似米颠作欺人语大都畵与文太史较各有短长文之精工具体吾所不如至于古雅秀润更进一筹矣与赵文敏较各有短长行间茂密千字一同吾不如赵若临仿历代赵得其十一吾得其十七又赵书因熟得俗态吾书因生得秀色赵书无弗作意吾书往往率意当吾作意赵书亦输一筹苐作意者少耳古人云右军临池池水尽黑假令躭之若是故当胜余于赵亦然米老云吾书无一点右军俗气吾畵无一点李成关仝俗气然世终莫之许也政恐余所自评犹类怜儿不觉丑耳 
　　邢子愿侍御尝为余言右军之后即以赵文敏为法嫡唐宋人皆旁出耳此非笃论文敏之书病在无势所学右军犹在形骸之外右军雄秀之气文敏无得焉何能接武山阴也虽然其可传者自成一家望而可知为赵法非此则鲜于康里得并驱墨苑矣 
　　古人作书必不作正局葢以奇为正此赵吴兴所以不入晋唐室也兰亭非不正其纵宕用笔处无迹可寻若形模相似转去转远桺公权云笔正须善学桺下惠者参之余学书三十九年见此意耳 
　　今年游白下见褚遂良西升经结构遒好于黄庭像赞外有笔思米元章以为经生书又云是一种好伪物余曾以顾虎头洛神图易之主人迫欲朱提力不能有遂落贾人手如美人为沙叱利拥去矣书家以豪逸有气能自结撰为极则西升虽俊媚恨其朿于法故米漫仕不甚赏心若儿子辈能学之亦可适俗因作小楷书卜之 
　　行书十行不敌楷书一行米南宫语也时一为之以敛浮气竟此纸凡十起对客信乎孙虔礼所云神怡务闲之难也 
　　苏端明畵古木竹石赠贾耘老欲好事家月给米周贾者方与之余书畵浪得时名润故人枯肠者不少又吴子赝笔借余名姓行于四方余所至士大夫辄以所收视余余心知其伪而不辩此以待后世子云又不知苏公有此否也苏公好为人作书但棐几笔精张笺素以俟便得乘兴若求其书必不可得余亦不喜人求对面作书即勉应之亦不能工又俗子自称解书者不应也 
　　昔阮居士手自蜡屐曰未知一生着得几两屐余自十七岁学书今七十二人矣未知一生纸费几何笔退几何在礼部时高丽进贡使者询知余坐堂上便谓异事想笔迹亦传流彼中又同年夏子阳黄门使琉球归追请余书以应琉球使人曰彼国中所宝如白集故事不如诸夏或在此耳 
　　丹青不知老将至富贵于我如浮云老杜语殊可味又云惜哉功名迕徒见书畵传似犹不免俗态 
　　吾书无所不临仿最得意在小楷书而懒于拈笔但以行草行世亦多非作意书苐率尔酬应耳若使当其合处便不能追踪晋魏断不在唐人后乘也 
　　卢鸿字浩然亦曰鸿乙余题戏鸿堂帖曰飞冥易肆高戏海书家玅将开鸿乙堂或免斥鷃笑用此事也严君平为冥鸿钟元常书如飞鸿戏海又宋刘次庄有戏鱼堂帖而浩然亦有草堂图行于世 
　　孙虔礼所称书有五合余无感惠殉知之合而亦无意违势屈之乖身为士夫但以此为悦生之事虽赞毁非所问也 
　　吾于书似可直接赵文敏苐少生耳而子昂之熟又不知吾有秀润之气惟不能多书以此让吴兴一筹畵则具体而微要亦三百年来一具眼人也 
　　醉后磨墨一斗以三文钱鸡毛笔书此篇迅疾如追风逐电畧无凝滞皆是颜尚书米漫仕书法得来书家当有知者 
　　忆余为此书是甲辰冬时余初有楚中之命偃蹇不欲出颇念山阳语可以自老书以见志今年秋解绶归来虽落彭泽八十日之后然再披此卷差可不愧矣闻于蕃于余书有昌独之嗜当书告墓文以贻之 
　　丙午除夜前二日忆雪不可得家有王右丞郭恕先雪山须雪乃悬壁游赏今年未之试也遂竟写雪赋一篇若上元无月当燃烛写月赋 
　　昔人以剧秦美新为后人赝作此太玄赋又是辩诬公案故书之 
　　余性好书而懒矜庄鲜写至成篇者虽无日不执笔皆纵横断续无伦次语耳偶以册置案头遂时为作各体且多录古人雅致语觉向来肆意殊非用敬之道然余不好书名故书中稍有淡意此亦自知之若前人作书不苟亦不免为名使耳 
　　文待诏每旦必书千文一卷余此卷先后七年纸成堆墨成臼无望矣书道安得进乎 
　　千文凡书四载先后作止笔墨间阔几如写一大藏经今至延津始成之山中自恃多暇乃至不如吏牍之余余所愧于嵇叔夜也 
　　江右甘侍御雨以所藏鲜于伯几书老杜茅屋秋风歌见示余为跋其后并临一卷侍御颇讶其相肖不知余乃降格为之耳因识于此 
　　隐居所谓此一人或即许先生也今阁帖中多许书黄长睿米元章各有辩误况玉着凭秘殿仿书摹版尤为失真吾尝谓古帖不是学学书必见真迹以此 【 陶隐居与梁武帝论书启】 
　　此吴太学集余书而填廓入石者以余不耐多书故也昔蔡君谟书昼锦记每一字辄书数十择其合者存之名为百衲碑吾乡陆文裕公书一纸尝废十余纸书家之不欲自见其瑕如此今余既多所存鲜所废令太学得收其疲卒辄为一军则余实拙于匿瑕太学不能为余护也然其结习之勤所期托吴太史之笔以不朽乃公者真孝子事矣 【 吴宪副养微行状】 
　　不觉利欲之感情一语乃此篇提纲非此何以服礼法之士哉颜光禄诗云刘伶善闭关驰情灭闻见酒徒故不易承当也 
　　弇州公尝呵唐宋人文字如此篇索之四部藁中曾有一否王公且尔况蚍蝣撼大树者哉 【 杜樊川晚晴赋】 
　　韩退之桃源行谓神仙渺茫子瞻祖其说谓渔父所见乃避秦之子孙世居武陵者右丞此诗真为渊明误矣然退之从子湘在仙藉子瞻一生好轻举延年为通人之一蔽何独于武陵人致疑耶右丞作此诗时年十九及中岁好道晚年有白发终难变黄金不可成之语当亦有味于韩苏两公之持论矣 
　　蔡忠惠公进小团荼至为苏文忠所讥谓与钱思公进姚黄花同失士气然宋时君臣之际情意蔼然犹见于此且君谟未尝以贡茶干宠第点缀太平世界一叚清事而巳东坡书欧阳公滁州二记知其不肯书茶录余以苏法书之为公忏悔不则蛰龙诗句几临汤火有何罪过凡持论不大远人情可也 
　　张循王之孙镃舍宅为寺有发愿文集米元章书为之行于世今五百年矣寺废复兴则余友吴中丞本如为方伯时金汤之力径山禅师慧空兹来住山将引同志为四十八愿众生以钱刀为脑髓昔时深山穷岩尚有衔花之鸟今虽通都大国犹如缘木之鱼葢戞戞乎其难之然张公愿力能感五百年后之宰官慧公愿力何难信当世之长者慧公勉之 
　　今日观周密烟云过眼录有陶隐居写小楷黄庭外景经与大洞经此二经尚无石刻何论真迹又有杨凝式书千文今皆无传想见元末国初法书犹为衰中之盛今东南惟晋陵唐氏姑苏韩氏绣水项氏收藏差富亦渐为好事者所构此外寥寥无闻余行游天下往往地阅千里无一卷一帖可入眼者欲如米老之作宝章待访录矣 
　　罗大纮鹤林玉露谈山居闲适之趣可以动悟政恐缨緌之流以为不情语耳余自出春明来十余年日涉此境深解其趣故时书之不敢以贻贵人惟一丘一壑与吾同好者方为拈出所谓一日清福上帝所靳吾辈不可不知足为达者笑也 
　　诗家以曹氏父子为三祖若其文章之品推属陈王萧选所载为表为书皆声叶宫商体含风雅未有势险节短若离若合如子桓此篇之萧散缥缈可歌可舞开晋人清言之端洗子云艰深之习子建安能独占八斗真难为弟者矣 
　　每至暮春稧日写兰亭叙一通今日舟次泖上简箧中得乌丝唐笺但可作行楷遂书此序自正月至今两都士大夫未得黜幽之期羣飞刺天黑风簸荡人人自危安知有黜陟不闻之适乎此时写盘谷叙较胜兰亭多矣 
　　今日偶读山谷老人题跋随意书数则其推挹东坡千古交谊可想李伯时米元章皆叛公于追论元佑党籍之日当时物论薄之人益以此重山谷世人以须臾富贵而卖友排贤至有助之羽翅而反戈相向者其于忠孝大节何有也丙辰二月之望偶笔书此一似诗谶是年八月二十日重题志慨 
　　范希文岳阳楼记宋人犹以为传奇文东坡醉白堂记一似韩白论耳文章家之重体如此若夫希文之先忧则不愧其自许矣宋之古文实繇范公推尹师鲁开之又以公书法绝类乐毅论虽文与书非所以重公在此道中未尝不称当行名家也 
　　蔡忠惠公书此记凡一字数十更存其合者纔得颜碑什七耳今日得宋榻徐季海书洛州府君碑以其意为此如黄金铸范少伯一铸而就止以速成自喜不计工拙也 【 昼锦堂记】 
　　余曾书古诗十九首自钟王以至苏米各拟之为十九体山东许尚宝一本新安门生方冑子亦一本与此而三但此本不用各体似无忘羊岐路耳 
　　朱阳舟次奉陈琪华馆丈良觌谈义兴吴文肃家藏米元章书离骚经世世珍之葢李文正题尔尔余独命之蔡元长然以沅兰湘芷不当辱于奸相之笔明知非米而仍命之米正是权教非实语也琪华丈肯余言且谓苏黄米蔡正是蔡元长今属之君谟书谱中自具史家衮钺聊记之 
　　鲸鲵荐食海若震惊大中丞张公夙受圯桥之一卷亲统越绝之六千筑观献俘杀虎征应公是以有此诗舂容大雅则杜陵縳鸡之篇郁勃恢奇似昌黎驱鳄之作缓带临戎登高能赋殆兼之矣弁以拙书详见图跋 【 张中丞射虎行】 
　　此赵文敏为仇山村书者余得观其真迹以意仿之后有鲜于太常跋云子昂此书深得北海笔意与其它应副人情者不同乃知古人以偶然欲书者为一合非云出自玅指纵横皆 【 合也】 
　　王右丞应制诗昌黎所云愉乐之词难工者不为摩诘设也古人才大无所不宜耳 
　　裴将军舞剑张长史运笔吴道子畵变相鲁公辈人也因观鲁公真迹临之 
　　娄水王尚书家藏颜鲁公赠裴将军诗余曾临数卷此其一也今为伯应所收伯应自其尊公幕府携来所谓剑舞跃游电随风萦且回者目见之海上舟师何止公孙大娘浑脱舞可助书兴余恶札益自愧矣 
　　右米元章行楷阴符经世无别刻惟晋陵唐君俞有宋榻余友陈懿卜摹之入石米老自称书课平生不知几十本顾于经文时有脱误独所谓三盗既宜者改作既冥最佳此亦必有所自非能凿空信笔也 
　　右李后主词刻于淳熙秘阁续帖者后主传揆镫法七字世人罕能得之其词凄惋真亡国之音也然在词场中犹不失作南面王当得衙官周美成秦少游辈耳 
　　李后主书太白诗出于欧阳率更蔡京师之所题徽宗书畵皆用此笔意余家有雪江归棹图楚公跋正同要得散卓方可为也 
　　东坡大江东去词旧名念奴娇又改为百字令后即名赤壁词余以胡浩然宋谦甫櫽括二赋皆于赋外旁出二十余字故限字为此于字无出入于腔不无出入也然次阕可为东坡传神东坡取忌不在口在笔文与可尝规其作诗诗岳之后喜为诗益甚前赋以曹孟德比时宰故曰时宰欲杀之时宰巳矣赋自千古常新耳 
　　东坡此词次阕自伤不如周瑜之遇主子美一饭不忘君同意 
　　灯咏三百篇以花影为乱最是达人大观人间世可歌可咏之事谁非花影何但观灯 【 跋王观察花影诗】 
　　唐子畏诗有曰杜曲梨花杯上雪灞陵芳草梦中烟又曰秋榜才名标第一春风脂粉醉千场皆学白香山子畏之才何须以解首矜诩其亦唐人所谓今朝旷荡春无涯不免器小之诮 
　　小楷书不易工米元章亦但有行押尝被命仿黄庭作千文一本以进今观其迹但以研媚飞动取态耳邢子愿谓余曰右军以后惟赵吴兴得正衣钵唐宋皆不及也葢谓楷书得黄庭乐毅论法吴兴为多要亦有刻画处余稍反吴兴而出入子敬同能不如独胜余于吴兴是巳 
　　余少时写小楷刻画世所传黄庭经东方赞后见晋唐人真迹乃知古人用笔之玅殊非石本所能传既折衷王子敬顾恺之自成一家因观昔年书月赋漫题 
　　久不作蝇头小楷偶然欲书为竟此赋大都学女史箴笔法今人罕见之不知吾所自也 【 雪赋】 
　　高丽侧理隐起界道因而用之虽黄素黄庭之织成朱丝不是过也孙虔礼以纸墨相发为书家一合有以哉此书在处当以鹪鹩名馆知足不辱居然鳯德 【 书鹪鹩赋】 
　　仲宣登楼赋在依刘荆州之日余至荆州访其遗迹惟城楼刻此赋耳赋亦非古人名手所书不如曹娥碑之有右军北海笔也 
　　往余以黄庭乐毅真书为人作牓署书每悬看辄不得佳因悟小楷法欲可展为方丈者乃尽势也题牓如细书亦跌宕自在惟米襄阳近之襄阳少时不能自立家专事摹帖人谓之集古字巳有规之者曰须得势乃传正谓此因书舞鹤赋及之 
　　东坡书唐林夫惠砚云行至泗州见蔡景繁附唐林夫书信与余端砚一枚张遇墨半螺砚极佳但小而凸磨墨不甚便作砚者意待数百年后砚平乃便墨耳一砚犹须作数百年计而作事乃不为明日计可不谓大惑耶 【 书砚铭】 
　　击壤诗有云争先径路机关恶向后语言滋味长白香山云此身不向今生度更向何生度此身永明云举世岂为身后虑何人暂省事前空皆崔子玉此铭之鼓吹也 
　　西京十人侯其显者具史传若勒歙王吸亦必有一时功伐太史公不书则万世不能举故知汗马奇勋必假柔翰而重又列侯百四十三人乃吕后朝陈曲逆所差次颜师古以第一至十八为十八侯蹙项兴刘韩彭最着以是吕后所收遂不齿及当时无一男子讼冤如唐时椎碎韩昌黎碑事亦可叹也语至此惟范少伯堪以金铸子房虽从赤松游蚤落第三有哙后之耻矣 【 十八侯赞】 
　　有余庚子岁所临阁帖凡得五卷一为余门人魏澹明工部所请去其一卷为东昌许周翰太守藏之今止存一卷又一卷不甚全亦为友人分割渐散失尽矣此二谢书亦其余也俞彦直以高丽纸征余书属趣装多酬应不能辄暇因拾箧中书所谓神怡务闲所称合作者以之塞请云 
　　盐官陈奉常家藏米襄阳真迹感慨激昂自以世无知巳独不忆子瞻所许清标绝俗之诗佳玅入神之字乎葢绍圣间时移事变禁苏黄之迹米公亦讳言知巳交态如此何论蔡天启二杨小小物色也独其书韵逸巾法度森严一为仿之己巳武林邹孟阳访余山中见此卷辄瞠目呌好谓米颠之作以米家笔书之雅称双美收置箧中视识者恐不免痂僻之诮 【 临萧闲堂阽】 
　　余见怀素一帖云少室中有神人藏书蔡中郎得之古之成书欲后天地而出其持重如此今人朝学执笔夕巳勒石余深鄙之清臣以所藏余书摹勒具见结习苦心此犹率意笔遂为余行世余甚惧也虽然余学书三十年不敢谓入古三昧而书法至余亦复一变世有明眼人必能知其解者为书各体以副清臣之请 【 酣古斋帖】 
　　苏端明遇佳纸精笔横陈几案辄自作书不休有从索书者辄怒不许近时祝布哲亦然余虽好书都不自作书每胜日闲窻为人所强而应者当时率意涂抹宁知后来尽用入石不得少藏其拙也耶因观书种续刻题此 
　　大慧禅师论参禅云譬如有人具百万赀吾皆籍没尽更与索债此语殊类书家关捩子米元章元如撑急水滩船用尽气力不离其处葢书家玅在能合神在能离所以离者非欧虞褚薛名家伎俩直要脱去右军老子习气所以难耳那叱拆骨还父拆肉还母若别无骨肉说甚虗空粉碎始露全身晋唐以后惟杨凝式解此窍耳赵吴兴未梦见在 【 蒹葭帖】 
　　钟太传书余少而学之颇得形模后得从韩馆师借唐榻戎辂表临写始知钟书自有入路葢犹近隶体不至如右军以还姿态横溢极鳯翥鸾翔之变也阁帖所收惟宣示表还示帖皆右军之钟书非元常之钟书但观王世将宋儋诸迹有其意矣辛卯冬因临宣示表及之 
　　单炳文论阁帖止皇象宣示王■〈礻冀〉二表不及二上书其精鉴如此葢怀素所云右军真不如钟之论也■〈礻冀〉书大类宣示表 
　　唐相褚河南临褉帖白麻墨迹一卷曾入元文宗御府有天历之宝及宣政绍兴诸小玺宋景濂小楷题跋吾乡张东海先生观于曹泾杨氏之衍泽楼葢云间世家所藏也笔法飞舞神采奕奕可想见右军真本风流实为希代之宝余得之吴太学每以胜日展玩辄为心开至于手临不一二卷止矣苦其难合也 
　　桺诚悬书极力变右军法葢不欲与褉帖面目相似所谓神奇化为臭腐故离之耳凡人学书以姿态取妍鲜能解此余于虞褚颜欧皆曾彷佛十一自学桺诚悬方悟用笔古淡处自今以往不得舍桺法而趣右军也 
　　此定武本项氏所藏唐摹刻石于北宋时者以褚摹较之有异赵子昂得独孤东屏二本一作十三跋一作十七跋正是此种以藏锋为纲骨取态弗论也丙寅中秋之望 
　　兰亭叙六朝时巳有刻石余收开皇本是隋时刻者唐文皇因见刻本遂访真迹于越州辩才得之命汤普澈冯承素褚遂良欧阳询各摹一本原与隋时本相似不知宋代何以独称定武为欧阳询摹下真一等羣公聚讼缘此而起以至点画波撇之间各加辩证又有五字损本七字损本及会前缀行有阙有全纷纷同异如王顺伯尤延之辈而吴兴踵之为十三跋十七跋独尊定武不知右军肯点头否也 
　　兰亭叙最重行间章法余临书乃与原本有异知为聚讼家所诃然陶九成载褉帖考尚有以草体当之者政不必规规相袭今人去古日远岂在行款乎 
　　赵文敏临褉帖无虑数百本即余所见亦至伙矣余所临生平不能终篇然使如文敏多书或有入处葢文敏犹带本家笔法学不纯师余则欲绝肖此为异耳 
　　随手书褉帖乃脱数字此不常临写所致藉令如吴兴日数十舒卷岂有是耶书以志吾愧 
　　因书兰亭叙有脱误再书一本正之都不临帖乃以势取之耳 
　　兰亭叙以行款为重米元章得褚摹真迹割截成袖珍帖乃知续凫截鹤皆不为害 
　　米元章书多从褚登善悟入登善深于兰亭为唐贤秀颖第一此帖葢其衣钵也书授清臣清臣其宝之 
　　此本发笔处是唐人日日相授笔诀也米海岳深得其意舟过崇德县观 
　　定武褉帖惟贾秋壑所藏至百余种令其客寥莹中缩为小本或云唐时褚河南巳有之此本余己丑所书亦从馆师韩宗伯借褚摹缩为蝇头体苐非定武帖耳 
　　章子厚日临兰亭一本东坡闻之谓其书必不得工禅家云从门入者非是家珍也惟赵子昂临本甚多世所传十七跋十三跋是巳世人但学兰亭面欲换凡骨无金丹山谷语与东坡同意正在离合之间守法不变即为书家奴耳因临此本及之四月六日过俞彦直斋中晴窻啜新茗重题 
　　余书兰亭皆以意背临未尝对古刻一似抚无弦琴者觉尤延之诸君子葛藤多事耳 
　　此帖在淳熙秘阁续刻米元章所谓绝似兰亭叙昔年见之南都曾记其笔法于米帖曰字字骞翥势奇而反正藏锋里铁遒劲萧远庶几为之传神巳闻为上海潘方伯所得又后归王元美王以贻余座师新安许文穆公文穆传之少子冑君一武弁借观因转售之今为吴太学用卿所藏顷于吴门出示余快余二十余年积想遂临此本云抑余二十余年时书此帖兹对真迹豁然有会葢渐修顿证非一朝夕假令当时力能致之不经苦心悬令未必契真怀素有言豁然心胸顿释疑滞今日之谓也时戊申十月十有三日舟行洙泾道中日书兰亭及此帖一过以官奴笔意书褉帖尤为得门而入 
　　赵吴兴之兰亭与丙舍帖绝相似官奴帖与丙舍又一家眷属也 
　　书法虽贵藏锋然不得以模糊为藏锋须有用笔如太阿剸截之意葢以劲利取势以虗和取韵颜鲁公所谓以印印泥如锥画沙是也细参玉润帖思过半矣 
　　宋高宗于书取法最深观其以兰亭赐太子令写五百本更换一本即工力可知思陵运笔全自玉润帖中来学褉帖参取 
　　右军官奴帖事五斗米道上章语也己卯秋余试留都见真迹葢唐冷金笺摹者为阁笔不书者三年 【 官奴帖】 
　　右余近购王右军行穰帖宣和谱载忆东坡题送梨帖云家鸡野鹜同登俎春蚓秋蛇总入奁君家两行十三字气压邺侯三万签余家行穰十五字当更得坡公妆点耳彦直索余书因临此帖赠之古人用笔似疏实密如环无端余此书仿黄庭乐毅颇得右军遗法然所谓鳯翥鸾回非所敢当也 
　　王右军有太师箴小楷今无传帖余书以拟之示束晳补亡意也 
　　余此书学右军黄庭乐毅而用其意不必相似米元章为集古字巳为钱穆父所诃云须得势自此大进余亦能背临法帖以为非势所自生故不为也 
　　天下几人学杜甫谁得其皮与其骨世人但学兰亭面欲换凡骨无金丹老杜诗政如右军书学之转远李邕云学我者死良然 
　　今日写各体书烦熇未平对客拈笔每仿一种不能百字仅尝一脔似穷五技然使纸有余地凉风嘘之当不止此商丞百里见访不孤其意未知得如贾耘老换羊书否偶背临钟王楷书各一种失其文句不能与原本相合 
　　先太史墓在震泽玙洋山每岁拜墓辄憩灵岩村居留连旬日间弄笔墨以破寂寥今年寒食过数日犹未有茶欲采茶先墓归荐祠堂雨窻漫兴为钟王揩书各数行明日修褉之晨恨纸无余地不及写兰亭也 
　　唐摹右军真迹以十七帖为致佳余临数十本皆为好事者取去亦复有赝本如此本差称意乃以王方庆进帖笔法参合用之所谓万岁通天帖者是也 
　　余曾有右军行穰帖真迹十五字正是十七帖一种书及武林杨侍御自安福传来唐摹绝交书纸墨用笔与行穰帖同中缺鸾字仍悟为右军书萧斋所摹避子鸾讳而后人悞以为李怀琳耳侄孙彦京为余勒石因识之 
　　十七帖硬黄本宋时魏泰家藏淳熙秘阁续帖亦有刻余在都下友人汝阳王思延得硬黄本曾借临一卷巳于济南邢子愿冏卿见所刻石即王本也余以临卷质之子愿谬称合作苐谓赵吴兴临十七帖流落人间尚不下数十本请多为之足传耳余是以时临此帖以懒故终不能多也 
　　此韩宗伯家藏子敬洛神十三行真迹余以闰三月十一日登舟以初八日借临是日也友人携酒过余旅舍者甚多余以琹棋诸品分曹款之因得闲身仿此帖既成具得其肉所乏神采亦不足异也 
　　文氏二王帖有洛神赋称为子敬非也此李龙眠书宣和谱所云出入晋魏不虗耳又龙眠摹古则用绢素洛神卷是绢本或唐人书李临仿之乃尔遒隽耶要须以十三行帖称量之 
　　太令洛神赋真迹元时犹在赵子昂家今虽宋榻不复见矣今日写此四行亦唐摹冷金旧迹余见之檇李项氏遂师其意试朝鲜鼠须笔 
　　赵文敏得宋思陵十三行于陈灏葢贾似道所购先九行后四行以悦生印款之此子敬真迹至我朝惟存唐摹耳无论神采即形模巳不相肖惟晋陵唐太常家藏宋榻为当今第一曾一见于长安临写石刻恨赵吴兴有此墨迹未尽其趣葢吴兴所少正洛神疏隽之法使我得之故当不啻也 
　　乐毅论乃扇书俊人以为右军自书刻石梁世所摹与唐摹字形各异淳熙秘阁续梁摹本也余家鸿堂帖唐摹本也又有一本唐摹在长安李氏曾属余跋亦文寿承跋葢贞观中太宗命褚遂良等摹六本赐魏征诸臣此六本自唐至今余犹及见其二恨梁摹白麻纸真迹为新都吴生所有余亦不甚临乐毅论每以大令十三行洛神赋为宗极耳 
　　桺诚悬小书玄真护命经不知其所自因临畵像赞知诚悬用其笔意小加劲耳唐人书无不出于二王但能脱去临仿之迹故称名家世人但学兰亭面谁得其皮与其骨比临书者不可不知此语 
　　昔年见晋人畵女史箴云是虎头笔分类题箴附于畵左方则大令书也大令书女史箴不闻所自据孙过庭续书谱有云右军太师箴岂即女史而讹承于后人耶然其字结体全类十三行则又非王右军也暇日适发典欲书遂复仿之不见真迹聊以意取乃不似耳 
　　钟太傅书自晋渡江时止传宣示表百余年间玅迹巳绝宁知今世有索靖出师颂耶此书在檇李项子京家故是甲观 
　　谢惠连墨迹新都汪氏所藏余令人摹勒入鸿堂帖观其字形用笔全是宋高宗书岂德寿学谢书耶余以巳意书此二章未尝规摹谢 【 迹也】 
　　黄涪翁云大字无过瘗鹤铭小字无过遗教经今世所传遗教直唐经生手耳瘗鹤则陶隐居书山谷学之余为缩为小楷偶失此帖遂以黄庭笔法书之 
　　昔人以瘗鹤为陶隐居书谓与华阳帖相类然华阳是率更笔文氏停云误标之耳 
　　怀仁真迹在余家一纪余未尝展观今乃临石本政如汉元杀毛延寿 
　　每以怀仁圣教序书有蹊径不甚临仿欲用虞永法为之方于碑刻习气有异此册亦其一也苦不能竟耳 
　　古人摹书用硬黄自运用绢素此卷首有宋徽宗金书缥字与内景经同一黄素知为怀仁一笔自书无疑书苑所云杂取碑字右军剧迹咸萃其中非也黄长睿书家董狐亦以书苑为据恨其不见真迹辄随人言下转耳 
　　此书视陕本特为姿媚唐时称为小王书若非怀仁自运即不当命之小王也吾家有宋舍利塔碑云习王右军书集之为习正合余因此自信有会 
　　右军告墓表宝晋斋刻相传为智永集右军书余曾临智永千文真迹知后人集智永为之非右军之旧迹也久矣此帖应于蕃教书此遂有错落岂直兰亭临本以僧权押字误入行间为曾不知老之将至而巳耶 
　　虞永兴尝自谓于道字有悟葢于发笔处出锋如抽刀断水正与颜太师锥画沙屋漏痕同趣前人巧处故应不传学虞者辄成算子笔阵所诃以此余非能书能解之耳 
　　虞永兴正书惟夫子庙堂碑行于世至如龙马图赞乃以碑中字集成其文在桺州集非真虞迹也破邪论则唐人小楷与桺诚悬清凈经并是真笔一见之义兴吴光禄家虽摹刻之鸿堂帖中未尽其法破邪论偶得宋榻临此 
　　褚河南书此赞真迹在馆师韩宗伯家余尝借观近于分隶非二王法褚书哀册最佳千文孟法师碑皆不及也 
　　壬辰九月过嘉禾所见有褚摹兰亭徐季海少林诗颜鲁公祭豪州伯父文藁赵文敏道德经小楷皆真墨也是日仲醇又借得王逸季虞永兴汝南公主志适到余为手摹之 
　　学李北海书五十五年矣初时专习颇为近之自见米老运笔多有诋诃辄复忘其旧学然时一拟书亦不落吴兴后也 
　　李北海碑帖余见数本皆不全不可读最后得此帖文义了然以大照禅师碑笔意参合临之昔人评北海为书中仙手至宋时米元章微有异论姜尧章赵子固亦踵之惟赵子昂以为宗极葢子云太玄必俟后世子云如此 【 仿北海娑罗树碑】 
　　新安之溪上有吴太学家藏此诗真迹以为杜甫书余玩其用笔知是徐季海真书蔡君谟宗之虽方实圆虽劲实婉所未及颜鲁公者在有笔墨蹊径未脱欧虞褚薛姿态耳 【 书杜少陵谒玄元皇帝庙诗】 
　　右军有揆镫法传于晋唐诸名家所谓口诀手授者南唐李后主犹传此法余于徐季海三藏碑悟笔意当于内擫留笔取之正自觅解人不可得 
　　辛亥六月将书方正学求忠书院记先临碑数种以发笔思因以玉枕兰亭法缩季海此碑 
　　唐世官诰皆出善书名公之手颜鲁公为礼部尚书犹书朱巨川诰如近世之埋志非藉手宗工以为孝慈不足其重如此国朝制诰乃使中书舍人为之写轴而书法一本沈度姜立刚何能传后余两掌制词及先太史诰欲自书之忽有非时之命持节长沙封吉藩颁诰之时王程于迈不获从鲁公自书之例因临颜帖为之抚然 
　　颜鲁公受笔法于张长史尝有锥画沙印印泥之喻又谓之屋漏痕然其碑帖严整蚕头鼠尾即不无锥沙印泥屋漏痕未之见也独此碑落笔与放笔处和缓挺劲兼之余临写之次恍若有悟鲁公曰自钟王至虞陆皆口诀手授以至张长史信矣 
　　锥沙三喻皆喻藏锋不知出锋亦有之因出锋之遒故成藏锋之浑此碑是也东坡偃笔虽形类颜失在用笔矣其学王僧虔亦然 【 仿颜鲁公书宋广平碑侧帖】 
　　余近来临颜书因悟所谓折钗股屋漏痕者惟二王有之鲁公直入山阴之室绝去欧褚轻媚习气东坡谓诗至于子美书至于鲁公非虚语也颜书惟蔡明远序尤为沉古米海岳一生不能彷佛葢亦为学唐初褚公书稍乏骨气耳灯下为此都不对帖虽不至入俗苐神采璀璨即是不及古人处渐老渐熟乃造平淡米老犹隔尘敢自许逼真乎题以志吾愧 
　　鲁公碑版中兴颂最为奇伟余在楚中祁阳令以榻本进因作歌刻石记之以其字形颇大临成此卷便是几格间物不须扶藜夜读如山谷所云也 
　　鲁公祭季明文昔在殷尚书家其孙携至长安留余斋两月无以酬直遂落贾人手不复可得矣鲁公书惟行体最佳绝去唐人纤媚之气余好之不减二王因临书识之 
　　因观颜鲁公　神功八关斋会记拟其事意书此经米元章重颜行而不许颜真书故无楷行世亦是缺陷张长史郎官壁记乃狂草之筑基也 
　　余既失颜鲁公送蔡明远帖借米帖及杨少师合浦散帖乞花帖洛阳帖遂欲焚砚今又作一观如张泽端清明上河图本因南渡后想见汴京繁华旧事故摹写不遗余巧若在汴京未必为此每落笔时想二家神情风韵所及当反深也直恐珠还之日仍添我懒耳 
　　新都汪太学儒仲以宋榻争坐位帖见示神采奕奕字形较陕刻差肥余临写之次时有讹字乃知是米海岳所临尝自记有临争坐帖在浙中此殆其真迹 
　　鲁公行书在唐贤中独脱去习气葢欧虞褚薛皆有门庭平淡天真颜行第一伯肇年侄工于书征余为颜书真具眼者漫尔背临以塞 【 其请】 
　　颜清臣书深得蔡中郎石经遗意后之学颜者以觚棱斩截为入门所谓不参活句者也余此书窃附鲁男子学桺下惠之意 
　　怀素自叙帖真迹嘉与项氏以六百金购之朱锦衣家朱得之内府葢严分宜物没入大内后给侯伯为月俸朱太尉希孝旋收之其初吴郡陆完所藏也文待诏曾摹刻停云馆行于世余二十年前在檇李获见真本年来亦屡得怀素他草书鉴赏之惟此为最本朝素书鲜得宗趣徐武功祝京兆张南安莫方伯各有所入丰考功亦得一班然狂恠怒张失其本矣余谓张旭之有怀素犹董源之有巨然衣钵相承无复余恨皆以平淡天真为旨人目之为狂乃不狂也久不作草今日临文氏石本因识之 
　　蔡忠惠公书以学杨凝式者为胜于学颜葢蔡书多守定法学景度者乃不定法此卷其众尤之尤也 
　　白香山琵琶行以自写羁臣怨士之绪以彼旷怀深悟惮悦岂为沦落摩登伽女湿青衫之泪也山谷故是白太傅后身所作艳词与琵琶行同致犹为禅德所诃谓不止堕驴胎马腹此书殆是未见秀铁面时所作耶原是吾乡朱司成所藏山谷他书学醉素独此规摹章草以行书意写流艳语正似香山以无情人落有情 【 痴也】 
　　待访录有智永不全本千文余昔于宋光禄见永师千文后有永师押字薛绍彭收藏印及是笔绍彭书乃令穰欲以王维雪山易智永千文语也今见第三卷 
　　是日海上顾氏以米襄阳真迹见视余为临此大都米家书与赵吴兴各有门庭吴兴临米辄不能似有以也吴典书易学米书不易学二公书品于此辩矣 【 题壮观楚辞】 
　　陆俨山祭酒有题米海岳方圆庵记之前数行磨灭不知何人补之今越中刻本仍全文也见淮海集 
　　米元章书沉着痛快直夺晋人之神少壮未能立家一一规模古帖及钱穆父诃其刻画太甚当以势为主乃大悟脱尽本家笔自出机轶如禅家悟后拆肉还母拆骨还父呵佛骂祖面目非故虽苏黄相见不无气慑晚年自言无一点右军俗气良有以也此为乐圃书志遒劲奔轴又是平生得意笔太史公作信陵君传蔡中郎为陈仲弓志皆以得意人不轻赞誉正似此书耳 【 乐圃帖】 
　　此卷阳关诗自余定为米南宫笔意无疑葢乙未年于长安见之未为飞凫点破意欲购之空橐为窘不知何年落东明穆中翰手中翰余门下士曾于丁巳之春不远三千里走吴山荐慰出此卷求跋今五年矣又于新城王长公所见之而余亦再入长安前后二十八年与此卷乍离乍合有婆娑铜狄之感 
　　米海岳有壮观台诗真迹余刻于续戏鸿堂帖中亦真州诗竟与多景楼南北相望甘露海岳庵皆一时风流所托米尝以京口拟潇湘楚山清晓图于铁瓮城取之书畵故当超耳 
　　米元章云祝融高坐两行素书入神其前尚有四行未见此帖共六行然亦未全也 
　　宋时有人以黄素织乌丝界道三丈成卷诫子孙相传待书足名世者方以请书凡四传而遇元章元章自任腕有羲之鬼不复让也 
　　观米老论书亦可想见米家笔法顾其诃诋唐人终非笃论山谷评米书如仲繇未见孔子时气象则米老未必心服葢米于前代书法盘旋甚深非苏黄所及也 
　　米海岳云少时未能立家但规摹法帖谓之集古字今观九歌良然左方有伯时畵畵史所称与伯时经营九歌者是巳伯时孝经力追钟法宣和谱谓书逼晋魏不虗耳二帖皆节文 
　　朱晦翁自言书学曹孟德宋时当有孟德书锓版今晦翁书自榜额之外不可多见余得端州友石台爱其奇崛缩为小本大都近钟太传法亦复有分隶意晦翁论书谓天下字被苏黄写坏自负不小 
　　吴琚书自米南宫外一步不窥京口北固山有天下第一江山牓书即其笔也始于都下□七言律诗一帖不款名姓但有云壑居士印偶阅经籍志云壑集吴琚撰知为琚书巳于新安白岳下山客持晦翁书归去来辞乃绝似米元章后有云壑二字因得审定今藏余家此诗没于焦山江中润州字霍君为余拓墨本然巳在若明若晦间不可临摹矣 
　　康里子山工于书自赵承旨以后即及之尝问人曰一日写得几字曰承旨一日万字子山曰吾日写三万字 
　　米元章云吾书无一点王右军俗气乃其收王畧帖何珍重如是又云见文皇真迹使人气慑不能临写真英雄欺人哉然自唐以来未有能过元章书者虽赵文敏亦于元章叹服曰今人去古远矣余尝见赵文敏作米书一册在吏部司务蒋行义家颇得襄阳法今海内能为襄阳书者绝少辛丑七夕后书于湖庄 
　　学书不从临古入必堕恶道苏子瞻自谓悬帖壁间观之所取得其大意今所流传醉僧图王会稽尺牍终不似真赵子昂欲补米元章海月赋落笔辄止曰今人去古远矣皆为临学所困也二公犹尔况余子乎朝学执笔暮夸其能书家通病止园此册人巧天工悉敌观止矣 
　　曹娥碑真迹卷有高宗跋是北宋物元文宗命柯九思鉴定御府书畵因赐之以旌其劳赵承旨题云如亲见吕仙闻吹玉笛可以称量天下之书矣在娄江王文肃公家灵飞六甲经钟绍京书为玉真公主写进御明皇有宋徽宗标题后有倪云林虞伯生跋全仿黄庭经赵子昂师之十得其三耳海宁陈太常次公所藏 
　　黄庭外景经真迹此卷未见据友人云与内景经同一绢素同一笔法又有云是宋高宗临者在吴江吴宪副家顾恺之女史箴不全本在嘉禾项氏其书类大令十三行洛神赋古劲 【 可爱】 
　　行书兰亭序褚河南临澄心堂帋米元章跋在海宁陈家缺三行又兰亭褚临墨迹绢本王弇州家藏复归新都汪太学有米元章小行楷跋今在广陵 
　　兰亭唐标第七本绢素奕奕无题跋亦似褚笔今在新都王氏书畵舫 
　　大令东山松帖真迹送梨帖真迹皆曾见之今不知归何人右军零落数字成者甚多不能殚述 
　　颜鲁公送刘太冲序绿笺书北京国学刻石真迹奇宕为辽东李帅所藏其家图书皆散今不知所在 
　　颜鲁公祭季明文真迹鲜于伯机所藏跋云吾家无第一天下无第二在新都吴太学家停云馆所刻乃米临余刻之鸿尚帖者是也　 

　　容台别集卷之四终 

　　●容台别集卷之五 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　题跋（三） 

　　◆题跋（三） 

　　书品 

　　○书品 

　　昔人谓观孙过庭书谱如食多骨鱼得不偿失以草书难读也因临怀素帖并为释之 
　　藏真书余所见有枯笋帖食鱼帖天姥唫冬热帖皆真迹以淡为宗徒求之豪宕奇恠者皆不具鲁男子见者也颜平原云张长史虽天姿超逸妙绝古今而楷法精详特为真正吁素师之衣钵学书者请以一瓣香供飬之 
　　余每临怀素自叙帖皆以大令笔意求之黄长睿云米芾见阁帖书稍纵者辄命之旭旭素故自二王得笔一家眷属也旭虽姿性颠逸超然不羁而楷法精详特为正真学狂草者从此进之 
　　余尝临颜书今日临柳公权扬少师帖以于蕃赏音者不欲自藏其技所谓寡和之曲须为和人奏之 
　　以杨少师非花帖笔意书仲宣登楼赋亦兼用陶隐居华阳帖欲一洗媚艳之习耳 
　　书家以险绝为奇此窍惟鲁公杨少师得之赵吴兴弗解也今人眼目为吴兴所遮障余得杨公游仙诗日益习之 
　　丁巳三月过京火访张太学修羽出所藏杨少师真迹赏玩弥日登舟拟之书此论因复补图余见携李黄履常中丞家王叔明乐志论图分寸许叚与盛懋田家乐相似要以摹写隐逸之趣只在耕钓渔樵间近之中有不可描畵者孔颜之乐虽仲长统未足与语 
　　黄涪翁得子瞻书当为当代第一为其挟以文章忠义之气耳黄涪翁以苏黄门远谪濒死不悔亦以文章节义之气坚如金石深入骨髓庄生所云以天合者迫穷贱患难相守者也米颠□此有余愧矣此卷苏词黄诗皆本家笔兹论书法当以晋魏为极则如连城国玺者非文章忠义重耶戊午首春 
　　苏子瞻小楷如归去来诗等皆赝笔又有滕王阁赋余闻而斥其赝及览榻本不知何年俗子所托且系之以元章跋尤俗不独点我东坡也因书伯夷传稍用苏法及之 
　　昨见项晦伯家有赵文敏书汲黯传小楷特为遒媚与本家笔不类元人跋以为文敏见唐人书此传石刻因仿之乃轶唐而晋矣汲传颇繁呵冻难竟故书伯夷传不知视文敏书若何也东坡先生书养生论真迹一卷是靖江朱光禄所藏后为河南俞中舍购去今吴中多双钩伪迹乃从我家鸿堂帖摹出无复笔态但存形似耳 
　　东坡先生数书嵇叔夜养生论忧患之余有意于道言如此他日又曰长生未易学且学长不死洪觉范妙觉禅师谓其多生般若种子深固又进于所谓养生者要以忠孝文章节义如公升天成佛俱是探囊取物其八识田中自具两家种子循业发现不学而能也因书此论及之东坡书归去来词与契顺山谷所谓彭泽千载人东坡百世士合之则双羙也 
　　余以丙申秋奉使长沙浮江归道出齐安时余门下士徐旸华为黄冈令请余大书东坡此词曰且勒之赤壁余乘利风解缆后作小赤壁诗为吾松赤壁解嘲巳余两被朝命皆在黄武间览古怀贤知当在坡公旧题诗处也因书此辞识之 
　　余书坡公大江词即以其笔法书此米元章谓东坡畵字赵子固又云偃笔之病误我苏公然山谷有云子瞻书为今代第一挟以文章妙天下忠义贯日月之气自非书家所能争长也 
　　以坡公书法书坡公赋似临兰亭叙古来文与书称者仅此赋与叙耳 
　　山谷论人家子弟可百不能惟俗便不可医子瞻自是千载人观其与李伯时王定国诸公赏会翰墨自谓薄富贵而厚于书轻死生而重于畵即雪浪以百二十千构之所至故无一椽也元龙百尺楼下物政当愧死何置喙哉 
　　东坡尝书子由上清辞与秦少游绝句当亦有书鲁直之作今不传耳此鲁直书东坡词虽出焦山鹤铭而有北海有怀素又自有鲁直昔人评苏书如西施净洗却面与天下女子鬪胜此亦玉环飞燕淡妆浓餙与西施鬪胜者也余于宋四家书差平视山谷见此本乃展坐具礼拜知名不虚得扬甫拈出有功于涪翁多矣 
　　襄阳书天马赋余所见巳四本一为擘窠大字后题云为平海大师书后园水丘公观特为雄杰在嘉禾黄履常参政家一在新都吴氏后有黄子久诸元人跋子久云展视之时有大星贯斗而坠其声如雷宋本余巳摹取刻石吴本多枯笔别自一种米书然皆真迹也米赋材乃强弩之末而子瞻称其宝月赋以为知元章不尽乃曾无一本传世何也因昔临及之 
　　米书此赋余见三本学擘窠大字仅有此本字字皆可为榜署米公自言大字如小字以势为主者 
　　米元章好书所作天马赋行草巳见数本惟擘窠大字卷在长安朱太保希孝家亦分宜物既入内府而以代侯伯月俸者太保尽从诸贵购之后为檇李黄中丞所藏余尝婆娑赏玩今又转入金沙于氏矣吴门有石刻乃文博士官江西时所摹于真迹者余收为此卷米元章云小字如大字取势为主是也 
　　姓余在京师得古畵二十余册中有李伯时西园雅集图米元章书序余刻之鸿堂帖行于世此余所仿之书于便面者米家小楷不欲使一寔笔黄庭像赞太羹玄酒不复过而问矣 
　　米南宫书温成哀词二百许字皆类登善哀册此铭亦哀册笔法也米无正书真行者为正书耳 
　　余以米海岳笔书燕然山铭镌石数年矣惜摹勒不精不足观也侄孙彦京为余刻来仲楼帖遂命重摹虽差得其肉然较之往刻自是河汉米海岳行草书传于世间与晋人几争道驰矣顾其平生所自负者为小楷贵重不肯多写以故罕见其迹余游京师曾得鉴李伯时西园雅集图有米南宫蝇头题后甚似兰亭笔法己丑四月又从唐完初获借此千文临成副本稍具优孟衣冠大都海岳此帖全仿褚河南哀册枯树赋间入欧阳率更不使一实笔所谓无往不收盖曲尽其趣恐真本既与余远便欲忘其书意耶聊识之于纸尾 
　　此余己丑所临也今又十年所矣笔法似昔未有增长不知何年得入古人之室展卷太息不止书道戊戌四月三日 
　　秦太虚撰龙井记真称苏家胜友元章此碑绝得李括州三昧惜多残缺余为补之然闻赵吴兴曾欲补米书数行一再易之皆不相似曰今人去古远矣则余其有续貂之愧也 
　　三十年前参米书在无一实笔自谓得诀不能常习今犹故吾可愧也米元以势为主余病其欠淡淡乃天骨带来非学可及内典所谓无师智畵家谓之气韵也 
　　此书陶诗运笔得米元章之髓非敢自誉书道本如是历代皆迷耳 
　　余尝临米襄阳书于蔡忠惠黄山谷赵文敏非所好也今日展法帖各临尺牍一篇颇亦相似又及苏文忠亦余所习也元人作书径以苏文忠赵文敏为得二王法不及米漫仕其持论如此必有知其解者 
　　仲长统与罗景纶二论实山居之人所自宽语余深解其趣故时书之亦如归去来词以志吾乐也 
　　余在梁溪见徐季海书道德经评者谓□□似之非也子瞻多偃笔季海藏锋正书欲透纸背安得同论此书颇似之 
　　仲长统此论所谓未闻巢由买山而隐者然薪火炽然相将入火坑不必皆贫贱士盖盛蒲不知足往往十而九矣书以媿之亦不可少也 
　　宋吴琚吴太后之弟书似米元章而俊峭过之世传吴琚兰亭帖今京口北固天下第一江山六字额乃琚笔也余得其书去来词复失之友人以摹得半本见寄时为手临几成优孟抵掌此晦翁大字石刻在岭南者余收之为小行书不能多似也晦翁自谓书学曹孟德今世无孟德书以晦翁书想象一二当如钟太傅李直表韩昌黎云右军俗书趁姿媚汉季魏初定不尔也刘屏山引石徂徕与石碏石庆等同作故实唐宋人为文皆推重本朝人物近世持论不用汉以后事者亦陋矣 【 仿朱文公书友石台记】 
　　吾郡普照寺士衡宅也胜国时有碧溪上人与赵子昂游得其所书文赋特为精妙牟巘任士林诸君子皆为题咏不知何时流落好事家后为项子京所摹刻以较真迹无复遗恨余不学赵书偶然临写亦畧相似初书二十许行顾离而去之后乃悉从石本但助以神气耳临书要如李光弼入郭子仪军旌旗一变又如苏张纵横同出于鬼谷不为其所笼罩虽省似不足称也 
　　赵吴兴书文赋虽姿媚横出未脱本家笔此晋人文当以晋人书书之余愧未能也义阳吴光禄寄余褚登善千文遒紧绵密在钟王之间因用其意书士衡赋不类余平日笔余以不自立家故数数迁业如此得在此失亦在此赋云谢朝华于巳披启夕秀于未振是余书旨也 
　　客有持赵文敏书雪赋见视者余爱其笔法遒丽有黄庭乐毅论风规未知后人谁为竞赏恐文征仲瞠乎若后矣遂自书一篇意欲与异趣令人望而知为吾家书也昔人云非惟恨吾不见古人亦恨古人不见我又云恨右军无臣法此则余何敢言然世必有解之者 
　　娄水王奉常家藏赵吴兴诗帖致佳余从高仲举见之把玩移日舟行闲适漫临一过余素不为吴兴书畧得形模耳闻吴兴临米元章壮怀赋数行辄复自废余以俟他人覆酱瓿也 
　　比丘成杲得余此卷如解衣得珠且欲刻石经流布今禅门冷落耆宿能举扬宗旨者几人成上人日念如是经要一气转得五千四百卷乃为奇特 
　　得日本笺书智波罗密经彼国虽尚杀伐无不念佛法僧者修罗一入华严即成菩萨不必赤县神州有大乘气象也 【 心经】 
　　始余书华严普贤品及半卷会西陵李司徒孟白开府天津以一札征余小楷即以寄之孟白精心内典既留半卷复趣余续成完帙余欲下笔不能记忆过去所书当于何止当于何起往复四年迢遥万里终未免也今年春余北上巳于书簏中简得华严合论有朱笔点记起至莞然自喜可应孟白之教谨藏书笥行过甓社湖朱水部官舍属以便舟寄至京邸而余以单车就道坐未暖席孟白有陪京大司空之命更有申请且曰即不能盈卷可跋数语庶几了义云余故不敢食诺有愿书完却寄抑是半卷亦帝网珠弥勒阁也何则真佛法身犹若虚空迎之不见其首随之不见其尾过去何止当来何起一句染神历刼不易海墨书之不为多芥子收之不为少言语道断心行处灭抽刀划水接续相空故建立世界而称成不动自位而称坏既不可得取荐取以待余末后句也 
　　写经必论书法书法可传则诵读受持者众是为在处有佛塔庙也山谷老人得笔于瘗鹤铭又参以杨凝式骨力其欹侧之势正欲破俗书姿媚昔人云右军如鳯翥鸾翔迹似奇而反正黄书宗旨近之盖兄事苏而弟蓄米自负不小此法华经七卷是其本色合作余闻之十年始得快覩不啻解衣得珠开花见佛毫颖发光入书家三昧 
　　余尝写法华经七卷十三载始竣今巳镌海宁颇费时日愧惰征也逊之玺卿以孝诚发愿数月书就又字字端楷虽细谨中有寻丈之势与颜柳稍带作家习气者殊绝真似翰墨而作佛事何异皮纸骨笔海墨淋漓可为震旦法宝吾益愧矣吾益愧矣 
　　余自戊戌秋以高丽纸书法华经是年先成一卷谓此全经当任一岁之内可圆蒲因愿今戊申矣止四卷有奇也余亦冉冉老矣每叹胜缘难就日月不居今见道寅此册仅易寒暑皮纸骨笔报佛恩报亲恩覩应念而就可愧余惰并为赞叹希有 
　　唐时法道之盛有写法华经笔下出舍利无数者见于颜鲁公多宝塔碑宋时宗风炽然扫荡殊胜一切相而禅师舍利犹相传不绝颇恠当代鲜闻此事盖正念坚固为法忘躯者实难其人耳如上人以舌血为墨写出法华经知其舌端花衣里珠皆舍利也赞叹不巳 
　　少时读颜鲁公碑称法师写法华笔下落舍利以百数及余写法华十年不得一粒友人谓刻石流通令见闻者发心何必舍利何非舍利然摹刻不易成就先得普门品又与云栖禅师书弥□经为寿书成一月禅师迁化若有所待可当舍利一斛 
　　宝志公摩石麒麟顶止与慧业文人受记无大饶益乃武林之隽从云栖禅师游者师以慈善根力熏之往往以掩骼放生而作佛事金季真其著者有芝生于堂因属余颜其堂而以昌独之好石刻余书庋其中余读元微之集北峯兰若有刻法华经七卷余亦书成此经倘刻石孤山可续唐事且于翰墨场结趣向大乘之缘亦有当于云栖师者季真谓何 
　　云栖莲池大师甲寅正月八日初度余以师纯提净土扫彼狂慧行在梵纲志在观经僧腊最高居然古佛乃书此经刻石流布以广弘愿亦祈大年自愧笔法弱劣不能如赵文敏为之中峯书净土一百八诗足传耳 
　　真如不变千佛即一不变随缘一佛而千古佛所以有云佛之一字吾不喜闻也虽然地藏经云人命终时闻一佛名号一辟支佛名号皆得免苦当四大分散神识分飞一佛名号俱不能记忆自非平生串习安能于尔时得力所谓一句染神历刼不易蔡居士道寅所以书写受持念诵千佛名经也唐人以曲江题名为千佛名经宋人以元佑党碑为千佛名经道寅以千佛名经为千佛名经是同是别 
　　佛言读诵书写诸经必兼广为人说法惟是刺血所书令诵者作皮纸骨笔想作刀涂堪忍想作痛非实相想是转经一度即说法一度即身为床坐以庄严护持未足多也何论钱贝小小捐舍不以成就藏经功德乎苏州竹堂寺张安道血书楞伽宋景濂夙命感悟因缘在试以谂之诸檀度者 
　　嘉兴有济舟和尚蚤岁不曾识字因口授礼观音文经三岁忽发智慧于内外典豁然通晓腹为箧笥辨若悬河晋陵唐应德时就访之与谈濂洛关闽之学尤似夙悟大士冥加显被之力不可诬也济有语行于世因书此文志之 【 书礼大士文】 
　　此余辛卯以庶常请告归泊舟黄河船窻多暇所书禅德偈颂之一也今三十二年矣曩时一以黄素黄庭为师每于回锋布势着力后来稍率意酬应不复能尔唐时刘长卿与王维同社大历以后列之中唐人之阅世自为今古如此 【 书宝镜三昧】 
　　有求黄山谷书者山谷答云吾书何足以塞请当书七佛偈结般若缘今盐官陈光禄所刻擘窠书是其一也四十年前达观禅师数举扬此偈中毘舍浮佛偈自谓毕生参学巳证一句半若麤心狂慧之流必妄意四句偈岂有拣择若为有证未证不知证者境界非未证者所知耳圆觉经云知幻即离不作方便离幻即觉亦无渐次祖意教意原无异同要须觌面相逄寂灭现前始得逊之玺卿以此七偈刻石流通开人眼目奉荐太君冥福岂止人天小果是偈所在现佛母塔庙矣 
　　以虞伯施庙堂碑法书此偈贞观时楞严犹未经翻译永兴破邪论亦世谛流布尔颜鲁公颇事道言李北海但作碑版怀素着袈裟犯饮酒戒草书狂纵不足与写经手较量功德唐世学书甚盛皆不为释典所用梁萧房融其书不称惟裴休深于内典兼临池之能淳熙帖所刻是巳至宋苏黄两公大以翰墨为佛事宋人书不及唐其深心般若故当胜也余蚤岁习耳根圆通每书之几所谓一举一回新者 
　　白香山得法于乌窠禅师其生平宦路升沉皆以禅悦消融入不思议三昧此八偈名为渐偈实顿宗也苏端明亦是乐天辈人笔铓更峻利不知受用处似香山何如耳 
　　余在长安得赵伯驹畵老姥授阴符图及游白岳见赵子昂书阴符小楷并置箧中尝欲拟为之书可能勉畵工绝不能摹也此经褚中令曾写一百五十本余平生只书此本然机在目三言余亲验之蒲团不啻禅家所云日转百千卷矣 
　　此米海岳所书与李荃受之老姥者文少异褚河南书一百五十本余见二本亦有异同唐世释典流通胜于道教故也人知其神而神不知 【 句】 不神所以神 【 句】 读者多失之昔有禅师误读楞严知见立 【 句】 知即无明本知见无 【 句】 见斯涅盘或谓之曰此经以四字成句柰何误读禅师云任他自合我只依旧盖悟处在此耳米老三盗既宜书作冥字必有所据觉冥字胜宜字与不神之旨益亲切也误书皆如此则善矣 
　　余为庶常时以柳书书馆阁试文但用碑帖小变未见清静经也此帖苏门高子业家藏今归义兴吴光禄丞澈如宋榻精妙下真迹一等耳柳诚悬有小楷清静经余摹于海上潘光禄刻之鸿堂帖因摹手不称未尽柳法今停云馆刻玄真护命经亦柳书也以护命经参合嘉禾项希宪所藏诚悬度人经真迹书法知其与颜尚书颉颃名不虚传矣 
　　右钟绍京书遁甲神经有宣和政和小玺宋徽宗标识倪元镇家藏有元镇跋语笔法精妙回腕藏锋得子敬神髓赵文敏正书实祖之余从真迹临写数行钟书世无传本自可以意求耳宋徽宗大观年诏龙大渊等以内府新藏晋唐真迹重加摹刻金石之工较淳化阁帖更胜阅世既久日少日亡临池之家得残本断章如优昙出现王元羙先生先赎五卷巳后补一卷及余又补首卷尚有三六九卷须其完谋刻之石余友陈懿卜若不能为河清之竣曰宋时官帖惟两府大臣颁赐一本苏黄诸公巳为希觏大观既在官帖之上刻石易为流通是人人传庾岭衣也余无以难之因而题此 
　　此帖少三六九卷徧访之江以南不得陈居士从江阴夏茂卿摹之遂成完璧茂卿好古精鉴书学甚深帖为朱湖庄孙氏所藏传流有据诚海内书家之一快也 
　　宋人集阁帖何以不入颜平原而柳帖非一种当是宋初尊颜者犹少至苏黄诸公出始宗尚之如子长史记晋魏以后皆不甚行而班掾最着古人精神发露故有时节也 
　　阁帖赝者居半自宋时巳采集多舛黄长睿论之详矣然长睿非端门书家每以文字古今为辨闲有淆讹余只以书理作断案凡古人真迹必以态胜此片言居要耳 
　　古人书皆以奇宕为主绝无平正等匀态自元人遂失此法余欲集阁帖中最可见者作一书谱所谓字如算便不是书摇笔便当念此自然超乘而上 
　　书家好观阁帖此正是病盖王着辈绝不识晋唐人笔意专得其形故多正局字须奇宕潇洒时出新致以奇为正不主故常此赵吴兴所未尝梦见者惟米痴能会其趣耳今当以王僧虔王徽之陶隐居大令帖几种为宗余俱不必学黄长睿评张从申书出于北海赵子固又以北海学子敬病在欹侧若张从申即无此矣然从申书实似北海之法华寺碑而北海出奇不穷故当胜云余尝谓右军如龙北海如象世必有肯余之言者 
　　今年春正吴阊得王百谷所藏宋榻绛帖顷携以自随疑为澧州帖观其每数十行辄有武陵二字又疑为鼎帖及入常武署中翻阅第一卷以宋太宗为弁跋曰太宗皇帝御律在绛州摹为诸帖之首后有款名曰鼎州提举曰沅州判事常为鼎州而武陵其附城邑也乃为鼎帖特为绛州二字所误而世人只知有绛帖遂误名为绛帖耳绛帖鼎帖星鳯楼群玉黔江淳熙秘阁续帖世皆无传至有对面不识者余之具眼犹知床头捉刀为真魏武耶志此俟他日语百谷了一公案也乙巳六月七日舟次城陵矶时自常荆较士还武昌书 
　　月仪帖书家所重米南宫一帖有云月仪只唐人耳无晋人格辙余得萧子云出师颂观其笔法犹是漆书遗意不当以魏晋后变隶求之 
　　月仪帖本出索靖后多散逸不传此多唐人拟作者笔法亦宗索靖其虚和夭矫间有豹奴遗意大都为章草者必兼右军乃合不刖宋克辈耳 
　　李北海为文浩自书碑又有朝议郎王钊排文排文诸碑所罕见徐峤之徐浩父子擅临池之能故是唐之羲献欧阳询亦有欧阳通类徐氏然通小劣于率更耳 
　　范文正公道服赞伯夷颂文氏刻于停云馆帖故是墨池传赏其在范家子孙不啻大训弘璧至于历代诰身世德焜耀皆可以想见遗谋懿行今子孙起作求绍闻之志公之十八代孙必溶文学择其十一附刻于文正墨迹之后盖自忠宣以来阅世五百而手泽如新非夫孝思不匮者不及此余观宋名贤题跋甚伙惟鲁直独存虽子瞻元章犹似缺陷顾余何幸得厕名于纸尾耶 
　　文贞公以首揆还政归里中去黑头不远犹日事吟咏作白香山语绝肖而英气勃郁则有白傅之达无其俚此册所书诗厥孙中秘君得之故簏装演袭藏为徐氏东序天球非文贞道叶贻厥能有此家风乎为跋其末简以志崇慕 【 题宝纶阁帖】 
　　余为庶常时王文肃见余阁试卷曰公对策书学率更令复类柳诚恳乎盖文肃深于书书尤深于唐碑晚年犹悬碑刻蒲四壁特不欲以书名耳辰玉虽不沾沾论书乃眼白一世鲜所许可其天骨既尔秀绝而盘旋唐晋间工力兼至或以为学苏子瞻子瞻实不能尽辰玉也右军灵和太令俊轶于吴光启此刻见之而传以学宪之遗迹王方庆宝章录千秋竞爽矣 【 天全楼帖】 
　　余友陶周望论诗谓苏子瞻绝类杜少陵余人仅得其皮肉耳辰玉书绝类苏子瞻所得者在形模之外随意结构皆姿态横溢秀色可飡尚宝逊之所刻诸帖是巳吴江道中翻阅一过如重闻广陵散也书以志慨 【 篆斐堂帖】 
　　杨彦冲者余友杨彦履宫谕之弟庶常元章之叔善诗畵尤好余书常从余为玄真钓舫之游所得余行楷甚具又时有摹本且十卷矣余既入长安而彦冲尽以入石念余书多赝本又懒役手腕以此为马文渊铜马之式命之曰铜龙馆帖云 
　　临帖如骤遇异人不必相其耳目手足头面当观其举止笑语真精神流露处庄子所谓目击而道存者也 
　　此卷用笔萧散而字形与笔法一正一偏所谓右军书如鳯翥鸾翔迹似奇而反正迩来学黄庭经圣教序者不得其解遂成一种俗书佊倚藉古人自谓合辙杂毒入心如油入面带累前代诸公不少余故为拈出使知书家自有正法眼藏也 
　　吾尝遇异人传内丹之诀与黄庭经中语如两镜相照了无疑惑若右军欲拘欲纵若灭若没政是火候消停处人谓右军书道经便有羽人飞仙气象不虚耳此本摹榻逼真宋帖尤为铁中铮铮 
　　黄庭经以师古斋刻为第一乃遂良所临也淳熙续帖亦有之 
　　吴用卿得此卷余乍展三四行即定为唐人临右军既阅竟中间于渊字皆有缺笔盖高祖讳渊故虞褚诸公不敢触耳小字难于宽展而有余又以萧散古淡为贵顾世人知者绝少能于此卷细参当知吾言不谬也 
　　黄庭经稍近钟体与乐毅论东方朔像赞小异宋时所刻是吴通微摹本又经王着临手巳非右军本色惟米元章书史所载褚河南绿绫临本致佳耳 
　　此榻当是褚本余曾于沈纯甫司马斋头见之今归问卿收藏弇州先生所谓日临一本当作飞天仙人者是在问卿矣 
　　宋榻以小楷为致难如米元章所谓行书十行不敌真书一行江南惟义阳吴光禄得高子业所藏于吾郡莫云卿家独少黄庭此十帖皆宋榻亦无换鹅经意二家同一石故缺陷相类如此昭彦宝之更访道经遂成全璧矣 
　　黄素黄庭经陶谷跋以为右军换鹅书米芾跋以为六朝人书无虞褚习气惟赵孟俯以为飘飘有仙气乃杨许旧迹而张伯雨题吴兴过秦论直以为学杨义和书吴兴精鉴必有所据非臆语也按真诰称杨书祖效郗法力同二王述书赋亦云方圆自我结构遗名如舟楫之不系混宠辱以若惊其为书家所重若此顾唐时止存带名书六行今此经行楷数千字神采奕然传流有绪岂非墨池奇遘耶元时在鲜于枢家余昔从馆师韩宗伯借摹数行兹勒以冠诸帖杨在右军后以是神仙之迹不复系以时代耳 【 内景玉经帖】 
　　右杨羲黄素黄庭经真迹赵文敏集有长歌乃其所藏也杨书以郗氏为师不学右军父子然翩翩有冲霄之度实自餐霞服炁中来非临池工力所能庶几也米元章待访录云六朝人书无虞褚习气余为庶常时见之韩宗伯馆师曾摹刻入鸿堂帖数行颇惜赵吴兴何以都无临本传世也 
　　内景经全在笔墨畦径之外其为六朝人得意书无疑今人作书只信笔为波画耳结构纵有古法未尝空用笔也善用笔者清劲不善用笔者浓浊不独连篇各体有分别一字中亦具此两种不可不知也 
　　颖上县有井夜放白光如虹亘天县令异之乃令人探井中得一石六铜罍其石所刻黄庭经兰亭记皆宋榻也余得此本以较各帖所刻皆在其下当是米南宫所摹入石者其笔法颇似耳辛卯四月舟泊徐州黄河岸书 
　　赵文敏跋定武兰亭独孤东屏二本皆有真迹或十三跋或十七跋余皆见之然墨迹虽真而石本巳剪去孤行世间今观者疑文敏能书不能鉴矣以此知隆中卧龙要得鹿门居士拈出此卷为定武真本无复遗议常得馆师韩宗伯所传宋内府稧帖多宋人题刘须溪为殿正与相类若世有赵子固必舍命保护作升山故事也 
　　子昂背临兰亭帖与石木无不肖似计所见亦及数十本矣余所书稧帖生平不能十本有奇又字形大小及行间布置皆有出入何况宋人聚讼于出锋贼毫之间耶要以论书者政须具九方皋眼不在定法也 
　　家鸡野鹜齐登俎春蚓秋蛇并入奁君家两行十三字气压邺侯三万签东坡题大令鸭头帖余家亦有行穰帖十五字乃右军书亦当以此语足下行穰九人还示应决不大都当佳此在宣和谱载有思陵金书右军行穰帖字 
　　右军去郡之后有告墓帖既避王述遂终不出然兰亭黄庭皆在尔时始出米芾所谓右军妙迹去郡方佳甚矣缨冠为墨池一蠹也知此可知书道无论心正亦须神旷耳 
　　快雪帖相传为右军正书今在真行之间米老亦有此疑米老有小楷跋语未知其论何如也曹娥碑真迹宋高宗有跋元文宗以赐鉴书慱士柯九思赵吴兴再跋余馆师韩公得之长安有历代题识宋高宗但题曰晋贤书曹娥碑绢黯墨渝仅可想见字形耳 
　　赵吴兴曾得洛神十三行于陈集贤灏自题此晋时麻笺思陵极力搜访仅获九行百七十六字故米友仁跋作九行宋末贾似道复得四行七十四字乃续于后则于九行之跋不相属遂以四行别装于后以悦生　及长字印欵之今此本不知犹在人间否余所摹秀州项子京藏是宣和　中所收吴兴云更有唐人临本后有柳公权跋亦神物也视世传十三行宋榻何啻霄壤耶 
　　今人学怀仁圣教序十七帖尤谬其自信不谬者去书道转远东坡书时有态特用偃笔不能提笔故有墨肥之诮自元人后无能知赵吴兴受病处者自余始发其膏肓在守法不变耳赵吴兴过秦论张伯雨　为学内景经实学乐毅论也匀圆如算子右军所诃徐浩李邕不能免此唐玄宗鹡鸰颂清劲处高出李北海张从申数等落笔便思破庸庸之习以圣教序为戒 
　　大令辞中令帖书家不甚传或出于米元章黄长睿之后耳观其运笔则所谓鳯翥鸾翔似奇反正者深为漏泄家风必非唐以外诸人所能梦见也李北海似得其意 
　　澄清堂宋人以为贺鉴手摹南唐李氏所刻余见五卷皆大王书出淳化帖之上亦如贺八清真下视王着此间可容数等真法帖之祖也余探其尤异者为一卷以殿戏鸿堂之末亦欲使宋元以后右军再出耳 
　　王献之学书二十年尝于村中遇老姥以所书一字与之展转传看遂得数百千此事与右军书扇适相类见献之述书状有褚遂良摹本余见之 
　　又言右军得白云先生传授笔法此自神其说所谓楮成堆墨成白乃白云先生也 
　　米元章兴李玮博此谢公帖议十年不成后竟得之名所居曰宝晋谓右军破羌与谢公书耳余刻之戏鸿堂 
　　谢万鲠恨帖真迹在新安溪南吴氏虞永兴之祖宗也 
　　群玉堂帖所载虞世南天马赞乃柳子厚文荆门行见李群玉集非李括州也诗亦不类开元及柳公权诗皆谬岂集字为之耶 
　　此一种行楷自陶隐居鹤铭出华阳隐居帖稍属寒峭或欧阳信本学陶然皆在二王之外也 【 九歌】 
　　右率更令所书千文杨补之家藏本咸淳甲戌岁九月三日钱塘金应桂书家以分行布白谓之九宫元人作书经云黄庭有六分九宫曹娥有四分九宫是也今观信本千文真有完字具于胸中若构凌云台一一皆剂而成者米南宫评其真书到内史信矣此本为杨补之家藏勒其全文欲学书先定间架然后纵横跌宕惟变所适也 
　　信本有小楷九歌余得宋榻世无二本惟朱御医以古砚易去二十余年不复可踪迹矣若合此千文即是雌雄二剑 
　　停云馆帖载朱阳帖以为陶隐居书实欧阳信本行书也 
　　欧阳通碑书比信本字形稍匾阔高自标置此千文后有通书是也 
　　赵子昂跋定武兰亭云昔人得古帖数行专心学之遂以名世余初不知为何人及观山谷题跋谓唐彦猷得欧阳率更真迹数行精思学之遂以名世乃知子昂所谓古人正唐彦猷耳想落笔时亦忘其姓名故也癸亥正月晦作欧阳信本书亦十之三未尝习为此也 
　　欧阳公好论书自谓临古帖静中至乐此段则皆修史碎语用笔亦自奕奕有颜平原遗意 
　　义阳吴光禄丞澈如奇褚登善千文示余披赏数日风雨如晦泓颖久废朝来始见霁色偶然欲书为竟此卷观者必讶为余本家笔安在也项玄度出示谢客真迹余昨展卷即命为张旭卷未有豊考功跋持谢书甚坚余谓玄度曰四声定于沈约狂草始于伯高谢客时无是也且东明二诗乃廋开府步虚词谢安得预书之乎玄度曰此陶弘景所谓元常老骨更蒙荣造者矣遂为改跋 
　　长沙岳麓寺有李太和碑李江夏人其为楚书碑惟此而褚登善亦在潭乃无遗碑杜工部云贾傅才未有褚公书绝伦今固廖廖也欧阳信本有楚辞诸帖刻于长沙今亦失之 
　　杜子羙称李北海碑板照四裔余行游天下见东林岳麓诸碑皆宋以后重刻耳大照禅师碑乃唐时硬黄双钩神采焕发结构古雅宋时尚不闻其名况见其迹乎余最嗜李书晚获觏此遂摹勒上石以公同好虽谓之唐榻可也 
　　此碑文多不全独此刻前后读之皆有伦次当是石未泐时拓本殊可宝藏欧阳公金石录每有不以书家见收者况北海为书中仙乎又云保母帖辞中令帖大令实为北海之滥觞今人知学北海而不知追踪大令是以佻而无简直而不致北海曰似吾者俗学我者死不虚也赵吴兴犹不免此况余子哉 
　　李北海书荆门行刻于群玉堂帖余疑李北海在太白集中者皆沉郁高古无此流易及观王建诗有荆门行乃知宋人所集云麾碑等石刻蒙之北海也群玉堂帖有虞永兴天马赞亦见柳州集 
　　杜子羙作八哀诗于北海云干谒走其门碑版照四裔独步四十年风听九皋唳北海在当时特以文名后乃为书所掩 
　　争坐帖有陕刻字形巳漫余家有宋榻精好因摹入石此颜书之烜赫者 
　　颜鲁公送刘太冲叙郁屈瑰奇于二王法外别有异趣米元章谓如龙蛇生动见者目惊不虚也宋四家书派皆出鲁公亦只争坐帖一种耳未有学此叙者岂当时不甚流传耶真迹在长安赵中舍士祯家以余借摹遂为好事者购去余凡一再见不复见矣淳熙秘阁续帖亦有刻昔颜平原鹿脯帖宋时在李观察士衡家今为辰玉所藏争坐位帖在永兴安师文家安氏柝居分而为二人多见其前段师文后乃并得之相继入内府今前段至行香菩萨寺止为项德新所藏 
　　鹿脯帖真迹与宋榻本不类字形大小不伦乃其文亦小异宋榻政自不足据也十七帖清晏岁丰又所使有丰一乡故自名处余不极解丰一乡作何语及得高丽刻本乃云所出有异产读之豁然因知王着但凭仿书入石耳犹忆辰玉初得此帖于蒙阴公氏亟报余展玩如得连城辰玉书法为此一变今日重观于德偶斋感慨系之矣 
　　颜清臣忠义大节唐代冠冕世人以其书传蔡元长书法似米南宫以其人掩书两伤双羙在人自择耳 
　　孙虔礼书谱绝类刘子玄史通之文唐时未有韩柳变体大都如此所谓畵为分数缀以妍辞月露风云相沿六代盖选学大行虽李杜不能独创也至其论书则过笔阵图远矣 
　　湖阴曲温飞卿书似平原书而遒媚有态米元章从此入门昔年殷司马之孙持至长安留于案上两月余以温庭筠温字颇漫疑是王黄华书黄华亦名庭筠字迹近米家父子故耳川中黄昭素乃谓此必曾入梁内府梁讳温字遂磨去意或有之 
　　杜牧之书张好好诗末有洒尽蒲衿泪短歌聊一书字漫不可摹樊川此书得六朝人风韵余所见颜柳以后若温飞卿与牧之亦名家也 
　　唐林纬干书学颜平原萧散古淡无虞褚辈妍媚之习五代时杨少师特近之 
　　书家以险绝为奇此窍惟鲁公杨少师得之赵吴兴弗解也今眼目为吴兴所遮障余得杨公游仙诗日益习之 
　　杨凝式书惟潭帖武陵帖有刻本深得颜鲁公之神非欧虞辈所能梦见也 
　　右录东坡评语孙过庭云既得平正须追险绝书家以险绝为功惟颜行与景度草得之景度好题寺壁不甚书缣素即宣和所收亦复寥寥苏米皆学其书故推重如此 
　　杨少师步虚词帖即米老家藏大仙帖也其书骞翥简淡一洗唐朝姿媚之习宋四大家皆出于此余每临之未得一班 
　　杨景度书自颜尚书怀素得笔而溢为奇恠无五代衰薾之气宋苏黄米皆宗之书谱曰既得平正须近险绝景度之谓也 
　　余意仿杨少师书书山阳此论虽不尽似畧得其破方为圆削繁为简之意盖与赵集贤书如甘草甘遂之相反亦教外之别传也 
　　东坡先生居黄自谓多难畏事时犹禁其诗耳后并其书禁之故宣和进御书畵凡有苏黄题跋者皆割去靖康之变御府所藏尽为金人辇之而北而先生墨迹流落人间居然独完嗟乎谁谓善类竟可磨灭耶 
　　东坡先生少学兰亭故其姿媚似季海至酒酣意忘工拙字特瘦劲乃似柳诚悬笔圆而韵胜挟文章妙天下忠义贯日月之气 
　　玉局行书皆规摹徐季海此帖独仿颜平原送明远序纵横跌宕中合宫商非赵吴兴所能梦见也 
　　东坡居黄寓定惠院之东小山上有海棠一株每岁盛开必担酒召客醉于花下故作此长篇平生喜为人书人间刻石者有五六本云某平生得意诗也 
　　东坡作书于卷后余数尺曰以待五百年后人作跋其高自标许如此 
　　陈仲醇既摹子瞻南华妙高二帖他日复得煎茶听琴诗各一篇余亦得三马图赞皆奇绝会勒石巳竣藏之箧中仲醇曰君岂书家抵鹊村耶 
　　赵吴兴大近唐人苏长公天骨俊逸是晋宋间规格也学书者能辨此方可执笔临摹不则纸成堆笔成冢终落狐禅耳 
　　狮子捉象必全其力狮子捉兔亦全其力书家以尺牍见珍如颜鲁公争坐位二祭文皆是草草不经之笔正如捉兔其全力乃见耳吴兴此柬尤是率尔应酬不知所云竹石数轴犹复流传何所余及见一二又无题跋左证得此则士衡所谓合之双羙者也 
　　邢太仆尝谓余书直接右军之泒惟赵承旨虽欧虞褚薛犹非冢嫡又张伯雨跋子昂过秦三论曰后世谁知公落笔如风雨盖子昂一日能书一万字故也今观此尺牍从阁帖二王牍中得笔且遗书冯海粟作家相见犹不漫应是最上一乘品格也 
　　右皆赵文敏闲窻信笔所书锡出安氏刻于家余素不过赵书以其结构微有习气至于用笔用墨文敏所谓千古不易者不如是何以名喧宇宙也前人正自未可轻议 
　　吴兴此书学黄庭内景经时年三十八岁最为善者机也成名以后隤然自放亦小有习气于是赝书乱之钝滞吴兴不少矣论二篇止勒其一 【 子昂过秦论】 
　　文信国家书一纸具当时江西流离颠沛情事去宋亡无几何时矣兰虽可焚香不可灭当与正气诗作注脚 
　　文太史自书所作七言律皆闲窻日课乃尔端谨如对客挥毫不以耗气应想见前辈风流 
　　枝指山人书吴中多赝本此书律诗二十首如绵褁铁如印印泥方是本色真虎非斐将军先射诸彪也 
　　诗不求工字不奇天真烂熳是吾师东海先生语也宜其名高一世 
　　此卷具琅琊太原兄弟手牍如王方庆所进宝章录笔法遒媚自其余事造次寒温不离三益可上石碑是为难耳文肃公初入馆时书犹近率易渐久渐苍以瘦硬兼姿态可知前辈名公学问日益不止书道也 【 题娄江四王手牍】 
　　稧顺禅师不惜渡海访东坡于惠州东坡书渊明归去来辞送之今扈师结夏东畲与眉公草堂不隔跬步眉公为书归去来夷险不同翰墨并妙觉东坡涉世带累方外之交眉公高且闲较东坡输一步 
　　家侄原正又字伯长廷评兄之冢子少有逸才临池特妙此书当在年十八九时二十一天矣书多临摹之功与莫廷韩同时风骨高华巳度骅骝前其王子安之流耶阅之一过感慨无限余侄原正少余一岁有异才同游泮宫以诗翰相激扬犹如形影巳复同学畵不四五载遂以夭圽此其遗迹也览之如听山阳笛广陵散不胜凄断 
　　王文肃论文推归太仆其于弇州公未尝措意弇州公亦谓文肃不脱措大气然文肃诸奏疏笔铓迅利一刀见血四稿部中无是也此为蒲泉先生墓志婉畅尖新描写如畵宜其平视元羙独苦少作文耳文如是亦似不能多作至于书法娟秀有米元章之致加以苍古此文合当得公书公不为书而子柔书之亦是公意中事不独吴氏称快为家乘光巳 
　　周郎八岁书兰亭曹娥端劲风逸有二王笔意虽纸成堆笔成冢者未能过也岂前身工力成此宿慧耶昔陆庄简太宰尝向一老学究劝之勤读书究辞以无所复用太宰曰俟他生童子时得力不相赚也余于周郎益信虽然此道一往即诣久习逾遥百尺竿头坐者要更进步虽三十四十年工力尽可消受周郎勉旃余则焚砚矣 
　　东坡云诗至于杜书至于颜能事毕矣然如畵家评畵神品在逸品之下以其费尽工力失于自然而后神也真诰云仙官皆有职事不如仙人之未列等级者为游行自在书畵皆然即颜书最传为祭侄争坐位藁乞米帖皆无矜庄天真烂熳故杨少师李西台苏黄蔡君谟皆宗之也素友工书请以此参之 
　　谢太傅六十五字真迹后有米元章行楷百余字米自贵其子楷云不轻为人写惟跋古帖与前贤墨迹用之所谓狮子捉象必全其力今在嘉禾项晦夫家若王右军奉橘期小女修载等真迹皆项氏之传贵者 
　　褚河南哀册亦王元羙物其冢孙以质于吴太学太学即其懿亲索连城之价无应者王亦有赵子昂书枯树赋精甚 
　　徐浩道德经上卷在无锡华学士家黄花绢精薄乍见似纸素谛观知为绢本全学钟元常世传苏玉局学季海若以此卷品之全不相似以苏用偃笔此卷皆正锋下卷不知落何处若得半卷临写经月可补其缺此惟梦志之者 
　　张长史宛陵帖有李建中苏舜钦易简三公题跋郁屈瑰伟气沓欧虞长史虽以醉继颠终无此精魄然所谓不可无一不可有二吾师韩宗伯所藏以为甲观 
　　杨凝式少师韭花帖宣和谱载正书今在嘉禾项氏畧带行体萧散有致比杨少师他书欹侧取态者有殊然欹侧取态故是少师佳处 
　　米元章行书离骚宜兴吴民部所藏民部乃吴文肃公之冢孙其未第时靳固不出示人近始装演成册米书鲜有二千余言璠玙夜光烂熳抵鹊真海内奇观方当今人摹取米氏之书观正于此 
　　大慧禅师尝以东坡语提唱宗风洪觉范亦然因其深入禅悦故文字光焰万丈直掩韩欧此赞与白太傅六渐偈并观是转一部大藏经也 【 书东坡六观楼赞】 
　　唐碑多作怀仁三藏圣教序行楷所谓小王体者以蹊径易寻凡碑皆祖之化身何啻千百亿金刚经亦其一也然临池之家藏者绝少新都吴周生太学工书博古忽遇唐榻纸墨精好元和以后宋申锡柳公权诸公序赞皆具周生不惜十五城购之非鉴赏家求一见莫可得也会其祖翁老疾周生兄弟侍汤药巫医鲜効周生发愿刻石流通令法宝附墨宝而行优昙触眼信心坚固以此功德回向寿亲诸天龙神必有护持者余感叹而从臾之此经时有文句小小异同不能归一当以唐本为正自晚唐至今晦迹千年始复出现时节因缘之说焉可诬也 
　　陶九成辍耕录淳化帖谱支分甚多皆宋太宗时王着所摹如火传于薪皆凡火也惟南唐澄清堂帖乃贺知章所摹又为阁帖之祖本辍耕录亦载之世无见者临邑邢少卿有二卷吴用卿曾为翻榻兹得五卷右军书观其姿态横出神气飞动宛如临池用笔阁帖遂无复位次信非仙手不及此可谓九转之丹火矣第不知尚有几卷意止二王乎且珍此以俟 【 吴周生藏澄清堂帖跋】 
　　小楷宋榻高叔嗣家藏本归之海虞杨宪副五川杨之甥吾郡莫廷韩也廷韩得之深所珍惜余尝鉴赏题字巳亦为甥潘光禄所有荆溪吴光禄彻如购之传流之序如此此帖则吴康虞别本较莫本尚少蔡中郎石经王右军笔阵图柳公权清净经而黄庭之阙则同然海内更不多得吾家独有黄庭经乐毅论东方像赞曹娥碑四种宋榻加以十三行洛神赋及米元章小字弭盗疏共六帖亦冠绝海内云周生收澄清堂帖五卷在阁帖之上又得楷帖宋榻如许物聚所好信然信然当吾世而见薛绍彭王晋卿清鉴风流何幸何幸 
　　楷书以钟王为极则钟王书传世者宣示表黄庭乐毅论孝女碑止矣书家罕能穷其变惟寅临摹功力甚深诸体毕肖又自运机轴不至刻画尤足擅场海内书苑中更添一手矣 
　　余每见项惟寅为周生临古帖无一不肖以近代少双也此卷数种尤称殉知之合 

　　容台别集卷之五终 

　　●容台别集卷之六 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　题跋（四） 

　　◆题跋（四） 

　　畵旨 
　　杂记 
　　赞秦光四受持准提绣像 
　　赞常明和尚像 
　　再题秦光四庭训 
　　题万草庭书 
　　为郑庶常跋纶诰 

　　○畵旨 

　　杜东原先生尝云绘畵之事胸中造化吐露于笔端恍忽变幻象其物宜足以启人之高志发人之浩气晋唐之人以为玩物适情无所关系若曰黼黻皇猷弥纶治具至于图史以存鉴戒岂无所关系哉陈后山云晚知诗畵真有得却悔岁月来无多亦此意也 
　　畵家六法一曰气韵生动气韵不可学此生而知之自然天授然亦有学得处读万卷书行万里路胸中脱去尘浊自然丘壑内营成立鄞鄂随手写出皆为山水传神 
　　古人远矣曹弗兴吴道子近世人耳犹不复见一笔况顾陆之徒其可得见之哉是故论畵当以目见者为凖若远指古人曰此顾也此陆也不独欺人寔自欺耳故言山水则当以李成范宽花果则赵昌王友花竹翎毛徐熙王筌崔顺天马则韩干李伯时牛则厉范二道士仙佛则孙太古神恠则石恪猫犬则何尊师周照得此数家巳得奇妙士大夫家或有收其妙迹者价巳千金矣何事求太古之上耳目之所不及者哉 
　　畵与字各有门庭字可生畵不可熟字须熟后生畵须熟外熟 
　　画平远师赵大年重山迭嶂师江贯道皴法用董源麻皮皴及潇湘图点子皴树用北苑子昂二家法石用大李将军秋江待渡图及郭忠恕雪景李成畵法有小幅水墨及着色青绿俱宜宗之集其大成自出机轴再四五年文沈二君不能独步吾吴矣 
　　朝起看云气变幻可收八笔端吾尝行洞庭湖推蓬旷望俨然米家墨戏又米敷文居京口谓北固诸山与海门连亘取其境为潇湘白云卷故唐世畵马入神者曰天闲十万匹皆畵谱也士人作畵当以草隶奇字之法为之树如屈铁山如画沙绝去甜俗蹊踁乃为士气不尔纵俨然及格巳落畵师魔界不复可救药矣若能解脱绳束便是透网鳞也 
　　古人自不可尽其伎俩元季高人皆隐于畵史如黄公望莫知其所终或以仙去陶宗仪亦异人也梅花道人吴仲圭自题其墓曰梅花和尚后值兵起以和尚墓独全樗里子之智与国朝沈启南文征仲皆天下士而使不善畵亦是人物铮铮者此气韵不可学之说也 
　　昔人评赵大年畵谓得胸中着千卷书更佳又大年以宋宗室不得远游每得一新境辄目之曰又是上陵回也不行万里路不读万卷书看不得杜诗畵道亦尔马远夏圭辈不及元季四大家观王叔明倪云林姑苏怀古诗可知矣 
　　元季四大家浙人居其三王叔明湖州人黄子久衢州人吴仲圭武塘人惟倪元镇无锡人耳江山灵气盛衰故有时国朝名士仅仅戴进为武林人巳有浙泒之目不知赵吴兴亦浙人若浙泒日就澌灭不当以甜斜俗赖者系之彼中也 
　　文人之畵自王右丞始其后董源巨然李成范宽为嫡子李龙眠王晋卿米南宫及虎儿皆从董巨得来直至元四大家黄子久王叔明倪元镇吴仲圭皆其正传吾朝文沈则又远接衣钵若马夏及李唐刘松年又是大李将军之泒非吾曹当学也 
　　以径之奇恠论则畵不如山水以笔墨之精妙论则山水决不如畵东坡有诗曰论畵以形似见与儿童邻作诗必此诗定非知诗人余曰此元畵也晁以道诗云畵写物外形要物形不改诗传畵外意贵有畵中态余曰此宋畵也 
　　丁酉三月十五日余与仲醇在吴门韩宗伯家其子逢禧携示余颜书自身告徐季海书朱巨川告即海岳书史所载皆是双玉又赵千里三生图周文矩文会图李龙眠白莲社图惟顾恺之作右军家园景直酒肆壁上物耳 
　　畵家之妙全在烟云变灭中米虎见谓王维畵见之最多皆如刻画不足学也惟以云山为墨戏此语似偏然山水中当着意生云不可用粉染当以墨渍出令如气蒸冉冉欲堕乃可穪生动之韵 
　　畵之道所谓宇宙在乎手者眼前无非生机故其人往往多寿至如刻画细谨为造物役者乃能损寿盖无生机也黄子久沈石田文征仲皆大耋仇英知命赵吴兴止六十余仇与赵虽格不同皆习者之流非以畵为寄以畵为乐者也寄乐于畵自黄金望始开此门庭耳 
　　巨然学北苑元章学北苑黄子久学北苑倪迂学北苑一北苑耳而各各不相似他人为之与临本同若之何能传世也 
　　禅家有南北二宗唐时始分畵之南北二宗亦唐时分也但其人非南北耳北宗则李思训父子着色山水流传而为宋之赵干赵伯驹伯骕以至马夏辈南宗则王摩诘始用渲淡一变抅研之法其传为张澡荆关董巨郭忠恕米家父子以至元之四大家亦如六祖之后有马驹云门临济儿孙之盛而北宗衰要之摩诘所谓云峯石迹迥出天机笔意纵横参乎造化者东坡赞吴道子王维畵壁亦云吾于维也无间然知言哉 
　　荆浩河内人自号洪谷子博雅好古以山水专门颇得趣勾为云中山顶四面峻厚自撰山水诀一卷语人曰吴道子畵山水有笔而无墨项容有墨而无笔吾当采二子所长为一家之体故关仝北面事之世论荆法山水为唐末之冠盖有笔无墨者见落笔蹊踁而少自然有墨无笔者去斧凿痕而多变态 
　　宋畵至董源巨然脱尽廉纤刻画之习然惟写江南山则相似若海岸图必用大李将军北方盘车骡网必用李晞古郭河阳朱锐黄子久专畵海虞山王叔明专畵苕霅景宋时宋廸专畵潇湘各随所见不得相混也 
　　赵大年令穰平远绝似右丞秀润天成真宋之士大夫畵此一泒又传为倪云林虽工致不敌而荒率苍古胜矣今作平远及扇头小景一以此两家为宗使人玩之不穷味外有味可也 
　　赵大年平远写湖天渺茫之景极不俗然不耐多皴虽云学维而维畵正有细皴者乃于重山迭嶂有之赵未能尽其法也 
　　赵令穰伯驹承旨三家合并虽妍而不甜董源米芾高克恭三家合并虽纵而有法两家法门如鸟双翼吾将老焉 
　　元季四大家以黄公望为冠而王蒙倪瓒吴仲圭与之对垒此数公评畵心以高彦敬配赵文敏恐非耦也 
　　张伯雨题元镇畵云无畵史纵横习气余家有此幅又其自题狮子林园云余与赵君善长商确作狮子林图真得荆关遗意非王蒙辈所梦见也其高自标置如此又顾谨中题倪畵云初以董源为宗及乎晚年畵益精诣而书法漫矣盖倪迂书绝工致晚年乃失之而聚精于畵一变古法以天真幽淡为宗要今所谓渐老渐熟者若不从北苑筑基不容易到纵横习气即黄子久未能断幽淡两言则赵吴兴犹逊迂翁其胸次自别也 
　　黄大痴九十而貌如童颜米友仁八十余神明不衰无疾而逝盖畵中烟云供养也 
　　山之轮廓先定然后皴之今人从碎处积为大山此最是病古人运大轴只三四大分合所以成章虽其中细碎处甚多要之取势为主吾有元人论米高二家山书正先得吾意 
　　畵树之窍只在多曲虽一枝一节无有可直者其向背俯仰全于曲中取之或曰然则诸家不有直干乎曰树虽直而生枝发节处必不都直也董北苑树作劲挺之状特曲处简耳李营丘则千屈万曲无复直笔矣 
　　畵树水各有分别如畵潇湘图意在荒远灭没即不当作大树及近景丛木畵五岳亦然如畵园亭景可作杨柳梧竹及古桧青松若以园亭树木移之山居便不称矣若重山复嶂树木又当直枝直干多用攒点彼此相藉望之模糊郁葱似入林有猿啼虎嗥者乃称至春夏秋冬风晴雨雪又不在言也 
　　畵家以古人为师巳自上乘进此当以天地为师每朝看云气变幻绝近畵中山山行时见奇树须四面取之树有左看不入畵而右看入畵者前后亦尔看得熟自然传神传神者必以形形与心手相凑而相忘神之所托也树岂有不入畵者特畵收之生绢中茂密而不繁峭秀而不塞即是一家眷属耳 
　　董北苑畵树都有不作小树者如秋山行旅是也又有作小树但只远望之似树其实凭点缀以成形者余谓此即米氏落茄之源委盖小树最要淋漓约畧简于枝柯而繁于形影欲如文君之眉与黛色相参合则是高手也 
　　枯树最不可少时于茂林中间出乃见苍秀树虽桧栢杨柳椿槐要得郁郁森森其妙处在树头与四面参差一出一入一肥一瘦处古人以墨畵圈随圈而点缀正为此也 
　　古人云有笔有墨笔墨二字人多不晓畵岂有无笔墨者但有轮郭而无皴法即谓之无笔有皴法而不分轻重向背明晦即谓之无墨古人云石分三面此语是笔亦是墨可参之 
　　远山一起一伏则有势疏林或高或下则有情此畵诀也余盖欲拈出以示人惜未有知其解者 
　　畵人物湏顾盻语言花果迎风带露禽飞兽走精神脱真山水林泉清间幽旷屋庐深邃桥渡往来山脚入水澄明水源来历分晓有此数端即不知名定是高手 
　　宋人多写垂柳又有点叶柳不难畵只要分枝头得势耳点柳之妙在树头圆铺处只以汁绿渍出又要森萧有迎风摇扬之思其枝湏半明半暗又春二月柳未垂条秋九月柳巳衰飒俱不可混设色亦须体此意也 
　　卢鸿又名卢乙字浩然唐玄宗时隐于嵩山应诏入长安见帝不拜宰相使人问之曰礼者忠信之薄不欲以薄待君父耳除谏议大夫不受还山为构草堂堂有十景鸿皆自为赋鸿又善畵畵与王右丞埒故世传草堂图多名人所转相临抚也 
　　辋川粉本行世者横卷耳余以卷中诸景收为长轴如李伯时白莲社图然以辋口庄为主 
　　余在长安苑西草堂所临郭恕先畵粉本也恨未设色与点缀小树然布置与真本相似 
　　郭忠恕溪山行旅图余得之长安馆师韩宗伯见而奇之谓此图如沧海沉珠荆山韫玉卞和一出真足绝凡余每叹服斯言乙巳春作此小幅如与古人有合 
　　余家有董源溪山图墨法沉古今日鄂渚官舍凉风乍至斋阁萧闲捉笔仿之元畵不能将之行装追忆其意他日取以相质不知离合何如也 
　　余家有董源溪山行旅图沈石田曾仿之文待诏所谓生平见北苑畵山得半幅即此图也今日在西郊抱珠楼远眺城阴秀峯如簇川源苍莽一片江南畵泒信笔作此殊愧出蓝 
　　宋元名畵余所藏各家甚备垈燕文贵小景未见耳昨年于潘侍御翔公邸舍见溪山风雨图行笔闰秀在惠崇巨然之间借观旬日写此图以拟之 
　　上元后三日友人以巨然松阴论古图售于余者余悬之畵禅室合乐以享同观者复秉烛扫二图厥明以示客客曰君参巨然禅几于一宿觉矣 
　　余写此图用李成寒林法李出于右丞故自变法超其师门禅家呵称见过于师方堪传受者也 
　　昨岁在石湖写此图今携至西湖展观乃绝似两峯六桥景界惟是积雨连旬烟霏不开与李营丘畵法无当须米家父子可为传神也 
　　李成畵偏头关在万金吾邦孚家余在长安借临今仿其意为此 
　　关仝畵为倪迂之宗余尝见赵文敏扣角图仿关笔皆用横皴如迭糕坡乃知倪所自出也 
　　余家有关仝秋林暮蔼图绢素巳剥落独存其风骨尚足掩映宋代名手数辈元季惟倪迂得其意虽荒率墨戏非工细者所能庶几也 
　　右东坡先生题王晋卿畵晋卿亦有和歌诗特奇丽东坡为再和之意当时晋卿必自畵二三本不独为王定国藏也今皆不传亦无复副本在人间虽王元美所自题家藏烟江图亦自以为与诗意无取知非真矣余从嘉禾项氏见晋卿瀛山图笔法似李营丘而设色似李思训脱去畵史习气惜项氏本不戒于火巳归天上晋卿迹遂同广陵散矣今为想象其意作烟江迭嶂图于时秋也辄从秋景于所谓春风摇江天漠漠等语存而弗论矣 
　　云山不始于米元章盖自唐时王洽泼墨便巳有其意董北苑好作烟景烟云变没即米畵也余于米芾潇湘白云图悟墨戏三昧故以写楚山王晋卿写武昌樊口景 
　　米元章作畵一正畵家谬习观其高自标置谓无一点吴生习气又云王维之迹殆如刻画真可一笑盖唐人畵法至宋乃畅至米家又变耳余虽不学米畵恐流入率易兹一戏仿之犹不敢失董巨意善学下惠颇不能当也 
　　米元晖自谓墨戏足正千古畵史谬习虽右丞亦在诋诃致有巨眼余以意为之聊与高彦敬上下非能畵米家父子之变也 
　　余养疴山斋黄石公数幞被相过为消寥寂之况偶出绢素强余写朱家山烛下涂抹仅似其荒率天真耳六法未能备也 
　　余在山中先后六年虽自间远每苦笔墨征索者无宁日不能作铁门限之也鄂渚官署虽依鳯山之麓北望翠屏在眼松声鸟语居然林樾又鲜过客终日掩关得从夙好今年避暑无事遂作数图此幅则以许中舍携赵伯骕万松金阙卷见示故仿之耳 
　　余家有赵伯驹春山读书图赵大年江乡清夏图今年项晦甫复以赵子昂鹊华秋色卷见贻余兼采三赵笔意为此图然赵吴兴巳兼二子余所学则吴兴为多也 
　　图畵谱载尚书能畵者宋时有燕肃元有高克恭在本朝余与鼎足若宋廸赵孟俯则宰相中烜赫有名者 
　　高彦敬尚书载吾松上海志元末避兵子孙世居海上余曾祖母则尚书之云孙女也今日诣竹冈先茔宣三品赠诰念余仕路邅回未及貤恩曾祖父母展拜之次惭负高孺人在时摩顶悬记之语且余好为山水小景似亦有因归舟写此付孙庭收贮以见志胜国名手以赵吴兴为神品而云林以鸥波房山所称许者或有异同此繇未见房山真迹耳余得太姚村图乃高尚书真迹烟云淡荡格韵俱超果非子久山樵所能梦见也为此图以仿之 
　　余尝见胜国时推房山鸥波居四家之右而吴兴每遇房山畵辄题品作胜语若让伏不置者顾近代赏鉴家或不谓然此繇未见高尚书真迹耳今年六月在吴门得其巨轴烟云变灭神气生动果非子久山樵所能梦见因与道寅为别访之容安草堂出精素求畵畵成此图即高家法也观者可意想房山规模于百一乎 
　　诗在大痴畵前畵在大痴诗外恰要二百余年翻身出世作恠沈启南曾有此图余以意为之并书六言绝 
　　王叔明畵从赵文敏风韵中来故酷似其舅又泛滥唐宋诸名家而以董源王维为宗故其纵逸多姿又往往出文敏规格之外若使叔明专问师文伩未必不为文敏所掩也因畵叔明笔意及之 
　　余为仲醇摹云林一幅题云仲醇悠悠忽忽土木形骸绝似嵇叔夜求之近代惟懒瓒得其半耳仲醇好懒瓒畵以为在子久山樵之上政是识韵人了不可得余为写云林山景一似吕安命驾 
　　余顷驰车彭城不胜足音之怀又有火云之苦回驭谷水塔上养疴三月而仲醇挟所藏木瘿垆玉右军月半帖真迹吴道子观音变相图宋板华严经尊宿语录示余夹室中惟置一床相对而坐了不蓄笔砚既雨窓静閴吴门孙叔达以畵事属余纪游为写迂翁笔意即长安游子能有此适否 
　　此仿倪高士笔也云林畵法大都树木似营丘寒林山石宗关仝皴似北苑而各有变局学古人不能变便是篱堵间物去之转远乃繇绝似耳 
　　迂翁畵出胜国时可称逸品昔人以逸品置神品之上历代惟张志和可无愧色宋人中米襄阳在蹊踁之外余皆从陶铸而来元之能者虽多然禀承宋法稍加萧散耳吴仲圭大有神气独云林古淡天然米痴后一人也 
　　此倪元镇畵余于海上顾氏见之书作欧阳信本体畵作董北苑体亭中着两人有小印云林字皆与他云林畵不类今日姜神超以粉本见示遂临之 
　　懿卜为余谈刘冲倩鉴园之胜因作此图却寄余将为山阴之游他时以相质不知果有当否鉴河一曲未闻有李白诗王维畵纪胜太白亦惟风流季真之句不足以配天姥梦游篇也鉴园主人能为余作楚词题畵则甚善 
　　渭川一竿发明王之梦及其千亩遂作素封竹亦时而俗此美箭种竹独取淇园耳园在莪山之上大都挟江山之秀与永和群贤翰墨风流横绝海内之称名园者余尤意倾则以其为文安相国之再传家无厚业宛然师俭花不姚魏石不平泉乔木万株不河阳而仅寄情于此君以俎豆文安于洛阳司马间语不云乎公侯之后必复其始是在美箭矣宋赵伯驹为君实独乐园图李伯时自为龙眠山庄图而子由为题绝句如右丞辋川图余未暇过江览小洪澳之槩因懿卜视图书此若赋诗写景以待异日 
　　延陵村在茅山之东有张从申碑从申唐大历时可直赵子固称其书品在李北海之大玄靖天师碑与延陵季子此碑皆在华阳笔法类徐浩三藏法师碑延陵碑萧定作也畧曰听乐辨列国之兴亡审贤知世数之存没挂剑示不言之信避国保无欲之贞玄风可想至德如存云旁有四贤以祠季子董永韦昭与王素而四癸亥二月畵于朱杨舟次因命之延陵村图并书此 
　　宋人有温公独乐园图仇寔甫有摹本盖宋畵院界畵楼台少有郭恕先赵伯驹之韵非余所习兹以董北苑黄子久法写岳阳楼图欲其真率当彼巨丽耳 
　　余与平原程黄门以使事过江南一日阁舆道上陂陀回复峯峦孤秀下有平湖澄碧万顷湖之外长江吞吐征帆点点与鸟俱没黄门曰此何山也余曰其齐山乎盖以江涵秋水测之果然 
　　赵文敏黄鹤山樵皆有青乐图余游弁山维舟其下知二公之畵各能为此山传写神照然山川灵气无尽余于二公笔墨蹊踁外别构一境未为蛇足也 
　　郭华阳论畵山有可望者有可游者可居者可居则更胜矣以其能令人起高隐之思也江南诸山以九子为可望齐山为可游若可居者惟洞庭两山耳余归将卜筑老焉此图所以志也范尔正新构草堂于云隐兰若之旁属余颜其额余题之曰寻云庄盖取谢公诗所谓寻云陟累榭随山望菌阁不对芳樽酒还□青山郭者首夏自浒墅归宿尔正山房因图此幅乃学僧巨然异时存一清话耳 
　　李思训写海外山董源写江南山米元晖写南徐山李唐写中州山马达夏圭写钱塘山赵吴兴写霅苕山黄子久写海虞山若夫方壶蓬阆必有羽人传照余以意为之未知似否 
　　幽亭秀木古人尝绘图世无解其意者余为下脚注曰亭下无俗物谓之幽木不臃肿经霜变红黄叶者谓之秀昌黎云坐茂树以终日当作嘉树则四时皆宜霜松雪竹虽凝寒亦自堪对蕳文云会心处不在远翳然林水便自有濠濮间想也觉鸟兽禽鱼自来亲人余过仲醇岁寒斋中大不容斗而花竹娟秀鱼鸟近人焚香啜茗有象外之致此非所为会心不在远者耶喜而作此图 
　　水作罗浮磬山鸣于阗钟此李白诗何必右丞诗中畵也畵中欲收钟磬不可得但众山之响在定境时有耳圆通正自觅解人不易 
　　山下孤烟远村天边独树高原此王右丞句也非吾家北苑与高房山不能摹写近时以来得其绪余者寥寥不闻余所以写诗中有畵即畵中有诗意此图然非右丞 
　　坐茂树以终日濯清泉以自洁赵吴兴尝补图所谓大丈夫得志之乐未有图之者余书昌黎全序因为山水以弁之亦仅摹吴兴畵境耳 
　　扫地焚香闭合眠簟纹如水帐如烟客来睡起浑无事卷起西窻浪接天东坡先生绝句当是居黄时作赵伯驹与吴兴赵文敏皆为图之余此幅亦学千里畵法也鄂渚公署去黄百余里江上晴窻尤入东坡诗境 
　　赤日无闲人绿天有傲士种树不几株清凉总相似此绿天庵诗也余夏日此窓坦腹展玩是图兼为临之颇得清凉滋味 
　　余之游长沙也往返五千里虽江山映发荡涤尘土而落日空林长风骇浪感行路之艰犯垂堂之诚者数矣古有风不出雨不出三十年不蓄雨具者彼何人哉先是余之游檇李也为图昆山读书台小景寻为人夺去及是重仿巨然笔意以志余慕余且倒衣从之不作波民老也余以至后三日与陈仲醇唐元征张兼之同处谷水至娄江信宿元征先别余两三人稍逗帆观米元章乐圃先生志王晋卿烟江迭嶂图自后泊舟吴山徧采诸胜意兴所至辄尔泼墨凡为仲醇作畵十余幅归巳经月矣因识岁月 
　　此余壬辰癸巳为庶常请告家居多暇与顾中舍宋太学借畵临仿之笔所谓粉本用贮奚囊者不下数十幅遗散渐尽止存此耳自是蓄畵颇多临摹反不及前武帝既得相如平平耳非复读赋诗时庶几遇之意也 
　　摊烛作畵正如隔帘看月隔水看花意在远近之间亦文章法也 
　　晋陵道中望远树平林坡陀溪岸一一如畵秋色正佳舟行闲适随意拈笔遂得十景 
　　畵中诗惟右丞得之兼工者自古寥寥余雅意六法而气韵生动莫吾犹人独所心醉大痴山水此册皆有其意矣 
　　米敷文题潇湘图云生平有着色袖珍卷为翟伯寿所豪敓盟于天而后归之今不知安在余拟之为米家山已复杂元人法正可出入怀袖畵家右丞如书家右军世不多见余昔年于嘉兴项太学元汴所见雪江图都不皴擦但有轮廓耳及世所传摹本若王叔明剑阁图笔法类李中舍疑非右丞畵格又余至长安得赵大年临右丞湖庄清夏图亦不细皴稍似项氏所藏雪江卷而窃意其未尽右丞之致盖大家神品必于皴法有奇大年虽俊爽不耐多皴遂为无笔此得右丞一体者也最后复得郭忠恕辋川粉本乃极细皴相传真本在武林既称摹写当不甚远然余所见者庸史本故不足以定其尽法矣惟京师杨高邮州将处有赵吴兴雪图小幅颇用金粉间远清润迥异常作余一见定为学王维或曰何以知是学维余应之曰凡诸家皴法自唐及宋皆有门庭如禅灯五家宗泒使人闻词组单词可定其为何泒儿孙今文敏此图行笔非僧繇非思训非洪谷非关仝乃知董巨李范皆所不摄非学维而何今年秋闻金陵有王维江山霁雪一卷为冯宫庶所收函令友人走武林索观宫庶珍之自谓如头目脑髓以余有右丞畵癖勉应余请清斋三日始展阅一过宛然吴兴小幅笔意也余用是自喜且右丞自云宿世谬词客前身应畵师余未尝得覩其迹但以想心取之果得与真肖合岂前身曾入右丞之室而亲览其■〈石盘〉礴之致故结习不昧乃尔耶庶子书云此卷是京师后宰门拆古屋于折竿中得之凡有三卷皆唐宋书畵也余又妄想彼二卷者安知非右军迹或虞褚诸名公临晋帖耶倘得合剑还珠足办吾两事岂造物妬完聊畀余于此卷中消受清福耶老子云同于道者道亦乐得之余且珍之以俟 【 王右丞江山雪霁卷】 
　　右丞山水入神品昔人所评云峯石色回出天机笔意纵横参乎造化李唐一人而已宋米元章父子时代犹不甚远故米老及见辋川雪图数本之中惟一本真余皆临摹几如刻畵且李营丘与元章同是北宋当时伪者见三百本真者止二本欲作无李论况右丞迹乎余在长安闻冯开之大司成得摩诘江山霁雪图走使金陵借观冯公自谓宝此如头目脑髓不逆余意函致邸舍发而横陈几上斋戒以观得未曾有又应冯公之教作题辞数百言大都谓右丞以前作者无所不工独山水神情传写犹隔一尘自右丞始用皴法用渲运法若王右军一变钟辞鳯翥鸾翔似奇反正右丞以后作者各出意造如王洽李思训辈或泼墨澜翻或设色娟丽顾蹊径巳具模拟不难此于书家欧虞褚薛各得右军之一体耳此雪霁卷已为冯长公游黄山时所废余往来于怀自以此生真繇再觏顷于海虞严文靖家又见江干雪意卷与冯卷绝类而沈石田王守溪二诗亦同焕若神明顿还旧观何异渔父入桃源骇目洞心书以志幸 【 王右丞江干雪意卷】 
　　王右丞诗云宿世谬词客前身应畵师余谓右丞云峰石迹迥出天机笔思纵横参乎造化唐以前安得有此畵师也 
　　宋时名手如巨然李范诸公皆有渔乐图此起于烟波钓徒张志和盖颜鲁公赠志和诗而志和自为畵此唐胜事后人蒙之多寓意渔隐耳元季尤多盖四大家皆在江南葭菼间习知渔钓之趣故也 【 张志和畵渔翁夜傍西岩宿诗】 
　　五代时僧惠崇与宋初僧巨然皆工畵山水巨然畵米元章称其平淡天真惠崇以右丞为师又以精巧胜江南春卷为最佳一似六度中禅一似西来禅皆畵家之神品也惠生博雅好古获此奇迹惠公似得主人矣 
　　此卷余以丁酉六月得于长安卷有文寿承题董北苑字失其半不知何图也既展之即定为潇湘图盖宣和畵谱所载而以选诗为境所谓洞庭张乐地潇湘帝子游耳忆余丙申持节长沙行潇湘道中蒹葭渔网汀洲业木茅庵樵径晴峦远堤一一如此图令人不动步而重作湘江之客昔人乃有以畵为假山水而以山水为真畵者何颠倒见也董源畵世如星鳯此卷尤奇古荒率僧巨然于此还丹梅道人尝其一脔者余何幸得卧游其闻耶 
　　余以丙申持节吉藩行潇湘道中越明年得此北苑潇湘图乃为重游湘江矣今年复以较士湖南秋日乘风积雨初霁因出此图印以真境因知古人名不虗得余为三游湘公矣忽忽巳是十年事良可兴感 【 董北苑潇湘图卷】 
　　余家有董源龙宿郊民图不知所取何义大都簟壶迎师之意盖宋艺祖下江南时所进御者畵甚奇名则谄矣 
　　郭恕先楼阁山水可谓人巧极天工错非李嵩辈所能梦见也此图似金焦境界或疑不类余曰君曾见五代时金焦即当首肯耳 
　　余在广陵见司马端衡畵山水细巧之极绝似李成多宋元题跋畵谱俱不载以此知古人之逃名王弇洲尝跋作张端衡后见陆放翁集始知其误跋畵最非易事 
　　夏圭师李唐更加简率如塑工所谓减塑者其意欲尽去模拟蹊径而若灭若没寓二米墨戏于笔端他人破觚为员此则琢员为觚耳 
　　李成晴峦萧寺文三桥售之项子京全法王维今归余处细视之其名董羽也 
　　营丘山水危峯奋起蔚然天成乔木倚磴下自成阴轩畅闲雅悠然远跳道路深窈俨然深居用墨颇浓而皴散分晓凝坐观之云烟忽生澄江万里神变万状余尝见一双幅每对之不知身在千岩万壑中 
　　赵令穰江乡清夏卷笔意全仿右丞余从京邸得之日阅数过觉有所会赵与王晋卿皆脱去院体以李咸熙王摩诘为主然晋卿尚有畦径不若大年之超轶绝尘也丙申七月三十日奉旨持节封吉府渡钱塘次马氏楼待潮多暇出此卷临写因题后 
　　先是余过嘉兴观项氏所藏晋卿瀛山图至武林观高氏所藏郭恕先辋川图二卷皆天下传诵北宋名迹以视此卷不无退舍盖瀛山图笔细谨而无澹荡之致辋川多不皴惟有拗染犹是南宋人手迹余在京师往来于怀至形梦寐及是获披觏再过始知营平所言百闻不如一见真老将语也此聊以论畵耳类是者更何限人须自具法眼勿随人耳食也 
　　此卷为王越石以倪迂设色山水易去犹恐新都多收藏家转入素封手不韵今又为逊之玺卿所收得所归矣苐景纯梦中之锦为江令割截多尽具柰何 
　　昔李伯时西园雅集图有两本一作于元丰间王晋卿都尉之第一作于元佑初安定郡王赵德麟之邸余从长安置得团扇上者米襄阳细楷极精但不知何本又别见仇英所摹文休承跋后者 
　　宋赵千里设色桃源图卷昔在庚寅见之都下后为新都吴太学所购余无十五城之偿惟有心艳及观此仇英临本精工之极真千里后身虽交太史悉力为之未必能胜语曰巧者不过习者之门信矣余后休承六十三年而余获观于东郡王长公所每观唐人山水皴法皆如铁线至于畵人物衣纹亦如之此秘自余逼漏从无拈出者休承虽解畵不解参此用笔诀也长公具眼又多蓄唐宋迹以余为何如 
　　米南宫襄阳人自言从潇湘得畵境巳隐京口南徐江上诸山绝类三湘奇境墨戏长卷今在余家余洞庭观秋湖暮云良然因大悟米家山法 
　　高房山多瓦屋米家多草堂以此为辨此图潇洒出尘非南宫不能作 
　　米元晖作潇湘白云图自题云夜雨初霁晓烟欲出其状若此此卷余从项晦伯购之携以自随至洞庭湖舟次斜阳篷底一望空阔长天云物恠恠奇奇一幅米家墨戏也自此每将暮辄卷帘看畵卷觉所将卷为剩物矣湘江上奇云大似郭河阳雪山其平展沙脚与墨渖淋漓乃似米家父子耳古人语郭熙畵石如云不虗也米元晖又作海岳庵图谓于潇湘得畵境其次则京口诸山与湘山差类今海岳图亦在行笈中元晖未尝以洞庭北固之江山为胜而以其云物为胜所谓天闲万马皆吾师也但不知云物何以独于两地可以入畵或以江上诸名山所凭空阔四天无遮得穷其朝朝暮暮之变态耳此非静者何繇深解故论书者曰一须人品高岂非品高则间静无他好萦故耶 
　　此梵隆之笔盖龙眠高足如比苑之有巨然皆不让于师者凡得四轴而有端平间一题偈实非端平间畵师所能措也 
　　张泽端清明上河图皆南宋时追摹汴京景物有西方美人之思笔法纤细亦近李昭道惜骨力乏耳 
　　余二十年见此图于嘉兴项氏以为文敏一生得意笔不减伯时莲社图□□来于怀今年长至日项晦伯以扁舟访余携此卷示余则莲社先在案上互相展视咄咄叹赏晦伯曰不可使延津之剑久判雌雄遂属余藏之戏鸿堂 
　　吴兴此图兼右丞北苑二家畵法有唐人之致去其纤有北宋之雄去其犷故曰师法舍短如书家以肖似古人不能变体为书奴也万历三十三年■〈耳煞〉畵武昌公廨题 【 赵松雪鹊华秋色图】 
　　赵集贤画为元人冠冕独推重高彦敬如后生事名家而倪迂黄子久畵云虽不能梦见房山特有笔意则高尚书之品几于吴兴埒矣高乃一生学米有不及无过也 
　　诗至少陵书至鲁公畵至二米古今之变天下之能事毕矣独高彦敬兼有众长出新意于法度之中寄妙理于豪放之外所谓游刀余地运斤成风古今一人而已 
　　梅花道人吴仲圭畵师巨然多似船子和尚以橃棹诗题之吴门王文恪家藏其渔乐图入妙品本与盛子昭比门而居四方以金帛求子昭畵者甚众而仲圭之门閴然妻子颇笑之仲圭曰二十年后不复尔果如其言盛虽工实有笔墨畦径非若仲圭之苍苍莽莽有林下风气所谓气运非耶 
　　此幅余为庶常时见之长安邸中巳归云间复见之顾中舍仲方所仲方诸所藏大痴畵尽归于余独存此耳观大痴老人自题亦是平生合作张伯雨评云峯峦浑厚草木华滋以畵法论大痴非痴岂精进头陀而以释巨然为师者耶不虗也 【 陡壑密林图】 
　　畵家初以古人为师后以造物为师吾见黄子久天池图皆赝本昨年游吴中山策笻石壁下快心洞目狂呌曰黄石公黄石公同游者不测余曰今日遇吾师耳 【 天池石壁图】 
　　此吾松顾中舍名正谊之所藏也中舍持入长安为川中郭民部所购顾舍人每向余惋惜忽忽二十年客有游蜀者得之归江南舍人巳千古矣楚弓楚得以故复收之 【 子久阳明洞天图】 
　　黄子久有三教堂所至之处三教高流皆就之谈道机锋电发其愽学乃为畵所掩耳 
　　黄子久畵以余所见不下三十幅要之浮峦暖翠为第一 
　　云林生平不畵人物惟龙门僧一幅有之亦罕用图书惟荆蛮民一印者其畵遂名荆蛮民今藏余家 
　　云林畵江东人以有无论清俗余所藏秋林图有诗云云开见山高木落知风劲亭下不逢人夕阳澹秋影其韵致超绝当在子久山樵之上云林山水早岁学北苑后乃自成一家图绘宝鉴以为师冯觐觐阉人耳云林负气节必不师其畵 
　　梁溪华学士收藏法书名畵为江南冠檇李项子京后起与之鬬胜元季四大家无所不有惟倪迂畵寥寥畵尤易致畵卷绝少项所藏师子林图华则鹤林图耳文太史父子尝欲两家合并为一各不相下师子林为京口张修羽所收余数访华文伯于东皋亭山出此见视如徐洪客一见唐文皇心降神伏咄咄叹赏文伯觉余雅好便以见归几同豪夺岂亦学士公点头相许为同官同味令其文孙作米老捐砚山故事耶 
　　石田先生于胜国诸贤名迹无不摹写亦绝相似或出其上独倪迂一种淡墨自谓难学盖先生老笔密思于元镇若淡若疏者异趣耳独此幅萧散秀润最为逼古亦平生得意笔也 
　　写生与山水不能兼长惟黄安叔能之余所藏勘书图学李升金盘鹑鸽学周昉皆有夺蓝之手我朝则沈启南一人而巳此册写生更胜山水间有本色然皆真虎也 
　　相如之赋昔人称为劝百风一此册子畏之畵似劝希哲之诗似风又几于詈矣若夫王嫱以女兵柔虏薜涛以才媛娱宾不在亡国败家之列当置轻典否则不免重台之诮 【 唐伯虎绝代名姝图】 
　　子昂尝有创为即工者题畵卷有曰余尝畵马未尝画羊子中强余为此不知合作否此卷特为精妙故知气韵必在天生非虗也 
　　李思训畵一鱼甫完未施藻荇之类有客扣门出看寻入失去畵鱼使童子觅之乃风吹入池水拾视之惟空纸耳后尝戏畵数鱼投池内经日夜终不去 
　　王西园为吾郡先辈名流盖与钱鹤滩同时詶倡甚有高韵余得其日纪数册每遇书畵题咏随手记录如周密烟云过眼录之类想见其人绝去俗事山水畵亦老笔纷披似启南本色此写生四种拙中有巧非时师所能凑泊也后有孙汉阳周山人宋居士各为写生似欲与争席恐非野老所堪然古质今妍各有独诣未可抹杀前人草创之力余不工花草畵以意定如此江南顾大中尝于南陵廵捕舫子上畵樊川南陵水面诗意时大中未知名人莫加重后为客窃去乃共叹惋余曾见文征仲畵此诗意题曰吾家有赵荣禄仿赵伯驹小幅畵法妙绝闲一摹之殊愧不似今余不复见征仲笔去二赵可知矣 
　　管夫人墨竹世多有之余见山庐绣佛图亦工山水今复见此佛像及小楷皆有法度虽文敏续书数十行无能远过也白石翁跋笔法不减涪翁垂始当作无始或偶然笔误耳 
　　姚氏月华笔札之暇时及丹青花卉翎毛世所鲜及尝为杨生畵芙蓉约畧浓淡生态逼真然聊复自娱人不获多见也 
　　花品从众香国中来临风独笑足令姚魏气短便有群芳竞妬其品自绝 【 畵海棠】 
　　赵子固畵水僊欲与杨无咎梅花作敌子固南宋人周草窓廖茔中极重其品曾剌舟严陵滩下见新月出水大笑云此文公所谓绿凈不可唾乃我水僊出现也 
　　昔见周贞静先生小景云山十幅余绝类米虎儿高尚书及是又见行草书不减苏玉局黄涪翁与其诗得三绝曾游楚中以一瓣香荐于先生遗爱祠少时读先生论数十篇至今不忘如此前辈风流今日殆尽良可兴慨 
　　钱舜举山水师赵令穰人物师李伯时皆称具体赵文敏尝从之问畵法宋进士不仕元者此卷得李伯时笔或以临本盖伯时畵阿罗汉粉本流传胜国时尚多也 
　　右仇实父临赵伯驹光武渡河图衷于李伯时单骑见虏与陈居中文姬归汉二图之间位置古雅设色妍丽为近代高手第一 
　　道君皇帝以积墨写石凡有六品后敷文学士小米跋于海岳庵中不似人间抅勒法也然石田翁则云畵石须用皴如写大山则隽咏有味汉阳先生嗜石不减米颠生平畵石甚多独此卷悉摹宣和所藏宣和一生宝石皆为胡骑辇入黄沙白草此石出汉阳不知传流几千百年信乎翰墨之权真堪与万乘埒也 
　　唐李德裕采天下恠石聚之平泉别墅遗诫后昆曰有以平泉石轻予人者非佳子弟也内一醒酒石尤珍爱之醉则踞焉今汉阳之宝石似不少逊而畵石疑较胜唐诗云寒姿数片奇突兀曾作秋江秋水骨又云雪尽身还瘦云生势不孤此颇足以状石 
　　昔人评石之奇曰透曰漏吾以知畵石之诀亦畵此矣赵文敏常为飞白石又常为卷云石又为马牙抅石此三种足尽石之变孙汉阳推其意为此册若使米公见堪仆仆下拜 
　　此罗汉娄水王弇山先生所藏乃吾友丁南羽游云间时笔当为丙子丁丑年如生力驹顺风鸿非复晚岁枯木禅也诗文书畵少而工老而淡淡胜工不工亦何能淡东坡云笔势峥嵘文采绚烂渐老渐熟乃造平淡实非平淡绚烂之极也观此卷者当以意求之 
　　众生有胎生卯生湿生化生余以菩萨为毫生盖从畵师指头放光拈笔之时菩萨下生矣佛所云种种意生身我说皆心造以比耶南羽在余斋中写大阿罗汉余因赠印章曰毫生馆 【 丁南羽白描罗汉】 
　　余常与眉公论畵畵欲暗不欲明明者如觚棱钩角是也暗者如云横雾塞是也眉公胸中数具一丘壑虽草草泼墨而一种苍老之气岂落吴下之畵师恬俗魔境耶同观者修微王道人也 
　　余以辛卯之秋游武夷曾为云窝二律诗独未为图耳今见逊之此图追踪子久烟云奔放林麓深密实为畵中之诗三十年前眼境重新坐收幔亭奇致叹服 【 王逊之接笋峯图】 
　　沈石田每作迂翁畵其师赵同鲁见辄呼之曰又过矣又过矣盖迂翁妙处实不可学启南力胜于韵故相去犹隔一尘也逊之为迂翁萧疏简贵如此图者假令启南见之当咄咄叹赏 
　　余以丙申冬得黄子久富春大岭图卷以丙寅秋得沈启南仿痴翁富春卷相距三十一年二卷始合初闻白石翁有出蓝之能乃多本家笔又杂以米家墨戏其肖似者过半不若逊之此图气韵位置遂欲乱真也丁卯夏五日雨窓观长蘅鉴定因书此以志崇慕 
　　李孝廉长蘅清修素心人也平生交有二孟阳一为程孟阳善畵一为邹孟阳善鉴畵过于程盖程以能畵故不受法縳而邹孟阳居六桥三竺湖山间每长蘅游屐所至必与之俱乘颓然微醉有意放笔时辄以纸墨应无论合作与否收贮如头目脑髓果有以十五城易者知其必不为割好也长蘅以山水擅长余所服膺乃其写生又有别趣如此册者竹石花卉之类无所不备出入宋元逸气飞动嗟嗟其人千古其技千古而孟阳为庆卿之渐离其交道亦是千古可传也 
　　胜国时畵道独盛于越中若赵吴兴黄鹤山樵吴仲圭黄子久其尤卓然者至于今乃有浙畵之目钝滞山川不少迩来又复矫而事吴装亦文沈之剩馥耳伯玉此册行笔破墨种种自超可谓刬俗入雅故当名家伯玉寒士然从项氏兄弟游多见项子京所藏名畵遂尔有得吾友陈道醇特好之 
　　畵家以神品为宗极又有以逸品加于神品之上者曰失于自然而后神也此诚笃论恐护短者窜入其中士大夫当穷工极研师友造化能为摩诘而后为王洽之泼墨能为营丘而后为二米之云山乃足关畵师之口而供赏音之耳目杨龙友生于贵竹独破天荒所作台荡等图有宋人之骨力去其结有元人之风□去其佻余讶以为出入巨然惠崇之间观止矣龙友一日千里春秋甚富未见其止不知分手之后变化若何余畵禅室中专待溪藤一幅与摩诘同供养耳 
　　王磨诘十九赋桃源行潘安仁三十作闲居赋孔彰今年三十为招隐诗志在林泉声出金石其诗则取材于选程格于唐淹有摩诘安仁之长而若置身于辋川庄河阳别业以终老无朝市慕者虽年三十而摩诘安仁晚岁踦岖涉世赋白首同所归安得舍尘网之句蚤分迷悟矣惟是词之品虽悬畵师之习犹在其山水长卷不免乞灵于右丞然又出入荆关规模董巨细密而不伤骨奔放而不伤韵似未以辋川为竟者他时如韦苏州李晞古之大年诗畵更当何若以此少年之笔为券可也 
　　黄叔明为松雪甥居吴兴最近太湖屡游东西洞庭两山尝见其溪桥玩月图又名具区林屋图皆摹王右丞石穴嵌空树技刻画为未变唐法也原之精于绘理自出笔意一洗黄鹤老人气习苍莽秀润君家顾长康真有种耶 
　　李昭道一泒为赵伯驹伯骕精工之极又有士气后人仿之者得其工不能得其雅若元之丁野夫钱舜举是巳盖五百年而有仇实父在昔文太史亟相推服太史于此一家畵不能不逊仇氏故作以赏鉴增价也实父作畵时耳不闻鼓吹阗骈之声如隔壁钗钏顾其术亦近苦矣行年五十方知此一泒畵殊不可习譬之禅定积劫方成菩萨非如董巨米三家可一超直入如来地也 
　　古人论畵以取物无疑为一合非十三科全备未能至此范宽山水神品犹借名手为人物故知兼长之难项孔彰此册乃众羙毕臻树石屋宇花卉人物皆与宋人血战就中山水又兼元人气韵虽其天骨自合要亦功力深至所谓士气作家俱备项子京有此又孙不负好古赏鉴百年食报之胜事矣 
　　吾乡朱文豹以韬钤为冠军常待诏阙下仰畵兰自给畵兰深得文太史风韵今仕于闽独不见其写九节兰岂怀乡结梦习此谷中草本耶且涧兰以海禁鲜至犹待将军荡平海寇复还旧观耳 
　　古人左图右书自虞舜时巳有作绘彰施之论近代白沙先生尤工畵梅讲学家宗玩物丧志语几所谓杀风景汉玄水独取濂洛新安绝句诗写为入境一经点缀便自风流不减辋川龙眠诸名迹以为卧游其间无关浴沂悟境有进技者矣余好古人畵至为人摹入中山箧不免作此语护短玄水观之无俗不真即艺成道或以此有取于余也 
　　吾郡畵家顾中方中舍最着其游长安四方士大夫求者填委几欲作铁门限以郄之得者如获拱璧今原之长公元庆踵其家风有出蓝之能又以精工佐其古雅如王氏之有羲献奇矣奇矣 
　　书有法帖尚可意求至于畵道必托缣素非木石雕镌所能传者今宋元名笔一幢百金鉴定少讹辄收赝本而浅学之流朝事执笔夕以自标或曰此学范关此学董巨殊可惭惶亦闻王安道之事乎安道精于医自谓天下少双闻秦中有国医不远千里为之佣保凡及三年莫窥其际一日忽佐片言国医骇之曰子非王安道乎相视而笑安道遂纵游华山作图四十幅而归翰墨之事谈何容易也 【 林雪畵】 
　　岁在己亥余北归过汶上时于文定公以东平李室名道坤者所作山水花卉册见示托路大夫求余跋北方畵学自李夫人创发亦书家之有李卫奇矣奇矣山居荏苒几三十年乃闻闰秀之能畵史者一再出又皆着于武林之西湖初为林天素继为王友云彼如北宗卧轮偈此如南宗慧能偈或对境心不起或对境心数起皆菩提增长求女人相了不可得然天素秀绝吾见其止云友澹宕特饶骨韵假令嗣其才力殆未可量惜其身世犹遶树三匝非然明二三君子为之金汤何自磨砖作镜余又惜于东阿虽度外怜才不遑见献花天女听其说法与余同耳 【 林下风畵】 
　　赵承旨畵滚马管夫人隔垣窥公作滚马形自此绝笔盖传神之妙能使生马之神收入笔端杜工部丹青引所谓花骢却在御榻上圉人太仆皆惆怅也李伯时畵马秀铁面呵之谓恐串习既久或堕马趣则子昂变形益自可信吾邑顾太学家有针圣绣此八骏图虽子昂用笔不能辩亦当代一绝余每劝太学令多绣大士像以助生天作弗之因正如秀铁面说法耳 
　　董北苑僧巨然都以墨染云气有吐吞变灭之势米氏父子宗董巨然法稍删其繁复独畵云仍用李将军拘笔如伯驹伯骕辈欲自成一家不得随人去取故也 
　　老米畵难于混厚但用淡墨浓墨泼墨破墨积墨焦墨尽得之矣 
　　米元晖自题潇湘图有诗曰山中宰相有僊骨坐爱岭头生白云壁张此畵定惊倒先请倩人扶着君朱晦翁又题云闲云无四时散漫此山谷幸乏霖雨姿何妨媚幽独余每有当其语畵成即以题之庚戌春日寓于德清吴礼部之来青楼楼收西湖之胜畵中所得不少余自闽中归阻雨湖上日望雨峯如浓墨畵每有所会辄为拈笔成此长卷凡半阅月雨霖图穷别构一境不复米氏父子可伎俩矣因记其岁月于此长兴姚中丞家有黄子久临溪书屋图昔年曾访之如索靖观碑今犹未尽其法聊以效颦耳文太史本色畵极类赵承旨第微尖利耳同能不如独异无取绝肖似所谓鲁男子学柳下惠吴文仲为米仲诏畵所藏石一卷仲诏走信三千里视余余为定名曰此洞天灵焰也盖文仲以孙仲微畵火法为此石传写神照而其蜿蜒垂垂者当作水观剑峯崭截者当作金观孤起林立者当作木观坡陀平夷者当作土观宋邵氏以石与金木水火土而六谓石具五行之秀也仲诏所藏有之矣昔人闻镜可照二十里许者曰吾面如楪子大安用是闻砚可呵之出水者曰一文钱一担水安用是此虽发于名贤之口未为笃论物有尤物如人有异人若夫苏子瞻之仇池米元章之砚山可抑其声价与他山之石等则相取桓圭衮裳足矣何必皋卨将取长矛大戟足矣何必韩白哉岂直石之不幸而巳米苏二公为石兄作卞和泣意不在石也仲诏岂有异耶元章洞天一品石有甘露降其傍礼部状闻于朝今仲诏在辇毂之下太乙下观百灵潜卫何止甘露洒须弥而巳 【 米仲诏奇石图】 
　　畵图与此卷余见之长安高邮杨州守家正合剑时也忽忽三十年又为新都吴周生所得陈太常所谓见诗者不能见其图亦属缺陷虽然以畵法论恐右丞之迹北宋犹如星鳯安能传至近代绢素如新或后人得诗卷而拟作以配者周生可无遗憾矣 【 吴周生藏王右丞奕棋图】 

　　○杂记 

　　众生境界不可思议虽梵网经萧皇忏备载诸业障然皆为西竺与比丘发药粗细隐显枯漏犹多太上感应篇出于南宋真西山之世盛行于神庙御极之初嗣是表章有人更仆不数近时李卓吾周海门二公之序其最著者也余髫年承先尚书公授奉诵读书写流通自涉历宦途所见士大夫往往迹远悔尤而报应差忒心窃疑之及思篇中有云见他荣贵愿他流贬见他富有愿他破散作而叹曰所谓一恶足以灭众善者非此耶此之为毒中人心髓故有都将相而剪忌不休处困污而排上犹虑害于而家凶于而国不小矣凡经典皆逗末劫之机此一劫中四语对故为拈出与开卷者共省之武林陆孝廉踰凡计偕落羽数过余邸中为其弟之遇索序余时理装将出春明不及应归山中孝廉再诗诺而弁之如此陆在武林世其慈善孝友不负宝书者也 

　　○赞秦光四受持准提绣像 

　　以针圣手传法王神虔心持诵赴感应身 

　　○赞常明和尚像 

　　苦行头陀精进波罗东西南北赤脚奔波 

　　○再题秦光四庭训 

　　光四尊公鳯章七十时作蝇头书当时为庭训没世为手泽光四奉若天球罔敢失坠孝思不匮见于此矣 

　　○题万草庭书 

　　乍展数字以为陆文裕公书巳而知为草庭万先生之笔余学书八十年吾郡有此书家而至今始见一班可愧矣 

　　○为郑庶常跋纶诰 

　　神宗丁酉冢宰富平孙公右御大夫嘉禾沈公以争察典故小有言各与告归迨己酉富平再秉铨而楚麻罪废金吾刘承禧冀因缘起乃作书致所交富平者谓沈且谋为蔡津而托数君子为过秦论于是金吾一片楮遂作刑书无一得免察处者郑公曾官嘉禾亦在文致中故其宜也金吾札江夏郭宗伯先函示不佞是以知之熹宗壬戌其昌承乏修神祖实录副总裁未几拜南宗伯之命不及拈笔于实录中叙厓略亦不知史官若为书因书郑庶常所请纶词及之以为秉国成者儆者焉 

　　容台别集卷之六终 

　　●容台集后序 

　　昔黄帝师大挠颛顼师绿图帝喾师赤松子至汉留侯为帝者师愿从赤松子游论者谓善藏其用夫除秦蹙项报韩用亦几殚矣嗣是若唐之李邺侯国初之刘文成庶几帝师之选乎鼎科生也晚知吾吴有平泉陆先生以宗伯致政归寿跻百岁儿童走卒俱知其名慨然想见其遗风而未及饱其遗言今幸得之董先生出陆先生之里勋秩亦如之而著述之富过于甔甀洞朝披一品衣夜抱九仙骨如李邺侯而善藏其用又若得留侯之诀者先生为皇祖旧学今上诏求故剑领袖宫僚不减古坐论之礼而先生累疏引年附于疏广知止之义即其生平大业四库庋之不能尽十部别之不能了而所梓容台集丝纶之草仅传什一金石之章仅传什三虽一勺自具大海而入五都之市者触手琳琅尚思尽倒波斯之藏盖先生纸落如飞即涂乙之稿游戏之墨竞珍袭为吉光片羽先生亦若任作飘英散锦长君辈搜辑编纂始成此集知无燕石之混赝鼎之荐矣然而发金匮之藏抽册府之秘先生之业在焉?贝屃镇夫名山碑版照于四裔先生之业在焉总持三教宏奖羣伦以至缣轴品题尊彛赏鉴先生之业又在焉然则读先生之集者正坡公所云掘地得泉而非水颛在是也先生所谓天总而人岳也寿必远过陆先生知天子有安车之聘比于绿图赤松帝师之号非先生谁与归此集即以当丹经玉简可也鼎科溯师友渊源犹得奉辟咡之教兹集重梓成幸与较雠役因附名末简 
　　门下后学沈鼎科谨识 
