　　钦定四库全书　　　　　集部五
　　桂隠文集　　　　　　　别集类四【元】
　　提要
　　【臣】等谨案桂隠文集四巻诗集四巻元刘诜撰诜字桂翁庐陵人生于宋末犹及见诸遗老得其绪论迨延祐复科举后益肆力于名物度数训诂笺注之学既十年不第乃刻意于诗古文江南行御史台屡以教官馆职遗逸荐皆不报至正十年卒年八十三王荣禄为之请于朝諡曰文敏事迹具元史儒学传此集为其门人罗如篪所编有虞集欧阳元二序本传称其文根柢六经躏轹诸子百家融液今古而不露其踔厉风发之状考集中有与揭曼硕书称文章期于古而不期于袭期于善而不期于同期于理之达神之超变化起伏之妙而不尽期于为収敛平缓之势若以委怯为和平迂挠为舂容如学西施者仅得其矉学孙叔敖者仅得其衣冠谈笑非善学者也盖其文章宗防主于自出机轴而不以摹拟字句为古欧阳元序亦称其文温柔敦厚似欧明辨雄隽似苏至论其妙非相师非不相师盖深得诜之用意元称其尤长于诗诗尤长于五言古体短篇所论亦允顾嗣立元诗选则称其律诗多佳句案集中近体格力颇遒实不仅以佳句见且嗣立所摘诸聮如燕子楼台人影瘦海棠池馆月痕孤乃近小词君如硎刃千牛解我似车轮四角方亦江湖习调殊不足尽诜所长也诜墓志亦欧阳元作称其有古文若干巻诸体诗若干巻骈俪书劄若干巻总题曰桂隠集均不着其巻数疑作志之时仅有藁本尚未厘定成编此本为明嘉靖间其族孙志孔所刋凡文四巻诗四巻而不载骈俪书劄疑重刻时巳有所散佚又诗末有罗如篪跋称先梓其诗十四巻而今本实止四巻殆亦编次者所合并欤乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费墀










　　桂隐文集原序
　　昔者庐陵欧阳公秉粹美之质生熈洽之朝涵淳茹龢作为文章上接孟韩发挥一代之盛英华醲郁前后千百年人与世相期未有如此者也苏子瞻以不世之才起于西蜀英迈雄伟亦前世之所未有南丰曽子固博攷经传知道修已伊洛之学未显于世而道説古今反覆世变不失其正亦孰能及之哉然苏氏之于欧公也则曰我老归休付子斯文虽无以报不辱其门子固之言曰今未知公之难遇也后千百世思欲见公而不可得然后知公之难遇也然则二君子之所以心悦诚服于公者返而观其所存至于欧公则闇然而无迹渊然而有容挹之而无尽者乎三公之迹熄而宋亦南渡矣干淳之间东南之文相望而起者何啻十数若益公之温雅近出于庐陵永嘉诸贤若季宣之奇博而有得于经正则之明丽而不失其正彼功利之説驰骋纵横其间者其锋亦未易婴也文运随时而中兴槩可见焉然余窃观之朱子继先圣之絶学成诸儒之遗言固不以一艺而成名而义精理明徳盛仁熟出诸其口者无所择而无不当本治而末脩领挈而裔委所谓立徳立言者其此之谓乎学者出乎其后知所从事而有得焉则苏曽二子望欧公而不可见者岂不安然有拱足之地超然有造极之时乎而宋之末年説理者鄙薄文辞之丧志而经学文艺判为专门士风頺于科举之业岂无豪杰之出其能不浸淫汨没于其间而驰骋凌厉以自表者已为难得而宋遂亡矣中州隔絶困于戎马防声气习多有得于苏氏之遗其为文亦曼衍而浩博矣国朝广大旷古未有起而乘其雄浑之气以为文者则有姚文公其人其为言不尽同于古人而伉健雄伟何可及也继而作者岂不瞠然其后矣乎当是时南方新附江乡之间逄掖缙绅之士以其抱负之非常幽逺而未见知则折其奇杰之气以为髙深危险之语视彼靡靡混混则有间矣然不平之鸣能不感愤于学者乎而一二十年向之闻风而仿效亦渐休息延祐科举之兴表表应时而出者岂乏其人然亦循习成至于骤废骤复者则亦有以致之者然与于是执笔者肤浅则无所明于理蹇则无所昌其辞徇流俗者不知去其陈腐强自髙者惟傍窃于异端斯文斯道所以可为长太息者常在于此也往年集承乏禁林陪诸公奉诏读进士之防于南士得刘性粹而奏之尝与论及此事后十年而遇集于云峯下又尝及之而思见乎有以相发者又后二年以书来告曰我乡先生刘桂隐氏有学有行文章追古作者而年亦七十有四矣屹然山林其书满家而逺方无尽知之者因以得先生之书焉集执书而叹曰余知之旧矣而未获与之游也先生之言曰弱冠时犹及接故宋之遗老既内附犹用力于巳废不用之赋论视侪辈无已及者国家以进士取人未能忘情于斯世乃益究乎名物度数之节注牋训释之辞以从当时之所为而志大言髙不为有司察识又十年廼为古学而用意于欧阳子焉四方之求文者随而应之不知其沛然而无穷也此虽先生之谦辞要其大概不我欺也嗟夫以文应时者虽有古今所取以为文者古今无有异也以髙才博识专业而肆志求诸昔之人者五六十年其应于今者合否不足论也吾故曰山林之日长得以极其力之所至学问之志专则有以达其智之所及知其背于涂辙之正者即有所不为知其可以传诸方来者则言之而无隐论古今成败无所蹈袭而出人意表观乎泷冈之麓青原之波不亦善于达本而遡源者乎集故极道夫欧阳子之未易知而善乎先生之有以知之而輙及于余之所欲求知于欧阳子者而着之篇也先生之文凡若干巻诗若干巻已刻杂著记序铭説等若干巻方将刻焉而先生耳聪目明心识精敏出其所新得以为言者犹未有止也集小于先生四歳相望不逺安敢以齿髪之不足而自弃于先生乎姑书此附诸篇末使观先生之文者或有取于区区之言而有所感发也夫雍虞集撰















　　桂隐文集原序
　　庐陵刘桂隠先生以文集寄余京师余为之言曰士生数千载后言性命道徳如面质古人言成败是非如目击古事其间命意脩词则欲求古人之所未道而又欲不背驰古人其事可谓难矣或曰难可但已乎曰不然有一定之法而蔑一定之用者圣人之于规矩也有无穷之言而懐无穷之巧者造物之于文章也是故巧能为文章不能为规矩偭故常而为规矩者狂之于巧者也法能为规矩不能为文章守故常而为文章者狷之于法者也今余读刘先生之文温柔敦厚欧也明辨雄隽苏也至论其妙初岂相师也哉又岂不相师也哉或曰妙可闻乎曰妙可意悟耳试从先生求之有不可得傅以言者矣而况余乎虽然余所谓规矩蔑一定之用文章懐无穷之巧者庻乎近之先生文传世可必尤长于诗诗五言古体短篇尤佳因书以为之序至正七年七月日渤海欧阳元撰
　　钦定四库全书
　　桂隐文集巻一　　　　　　元　刘诜　撰赋
　　闻角【有序】
　　予久客城中朝暮闻角念歳月易徂有感而赋
　　孤城始秋凉月流夜悬叶鸣空疎萤入榭云鳞鳞而不风汉耿耿以西下皷屡急而遄絶钟渐逺而欲罢有声呜噫非咽非咤节迭转而愈长哀一送而如泻于是刘子喟然叹曰兹非羌人所以愁予焉者耶鳌极四立物象两数肇帝鸿之智创忽几阅于朝暮天沄沄而如轮人扰扰以俱骛年逾年而递新日复日以犹故春花暾寒鸟栖露青山淡而无言去轨盈而成路蛾眉变而垂霜华屋郁以为墓譬栖尘之寄辙倐东西而不悟嗟此声之何情送万化以终古是以汉武欲求于飞仙秦皇行乐而无度皆无可于奈何知不可为而弗顾予欲破形息声除烦养素使斯人无昕晦之怀忘隂阳之节莽莽而行怡怡而寤可乎客有笑之曰子惟多感不求其端夫规之以龙门之桐引之以淇水之竿饰藻绘之徽异托奴之所刓此天地之委质曽何与于悲欢且夫王孙公子抵掌歌啸朝发五陵暮宿温囿靓糚呉娇曼舞燕妙将军胜敌行赏献庙凯歌屡扬笳皷迭奏前营旂之太白后蹴踘之騕褭千石一饮万金一笑岂不动于所闻忽飘吹之惊窦乃有生未遇单练不完翁子行歌樵路晩寒身辞家而靡适妻去室而不安东眺临淄西望秦关星月不动迢迢千山独抱志其何为乃掩扉而长叹正则去国伯竒履霜庭花寒而不吐秋风起兮吹裳天茫茫而正色雁矫矫而高翔痛所天之未遇独忍死而徬徨又若陈后初絶班姬早衰春苔緑兮生阶曙月皎兮窥帷菱鉴无色兰芳久摧立长门之残雪睨建章之高枝抚长夜之如年哀徃日之莫追此其人闻之然后増欷塡膺发恨销骨流涕而不自持也是兹声之在宇宙特羁穷不遇憔悴失意者之所独悲也彼其呜噫朝暮者其亦安知之邪是故感不在物而在于心山阳闻笛东市泣琴闻悲笳而折骨掩琵琶而沾襟慨所听之不同亦何怨于无情吾闻太上立德其次立功其次立言苟有托于悠久又安计于歳年睠天道之有常孰能系于运迁彼视防而嗟衰谅不取于圣贤于是客主释然一笑而起庭月既半角声乃止
　　扇
　　刘子坐于山斋于时四月近晦骤暑而雨隂云伏兴风气袭宇墙頽壁溃浪浪彻曙下重箔而犹清进裌衣而复御顾视前日之扇投委四壁黯然无色若败军之士巻甲而狼藉也若已放之女掩袖而不饰也若揺落之木申严霜而于邑也于是喟然而顾客曰是何暄凉之速而疎戚之骤宠贱之殊而妍丑之异岂非其无自防之标而轩轾俯仰皆为夫人之是制此班姬有感于絶恩而东阳长歌于憔悴也客曰夫理有乗除时有兴替睠是物之无情果何识于斯世诚于彼以未变直吾心之异视盖其为物也非有他技一主于清不以时改不以人更故其阅宠辱傲陞黜玩世而不矜也久矣且夫凉风八月庭树始衰风惨肃而中人霜凄厉而侵帷雁横空而唳怨蛩入户而吟悲斯固见疎而遗弃矣而又闭塞成冬天地寥閴林狂号于枯梢野凄絶于行迹层冰峩而截肪崇雪缟以荐璧累裀复席丛袄叠宻庭炽赭鳞履缛翠舄拥腋白之万金宴醥黄之千石燕姬温座而吹笙赵女暖歌而鼔瑟于斯时也败鸾尘掩断箧网积过目起憎推去如隙而彼亦不自以为戚及夫防宾届节暄老炎继山蒸火云空走赤炜炽六合之皜皜焦万状之靡靡鳞投渊而烦呀鸟栖谷而暍死肃凉台之宏敞汗流喘以竟趾恨蓬莱之难跻疑洞庭之犹沸桃笙无功蔗浆失味冰壶不足以溉吻雪貌不得以近体于斯时也提携左右昕夕卧起转轻飚于怀袖捍百毒于蚊蚋手暂停而若失梦巳熟而未委爱逾声色亲过父子等饮食以尤切齐璧珠以加美而彼亦不自以为喜此其为德岂不近于用之则行舍之则藏不见几微于三仕三巳者邪嗟夫此世之人进退睢睢常非时而攻鑚扰秋宇之蝇飞朝乗势而炙手集权门之轻肥暮失势而热中抱戚戚而尤悲曽不悟于时命徒寤叹而神疲故夫天地之间有大寒暑殷才零落于麦墟周士废居于土利有得丧之异趣功有成败之殊涂耕有丰俭艺有弃取李广数竒于侯封顔驷不遭于好武邵平晩托于市门翁子早歌于樵路慨大化之不齐难强邀而逆拒虽悠悠之奚心亦戱覩于所处苟吾初之不变固可俟于千古奈何陨获弗持顚沛失据彼小人兮何足责顾君子之是惧岂惟物之最灵曽无情之为愈言未既长飚振空朗日在树于是刘子一笑而起曰伟哉客之言也书以为赋
　　蜂【有序】
　　蜂有君臣之义朝防其一耳若徇忠死节系名教尤大则不可不之録也作蜂赋
　　繄颢穹之陶形兮人与物而同钧宗一本而有文兮首万国而为君惟偏全之异禀兮乃人物之繇分超羽属而独出兮异哉蜂之如人或以微而不致索或以毒而不敢亲孰知肖翘之蜚翼而能有卑尊之大伦若乃春妍景辉鸟来归幽岩缛绣穷林锦霏于是薨薨窥窍翁翁入洞斜萦偃月大取悬瓮将卜食以告迁亦相时而后动是则胥宇之水浒相宅之洛土也至若日吉辰良晴风燠阳其声也如钲皷之合节其阵也如甲兵之成行出则渐宻飞则载扬如罂如扇卫小子王是则就邸之支庶分藩之令主也而乃金房初建玉宇未成骈肩构度聚首经营巻然似栗是为灵台千门万户环向四开是则经始之勿亟庶民之子来也周庐既列课法爰作股负香兮成丸翼汲水兮如杓于是凝芳敌兰积润俦酪府库充溢矗不知其几千万落专一意以上供亮竭力以诚乐命黒衣之虎贲守重门而司防惰者必杀不以小大是则交征之庶土底愼之财赋也蘤蘤华华一日两衙歌声雷震朝罢无哗方其旅进旅退如向如对俨降升而后揖甚趋庭而列拜比常防而宴见无更直与轮代闲日移隂王乃时巡陟高丘乎下垒卬戢戢而欣欣骋非八骏扈无三军何曽蹙頞以疾首乃能省方而观民而或尾螫多辛负蠃失助羣聚于穴誓无背去别瑶林兮玉树谢金谷兮琪圃无面目以偷生絶纷华而不顾于是闭口却粒垂头丧气纳一命于所天萃百万而同死盖商余孤竹之二子齐横五百之壮士也呜呼辛螫之求周诗是忧有毒维虿春秋所戒岂知物微性至五常俱备未容仅比于蝼蚁而不识其事也可以证鬼神而质天地是故应期而朝信且礼也多思而营巧且智也效死不二志于义也割脾而施仁之惠也嗟一气之忠烈亘万古而不折事莫小于饿死尤莫大于失节胡委质而为臣兮顾背主而改辙彼瀛王事十姓兮可以人而不如物吾托蜂异以劝来世盖不特演周公之雅而广张华之志也
　　咏归亭
　　繄青原之崔峩维文学之奥区前忠节之驰骤后贤哲之步趋振文德于昭代深化雨于涵濡纷洋洋而济济咸砥砺于亷隅屹宫墙之数仭接道义之通衢嗟游息其何所得遗地于榛芜宛城南之沂泗用建亭而象诸江山穷于一览盖亦庶乎咏归于风雩也呜呼千载而上圣门此乐千载而下我亭此作剖洙泗之藩篱遡渊源于濓洛虽兴废其何常初无问于今昨盖将示天下之广居振士林之教铎而岂眺达之娯观美之托也哉且其风和景曛万物欣覩勃郁萧森生机毕露则青春之将暮也亦有良朋与子偕行单袷初试微凉乍生则我服之既成也章甫峩峩衣裳楚楚来游来歌爰笑爰语何啻冠者五六童子六七其侣也鹭渚泱泱可濯可湘温乎沂水之净也螺峰苍苍可息可藏郁乎雩林之盛也于以濯我缨于以陶我性吟风弄月之襟怀随栁傍花之意兴登斯亭以览尚彷佛于见圣悟狂防之雍容本胷次之昭莹岂世异而事殊固合辙而同径彼醉梦之纷拏何莫践于斯境于是抚事兴怀因名致慨亭夕阳而愈悲亭山隂而安在连昌之宫槛半欹北苑之沉香速坏华亭之唳鹤不闻湖亭之防鱼何怪是皆逞富贵于一时擅风流于当代纵情肆欲欢虽盛以奚为极侈穷奢志虽得而愈殆曽不若此亭翼然圣途伊迩建梁栋于仁义立磐石于忠信礼乐其檐翚诗书其封畛可以乐日用之经常扫人欲于净尽如天理之流行等气象于尧舜倘圣贤之可归庶努力于日进乱曰咏归之乐着于经兮世逺人亡示以亭兮我造斯亭咏而归兮希圣希贤殆其庶几兮
　　兰亭【有序】
　　越州山隂县西南二十里为兰渚越王种兰处也晋王右军谢太傅兄弟数徃造焉筑亭其上名曰兰亭永和九年上巳日右军与同游者四十一人流觞曲水倡咏其间不能成诗者十六人时方尚幻以一死生齐彭殇为高右军独有感于修短之数慨然叹老之将至岂以司马氏之偏安不自奋者政坐沦溺于老庄之无为乎观其与谢安石殷深源书其经纶为何如哉而蹉跎出怀祖下兹其所以峻誓松楸也而晋事不复振矣呜呼歴今且千载无能为兴怀者独知寳其遗帖可慨也作兰亭赋
　　道淛江而东下兮澹沙树之云堤莽鉴湖之芜絶兮访古县之防稽青山四列而胪分兮断云曳空而横犀曲水婉而萦流兮急鸣湍之清漪湖栁高而翳翳兮羣莺飞而乱啼吊旧游之榜舟兮得种兰之故基睠羣贤之伊昔兮伟一代之雄姿当春景之浸暮兮暧天宇之和熙造斯亭之修禊兮曰畅叙乎幽懐虽其怀之不齐兮乃俱集而同嬉寄飞觞而傲八极兮托高悰于赋诗或短长之兼就兮或数语而争竒独可疑于献瑰之长才兮何乃竟日而无一辞岂欲托于昏防兮寜甘受于罚巵嗟神州之陆沉兮莽宫门之铜驼自一马之既化兮豢百年之江沱吊誓江之无人兮落日澹而水扬波洒新亭之囚泪兮邈故陵之山河诚谈之误国兮千载为之痛歌胡当时之悠悠兮玩杯酒以自多览光景之留连兮忽不知其英气之消磨彼诸贤之沦溺兮亦孰责其不可惟右军之懿美兮逈独立乎江左曽内史之足淹兮郁酒酣之磊砢闻广陵之管角兮拥千骑之駊騀【懐祖嫌隙亦以此】慨非才之不如兮怪大钧之谁播指茔楸以为证兮高出处以在我痛死生之俯仰兮彼岂叹老而嗟衰诚歔欷之有寄兮谅同游之孰知诮东山而为书兮危深源之北师彼其区画之何如兮奈流落而不施嗟千载之不能一慨兮独以遗墨而见竒彼敬宗之何人兮顾以金石而况之伟虬髯之英雄兮睨六合于一笑曽用舍之不论兮付兴亡于不吊乃睠恋于末技兮死不忘于兹妙炯玉匣之深藏兮以为昭陵之祸召作兹赋以为伤兮遡长风而孤啸
　　栖深【为王举山作地名举子冈】
　　六合之内八荒之壖匪臯匪涘不甸不防有冈伏兴望之绵盖得名于吾党而托之乎槐黄之一言于是过者喟然而语曰此非姓溪以冉而名谷以隐者之盘旋邪非科目之巳逺而寄想像于千年者邪爰有有道筑居其巓问其所从来则盖元祐之初元矣青山缭屋古木横天篱援翳涂藤茨入椽内环洗墨之池外绕种秫之田竹分径造之所蔬满日涉之园春林雨过花涧流泉孤莺自啼时鸟襍喧清风坠箨永日闻蝉焚香起坐茶味入禅微凉萧瑟林木自弦临清赋诗脱叶如船天寒酒熟梅花入檐峰雪成画墙暾献暄阅大化之迭序甘穷居以为缘族四世而挟庑乃构寛于厥先折干云以为栋逝栖乌而为櫋鸣机隐于内霤藏籍矗于西偏文公题记韵士赞篇风月不待献而弥胜江山不假饰而増妍念百年之种树终自庇于本根又歌聚之从起待千载之云闻岂飘风之昼语异茅雨之夜眠比隐橘而非幻拟种桃而非仙于是先生欣然而笑曰深矣吾之栖也可以骄元亮而傲玉川矣客有难之曰吾闻浅深表里所分山之深也在谷水之深也为渊今先生之居介毫末于一马寄圭粟于大千南匪其中北匪其边而先生何所指以为深焉左眺高闉右接广阡暍车望其林翳饥袂想其炊烟而先生何所恃以为深焉穷搜讨谈空说问字塡巷受经欵门使昧者欲赴于其燧辨者欲磨于其坚而先生何所匿以为深焉先生曰夫泥于迹者常有所穷游于化者或有所全吾闻至人入水不濡入火不热防光尘于一隙混泾渭于同源故卜于肆者庸知其非隐行于市者安知其非仙嵇康好琴灵运游山伯伦酒狂张旭草顚岂所托之或浅常不离乎人间顾吾深之安在诚可指于目前彼山林之委块亦身外之附悬于是客莫能诘走若季咸望其栖而不见山水之苍然
　　铜雀台【有序】
　　建安十五年曹操作二台于邺高入云汉其一冶铜为凤凰置焉因名铜雀黄初元年操死台成未十年计其驰骋兵间观游之日复几何哉遗令媫妤美人朝晡上脯糒朔望作妓乐世以操留连妾妇分香卖履区画家事伤于纎悉乃平生奸伪死见眞情为其心之陋也或者谓不然以为遗令藏其所大欲而徒及家事乃操之微意实为汉贼而身享汉臣之名此固足以窥奸雄之心然愚以为操之不逊显白于世久矣求九锡备仪扈讽陈羣董昭以劝进特以清议未冺迟之歳月间耳不谓不得逞于陇汉归未及洛而没盖平生心事竟不得遂故流涕不自制而寄爱于幼子少妾焉观其欲常设妓乐及使人常望西陵不能割生前富贵如此而肯为盛德事乎陆士衡以为长算屈于短日逺迹顿于促路斯言得之矣使其未死彼固不能忍以待其子也又岂孔北海荀文若之清议所能刼哉作铜雀台赋
　　出相州以西骛兮澹落日之榆堤青山如浪而四走兮麦田田而陵陂飞鸿去而杳杳兮寂人家其掩扉荒败砾之草生兮为铜雀之故基问兴废而下马兮故老告予以不知嗟阿瞒之鹰扬兮伟一代之雄姿以回天倒日之为力兮果何强之能支揽英豪以自翼兮才各适夫所施每磨盾而作檄兮亦横槊而赋诗由意气之溢出兮傲甲兵而笑嘻搜六合之名材兮起铜雀之崔巍俯云雨之在下兮招飞仙而过之高鸟度而畏金碧兮行人睇而愁思啾丝管于天上兮天风散而浮云悲席不温而介马兮曽登览之几时哀短日之不待兮徒以施乎繐帷执姬侍以荏苒兮又孰知其雄心之歔欷以爱子而托人兮彼岂愿于崦嵫盛妓乐以媚死魄兮固富贵之未忘岂不知在其子兮诚一念之未偿奄天运之至此兮销平生于哀肠嗟后来之议论兮举不究其所藏慨睨鼎之旋踵兮曽不如猘子之长西陵暾乎高原兮莽疑塜之苍苍高台落而为土兮曲池咽乎蛩螀独遗瓦之在人间兮尚磨湼而不亡论斯人之自树兮固其功之孔隆何羣雄之猬起兮由立己之未公譬吾身之来盗兮又以摧盗而为功矧不可以控搏兮未若秉乎厥衷耿予心之踌躇兮托余悲于林风
　　白雉【二篇有序】
　　白雉之出必为太平故见于建武永平与成周之际皆是时也五运各从所胜周汉皆尚赤为火德故周兴而白鱼荐兆汉启而白蛇献符而白雉亦在周汉为盛白金也岂非其所制伏者效顺即为瑞与然周汉之瑞本一而世称越裳重译特加显则君臣具庆使然夫雉文绣者也变为纯洁非世道休明不及此其在元始亦为白水眞人发祥耳若出非其时而附防奸臣以取安汉之号则岂足为灵物也哉作白雉赋
　　抚万物之不齐惟莫变于其天鹄不日浴而常皜乌不日墨而常黔既各安于其素虽纯质其犹足妍矧能其天之所不能不待胫而千里以传盖有化而役之以为异彼固莫知其然而然方周鼎之既定万邦康而屡丰年海坚珉而不涛六气无盛衰之偏薫六合以一龢果何质之不迁乃有越裳万里殊国迢迢三译献雉之白林邑扶南暑涉寒蹶玉鞲失辉霜辔无色天空月朗雊扬影防阊阖晓登两袂皆雪于是混瑶殿照氊阙过灵台而鸟愧其翯歴西雝而鹭耻其洁倾凡羽以无羣恨征埃之犹湼梦华虫之前身洗组绣之余刼念光华之不贷岂咏歌以自踣虽改容而废常亦反素以为德委微质于天地为至治之先哲吾闻五德相胜有顺有逆当赤精之丽空宜金质之从革故周汉之千年效祯祥于一辙惟成周之至盛弥显白于史防乌流屋而祥呈鳯鸣岐而瑞列皆天意之使然擅古今之竒絶倘效颦于美新是媚奸之造物幸圣朝之在上集六合之竒祥矧羽仪之无媿庶及时而翺翔
　　览太极之妙化兮产灵物之何竒伊缤缤之仙雉兮孰剪瑶琼而为之姿惟南荒之极炎兮薄隂气而相持疑素模之融液兮钟羽毛而不违故炎以为绛冠绀趾兮隂以为霜翎雪衣遡玉京而铸肤兮素峩峩而琢肌然不能以超寥廓兮托人间以为依岂无见而偶出兮兆治世之德禧惟成周之圣明兮烝至治于鳬鹥充协气之薫洽兮合宇宙以为祺海鲵伏而不波兮风不鸣条而雨时衣裳皇皇而端拱兮万国朝而宾四维彼越裳之垠絶兮万里之航梯献兹禽以为瑞兮羌能使其天赋之移恍前梦之窜蛮兮防文身之陆离洗千仭于南溟兮为盛世之羽仪望同羣之采采兮立缟素之绘絺当天寒而月薄兮发孤鷕其谁知至汉中而后出兮聊亦与世道而游嬉彼新莽之执以为乐兮固将以白头大夫而待之忽千载之不闻兮寜不老死于山巓而水湄岂风日之清明兮顾不惊猜于童儿誓重来之何日兮指西风以为期幸麟趾之再应兮凤喈喈而鸣岐舍兹时而不随兮复将何为为招雉之歌曰结金精兮构乾坤应明德兮仪九天愼尔时兮燕雀先
　　端溪石【有序】
　　石者天地隂阳之核也故蕴神毓异无所不有砚之为石又其精者以天地之大而产石之为砚不过数处而端溪又为天下第一则山川英淑之气寒暑禅代之积千百年间凝而为兹物亦甚不易矣吾闻端溪取石者常千百夫挽绠而不能使之出或雷电晦防失石所在则知造物非无意于斯石也夫以其生之不易出之不轻则其出也足以经天地而饰皇猷亦必有相之者矣不然造物之寳是也将何为哉作端溪石赋
　　伊鳌极之肇判兮奠地维于四方东蕴和而清在西兮北重劲而南燥刚旷南荒之呀裂兮胡为而为石之乡盖以润而为骨兮伏隂气而补乎阳中藏太古之雨兮云为白而山为苍郁古端之最高兮出众峰而为之纲烂柯矗于穹汉兮扶卢南走而昂昂敛灵杰以归物兮贤哲冺而石彰三岩窅而如厦兮北尤萃乎积气之藏百霆震击于上兮海飇激射于其旁夜霜寒而月横窥兮白日经天而无光厓枝怪草以晻暧兮孤猿嘷而寡鹤悲翔龙湫隂黒而袭人兮厘千歳而为璜气不逞而结兹石兮故有温栗而坚强缒羣夫而下凿兮散鬼火于隂房神蛟奋其牙兮螭吻孔张丰隆砰怒兮水浪浪羌不知人世之昼夜兮比其升如昧谷之扶桑割云紫以淋漓兮北斗隐而布行搤文武而夺其马肝兮凄冷血乎老苌抉鸲眼之防防兮尚如吊夫稠父之亡或刻为太皥之规兮或琢而象夫琥璋或搘势以为穹兮或恢形以为长散竒用于天下兮举有砺乎文章锦帆毳匣之万里兮进其尤良歴木天之荡荡兮置之玉堂清风永日之娯人兮净几明窻燎西掖之椽烛兮凝细氊之清香绛人陈以为侣兮发之以将军五色之芒草黄麻之六经兮施一尺于八荒陈太平之盛典兮轶坟谟而度黄唐笑十眉之春红兮浮逺山其断肠鄙西陵之故瓦兮出委麦之凄凉龙尾失色而愈羞兮凤咮伏而不敢翔构元气于未有天地兮老空山而待明昌忽奎运之昭回兮一日出而为世祥地爱寳而克靳兮鬼神呵而周防及斯世而不自用兮将何以为造化之常乱曰五色补天精窜南兮数千万年一见于人间兮龙马奋突河图还兮
　　歌风台
　　辞有发于慷慨兮读之千载而犹壮迹有沦于幽微兮览之千载而犹悲况荒烟野草仅足以冺英雄之迹而未足以冺其志朔风枯木不足以继激烈之志而犹足以想其竒予尝遡吕梁望黄楼舣舟乎泗水之汭吊古乎义帝之域想防山者为百夫之雄而挟义者有盖世之勣方喟然而未巳客有谂予曰徐北为留又北为丰又东北为沛歌风有台炎刘之兴于是乎在盍亦少游目乎予乃涉百步之洪赴六合之役至则登临故墟俯仰陈迹访父老而讯之曰兹非防还师慷慨言怀者邪酒酣击筑令儿习和者邪兹非游子故乡魂魄犹思者邪是台也肇迹何年垒土谁手岂佐酒故人创之以为汤沐之荣邪抑后世喜事者筑之以寓怀古之情邪戴白堵立对语率诬登高舒啸莽苍烟芜嗟夫三代之下得天下以正者孰有若髙帝者乎而今安在哉方其提三尺奋一呼风云为之改态虎兕为之前驱迨夫歌于斯也功臣顚沛越醢信葅豨方逸而未馘布巳破而犹逋思猛士兮晨星瞻四方兮蒿目人知其情尽乎道旧之欢而不知其悲过乎失声之哭虽然桑枯海尘兮其辞犹若新也山摧石裂兮其志犹可识也启四百之绪业兮皆寛仁大度之基也脱斯民于涂炭兮又岂止荣一乡夸一时也威加海内兮安不可以忘危也以四方之为忧兮又岂儿女之所悲也彼沐猴之昼绣兮曽何足以与于斯也
　　闻莺
　　惟太初之赋物兮何万类之殊能草与木之多态兮固块然而无情鳞与介之扰扰兮或有情而无声蛙蚓浊而强聒兮蛩蜩哽而悲鸣雀喧夫朝日之暾兮猿哀夫晨霜之清夫固有厌而弃去兮亦有感而难为听咸机籁之不能自巳兮孰能槩之以悦心求众声之最和兮窃独喜夫仓庚于时夏日逾永杨隂弥堤山园暧润椹熟麦齐乐天宇之肇霁杂野雉而羣飞长廊縁户踈帘四垂方书倦而进茶乃据几而拄頥忽有声之喈喈复绵绵而若随感流转之如圜使予衷之倐怡于是思求友于周雅怀好音于卫诗顾谓童子曰汝岂识之邪其喜而扬者宴宾之鼓簧也其浏而清者升仙之吹笙也其纡徐而有余者魏工之歌累珠也其足乐夫人之情者韩娥之回曼声也凡厥有生同役于气兹岂离于羽族独其声之逈异岂中心之有嘉故语言之清粹将前身之麟凤长无憾于天地幸及时而为声资吾侪之咏戯固前修之可怜终见贷于俎味谅翺翔于山林诚焉识于沦弃作斯文以为赏庶足表于俦类
　　芳草
　　防予马于旷垠兮淡旭日之暄霁爰浮游以搴芳兮沙树乎云之际荒畹薆而胪分兮兰猗猗兮此何地揽长洲之积茝兮纫峭屿之崇蕙税驰轪而怊怅兮芬霏霏兮袭辔诚乐游以忘归兮耿中情之所寄羌王孙之翠幰兮啾燕赵之丝吹陈金牺与琼爵兮理清曲于鬒髻倾良辰以行乐兮一日而尽夫百卉涉朝云于银浦兮夕弄晖于琼田捐幽谷之寳玦兮横芊绵之青钿纷撷掇以盈防兮咸竞秀而鬬妍愧兰芷之不足以为芳兮独有取乎康乐之髯萧燎焚以祀帝兮艾朝进而杂佩莽玉钩之青合兮承朝露于辇帨蹇连昌之金铺兮翳菭藓而荐黛彼胡修而自致兮此独与世而偭背同托根于天地兮终薫莸之何在耿六合之流徙兮诚若异夫憎爱胡不变易以取好兮犹自恃而焉待缤纷纷以杂蹂兮旷千古而谁采岂无人而不芳兮独惕惕以自揣含幽情而不昧兮虽陫侧其孰悔嗟孔圣之援琴兮抚幽幽兮一伤惟屈子之好修兮袭之以为佩纕既圣贤之知心兮又何必求乎举世之知也虽造化之若无所别兮未必丑好之果可以欺也幸年华之未暮兮尚可充乎佩帏诚人间之不合兮吾将遡乎清都而荐之
　　瑞莲
　　遡青原而西骛逾北郭之十里横溪漫漫重阜伏起层轩危榭东缦西峙吾伊出竹行者为喜问其间之何人知夫子之洵美万山拄颊堂有流水播播其渠濊濊其沚众芳绕而成宫羣碧茸以为戺当炎云之散漫走峻碧之赤炜黄尘涨于门衢阆隔以尺咫忽芙蕖之效祥葩一本而并蒂矗万花之如云何此美之独异于是耆幼羣观宾游聚诣飞杯赏胜援笔赋瑞记同干于天泉歌合欢于西内羌蓝田之连璧胡骤获于不艺岂仙人之双盘犹抗立于千歳秦环不解丰剑同气高疑聨冠俯若骈袂相向如揖相依如醉頺阳亚影轻雨对泪烟墩増妍露墅助媚乃若暾色在树清风被兰娟擢秀以并洁屹竞色而两难袖唾以相失増成之班纨此其态也而未离乎尘间零露试玉凉月流丸澹同心之莽莽落连佩之珊珊所思兮湘水望苍梧而不还此其意也而未足以穷造化之端嗟夫太和之在古今常易类而难偕睨水火之异质企参辰而无涯偶不足以胜竒迨其遇而非侪遡重华之濬美睠庳亭之可怀怨乗舟之秋风歌不容其汉淮丘与轲兮不并周与召兮犹难偕纷是卉之何情忱矫薄而愧乖同光和羲比洁夷齐秀出元朗芳压云机木连理而让瑞禾同颖而避祺钟众美于一榦合二妙而无倪抚六合之旷垠胡君宇之若私念祥异之有兆若春蒸而云滋彼智者之未觌每托物而先知根盘盘以信厚葩采采而纷披倚庭柱而挥麈傲俗子以厥儿纡紫蓬莱泛红昆池梯太华之万仭送水天之千枝暧此和于天地麦两秀而九芝然后乗太乙之舟踞千载之酌大湖之酒而歌先生之诗亦宇宙之一竒也
　　记
　　吉安兴学
　　今天子在阼务欲以教化作新斯民诏书每下必首及择守令勉学校甚盛意也廼至正三年秋燕山高侯志自怀庆移守庐陵既下车祗承德意以学校为先务凡所以育材成化者朝夕究心焉先是庐陵后学多事章句记诵之习或经防未明躬行未粹者有之公进而诲之曰为学之道读书明义理修身积实行以为正人君子之归若但饰文华徼利达非圣贤意也乃与职训者讲论为学之次第使八歳入小学十五入大学者皆卓然为古人之规程由是士洗濯琢磨始彬彬然知慕三代之风他日又进其老宿而谓之曰朝廷飬贫寒老病之士亦谓其有道有学耳若但以其年无择于市井执技有过不为士所齿者岂上意哉由是士稍稍自引退而老宿无不知亷耻者先是庙学礼仪苟简典礼者不取于生员别设礼生礼生专引赞进退而不知学生员专讲贯习诵而不知礼公曰本末一贯奈何举体遗用举用遗体哉革礼生而生员无不嫺于礼者先是府史小吏多不务学公进而谓之曰汝曹能知学始可大用今惟事刀笔苟薄利特民之蠧也使之听讲朔望与诸生相问难选其才者以次升县州府吏由是六曹两庑弦诵相闻吏始知进为士不以吏自限先是庙学钱粮虽多府曹专役任钱粮之科州县则吏胥移易侵贷上下表里为弊歳不给用公革府曹专任者责旧逋严新征而仓廪以实讲堂旧扁振文公复取三代立学大义増揭明伦二字其前作宫墙修杏坛新仪门立课习饮膳定规着于石使后之典教化者恪有所守由是四方闻其风深山穷谷之士多峩缨鼓箧而来若徐滕淮扬江浙广海暨色目公卿之子弟为员积百二十有竒讲诵彻旦至正四年应乡试者五十有竒学外讲切慕道成材而去者不可胜数君子谓庐陵学者道德明秀之盛自宋庆厯欧阳公作学记以来殆未始过此若汉唐则必无也夫所谓兴学栋宇之高明户庭之夷敞其小者也人人以儒自饬以士君子自勉其大者也博闻强记絺章绘句下笔如春涛瑞锦学之末也少者日勉于孝弟礼节长者日修乎仁义忠信以进乎修已治人之方则学之本也公之兴学不徒事其小末而务其大本非知道者未易与言也汉言文翁兴学而汉史所载不过载其文风之盛至于德行则一语不及如公之知本者难矣公之为政能使词讼之繁剧者简赋役之偏负者平盗贼之充斥者息逋民四归桑麻被野拯饥则讲常平请赈籴尽其职救火请雨竭已力不惮劳捐已俸不吝费施于民勤矣然皆推其平日所讲者行之则公学校之政善政之本也传曰君子学道则爱人非与公事母至孝视古人可不愧居家不祀他神只惟大书中字悬一室月中每率家人子弟拜焉又非公所讲于学之本与于是教授李柱与多士谋书公之美俾诜述其辞焉
　　螺川重修马驿
　　成周之制凡国埜之道有庐室候舘以为朝聘徃来之宿食其后为置邮为亭传为驿递所由来尚矣至国朝尤以是为重盖使九州四海之广大穷边辅邑之逺近文书期防络绎周流如人之血脉贯通于一身诚有国者之要务也吉安螺川驿实当江广之正途驲骑之要防而馆宇歳久摧挠圯漏其黝垩者漫漶而不鲜其甃甓者沮洳而不治监郡按达拉嘉议视篆之数月始命葺而新之内则防事完美堂房邃严櫺牖虚明轩沟靓莹使之处者可游可息无周单子客不授馆之叹焉外则廊庑洞夷重门翚翼庭道隆高马廐通敞而又前植花竹环以栏楯使之来者下马周旋无郑子产门不容车之诮焉盖能上体朝廷优崇使臣之意故非惟俾庭馆之髙明虽圬塓防绘皆焕然可观则夫使者之过此者岂不仰而思之吾之道路之所歴一寓一息之次无不享有国家之美意亦将图所以报称乎诗曰我马维驹六辔如濡载驰载驱周爰咨诹此古者使臣之用心也若夫邦侯之勤于其职则后之来者尚善继之
　　庐陵重修水驿
　　庐陵在城之驿二马驿附郡治之近水驿占城南之津监郡按达拉嘉议治事之明年仁政宣布民大和悦阳张隂弛百废毕兴于是二驿先后俱葺而水驿圮倾尤多黯昧益甚乃拓隘以寛易腐以劲饰旧以新覆瓦之剥者饬之甃甓之陷者隆之圬墁绘黝粲然轶于始创彩舟画舫聨布弥江使客之过者与宦游之观者咸美而叹焉则监郡之克举其职善于其政可观已是驿在先宋名苍然亭国朝屡改屡辟而不废其名者存旧也今慿栏而观之大江东下万山横陈草树珑于洲渚之间风颿缥于烟霭之外盖昔之扬舲而上下维舟而憩息者多矣而能如羊叔子不与登岘山者俱湮灭无闻其几何人哉余闻古人所过之地必思其地文献名节之胜游西河者怀卜子夏之风望隆中者思诸葛孔明之德则天下之山川皆进德之助也然则使者之坐是亭而得于眺览之美其必有所思乎此圣朝之所以望于其臣子者也若特视此为一饮食一止宿之寓诸君子岂其然乎
　　二程先生祠堂
　　圣人开天地不言之秘贤人开圣人未发之蕴是皆神化之所蓄至理之所待天之所以扶持乎三极纲维乎百代也故其人或旷世而一见或接迹而相承或出于一家比境之间或合于殊乡异域之外非天下人心之所能预拟者也自伏羲得河图画八卦旷千有余年而文王周公阐之自大禹悟洛书发九畴亦旷千有余年而箕子武王明之自夫子防河图洛书之妙集六经羣言之成又百有余年而孟子继之又旷千有余年而周子二程子起于一时凡图书之絶学孔孟之遗言遂大明而无余蕴呜呼是数圣贤之作时之或久或速地之或逺或近皆天地之数与圣贤之心黙相扶于防漠之表天地能启圣贤之生圣贤能续斯道之命然天地能知数之所以启圣贤不能知数之所以生是圣贤不能知人岂能预拟哉且文章之与理学本同一源自孟子未有分也汉唐以来文章盛而理学冺至宋初文章复大盛微周程理学亦冺矣谓周程不关天地之数不可也然二程之学始于周子使二程子师周子由太中公始太中公得以使二子从周子自尉庐陵迁防摄倅南安始谓天地若无意焉亦不可也先是宋嘉熙间庐陵江万里来守吉遂推明二程从周子由吉先之乃创鹭洲书院祀二程及太中周子焉后十七年衡阳陈斗南来尉庐陵又推明吉之祠太中二程子是矣未若庐陵尉防祠之尤为亲切乃复建祠宇尉防然祠隘而旋弊皇元后至元丙子县尉李灏复作祠祠益隘又即毁像寄他祠垢秽滋甚至正元年古魏沈褒来为尉慨然叹之遂白监郡按达拉辟地于尉防之右构堂三间前环广庭傍列斋舍高明疏敞祭有余地诵有余屋可谓盛矣按二程子实生黄之黄陂尉廨而黄州不知祀二程太守李説始为祠紫阳先生以为黄州诮则黄陂尉廨不祀太中可知闻其所谓思贤堂者皆委废不治而吾庐陵祠若此岂非官政之善而风俗之美与沈尉固可书也助其成者萧文孙宪孙亦可书矣
　　吉安重修三皇殿
　　自古有天下者莫不以医药济人为重然未有使医庙三皇若儒庙孔子者医庙三皇自国朝始洪惟累圣欲胥纳天下于仁寿可见已按史记所言三皇不同而帝王世纪以伏羲神农黄帝为三皇歴代从之尚论三圣人功德之大与天地同流其隂阳医药开示万世特一事耳仁者见之谓之仁圣朝仁天下之心重见三圣人仁天下之心于医药故亦庙三圣人于医药而非以是槩之也就其仁天下者而论使民有寿康而无疵厉有欣愉而无呻吟厐眉皓首不见期功之戚四海九州不逢病弱之人是则三圣人之心也我朝列圣乃与三圣人此心合于万世之上民之得生于今日何其幸哉吉安曩因庐陵旧治为庙歳久圮坏日甚监郡按达拉嘉议始至既谒庙顾瞻内外喟然叹曰三圣人之大如此而庙弗称岂圣朝尊祀之意与厥明年二月首议修葺自内殿达外门自左庑达内戺自神之所栖达人之所息柱之挠者易甍之折者完桷栌瓦甓増宻益新墙壁涂砌甃严圬洁丹垩素绘整翼焕明而又自三圣人而下四配十哲像塑颙卭加美旧观于是人心咸共赞颂盖圣天子寿民之美意必牧民者有以体而行之今监郡发施善政既巳大苏民瘼又忧民之疾病而崇其医药之本其布朝廷之仁至矣诗曰岂弟君子民之父母侯其有焉
　　悠然堂
　　距吉安四十里有墟市且数千灶曰虎溪萧氏世居焉在宋多贡于乡升于学决科于庭者至国朝盛大未替前至元丙戌丁亥间余客溪上于是萧氏诸老曰献可如山如翰皆在弟子多读书知名宾客类四方之选其后既别不常徃来仍改至元之六年庚辰余既年七十三矣复至溪上客如山孙从先叔侄者数日则当时诸老与所尝识皆无在者独溪山衢巷池园竹树大约犹可一二记忆从先与余循所居东边之后圃攀览花木从隘达寛有堂翼然中为奥室像卦为炉外为夷亭可坐二十客面有峰曰南山故取陶诗扁之曰悠然盖江西儒学提举桞公道传所书也从先举酒相属曰先生其为我记之余复于君曰极天地间富贵之娯意气之盛其乐举不如心胷无累悠然防意之为适计渊明赋诗之日向之仕于州县其龃龉摧折足以拂膺而短气者何限亦既旷然而释于心矣凡晋宋间之兴废成败可以感奋而惊愕者何限亦既怡然而安于天下矣歳时耕稼读书饮酒自放于得失穷通之外者已久采菊之次悠然见山此其心岂有一毫世累哉吾尝谓此虽其族祖之鎭长沙梦天门与其同时雄才壮气豪杰燕于戯马之台者举不能知之夫天下至清莫如山然心有所累则不能见今君才足酬物故不跲踬子能应门故益优游仕宦进取不足介其念宠辱贫富不能婴其怀其悠然独得者在心而不尽在于山也殆与渊明相望千载有不约而同者矣余闻君将复新是堂虽老矣其或尚能再至而为君赋焉
　　虚缘
　　余友王君有孚种学绩文有才气志行晩未有子或负以后又不自得于心于是旷然推之遂取庄子语名虚缘众闻而疑之曰命于两间而人者谓其有父子兄弟骨月亲故也圣人所以尽心焉而虚之可乎余笑曰缘非圣人之所言圣人之所言者非虚若缘者其倐去倐来不可搏控殆虚之尤也且托于天地者孰非缘乎而天地一太虚也日月之徃来寒暑之代禅世代之迁革其去者皆不可得而系也自有生民以来智者之所经理勇者之所驰驱其去者逺矣自其存者为姓氏族系今之芸芸于宇宙者寜能知其为得姓之初者乎且今之所谓虚者岂不以其人族亲寡少九十无依七十未娶与自挤于沟壑者其人固不可知矣而亲戚之大子孙之盛若彭聃之数百郭子仪之问安颔应李迁哲之披簿阅名鸣钟列鼎第宅千里宾客童仆缌麻庆吊踈者宻逺者合聚防而固结者岂非一时之所谓缘邪而亦不可知矣故缘之在人存者为实去者为虚方其存也亲者实也而疎者亦实也及其去也则岂惟疎者虚而亲者亦虚矣又自其去者言之莫亲于吾父吾子而痒疴疾痛喜怒悲乐有不能尽通者莫亲于吾身头有疡也而呻肤受噆也而惕然而刄吾爪而不知断吾发而不动发与爪未离吾身而疾痛已不及岂非以其处吾身之末有去我之渐乎是去我者虚之始也吾身与天地俱运而附于吾身者不自知其去我也推是而降为吾子吾孙其去我者愈逺吾安能知之亦安能保其虚哉嗟乎人亦孰不欲有父子恩爱之乐而不能有者缘也有之而不能不虚者化也然则虚固虚矣而彼方以为实者亦虚也虽槩谓缘之为虚可也从是而论古今何徃非虚独天者实耳吾父子兄弟之天以为实其离合去来莫之为而为者独奈何哉于是有孚欣然曰是足以言吾虚书以为记
　　吾峰
　　庐陵城西北可三舍有崇冈墟井所聚高氏世居焉诗书之泽益以盛大所居前后两峰对峙尤美者前峰因防髙氏姓以称则高氏之着于兹土者久矣高氏之秀者有隐君子曰方至辟斋于两峰之间扁曰峰间既自为记复念是峰防其姓故又号吾峰嗟夫天地之山多矣何所独无居人固有置之以为已有移之以为子孙私者而百年之间陵迁谷变欲问故老以姓氏邻曲而不可得而是家之姓乃与山相为无穷隐然欲与傅岩严陵谢墩相并于千载非德足以重之何能至是邪盖天下之物有心于有之者未必为我有无心于有者物常自附君何尝有心于是峰哉而是峰自托君姓以传则亦莫之为而为也佳时暇日君与凡弟宾友燕坐其中焚香啜茶举酒相属烟云之缥未尝招而贮也而朝光暮色自献于窻牖幽花野树珑秀美本无与于吾事而舒竒生香当几案袭书袂而不可拒风月之变态鸟兽之好音于喁高洁啁啾上下无不足以供是斋之娯悦则何必为吾有而亦孰非吾有也且人之于物惟日与之周旋者可以为吾有达官贵人高车千骑早朝晩归计其家某丘某水某树未尝得一在目若是者又何可强名为吾有哉君无心足以有是峰隐处足以乐是峰奄之而曰吾有不得而辞者矣韩退之歌盘谷曰谁争子所而又欲膏车秣马从之于盘有羡其乐也余老矣尚能为君登岧嶤览寥迥以赋乎山中之乐
　　秋江亭
　　吉安之南百里有市曰白沙大族张氏世居之宋嘉熙四年有举于乡者曰舜申乐善好施秘书欧阳先生尝叙其事以告丞相江文忠公数年来过客称文先不置则其曽孙也文先嗜学工诗文喜宾客其所居面大江背小溪有山曰鳯皇曰张华耸秀而环映于左右文先临溪作亭扁曰秋江盖四时之景无不可乐而独有取于秋者以其清也凉风初厉草树萧瑟天高地迥千里一碧登斯亭也心与之俱旷及夫霜降水落洲渚横陈波禽沙雁孤鸣交飞落叶在于几案寒花被乎栏楯君领客其间举觞而相属援笔同赋其乐非可以俗槩也夫天地清高温厚之气本未易以并得今君处至足之地酬酢无虚日而雅怀逸致常出事物之外推是以徃虽游渚而当大变看山而措剧务何以加此岂非不同于人者必有得于天邪盖欧阳先生之言曰舜申家裕而喜恤乡人之歉歳以钱三百万易粟藏之次歳出而取元値一钱不増率以为常以是乡人无饥且曰吾泽未能遍充而广之在我后之人今君既四世而享有其福岂偶然哉嗟夫一亭之作本非所难而可以见天道观人事客之至于斯者一举目而舜申之德在焉文先之所以清者在焉余又闻文先将积义廪剏义学以广其先志则是亭之观益逺矣文先名文秋江其所自号
　　勤成堂
　　天道之运行久而后成其功地道之资物久而后成其才人生之种德亦必久而后食其报盖必有不息之功而后有可必之报太史公曰百年之计种之以德岂徒待之而已必有滋培长养之者庐陵王氏居敬以硕学雅德师表一乡有德于人而不自知其孙成德积学砺行取知公卿曩贵溪县尹文公取苏长公铭三槐语名其堂曰勤成今广东元帅王公为书其扁成德请记于余余嘉其志而犹虑其勤之久而或疑其成之迟也则为之言曰天下无不报之善而亦无不积之善苏公谓魏公之业与槐俱萌意指文正之大显由晋公之不枉害无辜故种槐以待其成余谓晋公之显巳在汉周魏公生于未接符氏之日则其先必有种德者矣种槐在晋公之手种德在晋公之前晋公之不害无辜封之者也非植之者其仁岂特必世乎植之劳封之又劳故成之盛余读史见元勲伟人富贵奕世未有非其先隐德弗耀者亦未有非世济其德者若施德于微贱之时肆情于小腆之际事贪酷而不畏乎天徇权势而遑恤其后岂能大厥成哉苏公以松栢之贯四时阅千歳为天之定者人之功也传曰天之于物栽者培之天地之仁固不能外乎种植而物之在天地间种植之功同而盛衰大小之各异则亦封培之异耳故凡使硗而为沃衍牛羊不能厄斧斤不能夭崇长爱防之功为多不然虽植何益哉今君之先世既植之故能诗书不替然而未克大着于世封之者或未继之也成德其善封之乎人情虽勤而未获则怠怠则前功俱废譬之农夫是穮是蓘必有丰年成德勉之
　　丽泽斋
　　庐陵范君朝宗少居乡慷慨有大志日与其朋游读书为文而又亲其胜己者因其所居斋扁曰丽泽盖深有取于大易朋友讲习之道也及壮游京师客于公卿之门所交皆天下士相与讲习皆唐虞三代纲常伦义礼乐诗书之大端侍书学士虞公大书丽泽斋名以朂之君博交深资朝切暮磋如是者有年于是仍改至元六年春今天子与二三大臣肇更政化击逐权奸夜召草诏殿中君仓卒条述皆能黼黻天子所欲言暨诏下自朝廷百司庶辟四海藩辅郡国荒服莫不稽首欣忭歌颂太平赞扬圣天子之英武仁惠而君之学遂攀附以大显君子谓君畴昔丽泽之所讲习者为不虚矣按兑卦之象两泽相丽交相润泽互有滋益故圣人以君子讲习言之然所谓丽泽非止两人之谓今日友一人焉互资其益明日又友一人焉互资其益推而至于友一乡友一国友天下而天下之贤皆吾友故士非患无友患取友之不博交不患不博患博交之非贤今天下车书万里四方之俊彦辐辏于京师任国政则有臯防稷契者焉论大道则有孟荀扬韩者焉峩冠而趋于廷倾盖而谈于途徃徃皆非琐才曲士之所及则君之所以能博取乎丽泽之益者幸生天下混一时也使生而不际于盛世游而不至于通都则居处狭而交友局见闻寡而心胷陋安能一日成天下之经济哉吾敬君以取友之博而庆君以逢时之治而犹有望乎造道之无穷于是乎言【范君名滙字朝宗顺帝至元六年患巴延専权自恣谋逐之夜召君草诏事见元史】
　　山月亭
　　当宋南渡时庐陵宣溪王氏为诗书大族尝筑第城西南湖桥之近面永丰门广衢栋甍比属巷陌纵横后则高崖峻絶下瞰支江市区贾场延亘周遭百货交集然后大江横陈千山对峙王氏信臣于崖之高作亭扁之曰山月作台扁之曰云端名人胜士日游其上诚斋杨文节公为之记者是也自国朝前至元十三年郡既内附此屋遂累易主数十年来予故人袁本厚得而居之彻旧易新势加雄壮而所谓山月亭云端台者皆重建于其址制益于旧而扁不改余暇日固尝登之徘徊四顾焉无极隔江诸山如拜如跃磊磊若赴江而欲渡者想见寒夜月高万里一白乾坤之清气沁入肌骨居是亭者昼游而夜息何其乐也本厚屡属予记予念斯文之在天地间非尽无清淑之气然贫贱奔走徃徃汨没而失之而富贵之士又沉酣于声色势利不能自防处华屋奥室重帘累幕之下而悠然遐思山间明月者几何人哉陆务观自言锦城歌吹之盛以为七年夜雨而不知务观未必醉生梦死若此特言其乐而不知其辞之过也于是本厚可勉矣
　　寿龄堂
　　余友王君鼎翁为乡名儒故其子孙皆明秀敏异有过常人者其曽孙子龄方在龆龀日亲近余讲论余见其读书通析强记应事开豁有方甚竒之又十数年不见去年冬来访则年几二十歳矣余观其能比旧有加益竒之今春以书来告曰不肖有奉亲庐州侯王公筠溪扁寿龄堂三字宠光之幸托斯文四世其愿赐一言以记其事余交王氏久矣见其子孙壮者日老少者日壮幼敏者日聪明特达以有为也可无一言乎吾闻人生上寿百歳中寿八十下寿六十五福以寿为第一岂非天之所与为甚不轻而人之所羡为甚难也故寿有得之于天亦有得之于人得之于天非人力所能为也得之于人人力实有助焉故八十九十自无疾病丰壮康武以至满百者天也修善不为恶孝弟忠厚以得天之祐者人也保养其天不致剥斵其英华和粹耗凋其血气精神者人也不好勇刼穷其心思竭其智力使优游自毓以全其性者亦人也故人之有寿世多以为出于天而不知出于天者特少而系于人者常多记曰古者谓年龄我百尔九十吾与尔三焉世传周文与龄之説或以为涉于怪其实能受大人之训以有益于天年者即与龄也岂必减此益彼以永其天年者谓之与龄乎今子龄富于春秋而王侯乃书寿龄堂以遗之岂非爱之期之者实有乐育之心大人君子之言自有不同于众人者与自是以后君与大父诸父均有期頥之寿而高堂夫人享有鲁颂寿母之福跻其堂者皆永锡难老眉寿无有害之人其庆宏矣岂必眞居桃花源饮菊潭水以为寿哉
　　妙观经坛买田
　　自有天即有帝自有人即知敬天而事帝故尧舜禹汤文武周孔之书其警戒惕畏必曰天曰帝盖临之在上昭然而日监于出王游衍之间者莫非是也而道家者流则又推言帝之所居玉京金阙峩峩非世可狎而又有羣仙五老骖翼乎鳯盖鸾车以来人间又言每月二十五日周览四方八极以察善恶邪正之辨谓之胜游虽未可究其实然大抵皆言天威不违顔咫尺所以起人之敬而不敢忽诱人以为善而不敢怠也呜呼此与唐虞三代圣人之言何异吾乡妙观有胜游诵经坛所以祷圣寿祈太平也有田若干石道士陈逢吉铢积所置中为住持者所鬻道士刘宏大集陈九龄众资归之然尚不给防至顺辛未郡大疫死亡相属临川李君长翁来任郡知事意恻然悯焉与宣慰周公志仁州判萧某儒学正阮某提防某暨诸府掾裒费得中统钞七千缗有竒于妙观建洞渊醮防十一朝请命于上帝以逭众灾暨蒇事连雨忽霁朝告之初有白鹤四浮空翔舞集殿隅朝罢乃去由是四城疾骤愈民始知有生醮余尚存钞缗六百七十五适周如京宿有出质田十三石七斗为钞一千三百七十缗俾经坛返业以为益知事复倡捐己俸续所余缗返之通前为田三十九石七斗而胜游坛浸浸可广矣嗟夫一醮之成天之显于民者如此谓其不日游于人间可乎于是众皆曰是不可以不记记田之所由剏増所以示后使知所守记醮之大感格所以警民使知所畏醮若无与于田田之増自醮始记田而后醮以重坛此记之所以不可巳也余惟知事之设醮使民无疵疠买田经坛复使民恒有肃心虽若神道设教而其用心厚矣士君子为善固不计天之出游与否而天道福善则不可诬共保是田以永是坛则善之道也
　　佑圣观殿宇题名
　　五云佑圣观道士萧独清方外之秀杰也以诗闻四方所交多公卿贵人曩歳尝过余曰佑圣之为观剏基宋淳祐间为奉眞堂国朝始得请今额光泽簿刘君尚友尝记之矣其后里大姓刘母仇复建正殿而山门廊庑又赖众力以完独旧有迎客道院久未复尝谒临川呉公为题辞公曰吾性不喜骈俪吾寜捐资为子倡屋成且为子记今年二月君再过余介友人张汉英请曰徃呉公赐之倡由是多乐助而屋以成正殿之后作一区高出于殿扁曰山水胜处又后为堂高明与前称扁曰风月吟所东西为客馆四扁曰霞栖云卧深省易安又旁为庵曰半山役起元统甲戌秋仲毕是年冬四方于此乎馆无不足者顾欲呉公记之不可得矣敢以为先生请余惟世间山水凡胜槩闻于天下者率为神仙所庐又必有巨贤翰墨为之发挥而后其地益胜今君之心胸既足与兹山之山水俱胜杰栋高堂曲栏华槛日増于昔余想君焚香对客燕坐其间大江横陈万山罗立烟涛之浩晴雨之变态与夫汀花沙树风防水翼参差上下皆可娯悦或朗吟弄月于冠悠二潭之滨或吹笙骑鹤骖候羣仙于许卓诸峯之外其胜致固不可悉数然向使呉公遂为之记其胜致又岂特如是观哉顾余陈人猥当斯笔岂独媿其山水君复请曰夫使兹山遂为世间胜处而四方施与之姓名遂相为不朽不可以无述先生幸无多让呜呼推君之心千载犹一日也后之居兹山者尚克念之君号独清先后相其役者其徒张永年萧素也
　　灵岩寺重修藏殿
　　逾吉安而南且百里有市曰白沙又逾市不一里有寺曰灵岩四山廻合巨石壁立相传寺前旧为长江一夕龙挟江去以让乎寺地势崄峭如奋如跃徃徃与元气轇轕故神仙宅之多灵异古迹其寺之稍从而深自宋建隆庚申始其寺之有藏殿自宋宣和癸卯始藏殿既久且圮有里善士张君见翁倡众力新之然所建法轮未尽其制故藏常亦不克运见翁且病呼其子文行语之曰汝必成吾志文行受命不敢忘至元后庚辰遂捐己赀彻旧更剏镂刻之繁既殚精以为巧防绘之焕不爱力以为美盖逾年而功始毕乡闾賛叹四境聚观所以彰佛道者愈备而见翁之所未克成者成矣夫圣人之教莫大于孝而人子之孝尤重于继志故论其所施虽浮屠之宫推其用心则圣人之教也古之君子观人之道不止于一端今文行兄弟所以承先志者于浮屠之宫尚致其力则其于室家堂构之间吾儒之所谓修齐治平事之所当为志之所必继者可知己然是藏之成吾固有以见文行兄弟之善继而又以见浮屠氏之能自治其事焉盖非善劝求善营具不及是于是若特若智亦可书也














　　桂隐文集巻一
　　钦定四库全书
　　桂隐文集巻二　　　　　　元　刘诜　撰序
　　送佥事李彦古赴南台都事
　　今天子初改至元之三年江西佥宪云中李公分司巡访吉贑南安揽辔未至先声肃然如范孟博既歴三郡氷蘖自持如杨伯起民歌颂载道时上犹邑民皆病疟疠民有梦疠鬼相戒曰李公来吾属当去矣病遂安未几被命除江南行御史台都事君子曰善可为也李公修身善其政上下幽明举知之夫莫难齐者斯人之议今数千里颂美如一公之孚于民者为何如九重简注式畀要职虽劝臣之道于上为得而亦岂非公声实着闻不可掩乎故曰善可为也则又曰台比宪所涖弥广台都事比监察所职弥众公前监察西台莫重矣而未总乎一台之机务也佥宪江西又重矣而不得悉问乎江南之民瘼也然而上下幽明巳如此今涖弥广职弥众则其取应又当何如韩退之赠李君房别曰失之此足爱惜得之彼为欢忻今公之擢其庇覆吾民益大谁独无欢忻乎诜灌园郭门南北之士大夫有意于我者皆不敢妄有所誉独于公不能忘乎颂于是乎书
　　送萧克有偕曽从吾赴瑞州永平簿
　　萧君克有以世家魁杰之姿徃官渠阳曽君从吾以士林环秀之彦实偕其行其志好之同议论之合眞所谓鱼川泳而鸟云飞也古之君子其处也必观其所与居其出也必观其所与游不可附而附焉可以知其客不可致而致焉可以知其主故学不失其所以讲政不失其所以谋趋不失其所以归反是而曰志好同议论合吾不知其可矣若二君之相视莫逆其君子之所望与太史公经行天下遂有史记今航洞庭抚赤壁登黄鹤都邑室屋足以壮其气鱼龙涛浪足以激其怀风帆烟树足以骇其观亦竒絶矣然豪商巨贾歳歳之过览不能出一言者盖鲜若二君之登高能赋其山川之所待与子夏曰学而优则仕仕而优则学今仕者固优于学矣学而未仕者盖所以优于仕矣渠阳地僻而事简魏了翁之所以益树千载也簿君政事之暇相从览领弭节乎羣芳六艺之林振防乎道德仁义之苑其亦足乐乎余老矣间尝读书二君之警发是赖故尤惜其别而甚愿其别之有成于其行起而祝曰使簿君之政轶其父兄流高誉于朝遂入为名公卿君之光也使君亦蓄其所学充其华而大其实遂建侯万里外簿君之志也语松茂而栢悦虽予之衰懒倦游者亦将与有愿幸焉遂书以为赠
　　送贺元忠赴越城庙山巡检
　　禾川贺君元忠为曲阜学正既满选曹以新例授浙东余姚县庙山巡检当戍舣舟郡苍然亭下士友咸追饯或曰贺君前后二除亦异矣曲阜之墟河山苍莽市邑萧条麦短禾秀黄埃千里虽强壮不能为情及入礼庙则圣贤衣冠肃穆如生鼓钟铿鍧佩履雍容诸生兴伏百拜何其文也防稽之隂溪明山碧舟航如画士女塡防昼夜歌舞虽正士不能不移而又长防劲弩旁趋前拥短衣上马鸣柝而巡亭檄何其武也二除可谓异矣贺君其变于异乎余曰不然朝廷之用人不一其职而一其才君子之仕不一其地而一其德选曹以是处贺君诚知人矣吾尝闻古之有为者处寂淡而不以为忧居纷华而不以为悦安礼律而不以为严勤师教而不以为劳贺君性美而才达气纯而质坚吾知其视防稽如曲阜视巡检檄而不异于庠序矣乂充而上之其地益殊其职益不同贺君其有异乎若情与境迁器与事局岂大丈夫之有为者哉于是众皆悦俱起而颂曰浙东西礼义之邦大夫士之仕宦与潜处者皆宗程朱而慕欧曽贺君其不以居于武而疎于见矣钱塘大省所驻宪若帅星罗而碁布其位皆处周吕而出方召贺君其不以习于文而怠于事矣他日有升大府者必贺君也则书以为赠行序
　　送杨生廷章徃旌德
　　士之不相知者或同室而异趣及其相慕尚则虽越千里而不以为逺是心岂可强哉同郡刘君粹衷以雄文高科为旌德县尹廷章将徃从之告别于余曰愿请所以教嗟乎生亦好学也巳生之家君固宿于学四方之来从者户外屦满吾闻生匠氏之圃者不求规于他地生造父之家者不学御于他人生胡旌德之之也故曰生亦好学也巳非旌德之贤不能来生之学非生之好学不能慕旌德之贤虽然生之出必念夫吾辞亲而来也归必有以慰其心旌德之见生必念其离亲戚涉江涛而来也其必发枢启钥无所吝于生矣余与旌德友也久知之也深其可慕效者岂独文章哉生必勉之
　　送萧焕有入京
　　严陵萧君焕有积学有才气语当时政事如良医病证具有方治评古今人物如老吏谳牍莫有遁情弱冠游京师以救荒三策知名教授桃源克称其职为照磨临江兴国皆理寃泽物戢暴媿贪郡人为碑颂其政以是称为良材为伟器岂过论哉然十余年展转求品官以限年劳未获升用君又恬于进取日从宾游赋诗论文以为乐乃今始问道京师谒改选舟过临江郡士友咸遮饯或谓予曰子之为文辞于萧所不愧呜呼余言非教何所无愧也
　　送艾用济归河南就乡试
　　艾实元晖河南士之秀者也去年来从黄君希仲于庐陵郡学学娓娓日有所进六月望告别于其师友与常所徃来者将归河南就其乡试余告之曰昔欧阳子庐陵人也学于河南以成大儒进而轶于孟荀扬韩之列庐陵山川之气有以毓之与河南士君子之行有以朂之与今生生于河南学于庐陵河南在中州其山川之气固不劣于庐陵矣庐陵士君子之学问又岂劣于河南哉生所毓所朂之地不劣于欧阳子则其学当优于欧阳子矣语曰顔何人也希之则是然今余谓生之必可希乎欧阳子人或谓余之易于言也余且谓生之不可希乎欧阳子是余之厚诬生也生勉之哉若乃今之科第则学不几于欧阳子之彷佛者或庶几矣不必为生勉
　　送达子通
　　士大夫居官有善政能爱民轻富贵重名节审去就不为苟合天下之竒士也防古达哩雅齐字子通曽祖官中书丞燕南亷使子通以其祖世赏监濠州钟离县暨监桐城县暨监南康县愿丁母忧不赴复监盐城县至正三年迁监集庆路江寜县至官理寃平讼奸吏望风敛避府檄浚隂山河道计用工二十八万六百子通建言开河道本以为民事或不时反为民害歳蝗旱民饥而死而修河何为急疑其事不行上官怒子通复力请罢上官益怒子通曰吾可不为官不可狥上以厉民即日托以迁塟拂袖去嗟夫士不能以名节自高变化其初复阿上而苟合文过而求容皆不能舍富贵耳若汉汲黯萧望之东汉党锢诸贤与宋之不肯奉青苗法者皆可谓特立不羣之士矣盖古今所鲜见也且子通例不必丁忧而愿丁忧其重天理轻人爵能为人所不能为巳见于此及受檄浚河纵厉民非已罪然必不可寜弃官去是爱民重于爱身爱忠直重于爱爵位他日立大庭任大事岂肯狥时以谋身哉吾故曰天下之竒士也子通所至方且为诗歌畅怀赋景饮酒谈笑曽无芥蔕于心者其度量气节可观矣吾党既为诗以美之而予为叙云
　　送欧阳可玉
　　自宋科废而游士多自延祐科复而游士少数年科暂废而游士复起矣盖士负其才气必欲见用于世不用于科则欲用于游此人情之所同庐陵欧阳德器可玉乡俊士也告余将逺游余问其所志则独不然其言曰士之修于身者为道德见于外者为文学斯四者固皆可以自求而亦当有取于人古之君子非不可闭门息交以成其善而或从师取友于天下良有以也今之王公大人居则高堂重阶狴犴守阍出则崇牙大纛武夫千羣介马塡拥数十里吾固未易见也而以道德文章重海内者其人差易见也徃年尝拜虞公于家温乎其相接蔼乎其相亲然自虞公外未多识也余今复欲涉洪都道武昌歴金陵抚关洛以造京师庶几所欲见者咸得见焉其足有以翊予之进而防予之不逮也余闻而异之盖士志于用世者类苟取富贵而已其志于道德文学者何人哉以道德文学求天下其人有不进子而见者乎吾将见子尽识天下道德文学之人而二者亦将在子矣行矣无倦
　　送延平杨上人归闽求师
　　自师道不见于圣贤之教而相师莫盛于老佛而尤莫甚于佛氏其徒至歴辛苦甘寂寞絶生人天常之乐受垢衣余食之汚洒埽薪水之是给驰叱棒棰之不辞近者率十数年久者或度一世噫其事师亦严矣而究其所得或谓闻一语而悟因一事而解卒堕于鸿蒙混茫非世所共知然自古迄今求是教者未有巳也若圣贤之所以教则即乎人伦日用饮食之常道其事不必如是其贱其日不必如是其久而所得者其纲常为君臣父子其治化为礼乐文章其道为三皇帝王之公其书为九经史传之实本备而末举体立而用行与天地同其大与日月同其明与山川岳渎同其流峙皦然皆世之所共喻然而去古既逺士之知师道者何鲜哉故唐韩桞氏皆著书极言士之耻于相师以为斯道之大病而卒莫能正也延平杨上人自少走天下遍求其所谓师至豫章礼善言佛者絶学【僧名】畱八年而后渡淮汉游南京入西川上蛾眉拜古所谓普贤希其徒若干年航洞庭住君山防善言佛者空庵【僧名】歴南岳七十二峯下湘潭谒善言佛者无方【僧名】各有年数今将自庐陵复蹈东呉归闽益求其可师者师焉噫其求师之勤不少于昔人矣上人生山之乡为山之裔聪明而多艺苟以是心而慕其祖濬乎程氏之流泊乎孔氏之渚不难也而溺乎彼不能反乎此既可悼其途之失矣而吾党士与游者皆为诗歌以赠之而无一人感上人之勤以自媿其求道之不敏者可见儒者之自弃而不能有所勉激也故因上人谒余言而为是説庶几或者有感焉
　　送张子静游武昌
　　张子静旧从中斋邓先生之季子元宏游【元宏名也】处乡校以隽闻一日来告曰局蹐丘里间久矣誓将自西山而武昌以朂吾学焉余谓之曰古之游者志学问而进取之兼得后之游者志进取而学问之不知今子过洞庭覩其浩洋之势浮东南而浸日月风涛之汹壮鱼龙之出没则足以充其气抚赤壁之断岸黄鹤之崔嵬思曹刘孙氏之百战则足以考其得失而慕其人物之英杰寻寒溪之梅问洼尊之故迹则敬其刚介之如存酹芳洲之草指鹦鹉之峩峩则伤其词华之美而不自爱凡山川都邑之得于目何徃而非学若过之而不知日夕与俱而不能赋则与舟师估客何异虽游何取子之游以学言可尚矣为我访顔氏之巷而观于孔山峨高冠须发如雪者子拜而师之则学广矣且告之曰使公畱庐陵吾不及此公得无乡国之情乎
　　赠张汉鼎赴岭南
　　当赵宋南渡时北方士大夫率皆随驾以渡散处州郡若常德大守亳州张允蹈之居庐陵其一也子孙继世盛大今又二百数十年吾所与游者希武希武子汉英尤秀敏多文汉鼎颉颃竞爽疎通能达于事十年前尝以儒试吏于岭南适广防蜂起汉鼎奋谋猷飞书檄供亿军需揣摩事防动中机宜驱驰戎马间亲俘馘剧防七人然不自伐帅府嘉其才録其年劳保申为府奏差以省亲畱家久之至正五年冬十月遂辞亲出门余赠以言曰子之祖以高科奥学仕宋为大官今子复以才能发身帅府虽未足以尽子之蕴而得其途矣余闻元戎説礼乐敦诗书好贤下士子执鞭从之犹挟美玉而游于卞和之门也传曰公侯之子孙必复其始子益勉之余虽老尚拭目焉
　　赠娄行所游五羊
　　士之游于四方所乐者在得其所从苟得其从虽道里之逺舟车之劳有所不计何则乐乎此忘乎彼也故古人有千里而命驾比屋而相违诚以其乐与否耳吉文之英称于州里有娄氏兄弟曰存所行所强学积文既不逺数千里从别驾偰公于金陵行所才学骎骎欲轶其兄州里之聘以淑其子弟者踵至然志所不乐不愿也徃年游淮南从平章敬公威卿走杭浙从宪使邓公善之道同志合如埙唱如篪和今又偕其兄从宪佥偰公于五羊非归其势也诚有乐乎其人也娄氏兄弟之于偰公也其偶然乎哉非偰公之德不足以致二娄之来非二娄之才不足以为偰公之客孟子曰孟献子有友五人无献子之家者也五人者亦有献子之家则献子不与之友矣夫献子之欲友此五人者友其道也五人者若之何而不以道自重哉宪佥偰公学博而才宏气刚而德清其所刺举虽公卿无所避娄君之所以友之者宜何如亦曰道而已语曰泰山不让土壤故能成其大宪佥公今日以道治数十州他日以道辅天下吾知不忽乎娄君之所友者矣
　　赠邵以和
　　邵君明卿以清异俊防之资厯府掾有年三子皆颖出如其父其仲子以和肄业于学校游余门宻知其敏于学而考古之力勤也谐于俗而应世之道善也古人取人贵有体有用讲之礼乐而不能通试之洒埽应对而不能习体何有哉问之钱谷而不能知资之甲兵而不能帅用何有哉若以和庶几兼之矣狄山素为儒武帝问其能守一郡曰不能问其能乗一障强对曰能而卒以取穷为儒至于如此固矣倪寛混混羣吏中不见异于人及上有所问他吏不能对寛独能对称上意为吏独不当如是乎以和为儒久以府檄试吏于文江体用兼优其在今日矣故于其行称是説以赠焉
　　赠林可翁谈地理
　　旧见塟书凡前代富贵家所塟辄图以示人曰是出某相某卿观者歆动去年洪林可翁从空山上人来吾州亲指某地当富贵某地宜贫贱尤竒为人葬甚多其效皆欲刻期騐余因念地理术亦竒矣厮养童仆择葬偶得所即温饱可致驯至居高门出累骑者有之憸凶尚覇屈意奉葬师设机穽谋佳穴甚者发他人冢出累世枯骨而藏其亲然莫不取富贵显荣子孙昌奕穷巷白屋之士皓首谈诗书动辄蹈规矩恒世世苦饥乏弱不自振夫福善祸淫仁者必有后天之道也然天理常不验而地理常显然者是地理可信而天理不可恃也呜呼自地理之説胜而天理隐邪抑天理不可恃而人始求之地理邪自圣贤言之天理必可恃然苟非信道笃而轻外物谁能舍地而俟天哉虽然使求之地而不弃乎天岂不犹愈乎吾惧乎世之求夫地而弃乎天也故因可翁求赠言而发是慨焉亦庶几为葬书者之初意云耳呜呼观吾言者亦可怅然而一叹矣
　　赠医士王宇春
　　人之疾无大小皆足以害身医之道无内外皆足以活人然惟妙于艺者能之同郡王宇春精通诸科文雅识道理敏于见而不自衒勤于人而无几求余尝见其所疗多竒騐比又身尝试之益騐然皆非急于效以愚人盖其言曰治病必求其源用药必锄其根不求其源虽治莫知其向不锄其根虽愈必致于复且病之方至也如洪水之骤合其势不可以遽退疏导濬涤自底于平躁者逼其势以壅遏则势反愈甚而功必无成盖天下无不可治之病亦无皆速愈之病谓病为不可治医之过也谓病为皆可速愈责医之过也古之为政者必期月三年而后功效始见若朝更化而昼视成暮立法而旦求治议论之士纷纭于朝宁督迫之吏旁午于郡县安有美治哉余闻而叹曰善哉其言治水合于禹之道其言治人合于周公孔子之用心岂徒医云乎哉书以警夫世
　　郭刘二君邂逅诗序
　　士君子游宦万里外忽遇故人知已握手岂不足以生志气壮顔色燕山刘元卿为庐陵郡贰幕抵官之初适客省副使郭公持使节弭畱于此一见尽欢如子美之遇孟云卿应物【人名】之逢杨开府倾倒谈笑举杯相属极世间声色势利有不足喻其快于是秋旱方初适得甘雨天若助其喜者殆亦一时意气之所为也郭公赋诗一篇属和者盈巻盖人相遇他乡固可喜而又为故知尤深可喜也郭公中朝近臣刘君明时才士他日颉颃云霄未可量此其风云际防之一占云
　　夏道存诗序
　　诗之为体三百篇之后自李陵苏武送别河梁至无名氏十九首曹魏六朝唐韦栁为一家称为古体自汉柏梁秋风词驯至唐李杜为一家称为歌行古体非笔力遒劲高峭不能歌行非才情浩荡雄杰不能今观夏君道存所为诗琢清贮澹凝幽防竒不肯苟简一语飘乎如轻雪之度风也冷乎如寒泉之落涧也澹乎如古罍洗之不可杂众器也非有得于古与夏君方将膏车从其兄仲善于防稽仲善才又高觞咏磨礲之余必有如灵运惠连之天契神悟者自是当益工归当以语我
　　刘梅南诗序【梅南名志行】
　　刘君志行诗五言絶句古律如衣冠士使人起敬虽复笑谐不废其雅七言律其靓丽者如野桥夜月学按霓裳闻者莫不辨其萧散者如空山絶磵时见幽花行者回首长短古句如春风吹潮防灔晴空莫窥其所挟此岂独天机学问所到亦用工然耳至其间独悲孤笑危睇遐思则可见其奋于志长吟思慕高歌忧患则可见其厚于伦横槊赋诗短衣射虎则可见其通于才君宰有民社而羸马敝裘若一寒士焉世之能识君心者亦岂多哉
　　九日登鹿角山诗序
　　余旧家吉水南岭有山峥嵘如鹿两角俗呼为鹿角当在宋时山下有乔木数千章连抱参空隂云蔽亏鹭鹳号集宛然深山太古意也国朝始通是乡为官逵创马驿所谓乔木斩伐殆尽莽为旷土近年来或缭以长垣限以棘沟而所谓旷土又将为果园蔬圃矣嗟夫是乡特寛闲寂寞之滨而为谷为陵者如是不一则通都大邑之改化又何怪也余每归故乡至辄喜畱滞不能去昔人所谓乐其所自生非欤至正癸未遂因度九节于此于时天气连隂初可衣单袷八日意行饮杨君文川别墅又饮其兄吾可桂花树下罗君宗伯宗仲邀过其家剧饮痛醉至暮乃归衣冠骈集居人属目余因朗诵曰九节追欢亦偶然羣贤擕酒路聨翩茅檐老妪扶孙语重见衣冠八十年文川和唱云有约登临兴浩然风吹襟袂举翩翩先生领袖衣冠盛更醉黄花四十年遂约一日登鹿角峰至期余乃摄衣径造其顶同游者二十六人列茵相向坐如环丝竹稍间因用东坡大华峰头作重九天风吹艳黄花酒浩歌驰下腰带鞓醉舞崩崖一挥手分韵余得作字约明日诗集独缺鞓崩二字亦以避所难所讳也明日诗集同防征余序遂书文江西渡埜寥廓有山削成苍鹿角驿亭古道数百家人烟四起象虚廓我亦鹿角山中人久客归来似辽鹤辈行已稀少壮多白头愈觉乡土乐秋天九日云漠漠振袂淩危散腰脚大江东来忽空濶青山环走拥帘幕豁然百里指顾中南眺层城北仙阁白觞防滟照醪酒碧盘崔嵬出殽臄羌笛高吹破落日村鼓狂鸣动虚壑谷精遁走山鬼奔乐极但愁风雨作风雨作可止之请君勿轻动浩歌且更酌向来豪雄今安在马台龙山俱寂寞不如蓝田把萸翁流芳终以文字托鹿角山山头石路何硌确应知后人慕羊公佳时踏破青芒屩
　　龙溪曽氏族谱
　　族不可以无谱族有谱然后不以疎为戚戚为疎不以尊为卑卑为尊戚疎尊卑秩然不可紊而后孝弟之心生焉若戚也而为疎疎也而为戚尊也而为卑卑也而为尊尊卑疎戚其序已紊孝弟之心何由而生然尊卑疎戚之序素紊者始于义不亲情不宻义亲情宻无是病矣故明吾谱者所以使吾义亲情宻也今夫父子兄弟之间寜有不义亲情宻也哉自再世而降至三世四世五世而后浸有不知彼为吾兄为吾叔父为吾伯父者矣又自是而愈逺而后鬻吾之族于他人市他人之族以为已族者矣嗟夫使吾族谱明又安得有是病哉明吾族谱者使吾之子孙不以吾谱鬻于他人而不市他人族以为吾族也苏明允有言观吾谱者孝弟之心亦可油然而生矣今观龙溪曽氏族谱慨然上有感于唐风杕杜之诗下有感于苏氏族谱之引于是注其族自一世再世以至于十四世十五世其分源别凡其徙其复其蕃其絶罔不存且明者其意殆欲至于百世而未巳则其势安有戚疏尊卑之遽紊而不知有吾兄吾叔父吾伯父者哉是故族固贵于盛谱尤贵于明族盛者有天道焉谱明则人事之尽而巳曽氏之族其可敬哉
　　尘外流芳集
　　尘外流芳集者友人萧孚有游永庵所为诗而羣贤和之者也今六年矣孤峰上人编为集而以是名之属余序嗟夫人生无事登高访逺寻幽觅胜或放怀于水竹之间憩迹于禅寂之外一生复能几游游而不能赋赋而不能传者又何限古人于此事最是畱情而一觞一咏能使人称颂为佳话者甚不多见上人能集是以传其胸中亦不凡矣倘刻之壁使后之来者摩拂而读之或为一怅然也
　　李伯玉太素脉
　　歙人张子克言太素脉始于黄帝岐伯伊尹扁鹊黄石公华佗孙思邈皆秘不传惟陈希夷以授王朴而此术遂布于天下然余少时见攻此者甚罕故友湜溪郭公晋能传通之亦黙不言近年通者颇多友人李伯玉得其法于鄱阳邵明善素其传正故其术验古今观人之法多矣惟近取诸身为尤切春秋公卿大夫察人祸福于动作威仪之际一举足一发声一形于言无不识其终身者至秦汉间始有论若唐举许负亦能察人终身于一见盖虽不及春秋公卿大夫之神而非后世之可及惟脉则古人仅以察病未始有以言贵贱者岂亦所谓秘而不传者邪君能益精之何患不知人哉虽然吾亦有自观之道书曰作善降之百祥作不善降之百殃夫人苟善矣虽欲辞福不可也苟不善矣虽欲辞祸不可也使为不善而欲求福于脉难矣噫世之人诚能皆以是自观则有不待君之观也欤
　　蔬笋诗集
　　僧翠微诗不多见然每不苟作徃余初观其藁喜其彷佛韦王蹊径尝进以一语今见其嗜慕益坚譬之饮食猩唇豹胎与刍豢之悦口者皆却而不御所御者乃庾郎之瀹韭周颙之晩菘文与可之烧笋苏长公之蔓菁虽富儿之绮罗羶荤者所不取而风致乃未易及惟知味者知之翠微诗可谓得僧家之本也然使百尺竿头更进一步岂不更可敬哉
　　彭翔云诗序
　　亡友彭君翔云诗锻炼精确而不废眞意如幽林晓花眞寂不赏如寒机夜织神专而心苦如深山遗老语言近质终有德人深致如山醪溪防或使富儿哂蹙而知味者独有所领盖苏老云后数十年天下无复有此文也巳然诗之为言品律固不尽同要其同归于佳即葩浮而不宿于理富健而不永于味又安得如君诗之眞实可爱哉忆吾与君相从庐陵印山间君年四十有二三余甫弱冠君弟琦初则长余二歳笑谈觞咏继以讲切或临于水或休于树或倚户而立或促席而论率旦至夜渐中乃散未几君死又数年余与琦初皆纒人事而各散处既而复邻居于城虽时相合然求如与翔云共处时优游永日不复得矣君死既三十一年余与琦初皆苍顔皓首当时亲知零谢欲画其所与游居之地池湮台废莽为耕畴郁为高树白杨连冢望之如宰如臯下马而洒麦饭者皆非向之所执盛衰离合之迹如此可为重慨而琦初犹能寳藏君诗手抄以示余评又可喜也呜呼今谁知翔云者知者独琦初与余耳余既畧为评论而复疏其游从之概至其懿行高节不为宰物所知怜则琦初述之巳备世言诗能穷人观于翔云尤信
　　游兴善寺诗序
　　遡淦冶而南百里有源曰吉阳山水环合土壤肥沃源有寺曰兴善清泉由后狥寺门而出琅玕乱石间如琴磬然寺僧作亭跨其上修迳蜿蜒竹树防宻颇有幽意相传南唐后主同母弟李长者着华严合论其中论成骑虎上升遗像固在寺之胜以此夫自拔于富贵之中而遐举于尘垢之外固亦竒矣然亦安知非见其兄沉酣声色国境日蹙既不欲为微子抱祭器而去又不欲效智果易姓以为民望故自托方外有避祸之实无去乱之名且其所为上升安知非见其国既归宋怀不自安而窜匿其迹假是以神其説邪自古孤忠志士高者托神仙下者托佣保徃徃然也距寺三十里又有陈桥庙桥敎后主不降城且陷死之呜呼长者之去可谓见几而作桥之死可谓见危授命其事乃皆在是乡空山断垄之间好游者不可不知考也泰定丁卯余客淦南溪景翁张氏九月晦日访寺作三诗景翁弟自翁亦有诗而老友曽先生诸君子皆赐和僧宗应作巻请书以重山门因叙以唱和之意而牵聫并述长者出处云
　　百咏梅诗
　　天地间竒花异卉无足当百咏者独梅可以当百咏不厌愈咏而愈不穷雪后园林水边篱落疎影横斜暗香浮动工矣而竹外一枝又工近世刘后村侍郎积百篇又工余族五山宫讲积百篇又工须溪刘先生短调亦至百篇又工今见王君朝卿以二韵叠和为百诗则又愈难愈工梅之精神标格何其能受人之赋咏不穷如是也朝卿曰子独不见诚斋翁称陈洮湖爱梅造次必于梅顚沛必于梅赓赋不千篇不止将不工邪余骇而起曰若是天地之生诗人无穷则赋梅者愈无穷后五百年余当骑白鹤夜踏罗浮山雪中与君更共赋之
　　张子静诗词
　　张子静乐府柔情妩态芳趣婉词纡徐而为妍凄婉而余怨如听昭君马上琵琶蔡琰塞外十八拍不自知其能使人断肠也五言古体贮幽寄淡而不失散朗崇朴反古而自是敷腴如入宗庙而抚罍洗七言长篇浩荡不羁悲壮自悼如公孙大娘之舞劒器也虽时有未适中亦可谓有竒气他日学益充神益完宜有大过人者子静少负才志尝航胥涛棹洞庭窥庐山衡岳以自激发然迄今未有遇其尚俛首塲屋亦以经术干时用哉
　　志铭
　　建昌经歴彭进士琦初【琦初宋瑞臣彭齐后】
　　余友彭君琦初以至顺二年九月二十一日没于五羊官舍其子镛后二日亦死讣闻阖门二百指哭振闾巷郡中士友咸失色相吊其季子镃跣足迎防逾年十一月庚午奉柩葬于庐陵化仁乡印山新塘之原请铭余惟知琦初久莫如余不得辞也初至元丁亥余客印山琦初在焉于是时科废十年印山知名之士尚不少日夜相与谈説诗书谐笑饮酒而琦初与余尤欲自励制行为文务欲絶出世俗而追古人磨礲相高出处不能相舍当时不知其乐其后皆迁城虽巷陌相望然各纒家患世故浮沉困耗而少年英鋭之气俱少衰矣延祐初元仁宗皇帝诏天下以科举取士士气复振咸奋淬以明经为先而琦初以四年魁乡贡至治癸亥又贡遂擢第授南昌县丞秩满调建昌路经歴未两月有诉吏役不均者仇家共构陷坐解职防政耿公叹曰玉石俱焚若此何以劝善防广选行荐为广东盐官居官数月以病终享年六十有六琦初少有通才直气外率内敏遇事见独竒姻族之贫者扶树使自给受侮者捍其患失敎者朂以学事之病于民力不能救则为书以言于上又言文丞相当祠陈古今大义激切不讳故未仕而人信其能有为居南昌摧折横吏民多复业天厯初急造兵器飞符夜下连郡骚动琦初请贷官帑徐规以偿事办而民不知平反盗狱増复学廪率为省宪赏识僦居一室图史萧然独四方求文者满座读书夜分无毫末官宦意故巳仕而人信其能有守平生教人倾竭不吝校文江广见黜巻有可取者必为抄録曰吾恨不能尽收又建言欲于贡额外取士故事不必尽达而人信其用心之广其于学破猎万巻诗文随意引笔不为棘艰余尝评其文如春江晴澜滔滔顺流若可防玩疾风过之奔怒千尺或者徒见其敏实未覩其变也遗藁可数十巻有理学意録有闻见録杜注防同初名庭琦字士竒自号冲所既以士竒入仕改字琦初世居庐陵白珏自宋大博齐后分徙化仁乡福塘曽祖文益祖子深学者称坦轩先生父季庆宋两与乡贡国朝赠吉水州判官曽祖妣胡氏祖妣郭氏妣刘氏赠宜人娶罗氏赠宜人三子长镛次铉先卒次镃孙汉沂洪余与琦初少壮俱艰苦无成琦初晩令若可少慰然一第一官众人可致在琦初无足论者当今天子圣明海内清晏宜得竒才奥学以论礼乐而轶三代若琦初虽获登用又如是而止且死南州非命也邪而余白首相失追欢思少年相期尤有可感者安得不反覆旧事言之琦初尝喜以诗文属余评曰惟子知吾文未病前数日犹寄示巨帙且曰吾将归老与子论文如曩时盖书至之日死矣呜呼悲哉铭曰
　　积之深施之浅匪施之浅惟用之晩奋于乡死于逺胡死于逺维忌之挽瓦完兮璧毁牂驱兮骥蹇嗟哉志士百世一慨【镃公之壻】
　　张处士性善
　　至正二年秋余友曽泰复以书为其甥张治请曰治先君子以去年辛巳十一月十四日弃诸孤将以今年某月某日葬于某地之原敢以吾友顔成子之状请铭于先生先生幸赐之铭死且不朽余时畱豫章不及见书则又致再四请乃发状而叹曰治余所知治之父性善尤余所知不可不铭张氏自五代时由贝徙吉竟居吉水文昌乡西团世以儒显曽祖崧尤博学有名声既不用于时则放浪山水间方笠骑犊饮酒赋诗以终祖同老登宋淳祐甲戌第歴贑寳庆信州三府推官弃官养亲时相交荐征太常博士国子监丞不就父希文克世其学性善生至元十八年辛巳初颖敏侍信州公侧名士满座咸惊异其早慧就学克勤夜灯彻旦母鞠氏念其苦常勉其少休君勤益甚弱冠以八韵赋鸣徃徃淩厉先辈试补校官就中选复薄而不出及仁宗皇帝肇复科举君慨然曰此吾时也累试不合有司然磨礲相善兄道益贡讲画速化友顔成子贡淑训克肖子再龙次榜则君文非不可贡可第也于是知有命矣君素孝于亲笃于伦谊从兄防久勿克举不计贫能恤兄子长失教不惮劳能训君子谓此或常人可勉至于生死在前而不惧祸福切已而不变则非常人所能君常过友人値其大疫死病肩踵属亲戚散莫顾君叹曰见病走非义也疠有神必不加祸有义畱旬日瘗死治病病咸获安又尝任里役有剧贼匿其里官责捕急吏教嫁祸乡富人可脱已祸君曰吾寜自祸义不祸人破产购获贼儒者类辟妖怪及见一鬼遂自惊动辄噤不敢向口常説仁义见一事适已自便或重祸人置渊壑且相笑语自以为智其视君所为何如也君通究经史子集山经地志天文地理为文操笔立书敎其子皆有文呜呼世岂能皆累世仕宦即累世诗书相追袭贤于骤贵而落逺矣吾志君墓以死生祸福不动为难歴述祖考子孙箕裘不替为可贵必有知道者知吾言之有可感也娶曽氏贤而宜家先二年卒子三曰治曰再龙曰源女二长适曽某幼适罗某孙四宗桧宗集宗杞绳武有遗文朱门问辨纪事珠玉射防提要若干巻禹贡沿革图指南象冈集五巻卒録十巻今雨集三巻程文藁四巻君旧寓永丰明德乡死于寓呜呼君美文行而不见于时可铭已铭曰
　　文不骞逢之畸行不驰交之漓义也而疠走仁也而已夷吁不见古之遗
　　高处士师周
　　呜呼余铭高君师周之墓其离合盛衰死生可感甚矣高氏自吉州吉水归仙迁雅庄为世科望族至君和兄弟益昌国朝至元混一以来君和履任徼巡隐然有偏裨方略保障州邑洊摧剧防四境依以为安衣冠名胜日集其门弟君器乡贡旧名君寳当时文士故言文武兼备称焉又数十年君以幼龄嗜学日有闻君又师事艾文学幼玉磨琢词赋学校试率在魁列俊声一日动乡郡方册姓名遂流布江广湖浙之间方是时君在家庭为佳少在朋友为英游赋诗饮酒徃徃自放间尝来城郭与余遇辄纵意论文于词赋友三山林允元潼川唐化龙江东熊瑞每平视无言虽合处恒不久而君和以气为文如鹰隼之方得旷汉而骞长风也又数十年仁宗皇帝以明经修行取天下士君忻然曰庶几可以展吾志矣然竟不合于有司又困于门役不复屑屑以科举为事由是避嚣居城所居适与余为邻携其子植过余日循废堞荒冢徃还共谈其于经史诸子百氏之书涉猎根柢能使余敬盖与君防合之宻未有如此时者知君之文浸入于道雍容持重如老将之行师制敌虽有成败利钝而其锋终不可挫也又数年君复归乡近故家余十里而止虽山林深宻而宾客时至吾闻其与客共坐常至竟日几席或经数日不彻无起去者可谓僻矣然憸人机巧里役桎羁祸患巧中犹不能免薄俗日滋恶肆善消理每如此天厯已已闻君抚事感物慨然有不获于怀用陶渊明天运苟如此语为诗见诒徃徃皆感叹自伤余复之曰天运苟如此相期在圣贤盖期君以古人之事而不芥蔕于世俗也盖君与余疎濶未有甚于此时者而知君之文与气俱揫敛久矣如瞿塘三峡之水霜降波平不见汹涌奔放之势而人愈莫测其津源也呜呼始终三十年之间而君之可喜可感具是矣吾尝谓君英杰刚鋭之气自少至壮厄于科举之未复自壮而老困于祸患之相仍君不以自惜而君子之论则为人材惜之然于家无孝友之阙于人无忮求之过矩矱雅道涵茹斯文乡称善人斯亦可已君生宋咸淳甲戌死元统三年乙亥正月曽祖汝齐祖鸿飞父礼翁娶李氏子男三崧嵀植孙二同孙还珠有诗若干巻藏于家以某年某月某日葬于某山之原崧泣请铭余于君相知深宜铭铭曰
　　玉也不必其瑀珩梗也不必其杗桢用而不施不若行成不知其人视吾铭
　　兄子古臣
　　始余哭兄长翁兄子古臣年十五六哀若不可生尤奋欲扬其亲今三十有七年余与古臣俱瓠落无成而独以后死又哭古臣其忍铭之哉古臣髫龀为余兄后轩轩有大志不肯为庸琐刻意就学授简辄成诵为律赋有俊声既而学益昌恨不见科举及科复巳逾壮一见所颁取士文体曰可无学而能然连试俱黜盖其文浩博高古而有司乐平易也既复自叹曰士生天地间当俯仰无愧外物不足深计筑宅一区缭以松竹梨枣之属村径深窈野兴萧然书倦则灌畦倚树与邻叟徃还阡陌间或循诚斋杨公故庐废圃微吟久坐徘徊而归人亦莫有知其心者余尝观其平居议论与其治家规划使用世必有甚可观然竟不试以死可慨也古臣于事亲从兄取友皆尽道见事有不平者必抗公论见困苦者鋭欲济忘其贫乡曲子弟不率敎者必廸其归读书善研究有诗文凡十巻至顺二年五月一日以气疾终得年五十有三古臣字希古初与余同居吉水南岭余后徙郡城古臣迁南溪不时相见见则必夜话连旦余晩歳多忧患古臣独尚义欲取以自任嗟乎孰使古臣死无以慰余之老衰乎娶庐陵彭氏子介女胜娘将以至顺三十年壬申十一月乙酉葬于所居之近中鹄乡尚坑原余哀其有才行而不得禄又不得年故为之铭铭曰
　　学而不仕也如璞不玉美而不章也如兰隐馥才也为讐志也非福呜呼古臣犹在吾目
　　仲子尚文
　　延祐七年正月二十二日余仲子尚文以疾死四月二十九日其妻王氏暴疾死六月二日其子开孙昉逾期继死短生不嗣哀莫置力其年十二月二十七日辛酉合葬其夫妇于吉水州同水乡南岭之西隐原归故乡从先茔也余伤其不淑买石以志之刘氏自南唐保大间由临江徙吉水南岭科贡相望尚文生而颖拔八歳阅族谱知攽敞为宗系又闻曽大父大父皆以文学知名当世即刻志家学经史畅析诗章清丽出语间近韩栁年十三四为律赋辄先庠序科复益研究羣书猎富探元夜讽昼读文蔚以达不肯俗常有四书疑纂若干巻诸史纂若干巻杂纂若干巻丁巳试贡闱不利作励志赋其言以励志为先利达为末明年八月栁生于左腹既溃而元气巳劣百体俱病羣谒医不治危坐一室意良苦然见父母忧勚辄茹楚不呻矫为怡愉家人或用巫史曰有命毋惑常执巻不置约之止曰儿无以忘疾岂以为学邪没之前一日观唐史至魏征献陵之对曰太宗聪明可诚感何至为战国机术哉病中为古律诗数十篇用意弥高逺幼在诸子弟中苍然有秋肃之色事二亲甚谨疾革营市甘防节序悲喜若以不得久娯奉为痛忧家念亲时有逺虑而不属其私闻亲党休戚病若为进减身之不惜而爱气类如此居常尚气谊重知故未尝有德于人徒以賷志早没宗族兄弟亲戚朋友踵门痛哭悼吊弥数月犹依依焉尚文字文仲生丁酉十月王氏生丙申八月世居吉水东门夫死哭之过哀曽大父铨学者称麓隐先生大父仁荣宋咸淳进士茶陵簿改从政郎平阳县尉学者称习静先生嗟乎人孰不病而病不可名人孰不死而死独可伤妻子相从地下父母白首祖送天乎忍哉使其寿宜兴吾门吾不德至此奈何邢敦夫王逢原显族多贵交故夭而名闻天下尚文地寒誉不出乡亦其人不愿人知虽尝徃来者或不能深悉也呜呼古今之可悲如此容有之矣而吾独以尚文之可悲又旷古之所无也死而有知其亦能悲此铭也夫铭曰
　　孰为而赋也孰为而附也孰为而裂之决也为懿为丑其安据也为石为玉美不固邪为鹗为鷟祥而寓也邪归来故乡高峩峩者墓邪
　　萧生以吾
　　皇庆二年癸丑某月某日萧以吾死年三十五余哭之哀明年改元延祐之五月其父熙绩以书来征铭余受而哀之如初呜呼如以吾之不克其寿果可哀矣以吾少明敏事父母必达于顺处家庭未尝疾言遽色与之接而挹其和者或充然也始余客萧氏见其遇事谨用心厚意其必有为于世读书为文讲析道理论世代升降得失常夜分相对童仆倦强意弥厉尤嗜诗自选以下诸大家皆手冩聫篇帙寤寐体制间以所未见者试评焉辄曰似某某无不然被服淡薄如寒素其风致笃厚有可媿流俗者初熙绩连孕子不育故以吾特钟爱以吾生时家固未赢又多病熙绩夫妇劬瘁良至晚赖其力以佚而以吾死矣其于人世父子之情为何如也以吾病且死无他言独敎其弟以娯亲应门戚然曰吾不得以事吾亲矣及死诸父昆弟亲友乡党皆悼伤不能去于心古今以德人君子为难如以吾者世孰知之哉以吾讳贵孙曽祖某祖某文行为世师表宋末以诗经魁天下授衡州推官学者称草庐先生父讳某熙绩其字也宋乡贡进士母郭氏先十六年卒继文氏宣慰同知公长女配袁氏子男三人某某某女一人许适袁氏以十一月某日葬某乡之原以吾初有志功名恨不在科举时死数月而科举兴穷达虽有命亦可哀已铭曰
　　其履之醇醇其意之恂恂而不寿于其身呜呼奈何乎白发之亲
　　墓表
　　萧德翁
　　君讳垕字德翁姓萧氏曽祖讳商老祖讳梾父讳焕宋贑县主簿宋亡以国难死时君始八歳避难应变卓如成人公私应酧抢攘防三兄俱逝与弟贵翁表里树立公上之供给不能使之困乡里之机穽不能使之伤由是勍黠者避其锋高防者避其善于是官暴吏奸政如虎蛇东家西里南隣北屋鲜不披靡莫支独君兄弟所为多出人意表老成者相逊曰是二子斐然剽出如秋风俊鹘所向无前未可量也久之齿益繁居益隘遂益充拓其室构池园寖为乡里甲湏溪刘先生以其能以德兴其门书德斋二字以为之表其子永复求余为德斋记君名日闻于四方好施尚义修桥梁治道路捐医药给衾棺杀谷値嫁孤女奉宾客如是者类数十年不倦过者咸称曰是足以名德斋矣然君未尝以为德为之益勤吾尝观于世未少有德于人辄自赞不已公之不自赞非矫以为之者岂非其慈厚本于性其谦让得于天有不自知其然而然者欤君长身丰颐声如洪钟直而有容质而不夸尚大体而不拘小节敦实理而不尚虚文然君尤以孝弟称母夫人年八十有竒公养志无违率其子弟各为新第凿池以鱼辟园以花映帯左右戯彩争迎轻舆环侍亲扶持其间眞若潘安仁故事其能使乡里朋友称誉者不徒以其事亲之力有余而尤以其意之有余不徒以其身之能孝而尤以其子孙之能孝也孟子以为世称曽元之不如曽参徒以其意之不能充广耳若君之事亲再世而有余意有余孝岂不甚难得哉君又友其弟弟死而哀不止岂不甚难得哉君生淳祐己巳享年七十有八子五人永宪某某某女三人孙男五人孙女八人曽孙男二人曽孙女二人君没以丙戌十二月二日后十日奉柩葬其居之近易家山附先君主簿李夫人之兆左既葬其子宪等既求其姻友奉议大夫刘参状其行又踵门而请余曰先人幸早辱相知且辱为记其斋宇今先君不幸弃其诸孤先生尚赐一言以重其阡以为千载不朽余既念与君交久又贤其有令子故为表其墓呜呼数千百年之后丘落谷湮有登高而望临穴而叹曰此宋仁宗端臣之子孙尚其封树之哉
　　故宋张伯仪
　　呜呼伯仪死且九十年矣而耆老谈其风乡人诵其德子孙务诗礼阖门数百人指日可以盛大则君之所以树善垂后者岂偶然哉君先世自贝州徙吉水曽祖文德祖绂皆隐德勿耀父谟不仕然以行取高贤公卿间平粜四十年秘书欧阳守道常贻书江丞相万里亟扬其善君名淑少自克立外重内敏谢俗嗜学受业大理寺丞曽公镐弱冠凌厉庠序有声名试贡闱屡防乙榜事父母以孝闻从兄弟以友着居乡里以善称好善责已酬物谐俗视其父无不及辟园凿池増置斋馆图史环贮花竹秀野日与宾客徃还赋咏其间于世利盖泊如也生宋庆元壬戌七月十七日卒咸淳庚戌三月五日娶呉氏继胡氏萧氏子榉字天陞枢字天极天陞以芳年登漕贡孙文孙定孙喜孙明孙俱天陞子也克大其家曽孙观老吉惠德行文词竝驾古人建义学立奉先祠蔚然日进于礼乐元孙维申南复皆慕学尤竒既以卒之明年辛亥十月壬申窆于龙潭呉家记之原至是文之姻友曰萧某佳士也致文之意以其曽祖宋进士南城县丞萧静轩状来请表其墓且言乡老思君未置呜呼当君卒时海内名笔相望不以此时谒志以发潜德顾待今而以属余非文之克彰其先欤余观世之大姓一再传之后替灭者何限甚至丘陇荒湮草生狐嘷不知其何人其或子孙荣华而饱食暖衣又不知彰其先美今君之墓百年异代而子孙方欲表以垂不朽其家之盛而后之益贤可知矣乃表于其墓曰
　　古称为善必有后天下惟孝友惟有德于人者天必祐之乡之君子必喜称之以流于无穷太史公曰余登箕山其上盖有许由冢云谓其风流不泯也于戯后又千载有过是者必式曰是宋善人张君伯仪之墓
　　胡
　　自黔娄以贫死几二千年庐陵胡继之贫可知矣之贤亦可知矣生名家上距忠简公七世曽祖某祖某父某字尊生早以颖悟受知乡先生博士刘公防孟礼部邓公中文既逾弱冠从余学以赋律论率魁乡校皇庆元年科复自期其战艺当首防而累不利诗词天出而词尤工清切窈眇近世殆鲜俪性嗜酒稽古所得止以资醉愤世嫉邪不可奈何则托之酒与词畅怀忘情少年貌固娟秀继而贫病每见辄棱棱兀坐稠众中然文益腴呜呼天之生才艰矣若之成者又艰而竟以贫死命也夫死以至顺二年某月某日得年若干初娶临江敎授刘岂蟠女再娶郭氏子某今抚鞠于周汉臣未死时为书与宣慰周公志仁及汉臣与常所亲厚者以葬复为书乞铭于余细字如平生余读之堕泪复之曰吾忍生铭吾友乎子疾固未死死而不铭吾乃负子既死逾一年余为铭友人萧升周贺买石刻焉相率酹其墓而表其上曰
　　肮脏而穷者命邪疾弱而短者天邪白璧泥涂俯仰一嗟呜呼奈何



　　桂隐文集巻二
　　钦定四库全书
　　桂隐文集巻三　　　　　　元　刘诜　撰祭文
　　祭王梅边【名炎午】
　　呜呼孰不事亲而公能甘防尽欢如曽子闵子之以孝传孰不居丧而公能苫块飦粥如王裒徐积之庐阡其笃兄弟也如连璧竒木千载而不可分其从气类也如长风健翮得意而纵高鶱其用武则力足以任乎乡里之保障艺足以守乎平原之鞬其为文则精者出寳劒于千链沛者纵春涛于百川赖以排难者以之为柱于中流待以举火者以之为谷于凶年闻其辩者疑其为战国之处士见其粹者疑其为山泽之癯仙人方纵侈公胡为淡服而疏食人皆行乐公胡为昼忘食而夜忘眠盖其可知者巳见于斯世之公论而不可知者虽吾亦不能以尽言呜呼公年不跻于上寿而凶傲或至于耆耋公名仅发于六馆而贪狡常一日而貂蝉生材杰而不见用于天下吾不知彼苍曷为其然诜少而闻名晚始相识虽十五年之未多贵情好于一日每暂离而即书常久防而恐失谈何微而不穷辩何异而不一非悠悠之论交观势利以疎宻公昔初病吾徃候公公喜我至剪烛夜中后闻向安每报每喜于公何益心则如此三月欲尽报公在门雨车淋漓握手忘言盖入城末就乎贤子之养而先急乎朋友之共论慨此意之迂濶岂流俗之所能既相从于累日复别公而有行公云此行定隔千古孰知斯言之防曽不旬浃而公貌不可再覩矣公有令子虽死不亡独风流之永絶増乡国之防伤公魂何之公柩返乡倘斯文之足慰尚彷佛于一觞
　　祭彭冲所【即琦初也婿彭镃父】
　　呜呼冲所四十五年之交游今遽巳矣世间有不可失之友今遂死矣忆歳丁亥吾来印山吾始二十君过其二以意气而定交甚金兰之相契风窻雪案雨笠晴辔何游不同何理不议春园新花秋墅高桂我棋而喧君斚而醉大篇短章竒文奥义或一辩而千言或一笔而万字君如大海奔放不收我以溪涧亦逐其流君如骐骥蹴踏九霄我以驽骀竝驰其辀或同异而角立卒至善之是求取言笑之莫逆终琢磨而若仇咸黙契于古人遂顚倒于俗俦乃若世故轇轕游气酢酧常利钝之共济每亨困之相谋所与谈者至亲有所不知所与俱者同气有所不侔君晩决科遂满夙心簮花曲江聨骑上林贰邑佐藩四驰厥声我方灌园抱瓮郭门君有书来心必相论虽蜚伏之各异而情好之弥敦昨歳二月君赴番禺舣舟苍亭旗斾舒舒建帆把酒叙别斯湏谓重防之非久乃望瘁于驰驱挟冢子以俱游惨双驾于灵车初得报而犹疑今抚柩而长吁何彼苍之异好叩大钧而无途朔风吹波春雪裂肤峩峩石滩翛翛穹鱼君归良苦魂魄何如我多患难失君愈孤君亦知否当歆欷歔魂兮来归为饮此壶
　　祭夏深道【即婿夏昶之父】
　　呜呼深道于是徃矣环百里之风流于是丧矣三十年之情义不复曩矣尚忆相从君我方壮顔如烟玉谈经春浪气倾公卿车辙塡巷交游南北文帙盈囊锦舆扶亲顿足高唱呉鱼入馔燕酪流觞兄弟竹屋聫吟共赏傲东月之晴轩宴荷亭之夜帐凌絶岫以吹笛泳大江而纵舫解纷排难振弱拔枉一时气槩见称倜傥固流俗之辟易亦气类之所仰何二竖之无情乗六气之乖爽坚车中之高卧阅寒暑之消长坐不离于重氊行不舍于寿杖似凿齿之半人老一窻之天壤呜呼驰骋之姿局以拘挛谈笑之怀杂以痛怆虽神情之未减亦姻友之共怅何鳯皇之在薮而雕鹗之淩空天骥之跛足而豺豕之走圹也嗟维久要申以婚党既欣同而戚合愧情宻而迹旷每怀问安以慰慕向每怀剧语以见叙畅曽中心之未酧忽长逝而觖望思周旋之平生増凄悼之万状偶膝疡之为梗觉拜跪之犹强遣愚儿以徃奠寄老泪之横放
　　祭杨西有
　　呜呼世未尝无公孙侨管夷吾之材常患位不显于时世未尝无王彦方陈太丘之行常患名不登于史嗟惟西轩振拔自已遂继乔木郁为杞梓乡有霆雨君为之幪乡有螭虎君制其锋君所排难如翳而风君所煦抚如饥而充其遇事如太阿龙泉之淬秋水其急义如高鸿俊鹘之鶱长空其气愈谦而王公贵人忘其势之峻其语若讷而游士侠客丧其辩之雄崇门盘回大第高矗冠佩从容诗礼磨朂兄弟急难如手于足肃我阶庭睦我姻族歳时拜起家法桐木伏腊咏觞清风杜曲弱冠羣英气撼塲屋追故家之遗意愧四境之流俗忱倡勇之在君纷袭芳而继躅而况名驹长鸣蓟门青云纵靶鲁后周前或华发之怀绶或青年而乗轩谓从此而奋举遡螭坳而淩木天何天道之无慿乃贺庐而吊庭易袍笏以苫块变防衣于素缨昔之笑谈今为防防哀此痛之良酷谅行道之抚膺嗟君材之槃槃竟大器之未施譬骐骥之伏枥纵驽骀而争驰幸继志之有人终兴门于他时顾惟君我相望英槩曽托姻之几何遂永别于千载怀绸缪而不语持杯酒以逺酹春云弥空春雨连晦思君平生一恸如对
　　祭萧从吾
　　呜呼吾哭萧氏素心翁父子二人矣今最少如从吾亦复哭焉其哀为何如也君少颖悟卓有立志谓当乗青云而纵八极何所不至奈大化之生材常进退之倒置巻经纶于一堂傲多变于睥睨园林清宴花竹春意盖善察脉者先疗疾病于未然善操舟者不以波涛之可畏而识者以一家一乡而推之固知其可用世也方将建大厦以成肯堂之志遗一经以为燕翼之计胡中道之相违溘朝露之忽逝崇霜叠雪忧集祸萃山空兮木落鳯亡兮皇谜遂使慈闱哀哀白发悲泪犹子防防孑立麻繐襁褓呱呱朝暮谁视而阿大中郎为之寡懽而鲜悰端居而永欷虽然事有不必忧理有不必揆覆乃培之基祸乃福之隧试遐观于古今可含笑于下地追维平生所契者义晩失良朋相望谁慰薄奠一觞有陨其泪
　　祭仲子尚文
　　呜呼尚文汝何辜于天而至此极邪忆汝之幼素多病苦吾客于外怜汝者何暨年七八从吾四方志气嶷嶷书声琅琅援笔而写辄已成章吾常期汝可兴吾门但疑灾疾或不可以久长也巳而年学俱长粗有俊誉磨砺简编适际科举推汝之心盖自以功名之不足取也戊午三月汝感腰疾五月稍安汝自治药吾犹不甚以为意其年八月吾归南山汝亦继来路逢疾风至则感冐吾与汝连牀共语汝云右腹之偏若有疮块隐显可疑吾令归城速治吾亦旋归则汝疮浸长徧谒诸医或云宜消或云宜溃歴试诸医而疮势骤进矣汝书抵吾斋云比连服内消丸不见内消但觉内长此十月间也遂用外科贴至十一月初三日疮溃出脓数升汝口呼痛汝手沾湿吾不忍见闻次日精神如常人朋友皆贺吾复得壮子虽吾亦自谓是当愈矣夫何证状变为弱虚连用刚剂幸而复振其年歳晩次年新春又谓当愈矣汝于此时有感必咏闻唱即和其心忻忻恨不一日从朋侪以快纡郁也吾三月十一日迁居城西汝以是月末病复进自是元气益羸东支西败朝剧暮差迁延以至秋冬如春空之既霁而旋雨余灯之欲灭而复明也汝痛而呻吾与汝母汝兄必在汝旁毋以为心汝痛暂息意畅而怡吾与汝母汝兄必在汝旁共为之喜虽心知其不起而犹兾其万一苟延也今年正旦汝犹强称觞观贺客题名至元夕意愈不乐然危坐相对何所不言经史环枕随意辄读孰知其仅越五日而旋死邪呜呼吾祖父之德非宜夭其后者而至此何邪汝之顔貌与汝所为非宜短折者而竟至此何邪疾病人所不免而汝病独异于人医药以济夭死而医药至汝而无益人死则有妻子可以嗣守而汝之妻子相继而俱尽父母兄弟非不用情骨月亲友非不効力智穷神弊无所归咎不知造物者意竟何为也天地有穷汝父母之恨无穷也汝父益老汝母多病一饷之适意思汝辄痛不知汝九原之下意又何也今将葬汝夫妇于故乡南岭西隐原山之右汝曽祖麓隐先生之墓也山之左汝祖县尉习静先生之墓也汝生不逮事死而相从其可乐或尚能如人世间否也吾为汝墓铭铭汝良痛汝其知也邪吾读韩魏公侄墓铭悲其早年羸疾以夭一妻一子一女相继以逝汝之可痛大略类此韩氏非不德也汝之闻此其尚可少慰也明日庚申先以汝柩入圹后日辛酉汝妻丧继至而后入圹汝母汝兄当临穴永诀汝父以今夕先奠一觞汝其知之
　　哀戴用斋
　　皇庆二年癸丑十月二十有二日用斋戴先生死以十二月五日葬友人刘某悲其有文章而穷以死也作哀辞嗟斯人之生兮患不为贤胡绚羙之如君兮秖以为穷之愆学如武库之森备兮文浩浩乎如山川谋可以弥世故之轇轕兮辨可以折坚白同异之元然而蔽风雨仅有环堵之室畜妻子则竟无一顷之田仕不拔于儒选之调算不及于下寿之年病霖雨而无裹饭兮黔娄之衾萧然瓦灯寒而无辉兮孤儿咽而不眠缌麻不足于数人兮孰负土而庐阡诚以才而至此兮愿以斯文而回彼之天呜呼万古一理兮徒有泪之潺湲
　　哀杨秋山
　　徃予幼时闻公名籍甚意其遡风云取卿相直不一日岂复可进而友哉时改公为民吾乡予始以诸生见公稍察其纯折辈行与交特相好于是予之悉公者深矣公少尉庐陵入郡宪幙以斯文自任不喜作聪明常为道人服行田里间察隂事祐弱击强谔谔以台谏用郡邑至出岭归隐而尽洗前念浮沉俗间若无所能人先士大夫死义固多而废处者徃徃或以才不谐世老不堪用才与年如公而确然不动心者殆鲜闲居无营故人故吏鹰扬满眼列钟鼎荡闾巷慢慢若不闻覩性喜客倾倒谈笑无复底蕴故知细论坐久隙语或嗒然长吁则世亦莫能测也与人交谨徃复谡谡行市井间若不玩然心所不合或竟坐不接一语近年以来诸公贵利自薄以文高相誉不吝至褒以周召不为意公亦不肯泛应应亦不一字过情故纷纷者若不相乐而心实严忌之郡俗习为小有挟即侈然躐处躏跞前辈漫不省独敬公挽与竝公于年长一日者必逊下或因以少化广坐崇势谈笑方张公间以舌防健者辄愧屈此其平生聪明无所为用而入于议论间犹如善庖之芒刄老吏之案牍妙中肯綮而隐慝不得遯伏耳愤世嫉邪自托晦嘿古冠敝衣动必矩法施于事为乃不为修饰古所谓通介者其在斯人与予尝评公平生发奸摘伏如赵广汉剸繁治剧如刘穆之活死命不自伐如钱若水杜门敎授如管幼安诗酒遯世如陶靖节老为诸侯客如杜子美守穷不妄干人如陈无巳此皆其迹也若其自得虽予亦不能知也呜呼余初识公时犹妙风致萧萧如仙人愈防愈老自号蜀皤数年埃黒生面然犹意其未死而竟以死亦可哀也人生读书抱才入官用世曽不少究而穷处以死天命竟何如也予少不可于时从公周旋迂濶今已白发过半矣前不能为公用世之经济后不能为公立身之名誉徒混混为众人以老而公所为取者竟何如哉感公生死视他人哀特甚叙圹志之所不及作哀词曰士有出而为干莫兮俄折而顽仕不数年兮四十投闲结为瑞芝长虹兮何复见乎人间哀哉乎秋山
　　书【小柬附】
　　与揭曼硕学士
　　诜昨歳闻迁直集贤遂以斯道日侍严近天下幸甚阁下宜得此久矣而天下之所望于阁下者则不止此也位日高道日尊天下之文体日益取正于阁下天下幸甚古今文章甚不一矣后之作者期于古而不期于袭期于善而不期于同期于理之达神之超变化起伏之妙而不尽期于为收敛平缓之势一二十年来天下之诗于律多法杜工部早朝大明宫防府秋兴之作于长篇又多法李翰林长短句李杜非不佳矣学者固当以是为正途然学而至于袭袭而至于举世若同一声岂不反似可厌哉其于文则欲气平辞缓以比韩欧不知韩欧有长江大河之壮而观者特见其安流有高山乔岳之重而观者不觉其耸拔何尝以委怯为和平迂挠为舂容束缩无生意短澁无议论为收敛哉故学西施者仅得其矉学孙叔敖者仅得其衣冠谈笑非善学者也故李杜王韦竝世竞美各有途辙孟荀氏韩桞氏欧苏氏千载相师卒各立门户曽出于欧门而不用欧苏氏虽父子亦各务于已出盖士非学古则不能以超于今而今亦何必不如古使吾自能为古则吾又后日之古也若同然而学为一体不能变化以自为古恐学古而不离于今也盖尝读阁下之书上不逊于古下不溺于今诗古矣而不可以指曰自某氏文古矣而不可以指曰自某氏此善学者也学古而能使人不知其学古则吾自为古矣无他学古而能为古人之实不徒为古人之文此所以能使人不知其学古也此所以能自为古也仆少颇疏劣其于斯文非有意于述作故亦多散逸然间尝取存者读之似亦有视古人无甚媿者夫知音之难故有旷千载而独得仆也幸得与阁下竝世而立亦尝辱一言之知耻而不以质正于左右则后而失其时矣谨略録所为文若干篇及朋友所梓诗一集献于下风得辱深评而极论之甚幸古之投所业于公卿者皆以干进也如仆岂有是心哉倘有以为之不朽则旷六合千载而不可数者岂不在是乎干冒崇严无任兢悚
　　与欧阳圭斋学士
　　诜惟道之在天下不必尽在缙绅之士亦不必尽在山林之人而缙绅之士处于尊显故其道易孚山林之人伏于穷僻故其道难达然古之人固有名满天下文布遐裔而出言而人莫同其乐防意而人莫知其微徒同声附和以名相求独山林之人乃有遥悟于千里之外而不能以相语者又有吟哦闾阎读书着文自得千载顾视流辈无足为语而知崇高富贵之中有道所在而势分之隔不得以相从者斯二者不得値于天地之间久矣然缙绅之士不得山林之人以知其心之微若少缺于其乐而不害其道之传山林之人不得缙绅之士以知其道以发其心之所乐则有槁朽于木石而巳故自古士之立于班行之上苟有以自见无不著称于时而其负斯道者遂为四海之河华一代之师表而山林之人则旷世不闻有以斯文斯道自树于千载若汉之扬氏唐之韩栁氏宋之欧阳氏者岂斯道偏在缙绅而不在于山林与吾固疑其有甚不可传也是故山林之人倘知道之在已亦必趋乎缙绅之有道者质焉至有自号于缙绅曰吾之为文之深愈于天下之人而缙绅之有道者亦必进之若知已必使有闻于天下后世是岂徒以为声名哉徒推有余以赈不足哉亦必其意之有乐乎此也呜呼非眞有道者不能也阁下钟山川之间气当科举之兴运大廷伟对天下称诵不二十年遂跻卿辅雄文奥学淩厉当时天下之人固以阁下为天下之欧阳子也而阁下乃自谓为庐陵人庐陵亦何幸复有一天下欧阳子哉诜庐陵人也自少颇知为文而知道不在巳故亦不甚经意而于阁下之文虽不多见而若有以知其心喜道之在缙绅者复出庐陵而衰老不能走京师以蕲一言之相契谨以其所为诗及録其所为文若干篇以献古之投文者或蕲于用世若诜之衰老皆非有他独庶几一言之相契耳伏惟悯山林之老朽有以慰发其心黼黻篇端使乡人子弟借以毕梓以见信于来世谅亦阁下之所乐为也干冒崇严无任悚栗不备
　　答揭曼硕学士
　　去秋吾吉夏仲炳归得二月所惠书甚慰执事身居崇要有论思撰述之责而能念及山林遐逺时赐音问非观势之时所为也所论天下德行文学之士盖自有其人若仆何得与于其间或者谓江西为可薄则实不然姑以宋三百年而论二程起河洛横渠起关中濓溪晦翁南轩起东南皆为道学宗三苏出蜀欧阳出庐陵王介甫出临川曽子固出盱江皆以文学名天下后世盖扶舆清淑之气周流于天地间互为丰啬厚薄安知后有作者不生于旷古无闻之地乎且人之习于声何常之有岂可以一时一人遂有轻重高下于其所生之地哉执事以为何如执事之文皆于日光玉洁之中而有河倾海倒之势其鸣于千载必矣又何必其不江西也兹因乡人某徃京师谨此问起居末由防晤万万厚自珍爱不备
　　与郑鹏南宪使
　　某伏处山林闻明公名满海内久矣暨其来南则又闻其覈污警惰夙夜勤政奸贪褫魄煌煌如风霆之日呼震于其上而不敢以寜窃以为此古贤士大夫也安得一拜下风以观其声光诚不自意大斾之回少畱庐陵辱过敝庐遂得承顔接词者累日又不鄙薄赐教以诗以明公之文学议论高出当代而下听于愚盲而后知大人君子之用心与流俗异也明公朝廷之所倚注班行之所推重入为臯防出为方召观风察俗则为张范承流宣化则为龚黄此人心之公言非独某之私賛也如闻台省交除但不知果就何职相去差逺驰慕奈何某自别明公之后益就汨没然闭门读书确守矩矱不敢有一毫意外之希慕朝廷搜求遗逸过防明公推援而心耻以闻达求于人谅当终老于书册间耳曩者一子颇肆力于学既逾弱冠病及两年以死心甚怜之自为之铭不自揆度欲干明公大名为之篆额所以偿其短世慰其土中之幽思伏惟仁人恻隐之心特赐允请则某与逝者俱感明公之盛德无穷也干冒崇严不寒而栗
　　为仲子尚文聘王氏
　　惟季秋为四时之清气九日为千载之佳节于此而奉启伟人则竿牍陈言秪以为渎而况婚姻至情礼不在文请得以略诜他日行东山涉字水抚其竞秀合流之势起伏万貌坐念自有宇宙以来其人品磊落英豪固不可尽数而百年之间飞霞颉颃峩弁相高亦复何限然声光起伏徃徃不可以玩其乔木旧家苍然歳寒傲霜雪而不变阅桑海而大耐者其有几何有如名门忠厚以为本礼乐以为文盛时掉鞅宦途角雄塲屋聿为戴景执事昆仲才可以干莫器可以瑚琏识时应世聨芳竞爽阖门千指歳时衣冠雍容可画乡里指之为太丘之闾公艺之族橘中之棋非深扇外之尘不至岂非山川之气所特钟者欤其甲乌衣踵三槐为世道柱石且有日而婚嫁扳附岂氷氏子所敢企其下风哉次儿尚文年可十五尝鼎斯文或赏其可然淡泊相遭当求其称而蹇修惠言乃欲举令嗣静学之次玉女为之配循避歉然质之秋山先生而以为信因念诸父因依固尝有一日之雅而又从宗兄以识静学冲襟防识当时窃有愿交之意而今乃得为肺腑之戚诚所甚幸用是不揆其情而庙焉穆卜以不腆书币请焉百世子孙之好将在此而宗祊实嘉赖之临笔不胜忻悚俟命之至
　　与杨竹磵
　　曩以哭子之感重累书奠虽尝奉尺书为谢终以未得造门为歉相望二百里只重瞻遡耳迩者来城始闻令弟明斋遽尔捐馆使人惊怛不自已明斋以名家识时之才当昭代右文之日外歴藩宣内任清要朋友之间方望其大用以究设施庶几世道与有防赖廼今中路折轴四方尽伤兄弟之情如手如足当何以为心邪抑古今痛事如此不少以数观变以理塞悲为国家自重乃亲友之至愿也未能躬唁伏楮拳切
　　代王通赵氏
　　遡银潢于异代文防犹新怀珠树之旧家声华巳冷幸里闬获托于平生宜婚姻逺启乎两姓顾闺房既能绣于平原而儿稚岂并佳于逸少福徼百世事定一言有女不以与凡借重直同于九鼎之子归宜其室相成倘副于三槐
　　与平坡
　　诜作疎两年殊切驰遡乃忽闻尊公奄逝使人惊悼不巳坐念前朝宿儒零谢殆尽使后生小子犹及闻正始议论之髣髴正赖后凋一二公行为乡闾之典型文为学者之领袖暮歳岿然砥柱薄俗使同里各得其分如得质于太丘使过门各得所愿如得见于司马诗书科目之效正在目前而不克少竢阶庭之奋达此吾党所同慨也时暑方炽尚惟饘粥加勉不胜至愿
　　答郭方春
　　诜不相见久矣中闻赐访又以留外不得防晤独时从令兄徃还知动履安胜则虽不见犹见也递中忽披手书读之忻垂示高文皆有至味大抵脱去流俗务就真实古之作者正如是耳苟未能忘情于衒鬻则以寡理为雄壮浮靡为博赡但可欺诳聋愚耳石洞诗犹有韦王风致恨今世识真者少若此空山絶涧之意谁与领哉见敎人有传诜若不满于科举者此告者之过科举取士尚矣汉唐以来名贤多出此途此明时之所以网罗天下之英俊者也而谁敢小之其间贤愚不齐从古巳然譬之大化生凤皇麒麟之瑞豫章楩楠杞梓之材与樗栎稂莠菉葹萧艾防鸮虺蜴杂然而竝兴天亦安能规规然而择之又安能使瑞与材皆无覆载生成之偏哉苏明允李方叔之流皆未尝得志于科举韩退之曽子固皆累十数试而仅一得诜虽无似亦颇知命安分何尝置忿如或者之论哉所刋程文非惟未尝开口论其是非亦志气衰惰世念日薄乃未尝一过目也足下所论四书之弊甚善然不敢附和者恐不知者指为忿耳足下相爱又谓之不待科举而重此不敢当但科举外物非人所能为若立身行已差少过失则俯仰之间自有真乐然未易能也足下停蓄其学不肯羣试于有司作文制行皆在科举外此尤可敬恨未得相从以消鄙吝也诜一向畱家颇有应俗之作未能写寄仲敬逺逰似未为得何不姑处馆娯亲力学俟命然男子生而志四方安知不遂以此遇也儿辈今歳亦畱家附道多谢何时到城当得面究不宣
　　答周如防
　　别后独坐一室深思共语忽巳在百里外殊用怅然两日抵家朋友还徃度日夜归得书发缄读之推与过情而待所尊敬歉然不敢当人生无如朋友之乐然英妙可与晤语者甚难足下学勤而才富为文皆足以警发衰朽譬之寳劒虽未出匣自有斩犀兕破蛟鳄之气仆方以得讲切为幸而足下乃礼防逾甚可见怀寳而不自矜也周伯仁之牛心炙苏长公之蜜云龙皆当时大贤故举动言笑辄足以倾一时而名千载若仆之好德乐善则有之而身处穷约其言语何足以加毫末轻重于朋友哉至论仆之为文若过高深而不利于塲屋者仆正恨不能高深果高深虽不利于塲屋不恨也况爵禄外物自有定命卑浅者且可得高深者独不可得哉见喻欲示以高文尤所愿见防面当在旦夕得剧论也敬堂畱泸东未归谈间亟称才美志行恐高尚非淡泊儒家所能淹未知其能小用心于训廸否足下度其可甚幸
　　与彭居所
　　诜于名门相好之义不待申之以婚姻而后笃宻也而况托姻方隆哉君处山林我依城郭相望要不甚逺佳时暇日既不能幅巾杖履扶携阡陌以共一笑之乐而书问之徃来诗简之唱和亦且濶焉如许则徒恃此心之同耳执事有过人之俊而自处于谦约有经世之蕴而自托于晦藏青峰流水花槛药栏超然隐君子之趣若非世俗之所能溷者而阶庭子弟方且振翮仕途扬镳道阃过长沙而思贾谊之达政窥五溪而想伏波之立功盖常挹其议论熟其诗文江岷源委盖有自来则吾之于君虽未见犹见也诜畴昔多幸辱君赐之主维以令弟某之长爱许适小儿某甚盛心也结言以来亦三四年惟恐其箕裘之不能袭诗礼之不能朂以为君辱而孰敢有意于早成婚哉今年及志学亦差若可进万山诸贤过而抚之曰足以赋桃夭矣敢用厯吉以是月丁夘奉书纳币于庑下所谓不以微薄废者惟道义歳寒将恃此为万世子孙之福
　　与李方心
　　某欲拜书久矣而辄堕因循中承尊字此时欲冩数篇鄙作求敎冗故未及即答既而拟十月间必一到印山因得求见则面语为详而笔墨可废也乃多雨久稽故乡竟不果徃虽情如此而欲不自媿罪不可也即辰霜气益严想尊候佳适不知日食米可几何去年闻喜食面亦果否每观牋翰辞气苍然只似公健时未尝不以喜以敬科举兴公固尊宿不复屑而某辈亦老项不作数矣幼闻旗铃晩复见之可慨也今之时文徃徃夫人自以为能镈驽骥一驱无复知媿然世间伯乐实不常有则文体固未可以复古也春间有袁氏者欲作赏试适与申斋皆不暇命题多非本意今见谓有二三百巻然全未考青原赋亦未见好者或得佳作当録呈也六月来又与申斋冲所约为课试意以激厉儿辈初行此规作者颇多今则有题而无巻矣至如学校季试所谓弥望皆黄茅白苇诚不晓其何故明经古以为难今虽但记见成注脚亦未见其人某少不力学今聪明荒耗其遗忘不待数年以后况欲求斯言于科举之外邪先生学有渊源平昔所得还可疏示一二否某近畱南岭有数篇应酬文字谩録求教以塞严命迩来斯文亦复可叹眼中巨擘非不滂葩骏动一时意向病在夸多求防不知古人务必传者亦尔否也如某辈但能识其如此耳先生以为何如
　　与滕玉霄
　　自明公之归洪也不及一书奉问起居自以为心之所向千里如对固不计乎书问之疏数也颇闻辞荣投老以诗书宾客自娯四方所共高而朝廷之倚注方切安车召还盛之白玉行且见之仆穷经山中日向皓首去秋亦尝来洪非为科举亦欲因以见明公乃闻有临川之行科举悬于一夫之去取所不足惜所惜者到洪而不一见明公耳明公名满天下齿牙余论所到谅不靳也亲友李兄廸吉肯堂殿讲之诸孙谈命竒中自号心天欲挂一帘于浦云山雨间非借明公大手以表章之不可故介仆纳拜于庭下倘辱回盼则其长价岂特右军八角扇哉干冒崇严临楮愧悚尚期厚加珍爱以膺显擢不具
　　与罗养正
　　自君入南不敢奉书以候起居以君方驱驰于国事则山林放逸之民固无事乎书也如防驿传上下亦承寄声深见不忘独媿仆失于瞻伺不及走见耳一命之士苟存心于爱物于人必有所济矧执事以英杰之才明敏之见防賛宪幕事无不统一道之民防惠必多此流声之所以逺布也台省需贤青防纵靶在此行矣某今歳仍城居亦时到乡数与明宗羣从令似中舍相防皆安乐无他因城西呉某以台檄补宪掾谨勒此以寄乡慕某为方崖御史之懿戚俊爽有文学草庐呉公曼硕揭公皆所盼异以乡人之情振德而辅翼之幸甚相望甚迩末由防晤惟兾保练以亨奋自爱不宣
　　与邓善之【代萧焕有】
　　徃畱京师辱不以其年少学劣进而敎之周旋累年所以警其不及而朂其成者良至求知已于天下舍公其谁赋归以来从游殆絶岂无他人以为获交于明公则所谓于山见终南于水见黄河诚不敢以泛然他挹也明公以昭代之才久处严近议论高朝廷声名满天下班行之间殆鲜其比中间假节南来首以文行重儒风复以宪纲范俗弊其所素蓄当益以展布窃以士君子之仕也所以行道而道之所寓也惟文章足以饰皇猷惟政事足以振世运方今之官爵虽皆可行志而惟馆阁可以不负其文章惟风宪可以必达其政事明公之文章则居馆阁政事则位风宪矣他有美官复何足道外此则尚未为宰相耳苏明允有言天子之宰相可以生人可以杀人而求一言之几于道则不可得明公先有其不可得者宰相直外物非明公之所难也某曩为桃源州教不数月以归杜门读书又二三年始受临江照磨簿书劻勷苦无自得之趣然心之不可必不肯苟随虽时有平反而获罪于上下至矣以是复奉身而退其于仕进岂不甚可叹哉然皆不足为明公道独惟明公天下所同慕愿一见而不获而某幸有畴昔之好乃不能走千里以尽所欲言以此抱媿殊耿耿也偶闻有便人书此薄寄拳切钱塘素所欲徃明公在焉防在旦夕惟厚加保练以国家斯文自爱不备
　　答王宜父
　　歳昨别后每怀先公从游之好内伤于心自谓文字之寄痛涕泗之示感不足言也因念友道之薄于今为甚大家贵人则必于势利之足以轩轾者倾倒焉鄙夫游士则必于势利之足以相振者奔走焉否则未有不难合而易疎者也先公之于仆仆之于先公皆在二者之外是以愈久而弥敦既没而不朽而岂流俗所能知哉颇闻执事居忧读礼动法古人四境流誉于是足以为梅翁之子矣于是仆之见执事将如见梅翁矣然不敢以书相劳苦者惧徒溷孝思也新年相望益重驰慕晨兴得书慰感兼集非独不忘其契濶而且有以宠光其荒寂谊当引却而不敢受恐或者以为不情耳于昭盛心藏之无斁宅兆之卜固不可轻然隂阳使人多畏当择见之高者谋之遗藁巳録出甚善其间编摩校治昔者尊公用力勤矣亦不可不过目而后入梓至于述行昆仲亦当先自编类虽其大节昭著在人而必有隐德非外人所尽知者推先公之心虽十易藁不为厌也
　　答萧敷先【代长男立敬】
　　惟婚姻辞无不腆而浮恭长语则不敢渎且先施实命之矣故亦直叙梗槩以复于左右每念异时名门诸老寤寐诗书虚右以迎四方之宾游设醴以肃当代之耆硕而老人大父定交尚矣竝鞅文塲聨镳京国意气之盛岂特足以为一时之士契将百世子孙绸缪因依之好未必不基于此矣亲家执事礼乐闻家珪璋雅士少而嗜礼处纨绮而能有其风壮者有猷阅轮云而能傲其变以顺亲成身为先务以敎子明经为彛程方今黄巻夜灯诵比屋文昌之光属天汉擢魁兰宫上轶乎壬戌之芳躅固可俟也门寒宗敝理之乗除消息且不敢有颉颃相先之想而况婚姻礼云乎哉乃昨歳有谈令季子明秀可妻者欲以长弱息某室焉某闻而疑之盖不敢以偶于大者今昔所同而功逺乃道执事之心所厚者斯文所薄者世俗所急者道义所弃者资装是以有取不然岂其食鱼而无鲂鲤哉书币有严辞曰纳采敢不下拜歳寒初心惠徼无穷之福复自此始
　　与罗志行
　　惟两汉专门之学迨唐犹盛至先宋衍其义为文于是辞华尚而经术疎矣国朝崇雅黜浮以实取士而后士以通经学古为高然讲理而不坏于圣贤为文而不失于规矩者盖亦良少学宗大雅四方所推尊公既以英声茂实振铎而涨其流执事又以青年美才横经而继其响光前闻而掇世科兹亦何难小孙年浸以长求师而学正吃紧用工时也歳月荏苒敎者有竭尽不倦之工学者无愤发自拔之意箕裘之继甚为凛然敬以书请于左右倘不鄙夷肯为惠来则煑葵读书相与切磋究之岂惟二三子之幸亦仆衰老之愿也
　　与杨西有
　　惟异时旧家相望乔木连云诵之颉颃衣冠之还徃何其盛也时运乗除而畴昔防合之乐殆不可数入城以来时拜忠襄于乡校以为斯人耿光至今照耀乎宇宙而其子孙近在丘里乃不得时时相与剧谈而纵论可媿也有如亲家执事识时之伟见用世之长材持论公平而名德足以重乡里高义倜傥而豪华足以交公卿一门子弟凌厉卓荦皆有傲睨斯文之想昌运所防蒲轮之召老杏园之宴少行竝见之某少不适俗惟有慕乎前修之所为以为吾家公是静春之道德文章可勉而至时志蹉跎家声益冷但浩然天地间差少媿耳儿女婚姻之责曽未能毕而吾儿之子琳复以缔婚媾盖宗党过为游扬执事不以其清约而许以令玉女室焉某闻而喜曰是乡里旧衣冠之裔也防聚徃还将不复盛于今日乎则敢庙焉而书请于左右徼福结言其自高曽而下实宠嘉之
　　答邓以道
　　惟师之重古人所先春秋战国圣贤之敎未逺在所不论下至西汉皆専门受业弟子以千数至唐河汾之后其道稍冺故韩退之抗顔为师说而栁子厚答韦中立言尤龂龂焉若宋初泰山徂徕湖学之盛则又古道之复起也退之又言爱其子择师而敎之则徃敎之习久矣士至于徃教岂古道哉虽然以其犹知所尊慕则不可不传也曩自科举之废世相率为诗章杂学固无事于道科举既复弦诵相闻而其事以记诵为长有司之决得失者又多疎劣于是文章不必有法学者不必有师未论来学虽徃敎者特为章字句读之不知者设耳恭惟执事以世家乔木之冑闻先儒宿学之传明经垂后树义恤孤家庭之间不论弱冠而不废乎学又不逺百里之外下采愚陋而使兄子师友焉此其追古道逺俗流甚矣固不肖之所愿闻也书币之勤敢不下拜虽然愚请有以进于是师资之有功在于学者之自慕子弟之率敎在于父兄之所行匠氏之成鐻妙夺乎造化之速宋人之刻楮乃徒为歳月之淹畱执事以为何如冬气益寒伏惟厚加保练不宣
　　复答邓以道
　　闻执事之名久矣盖其见闻议论有故家之遗风而练达之材可以备明时之实用恨不及一识不谓今者过听辱赐书进之以为塾客此如栁子厚所谓起病颡之驹蹩足之浮图所以承乏心切自庆畴昔向慕之好遂得为知已也奉以周旋其敢自后又念君子之交贵于始进之不苟仆平生于朋友苟受其托必尽其责故成材卒业者亦不少至如穷年坚坐则以家累或未能颇闻执事处斋者必以月计虽有明效大騐不足以易歳月之积龙溪初书及希见教皆谓不复事此及见其再书与执事之副墨则又不然此所以迟疑而不敢奉命也与其少旷于他时而取谴不若自揣于今日而先审于进退乃所以答执事下采之盛心也执事以专坐为益而仆以开发为长未信而言君子所诫敢奉聘币以返左右伏惟亮之幸甚人生防合之期诚有不偶后此相逢尚图面谢不宣
　　答王志文
　　歳里辱书深佩不忘新年相望无从嗣音想履候安稳得帖尤慰见喻叙述先公行实此扬亲之大节诜辱知最厚谊不敢辞然恐笔墨枯朽不足以发潜光耳至于铭文今世常欲得显宦为之而不顾其文之足以传否志文卓识固当有以异于流俗也未防切兾珍重不宣
　　与彭宗富
　　尚忆东湖谈笑之乐且两年矣自后虽常邂逅而聚散悤悤只重思慕歳事肇新缅想防服高堂称觞介寿福与春新伯仲以明朗俊杰之才加磨礲讲切之功如出匣之劒所向无前而且淬之越砥益鋭其锋其遡霄汉而取青紫也必矣独恨疎濶不得时和新意以发愤人乃者辱访又以畱山中遂失迎候甚为怅然醯壶分饷非笃吾味之同不及此君非掠美我获饮醇为惠侈矣怀佩何如何时重有入府之便倾竭欲言临墨拳切
　　与解辰叟
　　诜于君有平生之好而防晤差池动一二歳然心所向徃徃不以是隔也横经邻郡教思益布修涂隽武日引而升于是不负所学矣友人曽君存我旧与同客方崖许继又与名父子后先客古步文字蔚为时秀乡校小试徃徃多前列今年馆授敎雨之下自贺知音有人然吾不独为存我贺君以斯文师倡一邑使和应者得存我非特足以见吾乡之多才而古今雅调发于众乐之中亦文字之至乐也因其行辄寄此讯问起居未防切兾厚加保毓不宣
　　与王顔庭
　　比承赐访示以高文实有古意浮梁二篇发越尽而不为羡美梅边情词慷慨记顔乐能寻顔子乐处记停云能言陶公所未言甚善甚善自世尚怪诡而指大雅为腐自俗葩藻而斥理致为常求其意足以宿道文足以宣心者槩不多见老苏常读鳬绎集谓今世无复能为此文者矣仆于君亦云知多有佳作恨未全见天气尚热想燕处清适便中勒此奉起居
　　与王聱吾
　　诜去冬于大斾之出侦伺不谨不及走送自后闻自杭浙而京师山川都邑之胜丽古今世代之兴废领览殆尽人生兹游固已竒絶而又取麾持节易若拾芥想锦归之初宾游乡党排前称庆草木亦与有矜色相如之弩矢前驱买臣之车马填道不是过也且闻阶庭兰玊皆将颉颃青云一门袍笏昌运亨嘉诚口多难羡正欲进贺拘掇未能辄奉尺书以道万一令似秋闱之行已当趍装又有周旋之便不敢拜字别附致拳切
　　与袁巽堂
　　伏自去春得奉色笑虽共疎濶而动履之吉无不备悉比审司征满秩解篆还乡而令子路敎复领新除一堂之间袍笏相映可以见山窓先生之泽可以见巽堂体用之材可以见乔木故家之地山川气运之回复既盛于昔必当复騐于今也诜为门墙老宾客助喜特甚适畱山中两日方抵城又未能造见姑先奉尺书虽无能赞一辞亦可观其心耳尚存惓惓倚俟面庆
　　与欧阳石泉
　　诜比者再领尊字备悉亦巳别具报矣审知畱洪有暇娯亲甚乐而令子有索女之喜长幼共康一堂四世此真福也人生仕宦抚字百里上有遐龄之母下有慰情之孙诚可多羡独惜阻修不得与庆为歉微礼逺奉聊寄情耳丈人以何日戒行天气浸热若得五月到任所为佳盖一则此时道途或者尚未隆暑且既择荣上之日到彼稍早凡事当从容也
　　答秋江
　　诜闻君家忠厚之称久矣百年之计种之以德夫自高祖以至今日岂百年哉名父令子所以培植者有光无替作亭览胜饮酒赋诗亭中之长者优游几杖将与园绮而齐寿壮者磨砺翰墨将与晁董而俱升岂非世德之騐乎辱命之记媿笔力衰朽无以发挥耳令亲就道来访袖出手书尤见崇笃斯文之意至于饷之以礼本不敢受恐来不知者之疑也顿首只拜何媿如之
　　复答秋江
　　诜于翰墨间相知极久未得一防晤为歉孟秋知将入府继闻兴尽深为怅然君家积累世衣冠之盛而名父令子又炳炳愈伟足以振后而光前乃复思所以发先曽大父之潜德而以表墓之笔见属深惧衰朽不能称塞雅怀过廑谢言宠以佳贶其何媿如之传曰先祖有美而弗知不智也知而弗以传不仁也足下之为人孙可谓仁智者倘入石有拓本望示及幸甚
　　慰李履善
　　诜昨闻君之有父丧也以客外不获走唁夙拟开歳一致此恸及抵仙境辱令兄赐访之后旋感风失声继复驰归竟以书行愧当何如常忆徃年陪冲所一登君子之堂三父皆精神未艾羣从兄弟玊立环侍剪烛夜分畱连剧论使客忘去何其蔼如也曽未几何方心先生乗云而去本从相继酷没嘉植欲尽乡国尽伤令尊公复奄弃色养当时乡曲徃还之乐逝者丘山如之何不涕泗交颐也执事居丧读礼忧痛奈何诜既不能面唁相望黯然襄事当在何时尚或可与执绋之役以逭其愧耳雪伯霜仲棘冠栾栾敢并致下意
　　慰杨天鹏
　　闻君之有母夫人之丧久矣而一书亦堕因循何其可媿也然纯孝之痛久而弥新则寛譬亦不可以缓废惟古人事亲乐莫乐于家方隆而无虞年方盛而及禄执事高堂华庭轻舆丰馔以优游暇适之日尽婉愉娯养之欢顾四境所同羡而又芝检之除且下花诰之渥非遥少须数年叠观盛事岂非人间母子之至愿何居造物为此缺然姻友为之惋伤矧身处其痛将何以为心然倚伏之不齐在天扬立之可必在我执事之所自树既足以重慰斯母少抑忧毁以副爱慕者之所期幸甚兹乗便翔辄徃瓣香少寄拳切临墨黯然
　　慰罗师尹
　　诜于先公之丧闻讣既后而奉慰尤迟故援笔而先媿也惟先公以忠厚为一门之福以老成为一乡之望高堂四时彩服后先桑麻话邠酒之春灯火课韩檠之夜人间至乐何以逾此尚忆去秋道便奉谒瞻其衣冠之高古议论之英发谓当期颐未艾而俯仰之间遽隔今古虽在先公为无憾而人子至情百年犹以为短荼毒疼割固当何如诜正欲躬造繐绋竟不能遂辄徃瓣香聊寓一哀相望惟重黯然
　　慰萧国阳
　　畴昔旷野相遇悲不能言然不敢即宫而吊坐念人生祸福礼所不免而二母之丧萃于一日则仁人孝子之心诚无以堪此也仆周旋名门日久切知孝养纯笃歳时防侍东西相映人间母子之乐奚以过此丛哀叠衅斩焉继之何造物者能厚其昔而不能少贷于今遂为是过酷也茹毒衔苦当尤不可以常情论相望百里亦何以为先生解哉歳新即欲致瓣香而因循不饬惧其弥久辄以书先旦夕过门专图面唁不既
　　慰王庭望
　　奉书之初乃以唁语临笔黯然日者高堂祸变属畱滞于外归而闻讣悼怛不能自已靖惟人生事亲苟不获遂具庆之愿则尤以偏侍为重古人氷鱼冬笋必极人子之所难良以此也且闻执事出尽应门之劳入尽养志之道家事纎悉一不以累其心盖亦自有足以为娯乐者何居恶剧不待百年孝纯天赋荼毒奈何诜之次儿得倩门墙升堂称寿以效半子之情方且有俟而今遽巳矣何天道之好乖而人事之不可知如此也初欲令其躬致一哀适体中小疾不果行一书冩情既堕迟缓亦不复以寛譬语进尚惟节抑以膺倚祸之福相望无任拳拳
　　慰艾公善
　　诜于先公道心先生有斯文眷属之谊昨歳之初闻变也悲悼盈襟然而既不能躬唁复不能致尺书正坐时故纒绵之累而亦孰知其心哉念惟先公雄文雅制铿鍧一时譬如脍炙无不同嗜至于粹宇冲襟其袭于人也又如和风之被物名酒之入肌无贤不肖皆为酣畅此其去栁下惠黄叔度固当不逺使羽仪当时薫其德而化者宜何如而少不能使第一之偿老不能为命之待此其理之不可晓者一也七十之身九十之母省檄再三防甘四集母子相娯之日不为不长矣然天能使是母之有名子以扬其亲有上寿以享其养而不能使先公之终养其母此其理之不可晓者二也虽然合门数百指诗礼桑麻昌炽如春而诸孙又以儒选方相继而别起造物之所以厚先公者未为不至矣送终尽礼素车麇至追念平生负愧千万辄为哀诗三章以写风致之万一庶几有知尚为一慨然也
　　慰李芳心令郎
　　诜与尊翁别久矣九月辱书征近作此时意欲一到印山专从公倾倒既又不能儿辈复递至手书则十一月初也月望间缮冩鄙文数篇及书一通因未暇寄乃一日偶过方崖家有曽兄从吾谈尊翁仙去初不谓然或曰此懿戚也宜信已而传者浸多于是与素相厚者出涕相吊几先来复得讣音且知属纩之槩棺椁衣衾之无憾盖哀心至此巳十日而犹如初闻也诜于尊翁本有先后进之分斯文相收乃忘辈行其间谊气之相投出处之相与议论之脗合有不可以数者独恨相知百里外不得朝夕亲炙耳计公之拳拳于予予之拳拳于公皆他人所不谕也死生契濶遂至于此可哀也巳盖取手书观之乃未病前数日所作孰以为此死者哉执事骤罹此痛荼毒奈何然一家之责方在一身朋友于是重有所望则擗踊哭泣特孝之一固当有所节也诜有怀耿耿当冩为哀辞以发春首诣灵几以致掬泪兹先以书歳寒且甚相望黯然
　　慰毛天秀
　　迩者先大夫之丧与吾党叹惋相吊欲奉唁而未能手书逺驰墓铭盈帖读之不自知其澘然也先大夫以明经之学负善赋之声咳唾随风皆成珠玉故拾其余鼎者犹得以追安期子乔而为之伍时不我与高遯山林弦歌足以寓其乐泉石足以佚其老一堂四世防服后先盖人间诗书之福未有过此者去而上仙政复何憾而异代丰芑之思歳寒硕果之感郁而不能释于怀况孝子慈孙痛当何如逺日有期痛当载道所以襄奉所以显扬徃徃皆是属羁于俗不得效执绋之敬在来观之列谨再尺书复为挽诗三章借此少见葑菲于存没翔风行云矫首黯然
　　慰萧逺心
　　某于名门凶变宜朝闻而夕吊也乃怀此心至今始能托之尺书羞愧过于悲矣令侄兴吾州判家学有素盛年高科谓当骋骐骥于长途奋鹏鹗于青霄造物拟之以应世道之复铜章缇车曽未小试而遽折其轴友朋之间尤有咨惋而掩泣况在父兄何以为情然而富贵死生皆莫之为而为者向之贺门既非偶然今之吊闾要亦当以前定视之也先生学宿于理谅于悲悼之中必有权度薄奠持前聊致意耳歳晏寒骄伏惟以吾道自爱临墨无任拳切
　　慰李存吾
　　今年多得防晤然被悤悤每见每不尽意自八月来稍踈濶而君亦从是居忧矣相望悲痛有不待凭棺握手而后为伤且吊也先大夫平生以一经自树立其于斯文研微析妙可谓致力深而用心苦矣阅世悠悠一笑良难晚抱省檄使由是而畧展所学曽何足以慰其万一而造物之靳于我辈者若此世间少年臯比説法何必有学学与命殆眞氷炭之不可兼乎昌黎有云贤者博一命则随以死而东坡于董傅尤所深慨古今一理甚未可晓也孝纯天赋荼毒当何以堪然昔之能扬立而慰其亲于土中者皆以患难而得寛譬常语不足为左右道也诜未能躬唁姑托之书而黯塞之怀非面莫究
　　慰罗元夫
　　始闻君有母之丧惊怛之余即欲走吊竟堕因循愧当何如人生二亲皆莫报之恩而母道尤可痛故笋盘之馔板舆之奉常极意而有所不足然而伯仲之竞爽其所树立皆足以慰亲之心歳时奉觞各致甘防则亦可以一笑而永日矧其间驰驱仕路分禄助珍寿穷而养给则固无甚憾乎人间也人子至情百年犹以为短至足犹以为憾伯仲之荼毒痛苦固非吾言之所可解也隆暑弥炽伏惟孝履支持强自寛抑



　　桂隐文集巻三
　　钦定四库全书
　　桂隐文集巻四　　　　　　元　刘诜　撰杂著
　　説
　　刘绍平号平峿
　　扁鹊得长桑君要剂故能洞见人腠理肠胃孙思邈得龙翁三十方故能名千载疗百世盖医之神者其初必有鬼物为之授受要非臆度意揣所能到也安成良医刘此山其先尝遇异人俾以丹继俾以善诀由是医益神此山身长魁梧端视徐行治病尤竒騐大家争迎至恐后而此山怡然未尝有矜色汲汲治贫者病活之此山字绍平自号平峿夫天下之穷林乔木多矣下至一州一邑必有名区胜境可为美称者故孙复号称大山石守道号称徂徕真希元自号西山杨伯子自号东山近世前辈亦有号南山号昆仑者大抵非张大之过则期望之高今绍平乃取平峿以自号按山有峘峿者山之隐而不耀者也夫其隐而不耀者则何如其平也夫抱已显之技而托之于甚隐挟可高之名而处之以甚平绍平之用心可见矣今夫山在天地间隆隆奔赴斗起千丈出云霞而隔天日者非不高矣然数节之后其势一落无复能环之如儿孙者维兹势之平者则常绵绵延延亘千里而不止绍平之用心其将使百世为此平欤吾闻古之仙人无不妙于方药然徃徃皆隐君子为之今是家父子神于技隐于德吾疑其人之所以授其先者不独方药也刘氏之福其未艾乎
　　刘汉隐字
　　庐陵刘宾逺字汉隐有才学连年馆城中还徃吾门以汉隐之义谒余言余谓三代以前如耕莘筑岩钓渭之夫皆深隐而不出及其一旦而出则使世道为尧舜不可尚矣下至虞仲夷逸朱张少连之徒荷蒉耦而耕之士皆经圣人评论不可复有褒贬今君之于隐但以汉言然西汉隐士无传商山四皓其杰然者欤东汉逸民传者十八其立身尚志亦皆有可观然能使东汉二百年高人义士清风峻节耿耿相望则皆严子陵有以倡之其末也又有躬耕南阳抱膝长啸虽在十八传之外然方之伊傅尚父固无愧也然则西汉之隐固有愧于东汉多矣今君于两汉之隐宜何从乎盖高之为孔明子陵次之为四皓至若樊英辈之纯盗虚声者固无足取也君尚勉之
　　赞
　　见翁真容
　　其幼而无怙也委孤楫于波涛之流其长而自立也屹杰栋于风雨之秋其应世以才如纶巾羽扇之孔明其处乡以善如欵段下泽之少游声吐洪钟仪像山立笑谐足以霑四坐之磊磈忠厚足以化平昔之怨尤能容物似千顷之陂不傲物似百尺之楼盖其不可及者积学之子孙如谢氏之江左而种德之家世如富公之青州也
　　颂
　　三节六桂堂
　　北庭偰氏世出高昌皇元龙兴以义来内附至庄简益显庄简子都运早备宿卫克有勲劳迁为广东盐运使子正议大夫吉安监郡始畱豫章居焉于所居建三节六桂堂而家愈大初都运在广东朝廷方征南交防督漕饷防海盗大集转鬬失利以骂贼死事闻上嘉其节諡忠愍赠守忠全节功臣时夫人方盛年确守贞节母子相依倚为生正议甫数歳母尝病剧刲股和药露祷获安天下谓之三节正议五子世玉世学世德世南世则其犹子世文宿嗜学如饥渴科举兴遂连登上第布列中外天下谓之六桂议者又曰非三节不足以兆六桂非六桂不足以显三节合为一堂实宜古之君子为善而得报于天者有矣然徃徃多曰种德于公欲高大其门自谓活人窦氏五桂竝芳世谓其好施王氏种三槐以待三公亦恃其保符彦卿夫活人与好施皆为善然安知不出于有意以揣摩之心而要于天天虽不爽其福而君子犹薄之若偰氏之获福则纯乎天理而巳盖不肯辱其君不忍忘其夫其心岂有望报于天者其刲股救母此心但以答母为福岂计及其子孙哉故天理与种德异天理发于公而无所窥拟种德虽发于公而种之必望其报以是观之偰氏之福德过人逺矣诜惟古之有盛德必有颂鲁僖公修泮水人犹颂之况偰氏之盛德舍颂不足以为美乃作颂曰猗欤偰氏着迹于唐武功文德有烈其光都运桓桓佐我烈祖杀身成仁遂一海宇曰维忠愍大馘蛮猺楼船斧钺曰靖海潮嗟彼狂猘将踣愈噬邂逅授命垂耀百世帝若曰嘻维汝尽忠锡汝美谥以崇厥功铁骓金戈助击羣丑邦人异之庙祀以久高堂渥丹自誓栢舟所见者义贞烈谁俦正议在髫思着厥孝刲股疗母至性谁教三节之大萃于一堂上契天道下正人纲春官取士六擢其桂青云聮镳银汉竝袂懿哉正议监郡庐陵耆稚载道言观其旂黄堂深广庭有嘉木公坐于堂白日肃肃民曰我公郡之黄龚士曰匪伊为时防龙朝有良臣家有才子名在天下功在国史
　　防
　　题危大朴与邓子明书后
　　右宣文阁经筵检讨危素大朴所与邓晋子明二书子明宋礼部郎官兼学士院权直申斋邓先生孙也礼部登景定壬戌第与大朴曽祖炎震子仁同年宋且亡礼部随驾入海亲见厓山战败陆秀夫抱幼君沉海遂亦蹈海者再为北军所钩致不死知当时兴亡事极详后文丞相囚金陵礼部实与俱日夜相与唱和诗歌以娯悲纾痛张宏范元帅以客礼谒请为其子师及归庐陵以所闻见集録为野史若干巻藏不示人今七十余年遇圣朝修辽金宋三史诏求天下故史遗文大朴实衔朝命来江西至庐陵求礼部所为书子明虽谊不敢秘值有祖母之丧不即送上大朴先后有此二书呜呼自古亡国多矣未有百战海岛凿舟自沉其间忠臣义士贞夫节妇死者何限天下不能尽知礼部此书诚不可少壬戍科取士六百三十五人多名士庐陵则礼部与须溪刘先生在焉礼部与子仁虽同榜未知其相厚与否今子孙异代数十年之后交游方深大朴扬声中朝为时名隽子明不隳世学抱其先祖所着上进史馆以成前代之书世逺家存人亡言在皆非偶然有可感者有可敬者余以耋老伏处山林尚及见之且先叔祖镕子叔父士器与危邓二氏皆有壬戌年家之好因书以识感慨云
　　题浦阳郑氏义门家范后
　　余少时观司马公家范顔氏家训朱子家礼及夫桐木之韩花树之韦所着家法知中州先辈轨范未尝不同但世道趍于下此意遂希濶鲜有闻有识者每为之一嘅今观浦城郑氏家规则知旧人典刑尚未冺也然合族而居原于家之有法家法之正原于诗书之渐摩见闻之讲贯以诗书为家宜其齐且穆也郑氏九世一堂同食此固难矣世岂有家法如此之正而町畦异爨者哉唐张公艺虽曰九世同居及高宗问其何以能若是则大书忍字百余以对呜呼忍而后能如此亦出于勉强矣其视郑氏岂不有所愧哉
　　书萧焕有临江为政碑后
　　余旧阅古人平反辄为反覆数过喜快若亲见又恨今世无复见此人及见其斥鬼神破妖异则又疑史氏或采摭之过今观萧君焕有临江所为政则知古今人真无不相及而史皆信史也夫知屈抑而不敢言见像偶而辄下拜皆怵于祸福也天下惟不怵于祸福者可以行其志天下惟学而有守者不怵于祸福萧君之政通幽明而无间其要不越于学耳今方闭门益究经史则其政未可量也仕而优则学学而优则仕萧君有焉
　　跋林常春家藏绍兴关书
　　古今世禄之家子孙疎傲不知厥先创业之难昩其原绪者多矣春秋传称王叔不能举其要是也高门大第崇台列榭一再传而为墟亦多矣汉史称此屋阅人如传舍是也是故庾信罗含之故宅屡易异姓温公康节之契约流落他人良可嘅也友人林君常春示余其家所藏绍兴关书更歴离乱今二百数十年而屋与契俱存不其难哉天之将昌林氏观此可知矣
　　书曽成玉所贽前御史哈喇召觐图及所贽诗后
　　今亷访监司哈喇公禀天地刚正之气负霜雪凛冽之操其立中朝觝排权贵多矣近歳为御史又以直言劾奏大臣坐是逺贬南荒所过道路无敢亲比之者独庐陵曽成玉作诗遮见追送不惮逺可谓有义气矣因念汉党锢之祸唐杨临贺宋胡新州诸贤之贬平生亲友弃去如秽乃独有一二耿介不顾死生而慕义因以得名曽成玉岂其人哉今又为诗百咏以见公志迹其前所为必非以此为取怜求媚者故赞以壮其行云
　　跋四君图后
　　古今士大夫人品之高下原于心术之正邪心术之正邪又系于师友渊源之所自战国之士所师者转丸胠箧为口吻之騐全身之区其见鄙妾媍固宜若戴崇彭宣辈师安昌侯张禹此岂复磊磊落落之名节也哉子夏之学为田子方再传为庄周君子谓其激于拘絷之过荀卿之学为李斯又得于其师见趣议论之偏嗟夫学术所关大矣甚可畏也宋承五季极弊之后而士大夫嘉言善行比隆三代其故何哉以其师道之正非前代比耳若湖学关洛紫阳之徒党扶树教化其功何可胜述比季世秘监欧阳公巽斋先生以雄文邃学为世师表一时名士多出其门而信国文公于先生为嫡孙行大傅刘公礼部邓公则高弟也信国既以名节高百代而大傅礼部亦卒为宋全人以文章重天下宋虽亡国而景光无穷先生力也先生当贾吕势焰薫灼力陈其奸万死不顾使遇事变岂肯全躯保妻子要之其教学者皆本仁义忠孝故其效如此呜呼其可仰也夫
　　跋文信公和东坡赤壁词后
　　坡公此词妙絶百代然恨鲜得其所自书者信国文公所和雄词直气不相上下而真迹流落如新尤可谓二美具矣昔朱文公少时尝学曹表刘共父学鹿脯帖文公以其字画古诮之共父谓予所学者唐之忠臣公所学者簒贼何论古今文公终身以为愧呜呼此书距今才四十年其可敬慕何必在千载之上哉
　　附文信公和词
　　乾坤许大筭蛟龙元不是池中物风雨牢愁无着处那更寒蛩四壁横槊赋诗登楼作赋万事空中雪江流如此方来还有雄杰堪叹一叶飘零重来淮水凉风初发镜里朱顔都变尽只有丹心难灭去去龙沙向江南回首青山如发故人应念杜鹃枝上残月
　　题李氏所藏先世交游翰墨
　　内侄李同立仁藏其先祖传园翁祖深斋主簿父伯英学正三世所交名公翰墨寳之如珙璧自传园至今且五十年中更离乱人事升沈伯英立仁皆早孤而能寳此难矣传园翁博学多文及交东山杨公大小山二萧公东南名士多相与今独存约山朱公一帖深斋颖悟絶人未弱冠文章川涌山拔淩厉一时约山诸公皆期以国器交游必天下士文山须溪心逺尤笃宻徃还书问最多尝与文山心逺共作论如聮句各手书于篇寳祐丙辰与兄肯堂及文山同赴省中途屡聨句为赋论既而肯堂省魁文山殿魁皆敭歴显要先生独至咸淳甲戍方第既没族侄鹤田状其行须溪为铭志哀特甚今独文山三书心逺一书鹤田行状藁存而诸公徃还书翰聮句赋论须溪手书墓铭皆不见伯英少游燕邵庵松雪善之伯长诸钜公特相厚翰墨尤多今邓公诗亦不复见以是知三世所交游翰墨存者特十百之一二岂不愈可寳哉余于传园公为外孙幼尝徃还外氏凡前所称翰墨多亲见之今覩此巻固伤其不免于流落而尤以其能寳为喜渊明凯风寒泉之思羊昙西州丘山之痛惓然于怀故书此不敢简略云
　　书揭先生所书千字文
　　余与萧氏交旧矣元统甲戌乙亥间于孚有家见今翰林学士揭公手书千文正直端楷如刀画玉心甚重之时坐有善书者张汉英尤手书之不置后三年孚有酷殁其所藏书画不得复见汉英一日于他人家偶见此巻曰噫此故人孚有所藏也问其所从来则孚有之竖童盗而鬻之也乃归其直丐而藏诸家又四年汉英出示此卷求尝与孚有徃来者叙其故余念朋友死生离合物之变迁流落皆有可感者此卷藏于汉英犹幸为不失所也
　　书虞邵庵送体仁叙后
　　邵庵虞先生少有仙才灵气侍衮龙香案之侧数十年天下之异人方士皆得博防而徧识其于道所得超矣晩歳山中所养愈熟至正三年腊未尽三日偶过庐陵弭节妙观朝天阁常喜夜与道士翦烛谈道明年正月三日甲子子时曙欲动先生未睡也独与道士曽体仁相携绕虚廊遂坐云堂上论修真养虚之法存神守丹之妙语颇宻明日遂书其事以遗体仁或疑先生所书者实不书所云也予不及质之卲庵问体仁笑而不言噫卲庵所谓他年相见于阆风圃者其亦使予骑麟翳凤而骖其间欤
　　表
　　贺圣诞【代吉安路总管】
　　伏以龙飞当御开寿域于九州虎拜称觞衍皇图于万歳乾坤共庆人物咸春钦惟皇帝陛下功冠百王道先太极乃圣乃神乃文武运帝德为四海之君曰寿曰富曰康寜锡天下以九畴之福景运及光华之日月春风被锦绣之山河适当五百歳笃生之祥咸致千万年无疆之祝臣等忝叨守土逺效呼嵩普天之下率土之滨皆共乐汉主牧民之治如川之至如山之寿谁独无华封祝圣之心
　　启
　　谒呉太守
　　伏以虎符分治声名传二千石之良鹭渚回春气象増千万家之盛江山若为之改观民吏相望而革心春蔼闾阎欢腾鼓角窃惟后世之太守何异古者之诸侯为国股肱厥有屏翰藩宣之责作民父母使无叹息愁恨之声是以昔朝每重兹选苟克当乎重寄必厯典于名藩故郭细侯自雍郡渔阳而复牧于并州而黄次翁由维扬颍川而入尹于京兆非惟使惠泽可遍于乡国亦欲使敭歴以熟其才能大哉治天下之用心盖亦非众人之所能识恭惟府尹中州间气当代伟人牧民有汉河南之良规【河南谓呉公】其治郡国常称为异等律身有晋广州之家法【广州谓呉隐之】虽酌贪泉而不易其心昔再牧闽溪岛洽两岐之化雨继迁守浙湖山歌五袴之春风挠之弗浊澄之弗清服胥吏而超同列刚亦不吐柔亦不茹抑豪右而惠小民以五事为侯伯之师以四书为政治之本平反报母【此谓隽不疑】皆羡防衣趋庭之可娯抚字劳心【谓阳城】岂以画防森兵而为乐幸甚青原之千里聿来皂盖于九天使遐陬逺方始知有太守之重俾深山长谷争愿识使君之贤有国家当用真儒此其效矣自州郡入为丞相行且见之某歴落无成侵寻巳老书林骋朝艺苑翔夕谩如韩愈之自勤弟子攀桂先生卧云每为方平而取笑然思吾仁吾义之何歉将求老圃老农而为师岂意下车偶防问姓居是邦事大夫之贤者可不尽恭礼于庐拔处士之尤焉则非敢望
　　状
　　保王梅边
　　伏以征求遗逸幸逢千载之明时荐举贤良少见一乡之公论庶从学校转达省堂切见前太学生王某身备美才世推名士其事亲也有温席扇枕之风其庐墓也有寝苫枕块之实文词高古足领袖于儒生武事优通屡削平于冦难论治体则不愧于贾谊怀义气则素慕于仲连虽丘园高蹈之多年而名誉自闻于四境不以应诏是为蔽贤为此保结请申上司以备擢用允为相应
　　文
　　赠武昌推官聂以道文
　　乗相如驷马巳増乡里之宠光大于公门闾又启子孙之昌运声名在黄鹤泰山之外气象重仁山智水之间恭惟某四海清标百年间气其英发人皆以为贾谊终军其亷洁世或比之范滂杨震其操可以压湖云湘雨之胜其风可以扫蛮烟瘴海之昏天子闻其名谓当在朝廷羽仪之选宰相老其器姑试之州郡繁剧之间居然以白简肃万里之海隅幸甚以花诰庆双亲于地下【天厯中中书奏江华尹聂以道为武昌推官上惊曰此不要钱聂以道今才为推官宰相阿荣谓武昌非以道不可】
　　题疏
　　杨忠襄公庙
　　伏以忠臣义士化为苌之血而不归孝子慈孙可使臯陶之祀而弗永盖先忠襄死宋难几三百载而名节在人心有千万年霜雪丘墟凄其金陵成败之一慨春秋爼豆谁非桐乡爱慕之不忘而况后人可无祠屋今欲一族共假鲁许之田庶几吾乡自有巡逺之庙非真望其福我寿我亦何可不尸之祝之老栢閟宫嗟归来兮赵氏之鬼北风西日防有感于荆公之诗
　　城西延福路修甃
　　伏以七里郭三里城共嗟西路之差永九达逵一达道安得后土之常干奈何泥滑滑而雨萧萧况且路漫漫而禽磔磔甃以瓴石宜矣庶几车徒便之使前餽金今餽金多助出众力即朝运甓暮运甓坦途在人心白马铁骊汨没同无复绛老在途之辱青鞋布袜从此始便歌周道如砥之诗程起修程福同延福
　　城东鹭洲石桥
　　伏以地辟天开以大江而壮上郡北来南去常一苇而驾惊涛使待渡者如蚁立于沙汀病涉者希鹊填于河汉今欲成长桥于鞭石若将以平路而视川水分白鹭山落青天地势既自初而有待海跨金鲵波开玉蝀路人可彻夜而行歌非惟王政之杠梁所当为亦且城闉之襟袍有其蔽倘用工百万余夫能若雁荡即酾水四十七道不逊泉州明日过之乡里拜何公之马其福逺矣子孙乗相如之车
　　府城西津浮桥
　　伏以临流不渡共观拍岸之惊涛造舟为桥便拟成梁于平陆盖空濶之极不可徒杠而涉十一月徃还者众何用野航之受两三人欲追前代之遗规大作束薪之浮舫使履之者无鹊桥之填汉使望之者如霓道之行空当路必有超郑卿济乗之功诸贤必有效坡仙捐带之助人人利涉步步安行父老来看定记巨鳌羣鲸之旧子孙共过谁非高车驷马之人
　　高坑竹园石桥
　　伏以幽谷空山地似雎园之有竹断桥流水人嗟郑国之无梁何可使盈盈一带之间若真有洋洋千里之隔今欲效海仙之鞭石便可如灵鹊之填河是在羣贤共成美事卧波龙见不待挿羽翮而过之题柱马归将必有子孙之兴者
　　刋忠孝史
　　伏以事君莫大于忠龙逢比干以义开三代奉亲莫先于孝大舜曽子以行师百年故自亘古以来惟此二者为首今有老于文学之令尹乃欲集其事类于当时巳防征入于经筵宜即用工于绣梓诸君能损已费一日共覩人文甚盛甚休可传可逺圣朝用乎是道所以教四海九州举世家有其书何啻歴千秋万歳
　　妙观法堂
　　伏以为众妙门琼馆琳宫之几百载法本真常道羽衣黄冠之千万年以晨钟暮鼓来讲于是堂可上雨旁风不蔽于其坐必使盘盘焉可以隐相儒迎仙客必使朗朗者可以调素琴阅金经是故撤而新之厥有起而相者杏木梁桂树栋坐看天近之榱题栁边院花里朝共听书归之珂佩人间五福圣寿万年










　　桂隐文集巻四
　　钦定四库全书
　　桂隐文集附録
　　行状【夏以忠】
　　先生讳诜字桂翁号桂隐姓刘氏系出长沙定王子孙散居江西临江之翟斜宋集贤学士敞公是中书舍人攽公非兄弟叔侄以文学号江右三刘为先生之派族先生先世有讳滔字禹绩官大理评事由翟斜徙吉水之南岭传六世至彦升彦明昆弟彦升字鹏举五子竞爽第四子僴字端臣生子少齐字思贤以书经领宋绍兴癸酉乡荐是为先生之高祖少齐子黻字德卿宋太学生与陈东上书畱李纲被斥归从诚斋杨文节公游子铨为国学内舍以文学气节受知文山丞相号麓隐子仁荣字云祥号习静与弟化龙及长子元同领宋景定甲子乡荐世称三刘复兴明年兄弟俱及进士第云祥擢授从政郎平阳县尉先生平阳第四子也母李氏有淑德懿行先生始生平阳公梦晋左丞郗广基桂林一枝之语故名二歳失王父母五歳能识竒字授以古人诗文辄成诵与羣儿戯设爼豆揖让进退有不式者即去之七歳而孤九歳而宋亡﨑岖兵革中太夫人授以经史寝食不废先生以颖悟之资奋志不凡尊师取友刻意问学自能树立于羁孤不坠先业又克大之年十二能赋论十五为童子师有持异书诘所难知者先生得书一夕尽其义明日以语或人愧谢去舅氏鹤田肯堂深齐皆名进士咸器重之先辈赵文彭元巽晏宗镐梁节艾幼玉皆知名士优游乡校雅相敬畏虽科举已废犹以其文敎学者先生学益力名益起刘氏自翟斜而下益有光焉大学博士刘公辰翁见先生诗文极称之礼部郎中邓公光荐竒其诗赋为之序引寻命其子受学复列荐名士五人于提举方崖萧公泰登先生辞不试后提举萧公禹道聘处乡校始居郡城弟子弥众曽制干先之杨县尉如圭皆忘年交后方崖萧公为御史荐以校官郑公鹏南为尚书荐以遗逸学山文公为集贤荐以馆职状上于朝皆不报延祐甲寅科举制行先生年几五十有司举孝弟明经太守强劝之驾先生曰科举之学吾非不能但学以讲道岂以是为富贵之筌蹄邪辞不就乃隐郭门训学者以师道自立士子千里裹粮而至一时名家巨室欲其子弟规进取者咸师事之若进士顔成子罗见大如篪辈皆门弟子也先生于其质之不逮者必诱掖奬进其俊秀者必力许与故多所成名庐陵胡弱冠受学先生怜其贫而笃敎之及殁先生复哀之而表其墓同门萧升周贺为刻石焉先生理家丰不逾矩俭必中礼耳目之好一不经心不为世俗好尚之所沦染母贤子孝闻于逺迩至于冠婚丧祭于礼不违事诸父谨严与诸昆季尽恭敬友爱之道先世恒产悉推让之子侄及门遇以礼而敎诲之必以忠信节俭为本伯氏早世其子古臣方幼抚育训导使有成立古臣死又抚其子如古臣夏氏女死子女俱角羁皆敎育而婚嫁之晩即南岭剏祖祠率子侄歳时祭祀正昭穆之序贫族不自给及婚葬不备者皆赈贷之而不责其偿焉居常峩冠博带行规步矩有古君子风从容庐里数十年凡夫稚子皆知起敬公卿大夫士闻其高风莫不耸动而愿见之先生未尝出其所长以自鬻与人交接一主于敬久而不衰心怡气和不妄语笑苟义有不可即毅色正言人莫敢犯尝言于官府复司户防诗人堂于乡校曰此唐防军祠可冺冺于僧寺乎吾非以为名也归妇氏坟庐夺于豪卒者曰彼弱不自立吾非以为利也释诬指逋负后妃王邸钱者数十日长此安穷无厌将及我非以为德也晩年进学益励于初四方求文襁属于门先生手答如流若不用意而理致森严莫不叹服有诗文若干卷板行于世曰桂隐集翰林承防欧阳公未识先生而书问频致称先生道德之重藻鉴之明其为文根柢六经属餍子史躏跞百家渟滀演迤资深取宏榘矱哲匠达于宗工不鉥刿心目不搯擢胄肾液古融今自执其鞲靡虑不获靡施不宜虽未尝露其隽杰亷悍踔厉风发之状韫玉在椟气如白虹不可掩抑及叙先生文集有曰余读先生之文温柔敦厚欧也明辨雄隽苏也至论其妙抑岂相师也哉有不可传以言者矣翰林待制栁公贯称先生德业之盛于古人不多让盖先觉之士也奎章侍书学士虞公翰林侍讲学士揭公尤相知重至郡从论文累日不忍去既别徃复有书虞公称先生以英伟之器不肯小出以狥世好卓然如灵光之在鲁风云变迁三光不为之蔽亏潢污载道大陆不为之昏垫霜降水涸而松栢后雕沙砾汰除而黄金独耀区区早持不足之资以应世退而亦巳衰老求如公以伏生之年敎授齐鲁不辍何可望其万一所赐之书骤而读之如雷雨既盈千源并合大江安流不见涯涘万斛之舟寳藏充溢旌旄导前笳鼓拥后宾客竝列雅歌投壶浪波鱼龙献态呈状形胜古迹过目如电快哉快哉又曰先生之文无竒崛艰险之僻固波澜之浩荡无頺靡肤浅之陋固山岳之雄峙愚尝以为生一乡而不溺于一乡之薫习生一时而不合乎一时之流俗岂非所谓伟然间气而何待于人哉及观先生诗文而序之曰集尝承乏禁林窃意高蹈逺隐之士必有过夫人者而不之见也归侨江上乃得刘桂隐先生之文于其门人学者而读之则诚昔日之所愿见而不可得者也惜乎江湖之逺而不能有所荐于上焉又以先生之文为能继夫欧阳永叔曽子固而称之曰山林之日长得以极其力之所至学问之志专有以达其知之所及知其背于涂辙之正即有所不为知其可以传诸方来则言之而无疑论古今成败而无所蹈袭出人意表观乎泷江之麓青原之波不亦善于达本而溯源者乎揭公乃曰大江之西德足以润身文足以垂后有子孙之贤无饥寒之迫如先生者真天下之至乐至荣者也又曰方今天下德行文学之士日寥寥矣若江西惟先生耳又曰先生德行日尊文章日富岂仆娖娖者比邪又曰论古今文章辞甚高义甚富病甚切而忧甚深古人所以为古人今人所以为今人徃者不可追来者殊可叹如先生者几何人哉近数见制作令人不能释手益増向仰之怀取踈于大人君子日夜思念果何益邪及为先生诗文之序则曰先生非君子之行不行非圣人之学不学其养之也深其积之也隆其地不离于闾井其名不登于庙廊其发之也沛然浩然而常有余故其诗沈着幽逺得天地之性情其文平实敷畅防古今之法度因其所感而为之律乗其所托而为之义或常或变而不可穷惜老而不见用于朝廷也先生以宋咸淳戊辰八月二十六日生卒于至正十年九月十三日享年八十有三葬以是年十二月二十五日墓在州之仁寿乡东槎滩之原娶印冈罗氏有妇德能致内助前先生二十年卒子男三人长立敬前先生五年卒仲尚文克世文学先生钟爱之早世季应麟业进士女四适同郡李以逊夏昶彭镃萧泰端皆宦族昶以下三壻今皆有官孙男七观先夭次珵瑜谅琏让珣珵今为龙溪书院山长瑜新城敎谕嗟乎刘氏世泽之盛代不乏贤自平阳聨科而后陵谷变迁不获究用于季代然先生克绍先业廸光前人斯亦难矣今之士大夫称先生德行道艺如出一喙尚论其人孰有贤于栁待制欧阳承防虞揭二学士者哉四君子德业闻望巳极一时之盛不轻与可而能极其称许敬慕则先生之实学从可知矣先生卒门人进士顔成子巳状其行山长病其未详以语以忠以忠自发始燥敛袵盛名世父果原先生于先生之居壤地相接为辈行交谊弥笃而以忠又与山长友善故于先生之潜德懿行尤所悉焉敢摭其梗槩以干名世之士铭其藏而表章之使先觉之士死而不忘非斯文之幸与至正二十四年春正月甲戍状
　　墓碑铭【欧阳】
　　庐陵刘桂隐先生卒葬之三年子应麟遣孙珵来京师请其墓铭于值世多故未暇请也又三年遵东海以归乃致前请谨摭其行状叙而铭之先生讳诜字桂翁号桂隐其先清江之翟斜族也翟斜之族自宋公是公非弟兄叔侄以文学闻天下号江右三刘先生之先世有讳滔字禹绩者由翟斜徙吉水之南岭传六世至彦升彦明两弟昆升字鹏举五子竞爽第四子曰僴字端臣生子名少齐字思贤是为先生之高祖考少子生子黻字德卿宋太学内舍从诚斋杨文节公游子铨字衡父受知文丞相号麓隐子仁荣字云祥号习静与弟化龙长子元方同领景定甲子乡荐明年俱及进士第受平阳县尉先生平阳第四子也生二歳失王父母七歳失父九歳宋亡奋以颖悟之资自树羁孤之中能不坠先业又克大之今之大夫士论先生德行道艺必推本其先人于是平阳之聨科虽不获究用于季代因先生克绍咸称其有子而刘氏自翟斜而下益有光焉先生之为德不为世俗之所摇敓不为风声气习之所沦染卓然以重厚醇雅与邹鲁士埒而无怍容事诸父及诸昆弟尽恭敬友爱之道先世恒产悉推让之子侄及门必厚遇以礼伯氏早世其子古臣方幼抚育敎诲使有成立古臣卒又抚其子如古臣夏氏女没所生角羁未龀敎育而婚嫁之如礼晚即南岭剏始祖祠率族人歳时祭祀以正昭穆之叙居家处乡有古君子风训学者能以师道自立至其为文根柢六经属餍子史躏跞百家渟滀演迤资深取榘矱哲匠达于宗工液古融今自执其鞲靡虑不获靡施弗宜虽未尝露其儁杰亷悍踔厉风发之状韫玉在椟气如白虹不可掩抑四方求文襁属于门有古文若干卷诸体诗若干卷骈俪书劄若干卷总题曰桂隐集蜀郡虞先生豫章揭先生及皆尝叙之各以所见极其形容咏叹之盛然以先生之文微吾三人言有不行世者乎先生殁吉之弟子顔成子状其行称先生年十二三时长于宋季程文若律赋论防临文沛然蔚有老气宋之遗老钜公若李氏鹤田肯堂深斋三公于先生为母党尊行一见即以斯文之任属之中斋邓公须溪刘公于先生为乡先正见其文尤加器异邓公尝延之家使范其子若彭巽吾晏山心于先生为畏友徃徃推服延祐初科举复兴先生年才四十余州里有司举孝弟明经太守强劝之驾先生好古与主司瑟竽理之必然不足深论先生退自场屋一时名家欲其子弟规进取者必厚币求师事之古有善射者射牛镞掠牛腹舍麤诣精以不中为胜贤父兄愿欲得其不中之竒他日与拘拘然求中者角我欲中斯中耳方崖萧公为御史以敎官荐学山文公为集贤以馆职荐尚书鹏南郑公过庐陵见之归朝以遗逸荐公卿推毂当时贤士推毂者可得美誉贤士何与焉先生生宋咸淳戊辰八月二十六日卒以大元至正十年九月十三日年八十又三葬以是年十二月二十五日墓在吉州之仁寿乡东槎滩娶印冈罗氏有妇德能致内助先二十年卒子男三长立敬先五年卒仲尚文克世文学先生钟爱之惜早世季应麟业进士女四人适同郡李以逊夏昶彭镃萧泰端皆宦族昶以下三壻皆有官孙男七观先夭次珵瑜谅琏让珣珵今除龙溪书院山长瑜新城敎谕孙女八曽孙男二未名于先生未获一识而书问不絶相知为深虞公晩归田过从甚乐每有相见迟暮之叹虞揭二公皆先卒以垂老之齿独得铭公铭曰
　　宇宙气化消长有时斯文盛衰不系乎兹富贵傥来非悠久功名时至亦易就维兹二事众可朂天畀斯文曰予独近代四家庐陵眉山临川南丰颉颃其间展也桂隐实宗欧阳丰曽约苏谨严归王天慗其衷不靳所重我其承之贲若光宠在众不随予独不訾不貤厥赍俾昌于诒



　　桂隐文集附録
　　钦定四库全书
　　桂隐诗集巻一　　　　　　元　刘诜　撰古体【五言】
　　感兴五首
　　昔在唐虞时万象昭白日圣人垂龙衣岩殿吹鳯律朱草聮阶生景星当戸出羣贤布天下野谷尽嘉实嗟哉战国交九防沦斧锧糟糠委仁义轩葢宠权术孟轲起驱驰白发飒垂轼空余七篇书千载资叹息
　　姬室逸其御天下皆兵交楚武首僣王名器从此淆仲父佐伯业仗义何嘐嘐正辞削其僣王纲可复昭奈何舎其近逺问南舟胶堂堂匡周师其得仅一茅所以鲁仲尼加之器小嘲良防不得谁能遏秦崤
　　秦人燔诗书圣道散若烟宫殿干斗极东逰问神仙汉祖祠孔子遂为百代先大哉礼乐意所见何卓然因势导其趋勇赴如决川但憾羣臣间余习犹櫜鞬良平虽善虑不在三代前安得豁达资一见贾少年
　　金张贵朝廷卫霍列茅社奴凌虹霓亲戚折五伯鬬鸡驰鄠杜射虎宿浐防意气骄盛时咳唾有光价相如涤器夫万里乗驷马买臣最防贱懐绶出邸舎贤愚何必齐时至俱气化岂无单綀士叩角五陵夜太史重成名寂寞千秋下
　　峩峩蓬莱山白玉为洞房仙人云雾衣侍女氷雪妆丹霞缥缈中往来皆鳯凰借问羣仙人何者为秦皇羣仙顾我笑振袂凌风翔我有金鼎丹链之逾千霜相期息瑶树嵗晩何渺茫吾闻仙人家美酒如琼浆长生所愿求得醉亦可偿
　　春寒闲居五首
　　贫居托幽巷乆雨客来絶春寒霰时集淅沥在高叶鸟鸣日已晏寂寂茶鼎歇慙无晁氏智懒事主父谒闭门自读书庶以励髙节
　　潇潇山城雨摵摵书馆风喔喔邻屋鸡迢迢逺方钟遐思在古人展转魂梦通抱拙俗所弃嵗晩将谁同赋成不轻卖金尽当忍穷
　　久寒卉木絶初旭隂翳谢春浅有令姿澹澹在平野山明孤烟发天迥一鸟下积忧鲜旷懐怡咏聊此暇赋诗勿锼刻飬生师叔夜
　　昔时如花人今见兀若株华滋散安在嗜好岂不殊河水不灌翳春风不归枯闻道须少日立功无暮途西里夜围烛东邻朝玩山相视无羡心丰约自不关芳草满幽庭日晏人未还久隂忽防暄孤禽语花间
　　吴宁极恵和闲居五诗复用韵为谢
　　嗜澹骛坟素端居世机絶防风被崇梢撩乱书几叶山家晨烟薄日晏逺舂歇庭寒揜余蕙剥啄谢过谒幽懐忽浩然髙咏脱音节
　　衰发如素雪一往随飘风怅然平生懐危坐闻逺钟守身易成隘应俗或谓通不惜举世稀所慕知者同彷徨岂有求寂黙非伤穷
　　文章在天地万古相逓谢风霆春行天雕隼秋纵野所得虽良殊自役縂无暇飞霜厉薄寒木叶日以下咫尺不共论孤灯结遥夜
　　以我碔砆器报君珊瑚株至寳非可酬但表心不殊石贱贵能固寳润知难枯人生在有合丑好岂一途王屋起代北荆江出岷山苞流各自立皆与元气□此理谁复知神禹去不还不知谅何伤相望天地间
　　古意三首
　　古风日以防交道遂以圮昔时素心人忽若匪知己朝直蓬莱宫暮宿光禄邸聮骑多季剧填门集金史疑嗔着天下名德为垢粃古言西施贵众色失桃李不见秦张仪巻舌让苏子
　　南方有佳人天质辞红妆素手映轻雪明珰照罗裳二月千花开笑语春风香盈盈水晶帘丹云贯防房自倚絶世姿鬒鬟不能霜秋叶鸣西楼城乌啼夜凉髙节良自固谅不悲年芳
　　昨日苦大燠酬以今日寒天道极必反人事盛必刓刚柔有迭施消长乘两端彼美者谁子一生困辛酸日晏食未炊冬月衣不完著书垂白发门草秋漫漫天道何由诘俯仰良自叹
　　饮酒有何好
　　饮酒有何好但取愁可消古人不造酒天地皆是愁刘阮醉一石我饮三叶蕉当其忘世累畧与刘阮侔人生量浅深随分无过求天地倘无愁无酒亦可休
　　作诗能穷人
　　作诗能穷人谁能忍不作但见平生愁霏霏笔端落朝骑孤鳯凰暮驾两黄鹤手携王子晋吹笙上寥廓人言忌太髙下笔宁浅弱穷通信有命诗道未可薄
　　天道勿徒恃
　　种稻南山边雨足多稻穂一朝疾风来腐折不可刈东家不知畊雨粟夜满地问渠安得之饱食了无愧我欲废鉏耰雨粟非可觊人事且自尽天道勿徒恃
　　梦事安足凭
　　昔梦骖重华蹑霞凌青防麟鳯罗百供从御皆琼英既觉知虚无岂足详追评封国忽销印绘功反屠烹戒食或已防遗金或悔轻人事尚无据梦事安足慿
　　客去不可挽
　　水逝犹可回客去不可挽不惜佳客去但憾闻道逺明珠买娉婷歌舞供笑莞车马填门来千金具朝饭子孙日以骄六籍不挂眼所忧非无客客多良足叹
　　金尽还复来
　　人生百年间金尽还复来惟有少日顔一去不复回不惜少日去但恐志气頺古人当少日树立何崔嵬歌声出金石可老不可摧所忧非金尽金多安在哉
　　山中杂赋六首【壬申】
　　昔出忧雨来今行恐无雨倘苏八月旱寜受一日苦潇潇凉浥稻稍稍润入土生物吸流滋如饥得膏乳田家隔短墙颇亦闻笑语幸収饘粥资筋力庶可补
　　嵗旱千里同万物多槁枯东乡早被泽生意回禾蔬西乡遂愆期涤涤气未苏皇天岂有私欣悴自尔殊所以李将军拜刘家奴
　　秋气日潜变单绨生薄凉疎雨鸣淅沥防灯翳空房少日已嗟老衰年弥独伤繁忧委寸绪起坐空彷徨便有苏君金何由返流光
　　道逢谁家坟嵯峩起十尺八柱耸赤铜四阶压文石幽墙发黛光碧瓦戢鸳翼生时谅何为功言岂甞立一朝弃人世永与所欢隔光辉在空山于事竟何益丑好死未防可为愚者惜
　　空山有一妇二十失所天贞心比坚石血泪迸涌泉寒灯役机杼拾穂裙不完婚男与嫁女辛苦雪满颠自谓分当尔节义何足言城中髽孀姬潜好留少年门前立旌木世人何由传
　　我饮本不多兴至不可无但憾无美酒旋买山中壶山中近朴味山外多浇渝饮灰令人病饮败令人愚寄言好饮人慎毋以名沽
　　山中五咏【丙子】
　　蓐食希早出出城日己辰况悯肩舆劳时亦歩嶙峋嶙峋苦难歩投宿荒村民启扉炽灯火延客意颇真苦辞村无酒无以浇埃尘嵗歉有穉粟尚可分炊晨髙门多吠犬仓卒难投身勿投髙门宿勿厌村家贫
　　季秋乃多雨淅沥终夜鸣槁枯既已过不足苏疲甿庶以沾园蔬聊堪作冬羮井穴泉稍出始免汨泥王赋虽尚寛京官督私征府邑奔奉命斯民敢违程冬羮未可期何以为吾生
　　溪桥落白水野路覆红叶山邉四五家日暮烟火白归牛认深巷行客指新月村田旱伤余老稚筋力竭方今冬序初饘粥倘未缺雪霜且已来卒嵗谅何防
　　曈曈山中日兹晨已堪爱暄暄下墙隂稍稍曝轩外幸此賔防少展体聊炙背絺衣未浣汚绵褐催补碎人事苦难给寒暑伤易代渐为启期老颇慕靖节醉荒村惟孤松寂寞得相对
　　仆日晏出空庭长寂然鸟雀噪禾桁牛羊散平阡人家隔林坞崇崇上孤烟樵薪颇下岭荷锸亦在田谅应惬冬暖蹔若忘荒年邻翁慰我独沽酒酌我前饥俭惭此意勉强尽瓦船陶然共酣畅亦各适其天
　　古诗三首赠张汉臣游金陵【能诗琴】
　　古诗出情性声在闾巷间采之被弦歌听者醇风还大音既寥濶羣喙何间关燕防混良璞楚菉藏崇蕳妙理忽有合正在不可删秋髙星河空天风吹佩环
　　古桐蕴至理出阳或施隂和为祥鳯鸣悲作离鹄吟髙寄周孔思清写夷齐心子期不可铸空有千黄金天髙九州旷百世无知音梦骑白麒麟振衣蓬莱岑
　　金陵南之镇兴废满目中青山澹无言万里江流东髙楼朱雀桥野笛交秋风子行覧其余弹琴送飞鸿栢台云霄间貂豸峩羣公为言经济理所贵贤俊崇
　　石洞杂赋
　　【庐陵罗士竒都事塟母新淦石洞山水甚佳丙子冬其侄履贞邀同逰穿幽覔胜相与徘徊者连日择其景之尤佳者赋诗五首】
　　石洞
　　蜿蜒辞夷臯迢逓陟穹巘绵绵千万峰苍秀入遥见既疲犹穿云小息仍下阪﨑岖到祠庵髙桧挂日晩人家绕稻田窅然复平逺园庐接烟火篱落散鸡犬虽知非仙源谅亦乐农畎卜居兹未能抚景从缱绻
　　石人
　　石门何年启疑与开辟俱上有遗世人形躯畧糢糊山空明月寒来往谁与徒吾闻晋榆石能言祯妖枢又闻谷城公颇窥隂符书叩之了不应无乃嗔我愚
　　石桥
　　石桥跨碕磵藤花被两涯笱舆此小憩悠然防心期崇梯级三百未陟神先疲野人荐美蔬稍足滋渇颐嵯峩冈头阡封固百世基纯孝所形着触目皆参竒嗟哉世间人纷纷媿蔂梩
　　石溪【是日与郭德方坐溪石论文把酒忘归】
　　冬旱水愈涸防流行石间炯如玉璅窻屈曲相交关泠然落幽罅隐约闻佩环择石踞其髙兀兀相对闲日晏遂相酌持觞防青山疎雨作还止徘徊澹忘还
　　石泉
　　重岩括元气云窦出涌泉迸流络广石百尺髙帘悬防风度午日煜煜生虹烟始知穷幽讨竒观满垓埏我友趂奔鹿搴裳陟其巅蹇歩独竛竮矫想为欣然瓢汲试茶鼎庶足凌飞仙
　　陌上桑
　　燕雀不随鳯麀鹿不附麟岂不出俦类各有平生亲妾家东城陌柔桑绕畦春春风时物变无衣念良人髙防王侯家钟鼓鸣层云回头偶一盼通意何殷勤朝为采桑妇暮作深宫嫔富贵非不佳誓不易贱贫此桑可变海不变贱妾心
　　山家
　　山中烟明明山下泉曲曲书声出疎林枫叶半茅屋檐角曝绵枲园疃纵鸡畜寄言避世人如此亦可足
　　江上晩兴
　　南堤直而崇西岸洼以折中流千片帆水日相映白翩翻孤鸢逝迢逓髙树没缅思沿洄人今古几英杰晚泊得鲜鱼举杯望新月
　　征夫叹
　　六月征广猺涂埃千丈髙渡水波沸骨登山汗流刀豺虎攫疲马棘荆破长櫜贼来多如云石洞穿千嶅鐡甲日晒火大旗烟涨涛恶溪塞断骨乱砾纷流膏前年过流沙苦寒脱鬓毛风裂壮士冑雪积将军旄人生莫作军寒暑相战鏖人生莫作军性命如蓬蒿君王方神武狐防何足薅但愿四郊静防躯敢辞劳
　　雪后逰安成王氏端逺逺山园
　　幽园闭残雪防红上危枝岂不先羣芳天运如相持积寒意澹澹初旭光离离春风来方多小忍须其时
　　逰王氏观善兄弟双清园
　　入门得幽池一迳窅以防萧萧水竹间寂寂林壑意晴寒树影静春薄栁枝细海棠如处子体弱意先丽日蒸丹砂丸露防守宫臂少年嗜防花常恐春未至只今胜情减得景聊一憩作诗记良游重来非所计
　　春懐
　　连隂如病酲耿耿乍离索钟疎山馆静花落春衣薄清心近懒率壮事成寂寞卧看古木枝幽鸟午频啄
　　夜坐二首
　　日入暑未觧夜久凉始归山月升渐髙照见幽人衣幽人行未已月亦转墙西
　　云行树隂薄风过树隂欹云风弄清夜政尔无人知惟闻墙根水泠泠下幽池
　　送刘一清教授入京
　　三月江水绿君行适京畿辞亲古所重而使亲顔怡江北多杨花江南莺乱飞去去事经济归来树旌麾
　　闲居燕坐望城隅李花
　　春晴满天地我独了一室得欣或暂时积念动弥日遥花洗宿润姝静耿独立日光照素服玉气起数尺纷纷看花人车马共朝夕幽意当谁言防风断城笛
　　庭芷
　　庭芷不受俗清意耿凉袂防澜映幽云疎雨洗道气日长饱食罢坦腹花间睡闲居谁与娯頼此聊自慰
　　庭竹
　　庭竹如髙人疎处更堂堂当其得胜趣岂必客主忘月明防埀露危坐肺已凉闭门良亦劳有酒乃未妨
　　桂山堂独坐
　　笙竽閙春晴此处乃幽閴啾啾惟鸟鸣寂寂鲜人迹青天树光动白日瓦气湿隂隂庭下影满地不可执蛛丝网虚檐悬叶如堕翼缅懐昨日心孰拟坐兹室抱迂世同薄得景意自适穷通信所遭逍遥聊永日
　　对酒
　　落落复落落所为竟无成童丱如昨日念之为心惊城东脸如丹秋风化髙茔况持鬓间丝岂与流光争古人称饮酒意欲偿平生平生岂足偿但可伤其情
　　锦鸡行和王生
　　骥足为性祸翠羽供世储大化役羣动颠倒无根株兹禽亦负美自谓物不如若若汉官绶累累楚豪珠低头若自惜疾舞还复徐孰知羽毛累遂失山泽舒古人夸衣绣永笑籍与朱乃知世同戒最患心自娱君子道若鳯千仭不可拘长鸣朝阳间不学鳬鴈腴
　　初秋感兴
　　秋风殊未来林叶独先见譬如老将至顔貌已潜变娟娟庭中月落落梁上燕有酒谁与同防凉发如练
　　和髙方大初度日泛舟鹭渚
　　君诗瓠子河剽怒奔惊湍又如明月珠夜室生芒寒坐倾内法醖不数凉州酸手援緑绮琴付之中郎弹薰风四五月惊传满城观天开白鹭屿苍翠十顷寛书堂昔所建崔嵬集儒冠当时择俊髦十艾得一兰恭惟先正翁士林青琅玕笔花发天润侪流愧中干君诗复留壁千载当共看人胜地逾重句好天为欢伟哉故家歩真足追邯郸
　　和杨伯允
　　旧交存无谁故里归似客杨君如霜木月旦所推择齐诗师辕公鲁礼重王式天命有穷通道味无损益幽居防门巷花竹缭外饰朝硏经理暮馆讲今昔欣欣学子懐生意竞春碧相过愧独老白发兀前席徘徊山涧胜俯仰钓逰迹无事频往还勿使长相忆
　　送范主一宪郎
　　庸夫老丘里志士轻山川古来环辙人往往皆才贤范君绣衣家白璧生蓝田清逰半朔南征衫积涛烟崇防交辟剡思亲理归船呉州肯暂驻风槩倾四筵挥毫走秋蛟吐句纡春涟清霜净江波水花寒更姸棹讴催客发风正帆始悬翩翩鳯凰翎终当仪九天
　　八月十五夜懐学翁兄【癸酉】
　　有酒不共饮君为松下人始悔生存时不获日相亲君儿逺不归君诗久恐湮万世理如此停杯问苍旻
　　十六夜雨邀诸侄小饮
　　世事不可期今宵竟疎雨岂无樽中酒终复减欢趣子侄既满前稍稍相笑语共言见面稀无月亦良聚烛花翦欲尽络纬语庭树云开月已髙还照人归去
　　寄洪守郑鹏南四首
　　英英瑞世气今在斗牛间定知古龙剑千载乃一还雨风既顺时五谷如丘山民物不疵疠朱草生坚顽愿从苏云卿种菜湖水湾
　　明公国之彦海内今谁俦使节徧南服晩乃守雄州霜露回为春意和气仍秋月寒西山峤雨断章江洲疲甿既苏息佳趣倘可酬
　　梅子非仙才髙见在物先区区仅一尉去就乃伟然江山澹无语事往随孤烟巨省立万马白日大纛悬古人不可见表章赖公贤
　　髙士去千载危亭被崇苔湖水澹秋色野鳬时下来春风百鸟鸣杨花满楼防行行事逰冶安知钦髙才知公重风化枉辙能徘徊
　　晓发印山道中喜晴
　　翳翳烟散陂沉沉雨承霤桑暗麦芒齐山园雉晨雊老翁驱犊行丁壮各锄耨我亦驻笋舆一访农圃叟答言春事深耕莳须及丰凶虽天数用力非可后感彼务本言愧余尚奔走
　　送萧从周赴广东帅阃照磨
　　崇崇五羊城防藩镇南服海风吹貔貅岭月悬大纛君居青油幕美器莹如玉榕叶秋云深荔子夏雨熟寄言慎寒暑从此奋遐躅
　　中秋故乡南邻杨氏招饮
　　老来归故里百事非故情惟有山间月犹作儿时明是时秋且半夕气忽已清南邻招客饮歩听危涧声月色酒中乱树影盘中横乡曲佳节意风露白发茎我懐岂在酒酒觞且徐倾
　　卢兠道中
　　客枕睡方适鸡鸣戒行路月落斜云间余光在髙树逺村四五家朝烟澹江浦依稀桥邉人髣髴山下坞乗车与负戴扰扰各驰骛百代无穷期妍迭新故感此行踌躇鴈声忽横度
　　寄题胡氏涧月堂二首
　　泠泠山中涧皎皎天上月以月照涧泉举世无此洁月以表我心涧以明我德秋风吹八极踞石濯华发短瓢吸寒光羽衣弄飞雪梦骑白鳯凰直上碧瑶阙安知世间人咻咻乃病热
　　世人不识泉等之黄泥湍世人不识月视若白瓦盘断篙三板船沮洳鳅缮蟠击筳喧里耳哓哓声不完嗟此泉与月信当何人看我尝遡其源颢白通广寒懿彼隐君子相从此盘桓
　　悼往用友人韵
　　百世来未已千载去不回毁器无完梓焚玉成恶灰嗟哉已逝人忽忽谁所催琴悬久不抚闼闭终无排沉忧鲜一适永别非暂乖崇崇园中花炯若白雪裁有酒今不共慨然心为摧
　　酬邵有初
　　卲子国之器胸有石渠阁翩如孤鳯凰万里不可缚文采临风髙肯顾枭鹜恶胡为守一窻寂莫犹似昨读书谅有防娯亲亦至乐上林多髙株庶用得所托
　　晩春和萧孚有二首
　　朝阳发防燠夕云生层隂东池荇芽短稍觉新水深攀翻歩春风孤弄闻遥禽适此得倦坐欣然谁防心俯见水邉影闲披竹间襟邂逅有佳致欲赏难复寻邻酒夜来熟邀客归共斟客去因独醉醉醒还自吟
　　幽抱鲜欢愫况此春多隂圗史揜一室萧然门巷深煑茗昼已晏时下花间禽还往既寡俦欣戚当殊心防风动书几树影忽在襟幸为时所弃至理得探寻东阶有美井溉饪可灌斟食饱良自愧卧听山叶吟
　　芍药
　　夏早众緑翳阶蘤始独开窈窕专后徳深房出徘徊翠蕤拥帝辇手擎紫霞杯夜永宫月酣余香散蓬莱
　　晓行
　　畏热中夜发出门人已多纷纭各有役如水争趋河始知昨宵梦此时方无何悠悠百年间劳逸瞬息过大星如玉斗照我双鬓皤东日如车轮三辗未上坡
　　暮憇南溪桥
　　黒云髙崇崇落日在云后状如张袍黄金縁其首疾风吹参差防陷成杵臼万里青天遥数鳬下荒亩
　　苦旱【壬申】
　　七月暑逾炽夜凉如髙秋隂阳既罕觏时雨知难求良苗委白莽遂兹空田畴疾风起地埃枯槁鸣萧飕饘粥当不具官赋何以酬卒嵗无卉服谁能完纩裘怅然悲疲甿吾亦忧吾忧
　　八月四夜闻防雨
　　梦觉有竒事淅沥髙瓦鸣焦枯岂云润且欣闻雨声秋稻既无及蔬麦犹可畊侧耳恐复止愿望深中情向来春夏交流潦高入城秋旱理宜有天道良难平大钧转万物旋斡势孔轻仙瓢贮海水安得尽注倾
　　夜闻桂香
　　云月逓晦明防凉入幽寝推寂无人老桂香可饮百年无适意短发谩垂领悠悠市道交举俗无管邴
　　寄题髙氏静山堂
　　太初割元气散在八极中一静阅今古黙与天运通草木奋霄汉神变生霆风本性固如此孰能窥其功
　　晓立
　　清晨有良悟偶此得少立雨余溪声近雾重林气湿宿禽去初尽畊者稍已出此心谅无同汨没聊日日初度日和萧孚有见夀三首【前二诗咏其号兰雪】
　　崇崇畹中秀嵗晩有佳色霜霰凄以来凌厉气不折美人昔滋种所贵非凡物采采懐袖间三嵗香不歇尼父为援琴一弹重鲁国湘臣继为佩食芳可絶粒岂无他华英髙世在贞德安得因长风贡之白瑶阙
　　天上多竒花大者可如手嵗寒发竒色皎洁照宇宙美人玉为冠侍女练为袖簮之乗风游姝嫮掩羣丑赠我双白璧千金不轻贸我欲酌斗酒还为美人夀风标忌大洁顔色忌大秀何由返天宫藏之以为久
　　天女五色机织自开辟日至今防寒梭轧轧犹未息筋力敝千秋鬒发变遥夕织成鸾鳯缣世俗犹厌质藏之不复道投杼事安歇所贵识者知尚使光价溢嵗晏风雪骄万里寒铄骨谁能制为裘一展复三极
　　和张汉英见夀
　　我昔三千秋曽搴蓬莱芳右擘方平麟左持王母觞夜立通眀殿帝旁司绿章三生习未尽谪堕翰墨塲饥寒如泗顔龃龉困鲁臧赖有二三子相从如鴈行又持青琅玕夀我升我堂我老学猬蛰看子争鹏翔愧我非韩才期子樊与张岂有龙泉锋不能藏尚方
　　玉笥山何提防建三清殿二首
　　笥峰云峩峩白玉作楼观飞杗堕人间彷佛天上半只今三千秋妙斵始一换丹霞贯觚棱白日隐其闬吹笙集羣帝一笑视汗漫倘逢梅子真小立共谈汉
　　始青何巍巍妙道不可説出虚还入无岂必待宫阙去地千尺髙寳栋忽以杰下视九州九泱莽如碎雪骑麟睨北斗夜冷遗玉玦防借回仙蓑共卧山中月
　　庚午冬留淦州忆亡孙鳯二首
　　古道昔同往天寒今独行汝死不自悲我老难为情死者若不悲死当胜于生霜重草尽委山空泉自鸣我发既尽白我懐何由平
　　快意毎不至伤心来自多十五年痛哭安得鬓不皤之子入梦想长眉防颊酡防气既何之耳侧犹弦歌月上髙林枫月落幽社萝怪魑攫人命隂壑森蛟鼍吾闻圣眀时沴不干太和重华不可愬千古当奈何
　　和凃率修中秋二首
　　来日不可麾去日不可招老衰既易至千载知非遥明明中天月照此佳节宵欢薄怜趣减酒漓知俗浇缅懐区中友峩峩多蝉貂岂无知心人未若凃与萧持觞不能饮矫首窥崇霄安得揷长翮与之鸣清朝
　　佳节去如客兹晨已难招又如波中舟泛泛看渐遥适此有名酒足以慰良宵旱久芷欲悴自汲频灌浇月明簮其英婀娜如垂貂极知非节物颇胜服菉萧鄙性偏嗜爱扶植愧髙霄夜深风露多生意观明朝
　　送王伯振宪佥
　　健翮隘六合逸足轻长途抱才既不羣常调安得拘王公天下士风节今所无脱身韦布中振袂升天衢遂通金闺籍早赞臯稷谟朝驾刷圃暮车息清都髙驰飞霞佩纵挹寒露壶手持使星节氷霜压番禺经纶要大用令德天所扶青原昔仕邦重逰真壮圗父老倾酒觞临分何踟蹰祝公秉钧轴四海跻唐虞
　　和张自翁荅娄广文雪篷足疾
　　支离妙无用鼓防食人十王骀中分鲁形废道始入木夀不愿材齿坚以居湿倚伏本何常失马福所集奈何煎忧喜自滴槁竹汁至人蕴天和客沴当自戢骄阳脱氷饮至隂谢裘袭心同造物游身岂二竖絷株拘海自运防者瞠不及示病学维摩要以钝为急我生困世途裹足扫梯级自安邯郸歩不效文公习君诗剧髇羽絶艺忘决拾又如控龙驹迎不获揖一读顔为开浩叹神物蛰吟手不放珍过侯璧执坐怜食藿澹共脔炰鳯泣请君勅仙神呵防九转粒散为六合春祯咎变嘘吸世无疵疠人伛者皆起立
　　再用前韵简诸和者
　　青天行万古度三百六十东西蚁疾迟南北极出入木金互健顺水火迭燥湿万物生其间一气随散集洛花炊琼肌山菜冷汁云髙鹏路多蒿短鷃翼戢夏璜委涂泥燕石或什袭涎驹驾金根天骥困絷嗟哉造化理颠倒过不及少忧贫贱拘老怨嵗月急举觞共问天升覧须几级我文如贫女寒烛痴组习百年供蓼苦万事如沈拾今年金川东邂逅车笠揖每见意气生浩然春启蛰明时用多士陋者犹防执谁非弹冠喜何由向隅泣君才岂山栖未可言絶粒属君皋夔仕贷我乔松吸我知君当歌天风白云立
　　送严仁安教授二首
　　萧萧羊裘子百世余清风闻孙颇相似志节甘固穷三年青原教介直谁与同春逰望肥马秋梦思鸣蛩貎作卫乐癯诗比鲍谢工离别古所难风帆去如鸿
　　良医有相道天下无沉疴况以医教人济世当益多中仁外自见根盛宜繁柯万物通一体流畅春风和清时念民瘼岐扁聨禁坡朂哉励羽翼云汉终凌摩
　　和张庆逺游青原
　　平生嵩恒心今日行兹原东风岂不好褰衣歩青天境空忽欲动意却仍贪前白日照八极千崖偃如眠芙蓉逺修供铃铎昼不喧佛祖了何语香炉自生烟羣经过名教乃以文字传题诗杂好丑讷者存嵗年不知自有此登覧谁最先春桥唤饮酒一醉日可千隂隂风在麓炯炯天映泉同来不同趣隔花亦垂鞭
　　和诸友登洞岩用工部龙门寺韵三音
　　芗城隐东峰芙蓉亘西境昔闻阎太守于此谢幻影仙茅一丈髙飞瀑六月冷悠悠辽东鹤千载一归省平生慕兹岩未踏岩中境及兹共赋诗自笑如捕影荩臣乡邑废逰客姓名冷古人悲湛辈临风还自省志士懐四方孤生念遐境如何幽絶地不着竛竮影买船江口风展簟岩下冷兹逰谅非遥胜趣当暂省
　　和罗昌逢千叶桃
　　闰赢首増春朔霁乆连望梅残不留玉桃盛忽成障异姿夺众妍殊萼同一状重绯杂裼袭叠防迷下上泪眀露借光影堕日分漾纷披竞年华剪刻费天匠先生被花恼书罢时亦访亭空昼无人山鸟立幽桁横波绕碧带老树入古像同游无前度得句有孤倡仙源谁与期防风起衣浪
　　送李学録考满归庐山
　　吾闻山房书富蓄冠天下其孙善读之声誉播时价伟哉叠泉君千丈白玉防序庠得君重冠佩领儒雅学端众所敬交重事难舎木脱鹭屿秋帆归建江夜他日忽相思风髙雁横野
　　和髙师周【有序】
　　师周吉之俊士也著名久矣于今为老成连举于有司不得志丙寅十月用天运苟如此作起语为古句十五韵见寄余感其少年翰墨相与晩节坎相望尝欲和之次年正月始能援笔而以陶语置末聫云
　　相牛学子殖货师计然君平隐卖卜歩隲甘灌园古人苟龃龉亦在数者间郭门秋风髙老屋修竹邉席珍门无聘懐寳意自怜撷菊饮寒涧鼓琴忘嵗年故人万山中灯火穷青编草发如雪投笔相顾叹世好皆楚腰僮被不见妍梧珉荐清庙满腹空琅玕学畊憾已晩万事甘自捐吾闻九成乐颠倒随陈完至音一以防谁复窥其根卓哉吾心理本具混辟前天运苟如此相期在圣贤
　　和邓牧谦社日郊行
　　春风辋川花社日浣溪酒百年少旷懐四海几佳友马蹄破莎泥舆影掠桑畆交深主忘宾句逸心应手流水清绕庐好山秀当牖幽寻既有防剧语不知久抚巻如同逰不待接踵肘妙哉蓬莱音三叹得希有
　　游延兴寺二首【宋季寺基没入鹭洲书院至是始复】
　　谷芽吐堪束麦穂老未収犊迹横满道潢污断丛沟古砦草木长遗址如圆丘时清幸畊种桑柘交平畴人家修竹间藤花俯溪流蟠石之所碍锵然鸣玉球媿我虽能诗所居无此幽惓然生世心易足始易求过桥不能去小立聊悠悠
　　丛林翳行径叶气袭客襟稍深得空旷窅然销尘心禅房白日静蔬花绕黄金鸟鸣寂无人庭枝弄防隂髙僧为焚香相对兀若瘖殿宇未完旧鼓钟初成音孔释本何意废兴乃相寻信知众生累等以一念深出门得好风行云散遥岑
　　雨坐
　　近夏天气湿飞雨无时来回风巻髙叶半林白光开空斋玩造化聊与相徘徊吟诗卒未就晴晖在庭槐
　　午饮
　　我饮不必多醉与千石同兀然睡欲醒肌肤生缬红从来天地间一足无俭丰未知尽此生当复可几钟
　　和罗元翁三首
　　白日悬髙空夜乃息之海伏隂况薄蚀见者为永慨孰知造化理持此并覆载如何昆山炎不肯少相待青天非不髙不出环之中赢缩本无迹千载乃可同变容与失笑未有隐所从履霜早辨冰见月先知风如何世间意往往终难穷
　　清风如髙人爽致可以师浮游天地间匪亟亦匪迟齐纨之所招似者或致之岂伊至妙意而或入控持如何执热人可热不可思
　　友恭堂【为南安人作】
　　太初赋生民落落八极中伦属本一体初亦不择从风花偶相聚并美固罕逢方其竭所感自谓金石通孰知若行路笑呴猜矛锋独持惘惘心四顾真若穷流言病不友谟盖憾不恭圣贤所不齐而或一日同旭光拜稽肃堂序如春融竞难过元季角胜嗤谟嵩听雨同夜烛持杯坐晨钟谈经来朋徒环侍森儿童世俗吝徐行此意何从容梅花三百里流水浮烟虹作诗寄君敬三叹惭髙风
　　送艾幼玉赴南安儒教
　　儒官如蔗杪妄意近佳境亦知嗜习累诳俗示隽永堂堂道心翁学者倚袖领摛词屈邹枚讲道来华邴盛世擅塲屋金石出欬謦东家升仙子往往尽余鼎空山三十年华发忽垂顶春风八极意独立修竹影一官岂足偿跋渉压崇岭五陵多少年冰雪照清炯杨花鸟语乱走马出三省古来天地间此事从耿耿南中少人事山水清可泳嵗晩不负君梅雪三百顷
　　赠刘斗祥祈雨
　　古人敬天威吁怛待其定后来方伎多乃更以人胜炎风一月旱闭户窘如病江流断横练橰瓮竭朝暝稻畦絶鸣蛙里闬可无命刘生起驱龙造化若可令孰能使一日春意满丘甸勿云事邂逅期尅乃足敬羣仙居蓬莱佩玉事清静流霞防丹宫犴犬不闻謦嗟生独区区岂有尺寸柄三叹惭此心作诗以为赠
　　戏赠祈雨者
　　渊龙困弥乖瓮蜴闭欲僵髙人轻千金不买一饷凉墨池片鸦湿夜灵悬曙光江河如春流昔者何所藏
　　追和白乐天三月三十日作
　　人生天地间行乐苦未毕陪欢与强笑有似名无实新年如乍来四序忽复一池痕乱防雨檐翼语残日青山澹无言风花杂徐疾笑持鬓间丝为问此何物
　　和周伯恭山长游觉报寺
　　黄埃涨门衢白日照郛郭长年厌烦嚣鬰若未翔廓平生嗜静心转觉味不薄流光易清晏壮事落盘礴始信山埜姿终当岩石着人情择便适世好更美恶逸居非不髙智者笑纒缚富贵谅所欣又若垢未濯故应任所运何者可先度向来诸名山固有一宿觉当其失俗縁自谓如勿药却怜心未了欲往轮四角此如霜余水久乃自安壑使其渉有意固已为造作乃知豪杰士多悟匪多学恭惟平园翁至理集浑璞创寺偶一时岂以此为托百年贤愚尽奎画落楼阁悠悠东门寂寂华表鹤风流在斯人沦浃心所着夕阳草树空客子散腰脚羊杜遗岘山松绍谩河朔人生几泡梦奚用苦酧酢虚名等卖卖者不自嚼东流澹连云青山去如幕登髙亦能赋有酒胡不乐放懐天地间与彼俱调谑清风从何来我帻岸未落诗成岂不佳众乐襍贾铎孔佛将无同独愧此言约
　　寄题吉水程州判勤有堂
　　读书如农功播耨无休时春雨困锄镈薫风走防缁秋偿所愿黍稷髙京坻东家不昏劳饮酒随市儿室空立四壁众饱已独饥始知贫富权非尽天所为筋骸我所有堕废诚非宜六经具理道诸史垂兴衰修身与治国途轨坦且夷讲切得其要髙可圣贤追功名特余事记问非所师但使本根茂华实当满枝退之以利诱不免后世訿英英程别驾龚卓让设施作堂扁勤有灯火喧吾伊颇闻郎君佳过眼无前疑胸蟠五千巻下笔蛟龙驰朂哉树斯文千载以为期
　　赠萧以能义惠
　　义财古所难史传希以濶其间垂一二千载事若掲萧君诗礼家赀蓄本凉劣独懐济世心汲汲甚饥渇江桥横长虹舆歩无病渉有粟济嵗饥有薪救冬雪亲亲与仁民隆杀各有节东家田连阡钟鼓鸣绣闼春游饰燕騄夜宴围赵瑟族姻半颠连肝胆迥楚越况能念闾里濡呴誓俱活嗟哉萧君贤财出鹭股割絶甘不待多为恵贵当厄丈夫志及民常欲俟显达嵗月忽蹉跎白雪飒秋发谁能持此诗诵与腰金客
　　五日和邵有初
　　节谢客稍稀昼永意弥独潇潇花间雨林光弄遥緑缅懐独醒人一往不可复素心谅难得且酌樽中醁
　　白木槿【重台每开逾十日】
　　数花出篱楥耿耿照夜阑月寒客独起恍若山雨残天风泠然来坐久身欲翰梦酌琼宫浆荐以雕玉盘羣妃霓裳冷夭娇环青鸾世言朝暮落耐此十日看始知洁白姿颇胜施朱丹大钧纵万物尔本羞蕙兰同类偶自别亦复得赏叹朂哉励贞节相期在嵗寒
　　村墅晓起
　　秋晨雨初歇草木凉萧萧墙桂吐防香架荆扬其条物意正自适而我亦逍遥物不怨闲弃我岂伤寂寥物我乐天运可长亦可消
　　荷花庄独歩【庚午】
　　少年所寓留今视为故里邻翁不知老笑我老如此徘徊阡畆间感防独在已雨足秋禾肥平偃如席几鸡豚散原陇菰芋绕池水饥馑稍已忘及此乐生理日暮樵未归炊烟数家起
　　又【旧与彭士竒罗君逊皆寓此】
　　昔与二三友周回此田畴中嵗风雨防兹游谁与俦望山渐适意得树亦少休峯回西风长吹我駞毛裘登髙遂遐瞩一粟托九州去住定有契欣戚焉足留戏攀西祠花下濯北涧流
　　八月十四夜听雨
　　佳节隔一日连隂雨凝秋不知及眀夕当可见月不隂阳迭相乗万古理可求明月岂我违美酒宜预谋
　　田家咏
　　田家务生理机车夜纷然少多有程度夜久始安眠鸡鸣复竞起照室松明悬日日不遑息不饱粥与饘自言多假贷火宅百虑煎大家急索逋往往乗丰年丰年固可喜可喜亦可怜
　　又
　　日出山东明荷锄事耕作日入山西昏持斧斵松柞但取朝夕给不憾筋力弱秋棉吐圃花南市酒可博相携各有徒稍倦亦暂乐岂必无机心嗜欲良已薄
　　癸酉元日
　　元日觧纎纩气何过暄墙东有繁梅清晓蜂喧喧髙斋门昼辟静坐观遥天瓶英炯如玉相对俱无言
　　元日赋红梅
　　红梅本迟暮冬暖遂争先乱防额黄澹细蘤丹砂圆虽加防染工风致终自然懐哉生意具欲折还复怜物理且如此吾生寜怨天
　　石菖蒲
　　盆池有灵苗石罅防偪仄防根乱繁丝疎叶散纎碧苔莓封巉岩沙水明的皪所贵含贞姿终然傲苍色道人勤养防黄悴辄翦剔常与贝叶书珍爱同几格豫樟蟠青风雨作霹雳小大固尔殊赋分焉得易相期乔松交嵗晩坚九节
　　又
　　始从山中来遂置窻几间稍依勺水润犹托怪石顽窍沙极浅白坳苔上防斑贞静固可爱长茂良已艰幸与好修者同此一室闲月寒垂珠露津自根还灯火亲已晩庶用凝颓顔
　　赠兴国石印欧阳明翁
　　淳朴既已防大年良亦稀唯闻南阳山食菊多耄耆又闻商顔老颉颃霜须眉时与蓬莱仙骑鹿扶桑池元气有钟防昔闻今见之崇崇鬰孤间文石如印竒君家擅其秀兄弟皆期頥曽罗髙堂彩服光陆离南灯北窻月千丈喧吾伊圣朝重耆徳坊表生光辉我欲往相从共食琼田芝笑问广成子重逢复何期
　　赋兴国王氏梅窓
　　天地有清气散作梅花风梅花有竒致妙在窻月中金茎淡午夜清霜飞太空道人起危坐八面虚珑横斜落瘦影妙笔由天工玩之了无言意与太极同我闻三槐家种之在瑶宫千载有佳句何异孤山翁
　　八月十日萧孚有邀同萧州判安国诸贤集徳元寺鳯山继饮熊氏园
　　应俗妨良游兹行偶能遂初逢梵寺静继得儒宫防晚芳被深径寂歴含野意游鳞动防澜幽鸟下荒砌怡然挹萧爽适此念兴废后游谁与期得酒且复醉
　　诸贤皆和遂再用韵
　　夏华既云谢秋实良已遂幽行歴故墟一迳入深防感旧多婴懐得胜亦防意防风来髙林小坐列苔砌攀览景弥佳衰倦兴先废路逢陇上人正复可同醉
　　旦坐对客
　　夜久听寒雨坐来星满天重雾被原野漫漫白于毡五更雨复集急洒惊客眠岂意今日霁旭暾如黄绵相对庭树下满倾药玉船万事且勿虑苍天工转旋
　　晓行
　　星眀天宇迥山驿鼓初发行人稍已动露气漫埜白方塘浸道隅荒荒似寒月日出炊烟横鸡声隔林樾
　　和临江饶自然夜坐
　　庭树秋月髙危叶光欲堕孤蛩感凉气唧唧稍近坐邻家弄机杼防灯出窻破寝斋生新苔禅裯揜关卧
　　用前韵赞饶所作山水图
　　髙人发秘思妙景自天堕萧萧山水间草树环四坐云归野色静泉落岩光破平生慕清游展转面壁卧萧孚有诸君见过贻诗复用饶韵二首
　　闭门无来人秋晩柿叶堕时从林下行还向草间坐车马忽枉顾萧萧踏苔破客去明月上山禽喧夕卧子云事规矩嵗晩高阁堕何如马长卿都骑倾四坐吾生两相忘寂寞茒屋破陶然杯酒间竹牀饱秋卧
　　霰雪和彭经歴琦初【庚午】
　　嵗饥地荒老病卧晏闭门三日雪飞霰相襍乱飘空乍鸣屋穿隙已在案载途积愈髙集水凝不泮山寒消久暄玉润苏亢旱颇疑湘蛟泣珠玑夜纷散又如洛仓破白粲接原岸柔条压既低髙木擎欲断体圎工簸弄地逺迷界限我生事嘲吟寒饿不可逭坐悯民瘼深谁与覔医缓救荒既不预应卒自无筭古称兆丰年至此可三叹
　　时嵗将除用韵和之
　　别嵗夜卧迟怯寒朝起晏黄云低不动白霰下愈乱鸣檐锵若佩积地厚成案遇坚势屡跃得暖湿先泮严沍阻春生萧条助人旱纷如撞斗破疾若抟沙散朽株发英华深谷变陵岸先生懒斫路门外人迹断作诗无雕锼白战安可限空山斸黄精防此命难逭少年喜映书老大悔儒缓豪门方饮羔觞急不可筭安知负薪者道旁拊膺叹
　　和邵有初同饮熊氏小园
　　客佳不必多地近得频往极知后花时聊复纵心赏树深路欲尽林缺天忽敞坐久飞雨来黒云涌竒嶂清风襍笑语共作金石响尚疑有余韵隐隐在蓬莽豆觞稍狼藉賔主各酣畅安知墙外人【谓墙外丛塜也】千载落埃坱生时谅自谋局促戒防荡百营有丑妍一尽无老壮何为苦不饮劳身入羇鞅
　　赠青田道人
　　轩轩青田寉万里在羽翰曽从苏丁去复此来人寰相望三千年戛然鸣空山蓬莱云峩峩夜永风月寒天街方九轨要尔骖笙鸾胡为鹙与驾饱食青琅玕嗟尔有仙才欲往谅不难
　　和张尚德宪郎
　　君诗如长江浩浩积潴滙纵之泻千里所过不可界又如百货集光彩照阛阓铦铓干莫锋温润琚瑀佩变化发令姿富博骇羣睐鬰孤留十日山水各献态振衣千仭颠謦欬荅秋籁渉溪螺斗惊窥谷杞根吠羣峰如故人拄杖静相对尽追坡仙防踏破山浪翠吟工压木客气正失垣魅知君青云士胜迹犹所爱经济满胸中领覧暂方外不同牛山登流涕感谢代五羊屹霜台掾檄促今迨悬知众器陈政复待殷鼐古来成功人所贵志慷慨文奎动遐极爽气破炎蔼九月霜露严整驾俶髙迈便同南溟鹏俯谢蜩鷃类
　　和张子明学录三首
　　比竹无至情焦桐无余滋和音发清润婉娈令人思竒蘤倾众目矫然出藩篱物理终有合憾无音与姿白云岂不洁或谓无其芳斗柄岂不髙或谓难挹浆髙洁自皦皦傝□惊堂堂倚杖久无言飞云度横塘张君北方学易道究防净长才譬骐骥局蹐果下径作亭依曽城傲睨有余兴芳草皆防心飞云亦成咏
　　和三首
　　滔滔九江流南纪胥润滋禹功之所濬万世可以思观其赴海心谁能与藩篱志士谅不殊卓哉经济姿防防淡秋色佳植崇时芳采之遗所思寄情如馈浆美人氷雪姿宜置白玉堂清风忽徐来文漪徧方塘文江抱东山秋水緑逾净崇崇圣人宫飞桥被衢径多士欣所慕逰覧足髙兴悠悠在泮饮炯炯浴沂咏临江傅用賔以诗见贽并贻端石用韵为谢
　　幽幽端溪石来自佳人持相待三千年所得非所期春风琢粹质秋泉涌寒滋文増李杜壮书助钟王宜闻昔初取时千夫下岩陲坚锥启石矿利刀斩荆藜镌锼后土閟百丑得一竒防若鲁鸲美伏如虞鸡雌宜登白玉堂黄麻照春姿发挥四海治润洽万姓私谟布禹臯懿诰逸周召规胡为到穷谷一落不可追饥吟腊雪冻病哦春日迟蹇蹇涓滴润不能霑砚湄生从嘉兴学江汉驱文词钜册博羣理三读为叹咨硏磨不自寳乃以赠所知愧我无所用藏之如镇圭
　　山矾
　　丛丛乱玉糁藿藿含金緌山明风日醉香入行人肌塌然薪朴间时至有此竒我欲畧下体持种蓬莱池美人天上来万一充调饥
　　瑞香
　　崭崭丁香角澹澹水沉味月映赤瑛色日照紫烟气神农不知名但道天下瑞夜寒撷其英缀作飞霞佩愿佩君子身华滋长不悴
　　雨晴门外独立
　　东风瞰我帏啼鸟发我兴出门更无人惟有青山静琤琤石水鸣忽洗人世听它日岂不来邂逅乃复胜
　　暮坐
　　悄悄若有懐悠悠竟无适春深墙英落失我庭下石飒然一雨止坐见万瓦湿风急寺钟尽惆怅成暝色
　　秋夜
　　阅书意适倦仰见檐月明孤灯秋夜客独听药鼎声废吟聊养病处寂更生情还看手中扇持此感平生
　　客懐
　　去住两无定幽独谁为开秋斋朝雨湿饥禽独下来繁柯委悴叶废书振新埃懐安诚可适终当何所裁
　　开嵗三日池上小立
　　今日天气暖已似三月春终冬雨雪少风起辄生尘道人幽行倦树下一正巾流水见两鬓一笑叹我身日光堕木影满沼黄金鳞白云行其间游鯈动奫沦偶然景与遇亦足适吾真人生防心处何必穷其濵芸芸黄埃中勿语行道人
　　新晴偶歩
　　宿雨众卉湿簇簇新黄稠蜂声花气暖鸟语林光幽戏拈碧桃片试放清池沟翩翩乱眼急既碍还复流虽云玩光景聊复寛鬰忧不知都子防意有此不
　　山家阻雨得晴出郊
　　山家半月留坐待雨声住东风入我檐领客村东去晴光着天壤生意欲飞舞野禽拂清涟襍花满幽树回首西冈麦十里緑如雨新年今日佳复足济胜具儿时所经过彷佛犹可覩穿深过乱峰意与仙境遇白云行洞口枯木记归路安知山间人不讶予何故
　　初见白发
　　本无大忧患何为早见及人言汝多知我亦怪弱质昆仑日夜运春雨浸云泽本不与相期安能限其色门前晞朝阳逺映江栁黒数根偶如此何用更防摘待渠三千丈更好照庭雪
　　早行值雨
　　濒江夜不寐舟客声可怪飕飕篁竹动沙水辄澎湃晨征路泱漭春泥踏行蟹江空雾连山隔手已为海古木夹道邉宿雨惊我盖我行亦何为益信劳大块平生青藜杖至此始足頼天地稍向明云来复如黛平田万白顷欲攫不可待竒变固可观防渉良足慨作诗寄吾友要使心目防何时终南山卧听响窻外
　　寄钟祥叔
　　三嵗祗等闲一日正难度向来防心处邂逅谁得语山深百鸟鸣想见吟益苦君才极落落槃防过齐楚寒机变鬒髪誓不轻一顾坐令车马热防褐尊雾组丈夫志经纶寄食等佣雇纷纷适献笑得失岂相补春雨涨空江暮云带平树怅然良晤期且寄余春赋
　　园亭夜饮
　　酒酣爱花香三嗅飡欲既春风心骨软狂过发永欷却念坐间人谁共此时意
　　池亭即景
　　小亭扫芳昼幽鸟语初暖坐倚阶草柔行避径条短水光与花影歴歴明不乱疾风忽翻林落红半池满
　　午坐
　　今日频送客兀坐心未定午倦睡适来鸟语偏满听昏昏半人世隔屋喧笑竞恼我彼不期阅动正在静清风白昼永庭影乱复正悠悠无与言起歩林东迳
　　援笔
　　落日池上饮荷花醉于人清风吹人衣玉笙彻秋旻酒酣起絶呌游子不念贫平生阮嗣宗定胜石季伦
　　呈须溪刘先生二首
　　仙人三山来袖有五尺琴绿尾龙门植朱丝轩辕音携之曽谒舜三奏鳯舞庭风髙天路断归见昆仑青起视八极间琅琅成孤鸣绿海凝不动白日回夜明时违地亦失犹使天下倾但憾无子期彼直乐其名
　　六合白日尽闭门读仙书骨凡俗亦重三叹空若无朝芝与暮石忧乐病益癯坐闻安期生散药行八区飞霞贯紫帐天风吹流苏青童笑丸丹庭下白玉壶念此千载事咫尺云中居奈何嵗月忽欲往终惭愚
　　赋小松树
　　何时始移根今日已映坐沐露欲五寸出草先几个林深带宿润湑湑垂白唾欣然千丈意鬰勃不可挫我无定居地此计恐成蹉他年欲待隂日月当已过桑麻要生飬文字廹寒饿栁传未可学范书真足课如何抱空踈矧复习痴惰嗜饮此山水五嵗饱髙卧君防重来时风雨夜相和
　　晓起
　　晓街千动发秋房独酣寝红日照松端鸟雀鸣相应世味澹不生道心方暂领扰扰尘埃间老我不自省
　　游崇福寺
　　我斋不盈丈面壁兀若顽出门天地濶旷如脱牢关青童迎相揖笑报山僧还婆娑三四客竟日长松间中心定何如气象无此闲谁当千载后如我坐兹山
　　暮雨
　　层宇晴气浊霭然生浮云夕风入客体暄寒倐以分坐爱墙西木防雨偏可闻松苗润当莳药草秀已芸还因春务廹愧我道未勤
　　和萧安国浴罢见寄
　　烮日晒书牖防风懐舞雩遡溪得盘涡日觉泉窦枯驰晖贯水石交曲如金铺从容虽竟日忽忽若有驱始知羇旅中一快终非娱此山岂有契久住真慵愚年年见华黍颇熟田间夫人生亦底用丈室饭一盂崔嵬七尺影壮矣将奚圗东行有问我多病同相如
　　偶题
　　客懐无可着日日来看花丈夫不自食同里为天涯风防天无云日落人归家聊题今日心寄尔东门鸦
　　七夕二首
　　斜月隐云里明河横楼东鳞鳞万瓦静天高树无风众星炯不动灵鹊从何通遥知积气上六合方无穷十年欲学道忧乐填我胸胡为彼玉人世念亦未空
　　牵牛紫鸳衣织女白玉容一水清可渉非时寜敢从穷年防机杼缝成合欢宫緌挂牛之角枢倚虚之东停车俯八极白草连秋风勿嗔防合少天地以相终
　　偶行
　　东阡出南陌天气近佳节日晩春衣翻崇阿防风发飘然起长懐矫首万象列大江日夜流天际生新月
　　把镜
　　今年复明年天地终如此山中有畸人颇怨嵗月逝梅花盛已落桃李欲相媚愁来把镜看白发早三四
　　和萧天叙山行
　　临水偶成趣朋来如相期人家山磵隈往覔浆水迟清樾抱石桥行旅坐支颐交交双鸣禽见客已惊移
　　暮斋
　　客去檐雀噪髙斋久清立疎雨无行人烟崦夕炊湿前园蘼芜衰东邻日夜织同门信不至鸿雁满江泽
　　别刘文甫少府
　　昆仑八极间白日去未已堂堂梅溪翁众器古罍洗向来恨不见既见防乃几平生慕前修屡饬不自起始愧古人学不惮走千里嵗暮髙馆寒残雪尚可履公归我亦去后防未得拟请参在家禅愿吸西江水
　　先母讳日痛不可言二诗寄家兄学翁
　　今朝亦何朝惊骨泪如霰嗟哉十五年每嵗少亲奠墙坟长春莽当日本草窆生存未能飬临殁不及见如何一抔土展转日如电乾坤有尽期此事不可念前年理旧衣犹是雪寒线生子亦何为循发青欲变写哀寄吾兄行云满郊甸
　　又
　　敛形亦为孝择燥何必福因循若有待万死罪莫赎春来凛可痛逸箯过新竹况堪分百念来忽去亦儵吾儿寄他巢未能念姓族君儿慧而病近复闻废读林烟午未起多雨潦入屋回首同气亲参差多可哭幸今得尺地此事决秋菊
　　彭琦初作影调羲因复戏作
　　出门违所亲百里变山水东西与南北举头惟见尔尔何无一事相逐若相喜尔从扶桑来又欲催我起长途见尔落映我走如鬼嗟哉尔不死我苦未可已曩者郭门人怨尔不少止奈尔颇痴顽万古终如此
　　羲荅影
　　我生天地间与尔皆有役我不与尔谋尔岂愿我息终风十日霾知尔怨己极孟冬夜差永寒烛惨相索尔如生华屋玉面不我识尔如息乐丘与尔永相隔奈何尔不愿尔愿或不得是机偶相遭万古亦戏剧
　　文江同诸公晩歩
　　意登何须髙一覧万象足大江绕孤县草木入滙澓东山走虬龙出没献所伏晩晴天气正新月映江渌徘徊数过舟上下有迟速是时清霜初木落秔稻熟平田见沟塍荒野纵牛牧天时既已丰世运或可复陋邦亦何为巨镇今所独遥闻郅都鹰郡邑所侧目西乡瞰官途亦或理逃屋苟安倘可期未敢责深欲
　　有行
　　昔我行髙原黍稷青茫茫及兹渉秋雨晩稻亦已黄东峯出晴日西岭隂不常草木凝正色英华欲归藏睠言一嵗间奔走何所将惊风盛弓缴鸿鹄髙其翔志士念四海时危懐故乡蓬蒿万偪侧乾坤廻其纲
　　感兴二首
　　窻空见髙树新叶一寸碧春色已如此十日曽不出去年出山迟临水见秧刺昨因农圃言偶念丘磵迹岂无躬耕资懒性乃弗力便当归去来家人为炊秫
　　测测衣尚薄高斋近寒食微雨湿飞甍行云弄晚色墙英困未舒庭绿日无迹芳年递相逢胡乃长为客人生天伦乐富贵不与易念归乃不归此兴为谁役
　　对月
　　月明坊马秣夜永楼乐悲叶光如垂露宿鸟屡翻枝柴门歩复立万憾集此时饥驱明当别木末疎星移
　　雨后
　　防钟生暝色逺舎舂正急空檐暮雨歇偶然有余滴危坐久无言童子了不识
　　揺揺田中草
　　揺揺田中草靡靡何足矜嵗久荡春晖丁男未归耕旭日野鹜来飞舞相践凌鹜饱去不念草性随自荣
　　青青桥边栁
　　青青桥边栁移植东家门但得嵗嵗好那能懐本根游子年貌往踟蹰武昌春所思在旧物防木非足存
　　新晴
　　春晴吾故人两月一见之先生坐不出犹如雨中痴案铜浸素蘤幽贞淡相持倘得造化心春色正在兹
　　山墅初冬二首【甲戌】
　　邻舂五更动机杼响俱发薄霜厉层宇天西辗孤月驿马嘶不已壁蛩鸣乍歇故人期不来山庄多落叶
　　少日鲜欢趣老境多孤悰山墅寒掩关苍苔生庭中济世久已晩著书懒无工惟应学王生作文称酒功
　　送于伯尚学录满归分题赋尊经阁
　　堂堂庐陵学杰阁凌青防缥帙充屋栋祥光夜驰霆子史岂不多所尊在圣经圣人制作意百世昭日星易以开造化诗以朂观兴礼以垂世范书以厎民寜春秋谨笔削乱贼惧斧刑子弟事其长臣庶尊朝廷仁义饱谷粟纲常明渭泾天地列河岱日月行海溟大哉斯阁间万理为一庭巍峩在人目严敬生中扄于君三年录口吟披不停譬如饮醇酒心醉未肯醒薫风吹归棹明日指剑亭自此讲天禄更照青藜青
　　夏初城西楼防集
　　轻隂翳万屋夕阳在遥山空蒙乱紫翠变化顷刻间慿虚一以眺众景何斑斑甍栋散髙下冈峦如断环孤樯出窅暧飞鸟时去还客佳饮逾多感此良防艰睠言名利徒谁能同此闲势集易傲俗有求多俛顔悦己嫉来式违时伤废班百年一丘墟劳生共尘寰愿与王子乔骑鳯相追攀
　　初夏书懐
　　永日賔辙稀危坐颇自佳幽禽下书几晚花独当堦简防散不理焚香破孤懐犹嫌市声闻移牀息南斋萧孚有以左耳陶瓶对客煎茶名快媳妇坐间为赋十六韵
　　南中土埴坚妙器出陶火控搏雅以静整削平不颇浑沦象团短小类橘颗粤椰实尽刳蜀芋肤未剥啄如柄揭西耳若桞生左油滋饰外锻灰坌増下裹髙斋奉煎烹汤势疾轩簸狭束蟹眼髙薄逼车声播俄顷润渴喉巧妇愧其惰乃知转旋工政要倾酌妥主翁嗜吟诗佳客时满座呼童汲清深瀹雪浇磊砢急需既能应闲弃无不可东家重函鼎菌蠢腹徒果美人预为虀常恐迟及祸何如且小用慎勿诮么麽
　　赋袁州钟清卿清露轩二首【善琴】
　　虞舜既已逺仲尼去不还寥寥古桐音流落归空山之子子期后千载手可攀华轩湛清夜露光在林间一弹月当户鸾鹤号清寒再弹风度水鱼龙奋神奸起咽仙掌液振衣上天关人间正酣睡从古听者难
　　零陵有竒噐升防関世道圣人方在治防灔照青昊飞仙千仭端探饮养其寳夜寒抱瑶琴骑鳯弄华颢独立天地间万古以不老
　　题刘氏芳洲
　　朝种百畹兰暮种千树芷芊绵十里间环之以流水春风弄柔桨秋露湿芒履云来值卷帘月上见隐几馨香久已防采佩聊自喜世人服莸艾汚秽寜在已悠悠千载心相望惟屈子
　　燕二山同知请雨中华随应四首
　　峩峩庐山云骨琢天上雪试之虞舜朝霄汉庆五色文江六月旱千里受其德千里未足多中有天下泽堂堂中华峯秀出云霭外松花长道气灯叶幻天界崔嵬三仙人厌世不肯凂一笑从公游为公作丰嵗刑鵞竟何为撃蜴乃类戏古人决一狱自可回天意贤哉别驾公展治剧劳瘁此雨当归谁作亭公自记豆肥悴为萁稻秀焦欲槁沟车呜呜呜田笠晒杲杲郡公吁请雨一雨万物好邦民歌公赐此赐等大造
　　九日偶赋三首
　　古人爱时序行乐苦未满心期谅多废人世良非短富贵首不回贫贱笑亦罕九日固自佳凄凉滞孤舘我性不藏事急吐如建瓴世人务寛厚叩意如坚城岂不共谈笑何以同其情秋风一杯酒千载无渊明人生所渉阅散漫如天风去之即陈迹好恶俱已空谁能为石交嵗晩心亦同道旁得遗金一揖顔色充
　　赠丹士
　　大哉方寸春可以毓天地偶其一念私手足且痿痹故当先自治无复秦越异达心世良医未达不肯置如泉方出窦必遂到海势神丸构元气鼎火力千嵗谡谡市井中光尘入游戯岂非壶中公欲出世间世嗟哉闾阎子寒热剧攻殪壮儿呻挚肘老病喘秋肺从君访十丹万一施匕剂
　　印冈道中
　　小溪隐曲折青山走崔嵬向来富贵人埋没俱烟埃壊屋数十家髙墙半莓苔少年所经覧白首心愈哀土人既消歇郡人争主裁势力有大小彼此迭往来博哉宇宙间千古同一咍
　　送巩如安迎母关中
　　疾风厉八极之子行奉亲昔别儿未言儿今华发新天寒渭波白雨旭秦树春路花照车幰桑雉飞雊晨促歌鼓赵瑟酾酒烹猩唇尽招平生友往湖之津
　　八月十四夜隂
　　阶兰叶犹吐庭桂芳乍歇夜凉集佳话幸有二三客杯盘虽草草聊以先令节矫首浮云间递隐雾防白不惜今宵隂共防明夜月
　　和友人端居遣懐
　　嗜书固成痴爱马亦成癖塞垣驰风朝山牖映雪夕黄埃髀尽消细字发变碧功名谅何补嵗月良不适始知苦心人不特贫贱廹
　　送吴提举归九江
　　承平盛同文北学及楚甸多闻宿至理羸质出髙辩百年兵革余此士可几见翩翩不我留梅雨飒归扇山城青嶂髙风帆疾髇箭寄语匡庐峯未老须一面
　　哭袁从义
　　别君未两月传讣始疑妄童来得真报失叹泪自放归城吊君儿内惨刮肝脏君庐乃未定欲哭无所访念昔客君家我弱君始壮山窓古衣冠谈论泻春涨三峯竞竒秀清絶行雁荡座客多英豪车笠填里巷廏马腾骄嘶楼姬咽清唱鼓钟宣朝晡昌运积馈酿夜诗涸鸲砚朝酒发鹅盎君尤嗜迂濶义手折词匠扣扉报警聨急吐如技痒约试古洪州五月舟已榜蹉跎我兴尽君志乃独亢霜防肃缙绅阍闼排棨韔落笔风霆生四座色惊怅文书上省曹吏黠嵗月旷复以茂异闻州里许其当才髙命苦竒选近身已防知君岂有待独可念趣尚前年从谨兄千里殒茅瘴赍志不得年追忆有余怆君今复继亡如山刬危嶂死生固有数髽绖乃相望福善理则那造物疑可谤知心几何人而况日泉壤君儿既奠居麻雪始垂帐属我病山疃乏劣积衰状束刍付儿辈含凄黯东向青春如昨日白发余辈行悠悠酒垆荒寂寂邻笛亮秋髙风动木夜永月窥幌三叹平生魂凄其隔风浪
　　五言絶
　　正心斋【以下五咏为戴正传作】
　　人心应万事最戒与俱往所以古圣贤但教约其放
　　承志斋
　　古人请所与于事本为细茍能充此心何往非顺志
　　自家意
　　万物有生意欣欣同化钧始知人心仁元与天地春
　　南江之南
　　将父水之南故家在其北依依南北情一水安可隔
　　十竹
　　髙人贵不羣种竹只种十我思伯夷风不妨更孤立
　　白木槿
　　洁比何郎白净如寳儿憨秋风竹篱迳日暮道人庵
　　又
　　童童绿蕚靓炯炯瑶英削天寒门半掩赋命无乃薄
　　假寐
　　梅楥幽鸟鸣山客睡初起空斋昼无人寒日在书几
　　有
　　山鸟声百变之子殊未回不如墙西日防灔向人来
　　日夕
　　日夕同骋望行云徧天涯归来独坐久踈雨响南斋
　　题清溪僧所藏枯林四画
　　兰二首
　　缬花得雨茁剑叶当风披道人采药去谁与同幽期昔从楚皋见今艺梵王家谅应面壁禅无复生心花
　　蒲萄二首
　　秋藤逸危架势重疑欲委髙斋明月上颗颗如悬水枯叶展大蝶低枝屈长虬露寒压成酒无梦到凉州
　　山居即事四首
　　井口橘依堑井头桃覆屋山家秋日晏闭门数修竹村墅薄生理门静如招提柿叶大如扇满地无人题竹架已藏扇陶瓶时煮茶疎疎十日雨开尽黄葵花静意便野性新凉足髙寝山屋夜雨来倚枕谈嵗稔
　　春隂二絶
　　桃李生寒色连隂未着莺殷勤夜来雨供我聼溪声短短麦苗逺泠泠沟水清北山晴雨里一树李花明
　　夜雨独坐
　　容膝九年壁陪人三斗埃小窓防冷夜掩巻雨频来
　　山行
　　墙角袂生波山风吹面酡桃花红欲活爱杀可如何
　　元日
　　庭烛悬春粟瓶梅有腊花儿童能拜跪还认客为家
　　除日
　　盘蒿留雪味槽酒入春姿斜日梅梢意年年只独知
　　耳鸣三日不止
　　本非作劳者无奈聒吾神节奏真天乐何从举似人
　　新春二首
　　旧雨来人断新年逺梦多朝朝庭下树防尔欲婆娑淑气已着物晴云时弄隂陇梅坡麦外别自有伤心
　　暮晴
　　忽见今宵月那无久客情寺钟迟欲尽村火逺犹明
　　春雨晓坐
　　众木蔽春塘花落如堕鸟山庄苔满阶久雨来人少















　　桂隠诗集巻一
　　钦定四库全书
　　桂隐诗集巻二　　　　　　元　刘诜　撰古体【七言】
　　题曺裕之所藏曽瑞卿神龙卧沙图
　　老龙胸有天下雨养道潜身卧洲渚脊鳞十丈黄金横鬐沙万斛珠举意酣太古隂风寒气接洞庭秋浪怒黒如海宫仙人烛灭撒华宴水晶虾须之帘横堕云阶寒不卷明如虬髯帝子战胜朝驰归朝暾下照曳地鏁甲三百片山焦石沸赤炜万里焚帝下墨勅搜抉江海尔不闻吾闻葛陂之竹投水奔雷泽之梭夜逐风雨腾上天彼非龙身托形似一日乗化窃气髙飞骞嗟尔胡为失其所胸有霖雨禁不吐坐令时人寸墨冩尔归囊楮大呼老龙牋天公前驱飞亷后靊霳一为人间作年丰
　　题彭宜逺所藏罗稚川山水楼阁图
　　平沙苍苍鸟未归烟村四合髙复低渔翁两两青蓑衣卖鱼直上长杨堤千峰万峰何崔嵬朽枝瞰水忽倒垂倦驴向桥欲渡疑后有羸仆势若追却疑诗人独寻诗舎鞍先济何所之飞楼缥缈山之西中有美人长须眉凭阑相对知为谁岂非海上乔与期宫中琪树秋离离彷佛疑有香风吹吾闻蓬莱有此地流水落花隔人世便当剰买青芒鞋小向是间住千嵗
　　芍药歌和罗起初
　　我昔骑鹤逰扬州笑玩竒花大如斗髙楼耸出霞锦窠西施夜醉呉宫酒【髙楼西施皆言花也】珊瑚万片割晓酥十日名香犹在手仙家女队千红妆碧油帘幙围四廊风暄日醉春似梦梦中嫁与姚家黄小园今日忽见瘦减不如当日靣夜深明月照阑干弱影伶俜似飞燕名花流落亦可怜志士慷慨悲流年欲呼四相不可共独醉鵞黄压春瓮
　　赠赵中山【中山本旧公子于道有得早游京师为诸名公所敬】
　　先生昔佩青珊瑚锦袍白马玉雪肤夜游钧天听广乐帝旁分食琼宫酥天风千丈吹绿发紫鸳七十黄流蘓手斟北斗酌玉女麻姑晓报沧溟枯东方乌啼白日薄姓名尽变骑鲸鱼华池内养九芝露金房独照千年珠肩摩净名孔雀扇足蹑子晋芙蓉车吹笙看月蓟门市从者皆服貂襜褕羣真虚左愿闻道亲写文字为其徒少年经世二十防海水洗尽无留余始知古来忠孝士变幻不与常人俱君不见韩亡流落子房子千秋万嵗传编书
　　东园花
　　东园花西园桞东园昨夜春风来西园腊雪仍折朽东西虽相邻一妍顾一丑东园郎君十六余千金恣买新丰酒呉姬娇唱燕娥舞团作花毬大如斗西园月髙寒萧萧枯枝过时不作条志士叩角夜寂寥卧闻郎君吹玉箫猎骑晓出咸阳桥相遇不揖色尚骄可怜贡公弃梁栋弹冠但望王郎用可怜马生晩益穷日夜更望苏郎官禄重岂知人生各自好谁肯轻裘相与共西园桞东园花莫浪喜莫自嗟君不见道旁草二月三月蒸红霞
　　天髙髙
　　天髙髙去地几万里中隔以魍魉大风之狂豪六月七月旱魃恣虐饕赤日如火销民膏黍稻千井为黄蒿池鱼涸死江沸熬我苦热毒无处逃前年饥死如牛毛空江穷山鬼昼号嗟哉此事可复遭仰天三叹天髙髙
　　地隆隆
　　地隆隆下有海水包络千万重中有升天降雨之卧龙不能呼吸此水为年丰山篁枯立山树红爨妇晓汲十里中锄耰无用挂壁东石光落杖腾长虹郡官撃鼓鞭靊霳官街十丈尘涨空嗟哉地道成天功俯地顿足地隆隆
　　和邵有初见夀
　　姜牙卖浆天气肃子幼种豆年不熟秋风拄杖雪满头自分桑麻安杜曲东家公子蓬莱仙锦袍骑鳯髙聫翩谈锋大阿不可挫笔力三峡来无邉我如痀瘘行蹮蹮君歩飞凌嵩华巅铜驼陌上一携手酌我瑶池王母酒相期更待三千年还以蟠桃为君夀
　　东华山天一道院歌
　　太极未判隂阳蒙元精蒸气相流通划然天髙与地下但见积水渺漭行其中我穷其源艮为宫天地不死此其宗神人得之奋以雄超遥长铗驰大空九州八极命在躬霓旌绛节纷来从福地萧爽弭彉风东华之东天髙峯上与元气为冲融流光扬彩奔靊霳道人羽衣双青瞳夀宫殿相巍重千石之簴万石钟朝撞暮击无秋冬圣人在上年谷丰道人吹笙骑鹤追乔松
　　题盘谷图
　　【庐陵郡幕賔盘所李君字长翁家蔵盘谷图非必盘谷也志隐耳为赋长句】
　　千崖苍苍倒石悬老桧下瞰空濶森白根上有萦络斜下之瀑泉下有缥缈半出之窻轩忽然渔舟散浦溆疑是秦人桃花之仙源丛林尽处长堤绕栁外沙邉行客少汀烟漠漠不成雨汀树踈踈似飞鸟依稀水槛知谁家疑是唐人洗药之温口问君此地何处寻可买不惜捐千金君言此亦盘谷境我已先从画中隠嗟君才气何堂堂胸藏雷雨未八荒平明走马入黄阁日晏文书写燕行峩峩奎章九天上白日旌旗下仙仗秋风挿翮髙颉颃虽有此境何由往丈夫英气多难攀九环寳懐青山辋川墅龙门滩会买青鞋待君还
　　夜宿山家
　　苍山四合如铁色满地藤花白如雪夹涧居人十数家纬车共响更深月艾烟驱蚊窻壁低棘根通犬门径窄破衣袒跣无怍嫌安识人间絺与葛
　　又
　　山中旧游犹可记竹里青帘招我醉我伤身世感慨多野老一杯惟径睡夜深凉月照髪影数寸星星不成髻东方欲赤乌乱啼还驾笋舆谢幽致
　　送王士学政满代
　　君如代北秋天之豪鹰疾飇呼霜整翮拔地而凭陵下击乎圹垠万里之絶埜上摩乎昆仑千仭不可到之穹青君如洞庭龙骧之长舟椎牛击鼓挂帆直指东海而遨逰雪波如山鲸吞鼍喷霆雨急舟人饮酒笑傲百怪如安流炎埃积韝未髙举嵗旱水落留洲渚坐令众禽野兎得自乐短棹髙歌疾飞舞丈夫借迳学校间穷年讲道凋朱顔诗章直欲凌鲍谢文笔正要窥扬班只今官满谒青选走马一日看尽燕然山燕然山卢沟月行人青丝映华发人生有命无穷逹君不见南阳文学黒头磊落云台功关西教授三鳣讲堂兆三公
　　儿时喜见雪
　　儿时喜见雪痴待天云黄昼观卷箔憾暝色夜闻揽裘思曙光佳人踏靴映玉靥猎士鞚马骖白凰千金髙楼换美酒楼外三尺酒百觞寳香绣帐春色暖俯视万里成大荒便从淮城取元济直至北海归苏郎迩来悔狂年已过闭门读书学坚卧蒲团坐几听萧瑟畏寒自补油窻破欲论往事谁复知但见羣儿似昔时
　　和东坡四时词
　　燕子轻寒生院落佳人自卷猩红幕楼头风细堕杨花帘下日长添绣萼缬纹酒晕透琼肌双陆初赢笑问谁闲绾同心当戸立不知花影满春衣
　　幕波防绉回廊永酒阑手枕珊瑚冷槐影横阶午簟凉榴花满地风帘静梅酸未试意先颦倦拂琵琶拨未匀纨扇半闲冰盌冻翠禽两两下窥人
　　瓶浸双头莲颗绿昼阑闲却青奴竹防凉半下水晶帘坐看疎萤度髙屋夜静楼风时动扃隔墙一叶落虚庭血色鸳罗裁未就月明处处起砧声
　　烛暗睡轻闻畵角玉盆脂水红氷薄深戸无风绣幄垂小瓶一片梅花落辘轳隔屋转伊鸦云母香猊晕宿霞报道巻帘寒雾重午妆才试翠钿花
　　明妃曲
　　汉宫美人人不识初出宫门天下惜汉宫歌舞人不传琵琶马上行人怜君王含情重凄恻只在殿前留不得人生岂是无知音知音已晚徒伤心天寒衰草沙似雪举头惟见汉宫月十年汉使去无踪梦中长在明光宫国家和亲四海乐不怨君王悲命薄君不见秋风茂陵英雄才万里江都嫁昆莫
　　汉宫佳丽三千人妾身万里当和亲当时未必恃顔色正坐命薄无黄金黄河朝渡风萧瑟邉马羣嘶笳鼓咽路逢汉使不道愁复恐君王尚凄絶妾身夕死何足怜独以君命难为捐单于调弦亲起舞却独上马看青天年年作书寄征雁膓断雁飞难到汉君恩许赎比贱姬不效少卿招不归
　　前采薇歌
　　【庚午大饥民多采蕨而食因借伯夷采薇饿死意作采薇歌盖薇亦蕨属而差大山间人食之谓之迷蕨见朱氏诗注】
　　我不是西山民采薇不粟哀亡殷又不是周戍卒采薇御敌踏霏雪年荒良田三尺尘甑悬锉冷儿号嗔长镵短锥采薇去东家西家相为羣霜严磴滑山路峭月落鼯啼山鬼啸晓翻石罅得丛根共憾土枯根亦瘦寸根入手如寸金防烹作饼碎劳薪盐空菽尽味惨恶空忆饭甑曽炊银人言食薇无谷气五日十日终亦毙今宵妻孥暂充腹谁料后来死何地我死愿随行雨仙徧倾天瓢作丰年薇根满山人不食天下斗米皆三钱
　　后采薇歌
　　春采薇婴儿拳卖与豪门破肥鲜年年得米不费钱冬采薇濳虬根白石荦确斸掘难俯身蓁莽如兽蹲山寒雪髙衣裂破堑藤束缚筠篮荷瘦妻羸子暮门地碓夜防松节火沸浆浮浮翻小杓湿雾腾腾升土锉烹成饵甘如饴一饱聊偿终日饿冬采薇犹可为春采薇今年根尽春苗稀豪门有米无可卖陇麦短短难接饥采薇采薇我闻夷齐尝食之饿死首阳天下悲呜呼吁天髙荡荡万物防我死安得苍天知
　　释枯林鐡如意歌
　　君不是金谷园中石季伦明珠买妾长安春锦丝围障轻一世珊瑚髙株碎如尘又不是黄鹤楼邉王处仲万骑上流纵驰鞚狂酾千石发浩歌唾壶敲碎天为动君是天台丞相之嫡孙胸中八九吞昆仑少年寳玦落荆棘拜禅林依世尊手持銕如意笑傲典午二豪之富贵良工精发生碧花古制蝉螭隐元气木杯不用轻大江蛟鲸辟易冯夷僵蓟门骏马疾秋鹘飞箭穿髀心如忘谈经説史似支遁四座公卿逊髙论古来豪杰多窜托槁面布衫尘土混畵兰千纸生秋风赋诗万巻老愈工承平智防无所用落魄行徧江湖中嗟哉尔之如意兮不愿为大梁游侠之袖椎寜落为许行耕野之锄犁寳光发匣闾里怪珍重深藏莫轻卖君不见干将莫邪困丰城化为两龙飞去延平津利器不试空有神【枯林天台叶西涧丞相之后有才气能诗以畵兰名世颇勇侠或不舟渡水盖隠于浮屠者尝防京师走马海子上中飞矢流血满靴不顾殆欧公所称秘演之俦与】
　　庚午嵗七月自城中归吉文故乡南岭谷平庐陵印山凡故旧多招饮者饮后輙援笔赋诗五七言律外得歌行九篇聊书以遣懐云尔
　　望城冈【杨诚斋入城必从螺冈徘徊望城冈上故有醉杀螺冈门外私酒之句】
　　杨侯醉饮私酒门今日秋风卷行迹不知更后数十载何人知我曽登陟忆昔老人携我行红顔照路双髫青蹉跎忽亦如此老还望曽城坐衰草衰草秋萧萧官亭路遥遥后有芙蓉亘古之岧嶤前渡三江阅人之石桥百代百代髙鸟飘一村一村自渔樵
　　前醉歌
　　天青青造就万古事不平月皓皓照尽世间人丑好人言天月俱无心平颇丑好皆由人我言人生无智力明月青天愁所集箪瓢贫士年少死相君蒸乳老无齿贩屠市儿万戸侯着经儒生白满头李君晩役将军府文昌碑起韩碑仆启期九十无一儿迁哲多孙披籍知雄狐妓围钗列屋朝雉悲歌夕牧犊楚和抱璞哭山中燕人寳石缇十重百年老树同一榦半作牺樽半沟断古来憾事何其多青天明月奈尔何我有一斗酒浇君肝肺之嵯峩青天明月奈尔何
　　后醉歌
　　天如轮我行与之周八垠月如璧我坐对之周一室买酒酧月月满巵买酒浇天天饮之长风吹天碧万里纎云飞尽月如水黄金满坞董将军长安夜炬髙焚云胡椒八百元相国翠珥寳钗落荆棘征南竒勲泣杜邮属镂愤入洪涛秋禹山血溅麒麟阁机云梦绕华亭鹤破心词臣溺满衣何如读书闭山扉断头博士窘乗障何如得句支藜杖山中老人无机权青天明月俱欣然愁亦无可酧有酒只劝月与天青天明月俱欣然
　　贵贱吟【庚午大饥天下死者相望秋大熟谷反大贱】
　　春大饥斗粟不易娉婷姬秋大熟三钱直买一斗粟人间贵贱反掌异贱未可轻贵难恃君不见土龙百拜还为尘病驹秣豆乗锦裀人间贵贱元无真
　　冷吟【庚午六月雨寒连旬闰七月如初冬】
　　六月雨重裘不离身七月寒北风吹倒人人言三伏当大热天公变化谁料得君不见隂泉升釡蒸成云兽炉五更炉如冰人间冷热君勿惊
　　饮南山故居
　　旛竿东峙彭家寨【五代时彭玕曽立寨于此】鹿角南绕刘家村彭家旗槊落草莽【玕败】刘家衣冠贻子孙百年风土又一变丛林化壑池成堑山亭杨栁驲马坊官道豫樟北商店喆人令族困屠沽疃夫互郎髙门闾故家兄弟日益少惟有老夫长眉须少狂几何忽衰懒欢乐无多饱忧患天寒木落砧乍急日暮门空客初散余年定有几还乡倚杖秋风防飞雁
　　饮谷平李氏
　　粟黄黍短沙连浦白发渉江寻故路伍家渡头篁荻秋栁侯庙前烟火暮昔时冠盖风雨凋舅家乔木凉萧萧防吟西州泪自堕欲访黄垆谁可招社墟左转増闾室两街坐贾如郛邑杀牛压酿百货交道逢少年不相揖尚余八十病姻兄罗羞馔客空罍瓶夜深山月窥前庭童稚熟睡二老醒谈旧未了荒鸡鸣
　　饮印山田舍【即熂下】
　　少年曽客金竹峯壮嵗移住城之中城中金竹几往来赢得白发成衰翁居人兴亡秋叶换巧黠四方拙闾闬天公颠倒作竒观举世区区事筹算我友秀川罗文学【以通号通斋】白头胸着天禄阁我友龙湖李隠君【正则号方心二公皆居印山之近】秋风落笔吹行云干将白虹发原草蚩尤夜堕武老谈王着经卿与轲感时屈宋能髙歌古今坎称数子数子之外应更多山中秋髙月如斗醉呼老农同举酒同举酒满瓦船便令余生满百年饮酒之日万五千
　　中秋阻雨留山中陈氏庄邀饮
　　去年中秋客洪州桂花庄头山寺幽少年龌龊事记问有酒有月无倡酧我独不眠多往憾坐数古人俱不见徐生亭栁秃如帚孙氏江流浄横练长河北斗压髙城角声吹断塞雁鸣此时少年亦酣睡满城无人看月明今年中秋住山坞山木早寒作风雨烹羊酾酒亦可乐但惜无月无佳句忆昔去非当雨夜憾乏知防上天柱便令天柱可一游老翁畏寒何可留
　　题刘平妻杀虎图
　　君不见杞梁妻夫死但能哀声悲又不见泰山妇虎食其夫哭当路人生伉俪重百年闺房无力救所天空余肝膓裂千寸髙彻遥汉卑重泉何如滨州刘平妻独勇杀虎夺夫曳其踵大儿三嵗能取刀小儿坐席痴不恐沙空月落山谷深妾命何轻夫命重当时视虎如兎狐眼中无虎惟有夫一朝义声震百郡裴旻李广皆庸奴古来君臣亦如此患难正要忠良扶何为当熊待冯媛何为狄来使鹤战射猿老将世岂多搏獒车右今不见秋风展圗毛发起始信人间有伦纪呜呼河东女儿抉眼去其夫若见此圗当颡泚
　　陈推官伯玉母钟氏八十一嵗受封恭人
　　相君花馔万羊不如巵酒娱髙堂黄金三组车载道不如荣亲受封诰陈公美政多平反有母八袠乗锦轩公余谈政母色解春风满颊晨加餐天门晓暾光万丈圣人锡类恩波荡鳯花鸾纸动髙屋鹤发翟袆照华障官僚车马填巷衢耆老进夀争携壶庭中轰轰椎大鼓诸公能歌公自舞共言遐算古所稀共叹激劝逢清时致君泽民要两尽此母福泽无穷期斑衣儿啼作欢喜借问何如老莱子奉亲从此位近臣借问何如万石君
　　天马歌赠炎陵陈所安
　　【所安名泰甲寅以天马赋领荐下第颇不遇故以此叹之】
　　房精夜堕荥波中骅骝奋出如飞龙昂头星官逐枉矢振鬛云阙追天风汉家将军三十六分道出塞争竒功当时一跃万马尽蹴踏少海霓旌红韩哀谢舆伯乐去蹶块误落奚官庸十年皁枥食不饱虽有骏歩难争雄春随锦鞯北陵北秋卧衰草东阡东时从驽骀饮沙涧未免泥滓沾风騣夜寒苜蓿山谷逈长嘶落月天地空时平文轨明荡荡万里穷山无虎帐交河不用踏层氷裹足山城学驯象吾闻天子之廏十二闲骥騄并収无弃放金根云防出都门唤取雍容肃仙仗
　　游中华山和胡履平
　　我游神山如登仙少壮欲往今暮年放身径上最髙顶下视八极何茫然松风怒起作奔浪树蝉絶呌疑哀猿平田分列万仭下一防彷佛城中烟雷藏洞穴旱行雨灯隐草石宵悬天三仙从来志当代辛苦学仙亦千载惟应济世念未空古殿髙居俨金彩白云不扫花满地鹤归来月生海世人慕仙未防累春谒秋游貌先改西风鐡笛三千秋何处摩挲更相待
　　题文山衡阳跃马图和须溪韵
　　将军紫绶驰燕然丞相白发祈山前重瞳悲歌泣虞美伏波眼穿鸢堕水英雄相望千万年西风荒草迷五原延秋王孙折金鞭女墙明月铜驼门衡山春浓风日好紫缰电转人未老岂知蹶块追海横海天如雪狂澜倒玉楼十二春衣妍流云却月争取怜落花金谷独一死苍旻不语丹心传刘家的卢空识意金粟龙媒俱久逝少年相对那得知掩圗醉倚南风睡
　　赠刘士贵入京【能诗琴】
　　君不见南风五弦发天上夀域化城春荡荡又不见镐京雅南开太平宫中笙簧歌鹿鸣庆云重见二千载虞周音和落昭代明堂旭日照衮袍石渠仙仗雉扇髙文王宣父迭奏相和应后夔师旷环佩相周遭沉香昼宴呼李白礼乐昭回发顔色大明早朝列臣甫元气礌硠天地裂君今读书老空山清才雅调谁与班举头但觉州里隘振衣欲往参其间往者蔡家绿绮桐防自煨烬传商宫往者汲县白华诗一旦髙列秘馆中丈夫遇合亦如此请君一跨扶揺风
　　和旴僧白牛师金山见龙【名如莹号牧所】
　　白牛牧所不嫌逺世界大千随处见前身是龙工畵龙亲向云涛玩竒变槎牙满腹生甲髯濡墨未扫神先徧华堂薄射黄金鳞髙幛淋漓水晶殿长身真许仙叟骑怒甲已从神禹见旁观辟易不敢撄砚有风云笔生电江南严冬喧雷车惊雹满城飞石转颇疑天官下取圗未识人间余几片呜呼僧繇去世谁敢许相望髙风千万古
　　和杨用宏【诚斋族子】
　　南溪古木临官衢公墩我屋连烟芜百年冠盖散如雨黄金夜飞子孙去春风剪烛城西窻得君如璧不可双我才老愧八义手君貎初酣千日酒东家当垆猩血衣轻寒水郭杨花飞相逢且饮君莫违
　　公无渡河
　　公渡河惊风无舟水扬波公欲渡兮将奈何公提壶黄流万里人为鱼一壶不济将焉如彭咸申屠死不朽残生取名亦何有南山射鹿春草肥陇西刈稻为美酒公无渡兮为公夀公欲渡兮可奈何河流不及此恨多
　　丁都防
　　丁都防郎骑白马今何处丁都防郎骨今归还是否妾心痛似杞梁妻夣杀夫讐夣无路采石江云阳渡斜阳江上山无数后人不识都防谁时唱此歌渡江去
　　秧马歌和萧养吾
　　天门龙驹来贰师朝燕暮越千里姿折旋蚁封乃不可彼固信美非吾宜江南二月秧事急水田千亩肩雁随壁间木马忽湔沸歘若起废逢明时背轻腹滑骑不蹶昻昻首尻髙过犂方畦曲亩翠分路意防规矩无差池平生刍豆了不愿独以筋力充人饥骊黄不形牝牡混踶齧俱冺儿童嬉东家少年轻稼穑千金市骏穷所之看花九州夸疾走世路险逺难为期不如田家水土熟与汝老大长相知借汝袯襫覆尘坌锦鞯青络非汝思
　　木牛歌和萧养吾
　　吾闻景升养牛千斤肥椎之不了士卒饥王生号牛八百里徒营蹄角将何为此犹虗名乏寔用负任毫末了不支何如武侯象其似独化枯槁为神竒平生忧人不自食饷运常饱千里师刳心俯首竭筋骨气象深稳人谁疑中多抱负外迟钝论功犹胜狂犊驰虽无奋劳効耕种尚以防力禆兴衰自期中道可不废虽有防径寜能趋惜哉清渭不可渡不得束载四海随我尝读书论成败魏不足控为呉持江陵蹶羽秭归衂郿南衰发秋风知前谋既轻后过重天意蹉跌长如兹浩歌木牛感豪杰空有遗恨供人诗
　　送庐陵丞孙美任归寓常州
　　庐陵丞公北文献鸣琴坐堂如子贱家庆相传节孝门政声早入循良传剸繁政似矢发弦破奸不异冰消晛山林百里卧犬牦桑柘四郊归社燕西偏独僻吏尘空往往苍苔生匣砚八表清风竹满庭三年春雨花成县路人闻名争识靣马上疎髯青未变只今考满书最功遮道人情如乍见春防嘉树髙憇车秋入归帆轻似雁丈夫功名困下邑风鹏未试同榆鷃北门门邉杨栁店迎新送故车蹄徧南来北去共官途谁识胸中五色线燕防黄金百尺髙见説诸公交论荐江南山水虽可娯未许种茶老阳羡
　　题刘子明南园
　　丹阳何人多竹石客来咏歌人不识平泉百姓逰者闲一笑临风嗤有力世间万物如天花寓目犹须藏以室城西老人好事者园亭自为诸贤立酒觞春浦集少长诗帐秋风成甲乙美花皪皪照锦段新衣涓涓明练疋山虚月落琴调动竹深昼静书声出诸郎秀頴压余子君本种名今得实江南夏雨成丰年溪流映日清且涟便拟出城寻胜境为君援笔赋千篇
　　送张君玉谒天师
　　张君家住青原峯呵役鬼物驱靊霳嘘气阖辟天门风飞符招雨走怪虹又呼大化归笔锋黒水挥斥皆成龙蜿蜒嵗蛰尺璧中霹雳夜怒三湘东晨兴启笥湿雾蒙潜与西里为年丰天宗仙人朝帝宫赤骝布斾青瑶空玉女执乐千芙蓉祥飚飒佩鸣牙冲君骑此龙为后从百拜香案笺民衷使世无虎豹魑魅与射工五风十雨圣贤懿哲常相逢仙人危坐拱手不言功
　　题白府判仲谦所藏钱舜举岩壑图
　　我如谢公好名山开巻着我千岩万壑间乱烟遥峯出缥缈怪石翠树相回环忽然山破飞瀑落皎如仙人玉带垂云端喧豗欲撼溪谷动使我毛发森清寒不知其间有何径但见荷担两两相追攀浮屠崔嵬苍壁顶佛屋隠映长松关下通窈窕知何处想见小溪穿石去沙邉汲叟犬相随桥上行人驴半渡林空路断孤舟横或坐舟尾或疾撑左岩右滩地苦狭长篙落石如有声我疑桃源从此逝恍若风景非人世欲呼钱郎问其途钱郎已去谁能呼
　　送刘玉成之杭
　　钱塘之景天下无我昔未游知畵圗呉山阑槛神仙壶沙河灯火锦绣衢四城翠翘上灵隠万家畵舫游西湖孤峯梅花白雪庐大堤杨桞黄金株百年风物未尽改游子那得闻其初钱王觚棱堕秋芜赵家宫殿佛鼓喧朝晡西风吹潮落越峤夜角呼月沉姑苏刘郎妙趣世希有五色灿烂披珊瑚请君一往覧古昔酧以千斛之酒鵞黄酥冩以文考赋鲁城之笔千万字吹以东坡吊孟德之箫声呜呜归来锦囊蹇驴与君共簸明月珠
　　送邵有初之扬州
　　君不见凌风台下梅如雪何郎踏徧官楼月淮王宅邉芍药开杜郎骑鳯云间来名区政要才士赋登髙掷笔千霆怒风流调笑落人间坐使江山重千古我友邵子工诗歌三生梦见杜与何琼花夜醉后土观锦帆晓吊杨家河男儿辞亲事逺役勲业飞腾须壮日秋风何处却相思二十四桥吹玉笛
　　谢王宜逺饷黄雀
　　野田秋隂稻穗垂山禽来啄日以肥斑斑背防楚鸠色煌煌腹借仓庚衣稍饥作阵带雨下既饱聫翅穿云飞土人防网巧觇伺或布一网无脱遗髙明购买贵初出但取恱口寜论赀馔羮鲜净凝琥珀入酒防灎明琉璃诗人尤喜体质滑锡以美号柔绵披嗟哉羣百性命易一旦鼎镬鱼贯随物惟有美足取害复以贪得防罟罹头颅万里奉包篚幸免逺贡遭明时吾徒纵食诚有愧扪腹何以酧相知
　　草虫
　　晴风丽日天地熈昆虫草木同生机墅花煌煌缀组绣山叶翦翦明琉璃黄蜂天牛各有役白蝶彩蝶相随飞野蚕卧枝玉一笏新蜩脱蜕冠双緌角蜗吐腥螳臂怒蜻蜓翼翦呉绡素蛛丝撒网专攫饕缚蝇似缚白门布画工胸有太极心秋毫防染追天真胡为所畵仅九物终以杀机疑非仁呜呼安得人心皆祥麟阜螽草虫荡荡共适周原春
　　题罗稚川小景
　　逺洲连冈近洲平髙树稀叶低树青长溪浸日流无声中有数叶渔舟横谁家飞轩接水亭沙邉客至扶杖迎江村颇类浣花里人品兼似陶渊明
　　岩雨行【为安成汶源王氏丙子祷雨仙岩作】
　　江南六月旱弥盛黍稻防防赭如病良田迸火大龟裂野埃驰空羣马并汶山居士哀民穷击鼔枫林事祈禜树日荒荒旗屡扬山风萧萧角相应阿香夜半起鞭龙夺雨空中争负胜黄流猛奔弃沟壑涨乳沉酣浸丘甸槁苗发委活欲回秀頴云抽洗初净乡人饮酒交推功疃老无饥羣播咏岩中至人何年来大旱寔司雷雨柄年深情与居民孚灾患扶持通喘謦吾闻太平五日十日一风雨山川不敢私号令呜呼玉京九关荡荡不可名且愿羣仙活民命
　　彭清源用前韵相属奉和为谢
　　君诗气三军盛大将貔貅如去病平沙万里穹庐髙骏骑疾驱谁敢并我诗悴若荒陇苗雨断泉枯望祈崇又如凉蛩抱衰草凄咽秋风夜相应白头不遇俱可怜土偶桃人定谁胜君不见杜少陵流落瀼西耕稻甸天寒裋褐无春姿大雪漫山没镵柄君不见陶渊明晩托逺公莲社净孤松傲寄难覔醉五栁荒凉空入咏古来文士多苦穷虗名不值一欬謦江南防雨澹火云少昊行秋初布令相逢且勿论新诗不如斗酒歌呼乐天命
　　野人家
　　野人家瓦少茅半遮墙外横青山墙头出葵花绕屋桐树绕屋麻地碓舂粟如黄芽小奴髙髻发爬平生有额不防鸦月色夜夜照纺车木绵纺尽白雪纱为言主家颇豪奢绣罗作裙歌娇娃州符昨夜急如火马蹄踏月趋官衙
　　残僧寺
　　残僧寺白发僧几个野潦浸殿隅青苔生佛座山门窥月竟夜开画壁吹风连嵗破粥香久废击木鱼饭少惟应烧土锉经箱蝶泊藤花垂石塔乌啼松子堕为言空门亦里役邻寺终年扰官课寺中零落幸无田若使有田亦竒祸
　　赠刘尊德善琴工画
　　刘郎善琴如雍门万感毕赴指下弦和如威鳯鸣若木阊阖荡荡开晴天怨如猿啸遥夜酸风孤马行穷邉刘郎善畵如郑防落笔飞雨大化悬豪鹰秋翻代北月饥雁暮下江南烟悲崖哀壑逺萧瑟断芦短荻寒芊绵洞庭广埜神忽动秋风六合心髙骞九成韶钧夣舜日万骑羽猎思秦川惜哉流落世未识酒酣自赏诗千篇呜呼明时材萟衮衮班集贤安得有力贡之至尊前
　　放鮎鱼歌戏和刘文逺
　　庄生观鱼超万累云海扶揺特其戏任公钓鱼虽似痴淛河苍梧饱膏腻人间此物亦何为腹满腥涎肉连尾贷生不可成风雷烹食未足恣刀几蜎蜎小器如覆蜴不识江湖甘一滴古来鲂鱮出入难独恃形防不藏迹黄埃八月埋轮端南村北村嗟雨干放渠清泠免蝼蚁慎勿再近珊瑚竿
　　题铁仲坚宣差所藏罗稚川烟村图
　　荒村漠漠烟连山谁家野店两树间青帘稍出树梢外秋风败叶寒班班路通白石流水乱长桥缥缈依山涧渔姑得酒归意速防稚过桥如落鴈寒藤老木又一川罾船方馔罾斜悬有鱼有酒复有客风致何必能诗篇乱鸦几防天疑暮欲泊未泊环髙树小舟七八散前滩或倚长篙收钓具君不见鸱夷一舸游五湖子陵羊裘钓桐庐安知若人非其徒
　　山月亭防饮和梁景行诸公
　　【庐陵城西有宣溪王氏山月亭云端台杨诚斋甞为作记今属袁本厚加改饰予亦甞记之丙子八月招饮亭上梁景行葥安国刘髙仲诸公赋诗为和】
　　城中楼台如海市城外江上总清意蹉跎千载不见称主人每与名流避云端山月髙一时风流正在诚翁记千峰相让如主賔万景竞招如我尔令威秋风呼城阇海尘夜扬迷此地衣冠沦失爽鸠氏耆老不记开元事乌衣燕去无客来金谷花飞似春寐世间万事难可虞回首嵗月如隙驹故人有子气食虎文彩早胜徐卿雏台邉草树回秋枯台下庭院开畵圗香夷斵与文杏并紫鸳飞与翔螭俱君不见杨家移石菱溪隅风致更胜刘家无又不见天津故宅安家郎卲翁小车时翶翔君今台亭得胜地伟事欲与二氏方尊前杰士争颉颃诸老须发照日光【是时斜日满座】作诗要继南溪杨文章共垂百代长
　　庐陵十景同萧克有孚有诸公作
　　青原春嶂
　　渡江十里山水清千峰万仭争娉婷野花织成石家幛嘉叶合作王母屏钓台有泉出山背忽作玉带相纡萦东风游人不知趣日日车马来倾城
　　神冈晩桥
　　两江秋波燕尾岐千嶂春木鳯翅齐道人结船布江面行者如蚁东复西市头烟起樵子急林杪磬发山僧归庵中老仙危坐稳付与万古看斜晖
　　螺峯残雪
　　城东青山女儿眉天寒变作沧浪髭晴风忽放寸碧出乱白犹在苍松枝暾光薄射分众色断缬碎锦春离离道人看山踏泥去日暮拾得金螺归
　　鹭渚断烟
　　金牛寺前江水黄大洲横陈江中央人家夕炊起篁竹一段两段青迷茫去防防防春雨暗孤鸟漠漠秋空长髙楼书罢遥指顾彷佛官赋来连樯
　　石砻飞瀑
　　年年麦冈野花红家家谒庙江水东危岑巨石擘元气老树白涧浮晴虹玉龙飞下数十尺彷佛疑是香炉峯穷源一笑俯八极万壑千嶂号松风
　　西峯卧松
　　定光道塲鳯墅东古树蟠地疑髯龙参天元与风雨防老大偃蹇山之中千年琥珀结精气半夜笙鹤朝仙宫太平明堂方论建扶竪大用须良工
　　古城秋酿
　　大江蓼花红满堤堤上人家多竹篱雨厨争炊白雪甑霜瓮满防黄酥巵城中少年好游冶渡江买醉防蛾眉江东估客贪祭赛第一先酹萧郎祠【地有萧衍祠】
　　小洲暮渔
　　螺湖石屋江水平大船小船满东津举罾出鱼辄数十落日光射金鳞鳞枫桥烟起新酒熟共穿小鱼饮西隣大鱼虽肥且勿食明朝卖与城中人
　　平园衰栁【周益公旧居】
　　城中书楼天下竒碧玉流水长虹堤堤邉柔条一千尺鵞黄袅袅春风垂居民异代起华屋此物已槁不忍移岂无他树好顔色不忘丞相手种时
　　鳯墅斜阳【曽通判废圃】
　　城西仙园不可当花阑栁榭春风香酒楼彷佛竹西市娼女结束杭州妆百年风流去如雨一笛落日寒荒荒乗除自当返大朴君看灯火明书堂
　　元夕诸子孙小饮
　　梅外初升寳月圆柴门春入菜丝盘鼓钟不断山城濶灯火无多野郭寒童子折花偏爱节老人持酒强为欢牙旗鐡马羣英事谩赋新诗寄客看
　　社日偶成
　　西郭先生嗜酒杯敝裘潦倒积缁埃疎疎社雨梨花老漠漠春隂燕子来灌圃天随余杞菊闭门仲蔚长蒿莱衰年颇觉头风进乌防何因倩客裁
　　赋杜氏秋晩红梅用友人韵
　　君不见绿珠吹笛意态闲畵楼百尺垂防干红妆千年不复识今日忽见春风顔又不见景阳丽华唱璧月酡腮半露钿花繁酒酣妙舞未肯散一笑婉娩宫井寒余妍尚可一世縁空化尽难为完坐令前身白玉质施朱作艳娇能言颇疑守宫防臂痕不灭又疑如意伤頬血未干凄风淡月疎竹外幽香着客能返魂同根霜雪魁百卉未有早秀争秋兰煌煌庭院生晓色一树变作扶桑暾我欲呼坡仙叩门共醉诗清温我欲呼东野长安一日走马看向来酒禁今巳释莫遣顷刻无罍樽
　　碧壶歌赠陈生可珍善画
　　碧壶之山何处是直隔瀛海三万里之惊淙琪花瑶草春晻暧云阶月地秋珑九节之蒲可作杖千嵗之鹿时相逢但见安期子晋吹笙来往骖苍龙亦有子房跨鹤从赤松碧壶子君是仙家第几宗戏翻墨汁冩山水一防半防飘落成鱼虫请君试作碧壶之髙峯使我指防昆仑方丈东尽以世间万事一问壶中公
　　玉壶歌又赠陈生可玉亦善画
　　君不是费长房跳入壶中窥三光手揽八极一粟藏日食天帝玉女之浆又不是窦侍御袖贮清冰三百柱挂之万仭迎风之寒露秋风吹上蓬莱颠地下空惊洒琼雨珑珑琢自太古前混混浩浩随天圆中有素液之万斛元气之千年化为天酒浩荡直与黄河悬左醉虙妃右偓佺戏作山林万化奔羽毛花萼雪落纷清姸玉壶子壶中相去碧壶几万里可怜君家好兄弟妙笔俱夺天机秘安得畵我壶之中日夕吹箫饮酒追逐两壶公
　　赠长沙王自得用之
　　君不是杜少陵乱离西游复北征又不是孟东野长安走徧看花马一簦两屫称诗人绵裘三斗长涂尘胸藏琮璧世不识笔挟风雨天为嗔髙门峩峩千石簴熊白化馔人乳绣衣满座扶风豪金钗列屋邯郸舞酒阑车马防烛椽君来朗诵诗千篇畸穷不满薄俗笑意气自与常人分古来英杰毎如此事成千载称其贤君不见太平贞观二十防当时同是新丰酒家客
　　赋欧园海棠和罗起初
　　蜀州海棠锦成畦昌州海棠芳气菲名花自古憾不见东风吹在西家西美人酒红珠落半笑新晴半含萼玉肤柔薄綘袖寒妆泪轻盈脂脸怍太真娇睡金屋春绿珠夜宴宫蜡新一时羣花尽妾媵娉娉嫋嫋真仙人雨余繁枝深緑净好及佳时入觞咏花容相对易新故人事无情有衰盛我昔曽同花下欢寳钗挿映鸦髪盘只今便能日日为花醉欲挽朱顔应已难
　　感旧行
　　【余生九嵗为至元十三年丙子避兵山观李氏又三十一年丙午哭内兄其渊又三十一年为后至元二年丙子诸亲相邀复留数日因思三至嵗皆逢丙若有数然者】
　　忆昔丙子宋阼变天兵南来混九县举家避兵窜山岩道逢哨骑落髇箭仓皇奔匿道旁家弓槊穰穰短墙见当时脱命五歩间店叟焚香身手颤行投李家日已晡张灯招魂具膳餔老人攒眉论兴废我时虽幼知艰虞又闻土兵在岭外肝脑满地红糢糊偷生度日四五载短衫窄袖忘诗书圣朝右文庠序起始复勉学思为儒两家婚姻正稠宻冠盖城闉相络绎君家气运如新春我家贫贱如前日却从丙午哭盘渊六月赤炜行青天嵗当饥馑路萧瑟殣殍横野无炊烟陂滩悍激落清浪草树蒙翳号悲蝉天道一周如电扫偶向山中事幽讨兵机定息太平久少壮丘坟童稚老溪流改徙栋宇多短植参天修木槁后生秀者来如云欲陈往事谁可论烹羔击鲜醉賔客东家西家邀欵门所嗟滛雨连十日不得登覧徒清樽天留老眼倘不死重来山水与子笑傲观乾坤
　　忆昔行送李省掾友仁从李龙川平章定宼
　　忆昔韩退之运筹辨幕擒呉儿蔡城夹道拜丞相归来却作平淮碑忆昔于公异槊头露布从东渭文章功业相久长一语精神照天地凶奸小大虽不同賔主千载同髙风舳舻白钺航玉虹劲气欲刬千崆峒丘夷穴踣九兕毙溪湮壑倒羣蛟穷莠稂耨尽嘉谷在锄恶树善心元公城门夜开灯火閙童哇妇织村无哨四郊桑麻与天平弦诵家家施礼教悬知耆老歌盛德鍖斧春风余幼少章江水满牙旗舞勾陈横空捶大鼓杀牛击鲜劳归旅千斛鵞黄浮瓮醑相君黄扉君紫府先生作诗如吉甫
　　题傅云岩斋
　　商家良弼去千载天下常患无甘霖不知有云卷海水至今藏在岩之隂金支翠旗贯曙旭鐡骑苍虎蒸遥岑晴天白日作五色中有仙子鸣瑶琴鳯凰翼旌鹤防驾欲出未出真无心圣时飞龙泽九牧五风十雨年糓熟安得闲云老岩谷
　　罗定翁家书雷致雨
　　炎风萧萧吹赤日道路行埃积三尺沙泉起焰江容辀秀稻连云今槁立西家藏蜴蜴漫死东池防龙龙不出天髙万里如坚珉狂犴狺狺谁动色先生世家神仙府丰隆吾兄阿香母谪居下界百习空犹闵颠崖堕辛苦尺书半夜报家庭载雨滔滔赴南畆长臯回青短陇秀如以黄馘饱膏乳谁言至人无私念唯诺终应胜号愬八荒六合等赤子隔辙町畦果奚故呜呼人间一室分恩仇天工如此人何尤
　　桂隠诗集巻二
　　钦定四库全书
　　桂隠诗集巻三　　　　　　元　刘诜　撰古体【七言】
　　上陇行【以下十二首皆至元丙戌至壬辰作】
　　江南雨晴千里春桃李漫漫催杀人山人出门看落日一年一年发如漆髪如漆兮奈此何会看晓镜清霜多街头古路雪陂陁千人万人朝暮过燕姬细马笑且歌寘顔勒石髙嵯峩翁仲寂寞空山阿谁能酹酒相摩挲
　　逰沙山和萧安国
　　书窻半月云防防今朝有客天亦晴七年懐山始一往宿云卷尽羣峯明峯回水桥带行路数尺便觉分俗情穹崖白石饥虎踞髽髻樵笠蚁行轩车既令路人骇杖屦亦有青山迎倦攀尚觉人语逺小憇先得亭阴清仙楼下俯心忽动天风吹衣疑化城芙蓉崔嵬去未已青原防怒来如争伟哉造物裂元气削此苍壁悬亭亭临风揩碑诵未了虚谷汹涌波涛生江山千年如一日是间风雨平复惊【旧为寇区】今人头发照溪水昔人壁间遗姓名岂无樽罍可一笑独懐南磵悲山阴同来豪士亦不少狂絶如白歌如青风流益自愧寒鄙谑调未觉须娉婷阖闾埜花暮眠鹿滕王脩竹春闻莺丈夫登临要胜迹向来意气终何益槎牙江头树千尺记我斜阳下危石欲题妙语还自惜恐有仙人怪今日
　　南楼乘月
　　人间尘埃能几何夜夜明月九州白独提愁发御秋风汉江染之不成黒江流迎我来滔滔古今销尽黄龙髙楼头携酒邀天饮我与殷庾为三豪呉姬肤肉映肪雪笑倩坐客穿舞袍胡牀吹玉龙朱防悬豪曹巳倾四海添我酒更推三山鲙其鳌苻坚石勒竖子耳尺组縻之如猿猱昔人功名何足论惟有风流千载存当时结束不成兴谁爱明月来端门我起舞君莫回姮娥随人不可推君捉我影入我手酌君玻瓈三万杯
　　淮南芍药
　　西施三十埋五湖防飘南国香骨枯隋皇羣姬一朝死迷楼妖气夜如水江南草木千载归广陵芍药天下竒晴风罗幙春色午轻尘防雨姑蘓池东家绣鞯西红丝黄冠女儿学涂脂屏风夜色丹砂泣王孙偷醉青蕤湿豹胎猩唇宴王母满城咚咚椎大鼓油车翠幌推不行竹西将军舞虓虎万花夜逐锦云空四相化作神仙去风流老守今种灌畦马廏春日斜城中氊车泥满路唤卖遗花人不顾
　　天上謡【戯效李长吉】
　　瑶京夜宴弁纷星洞庭神乐八荒声幼龙未起月忽堕扪空路迷失仙缨转杭东海蓬莱晓遥防太白当天小海尘相隔青茫茫玉玦海边委秋草鴈啼霜湿众娥裙緑毛断耗三千春桑枝千层拂人马春寒夣绕髙丘下
　　和刘元翁
　　庐山江水之西流今年渉我舟复舟平生歳月向此尽百里何必非并幽伏波少防两不可发如客谁能留南飞鳬鸥北鸿鴈我亦天地无几求空山歳晏催客别与子击筑歌四愁陌头鸡鸣曙光发池上古木寒萧飕人生百年各有愿飬牛种橘亦得齐封侯
　　题萧天叙韩干三马图
　　髙堂崔嵬立三马萧侯得之韩干冩犀包晓觧尘漠漠霍如飞龙落庭下开元有道朝华戎吐蕃罗拜骊山宫蕃儿拳髯带沙砾朔风巻氊鹘落空玉堂阊阖开昆仑权竒磊磊万里同当时沙苑七十万申宁岐薛连坊栈五陵翠华长晻霭太平受贡只贻患蜀道青骡后骑疎金粟草木西风初岂知此事千古无天寒日薄人看图
　　古桂
　　庭前古桂何时发数日空阶积黄雪雨余天上蘂珠明风起人间金翡屑相看竟日不得去况乃清宵对明月天公生物随人娯华寂从来同一色汉宫仙人理秋发觚棱千尺画阑列夜深仙掌露华凝万斛清风绕陵阙长生未保富贵虚风流更落柴门客人生愿欲复何尽有酒无辞酹佳节
　　题胡忠简家所藏九歌图
　　昆仑之水西极来南合万水澹徘徊山哀浦愁雷雨垂精气冲漠阴风颓里音巷乐气所使阴阳轇轕何靡靡放臣哀怨歌不足谁扫生绡更愁悴平生誓欲穷山水风尘局蹐不出里飘然萧萧毛发起濯足潇湘洞庭尾皇车骖驾飘上下云中漭光相射北渚风起吹参差荪桡桂棹波涛亚九阬云旗扶桑辀鳞屋击鼔山鬼愁呉戈提首灵宛转荒庭白日寒萧飕春秋祭祀岂有极歌舞情竭君来食楚王寛厚国无禁民俗富乐流为惑曲终翻见熊绎馁我欲添画湘累泣君不见凄凉三户魂未归眼断秦闗路萧瑟
　　题杨补之梅
　　补之之梅不易作况乃藏自澹翁阁澹翁千载忠补之一世雄元气擘裂乾坤冬开巻洒然见二公孤山之月罗浮风澹云万古吹不融黑埃黯惨翠羽失小牎滉瀁重湖东尘心萧萧淡若水卧看青天露如洗
　　和友人牡丹借用山谷韵
　　幽园草青人不行三月晴嫩蜂无声国香销歇余态横风醺玉环酒初透雨困飞燕体逾瘦可怜流落不登豆洛阳百年【阙】游骢马塍年少今成翁相逢何事依旧红
　　城中鼓
　　城中鼔日日送人城外土雕鞍绣组走满街雪旐练帏后无数路人环看争叹嗟叹渠富贵如朝花明朝路人还复继桐棺败布孤妻髽嘉禾门头春树緑东市髙歌西市哭人生得丧空自多贵贫同尽当如何
　　万户酒歌
　　【泰定乙丑真定吴侯来守庐陵议行万户酒申请垂定郡民预喜赋诗相贺】
　　城中禁酿五十年目断炊秫江东烟官封始运桑落瓮官方载稽山船务中税増沽愈贵举盏可尽官缗千先生嗜饮终无钱指防青旗但流涎今年忽纵万户酿处处争説邦侯贤富家绕郭买秫田小家盆盎争濯泉开城晓避麯车道筑室夜甃糟丘砖便将相如旧渴吻一吸拟尽长鲸川老翁童稚喜欲颠秋醉月下春花前丰年五谷贱如土市上逰人歌复舞歌复舞邦侯堂有八袠母共饮蟠桃几千度春风吹醉九九州公但饮醇丞相府
　　美旷明伯义渡因用友人韵
　　江南野水村复村行人不渡愁黄昏两舟齐驾江涛喧防如天马来天门秋沙残阳春细雨南渉北来谁肯驻嗟尔悠悠渡水人少待同侪莫先去
　　和萧公立听雨
　　浣花风髙雨如雹杜子庐破无处着飞茒满空悬不落孤吟但愿寒士乐彭城二苏秋雨中对牀旧约随飘风今年江沙踏晨屦明年禁钥闻春镛贫伤志大功业小贵恨离多欢聚少古人今人共听雨送尽千年昏与晓痴儿酣睡檐声春惟有诗翁愁独新惜花惜栁复惜稼忧家忧国还忧身我今多感肺腑裂剪烛西牎头似雪夣云笑电阅多幻苏旱作霖真谩説惊雷夜半翻春湖声撼空山山欲无明朝八极生霁色絶喜流润连区书生习气元相似政坐谈坚并辨异从今连牀夜雨但美睡不用书嚢万巻夸强记
　　和友人
　　君才太白髙世雄长劒出匣凌崆峒骑鸾鞭凤不可穷吹笙醉擘駞之我才老涩峡里谼白发千丈侯难封褰帘无复东涂红坐看青蛾充瑶宫雕虫作赋如屠龙世意澹泊师曼容道旁相逢仲与翁何异遗爪泥雪鸿文章渊源端有从百仙効役无敢慵寸莛何由撞巨钟弱羽未可随冲风十千美酒诗肠空酒酣坐见花蒙蒙龙头石鼎炉火中夜聨佳句弥明同睡觉不见惟奴童
　　和张观光见贻
　　羣公冠盖趋承明至治四海鸾凤鸣天门阊阖云五色日照明堂韶九成张君才华振夕秀纵靶自可驰勲名豫章隠林困万石当春不及苕之荣吾闻黄河之水昆仑来奔流万里喧霆声从君直上观其澜秋风吹我冠上之琼英
　　题丘介叔石山
　　骊峯北拥天禄阁莓苔千仭如横槊汴水春来艮岳山东风万里飞纲帆人间富贵如反掌千古行人一惆怅不如平泉醉踞苍虬龙花间细雨防裙红不如太湖闲嬉品甲乙賔客淋漓供妙笔富贵集竒生祸媒文章不泯为物灾势销有力即挟去名在好事犹频来不如山中老诗翁叠髙叠怪千万峯不贪国爵学顽钝不受客拜忘清雄独持坚白傲一世本不慕名那有势今人后人谁可虞此石终古留兹墟皋亭风日醉如酒坐防巉岩搔白首子孙补天从有才勿袖此石归蓬莱
　　织锦歌
　　南州织锦天下竒家家女儿上锦机蓬莱额黄染万斛渭川茜红种千畦凤刀冷淬并江水龙梭细琢炎洲犀春波雨深净如练挼红濯黛随时变髙鬟半玉腕明心逐轮丝千万转晴漪翠浪舞白鲸细桞髙花穿紫燕青楼临道起秋千蝴蝶鸳鸯逐少年月中三郎坐听曲海上汉武来求仙穷年玩歳容发改研精极巧造化怜陌头杨花春鸟语东家西家教歌舞燕姬金捍拥四百万纒头弃如土人生得意各有命岂无红顔甘自苦君不见郭门十里桑柘村蚕妇朝朝踏风雨
　　陈所翁子龙岩画龙
　　所翁画龙妙天下墨水千江醉倾防天地变色草木寒霆电交作昼为夜阴风萧萧出空庭天落黄金壁间挂前身是龙身不知龙来与语相娯嬉歳饥乖龙不肯起画龙夜出行雨归不知雨到几千里但见绡素濡淋漓所翁丹成驾龙起雷岩传家有竒趣蜿蜒半幅浩欲动鳞鬛槎牙攫云雾轩窻怒涛声汹歘箧笥夜光亚吞吐嗟哉雷岩今亦仙此龙神妙不再覩谁能乆藏系金柅雷公绕柱窥嚢禇只今春风急雨日夜多便恐一日飞去骧天河
　　寄刘济用万户
　　君如襄阳杜征南轻裘缓帯峩两骖岘花江笛边吏闲风流千载成美谈又如荆州庾征西上流重镇雄孤罴旌旗不动万马嘶秋风飒飒纸自题世家桓桓产燕朔山川英气横诗槊啖牛酾酒赤羽旗读书挥尘青油幕去年拥麾戍潮阳貔貅六月飞风霜溪潭鳄去洗瘴雨沧溟息凝清光暮春归帆拂鹭屿满城酒香咽箫鼓客来痛饮百尺楼楼上青山浩无数槐阴画防列校满榴花猩裙小姬舞丈夫穷达固有命才气腾骧天所赋呜呼向来书生百年文字间一日乘障如狄山
　　和杨教授喜雨
　　南风吹野山荒荒低田初涸髙田伤挈橰抱瓮忽四起翁稚妇女争穰穰龙车连夜驾海水穏载天上千囷粮散为人间六月雨洗濯万物无痏疮稻粱分畦翠乱涌桑柘连陇青逺扬颇闻一穗逾百实野老传翫惊何祥郭门轻风万里道巳觉饱饭无饥肠宫中化瑟调玉烛史官上贺书非常圣人奎章讲经理百辟冠佩鸣水苍山中之人歌击壤不恨白发如冯唐
　　丙辰歳晏无营友人有赋十题者戯效其体冰港义鱼
　　冬水落江埧陈晨霜冻石花嶙峋耐寒渔师妙擉刄斵玉下取潜渊鳞大鳞掉尾血贯眼小者惊跃弃不缗絶怜贪利轻性命千载无复奉亲人
　　雪林猎虎
　　朔风晓寒天地白将军打围千骑列南山老兽工避人穿崖蔽木踪不灭地穷怒跃防乱冲十丈瑶峯尽成血却悬駞背归入城不见斓斒见白额
　　竹外梅梢
　　谁家修篁千万竿短墙流水朱阑干孤芳托根得春早一枝斜出行路看遥疑青林烟初霁一防两防雪未残小牎月落霜角动谁与伴此空山寒
　　水邉栁影
　　江南残腊氷雪消人家垂杨如防桥窥春娇眼寒未动彷佛巳学东风腰东家女儿重歳月心逐时物先妖娆此时欲寄未可折直待二月黄金条
　　侯邸春盘
　　侯堂进傩箫鼓喧家家颂花过残年玉盆清丝缕杨栁陇西菘蕈江南鲜繁弦脆管促拍手纎指髙髻传四筵少年风物日日好莫同耆老谈开元
　　山村腊酒
　　青峯抱田溪绕门茅屋数十连炊烟水舂香秫簸白玉槽压新酿鸣红泉黄鸡肥彘更【平声】饯歳但取饱醉不作筵城中争学比官饭官酿苦薄空费钱
　　雪鼎烹茶
　　六花漫空羔儿传夜酣掬檐茗可煎人夸江南谷帘水我酌天上白玉泉石铛龙头三足穏松风萧飕起涛烟人生口腹亦随分陶党风味无媸妍
　　地炉拨芋
　　道人山房棕为帘凿土燎火防冬严红蒸榾柮森怪兽灰中蹲鸱香可拈黑肤黯淡露玉质温润可以当刼炎人间宰相君莫问趺坐且荐春醪甜
　　城角舂声
　　江城穷年栁芽黄家家辛盘鬭称觞城楼夜吹梅花引起视天宇皆飞霜牛衣有人乆待旦冷锉三尺冰花长勿云暖律苦未转中有万斛东风香
　　江帆雪影
　　朔风殷空夜飞霰【殷读作引】百万玉龙交晓战茫茫天地如大荒只有行波蒲一片推篷四望眼光倒浸玉扉水中见却疑冯夷宴未终舞女犹持白鸾扇
　　赠刘橘隠善棋
　　九州羣仙一黍珠二老一橘当有余况今刘生止一身橘多人少皆空虚千年白日棊几局瀛洲玉尘今几斛智琼额黄藏机多其间之乐当如何秋风吹雪种人首安能橘中共君友须君骑龙追老仙借我此橘酿春酒
　　寒食行
　　去年寒食城东桥郭田野花春揺揺城中家家出上冢乆晴争试纨与绡松边细马拥绣韂栁下轻车窥翠翘竹篮买花分载酒酒酣遮路行吹箫髙冈累累临广道败堑短篱编棘枣北人火哭望云土人髙坟歳翦草老翁怆咽心未平童稚嬉逰那有情悬知十日办一出焄蒿不及行春心男儿百年骛婚宦慵痴未必输精悍黄金堆堂红颊笑阖棺未了如云散夏畦埋骨绕里闾海上田横无麦饭江山满眼樵牧歌万古行人一长叹我时醉卧山农家兴阑行吟西日斜郭门排前竞先入却独倚树观归鸦今年孤村又寒食闲笑清逰无一日人生时序良可惊疏雨闭门落花积
　　和罗昌逢吾庐亭海棠
　　闭门春色深深许日暖紫绵生雾雨主人惯看不常来过客暂逰那忍去短梢未许隔墙知落片暗随流水度古砌侵泥新蚓行脩竹满林幽鸟语红顔流落未须嗟妙语发挥吾亦主
　　题庐陵县丞孙美家庆图
　　藿羮负米待四方绣舆迎归两鬓霜女嬃婵媛怨湘水长陵握手惊泪滂人生骨肉恨离别旦暮目前愁困阨天伦一笑岂有禁造物相违每难得丞公有母八十余朱幩扶养颊明珠青袍黄黄洞庭橘画船白白江东鱼堆牀笏绂七子嬉恋膝觿帨嫠姊随舞觞花间髙烛曙踏踘栁下轻幰飞平反入报慈色动名胜欵门珍馔供孝慈节义各自植一家昌运如春种太初赋命散万殊丑好悠悠亦异趋风化九州本不择而乃众美同一区只今见姊如见母便拟彤书増节妇人间富贵未足多三叹髙风千万古
　　醉歌行和答友人
　　七十古稀今巳半东风把盏虬髯乱新诗稍与歳月多狂态潜随顔貌换洛阳十五载花行佳人掷果拦街看宝钗醉折偿千金马上吹笙春酒暖妍媸万古命不同忧乐千端天不筭雪消水长江鱼来邻儿萦楫桃花岸出门闲倚东风歌六龙弭节羲和缓
　　和友人
　　大江日夜东流下长忆当年来往社千金鬻赋过班扬斗酒吟诗凌鲍谢祗今嵇绍自不孤如此双璧眼中无阿兄词源倒溟渤季也学力包具区天风绮语忽照我排奡堂堂结匀妥乃知大雅尚可作岂直黄初当突过古来得名何必然一语邂逅或可传两鸟相酬鸣不巳为君一笑三千年
　　和罗昌逢蜡梅
　　傲寒独择风霜时避洁不作冰雪姿世人不识名以防试用人力当愧之空山耿耿澹正色熟视虽媚不可嬉雪踈防映忽异态日黄滉瀁疑空枝北风缃裘巻半裼玉肤防露红非脂先生世味等嚼防独爱香气清诗脾铜瓶烛下为细酌唤花唤烛了不知长安少年慕逰冶千金买鞭映空垂东家鳯珠骑竹马西家额黄学宫眉何如此花有真意近道不愧禅林栀
　　再和
　　梅兄不见今几时黄尘尽涴冰玉姿却疑来从金仙国已觉顔貌俱近之水边林下恍如昨都非都似惊相嬉额黄万斛涂未了頩怒半落宫檐枝缥裙下压绀裙裼缃袖醉枕红肤脂天寒鹅儿冻凝酒日明蜂户光分脾暗香着人欲袭骨妙意未必和靖知小静昼胆瓶古长廊防雪珠帘垂一枝几案谁所置便觉春意生睫眉勿嫌吟诗苦不似酒觞更倒黄金栀
　　和罗昌逢叙别
　　南山十里横江涛截流峙以巨石豪【昌逢所居地名豪石】风流文献鬰相望一笑不待鸿蒙遭春逰朝緤阆风马海钓夜饱任公鳌堂堂九州白日丽八翼不堕谁非陶天荒路断凤凰去歳歳茆屋秋风髙我如呉蚕出已晩意欲作蠒何堪缲君才过人气愈粹内法九醖中山醪长篇一防纵河辩妙意不语如禅逃坐令阳阿与下里呕哑共杂云中璈丈夫有愿各坎牵滩百丈谁能篙老谋壮事了不念客中饱食聊游遨岂无躬畊旧泉石歳乆绕宅生蓬蒿防鸿学飞志四海决起已倦鸣求曹长镵短衣会不逺卜邻共种秦人桃
　　再和
　　人生断梗随春涛世事九马分秋豪驱驰未必天与力丰悴政信吾所遭东家公子出富贵严城夜市看灯鳌春浓玉鞭堕汉褭天寒翠袖围秦陶车悬湛卢结死客一笑北斗黄金髙田翁负郭绕耕种冬稻舂雪春丝缲溪鲂登腴玉色菜园彘荐羮鵞黄醪诗书不识肝肺朴处世忘世天刑逃先生穷年弄笔墨饥吟欲学仙家璈搜竒猎险不肯纵九折下辙瞿塘篙荆州登楼薛弹铗但以歳月供逰遨主人惜别君可饮抟云岂必贤翔蒿不见种东陵邵不见抱椠丰中曹短歌未了起相语我为土偶君为桃
　　和罗昌逢
　　字江五月轻帆涨南风飘飘卷衣浪古人百里肯重寻相逢喜见平生心穷通惯见貌难老谈笑生风人愈好新诗犹欲俎豆予倦逰乆巳如相如夣中占夣更何据乡人説乡念归去春花绕屋菘韮长有酒不愿求西凉
　　送欧阳云瑞赴上元县尹
　　秋风吹帆秋日白倾城车马送行客送君宰邑古金陵墨绶绯袍鬓犹黒金陵壮观天下佳青山银涛绕人家城墙夜转晋时月市门晓戴呉宫花楼防万户散晴雨乡井升平尽歌舞南商北贾朱雀桥童儿咿哑五方语崇防百尺飞清霜人物髙夸纲与滂鹗雕抟空肃南纪鹙防昼伏安敢翔君由省郎再制锦文采从来多善政路人争防六一孙防府达官俱起敬古来县宰名谁留前有子贱后太丘请君整驾追前猷
　　送杨拱吾应昌府判
　　昔年金宋通盟处今日春风花满路轻裘走马江南人髙髻弹弦河北女水肥鱼美如截肪争压蒲萄留客住风流通守诚斋孙政事文章俱有谱盛年得此未为逺回首都门犹尺五茫茫烟草低牛羊中有李陵降泪土请君饱食应昌酥有酒不须酹今古
　　题刘良用诗塜
　　刘君埋诗黄土深旷视六合无知音冬雪峩峩塜千尺秋风万壑同哀吟子期邈在九霄上阳冰一去终无人君不见道山藏书髙于屋万古何人辨珉玉
　　夀萧孚有赠以香谱琴律老苏文清溪竹
　　我昔曽友蓬莱之羣仙天香飘飘袭夣沁骨清无烟仙人谱之示我以秘又闻五弦浪浪石室如秋泉祥鸾征鹄雝雝夜度乎遥天以律冩之人问传何人髙冠吹藜乘云哦古文一史盘礴手持生绡修竹防雪寒娟娟云阶月地疑是长生之圃不老之垣迩来三万八千年当时四物还依然巻赠吹笙骑鳯之云闻祝渠住世如南山之竹髙且坚坐评文章飞霞千仭追蹑徃驾而孤鶱狻猊永日傲兀乎玉堂之细旃致君重华薫风复来觧愠乎八埏
　　湖山歌送攸州武寛则再入京
　　【寛则自号湖山能诗琴客京乆诸名公多赠以言】
　　洞庭濔漫万水会冲山突兀千仭外青天偃蹇浸其尾白日跳丸出其背地维洼坼波涛髙元气淋漓雷雨防其间人物多豪英山为襟裳湖作佩武君讲书河西府貔貅动容熊虎拜玉京羣仙迎笑谈夣断依稀广寒界始知十二宫中玉李奔马周富贵不系常将军武君长才有如此秋风弹琴望天阍琅玕五色骑青鹓呜呼冲山之髙何不拔在居庸脊洞庭之大安得上接黒水浑坐令武君官爵髙大难比论
　　赠东湖山长刘叔谠之京师
　　一中至道生极先唐虞三代皆自然九畴之五贯万事吾身养之复五云仙才豢龙子读书不作迂曲士手持春风行沂雩夣逐帝珠逰赤水华池昆仑日夜旋野人或见光烛天急欲扪之不可得忽然复返千丈渊左参虙妃右西母凤凰翼辕驾白虎凌风汗漫天地间逢人戯与麒麟脯朝驰潮阳看潮来暮援北斗酌酒麻姑台吹笙下招梅子真笑问东湖之水何年开朔南诸子环逢掖坐拥皋比説周易文章欲挟春涛飞夜梦天花生钜笔乃知仙人变化无不为光尘出入相娯嬉俗縁千仭径度尽浊世糠粃秋风吹秪今两袖瑚雨要上清都谒明主蓬莱道山五百年前身曽宿瑶花圃君不见张子房摩挲编书开八荒又不见李山人白衣骑马行帝傍古来豪杰尽如此世人那得讥其狂
　　送忻都总管第五子归扬州
　　沙公昔乘太守车金带十围长髯须邦民感恩若父母出入争看填街衢大儿相继分半符春风甘棠何处无十年父兄不可见见君风致犹相如身当世赏让其季直以此意为母娯江南鱼笋江北酥斑衣捧觞绣绕舆自言孝友有至乐金章紫绶非所须为兄雪寃北燕阙为兄收骨南海隅急难懐死志铁石塞风瘴雨埃满肤韩穆爱弟推厚爵潘郎奉母夸闲居退之念兄如念父涛泷万里携嫠孤世言古人不再得古人今人还可徒清时卓行须论荐明当整翮金华殿山中酒香催别帆五月南风浪如箭扬州平生未得面寄语二十四桥须一见
　　律诗【五言】
　　送文学山赴召入京二首
　　礼乐通三极衣冠集九天遂闻嵇绍用益重伯夷贤劝激前朝少寛宏百代传苍生须一出珍重讲经筵徴召来羣望崇髙立至难声名先世重出处后人看丘壑多深念舆台给近欢寄诗规颂在未敢效旁观
　　归乡即事
　　七月适故里一凉宜病翁过云轻弄日飞鸟逆冲风熟面峯峦碧迎人柿枣红向来饥载道不拟见年丰
　　故里夜坐
　　故里复秋夕客懐谁与同澹云低近屋凉月缓行空道与身俱拙愁兼病作翁阅人惟老树语夣有鸣蛩
　　促织和工部韵
　　促织不自苦秋来偏恼人十年夫戍逺万里客辞亲翳翳烛频烬凄凄月向晨此时应入耳堕泪实情真
　　省西隐原二首
　　遗魄恋乡里斯文委草莱岂无狐兎穴犹有子孙来白日叶自语秋风客独哀玉华钟鼔动欲下更徘徊四世共丘陇空山几夕昕斜阳照行影白首愧先坟野水依田落寒云到岭分任温岂不好无力振云闻【任昉温峤二人子孙皆不振】
　　八月十三夜听雨
　　去意乆超忽悠悠终滞留石柟中夜雨苜蓿小园秋天地谁相待燕鸿俱自谋百年寒暑易蹇浅实堪羞
　　山墅中秋有懐诸子侄二首
　　百里不能返孤村围碧崖茅庐佳节夜秋雨老人懐多病犹能赋长贫更寡谐中郎诸子侄今日定谁佳他夕岂无月中秋偏作阴缅懐人生事安得皆如心夜乆邻机息山寒墙叶吟村醪堪一笑恨汝不同斟
　　山庄阻雪
　　三日不出戸巷深交马蹄鸟冲危雪下楼挂湿烟低恻恻衣疑薄荒荒眼欲迷故乡翻似客买酒短桥西
　　和萧孚有二首
　　萧子乡邦彦论交契谊深未应忘共语政自少相寻久客秋风鬓孤城夜雨心赓酬慙独后衰朽懒清吟经春慙简出门巷草莱深庭树闲能种山苗病独寻谈多妨飬气客去得观心静听林间鸟间闗似学吟
　　和张汉英五日席上自寿二首
　　晓戒篮舆具出门还待晴不慙衰境至长忆故人生佳节吾堪醉青年子有名蒲花明似玉偏欲助诗情应俗疲终日诗书肯兴阑才通今世许交久古人难防服劬劳报清罇节序欢须知仙道苦九转始成丹
　　用吕生韵赞余学正祈雨
　　旧糓呼庚癸羣龙战戊壬风生广文座凉入使君琴济世非无术回天本在心明时须杰士早报佐商霖
　　正旦雪冻拈笔【庚午大饥】
　　老去复新年华顚岂更添晴将春意薄霜助雪寒严酒贵欢无具庭花迹可潜尚余诗兴在冻笔不胜拈
　　用前韵答梁景行
　　冻沍过常年频闻物价添虽云为嵗瑞政复厄冬严安得田园老无多学问潜少陵应觧此酒碧得时拈
　　用前韵答彭琦初
　　力作不逢年园荒蔓萚添汉廷从防董桐野有耕严衰发禁寒燠春机到跃潜啼饥浑不顾书籍卖堪拈
　　和邵有初遣怀四首
　　郎君东阁贵骥子渥洼生俊誉王文度青年陆士衡江山开宦辙风雨助诗情岂必曽相识相逢可盖倾从亲古云乐防服戯青春好学无勤怠论交畧贵贫人从召公化客过阿戎频近説乗龙喜文章定有神每见清谈胜豁然人意开书如秋蚓结才拥蜀江来雪尽春生栁沙晴路有梅柴门长寂寞相过定无猜经世怀深蕴培风肯小留定知飞食肉早已学为裘我老三三径君驰九九州徃还慙简畧正复近天逰
　　和邵有初郊行
　　久冻余趺坐初晴偶意行花浓慙客鬓酒薄胜人情野庙春旗动山城暮角清悠悠百年事倚伏断云横
　　送钟子隆夏五归省亲
　　钟子后来秀今年客郡时学知三日别乐慰四亲思门栁人归早塘蒲酒熟迟诰封应少待志飬政深期
　　送医官林性善归故乡
　　林君妙医国才气亦南琛一郡昔无病三年见此心古槐官局冷新药野云深五月禾山雨相思寄短吟
　　八月七日莞草晓行
　　半秋仍惮暑中夜问前途地势平如陷池光澹欲无警凉蛩乱语戒险客相呼奕奕东方白城逵得疾驱
　　山观道中
　　佛岭旧嵯峨余龄却再过行云粘地湿流水近山多岩屋垂萝薜沙田立鹳鵞百年亲旧意相见欲如何
　　故里【以下三十首前至元壬辰癸巳间作】
　　故里留人住新秋起客悲不知横笛处适与此心期夜久风藏树天清月动池平生逰射地壮日尚栖迟
　　正月二日
　　泥潦无来客题诗受午风功名山色外嵗月雨声中拜跪频怀旧悲欢始悟空九州春欲满未许叹途穷重到鹧鸪避兵之所回首二十年感慨系之
　　重入桃源路青山抱草庐儿童俱已壮兵甲未安居埜叟犹迎客篱门欲碍舆双亲今可恨防履记从初
　　九日呈艾幼玉诸公
　　强笑杂深悲怱怱见菊枝腐儒元费日今嵗并无诗山作登楼色天留隔巷思岘中名胜富聊慰此生迟
　　上元
　　风雨何堪出今朝巳上元巷泥交过屐祠鼓屡鸣村须发催吾少情怀应俗论儿童浑似昔染纸对灯幡
　　春仲简郭逢春萧拱午诸公二首
　　稍与书相对青灯旧可怜守牕惊逝日聴雨似它年翰墨防生拙山林薄累牵忘年多胜友持此慰拘挛平生数君子交谊似舆桑又作今年聚寕知去日长江花春溃溃山水昼浪浪欲整沙边屐泥途可没缰
　　城外晚眺
　　埜色生归思淹留负日长孤城浮水气踈雨防虹光俯槛青裙女维舟白面郎莫忘沙际树屡见下斜阳
　　和周叔恭
　　平生嵇叔夜徃徃掇皮真政使但三语寕当止半人江云难待雪门栁未知春好事诗成怅犹须一笑亲
　　和袁鉴翁
　　病客终何似须髯日日深能诗今见子阅世自怜心湿础生花气晴枝堕鹊隂村村风物好我自爱禅林
　　谢彭道存
　　匆匆今雨聚政似未相知嵗暮欲何语秋风尚有诗庭炉看雪尽门水试春迟如此悠悠者非君谁与期
　　寄古渡诸公
　　为谢诸君子长年意未终本无三日语政自此心同江树藏晴气墙条转好风倚楼观病息无句寄兴公
　　八月朔暮日有食之
　　太史崇台宻明君德政勤切知似初月只道防微云南国暮稀见中原事不闻春秋三十六麟止竟何云
　　家兄学翁访胡宣慰过宿寓所
　　四方复贫贱相视意何如灯火自深夜风尘尚异居东行知有遇久坐正忘予请聴髙风起应怀落木初
　　家兄去后一日对雨作
　　燕楚通伦轨文章老甲兵冯讙思附薛王粲早依荆薄世谁忘势他乡喜见兄遥怜泥雨苦寂寞坐檐楹
　　舟中
　　故园春早有客独行舟朝气着华薄野隂鸣逺鸠云分潭际树防上驿邉洲山水正有会冲风不可留
　　八月十五夜
　　去嵗当佳节空轩但雨声百年能几笑万里幸同晴身世嗟犹昨江山自有情何人传月蚀不寝欲三更
　　十六夜怀诸兄
　　相看自非节月是昨宵圆露下江山静天虚象纬连开轩从到处忆弟定三年坐念吴江夜清光满客船
　　九日郊行
　　九日登髙处心情嵗嵗同平田初获稲旷埜屡闻鸿风景悲尘世江山阅寓公茱萸朝雨湿愁报緑樽空
　　对客暮坐
　　危坐髙斋夕东来喜友生空庭疎雨后四壁乱蛩鸣烛至瓶花落秋凉架药轻西头动刀尺澹月上檐楹
　　客途
　　天低疑即雨野旷况多岐亦有人孤徃安知意不悲空山鸿鴈少薄晚道途疑老仆谈前事村深醉宿时
　　归乡
　　荏苒长如故逢人先自慙舆台多速化礼乐竟虚谈野驿孤云去风氊过客酣先人芋地未得理长镵
　　春雪
　　但云阳巳盛春雪复霑途修木辉辉遥山渐渐无云寒凝不动雀晚间相呼无复望千里惟应寄一壶
　　寄友
　　吾友叶居士三年二已疎每来曽不驻今别复何如嵗月同为客勲名合著书先朝文献逺风雨一欷歔
　　除夕
　　疎雨孤灯夜相看又嵗除江山犹寓客亲友絶来书新酒初堪酌长愁未暂疎艰难吾敢恨百嵗定何如
　　和范国用隐居
　　此客亦小隐吾生嵗月流巷贫初有辙世变得耕丘楼晩怜荆土湖春夣越舟临渠见云影偶坐各悠悠
　　与江东郭提举季新
　　向来梅水上相望路参差久别闻君贵重来长客诗乾坤万事隔故旧十年思古道真如此遗簮尚可期
　　和家兄巽翁久别听雨二首
　　夜阑不能寐长听雨声寒万里风尘逺三年防聚难每怜伯仁胜自作少防看不用闻邻笛相悲正泪澘去年相望苦风雨独凭栏故我忻无恙慈闱得问安还乡春又半骑马雪初干何日离人事相持入碧山
　　久雨害稼
　　天下隂气盛江南秋雨多粢盛吾敢望君相意如何野旷鹰初鸷江空鴈不过遥闻府中帖昨日巳催科
　　和许中立二首
　　始识未逾壮重逢四十余狂随春酒尽病与好诗疎有赋堪惩咎无成托遂初阿同频共语时得问何如谐世非无意斯文亦冔收极知痴见笑尚以味相求落日湖隂笛凉风水郭秋何时同问舍髙卧未须楼
　　瘗夭
　　须发忽如此今朝复瘗孙相看知极苦少待亦能言已已成泡灭睊睊但目存老天均赋受夭夀与谁论
　　元夕
　　节夕贫相值流年雪共新一灯遗老鬓四海后元春庭树犹淹冻盆花不弃人儿童书蠒卜乐意愧渠真
　　自和
　　老境憎寒剧陈人愧嵗新梅花如待雪酒盏独知春时序堪搔首篇章谩累人悠悠供一笑浮世孰为真
　　九日忆萧孚有
　　故人南浦去近日定何如闻滞邹阳狱谁移北海书江湖寒信早风雨逺音踈应对重阳酒何由得寄萸
　　酬刘以芳见贻二首【其家有花圃扁山中髙处】
　　山露沾琴润山风到鬓寒酌多迷梦觉语久杂悲欢身岂如泥爪须难染石肝不知明月外何处是瑶坛山中似蓬岛髙处不胜寒邂逅千年意携持一笑欢庭花明酒盏冈月沁人肝诗垒堪凌斗犹须更筑坛
　　正月八日防诗人堂和山谷韵
　　涪翁去不返复此覈空空古寺八泉在逰人百代同树悬山雨白门揜佛灯红诸老诗应好谁当续旧风
　　遣仲子尚文归故乡后雨中独坐
　　扰扰忽幽寂悠悠转暮迟春浓心独苦书快睡先宜幽鸟窥痴客残花耿夕池儿童行未返防雨最先知【故乡南岭相去府城六十里而尚文又多病故去后见雨而赋此】
　　挽文文溪宣慰
　　身世从违夣功名毁誉资平生惟客在后死有兄知危涕秋风逺华颠岭海期空余千载意不得尽吾诗
　　挽刘须溪太博二首
　　蚤日惊吴洛余年畏有闻蹉跎太傅防流落大苏文世外风流尽人间论议分岂无千载泪不得公坟海内刘夫子堂堂尚及吾相知能不浅一失恨何如白日今三岛黄河自八区终然四十诔不足尽欷歔
　　挽邓中斋侍郎二首
　　海上青油檄城中白发簮百年重得老万事独余心过客门嗤凤遐荒字抵金平生俱莫料造物意何深和音回雅诰伟意落羣公河岱苞流外儿童好恶中书成慙未学琴在与谁同独有任安意深衣哭北风
　　又代挽二首
　　雅望惊南北斯文属古今艰危鲁连意老大管寕心落日空庵白秋风病发深太当有识流落欲千金问字酒盈座谈辙满门病余仍托瞆客去独无言世论从姸丑斯文岂怨恩相从无限意泪尽郭西原
　　挽李鳯林二首
　　笃行成迂濶垂言累隐沦儒林多未传耆旧已无人家学传衣重门生负土新未须生世早相望一沾巾苦学难酬志知名不为官百年供简籍四境想衣冠颦笑从浮世穷通得达观风流今欲尽满眼泪汍澜
　　挽萧方厓御史二首
　　絶域衣冠化南方绣斧明艰难心独苦好恶事难平人物増青史风流想素旌悠悠行路哭岂尽计私情嵗月无余分功名不计身世方危独行天若忌斯人精鬰山川古魂流楚越春遥怜无尽意未必着坚珉挽文母欧阳夫人二首【文丞相夫人留北子学山学士迎归】
　　兴废知何与盈虚岂是真闗河余白发乡井记前身世自哀书血天犹合劔神人生俱有母千载独如新曽哀穿塜吏又见表泷碑事逺儿童老伤多感恨衰缌麻千里合魂魄故乡悲樵子秋风后毋伤墓木枝【书血用朱寿昌事言学山求母之切穿塜用田横事言文山死节表泷用欧公事言学山自为圹志】
　　代挽文母欧阳夫人【诗内凡言犹足谓不足犹须谓不须此后山所谓曹洞禅不犯正位是也】
　　弃俗寃亲尽还家夣寐平乡邻无故物天地有余生起灭身从幻哀荣世自惊人间闺阃意犹足托碑铭向来织意岂识与兴亡万里心先死三年事已长子孙身外足棺椁里中藏我亦非私恸悠悠独涕滂哭王鼎翁内舍三首【鼎翁安成人名梅邉少负经济之畧以贾生马周自许不肯轻仕事亲居防孝过古人盖才德兼偹之士暨死士类咸伤悼焉】
　　敏决唐如晦经纶汉贾生岂无才用世终以孝成名谁复纲常尽何由造化平无穷人物恨洒泪看铭旌过从能几日诀别遂千年语自今朝絶诗应后代传世亡和氏璧友废伯牙弦嗣孝多贤子悠悠信有天少年闻杰誉谓在古人中岂意斯文好相看晩节同论心非苟合研理似相攻月落闻鸡起长疑尚未终
　　挽胡宗瑞节推三首
　　髙科良易致素志每难行画诺威霆霁平反朽骨生百年身落落万事意平平满眼方痴黠怀公一涕横海内多先友如今可几人髙冠余后死一第是前身雅俗形神逺穷通表里醇山阳寒笛断宿草欲生春早似何蕃出终成靖节归机心消古貌世道繋襃衣贵贱原无与诗书岂悟非悠悠兴废事髙塜下斜晖
　　挽潮州教授李以翁二首
　　白髪居庸塞青衫瘴海涛平生余志在薄宦累才髙器业庸流嫉篇章大化劳乡邦人物尽江汉日滔滔举世论邪説公如诋佛韩论当闲暇易学辨死生难旅榇驰炎海铭旌表冷官向来知已逺读状泪汍澜
　　挽杨节父二首【杨学文字节父官同知】
　　守道疑齐缓忘官似陆沉气通刑狱命政服鬼神心州郡余才杰丘原一古今悠悠三命鼎落落四知金吾里南溪路公今迹又陈闗西犹有族江右欲无人人忆羊公美天知考叔纯空余鸡絮意墓草未知春
　　挽刘肖翁二首
　　花外青山屋琴书永日风巻舒千载逺谈论百夫雄未试长才用谁能雅志同墓铭公论定应传逸民中四海尊经意堂堂不可羣人言君已死我见子能文竹简春风在梅花晩日曛素车慙巳后何日酹髙坟
　　挽萧吉翁
　　人生俱志愿丰啬岂天存賔客清时酒台池故相园济人髙产乗奉母效潘轩不尽诗书福悬知在子孙
　　挽髙季逺
　　嗜学追诸老兴门在一身乡资分粟廪心是济川人陆槖常流羡韦经百世珍逺山曽约赋愁絶暮云新【季逺有逺山堂曽许作文】
　　酬曽允升
　　着赋何妨少谈经岂必师平生当几见同里早相知奋迅由频挫欢欣出久离苦心须必达犹有托金期
　　酬岩上人【吉水延兴寺】
　　风挟岩泉急云分洞雨新寺荒经起灭境静失寃亲堦石藤侵座庭钟防拂尘楞严收未彻半落案头巾
　　和彭自逺
　　出郭俗妨兴题诗雨废春相逢憎易别欲语恨难频江雾低城重檐花入牖新踈慵知不怪我自掇皮真袁从义招赏牡丹不能徃用彭韵为谢
　　趣减仍妨雨诗来始悟春相踈心独在未老防须频美酒留人熟名花似洛新为询江阁意消息定应真
　　和张提举登永新兴文阁二首
　　邂逅成千载春风入铸顔功名惊破白文采笑窥斑絶港行沧海南荒识泰山如何贞观治犹恨弃程关丑好元无定公心水鉴虚风霆同气化椿菌自才殊羸马寒花外新诗落木余百年真几见三叹独踌躇
　　和张提举题安福州书阁
　　髙才成政谱美传起儒林礼乐乾坤重文章日月临一官惊道屈朞月见功深珍重经行地甘棠树树阴
　　和刘实翁后中秋【庚子】
　　此地元无约穷年亦倚楼乱云江市白落木鬓毛秋逢节偏惊客资身可废谋天多今夕月有酒未须休府公召方士萧山泉请雨约某日雨不雨以身受责是日果雨
　　天道逺如此居然雨此时伎精疑命达事过觉言危大府资增传扁舟取载诗向来修省意寂寞欲谁知
　　送刘尚友赴汀州教二首
　　四海刘賔客儒冠似昔游文章违捷径山水要清流飞雨沾归马倾城望去舟官程元有数早巳恨淹留小坡成誉癖叔弼托门生政尔难为后终然早致名客氊须道熟人事入闽清珍重明朝路无因数寄声
　　送文尚志赴寜州州判二首
　　盛徳宜贤胄荣名起世臣乾坤共少日阀阅信遗民山入名藩秀春随别乘新大江清涨起回首媿知津士患空余志君今复近臣一官开器业二父独君亲茶井行云晓莲亭醸酒春临分无限意望絶马蹄尘
　　春日江上
　　山市风欹树花津雨涨泉路分归越客春入下潮船嗜懒终违俗无成数计年残梅如有待耿耿映青天
　　和友人
　　楼月窥寒上林霜到晩留斯文须命重白发为人秋世味何妨熟梅花不受愁向来乔木意鬰鬰在溪头
　　和巩志道宪郎二首
　　嫉恶思桓典论交慕季心共知天下独信有古人今经济关时用驱驰阅事深朱弦寜小试清庙待成音闻誉乖同语观诗早防心本非前有约便恐后无今壮事青云濶秋风白发深犹须闻防尾千载贵知音
　　留印冈山中
　　村旱谿源絶年虚防雀饥庭风扉自语山雨客先知穷达堪杯酒暄凉任鬓丝梅花春欲动不尽嵗寒期
　　故里
　　兄弟各逾老青林秪旧观午烟山驿静社雨水村寒燕子风当户桃花客倚阑莫论千载去且共一杯欢八月十四夜阴更阑月明二客小饮二首【壬申】
　　秋暑过常嵗及兹还早凉无言花外月随意竹间觞故友可谁共佳时良自伤末忧明夕事复此徜徉城中髙列宴我饮不盈觞二子了无语微风来自长旱余云满地酒醒月生廊却忆吾兄老空山夜更凉
　　代挽文母欧阳夫人
　　忧乐三生夣哀荣百世心生还仍有子死别本无今风雨余藤绣江山照裞金犹须闻孺慕行道自霑襟
　　挽王隐士
　　学可髙儒传心冝表逸民百年偕计梦五世未衰身礼乐乖时好阶庭可席珍一门从似昔四境欲无人
　　挽陈隐士
　　世事寜须古斯人巳媿今孝慈千指族饥溺一乡心路断书声在山空隐徳深平生太丘长相望一沾襟
　　挽聂学正
　　守道成憎忌谈经得苦辛斯文元有命今世复何人耆旧频凋防风流絶笑颦明朝春草緑更过大江濵
　　挽刘天秀贡士
　　异代贤能士空山礼乐心飞扬知谨厚患难见深沉取忌元违物能言胜遗金哀诗将底用万一是知音
　　挽髙志翔教授
　　悟早为才役吟工被墨磨生无百年半天忌一官多嗜古心如独同尘意自和人生须底物一石两嵯峨
　　挽刘子章二首
　　福泽晩逾盛诗书早自修刚肠空百懦定力胜羣谋客意花前酒书声竹外楼诸孙今满眼九地欲何忧才杰古难见乡邦幸有人相违十年乆又作一丘新翦烛山窓雨看云水槛春南阳慙不送宿草一伤神
　　挽罗见大二首【官録事】
　　经术追欧夏科名并愈詹入官身似隐涉世徳多潜时竟难行道天如不福谦三防今始塟老泪不胜霑忆昔过从日清言早悟栁家从有子王令竟无年亲友生前合身棺火后全何时携絮酒出郭酹荒阡【见大少日过从趣尚与俗异及登第谦约如昔薄俗便谓其不自振举吾尝谓使衣冠士得如见大百数相视成风天下贪傲习当少戢然竟不得年以死家祸随之不知造物意竟何如也故为之怅惜】
　　挽毛齐芳二首
　　少壮元难挽天人苦异驰艺髙文遽塟科复鬂先衰乡曲空前辈功名又一时吾犹尊往行人但信穹碑少尝轻笔墨晩欲老田园世改声名在山深齿徳尊教经元自信阅世与谁论有未知风致惟应视子孙
　　挽文逊志学士二首
　　声名天下士人物玉堂风坐失杜羔孝真成嵇绍忠夀无人世半论有后来公今古元如此江流日日东世情贫自陋交道贵方知人共迎天使公仍似昔时相収犹有意此别遂无期何必南阳送全胜百里悲
　　挽解昭子内舍二首
　　异代胶庠老空山礼乐身世犹尊善赋吾自敬全人县改遗民尽科兴进士新悠悠相送者未解一沾巾识公无弱冠读志亦华颠道寄人耆俊年催辈后先濶疎心独在今昔泪澘然梦记东门路惟应树拂天
　　挽刘子昭二首
　　科目心如少山林道自尊百年千变阅四世一经存老佛资悟交游记格言风流何处识彷佛在诸孙灾疢偏成慧功名并作年山深耆旧化徳熟子孙贤巨笔频追诔孤坟定说古来賷志士相望一澘然
　　挽曽徳裕学士二首
　　家出南公旧才超北学先少年金匮史壮节玉堂仙起仆真成梦风流自可传向来终大用端不待长年丈夫不伊傅当复附扬班学猎千年上名成一日间无谁歌种豆政自赋囚山短短如堪恨英英可复还
　　哭萧安国州判二首
　　二十声名起秋鹰纵逺空雄文西汉意和气大程风一念无憎忌平生肯异同悠悠真宰逺好恶若为公早日分隣烛中年隔宦邮青衫南徼雨白发洞庭秋风谊真堪哭交游取次休短修同一梦华寂亦何尤
　　十五夜无月三首
　　乆待中秋月还成今夕阴感时一杯酒悼往百年心凉鴈去无影虫偏作音姮娥应耐老谁与汝同斟今夕中秋月亲朋各一天羣英洪浦酒二老浙江船【萧芳洲刘申斋考试江浙】宇宙同有役山林独信縁五羊诗尚在搔首更凄然【彭冲所去年中秋留宦广州寄诗时已死】
　　去嵗中秋月初归自故乡老妻旋具馔稚子屡传觞阅事多晴晦吟诗隔在亾麻帷哭声断灯影耿空堂
　　中秋和甥孙李时敏
　　明月不可待好懐谁与倾衰年惟酒盏独夜更蛩声风雨孤灯语亲朋四海情得诗还自遣何用计亏成
　　和罗士竒游洞岩见示二首
　　桃花不可见春殿白云齐世外流泉好人间去路迷神仙游汗漫过客爱山溪欲往今衰老谁能此暂栖昔往兴遄尽今游期未齐天连华盖起山抱白云迷树老时来鹤星低半在溪故人题笔在遗墨似鸦栖
　　又和游龙寂寺二首
　　境近不能往山神岂见咍不知千载逺定有几人来古树含元气晴溪转晩雷老龙今已寂谁复与争隈良游亦邂逅缓辔语相咍寺悟三生熟山从七祖来敲诗闻愈岛入社有宗雷何日横塘路相从钓水隈
　　元日试笔示儿孙【己未】
　　酒盏频留臈钟声忽报晨天开元日霁雪度两年春学贵资身早心当与嵗新科名虽外物未许逊他人
　　元日和尚文韵【己未】
　　酒为消愁进诗因理病疎倘能家少累未问福何如腊雨催庭树春风入案书卷舒寜有道未免学籧篨
　　送曽学万入京
　　郡东有乔木诗礼接云来昔荷丈人厚今观此子才南风三楚濶春日五门开郭隗闾阎子黄金为筑台
　　赠刘生季恭
　　之子恩江秀翩翩笔有神颇能研六籍蚤欲屈干人夜雨虫灯暗秋风鹗翮新科名直余事吾道要知津
　　故里晓坐用立敬韵
　　晓起复危坐萧萧闻马嘶归云山色静宿雨竹枝低客意空山笛秋声隔屋鸡广南方盗贼疲卒困山谿
　　八月十四夜与侄厚对月
　　有酒不嫌薄空庭慰寂寥幸同看好月寜用计明宵驿栁知秋早阶蛩语夜遥仲容差更胜乔木未应凋中秋夜杨伯允坐间以一年明月今宵多分韵得年字
　　还往家相近栖迟意自怜赏心宜美酒抚节忆流年薄暮秋初肃明宵月更圆【时十六夜方望】兴阑横笛起共歩小溪边
　　十六夜饮道立侄孙小斋二首【斋旧为楼毎看云望雪于此】
　　忆昔看云处如今待月时歌残林影转语剧酒杯迟堂构诸孙在桑榆二老衰悠悠时序意谁与共心期月轮明似水病眼看生毛【南谚云月子生毛雨落成槽】佳节留乡好衰年待酒豪星河三极动风露九天髙不尽诗书意依依望尔曹
　　归城道中
　　轧轧舆穿陇迢迢路向城村烟茅屋午篱蝶棘花晴偶见廹田务坐慙疎礼耕遐瞻多内悼一树白云生
　　六言
　　清明和欧阳山立二首【己丑】
　　江南二月三月野水一村两村花落人家寒食燕归山馆黄昏
　　细雨海棠成子余寒江燕初归立马桥西沽酒行人未试春衣
　　鳌溪山行和彭琦初二首
　　照袂晴江浅浅迎风青鬓疎疎看山拄杖欲倦得句画沙共书
　　岩上石仙流雨滩头春壑生雷囬首鹿门总角须髯如防重来
　　春日偶赋二首
　　官路落花马过人家髙树莺啼故里故人何处夕阳长在楼西
　　杨栁轻寒水驿楝花小雨官桥囬首人间往事孤灯挑尽春宵
　　和龙麟洲题黄次翁黄鹤楼图
　　孙曹百战何在大江千载狂澜谁倚楼头呼鹤秋风落日危阑











　　桂隐诗集巻三
　　钦定四库全书
　　桂隠诗集巻四　　　　　　元　刘诜　撰律诗【七言】
　　和彭赞府琦初新嵗陪拜黄堂之什二首
　　九州八极共年华未觉天顔万里賖雉扇排春堦立笋猊烟泛晓烛生花侯藩势重嘶千骑仙乐声髙进九霞悬想故人袍帯冷颇输髙卧属侬家
　　金竹峯前共嵗华新诗同赋酒同賖君如老栁春先緑我似寒梅腊未花晴日市眉行却月暖风客脸上流霞小桃忽露墙东萼春色寕遗陋巷家
　　和友人牡丹
　　红紫争推一翦新世间顔色直须真晓风低拥霞窠重晴日浓熏雾气春富贵自应髙一世风流原不属陈人从今宴赏多賔客来往门前枥马驯
　　寿仲兄诚翁【八月十日】
　　故园兄弟昔成云大耐如君七十春明月欲圆犹五日白头相聚偶三人课书要寿传家脉止酒能安不病身寄语诸孙须用世不妨岩谷老遗民
　　和彭琦初见寿【丙寅】
　　陋巷秋风处士家囘思千刼等炊沙少年曽似三眠栁老去羞防一日花白发夜深灯馆字蒲团日晏地垆茶故人賸作飞腾祝试聼渔阳一掺挝
　　和曹正中见寿
　　卜防从谁问厯家命途难合笑抟沙陈人我似三年艾冲气君如二月花奋迅终题司马柱清贫且共玉川茶明年须买东风马行遍长安不用挝
　　和张汉英见寿
　　吾里文章小晏家才情欲学贾长沙妙书鸿戯秋江水佳句风行晓苑花富贵未来歌扣角畸穷相对赋煎茶芳年京国蜚腾近预想春车堕马挝
　　旦日试笔二首
　　炉烟烛影共徘徊手试春风第一杯万里星辰环极共五更鼔角挟春来凌寒栁意如先动阅嵗梅花不受催坐久不知天向曙出门爆竹发惊雷
　　老来节意重徘徊小桉犹横隔嵗杯得句定知春早觉开门喜报客频来江山万古晴隂老花栁千林雨露催郡国升平人自乐城头畵鼔响轻雷
　　春日酬友人
　　阅世情懐杂喜悲未须此意语羣儿故人每见逾相忆白发无情不肯迟杨栁未髙春尚弱海棠欲动雨先知晴江浮舫鯈鱼美乗兴相过防有时
　　和刘道渊
　　小巷柴门剥啄声斋炉相对得诗盟春寒未了花开落山雨频来窗晦明我自一经成皓首君方万里起修名人间变化知何据危坐东风防马程
　　和彭庭发
　　卷帘危坐似枯株微雨羣峯半有无山墓鸟啼寒食近人家花落暮烟孤病辞美酒空佳节老忆东风识故吾为问隣春余几许嫩黄一寸长园蔬
　　再用前韵酬周景叔
　　晴催红緑满髙株赏胜闲情未肯无燕子楼防人影瘦海棠池馆月痕孤酒防巳悟春为客意乐何须土是吾夜久茶缾号渇蚓氷壶偏忆瓮头蔬
　　和王如隐逰刘氏小园有感
　　曽向园亭醉吐茵重逰满眼已无春江山惯阅人今古花栁何知主富贫梅雨飒朝夣熟蒲风到酒暮寒新向来谈笑俱成幻世事真成肘屈伸
　　和友人宴王氏士敬新居
　　论字吟诗似晋唐两南北诵声长楼防燕子踈踈雨院落桃花短短墙罗扇迎风人入畵朱帘望月夜生香诗情老退难描写獭髓谁能学补妆
　　谒杨诚斋祠墓
　　溪水南来合两津小蓬洲渚尚横陈祠门遗像凝尘网墓道骁兵卧石麟园墅乱畦耕落日子孙残屋杂编民乡邦名节嗟何及毎过长途泪满巾【所居江中立亭号小蓬莱】
　　和萧孚有闲居即事【庚子】
　　二月客愁如猬駞市头酒薄无奈何桃花浪起春风濶燕子寒生社雨多畏见饿夫防败袂断无逰女试轻罗传闻进士御唐殿尚要力田囘汉科
　　南隣杨二居士邀饮二首【庚午】
　　故人南麓杨居士薄暮邀客分清罇百年隣里发俱白异代衣冠我独存【坐间惟吾冠巾】鸟断空山孤树悄马嘶小驿一灯昏先朝文体浮云变二仲能来可细论
　　故园不见经年久花竹手栽能半成雪后山林经浩刼歉余耆稚贺重生谈经扬子今谁似能赋相如澷有名后世有人寻遯迹祗应指防麓山横【故居吉文南岭麓角山下】
　　送刘巨川赴惠州海丰巡检【太博之孙】
　　须溪孙子好才名百丈龙山绕屋春文学尽交天下士弓刀更治岭南民盾头墨湿长亭雪扇外旗麾列嶂尘若见罗浮花烂漫可能逺寄一枝新
　　和萧孚有霰雪
　　磊磊天河万玉沤朔风吹散不成毬羣仙整驾鸣珂动六合为盘放汞流少妇凝籹疑可饰饥人梦饱误消愁若教天巧如人力应费滕神几刻锼
　　庚午上元雨陪学翁兄饮
　　元夕相看白发兄灯花应笑两无成村醪薄薄客三五踈雨潇潇漏几更老境情怀多旧感荒年市井少欢声兴来欲听祈賔唤门巷成泥懒复行
　　再和上元韵答彭琦初
　　平生相视只殷兄文字江河落笔成时序百年罇酒在风霜万里鬓毛更交防依约青灯梦豪杰消磨画角声见説教坊歌尽变无谁能记落梅行
　　节后数夕再和
　　少日灯窗共弟兄鼎丹九转待仙成文穷敢信辞章好身老偏惊节序更旷埜星河浮夜气髙城钟鼓入春声若为胜日能无事共对梅花酒几行
　　闲居即事【庚午】
　　小窗拄颊防云过不断东风吹鬓皤松古何知春至早花浓偏值雨来多已安薄相食无肉更觉衰顔酒不酡无力能为移粟政有愁自赋采薇歌
　　和萧孚有新年二首
　　贺嵗千门怀刺漫吟诗一室砚池干灯期五日如此雨花信新年第一寒里巷浮沉逢酒饮江湖瓠落出门难故人頼有萧公子肯共过从散恨端
　　闭门十日雨漫漫诗思焦枯酒盏干杜若水生江舫集海棠风起郡斋寒千年竞转青春易百药重囘白髪难知子颇忧天下事可能防错立朝端
　　彭琦初用坡翁纸帐韵惠建昌纸衾次韵二首为谢
　　雪绵揉碎宻萦连清卧梅花性更便茸暖何须蛮客帐座寒但少广文氊窗升红日那知晓梦压白云疑近天但恐少陵茅屋漏雨宵沾破不成眠
　　旴溪水暖楮藤连练作云衾与老便补幅全胜羊续布裹身疑是邓侯氊温欺枲絮娱霜夜洁与梅花共雪天要识故人投赠意可贪一暖但髙眠
　　和彭琦初元日旴江见寄
　　木德行春史告迎髙花细栁动江城丽谯鼓角中天晓黄道星辰万里明短褐空怀风雪敝老笻惯阅嵗年更灌园且饱皇天赐肯事钱神唤作兄
　　交道平生雷与陈相防嵗晩掇皮真江湖宦客孤舟夜城郭诗翁白发春雪塞得晴翔去鴈氷池犹冻困潜鳞须教投老相还往倘有清尊便不贫
　　琦初追和余去年上元韵再和为谢
　　梅老今为万卉兄皇天又办四时成年华不染须千防春气先归鼓五更世与豪英来不尽物随造化运无声人生得失非真是倘共花时载酒行
　　中秋和萧孚有二首
　　早云卷尽昨宵隂节物偏共酒盏深病骨怯风难久坐衰年见月易伤心金螺水落千笛白鹭城髙万戸砧颇忆五羊防上客频从驿使寄新吟
　　万里青天无寸隂酒阑秋气入衣深百年晴晦中秋月四海悲欢此夜心佳节有情惟借酒孤踪多感更闻砧文章政要追周雅底用欷歔学越吟
　　中秋和学翁兄
　　七十老兄生理浮未寒先试木棉裘管弦四海华筵月钟鼔半山僧寺秋【其年学耐偶寓僧舍】醉里一樽歌浩浩老经百事叹休休故人相弃谁来往惟有殷勤白发留
　　南山故居偶成
　　南山盘鬰走虬龙乔木先庐在眼中明月渐髙生夜气骄阳未了见秋风堦篁愈净如庄士墙栁先衰效秃翁谩有河东诸赋在肯将颠眴拟扬雄
　　赠陈县丞子达夫逰广西
　　西昌邑丞世伟人凤雏超超殊不羣壮志终乗三汲浪髙怀且看九嶷云炎荒山水能来客盛世贤良际右文见説故人知己在岂无大阃荐方闻【汉书方闻之士】
　　中秋月暗和萧孚有二首
　　郭门望月碧云凉云里吐吞和璧光永夜江山含道气空庭风露帯天香有愁惟恨壶觞浅不寝偏闻鼔角长顾我孤生余短发请君一笑解离肠
　　捣药姮娥古羿嫔深藏厌逐老天勤孤城凉角自吹夜万里长风不破云帘影萧萧残烛烬秋声渺过鸿羣少年呼月狂怀尽细酌无劳酒十分
　　春逰和徐録判
　　録事参军姓字芳爱民晓出马蹄忙千门春色归桃李四海人才待栋梁兰省清风催玉佩蓬莱白日饮天浆裁诗欲效琼瑶报自愧全无时世妆
　　和萧孚有午节舟中
　　捶鼓踏歌江水阳参差人影树堤长百年佳节孤舟雨两岸青山过客觞泽畔犹怀渔父问坐中幸少次公狂悬知北巷今宵月翻忆南风十日凉
　　登滕王阁
　　来往南州老一经登临转觉鬓星星戍兵昼守榺王阁驿马秋嘶孺子亭舸舰北连章水白楼防西映蓼洲青鹄袍多士谁能赋谩笑王郎笔意轻
　　古洪舟中
　　旧怀经济今头白犹与羣儿共往囘岂有文章拘敝法无谁岩穴访竒才秋风白浪粘天去落日髙防逐鴈来永媿东湖徐孺子柁楼三酹菊花杯
　　登金竹峯
　　一峯岿起何竒哉太古削成苍壁堆四野云开墟井见半天钟动鬼神来山前戴景全消歇洞口朱陈自往囘谁画先生心似鐡秋风千丈立崔嵬
　　饮崔仁卿宅【崔世为军官仁卿登第】
　　烛出马嘶人正欢满堂急管与清弹红裠偏劝少年醉白发先惊暮色寒海内科名销武伎坐中谐笑忌儒冠古来富贵须行乐却学唐人强自寛
　　送吉水叶教授归金华
　　宗庙巍煌百废修诸生济济异常流故家文献见此老盛世弦歌遍下州字水春澜明讲席金华凉月弄归舟方今天禄须才士浩荡风云万里秋
　　和李长翁知事宜黄巻雪亭【亭久属他人至是复归】
　　李氏园亭汝水濵百年乔木复囘春云涛不改当时白栋宇何知两姓新鹤语已随丁柱化燕归犹向谢堂驯明年赤壁江头笛吹起天风万里身
　　萧氏母称寿宴客和萧芳洲二首
　　春苑曽逢一角麟晩为隣巷灌园人百年频醉瑶池酒四座谁怜白发賔地纵胜逰宜入画天留闲日足娱亲蓬蒿满户无来辙时过东家洗渇尘
　　风流四海一平林【其祖安抚号平林】乔木参天系客心燕子池塘诗句好蒲花帘幕酒杯深仙人宴罢生明月公子归来长緑隂为报闲居须续赋不妨徐起作商霖
　　晓起用麟孙韵
　　七月今年凉气髙墙东古木夜萧萧孤城残月角声动野屋秋风鸡乱号万事惟余双短鬓百龄须用几绨袍故人莫荐扬雄赋衰老难胜执防劳
　　壬申中秋无月和国通侄【通仕至理问出为花园王氏后】
　　数客相看坐小庭老来逢节倍闗情江城残角雨千树野郭秋风夜再更万里新凉今嵗早百年佳月几畨明大兄诗句今犹在无复相携赋夜晴【学耐兄旧有夜晴诗】
　　甲戌和萧孚有见寿二首
　　少日曽期诸子先如今潦倒且樽前鬓丝夜雨穷东野城屋秋风老玉川自度新词传玉笛莫将旧事问铜仙文章星斗真何用但把长镵了暮年
　　玉颊脩眉入绘图自骑紫凤衣霞裾佳时烧笋洋州画长日临流逸少书嵗月浮沉覊羽翮风云变化看鲲鱼君家累世堆牀笏未可逢人赋遂初
　　和凃率修见寿
　　衮衮髙冠盛玉堂牛衣谁复念王章百年风雨青灯在万里乾坤白发长我懒惟应栖畏垒君才终许奏明光郭门东转三泉美来往还能共酒觞
　　和胡履平见寿
　　阅世千霆复百霜空余短发白成黄君如硎刃千牛解我似车轮四角方城郭故人今雨散衣冠乔木有书香亦知人爵非真乐政欠成都八百桑
　　和杨贯道见寿
　　学易未成先退藏鹤鳬非短亦非长文章底用追韩孟富贵元应属禹光已老不求方染髩平生惟有句成囊星辰剑履危朝露甘老秋风一草堂
　　和张伯温见寿二首
　　忆昔青灯书满牀如今八尺见身长故山共聴绵峯雨客馆同倾鹭渚觞豪杰自应超世美文章早已帯天香髙门佳气今如昨要继陈家起盛唐【其居唐陈长史故居】
　　萧萧短发不重新老去何由复竞辰百世光隂消鐡砚半山风雨语铜人病余久看花成雾醉里犹惊笔有神浮世功名无念我相期早致日边身
　　和萧公着见夀
　　少年佳卉发春芒老大真如冻木僵天阙晓寒遗太白鲁城夜烬见灵光嗟余学采云根药知子应攀月窟香学问无穷功业逺好骑騄駬骤周行
　　和王元帅赴广东过快阁寄文同予
　　家世词林旧子期旌旗镇逺路逶迟金城老将三军畧铜柱功臣絶域碑帐下风清环万巻盾头墨湿落千诗梅花荔子多髙致寄与中州故旧知
　　送萧公着随父入京
　　乡帅萧公百代名子孙奕叶更多英山河胜览先苏辙政事长书待贾生寳砚纵横催殿对锦防唱和记江行悬知祖帐南归日细马青緺出帝城
　　送瑞州欧阳公源之京师【复圭之侄】
　　龙飞万国庆清平衢室犹悬进善旌天下文章多贾谊山中儒宿起温生相君位重开翘馆令族才髙待大明好似故家题虎榜马头春色满都城
　　故乡夜坐有感二首【癸酉】
　　诸兄弃逝有乔木病妻死别今空帷凄凉听雨夜如此老大还乡心转悲风气百年无旧俗江山满目记儿时孤灯明灭可谁语援笔怅然还赋诗
　　南山之麓旧诗翁短褐萧萧不御冬壮节痴慵消白日暮龄忧患谢欢悰文章无用空千牍气力逾衰托一笻喜听五门新放榜九州才俊马如龙【是年九月初放春榜】
　　中秋隂雨
　　疾风掠雁不成行常嵗中秋无此凉万里隂云围野郭中宵落叶响廻廊苍茫天地容吾老寂寞山林识夜长犹似姮娥未忘世天衢隐逓发孤光
　　寄夀永平主簿萧克有
　　老吕相期二百年清风共济洞庭船万山原是丹砂国百里争防白凤仙海内衣冠懐旧徳人生诗酒是清縁平反有政须频报絶胜斑衣舞膝边
　　和友人逰永古堂二首
　　流水小桥园路迂虚堂午憩息徐徐山空转觉禅机寂地胜不知人意舒静倚修篁闻鸟语闲寻败叶认虫书辋川金谷余荒址三两园翁自结庐
　　胜日偶寻山寺幽老僧石鼎沸茶沤市穷路转得此地人语声轻在小楼君似渊明来白社我如苏子説黄州雪干沙静春晴好出郭何妨更小留
　　海棠和友人
　　娇态偏宜夜烛防绛肤欲映晓帘寒雨酣虞帐千珠泪日转仙炉万粒丹华屋幽深来客异名花寂寞闭门残请君浮世轻千变何惜佳时寄一欢
　　和萧孚有闲居即事
　　天气初宜小扇轻故人不至巷泥深水村鹭去千畦雨山郭花开四月隂愁里有谁同细酌老来并欲废清吟若为共息尘劳意行遍青原处处岑
　　和罗起初观校场翦栁
　　治世衣冠立九天将军语勇尚欣然元戎拥帐孤罴兀万众围风一骑先三箭髇鸣军尽贺两行栁断目无全鼔收人散成亏逺惟有牛羊纵满阡
　　逰新淦塔寺
　　未信明时一士寒却从六合得兹山鼔钟不了行人老天地无言古佛闲地逈树林环晻霭雨多田涧互潺湲不知今日无登览曽有何人此徃还
　　荷花庄小留
　　城西郭门白发人印峯旧隐归重寻故人尽化青山雨古月长悬老树林野庙鼓钟春社过村家灯火暮寒深平生谬有相如赋老大何堪卖一金
　　和友人病起自夀二首
　　药桉常行防迹尘花枝闲结胆瓶春病余不放吟诗乐别久重如识面新鹦鹉茶香分供客荼防酒熟足娯亲与君共语如铜狄长作比隣还徃人
　　池水春浓转蕙光蒲萄新发过檐长许家丹熟千年夀韦史诗成百世芳刺绣帘栊莺语倦读书院落絮飞忙舫轩珍重孤琴在早晩还须奏舜廊
　　夀友人母
　　闲居能赋似潘郎夏枕生风碧玉凉天饷麻姑千嵗脯春留瑶母九霞觞绣帘桃实丹云熟粉院蒲花白日长须信髙堂衣五防絶胜万里帯双黄
　　辛亥上元雨和学翁兄
　　街鼓咚咚满暮城年年风物自依辰欲穿花市霜生鬓待得灯期雨妬人嗟我已应成散栎念兄政复坐方轮烛花故作垂垂粟尚喜先生句法新【翁时赘长塘曽氏于郡城为宻迩故每上元与翁防更多于诸兄而赓和亦多】
　　三月三日和丁教授陪拜黄堂三首
　　绛纱千炬促僊班两庑峩峩峙竹颁天上黄云严鹤驾人间红日拥鳌山九州竞进千秋鉴万里如瞻咫尺顔与宴簮花沾下士应无后至立县间
　　文武衣冠蔼众贤五更朝马集镳聨乾坤昌运重三日海岳懽心亿万年官栁僛风明翠辇帘花醉日丽华筵吾皇祝网多仁泽行乐无谁更击鲜
　　阊阖东风瑞霭晴霞觞欲醉内官迎龙舆驾晓开三殿雉扇班春肃九卿露重碧桃低太液日髙黄鹄下昆明书生无限封人祝遥想天墀颂太平
　　友人杨居所往金陵省忠襄公墓学士虞公送以诗壮鬰沉痛使人流涕因用韵为别次篇逺哀雍公以虞诗序及此故也
　　边陲侵轶寻常事但恨朝臣少宼莱汴水殿荒秋鸟下金陵城落暮潮来忠臣遗庙长存祀异代诗孙肯一哀理櫂又为江海去不妨览古更迟回
　　窥渡骄兵凌采石抚军使者出蓬莱东南国势一朝定吴蜀江流万古来诸葛八图司马走临淮孤冢杜陵哀只今贵胄知天道奎壁光芒与汉迥
　　寄旌徳宰刘粹衷
　　吾宗令宰才名好别后相忘已二年海内旧推晁氏策江东今诵鲁恭贤清防日月资衡鉴紫笔烟云发翰篇早晩考功催上最买船拟待字江边
　　简晏提举
　　胸中至寳等隋和鞭凤曽闻第一歌天地百年乔木在山川万里宦途多诗成夜月扬州笛赋罢秋风赤壁波读彻大编无一语低头东野愧如何
　　辛亥清明日陪彭琦初黄用实八人同登螺山瑞华用仲子尚文韵二首
　　小磵回碕响石钟意行忽忆去年重楼光纳胜空千境山势増髙得万松经案香销风动麈禅房花落昼无蜂嘉禾桥外经行路惟有青山似昔浓
　　故人新句妙何隂一笑相看得防心胜日从来成邂逅老懐正复托浮沉山含万古春晴薄水挟孤城雾气深随意酒家聊复醉暮归未用典腰金
　　再用韵酬同逰诸公二首
　　听尽城钟听寺钟暖风扶醉觉衣重粥鱼饷午催僧饭酒榼行春酹墓松羇客得晴辞枥马归人分路各房蜂簮花泥饮田间老我自不如渠兴浓
　　万古乗除阳复隂四郊歌哭一伤心天留世外羣仙隐地俯城中万屋沉人影夕阳山郭逈野花寒食墓亭深古人饮酒元非达要胜﨑岖利槖金
　　又酬同逰韵
　　墓里何人是可儿生前当复喜吟诗百年风物归双鬓樽酒江山偶一时觅寺凭髙人慷慨簮花扶路影委蛇儿童能赋何堪喜正觉吾生已有涯
　　送郭可玉肇庆教授
　　万里东风送驿防大堤杨栁照袍蓝已观泰岱行天下要识梅花过岭南才气自堪供盛世文章元不是清谈明堂礼乐须公等学掾遥知不待三
　　送袁从逊赴萍乡州税使
　　春深山路乱花开賔从徐驱骑来要地车航通四境盛时闗市亦髙才簿书未用妨山水气貌终当重省台李郑旧逰知近否杖藜携酒试徘徊
　　和萧可则
　　平生君我掇皮真闾里相望白髪新共似顔郎终未遇谁疑郭解定非贪盛衰正可亡何饮还往寜妨见在身今世翘材须杰士会防代对笔生春
　　送苏学士
　　翰墨元如万选钱云霄横骛正青年宫花未试郎君马门雪相看坐客氊已觉功名须命分定知学校要才贤风鹏变化终难料眼防青青九万天
　　送彭宜賔赴潭州学録
　　盛年才气自无双振铎长沙佐泮黉人物古来推楚产文章天下説欧乡湘江春水云山近岳麓秋风草树苍豪杰功名须异路定超天马到长杨
　　丁巳上元前一夕留饮萧氏斋中和友人韵二首
　　香篆萦帘九曲盘清樽对客语更阑不妨小雨留人住未觉东风到酒寒绛烛绕廊春意閙玉笙连巷市声欢文园元有吟诗渴更爱茶香透舌端
　　楼外青山势折盘春愁正在最髙阑落梅门巷行人少细雨山城薄暮寒醉里闻歌偏易感老来抚节强为欢戱拈诗句偿今夕尚觉春风满笔端
　　饮罢偶赋
　　雨中箫鼓满山城节序偏供感慨増贪听清歌行美酒不辞白发看华灯粉登夏果明羣璧菜挟春风响碎氷却忆去年山水夜笼纱醉踏雪棱层
　　枕上再赋
　　十二胸中策太平敢从明世叹无成人方走马穿花市我亦著书赋铁檠午夜春寒偏到客百年节意独闗情天机流转谁能识明日千林看发生
　　元日和尚文韵
　　炉瓶得火自喧喧守嵗何妨更不眠爆竹四传知欲旦屠苏首饮记它年破愁未许疎椰榼助暖还思买艾氊天运先从梅栁见向人偏自作清妍
　　送黄新之教古端
　　声名畴昔重南州又看儒冠理驿舟要识海波穷壮观直寻石砚亦清逰桄榔叶暗诗笻瘦蕉叶花浓讲席秋帅府祗今须杰士知君谈笑幕青油
　　题安成李氏秀野亭
　　人生役志是虚名富贵谁言胜隠沦数世衣冠前辈意百年亭榭太平人美花修竹随时胜流水青山绕屋春今世恨无摩诘画不妨诗笔发清新
　　逰新淦兴善寺三首
　　不待前期偶出门酒壶诗担防郊原树连山势髙藏屋路挟溪流曲抱村老遇清逰偏易感醉思往事了无言此生定合重来否细踏沙头屐齿痕
　　欲雨不成云往还笋舆穏载度禅闗青天四匝髙峯外白水交流乱畆间经论己随仙客去佛烟长共老僧闲竟忘栢子西来意惟有溪声送出山
　　禾陇髙低千万区野花荞麦半萧疎山深木石含元气地峻云烟接太虚殿牖旧尘扄古佛山门遗扁认尚书兹逰似亦为天妬归路萧萧雨满车
　　张自翁有诗赞兴善之逰用韵为谢二首
　　终日居山不见山却须髙处共慿阑便寻惠逺觅方外安得孟君来坐间秋闰风防乌帽穏山深雨足白云闲平生玉笥劳清梦为报先生一破悭
　　独乐名园屋上山竹深缥缈见朱阑山林嵗月羲皇上诗酒风流晋宋间列宿髙蟠胸次濶奔霆不放笔端闲一时唱和堪成巻自笑才情老更悭
　　再和曾学士
　　平生正自赋囚山尚有清逰兴未阑胜日酒樽思向下西风世路笑黄间江山阅歴羣贤尽传注消磨百嵗闲嗟我与公当几见溪桥来徃未须悭
　　和曾学士见贻二首【求作刋乐府题辞集名秋山笛谱中多情话】
　　囊有相如卖赋金笛中一曲可沾襟武夷夜裂千峯石黄鹤秋吹万古心天上知音梅柳动山中懐旧嵗年深清平进调须君等不向明时叹陆沉
　　风水霓裳妙可听断云过鴈笔纵横扬州杜牧楼中梦淮海秦郎天下声骆马柳枝余感慨沉香芍药待才名从今伐梓供新谱流播梨园与妓营
　　和娄行所雪二首
　　眼看大地尽虚空元气沉沉万籁风仙鹤晓归千载柱玉龙夜战九霄宫人方羔帐歌初缓我亦渔蓑句未工破蔡骑驴俱有命烛花闲翦小中
　　盛年霞佩簸明珠坐愧前鱼不泣鱼嵗晏多愁仍作客老来厌事未忘书君宜翰墨收功早我亦田园作计疎莫忘溪头来往路笥山防雨水舒舒
　　上元次学翁兄
　　春似髙人唤不来轻寒钟鼓自相催年华未了供灯市节意聊堪托酒杯菜甲半存氷地裂桃花预约雨时开故园风物今何似惟有初心不受埃
　　赠萧克有赴兴国税务
　　小驻青云九万程涂商里贩乐寛平古来闗市多贤哲盛世舟车少算征雨涨玉虹滩石减春深金鲫郡池清看山携酒吾曹事定有新诗许共评
　　赠胡履平偕克有之兴国
　　主賔二美古称难笑语轻舟十八滩幕有仁言官政善士从知己旅懐寛文章不肯时科试山水元须胜士看想见鬰孤吟赏旧渚烟汀树满毫端
　　和友人逰洞岩追用须溪韵二首
　　岩里桃花千嵗开岩扉无复老仙推万山挟洞人间断一瀑如川天上来古殿碑横苔入字忠臣像老月窥台平生欧尹神清兴为约秋风更往回
　　云峯彷佛画图真石戸深藏万古身山水何知天下事神仙本亦世间人日髙坛树三门午雨涨源花满洞春济胜寻幽平日意天风吹动华阳巾
　　再和逰洞岩友人韵
　　白日行云防碧峦使君应在最髙坛江山有景待人胜富贵成仙自古难夜月飞笙王母下灵风啼鹤石门寒眼前佳致不常到更愧嵩恒万里寛
　　和奔元凯
　　五月轻寒到纻衣小坐数晩花晞清时有道防生拙白发无情壮事违万古成亏余物论百年晴雨看天机知君已是蜚腾暮欲访君平问少防
　　和王观善赋弟观光一览新楼之作
　　一室髙明眼界平东头正可着难兄青山流水当书案过鸟行云落砚盛世无人忧防敛髙才自古托耘耕蟹肥酒熟君当醉不用哦诗费度营
　　谒安成魏君坛留宿其下
　　一溪抱峡玉潺湲竒草幽花满古坛千岫月明丹石去万松风转斗垣寒白云可踏天垂屋老鹤不归人倚阑定有吹笙王母下露凄夣冷欲生翰
　　防村道中
　　少日脩涂几往回犹持华发走尘埃江波滚滚晩风急山气茫茫白雨来十里陂田寒麦短数家野屋小桃开天机物理谁能诘且醉春醪浅浅杯
　　发洪州
　　童稚相催忽白头西风满袖古洪州重阳天气村村雨残柳人家处处楼樵牧忘机鸿北去古今无迹水东流卸帆旋买枫林酒饱睡归舟十日秋
　　九日和鞠景中二首
　　秋风门巷马萧萧佳节相看愧寂寥嵗月蹉跎供客老心胸垒块倩谁浇九州子美犹能健千载渊明不可招短发隣翁簮菊满逢人犹记説前朝
　　少年共饮赋苹萧老去欢悰日寂寥海内渐惊前辈尽风流更觉后生浇纪时尚有篇章在应俗还从里巷招坐想清时文物盛茱萸分赋满中朝
　　重游青原回途过清都防和坡韵
　　门外江流万里东青山曾识老仙翁百年客髩东风里两岸人家落日中蜡屐平生须几到桃花前度有谁同文章随意成千古草树荒荒老屋空
　　上元留宜春罗氏一本庵
　　帘外行人曲曲回雨余趺坐听溪雷语音未觉乡风异山水何知此客来堦鸟飞飞行小桁盆花的的照深杯儿童不负今宵好旋作红灯挂落梅
　　逰青原山
　　百叠青松夹路苔白坡隠隠转晴雷雾消万瓦行空动钟静三门照日开石似祖师无语荅山如处士待人来古今湛辈消磨尽小倚危阑首独回
　　和刘实翁
　　出门握手振尘裾妙语犹能破叹吁陌上晴花吹婀娜墙东风管度喁于百年有酒春如许一笑无渠我亦孤山郭青青何处尽种松未可待全芜
　　寒食和友人
　　二月防暄试白团得晴一笑未应难故人不至花频落好句初成酒半酣郭外渔樵无世念墓门翁仲防人欢夜归坐听潇潇雨自剪西堂寸烛残
　　江上清明和友人
　　北郭山花开赤防东津榆荚作青钱大江万里云连野元气千春树接天豪杰尽随流水去文章未许俗人怜感时惜别俱常事莫放清愁到酒边
　　喜李伯英至自燕
　　辇路天寒雪没靴朝鸡夜杂扣牛歌五年相望髙堂健万里归来一笑多献赋未应惭大礼封侯终待取长罗缁尘败线皆春色门栁新年已扫蛾
　　偶成
　　世事难谐似热沙朱顔不驻转年华浮生又听山中雨胜日长防客里花逺树行人峯入画春泥小巷燕谋家故人不隔东风外日暮吟诗寄过鸦
　　暇日至吾庐亭
　　小池浅浅落红堆犹有荼防可酒杯种树十年堪共待扣门一笑胜频来楸枰坐久霑危露纨扇晴嬉堕脆梅为报诗人笺注苦暖风天棘蔽堦苔
　　渡江
　　白沙青草接平皋水郭津亭系钓舠晩市千家红蜃动秋波万顷翠鳞髙江山如昨少年去天地无情客子劳一笑同舟屠贩子俯船亦似惜霜毛
　　和友人小饮鹭洲
　　草树长洲起夕隂谈经人逺去鸿沈陌花几见遗民老城鹤能言千载今明月大江秋入笛凉风万竹客横琴却思少日经行处沙港扬舲五尺深
　　和友人逰青原
　　忆与诸贤共解骖重来扣防感羊昙渊明未了溪边笑次律寜知树下函胜地祗今供过客禅机正复入清谈古今邂逅俱成佛试向庐陵米价参
　　送文尚志赴寜州判
　　天上清风起鳯毛贰州草草试英豪乡人未老旗旄惯世故无穷阀阅髙緑鬓朱衣生爽气红妆画舸下轻涛政余闲品新茶味想见吟诗压楚骚
　　燕
　　穿径回檐掠沼波语言扰扰竟如何形骸已外机心少天地为家客路多五月帘帏毛羽足百年巷陌子孙过废兴正尔渠何与一笑诗人费苦哦
　　和刘尚友题夏深道南斋【深道昶之父】
　　曲阑横槛秀无尘短巻脩琴澹可亲草意欲供新得句桃花犹记旧来人江山有待天寜借客主俱佳笔有神更爱屏梅丈人行要论髙品不论真
　　九日同萧焕有兄弟萧安国陈诚伯彭天玉华明胡履平凃率脩兄弟泛舟观桥吉塘饮酒桥庵顺流而下登西防寺城冈山复饮山亭观先朝所赐庙神刘诰封及砚泛月而归和焕有韵
　　斜日千峯生缬斑凭髙饮酒未知还百年寒暑朱顔变万古兴亡白鸟闲野叟岂知酬令节【是日耕夫极多】髙人从昔爱名山回舟月色寒如水共指城楼杳霭间
　　老来诗兴尚能豪九日登临不惮劳山挟鹭江千里去人行鹫岭九霄髙萧萧掠帽风无力炯炯揺波月有毫更欲纵谈归意迫髙城处处发蒲牢
　　和凃率修
　　出郭意行何所归史家园里得新诗野香一迳客稀到秋兴满山僧不知老爱故人鸿得侣愁欺短发叶辞枝他年尚有经行约莫忘西门见月时
　　和友人吉塘桥
　　曾唤春舟不肯回祗今两岸纵徘徊人随飞鸟空中过仙跨长鲸海上来驱石势疑秦迹幻济川事继禹功开偶然题柱寜惭老笑倚危阑试一杯
　　又和登神冈山
　　俯看人间渐渐遥羣峯在眼不须招大江平楚几千折老庙空山五十朝野旷云鸿风谡谡天虚秋树晩调调诰绫赐砚传看久不惜归舟月共宵
　　又和凃率脩黄泥上塜
　　扶醉行歌日未残逰人风致路人防山城天气菊花早郭墓秋风麦饭寒得句何妨催落帽杖藜岂必逊凭鞍身名杯酒俱从分邂逅相携胜素欢
　　赠何善积【抚州何时字了翁宋名士其侄大虚复知名善积大虚子】
　　大虚相闻不相识今见其书真国琛豪杰不多留竹帛文章自古半山林故人狗监谁称赋贾客鸡林定卖金传业佳儿今喜见五弦应可得嵇心
　　寄题龙兴万允善竹友堂
　　万君隠居湖水湾楼前数竹胜满山九州佳士谁可语尽日此君相对闲樽爼风凉琴不断亭台月冷凤初还神交千载徐苏近俗驾无劳此欵闗
　　十四夜月【乙亥】
　　村家薄醪可醉歌瓦巵不用金叵罗世味真如今夕好月明何待十分多风来古树疑防雨云防长空湛碧波须信谪仙贪痛饮犹胜子美苦长哦
　　十五夜月晕
　　西隣邀饮夜初深四座能歌有几人淡月外环清浪晕云乱布白龙鳞闲情常恐良辰过老境偏懐故里亲雨足墙东丹桂好清芬乱蘤一枝新
　　故居南山感兴
　　凉风薄日满天地团作人间一片愁衰栁马嘶山驿晩冷菰鴈落野田秋吕安潦倒黄公酒杜子萧条白帝州欲説旧家无故老杖藜黙数昔经逰
　　乙亥留故乡自夀
　　七十古稀今已迫回头一一记儿时三生我岂后商隐【旧常梦与李商隠语谓余乃其后身】四海今无半子期盏斚有情聊畅适文章无用祗娯嬉旁人莫比耆英辈但好商山学采芝
　　赠曾伯璋嵗晚归重侍下
　　城陌鸡鸣夜又晨归途才遇栁条新科名兴废浑闲事学业脩明见古人大雪千山文斾起东风三世防衣春诗邮来往应非逺要见灯笔有神【伯璋从余学有竒材防识掇科可必而遭逢科废犹大肆力于学业歳晚归省重庆时值大雪因赋此以别之】
　　送刘髙仲考试武昌兼柬龙仁夫
　　又闻隣省起髯刘还共波龙学海逰天下斯文宗白鹭庐陵遗老尚黄州孤罴谁擅三千字双鸟髙鸣五百秋后夜月明南北共定知吹笛庾公楼
　　旧尝梦崔嵬若仙境者楼观肃然香气袭人得二句云天悬桂树三千界人在梅花万斛间竟莫省何故偶闲坐忆此因谩以梦中所见足成之【己丑】
　　珠帘坐卷烛花残殿上昭仪拥翠鬟红日牙旗明晓仗青烟雉扇立仙班天悬桂树三千界人在梅花万斛间始信蓬莱司下土坐繙前史烛忠奸
　　春日故乡意行和杨伯允二首
　　快士游从不在多清言雅韵过云和行春岂为花三朶买酒恨无钱两娑丘水迹陈乔木尽儿童学废古书讹临溪未可轻相别借草何因更共歌
　　鹿山山下水流多小扇轻衫令节和隔屋髙花风婀娜半桥野树日婆娑驿池水减蒲芽短山磵泥干鸟篆讹乡里往还吾独老喜听隣屋晚弦歌
　　和髙方大初度日登中华二首
　　仙仗临风立翠华殿门诗客帽檐斜霓幢曙景来三驾麟脯天香赐九霞半夜川岩灯作市千年日月鹤还家宴阑阊阖闻恩语海屋新筹与夀加
　　到祠七十二云扉倚视齐州一粟微万树挟风涛汹涌千峯倚汉石嵚碕银河垂屋天如近瑶斗当坛夜有辉欲与浮丘谈旧事琼楼髙处未能归
　　送龚如逸赴南康学正
　　秋风千里送飞帆又献儒冠俎豆间美教古来无鹿洞清逰天下少庐山防雏防服三年别骑马青衫一日还渤海家声元有旧云衢努力更追攀
　　和许山立见夀
　　两袖秋风酒一中浩歌无复问穷通极知白发形如木谩忆青年气搏丛随意文章逃俗谤可人谈笑有君同平生最是钟情处明月娟娟水馆东
　　和彭叔和见夀
　　何必致身卿与陪折腰受辱始归来嵗年不禁衰容改天地犹容笑口开君似坡仙分铁杖我如洛老托春杯郭门西转青塘路却欠闲田种芋魁
　　叔和再用前见夀韵贻诗再和二首
　　里巷周旋得屡陪过门兼辱好诗来清如庐瀑千寻落壮压衡云万里开佳气长浮茅屋雨清风犹在菊花杯籛铿嵗月应分授簸弄明珠到斗魁
　　庭下莱衣曾共陪城西谢墅许频来秋风白发千茎短暮雨黄花一丈开雁背云寒谁寄字蟹螯霜晚预持杯小春天气无多日却报庭梅早试魁
　　九日萧孚有约诸贤登髙遂访青龙寺午至桂溪桥饮于小庵晚登庵后山借草松下浩歌痛饮举酒酹野坟又呼樵童为山歌行者属目赋诗二首
　　朝寻古寺石齧屦暮上崇丘风掠冠狂饮眼防红日尽髙歌声入碧云寒乱峯犹作太古色野墓不知逰客欢何必龙山为故事赋诗留与后人防
　　九日同登西郭墅古人落帽我巍冠孤城雁过秋台回半岭樵归暮笛寒嵗旱黄花难早折年衰美酒强为欢山歌雅曲相和发惊倒行人注目防
　　又和同逰二首
　　引杯常在众人先杯里青青见逺天白发偏惊人少壮黄花不管世妍长云老雁如行客落木空山又去年欲唤八仙同醉饮酒中聊复托逃禅
　　随意登临处处过何须泰华与岷峨九州佳节吾生老千载清樽少者多晚日杖头能一醉秋风枣下不堪歌凤山此日荒凉路曾见黄花拥翠蛾
　　彭叔和和余九日诗次韵
　　共醉黄垆无吕安重阳谁与正纱冠百年风雨鸣蛩晚万里江山老雁寒陶令凄凉无菊对杜陵潦倒奉人欢城西赖有彭居士来往真能耐久防
　　罗履贞同逰石洞
　　彷佛逃秦第几源寒花流水绕溪田石门千尺闗元气野屋一村开洞天髙塜鹤归忘嵗月深山老树识神仙与君共酌亷泉酒小住人间五百年【是日履贞初度】
　　丁巳人日袁本清邀诸公郊行次刘尚友韵
　　古来人日自难晴乗兴招邀一笑真山寺徘徊频避雨路车徐疾各行春连峯下瞰千家屋絶阁还空一世人花事从今当渐盛不妨来往更相亲
　　次日再用韵
　　已雨犹留一日晴东风邂逅谒羣真【是日出城西北多入仙宫佛寺】江山又见新年客城郭曾经百代春能读残碑犹我辈纵谈旧事有何人夜归未觉沙堤湿炉火书更独亲
　　寄题翠屏晩对斋
　　幽居缥缈出修林读易焚香坐夕隂归鸟不知元化役青山俱是古人心鳌峯云散天如画玉峡风来树亦琴用世驱驰成底事始知一静抵千金
　　送曾韫晖赴京任檀州学正
　　芳年儒正紫貂裘北出都门亦壮防五季山川分汉界太平学校过檀州禁杨拂籞黄金色泮水通城碧玉流寄语向来勒碑客笔锥倘可到封侯
　　壬子八月十四夜对月
　　万里轻隂晚忽收天公有意作风流今年对月又为客明日无云始是秋多病情懐成老态早凉天气似中州少陵儿女痴何似共景悬知不共愁
　　十五夜再和二首
　　银河垂屋夜氛收卧防长星一防流万古尘劳余好景四时风致是中秋天悬海外三千界月满人间几百州殷庾升沉俱不见即时有酒未须愁
　　林下杯盘夜未收尊前何必尽名流人生快意元轻日客里中年最感秋酒满恨无歌赤壁月明闲聴説扬州故人只隔行云外剰着新诗寄四愁
　　送赵光逺道州寜逺税使
　　故家乔木鬰衣冠小试司征第几班鹏翼未抟千仭外马蹄初踏万山间门当逺峤花连屋县接清溪水绕闗诗课书程应不减东风早送锦衣还
　　忆凤二首
　　举世堂堂福禄人衰门衅咎独何深学违素志元安命老哭才孙最损心暑载渔舟翁挽柩夜归僧屋鬼同林庭前桧竹隂隂在陈迹如今岂可寻
　　清姿方颊两眉扬从我东西近我长诸子谁能髙意气十年却悔学文章眼前言笑疑生死箧里诗书半在亡坐愧太丘真有徳贤孙迎客立成行
　　送宋赵仪赴贵徳知州
　　秋风千骑拥旌麾画角髙吹出塞诗绿水山川唐国界朱轓人物汉官仪信知懐土非男子更觉専城贵壮时三叶郎官人白首向来顔驷有谁知
　　次韵萧上舍仁叟赋杭州旧逰
　　帝城钟鼔雨初晴御栁春烟绕禁青万落湖山天逺近百年歌舞梦酣醒别离共叹秋双鬓兴废惟余月一庭寄语遗编须爱重清时要听伏生经
　　和学翁兄【以下多前至元戊子己丑间作】
　　晴阁题诗初振袂暮山聴雨更懐家功名有分可通袖变化难期本算沙无地早栽他日树有愁偏见客中花众縁起灭从来妄欲扫尘埃防法华
　　和孚有
　　山雪半消如白衣楼髙病眼离离微钟雨湿依林麓饥鸟天寒下水涯潦倒醒狂那敢醉蹉跎晩合政如痴十年聚散今成又长忆江头共立时
　　和刘咸吉
　　饥鸟翩翩欲下池天寒篱落雪消迟一年又向清谈尽此士能令终日思江水送人惊草草山云催句助竒竒春深故里桃花路准拟掀髯读寄诗
　　新年简彭琦初
　　今日新年春意动梅花一片隔溪飞樽前风物年年改兵后衣冠处处稀乐意百年能防遇故园何日与君归昨朝扰扰成何事惟有尘埃满素衣
　　题萧将军庙次欧阳山立韵【萧将军庙在吉文山中碑无名字但载其提兵五万逐寇一日俱死】
　　将军汗漫化人城犹得逰人小队行海上田横从有士山中邹湛竟无名东风亡国何曾战上日空江几度晴杜枌隂耆老在陌头过马讶升平
　　次友人花朝韵
　　此日晴暄自不多明递隠有云过山深聴雨人犹卧病里逢春意若何四海交防无古道百年风雨得狂歌东林草木多生意飞杏青青过薜萝
　　中秋留故居兄弟对月分韵得多字
　　棘院功名风雨过柴门兄弟月偏多分诗莫作中年语对酒何妨壮士歌老桂欲花先扑袂长空无籁淡横波却思髙馆吹箫罢卧聴萧萧雨打荷
　　丙子嵗除夜坐过半
　　长街钟鼔未闻声驱耗谁家发小钲世故千端人鬓改天轮万里嵗功成烛花似报明年喜酒味聊供晩节情七十古稀欣尚健戱拈彩笔觉春生
　　新元【丁丑】
　　闾巷重逢后至元却思丁丑乱离前藏家雪案三千巻阅世霜髯七十年枯槁恨无元亮酒衰慵不着子云梅剰作新年意颇觉三生有宿縁
　　春雪
　　开嵗雨隂连十日雪寒兼与旧春同乾坤半落穷荒外楼阁横陈淡月中瑟瑟松篁山屋夜疎疎鼔角郭门风梅花惯与清寒敌却喜羣英未放红
　　雨中出郭访友
　　骤解冬绵复用绵江城二月社寒天野桃漠漠一村雨山屋冥冥半坞烟燕子未归风满面马蹄不度水生川惜无浊酒供清兴但把新诗荅暮年
　　次韵龙文璟送萧公着省亲池州二首
　　杨栁津头送客行杨花满路荡春情江南览胜重湖大男子从亲万里轻锦舫浮春宜丽日防衣趋郡及清明严君问讯烦多道要借光尘保至清
　　螺川日夜向东行不放思亲顷刻情珍馔逺移榆滫美锦帆顺逐栁花轻山围呉楚青春濶天泛江湖白日明好向芳年供世用直陪鸳鹭立西清
　　清明和李亦愚
　　煮茶闭戸防残编风味凄凉似玉川春到名花偏久雨人逢佳节恨衰年棠梨野馆轻寒燕杨栁人家薄暮烟新水夜来生郭外麦畦桑陇不论钱
　　送周仪道往池州谒萧经歴
　　三月江南湖水平周郎理棹旧知津古来多附青云士秋浦今防白玉人燕子拂波江驿晓杨花扑面柂楼春老亲不管离忧苦凖拟秋风荐鹗新
　　和彭天玉雨中牡丹
　　待得名花值雨寒横斜妆泪洗铅丹霓裳仙子泉初浴碧袖宫花唾不干絶色从来伤命薄好春不肯借人防钝才难续酥煎赋三叹君诗似镆干
　　次韵龙文璟宜逺楼共饮
　　草树连洲互短长倚阑搔首感行藏万家楼阁浮元气千载城池阅夕阳坐上笑谈形独槁向来歌舞梦犹香【宜逺楼旧为欧阳巽权燕饮歌舞之所】公墩我屋俱堪醉寓意何妨学列荘
　　夀萧熙绩
　　药鼎丹炉不试烟绳牀麈尾似行仙山林犹见贞元士天地重开绛甲年竹简满堂供老读芷花千斛着髙眠旁人却怯酡顔故不是稽山棹酒船
　　夀萧熙明
　　髙树清流四敞轩棋声永昼不惊蝉八千戯玩春秋海五十何知富贵年羽扇风流天下士药壶潇洒地行仙夀觞不用人间酿夜泛荷花露满船
　　夀袁恭甫
　　先生无酒自顔酡笑掷人间玉叵罗金谷楼台随地胜铜人嵗月入诗多邻翁重见三千履【时迁芗城胡尚书旧府】春色分藏十二窝为问东瀛消息好青衫催染楚江荷
　　庚午春大霰戯作
　　海风吹雨旋成坚簌簌琤琤乱耳边一夜白云俱在地九州洪水复滔天已知世上无此洁谁在空中作许团若借齐奴供买妾不妨列屋贮婵娟
　　上已晴和刘志霖路教
　　春色蒸人晕肉红小杯初许共东风过时不赏花薄命乆雨得晴天有功歌舞岂知蚕市过升平应在麦畦中咏雩童子今俱壮不怪须髯蚤似翁
　　寄友
　　省吾堂后黄梅落大雪樽前倚紫丝近防匆匆愁更长暮山莽莽笛孤吹扬州他夜帆归好崇福防花马到迟露下空庭谈语絶偶然入兴一题诗
　　挽周耐轩縂管
　　夣里诸公歴歴存夕阳懐抱与谁论江河春色流天地城郭居民有子孙过马时来廷尉宅敝裘欲老故侯园桐乡遗爱依依在风佩应归月下魂
　　挽赵学圣【程雪楼铭子昻书】
　　曽从羣彦识堂堂今作哀歌寄白杨异代风流存寳玦暮年出处重铜章襃衣犹起乡人敬白发闲防世故长栁墨韩碑真不朽槐阴事业属诸郎
　　挽洪菊潭
　　乔木江南可几人君如杞梓秀儒林一乡自重文翁化匹士能行后稷心道轨异同人百代经畬殖落意千金只今耆旧凋零尽白发秋风泪满襟
　　挽刘子清
　　人才从古混泥涂世论安能定智愚一语全城青史少千金散众俗间无管萧无位虚长算绛灌成功本匹夫见说诔文余四十寳珠定慰墓中枯
　　挽饶玉甫
　　盛朝有志展才贤晩嵗逃名托妙方外成功偏及物古来策士每成仙【尝赴都陈言】书台花好春随屦诗屋云空夜语泉未信经纶虚一世不妨铭些寄干年
　　挽瑞州伍兴甫縂管二首
　　豫樟连抱起微苗雨露涵濡托圣朝冶铁丙君雄郡国【以鼓铸兴】吹笙秦史立云霄松滋学子干年廪洪浦行人万古桥能救民饥希富范恨无仙道继松乔
　　湖海成名范蠡船鬼神受役尉迟钱门开钟鼎三千客身阅云泥六十年智士经纶无槁项盛时意气即飞仙栁枝骆马应犹在松栢春风緑绕阡
　　赏梅和刘景行韵
　　浅浅韶光淡淡梅新年笑口偶然开佳时风物宜诗句老境情懐托酒杯天地囬春如有约明时用世愧无才伏生九十知犹健倘有求书使者来【景行年九十】
　　龙文璟和余韵次谢并简汉英
　　二妙能诗旧有声笑人笔退似闻钲黄金苏子游偏逺白首扬雄宅未成共信他年终用世相逢一笑岂无情梅花池上先春发縠縠微风琖面生
　　七言絶
　　题京兆图后二首
　　谷拥殽函水注丰铜人草树几秋风山河万古原如昨歴代成功自异同
　　连云宫阙照南山遗址荒荒白鸟还百代英雄何处去空遗尺纸在人间
　　题明皇并箫
　　青鸟西来太液池霓裳舞影落瑶墀并吹玉管同心调惟有姮娥月里知
　　题张敞画眉
　　京兆春风到栁枝翠帘缥缈逺山竒梁鸿亦有齐眉乐不要人间黛緑施
　　游新淦兴善寺和彭自强三首
　　山风阁雨帽檐斜墟落秋阴菊未花豆叶鸣蛩行客迹槿篱吠犬野人家
　　流水琮琤响涧矶棕花芋叶与阶齐木鱼昼静山僧出独绕脩廊防旧题
　　红叶山门半掩秋寺童不悟客清游楞严满案无人诵庭下黄花一叶留
　　宿荷花荘
　　晩宿山荘待雨晴夜深云防月痕明茅庐四面溪田绕半是蛙声半水声
　　乙巳上元日晩入城
　　鞾屐鏦鏦踏乱氷笋舆寳马出纵横城中三市红灯动江外千峯白雪晴
　　题萧孚有为罗履贞所作兰竹图二首
　　劔叶缃花万石间无谁可共此幽寒湘累纫尽秋风佩未必曽来月下防【巻中有月】
　　岩笋横斜出穉龙林梢偃蹇受清风嵗寒石友聊堪共未许山王着此中【巻中有石】
　　题画江涛
　　人心不是巫瞿峡下笔奔腾起怒湍别有一初真止水无谁肯画与人防
　　题李鹤田穆陵大事记后【宋自穆陵升遐元气尽矣时攅宫属官李珏纪其本末颇详桥山剑舄歴歴如见异代览之亦为凄然李吉水人号鹤田先生此本今在庐陵罗祖禹家其子中行以示余余因用鹤田先生陵下元夕韵以志感慨云】
　　陵寝巍峩十二阑西兴吹角浙江寒老臣无限遗弓泪冩与人间异代防
　　萧氏文防堂罗汉栢二首
　　秋风满眼古人稀虚馆重游老愈衰惟有亭前双栢树昔年曽见往来时
　　叶修如栁色弥正榦坚似桧身难长莫嫌生世春风少嵗晚相期傲雪霜
　　题刘侯所藏十八学士锡燕图
　　天策诸贤佐大功一堂宻勿古人风当时上下同心处只在从容锡燕中
　　癸夘元日晴继复雪亦不废出谷日复晴归乡途宿上元观灯野庙随所赋得十絶
　　钟鼓笼铜报晓晴残灯曙色近帘明老来最忆儿时乐拜罢新年处处行
　　烛痕防防堕红银香影明窓缀曲藤春帖自题还坐乆梅花瓶水渐生冰
　　市门处处系冰花灯影蛾云动绛纱走马城中三日雪不知春已入谁家
　　朱门日日泊髙车陋巷冰枝积寸芽春色不随人意薄夜来潜到小瓶花
　　沩山人日马蹄忙悬胜轻寒剪剪黄闲笑梅花无媚骨至今不洗夀阳妆【庐陵城中人日士女多游沩仰寺】
　　杖履新年第一行江山残雪画初成春风嵗嵗藏何处又与人间作晓晴
　　聨袖吟诗不计程暮投村店屡占晴霜浓睡熟无人唤误待城头画角声【是日自城归遇学翁兄同宿于途】
　　雪后乔松旋作青村家沽醸白如银山中未见新年厯闲剪桃梢试立春
　　緑麦黄栀染茧丝纸旂戏鼔祭丛祠少年风物今仍在别有伤心人未知
　　驿门北女卖蛾儿水屋红灯出树枝邻笛孤吹春未动一帘微雨似秋时
　　惜春
　　西郭桃花蜀锦机东池杨栁越娥眉少时不惜春光好老大逢春意始悲
　　江行春望
　　万里春晴万里风轻寒漠漠晩推篷江边篁竹冯夷庙一树桃花尽意红
　　赠李福元卖书作墨二首
　　经筵午茗坐白虎词舘夜烛分隃麋人间书墨非无用澼絖天寒我自知
　　秋风落落拈书卖白发悠悠被墨磨莫向朱门痴坐乆小帘歌罢扫浓娥
　　题松石图
　　受命大夫曽涴节误恩三品亦防讥何如山谷闲松石阅尽兴亡与是非
　　题浓淡竹
　　逺防如淡近防浓双立亭亭傲晩风俗眼未应轻拣择此君清致本来同
　　邻有废屋乆闭金沙一枝忽穿屋山而出众为惊顾然亦竟无一赏者
　　古屋幽花闭不知忽穿碧瓦怒横枝辛勤自致髙堂外却得行人立顷时
　　炯炯花红立断烟终无把酒为渠怜东风阑槛金铃防未必真能絶世妍
　　元日
　　晓街泥浅马蹄过元日虽阴气已和处处桃花如二月东风应比去年多
　　五日
　　中年懐抱渐无悰节序蹉跎半客中案上离骚今不读一窓清梦卧南风
　　乙巳五月过泸江
　　抱田曲水走脩蛇溪势如鸣万叠车山雨挟凉闲客扇渚云分暝失人家
　　城归途中春暮野阴风物苍然
　　津桥半断水如雷屋角古坟青草堆三月荒村春最惨万山微雨棘花开
　　新淦道中二首
　　道中老人旧相识怪我重来鬓似防江桥流水今种田手记埀杨添十尺
　　沙坊江上海棠开红锦漫漫围古台死后有花不能防生前还解防花来
　　庚午春夏闲居即事五首
　　闲居山郭闭柴门过雨防花防晩晴万叠松筠春绕屋日长敧枕聴莺声
　　老托园林困雪霜橘株病悴蕙枯黄荼防独擅春风力无数新花出短墙
　　桃花梨花争满园金沙玉棠蜂鸟喧少年防花夜载酒老子防花春闭门
　　雨前种苣一两畦雨后柔脆堪作糜荒年不识琼酥味日晏三咽甘如饴
　　门掩薫风小小斋紫薇几尺正当阶谁言省掖偏冝种偶落山林亦自佳
　　谒萧定基墓二首
　　【至元甲申余客九冈暇日从萧瑞叔诸友过湴塘谒侍御史萧定基墓读王荆公所为神道碑至顺辛未八月六日重过其下则碑字多为樵牧所伤圮剥不完俯仰四十八年感慨系之】
　　故舍江边短麦畦少年履屐几徘徊当时良友今安在满眼秋风我独来【故舍所葬地名】
　　赤岭亏剜白水奔江涛髙处复为田古人不见文章在皓首防碑意惘然
　　戏赠吴存道炼丹
　　十二春楼燕子风主人钟乳借顔红何如买取吴家乐长与姮娥住月中
　　乙巳嵗晏连雪和学翁兄三首
　　半月山家雪满门苎畦菜圃浄无痕呼童髙斵梅花冻日贮煎茶水一樽
　　天寒絶粒闭柴门曙色满窓疑月痕起掬大荒浇渇吻恍然气象似洼樽
　　庭雀啾喧下竹门冰花万叠防新痕嵗除一雪竒如此但恨无诗无酒樽
　　题牧童骑牛图
　　山中无古亦无今牛背敧眠老树阴若使读书如李宻岂无机事到渠心
　　题僧枯林兰
　　短筠峭石共清妍笔里幽香九畹传梦到髙僧檀卜国觉来身在画图边
　　题春江烟雨图
　　春树苍苍白鸟飞小洲茅屋逺依微一川烟雨无人渡坐防渔舟晩独归
　　题钱舜举画马用尚文韵二首【马与牧者背驰】
　　东风驽骀满帝里颠倒奚官独如此临冲未可轻一鸣伯乐死矣世无耳
　　刍葭区区困骑竒回头不受馽覊施画图尚有飞腾势未信当年买骨痴
　　题寒汀小雪二首
　　几树萧萧疎宻雪一汀澹澹有无烟江空雁落寒如此只欠吟诗孟浩然
　　天寒老桧湿模糊沙上渔蓑一个无倘有覉人归未得定应误认白头乌【有数乌白头借用燕丹事】
　　横石渡舟有感
　　沙边一树谁家李嵗嵗逢渠白作堆满眼青山衣袂湿又随春雨过江来
　　初秋和友人韵二首
　　髙斋风竹夜幽幽病客无憀早觉秋华发半簮灯一防著书执笔笑何休
　　楼上窓扉面面开青山未接大江隈逥风一飒飞花住万丈晴空白雨来
　　再和
　　已将壮事换清幽坐见髙槐六日秋佳客不来吾亦睡清风吹竹息休休
　　漠漠秋阴未肯开淡云疎雨满山隈与君共熟江头路要待他年梦里来
　　午慵
　　春歩时倾花下酒午慵却放案间书倚窓贪聴溪流急篁竹翻翻雨入裾
　　倚楼
　　留滞孤城又晩秋懐来真倚仲宣楼青山东下连圃坐防耕人晩未休
　　客夜秋风
　　清梦初回心似水红尘未了鬓生丝髙风卷地千林语莫防南山聴雨时
　　春晴二首
　　春暮无人到草莱荼防如雪过墙来翛然闲忆人间事野鸟窥檐梦自回
　　西园梨雪逺如天白水鸣田乱不分野客逢春无一事独寻幽草坐防云
　　城归途中
　　疾风山际两三骑残雪回头无数鸦一路水泥行犊迹隔溪篁竹防人家
　　陪艾幼玊郭逢春诸公郊行二首
　　家家墙短花自好日日春深人不知行过小桥还酌酒坐防流水却成诗
　　向日一出花未开今晨红减白皑皑九州八极春色好年年村落防春回
　　晴嬉
　　晴嬉逐队未应稀芳草谁家騕褭肥人散酒醒成独感倚阑防尽白云飞
　　题秋日江村图
　　黄叶秋风趂蹇驴平洲逺岭雁相呼野舟尽日闲无用只与人间作画图
　　赠墨客罗徳辉三首
　　老李烟煤后代尊一生流落价难论向来贵贱真堪笑车载街头漆寺门
　　汉馆隃麋千载重魏台螺石四方崇世间真伪谁能辨贵在当时出殿中
　　老屋秋风络纬啼寒胶万杵捣霜迟只今天下无真墨重见潘郎世未知
　　题罗宗仲所藏水墨古树图四首
　　枝如腾龙攫云外根若伏虎蟠石间苍茫欲与元气合万牛不动安如山
　　大株枝断削如铁小树叶茂浓如云人间霜雪来未已贞脆当从晩节分
　　古梢络藤雾雨注长根窜石虬龙奔山边新树虽好在俯视仅可同儿孙
　　太阴泱漭万古雪元气淋漓千尺丝岂无仙人食琥珀吹笙夜踞苍龙枝
　　对花偶成
　　芍药花前闲日坐海棠枝下醉时眠自今嵗嵗穷心赏巳负花开四十年
　　题宫中所扫除弃余【宫中每日所扫粪必待宫官防视而后弃】
　　承平宫禁无他事检防犹能到弃余天下岂无当念虑君王用意定何如
　　题李陵宴苏武图二首
　　居延山下马成羣伎乐声髙夜入云初志消磨如卫律殷勤致酒教苏君
　　属国难酬白发郎延平谁与吊沙塲陇西使者如云出却要迎归右校王
　　开嵗六日游仁能寺
　　郭外樱桃已亚枝寺门独立几多时诗人堂下春寒浅时有居民借络丝
　　重涉泸江二首
　　立沙稍稍行人聚踏水悠悠去鸟双囬首十年来往路只添华发照寒江
　　渚篱渔网悬秋日山寺人家起夕烟欲共故人评好句微风吹袖水痕圆
　　赠曽维新工篆章
　　风吹铁笔雪篆法推寻古意还老去姓名谁记忆若为镵刻得人间
　　题罗稚川小景
　　小树敧风老树枯前汀暮霭半模糊骑驴人指髙楼去不识渠家可宿无
　　渊明临流图【一童携琴一张酒一壶】
　　三尺枯桐一斗罍秋风曳杖偶徘徊不知当日临流意四海何人与共来
　　苏武持节图
　　朔雪漫沙几白羝严风吹冻满毡衣少卿驼马弥山谷何似中郎一节归
　　题枯林兰【僧号枯林】
　　缃花幽幽隠道韵剑叶披披吹晓寒城西四月好天气时过髙僧有画兰
　　和赵子昻寄冯海粟二首【长沙易中卿得此巻掲曼硕有和易复索余和】
　　古今翰墨散如尘昼夜荒荒走两轮莫说钟王今不见湖州学士白杨新
　　老粟清名雪作宫掲家健笔骥追风闲思海内文章士敧枕蕉花细雨中
　　玉笥山中有白鹤花顶翅宛然类鹤王兰友作诗送至用韵二首
　　缟衣爪立前除天上人间剪纸糊除却青青三四叶月明满地却全无
　　千载苏仙上帝乡空余琪草似人长夜凉环佩不知处梦觉满山风露香
　　邻家旧有牡丹乆移植荒圃诗以讯之二首
　　十二阑干照日妍此花篱落故依然主人不待姚黄防寒食东风又一年
　　野蔬采采蔽敧叶恶蔓离离蚀朽根草木升沉春不管人间可独有长门
　　和萧克有主簿沅州竹枝歌七首
　　人生结交莫如月人生行路莫嫌热热当三伏易变秋月能万里长随客
　　沅人健饭无盘蔬沅土多热无鸡苏官船自有龙凤茗试冩松风斑鹧鸪
　　沅阳江石生波涛南风吹起十丈髙劝君上滩牢把柁须要一篙胜一篙
　　一州一州木有枝一江一江水可炊北人奈事不怕险南人多情易思归
　　十月天寒买团蒲五月天热水可沽穷通随时不可强当贵有命何悲无
　　山州多江水如烟篙师不耕船如田江流避石还易去船行着篙还易牵
　　黠胥取利如斧樵苛法销骨如膏烧官规难减賨布税县政莫急蛮人徭
　　赣州廖氏云锦亭四首【义取坡公扫却天孙云锦段之句】
　　老仙妙语落人寰千载江山未许闲亭下荷花三万顷疑公犹在往还间
　　小院疎帘四面垂卧防千载叶间天孙为织秋江景付与年年作好诗
　　华亭翠瓦水边家珍簟焚香浅试茶梦与齐奴同富贵小舟夜宿最深花
　　万柄萧萧浸玊虹夜深银汉在楼东世间风月无人识长在罗纨绮縠中
　　题墨梅二首
　　嵗晩江南霜雪天一枝玉立小窓檐古来皎洁人多少受命风埃未可嫌
　　红紫相推独作魁风姿如雪照人开如何爱近含章额误染眉间昨夜煤
　　寒食
　　鸟语东林万竹脩轻阴漠漠意如秋髙斋寒食梨花落敧卧书牀防水流
　　上已独坐三首
　　萧然门巷野人家山鸟行阶啄草芽上已焚香防易罢自冲微雨整幽花
　　春城车马似长安预恐名花一日残邻屋玉笙吹彻夜闲庭危坐牡丹寒
　　春晩无悰放酒巵药炉沸似雨来时柴门昼闭庭花落时有山僧问近诗
　　秧老歌五首【效王邉体江南农夫挿秧上下田长歌相应和其词似竹枝而浅直】
　　三月四月江南村村村挿秧无朝昬红妆少妇荷饭出白头老人驱犊奔
　　五更负秧栽南田黄昬刈麦渡东船我家麦田硬如石他家秧田青如烟
　　昨日田秧乱如毛今朝南风揺翠涛瓮头浊酒莫厌尽厌酒尽时秧又髙
　　春寒风雨来满川牛蓑走遍东西阡郎君骑马莫问渡江头自有官渡船
　　前年东家得早禾去年西家粳稻多我家今年定何似努力耕作无奈何
　　哭萧孚有七首
　　【孚有方厓御史之季子少甚颖异从余游其为诗短篇髙古幽淡追逼韦王长篇丰赡逸宕别有风致皆欲与古人争衡至元三年丁丑七月一日病死士友伤之以其有才而未着其可憾如逢原敦夫九月九日余既送殡城东归途赋以寄慨感云尔】
　　去年九日共登髙絶岭长歌意颇豪今日送君谁共哭一间殡屋大江臯
　　画图摩诘神情逺诗律苏州意句清身后生前千古恨荒荒白日下髙城
　　水槛蒲萄袅袅垂方牀卧病语移时如何一日才疎隔永别终无见面期
　　敦夫短命世同悲伯道无儿天不知白首慈亲髽髻妾一船微雨哭麻帷
　　文防堂中碧树柯评诗赌酒客频过如今深鎻秋风满想见阶苔日日多
　　翰墨周旋二十春莫年卜宅遂为隣永新门外双松树无复相携踏月人
　　螺湖桥外草如烟螺子山前水接天应有故人来下马愁云深处是新阡
　　诗余
　　满庭芳【次韵赋萍】
　　碧唾成花翠玑浮雾水边裙影知谁半沟未合脂水过生肥小扇迎风试拂翩翩去还复差池慿阑处怕伊贪见见了却防归　桥西青不住乳鸳行破一瞬沦漪防疎如有恨宻似相依元是情根种得更千古欲尽何时重相约章台春腻还上最长枝
　　西江月
　　偏是一春憔悴被人闲赋阳台扇遮微雨傍墙回花信余寒栁外　绣果未成双荔打鸦摘尽新梅暗占蝴蝶却飞来睡起斜阳犹在
　　忆秦娥【初见桃花】
　　春愁浅窥人忽见桃花脸轻寒初透小窓犹掩　东风裙湿湘波飐相逢处处如人面刘郎老去怕伊重见
　　谒金门
　　春睡倦自拣花枝行遍昨日新红今日变细挼将袖染翠扇迎风朴面双燕飞来还转帘外杨花帘里燕相
　　逢如未见
　　青玉案【和友人夀席上】
　　春来十日春多少扶路金钗试灯早旋剪夀幡飞蝶小东家垂栁西家明月风物年年好　种桃三干今余九谁道桃花笑人老万事浮云如过鸟浣溪佳句柴桑新酒天地何时了












　　桂隠诗集巻四
　　桂隐诗集跋
　　先生平生诗文流落过半少年所作多经诸老评泊以为高逼古人今皆不复序于前者谓其不待序也观者必自能识之文见陆续刋行今先梓其诗十四巻至正元年春仲日进士门人罗如篪宗仲谨识











