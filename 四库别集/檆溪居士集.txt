　　钦定四库全书　　　　集部四
　　提要
　　檆溪居士集十二巻　　别集类三【宋】
　　臣等谨案檆溪居士集十二巻宋刘才邵撰才邵字美中庐陵人檆溪居士其自号也大观二年上舍释褐宣和二年又中宏词科累迁校书郎以养亲归家居十年绍兴初起为秘书丞再掌制诰官至工部侍郎权吏部尚书加显谟阁直学士事迹具宋史本传是集之名亦见本传之中然艺文志乃阙而不载据周必大序原本盖二十二巻也自明以来传本甚稀厉鹗宋诗纪事从诗话补遗中録其夜度娘歌一首今检勘原集乃相思曲中之四句误作全诗知旧本久亡故无从而考正矣谨就永乐大典所载裒辑编次厘为诗三巻内外制四巻襍文五巻其间如必大原序所举清江引大堤曲诸诗皆不复存然约畧巻帙似尚得十之六七其诗源出苏氏故才气颇为纵横其余亦多驯雅而制诰诸作尤有体裁其他所纪朝廷典故与宋史徃徃异同如地理志谓南渡有淮平无盱眙而集中有向子固知盱眙军转官制职官志载政和七年易观察留后为承宣使而集中赐董先辞免新除承宣使恩命不允诏有顷因留务之职易以使名之语知承宣使之名乃始于绍兴不始于政和又如选举志不载绍兴二十六年戒谕科举事张纲传不载纲参知政事陈康伯传不载其居馆职之类皆可据以订讹补缺惟所作秦桧制词语多溢量至称其道义接邱轲之传勲名真伊吕之佐尤为谬妄史称其于权臣用事之时能雍容逊避以保名节颇着微词其指此类欤是则白璧之瑕矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀













　　原序
　　登文章之箓固难矣诗于其中抑又难哉刘梦得曰心之精微发而为文文之神妙咏而为诗司空表圣亦云文之难而诗尤难又尝喻以饮食不可无盐梅而其美常在酸咸之外之二説前辈有取焉古者造士四术教子于过庭皆以诗为首本朝苏氏自编东坡前后集亦先列诗篇其所从来逺矣今檆溪居士刘公殆有得于斯欤予少时闻公赋咏一出輙手抄而口诵之味清江引则欲进乎技而凝于神也歌出塞行则如视旗影而聆鼓声也读大堤曲则又如望归舟对斜月而听情人思妇之语切切也【案此二篇大典不载】其他摹写物象美今怀古登临比兴酬赠祖饯皆凌厉乎先贤度越乎流辈盖得于天者气和而心平勉于已者学富而功深故于所谓至难者既优为之则其制诰有体议论有源铭志能叙事偈颂多达理固余事也藻饰王度冠冕诸儒领袖乡党有以也夫公讳才邵字美中世居庐陵年二十四大观三年释褐甲科宣和初复中词学第二两登馆阁一掌外制再直翰苑仕至工部侍郎兼权吏部尚书丐归优进显谟阁直学士奉祠防于家年七十二其孙承议郎恪类公集为二十二巻授其子国学生千龄至是以序为请故为追述见闻而题其端檆溪公自号也嘉泰元年二月旦日周必大撰
　　古今文章至我宋集大成矣盖自奎宿宣精列圣制作于是焕乎之文日月光华云汉昭回天经地纬衣被万物河岳炳灵鸿硕挺出在仁宗时则有若六一先生主斯文之夏盟在神宗时则有若东坡先生传六一之大宗在哲宗时则有若山谷先生续国风雅颂之絶视汉之迁固卿云唐之李杜韩栁盖奄有而包举之矣中更羣小崇奸绌正目为僻学禁而锢之盖斯文至此而一厄也惟我庐陵有泸溪之王檆溪之刘两先生身作金城以郛此道自王公游太学刘公继至独犯大禁挟六一坡谷之书以入昼则庋藏夜则繙阅每伺同舎生息烛酣寝必起坐吹灯纵观三书迨暇或哦诗歌或续古文每一篇出流布辇毂脍炙荐绅纸价为髙嗟乎若两先生当妖禽羣啾而发紫鸾之鸣折杨骤歌而奏清庙之瑟鹬冠妖服之竞丽而觌黄收纯衣之制其有大勳劳于斯文其伟乎哉予生十有七年始得进拜泸溪而师焉而问焉其所以告予者太学犯禁之説也后十年又得进拜檆溪而师焉而问焉其所以告予者亦太学犯禁之説也今两先生逺矣予亦老而归休矣檆溪之曾孙千龄一日访予于南溪之上出其祖之书曰檆溪集者示予请书其后予披而读之见丞相益国周公序其篇首凢檆溪防新领异之诗登峯造极之文既攡张发挥不遗余矣予尚何言哉独书两先生所以告予者于篇末俾后学者有闻焉泸溪又云是时书肆畏罪坡谷二书皆毁其板独一贵戚家刻板印焉率黄金斤易坡文十盖其禁愈急其文愈贵也今家有此书人习此学有知当时斯文之难得如此者乎是小人之厄斯文乃所以昌斯文也然厄斯文者本皆泯然与草木共尽而斯文之传与日月争光然则斯文病不厄耳厄奚病哉古者圣贤君子之所守于是可得而知矣顾吾道之是非何如而已时之好恶足为之动耶六一坡谷其知之矣至于吾州之两先生独首犯时之大禁力学众人之所不敢学所谓豪杰特立之士者不在斯人欤不在斯人欤檆溪讳才邵字美中泸溪讳庭珪字民瞻皆擢进士第檆溪再中宏词科终官工部侍郎兼权吏部尚书赠显谟阁直学士泸溪晚为国子监簿终官直敷文阁奉祠云嘉泰三年十月丙午寳谟阁直学士通议大夫致仕杨万里谨序





　　檆溪居士集原序考证
　　第一页后三行　查清江引大堤曲二篇永乐大典不载谨加按声明













　　钦定四库全书
　　檆溪居士集巻一　　　　宋　刘才邵　撰古体诗
　　飞龙引
　　忆昔游洛川投宿龙门中逺意托清夣缑山访遗踪道逢王子晋琼轮驾飞龙幢盖纷飒沓导从千玉童行行蹑清尘遂到紫翠峯整冠叩仙阍获礼氷雪容琼觞酌霞醴劳苦问所从授以台书玉笈启灵封劝我勤修炼他时防方蓬再拜领真诀永永藏丹衷俯仰十载余光景如飘风常恐年嵗晏难收梨枣功愿言坚此心真缘傥潜通相与乘飞霞谒帝青琳宫
　　登景德寺塔
　　耽耽梵释宫凭髙剏灵址中有窣堵波排突青冥里梯磴回转蟠屈龙蛇尾飞步出紫氛眼界浄如洗望极天南端沓若孤烟起何当结蜃楼亭亭聊对峙云生空山顶飞过朱阑底慿栏瞰重城楼堞杂云水市人何憧憧閙若穿垤蚁壮观自何年五季运初圯干戈暗淮海裒敛到骨髓谁知黑云都金帛浩填委聊复推其余办此咄嗟尔【原注寺中殿塔多伪呉时黑云都将校所建梁间姓名尚存】因知破悭法骁悍亦风靡百年能几时两曜无停晷吊古悲陵谷山荒树如荠双江虽依旧去浪何曾止从来旷达士遐想尘外轨安得凌风翰一举九万里
　　次韵陈乆道秋雨书事二首
　　寻常秋色髙风力未遽恶应缘杀气盛惨淡连沙漠【原注传闻诸将并力北征】林枯日向疎溪断水初落闲云亦何心酿雨添寂寞赖有金兰契新诗慰萧索盛意难虚辱终愧笔锋弱元知鸾鹤音异彼藩篱雀欲泛东篱英聊庆西畴获区区恋阙心对酒飜不乐天祸有时悔妖氛防清廓【案史称髙宗即位才邵以亲老归侍闲居十年诗中有云区区恋阙心当为归飬时所作又第四句原注云传闻诸将并力北征疑即指建炎四年岳飞韩世忠等屡败金师而言附识于此】
　　萧萧凉气增发兴殊不恶长烟拂秋晕小雨滑溪涸【案此诗乃叠前韵前一首第四句漠字韵此首用涸字韵而句意皆稳适不可移易似非传写之误或作诗时偶失检耳谨附订于此】夜长虫语乏池冷莲衣落崇兰媚深静晚菊甘寂寞寒姿晓更鲜芳气初不索譬彼幽闲女静饰保纎弱又如耿介士逸志卑燕雀无心竞纷华何处生陨获知君深悟此髙歌写真乐悠然脱尘鞅寸田本恢廓
　　子夜四时歌
　　栁烟晨气酽花露春容湿翠幕卷宫罗翩翩双燕入无心补粟眉闲对妆台立谁调紫鸾笙晴响散空碧湘簟涌双纹氷山象羣玉神飚送荷香冉冉度圆绿雪腕荡兰舟齐唱横塘曲暗忆采莲侣横翠长眉蹙月痕抹宫帘凉风满僊腋金闺歌吹深不觉东方白谁知长门宫偏怪蟾漏澁脉脉对晓兰风中抱香泣氷花生曲池云叶暗髙阁初筵动云韶寒气不待却翠茵承妙舞拂衣燕低掠飜愁囘雪妬不遣褰珠箔
　　次韵王文成谢人恵莼菜
　　颇闻富鲑菜径欲作不速忍以辛甘故而烦主人肃蒙分紫虬髯芳滑盐豉足中原困苦旱干死食藿蠋何从覔嘉蔬得以供口腹幸益殷孚羮一解炎蒸毒物随人意重为恵同鼎餗荒哉膏粱子丰馔夸填谷
　　谢王君寳恵菊花
　　常怜避俗翁寄傲谢簪绂三径竹虽存苦乏杯中物采采黄金英篱邉空竚立赖有好事人陶然得酣适吾家颇种秫压滓夜槽泣其如移菊晚青蘂不堪摘念谁分秋香泛此花瓷白髙情歘相投遣送劳一力风期宛然同未易分今昔两株千万朶冷艳光相射银盘何烂烂承露带青碧月下更奇絶碎影寒气逼桃红吐鲜妍醉晕不容拭嘉名配黄花姚魏真匹敌开窓对二妙清意争先入却思陪语笑坐叹溪山隔幸有真契存满目共秋色
　　青原台次前人韵
　　伯仲聨华萼登临拥旌幢从行真凤雏不数襄阳厐圣人念逺民暂辍临此邦共惊后防手胡为调众腔公独体上意勤民起膏肓余闲养诗勇万钧一指扛谢家内集盛文彩今可双江白曳缟练山青逼轩窓缅怀风幡语闻者拱手降独此双泉老机锋暗相撞曹溪一滴水倾出白玉缸至今正脉通洪流咽三江逺水注江腹浮云荡山胷悠悠动遐想矗矗标竒峰祖意透今古风期协霜钟诗中无碍辨未信景能供黄堂正多暇森防闲卫兵月波复荡漾遥接银河倾天髙万物肃星润三阶平使君乐嵗丰髙台延客登从来中秋夕难得满意晴江山自髙下歌管揺空明参差桂影动清湿露华凝新诗出妙思心境还双清皎如白玉壶满中贮氷凌坐乆羣动息风生两腋轻觞咏有余乐何物更闗身不减庾楼兴风流自古情
　　次韵傅安道同陈元功诸公游石狮岩
　　中书英烈气凛然照人寒济美世有人盛德启其原幸逢贤别乘论文得交欢逸辩倾逺海潮波歘飞奔烛理无滞碍白日破幽昏谁云前辈逺岂独文采存新诗引人目当食不暇餐为説游岩乐飞步恣腾鶱却立视万象森如列庭间飘然乘风兴星榆不难攀聊复陈大概彼美难尽言少年陈将军奋迹起江村共知宰社手美好岂常贫深怀恩未报竭诚奉至尊驱兵猎余冦烈火焚蜂屯亦复事招纳投弓悯穷猿坐令归业民井灶罗丘樊是日出近郊旌旗郁幡幡同游不知倦落照横松门士卒共甘苦无人讥华元老守懒出游何从涤尘烦况阻陪归骑幽寻欵禅闗铃斋但兀坐有酒空盈樽常能歌妙句为激壮士肝解劳须痛饮杯行勿留残
　　次韵刘克强寄刘齐庄并见寄
　　吾宗富清制学海无滣湄洪涛驾三山逸兴不可羁抱此未获骋造化真小儿迩来二十年奸谀取世资枭鸢志气满鸾翮戢固宜皎皎空谷姿谁复咏来思上天既悔祸威命方飚驰逺裔复干纪危涂动噫嘻我生落世纷备尝忧与疑敌帐如鬼国漂堕惊弥苍苍安可问泯然空自知脱身垂涎口生死争一厘事机如电转由来难逆推况当艰危际志愿常参差小已安足念身世乆已遗但有区区心痛愤难伸眉知公爱我厚恠我色不移新诗沃烦襟胜彼白玉巵天葩轻组绣清芬吐鲜竒复如游圃紫鸾杂文螭云烟忽中断宛虹露长鬐惊叹方未已复歌清逺词【原注克强诵齐庄题海上清逺亭诗】南溟雄絶境句中得潜窥想当白日昼微风皱琉璃写作泠然音听者自忘疲顾我才识短颇似临江麋居然羡两骥蹇歩何由追因念玉川子茅屋无藩篱捜肠五千巻不救寒与饥弄笔颇惊众取谤祗自疷闭门烹月团笼头帽斜欹险语巳絶俗忧世良可师公诗足髙韵千载若同时思得素涛瓯一洗中肠悲飘然游八极追琢娥与羲封题幸早寄伫防清风随蓬莱见羣仙为诵玉川诗羣仙司下土闻此应忸怩却须问人世徐徐説津涯上言天子圣盛德方应期下言苍生苦梗莽须平治他官地位多主者当为谁愿速扫奸孽不复烦灵旗神京朝万国复见汉官仪归来颂中兴当才勿吾欺
　　次韵周秀实赠王自然
　　隐者逃世网遂欲安一枝不能负猿鹤山林无返时吾人富道义词华振芳蕤共疑敛逸步不愿黄金羁然于论议间忧国不顾私岂从隐者徒耦耕抽棘茨顾难同羣碎轻屈迈往姿何当副仄席执简上玉墀一荐危苦语自结明主知良药起民瘼神膏除国疵不同郑子真虚名动京师
　　次韵张寳文赠王自然
　　成山对三山残夜动海色英灵钟此翁倜傥旧无敌髙标驾空濶劲气摧劒防危言髪冲冠忧国泪横臆当随赴陇书聊挂游山屐从容冕旒前指摘治乱实况闻羣策用伫待妖氛息名与年俱髙机防不容失
　　次韵赠刘晞扬
　　旱气彻坤舆井水几欲沸乡邦正嗷嗷度日长于嵗肯来欵柴门髙义警衰替时方游郡城尘驾未及税逢迎阙主礼走报乏候吏空怜意频繁宗契敦鲁卫乆闻吾子贤不耻鹑衣敝大璞固已竒或就资良器袖有泸溪诗价敌千金字霜余秋日严春到江山丽勤勤欲相勉句句有深味要当穷益坚固岂患无位田园虽巳空甑堕从脱弃立贤本无方数路今不废方观羣策用坐使昆夷喙
　　赠王至道
　　乾坤萍宅水日月蚁旋磨百年能几何经眼飞隼过志士多苦心共惜分隂趖功名上竹帛千百中几个岂堪怀宴坐偪仄就庸懦王郎荆楚秀俊气倾四坐屹如饱霜鹰逺意不受挫公家老先生才髙胆力大生平持正论终不惩寡和延留住江阁屡见月镜破不将恩夺义朝夕勤磨磋已见器识全致逺谁能柰正如舟楫具风便即转柂要当度防力势须少挅行收利渉功举酒輙先贺
　　赠刘升卿
　　五季词格卑一往遂不转势如屋将摧难用一木撁国家复古初出力赖诸彦探元测天心撷秀空芳甸气质既雄浑采章复葱蒨炳焉同三代风雅追未变旁收稗官説笑防【案笑防二字未详所据考齐民要术有造犬防法犬防与下鰕蚬句意亦相承或笑字即犬字之讹耶附识于此】时一荐岂将鰕蚬盘尽易鼎俎膳后来失其源多以恠相观涛遗巨浸爱此一沤漩芝兰向芜没萧艾方蔓延顾岂无可观致逺恐非便方今从雅道英俊争就选当有紫鸾音一洗时禽啭吾宗富清制金璞饱镕链髙轩肯见临大轴获初见盈前森欲动贪读不知倦呉歈鬭妍媚楚些发哀怨暗芳啼晓露白月垂秋练肃肃天庙仪迟迟洞宫宴建标凌倒景胜气来酣战古人用意处窥闯应已徧不然新诗中安得众体见从来絶妙处经眼不容眴歘起追其踪险若挽飞电岂容随俗好展转就萦纒公当英少年笔力十分健更期策髙足勿受尘泥溅一朝奋余勇名埸谁敢擅扬光云霓上声价弥海县方知掣鲸手不足临渊羡
　　次韵李彦渊送春
　　残花啼宿露惜与芳春辞多情被花恼写入栁枝词落絮惹芳草新荷防清池去意不可挽酹以碧玉巵
　　郑守宣化斋前双莲
　　使君致逺器清涂乆飞辙圣朝念逺民分符暂还辍名斋以宣化立意岂虚设勤勤布德意宿弊除根穴坐令千里间歌颂自填噎声闻听卑耳祥应为之发歘从斋前池共蔕丹葩结双娥殊胜姿同驻凌波韈皎如寒鉴中清影两竒絶方知报政速顾岂待期月行观拜褒诏飞缨觐丹阙
　　题碧玉轩诗
　　燕石乏良质谬当十袭贮鼠璞本腐材笑杀千金贾取名非其实纵美徒自许惟有氷雪姿堪与琼瑶伍幽轩清有余直榦森可数抱节保坚刚凝隂贯寒暑圆虚律琯匀萧瑟鸣球举比德两相宜此君众所与揭名警浮躁用意非小补
　　题欧阳炳文真止亭
　　前浪与后浪推引不自休谁知桥下水终古何曾流喧寂两俱遣已自非良谋避喧趋寂者岂免一处收吾人识真际不向中邉求聊复起小亭对此竹桧幽云烟互明灭草木自春秋诸法如露电乾坤一浮沤试防究竟处还有起灭不想当隐几时萧然任天游不同习枯禅兀兀守一丘
　　观澜阁为罗长卿题
　　贑水出而激交流虎城背﨑岖三百里方脱滩石碍滔滔遂北之逺与西江防扬澜在其北抝怒两崖隘舂天云气裂拍岸山石碎老蛟千丈强擘水见光怪水初无定形因势生万态出石未入江其间幸平快公家起髙阁下瞰铺练带天光迷上下山影分向背鱼行吹细浪鹭下防晴黛气象日夕佳无一可拣汰独怜风动地万窍杂号噫虽微江涛壮波山亦髙大取名遂以此用意知有在西江天设险雄絶难摹缋赖有醉翁词卓伟盖当代神清鸾鹤逺故里江山在后来挥翰手顾岂易追配因公索题诗愧汗若方颒盛意难虚辱轻作恐终悔以兹进退间捉笔乆不霉牢辞既不获聊复书梗概圣言如大川到海无邉界百家或可观时雨集沟浍其余复细琐仅若坳浮芥学道当何从于此贵不昧如子识鉴髙终不钓滩濑定同昌黎公去饱鲸鱼鲙
　　题竞秀亭
　　逺水恨微茫近山露岩壑是中有佳处逺近理自各危亭枕江干江外羣峯泊森然青玉圭穿空势如削沙湍与松籁逼耳笙磬作勿言山宜逺近亦殊不恶云烟半有无月雾带清薄凝岚与空翠不受晓雨濯是时崖窽藏秀气森盘礴方知寸碧岑信美恐难博主人喜賔至宴豆日参错况有贤弟兄超然解禅缚拄笏望西山心境两脱畧想当觞咏时险语恣嘲谑何当游其间时听穿林雹
　　哀刘志明
　　滋兰事修洁佩服何陆离谁为风霜惨轻同萧艾萎芸窓萤罢照蕙帐鹤犹疑有子能传业皇天还有知
　　游天竺灵隠寺诗
　　清晨出城西车马纷飒沓行行岩壑深漠漠雾雨杂云隂忽披豁海色共萧防幽寻浩莫穷空响时相答地籁笙竽真材缬丹青合潦收猿涧浄寺绕鹫峯匝檐牙向空啄殿脚依山挿空翠扑轩窓乳洞敞闺閤泄云无定姿欹石半相磕珠灯吐光焰香龙振鳞甲啼烟禽念佛掇蘂蜂供蜡丹井涨灵泉嵒松披艾衲萝径劳跻攀风扉自开阖龙天想奔凑飞走亦驯狎同游今渊云驰声乆鞺鞳逸骥谁能追流风不受闸家山富岷峨水驿经防峡不应得未曾犹若济所乏欲去还停驺就石屡移榻共笑香积供未脱腐儒粝重来当一洗寻盟忽忘防【原注是时游皆蜀人上山日食素】
　　次韵刘寛夫题进此庵
　　使君机鉴髙圆妙等空有一超到真际论古全无友岂更向鸿蒙勤勤问何叟以兹了喧静三三元一九佳哉府中园松竹当花栁于中结圆庐风月供户牖从来廊庙具朝野注望久难从容膝安广袤横数肘定烦帷幄筹为指逐兽狗气吞西江水吸尽才一口坐令世间人仰之如北斗第功髙汗马许复更称首方知庵中人元是经纶手
　　题李知监野思亭
　　秋风挟残暑秋日垂清光行行向城西夹路红蕖香松冈西北转中间水云乡小亭信佳哉丛篁供晚凉月溪响环佩古来隠城隍斜影分径栁依依已成行萧然清思动濶逺无边傍公云方经始从今辟幽荒岂惜草木富檐宇日舒长此兴不退转来效未易量更欲坚公意留诗冀勿忘
　　书翠波亭【案才邵罗守道墓志铭有云作堂与亭阁聚书教子且曰所居颇有溪山之胜欲得公诗以发挥幽致因赋翠波亭以赠之盖即此诗也守道名安强庐陵人】
　　云谿防寒液活碧瑠璃软山如物外人排空势偃蹇溪山两竒絶倒影蘸清浅惊风起苹末万窍助号喘谁铺翠织成一展不容巻
　　醉经堂为段成之作
　　醉者全于酒忧患虽暂捐岂若醉经人因以全于天六经蕴妙理深醇道之源是中傥知趣真成中圣贤贤哉段夫子奥学窥古先虚堂得真适心神自陶然不同嗜糟粕释凿烦轮扁
　　次韵朱新仲省宿十首
　　天运若循环火中暑方徂中庭月雾薄映空凝有无晓色上丹阙囘光射平湖殿门观劒集櫑具装鹿卢新诗神物防在处谨谁何读罢清风来旌揺翠波最怜超诣处髙标郁嵯峨欲学空有心恐似兹驘红尘倦奔驰流汗缘衣缕深堂尽岑寂寝卧殊得所春去能几时还复见徂暑悠悠天壤间俯仰成今古夕阳淡遥岑晚烟横万井清风入修竹真契不待请无人共杯杓何许发嘲哂空余江梅兴苍波千万顷古井贮寒泉清深不见底铜瓶下纎绠辄辍斗升水取用亦不乏余冷氷颊齿人生消底物悟此贵知止闰余先占秋秋至热难久不知更旬日灯火可亲不书告腕欲脱正借解劳酒谁知比舍郎新酿复乌有老火铄稚金已满庚伏节江湖气偏残暑尚屯结颇欲学僧轩洒粉作竹雪萧然寒意生傥可涤烦热谁云艰难际儒冠愧兠鍪胜算运帷幄杀气凛先秋偏师扫狂冦千里行不留防书送喜频行闻甲兵休与作先秋蒲岂若经霜竹坚脆随所养古人戒多欲年来鈆汞鼎丹火犹未伏更须形中神各各司其局神飚转阙角龙旗振琼銮是时天宇净极望青漫漫更长海月上髙出修竹竿遥知露如珠的皪在仙盘
　　题雾豹斋
　　幽人乐安闲杂世不复顾可怜有为身轻被山林锢岂知旷达士用舍随所寓聊从隠约中养就扶世具如彼南山豹深藏十日雾一朝文采成蔚然骇狐兎伟哉王夫子术业久饶裕今犹事韬晦盖亦以此故独于议论间时肯一斑露使得效所长英躔可平步方今正急贤延纳非一路愿早随鹤书勿久山间住















　　钦定四库全书
　　檆溪居士集巻二　　　　宋　刘才邵　撰古体诗
　　登髙丘而望逺海
　　登髙丘望逺海银台芝阙排空烟青童羽驾今安在炎凉相续如循环堂堂白日欺红顔谁能混迹尘埃间当驱风驭凌三山问天暂借斩鲸剑长鬐中断苍波闲却慿海若檄北极贠峤岱舆宜见还
　　湘夫人歌
　　湘山影落重湖中中有菌阁临珠宫霞衣兰佩杂香风莲旂闪闪拖晴红朱凄怨指法松緑烟洗尽山重重湘云逺与苍梧通腾空宛转如游龙云中帝子谒重瞳宝车倐忽穿遥空
　　昭君出塞行
　　晓钟箭金门开翠裘玉几髙崔嵬蕃官膜拜领天语玉顔忍涙青娥摧尘昏金翠风鬟乱琵琶难写重重怨囬望秦闗烟雾深心魂暗逐么断大阉当国国势卑坐致匈奴辄轻汉请防荐女不自惭画师防罪翻深按虽然责赂变真质却为宫中去尤物正似渠成秦利厚反间之辜宜特宥汉皇傥有帝王资尽戮奸谀赏延夀
　　塞下曲二首
　　北落光揺霜海空边烽飞入甘泉宫天家下诏发精锐健马腾骧冲朔风羽书四出如飞电路指萧闗旗影转壮士争酬未报恩青楼泪脸空垂线匣中剑作饥龙鸣流星正坠单于营将军玉帐晓初起卧看边风吹汉旌燕支山头秋叶脱白龙堆下沙如雪胶筋漆力胡马肥骠骑提兵辞玉阙万甲光寒若流水杀气髙随鼓声超雕弓一发落欃枪连天氛祲清如洗金节牙旗入汉闗防书晓奏天开顔玉麟喷香满瑶殿黄麾仗里排千官小臣拜舞彤庭下一寸丹心愿摅写安边上防古岂无戒在穷兵事戎马但敷文徳懐百蛮边尘不动弓刀闲汉人耕种胡人猎陛下圣夀齐南山
　　勒兵行【原注太守观统制勒兵周倅秀实作此因次其韵】
　　髙台晓色明双旌来看将军亲阅兵甲光荧荧照秋水阵行屡变随纵横将军勇锐无坚敌驰心已向伊吾北好同诸将拥雕戈浄扫边尘早开国重收京邑翠华西却归宿卫听朝鸡蓬莱宫深花柳暗暧风轻动龙蛇旗监丞健笔文中虎须臾作歌继常武是时剑佩共趋朝何似勒兵夸练组
　　相思曲
　　长相思懐百忧谁怜方寸间常贮一掬愁年华过眼如川流君亦何心长逺游菱花炯炯垂鸾结懒学宫梅匀腻雪风吹凉影萧萧一抹疎云对斜月红楼曲槛凌髙寒秋色满空风更酸问征鸿兮倩尔素书嵗将阑兮君早还何时失喜听嘶马相迎小立珠帘下
　　清夜曲
　　红蓝衫薄香玉春翠鬟防鬌盘松云门前溪水空鲤素不传娇翠颦窗纱滤月寒光薄冉冉暮愁无处着屏掩恨玉痕垂井桐叶堕青鸾啼
　　书翠波亭【案才邵前有书翠波亭五古一首盖为罗安强赋者此首当亦同时所作因系各体故后人析而为二耳附识于此】
　　人言止水烛眉便向静处淘真机那知怒涛恣澎湃中有未尝揺动时虚亭恰当穏贴处不愁景物骄莫随晴岚迷空香雾重不论朝暮都相宜直须防取个中意闲看溪边鸥鹭飞
　　游风穴
　　清晓意不惬驱车向城东行行歴谿谷遂到青莲宫古塔跨虚碧长桥卧晴虹水落见谿骨云开露秋容疎竹揺晩翠寒花缀幽丛访古但丘壑令人气填胷登览未觉久山遮半轮红白烟生汝水横空正蒙蒙缅懐道化盛山髙水无穷坐令千万世矫首希髙踪浙江黄面子应纎开禅宗妙哉铁牛机谁敢当其锋杖林山下竹依旧金沙滩头人巳空可怜髙坐寂寥久萧萧古木号悲风
　　慈宁夀庆曲【案宋史髙宗本纪及韦贤妃传绍兴十二年八月壬午皇太后还慈宁宫十月甲申皇大后生辰上夀于慈宁宫宋史全文续通鉴引何补中兴鉴曰慈宁居养侍乙夜而忘疲夀庆啓宴称觞举仪盖当时有夀庆之宴故才邵献此曲以侑觞耳附识于此】
　　凤凰山下瑞烟浓湖海凝光秋正中流星驿骑如飞电来奏吉语闻天聪龙舟移棹渡淮水【案宋史全文续通鉴绍兴十二年八月丙寅皇太后渡淮遣后弟韦渊往迓遂扈从以归】金车归来长乐宫诏书即日严法驾出迎不惮劳清躬晓钟传箭金门开翠华赫弈从天来绣旗拂云势偃蹇防仗照日光徘徊汉宫威仪重烜赫天宇披豁无氛埃里闾纵观万人喜秋城一变成春台髙樯影转龙负舟平河清浅乗安流临平山色映雕辇【案宋史全文续通鉴八月辛已上奉迎皇太后于临平镇上初见后喜极而泣军卫懽呼声震天地】草木光荣佳气浮龙舆照耀金开鳞御幄对起髙连云欢声喜气传万里盛事创见超前闻煌煌仪卫逥丹阙万骑千艘乗晓发道傍观者皆鼓舞帝力难名但欣恱由来孝弟能通神圣主成功在得人谁云髙髙难感格一徳协谋天所因皇帝盛徳动天地丞相嘉谋无比伦昭然独断纳逺策重见元恺承华勋【案宋史奸臣传建炎四年秦桧与妻王氏及仆婢自军中归行在帝曰桧朴忠过人朕得之喜而不寐此所谓圣主功成在得人者也桧言欲主和议乞専与臣议勿许羣臣预此所谓一徳协谋天所因者也桧于绍兴元年拜同平章事二年落职八年复拜此所谓重见元恺承华勋者也史谓才邵为时相所忌出知漳州而此诗乃颂桧若此想是授防而作附识于此】圣情孜孜天不倦宫中预建慈宁殿【案宋史韦贤妃传绍兴八年王伦使金囬言金主许归后遂豫作慈宁殿遥奉太后宝册枫窗小牍云九年十月二十一日诏皇太后宫殿名慈宁三十日毕工】绣栱云楣蔵盛仪广庭层陛宜清宴宝盛珍匣龙蟠拏册写鸿猷金焕烂臣民观听尽倾耸文物声明信葱蒨共知睿意已潜达行见天心从宿愿果然悔祸答清衷信使交驰邻好通宫闱大庆得所欲惟断乃成全圣功唐朝二圣虽重欢才自蜀道归长安当时歌颂中兴事已自矜夸称至难徳宗念母亦云切宁受百欺诚意殚终然莫遇成永叹屡诏访迎空百端以今准古孰难易相去正如霄壤间殊方自与邦域异一朝谋好銮舆还况复指期如素约睟容克日瞻慈顔信知卓絶冠千古其间仅有安能攀孝心锡类兆民赖湛恩协气充人寰【案宋史全文续通鉴绍兴十二年九月壬寅大赦天下】愿闻备乐播金石刺经作制垂不刋扶桑晓色升红轮阙庭瑞气朝朝新如川方至无穷尽圣夀同过一万春
　　暮春苦雨
　　鸣鸠逐妇蚁移窠众山戴帽垂云幕雨从中夜猛如倾春晩东风真作恶竹响偏能防睡余晓寒无奈侵衣薄可惜残花飞欲尽赖有苍苔衬初落瓦沟散水作疏帘虫网缀珠挂璎珞波穿石罅泛泷泷烟接水光低漠漠秧抽翠毯竞穿泥蚕恋迟眠未登箔【原注里俗蚕极大乃上箔】求桑操耒田家急久雨欲晴人意各稍见天边岚翠收巳觉林间鸟声乐心懐莫悦厌蒸湿眼界方期便开拓但得髙风恣性吹不怕归云无处着明朝准拟看溪山巳办瘦笻与芒屩
　　中秋夜馆中防饮
　　世情共惜隔年期岂堪四野隂云垂几处红楼歌吹起窥檐初讶寒光迟那知细雨复侵夜灯外蟾影还微微是时册府陪诸彦聊复杯酒相追随地严更觉秋气净雨过还有凉风吹忘懐自得觞咏趣真赏不为隂晴移月岂无光忌全露云亦有意蔵余辉云轻影薄自清絶不减永夜天河诗人言蚌胎因吸月随月明暗占盈亏诏词丁宁斥金翠岂更漉海求珠玑月光不露乃天意正是君王崇俭时
　　次韵寛夫题王自然参议江阁
　　橘州部曲奴千头倚槛应犹忆故丘胷中耿耿挂秋月坐阅世故如星流谁能令公还餍事且脱荷衣蔵箧笥定将竒策收桑榆不似书鱼老文字
　　灯下见梅花
　　沉沉永夜成清聚翠箔防寒风力住疎响遥传玉漏声华灯屡续兰膏炷琼枝亭亭浸清泚浮香漠漠轻来去晴虹神彩正超絶素练肌肤无防汚体轻难便有行云光透只应縁饮露珠宫宴罢恰归时瑶台月下相逢处斜辉耿耿照氷姿清影重重杂香雾除着参差仙子似谩矜淡竚人间误但令绮席借余光谁管玉顔生暗妬竹外斜枝太幽独溪边寒影饶髙趣何当尽取贡玉堂免使空伤碧云暮
　　波光亭
　　方塘溶溶贮清泚中有髙亭兀然起问公名亭意若何公笑不言揺麈尾知公直是我辈人此意不凡端有以亭本无风水亦静风落波生偶然尔山揺宿霭迷粉黛鸎啼晚柳明金翠涔涔凉气侵语笑漠漠飞岚到襟袂氷痕揺度帘痕曲晓日初升牕影碎几个沙鸥乱夕阳一段余霞浴晴绮可怜巽坎固多态【原注渊明云巽坎难与期谓风水也】转续无穷难偻指慿栏若随根境转目不暇瞬亦劳矣谁知主人心湛然道骨嵚嵚照云水本来非静亦非揺坐观物态聊尔尔更须説似登临人认取闹中真自已
　　题容安阁
　　涌地千楹排镂磶朱楼跨空半天赤鬼神下瞰防祸机坐使心猿困跳踯岂知髙人心独逺不觅赢余但容膝寄傲南窗一事无时见归云度晴碧
　　代简谢载仲弟恵黄雀牛尾狸柑子
　　南昌珍品夸牛尾肥腻截肪玉堪比临川甘实敌洞庭光照霜林香染指黄雀披绵亦同到厚意不凡端有以雪晴晩日悬清光为君设席倾瑶觞醺然隠几结清梦坐觉春风生池塘【原注酉阳杂俎南昌出牛尾狸】
　　题从兄和仲国香轩
　　灵均志与日争光收拾香草供篇章髙冠竒服事修洁辛夷为楣药为房滋兰九畹多不厌似更有意怜幽香当时楚俗宝萧艾谁知纫佩芙蓉裳髙情如兄能有几封植灵根当砌傍芝英玉树宜相映清芬宛转随风长结根得所异晩菊不向篱边混众芳早晩知音垂采摘玉盘霞绮升中堂
　　玉笥山超然堂
　　三山逺在虚无间还有胜境居人寰琼楼贝阙知何许统领分治皆仙官名称等级巳素定载在玉书垂不刋能兼洞天与福地唯有玉笥余难攀忆昔扁舟中夜过白月满空星斗寒起登船背聊一望搀天但见青孱顔重岩众壑眇难辨福庭想像依层峦那知虚堂宅幽防萧爽不容尘滓干超然物外亦不恶要当心境俱清闲真机还向静中起不碍黙朝窥九闗我生本来世味薄欲养鈆汞成金丹也知上界足官府人间游览堪盘桓如闻方平持玉节似欲歴按诸名山相逢不问蓬莱事试与乘风去共看
　　题清轩
　　大江之源发乎岷山蓄余怒于瞿塘混众流以东下渺翻空而汤汤天风下兮蹵缟练白浪如山冲马当邈不知其所止接云海之茫茫鱼龙并育细不遗龙骧万斛浮若飞喷雪霓兮散雾雨功利浩博难尽窥眷彼溪谷流夫岂不清泚飞鸥堕影鱼依空水溅溅兮石齿齿景趣信佳伤险狭才可濯缨兼洗耳清乎清乎期及物清不能容徒洁已知公博览眼不寒筑室虽小识量寛圣朝拨乱收羣策难擅丘壑眈云山愿公为万里之长江勿作细流之惊湍
　　题琴风亭
　　丝桐能写风入松争如种松挽天风苍髯玉骨已竒絶清音激越还无穷宫商一日古意淡坐使瘦筝惭未工快哉此景不可负时邀佳客倾金钟
　　题李仲孙佩轩
　　华堂压云排柱磶堂背开轩看青璧镂螭石斗贮芳根緑叶裁云净如拭秋风吹空夜正凉曲琼挂帘放香入小鞋踏月傍幽丛雾气笼寒髻鬟湿主人才具超常流竟体芳香非外袭不应便尔学纫兰芰制荷衣向泉石诏书屡下言路开黼坐忧勤方仄席緑章闻早叩天闗坐使青云生咫尺垂绅鸣玉近瑶墀旧隠烟霞从寂寂却须为续北山移细说幽芳恨轻掷
　　题和仲兄碧鲜轩
　　竹轩居士全天真胷中不着纎毫尘泠然孤照更洞彻炯如月白垂秋旻纷纷俗物不到眼但延修竹为佳賔一谈不交意且喻真契岂复烦云云清风髙节自相许爽气晓接西山云一般竒絶静中觉细香风过时时闻端能令人看不足乘兴数来还更新欲扫寒梢挂髙壁不惜画材无此人嫦娥却解窥窗户时与此君传喜神方景南出示馆中诸公唱和分茶诗次韵
　　欲知竒品冠坤珍须观乳面齧瓯唇汤深不散方验真侧瓶飞瀑垂岩绅色香味触未离尘清意元自超空轮灵台赓唱格力匀皎如氷蘂夹霜筠髙词险韵愁鬼神雄辨逸藻囬冬春天教飞步出凡伦窥闯天巧终不真闽山苍翠倚髙旻地灵气淑储芳津从来霑溉浩无垠修贡先期还更新诸公才具足致身况复感防方逢辰迩英讲读优儒臣玉瓯珍赐从中宸自怜衰鬓真陈人欲觅渔舟向水濵
　　题李平国义方堂
　　渥洼异产超驶騠逸态崷崪精权竒轶埃蹶块傥未免欲驾銮辂终难为乃知人家良子弟亦或豪逸难羁縻调柔折服就绳矩他日致逺夫何疑李侯洒落富清制顷刻满纸填珠玑建堂教子意不浅欲使行能无少亏防须骨格早成就不与凡足争先驰正如名驹巳服习使堪宝校金黄羁周旋进退悉中节追风逐电随所施朝燕暮越寻常事还看弄影舞瑶池
　　题段成之粟庵
　　毗耶城中无垢师丈室仅似蜗牛庐三万二千师子坐同时容纳无赢余圎通境界不思议一颗入随巻舒先生从来道眼具深入不二离圏模粟庵宴坐观万法不以诞幻惊羣愚炯如白月挂圎碧千江分影氷轮孤乃知芥子纳须弥妙用岂以常形拘惜哉山人空索价不悟心蔵万巻书
　　为李邦臣题丛桂堂
　　君家外孙吾祖母生长舅家晓图史平时教诲子与孙深念昔人立门户因言僊李传芳逺外氏且从中允数天将善庆萃其门盛事老人目亲覩七宝轮髙风露清丹枝翠叶纷旁午玉阶迢迢无路通诗书为作冲天羽从子传孙世已稀兄弟同攀复如许太守好贤为出迎冠盖如云沸箫鼓名声借甚里闾传岂假老人为重举区区此意岂有他欲汝读书转勤苦汝家先世不乏人折桂里名因汝祖一时声价动屋相继登科亦四五才丰报啬理难晓在其子孙岂虚语良农不为旱辍耕多稼终闻饱仓庾亲姻中外贵相辉莫向明时守环堵慈顔幽隔三十年嵗月堪惊如骤雨追惟义方不敢坠到今婚友情相与还喜君家世益昌芝玉煌煌照庭宇月娥賸与长孙枝不厌频频来折取
　　为刘瑞礼题翠防堂
　　春隂涔涔透方础春云蒙蒙阁残雨烟中梅子未传黄坐使名园清兴阻谁料天公亦防事报晴逼晓闻街鼓来迟不见碧桃开满洞翠隂笼牖户杖藜徐步穿芳径芝术丰茸杂兰杜含笑无心迷下蔡酴醾分清从月宇共占余春动地香香地满园无处贮步芳桥长清浸阔花影波光媚栏柱漫天柳絮烂不收防水荷钱疏可数行行直到翠微堂帘幕风轻双燕舞梢云何啻千竿竹铄石空传三伏暑逺碧岩岩太超絶髙标凛凛如相许堂隂路转经古城茅屋数间营别墅白石清溪自潇洒闲花野草无行伍归来还复坐达轩【原注轩乃端礼先君读书之地伯玉词赋有声塲屋】石鼎酪奴烦旋煮因君指似壁间诗知是昔人觞咏所驾麟跨空窥理窟搜抉幽竒呈脉缕当时景物怯劖镌造化小儿遽相苦海山茫茫风驭逺人世空惊如插羽幸哉有子续竒芬新编还见惊人语才大终婴珪组累身闲好作林塘主髙情随处即逍遥岂向明时分出处早晩乘风肆逺图九万云程看一举【原注端礼自号逍遥居士】
　　堆胜楼运干许永之修
　　髙城倚江慿峻址层楼却忆髙城里迢迢飞磴出尘氛绣栱朱栏照江水四面云山千万叠清原却与黄原接碧螺宛转峯最竒透色连云俱岌嶪楼前正对白鹭洲翠虬夭矫横中流【原注洲上草木苍然】囬看井邑亦华盛碧瓦鳞鳞光气浮崛起凌空何壮哉嵗久剥蚀霾风埃髙情一见为叹息因循恐致竒标摧才刃由来有余地葺旧扶倾真复易坐令风月为清新还使江山增胜气公家列屋人如玉清唱不须吹管逐沉沉清夜绣筵开垂下珠隔银烛放教帘外水仙听传作仙家步虚曲识髙器逺追前人不独文采风流存慿栏纵目莫厌数即去飞腾登要津老来自觉诗思悭况此清絶形容难恐公他时懐旧赏犹堪展作画图看
　　徳元盛暑中观刈稻憩于茂林间爱其繁宻因加芟治名曰緑隂轩以诗相示戱为作此
　　焦先但作蜗牛庐真与蜗牛殻相似当时虽省营筑劳把茅盖头已多事珏溪樵客意髙逺几欲巢居如上古茂林深处即幽居树作檐楹根作础经始全资木居士竹夫人来共胥宇删繁聊借刈禾鎌补罅不须修月斧山中熊馆作比邻梦里蚁城真别墅葱帐不容逋客归药房闲咏骚人语月钩斜挂褰云箔霞绮髙长当朱户瑶砌无尘透晓霜珠帘隔雾连天雨洞门虽开亦非开当空凿出髙崔嵬慿虚公子见之喜便约亡是公同来更容明月作不速賔主谈辩声如雷画空题诗记真赏【原注记云画空题诗于其上也】要与幽人作牓様是中无欠亦无余一任傍人説半蔵莫言基址真牢固夜半负之人莫悟玉川胆怯不须论觑着地皮卷不去须防毗耶无垢师擎向手中便进步要当石头具道眼本自无来今不住饶他百倍有神通到此一筹无用处
　　陪同舎登望越亭观潮
　　吴越中分江一派两岸溪山扫浓黛茫茫云海迷烟空方诸宫外天为界潮波吐纳谁使然欲到先冲海门隘江浅洲长碍奔放势益汹汹怒而噫方看隠起玉堤横忽复飞腾雪花碎髙浪翻空雷吼怒黑沙崛起云崩壊山岳倾颓惊炫转鲸鹏摩戛舞幽怪大声吹地恣淙淙余响振天轰磕磕恍如白帝盛羽卫风搅旌幢纷斾斾从以百万虎与貔组练精明呼声大世间竒观独雄絶坐令耳目俱松快津亭晩霭动遐想樽酒相欢信良防木落山空秋气髙情多思逺人寰外杜老扶桑有遗恨韩子鲸鱼思饱脍豪气英风终不泯海色天容自相对同来俱是蓬山侣蘂简玉书名姓在东游不用浮海航仙骥追风云作盖却须从此排阊阖丛铃响杂飞霞佩通明殿里缀仙班官府纵多君莫悔
　　赠夏侯子美养心居士
　　汉家恢儒成治功独与三代同髙风当时经术传家者大小夏侯名誉崇邺都雄图方鼎峙英俊乘时尽风靡坐使当途基业成才如伏波能有几【原注伏波谓夏侯惇】公家先世不乏人诗书韬畧传清芬文取贤科武分阃爽气英姿今尚存前人清白今人继方得家声终不坠脩身大要在养心公以自名深有意世人但知纵多欲盈壑填溪不知足尽取豪华供目前几人更戒前车覆如公此意具真识不似世人长荆棘寸田尽着子孙耕防见庆余由善积【原注道家谓心为寸田】
　　赠刘道正
　　红轮晓上扶桑东五云正绕丹琳宫临芳阁外霜筠合碧桃溪边香露浓是时初喜识公面小阁清香飞大篆整冠共读御书碑翠琰填金光转朝野欢娱气清淑宫中圣人亲授箓云軿白昼临瑶坛来听新翻步虚曲谁知世故多盈缺况复年华如电掣相逢不拟説前事北望伤心堕清血忆从弱嵗游都城相知满眼如繁星今来寥落似将晓知有几防悬青冥公如长松出霜林童顔不受嵗月侵我亦从来世味薄三宫铅汞曽留心知公链骨骨已轻知公养丹丹巳成要看恢复见清平且作人间白石生【原注白石生道成不肯轻举但居名山】
　　赠吾彦逸
　　山上龙标水府方欲往游逢雨阻多谢山人防人意约束羣仙住朝雨游氛洗尽天宇空山色湖光相媚妩就龙觅水酌清耳雪山醍醐异凡乳是中冷暖已自知岂更将心求佛祖流连清境不知晩归来已踏咚咚鼓年兄笑我太清生旋扫风轩置樽俎欲将歌管聊相温为出红妆唱金缕不信人言竹胜丝昵昵朱将手语更长语笑益諠哗快饮不劳觞插羽因思同榜七百人翠琰镂名蔵梵宇迩来知有几人在相遇百中无四五与君是时俱少年快马轻衫冒尘土岂知重上君子堂嵗月惊人不堪数相看斑鬓防秋霜况复中间多龃龉但余契义敌杉松青青不受氷霜侮自怜忧患落穷山册府不应重接武流离更觉主恩厚独惭未有涓埃补因君感激歌此诗满酌玉巵须对举
　　和彭伯庄韵奉酬彭公达
　　龙媒昔是渥洼生培塿无松陆无萍古人此语岂欺我华胄非遥须细听奉常词源隘三峡倒流岂复论千瓶【原注太经云吐水千瓶】句枝到手诗巳就四坐俯首甘罚觥苍苔虎迹虽善戏讽戒曲尽诗人情【原注令祖大博素擅诗名苍苔虎迹之句载于青箱杂记】喜遇从事复超诣重名不减平如衡汝南人物亦云几髙者难随月旦更到今公议牢不破心虽不贪敌无勍【原注退之城南联句云心贪敌无勍】才髙位下众所惜善庆源长流更清风流文采终不泯还复钟此千人英清言自可屈奉倩赋力真能凌正平干时直欲石投水得位公不当惭卿扫除羣碎宅平坦摆落浮伪存精诚兼全众美信如使未许爰丝堪作兄天遣名驹谙险隘夫岂久困终能鸣行当防足恣髙步径取万石宁躬耕嗟予素懐丘壑趣髙情逺致谁服膺随流窃食聊复尔取誉懒能工赋营新诗有意相推激第恐无实难叩荣观公岂是长贫者便欲从此看超腾【原注季心为任侠长事爰丝注谓以兄长之礼事焉】
　　题仲兄和仲画虎图
　　寒云韬日风揺山鹘鸼鸣噪飞复还黄茅枯木转萧瑟有虎引子来其间一儿尽有食牛气跑空人立肩侵耳一儿就乳方低身只欲搀前不知跪大虎垂头蹲更促吐舌宛如牛防犊岂知爱子物皆然但教生狞贪兽肉从来倚伏理难齐一朝力尽还悲啼攫头衔尾遭熊豹有眼谁云百步威君家画轴虽填委难似此图有深防欲令观者知观身不在丹青畦径里君不见汉家豪夺聚敛臣乘时击断屠齐民磨牙利吻事膏血千载想见犹酸辛深文厚敛虽同苦以酷视贪不犹愈可怜当路尽豺狼独使甯成名乳虎
　　夜梦一道人见访相与语甚久颇及宗乘中事因戏之曰仙家亦学佛耶其人笑曰仙佛岂有二哉觉而异之作诗纪其事
　　北风吹云肃天宇蕙帐寒生月当户颓然就枕睡思浓魂梦悠悠迷处所仙宫胜士肯见临促席从容陪软语【案陪软语别本作欵陪语】自言本事清虚君【案清虚君别本作清灵君】学佛求仙两无阻云軿白日降遥空天衣飘飘袖轻举方诸宫深云海阔金碧禅房隔烟雨与君粗有香火縁聊复东来相劳苦方游昆阆还无期君住世间须善为尘劳足厌不须【案不须别本作何足】厌等是实相夫何疑前身自是尘外人端为世縁縻此身重闻妙语发深省若更离尘佛亦尘方平羽节何时来道宫佛庙随烟埃未须苦説扬尘事东海波声正似雷【案吴宏独醒杂志云刘尚书美中尝梦与方士谈禅既寤颇异其事遂纪以诗诗中皆其问荅之语即此篇也附识于此】
　　霁虹亭
　　江流滚滚青于蓝山如阵马方防景趣虽从开辟有登览正赖人谋参济川亭古伤险狭石岸缺落呈嵚嵌可怜眼界方冗杂风月为之久不堪使君才髙蕴机鉴妙思能发神所缄异时一见已经意施设先后难相搀政成将去觐丹阙一新栋宇何耽耽就増亭阁跨空阔径从人境超尘凡波光挟日动飞栱檐影窥江凌过帆栏危更觉明月近浪涌正值秋风酣螺峯晩霭助遥碧鹭渚归翼穿晴岚东望青原森欲动祖意岂复劳穷探夜深定有水仙集霓裳练帨垂毵毵云烟态度日夕异词客赋咏劳雕劖公归指日登华要雍容鸣玉横犀篸湖山髙防驻清赏尚应回首江之南
　　贡士张智观登禾山白云峯絶顶爱其清旷乃结庵辟谷凡十年后遂落发法名永元绍兴三年夏访予于城中具道所以出家及携诗东游之意因作是诗以饯之
　　白云山人机鉴髙了见万法栖秋毫肠蝉腹耐清苦空山坐听鼪鼯号无心索价惊众耳尚恐名出终难逃一朝解去薜萝服鬋剔须发披方袍黄龙宗防人难凑涓滴不容消息漏一到禾山谒老方全机不露三闗透城中军马正纷纷红尘涨空日色瘦问师触热有底忙云向疎山聊宿留搜竒猎怪穷端倪诗胆大于身数围勿忧平淡少人爱此去定逢韩退之年来世味种种薄文字习气黏如黐自信文通才未尽犹堪重拟碧云诗
　　次韵王民瞻赠觉梵二首
　　腹藳欲成聊假卧寒松疎磬仍相左不容开府占清新云里江梅萼初破竒芬还似暗香浮全胜光风泛兰些玉川昔访长夀寺石壁留题如此作瑚转光夺目含曦一读忘饥饿便堪髙蹑诗将坛纷纷谁可克参佐韦庄岂免赠巾帼格嫩更遭脂粉涴
　　脩竹幽兰伴髙卧新诗不待江山左【原注韵注与助字同】开缄快读耳目醒睡魔奔迸愁城破悬知大手千人英且拟二招吟只些【原注二招谓招魂大招】暂时虽现宰官身百事疎慵无所作郊居未敢厌岑寂且烹杞菊充朝饿劝兄不须梦恵连鄙句安能婉如佐氷壶玉椀幸无瑕莫使游尘得轻涴
　　灵壁石
　　坚脆殊形俱是幻要当尽付空花观其余空色两非真习气从他不须断灵壁磬材如黑玉嵗久取多岸为谷问君何从得坚质数尺嵚心赏足新诗俊如霜鹘拳揽取物象神机圎援毫一挥不停手岩壑意态何森然如闻驶舟行日近不得随舟无少恨夜敲清响哦新诗定有水仙帘外听
　　次韵郑守蜡梅二首
　　灵根何年离众香色相全似金容黄晓姿荧荧寒月夜气耿耿凌风霜天真何曾资外饰坐笑涂额夸宫妆广平当时应未见独为梅花囬铁肠赖有花僊觅竒句东坡着意怜孤芳诗中写就无遗巧安用学花熬蜜房多情偏爱被花恼闻香心醉难禁当况复低垂深有意欲教醉赏倾瑶觞
　　忍冷冲寒破霜萼为报春寒行灼灼黄轻正欲金波助斜抹寒梢转檐角香随风逺自折咽岂待嗅芳方辟恶不逐嫦娥向月奔芳桂相望空断魂新诗清絶慰幽独胜似对月开緑樽
　　咏蜡梅呈李仲孙
　　霜铺鸳瓦茸茸白红日破寒舒晓色小枝斜傍碧阑干光透香融娇欲滴縁何便证紫金容胜妙从来众香国时世梳妆嫌不称岂假嫩黄拂宫额清润疑和玉醴膏鲜妍似链鸾蜂液团香掠蘂太辛勤堪笑蜜房屯羽客更有一般超絶处画史画工描不得漏板丁丁夜向阑金波浸影寒光溢赏竒自昔属多情况复南人多未识恰及开时寄一枝后时便恐香难拾须借髙才与发扬妙句收归花萼集
　　谢萧元隆贤良恵小团
　　紫鸾琢璧轻云转几年隔阔今重见睡魔胆落不待降气压月团三百片饮罢清风生两腋三山去人疑咫尺便欲携公封事叩玉扄为问苍生几时得苏息
　　听宝月上人弹桃源春晓
　　桃源晓色春茫茫花气扑人和露香翠波溶溶泛晴阳琼楼半露非烟长霓旌鸾佩杂花光花光深处开琳房金鲸夭矫写霞浆云璈清响何琅琅緑云不动山苍苍酒阑月影侵逥廊千年过眼直寻常蓬莱清浅海上桑道人妙手能逢朱写出水云乡坐令逺意入八荒泠然风驭随云翔仙人迎笑从西厢颇怪别来尘世忙飞霞仙衣云锦裳朝真相与髙颉颃却笑退之情未忘生愁氷炭置我肠
　　咏白莲花
　　长林翠干因薰烁池面水平风不落天公似亦厌烦溽开就寒姿洗暄浊龙宫想见送来时靓妆无数褰珠箔预愁风日防无情翠盖欹斜防纎弱氷魂玉骨意自逺凡花不是无心学神人饮露骨偏清仙子凌波尘不着不随时世事涂抹徧得月娥怜绰约云軿隠隠欲降时寒光清雾都情薄勤勤问讯难留滞欲去徘徊伸素约【案伸素约与上第十四句韵脚重复而句意皆穏适似非传写之讹或当时失检耳】待得秋髙风露清相将归去朝珠阁身家元是社中人宿契非同谢康乐更恐羣仙苦相问寄与短章资一噱
　　神曲
　　古树叶残屯野烟红楹镂磉蟠蜗涎清灯晕浅不成圆神妃灵女对琼筵翠衫笼玉眉连娟泠泠古曲五十啼云吊月愁逺天山鬼窥窓风飒然绛节遥遥归洞府门前赤豹青貍舞

　　钦定四库全书
　　檆溪居士集巻三　　　　宋　刘才邵　撰今体诗
　　泸溪春日
　　风暖莺离谷花繁蝶倦飞林塘供胜赏云日弄晴晖古郡荒城在芳郊游骑归闲来推物理痛饮未为非
　　春日郊居四首
　　地僻春还到门闲性自便风回香缕转日透隙光圆曲沼波初凸繁花晓欲蔫谁能学工部直得为春颠残花啼晓露落絮泊池荷带蘂蜂须重窥帘燕语多桑肥蚕趂暖雨饱麦连坡帝力知难报闲听击壤歌散策启柴关春光满望间长烟连逺碧矮笋出新斑倦蝶飞还歇啼莺意自闲晚云将小雨容易暗前山春事遽如许登临聊杖藜游丝斜带日细草未霑泥风软花香熟烟酣栁色迷慇懃嘱鶗鴂芳卉正萋萋
　　中秋
　　阴晴无逺近独有此宵看写尽山河影想添蟾兎寒清辉分玉露斜汉泛冰盘上到髙圆处亭亭轮更安
　　游山寺诗
　　冈峦围古刹松桂发幽香斜日烟姿薄空庭花影长寻云穿藓径汲水动溪光好就山房宿闲听钟殷牀
　　次韵王民瞻题慧门院二首
　　乱后身重到醉中禅暂逃莲关无泣象鹫岭不倾鼇【原注文选赋云鼇虽仆而不倾】井邑刼灰在霜林秋气髙更须资法雨一为洗弓刀
　　乱兵如穴蚁攘攘欲何逃肆毒空揺虿支倾已断鼇上方尘不染北极势元髙佩犊知难久纷纷已卖刀【原注近闻诸处冦盗悉受招安故有是句】
　　苏文饶徃昌国意颇惮之送以诗因勉之
　　已闻舟楫具那得苦留君雨过霜风急帆飞雪浪分长途方策足暇日正论文功业他年事风波岂足云游香山寳应寺恭覩仁宗皇帝御书发愿文
　　洛隆周徳龙门赖禹功天开形胜地云捧法王宫绣栱聨霞绮虬檐压霁虹山河纷凑泊星斗映穹崇金界琅函秘奎文笔势雄独髙今古外何止帝王中恭想重熙旦追还太古风开懐容直论崇俭自清躬俗厚刑几措时和嵗屡丰湛恩渐动植大度纳华戎致治臻无事持盈愈若冲皇居多暇日宸翰写深衷誓保基图永期跻寿域同含生蒙愿力流泽浩无穷
　　赋得登瀛洲
　　天策开王府仙才聚国英礼优初辟馆众羡号登瀛凡骨难飞歩神仙遂拟名冠鼇堪比峻驭鹤想同轻银阙谁云逺金台愧未清收功归正观文治播休声
　　赋得春色满皇州
　　春光何处盛先满帝皇州日近恩辉动天低淑气浮繁花迷防仗弱栁媚芳沟风软尘难动烟酣翠欲流驩声连绮陌仙吹咽琼楼愿遂观光志曲江追胜游
　　赋得秋风生桂枝
　　金飚随素律丹桂吐幽姿动惊秋意生从傲雪枝髙应翻月窟清已彻天涯虽效纷披态终无揺落悲低嫌苹末起凉异棘心吹幸有乘风兴髙攀自不迟
　　赋得鲜云垂薄阴
　　轻云初出岫散漫本无心鄣日呈鲜彩垂天结薄隂浮空诚可玩着地影非深笼水难藏渚依山岂暗林谁言聊晻霭逺势已侵寻不羡西郊宻终期为作霖
　　次韵朱希真送李仲辅使浙东
　　诏遣皇华使恩殊白首郎越城膺重寄云路伫髙翔金节丹枫外星轺碧海傍溪山动诗兴藻火粲篇章暂对青藜杖【原注仲辅新除直秘阁】徐驱白鳯凰【原注事见北梦言】平反有余暇霜橘荐瑶觞
　　赋得蛟龙得云雨
　　贤能摅逸志振迹比蛟龙云雨时方得烟霄路自逢濯鳞霑帝泽拥足脱尘踪物外将轻矫池中岂解容依乘应有待际防合相从寄语懐才者明时好奋庸
　　赠端上人【原注端善鼓琴】
　　传得无声曲有时弹向人雪峯年老大风穴语尖新吼月泥牛困抽条石笋春衣珠犹不重岂更觉身贫挽江司户词【原注民表之弟公家俱好禅学多坐化者贤弟少卿为求此】
　　场屋声名旧林泉兴味长青衫归里闬白首傲羲皇鹤静终轻矫兰销委暗芳遥怜髙遯处庭宇日荒凉早嵗识真际前身疑浄名穷通百年内生死一铢轻成佛无先后同参有弟兄悲伤随世谛益见在原情
　　挽戴彦诚通判三首
　　初辟桥门日英髦喜彚征竒文逢藻鉴时辈仰髙名仕路因腾踏声华久隠訇方观终逺业埋玉恨难平庠序亲余论京华获并游艰危心有托感激义无酬岂谓音容隔频惊嵗月流今来拜遗像泪雨不能收贾鵩由来忌应曽为废书始终归有数善庆岂无余贤嗣真兰玉令名惊里闾他年定通显跃马从金舆
　　次韵元日防饮
　　不将帘幕挂檐唇欲听飞霙防绣茵门外湖山元早白醉中笑语不嫌真炉烟尽日飘香雾茗盌侵汤搅玉尘莫怪更深寒力减瑶墀今日布王春
　　谢人惠花栽以龙涎及小团答之
　　应怜小圃少花看分惠灵苗四五般多谢髙情无所吝欲将俗物报应难鲸波荐液香难比龙焙先春玉作团寄与文房助清兴诗魂莫怕月边寒
　　江阁夜坐【原注王自然所居】
　　迢迢小阁倚云端髙处悬知境界寛共向城头聊放目却惊沙觜减奔湍苍烟阙处江山逺白月满空星斗寒烱烱此心谁防得从公清坐到更阑
　　闲云收尽露干端垂地漫漫碧玉寛小海无人续遗唱斜河挂影作飞湍水仙环佩归何处天阙楼台似更寒知欲乘风叩阊阖如公应入不为阑【原注律有阑入宫殿门】
　　愚堂为欧阳炳文作
　　髙懐从昔厌雄夸宴坐虚堂玩物华清簟疎帘无俗客浇花洗竹当生涯风惊万木谁家曲云拥千峰尽日衙莫信韬光得深隠鹤书终恐到君家
　　次韵李彦渊游竹阁奉呈望之
　　春余景物尚芳华冩景词工语不夸绮馔玉樽筵秩秩碧梧翠竹影斜斜湖山风月须频赏南北车书已一家回首都人清跸遥知紫禁绕烟花【原注是时复河南也】
　　同张敏叔登望阙台
　　晓陟髙台望紫宸爱君心切素忘身尧天日逺迷西极汉使星髙拱北辰赋雪才优宜视草赐环恩重定随春剩须留下惊人句长使江山气象新
　　贺和仲移居
　　狻猊羣戏画难工【原注对门三山如狮子戏】木梢翚飞面势雄壮气定知如杜固凿池肯复効燕公好穿松竹跻云磴别敞檐楹看碧空【原注和仲云当穿松竹开径就髙处作亭以望逺】更愿他年开北第却留踪迹付隆中
　　苍官涌翠千株直石栈斜飞一径通爽垲真能明逺目嚣尘不动但清风卜邻岂免烦王翰相宅应兼出魏公终使里名不虚设先栽岩桂与分丛【原注文忠公集古録有明月与岩桂分丛之语今所居里名折桂而宅旁先已栽桂数本故有是句】
　　次韵陶父双莲
　　和气为霖嵗有涯发祥宜自使君家池开双影同心瑞气敌三峯十丈花啸侣洛妃携翠袖惧飞蛱蝶防新葩天公似恐嫦娥妬时把微云隔素华
　　郁孤台
　　风伯驱云晓色开使家清燕就髙台崆峒爽气连天起章贡寒声绕槛来谭屑霏霏随玉麈酒波滟滟溢金罍还将崇政言诗手一为江城赋早梅
　　次韵黄元授悯旱
　　旱气爞爞【案爞见尔雅释训爞爞炎炎熏也疏引大雅云汉云蕴隆虫虫义同】似火炎新来露亦不轻霑电光入夜空揺帜雨响经时不到檐狱吏谁怜寃死妇农家空挂刈禾鎌髙天早副忧民意云汉无烦叹靡瞻
　　次韵寛夫喜雨诗
　　檀龙致雨雨宵零香气如传得荐馨断港已通无别浦洪波遥想接重溟门开甘露偏苏槁供设伊蒲异献腥清禁词臣歌乐职渊云难独掞天庭【原注府中因祷青原塔得雨故用檀龙甘露事】
　　次韵黄元授喜雨诗
　　沟塍流水已源源还有余波及众川焦稼顿苏苗薿薿涸池重见叶田田休疑两种分干湿且喜脩罗罢铠鋋平籴莫将同上熟恐教闾井却骚然
　　次韵周秀实七夕
　　云间素月若飞来半镜携归共挂台星渚桥成仙歩穏玉箫声断晓风哀曽向兹辰曝图籍【原注秘书省七夕有曝书防】还思延阁敌蓬莱谁怜防鬓吴霜重酒母分霑助把杯【原注是日宜造麴麴一名酒母】
　　和彭徳源秋开紫牡丹
　　暗觉小阳春气回却从秋杪上楼台【原注唐人牡丹诗云众芳飘处上楼台】浅于泼墨轻匀露小似齐头只类杯【原注洛阳花谱云泼墨紫色最深齐头似深椀而平今所开者色浅头齐小】应是化工偏着意便同仙骨免枯荄笑他方士惊人眼谩作空花顷刻开
　　次韵温叔皮秋懐
　　海风截雨晚云收银汉迢迢傍月流菊露自应知嵗晏砧声今不起边愁寻常酒债何妨有咫尺湖山未暇游欲跨青虬舒逺目水仙真肯借人不
　　次韵李彦渊夜闻鹤唳
　　警露犹能动客情淮淝况复杂风声语多真似留华表意逺谁知在紫清正值月寒秋夜永更当风静海潮平故山蕙帐空来久想共晓猿相对鸣
　　过唐兴寺
　　须应辞职效崔沂岂合经时直紫微领郡尚叨分竹箭羡君不肯裂荷衣髙风久已勤山仰妙语新从得指归更待春时稍暄暖共寻烟坞与苔矶
　　夜契从来耐嵗寒千株路尽见苍官旧游还复寻金碧清梦犹能记玉銮喜见云烟生翰墨随时殽核簇杯盘荷公髙谊存真趣不作寻常俗眼看
　　次韵刘仙卿腊日喜雪
　　彻地寒威暖尚遥岂同春日落还消醉翁不道盐并絮阿母难専池是瑶素月交光千里共丰年为瑞四时调腊中三白已堪赏何况皑皑照此宵
　　腊祀祁年瑞雪飘共知帝力最难消无边世界银为阙不动根荄草变瑶人恱自然天意得时和岂待乐声调月娥似更怜鲜洁清影亭亭彻永宵
　　早朝行宫奉呈诸同舍
　　龙山西转浙江横寳势岧嶤切太清照海晓光来阙角穿花宫漏带潮声风生剑佩班初上雾歇旌旗色更明共说中兴似光武南都赋合继东京
　　祖庙殿生芝草
　　由来天意眷明昌偏向神宫发喜祥和气潜蒸方蔓蔓灵华托柱益煌煌披图正与端宸合纪美还増原庙光汉室但闲生禁宇作歌空复咏斋房
　　圣孝神明已黙通皇猷徳业更兼隆昌期适契千龄防上瑞宜生九庙中异彩光凝何煜爚灵葩色正自昭融天将福庆资宗佑方至如川岂有穷
　　次韵同舍道山堂宿直二首
　　花影频移夜向阑重檐突兀倚云端木天西畔银河响陆海中间贝阙寒风輭严更传玉漏月和清露滴金盘不嫌上界多官府请便乘风驾紫鸾
　　玉宇沉沉易觉秋暮云开尽夜悠悠天风斜转苍龙阙宫月遥连紫桂楼寳画深严神物防仙山缥缈瑞烟浮慙无逸藻陪诸彦归兴惟思理钓舟
　　和李仲孙韵因以奉勉
　　词格森严气不寒华星灼灼出云间中兴喜见天方启髙议期追汉已还正值朝家求切直岂容竒逸恋云山愿公淬笔参晁董大对亲瞻睟穆顔
　　送李似之二首
　　中兴修政似周宣共理聊烦命世贤凋瘵气苏真肉骨豪强胆落怯氷渊逺猷岂合淹千里温诏俄颁自九天解释邦人去思恨为言行复入陶甄
　　晴虹词彩冠羣才淡墨名髙北斗魁史笔继闻登左省庙谟今复赞中台方传召命驰三节顿使清风动九垓想见君王偏注意鳯池虚位待公来
　　次韵送卢汝舟
　　秋鸿社燕若为情歧路东西亦可惊入夜朔风揺画角满空星斗罩髙城吴江浪濶兼天涌楚塞山长尽日横记取别筵看剑处怕听庭树晓鸡声
　　送江虞仲
　　烜赫家声四海闻材猷超絶出凡伦清规映物无尘隔实徳临民蒙惠均器逺自应当要路政成还合觐严宸禁途虚位须贤俊伫庆登崇宠渥新
　　和丁浚明戏萧济夫
　　生世才如石火光应怜不早见卢郎碧蟾自合来栖月黄耳何縁得上床但使知音同卓氏何妨服猛似梁鸯观音妙相谁能测暂化身为无厌王【原注华严十行中菩萨欲治世间多不善行故示威严自化其身作无厌足王使见者恐怖惧而不犯信臣云济夫目孺人为观音而浚明末句有从前谑浪今收拾尽听人呼张大王之语此必有所闻也但取梁鸯服猛菩萨化身之事以释之】庾妇休夸意智强却因诈魇唤江郎自从呼婢曽开口不复连宵只对床春晚燕狂捎蛱蝶汀闲沙暖睡鸳鸯鳯栖已协和鸣兆谁记东家人姓王【原注古诗悔不嫁与东家王谓王昌也信臣有三宵别床之句闻今已不然故此篇为一洗之】
　　次韵萧元隆见寄二首
　　国朝制策得羣贤隆栋才髙异众椽温诏久颁崇旧典英辞初喜见新编竚登文陛三层峻还寄家声万古传【原注修撰公奏议世多传】圣主忧民收逺策欲令枕奠得安眠麟阁岧嶤倚碧天道山宿直烛如椽谁怜老眼今多病喜读危词屡絶编一鹗奋飞方逺举双鱼缄素肯轻传益思张胆论时事未敢昏昏只醉眠
　　次韵王民瞻
　　野外萧条供给稀愧烦车马顾柴扉正怜习懒成痴钝欲使乘时试奋飞髙义杉松度氷雪好诗星斗转璿玑如公亦岂宜深隠早晚光芒动少微
　　立春内中帖子词【原注皇太后阁六首　按宋史全文续通鉴绍兴十三年春正月辛丑立春节学士院进春帖子词自建炎以来久废至是始复之此词第五首有预建慈宁果庆回銮之语当即十三年所进者附识于此】
　　兰殿光风转椒涂淑气浓栁烟添晓翠花露浥春容紫禁迟迟漏瑶箱细细风君王问安早红烛照帘栊寳胜金书小酥盘花様新六宫呈妙巧清晓庆佳辰瑞气笼春宫殿髙天官仙乐奏云璈欲知圣寿无疆处王母千回献碧桃
　　君王圣母与天通预建慈宁广内中果庆回銮功已就纂修事实示无穷【按宋史全文续通鉴绍兴十二年十一月诏礼部侍郎兼实録修撰编修太后回銮诸盛事付史馆第四句正指其事附识于此】
　　春归顿觉日华迟乐事偏多属圣时万寿声中觞酒满年年嵗嵗拥春祺
　　又【原注皇帝阁六首　案春帖子前六首切韦太后还临安时事知为十三年春所进此六首只叙偃武施惠而不及太后回銮事当非同时所作且第五首有海国入贡之语考绍兴十二三年均无外国入贡之事其非十三年立春无疑也附识于此】
　　一气回苍陆千祥集紫宸天心存爱育施惠发新春行仁隆治道偃武为生灵恩施周遐迩熙熙万国宁盛徳天垂覆皇明日照临九重颁汉诏四海识尧心始和布政同天运圣泽随春下九霄垂法端闱万人喜典章尽复祖宗朝
　　海国占风慕圣明先春入贡竭丹诚梯航万里不辞逺要趂新年贺太平【案宋史外国传绍兴间唯元年大食国入贡二年髙丽入贡二十五年占城入贡二十六年三佛齐入贡则此词当作于二十五六年间又考本集中赐三佛齐勅书有春寒卿比好否与先春之语正合或即二十六年所进耶附识于此】
　　瑞日舒长呈五色官仪赫奕防三朝宴开紫殿恩辉重乐奏彤庭雅韵调
　　又【原注皇后阁五首　案宋史全文续通鉴十三年闰四月已丑立贵妃吴氏为皇后此春帖子当亦系十三年以后所进与太后阁六首亦非一时之作也附识于此】
　　风转万年枝氷开百子池多男应禖祀瑞气恰来时琼斚深浮柏金牋巧颂椒宫嫔随鳯辇万寿本东朝紫庭烟淡祥光满清禁风微淑气新绮阁靓深无一事观书临帖过芳春【案宋史宪圣吴皇后传后博习书史又善翰墨故第四句云云附识于此】飞霙顷报丰年庆天瑞由来应克诚喜见农祥已晨正将持嘉种奉亲耕
　　绛阙清都境异常况当圣世物皆昌风催柘馆桑枝秀氷满龙池荇带长
　　端午内中帖子词【原注皇帝阁　案周宻干淳嵗时记端午先期学士院亦供帖子词宫中以青罗作赤口白舌帖子与艾人并悬门楣以为禳禬】
　　云篆摹仙印香菰纒防丝风回五明扇日丽万年枝神飚随律至玉宇倍清凉复古观书处偏宜昼漏长两岐呈瑞麦三秀产灵芝天意方垂佑宸心愈肃只巽权黙运甄陶外徳泽遐宣指顾中号令一新民气乐正如解愠得薰风
　　天申佳节继天中【案宋史绍兴十三年天申节始上寿赐宴如故事周宻干淳起居注五月二十一日太宗皇帝天申节故此云天申佳节继天中也附识于此】贺庆年年信始通明诏重颁浮论息共知至计出天衷
　　百昌蕃殖归神化万宇欢康属圣时形气既和无疾疠氷台还更觉生迟
　　游西湖天竺书所见成五絶句
　　秋风萧瑟海天凉不见红衣十里香惭愧湖边拒霜在数枝擎露学啼妆
　　灵风嫋嫋转幡幢红蜡光中一缕香万徳庄严等尘土北珠南贝若为妆
　　寒泉秋菊水仙堂华竟无人荐晚香赖有新诗伴氷蘂犯寒欺雪鬬宫妆
　　千顷琉璃湛晓光纷纷兰菊动秋香疎烟小雨多情思个是西湖淡薄妆
　　石井灵泉镜様方龙宫流出倍甘香可怜溪女低蓬首斜挿山花照晚妆
　　题滴水岩
　　泠泠清响落岩中正脉由来触处通一滴也无真戏论谁知白浪已翻空
　　曽酌曹溪一掬甘笑看梁燕自呢喃根尘却是圆通境个里何妨舌本参
　　次韵李彦渊郎中试院三絶句
　　铨曹注拟待羣才妍丑先分寳鉴开余力留诗在岩壁防持神物已应来
　　春满湖山草木芳薰晴晓日动微黄遥知从骑归来处穿破东风十里香
　　野草幽花似缬斑僧牕聊寄两旬闲衣冠行赴东都防官府深严不在山
　　试黄权笔为作三絶句
　　名属仙民住武夷能将巧思利毛锥宣城遗法依然在一逐人间好尚移
　　渇骥精神伤太秋蛇筋骨定非竒要须从此胷中正方见中书事事宜
　　八法森严得者稀管城还伴剡藤悲欲教霜兎魂无恨须写当时顔叚碑
　　松
　　山中众木自纷纷移徙孤根独不羣更与清风同烈烈便先八俊继三君
　　古栢
　　移根得地对幽轩香叶苍然已可怜他日定为梁栋具耽耽大厦倚晴天
　　梧桐
　　琴材岂必百年期翠叶萋萋已满枝况是常生易封殖政平喜见中兴时【原注礼纬云人君乘火徳而王政平则梧桐常生也】
　　蟠桃
　　竒芬不与众芳同移植应从碧海中结子纵迟人莫怪灵苗端的有仙风【原注梦得赠乐天诗云海中仙果子生迟盖指蟠桃也】
　　朝天李
　　玉妃朝谒珠宫惯暂到人寰别九天恋阙丹心终不变亭亭素艳吐清妍
　　黄杨
　　不怪天公赋与悭应怜坚正长偏难三年桤木真容易谁肯吟哦着眼看
　　咏竹
　　防惜龙孙意正勤风漪谁爱织成纹林中莫着山王辈拟向他时咏五君
　　以双井茶寄李仲孙
　　双井真成日铸兄一杯不觉醉魂醒知君笔法传山谷啜罢应临戒石铭
　　次韵梅花十絶句
　　溪水溶溶影动揺盈盈仙子近星桥个中着句须清絶莫道经春雪未消
　　华清赐浴洗凝脂一曲霓裳素练衣更有十分相似处晓霜添就玉肌肥
　　莫恨随风片片飞微酸暗结已无疑世人欲识和羮效看取髙宗梦觉时
　　露白飞香岂入时幽姿谁遣独先期可怜栏槛花无数春意潜回犹未知
　　应嫌素质露天真却把轻黄拂蘂尘休向吟牕动诗兴多情先【原注一作去】自不禁春
　　愁云向晓不胜繁飞霰纷纷溅兎园竹里数枝偏有意欲将冷艳慰霜根
　　逺树归鸦欲噪昏闲云撩乱暗江村氷肤无着凝寒处耐冷不縁餐日魂
　　水仙似怯难为弟更着山矾数满三惭愧涪翁继和靖惊人诗句出东南
　　风泛寒香方浩荡月移清影更徘徊不妨絶妙谁同赏恰有幽人踏雪来
　　洗尽残妆倚玉楼世间脂粉且休休芳心未必伤幽独冷雨疎烟与替愁
　　次韵赵伯达梅花三絶句
　　昭君生长巫山村独负娇容似玉温恰似此花开腊后芳心脉脉与谁言
　　莫奏悲笳向日昏花飞不是减芳春多情更作回风舞体弱悬知不陷茵
　　丞相家园雪里开琼枝鬬白逺髙台十年戎马暗京洛旧赏犹能入梦来【原注富郑公洛阳有梅台】
　　又咏梅花
　　正与卢生清兴同冲寒还肯访幽丛牕前忽见偏竒艳恰在茸茸淡月中
　　官舍有梅花一株偶赋絶句
　　已洗方清为有尘无尘因洗更清新香山谩说工纎艳错把梨花比太真
　　映日梅
　　氷肌耐热本神人肯与寒光便浅颦应笑海棠无道骨睡红怯翠不禁春
　　月下梅
　　月到琼枝夜未央天将清景荐孤芳疎云似恐嫦娥妬却与时人隔素光
　　次韵朱新仲席上赋梅花影四首
　　老禅墨戏信竒哉山谷称扬意亦瓌未似灯前出寒影真香不假返魂梅【原注瓌意琦行见宋玉对问有僧出老墨梅山谷云其奈无香何僧因出香之极佳因名为返魂梅香方本出韩忠献家】
　　真是瑶台月下仙徐熙落墨若为传输他巧思红裳女写出幽姿意宛然
　　清影新诗二妙并弓良更遇国工檠自慙痴钝无佳思击缶难参击玉清
　　万缘合处本无心明暗相形亦漫成光影都亡复何物更须试问老师兄
　　咏芍药
　　紫清楼阁不施丹小様谁传到此间方信游蜂非俗物窥防玉女鬬妖娴【右紫楼】
　　人言花似征鞍色嫩紫茸茸个様竒不道征鞍似花染临岐聊欲问何离【右鞍紫　原注诗云赠之以芍药芍药一名何离赠以此者问何故离别】
　　题茅山多叶芍药诗
　　司命霓旌欵帝关司花仙史亦骖鸾谁人黠似东方朔偷出名花与世看
　　又间金红芍药诗
　　诗家赋咏怯挥毫比象偏难为格髙浑似上元朝阿母流金铃间赤霜袍
　　次韵朱新仲白菊三絶句
　　海甸秋深亦陨霜不因寒苦减真香氷容本自嫌施彩青女何劳抹晓妆
　　练帨云衣天上装月中光透只闻香世间百寳难相称珠露荧荧映靓妆
　　苦节寒心独异常尽枯终欲防幽香纷纷花蘂那知此已落犹夸半面妆
　　冬日牡丹五絶句
　　百花头上有江梅更向江梅头上开便使诗人慙未识春前还解上楼台
　　天公用意太勤勤时遣花王为报春从此梅花应有语漏他消息莫寃人
　　谁谓氷霜惨刻辰暗中和气自生春花神显现东君意说似何劳解语人
　　聊将芳醑发微殷岂是氷肌不耐寒对立亭亭真妙絶可将近侍乏雌丹【原注芍药一名雌丹】
　　芳丛不遣雪霜封已是青腰独见容更祝春风重着意行看拂槛露华浓
　　次韵徳源道人水墨画二絶句
　　脩竹寒禽伴写真细看更觉妙通神早知终有飘揺患应选深林寄此身
　　霜枯荷叶半欹斜水落寒溪蹙浪花雁足更须添系帛似传逺信度龙沙
　　鉴上人通内外学徧游访方晚栖旧隠年来示疾遂不出山牡丹四窠见寄因成三絶句以谢
　　闻说栽时正出家春风四纪阅芳华如今示疾空山里怕引诸天来散花
　　逺寄灵根自梵家小园景物顿増华何当写在屏帏上一任髙禅笑眼花
　　学道何妨只在家谩栽花草记年华个中本自无荣悴浮世何曽似落花【原注昔人有在家菩萨之语】
　　赠叚成之
　　粟庵宴坐正安禅不踏城闉已十年送别今朝不辞逺信知髙义薄云天
　　黄芍药
　　游沛曽闻汉帝魂梦中名实未应分看花莫动枝头蝶惊觉徐州老使君




　　钦定四库全书
　　檆溪居士集巻四　　　　宋　刘才邵　撰制【案黄鉴杨文公谈苑学士草文名目渐广拜免王公将相妃王曰制赐五品以上官曰诏六品以下曰勅书集中凡除授降免诸末职亦皆称制葢鉴所云者指内制而言也才邵尝为中书舍人兼权直学士院兼掌内外制故集中如右文林节秉义郎等皆称制者皆外制也附识于此】皇太后赠曽祖制【案宋史全文续通鉴绍兴十三年冬十一月庚申日南至合杞天地于园丘太祖太宗并配制辞有恭致明禋既严推配之语当是因郊祀而降覃思追封隆祐太后之三代也然史但书大赦而不及襃封之文葢史书于封典多略而不书耳隆祐太后姓韦氏其曽祖之名无可考制云虽尝从仕岂究逺图则其生前官职亦不显云谨附识于此】
　　勑朕肇新盛典恭致明禋稽哲王尊祖之文既严推配副长乐念亲之意敢后襃封申贲曽门益隆茂渥皇太后曽祖某性资庄重志操端良既全徳以在躬乃安时而适已虽尝从仕岂究逺图储厥福祥及于孙子惟流光之不泯宜后裔之克昌慈顔方奉于母仪恩典宜高于戚属永惟重祖当致襃封増焕王章遂荒徐土英灵如在愍册其膺可
　　曽祖母制
　　勑天心从欲子道获伸日奉亲闱恭承慈训式丽郊报丕拥神休博施济泽之恩申锡外家之庆増辉重祖祗遹旧章皇太后曽祖母某氏凝资冲粹率履温恭克遵图史之规用致闺门之睦积其善庆施及后人位居永信之尊礼备慈宁之养眷惟先庙当极殊荣爵既从夫封冝申锡用昭卹典永贲泉扄灵而有知庻其来享可祖制【案韦太后祖名无考制云藏用自全韬光不耀知为未尝从仕者制末谓俾临淮海之大邦増重真王之赐履当是追封为临海郡王】
　　勑高宻仁厚自知后世之兴文徳贤明葢出长孙之族推原所自崇报宜先敷锡神厘光昭祖武皇太后祖某履道夷坦禀资粹明藏用自全韬光不耀致善庆之弥积至贤孙而克昌徳配姜任名高马邓兹锡流根之泽用伸告第之荣俾临淮海之大邦増重真王之赐履钦承茂渥保佑后人可
　　祖母制
　　勑朕祗率先猷肇严大报茂膺神贶爰霈湛恩襃崇母家厥有常典及其祖庙锡以愍章皇太后祖母某氏懿行内全淑声外着克备宜家之美平施睦族之仁善相其夫以昌厥后至孙而大配极居尊推原庆祥褒进大国尚其不泯歆此茂恩可
　　父制【案宋史韦贤妃传建炎改元遥尊妃为宣和皇后封其父安道为郡王是制云定省晨昏方致东朝之养当是后还居临安后因郊祀而追晋爵号者】
　　勑大姒致徽音之续庆本维莘和熹应石臼之祥福縁平寿发源有自褒典务隆兹因熈事之成申锡王章之宠皇太后父某全徳自晦存诚贵真善积诸躬泽流于后克生圣女正位慈闱定省晨昏方致东朝之养崇功报徳宜移灵文之园邦之栋梁锡以愍册所凭益厚其尚知歆可
　　母制
　　勑朕奠玉荐诚升禋报贶难专享于介福肆诞锡于多方増贲外家式申殊涣皇太后母某氏躬全懿徳誉蔼壸仪岂惟克谨于苹蘩葢亦能遵于图史丕昭懿范冝厚卹章开渭水之祥实縁余庆饰观津之壤敢后追褒进兼两国之封庸示非常之典淑灵不泯厚泽宜膺可皇后赠曽祖制【案宋史宪圣吴皇后传绍兴十三年诏立贵妃吴氏为皇后追王三代据宋史全文续通鉴册立皇后在是年之闰四月而是制云昭报伸于元祀又云诞锡涣恩则亦系冬至郊祀覃恩制末云申加亚保葢至是又加赠少保耳以下追赠各制当俱系同时所撰附识于此】
　　勑朕祗膺骏命顺考彞章推防迎于上元昭报伸于元祀丕承灵贶诞锡涣恩眷惟后族之亲宜及曽门之逺皇后曽祖某禀资庄厚植徳粹和既积庆以有余肆开祥而益大储其介福以及曽孙位隆坤极之仪徳着徽音之嗣推原厚泽宠锡褒章申加亚保之华増焕重泉之襚惟灵不泯尚享兹荣可
　　曽祖母制
　　勑朕肇讲弥文用严大报丕拥神灵之贶肆推敷锡之恩眷惟戚姻宜及重祖皇后曽祖母某氏秉柔明之徳懐淑慎之心率履不违发辉及逺庆流后裔位正长秋佐孝养以尽恭昭阴教而咸穆原其所自实赖前芬兹锡褒章増辉先庙淑灵不昧渥典其歆可
　　祖制【案制云进列孤卿之位介于师保之间当是加赠少傅者此二代名俱无考】
　　勑朕寅奉丕基绍开兴运克致宁神之祀用伸报本之诚兹锡湛恩以昭慈嘏位既冠于王寝泽宜及于祖宫皇后祖某履道渊冲存心仁厚既懐才而自晦宜锡羡于无穷及孙而昌受报于显陟坤仪之正位播周雅之徽音爰推徳泽之源冝厚褒封之典进列孤卿之位介于师保之间歆此殊荣永贲幽穸可
　　祖母制
　　勑朕饬躬齐戒展事泰坛受神之厘其敢专享爰敷庆泽以赉多方乃眷戚姻及其王母皇后祖母某氏体全柔懿徳茂温恭承祀肃于沼苹循礼严于珩佩务储徳善用啓福祥兹进锡于殊恩以増光于厚土防其如在尚克钦承可
　　父制【案宗史宪圣吴皇后传父近以后贵累官武□郎赠太师追封吴王是制云冠于三少则但加少师耳又考宋史外戚传吴益于孝宗时进太师则近当复于干淳间加赠如子官耶附识于此】
　　勑西汉置观津之邑葢厚窦亲东都防平寿之封用褒邓训朕稽防前古祗遹旧章肆推祭泽之恩申锡后家之宠式隆卹典加贲祢宫皇后父某徳迪中和性全通敏虽登仕籍才不尽施益濬庆源用能及后是生淑徳之媛允协伣天之祥教被宫闱化行海宇宜副念亲之意爰敷告第之荣贲厥九原冠于三少尚其不泯新渥宜承可
　　母制
　　勑朕揆景至之辰秩国阳之祀礼成乐备茂拥神休式举彞章敷锡遐迩眷惟懿戚宜厚慈亲肆加褒封丕昭异数皇后母某氏出自令媛嫔于高门克遵图史之规茂着钦和之誉是生贤女正位中闱比徳姜任腾芳风雅兹追惟于母教宜申锡于纶章爰防曲阜之区用比灵文之宠尚其能享永贲幽扄可
　　吏部尚书罗汝楫赠父制
　　勑朕寅奉丕图率循典克致肇禋之礼用申报本之诚敷锡神厘博施济泽眷惟从列宜及慈亲具官某父懐徳韬光履和处顺仁厚推于宗族声猷着于月评积善获祥如汝有几克膺寿福仍享康宁【案史称汝楫以谏议大夫迁吏部尚书旋除龙图学士知严州秩满请祠居防未终而卒年七十则其父在当时已年近期颐矣故制有积善获祥如汝有几克膺夀福仍享康寜之语附识于此】既及子而遂昌况其身之亲见蚤摅逺业备歴清华台谏高蹇谔之风铨综擅公方之誉肆加进秩用显教忠祗服恩荣益绥福履可
　　赠母制
　　勑朕揆日迎长钦柴秩祀既备膺于灵贶宜申锡于涣恩泽之所覃不间幽显具官某母某氏秉心纯粹率履温恭善既宜家仁推睦族积其余庆施及后人是生嗣贤位登禁从兹博施于惠泽用伸锡于美名灵其有知庶克顾享可
　　赠故妻制
　　勑朕恭致郊禋克膺神贶乃大推于庆泽以广被于寰区矧惟侍从之贤夙赖室家之助淑声未逺褒典宜崇具官某故妻某氏禀性惠和禔身柔顺克谨苹蘩之职茂隆闺阃之仪岂谓降年莫谐偕老嘉名申锡泉隧増光尚冀营防永歆茂渥可
　　赠妻制
　　勑祗率旧章用严毖祀礼文咸举慈嘏备膺眷予侍从之近臣方赖温恭之内助兹惟祭泽宜茂涣恩具官某妻某氏资禀粹和行全柔懿允协室家之美茂遵图史之规爰锡嘉名兹为异数用丕昭于懿徳以増焕于私庭祗服殊荣益绥新祉可
　　太师秦桧赠曽祖制【案宋史奸臣传绍兴十二年加秦桧太师进封魏国公】
　　勑朕聿开兴运肇举明禋迎甲子之上元推祖宗而并侑诚通高厚惠浃幽明眷惟同徳之臣实茂格天之业既崇功而益懋宜厚泽之加隆锡以殊恩及其重祖具官某曽祖某器资闳达志操修明问学贯于古今仁爱孚于州里尝被凶盗为窃所藏吏欲责赇请深文而致之死与而不吝愿当罪而全其生扩兹平恕之心宜获人神之助善既积而有庆徳及逺而复兴克生裔孙惟时硕辅赖谋谟之经逺致内外之咸宁风雨时而百谷成礼乐兴而庶事备答殊勲以崇报稽盛徳以发源申锡褒封丕昭懿行光灵不泯茂典其承可
　　曽祖母制
　　勑朕熈柴坛而承祀礼既备成坐宣室以受厘义难专享敷锡神灵之贶博施济泽之恩矧成绩之独高宜追褒之逺及具官某曽祖母某氏凝姿冲粹礼貎温恭懿范着于闺门徳声播于姻党积其善庆燕及曽孙谋猷罄入告之忠宗社获再安之福肆丕昭于彞典以申贲于曽门其享兹荣益绥尔后可
　　祖制【案桧祖不知其名制云恬养丘园葢未尝从仕者史称才邵当权臣用事之时雍容逊避以全名节而此为桧祖草制乃有道义接丘轲之传勲名真伊吕之佐二语何献谀乃尔耶抑有所授之者耶谨附识于此】
　　勑朕揆日迎长燎柴拜贶备车旗器服之盛燕神只祖考之灵爰推锡类之恩用广及亲之典式遵宪用报元勲具官某祖某识粹而明器宏以逺备全徳业恬养丘园市义不待于冯驩削契自同于樊重誉传邦族惠及羇穷克开有后之祥遂享无穷之庆惟予嘉辅实尔慈孙道义接丘轲之传勲名真伊吕之佐出陪兴运独奋显庸副其尊祖之心霈此流根之泽疏封从旧申贲増荣尚冀光灵克歆涣渥可
　　祖母制
　　勑朕展事国阳荐诚郊燎迎天元而推防庶祖武之増光丕拥神休诞敷祭泽具官某祖母某氏躬全懿徳行着壸仪夙严环佩之音克谨苹蘩之荐源深流逺善积庆余是生闻孙熈我鸿烈兹盛仪之克举推惠术以宜先爰即旧封申加明命尚期歆格服此宠荣可
　　父制【案桧父名无考制云为宰玉山政成民悦播在风謡葢尝为玉山令而有善政者当因桧之恶故志传皆不载其名耳】
　　勑朕躬致精禋礼严陟配爰推惠泽诞锡神厘眷予论道之臣厚尔教忠之报庙封予善国典率常具官某父某道契邻几才堪经国名登桂籍为宰玉山志大气闳屈于抚字政成民悦播在风谣名酒尊以长官表清徳之彻底歌贤令如李起防功利以至今宜十事之永传垂千载而不泯储其福履施及子孙是生名世之才当朕公师之任勲高鼎声满华夷方崇徳而报功验流光于厚泽抚封虽旧申命维新夫积善在身垂烈于后忠嘉济世岂独传韦氏之一经徳庆源深将逺过张家之三相其歆承于殊渥益保佑于后人可
　　前母制
　　勑惇宗将礼周待姬旦而行防选休成汉美泰元之贶朕防稽前古图任真贤措国势于覆盂致寰区之奠枕肇修缛典克举明禋肆推锡类之恩以副念亲之意具官某前母某氏体全柔静行着淳和夙敦承祀之恭深协宜家之美遂储余庆以燕后昆兹即旧封用申殊渥式隆恩襚永贲泉扄可
　　母制【王栐燕翼贻谋録真宗天禧元年八月辛未诏文武京朝官父不在无嫡母者许叙封本生母然则封本生母者自天禧始也附识于此】
　　勑茂对休辰克成熈事爰施旷泽用广殊恩眷惟台鼎之元勲宜厚亲闱之报礼肆颁明命増涣私庭具官某母某氏禀质懿和凝姿惠淑全此睦婣之美施于内外之亲时然后言导之以善随其长幼之异必有开警之辞从夫守妇道之常训子以义方之正躬备钦和之徳人懐爱仰之心能率礼以无违宜开祥而有衍是生良弼独斡化枢运高世之逺图成中兴之嘉绩推原厚泽昭示褒章肆申两国之封加贲重泉之襚淑灵如在渥典宜膺可
　　妻制【案宋史奸臣传建炎四年桧与妻王氏及仆婢一家自军中航海归行在制谓深得顺从之正曽无夷险之殊葢指其事】
　　勑朕肇举上仪用严大报兹诞膺于灵贶肆敷锡于多方矧惟协徳之宗臣实赖宜家之内助其推褒典以示殊恩具官某妻某氏毓徳粹和秉心淑慎出自高华之系归于徳庆之门相待如宾能劝以义深得顺从之正曽无夷险之殊两族相辉位槐庭而冠三事诸姑而降乘鱼轩者逾十人图史传家世之清芬富贵以谦光而自牧兹博施于惠术用载举于徽章爰即旧封特加申命其承茂渥益介繁禧可
　　皇兄安时除节度使制【案史载徽宗三十一子无所谓安时者世系表亦无其名并无授宁国军节度使及封天水县侯者或其后复加秩晋爵史不及详耳特安时二字宗室中无此辈行或因近属不斥其名而称字欤苏舜钦闻见杂録云太宗即位以太祖诸子皆称皇子曰犹我子也其后皇族遂不分防宻尊卑皆加皇字故有皇兄之类非典故也然则安时亦不必定为徽宗所出特高宗之羣从耳附识以备考】
　　门下帝尧至治明俊徳而终于和万邦光武中兴复宗统而有以亲九族欲厚本根之庇实资屏翰之良朕祗遹诒谋率循成宪方抚绍开之运致隆敦叙之恩乃眷懿亲时惟近属俾遂分于将阃以増固于宗城爰集朝绅肆扬制綍具官某器闳以达识粹而明夙惟徳义之优克称神明之胄潜心务学信阅理以居多率履闲邪知为善之可乐顷分留务兼掌奉祠始终十年恭勤一节畴其望实宠以恩华是用付元戎之节旄宅侯邦之土宇増陪奉邑并衍真租非但遂迁实惟明陟于戏汉制啓于九国疆土裂二等之封周道显于三王本支膺百世之庆其务全于信厚以永保于宠荣可特授宁国军节度使权主奉益王祭祀进封天水县开国侯加食邑五百户实封二百户主者施行
　　吴葢除节度使制【案宋史外戚传葢字叔平与兄益俱圣宪皇后之弟以后贵加文州刺史累加武宁军节度使开府仪同三司少保封新兴郡王制谓进封开国公想此时初封公后乃升少保而晋郡王耳附识于此】
　　门下朕御众总戎允赖节旄之任推忠衞上尤资肺腑之亲惟时戚畹之英宜举斋坛之册亶敷涣号诞告明庭具官某性禀温恭才推通敏雅有深宏之量克循寛厚之风防籍兼荣曾无骄侈之习谦冲自牧每懐靖慎之心誉处既隆声华弥茂虽尝居于任使殊未究于猷为爰锡纶章式遵国典俾殿蜀川之巨屏肇建幕府之高牙神旂増焕于戎容琳馆肃承于真御仍受昕朝之谒肆开公社之封申衍爰田就加实户并褒宠数庸示眷懐于戏席庆天婣兹厚亲亲之懿兼畴才望庶全将将之能其益务于禔身以丕扬于休命可特授宁武军节度使依前提举佑神观奉朝请进封开国公食邑五百户食实封二百户主者施行
　　普安郡王妻郭氏封郡夫人制【案宋史孝宗本纪初封建国公绍兴十二年正月进封普安郡王宋史全文续通鉴尤若讷曰普字乃并日明两作之象殆天授也郭氏即成穆皇后当时封咸宁郡夫人】
　　勑朕惇叙宗藩肆推恩典方燕室家之庆宜嘉褒宠之隆某氏禀质懿和秉心端静克谨壸仪之训深通图史之规当有殊恩用昭柔范乃锡郡封之壤俾膺象服之华益务温恭以承嘉命可
　　拟韩世忠加恩制【案自此以下三制当亦绍兴十三年郊祀推恩故事】
　　勑朕祗率累朝之大典丕昭元祀之上仪璧玉华光兼致精纯之荐箫管备举肆宣皦绎之音神人以和福禄来下特博施于纯嘏宜先及于旧勲爰择令辰诞扬涣号具官某处躬庄厚秉徳忠纯屹然劲锐之资济以沈雄之量韬传龙豹素推料敌之明阵列鹳鹅独奋陷坚之勇屡畴功阀备载旂常兼三镇之节旄聨上公之衮绣頥神真馆列位王藩【案宋史绍兴十一年世忠抗防言秦桧误国桧讽言者论之世忠连防乞解枢宻柄且乞骸遂罢为醴泉观使奉朝请封福国公十二年改瀛国公节钺如故十三年封咸安郡王故此云颐神真馆列位王藩也】高而不危葢惟侯度之谨卑以自牧务全谦徳之光【案史称世忠既解兵柄杜门谢客絶口不言兵时跨驴擕酒纵游西湖部曲旧将不得一见其面制所谓高而不危惟侯度之谨卑以自牧全谦徳之光为道其实云谨附识于此】属熈事之克成宜神厘之均锡乃举褒崇之典用酬陪侍之勤申衍圭腴并加真食兹惟新渥式示殊私于戏櫜弓矢而戢干戈时虽臻于偃武聼皷而思将帅朕方厚于念功其茂对于恩崇以益绥于燕誉可
　　拟孟忠厚加恩制【案宋史外戚传忠厚字仲仁隆祐太后之兄官至保宁军节度使歴判镇江府明州绍兴府福州建康府平江府】
　　勑朕王道盛则礼乐兴致治莫先于复古威械藏而爼豆布因时有贵于弥文崇坛隆八陛之规精意廸一纯之荐既备膺于灵贶宜加惠于臣工眷惟屏翰之良肆举褒崇之典诞扬赞册敷告朝绅具官某识粹而明量闳以逺性禀中和之则学通竹素之传自歴要涂夙驰隽誉仍席昭兹之庆允为戚属之英列朝位于三孤拥将坛之六纛防筹枢府受社王藩顷方籍于壮猷俾徃司于留钥以职来祭载嘉脩贡之恭拜贶于郊兹沛均厘之泽式颁奉邑申衍真租庸示宠光丕昭眷意于戏俾缉熈于纯嘏诚既格于堪舆用敷锡厥庶民福宜先于贵近往祗茂渥益懋令图可【案史称忠厚与秦桧僚壻而桧心忌之判绍兴府时郊赦加恩令吴棫作谢表有本无时才出为世用之语中丞詹大方希桧意论忠厚表辞轻侮遂罢为醴泉观使当即此时也附识于此】
　　拟张浚加恩例制
　　勑朕推防近于上元秩祀伸于大报临中坛而四方承宇帝命不违受大球而百禄是遒天休滋至均锡厖鸿之祉宜先勲旧之臣播告治朝诞扬明命具官某性资庄重徳量深闳备宣藩翰之劳雅着威名之肃敦陈整旅卓然御众之才因利制权允矣乘机之智戎功屡奏勲阀弥高神旗专方面之仪华衮聨上公之贵列王藩而防宠就真馆以奉祠【案宋史全文续通鉴绍兴十一年冬十月辛酉张浚除崇信军节度使充万寿观使以浚不附和议秦桧不悦遂以母老乞祠故制云就真馆以奉祠也】玆畴显相之勤宜厚褒崇之典爰加多邑倂衍真腴丕昭懋赏之公以侈高灵之贶于戏汉世全功臣之封禄适当偃革之时周家锡鲁国之土田播在告神之颂益隆誉处用称恩荣
　　司勲贠外郎陈康伯关陞郎中制【案宋史列传康伯字长卿弋阳人宣和三年上舍歴官尚书左仆射同中书平章事其迁户部司勲郎中在绍兴八年以大计得调故云关陞也谨附考】
　　勑具官陈康伯天官之属冠于郎选叙其正位是惟旧章爰因积阅之劳兹举陟明之典以尔风猷宁逺操履端良学有渊源才惟通敏备更事任蔼着声华宜稽辨等之文俾陟正员之任列职虽旧申命维新其务钦承益隆誉处可
　　陈炳等转官制【案宋史礼志绍兴十四年始筑坛天宁观桥东立石主置泰社宋史全文续通鉴载十三年二月乙已临安府建泰社泰稷丙午筑圜丘以十三年冬始行郊祀大礼考之则筑坛当在是年无疑史志误也炳宋史无传处州府志龙泉人官提辖文思院今制云凡兹赋役实借宣勤则当时或为将作监者也附识于此】
　　勑肇建泰坛用严大报凡兹赋役实籍宣勤尔等祗事有劳宜加褒劝进官一列其克钦承可
　　马耆年等转官制【案宋史全文续通鉴绍兴十二年十一月程克俊请兴学校乃命礼部讨论取防十三年春正月诏以岳飞宅为国子监制云兴崇学校以育人材参稽旧章立为成法考订绪正葢有司存则马耆年等乃礼部官属也】
　　勑朕兴崇学校以育人材稽防旧章立为成法考订绪正葢有司存尔等祗事恪勤备宣劳勚奏篇来上宜有褒迁务称所防益思自励可
　　萧保叙官转官制【案萧保仕履无考制云俾还横列仍领兵团考宋史职官志客省使四方馆使东西上閤门使谓之横班则保当以閤门使而兼团练者附识以备考】
　　勑朕肇建泰坛用严大报凡预宣勤之数咸加进秩之恩具官某祗事有劳宜膺褒劝俾还横列仍领兵团其务钦承益图报称可
　　陈正辅转官制【案制云煮海之利助经费为多是正辅当为职掌盐法之官然考宋史职官志提举茶盐司掌煮海摘山之利以通啇阜财无专司盐法者而制独不及茶法或举其重者而言或绍兴间曽专置提举盐法之官而史不及详欤附识以备考】
　　勑煮海之利助经费为多能推行法意使嵗课増羡宜有褒劝尔为使属宣力居多进阶一等示不忘劳益务恪勤以举乃职可
　　逯选等转官制【案应劭风俗通汉大司马逯并郑樵通志后汉有逯明广平人唐夏官郎中逯仁杰河阳人宋皇祐登科逯昂逯堪元祐逯勉大名人选当即昂堪勉之后人欤制云参稽法令着为成书爰诏攸司以时编辑当即绍兴十二年命礼部讨论而勒为成书者又考宋史全文续通鉴十三年冬十月秦桧等上国子监太学武学律学小学勅令格式五十巻或即是书然艺文志不载想未经颁行而旋即散佚耳谨附识】
　　勅朕钦奉先猷兴学养士稽参法令着为成书爰诏攸司以时编辑尔等服勤局事灼见宣劳俾进厥官益思自励可
　　赵霔转官制【案宋史职官志礼部僚属有主客郎中员外掌四夷朝贡凡郊劳授馆宴设赐予辨其等而以式颁之而授币饔饩颁诏书授之事则掌于客省引进使客省引进使旧台察靖康以后属中书省制云肇修信睦将迎之任虽系近臣而为之佐属是霔葢当时之引进使也附识于此】
　　勅使传之来肇修信睦将迎之任虽系近臣而为之佐属亦加遴选尔勤于所职备见宣劳兹示褒陞其祗茂渥可
　　汤保衡转官制【案宋史全文续通鉴绍兴十五年夏四月上谕大臣曰比遣将闽中捕盗令歼渠魁胁从者释之若措置得宜与推恩制云擒殄妖盗当即此时谨附识】
　　勅赏典之设轻重眂功尔能奋其智略擒殄妖盗而第赏未称岂所以示劝哉兹用进阶以旌尔劳其务钦承益思自励可
　　士竒转官制【案宋史宗室世系表商王元份五世孙武翼郎士竒又平阳郡王孙高宻郡公士竒又昌王宗晟孙赠建寕军节度使士竒是制云有司严考绩之法当是曽为守令之官以大计课最而进秩者苐不知三人中孰是耳附识以备考】
　　勅有司严考绩之法以旌劳阀虽聨族属亦所不废葢以尽公也尔既歴岁时备见恭恪兹用进秩以协彞章其务钦承克全信厚可
　　高旸等转官制
　　勅尔等方随使转将歴逺涂叙进厥官以慰劳勚其思祗服益务恪勤可
　　陈志应转官制
　　勅具官陈志应朕躬修元祀展事中坛搜举礼文先期严饬鸠工赋役尔预有劳嘉其劝功赏以进秩益思自竭务称所防可
　　郑刚中转官制【案宋史列传郑刚中字亨仲婺州金华人登进士甲科歴官四川宣抚副使故云往副封疆之任史又称刚中治蜀有方畧节制诸军极其严肃故云屹若鼎器镇于坤维也然制有乃作爵封申衍爰田之语而史不载刚中进封爵土之事或阙书耳此与下魏良臣二制皆因课最加恩者谨附识】
　　勅虞帝九载陟明以熈庶绩周王三岁大计以纪万民朕稽古训官而谨邦法之常校功数最而优从臣之礼式彰眷意防非至公具官某性资高明智虑深逺誉望益着践扬愈光曩畴文武之资往付封疆之任屹若鼎器镇于坤维载观防课之书具应攸司之格用増阶秩乃作爵封申衍爰田并推宠数其承朕训益究乃心可知旴军向子固转官制【案文献通考旴县宋干徳以后属泗州绍兴以还屡战屡失末年乃复宋史地理志云南渡后有淮平无旴葢旴即招信军也然考招信于建炎三年升军宋史全文续通鉴绍兴十三年沈该知旴军是旴自为一军矣史所谓旴即招信者误也特当时废置不常其年月不能尽详耳子固仕履无考或与该先后为旴军者耶附识以备考】
　　勅具官向子固盱眙当来往之冲政务繁剧非他郡可比尔才资通敏游刃有余用能宣勤克举厥职进官一列葢以劝能益既乃心务承朕命可
　　吏部侍郎魏良臣转官制【案文献通考绍兴四年修立叙迁之法承务郎以上四年即转朝议中散中奉中大夫七年诸朝请朝议奉直大夫并特恩人以八十员为额宋史职官志载六曹侍郎从四品阶正议大夫尚书左右郎中正六品阶朝议大夫今制云正六品之官守以七年限以八十人似良臣当时乃左右郎中之职矣考宋史全文续通鉴绍兴八年十一月魏良臣行尚书吏部员外郎又十一年权尚书吏部侍郎魏良臣落权字充大金军前通问使是良臣此时当由员外郎擢左右郎中而权侍郎故制称亟跻小宰也附考于此】
　　勅政事攷百工之课至于正六品之官则必守以七年之久限以八十人之数或不拘此法皆为异恩所以待吾左右侍从之臣也具官魏良臣气懐和粹材术敏通久践华途亟跻小宰有司稽阅来上是用増尔崇秩徃思祗服以称朕宠异近臣之意可
　　李镛转官制
　　勅除盗所以安民信赏所以报功功之轻重以事为等尔克施方畧凶盗就擒进秩之恩所以示劝其祗明命益尽乃心可
　　解德等转官制
　　勅赏典之设示信旌勤尔等于军旅之间克着劳能増进厥秩用加褒劝益思自勉以称所防可
　　仇悆复官制【案宋史列传悆字泰然益都人大观三年进士官至寳文阁学士陜西转运使时金人无故归侵疆悆力陈非防固辞不行秦桧以其异巳落职未几金师果复陷所归地乃复悆制置再知明州改平江府制辞有辞难之故遂从降秩及俾还其旧之语即其事也】
　　勅朕持予夺之二柄法惨舒于四时以道为公经权迭用具官某顷縁识擢进列从班绵歴要涂备更事任向以辞难之故遂从降秩之科既久歴于岁时仍复更于霑宥俾还其旧用示隆寛当务钦承益图报称可刘观复官制【案绍兴二十五年诏近岁士风浇薄以讦告为进取之计深害风教可戒饬内外臣有不悛者令御史台弹奏当重置于法三省枢宻院因奏令刑部开具前后讦告姓名议加黜罚制云互讼之故遂从降秩当即其时附识于此】
　　勅朕持予夺之二柄法惨舒于四时以道为公经权迭用具官某材资凝逺学术深纯暨列禁涂备更事任顷以互讼之故遂从降秩之科既颇歴于岁时复继更于霑宥俾还其旧用示隆寛当务钦承益图报称可李椿年等复官制【案李椿年宋史无传考宋史全文续通鉴绍兴十二年十一月左司员外郎李椿年言乞正经界乃即以椿年为两浙转运使措置经界十三年六月坐签书江阴军判官防公事蔡楶不法不举核与王鈇张叔献俱降官寻复原任】
　　勅具官李椿年等朕以赏罚之二柄法惨舒于四时本贵相资岂嫌迭用尔等并膺识擢临按列城顷丽微文聊从降秩曽朔晦之无几见职业之交修方嘉补过之功难拘已行之命其令还旧用示劝能尚既乃心益勤厥职可
　　王观国除祠部郎官制【案宋史职官志祠部郎掌天下祀典道释祠庙医药之政又建炎三年省并郎曹祠部兼领膳部】
　　勅具官王观国夫国家之储才如医者之储药朕临御之久阅士为多益知人才之难每兴寤寐之叹旁求逺览其庶几乎以尔早中殊科不求闻逹任真推分泊然自得比对便殿占奏可观祠曹望郎未尝轻以授人也益勤尔守朕将有取焉可
　　李涧除司封郎官制【案李涧事迹无考宋史全文续通鉴绍兴十五年正月辛酉初耤千亩用司封郎中李涧请也其除郎中当在十五年以前矣附考于此】
　　勅具官李涧文昌设属以分治庶务司封掌封爵之事葢古执秩之官差量重轻实资博识以尔性资端静学术通明顷参台属刺举详审往膺兹选其益勉哉可巫伋等改官制【案巫伋宋史无传考宋史全文续通鉴绍兴二十一年二月伋曽以签书枢宻院事充大金祈请使二十二年四月伋罢是制云当休兵息民之时设明伦善俗之教稽参成宪立为成书未知所修何书但观休兵息民之语当是绍兴十一二年间初成和议时事而当时伋改何官亦无可考耳附识于此】
　　勅朕仰惟前代祗遹先猷当休兵息民之时设明伦善俗之教稽防成宪立为成书尔等咸以茂异之才膺编综之任庀职其间具宣劳勚宜加褒进以示劝能兹锡赞书俾迁京秩益思祗服务称恩荣可
　　潘竑循右儒林郎制
　　勅获盗有赏所以报功轻重之差存诸格法今兹殄寇尔预有劳集秩防恩葢以示劝徃思报称可不勉哉
　　杨寿隆转右文林郎制
　　勅具官杨寿隆朕祗率彞章恭修大报凡兹事务尔与宣勤叙进阶资以示褒劝往其祗服益励猷为可













　　钦定四库全书
　　檆溪居士集巻五　　　　宋　刘才邵　撰制
　　易致尧循右文林郎制【案宋史食货志绍兴六年张浚奏改江淮屯田为营田置营田司后李寀王弗等言营田之害浚亦觉其不便请罢司以监司兼之致尧仕履无考制云营田之设以丰军储尔垦辟居多当为提举营田者附识以备考】
　　勅营田之设以丰军储推而行之贵在得人尔垦辟居多勤于宣力进阶示赏用旌尔劳可
　　李衎循左文林郎制
　　勅尔顷缘营造勤于董役有司第赏宜膺叙进体兹示劝益勉事功可
　　宋许循右文林郎制【案宋史选举志绍兴十年以南渡后人材萃于两浙而属吏荐员甚狭增部使者荐举改官之额二十二年右谏议大夫林大鼐言国初常防官皆得举人不限内外亦无员数南渡之初恩或泛滥有从军而改秩者有捕盗而改秩者有以登对而改秩者请立考第增减之法又建炎初诏河北招抚河东经略及安抚等使皆得辟置将佐官属行在五军并御营司将领亦辟大小使臣于是诸司诱人塡缺皆先领职而后奏给付身有罪籍未叙复守选者乃令厘正使归部依格注拟自宋许以下八制似皆厘正后实除各官者故制词均有捕盗有赏捕寇有劳及便宜补官一时之权铨曹防覆乃加眞授等语而刘永叔林贰二制兼有记功使过改过自新之语此正所谓罪籍未叙复守选者也附识于此】
　　勅获盗有赏所以报功轻重之差存诸格法今兹殄寇尔预有劳进秩疏恩盖以示劝往思报称可不勉哉可
　　邱干循右文林郎制
　　勅凡因讨捕有所兴发按名给饷理实相资尔能宣勤用以不乏肆加叙进往服茂恩可
　　刘永叔复秉义郎制
　　勅朕待下以寛记功使过况尝竭节其肯忘之兹用叙复官聨仍俾自效恩既厚矣图报之志尔其勉哉可
　　荀沂补保义郎制
　　勅便宜补官葢一时之权必考实于铨曹乃加眞授所以愼名器也尔既经裁审肆锡赞书祗服恩荣益图报称可
　　林贰补保义郎制
　　勅明于祸福捕获凶酋躐授官资用彰信赏且以为改过自新者之劝益图后效以称慈恩可
　　阎达转保义郎制
　　勅国家设为军赏以奬战多轻重视功用伸激劝尔奋身巡徼捕寇有劳宜进厥官是为褒典往其祗服毋怠宣勤可
　　赵伯鎭换授承信郎制
　　勅便宜黜陟葢一时之权铨曹防覆乃加眞授而先次换给所以示优其承殊恩益思自勉可
　　吴宗谨授承信郎制
　　勅尔顷在殊方备尝艰阻嘉其忠恪何惜一官祗服恩荣益思自励可
　　李文会除御史中丞制【案李文会宋史无传考宋史全文续通鉴绍兴十三年九月侍御史李文会奏洪皓贪恋显秩不求省母又十四年三月御史中丞李文会奏解潜本赵鼎客不附和议五月御史中丞兼侍读李文会言高闳王师心吴秉信久在朝列必害至治三人皆斥外即拜文防签书枢密院事兼权防知政事葢文会乃秦桧奸党以掊击善类而得显秩者其除御史中丞当在十三年之末或即在逐洪皓之后欤附识于此】
　　勅号独坐而设专席既同乎汉室之官仪歴三院而为中司必得如温造之威望尝肃持于邦宪宜进总于台纲具官某德履端良风猷凝逺挺正固不回之操摅刚方自竭之忠劲气霜严英姿鹗立自登言路茂着直声蔽自朕心嘉乃成绩兹擢从于横榻俾陞冠于南台朕方虚懐容纳谠论汝其悉力纠劾官邪顾已试而克堪亦奚烦于多训可
　　陈掞等除大府寺等丞制【案制云大府之属大农之属大匠之属葢大府寺丞司农寺丞将作监丞也宋史职官志大府寺掌供祠祭香币帨巾及校造斗升衡尺司农寺掌仓储委积之政令总苑囿库务之事将作监掌宫室城郭桥梁舟车营缮之事旧制有判寺事判监事有寺少监少有丞有簿其后官属省置不一建炎二年二寺一监并罢绍兴三年并复置丞又诸寺监丞有出身转著作郎无出身转大理寺丞故制云皆异时郎选也】
　　勅具官陈掞等丞于寺监皆异时郎选也必惟其人乃副遴柬以尔掞才智敏明宜大府之属以尔贶宜大农之属以尔嶕宜大匠之属其佐尔长往服厥官可
　　文浩除国子监丞制【案文浩事迹不详制云崇观间尝游上庠葢以上舍而洊歴监丞者宋史全文续通鉴绍兴十五年八月国子监丞文浩面对乞自今试教授于六经中取二经各出两题不拘义式以贯穿该羡为合格诏礼部看详行之当即新除监丞时获对者欤】
　　勅朕祗遹先猷教养多士惟国子监实总内外之学政丞于其间盖以才选以尔当崇观间尝游上庠行艺之美见称多士兹用命尔往佐尔长其悉乃心以称朕命可
　　楼炤除资政殿学士知建康府制【案宋史列传炤以绍兴九年除端明殿学士签书枢密院事命往陜西宣谕徳意还朝乞归省亲十四年以资政殿学士知绍兴府过阙入见除签书枢密院亊权参知政亊宋史全文续通鉴所载亦同未闻知建康府也十四年以前炤未尝出知外郡并未有端明殿学士之除十四年以后炤参知未久寻为李文会等所劾除宣州徙广州而卒亦未再知他郡观制词有易镇名藩之语当是初除绍兴旋改建康中间由绍兴赴建康故有过阙入见之亊也附考于此】
　　勅朕惟建康宅江山之奥区为东南之都防总列郡兵民之计有留司管钥之严肆求旧弼之贤以重殿邦之任具官某器资闳达徳操端方奥学贯于天人达识周乎事物蚤摅逺业备歴华涂参赞枢庭既深裨于密书蕃宣侯屏益蔼着于休声备昭伟绩之加益见壮猷之效兹畴宿望易鎭名藩方资共理之良伫观报政之速顾惟近辅岂俟训言可
　　王防充寳文阁学士知平江府制【案宋史全文续通鉴绍兴十年二月王次翁希秦桧旨欲为知太平州秦梓知泰州王防二人地因请悉罢不附和议者二人皆以恩幸得官繇是骤进制词有持节牧民又有顷贰冬官及抗章引疾之语当是由泰州擢工部侍郎旋乞外郡故以宝文阁学士知平江府也附考于此】
　　勅姑苏地重密迩行朝正资师帅之良往殿股肱之郡具官某材猷通敏识虑优长持节牧民具着成绩辇毂之下政誉尤高顷进贰于冬官方有资于献纳抗章引疾至于再三勉推从欲之仁俾任分符之寄仍申加于殊眷进列职于西清报称可期告猷勿怠可
　　吏部尚书罗汝楫兼侍读制【案宋史职官志自庆厯以来台丞多兼侍读台长未有兼者罗汝楫以谏议始兼侍读自是每除言路必兼经筵而以尚书兼侍读则志无其文汝楫本传未载其兼侍读乃制特书吏部尚书兼侍读是史志误也然制词未叙及见为何官或兼侍读时本系谏议大夫而后人编才邵集误以所终歴之官冠之亦未可知谨识以备考】
　　勅尧舜五帝之盛其所以成难名之功致无为之治载于二典首以若稽古为言葢人君监于成宪不折衷于古训将何所考哉仰惟前代留心载籍详延通儒置之经幄式资献纳以副简求具官罗汝楫智识通明济以强敏渊源之学洞贯古今顷劝讲于迩英既深嘉于博洽宜登文石之陛进读金华之书勿怠钦承以副虚伫可
　　韩仲通除大理寺正制【案宋史职官志大理寺丞有出身转殿中丞无出身转太子中舍或太子中允制云顷丞寺事既以能称兹用褒迁式昭茂渥则是以寺丞而迁寺正者想南渡以后叙迁之法史亦不能尽详耶附识于此】
　　勅汉循秦制廷尉置正监平谓之三官则大理有正其来逺矣非夫端良平恕之士其何以称是名哉以尔仲通智识精明才资敏茂顷丞寺事既以能称兹用褒迁式昭茂渥其既乃心以副朕恤刑之意往惟钦哉可刘宗元等转保章正制【案宋史职官志保章正属司天监王式元丰官制行罢司天监立太史局秘书省】
　　勅尔等以星厯之学祗事日官录其劳能特加褒叙益思自竭以称所防可
　　洪皓除徽猷阁直学士提举万寿观兼直学士院制【案宋史续通鉴载皓于绍兴十三年七月自金还行在宋史谓八月入见除徽猷阁直学士提举万寿观葢七月始还自金至八月乃抵临安而有是除也附识于此】
　　勅朕登庸俊髦分寘近列冀资献纳协济中兴矧惟持槖之臣久奉出疆之命既还朝着宜懋恩章具官洪皓宅心粹夷植徳纯厚夙蕴造微之学兼懐通务之才顷属多艰选求北使请行奋毛遂之勇歴年几子卿之多间关百为确守一节忠信为国以自衞险阻备尝而不渝属邻好之既通拥星轺而归觐爰加褒数用奬忠勤越从次对之华进陟西清之峻奉眞祠于琳馆预视草于金坡有功见知既已隆于眷意无徳不报其勿怠于告猷深惟直谅之懐伫俟论思之益可
　　李文会除侍御史制【案宋史全文续通鉴绍兴十三年二月殿中侍御史李文防面对言朝廷方守和议不言兵事宜讲仁义由是见赏于秦桧葢文会新除侍御史而入对也】
　　勅具官李文会宪府不除大夫则中执法为长而台端贰之振肃纪纲威望雄俊自非素着端良之誉畴克当此虚位之久今得其人以尔禀质刚方懐才通敏顷从刺举擢寘殿中直道而行无所回挠摅忠蹇之素志摧奸慝于笔端风节凛然视古无愧是用稽其已试之效就陞横榻之严伫观施为克副眷倚朕方明视好恶以一羣听尔其灼分邪正以警庶工共期此道之交修永措斯时于平泰钦予时命其尔之休可
　　陈槖知婺州制【案宋史列传载槖以权刑部侍郎上疏力陈和议之非忤秦桧请去后金果渝盟除槖徽猷阁待制知颍昌府时新疆初复无敢往者槖即日就道未至颍已不守改处州又改广州时广多盗十年九易牧守槖留鎭三年民夷悦服桧因坐槖稽留机事降秩上章告老遂改婺州故制云自鎭遐方实寛南顾比览告归之请宜疏便郡之荣】
　　勅朕惟婺女名邦屏蔽行阙境胜有溪山之乐地偏无将迎之劳不独优贤葢资共理具官陈槖居官可纪长于治民服采禁途蔚为清庙之器宣劳帅阃号称诸侯之良自鎭遐方实寛南顾比览告归之请宜疏便郡之荣画防凝香政资于画诺闭阁卧治方赖于谋猷尚悉乃心毋替朕命可
　　晁谦之充敷文阁待制知抚州制【案宋史全文续通鉴绍兴十年五月建敷文阁藏徽宗御制职官志始置学士等官谦之事迹不详制称文行之美能嗣其家当为太子少傅迥之后补之咏之说之之昆弟行也又宋史全文续通鉴载绍兴十八年知建康府晁谦之罢其知抚州当在绍兴十五六年间事后乃移建康而罢职耳附识于此】
　　勅朕寅奉丕图致勤宵旰思所以惠安元元俾遂其生业故于选任牧守尤加意焉具官某性资端良才具通敏文行之美能嗣其家顷以材猷备更事任暨登从列献纳尽忠必能为朕宣恻怛之意俾民获田里之安兹用擢自奉祠付之郡寄伫观报政其既厥心可
　　汪召嗣除江南西路转运副使制【案宋史职官志都转运使转运使副使判官掌经度一路财赋而察其登耗有无以足上供及郡县之费都运废置不常而正使不废若副使判官皆随其资之浅深称焉召嗣事迹无考】
　　勅朕分遣漕臣临按诸路平均赋役禁戢奸贪葢以足国而便民非得其人不以轻授以尔才猷敏劭识虑精明持节分符屡更识擢声华之茂舆论所推兹俾乘轺往宣使指勉思称职惟既乃心可
　　韩京除观察使制【案宋史职官志观察使无定员初沿唐制置诸州观察使后废置不一韩京仕履无考史陈槖传初朝廷移韩京一军屯循州会寇骆科犯广西遣京讨之槖奏自京移屯敌稍知畏今悉军赴广西则广东危矣桧以槖为京地坐贬秩制云徧歴数路平荡羣凶则除观察使当即移镇广西之后欤附识以备考】
　　勅志在靖民莫先除盗信于用赏所以劝功既宣擒捕之劳宜示褒嘉之宠具官某材资劲果风力敏强涖众总戎克振乃职比徧歴于数路絶平荡于羣凶宜聨官之就陞俾使组之增焕往钦兹命益究乃心可
　　刘昉知潭州湖南安抚使制【案宋史职官志安抚使旧制以直学士以上充知州兼中大夫以上或曽歴侍从乃得兼之品卑者止称主管某路安抚使公事南渡以后职名稍高者出守皆可兼使昉仕履莫详制称擅望郎名卿之誉当亦以近臣初出守者附识于此】
　　勅具官刘昉汉之考宣励精为治择良二千石与之共理用能使民安其业而中兴之盛光华至今朕甚慕之故于选任之际尤加意焉以尔性资雅亮学行淹通蚤着声称屡膺识擢擅望郎名卿之誉有肤使良守之风载嘉所为备见已试眷长沙之都会总一路之帅权抚临兵民宜莫如汝其务施于实徳以克称于茂恩可孟忠厚知绍兴府兼安抚使制【案史称忠厚歴判镇江明州婺州绍兴除枢密使复判福州改建康又改绍兴坐谢恩表辞轻侮罢奉祠召还授保宁军节度使判平江府再改绍兴制首用黄霸再守颍川事末云顷自枢庭出临帅屏又云眷惟会稽实汝旧治当是由建康改判绍兴时也附识于此】
　　勅黄霸再守于颍川有郡中愈治之称郭伋召自于渔阳副京师防福之望载在信史名垂无穷惟予旧弼之臣能继昔人之美用畴宿望俾即近藩具官某闳博裕和纯明通敏负出羣之器业懐经济之谋猷顷自枢庭出临帅屏备着惟良之誉共推绥抚之能乃遽抗章力请就佚故难从欲姑择所安眷惟会稽实汝旧治为今甸服密迩行朝素安习于教条亦无苦于公事兹从易地用示殊私朕之用人无愧于汉尔其承命益壮乃猷可
　　吴益除秀州防御使制【案宋史外戚传吴益字叔谦宪圣皇后弟葢之兄也官至保康军节度使加大尉开府仪同三司绍兴十二年后受册推恩除益成州团练使后以戚畹且为秦桧姻族躐致建节授文资累加秘阁修撰敷文阁待制考职官志防御使乃团练使转官是制当在绍兴五六年间益初进秩时也附识于此】
　　勅夫属鞬左右号为亲信之臣既请解于近司宜遂增于崇秩有国之典非朕敢私具官吴益幸托肺腑日侍轩陛冀辞内职谊所重违其陞防御之权专领徼巡之任往祗休宠勿替靖共可
　　除保宁军节度使河东路经略安抚使制【案文献通考河东经略安抚使嘉祐四年置大观初升大都督府靖康元年金师陷太原河东之地尽为金有绍兴时安得复有河东经略安抚使耶此篇疑前人所作永乐大典误题才邵之名抑才邵应词科时以此命题拟为制诰之文故诸制皆书所除人名而此独不书耳附识以备考】
　　勅殿大邦而作屏允资节制之壮猷防诸将以总戎宣布威懐之逺略眷兵民之重寄须文武之全才辍从鸣玉之近班并示拥麾之异数式敷涣号诞告明廷具官某徳博而器闳行全而识逺励端方之操守一节而不回负通敏之资应百为而益办自登崇于要路愈茂着于殊庸朕心朕徳惟乃知曾无异趣嘉谋嘉猷而入告实赖输忠载畴协赞之勲方重倚毗之任顷恳祈于燕处既屡进于忱辞始遂冲懐申加隆眷冠崇资于秘殿领眞箓之严祠玉府使权聨仙班而参贰金华书职便斧扆之咨询既久侍于燕闲益备闻于啓渥虽协安恬之素志良淹济务之逺猷宜锡纶章俾分将阃鎭东邦之藩翰肇建高牙统全晋之封疆兼临支部赖肃严于师律示增焕于斋坛眷惟俱授之荣允协至优之宠以固吾圉兹愼选才惟既厥心乃克有济于戏庙堂制胜已臻偃革之期帷幄协谋益务折冲之策钦予时命其尔之休可
　　蔡安强直秘阁知襄阳府兼安抚使制【案宋史职官志绍兴五年令襄阳守臣湖北帅司各带经略安抚使后罢制云并为异数当即初更令时所命也附识于此】
　　勅具官蔡安强延阁预英俊之游大府任兵民之寄并为异数宜属能官以尔性识精明材猷通敏既备更于事任尝茂着于声称爰推出綍之恩肆锡分符之宠往临一路总按列城宜克务于绥懐其勿忘于报称可周绾除京西路运判兼提举制【案宋史全文续通鉴绍兴十六年五月庚辰左朝议大夫周绾为淮南转运判官上览除目曰监司朝廷耳目之官不可不愼择是制乃除京西当在十六年以前亊后乃移淮南耳葢才邵于是年出知漳州故知绾除京西在淮南之先也又职官志绍兴十五年冬诏提举与转运判官叙官然则绾以运判兼提举其即在十五年欤附识于此】
　　勅周绾朕愼柬能臣临按诸路惟时将漕之职实兼刺举之权必得通材付之重寄以尔性资敏茂诣趣精明夙励猷为备膺任使屡处承流之任咸推共理之良既深悉于民情必克宣于使指肆畴成效俾涖畿西其既乃心以称朕命可
　　奉议郎直秘阁权发遣阆州蒲泽之除直寳章阁利州路提刑兼提举制【案宋史职官志旧制提防刑狱公事掌所部狱讼及举刺官吏之事熙宁初罢后改置提刑司检法官绍兴初以提举茶盐司兼领十五年诏诸路提举茶盐改充提举常平茶盐如四川无茶盐仍以提刑兼充故制云付之臬事兼领常平又文献通考阆州属利州路泽之事迹无考以制词观之葢蜀人而曾守蜀郡者也】
　　梁汉去朝廷逺吏或不良则刑罚不中疾苦不闻谕我哀矜轸恤之意者其惟贤部刺史乎尔蜀人也尝守蜀郡有治理效习于蜀故也惟时经理西土疮痍未瘳狱民命也食民天也兹庸付之臬亊兼领常平秉双节以惠一道陞内閤以重外台使囹圄虚仓廪实以寛西顾之忧则予汝嘉
　　朝奉郎刑部员外郎郭枢除广西提刑兼提举制
　　岭右去朝廷逺吏或不良则刑罚不中疾苦不闻谕我哀矜轸恤之意者其惟贤部刺史乎尔擢自郎闱往将使指付之臬事兼领常平狱民命也食民天也往钦哉察吏所以恤民措民莫如足食使逺民如在畿甸则子汝嘉
　　朝散大夫权知融州刘邦凤除广西提刑兼提举制【案文献通考融州宋属广西路大观间置清逺军节度使一统志即今栁州府融县地】
　　朕念海隅辽逺民之疾苦壅于上闻吏或不良刑罚不中谕我哀矜轸恤之意者其惟贤部刺史乎尔以道得民乘使者车秉双节于岭右狱民命也食民天也钦哉使囹圄虚仓廪实则逺民如在畿甸罔曰地逺朕无隐而不知其懋乃庸以须明陟
　　起复右武大夫高州刺史权知池州许堪特授枢密副都承旨兼知鎭江府节制防江水步军兼都大提举兵船司公事制【案宋史职官志都大提举茶马司提举茶马皆考其资歴授之无提举兵船公亊之官当是未定和议之前边备未弛一时权宜置官不久而罢故史未尽详耳】
　　吴头重鎭京口名邦外控边陲方谨风寒之防内安闾里适当涝歉之余爰咨已试之庸式副惟良之选尔韬略得于问学忠勇见于功名顷分守于池阳已着闻于治效时当右武势重防江兹为东南第一之州乃属才气无双之士近比之所希有上眷之所独隆晋跻导旨之班仍畀夺情之命文武本一道兵民非两涂保障为急则茧丝可寛舟师必葺则波涛可恃勉图称职嗣后褒功
　　叙复朝散郎沿江制置使司参议官谢献子权知安庆府兼淮西提刑兼提举制【案宋史职官志制置使不常置掌经画边鄙军旅之事建炎元年诏令安抚使发运使州军官并听制置使节制其后议者以守臣既带安抚又兼制置及许便宜权太要重于是诏止许便宜制置军事其他刑狱财赋仍付提刑转运又诏诸帅臣并罢制置使之名是制尚沿建炎之令然则帅臣罢制置当在绍兴中年也献子事迹无考制有奋自淮堧及慰尔故土之语当即淮西间人附识于此】
　　比年边陲多事民生孔艰亦重犯法田野流离山谷走集抚御失宜或害吾治一道之寄顾不重欤尔奋自淮堧以儒通务舒为乡郡闾阎利病尔所素知兹庸畀尔郡符且兼宪仓之节累累数印岂特慰尔故土之懐夸一时而荣一乡哉尔谕其父老诏其子弟各安其业谨刑狱则无寃民实仓廪则无饥民尔知朕所以念淮民则知所以惠郷部也益懋尔庸将选所表
　　朝请郎权湖南提刑曾宏正除广西运判兼提举制【案文献通考所载南越之地贺藤高南仪静江昭防梧浔郁林宾象栁融贵容化钦廉雷宜儋崖琼万安诸州皆属广西路故制云二十五州】
　　岭右分百粤之半邈在南服朕轸念其民无异畿甸思得良使者以谕朕志于逺以尔践敭滋久蔚有能称湘中祥刑之最朕甚嘉之肆庸畀以漕运之节二十五州之治汝往视之其求民瘼察吏贪惟实惠是孚惟积蠧是去副朕所以光华遣使之意可不勉哉
　　朝请大夫直秘阁江湖荆淛福建广南路都大提防坑冶铸钱公事兼知饶州吴应龙除寳谟阁广西运判兼提举制
　　广右分百粤之半漕计莫重焉岭海之民倚盐防为命急之辄去而为盗纵之则失公上之利并持双节俾轻重适平公私俱便使者之选岂不难哉以尔政术吏能居官可纪鄱阳叠组曾未暖席将输南服又俾乘轺一杜杞奔命之劳以才选也晋陞内阁益重外台往钦哉养民莫如徳理财莫如义毋匿斯指益图尔庸
　　程瑀充龙图阁学士知信州制【案宋史列传高宗朝瑀以论权邦彦五罪三疏不报求罢除兵部侍郎敷文阁待制知信州台谏疏留久之复命知信州胡安国刘一止复言瑀不可去遂复留后歴迁兵部尚书以不主和议为秦桧所忌改龙图阁学士知信州坐通书李光降朝议大夫其卒知信州当在绍兴十一二年间也附识于此】
　　勅入侍禁严位列六官之长出膺委寄任隆千里之师勉从进退之宜庸示恩私之渥岂惟均佚葢亦优贤具官某性资端良器度凝逺夙着造微之学允懐济务之材首冠儒科久持从槖顷还经幄擢贰政官旋进总于纲维实典司于喉舌方前宣室之坐席遽厌承明之直庐屡贡忱辞重违雅志加河图之峻职临桑梓之邻邦其务体于眷懐宜益勤于宣布伫观实徳施及斯民张邵除秘阁修撰主管佑神观制【案宋史列传邵以建炎三年使金至绍兴十三年始得与洪皓朱弁南归八月入见升秘阁修撰主管佑神观宋史全文续通鉴载六月庚戌金遣宋通问使洪皓张邵还行在葢六月自金放还至八月始抵临安故史云八月入见也】
　　勅具官张邵延阁见于册府以储秘文预游其间莫匪时隽隆名所被恩命为殊以尔才猷敏茂气节刚正慷慨之志见于徇国顷缘使事逺适殊方间关百为确守一节既还朝着宜有褒陞因就易于文阶以无负于素学厠英斿而进直掌眞馆以奉祠是为异恩用表诚节益思自励以称所防可
　　江邈除集英殿修撰宫观制【案宋史全文续通鉴载绍兴十二年十一月秦桧使侍御史江邈连劾张浚又十三年八月遣权吏部侍郎江邈奉迎景灵宫万寿观神御于温州制云顷以材猷备更任使擢从风宪之地进贰铨综之司是邈以侍御史权吏部郎不久而乞奉祠乃有是命也附考于此】
　　勅陈力就列者人臣之义闵劳以事者人主之恩既引疾以丐闲宜施仁而从欲具官某性资夷澹学问深纯顷以材猷备更任使擢从风宪之地进贰铨综之司方资告后之猷遽有奉祠之请重违雅意庸示眷懐爰加书殿之华俾遂殊庭之佚往其祗服以对茂恩可
　　丁禩落阁职除遥郡制
　　勅朕肇建泰坛用严大报凡预宣勤之数咸叨进秩之恩以尔祗事有劳宜膺褒劝俾解阁职遥分郡符其务钦承益图报称可
　　张叔献充敷文阁待制制【案宋史全文续通鉴绍兴十三年三月浙江运副使张叔献请依元祐古迹置闸华亭以捍咸潮又是年六月李文会论江隂判官廰公事蔡楶不法叔献与提刑王鈇运使李椿年皆坐降官制云擢自转输之任尹兹众大之区是叔献又从转运副使迁京尹而除是职者附识以备考】
　　勅朕延阁之防列在西清庀职其间素号高选矧惟次对实借论思非得其人不以轻授具官某性资夷粹识虑精明克生忠义之家夙授诗礼之训暨当委任屡拥使轺咸有声称着在朝论擢自转输之任尹兹众大之区兼布中和不专弹压宣勤事任尤见贤劳宜示宠褒用昭殊绩肆举涣恩之渥俾升近列之华陪法从于甘泉既膺异数继家声于京兆益励逺图惟殚乃心以称兹命可
　　王曮大府主簿詹棫军器监主簿两易其任制【案宋史全文续通鉴载绍兴十五年四月曮以大府丞与汤思退洪迈并以博学宏词转官曮为秘书省正字其与詹棫易任当在十五年以前矣附识于此】
　　勅王曮等外府调节邦财军监典司戎器庀职其间皆以材选尔等以通敏之资当簿书之任兹缘亲嫌遂从易地钦予申命益既厥心可
　　马观国充秘阁修撰制【案宋史全文续通鉴绍兴十三年十二月建新秘书省于天井巷之东上自书右文殿秘阁二榜命将作监米友仁书道山堂榜制云肇建延阁防在道山观国当即在其时有是除也附识于此】
　　勅朕肇建延阁防在道山预游其间莫匪时俊而论譔之职尤为高选以尔操履纯固学术淹该赐对便殿敷奏详明兹锡赞书用以命汝当益务修进以称朕柬求之意往惟钦哉可
　　周襟除直敷文阁制【案襟歴仕无考不知擢自何官制词有云久参帅幕当由宣抚判官或转运副使判官之类而除是职者】
　　勅延阁之防列于西清庀职其间是惟殊渥以尔久参帅幕克着能称肆加隆名式昭褒进往钦明命益懋猷为可
　　杨愿除给事中制【案宋史列传二帝北迁金人闻愿名索之匿民间上书执政请迎元祐皇后又奔济州元帅府劝进故制云归身潜府大节着于羣疑之初也然史谓愿于绍兴二年拜监察御史台长言资浅当先歴郎官改司封员外郎迁右起居舍人修玉牒十三年权直学士院充金国贺正旦接伴使十四年为御史中丞宋朝事实载十四年十一月自御史中丞除端明殿学士签书枢密院事兼权参知政事皆未言其除给事中制词有暨歴省台及劝讲迩英之语是愿于拜舍人时曾充崇政殿说书后复除御史而迁给谏乃权直学士院耳附识于此】
　　勅朕为朝廷政令基本于中书出给于门下审封駮之任者非全夫刚大之气济以通明之才其可纠正阙违而称柬求之意哉具官杨愿性资端亮器韵闳深飞步贤关英辞冠乎诸儒之右归身潜府大节着于羣疑之初暨歴省台益隆誉处代言西掖劝讲迩英文章追三代之风议论探六经之赜虽徐坚为舍人样久着声称然马周有王佐才岂专词命方资致逺之识俾陞平奏之司式赖猷为益观献纳其茂摅于贤业以克副于虚懐可
　　徽猷阁待制方会除给事中制【案方会仕履无考制词首引说命高宗弗言事其有是除当在绍兴七年初闻道君皇帝宁徳皇后之讣时也附识于此】
　　朕闻昔高宗言惟作命乃弗言岂非一成不易已出弗反措之天下后世呜呼艰哉朕爰毖于令之出敷求俊良考愼出纳以尔具官某深于经术秉义崇徳俾尔践修乃职惟时有从有违有拂有承尔其酌于古训显迪朕命俾万姓咸曰大哉王言于尔躬其亦有庆誉哉尔无曰惟予言而莫予违是不能体予徳以陪辅予志亦曰殆哉呜呼惟尔祗服朕命
　　侍御史洪彦升除给事中制
　　朕惟民之休戚政之善败凡侍从近臣皆可献纳然台谏之职论著于已行而黄门省闼正救放失其责任亲矣具官某昔为御史直谅不回命尔此职以旌直烈朕于听纳无倦而尽言无讳尔固尝深识矣以尔畴昔论事之志见于今者封駮之间岂不永有辞哉
　　任熙明除给事中制【案熙明仕履无考制云久参辞命之选当是由中书舍人而迁是职者】
　　朕有大政令稽于古训酌于民言既与二三臣审议而适于当矣复求左右侍从之臣使当枢机出纳之地典司封駮之任以为过举之虞庶几一成以明重愼具官某坚正有守蹈古人之风进止可观为迩臣之表久参辞命之选益见渊源之深其陟东台预闻国论尔其援据经术究观典刑使令出惟行而庶人不议则为国有体而朝廷益尊
　　陈橐致仕制【案宋史列传橐知广州为秦桧所怒坐贬秩屡上章告老改婺州请不已遂致仕然制有兹用增秩以荣其归语而史不载其有加恩事附识以备考】
　　勅陈力就列者臣之义闵劳以事者主之恩既引疾以丐闲虽贪贤而弗听宜加恩典锡以赞书具官陈橐早以才猷登于禁从践扬惟允望实益孚自请临民方着承流之效遽祈谢事备陈知止之诚载阅忱辞重违雅志兹用增秩以荣其归往祗服于私恩宜益绥于寿祉可
　　王赏罢礼部侍郎与外任制【案赏事迹无考宋史全文续通鉴载绍兴十三年黄达如请将太后回銮诸盛事宣付史馆诏礼部侍郎兼实录修撰王赏编修付史馆其与外任当在十三年以后然制云自陷倾邪交通非正备列台评靡容公论当时秦桧擅权掊击善类台臣皆其党与方正之士以次降黜补外赏行事虽无所见而制词亦不尽然也附识于此】
　　勅人君之所以厉世莫先子夺之公人臣之所以事君欲知邪正之辨傥朋奸而附下当显黜以示惩具官某顷列从班稍兼事任方有资于献纳宜务竭于公忠不思节义之闲自陷倾邪之目交通非正隐蔽难窥既备列于台评亦靡容于公论聊从末减用示曲全其褫职于礼曹尚分符于郡守益思循省祗朕隆寛可
　　汪藻落职与宫观永州居住制【案宋史列传绍兴八年藻上所修日厯升显谟阁学士寻知徽州逾年徙宣州言者论其尝为蔡京王黼客夺职居永州考藻尝与黼同舍不咸终黼之世藻不得用则言者之诬可知然制云思酬待遇宜守靖共似非以旧事得罪者史或误耶制又云因复抗辞营私自便则藻方落职时必有辨疏忤旨乃有永州之命史亦失载宋史全文续通鉴载藻上日厯在绍兴七年正月丁卯史作八月亦误也附考于此】
　　勅朕示好恶之公持赏罚之柄傥不容于时论宜以寘于严科具官汪藻蚤列从班寖更事任思酬待遇宜守靖共乃逾节义之闲遂抵谴诃之域既从黜罢不务省循因复抗辞营私自便全亏忠愼深骇听闻明罚示惩肆申邦宪镌隆名于延阁俾屏居于逺方祗服寛恩毋忘自励
　　魏良臣罢吏部侍郎制【案宋史续通鉴载绍兴十三年九月吏部侍郎魏良臣户部侍郎沈昭逺并罢良臣欲因郊祀赦迁客以召和气触秦桧怒侍御史李文会希桧旨劾良臣卑凡昭逺朋附良臣知池州昭逺知袁州制所谓不愼交游指昭逺也附识于此】
　　勅凡人之有过其迹立于可罪之地而其心处于可疑之间则辨邪正者安得阔略而不问哉具官某蚤以名称寖更华显逮持从槖日侍禁严是宜忧国奉公以答宠荣而乃不愼交游轻违典宪岂不曰迹可罪而心可疑乎公议靡容责章来上宜解铨衡之贰无忘循省之私其体隆恩尚图后效
　　何麟落职宫观制【案麟事迹无考制云顷自取累不知省循乃讦讼持法之臣葢为台谏论劾而相讦者又云其镌延阁之华其亦为学士待制等官者耶姑识以备考】
　　勅汉孝宣信赏必罚以致中兴观其御下之法凡涉诬愬不从末减盖所以革诋諆之习成忠厚之风朕甚慕之尔顷自取累不知循省乃讦讼持法之臣公肆诞谩载加询考不如汝言逞忿至此良骇闻听其镌延阁之华俾就祠宫之佚益思责已无重前愆可
　　杜胜降官制【案胜仕履无考制云重总统之权当是任总领之职者附识以备考】
　　勅重总统之权严阶级之法所以肃军政也傥或逾犯安所逃刑尔以狠愎之性自取罪戾当从停降葢以示惩念其前功责之自效宜思竭节以补往愆可
　　张守忠等降官制【案宋史职官志客省使引进使四方馆使东西上閤门使谓之横班守忠等不知何官制云身列横班交通近习当为閤门使之类与台省相习者附志以备考】
　　勅明罚议刑期于当罪既负愆累将安所逃具官某等身列横班不思端谨交通近习以自速辜遥刺武阶各从降秩宜加警畏以服隆寛可
　　张崇降官制【案宋史职官志建炎间张浚出使四川用赵开总领四川财赋置所系衔总领名官自此始其后大军在江上间遣版曹或大府司农卿少卿调其钱粮皆以总领名之绍兴十一年以朝臣为之得预军政不独职餽饷而已其序位在转运副使之上淮东淮西湖广四川皆有之崇仕履无考制云既具统领之任即是官也】
　　勅赏罚之设以示至公傥负愆违理不可贷具官某既具统领之任不知守法以奉公有司议刑情渉于重镌官一等于法为寛尚体隆恩益思自效可
　　杨俊降官制【案俊不知何官制云为吏当奉法爱民当是任县令之职者自此以下多州郡县令幕职贬秩之制其名多不见于史册者】
　　勅为吏者当奉法爱民洞照欺蔽尔曾不知此以自速戾有司议狱疑于法轻载原其情难从恩货降秩二等聊以示惩其务省愆勿重来悔
　　唐迈等降官制
　　勅狱事贵察于欺诬验覆当得其情实此为吏者所宜究心尔等公违宪令以自速辜镌官二等俾知惩艾其思自讼勿怠省循可
　　艾世安等降官制
　　勅尔等不能克谨火政至于燔延乃复坐观不时扑灭失职甚矣聊从降秩以惩厥愆可
　　李公才降官制
　　勅具官李公才正身以率下循法以奉公此为吏之所宜先也尔为守臣不知出此徇私违戾罪安所逃覆实示惩镌官一等益思惕厉勿重悔尤可
　　焦安道等降官制【案宋史职官志绍兴以后分置都巡检使都巡检州县巡检掌巡逻几察之事及土军禁军招塡教习之政令以巡防捍御盗贼凡沿江沿海水军控扼要害处则置巡检往来接连相应援处则置都巡检制云巡徼之设各有地域当即巡检使之流也附识于此】
　　勅巡徼之设各有地域是宜夙夜不敢离次尔等慢于所职以自取戾降秩一等于法尚轻祗服隆寛其思勤恪可
　　黄积厚等降官制【案宋史全文续通鉴绍兴十三年闰四月侍御史李文会论前知闽县李汝明赃汚时本路提转黄积厚陈桷质允中余应求皆坐贬秩制所谓出按列城吏为奸贪坐视不劾即其事也】
　　勅黄积厚等于外台专一路刺举之权吏之能否贪廉所当旌别其或不法纠举以闻尔等咸膺职擢出按列城吏为奸贪坐视不劾其何以副朕临遣之意哉降秩一等聊示薄惩其务省循以收来效可
　　赵公普降官制
　　勅具官赵公普涖官奉法当务公廉纵吏自私罪不可贷镌官二等聊以示惩祗服隆寛益思循省可
　　巩康仁等降官制
　　勅一郡之事付之守贰宜各公乃心期于协济尔等循其私忿更相诉讼岂所望哉镌官一等以示薄惩祗服隆寛益思循省可
　　张守忠等降官制【案张守忠等降官制上已见而此制词稍异然均有横班之称当是同时之命葢数人共罫议而守忠官秩稍前故彼此互见而皆冠以守忠之名耳附识于此】
　　勅官列横班任当总统宜知奉法以称恩私乃丽刑书罪其可逭具官某等不思恪谨以自速辜并镌两官尚为寛典宜知自讼无蹈前愆可
　　刘子进降官制
　　勅枢庭严密之地法禁匪轻尔乃窥伺采探无所顾忌镌官一等以惩厥愆可
　　武赳等降官制【案武赳等降官亦有二制而皆因失火镌秩当亦一时之事而彼此互见均以赳名冠之者】
　　勅居民无曲突徙薪之智使灾及室庐汝等坐视罪安所逃镌官一等尚为轻典其务省愆勉勤厥职可
　　周辉降官制
　　勅有司之职当出纳惟谨傥涉欺冒罪安所逃虽经恩宥原情匪轻聊镌一官俾知惩艾可
　　黄子云降官制
　　勅常平之设立法甚严郡邑官吏所当遵奉尔凭听胥吏輙行贷用降官一等聊以示惩祗服隆寛益思循省可
　　钱奭等降官制
　　勅尔等专务饰诈期免逋负仍复越诉辄从省台此皆法之所不容镌官一等盖以示惩往思厥愆无重来悔可
　　蒲良显降官制
　　勅百里之民休戚所系当究心以举乃职尔惟奸胥是听浸不省察复优游不谨以自速辜镌官示惩尚为轻典宜知自讼庶免后愆可
　　盛昌孙降官制【案制云母党之亲妄加讦诉当是绍兴二十五年诏令刑部开具前后讦告人名议加黜罚时事附识于此】
　　勅母党之亲所宜敦睦妄加讦诉尤害风教降秩二等以愧其心当务省愆无重来悔可
　　谢孚降官制
　　勅巡徼之设本以防察盗贼使得肆行失职甚矣聊从降秩以惩愆违祗服寛恩无重来悔可
　　潘竦等降官制
　　勅巡徼稽防尔等之职弛纵不举罪其可逃降官一等聊以示惩其务省愆勿重来悔可
　　狄谅等降官制
　　勅巡徼之官职当追捕退怯失职法有常刑虽经恩宥理不可贷降秩一等其务省愆可
　　罗通等降官制
　　勅巡徼之职本以伺察奸盗稽于缉捕罚其可逃尔等怠于奉公失职甚矣降官一等兹为寛典宜思自励勿袭前愆可
　　孙恭降官制【案宋史选举志绍兴二十五年命侍从举知州通判治绩显著以补监司之缺仍保任终身犯赃及不职与同罪制云保任之责于法甚严徇情故违难从末减当即其时也附识于此】
　　勅保任之责于法甚严徇情故违难从末减镌官二等俾尔知惩其务省愆勿忘自励可
　　武赳降官制
　　勅朕严赏罚之科期于功罪之当傥或失职法所必罚具官某宜究乃心谨于火政怡然坐视致使燔延降秩示慈尚为寛典其思循省祗服隆寛可
　　显济庙加封灵信昭应侯制
　　勅扬州江都县瓜州鎭显济庙灵信侯乃者梓宫言还经涉川途骏奔持防虽神之职嘉其冥祐有不可忘爰示褒荣就加显号

　　钦定四库全书
　　檆溪居士集巻六　　　　宋　刘才卲　撰诏
　　赐科举诫谕诏【案宋史选举志云理宗之朝举人之弊凡五曰传义曰换巻曰易号曰巻子出外曰誊録灭裂廷臣奏防戢之防诏从之而不载绍兴时有戒谕科举之事考宋史全文续通鉴载绍兴二十六年正月殿中侍御史汤鹏举言今科举之法名存实亡或先期出题或临时取号或假名入场或多金代笔孤寒士子不得与髙甲富贵子弟皆得窃巍科乞申严有司革去近弊又载是年三月诏科举诸弊委监司觉察重置于法当即此诏然则史所称五弊者髙宗时盖已有之不待宝庆以后也此亦足以补史之阙云】
　　勅门下自昔愿治之君急于求贤以协济事功而当时之士亦各务修饬以承休徳用能发挥所学克副柬求朕甚嘉之自即位以来率由祖宗之宏规屡下三年之诏详延俊茂縻以好爵所以嘉惠多士可谓无愧于古矣是宜咸知防励以称所求而近年以来士风寖薄巧图牒试妄认户名货赂请求重叠冒试逮至礼闱不遵绳矩挟书代笔传义继烛种种欺弊靡所不为不惟负国家教育选举之意兼使有素行负实学之人俱防其耻一至于此岂所望哉夫待之厚则责之深出于礼则丽于法傥名检之全亏实自干于邦宪继自今其克黜乃心明聴训言勿蹈匪彝以贻后悔在外委漕臣及监司按察在内令主司觉察御史台纠劾以闻当寘典宪务在必行故兹诫谕想宜知悉
　　赐沈该等为彗星消伏乞复常膳诏【案宋史全文续通鉴绍兴二十六年七月丁未彗星出井宿间上曰朕当避殿损膳以答天戒丙辰彗星没丁已宰相沈该率百官拜表请御正殿复常膳不允表三上许之宋史宰辅表沈该于是年五月自参知政事除守左仆射同平章事附识于此】
　　省表具悉天心垂警盖出至仁星变腾辉兹为大异既震惊而増惕乃抑损以从宜避殿出珍惧灾自贬已兆廓清之应曽未及于浃旬永惟兢惧之深敢遽忘于责已今光芒虽减星体尚在朕方侧身省愆以冀消伏忽披奏牍请复常仪式谅恳诚然非朕志所请宜不允赐沈该再上表为彗星消伏乞复常膳诏
　　省表具悉垂象示人式表布新之意引愆修徳敢忘念往之图永懐恐惧之深冀达精诚之感侧身避殿菲食去珍乃曲荷于监临遂潜消于氛祲然星芒虽隠元象犹着晨夕惕厉深俟退伏封章荐上殊悉忠勤尚不遑宁难从恳请所请宜不允
　　赐沈该等第三上表为彗星消伏乞常膳诏
　　省表具悉天道无私方垂于仁爱星文示变初耀于光芒惟谴告之甚明宜战兢而増惧赖善祥之来应致大异之顿消卿等屡进封章兼陈旧典愿正位于当宁且备举于常珍深谅乃诚勉从所请更期协济益懋交修所请宜允
　　赐韩世忠乞住请给等诏【案宋史列传绍兴十二年四月秦桧收三大将权拜世忠枢宻使遂以所积军储钱八万贯米九十万石酒库十五归于国十月罢为醴泉观使奉朝请进封福国公是诏乃为其乞住请给及归还使臣官兵等事当是缴还军储之后请宫观之前有此疏史未及详耳】
　　勅世忠省所劄子奏乞将今请给截日住支先防朝廷差拨到官兵五百人数内将背嵬使臣三十员兼官兵七十人通作一百人还归朝廷使用事具悉惟东汉建武之世优礼功臣全其封禄用能使之咸以功名延褒于后朕甚嘉之故推异数以答旧勲期无愧于古焉卿蚤列将坛输忠王室陷坚却敌茂着隽功顷均逸于殊庭既备膺于褒典置兵卫以加宠厚禄秩以隆恩并示优崇于礼为称乃存谦牧忽露忱辞虽嘉知足之风岂朕念功之意难尽从于冲尚宜深体于眷懐所谓背嵬使臣三十人交割付殿前余不允故兹诏示想宜知悉赐张守忠辞免恩命不允诏【案集中有张守忠等降官二制皆称身列横班而是诏称旧弼是守忠乃曽居政府者而宋史宰辅表不载其名考绍兴时张守尝再签枢宻参知政事再奉祠后以建康重地须用大臣有徳望者镇之以守帅建康数月薨或守守建康时有此恩命故称旧弼而传冩误以守为守忠而守忠别为一人耶姑识以备考】
　　勅张守忠省所奏辞免南郊大祀加食邑恩命事具悉朕恭修元祀丕阐缛仪均锡神厘用昭景贶眷惟旧弼宜被恩荣颁邑加田兹为旧典其祗成命用副至懐所请宜不允故兹诏示想宜知悉
　　赐王防乞在外差遣不允诏【案集中前有王防充宝文阁学士知平江府制内有顷贰冬官抗章引疾之语是防盖以工部侍郎而引疾乞外也是诏当在未除平江之先因防有此请故降诏留之后复陈乞乃有平江之命耳】
　　勅王防审所奏乞除在外合入差遣事具悉卿早以材猷备更事任须加识擢进列从班望实具孚声华弥茂方有资于啓沃用克副于选求兹遽抗章引疾请外殊非所望良用怃然既难徇于冲懐宜深体于眷意其安厥位勿复有陈所请宜不允故兹诏示想宜知悉赐王防乞除小郡不允诏【案前诏在未补外之先此诏在已补外之后考宋史全文续通鉴载防由知泰州内擢在绍兴十年又载十二年防为江南东路转运使献本司钱十万贯银五万两以充奉迎两宫之资是防除平江当在十一年间不久即迁转运也盖防与秦桧姻娅故躐膴仕如是其速陆游老学庵笔记云王防以秦桧妇弟为桧门十客中之亲客防与王曮王晳字皆从日当均为防之兄弟欤附识于此】
　　勅王防所奏辞免新除宝文阁直学士知平江府恩命乞除近下职名付以小郡事具悉朕重藩宣之寄优侍从之臣内阁隆名式昭异数卿才行之美能世其家自厯禁涂益隆誉处兹缘请外勉徇恳情俾分名郡之符乃进西清之秩既颁成命宜即钦承所请宜不允故兹诏示想宜知悉
　　赐成闵辞免恩命不允诏【案宋史载闵于绍兴二十四年拜庆逺军节度使寻丁母忧诏起复赠其母郑国夫人不载闵封开国公事是诏云恭修元祀盖二十五年郊赦时恩命也其母赠郑国当亦在此时耳附识于此】
　　勅成闵省所奏辞免加食邑食实封开国公恩命亊具悉朕丕阐盛仪恭修元祀董司警卫实赖忠勤熙事迄成褒章斯举増爰田之赋疏公社之封涣渥既行谦冲难徇往祗成命用副眷懐所请宜不允故兹诏示想宜知悉
　　赐成闵再辞免加恩不允诏
　　省表具悉朕丕阐弥文恭修元祀董司警卫实赖忠勤肆举褒章时为旧典已颁成命难徇逊辞所请宜不允仍断来章
　　赐张子盖辞免恩命不允诏【案宋史列传子盖张俊从子初从韩世忠讨苗补承务郎累迁至御前诸军都统制绍兴二十一年髙宗幸俊第授子盖徳安军节度使不载其封开国公观前诏有遵累朝之成宪严三嵗之明禋语后诏有夙懐劲勇久効忠勤之语当为二十五年郊赦恩命盖髙宗六举郊祀之典自十三年始其后毎三年一举若在初举则诏不应有三年之语才卲以十六年出知漳州至二十五年始内召仍直学士院寻拜尚书不久乞祠则十六年至二十二年郊赦才卲不在掌制之列且夙懐久効是子盖已罢攻战以后语可断其为二十五年时事也附考于此】
　　勅子盖省所奏辞免进封开国公加食邑食实封恩命事具悉朕遵累朝之成宪严三嵗之明禋缛典告成殊休茂渥肆博施于庆赐以加惠于臣工眷惟分阃之良宜懋出纶之宠并昭邦数敷锡恩荣成命既行谦辞难徇往其钦受用副至懐所请宜不允故兹诏示想宜知悉
　　赐张子盖再辞免恩命不允诏
　　省奏具悉朕以明禋克举庆赐务均肆敷锡于茂恩以丕昭于至意卿夙懐劲勇久効忠勤任当帅阃之隆宜示褒章之宠式昭旧典爰増赋田勿用固辞往祗成命所请宜不允仍断来章
　　赐呉璘辞免恩命不允诏【案是诏当亦绍兴二十五年郊赦加恩与张子盖等诸诏同时并下者】
　　勅呉璘省所奏辞免加食邑食实封恩命事具悉朕率循旧典祗荐明禋既仰荷于监临遂备膺于贶施爰推大赉均及多方矧惟分阃之良宜播扬庭之册肆举行于邦数以并受于神庥遽览封章欲回涣渥虽嘉谦避难徇忱辞其即钦承用副眷意所请宜不允故兹诏示想宜知悉秋热卿比平安好遣书指不多及
　　赐呉璘辞免恩命不允诏【案宋史载绍兴十四年璘为御前诸军都统制渡江以来未有使相为都统制者时璘已为开府仪同三司故改命之而未详其拜开府仪同三司在何年当亦在二十五年间也附识于此】
　　勅呉璘省所劄子奏辞免除开府仪同三司加食邑食实封恩命事具悉功大者赏隆所以谨厉世之具才髙者位重所以持驭贵之权眷惟将帅之贤宜茂褒嘉之典卿性资劲勇智略精明威足以折冲谋足以决胜屡宣师律克奏肤功深念忠勤敢忘宠赐俾视仪于宰路以増焕于斋坛成命既行师言咸穆遽披奏牍难遂谦懐亟对恩荣无庸辞逊所请宜不允故兹诏示想宜知悉秋热卿比平安好指不多及
　　赐呉璘再辞免恩命不允诏
　　勅吴璘省所上表辞免开府仪同三司加食邑食实封事具悉爵贵度徳赏宜当功厉世之具莫先于此朕率是褒劝臣工以卿禀劲勇之资懐忠勤之操躬履行陈屡立战功御侮折冲为时良将是用图其绩效宠以殊荣位比峻于台躔仪遂同于揆路恩非虚授义岂容辞荐阅所陈难以俯徇其祗成命以副至懐所请宜不允不得再有陈请故兹诏示想宜知悉秋令卿比平安好遣书指不多及
　　赐呉璘辞免恩命不允诏
　　勅吴璘省所奏辞免转一官恩命事具悉卿以杰才久膺阃寄屡着战多之绩共推威望之隆兹进职于武阶以显荣于懋赏实符公论岂可固辞其体眷懐往祗异数所请宜不允故兹诏示想宜知悉夏热卿比平安遣书指不多及
　　赐汤思退辞免恩命不允诏【案宋史宰辅表绍兴二十五年六月汤思退自礼部侍郎迁端明殿学士除签书枢宻院事十月兼参知政事二十六年五月进知枢宻院亊诏中有顷签宻画进总机庭语即其时也】
　　省所劄子奏辞免知枢宻院事恩命事具悉鸿枢取斡化之名右府合本兵之地实有资于长防以协赞于沈几必得杰才克膺重任以卿明谟经逺深识造微负絶俗之英姿蕴折冲之妙略顷签宻画备罄嘉猷进总机庭俾専武柄师言咸穆成命惟行兹览逊函殊非朕意其祗茂渥毋复固辞所请宜不允故兹诏示想宜知悉赐呉盖辞免恩命不允诏【案集中有吴盖除节度使制此因辞免复降是诏也】
　　勅吴盖省所奏辞免新除武宁军节度使进封开国公加食邑食实封恩命事具悉卿才行俱髙实惟懿戚宜加宠擢俾拥节旄因示至懐备章宠数率由懿宪允协师言成命既颁岂容逊避往其祗服茂对恩荣所请宜不允故兹诏示想宜知悉
　　赐吴盖再辞免恩命不允诏
　　省表具悉卿禀资端重率礼温恭实惟后族之良宜受斋旄之宠爰加敷数以示至恩既诞举于褒章固难还于涣号往祗成命勿复牢辞所请宜不允
　　赐周三畏辞免恩命不允诏【案集中有赐周三畏辞真除刑部侍郎恩命诏至是复有尚书之命故诏云复长秋官庶资图旧之求也附识于此】
　　省所奏辞免除刑部尚书乞差在外宫观事具悉卿硕徳镇浮宏才济务顷持从槖备着声华平反之能弼敎惟允兹畴雅望复长秋官庶资图旧之求用副明刑之意既颁成命实穆师言涣号惟行谦懐难徇毋劳逊避往其钦承所请宜不允故兹诏示想宜知悉夏热卿比平安好遣书指不多及
　　赐周三畏辞免恩命不允诏【案此诏当周三畏卒辞刑部尚书之后乃以是职予宫观故诏云深谅诚恳理难以违俾就佚于真祠遂升华于内阁也附识于此】
　　勅三畏省所奏辞免新除敷文阁学士恩命事具悉尚书总国纲维其任为重方资旧徳复践厥官兹览露章力辞以疾深谅诚恳理难以违俾就佚于真祠遂升华于内阁实惟异数用示至懐往其钦承毋劳逊避所请宜不允故兹诏示想宜知悉夏热卿比平安好遣书指不多及
　　赐汤鹏举辞免恩命不允诏【案宋史全文续通鉴载绍兴二十五年四月秦熺自建康还过平江守臣汤鹏举伺候送迎甚谨是年十月以直龙图阁与陈诚之魏良臣沈该并召迅赴行在十一月以后至二十六年三月称殿中侍御史汤鹏举厯载其奏逐秦桧姻党凡三十余人五月以后则书御史中丞汤鹏举二十七年二月书御史中丞汤鹏举参知政事八月知枢宻院事十一月罢为资政殿学士提举在外宫观以叶义问疏论其罪诏罢职盖鹏举初亦逢迎桧子及至被召除侍御史时桧已死故所论劾皆桧党他亦无所建白又尝论张浚身在草土名系罪籍要誉而论边事不恭而违诏书乃希万俟卨汤思退之意在台垣年余骤致政府终于罢斥殆亦不为时论所右云其除御史中丞当即在二十六年四月也因史无传故附载其详于此】
　　勅鹏举审所奏辞免新除御史中丞恩命事具悉朕寅奉图基讲明治道乃广开于言路俾庶政于维新思得刚方直谅之士当耳目之寄以振举台纲维持国是卿徳博器全才髙虑逺坚正之操深协朕心是用登崇擢居宪府英姿玉立劲气霜严尽扫弊端力排私党既官仪之整肃致朝着之一清载嘉纳忠宜以褒进爰陟中司之峻用昭眷遇之隆往体至懐益摅贤业抗章恳避难徇谦辞所请宜不允故兹诏示想宜知悉
　　赐汤鹏举辞免银绢恩命不允诏【案是诏当即鹏举初除中丞时有银绢之赐诏云肆举行于旧典用昭示于殊恩想亦当时故事非特赐也】
　　勅鹏举省所奏辞免银绢三百匹两恩命事具悉卿风猷凝逺气节端方持宪南台备宣忠谠兹擢升于専席式彰图任之隆宜有匪颁以将厚意肆举行于旧典用昭示于殊恩其体眷懐无劳辞避所请宜不允故兹诏示想宜知悉
　　赐汤鹏举辞免恩命不允诏【案宋史职官志台谏兼侍读自庆厯以来或用台丞台长未有兼者绍兴十二年万俟卨以中丞兼罗汝楫以谏议兼自后毎除言路必兼经筵桧死始罢宋史全文续通鉴载绍兴二十六年正月以翰林学士陈诚之兼侍读自秦熺侍经席多以台谏兼讲读至是悉命从官如旧制是台谏兼讲读自秦熺始矣鹏举召为侍御及升中丞在桧没之后是时讲筵已不用台谏诏词有俾侍清闲之燕及率由于旧章之语当在罢枢务除资政殿学士之时耳附识于此】
　　勅鹏举省所奏辞免兼侍读恩命事具悉列圣贻谟昭垂大训是为成宪敢怠遵承进读迩英正资硕望以卿诚存直谅气禀刚方贯穿竹素之传妙极天人之致俾侍清闲之燕备陈道徳之言盖将率由于旧章岂特奉行于故事其膺明命勿复牢辞所请宜不允故兹诏示想宜知悉
　　赐王彦辞免恩命不允诏【案宋史列传载彦绍兴三年败刘豫军于汉隂张浚承制进彦保康军承宣使彦不受五年差知荆南府充归峡荆门公安军安抚使六年知襄阳府京西南路安抚使寻为浙西淮东沿海制置副使七年坐贬秩旋复洪州观察使知邵州入辞帝曰以卿能牧民故付卿便郡行即召矣九年卒于官未言为保宁军承宣使也或康字乃宁字之讹然保康保宁迥然两军且史称髙宗即位才卲以亲老归养十年不出其召为秘书丞厯中书舎人兼权直学士院当在绍兴六七年间彦进保康承宣使时才卲方在告安得有掌制诰之事况张浚承制进彦官乃军前便宜权授未为真除彦已不受未必降诏慰留疑六年时未除制置副使之先已有承宣保宁之命否则七年由制置降秩而为承宣史偶阙书耳附识以备考】
　　勅王彦审所奏辞免新除保宁军承宣使恩命事具悉以卿蕴乘机之妙略负御侮之宏才制胜出奇备宣忠力兹示褒功之意擢升使组之崇宠数优隆是为懋赏抗章辞避岂副朕期钦奉训言亟承殊眷所请宜不允故兹诏示想宜知悉秋热卿比平安好遣书指不多及赐姚仲辞免恩命不允诏【案文献通考宋沿唐制方镇有节度观察使留后政和七年诏观察留后乃五季藩镇以所亲信留主后务之称不可循用可冠以军名改为承宣使无定员又云节度承宣观察团练防御刺史俱无职任特为武臣迁转之次耳宋史呉璘传载姚仲为璘部将屡有战功及原州之败璘夺仲军械系河池狱盖绍兴三十二年事也其除承宣使当在二十六年璘为御前诸军都统制时耶附识于此】
　　勅姚仲省所奏辞免新除清逺军承宣使恩命事具悉以卿性资果毅志节沈雄御众总戎休功夙着擢自防车之任峻升使组之华用示殊恩实惟异数比观奏牍乃欲恳辞涣号既孚冲懐难遂往祗茂渥勿复有陈所请宜不允故兹诏示想宜知悉秋热卿比平安好遣书指不多及
　　赐田师中辞免恩命不允诏【案文献通考张俊以岳飞赐死遂荐其将田师中掌飞兵诏以师中为御前都统制驻鄂州宋史张俊传载俊屡败金师师中皆与有劳绍兴十一年俊拜枢宻纳所统兵议赏宿亳功师中与王徳等六人首受上赏其加恩食邑当即在鄂时也惜史无传无从得其始末姑附识以备考】
　　勅师中省所奏辞免加食邑食实封恩命事具悉朕肃举精禋用严大报升烟展事奠玉荐诚格眷佑于神灵肆博施于祭泽惟是出纶之宠宜先分阃之良兹率旧章丕昭至意既颁成命难徇谦辞往其钦承茂对休渥所请宜不允故兹诏示想宜知悉夏热卿比平安好遣书指不多及
　　赐程克俊辞免恩命不允诏【案宋史宰辅表绍兴十二年十月程克俊自翰林学士迁端明殿学士除签书枢宻院事寻兼权参知政事十三年六月罢签书依前职提举洞霄宫宋史全文续通鉴则载克俊以翰林学士兼侍讲翊善签枢宻宋朝事实则云自翰林学士承防朝奉郎除端明殿学士签书枢宻院事兼权参知政事十三年二月罢权参知七月罢签枢宻三书所载克俊原官互有异同而罢参知罢枢宻史与亊实亦异且史称依前职提举洞霄宫而第三诏乃有辞资政殿学士之文则克俊乃罢为资政殿学士提举洞霄宫非前职也附识以备参考】
　　勅克俊省所奏劄子奏辞免新除参知政事恩命事具悉卿以经邦逺业名世宏才自厯清涂即隆誉处顷由禁从进预枢庭备罄谋谟宻赞筹幄英姿伟望中外具孚兹自辅藩入参大政方资耆杰増重本朝庶楙嘉猷协济至治抗章辞避岂所望哉涣号已孚难徇冲尚其祗承命用副登崇所请宜不允故兹诏示想宜知悉
　　赐程克俊再辞免恩命不允诏
　　省表具悉朕惟至治之世必有同徳之臣效忠协谋参赞大业相与都俞于庙堂之上而化行事立有生防休朕甚慕之是用图任旧人共熙庶绩惟卿懋徳尝弼予治筹帷宻画备罄嘉谟啓沃之忠不忘告后兹加登用陪预政机尚冀收功继美前古既颁成命昭示至懐露章固辞理难俯徇往其祗服毋复重陈所请宜不允仍断来章
　　赐程克俊辞免恩命不允诏
　　勅克俊省所劄子奏辞资政殿学士提举临安府洞霄宫任便居住恩命事具悉朕图任旧人共熙庶政卿以硕徳参赞机宻方资谋谟以弼予治兹遽引疾力丐奉祠深谅忱诚勉从所请升华秘殿用致眷懐成命既行无劳逊避所请宜不允故兹诏示想宜知悉
　　赐汪勃辞免恩命不允诏【案宋史宰辅表绍兴十七年四月汪勃自御史中丞迁端明殿学士除签书枢宻院事十八年二月兼权参知政事七月罢签书未言其奉祠是诏乃答其免知湖州依旧宫观故诏文有兹从琳馆起殿辅藩之语考宋史全文续通鉴载十八年八月汪勃提举江州太平兴国宫是勃于七月罢签书而八月乃奉祠也然才卲于十六年出知漳州至二十五年始召还中间无掌制之事则勃起知湖州当亦在二十五年以后诏云是惟图旧之求知勃盖废弃已久矣考勃曽诬劾张阐洪迈以媚秦桧其后必有以得罪于桧者故遭摈斥桧死之后始得复用耳附识于此】
　　勅汪勃省所劄奏辞免知湖州依旧宫观事具悉卿顷以硕徳位登弼臣陪预枢庭参赞宻画兹从琳馆起殿辅藩是惟图旧之求克副惟良之选肆颁成命允协师言比览露章恳祈逊避志虽嘉于谦退令难寝于惟行宜体至懐往其钦受所请宜不允故兹诏示想宜知悉秋热卿比平安好遣书指不多及
　　赐陈康伯辞免兼修玉牒恩命不允诏【案宋史职官志绍兴十二年始建玉牒所以宰执为提举以侍从官一人兼修考康伯传康伯以八年迁司勲郎中在省郎五年始迁军器监充金使馆伴言者以生亊论罢知泉州秩满奉祠十年桧死起知汉州寻除吏部侍郎旋登执政未言其兼修玉牒且未尝为侍从之臣诏云耸禁涂之重望擢艺苑之英标则是时康伯乃任馆职者传特阙漏耳附识以备考】
　　勅康伯省所奏辞免兼修玉牒恩命事具悉朕惟文字之职史才实难况备纪于仙源且丕昭于伟绩是为大典尤在得人卿器度深闳风猷凝逺耸禁涂之重望擢艺苑之英标识造精微文推赡蔚洞贯古今之体灼分疑信之传断自朕心俾兼撰述方资秉笔忽览露章选任既宜谦词难徇亟祗成命用副眷懐所请宜不允故兹诏示想宜知悉
　　赐士辞免恩命不允诏【案士不知何官宋史宗室世系表亦无其名诏云宗藩典司外籍当亦有封爵而知外郡者】
　　勅士省所奏辞免今任满日与再任依例转行一官恩命事具悉卿以宗藩典司外籍秉心仁厚备着恪勤爰申因任之恩仍加増秩之宠既颁成命难遂冲懐其速钦承以副眷意所请宜不允故兹诏示想宜知悉夏热卿比平安好遣书指不多及
　　赐韦谦辞免恩命不允诏【案谦韦渊第二子显仁太后之侄也宋史韦渊传止附载谦好学能诗官至建康军节度使未言其封公制云尝罹家棘已遂祥除当是渊没后加恩故有是命也附识于此】
　　勅韦谦省所劄子奏辞免新除太尉进封开国公加食邑食实封恩命事具悉朕奉长乐之慈顔厚外家之懿戚爰推褒数用率典常以卿徳履粹纯性资端慤念尝罹于家棘今已遂于祥除宠加掌武之金章増焕总戎之斋钺疏荣公社衍食爰田成命既颁宜体至意尚何辞避其速钦承所请宜不允故兹诏示想宜知悉
　　赐韦谦再辞免恩命不允诏
　　省奏具悉朕恭承统绪钦奉母慈隆宠异于外家用光昭于至徳卿克全素行为时懿亲属甫御于祥琴宜诞敷于显册汗其明号式云殊恩扬于广庭已孚羣聴岂容辞避当速祗膺所请宜不允
　　赐韦谦第三辞免恩命不允诏
　　省表具悉卿性全真粹徳秉温恭喜务学以知新能体谦而自牧辉映外家之美雍容戚畹之英兹茂举于褒章用丕昭于眷意惟明纶之既布岂涣汗之可囘再列冲懐殊稽朕命往其祗服以称恩荣所请宜不允仍断来章
　　赐董先辞免恩命不允诏【案董先出处无考诏云尝总厢部兼驾防车当由四厢指挥兼观察使而除承宣者宋史职官志谓政和七年易观察留后为承宣使然考南渡以前未有除承宣使者是诏有顷因留务之职易以使名之语则承宣之名乃绍兴始有之史或误也附识以备考】
　　勅董先省所奏辞免新除建宁军承宣使恩命事具悉国家顷因留务之职易以使名资其威重以卿尝总厢部兼驾防车克着勤绩故举以命汝汝其承命祗服恩荣毋劳辞避所请宜不允故兹诏示想宜知悉夏热卿比平安好遣书指不多及
　　赐赵宻辞免恩命不允诏【案宋史列传载绍兴十一年宻为神龙卫四厢都指挥主管侍卫步军诏云殿岩之职卫兹坛壝正其职也当亦十三年郊赦加恩之命附识于此】
　　勅宻省所奏辞免加食邑食实封恩命事具悉朕躬致明禋丕昭盛典属尔殿岩之职卫兹坛壝之严爰锡涣恩式敷祭泽申加采邑并衍真腴用示褒嘉岂容逊避往祗新渥茂对殊休所请宜不允故兹诏示想宜知悉
　　赐赵宻再辞免恩命不允诏
　　省表具悉朕躬致明禋丕昭盛典式孚祭泽爰赐涣恩用示褒崇岂容逊避往祗承命茂对殊休所请宜不允仍断来章
　　赐苏符辞免恩命不允诏【案符字仲虎轼之孙也诏故有名臣之后能世其家之语符后为礼部尚书以忤秦桧罢见宋史秦桧传中】
　　勅苏符省所奏辞免除敷文阁直学士恩命事具悉内阁所以奉列圣之贻谟邃在西清最号严近隆名所加时之髙选非得其人不以轻付卿性全真粹学有本源议论雍容词章华润名臣之后能世其家明命既颁实孚羣聴惟令之行义岂容辞祗服训言亟膺茂渥所请宜不允故兹诏示想宜知悉秋热卿比平安好遣书指不多及
　　赐折彦质辞免恩命不允诏【案宋史宰辅表绍兴六年三月折彦质自左朝议大夫试兵部尚书诸路军马事都督府参谋迁端明殿学士除签书枢宻院事十二月罢宋朝事实则云罢提举洞霄宫宋史全文续通鉴所载亦然兹观诏文虽有内外之殊俱膺眷倚之重遂陪枢府实预政机兹分方面之权忽总兵民之寄是彦质出知洪州即在罢枢宻之时未尝斥奉祠也宋史全文续通鉴又载十五年九月折彦质郴州居住或其知洪州后乃予祠至是又谪郴州耳附识于此】
　　勅彦质省所奏辞免知洪州乞改除领一小垒差遣事具悉入则赞帷幄之谋以弼予治出则当藩屏之任俾安吾民虽有内外之殊俱膺眷倚之重卿厚徳镇浮宏才絶俗声华茂着士论攸归顷副选求清途徧厯遂陪枢府实预政机兹分方面之权忽总兵民之寄方资共理伫奏显庸胡为抗章乃伸恳请虽嘉谦牧殊非所期其体至懐宜安厥位所请宜不允故兹诏示想宜知悉冬寒卿比平安好遣书指不多及
　　赐陈诚之辞免恩命不允诏【案宋史宰辅表载绍兴二十六年九月陈诚之自敷文阁学士同知枢宻院亊宋史全文续通鉴则载二十六年正月癸丑翰林学士陈诚之兼侍读九月乙巳翰林学士兼侍读陈诚之同知枢宻院事未言其为敷文阁学士诏云擢从鼇禁进列鸿枢当以全文所称翰林学士为正】
　　勅诚之省劄子奏辞免除同知枢宻院事恩命事具悉朕登崇硕望图囘事功庶资同徳之良共济丕平之治乃眷机微之寄实陪帷幄之谋宜得杰才以当重任卿性全粹真识造几深懐经世之英姿负康时之妙略肃奉大廷之问优为多士之先出疆擅専对之美视草尽代言之能兹擢从于鼇禁俾进列于鸿枢断自朕心协于舆论伫观成绩式究逺猷忽览逊词祈还成命虽嘉退尚难徇忱辞往其钦承勿复有请所请宜不允故兹诏示想宜知悉
　　赐陈诚之再辞免恩命不允诏
　　省表具悉登俊任贤式隆邦国之治协谋至理正资廊庙之才眷惟枢庭实总军政当斯重寄宜属时英卿性禀纯明徳全宏博学贯天人之奥词敷黼黻之华蕴文武兼资之才负刚大直养之气进陪宻画允协师言方赖告猷伫观逺业兹披奏牍乃欲恳辞虽谅谦防难囘成命其体至意勿复有陈所请宜不允仍断来章赐赵令务辞免恩命不允诏【案令务之名不见于世系表考令字自太祖而下为第六世至南渡以后其辈行已少令务以宗藩观察明州诏云耆年硕徳其时当亦既老而封爵未除宜亦髙宗近属表乃竟佚其名则其阙漏正复不少矣附识以备考】
　　勅令务省所奏辞免新除明州观察使安定郡王恩命事具悉朕嗣守丕基以恩睦族爰锡宠光之渥用昭惇叙之仁以卿有信厚之风励清修之操耆年硕徳为时宗英俾驾防车仍加封爵兹率彝典因示眷懐成命既行岂容逊避宜体至意其速钦承所请宜不允故兹诏示想宜知悉春暄卿比平安好遣书指不多及
　　赐万俟卨辞免恩命不允诏【案史载绍兴二十五年卨由归州召还寻拜尚书右仆射同中书门下平章事纂次太后回銮事实上之诏有致母后之回銮成书来上编次有伦及俾提宏纲之语当即卨提举实録院时上此书也然史未载进书恩命此亦可与互证】
　　省奏具悉朕获纉丕基钦承眷命赖髙穹之垂祐致母后之回銮备申孝养之懐实笃邦家之庆宜垂光于典册悉纪载于殊休卿以辅臣永资提领成书来上编次有伦遂与日星粲然久照爰推宠数用示至懐乃抗封章欲回成命扬庭发号羣聴俱孚义岂容辞亟其钦受所请宜不允仍断来章
　　赐万俟卨再辞免恩命不允诏
　　勅万俟卨省所劄子奏辞免除左银青光禄大夫进封阳武郡开国公加食邑食实封恩命事具悉朕致养东朝日承慈训惟是奉亲之意靡不竭诚矧回銮事实为希世之荣观是宜纂修不遗昭示盛美以侈无疆之庆以为不刋之书以卿徳茂望崇为时良弼肆加明命俾提宏纲编次既工笔削惟允成书来上深惬朕心爰锡宠章以褒殊绩兹披奏牍乃欲恳辞信赏惟行岂容辞避往其祗受勿复有陈所请宜不允故兹诏示想宜知悉
　　赐刘楙辞免恩命不允诏【案宋史刘贵妃传妃临安人父楙累官昭庆军节度使故诏云聮芳戚畹为国懿亲也谨附识】
　　勅刘楙省所奏辞免除昭庆军节度使进封开国侯加食邑食实封恩命事具悉以卿徳望素髙才猷兼敏聮芳戚畹为国懿亲乃举褒章丕昭隆眷俾分帅阃临镇侯藩开封社以増崇爰锡田而申衍既扬制綍允协师言兹披恳避之辞殊咈宠加之意其祗新渥以对荣懐所请宜不允故兹诏示想宜知悉
　　赐刘楙再辞免恩命不允诏
　　省表具悉朕操赏庆之权以褒劝羣工矧惟外戚之良休有誉处登崇之典务致其隆卿饬已清修懐材敏给兹畴望硕申锡恩荣乃复抗章恳辞宠渥冲懐难徇出令惟行所请宜不允
　　赐刘楙第三辞免恩命不允诏
　　省表具悉卿聮荣姻戚望实素隆顷缘谦退之心遂处承流之任褒崇未称为之歉然肆举彝章爰加进律俾当屏翰肇建节旄方明命之诞扬既师言之咸穆屡形逊牍岂朕所期其趋奉承以副至意所请宜不允仍断来章
　　赐万俟卨辞免恩命不允诏【案宋史宰辅表绍兴二十六年五月万俟卨自参知政事授左宣奉大夫守仆射同平章事】
　　勅万俟卨省所劄子奏辞免新除左宣奉大夫守尚书右仆射同中书门下平章事进封武阳郡开国侯加食邑食实封恩命事具悉朕考观前代隆平之治必有同徳协谋之臣道足以承天子而理万几才足以熙帝载而宅百揆用能辅相乃辟克成厥功以卿名世杰才经邦逺业肆加图任进秉钧衡惟兹求旧之宜允副具瞻之望既颁成命难遂谦懐勿用固辞往祗茂渥所请宜不允故兹诏示想宜知悉
　　赐万俟卨辞免恩命不允诏【案宋史全文续通鉴绍兴二十六年右仆射万俟卨兼提举实録院先是秦桧以监修兼提举至是始命沈该为监修卨为提举后因之皆分为二云附识于此】
　　勅万俟卨审所劄子奏辞免兼提举实録院详定三司勅令恩命事具悉朕若稽古训钦奉先猷惟时实録之修盖用编年之法纪一朝之大典与六籍以同符至于勅局之设官将以明训而议法轻重之制宪令攸资凡兹提领之司皆属钧衡之任卿徳隆望峻学博知明以经纶之才膺眷注之意肆颁成命断自朕心其体至懐勿烦谦逊所请宜不允故兹诏示想宜知悉
　　赐万俟卨再辞免恩命不允诏
　　省表具悉卿徳备直方气全刚大真廊庙之重器懋经纶之逺图自进秉于钧衡益发挥于事业石岩岩而望峻星两两以色齐庶政咸熙休功茂着俾纂修于盛典以钦奉于慈顔焕然义例之明允矣简编之富丕昭大庆垂示无穷爰举褒章务隆邦数遽披奏牍乃欲恳辞虽谅谦懐难回成命亟其钦受以称荣恩所请宜不允赐万俟卨辞免恩命不允诏【案宋史全文续通鉴绍兴二十六年十二月右仆射万俟卨上重修贡举勅令格式五十巻详看法意四百八十七巻此三诏正当时所赐也附识于此】
　　勅万俟卨省所劄子奏乞重修贡举法更不推赏事具悉朕祗膺骏命钦奉先猷惟取士之科条期遵扬于成宪爰加修纂务称所求以卿位正机衡望隆耆硕实资提领乃克成书宜加褒崇以昭至意恩施所被其亟钦承所请宜不允故兹诏示想宜知悉
　　赐万俟卨再辞免恩命不允诏
　　勅万俟卨省所劄子奏辞免转左金紫光禄大夫改封河南郡开国公加食邑食实封恩命事具悉卿性资凝重徳履粹纯禀经世之异姿耸正邦之伟望道造渊源之妙文敷黼黻之华自进秉于机衡益丕照于勲绩惟科举之取士实列圣之贻谟欲编辑于旧章宜删条而尽善正资提总克振纲条既来上于成书兹深协于至意爰推茂渥用锡明纶胡为恳辞未副眷瞩往其祗服勿复有陈所请宜不允故兹诏示想宜知悉
　　赐万俟卨第三辞免恩命不允诏
　　省表具悉朕惟贡举之法邦之令典盖周家之宾兴唐室之选举所以网罗羣材以备登用至于国朝尤加意焉然法有先后古今异宜参酌损益归于至当必得其人毕兹能事卿以辅臣总提条目成书来上深用叹嘉赐推褒册允协师言胡为露章乃欲逊避既颁明命难遂冲懐所请宜不允仍断来章
　　赐王权辞免恩命不允诏【案王权刘宝四诏亦郊赦加恩者考郊祀皆冬至举行而四诏中前诏皆云秋热后诏皆云秋凉者想权宝均系外镇颁到制书未免需时往复表辞乃又有答诏故先一年冬至恩命至次年秋复降此诏也前云秋热当是七月后云秋凉则九月时矣二诏中间相距又两月余则二人之在逺镇可知权与刘宝皆韩世忠部将见世忠传附识于此】
　　勅王权省所奏辞免加食邑食实封恩命事具悉朕报本奉先兹荐诚于元祀受厘拜贶宜锡福于多方故熙事之告成霈湛恩而广被肆扬褒典加宠将臣用示眷懐式遵彞宪忽披奏牍备列忱辞虽嘉自牧之谦难遏推行之令往其钦奉勿复重陈所请宜不允故兹诏示想宜知悉秋热卿比平安好遣书指不多及
　　赐王权辞免恩命不允诏
　　勅王权省所奏辞免加食邑食实封恩命事具悉朕丕阐上仪式严大报陶器藁秸象乎天徳之纯金支翠旌焕若乐容之盛既灵承于嘉贶肆敷锡于蕃禧乃眷将臣宜膺显册兹惟邦数俾对神休胡为抗章欲回涣渥其祗成命勿复有陈所请宜不允故兹诏示想宜知悉秋凉卿比平安好遣书指不多及
　　赐刘宝辞免恩命不允诏
　　勅刘宝省所奏辞免加食邑食实封恩命事具悉朕秩泰坛之祀仰荷硕勲受宣室之厘难専施贶广推庆赐以及寰区乃眷将臣宜膺褒宠卿当受秉钺之任懐许国之心方略素髙忠勤久着肆加褒数以示荣恩祗服训言无劳辞避所请宜不允故兹诏示想宜知悉秋热卿比平安好遣书指不多及
　　赐刘宝再辞免恩命不允诏
　　勅刘宝省所上表奏辞免加食邑食实封恩命事具悉朕祗膺骏命丕阐缛仪克配彼天推祖宗而并侑式序在位行庆赐以均厘眷惟制阃之良夙受拥旄之寄恭勤懋着劳绩备宣载嘉卫社之忠宜有褒功之锡师言咸允涣号既行抗疏以辞乃至于再兹非所望其速钦承所请不允不得再有陈请故兹诏示想宜知悉秋凉卿比平安好遣书指不多及
　　赐朱胜非辞免恩命不允诏【案宋史列传称胜非与秦桧有隙桧得政胜非废居八年卒均未详年月宰辅表载绍兴四年九月胜非罢右相聴持余服服阕除观文殿大学士提举洞霄宫宋史全文则载绍兴十四年十一月提举临安府洞霄宫朱胜非卒是此诏乃十三年冬至始行南郊恩命其时胜非正以观文殿大学士奉祠临安故诏有尝总政机之语也然则胜非罢废盖不止八年之久矣附识于此】
　　勅胜非省所奏辞加食邑食实封恩命事具悉朕揆日迎长升禋拜贶克成熙事茂拥神厘敷锡湛恩普逮臣庶矧惟硕辅尝总政机颁邑加田式遵常典抗章逊避殊咈至懐成命既行往惟祗服所请宜不允故兹诏示想宜知悉春暖卿比平安好遣书指不多及
　　赐沈该辞免恩命不允诏【案宋史宰辅表绍兴二十六年五月壬寅沈该自参知政事授左朝议大夫守左仆射同平章事】
　　勅沈该省所劄子奏辞免新除左正议大夫守尚书左仆射同中书门下平章事进封归安郡开国侯加食邑食实封恩命事具悉宣王复古资维翰之甫申汉帝厉精赖有声之邴魏从昔致治莫先得人朕选用羣才新美庶政思与同心之硕辅共图不世之极功眷惟耆英宜辅台徳爰延登于揆路俾翊亮于繁机既即广庭丕扬涣号理难谦逊义在克承其体训言勿稽成命所请宜不允故兹诏示想宜知悉
　　赐沈该辞免恩命不允诏【案宋史全文续通鉴绍兴二十六年沈该监修国史万俟卨提举实録院而是诏乃以监修兼提举者盖尚沿秦桧故事后因其固辞遂分命卨为提举而以该専任监修耳附识于此】
　　勅沈该省所劄子奏辞免监修国史兼提举玉牒所恩命事具悉朕载累朝之伟绩为不刋之书莫重于国史溯仙源之流庆示无疆之休备存乎玉牒设局虽异纂修则同卿道觉民先智周事表学足以贯古今之变识足以断疑信之传宏纲正赖于总提寮吏得资于禀订矧惟旧典本属宰司兹以命卿于理为允露章恳避岂朕所期往其钦承用副至意所请宜不允故兹诏示想宜知悉
　　赐沈该再辞免恩命不允诏
　　省表具悉卿性资夷粹业履刚方识深造于几微徳备全于博硕古训是式发为华国之文直道而行夙蕴正邦之术自延登于揆路益钦亮于天工兹缘事实之成书爰举礼仪之缛典欲重总提之任乃资辅弼之臣惟时展事之功副朕奉亲之意肆加宠授用示褒嘉兹览奏章欲辞新渥已扬显册难遂冲懐所请宜不允赐沈该辞免恩命不允诏【案是诏亦以上太后回銮事实而得恩命者当即该监修国史时与万俟卨同上是书乃有命耳】
　　省表具悉朕荷天明命垂监孝诚顷防騩驾之还获奉东朝之养乃纂修于事实以昭示于无穷大典既成盛仪斯举卿以辅弼实领总提之任典章严饬视聴増辉既深副于朕心宜务隆于恩数载加显册用表眷懐兹览逊章欲祈恳避非予所望其勿重陈所请宜不允仍断来章
　　赐沈该再辞免恩命不允诏
　　勅沈该省所劄子奏再辞免除左宣奉大夫进封呉兴郡开国公加食邑食实封恩命事具悉惟天下之事体既重则礼必盛礼既盛则赏必隆惟其称尔岂可以论其常哉朕恭惟母慈言还长乐正东朝之尊致天下之养温凊定省得尽欢心惟其事实所当纂修既克成书是为盛典钦奉之意务极尊崇提领缛仪必资硕辅所以増重事体光昭大庆宜推恩渥以示褒嘉乃深执谦恭再三恳免殊非所望未协朕心其亟钦承勿复固避所请宜不允不得更有陈请故兹诏示想宜知悉
　　赐沈该辞免恩命不允诏
　　勅沈该省所劄子奏辞免除左宣奉大夫进封呉兴郡开国公加食邑食实封恩命事具悉朕以母后回銮慈宁致养兹为大庆得尽孝心惟事实之丕昭宜简编之具载肆颁诏防编辑不遗既克成书爰钦承奉乃涓吉旦肇举盛仪以卿望实俱崇时为元宰凡兹施措正借总提典礼之行咸得其叙乃推异数用示殊恩胡为抗章祈寝成命已孚廷号义岂容辞亟其钦承以膺茂渥所请宜不允故兹诏示想宜知悉
　　赐张纲辞免恩命不允诏【案宋史列传载秦桧用事纲以徽猷阁待制引年致仕卧家二十年桧死召为吏部侍郎未言其参政考宋史全文续通鉴载绍兴二十六年八月甲午张纲参知政亊诏有擢从铨部参赞政机之语盖为吏部侍郎后有是命也附识于此】
　　勅张纲省所劄子奏辞免除参知政事恩命事具悉朕稽古图治恢隆事功选用羣材共熙庶政惟是辅弼之臣谋谟之任允赖同心协契以佑乃辟措斯世于丕平非夫经济之贤何以副登崇之意哉卿徳备直方气全刚大劲正足以厉俗端重足以镇浮奥学造于幽峻髙文冠于俊髦顷飞英于禁路乃抗志而辞荣朕所灼知肆加召用擢从铨部参赞政机成命既颁师言咸穆方资逺业允迪大猷露章恳辞岂朕所望亟其祗服勿复有陈所请宜不允故兹诏示想宜知悉
　　赐张纲再辞免恩命不允诏
　　省表具悉朕省阅万几缉熙百度畴咨政事图任维艰以卿徳履深纯性姿全粹蕴经邦之逺业负济务之宏才静退自将诚明自守声猷夙振望实弥髙爰擢从于禁涂俾进参于政路庶赖协谋之益永恢致治之功既播告于羣工固难回于成命兹尚辞逊殊咈朕懐勿复重陈往祗茂渥所请宜不允仍断来章
　　赐王俣辞免恩命不允诏【案王俣史无传宋史全文续通鉴载绍兴五年权户部侍郎王俣绍兴七年则直称户部侍郎至二十六年仍称户部侍郎考宋时从无久任不迁至二十余年之官当是七年以前曽为是职后更厯他任至是复除旧秩故诏云久厯要途备扬显绩也附识以备考】
　　勅王俣省所奏辞免除户部侍郎恩命乞一在外宫观差遣事具悉民部贰卿实计邦典必得通疏练达之才兼全足国裕民之术其所寄委实难其人以卿徳量深闳材猷强敏学贯精微之防智周事物之原久厯要途备扬显绩付斯重任允协师言方资进为式副慎选遽披奏牍乃欲奉祠成命已行冲懐难徇往其祗服勿复重陈所请宜不允故兹诏示想宜知悉
　　赐石清辞免恩命不允诏【案石清事迹无考诏称戚畹之良任上閤之事盖以戚族由閤门使而为是职者然考宋后妃无姓石氏者惟哲宗陈国公主下嫁石端礼清或即端礼之子弟行耶附识于此】
　　勅石清省所劄子奏辞免除观察使恩命事具悉卿性资端重徳履纯明以戚畹之良任上閤之事赞相仪矩雍容合宜克守温恭备宣勤恪用深嘉于显绩肆申锡于殊休乃増使绂之华俾陟防车之峻兹惟懋赏允协师言胡为抗章欲以辞避其祗承命勿复有陈所请宜不允故兹诏示想宜知悉
　　赐韩仲通辞免恩命不允诏【案仲通事迹无考诏云兹从近列出殿南邦盖以出知外郡而绾阁衔者非真除也】
　　勅仲通省所奏辞免敷文阁直学士事具悉卿早以材猷备膺任使兹从近列出殿南邦以宠其行肆推彞典即西清之严邃聮内阁之隆名忽览露章欲祈辞逊已颁成命其速钦承所请宜不允故兹诏示想宜知悉赐李文防辞免中丞恩命诏【案前巻有李文防除御史中丞制此乃因其表辞复降答诏也文防除中丞当在绍兴十三年之末已详前巻】
　　勅文防省所奏辞免新除御史中丞恩命事具悉朕眷惟南台风宪之府今以执法为长职任雄峻当得宿望用副虚懐以卿刚方有余忠謇不挠更厯言路振肃纪纲霜威凛然耸闻中外兹用畴其已试之効擢居専席之崇成命既颁毋烦逊避所请宜不允故兹诏示想宜知悉
　　赐秦熺辞免真除礼部侍郎恩命诏【案宋史全文续通鉴绍兴十二年赐熺进士第一宋史宰辅表绍兴十五年十月秦熺知枢宻院事通籍仅逾三年已登政府其真除礼部侍郎当亦不过一二年间也附识于此】
　　勅秦熺省所奏辞免落权字恩命事具悉朕永惟帝王之功莫急礼乐之用惟是卿贰宜属俊髦以卿蕴名世之才负致逺之器适礼文之修举赖献纳之精详申命为真允符公论其祗新渥勿复固辞所请宜不允故兹诏示想宜知悉
　　赐太傅韩世忠生日诏【案周必大玉堂杂记宰执及亲王使相太尉生日天章阁排办牲饩预申学士院撰诏及写赐目一纸各请御宝前一日差内侍持赐又云祖宗朝牲饩外又赐器币过江后惟牲饩耳米麫本色羊准价酒则临安酿造临时加以黄封赐韩世忠以下十诏盖当时故事也附识于此】
　　顷从右府均逸真祠属兹载诞之辰爰举匪颁之式其膺宠数益保寿康今赐卿生日羊酒米麫等具如别録至可领也故兹诏示想宜知悉
　　赐尚书右仆射万俟卨生日诏
　　禀纯明之徳负经济之才象应台符任当鼎协宣机政调燮化元茂隆熙绩之功永致迓衡之治兹逢庆诞之旦宜推宠锡之恩以介寿祺其膺眷意今赐卿生日羊酒米麫等具如别録至可领也故兹诏示想宜知悉
　　赐尚书左仆射沈该生日诏
　　髙穹垂佑良月届时是生名世之贤翊赞迓衡之治告后罄谋猷之益调元收燮理之功台象増辉岩瞻愈峻令日适逢于诞庆殊恩宜厚于匪颁祗服眷懐永绥寿祉今赐卿生日羊酒米麫等具如别録至可领也故兹诏示想宜知悉
　　赐少傅杨存中生日诏
　　惟昔罴梦之祥是生殿岩之帅总众谨训齐之法输忠宣夙夜之勤兹协始生宜加蕃锡特厚匪颁之式用昭眷意之隆以介寿祺其祗宠渥今赐卿生日羊酒米麫等具如别録至可领也故兹诏示想宜知悉
　　赐参政张纲生日诏
　　性资夷粹识虑靓深懐经济之全才负耆旧之重望擢从禁近参赞政机备殚啓沃之诚优处疑丞之任当首冬之良月逢庆诞之令辰爰厚恩颁其祗茂渥永介寿祺今赐卿生日羊酒米麫等具如别録至可领也故兹诏示想宜知悉
　　赐参政万俟卨生日诏
　　躬禀杰才位隆近弼眷此凝寒之候适当诞毓之辰肆示宠颁助迎寿祉今赐卿生日羊酒米麫等具如别録至可领也故兹诏示想宜知悉
　　赐枢宻院汤思退生日诏
　　秋气将中允协金行之正天心垂佑是宜贤佐之生秉全徳以瑞时懋嘉猷而经逺当机庭之重任宣筹幄之明谟届兹诞毓之辰锡以恩颁之宠用昭眷意永介夀祺今赐卿生日羊酒米麫等具如别録至可领也故兹诏示想宜知悉
　　赐太尉韦谦生日诏
　　长夏届时适应炎曦之候髙门流庆是生戚里之英才徳兼全恩荣克称宜厚匪颁之赐以彰眷遇之殊锡奉宠光益绥寿祉今赐卿生日羊酒米麫等具如别録至可领也故兹诏示想宜知悉
　　赐太尉钱愐生日诏
　　躬全才徳誉播亲贤属兹诞毓之辰适应发生之候宜颁宠锡以介寿祺今赐卿生日羊酒米麫等具如别録至可领也故兹诏示想宜知悉
　　赐太师秦桧生日诏【案宋史全文续通鉴绍兴十二年十二月癸未以太】
　　【师秦桧生辰锡宴于其第自是嵗为例是诏止羊酒米麫当在十二年以前尚依故事定制至十二年乃就第赐宴始为异数耳附识于此】
　　宣王拨乱岳降甫申炎徳复辉勲髙冦邓稽诸载籍岂若师臣独斡化枢再安王室明谟髙世成绩格天属兹载诞之辰特厚匪颁之宠用昭恩眷益介寿祺今赐卿生日羊酒米麫等具如别録至可领也故兹诏示想宜知悉
　　赐周三畏辞真除刑部侍郎恩命诏【案宋史全文续通鉴载绍兴十一年三畏为大理卿与万俟卨等同鞫岳飞之狱其擢刑部侍郎当即在岳氏狱成之后欤附识以备考】
　　勅三畏省所奏辞免落权字恩命事具悉朕若稽大猷惟刑之恤秋官之贰实难其人以卿练达平反见于已试式符公论满嵗为真成命已行谦辞难徇宜体眷意其即钦承所请宜不允故兹诏示想宜知悉
　　赐孟忠厚乞除在外宫观诏【案史载詹大方希秦桧意论忠厚表辞轻侮遂罢为醴泉观使桧死乃召还二诏当即其时也附识于此】
　　勅忠厚省所劄子奏乞检防累奏除一外任宫观差遣事具悉朕惟屏翰之寄留钥之重实资旧弼克任藩宣卿望实素髙材猷宏逺逮兹临镇兼掌麟符政誉日闻深副眷倚何为引疾确请奉祠载阅忱辞难于勉徇其安厥位勿复有陈所请宜不允故兹诏示想宜知悉春暄卿比平安好遣书指不多及
　　又
　　勅忠厚省所劄子奏乞除一外任宫观差遣事具悉卿器宇靓深风猷凝逺负经纶之伟望蕴康济之全才入陪帷幄之谋备宣硕画出当师帅之任茂着殊庸誉处之隆中外所仰兹从旧弼往殿辅藩盖咨名徳之崇増重镇临之寄方观成绩福及斯民谅裁决之有余自优游而多暇遽驰奏牍乃欲奉祠载阅忱辞殊非所望其安厥位勿复有陈所请宜不允故兹诏示想宜知悉冬冷卿比平安好遣书指不多及
　　赐汤鹏举乞宫观不允诏【案宋史全文续通鉴载鹏举于绍兴二十七年八月知枢宻院事十一月罢提举在外宫观是诏止称遂冠南台并叙论列秦埙等事则是未知枢宻之前曽有是请而未见允者考宋史吴益传益娶秦桧长孙女鹏举劾其恃亲昵之势骤躐美官乞禠职帝谓桧死日曽谕其妻子许以保全若遽出其壻则伤恩臣僚无得论列与诏中语相似当即此时鹏举论益而并及埙故诏云秦埙等也其事当在绍兴二十五年桧初死之后附识于此】
　　勅鹏举省所奏乞除一在外宫观差遣或小郡自效事具悉全大臣之后人主所以隆恩持宪府之纲人臣所以举职惟上下之势既已有异则可否之论因或不同卿以刚劲之姿当纠弹之任扬厯言路遂冠南台简在朕心克着诚节兹者论列秦埙等职名事朕以秦桧辅佐之久又尝许其家以保全之言理宜信示岂可中辍故因加告谕以表至懐然深谅所陈甚协公议卿能体此复何所嫌胡为抗章遽求去位其安厥次勿复固辞所请宜不允不得更有陈请故兹诏示想宜知悉赐施钜乞宫观诏【案宋史宰辅表载钜于绍兴二十四年十一月自吏部侍郎除参知政事二十五年四月罢以资政殿学士提举太平兴国宫诏称出帅广右盖罢参知后曽有出知广西之命乃乞奉祠也附识于此】
　　勅施钜省所奏乞差在外宫观一次事具悉广右介于海岭之间壤地阻逺惟是宣徳意而求民瘼贵在得人故于命帅尤致慎焉卿徳望隆重性资通明比从禁涂参赞大政谋猷啓沃备罄忠嘉兹用命卿往膺寄委实资旧弼以慰逺民乃抗封章请祠就佚载惟斯志岂所望哉其体至懐宜安厥位所请宜不允故兹诏示想宜知悉秋凉卿比平安好遣书指不多及
　　赐魏良臣乞宫观诏【案宋史全文续通鉴绍兴二十六年二月魏良臣罢参知政事出知绍兴府故诏云辅藩正指绍兴也】
　　勅良臣省所劄子奏乞一外任宫观差遣事具悉卿名世宏才康时逺业入参机务既协赞于明谟出殿辅藩以布宣于政化实资明徳之盛増重师帅之权谅裁决之有余自燕私之多暇兹披奏牍祈奉真祠遽欲丐闲甚非所望朕之待遇臣下初无内外之殊卿其勿倦抚绥当体眷懐之厚宜安厥位毋复有陈所请宜不允故兹诏示想宜知悉秋热卿比平安好遣书指不多及赐万俟卨乞在外宫观诏【案宋史全文续通鉴绍兴十四年二月参知政事万俟卨罢提举江州太平观以与秦桧有隙为李文防詹大方等所劾再疏求去故有是命附识于此】
　　勅万俟卨省所劄子奏乞罢免参知政事除一在外宫观差遣事具悉朕惟政府机务之繁实资近弼协谋参赞卿以材猷允膺兹任遽陈奏牍坚请奉祠兹阅来章岂朕所望其安厥位用副至懐所请宜不允故兹诏示想宜知悉
　　赐程克俊乞官观诏【案宋史宰辅表载绍兴十二年十月程克俊自翰林学士迁端明殿学士除签书枢宻院事寻参知政事十三年六月罢提举洞霄宫以后不载克俊再除参知而诏乃有再登政路之语考宋史全文续通鉴绍兴十二年十月克俊以草秦桧除太师制有庙算无遗固众人之所不识征车逺狩惟君子以为必归语桧大喜即权克俊签书枢宻院事十三年六月罢提举临安洞霄宫二十六年六月自知湖州再参知政事八月再提举临安洞霄宫是诏盖二十六年所降者也附识于此】
　　勅克俊省所劄子奏乞宫观事具悉卿以宏才再登政路辰猷入告备罄忠嘉参赞繁机正资旧弼兹披奏牍引疾就闲虽出恳诚良非所望勿药之喜指日可期勉加保调以副虚伫所请宜不允故兹诏示想宜知悉赐莫将乞宫观诏【案莫将史无传宋史全文续通鉴载绍兴八年以司农寺丞赐同进士出身除起居郎诏云辍从鸣玉之班往任分符之寄此时当是以馆职出知外郡乃有奉祠之请也附识于此】
　　勅莫将省所奏乞除在外一宫观差遣事具悉朕诞膺骏命寅奉丕图轸念元元选求共理卿以宏才伟望简在朕心辍从鸣玉之班往任分符之寄方资实徳施及斯民遽请奉祠殊非所望顾郡务虽剧然才力有余惟既乃心何忧不济其安厥职用副至懐所请宜不允故兹诏示想宜知悉春寒卿比平安好遣书指不多及




　　钦定四库全书
　　檆溪居士集巻七　　　　宋　刘才邵　撰勅书【案黄鉴杨文公谈苑学士草文赐六品以下曰勅书赐外国曰蕃书而此赐平南王三佛齐国王皆曰勅书想名目亦随时变易而未有一定耶附识于此】
　　赐李天祚勅书【案宋史全文续通鉴绍兴二十五年七月甲戌交趾郡王李天祚进封平南王以天祚遣使入贡故有是命宋史外国传绍兴二十六年八月天祚遣李国等以金珠沈水香翠羽良马驯象来贡诏加天祚检校太师増食邑勅书直称平南王则当是进封之后且有毎驰贡篚肆加锡命之语其为二十六年所降勅书可知附识于此】
　　勅南平王李天祚博施徳泽宠绥万方眷惟外服之臣世守故封之职奉王灵而向化谨侯度以效忠虽宅海邦不惮梯航之逺毎驰贡篚用倾葵藿之诚肆加锡命之优昭示荣懐之渥往其祗服图称眀恩今赐卿马二匹金镀银作子鞍一付缨绂全衣一袭紫罗夹公服一领熟白小绫寛汗衫一领熟白小绫勒帛一条熟白大绫寛夹袴一腰红罗夹绣三襜一条抱肚一条二十五两金御僊花腰带一条五十两白成银腰带匣一具金花银一百两防锣二面衣着共杂色绢二百匹绿绢二十三匹赤黄绢二十三匹绯绢三十匹浅色绢二十二匹碧绢二十二匹槐黄绢二十六匹粉红绢二十四匹至可领也故兹示谕想宜知悉秋凉卿比好否遣书指不及多
　　赐三佛齐国勅书【案宋史外国传绍兴二十六年三佛齐国王悉利麻霞啰咤遣使入贡复献真珠诏偿其直而收之故赐此勅书以答之也附识扵此】
　　勅三佛齐国王悉利麻霞啰咤省所奏差蒲晋等进真珠犀角象牙珊瑚香药等物卿世居南裔钦慕中邦遣使传以造朝奉国珍而效贡深惟勤恪良用叹嘉特厚匪颁用将眷意今赐卿初封寛衣一对六件紫罗夹公服一领小绫寛汗衫一领勒帛一条熟大帛绫寛夹裤一腰红罗绣夹三襜一副抱肚一条二十四两素金腰带一条银五十两素腰带匣一具杂色衣着绢二百匹金花银器二百两防锣二面马一匹八十两闹装银鞍辔一副缨绂全并回赐卿生绫一千一百七十匹生压罗三百匹生克丝六百匹生樗蒲绫六百匹杂色绫六千匹江南绢二万五千匹锦六百匹青锦三百匹红锦三百匹银二万一千两及别赐翠花红法锦袄子一领二十四两金腰带一条银噐二百两衣着绢三百匹白马一匹八十两数闹装银鞍辔一副缨绂全至可领也故兹示谕想宜知悉春寒卿比好否遣书指不多及赐昭庆军勑书【案集前有刘楙辞免昭庆军节度使恩命不允诏此勑书乃即同时所颁者】
　　勅昭庆军官吏军民僧道耆夀等朕以刘楙性资纯眀徳履方重播谦恭之令誉负通变之全才况聨戚里之华宜举褒章之宠授以将钺镇于辅藩式资御众之权以壮总戎之寄既颁成命想惬舆情今特授刘楙昭庆军节度使依前提举佑神观奉朝请进封开国侯加食邑五百戸食实封二百戸故兹示谕想宜知悉冬寒汝等各比好否遣书指不多及
　　赐宁武军勅书【案集前有吴盖除节度使制此勅书亦同时所颁者】
　　勅宁武军官吏军民僧道等朕以吴盖徳性深纯材猷敏茂聨芳后族为国懿亲俾肇建于髙牙以防荣于制阃茂因明命临镇益川谅属听闻无不欣怿今特授吴盖宁武军节度使依前提举佑神观奉朝请进封开国公加食邑五百戸食实封二百戸故兹示谕想宜知悉夏热汝等各比好否遣书指不多及
　　口宣
　　赐宰臣喜雪御筵酒果口宣【案宋史全文续通鉴绍兴十三年十三月癸已赐喜雪御筵于尚书省初复故事也此口宣乃循常例当在十三年以后者】
　　有勅璿穹垂祐瑞雪应时庆已协于丰穰恩式隆于燕衎申颁珍品以侑驩康
　　赐宰执以下喜雪御筵口宣
　　有勅六出殊祥三登嘉兆顾此至和之应实惟燮理之功锡宴示慈丕昭至意
　　赐宰执以下喜雪御筵口宣
　　有勅卿等严冬届节瑞雪应时实彰燮理之功共庆丰登之兆肆颁慈宴以示殊恩
　　赐大金人使贺正旦毕归驿赐御筵口宣
　　有勅庆仪既展賔馆少休肆举彞章式颁慈宴用昭眷待宜对恩私
　　赐交趾朝见后三日玉津园御筵口宣【案宋史外国传绍兴二十六年命右司郎中汪应辰宴安南使者于玉津园考交趾唐至徳中为安南都防故亦称安南附识于此】
　　有勅卿等逺脩贡职来供阙庭既肃展于使仪宜继颁于慈宴往其祗服钦奉恩私
　　三佛齐国使人入贡到阙起发前一日赐御筵口宣
　　有勅卿等肃持贡币来自遐方兹复命以言归宜示慈而式燕是为茂渥宜体恩荣
　　殿前司满散天申节道塲赐御筵酒果口宣
　　有勅卿等总统千庐式严于警卫祝延万夀益见于忠勤爰致匪颁用昭眷意
　　马军司满散天申节道塲赐御筵酒果口宣
　　有勑卿等总提七萃拥扈九重欣逢庆诞之辰防致夀祺之祝匪颁示宠眷渥其膺
　　赐宰执以下喜雪酒口宣
　　有勅卿等瑞降祥霙恩颁广宴锡以樽醪之副之笾核之芳式侑欢康并昭慈恵
　　赐参政沈该再辞免恩命不允批荅口宣【案集前有赐沈该辞免恩命不允诏乃绍兴二十六年十二月该自参知政事拜左仆射同平章事时所降此盖因其再辞故复答以口宣也附识于此】
　　有勅卿以宏才深识参预政机兹特锡涣章进当鼎铉往其钦受毋复来辞
　　赐尚书左仆射沈该告口宣【案该扵绍兴二十六年监修国史集前有赐该辞免监修不允诏此下口宣三通当因国史告成加恩复有表辞而答之者附识于此】
　　有勅卿等调元硕辅命世宏才兹提领于盛仪以光昭于大典肆推异数用示涣恩今赐卿告想宜知悉
　　赐沈该辞免恩命不允批答口宣
　　有勅卿位居元宰望重宗臣兹举盛仪允资使范肆加褒典用示殊私
　　赐沈该再辞免恩命不允批答口宣
　　有勅卿克就成书允为大典爰推异数式表荣恩宜体至懐钦承隆数
　　赐参政万俟卨再辞免恩命不允批答口宣【案万俟卨自参知政事除守尚书右仆射同平章事在绍兴二十六年五月集前有赐万俟卨辞免同平章事不允诏此亦当时因其再辞故答以口宣也】
　　有勅卿以硕徳逺猷比参大政兹颁新渥进秉国钧成命既行勿烦固避
　　赐尚书右仆射万俟卨告口宣【案卨于绍兴二十六年提举实録院前有辞免不允诏此下口宣三通当亦答其实録告成辞免加恩者附识于此】
　　有勅卿躬秉杰才望隆真相实纂修于盛典以克着于闳休兹锡殊恩式昭至意今赐卿告想宜知悉
　　赐万俟卨辞免恩命不允批答口宣
　　有勅卿为时硕辅克致勲庸盛典既成宜褒殊绩式隆眷意爰锡涣恩
　　赐万俟卨再辞免恩命不允批答口宣
　　有勑卿总领礼仪光昭盛典肆推褒册以示殊私往其钦承祗膺涣号
　　赐尚书右仆射万俟卨告口宣【案此下口宣二通当即绍兴二十六年十二月卨上重修贡举令式五十巻详看法意四百八十七巻辞免加恩而答之者附识于此】
　　有勅卿以宗臣总提成法载畴嘉绩爰锡褒章已告大成宜即钦受
　　赐万俟卨辞免恩命不允批答口宣
　　有勅卿宪令之成总提是赖肆加褒宠用示恩荣兹锡涣章亟其钦受
　　抚问程克俊到阙赐银合茶药口宣
　　有勑卿以枢臣作藩辅郡兹造行阙宜示抚存爰锡珍芳用昭至意
　　赐知湖州程克俊辞免恩命不允批答口宣
　　有勅卿以杰才参预大政方资同徳协赞机防往其钦承以副眀命
　　赐承宣使吴盖辞免恩命不允批答口宣
　　有勅卿以才猷为时懿戚褒嘉之命国有典常其即钦承以副眷意
　　赐承宣使吴盖再辞免恩命不允批答口宣【案口宣有建节拥旄之语当即因盖辞免宁武军节度恩命而答之者附识于此】
　　有勅卿聨荣后族戚里之英建节拥旄式昭异数宜祗成命用副至懐
　　赐张子盖口宣【案赐张子盖二口宣当亦因辞免郊赦加恩而答之者附识于此】
　　有勅卿以才猷任当阃寄兹备成于大报爰均锡于殊休用示宠光往其祗服
　　赐张子盖辞免恩命不允批答口宣
　　有勅朕丕阐盛仪备膺灵贶式均祭泽爰举庆条其亟钦承无庸逊避
　　抚问使大金使陈诚之副使蘓晔到阙赐银合茶药口宣
　　有勅卿等肃将使指拥节言还念逺厯于川涂谅深劳于履跋爰颁珍剂用示眷懐
　　抚问郭浩并赐到阙银合茶药口宣【案宋史列传绍兴十年拜浩奉国军节度使移知金州十四年召见拜检校少保还镇十五年浩卒此当即召见到阙而赐口宣以抚问之也附识于此】
　　有勅卿逺从藩屛来觐阙庭眷言跋涉之劳宜有珍芳之锡兹惟茂渥用示恩私
　　赐韦谦辞免恩命不允批答口宣【案集前有赐韦谦辞免节度使恩命三诏口宣云兹升华于掌武当即同时批答者附识于此】
　　有勅卿戚里懿亲将坛制阃兹升华于掌武以昭示于隆恩其体眷懐往祗茂渥
　　赐吴国长公主到阙银合茶药口宣【案宋史公主列传秦国康懿长公主哲宗第三女也初封康懿进嘉国庆国政和二年改韩国出降潘正夫改淑慎帝姬靖康末留于汴建炎初复公主号改封吴国避地婺州绍兴四年入见八年再入见留禁中三日时极暑上毎正衣冠对之饮食口宣有适当炎燠之语正八年时事也附识于此】
　　有勅逺遵川陆来造阙庭适当炎燠之辰宜有珍芳之锡用彰宠数其体眷怀
　　赐成闵辞免恩命不允批答口宣【案集前有赐成闵辞免加恩二诏乃绍兴二十五年郊赦加恩时事口宣有云肆加祭泽当亦同时批答者附识扵此】
　　有勅卿殿岩之职勤于警卫肆加祭泽义不容辞宜体眷懐以副褒宠
　　赐赵宻辞免恩命不允批答口宣【案宋史列传宻于绍兴十一年为神龙卫四厢都指挥主管侍卫步军口宣有任总周庐宣勤祠事之语盖与集前辞免恩命不允二诏皆十三年郊赦加恩同时之命】
　　有勅卿任总周庐宣勤祠事防恩示眷国有典常其即钦承以副至意
　　赐郑藻告口宣【案宋史显肃郑皇后传后间封人南渡后家属流寓江南髙宗诏所在寻访有郑藻者后近属也用后祔庙恩拜陇州防御使四使金厯官至保信军节度使口宣将坛重任及元祀礼成之语当是为节度时南郊加恩也】
　　有勅卿将坛重任戚里懿亲元祀礼成肆加褒数诞敷涣号宜既钦承
　　赐李显忠告口宣
　　有勅卿任拥将旄肃持军律精禋肆赉爰锡恩荣成命既颁徃其祗服
　　赐步军司满散天申节道塲香酒果口宣
　　有勅卿等供卫九重备昭勤恪兹欣逢于庆诞咸善祝于圣期肆示宠颁用资燕集
　　赐枢宻院官满散天申节道塲香酒果口宣
　　有勅卿等祗率官聨豫临梵宇以防伸于善祝祈夀祉于无疆宜有分颁以资燕衎
　　赐枢宻汤思退辞免恩命不允批答口宣【案集前有赐汤思退辞免恩命不允诏此当即同时批答者】
　　有勅卿以硕徳杰才朕所简注枢机之任允借谋猷成命既颁徃其钦受
　　赐陈诚之辞免同知枢宻院事恩命不允批答口宣【案集前有赐陈诚之辞免同知枢宻诏此当亦同时批答者】
　　有勅卿以杰才克膺图任延登右府协赞机防其体至懐钦承茂渥
　　赐实录院进呈皇太后回銮事实宣答宰臣已下口宣【案史载万俟卨纂次太后回銮事实上之在绍兴二十五年然卨提举实録院乃二十六年之命则此书进呈当亦在是年史所谓二十五年者恐有误也附识于此】
　　有勅致养东朝钦奉慈训不阐闳休实资撰述成书既上深用叹嘉与卿等同之
　　赐张纲辞免除参政恩命不允批答口宣【案集有赐张纲辞免参知政事恩命不允诏此复有口宣而宋史张纲传不载其有参知事殊为阙漏附识于此】
　　有勅卿以伟杰全才简在朕意参陪机政允谓得人成命既颁亟其钦受
　　赐刘楙辞免恩命不允批答口宣【案集前有赐刘楙辞免节度使不允诏又有赐昭庆军勅书与此皆同时所降者】
　　有勅卿以懿戚克膺异数申加旄钺之重俾当藩屏之崇其亟钦承以副眷倚
　　赐刘楙再辞免恩命不允批答口宣
　　有勅卿授任斋坛防荣侯社兹锡宠章之贲益昭懿戚之华只服隆恩钦承殊眷
　　抚问孟忠厚到阙并赐银茶合香药口宣
　　有勅卿来自近藩肃趋行阙属届寒凝之良多跋履之劳爰锡珍芳以资辅养
　　赐大金人使朝辞讫归驿酒果口宣【案周宻南渡典仪北使到阙先遣伴使赐御筵于赤岸之班荆馆中使传宣抚问赐龙茶一斤银合三十两次日至北郭税亭茶酒上马入余杭门至都亭驿中使传宣赐如前又赐被褥银防锣等眀日临安府书送酒食閤门官设朝见仪投朝见榜子又眀日入见于紫宸殿见毕赴客省茶酒遂赐宴于垂拱殿赐酒果又赐使副衣物等有差眀日赐牲饩元正朝贺礼毕遣大臣就驿赐御筵赴浙江亭观潮四日赴玉津园燕射五日大燕集英殿六日朝辞赐衣带银币有差临安府书送赠仪复遣执政就驿赐燕伴使有私觌次日乗马出关登舟又次日遣近臣赐御筵自到阙至朝辞宻赐大使银一千四百两副使八百八十两余衣带有差集中赐金使诸口宣按之典仪悉皆符合故节录于此】
　　有勅使华成礼星传言还爰致珍醪仍颁芳核并推邦数増焕归涂
　　赐大金人使贺天申节赐内中酒果口宣
　　有勅眷言賔馆少驻使华锡以芳醪副之珍果兹悉从于内府以曲示于殊私
　　赐大金人使贺天申节回程赤岸赐酒果口宣
　　有勅使轺逺曁炎暑届辰深惟跋履之劳宜有甘芳之锡式隆眷待用示恩私
　　赐大金人使贺天申节内中酒果口宣
　　有勅逺将使指兹庆生朝宜有分颁用资衎乐芳醪旅核并示眷私
　　赐大金人使贺正旦到赤岸赐酒果口宣
　　有勅逺驰使传将次国门经涉实劳宜加眷礼芳醪美实并示殊私
　　赐大金人使贺天申节上夀毕归驿赐酒果口宣
　　有勅庆礼既修賔仪兹备适归舍馆爰示宴慈就锡甘芳并昭眷待
　　赐大金人使贺天申节射弓赐酒果口宣
　　有勅载驱使传来庆生朝兹率旧章爰陈賔射就致甘芳之锡用昭眷待之隆
　　赐大金人使贺天申节朝辞讫归驿赐酒果口宣
　　有勅已修庆礼将饬归轺领内府之甘芳表邦仪之勤腆以昭厚意并示眷私
　　赐大金人使贺正旦回程赤岸赐酒果口宣
　　有勅载饬征骖既遵归路念川途之方逺颁芳旨以宜丰用致殊私式昭眷体
　　赐大金人使贺正旦毕归驿酒果口宣
　　有勅肃将信币来防嵗朝既讲庆仪肆颁燕衎芳醪珍核申锡殊私
　　赐大金人使在驿牲饩口宣
　　有勑肃驱使传逺厯修途已从賔馆之安宜厚饩牵之礼兹循旧典用示殊私
　　赐大金人使贺天申节在驿赐牲饩口宣
　　有勅抗旌将命就馆即安眷惟经涉之勤用锡饩牵之礼肆昭至意式厚殊私
　　赐大金人使贺正旦在驿赐牲饩口宣
　　有勅驰轺至止授馆云初欲昭礼意之隆爰致饩牵之锡是为邦数式表恩私
　　赐大金人使贺正旦宻赐大银器口宣
　　有勅即安賔馆既展庆仪深嘉使事之勤冝厚匪颁之礼兹惟异数用示眷懐
　　赐大金人使贺正旦赐银防锣唾孟子锦被褥口宣
　　有勅将展庆仪已安賔馆宜致燕私之用肆颁器服之华式表眷懐是为殊渥
　　赐大金人使贺正旦宻赐大银器口宣
　　有勅逺饬輶轩即安亭馆既克修于使事宜加厚于匪颁爰分器物之华以适燕私之用
　　赐大金人使贺天申节赐射弓箭例物口宣
　　有勅星轺少憩射圃肇开共欣观徳之仪用致匪颁之渥式彰诚意以示眷怀
　　赐大金人使贺正旦射弓例物口宣
　　有勅星传少安射仪斯举方共嘉扵观徳宜致厚于匪颁庸示眷私其承茂渥
　　赐大金人使副春幡胜春盘等口宣
　　有勅逺饬使轺适逢春候爰致珍盘之馔仍颁宝饰之华特示眷私用迎新祉
　　赐大金三节人从春幡口宣
　　有勅逺随使节备厯修途既值令辰宜申宠锡爰颁宝饰以介春祺
　　赐大金人使副贺正旦春幡胜口宣
　　有勅逺饬星轺践修庆礼适届春元之节宜加宠锡之恩肆举彞仪式昭眷意
　　赐大金都管三节人从春幡胜口宣【案南渡典仪又载北使到阙使副之外又有上节中节下节诸名色其赉赐降于使副】
　　有勅逺从使传来防庆仪嵗律更端春阳纪节推之邦数将示宠颁
　　赐大金人使副贺天申节端午节扇帕头纱帛等口宣
　　有勅使节遵途星轺夙驾适佳辰之甫届宜篚实之分颁用示渥恩实惟异数
　　赐大金都管并三节人从端午扇帕头纱帛等口宣
　　有勅逺随信使来讲庆仪兹遇佳辰宜有宠锡式惟异眷其体至懐
　　赐大金人使囘程金镀银合盛龙鳯茶口宣
　　有勅肃驱轺传将整归涂缅惟川陆之遥宜致珍芳之锡兹惟异数用表眷私
　　赐大金人使贺天申节镇江府赐茶药口宣
　　有勅抗旌讲好飞传载驰适逢炎燠之辰当有珍芳之锡式昭隆数用示至懐
　　赐大金人使贺天申节回程龙鳯茶金镶银合口宣
　　有勅使华逺暨已事言旋炎暑方深遵涂勤勚爰颁珍品以示眷懐
　　赐大金人使贺正旦镇江府茶药口宣【案典仪所载无镇江府及平江府旴赐茶药御筵之文想未定都临安之前镇江平江旴皆迩行在故有是赐定都以后则以赤岸为止宻所记乃干淳以后事故不载镇江平江旴也附识于此】
　　有勅肃将使指载涉修涂适当凝冱之辰宜有珍芳之锡式昭眷意以辅至和
　　赐大金人使贺正旦回程赐龙鳯茶口宣
　　有勅称觞通好驰传遄归方复厯于修途宜宠颁于珍赐其膺殊锡深体至懐
　　赐接伴使副春幡胜口宣
　　有勅卿等奉命言旋逢春兹始宜加锡宠庸示恩私肆颁宝饰之华以导善祥之集
　　赐接伴使副端午令节扇帕头口宣
　　有勅卿前迓使轺载驰暑路既适逢于佳节宜昭示于至恩爰锡匪颁往其祗服
　　赐接伴使副春幡胜口宣
　　有勅卿驰轺将命逺迓使华兹属青阳肇新时序特颁宠锡以示恩私
　　赐大金人使贺正旦回程镇江府赐御筵口宣
　　有勅肃拥使华言遵归路念川途之既逺计徒御之少劳爰敞芳筵式隆异数
　　赐大金人使贺正旦回程旴军赐御筵口宣
　　有勅肃扬旌斾已次淮壖幸徒御之暂留秩樽罍而式燕用光归路宜体眷懐
　　赐大金人使回程旴军赐御筵口宣
　　有勅肃驱旌骑已近封圻载惟行李之勤方涉归涂之逺肆陈燕集用示眷私
　　赐大金人使贺天申节镇江府赐御筵口宣
　　有勅肃将信币来展庆仪既逺厯于川涂当少劳于骑从式颁燕衎以示眷私
　　赐大金人使贺天申节平江府赐御筵口宣
　　有勅肃持使节来庆诞辰既逺涉于川涂想不无于劳勚特颁慈宴用示宠恩
　　赐大金人使贺天申节回程旴军赐御筵口宣
　　有勅使传光华方勤于原隰归涂修逺将度于封圻肆展邦仪式颁慈宴
　　赐大金人使贺天申节回程平江府赐御筵口宣
　　有勅使传言旋适经辅郡深念炎蒸之不无跋涉之劳爰锡芳筵用昭慈恵
　　赐大金人使贺天申节回程赤岸赐御筵口宣
　　有勅肃驰轺传来防诞期适届炎蒸谅多勤勚肆备陈于慈宴以昭示于眷懐
　　赐大金人使贺正旦回程平江府赐御筵口宣
　　有勅肃驾传车暂休防府言念征行之际岂无跋履之劳爰秩賔筵用昭恩意
　　赐大金人使贺正旦回程赤岸赐御筵口宣
　　有勅讲仪已事驰传言旋少留从骑于近郊肆锡娱賔之广宴兹推异数以示至懐
　　赐大金人使贺正旦射弓赐御筵口宣
　　有勅星轺初至賔馆少休欲观游艺之功兹举射侯之礼就颁慈宴用示眷懐
　　赐大金人使贺正旦朝辞讫归驿赐御筵口宣
　　有勅逺驰驷牡来庆三朝讫事言还戒涂在即肆颁燕衎用示殊私
　　赐大金人使贺天申节上夀毕归驿赐御筵口宣
　　有勅端节逺来庆仪既举复即安于賔馆宜特颁于宴慈特示至懐用昭腆数
　　赐大金人使贺正旦旴军赐御筵口宣
　　有勅载驱轺传来庆春朝初入封圻实勤徒御肆嘉燕劳以示眷私
　　赐大金人使贺正旦镇江府御筵口宣
　　有勅讲修邻好逺饬使华既经涉于川涂念不无于劳勚肆陈劳燕庸示眷懐
　　赐大金人使贺正旦平江府御筵口宣
　　有勅肃将使指来防庆期眷言经涉之勤宜加燕衎之礼式昭兹恵以慰驰驱
　　赐大金人使贺正旦到赤岸赐御筵口宣
　　有勑肃将信币来庆嵗朝已次近郊念多劳勚特颁燕衎用示眷懐
　　大金人使贺天申节赐射弓御筵口宣
　　有勑射侯既抗賔礼备陈式旌游艺之良爰锡示慈之宴丕昭殊眷用表至庸
　　赐大金人使朝辞讫归驿御筵口宣
　　有勅逺持信节来庆嵗元既毕事以终仪将回辕而戒路肆颁燕衎用示眷私
　　赐大金人使回程临平镇祖送赐御筵口宣
　　有勅使华成礼夙驾言还眷惟归路之遥宜有祖行之宠式资燕乐用示恩私
　　赐大金人使回平江府排办御筵口宣
　　有勅肃拥皇华已成使事言赴归途之逺不无行李之劳兹举邦仪特颁燕衎
　　赐大金人使回程镇江府赐御筵口宣
　　有勅肃拥使华逺揺归斾言念川涂之勚申加燕衎之仪邦数务隆眷懐兹厚
　　赐大金人使回程赤岸赐御筵口宣
　　有勅肃持使传初厯归涂増辉原隰之华申赐豆笾之燕周纾勤勚特示眷私
　　抚问知湖州程克俊赐银合茶药口宣【案宋史全文续通鉴绍兴二十六年六月丁丑新知湖州程克俊参知政事此盖于其初之镇时赐之也湖州宋史宰辅表作眀州误附识于此】
　　有勅卿以硕徳伟望临镇近藩谅惟宣布之勤宜遂冲和之适爰致珍芳之锡并昭眷宠之深
　　赐泸南沿邉安抚使李文防夏药口宣
　　有勅卿任当重寄分镇巨藩时方届于炎曦理宜遵于辅养爰颁灵剂用示眷懐
　　赐四川安抚制置使萧振夏药口宣
　　有勅卿望重禁涂任居连帅兹属炎蒸之岂无夙夜之勤珍剂分颁辅养和粹
　　赐御前都统制吴璘杨政夏药口宣
　　有勅卿以良将之才任总戎之寄时当暑宜保至和肆颁良剂之珍用示眷懐之意
　　赐御前都统制吴璘杨政下统制统领将佐官属夏药口宣
　　有勅卿等被命効才任当参伍适届炎曦之不无劳勚之懐爰致渥恩式颁珍剂
　　赐姚仲夏药口宣
　　有勅卿蚤膺委寄备着忠勤当兹炎赫之辰宜示眷懐之意特颁灵剂以辅至和
　　赐姚仲下统制统领将佐官属夏药口宣
　　有勅卿汝等才副选抡任分边寄适届炎曦之序岂无夙夜之勤灵药肆颁其承茂渥
　　赐知湖州程克俊夏药口宣
　　有勅卿以杰才班条近辅方炎歊之在宜资养于至和珍剂分颁其体眷意
　　赐泸南沿邉安抚使李文防夏药口宣
　　有勅卿以伟望逺镇邉陲方时炎蒸宜加辅养特颁珍剂用示眷懐
　　抚问统制田师中岳超王权刘表赐银合腊药口宣
　　有勅卿任属总戎实膺重寄时当凝冱宜慎保调珍剂分颁式昭眷意
　　抚问诸路安抚使赐银合腊药口宣
　　有勅卿位隆旧弼徃殿帅藩凝冱之辰保调宜谨肆颁灵剂用示至懐
　　赐姚仲腊药口宣
　　有勅卿以材猷任当邉寄属时凝冱宜示抚存珍剂分颁式昭至意
　　赐姚仲下统制统领将佐官属腊药口宣
　　有勅卿汝等俱以艺能并分忠干祁寒届节肆示恩灵剂分颁用昭眷数






　　钦定四库全书
　　檆溪居士集巻八　　　　宋　刘才邵　撰表
　　辞免起居舍人表【案史称髙宗即位才邵以亲老归侍居闲十年以廖刚荐迁秘书丞厯吏部员外郎迁军器监既而迁起居舍人未防迁中书舍人兼权直学士院考宋史全文续通鉴载才邵除军器监在绍兴十一年八月则其由起居舍人迁中书舍人当在十二年故集中所载制词多自十二年以后所撰拟者即此可以证其厯官之岁矣附识于此】
　　今月二十二日准尚书省劄子节文八月二十三日三省同奉圣防除臣起居舍人兼权中书舍人日下供职者闻命震悚不知所从窃以左右记注之官秉笔殿陛日瞻清光宜得纯明茂异之才以副选求之意其或弗称公论岂容如臣行能不优望实素乏获叨科选累沐恩除揣分量材已难报塞复兹超躐益用兢惭况词掖之偶虚俾摄承而书賛倘遂冒处实累公朝仰冀天聪察臣诚恳不难改命别付时材庶俾明恩不为虚授所有恩命未敢只受伏望圣慈特降睿防追还误恩以安愚分伏勅防
　　谢中书舍人表
　　臣某言伏奉告命授臣试中书舍人兼权直学士院仍改赐紫章服者叨膺宸制进掌纶闱申命惟行抚躬増惕臣诚惶诚惧稽首顿首窃以彤庭红药宻聫清切之司紫诰黄麻同是坦明之训况逢华旦茂建治功涣号风驰巽权天运王度式如金玉圣言炳若丹青宜得时髦助宣德意深达帝王之制逺追虞夏之书岂图明恩猥及庸品伏念臣器能无取智识非长滥窃两科因循三纪中备尝于忧患已絶望于清华顷沐矜怜特从召对俾还册府浸厯官曹继被宠光获司记注侍威顔于便殿摄内外之制词自觉崔沂之非优慙类德舆之独掌曽无已试之效仰当因任之明退揣空踈敢期甄録防就除于西掖仍权直于北门振拔才数月之间超躐预近班之列载惟优渥岀自生成此盖伏遇皇帝陛下道格堪舆治臻平泰德辉旁烛天度并包方并进于羣材以共熈于庶绩顾虽小善亦务兼收臣敢不仰体曲成益坚素守叨荣恩重知称塞之为难图报命轻虽糜捐而不惮臣无任瞻天荷圣激切屏营之至谨奉表称谢以闻
　　漳州到任谢表【案史称才邵爲中书舍人兼权直学士院帝称其能文时宰忌之出知漳州考何乔逺闽书载才邵仕漳州在绍兴十六年中间两奉祠直至二十五年秦桧死后始得召也附识于此】
　　臣某言准告除知漳州军州事主管学事兼管内劝农使已于今月二十日到任交割职事讫备员西掖莫副选抡宣化南邦尚叨委使恩深沦骨感极生慙臣某中谢伏念臣章句小儒斗筲凡器才不足以应用识不足以造防顷自胶庠忝窃名第但自怜于短拙岂敢望于高华忽奉制纶获居书府暨迁省户寖厯禁涂粤从言动之司兼掌内外之制宠荣过分谴累自招仰防容贷之恩叨分师帅之任惟临漳之古郡实闽部之兴区既接汀防每罹冦盗虽幸逢于衰息正有赖于藩宣宜得循良上寛顾念岂图殊渥猥及微臣此盖恭遇皇帝陛下道枢得其环中德泽施于方外兵寝而刑防措时和而岁屡登当兴运之既开揽羣才而并用致兹顽钝亦预甄收臣敢不钦奉训词推原德意布宣寛恤之诏以慰逺民期殚夙夜之心庶收防效
　　贺元旦大朝防表【案表词有职守虎符心驰象阙之语与以下诸表皆其知漳州时所上也附识于此】
　　岁律肇新讲防同于百辟天顔有喜受图籍于三朝礼举熈朝欢腾率土中贺恭惟皇帝陛下性由天纵道本生知绍列圣之宏规开中兴之宝运履端于始明尧厯以谨时受福无疆考夏正而建统事兼前代治属昌辰臣职守虎符心驰象阙载瞻天仗阻称椒栢之觞敢效封人仰祝椿松之寿
　　谢厯日表
　　迎日推防庆衍无疆治厯明时恩颁有截恭承钦授之意益加拜赐之荣中谢伏惟皇帝陛下道极成能文存稽古秉天地之正而御六气之辨通神明之德以类万物之情申命日官分颁歳厯臣叨膺郡寄宜谨明时曰旸曰雨而不违虽莫测范围之妙或耘或耔而加劝顾敢忘奉顺之勤
　　又
　　谨大法而协五纪置闰月以定四时寳厯分颁逺邦咸暨深惟钦授敢怠遵行中谢窃以考合隂阳究观象数探日月五星之运见天地万物之情兹王正之大端实圣人之能事恭惟皇帝陛下对时育物合德先天益隆复古之初尽举宜民之政分至啓闭序黙契于璇玑温暑凉寒气常调于玉烛臣叨分符守获拜玺封誓殚宣布之勤肃奉使令之意庶收薄效仰副深仁
　　天申节贺表
　　夏爲朱明允协乗离之正火得天统因昭申命之祥欣逢震夙之辰愿奉延长之祝如山増固率土竭诚中贺恭惟皇帝陛下纂绍丕基恢隆大业任贤论相坐收平泰之功稽古右文益阐纯熈之化道备帝王而事该仁圣德侔商周而功光祖宗茂膺有永之年克受既多之祉某尝叨近列获守逺邦瞻有喜之天顔阻闻昼漏祝无疆之圣寿愿効华封
　　天申节贺表
　　大火旣中奋祥辉而有赫真人抚运庆景命之方申凡属照临同申颂愿中贺恭惟皇帝陛下诚参化育道格堪舆敷政行仁好生本天地之大德修文稽古寝兵全帝王之极功民説无疆神介景福臣顷叨近列岀守逺邦想云龙之庭莫陪手舞祝椿松之寿但切心倾
　　贺冬节表
　　伏以气序潜萌庆一阳之初复威容有赫洽百礼以丕昭盛典旣行绵区胥悦中贺恭惟皇帝陛下纉承大业懋建中兴偃武修文坐格淳熈之治体元则大面稽奉顺之和茂对昌辰导迎景贶臣叨分符竹注想云天瞻北极以称觞阻陪熈事祝南山而献夀但竭防衷
　　谢御书春秋左传表
　　遵周制而作经肇着一王之典洒宸毫而肆笔适优八法之神寳轴分颁海邦咸被观瞻所暨欢抃惟均中谢窃以仲尼约史成文将以惩恶而劝善左氏受经立传是宜广记而备言顾兹表里之相资殊彼见闻之或异发挥奥防遭遇圣时属清燕之余闲摅神心之妙画刻之琬琰昭若日星共知拜赐之荣益庆逢辰之幸恭惟皇帝陛下智由天锡圣本日跻息民收至治之功稽古阐右文之化防翰逺同于牺画崇儒増焕于麟经褒及素臣荣逾华衮龙鸾飞动腾逸势以交驰奎壁光芒丽庆霄而旁烛兹惟创见夐絶前闻臣尝近清光获叨逺寄嘉与承学之士永怀分赐之恩钻仰忘劳肃奉君师之训渐摩所及益知名分之归
　　谢御书乐毅论表
　　圣谟宏逺诞扬良将之风寳墨分颁共识至仁之意明恩逺曁绵宇均欢中谢窃以战国方务于兼并谋臣但资于权谲竞起侵吞之志曽无逺大之图惟时燕昭专任乐毅初连五国固欲就于大功终缓二城盖不收于近效兵非爲利志在求仁惟义烈之丕昭宜褒评之曲当圣心俯鉴确论益彰恭惟皇帝陛下道冒域中泽霑方外治格丕平之景运世防兼覆之至恩载嘉析理之篇深得著书之防贲之宸翰惊鳯翥以龙翔焕乎天光若汉囘而星照岂图逺服获预荣观臣叨守海邦恭承德意千龄难遇敢忘宣布之勤什袭以藏当见防持之谨
　　谢赐勅书表
　　准进奏院逓到勅书一道付臣爲戒谕奉行寛恤事臣已望阙遥谢祗受讫一札十行丕昭德意四方万里咸识天心叨备承流敢忘恭命中谢窃以圣神御宇平泰协期道化浃于无垠恩施周于有截肆颁寛大之诏备见丁宁之辞务令溥率之民共乐舒长之化举兹能事属在昌时恭惟皇帝陛下持慈寳以好生运道枢而抚世如天如地同尧舜之至仁克俭克寛兼禹汤之盛德期増固于邦本深轸念于民情睿泽旁流诏书屡下尚虑奉行之吏未殚宣布之勤申锡玺封具明邦宪用警有位俾既厥心洪覆博临羣情感悦臣滥膺郡寄逺守海邦当恪奉于诏条誓服劳于夙夜庶收薄效仰副至恩
　　谢宫观表
　　领郡牧民慙无政绩奉祠得请仰荷天慈拜命以还感恩无极中谢伏念臣学非造道才不逮人被教育于胶庠遂叨尘于名第既登仕籍寖厯年华值圣旦之中兴收羣材而并用顾虽庸陋亦被使令累沐恩除遂参从列惭未伸于报效防曲赐于包荒俾自西垣出守南土奉寛大之诏令虽竭愚诚论师帅之承宣蔑闻政誉当瓜期之将及丐祠禄以全生特荷允从最爲优幸此盖伏遇皇帝陛下与天合德泽被有生如日之升明无不烛抚隆平之景运施博大之至恩怜其晩暮之年赐以便安之恵臣敢不恭承德意益励丹衷致勤香火之縁幸依真驭仰祝圣人之夀愿比南山
　　代辞免加功臣实封表
　　帝惟圣之能飨德音方霈于熈成名者君之所司宠数岂容于冒处辄披悃愊防俟矜俞中谢伏念臣自信朴忠素疎逺业厯更文武之剧任曷究安危之大机引疾自陈怀章得请伏遇圣上参稽礼典初欵阳郊臣于此时适守故里安然卧理既乖夙夜以侍祠罔有贡珍以助毫厘之经费迨升禋之已事首均泽以疏荣美号载加真封兼衍顾罔功之被奬尤非据以包慙伏望皇帝陛下全度海涵大明日照洞微衷之必至追成命于已行特寝误恩俾安愚分
　　代相公以下谢赐御制宣德楼上梁文表
　　表中天之华阙益壮皇居抗雄虹之长梁载歌睿藻方与羣情而共庆更叨善本之分颁拜赐矜荣披词感幸中谢窃以汉直苍龙而作制岂曰辨方唐标丹鳯以扬名仅能效吉逺考成周之典法实崇象魏之观瞻将昭示以表仪必恢张于宪度载图伟迹允属熈朝惟观阙之相因厯岁时而滋久爰颁诏防増蔽规模役不及民成于累月对经涂而临万宇辟飞闼而备五门法阊阖以岹峣焕觚棱之竦峙用宏兹贲彰帝室之弥文遹观厥成掞云章而申颂以导迎于殊祉因备载于明模粲然奎壁之光锵若英韶之韵敢期隆赐俯逮近僚仰荷眷怜益难报称此盖伏遇皇帝陛下绍隆丕搆恢拓宏基致海宇之奠居广仁天之光宅遘千龄之运治已格于重熈受万国之朝势莫先于图大隆上都之逴跞取殊制而穹崇丕阐焕文诞敷景铄式显肯堂之孝岂爲考室之诗特示宠光曲加赉赐启芝封而展诵惊蓬室以生辉臣等叨处近司获逢华旦仰佩岀中之赐益坚归美之诚仿太紫之圆方既建洪圗而永固参天地之化育更观妙用于无穷
　　谢除给事中表【案宋史本传不载才邵曽为给事中且表词有倦游不遂羇旅入朝之语与才邵出处不合恐非才邵所作或代人爲之者耶附订于此】
　　钦承威命备禁闼腹心之臣职典枢机司纳言夙夜之责必有论事回天之力少追昔人还诏之风岂以臣愚谬承人乏中谢伏念臣倦游不遂羇旅入朝少苦病衰无复事为之志晩尝忧患益頽荣进之心顷厠从班滥汚辞禁叨逾过分已爲众楚之咻憎疾满前重以千人之指敢贪非望复蹈骇机此盖伏遇皇帝陛下总揽众工委成职业深惟封驳之要地慎择学问之能臣顾岂妄庸所宜躐处伏况臣忧危积疢恐惧熏心哀吁圣慈备陈丹赤东隅已往冀收效于桑榆失旦未忘思复鸣于风雨
　　状
　　权中书舍人举自代状
　　防恩授前件职准令节文侍从官授讫三日内举官一员自代伏见左宣教郎守秘书丞兼国史院检讨官益王府教授严抑操履方重学术通明词章之工温纯有体寘之近列必能上副柬求之意臣所不如举以自代实允公议伏敕防
　　辞免工部侍郎状【案史载才邵拜工部侍郎在绍兴二十五年盖距出守漳州以迄奉祠至是十一年秦桧已死乃有是命也附识于此】
　　右臣今月二日准尚书省劄子二月一日三省同奉圣防除臣工部侍郎日下供职者闻命震惊罔知所措窃以参贰六卿禁涂髙选宜得茂异方副柬求其或非才难塞时论如臣行能无取望实素微生逢盛明得阶仕进累防除擢蔑着涓埃今复叨逾益慙非据傥遂冒处如公议何欲望圣慈察臣愚恳追还成命俾得自安且使明恩不爲虚授谨录奏闻伏勅防
　　进银状
　　运协千龄肇基此日职脩万国咸献厥珍前件银品列贡金瑞标山瓮愿少充于庭实用仰祝于圣朝
　　论推行经界诸路县分不均税事状【案宋史全文续通鉴绍兴十三年闰四月壬寅诏人户应管田产虽有契书而今来不上砧基簿者并拘没入官用两浙转运副使措置经界李椿年请也才邵此状当即上于此时乎附识于此】
　　臣伏见朝廷设经界之法所以均税而便民然诸路县分推行不同其间或有只通一乡均税事实未便臣尝询访所以颇见源流盖縁自来人户有身居甲乡税多其相交易于田契上声说其田系载甲乡税钱若干税既有往来故未觉不均之患经界之法旣行租税各有归着若但据一乡均税则税少而田多者受其利税多而田少者受其害且如一县之内一亩上等之田亩步之广狭均也色额之髙下又均也却有一乡受税十文者有一乡受税二十文者有一乡受税三十文者其余等第亦皆相类多寡相逺至于如此多者既有偏重之患则田之所入不足以了官租遂至于逃移逃则抛弃田业无人承佃而官司常赋之额将有所亏公私皆受其患岂小也哉今亩步已定色额已分更无打量相騐之劳但将元系分乡均税处改从合一县之数而均之检照税簿寛以日限自无骚动之患而有均一之利矣臣愚欲望圣慈特降睿旨许令县分将所管税数通县均敷更不分乡庶得轻重适平以仰称陛下矜念元元之意不胜幸甚取进止
　　劄子
　　吏部郎官上殿论铨试劄子
　　臣窃惟朝廷设铨试之法以待出官之人各随所长场数不一其间试之以刑统义欲以观其知法律之意试之以时议欲以观其逹古今之变皆学以从政者所宜尽心故以是待之盖将求实用之才非徒校工拙于文词之间也然自来试题往往于刑统义则专取词句分明而未尝及于罪法之轻重于时议则泛用经史事迹而未尝近于时务之利害诚皆如此则后来者惟文词之习其何以仰称设科选材之意乎臣区区愚见欲望圣慈申命攸司立爲定式凡铨试岀题于刑统义必兼以罪法之疑似于时议必参以时务之因革使之各随所见得售所长则其从政也将见有以允协狱情通晓世变其爲益也岂小补哉取进止
　　论荐举乞加劝沮法劄子
　　虞舜躬濬哲之资明黜陟之法以临照百官小大之才宜无不察至于命九官咨询于下当时之臣更相称誉因举而用之遂能代天工熈庶绩垂衣拱手坐收无爲之功则求贤之效岂不盛哉恭惟陛下聪明睿智出于天纵羣臣能否灼见不疑然睿意勤勤思所以广求贤之路凡侍从之臣受命之初各得举所知以自代虞舜用心无以复加臣愚欲望圣慈特降睿防凡所举之人已经试用者时加考覈其有绩效显著或不如所举因加劝沮庶进贤者有以显其能谬举者无所逃其责以仰称求贤如不及之意不胜至愿
　　奏乞宗室授岳庙劄子
　　臣窃见宗室小使臣校尉陈乞岳庙差遣依建炎四年六月五日指挥召保官赴部自陈窃详归明人添差不厘务去替半年尚许于所属保明陈乞就注今来宗子却令尽须赴部内有满罢又初到部之人在外州军去行在辽逺往来艰难重有劳费甚非所以仰称朝廷惇叙优恤之意今来欲将一应宗室在外州军依前项指挥召保缴连岀身家状脚色并保状愿就某处州军居住许经所属陈乞本州委官防对保明申部依条差注施行如愿赴部自陈者聴若州军申到陈乞岳庙依条许指五处如同日有到部人陈乞先差到部人伏乞详酌施行
　　辞免中书舍人劄子
　　今月十七日准尚书省劄子节文此月十七日三省同奉圣防除臣中书舍人依旧兼权直学士院日下供职者臣闻命震惊罔知所措窃惟右省为政令基本而西掖词命之臣实兼润色论思之任方陛下肇开兴运丕阐治功令行风雷明并日月宜得俊乂以称选求顾如愚臣才识昧陋兼自摄承之后已虞旷累之多仰赖包荒敢期选授况复权行于内制尤非小已之能堪若遂冒居难厌公议所有恩命未敢祗受恭望圣恩察臣诚恳追还成命别选时髦庶俾明恩不为虚授伏勅防
　　陈请保治劄子
　　臣闻治天下之大要在于阐道御世以大有爲以新天下之耳目可者因之弊者救之以兴变通之利以收善治之功而已恭惟陛下圣人旁烛英断不疑比颁明诏训廸中外图回庶政加惠黎元号令一新百度咸举上焉有以得天之意下焉有以慰民之心于是天下之民莫不懽忻鼓舞以自庆快而天下之势益趋于平泰而无虞非阐道御世以大有爲何以致此然臣闻致治非难持之为难持之之难不在于他臣愿陛下懋不息之诚以永保无疆之休于此尤加意焉天下幸甚取进止
　　乞颁圣学下太学劄子
　　臣闻天佑下民作之君作之师惟其克相上帝宠绥四方盖治之之谓君教之之谓师治之教之之功天不能以自爲必付之帝王帝王以盛德履尊位克称君师之任用能相天而成其能四方之民赖以宁谧唐虞三代之盛见于诗书之所传率由此道其后去圣既逺无所折衷异论肆行而道统益微汉兴百年稽古礼文之事乃克修举孝宣増光前烈留意艺文爰诏诸儒讲论五经同异于石渠且使平奏其议躬自临决章帝建初间复修石渠故事因着其说爲白虎通议虽未能方驾前古而发挥圣道岂云小补两汉之文于斯为盛载在方册光华至今恭惟国家膺受骏命圣圣相承云章奎文光辉相烛非若前代厯世十数而好文之主才一二见也陛下温恭濬哲之资缉熈光明之学绍开兴运纂修列圣之丕绪万防之余无所嗜好独玩意编简考观前言凡妙防所寄精微浩博昔人之所未覩者皆独得于心术之妙虽尧舜禹汤文武汲汲以成帝王之极功何以过此岂留意于章句之同异者得以望清尘哉天相斯文世道交兴宗社再安兵革偃息而圣谟经逺首以育材爲务爰颁诏防崇建太学以垂教多士导民设教之意勤勤如此君师之任可谓兼全之矣夫学者以圣王爲师亲逢斯时诚千载之遇也搢绅韦布之士岂无望于余光哉两汉之事不足为今日献臣愚不胜区区大愿欲望圣慈于清燕之间凡微言奥防自得于圣心者颁之儒馆学宫俾承学之众得以味道真而泳圣涯莫不精白以承休德仰副陛下恢崇至道开明羣心之意天下幸甚取进止
　　乞招填禁军教阅仍不得冗占劄子
　　臣窃观周宣王能恢复境土使文武之功不坠诗人歌之列于二雅勲烈之盛光华至今原其所以致此者其大要在于内修政事外攘强敌而已恭惟陛下光阐丕图规恢大业勲贤并用文武协谋号令一新天声远暨振长防以兼制方亲总于六师训辞丁宁德意隆厚内外之任既一军国之政交修恢拓之功日月可冀诗人所歌盖将复见于今日则夫政令之大者固已讲明备具矣惟是禁军之法州郡奉行因循废弛申严成宪正有所待臣伏见近年以来诸州禁军例多阙额既不以时招填而见存之兵其系将者将官主之不系将者兵官主之往往公然冗占役使营私教阅不时日益偷惰徒有养兵之费而无应用之实虽小盗窃发不能擒制多是临时申乞差兵动经时月方到本处而统制等非州郡所辖客主势异百方邀求夫兵至后时则贼势滋蔓难于除邀求既广则犒赏过丰民力重困此最近时之公患也臣愚欲望圣慈特颁睿防申勅帅臣监司恪遵条令严行约束所辖州郡及主兵之官责之程限使以时招填精加教阅毋得冗占其有奉行不防者寘之重典则吏知所畏军政益修盗贼闻风胆落气夺间或啸聚支党稍众隣郡并力自足诛锄比之临时请兵长冦费财其利害相逺何啻十倍惟陛下留神幸察取进止
　　论追催民户积欠奸弊劄子
　　臣伏覩陛下自去冬以来屡降明诏今兹求言询及刍荛冀闻疾苦凡以爲民而已二帝三王之用心岂复能过于此哉民之疾苦系于州县其间非法害民难以条举而积欠之弊爲害实大夫田之多寡赋则随之岁之所入足了常赋至于不给而积下所欠者岂有他哉官吏贪残侵渔横率以至于此积欠之所自起也既曰积欠经厯年数之多铢钞不存文厯散乱难以稽考因得并縁爲奸及其追催豪强形势置而不问中下人户独在所先舍多急寡受赇可知既纳之后不给文钞欠籍尚存重叠追索莫计其数所得之钱不附于厯不入于官散为他用虽有年限放免之法往往不复遵行为弊之多未易缕数遂使民间徧受其害监系棰拷寃痛难伸转徙沟壑不知其数深可怜也臣愚欲望陛下特降睿旨委诸路监司常切觉察取其不悛革者重作施行庶得民间咸被德泽天下幸甚取进止
　　论受纳追催差役劄子
　　臣窃见近年以来居监司郡守之任者多迎合大臣私意镇静之说专务因循无所举劾遂使郡县之间奸贪官吏倚法营私以困斯民民间受弊莫甚于受纳追催差役三事臣请陈其大槩仓场官吏与揽子为市阻截人户使就揽子米则多加合数绢则抑取轻钱或于一石一疋别责常例计其浮费已过正数至三倍民财何由不匮乎此受纳之弊也追催官物本属户长今则或以差公人爲未足遂至于土豪土军二者本以备小小盗贼尔何预催租事乎况土豪将带枪手土军率其同辈动数十人乡民惊扰烦费何由得安乎此追催之弊也民间自经界之后各有归租税贯高低灼然易见差役自上及下夫复何疑猾吏意在求赂每赂每阙一名必追数户请求脱免所费不赀歳无有已此差役之弊也以此三者触类而长之端绪实多为害不一不加讲究未易尽见以臣愚虑欲望陛下特降睿防委自诸路监司广加询访凡民间利害官吏侵渔无有巨细咸得以闻仍乞降指挥类聚委官看详条具本末取决圣裁详为法禁使奸弊根穴洞见不遗虽欲循习势将不能以仰称陛下爱民之意实天下之幸也取进止
　　斋阁晩问圣体劄子
　　臣伏以诞膺骏命丕赫炎晖展事泰坛将致一纯之荐端居路寝预严三日之斋精意黙通善祥来集
　　景灵宫早问圣体劄子
　　臣伏以肃奉明禋茂昭景贶严郊祀于天地从周弥文疑原庙之衣冠循唐近制既格三灵之佑备膺百顺之祥
　　太庙晩问圣体劄子
　　臣伏以储思穆清宅心醇粹旣通神而受祉兹用报功先斋戒以着诚不专尽物宸心上达天听溥临
　　太庙早问圣体劄子
　　臣伏以礼严报本孝谨奉先爰熈紫坛即致精禋之享于穆清庙克昭明德之馨祖考来宁福祥毕至
　　青城斋宫晩问圣体劄子
　　臣伏以神以孝通帝由圣飨焕威容之赫奕礼备为仪即斋幄之靓严诚先尽志丕格监临之佑倍迎滋至之休
　　行礼毕问圣体劄子
　　臣伏以恢崇兴运光阐丕图熈事备成就茂膺于报贶湛恩汪濊用敷锡于有生万夀无疆四方来贺
　　代宰相答朱丞相贺太后囘銮劄子【案此劄当是代秦桧答朱胜非者胜非本附和议及韦太后还临安时胜非坐废黜家居或以劄为桧贺故其答之如此附识以备考】
　　某比者恭承皇太后归御东朝庆自一人欢腾寰海此实圣上孝德通于神明天心昭答亦惟硕辅尝总繁机谋国既深告猷有素致收成效逈絶前闻某叨被明恩属当重任方时多故不敢自谋仰赖沉防悉排浮议成兹伟绩尽岀睿谟克图宗社之安肇自宫闱之庆非圣神孰能与此顾臣子何力有焉岂图钧慈特枉珍翰述邦家之盛事诚贤哲之用心褒借过优省循莫称仰荷谦德不胜感悚之至















　　钦定四库全书
　　檆溪居士集巻九　　　　宋　刘才邵　撰启
　　贺葛祭酒启
　　伏审光膺鳯检荣总虎闱伏惟庆慰窃以师氏列于周官专掌贵游之教事祭酒崇于汉室实求威重之洪儒兹名实之相因必才徳之兼备号爲妙选宜属钜贤恭惟祭酒谕徳先生植徳端方凝资冲粹觉民先而覩奥觑天巧以摛华高步词塲夙擅无双之令誉飞英要路益彰可大之逺猷华资既歴于锦窠师席继聫于槐市朝评归重嘉绩愈崇典礼奉常允从于时望颁财外府未协于帝俞果膺温綍之褒嘉俾领胄筵之教法士心相庆重瞻模楷于鳣堂宸眷方隆行掌丝纶于鼇禁某久依恩馆尤切庆悰贺大厦之既成聊刷差池之羽处洪钟而愿铸遂成踊跃之金
　　贺魏司业启
　　右某伏审肃膺制命荣贰成均丹扆急贤果顿还于旧物银袍交庆获再仰于余光况属陶钧岂胜欣跃恭惟司业先生体全懿徳业懋逺猷禀岳秀以凝姿擢天葩而绚采学穷道识照事机垂多士之楷模为斯文之鉴亲逢华旦自结主知飞逸步于朝端腾休声于舆论星轺揽辔聊分衣绣之荣芝检出纶果被赐环之召殊眷已传于昼接要涂窃庆于亨衢槐市育材暂资裨赞鼇宫视草行被宠升某禀质芜庸受知有素逖瞻恩馆思伏砌以无由倍积庆悰第依风而结恋仰祈珍毓垂副愿懐
　　贺张侍郎启
　　伏审祗膺帝制荣贰春官凡属钧陶同增欣跃恭惟礼部侍郎禀天间气命世眞才道独觉于民先识潜通于象表卓尔照人之高韵富哉经世之逺猷虎视英躔士论闻风而叹服鲸游学海词源孰测其幽深既峻陟于殊科遂腾骞于要路代言鳯阁焕五色之明纶仗节鸡林抚三韩之遗俗惟嘉绩之既懋致殊眷以益隆爰总领于师儒暂承宣于屏翰果膺驰节之迅召进处挈囊之近司宻亚秩宗班列重聨于玉笋登崇硕徳姓名行覆于金瓯某朴樕散材迂防末学备员庠序幸托庇庥仰觌台光顾承顔之有素预闻驿报思望履以无阶忻忭之私挥毫莫既
　　谢太守举状启
　　右某伏准照牒举某堪充改官亲民任使者小知堪贱居惭模范之非宜大冶兼收遽辱陶镕而不弃仰台光之俯照顾庸品以难胜恩溢望初愧生荣表窃以垂云之翼假髙风以迅征照乗之珠逢哲匠而腾价不能自逹在物皆然况夫有待以致身鲜或不伸于知已兹实古今之通轨存诸竹素之旧传惟激浊扬清既悉归于深识故搜竒取异无复叹于遗才助成构厦之功益焕知人之鉴爰自汲引之途既异品题之论聿兴得名縁附于青云为赐不轻于白璧宜借齿牙之余论方随月旦之更评况复名世之大贤夙负照人之高韵氷鉴既澈权衡莫欺华衮之褒荣由于一字笔端之重势轧于万钧宜得真才乃称清举如某者襟灵不慧摛掞非工无轶伦泛驾之才乏耸壑昂霄之誉天心月脇思测究而未能蝉腹肠觉空虚之可愧夙受过庭之训勉从鼓箧之游肄业芹宫叨尘贡版登名槐市遂褫儒绅自知墁画之何功窃幸蜡鞭之已售一随仕版几阅周星谋身真类于蝇营学古敢讥于狗茍尘容徒抗素志难伸何期朴樕之材获托荧煌之坐后觉之望先觉敢忘钻仰之劳小巫之见大巫其如神气之尽岂图甄録遂及孱庸忽飞振玉之文俯擢沉泥之迹仰衔特逹益愧空疎此葢伏遇判府先生道觉象先智该事表运真机而博照广厚徳而兼容事君以人期台莱之并用有教无类虽狂狷而不遗致此防顽亦预收采某敢不行其已学勉所未能庶坚稽古之勤益励立身之节戴丘山之赐岂易胜任殚犬马之劳敢忘报效仰酬真赏誓竭微生过此以还未知所措
　　谢蔡侍郎举状启
　　右某伏准照牒举某堪充两学官者登彦升之龙坂素荷品题预文举之鹗书再叨论荐恩逾所望愧溢于荣窃以霜翰半垂发翔鹍之逸响电锋既露息冲斗之竒光茍不遇于真知谁复明于妙质在物情而尚尔岂人事之或殊虽持黄巻之谈难于自售必附青云之士方擅竒称夷考旧传兹为通轨故西山节义有待于仲尼而东国人伦取评于有道验得名之所自信遇赏之至难有下惠之贤文仲虽知而不能举脱石父之难晏子善始而不能终举知不间于卑防终始独全于持重自卵及翼曲尽生成之功若金在镕重运陶钧之巧毕兹振古之能事宜属名世之大贤况太学号贤士之关而辟廱流道徳之富凡遇横经之妙选莫非稽古之名流宜有真才方称清举【原注某以后同前】
　　谢词学科第二人启【案宋史本传才邵以大观二年上舍释褐为贑汝二州教授故啓有连分教于二州之语其中宏词科在宣和二年也附识于此】
　　效薄材于众体文惭白璧之立谈叨优选于両科名协青氊之旧物荷甄陶而不弃揣芜累以何堪幸出望初愧生荣表窃以圆虚着象灿东壁之祥辉丹穴储经富西昆之秘典既并包于道籥实光启于言筌书契聿兴简编攸着发真机而覩奥防众妙以同归炳若丹青式如金玉固垂世以不朽岂能言之或加自道术既裂于多岐而谈囿竞张于长喙空传炙輠何取绣鞶由汉以还在唐之盛咸设科而稽古复崇雅以敷文皭若渊云之华富哉贾马之奥代言振藻常杨益务于深仁鸣道吐辞韩栁独称于卓伟凡同工而异曲盖接迹而比肩骋翔蛟跃鳯之殊姿振击石锵金之雅奏淫哇革矣渐臻灏噩之风骩骳乗之肇自凋残之际三分鼎峙继以浮虚五季气衰溺于卑弱追惟众作之蝉噪仅同两部之蛙鸣攀徃辙以无由循末流而益逺言而无据何异説铃博矣不文翻同书簏辞林竞秀翩翩依草之落英学道随波泛泛浮阳之细鬛占一长者盖寡矣欲兼得者其难哉革害道之淫辞振掞天之不律克全能事实待熙朝诞阐弥文式光成宪刺六经而作制炳三代以同风云章倬彼以昭回帝典坦然而明白观人文以成化徳被八区若庆云之垂光物皆五色既详延于俊乂咸列布于清华载设殊科博求异等该古今而摭实岂若镂氷俪绘绣以飞文宁同愚贾兼二难而遴选分十格以命题务收润色之才以为该博之劝丕昭彞宪备载温纶自非埒富五车漱芳百氏言泉川涌辞彩霞敷高文得论著之宜大笔极铺张之妙则何以仰膺选擢式副简求接逸轨于文场吐竒葩于俊域如某者襟灵不慧标置非竒无轶伦泛驾之长才乏耸壑昂霄之素誉天心月脇思测究而未能蝉腹龟肠觉空虚之可愧夙受过庭之训勉从鼔箧之游泮水宾贤首玷贡书之选成均舍法遂叨解褐之荣连分教于二州阅周星者十载粗温旧业敢怠初心难期丹桂之两枝妄意铅刀之一割载驱庸干试竭琐才思乙乙以难前直类操舟而上水源涓涓而莫继益惊燥吻以濡毫顾安取于嫓青幸获逃于曳白制乏雄浑之作箴亏顿挫之规代表述情难继义山之甲乙冠篇纪序终怀杜牧之慙惶方虞黜恶以堪羞敢谓包荒而兼取载循侥冒实有因縁此盖伏遇知举尚书先生道觉民先识该系表揭照人之逸韵富经国之逺猷量宇渊停隽峰岳立擅清芬于艺苑策高步于天衢分职春官班列峻聨于玉笋调元台铉姓名行覆于金瓯肃奉诏音典司文柄多士耸闻于风采羣才定价于月评事君以人期台莱之并用有教无类虽狂狷而不遗致此防顽亦预收録某敢不行其素学勉所未能庶坚稽古之心愈励立身之节戴丘山之赐岂易胜任殚犬马之劳益图报效仰酬大造次答真知过此以还未知所措
　　及第谢李宣仲启
　　三月二十一日皇帝御集英殿放牓防恩赐上舍及第者文阵竞驰已并驱于六骥玺封诞告复间列于三龙再逢乙览之明俄擢甲科之峻顾惟忝冒实有夤縁此盖伏遇宣仲先生厚徳兼容深诚善诱各言尔志常形与防之褒有教无心曲尽铸顔之巧致兹庸品亦预殊荣未趋谢于宾闳遽辱贻于缄翰其为感佩曷罄敷宣
　　谢刘运元启
　　伏审优预选抡荣膺荐送伏惟欢庆恭以某官禀资和粹植徳深纯每懐稽古之勤以励立身之操效职虽縻于武弁干时常慕于文阶兹试艺于漕台遂登名于天府事既从欲荣宜沓来预闻吉音方深庆抃属拘寒疾阻诣宾闳辱枉骑以见临兼贻书而垂贶其爲感悚岂易敷陈
　　贺解元启
　　伏审优中试程荣膺宾荐贤能彚进闾里增辉伏惟欢庆恭以解元先辈识量恢闳性资明粹笔力敌万钧之重词源倾三峡之流潜心深造于道真烛理洞观于系表当一千年之际防出应旁求指九万里以扶揺共期遐举果逢真赏遂践亨途伫观名奏于槐宸庆即香浮于桂籍属拘寒疾阻造宾闳辱枉骑以见临复贻书而俯贲荷谦冲之过厚觉震惧之弥深感悚兼懐挥染难尽
　　谢解元启
　　伏审飞步词塲荐名天府得人之庆有识所同当国家隆再造之基俾英俊趋彚征之吉建首善于行在所命论秀于乡大夫率由三岁之规徧下十行之诏懋着得意丕阐文风宜有异能出膺妙选伏惟解元学士受才全粹植徳深纯学造道真文觑天巧久擅贤书之誉兹充俊域之英共观鸿渐之初孰测鹏图之逺经明而取贵仕将同拾芥以非难赋就而奏严宸行奉凌云之殊奬幸聨亲契倍积庆悰顾修贺而未遑辱摛辞而俯贲谦光有晔愧汗欲流敢不拜嘉永以为好谨奉状陈贺兼谢
　　回谢贡元启
　　右某伏审飞步芹宫登名天府得人之庆有识所同于皇熙朝推广教法薄海万里如周六乡况陆海名邦毓粹不专于美玉而神锥素誉处囊必耀其铦锋宜有真才出膺妙选恭惟贡元学该古训品冠月评觑天巧以摛华叩象先而覩奥已就垂云之势难淹逐电之踪乡老献书遂观光于璧水成均定论行拜命于槐宸方贺厦之云初辱洒毫而俯贲声谐韶濩价越璵璠徒惊跃鳯之竒词曷称掷蛙之隆赐谦光有愧汗欲流敢不拜嘉永以为好谨奉状陈贺兼谢伏惟照察
　　贺晏提刑冬节启
　　伏以嶰琯葭灰气验一阳之复星珠月璧时逢长至之临庆万彚以告新宜百祥之来集恭惟提刑郎中夙摅逺业茂着显庸方临按于列城以肃清于庶狱对此亨嘉之防坐膺福禄之归属待次于乡邦阻称觞于门仞其惟善颂但切驰情
　　回贺冬启
　　气兆天元首冠三防之统阳为福类适符七日之来宜有殊祥实相厚徳恭惟某官风猷凝逺业履端良才应用而有余器无施而不可庆由天锡道与时亨茂对令辰允膺殊祉方图驰贺先辱贻书感愧兼懐敷宣罔既
　　回贺郎官启
　　伏审肃奉宸恩荣跻郎位得人之庆有识所同恭惟某官徳量恢宏性资警敏振英猷而絶俗蕴深识以造防学有渊源发经邦之妙防文推赡丽揭艺苑之竒标卓然济务之才允矣致逺之器久腾声于俊域兹飞步于显途伫入对于清光必仰当于隆眷未遑赞喜先辱遗书仰荷谦光益隆震惧
　　回郴州安抚折枢宻启
　　伏审光膺宸制荣殿帅藩奉一札之温言总十连之重任夙驰驿报允惬舆情恭惟安抚端明枢宻徳茂直方气全刚大蕴代天之逺业负经世之杰才道足以康济斯民行足以师表当世名久喧于絶域辞高蹑于诗坛逢时亨嘉致位通显既自结于隆眷乃进陟于近司入陪帷幄之明谟出领藩宣之逺寄岩瞻增峻台象合符咸称黄霸之神明民既防于实徳深知弱翁之治行朝方赖于正人即被赐环伫期当轴某承顔未遂托芘惟深驰庆牍以未遑辱珍函之俯贲其为惭荷岂易敷宣
　　贺董参政启
　　伏审光膺纶制擢贰政机望实具孚搢绅倾仰窃以时方熙洽治格隆平妙选羣才用康庶事矧惟参赞钧衡之重任必得陪预谋谟之大贤成命既行师言咸穆恭以参政禀资全粹植徳刚方负经世之逺猷蕴造防之深识学贯天人之奥辞谐韶濩之音爰造广廷仰承大问果以忠嘉之论自结圣神之知允当侧席之求独冠诸儒之右声华遐振注倚实隆继宻侍于经筵几徧歴于宪府肃持从橐进贰天官虽资铨综之明终赖弼谐之益兹膺殊眷用究逺图某幸托里闾获依庥庇共庆得贤之盛輙摅赞喜之诚
　　贺葛司成启
　　伏审显膺纶綍荣领胶庠陞禁从之华资处儒官之极任既颁成命允协师言洪惟熙朝钦若成宪期道化周流于宇内而贤能悉堕于彀中逺追三代之风肇建十学之法观而化者瞻云汉之成章推而行之宜纪纲之具举柬求明徳之硕辅俾总内外之师儒顾非钜贤孰膺隆眷恭以司成先生际天蕴识名世标才懐经济之逺猷秉柔嘉之彞徳英辞川涌既源深而流长缛彩星陈独芒寒而色正防逢华旦自结深知飞逸步于亨衢腾休声于舆论遂亟膺于新渥爰峻陟于近班多士闻风逺迩再聆于木铎嘉猷入告姓名行覆于金瓯某禀质无庸受知有素逖瞻恩馆思伏砌以末由倍积庆悰第依风而结恋
　　贺留守张子公启
　　肃膺明命坐镇雄藩谨千门管钥之严总一道兵民之寄甫颁条教已播欢謡恭惟某官志在斯民望隆当世蕴康时之贤业为全徳之名臣飞步英躔早共推于逺识扬光禁路已茂着于殊庸起自真祠来临巨屏宁久劳于师帅即入赞于谋谟自顾非才荷知有素虽闻风而窃抃欲修庆而未遑仰戴谦光弥深震惧感惭并积敷述奚殚
　　回贺正启
　　寳厯明时协三阳之交泰化钧播物当万彚之发生惟时秉徳之贤宜拥自天之祐恭惟某官性全真粹道契中和禀超世之英姿广照防之逺识既亲迎于华旦宜优践于禁涂茂对佳辰备膺盛福未遑修庆先辱飞文感愧并深敷述难尽
　　贺许主簿发解启
　　伏审试艺漕台登名天府得人之庆有识所同伏惟欢庆恭惟主簿学士植徳深纯懐才通敏扫云烟于笔下罗星宿于胸中淹该见稽古之勤深闳真致逺之器美由世济学本家传岂惟文采之尚存固亦公侯之必复果能逸步振迹英躔庆贤路之已亨透天衢而非逺伫闻一岁俱中两科用追配于前人遂立登于要路别膺迅擢式究逺图尝获承顔岂胜赞喜属拘寒疾阻造髙闳辱骑从之见临委英辞而宠贶谦光有愧汗欲流敢不拜嘉永以为好其为感悚岂易名言
　　回谢除军器监启【案宋史全文续通鉴绍兴十一年八月吏部员外郎刘才邵守军器监始除也上览除曰馆职寺监丞乃郎官之选也郎官卿监乃侍从之选也必择他日可补侍从之阙者后才邵虽以见嫉出守而终致从列云附识于此】
　　叨奉宸恩俾司兵监抗明威而慑不类式当右武之时除戎器以戒不虞尤慎鸠工之职将使无敢不吊庶乎咸精其能岂伊琐才堪备繁使静惟所自顾岂无因恭惟某官厚徳兼容清机博照借之奬引致此叨逾图修谢之未遑辱贻书之先及谦光有晔愧汗欲流感佩实深敷陈难既王春肇序贤路方亨仰冀节宣即膺除召
　　谢李枢宻应求启
　　右某启防恩授前件差遣西掖备员惭无善状左符出守叨被恩私兹已见于吏民第兼懐于感悚伏念某材侔樗散识谢龟长本无超诣之姿但守迂疎之学顷随宦牒寖歴官曹岂敢觊于华涂庶获安于素分误防除擢累沐褒迁遂从常僚叨升从列曾未图于报効已自速于愆尤仰赖矜怜曲加容贷俾之治郡得以临民荷宠过优抚躬增惕静惟侥冒实有夤縁此盖伏遇枢宻厚徳镇浮宏才絶俗摅经纶之逺业赞帷幄之深谋仰推乐育之心曲借吹嘘之力致兹庸陋亦预甄收某敢不钦奉诏条恪居官守宣布中和之政誓殚夙夜之勤益励顽姿仰酬恩造过此以往未知所裁
　　漳州到任谢马运使纯启
　　西掖备员惭无善状左符出守叨被误恩初见吏民稍知土俗惟临漳之右郡乃东越之故墟事简民淳昔有道院之号地连壤接今多邻冦之虞必得通敏之才以当师帅之寄顾惟朽钝岂所克堪幸属部封之中托庇使华之下恭惟运使直閤少卿气全刚大识造几防夙驰誉于英躔遂腾辉于要路升华卿月进直道山暂分持节之权行奉赐环之诏岂图庸陋获托庇庥感幸之深敷宣难尽
　　答漳州倅傅安道启
　　当濒海之郡惭共理之非才依别乗之贤得亲仁之为幸伫瞻符采倾听车音恭惟通判学士深识逹机伟才絶俗美由世济学本家传英辞夙振于金声妙思潜窥于天巧上林标秀时论髙推方观展骥之初难测追风之骏岂久留于逸躅行入践于要涂顾惟防踪尝忝先契相持于艰难之际何殊于骨肉之亲况披云久切于素心而防雾今资于余润未遑驰问先辱贻书发谦光而照人敦夙谊以警俗珍藏惟谨感慰兼懐
　　答漳州倅侯经叔启
　　罢直西垣効官东越难副分符之寄幸亲别乗之贤承教有期向风窃抃恭惟通判学士躬全徳业识造几深高文摛藻火之华奥学富渊源之蕴名驰俊域望耸士林方兹展骥之初曷测籋云之逺敢图天幸获接风猷顾驰问之未遑辱贻书而俯贲情文交焕感愧并深姑竭报诚仰酬谦徳
　　答漳州倅林无斁启
　　罢直西垣効官南土叨被分符之寄幸亲别乗之贤承晤有期向风窃抃恭惟通判学士凝资通敏毓质纯明负济务之全才蕴察防之深识骥足已展共观贤路之亨鸿羽为仪行遇天朝之选方图染牍先辱飞文荷谦徳之弥光抚防衷而增愧輙伸报问用布谢诚炎暑向防保頥为祝
　　答萧棠仲致政启
　　西掖备员初无善状左符出守叨被误恩矧惟东越之邦正属髙阳之里闻风有素承教指期恭惟致政朝议守量深闳材资通敏夙驰誉望茂着猷为宜要路之立登向急流而勇退振髙风以激贪懦全素尚而乐山林岂惟徳齿之兼尊固亦言行之可法方期望履仰觌垂车顾记牍之未遑辱书縢之先及曲加贲饰益荷谦光感愧俱深书言难尽
　　贺苏漕伯衍启
　　伏审紫诏示褒皇华分遣推慷慨澄清之志总输将举刺之权列城闻风延首以听恭惟运使郎中禀资贞粹造道深纯懐济务之长才负康时之逺业雍容雅望卓荦竒标信追配于前人岂惟文采宜立登于要路久播舆评亟当铨综之司茂着甄明之誉輙从省户出拥星轺既声实之具孚宜观瞻之增耸第恐未容于暖席即闻肃驾于追锋自惟驽缓之资夙仰家声之盛顷縁幸防得奉周旋兹剖郡符正依使芘欣慰之切敷述奚殚
　　回赵路分都钤启
　　伏审光膺神制荣领兵权承已涓辰遂谐视事恭惟路分都钤天资擢秀风骨标竒智略纵横素蕴六韬之妙威棱震耀屡收百胜之功专一路之权总八州之旅暂资筹画用坐镇于海邦宜被宠光谅行膺于节益隆睿眷实副舆情某叨奉纶恩俾司郡寄顾未遑于驰问乃先辱于贻书感佩之私敷宣罔既
　　贺吴措置启【原注名巘】
　　顷接台光复歴岁时之久今兹天幸侧闻旌斾之来防面有期向风增抃恭惟措置知府寺丞风猷凝逺学术淹该才应用而有余器无施而不可久聨朝籍茂着英声誉望益隆搢绅推重暂领藩宣之寄未摅逺大之图属兹经界之行实为仁政宜得敏强之吏以称上心果肃奉于俞音出按临于闽部副兹选择深明推举之才行听褒嘉进预清华之选顾惟衰晩逺借庇庥延望使旌俯临山郡庶获承于教约用少慰于倾驰
　　与漳州交代王伯楷启【案启中有岂有告新之政语盖伯楷乃继才邵而为漳州者附识于此】
　　眷惟恭梓之邦宻依仁里久积披云之愿未遂夙心何期衰晩之踪获托交承之契实为幸防岂易名言恭惟交代知府朝议徳宇深闳性资全粹高词粲乎藻火逺识造于几防负名世之家声蕴济时之术业备膺委寄茂着声猷岂惟文采之尚存将见公侯之必复暂分符竹临守海邦自愧庸虚岂有告新之政共知岂弟已喧来暮之謡伫宣布于中和以抚绥于闾里延望之切敷述奚殚
　　答漳州交代张子文启【案启中有幸蹑高踪语盖子文乃先才邵而为漳州者附识于此】
　　叨奉宸恩俾分郡寄揆才弗称为幸则多遗风易遵获继虞公之后旧政必告方资令尹之忠余晖所加绵力知勉恭惟交代知府朝议风猷凝逺业履端良才应用而有余器无施而不可士林归重朝论推高天心深念于逺民海甸暂淹于逸步量功计日成崇墉于旬月之间卖劒买牛除羣盗于夺攘之际民既安堵功高列城属当报政之期行受褒贤之宠顾慙薄质幸蹑高踪条教可观宜后来之取法狱市为寄庶至论之获闻图修问而未遑辱贻书而俯贲谦光有晔震惧弥深徂暑向阑承顔非逺更祈葆厚用副倾依
　　贺宏词魁洪学士启【案宋史全文续通鉴绍兴十二年二月辛夘给事中知贡举程克俊等言博学宏词右承务郎洪遵等敕赐进士出身上曰此洪皓之子父在逺能自立忠义之报也遂以遵为魁选授秘书省正字建炎以来词科中选即入馆者自遵始故启有云岂比诗人到月宫而遽止遂同仙种遡银阙而高翔也又云顷縁参校敢擅品题盖才邵当时亦与考官者矣附识于此】
　　伏审荣冠异科肃膺新命得人之庆有识所同窃以负稽古之勤得摛辞之妙本末相副古今所难朴学无竒真类操金之愚贾浮华自媚仅同依草之落花既非文质之具宜何以纵横而应用于皇圣旦丕阐文风设科既袭于前规立制复增于旧格博延茂异期副简求宜有杰才克当妙选恭以正字学士士林伟望俊域竒标英辞铺经纬之文黙识富渊源之学果摅絶艺独冠上游岂比诗人到月宫而遽止遂同仙种遡银阙而髙翔贤路已亨禁途伊迩某顷縁参校敢擅品题以尝从事于斯尤欣先覩之快惊来者之可畏惭少作之未工继闻俞音倍深庆抃未遑赞喜先辱鸣谦枉从骑以宠临委华牋而申贲情文过厚感愧交懐佩贺实深敷宣难及
　　回孙尚书启
　　某启夙钦硕望毎懐仰徳之勤坐想英姿未遂欵顔之幸向风结念与日俱深恭惟某官履行端良性姿全粹负康时之逺识真名世之杰才贤业足以追配于古人声华足以髙视于当代发经郛之妙防擢艺苑之伟辞顷自禁涂遽淹逸步浊水岂汚于明月防云空防于太清果逢公道之行大释羣情之鬰顾未遑于驰问乃先辱于贻书铭佩难忘感惭并集
　　贺刘太尉启
　　光奉涣恩荣膺重寄威名所被逺近咸瞻恭惟太尉相公性禀沉雄器涵果毅夙擅折冲之誉深明御侮之方肃拥兵麾暂临海甸伫扫除于郡冦以茂着于显庸即拜恩荣仰当褒数新凉入候秋暑向阑更冀保頥用副颂愿
　　谢薛安抚直老启
　　知府安抚殿撰材周时用学造道真髙文灿藻火之章深识蕴蓍龟之知夙被殊眷徧歴要涂以秘殿譔述之司当大府连帅之任声华弥茂望实兼崇行膺温诏之丁宁入践近班之清切
　　与郑守启
　　伏审光奉丝纶荣当藩翰属官期之甫及拥骑从以逺临先声所加众望均惬恭惟知府少卿性全真粹徳秉刚方负致逺之逸才蕴惟几之深识学穷至赜文播竒芬自策足于亨衢即飞英于朝着无施不可所至有声郎位既列于南宫卿月遂升于金掌当朝家急贤之际协师帅惟良之求暂辍髙贤俾膺重寄旌斾将及士民伫瞻宣化承流暂烦于绥抚昔襦今袴行播于歌謡共知暖席之未遑即赴追锋之促召顾惟凉徳获奉真祠素勤仰徳之诚即遂披云之幸其为欣慰倍集情悰















　　钦定四库全书
　　檆溪居士集巻十　　　　宋　刘才邵　撰序
　　唐开元礼序
　　唐礼之载于成书者有三其声明藻色发越璀璨完然为一王制莫如开元葢自髙祖受命太宗以英睿之资实左右之祓除氛祲廓清天步芟繁夷纇民乐息肩因奠其室庐燠而哺之典章文物之盛势未暇及逮贞观间治隆化醇海县谧如乃益眷礼儒学论讲宪章诏房龄等增修礼文成百三十八篇然大率仍隋之旧厥制未备髙宗显庆中又命长孙无忌等重加纂集颇附益之至一百三十巻而义府敬宗之徒多希防傅防芜杂不典当时固已嗤鄙之其后二礼兼行凡抵牾不合者有司临事参攷无复定制明皇励精图治懋建丕烈受报收功中外禔福搜裒阙逸斧藻隆平于是追复先王垂宪效饬前作而是正之兹其时矣开元十年命韦縚为礼仪使实掌五礼十四年王嵒建言请删去礼记旧文而益以时所施行者帝重其事下集贤院议之学士张说以为礼记不刋之书不可改易贞观显庆礼宜加折衷以为唐礼诏从其议俾徐坚李锐等撰述其后萧嵩代锐复奏王仲丘撰定为一百五十巻由是牲币之用鼎俎之器多寡丰杀之节升降揖逊之仪莫不完具矣攷观昔之论治者于礼乐则曰不相沿袭此特指其迹耳若其意岂有今昔之殊顾制作当其时论著得其人断而必行有其志则先王之盛岂难致哉自秦变古所以善民心而出治道者扫地无余汉之叔孙通始定绵蕞之仪徒取论卑而易行故后世庸师陋儒甘心于残编脱简之间而时君世主往往视为阔踈不以经意间欲有所设施卒无所订因不复置议安能作为大典以传来世明皇独能逺览治古因时有为招延该洽俾加论著取尊经之宏议断而必行用能新一代典礼垂光无穷顾不伟哉抑尝即其时而论之贞观之治非不盛也必待开元而后备者犹大钧播物坱圠无垠机发轮运一息不停然寒暑之功乆而后着是以周之礼乐至成王而庶事备葢缉熈而増光之理实有待唐之制作何以异于是耶韩愈尝读仪礼惜其不及进退揖逊于其间夫周室逺矣使愈出于开元时其所愿欲庶防获偿云
　　记
　　容膝轩记
　　友人某作轩名容膝来求文以记仆为文不工复不暇为因为求其说且曰诚与子意合幸为书之昔焦先作蜗牛庐取足容身自措于世所不堪之地而甘之葢其性异于人自应与狐同羣管防安生长潜逸名动当时黄初以来虽玉帛屡降终不能致则以时不可故优防以卒嵗今子才具过人生于登崇俊良之时行且出头角取髙官坐大府而防华榱乃徜徉一室间复掇隠者之语以名之吾有以得子矣夫处甲乙大第而頥指如意与托身蓬荜腹饱葵蓼于此将孰好孰恶当不问而情所同也明智之士其好恶岂异于人之情哉诚有以处之而已方居穷约时自以为道当尔不复起幸心及其志得欲从人固不以为侈则曰是外物其敢恃以夸世故人徒见其穷居而欲去之速如热者之恶火愕然外慕如渴者之望浆其得失复如何也然则既当平世尚可隠至如安分守义之事自不可须臾离也子之意傥出于是乎客以为善忖度者也遂书之以归
　　仁荣轩记
　　宣和二年冬某待次于京师居多暇日得披图散帙为自娱计一日有客见过相与评论终日客问学淹贯而精于明理者语及灵篇所载盛德事因曰隆平之世道洽嵗稔协气充塞而诸福应之宜无彼此之异及观所出则有曰某郡有曰某家者天意若曰是能承流是能率化因以旌之故兹瑞物不约而符或者疑焉谓造物者不如是之规规也是大不然胡不观堪舆之所亭毒雨露之所霑濡曽无际限然嘉生美植不出于墝埆斥卤之地岂衒异效竒固自有在耶夫深知所自不忘归美缙绅学者之事也推原象数纪载厥实垂之无穷工于文者之责也彼区区臆说妄疑造物者之劳而不知有冥契者岂理也哉予甚服其言至当因提笔防之后数日得从兄文仲书启缄读之辞颇谆复曰兄近营室于居之东南一里许为子弟讲习之所既成旁之草木防密有足厌者遂课仆芟刈且戒之曰凡荒丛恶蔓繁柯蠧枿能蔽亏佳趣者汝除之宜力既三日讫事来告试往观焉则向所厌者豁然顿除筛风漏月清意满前其中复有双枫相去丈余其上合而为一浑然天成无有璺罅因窃自庆得生盛时防处庠序凡殊祥显符接于闻见者耳饱目熟今兹复得以朝夕爱玩其为幸顾不厚哉欲作一轩对之时与亲朋觞咏于其间少摅颂叹之意子其为我名而记之某读已乃自惟忖将遂为之则才荒句累非工于文者欲止则兄实谓我势不得辞是无一可者莫若取所闻于客者而申其说夫至和薫蒸因物呈露而瑞木之生出于兄家固有以致之所谓不约而符者耶兄以生斯时为幸作轩以赏之所谓深知而不忘归美者耶枫为良材与楩柟豫章比而自昔骚人赋家多取之其与凡草木固有间矣今乃效祥于讲习之所异时将有学成而膺构厦之选者当为杰才巨楹而其名闻又将为谈说者所乐称道耶兆既以此告矣谨按晋祯祥说连理仁木也而为颂者有殊本同荣之语辄稽合二义请名以仁荣谨记
　　论
　　叔孙通论
　　甚矣人臣进言之难不可以不深思而熟计也昔萧何营未央宫髙帝怒其壮丽何曰天下方未定故可因以就宫室非令壮丽无以重威且亡令后世有以加也议者咎何不能广帝意崇简俭乃示侈后嗣建章至于千门万戸岂无所复増之谓也其后魏明帝遂借何之言以拒陈羣辛毗之谏张释之奏犯跸者使罚金文帝怪其轻而释之曰方其时上使使诛之则已王肃以其言重于为已轻于为君不忠之甚廷尉天子之吏也不可以失平而天子之身反可以或谬乎二子皆贤臣其所建白未能无失遂取讥于后世况才不及萧张而以依阿取容为心者乎观叔孙生之言何其思之不深而计之不熟也惠帝为东朝长乐宫及间往数跸烦民作复道方筑武库南通奏事因请间具言且曰子孙奈何乘宗庙道上行哉帝惧曰急壊之其意固美矣语及宗庙而惧孝而敬也已作而急壊之纳谏而改过如此其速也通于是时正宜具陈古昔圣王钦奉祖考容受直言与夫无文过遂非之累以将顺而卒成之且请宣布帝意亟罢其役俾臣民晓然知之犹之日月之更也人皆仰之何损于君德乎如是则其后设有过举当能改而不吝不以从谏为屈也通不知出此乃曰人主无过举今已作百姓皆知之愿为原庙渭北衣冠月出防之呜呼言之兆乱不防于丧邦乎是教人君文过遂非则设伪以掩其失耻屈于忠谏则矜辩以拒之此乱之所由生也尚何以统承绪业而事宗庙乎况通之意以欲成复道乃别为出防之庙是使宗庙避子孙而由别涂也出防离宫因取樱桃以献是荐祭非出于诚心将以蔽防观之迹也惠帝悉行其说非特诬民且诬祖矣所谓大孝之本乃如是耶世之庸医有病者造焉初不察其脉理之虚实即取药攻其内以伐其根傅其外以蚀其肉识者或难之则曰吾知治而已遑恤其他俄而疡溃疡则愈矣而病者因枵然益虚气体俱耗而药之毒殊未艾也岂不以取一切之效以为已利而至然欤通其似之矣至如定绵蕞之仪拒废嫡之议则卓然有过人者岂其智足以乘时而适昧于多变乎
　　论汉张释之奏犯跸当罚金
　　臣闻立法者存不易之规丽法者有不齐之情善识法者原情以定罪因罪以用法不随事而为轻重则无适而不得其平矣文帝行出中渭桥有犯跸者以属廷尉释之奏当罚金帝怒其轻释之曰法者天子所与天下公共也今法如是更重之是法不信于民也其言信美矣又曰且方其时上使使诛之则已今已下廷尉廷尉天下之平也一倾天下用法皆为之轻重民安所措其手足言至于此何其踈也夫廷尉者天子之吏用法不可以倾而天子乃可以妄诛乎若曰陛下不即诛之而以属廷尉正以法之所在不敢轻也臣岂敢阿意以屈法乎如此亦因以将顺其美岂不优哉
　　论汉景帝明慎刑狱
　　汉书景帝纪中五年九月诏曰法令度量所以禁暴止邪也狱人之大命死者不可复生吏或不奉法令以货赂为市朋党比周以苛为察以刻为明令亡罪者失职朕甚怜之有罪者不伏罪奸法为暴甚亡谓也诸狱疑若虽文致于法而于人心不厌者辄谳之
　　臣闻制而用之者法推而行之者人法虽有一定之制务得其平然行法之吏或不能遵承至有苛刻货赂之倚法为奸而刑用失中傥不加详谳则屈法而纵有罪滥刑以及无辜不能无之其何以致治哉窃观景帝之诏可谓得明慎用刑之意矣其后复下诏有令谳而后不当谳者不为失欲令治狱者务先寛用能遵孝文防致刑措之业史臣赞之以比成康岂不美哉
　　论扬子法言中和之说
　　扬子法言立政鼓众动化天下莫尚中和臣闻中也者天下之大本和也者天下之逹道大本之所以立逹道之所以行天地之髙厚万物之散殊举不能外中和之理盖民心所固有者也将欲立政其能舍此以有为乎所以收动化之功宜莫若乎此也是以圣人临涖天下其号令之所鼓舞教化之所薫陶寛猛以济刚柔刑赏以示惩劝惟此之尚莫之或易中焉而无所偏蔽无往而不得其平和焉而无所乖戾无往而不适其宜故命之而丕应感之而作孚非因其固有还以治之能不劳而成功如此乎古之人有以立民极变时雍盖以此也
　　论汉魏相奉行故事
　　汉书魏相传相明易经有师法好观汉故事及便宜章奏以为古今异制方今务在奉行故事而已数条汉兴以来国家便宜行事贤臣贾谊晁错董仲舒等所言奏请施行之
　　臣闻道不过三代法不贰后王为治者必兼取于此则古人之迹时王之制两得之矣观魏相本明易经有师法其于古今之变宜通贯而不遗矣至于论请则以为古今异制方今务在奉行故事而已其所开陈但条汉兴以来便宜行事及贤臣所言请施行之何哉若相者才识卓然过人必不泥于一偏盖以后王之法其粲然见于施设之间者后之人能率由之因时制宜则易行而收功速者所以为识治体也又数表采易隂阳及明堂月令奏之欲以奉顺天道师古之意复见于此可谓两得之矣宜帝能纳用之遂致中兴之盛而功光祖宗其任贤之效欤
　　跋
　　跋李龙眠渊明归去来图
　　嵇叔夜阮嗣宗号称旷逹至其文辞颇务扬已异以贬剥当世有臭腐裈虱之语夫志在于脱世纷反激而速之则其被祸害取讐疾非不幸也渊明萧然自寄于埃之外初无忤物之累故其辞平淡有太古之遗音而龙眠翁能于笔端冩出情状使人观之想见傲逸之姿与林泉栖遯之趣歴歴在眼中岂与踞鍜问客白眼视人者校逺近耶
　　跋王伯阳端溪石砚圗后
　　近世砚璞兼取凤咮龙尾其间不无佳者然终不得与端溪岩石抗衡葢其材品超诣所从来乆矣溪石最佳者下岩质性坚润而石眼晕数独多工人复巧于砻治形范竒古此其所以取重于世与人之所以能为世用者葢无以异夫全其所受于天而得所处如石之出于下岩真粹内充而英华发于外如石之坚润而多晕得良师友琢磨而成之如石之遇良工以是而见用于世则绩效着于当年声闻传于无穷尚何疑哉东坡有言曰物有畛而理无方穷天下之辨不能以尽一物之理逹者寓物以发其辨则一物之变可以尽南山之竹伯阳其得于此乎寓其辩于砚石俾观者由小见大因物悟已其用意岂小补哉
　　跋葛圣功诗
　　王恵廸见过出葛圣功所寄诗相示曰仆自少学焉防许以可教而是诗期待厚甚奉以周旋不敢废坠今老矣欲世世子孙母忘吾志幸执事者留意使区区所懐得以表见而不没也某闻之耆旧元祐中圣功试南宫论周秦强弱不变之如太仓公言病洞见根穴所起东坡竒其文置之髙列山谷曰此某为太和令时所与唱酬进士也因相庆得人圣功由是名闻诸公间夫士之所学患不至至矣而或没不振不得所托故也圣功诗文为二先生所识拔如此真不减昔人附骥尾登龙门之荣也而恵廸能不负期待之意业履纯固无少璺缺诸郎才具过人必能终肯播之功而收仓箱之报也是皆可嘉者其何敢辞绍兴八年某月某日书
　　跋李似之诸公题阳炳文园亭诗后
　　兵械素阅部伍不哗三令而五申之使万夫俯首惟命之从此治军之常也及威名夙着之将从而指麾之则旌旗益明皷角讙亮而士气百倍此岂得之常法之间哉山川之气象园林之景趣因人而发扬顾何以异此炳文气调不凡知所慕尚致力于斯园乆矣而英辞妙墨发扬之致今乃得之来者试寓目焉当见云烟改容竹桧増翠水石花草无怫郁不遇之态然后知斯言之不妄古人谓诗得江山助语似未工由今观之江山助诗乎髙流胜士其必有以处之矣彭城刘某书
　　跋李彦良兄弟玉山母坟瑞木诗
　　诗序于南陔曰孝子相戒以养也又曰南陔废则孝友缺矣葢事亲而相戒焉所以为友彦良昆仲学夫诗而能允蹈之宜至行之潜通也考之瑞圗连理仁木也非修其本岂能致哉彭城刘某书
　　跋戴彦成挽辞
　　郑子产卒仲尼伤之曰古之遗爱也感叹之意形于一言而万世之下得以想见余烈后之作者鲜能知此若半岳摧峯中河坠月金刀掩芒长淮絶涸等语徒务新竒夸而非实虽载之竹素人不信也魏晋以来当路大人倡为浮虚之习品题所加诞谩一律流之极遂至于此无足怪者戴公彦成天资劲敏济以公勤通守长沙获在枢宻端明折冲筹幄同心戮力深防器赏既而彦成受代东归终于故居千里寄诗以助哀挽非惟念旧不忘为时惜才足以警动頽俗而词致深严言简意备与仲尼之叹子产葢无以异长才懿行托于斯文决不沦没诚为不朽之荣然于此亦不能无恨焉三复是诗老成逝矣之句向若夀龄未艾得逢进秉钧轴之时当首预荐延以究逺业决无生不能用之诮岂特为身后荣哉
　　防问
　　试馆职求言防问
　　求言贵广听言贵审用言贵于必行求之广则虽逺而不遗听之审则虽多而不惑用之而必行则有以收实效而非虚文三者相资以备不可阙也恭惟主上抚隆平之运尽好问之诚励精庻政博采羣言温诏下颁虚已延纳咨询所逮不问刍荛咸得自竭无有壅蔽求言之路可谓广矣事之利害各随所见理之当否杂然竝陈分命从臣肆加详订既已区别无复混淆听言之道可谓审矣言而当理既已可行乙夜之观仰膺睿鉴举而错之以福寰区积以革大利以兴行之之效葢见于此虽二帝三王之用心其何以加焉夫多识前代之载籍学士大夫所应从事自昔盛时于斯三者必有不约而同符者幸详着于篇使得以观考古验今之识焉
　　试馆职防问
　　圣人之作乐者内则本之于情性外则稽之于制度咸有法象岂茍然哉故声于五行有自然之数音于八风有自然之位文之以声则为君为臣为民为物为事贵于相成播之以音则动之行之咏之宣之赞之节之合而后和所谓五者八者岂可以阙一哉及考之载籍所传乃或不然大司乐分乐而序之其间自圜钟为宫终于应钟为羽独不言为商作君臣相悦之乐者但取征韶角韶而不及余声然则五声无乃不备乎防所论乐其见于器者自琴瑟以至于石而不及于土音皆主于和也而诗言牖民而欲其和何取于壎箎二器而已然则八音其说不同又如此也
　　南省策问
　　用兵以耕名曰屯田募民以耕名曰营田汉魏行之大获其利暨我国家自淳化以来采议者之言兼用其防设官以推行之置使以总统之于是寛闲之乡荒弃之壤悉加垦辟而地无遗利嵗之所入不可胜计岂不盛哉主上躬秉圣德纂绍丕基勤政务农规恢逺畧修明法令以次举行然所谓大利者未云获也岂建议之臣未能深明利害根穴而轻进其说乎将奉行之吏徒为文具以塞诏令乎抑亦劝劳之术未施烦扰之未革而操耒之人不皆乐趋于南亩乎夫用屯戍之兵募无私田之民授之以可耕之田寛其租入之限宜若无难者今行之既乆成效未着是岂无说乎通于世务儒者之事也其考古之制适今之宜求其所以然之故详着于篇将以观论政之深识焉
　　武举策问【案王栐燕翼贻谋録唐试武举五代以来此制乆废天圣七年以西边用兵乏将帅复置武举至皇祐元年遂废此科治平元年复置迄今不废附识于此】
　　兵法起于黄帝歴代用之其书日滋有三门四种之异其后浸失其传而学者之所讲习者七家而已其当时之所记后世之所师详究其说宜在所置议也昔齐威王使大夫追论古者司马兵法而附穰苴于其中今其书具在不识所附之兵法尚可考见而分别乎李靖以为张良之所学三畧六韬是也韩信之所学穰苴孙武是也今以良之运筹信之胜敌求之诸书所谓师而行之果何事耶因其书而论其人此所当尽心焉至于唐太宗谓霍去病暗合孙吴其所合者复何事耶其详以告欲观所蕴
　　中书后省召试武臣换文资策问【案宋史职官志载文官换右职及武臣换文资文官待制武臣观察使以上愿换者取防其余竝召京朝官或使臣二人委保方许试换又云诸训郎至进武校尉愿换文资者听召保官二人具家状连保状诣登闻鼓院投进乞试诸武臣试换文资于易诗周礼礼记各専一经仍兼论孟愿试诗赋及依法官条试断案刑统大义者听宋史全文续通鉴载绍兴十二年七月戊午诏忠训郎吴援令宣抚司召试防一道保明取防许换文资起居即权中书舍人张广持不可上曰武臣换文资恐将帅之才后难得也枢宻张浚曰试而后换可也上然之然则当时尝専用召保而不行试换之法至是复用试也苐史谓试经书或诗赋断案刑统各义而不及策全文所载呉防事则止令宣防司专试防一道而此则为中书后省召试防问想试法亦随时因草而外官则试于使臣京职则试于中书省欤附识以备考】
　　足国裕民之术莫先于务农故自昔愿治之君必加意焉防惟国家恢隆兴运独收逺防休兵息民益固邦本元元防惠得以奠枕农夫克敏而田野増辟以臻冨庶之盛维其时矣而议者尚虑劝相之吏或不能躬阡陌之劳闾阎之民或未尽捐惰游之习则殿最之法惩劝之方所宜加详矣夫考之于古而已试施之于今而可行必有至当之论愿着于篇以观所蕴








　　钦定四库全书
　　檆溪居士集卷十一　　　宋　刘才邵　撰杂文
　　夀郷问对上徐右丞
　　葆真子神全气定志清趣逸建常有以为门宅不毁以为室脱尘寰之喧卑骛遐清乎无极方将驾玉蚪骖乘黄御碧霞之飞车植桂旗而被仙装羡永生之可乐思游览乎夀乡于是遐龄生闻而往见焉曰子之所欲予实能言今举以告子庻既游而信然葆真子曰所欲闻也敢不凝神涤虑以奉余教生曰唯唯夫夀乡之地不于六合之外与夫四方之隅宻迩日畿是为陪都其风俗之熙熙真有类乎华胥其山则千霄出云壁立秀峙与蓬瀛比崇昆阆等秘而浮筠之干碍日之椿垂条擢质森列乎其垠其水则洄洑奫沦洋溢漫汗甘敌醴泉美逾神瀵而九节之蒲五色之芝苯防轮囷罗生乎其涯其动物之竒则有茸毛之鹤苓耳之振翮引吭游息而不疑其供目之玩则蟠桃映日琪木迎风敷荣竞秀焜燿而难穷真列仙之攸宅而长生之福庭也子试游焉而以语我葆真子既游遂语以所观皆如其言遐龄生曰吾向之所言与若之所游特风俗之美山川之秀动植之珍竒耳今告子以其至者子知夀乡先生乎夫彪虎啸而风厉应龙翔而云兴不谋而合其速若神故既开至治之运必有同德之臣都俞赓歌于庙堂之上而休风厚泽渐被于海漘此天之所以保兹天子间生真贤而先生所以自岳而降神也于时璿杓转指当夏火赫赫之辰阶蓂六叶应台星两两之数允协文明之盛旦是生燮理之硕辅此子之所知也若六数之冥符敢不以告昔唐之文有曰逺比召公三十六年宰辅近同郭令二十四考中书先生之诞辰惟日与月其数皆六以六六之数计之与召公宰辅之年脗合无间观汾阳之书考安足多羡方将肃膺严召重趋丹地告嘉猷摅硕画载穆太阶甄陶羣品上佐万夀天子永措斯民于仁夀之域身与名俱泰德与年俱崇勲庸焕乎彞鼎善颂溢乎华戎天锡纯嘏神介景福俾炽而昌无有终穷岂比天山之遁薮泽之臞潄珠浆链石液劳神于吐纳扃志于枯槁以祈长年者同日而语哉于是葆真子然神惊肃然改容整冠蹑屦离席而前再拜而言曰鄙人瞢学仅覩端倪所观者粗未测精微今闻吾子之崇论信宏博而瓌琦惟极数而皆合顾遐龄以何疑
　　汉宣室箴
　　帝王握枢御极省阅万微必有靓严闳达之宇以宅心储神玩意昭旷惟汉定都关中营未央宫务极瓌壮以重威灵仰稽紫微俯协图纬龙首岌嶪因抗前殿而宣室设于其侧特以备斋居而已非若承明曲台石渠高门之类因事立制各有攸处谛观经始厥有深意盖惟相羊于蝉蜎蠖濩之中絶尘去纷一无世喧真粹之地清宁平夷因以疏观博照独运于陶钧之上彼方来之务虽丝棼辐辏丕克灼知而不疑则事奚足应而理奚足察惟文与宣深烛本原廼于斯裒对神休明清狱辞延茂异而访崇论其盛德休烈载诸汗简炳焉相照耀呜呼伟哉然则游处于斯者思所以承眷佑率彞宪皆当钦念而不敢忽茍为非法度之政而入焉于理为凟是宜防绎前载因文托义用继虞人九州之作谨为箴曰
　　炎汉初基即雍是宅肇营未央以观万国阙庭神丽山峙云屯前殿二室是为宣温惟此宣室防隔尘防爰居爰处储思穆清于皇孝文礼神肃只亟防贶祉于焉受厘廼召贾生清问亹亹探以对具道所以鬼神情状毫分缕析夜半前席载加叹息孝宣中兴综核名实斋居决事用刑钦恤王褒摛华作为颂诗于时何武实习歌之帝乃召见率循旧章曰盛德事避不敢当二帝伟烈赫赫昭著咸用祗畏克隆丕祚仰瞻帝构清问之宇钦念往躅宜遵遗矩受厘伊何曰惟克明详延茂异毋怠畴咨法度之政实本于斯永惟正处岂资逸豫临深履薄勿忘轸虑式济治效登于丰融日慎一日承休无穷进言示讽各以其职小臣司宫敢告陛侧
　　玛瑙数珠偈
　　如是我闻一时珏溪樵客游观原野经歴茂居緑隂轩中宴坐之际有一长者持无价宝珠一百有八贯以防绳向樵客言往者吾得此珠于衢中今以相奉非吝非舍尔时樵客言欢喜赞叹得未曾有即擕此珠来诣松庵问讯居士而作是言居士吾此宝珠圆明妙絶色相第一知其宝而不能名居士告言此物非他佛书所为摩娑罗伽宝实玛瑙是可贵重与摩诃罗羯多如是等宝等无差别也况复此珠精妙希有颗颗匀圆脉缕呈露是殆化身大士蜕形所遗留以警世是宝所生当于光明一切人间人天鬼神所当供养稽首作礼不知仁者当何奉持樵客荅言吾于朔望焚诸宝香诵慈氏名愿与一切结清净缘居士因曰且置是事只如此珠得于通衢彼若不失此无所得彼失此珠于法为欠此若实得于法为剰如何圆融入正知见得使此珠无欠无剰为吾奉持若持此珠口诵佛名大千诸佛应当见前若置此珠黙然静坐现前诸佛是去是住樵客闻是语已笑而不言居士叹曰善哉善哉时居士欲宣此义而作偈言
　　一切有为法幻相有去来如来真实义无去亦无住我原宝珠光徧照大千界随光所照处见者悉成佛
　　黙斋偈
　　有大居士具足辩才得无所畏摧伏魔怨作狮子吼宴坐之室廼名黙斋但恐闻者或不领悟便作黙观失居士意我闻古佛作大幻师坐微尘里转大法轮种种开示盖非得已有初学者惑为真实如彼布谷及梁上燕唇吻澜翻无有歇时于如来藏转无交涉复有一种性乐空寂谓言语等非解脱相乃复如彼木石瓦砾若欲融此二知见门于其中间説印説非在正法中俱为戯论我知居士不作是见端坐静室声如雷震屈伸臂项流出千声欲观居士应如是观由不二门入正知见作是语已重説偈言
　　稽首金刚狮子座紫金光聚妙色身微尘刹土转法轮演出无边殊胜义燃灯如来昔授记初无一法可得者云何种种方便门多刼宣扬不能尽观音妙力不思议元从耳门得三昧烁迦罗首八万余随处説法度众生云何现身蛤蜊中不假语言法亦显当知是法本无法语黙两涂俱解脱二乗知见妄分别偏执所见自纒缚解缚不离缚处解还从语黙证圆湛良哉居士具通眼一切不随根境转了知诸法不留碍刹那真入三摩地我愿初学见闻者悉悟真常成正觉
　　孟秋车驾诣景灵宫朝献祝文
　　孟秋届法驾亲临恭焚宝香供养圣祖天尊大帝皇帝伏愿高穹垂佑景命惟新益隆至治之功永保无疆之夀
　　孟冬车驾诣景灵宫朝献祝香文
　　孟冬届法驾亲临恭焚宝香供养圣祖天尊大帝皇帝伏愿如日之升与天无极方永膺于盛福以益固于丕基
　　懿节皇后园补种窠木祝文
　　伏以永念徽音载严閟宇乗时补种赋役缮修尚冀淑灵妥安兆域尚飨
　　仲秋荐献懿节皇后祝文
　　风露既清秋气方肃缅怀懿德良用恻然礼官行园爰致荐献
　　漳州诸庙祈雨祝文
　　自春之初涉夏将半常旸为沴民心嗷嗷虽尝恳祈未获霑足失政致咎吏何所逃以时雨旸亦神之职旱而苗槁移莳无期絶粒之忧决于数日坐视不救岂神之心政恐精诚不能感格是用竭虑重叩严祠愿施甘泽一变凶岁俾民遂其生而神职不旷在此举矣幸审图之
　　漳州圆山祈雨祝文
　　去冬渇雨地脉不滋涉春以来旱灾继作田壤坼秋苗就枯丰凶之分不待旬日人心嗷嗷无所控告独郡政之多失致灾咎之相仍顾民何辜愿赐矜恤是用洁斋躬谒祠下惟神威灵福芘兹土势急辞危岂忍坐视愿加善救俯鉴防祈霈为三日之霖苏此一方之旱奉安昭烈武成王并殿内及两庑诸神像祝文
　　伏以惟王之道文武所师志厉鹰扬功高夹辅兹建右学申加崇奉式陈洁荐奉以即安神其来燕维以永宁告迁昭烈武成王并殿内诸神像祝文
　　伏以学馆肇新崇堂克建载防吉旦迁奉威容用安明灵式冀歆格
　　开元寺功德疏
　　月协正阳实应亨嘉之运祥开安寝适当震育之辰恭仗佛乗仰资睿算皇帝陛下伏愿年龄有永夀量无边膺垂佑之休如川方至积取多之数与天比崇
　　又
　　兰殿开祥初屇赫曦之电枢表瑞适当震育之辰輙倾善颂之诚仰祝后天之算冀凭妙觉永赞遐龄皇帝陛下伏愿顺纳多祥夀同无量诞膺帝祉集五福于清躬茂对天休协万年之宝厯
　　天庆观开啓功德疏
　　风入舜初届朱明之庆符汉殿夙昭甲观之祥祝圣夀于无疆冀天心之从欲輙倾丹恳仰叩清真孝慈渊圣皇帝陛下伏愿与道长存体干不息大德必得其夀永观受祉之多君子以为必归早副因心之友
　　又
　　宝厯纪年当干策正阳之日景风应律是天心任徳之时祥庆肇开圣期光啓仰凭真鉴防祝睿龄皇帝陛下伏愿允协大年备膺多福天旋日转伫闻龙驭之回松茂川增永保南山之夀
　　功德疏
　　景风扇物时当亨会之辰炎德复辉光啓绍开之运允属乗离之令序丕昭出震之昌期恭叩圆清仰祈睿算皇帝陛下伏愿运同道乆夀比天崇申景命于万年茂膺纯嘏备太平之五福永保丕图
　　又
　　炎晖有赫时当朱夏之中昌运肇开气协丹天之正恭遇诞弥之旦仰申颂愿之诚防叩上真祝延遐算皇帝陛下伏愿茂膺多祉永保丕图握干符而阐坤珍福祥毕至万尧年而亿舜日悠乆无疆
　　又
　　盛德在火日方永而星中圣人成能运将兴而天啓道隆华旦庆兆昌期归叩觉慈祝延睿算皇帝陛下伏愿福严万善顺纳百祥运干健以同流与天无极广离明而乆照如日之中
　　又
　　斗柄所建位适指于离方星火亦中运更符于炎正实福庆肇基之旦宜臣民仰祝之勤归叩真乗防伸丹恳皇帝陛下伏愿备膺遐福倍纳殊祥尊临南面以无为永隆至治夀等西方之无量茂对闳休
　　放生疏
　　真人应运圣旦开祥武全不杀之神德广好生之治湛恩所暨庶类益蕃敢推本于上心以祝延于夀算輙敷丹恳仰叩紫清皇帝陛下伏愿合道长生受天多福协大年而有永御逺厯于无疆
　　又
　　圣人之德莫大于施生臣子之心敢忘于报上兹届流虹之旦仰遵育物之慈用祝睿龄恭凭觉力皇帝陛下伏愿夀同无量势益大安方增福海之恩波永御苍图之宝祚
　　别开啓寺疏
　　日开东井炎辉表受命之符琴歌南风大夏任好生之德当圣神之应运庆世道之交兴仰祝睿龄恭凭梵力皇帝陛下伏愿备膺福庆茂拥珍符俾炽而昌如冈陵而益固能长且乆与天地以常存
　　别开启观疏
　　千载明昌之运景命既申万邦爱戴之心后天同祝况叨近列曾侍清光輙倾归报之诚仰赞延长之庆恭凭至道俯鉴微衷皇帝陛下伏愿永御宏图益恢洪业珍祥滋至如松茂而日升宝祚无疆与天长而地乆
　　又
　　应千载之期绍开兴运祝万年之夀共庆昌辰道与时行天从人欲輙申至恳仰叩清穹伏愿永保丕基益恢洪烈拥大来之福庆受命无疆膺滋至之天休惟日不足
　　天庆观开元寺冬祈雨疏【漳州】
　　妙道难名【原注寺曰愿力无邉】既黙持【原注寺曰黙参】于造化广慈及物【原注寺曰慈心】每曲示于悲怜属兹甘雨之乆愆輙竭丹衷而上叩冀回冲鉴【原注寺曰觉防】俯应防祈施润泽于田畴以潜消于疫疠望霓之切指日以期
　　天庆观开元寺春祈雨疏
　　涉春已深虽土膏之乆震骄阳为沴致地脉之不滋深虞东作之失时无复秋成之可冀輙摅至恳仰叩高真【原注寺曰大慈】愿矜播种之民早赐滂沱之泽云霓在望旦暮是期
　　寺观再祈雨疏
　　旷职致灾宜自当于罚谴归诚仰凟岂敢避于再三深惟农时已逼芒种哀此众民之命系于数日之间顾人力之何施冀天心之俯鉴【原注一作惟佛乘之可恃】比常伸祷虽荷垂慈田已极于焦枯泽未闻于沾足百谷仰雨念经时之可忧三日为霖愿推仁而普济愚诚增切神听是期
　　寺观谢雨疏
　　仲秋不雨涉冬序以复深广隰既耕惧陆种之难望仰防慈宝【原注寺曰觉力】俯鉴防祈贷其致旱之愆赐以苏枯之泽丰穰已兆疫疠不生輙伸报谢【原注寺曰崇报】之诚用荅高明【原注寺曰广慈】之施更祈垂佑以毕有年
　　新金西岳行宫疏
　　俯念微生乆叨慈防顷属修涂之多梗遂令伏谒之寖疎兹解组于海邦获名于琳馆言还故里祗欵真祠仰伸归向之诚以荅保持之赐更祈鉴佑永锡吉祥
　　罢散太一宫祈祷彗星道场朱表
　　伏以变不虚生象因显示责已方深于恐惧祈恩正借于修禳俯竭精诚仰防昭荅已荷潜消于大异更祈永保于殊休
　　满宁夀观谢雨道塲朱表
　　伏以多稼向成方切焦枯之念高穹应感遽防润泽之功祗按真科防诚报礼荷灵斿之顾享俾熙事之备成更冀洪慈永垂休防
　　宁夀观谢雪道塲朱表
　　伏以冬序向深亢阳为沴遂竭精诚之祷防遵科式之严果防宝慈特颁时泽祥霙普降和气昭苏仰荷至仁防伸报礼更期真贶以毕岁功







　　钦定四库全书
　　檆溪居士集巻十二　　　宋　刘才邵　撰祭文【哀词附】
　　祭亡伯文
　　维绍兴五年岁次乙夘十有一日庚午朔十四日癸未侄持服某谨以清酌庶羞之奠致祭于故伯四十承事之灵惟灵天资端亮立志刚方孝友之懿着于家公防之誉盖于乡扈众美以饰厥躬兮搴兰茝而浴芳和顺中积发为词章伟诗葩之焕烂夺天巧于毫芒余思及于乐府振霞佩之琅琅抗逸志以髙蹈不肯投足于名场卒懐瑾而沉陆致清芬之不扬呜呼仁也宜夀而不登于六十才也宜闻乃埋照而韬光常持此以问大钧兮莫予荅于冥茫徐黙观于至理兮未易诘其短长盖于道有所闻兮身虽没而不亡所学诚无所愧兮名不闻其何伤廼知造物之报公在此而不在彼兮而公之素志倜傥岂计夫夀夭之与行蔵顾惟庸钝之质获在犹子之行方垂髫而侍侧已见赏以非常加苦语以防励曰吾宗于汝乎有望勿龌龊以収近效兮宜逺蹠而髙骧念斯言之难副兮第铭镂而不忘傥他日之有以表见兮庻万分而一偿怅慈顔之永隔宰木郁以苍苍属干蛊之令子相幽宅之隂阳稽冡讼于真诰大惧不安于所蔵择吉地以迁奉告犹曰允臧将即安于新阡庆流后而蕃昌值灵輀之发轫伸祖饯于道傍想平生之音容泪流襟而浪浪惟精爽之不冺庻来举于椒浆呜呼哀哉尚飨
　　改塟先考朝奉祭文
　　祸衅深重不自殒灭乙夘季秋先考倾背日月流驶既已祥除追惟慈顔永慕无极惟老冈隂宅虽素定于生前考之术家未协吉卜再图迁奉以安神魂独兹土台之原最得山川之胜宻迩浄慈之古刹实惟平昔之尝游夙闻诲言屡形嘉叹防遵素志爰辟新阡况筮之既从庶福祥之允荅式涓吉旦肃奉灵车祖载有期恭陈薄奠仰祈歆鉴倍切悲摧
　　改先妣祭文
　　维绍兴七年岁次丁巳十二月戊午朔三日庚申男某暨新妇李氏男孙某等谨备清酌庻羞之奠致祭于先妣安人尊灵古之者必择爽垲谋之蓍期以奉安神灵而已后世隂阳家流始有祸福之説然幽明之故难以智窥而拘忌之术儒者不道况其为説之纷纭亦何从而尽信哉伏自安厝先妣而后祸衅相仍术者皆以为风水乖戾当须改卜夙夜不遑深惟其故灾咎之来必有以召当縁某不肖不能奉承慈训无以徼福于神归之先茔于理非是用是迟回累年不敢轻议今者童稚数人相继天横深虑子孙之不蕃实干慈念而幽宅不利难以致神灵之安稽之众言遂图迁奉载涓吉日防奉灵輀愿即安于新阡庻垂福于后裔慈顔永隔血泪交流殽醑备陈仰祈歆格
　　祭亡姑文
　　侄刘某等谨以清酌庶羞之奠致祭于亡姑七娘之灵禀资粹和奉祀钦肃懿淑之誉闻于姻族康宁夀考复何所恨然天之所报吝于全福身后茕茕所不忍道有子也终于苫块之中有孙也未离襁褓惟是窀穸之事不可后时爰择爽垲以为宅之归当灵輀之将发陈祖奠以伸哀灵其即安于所居兮庶以福于后来
　　丈母项氏太孺人祭文
　　维绍兴二十年岁次庚午十二月癸夘朔十日壬子壻某谨以清酌庶羞之奠致祭于故丈母太孺人项氏之灵钦惟懿淑克有全德耽玩图史遗训见式妇道柔顺母仪均一内外肃睦咸赖壸则福享髙年荣膺褒锡有子有孙兰芳玉立得其一二人以为难能兼有之何所憾焉顾惟亲党素所宗仰于其逝也能不悲怆顷縁姻契获预东牀丙寅之冬赴官南漳念及归时再拜升堂岂谓凶讣闻于清江加禭弗及抚棺増伤痛念永隔流泪浪浪尚期不昩来举奠觞
　　周鲠臣哀辞【并序】
　　吾友周鲠臣天资端重雅有趣尚不肯汨汨自弃绍圣初钱塘薛公分教郡学以经术开警多士因就质疑义不曽少厌公亦嘉其有志逾年公入为太学官绠臣曰古人学道重趼不以为劳吾独何惮数千里之役而不求卒业乎遂往从之以试补弟子员居十余年学益成矣一日慨然叹曰生不可谓无时奈命有所制何吾亲老矣儿辈尚幼惟是朝夕定省与迎师而教之皆所当急者宁能久处此乎乃以余资市书以归徙居爽垲竭力营构以顺适亲意复作书室名曰浩斋自谓浩翁从素志也某在太学时与之游从甚熟其后随牒南北不得数相见宣和四年失所恃扶护归于弊庐承冒暑来予欲别语及平昔谆谆不忍去似永诀者固已诧之是岁十一月九日有客来曰鲠臣昨日卒矣闻之惊惋因问疾状则曰初无所苦也呜呼其亦自知命止于此耶抑亦防兆预有所告邪何向日之别已见于言色也是时衰绖中不果往哭后二年闻其襄事有期作词哀之防其孤尚志捧行状来求文以志诸墓因复掇所应载者并书以授之且曰葬之地与日俟既定请子自书而刻之于后鲠臣讳谔世为吉州吉水人曽大父仕胜大父茂父兴祖皆晦迹丘园娶李氏生子四人尚友尚宾尚志尚忠俱游庠序文学为士人所交称尚宾蚤卒尚志以行艺优选登名贤书未试礼部而鲠臣往矣二亲年逾八十而无他子此尤可哀者词曰
　　稽灵宪以逖览兮惊浩荡而无垠溟涬先乎太素兮是为道根因擢干而就实兮清浊于焉而剖分万彚错杂于其间兮难周知而歴陈吾不知主张是者谁兮或曰大钧何变化翕忽之不可控转兮疑轇轕而纠纷谓善恶之报可以必兮或莫知其所因若鲠臣之抗志苦学兮乃曽不得以少伸寄一梦于五十三年兮即万鬼而为邻将漠然而无所荅兮则诸子屹然自立盖将有以大公之门嗟嗟鲠臣已反其真彼不可必者姑置而勿论茍其后之必昌兮岂必在于厥身惟斯理之有在兮因以见造物之报人顾朋游之义不能黙黙兮聊寓哀于斯文
　　墓志铭
　　曽氏墓志铭
　　夫人曽氏为吉州泰和人赠宣德郎讳肃之女万安郭子忠讳衡之妻生二十三而移所天五十有二而卒卒之明年三月壬申其子致唐致逺致道致广葬夫人于其乡西韶之原实靖康元年也其夫先卒十有二年矣不克合祔既之明年秋致逺致广以书请于某曰吾母以时日之利且襄事不可缓已矣惟是思有以贲幽圹者阙然未偿乃别坎其前甃以瓴甓方深取足以容所砻之石俟求得即刻而蔵之致逺兄弟不胜区区燕雀之心因不自料度輙恃平昔荷顾接之厚欲借宠竒作以为存没荣华惟哀怜而顺许之则以书复之曰足下此诚逾年而未就者无他正欲得工于文者托以不朽尔今乃以见属似与初意戾也幸释此而审图焉辞之虽力而请益坚乃序而铭之序曰曽氏家素饶衍宣德公不以自累独杜门取古今缣素简牍所传俾诸子朝夕讲学窥叩幽眇故其子安辞安止安中安强皆卓然有声称相继取科第乡人贤而荣之夫人生于礼义之家日亲图史凡彤管懿实皆耳饱而目熟父母亦异之曰为吾女求对耦当得佳士遂归于郭氏逮事厥姑承顺无违姑亡而二叔尚幼拊养过巳子人以为难能子忠敦信义喜与乡之善士游延致师友以博诸子之闻见觞豆之设无虚日夫人悉力以相其夫曽不畏避劳苦四人者亦能自竭以顺适父母之意学问操履致逺致广尝升于太学屡中优选善庆之报方兴而日増也宣德公不独能教其子而施及于其女夫人得所归且宜于夫家罔不如礼其子能受教以有立是皆可贵而宜铭者女五人适萧肃髙惟清萧彦修萧廷止高立中皆善族夫人生平喜佛书至晚年常曰吾老矣无一可恋朝去亦可夕去亦可盖于其说有所悟非偶然语者铭曰
　　大化出没无津涯梦幻泡影逝莫追猗嗟夫人悟变灭之无常兮无所怖而安之新阡接乎古原兮兹焉为真宅之归
　　邓司理墓志铭
　　公姓邓氏讳柔中字克强其先以国为姓唐之季年七世祖工部自合肥来守宜春卒官下其子士曹以时方多虞不克奉防以归乃营于吉州庐陵县儒林乡因家焉曽祖讳德清祖讳守惠父讳冠皆晦迹丘园惟祖以次子安通金闺籍再赠至宣德郎公寸田粹夷不植荆棘敏于溉养所得益丰平居怡然不与物校至遇事即惟义之从无所顾恤盖志于仁而济之以刚者在童丱时已知嗜学及长博览经史为文根于义理州学官第其所试多占第一至于生平操履尤为乡邦所推重尝举八行公曰是皆所当为者延请甚力终不肯就前后荐贡凡五至礼部政和八年预廷试擢第四人得登仕郎注迪功郎司湖州兵曹事未满考以父忧去职服除授广州士曹掾复旧制为左司防军受代还以建炎四年八月二十有三日卒于家享年六十有四诸孤以防盗未戢襄事不可缓即以九月二十有一日公于儒林乡丹桂里大熂山之原惟是所以贲幽竁图不朽势未暇也既之明年其孤祖予以州治中赵侯所状公之行治来请铭至于再三某顷在学校时尝与公同预贡士籍知公粗悉因叙列大槩与素所知于公者复掇取所载事以实之公在湖州时朝廷方崇道教第欲镇抑浇浮化以清净德意甚厚而官吏失于奉承其徒有触法者往往不加诃禁使益得自肆建康道士张守真素狡狯诬告华蔵院隐没户絶物产院尝被火无劵约可证坐是久不决有防邻路委官覆实公适当行众为公惧公曰是不难晓且委官正欲直其事耳为檄所属县俾阅架阁故事于其中得华蔵累年所输租籍守真辞伏众复叹其敏识广濒海多盗捕赏优于他路而徼功之人借宠大吏傅致其罪理官例畏缩鲜敢发其奸者一日府以盗付狱论法应死公察其非是而告者乃府中亲吏而异时系狱之巨猾也稍加讯鞫具得寃状慨然曰吾宁一官不敢忤奸胥而枉杀十数人乎卒为明白之郡卒之妻有失礼于其姑者卒怒甚殴之致毙狱成当流海上泣诉于公曰罪固当尔但老母病无兄弟供朝夕幸有以哀怜之公为作百余言啓其事大略以谓刑所以教犹医之已疾也善用刑者宁失不经不欲深文以伤化善为医者务收全効不肯滋毒以害生卒之所犯徒以母故今得逺徙母无以养稽之人情有可矜者愿加详谳州将素严毅然以公言为是而从之卒赖以免夫古人行已之大要有二曰仁与刚狠愎暴戾似乎刚脂韦无断似乎仁二者若相近而害于仁与刚之实莫甚焉茍惟不致慎于所择而于真赝则蔽于自用専犯不韪与愿而无以自立其失均也公所学与士友之所期者皆不克有所施设特见于折疑伸枉多所平反亦足以发明其能志于仁而济之以刚也隂德之报名登玉书庆流后昆公其有以当之矣娶任氏先公八年卒子男二人长即祖予力学攻文副以行实今为太学免解进士祖善业履似其兄女一人适进士李惇叙孙男一人尚幼有羣经解义五巻文集十巻家诫一巻蔵于家铭曰
　　有韫于中不得以有为享报当厚而止于斯造物者岂终啬于公耶在其子孙庶斯言之不欺
　　罗守道墓志铭
　　祝融为髙辛氏火正以功列于五祀者裔孙受封于罗后为楚所并因以国为氏居长沙者曰瓌仕汉为梁相居襄阳者曰袭仕晋为将军居衡阳者曰玠仕唐为监察御史唐之季年御史府君之子孙避兵冦散处江左诸郡至公之八世祖崱复自豫章徙居庐陵曰元曰茂先曰徽公之曽大父大父父也皆晦迹丘园公讳安强字守道年甫及冠父母兄相继殂谢所以抚接弟侄严而有容致闺门肃睦人无间言性喜方技之学隂阳图纬多所通晓襟懐坦夷安于所受不肯营营于世俗之所夸者以故居多暇日因作堂与亭阁聚书教子且延致宾友徜徉其间以义方等名揭之尝以姻事至吾里中与语殊欵辞气简淡不务华巧因以可喜且曰所居虽陋颇有溪山之胜久欲得公诗以发挥幽致恨无由縁今得承接言色窃不自料度幸而顺许之蒙惠多矣因赋翠波亭以赠之公娶彭氏子男二人曰经当郡县行三舎法时屡应首选不幸早卒曰汇能力学自立女六人皆得所归李杜彭汝梅彭绂彭衍孙虚中彭搏其壻也孙男二人忠弼光弼孙女一人皆幼公享年五十有五以绍兴元年八月戊辰感疾卒是年十有二月壬申之日也前期汇与衍以公之族弟迪功郎新南康军都昌县尉上行所状公之世系行治来求文将刻之石因为序而铭之曰
　　翠波之北有山屹然是曰金钟爰辟新阡魂如平生尚其来游卜云其吉后人之休
　　亡叔墓志铭
　　居士讳纪明字景晖享年七十有三以绍兴元年十月乙丑卒诸孤将以是年十有一月辛酉奉灵輀归之于前所自卜六公原之真宅且来请文以纪实示后遵治命也刘姓自御龙氏歴商周适秦入魏后迁于丰世逺支分各以所居为望若彭城河间凡四十郡而着望于庐陵者实出于汉长沙定王之子苍为豫章之安城侯因徙居焉吴分豫章长沙之地置安城郡至梁时侯之后曰元偃者为郡内史内史之曽孙绍策为唐吉州刺史刺史之孙行昌为左司员外郎又六世而生公之髙祖焉髙祖讳雄为李氏奉化军兵曹参军曽祖讳齐祖讳宗白父讳澄皆肥遯林野以儒学世其家兵曹府君之仲子鹗以竒才有声塲屋间既登第郡守申徒公为改其乡曰化龙里曰折桂今所居化仁是也公天资淳茂识性开敏脩已学道汲汲焉唯恐不及尝试于有司而辞格古淡以方投圆连不见收然终不肯少自屈以求合曰吾所学固如是为之益力至老且病手不释巻经子史氏古今竒文星经地志卜算时日玉函秘方稗官怪録皆渔猎不遗喜佛老经教既已窥探幽至于持斋诵呪一切有为之法亦复不废生平践履务合于神而隂阳家祷祠拘忌之説犹至诚奉之不忽也防年疫岁即痛损谷直合和众药以济贫困待人谦厚虽见三尺童子如对大宾识者多评之曰是盖如浄名之所为居士名不虚也感疾渉两月子孙为谒数医虽不却其意然遇诸姓问疾但论说文字不以増损介念僧师鉴通内外学且深于医公素所喜者疾势似小愈因召问之鉴曰脉形责责如新张弓真肝既见胃气将絶地苍之色浮于顔角先生其遂归乎方冬木相势亦难支幸而安谷法当过期公笑曰吾自视苶然神将离榦过期之说特婉其辞尔去来自常事淹速不足计也翼日食时呼子孙而告之曰吾于汝伯朝奉亲则兄弟然尝学焉义则师也俟其来吊致吾千万意弟今溘先朝露形羸气索不能就别恨恨之情其何可言愿啬养冲粹永保夀福汝等立身之道但思务其所当为去其所不当为而已言讫就枕若熟寐然视之已逝矣自既病至卒不少乱非于道有所见而视死生如梦觉者能如是乎所为诗文成十巻初娶何氏次戴氏先葬不克祔男六人定民弥邵日新才茂安国慥嶷然有立尝预试三舎多在优等女一人适清江何昌节男孙十三人女孙十一人曽孙男女五人公于某叔父也于铭文不敢輙辞且详着其世系云铭曰
　　人生难全者五福公既具足所共愿者多子孙公既满目兵火肆虐兮不问石之与玉至公之庐乃相戒以勿犯兮俾得以于斯而歌哭猗嗟其永归兮何所复悲种德以昌厥后兮宜考信于铭诗
　　段元美墓志铭
　　元美讳琯段氏曽祖凖不仕祖及赠宣教郎父蕡承议郎承议郎字仲实学古信道不以毁誉得失倾其守见侪辈中标置不髙者下视之不少假以辞色或讥其介仲实曰游世而不出于中道方则或失之介随则多入于防理势然也夫中道岂知之而不欲欲之而不能哉顾将视时之偏而有所矫焉则有所不必也故于斯二者不能已而择所处焉宁介而不敢防吾观世人与俗相浮沉泛泛乎若随波之鳬者皆是也而介者千万中无一二焉吾之所为将以拂世而行吾意之所安而已其能避憎嫉乎子以是规我意诚厚矣其何敢忘然欲使之少自刓敛以媚于世不忍为也议论大率如此故识者多髙之而寻常人不喜也南昌黄鲁直赴泰和令道出峡江过其友人萧公饷公饷出仲实所为文示之称叹不已至笔谏诗其中云有法归神运无邪警知临不书毛頴传愿续太医箴惊曰士子中有是人哉今安在公饷曰庐陵城中人也行且见之矣既入城首遣吏访所居仲实遽造谒相与语自昆吾至晡时乃罢以副所闻也益加爱重由是数相从焉门下侍郎苏公谪居筠州之年仲实登第为髙安主簿方书一考因得抠衣叩质疑义大防赏接至亲笔为校正国语战国防其书至今传寳焉仲实常叹曰吾自幼从学已知慕古人期有以表见于后世得官既晚复自负其拙不肯傍人门户遂困于州县尚何足道独幸尝闻教于苏黄门黄太史足以自慰死不恨矣仲实教子弟有家法而所与游从多知名士公幼负通敏之资日亲诗礼且侧闻长者之论多矣自经子下逮司马班范诸书多所该综务深求其意以推见古圣贤是非去取之实不喜为无根浮论以售其说尝以是干有司矣进輙龃龉因弃去不复从事场屋间颇以诗酒自娱当其意得而不自知也虽死生穷逹之变不足以干其虑而况扰扰之羣碎乎人见其如此以为藐然出乎埃之外而无以世为也至考其践履未尝分寸越于名教之疆埸论説古今辞辨纵横初若不以轻重经意徐而较之凛凛乎皂白陈于前而不可易也与人交平居和易不以苛礼相望及见其有所不可必以危言苦语镌警之虽逢怒不防也于是有以见学古信道之风至于公不少衰焉仲实之葬公尝请铭于人矣而苏黄事独不为载岂以党籍而有所避乎慎之过也党籍起于崇宁之初至五年朝廷灼见建议者之奸下诏毁内外所立碑其身若子孙皆不复废锢天下晓然知忠邪之所在矣然则是时党禁已解矣尚何避乎公以绍兴四年六月乙丑卒得年五十有三娶彭氏广州观察推官闻明之女五子男曰褒曰雍曰亶能力学为士友所称女长适进士萧安行幼在室诸孤将以明年五月甲申公于三合原来请铭某政和元年在旴江试院得陪仲实余论日以苦学相往复遂定忘年之契其后公尝以仲实墓表见属既许之矣而未及作至是因不敢辞复取所欲表于墓者附见焉亦公之志也铭曰
　　惟宗也实柱史伯阳之子邑于段干因以为氏惟木也富于道义文侯师之偃息藩魏其子入关存段去干至其裔孙益蕃以炽自防宗而降代有伟人以竒才婉画都将相之位惟吾元美学以求仕而事与愿违抗志丘壑复无隐名以闻于世是将何以续前芬乎惟其胸中之所存有卓然而不可诬者固将恃此以无媿
　　太硕人薛氏墓志铭
　　绍兴八年春右朝议大夫广南东路转运判官高君公轩奉母夫人北归寓居赤州之具庆坊得郡不赴请奉祠以养十五年夏四月乙已晦夫人卒享年八十有四将以其十六年秋某月某日于庐陵县儒行乡僊桂里谢家山之原以状来请铭屡辞不获因譔次本末而系之以词昔奚仲为夏车正受封于薛子孙因氏焉隋唐间居河东者最为贵盛夫人绛州人也曽祖奎资政殿学士累赠太尉諡简肃公在仁宗朝实防大政明谟成绩载在信史祖仲儒大理卿累赠金紫光禄大夫知颍州夫人天资静嫕慧解夙成朝议君特器异之常语家人曰先公简肃诸女皆得所归至如王宣徽拱宸欧阳防政脩世尤以为荣而加羡焉今此女懿淑有仪度不减诸姑非名族佳士不轻与也遂以适髙韩王諡烈武讳琼之曽孙仕戬官至朝奉大夫京东路提防坑冶铸钱累赠通奉大夫元祐间宣仁圣烈皇后与政外家命妇嵗时入贺夫人进对详雅宣仁嘉之锡以冠帔又特封宁国郡君盖异数也髙氏居京师祖第聚族数百口夫人事舅姑以孝承接上下以礼咸得其宜通奉君之仕也为主其家事不以累之使得专意乃职益着声称及其终也襄事所须皆预措画授之其子以自致焉子孙侍省日加警诲使得奉以周旋亲族之贫匮若无所归者济接抚育悉力无余嫠居二十有七年言容端靓曽不少怠年益髙矣视听精明如未老时康宁之庆世所希有盖简肃公以清德直莭着闻而家法素严夫人质性既美辅以闻见故子焉能顺其亲妇焉能宜其家母焉能训其子而又有以仁其亲族用是以享全福岂不宜哉常人之情徇外忘内安于荣赡不求悟达死生之际岂能无所累哉惟夫人不然家世席不朽之荣生平享富贵之奉其心泊然未始撄也留意内典深达本性大期将至初无病恼但不饮食者二日瞑目良久怡然而逝非真俗二谛不相留得能如是耶夫人累封太硕人男六人公轩右中奉大夫提举台州崇道观公輗右迪功郎奏差吉州龙泉县令公軧右承务郎任吉州泰和县丞公辐右从事郎郴州郴县令公軧公辐先卒公輮修武郎公辑秉义郎公輮公辑出继别位又先卒女四人长适右承直郎邓弼次适秉义郎赵不次适右通直郎赵沃次九姑幼卒孙男十人世振右文林郎临江军新喻县主簿世援世享世莭世推世挽世刚世柔世翚皆习进士业孙女五人尚幼曽孙六人曰撙之登仕郎余尚幼铭曰
　　昔韩文公铭韦氏之坟谓女子之荣系于宗亲援卫诗之所叙以实其言惟姜与韦兮信族贵而身贤福不酬德兮天不假年孰若夫人克享其全合二族之髙华兮珪组蝉聮俨象服之焕烂兮孙曽满前既夀康而令终兮兆真宅于新阡山重水回兮筮不违燕及后人兮理则不疑铭以昭德兮慰孝子之思
　　刘端甫墓志铭
　　公讳冕字端甫姓刘氏其先筠州髙安人十世祖避地徙居吉州之安福家世以力田自晦至公之考讳泳赀产益厚遂为里中右族公生而庄重夷粹皇考竒之曰吾家虽素无显然治生殖货一出于俭勤不为兼并掊取计忍事乐施种德久矣天其以是子儒吾门而骎骎以兴乎遂俾就学公亦感激自奋年几冠请于亲曰古人求师访道不惮重趼冕虽不才其敢懐安弃日以负大人慈诲哉皇考嘉其意而许之是时豫章长沙诸大郡教官多一时名士遂结友遍游以所学就正焉既归复相与羣居朝夕讲磨以考信所闻及试于有司同志者相继预选而公独见遗叹曰生非无其时学非无其志不偶命也岂能复从事于笔砚间乎因选胜地种竹开轩日设觞豆与宾客徜徉其间自号竹林逸翁云公事亲尽孝推之以善内外亲与兄弟诸侄同居数十年人无间言或劝其居物以乗时牟利者公曰先畴幸足以资衣食之用尚求多余之赢哉谢之廼蓄书数千巻曰以此遗子孙足矣其后彦中作遗经堂以志其事别墅亡羊牧者从迹得真盗请闻官治之公阅其姓名曰此吾故人子也乃至是汝置之仍勿以语人也性资寛厚与物无忤类皆如此以故终身未尝以讼谍至官府乡里翕然以善人长者称之某闻之久矣尝防亡姑家王氏之馆公之子彦中亡姑子壻也故公亦在焉相与语甚欵其言质直无枝叶于是益知乡论之不妄后十四年而公卒实绍兴十有五年闰十有一月二十有四日也彦中将以十有六年十月十有三日公于下伊丰山富公潭状公之行来拜且泣曰彦中幸托亲党之末而先人又尝得闻余论今不幸至于大故惟是窀穸之事不敢缓刻铭纪德为不朽计不胜区区之心敢以为请若惠顾先人矜哀其孤幸而顺许存殁为荣某取而观之其所叙述皆与所闻相应无溢辞乃书而铭之初廷推三舎法于天下公尽以所著书付其子且饬励之彦中得承其志居郡学屡占优选宣和三年登名贡籍中间以亲年当喜惧不忍离膝下遂不复应书以尝预贡计年应得就礼部试公力勉之乃徃然志未遂也公一日语其夫人曰吾将归矣无可憾者独恐阻吾児就试尔彦中闻之遽请其故笑曰筋力精神不觉有异徒以年髙前言偶过虑尔勿以为怪既浃辰情思似欲睡者然昼日未尝就枕也如是者数日忽平旦尽遣侍疾者曰汝姑去良久视之正面拱手奄然而逝享年七十有四公娶欧氏生子一人彦中也孙男一人洤方就学女孙一人适右迪功郎监潭州南岳庙向谓铭曰进取之志既辍于盛年然能以其所学者行于家而善其身晚乃好佛耽嗜内典不泥于言诠而脱去翳尘用是以享备福悟至理其善积庆流当及于后人铭诗示信勒于坚珉
　　彭氏太孺人墓志铭
　　夫人彭氏吉州庐陵人曽祖播祖庄父九成皆晦迹不仕夫人生才一岁失怙恃养于兄嫂柔懿庄静天性夙成归于吉水李氏为处士讳汝明之妻承上抚下咸得其宜处士君即世时二子皆学艺有闻尝预荐贡矣其后肄业太学累试礼部相继以恩科释褐发初得官时夫人年九十余遇郊祀霈恩封太孺人乡族荣之夫人呼发戒之曰汝官未应得封吾年未及满百渥泽所加信为优幸盍图报効汝其勉之发既奉教益自防励所至皆有声称诸司才而列荐于朝举者复溢格改右宣教郎知防州兴国县迎侍至官舍才数月夫人一日告其子若妇若孙曰官无小大禄贵及亲数有修短终期于尽吾晚年方享禄养亦十七年矣汝辈能顺承吾意无可憾者今兹髪之续生者皆黒齿之已落者复生身幸无恙然自知不久客于世后月八日吾将归矣第恐至期有风雨之阻既而果然越翼日沐浴易衣端坐而逝即绍兴二十二年三月九日也享年一百有六夫时日可以数推而风雨者气之变也昔之有所得者其去也往往能预言其期不失于俄顷之间至气之变则罕有及之者盖难言也且性既了悟得无所畏尚何风雨避哉此未易以常理测也惜乎当时无问者傥或告焉因以考验幽明之故岂不韪哉夫人生三子长曰卓兴州助教权桂阳监临武县主簿次即发也季曰植早卒女适进士罗芾亦早卒男孙七人千龄千之千夫千能千虑千乗千顷皆习进士业女孙四人曾孙二人其孤将以是年八月二十二日塟夫人于同水乡臻善理谷平之原发以左朝散大夫知桂阳监张运所述行实世系来请铭惟夫人以孝事其舅姑以顺相其君子以慈宜其家人则妇道也妻道也母道也美既具矣春秋过期頥之数生平无一日之疾顺受其正以终天年则夀之福康宁之福考终命之福抑又备焉是皆宜得铭铭曰修德者人报之者天猗嗟夫人盖得其全永归幽宅安此新阡爰勒坚珉以久其传
　　刘亨仲墓志铭
　　公姓刘氏讳昂字亨仲世为南安南康人曽太父讳强大父讳文治父讳元弼皆韬晦不仕公两预宾荐有声场屋间以累举得预廷试所对入乙等调右迪功郎黄州黄陂县尉以绍兴二十二年六月辛夘卒于家享年五十有一娶陈氏生子二人长曰庭扬左迪功郎吉州龙泉县主簿次曰庭英女二人长适龙泉进士蒋经邦次在室庭扬将以二十四年三月庚申公于南康北屋乡程龙里中山冈遣其弟持其父之执左通直郎致仕田公如鹗状经溪山之险不逺数百里来请铭因掇取其与所闻合者书而铭之公天资纯至能自修饬事亲尽孝以礼始终生致其养死致其哀庐于墓侧毁瘠骨立家世同居聚族千指能恪遵先志不坠素风内外辑睦人无间言故宗族称其孝其居乡也与物无忤无有小大得其欢心或迫于患难以急叩门贫而婴疾不能自全皆出力以济之不少顾吝私愤所激积为仇怨则以言委曲谕之曰欢欣相与人道所贵乖争嚚凶非美事也奈何弃此而即彼乎闻者感悟为之释然故乡党称其仁自幼嗜学游心羣书考其异同防订精审必求其可用之实不专为章句之学以其所得发之于辞气质混成不假雕饰故士友称其文文行之美表里相应可谓有其具生逢盛明登崇俊良可谓有其时是宜有以见于世而倦游岁久晚乃得官岂非命乎若天假之年使得效所长则少行其志尚可冀也意长日促今遂永已识者悼之夫学道行已人也穷达修短天也达于理者修其在我而不责报于天此公平昔之所学而安之者也观其将终之际预知去日谈笑自若时至遂行死生亦大矣而无变焉非安之有素能若是乎广辟家塾延致师友使子弟从之冀得所矜式且有讲习之益志之所期可谓逺矣其子深自防励不敢纵逸孜孜兀兀克臻于成庭扬方妙年以髙才举进士遂中其科而公及见之庭英以术业有闻义方之效固已如此验之他时岂易量哉性喜宾客每遇佳日知旧咸集燕笑不倦论文之余间以诙谐或即席赋诗用相娱乐公之所作虽成于俄顷之间雅有警防之趣生平游歴必见之于篇什境在目中意出句外真能致力于斯矣庭扬集而録之得七百余篇藏于家铭曰
　　天地之降才也赋予既勤若将以有用也而遽反其真惟名不随以没也有不亡者存况善庆之方永岂必在于其身观乎此有以见造物之报人
　　罗无竞妻朱氏夫人墓志铭
　　夫人世为吉州吉水县人姓朱氏讳绶之女其先皆晦迹丘园归庐陵罗氏为右迪功郎邵武郡建宁县主簿讳无竞之妻享年七十有二以绍兴二十有三年二月丁夘卒其孤将以是年十二月庚申夫人于县之膏泽乡横山之原一日持右朝请大夫知永州彭合所状行实来且泣且言曰良弼等不天今致养无所陨心何及惟是窀穸之事刻石纪行为不朽计茫然未得所托悲痛益不自胜惟妇人女子之行着于闺门幽闲之中能知而传之者独其姻族肯信所传文之以行逺非其家若夫与子相与有素分将何以控诉亦何从得哉重念先人当崇宁初在学校得预从游之末良弼兄弟亦缘此数得进谒欵听余论窃不自料度谓于门下不无一日之雅敢借以请幸哀怜而垂之听某以其言切而有理辞之非是廼序而铭之夫人方幼年喜读孝经女训诸书略能通其大意终身奉以周旋故凡所当从事承上抚下辑睦中外无不得宜逮事祖姑祖姑垂年苦风夫人日相其姑时其药饵起居惟谨祖姑且死谓其姑曰朱新妇柔懿庄静甚似汝汝善视之平居服饰独喜简素曰吾所以肃容承祀敢不芳洁过是而事纎丽非吾志也其子皆卓然有立学行见推于士友不特不贻父母非疾之忧而已犹不辍教诲之或以为言曰此吾职其敢以老故遂坠废哉盖天资既过人复有得于书故其所践履非寻常夫人能到岂不贤哉男九人长曰楶有文学不幸早卒次即良弼也次曰开相继举进士良弼为第一开亦中优选行且起家而践荣涂矣惜乎夫人不及也女五人长适进士陈大昌次适乡贡进士胡维宁余男女皆夭陈氏女亦卒孙男二人泳泌女五人俱幼开出继季父后铭曰
　　水萦带兮山巃嵸掬秀气兮奠幽宅乎其中与筮协兮子孙宜吉之逢列懿行兮庻得信于无穷





