　　钦定四库全书　　　　　集部二
　　储光羲诗集　　　　　　别集类一【唐】
　　提要
　　【臣】等谨案储光羲诗集五巻陈振孙书録解题载储光羲诗五巻唐监察御史鲁国储光羲撰与崔国辅綦母潜皆同年进士天宝末任伪官贬死唐书艺文志储光羲政论下注曰兖州人开元进士第又诏中书试文章厯监察御史安禄山反陷贼自归与振孙所叙爵里同而任伪官事已小异又包融集条下注曰融与储光羲皆延陵人与丁仙芝等十八人皆有诗名殷璠彚次其诗为丹阳集者则并其里籍亦异自相矛盾莫之详也唐志载其集七十巻是集前有顾况序亦称所着文篇赋论七十巻辛文房唐才子传称其又有九经分疏义二十巻与所作政论十五巻并传今皆散佚存者惟此诗五巻耳其诗源出陶潜质朴之中有古雅之味位置于王维孟浩然间殆无愧色殷璠河岳英灵集称其削尽常言得浩然之气非溢美也乾隆四十三年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀









　　储光羲诗集原序
　　圣人贤人皆钟运而生述圣贤之意亦钟运盛衰矣开元十四年严黄门知考鲁国储公进士髙第与崔国辅员外綦母潜著作同时其明年擢常建少府王龙标昌龄此数人者皆当时之秀而侍御声价隠隠轥轹诸子其文篇赋论凡七十巻虽无云雷之防意气相感而扶危急病绰有贤达之风挟身虏庭竟防危邦士生不融何以言命然窥其鸿洞窈防之气金石管磬之声如登瑶台而进玉府灵篇防宇景物寥映绿流翠草嘉禾瑞鸟不足称珍嗣息曰溶亦鳯毛骏骨恐坠先志泝洄千里泣拜告予云我先人与王右丞伯仲之权也相国缙云尝以序冠编次防缙云之谪亡焉后辈据文之士风流不接故小子获忝操简伏惧魂游无方嗤责造次茫茫古道不见来者岂以龙战害乎鹿门齐竽竞次燕石争宝呜呼薄游之士未跻一峯已伐其峻登阆风者乃知逦迤昏明掩豁将尽复通之若是乎顾况撰
　　钦定四库全书
　　唐储光羲诗集巻一
　　五言古诗
　　述韦昭应画犀牛
　　遐方献文犀万里随南金大邦柔逺人以之居山林食棘无秋冬絶流无浅深双角前崭崭三蹄下骎骎朝贤壮其容未能辨其音有我衰鸟郎新邑长鸣琴陛阁飞嘉声丘甸盈仁心闲居命国工作绘北堂隂耽耽若有神庶比来仪禽昔有舞天庭为君奏龙吟
　　献王威仪
　　入与眞主言有骑天马来但有华清宫不用神明台肃肃长自闲门静无人开
　　野田黄雀行
　　啧啧野田雀不知躯体防闲穿深丛里争食复争飞穷老一頽舍枣多桑树稀无枣犹可食无桑何以衣萧条空仓暮相引时来归斜路岂不捷渚田岂不肥水长路且坏恻恻与心违
　　樵父词
　　山北饶朽木山南多枯枝枯枝作采薪防室私自知诘朝砺斧寻视暮行歌归先雪隠薜荔迎暄卧茅茨清涧日濯足乔林时曝衣终年登险阻不复忧安危荡与神游莫知是与非
　　渔父词
　　泽鱼好鸣水溪鱼好上流渔梁不得意下渚潜垂钩乱荇时碍楫新芦复隠舟静言念终始安坐看沉浮素髪随风逺心与云游逆浪还极浦信潮下沧洲非为徇形役所乐在行休
　　牧童词
　　不言牧田逺不道牧陂深所念牛驯扰不乱牧童心圆笠覆我首长蓑披我襟方将忧暑雨亦以惧寒隂大牛隠层坂小牛穿近林同类相鼓舞触物成讴吟取乐须臾间宁闻声与音
　　采莲词
　　浅渚荇花繁深潭菱叶踈独往方自得耻邀淇上姝广江无术阡大泽絶方隅浪中海童语流下鲛人居春雁时隠舟新萍复满湖采采乗日暮不思贤与愚
　　采菱词
　　浊水菱叶肥清水菱叶鲜义不游浊水志士多苦言潮没具区薮潦深云梦田朝随北风去暮逐南风旋浦口多渔家相与邀我船饭稻以终日莼羮将永年方冬水物穷又欲休山樊尽室相随从所贵无忧患
　　射雉词
　　曝暄理新翳迎春射鸣雉原田遥一色臯陆旷千里遥闻吚喔声时见双飞起羃防踈蒿下毰毸深丛里顾敌已忘生争雄方决死仁心贵勇义岂能复伤此超遥下故墟迢逓囬髙畤大夫昔何苦取笑欢妻子
　　猛虎词
　　寒亦不忧雪饥亦不食人人肉岂不甘所恶伤明神太室为我宅孟门为我邻百兽为我膳五龙为我宾防马一何威浮江亦以仁彩章耀朝日爪牙雄武臣髙云逐气浮厚地随声震君能贾余勇日夕长相亲
　　渭桥北亭作
　　停车渭阳暮望望入秦京不见鹓鸾道如闻歌吹声乡魂渉江水客路指蒲城独有故楼月今来亭上明
　　述华清宫【五首】
　　上在蓬莱宫莫若居华清朝朝礼阁日日闻体轻大圣不私已精禋为羣氓
　　上出蓬莱时六龙俨齐首长道舒羽仪彤云映前后天声殷宇宙眞气到林薮
　　昔在轩辕朝五城十二楼今我神泉宫独在骊山陬羣方趋顺动百辟随天游
　　正月开阳和通门缉元化穆穆睟容归岂为明灯夜髙山大风起肃肃随龙驾
　　上林神君宫此地即明庭山开鸿蒙色天转招揺星三雪报大有孰谓非我灵
　　杂咏五首
　　石子松
　　盘石青岩下松生盘石中冬春无异色朝暮有清风五鬛何人采西山旧两童
　　架檐藤
　　得从轩墀下殊胜松柏林生枝逐架逺吐叶向门深何许答君子檐间朝暝隂
　　池边鹤
　　舞鹤傍池边水清毛羽鲜立如依岸雪飞似向池泉江海虽言旷无如君子前
　　钓鱼
　　垂钓绿湾春春深杏花乱潭清疑水浅荷动知鱼散日暮待情人维舟绿杨岸
　　幽人居
　　幽人下山径去去来青林滑处莓苔湿暗中萝薜深春朝烟雨散犹帯浮云隂
　　题太观
　　门外车马喧门里宫殿清行即翳若木坐即吹玉笙所喧既非我眞道其防防
　　至嵩阳观观即天皇故宫
　　眞人上清室乃在中峰前花雾生玉井霓裳画列仙念兹宫故宇多此地新泉松柏有清隂薜萝亦自妍一闻歩虚子又话逍遥篇忽若在云汉风中意泠然
　　贻韦链师
　　精思莫知日意静如空虚三鸟自来去九光遥巻舒新池近天井玉宇停云车余亦苦山路洗心祈道书
　　霁后贻马十二巽
　　髙天风雨散清气在园林况我夜初静当轩鸣绿琴云开北堂月庭满南山隂不见长裾者空歌游子吟
　　题陆山人楼
　　暮声杂初鴈夜色涵早秋独见海中月照君池上楼山云拂髙栋天汉入云流不惜朝光满其如千里游
　　献八舅东归
　　髙位莫能舍舍之世所贤云车游日华岂比龙楼前寝疾乃就枕情感唯灵仙帝鸿师道宗臣彭亦长年天书加羽服又许归东川镜水涵太清禹山朝上诚亡眞混沌玉立方婵娟素业作仙居子孙当自传门多松柏树箧有逍遥篇独往不可羣沧海成桑田
　　泛茅山东溪
　　清晨登仙峰峰逺行未极江海霁初景草木含新色而我任天和此时聊动息望乡白云里发棹清溪侧松柏生深山无心自贞直
　　吃茗粥作
　　当昼暑气盛鸟雀静不飞念君髙梧隂复解山中衣数片逺云度曽不蔽炎晖淹留膳茶粥共我饭蕨薇敝庐既不逺日暮徐徐归
　　游茅山【五首】
　　十年别乡县西去入皇州此意在观国不言空逺游九衢平若水利往来轻舟北洛反初路东江还故丘青山多秀木碧涧尽清流不见子桑扈当从方外求
　　二
　　世业传儒行行成非不荣其如怀独善况以闻长生家近华阳洞早年深此情巾车云路入理棹瑶溪行天地朝光满江山春色明王廷有轩冕此日方知轻
　　三
　　平生非作者望古怀清芬心以道为际行将时不羣兹山在人境灵贶久传闻逺势一峰幽近形千嶂分冬春有茂草朝暮多鲜云此去亦何极但言西日曛
　　四
　　昔贤居柱下今我去人间良以直心旷兼之外视闲垂纶非钓国好学异希顔落日豋髙屿悠然望逺山溪流碧水去云帯清隂还想见中林士岩扉长不闗
　　五
　　名岳徴仙事清都访道书山门入松柏天路涵空虚南极见朝爽西潭闻夜渔逺心尚云宿浪迹出林居为已存实际忘形同化初此行良已矣不乐复何如
　　述降圣观
　　一山尽天苑一峰开道宫道花飞羽卫天鸟游云空玉殿俯水春旗揺素风夹门小松柏覆井新梧桐自昔大仙下乃知元化功神皇作桂馆此意与天通
　　题眄上人禅居
　　眞王清净子燕居复行心结宇隣居邑寤言非逺寻丹青丈室满草树一庭深秀色冬发交枝白日隂江流映朱户山鸟鸣香林独住已寂寂安知浮与沉
　　过新丰道中
　　西下长乐坂东入新丰道雨多车马稀道上生秋草太隂蔽臯陆莫知晚与早雷杳冥冥川谷漫浩浩诏书植嘉木众言桃李好自愧无此容归从汉隂老
　　夜到洛口入黄河
　　河洲多青草朝暮增客愁客愁惜朝暮枉渚蹔停舟中宵大川静解防逐归流浦溆既清旷防洄非阻修登舻望落月击汰悲新秋倘遇乗槎客永言星汉游
　　使过弹筝峡作
　　鸟雀知天雪羣飞复羣鸣原田无遗粟日暮满空城达士忧世务鄙夫念王程晨过弹筝峡马足凌竞行双壁隠灵曜莫能知晦明皑皑坚氷白漫漫隂云平始信古人言苦节不可贞
　　泊舟贻潘少府
　　行子苦风潮维舟未能发宵分巻前幔卧视清秋月四泽蒹葭深中洲烟火絶苍苍水雾起落落疎星没所遇尽渔商与言多楚越其如念极浦又以思明哲常若千里余况之异乡别
　　仲夏入园中东陂
　　方塘深且广伊昔俯吾庐环岸垂绿栁盈泽发红蕖上延北原秀下属幽人居暑雨若混沌清明如空虚此乡多隠逸水陆见樵渔废赏亦何贵为欢良易摅且言重观国当此赋归欤
　　效古【二首】
　　晨登凉风台暮走邯郸道曜灵何赫烈四野无青草大军北集燕天子西居镐妇人役州县丁男事征讨老幼相别离哭泣无昏早稼穑既殄絶川泽复枯槁旷哉逺此忧冥冥商山皓
　　东风吹大河河水如倒流河洲尘沙起有若黄云浮頳霞烧广泽洪曜赫髙丘野老泣相语无地可防休翰林有客卿独负苍生忧中夜起踯躅思欲献厥谋君门峻且深踠足空夷犹
　　杂诗【二首】
　　混沌本无象末路多是非达士志寥廓所在能忘机畊凿时未至还山聊采薇虎豹对我蹲鸑鷟傍我飞仙人空中来谓我勿复归格泽为君驾虹蜺为君衣西游昆仑墟可与世人违
　　秋气肃天地太行髙崔嵬猨鼬清夜吟其声一何哀寂寞掩圭荜梦寐游蓬莱琪树逺亭亭玉堂云中开洪崖吹箫管玉女飘飖来雨师既洗道后路无纎埃鄙哉楚襄王独好阳云台
　　陆著作挽歌【五首】
　　世业江湖侧郊原休沐处独言五日归未道千秋去乡亭春水緑昌阁寒光暮昔为昼锦游今成逝川路
　　二
　　归路秦城下寒云惨平田故园沧海边緑栁覆平川送客异他日还舟殊昔年华亭有明月长向陇头悬
　　三
　　剑水千人石荆江万里流英英有君子才德满中州明道俟良佐惟贤初薄游山涯一朝尽寂寞夜台幽
　　四
　　金堂防令名仙掖居清位鸣玉朝双阙垂缨游两地朝夕既论思春秋仍书事何言鲁声伯忽下琼珠泪
　　五
　　令德弃人世明朝降宠章起居存有位著作没为郎寒水落南浦月华虚北堂松门一长想彷佛见清
　　山居贻裴十二迪
　　落叶满山砌苍烟埋竹扉逺怀青冥士书剑常相依霜卧眇兹地琴言纷已违衡阳今万里南雁将何归出径惜松引入舟怜钓矶西林有明月夜久空防防
　　秦中嵗晏马舍人宅宴集
　　冬暮久无乐西行至长安故人处东第清夜多新欢广庭竹隂静华池月色寒知音尽词客方见交情难





　　唐储光羲诗集巻一
　　钦定四库全书
　　唐储光羲诗集巻二
　　五言古诗
　　荐德公庙
　　神道本无已成化亦自然君居寥天上德在玉华泉眞游践玉豫永日迟云仙表防在营道明祀将祈年灵山俯新邑松上生彩烟岂知穆天子逺去瑶池边
　　上长史王公责躬
　　覆舟无伯夷覆居无仲尼自咎失明义宁由贝锦诗松柏日已坚桃李日以滋愿已独暗昧所居成蒺藜大贤荐时文丑妇用蛾眉惕惕愧不巳岂敢论其私方朔既有言子建亦有诗恻隠及先世析薪成自悲灵鸟酬德辉黄雀报仁慈若公庶伏罪此事安能迟
　　至岳寺即大通大照禅塔上温上人
　　秋山下映宫宫色宜朝阳迢逓在半岭叅差非一行燕息云满门出游花隠房二尊此成道禅宇遥相望鳯铎天中鸣岩梯松下长山墟响信鼓蘅薄生蕙香起灭一以雪往来亦诚亡悲哉门弟子要自知心长
　　终南幽居献苏侍郎三首时拜太祝未上
　　暮春天气和登岭望层城朝日悬清景巍峩宫殿明圣君常临朝达士复悬衡道近无艮足归来卧山楹灵堦曝仙书深室链金英春岩松柏秀晨路鹍鸡鸣羽化既有言无然悲不成
　　中歳尚防道始知将谷神抗防还南山水木自相亲深林开一道青嶂成四邻平明去采薇日入行刈薪云归万壑暗雪罢千岩春始看鸟来已见瑶华新寄言搴芳者无乃后时人
　　卜筑青岩里云萝四垂隂虚室若无人乔木自成林时有清风至侧闻樵采音鳯凰鸣南冈望望隔层岑既言山路逺复道溪流深偓佺空中游虬龙水间吟何当见轻翼为我达逺心
　　题应圣观
　　空中望小山山下见余雪皎皎河汉女在兹养真骨登门骇天书啓籥问仙诀池光揺水雾灯色连松月合塼起花台折草成玉节天鸡弄白羽王母垂髪北有上年宫一路在云霓上心方向道时复朝金阙
　　至闲居精舍呈正上人
　　太室三招提其趣皆不同不同非一趣况是天游宫双岭前夹门阁道复横空寳坊若花积宛转不可穷流泉自成池清松信饶风秋晏景气逈晶明丹素功近将隠者隣逺与西山通大师假惠照念以息防躬
　　酬綦母校书梦耶溪见赠之作
　　校文在仙掖每有沧洲心况以北下梦游清溪隂春防湖水漫夜入逥塘深往往防垂葛出舟望前林山人松下饭钓客芦中吟小隠何足贵长年固可寻还车首东道惠言若黄金以我采薇意传之天姥岑
　　田家即事
　　蒲叶日已长杏花日已滋老农要看此贵不违天时迎晨起饭牛双驾耕东菑蚯蚓土中出田乌随我飞羣合乱啄噪嗷嗷如道饥我心多恻隠顾此两伤悲拨食与田乌日暮空筐归亲戚更相诮我心终不移
　　同王十三维偶然作【十首】
　　仲夏日中时草木看欲焦田家惜工力把锄来东臯顾望浮云隂往往误伤苖归来悲困极兄嫂共相譊无钱可沽酒何以解劬劳夜深星汉明庭宇虚寥寥髙栁三五株可以独逍遥
　　北山种松柏南山种蒺藜出入虽同趣所向各有宜孔子贵仁义老氏好无为我心若虚空此心将安施蹔过伊阙间晼晚三伏时髙阁入云中芙蓉满清池要自非我室还望南山陲
　　野老本贫贱冒雨锄田一畦未及终树下髙枕眠荷蓧者谁子皤皤来息肩不复问乡墟相见但依然腹中无一物髙话羲皇年落日临层隅逍遥望晴川使妇提蚕筐呼儿榜渔船悠悠泛緑水去摘浦中莲莲花艳且美使我不能还
　　浮云在虚空随风复巻舒我心方处顺动作何忧虞但言婴世网不复得闲居迢递别东国超遥来西都见人乃恭敬曽不问贤愚虽若不能言中心亦难诬故乡满亲戚道逺情日疏偶欲陈此意复无南飞鳬
　　草木花叶生相与命为春当非草木意信是故时人静念恻羣物何由知至真狂歌问夫子夫子莫能陈凤凰飞且鸣容裔下天津清净无言语兹焉庶可亲
　　黄河流向东弱水流向西趍舎各有异造化安能齐妾本邯郸女生长在丛台既闻容见宠复想为妻刻画尚风流幸防君招擕逶迤歌舞座婉娈芙蓉闺日月方向除恩爱忽焉暌弃置谁复道但悲生不谐羡彼匹妇意偕老常同栖
　　日暮登春山山鲜云复轻逺近看春色踟蹰新月明仙人浮丘公对月时吹笙丹鸟飞熠熠苍蝇乱营营羣动汩吾真讹言伤我情安得如子晋与之游太清
　　耽耽铜鞮宫遥望长数里賔客无多少出入皆珠履朴儒亦何为辛苦读旧史不道无家舍效他养妻子冽冽冬暮衣裳无凖拟偶然着道书神人养生理公卿时见赏赐赉难具纪莫问身后事且论朝夕是
　　空山暮雨来众鸟竟栖息斯须照夕阳双双复抚翼我念天时好东田有稼穑浮云蔽川原新流集沟洫徘徊顾衡宇僮仆邀我食卧览牀头书睡看机中织想见明膏煎中夜起唧唧
　　四邻竞丰屋我独好卑室窈窕髙台中时闻抚清瑟狂飚动地起防木乃非一相顾始知悲中心忧且栗蚩蚩命子弟恨不居髙秩日入賔从归清晨冠盖出中庭有竒树荣早衰复疾此道犹不知防言安可述
　　升天行贻卢六健
　　眞人居阆风时奏清商音听者即王母泠泠和瑟琴坐对三花枝行随五云隂天长昆仑小日久蓬莱深上由玉华宫下视首阳岑神州亦清净要自有浮沉恻恻苦哉行游子吟庐山逄若士思欲化黄金雨雪没太山谁能无归心逍遥在云汉可以来相寻
　　田家杂兴【八首】
　　春至鸧鹒鸣薄言向田墅不能自力作黾勉娶邻女既念生子孙方思广田圃闲时相顾笑喜悦好禾黍夜夜登啸台南望洞庭渚百草被霜露秋山响砧杵却羡故年时中情无所取
　　众人耻贫贱相与尚膏腴我情既浩荡所乐在畋渔山泽时晦暝归家蹔闲居满园植葵藿绕屋树桑榆禽雀知我闲翔集依我庐所愿在优游州县莫相呼日与南山老兀然倾一壶
　　逍遥阡陌上逺近无相识落日照秋山千岩同一色网罟绕深莽鹰鹯始轻翼猎马既如风奔兽莫敢息驻旗沧海上犒士呉宫侧楚国有夫人性情本贞直鲜禽徒自致终歳竟不食
　　田家趋垅畆当昼掩虚闗隣里无烟火儿童共幽闲桔橰悬空圃鸡犬满桑间时来农事隙采药游名山但言所采多不念路险艰人生如蜉蝣一往不可攀君看西王母千载美容顔
　　贫士养情性不复知忧乐去来行卖畚留滞南阳郭秋至黍苖黄无人可刈获孺子朝未饭把竿逐鸟雀忽见梁将军乗车出宛洛意气轶道路光辉满墟落安知负薪者咥咥笑轻薄
　　楚山有髙士梁国有遗老筑室既相邻向田复同道糗糒常共饭儿孙每更抱忘此耕耨劳愧彼风雨好蟪蛄鸣空泽鶗鴂伤秋草日夕寒风来衣裳苦不早
　　梧桐防我门薜荔网我屋超超两夫妇朝出暮还宿稼穑既自种牛羊还自牧日旰懒畊锄登高望川陆空山足禽兽墟落多乔木白马谁家儿聨翩相驰逐
　　种桑百余树种黍三十亩衣食既有余时时会亲友夏来菰米饭秋至菊花酒孺人喜逢迎稚子解趋走日暮闲园里团团防榆栁酩酊乘夜归凉风吹戸牖清浅望河汉低昻看北斗数瓮犹未开明朝能饮否
　　题辨觉精舍
　　朝随秋云隂乃至青松林花阁空中逺方池岩下深竹风乱天语溪响成龙吟试问眞君子游山非世心
　　题愼言法师故房
　　精庐不住子自有无生乡过客知何道徘徊鴈子堂浮云归故岭落月还西方日夕虚空里时时闻异香
　　石瓮寺
　　遥山起眞宇西向尽花林下见宫殿小上看廊庑深苑花落池水天语闻松音君子又知我焚香期化心
　　题崔山人别业
　　南阳隠居者筑室丹溪源溪冷惧秋宴室寒欣景暾山鸡鸣菌阁水雾入衡门东岭或舒啸北时讨论封君渭阳竹逸士汉隂园何必崆峒上独为尧所尊
　　行次田家澳梁作
　　田家俯长道邀我避炎氛当暑日方昼髙天无片云桑间禾黍气栁下牛羊羣野雀栖空屋晨风不复闻前登澳梁坂极望温泉分逆旅方三舍西山犹未曛
　　昭圣观
　　主家隠溪口防路入花源数日朝青阁彩云犹在门双楼夹一殿玉女侍元扶橑尽蟠木歩櫩多画旙新松引天籁小柏绕山樊坐弄竹隂逺行随溪水喧石池辨春色林兽知人言未逐鳯凰去眞宫在此原
　　题辛道士房
　　全神不言命所尚道家流迨此逺南楚遂令思北游先生秀衡岳玉立居丘门帯江山静房随瑶草幽逍遥三花发罔象五云浮自有太清纪曾垂华髪忧大年方槖籥小智即蜉蝣七日赤龙至莫令余独留
　　登秦岭作时陷贼归国
　　朝出猛兽林躨跜登髙峰僮仆履云雾随我行太空羲和舒灵晖倐忽西极通逥首望泾渭隠隠如长虹九逵合苍芜五陵遥瞳蒙鹿游大明殿雾湿华清宫网罗蠛蠓时顾齿熊罴锋失途走江汉不能有其功气逐招揺星魂随阊阖风唯言宇宙清复使车书同林木被繁霜合沓连山红鹏鹗励羽翼俯视荆棘丛誓将食鸧鹗然后归崆峒
　　晦日任桥池亭
　　温泉作天邑直北开新洲未有菰蒲生即闻鳬鴈游六亭在髙岸数岛居中流晦日望清波相与期泛游西道苦转毂北隄疲行舟清泠水木隂才可适我忧
　　望幸亭
　　五年一巡狩西幸过东畿周国易居守周人多怨思君王敷惠政程作贵从时大厦非一木沈沉临九逵庆云宿飞栋嘉树罗青墀防屏宜朝享方塘堪水嬉云中仰华盖桁下望春旗天意知如此星言归洛师
　　哥舒大夫颂徳
　　天纪启眞命君生臣亦生乃知赤帝子复有苍龙精神武建皇极文昌开将星超超渭滨器落落山西名画阃入受服凿门出扞城戎人昧正朔我有轩辕兵陇路起酆镐闗云随斾旌河湟训兵甲义勇方横行韩衞多锐士蹷张在幕庭大非四决轧石堡髙峥嵘攻伐若振槁孰云非神明嘉谋即天意骤胜由师贞枯草被西陆烈风昬太清戢戈旄头落牧马昆仑平宾从俨冠盖封山纪天声来朝芙蓉阙鸣玉飘华缨直道济时宪天邦遂轻刑抗书报知已松柏亦以荣嘉命列上第徳辉照天京在车持简墨粲粲皆词英顾我抢榆者莫能翔青冥游燕非骐骥踯躅思长鸣
　　安宜园林献髙使君
　　直道已三黜幸从江上逥新居茅茨逈起见秋云开十里次舟楫二桥交往来楚言满邻里鴈呌喧池台鱼鳖乐仁政沉浮亦至哉小山宜大隠要自望蓬莱
　　秋庭贻马九【并序】
　　扶风马挺余之元伯也舍人诸昆知已之目挺充郑乡之赋予乃贻此诗
　　伊昔好观国自乡西入秦往复万余里相逢皆众人大君幸东岳世哲扈时巡予亦从此去闲居清洛滨稍稍寒木直彩彩阳华新迭宕孔文举风流石季伦妙年一相得白首定相亲重此虚宾馆欢言冬及春哲兄盛文史出入驰髙轨令德本同人深心重知已绛衣朝圣主纱帐延才子伯淮与季江清濬各孤峙羣芳趋泛爱万物通情理而我信空虚提携过杞梓夫君美声德直道期终始孰谓忽离居优游郑东里东里近王城山连路亦平何言相去逺闲言独凄清万里鸿鴈度四邻砧杵鸣其如久离别重以霜风惊
　　河中望鸟滩作贻吕四郎中
　　河流有深曲舟子莫能知弭棹临沙屿防吟西日驰平明春色霁两岸好风吹去去川途尽悠悠亲友离汉宫成羽翼伊水弄叅差为惜淮南子如何攀桂枝











　　唐储光羲诗集巻二
　　钦定四库全书
　　唐储光羲诗集巻三
　　五言古诗
　　秦中初霁献给事【二首】
　　渭水收暮雨处处多新泽宫苑傍山明云林带天碧君子耸髙驾英声邈今昔锵佩岀中台彯缨入仙掖夙心幸清鉴晚志欣良觌鸣盗非足徴愿言同下客
　　二
　　南国久为思西都尝作宾云开天地色日照山河春善听在知已光唯达人妙年弄柔翰弱冠偶良辰擢第文昌阁还家沧海滨寸心何所望东掖有贤臣
　　晚次东亭献郑州宋使君文
　　身初宾上国乃到邹人乡曽防与曽子俱升阙里堂武皇恢大略逸翮思寥廓三居清宪台两拜文昌阁为道既眞信处名犹謇谔铁柱励风威锦轴含光辉夜闻持简立朝看伏奏归洞门清佩响广路玉珂飞骧首入丹掖抟空趋太防丝纶逢圣主出入飘华组愔愔宿帝梧侃侃居文府海内语三独朝端谋六户善计在羊清严归仲举侍郎跨方朔中丞蔑周处天眷择循良惟贤降宠章分符指聊摄为政本农桑籍籍歌五袴祁祁颂千箱随车防雨洒逐扇清风飏既以迁列国复兹隣帝乡褰帷乃仍旧坐啸非更张居敬物无扰履端人自康薄游出京邑引领东南望林晚鸟雀噪田秋稼穑黄成皋天地险广武征战塲道丧苦兵赋时来开井疆霏霏渠门色晻晻制岩光徒念京索近犹悲溱洧长大明潜照曜淑慝自昭彰昔歳幸西土今兹归洛阳同焉知郑伯当辅我周王
　　秋次灞亭寄申大
　　橘柚植寒陵芙蓉蔕修坂无言不得意得意何由展况我行且徒而君往犹蹇既伤人事近复言天道逺薄暮入空亭中夜不能饭南听鸿雁尽西见招揺转千门汉主宫百里周王苑杲杲初景出油油鲜云巻会朝幸嵗正校猎从秋狝念君久京国双涕如露无人荐子云太息竟谁辨
　　舟中别武金坛
　　曰予轻皎洁坦率宾混元忽乃异羣萃髙歌信陵门信陵好宾客清夜开华轩月光丽池阁野气浮林园偶坐烂明星归志潜崩奔漾舟清潭里慰我别离魂落日下西山左右惨无言萧条风雨散窅霭江湖昏秋荷尚幽郁暮鸟复翩翻纸笔亦何为冩我心中寃
　　巩城东庄道中作
　　北陵散寒鸟西山照初日婉娈晋阳京踟蹰野人室南轩草间去后乗林中出霭霭长路暖迟迟狭路归蜉蝣时蔽月枳棘复伤衣城上东风起河边早雁飞夏王纪冬令殷人乃正月涯口度新云山隂留故雪幸逢耆耋话余待亲邻别总辔出丛薄歇鞍登峻隅春源既荡漭伏战亦睢盱未获遵平道徒言信薄夫
　　赴冯翊作
　　本自江海人且无寥廓志大明耀天宇霭霭风雨被迢逓别荆呉飘飖渉沂泗广川俟舟檝峻坂伤骐骥蹭蹬失归道﨑岖从下位西出太华隂北走少梁地葱茏墟落色泱漭闗河气耻从侠烈游甘为刀笔吏寳剑茱茰匣岂忘知音贵大道且泛然沈浮未云异
　　晚霁中园喜赦作
　　五月黄梅时隂气蔽逺迩浓云连晦朔菰菜生隣里落日烧霞明农夫知雨止几悲衽席湿长叹垣墙毁曭朗天宇开家族跃以喜涣汗发大号坤元更资始散衣出中园小径尚滑履池光揺万象倐忽灭复起嘉树如我心欣欣岂云已
　　观范阳逓俘
　　北河旄星殒方狝林胡羣师舞弓矢电发归燕墟皇皇轩辕君賛賛臯陶谟方思壮军实逺近逓生俘车马践大逵合沓成深渠牧人过槖駞校正引騊駼烈风朝送寒云雪霭天隅草木同一色谁能辨荣枯四履封元戎百金酬勇夫大邦武功爵固与炎皇殊
　　次天元十载华隂发兵作时有郎官防发
　　方生猃狁时冦卢龙营帝念霍嫖姚诏发咸林兵天星下文阁简师临我城三陌观勇夫五饵谋长缨雷野大车发震云灵皷鸣太华色莽苍清渭风交横胡马悲雨雪诗人歌斾旌阏氏为女奴单于作边氓神皇麒麟阁大将不书名
　　送丘健至州勑放作时任下邽县
　　太史登观台天街耀旄头大君忽霆震诏爵冠军侯南必梁孙源西将圉昆丘河陇徴击卒虎符到我州朝集咸林城师言乱啁啾杀气变木德凛凛如髙秋元戎啓神皇庙堂发嘉谋息兵业稼穑归马复休牛和风开隂雪大耀中天流欢声殷河岳涵荡非烟浮邦牧新下车德礼被甿讴乾坤日交泰吾亦遂优游
　　登商丘
　　河水日夜流客心多殷忧维梢歴宋国结缆登商丘汉皇封子弟周室命诸侯揺揺世祀怨伤古复兼秋鸣鸿念极浦征旅慕前俦太息梁王苑时非牧马游
　　羣鸦咏
　　新宫骊山隂龙衮时出豫朝阳照羽仪清吹肃逵路羣鸦随太车夜满新丰树所思在腐余不复忧霜露河低宫阁深灯隠鼓钟曙缤纷集寒枝矫翼时相顾冡宰收琳琅侍臣进鸳鹭髙举摩太清永絶矰缴惧兹禽亦翺翔不以防小故
　　尚书省受誓诫贻太庙裴丞
　　皇家有恒宪斋祭崇明祀严车伊洛间受誓文昌里沉沉云阁见稍稍城乌起曙色照衣冠虚庭鸣劒履徘徊念私觌怅望临清汜防翰欲何言相思从此始
　　夏日寻蓝田唐丞登髙宴集
　　东望春明门驾言聊出游南行小径尽緑竹临清流君出罢六安居此淡忘忧园林与城市闾里随人幽披顔辟衡闱置酒登崇丘山河临咫尺宇宙穷寸眸是时春载阳佳气满皇州宫殿碧云里鸳鸯初命俦良辰方在兹志士安得休成名茍有地何必东陵侯
　　田家即事答崔二东臯作【四首】
　　鸟双双飞杏林初发花喣媮命僮仆可以树桑麻清旦理犂锄日入未还家
　　有客山中至言传故人讯荡敷逺情飘飘吐清韵猗欤春臯上无乃成秋兴
　　念别求须臾忽至嘤鸣时菜田烧故草初树养新枝所寓非幽深梦寐相追随
　　依依亲陇亩寂寂无隣里不闻鸡犬音日见和风起頼君遗掞藻忧来散能弭
　　敬酬陈掾亲家翁秋夜有赠
　　大姬配胡公位乃三恪宾盛德百代祀斯言良不泯敬仲为齐卿当国名益震文举登宰辅太丘荣缙绅武皇受瑶图爵土封其新繁祉既骤集裔孙生贤臣特达逾珪璋节操方松筠云汉一矫翼天池三振鳞曵裾朝赤墀酌醴侍紫宸大君锡车马时复过平津言则广台阶道亦资天均清秋忽髙兴振藻若有神曜曜趋宫廷洸洸迈徐陈镐京既赐第门巷交朱轮方将袭伊臯永以崇夏殷宗党无逺近敬恭依仁人雪尽宇宙暄雁归沧海春沉吟白华颂帝闼降丝纶驿骑及芜城相逢在郊鄄别离旷南北谴谪罹苦辛昼游还荆呉迷方客咸秦惟贤惠重义男女期嘉姻梧桐生朝阳鶗鴂鸣萧晨岂不畏时暮坎无与隣中夜凉风来顾我阙音尘琼瑶不遐弃寤寐如日新
　　苏十三瞻登玉泉寺峰入寺中见赠作
　　庆门叠华组盛列钟英彦贞信发天姿文明叶邦选为情贵深逺作德齐隠见别业在春山懐归出芳甸逖听多时友招邀及浮贱朝防灞水穷暮瞩蓝田徧百花照阡陌万木森乡县涧净绿萝深岩暄新鸟啭依然造华薄豁尔开灵院淹留火禁辰愉乐歌宴肃肃列樽爼锵锵引缨弁天籁激防风阳光烁奔箭以兹小人腹不胜君子馔是日既低迷中宵方眄枕上思独往胸中理交战碧云暗雨来旧原芳色变欢然自此絶心赏何由见鸿蒙已笑云列缺仍挥电忽与去人逺俄逢归者便想像玉泉宫依稀明月殿峰峦若登陟水木以游衍息心幸自忘防翰仍留眷恨无荆文璧以答丹青绚
　　酬李处士山中见赠
　　厥初游太学相与极周旋舍采共朝暮知言同古先孟阳题劒阁子云献甘泉斯须旷千里婉娩将十年今来艳阳月好鸟鸣翩翩同声既求友不肖亦懐贤引领迟芳信果枉瑶华篇成颂非其德髙文徒自妍声尘邈超越比兴起孤絶始信郢中人乃能歌白雪跂予北堂夜揺笔酬明哲绿竹动清风层轩静华月想像南山下怡然谢朝列犹恐鶗鴂鸣坐看芳草歇邀以青松色同知白华洁永愿登龙门相将持此节
　　同诸公秋日游昆明池思古
　　仆人理车骑西出金光逵苍苍白帝郊我将游灵池太隂连晦朔雨与天根违凄风披田原横污益山陂农畯尽顚沛顾望稼穑悲皇灵恻羣甿神政张天维坤纪戮屏翳元纲扶逶迤回塘清沧流大曜悬金晖秋色浮浑沌清光随涟漪豫章尽莓苔栁杞成枯枝骤闻汉天子征彼西南夷伐棘开洪渊秉旄训我师震云灵鼍皷照水蛟龙旗锐士千万人猛气如熊罴刑罚一以正干戈自有仪坐作河汉倾进退楼船飞羽发鸿雁落旝动芙蓉披峩峩三云宫肃肃振旅归恶德忽小丑器用穷地赀上兵贵伐谋此道不能为吁哉蒸人苦始曰征伐非穆穆轩辕朝耀德守方陲君臣日安闲逺近无怨思石鲸既蹭蹬女牛亦流离防獭游渚隅葭芦生漘湄坎塪四十里塡淤今已防江伯方翺翔天呉亟往来桑榆惨无色伫立暮霏霏老幼樵木还宾从逥鞿覊帝梦鲜鱼索明月当报时
　　同诸公登慈恩寺塔
　　金祠起眞宇直上青云垂地静我亦闲登之秋清时苍芜宜春苑片碧昆明池谁道天汉髙逍遥方在兹虚形宾太极携手行翠防雷雨傍杳防神中躨跜灵变在倐忽莫能穷天涯冠上阊阖开履下鸿雁飞宫室低逦迤羣山小防差俯仰宇宙空庶随了义归崱屴非大厦久居亦以危
　　同诸公秋霁曲江俯见南山
　　天静终南髙俯映江水明有若蓬莱下浅深见澄瀛羣峰悬中流石壁如瑶琼鱼龙隠苍翠鸟兽游清泠菰蒲林下秋薜荔波中轻山戛浴兰阯水若居云屏岚气浮渚宫孤光随曜灵隂隂豫章馆宛宛百花亭大君及羣臣晏乐方嘤鸣吾党二三子萧辰怡性情逍遥沧洲时乃在长安城
　　同诸公送李云南伐蛮
　　昆明滨滇池蠢尔敢逆常天星耀鈇锧吊彼西南方冡宰统元戎太守齿军行囊括千万里矢谟在庙堂耀耀金虎符一息到炎荒搜兵自交趾苃舍出泸阳羣山髙崭岩凌越如乌翔封豕骤跧伏巨象揺披攘逥溪深天渊掲厉逾舟梁武扫孤蜮蛟龙除方良雷霆随神兵硼磕动穹苍斩伐若草木系缧同犬羊余丑隠弭河啁啾乱行藏君子恶薄险王师耻重伤广车设罝梁太白收光芒边吏静县道新书行纪纲劒闗掉鞅归武弁朝建章龙楼加命服獬豸拥秋霜邦人颂灵旗侧听何洋洋京观在七德休哉我神皇
　　奉和韦判官献侍郎叔除河东采访使
　　天卿小冡宰道大名亦大丑正在权臣建旟千里外楚山俯江汉汴水连谯沛两持方伯珪再转诸侯盖恬淡轻黜陟优游邈千载乾象变台衡羣贤尽交泰聿徕股肱郡河岳即襟帯盛德滋冀方仁风清汾浍四封尽髙足相府轺车最超超青云器婉婉竹林会贱士敢知言成颂文明代燕雀依大厦期之保贞悔
　　同王十三维哭殷遥
　　生理无不尽念君在中年游道虽未深举世莫能贤筮仕苦贫贱为客少田园膏腴不可求乃在许西偏四邻尽桑柘咫歩开墙垣内艰未及虞形影随化迁茅茨俯苫盖双殡两楹间时闻孤女号逈出陌与阡慈乌乱飞鸣猛兽亦以跧故人王夫子静念无生篇哀乐久已絶闻之将然太阳蔽空虚雨雪浮苍山迢遰亲灵榇顾予悲絶处顺与安时及此乃空言
　　贻丁主簿仙芝别
　　赫赫明天子翘翘羣秀才昭昭皇宇广隠隠云门开揺曵君初起联翩予复来兹年不得意相命游灵防骅骝多逸气琳琅有清响聮行击水飞独影凌虚上闗河施芳听江海徼新赏敛袵归故山敷言播天壤云峰虽有异楚越幸相亲既别复游处道深情更殷下愚忝闻见上德犹邅迍偃仰东城曲栖迟依水滨脱巾从会府结绶归海裔亲知送河门邦族迎江澨夫子安恬淡他人怅迢逓飞艎既眇然洲渚徒亏蔽人谋固无凖天德谅难知髙名处下位逸翮栖卑枝去去水中沚揺揺天一涯蓬壶不可见来泛跃龙池
　　京口送别王四谊
　　江上枫林秋江中秋水流清晨惜分袂秋日尚同舟落潮洗鱼浦倾荷枕驿楼明年菊花熟洛东泛觞游











　　唐储光羲诗集巻三
　　钦定四库全书
　　唐储光羲诗集巻四
　　五言古诗
　　同房宪部应旋
　　衡山法王子慧见息诸苦落髪自南州燕居在西土养正不因晦得中宁患旅旷然长虚闲即理寄行补四句了自性一音亦非取橘柚故园枝随人植庭户我地少安住念天时啓处宪卿文昌归愉悦来晤语车骑践香草仆人沐花雨长风散繁云万里静天宇起灭信易觉清眞知有所逍遥髙殿隂六月无炎暑防言发新偈粲粲如悬圃直心视惠光在此大法皷
　　奉别长史庾公太守徐公应召
　　烈风起江汉白浪忽如山方伯骤勤王人亦忧天酆镐顷霾晦云龙召我贤车骑北艰苦艅艎西泝防水灵静湍瀬猛兽趋后先龙楼开新阳万里出云间宇宙既焜燿崇德济巨川受命在神宗振兵犹轩辕煌煌逾涿鹿穆穆更坤元明王朝太阶逺迩望嘉言游子淡何思江湖将永年
　　狱中贻姚张薛李郑栁诸公
　　直道时莫亲起羞见谗口与人是非怪西子言有咎诬善不足悲失听一何丑大来敢遐望小往且虚受中夜囹圄深初秋缧绁久踈萤出暗草朔风鸣衰栁河汉低在户蟏蛸垂向牖雁声逺天末凉气生霁后负户愁读书劒光忿冲斗哀哀害神理恻恻伤慈母妻子垂涕泣家僮日奔走书词苦人吏馈食劳交友寒服犹未成繁霜渐将厚吉凶问詹尹倚伏信北叟哭知已寃鸟言诚所诱诸公深惠爱朝夕相左右东湿虽欲操钧金庶无负伤罗念揺翮踠足思骧首瑾瑜颇匿瑕邦国方含垢眷言出深穽永日常擕手
　　贻鼓吹李丞时信安王北伐李公王之所器者也
　　北伐昧天造王师示有征辕门统元律帝室命宗英灵威方首事仗钺按边城膏雨被春草黄云浮太清文儒托后乗武旅趋前旌出车发西洛营军临北平曰予深固陋志气颇纵横尝思骠骑幙愿逐嫖姚兵惟贤美无度海内依声河间旧相许车骑日逢迎折节下谋士深心论客卿忠言虽未列庶以知君诚
　　贻王侍御出台掾丹阳
　　髙髙琅琊台台下生箘簵照车十二乗光彩不足谕既当少防星复隠髙山雾金丘华阳下仙伯养晦处茅茨对三峰梧桐开一路神溪绕臯陆樵牧自成趣时登青防游若从天江度墟里献薇蕨羣公致衣缕深沉复清净偃仰视太素猛兽识宾仆頳霞知早暮峨峨云龙开忽有方伯遇达人无不可壮志且驰骛融泄长鸡鸣缤纷大鹏翥赤墀髙崱屴一见如三顾礼服正邦祀刑冠肃王度三辰明昭代光啓元祚章台收梓太液满鹓鹭丰泽耀纯仁八方晏黔庶沉沉阊阖起殷殷蓬莱曙旌防俨成行鸡人传发煦翔翼一如鹗百辟莫不惧清庙奉蒸尝灵山扈銮辂天街时蹴踘直指防梐枑四月纯阳初雷雨始奋豫逆星孛皇极鈇锧静天歩酆镐舒曜灵干戈藏武库析防増广运直道有好恶逥迹清宪台传骑东南去列城异畴昔近饯寡徒御纒绵西闗道婉娈新丰树伊洛不敢息淮河任防泝乡亭茱茰津先后非防附炎时方怵惕有若践霜露惆怅长岑长寂寞梁王傅纷吾家延州结友在童孺岑阳沐天德邦邑持民务踯躅望朝隂如何复沦误牙旷三千里击辕非所慕秋涛联沧溟舟檝凑北固江汜日绵眇朝夕空寐寤中洞松栝新东臯阡陌故余辉方焜燿可以欢邑聚南华在濠上谁辩魏王瓠登陟芙蓉楼为我时一赋
　　贻刘髙士别
　　夙驾出东城城傍早霞散初日照龙阙峨峨在天半壮哉丽百常美矣崇两观俯视趋朝客簮佩何璀璨而我送将归徘徊防陵岸北云去呉越南雁离江汉伊昔蹈丘园翩翩理文翰髙谈闵仲叔逸气刘公干每言竹栢贞尝轻朝市玩山昼猿狖静溪曛鱼鸟乱宁止卧崆峒直云期汗漫圣君既理歴族士咸炳焕矫首来天池振羽泛漪澜元淑命不达伯鸾吟可叹东去姑苏台乃过陟阳馆舍辔函闗道浮舟沧海畔耳目旷暄凉怀抱盈悲惋沉沉青歳晚霭霭秋云换自言永遁栖无复从覊绊挥手谢知已知已莫能讃
　　山中贻崔六琪华
　　恍惚登髙岭徘徊防落日遥想仲长园如亲幼安室春渚菖蒲登山中播谷鸣相思不道逺太息未知情意君来此地时复踈林薄中夜扫闲门迎晨闭菌阁屣履清池上家童奉信归忧随落花散目送归云飞故交在天末新知复千里无人暂往来独作中林士
　　贻余处士
　　故园至新浦遥复未百里北望是他邦纷吾即游士潮来津门啓罢楫信流水客意乃成欢舟人亦相喜迟迟菱荇上泛泛菰蒲里渐闻商旅喧犹见鳬鹥起市亭忽云构方物如山峙呉王昔丧元隋帝又灭祀停舻一以眺太息兴亡理秋苑故池田宫门新栁我行苦炎月乃及清昊始此地日逢迎终思隠君子莫言异舒巻形音在心耳
　　刘先生闲居
　　髙第后归道乃居玉华宫逍遥人间世不异浮丘公甘寝何秉羽出门忽从戎方将游昆仑又欲小崆峒进退既在我归来长安中焚香东海君侍坐西山童善行无辙迹吾亦安能穷但见神色闲中心如虚空期之比天老眞德辅帝鸿
　　京口题崇上人山亭
　　清旦歴香岩岩径纡复直花林开宿雾游目清霄极分明户中逺近山川色金沙童子戱香饭诸天食呌呌海鸿声轩轩江燕翼寄言清净者闾阎徒自踣
　　朝邑蔡主簿期不防【二首】
　　下位日趋走久之宾会踈空迟偶词赋所愧比园庐朝念池上酌暮逢林下书方将固封守暂欲混畋渔衰栁隠长路秋云满太虚遥遥望左右日入未逥车
　　二
　　日入清风至知君在西偏车舆既成列宾仆复能贤迢递下墟坂逍遥看井田苍山起暮雨极浦浮长烟服义大如志交欢数尽年宁言十余里不见空来还
　　巩城南河作寄徐三景晖
　　初年雨候迟巩洛河流小揺揺芳草岸屡见春山晓清露洗云林轻波戯鱼鸟唯言故人逺不念乡川眇舟檝去潆逥湍溆行奔峭寄书千里路莫道南鸿少
　　贻阎处士防卜居终南
　　春风揺杂树言别还江汜坚氷生绿潭又客三千里兆梦唯顔色悬情乃文史涤耳贵清言披欢迟玉趾秦城疑旧庐伫立问焉如稚子跪而说还山将隠居竹林既深逺松宇复清虚迹逈事多逸心安趣有余石门动髙韵草堂新著书鶱飞久超絶蹇足空踌躇犹有昔时意望君当照车驱车当六国何以须潜黙圣主常徴贤羣公每举德此时方独往身志将何欲愿谢山中人逥车首归躅
　　新丰作贻殷四校书
　　汉皇思旧邑秦地作新丰南出华阳路西分长乐宫安知天地久不与昔年同鸡犬暮声合城池秋霁空纷吾从此去望极咸阳中不见芸香阁徒思文雅雄
　　华阳作贻祖三咏
　　朝行敷水上暮出华山东髙馆宿初静长亭秋转空日余久沦汩重此闻霜风淅沥入溪树飕飗惊夕鸿凄然望伊洛如见息阳宫旧识无髙位新知尽固穷夫君独轻举逺近善文雄岂念千里驾﨑岖秦塞中
　　贻袁三拾遗谪作
　　倾盖洛之滨依然心事亲龙门何以峻曾是好词人珥笔朝文陛含章讽紫宸帝城多壮观被服长如春天子俭为徳而能清约身公卿尽虚位天下自趣尘如君物望美令徳声何已髙帝黜儒生文皇谪才子朝廷非不盛谴谪良难恃路出大江隂川行碧峰里斯言徒自玷白玉岂为滓希声尽众人深识唯知已知已怨生离悠悠天一涯寸心因梦断孤愤为年移花满芙蓉阙春深朝夕池空令千万里长望白云垂
　　洛中贻朝校书衡朝即日本人也
　　万国朝天中东隅道最长吾生美无度髙驾仕春坊出入蓬山里逍遥伊水傍伯鸾游太学中夜一相望落日悬髙殿秋风入洞房屡言相去逺不觉生朝光
　　贻崔太祝
　　天都分礼阁肃肃临清渠春山照前屏髙槐防内除惟贤尚廪禄弟去兄来居文雅更骧首风流信有余中年幸从事乃遇两吹嘘何以知君子交情复淡如
　　贻王处士子文
　　春草生洞渚春风入上林春臯有黄鹤抚翮未伤音王屋尝嘉遁伊川复陆沉张鹍鸡弄闭室蓬蒿深避地歌三乐游山赋九吟大君思左右无乃化黄金
　　献华隂罗丞别
　　华山薄游者髪当青春道徳同仙吏尊卑即丈人县城俯京路获见官舍里淹留琼树枝谑浪春泉水昔余在天目总角奉游从寒暑逓来往今复莲花峰别情无逺近道别方愁予孰想古人言乃知悲风雨
　　闲居
　　薄游何所愧所愧在闲居亲故不来往中园时读书歩栏滴余雪春塘抽新蒲梧桐渐覆井时鸟自相呼悠然念故乡乃在天一隅安得如浮云来往方须臾
　　送恂上人还呉
　　洛城本天邑洛水即天池君王既行幸法子复来仪虚室香花满清川杨栁垂乗闲道归去逺意谁能知
　　送周十一
　　秋风陨羣木众草下严霜复问子何如自言之帝乡岂无亲所爱将欲济时康握手别征驾返悲岐路长
　　七言古诗
　　新丰主人
　　新丰主人新酒熟旧客还归旧堂宿满酌香含北砌花盈樽色泛南轩竹云散天髙秋月明东家少女解秦筝醉来忘却巴陵道梦中疑是洛阳城
　　登戯马台作
　　君不见宋公杖诛燕后英雄踊跃争趋走小会衣冠吕梁壑大徴甲卒碻磝口天门神武树元勲九日茱萸飨六军泛泛楼船游极浦揺揺歌吹动浮云居人满目市朝变霸业犹存齐楚甸泗水南流桐栢川沂山北走琅琊县沧海沉沉晨雾开彭城烈烈秋风来少年自言未得意日暮萧条登古台
　　贻从军行
　　取胜小非川来朝明光殿东平不足先梦出鳯林间梦还沧海阙万里尽隂色岂为我离别马上吹笛起寒风道傍舞劒飞春雪男儿悬非一日君去成髙节
　　酬李壶闗奉使行县忆诸公
　　青风江上沧浪吟白月宫中鹦鹉林非有净清心同道同房若断金离居忽有云山意清韵遥传舟檝事去时能忆竹园游来时莫忘桃园记
　　蔷薇
　　袅袅长数寻青青不作林一茎独秀当庭心数枝分作满庭隂春日迟迟欲将半庭影离离正堪玩枝上娇莺不畏人叶底飞蛾自相乱秦家女儿爱芳菲画眉相伴采葳防髙处红须欲就手低邉绿刺已牵衣蒲萄架上朝光满杨栁园中瞑鸟飞连袂踏歌从此去风吹香气逐人归
　　同张侍御宴北楼
　　今之太守古诸侯出入双旌垂七旒朝览干戈时听讼暮延宾客复登楼西山漠漠崦嵫色北渚沉沉江汉流良宵清净方髙会绣服光辉聮皂盖鱼龙恍惚堦墀下云雾杳冥户外水灵慷慨行泣珠游女飘飖思解佩苍苍低月半遥城落落踈星满太清不忍开悲楚奏愿言吹笛退胡兵轩后青丘埋猰防周王白羽扫搀枪期君武节朝龙阙余亦翺翔归玉京












　　唐储光羲诗集卷四
　　钦定四库全书
　　唐储光羲诗集巻五
　　五言律诗
　　临江亭五咏【并序】
　　建业为都旧矣晋主来此而礼物尽备虽云在徳亦云在险京口其地也呜呼有邦国者有兴亡焉自晋及陈五世而灭以今懐古五篇为咏临江亭得其胜槩寄以兴言虽未及乎辩士亦其志也
　　晋家南作帝京鎭北为闗江水中分地城楼下帯山金陵事巳往青盖理无还落日空亭上愁看龙尾湾
　　二
　　山横小苑前路尽大江边此地兴王业无如宋主贤潮生建业水风散广陵烟直望清波里秪言别有天
　　三
　　城头落暮晖城外捣秋衣江水青云挹芦花白雪飞南州王气疾东国海风防借问商歌客年年何处归
　　四
　　古木啸寒禽层城帯夕隂梁园多緑树楚岸尽枫林山际空为险江流长自深平生何以恨天地本无心
　　五
　　京山千里过孤愤望中来江势将天合城门向水开落霞明楚岸夕露湿呉台去去无相识陈皇安在哉饯张七琚任宗城即环之季也同产八人俱以才名知
　　他日曾游魏魏家余趾存可怜宫殿所但见桑榆繁此去拜新职为荣近故园髙阳八才子况复在君门
　　留别安庆李太守
　　明牧念行子又言悲解携初筵方落日醉止到鸣鸡过客来自北大军居在西兵家如讨逆敢以庻盘溪
　　洛阳东门送别
　　东城别故人腊月迟芳辰不惜孤舟去其如两地春花明洛阳苑水緑小平津是日不相见莺声徒自新
　　汉阳即事
　　楚国千里逺孰知方寸违春游欢有客夕寝赋无衣江水帯氷緑桃花随雨飞九歌有深意捐佩乃言归
　　泊江潭贻马校书
　　明月挂青天遥遥如目前故人游画阁却望似云边水宿依渔父歌声好采莲采莲江上曲今夕为君传
　　送沈校书呉中搜书
　　郊外亭臯逺野中岐路分苑门临渭水山翠杂春云秦阁多遗典呉台访阙文君王思校理莫滞清江濆
　　寒夜江口泊舟
　　寒潮信未起出浦防孤舟一夜苦风浪自然增旅愁呉山迟海月楚火照江流欲有知音者异乡谁可求
　　苑外至龙兴院作
　　朝游天苑外忽见法筵开山势当空出云隂满地来踈钟清月殿幽梵静花台日暮香林下飘飘仙歩逥
　　题虬上人房
　　禅宫分两地释子一为心入道无来去清言见古今江寒池水緑山暝竹园深别有中天月遥遥散夕隂
　　咏山泉
　　山中有流水借问不知名映地为天色飞空作雨声转来深涧满分出小池平恬澹无人见年年长自清
　　贻主客吕郎中
　　上士既开天中朝为得贤青云方羽翼画省比神仙委佩云霄里含香日月前君王傥借问客有上林篇
　　京口留别徐大补阙赵二零陵
　　皇州月初晓处处鼓钟喧树出蓬莱殿城开阊阖门近臣朝闼词客向文园独有三川路空伤游子魂
　　答王十三维
　　门生故来往知欲命浮觞忽奉朝青阁囬车入上阳落花满春水踈栁映新塘是日归来暮劳君奏雅章奉和中书徐侍郎中书省翫白云寄颍阳赵大
　　青阙朝初退白云遥在天非闗取雷雨故欲伴神仙泛灔鹓池曲飘飖闼前犹多逺山意幸入侍臣篇
　　和张太祝冬祭马歩
　　故坛何肃肃中野自无喧烈火见陈信飏言闻永存房星隠曙色朔风动寒原今日歌天马非闗征大宛
　　祭风伯坛应张太祝作
　　圣主御青春纶言命使臣将修风伯祀更福太平人帟幕宵聮事坛塲晓降神帝心矜动物非为属车人
　　寻徐山人遇马舍人
　　泊舟伊川右正见野人归日暮春山緑我心清且防岩声风雨度水气云霞飞复有金门客来防萝薜衣
　　夜观妓
　　白雪宜新舞清宵召楚妃娇童携锦荐侍女整罗衣花映垂鬟转香迎歩履飞徐徐敛长袖双烛送将归
　　洛桥送别
　　河桥送客舟河水正安流逺见轻桡动遥怜故国游海禽逢早雁江月值新秋一听南津曲分明散别愁
　　秦中送人觐省
　　二月清江外遥遥见故人南山晴有雪东陌霁无尘骑别章台晚舟行洛水春知君梁苑去日见白华新
　　洛中送人还江东
　　洛城春雨霁相送下江乡树緑天津道山明伊水阳孤舟从此去客思一何长直望清波里唯余落日光
　　送姚六昆客任会稽何大蹇任孟县
　　越城临渤澥晋国在河汾仙绶两乡意青郊一路分野棠春未发田雀暮成羣他日思呉会尝因西北云
　　洛潭送人觐省
　　清洛帯芝田东流入大川舟轻水复急别望杳如仙细草生春岸明霞散早天送君唯一曲当是白华篇
　　送人随大夫和蕃
　　西方有六国国国愿来宾圣主今无外怀柔遣使臣大夫开幕府才子作行人解劒聊相送边城二月春
　　仲夏饯魏四河北觐叔
　　落日临御沟送君还北州树凉征马去路暝归人愁呉岳夏云尽渭河秋水流东篱摘芳菊想见竹林游
　　送人寻裴斐
　　柱史廽清宪谪居临汉川迟君千里驾方外赏云泉路断因春水山深隔暝烟湘江见游女寄摘一枝莲
　　陇头水送别
　　相送陇山头东西陇水流从来心胆盛今日为君愁暗雪迷征路寒云隠戍楼唯余旌斾影相逐去悠悠
　　送王上人还襄阳
　　朝看法云散知有至人还送客临伊水行车出故闗天花满南国精舍在空山虽复时来去中心长日闲
　　官庄池观竞渡
　　落日吹箫管清池发棹歌船争先后渡岸激去来波水叶藏鱼鸟林花间绮罗踟蹰仙女处犹似望天河
　　重寄虬上人
　　一作云峰别三看花栁朝青山隔逺路明月空长霄鹊浴西江雨鸡鸣东海潮此情劳梦寐况道双林遥
　　张谷田舍
　　县官清且俭深谷有人家一径入寒竹小桥穿野花碓喧春涧满梯倚緑桑斜自説年来稔前村酒可賖
　　五言排律
　　大酺得长字韵时任安宜尉
　　大道启元命时人居太康中朝发泽下国被天光明诏始端午初筵当履霜鼓鼙迎爽气羽籥映新阳太守即圃淮夷成葆疆小臣慙下位拜手颂灵长
　　同张侍御鼎和京兆萧兵曹华歳晚南园
　　公府传休沐私庭效陆沉方知从大隠非复在幽林阙下忠贞志人间孝友心既将冠盖雅仍与薜萝深寒变中园栁春归上苑禽池涵青草色山带白云隂潘岳闲居赋钟期流水琴一经当自足何用遗黄金
　　奉酬张五丈垂赠
　　防服去江汜白华生大梁星辰动异色羔雁成新行日望天朝近时忧郢路长情言间薖轴惠念及沧浪松柏以之茂江湖亦自忘贾生方吊屈岂敢比南昌
　　秦中守歳
　　众星巳穷次青帝方行春永感易成戚离居难重陈阖门守初夜燎火到清晨或念无生法多伤未出尘广庭日将晏虚室自为宾愿以桑榆末常逢甲子新
　　献髙使君大酺作
　　肃穆郊禋毕工歌赏事并三朝遵湛露一道洽仁明布德言皆应无为物自成花添罗绮色莺乱管弦声独有同髙唱空陪乐太平
　　荥阳马氏二子
　　圣君封太岳十月建行旃辇路开千里寒云霁九天故人多侍从二子留伊川河兖氷初合闗城月屡圆暝过荥水上闻说郑卿贤材蔽行人右名居东里先制岩开别业桑柘亦依然待至金园侧相将居一防
　　观竞渡
　　大夫沉楚水千祀国人哀习棹江流长迎神雨雾开标随緑云动船逆清波来下怖鱼龙起上惊鳬雁逥能令秋大有鼓吹逺相催
　　太学贻张筠
　　壁池忝门子俄顷变炎凉緑竹深虚馆清流响洞房园林在建业新友去咸阳中夜鼓钟静初秋漏刻长浮云开太室华盖上明堂空此逺相望劳歌还自伤
　　七言律诗
　　田家即事
　　桑柘悠悠水蘸堤晚风晴景不妨犂髙机犹织卧蚕子下坂饥逢饷馌妻杏色满林羊酪熟麦凉浮垅雉媒低生时乐死皆由命事在皇天志不迷
　　五言絶句
　　洛阳道五首献吕四郎中
　　洛水春氷开洛城春水緑朝看大道上落花乱马足
　　二
　　剧孟不知名千金买寳劒出入平津邸自言娇且艳
　　三
　　大道直如髪春日佳气多五陵贵公子双双鸣玉珂
　　四
　　春风二月时道傍栁堪把上枝覆官阁下枝覆车马
　　五
　　洛水照千门千门碧空里少年不得志走马游新市
　　同武平一员外游湖
　　竹吹留歌扇莲香入舞衣前溪多曲溆乗兴莫先归
　　长安道【二首】
　　鸣鞭过酒肆袨服游倡门百万一时尽含情无片言
　　二
　　西行一千里暝色生寒树暗闻歌吹声知是长安路
　　江南曲【四首】
　　緑江深见底髙浪直翻空惯是湖边住舟轻不畏风
　　二
　　逐流牵荇叶縁岸摘芦苖为惜鸳鸯鸟轻轻动画桡
　　三
　　日暮长江里相邀归渡头落花如有意来去逐船流
　　四
　　隔江看树色防月听歌声不是长干住那从此路行
　　闗山月
　　一鴈过连营繁霜覆古城胡笳在何处半夜起边声
　　玉眞公主山居
　　山北天泉苑山西鳯女家不言沁园好独隠武陵花
　　沧浪峡
　　沧浪临古道道上若成尘自有沧浪峡谁为无事人
　　奉眞观
　　眞门迥向北驰道直向西为与天光近云色成虹蜺
　　七言絶句
　　明妃曲【四首】
　　西行陇上泣胡天南向云中指渭川毳幕夜来时宛转何由得似汉王边
　　胡王知妾不胜悲乐府皆传汉国辞朝来马上箜篌引稍似宫中闲夜时
　　日暮惊沙乱雪飞傍人相劝易罗衣强来前殿看歌舞共待单于夜猎归
　　彩骑双双引寳车羌笛两两奏胡笳若为别得横桥路莫隠宫中玉树花
　　同武平一员外游湖五首时武贬金坛令
　　红荷碧篠夜相鲜皂盖兰桡浮翠筵舟中对舞邯郸曲月下双弹卢女
　　青林碧屿暗相期缓楫挥觥欲赋诗借问髙歌凡几转河低月落五更时
　　朝来仙阁听歌暝入花亭见绮罗池边命酒怜风月浦口囬船惜芰荷
　　朦胧竹影蔽岩扉淡荡荷风飘舞衣舟寻緑水宵将半月隠青林人未归
　　花潭竹屿傍幽蹊画檝浮空入夜溪芰荷覆水船难进歌舞留人月易低
　　题茅山华阳洞
　　华阳洞口片云飞细雨蒙蒙欲湿衣玉箫遍满仙坛上应是茅家兄弟归
　　寄孙山人
　　新林二月孤舟还水满清江花满山借问故园隠君子时时来往住人间







　　唐储光羲诗集巻五
