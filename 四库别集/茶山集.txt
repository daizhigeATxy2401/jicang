　　钦定四库全书　　　　集部四
　　茶山集　　　　　　　　别集类三【宋】
　　提要
　　臣等谨案茶山集十巻宋曽几撰几字吉甫贑县人徙居河南以兄弼防恩授将仕郎试吏部优等赐上舍出身授校书郎髙宗朝厯官江西浙西提刑忤秦桧去位侨寓上饶茶山寺自号茶山居士桧死召为秘书少监权礼部侍郎提举玉隆观致仕卒諡文清陆游为作墓志云公治经学道之余发于文章而诗尤工以杜甫黄庭坚为宗魏庆之诗人玉屑则云茶山之学出于韩子苍其说小异然韩驹虽苏氏之徒而名列江西诗派中其格法实近于黄殊涂同归实亦一而已矣后几之学传于陆游加以研练面目畧殊遂为南渡之大宗诗人玉屑载赵庚夫题茶山集曰清于月白初三夜淡似汤烹第一泉咄咄逼人门弟子剑南已见一灯传其句律渊源固灼然可考也又游跋几奏议稿曰绍兴未先生居防稽禹迹精舍某自勅局归无三日不进见见必闻忧国之言先生时年过七十聚族百口未尝以为忧忧国而已据此则几之一饭不忘君殆与杜甫之忠爱等故发之文章具有根柢不得仅以诗人目之求诸字句间矣墓志称有文集三十卷易释象五卷易释象已不传文集则书録解题及宋史艺文志均作十五卷是当时已佚其半自明以来并十五巻亦佚仅仅散见各书偶存一二兹从永乐大典中搜采编辑勒为八巻凡得古今体五百五十八首虽不足尽几之长然较刘克庄后村诗话所记九百一十篇之数所佚者不过三百五十二篇耳残膏賸馥要足沾丐无穷也乾隆四十五年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀













　　钦定四库全书　　　　　集部四
　　茶山集目录　　　　　　别集类三【宋】
　　巻一
　　五言古诗三十二首
　　巻二
　　五言古诗四十六首
　　巻三
　　七言古诗三十一首
　　巻四
　　五言律诗一百二十八首
　　五言排律五首
　　巻五
　　七言律诗八十二首
　　巻六
　　七言律诗六十四首
　　巻七
　　五言絶句五十三首
　　六言絶句七首
　　巻八
　　七言絶句一百十三首












　　钦定四库全书
　　茶山集巻一
　　宋　曾几　撰
　　五言古诗
　　寻春次曾宏甫韵【案曾宏甫名惇避宋光宗讳以字行纡之子巩之侄孙陈振孙书录解题曾氏三望最初温陵公亮次南丰巩兄弟其后则几之族集中赠宏甫必冠以曾盖以明同姓不宗之意】
　　春山数峯青春水一溪緑幽寻山水间物物可寓目花香若三薫栁色若新沐吾侪幸闲放晴昼颇连属胡为深闭门终日仰看屋嘉招傥亟拜岂敢惮仆仆请君携壶去政恐日不足小槽虽蜜甜何必待醽醁茗事姑置之雷车困枵腹【宏甫诗有家贫只旧醅不办樽中醁但煑官焙香炊饭鲙鱼腹之句且云家酿甜甚不堪飨客也】
　　次范益谦迁居九江经过上饶见赠韵
　　君为九江行意有风雨快维舟玉溪畔未割故人爱停杯一问我请以所闻对九江万事好赏咏看前辈岩岩匡俗庐【案后汉书郡国志注释慧逺庐山记畧有匡俗先生出殷周之际隠居此山时谓所止为仙人之庐而命焉又案豫章旧志匡俗字君平夏禹之苗裔也原本避宋太祖讳作正俗今校改】顶踵极高大其中藏曲折愿勿遗琐碎烟波湓浦游风月庾楼防以兹供笔砚安得有芜累矧君着幽禅直欲入三昧饱参山南北毋问人显晦归来亦何云圣处果何在要知方防间即有文字外我今如是说初不堕荒怪屋漏实临之斯言尚无愧
　　次陈少卿见赠韵
　　少卿令徳公不肯入州府种花养风烟艺木防庭宇了无适俗韵真可与晤语永懐君诗句【少卿诗説徃时行朝以雪句唱和】净洗我尘土如何百里问此秘欠未覩今晨款荆扉老气压方虎新诗疾雨风妙字列行伍华宗有后山句律严七五豫章乃其师工部以为祖君方讨渊源奚啻窥牖戸我贫无一钱不敢学农圃空余数巻书肠腹自撑拄
　　陈卿又和三首而仲通判亦三作严教授再赋皆有见及语予不可以无言故复次韵
　　官属邃中书朝班高太府【陈卿贰太原府兼中书检正】陈卿棹臂去偃仰一茅宇临池看鱼乐坐树聴鸟语脩竹手所栽薪萌争上土天开重新运圣作万物覩防合如风云吹嘘者龙虎陈卿落闲处问孰与为伍毛颖传中人渠侬适成五诗章出咳唾流派考宗祖仲严更献酬胷次非小户览观不暇给烂若花药圃可畏韵险艰浮梁袅相拄【案此句用杜甫龙门阁诗全句原本袅误枭今改正】
　　沈明逺【作喆】教授用东坡仇池石韵赋予所蓄英石次其韵
　　维南有丝溪溪石如水緑瞻相百里间抱负一夫足声名作灾怪攻取及背腹在者畧无竒溪神为颦蹙蛮烟瘴雨地故旧实州牧坐令数峯青飞过大江凟何尝説向人恐类和氏玉公然遭夺攘不使得藏伏广文到吾庐索隠妙蓍卜东坡韵险艰句句巧追逐幽人所好山已占一林谷又兼小峥嵘无乃太多欲端如耐久朋相与防心曲大胜轻薄儿浮云变何速
　　次緑字韵
　　舎前南山青舎后北山緑扪萝渉其巅防杖绕其足中间竒絶处表里见心腹登临岂不佳老境日以蹙谁知怪石供能坐我郊牧政应索幽遐何惮越川凟嵚庾岭南美者色苍玉赏音无东坡尤物多跧伏【仇池嵩南石也】今年致书求屡以可否卜故人为遣送健歩逺相逐虽非古仇池要是好崖谷似为天所矜此段独从欲深惭舁致重路转知几曲安得沧海神鞭笞使之速
　　还守台州次陆务观赠行韵
　　蝉噪高栁岸鹭飞逺沙汀萧然感予懐清静游神庭老树失故緑残芳谢微馨胡为趣召节日日晨昏星放缆西兴渡落帆浙江亭恭惟陛下圣万国瞻仪刑黼座悬日月孤灯耿荧荧况复如许病自知不能廷所以乞闲散庶几守沈方虞秋霜严翻得春露零再闻芸草香一洗海物腥父老喜我来无异化鹤丁儿童喜我来小驷骑青青谅有隔生契不然定谁令四海习凿齿几年读书萤新诗中律吕虽美无人聴鸣声勿浪出坐待轩皇伶
　　次折仲古避寇浔州韵
　　我持十口家不办一叶船贼声日夜急欲济江无边身虽堕眢井仰视犹有天天理傥未爽偷儿浪埀涎洗心占罗池稽首依灵泉竟以妻子免百神果昭然得从浔江游未断龙城縁为问米何如买禾可论廛向来鱼菜市十户八九旋令我喜折屐喜定翻悲怜王师静江南趋者人摩肩一日百回首我非强项宣盛欲径梅庾不然傍郴连终鲜孔方兄留滞等谪迁尚念吾鼻祖永懐旧山川徃还武城居家风到今传我方寻昨梦一舸百笮牵而公下劈箭【案劈箭二字见韩愈岳阳楼诗原本箭误剪今改正】如驵骏得鞭江村索居地未敢高枕眠世事公等在归与有逢年
　　次雪峯空老韵二首
　　雪峯僧中龙此道谁与共萧然两伽陀不举似大众独贻茶山老以当蒲塞供岩花与涧草信手拈来用独烹茶山茶未对雪峯雪须知千里间只共一眀月陈家参人道眼应一瞥为语管城君相从炽然説
　　赠疎山清老
　　江西草堂清道价直寰宇中分死心坐亲饮晦堂乳与人作隂凉后散烦暑千林揺落后郁郁松柏古厖头覆霜雪碧眼照针缕贯穿禅家流领略我辈语居山専论道余事百不覩人言师疎慢我但见媚妩去年潇湘来丛席歴几所踞堂号知识説法若云雨隂求乃翁事未见一人举请师长住世此道要盟主杖拂有余闲时时入州府
　　赠空上人
　　我搴空门秀得之古疎山斯人器玉壶中有寳月寒四壁澹相对安身一蒲团玲珑六牕静竟日心猿闲时从禅起游戏于笔端当其参寻时恣意云水间松风潄齿颊萝月入肺肝政使不学诗已见诗一斑况复用心苦俗氛何由干今晨出数篇秀色若可餐清妍梅着雪圆美珠走盘乃知心镜中万象纷徃还皆吾所现物摹写初不难谁能效我辈造语出险艰请师賸汲古净洗蔬肠酸坐令韩退之收敛加巾冠
　　送秘丞罗庭扬【孝芬】将漕湖北
　　湖南八九州海内清絶地与公白鸡年【案白鸡年谓酉岁本晋书谢安传】接翼鸿鴈使高堂亲八十无复逺逰意奉承万事了趋走三节至诏书引上殿帝曰汝国器置之蓬莱山身亦典中秘乖离如许久防念差足慰胡为未暖席归与不可制人生故乡乐况揽澄清辔皇华遣使臣光采宁有是红尘跨鞍马老矣殊少味着鞭输公先吾亦从此逝
　　赠赵判官夀卿【彦龄】二首
　　身为高帝孙面作寒士气縁情徳麟语写物大年意青云无苏黄何以致后世牕明几静间是事且游戏得州敢为荣得士乃足诧此郎精琴书不独妙诗画虽云于小道举不在人下无乃太不廉谁知非讥骂【赵能诗画篆隶抚琴】
　　王岩起乐斋
　　欢悰挽不来愁思推不去达人方寸地固自有乐处得非山林欤或用诗酒故一朝不在眼便觉少佳趣人言顔子乐瓢饮映蔬茹何曾梦见渠浪自起欣慕此君与天游于物初不寓携持小斋名扁榜随所住要知真乐事未省离跬歩我亦欲睎顔【案睎顔二字见法言学行篇原本顔误彦今改正】从君尚能屡
　　题张彦实舎人墓下涌泉亭
　　紫薇花底人去作泉下梦佳城闭青春风木号永痛寒孰出之甘冽可抱瓮乃知主地神效此清净供汲引入中厨色味胜乳湩老龙来试诗事有万钧重【程伯禹龙阁命名作诗】寄声松大夫并语石翁仲俱修护持职以遗云来用
　　题盛彦光少府丘壑轩
　　何许觅丘壑不専在山林胸次傥萧散市朝有幽寻只今谢防舆超然抱遐心俯仰得佳趣何尝日登临我虽非防旷粗亦能赏音不用一再鼓山高水深深
　　题黄嗣深家所蓄恵崇秋晚画
　　丛芦受风低积潦得霜浅沙匀洲渚净水澹凫鸭逺禅扉掩昼夜短纸开秋晚欲问此间诗半山呼不返
　　题程伯禹给事漫吾亭
　　漫郎専一溪万事俱不理胡为堕我相名字出竒诡山林轩冕欤等是寄焉耳程公榜亭意道眼深照此端居亦偶然小出聊复尔宣城幻事了郤梦归故里结庐澄潭上尽室清镜里木阴凉夏簟荷气馥秋水遥岑招不来为我列牕几昔吾与今吾念念如脱屣心期次山外人要安石起公勿赋逺游行应去天咫
　　题南岳铨徳观秋声轩
　　月明鴈呌逺露下蝉号寒幽幽草虫泣索索梧叶干愁人知秋早聴此良独难竹君南北美佩服青琅玕天风一披拂庭宇声灵宫防老樾别馆如深山心净鉴止水眼明揖千竿虚籁自然奏有琴不须弹世议大可厌市声无少闲不如聴君语竟日帘埀间
　　题临川宰徐伯章心逺轩
　　徐侯心万里身堕百里中政以诗礼庭上有鹤髪翁岂无敲榜喧不入丘壑胸开轩寄逺韵几净牕玲珑竹影落夏簟水光揺秋空一对凫鹜行万里牛马风悠然见南山不与俗眼同徐侯归去来三径资已丰身将心共逺勿为督邮恭
　　春初过王仲礼教授小园
　　幽居倦孤寂俗驾难追攀相携笻九节径造茅三间王卿贫无事况得独冷官衡门静如水委巷深于山自言学为圃虽小殊可观始至度略彴徐行转防干当阶艺红药坐待青春还春还未数日草树犹清寒殷勤小梅花一笑氷雪顔煑茗当酒醴言诗替吹弹君知静中胜得此良独难相戒勿浪出黄尘防人冠
　　汪惇仁教授即官舎作斋予以独冷名之
　　昔君困虀盐蓬首牕下读秋萤屡干死明月以为烛麻衣肘欲穿才换一袍緑岂知冷淡债十载偿未足书斋开冰廰败壁数椽屋横经缀鹄鹭未省进凫鹜穷通更事耳裘扇有反覆直今张罗地便恐车击毂先生粲可流示现着冠服从渠势炙手了不见凉燠小诗应大笑笑我未忘俗
　　董令升舎人朋溪图赵祖文笔也
　　谷风不须歌朋友道缺絶请歌伐木诗歌罢聴吾説汉朝儒宗系今代侍臣杰甘泉久论思阳羡小休歇郊园谷幽幽乔木覆清樾百禽鸣其间相唤极可悦坐令公感慨朋好苦难结不如侣荆溪迥与世情别淡乎若无味了不见凉热是以乐从之诸峯况罗列赵侯有能事短纸藏曲折更作陶渊眀飘飖弄明月
　　相马图呈杜勉斋左司
　　造物出万类贵贱伊谁分圭璋杂瓦砾世道同疎亲既收大宛种一扫驽骀羣乃观相马图低首先吟呻千金购死骨举国无其真生死何太晚盐车负艰辛悠悠虞阪道赤日煎红尘行人亦何多具眼惟孙君一顾不旋踵价越连城珍谁为绘此像庸示将来人相马失之瘦相士失之贫于兹有钜公数载居沉沦涵养浩然气轮蹄任纷纭素识太平相鹗表飞青云紫泥日边下八座生阳春摅心握文柄引年启贤门凝睇辨臧否立志安斯民他时了经济丹青画麒麟囘顾相马者细务何足云寥寥载千古二道非同伦相士今何人少陵身后身绍兴帅相汤公防五客蓬莱阁登望海亭属某赋诗【徐穉山朱新仲王宣子胡周伯及某】
　　赫赫防稽郡潭潭府公居一州胜絶处毕集于庭除秦望极高秀千峯散江湖蓬莱为收揽逺近争奔趋溟渤无百里登临失东隅翚飞卧龙顶便可窥方壶丞相不独飨故人盛招呼兵厨列樽俎宾次罗簪裾杰阁坐褫带危亭上肩舆耄倪争指似还见云间无一月明白璧五星灿连珠鄙夫何足数愧汗沾霜须客有徐季海题名数行书怒猊抉石外筋力顔之徒周老盍命驾属闻遂悬车何妨行役事政用儿孙扶
　　陆务观读道书名其斋曰玉笈
　　自生民以来未有夫子盛六经更百代略不覩疵病瞿书角立亦各谈性命空门甚宏放果报骇观聴是以虽至愚读者无不敬周时柱下史设教本清静至今五千言谈若鼔钟磬虽为二郗谄秖作二何佞遂令黄冠徒冷落度晨暝贤哉机云孙道眼极超胜杀青贝多叶收贮腹中竟慨然发琅函牕白棐几净三家一以贯不事颊舌竞吾皇汉孝文恭已民自定愿君益沈涵持以奉仁圣逺师曹相国下视刘子政
　　喜得洞霄
　　乞身知才疎从容荷主圣叫阍如杜宇不谓天亦聴除书入手来一洗百念静复疑是梦中惊喜久乃定尚余折腰米败我生尘甑要令襟见肘始与家声称今兹火用事日永南风竞林下聴中兴姑容老夫病
　　喜天游二十一兄至亳社时同叔夏十六兄作
　　登高望南都雉堞疑可数城中人不见百里等燕楚我无简书畏自笑谁缚汝东风送兄来下马逼三鼔迎门閙儿童罗拜欣欲舞花枝应亦喜红幞已防吐聊为文字饮一洗别离苦别离何足云千载成仰俯要知静中趣囘视今孰愈焚香黙自照下此一转语铃阁老师兄当为君去取
　　言懐贻寓居
　　郊居麦风凉佛屋梅雨润萦帘一炷香隠几百念尽时从黄巻语坐看青灯烬昬昬花乱眼种种雪侵鬓懐哉佳友朋久矣阙亲近其谁破愁寂令我生鄙吝及闲当过君请以茗椀进言诗固不能把酒亦无分
　　坐睡
　　竹牕纳虚明棐几亦滑净幽人坐清秋倦对古贤圣丹田阅千息一气忽空静岂期黒甜乡于此得栖径倒牀未必佳邂逅乃复胜觉来欠伸余两眼半开瞑吾身竟何许神意久方定从此谢衾帷蒲团日相倩













　　茶山集巻一
　　钦定四库全书
　　茶山集巻二
　　宋　曾几　撰
　　五言古诗
　　自越上还信步寻梅
　　客子千里至未曽款入门妻孥劳苦外径走江梅村江梅若有待欲谢花犹存向人一笑粲冷蘂生春温绕树三匝已投空雪飞翻归来理梦事淡月笼黄昏
　　郑侍郎招赏瑞香
　　浮花虽不多要是乏美质前庭锦烘笼君向何许得色香极秾丽裁翦极细密复幕重帘开毋令犯风日
　　晁侍郎折赠芍药三种
　　室空无侍者终日延白光今夕果何夕粲者忽在旁得非散花天来试铁石肠非罗复非绮何物爲衣裳或浓若猩血或浅若鹅黄或如淡胭脂薫以百和香竟不可意解发书问何祥乃知延阁老买得从维扬自不耐渠恼幽懐可禁当牢辞又不敢熟视徒彷徨吾闻诸古人物美应献王呼儿燎沈水持以供虚皇
　　明秀堂松【堂在柳州路内】
　　柳侯所为邦十步一遗迹苍官列前墀相对俨如客邦人言此松曾及侍侯侧风号四百年雪立二千尺江城闲草木诗巻多采摘柑非往日黄柳是近时碧【子厚手种柑柳皆有诗】同生不同死乃见老气格尚想哦其间清声出金石龙鳞未脱落熊轼几换易临民有余师视此古遗直
　　种芭蕉
　　僧牕谁与晤有竹两三竿栽培费老手方法传多端朝朝问无恙暮暮愁其干调防阅三载今年遽雕残芭蕉虽小草长大不作难一身菡萏然万窍玲珑间满中贮春水烈日何能干以兹隂凉叶代彼青琅玕但恐质柔脆不堪岁祁寒人生无牢强当作如是观
　　咏蜡梅
　　花时冶游郎纷若一哄市蜡梅空自芳俗眼不称意洗心无一尘坐觉香细细乃知成风斤要斲郢人鼻
　　吴甥遗灵壁石以诗还之
　　闲居百封书总为一片石牕中列远岫所欠者灵壁吴甥手持来知向何许得铿锵发金声温润见玉色诸峯扫空翠一水界山白嵁岩出其间如月挂虚碧坐令所珍藏不作一钱直吾虽甚爱之子亦有此癖归与霅溪旁从汝旧知识欲去复迟迟摩挲遂移刻
　　何德器赠太湖石
　　爱山已成痴爱石又成癖徒闻有丝溪时复梦灵壁太湖只在眼曽未收寸碧多自五岭来仍烦百书索何侯小峥嵘湖水深处得苍润波涛余巉岩鬼神力摩挲复湔洗攘取畏宾客偶然及幽事遣送初不惜俄顷交定盟欢焉慰岑寂夺君书几间坐我洞庭侧持还岂人情藏去有慙色苦乏仇池篇如何满髙直
　　寄昆山李宰觅石
　　昆山定飞来美玉山所有山只用功深刓画岁时久峥嵘出峯峦空洞开户牖几书通置邮一片未入手即今制锦人在昔伐木友尝防委绣段尚阙报琼玖奈何不厚顔尤物更乞取但懐相知心岂惮一开口指挥为幽寻包裹付下走散帙列岫牕摩挲慰衰朽
　　造侄寄人面毛竹杖四
　　麦秋气清和槐夏日隂翳块然守蓬蒿何以破昏滞肩舆卒辈乏徒步脚力费出门即林丘散防空梦寐賸为犹子怜遽以此君至分明人面目刻画老根柢毛君又一竒枝干不少异想应开一束妙简得三四今晨入吾手夷险可歴试芒鞋与周旋白拂相妩媚人生七十稀况复已过二多谢汝扶持无乃太晚计
　　方时敏作寄茶诗允迪赵承之争论锋起有以诗碁取决之意二者仆皆不能姑次韵
　　丛林一转语矛盾生诸方不知维摩诘众论付括囊君家富月团入眼惊未尝劝君勿浪出中有双龙藏一朝不自秘词锋起堂皇诗碁竞攻取信美非吾乡吾乡亦何有黍麦纷低昂作诗天所戒但欲身稍昌奕碁正如诗坐看星埀芒怪君眞不亷顾我俱无长天寒袖手埀未厌舌本强悬知决战时两阵争堂堂诗坛与碁兵伤杀亦大当归去竟何得惊雷转空肠
　　即事
　　朝随粥鱼作夕与栖鸟眠中间复何事野饭炊山田摩腹步脩庑披襟坐南轩薫炉郁佳气茶鼎浮轻烟闲开竹牕帙静憩蒲团禅庶几永白日亦用销残年
　　东轩小室即事五首
　　巻书坐东轩有竹甚魁伟清风过其间戛戛鸣不已写之以素琴音节淡如水不惜为人弹临流须洗耳鼠迹印尘几蜗涎篆书帷儿童勿除去佳处正在兹人言有何好此段眞成痴俗子徒败意幽懐定谁知去圣未云远故在黄巻中孰能领其要直用一理通森罗废兴事莹若磨青铜使我见万古敬谢典午公烹茗破睡境炷香玩诗编问诗谁所作其人久沈泉工部百世祖涪翁一灯传闲无用心处参此如参禅有客过丈室呼儿具炉薫清谈似微馥妙处渠应闻沈水已成烬博山尚停云斯须客辞去趺坐对余芬
　　盛夏东轩偶成五首
　　一堂既虚闲一室可息偃松篁度风清牕戸去日远幽禅过亭午凉气生薄晚阃内即妻孥更深遂忘返携簟入深竹脱巾挂低枝无令儿辈觉更恐俗客知清风何故来口咏渊明诗凉冷似太过还从径中归松风夏逾清竹日午更净萧然松竹间得此林壑性异哉今日暑无复有晨暝疲薾安所逃茅斋入僧定因病不举酒况当朱明天客至但茗椀谈诗复谈禅甘寒百尺井旧日陆子泉安得僧舍雪霏微湿茶烟涧蒲上九节不受尘土姿清泉自澡洁白石相因依种蕉水中央佳处略似之谁能后雕赏惟有岁寒知
　　友直轩
　　友义丧来久琢磨复谁能金钩被采录絶弃朱丝绳直哉少稷甫一室清于冰危坐对书帙曲几非所凭日暮无人来疎篱上寒藤惟有手种竹挺然得其朋风低与雪重抢地如弗胜政使可断折天姿谅难凌物或乱眞赝君其别淄渑攘羊而证父是子乌足称所以贵温润不令见觚棱要我细商略此言有师承
　　松风亭四首【几得乔松十余四合而中空其下可坐故名之云】
　　长卿壁四立杜老茅三重茶山穷次骨憩寂以长松直干以栋宇清隂自帡幪山泉落髙处审听是松风客至引幽步步及松风亭问亭何当作笑视何足听俗论哄蛙黾市声殷雷霆时来一洗耳两眼为君青有客过茅宇煮茶坐松风问亭果安在笑指十八公君看梁与栋岂不深且雄何必用斤斧然后成帡幪回环数株松老干极落落清风一披拂竽籁自然作喧嚣世俗事秖使人意恶谁能洗耳来相与憩寂寞
　　清樾轩
　　开轩在独园绕屋得清樾不知何年树殆为今日设牕扉落林影时复乱风月喧声了不闻幽哢极可悦玉溪僧所庐无似许明洁颇疑三昧手断取从二浙禅房花木深此语信佳絶何以落其成炉薰荐茗雪
　　山房
　　竹树转深径茶山给孤园禅流打包去旧日单寮存堂堂十八公不知几寒温其谁晤对汝冷落依頽垣有客占作室此公正当轩风声落天半似与幽人言已矣复焉往佳哉略无喧在昔公择父实惟谪仙孙读书庐山中仰视五老尊头白不归来髙议排金门吾敢效前辈分应守丘樊何忧蕙帐缺怅望鹤与猿
　　香寂圃
　　陂陀茶山西草树无空空呼儿锄其荒花木乱栽种葩华以时折芗泽得风送眞成摩诘病幻出天女供游人等蜂蜨晴日竞喧哄灵坚不自持玉陇纷一哄谁知根尘间境界极空洞诚能返其流当见寂不动花飞已无踪香过忽如梦于焉自闻闻尔乃得大用
　　横碧轩【几尝居孔雀僧院东庑小室榜曰横碧轩有诸公唱酬之作】
　　道山心已灰但有爱山癖移家过溪住政为数峯碧空蒙梅子雨了不见顔色朝来忽献状欣若对佳客晴牕巻书坐葱翠长在侧似为神所怜持用慰岑寂防登此山头却望水南北烟树有无间吾庐应可识
　　咏南池
　　衡门久栖迟永日孰与俦既絶车马喧遂适林塘幽荷香因雨来水鸟鸣相酬虚懐睨物表可以观天游古来英雄人何异貉一丘茫然不知归没世随波流
　　游灵川县水洞
　　清溪东南驰碍此碧玉峯蛟龙夜相宅奋迅生雷风剨开两贝阙凿翠成珠宫坐令空洞处一水油然通泉流百道来投注万斛钟不知深几许湛若镕青铜定应天下稀岂但湘南雄嘉与二三子叶舟渺相从周旋乳盖底荡漾菱花中为我告行客无为苦匆匆小酌清泠渊洗汝尘坌胸
　　溆浦县邓梦授主簿惜日轩
　　羲和鞭白驹秋日凄已短向来晒书地欲作炙背暖邓侯开西轩枣下歌纂纂前山隐半规怅望支手版我慵类天赋身世两不管着鞭慙祖生运甓谢陶侃铜壶一百刻夜梦分去半午牕又为祟长闭读书眼勉旃崇明德已事不可缓作诗非为君实自警疎嬾
　　溆浦枏木洞盖神龙所居今年夏大旱县官乞取其水以祷立应民犹以为未足因作是诗以遗诸公致再请之意焉
　　倾心南山云如渴望梅岭朝来有佳思拄笏不见顶丰隆骏奔走列缺元驰骋雨不到人间风伯乃为梗生来食官仓四海无二顷歌诗视天汉一念极耿耿阶前甃清泉洮颒冰雪冷干喉欲生烟空下百尺绠幽轩竹三四柯叶殊秀整迩来头抢地但惧不得永以斯占稻粱生意鱼在鼎潜虬民司命膏泽浸兹境邑官树嘉政责报甚形影缾罂走十里岂惮一再请君其洁斋俟百谷正延颈客子无远谋空肠望遗秉
　　咏旱三首
　　骄阳方施行秋节已树立田苗在膏肓何道可副急云雷不成雨成雨初不湿咄咄逼中秋为霖恐无及邦人奉教条久不知肉味潭龙不能神土偶安足恃应眞住兰若云雨可立致胡不迎之来明明有前事春雨接梅雨便有水潦忧乞晴今几日又以悯雨求田苗虽向槁尚冀什一收政恐获稻月沛淫不能休
　　六月十四日大雨连朝
　　黄金北斗髙何似六月雨举头看云霄此秘初未覩今晨沛然下其势莫能御既蠲人郁陶又长我禾黍谁言为郡乐病不对樽俎似为神所怜用是娱悦汝缁黄諠讽诵巫觋乱呼舞惠然从风来兹事一不举临民多秕政何道致如许稽首谢皇天倾心奉明主
　　七月一日复大雨用前韵
　　山头一寸云山下一尺雨青天在层隂未用遽披覩悬知垅亩间不着蓑笠御呼儿趣秧稻唤妇催酿黍使君同戚休有味胜鼎俎似闻小人言无复怨詈汝行看黄云翻不独翠浪舞饬厨办千觞饮客醉一举不知城东湖今复深几许鸥鹭莫相疑龟鱼且为主
　　夏雨应祈呈桂帅二首
　　山椒云气佳林表雨声急元戎郊坰去归骑旌旆湿老夫不能陪凉傍竹牕入儿报夕阳明环城碧簪立牕前有梧桐报我以好雨不眠听疎滴佳事想农圃苗根不须问蔬甲已如许小簟六尺牀萧然睡亭午
　　寒雨浃旬终不成雪
　　幽栖又三冬好雪无一片今晨霭同云薄暮集微霰先声乃如许落势大可见呼儿出门看通夕知几徧听牕复听竹攲枕不知倦终然成底事寒雨闭深院何尝忧瘠田初不办欢醼囊萤已干死无以映书巻请天收层隂斗柄行欲转爱日上晴轩如披故人面
　　喜晴
　　求晴而得晴老子不胜喜夜闻屋瓦声如疾痛在已通宵遂无寐落势殊未已禾头卧沙泥便恐欲生耳谓天为不仁春夏雨如彼即今孰主张秋潦更如此埀成又败之天意定不尔果如吾所料林杪风忽起云走四山白日行万里腰防知几家持杵者谁子欢声田野闲乐事图画里使君经旬忧桮酒为一洗官仓不须问百室既盈止作诗告同僚可以贺我矣
　　初至天台
　　畴昔所欣慕天台冠坤灵兴公妙摹写粲若披图经自怜婴世网仰愧鸿冥冥夙契谅非浅半生吏金庭成此一段奇得按东吴刑又分临海竹想像山围屏稍稍向铃阁行行叩禅扃一丘与一壑所见皆所聆石梁卧劒防布水驱雷霆五百大开士神光秘林坰于我定不薄是事初无形寒嵒二隐者在眼谁能青庶几闾丘守胸次明渭泾向来石磵耳鬭讼终朝听净洗尘俗状数上参云亭
　　闻东湖荷花盛开未尝一游寄郑禹功
　　言登巾子山天外入眼界呀然城之东一鉴如许大得非所领州其下临渤澥乃知湖浸阔便觉井邑隘朝朝横乌纱暮暮束韦带何曾官事了秖使人意败径须水清泠一洗胸芥蔕昨来放船好如更宅爽垲四围纯浸山碧玉乱石黛兼随郑广文人境两疎快维扬几同僚独喜此翁在只今万红妆一一倚青葢柳隂闲画舫荷叶绕公廨鬓丝禅榻上句法出蔬菜因之双鲤鱼愼勿欠诗债






　　茶山集巻二
　　钦定四库全书
　　茶山集巻三
　　宋　曾几　撰
　　七言古诗
　　春晴
　　青春挽留渠不住白发抛去吾安能东风送汝一杯酒从此闭戸眞同僧酴醿芍药待判断腰鼓横笛当施行奈何但效鹁鸠辈竟日讨论隂与晴
　　王元渤自湖楚归赠之
　　南池荷叶叠青钱玉山门外君着鞭南池荷叶成青繖问君东游何当返闻道湖州又楚州旧隐故乡宜款款清晨剥啄叩我门我不出门非是嬾不知何物苦相干能令人热令人寒偶然脱命冰炭里至今体不胜衣冠溪流落尽才如带想见南池空聚块更无小鸭睡枯荷况有红妆依翠葢眼看物变惜年光明月黄花盍举觞知有中秋恐无分须君满意作重阳
　　赠阎德夫参议
　　阎公才气人无敌列星官曹声借借青云埀上却囘头笑説乡邦富泉石问君功业男儿事禹重寸隂轻尺璧及身强健不勉旃汲汲东臯恐非防答云种木须十年种得成隂已头白是以江滨五亩园拄杖芒鞋日经画即今台榭数十处花竹谁能计千百是中便足了一生颇觉轩裳总无益我闻此语为惊叹耆境之间眞迫窄【案耆境二字不经见攷説文耆老也又至也盖言已至老境】元无三径可就荒乃知贫过陶彭泽想君舒啸东臯上不但渊明心莫逆神交又得王无功一饭何尝留俗客未妨献纳云台表着绣昼行寻履迹防当称是好林塘门对诸峯一区宅
　　次郑侍郎卧闻秋风韵
　　茶山石燥泉亦枯草树叠叠成樵苏天公风雷起挥袂咳唾急雨纷跳珠我诗曽未管窥豹况有文采如于菟勤公见索扫地无公自瑶碧玱华琚
　　再次苏字韵
　　秋风不来眼穿枯飒然而至吾其苏中宵起我灯火读音节自喜如连珠不知何物披拂此定是啸谷之于菟牕前况复雨骤作山溜绕屋鸣瑶琚
　　三次苏字韵
　　陶诗虽瘠元非枯确论近出眉山苏君诗不赠世作者以暗投我如投珠鄙人摹写不成就妄指画狗为于菟安得才似柳刺史好辞玉佩鸣琼琚
　　次程伯禹尚书见寄韵
　　往年书到西风凉病夫随牒天一方今年书到玉溪上暧空白露为清霜人生俯仰成陈迹只有一丘如宿昔故乡杰阁公饱山【程所居阁名】野寺幽轩我横碧【予所寓轩名】名交晓月长庚星势交飞絮水上萍往时玉溪二三老死生贵贱论交情归来访旧其谁羡程公笔力犹强健郑公霜鬓未成丝挂冠不受儿曹劝【郑顾道也程诗及之】公于道德犹耕猎所得不随天下裂胸中具眼世莫知笔端有口公能説豹文未省一斑窥戏逐羣儿日课诗诗病无人与商略湔肠浣胃付神医
　　次僧道规蜜蜂去而复集韵
　　公如老殊所嗜蜜种花山中引蜂入千门万户芙蕖房为公谋食如风狂朝来蜂臣不趋衙一心祝蜂早归家归来喜舞击铜鉢与人从今莫胡越
　　吴傅朋出游丝书求诗
　　使君官事闲时书略取万象随指呼空中游丝定何物非蚕所吐仍非蛛光风霁日青春暮惹草萦花细于缕君今幻出一毫端此秘从来人未覩铃斋观者客如云有无断续吁难分不知谁束此毛頴能使字画纤无伦尝闻扫垩生雪白顚草亲承担夫力世间妙处不可传心手应时须自得
　　和刘圣俞顾龙山约客韵
　　诗筒四出走中涓诗句万选如青钱曰余借舟期七贤共嗅梅花咀芳鲜津头几度唤长年昼眠乃若经笥边举头急雪风中旋瞪视不见山之巓八牕玲珑绣佛前同来且结西方缘小轩宛若壶中天玉琴不断雨声传诺君再宿余敢愆从君索句发春妍
　　肇庆守郑子礼以李北海石室碑见寄辄次山谷老人韵为谢
　　吾评古法书固自有髙下端州遗我石室碑一字千金恐非价莫邪之剑难争锋李公落笔神气同诗鸣一代属山谷草根亦复吟秋虫
　　黄嗣深尚书自临川省其兄嗣文户部于宜春用元明鲁直唱题李生墨竹梅
　　纷纷画手调红绿好以桃花配丛竹岂无短纸作江梅雪里溪边太幽独李侯胸中有佳处研滴松煤聊寓目与梅择对无可人分付此君眞不俗淡烟小雨空蒙地何得月明疎影足始知璀璨出斜枝诗画古来眞一族【东坡梅诗竹间璀璨出斜枝】
　　探梅
　　幅巾芒鞋笻竹防踏遍山南与山北雪含欲下不下意梅带将开未开色绕树三匝且复去前村一枝应可摘丁宁説似水边人从今日报花消息
　　许公华遗潘衡墨云其女所造也
　　潘公之墨东坡诀只今有女能传业许郎来自大江西手探圭出箱箧摩挲熟视家风在款识明明笔竒絶见渠顔面得渠心湛如瞳子坚如铁晴牕大几石净未忍磨研令小缺冷金玉版姑试之一防清光初漏泄廷珪去人端未远余子何劳定优劣健妇果胜大丈夫从此庐陵是黟歙【款识瞳子冷金玉版廷珪事皆东坡説也】
　　谢胡帅饷酥
　　虎头骨相生来无谈天吻燥斋肠枯欲从底处觅膏润凝香燕寝烹牛酥鹅儿黄拂冰肌肤关中穰下远不如已令炊饼作十字今晨盛馔非伊蒲
　　谢柳全叔县丞寄髙丽松花
　　幽人所住空山里老松皆作虬龙起但知树底听松风不见风前落松子三韩华萼手自开其间琐碎如婴孩请因贾客诏君长二十余年无使来
　　防瓮酒【辛未岁】
　　吴侬饼麴成村酒所取何尝议升斗一桮未尽朱顔酡过若茅柴那得久官酤私酿同一律竟识吾家新醖否近持方法报山妻入眼从来未曾有旧时菽麦眞其父秫稻麦和以爲母【东坡酒子赋米为母麴为父】瓮头又戴老瓦盆墐塞四旁如戸牖数朝已办糟牀注不论清浊皆可口欣然一笑谓山妻愼勿轻传殆天授答云妙处须心得纵有此方无此手请君痛饮当解酲贤哉大胜刘伶妇
　　莲榭
　　郎官一星几时落乃在水绕山围间幽亭野彴不知数青鞋庾菜何由闲眼前突兀见莲榭秋水泠然沼其下凌波仙子袜生尘露冷风凄微月夜愿公清净如远公吾欲投合保社中冰雪肌肤攲翠盖看花心似太虚空
　　游张公洞
　　张公洞府未着脚向人浪説游荆溪欲看直上翠羽盖不惜扶下青云梯劲风翻动土囊口暗水流出桃花蹊却将深处问儿辈一夕飞梦穷攀跻
　　禽声
　　不如归去东皋上美酒提壶迎妇饷何妨脱袴着新衣百箔蚕丝茧如盎春泥滑滑未没腰田间布谷初立苗牧儿喜舞麦熟也报答尔曹婆饼焦
　　荷池
　　名园中有十顷池一钱不用君得之菱荷枯折小鸭睡絶胜红妆青盖时蛙鸣莫作鼓吹想亦莫问属官与私读书之暇招客饮能有此乐非公谁
　　次折仲古游浔州桂园韵
　　鸡犬图书同一舸老夫荡桨儿扶柂浔江一系欲生根梦下湖南向江左极知越俗留连客性不相投如水火是谁招唤写羇愁拄颊西山云数朶云山下有园五亩不植侧生旁挺果十年蓺桂待芳辛岁晚风霜深印可有懐泽畔入骚辞配以兰椒眞类我斧斤竟不赦孤根问主林神安所坐乃知有用祸先集社栎之徒最繁伙径须浇下磈磊胸乞取青钱供白堕
　　为张四明作
　　一生所闻张仲蔚闭门蓬蒿深几尺迩来伐竹声丁丁手披榛丛待三益径中踏破苍苔色定是幽人芒屦迹莫将车边两轮赤夺此千竿一池碧【时张有四眀之命】
　　冯县丞墨花
　　君持松煤与研滴惨澹不言生百物胸中自无俗子韵落笔乃有此气骨江梅正尔不施丹为我拂拭为清寒一枝早晚到牕几定作月影横斜看
　　钱生遗笻竹斑杖戏作
　　笻山美竹天下闻有客钱氏之礽云自言吾祖嫌杖晚赠子九节斑烂文寻幽已得济胜具傍险更策扶危勲同行安用木上座【案此句本传灯录佛日禅师见夹山举拄杖曰惟有木上座同行耳又见苏轼诗留我同行木上座原本木误人今校改】一日不可无此君
　　夏初示儿曹
　　鸟声四合隂扶疎江湖散人拜赐初此君之子才堕地一一文采如于菟相看又作故时面乃是秋风箧中扇寸隂尺璧定何如付与尔曹分贵贱
　　玩鸥亭
　　乃翁独步辞云间五花判罢游金銮甘泉颇劳侍从事夜直必梦江湖寛晚遭忌刻泛湘水众为不乐公欣欢白鸥无数没浩荡相亲相近俄相安何曾一旦舞不下始信前事盟未寒文章炳蔚冠当代衣被诸子犹班班携持扁牓向阳羡往日风味追令还乃翁闲散莫浪许乃翁青紫当拾取囘施佳名与老夫长共羣鸥卧烟雨
　　独青亭
　　霜落水痕风落木翠葢倚天惟汝独是谁手种百年余防此空庭一株足岁寒不但色青青上有埀丝下茯苓松根老僧应取此制人頽龄起人死
　　题夀樟亭
　　大屋连甍小容足栋宇以来非一木豫章不是十围樗受命于天何得独君莫厌老大蓬蒿间应龙虹梁果非福【案第三联系长短句原本虹字下脱梁字攷西都赋抗应龙之虹梁诗盖用其语今校补】虚堂昼静闻丁丁溜雨枯皮在空谷
　　蚊蝇扰甚戏作
　　黑衣小儿雨打牕斑衣小儿雷殷牀良宵永昼作底用只与二子更飞扬开尊匕箸须一洗破巻灯火尤相妨从来所持白羽扇自许百万犹能当安知手腕为汝脱以小喻大眞成狂挥之使去定无策葛帐十幅眠空堂朝喧暮哄姑听汝坐待九月飞严霜
　　同郑禹功登巾子山
　　天台鴈荡天下竒岂不欲往官缚之巾山只在郡南郭曾未着眼眞成痴今晨排遣簿书了往赴郑老同幽期羊肠转尽得兰若飞鸟不到云雨埀青铜镜外翠屏绕中有万屋鱼鳞差古来二事不兼得此地一览俱无遗蓬莱方丈果何许云驾飇驭知为谁赤城风月幸好戏驱取鸾鳯相追随















　　茶山集巻三
　　钦定四库全书
　　茶山集巻四
　　宋　曾几　撰
　　五言律诗
　　立春
　　十载东都客春盘种种春翠看蔬甲小黄爱韭苗新流落成吾老萧疎对此辰睦隣如有使传语大梁人
　　春日二首
　　今日知何日东风破腊来寒随边骑去春与汉军囘彩胜参差翦蔬盘饤饾开不妨时节好年事岂禁催期颐三万日政尔亦无多佳节已如许衰年将若何雨风增落寞戚友断经过问讯庖厨内犹堪一洗磨
　　春日卽事次韵
　　秾李花如许殊胜灼灼红只言开似雪不道去随风胜日从吾党衰年念此翁诗情犹可强桮勺不能同
　　雨二首
　　秋冬久不雨气浊喜云生麦陇崇朝润茅檐彻夜声初来断幽径渐密杂疎更赖有墙隂荠离离已可烹薄晩初霑洒清晨更惨凄鱼寒抛饵去鸦湿就檐栖幽涧溅溅溜长堤浅浅泥一杯持自贺吾事在锄犁
　　夕雨
　　屣履行莎径移牀卧草亭风声杂溪濑雨气挟龙腥空中电昏昏云罅星徂年又如许吾鬓得长青
　　雨夜
　　一雨遂通夕安眠失百忧牕扉淡欲晓枕簟冷生秋画烛争碁道金尊数酒筹依然锦城梦忘却在南州
　　仲夏细雨
　　霡霂无人见芭蕉报客闻润能添砚滴细欲乱炉薫竹树惊秋半衾裯惬夜分何当一倾倒趁取未归云
　　悯雨
　　梅子黄初徧秧鍼緑未抽若无三日雨那复一年秋薄晩看天意今宵破客愁不眠听竹树还有好音不郡中迎怀玉山应眞请雨得之未霑足
　　悯雨连三月为霖抵万金小埀开士手足慰老农心果欲千仓积犹须一尺深病夫浑不听危坐听佳音
　　苏秀道中大雨
　　梅雨又时雨苏州仍秀州客行无六月农事有三秋云气深鸿鴈烟波没白鸥衰年惭愧汝物役几时休
　　晩
　　萧瑟度横塘霏微映缭墙压低尘不动洒急土生香声入楸梧碎清分枕簟凉囘头忽陈迹檐角挂斜阳
　　久雨
　　荒院已无趣愁霖终不开檐声喧客语屋漏逐人来桥报今朝断墙闻昨夜摧尚余汤饼具积潦未为灾
　　久有怀曾宏甫
　　欲访溪山老无如此雨何一春判弃置十日断经过灯火相看放莺花卽渐多晴暄如有意数数上南坡
　　苦雨
　　尽道迎梅能无一日晴牕昏愁细字檐暗乱疎更未怪蛙争席眞忧水冒城何由收积潦箫鼔赛西成
　　大暑
　　赤日几时过清风无处寻经书聊枕籍瓜李漫浮沈兰若静复静茅茨深又深炎蒸乃如许那更惜分阴
　　谢人送壑源絶品云九重所赐也
　　三伏汗如雨终朝沾我裳谁分金掌露来作玉溪凉别甑輭炊饭小炉深炷香麴生何等物不与汝同乡【别甑炊香饭供养于此人禅家语也】
　　大热欲过广寿寺谒韩子苍追凉先之以诗
　　执热今如此追凉定若何长廊受风远广殿得阴多盛欲扶笻去还能下榻麽近公如玉雪未厌数经过
　　病中闻莺啼
　　独园森古木其下客幽栖尽日緑阴合有时黄鸟啼一声添昼寂百啭使人迷赖汝生佳听身今气惨凄
　　病起赠曾宏甫
　　同病仍同起无聊独至今酒杯君入手药裹我关心极暑方无奈新凉又不禁呼儿锄径草万一故人临
　　蛱蝶
　　不逐春风去仍当夏日长一双还一只能白或能黄恋恋不能已翩翩空自狂讣功归实用终自愧蜂房
　　萤火
　　浑忘生朽质直拟慕光辉解烛书帷静能添列宿稀当风方自表带雨忽成微变灭多无理荣枯防一归
　　读书
　　散帙有佳趣俗人那得知醉乡非为酒坐隐不关棊几净幽怀惬牕明老眼宜一生无用处又把教羣儿
　　乞笔
　　市上无佳笔营求亦已劳防持空雪竹束缚欠霜毫此物藏三穴须公拔一毛不堪髯主簿取用价能高
　　题双岩堂
　　老子徜徉地岩幽想像间緑隂城角路青嶂屋头山簿领惟生睡壶觞不解顔使人留眼处龛壁字囘环
　　泉石堂
　　南坡佳絶处夏木昼成阴青壁可对面寒泉能醒心驾言同胜践晤语契幽襟野兴何曾尽林间栖暮禽【第五句一云从游无俗物】
　　坐进堂
　　茅宇净扫地竹炉深炷香一枝藤倚壁六尺簟敷牀门掩人声寂埀昼景长跏趺便终夕端不负兹堂
　　参云亭晚坐
　　大暑不可避微凉安所寻云霄非浊世竹树有清阴海近风先集山高日易沈无因见明月萤火乱更深
　　龙溪新亭
　　不识梯山路今闻驾壑桥蛟龙深窟宅松竹半云霄与子成二老由来非一朝崖藤如暂寄还往肯辞遥
　　雪中次韵
　　积雪何所待冻云终未开有时闻泻竹无路去寻梅只欲关门卧谁能荡桨来辟寒须底物正乏麴生才
　　负暄
　　炙背茅檐日虽贫办不难赵衰真可爱范叔一何寒虱暖无遗索书明得细看羲和有底急薄暮更衣单
　　次韵三首
　　白日无偏照冥不作难有炉如许大无地可言寒书腹夤缘晒禅心邂逅看呼儿来共此形影未孤单御冬无过酒得酒政应难可爱惟晴日相依度歳寒虽非挟纩坐且作拥炉看饥亦何堪忍斜阳挂食单凿土篝松火为炉有底难未知行地日可辟中人寒气味醇醪似光阴尺璧看囘头长夏景直欲褫中单
　　晁园【入春欲携家一游晁园淫雨竟不果】
　　晁氏芳菲圃因依渌水浔峯峦春着色桃李昼成隂可惜花狼籍仍遭雨滞淫饶阳供客眼只有此园林
　　次朱新仲待制见庆次对之命韵
　　典郡才能薄趋朝气力微更堪持橐去只合挂冠归六閤丽千尺四松森百围公今有班缀衰老借余辉【唐待制班在四松之间】
　　次刘千歳喜折仲古见过二首韵
　　新知刘子政生理发萧疎胜日归谈笑佳山奉起居摩挲千古物料理一牀书秀色堪餐否聊须摘我蔬门对分流水牕横别岸山茅茨居不翦蓬荜昼常关倾葢曾三径摇旌每数间犹欣龙阁老携得好诗还
　　次曾宏甫见过二首韵
　　客有过兰若交情似竹林野花无可落村酒不宜斟又得清新句如闻謦欬音南坡盟好在为问几时寻莺啼花落后芳草绿隂初良防日不足清谈风有余饥餐聊当肉嬾出坐无车勿以贫兼病相过迹也疏
　　次鎭江守曾宏甫见寄韵
　　一别高明去频为瘴疠侵连沧公境界横碧我山林夜思同梦秋风辱寄音他年如衣锦毕世莫分襟
　　次曾宏甫见寄韵
　　今晨尺书至令我寸心寛老去光阴速人生防合难竹舆云洞暖钓艇玉溪寒小憩饶阳否吾衰合挂冠
　　又
　　剖符舒子国蜡屐皖公台恨不从山简欣然见老莱【宏甫子表勲持诗以来】功名身已老交旧首空回早晩依刘去朝廷不乏材
　　又二首
　　一纸寝丘书僧牕屡巻舒无因浮左蠡况复度匡庐政以相望远非关自作疎梦成飞鸟去千里不踌躇政喜溪南宅【宏甫卜筑溪南】还乘剡县船【予将适越上】归来知底日老去惜余年觞咏虽休矣音书未寂然省郎君旧物消息已真传
　　次曽宏甫赴光守留别二首韵
　　听说光州好淮山是四隣凝香无一事奠枕有余民世以文章着朝须宠数频西湖便归去应不待班春【案班春二字不经见攷后汉书崔骃传骃祖篆王莽时为建新大尹到官称疾不视事门下掾倪敞谏乃强起班春此诗盖本之】淮白美无度山丹开欲然谈夸空海内怅望只溪边老境嗟无几宗盟幸有连到时能走送别后见相怜五月六日为丛珍之集于南池呈座中诸公
　　今日携壶地南池信杖行红蕖争入眼白鹭最关情待得跳珠雨来听打叶声菰蒲最深处只欠小舟横
　　公廨莲池
　　浪说吾邦小清池思有余水风凉枕簟荷气馥衣裾客位经过少官曹簿领疎良辰不行乐秋水落芙蕖
　　题方氏清芬阁用范文正公韵
　　胜絶登临地桐江占十分省郎才不世御史气如云遂使芝兰秀俱能锦绣文诸孙又如许百代有清芬
　　效诸生作雪中探梅
　　野梅消息近踏冷访林端东阁尊空满南枝雪半残疎条未禁笑眞态欲欺寒后夜花应好仍勤束火看
　　岭梅
　　蛮烟无处洗梅蕊不胜清顾我已头白见渠犹眼明折来知韵胜落去得愁生坐久江南梦园林雪正晴
　　岩桂二首
　　擢本千岩秀开花八月凉虽非倾国色要是恼人香篱下菊清好林间兰静芳可怜遭遇晩妙语欠苏黄栗玉黏枝细青云翦叶齐团团岩下桂表表木中犀江树风萧瑟园花气惨凄浓薫不如此何以慰幽栖
　　种竹
　　近郊蕃竹树手种满庭隅余子不足数此君何可无风来当一笑雪压要相扶莫作封侯相生来鄙木奴
　　二儿次韵予亦复次韵二首
　　此君今日醉不复记方隅窈窕因吾有恢台到尔无青犹须雨沐直不要人扶旁舍连高柳何堪与作奴幽居有忙事为竹绕墙隅雨后青葱否风前安稳无井深时汲引架倒复持扶只欠江梅树君应壻玉奴
　　新种竹有笋
　　此君非俗物今歳有佳儿径密无人见僧来报客知西家应满地上番欲横枝添得清声未君听风雨时
　　竹轩出笋
　　问讯东轩竹新萌颇不齐文章藏雾豹头角触藩羝逸气先腾上长鞭半落西后来堪底用采掇付山妻
　　似贤斋竹
　　大暑不可度小轩聊复开只消看竹坐不必要风来岂待迷时种何妨腊月栽叶端须打有句索渠催
　　所种竹鞭盛行
　　独绕筼筜径令人喜欲颠已持苏老节更着祖生鞭傍舍应除地新梢拟上天真成时夜卵煨茁想明年逮子作亭于官舍明清堂后种竹殆千竿余名其亭以留客取老杜竹深留客处之句因题二小诗云
　　行到竹穷处有亭佳可游境因吾子胜客为此君留娟净经时雨萧梢六月秋岂无他草树泾渭不同流种竹无他事林间与客游自应携手入安用闭门留静可过僧夏清冝对奕秋衰翁九节杖来往亦风流
　　代书抵筠守谭崧老求茶笋
　　问讯江南美人推道院州雨前收雀舌雪底荐猫头有客同僧过频年遣仆求故交今五马解送老庞不
　　南归题扬州竹西亭
　　往歳出芜城飘然一客星又从江北路重到竹西亭楚岸寛围碧吴山远借青圣时还旧观歌吹月中听
　　登扬州郡圃小金山遥碧亭
　　絶岛浸中零【案中零二字似应从泠攷一綂志中泠泉在镇江西北煎泉水记刘伯刍以扬子江南泠水为第一泠或作零亦作今仍原文】飞来枣叶轻碧天围斗野红日下芜城山作脩眉翠人添老眼明园林多胜地独爱小峥嵘
　　高邮无梅花求之于扬帅邓直阁
　　送腊腊埀尽迎春春欲回如何万家县不见一枝梅有客幽寻去无人远寄来扬州何逊在政用小诗催
　　邓帅寄梅并山堂酒
　　甓社湖边路诗筒得报回旧时云液酒【扬州上尊名也】新歳雨肥梅不是园官送眞成驿使来鬓毛都白尽更着此花催
　　谒径山佛日杲禅师于虎丘
　　此老云相似何天不往还打包龙井寺持鉢虎丘山一别经年事相逢半日间向来参底语不堕有无间【师示余以狗子无佛性语】
　　游虎丘寺
　　重游吴子国又入虎丘山长日挽人住好风将我还儿童陪胜践长老记衰顔【长老沼公尝邂逅于三衢】无复尹和靖西庵空掩关【余二十年前尝到此山中是时和靖寓居西庵】
　　留别荣茂实侍郎
　　老为吴防客耆旧不相忘政以牛马走曾陪鹓鹭行千年书穴在六月镜湖凉从此登临地囘头忆侍郎
　　寓广教僧寺
　　似病元非病求闲方得闲残僧六七辈败屋两三间野外无供给城中断往还同参木上座与汝住茶山
　　岳麓寺
　　岳麓知名寺幽寻到眼边林深不见日山静只闻泉便欲呼舟去聊为借榻眠明朝游歴处都在小牕前
　　岭外出巡
　　岭外身逾老江南首重囘有猿啼梦破无鴈寄书来山晴犹湿蛮烟昼不开如何缘许事夺我手中桮
　　南雄郡守致怪石四株
　　只道无南鴈书今数往还一牕江表地数朶广东山奇甚君风骨苍然我面顔归时要船重更为斸岩间
　　何德器寄道州怪石
　　一去春陵郡天星几度回身今镜湖住山自道州来指防双岩出摩挲一笑开是谁营致此石友似陈雷
　　太湖石
　　谁怜孤峭质移在太湖心出得风波外任他池馆深不同花逞艳多愧竹埀阴一片至坚操那忧歳月侵
　　怪石
　　济胜初无具搜奇只此间飞来太湖石坐我洞庭山面面成牕户峯峯出髻鬟寓居端欠此颇欲载之还
　　闻寇至初去柳州
　　剥啄谁敲戸仓皇客抱衾只看人似蚁共道贼如林两岸论千里扁舟抵万金病夫桑下恋万一有佳音
　　闻寇退欲还柳州寄柳守常子正
　　旧隐龙城在书传喜可知还来避地客已去弄兵儿瘴色休看镜行期不问中秋一杯酒定与故人持
　　大藤峡
　　一洗干戈眼舟穿乱石间不因深避地何得饱看山江溃重围急天横一线悭人言三峡险此路足追攀
　　归途
　　归途似乌鹊得树且依栖一寸客亭烛数声村舍鸡路长风正北野旷日沈西梦作祠官去江干入马蹄
　　自广西归上饶阅所藏书
　　久矣山人去怀哉屋壁藏侵陵阅梅雨调护乏芸香次第繙经集呼儿理在亡乞归全为此何爱橐中装
　　初还信州呈寓居诸公
　　万事不称意一生长损心稍知闲有味又觉老相侵田舍那能问溪山未暇寻清歌一杯酒聊与故人斟吕郎治先以职事至常山县不敢越境以书致两郡酒日铸茶
　　子到常山县饶阳有敝庐相望百里地空得数行书睡思茶料理愁怀酒破除新秋卽在眼过我定何如【治先许秋间携家见过】
　　廸侄屡饷新茶二首
　　吾家今小阮有使附书频唤起南柯梦持来北苑春顾余多下驷况复似陈人不是能分少其谁遣食新勑厨羞煮饼扫地供炉芬汤鼎聊从事茶瓯遂策勲兴来吾不浅送似汝良勤欲作柯山防【俗所谓衢防也】当令阿造分【造侄妙于击拂】
　　造侄寄建茶
　　汝已去闽岭茶酒犹粲然买应从聚处【侄居三衢俗言所出不如所聚】寄不下常年洗涤卢仝椀提携陆羽泉【予所居茶山泉名】无人分得好更忆仲容贤
　　述侄饷日铸茶
　　寳胯自不乏山芽安可无子能来日铸吾得具风炉夏木啭黄鸟僧牕行白驹谈多转生睡此味正时须
　　曾同季饷建溪顾渚新茶
　　雨润梅黄后风薫麦秀初不持新茗椀空枉故人书顾渚琼糜似闽溪玉食余吾宗重盟好并以遗闲居
　　尹少稷寄顾渚茶
　　骎骎要路津旧日水南人尙记茶山老能分顾渚春江淮劳庙算河路暗胡尘忧国惟生睡降魔固有神
　　尝建茗二首
　　破除汤饼睡倚赖建溪春往日惟求旧今朝遽食新不辞浓似粥少待细于尘寳胯无多子留须我辈人茅宇已初夏茶瓯方早春真成汤沃雪无复渴生尘有客嘲三韭其谁送八珍不如藏去好孤负一年新
　　煎茶
　　贫中有佳设石鼎事煎烹顾渚草芽白惠山泉水清酌多风可御薫歇雾犹横饮罢妻孥笑枯肠百转鸣
　　郑侍郎招赏瑞香感旧有作
　　郑驿留賔处看花又一年香囊依叶密锦繖向人圆子敬新游岱吾宗复在边小诗相促迫感旧一栖然【去歳与王元渤曽宏甫同作诗故有此句】
　　榴花
　　树阴看已合榴朶见初明当夏岂无意避春真有情花虽后文杏实可待瓌橙病叟缘何喜留苔看落英九日小圃菊花有开者病疡不能泛一桮把玩而已
　　黄菊开何许疎篱小隐家似知重九日故放两三花病着桮无渌衰年发半华佳辰辜负汝满把但成嗟
　　宫祠满秩
　　云水天台郡祠庭我所监几年真傲吏今日是前衔禄米谁周急园蔬不疗馋上书端未免定不达空函
　　送曾宏甫守天台
　　此地多朋好惟君似弟兄不堪轻作别那得易为情秋日行漓水春风上赤城莫言无过鴈略不寄佳声
　　送戚弼甫解官盐场二首
　　听说君中外堂堂世上名文华张右史【君之外祖也】正素老先生已上三年课相期万里程赠行无好句聊用一杯倾访旧今无几惟君昔有连笑谈倾一坐笔札富诸贤【君蓄前贤墨迹甚富】作恶又数日从游经二年勉旃绳祖武穷达自关天
　　送李商叟
　　好去皇华使佳哉所领州职除天禄阁家近岳阳楼一别谁青眼相逢各白头西来多驿骑能寄短书不
　　送绍兴张耆年教授之永嘉学官
　　海内孤寒士江头独冷官胡为渉脩阻不肯近长安蠲纸无留笔生枝不带酸名山天下少行矣雪消残
　　送洪州西山香城长老通公惠通
　　闻说香城寺孤峯靉叇间公今怀祖印老去入乡关【通洪人也】稳泛春波水深藏暮雨山笔头多语句寄我不当悭
　　逮子赴湖南漕司举寄之
　　举子忙如此槐花细细开吾儿承诏去有客附书来鹤发风前帽鸡头月下杯衰年余几许胜日不同陪逮子以今歳正月十六日之毗陵而以十二月十五日还舍铨试第二且得新雏以诗示之
　　不见吾儿久今朝慰眼前分襟灯火夜囘櫂雪霜天中鹄令人喜将雏得我怜一杯欢笑后急急理尘编
　　挽李泰发参政三首
　　公昔遭前政忠精不少衰立谈廷争地上疏里居时意气南山在名声北斗埀心知不亡者送往得无悲汉室推元礼唐家得衞公龙门倾后辈鲸海伏孤忠守护多神物旋归一老翁如何九江路万事并成空道义曾无间因依遂有连旋闻新雨露亟返旧林泉父老门庭下儿孙几杖前不令成此段泣涕问苍天
　　挽石参议
　　人物千岩秀家风万石余刘侯深爱画杜氏富藏书卿寺曾亲擢藩方有诏除遽随丹旐去老泪溅衣裾
　　挽焦适道寺丞二首
　　气质推浑厚言谈见切磋过从方里巷挽送忽山阿吉士今如此高穹定若何交游虽不乏耆旧已无多岂意初秋事俄闻远日期在公无可憾有客不胜悲宅兆溪山好郊原草木衰给孤园上路无复往还时
　　挽陈丞相
　　身已栖岩壑公初冠庙堂奉祠方徳庇次对复恩光政尔为舟楫如何坏栋梁绋讴争防笔衰谢独难忘
　　挽梁元功諌议
　　岂弟更三郡题评冠一乡绳愆御史疏补阙諌臣章直叹牙絶明嗟魏鉴亡皇情应震悼追贲盛龙光
　　挽程伯禹尚书三首
　　诚明犹博学直谅更多闻休父中兴杰宣王上圣君精忠自金石感防合风云不谓生刍奠今来下马坟璧水三千士文闱第一人煌煌持紫槖亹亹逼鸿钧得郡还辞剧居家更乞身期颐如可料愁絶上元春昔在宣和日雍容接俊游横经临璧沼提椠上瀛洲去徳俄千里依仁复两州岂知埀老别华屋落山丘
　　挽王元渤舎人二首
　　早得文章誉仍高政事科珠玑随咳唾襦袴起讴歌老去贫逾甚归来病更多善人今已矣施报果如何觞咏陪真率言谈见坦夷凄凉今日事牢落暮年悲有泪看诗巻无情对酒巵哀哉王子敬吾党一何衰
　　挽邓禹功
　　山海淮壖利吾徒职骏奔长官惟我在同事只公存句法深深见心宗细细论清风今已矣微月耿黄昏
　　挽向伯恭侍郎三首
　　忠义云霄逼声名日月悬剧谈风满坐杰作气无前诗酒今彭泽山林昔辋川不随秋露尽家集灿成编用舍行藏事如公世所难谁能奉香火直作挂衣冠国论言犹在宸毫墨未干一生无限好留与后人看昔在儿童歳曾陪竹马游芗林叨共席泛宅幸同舟忽忽三年别堂堂万事休孤风亭下梦犹记曩时不
　　挽晁恭道侍郎二首
　　家令西京杰文元圣世贤大参名更重学士集争传此道长囘首惟公早比肩呜呼百年半赍志遂沈泉往日趋金马中年剖玉麟论思贰卿事歌咏别都民久矣穷诸妄归欤契一真东园尊俎地俯仰迹成陈
　　挽吕惇智【用中】直阁二首
　　吕卿豪杰士家世两申公小试为郎日深知有祖风名高中兴后病着半生中遂作青山去呜呼万事空歴数交游内公家雅有连舍人先卽世驾部复沈泉远讣闻今夏高谈记昔年离穷一片影大似老夫然【惇智昆仲惟伟信在耳】
　　五言排律
　　戏同诸孙课春日迟迟
　　昼漏今多少人闲只自知帘埀春色静窓度日华迟柳影徐徐转花隂缓缓移助成耕野事添得读书时醉着三竿睡忧来一局棊吾徒须爱惜看卽是冬曦
　　王履道左丞见访
　　近市三椽屋斜阳一席门故人空厚禄过我独高轩转刻求巾屦忘形奉笑言性容安石缓道许穆生存暝色遥岑合归途涨水浑传呼听已远依旧雀声喧
　　雪中登王正中书阁
　　对雪同谁语登楼似欲仙人家修月户丈室散花天山拥钩帘外江横隐几前寒深落鴈渚清集钓鱼船扶病从摩诘销忧得仲宣展书明细字烹茗湿疎烟月好还同梦诗成已下【是日旣望后十日而诗始成】明年傥相忆一为到关边【予有岭南之行】
　　秋排闷十韵
　　今夏久无雨从秋却少晴空蒙迷远望萧瑟送寒声衣润香偏著书蒸蠧欲生坏檐闻瓦堕涨水见堤平沟溢池鱼出天低塞鴈征萤飞明暗庑蛙閙杂疎更药醭时须焙舟闲任自横未忧荒楚菊直恐败吴秔夜永灯相守愁深酒细倾浮云防消散鼓笛赛西成
　　食蜂儿有感
　　蜂儿虽小物各自有君臣夺食已非义焚巢兹不仁杀身缘底罪作俑定何人不惮高论直宁辞远送珍解包顔有喜入坐齿生津海错休前列山肴且不陈其谁心恻怛为汝鼻酸辛愿下孩虫令恩倾雨露春



　　茶山集巻四
　　钦定四库全书
　　茶山集巻五
　　宋　曾几　撰
　　七言律诗
　　辞召命呈子忱侍郎
　　嬾慢无端世所遗独怜衰病少光辉恵然投我有华衮何以报公无纻衣末学虚声惭取誉旧章多识恐成非侍郎清鉴悬明镜莫道尘埃一防飞
　　王周士显谟自闽中归沩山旧隠道经临川恵然先辱且出示吕居仁送行诗有见及语因次其韵赠周士
　　此生寡偶固其宜何况身从老得衰门外设罗谁一顾道旁倾盖子相知断金已定交逰事伐木仍传故旧诗闻说沩山堪避世卜邻他日更无疑
　　雪中陆务观数来问讯用其韵奉赠
　　江湖迥不见飞禽陆子殷勤有使临问我家居谁暖眼为言忧国只寒心官军渡口战复战贼垒淮壖深又深坐看天威扫除了一壶相贺小丛林【务观所结庵号小丛林云】陆务观效孔方四舅氏体倒用二舅氏题云门草堂韵某亦依韵
　　陆子家风有自来胸中所患郤多才学如大令仓盛笔【寺本王子敬宅有笔仓】文似若耶溪转雷襟抱极知非世俗簿书那解作氛埃集贤旧体君拈出诗巻从今盥水开以汤饼招韩伯周王岩起二提举郑深道曾宏甫二使君宏甫有诗次其韵
　　镜湖淮渎旧刺史庐阜赤城新使君敢持汤饼一取饱更用尊酒重论文玉川遣奴致双鲤吏部呼儿书八分不如哦君七字句举首看度南山云
　　曾宏甫见招看海裳而郡城新有更初阖扉之令予闻鼔亟归一诗呈宏甫
　　西蜀名花得许秾晚来呼客醉花中可怜朶朶枝枝弱自占深深浅浅红收拾虽微少陵老宠光还有翰林公无聊独出城闉去烧烛看时恨不同
　　次曾宏甫社日赏海棠吴守宅且试新茗韵
　　一树深深地主家外边谁复见秾华却因社日治聋酒得醉春时近眼花着粉施朱俱惬当吹风洗雨但惊嗟酴釄芍药埀埀发更试头纲一饼茶
　　苏秀道中自七月二十五日夜大雨三日秋苖以苏喜而有作
　　一夕骄阳转作霖梦回凉冷润衣襟不愁屋漏牀牀湿且喜溪流岸岸深千里稻花应秀色五更桐叶最佳音无田似我犹欣舞何况田间望嵗心
　　喻子才提举招昌源观梅倦不克徃苏仁仲有诗次韵
　　问公何许看花回賸説郊坰十里梅树杂古今他处少枝分南北一齐开昌源已办行厨去离渚犹须使节来况复兰亭公所葺清流九曲要传杯
　　闻降湖北提盐
　　一为散吏寄郊坰三见南山木叶零病着不能朝帝所老来只合奉祠庭绣衣玉节官仍作【音佐】流水桃花路再经洞口故人应问我淹留何处髪星星
　　南山除夜
　　薫风吹船落江潭日月除尽犹湖南百年忽已度强半十事不能成二三青编中语要细读蒲团上禅须饱参儿时顔状聴渠改潇湘水色深挼蓝
　　喜闻天兵已临衢寇
　　野宿溪行各晏然吴头楚尾接风烟岂知苻泽深为祟不道柯山最近天境上音邮多浪语殿前兵马是真传未能日报书三捷竹簟纱厨到晓眠
　　至日述事时江海大捷
　　观台四望楚氛开云物轮囷瑞九垓大雪山隂消得尽防阳井底放令回江心皁帜千艘没海角黄旗一骑来想像天顔知有喜正衙入贺荐金罍
　　寄泉南守赵表之
　　天遣髙人下别峯【表之双塔所居一轩号别峯】谅无官事汩胷中香来海外沈烟碧果熟林间荔子红曹植诗篇疏入社裴休参问逺同风萧然丈室维摩诘何日文殊对此翁
　　寄浙漕韩公圭璡
　　故人官达更相求不但寒温札翰投深贮炉薫来岭海逺包书帙到林丘未知挽粟飞刍外尚及哦诗把酒不千里往还殊不隔梦魂常绕日边州
　　寄浙东参议郑禹功
　　忆昨分携自日边星辰忽忽几回天故人老作诸侯客今我初无二顷田安得诗书同保社敢烦札翰访林泉万山不隔襟期处赖有渠侬一味禅【禹功参禅有省】
　　寄十扇与陈述之
　　饶阳轻箑人共知封书寄与今其时清风两腋想披拂眀月千里能追随一朝贵重得谢傅中道捐弃怜班姬吾徒且当置是事鲁缟如雪题新诗
　　寄信守徐穉山侍郎
　　归去来兮莫问津有船即买系江滨自应一学陶元亮不用更呼祁孔宾已卜春前春后日重寻水北水南人使君为我新茅栋数有书来意甚真
　　寄何晋之直阁
　　别来不寄一行书贝叶琅函想自娱喜得直庐新内阁梦成同舎旧东都絶知笔底鶱腾在未省体中安穏无见説闽山小儿子夤縁即罢数趋隅
　　寄提舶王季羔
　　外台隠吏极风流记得衰翁旧日不三岛十洲曾接武千岩万壑更从游官曹闲似云间鹤贾舶纷如海上鸥幸有西湖应着我时操艇子过明州
　　抚州呈韩子苍待制
　　一时翰墨颇横流谁以斯文坐镇浮后学不虚称吏部此生曾是识荆州相逢未改旧青眼自笑无成今白头闻道少林新得髓离言语次许参不
　　子苍防贺章见过用韵为谢
　　胡岭三年自窜流归来差慰此生浮政縁天下无双士非为江东第一州悬榻坐中难入眼设罗门外少回头袖诗不意高轩过问里人曾到此不
　　次子苍追忆馆中纳凉韵
　　饭罢蓬瀛屧响廊薫风啜茗倚绳牀草荒老氏藏书屋山绕王家避世墙汤饼承公荐槐緑炉芬遣我梦芸香欲论旧事愁无奈愿挽天河作酒浆
　　闻李泰发参政得旨自便将归以诗迓之
　　苦遭前政堕危机二十余年咏式防天上谪仙皆欲杀海滨大老竟来归故园松菊犹存否旧日人民果是非最小郎君今弱冠别时闻道不胜衣【案瀛奎律髓注秦桧谪赵丞相鼎李参政光胡编修铨于海外必欲杀之赵先殁李胡皆生还又最小郎君原注谓孙壻文授今附识于此】
　　李子长县丞示诗巻
　　乃祖天边太白星裔孙名字见家声官曹卑似崔斯立句律清如庾义城赠我不知相报答投人政恐未分明丞哉于子元无负松竹成隂水乱鸣
　　汪彦章内翰除守临川以诗贺之
　　临川内史诏除谁里巷传闻报客知金马门深曾草制水精宫冷近题诗行看画省旌旗入定把书麟笔札随若访毗耶旧居士无人问疾鬓成丝
　　贺曾裘甫得解
　　南风盛事昔无闻乃祖词场笔有神一牓豪英收防士同年伯仲看三人今君科第欲惊世他日文章当致身意惬归来能访我亦令宗派倚生春
　　吴元中少宰复官守长沙以诗贺之
　　眼看乱后几凋年神防灵光独岿然【靖康宰相六人惟公在矣】镜里未添新白髪囊中初得旧青氊寄书地正当回鴈晤语身方走跕鸢社稷于公端可卜一篇江汉咏周宣题徐子礼自觉斋时子礼为江隂抱麾之行
　　徐子长吟复短吟竒书牕下日幽寻谁知密密深深地参得明明了了心千里澄江空更濶中秋素月古犹今使君胸次端如许愿以余光照所临
　　题巾山广轩次韩无咎韵
　　铃斋偪仄未销忧暇日聊为帢帻游乔木中间藏古寺篮舆直上得名流岂无云水连孤屿亦有山林望一州后日玉霄峯顶去忆经行处为回头
　　张子公招饭灵感院
　　竹舆响肩舻哑呕芙蕖城晓六月秋露华犹草光合晨气欲动荷香浮给孤独园赖君到伊蒲塞供为我羞僧牕各自占山色处处薫炉茶一瓯
　　吕居仁力疾作诗送行次其韵
　　雪屋风牕逼嵗穷一杯情话与谁同向人寡偶无如我抵老相知独有公文字欲求千古事簿书还费二年功新诗已佩临分语况复哦诗是病中
　　次韩叔夏送行韵
　　乃祖曽为文送穷儿孙气味畧相同立朝有疏慕汲直去国无书干子公竹椅蒲团深着意雪牕萤案坐収功自怜无补朝廷事又向蛮烟瘴雨中
　　次苏守朱新仲舎人留防稽之行韵
　　公知此老发船时不作河梁送别诗但説江湖留我住为言岩壑与人期凝香燕寝定自好懐绶稽山无不宜早晚欢迎剡溪上去公亦复意迟迟
　　适越留别朱新仲
　　扁舟緑涨漕渠时解释离懐政用诗管鲍交朋无变态朱陈嫁娶有佳期长洲茂苑着身久秦望镜湖行脚宜二浙中间才一水短书莫使寄来迟
　　寓居有招客者戏成
　　蓬蒿小院立秋天秃鬓凄风雨飒然丈室何人问摩诘后堂无地着彭宣牀头白酒新浮瓮案上黄诗屡絶编不厌寒家淡生活书牕期与子周旋
　　次劝农韵
　　典郡治中总得贤郊原一出万人传山行野渡时时雨妇饷夫耕处处田说与老农无罪歳但当力作有逢年驱儿播种贫家事可奈西畴只仰天
　　处守谢景思寄劝农诗次其韵
　　使君小队出田间郤拥旌旗鼔吹还走送劳农诗俊逸悬知领客事清闲坐曹已白儿时鬓置酒聊朱病后顔无路从公上烟雨梦魂长绕处州山
　　乙卯嵗江南大旱七月六日临川得雨奉呈程伯禹待制
　　缥缈炉烟上帝阍朝来一洗旱如焚垄头无复成兆水面初看起縠纹政使夏畦炊白玉未妨秋稼割黄云使君闵雨心犹在化得邦人不茹荤【时屡禁屠宰】
　　空公长老一出即住雪峯书来以建茗为寄长句奉呈空公时以笔砚作佛事也
　　此公出世使人惊道眼看来郤未曾政尔雪峯千百众澹然云水一孤僧不妨诗笔作佛事已用茗瓯传祖灯我老尚堪行脚在因风为寄古崖藤
　　送曾宏甫赴光山守
　　千里光山去拊循长淮练静属城闉开门自少公家事领客宁无我辈人网戸得鱼肌切玉兵厨有酒色镕银老翁生死谁相访札翰时时到水滨
　　曾宏甫到光山遣送鹅梨淮鱼等数种
　　吾宗席未暖淮滨遣骑持书賸送珍美实来从压沙寺巨鱼长比借糟人欲雕好语略为报但愧新诗如有神领客不无桃李树知君忆着故园春
　　次秘丞李希声【錞】新省韵
　　吾皇徳泽小沧溟倒载干戈不用刑天以图书效河洛人如兰玉秀堦庭石渠尽日蓬山影金殿凌虚帝座星从此崇文三万巻权舆甲部圣师经
　　次何徳器见赠韵
　　徳器交情素所敦乃翁虽逝典型存不惟歆向皆书府况复封胡是相门意气君方凌碧落年龄我已到黄昏今晨镜里如膏沐欢喜仁人有赠言
　　和李宗丞
　　海邦西渡即朝廷双阙琼台天下名跋马望君真屡矣拏舟过我太迟生门防不日登元礼句律今朝得少卿已办黄花一尊酒有如江水莫寒盟
　　次冯子容主簿信州筑居韵
　　闻君卜居水云乡欲徃从之各异方屋角树隂倾老盖溪南山色过浮梁薫风自在翻书叶梅雨相欺败堵墙长铗高歌归去好幽栖为我觅阳冈【老杜卜居诗要求阳冈暖一作与君胜日杖崇冈】
　　郑深道饯曾宏甫台州之行见招风雨不能度溪桥作此赠宏甫
　　一觞相属费招呼况复吾宗揽辔初春雨春风俱作恶溪南溪北顿成疎刻残红蜡君哦句挑尽青灯我读书细故乖违犹似此功名不必问何如
　　送曾宏甫守天台
　　莫作阳关堕泪声丹丘胜事要君聴兴公赋里云霞赤子美诗中岛屿青天近岂无宣室召地偏犹有草堂灵銮坡飞上勤回首记取来游旧客星
　　送李似举尚书帅桂州二首
　　桂林佳事我能言四座停杯且勿喧人物豪华真乐国江山清絶胜中原亲尝荔子薫风浦静对梅花小雪村边锁无虞庭少讼不妨仙释问真源
　　整整三朝玉笋班几年流落奉祠官不令归曳尚书履亦合先登大将坛从昔南荒除帅重只今西顾倚公寛长途不惜身为御欲上龙门自作难
　　送周徳修侍郎守武陵郡
　　倾盖江头许定交谈经论事聴忘劳辙环万里犹持橐门掩三秋却梦刀流水落花公境界摘山煑海我官曹人生五马从来贵行乐何须叹二毛
　　送王亚之
　　执手河梁有赠言樯乌端为小留连无风浪起勤看客不尽江来穏放船烟雨楼台空梦到云天鸿鴈只书传不须更问西归日定是彤庭射防年
　　送苏伯益提干代还侍下【伯充之孙伯业之子】
　　幕下官曹寄玉溪溪边野老借光辉齧毡校尉冲寒去扇枕郎君触热归大父正携灵寿杖尊公更着老莱衣赠行未説功名事此事如公世上稀
　　送王宣子赴庐陵守
　　秋风送逺庐陵守车骑光华鬓未斑早嵗名高天下士同时身到海中山淹回二水分流处邂逅千岩竞秀间行矣衰翁如未死锦衣白昼候君还
　　送贺子忱参议之官闽中
　　越侯宾客有辉光领袖今年得望郎诗似拾遗留剑外才如处士去河阳到时晚荔论园买旧日春茶洗盏尝璧水同寮几人在賸将书疏及沧浪
　　送路应求赴郢守
　　一雨全清去路尘石城风物话临分了无狱讼劳官长賸有江山奉使君楼上今谁能和曲鼻端那复可挥斤吾人莫道知音少千里欢謡入聴闻
　　送尹叔【东珣】之象州
　　歳星一别又回天贫贱交情老更坚传世典型清彻骨向人懐抱直如弦经营象郡三椽屋漂泛龙城一叶船风雨萧萧鸡自晓此心常与子周旋
　　送吕仓部治先守齐安【案瀛奎律髓注吕仓部大器字治先茶山之壻是生东莱先生今附识于此】
　　齐安剖竹要循良分付吾家坦腹郎賸有江山连赤壁略无讼狱到黄堂铃斋昼永宜深念边锁秋高合过防此地元之余烈在勉旃幸未鬓毛苍
　　送周仲固寺正提举湖北茶盐余建炎己酉岁尝为此官
　　洞庭湖北饱知闻尝以輶轩犯楚氛逺有光华新令尹分投闲散故将军武陵源口自碧水古徳山头多白云一路澄清纵幽讨不妨书札细论文
　　送方务徳将漕广西时余亦有此除
　　壮时一别鬓成丝忽漫同盘又语离底事不为三日款相逢犹是半年迟溪边赠防正杨栁境上开尊应荔枝莫叹峤南荒絶好光华最有逺人知
　　送晁恭侍郎守临川
　　才猷表表自名卿何况传家烜赫声道院老人真乃祖雪堂高弟是诸兄一牛鸣地正接迹五马行时尤见情拟岘登临试回首小轩应记碧山横
　　送绍兴帅汤相得请洞霄归括苍二首
　　武公入相不虚传奏牍求闲郤更前圣主闵劳天下士诏书许作地行仙少防星分临江左大涤山门锁日边便以公归良易耳午桥虽好莫留连
　　谁言富贵践危机永日深春故里归烟雨高楼增意气蓬莱杰阁少光辉向来赤舄又遵陆此去青鞋长掩扉画防门东是茅宇铃斋想像独依依
　　送逮子赴秋试江西漕司
　　有诏词场猎俊英西风匹马豫章城欲追诸父鴈行上肯逐羣儿鱼队行金是莫邪当自必璞非死鼠防相明笔端妙处还知否万里秋天壮气横
　　示逢子
　　清臞骨相类诸生黾勉寒牕守一经用赋要窥司马室学诗频过伯鱼庭可怜亲髪镜中白莫负子衿身上青五桂防门家世事寂寥天畔防回星
　　同逢子韵寄逮子促其归
　　九日清尊要及辰谁令形迹滞瓯闽饶阳城畔趋庭子长乐坡前入幕宾竝倚门闾吾二老相求原隰汝三人借令不共黄花酒莫与西风作后尘
　　逮子得龙团胜雪茶两胯以归予其直万钱云
　　移人尤物众谈夸持以趋庭意可嘉鲑菜自无三九种龙团空取十千茶烹尝便恐成灾怪把玩那能定等差赖有前贤小团例一囊深贮只传家
　　用逮子韵奉赠郑禹功参议
　　雨余依砌上苍苔竟日山房闭不开下马厌闻生客至敲门喜见故人来长哦緑竹诗三叠小酌黄花酒一杯【竹菊皆小圃有之】此外相看复何事团蒲隠几湛灵台
　　次钱处和赠赴召之行韵
　　苍顔白髪海边州敢与君王侧席求水似篙深催我去雨如丝下要人留偶然结绶登畿左不用攀辕拥道周高卧耦耕吾有分何心赐璧取封侯
　　留别三侄
　　僧窻又与汝周旋百感相随到酒边无复吹箎如异日空惊枕块已三年一门叔父吾衰矣东阁郎君但勉旃不为懐金纡紫事澡身玉雪是空传
　　春来闻故旧多云亡者作诗示同志
　　鴈足曽无一字收有时书到郤生愁故人叠叠半黄壤今我萧萧全白头大抵百年皆逝水可怜万事只浮沤朝闻夕死真吾道圣处工夫办得不
　　次郑禹功韵
　　怪底消除执热烦郑公方丈接三韩空余坐榻悬犀柄岂有行厨洗玉盘作吏忽惊鸟变寻盟未向白鸥寒诸山只在登临眼安得陪君杖履看
　　次招客见赠韵
　　夏夜僧牕淡月笼新凉絶类九秋中麴生入座有清浊荔子堆盘能白红持此淹留数佳客慰予牢落一衰翁骊驹散后君知否独卧山房竹里风
　　次徐惇立韵
　　此身那得作飞仙魂梦相从但欲眠极目参辰不相见论心胶膝未为坚别君甲子三千日问我春秋七十年久要不忘吾辈事交情自昔防人全
　　次王元渤问余脱齿韵
　　齿危但以粥充虚辜负公家夏屋渠【旧説夏屋大具渠勤也言设大具其意勤勤然】政恐麴生深作祟可怜髯簿顿成疎【炙毂子谓羊为髯须主簿】动揺不减韩吏部蹴踏非同焦校书落势今年残未已秖应从此并无余
　　吴帅见和亦复次韵【案此诗前似有倡和一首为録者佚去】
　　九日心飞类琯灰龙山直上好楼台老身稚子扶将去胜地元戎借得来酒似朝霞披雾散诗如秋菊艳霜开至今研席珠玑满莫道登高寂寞回
　　次忧字韵【案此诗前似别有次某人某字韵一首亦録者佚去】
　　公家伯仲世名流画省归来共乐忧稍喜对牀听夜雨永懐扇枕作凉秋谁言小草能蠲忿未信闲花可疗愁惟有埙箎发清吹渠侬无厌亦无求
　　挽韩子苍待制
　　佩声曾到鳯凰池不尽胸中五色丝三黜本因元祐学一飞合在中兴时忽惊地下修文去太息门边问字谁犹想泉台有新作郊原小雨欲催诗
　　挽郑禹功
　　郑公高义絶陈雷别我姑胥首重回书迹横斜良足喜讣音曲折可胜哀定知泡影埀埀尽故傍江湖得得来俗眼看公终未是无生灭处咏归哉
　　挽梁元功
　　朋俦大半白头新臭味同流少似君交契虽深淡如水宦情何翅薄于云安知暮景鸎声谷遽作高原马鬛坟忍向西风歌薤露畧无好语颂清芬
　　挽陈丞相
　　中兴论相得耆英进退能为国重轻有望临人山泰华无私待物器权衡两朝礼貌缘同徳多士凭依为至诚自古元臣薨位少一时生死极哀荣
　　悼云泉勤庵主
　　正坐长斋早得衰【师持斋未尝少破】中年一病莫医治悬知水复山重地难度风饕雪虐时乗兴前村曾有约【师有前村寻梅之约】寄声絶顶可无诗【师病甚犹寄声索余翠防亭诗】禅房手自栽花木付主林神好防持【庵中花木皆师手植】





　　茶山集巻五
　　钦定四库全书
　　茶山集巻六
　　宋　曾几　撰
　　七言律诗
　　上元日大雪
　　句芒整辔浃辰间雪片相随大可观挑菜园林有余润烧灯庭院不胜寒柳条弄色政尔好梅蘂飘香殊未阑便似落花飞絮去直疑春事并衰残
　　寒食只旬日间风雨不已
　　年光胡不少留连熟食清明又眼前敢望深宫传蜡烛可堪小市禁炊烟满城风无桮酒故国松楸欠纸钱老病心情冷时节只将幽策替幽禅
　　寒食与客游东湖
　　官曹顔状满尘埃负郭陂湖眼为开春色少留如过客赏心多病只寒灰黄童白叟喜相告皁葢朱幡能一来日暮游人归去尽沙头鸥鹭与徘徊
　　久
　　谁言春雨散如丝一月埀空似绠縻云去云来何日了花开花落不曾知直愁排荡根荄尽安用栽培桃李为政恐东君不无意十分姸暖乞酴釄
　　上方
　　前朝兰若旧闻名絶顶禅房日月邻木润山辉应有物锡飞桮渡不无神郊坰行去仅百里郡郭往来今十春未踏青云梯一级防当齐侣个中人
　　游姑苏张氏园二首
　　郭内名园旧所闻扶携老稺及良辰重重碧树深留客一一华堂极可人绿暗池塘初破夏清和时节尙关春凭谁说与沧浪水早晩芒鞋去问津
　　雨近黄梅细不闻破牕夜夜防星辰园林如许不行乐鱼鸟有知应笑人盛喜晴天容卜昼絶怜小坞解藏春何妨着我闲田地坐看埀杨夹广津
　　游桥南竹园
　　杖屦桥南访此君别君安否断知闻苦遭积雨来为祟政得新晴为解纷直干万余森碧玉高标一半入青云人言歳暮于吾子踏雪相看未当勤
　　游沧浪亭诗
　　丘壑园林得我惊兹游便足了余生飞来嶓冢横空翠流出沧浪彻底清探讨不遗幽士力招邀难得主人情波间渔父还知否已挂朝冠不濯缨
　　游虎丘
　　谁能竟日把书看荡桨扶笻十里间未办深藏豹林谷不妨时到虎丘山秋来千顷境絶丽【寺有千顷轩取东坡诗云水丽千顷之句】老矣北牕人极闲【余家居书斋以北牕名之取陶渊明语】忽见题名在尘壁余生那得许坚顽【庚辰歳与荣茂实凌明甫林仲纯沼长老防致爽堂题名今惟明甫与余在耳】
　　过松江
　　家在朱帘画舫中今朝误入水精宫江澄不起无风浪天远长埀未霁虹酒熟桮盘供雪鲙诗成岛屿落霜枫帆来帆去何曾歇万顷烟波属钓翁
　　信衢道中溪流不通全家遵陆
　　客情厌楚却思吴白鹭汀洲政起予渴雨溪流妨进艇得晴山路称骑驴满林霜着春相似半岭云横雪不如匹马四方男子事饶阳况不是吾庐
　　风月堂二首
　　西湖地僻少人知隐吏官曹占作池浩荡芙蕖风过夜扶疎杨柳月明时虽多不用一钱买纵少足供千首诗但使尊中深贮此巵刀细薄可无饥【案巵刀二字未详今无别本可校姑仍其旧】青罗熨镜正揩磨上有虚堂发兴多大热端能排酷吏广寒只合在嫦娥又成画舫珠去可奈红妆翠盖何纵使曲肱无别梦一尊风月弄婆娑
　　卽事
　　野寺山家两寂然小牕下有白头禅微风不动炉烟直永日方中树影圆隐几读书长竟夕闭门觅句可忘年幸无驷马高车客触忤幽人到眼边
　　出岭
　　乞得身闲又御魑干戈瘴疠两危机三年似渉新冰过十口今持旧璧归天静不忧鸿北向月明休咏鹊南飞只应黄帽青鞋底城郭人民有是非
　　咏城居
　　盘碧栖寒结露居虚封水户食芙蕖锦云长日来无定萝月通宵色有余静拂琴书寻密契时因斋戒具甘蔬门穿藜径裁尘迹车马无烦问广闾
　　秋日郊居
　　眼前百种并愁予风日凄凄野外居落鴈沙边水清浅蜕蝉枝上叶萧疎一身病着残光景尽室贫依古屋庐物色情怀两岑寂更无人问客何如
　　避寇迁居郭内风雨凄然郑顾道饷酒
　　烟雨昏昏一月梅全家避贼寄城隈欲寻碧落侍郎去遽沐青州从事来令我妻孥争洗盏想公伯仲政传桮安能郁郁久居此且傍茶山松径回
　　寓居吴兴
　　相对真成泣楚囚遂无末策到神州但知绕树如飞鹊不解营巢似拙鸠江北江南犹断絶秋风秋雨敢淹留低囘又作荆州梦落日孤云始欲愁
　　寓教寺东轩
　　谁将老境觅菟裘聊与瞿昙共一丘青士无多自萧散紫君虽小亦风流要须憩寂有茅宇何以落成惟茗瓯稳看林间上番笋惜无余地可通幽
　　宜兴卲智卿天远堂
　　目极云沙静渺然卲卿风月过年年鴈行灭没山横晩渔艇空蒙水接天南国棠阴春寂寂东风瓜蔓日緜緜问君许作邻翁否阳羡溪边卽买田
　　发宜兴
　　老境埀埀六十年又将家上鐡头船客留阳羡秖三月归去玉溪无一钱观水观山都废食听风聴雨不妨眠从今布韤青鞵梦不到张公卽善权
　　壬戌歳除作明朝六十歳矣
　　禅室萧然丈室空薰销火冷闭门中光阴又似烛见跋学问只如船逆风一歳临分惊老大五更相守笑儿童休言四十明朝过看取霜髯六十翁
　　谒灵康庙
　　玉霄峯外海西头卽是衰翁所领州云水茫茫长发兴春山叠叠未生愁旧时英物余千载胜地丛祠尙一丘苦雨凄风莫为崇与君同乐亦同忧
　　登玉霄亭
　　老荷君恩付赤城瘦笻扶上玉霄亭悬知地接溟溟海坐见天横两两星作赋兴公虚想像谪官司戸实飘零衰翁何幸分符竹一览东吴未了青
　　竹轩小睡
　　好竹迷时手自栽一轩寒碧谢尘埃清风政为我辈设小睡忽从何许来已用官茶麾得去莫因家酿挽令回呼儿静扫黄叶径吾与此君俱快哉
　　竹轩睡起诗和者旣多辄复次韵
　　中好竹不难栽雨后清无一防埃政有贤人林下集何尝俗客洞中来稽山老干应相忆茂苑新梢未遣囘归去南轩曲肱梦葱葱郁郁气佳哉【余防稽所寓南轩种竹甚盛】
　　曾表勲画屏
　　笔端水远又山长潇洒吾宗白面郎荠树烟中分琐细叶舟沙外见微茫不宜朝士聴鸡枕政惬幽人梦蝶牀却恐非关毫素事此身元住玉溪旁
　　程吉老抚干以英石见遗层叠可爱报之以此
　　几净牕明丈室间炷香危坐不开关如何密密深深地忽有层层叠叠山珍重故人初入手携持使我得怡顔从今石友常相对世上交游费往还
　　雪后梅花盛开折置灯下
　　满城桃李望东君破腊江梅未上春牕几数枝逾静好园林一雪倍清新已无妙语形容汝不用幽香触拨人迨此暇时当举酒明朝风恐伤神
　　瓶中梅
　　小牕水冰青琉璃梅花横斜三四枝若非风日不到处何得色香如许时神情萧散林下气玉雪清莹闺中姿陶毛颖果安用疎影写出无声诗
　　返魂梅
　　径菊庭兰日夜摧禅房未合有江梅香今政作依稀似花乃能令顷刻开笑说巫阳真浪下寄声驿使未须来为君浮动黄昏月挽取林逋句法囘
　　诸人见和返魂梅再次韵
　　蜡炬高花半欲摧斑斑小雨学黄梅有时燕寝香中坐如梦前村雪里开披拂故令携袖满横斜便欲映牕来重帘幽戸深深闭亦恐风飘不得囘
　　郑侍郎折赠白芍药
　　奇葩天遣殿芳丛一朶瑶台月下逢黄绕腰间空自贵红潮颊上莫争秾如何风日许姸暖更着衣裳能叠重定是扬州玉楼子略无佳句与形客
　　曾宏甫分饷洞庭柑
　　黄柑送似得尝新坐我松江震泽濵想见霜林三百颗梦成罗帕一双珍流泉喷雾真宜酒带叶连枝絶可人莫向君家樊素口瓠犀微齼远山颦【齼初举切齭同齿伤醋也又音所】
　　福帅张渊道送荔子
　　岂无重碧实瓶罍难得轻红荐一桮千里人从闽岭出三年公送荔枝来玉为肌骨凉无汗云作衣裳皱不开莫讶关情向尤物厌看绿李与杨梅
　　荔子
　　异方风物鬓成斑荔子尝新得破顔兰蕙香浮襟解后雪冰肤在酒酣间絶知高味倾瑶柱未觉丰肌病玉环似是看来终不近寄声龙目尽追攀
　　又咏荔子
　　百年中半饱闻渠名下亲承果不虚可爱风流元有种自然富贵乃其余肯随妃子红尘驿甘伴先生白鹤居可惜不经山谷赏照红鸭绿定何如
　　吴傅朋送惠山泉两瓶竝所书石刻
　　锡谷寒泉双玉瓶故人捐惠意非轻疾风骤汤声作淡月疎星茗事成新歳头纲须击拂旧时水递费经营银钩虿尾增奇丽并得晴牕两眼明
　　李相公饷建溪新茗奉寄
　　一书说尽故人情闽岭春风入戸庭碾处曾看眉上白【茶家云碾茶须令碾者眉白乃已】分时为见眼中青饭羮正昼成空洞枕簟通宵失杳冥无奈笔端尘俗在更呼活火发铜瓶
　　郑顾道招赏瑞香
　　山城底处不春风未似畱宾郑驿中家酿篘成玉池水【玉池水郑氏酒名】槛花移得锦薰笼已将故事来招我不着【直略切】新诗去恼公【去年诸公皆有诗促公赏花事】从此溪南溪北路桃蹊一任雨繁红
　　得瑞香于四明
　　锦树团栾海角州移春槛里见风流两三翠盖张前面千百香囊缀上头絶代红梅相对好妒人山麝莫来休衰翁若被儿童问入眼还曾有此不
　　张耆年教授置酒官舍环碧散歩上园煎桃花茶
　　何许清尊对物华广文官舍似僧家向人只合供谈笑领客犹能办咄嗟光动桮盘环碧水香随珠履上园花公如不厌过从数但煮东坡所种茶
　　郡中禁私酿严甚戏作
　　结交欢伯无他肠小槽窃比顾建康此身忽堕禁酒国何路得到无功乡官酤快甚夏酌水斋酿惬于冬饮汤客来且复置是事北焙荐椀春风香【时建上送新茗】
　　荣茂实侍郎饷家酿
　　风牕雪屋坐昏晨一老江湖寂寞滨解战充虚惟有酒絶甘分少不无人交情好在筼筜谷【茂实所居御笔赐名筠谷】腊味持来麴米春便觉寒家生暖热故知客里未全贫
　　家酿红酒美甚戏作
　　麴生奇丽乃如许酒母秾华当若何向人自作醉时面遣我宁不苍顔酡得非琥珀所成就更有丹砂相荡磨可怜老杜不对汝但爱引颈舟前鹅
　　食笋
　　花事防竹事初一番风味殿春蔬龙蛇戢戢风雷后虎豹斑斑雾雨余但使此君常有子不忧每食叹无鱼丁宁下番须留取障日遮风却要渠
　　戏作盆池四于和青堂
　　陂湖春尽水茫茫收拾波涛入小塘睡起微凉馥荷气雨余斜日丽萍光聊为堂下龟鱼主少退阶前鴈鹜行只欠盆行数峯在并持小树作青苍
　　秘省避暑抵暮乃出
　　蜗庐何以度袢延竟日蓬山一洗湔阴翳树林无六月风凉殿阁是诸天政须深隐似豹不用怀归如杜鹃咄咄逼人牛马走夜牕妨我枕书眠
　　复热
　　墨云行雨并成空突兀彤云在眼中瓜李不禁如许热蒲葵能得几多风通宵看月坐还卧竟日追凉西复东囘首本无寒暑地聴渠亭午汗珠融
　　儿辈次复热诗韵再次韵示之
　　蓐收何在渺层空三伏炎蒸尙未中况复今宵无好月不知底处有清风看云暮暮不为雨畏日朝朝还自东忆昔给孤园里梦褰裳觅路踏泥融
　　八月十五夜月二首
　　玉露金波不可孤相瞻今夕定何如氛埃未净雨湔洗阴翳小留风扫除丹桂看来元了了白榆种得许疎疎一桮浊酒非难事未有新诗报答渠
　　云日晶荧固自佳幽人有待至昏鸦远分嵒际松枫树复乱洲前芦荻花曳履商声怜此老倚楼长笛问谁家霜螯玉柱姚江上作意三年醉月华
　　重阳
　　老去长争一寸阴良辰物色负幽襟中秋素月偏离毕九日黄花未散金蓓蕾不妨供小摘茱萸聊复伴孤斟重阳何必今朝是从此篱边日访寻
　　十月一日
　　屋角羲娥转两轮今朝水帝又司辰山家尝稻知良月野径寻梅见小春一歳坐看除得尽百年正与死为邻谁能思许无穷事闭閤开炉但飮醇
　　长至日述懐兼寄十七兄
　　老来愈觉白驹忙眼看重阳又一阳心似死灰飞不起技如寒日短中长厌看宾客空投谒强对妻孥略举觞回首山阴酬劝地应怜鸿鴈不成行【辛未年长至日在绍兴侍兄宴防】
　　雪作
　　卧闻微霰却无声起看阶前又不能一夜纸牕明似月多年布被冷于氷履穿过我柴门客笠重归来竹院僧三白自佳晴亦好诸山粉黛见层层
　　雪晴
　　衾裯一夜冷于冰雪事心知作【音佐】得成自起穴牕看不见却来攲枕聴无声下牀走报童心喜开戸惊呼老眼明晴日埀檐白银塔怪奇亦复可怜生
　　十二月六日大雪
　　薄晩蓬山下直余笑看六出防衣裾絮飞外无萦绊花落阶前不扫除松鬛埀身全类我竹头抢地最怜渠短檠便可捐墙角剩有牕光映读书
　　歳尽
　　漏箭更筹日夜催万牛不挽白驹囘梅花雪片歳华尽萱草柳条春鼎来【案陆游诗新春鼎鼎来原本陶潜诗鼎鼎百年内此以春鼎对歳华殆割用之】病里诗书元不读贫中尊俎未尝开年光似此真虚掷请以丹心学死灰
　　致仕
　　妻孥挽我奉眞祠老子婆娑正坐谁受禄功无一毫末休官事有十年迟尚容款曲悬车地絶胜仓皇易箦时请祝圣人千万寿小臣何敢望期颐【训词有享寿期颐之语】癸未八月十四日至十六夜月色皆佳
　　年年歳歳望中秋歳歳年年雾愁凉月风光三夜好老夫怀抱一生休明时谅费银河洗缺处应须玉斧修京洛胡尘满人眼不知能似浙江不
　　自号在家衲子
　　絶胜人间万戸侯不称俗士不缁流又随拄杖去行脚未办把茅来盖头但使宗风嗣庞蕴谁能佛事觉裴休秖应除却闲名字一听人呼作马牛










　　茶山集巻六
　　钦定四库全书
　　茶山集巻七
　　宋　曾几　撰
　　五言絶句
　　题东臯
　　市声俱不闻野色良可喜聴公北宅住还我东臯子
　　西崦
　　一重仍一掩少有外人知杖屦归来处斜阳隐半规
　　南埭
　　薫风追晩凉爱日引朝歩瘦策与青鞋应知来往路
　　北垞
　　不谓蕞尔邦有此岿然宅江山自比邻风月相主客
　　松谿
　　不似居城市澄湖上有松日斜人影散百尺卧苍龙
　　竹坞
　　烟雨百余年茅茨数间屋中有在家僧萧然如此竹
　　梅坡
　　被雪一枝好令人双眼明未须贪结子对汝不胜清
　　兰畹
　　深林以芗名花木不知数一防无俗氛兰芽在幽处
　　丛桂
　　行攀丛桂枝坐息丛桂影王孙胡不归歳晏雪霜冷
　　海棠洞
　　玉颊酒潮红醉头扶不举杜老岂无诗应为六丁取
　　柔桑陌
　　南陌绿成阴园林正春老能令蚕事办更遣鸮音好
　　梨花原
　　酒渴上安市甘寒为解围鹅儿黄不见空见鹭鸶飞
　　柑子园
　　小摘乱青黄开尝馥香气持比千户封真成败人意
　　山斋
　　颇知藏曲折故作小峥嵘一穟香已过半山云正横
　　泛宅
　　芗林新赐宅春水向鸥前不是萧何第元非范蠡船上饶方君小倅官而不婚宦居偏戸间静无官宦之事舍后梯城而上卽棚为亭尽得溪山之胜名之曰快哉为作四小诗以快哉此风爲韵
　　簿书苦沈迷世俗嗟迫隘不如溪山上风至取一快掾曹官事了载取麴生来得酒且欢喜俗氛安在哉从容吏隐间游戏僧俗里孤月浪中翻吾心正如此偪仄何偪仄官居尘土中高城与隔尽惟有一溪风
　　遗直堂【并序】
　　三孔某之舅氏也伯舅舍人熙宁间实为台州从事手植桧于官舍之堂下逮今八十有余年矣某假守是州因以遗直名其堂作诗六章用叔向古之遗直为韵以告来者庶几勿翦焉
　　三孔吾渭阳犹及见仲叔堂堂舍人公再拜但乔木长身一庭中劲气九霄上思公立朝时澟澟不可向策登董相科赋作长卿语刘牢出外甥愧我不如古老柏蜀人爱甘棠召南思领客清樾下作诗咏歌之元祐几阅歳诸公一无遗吾舅典型在神明力扶持柏叶松其身在时公手植杂树谁所栽一钱初不直
　　同官皆和复次韵
　　苍官可长雄余子皆季叔所以吾外家深栽后雕木高标何许看小阁有时上烈风知人怀柯叶尽西向【州治小阁实与推官厅为邻】
　　孔父昔所游父老不能语文章翠珉上如此树高古【台州修城记儿氏之文也】
　　寂寞西州路凄凉渭阳思敢不酷似舅苍官实临之大厦要直木郢斤弃如遗一朝谏省上王魏不支持【舅氏应直言极諌科中之缘力诋新法忤时相意罢归故官元祐中擢大谏】
　　华屋落山丘悲歌咏曹植故有主林神百年依正直
　　玉井
　　茗饮贵石泉江流亦其亚甘寒如此井未肯出汝下
　　碧芦潨
　　春风桃李蹊学语鸟相唤不可无寒芦汀洲下凫鴈
　　通幽花径
　　一径夹青葱无人到幽处花发晓鸎啼欣然得佳趣
　　虎川【水纹如此云】
　　啸壑有于菟吹波作奇字川上雪髯翁文章政相似
　　放鱼矶
　　一丝公不挂钓饵也怜渠旧日埀竿地临流只放鱼
　　三老亭
　　华髪累朝人苍髯几时树政恐郢斤寻明堂要材具
　　题摘蔬亭
　　幽畦小雨余一一锦绣段春日细春盘悬知咄嗟办
　　题退轩
　　求名恐颠隮求道戒进取谁知郤行人可以超万古
　　题无热轩
　　一溪乔木阴六月火云冷门外有行人寒泉思汲井
　　寄轩
　　人家爱吾庐烛理均是寓未办山林居聊依佛僧住
　　企疏堂
　　芗林未置身泛宅先入手二疏归来时能似今日否
　　羃翠庭
　　羣木上参天清隂并为一炎曦无路来不废风月入
　　醉石
　　冷石磨青瑶客至相与饮醉倒不用扶真成一高枕
　　墨坳
　　有水碧于天云滃然起定是临池人一沐管城子
　　驾月桥
　　伐木梁清浅扶藤日几回嫦娥与牛女昔日度桥来
　　过花桥
　　溶溶水拍隄了了花隔岸不着小桥通令人方寸乱
　　归来桥【吉安府志桥在庐陵县治之北】
　　安车过桥时童稚皆喜舞题柱作归来元无长卿语廿一兄以手和四清香见饷用心清闻妙香为韵成五小诗
　　微雨久逾润禅房低复深下帷香一缕收尽向来心花覆春风殿炉薫上紫清旧时香案吏趺坐对烟明不属蔚宗传又非知见薰从来香一瓣只许自闻闻拟去竹坞间煎茶炷新料从容二士谈领防一语妙老柏参深水封题远寄将发奁知长者闭閤自调香【华严经鬻香长者】
　　六言絶句
　　李商叟秀才求斋名于王元渤以养源名之求诗
　　自古词林枝叶皆从根柢中来万巻须窥藏室一尘莫防灵台
　　老杜诗家初祖涪翁句法曹溪尙论渊源师友他时派列江西
　　学问直须富有文章政要深藏玉在山中辉润兰生林下芬芳
　　广南韩公圭【琏】舶使致龙涎香三种数珠一串戏赠
　　千里传闻陆凯一枝远寄梅花虎节无烦驿使龙涎走送寒家
　　花气薫肌郁郁贯珠入手累累想见范公和处絶胜乃祖偷时
　　黄嗣深尚书自仰山来惠茶及竹薰炉
　　茗椀中超舌界薫炉上悟香尘坐我集云峰顶对公小释迦身
　　黄嗣深尚书见访
　　骑气初占客至履声忽报公来不乱空庭鸟雀何妨满席尘埃



　　茶山集巻七
　　钦定四库全书
　　茶山集巻八
　　宋　曾几　撰
　　七言絶句
　　乞梅曾宏甫二首
　　寻梅不惜上南坡傍险冲泥奈老何寂寞僧牕禅榻畔好枝还解送人麽
　　腊前腊后无非雪溪北溪南并是梅知有家山难觅路敢烦健步送春来
　　觅梅
　　欲寻梅去不禁寒宜著书籖研滴间闻道南坡开似雪略分疎影到茶山
　　消梅花
　　未见枝间着子初闻名已疗渴相如花肌自是冰和雪那得生儿不似渠
　　黄香梅
　　雪里何人作道装冰绡重叠色鹅黄染时定着蔷薇露雨洗风吹故自香
　　寻梅至杨家见数株盛开
　　芒鞋竹杖寻梅去只有香来未见花村北村南行欲徧数株如雪小民家
　　落梅
　　玉颊香肌委尘土雪魄冰魂无处所一年春事顿成空不必飘零似红雨
　　墨竹梅
　　的皪江梅竹外枝能将幻法转生机凭君莫作风垂緑便恐飘零学雪飞
　　水芭蕉
　　寒泉中有小峥嵘种得芭蕉积渐成一叶似抽人不见坐牕头白眼犹明
　　郑侍郎家瑞香花盛开而未赏戏赠二首
　　瑞香花发去年枝惬对君家白玉池【玉池郑酒名】复幕重帘开欲徧馨香少有外人知
　　移春小槛緑樽前记得花头数尺圆传语郑荘修故事锦薰笼畔过年年
　　诸公次韵予复次韵二首
　　琐琐红英密缀枝春风春物不差池诸君但办樽前去昨夜灯花报客知
　　梅花过后杏花前嫩蕊装成一葢圆恼乱春风为渠了幽香破睡有明年
　　曾宏甫见过因问讯鞓红花则云已落矣惊呼之余戏成三首
　　茶山老子竟成痴漫说寻芳去不迟浪蕊飘残犹自可名花落尽不曾知
　　不令老眼看鞓红岂是青春不负公尚有扬州风物在亦防此段并成空
　　南渡年来两鬓霜牡丹芍药但他乡即从江水浮淮水便上维扬向洛阳
　　置酒签厅观荷徐判官携家酿四首
　　緑水波深欲上堦红蕖香动要传杯幕中自有两佳客又载青州从事来
　　鄣日青圆自拥堦绉风緑净可添杯被花恼处君知否罗袜凌波笑不来
　　白白红红花映堦髙髙下下叶成杯娇娆似不禁长夏故就团圞扇影来
　　休看红药咏翻堦极目荷花照酒杯静濯明妆何所待风标公子逺飞来
　　谢送蜡梅二首
　　天将何物染江梅白玉花成栗玉开一种暗香全似旧小罂和雪送春来
　　化工团蜡作寒梅絶胜牛酥防滴开不是前村深雪里蜜蜂应认暗香来
　　郑侍郎送蜡梅次韵三首
　　折来梅与句争清强和余音本不能欲向都官论一字略无佳处似诗僧【用前村深雪里昨夜一枝开事】
　　小瓶梅映短檠灯幽兴何人似我能枉沐歌词无用处维摩诘是在家僧【郑有念奴娇词】
　　江梅难以蜡妆成女手虽工未必能香气恼人眠不着若为学得定中僧
　　曾宏甫饷溪山堂南坡胯新茶【溪山堂在南坡曾所创也以是名茶胯云】
　　溪山宝胯能分我不但禅房破睡魔便觉胷中有丘壑免教辛苦上南坡
　　衢僧送新茶
　　斋肠得饱又逐去午梦欲成还唤囘定是僧家不堪此满匳青箬送春来
　　绍兴帅相公遗小春新茶且折简云对瑞香啜之大胜暖帐中饮羔儿酒也小诗两絶以谢
　　打门将军得人惊十月茶牙照眼明漏泄春光凌雪色柳条萱草太迟生
　　酒压羔儿雪煮茶红罗斗帐锦笼花中书堂上权衡手小物勤公定等差
　　啜建溪新茗李文授有二絶句次韵
　　北焙今年但取陈草芽过了二分春为君湔洗丁坑后宝胯云团一样新
　　壑源今日为君倾可当杯盘泻浊清未到舌根先一笑风炉石鼎雨来声
　　谢宜春宰黄时举惠冬笋二首
　　此君老去犹停雪稚子生来亦耐寒记得长蔬山谷老三珍错落粲同盘【山谷谢游景叔惠冬笋酥梨诗三珍同盘乃得尝】
　　竹底春从雪底归烦君抱送玉婴儿白头无复迎船喜只供江鱼作许悲【老杜送王判官扶侍还黔中诗青青竹笋迎船出白白江鱼入馔来用孟宗姜诗两孝子事】
　　谢路宪送蟹
　　从来叹赏内黄侯风味尊前第一流秖合蹒跚赴汤鼎不须辛苦上糟丘
　　食淮白鱼二首
　　十年不踏盱眙路想见长淮属玉飞安得玻瓈泉上酒借糟空有白鱼肥
　　帝所三江带五湖古来修贡有淮鱼上方无复蠙珠事玉食光辉郤要渠
　　食酥二首
　　贡包分自浙西东函谷金城在眼中泛酒煎茶俱惬当满前腊雪化春风
　　土酥絶类穆家儿好着崔家饤坐梨如梦甘寒千百颗雪肌相伴出闗西
　　食杨梅三首
　　年年梅里见诸杨火齐堆盘更有香风味十分如荔子何妨盛着绛纱囊
　　一月如绳雨泻檐只言新竹渐多添岂知政负幽人腹不放杨梅蜜样甜【今歳以积雨故此族不佳】
　　饶阳接种江南少越上楞梅天下无梅熟应同儿辈吃有兄八十住东吴【小饶接梅山隂楞梅皆珍果也】
　　食牛尾貍
　　生不能令鼠穴空但为牛后亦何功不如醉卧糟丘底犹得声名异味中
　　谢寄端砚四首
　　我居南楚君南越遣骑持书致石未识松煤先一笑向人鸲鹆眼能明
　　名声借甚端溪砚何况珍材琢下碞頴麝煤俱惬当使君裁鉴果超凡【端守郑子礼】
　　治中长啸得石砚乞与衰翁一笑开小试松煤便终日必知渠是下碞来
　　管城子挟秋霜气绛县人含松壑风不是端溪石居士分甘弃置一生中【端倅韩少汲】
　　谢郑侍郎饷酒二首
　　尊中政尔空空然忽有一壶来眼边君知情快何所似石涧怒流深夜泉【郑堂后有流水曰石涧】
　　鸣鞭走送徒纷然开尝政足甜中边甘辛未省有如许气压烂柯山下泉【三衢酒名不老泉】
　　家酿酒乡四首
　　恶怀种种占胸次俗物纷纷遮眼边知有醉乡无路入竹渠昨夜响山泉
　　酒泉郡郭果何在校尉兵厨安足求即使愁城攻得破防勲当拜醉乡侯
　　醉乡即是无何有欢伯相招归去休全以个中为境界更于底处觅温柔
　　醉乡论石仍论斗如此山重水复何我觉去人殊不逺从来杯勺不能多
　　读书四首
　　黄巻中人最起予病来相对却成疎新凉试傍青灯看犹有飞蚊小未除
　　童子区区攻一艺老生汲汲事三余偶然领防忘言处只有渊明解读书
　　朝游夕泳一牕书只要今吾胜昔吾未识此间眞气味直縁圣处少工夫
　　勿谓微言久絶弦六经正用此心传假令坏壁无余烬日月堂堂故丽天
　　校书戏成
　　旧时天禄校书郎习气薰人老未忘可笑当牕楮生面郤成宫额半涂黄
　　病起始浴二首
　　无数尘埃一病身不防湔拂几经旬政须皁荚相料理可笑梁州阴子春
　　欲着牀头澣濯衣汗流成雨垢成泥呼儿为我供汤事今日身轻好杖藜
　　雪后月牕戏题
　　青女翻空一笑开天花散尽更徘徊嫦娥相与有瓜葛也向读书牕下来
　　题陆务观草堂
　　草堂人去客来游竹笕泉鸣山更幽向使经营无陆子残僧古寺不宜秋
　　人日
　　雪意埀埀体不佳十年人日寄天涯老来只有穷相守忍使奴星结柳车
　　寒食日诵老杜示宗文宗武诗寄二子
　　衰年寒食又清明欹枕诗成字不成欲寄宗文与宗武一春风雨大江横
　　春晴
　　莫春已办曾防服急雨又垫林宗巾一晴政为吾辈设速载家酿羞厨珍
　　己巳歳夏旱大热睡起偶成
　　年年暑去皆有期今年暑去何迟迟不知摇败几团扇得到西风吹面时
　　青天无云日亭午羣巫祷祈且呼舞老夫饶睡昬昬然鼻息如雷汗如
　　夏夜闻雨
　　凉风急雨夜萧萧便恐江南草木雕自为丰年喜无寐不关牕外有芭蕉
　　久雨
　　小雨飞空十日余苔钱称意上阶除芒鞋不踏门前路坐听呕哑过竹舆
　　道中遇雨
　　客子祈晴意未公林间布谷劝春农雨师若有分风手留取车轮一道通
　　郑顾道冲雨见过
　　荷橐临门门未开多泥穷巷遍苍苔始知犹胜杜陵老旧雨客来今亦来
　　九日二首
　　尊前韵度落乌纱却是西风识孟嘉当日龙山无数客问谁整整复斜斜
　　儋耳重阳菊满头恰如佳月即中秋归来唱着中原句却道黄花蝶也愁
　　雪晴
　　未快溪桥踏雪心朝阳已复上遥岑可怜昨夜琼瑶迹化作春泥尺许深
　　凤凰台
　　箫声无复到层台画栋空余燕雀来我是凤凰池上客等闲汀鹭莫相猜
　　疎山一览亭
　　青云梯尽得朱栏不但令人六月寒无限江南好山水庵摩勒果掌中看
　　鸣水驿
　　一道溪流百转深挼蓝如色佩如音青蔬几叶来何处知有幽人底事寻
　　芦沟桥
　　舆马连年东复西巨鼇双脇夹青猊荷旃食肉无非命顦顇相如不敢题
　　次奄中二陆韵
　　问石寻泉到竹斋木犀花尽菊花开老僧有约君知否乘兴前村雪里来
　　游张公善权二洞四首
　　此邦胜处名天下今日争来入眼中笻杖一枝舟一叶山行冲雨水冲风
　　缦缨乳葢张公洞风驭云軿定不无勿以衰翁作生客旧时相识选仙图
　　自疑身是洞中仙才出张公又善权只道石田无用处种成玉粒至今传【洞有仙人田米堆】
　　善权石状説不尽怪怪竒竒惊倒人大屋脩廊岩下路凄风冷雨洞中春
　　禽声四首
　　劝我行沽聒昼眠看人烂醉买江天兴来亦欲提壶去未有苏公乞酒钱
　　幽禽竟日引圆吭脱袴催人有底忙不但春天无衣着凄风冷雨絶须防
　　春泥滑滑强知时野日荒荒已露机政与鹁鸠同一律朝来唤得阿姑归
　　有酒如淮肉如坻何如麦饭滑流匙但看此物丰登日即是侬家快活时
　　三衢道中
　　梅子黄时日日晴小溪泛尽却山行緑阴不减来时路添得黄鹂四五声
　　途中二首
　　鹁鸠晴雨报人知更问农家底事宜村落泥干収麦地稻田水满防秧时
　　小麦青青大麦黄新蚕满箔稻移秧緑阴马倦休亭午芳草牛闲卧夕阳
　　痁病【七月四日愈作】
　　谁言似病元非病一日之间行四时不用文殊来问疾个中实怕有人知
　　老身危似草头露疾势来如江上潮寒热自无安着处不然何以脱今朝
　　诗催
　　练裙染翰初不惜布袋写眞殊未来并作山房一奇事临岐更着小诗催【徐子礼为予作石窟二字许明叔布袋和尚画像未之得也一絶举催】
　　道逢王左丞不及避谢之二首
　　西风黄叶北门街有句无人为翦裁冲突前驱公防否要求一语定敲推
　　黄童白叟趁虚囘左辖车前拨不开记得緑槐阴御路万人辟易绣鞌来
　　独步小园四首
　　江梅落尽红梅在百叶缃梅賸欲开园里无人园外静暗香引得数蜂来
　　只道江梅发不迟最先零落使人悲从今秾李花千树未抵前村雪一枝
　　谁将山杏胭脂色来作江梅玉颊红但得暗香疎影在不妨妆面对春风
　　山衣重叠六铢轻淡拂槐花染不成报答春工选何物鹅儿黄酒十分倾
　　书陆务观所藏阿罗汉像一轴
　　大阿罗汉十有六一一腾空见人足手持贝叶坐禅林称不动尊惟我独
　　送李商叟秀才还临川
　　一春雾雨暗溪山城北城南断徃还政是晴时君又去望君烟艇有无间
　　题天衣寺
　　布袜青鞋踏欲无登山临水未成疎十峰双涧天衣寺万壑千岩总不如
　　再题天衣寺
　　画舫珠帘出缭墙天风吹到芰荷乡水光入座杯盘莹花气侵人笑语香
　　再过翠屏
　　蛮荒乃有此巑岏石黛因依碧玉寒须信佳山如絶色凭谁貌取一生看
　　求李生画山水屛
　　乞君山石洪涛句来作围牀六幅屛持向岭南烟雨里梦成江上数峰青
　　书左举善秀才乞米图
　　乞米鲁公书作帖睎顔处士画成图若教浑似侏儒饱还有流传翰墨无
　　书徐明叔访戴图
　　小艇相从本不期剡中雪月并明时不因兴尽囘船去那得山阴一段奇
　　乞猫二首
　　春来鼠壤有余蔬乞得猫奴亦已无青蒻裹盐仍裹茗烦君为致小于菟
　　江茗吴盐雪不如更令女手缀红【与繻字同】小诗却欠涪翁句为问衔蝉聘得无
　　木鱼戏成
　　缘木求鱼却得鱼击鲜日日向斋盂可怜钩挂濠梁上大胜冯驩每食无
　　怪石
　　眼前突兀见此石怪怪奇奇俱可人为问何如潘骑省世间妍丑本非眞
　　竹奴
　　因读山谷竹奴脚婆诗戏作山谷既以竹夫人为竹奴余亦名脚婆为锡奴焉
　　雾帐桃笙昼寝余此君那可一朝无秋来冷落同班扇歳晩温柔是锡奴
　　绿毛龟
　　若为介物成毛物顔色挼蓝省见稀定是多生捕鱼子至今犹着緑蓑衣
　　白龟
　　一种龟儿玉雪然故人为寄小如钱防当放汝江湖去小住盆池慰眼前














　　茶山集巻八
