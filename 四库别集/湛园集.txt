　　钦定四库全书　　　　集部七
　　湛园集　　　　　　　　别集类六　【国朝】提要
　　【臣】等谨案湛园集八巻
　　国朝姜宸英撰宸英号西溟慈谿人康熙丁丑进士官翰林院编修初自编其文为湛园未定稿秦松龄韩菼皆为之序此本为黄叔琳所重编凡古文八巻又湛园札记二巻宸英少习古文年七十始得第绩学勤苦用力颇深集中有与洪虞邻书论选两浙十家古文事谓两浙自洪永以来三百余年不过王子充宋景濂方希哲王阳明三四人其余谢方石茅鹿门徐文长等尚具体而未醇不应浙东西一水之间一时至十人之多不欲以身厠九人之列盖能不涉标榜之习以求一时之名者故其文闳肆雅健往往有北宋人意亦有以也是集前二巻皆应酬之作去取之间未必得宸英本意然梗槩亦略具于斯矣集末札记二巻据郑羽逵所作宸英小传本自单行今亦别着于録不入是集焉乾隆四十六年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　湛园集序
　　余友慈谿姜子西溟负耿介之气介洁自将与世寡偶独好观古人书每比次其行事而论其是非成败得失必准诸理辞尽而意沛若有余其他所为文字俱不苟随人髙下近世作者未有能或过之者也西溟少精举子业屡踬有司愈不喜诡随弋获前年己有以其名上闻者会格于例旋报罢故余尝谓西溟嗜古近癖而不能与时文定其荣辱之数名达九重而不能与流軰争其一日之遇西溟闻之殊不以介怀也日就余言古今文字有一定之的虽铢毫分寸不可逾越若学者则务与年俱进与时俱变耳终其身无得止法也以是益发愤欲尽屏人事并力以从事此道会奉有纂修之命治装北上裒其前后着为一集而中所芟汰者不下十之三四集成将挈之以行余视其才力雄富而一规于法拟古作者分量恢恢有余地然犹自署为未定藁即其志可知矣无锡秦松龄序
　　湛园集序
　　余识西溟先生三十余年矣固未能尽知海内之贤豪黙数所及见以为不可及无如先生者而所如之穷穷且久久益自疆益不售亦无如先生盖三十年间人事之变化多矣姑勿论贵逰子弟挟其声势气力弋取功名意满以去即穷老失志覊孤侘傺不平之士屡踬乆困塲屋中晩乃终得一当以不负其豪于平生者比比也而先生乃独如故夫穷亦何病然至斯极矣先生负气至髙不肯浮湛俛仰岂亦有嫉而挤之者与廼輙相左如此可异也方徴博学鸿儒时廷臣得举所知余亟欲以先生荐院长叶文敏公约同署名会公宣入禁中待之两月及余独呈吏部己不及期矣睢州汤先生后主试浙中叹息语同事暗中好摸索勿误失姜君竟亦不能得也自是之后每榜发诸公无不以失先生为恨至乃名彻
　　圣主之知而防防之中卒或尼之与夫诵南山之句傲逆旅之中者其不遇更奇而深足悲也然先生一不以介意益肆力于诗古文辞挟其髙洁轶尘之骨韵而出入斟酌于古大家一句字之未安不轻出也久之自定其古文若干首犹名之曰未定稿问序于余余窃喟夫恃才睥睨意轻一切者多也衙官北面大儿老兵讵长风流徒资儇薄丁敬礼有云后世谁相知定吾文者王文宪尝出所作属任彦升改定曰后世谁知子定吾文文章于道未为不尊知之寸心俟诸来者岂易言定乎先生盖孤诣入微而用心益细也其意直追古作者上下惟恐有毫厘缺漏未满之处其取精可谓奢而亦己贪矣造物之所予不能两有而于才名尤靳焉成此亏彼其穷故宜即使遇亦未必不穷古之取上第为朝官而以文章自名者其颠顿狼狈岂少哉嗟夫穷达何足言正悔不读书耳如先生者足以乐而防老矣长洲韩菼序

　　钦定四库全书
　　湛园集巻一
　　翰林院编修姜宸英撰
　　序
　　恭颂
　　巡视淮河
　　临幸江浙诗序
　　【臣】闻巡狩着于虞周有五载十二嵗之别肆觐徧于方岳垂陈诗纳市价之文虽时有不同而举无非事要皆法天行之不息求民瘼于永宁为神圣惓惓之至意也然或千乗万骑之纷驰必致诸司供设之滋扰钦惟我皇上德光上下治洽平成文物声名丕观谟烈之盛干戈挞伐无殊缔造之奇至化翔被于无垠休徴协应于有象惟是淮扬下流为河漕要地徃者
　　廵逰至止上厪
　　宸衷捐内帑以凿中河歴海壖以疏下淤漕既无虞河行就理至今而上溯
　　南廵之嵗月又旷歴十年矣水势不常浸成下溃民方忧乎尧垫
　　帝旋切乎禹思爰降
　　明纶
　　躬亲阅视以今年二月癸夘吉辰恭奉
　　皇太后銮舆南幸兼以省观民俗上悦
　　慈心同黄姚东狩之期为青阳布令之始舟皆鱼贯岸絶骑行乃裹糇粮悉先储峙驿递无顿置之苦役夫丰扉屦之资是以所过郡邑桑柘之行列不乱市肆之阛阓寂如篱落声讙与櫂讴而偕沸旄倪目送随帆影以俱长然后
　　驻跸河干沿流上下
　　命司空以授方畧约河伯以就疏排经画必出于万全无容苟且而贻事后之悔隄防悉期于可久勿恤多费而烦再举之劳既喜行地有时犹恐民天未足
　　诏截漕粮先后二十余万石赈贷各被灾州县银米无数虑如此其周也徳如此其厚也于是吴越父老望幸益勤缙绅大夫连章上请
　　皇上俯念而怜之乃不辞逺渉曲狥其意
　　躬奉
　　皇太后渡江而南厯览山川只奉
　　色笑顾以沿途所见闾阎生聚视昔少殊谓有司抚字之未周则奨廉惩贪以肃官方蠲税停征以蘓农困裁征关之浮额旅集千航罢煮海之増输烟开万灶寛罣误赦灾以启人为善之途广生徒校骑射以辟人功名之路而且敬修前代之陵寝优赉百嵗之耆氓诏防朝宣温文轶于西汉封章夕发旰食过乎周文褒贤德以降
　　宸章尽是丽日辉云之翰墨对江山而发
　　睿咏无非高天厚地之襟懐盖
　　皇上体徳惟干视民犹子
　　圣学迈隆于千古
　　神谋卓絶于百王而又本之于至诚推之于大孝所以銮舆未届而童叟欢迎
　　翠葆将旋而攀援载道兴盛事于十年之内沛
　　恩膏于三月之中河淮既已底定齐鲁悉被沾濡自古帝王过化存神之妙诚莫盛于今日者也【臣】向因编纂之余谬应射之选恭荷
　　皇上念【臣】老生食俸有日防之俦軰置以殊科自愧衰庸报称无地谨制七言律体八章上祝
　　皇躬之仁夀敢窃比于扈从如亲觌乎光辉执巻多惭濡毫増悚
　　恭制荡平沙漠恺歌序
　　【臣】闻王者之师有征无战其不得己而用兵非为生民除患害万世贻治安则勿举也我
　　皇上文武圣神之徳度越前古自
　　御极以来削平三蘗内消藩镇尾大之虞开郡海疆外控扶桑万里之国
　　神枢阖辟出天潜地
　　庙算指画雷动颷驰固己遐至迩安中外禔福埀卜世无疆之祉矣厄鲁特噶尔丹者向防
　　国家覆庇厚恩不知感激反肆其爪距屡惩不悛皇上于是恻然思为民除之以为防不可长不一劳则不永逸也乃上稽于天内防于心遂下
　　亲征之诏令所司储峙既周分师三路
　　帝车中运祃牙之日祥风来应军行出境属国羣瞻自初发迄于
　　回銮首尾才八十日已絶大漠渡克勒河朔徧躏贼境至于拕诺山逼巴顔乌喇贼方惊我师从天而下喙奔不暇而
　　皇上所遣西路大师已分师逆击大破贼于昭木多地方矣夫亲屈万乗之尊逺临絶辔之野劳身损膳以为民攘患至仁也大计一定不挠众阻不避艰险平行大漠若从枕席上过师黄钺一麾所向披靡三月之间顿成扫荡至勇也若至选将授律决胜帷幄因机制变鬼神莫知此非天下之至明极圣不足以与于此【臣】草茅下贱防
　　皇上防置史馆纂修明史复分纂
　　大清一统志屡因
　　顾问及【臣】名字至今糜俸一十五年念
　　君恩深厚未知图报之地值肤功告成还师饮至普天率土无不额手称庆喜遇升平若夫作为文章以敷扬盛烈【臣】忝列词馆亦与有职焉谨案周礼大司马王师有功以恺乐献于社大司乐王师大献则奏恺乐恺乐者即后世铙歌鼓吹之所本也汉世谓之恺歌【臣】愚不敢妄拟前人之作自同雅奏辄制成恺歌十章虽辞义浅薄惧不足以发皇
　　圣功万一特区区欢爱之诚怀不能巳或亦使天下之仰懿铄希末光者谓【臣】身依辇毂耳目所亲闻见以视他日金石之奏竹帛之传亦有足考信将来者也谨稽首顿首撰列如左
　　东祀草序
　　丙子秋
　　皇上北征凯旋以祭告武功之成遣使四出翰林院侍读学士溧阳史先生奉
　　命祀少昊帝尧陵寝先师孔子阙里当是时先生之不出京师十有六年矣自释褐中秘校书内殿起居在钩陈豹尾之间枚马之赋颂苏李之应制其余游览登涉未数数然也及乎揽辔出国门云山入目竒思横流数衔
　　命就道之日至讫事还朝共得诗六十四首其只谒陵庙则肃穆峻整慿吊山川则俯仰悲壮酒塲文防之激昂而趣逸思亲懐逺之凄怆而情深体擅众美不主故常然先生之诗实非有变于前也独其天然自得之趣根抵于性灵藻绣于学植至是而始畅所欲言耳张燕公王右丞岂曽学为山林枮槁之习哉乃燕公居岳州所作音调凄婉偹骚人之情思右丞望春兴庆陪宴从防与其辋水云溪竹洲花坞之逸兴何以异哉盖古之达人君子以泉石烟霞为性情之穷之显无徃不存虽然使山林枯槁之軰终日含毫以求肖其所为萧散闲逺者而已不胜其寒窘之态矣况于清庙明堂煌煌巨制其可矫而为之与今
　　圣人有道区宇寜谧二三儒臣出奉简书入资启沃以发为咏歌蔼然治世之音天下将有想慕其遭际之盛如在皇古邈不可即者顾某以老生浅学犹得逡巡其后辱先生复命之序出其荒芜之辞以窃窥见夫作者之意防何其幸也
　　史彚序
　　太史公司马迁变春秋编年之例作为史记后史家皆仿其体而因史记成书者又数十家或发明义例或诠释音韵或训诂名物皆得以其名自列于后世江都前孝廉元长先生之史彚亦是类也孝廉分史记所载为十集立治原正学将畧诸门文与事各以类从使读者知太史公所作其关切于治道人心如是其不苟可谓司马氏之功臣然迁遭难困辱自序其著书之防歴引文王孔子以及屈原左邱明孙子吕不韦韩非之徒而曰此人皆意有所郁结不得通其道退而论书防以舒其愤思垂空文以自见孝防遇时变迁凿坏肥遯者三十年所寓意惟在此书此与太史公著书之防何异而孝防之苦心尤有难与流俗人言者读者当自得于文辞之外也孝亷有孙曰绳武字存恕惧手泽不传徧求于有力者谋梓其书以与余有文字之知故不逺数千里来请为序史公之后惟外孙杨恽有闻誉孝防遂有象贤如吾存恕者此可谓幸已
　　晋执政谱序
　　古之贤执政相继于时传累世而不絶者未有若晋之盛者也盖晋以上卿将中军执国政必博谋于众而后用之故其举不失而自文襄以后世为诸侯盟主者无他以执政之得其人故也按春秋传晋执政终春秋之世十有九人文公四年搜于被庐谋元帅赵衰举却縠曰説礼乐而敦诗书城濮之役先轸以下军佐超将中军上徳也箕之役先且居代父将之搜于夷用狐射姑而阳处父复搜于董而废之立赵盾焉其重且难如此赵盾之后次却缺次荀林父次士防次却克次栾书次韩厥次荀防次荀偃次范匄次赵武次韩起次魏舒次士鞅次赵鞅以终春秋而晋亦分矣凢此十九卿者大半皆晋之选也当是时与晋匹者莫齐为彊而高鲍之族无闻焉楚置令尹其世数姓氏皆可考然贤奸互用治乱相半不得与晋比晋自赵文子后政在侈家韩宣子为政不能图诸侯则执政之权始移于大夫矣大夫多侈求欲无厌其皆始于执政韩宣子受州田于郑而易之乐氏范献子取赂于季孙晋是以失诸侯楚囊瓦私裘马之利囚唐蔡二君二国叛之几至亡国则皆贪利阶之祸也甚哉利之为害于人国也盖执政好利则百官尤而效之将惟利之是图下以浚民之膏而上以奉君之欲则其国必贫执政好利羣臣皆贪冒无耻则风俗壊而尊君亲上之谊衰攘窃盗贼之祸作士大夫防耻不立小民廹饥寒轻犯乱则国几何而不亡赵文子游于九京曰吾所归者其随武子乎利其君不忘其身谋其身不遗其友而文子亦生不交利死不属其子焉是以能光辅晋国夫范宣子贤执政也子产犹戒之以非无贿之患而无令名之难况下此者哉余故比次却縠以下综其行事而谱之观其所以盛迹其所以衰诗曰秉心宣犹考慎其相晋之盛衰亦有国者之明鉴也可不慎夫
　　唐贤三昧集序
　　新城先生既集古五七言诗各如干巻复有唐贤三昧之选盖选五七言者所以别古诗于唐诗也然诗至唐极盛矣开宝以还盛之盛者也选唐诗三昧者所以别唐诗于宋元以后之诗尤所以别盛唐于三唐之诗也昔夫子删诗不斥郑衞而三百篇中有滛辞无俚辞俚之病至于无所不尽既无蕴借停蓄之意于中则其于言也求其依永而和声必不得矣夫郑声之宜放以其滛也然其声故在也诗至于无所不尽而俚将并其声而亡之而风雅委地矣故朱元晦谓今人之诗如村里杂剧诚恶其俚也然今人之厌苦唐律者必曰宋诗且以新城先生尝为之此知其迹而不知其所以迹也先生自序此选谓别有防于司空表圣严沧浪之防录盛唐诗尤隽永者自王右丞而下得四十二人近时能诗家每极论严以禅喻诗之非而于高廷礼之分四唐则按以当时作诗者之年月而驳之曰燕公曲江亦初亦盛孟浩然亦盛亦初钱起皇甫冉亦中亦盛夫诗不可以若是论也余以毛诗考之作诵之家父见于桓公八年来聘十五年来求车为东迁以后之人矣其于诗也不害其为小雅黍离行役之大夫及见西京之防乱尝为东迁以前之人矣其于诗也不害其为王降而风故初盛中晩亦举其大概耳而盛唐之诗实有不同于中晚者非独中晚而已自汉魏及今有过之者乎盖论诗之气运则为中天极盛之运而在作者心思所注则常有不及其盛之意所为不渉理路不落言诠言有尽而意无穷拟之于禅则正所谓透彻之悟也不求之此而但廓落其体规取浮响慢句以为气象而托之盛唐此正嘉来称诗者之过也于前人乎何尤或曰然则唐文之与诗何如曰论诗于唐以后与文不同古文自韩栁始变而未尽其徒从之者亦寡厯五代之乱几没不传宋初栁穆阐明之于前尹欧诸人继之于后然后其学大行盖唐与宋相赓续而成者也诗至中晩已小变王元之軰名为以杜诗变西昆之体而欧蘓各自成家西江别为宗至南渡而街谈巷语竞窜六义其间能以唐自名其家自放翁石湖而外不可多得或者谓反不如西昆之浮艶其声存也然则是集成而复唐已坠之响于千有数百年之后庸讵非承学者之甚幸哉余闻先生里居着文溢百篇尝谓今之学唐宋为古文者逐貌而失神余文所以矫其意者论文于今日亦其当变之防乎乃余数请而秘不以出也故今所论列止于此
　　奇零草序
　　余得此于定海命谢子大周抄别本以归凢五七言近体若干首今久失之矣聊忆其大概为之序以藏之嗟夫远塞风寒羽书旁午身歴戎行而沉星陨气于穷荒絶岛之间犹能自出其光焰以为有目者之悲喜而幸覩虽揜抑于一时要以俟之于百世欲使之终晦焉不可得也客为余言公在行间无日不读书所遗集仅十余种为逻卒取去或有流落人间者此集是其甲辰以后将解散部伍归隐于落伽山所作也公自督师未尝受强藩节制及九江遁还渐有掣肘始悒悒不乐而其归隐于海南也自置一椑实粮其中誓粮尽而死逻卒至门忽有二猿跳踯哀鸣牵裾尼之公乃毅然出就执既被羇防城逺近人士下及市井屠贩卖饼之儿无不持纸素至羇所争求翰墨守卒利其金钱喜为请乞公随手挥洒应之皆正气歌也读之鲜不泣下者独士大夫家或颇畏藏其书以为不祥不知君臣父子之性根于人心而徴于事业发于文章虽厯变患愈不可磨灭厯观前代沈约撰宋书疑立袁粲传齐武帝曰粲自是宋忠臣何为不可欧阳修不为周韩通立传君子讥之元聴湖南为宋忠臣李芾建祠明长陵不罪藏方孝孺书者此帝王盛徳事为人臣子处无讳之朝宜思引君当道臣各为其主凢一切胜国语言不足避忌余欲稍掇拾公遗事成传畧一巻以偹惇史之求犹惧搜访未徧将日就放失也悲夫
　　尊闻集序
　　韩退之集序文者贯道之噐先儒驳其本末倒置是已然所以谓文为末者文不与道俱故也善乎濂溪之言曰文所以载道也文非道何以载道轮辕饰而不为虚车者以其所载者道也其载之者亦道也文特其形而下者耳岂得谓道自道文自文乎然车不载物始谓之虗车任有物焉充之斯不虚矣文不载道而诡谲诞漫滛艶剽窃之词胜虽有载焉岂得不谓之虚言哉既谓之虚言夫其离道愈逺也而鄙之为末宜矣今之为文者大抵有二其为诡谲诞漫滛艶剽窃者常薄儒先之说为无用用之不足以成家而见为迂腐及视其所为按之其中无有也矫其者奉一先生之言亦歩亦趋惟恐失之而不知有超轶絶羣者在谓其中盖有物焉则亦无有也若此者犹不得谓之虚车已乎尚书泽州说严陈公病之公之为文也其初涵泳于六经四子之书排二氏之虚妄斥儒家之异论一折于新安朱氏而择其尤粹者以立之本于法则左国先秦两汉朱子之书无不取于体则唐宋元明之作者参伍焉无不备犹未敢以自信也久之集始出合诗文经解杂著共得八十巻某受而读之见其理弸于中而文暴于外其所言者皆得乎性情之正而所述者无非仁义道徳之防也则可谓富哉信乎其为载道之文欤虽然夫无所于载者谓之虚车可也车既饰矣载既美矣执防者从之或东焉或西焉或南焉或北焉虽终日驰不至矣公方以道济时其笃于践履发于事业而施泽于生民者孰非其文之至其所载于册者此是也不东以西不南以北从其道而随所之焉虽重且逺有不至者哉读是集者可以庆公之遭而无病于道之难行矣
　　日下旧闻序
　　古地志九丘之所述土训诵训之所传不可得而闻矣禹贡于帝都首列冀州仅两言而举余州所至可知其境界因以见尊京师示王者无外之意此书之体例也商颂称亳都曰景员维河景景山河大河员言大河之旋绕于山文仅四言而山之髙大水之萦回形势之雄壮险固俱粲若指掌此立言之法也文王治岐及丰二南所咏多在江沱汝汉之间无一言及于岐丰土俗者举逺可以见近也盖诗书之言约而该其防微而显而志有地理为史家者流义取详覈辞有不必然者余观自古帝王建都之地多且久莫如关中今则燕京而已关中自汉黄图外若葛洪薛寘萧贲之所辑无虑数十家独唐韦述所譔西京记宋宋敏求演之以为长安志十巻最称淹博若燕剏都于辽歴金元及明更世七百余年其名虽燕旧而西自恒山滹沱易水以属之邯郸为赵地西南漳衞为魏及邢衞之境东南自大河附之海为齐接壌盖奄有数国之封畧故其所录不得不广其建国于五代抢攘之际非有周文武成康之基业与秦汉隋唐以来声明文物之旧也而故典缺如搜辑者尤难之友人秀水朱君竹垞检讨居京师久乃博采经史子集几千巻及游览所至所访闻于遗贤故老者集之为日下旧闻分为十门搃其巻得四十有二间以已意辨论其疑似援据精确辞雅意畅前此未有其书也葢自郡国寰宇之有记至元始编为大一统志明踵而修之其所载者天文分野户口贡赋山川城郭宫室坊市津梁庙寺陵墓之名数与夫各郡邑之人物土宜亦云纪其大凢而已矣若夫歴代迁徙因革之不同风俗好尚图史金石彝噐渊沈土瘗山铭塜刻之剥蚀残脱而仅存者人妖物眚仙释怪诞虞衡之所志灵异之所录禽兽草木诡形殊状非是书不偹也诚能仿其例于十三布政司志各配以是书行之志为之经此为之纬识大识小兼罗并蓄学者一开巻而坐见六合之内极古今之变岂不甚快惜乎竹垞已老而作者之不易得也是编掇拾止于前数朝轶事然观其所述非徒以侈浩博也其于世运隆替君臣谋议政治民风得失之故了然矣法戒之实不在是与其以翼经而补史之所不及者尤作书之深意不可以不察也
　　姚石村南游日记序
　　初虞山姚子石村赴粤东观察蒋使君之招以甲子嵗八月自金阊发舟十月抵粤省署又一嵗还吴道途徃返所经必有诗诗必先以小序指次分明详畧有体名为南游日记以投余于京师余才一开巻而江山万里恍然入目此岂非所谓摩诘诗中有画者乎石村故善画昨余过慈仁寺海棠院见其画壁老松排空偃盖蚴蟉奇特赵恒夫黄门书侧谓石村与王石谷山人俱出虞山同师指授画格故不相下今石谷名重天下而石村旅况寥落如故故时令其画壁以当子昂之琴其为名流爱重如此然黄门之所赏犹以画也余观石村诗虽不工于画亦自有足传者独蒋观察序以奉
　　命绘舆图特招致姚子董其事又不知观察之所赏于石村者防竟于余与黄门何如也观察下世久石村尚存其序于集中盖已不胜一人知已之感矣
　　万青阁全集序
　　君子之立言也内必有其实之可循外必有其事之可据内无其实也外无其事也然而其言传焉则君子勿贵也况乎其言之防防勿传也亦终归于无有而已矣所谓实之有可循者其理足乎已故其词溢乎外若宋儒先之说关闽濂洛之书尚矣所谓事之有可据者其见利害明故其决成败审若赵营平之议兵事贾长沙陆敬舆之言治道是已是人者非今所尤急急求之者与今观赵给事恒夫所著书其几是与给事初仕为交城令今嵗夏从弟友棠为晋游自交城来为余述其邑中父老言邑境聨塞距河绵亘一千里自明季防盗盘聚积为三晋害累任兹土者噤不敢问幸俸满无事去自前令赵公至即计除贼既钩得其姓名与所囊槖部署已定一日大防饮賔客宻谕司更者促其筹夜中报五皷客未散装出门徉为阅军于邑西之静安堡者虽所偕将卒逮丞尉俱不知行四十里黎明休军始下令分骑歩入山搜贼侦者官军不由西路乃从北入遂大惊相告各奔溃堕崖堑死无算留二旬尽诛其头目二十余人余或死或降无脱者而民间寂若无闻百年大盗根株尽防邑遂安枕至今复欲为民开高离山凿岩石一千余丈通水道出之龙门渠溉田十万四千余顷功未及成而去而生祠遍邑中犹尸祝之不絶也余闻之而叹曰明之末季盗起秦晋交静诸山逼处太原左掖尤为渊薮当时经畧督抚大臣軰出抚失成算防起一方蔓延楚豫卒之糜烂徧天下使得给事者一二人付之兵柄相犄角其间则皇甫真朱防恢荡之功不难再奏惜乎给事所试止一邑其生时之幸而不可谓非其才之不幸也其所上当事书及檄移案牍言用兵方畧贼平善后事宜条晰动中窽要发越震掉文采横溢彼岂暇沾沾为文士之习哉不期文而文自生者所谓利害明而成败审也君既以功擢郎署改授諌垣防有謡诼翻然逺引既
　　上知其枉诏起来京犹偃息寓园徃来信宿僧寺闲与客把酒赋诗鬪奇角险一韵或叠至数百首不止或者谓给事于世非果恝然聊借是以耗磨其壮心然耶否耶然观其窈巉刻而一本骚人之防其中之所存必有深思而黙防于文字之外者则请以俟后之君子
　　董文友文集序
　　余自去年冬即立意不愿为文字将归而键关以息吾志而未暇也余之所不愿为文也尝与董子文友言其故董子以为然昔元黄文献公之论文曰作文之法以羣经为本根迁固二史为波澜本根不繁则无以造道之原波澜不广则无以尽事之变此言约而能要宋文宪公屡称之以励学者余少嗜书于古人之微辞义亦能时时猎取渉其藩篱既奔走于科举之学十五六年见时之所谓科举者非独无借于古人虽其音节之稍似则同軰者羣指以为哗笑不待试之有司而后知其抵牾也于是姑暂释其所学随时骫骳务悦于观者之目乃学废而所求益以不遂始自念得失有命少壮不可复得将竭吾之年嵗以深探于六经之防二史之法然后放而之于百氏使其发于文章而道之粗有闻焉其可也然窃观今之为古文者日益众迹其所为又不殊于向之所为科举之业者以号于人曰唐宋已西汉已特不知彼之所谓唐宋与西汉者果不尽非耶其已可传耶今为科举之业则吾滞而彼速化焉彼之变而为古文而可传者安在其不可必也吾第归而求之俟其学之至而确然有以自信于中毁誉得防之不得而入如是者虽终吾身可也传不传奚有哉吾之所言于董子者如此今年董子刻其集成属余为序余读董子之文称引繁博根蒂经史吾之所欲为董子言者董子既已习闻之虽董子自视若不足然极之变化以要其至吾知其无易于是而已余与董子同应举有司两人年又相若乃董子独能卓然自信成一家言不待余之久而知悔此则余之所有愧于夫人也
　　懐葛堂文集序
　　友人寜都魏徴君氷叔虽隐居不仕益读书好观古治乱之迹以逆揣其成败得失之所以然所著书已畧见其意者有左氏经世一编康熈戊午年或应诏以博学宏儒荐竟不可起有弟子梁君名份字质人徴君谓可以传吾学者自徴君没后数年而君来京师出所为懐葛堂集示余其为书钩贯经史包括古今以立言究其防归尝慨然有济物之意何其一似吾徴君也使梁君而得志则徴君之学得矣然君言师志退守穷约年过四十不求仕故其身愈困著述愈富今徴君没既久而其学愈重于天下者亦君之力也君尝叅幕西陲着西逰图说未及成书适抚寜按察张公前驻节西安以千金资君纵逰塞上君以孱书生随数骑结束出闗徧厯河湟四郡以极之朔漠重地览其山川城郭之险隘退而厯讯之老将戍卒得其可以资守御习战攻者凡用兵之地所至各绘之图图有说西塞三边部落二千里之形势了然在目是书余尚未得见以君平时著书所尝闻于师者观之则信乎其为有用之学矣夫智谋之士俛仰规画乗时抵隙以赴功名之防亦时有所论述及试之有效不效者其为已之私胜也苟利于已将不难缘饰利害冀以速售其説已尔君于世无所求于已无不足而又其识足以权变其笔力之驰骋足以逹已见而言人之所不能言则其书之成以为世利益无疑也余滋喜徴君之得所传因牵连及之
　　红兰室诗序
　　红兰室主人诗三种一红兰室集一玉池生集一出塞集与其客朱君襄顾君卓校讐既定都为一编凢若干巻尝考汉时贤王称河间东平两王皆好经书被服儒术然河间传离骚东平能赋颂歌诗此外惟长沙广川见于艺文志者辞赋数篇仅存其名而已盖作者之难也窃怪唐以诗取士振风雅于六季滛靡之后哲匠代起四百年间而宗室有属籍者其文辞转不少概见即汝阳汉中兄弟与高杜诸公逰所谓文雅见天伦者宜其皆有之而至今篇什寥寥岂其先有而后失传耶抑王侯之家声色靡曼足以移易其志气虽有文采过人之姿亦将迷溺而不得出也今
　　皇上天纵神圣覃思六艺
　　睿藻所被云汉昭而江河流其间左右珥笔赓飏之盛蔚然挈一代之著作与雅颂比隆已惟是作屏
　　王室实有其人红兰室主人者乃先安亲王之季子而今王之介弟也自某畱都下不敢轻有曳裾主人延之至再不敢固守不见之义今年冬始随使者至邸出其所为三种集者酌酒而属为之序窃不揣固陋评其诗于两集中体兼浓丽清逸者义山致光之遗调也奇情慷慨湍驰飚激而不可遏者出塞诸咏鲍明逺之跌荡高逹夫之悲壮也主人年少修谨学古之外无他嗜好尤爱礼文士与敦布衣之交见者无不厌心而去夫河间东平之得称贤者惟其能读书为善也而汉时诸王之名能诗者亦卒莫过焉今主人之贤其视汉二王无所逊则其发而为诗也固有不求工而不能不工者矣朱顾二公皆吴中号能诗家主人日与唱和亲礼之厚甚尝传言引陈思王书百世而后谁定吾文之语请余掎摭其利病虚懐若此于诗方日进而未已也然则吾今之所叹为絶工者庸知俟之他日不更有大异于今日者耶于以鸣
　　国家之盛业而跻斯文于两汉之盛其自命甚重吾又何足以知之
　　古香斋集序
　　古香主人手辑其近诗自出居庸闗至邉外忆友诸什为出塞诗附以还京后诸作合之共为一巻丙子春皇上亲征漠北命主人驻守归化城防防奔逸路任亲贤贤也按归化城在唐丰胜二州境主人与其从行生徐兰按之图经谓隂山千余里草木茂盛多禽兽为匈奴苑囿今大同起西阳河堡边外之山皆斥卤惟此山土暖而幽深夏多奇花卉山脉甚长知即古隂山也又地里志朔州有连山其山中防两峰峻起名曰高阙亦与今归化城西北山所开之阙合王昭君墓在其地至今其塜草木犹青云是隂山高阙皆在归化城界内此昔赵武灵之所经营而秦防氏父子汉衞霍诸名将所徃来提戈用兵处也主人治兵之暇按辔循行周视险隘在在皆有经画遭遇
　　皇上神武天授师行出境捷书屡报谋臣猛将无所用其智勇因得以其间与客登临懐古风干草枮之际极目萧条思从中来每一诗成輙令壮士歌之其音调激昂悲壮闻者无不扼臂増气志逐伊吾之北者及荡平既奏归卧朱邸良夜桂苑清啸孤引萧然若不知有戎马之事其自号谷园荷锄而诗之闲旷恬适亦如之矣古之有道者随时舒巻不滞于物即其所传只言片语犹足以宏奬风流而况乎处升平之运以发为文咏之盛如是顾不足为论世者之慨慕也哉
　　燕山偶草序
　　余在都数闻于士大夫有素堂禅师者自南方来此虽寄迹方外性特疎放京师老儒夙将诗翁谈客所聚处多乐从之逰论经说剑茗饮而赋诗者坐榻中日以数軰师攘臂其间豪气勃勃不自禁而皆醖酿之以为诗所居城西郭圆教精舍寺中戒律精严禅板肃穆师或时与客言咏至夜挽留不听去笑呼声出戸同侣至阖门惊避明日客去而诗成长篇短韵已借借播人口矣余自海淀归枉道访之师一闻余至相见遂如旧昔刘梦得论江右僧诗谓如么弦孤韵渐入人耳非太音之乐贾法曹行道苦吟垂老成就止传五字岂若师之触景兴生落笔泉涌滔滔有国士之风也师貌臞善病少噉余传以涪翁服兎丝法逾月来报近胃强加饭日数匙矣计今身益健诗思亦当益雄然余以髪齿衰白尝欲拨弃书巻栖心静境师学佛者徒方将裒辑其诗沾沾问序于余何耶其言吾教中以无离文字説解脱相为第一门事苟其足寄吾道虽谓之解脱可也即其所论诗有超于今之禅者一等矣
　　祭告纪行诗序
　　辽阳古幽州东界自汉开四郡厯代为战争地东汉崔亭伯三国管幼安邴根矩侨居甚久未有所纪录而自唐以来士大夫之往来其地者题咏亦不多见何哉岂非以其僻处邉徼风土荒陋无以发骚人羇客之逸兴而助其苍凉怀古之思故虽今志乗家多方采辑亦无得而传焉本朝肇基东土
　　陪京并建
　　陵寝宫阙所在周庐环列官廨棊置野有干掫馆有饔饩仕宦者指以为都防盖声明文物之盛视昔有加矣然风雅之作犹寂乎未有闻也嵗戊寅秋今大鸿胪阮先生以通参奉
　　命祭告辽太祖陵出雄闗经长城望渤海睇毉巫闾徃返间得诗数十首壮言慷慨沉辞怫郁杂以比兴间以讽谕有风人之防焉自此而风雅继兴有日矣然先生轺轩所至仅锦州太守所治地使过此六百里观留都天险营建鸿丽感丰镐之遗绩慨然而赋比于孟坚两都平子二京之作顾不伟欤盖吾读纪行诸诗知其才之足为此不难又惜其限于所至地不得早为之也
　　王阮亭五七言诗选序
　　文章之流以渐而致六经深厚至于左氏内外传而流为衰世之文战国继以短长之防孟荀韩荘之书奇横恣肆杂出而左氏之委靡繁絮之习冺焉无余矣此一变也自是先秦两汉文益奇伟至两汉之衰体势日趋于弱下逮魏晋六朝而文章之敝极焉唐兴诸贤病之而未能草也迨贞元大儒出始创为古文易排而散去靡而朴力芟六代浮华之习此又一变也惟诗亦然自春秋以迄战国国风之不作者百余年屈宋之徒继以骚赋荀况和之风雅稍兴此亦诗之一变也汉初蘓李赠答古诗十九首以五言接三百篇之遗建安七子更唱迭和号为极盛余波及于晋宋頺靡于齐梁陈隋滛艶佻巧之辞剧而诗之敝极焉唐承其后神龙开寳之间作者坌起大雅复陈此又诗之一变也夫敝极而变变而复于古诚不难矣然变必复古而所变之古非即古也战国之文不可以为六经贞元之文不可以为两汉明矣今或者欲狗唐人之诗以为即晋宋也汉魏也岂学古者之通论哉余尝譬之富人之室其子孙不能整理日即于壊废后有富人者居之闬闳崇如墉垣翼如非不霍然改观也然寻其途径则非问其主人而支已不可复识矣夫六朝之頺靡固亦汉魏之支弧也唐人之变而新之其霍然改观固然矣无亦富人之代居而不可以复识者乎故文敝则必变变而后复于古而古法之微犹有黙寓于所变之中者君子既防其渐又忧其变也新城阮亭王先生五言诗之选盖其有见于此深矣于汉取全于魏晋以下递严而递有所录而犹不废夫齐梁陈隋之作者于唐仅得五人曰陈子昂张九龄李白韦应物栁宗元盖以齐梁陈隋虽逺于古尚不失为古诗之余唐贤风气自为畛域成其为唐人之诗而已而五人者其力足以存古诗于唐诗之中则以其类合之明其变而不失于古云尔先生之选七言体七言虽滥觞于栢梁然其去三百篇已逺可以极作者之才思义不主于一格故所钞及于宋元诸家至明人则别有论次焉学者合二集观之以辨古诗之源流而斟酌于风防之间庶乎其不为异论所淆惑矣集中分别部次具有精意已见先生自为凢例中不偹述
　　朱竹垞腾笑集序
　　腾笑集者友人朱君竹垞所自名其入仕以后文也余癸丑在京师叶文敏公得君集读竟叹曰古雅固所不论尤难其无一语夹杂是时君方袭处士服溷迹公卿间文敏所叹为其能不为世俗语也后君起制科声誉焯然自贵公豪家五方防士无不欲丐一言为重君伸纸防笔日尽数牍或非其雅意所欲为倦则随手应之咸足其愿而去以此积文至多君裒为集若干巻示余余曰是不可以负文敏为削其冗长者存仅十之五六既取而观之则精彩血脉焕发呈露有若崭然而高者出于层霄之上而冽然而清者决于重渊之下盖积君十余年之穷搜博取与其所内得之于心者日新月变虽不难追古人而与之并顾其雅尚所寄一徃以深耿耿然有不与尘俗俱冺者视文敏之所读而叹者无以异也君曰王通云心迹之判久矣心不可以众喻也然余自知之子亦既知之矣夫迹者人之所徇而羣耳而目之者也吾姑托以名吾集而庸以自晦焉可乎余曰然
　　陈其年湖海楼诗序
　　诗虽所以吟咏性情然亦可以考其人之里居氏族与其生平遭际之盛衰君臣交游之离合而人之一身有先荣后辱有始困终遇若此其不同也则其性情之所见亦各异焉余厯观前世诗人自建安王刘軰遭汉季失驭羇旅厯落有忧生之感下逮六朝分裂之余衣冠失职徃徃播迁为羇囚唐自乾元光化以后则一时文士抱其巻牍以外依方镇于幕下者所至皆是其间强弱吞并出彼入此曽不容瞬士生其间譬如坠秋风之箨于狂波万折之中转辗洄洑及于沦胥而不可止此其可悲者也自余之读陈子其年之诗识其所遇以想见其为人而及今之邂逅于广陵也已十五六年矣其年生长江南无事之日方其少时家势鼎盛鲜裘怒马出与五陵豪贵相驰逐狂呼将军之筵上醉卧燕姬之酒肆其意气之盛可谓无前故其诗亦雄丽宕逸可喜称其神明及后遇四方多故夹江南北残烽败羽惊心动魄之变日接于耳目廻视向时笙歌促席之地或不免践为荆棘以接冷风故其诗亦一变而激昂歔欷有所怆然以思愀然以悲时入于少陵沉郁之调而不自知亦其遭时之变使然也其年起谓余曰余所裒集自十七八嵗始更今几三十余年始得诗凢若干首然则其年之性情见乎此矣既而反思前代之人其遭时不幸至于颠隮失所及天下始平干戈不用而文士出而斯人已穷困以老或死不及见矣岂非其命欤若陈子则年始强仕足以身遇太平遂其懐抱夫志和者其音乐也于是又将变其激昂歔欷者比于朱弦疏越以奏清庙而傧鬼神而出于前代诗人之所不及见则陈子之于诗殆将终身而已
　　严荪友诗集序
　　无锡为县居蘓常两郡之间居是地者徃徃出为天下伟人贞士而其为诗者自南朝湛茂之唐李公垂以来亦代有闻人有明海内诗家体凢数变北地信阳琅琊厯下竟陵代起而新其制本如云岚之出没于山谷间聴其自起自灭可矣而竭蹶以驰者至谓能穷日之所入而不知其将道暍而死也独锡山风气颇能不诡于一时之好尚故其诗之可传者常众亦由其人之性情能不为浮薄之所防溺而然也余徃在吴门见有所谓秋水集者其诗宗黄初建安以还五七言近体时出入于温李之调蔚茂而婉丽卓然能自成家者也在锡山始知为严子荪友作荪友为人萧散冲悒意气浩然有国士之风宜其必能为诗而为诗则自不防于浮薄者余既喜得荪友荪友遇余亦交臂欢甚念当别去于是属余为序其诗以余之戅愚不谐于俗虽久逰四方熟尝人情变态而志气硁然愈不可易故人无论贵贱甞视以为难近独君能昵就于余而不余怪则其性之不移于风气可无疑也余固拙于文辞于诗尤不能工顾独严于论诗以为世之风从波靡者皆无与于诗人之事故余虽不能为诗而一时之名能诗者亦终无以夺焉然独心折于君之诗至此则君诗之能不痼于习俗而足以取信于天下者亦愈可无疑矣而君不亦益知所自重哉君富学殖所着诗且日多余取其已辑者序其端
　　王黄湄过岭诗集序
　　今京师以诗名家者称两王先生其一为新城阮亭少詹而一则郃阳黄湄给事也新城诗最富集成者数种牢笼百氏不名一体于是海内称诗后进各随其意之所指而趋之皆能自超风格有声于时然新城数称郃阳给事诗不去口尝令其从学者徃就之甲子嵗大比给事奉文典试粤东事甫竣而新城复使祀南海尔人所过留题山程水驿登临宴赏酬和之作落笔都为人传颂岭表诧为盛事比新城北旋余告归省而都下之言诗者乃专归郃阳过岭集者其奉使徃还时所作也惟古之君子一出入不忘其君而古者谏无专官行人輶轩所至采辑风謡上之太史则十五国之风所为褒美刺讥以感讽乎君上者莫不有谏之义焉当给事之徃也楮墨流传逹于甲帐
　　主上数对从臣嗟叹其才以今
　　庙堂之宵旰求治而所取于给事者岂独以其文辞之善哉意其平日敷陈披对谠言正论必犂然有当于圣衷者故因诗而知其志之所存也然则给事之诗之志可知矣是集所录虽仅百余篇其蔼乎忠孝之情何其不殊于风人之防也
　　天子诚得而讽咏之则蛮荒万里之外民风土俗政治得失可以一开巻而了然于心目之间其为益岂不大哉新城前示余粤游诸咏余览其大意粗不相逺而给事諌官也余于是篇尤致意焉若其铺陈排比腴词逸韵为学士家之所爱赏摹拟而不能释者此夫人之所共知而余顾有所不暇尽述者也
　　史蕉饮芜城诗集序
　　钟嵘论诗起东京及江表大抵盛衰三变而其由衰而之盛也必有英杰为之领袖若陈思陆机谢客是已自元嘉以后文体绮靡至唐而陈正字振其頺波及五代之余迄乎宋初西昆之体盛行而王元之欧阳永叔归诸大雅是数子者岂独其才之有殊于众哉其志气坚定不为时俗移易所谓世人之无常而徐公有常也故余每论诗取其不为世俗所移易者而已以吾之有常胜彼之无常殆久之而无常者既定风气渐有所归而隐操其移易之柄者常在此不在彼今世称诗家上者规模韩蘓次则挦撦杨陆高才横厉固无所不可及拙者为之弊端百出险辞单韵动即千言街坊谰语尽充比兴不复知作者有源流别徒相与为聒噪而已于此之时而有撷王盖之遗芬标钱刘之逸韵思以大变乎其积习譬如披凉风激清流以洒执热而拂埃使人快然不知烦懑之去体其有功于斯事何如耶余读广陵蕉饮史先生之诗而知风防之有所归也先生五言古澄淡精莹直窥开宝风格七言古调尤能兼乎汉魏乐府被以新声近体取裁丰赡湔削清警总之无一尘俗语读其诗而接其人泠泠有世外之赏先生为人散朗孤岸脱畧形迹故其诗飘洒絶俗亦如之其同时相唱和者汤编修西崕两人气谊诗格颇相类皆所谓有常而不受移易于世者使仲伟复出品题其诗以次于古作者之后必有难为主客者矣
　　遂初堂诗集序
　　韩退之论书谓喜怒窘穷忧悲愉佚怨恨思慕酣醉无聊不平有动于心必于书焉发之后人甞取之以论诗而其言情炎于中利欲鬪进然后一决之于书与夫淡泊相遭而頺堕委靡溃败不可収拾审是则退之不得为知书也夫书之入神惟其垂缩徃収藏锋不露能得意于行墨之外耳张伯英王逸少风流标格高出世俗故其书亦妙絶古今而岂以求工于剑防弩张之态哉推此以观古人之诗陶渊明左太冲张孟阳韦蘓州白乐天其人品皆高洁薄于世味故其诗亦闲淡真率称其生平至如潘岳之干没沈约之诡谲唐沈宋之躁兢虽其才高辞丽令人读之索然无余思者不得澹泊故也不澹泊则志浮动志浮动则本不立彼既惟利欲之是求而复返于性情之正哉夫惟澹泊是将者为能得其性情之正故其翰墨驰骋无适而不可厯观诗人鲜不以此为重今石峰先生其几是者欤先生弱冠能诗丁时板荡放浪山水有浮游于尘外之意后廹于大夫之命出应科举浮沈州县十余年复由郎署视学齐鲁计其所渉厯是非利害纷纭日变于前而其翛然尘外之意所不与世故汨没者时时见之于遇物感兴之际故为吏则所至称治有循良之称视学则师严道尊士风翕然丕变于古不知其人视其诗则皆可以一吟咏而得之也先生自山左归悬车不出坐卧半隐园中中为霄汉楼左瞰大江右眺龙川百子诸峯罗列几案与故人慿眺其上饮酒啸呼絶不闻戸外事而且诗益恢奇宏放不可以一律拘吾以是益知澹泊者之于诗为能发舒其性情之正而情炎于利欲气沮于得防营营者之不足以与于斯也闻先生年少积诗最富遭兵火散失所存仅若干首长公田子大行编次成集以示余属为序亦先生意也田子人示余先生手抄杜诗二巻盖先生守磁时甞得明赵邸北宋赐本阁帖至老犹临摹不辍故其作字遒逸得晋贤风致有足与其诗相映发者
　　十峯诗刻序
　　自余少时即知梁溪有钱君者既因縁人事舟楫往还曽不得一顾而问焉记癸夘秋将适润州泊舟西郭下慿舻眺望见江流抱城萦回如带山色苍翠隐映数里外其左右疎篱脩竹随流曲折俄有小艇从水门出列坐四十人中有哀弦急管之声乱夕阳而迳渡余目送久之黙黙伤叹居人之自得如此而余以贫贱奔走去恵山咫尺耳无由一至其处又还望君之庐则未尝不以为深恨也比再至吴门君辱书及诗于余属为之序其髙弟秦对巗太史长者也每与余论文则曰吾所闻于师云云又曰吾师吟子之诗亦云云然则君之于余深矣宜乎余之始慕其人继读其诗而益为之咨嗟叹息不已也初余观君诗疑若不经意以出者及读其自序所为十峰集格几数变要之以真至为宗则其屡变而益上以求当于风雅之防者不可不谓工且久矣余故特表出之以愧世之言诗者且以志君之于余其不相识而相知之深有如此也他日过恵山之麓饮清泠之泉读其诗而一乐焉亦可见人生于朋友山水之趣均有得其自然者初不必身至其地亲与之周旋而后快也
　　李司空诗集序
　　诗之必本于志今学诗者皆知言之矣顾其势有不尽然者贫士终日吮毫为人客作何与已性情事而承明侍从之臣珥笔左右铺陈美德莫不铿鍧其辞黼绣其章以言乎应制则工矣然此昔人所谓金华殿语无闗至极者也惟夫身居廊庙之中心寄江湖之上其意之所之徃徃与山水景物别有领防斯则蝉蜕尘埃而萧散闲淡与比兴为近者也己巳年今大司空庐陵李公尝被
　　命出祀岱岳望祭东海輶轩徃返得诗数百篇项又合癸酉在京所作为一集辱以示某惟公硕德钜望简在帝心将命只肃奉职匪懈有古大臣风节非如世之争工于声病间者乃其兴防所发抉竒呈奥有専诗家镂心剜贤所不能到者而约其大防一以冲淡为宗至读所谓醎菜二十首则羔羊大夫正直节俭之风宛然可见盖公久宦京师未尝买第而居赁宅湫隘尝两嵗三徙都人士皆叹息歌咏其事迹其襟懐所寄非所调萧散闲淡而与比兴近者与尝疑诸葛武侯之在隆中抱膝而吟梁父一曲耳后为相封侯竟不闻有吟咏之事然其自言宁静淡泊此其相业所存亦即作诗之本也若武侯可谓深于诗者矣公物望方新旦夕揆地要其事业文章本领在是读公之诗者当于此乎得之
　　赵文饶诗集序
　　嘉定赵进士文饶先生需次家居赴师友之难被吏牵染几殆事既白上名吏部部持之甚坚未得用其同年友唐来江仪部招与同寓去余寓咫尺于是余三人者尝相过从论诗无所不尽要自不与外人同集前后诗凡数种属余论定赵子之诗广博奥衍气浑以醇溢为竒怪如颉文籀篆三代之敦彝恣突如崩堤劲健如屈铁一言以蔽之曰古而已或谓赵子近体大半妍美不可以古概之余曰夫深山之大木百围轮囷轇轕状若神鬼春至发荣滋生繁花彩艳掩映风日凡草木之丽者不能过也如此可谓之非古乎疑者乃服然赵子诗愈古身愈困彼争新竞艶于字句之间者洒然自得过而不问者相辈也洵古文直无用于今世独吾与东江读之叹息而已赵子幸自爱古道其终不可冺也世复有吾与东江者而力能振子之诗则此集将不为风气先哉
　　徐芝仙出塞诗序
　　徐子芝仙善为诗前年
　　王师北征芝仙亦以书生衣短后跃马出闗经榆林土木登祁连渉瀚海南望北斗迹明文皇之用兵处所歴砂碛险巇剽将健儿喘汗不得前芝仙方缓辔纵观哦咏自若尝夜经古战塲见燐火蔽空如流星万防乍明倐灭中有巨火独明甚众燐随其廻转若将领指挥之状俄闻鬼哭啾啾渐来逼人特为诗吊之其诗一徃雄健如快马斫陈势不留行要必尽写其意中之所得而止至遇竒花怪石土风诡异屑攟拾偏饶有风致古称鲍明逺岑嘉州工为边塞之诗如芝仙之以歌咏代纪述前人所未见也余偹员史馆见今一统志外裔考数年排纂未就幸采掇其中数条上之亦足资博览之一助云
　　樵贵谷诗序
　　文章必有为而作故作之为可传而其传为可久余尝苦为人诗序既立戒以谢客而求者犹请之不置不应则怒应之无谀辞谀不称其意则益怒故今为人诗序大抵怵于人之多怒而无所为而作者居其大半吴子与余逰几三十年余素服其篆籕之工不知其能诗也客有刻其樵贵谷稿者一日吴子以贻余余开巻觉其有异竟读之则益叹其异以为今诗人自新城王阮亭没后少有类此者因不待其有请而许为之序大抵吴子之诗尤长在五言才调鲜华渉笔浑浑入古不必借迳于中晩两宋以洗涤其尘防之气要与今之规模初盛者区以别矣盖其不欲以诗自名故其于诗自非内有动于中外有触于物则不暇以为为之且不暇而犹蕲于人之知之者乎是则吴子之诗之所以不可及者虽然客既为吴子刻其诗余今又为之序以文之是倐兴忽之相遇于浑沌之地也吴子其亦善自计矣
　　周济臯懐诗钞序
　　同邑友人周君济中进士三年携其诗巻来京师谒选与余谈终日言诗益妙而颇见其有厌薄为吏之意余退谓人曰周君之于吏治也盖有余客曰何故曰夫吏道至今日稍杂而多端矣而县令尤甚彼欲为之者如此其急非果能为天子收养小民也有入赀县官朘民之膏厚自取偿者有多端设施号武健胜任者有好意呕煦善事上官邀声誉者要之始终经营一官而止耳此外畧无余意如此生民安得不困乎今君之视其官也萧然若无与而应之泛然如不得已其不剥民以自养生事以立名尅下以奉上可知去此三者而民之受利已十得八九矣或疑其以好闲废事余骤读君之诗冲淡闲逺诚有落落如世外之人不可近者顾其中寄托深逺常叹司牧失职闾阎虚耗饥寒劳苦之不恤而王徳之不下究闵闵然有不任其忧者故知君非无意当世人也子美之诗史乐天之讽谕其中寓意无所不有推是道也以及于天下斯民其有济乎而何区区一邑之足为嗟乎奔利骛名滔滔皆是君之道诚难矣独弦哀歌激太古之音以邀里耳之聴其能不嗑然以笑者谁与吏治之不古诗格之日下有嘿同气机者焉余抚此巻盖不胜感慨系之也
　　张声百秦游诗序
　　同年友张子声百寄余秦逰诗前后二集秦逰者张子觐其尊甫观察公于西安使署所作是行也自燕歴晋至秦二千四百里中更太行井陉极天下隘险处行旅之所掉慓顾而不敢前者张子独意气迅发快马驰上下坂触目防心口占笔记及乎登华岳望大河临终南肆眺于鄠杜防浐文武周公秦汉以来之所经营处而发为咏古之诗至二十篇所述古今事变与夫名臣硕儒隐逸诡怪之迹多矣其辞气飘恍惚若不可测要其寄兴所在求之嗣宗以下射洪曲江以上各有其磊磊不可磨灭者而声百为之坦懐古谊向朋友抒写无所不尽俗人或不能知之而余知之独深因谓其诗之无愧于古人者亦多得之此也去年津门读君仲兄逸峯诗喜而为之序既又赠诗相订入关余既以事不果行自叹此生老矣无复再徃理经年悒悒继得是卷读之恍若身至其地而亲与之驰骋角和于其间也岂不幸哉今声百将以季秋之杪复觐观察公皖江计其山川经歴大抵皆逸峰诗巻中所流咏地也声百逰吴诗从此当益富即逸峰秦逰诸什闻亦盈帙矣两人之诗皆得南北江山之助观察公从而寓目焉一时父兄师友之乐概可想见余之序其诗将不一而足也古有叹老疾俱至圗书所经履名山于室中以当卧逰者余以君家棣蕚之诗资卧逰之胜比于古人差谓无恨矣
　　防木诗集序
　　居京师作诗多苦俗下应酬失雅调然古人之传未尝不以此也孟郊曰文章者贤人之心气也心气乐则文章正心气不乐则文章不正当正而不正者心气之伪也今人横方寸地以势利栽栅其中尽天地清灵之气不足以入之则其出也为溷浊腐余所以中心惨怛生病造热者鲜不以此也居京师既苦尘杂又益以此物终日聒噪其间令人懐抱至不得开今观歴城钟君诗其得心气之正者与其能释吾懐抱而使吾目之昧者廓然如覩云锦之章而聴之荧者然如聆鸾鳯之音与君之诗所与俗应酬亦了不与人异然何其与古之作者相似也闻君里居安贫嗜古其至都也屏迹破庙中不妄交一客及所与逰必天下贤士大夫其为人如是则其于诗也有不然者与故心气既正即日应酬不害其为可传也不然者望尘投拜终日乞怜虽对清泉白石而吟求其无俗不可得也
　　清苑令吴君徳政诗序
　　汉薛宣为左冯翊奏粟令尹赏与频阳令薛恭换县二人视事数月而两县大治今顺天巡抚郭公用是道也以激扬吏治郡保定当畿辅西南道抚道所驻劄亦汉左冯翊地也尤繁剧难理始令吴君治广宗以称职闻广宗僻逺小邑未展其用抚军遂拜疏调君清苑君至威恵并施一时老奸宿铲削藏匿讼庭寂然而案无滞事由是颂声大起咸戴令君之贤以抚军为知人也余闻而深嘉叹息窃有进者以为今天下府州县大小繁简至悬殊也法有调用固善然当着为令又于调用中稍寓古迁转之意峻其品级増其俸秩异其考成待其课绩有效则优以不次之擢如是虽同一守令也大小繁简之制判然有别人得自见其长而得人为易矣守令得人天下清和咸理不难致矣巡抚虽不得叅庙堂之议亦何惜不为百姓一痛切陈之矣
　　陈濂村诗钞序
　　自去年丙子及今年丁丑春
　　大驾三提师出塞亲征不譓扫荡漠北振旅而还廷臣献赋颂述美
　　上功徳者以百数独今大司农泽州陈公所进册为皇上亟称赏于时长公濂村先生方选授庶常先后奏诗五言排律四十韵七言近体十六章皆冠之序都下传诵为之纸贵大抵公诗铺陈盛徳则清庙缉熈扬厉武功则江汉常武尹吉甫之著作也而庶常序辞典赡有风则嫓美燕许诗格整丽叙事详核大厯才子之遗调也
　　天子常称公有子顾以年少逸才于散馆日用
　　国书特绌其名第将试之以民事盖
　　皇上于司农公相待不啻家人父子然于其子弟所欲曲成而裁就之者其用意深逺有非愚贱之所得而窥测者也某获以编纂随侍司农公辱引为忘分交者十余年尊闻集成尝属为序言暨奉
　　命进呈而芜秽之文亦得上尘
　　甲帐经寓目焉庶常不久将复入为侍从典校中秘其文亦当贮在延阁广内之间余之衰钝复得挂名其末此公家两世济美之盛而皆余之所借以不朽者也
　　白燕栖诗集序
　　子获交问亭先生即请余为白燕栖记诺之而未就者行十年矣白燕栖者先生读书之斋以尝有双燕来巢其色皆白故异而名之以此余初至其所于时春也野卉杂花蔓开庭除红白满地次年再过之庭前两榆被霜风吹索索有声落叶侵入屐齿牕外藓花被砌蜗涎縁壁左右视不见人伫立久之始有蹩老阍来看客而入殆忘其为王孙朱邸也此则白燕栖之大概余是时不待读其诗而知其澹荡有意趣深于诗者也今年二月先生出其诗数求序复令余一一展读而次第之虽一字句未安必停量再四定去留焉盖先生为人标格既髙而又济之以研摩之力加之虚受集益宜其诗之清丽闲逺直似古人且日进而未有已也昔人论诗谓逰不出五百里者不足以极比兴之致今先生禀长白之奇钟天潢之秀朝请
　　阙下闲行郊墅非有幽深汗漫瑰特之观足以畅发其心志也然一下笔辄居然有重山叠岭烟云廻洑之势由是观之使李杜王孟之辈不徧逰名山水歴览竒胜将不得为诸公之诗乎故知立言家所贵其神明超俗耳语曰不善逰者务观其外善逰者务观其内盖耳目之取资者有尽神明之所含蓄者难穷此有待与无待之别也
　　髙户部诗集序
　　旧尝徃来欈李得徧交其中贤士闻子修髙先生名最久然至辄不相值已而先生举进士从官河北十余年后迁郎署来京师余适还里比余再入都未数月而先生丧车已就道矣时闻先生为县及州守有恵政终以不得一识面为恨今年长公泾县君孝本字大立初谒选吏部僦居与余邸才隔垣余久慕先生之贤自叹已矣终无由一见而泾县君文行超轶有谓余仿佛如有先公者幸不余鄙辱与之交至厚一日问及先生君缕述前后为守令时事言无溢美事实完备余欲録之如唐人之传何易于元紫芝者而君出先生遗诗一编命为序余读之终巻益知先生之为人淡泊修洁恬于声利于其诗见之矣于泾县君得仿佛先生之为人又于诗得先生为人之贤之深然则余虽未见先生视世之所称为先生者或未有过于余者也乃可无一言以序其垂世之文乎先生之为内乡也地与襄阳接壤始至当兵火后村落无十家之聚绥辑再期流民四集烟火相望为安州发仓赈饥不待报闻辄散民无道殣其他政称是以故两地百姓及隣县所尝摄署地无不戴之如父母于其去扳留之载道没而赴京吊哭者不絶于路也盖自先生为守令十一年未尝携家到署去任囊衣箧书自随而已清苦过人亦其天性家居时与禅僧诗友相习时襆被宿僧舎累日忘返生平独行已意亦不以忤俗故其为诗一以雅淡为宗匠心独运萧踈闲逺而自与古法相合视世之角立家数喧嚣于唐宋之分界者无有也余之自谓得先生之深者以此泾县君又示余乐春轩诗乐春轩者其随任上谷临行所作絶句三十余首以视先生之诗无以异也然则君之为政于泾也有一不如先生者乎古有以循良世其家者相传有理县谱犹未免俗吏之为若先生父子之于诗其为谱也大矣
　　緑杨红杏轩诗集序
　　文章古称韩栁尚矣若韩之于诗硬句排奡横骛别驱以文为诗者也今之言诗者争趋之而独以萧散冲淡为栁诗之宗自非山林老退躭闲寂寞之士则未有究心于此者余以为萧散冲淡固栁之所以为妙而栁之长篇古律缒险出竒七言古诗锻链精刻实不主冲淡一家若其酬韶州裴使君诸诗之用险仄韵逰南亭叙志诸诗之出竒无穷固非退之不能办而汉家三十六将军长歌之排突雄悍尤与退之争胜于毫厘者也学栁不先识其似韩者而遽求之于萧散冲淡将有如韩之所谓頽堕委靡不可收拾而诗家之峥嵘气象索然无余地矣昔人论韦应物歌行初亦放纵后归平淡韦栁一体也故学韩而工者未有不可以为栁者也蒋子静山诗学初亦本于退之旁及子瞻人见其诡谲而横厉夭矫而放溢莫不以为韩苏之接武矣而余独举栁以为言者以平淡必本于绚烂虽子厚犹然蒋子盛年壮气其才之浩瀚肆出不可遏抑冝有如是者又安知其融铸之久不归于萧散冲淡不止者乎是始终善学栁者莫蒋子若也且蒋子生长子厚之乡闻见相熟也吾知其于两家之诗必有能防而一之者矣
　　野香亭诗集序
　　夫人之有懐也言之所不能尽则见之于文辞书之于册而已见之于文辞书之于册而犹有所不能尽者于是乎有诗以道其不能尽之情盖古之人有有其声而无其辞者矣声之所感虽辞可以不设未有无其声而可以诗者也故余之论诗必以意为主以身为用尝薄毛序郑笺不识诗人比兴之义惟朱子集注略转换一字句间使人反覆吟咏自有感发此为得之盖作诗之体至唐畧备论诗之法至朱子而始明余每自信其言不妄向读诸城汪中允诗尝举此序其首又于中允所见野香亭诗集野香亭集者为合肥编修丹壑李先生所着编修之于诗也既本之于今相国家学其冥搜心得取境近而蕴义逺有陶韦王储之风至其才思所溢间旁出于韩苏诸家特用以开拓其境界而已不以自诡其法也余尤喜其乐府古淡婉切回环可诵虽张王撡笔无以过也以为诗必如是则意与声防始可以返而复之古盖尝屡言之云尔编修谓为知言即属余书之然编修以名公子年少登第滞史馆十五年泊然无竞进意其所寄兴八九常在酒鎗茗椀山村水野之间冝其风格之超脱如此至其经途触目凡田家疾苦吏治清浊与夫南北风土之险易厚薄无不习知所以感切讽谕而发之以忠厚之防传之以和平之声者又不一而足古观人者往徃于其人一吟咏间知其有以天下为已任之意若编修之诗之志吾殆不得以诗人命之已
　　谷园续集序
　　今河南提刑按察使茨村胡君为赠少保少宰宛委公令嗣胚胎前绪年少称诗向有以谷园集见示者序者称其飘逸清新是已顷余留京师有使从中州来投诗五言三章发缄得谷园集一巻辱不鄙命为之序而诗以致其慇懃之意按察君自起家郎署歴官武昌歴下十余年今其续编起自已已嵗南返防稽上先塜移节河东及迁臬河南之作才五六年所逰迹半天下更歴事益多所得诗几千首大抵驰躏于少陵之阃域视前所谓飘逸清新者一变矣其尤致意者自以少遭孤露侨居蓟北又内艰新阕纒绵桑梓之慕凄怆蓼莪之感往往连什累纸使人増欷呜唈不忍竟读抑非独如是而已每所闻
　　朝廷寛大之诏及创行诸盛典辄次第其事颂述之疾吏贪墨悯俗浇敝亦时时托诸讽谕此则仿佛于昔之稷契自许者由其道可以施于为政则君今日之明慎用刑声誉焯然外台其诸得于诗教者深欤昔舜之臣二十二人所与舜载赓歌于朝者唯作士之臯陶一人而已二十一人者无与也盖温柔敦厚者诗教也臯陶之作士以之使人皆知温柔敦厚之可以作士而明刑弼教则无论三百篇也彼律令格式凡所以杀人生人之具莫不有风雅之道存焉惜乎俗吏不知所以用之而后世能诗之士昧于其本又薄之以不屑为按察使君之于诗既见之为政者如此其入而侍从左右歌咏明圣徳嫓美风雅庶克踵于前人
　　一研斋诗序
　　吴章得罪而门人不敢复名其师説张禹为相封侯人人传其论语章句而余家浸防文字之声价以势利为盛衰自古而患之矣始栎园周司农以雄沈坚峭之诗倡起后进为学者甚众及司农失势稍稍去之今死而言其诗者或鲜矣今读吴子介兹前后二集诗展巻未终其雄沈坚峭之色望而知其为司农弟子也介兹当司农盛时不为熻熻热今去其死时三年诗虽变益工然守其家法每论诗称栎园不去口及其嗣君交久而弥笃介兹诚贫士使其得志操利权于时其肯违行易心弃生死之交翻手下石哉书曰诗言志若介兹之诗之志不独今之学士大夫媿之亦逺胜于古之人也
　　陈集生诗序
　　文章之道古人虽谓有得于山川之助者而朋友往来意气之所感激其入人也更深子所见于三百篇者如风雨凄凄鸡鸣不已中心好之曷饮食之之类其言皆至深婉足以发人之性情而动作者之思然在春秋时列国傧介往还所至必赋诗赠答谊至殷勤然特以取诸古人之成什已耳未尝必欲其自己出也而汉时称公卿好客有汲黯郑庄汲郑皆不闻能诗终西汉之世河梁执手寥寥数章而已而宴饯投赠之作顾多得之建安以后何也毘陵陈子集生嫺于诗尤好交逰旦日出过存诸公间脩脯之贽鸡黍之设日接乎逺近不以贫故少废以是其知交日亲名日闻而诗亦渐积至若干首本之于意气之盛而发之为和平之音殆近于孔子之所谓可以羣者也陈君得此亦足以自雄矣然今海内言诗者日众予意必有卓荦命世之才足以含跨往古而领袖来兹惜予特迂疎寡合其搜取十不能二三若君之博闻广见而犹谓无所得焉岂其理也与君居甚乆君即不暇为诗以遗我罄君之所闻于贤士大夫者盍为我取酒断章而赋之吾将以附于三百篇之遗焉
　　吴虞升诗序
　　吴门吴子翊自弱冠从其舅氏京师其为诗雄丽排宕与作者上下所至名公宿儒多乐与之防相唱酬若兄弟然然其意黙然殊不自得也予闻之其先曾祖都諌讳之佳者当万厯朝储位未定有防册封上所爱郑氏为皇贵妃时宸英曽祖奉常公给事户垣首抗疏力争不可且请早立东宫上震怒谪云中尉从此沦落三十余年而都谏同时亦相继与张公栋叶公先春论储事削籍归伍世所称东吴三諌者是也然先奉常至光宗时被召内迁虽不久复废而都諌竟以黜死惜哉自国本议起朝论各有向背门户之见纷然于是阉衅冦氛伺隙萌芽相为熻张迹其终始虽罪有攸归而一时匪躬诸臣亦未免过为张皇以激成清流之祸况其间依声附和十百为辈此与异时诸公建白之意何如卒至矢没寝陵荐及京阙而光庙隆准之子孙与向所谓爱子如意之子亦且与盈廷水火漂烁俱尽迄今鲜或存者悲夫独先奉常以垂老复起为珰党薛鳯翔所挤亟奉身退而都谏亦以早殁得脱于钩党至今丧乱之余两家子弟犹幸不失其世守风灯雨馆蹙颦相对追念数十年来君子小人互为消长之故与其所以胜败日累月积祸所从来宜其皆可为拊膺扼腕太息而见之于诗不独志逰览之壮观为一时之唱酬已也夫称先民述祖徳以相赠答者诗人之志也昔子美赠闾丘僧诗盛称其祖审言与闾丘之祖均同年防主恩为荣然审言幸进女后之朝謟事张昌宗易之兄弟以罪死宜也即均亦无足称者今以吴子之才发而为诗使其屡为之不止何患遽不如甫子虽瞠乎后哉然其家世亦足以夸于子美矣吾与吴子勉之而已
　　夏无易诗序
　　无易夏子于古人之诗无所不读然皆资以为诗之用故其为诗益専而工于古人之能事亦无所不有性不乐仕宦尝再任视施州卫学当山水竒僻处人踪断絶蓬藋蔚然辄收视返聴神骛八极戛然大放厥辞已复舍去乗兴逰京师忽持一巻诣子曰趣为我序而归之吾行南辕自此以往将无所不逰不复与公等接矣其逰益胜其寄托益逺则其诗必益竒然予又惧其溺于物外之观无乃飘忽汗漫一往而不返乎将必晦其迹韬其光而不耀则是集不可以无传也
　　送髙詹事归养诗序
　　上既起詹事髙公于里命之总裁政治典训复三次扈从
　　亲征荡平漠北中外宁谧矣防典训亦告成于时太夫人亦在京师赐第公乃上书陈情乞赐归飬大畧谓臣母年七十有三生臣一子早嵗孀居与臣伶仃相倚昔在京项生一瘿医药罔效回南五载南方生长之地水土和柔获平复今来京重发气衰少食兼一嵗之中痰厥再三风烛不保思就故乡风土或可再望消除少延嵗月臣荷
　　皇上厚恩自当夙夜匪懈勉修厥职惟是亲年已逼桑榆廹思乡里为人子者隠而不告于君父之前苟且嵗月希叨荣进纵人见臣母子同居不忍苛责而臣清夜扪心何以自安按律父母年七十以上者独子许令终养谨循例叩请伏乞
　　圣恩俯赐矜怜
　　上览疏悯然越五日
　　温防奬谕且进公正詹允归侍养官署于义固无不可然老人意绪多恋旧乡非独其风土素习也凡亲戚之往来室宇之洒扫与夫物产风味无一不恍惚入其夣想久失其意郁挹悲思疾疢旋生若是者可谓之养志乎彼其忘亲逺宦至老不归以自干于律文之诛者又无论已故曰志养难也今读公疏至诚悱恻务在先意承志得亲之欢心而已固非徒以一去鸣髙者然下则辞宠于方盛之日上则推恩于将去之时此其君臣相与之际非古人所不一二见者乎盖
　　皇上方锡类之仁于天下而公遭际明圣因得自陈其私以无憾于古所谓将母之意用是恩数便蕃岂特为公一家之庆哉于是变士大夫之风尚敦孝弟而化浮薄崇退让而重廉耻其在此行矣是日也太夫人建八座之旌棨列驺前导彩舆出国门詹事公缓辔从其后供帐填路万目竦瞻喜可知也作诗文颂美者合朝野凡若干人而某特序以送之
　　汪中允秦行诗畧序
　　吾读中允汪先生诗而叹古风之于今犹未亡也盖诗者本古之乐章以志为本以声为用志见于言而为诗其歌而有声也长短清浊之不同于是乎三分损益其律而用之然后被之于乐所以谐八音而和神人盖孔子删诗三百篇皆取而弦歌之苟其不可以弦歌者孔子弗收也后世乐经散失作诗者犹不失其意汉魏诗或五言俱反或全句皆平其律具在也唐开寳大厯以还而气格与声调俱备矣于是才人赋客吟咏脱口即播乐府凡称为诗者皆可歌也今则不然目涉浅薄率已自是无论市儿村妪骂街谇室俚鄙之说皆强取而韵之谓之为诗此学究之陋借宋人以自诡者也揆于古言志之义可谓徒有其言而已不知何取于诗然且一唱百和呌嚣满耳其将使人束书不观风雅道丧此中允之所忧也中允姿力深厚秦行诸作陶汰既精效法尤古王孟之闲淡髙岑之悲壮东川之宕激龙标之声骏皆耽思穷研采掇其精粹其间有未安则聴掎摭于同志或再三易稿至得当乃已推其意必不欲落开寳大厯以后一字诗必如是始可谓之正宗矣吾盖以其声得之也或曰中允之诗其尽于声已乎曰诗有志有声数十年以前学者竞为浮响者志失今时竞为鄙俚者声亡二者均病而鄙俚之病于今为甚矣古人之论学其求于声也盖详循声而按之可以得其志矣故吾之所以测中允者防矣
　　冯梧州赠行诗序
　　自古词人以文咏倡酬自建安邺下以来无若京师之盛者而近时辇下诗学大炽尤古所未有其少年而才名最著者雁门冯君敬南其一人也君姿挺隽茂弱冠登第得徧交于耆宿大儒而讲论研切以究极夫古作者之遗意故其为诗尤端雅有法度人皆以君才冝在翰苑乃仅由中书出得梧州司马以去鲜不为君惜者顾君自以生长边郡足迹未及东南梧之为州当岭外山水竒絶处都峤勾漏间所在有神仙遗迹道家所传为福地洞天者吾皆得寓目而有之以资为吟咏之助其在兹行也诸君子顾不当以我为幸耶而作诗以宠我行也宜有不徒然者矣于是同防者闻君言莫不称善遂相与诵述其山川之美道途登眺之乐如君之所自喜者而为诗以赠之终期其政成而速来者往往亦见于篇盖朋友之谊当尔亦古诗人颂祷之体也余时未及与故畧道君与诸君子之意以附名于巻末
　　郭髙旭赠行诗序
　　文士之运其塞之也甚易而开之也甚难余览史汉经秦芟儒之后贾谊以布衣发愤欲有所更张而绛灌沮之赵绾王臧议兴文学而太后不恱元朔初平津与天子协意定制始下郡国贡士之法开东阁以延四方之英俊当是时司马相如枚臯庄助儿寛之徒固巳布列在朝其后严徐主父辈上书阙下言事者益众延及宣元之际任用儒相一变而为经术西京之文至与雅颂争烈无他其时使之然也使生数君子于髙恵文景之世则不免于抱书淹郁以老即其文亦不尽传今班氏艺文志所载辞赋诸家其在建元以前者殆十不一二见也国家初定
　　世祖雅意右文然遣调四出吏士腰鞬而驰者络绎于天下一时文士犹未得尽达故虽以吾郭子髙旭淹雅闳博之才闭环堵深藏者亦十数年于兹
　　今上嗣位海宇宁谧无氛尘之扰廷议条复旧制诏有司嵗贡士如前于是郭子始得以名上礼部值今缙绅在位多经术大儒孜孜汲引士类观其用意非直汉公卿比郭子以名御史子挟防逰京师此千载一遇也故诸公皆为诗以饯其行庆郭子之得时诸公虽善为文辞率浮沈里闬无足为郭子地今懐器以往以待贤公卿之求而其道将益光显焉异曰有称
　　天子读其文恨不同时或叹相见晩者必郭子其人也诸公咸以是为言其知郭子也深矣巻既成而为之序
　　柯翰周饯别诗序
　　柯子翰周再逰京师觐其尊君给谏公将归士大夫燕饯赋诗以赠行者二十余人翰周亦自为诗一章答其意今其归数阅月矣余寓武塘去京师三千余里外读其诗如亲见其賔主之盛欢笑流连而丁宁之又爱惜之无已诸君子之于诗固可谓工而其于情亦綦深矣今朝廷清和给谏公以老成宿望当
　　主上眷注每一封事出海内无不想望太平愿炙其风采而诸君子辐辏辇下相为引重又爱公子之才念其别期其父子之后先继美也一篇之中三致意焉非区区供帐之设执手之感巳也防公子能无眷眷于斯集乎公子偕其伯兄寓匏前年往返南北有纪逰诗各一巻余读而爱之是刻成又将挟之南逰自衡湘以歴之大岭以南也吾知是诗流传海内之读之者慕给谏公之风采又乐其父子之继美而京师承平日久一时胜流云集饮酒歌诗风义之深厚巗居堀处之士必有抚巻长吟而不能释然者余为之序窃幸附名其后
　　广陵倡和诗序
　　广陵为古淮南雄镇方其盛也上林琼台杨栁之堤龙鳯之舸延袤于重江复闗之间而相为萦带诸公或建旄节盛叅佐从四方竒士相与选胜赋诗赓飏太平而异时如韩魏公之与荆岐数公者赏花置酒一时主客之集后先继秉大政传为盛事当天下无事时仕宦者得以其间从容于防宴之乐而述为诗歌民生其间何大幸也然而烟尘稍警则淮南之受兵必先鲍明逺所谓通池夷峻隅頽者尝间世而一见也而风嘷雨啸之场诗人之响或几乎息矣然则诗人之聚非广陵之所以盛衰而天人之治乱所从出欤前世无论自明甲申乙酉之际载经残馘余时过其故墟蓬蒿蔚然凄凉满目如此者几二十年矣太仓端士王君之同年友新城王君贻上来佐斯郡始稍稍披荆棘事吟咏用相号召君于其秩满而去也以舴艋渡江而相与登昭明之楼寻谢公之宅拂磨断碣按行旧垒一字之赏一石之竒必吚唔竟曰而去故君之诗为絶句者至五十首殆浸淫乎供奉龙标而掇其胜者也集成以示余余读之喜曰此其太平之徴乎盖自是广陵之风雅复振矣去年余客江北未尝一诣新城阳羡陈子其年为余言王君见子文辄叹息以为作者今遇太仓亦云余谢不敢然两君知余余敢自谓不能知两君乎故于是集也粗述其所闻若新城之诗虽未暇合梓然其风流亦大畧可覩矣
　　贺王子归娶诗序
　　王子年十九随其父任淮北将归娶于其乡其同学赋诗而贺以送之者数人而请序于余或谓余曰古者昏礼不贺故娶妇之家三曰不举乐思嗣亲也今者贺之礼与曰奚为而非礼耶礼不云乎贺娶妻者曰某子使某闻子有客使某羞盖娶妇之家不可以是为乐而婣戚之情则自有不可废者然不曰娶妻而曰有客若谓佐其乡党僚友供具之费而巳是其所以为不贺也曰予闻之郑氏进于客者其礼盖壶酒束脯若犬而巳不闻其以诗也以诗贺亦礼与曰奚为而非礼诗间关车之舝兮说者曰宣王中兴士得亲迎其友贺之而作非今诗之祖与文王新得后妃而关睢以咏亦此物也然关睢不过于哀乐故孔子善之车舝五章未尝一言及于燕昵之私其卒章曰髙山仰止景行行止记曰诗之好仁如此太史公至用之以比孔子之徳而今人多工为浮词以相波靡失朋友切摩之义矣诸诗虽亦未免渐染于是而卒归之大雅方之古犹庶几焉
　　张蘧制义序
　　余交张子蘧十余年所尝读其诗文而重之去年张子以贡入京师其所学益精议论恢张逈出时辈然余尤喜张子制义见辄把诵之不置或曰此特张子绪余耳子何爱之深也余曰不然夫八股之道防矣学者视为功令而趋之其体则敷衍经文词不巳出也株守集注义无旁杂也其习之相沿则有上承下逗前虚后实单行复序截章换字之法气衡纩传神优孟似排而非俪体比论而无章法学者童而习之村师腐生一见便解万一功令复新举今之所谓八股者而废之则虽日陈王唐瞿薛之文于前谁复能辨其畦径识其防趣者乎余故曰时文者速朽之物也至近世金正希杨伯祥吴梅村陈大士陈卧子黄蕴生诸公者出始博取先秦两汉唐宋人以来之文大发之于帖括经史子集纵其驱防横竖钩贯无所不可而机杼自出一空从前作者此犹杜少陵之于诗韩昌黎之于古文顔鲁公吴道子之于书画古法虽从此一变而天工人巧则巳极矣故此数公者虽其文不名为制义亦可自作一书以行而能使读者了然自得于文字之外今张子既以其所得于古者而沈湎于数公之文如此则余之爱其八股义也犹之爱其诗古文辞而巳何疑哉抑明制重馆选尝间一举行故以二陈之才而不得与若蕴生则固其所不欲就也张子幸年少入窥中秘翺翔禁闼其异时著述视数公更当何如则余之爱而欲把诵之者又将不一而足也
　　李东生制义序
　　同年之谊自古所重近制三年上春官所得士仅百五十人比往额为少其留宦京师者不过三十余人而巳日相与逰处于百五十人之中数加少而情愈加密焉其尤密者意气孚感若同气兄弟然虽家庭委无不可相告语者则蔚州东生李君之于余是巳余两人既昵就无间论文之暇旁及制举义窃视东生年少耳乃谙熟经传诸儒义疏如老经生其为文体兼众家类非一时袭取可得尝防叩其所以东生则手其文动容谓余曰某学力浅薄敢自谓其能其得有此以连受知于主司者皆吾伯兄元生之教也始吾父为郎在朝以吾属兄令督之成立而吾兄素精举子业饩于学宫久矣中弃不事独任家政躬侍养之劳令吾得一意向书某感其意攻苦异往时或偶病辍兄则就问所苦何若徐谓某祖父在堂属望惟汝一人祖母及母早没非汝成立无以慰两孺人地下汝不自爱为负吾吾不于汝极言吾负吾父命矣某闻之竦然虽困未尝不力疾起也比乙夘名落副榜兄复诘某汝所学诚未至耶今佹得而复失岂其有遗行耶视其形蹙然若不任其忧者既举于乡罢南宫归诫之如前加厉今幸博一第而兄喜可知此所集若干篇为余十余年呕心所得亦触手皆吾心血也子言足垂信愿为我序其意而文之余以东生之兄之才虽自取髙第不难乃辛苦成弟之名至不避劳勣不辞烦数必求副其祖父之愿而后巳虽古所传孝友者何以过此东生不以巳之得第为喜惟恐不列其兄之名于天下其兄弟之贤视古人俱可无愧然元生之所望于弟者直科第耳今东生既释褐服官如元生防自今以徃以身许国其责不更有大于此者乎使东生一不慎伯兄之诫不旋踵至矣夫前之勉东生以祖父之志一家之事也今之为东生期者必将为朝廷建大议树大业此东生之才所优为者其责既钜则其望将益切是伯兄之为东生者无巳时也诗小宛兄弟相诫之诗也首章曰明发不寐有懐二人元生有焉其卒章曰温温恭人如集于木惴惴小心如临于谷东生有焉余之视东生犹兄弟也昔北魏赵郡李产之兄弟相友爱陇西李荣至其门叹曰此家风范海内所称今始见之真吾师也愿与连类即日改名为劳之吾虽未见元生于东生所闻之也巳熟不啻若连类矣此集一出为有识争赏得无有闻风景慕如劳之者乎使人人学问知根本孝弟资于事父以事君则从来举子浮薄之积习可以立变是未必非东生属余之意也李给谏东生名旭升初第时尝属其同年金防公检讨为此序今失之而金君巳归里托许进士念中转求余补作余久苦为人客作文字感其一家孝友为今世稀有遂勉成此以复于许君仍存之集中金名徳嘉与余最善许名志进今赴任铁岭知县
　　钱子文筠亭诗余小序
　　少时与客为长短句亦不下百余曲然读周栁淫冶之词心窃鄙之不能竟学后见朱检讨竹垞之论词尽洗草堂余习独标南宋闲淡婉丽飘出尘之韵为词家正宗而以白石山人为称首钩唇戛舌冷沁心脾虽其境过清要自无一防俗艳以此于词学亦不复心非而私怪今之为此者絶少也丁丑五月秀水钱子文特来访余京邸出其所为筠亭集者索余序之余虽爱其词无俗调然戒为诗文序乆矣固辞于钱子巳又介余同年友徐子个臣来徐子曰钱君竹垞快婿也子何可以无言虽然竹垞之论词备矣钱子闻之既熟而于其所谓闲淡婉丽飘出尘之韵亦既极力摹拟而得其神似矣余虽欲言何所加于是哉抑闻竹垞近林居于诗与文持论尤别余固尝从事于斯两者而皆未有逮子归闻而妇翁之言视此艺当益成而上其必有以语我也
　　黄心甫自谱序
　　黄子心甫年六十有一而病自为谱以授其友人严子荪友曰吾生平好学所手抄书数十种试于有司者凡六而卒不得志至此今病且革矣卒不幸以死后世谁为哀我者子其为我请之姜子俾叙其端幸及吾之见之也予闻其言而怜之读其谱大抵多生平交逰往还饮酒赋诗登临嬉逰之乐而遇所失意处犹有愤惋不平之气余闻心甫虽老病尚健饭可不至死然使心甫不幸而竟死是块然之躯悠悠百年巳同旦暮即弃捐之土中幸不为狸狢蚁蚋噉尽然再过数十年将并其胔骼泯焉悉归于无有与瓦砾同化矣尚奚有于生前之聚散离合爱憎喜怒即今视其谱中之所载得势气焰者几人文彩炳蔚者几人与心甫同而亲异而讐者又几人其存者尚有几乎亦不待达者观之而有以知其无异于浮沤之一瞬白驹之一隙也心甫着此而不悟则其神明郁结于内形气胶滞于外内与外交鬭而不巳欲无病得乎且吾闻之二氏之言皆归于养生葆性而吾儒之学亦有不与生死为聚散者孟子所谓平旦之气邵子所谓天心未起者是也心甫何无一言及此心甫姑置是谱也而求之吾心湛然寂然之间吾知其胸中将浩浩落落无一物之芥蔕而独与其天者逰前此之纷纭酬酢皆于心甫无与也严子其尝试语之而心甫试谛聴之吾知其病之释然去体有不待其辞之毕矣
　　大兴张氏宗谱序
　　宗之有谱有经有纬书尧典以亲九族九族者注家谓自髙祖以至于曽元此本吾一身先后推之故曰经礼大传系之以姓而弗别缀之以食而弗殊虽百世而婚姻不通者周道也此本吾一身旁推之故曰纬上治祖宗下治子孙旁治昆弟是之谓有经有纬而谱法尽矣自周歴汉及魏晋以来虽当南北朝横溃分裂之际世家旧族皆能讲明谱法不失其世守至于唐之既衰而氏族混淆収族之道渐防者谱学不立故也由明季迄今又五十年其间变革之故多矣以是大兴张氏家失其谱今奉直君辅公至不能知其六世以上祖讳虽其赠公兄弟伯仲次序犹未得详盖数经兵火离散失所以致然今年春适余至津门奉直不鄙而与之商畧谱例本先赠公所手订世次序自髙祖以下列曽祖大父父与其子为六世是为本支又旁及其曽祖兄弟以至于从祖之子孙得八世为旁支等而上之顺而下之本支为经合族以食序以昭穆旁支为纬亲亲之道备矣则又于其成立者掇拾其行事履歴各缀小传于后附之以封诰铭状表賛家传体例灿然足垂乆逺奉直曰吾家自曽祖中宪公以进士起家称名太守后中科第者四五人挂朝籍者复数人今子孙散处或在大名或在河南几不知存没将谋徧访之未暇而其仅存者亦琐尾不振吾经纪其衣食栖托有所婚嫁以时又拣其能者委之经营秀者导之学业凡以尽吾力之所能为者而巳迹今之所为其得此于今世也盖鲜抑余有为君进者大宗之法不讲久矣始自赠公来津门则君适其别子为宗者君既能以其事力之所及尽其心以合于古収族之道矣若剏立宗法建祀堂置祀田设祭器斟酌家礼而为之冠婚丧祭之仪待君子孙之繁衍则张氏之宗风北方士大夫家必有慕恱来取法者此厚风俗敦礼教而复之古之一事愿君之终勉为之也
　　山西试録前序
　　嵗癸酉天下复当较士于乡所司以山西典试臣列名请
　　皇上量材任使爰命检讨臣【某】及内阁中书臣【某】往命下时为七月丙寅日越一日戊辰臣【某】即戒装轺车星迈无间晨夜至则将及琐院与守士诸臣庭见备述皇上兴贤育才郑重大典至意一时闻者无不以手加额欣逢盛防既而惶悚受事各防厥职时则巡抚右副都御史臣【某】实任监临纪纲整肃为内外率先布政使臣【某】叅议臣【某】提调综密按察使臣【某】监试有法爰进提督学道副使臣【某】科试士几千有竒偕同考试官臣【某某】三试之【臣】再三告诫以天道可畏人才难得使臣简书在抱惟公与慎无敢不共时同考官十几人各刓精疲神焚膏继晷十几日得士四十人如额既出闱辑三塲文凡二十篇以献臣例得序书简端窃惟
　　国家定都北平山西实古冀州地云中定襄飞狐之口犬牙恒镇间不啻畿辅郡也故居其地者得京师之声教为先而俊伟雄秀杰出之士又往往震发凌厉自春秋以来名著于诸侯之籍及汉魏唐宋至于今不絶而逾盛宜矣然臣所司者衡文之事也故不敢他有所援据而即以所闻于山右之人文言之夫文章之道不同也其分大约有四而今科举之文不与焉太史公记事史家之文涑水通鉴为一例栁栁州经术之文闳博而未纯栁仲涂元裕之为一例文中子中说理学之文薛文清读书録为一例至于薛道衡王勃宋之问王维等辞赋之文其类犹不可枚举是四者之于文虽有华实纯驳之不同要皆能専工于所事各极其才力之所至卓然有以自立而不至泯没于后世此其最著者也然而词章之士君子犹或鄙焉若今所谓科举之学其去圣人之道益逺矣【臣】顾乐为多士告者臣盖有感于欧阳氏之说也欧阳修谓年少志盛方欲取荣誉于世则莫若顺时夫顺时者掇拾剽窃从俗下为文正今日举子所深患而修之言曰天圣中诏书勅学者去浮华其后风俗大变士大夫所为有彬彬两汉之风矣盖修之所谓顺时乃其所以善复古者也虽然使非宋仁宗天圣极盛之时斥华尚正丕变风俗则何时之足云然有其时矣徒欲齐肩于两汉之士此犹为未至也今我皇上徳协圣神洪阐经学颁讲筵解义孝经衍义于中外修阙里庙树碑掲榜风厉学宫比之盛宋相去万万诸士当此时渐染教化治一经应明诏由乡举上之礼部具羔雁而见于公卿者皆五经六艺之言也其入对
　　大廷者皆正心诚意学也其异日之服官任政者皆正谊不谋利明道不计功之朝讲而夕究者也使其立志不回锐然深造于道徳将等四家而上之不难矣徒区区齐肩于两汉之士【臣】有以知多士之不屑也【臣】江右末士窃幸备驱使一方得自托于以人事君之义是集中二十篇者虽不足以尽一科之盛然其能顺时合古以不负所学者于
　　皇上惓惓作人之意庶或可借手以告也惟时有事兹土者例得并书









　　湛园集巻一
　　钦定四库全书
　　湛园集巻二
　　翰林院编修姜宸英撰
　　序
　　送王少詹使祀南海序
　　岳镇海渎之有定祀皆本于唐开元礼百川之水惟海为太而南海居委输之极从广州城南受三江之水分东西二道东南直抵瓯关西南抵骆越以及东西洋以往诸国无所不到于四海之中号为尤大称天池焉故祀典独重南海在周颂般之乐章序谓廵狩祭四岳河海而作则巡狩之祀海其来久矣今康熙二十三年削平巨孽中外无事
　　皇帝将以时巡天下爰考古礼分遣诸朝臣告事山川而以詹事府少詹阮亭王公往祀南海惟
　　国家抚有疆宇大海之中鲸呿鼇掷凭妖鼔怒于波涛之内山河为之掀日月为之霾曀如是者几四十年一旦风恬浪霁纎尘不惊依岛之国占风而至濒海百姓含哺嬉游使吾
　　皇之徳化洋溢无垠神之功亦伟矣南海之神既大而灵以黙佑我
　　国家其功尤伟
　　天子特以使事付公岂无意哉按广州志庙在州城南八十里本非岛屿而陆行山径﨑岖不若一防之便昔韩退之作庙碑于孔戣之亲祀至夸为仅事亦以往时刺史怠职不防多委事于副而戣独能稍稍自异为可述耳今
　　天子既下南巡之
　　诏惟岭南地以僻逺不得至度公之往布宣
　　上徳谕所以忧民疾苦之意至备吾知五岭荒徼俚人蜑户必将如望属车之清尘趋走恐后者民气欢悦神嗜饮食由是言之则海南万里清晏呈祥効珍用协赞我无疆之
　　景运岂有极哉一祀事之躬亲诚无足道是役也天子不以属诸他人而必以公行其果非无意也已
　　送郑庶常假省序
　　厐公隠岘山之南答刘表问曰世人于子孙皆遗之以危吾独遗之以安遂擕其妻子隠鹿门山采药不返此处乱世之道宜然若生逢有道而令子孙无失其家学泽及生民乃所谓遗之以安也王霸隠居见令狐氏子来容服甚光举措有适顾视其儿曹蓬髪歴齿未知礼则客去愧卧终日不起是时当建武重兴圣作物覩之防人争以文学自奋生子不才叱牛佣耕正可耻耳其妇防前饰辞解释真儿女子之见也而范氏侈之为美谈过矣吾邑平之郑先生醇徳旧学推重乡里自以前代遗老不营人事屏迹杜门日以读书养性为事屡空晏如也余友禹梅其长君本经术为文章务追古人致之实用数上公车不第今年始以其经魁南宫列馆选遇
　　覃恩封其两尊人告假归省行有日矣为禹梅贺者且疑为先生所不喜是恶足以知先生哉先生懐竒袭珍义不苟就度其心未尝一日忘苍生者举平生未竟之志付之禹梅兹其所以为适也已余视戊辰一榜具庆者无虑数十人然皆少年速化无足深羡禹梅春秋且逾艾先生暨夫人偕老鹿车徜徉于鹳浦之滨早起宴息视聴益聪明饮食倍进此岂人力之所能为哉今禹梅归不一年且散馆复来自斯以往或乞归终养或娱侍京师出则荷组黻之荣入则遂防衣之奉事君事亲两无所欠余自维樗散放废禄不逮养为禹梅述此譬如渴者之谈酸津流被颊无济实用徒自伤恨而已若夫郑氏之乐岂有既哉
　　送王白民南归序
　　礼闻来学不闻往教古之大夫士之致仕居其乡者为父师少师仪礼乡饮酒与乡射礼所谓先生是也以教其子弟皆不出其里闾盖古者师弟子授受以道道在故来学道尊故无往教夫子自行束脩以上未尝无诲而不往教是乡先生之义也自后周衰道丧师教益废汉得遗经于秦火之余诸儒人自为説国家有大议则必问以经义云何弟子讲説必问其何所师受一大师门学徒尝多至数千人御史大夫张忠辟孙宝为属除舍欲令授子经宝自劾去引礼不往教之义忠不敢强盖是时道虽不明于天下而人知尊经经非师不传故其所以自待与人所以待之者俱不得以或轻凡以经学之重而然也古者尊道其次尊经皆不废师其后科举学盛则经学愈替国家取士不必通经士以専经取之不必问其家学所自于是士之抱经以处者慼慼靡骋田舍翁积十斛米得折柬而召之矣北魏元钦性鄙恡尝托髙僧夀为子求师师至未几逃去以让僧寿僧夀性滑稽谓钦曰凡人絶粒七日乃死始经五朝便尔逃遁诚非去食就信之义钦乃大慙盖当时之风俗已如此今世孤儒窭生常不逺数千里负笈以求为人之师犹不可必得幸而得之自非数习礼教旧家善族其视遇其师不啻厮养讥呵出入窘饿拘囚宾亲不得通臧婢相侮笑至有流离颠踣无所于归者师道之不立非一日之故也友人王子白民治经有法恬于进取特以诗称江湖间久近且为童子师于京师七八年齿发衰脱落拓尘市囊不蓄一钱今晨来别余告归余曰行哉亟作诗送之又为之序其所以王子任真乐易无肮脏失意之色于去就间余为之序不悲王子之不遇徒以叹夫道废经绌而时之不古若焉
　　送陈紫驭游永康序
　　陈子以九月戒途游永康余送而谓之曰子之是行以为知已报乎抑将因以有求于彼乎顾视子貌若有所不屑而强就之者然岂其亦有所慨于中乎余前年遇知于有司与子同已而失意又同计子交游中知子宜无余若者以余之卑贱久羇于此所尝人情险百端每悒悒不乐日思买田种萟杜门读书鼔琴以自娱犹不能舍此而遽去而知子之必有慨于中者以予信之也子姑慎其所往哉婺州山水丰厚人物敦朴当宋南渡后衣冠避地多出其境宋元之际朱吕学延蔓于八邑至今犹有传者子负才艺修仁义立然诺持是以往安在其无遇也永康之学剏于陈同甫同甫要为粗豪然朱子深爱其材与之往复辨难数万言卒欲归之醇正其绪言余迹亦垂至今子游其乡盖亦虚往而实归矣子之师为贤令于彼洁然仁以清无亦以吾言叩之人不学道老至奄忽遇不遇何足论哉
　　送冯孟勉西游序
　　维嵗之春予友秦君别予而西未数日也冯子孟勉亦来别予将西适吴防放大江观于洞庭匡庐之胜而税驾焉二君者皆今之贤君子也予非二子之与游则不能一朝而乐而相继以去予则予之悲可知也去年冯子客呉中寄予葛屿十咏冯子曰葛屿去吴江县东五十余里其地有禽鱼苇蒲之乐灌溉之饶居人之环而食其利者百余家中有唐隠士张志和祠盖志和浮家泛宅往来苕霅中意此其经游之处而后人因而祠之也宜冯子之有乐乎此也然予读冯子诗自伤其亲戚之违离朋友之失处愤悱哀怨若不知有文字之足乐与贤人逸士之迹遗风余韵之可爱而可传者必其无所乐于中可知也即秦子之言亦犹是也予既悲二子之别二子亦复自悲其别然则二子之屡役于西方也其亦有不得已者乎余非能不为别也势不得别耳别与处奚择哉方秦子之归也客有授其琴数引者为予奏之铿然以和醳然其志油油然其自放焉盖有得于中则忘其外其所得愈重则其于外逾轻矣冯子之往而复以诗贻予也予固知其不以悲而以怿也
　　述世徳为魏南郑赠行序
　　余尝闻友人沈太史芷岸称其同年友魏君之贤不置也君自举进士即归里终养十年间先后为两母持服尽礼极哀乡党称之今来谒选得县南郑君不鄙其僻逺其议论常在济物谦静防俭无时俗媕阿态以此服太史之知人而私以得交于贤者为幸也八月君暂南归谋完葬事趋任出其祖父两世行述请余传其梗概余览之叹曰宜哉魏氏之有后也盖其积累逺矣魏久家繁昌自君曽祖光禄公再世同居官旌其庐所谓世徳是也祖讳之翘字楚材少与兄孝防君齐名入国子学日读书好行善若不足孝防殁抚其子犹子卒以成立族人有以腴产来鬻者既悔之而力不能赎公立还其劵不取值夀七十二终尝曰吾家种隂徳过百年子孙必有逹者惜吾不及见矣子待赠君一公公讳极君一其字也崇祯壬午覃恩选拔贡生试礼部上巻人以公才宜得上第已而遭乱弃去从酒人游晩年结防亭偃息其中与道侣诗客往还赋诗口不言时事益躭经论结斋饭僧日以清谈为乐然笃于孝友楚材公捐馆年艾矣毁至骨立从弟中翰罹祸危甚脱身破产救之仅而免粥饿槥骼设浆以饮道渴者家几匮不辍亦不以闻于人也徐孺人有贤行早置侧室视防亭如已生子防亭者南郑君所自号示不忘其先也公殁年才五十七云自楚材公下两世单传继嗣不絶如线南郑君年二十一连举五子今为名进士作吏岩疆当西南倡乱时全蜀陷贼汉中为全蜀咽喉王师苦战其地民膏血渍锋镝产力疲餽饷今十余年木复也
　　天子优诏重賉累选太史之才有守者作收其土用寛西顾忧君以经术起家视事首县必能体吾
　　君仁惠遗黎之意多方抚辑为诸邑帅且因以大发其家世积徳而完其祖父郁而未竟之施则君之功业所至岂可量哉惟君之旧则既有徴矣曰万盈数也魏大名也又曰公侯之后必复其始勉矣南郑其在兹行乎
　　赠翁同知之任黄州序
　　黄在春秋时为战争之国至三国时为西陵重镇其地外连大江南通云梦宋承平无事时王元之苏子瞻之徒爱其江山之胜始相继为文咏流传于后而至今宦游者犹闻其遗风而乐之自湖南用兵以来三楚之间烽烟相接民卒流亡道路守土之吏供亿繁骚朝不谋夕而仕于黄者无片甲之扰得以从容几案为
　　天子牧养小民丞职当汉都尉之任才健者居之其力常出郡太守上至近时选授尤称便所掌兵防巡徼而已催科案狱之繁一不以累其心不逾年报最则安坐而二千石矣余友杭州翁子武原谒选得此所知者皆为诗相称贺翁子亦若色喜者而告余曰此吾得少展其志之日也虽然必得子之言以行惟余固有所进于翁子也今夫丞之职虽若无事然所以佐守而表率其属吏者其职尤重表率之道无过于防士大夫防洁自好本非分外之事但言此于今日似见为迂濶无用者然余辈出身为民使不稍为其迂濶者则谁当为之人相率而不为则斯民之受困何时巳耶王苏两公之居黄皆以谪至其中有忧谗畏讥之意度不能尽发抒其所欲为然犹皆为民所爱慕至于久不忘孰如君之以选擢而得此其庸可忘也
　　族侄华林陞平阳郡丞序
　　余家旧籍淄川族姓繁衍散处他郡余浪游河北每见山东诸同姓辄讯知其俗与之往还所见文雅雄隽之士不少其所心契而期以逺大能张吾宗者莫如今平阳郡司马华林其人华林之先亦由淄川分居莱阳今附籍奉天推世系以叔事余余不辞而与之游相昵如亲从然也当丁卯嵗
　　天子大比八旗之待选者而临轩试之人持盈尺纸伏阶墀下风掀日炙笔干不得下人方窘促君就坐席展巻疾书成七言诗一章音调铿鍧辞防蔚茂
　　天子见之称异破常格以其名付吏部选得乐陵令去乐陵故疲邑前政骩骳已甚君至则奋然振刷不为缿筩小数每夜身从数骑巡徼盗发辄得百里间震其威名无犬吠警洁已奉职聴断明允朔望释奠学宫与士子讲论经义以季考其业而上下其等第士益自兴起于文事遇佳客至设席谈笑吟咏间作退食萧然闭閤诵读而已六年之中荐牍交上今年春遂以卓异迁平阳郡司马方就道而邑人遮道留不得于是京师士大夫闻之莫不为乐陵惜而为平阳之百姓庆也夏四月值平阳四邑有地震之警
　　当宁闻报惊怛勘灾之使朝闻夕往疆场大吏犹以不敏被谴诸有事地方莫不惴惴从事而夙闻君之精勤练达则日望其至相与共事以无贻
　　圣天子西顾忧君前仕粤有政声继治乐陵丰采益着而适当今日盘错之任蒲州去郡城六百里而遥天幸全此一方以待君之设施也君之是行其可缓哉比者朝廷鼔舞吏治常不次用人自郡县拔擢不一二年而辄超藩臬督抚者有之吾之期君以逺到者此其时也然
　　朝廷方借君之才以经营四方而吾徒区区欲私为一家之光宠者盖亲爱之无已也吾之序为君而作也岂无他人不如我同姓行哉行哉吾又将执笔而书君之最矣
　　陈六谦之任安邑诗集
　　戊午冬予友海宁陈子六谦谒选得安邑丞以去致赠诗至数十篇或谓陈子才地宜得膴仕不宜沿牒为州县小吏予读诸君之诗知其所期于陈子者或不在是也安邑故汉淮隂侯韩信所为汉首立功地信之事为君子所不道然其志实有过人者方其未立功时本与世之碌碌者无以异其始居淮隂也一市之中皆笑其怯至与赵战背水而阵赵人皆大笑与楚战潍水之上楚大将龙且曰吾生平知韩信为人易与耳又曰吾固知信怯也夫市中儿为怯宜也至使敌国之将闻之亦轻之而不为备然卒以此成大功则夫信之所以得此名于市中者岂一日之故哉士之志道徳者固无慕于功名者也其志乎功名者非其识之沈力之坚而急于自见者往必败而无急于人之知者必得之若信是矣且天下之公侯将相其不为市中儿之见者几何而汲汲焉欲其知之也不已过乎陈子抱盛才来游于京师适当
　　朝廷下诏求士之日孙阳之顾一衒鬻可得人方营营君弃不取曰丞吾乐也余微观陈子本非无意于功名者今其言若是殆与营营者异趋乎则其中之所存岂可意量哉安邑故俭俗易治新令周君其同乡又贤用陈子之才佐贤令以治易治之民政之成也可待鸣琴之暇相与登魏豹故城踪迹其所从夏阳以木甖缻渡军处然后执是巻而歌之当必有快然自得其志于千载以上者此非俗人之所知而诸作者之意亦容有所不欲尽也则予安得以无述乎
　　赠翁祭酒迁少詹事序
　　记曰行一事而三善备者唯世子而已其齿于学之谓也古者大司成教世子及士以舞干戚语説命乞言皆大乐正授之以篇章之数然后大司成坐于东序而论説之是凡教大学正徒授数而不论説论説者大司成也然大司成之职在论説犹不离于口耳之功先王之教世子以为口耳之功未足以成徳而尊教也于是乎立之太傅少傅以养之于父子君臣之道然后可以濳移黙化其志气使之驯习于善而不自知故曰太傅审父子君臣之道以示之少傅奉世子以观太傅之徳行而审喻之此其序也又曰乐正司业父师司成司成成就徳行尊为父师则必不仅主论説责效于口耳之间可知也夫其能博喻然后能为师彼为之太傅少傅者又岂与夫朴鲁少学者泛而论父子君臣之道如木偶之拜起然哉故愚以为两傅之职非司成乐正其人莫足当之古者天子师傅多兼官况世子与考古所谓太傅者畧近今詹事之制而所谓少傅者则今少詹事之职也然则今祭酒犹古之司成乎曰古者司成得教世子后世齿胄礼废而今之祭酒所教者仅国之俊造而已宜其与古异矣前年
　　皇上命东宫出阁讲学
　　文华殿特
　　召归徳汤先生于江南
　　命以礼部尚书管詹事府事重徳行也逾年苏州翁先生亦自国子祭酒擢为少詹事先生表帅六馆尽去监中夙弊所条奏诸教育法凖于古制时议惜不尽用今而知
　　朝廷之用先生其意良厚而其职则以古司成而行少傅之事无以异也据今之职则先生之论説方有事耳循古之制则审喻以太傅之徳行而使汤先生之道为不孤者先生得无意与呜呼自秦汉以来二帝三王之遗迹尽矣今
　　圣天子独稽古礼文肇举盛典择人而畀之而先生适逢其防此余之所以亲见之而尤幸而尤乐其与汤先生相与以有成也
　　别叶编修序
　　昔鲍叔既脱管仲于囚且进之桓公而以身下之其恩大矣然而管子既贵未尝举以为言其所言者乃在贫时与鲍叔商贾逐什一分财利与夫浮沈卑冗而卒伍厮养之事岂诚一时之感激有甚于生死而贵贱者与盖尝论之夫士固有蹈白刃轻千乗而不顾者矣仲虽伯佐抑其自待者重以为生死贵贱危相扶而安相擕者乃朋友之常道唯其平时知已有隠喻于形迹之外而不可以告人者此其不能以顷刻忘也故曰生我者父母知我者鲍子也其谓我尝为鲍叔谋事多困而鲍叔不以我为愚知时有利不利也尝三仕三已鲍叔不以我为不肖知其不遭时也余每反复此言窃怪以管子之智计如神举齐国而用之唯所欲为何独暗于小事而拙于谋身至此既思得其故则又不禁欷歔以起盖尝读诗绵蛮之首章曰绵蛮黄鸟止于丘隅道之云逺我劳如何饮之食之教之诲之命彼后车谓之载之此微贱劳苦而求援者之所为作也贤者失志至一饮食之微不能自具而望给于人此其昏迷颠沛之状必有可怜者矣然而自古豪杰之士如此者往往而有故人知我愚人得我失人爱我憎及其甚也举目投足无一而可殆所谓行拂乱其所为者而管子之才之贤其犹不免于是欤当此之时有能饮食教诲之者幸也即不然而诋侮讪笑之随其后甚且非意加之极之其所往人非甚坚忍鲜不丧其所守矣愚尝以是求之古人而欲如鲍叔之于管仲者何不数数也幸而有之是可不为之流连而三叹已乎以予之得遇君于此也今之去也不能以无感故书管子之事以见志焉
　　诰赠中宪大夫沈公崇祀乡贤诗序
　　先是松江府学诸生某等以故赠中宪大夫按察司副使沈公宜崇祀状上之府太守以上于督学使者既得请遂置主卜吉迎祀之如礼于是乡之荐绅先生及四方贤士争为歌诗以纪其盛且以悲公之遇庆公之没而得显而以慰宪副公之孝思于无穷也属某为之序某窃按公生当前代太平之后懐玮蓄竒蕴而不扬其死于崇祯之十四年岂复自意其今日也欤然当公死时天下亦大乱矣且以汉永平播迁之后下第寒士裹衣牵裳之徒犹弛负担而位郎署者四十六人唐昭宗天复之二年皇舆初定则诏取耆宿五人与于礼部试者遽授之官时人谓之五老榜盖古人于坎轲失志之余其遭逢之竒又有如此者公生乱世不遇以夭命也然古者琐尾零落若此者盖不胜记即其低首受书饥寒劳苦之不恤思一发抒其胸中所闻见而及其颠踣不偶久之而无所成也则防憏鬰悒以死而其魂魄之寄所托之隂风曀雨松柏之哀号猿猱虎豹木魅山鬼之所俯仰蹢躅而悲啸者又不知其几也然而生既屯蹷于前没又无闻于后者此非夫人子孙之责而谁责耶爰自宪副公始长即手父遗书饮泣而读之既起家甲第上玉壶歴清禁持节于嵩少大河之间声誉赫濯犹时时痛父不置以鼎养之不及也对客则惨凄増欷会
　　朝廷亦轸念贤劳不忘其所自特赠公如子官今又爼豆之于乡以春秋奠侑而飨祀之然后赠公之贤与宪副公之孝始焜燿在人耳目矣此与侧身荆棘龙钟一第者其于命又孰得孰失耶或谓公孝第闻于家行谊着于乡乡之淑其徳者相望也此谓合于古有功徳则祀者欤愚谓正不必以此例也夫公非有所瑰行絶竒以震炫于世也但使经公之祠者见其终身阨塞而今获遂显荣如此则人谁不思力善教家以得名于身后见宪副公之贤辛苦以列其亲之名于天下则谁非人子又谁不思黾勉继志期无忝于所生于以发仁人孝子之思彰
　　圣天子风励天下之盛皆于是乎在此诸君子相为咏歌之志也愚不敏敬述具所以
　　邹君针灸书序
　　古之髙蹈者流若伐檀之君子稼穑狩猎以为业而诗人美之以为不素餐此岂仅谓其能自食其力而已哉盖即其坚忍之操刻苦之志以知其必能待时而有为以不至自废于无用之人故曰不素餐宜也天之生人无论出处贵贱而皆望之以共相生养之道也如谓髙尚其志即可放荡流佚听人之自生自死于天地之间如秦越人之相视然则亦谓之素餐而已矣予在京师识邹君时称述其尊甫闻望君盖隠君子也予去年病困客言用艾可愈延医治之邹君从旁指穴数处时有所驳难医者不能违也予因叩其从来歴言隠君故读书既自放弃则学医尤工针灸挟此技数十年能立起沈痼实不取人一钱故术虽工而其家之贫益甚后予啓视其箧衍则手订书针灸药脉各二巻在焉其意以无资锓行其书使吾父利益之道久鬰不广求予一言以告于当世之有力者予尝叹后世事日趋便而古意浸微医其一也即如灵素诸经所言针石之法必与方诊药齐缓急并用而后有效而病在腠理者尤以针石为宜然在汉时砭石法已不传仅得者针耳今医家所用惟五苦六辛草木之滋味其于人也末矣而视针灸特自为一门习医者反视为旁家外道而不之数则其为术安得不疎余故不谙医未暇读隠君书辄欲依太史公之传淳于意及近世元遗山序李杲明宋景濂赠周汉卿例件系其已试之效于巻端使人知其术之竒中如此则此书之行活人当不可数计隠君者虽隤然自废何害哉汉郭玉有云腠理至微随气用巧针石之间毫芒即乖神存于心手之际可得解而不可得言也轮扁之对桓公曰臣不能以传之臣之子臣之子不能以之受臣邹君本以善奕游京师然而其于父之学也则固已得之于心手之际矣
　　跋家藏唐石兰亭序
　　此石背面刻兰亭叙二种前一面比后刻较低一字明嘉靖间吴门黄君者工画人物偶得此知是唐摹石因赝为宋人清明上河图并榻如旧本献之一贵人其人以遗分宜相后潢匠索赂不得发其事贵人以此见忤而黄亦坐是穷死其子名景星字平泉跛足知书亦善绘事与余家有连因擕其石至慈老焉此石向藏余三叔祖家叔祖没后余寻得之舂碓间石广二尺长尺二寸厚一寸许质光润可鉴字体多类圣教序盖唐僧懐仁所集本也近见武塘钱孝防栴摹帖其叔相国跋云得善本于京师前有赵文敏萧翼辨才图遂摹刻之余缔视正与此前一面刻低一字本同而神气去之逺矣自后又得髙丽揆文库收藏本中有宣和御玺则文敏图在焉玩其纸墨良是宋榻与背刻髙一字本又毫发无异只髙丽本盛字上成字钩微起而此迳带下放字彼楷此行静字右脚低于左青而此微缩为不同及视石则三字已损即用前完本嵌补纸上补痕犹隠隠可见然后知此石之流传真千余年物也吾子孙当善藏之勿令俗工妄榻损其真气康熙已已年九月朔书于京师之停舟书屋
　　许君印谱序
　　余久闻许君黙公名于士大夫间恨未接其绪论即其所为谷园印谱亦未及寓目也昔欧阳公终身惟一印记名近文董诸公书画徧宇宙钤尾图章亦未见有絶胜者盖圭璋特达无取缫借以余之泥涂姓氏而欲附之琬琰以不朽非其宜与余尝为新安程君穆倩钟鼎刻説谓今人耳目当稍令近古极言俗学诋讥之为非是闻君尝问竒于程君则所谓谷园印谱者余固不待见而其源流之合亦不俟余之赘辞矣
　　已卯顺天乡试録序
　　皇上以今年二月南巡狩
　　车驾所过惠泽旁敷尤以人才为致理根本虑有懐竒抱徳伏处山林者必殷殷延访及章缝秀士有挟所著书与诗文来献者辄停
　　辇霁容受之叩其底蕴询及素履思得真才而储之以为天下国家之用意甚盛也
　　回銮之后逾月适届顺天大比期礼臣列典试官名上皇上特命【臣宸英】入贰闱事【臣】才识谫薄闻
　　命惶悚屏营累日窃念【臣】曩以布衣被荐防
　　恩食俸史馆厠编纂之末者迄今垂十八年丁丑获举南宫对策
　　阙下【臣】名列第七
　　皇上亲阅【臣】巻拔置鼎甲【臣】才谢平津白首被举凡海内淹滞耆宿闻【臣】遭际无不濯磨思奋喜遇
　　明时而在【臣】私心感激所思捐糜以图报万一者又当何如也兹幸得以賔兴大典忝与司衡于以少副我皇上求贤若渴之意此【臣】素所蓄积特自以赋性庸拙兼年齿衰暮精力刓敝持三寸之管而噐人于糊名易书之下又安必其能拔十得五也顾【臣】之所硁硁自信者惟有一诚而已【臣】偕修撰【臣蟠】始入鎻院即与十六房同考官设誓神前凛以国法惕以鬼诛此【臣】自为诸生时所夙夜自矢镂心刻骨而即以质之于明神即以是白之于我
　　皇上者【臣】既自尽其诚则凡【臣】心力之所未逮目力之所未周同事诸臣必有能殚精竭思以协成一科之盛典盖【臣】之以诚自矢而知诸臣之有不期而同然者其于人臣以人事君之谊一也虽然夫取人于文字之间安在其人之才识品量足以当天下国家之用而谓可以仰副
　　皇上求贤若渴之至意乎不知文章虽末事而用人途辙终不外是昔人有言求之贤良方正则贤良方正即此人也求之孝弟力田则孝弟力田即此人也闻有能文而行不克副者矣若舍文而别求所以取士之法与舍八股而别求所以取文之方【臣】固知其不能又不必也我
　　皇上圣学渊宏斟经酌史阐天人之微妙萃道徳之精华菁莪雅化沾被斯人而京师首善之地人才渊薮其沐浴于教泽也尤深故能以风檐寸晷畧尽所长使【臣】等得借手入告兾稍免于罪戾者皆幸生夀考作人之世而然【臣】既飏言巻末并语诸士其尤不可不知所自也翰林编修【臣姜宸英】谨序
　　夀宋牧仲佥宪序
　　今年丁卯孟春月佥宪宋公初度其属州司马陈君偕同僚数人图所以为夀者公固不许则相与谋曰盍走京师乞言于姜君乎公闻而色喜伻来请文余谢不敏而以公辱与文字游且久不能辞也遂徇其请而为之序曰世之防功立业草野崛起之士以能自见者不乏而春秋以前名卿大夫都由世族至如西汉之韦平金张东京之黄王袁扬诸名族父子祖孙相继秉政流光史册降及魏晋南北朝尤以门第相尚宋欧阳公修唐书如为宰相世系表其言唐宰相才子孙数世而屡显唐终世不絶迹其所以盛衰者虽在功徳厚薄不在其子孙然而其子孙之贤乃前业之所借以不坠岂不尤重哉余于唐史中独嘉李文饶以名公子耻从白衣举遭际雄主文章事业卓然耸出于唐一代名臣之上而唐之社稷几衰而复振诚所称豪杰之士而后世鲜及者间黙数
　　本朝相业于归德太保宋公首顿一指公当
　　世祖初政用前朝旧徳参预密勿天下方想望其丰采会不久拂衣大业未竟时佥宪公方年少耳风貌清整学殖该富其时见者无不相钦挹以为能为公家文饶者非是而谁未几起家通守黄州吏事精敏居然有当官声及郎官比部谳决精明每奏疑狱援据律令傅以经典多从矜恕上官恒屈意从之而吏不得因缘为奸自公在事所全活以无数用是
　　天子异其才特命监司持节通永盖处之三辅股肱郡以观其所设施而将以大用之也公至则威徳并敷请属杜絶属吏望尘逐影竦息帖服雈苻匿迹阖境大治于时公余闭閤垂头读书手执铅椠口事呻毕乗兴游覧把酒角句主客狎进清言献酬盖当时所谓雪园文社者零落尽矣公独振其頽响于簿领倥匆左支右掣之际士类且靡然从风此可谓精力之过人而文章事业兼而有之者也公春秋方富属当令序开衙召客计尔时之分曹授简歌九如而效三祝者方铿耳炫目而余独以君之濡染家学为能施于有政彷佛于古世家之风故乐从诸君之后为之诵説他日有系公于宰相之表称为
　　本朝盛事者必有验于余言也
　　夀冢宰陈公五十序
　　古之大臣佐天子出治其功绩隆宇宙声施溢古今宜无不可释于天下之望矣而一士之不逹则引以为已忧此一士者亦以为我宁抱道坎坷终身于贫贱吾心安焉彼诚贤公卿耶而不吾知吾之耻也诚知之吾之幸也故有遗弃万钟尘埃轩冕而独感激于一言之知至于穷老而不悔非独公卿之能知士而然也彼士之所以信之者其亦有素矣如此而犹有遇不遇之异者诚系于其命焉君子之于人也视其人之足以知我与否耳遇不遇之説不以存于其中也某辛酉冬来京师东海两徐先生曰盍往见泽州公乎当今名公卿能以其学复文章于先秦两汉之盛者莫逾公矣某心折焉固愿闻名于执事然初见公耸峙山岳邈乎其难企也及厠史局日领謦欬公覧某所为传志而悦后凡得某之文辄拊掌称善窃垂老不自量间随俗为时文尤为公所赏识尝置某文懐袖间逢人必出与共读回环雒诵及某佹得复失业自委命无何每见公相对必扼腕太息辄凄然复起沦落之感而公之于某深矣公今为尚书吏部稽之于古则天官冢宰职也足以进退百僚而今自黄绶以上循阶拾级吏部不能以其意为伸缩况得开口荐一士耶然而中外共以公辅之业归公无异词者以公不忍于一士之不达而引以为已忧真古宰之用心也昔孔子之人管仲第举伯氏没齿无怨一事司马迁传晏婴止载其能拔越石父而晋叔向之得为君子亦以能感于堂收噐之一言则夫一士之微虽若无系于天下而观古相业者必因之如之何其可忽也公太公封都宪公今年称八十夀某曽为文铺扬盛事而公亦于今年冬为五十初度自此黄发台背弼成圣天子鸿业岂有涯哉某谨自述感恩之私以代擪丝吹竹而借手侑觞于庭亦承公知已之意不敢以浮词溷也诗曰神之聴之终和且平某匹士之言也邀神之聴意者其在是与
　　阎徴君六十一初度序
　　徒为词章之学而已圣人之道不存焉圣人之大指在六经能有功于经学者是道之所重也韩退之曰每逢学士真儒叹息踧踖愧生于中顔变于外不复自比于人以退之之才而心屈于儒者如此则经学岂易言乎汉承秦火诸老儒口传壁匿斯文得以无坠是时伏生传尚书年九十余中培辕固传诗培八十固九十余胡母生为博士传公羊归老于家度年亦当在八九十间张苍传春秋年过百嵗独乐失其传文帝时得魏文侯乐工窦公一百八十嵗献乐章即周官大司乐篇也然则经学之不亡者徒以诸老儒在耳天既厄之于秦而又以其传分寄之于诸儒以黙相而安全之使不夭阏于危乱之世及乎真主出而文学兴其所系岂微也哉国家之兴五十年矣功令非六经四子之书不以进然士子荒经蔑古于今为甚其陋者抱残守缺期足应举而已而一二狡者穿穴破碎圣人之微言以诳诱承学之徒而规取厚利为名髙患将不知所止独友人太原徴君阎先生为诸生时即能脱落举子业闭门治经亦不喜聚徒讲学日抱遗经校讐传注得失其辨古文尚书之非真所引据书出入经史百家读人文喜指摘其利病人服其博而畏其辨卒莫能难也先生于诸经亦无不淹贯然不能拘分刌度绳墨为世俗文字与世词章之士异趋用此矻矻至老今年六十有一先是一年先生尝为文告其所知曰先君六十生日以余母之丧未及禫除不忍夺子之服以称觞遂展期一年而余不可以无遵也适长君复申孝防在都至是谋归为夀徴文于余余特援古儒先以为先生祝谓经术之系于先生甚钜其夀当逺视古人不难也余行告归道淮隂将访先生于其庐平生读经宿疑积滞无虑数十兾少留相从剖决曹孟徳曰老而好学者惟孤与袁伯业耳余窃自附斯言先生其必有以益我也
　　封君陈公八十夀序
　　前年
　　天子覃恩海内嘉与士大夫于是今大司农陈公得再封其太公为都御史比今年三月
　　制下门下士之在都者皆举手加頞称庆而公顾若有所深念者良久曰吾防
　　恩遭际至此入侍
　　禁闼备承
　　清问出掌度支与谋
　　国计惟是夙夜匪懈以图所报称于万一者而未得其方乃我亲于今年七月称八十觞矣我兄弟五人中外子女数十辈罗拜堂下顾吾以长子而不得奉沃盥承色笑于其旁也子以为我心能乐否耶某等进曰此乃夫子之所以为孝也经不云乎孝始于立身中于事亲终于事君岂非以其得君而仕推其所以行已者于天下使无一夫不被吾君之泽而因以扬亲之令名于无穷乎盖仲尼之望曽子以卿大夫之孝者如此若夫屏居子舍朝夕定省以谨修夫菽水之养是则所谓士庶人者而巳以士庶人之孝孝其亲夫子必不为孰谓太公而愿夫子之为之乎且某侧闻太公之为人也少慕汉田子泰之风磊落负济世志初事举子业见伯兄侍御公起家成进士慨然曰我可以无事于此矣退综家务虽好施急病而生业日饶值明季横流寇盗充斥乃出聚家资率亲党筑土堡保聚贼往来不敢犯后遂扩其堡为小城而适当
　　国初叛帅反据大同闻太公名必欲招致之公则手裂其书抵其礼币于地贼怒益师来攻登陴固守数十日得救围解一村数千家不终陷于不义者太公一人之力也此与田子泰之坚辞袁氏辟命聚众徐无山中盟誓约束归命中朝者何异及乎功成身完褐衣蔬食自溷闾井则子泰之不欲卖卢龙以易赏禄之义也然太公济物之志常存胸臆虽老矣犹亹亹论天下事利病不休既夫子连举进士官中秘受
　　两朝不次之遇复慨然曰吾果可以无事于此矣遂摧机息幢于十亩之间训课子弟务为明理达用期以所学上报君父而甲子之役次公某登贤书诸象贤复蒸蒸起矣
　　圣天子嗣大歴服无疆惟休亦惟是一二耆耇曰笃不忘在昔唐杨于陵仆射入觐其子嗣复方知贡举率两榜门生郊迎宴新昌里第嗣复引门生列两序元白诸名士俱在坐赋诗以为荣异时夫子翊赞元化跻世仁夀而太公安车至止膺宪乞之典某等门下士二百人次第上夀邸中意必有如元白其人者倡为歌诗播之乐府斯乃太平之嘉瑞
　　国家之盛事非独称艳于一时一家已也司农公于是欣然而笑曰有是哉是吾父之所愿闻也遂命书其辞以归而侑觞焉
　　大司农陈公寿防序
　　甲戌春大司农员缺
　　天子以度支重任非得有学识持重大臣付之不可时泽州陈公读礼家居三年矣先是公尝长是部及吏部以应陞姓名疏闻
　　天子持司农印特造六里中付之有司敦趣上道公至陛见
　　天顔欢霁慰问宠渥中朝士大夫皆庆君臣相得之盛而知
　　上之所以倚毗公者未有涯也公既莅任一年厘剔夙弊告诫司属以约束吏胥举天下会稽之録中外出纳之数绳贯丝聨一一时其盈缩而次第布之然其大意无非仰体
　　圣天子恭俭慈惠之徳务以省费节用藏富于民而为国家千万年根本之计盖周礼天官冢宰所与其属日成月要嵗防以周知四国之治者正古者宰相之职掌故自汉以来居是官者咸谓之计相而
　　本朝以是入政府者亦多有其人公以老成寛大再居厥职
　　天子赖之十四司拱手受成庶绩咸理皆感公之赐而不知所以报也于是季冬下浣值公初度辰相与谋举觞称祝阶下又谓不可无文以先之也以余为知公深者则羣请致一辞焉余谓诸君子曰公等以今日之获庇于司农公为徳也亦知公平时学问陶镕涵养所以发辉光大而见之于事业者乎公自志学即以圣贤自期得心法于其乡薛文清公读书録比通籍受知两朝官
　　禁近凡入讲幄开陈王道攘斥异端详端竟委必期积诚感格而后止一总宪纲五长部曹诸所条列动着功令即意所不可侃侃持论絶不为利害小有顾却盖其歴官事业卓有根本者如此至其所着尊闻集诗重风骨文尚体要惟其涵茹古今而出之粹然一禀于正有古人所不得与者故一时知者不敢以文人目之而皆以为有徳之言也今
　　上春秋鼎盛公以魁垒耆硕托寄心膂行将待公从容论道辅致太平而不复烦以政事余幸得厠同列庶几备闻绪论不致陨越是惧则今日之拱手受成为诸君子之幸者余又窃以自幸也已爰是不辞而为之序
　　李少司空夀序
　　初今年仲春
　　大驾将征漠北既诹日类告乃遣才望重臣分行天下祭告岳渎及前代帝王陵寝于是今少司空昭阳李公奉南岳之
　　命以往甫逾月四月上旬为公五十初度其门下士仕于
　　朝者皆谓公体
　　圣天子重神至意必能恪恭斋祓妥厥祀事受胙获福于神之灵惟是朱陵之台赤帝攸馆金简玉文神禹所受数千年以及
　　本朝威命遐畅盛徳洪敷
　　皇上亲驾六龙于大漠之庭飚驰霆击维岳之神必将奔走趋命之不暇其去来风雨享祀饮食既醉既饱所以保翼我
　　皇躬而荡涤羣氛奠安区夏者及今凯旋之日肹蠁既着矣先是公未至衡时湖海间旱魃为虐禾未下种千里若焦农夫释耒以唏守令蒿目坐叹公下车莅祀祝册昭告甫毕隂云来凑水气上腾曽不崇朝布濩徧野蛮氓欢舞合辞同声以告于守土大臣谓
　　圣天子明徳惟馨幽明协应而公之精防孚感亦宜受祐于天督抚具疏其事旋防
　　温防识者已知寇不足平矣比公还道过维扬拜太夫人于庭下被褕翟之华奉鼎烹之养亲族欢饮上夀闾里瞻叹以今月吉日入都门适当
　　回銮饮至之时而公以祀事有成复
　　命拜
　　赐喜可知也公家累世台司当前朝穆宗初年文定公实首揆席与新郑同心合谋决封贡之策百年狂猘帖首受縻从此边烽永息中国享无事之福者五十年洎谢事归里入子舍修温凊礼犹黑头宰相也东南至今传为盛事公胚胎家学噐宇宏硕由侍从参机禁襄赞良多转佐冬官声望弥起是役也师武臣迪果毅侍从者执鞭弭公亦以明禋奉使翌成大功祖孙遭际前后同辙时议谓
　　上眷注方殷不久当以钧轴相处一如文定当年诗江汉不云乎虎拜稽首对扬王休作召公考天子万夀盖肾臣能开敏其先世大功则天子且敬举万年之觞其身受多祉无疑也某谊托谱末值公归举夀防而待余一言以侑樽也因即公今日使事而推本其先烈并敷扬
　　国家盛美使奏之賔筵比于声歌殆不止为公一家之庆云尔
　　京兆吴公夀序
　　国家设翰林院以储公辅之选其期之甚重而待之甚优每三年一选士教习之然至三年散馆之际则例有所去留以出为台省郎官者相望也至及第三人则无所致问常优游侍从之班不十余年而践台鼎断国是矣然从容养资不经世务论者或以为屈于实用故前朝建议屡有内外互调之説
　　本朝顺治间遂遴拣才望出补方面其也一出而不复入而向之以才望称者且沈沦州郡不免有积薪之叹矣我
　　皇上鋭精图治尤加意儒臣三十一年
　　亲择宫僚十人改任京朝官使之练习故事亲职理政至有所
　　游幸及赐宴赋诗则十人者常珥笔扈从均礼如初盖使人各尽其实用而不至有内外升沈之感至良法也是时语水匪庵吴公以司业得通叅旋擢京兆丞京兆号为天下繁剧丞之职于是无所不领居是官者多自贵重不事事以为常公独亲揽簿书一切案牍以时行下民间讼牒至庭即与断理一一慰遣之民皆得愿以去而吏竦畏之若神畿辅学校丞専掌也每试鏁门围棘请谒无所通用经术程课而考之以行谊振幽发锢才隽毕达自其前为司成时已然所采録四方名下士无数相继登乡榜取髙第去一时负竒抱伟之士无不称述诗书砥砺名教号为吴公弟子也于时九月上旬值公五十初度辰相与约为词以祝而问言于余余唯古之为大臣者必魁垒耆艾硕儒公当登第日既以学业闻望推重海内今虽年力强壮容貌丰伟不异于往年而士大夫中相与推老成宿望已无不归重于公矣以
　　天子素所眷注之从臣贯串古今通达治体又试之以繁剧之任所处无不当而滋谓其可以大用也经曰五十曰艾服官政又曰五十而爵盖天下引领以望公之设施也久矣而章甫缝掖之秀罄折序立阶下捧觞以为公夀考之祈者岂独其私心之爱慕已哉无亦仰体圣天子企望之殷而欲以其身及见明良之际遇意甚盛也余承乏政府自愧报称无路唯是以人事君之谊不敢有忘喜公之道之将大啓而其年适及乎此时也故不辞诸君子之请而为之序
　　郡侯张公夀序
　　夀之有文起于近世以为养老而设然余观诗书所载其君臣上下之间动以夀考相期有不待其年之已及而始致其颂祷之意者盖其风俗之淳厚忠爱纒结于心而形于语言言之不足又为辞以文之固其宜也今年春郡大夫张公初度吾邑侯方侯偕其五邑之僚属请余文以祝之侯见余文而叹赏以为有当于古之作者而惜世人之不尽知因为座客歴指文章离合反正起伏转换映带之法洞中肯綮以是知其究心斯事者已久其能以文章为政事而使吾邑之人民被其徳泽而沾其教化者岂偶然侯春秋尚未及彊仕今三月日为其悬弧矢之辰邑之父老喜而交祝以夀考者一如古诗书所称而又谓不可无以文之也遂以属余维侯所生里乃朱蔡诸先生讲学地侯与其尊甫沛令某公同举于乡比谒选而南才下车问民疾苦雨润日暄一当聴断雷电交发官署肃清防干以私以故邑比嵗不登至是大稔民咸以为公徳余尝慨前朝士大夫之议论苦守令者一拘于资格而才杰之士无所得奋其用今世则不然吏道杂而多端邑令长间得一经明行修之士民望之不啻景庆而其人又有不同者诗丘中有麻曰彼留子嗟言其居下亲民所在见理也继之曰彼留子国美其子本于其父也史称傅琰父子为令并着竒绩时谓其家有理县谱彼果何术以致此哉无过于以经学相传授而已汉尹赏诫子以吏残贼见废后思必复用薛宣过子彭城令署不教诫以吏职且谓吏能不可学此直佐史故习非儒者所贵公既生长理学之乡其家庭讨论而餍饫于仁义道徳之防者匪朝伊夕矣以是小试之于一邑其为吾民之幸宜有过于单门倔起闻见浅狭者万万也余闻之长老往吾邑有治县去而为公卿于朝者宦成里居其县之百姓相要馈问于其家歴年不絶也吾邑风俗淳厚待公之施泽既久敭歴中朝鬰为耆硕他日黄华白鹤之间有扶擕而罗拜于堂下者必吾慈之人也请以今日征之已
　　黄昆瞻先生寿序
　　予从事两馆间行十年所得交编修砚之黄先生相与商畧旧闻多所剏获其为人年少静气不以才地自矜炫独其心所向往乃在古忠孝廉节之行讲学取友之事故以余之衰老失业人所厌弃而君独能防就之如素交今年春余奉
　　命同总裁东海公还南纂修一统志有同馆挽其请行者编修私谓余曰吾亦亟思归耳顾吾父逺宦塞外吾在此息耗日闻衣食什物所须续往不匮是我处京师犹膝下也吾不可以复南言讫凄然若不胜孺慕之色余益心服其纯孝既问之广平公莅官行已甚详则以为编修君之贤其得之家学者有素余于是复思从广宁公游而不可得编修曰吾父以今年十一月下旬称六十觞矣公盍以文序吾父生平畧道吾所不得侍养之意而致君相慕之诚其可也余唯唯盖公自戊戌通籍歴今三十年矣初节推剧郡壮年鋭意办职沈寃滞狱一讯立遣人以其间代守令教养之具声誉卓然自许功名可立致已缘他郡案牵连镌级他郡守即公乡试举主也是时上官多劝公辨复者公义不以一官易所天之谊从此沦落浮沈幕僚所经黔筑万里蛮烟獠瘴殆非人境已而南下洞庭东骛辽海计人间危险地巳身歴其大半然所守不逾一令所至动必奏绩今在辽数年日以边邑萧条居人愁困欲稍为经理之然未尽得展布所蒿目抚心见之歌诗者识者比之元道州舂陵之咏皆知其有忧天下之志矣公宿儒旧望人誉所归列卿台省举足可到方今贤公卿满廷必有起而为公任斯事者父子接武中朝流光史册诚甚盛事或谓公懐遂初之志久矣太邱一长公卿再世即江夏父子间名位相悬亦公家故事徳髙位绌于道何损意者行公之志而杖策归里阖门私第撷商山之紫芝饮南阳之菊水嘘吸冲和颐神养性从容以待
　　圣天子蒲轮之召可乎编修君其亟持吾言以往必有以博公之开口而一笑也
　　大司寇徐健庵先生夀防序
　　戊辰冬十一月大司寇东海徐公初度之辰其南宫所得士居翰林者三十有七人共谋所以称觞者于予且曰公所好者子之文也子无固辞虽然夫公之知余则岂徒以其文之谓哉盍即余所知于公者言之余识公二十余年矣当其为孝廉时即毅然以身任天下之重自后洊登髙第践歴三事所经渉事变益熟而胸中所贮书益多其入而以孝弟仁义淑其身也如嗜欲之惟恐不得所求其出而宏奬人伦扶植善类也如饮食疾疾之在已其作而谋天下之事也上求可信于君而下求无不可告于人此余知公立身之大端也及其游览百氏根据六义而发之文章则必其实可以立诚居业救弊起偏而不为一切谲诡浮漫无当之説所惑此余所以知公立言之大端也然又有余所深知而世之所号为知公者或未尽焉则以公之于是其心实有所歉然而未足者也公自遭际分直
　　内廷综理部务在公少暇日暮归第坐客请问以数十辈论文晰疑酬酢尽意乃止则精力刓弊对食欠伸微视两髩垂垂白矣然日以为常不厌也今年春自惟直道忤时拜疏求退
　　天子念其诚欵
　　诏许解职总裁诸馆事留直如故公于是闭閤谢客日取周张二程先生及朱子遗书熟读而精思之俟其反复推寻融释脱落而久之乃得其所为洒然者比余再三访之则见其气益加静而貌加粹体加充矣记曰君子庄敬日强明道曰人不学则老而衰君子之所谓强者乃在道徳之充盈而不在乎气血之壮盛也君子之所谓衰者乃在不殖而将落而不在乎年齿之逾迈也夫文章小道也功业外至也朱子曰人常有以自乐则用舍行藏之间随所遇而安之此公向之所歉然而不自足者余今乃自信其知之独深也今
　　朝廷勤求化理方待公以钧轴之任而公亦宜不得懐道匿徳恝然自释于天下之重然古之君子身处岩廊之上而其心浩然与天地万物者游彼诚不以富贵移其心也循公之志或者功成于未老之日退而倡明斯道辨统绪之毫厘晰防显之一致其深造也必穷理尽性以至于命而后命自我立其兼成也必理学与事功相配而后体用不至于偏则予请从诸君子之后勉而卒业焉斯为之夀不亦大乎请即以此言进之
　　定海薛五玉四十寿序
　　有士于此不役役于声利不雷同于世之是非取舍恬澹寡欲而游于世斯可以交与予固非此弗以友也而少闻薛君之名已而东至海上以隂求其所谓恬澹寡欲不役役于声利不雷同于是非取舎者既于数十百人之中得其所愿交而如恐不得交者兹于薛君遇之焉闻君少时倜傥善议论所至倾一坐中与之登山而临水虽终日极困不厌意必慷慨自喜之士而惜乎余未之见也葢君今年乙未冬已四十矣或曰君少不得意于有司今适合古强而仕之时虽不遇未晩也予窃以为不然夫古者八嵗出就外傅至十五则凡民间之俊秀皆入庠序王公卿大夫士之适子皆入国学教之穷理正心以修乎身推之于天下国家将无所不备焉既乃升于太学爵命之葢其时日之讲贯服习章程之精细详密有不待二十五年矣四十而仕者极之中人以下也孔子弟子列传载樊须公西赤年皆极少及孔子时仕度其年皆不满四十又非必顔渊子竒而后然即令如是士之有才而无命泯灭者不可胜记矣数年间天下竞于兵争灾祲疾疫盗贼之患日夜不絶而民之转死相望矣此宜仁人君子之恻怛于心席不暇暖救之犹恐不及而君子以无事而至四十岂不可惜与使君之坚其才老其识恬澹寡欲以集事其为世利益滋甚而予之为是言者亦欲使世之知有薛子者惜其少年英鋭之气无使英雄有遇不及时之叹乗其及今强壮之可用而使天下少享仁人君子数十年之利则凡余所愿交而如恐不得之人无事以至于四十者其亦庶乎其鲜矣
　　冯宗一寿序
　　余家县东巷与冯氏隔水居世相好也自余舞象执经于冯先生之门先生有子曰孟勉曰宗一孟勉与余同庚生幼同学长益相善当甲申乙酉之际经涉横流抛荒旧业而余与孟勉从播迁之余终日扺掌谈纵横王霸之畧无复当世意又以其间商确经史旁及诗赋每侵晨出外舍一榻坐对至夜分始各归寝明则复然如此者仅十载已而两家生事渐促余先出游孟勉继之三十年中计聚首时或隔嵗不得一见见辄复别去及余旅寓京师孟勉辞余为广徳之行未几而元伯见梦生殁异路矣其后宗一数数至京师未尝不过余余对之便执手于邑常叹以冯先生之盛徳宜有后而孟勉所就止此疑天道几不可问又私意谓宗一淳蓄深厚意先生之钟报将在于是今年余归里其仲子进谒跪而有请问其所以则宗一已于今年壬申春夀开六十矣曰吾父方客济上吾兄弟旷焉定省庶几赍先生之文往而介寿于前一开老人之懐抱余谓宗一神气充实志畧方壮出其绪余足以完父兄未竟之业今仅年杖国似不足为侈者然余所以不辞其请者既悲孟勉之不幸又喜宗一之足以干家于是言之不足又深致其祝辞以将之者葢两家世好之情亲爱之谊有不容已者也
　　侍读徐公嵇夫人双寿序【代】
　　前年癸酉初冬为吴兴侍读徐公七十初度时公元配嵇夫人年六十余华发相庄宫谕君偕其令嗣暨诸孙鞠上寿礼成燕饮雍穆之风缙绅称叹未几公谋拂衣归山夫人亦以有子侍从足以上报
　　国恩愿偕遂鹿门之隠相与棹舟而还疏池艺圃徜徉杖履苕霅之间多古髙人竒迹稚川丹灶桑苎茶经王右军陆鲁望之徒所觞咏而叹张志和之所浮家泛宅而游者公蓝舆至止未尝不流连日夕及入而与夫人相对则欣然遂忘其贫以时与子弟坐家塾诵説经史道先贤故老旧事夫人则抱孙含饴分灯课织其旁若无轩冕之在身而祎翟之耀体者其视世之奔遂势利刓精神劳苦而不知止者何如也今年孟夏夫人始夀开七十同乡亲串莫不啧啧夫人之贤而见侍读公之以老成硕徳与之偕享五福之盛则又争慨慕之不已防宫谕君以逺在京师令嗣任可在家称祝请予一言将邮致之以侑觞盖予闻夫人为名孝防女素嫺姆训自盥馈以往侍奉周旋动循礼则某太夫人病困夫人调侍汤剂至两月不解带以是妯娌化之一堂聚顺迹其阃教古列女不能过也而其佐侍读公以成名尤为世所难能者公少贫绩学名重士林所缔交皆海内才儁中更忧患家道转落然席门穷巷户屦常满负笈请业者所至成市夫人悉庇具修洁黾勉有无以应之而公不知也壬癸间公既连取髙第列从臣矣夫人弥自谦抑自中外亲党以及村妪灶妇待之各尽礼意絶不见其贵倨之色所与公相鸡鸣交诫者惟是夙夜在公之谊为惓惓故公在史馆凡所撰述进呈
　　天子见之无不称善所造就成均学者及京兆大比所得士皆矩步详雅学有家法望而知其为南州弟子侍读公之树立伟矣抑亦夫人相助之力居多也自公之归今三年宫谕君声望益隆
　　宸眷优渥将以大展公生平未竟之业而君顾思恋庭帏南望于邑本欲因介夀之期归而承欢于其侧也夫人则寓书教戒当
　　国家多事之际臣子驱驰効力正在此时慎勿以吾两老人为念余与公先后同官气谊最笃两舍弟又与公家称同年兄弟交在纪羣间故每见宫谕君必举公家庭所教戒者以解其离忧而释其独劳之感又为述所闻于其乡人者备颂美之辞致之宾筵以为难老之祝今
　　主上倚宫谕君甚厚顾惟旧徳必复致公左右润色鸿业而夫人亦将起居六宫为命妇班行之首此时再奉养京师从容上寿吾知士大夫观感兴叹者必益倍于公七十时而宫谕君又何必眷眷于白云之慕乎遂次第其语为寿防序
　　钱太君七十夀序
　　鄞邑东南有地曰甲村其山由四明发脉迤东下回抱前后水自金峨分派两流滙合而王氏聚族其间千余家某有学业至性人也寓京常过予言吾宗望出太原自宋南渡至今诗礼之传不替不独其子孙济美亦代有贤妇人焉髙祖总宪定斋公为正嘉名臣其母金太淑人身教至严所遗诗文兰庄集数巻皆班诫七篇之类也吾子孙世守之先君遭乱弃举业不治生计萧条吾母钱太孺人蓄防代匮室无交谪先君以是益忘其贫不幸中年捐馆愚兄弟三人尚幼也吾母弱妇搘门足不逾阃限内外整整挟防课子帅以礼训某兄弟粗识文义以不自堕于昏愚不得罪于乡党朋友者惟吾母之教是赖某今恭遇新令幸邀安人
　　封诰上荣膝下将借此以进称七十之觞顾非得先生一言不足为乡闾光宠予闻而善之谓太君之贤可无愧于兰庄之风也自惟浪游多载今老矣家乡名胜屐齿多所未到明春决计请告冀以残年徧游浙竒山水先取道金峨雪窦杖策四明二百八十峯中访其所谓过云石窗之胜出而舣棹甲村拜寿母于堂就君信宿谈话桑麻周行阡陌太夫人其必能减茅容之馔以食我也
　　张母何太夫人夀防序【代】
　　蒸民之诗尹吉甫之所以颂仲山甫也其第四章曰夙夜匪懈以事一人明乎山甫之生保兹天子也然孔子作孝经至引之以明卿大夫之孝何哉予以是知山甫之为忠臣抑以其孝子也葢卿大夫之孝非必其晨脩夕膳之是急也如诗所谓王躬是保出纳王命敷政四方似与门内之行无涉然必如此乃称所谓夙夜匪懈者而忠孝之道尽是矣今年八月某日为今京江相国母何太夫人八十诞辰太夫人时在里相国既喜其亲享无疆之夀又以身不得归而洗腆于其侧也则属其数人者各为一言以叙已所以在公而不得即归之意因而称述太夫人之徳以资賔筵之一笑亦庶几乎诗人之义也太夫人之始嫔吏部公儒素耳黾勉有无不自言瘁既而吏部公冠冕南国洊登上第文章声价翕然増重海内则皆太夫灯火佐读之余也及乎内总铨司裁量人物外持文柄乐育人才遂以治行征为天下第一
　　朝命方新遽返初服此则吏部公之髙风旷致而太夫人能赞成之且又为之洁庭除庀肴醴相与从容举案有终焉之志是时长公编修君已对策
　　大廷魁天下矣相国与祠曹民部弟兄先后起家甲科今诸孙天门复捷南宫选入中秘诗书之泽相望也自吏部公殁后几十年而门户鼎盛日甚于曩时此孰非太夫人内徳之所成就也者而一不自矜每见有所迁陟弥加抑损朂子孙以无忘先公之遗诫相国偕其两弟谨守家训清白自将用以上当
　　帝心绥和有夏则今日海宇之羣帡幪于相国燮理之徳者又何一非太夫人之赐也耶太夫人虽夀八秩筋力不啻如盛年时尝防舆画舫就养南北间属今初度之辰三党姻亲杂沓上寿里闾子弟踵门称庆而京师缙绅及四方知名士亦无不蹑相国之阶效华封之祝者吾闻之昔三代之盛乡饮酒礼燕礼皆堂上鼔瑟歌鹿鸣四牡皇皇者华是为工歌三终明君臣之相得也既歌而笙奏南陔白华华黍是为笙入三终见家庭之和乐也外尽君臣之谊内洽家庭之欢所谓夙夜匪懈以事一人为卿大夫之孝者于今日张氏之堂见之矣今
　　圣天子方孝养
　　长信宫尽爱尽敬徳教洋溢而相国适当此时亦得致其不匮之意于所生虽其隔在数千里之外其与朝问膳而夕视寝者何以异也余不敏备官卿贰幸从称觞之末而乐观其盛是为序
　　送姚子南归为其母夫人夀序
　　今
　　国家定制仕宦无兄弟者得归终养而凡仕于京朝之官歴俸六年例得请告归省此制初不见于三代之世葢三代仕者举不出父母之邦茍非行役在外则朝温而暮凊日可无废故终养之典不着然其君之所以体恤乎下下之所以仰望乎上者犹惟以将父将母为惓惓一不得则君惧无以使臣而臣亦不免哀怨以思以惧其不能尽心于所职如北山之歌陟岵之感是已况于后世背离膝下逾越数千里以事君而东西南北之唯所命夫至是而不思所以审处而曲慰之者有国家者之过也至于例许得归而不归吾未知其何説矣余在京师久所见公卿间多以官为家其位益峻禄益厚则决去益难有未葬不除服数十年而袭紫衣朱自若也葢缙绅之清议不立久矣大臣如此则下何观焉以故风俗日偷而
　　盛朝光明骏伟之烈不炳燿于世甚非所以称
　　圣天子以孝治天下之意一日友人姚子歴初过余辞行问其奚往姚子曰吾母以明年正月届七十夀行归省欲得子文以佐觞耳余曰今仕宦于京朝者絶不闻以母子相依为人生可乐事子以寠客思亲急装出国门意不返顾天下名教独身任之固当既又曰夫子之亲亦幸子之不为士大夫耳不然子亦且如诸公者以身许国之不暇虽欲返归衡茅烹鸡炊黍召防邻里上寿于老人之侧得哉子姑行矣勉之然姚子积时求养于外一旦以亲故垂槖而还不以介诸懐其志趣过人甚逺使异时得遂其禄养意其树立必不出古人下风俗之变而清议之立吾不于姚子有厚望乎姚子尊甫文学公为先君执友余垂髫数过其塾太夫人辄饮食余视余如亲子弟以故谂知其阃徳甚详既称未亡人治家内外整整收祀参议府君而上失祔之主数世疏数有序鱼菽之荐必洁以诚其大者如是则其他所及以贻为歴初兄弟无疆之休者可知矣余客居无状先太孺人厚终之事忽忽未举者有年每拊膺旁皇中夜不知所出而乐称姚氏母子之间如此者岂敢以望于人亦因以志吾之愧而已
　　送申学宪赴任过里为茅太夫人寿序
　　今佥宪申君任礼部郎至京未久也太夫人在里春秋髙矣每思念不置会粤西督学使缺
　　廷议择可者乃越次以授君君一不自喜而以益逺太夫人有愀然之色又念是役也当过家省觐而行适値某月之初太夫人八十初度则求于能言之士为诗文进之以冀太夫人之一笑也以慰其离忧之思而请某为之序愚维古之君子其未仕也有为养以求仕者矣及其既仕也有以不得遂其养为忧者矣故方其忧不及养则惟恐其仕之不早及其羁绊于王事驰驱于道路而汲汲然忧不得遂其养之志则其视一官之为累也又惟恐其去之不速此二者皆过也夫亲之不可以无养固也若夫仕不仕天也而岂吾之所可预必其间者哉惟有道者不然时不吾与蓬荜而行粟水而奉非俭也时已遇矣道已行矣而内顾吾私有不可以兼遂者则资于事父鞠躬尽瘁而初亦无害于吾之为孝葢事亲诚则能使亲忘其贫事君忠则能使亲之不乐私其子使亲忘其贫者士庶人之孝也并能使亲之不乐私其子者此可谓卿大夫之孝也此古之君子所以推心任运无入而不自得者也曽何有于二者之足患乎吾闻太夫人故吴兴副使鹿门公孙女及归为相国文定公诸孙妇佐先大夫成名而以盛徳称中外阃范者数十年彼其于君臣父子之义讲之有素则于佥宪君之是行必有欣然愿其去而乐其志之得行者也君以此思之宜其中亦无不可洒然者粤西当用兵之余王化再沾人文日起计佥宪君报政在三年大比之后复取道里门北上而是时太夫人方健饭于是随计偕诸生执经逡巡磬折阶下后先而上夀亦人事之可喜者也佥宪君益可无憾于是行
　　王母申太孺人夀序
　　康熙二十五年苏州府县学诸生以王母申太孺人守节状请旌自县以次达之抚院旋以事闻奉
　　防给银建坊如制乡里莫不谓荣再歴年而太孺人春秋称六十矣于时嗣子东发方以才选载笔史馆暂假归省其同年生二十九人谋所以称觞者以余之同事馆局且知其两家世泽甚详遂请一言附东发之行而往夀焉余观太孺人之苦节及东发之能以才显扬其亲使卒有闻于载述而益叹文恪公之遗徳逺也当明宏正之际八奄乱政大臣相继斥逐宗社阽危公甫入政府苦心调剂尝论逆党以士大夫之可杀不可辱所保全善类为多然终于不合洁身逺遁当时大臣之能明于去就不罹清议者惟公一人而已其自赞曰贵戚赫奕不能附丽权珰狂猘不能媕阿一有违言超然不辱葢实録也自后子孙承借先徳咸能以名节自砥至于闺门肃穆家法之严整尤为吴门士大夫家称首若太孺人之艰难守死其尤著者也太夫人曽王父曰文定公事在国史植根华阀夙嫺姆教嫔于先府君织絍佐读宛然寒素也甫年二十四而遭变时即欲以身殉姑涕泣曰吾不忍见妇与子一时毕命即如此藐诸孤将谁托太孺人感之勉进饮食既而朝夕所以奉养其姑者益防无懈殁而殓送之如礼时节荐享之必竭其诚宗戚内外皆以先府君为未亡而喜见东发之成立者至叩其学问蓄积又以为非得严父之教何以至此葢太孺人之于王氏始终称无负矣今闻其女嫁松陵沈氏者亦早失所天励节如母氏以此服太孺人之身教不独能成就其孤而且有以化其女子葢文恪公之流风遗泽逺矣彼其沾溉于数世者如此其盛此所系于人心世道非独侈为一家之仅事而已也余闻之礼云寡妇之子非有见焉则勿与友此非以戒其友葢所以深责备于其子者也非有见焉则勿友矣苟有见焉斯友之矣东发少游京师发声太学最久服官禄养为二十九人者誉之无异辞且欲自同犹子以介夀于贤母之侧惟恐不得其欢心此其家庭朋友之间皆有可重者也余故乐叙其事而传之
　　赠董子为其母夫人寿序
　　往年晤董子吴仲湖上时余未识董子董子亦不余识也接其容蔼乎其可亲与之坐久之虽俦人广众之中有以知其为董子无疑也董子尊君孝防公母范孺人皆长余两大人年三四嵗兄弟四人皆读书修行足继其家声每家庭侍寝膳议论古今事成败杂以乡闾耆旧事迹可传述者辄人出一见持不能决请之尊先生然后得定其一家师友自足娱乐如此而余兄弟三人无他技能足以称家大人防又时时扁舟逆旅动辄数年或逺间三四千里外一遇佳节时至众欢独酌之际则对食悲愁以思虽居者亦然不知其为乐也以此不及君兄弟逺甚然董子之言曰菽水吾大人所甘也吾力尚不能具今人间言养亲者则曰孝在志养奚必甘防哉是窃取好名自予而极其志至于以天下俭其亲不顾也吾不忍为之故与其兄三人日夜攻苦不絶庻几少得所欲则筑庐于山水之濵具车舆几杖弋于野而钓于渊奉我亲以老焉吾岂有求于彼哉而其志适有与予类者今年秋为其太夫人五十初度问予一言为夀予谢不敏而赠董子以言使其归即为予跪进之可也
　　顔母朱太宜人夀防序
　　唐李文公翺自称其序髙愍女杨烈妇为不在班孟坚蔡伯喈下其言以迁固叙述之工故读者详而事迹愈着而叹后作者之不尽然此固然矣余以为古忠臣烈妇之不欺其志义炳日月虽其文之不工于传无害况其原无待于传耶惟其势穷运极濒于阽危矣乃事会之逢适有天幸名完而身亦不亏以至富贵显荣享有夀考此岂非人生之至愿而古所称吉祥善事者耶则虽其心之无待于传而因事咏歌颂述之以风厉于天下宜其闻而兴起之者多矣余自少闻客谈阙里顔太宜人壬午殉节事至烈私谓所尝见古所传烈女间有其人晩近世决无此事然贮之胸中已三十余年今居京师与编修考功两君游始知两君皆太宜人所生而与奉直公所亲教督而长成之者葢太宜人今年已届七十夀余向所疑古烈女传仅有其人者今果得亲见之谓古今人何遽不相及又见其富贵显荣夀考为天之报施善人而叹古人之身名俱泰所谓吉祥善事如此类者何不数数见又疑今人遭际逺胜于古也盖太宜人为故奉国将军某公爱女以天潢贵冑作嫔于奉直公大贤世裔嫺于礼教者素矣方其出与奉直公同难也仓卒被驱逻卒詈不絶口卒击折其左臂将加刃焉散发披颈不殊僵踣道左积日始苏以指自刺指强不得入则取隣女所擕刀自颈人不入时沍寒梦神人防以絮而明日小婢来伏其旁呼之忽醒有遗奉直公以金创药者傅之得无恙夫节义之报不疾而速如此此所以更三四十年后绵庆延祉益绳绳未艾葢有神相之者然也今
　　朝廷恩数重叠自初封孺人累三封至太宜人京师士大夫多编修考功及季子孝廉年家故旧称诗上夀以百数余愧不文无能敷扬盛迹勒金石而播管弦也异时太宜人年益髙
　　国家太平益愈久嵗时置酒髙防戚里抱曽元膝上絮述年少乱离百死一生之状歴歴如在目前于是相传为承平世家盛事必有班蔡之伦载笔而纪其烈如李文公所云者矣当是时也殆亦有征于余言也欤
　　徐母李孺人夀序
　　今年辛酉夏为徐子亦沆元配李孺人五十初度孺人父某公于吾母为中表其祖大理公之馆甥于吾外家孙氏也与先君子为忘分交孺人之母叶也居苦节尝随其姑归迎车廐里第与吾母居止情意甚欵时孺人才数嵗然已能盥栉衿缨随母定省姆传授内则女诫畧能上口举止如成人矣后归亦沆吾母尝叹曰徐氏有妇矣以大理公之盛徳而无后天其或者钟报于是女耶当是时吾乡承兵燹后巨宗势族日就零替大理公之旧业已不可问即亦沆先人侍御公瓢笠入山溷迹缁衲亦沆窜身荆棘中数从其尊甫风飡雨宿暇则膏筒铅椠摘次呻吟不问家人产孺人于时孑然季女也搘拄中外租籍市券手筹笔疏各有条理上恤姻党下抚婢仆恩意周到无不人厌其心以故亦沆得一意学殖名誉日起又能以其余力佐夫子课三嗣君成立今皆补学宫子弟籍有声矣向微夫人则亦沆之艰难固当百倍意天之悯李氏而钟之报者适所以为徐氏之福耶今春予寓郡二子泽泳谒余而请曰吾母天性孝友念外大父母蒸尝逺隔则设像于别业以祀之嵗时擕诸甥上塜酌奠而去歔欷竟日自恨终鲜兄弟而以公之逺托于中表也能缕述其家事故尝冀闻公之言以为喜今诚得公文以侑觞庶其足慰母心乎余自罹家难神思耗溃绝未尝为人作文字然每见母党辄忆吾母生平不置故能为孺人夀者诚莫如予宜孺人年才半百偕亦沆从容举案三子雍睦诸孙五六人奉觞而进之乡里传叹以为盛事故知天之钟报于其身者信未有艾也微二子请余其能已于言乎






　　湛园集巻二
　　钦定四库全书
　　湛园集巻三
　　翰林院编修姜宸英撰
　　记
　　重修嘉善县署记
　　古之爲政者非独以簿书听断爲急也泽有津川有梁賔有馆野有亭障凡所以用其心者无不至若此者非以劳民也葢教濡而徳孚则民不期竞趋而集其事及乎政成既去而歌思之虽所尝憩之树木犹相戒不忍剪伐其枝叶况于朝夕居处以出号布令而身经营之者宜其所系于民心者益深不仅如津梁馆亭障之爲设而已而歌思以乐传之者又不待其既去而后然也嘉善故嘉兴县地前朝宣德间始分设县治而署之建而圮圮而复新者数矣某览其邑乘攷其当时主者之爵里姓氏多不可得岂以事防故略而不着欤或者其所用心不能尽如古人故至今亦无得而称之欤邑故剧地自予师莫公之筮仕于此人皆爲公难公洗手奉职拔去故常严霜加于豪猾和风栖于穷阎登进秀良讨论文义民俗蒸然丕变矣先是官署器用常取给羡余一有期防团里次甲供其刍食公一切除去家世阳羡薪米酒醴泛舟之役不三舍而至一勺之外弗以累民夏秋两税用符下诸里符到以次轮输闾闬絶追呼声伍伯防手倚墙终日无一人后通者故报课常为诸邑先视事未期大小事悉就理乃仰瞻其堂则頽焉剥焉渐欹以压公曰吾为天子牧养民是之不葺非所以系观瞻始谋于其属诹日鸠工民承命荷畚偫挶任辇恐后未阅月而堂之缺者完蠧者坚黝者垩墝者甓凡幕宇帑藏廊庑之属以次整齐是役也撙节取具材不费城守用不烦官府公每旦夕视牍堂上吏民序立庭下益以严耄倪欢悦顽冥涤虑某日受公异知千里来谒门下始至则问父老言生身六七十嵗未尝遇侯若此咸谓是堂之新不可以无述公亦以其用心之所在惧其久而易没也命某纪其事公廉明闻于牧伯累被褒旌近所条兑运六条颁下诸郡县为式其见宠优如此今
　　朝廷方行外吏卓异之典待以显秩当事旦暮以公名上则嘉善之民且不得久私公何有于是堂耶然自县分治以来为吏兹土者非一人矣而民之戴公也特异于前岂非仁爱之结于人心不可强哉使后之至者忘画一之守专务更张则小民何望不然而洁已奉职以世世继公之德于不替将我民终有赖焉而斯堂之建而圮圮而复新固可以一俯仰而得所取法也已某辱公门墙之末敢不敬志
　　惠山秦园记
　　天地之大昔人等之蘧庐至于宫室之丽亭台之胜直以为寓目而已视其转易成毁兴废之不常特瞬息间耳而传之一姓以至数百年之久此自古未有也余少时读吾乡屠仪部惠山园记谓其中之上干层霄下荫数亩者几数百十章有泉从惠山寺而左淙淙防防注为清渠日夜流不涸中叠石条为细涧分流并涓洁可爱园固秦有也然自端敏公迄中丞公之改葺时计将百年屠公已叹为难得今去其为记者度又可八九十年而古木清泉苍翠无改向时结构虽不必尽存要之有撤而更新无芜而不治也予时与客游其上或指示予山寺故为宋湛长史宅其南麓唐李丞相绅读书楼旁去数武为宋尤文简公遂初堂故址不独其室宇无存而其子孙亦零落尽矣若愚公谷者一时胜絶呉中今亦将渐废而为荒墟夫物之有成有毁此消息之常何足深论惟搢绅有道之士能持身正直创业以世其家而子孙之贤者能修徳以光大前烈此百世不忘者也今以一园之有无为秦氏重轻者故不足以知此而因此知秦之世有令徳将裵徊瞻眺之余必有感慕而兴起者荘子曰旧国旧都望之畅然不然彼独不能以忘情乎哉园今为太史对岩公有太史日侍养园中读书承欢饔飱必洁其父子兄弟常熈熈终日也以此思秦之世徳所从来矣
　　五园圗记
　　奕美何子家山阴之峡山去兰亭旧址五里许尝欲傍山依流结园杂植花果丛竹菜茹灵药竒草于其中而未就于其游也命友人钟陵樊防公按其山川营构而为之圗又属予记之庶时观览以自慰焉今夫士之穷居蓬荜揣摩干进者其昼而思夜而梦所为取富贵立功名以及于宫室田园妻妾之奉子孙之计无所不至及其思防而梦醒廻视所居依然四壁也此真可谓之妄耳若夫所求者仅在一邱一壑鱼樵麋鹿之所羣居而独游此复与造物何与乃亦若有靳焉而不即予求焉而不易得者而徒托之无聊之思则士之穷至此诚有无可如何者矣此五园圗之所以作也虽然以圗为妄耶则非独功名富贵之不可恃即一邱一壑之孰为吾有而执之以为得防邪以此圗为非妄邪则古固有戴冕垂绅鸣钟鼎食享天下之奉而若固有之者盖君子无入而不自得何子虽倦游吾知其于兰亭之所谓崇山峻岭茂林修竹之趣无日不在胸臆间而特以其兴之所托无所徃而不遇也则于是圗盖亦有足喜者焉
　　持敬堂记
　　三代之制营立宫室有庙有寝寝庙之中皆有堂而古者家有塾凡里之子弟之俊秀则毕集于塾而教之尔雅谓塾者门侧之堂所谓夹门堂是也以此知堂者亦古人所以为教之地也古一命以上皆别立宗庙以祭而今自公卿世胄以及士庶人无不祭于其家者故以为迎神献尸祼鬯登馂彻爼以着为趋跄骏奔之仪賔客宴衎入席敷坐馈食进饷以立为旋辟登降跪立拜起之节冠有三加昏有六礼无不恪恭斋洁而于堂乎观礼者故君子入其门登其堂则无敢弗敬焉先是河南二程子以持敬之学教学者其防以严恭俨恪为要其功始于动容貌正顔色出辞气之间而推之至于尽性达天知命盖作圣之基学者无时而可离者也南宋时有呉柔者独传得持敬之学于朱子归而教授乡里以学世其家今长洲呉氏其后也夫敬者非独以整齐其身而巳凡父兄之教其子弟与其师长无以异也然自道之不明学之不讲则人不知所以齐其家而教亦愈失何也彼齐家固莫先于子弟也今之为父兄者固日夜以望其子弟而利禄之事射覆揣摩之术有一之弗工则戚然为愧以忿彼之为师者亦以其父兄之所望而勉且力焉利欲薫其中得失纷其外譬之于马羁络而驰骤之非不善矣然而舍其五父之衢而试之江河则陷溺随之矣今之不为陷溺其教者谁也余于呉氏之堂有感焉至其堂闻诵鼔歌之声则辴然喜入观其圗史陈设师友賔主所议论弟子磬折趋走阶序雍雍乎秩秩乎其习乎礼也盖呉君既以其先之所尝闻于师者铭于其堂而又延良师傅帅子弟教习之以圣贤之道以合于古人家塾之义则可谓能不陷溺其心而庶几乎严恭俨恪以期于尽性达天知命者也今世士大夫家轮奂相望落成而名之备极五福之辞若类于世之巫祝者非所称贻谋之善也呉子独能不以世俗之所弃者为迂阔务勉其子于圣贤岂不卓然有志之士哉使呉氏之有成俗其庶有变乎虽然不可以不诫也吾愿君子孙居是堂者无以险诐骜慢之心入无以骄僻放侈之行入无跛倚怠倦以为堂之享祀无俾昼作夜以为堂之晏饮无淫朋狎游六博觝戏浮谈不根以为堂之周旋晋接左氏曰有敬无灾卫武公以敬威仪慎出话为子孙万民防承之兆保世滋大莫过于是夫圣学之不明于时久矣吾于呉氏有厚望焉
　　狄梁公庙记
　　甚矣贤者之流泽逺也八月予道东乡归避雨古庙庑下仰见题额尘埃中曰唐丞相狄梁公祠按唐书梁公尝以冬官侍郎持节江南巡抚使而唐贞观制分天下为十道明州属江南道为公使事之所及其私被徳而尸祝之于其乡里或然也予既揖而降谓其里人曰若知兹祠所由建乎神何为者曰不知也相传其为宰相时挈女后之天下而致之唐岂古之忠臣耶予曰然然则其庙食于兹也其亦有灵否乎曰是恶得无灵徃年有不敬于其父者见有神若殛之不旋踵已有不义而谋人之赀及其身者神殛之亦不旋踵其为善者则否吾春秋享荐无后时者是恶得无灵予闻之怃然按公生平一为宁州郡人立碑以颂徳活死罪二千人相牵率哭碑下三日乃去再为奸臣诬贬彭泽令邑人复置生祠奉之迁魏州魏人亦徳之为立祠其所至得民如此当其使江南时毁淫庙以千数仅存者四讵意其身更一千余年后濒海遐僻之乡村落之聚复有所谓狄公者而爼豆之如数邦且为之赏善惩恶降威福于其地哉亦可异矣里人曰是祠几毁行谋葺之子盍为之记予乃指谓其人曰夫公太原人也其服官足迹疑未必亲至于此然汝祖父以来皆祀之无异辞者何哉以其忠于君而泽于民也夫忠于君而泽于民虽非其地之生与未尝亲至其处而民争庙祀之不衰其为臣则反复不忠其为民上则贪且暴则虽其生长之地与其亲歴之处民愈加疾怨詈之唾弃之焉是不可为人臣者之明鉴乎非独此也汝乡有善人焉即徙而之他所乡之人必曰某固某生也其他所人亦必曰某地某之所经歴与其葬处也夫孰不爱而欲引之近乎即其违道悖徳为不善于乡以没者不独其乡之人疾之虽其子孙亦以为耻问其姓氏则讳若不闻指其室庐坟墓则变色疾趋而过也夫孰不恶而欲推之逺乎彼与公为难者来俊臣霍献可之徒今皆安在居其土者奚待其善恶之着祸福之及是尚不可入庙而知警也哉里人曰善遂记其辞于石
　　小有堂记
　　有林蔚然从数百武外望之隠出于连甍比宇之间是为叶君九来半蠒之园先是君曽大父孝廉公经始于邑东南陬父工部公稍葺而大之则园之修广几六十畆工部晩年析园以为三以与君之兄弟而君得其东偏之半于是小有之堂横踞两山间反处园之中焉自君之处此益务修治凡一椽一石皆身自经理位置莫不有意嘉卉林立清泉绕除客之来是邑者君未尝不设主人既与之游而饮酒赋诗则未尝不维絷信宿而后去盖园之至君四世矣其同时之废为榛莽或易名他氏者多矣而是园者至今无坏益新则以君之能无忘先人之业以然也或谓君以彼其才宜早自表暴取世光宠顾退而自安于邱壑诚非所宜余谓今之汲汲自励为当世资者非必其天性皆汨没于富贵利欲者也盖亦有求为买山而隠而不得者而隠忍以就之苏秦曰使吾有田二顷安得佩六国相印乎由今观之六国相印之与二顷田所得孰多况又有求而未必得者耶叶君之贤其知之审矣且古之君子虽其功成名立巍然系天下之望犹常以区区者与夫山人逸士争其所嗜好于一泉石之间此其寄托者甚深未可以常情测也
　　刘孝子寻亲记
　　初顺治乙酉五月
　　王师破建昌城明益王遁去长史刘君某挈家亡匿山中卒其伯子某即孝子也为诸生先赴试归呉未得父耗忧泣成疾戊子嵗始决防至旴江时乱后藩府毁废旧人无在者邑有张令公祠宿祷焉梦恍惚如闻神语云寄居石漈者醒求其地不得傍偟道左遇一尼谓曰石漈在闽广交今方阻兵道塞有径潜行七日可达也遂如其言取道徃所过藤峡通仙一线天皆山谷穷絶处蒲伏昼夜行数百里不见人烟最后至白石岭岭陡插霄汉阪道陿者才六七寸俯临不测之溪扪壁絶险既上复下履巉岩冲虎豺攅棘被肤血流殷足每仰天一号则阴风飒然山木悲啸濒于阽危者数矣岭尽得村寻得父所依姚氏居母管孺人在焉既入门母子相持而泣已问知父防行一年所则号絶仆地久之始苏居数月间闗舆榇复逾岭侍母而归归十年母卒当母寝疾孝子侍汤药不解衣带者四阅月也初长史避难数迁独携先世世系圗册一箧自随至嵗戊子母时闻有声窸窣出箧中启鐍无有闭则复然一日母见绯衣人数辈冉冉从箧中出益大惊逾宿而孝子至其所居村见娘堡旧传宋王龙山者于此见母得名异矣哉鬼神幽明之故君子之所慎言也而父子骨肉之间颠沛流离之际徴应巧合又徃徃若有阴相之者非茍然而已也其子某因妇翁金进士谷似属余传之余尝慨自明季中原兵起延蔓四五十年其间父子分散各所夫妇生死异路抱忠孝节烈名填沟壑者何限其幸不相随以没而间着于逋臣逸士之手者又多避忌讳不出或文辞芜漫不足以传今表孝子之墓有韩阁学之辞特工又缀以余文则所以不冺君于后世庶在乎此也孝子字蓼萧苏之长洲人
　　兰溪县重建尊经阁记
　　兰溪县学之有尊经阁建于明嘉靖间旧矣后圮不治经籍散失士子无所于考则古学愈以荒废嘉善陈君霆万教谕于邑之二年始请于前御史张侯相度旧址谋重建之经始于康熙二十六年之五月比七阅月而竣事户牖疏朗丹垩焕如储经之数十有三旁列子史百家规制整宻视昔改观落成之日搢绅先生邑弟子员瞻望咨嗟皆以为文教之复兴于是乎兆今年戊辰春陈君就试北上谓是役也宜有记以告羣学者而固请于余余虽不文不可无辞以塞我友之意也昔者夫子雅言诗书执礼而曰吾志在春秋学易可以无大过当是时未有以经名也至六经十二经之说见于庄子而汉儒记礼始着经解之篇班氏传儒林亦有所谓经学者圣人之教人在于躬行曰习而已其终身为学之序则曰十有三年学乐诵诗成童舞象二十而冠始学礼三十博学无方逊友视志四十始仕方物出谋发虑其分年而授之学则自一年离经辨志以后有三年五年七年之视由小成以至九年知类通达强立而不反而谓之大成其分时而教于乐正则春秋以礼乐冬夏以诗书盖诗书礼乐之教相须而为用也如阴阳之迭运于四时而无一之可间如律吕之分播为八音而无一之可缺也其内外交养本末兼事为之有次第得力有先后不可诬也及其教之成则身心意知得其理而可以为天下国家之用其施之天下则人才陶淑而化民成俗矣此六经相为终始之效也或曰如此则大乐正之教何以不及易春秋乎曰春秋未经孔子笔削而易理精防非可言説也故韩宣子至鲁始得观易象春秋明非他国所得有矣然而春秋记事书之例也学至于知类通达比方穷理而及于大成则易之精防将不言而自喻矣是诗书礼乐其术虽四而犹之六也防之六经止一心也古人治经以养心故缺其一经则其本末内外之不备养之为无其具而才忧其不成后世以经视经则虽专通一经而已足名其家上应功令之求而有余矣而其实不免于俗学之浅陋此金谿陆子所以有六经注脚之言而朱子亦曰经之于理犹传之于经传所以觧经也经明则可无传经所以明理也理明则可无经其説皆病夫俗学之浅陋欲学者反求之心而不徒溺于口耳记诵而已也然而陆子之説卒不能以无疵者其为之无次第得力无先后故也盖但知穷经而不知内反之于心以求其实得于已者谓之俗学知反之于心矣其非有读书穷理之功以验夫此心之邪正而自陷于茫昧不可知之地者谓之异学陆子之学非以求异也而其流弊足以至此既及于此则何以矫正于俗学之浅陋哉若知夫二者之而其于尊经也思过半矣兰溪自仁山倡教守朱子之学于一传之后其士子皆朴茂而好修而又得贤师儒以为之帅而导之向方吾滋幸经尊而道明而人才之易成风俗之易变以复于古不难也阁在敬一亭后三面皆临山朝岚暮烟浮列几案而西瞰城市鳞次万家皆可以供学者息游之助襄其事者为训导曹君洪然董役者诸生某某陈君字紫驭方以文行有声于时其成此宜不茍云
　　白鹿洞讲堂圗记
　　白鹿洞本以唐李渤读书处得名其为受经之地始自顔翊南唐就洞中建学宋南渡后朱子来知军事拓地为书院四方从学者日众于是时天下四大书院白鹿洞为尤盛元之山长多以处士博闻有道义者充之明三百年山长之设无闻书院时废时复卒不领于天子之经制以至于今士大夫官于其地而知以讲学为事者寥寥也翰林院侍讲髙公先秉宪督学江右甫下车进士子谕以
　　朝廷崇儒重道所以兴起文事至意以其校艺之暇帅士子至鹿洞释奠先师退就讲堂陈经敷席钟鼓笙磬叶奏堂下音吐朗彻揖让有仪瞻叹者以为目所未经见于是命善手圗其事用垂久逺昔鲁颂美僖公新泮宫其前三章皆曰思乐泮水水三面萦绕学宫如璧判然纪其胜也继之以采芹采藻采茆水之所产也又述其出郊仪卫之盛旂斾飞扬车马壮饬而鸾声在道亦哕哕然和而有节无小无大从公于迈愿学者众也载色载笑匪怒伊教则讲学行礼之事也古之重学也如是余未获从公游今披圗而观之则浔阳之江九出其前风帆徃来禽鱼翔泳而并效于栏槛之下泮水之象与树木荫翳莎緑苔碧可以游息而盘桓者有采芹采藻采茆之思焉织文鸟章掩映山麓画停辙于林樾羣驷散龁于丰草伍伯圉杂坐卧其傍皆有喜色旂筏筏鸾哕哕马蹻蹻可知也司铎之官伛偻前引青青子衿老而拥书足趋阶者少弱挤不前者立偶语者肩摩视者倚石倾耳如领悟者不可数计无小大从公者也公坐堂上对诸生若有所指挥温温然有乐易之容匪怒伊教此之谓也昔者鲁道之盛泮宫修而颂声作由斯以观书院其复兴如朱子时乎公以余为可与道古也者故属记之如此
　　拙闲堂藏砚记
　　海昌陈公岱青司李髙凉有仁防声尝自言吾视身外皆长物独性嗜砚至癖毎恨不能自克耳时卿士大夫为公徳者竞以好砚遗之公精于鉴别虽宦粤者数辈倾装不能及也余从其季君子文叩所藏出之有曰卞璧者色正青紫长五寸余围八寸厚如其长数而不及者半其右却剡而洼中径容三指许此石子文尤所寳爱陆君冰修为之记与兔白郡丞宣徳旧坑三枚皆下岩石也又有曰巢端琼爽鸠桃核钟硏之属者合十有二枚而汰其次者弗着録子文藏以方底袭以绨锦毎示客则拭几郑重正衣冠而出之曰吾无以此为寳也先君数十年之精力聚于此矣孝子之于亲也思其所嗜与其所好是铿然而石者庸不得为吾之兑之戈和之弓乎愿吾子之有以记之也传曰父没而不能读父之书手泽存焉耳母没而不能执母之桮棬口泽存焉耳夫不能读者非却父书而不亲也特其思慕之至执巻傍偟亦有若廻翔蹢躅而不可已者斯其所以为不能也不能之心惟读而后知之矣今子之于是硏也将终袭而藏之乎抑有所用之乎子瞻曰真硏不损真手不坏夫真硏不损矣能保其久而无散乎故聚必有散此物之常理也以子之真手用彼之真硏则硏将得子之手以发其精华美粹之气充满宇宙焜耀竹帛斯经千百余年无损矣况直人世俛仰旦暮之间哉吾视陈氏兄弟皆读书修行绍其家学而子文之得之心而为文也其光鬰郁而肆浮其体温栗而柔润傍及六书变态波磔防勒之法无不谙善吾知子之所以守是硏矣且子无仅谓是铿然而石者是先君之遗也子文起曰善哉子之记是硏也唯先君之灵吾不闻子之言硏如卞璧者三一曰执法以司李公铭语故以名属长君子厚一曰蟾蜍属次君子啓三石皆最竒好事者不能目其髙下其端琼者子文以贻余
　　敦好斋记
　　钱唐王子丹麓自署其所居曰敦好斋取陶公诗书敦宿好之义也余尝称陶公为学道者愿因敦好之义而终言之夫自汉以来诗书之放废久矣至魏之末季王何辈出竞为清谈以惑世士大夫非易老荘之书不读易圣人所以明阴阳消息之理而与异端之防同述其传流于江左糟粕六经菲薄汤武百余年不絶而后炽为干竺之教至于江陵失守萧绎辍讲文武之道竟与瓦砾同殉此晋名流之遗祸所以不在秦李斯下也陶公伤之其言曰洙泗辍微响漂流逮狂秦诗书复何罪一朝成灰尘区区诸老翁为事诚殷勤如何絶世下六籍无一亲其悲时愤俗而自寓之意见矣南朝二百八十余年无人能为此言者惜也遭时不幸终以酒人自晦非其志也使其得时以试行其所学佛老之害或者其犹未甚欤今王子徳修学殖适于世用其视陶公之所好当不仅托诸闲居也已然而今天下风俗之患与前又异人怀狙诈贪利鲜耻名节不立忠信不植朝野相被习为固然此其较清谈之害孰多吾滋惧先王仁义礼智之教不尽委诸地不止传曰君子反经而已矣经正则庶民兴夫物流极则必反由今之道反之必自经术始吾友能无意乎吾与子之称是斋者宜在此不在彼也
　　汪东川读书图记
　　中允东川汪君一日携此幅过余曰此禹生为余画少陵诗读书秋树根圗盖兼取负米刈葵之意余视京师士大夫无虑三四百人其间禄得侍养者不及三之一求如余之具庆者殆十无一二比防
　　天恩许之归觐家在两湖间山水幽胜奉吾亲而处焉暇则执巻吚唔其中以博老人之一笑此吾所谓至乐也愿子有以记之余尝谓人生有三不可悔少年不读书老大不可悔有亲不能事亲后不可悔此身一败行终身不可悔自循卑贱无过人之节亦不至自陷于不肖之行但于养亲读书蹉跎两负每终夜思之戚然余痛顾人老事去而悔无及矣君具几先之哲常能处人所不争之地以此免于悔吝者数矣余每从事后私为人传説其梗概今复乞养于强仕之日读书而养亲以终老焉可不谓贤哉昔汉仲长公理欲卜居清旷兼珍奉养以乐其志晋潘安仁居骑省时思御板舆奉太夫人游于家园而作闲居赋二人昧于荣利卒婴世网为世所惜君独能潇然于出处之际如此非独于余之所悔而不得者几可以无憾迹其所为古人有所不及也然彼二子者遭时丧乱欲遂其志诚难搢绅先生幸遇承平之世进则回翔
　　禁闼尽啓沃之职退则偃卧邱园有定省之乐出入显晦无所不可上下千百年间如此遭际岂多得哉此观是圗者不可不思其所自也
　　勉斋记
　　余寓天津日从愚庵张君游其嗣君子勉子勉师宛平杨子可久吾同年友也每率儿子嗣洙过其读书之斋饮酒论文常至夜分别余将还京师子勉请所以名其斋者余即以其字题之曰勉斋昔孔子对哀公以困知勉行为三累之下今子勉天性敏妙为人醇懿笃实有造道之器其于学也可不劳而成余之以是名其斋也何居盖古人为学工夫次第其劳逸虽殊等而君子之自治也恒乐处其最下者而已惟其质之驽钝故劳苦艰难而犹惧其无所成若夫有过人之姿而自甘于庸众人之所不屑为程之以逺大鼔之以勇猛积之以不已譬犹聚粮出门戒舟舆冒险阻以行于万里之途虽不遽至其至也可计日待矣若夫闭门而安坐虽趫材轶足跬步不足以自达勉与不勉之故也人一已百人十已千彼岂必皆中材以下哉凡事力均而功倍则其举之也易而成之可以久而弗坏卤莽而为之则亦卤莽而报之矣故董子亦曰事在勉强而已子勉尊甫望子成立延名师教之又广市书籍经史监本及诸子名集杂家者流之书视其校讐之善而摹刻之工致者无不充牣于斋中子试掇其精而咀其华以为养心修身理物经世之用而余以资为文章之助上之可嫓夫古作者下之不失为闻人可以取荣名显当世勉之时义不既大矣哉遂书以质吾友其平时所常为子勉论説者宜有取于此也
　　停舟书屋记
　　余于京师宣武门外从逆旅主人僦屋数椽其半撱而分为室者三畧如舟然而以余之所居也因名之曰停舟书屋主人曰吾视往来之人凡有事于江湖者逺或数千里近或数舍莫不风色伺便利计日并程穷力而求至故遇便风扬颿聨舰比艘乘涛上下舟子安坐而拥櫂行者凭舻而眺望瞬息抵岸则酾酒撃牲以为乐此亦行旅之至适也有舟于此偃桅踣樯荡漾洲渚旷日而不得济目送去者羣百千辈已独惶惑不离其处此则势之所去而行道者之所不顾也子之以是名也必更之无以子累吾居余曰子不知天道乎夫盈乎彼必亏乎此者天之数也子桑曰父母岂欲我贫天地岂私贫我哉吾求其为此者而不得也然而至此极者命也夫今是舟之遇我于此亦命也子恶庸讳是哉虽然吾未见彼之必得而此之必失也今夫驾风而行势若激箭不终日而舍者舟之常也一旦风水挠之及涯而阻者有矣不幸放乎中流卒然而遇不测之险顾视两岸茫无涯涘当此之时则停舟之不如且夫豫忧其颠隮之及不当止而中止者过也舍其安居无患而歆羡于目前之快意者惑也吾知命焉而已主人莞尔笑曰子言固当然使子之有求于此则无以异事营营者也子信无所求也则何不舍子之舟以返子之家偃息乎庭闱散步乎园庐流览乎诗书顿撼之所不及惊戚之所不加不亦善乎孰与夫栖栖以待是者哉余曰子休矣吾行谋之矣遂述其言为停舟书屋记
　　思砚斋记
　　佥宪许生洲先生示余以施侍讲思砚斋记先是佥宪之大父中丞公为绍兴守梦苏端明手授一研翌日使种竹掘地得砚于卧龙山麓旁刻天然砚三字画其背为东坡小象中丞寳之终身崇祯间公殁后兵乱失去子封奉直公每追念出涕因营斋而居之而思砚以为其名客有谓余曰噫嘻夫梦果可凭耶彼砚者果有所受之耶其得之也岂其适然而失之也岂偶然耶吾闻中丞公居官防去任之日所载不过囊衣至今浙人犹能称道之计其土苴金玉而粃糠富贵久矣方且以其神徜徉浮游于造化之表而其视一砚之得失也讵有毫末足芥蒂其胸中者而以是名其斋无乃非先中丞之意乎余曰不然夫为人子者思其先人之所嗜好所游处触目而感之一切不敢以为无有者孝子之志也至于无见而懓然如有见无闻而忾然如有闻甚矣则其视一砚之得失于梦醒间也不犹之视人生之存亡得防聚散离合俯仰变换于数十年之中而与之感而思思而有所歔欷宛转为不可解哉夫死生亦大矣而况于父子之间哉此思研斋之所为作殆有不期哀而哀至者已佥宪之官京师也徧谒于所知求诗文以述其尊先生追慕之至而冀以少慰其思侍讲谓奉直公贤能不匮其孝佥宪之能曲成其志皆可书信也佥宪公新奉
　　命督学政闗中装行有日矣縁奉直公志将躬行表帅讲学明道以兴起其一方之士子意甚盛也余谓中丞公之砚不亡矣故记
　　十二砚斋记
　　余至京师交汪舍人蛟门闻有所谓十二砚斋者辄欲一至其处舍人曰无有也砚者吾梦也而斋者吾所假于大司马梁公之馆以挈吾妻子奴婢所朝夕与处者也自吾之来京师携一砚粗理而不受墨其旁縁缺然吾挟赀以僦人之居则朝至而夕徙然而砚者吾之所癖好也尝梦得之其数十二故以名吾斋聊以寄吾生平之趣而已余曰善哉子之所托也今夫芸芸而生者其所需于物宁有涯耶膏泽取于天货财取于地日用玩好耳目之养取于山川云物鸟兽虫鱼草木之繁伙若是者何一非假之于物者哉及其事去时移则向之所需冺然无一存焉已夫且与物而俱化而愚者妄信之以为实然且执之以为已有庸讵非大惑欤夫日中而行説梦于途之人指逆旅而号之曰吾庐也则人必溺然疑之而不知吾生之孰非梦吾所居之孰非逆旅也不亦悲夫若知凡物之本非吾有吾皆得资之以为吾用此其为乐岂不大哉其处也仰而采于山俯而汲于泉烟云足以资吾之怀抱琴书足以供吾之笑傲其达也宫室帷帐以为安黼黻旗斿以为饰钟鼔弦筦八音之备以为乐肥甘以为吾之饮食而舆台以为吾之使彼其初皆非有与于我也而吾皆得而有之其得之以为固然取之不知其为谁余终身享之而不可以厌是尚不知吾身之为吾有也而况凡物之自外至者乎故曰身者天地之委形也知身为吾之所本无与物之原未尝为吾有以无有遇无有则汜然而若辞充然而不居若是者以语于道则几矣然则舍人畴昔之夜殆非梦也子之砚固在而子之斋固不待假而有也余以舍人为知道
　　云起楼记
　　楼居惠山禅寺之左二百步其下为惠泉旧有筑于泉之上者曰极目亭后改为三贤祠皆背山而俯瞰泉以为游观者之所登眺而休息然其规制庳隘浸圯以隳伯成公之莅兹土也拊摩妪煦民以大愉讴诵接乎闾阎祥风被乎山川乃以其休暇与客登山饮泉久之仰视山半邱壤秽茀草木丛蔽以为无以荡涤神明助耳目之观也爰谋于邑之士大夫披石剪莱相其旧址而广之创髙楼其上悬若天半围以雕栏曲楯夹以栝栢松杉砌以文石周以清泉然后蹑梯而升倚楼而望则澄江逺带众山如拱射贵之湖澹灔潝潗澄碧万顷皆若揽挹于杖履之下徃来得所凭依登览者以为快焉是山自惠山而北矗起九峰冈垅合沓状若九龙之相连缀故名为龙山或传尝有龙鬬于其上故亦名鬬龙也而以云起名其楼者则自公今日始山取其腾踔如龙楼取其蒸变如云公所以愿望乎邑之人士也彼邦之人沐浴渗漉庆公之有作反以祝乎公龙之蚴蟉兹山之下云徃而合崇朝其雨龙之蜿蜒兹山之巅云之油油布防自天公所居地颍川南阳实龙之藏谁靳公以泽而以润于一方皇皇
　　宠命有降自昔公不可遗民以袵席余以公与民之交相得也异日政成而去民将视其所憇而乐依焉则是楼之建其可轻乎遂因搢绅先生之有请纪石以告来者
　　贞靖祠双松记
　　故兵部主事三原房公以明崇祯十三年省墓归里值贼李自成盗据闗中胁降诸搢绅强之官公不屈走深山匿迹至絶粒死里人哀其节私諡贞靖先生立祠祀之其嗣君今慎庵京兆得白松二株于泾阳韩氏归植之祠庑外时松以拱把又种异或滋疑其难植阅今二十年丰干攅起相对峙如人拱揖状摽枝外荫髙出墙垣数寻恍如百余年物人皆以是松之坚贞皜洁为与公类意者其神灵所凭过其下者莫不咨嗟生敬京兆君繋官京师十年每瞻慕桑梓遇客自里中来辄问祠修饬与否两松度今长大何若既知其然则益喜请所知为诗文辞纪其事以及余余叹公完节而京兆能封植此树不忘孝思足世其家愚不自揆为侑神之曲一章使歌而荐之曰有祠肃穆兮嵯峨之下嗟我公兮神所舍骖虬驷兮霓旌抚八极兮逰太清忽下顾兮中庭素鬛兮緑髪枝连蜷兮长叹曽阴屯兮天寒乞孤凰兮啼鹃指翠栢兮摧为薪感冬青兮飒已残灵之来兮迟迟心悱恻兮有所思蕙肴陈兮桂醑纷交柯兮承宇既硕且蕃兮永福女
　　萼圃记
　　定海为甬江入海地余所见十五六年间艅艎之惊数至居人负盾荷担而立犹日惴惴然邑着姓谢氏第阀相望余从游其羣从间顾视其居亦多就毁撤臧获庐舍与兵马杂居逮余再来而居民稍复其故处谢子在武治园于其室之西偏名曰萼圃日与诸伯仲防翔其间以讲徳而问艺焉一日君觞余园中问余浪游几年意中得失几何事追念前十年间烽火震惊妇子之不保今得息焉逰焉于此者岂非邀天之幸而然耶余倚酒防酣为谢君咏杜少陵诗安得广厦千万间大庇天下寒士皆欢顔輙奋袖慷慨起君兄弟亦不以余为狂也呜呼此屋虽修广不数亩无竒花怪石以供耳目之玩而得此于乱离之后可以见戎马之渐息太平之将兆其在君兄弟朝夕聚处又可以见其能无事而傧笾豆饮酒以相乐有事而敦在原急难之意以相恤更世多故如此等皆不数见也然以君之才度非久淹滞于此者今吾乡虽幸少安顷所经过自呉防之属之淮南北被灾处怀襄千里一望村墟无不荡为鱼鼈之居而魭鳅之宫生灵数百万安所托命又不独天下寒士可念也君异时富贵其无忘吾赋诗忼慨时乎
　　京口义渡赡产碑记
　　自岷山导江而下出峡汗漫数千里至金焦一束外旋行逆折然后朝宗于海此曹子桓所为临江赋诗徘徊而不敢进者也然余考之史记秦始皇登防稽还从江乘渡注其地在句容县北六十里不知何时复徙瓜步梁庾信集有奉命使北始渡瓜步江诗至唐开元二十二年刺史齐澣以舟行绕瓜步回逺六十里始从京口埭下直趋渡江路径而免漂溺之患故自唐至今瓜步渡者皆徙而之京口然往时京口与扬子桥对岸瓜洲特江中一洲耳后瓜洲以北淤涨与扬子桥连南直对润州江身益狭则水流益汛急舟縁金山之麓而行春秋之间上流泛涨山水相抟触漩而为涡激而成湍虽恬风霁景犹惧变生不测少遇风波失利一匏千金故京口之渡为天下最险余六月渡江登金山见山足舣舟五六舟人操楫而坐若有待者寺僧深爽进曰此为济渡之舟自巡检某公设此后凡有事于兹土者及往来行旅各捐俸及赀益造舟买田置市租以赡水手之稍食及其赏格之费焉然久滋易弛也某惧斯人之弗脱于险而大隳前功愿得一言以示来者余惟易既济称君子思患而预防其説在六四爻曰繻有衣袽终日戒夫涉川者不能戒之于未济之前特恃其一舟之无隙以与彼狂颷骇浪争命于呼吸之顷固且不可况于待其既濡然后操舟而拯之此与夫救火者之焦头烂额何以异然而圣人之虑患也偏视夫事之可需者则需之有需之不能不得已而济者则终日戒之至不得已而济而终日之戒之犹不足以胜夫所济者之险既已濒于死亡矣乃忽然而得生彼仁人者之于此视夫人之脱之死而易之生其心乐不乐也自数舟之设常嵗活人以四五十计不十年而得活者四五百人矣由十年以前观之彼四五百人者皆江上之游魂水府之鬼箓也然则使自今十年之后之人有一不得济以沦胥以亡者于吾心不且有戚戚乎哉若夫推前人之心以济于无穷此则思患预防之道宜如是也深爽学佛者也为佛之学者使人求福于其説多幻妄不可信深爽独能推广有司徳意使人之得免于险且曰我佛之道固然其为世利益多矣余乐其有是请也而书
　　重建陜西驿传道衙门记
　　本朝驿传之制昉自前代顺治间部议裁阙陜西则并其事于粮储道康熈三十一年总制题复之移某于黔中来领其事时旧署既毁余至乃请于督抚治旧按院衙门顾按院署亦废久唯荒址仅存或议请官给其费或议宜责成有司量里甲余唯闗中向罹兵燹继当灾祲流亡之后防
　　皇上恩徳多方赈济还定安集之民始克胥匡以生驿传之复所以佐行省旬宣之不逮余首膺此任其可重繁费以厪
　　圣天子西顾忧乃勉自经营召吏兴工庀材饬事自门庑防事以至内廨射堂宾馆公私之舍官吏之栖以间计者几千楹栋梁栌欂椽桷巨细之木以数计者几千株至于砖甓瓦石蜃蛤之灰丹黝之漆防绘之色之以物计者夫役工匠执事之属之廪而以人计者莫不先为程度量力而授之事经始于某年某月日讫事于某年某月日用工之多至若千总费铁五千万有竒而官与民不知焉盖余之为此也綦劳矣昔周礼地官遗人之制掌郊里之委积以待賔客野鄙之委积以待羇旅凡军旅防同师役掌其委积之事则今驿传所职掌近是其制曰国野之道十里有庐庐有饮食其属则地官所谓庐氏若有賔客则令守凃路之人聚之是也三十里有宿宿有路室路室有委其属则地官所谓委人掌以稍聚待賔客以甸聚待羇旅而军旅共其委积刍薪者是也五十里有市市有馆馆有积其属即秋官所谓司市凡防同师旅司市帅贾师而从治其政令者是也周建都丰镐畿内千里为今布政司所辖之地当时车书万国玉帛奔辏而十里三十里五十里之委积储之也素而供之也时故遗人之职可以不劳而集今夷为列省地当西北徼道大帅设阃开府者数十处又内接晋豫楚蜀西抵蕃界北连沙漠冠盖之衔命而出者与夫兵马之徃来驿骚日百十軰而十里三十里五十里之委积储之不必其素而供之不必其时董其事者不亦难乎夫人必安其身而后可以尽其思于职业且长安省治诸属国
　　朝贡所出之孔道也使野处而草茇焉
　　天子命使之谓何而何以繋观瞻余自下车以来厘革冗凡刍料之减尅夫役之疲困势利之豪胁有司之徇情莫不上遵
　　国宪下顺人情而曲为之制洗手奉职与民无扰冀以少报
　　天子特简之恩与督抚虚公委任之意然后经理是役迄于有成既落成而记之以志吾之不敢苟于其职已耳非敢以为后来之法然后之登斯堂者或亦慨然兴感思有以补吾之不及此余之所以深望也已
　　记周孝防两世改葬事
　　孝防以父墓非吉数谋改卜而兄弟难之未果临没以诫其三子既没犹视母夫人从城中来抚之乃卒后三年子廷韩兄弟遂遵先命请于伯叔父自邓尉迁葬军障山啓封之日孝防殡犹在堂家人归竟夜闻若有声哭呜呜不止听者皆为感恸至棺出于土则蚁蚀木几尽然后其兄弟咸服其先见而悔其迁之不蚤也孝防初祔葬山左后廷韩卒廷范与其季扬议以军障兆域隘复卜地泉渎河阳泉渎者地本周氏业佃者窃鬻诸富室嵗输之租而粮存旧户孝防知之不问也后富室讼粮于官佃者窘以情告孝亷笑曰是无患吾并粮予之则汝讼解矣佃感激去范兄弟至是乃厚值赎归其地迁孝亷与其元配倪孺人柩合焉孝亷之不校廷范兄弟之能曲成先志而妥其神灵于地下也诗曰教诲尔子式谷似之周氏有焉孝亷讳炳文文季其字无锡人余在京师廷范持总宪徐公墓表来日造余邸复谋所以久逺其亲者言及必涕交横下其请至经年益勤余以是愈知孝亷之贤而乐其有后若孝亷名行总宪公援明季朱徳升先生赠諡故事以为惟孝亷足嫓美其乡先辈而自愧不能为表章徳升之姚文毅其说既以备矣余故不敢复赘
　　与万充宗书
　　承教仪礼商已命童子录竟披玩反覆意义周到无罅可寻其尤辨者在寝庙之论谓大夫无私朝此皆先儒所未及愚更有臆说可与兄论相发明者附质于右周制三朝一在库门之内大门之外曰外朝一在路门之外曰治朝亦谓之内朝亦谓之外朝一在路寝庭曰内朝亦曰燕朝自愚攷之则周二朝也曲礼天子当宁而立诸公东面诸侯西面曰朝周官太仆掌燕朝之位文王世子公族朝于内朝臣有贵者以齿此燕朝在路寝庭不过为公族相朝燕饮之地臣以齿为上下非有朝仪位署之法也故玉藻日视朝于内朝退适路寝听政路寝之制特用以听政耳故不曰朝其大朝会则在路门之外其时则司士掌朝仪天子当宁而立于门诸公诸侯以次东西面立始谓之朝耳其礼仪俨肃非路寝庭比由此知路寝庭无朝名当时因天子取其近便居以听政犹唐人唤仗入阁之制而其后遂相防以为朝耳不然路寝庭外既有朝矣而复置内朝于庭之内不既赘乎哉由此观之则知天子之寝庭亦无私朝不独大夫为然也大夫路寝庭无私朝可曰私朝天子路寝庭无内朝亦可曰内朝考内朝之名始见于文王世子文王为世子时王季诸侯也不得有库门外外朝之制故以治朝为外朝以燕朝对外朝则谓之内朝耳周既有天下两从其称然谓治朝之为内朝者正也玉藻之文也周既有天下之制也谓为外朝者非正也文王世子之文也周未有天下之制也又诸侯库门外朝经亦无明文郑氏特据周礼及戴礼玉藻意推之知中门之内大门之外别是有朝既有内外两朝则燕寝之不得复为朝审矣故曰缘文王世子之文也偶见及此兄意或未为然必以示我
　　上张阁学书
　　昨客都门仓皇返棹未获时亲教益至今惘惘也先生抱匡时之畧应泰交之防外长官寮入防机禁异数重叠出自宸衷旦夕用其道以太平之化草野伏听可胜欣慰史局得先生与南阳公为领神发凡起例勒成一代之书自当与日月并悬岂直嫓美三史而已承部下徴先曾祖太常公志铭前已缮送今别缄一册奉览明神庙时国本一案实发于先太常公此后盈庭水火为东林者莫不指公为之嚆矢而立储自有长防之防则已早定于万厯十四年之一防矣后伏阙再防几万言语尤激切至以晋献骊姬为比值当时厌言之际幸得留中然卒忤权相补五年不得而去晩节被召至京才一月又为党人挤退此公立朝行已之始末也愚歴考前史他不具述即前汉时如贾山路温舒诸葛丰刘辅之辈皆仅以一防慷慨史为立传垂光竹帛况先太常奋不顾危浴日虞渊身受万里之窜而之死靡悔至其谪尉之后拊循余迹光明俊伟比之前人悬絶万万此于例皆宜得书先生平生正直是与尤乐成人之美不肯苟没人一节之善先太常之行事卓卓如此似无待于某之辞说者然而乐成人善者必其疾恶如凂者也不没人一节之善者必其不妄徇人者也先太常直声虽着于一时而其终始守道不渝之节概三十年沈沦州里采听罕及先生或有所未悉而其中或不能以无疑疑而姑徇焉君子为之乎此某之所以不忍终于无言而有待于左右之一察之也且以先太常之潜德积久而未耀以先生之文章道徳可传信于后世而躬任笔削之事如此某因得冐昧攀援进求一字之褒以垂之无穷或者天怜孤忠不忍听其终于冺冺而适值乎此时其亦有待而然耶未可知也伏望与同馆诸贤商畧定例特立一传则不肖幸甚又先叔祖御史公讳思睿崇祯号能言事一参乌程再劾宜兴诸所建白多闗切治乱前防同徴及家传故并以闲或得附书太常传末尤所感戢徂暑惟为时保摄不宣
　　上叶学士书
　　都门拜别倐而载周涉兹炎夏伏惟尊候万福逺承荣问晋陟崇阶行且作时霖雨以慰颙颙者之望辱在知爱其为欣抃益何如也史局想已有成绪班马著作成于一人之手今众巧在门统归绳削去取之际较前更难朝廷以兹事甚钜正非先生莫与任耳某草土余生奄奄神气文字之縁不复置想徒负知已二十年期许盛心良可浩叹前防史馆徴及先曾祖太常公志铭今奉到一巻先太常明神宗朝首争册封郑贵妃触上怒几殆随奉立储自有长防之防后国本得以无动者赖此一言为之地也身虽窜逐而功存宗社谪尉之后移令余干服阕至京一扼于权相晩年内召再困于阉儿从此赍志牖下虽通籍四十余年计散馆后立朝仅百二十余日沉沦外吏作尉者四年为令者三年耳易箦之日犹勅令寘朝衣冠棺中我将上见二祖言天下事其忠君爱国之念无顷刻忘闻者无不哀其死而惜其生之不竟其用也今使悠悠之名复埋于身后则不孝为人子孙之罪何以自逭先祖户部公命某为家传曰吾为曾祖伏阙请防典守之七年竟得之恨未见国史耳汝后必成吾志某坐困一经潦倒白首不足以表章先人之遗绪则先祖之望或几乎息矣而适与先生有平生之雅于此先生矫矫风节仪表当世独立而不惧众非而不頋推其志以达之于其所事诚有不可与流俗人言者噫亦难矣然先生不以其道之孤也所见匹夫匹妇纎介之善犹将进而诱之广其声誉以为好善者之劝况乎其言足以尊主安民其道足以濯世厉俗其遇之艰一踬而不振以至于穷老而不悔而其人已死徒幸其名在焉不幸其名之未立又以其子孙之无状不足以表章先烈而使其名又将至于无所借以传则于大君子与人为善之心或者其犹有所未尽也且先太常之可传不独在国本一事其尉广昌也境内有白狼为害则檄于邑城隍之神不数日而禽戮之如捕雏防焚妖庙之岁杀人为祭者三而民不惊宋丞相赵忠定公墓在余干为守冢方氏所侵公正其侵地为文以祭之雷击其人于墓道不旋踵此其政绩之尤奇者其他所为民兴革不可胜数比古循吏尤为卓荦列之諌臣类传中宜无不可者某非敢以私干先生也朝廷委词臣以笔削之任正以其是非明而好恶当耳是非之明好恶之当不在于地在于不没其实而已先太常之名实暴着于天下已久使其不没于万世则先生之职也某何与焉然以某之无状而使先世之流风余迹得頼其人以传以幸寛于不孝之罪戾则是先生由善善恶恶之公而波及于某一家之私某又何心可不知所以感也敬俟杪秋北上泥首以谢并所缉家传及先侍御公传寻送阁学公向承其顾遇因附一通见希道愚悃临书惓切
　　寄邓防政书
　　某不肖不能自雕琢为文脂韦滑稽以投时好顾独喜为古文辞间取古人希夷淡漠之防泊然而无味者闭户弦歌之以自排比成文章用自娱乐业与营营者背驰兼禀性迂拙不善随时俗俯仰又絶不喜阴贼谗佞之习见人若此即拂衣起去不问贵贱而今世正多此辈触手罣足动成觗迕自计此生当屏之深山长与木石为侣犹复不自禁时时出游南北间以不合时宜之人挟其泊然无味之文舆服不足以动人丰采不足以敬众积毁竦诮日引月长是以踵接贵人之门望阍趦趄无由自进宜其游而困困而无所告防以至于斯也而适遇执事于吴门呉之友曰宋子既庭曰缪子歌起者缕述执事之为人谓能贵而下士士无贤不肖皆得其欢心而其余贤者礼遇之尤若不及焉卓然不以流俗之见动其中者也且又善子之文曰是百年中所无者子盍徃见之夫先生古人也子以古人之道求之庶其有合也已已而相见果然复闻于缪子谓将谋之馆人退自忖度以某之才非有所分毫得当于左右者袭碔砆于懐投卞和之门其庸济乎既而念古之人有杜牧之者当奇章相之节镇淮南牧之客焉日纵饮从狭斜间游奇章不问也且日令壮士左右之牧既去始问知其故感泣终其身又有滕元发者馆于范文正公家亦豪放不羇文正尝思规之一日伺其出游明烛坐室中少顷元发归长揖问文正读何书曰汉书又问曰汉髙祖何如人范逡巡不对而入此二公者虽不同然即其才能岂有所不如于轻隽之二年少哉然而前辈爱惜人才之至意固有出于寻常万万者初非有所责其劳而后待之厚望其报而后礼之殷也且牧之元发倜傥奇伟之士也非二公者容之则孰容之哉今某辱执事之知不后于古人不敢自外窃在下风闻之道路曰属有小人之言间于左右不敢以辨夫合则留不合则去者某之道固然也岂以疑似之际与琐琐者多其辞说哉然而懐不能自已者以执事之知我今而有疑隠忍而就固不可黙然而去尤未是也揆之或者之情当无他说直以某为狂不可近尔若以为狂则某固当学圣人之道而习其说矣其狂尚不如前二生云云之甚也就使某真狂如前二生者执事将不能容之乎是执事之卓然不惑其贤尚不如竒章文正也于某何有焉或者道路传之非其真与而执事固未尝有所过听与则非愚之所敢知也某今归矣家贫幸有先世遗书数千巻足自发愤薄田不多妻子尚不知冻馁某何求于人哉特以素防执事国士之知卒然辞去万一世复有好士如竒章文正者起而误收之俦人之中以不得出于门下为恨者恐亦执事之所耻也故敢以书谢且以为别临书惶恐
　　复张鳯阳书
　　某再拜昨承手翰属为先太君传为仆之文为足以发幽而阐微则非愚力所敢任以仆列官史馆有表扬幽贞之责若徒工祝辞而誉墓则何文之足传某捧读惶悚敢不勉焉竭其驽惫以副知已之望以慰孝子顺孙显扬无已之盛心然伏自思维唐李习之与皇甫持正书谓前汉事迹灼然在人口者以迁固叙述之工于学者恱而习焉其读之详也故温习者事迹彰罕读者事迹晦读之踈数在辞之髙下而自夸其叙髙愍女杨烈妇谓不出班孟坚蔡伯喈下后唐书所记亦悉仍其旧文则其词之工可知今太夫人节概固不让此两妇女者仆才非李翺而门下猥望之以迁固之事以期所以不朽于先人仆窃以为过也缘此逡巡阁笔者数日既感门下见知之甚谊不可以浅陋自外辄按状撰次录呈惟左右读而择焉抑仆又闻之曾子固求欧阳公为其大父志铭先自为先大夫集叙一书致谢欧公今所传者欧之文固精矣而曾公两文激昻顿挫具有史公家法微欧阳其大父事亦多传若门下所为家状及枉书一通文词茂美叙致凄惋不啻颉顽子固頋仆无欧阳之笔则太夫人之节烈后之秉史笔者舎门下所自为又奚取也仆拜命之辱因书其所愧并所向徃于左右者用以为答
　　复洪虞邻书
　　某自少读先生行巻便心知向徃藏此三十余年矣长公来承先生不鄙而先恵之书兼赐大集读之感荷不胜顾其辞防深博后进浅学茫然如望洋于大河之滨不能涯涘其涯涘也承谕比来有两淅古文十名家之选所以嘉恵承学意良厚頋窃有疑者不敢不白于左右吾浙固称文献之邦自明洪永以来能以古文辞名世至今烜赫人口耳者几人哉计三百年中无过三四公止耳王子充宋景濂方希哲王阳明是也他如谢方石茅鹿门徐文长诸公犹具体而未醇不足以齐肩于数公之列自浙而推之他省亦犹是也葢人才之难得也何数百年英灵之聚靳于昔而独盛于今时又皆出于浙东西一水之间而其数又不啻十人之多至此耶此某所以始承来教窃不能无疑也及展读终幅云欲徴某文就选以充其所谓十人之数者于是不觉汗流顔頳舎其所以疑者复而为愧焉某固常有志于古之文矣若姿性驽钝开巻过目辄眊亾向所习书隔数月视之如未经见以此自诡常得新书读耳虽于作者之防稍窥见本原执笔为文时复相近然少年时科举辍其半中年以后奔走疾患复辍其半所涉猎经传窃取之以縁饰为文者特其稠杂中工夫什百之一二耳而贫贱也俗下应酬之文字又不能以无所为则其一二存者果可以尽信乎此视古人之并力一向以耑攻斯事至于久而后名其家者大不侔也先生误采其浮名而不知其实之无有使以某文字入选岂不足为门下知言之累哉不但是也且使逺近有识之士读某之文而妄揣量彼九人者之于文亦如是而已矣其为九人者之于累先生者益不浅也某之所以终疑而且愧者以此然荷先生冲懐下问谊不可令长公虚徃因裒次所着数巻附呈可一看置之若不防垂谅必欲以烦剞劂则某有瘗笔焚砚而逃耳临复狂率唯鍳其诚欵勿罪某惶恐再拜
　　与友人书
　　昨承注示近着杂文十篇属加防定仆于文无所谙识兼屡为时义所窘不得一意向古人书偶一开巻意绪茫然如日游乡闾小儿间而忽接于长者有道之侧神气塞然不能自胜岂复足以论不朽之业耶辱教惓惓不敢固辞于从者辄竭其愚陋于意有未安亦妄改易数处或疑其太狂率重开罪左右然以仆之愦愦为不辨文之佳恶则可使必欲掩饰聋聩随侪拊抃窃知音之名投时俗之好于义不可且非所以待足下也方今古学陵迟足下愤然兴起以作者自期此古人所难前年在金阊与计子甫草徃还甫草日为文成必命仆检定信使反覆再四不倦仆感激其诚亦时有异同不复更存形迹尝作友说赠之述所以欲相扶而同进于古人之意今甫草稿中多载仆评论足下与同在京师久岂未之见耶既以此待甫草于足下懐有未尽亦谊所不敢出若其无见而好为妄言此在足下谅之耳仆从去夏别后亦时得文十余篇俟暇时录呈足下论文精当非如仆之妄言者以仆操斧于大匠之门而劾其区区之诚亦冀足下之转相报也不备某顿首
　　投所知诗啓
　　伏承阁下以某诗为可采特令送上者今抄就彚为一巻如左偕阍人以进或谓某诗多失志悲愁之作方今明良在上五辰时叙百工协和不宜以此渎当路之听且重见尤矣某应之曰君以哀怨之诗谓必出于衰乱之际而盛世无闻耶昔之圣人虽道溥泽隆而不能必民之皆徳已愽施济众尧舜以为难能班固食货志载冬时民入居室男女有不得其所者廼相与咏歌自言其伤言三代圣王使民夜作燎火相共男女皆得以其间申其郁积而比兴之事起焉今所传变风变雅者恐不尽周衰以后诗也韩愈谓物不得其平则鸣又曰臯陶鸣虞伊尹鸣商周公鸣周或疑此数人者处盛朝事圣君何不平之有而不愉而怨失事实矣不知伊尹当悔过之前周公居流言之后何得无怨耶特其怨之事有大小其用心公私不同耳今谓盛世之必无怨者是失人生忧乐之正者也然或以某之诗为自伤卑贱而有所愤许不平是又未是也愚自分道之兴废有命故尝息意无营于世其触物感发不能自禁而时激为酸楚悲凉之调以冩其不得已之衷此亦诗人之常事而其志或更有存者昔者伯夷伤黄农虞夏之不作悲道衰将饿死采薇自食作为诗义不忍与盗跖同富贵其志正矣然非孔子孰知其非怨耶又孰知其非如匹夫匹妇之自言其伤而有忧天下之志也故有忧天下之志而不与匹夫匹妇同其失所之叹者此伊尹周公伯夷之所同也太史公曰伯夷顔子虽贤得孔子而名益彰然则士非有知已则虽有伊尹周公伯夷忧天下之志其不同于匹夫匹妇之怨者几希矣伏惟阁下其必有以鉴之其惶恐再拜







　　湛园集巻三
　　钦定四库全书
　　湛园集巻四
　　翰林院编修姜宸英撰
　　论
　　东汉文论
　　西京承战国先秦之后故其文雄峭多竒气晁贾诸疏是也承平既久士气薾弱见之于文章者为啴缓曼衍而不振朱子所谓衰世之文也东汉因之虽以光武之讲论经理明章之崇儒重道而文体日趋骈俪遂滥觞晋魏六朝不能遏也岂风气使然虽甚权力不能与之争乎昔司马迁文尚矜竒故公孙宏董仲舒传不録其对防而班固收之东汉之书成于蔚宗其所授述时人书疏多更删润是三书者遂各成一代之文则著作之家固风气所从出也可不慎与然东汉人矜名节师弟传经期作明理而已与夫西汉大师相授受为发策决科取青紫者不侔也至魁垒耆硕正色立朝封事屡上读之有使人欷歔絫涕者其为益于名教甚矣岂异时杜谷辈浅儒所可望哉而郭防黄宪徐穉之伦文辞不概见何与夫人之信有得于已矣则其于外宜有所不暇者此又学者之不可不知也
　　梁将王景仁论
　　王景仁尝为杨行宻将而救兖州斩朱全忠子友宁于陈全忠自郓州还攻望见景仁指挥叹曰使吾得此人为将天下不足平也后景仁以杨渥之攻奔呉越全忠遣人召之因间道归梁全忠者唐季之羣盗耳然颇能用其术笼罩豪杰得其欢心以景仁之屠杀其子而不怨反宠任之以为大将可谓有英雄之风矣卒能胁制羣雄遂其逆谋非偶然也昔者田横烹郦商之兄食其不忍与商比肩而事高帝吾独怪景仁者亲戮其君之子防耻而立于其朝于是乎丧其羞恶之心尽矣且彼亦未审利害之熟也何以明之夫将者以气为主气以心为主气之馁焉而欲其将之无怯不可得也心之不安焉而欲其气之无馁亦不可得也考景仁自淮南归梁之后终其身仅两将兵一为北面招讨使帅梁精兵救赵与周徳威战大败于栢乡横尸数千里一攻庐夀军战于霍山复败走遂以亡梁视其为王师范力战青州时召诸将饮酒饮已复战左右顾盼气吞强敌彼全忠者方且从高望之而动容太息又岂能料其后之摧折若此哉此无他杀其子而食其父之禄其心有所不安焉则其气之馁而不振无所往而不踬焉宜也昔亷颇尝为赵将矣已乃避谗之楚战辄不利曰我思用赵人颇非宿怨于楚也一为赵则利一为楚则不利夫非其气馁而不振之故耶又况于防面事仇亷耻道丧而欲其立功晩盖难矣此礼所谓偾军之将亡国之大夫而孔子以为不可与于矍相之射者也五代之际其人才本不足论吾悲夫世之功名之士苟且禄位自托于射钩斩袪之遇而不知其卒无所成也孟子曰枉寻直尺而利亦可为与今则尺亦不可直徒枉而已矣然且相率而为之者何其不知悔也故因景仁之事表而出之为世大戒
　　春秋四大国论
　　齐晋秦楚歴世之脩短吾既已言其故矣然此犹论其大势也非其所以受病之处夫人之禀命于天夀天不同然其将死也必有其所以受病之处知其病而消弭之于早则病者可起死者可生不知其病而预为消弭之则亦已矣晋之六卿齐之田氏此其受病之处也国之有强臣如身之有痞疾齐晋之君不知消弭而听其块然于胸膈之间方其未发手持足行耳目便利视之犹人也及其既发而块然者已不复图矣秦楚之君之治其病也唯不待其既发而图之故其治患也不劳及其患去而国之元气亦以愈固葢权臣之窃其国也类非一世之所能为也其积之有渐故其治之有因且其初非必皆国之小人也彼陈敬仲赵文子之徒岂逆知其子孙之有是事哉势之所趋极重而不返则虽有贤明之君忠正之臣常不能保其后之不为乱夫秦楚之君之善治其病也亦揣其势之所必趋而逆折之无使之至于不可反斯已矣楚之有令尹也此大权之所萃也令尹之佐有大司马左右司马政出于令尹而兵柄则分掌之司马子木为相为掩为司马使具贼数甲兵既成以授之子木故曰司马者令尹之偏王之四体也昔者子元鬬椒俱尝为难于国中矣既不旋踵身被禽灭其时之家臣宗老不闻有拥甲以观变者兵柄不属故也令尹之权既分而其制国也尤有法分国为县县设公以处之内有变则入而靖乱于内而强臣不得纵恣以为内之大患子元伐郑还处公宫而申公鬬般杀之白公称兵而叶公诸梁自蔡入而讨之是也外有患则即发其县之赋以征讨于境外救鄀之役申公子仪息公子边以申息之师戍商宻绕角之役公子申公子成以申息之师救蔡隂地之役司马昄起丰析之众以临上雒是也齐晋大夫之有采地以封植其私家故曲沃据而栾盈叛邯郸入而荀寅叛晋阳修而赵叛渠丘封而雍廪叛而楚则不惟使之不可叛而反能因其力以外备诸侯而内制其强臣齐晋之衰以家之有藏甲而楚以令尹之权欲举国而唯吾用之而且有所牵制而不可动其制使然也楚令尹之权既分其制国也有法而其因事杜害也尤有渐昔者子南为宰其士观起无禄而有马数十乘康王闻之车裂观起尸子南于朝防子冯继之所宠者有马八乘闻申叔豫之言谓之生死而骨肉夫宰臣之宠士而使之有马自常情视之非甚大罪也然楚之君臣涕泣相告若危亡之立至而诛殛随之则其虑患也不亦宻乎秦公子鍼出奔于晋有车八百乗谓晋大夫曰若能少此吾何以得见乃知秦与楚同一气也公子鍼亲景公弟终景公之身不敢以返国则人臣而富者是秦楚之所深仇也其后秦昭王一闻游士之言逐穰侯华阳君之属而出之境若去毒螫夫秦之日夜思芟锄强臣而欲已其病者如此其至也故封建之不得不废亦其势然也秦之祖宗固欲废之矣且此岂独秦之意使秦不得天下六国之君得之吾知封建亦必废何者强臣在一国则一国病而在天下则天下病也自汉以还封建废而天下未尝不治秦废封建而以无道行之焉此其所以得而复失之也
　　二氏论
　　朱子谓佛氏之书其徒采取老庄之防为之其后道家既失其传反窃取佛氏经教之最肤浅者为道经譬如巨室子弟亡失其先世所遗珍宝乃从其人窃得破釜瓮之器夸之以为已有由是言之佛与老虽异其言初不异也其说精矣然自东汉至于宋未有分佛与老为两人者也袁宏汉纪西域天竺国有佛道焉其教以修善慈心为主不杀生专务清净其精者为沙门沙门汉言息也葢息意去欲而归于无为此佛教初入中国之言也而所谓清净无为者则老氏之说矣东汉楚王英传晩节更喜黄老学为浮屠斋戒祭祀桓帝立黄帝浮屠祠于宫中言黄老即曰浮屠者明其为教本一也至襄楷上书桓帝始言老子入狄为浮屠道经亦云老子入关之天竺托生维卫国王夫人晋顾欢夏论亦云又于阗西五百里有比摩寺云是老子化胡成佛处其言固怪诞然楷东汉人时佛教流传中国尚未久其言当必可徴孔子思行先王之道于东老子悲周衰去之西域为浮屠亦其类也而或执所闻见以为难信吾意老子出关之后其去留存没当亦不至寂然无考使其一无所传述既以屏弃老死长为戎羌之鬼矣则孰与其以柱下终也而自﨑岖于流沙万里之外此何为者太史公书言老子即老莱子年百六十岁又云二百余岁又疑为太史儋夫老子一人耳一以为李耳一以为老莱子一以为太史儋当其在中国时已难定其踪迹如此则去之西域一变而为浮屠亦理之无足疑者也孔子曰龙吾不知其所变化此为深知老子者至其徒始髠而自私其教曰吾佛也彼老之徒方瞀然不能复名其师之说然后二氏之党始判然其不可一矣予谓今之为老之学者譬之老氏之嫡子也为佛氏之学者譬之老氏之庶子也嫡失其世守而丐贷于庶子之家则今之道家之谓矣然其本固一也尤可异者若今之儒家者流剽取释氏虚无幻妄之言一举而附之孔子讲解传习流染蔓延是真所谓窃人之余以为已宝而不知愧者也然而道家之惑以其先世之失传耳至吾孔子之教五经六艺之文譬如日星之垂列江河之流衍蔽之而愈明淆之而愈清一举正之斯昭昭然白黑分而邪正别矣是其宝固未尝一日亡也舍其家千金之璧而羡人之瓦缶釜瓮以为美然且不惜穿穴而求得之若今之儒者是二氏之徒之所窃笑者矣
　　黄老论
　　汉自曹参为齐相奉葢公治道贵清静而民自定其后相汉遂遵其术以治天下一时上下化之及于再世文帝为天子窦太后为天下母一切所以为治无不本于黄老极其效至于移风易俗民气朴素海内刑措而石奋汲黯直不疑司马谈田叔王生乐钜公刘辟疆父子之徒所以修身齐家治官涖民者非黄老无法也葢汉当秦焚书之后诗书放失其一时之人心志耳目荡焉无所寄而黄老之教不言而躬行缙绅先生之所以口传而心授者所在皆是则乗其隙而用之以施于极乱思治之后故其致理之盛几及于古淳闷之化余考班氏书为黄帝书者几家为老子书者几家大抵皆出于汉初人所为所谓庄周者备道书之一家而已太史公书虽老庄申韩并传不闻有以庄子配老氏者古今人表仅次周于第六等中下之列则当时之所尚可知矣葢老子之教以虚无为本以因循为用而其防卒归于治天下庄子者徒乐为猖狂恣肆无涯涘之说以自放其意而已观其人虽有圣人者出将不为用也而魏晋间之乐纵诞者必曰老庄习其猖狂自恣无涯涘之说欲举之以移易夫天下则天下几何其不乱且亡矣而老氏之岂至是哉汉武帝表章六经羣书辈出黄老之教渐微然儒者曲学阿世文士浮薄无用在朝之臣仅有一董仲舒能明王道而不能用汉治亦愈衰于前岂孔子之教不如老氏哉老氏得其传孔子之教失其传故也自孟子殁后数百年而得一董子又千余年而后宋之诸大儒出焉发明理学体用微显之要然后世始晓然知儒者之学内足以治其身心外足以开物成务以致乎天下国家之用而卒不知所以用也则孔子之道之得传于世其亦难矣
　　士先器识而后文艺论
　　士先器识而后文艺是已以四子之不遇早死验其器识之浅薄此为不可夫器识岂可以贵贱天夀论哉审如此言则屈原为浮华之祖离骚为导淫之篇而子兰子上得先几之识防老成之誉矣昔先王于蒙瞽侏儒百工一技之士必有所以区处之使不至于失所况文章为天地之精气所存士得之百无一二为国者岂可不知所以爱惜之哉若虑其浮薄而预为之教以要之有成如古大乐正之法斯可矣不宜反挫抑之使不竟其用也王杨卢骆杜子美至比其体为江河万古之流自唐及今如四子者代不几见虽其淹鬰于一时终炳烁于后世以视彼名徳不昌而坐享期頥者其器识为何如也明刘健亦贤相薄何景明不使入舘阁夫舘阁储文之地以景明之才犹不得入不知朝廷设此何用健斥李杜为一醉汉吾知使生李杜于明时其受屈抑必甚于开宝间矣大臣不重文学此非细事则天后见骆宾王檄已文曰有才如此而使之沦落不偶宰相之过也一才士沦落至归过宰相此真人君之言其能笼络豪杰使为已用亦非偶然也
　　萧望之论
　　班固曰望之堂堂折而不挠近古以来社禝之臣予谓望之守常而不知变知嫉小人而不能容君子社禝之臣岂如是哉始望之与史高同受宣帝遗诏辅政而高者帝肺腑之亲也昔魏相谋去霍氏之权因平恩侯许伯奏封事复因许伯白去尚书副封以防壅蔽是时霍氏虽切齿于相而终不克加之害者以许伯之为主于内也史高虽与恭显相表里然为腹心之疾者恭显也恭显去则史高者一豢飬之具臣耳何足患哉为望之计莫若姑舍史氏而无与之争且与之周旋于其间设疑而多为之间则其党可离而恭显可逐也不知出此乃欲一举而并去之夫与人同受顾命于先帝未闻其有大罪极恶辅政未几而其所排挤者乃在肘腋之间此自常情视之亦必以为疎离骨内专权擅势也【二语用望之狱词】况元帝闇主哉卒之使恭显得见徳于史氏而借之口实者望之也望之可谓不知大计矣且恭显之宜去不当在元帝而在宣帝之世宣帝任用法律宠二人以为中书令枢机之重归于宦防昔葢寛饶尝知以此为患矣以其地疎而言讦故终于不纳望之为宣帝敬信大臣则当力陈履霜之戒请还中书之选更置士人罢二人而去之宣帝明主必能见听不听则以去就争之可也既不能防患于未萌之先而徒欲强制于横决之后固且不可况宣帝以法律任恭显而望之先以法律佐宣帝则岂唯不能去之抑且教之使用也何以言之尝考宣帝之世无罪臣之被杀者四而狱成于望之之手者有二焉始附魏相则劾赵广汉后去左冯翊恶韩延寿之声名出已上因劾韩延寿二狱词之上史皆云天子恶之恶之云者史臣之微辞也葢其文致之乃有以深中其忌矣夫其果于用恭显而不疑者以此哉吾观望之量狭而妬前以霍光轻已则谋霍氏以丙吉居已右则短丙吉冯奉世斩莎车王大功也而止其封爵张敞旧交也元帝欲大用之则沮之使抑鬰以死夫张敞与广汉延寿奉世之数臣者皆强干忠正有力之人也望之纵不能前去恭显使其能保全善类隂留之以待嗣主之用则危疑之际必有所济计已大失至于颠仄乃反恃一憸邪谗讇之郑朋而寄之耳目焉欲以是除君侧之恶岂不悖哉大臣当国如望之之所遇不可胜数欲治小人则当先散其党欲小人不为害则莫若内植其君子之交既不能用小人以外披其心腹又不能树君子之交以自固其气势反使小人得以乗机抵隙于其间终至祸发身死害贻国家未可谓之不幸也
　　周亚夫论
　　剧孟特一博徒之雄耳呉楚七国反周亚夫至雒阳得孟喜曰吾以为诸侯已得剧孟孟今无动吾据荥阳荥阳以东无足忧已恃之隠若一敌国此言诈也战国时齐田单与燕战自言天与我神师求之军中有一小卒妄言我乃是单即东向事之以令于军中敌人闻之皆以为燕得神师也此兵家所谓诡道也亚夫提孤军入梁郊七国连横之师正锐当此之时天下汹汹向背未有所定然其众乌合易摇也而剧孟方以任侠闻天下故夸七国以剧孟而疑天下以七国之无能为所以乱其谋而解其势嗟夫亚夫虽倔彊人其用兵顾多竒计能制敌所不及料故卒能困呉败楚饥其军而叛散之走呉王而斩之东越岂彼博徒者之足系其轻重哉方七国之兵起也在汉则有若邓都尉料敌之神在呉则有若邹枚见几之早临敌决胜则张韩弓高灌夫栾布任安之辈或在梁军或莅汉将莫不并智协力以成大功而剧孟碌碌其间汉赏亦不及异时亚夫上功之余亦不闻有所荐扬也其不足为轻重明矣故愚以为亚夫之喜得剧孟也是齐奉小卒之智也
　　苏秦张仪论
　　苏秦张仪皆天下之辨士也然秦尝自谓才不如仪是时秦方说赵王相约从亲以擅有关东之政而使仪得用于六国则其宠移矣故召辱仪庭下又隂资之使西入秦然后秦肘腋之患始去当此之时仪方感恩之不暇又何暇顾堕其术中则不得不反而为吾之用故亦曰吾不及苏君明矣以此知两君者其平时皆以才相慕又相轧战国之士多竒变而其术非从即横故皆不可以并立于诸侯之国厐涓之于孙子心害其能必欲计除之故反为其所杀如秦者可谓工于用妬者也然自仪入秦而六国之患日滋终于破从解约暴秦过恶为天下笑非仪负秦且说士之常态也则孰与久要以成其业哉
　　秦始皇论
　　人之所由存者神明也其亡者神明去也斯则形骸之不能为人存亡也审矣彼秦始皇之求神于海上以为仙人不死之药可立就而安期羡门之属可招手致也吾怪其求之如此其至然竟陨沙丘为世无神仙不死者夫其治徒骊山上具天文下锢三泉罄百万家养生送死之具以照狐兎于泉下则可谓至愚者矣夫吾骨已朽矣而此累累者独何为哉葢彼方以块然能饮食之躯为可以致长生后天地者故深居宫中极土木之丽美人钟鼓之奉如雉之防尾雀之守翠不知其有水不濡而火不热者在也斯卢生徐市之徒得因而市其利赵高胡亥之谋已成于外蝼蚁已思穴其脏腹肾胃而犹以形骸为性命之所寓也因循不悟以至于死然犹且恋之徒满藏而瘗焉不谓之大惑与老氏曰吾之所患以吾有身故君子后其身而身存爱其所患内其所外指路人以为之手足诚又惑之惑也故神明之于形骸也祭祀之于刍狗也存则借其用去则委诸地而已汉文帝终身节俭遗诏薄葬史传其嗜黄老家言此始皇之不得为黄老欤
　　续范增论
　　夏商之季其君无道而汤武诛之以臣弑君而不谓之簒取其天下而居之而不谓之贪何哉其故在于顺人心而已夫天立君以为天下也彼斩刈其民惟恐不胜而吾出死力以除之以救民于水火之中则亦安然以为尔之君已矣二世之恶浮于桀纣关东之师正于汤武于此之时而有能显暴其罪于天下奋不顾危如夏商之季之所以诛其君而吊其民者虽为之君可也惜乎项氏有取天下之资而范增以其计误之也方项梁与羽谋杀会稽守西向渡江以会诸侯之师约共亡秦非有所禀命而行也以项氏之世将闻于天下非如他之所谓暴受大名不祥者也当此豪杰并起智略辐辏之际角帝而帝角王而王风起尘涌以争胜于锋镝之下者何可胜数增也以七十之布衣与羽相遇抵掌而谈当世之务不乘此时导羽以收拾人心延揽谋士急伸大义于天下而特劝之以扶立义帝提牧防之手加之十数强悍诸侯之上增以为非此不足以制秦之命乎夫无故而奉一无功之匹夫甘心以为之臣而不辞虽圣贤有所不能增以羽为终能臣事之乎推增之心不过谓借其虚声可以速致天下耳不知怀王以嬖谗客死楚人特怜之而非有德于天下也使天下乐秦愿为之死虽百义帝何益不然秦之当亡谁不知之天下方皇皇焉欲得吾以君之而又何有乎无功之匹夫取其昏庸残孽相率而为之下乎且增亦未闻天下之大义也夫既一日而为我之君矣则其势不可以复臣非势不可理不安也彼范增徒目击夫广胜之事诈称扶苏足以鼔动天下之视听而不顾其后之将有所不安夫即使其后之幸而获成也亦不过如莽操懿裕之故事名为揖逊而其实足以诟厉于天下及其不成则相寻于广胜之余辙而已呜呼此山林草窃之见赤眉王郎之所以踵死而不悟者孰谓好竒计者而竟出于此耶议者曰羽之失在不先赴关中而急救赵俾沛公得因之以取天下是殆不然羽之救赵义帝之命也羽安得而违之乎帝之约曰先入关者王之顾独遣沛公而令羽救赵以后约絶之使不得终王关中此见杀之由也葢权有所制则其势自有所不得伸而其计将有所变故其使羽负恶名于天下者增也若夫沛公既转战以及关中矣此樊哙所谓劳苦而功高者而增也于羽之焚烧咸阳诛戮子婴天下成败之关其孰大于此乃卒不闻一言以争而惓惓于击杀沛公为事一沛公可杀诸侯之谋士如云秦民之思汉日甚增能悉制之无一反耶亦可谓愚而拙于计矣夫沛公义帝之所遣也苟可以成项王之事者增犹将不顾其不义而欲杀之何有于卿子冠军议者谓杀卿子冠军者是杀义帝之渐也不知此亦增之谋也增之去羽不于羽杀义帝之时而于羽受汉间之日羽之疑增亦不于义帝未杀之前而于汉间既行之后然则义帝之死增亦与有力焉况增之资汉以名也非一日矣彼义帝亦幸而见杀于楚以死耳使其不死以及于汉之将王汉将安所处乎度终臣事之不能也计无过封为大国名不为臣拱手揖让以代之君其去于九江之利刃一间耳而缟素以从天下卒使汉之得委罪于楚者增之谋实为之也或曰汉王长者必不为此是又不然人情之重孰如父子方羽之与汉王临广武而军而置太公于鼎上也其危不容以毫髪而汉王且从容而谓分我以杯夫其亲之不恤而何有于君哉吾故曰增之资汉以名也夫楚得增而亡汉用子房而终以获济亦其谋之有善有不善也初楚围汉荥阳或劝汉王立六国后挠楚权赖子房谏以止卒消诸侯牵制之患者子房之力也其后光武肘掣于更始耿弇诸将劝之早絶而河北之功成明太祖初设韩林儿座刘基独骂不拜曰此防儿安足奉太祖从之而金陵之鼎建彼数臣者岂乐导其主以寡恩哉葢诚有见于帝王光明磊落之业虑为可居之功而不屑为山林草窃之计以徼幸于一时之便故烈光于前世名炳于竹帛唐高祖不知此义起兵太原以诛杨广汤武之业也其事本顺而终于代王之禅致唐祚不得正其始此则谋臣刘文静辈不学之过为可惜也项羽残暴失人心无终得天下之理要之范增者所谓无谋之甚者也考增事羽终始无可称述唯劝立楚后与日谋杀沛公而已而其计皆不足以有成增不去羽亦必亡增之不得为人杰明矣
　　楚子玊论
　　澹台灭明济河中流有蛟挟舟求璧灭明斩蛟投其璧于河君子之于人也不可以威故怵不可以利故诱遇异物怪类而可以威怵利诱焉则亦不足为君子矣楚子玊为琼弁玊缨与晋将战于城濮梦河神求之不与荣季谏不听战竟败时人以为归咎而左氏传之是何谏者之愚而左氏之好怪也子玊之败以刚而无礼不由河神使子玉防顺以处已广益以集国事虽不与河琼弁玊缨何害若犹是刚而无礼者拂众犯难众实怨之于河神奚有焉荣季之谏当谓其不狥众不班师不当咎其不与河琼弁玊缨也水有四渎王者以礼秩祀之次于五岳享王者之祀莅晋之境许人土地威福自擅不忠防人以利以贪其爱不亷挟私败成残民以逞不仁不忠不亷不仁是谓淫祀子玊违淫祀者不闻其以违谏子玉不与河琼弁玊缨可不谓之守正乎守正而见讥为善者滋惧矣晋文公闻子玉死而后喜可知也曰莫予毒也已夫子玊晋文之所惧也岂能缩恧为河神下哉楚昭王有疾卜河为祟大夫请祭诸郊王曰不谷虽不德河非所获罪也卒不祭而死孔子曰知礼盖君子不言祸福而祸福之来有适与其事相值者好事者遂从而实之呜呼其亦昧于道也甚矣
　　楚子文论
　　大臣之患不在于彊直果遂任怨生事而在于儒懦迂缓名为蕴借而其实持禄苟容之人汉之初用申屠嘉周亚夫可谓戅矣而天下卒以治至于元成之际任匡衡张禹孔光之徒以为相卒至酿成衰乱大盗乗之遂以移国葢持禄苟容者尝选愞避事其祸隂中于国家而言者欲举之则无过可指任事之人日夜揣摩利害以身当其艰能使一国之纪纲风俗翕然振动而不可散然及其计左事败而其罪常至于可杀夫与其用一可杀之臣罪归举者则孰若姑取一切无所短长之人而进之利可分功而谤亦不及于已歴观自古国家之委靡溃败浸淫而不悟者有不以此也夫左氏传楚令尹子文使得臣为令尹防吕臣曰子如国何曰吾以靖国也夫有大功而无贵仕其人能靖者与有几余读之而叹曰嗟乎子文之言失矣夫令尹楚相也相之任所以统摄百官賛理宏化非其人莫得居之而岂赏功之职哉及子玊死防吕臣实为令尹左氏曰奉已而已不在民矣葢惜子玊之亡而信子文之非失举也然后叹子文之心非左氏其孰知之也当是时齐晋迭强楚威几顿矣子文唯以奉已碌碌者之不足以托国以支齐晋而制诸侯之势而子玊刚愎又非执政之器然而一时之人才实无出其右者则以权举之可也特其暴贵任事虑不足以服众故因其伐陈取焦夷而还而授之以政而托之以功赏所以厌众人之心而明吕臣之不足以深言也其后又使之治兵于蒍俾得斩断于中国以重其权而国人始晓然于子文之意矣蒍贾者奸人也其言曰子玊刚而无礼不可以治兵过三百乗不能以入矣夫子文能知越椒之狼子野心于始生之时岂不能知子玉于执政之日必待稚子而后决哉葢刚而无礼子文之所知也子文以为刚而无礼者之不足以易庸庸者之祸深也故宁弃其短而用之子玉之死晋侯闻之而喜可知也故当时之知子玉者子文与晋侯也向使成王于此能如秦之用孟明晋之用荀林父俾之复位修政息民以待其隙并力而再举则晋楚胜负或未可定当城濮之败绩也左师既溃而子玊犹能力收其卒全军于奔北之余安在三百乗之不能以入哉传记鬬般为令尹蒍贾谮而杀之乗机以取司马其处心积虑欲阻挠有功之臣而夺之位者非一日矣故子玉愤愤于一战愿以间执谗慝之口葢谓蒍贾也然则子玊之败亦蒍贾有以激之也已呜呼自古人才之难得也用一人而人得而挠之则功不可以成子产之得有为于郑也以子皮力持于上而后强族不偪子玉之不终天也即使子文听间者之言而废子玊不用楚固不至于大败然苐取碌碌奉已如吕臣者而委之社稷之事将百姓何望哉才臣之取败其祸在一时庸臣得志而潜溃其国家其祸乃见于数世之后汉匡衡张禹孔光之徒是已大臣之用心固不可以目前之成败论也
　　论诗乐
　　大司乐以乐语教国子兴道讽诵言语注背文曰讽以声节之曰诵防文王世子春诵谓歌乐歌乐即诗也以配乐而歌故云歌乐亦是以声节之诗古者谓之乐语又谓之歌乐葢乐主人声而文之以金石管弦八音之器其实八音之器之声由人声而凖故乐必以诗为本称诗者亦必言乐诗与乐一也孔子曰吾自卫反鲁然后乐正雅颂各得其所解之者曰孔子正乐必先删诗或言孔子无删诗之事乐正雅颂自然得所此皆分诗乐为二物不知孔子所言乐即指雅颂其曰正即得所也直上下相足成文耳岂有二义哉故教学者之诗必以诵节其抑扬高下之声而配之金石管弦八音之奏是故春诵则夏必弦弦诵者凡皆以习乐也习乐而诗在其中矣故学诗者必于成均均者乐之调也葢诗者不可以理义求也孔子曰诵诗三百孟子亦曰诵其诗诵之者抑扬高下其声而后可以得其人之性情与其贞淫邪正忧乐之不同然后闻之者亦以其声之抑扬高下也而入于耳而感于心其精微之极至于降鬼神致百物莫不由此而乐之盛莫逾焉当时教人诵诗必各有其度数节奏而今不传矣诗之度数节奏既失则八音之器虽设亦具文耳于是后人之说诗者泛泛焉无所主而专求之文字之间其说支离畔散理义多而性情少此诗之所以益亡也好古者犹欲追黄钟之音而于六义既亡之后截嶰谷之竹絫中山之黍布缇室之灰法非不善也而古乐终不可复作故古之为诗征人思妇田野之农夫皆优为之而今非学士大夫则不能以为葢古人于声音之道家习而戸晓之虽击壤拊缶可谐律吕采风者得之又必稍节文之而播之于乐后世人不知乐言诗者第以其文字而已文字非积学之久则不能工求其工于文字者宜乎虽今之学士大夫而于诗犹有所未暇也
　　论日本贡市入冦始末
　　自汉武帝灭朝鲜倭驿使始通者三十许国至建武二年奉贡朝贺使人自称大夫倭国之极南界也安帝永初元年复入贡魏时朝献者一入贡者二至晋前后贡使以六至隋开皇三年遣使诣阙大业时亦一至唐兴贡献益数天宝十二载以新罗道梗始改贡道由明州其后使者仍由新罗考宋端拱元年倭僧奝然遣弟子表谢有曰望落日而西行十万里之波涛难尽倭开洋至宁波才五日耳不得云十万里此由新罗之征也至乾道九年始附明州纲首以方物贡及元至元八年则复随高丽使入朝自此元数招谕之不报遂至两用兵其地一航不返而贡使亦絶矣葢自汉魏至元二千余年间倭未尝一窥中国至元末方张窃据旁海郡县败后豪杰多逸出航海明洪武初元稍稍因縁宼窃议者谓使是时中国潜为边备而听其自去来于海上不问一如元宋以前时亦不至为大患乃二年遣同知赵秩赐玺书盛夸以天子威徳且责其自擅不臣其王初欲杀秩继而复礼秩遣僧随之入贡然使未至而宼掠温州矣是年有诏浙江福建造海舟防倭秋遣行人杨载赍书往五年遣僧祖阐往倭亦屡贡寇不常其贡也或无表文诏防诘责其使至付三边安揷亦随谢随宼十三年始诏絶日本之贡以僧如瑶来献巨烛中藏火药且与故丞相胡惟庸有谋故因发如瑶云南守御而着为祖训絶其徃来以其僻在一隅不足以兴兵致讨云于是起信国于凤阳出江夏于闽峤设城建堡冠葢交于海上终太祖世不复言贡事矣永乐二年命太监郑和从兵下西洋日本先纳欵献犯边倭二十余人即命治以其国之法缚置甑中蒸死帝嘉其诚遣通政使赵居任厚赐之又给勘合百道令十年一贡每贡毋过二百人船毋过二只限其贡物若人船逾数夹带刀鎗并以宼论寻命都御史俞士吉锡王印绶勅封为日本王诏名其国之镇山曰夀安镇国山上亲制文勒石赐之然倭入防益不悛九年宼盘石十年防松门金乡平阳十七年防王家山岛都督刘江破之于望海埚自是不敢窥辽东而浸掠浙江益甚葢西洋之役虽号为伸威海外而华人炫于外国珍宝瑰丽倭使来中国奸阑出入主客相纠以故宼盗滋起而倭贡道自此一由宁波乆之益习知其岛屿曲折则呉越之间蠢然骇动固其宜也葢倭之得以为患我中国一由于明高帝之通使再成于成祖之许贡而成祖以好大喜功之心置高皇之约束于不用其祸延及于数传之后涂毒生灵几半天下亦云惨矣当洪武时以贡舶之来众设三市舶司于福建广东浙江听与民间交易而官收其利广以西洋福以琉球浙以日本然独日本之使号为难御其来也往徃包藏祸心变起不测成化初忽至宁波守臣以闻鄞人尚书杨守陈贻书主客力言不可以为倭贼僻在海岛其俗狙诈狼贪洪武间尝来而不恪朝廷既正其罪絶不与通着之为训至永乐初复许贡于是徃来数数知我国中之虚实山川之险易时载其方物戎器出没海道而窥伺我得间则张其戎器而肆侵陵不得间则陈其方物而称朝贡侵陵则掠民财朝贡则叨国赐间有得有不得而利无不得其计之狡如是至宣德末来不得间乃复称贡而朝廷不知诏至京师燕赏丰渥稇载而归则已中其计矣正统中来而得间乃入桃渚犯大嵩燔仓庾焚庐舍贼杀蒸庶积骸流血如陵谷缚婴儿于柱沃之沸汤视其啼号以为笑乐剖孕妇之腹赌决男女以饮酒荒滛秽恶至不忍言吾民之少壮与其粟帛席卷而归巢穴城野萧条过者陨涕于是朝廷下备倭之诏命重师守要地增城堡谨斥堠大修战舰合浙东诸卫之军分番防备而兵威振于海表约七八年边氓安堵兹者复来窥伺我军懐宿愤幸其自来送死皆瞑目砺刅欲寝食其皮肉彼不得间乃复称贡而当事复从其请以达于朝是将复中其计矣今朝廷未纳其贡而吾郡先罹其害芟民稼穑为之舍馆浚民膏腴为之饮食劳民筋力为之役使防卫昼号而夕呼十徴而九敛虽鸡犬不得宁焉而彼且纵肆无道强市物货调谑妇女貂珰不之制藩宪不之问郡县莫敢谁何民既哗然惊惧矣若复诏至京师则所过之民其有不哗然如吾郡者乎矧山东郡县当河决歳凶之余其民已不堪命益不可使之哗然也且其所贡刀扇之属非时所急价不满千而所为糜国用蠧民生而过厚之者一则欲得其向化之心一则欲弥其侵边之患也今其狡计如前则非向化明矣受其贡亦侵不受其贡亦侵无可疑者昔西旅贡獒召公犹致戒于君越裳献白雉周公犹谦让不敢受汉通康居宾隋通高昌伊吾皆不免乎君子之议况倭乃我仇敌而于构衅之余敢复逞其狙诈以尝我其罪不胜诛矣况可与之通乎然名为效贡既入我境而遂诛之亦不可窃以为宜降明诏数其不恭之罪示以不杀之仁归其贡物而驱之出境申命海道帅臣益严守备俟其复来则草薙而禽狝之俾无噍类若是则奸谋沮息威信并行东南数千里得安枕矣守陈言不用至嘉靖二年而有宗设之事故事番贡至阅货宴席并以至时先后为序时倭主源义植失欢诸道争贡大内艺兴遣宗设细川高遣僧瑞佐及宋素卿先后至宁波素卿潜餽市舶太监宝贿以万计因令先阅瑞佐货宴又令坐宗设上宗设怒于坐间起与瑞佐相忿杀太监以素卿故助瑞佐兵杀都指挥刘锦大掠旁海乡镇素卿下狱论死宗设瑞佐皆释还给事中夏言奏祸起于市舶礼部遂请罢市舶司市舶既废畨舶无所容乃之南澚互市期四月终至去以五月不论货之尽与不尽也于是凶党构煽私市益盛不可止会有佛郎机船载货泊浯屿漳泉人争徃贸易总督都御史朱纨获通贩者九十余人悉斩之一切货贿不得潜为出入内地商贩因负赀不偿积逋至千万金豪家贵官为之拥防利倭亟返辄以危言撼官府令出兵驱之去而蜚语中纨使得罪以死倭商大恨不肯归徜徉海上未几而变作矣时主事唐枢建议以为宜复互市曰市通则寇转而为商市禁则商转而为寇通政使唐顺之曰舶之为利也譬如矿然封闭矿洞驱逐矿徒是为上防度不能闭则国收其利权而操之自上是为中防不闭不收利孔泄漏以资奸萌啸聚其间斯无策矣今海贼据浯屿南屿诸岛公擅番舶之利而中土百姓交通接济杀之而不能止则利权之在也宜偹考国朝设立市舶之意毋泄利孔使奸人得乗其便又疏请许贡以为朝廷能止其入贡之路不能止其入寇之路尚书郑晓论之曰洪武初设市舶司于太仓黄渡市舶司寻以近京师改设于福建浙江广东七年又罢复设所以通华裔之情迁有无之货收征税之利减戍守之费又以禁海贾而抑奸商也当倭乱之时因夏言疏罢市舶而不知所当罢者市舶内臣非市舶也若必欲绳以旧制十年一贡之期而后许之彼国服饰器用多资于中国有不容一日缺者安能坐待十年一贡之期而限以三船所载之数哉彼既不容不资于我而利众之处人自趋之以禁民之交通难矣此皆言市舶之必不可罢也然犹未揆其本末而论之夫浙江市舶专为日本而设其来时许带方物官设牙侩与民贸易谓之互市是有贡舶即有互市非入贡即不许其互市明矣贡之期以十年则必十年一至而后可谓之贡今止言市舶当开不论其是期非期是贡非贡是厘贡与互市为二也将不必俟贡而常可以互市矣此政前日之所以召乱者也可乎哉且贡舶者王法之所许市舶之所司也海商者王法之所不许非市舶之所得司者也日本原无商舶所谓商舶乃西洋贡使载货至广东之私岙官税而市之民既而欲避抽税省陆运人导之改泊海仓月港浙人又导之改泊双屿每歳以六月来望冬而去嘉靖三年歳凶双屿货拥而日本贡使适至海商遂贩货于倭倩其兵以自防官司禁之弗得西洋船仍囘私屿东洋船徧布海岸而向之商舶悉变而为寇舶矣然倭人有贫有富富者与福人潜通改聚南屿乱后尚然虽驱之寇不欲也此无待于市舶之开而其互市未尝不通者也贫者剽掠为生每岁入犯虽令其互市彼固无赀也亦不欲也故不知者谓倭患之起由市舶之罢而其实不然夫贡者其国主之所遣有定期有金叶勘合表文为验使其来也以时其验也无伪中国未尝不许也贡未尝不许则市舶未尝不通何开之有其来无定时验无左证乃假入贡之名为入寇之计虽欲许得乎贡不可许市舶独可得而开哉自嘉靖末年海患既平贡使亦絶以至于今不闻其国之服食器用有缺而必取资于中国也亦不闻倭之日为患于中国如前也三者之言犹未尽矣虽然有贡则商舶宜禁贡絶则商舶者适所以为中国利也未见其害也初自宋素卿剏乱之后十八年金子老李光头始作难勾西番掠浙闽至二十二年许栋住霩之双屿港为朱纨所逐其下王直改住烈港并杀同贼陈思盻柴徳美等遂至富强以所部船多乃令毛海峰徐惟学徐元亮分领之因而从附日众倭船徧海为患兴贩之徒纷错于蘓杭内地潜居其中国者亦不下数千家为之谋主挟以入寇自此致乱而通番之禁愈严然近海之民以海为命故海不收者谓之海荒自禁之行也西至暹罗占城东至琉球蘓禄皆不得以驾帆通贾而边海之民日困以故私贩日益多而国计亦愈绌至万厯二年浙江巡抚厐尚鹏奏请开海禁谓私贩日本一节百法难防不如因其势而利导之弛其禁而重其税又严其勾引之罪讥其违禁之物如此则赋归于国奸不生然日本欲求贡市断不可许葢过洋自我而往贡市自彼而来自彼而来则必有不测之变自我而往则操纵在我而彼亦得资中国以自给之利二者利害盖大不同也先是隆庆初年福建巡抚涂泽民请开海禁准贩东西二洋万厯初巡抚刘尧海请舶税充饷岁以六千两为额于时凡贩东西洋鸡笼淡水诸番及广东高雷州北港诸处商渔船给引名曰引税自四年溢额至一万两其后骤增至二万九千余两然则海民趋利之情与商舶通塞之利病可睹矣顾尚严于日本之禁其刋行海税禁约一十七事一禁压冬以为过洋之船以东北风去西南风囘虽缓亦不过夏唯自倭还者必侯九十月间风汛又日本无货止嬴金银凡船至九十月囘无货者必从日本来纵有给引仍坐之又以吕宋地所出少所用止金银商船多空囘故税贩吕宋者每船别追银百五十两谓之加增商人多折阅破产及犯压冬禁不得归流寓长子孙者以数万计同安奸人张嶷者谬奏海中有机易山地产金可得成金无算诏遣使臣勘视吕宋闻之大恐以中国将畧取其地流人为内应于是尽坑杀漳泉之在国者二万人事闻张嶷以欺罔首祸寘极刑巡抚因招谕私通及压冬者罪悉宥免而私贩日本之禁稍疎矣万厯末以东事告急啓祯之际刘香老李魁竒郑芝龙等为盗外洋重申海禁然芝龙兄弟既抚后通洋致富赂遗权贵海上建阃者卒用此牟利由此私贩虽日多而国家竟不得其利云大抵私贩有二有中国之私贩有日本之私贩中国之私贩赍货至彼必勾引倭徒縁贡为名而乗吾之不备卤掠人民互分其利许二王直叶宗满之辈是已日本酋长为众所尊者曰天文彼中故事每遇闰年则诸岛富家各输资于天文请得勘合入贡实则贸迁有无以侔厚利利势在上天文所欲者后因奸民通贩加之假称名号者窃録勘合私通酋长遂至往来无稽而天文之利权下移矣故私贩者中国之所恶而亦日本之所不乐也然而以中国之奸民与日本互为紏结其遗患于中国也滋甚而皆起于进贡之途不絶贡端絶则日本之贩舶不至日本之贩舶不至则我内地勾引接济之奸不能挟倭以为重如此虽有高樯大桅羣聚而辈徃者不过将其丝素书画什物之类以徃返渔利而已于我固无损也况设之市评以收取其税如万厯之于东西洋者其有裨于国用又有甚利者哉臣愚故以明之贻患不在于私贩之有无而在于通贡之一失明太祖既误之于前而成祖复甚之于后然贡既已絶而犹欲禁商使不得行是何异惩羡而吹虀有见其患而无见于其利也
　　国家初患海孽未平撤界而守禁及采捕康熈二十三年克台湾各省督抚臣先后上言宜弛航海之禁以纾民力于是诏许出洋关收其税民情踊跃争奋自近洋诸岛国以及日本诸道无所不至四闗之设异于市舶之设上操其利权讥其货物而下不得以为纤芥之害中国主其出入而岛人潜处帖伏而不敢动比年以来报课日足比之唐宋则利倍之比之于明则絶其隠患此所谓不宝逺物而逺人格者与夫疲敝百姓以逞志于荒服之外者异矣或者设为万一之虑得无有私挟彼人窥伺中国假称朝贡希为互市者乎此端一开召衅不难矣诚
　　严诏守土之臣时禁阑出之条絶勾引之萌杜生事之渐重禁溢额以劝来者
　　皇上又垂诫万世无得受其贡献如今日使倭之片防不复西指视中国如天上焉而吾民日取其有而转输之于以仰佐县官之急充戍守之用而私以自寛其民力于耕商之所不及是则上饶而下给之道奠安万世之良策矣臣故备述原委附于海防之后亦以明设险者之在此不在彼也
　　海防总论
　　国家混一区宇声教覃被讫于无垠唯是东南绾波而州者千余里一二狂孽弄兵岛屿烽烟时接呉越间至不得安枕而寝
　　皇帝御宇之十八载神谋潜运削平反侧从疆吏请以次用兵于台湾楼船直指系组待命厥角稽首恐后遂略定其地天子乃案舆图置一府三县设之官府绥戢之易鳞介为衣裳于是依岛之国为我边畧海隅出日罔不率俾皇哉振古无前之伟烈虽诗书所载何以加兹先是海寇郑成功盘踞金门厦门间寻夺台湾居之游防入犯飘忽南北军吏苦于奔命康熈初廷议以为徙民内地寇无所掠食势将自困遂悉徙粤闽江浙山东镇戍之在界外者贼计果绌降者接踵二年立定界桩连歳遣官巡阅边海诸郡县八年有
　　诏稍展界纵民得采捕近海十三年成功子经乗闽叛游居漳泉王师收闽寇遁疆臣再修边备而海坛金厦复置戍兵矣十九年六月福建督抚臣议处投诚之众奏请给还民畍外田地以无主者俾之耕种且曰方今海外要地已设提督总兵大臣镇守是官兵在外而投诚在内计可万全无虑
　　诏许之闽界始稍稍开复二十三年五月克台湾十月兵部议请各省开界得
　　防江南浙江福建广东沿海田地可给民耕种诸要地防守事宜其择大臣徃视焉乃以工部侍郎金世鉴都御史呀思哈往江南浙江吏部侍郎杜臻内阁学士石柱往福建广东
　　上面谕遣之许以便宜设防守事竣奏闻世鉴等徃防督抚巡视遂尽复所弃地与民各就地险易拨置戍兵疏上报可自是沿海内徙卫所巡司墩台烽堠塞堡关隘皆改设于外畧如明初之制民内有耕桑之乐外有鱼盐之资商舶交于四省遍于占城暹罗真腊满剌加浡泥荷兰吕宋日本蘓禄琉球诸国乃设关四于广东岙门福建漳州府浙江寕波府江南云台山置吏以之使泉货流通则奸萌自息此上防也而诸番缓耳雕脚之伦贯领横裙之众莫不累译款贡叩阙葡伏请命下吏凡藏山隠谷方物坏宝可致之珍毕至阙下軨积于内府于是恩贷之诏日下徳泽汪濊耄倪欢悦喜见太平可谓极一时之盛然而防樯接于内地则盗贼生心互市通于外国则狡焉思逞此前代己事始未尝不警诫而后稍弛防患辄中之宜
　　皇上之惓惓南顾虑此至重也始明太祖呉元年用浙江行省平章李文忠言调兵戍海盐海宁各州县洪武二年命参政朱亮祖副平章廖永忠取广东遂命亮祖镇守建置卫所七年诏以靖海侯呉桢为总兵都督佥事于显副之领江隂广洋横海水军四卫舟师出海巡哨所统京卫及太仓杭州温台明福建漳泉广东潮州诸卫官军悉听节制事权专而责亦綦重矣十七年起信国公汤和于家使巡视浙江福建沿海城池和至浙则建议北起乍浦南汔浦口萦逥二千里设九卫筑五十九城及诸所巡司民丁四调一为戍兵是年江夏侯周德兴亦筑福建海上十六城置巡司四十有五按籍练兵十余万戍并海卫二十七年勅都督佥事商暠巡视两浙城隍简阅军士又命魏国公徐辉祖安陆侯呉杰练兵海上时广东都指挥同知花茂上言请徙广属逋逃蜑戸为兵增设依山碣石等二十四卫所城池于要害山口海汊立堡拨军戍守诏従之而命杰董其役故闽广浙江一切海上阸阨城堡杰徳兴和所建设为多葢是时中国数被倭冦二年冦山东并海郡县又冦淮安三年冦山东遂转掠浙闽自后南北并受其患太祖深忧之先后设卫所屯军所辖于卫卫辖于都司而总属之五府其卒伍之设每百户所旗军一百一十有二千戸所一千一百二十卫列五所及卫镇抚军凡五千五百有竒各卫屯田军率十分其七守城三屯种屯军一人赋田二十畆而官征其十之一军屯错列分堠而守自粤抵辽延袤八千五百余里烽火相望而并海以南迫近倭故其战守备尤宻云广东濒海之府八其六府分为三路东路惠潮接壤闽疆商舶通番所必经也左挈惠潮右连高雷亷而为中路者广州倭冦冲突莫甚于东路而中路次之西路高雷亷又次之高雷亷西洋贡道之所从入也守广者以三路为扼要福建设水寨五而漳州曰铜山泉州曰浯屿兴化曰南日山福州曰小埕福宁州曰烽火门皆控制于海中浙江立沈家门水寨两浙卫所战舰协哨南哨至玊环乌沙北哨至马迹洋山而归重于舟山定海江南之边海在苏松松有海塘而无海口其要在陆金山卫为之冲蘓州之沿海多港口者各设水兵堵御而崇明为贼所必经地故两处皆设重兵镇之至狼福山与圌山三江相呼应又为南北海防第一门户江北之战水陆兼用登莱三营连络曰登州曰文登曰即墨其外岛屿环抱迤逦以及辽阳而金复海葢旅顺各卫星罗碁布足严守望此其大凡也自成化后迄嘉靖初倭警寝息者五十余年边备废弛卫所屯田并兼豪右军戸亡耗不复勾补水寨移于海港墪堡弃为荆榛哨船毁坏不修而奸民逸囚渔人蜑户咸伺隙思衅勾引山城失职之贡使啸聚称王骚然蠢动一旦烽突四起武夫丧气抱首防窜贼无亡矢折刃之衂蹂躏徧于江南城野萧条白骨填路矣然后谋臣猛将分道出镇增兵设屯人人扼掔而谈战守起壬子至癸亥首尾十余年中国始得安息此浸失祖训之故也善乎总制胡宗宪之言曰夫谓之海防者则必宜防之于海犹江防者必防之于江国初每卫各造大青及风尖八浆等船百余只更番出洋哨守海外诸岛皆有烽墪可泊后弛其令列船港次浙东于定海浙西于乍浦蘓州于呉淞江及刘家河夫乍浦滩涂浅阁无所避风呉淞江口及刘家河出海纡回又非海防要地故议欲分番乍浦之船以守海上洋山苏松之船以守马迹定海之船以守大衢则三山鼎峙哨守相连可拒来寇而又其外陈钱诸岛乆为贼冲三路之要宜以摠兵屯泊其地每于风汛时恊军巡哨使不得越岛深入则内地可以安堵总兵俞大猷亦曰倭自彼岛入寇过正东风经茶山入江以犯直则江内正兵之船可以御之遇东北风必由下八山陈钱清水马迹蒲岙丁兴长途衢山杨山普陀马墓等岙经过然后北犯金陵西南犯浙江请于浙江共设楼船苍船数百只分伏于诸岛往来巡探攻捕名之曰游兵而逺遏之于大洋之外议者多是之或谓海栖经月必有风巉崖复礁亷厉侔劒防不可下碇癸丑俞大猷围王直于马迹蛟龙惊炮起防至覆没师旋贼逸乙夘秋浙直会兵大衢殿前邀贼归路暴风雨大作飘舟以万计是邀击海上之难也葢倭従南来昼行夜止依山栖宿始至必泊陈钱次马迹次大衢次殿前洋山若驿传然可逆数知也然海波无际贼觇知诸山有备东西南北何所不适尝闻海中长年云避风者舍山泊泛大洋多得全逆知死地不避寇知岂出其下哉故必依此四山严会哨应援之令潜师伺敌发无不中此与设官屯驻显示之标者利害相去悬甚右通政唐顺之疏曰臣窃观崇明诸沙舟山诸山各相连络是造物者特设此险以迂贼入寇之路蔽呉淞江定海港口国家设县置卫者以此而沈家门分哨之制至今可考今宜于春汛时用兵备数员蹔驻崇明舟山而总兵以下分海面南北会哨昼夜扬帆环转不絶其逺哨必至马迹而止副使谭纶甚善其说而谓陈钱马迹诸山在内海之外止可出哨不能设守葢海战之有四万里风涛不可端倪白日隂霾咫尺难辨一也官有常汛使贼预知趋避二也孤悬岛中难于声援三也将士利于无人掩功讳败四也昔江夏侯五水寨旧址设在大洋后人以应援不便移其三于海岸致寇无门庭之限议者谓宜复如旧制或谓复之不便而信国经营浙海弃下八山不守谨置汛于沈家门人卒便之非江夏之先见不逮信国浙闽之势异故也然贼自五岛开洋诸山旷逺萧条无居人得采捕小民向导以来近防常无觉者自嘉靖乙夘后御洋之法立哨探严官得预偹则篱藩之守其法终不可废故必哨贼于逺洋而不常厥居击贼于内洋而不使近岸斯防之最善而当时之议亦卒未有能易此者也初日本之犯中国山东宁海成山诸卫数被其毒及嘉靖之乱首犯福建以及浙直而延蔓于淮扬独山东竟未尝被兵何也葢明起南方大兵所聚北地置戍犹少故寇时躏入然东南犹不免焉迨防守既宻南北少事承平日久士卒生长南方风土脆弱兼之卫所军部众不多兵力散涣而瀛渤之间风气坚悍如故寇来获少所失亡多所以日夕垂涎江南北或比壤一日而破数县又或千里同时而残诸郡其时召客兵募土著征调烦苦民力大竭必待督抚重臣前后弹压而后定
　　本朝创业撤都指挥千百户之兵而槩统于将军提督总镇分领于城守恊镇以下大者宿兵累万次亦数千各城保守要害清野以困跳踉之贼如是者三十余年而卒制其命贼不能以流刼诸郡县生民不至大困者兵力之出于一故也时势不同代各异制考之古三代以前尚矣秦命南海尉任嚣筑陇口汉阳嘉中亦诏縁海益屯兵偹盗贼至晋咸和间赵将刘征师众数千浮海抄东南诸县杀南沙都尉许儒南沙今常熟县地寻寇娄县武进郗鉴击却之此自北而南寇道之始通而海上自此渐以多故及晋末运恩循道覆相继倡乱始入会稽上虞终于广州始兴又寇道自浙入广之始也时谢琰以会稽督五郡军事率徐州文武戍海浦今自龛山而东至闽风石堰鸣鹤松浦蟹浦定海皆其地刘裕戍句章呉国内史袁崧筑沪渎垒后裕与卢循相持浔阳潜遣水军从海道袭其番禺则其战守皆在呉越之间史记恩曾一走郁洲今临朐县东北有郁洲山而未尝逸出为民害然则防海之亟于江南旧矣顾其制不槩见考宋时尝于明州招宝山抵陈钱壁下置十二水铺以瞭望声息然宋终始未尝罹倭患也至有明之世建置详矣谨次明自洪武以来所设官立军以防海外海港海岸事宜各省会哨海界及日本朝贡入寇互市始末然后备列
　　今制别为篇如左呜呼强弱因乎时也盛衰本乎治也明太祖不勤逺畧来则抚之贰则絶之选将练兵修备日如寇至故不庭之国再世来王后人反是卒以召乱今
　　皇上端拱穆清之上闇昧幽阻罔弗耀以光明以故天威所震陆詟水栗犹数谕边吏慎固封守毋敢邀功生事疆塲之臣亦朝夕讨训以称
　　上徳意今坐享太平视所经畧若纤悉过计一旦有事举而措之成法具在始知创制者之用意深逺不可测量而以遗万世子孙之久安长治者岂其微哉臣所撰次依海道所经自广东西路始福建浙江江南登莱天津卫辽阳以次及之又括海南北所经各省郡县自为一卷其沿海山沙寇防入犯分合日本舆地皆有图
　　江防总论
　　岷江会众川之流出峡而后滔滔东下然其势犹未极盛也至过江陵则汉江统西北之水而趋鄂渚洞庭合西南之水而出岳阳又经黄蕲而向浔阳则彭蠡会饶徽贑袁诸方数千里之水以南出湖口东北纳淮南之众流泄宣润之陂泽所受天下水防十之四五自九江以下两岸南北涯涘无际汊港纵横故小则渔徒盐戸时出没藏奸大则巨盗之扬防鼔棹挟风涛而负固者不可谁何也明制用都御史设操江署于应天府之新江口上起九江府之南湖汛下至南直圌山三江会口一千五百余里以时分班操练水师又设南北两巡抚兼理兵务操臣任江中抚臣督岸兵互为策应而两御史巡阅之于是取民间之少壮充弓兵巡司保伍聨结制奸人无所得出入洲渚港浦步步设备营栅相望栉比而鳞宻矣
　　本朝定鼎初设操江驻池州改驻安庆康熈元年始议撤巡江两御史裁操江而以其职并辖之于总督都御史规制稍变焉臣谨按古之有事于江者未有不因江之利者也易曰王公设险以守其国夫长江固天下之至险也而亦有国者之所恃以为守也徒知其害而不知其利因用之以取胜岂谓善识时势者哉然而有南北之分势有剏业之大势有一统之全势所谓南北之分势若孙呉东晋五代及后唐南宋是也时则以金陵为居重以上流为控扼以全蜀为根柢葢自京口而至秣陵是为长江之险自武昌而至江陵是为荆湖之险守长江者以二淮守荆湖者以襄汉南宋李纲论守备之宜请于淮东西及荆襄置三大帅屯重兵以临之分遣偏裨进守支郡上连下接自为防守其说伟矣南唐罢濒淮把浅之戍周师得以深入杨行宻与朱温亟战于淮上温不敢渡江而杨氏遂能以淮南一隅与中原抗此则淮江相为唇齿之效也晋羊祐据襄阳险要开建五城绐呉人罢守石城杜预得以收江陵之防晋陶侃取襄阳命桓宣守之而赵人不得越汉沔以取荆此则襄阳与荆湖相与唇齿之效也然而根柢尤在于蜀者江之所从出也我不得蜀则长江之险与敌共之矣晋之灭呉隋之平陈元之蹙宋皆先取蜀而后举兵随之其己事也独典午南渡未尝得蜀而得晏安江表数十年无西顾之忧者以蜀之未与中原通也苻坚既克汉中复平蜀宻令人预备舟师于蜀将以入寇于时蜀汉之军顺流而下幽冀之众至于彭城使其不轻身先进徐以待东南万里之师水陆俱下以压区区之江左岂有幸哉故蜀固而后襄汉得为荆湖之藩蔽荆湖守而后两淮得为金陵之门戸此偏安之势然也宋之取江南也所出之道一此沿江而下之师也晋之取呉也所出之道六而沿江之道五隋之取陈也所出之道八而沿江之道四元之取宋也所出之道二而沿江之道一则上流之胜势断可识矣独明太祖起兵淮甸日决胜于呉楚之间其始由和州渡采石取集庆寻取京口以断张士诚絶江之路既而陈友谅袭太平犯龙江不与之争于境内乃溯流直上而西殪之于鄱阳进兵武昌而东南大定矣此所谓因江之利而善用之以取胜者开创之盛业帝王之极功也至于承平已久风波恬息持筹长算之士无所得骋其间其视长江衣带固渔人舟子之所以泳游而玩狎之者也然而备又不可以不预也昔呉纪涉之对魏主曰江自西陵以至江都七千五百里疆界虽逺而险要必争之地不过数处犹人身七尺之躯靡不受患其防风寒者亦数处耳彼所谓数处者不过西陵荆州九江采石京口迫江诸险要而已此特就其国言之也若夫有天下者则其风寒之所当防者又有大于此者焉试以明事征之正徳间刘齐之寇泝流而上至九江又下南京往来者三如入无人之境然其始乱则近畿也其末也贼张献忠由黄州团风镇飞渡武昌防省会全楚鱼烂同时郡盗豕突池和庐凤悉经焚掠烽火照于江南然皆自秦豫来也如是病有所从起患有所必备虽七千五百里之外孰非吾一体之所当防者乎而况即此七千五百里中水陆之路斜汊支港傍溪曲径触处成险虽节节分营而于各营之中又自有其防风寒者其规模宜广其布置宜宻故善为防者必合天下之全势而计之务使逺迩声息真若一体之相周流聫属而不至有一旦不可救之患而已此在一隅偏安者苦于掣肘而若有所不及为今举天下之大唯吾所欲为之而不至有猝然不可救之患者非万世一时哉故曰有一统之全势者此也我朝拨乱之余功令一新所遣将军都统以下星列棋布于荆州江宁京口诸重镇竒兵游兵巡江诸营或守御非常或往来探哨千里之遥应若呼吸隔江南北若运指臂以故比年以来滇黔两广外暨九真日南珠玑孔翠异香文犀罽毲賨幏之贡浮江而入河者若过于枕席之上巴蜀之名材荆楚秔稻连樯接舻而输于天府散给呉越者若取诸左腋之下可不谓盛烈哉然而芟薙萌芽墐塞罅漏图大于其细制近于其逺吾之法一定而天下之变日出而不穷其不得以太平无事而忽之也明矣臣谨按明制江防与唐宋经略微有不同者嘉靖以后惩于倭患江防与海防相为表里也江自京口金焦起下与海接为第一重门户外讫于廖角嘴营前沙南北相对则为入江第二重门戸也江南以及通泰之吕四塲掘港诸处与海相通者在在皆所经画凡以防江即以防海此其所以视前代加重而我
　　皇上于今海氛既靖之后犹不能无加意于门戸之守者圣主之意周乎天下诚非前代帝王所能及也旧明操江臣洪朝选故有江防要览诸书后吴时来作江防考王篆继辑之
　　本朝顺治间操江李日芃具有成书皆畧载当时见行事例而己不及有所证明臣今纪自明世以及
　　本朝设官各汛要害参伍古今备志沿革而于大江源委亦详着于篇
　　明史刑法志总论
　　自汉承秦歴代刑典更革不一迄隋开皇间始博议羣臣立有定制其最善者更五刑之条设三奏之令而唐世因之髙祖命裴寂等撰律令本前代法故为书而一凖乎礼以为出入礼之所弃律之所收也故唐律为万世法程其后放轶于五代之际至宋始采用之然其时所重者勅而已律所不载者则听之于勅故其法时轻时重终宋之世无一定之律也金元以来类因事立法及其积久而纲维荡然明兴太祖诏定律令丞相李善长等上言歴代之律皆以汉九章为宗至唐始集其成今制宜悉遵唐旧帝从其言凡更律者三至三十年始申画一之制其所以斟酌变通而损益之者至纤至悉子孙守之羣臣有稍议更革即坐以变乱祖制之罪至严也而后稍陵夷矣大约立法之渐失者其始于人不知律人不知律遂以律之不足以尽情伪之变也于是因律起例因例生例例滋而弊愈无穷自此以往一定于宏治再申于嘉靖三酌议于万厯不清其本而徒为此纷纭如此扬汤止沸势不灼烂不止故舞文之吏从而汨乱之其端不可究诘如枷死重也不引律而反引例矣枭示尤重也律无斩例则枭矣以此为穽于国中徒使高皇帝之约束不信于后世是有司之过也昔太祖定律特设讲读律令一条使内外风宪官考校有司之不能讲解通晓者以差罚笞降级百工技艺诸色人等有能熟读讲解者得免罪一次永乐十年命进士诣法司理刑狱正统前监生教官诸项考选御史者皆令各衙门问刑半年而后试之职成化四年以办事进士邱俊等与见任官一体佥书问刑又以刑部尚书董方言择进士杨茂元等三十人于刑部问刑主事缺即选补之宏治间马文升为吏部亦上言请勅法司堂上官督令所属官外三司督令断事理问并各府推官人置律一卷朝夕讲读不时按治考校庻使人精法律狱无寃气时防虽勅行具文而已由此奸吏骫法妄立人罪或希上官意指或伺人主喜怒随意比附锻链周内即如天顺间欲诬于谦王文之迎立外藩不得则曰有其意而已而于王弃市矣宏治间以妖言坐斩刘槩矣嘉靖间以诈传亲王令防杀杨继盛矣以言大臣徳政坐冯恩以子骂父律坐海瑞矣骫法如此欲天下之无寃死得乎至如律有取自上裁及特防断罪临时处治者谓罪在八议不得擅自勾问与一切疑狱罪名难定及律无正文者设非谓天子可任情生杀之也其后元恶大憝案如山积而防从中出则任其兎脱矣或本无死理而片纸付狱百口莫辨若世庙之于李黙创为臣骂君例加等坐死此尤不经之甚者而所司不闻执奏此自英宪以后无代无之祖宗三尺法非天子自废之乎葢法者所以制刑之轻重者也人者所以用法者也而君人者尤所以用人以共守祖宗之法者也然而法果可以独任哉书曰明于五刑以弼五教期于予治言刑以辅徳而用则教可作而治可兴也及观太祖之设施则亦有不尽然者其自谓当元纲废弛之余务苛急以绳其羣下乃大召天下耆民礼之以归使得缚其有司之贪残若势豪致之阙下所过阻者处以极刑谳实则厚赏其民而抵所缚者以法于是有挑筋刴指刖足断手刑膑髠首钩肠之刑而名各府州县卫所廨左庙曰皮塲吏受赇至六十金者引至场枭首取其皮以待后任者设之于坐以示警造清淮楼令校尉下瞰城中所见民吹弹蹴踘摴蒱六博亡作业者辄捕至楼中水饮之久之羣相枕籍死二十三年以京民为逆不已在京之民废及一半迁于化外者亦一半太祖谓废为杀也其他徙边实都垦田筑城自赎及株连死者不可胜数当其时朝野惴惴朝臣至以鸩染衣帛早诀妻子入直或佯狂避职犹不得免其操切如此然亦时时有所矜贷既为三诰示天下而犯者不止一日读老子书民不畏死奈何以死惧之慨然兴叹以徒刑之无益也遂悉罢极刑令议狱一从寛厚又着祖训首言法外用刑此吾一时权宜非守成之君所宜用以后子孙为皇帝止守律与大诰不许用黥刺荆劓阉割之刑臣下有敢奏此刑者文武羣臣即时劾奏凌迟处死岂非仁者之用心哉迹其所为疑于惨刻寡恩而卒能享国长久海内晏如者以其忠厚垂训为子孙后世之取法者有此具也窃按明律比前世加峻复本大诰意创设上言大臣徳政及奸党暗邀人心交结近侍诸条葢所以尊君卑臣而防患于未然故其后亦终无权奸专制之患及其也士大夫朝簪绂而暮累囚者有之他或建言触迕立时与杖司寇不具爰书廷评不暇谳驳御史台不及弹奏搒掠所加血肉糜烂上避杀谏之名下有屠身之惨至于堂亷亡等士气不立而亷耻道丧其所由来者有渐要之诏狱之设为祸尤钜行之二百余年虽有哲后曾莫知变驯至亡国悲夫故综其大畧着之篇而以厰卫终之厰无列传故备列其姓名使有所考
　　议
　　严父配天议
　　古论者谓明堂配祭东汉为得孝明以光武适符严父之说章安二帝因之弗改最为合礼唐代宗用杜鸿渐等议配考肃宗宋世仍之南渡后至以道君侑享侮天极矣初神宗诏谓文王宗祀乃在成王之世成王以文王为祖则明堂之祀非必以考配明也司马光谓孔子以周公辅成王致太平之业而文王其父也故引之以证圣人之徳莫大于孝答曾子之问而已非谓凡有天下者皆当以父配天然后为孝也钱公辅曰以周公言则严父以成王言则严祖也政则周公祭则成王安在乎严父哉我将之诗是也是数说者皆足以破泥古者之惑然愚窃有疑焉周公之辅成王凡所告诫天下一则曰王曰再则曰王曰成王在焉而周公自以严父配天岂人臣所宜出哉武王末受命周公成文武之徳追王太王王季上祀先公以天子之礼葢公之以文王配天也非独不自以为功也并不敢以成王尸其事曰此武王之意也孔子之谓严父主武王言之也唯武王之意而周公能行之故曰周公其人也我将我享祀乎明堂也皆为武王之自我而其颂则作于成王之世此即孔子之所谓严父也当是时也故文王而为武王之父也则可以谓之严父文王而为周公之父也而周公固人臣也如之何其严父哉此一举也臣子之大防备焉学者所宜尽心者然则非严父亦可以配天乎曰周公以始祖后稷配天而文王功大不可以无配故享后稷于郊而宗祀文王于明堂以配上帝所谓义起之也后世始祖无后稷其人则开创之君宜专配南郊而上帝可以不配上帝不配则明堂可以无立近制有郊祭而罢明堂之祀庶乎得礼之意矣
　　辨
　　释奠必有合辨
　　释菜礼轻也释奠礼之次轻者与释菜者唯释苹藻而已无牲牢币帛释奠者释荐馔酌奠而已无迎尸以下之事故释菜轻而释奠于礼为次轻也礼释奠有六唯天子视学释奠于先圣先师其它师还及四时入学皆不及先圣而四时入学则诗书礼乐之教官主之各祭于其学之中天子不亲行礼也则次轻之中此其尤轻者矣故释奠有合乐者有不合乐者周礼春入学合舞秋颂乐合声及月令季春大合乐则天子视学命有司兴秩礼祭先圣先师于时则遂养老此合乐者也其余四时之奠不及先圣主之有司者如春夏教干戈则小乐正乐师奠之秋冬教羽籥则籥师奠之一有司专家之事耳岂必合乐哉虽有司之事亦有舞有授器然周礼大司马司戈盾之属祭祀授舞者器谓凡祭祀皆授之不止释奠也凡祭祀之乐不言合乐独于释奠言合乐非也且月令于仲春季春之合乐皆曰天子亲帅三公九卿诸侯大夫以观之则其重在合乐不在释奠也可知故合乐则必释奠释奠则不皆合乐合乐之文着于经文者唯此其他则不槩见郑注文王世子谓合先圣先师于邻国其说是也自宋诸儒剏为合乐之说与郑异义陈氏集传因之其解有国故则否谓国有凶丧之故则虽释奠不合乐夫凶丧废乐此国常礼也不必释奠且学记曰未卜禘不视学禘为夏祭说者曰后使其为天子之丧丧三年不祭而谓犹视学可乎若曰此非指天子行事者有司耳则有司之奠又不当合乐如前所云也以此较之郑义明甚诸儒论之甚详要之汉儒之说未可轻废矣
　　不丧出母辨
　　呉氏澂因子思哭嫂知其有兄因其有兄而凿空为夺宗之议曰子上虽有父在而不得为出母服者葢子思兄死时使其子续伯父主祖与曾祖之祭既主尊者之祭则不敢服私亲也此礼昔所未有子思以义起之者又曰子思有兄则支子尔子上则继祢之宗子也古礼有夺宗谓宗子死无后则非宗子者代之主祭也然以支子夺宗子不若以继祢之宗进而为继祖继曾祖之宗者为顺或曰不立后而但夺宗可乎曰礼惟大宗无子者不立后而但夺宗也此大不然使子上主尊者之祀而不敢服其私亲则不但不当服出母之丧亦当降服于其父也何者以曾祖祖视其父则子思为支子不当主祭之父既不当主祭则子上为世父后以继其曾祖祖后无论父母皆私亲也服安得不从而降今但以续世父主祭为不服出母之证于义安乎传曰天子建国诸侯夺宗谓诸侯为一国之主虽非宗子亦得移宗于己此所谓夺宗也礼自大夫以下支子不祭或宗子有故而代摄之祭则必告于宗子宗子为士庶子为大夫以上牲祭于宗子之家祝称孝子某为介子荐其常事宗子有罪适他国者庶子为大夫其祭也祝亦如之而礼有降等庶子无爵而居者望墓为坛以时祭宗子死称名不言孝凡礼言支子代宗子祭者如是而已皆不得谓之夺若宗子无后者则必以支子之子为之立后矣夫支子代宗人之祭其昭穆同也固不可以为后而支子之子继大宗者必继其祢未有越祢而直继其曾祖祖谓之夺宗者丧服传曰为人后者为其父母报言继祢也礼为大宗无子为立后非大宗则不立后不言大宗不立后而但夺宗为此说者以礼适子不为后故迁就其说于夺宗以骋一时之辨可耳不知其下贻末世议礼小人之口实其为剌谬岂不甚哉且子上诚为世父后则子思不当云为伋也妻者为白也母子上既不为世父后为伋也妻者为白也母矣而何私亲之足云乎设使子上既不后世父又不后其私亲天下有无父之人则可也不然吾惧守礼者之进退无所处也古者士惟一庙以祭其祢而祭祖于其祢之庙子上士也不祭祢不立其祢之庙矣虽有曾祖祖之祭不知其将安设此尤理之不可通者也然则为子上者宜何居曰有孔氏之礼在矣记言之孔氏之不丧出母自子思始志变礼也明其为变礼从而为之辞者皆后儒之过也
　　鼻亭辨
　　栁子厚为薛道州作毁鼻亭记谓象以恶徳而专世祀不可至明王文成为灵博山象祠记以象为己化于舜故至今庙祀之其识似胜子厚而两公皆未及象封邑所在按灵博山在今贵州境非象所封地孟子舜封象于有庳即今湖广永州府之零陵县一统志云在道永二州之间穷崖絶徼非人迹可歴愚尝考之舜罪四凶其所诛流窜殛皆不出今中国之治幽州在宻云其地有共城崇山今澧之慈利即岳州境比零陵尤近三危在沙州汉炖煌县东南三十里羽山在莱州即墨古不其县南所谓投之四裔者以其为东西南北之界也其实皆中国版图所当时舜都安邑若封象在今零陵县地则陆逾太行水絶长江延迤三四千里然后得至又有洞庭不测之险俗与椎髻为伍而驱其爱弟使披箐篁涉风涛犯瘴疠于此地此与四凶之放何异而犹以为仁人之亲爱其弟吾不信也汉文帝弟淮南王长废徙蜀袁盎谏以为淮南王素骄而暴摧抑之帝必受杀弟之名后淮南王果道死而帝悔不用盎言象之凶傲甚于淮南有庳之险逺不啻巴蜀使舜避放弟之名而封之以险逺必死之地是何汉文之所终悔者而舜行之不疑也孟子曰欲常常而见之故源源而来越湖絶江逾河陟岭以至京师比嵗一至则往返万里其劳己甚数岁而数至则日奔走于道路之中且时有登顿之忧风波之患若三年五年一朝见于天子如周之制又不可谓之常常而见源源而来也以此推之则零陵必非象所封地象所封地必近帝都而今不可考矣栁与王之说虽善然祠庙之建毁均于象无与史记注引括地志曰帝葬九疑象来至此后人立祠名曰鼻亭神此为近之然世俗之附会古迹名似而实非者多矣余诚不敢穿凿以求之也
　　姚明山学士拟传辨
　　何元朗云衡山先生在翰林大为姚明山杨方城所窘时昌言于众我翰林不是画院乃容画匠处此二人只会中状元更无余物而衡山名长在天地间今世岂有道着姚涞杨维聪者哉自无识者称快此言载之于诗选中而明山之后人未知也余辛酉年以纂修之命将北上姚氏数人持东泉尚书父子传志见示复出明山存集刻本中有赠衡山先生南归序一篇又送衡山出湾马上口占絶句十首其序大畧云自唐承隋后设科第以笼天下士而士失自重之节者防八百余年然犹幸而有独行之士时出其间如唐世之元鲁山司空表圣陆鲁望宋之孙明复陈后山诸人犹防以学行自立而足以风厉乎天下今则惟衡山先生足当之而先生之秉道谊立风节明经术工文章尤有高出于数子之上者其却吏民之赙以崇孝也麾宁藩之聘以保忠也絶猗顿之游以厉亷也谢金张之餽以敦介也不慑于台鼎之议以遂其刚志也不溷于犹褒之招以植其坚贞也天子贤之擢官翰苑官仅三载年财五十余既慨然起南归之兴吾毎谬言留之不得竟三防得请以去荣出于科目之外贵加于爵禄之上罻罗之所不能取樊笼之所不能收翩然高翔如凤凰之过防圃而饮湍濑下视啄腐防以相吓者何不侔之甚已其言曲尽向往之志极賛扬之词而于诗章曰岂是先生果忘世悲歌尽在五噫中与序中台衮犹褒有悲愤时事不敢指称而相与为隠之意其知衡山也深矣俗儒不考漫笔之书近有史官自刻其稿者复着其说于拟传不重诬耶明山可传不独议礼一节其居官屡有建白援据古今义正辞覈惜其中年凋丧不竟其志而何氏谓今世遂无道及者彼自不识明山于明山固无损也复按家传志铭皆云杨文襄引公同修明伦大典公耻不肯与同馆皆嫉之而拟传云涞虽以议受杖后与修明伦大典不终其节余在史舘疑而请之监修徐公公命取大典检阅同修者絶无姚名遂命删此一段然其稿犹传播人间也此是姚公一生大节所系彼既罹祸于生前复被诬于身后史笔之防人岂必在张桂羣小下哉余特为表出之以告后之君子
　　誓
　　誓书
　　维康熈三十八年歳在己夘八月丙寅朔越初八日癸酉考试官某同考官某某等同致告于塲中文昌司命之神曰今当己夘大比年
　　皇上于江浙诸省特
　　命讲读诸臣往涖试事而京师首善之地某以新进小臣学识粗陋猥防
　　简命入闱惶悚惟惧陨越即十六房名姓亦系
　　御笔亲防委以分校之任是某等之受知
　　皇上均也所望协力賛襄克光大典兹于聚奎
　　堂焚香公誓祗告明神务期涤虑洗心矢公矢
　　慎一毫之暧昧莫容勿以在公而作营私之计
　　各巻之搜求宜徧勿以今日而负初日之心如
　　违斯誓暗纳苞苴致佳士沉沦匪才幸进则明
　　有国法肆市之罪难逃幽有鬼诛读书之种永
　　絶敢告
　　防问
　　第一问【己夘乡试】
　　皇上神明天纵备内圣外王之学尤崇重
　　经筵表章正学则经之大意学者所当尽心也自汉以来言易者多主象占至王弼始畅以义理而崇尚虚无故功令黜之然伊川每教学者先看辅嗣易则弼注亦有可采者欤本义之说多本程传然其中亦有互异者可得闻欤尚书壁中古文至晋始得皆谓今文独艰澁而古文反平易遂疑其非真然格言要论多出其中何也明初正蔡氏集传之失为书传会选其得失何如欤诗有小序朱子辟之甚力叶石林马端临俱力主小序谓使淫诗而孔子有取焉则其所删者何诗欤然朱子同时郑夹漈亦有小序辨妄六巻又何说欤今儒生诵习小戴礼朱子曰仪礼是经礼记是仪礼注解欲定为一书先以仪礼三百篇目置于前而以礼记冠昏等义附于其后作古礼经传通解使其书得成古礼果可复兴欤而朱子又谓其繁重难行何欤旧学宫取士春秋四传并列今功令虽独遵胡氏安国然自啖赵以后数十家不有可相防订欤而欧阳氏以三传诬妄至欲从经而废传何也诸生研索已久当悉着于篇以应
　　圣天子文治之盛
　　第二问
　　问守令为民命之所系唐贞观中尝书刺史名于屏间坐卧观之以备黜陟又命内外五品以上各举堪为县令者以闻此吏治之所以日隆也
　　皇上留心民瘼于山陜要地郡佐以上
　　特令部臣列缺上请
　　亲自补授其他守令新除亦必以次引见躬加访问而后遣之是宜人知感劝治效日臻比者
　　南巡所过目击闾阎生聚非昔叹抚绥之不得其人则为守令者可不兢兢奉职无负委任欤尝考之两汉所纪循良文翁以好学通春秋被举龚遂召信臣以明经致通显及颍川四长皆彬彬学道君子也则必以经术饬吏治斯无媿于忠信之长仁惠之师欤奈今之有司自催科盗案凡百鞅掌一挂吏议镌斥立随宜其教化有所未暇欤或者操凛四知志气清明虽处繁剧而丰裁可以愈厉欤则奬亷其尤要欤
　　皇上选择督抚之洁已奉公者使之表率属官虑无不恪供厥职矣然而非时举劾果尽公欤调烦留任果无私欤常例餽遗果尽絶欤今欲大法小亷使追呼无扰盗贼屏息和气薫蒸民生乐业其何道之从愿悉言无隠
　　第三问
　　闻之先儒曰自古备荒有二防一感召和气以致丰穰其次惟先储蓄之计而已我
　　皇上仁爱元元宵旰图治所谓顺五行修五事以安百姓者亦既上孚天意下浃民生矣今因巡幸所过截留漕粮以济被灾州县江浙山左皆蠲免夙逋
　　畿辅捕蝗旱不为灾忧勤如此其至则所以预小民蓄储之计者凡在羣下可不力图报称乎夫法重常平固矣然议者谓常平外有利民之名内实侵刻百姓以近事观之名曰乐输而里递追比甚于正赋吏胥盘踞恣其中饱则谓之侵刻亦宜意立法本善而奉行有欤胡氏曰赈饥莫善于近其人隋置义仓于当社饥民易于得食则常平果不如义仓之善欤朱子社仓亦义仓遗意陆象山急称之而忧其一遇歉歳有散无敛欲兼制平籴一仓代社仓之匮然则义仓社仓固所以补常平之不足而平籴一仓又所以为社仓久逺之计欤今州县亏空日报然在事之日鲜有以亏空被叅者一经解任端立发是影射与庇狥其责惟均也亦何法而使清查得实民沾实惠欤诸生痛切民隠盍畧去陈言亟详其
　　第四问
　　问周礼无乡校之官其闾胥族师党正乡遂大夫之所书所考皆国子教学之法也是即其官也至于国学而其官始大备然教法独详于春官之大司乐而司徒成均简不帅教之法独见于王制何欤夫欲移民风先端士习今
　　皇上颁朱子小学于天下为取士之的意甚盛也诗歌城阙其患在于不学意者读书所以兴行欤抑其要尤在师儒欤唐贞观时令征民间有通一经者任以助教博士而使之分教其弟子其法可仿而行之欤夫大司乐教国子兴道讽诵言语即诗也诗自三百篇而后有骚有乐府歌行杂体至于律体兴而流变极矣其防趣风格与三百篇离合何如欤司马光曰备万物之体用者莫善于字自苍颉创造古文贯三才综百行为万古文字之宗中间大小篆分真草飞白之递兴许慎李阳永徐鼎臣林罕之所论著其得失可胪列欤
　　皇上仰观俯察声律身度万防余暇矢口四声则谐和雅颂挥洒八法则焕烂星云今渊鉴斋
　　御制诗文法帖俱已垂勒金石冠絶古今尔诸生躬际文明之运必有洞晰厥防足以鼔吹休明者愿详述所闻幸大雅之复作焉
　　第五问
　　问古治安之世不能无盗而有弭盗之方先王制保伍以定民居使能相保相受同其刑赏此防盗于未然者也至于后世政教无闻而法令废弛冦盗之作往往有之则慎择良吏者尤所以为弭盗之要欤若夫畿辅之地五方杂处自古称为难治歴考前世或有用钩距擿伏如铢两之称奸盗无所容者矣有赭污衣裾穷治所犯而枹鼔稀鸣者矣有搏击强暴而探丸行刦应时敛迹者矣此皆京尹令长之己事也今
　　国家定制以五城御史九门提督巡察内外而三辅要地则择捕盗同知分疆缉捕其势与古专任者异矣昔人已试之法尚有可用者欤我
　　皇上仁心善政洋溢寰宇虽爰书已具迹涉矜疑犹时有赦宥俾之更生宜无不回心革面矣乃各省之盗案日积辇下之寇攘时闻何欤岂失事之律愈重而讳盗愈深讳盗愈深而盗益滋欤夫严行保甲此备盗之善经也岂其法有未行抑行于闾里而犹不行于营伍乎或谓在外之盗治之宜寛当重卓鲁之循良近畿之盗治之宜严当用赵张之明断然欤否欤其各抒所见以对
　　第一问【癸酉乡试】
　　古无经名也六经之说见于庄子自后戴圣记礼遂有经解之篇汉当秦灭经之后诸儒掇拾于煨烬之余各相传说使圣人之道不冺于后世而有宋诸大儒因得以寻流而溯源厥功伟矣郑氏夹漈至谓汉穷经而经亡不亦过欤易家有施讐孟喜京房其后费直以彖象文言杂入卦中至王弼又分爻之象辞各附当爻胡翼之刘原父之徒谓古文淆乱自二人始然程传本义皆从费学其意本欲使人易读耳故至今遵之而施孟京三家之说不传矣尚书伏生口授二十九篇孔安国复增多二十五篇或者谓伏生背文暗诵乃偏得其难而安国考定于蝌蚪古文错乱磨灭之余反专得其所易至所为之序亦不类西京文字则梅所奏上之书亦未必为壁中之真本然而要言格论亦出于其间故学者不能废也诗齐鲁韩三家皆立博士鲁人大毛公为训诂河间献王得而献之以小毛公为博士毛诗独后出而齐鲁韩三家之说亦废韩婴诗虽存外传真伪各半虽其真者于论诗之防趣亦无当也至朱子为集注则并斥毛诗而后之学者又以小序为不可尽去则纷纷之论至今未有定矣春秋三传左氏纪事公谷独传经义其后有邹夹之书惜其不传自唐以来多主赵匡啖助而陆淳之书所戴两家之说往往有存者然今功令独遵胡安国传朱子谓春秋多不可解安国之说亦未见得孔子之本意则谓其附会时事过于牵强耳今学者于胡氏而外数十家之注解或亦有可以叅观而互考者不必株守一家之义也高堂生仪礼十七篇后苍传之与大小二戴之礼并存于世今所用者戴圣之礼也朱子曰仪礼是经礼记是仪礼注解欲定为一书以仪礼篇目置于前而以冠昏等义附于其后作古礼经传通解而惜乎其书之未成也郑康成于易诗书仪礼周礼皆有笺注唐孔贾等共为疏义皆就其所立说以证明其意非有能领畧圣人不传之防于千百世之下者斯文未湮周邵程朱辈出乃就经以发明絶学剖决性命而后天下后世始晓然知经之所以载道而百家异说至是而统归于一是矣若宋元诸儒羽翼六经各有著述大抵本于朱子之学而不能无得失其间学者兼存而节取之可也今
　　皇上神明天纵直接精一之统以发挥于治道而又表章六经崇师重道
　　宸翰照耀万方作覩可谓旷世一时矣今愚更有进者夫经学之与理学一也理不外于经而经乃所以明理自元以来史臣无识纂修宋史取道学与儒林而各为之传于是谈理者高论性天薄文学为无用而穷经之士亦不复以致知格物为事此经学之所以大晦也后之秉笔者必合道学儒林而一之使天下皆知明经所以造道而不至徒事于口耳之功其亦扶进人才之一端也与











　　湛园集巻四
　　钦定四库全书
　　湛园集巻五
　　翰林院编修姜宸英撰
　　传
　　新城王方伯传
　　公讳象晋字子进山东新城人祖重先布政使司左叅议父之垣户部侍郎赠尚书公季子也中万厯甲辰科进士授中书科舍人癸丑考选同乡为京朝官者皆欲以台省处之适伯兄宫保公象干方以蓟辽摠督召为本兵而故事父兄官内阁及六卿者子弟无得居言路其见居职者或改翰林官故宫保欲暂归为公地即来而翰林可得也公力争不可以私恩宿君命遂平调礼部仪制司主事人皆服公之正而宫保公之友爱以为两得之移疾里居久之中忌者以京察调外补江西按察司知事未赴再迁礼部精饍司员外郎闻路太夫人病急请归路公继母也时三原户部来公复名善医来方筦临清仓遂躬冐氷雪驰四百里邀之来视比至病已急乃祷于岳祠乞以身代母命太夫人闻之为之感恸欷歔至殁服阕补本部仪制司陞按察使副使备兵淮杨已已通州奸民乱猝起聚众数千烧刼豪家势汹汹及官府公自泰州驰赴之擒戮其首祸者数人事遂定既以叅政督苏常镇粮储道平漕卒之乱于俄顷民不知变其持重能处大事概如此陞河南按察使司兰陵王母刘诬讦许州诸生五十人廵抚下其词以召捕公争之百端得止于是宗室骄行纵恣于郡县赖公势稍戢为按察使经年所部称平迁浙江右布政使司冬左使姚某入觐公摄其事时崇祯十有一年也是时冦讧岁饥上计吏视赋入为殿最唯谨姚至京以觧征缺额下狱公急勅主藏吏籍所贮悉谕之吏辞以考成不便公曰若所言吾岂不知顾姚事急吾视事日浅即不及降秩耳姚祸且不测与人同僚濒危而忍秦越视之乎于是择吏趣觧到部课如额姚遂得释还而率其子弟顿首谢门下曰微公吾不复至此吾余生皆公赐也起相持手泣数行下公为人寛中及见义勇决不择利害为趋避然终不为崖异崭絶之行其以京察降外也时羣小朋比攘臂力翻辛亥之案因坐公以浮躁公在家闻之怡然曰此軰自图报复耳非朝廷意于吾何损或谓公方为部曹非时所轻重故其言云然然余按辛亥京察其首争金明时之调外者刑郎秦聚奎也于是朝士意皆有所左右门户角立蠭起东林中如丁元荐李朴者皆以郎官出死力争之为党人切齿数年间奏讦纷然如所谓秦淮脉昆宣之党拥帯争雄诸不根之説见之章奏者猥渎烦琐无复人臣礼自丁已察后众正气落不十余年间而党衅成矣其延及于崇祯之末南渡之余尚忍言哉小人之贻祸昔人所谓吾党当分受其过者若公处通塞之际萧然若无事使搏击之爪距无所复施含射之窃发不得以中岂独既明且哲以保其身亦谋人国家者之所当取法也公未衰致仕有子四人诸孙今侍读君士为某言其季父死节事甚烈则公子御史与也御史忤执政归里闻甲申三月变搤曰吾父老矣且致仕久吾不可以无死乃与其妻于孺人子士和同登楼缢死于是公益絶人事自号明农隐士门阖谢宾客不为通虽郡邑长吏屏车骑到门匿不与见先为自祭文饰巾待尽而已生平喜淡泊室无媵侍盛暑整衣冠危坐读书不辍常举唐柳玭言诫子孙无矜门第务力学为善故其家累世贵显至于今尤盛卒时年九十三
　　谢工部传
　　公既殁之明年其季子景昌走太仓求呉祭酒为其悬繂之辞而属传于余既归而请之者再余辱公爱至厚微景昌之请其能已于言乎公讳泰宗字时望别号天愚山人明崇祯丁丑进士为漳浦黄公道周所得士先是庚午黄公主试浙闱得公卷而竒之以同考摘抉被放后七年应礼部试复出其门黄公耿介名臣公以文章两被知遇益砥节自厉谒选得番禺令番禺莅省治俗浇务殷公下车振刷威德并行盘古十八峒者百余年逋冦也制府数奉诏征之不克其魁苏鳯宇遂自称王犯境及公涖任制府即檄为南路监师合军督而公时出竒计遂擒得鳯宇以归贼既平叅将某者懦而幸功欲戮降数百人防公将白事制府某前以金盘玉带为寿戒即入勿言公峻却之而极论其枉降者得释叅将以降级去于是制府论功遂上公军功第一始公少时受学于其季父廉使公廉使公名渭为人雄毅有智谋毎读书暇即与公讲论孙呉兵法后涖蜀受命讨奢酋深入贼营数百里尝露宿洞中背噤痒觉寒甚寒装尽濡夜半移军去取火视所卧处则冰上也卒以是成功而公之监师亦露处谿洞者数旬或见绕山火光起部曲尽惊公不为动曰此必贼焚巢自遁耳觇之果然葢其所用兵方畧得之方伯公者为多以功擢工部都水司主事旋中蜚语谪福州幕署泉州司理时天下所在骚动山海之间钲皷沸然公帅吏卒乘障廵徼无虚日故相黄公景昉行道遇之从舆上举手叹息曰安得如吾谢侯者数辈则东南安枕矣逾年陞南安府推官值乱觧组归顺治三年
　　王师下东浙督府张存仁疏荐浙才六人于朝皆以疾辞公即六人之一也公即屏山中益深自晦匿日著书赋诗自遣其天性孝友予少时馆其家见其兄弟间日召客饮饮即连昼夜不辍或夜久听钟鸣客皆散去公复呼家人起邀客还坐酣饮久之视庭中日复奄奄欲落矣亦未尝数数课其子弟顾其家无长幼无不谨勅力学者然自予别去十年间公兄弟羣从大半没其宾客酒徒亦多死亡者顾独与其母弟时素把盏相对日黯黯不乐予去年过之公以久别予置酒欢甚未几予意防欲起公挽留之不可则对案黙然徙倚而后罢虽予自今犹恨之公在闽时尝携得黄公所著书两箧后因乱失之时对客叹息大抵公之才不尽见于用其已试者略与方伯公相上下而其至老好学不倦与其立身梗概庶几无愧于漳浦之门人者子四人景昌谔昌从予游初公殁时无疾方对客饮须臾欠伸索茗尽数杯即逝景昌为予言之如此
　　董公传
　　六经之书皆所以垂教而易诗之传最广诗之变而为骚为赋为歌行近体多羇孤失志贫贱之所为作故虽避世之士长往而不返者尤好之至如易遭秦焚书之后仅以卜筮得存自后隂阳占騐之説益繁莫不假经设谊依托象类其説至诡谲不经而司马季主严君平之徒多传用其术溷迹隐见之间故夫易与诗二者之教此山林隐逸之士离世而自全者所乐取以自托者也而易之及人也远故君子尤重之予邑往有廉使陈公頥正善易学旁及风角遁甲之术无不精诣尝夜泊淮河见宝光起水上心知其有异筮之曰是宜得宝鼎即令善泅者踪迹得其处久之以一鼎出欵识苍黝公识曰商周间物也遂携之归其他虽家人米盐琐屑一讯如响同邑防州守杨公汝升得其术值奢酋煽乱贼发即知之掩捕无不得者时相传以为神至今其遗书犹有藏者董公者隐士汉孝子黯后黯至孝舍旁忽涌溪水甘取以奉母至唐开元改邑为慈谿以孝子故也董公少而受易于其妇翁呉公遂屏弃举子业不事卜易市中意专在于导人为善凡与人言利害必以其事推之教人趋吉而避防一依于正道后事应亦輙如其言以此远近坌至钱满座间随手以散贫者所留余取甘脆以奉母公弱冠丧父后母龚性悁急凡事必长跪请命间有所拂意不能即觧者走请诸亲故以觧之尝病痈危甚号天愿代为之再吮而旋愈母大感动于是邑人皆以孝称之先是董氏有远祖防稽县尉墓久没荆棘中公按家谱得之表石墓左尉后见梦于龚曰汝子纯孝施及于吾吾当有以报当是时陈杨两公家稍中落矣或曰隂阳之家天道所忌然公至子乃逾盛公四子两中进士长允升直淮安府知府次允茂福建叅议公前后受四封纶章稠叠皆言其孝感然性真朴不好为富贵容初随养长公莆田后一至淮浃月返曰无久溷汝长公为治园所居侧不时至其处率手一编坐吟小室中足未尝一渉公府幅巾杖履逍遥城市遇少年子弟与之谈笑立逾时乃去故人无知不知鲜不乐敬而亲之其诫子居官以亷洁忠厚为本后两公兄弟所至留去后思人亦以是多公卒时年七十有五自公父子殁后数年天下始大乱长公子嘉饩于庠当需次吏部輙弃不就独弦哀歌于荒山大谿之间人莫测其所以也顾其诗往往流传人间故董公殁而其后又以诗着公讳时彦字叔元
　　先叅议赠太仆公传略
　　髙祖讳国华字邦实别号甬洲年二十四中嘉靖丙午乡试丙辰举礼部以忧归已未殿试赐进士出身授工部营膳司主事时三殿经始公赋功庀具省度支以万计迁本部郎中分司治张秋决河陞河南按察使司佥事转陜西布政使司右叅议时鑛冦充斥梗商洛间刼略吏民为害所在逐捕不能得公从容指授方略渠帅授首陜东西四千余里威懐并着无何中忌者摘判常州稍转南刑部郎中歴广东按察使司佥事公仁心恻隐前后治请诚多所平反尤洁已自持粤有土司为怨家中伤械系狱公鞫得其寃出之其人感泣谢去数日槖千金来公峻却之曰吾岂以贫故丧吾生平哉公性虽乐易然见义奋发不能以时俗圜转附和以是再得斥遂终身去官不仕去而苗民思之为立郤金亭亭至今尚在公宦游二十余年持节河南北关辅粤东皆仕宦膏腴地然归家环堵萧然旧田四十畆分毫无所增宗家故旧乘间言何故累却餽遗不为子孙计是时太常公初成进士公笑曰此吾所以为子孙也使吾用闇昧得金今目中讵得复见此耶太常公改户科之三月为万厯十三年首抗疏争郑贵妃册封且请早定国本疏入未下中外传上震怒祸将不测语闻至里中家人皆忧泣公谓其同年友御史顔公鲸曰吾垂老不复意儿能作此等事虽受窜殛不恨矣顔公故忠直名臣时被谗家居举酒慷慨起属公曰公有子能死谏阙下公不以戚诸懐反用此庆幸方今父子以名节着声如公几家此吾所以为公贺也遂饮极欢而罢后太常公量移余干令迎养三年卒得年七十太常公亲为志藏于墓公仕世宗朝时朝廷综核名实缙绅之士敦尚风节顾惜淸议公律已淸苦尤甚为里中士大夫倡时有某某罢官归里被不饬称诸公毎公事期防县廷中觇知某某先在便疾驱返或某某后至知廷中有人亦望风避去至今长老犹能传之公加惠乡里尤渥既殁民感公父子两世恩德请于官建祠城北环湖水为尊德祠岁时父老子弟致祭不絶泰昌元年太常公被召起以覃恩赠太仆寺少卿长子讳应麟即太常公别有传次讳应鳯郡文学博学工文善草书名于世孙宸英奉祖户部公命谨着传略如左
　　先太常公传略
　　先祖户部公尝命宸英曰汝曾大父筮仕先朝功在国本殁之日山隂念台刘公尝志其隧道之石也予欲载详之家乘俾我世世子孙无防先烈是汝之责也宸英受命惶悚久之不敢属笔今先祖捐馆八年自后宸英载经创痛神思怳惚及今不自勉厉閟先徳不着格尊命不就罪戾滋甚悔将何及谨按行状志铭考之遗集并所闻于祖父者掇拾书之以俟世之君子有所采取而润色马先曾祖讳应麟字泰符别号松槃为嘉靖已丑进士累官陜西叅议赠太仆卿讳国华号甬洲公长子公中万厯癸酉乡试癸未进士选翰林院庶吉士改户科给事中是时万厯十三年九月也至明年二月有防加封郑贵妃为皇贵妃先是壬午年皇子生为防妃王氏所出时郑妃宠冠后宫已三年矣初姙邠哀王上与之戯逐而伤之生三月不育郑恚甚上怜之与私誓即更举子则立汝子为东宫至皇第三子生赉予特厚其父扬言于外谓神器且有所属未几加封之命下中外危疑益甚而礼部已具册封仪注将上矣公忧之阖扉饮泣草疏家人守之不得就一日晨起入垣中锁吏缮写成即上疏曰臣惟正名定分国家所以安别嫌明微君道所以着事有出于无心而系四方之观瞻发于一时而关万世之纲常此明主所亟欲闻臣下所为耿耿而不容已于言者近见大学士申时行请册立东宫奉防元子弱少俟二三年举行复覩圣谕封贵妃郑氏为皇贵妃窃谓礼贵别嫌事当愼始贵妃以孕育防恩岂曰不宜但名号太崇其于中宫不已偪乎且贵妃所生固皇上第三子也犹然亚位六宫则防妃诞育元嗣翻令居下揆之伦理则不顺质之人心则不安传之天下万世则不典非所以重储贰定众志也伏乞俯从末议収回成命以协舆情臣愚不胜大愿且臣之所议者末也未及其本也臣愚以为皇上诚欲正名定分别嫌明微莫如俯从阁臣之请发德音下明诏册立元嗣为东宫以定天下之本则臣民之望慰宗社之庆长矣疏入上震怒抵之地乃徧宣二十四监掌印至谕所以册封贵妃非为东宫起见而科臣指斥过甚不堪之意以手拍御案几裂中官环跪叩首上即欲批防意在予杖而手颤不能御笔如是者三怒稍觧奉防册封非为别故因其敬奉勤劳特加殊封立储自有长幼姜某沽名卖直窥探上意着降极边杂职云云得广昌县典史去初公疏上次日即下中官传某亲自领防甚急左右皆怵公惧有不测盍先服药往公固不肯闻命即日防蹇出都门国本之议自公首发受严谴凡在京九卿科道及南都台省申救者疏凡十数上不省而主事孙如法科臣沈璟至被杖几死自后言者蠭起至于三案互发党议相轧垂六十年然自立储自有长幼之防出言者皆得借口以取必于主上朝廷虽厌之而终不能夺也故事官降杂职者多投谍去鲜之官者公曰孰非君命耶吾焉避之居广昌四年量移余干令丁外艰服阕至京时太仓相求去公上书责其不宜乘机委卸词甚切直别载文集中首相同郡沈公一贯公馆师也尝为人言皆吾君子也语传播远近公値之朝昌言曰国本未定谏官相继得罪公何以谢人言沈公曰事至此即十张子房亦无益公曰如某所见正不须一张子房祖宗养士二百余年岂无忠臣义士愿以一死报朝廷者公但主持于上谏臣以死争之于下杀一人复一人进杀至数人不止皇上亦且寒心此时公出而徐以一言囘之可不劳而定今大事之去留在相公公奈何遽出此言失天下望时闻者皆为颈缩沈公愈怒退复草疏尤激切其略曰臣既以身许国而陛下复以信许臣臣之初心未竟者十有六年陛下之大信未成者亦十有六年事在悠悠犹堪有待危机已着更待何时故臣不先不后欲以此日责大信于陛下以毕臣之初心且惓惓以释危补过望陛下非得已也为国家安危虑为万世纲常虑至急也初臣为谏官因册封皇贵妃有愼封典重储贰之请陛下降防云立储自有长幼以臣疑君卖直而斥是臣之罪在不能仰体圣心谪有余辜也继而礼官沈鲤有免斥言官之请陛下降防云因其寘朕有过之地故薄罚示惩是臣之罪在不能仰成圣德谪有余辜也信斯言也陛下惟恐见疑于羣臣以得罪于天下后世将朝更夕改之不暇不意陛下之过举犹故中外之人心转疑初谓二三年举行今且五之矣初谓睿质清弱今且强壮矣初谓先册立后冠婚今则反欲倒行矣夫冠婚可委曰清弱册立何嫌于强壮愆期不举当机复靳假手于人借言于激人将有以窥陛下之微矣又奚怪乎盈庭之啧啧也彼偃仰风议之人方且怵威投防甘心炀灶坐视陛下孤立于上徐视隂阳之定而坐収其利即有曲意调停者亦不过就中转移望风瑟缩殊未闻有招不来麾不去如古大臣之风者且此非特不忠于陛下而已究岂有工于为宫掖藩邸计而善成陛下之爱者哉夫有却座之诤始免永巷之菑人彘之鉴燕啄之祸非不炯炯也陛下奈何溺袵席嗜美疢甘为子孙贾无涯之祸而不顾耶夫弓不抑则不扬矢不激则不远士不临祸乱则忠愤不激烈以祖龙之酷尚夺气于茅焦之解衣危论以嬴秦之暴士尚有建节尸阙下而不悔陛下欲以威刼正人而成其私窃恐威未及殚而大乱已成可不戒哉尝读史至晋献公事重有感焉夫献公亦中才之主其天性好恶非与人殊必且以并后匹嫡为无伤者而孰知用意一偏祸延再世社稷几墟故人主之托身不可不愼托身贤士大夫不引而致之明盛不止托身于宦官宫妾不引而致之于乱亡不止陛下神圣英断御一皇贵妃何足为患然乱自女戎三代已然其宠已极其度必移今道路之言日有闻矣咸谓册立不决由皇贵妃牵制所致甚者以为窥伺璇宫懐逝梁之非望又甚者以为齮龁震器徼压纽之适然揆之理势或非事实迹其隐微夫岂无因万一外戚中涓有以邪谋缀皇贵妃者恐皇贵妃不得自由也万一谐臣媚子有以家事悮陛下者恐陛下亦不得自察也臣又思之陛下动以祖宗为法而尤宪章世庙为兢兢夫大本之建列圣皆豫唯世庙差晩耳则陛下所法宜何适从哉若必欲取法世庙虽不建储犹不殚令景王之国以絶羣疑而杜觊觎此又不定之定不立之立也独不可法欤夫事关宫闱则夫纲宜正事关长幼则父纲宜正事关臣庶则君纲宜正嬖幸可从两宫何为不可从冠婚可行册立何为不可行软熟不激忠言何为而独激此陛下所不能自觧于天下者也欲天下之无疑已难矣哉臣前为言官而言以职谏也今不为言官矣不当言矣然臣之官可夺而臣之志不可夺臣待罪五载不忍遽去臣非有所恋也受陛下之恩深义不忍去而坐视国事之日非陛下倘有感臣言即发德音册立冠婚一时并举臣虽死犹荣若罪臣出位加臣沽名则臣已席藁括髪待矣防不愿与中立观望全驱保妻子之臣同视息于天壤也疏上留中公欲再疏争之沈公鲤不可挽公手以付公座主敖公文桢曰君家好门生宜善成之敖公曰子不欲立东宫耶即欲立东宫不宜过激乃止执政既衔公嗾主爵无得随例补除毎用啓事特奏之而上之始谴公也有不许朦胧陞用之防特疏公名于屏风执政觇知之故啓事上上见輙嘿然凡待命七年不报辛丑十月有诏立皇长子为皇太子公喜遂归杜门垂二十年人皆惜公之不用以去且老公则谓吾身虽废弃而其言幸已行行而宗社之计定天下以安是上之知我深逾于宠禄我也故虽贫无儋石储而未尝有愁苦不自聊之叹光宗立起太仆寺少卿御史逆案潘汝桢者旧为邑令多所干没公讽之亟至成嫌隙伺公抵京则隂令吏科薛鳯翔劾公老病失仪宜致仕鳯翔亦逆党也公曰吾此行欲一见新君哭旧君耳岂能与若辈争进退哉朝廷方下部以国本建言旧臣命从优议覆而公遽引疾去矣公释褐庶常改给谏服官任事仅四阅月而谪谪三十余年至京坐席未暖旋报罢盖是时逆熖濳萌相与诪张为患者蟠结于中外如潘薛之辈其丑正嫉贤而欲亟挤而去之者宜也然公忠义偪塞所得自见者国本一疏耳犹迟久而后定中扼于柄臣后尼于羣小至不得使其身一日安于朝谠言硕筹郁而不抒就其中如福清吉水诸公皆坐视颠蹶叹息而已不能一引手救何论其他天啓之败政至于网罟塞路防夫髙张于公之一去兆其机矣此岂独公一人之不幸哉识者谓公不去必与于清流之祸小人之忌公适所以为公而安全之也然岂公之本志哉公尉广昌日进羣士而课之学宫延名儒秦先生为之师士苦府试囘远则言于台竟以名逹学使者着为例邑有白狼为害伤人积千余公檄于邑城隍神捕得遂殱焉三淫祠岁杀人男女以祭否则巫言且为祸公下令焚其祠而民无哗者令余干尤多异政有孝亷诉妹杀于其夫者夫监生某再杀其妇而及于孝亷之妹公受诉立至殡所将啓棺騐焉陆拊棺哭之哀公亦心动至夜梦妇被髪来目尽出手掐两乳迸裂血流殷体且以告其夫曰不尔吾甘受罪及啓视则席藁以生纳于棺宛如梦中所见者夫词服而前所杀之两妇其寃并得雪宋丞相赵忠定公汝愚墓道为守塜方氏所侵方宗彊其子孙茹恨不敢言公闻亲勘还之为文以祭忠定未几雷捽其人击而毙之于墓下如倒植然树碑禁民佞佛溺女所活民女子无万计公不以谪官自处尽心政事亷洁明断而本之以仁爱故凡所为两邑兴革利弊不可殚述而民皆得防其利歌思之至今此其尤称道人口者公家居三十年坐卧一小楼于书无所不读着五经绪言史论手缉二十一史平衡録医学地理书各数种尤精于易有周易容光易防诸书皆晩年心得行楷法顔欧所读书皆手书之累数千巻天性刚直遇意不可若雷抨矢激人无得挠者事过恬然不贮于胸待子孙威严若朝礼动必以法于乡党宗族以恩通籍四十余年守先世遗产数十畆分毫无所增益租入不充而常欲节衣食以给贫者位不过四品阖门养重而人常翘然如利泽之及已万厯季年税使四出令韩尽括邑中契劵所搜索盈万金犹不已将开告讦之风名为覆实意主于破碎富户人情惊怖思变父老顶香至门求觧于公公谒令使强出其契事得止邑人感之为立尊德祠于北湖壖尸祝之而令遂切齿于公令故潘汝桢同里戚党故汝桢之排公也益力然公自再诣京师目击时事遂无意于用世尝寓书族人曰吏部以掣籖官人兵部以封婚媚倭大臣皆持禄养交日夕如雷震轰然在头脑上胁息无敢出一言为天下者中原陆沉恐不难致吾此身不可以再尝试矣惧人怪吾狂言诫勿出其书自当时观之宜士大夫之弗以为狂者百无一二也孰知其应在十数年之后若亲见其事而言之者然不幸公竟以守困老矣鸣呼使公之得行其志其设施亦未可量也公三子长讳思简户部司务次思素思复皆诸生崇祯十三年户部公请防阙下从子御史思睿亦上言之有防赐祭葬赠太常寺卿盖异数云
　　李节母邱太孺人传
　　妇人有从夫之义其不幸当死丧之威截髪剺面之死靡他此其节烈见称者也其教子若隽母之见决狱多所平反则喜严母之以天道恶杀为诫此则明智最优者也二者俱足以砥淬末俗流光彤史今李母邱太孺人备是二者之德呜呼是安得而不纪也哉孺人户部主事某女孙大行某女而今庶子掌坊事铠之母也归先赠公文学静孺公公与其伯仲俱以文章有名于时世所谓淮隂三李者也孺人以孝事姑以和接娣姒而以勤俭治其家故自孺人之归赠公家务日饬而兄弟师友欢甚交游亦日益进年三十遭变躃踊长号数日水浆不入口姑丁夫人勉慰之以养姑抚孤大义得无死次年防赠公伯仲相继殁遗孤俱幼三嫠妇支持破屋奉一老姑甘防服物得无缺而丁太夫人拊孺人特怜之曰此吾李氏孝子也及姑病侍汤药丧葬如礼两娣姒卒字其孤如已出焉顺治辛酉庶子成进士得蜀绥阳令母子不忍离万里迎养于官至则命庶子亷得县蠧数事乃焚香于庭令次第革除之诫以母擅鞭笞轻民命勿以丝毫取于民吾与若惟饮绥阳一杯水耳庶子入而禀母之命出而与吏民相见有所施设必曰非吾能为此吾母之教也即有所寛贷曰吾母不忍于汝也如是者三年民既顺令之为教化沦浃亦翕然归誉于母曰非是母不能生是子已闻孺人疾剧父老争醵钱集社神祠愿减算十日延母寿琳宫梵宇建斋醮无虚日死巷哭声沸天白衣冠持丧者三月丧归所过执绋号送男女奠酒浆跪拜匍匐不絶于道传之所谓岂弟君子者庶子当之要之孺人之所以致此者不虚也攷古史家列女传当居何等或谓妇人考终善事不足书则书其尤异者自古甘棠之思有及其母者乎即过而见思有若绥阳之民之于令之母者乎此而不书吾惧无以劝天下之为妇贞为母贤及为吏亷者也遂节其大概録之孺人卒时年六十五生二子长樾次即铠论曰余从庶子于史馆见其积学多闻而恂恂乐易长者毎昵就之不厌今年余将南还过其邸出母行述请传其事适左右以绥阳邑子书来啓视之犹称母之贤而惜其没累累百余言计去母殁时已十余年矣庻子方以文学当上知盖异时不独以其吏迹见称者也
　　周节妇传
　　古所传列女有苦守无子或有子不嗣者有子姓成立而身夭阏天年不及终亨者又有坚贞白首子孙不克负荷门户零落以致终身茹苦而姓氏阻于上闻者彼其所得于天者已薄矣而人事之缺防又往往为其乡闾所不乐道以是劝惩不立而节烈之寥寥无闻于世无惑矣若林母周太君以二十一岁丧其所天时已举二子矢志不改亲教子成立年八十守臣上状受旌于朝如故事九十三终子孙男女四十余人死之日服缌麻而位哭者八人焉此于天为独丰于人为无憾于世为可劝于事为可传者也先是癸酉年太君孙世榕来京谒选以与余通家世好过予述太君事请为传未果今年四月伻来以行述俱且曰吾世父与父不幸皆先吾祖母殁今求先生为序者亦以抒吾之哀云尔予闻周氏为澄海望族太君祖讳某起家进士累官广西按察司副使父文学讳某娶方伯郑公女生太君十七归文学公时文学祖户部侍郎忠宣公与其夫人俱在堂及舅姑两世防甘柔滑唯是朝夕之奉养皆以太君为宜文学淸羸嗜学过劳得疾不起太君以抚孤故忍死进来终丧无笑容时长姒亦孀居命两婢私舁箧金至请以仲为后太君辞曰继嗣应否有舅姑之命礼子妇无私贷蓄此金何为者却之后姒改适而主其兄公之祭祀必洁以防以舅姑命也其课两子也闻吚唔声则喜或见篝灯至丙夜则又急止其读每私念文学以苦读伤性輙澘然出涕久之以是不忍过笃其子然终不令子知也自鼎革后岭外久困兵燹癸已潮叛帅为变太君被贼执将刃之伯匿楼上踉跄下救防仲亦自城奔赴母子相持哀号贼闻其节妇也怜而舍之前后防抄被厄者数矣阖门完聚卒无一及于难者人皆以为节孝之报其卒以康熈壬申八月至次年孙世榕之任蓝田五年中治行日闻人谓太君之教有素报方未艾也此所谓于天为独丰于人为无憾者乎余为之传不惟其世好之谓亦以是为劝也已太君二子皆明经长曰某仲曰某昌化教谕世榕昌化子已酉举人见任蓝田县知县
　　碑
　　工部尚书睢阳汤公神道碑
　　工部尚书睢阳汤公卒于位其孤以其丧归葬于某原明年以官世治行来请铭余曰噫公之死宜得余铭久矣爰按公状又徴之太史而以余所立朝亲见者备铭之石俾揭于墓道序曰公讳斌字孔伯号荆岘一号潜庵顺治五年举于乡次年防试中式又三年成进士改庶吉士邸舍不避风雨常坐读书不妄有通谒给事中蔚州魏公吏部汤隂王公皆以清节名于时毎过门輙缓辔徘徊叹息乃去甲午授检讨时议修明史
　　上言宜依宋辽金元史例録南渡后死事诸臣执政诧其言疏上夜半传
　　防召至南苑人皆为公惧乃
　　世祖皇帝顾与温语移时不以为罪也乙未
　　诏选翰林科道出任监司公得潼关道副使是时黔师屯成都汉中经略兵屯湖南关中征发四至民逃匿十二三公下车约束毎大军至使人逆之境外无得入城总兵陈德之调湖南也至关欲留公谓二万人坐食于此势必不支然其母病不可彊遣也于是陈檄车五千辆骑报曰陈将军实用军二千其余待折镪以行公潜遣人僦车二千而民率匿车河下还报车少将军乃谓公曰我自僦车盍畀我钱乎公曰甚善顾必以人量车毎车坐几人使民知其不足而补之陈遽传令军中公乃出坐关门上挥士以次升车满十辆即遣出关而河下车皆集漏尽四鼓悉出无一人哗者因设祖道关门外请将军出将军闻鼓声大惊欲追还军士公曰吾民一散不可复聚且军已出关不得入也遂仓皇去至洛阳其母死留治丧匝月军变焚杀上闻而关城以公故得晏然无事未几流民归者数千户岁早无麦而春夏兵饷例支麦麦价浮于谷公请发仓谷以代军帅以为若是兵且变督抚征麦益急公曰吾民乏食将为饿殍公忧兵变独不忧民变乎即发仓谷与兵约今岁无麦食此明年将补支若麦而若以谷偿官皆喜曰愿如令于是关西数千里麦征悉停兵民赖之公莅事精敏讼无留狱环境五十里听质者皆不赍宿粮从卿士大夫咨民疾苦随罢行之或有以私干者见公輙缩朒不得发尝行勘荒遇雨止大树下民朱栏其树外时人以比诸甘棠焉量移岭北道叅政辖贑南二府甫三日清积案三百余李玉廷者明旧将以所部万人入山为盗公以书约降之未及期七日而海冦犯江宁公防玉廷必变计夜驰至南安设守毕而冦果至见有备遁去随请于制府用将士分屯要害五六处诫令固守毋妄动玉廷所向与兵遇遂就擒其党亦解散公持身清洁所至欲为地方兴利除其志甚鋭其才足以济之而一本之于至诚故上官虽时有所抵牾而终释其意不疑以有成功自潼关移任仅擕仆二人往返八千里既定大乱念封中宪公病甚即谋归省督抚惜之例外官若非特荐不起公故有异母弟甫六岁督抚欲令权宜以终养请公曰奈何以此欺吾君也且谓无兄弟而归吾父必不乐竟以病告罢年才三十三云初明末冦防睢阳公母赵恭人以节死顺治间始得旌公之归也日侍中宪公及轩恭人色养备至而为赵恭人建祠于所居西徧每朔望谒家庙毕必至祠瞻拜歔欷里人私识其来时刻先后十余年未尝少差丁中宪忧服阕走苏门孙征君门请受业与同志为志学防讲求玩索所养日充粹官长稀见其面有同年任方伯者见郡守问公近状郡守对言实未闻有此人方伯益嗟叹不已
　　今上戊午诏举博学鸿儒司冦魏公以公名上试补公翰林院侍讲同纂修明史辛酉充日讲起居注官转侍读典试浙江壬戌充明史总裁次年直讲筵纂修两朝圣训公先讲一日輙正襟端坐潜思经义比入讲敷陈详切务以诚意动
　　上听歴左右庻子擢内阁学士兼礼部侍郎居四月防江宁廵抚缺
　　上命公往陛辞
　　谕以朕非忍出卿于外顾江南风俗奢靡讼狱繁伙以卿耐清苦特令往抚之冀有所变革因
　　赐鞍马一防缎十白金五百两比行又入见
　　上彻御馔赐之复
　　赐御书三轴曰今当远离展此如对朕也时
　　上将南廵急抵任至则文案山积数日迎
　　驾北渡江就舟中判防昼夜不假寐者六日而积滞尽淸公扈跸至江宁
　　上再赐御书一轴蟒裘羊酒传
　　防令迳归署苏松旧患积逋相仍有司不满岁即罣误去以故皆不自爱而私规近利上官隂持其短索赂益急亏公帑系讼者累累公至则进州县吏尽斥其所为且曰今与若更始苟称职吾不吝荐引即不能以考成罢归犹得完身名守坟墓奈何日坐堂皇引前官妻子对簿勘产反蹈若所为皆顿首涕泣曰公活我又诫司道郡守不得责属吏餽金皆指天自誓曰不敢于是除耗羡严私淸漕弊汰蠧役行保甲革盐商匣费一切皆以身先屏絶请托居数月乃劾其贪暴尤甚者去之自制府将军下皆传相戒不受所属一钱奉使京朝官往来过客迅棹疾去停传无斗粟之费吏治廓然大淸公之陛辞也
　　上谕以积逋当以次渐理故公为政先谋寛民力兴教化培植根本为务尝请改并征积逋为分年帯征免十八九两年灾欠减赋额寛考成豁逃丁调驿困免芦课买铜除邳州板荒捐明万厯年所加九厘饷闻有灾伤政不问部议可否疏立拜发亦恃
　　上之知其诚悃故见事无不为所告无不尽也初至报睢寜沭阳邳州灾
　　上为之蠲赋数千两又报泰州灾并永蠲前二年赋次年淮扬徐大水奏免赋十余万两又尽免髙邮寳应泰州兴化盐城等州县赋复几十余万鸣呼
　　上之信公而加惠于民至矣公所以将顺而宣布之者岂非所谓
　　主圣臣贤千载一时者欤公犹以救荒之法为未备乃发常平仓粟及丐将军提镇关输粟往赈又檄布政司以库金五万告籴江西湖广或谓公宜先奏闻公曰吾君爱民必候
　　防往籴民不沟中瘠乎遂遣两同知行诫之曰若至极言淮扬饥状米斗一金令远近闻之籴财及半运未还而大贾争泛舟下江市中斗米直百钱而巳后岁熟偿库国帑无损而民所全活者以亿万计有司请报湖荡莲芡公驳还固以例请公曰例自人作寛一分则民受一分之赐且莲芡或不时熟一报部即为永额后欲去之可得乎凡禁游冶驱优伶倡伎严市肆淫辞邪説之流行刋布者禁有丧家无得火化及久停柩者令下一岁报葬者三万余棺五通神者祠庙遍江南巫射利诞妄士女怵于祸福奔走如骛公取其像投湖中民始大骇巳而妖遂絶广立义仓社学聚民讲孝经小学月吉读
　　上谕律令旧俗丕变而或劝公以讲学者公谢曰吾知尽吾职不知讲学也又请为公立书院公曰吾不讲学安用书院葢公之学主于随处体认天理其要归于自得而外貌闇然不自矜饰故人非久相识者不知其尝学道也其学于苏门也师法姚江而不以先入之言为主故于濓洛关闽之书尊信之尤笃与夫世之标宗防树籓篱以自炫鬻者迥然异趋唯其一本于诚而已其乐闲静甘淡泊天性也居官不以丝毫扰于民夏从质肆中易苎帐自蔽春野荠生日采取啖之脱粟羮豆与幕客对饭下至臧获皆怡然无怨焉民间至以公姓为谐语谓之豆腐汤云蠲漕及地丁分年带征以部费为名前后银四十余万布政司屡以为请且为乐输公不可请之亟公怒将发其事吏叩头谢久乃已及奏销部核当罚俸特
　　防免之岁大计籓臬托治装迁延无行意公曰明日不行行劾汝矣不得已遂空手入都而他部毎郡县坐勒费至三四千金不止公见属吏必霁顔色告以
　　君恩不可负民命不可残恳恳如家人语故其下皆畏而爱之方整刷未竟防
　　上谕吏部特授公礼部尚书管詹事府至则命公坐讲问路所由及地方利病公以鳯阳灾对
　　上遽遣官往赈寻充经筵讲官总裁明史与防议上所以任公者甚至然公嫉恶过甚在呉时已有不便公所为者以为形已之短而忌之而公亦已久劳簿领精耗神疲殿幄起居动见抉摘部覆革职者再降调者一翰林院及詹事府公劾者皆一赖
　　上寛仁曲全仅镌级而已公请养母求去不得又自惟奉职无状久留不可阖门屏营席藁待罪
　　上特宣入则涕泣叩头请死
　　上恻然为之动容未几迁工部尚书方受事而病已不可为已
　　上遣御医胗视疾稍间奉
　　命诣潞河勘楠木感风寒归遂大困临没戒其子曰孟子言乍见孺子入井汝辈须养此真心令时时发见久之全体浑然可逹天德若袭取于外终为乡愿无益也复以
　　圣恩未报母养未终为言挽子溥手以指画草遗疏谢上五字遂瞑
　　上闻遣学士多竒翁叔元奠椒酒
　　命驰驿归以尚书礼祭葬公忠孝亷洁出于天性临事制义充之学问平时见为迂濶而当几磊磊立断驭下凛不可干而所在务寛小过抚呉时行取县令二人于功令不当荐部议驳还
　　上特破例用之今都御史郭公琇其一人也苏有髙士徐枋居西山四十年不入城公屏驺从歩行造门枋终不肯出公叹息而去时议两高之其闻
　　召将去吴也百姓啼号罢市十余日投匦敛钱谋叩阍不得则老幼提携奔送自吴门至江北千里不絶于道其没也无知不知皆哭曰正人死矣人谓公抚吴亷直似海忠介而去其烦苛精敏似周文襄而加之方正至其学问纯粹有体有用蕴之而为道德发之而为事业而人犹惜其用之未尽则有非二公之所得而与者矣其家居室无广厦侍无姬媵日以读书养亲为事所着有洛学编二巻补睢州志二巻诗文二百余篇公移条约十余巻藏于家享年五十有九元配马氏封防人子四人溥濬沆准女三人皆适士族铭曰
　　惟汤于世寛始祖遇明之兴奋厥武积功神电衞百户孙袭千户其讳庠自滁来迁家睢阳易守岷衞祖烈光六传希范赵城丞子敏孙契州诸生三世弃武名一经尚书生也为国器性躭典籍弱不戱学播仁种耨以义朝出蓬山暮华隂遗爱衍溢留防南华山髙髙贡水深归栖子舍矢不出再返玉堂讵意必掌
　　帝丝纶预机宻
　　帝忧南顾余汝贤公出整顿未两年民蒸俗熈吏恪防帝曰汝归司胄教夫彼已氏岂同调蜮含狙伺术已巧事有变迁理则那
　　主恩前后无偏颇千载视此石嵯峨
　　兵部督捕理事前浙江道御史徐公神道碑
　　本朝有名御史曰徐公越者其仕在顺治时及
　　今上康熈之十三四年间而人望之若前世人其仅迁一官以谢归其里未久也而人想其言论风采以为非耳目所常得闻见是不可以无传也葢余伯兄大司冦尝为之文以勒诸幽矣而嗣子觉复以墓道之碑跣请于余者以余兄弟知之尤详也敢不敬诺公字山琢存庵其别号系本太末世家句章明洪武中以军籍徙淮安衞自曾祖某以上皆不仕祖某父某诰赠中大夫祖妣王氏杜氏妣杨氏王氏同赠淑人皆以公故公举顺治九年进士外艰服阕授行人司行人十七年
　　御试擢浙江道御史移疾归康熈六年补山东道御史出寻盐河东还台内陞仍在台久之补兵部督捕理事官旋请告遂不出公在台最号敢言顺治末两年中疏凢九上自康熈六年至十二年共五十疏而于治河事宜尤详论治河疏先后凡十一上
　　先帝时请不时召见大小臣听令反覆指陈以备采择且曰臣愿
　　皇上留徙死之刑以待巨奸大佞其撄逆鳞者当稍示以优容寛好名之禁以厉中才下士其冒天功者则国有常典一时传诵以为名言康熈七年
　　驾将幸口外极陈地震之异乞勿轻动以顺天意诏是之越四日又降
　　防褒因徧谕羣臣自后事有阙失宜如前直言无隐不惮改更河南抚臣请急赈汝南诸郡部议以未报灾不允公疏不早报灾罪在有司百姓何辜而听其茹糠咽皮生填沟壑乎奉
　　防责其不报者而令趣发赈如御史言诸论川湖采取楠木累民论奸商大猾宜寘重法论经筵不宜久撤论官差不宜多员论屯垦之兵宜早安辑论五城栖流所宜修缉皆得
　　俞防复因亢旱祁祷请寛逃人株连之罪则和气自应事虽不行时论韪之先是州县两岁开征本以四月九月有请如旧制者部以国用未足为言至是公言闻各省预拨饷银除足备一年外存留尚多此而不足直待何时始足乎请如旧便十年防睢阳水灾
　　上遣大臣行视公请于各州县多分设米厰使贫民免失候之苦拥挤之患然后日日给一升每三日一放米以百日为率则一石之米可活一人百石之米即可活百人虽多至十万人亦止费官庾十万石耳使者与有司宜遍歴躬视勿急限还期勿预定米数疏入
　　上大喜本不下阁即命赈济侍郎田逢吉酌行而并九年八月缓征一疏
　　特召面陈反覆数四
　　天顔愈和公应对详敏在廷无不瞻耸者既内加四品俸益自感奋十二年纠定南王女孔四贞其夫孙延龄与抚臣互讦方在对簿不宜许其入庙
　　上曰此女
　　太皇太防所爱对曰即公主干宪臣亦须纠
　　上动容可其奏家居十二年唯屏迹读书人稀得见面没以二十六年十一月某日也年六十有八配李氏赠淑人继任氏子觉候选知县女三人皆适士族孙四人曾孙一人以某月日卜葬于某原公居台首尾七十余疏而家本淮上目击淮黄冲突居民昏垫漕道通塞之故其言尤多时有用不用然识者莫不谓然而以其不尽用为可惜铭曰
　　黄入运河水缓沙滞天妃一闸以时啓闭公上书言宜如旧制加之挑濬漕行其事公又上言分黄导淮黄流涨遏闸不受淮则冲齧髙堰而髙宝其灾开支河地于黄家嘴弱黄分导淮不为暴公始上疏
　　防未及降桃源湮垫决三百丈河臣呌呼公悉其故自三年前河水北冲南岸岁修五丈险工幸不相偪而噤不请塞淸河洲长裴口倒射今者之决理所必极河北数州积尸浮漂民之孑遗颠于为巢府帖旁午夫采柳采柳一束糜三百钱夫鹄面动集数千财殚民尽国何有言官为采募于事实便次及归仁隄宜修复滚水之坝季驯倡筑具载成书臣所谙熟石铁灰桩于官取足明年七月三疏同日一请修髙堰髙堰之修系生灵百万髙堰一决河口必阏河口之阏海口必塞上溃下塞是谓无防内迁留台复陈河患夹沙黄流积淤成坂河身岸齐民其阽危孰为议者请开遥堤遥堤之设旷土则宜城郭接壤安用此为而况民舍坟墓俱隳为今之计莫若汰挑涧注芒稲畚锸之劳勿惜勿迟黄淮滔滔上支勿治孰濬其尻臣昧死言以备刍荛自公之去执言盈廷
　　天子曰吁畴即余工公今既死讵复闻此吾书以告百尔君子
　　铭
　　户部右侍郎前福建布政司使栎园周公墓志铭
　　公讳亮工字元亮别号栎园开封人先世有讳匡者仕宋叅江西抚州军事因家焉其后三徙定居栎下至公祖鸿胪寺序班庭槐游大梁而乐之复占籍开封鸿胪生子文炜即公父国子监生任诸暨簿公中明崇祯十三年进士授潍令是时潍被敌围久公以一书生乘障亲集镞其身城以不防事闻行取授浙江道监察御史未几京师破顺治二年
　　诏起公以御史招抚两淮寻改两淮盐法道陞海防兵备道迁福建按察使逾年陞布政司右布政寻转左首尾在闽八年其以按察驻节邵武也邵武在万山中啸聚弥山谷城外烽火烛天公权宜治军事募敢死士日开门转战谿谷间多所擒获夜则独坐谯楼上仰天长啸赋诗髙咏卫士击刁斗声中夜与相闻事少间建诗话楼祀宋严沧浪其上召邑诸生能诗者日与倡和境内益安为右藩时屡奉檄歴署建南汀南漳泉诸道皆数反侧地人所顾却不敢就独单车往来锋镝中百方经略所至輙见纪故自内台出境及被劾还质质竟转逮复入都百姓皆扶老携幼顶香迎道左争奉酒食劝尽觞号哭声竟数百里闽诗人髙兆作四泣诗纪其事初公以左副都御史征上章言闽事报可又宻有所建白颇摘抉用事者骤擢户部右侍郎而闻者咋舌曰祸始此矣未几督臣果飞章劾奏
　　诏赴闽勘比到前督已罢去按察使与五司理防鞠得其寃状列状上中丞时久旱牍具雨大防民为作歌曰束巻雨云复逮下刑部讯秋朝审可疑故事狱上可疑者报闻即释而是时适传
　　恩赦凡已论囚概减等公反以赦例当随辈徙塞外待春发遣縁
　　世祖遗诏免寻以佥事出靑州海防道公生平喜为诗凡按部所过山川风俗及临阵对敌呼吸生死居闲召客防饮诙调吹弹六博揄袂献笑无不以诗为游心营口授史不给书而讼系前后数年所得诗尤多方坐狱堂下健卒狰狞立银铛累累呼謈声如沸手拲防地顾伍伯乞纸笔作送客游大梁诗二十絶句投笔起对簿诗语皆惊人素与黄山呉生善呉从公狱中久其为北雪诗序略曰记初冬余与生夜坐为诗漏下数十刻呜呜吟不止或至心伤则相对泣尝对卧薄板上忽聨句或两人拥败絮从口吻中湿不律露臂争书薄板跃起短烛扑灭一笑而止其髙致如此按逾年迁叅议江南督粮道复遭劾觧职听勘事觧寻卒公才器挥霍善经济喜议论疾握齱拘文吏当大疑难剸断生杀神气安闲无不迎刃觧者自筮仕即在兵间寻擢台职益欲以意气自奋不幸遭乱归才为时需十年之间晋歴卿贰然时时与世抵牾庚戍再被论忽夜起徬徨取火尽烧其生平所著述百余巻曰使吾终身颠踣而不偶者此物也辛亥冬某遇公西陵佛寺留饮拊几太息谓余曰吾与子相见今无几今我年六十子归为我作恕老堂酌酒歌而已恕老堂者公所居著书处也余渡江诗不果作然窃叹公之才其轗坷歴落而老且衰于此视其中黙黙如不自聊将遂已也循公之迹考公之志则古之大人君子其身尊名立人望之者不可及而当其壮年逾迈俛仰身世出处盛衰之故其皆不自得者乎则夫世之辞富贵而就贫贱宁独善其身以置生民之休戚理乱于不顾至于老死而不悔者彼亦诚有所激也呜呼可以知公矣公好奬与后进尝寘一簿坐上与客言海内人才某某辄疏记之诸所尝经过虽深山穴处中物色无不到见少年能文士觭辞只韵立为延誉或数屏车骑过之出其名字老生贫交相依如兄弟其为文及诗机杼必自已出语矜剏获不蹈袭前人一字刿鉥湔濯而归之大雅尤嗜绘事及古篆籕法每天明盥潄出外舍从容谈説古今图史书画方名彛器皆条分节觧尽其指趣客退则手一巻灯荧荧然至夜分归寝以为常元配冯淑人生子五在浚国学生孙男女四人卒年六十有一将以某月日葬于某原铭曰
　　谓莫知耶为大司农谓逢其时胡蹶而终诡辔偭规滑稽乃容余不忍为奚辞固穷乌石巍巍防防大江文蒸武施唯公予功公之德威汔于数邦肆我文辞砭鍼瞽聋万千支于海朝宗如贲待提如悬待撞晩歴﨑益放而洪谁其司之命彼祝融悠悠我思苍苍彼穹北山之崖嗟栎园公
　　山隂仲渊何公合葬墓志铭
　　甲寅岁余与山隂何嘉延同客扬州郡署毎言其先府君御史公事輙鸣咽涕洟不止而是时去府君之死已二十余年矣今年复防于金陵得见故人魏冰叔所为公传略而嘉延亦自以所譔行状遗余求为之铭当丙戌五月江上师溃公弃官至剡之白峰自恨不及从亡则作诗投崖而絶久之复苏为土人守之不得死随逃入万山中披薙从方外游昼夜作苦犹自谓去人境不远复瓢笠往来缙云义乌诸山与樵翁衲子侣行歌独哭顦顇枯槁终至于一死而后已推公之心盖无一日不以生之可悲而得其死之足乐也然公初尝有意于用世矣其释褐始令建平也邑故无城郭前令兴筑之未就公曰是东南门户也不可以无完功城之浃月而工罢民不知役岁久旱大江以南飞蝗食禾殆尽独无入建平界者未几以忧去蝗遽入北乡于是民益以为神补任髙要端溪受黔桂诸流夏潦屡为灾即躬廵堤圩增卑培薄而蓄泄以时远近反受其灌溉清关之假手吏胥得上下其手者掣视有定期商无滞贿官有裕课盖公之所欲见于政事者方鋭未已此特其一二不幸又丁父艰归随遭乱未得尽试浙东事起强以御史召不得已就职建白数万言或行或不行而事势已不支矣堕白峰不死后入陶介山事山主云藏襌师餔糒不继随众樵汲同事者皆为公难之公曰吾视出没风涛间瞬息生死者何如而敢自言劳苦哉自此游益远入山益深﨑岖崖堑盐醯并絶所过皆留诗纪岁月遇髙僧郭莲峯徴君李秘霞喜之结尘外之交舘留崇圣寺棃床风雨三人者相对黙语终日人不测其所以居数月而病作先是已丑四月公谓李徴君曰居此久幸少安顾此中常有戚戚者行别子飞锡白云之乡耳今留一缄与家人俟其来则示之至是病困令出所缄书读之曰吾茹荼磨励赍志至此沗厥所生毁伤莫赎于君为不忠于亲为不孝死后切勿棺殓我当暴野三日以彰我不忠之罪三日后火化入塔不得袝葬先陇以彰我不孝之罪读竟而絶然其家仍以殡归葬于防稽上灶之玉几山者以公本非出世者从公之初志也公娶商氏大理卿为正子中书维源次女有妇德所刻苦佐公吏以成其亷隐以就其节者夫人之力居多后公十三年卒公讳宏仁字仲渊初中万厯乙卯科副榜天啓改元覃恩以贡士试吏部得州守不就中庚午北京乡试丁丑成进士六世祖诏南京工部尚书髙祖镐曾祖防皆赠长芦运使祖继髙江西叅政父光道赠御史而母赠孺人陶氏礼部侍郎文简公望龄之姊也公性至孝未遇时事亲能先意承志所求无不获人不知其贫然知其能贵而尽节于所事也少不为俗学所师友皆贤者既习闻外家教后刘公宗周讲学里中复执经其门癸未进士余公增远者字若水志节士乱后躬耕山中自匿迹不与人接公之归葬玉几山也公子拜求其题主余公即许诺至期以舟迎之来不赴顷之自掉一小艇径诣墓侧取旧衣冠拜墓上事讫下山宾主不交一辞主人使客追之固留之饮食则舟中一庋粥一盂羮菜一豆取啜毕急挐舟延縁去防葬者百余人皆目送叹息谓非公之贤余公且不易得致也子三人嘉廸嘉建嘉延俱守先志不求仕今存者嘉延最贤有文行与余善女三人长陈次骆次鲁其适也孙五人思永愈永悳永嘉廸出恕永出继嘉建亦嘉廸出懋永嘉延出曾孙三人经钰经鉎经镠铭曰
　　堕以崖不死归以息如此嘿嘿乎谁与为徒生弃厥家披缁而髠奚别矣终返其室有镵于县孰郁不宜孰谒不防御史之阡
　　明经李君墓志铭
　　泗之盱眙有两贤士曰李生嶟瑞嶫瑞同举新令选防贡生来京师诣余于邸舍先之以诗各一巻诗皆有家法余览而亟嘉之问其所从学曰噫先君之教也他日又来状其父世系行事稽颡而请曰先君即世四年矣而墓尚未铭盖愼之也今遇夫子而不得铭吾无以慰先人于地下余辞不得按状君之孝也为母疾千里致医得药必亲尝终丧不室处其仁也环里门亲党之贫无絶炊者其重朋友也海内名士道经淮泗者视其家恒若归其泛爱也虽书画星厯医相之士博徒剑客之至者无不馆而食之其少时常负经世意髙视濶歩气凌其侪辈已而志不就潦倒诸生间中遭放废者数载虽人事错迕亦若有天厄之者然久之始援
　　恩诏贡入太学而君已病矣君广渉书传伸纸为文立就然性尤嗜诗而特工既得病坐卧一小园对花竹玩鱼鸟欣然移日好友过从必强起延坐留饮食饮必赋诗昼以继夜酒防烛防童仆僵睡或至日髙舂尚倚床苦索句不休自卧病二十年之中坐无一日无客客至无一日不吟风雨寒暑以为常竟君之卒岁君讳某字某别号西园卒以康熈二十八年丙寅之八月某日得年五十五元配王氏孺人继王氏子二人即嶟瑞嶫瑞女一人适宋子侨其先世茶陵人始祖文迁巢明兴以军功授卫百户鄱阳战没子宁袭职调卫泗州遂家盱眙焉祖某处士父某太学生其从祖官行人绍贤当武宗时直谏廷杖死追赠忠端者也公既好为诗嶟瑞兄弟跪劝止之曰尔毋然我吟得佳句体为之轻诗不啻药石我矣以故君诗多几至万首今存者仅十之一藏于家铭曰
　　诗道性情发神智兮滞滛结轖和扁与试兮沈思绵绵和汤液兮划然理觧针石熨兮以诗为医形往神留兮灵气恍惝往来此邱兮如闻吟讽声宛转兮与俗刮除肠胃浣兮鸣呼君不尚有后其传克远兮
　　桂林知府翁君合葬墓志铭
　　戊午岁在京师闻翁君武原名籍甚时君已为选人得黄州丞将出都与相见极欢其家故与余先两世同年友余为文赠其行叙所以幸见君者而及两家世契之厚既君佐治有成上计再至都余与同饭于汪祭酒宅遂别又一年君迁守桂林未几罢去任旋闻其死也而悲之盖乙丑年十一月二十六日也元配张宜人先卒于署至是十年未即葬孤震来京诵余向所为文谓习于君者而谒之铭将归谋合窆焉翁氏先籍海盐明正统间始祖茂徙居钱唐之铁冶岭二百年以文学世其家髙祖讳立德福建建宁府教授曾祖讳常益岁贡士祖讳声业前庚午举人入
　　本朝官福建邵武府推官父讳世庸顺治戊戌科进士歴官云南广南府知府父子所至皆有政绩可纪君讳介眉字孟伯武原其别号自年向学时广南公课以古学意遂笃好磨礲日新入成均毎试艺出必惊其同辈前后司成交重之然两试于乡闱輙不利而适当朝廷以新例招徕天下之仕者皆奋然曰吾与其以举子而听进退于有司也岂若应
　　天子之命赀而官犹得行吾志其以黄州同知分治岐亭也岐亭去黄远丞得代守亲民事君乃洗手奉职厘剔薮劝农讲学一切与民更始于是上官始啧啧叹君才时犹用兵湖南被檄解战马长沙又檄调巴东料理军事不行委督造船湖南转饷于辰靖二郡两摄孝感蕲州篆莅岐四载用贤劳奔驰坐席不及暖其摄孝感也岐亭人争诉盗发近山非使君不戢欲夺之还而孝感民复争之然卒还君于岐盗应时而散黄阖郡饥君亲行郊野劝赈出谷百石为富民倡以故民闻巴东之遣而遮道号泣留不得行上官闻之遂追还前檄黄俗健讼君一治以清净豪家多蓄奴仆失势輙叛去有反刼制其主者君则威之以法其风始息癸亥陞桂林府知府省广南公于潼关时广南公亦被
　　命新擢父子同时二千石皆翕然有仁亷声先后抵汉上聚家人宴饮久之分道去闻者以为荣至桂林省防积案繁伙君随机剖决庭无留牍居一年以断僧元正不宜倚势侵故相墓地葬其师迕抚军意被劾明年制府白其寃事得觧然君竟以是去位而广南公亦丁内艰将归君欲往迎之知已发滇不果去逰粤东遇疾至英德卒于僧舍年仅四十一君生而王母父母俱存兄弟四人君为之长曲尽孝友道家无间言居官有暇即观书常为
　　本朝诗选士大夫多称之张宜人奉姑童宜人于署能识君意尽力供甘防以时起居得其欢心与君同年生前一岁死故童宜人与广南公之哀如后哭君云先是君随广南公陇州王辅臣叛略地至陇城无兵守被防广南公走间道出迎
　　王师谨侍左右不暂离家人皆避难山中震年九岁忽散为一卒挈至清水县将西去有野老同驿卒二人知儿府中出从卒叩求得之投公父子驿中既归治而家亦无恙君止一子震也今长大入太学能读书绍其家从余求文以图君之不朽于后君虽不幸蚤死厥施不大防积善之报其在此也夫震有一女弟许嫁知县王永谋葬以某月日卜吉于某原铭曰
　　君尝自悲绩学不第用赀起家遇违其志不知科名以人重轻仕非一途贤者余荣彼之攘攘而绶若若以君视之鸡羣一鹤齐安之绩匪曰予德惟良牧伯好是正直蹶于始安亦非已愆守道不容自古所叹党邪丑正吾为彼衰方刚而殒复谁尤哉有德贻后有子肯构有述于文孰云匪寿
　　明经呉君约庵合葬墓志铭
　　君呉姓讳钜字任斯江南淸河县人祖黄明万厯年乡贡士泾县训导以经义造就生徒多所成就学者称为心融先生卒年九十有五少承先训学务有本言动必以礼毘陵孙文介公愼行深所器重延致家与之讲论易理成心易觧一编父讳某早殁训导公在堂侍养备至间从容请质经义得其欢心竭力为两幼叔营婚置产及其自奉泊如妻子至衣食不周不问也然呉氏世绩学未有以科第显者自训导暨君祖孙间虽日以读书明道为已任顾谓
　　朝廷设科举本以待文学行谊之士吾业变书为博士弟子而学力浅薄不足以称
　　明诏岂必有司不公明之过故毎至大比必持牒入省门囊巻槖笔与侪辈露宿堦下低头就席舍年已向暮髪苍然矣然毎试必兴兴輙报罢而君与训导公俱先后需次为岁贡生荐于
　　廷君遇康熈乙卯册立
　　覃恩例授州同知非其志也亟请于部改教职归尽焚其所为举子文字而以其所学教其四子皆成立元配髙氏孺人有贤行佐君督课诸子尤严常躬织袵至丙夜诸子请休不肯曰吾但听尔曹读书声便可忘寝君初被贡后犹擕长子湛乡试孺人典叙装行无倦色曰吾于尔父子放榜时心胆俱碎矣呜呼
　　国家制科三年即放进士至三四百人少亦不下百五十人而天下省试所録士亦无论以千计其间贤不肖杂揉冠未上头一经未上口猥立贤书冠进贤以文序于缙绅者何限而宿学硕儒砥行立名踸踔而不进终于襕衫席防赍恨入官如呉氏一门祖孙父子夫妇之间至于涕洟相慰勉贫老至死而不悔彼为之有司者果公与明非邪讵独无人心耶夫自有道者视之穷通得丧彼在外者亦何与已事奈何当事者之曾不加意致使士没齿有不平之叹也君享年七十三卒以康熈某年某月孺人后君几年卒年八十子四湛恩贡生候选训导沉邑增生先殁瀚俱岁贡生合葬君于某原以丁丑年某月日铭曰
　　人言科举有碍于学政有益于科举两者得失孰为细巨孰营营乎斯而能以兼取愚公之山三世以之子子孙孙山畏而移湛沆瀚角立嶷嶷有美封壤草茂泉滋魄归其迟必大其筮
　　诰封韩母何夫人袝葬墓志铭
　　古者夫妇无合葬之礼周公葢袝而孔子亦合葬于防其礼起自中古然礼妇死夫为之主宜非子得铭母死袝于父矣而复得请铭于贤士大夫者唐宋以来尝有之葢縁孝子之心痛所生之日远徒以致其不得已之情于其母耳故君子不以为过若今
　　诰封一品韩夫人之葬非独其情之不得已也其德更有足纪者此余于其嗣子铨兄弟之固请尤不忍其无闻也夫人姓何氏父讳某年十四归于故兵部尚书兼都御史韩公讳某为元配尚书公父讳承宣谥忠烈明末为歴城令狥难家破公以弱孤童从
　　王师数年又从
　　世祖章皇帝入关定鼎擢吏部郎迁宗人府启心郎公时悲念忠烈公不置夫人为言闻有姑尚在蒲盍访而迎之以归奉养是君终天之恨得释而忠烈公为不忘也是时公居官贫甚乃鬻奁余为公装行迎王太夫人诸弟入都内竭孝敬之诚外尽中馈之道故王太夫人安之喜有贤妇而公诸弟俱得借以成名暨公出抚江南再督师偏沅滇黔荡平移节西川夫人皆随行而其任偏沅与贼相持于七里山也夫人括家赀给饱腾鼓敢死之气往往有烈丈夫概逮事稍间见居民室庐残燬捐金造屋数百间以业民之露处者后子铨出守衡州有老父数十人拜马前愿一见太夫人为幸其遗爱感人心如是即所以佐公者可知矣夫人待庶子镠有均平之德接犹子及族人恩意必周然性严诸子不正衣冠不敢见自尚书公捐舘数年家难作夫人备经忧患赖
　　天子寛厚倾巢复完临殁呼诸子榻前属之曰我家非圣德保全防防一老妪欲再见汝兄弟得乎吾今以天年终复何恨愿若等世世勿忘上报
　　君恩四字十弟令陵川归亦以此语之遂取命服加身而卒康熈丁丑十月十三丑时也得年六十四岁子铨安陆府知府镠髙州府化州石城县知县卒于任鈗应州知州钧漳州陵川县知县锦候选知县五子自镠外皆夫人出女六所适详尚书公表状中铨兄弟既卒哭以今年四月吉袝葬夫人于涑水县之新阡铭曰大人岳岳孕灵钟秀亦资幽賛内德之懋猗尚书公四牧岩封既文以武着勲鼎钟厥有贤配配惟以德顺于姑嫜子承家克爰相夫子蔚为国桢佐筹行间才亦足称没而遗诫小大莫忘耿耿
　　君恩指此幽圹
　　文学邵君墓志铭
　　君讳儒荣字仲木别号惧叟无锡人君殁后予尝读君之遗文而叹后之学者自科举制兴而古文之道衰其患莫甚于今之所谓八股者驱天下之聪明才智以从事于无用之章句终身濡没而不得出故其间能以文章自见者必少年早逹之士而老生宿儒或不暇以为即为而不能工与不及俟其成因以湮没无闻于后世如君比者何限也予来无锡从君仲子绍棠读君文财三十余篇观其所为顾太学子方传与陈太守墓碑私谓汉太史公之法不传于今久矣顾独于今得之惜当时有司无知君才者而君侪辈亦未有商古今以斯文相砥砺者故君亦不能以功名自见即所得文旋亦散矣不自爱惜以是益落魄放弃其文亦不甚名于时以终邵氏宋康节先生后元末有科贡士讳伟者来居无锡是为十世祖明太祖定江南户籍无锡独虞郡二氏得占儒籍故其家世业儒八传为诸生讳某生赠叅议讳士宏士宏生壬戌进士山东右布政使司讳名世即君父也君少为贵公子文采弸襮所交尽一时名士以其间选伎徴歌而觥筹交错投壶蹴鞠之戱以为常既屡及省门不第视天下云扰乃日与其徒勤习骑射为乡里守御计自是无意于科举之业矣连岁﨑岖兵燹家益落亦不复能为向时豪举日闭门诵经史子集每至终巻其部帙行次前后皆可举覆故其为文悉有根底自君死后人稍知学为古人文字乃鲜留意于经术而规模近似转相标榜其风渐繁渐炽浸以成俗君信能文章矣然生平不自炫鬻及没而犹无所称于世而独予窃叹赏之以为远过于今之作者予之言果足重乎其或者不足以取信则君之厄于前而伸于后者亦未可必也君才略倜傥天性至孝初乱起独走数千里抵山东从羣盗中扶掖方伯公归其家已邑中诸少年乘乱欲刼掠富人家为变君密数其豪数人给之粟而以好言饵之谋益觧邑以无事丁酉友人以有事逮狱者君间至京邸经营之事得末减归而须鬂为之尽白诸相往来遇缓急倾身济之终以此竭其赀而不悔亦不以矜于人晩栖心襌寂常布衣蔬食日坐卧一榻虽文字之縁亦不复作然君年未老其气力犹未惫宜可久视徜徉于世一旦患左掖微痛针熨不得施五月而卒岂其所见者达而其中犹有未尽平者哉君卒于康熈乙巳某月得年五十有二元配唐孺人与君同庚先十七年卒子五人曰绍闻绍棠绍祖二殇女五人皆嫁士族绍闻等以今年卜葬合葬君于小岭湾之新阡君之属纩也家人泣问以后事曰吾不孝不能为八十老父计何暇计汝等哉终无所言后三年而方伯公卒方伯公为吏亷殁时几无以为殓其父子之间有足悲者铭曰
　　其才以穷其命之逢呜呼命兮谁司之虽不吾以昌厥辞我铭其幽君当知
　　掌京畿道事监察御史任公墓志铭
　　今年夏四月二十有六日御史任公病卒于官嗣子筠偕其弟埙坪将以某月日归葬于某乡之某原以状来请铭按状公讳玥字少玉希庵其别号中顺治十五年防试十八年成进士康熈八年选知山西石楼县事考选授浙江道监察御史巡视长芦盐政囘院晋掌京畿道事卒年五十六岁任氏世大梁人始祖仕宋为髙宻尹家焉名其所居里曰梁尹社曾祖铠太原府通判祖澄父复皆邑文学复赠如公官母鹿氏赠安人初公兄弟四人伯瑛早卒仲琪季珂相肩随受经外傅公姿性开敏所读书过目即能了其大义弱冠操笔为文已与兄琪齐名矣乙未琪第进士积官至礼部员外郎后三年公遂聨举南宫防闻赠公疾不待廷试立驰归时礼部亦觧登州学职归养公与其兄弟三人侍疾视药剂温凉燥湿问起居食饮宜适与否必谨没则尽哀敛送以礼由是乡里称之其为石楼也邑故硗瘠民间不知纺织公令家置纺具教之法月责布一端赏罚其勤窳者于是民始兴于妇工县去河东觧池几千里而食平阳盐转运万山中劳费以数倍民苦淡食公议食汾盐固请于上官乃得民至今防利御史巡城时以军兴摊门税移属于正额外无敢私分毫入视鹾政疏劾巨蠧为商民患者厘剔夙尽根株乃止还台封章十余上中如免粤西帯征钱粮及军政宜与大计同行请为宣圣庙立碑疏俱得
　　防施行然公意犹未巳也每朝囘帘阁防几伸纸防笔摹晋魏人书数十行浓淡疎密皆有意谓子弟曰吾作书万虑俱遣亦收放心一事然知公者以公雅不好闲窥其微意如有不自聊赖者无已而托之于书又卒晦其説如此虽子弟不欲令其尽知可悲也公素友爱自前年冬礼部去世明年弟明经继之日益伤悼不自胜遂至不起初公以御史需次于家邑大歉与礼部捐粟三千石食馁者所全活数万人故死也人莫不哀之遗书有敬事初编二巻元配阎氏累赠安人继丁氏封安人筠阎出贡生埙坪丁出埙邑文学坪举人女三长适诸城候补行人司司正李潍润次适邑文学王自惇次适登州文学沙汝肥孙三士锜士铭士鉽铭曰
　　为吏也良跻于庙堂嘉言用彰不容容而居不逐逐而趋命止于斯而志则有余落落寞寞其中有托岂其于世有不如意不歌而喟世眞可弃泽未究施算不厄而身亨而道年五十九不为夭羣挽推我无动一人同之可谓众生不虚毙以正弗之有悔视治命葬三年如有待为我助者其东海
　　文学冯君墓志
　　元恭以庚午年十二月某日卒去年余南归其孤用潜稽颡而谒于余曰吾父之卒前数日自整比其诗文数十卷已命某从牀侧尽读所为诗某篇宜存集中某篇宜去或口易数字而后存者读既命复之某曰夫子之病亟矣愿少息则遣诫丧事宜一遵家礼敛以深衣巾履不得随俗作佛事凡故人所亲厚者各口占书与之诀又曰下窆宜有铭以请于执友姜君吾平生其所知也初余与君交时才弱冠居相邻也始用诗词相倡酬已应诸生举去为时文俱不意得则学为古文毎晨坐谈论至忘寝食巷中儿争笑以为痴及余中岁负笈游四方为衣食计又数从乡举未能卒业斯事而君独家居能日致甘毳侍养太夫人以其暇温习经史泛滥百家屡从方外人游究其宗防性又通悟洞觧乐律旁晓青鸟遁甲家言时时为人称説城北郊故有宋杨文元公慈湖书院于是又与里中耆宿朔望诣为讲学之防虽应举业亦不数作故三四十年间元恭之文日与道偕进而余为文至老不能自名其家至于性命之学槩乎未有闻焉凡此者余之所以有愧于元恭顾元恭有胜余无不及也犹忆往时里人有暴死者余曰是不知怖死亦省诸苦元恭曰不然夫临时须了了彼神识昏愦如何离得生死及观君弥留之际若眞能谈笑于去来间者然后知向者慈湖之防君盖实有得力至此而始騐也君尝独处一室垂帘静坐其中晩益不喜以学道为门户虽讲学之防亦不复举务在躬行而已而近来标榜为名髙者竞牵挽之使入竟掉头不一顾君岂固以求异为哉夫亦诚有所见于中不可夺也自君没而余之道益孤讲求亦日废其将终其身以讫于无所成也故于志君之事有余痛焉君讳宗仪姓冯氏元恭其字别号鲁庵曾祖光禄寺丞讳某祖赠刑部员外郎讳某父讳文伟明崇祯丁丑科进士歴官扬州知府以文章为名太守母杨氏封恭人娶通山令周某女生二子长用潜邑诸生文与行足世其家声者次用凖次用润女二适太学生王某诸生周某皆前卒所着有春秋三传谨案三礼谨案律吕谨案文集诗集各如干巻君以癸卯年逰京师舘于大司冦徐公邸逾年病脾归后再往病复作归仅两月而没其归也徐公资之行至腆其没也许文表其墓而助之葬云
　　太学生谢君墓志铭
　　君谢氏讳谔昌字殿侯以康熈壬子岁十二月初二日殁于京师而葬以今年壬申之三月壬子者方殁时以孤幼有待也君将葬之前月仲子绪钦持伯父大周所述行状谒余舍请铭殿侯从余逰久其行事余所稔知固不待状而信而大周之述其弟无谀辞余故按其状以余所见闻志之墓君为人沉静不佻肫笃于孝友无他声色嗜好虽羣从相聚围棋赌饮君黙然无所与吟诵之暇正襟寂坐而已既补邑博士弟子员丙申丁酉间从余为制义时余尚年少见君两房兄弟十数人登梓山防课竞出意见耻蹈袭为文多倜傥雄迈之气而余亦攘臂其间以为文家务出竒无穷当如是独君持论根柢先正操笔不苟下凝思良久必防文切理合于法度然后止及成出示同学者余与诸君未尝不称善而其尊甫给谏公尤时时赏爱之以为不后于诸兄君状貌白晳丰下大耳凖相法当得寿以贵以故给谏公属望之颇切无何公捐馆封太孺人老病在堂君兄弟皆尚不得第君奉太夫人尽诚敬道常侍饮食次陈説古今史传所记载事迹嘈杂儿女啼笑并作冀以此博老人欢退而窃叹碌碌惧终不足以当大人意遂鋭意入京逰太学经年忽患痰气逆上自漏初刻至夜分死时从兄御史瞻在及兄子明经敬跻在邸中与诀口不能言引敬跻手以指画大人两字于掌上遂瞑其死不忘亲如此可铭也已谢先世宋平江人建炎进士讳宇为定海令遂家焉曾祖大纶以仲子渭仕明万厯间四川布政使司左叅政赠如其官父讳泰宗进士令番禺陞工部主事改兵科给事中元配叶氏封孺人生四子最后得君生甲戌年七月二十一日卒年三十九娶董氏子男二人绪祯绪钦俱邑庠生女三太学生任琯玉邑庠生王之纯及丁庆潢其壻也绪祯兄弟卜吉葬君于雁荡乡之新阡铭曰
　　韩退之之哀欧阳詹也曰詹在侧虽无离忧其志不乐也詹在京师虽有离忧其志乐也若詹者所谓以志养者与呜呼君于遇可谓不幸君之志视詹可以无媿方君之生也才而父知之其死也母哭之哀比其葬也下从其两亲以遨以嬉而又奚以悲
　　赠工部营膳司主事张公墓志铭
　　余至都之二年岁癸亥秋今工部主事抚宁张君有园在阜城门外东北陬修登髙故事置酒召客南北知名士防饮者三十余人于时主客衣冠济楚揖让登进礼容之盛尊垒几席图史之设上下池舘流眄花竹客无不洒然意得者酒酣以往分曹限韵各赋诗一章以退盖是时都下文防寂寥久矣明日相传以为盛事余亦因是始识工部君先是君尊甫赠光禄公已弃世二十余年太夫人在堂君自是以终养告反津门矣数年太夫人即世工部君既扶柩数百里合葬于抚宁某原之旧阡而以隧道之辞属余者以光禄公早没渴葬铭词未备且以余之获交于君习闻其家世故也公讳某字某世永平府抚宁县人少孤贫尝躬耕塞下独用恩意徧结其裨帅使约束所部无扰我闾里赖之耕作以安于是豪长者羣推服以为能久之不乐葬其父母服阕只身走京师隐君某公者一见竒之妻以女遂家焉即封夫人某氏者也公渉猎书传其依传经义欵曲为人言仁义忠信之道若老经生家闻人善称之不容口即见有过揜覆之如不及于前代史传兴衰是非得失之故娓娓谈説洞中肯綮如身与其事者时为人谋议事后不失铢毫以是缙绅先生咸乐从之游所居才陋巷席门车骑过从不絶也后徙家天津稍事居积家益大饶然常所餽遗赈恤费累千金松江守张君未第时落魄无赀赖公经纪其家用及为吏贫不能之官纎悉皆取办公无倦容公没而张为制服以报其感人如此年五十七卒卒之时工部君始七岁夫人则举契券簿籍悉付之公仲弟长斋诵经絶口不言外事而家政益修勅张氏戚党岁时来者虚往实归为工部君延明师广市书籍以资其学业工部君以藐然孤童得遂成立夫人之力也曾祖某祖某父某公卒于康熈癸卯年某月日三世皆以工部君赠如其官惟古之制曰夫尊于朝妻贵于室爵不上逮也自南北朝始有封赠其祖父而自父以上官以差杀未如近制之隆厚汉置武功爵官首补吏与今例畧相似然爵仅得至第八级乐卿止耳独工部君绩学登朝声华蔚起赠及四世阶崇一品遡厥发祥所自既受得祉佥曰宜哉虽
　　朝廷一时权宜之制所以彰善劝后者至矣工部君名孙五人铭曰
　　始啬终丰以道不穷既丰而死惟有其子非惟有子内教克理
　　紫诰煌煌命服有章或被于身或贲有藏襟海帯关我藏孔安是为善人光禄之阡
　　周节妇墓志铭
　　陈子大成以其祖母周孺人之铭来请曰愿有述予曰孺人守节之始末可得详乎大成曰吾祖母年未三十而寡八十八而寿终既寡之十余年某父母又不幸俱没抚某不肖孤零丁孤苦犹幸上无夺志之亲外无侵凌之暴故得以安守其志节而不至有毁面裂身之惨可以惊世而骇俗者虽其更歴五十八年而名不出于闾门然至今居吾里者见吾祖母之终始不渝其志莫不交叹以为难能见其虽老而强饭享逾中寿又莫不以为所宜得见吾两世之无所成立而不得以养又莫不以为天道之无知而为善者之爽其报吾祖母之贤其在人耳目者如是而已唯是大成孤贱不能上于朝而褒旌之如礼非子怜其志而述之则后世何传予谓妇人之道无非无仪故列女之所録者盖少其可传者以其处变而能者为竒节以列于后世耳至于履变故而不失其正区区榰拄如孺人者卒立门户此中庸之行君子之所乐道也孺人夫某子某孙大成某月日大成以其柩合葬于某原铭曰
　　妇一终士固穷孰渝之视此封


　　湛园集巻五
　　钦定四库全书
　　湛园集巻六
　　翰林院编修姜宸英撰
　　墓表
　　户科掌印给事中黄湄王公墓表
　　户科掌印给事中黄湄王君以今年三月日卒官于京师其孤幼也越月而其仲弟明经又维自关中奔防将以其孤奉柩还葬于郃阳之某原而哀不自胜过余请曰吾兄行述吾已谒竹垞检讨铭诸其幽矣吾惧无以表诸道谨伐石为碣待子之辞余曰可哉给事之于余厚也是恶得无言君讳又旦字防华黄湄其别号世为西安郃阳人顺治十三年以经魁其乡明年戊戌举礼部己亥
　　殿试成进士需次选人而南游吴越间与余邂逅广陵是时君年甚少见其精研诗律分刌节度辨入毫芒谓再迟君学力当于古人中擅长不难耳已相别十年时闻其为令濳江有治绩如古循吏又数年间其入为给事中论事大廷不激不阿惟事之宜如古所称名谏臣以是悔吾向之以诗期君者尚未足以尽君之能事而君之好诗也亦愈甚益工自京师士大夫上舎名宿逺方游士以诗请业者君与之辨疑送难献酬竟日无倦容经其指授皆有家法虽
　　天子亦闻之时对侍官称其才佥以君当得大用使其声施煜然然不幸以死故聚而哭君者歴时有余哀是以不足以见君之贤矣乎君初筮仕当得推官后例改为县始治濳江亲履亩定赋杜豪强侵占葺长堤拄汉水决囓建传经书院筑説诗台兴起逢掖以礼让值寅邜方事之殷县居孔道征调旁午君糗粮刍茭无所缺台司倚毗民忘其劳既为言官疏湖北堤工恊济之害荆郢分界治段絶委卸而专考成得
　　防报可已改户科掌印典试粤东还过南海花山建议于其地设县治夺盗渊薮
　　防又报可君之尽心于所职虽去不忘其民虽其暂时经厯之地犹欲为
　　国家计久逺如是然君当试事之竣也尝因间邀友人登罗浮极顶访白鹤峰址苏子瞻故居还泊彭蠡蹑匡庐眺望五老峰岞久之乃去皆有诗数十首纪其事其意方自快极耳目所未经有飘然遗脱尘埃之想而视世之一切建功立名者若不足为君又自言吾所居芝川旧庐中条当其前龙门太史公祠踞其左山水竒胜尝日读书其下及为县案牍倥偬呻毕不废以此记诵日益伙而恒苦于无所自得夫诗小道耳不足事吾行谋告归先人之敝庐益陈书而观之以求夫古圣贤者之用心而致力焉庶防求其自得于己者也其未寝疾前一月犹秉烛为余言如此今君既不幸以死则夫世之所交口称君者举非君之志而君之志之所欲为一旦奄弃于不及为者又孰传而孰信之哉此余之所以尤悲徒致叹于天者之无可如何而已矣君仪观丰硕胸中廓然无滞吝与人交披露轩豁既贵二十余年兄弟尚未析防明经君每言及必涕雨下则其生平友爱可知也父图南
　　诰封文林郎母康氏封孺人娶范氏继张氏皆封孺人子鸠侧室崔氏出君前年自岭南归防其七嵗子鯈以此积伤致损而鸠今才五嵗君没年亦止五十有一则造物者之于君诚有不可得而知者矣
　　河津令李公墓表
　　公讳源字星来一字江余姓李氏其先自遵化徙居商河高祖讳志臯夀百有十嵗志臯生兰明嘉靖间再徙徳州而兰子大华遂以举人起家武强令生二子明诚明諴明诚领乡荐十上春官不第魏忠贤闻其名币招之不得由此名益重无子以明諴长子为后即公也顺治乙酉举于乡次年成进士除知河津县事县残于贼少居民公洁已视事寛徭轻刑以与之休息未几流亡复聚于是锄奸吏屏豪彊有张家璧者侵夺人田产子女无数厯数政不敢问公榜其子于庭以次列被寃者簿质之而尽録其所夺还之主于是傍近县闻之诉状者皆书纸尾请下河津治案牍填委剖决无滞老吏不得上下手政声日闻上官虽素威严者辄为公霁容以戒于他县令曰若治县何不效河津耶一日上谒防使闻河津何所有对曰止有龙门山耳他固无所有也凡防所下檄不便即封缴上司初不能平久之反以为贤而慰荐公章屡上报最矣防大同搃兵姜壤反破汾路尽下平阳诸属县公筑隍浚壕募勇卒援甲登埤为死守计相持至五月不能支乃率健儿十余人突围出而张家璧者遂乗乱伏党山中谋刼公投贼适风沙昼晦疾驰数十里得脱时蒲州已陷即求援于陜西搃督孟公且请身为向导前驱击贼得兵三千人大破贼蒲州收复河津而家璧亦就禽村堡尚有为贼守者军士欲屠之公持不可乃止防平搃制上公功状吏议以功过相凖不叙遂拂衣归顺治十三年
　　诏城池失守官情势可原者许督抚以名奏河津数百人诣防白状抚军立为疏闻终格于部议不行公自此无意当世矣家故有别墅筑退庵居之因以自号积书万巻朱墨防勘于
　　国家典故河漕盐屯兵农诸务皆有论次而其余古治乱兴废得失之故遇事感发胸中排笮有耿耿不能下者则托之诗歌时复放浪于世外之言园居乗夜折柬招客浮白大呌博簺竞进丝竹迭奏非达旦不休或时昼眠虽达官在门撼之不可起人以为任达也而不知其中之所寄有难言者即读其书者亦以为感愤无聊而已而不知其身之既老而才之有可用也晩嵗闭门静坐屏絶防防预定亡日期戊辰四月某日果至期卒夀七十嵗夫疆埸之事城亡与亡正也就身求援以图恢复亦正也不幸而事败图不克遂原心者犹録其功况于出万死一生之力收城杀贼名为功过相凖而不以功擢何也且其时失守从贼因縁还职者相望而公独以深文被黜不屑出一言自解説遂至老死不复不大可惜乎虽然自公罢官及捐馆垂四十年其间仕宦风波之振撼樯摧轴折或身家之不保后先接踵也乃公独萧然尘埃之外是非不入其耳得防不关其心晩有贤子四人诸孙林立一门师友乡里归重彼此相较其得失何如耶公元配朱孺人能佐公贫贱以成名者也继王孺人又继王孺人父讳梦卜十六归公于河津署中公归里后日对客饮宴不问家人产孺人闻客至泊具立办御家严肃口授孝经论语教诸子毕方就外傅抚前母子如已出者恩意反过之河津公虽失志久困而能怡然自忘其忧者亦以有孺人也孺人后公八年以丙子八月日卒享年六十有五朱孺人生桢国子监学正王孺人所生子森助教棅举人柽庠生女之壻曰赵廷讲于徳慎金庭绕某曽祖太常公与武强公同癸酉乡举而某又与棅同举癸酉顺天乡试交谊最厚故因棅请不敢以固陋辞谨掇其梗槪而掲之于墓道之右
　　旌表节烈汤母赵恭人墓表
　　前代自崇祯之季盗贼之祸极矣李自成以三辅剧贼钞掠自关以东徧于中原而河南被兵始自庚辰间屠杀尤惨当此之时朝廷日责诸臣以死守其间偷生防窜归命司败者接踵而有司与其乡之士大夫撄城固守力屈被刃肝脑涂地者亦往往而有然恭人赵氏以一妇人而能与封疆死事之臣争烈至于骂贼不屈视死如归此其所以尤难也恭人为睢州文学孝先汤公元配子参政君斌时对予言其母事辄涕下不可止方河南未乱时连嵗苦旱蝗既自成拥众数十万蹂躏开归间睢旁羣邑皆陷恭人时邑邑对孝先公叹息廼拮据为其子女营婚嫁如日不足者明年贼大至参政从其伯父读书城北山庄闻难奔赴门者止焉不得入谓孝先公曰我所以遣子者正以今日也今来则俱死无益子盍往止之于是孝先公登陴及其兄与子相望而哭已相诀去城破孝先公负其母逃葭苇中获免初邀恭人偕往恭人固不肯曰吾誓与此庐俱尽矣解衣带自经不死投井井眢家人甫缒出之而贼羣至环胁以刃益骂不絶声遂被害时三月二十有二日也十余日参政归哭而殓之尸僵如生恭人姓赵氏世为望族孝先公讳祖契自恭人始归其舅姑以为贤孝先公绩学有孝弟行而恭人能佐之以不懈临贼时犹力谋脱姑于难性谙书课参政读率至夜分乃止其他懿行多见传述中故予不尽载而亦有不必载者葢人之能不乱于临事者未有稍苟且于平日者也恭人既没十一年为
　　皇清顺治九年参政中进士
　　授翰林院庶吉士进检讨迁陜西按察司副使用覃恩封孝先公如子官而赠母为恭人又三年以巡按御史奏
　　旌其闾葢赠与旌同被者异数也若乃加
　　恩于前代之死节者此又古所不槩见当时
　　朝廷思以节义移易天下而发其尊君亲上之心既下礼臣
　　褒赠明怀宗殉难臣十有四人矣恭人亦遭逢运会得膺斯典呜呼盛哉恭人殡在堂其年九月黄河骤决城廓庐舎湮于水匶与俱没后孝先公卒始得出而合葬于本州涧岗之阡距恭人没时垂二十年矣恭人被难年才三十有六自革命以来所在草窃芟刈烟销尘灭而恭人之墓独与山川之英灵同其不朽里人为建祠祀之此可见节义之报逺矣予特综其梗槩掲而书之于隧
　　参政字孔伯后再陞江西以父老谋所以归养者例有兄弟者不得终养而外官赐告非特荐不得起参政君故有异母幼弟当事惜其才欲令权宜请君曰奈何以此欺吾君也且吾父老而絶怜爱少子今谓无兄弟而归吾父闻之必不乐是失吾所以求养之意也竟以病告遂致其事时年才三十三云今年予遇君于惠山被服寒素如诸生从两仓头其槖萧然而君不知其贫也然君尝徧行天下求能文者以暴扬其亲名而辱以及予岂不为过哉余以恭人之节宜有传因不揣其陋而为之且志君之事于右
　　赠奉直大夫张公墓表
　　君讳某字某大兴人祖大化太平府知府父国祯邑庠生君承籍家世孝友慈惠动合矩度克无坠先人清白声晩而有贤子曰廷琛自君没后益读书砥饬名行用能邀
　　国荣宠以奉直大夫之诰贲君泉壤而赠君元配赵氏为宜人于是君之隠徳益着闻逺近有墓在京城西核桃园祖茔值今康熙纪元庚午君没已三十余年矣廷琛谓不可无勒辞燧道使君隠徳着闻逺近者幸不冺没于后世且以彰
　　国家锡类之恩于无穷于事为宜乃以状介河中吴征君天章请辞于予徴君予友诚笃人也述其善也葢信始君虽食贫防其先人祭葬皆尽礼既饶乐施不名任侠而亲踈各赖其济平居与人无争亦无所狎侮赵宜人以勤俭恭顺佐之行益修年六十三没没之日执廷琛手诫之以不欺谈笑如平常赵宜人进曰公一生辛苦得力正在此时君笑曰我此事尚烦汝多属耶遂支颐而逝其夫妇之间类如得道者宜人生望族以未亡人持家十六年内外井井卒年六十有八子一人即廷琛候选府通判
　　恩加一级女五人皆适人征君谓余曰雯处津门久交其里人里中称善人必先张君君尝自言生平行事无一不可告天地者里中人闻之皆曰然尝以女心疾祷于神祠拾筊神坐下得方药五种取归试服之疾良已至今其家用其药施人多得愈盖诚信之孚也如此予故不斥其怪而谓此亦足以表君之墓云
　　墓碣
　　文学李君墓碣
　　平原李编修述修先生之弟曰文学静岚君讳润者以去年癸亥五月卒于家编修哭之逾年除服而不忍也葬有期矣谋于余思所以抒其哀者且曰甚矣吾之不良于时也吾自年十八先大人佥宪公见背时家中落太宜人勉吾兄弟以缵承先志而弟之少吾者两嵗体羸然弱耳然独能攻苦淬厉屡试于场屋佹得失今春秋仅三十七竟以诸生食饩终可为悲矣吾前年防室程次年复哭余幼女泪日渍枕席间弟知吾之不乐也思奉母京师以慰余怀临行自筮得蹇占之不吉不果行而吾母独来浃月而弟讣至矣吾不忍吾母之呜鸣哭也闻弟属纩时口呼母不絶声曰吾则已矣垂白之老何以堪此夫其身死之不恤也而母之遗痛是忧焉噫吾弟孝子也又曰弟生平与余读书寝食无暂离自余得第后聚首日始益寡然犹间嵗一来京师来辄连床谈日夜不休尝语余曰比颇究心方外防知其言非虚设顾人事纷扰转瞬老矣可为伤悲其意欲规余以学道而不料其身之先没也悲夫弟性沉静于人事寡所与苇帘绨几展玩经籍终日不忘謦欬人过聴之惟防闻繙纸声而已又谙岐黄家言老母在家善病按法调剂数得无困今弟卒而吾母思归愈亟吾向之所以得安于此者徒以弟在也今复何望哉吾行侍母归哭吾弟矣子盍为吾辞而志之且并借以抒吾母之哀子其不可以缓余素闻编修君内行修乐交其人幸得以编纂之役追随于史局者有年今复将别去因如其言而表之于墓道非独为静岚君贤也亦庸以见编修之孝友而志余向慕之私焉君父某进士仕至按察司佥事母某氏封安人娶某氏无子以编修之仲子某为后
　　光禄卿介岑龚公墓碑隂
　　光禄卿龚公以官卒于康熈二十四年七月丙戌归葬宫詹济南王公志其墓王公初郎户部与公同官相善也故纪其治行特详公以幕僚起家知县事洊歴户兵两曹而为户部最久后由山东佥宪分巡通永道陟江南安徽布政司使内迁太常卿改光禄卿始终多居钱谷要地出纳平准胥絶干没政不厐茸公私交借其利而居无十亩之宫无食租衣税之入遇事飚发沈几立断如抑伶人之暴横乡曲执侍卫之诈传
　　勅防事尤竒伟而与人乐易恂恂长者一意当官遏请属锄强豪嫉贪防人罕得以私干然雅好延礼名士幸舍常满聚书至万余巻以故公子翔麟弱冠即有闻于士大夫间人皆谓公才识使得秉节钺整肃一道必有可纪廼廻翔九列者二年竟得疾捐舘
　　上方有意用之盘错而公不能待矣任不充其才施不竟其志余读济南公之志而惜之友人朱检讨彛尊与公旧为余言公当明崇祯末流寓昌平时李自成陷京师昌平已为贼守宻云副将张减帅兵至射血书城中诸生孙繁祉民白希贤等反城出缚贼渠磔之以伪署刘恺泽等四人献俘于陵侧陵即田贵妃藏也凡地宫例书某皇帝之陵合以石板奉安梓宫前时仓卒不及砻石用甎朱书之钤之以铁皆出自光禄手公愤贼不讨屡以忠义皷激其士民贼之殱公与有力焉然终不自言也葢其防时节概已如此检讨又曰光禄为余言圹始开入石门地甚洼湿衣被物多黬黑被锦绣裹皆用布长明灯油仅可二三寸许缸底盛以水金银器悉镕铜铅充之时同入者皆咎当时内官冒破非也田妃宠冠后宫其下里物至瘠薄如此葢由思陵俭徳故如此公之绪论以有关事实余故并列之碑隂
　　勅封文林郎翰林院编修沈公行状
　　公讳某字幼升先世自吴兴分居华亭数传至中书公生三子季讳某礼部儒士始占籍嘉善是谓公五世祖曾祖讳某邑庠生祖讳某父讳某生四子公其长也公读书务为有用之学补博士弟子员尝赴省试值嵗大祲道馑相望目击慨伤悉解所赍赀赈之垂槖至防城称贷竣事随丁内艰哀毁逾制而是时明季荒乱相仍奉父云嵩公流离播徙墟落间虽造次讽诵不辍及事少定返查溪旧庐日课苍头农事遍覔佳花果环植圃前后拥书数百卷其中所爱唯陶杜诗晨夕防吟或与邻翁溪友量晴雨话桑麻萧然有世外之想是时遂不复留意举子业矣防嵗复大旱查溪左右百余家乏食公出廪粟五百石贷之而不责其息曰吾忍独饱也公家仅中人产遇疫疠则施槥遇饥则仿朱子社仓为广仁防生平所折劵以百数晩联吟社与其徒以各生日放生人谓公所居处民物俱被其利其仁爱如此以是乡党皆推为善人君子乡饮酒礼积废久矣至是得公翕然以为重然公天性孝友所施尤笃于亲故世父没无子云嵩公悲不自胜公力为经营丧葬云嵩公至为之辍哀姊钱贫寡抚弱甥为其幼置室其他所为具称是与诸弟游处欣欣然无一日离也某尝识公二十年前既编修君为侍从京师公来视与相见执手道故见公顔色逾少精神充益于时编修同年友雍丘刘君粤西邓君尊甫俱以迎飬来京瀬江黄中允父某公亦需次于都下数家父苍顔白髪扶杖过从是年冬适遇覃恩皆得受封两代拜
　　恩阙下时公年七十矣编修君以所得校书文绮之赐制袭衣上之公服之而喜诫君曰宜勉力无忘上赐矣一时中外相传为升平盛事既归逾年编修欲疏南省公寄书止之曰吾行治装北上且储粮舟中矣未防家人以讣至比予返里往吊其家其邑人往往称述公不置云公以康熈庚午年十二月某日卒年七十有一
　　勅封文林郎翰林院编修元配赠孺人陆太夫人先公十余年卒公思其徳不再娶云子辰垣康熈乙丑科进士翰林院编修孺男五铭孝附例监生铭慎邑庠生铭新三殇曾孙二编修君将卜吉与陆孺人合葬于某原谓某曰君幸知吾父愿有述也某不敢辞谨状
　　故徽州知府前工部郎中复斋秦公诔
　　辛丑年正月十四日甲子故中宪大夫知徽州府事复斋秦公卒呜呼哀哉初某获交于公爰自壬辰嵗少读其文长识其面自后素奉名节欢然若平交又重之婚姻十余年于兹今公既没矣其哭必不得闻伏自思念公平时所乐称者吾文也愚不自揆敬托于旗旒公初释褐旋出守新安甫下车渡江难作公意欲有所为不果就遂归深自悔匿隐姓名不出方某与长公读书山东公襆被就宿良久从者皆散去夜起徬徨与余促膝语平生事意慷慨殊壮余谓公幸春秋强遂得无意于世乎公黙然因啓戸出视天隂云防幂雨声摵摵林樾间还坐不乐出示所知相邀致书数十纸流涕谓余曰吾残生终不能作此等事留我余福以待子孙矣然公矢此志未尝以闻于人者亦不解也顾谓余唯公足以语此呜呼公今已矣某只影落拓荡然州里仰面无与告行且杖防江南北发抒其胸中不平之气念公之没而不闻某之言也辞曰猗欤中宪叶公是肄有宋不竞播迁江防奕奕丞相徳流千禩违难去国爰更厥氏唯公之生实钟地灵弱冠射策含香帝庭板荡南徙君臣棘荆廼视起部未央是营有嘉丕绩俾以专城专城维何杰立三都百雉绣错鸟道萦纡甲起晋阳锁焚江隅谁捍牧圉维公金声江天一清羽飞吴越义动漳汀太守誓师湘东建邦天命匪佑诸将趣降焉首曰归摧旄息幢吟残于畔足企于窗予时癸巳吹筚城雉东山偃仰三人二屐长筹亮采公来萃止仆夫惆怅寒蛩呜咽雨声竹上公久不寐以足起我叙述防乱及于江左朋党恣奸小大营贿陪京沦胥障城旋堕我为角之越闽犄之我为其唇越闽其齿猗嗟古人孰为衡权汉维北海唐则平原对书集簇驰檄飞丸事虽不成大义可观公起辟戸还而喟叹示为箧书风云高搴其时烛灭吹火壁间照其两眶泪流俛仰卽予豁肾露肝与饱而趋寕饿于棺吾儿三人两胜衣冠阖门祀腊聊以盘桓呜呼哀哉忧能伤人偾乱血脉太陵之输防子来客未几言别公病齿剧余来视公欈李逺宅蹔止逆旅往来通昔遽命使来防我帷蓆书剑筐箱并处朝夕谑谈里巷庄论典籍防视公状未言先咳余坚谓公非齿是痗盍以温投塞其洸溃余驾而东公掉而西策肥太行及乎雍岐中道不乐我胡栖栖还息旧邱泽居巗栖纫兰采菊不歌而唏断山之吟其鬼夜啼无何疾亟语不及私顾谓公等且好为之治命絶赙敛袭以时嗣无废徳御防克宜东山之麓魂魄所舍北山之岑夏日冬夜呜呼哀哉公既死矣无复何憾视尘息言抚琴遗韵斵防成风埋空玊润承轜始发义乖扶榇唯公知我贫游莫振不知我者谓余不信余与夫子元味希音大节在世惠好在心纪庸无日哀诔自今濡毫永叹挥涕横襟呜呼哀哉
　　香山了义禅师塔志
　　西北隅香山寺为吾邑祖刹有泉巗林木之胜余少时读书其中与续宗禅师晨夕论议间以吟咏多所省发师每言必称其祖了义禅师而是时师之化去已数年矣请余词志其防予许之未就也抵今二十余载续师命其孙某来曰吾师没而吾年亦七十有九矣君复不铭是吾终不得见子之文也吾负吾师于地下矣予应曰诺按状师讳隆柢字茂园别号了义姓嵇也生而有慧性六嵗随母严氏入寺见诵经者侍立谛聴竟日不忍去十八始执业于香山湛然师时天台无尽大师开讲观经妙宗钞于郡城延寿寺师往参毕就坛受具归感寺大殿剥落身募资抵闽载木归竣工请云栖冲庵法师究论楞严七处征经三伏腊至崇祯丁夘而寺宇宏起金相庄严道俗相与瞻顾賛叹而不知其所自己复携续宗聴讲于阿育王寺参学于天童密云大和尚密问以楞严七处徴心因度糕与啖次顿有领悟后复延雪窦石竒师往持山门而身自奉之自是香山法席遂为诸山归仰师之力也师虽屡参大徳问答有契然不欲为近世儇薄禅子擎拳竪拂习为谩欺以声利相鼓动故受持经行耑念佛三昧积终身不改昔人有言曰凡浮屠之道衰其人必小律而去经由师是道也佛教其有济乎虽其有济佛之徒其庸知重乎生不知重于时没而又无所信于后宜续宗之惓惓以请葢不独兾其师之有传亦将以大庇其教于无穷也师示寂于顺治辛卯之五月十三日塔于殿之东北夀六十七为僧腊四十有六年祭文
　　祭慎贻冯公文
　　噫呜呼劳者易歌悲者易伤我胡不乐来登此堂葢尝俛仰先世抚念存殁而不觉百端交集之茫茫自公未仕州里徜徉及我先君一咏一觞公之元配实我自出既姻娅之洽比况宅居之相望逮公绾绶山左鼓鹢衡湘佐军金陵闻誉飇扬逺迹翁赵越轨龚黄虽羇身乎缨绂益系思乎江乡夜忽梦号吾父来翔起谓夫人厥梦何祥是想所成亦维其常诘旦谒入有客曰姜喜不暇屣颠倒衣裳先君既盘桓累日而徐谓公曰吾倦游厯年而老且衰矣而视子之鬓亦已苍苍盍不早遂子之初服复相与嬉笑醉歌于阚湖之傍公闻叹息至久不忘逮先君无禄千里致吊琐述厥事凄怆奠章自是之后再迁姑孰遂未及久而解组而江干父老徒思遗爱于甘棠某方哀陟岵之无从犹幸日周旋几杖于吾公之侧兮庻几先人之未亡何图夙疾寒星殒芒此非徒为时势而悲悼而俯念私情益不禁泪流之浪浪哀哀良嗣一榼充肠惟古制礼毁戒灭性况晨飱而夕膳幸太夫人之既夀而且康小人有母负来四方值公始敛戒途仓皇惧助绋之无期聊敬奠乎椒浆尚飨
　　祭房师黄公文
　　士感知己道重渊源古人之谊比于所天嗟我夫子族望泉山发迹省解下车白檀孤竹之墟是为絶塞不鄙其人妪呴教诲抚循三年俗肥身瘵敝屣一官投车告退惟时酉秋分校京闱得巻雀跃大呌絶竒首荐获隽佹复失之出受公谒留语移时闽浙异音莫辨唇腭扺掌欢咲耳聴臆度惟聆四字暗中摸索从兹别后声闻落落归道潞河乡人实来事羁莫致临岐一杯附奏数行以当祖送执书俯读椎枕而恸今嵗徂暑蔡兄信至惊闻去秋七夕奄逝先时口占遗我一函云在季春闻子吉音得第南宫喜不自禁有子与壻以为君累行间呜咽斑斑泪渍繄某晩达身事蹉跎我闻有命抚躬自嗟廻瞻恩地涕泗滂沱誓心欲然未知命何公卜何阡公窆何日若斧之封末由执绋云山漫漫万里燕粤一巵寄奠音尘永歇哀哉尚飨
　　同年合祭杜母孙孺人文
　　国家三年贡士于乡与其选者谓之同年皆同省士也独京闱解额防三倍于大省八旗与四方之士皆在焉其取数多而占籍之相去有逺至七八千里者然一为同年则无论逺近谊若兄弟喜相庆而忧相恤非有所作而致之以为相兄弟之道固然也顺天癸酉科余軰同谱中具庆者才十之二三独闻大宗母孙硕人之贤于时年七十余矣与大宗尊先生尚举案相对不替恭敬先生待之如友以为吾老而得优防寝食以忘其贫者硕人之力也不幸于今月弃世先生哭之恸大宗既恸失其母又惧先生之过伤自始防至今朝暮一溢米号呼苫凷几不免于毁灭吾党见其如此皆相与涕泗助大宗悲又欲大宗之少节其哀以安先生之暮齿而释其无涯之痛此今日登堂之奠所以既吊而又以慰也闻之先生亲友云硕人慈俭婉嫕之徳不可殚述其大节甲申贼犯京城辄先誓雉经以预逺不测赖家人奔救得免后为先生嗣续计劝娶刘孺人生二子未几刘没而躬为鞠飬长而延师则防治酒食以奉之不幸长兄早世大宗遂上春官迄有成立硕人之抚大宗也不知其非已出也而大宗之哭其嫡也甚于其所生之母则硕人之徳可知矣先生道徳着闻推重乡党于硕人亦多内助则于其没而哀痛无已者岂独其夫妇之情云尔哉然硕人在时初忧无子今两孙矣大宗声名日起门户之庆当益隆先生安享期頥上荷天宠方未艾也硕人之灵固可以自慰于地下其亦然举此觞耶呜呼尚飨
　　祭成容若文
　　呜呼自兄之死无知不知而骤闻无不涕赍况我于兄其能无悲我始见兄嵗在癸丑时才弱冠叩无不有马赋董策弹丸脱手拔帜南宫掩芒北斗兄一见我怪我落落转亦以此赏我标格人事多乖分袂南还旋复合并于午未间我蹶而穷百忧萃止是时归兄舘我萧寺人之防防笑侮多方兄不谓然待我弥庄俯循弱植恃兄而强继予忧归涕泣弥弥所以腆赙怜予不子趋庭之言今犹在耳何图白首复遄斯行削牍懐慙著作之庭梵筵栖止其室不逺纵谈晨夕枕席书巻谑浪间在杯盘防衍岂伊异人实惟嵇阮予来京师刺字漫灭举头触讳动足遭跌见輙怡然亡其颠蹶数兄知我其端匪一我常箕踞对客欠伸兄不予傲知我任真我时嫚骂无问强弱兄不予狂知予嫉恶激昻论事眼瞪舌槁兄为扺掌助之呌号有时对酒雪涕悲歌谓予失志孤愤则彼何人斯实应且憎予色拒之兄门固扃充兄之志期于古人匪貎其形直肖其神在贵不骄处富能贫宜其胸中无所厌欣忽然而夭岂亦有云病之前日信促予往商畧文选感怀畴曩梁吴二子此日实来夜合之时分咏同裁诗墨未干花犹烂开七日之间玊折兰摧呜呼已矣宛其死矣我将安适行倚徙矣世无兄者谁实容我为去与留无一而可兄今不幸所绌者年其未亡者乐府百篇诗辞冲淡书经精研吾党铨次以付劂镌生而有才为
　　天子使没而名垂以百世俟茫茫大造几人如此魂之有知可以无伤嗟二三子是亦难忘
　　祭谢时逢太学文
　　谁令君生岂曰非天君忽而逝理亦有然悠悠古今善人实艰帝湏君归不百其年维君之生为闰十九其中变化倐忽万有先观察公仕宦奔走君初弱冠所事不苟南诏西蜀狝叛区降君随经营若敌国疆翩然东游来归故乡登城一挥袖中干将玊果璿珠琳琅铿锵炤燿观者叹息道旁嗟君屯蹶亦其自蹈窃人财贿犹谓之盗何况造物恣其搜讨穿凿雕劂茫不知老发为文章荒山鬼呌爰颠爰踬人咷子笑先君死者薛君白瑜【恭愍公子有至行】为世楷模泰航膺车人之云亡胡不徐徐人百可赎而陨其躯君贡太学仪于
　　帝廷既而思归当秋风生嬉游东海思寄沧溟手种一菊日餐其英滔滔百家为之悬縆君今而死谁笥五经呜呼哀哉唯君有子克遵治命御防以礼外道却屏君生克勤君没以正惟其无憾以是慰公神之欣之降此筵中
　　祭张母何太夫人文
　　呜呼自我太夫人之弃世于今十有几日矣凡在朝士大夫追慕阃徳无不欷歔悲怆而要之天之所以曲成我相国母子之爱者至此而益可感也始相国之扈驾三征漠北左右
　　皇躬内殚谋谟外矢尽瘁既功成扫荡班师饮至可以从容廊庙寻东山緑野之乐矣乃相国则遥念太夫人不置陈情归省限以三月还
　　阙髀肉未生匹焉南返日驰二百里田飡野宿雨雪载涂竟不逾半月渡江而南正值嵗旦拜太夫人于里第于时鞠上夀喜可知也已而
　　王程渐廹行有期矣公依倚膝下悲恋弥切太夫人感其至诚遂慨然许与同行安舆至京之日独佥宪公视学中州不与耳詹事司农诸叔季咸集都下孙曾罗列曲庭防赏偹天伦之乐事太夫人始示防疾逍遥辞世准之人子之情固尚不免其太遽者然太夫人年已上夀秩登一品始则起居无恙安然而受相国之归觐继之迎养邸中家庭聚顺一切甘膬之奉参药之剂公与诸季无不亲尝而防进之及于不幸而附棺附身皆得以无悔者此从来宦游士大夫之所难古所谓终天之痛也而相国一门独得无几防遗憾于心者岂非太夫人之令徳所召与相国纯孝之所感而造物亦将有以曲成之欤呜呼哀哉猗太夫人名门毓质作嫔先公苹蘩着防唯其淑慎以相夫子笄珈防翟象服有玼赫赫先公国之栋隆哲嗣笃生荀氏八龙相国矫矫左右周召联翩金昆禀母之教母来祁祁国人是仪奄忽上升谁不涕洟
　　帝用咨嗟慼我良辅便蕃遣酹防酒惟醹惟
　　帝念切其防孔多宠我孝子视古有过辱在门墙欣戚谊共溯徳叙哀亦惟其痛敬奠一巵庶其享之神之俣俣以慰永思尚飨
　　祭凌氏姊文
　　呜呼旻天不吊降割于我家八年之内防吾祖父三年之中复防吾母方吾母之始疾也吾姊病胀剧众方惟姊是忧然孰意吾母已先弃诸孤矣己未吾客京邸接二弟手书闻变崩殒中述姊病笃日奔走营视不暇也窃疑是时姊已不幸弟虑吾重伤故或者讳言之比抵家姊果无恙强起饭我于时予虽创痛犹私幸得姊荏苒经嵗今春蹔往吴下将出关儿子书来云姑病势不可起即日反棹扶服归省中路饮泣及城不敢问消息殆入门从牖间窥姊持药椀倚牀上相见且泣且喜姊亦掩泪谓予曰吾病不至死母葬事急盍少需而舍此来乎居顷之则促予行予视姊神尚王也冀得延留数月间北上期廹负土无计欲留不可欲去不忍姊弟之情依违竟日既去复入者数而死生之别从此决矣六月讣至呉门姊已于前月二十日捐世呜呼予之自京南还忧姊死幸无死及自省还其忧弥甚又得无死今别甫月余遽有意外之戚而予终不及一见也痛哉吾年四十五先君道卒不得视含殓前年母死逺在四千里防防者姊弟四人今姊复奄逝并无由执手一诀不孝孤之罪衅山积百身莫赎然非天之厄我至此吾岂独无人心忍逺去骨肉之亲长为羁旅耶伤哉贫也复何云哉姊天性闲淑内外称贤如一口自节推公去世事嫠姑三十年极尽孝道吾兄弟经嵗出门温凊缺如辄辛苦营甘防以遗母有余以赒吾兄弟之缓急中遭门内之侮良人被祸隐忍图报而下无遗孤旁无强近饮恨吞声积成痞结数年之间竟以身殉悲夫先慈不幸为贫儿母手抚三子两违膝下居常苇帘葛帐孤影坐叹饥饱不时抑搔不至七十老人奄奄以卒固宜有不快于心者予归自京师毎过姊则支离扶坐与我絮述母平生家庭琐屑与夫宛转临诀之状则姊弟相对呜呜而泣不能出一声姊今复舍我死吾块然一身惘惘无适胸中结轖悔恨万端顾视儿女开口谁诉世网牵廹不久又当别去矣蓬松华髪挥泪出门廻念家庭前后存没之故没者魂魄不知所之存者萍踪飘泊无所曽不十年间而天伦乐事触绪成伤惨不知人生之可悦矣呜呼吾残年有几逢此百忧以我悲姊安知灵之有知反不似我之为悲也姊夫妇两榇在堂嗣子穉弱吾力不能即窆尔于吉壤从此天涯南北虽欲长拊棺一恸其可得耶闻姊临没惓惓付托唯嗣子之成立与否吾虽绵力敢不尽心一巵告哀吾言止此尚飨
　　祭濓儿文
　　呜呼我之初行汝送江浒及我归来顾不见汝夫妇俱亡并乏儿女继嗣未立馈献无主以汝仁厚亦曰能文一朝及此天道何论今十八日汝祖忌辰我欲逺出为此逡巡先一日期是为丙寅适当尔忌绵厯五春簌簌老泪为尔先洒闻汝临没形容顿改妄谓爹归忍死以待爹今哭汝而汝安左呜呼尚飨



　　湛园集巻六
　　钦定四库全书
　　湛园集巻七
　　翰林院编修姜宸英撰
　　题辞
　　书嵇叔夜传后
　　钟防言于司马昭曰嵇叔夜卧龙也不可起公无忧天下但以康为虑耳叔夜性烈而才儁急逺而思疎幽栖养性似无足当天下之虑者然当时典午之势已成中外任事之人莫非其党独叔夜土木形骸不自藻饰而人以为龙章凤姿昂然有不可羁束之气此司马之所大惧也王莽先杀鲍宣而后西汉以亡曹操先杀孔文举而后东汉以亡司马昭先杀嵇叔夜而后魏亡此三人皆忠正豪迈瑰杰之士也故必三人去而后天下随之防之诬康以通母邱俭则康之不附晋明矣或谓数人虽在其如莽操懿之奸何不知数人之力虽不足以止奸而有以慑奸人之魄而折其谋者气也猛虎在山藜藿为之不采况乎国之有贤者哉不然张禹孔光杨彪何曽之徒彼固俨然处三公之位非不尊显也而奸人者方颐指而气使之不啻若奴然其先靡耳阮籍受司马之保防至为其劝进之文而康以疑被杀籍败壊名教为礼法之士所深嫉而康终身无言行之失故嵇阮并称而阮不及嵇逺矣
　　书儒林传后
　　申公辕固可谓之能明经学而不可谓之能守先王之道者申公前事楚王戊知其荒淫不法年已八十余犹应诏起帝已不悦其言犹受大中大夫职几不免于臧绾之祸殆哉辕生不欲为黄老家言是矣随下刺彘何其卑也万一帝不与利兵刺彘一不随手中生其不为彘死乎使生此时以正辞折太后曰臣官博士太后以礼使臣虽赴汤火其敢逃死若舆畜臣而命之鼓刀以从宰夫之后是使臣废先王之道而弃其官守也臣死不敢奉诏如此太后必愧而谢生帝亦必益重生汉兴防六七十年儒者与异端之教乍胜而乍诎讫于武昭未知所定亦诸生之区区讲说无有以守死善道者动之也
　　书左雄察举议后
　　按古者大司徒以乡三物教万民六徳六行之外必益之以六艺而族闾之师与党正书之州长攷之及其在学也则又有中年比年考校之法当此之时固无徳行之民而目不知书者矣故止于司马辨论可无事于语言文字之间也后世师儒之教不明虽行闻族党不学墙面者徃徃而是以如是之人一旦举以临民授之以政即欲不以文墨试之得乎盖自选举与学校不复相为首尾而一切闗防刻薄之事起虽明知法益烦弊益生士风亦日益壊然其势顿有不得不极于此者魏黄初中三辅议举孝亷不复限以试经司徒华歆忧其学业从此而废至唐贞观时汴鄜诸州所举孝亷问以皇王政术曽参并不能答宋太祖开寳九年濮州荐孝悌者二百七十人召问于讲武殿率不如诏犹称素能习武试以骑射则颠仆失次太祖欲使兵籍皆号告求免不试而举弊遂至此故后世无论贤良文学孝悌力田诸科一概试之以文墨之事亦其势然也及其甚也则巍科厚秩皆取决于方寸之纸而竟不复问其立身之本末矣是其末流之弊愈失而愈逺以至于无可如何者也夫有志于斯世者其必复古族闾州党之法而后可以行乡举里选之事欤
　　书郭元振传后
　　张燕公行状云太平公主窦懐贞潜结凶党谋废皇帝睿宗犹豫不决诸相皆阿谀顺防唯公庭争不受诏及举兵诛懐贞等宫城大乱睿宗步肃章门观变诸相皆窜外省公独登奉天门楼躬侍睿宗闻东宫兵至将欲投于楼下公亲扶圣躬敦劝乃止此则闻变不去保全圣躬为元振之功而其不从废立之诏尤其大节之不可泯没者也本传仅云宗诛太平公主也睿宗御承天门诸宰相走伏外省独元振总兵扈从宿中书省十四日乃休不着其廷争不受诏之事失史家纪载体独杜子美云定策神龙后宫中翕清廓俄顷辨尊亲指挥存頋托羣臣有惭色王室无削弱盖极着其翊戴之功而后元振之盛业大节洗发无遗矣此所以谓之诗史也旧注因神龙年号谓平韦庶人之乱元振亦有功其间而史失之后之注杜者知其附防又谓太平安乐二公主用事俱在神龙二年故曰神龙后不思神龙时相王犹未立此后中宗尚有景龙建元子美岂得追数其始乱之时而遽以七年以后定策之功许之乎神龙当为先天之悮无足疑者
　　书史记卫霍传后
　　汉良将卫霍论者多左霍而右卫余熟观太史公之传所谓两人防次处则左卫也其于霍也多防辞矣传叙卫战功摹写惟恐不尽至骠骑战功三次皆于天子诏辞见之而太史公覈实一曰出陇西有功一曰捕首卤甚多一曰兵所斩捕功已多而已岂非以天子之诏特据幕府所上功次其辞多铺张失实而天子方深信之则姑存此以为传疑之案乎观大将军七出击匈奴斩捕首卤才五万余级而骠骑三出诏书三叙已不啻十一万余首级其虚伪可见此良史言外褒贬法也又曰诸宿将所将士马兵亦不如骠骑骠骑所将常选然亦敢深入常与壮骑先其大将军军亦有天幸未尝困絶也又云少而侍中贵不省士此数言者骠骑之将畧已尽于此矣
　　书张耒邴吉论
　　张耒之责邴吉不荐驭吏为没人之善曰龚遂因王生一言天子以为长者遂不敢以为已出曰此乃臣议曹教臣夫遂之能归功于君其善防而不冒人之善其徳厚矣方天子让御史吉如曰臣与御史等耳臣之仆有先白臣者臣是以知之此其为能岂独忧职思边而已哉吉脱先帝于死能絶口不道必不贪一驭吏之功此不思之过也然耒之责吉亦可谓之不思矣按史此驭吏边郡人习知边塞发奔命警备事尝出适见驿骑持赤白囊边郡发奔命书驰来至驭吏随驿骑至公车刺取知冦入云中代郡遽归府见吉白状云云军情至重至公车刺取大奸利事使闻于天子天子必震怒驭吏重得罪而公车令属且以漏泄受法矣即吉亦岂得为无罪耶况此驭吏无他能因生长边郡见持赤白囊驰来者知其为发奔命书随探取之归报而已非谙熟边事者比何足以污宰相之口颊哉凡论古人物非深观其终始本末不可轻为訾议况于其贤者如世所谓翻案者尤不可也近见有小儒责狄梁公不当事周论至深刻此人坐不读梁公传耳观梁公之处羣小间忘身直道屡陷死地活人无数而不知悔虽无最后一事不害其为大贤也呜呼岂易言哉
　　书王伦传后
　　向读楼公钥节愍神道碑载其奉使屡请用兵不頋身祸及逼之官而不屈从容南向稽首就死以为伦豪侠不羁之士而能以名节晩盖者胡淡庵许惇之疏特力攻和议不知其末后一着耳金史云伦被羁久困无聊乃倡为和议求归至金遣还朱弁张邵洪皓强伦以平州路转运已受命复辞曰此反覆之人也遂杀之賛曰王伦纨袴之子市井为徒此岂必有耻专使不辱者耶其言与碑辞正相反伦剏和议于韩岳用兵之际使宋主忘不共之讐而甘心为之称臣是诚不得为无罪楼公自言谨摭行状参以槐庭济美集中兴小厯遗史王铚父子御剑铭序挥麈録网罗旧闻以就此碑要非饰辞以谀墓者三史作于元世其于抑扬南北之间多所失实如伦未尝仕金传本不当入金史又不当附之叛臣若世宗所言反覆之人又别有谓盖是时挞懒宗磐宗隽三人合谋以河南陜西地与宋而伦依此三人以定和议者也及三人以谋反被诛伦奉使适至金主责问伦曰汝但知有元帅岂知有上国耶因独留伦不遣此正所谓反覆者也使臣因縁遘防以就国大计此其常事史官据此以定褒贬何足以服伦之心耶传云伦王旦弟王勉元孙按旦弟名旭非勉又衍一王字俱宜刋正
　　书吕氏春秋
　　作此者其墨之徒与者多引用墨者之言常以孔墨并举其言墨者钜子孟胜善荆之城阳君弟子徐弱止胜死城阳君之难曰无益也而絶墨者于世胜曰不死求严师贤友良臣必不于墨者死之所以行墨者之义而继其业也孟胜死弟子从之者百八十三人而终属钜子于田襄子墨以不亡观此知墨氏师弟之间所以固守其家学颇有似于后世讲学者之营立门户而道徳之为天下裂久矣墨氏之葬以薄为道余读其节丧安死二篇自古及今未有不亡之国无不亡之国是无不掘之墓也若亲覩骊山之事而言之者又荡兵篇古之圣王有义兵而无偃兵因用兵丧国而愝其是犹因噎而废食因溺而废舟慎势篇观于上世封建众者其福长其名彰至他所议论固多战国余习然为书既富先王之格言善制犹往往及焉而始皇行事无一不与之相反诸儒之相驱而就坑以尽也亦其宜矣
　　书春秋列国指掌圗
　　税氏与权为春秋指掌圗得国一百有七余间忆记览所及随録之复得数国有疑似之当辨者如黄在汾州为晋所灭非江黄之黄之近楚者按国策犀首伐黄过卫使人谓卫君曰黄城将下矣将移兵造大国之城下犀首魏官则为晋所灭者此是也若史记所称黄帝末孙陆终之子封于黄其后为楚灭者国在今罗山县西十二里楚子革对灵王曰陈蔡不羮此四国者专足畏也杜注两不羮郦元谓汝水东南流西不羮城南是不羮有东西之称矣郦氏又任城县有诗亭即春秋诗国按诗与邿同鲁以襄十二年取邿即其地俗讹邿为诗耳隠二年经曰莒人入向杜预注向小国谯南龙亢县东南有向城又轵县西地名向上者亦曰向传所云苏忿生之田及经曰盟向求成于郑此向则邑名也自有封建以来其传世久逺可攷者尚众自昔楚始大而为其并灭之国五十有三故曰汉阳诸姬楚实尽之至秦为郡县扫除尽矣然而江淮以南神明之裔沦在蛮夷种类散处者以百数迨后山东兵起而闽粤王无诸东海王摇等犹能起兵从诸侯共亡秦传国建号久之乃絶古圣君贤相功徳之食报岂不逺哉故曰积厚者流光自然之势也
　　书宋潜溪谢皋羽传后
　　谢皋羽传邓牧任士林皆有述邓钱塘人自言与翺最善翺服其为文病且笃懐以诗曰谢豹花开桑叶齐戴胜羽生药草肥九鎻山人归未归然翺宋末义士而牧传中无所述第曰繇役繁兴不堪迫辱委务出游过严陵故旧馆焉其地与婺接故常往来两州间所居产薪炭率嵗暮载至杭易米自给又自言为翺死友然翺之没遗命惟托方韶卿凤吴子善思齐及方幼学方焘冯桂芳翁登兄弟而牧亦未尝闻讣其葬也牧自夸于翺为文尝自出于胸臆罕读古人著述此岂其真不读书者哉又牧云翺于军伍中购得一子相与竭力生产任传中不载采云无子翺之临没属及其无子当信岂前已购得而后复失之耶任传词防隠约以屈原比翺是为得之吴思齐墓志亦可观宋因任吴本特加润色淋漓尽态读之令人感叹不已盖遭胜国之后无所避讳而能然也国家破亡神器沦没有权位者不必徇而草野失志之子有孤愤郁悒而不知其然者岂不由于其性哉然不幸无传之者传之而失其志以此湮没于后世者多矣愚观汉新莽之乱士至有伪失明见其子堕井妻与人私而不頋者其坚苦如是末世好名滋甚凭藉权势踵接侯王之门入则短后曼缨出则幅巾草服摇笔著书忠义奋发流播逺近迈迹巢许幸而其书不传也不然又孰知盗跖之与曽史哉
　　读孔子世家
　　太史公于孔子何为而世家哉余观其自序每一国则必挈其事之至重者而着其所以作述之意如于晋则曰嘉文公锡圭鬯作晋世家第九于越则曰嘉勾践灭强吴以尊周室作越勾践世家第十一于郑曰嘉厉公纳惠王于赵曰嘉鞅讨周乱于韩曰嘉厥辅晋匡周于陈曰嘉威宣能拨浊世而尊周然后知其世家乎孔子者同之于列国之诸侯也其同之诸侯奈何曰以其同尊周也迁序孔子曰周室既衰诸侯恣行仲尼悼礼废乐崩追修经述以达王道匡乱世反之于正云云作孔子世家第十七其意以诸侯之得世其家者以其知有天子而能匡乱反正以天子之权归之于周者莫如孔子之功最大故附孔子于世家者非尊孔子也推孔子之心以明其始终为周之意曰春秋非孔则周道防乎熄矣以孔子为尊周而尊周者诸侯之事也故上不得比乎本纪而下亦不得夷为列传也或谓称世家为尊孔而两失者是未识迁之意者也
　　困学纪题辞
　　世有真道学然后有真节义道学晦而节义微节义不植则其于道学也亦伪而已矣黎眉先生归田后着困学记自言余日间行事每至临寝必端心危坐仰天而质之如是者十年才觉违心之事日渐减少又曰学道须破名利关头若乃周孔其口商贾其心弋名于道徳之林渔利于仁义之域是则谓之佣贩圣贤负罪名教不小故自沧桑之余絶迹遐荒至老不复见虽妻子不知其所向世皆疑其仙去而其家亦诡曰有之然孰知其为笃信好学守死善道之儒者欤余生也晩不及奉先生几杖其季子自天读书安国禅院时相过从流涕而道其先人则词音呜咽至性迸发其交于某也礼恭而意弥笃然后知先生之学非徒以得正而毙耳而其修之身以为子弟法者又如此其至也余尝读两晋南北朝史叹其君臣之际侮慢猜忌无恩义可纪至士大夫家居孝友竒节叠书絫见惊心动魄如宏农杨氏一家实西汉万石所未及以此其时无故国而有世家辄思仿古别録南北朝孝友一编贮于家塾乃先生所为三十二巻者已犂然明备余又知先生之学其植基深厚尤在于此而自天之能善继其先志者亦能知其本之所在従身焉无失故也孝弟不立本实先拨而竞为道学节义云者皆妄也人有言今有能世其家如史氏所纪者余谓必自郭氏始矣
　　题传经堂集后
　　往余晤亮庵于武林胡氏之米山堂向疑其宿学辈行去余逺甚问之才长余数嵗未及订交而别常耿耿胸次也比于都中见其仲君明经次厚知亮庵里居闭闗防三十年无复当世意今年初夏次厚游太学亮庵偕之来访其故人既至假馆僧庐倦卧不出于是公卿舆马填塞街巷坐门问安喧哄都下以至四方宦学名流帬屐子弟懐刺到门皆愿得识面为快亮庵愈不自得急促装南返余与之语顷即执手言别则其耿耿比前愈甚可知也临行出示余传经堂集连缀海内古文辞数百篇所以称美卓氏之家学甚备余亦久谋归拟筑室于湖上陈经而读之是时去亮庵居当不逺数舎舣舟水次造所谓传经堂者瞻谒三先生祠启其遗书従亮庵决疑发滞其必有益于余闻
　　题程子卷后
　　客嵗淮南逆旅中偶读韩婴诗传至孔子遇道哭者甚哀而自言其始所以宦学而失养之故以至悔而立稿也而是时孔子弟子之请归养者十有三人余既以前年拜违其亲奔走于江之南北是日有感遂决南归之志既抵吴门程君爚来手一巻形縦縦而过余余既喜交程君视其所携皆曩所求于海内之贤者所为其母徐孺人传志者也而程君之所自伤其贫贱不得养者则并见之于言焉时余归志甚鋭君则为余买舟葑门之外共邀至家拜其尊君于堂与其仲父杓石咸儒雅蕴籍衣冠状貌质朴类古人风留数日始去去而复牵留之视其家之僮仆鸡犬皆依依有向客状若不忍其遽别者其好客出于天性可敬也今天下文士大率皆以家自累耳虽其间意气自喜欲以广致天下豪杰而夺于室中之反唇交谪者有之则其行之不成又非必尽出于懈弛而后然今程君家产才不及中人自其母在时固已父子力学声借甚诸公间及其殁也庭除楚楚果蔬之行列巾履之位置无不整洁可喜男诵女织之声灯火交出林落客之登其堂者鲜不为流连忘反乐其父子之贤而相忘于贫贱之累而又思其所以致此者则益凄然相对不乐盖程君之言曰吾父子何自而能然吾家之所以得与君燕饮于此者皆母之遗也虽其父之言亦如此若孺人者可不谓之贤矣哉欲知孺人之行于其夫与子可以得之余既有感于中又不忍爚请因书所见者归之
　　归太仆未刻藁题辞
　　太仆未刻藁其曽孙庄元恭所辑外吏牍申详文移诸杂文字当另存其家不足録除此共得八十三篇太仆集一刻于昆山门人一刻于常熟蒋氏然余从元恭借观其未刻诸篇多随俗应酬造次之作故可存者尤少余辄为防定芟其芜蔓殆十之七焉当明之有天下二百七十余年作者林立惟太仆之文为能独溯太史公以来得其风神而合之唐宋诸家体格粹然一出于正可谓豪杰之士矣惜其晩始得第为当时盛名者所摧压而其所为碑铭序讃之类多不出鹿城数百里之间外家戚党田夫饷妇并见叠出以与夫名臣硕儒争名于翰墨之下抑末矣此归安茅氏所谓入富人之家而所见唯陶埴菽粟者岂其才之不逮乎余之及此盖以叹夫士之好古而不遇者也
　　求志轩集题辞
　　韩退之为毛頴传时人传笑以为怪独栁子厚深善之以为弛焉而不为虐息焉游焉而不为縦然此犹浅之乎知韩也凡古人文字不轻下笔虽一时游戏滑稽之文其中必有含讽讥切闗于比兴惟其称物小而寓意大属辞近而取防逺故足传也读钱子文若诸词赋可得其概矣文若为吾里耆宿隠居山中著书满屋然不自表襮吾头白归里始一识其面邑子浮薄党相揶揄或未聆其姓氏无足怪矣其诗于洸洋恣肆中不没其家数皆所谓不轻下笔者也
　　题蒋君长短句
　　记壬戌灯夕与阳羡陈其年梁溪严荪友顾华峯嘉禾朱锡鬯松陵吴汉槎数君同饮花间草堂中席主人指纱灯圗绘古迹请各赋临江仙一阕余与汉槎赋裁半主人摘某字于声未谐某句调未合余谓汉槎曰此事终非吾胜塲盍姑聴客之所为乎汉槎亦笑起而阁笔然数君之于词亦有不同梁溪圆美清淡以北宋为宗陈则滥觞于稼轩朱则煎洗于白石譬之韶夏异奏同归悦耳一时词学之盛度越前古矣七八年来数君者存殁殊路南北方散处久矣夫余之不托于音也顷得蒋君度臣此卷按拍而歌之酒酣以往慷当以慨盖蒋君才豪而气雄抒写胸臆时时快所欲吐至其含宫咀商所冷然防心以自适于数君之外者亦复与作者之意何异宜余之既老且衰而复为之阁笔于此也家季孝俞为余言度臣多读书诗歌古文辞累数百篇每落纸云涌川恣诡变百出行为余尽发其藏则余之惊怖思阁笔于蒋君者何时已耶
　　碧山堂元夕鬬酒诗跋后
　　丁夘元夕今总宪徐公碧山堂之防出所储酒三十种饮客命客为鬬酒诗明日相继以诗来者若干人而前总宪公先得絶句三十首手书小帧示某某谨受而读之其体物精切寄托深逺至于声调之谐美按之皆可歌也是夕某预末坐所尝酒虽殊方异制大抵南北香味自相类尝考汉书以上尊酒赐侍臣注糯米为上尊稷为中尊粟为下尊糯者今酒之南也而稷与粟者今酒之北也师古非之谓酒当以醇醨分上中下名非以米也且稷粟同物不可为二然酒性得糯乃益醇月令仲冬命大酋秫稻必齐而不及黍稷则古人之重稻可知注所谓粟当是梁之误耳时座中皆南人多右南而左北公自序曰昔人称北酒南茶北亦未可少也此言虽为酒调人然以三十种者较之实未易定其优劣矣自古谱酒者王无功焦革而下数十家至宋张能臣之记酒名元宋伯仁之为酒小史征类以百数然鲜能徧致之以娱客者是席所列自内造法醖及坊务麯材逺而闽海粤峤暹罗琉球荷兰花实之酿蜡封藤繘梯航而至者皆得品量于一堂之上亦云盛矣使咏歌之弗称则孰知夫今日者天下一家而辇下士大夫得乗其位暇流连觞咏以相赏于花晨月夕之为可也某属病未能追和故合公诗为一巻以序而归之
　　题冯节母巻
　　秦始皇上防稽山刻石其文有曰饰省宣义有子而嫁倍死不贞防隔内外禁止淫佚男女絜诚夫为寄豭杀之无罪男秉义程妻为逃嫁子不得母咸化亷清一与之齐终身不改者妇道也然改嫁之法礼制许之而秦独名之为倍死丁宁其意于刻石之文者岂周末教衰其风尤炽而越俗犹未免欤然彼以帝王之尊而母子之间多所不幸夫亦有所感激云尔也若今山隂平母冯太孺人随夫沿牒携亲归里嫠面毁服辛苦以待其子之成立如是者岂不旷世而一见者哉子逺幸得为节妇子不以乌头绰楔为母光宠而徧求贤人君子之文词记述以当懐清之台使采风者録之越絶一隅嫓美江汉矣其母子之间皆可敬也
　　题南齐华孝子小像后
　　孝子讳寳父豪晋义熈末戍长安时孝子年八嵗临别谓曰须我还当为汝上头既长安陷孝子七十不婚冠有问者辄号恸弥日按史刘裕以义熈十三年秋八月至潼关命王镇恶大破姚丕军遂入长安其年十二月裕将东还三秦父老留之不得以弱子义真都督雍凉秦州军事留镇之豪戍长安当以此时既而沈田子以掩杀王镇恶伏诛长史王修被防死羣情解体夏王勃勃遂进据咸阳走义真积人头为京观号髑髅台此十四年十一月事也豪岂以此时陷没而不得还也従此中原分裂生灵涂炭于战争又百余年然后合而为一其遗祸烈矣刘裕之罪可胜诛乎而孝子之所痛者特其父也夫自古簒窃之臣若王莽懿操父子俱未尝亲杀其故主也至陵零贼杀自后禅授之际习以为常裕之子孙亦尝身罗其毒而君臣之道苦矣独孝子终身思父不婚冠此其所闗于人伦甚大盖与晋徴士同人类之所以不灭頋失之上而得之于下岂不尤可贵重欤南齐时同郡有薛天生刘懐兄弟皆以孝行旌然余独以孝子之所遇有足感者故疏其事于像左且系之以诗
　　平朔门前万马回长安欢声动疾雷羌酋反接渡江来南朝太尉作事乖心圗九锡苦欲囘十三儿子何为哉两雄攫挐鬭不开忠臣断颈起祸胚赫连溃师山崩摧参军马背防婴孩草间求活真驽才人头作山髙崔嵬三军同时横暴腮伤心极望髑髅台髑髅台上悠悠魂七十无家难具论一朝旌旂忽南巻百年星日当昼昏小人忆父心烦寃父老哭君声暗吞白头举事何纷纭冲年陵畔啼夜鹃君亲大义死不泯赫哉孝子谁等伦东篱之外五栁门宋齐转眼俱埃尘忠孝厯刼无沈沦君不见此圗戃怳正气存
　　题汪烈女传后
　　女子已字未行奔夫之丧而誓以死守或身殉之者归氏震川尝驳其非正以为亷耻之道存焉耳其立论最精然女之未嫁犹男子之未仕也古若薛方逢萌之于新莽费贻任永冯信之于公孙述谢翺方凤诸人之于宋元之际皆未尝委贽为吏卒之死不屈后人皆传之独行未闻以为非也而公卿大僚俛首乞怜于异姓之廷者百世而下犹将指其名而唾之其为人贤不肖何如也孔子思狂者过之彼虽蹈义之过苟可以风世而善俗斯取之已矣春秋于宋共姬备书其卒葬示予也君子曰伯姬女而不妇女而不妇过也犹为春秋所予然则未同牢而殉之死是妇而不女也妇而不女与女而不妇皆过也有不皆见予于孔子者乎源汪生敔侄女宫兰许字同邑江某闻江讣求不得临不得伺其母归宁仓皇自沈于河生以其事徧白于在京士大夫论者犹龂龂未定也余特折衷归氏之言正也余之言权于义而亦归于正也呜呼死生亦大矣而淟顔忍耻以游于世者何多乎然则吾之说其终不可废乎其亦有不得已者乎
　　说
　　程处士篆刻说
　　新安程先生穆倩善识古文竒字其所篆刻人争购之或守之厯年不可得及其得意为之赠人无徳色非之者曰凡物之可贵者以适时而已今为篆刻舎秦汉而必曰三代钟鼎之文此固为好竒而已于用奚当余谓此言过也夫自有书契以来文字代变于是有仓颉之书有史籕之书有斯髙程邈之书变而至于今之行草书极矣如欲趋时者则今之真行草书为已足斯髙之书且在所不取而况乎商周钟鼎虫鱼诘屈之文宜其无所用于世也然余攷之周宣王时史籕始着大篆十五篇后秦李斯作仓颉篇赵髙爰厯篇胡母敬博学篇皆取之籕篆文省改之以为符印幡信题署之用则秦汉所用篆书颇与周不异而史籕之书或与古同与古异其体制亦不一也是则钟鼎之书秦汉之时兼用之施于符印明矣大畧今人耳目当畧使近古昔有人欲尽削禇大所补史记者王元美曰汉人言所存于今防何而忍去之乎余当叹息此言故尝为之说曰古文之用协韵诗歌行之入乐府五言近体之入选体言草书之兼章草真书之间出八分虽无老成人尚有典型然今世破觚为圜日久而忽覩此书于俗学流便之中无怪乎惑之者众也先生为诗光怪溢出似与书争竒其为人朴貌厚衷年既老矣须眉皓素醉后澜翻縦论西京天寳间遗事多人所不闻余谓天留此人于今日使后生末学犹得习其丰采而想见前世先生长者之遗其可重不独在书也
　　菊隠说
　　草木之族唯菊种至多治之者有防芽分种接干去蠧防风避雨之法积劳终嵗而取玩于一时故艺之比他种犹难按本草菊黄者味甘世称陶公好菊亦其味甘丛生于篱落间者耳然余闻之种菊者曰凡埘菊不独其花时可喜虽其萌芽藏荄凝露受霜随时按而验其消息亦莫不有天地自然之生趣由其嗜好专一则虽用力之烦且久而亦不知其疲也有隠君子陆君翼王少事举子业中遭感愤废辍穷研于六经无虚日夜各成疏义十余巻其自号菊隠余视其庭中无一菊者窃疑其所称非实抑思菊之为性掩葩于艳阳之日挺节于严霜之是屈子之所欲餐而陶公之所尝采者也今以君之慕乎古也耽其精英撷其茂实至于穷厯年嵗尘视轩冕窅然若不知天地之为大而万物之为众以视乎种菊者之专一其所好而不移也则君之所自寓舎是其奚取焉
　　钱黄两家合葬说
　　无锡黄君子某聘钱氏女未婚男女皆没两家父母谋而合葬焉邑人士与四方之客游于两家者为诗以咏歌其事而请余为之说余按礼男子年十九死犹谓之上殇不得立后而祀之终其父母之世女子既嫁未三月庙见而卒则归葬于其父母之党袝亦如之未婚而没礼文不载盖不必载也周礼媒氏禁迁葬者与嫁殇者迁葬以死而求妇嫁殇以死而求夫皆非礼之正是以禁之以其未成乎夫妇之道也唯魏武帝爱子仓舒明帝爱女淑卒皆取他姓子女死者为之合葬史讥其违情背典至唐家人礼始有防婚之制此君子所不道也今既合葬必当袝庙夫妇袝庙必当立后使果为此此与曹氏之蔑弃典礼何异两家父兄皆守道君子宜安所出或谓礼縁人情情生于人之所不自已今两家各哀其所生至不惜越礼而为之其友又思助其哀而作为歌诗以相勉见睦婣之意皆本于其所不自已者也传曰礼失求之野噫其野也其诸亡乎礼者之礼与
　　友说赠计子甫草
　　古者士有诤友荀卿曰庸众驽散则刼之以师友友者所以济师之道之所不及也中庸论达道五頋言朋友不及师弟盖君臣父子夫妇兄弟人生之于四者固有难言者矣夫师者其为分甚尊而其为势则甚疎言人之所难言者甚尊之与甚疎皆有所不可者也然则孰为其绸缪之使无失弥缝之使无间耶此朋友之事也古之取友有以势利相胶漆者有取其缓急相赒恤者有誓生死患难不相背负者势利之交无论已缓急相赒恤生死患难不背负此谓意气之感激则有之差异于世之面妪煦而背訿者耳以语于道义之交未也古道义之交以赠言不以财贿以性命不以然诺以过相规箴不以名相标榜众之所贱吾贵焉不以形迹嫌也众之所弃吾取焉不以独行疑也要之期攀依以同至于道斯已矣夫攀依以同至于道者非吾友其谁望耶昔者仲尼没而七十子之徒自以其闻于师者相友教曽子数子夏三失卜子投杖谢过子贡乗轩而过原宪闻贫病之讥则逡巡失色以退若论语戴记家语中所杂载弟子辨难语大抵皆足以发明圣人徴言大义至今学者人知尊君亲上以不至蔑礼犯分毁诗书灭仁义彛伦不至尽斁清议不至尽泯者此虽圣人之教以然亦其徒相与提携之力也由是观之则师之道得友而益彰信矣今世小生俗学甫离褓姆违其父兄之教则以奔逐声势为交游以背公向私为任使以一唱百和无所可否为同志合道指道学为迂濶薄亷洁为无用士苟习是数者世俗皆谓之曰能而自君子观之乃所谓市道交也市交之日闻古道之不作则业孰与进徳孰与讲业无与进则邪者比徳无与讲则过益积卤莽于君父之间恣睢于礼法之外然且率天下而争骛于是则人类防何其不尽灭矣仆藏此意久顾无足发者计子甫草善为文与仆交最厚其逺出乎流俗而不底乎道义不止也今天下无不籍籍计子名乃不以仆之拙讷颠蹶为可鄙而特以为今之人无志于古人者能志于古人者必其能为古人之文者也故每一文成则必俯以示仆仆时有所指擿疵类辄喜发于颊即力称善无所短长则必愠曰是得毋徇我乎夫文章小技易为也计子之于文可谓成矣然犹不敢自是惟不得闻其失是惧况事固有大于此者其肯以苟且従事乎吾知计子之取于友者为异乎今之所取于友者矣虽然计子则何有于是焉夫惟君之自视也重故其望于友也益切其望于友也切则其施于人也有勿然者乎若仆固所谓庸众驽散而文与行之无足采者也辱君之交冀以有成君盍以其自为之余为仆谋所以勉进于道者作友说以赠
　　书
　　与子侄论读书
　　读书不须务多但严立课程勿使作辍则日累月积所蓄自富且可不致遗忘欧阳公言孝经论语孟子易尚书诗礼周礼春秋左传准以中人之资日读三百字不过四年半可毕稍钝者减中人之半亦九年可必今计九年可毕则日读百五十字也东方朔上书自称年十三学书三冬文史足用十五学击剑十六学诗书诵二十二万言十九学孙吴兵法战陈之具钲鼔之教亦诵二十二万言凡臣朔固已诵四十四万言此时朔年正二十二自十六学诗书至十八而毕又自十九学兵法至二十一而毕皆作三年课程三年诵二十二万言毎年正得七万三千三百余言以一年三百六十日成数筭之则一日所诵才得二百零三言耳盖中人稍下之课也夏侯氏东方先生像讃经目而诵于口过耳而诸于心其敏给如此今其所自夸大不过中人稍下之课可见古人读书不苟非独恐其务多易忘大抵古人读一书必思得此一书之用至于终身守之不失如此虽欲多不得也
　　赞
　　石斋黄公墨写魁星赞
　　英年十五酷爱文公既得黄子【公官稿】想见其人公没而升灵为星辰为世枢杓以建冬春为文玑衡轻重唯均洒墨染纸自圗其真平原之书忠义轮囷瞻仰生敬于斯亦云谁其将者水部左君厥兆文明奕世其珍
　　汉夀亭侯闗公遗像赞【并序】
　　公之忠义着于当时而神灵显于后世其祠在当阳者始于陈光大中唐贞元十八年荆南重修玉泉寺遗庙董侹记之相传为其寺伽篮则因縁智者大师传而元虞集广铸禅师塔铭所为述其事者也其在解州者为宋大中祥符时建然此二庙特其生没之地犹未及他处也自宋南渡及元而赐号称王庙祀益盛明嘉靖间贼徐海就擒着有灵异督师明立庙常州唐顺之记谓侯庙盛于北而江南诸郡立庙自此始然则当嘉靖前大江以南尚未有祀公者矣今闻东南日本琉球诸国西北口外无不转相崇奉极土木之丽而其像设之雕塑圗绘如世俗所传脩髯而美视者弥满两戒如出一手含识之伦上自王公大人至闾巷士女强犷之将哮狠之贼无不绌其尊严戢其凶暴而瞻礼之恐后是其震悚乎人心者岂其灵爽有以独异乎人哉亦其生时忠义讨曹则功不终吞吴则志未遂愤懑偪塞之气旁触横抵发泄无所故久而后大溢于时而人不知其所以然也然予谓自古之善状公者终莫如诸葛武侯侯之言曰未如髯之超轶絶羣盖并其形神肖之矣此画不知于当时何如厯考记传所载于公之威神度十已得八九因为赞曰
　　操鬼也其臣魅魑孙为丛社纚维之赫赫刘宗张炎威公斮獝狂轩委蛇人不鬼防殄其师曹孙澌灭无留遗公之精灵星日垂凡百慙鬼公所治有臣不忠子孝亏瞻此俯伏其赧而
　　方先生像赞
　　古设贤良孝秀之科行修于身旌帛是加不闻有士厄穷而嗟其后不然变为浮夸锱铢程能谁辨镆铘所以先生终老于家有美先生秩秩其徳忠谏遗裔慈湖正脉服劳侍养带不弛夕日短之惧谊同令伯峩冠裒衣经人两师设席延明作我门楣念我先子实唯都讲沐道薫徳溯流絶港曽不去口而师云云一经家传弗悖所闻孰绍箕裘徴吾斯文垂之琬琰公有令孙
　　赋
　　帝城积雪赋
　　凛凛严冬星回次穷泉凝碧涧沍结丹枫乗坎布徳润物施功亦集维霰有来自空时则阳乌敛彩曜娥隠晖屯隂叠岭连氛重闱始悠悠而飏飏旋屑屑而霏霏资清于太虚之表储洁于重隂之涯聴之无声望之有仪览之无迹挹之有辉包括宇宙布濩王畿尔其为态也屡迁其为质也多妍若夫纎条絶响万籁澄寂彻宇无尘连天一色瀌瀌徐逝緜緜交积若将散而复整乍欲分而还结方舞蝶兮更轻拟飞絮兮尤密南阳之铅泽辞鲜西昆之玉枝慙洁至夫朔风鼔厉转腾増势合沓彯撇杂糅胶戾状似三军之行士马俶扰而腾装又似缯之纒羽毛飑纷而蔽地动银铺与玉珰拂文防及彤砌启建阳而犹寒墐北戸而増悸尔乃幂通谷捎林莽栖鸟静号兽聚九市迷塲三条惑路填坎坷于危途息尘埃于窘步绮寮都防之堂青槐丞相之府吹箫帝子之楼挟弹王孙之坞莫不縁檐入隙掩映阶庑炙笙簧兮防嘉賔羽觞陈兮日欲暮西山峨峨列树骈罗呈缟分巘结素同柯岩封而翠屏时掩瀑冻而匹练长拖恍惚兮失脩眉之逺黛艳朗兮生极目之防波俯瞰上林遥亘长乐万户千门飘飘争薄云雀踶甍而却依蟠螭承楣而瑟缩金仙炫晃于层楹玉女掩嫮于重桷簌簌寒威河冰去来卢龙旧垒骏马荒台望紫塞兮何处郁黄金兮未开萧条兮处士之扉彳亍兮先生之屦漏正长兮天漫漫途已穷兮徒延伫于是
　　天子御重茵之座袭翠凤之裘诏公卿及庶尹谘万方于九州延隠逸烛岩幽皇仁浃沛泽流従猎者挟纩负薪者忘忧炊家家而相接获年年而有秋姑射之仙人自下洛邑之河伯同游命太史而纪瑞属従臣而赋诗瑞自同云之庆诗仍白雪之辞辞曰筵桂椒兮白玉盘歌愔愔兮清夜阑恭承嘉祉兮不敢忘念吾人兮衣裳单歌既阕羣臣出开端门事朝日
　　玉河春栁赋
　　望京邑之翼翼縦缓步于郊坰和风宛其入懐林鸟嘤其相鸣尔乃春日迟迟春路逶迤流泉曲折列树参差则有上苑移根灞桥迁植行行临水枝枝踠地蔽北陆而成闗种西门而映肆腾氛雾而霏防幂平皋而薆薱千株万株婀娜纷敷或交绮陌或傍金渠故夫玉河之为水也宛宛澶澶来自西山潴而为湖滙而为渊逾乎髙梁之曲入乎芙蓉之园森漫蓬池经乎上兰弥望直视郁乎芊芊何地无栁何栁不妍镜清流而黛浓如洗倚列雉而腰细堪怜于时条风始扇日和景良草抽书带鸟弄笙簧柔稊乍吐弱蔓初扬招要舞态演漾波光竦纎躯而不定曳翠带之何长若矜妆以竞冶间桃李之纷芳驰青烟于平乐递余暖于昭阳曹子建曽攀折而不忍桓元子虽对之而奚伤若其连逵积素荏苒百五裁阁轻隂防停细雨林立兮姑射之仙人襹褷兮甘泉之玉树缅芳姿兮濯濯宛深情兮缕缕黄鸎啼兮湿不飞羌管吹兮悲自语于是金张戚里赵李豪家佩舒连萼绶带桃花俱将皓腕并按红芽飞盖于青门之侧张帷于緑水之涯枝低系马岸曲停车絮堕结而犹起影移尊而尚遮亦有西京大夫南国上士仙鹢同游斑骓并辔问先生而得庐访隠沦而过市玩丝隂之不已俯带影于遥浔花轻似笑叶动如吟共怜碧玉并字青琴展慇懃于遐瞩恐幽思之难任至若王命夙临指车万里贫士失职孤蓬自起祖帐东门唯吾与子眺碣石之遗宫歌萧萧于易水凄其夕照怊怅东风折一枝兮岐路结相思兮万重况乎岩栖涧筑河阳杜曲当衢琐第连房珠箔莫不爱此妍华树之芳陆拂尘于宛转之桥送客于逍遥之谷羲驭曈昽春明汉宫斜铺网缀半入帘栊罗衫染薄玉簟飘重衬衣尘软借草泥融分标射叶别队追风灵和则想风流于张绪长杨则研子墨于扬雄时则有萍踪逺客来游上国风翮经摧霜蹄屡蹴刺灭于懐经荒于腹抚剑无侣驾言出郭对开元之一株抚上林之三眠攀条执枝久而然张平子以四愁成赋梁伯鸾则五噫名篇盖有懐者物易感失志者袂易霑自古羁旅坎之子亦孰不叹依依于今昔而怆摇落于江潭
　　文
　　数贼文
　　主静先生夜读书既倦退而就寝残烬灭羣动閴抚枕辗转交动胸臆其始也若槛泉之伏流泌泌瀄瀄其既也如游丝之袅空不可防絶忽焉奔肆万马腾籍怔营怦悸偾乱血脉胁不得安睫不能闭屈起俛聴频移漏刻然后瞿然惊觉收照屏息徐而迹之乃得一贼是贼也非处窔奥不穴墉垣其来无影其去无端善司者莫窥其踪迹善推者莫测其机闗潜入牢藏灵府是蟠锥凿百窍钻剔五官糺结荣络洞厯肺肝扃暗启业火自然抉清净之秘阃闚恬淡之徳园窃嘉名于五徳纷昼夜以往还先生既得而数之曰贼来前贼来前自尔之掩处于吾身者防何年矣而吾不知诡谲瞀乱唯汝之为我今告汝以汝险巇汝其谛聴去而他之吾年八九蓄殖未固藩篱道徳苑囿典故一往志盛桥的赴防不汝防倐来穿槖自是之后汝迹益稠吾坐读书七畧九流左次右摘瞬不停留汝窃吾视去而神游终巻茫然昧厥端由胜賔杂座縦论幽讨妙言解纷清谈絶倒汝窃吾聴经营象表口酬客难目送飞鸟劖斵为辞正正竒竒经纬聈防与神相追汝窃吾意不见端倪易之氛浊嗟寒戚饥有时习静垂帘半趺南国隠几防然丧吾汝即跧伏匿迹陜输藏舟于壑负之而趋羁旅逺客取欢酒杯故人乍尔笑口一开汝来施施挈朋与侪万绪千端并集于懐灯青黯黯予孤易感汝不知其惨风雨沸号其境萧条汝反呼其曹蚁穿壤溃虫蠧木壊防纎不絶害岂在大吾何牵连少习于汝汝岂无家乃不舎予凡吾今之智识刋落记七遗八非汝之为祟而孰使予学殖之寡薄吾髪之鬒者变而为星目之了者变而为防非汝之予撄而孰使予终日之营营于是执之以诉于天钧曰庶其惩而逺徙天钧冁然而笑曰子知彼之所起不知彼之所止起其所以止止其所由起一起一止莫非子之以子不见夫水乎水聚成沤沤复为水子胡不澄其源而澈其委子洁而宫虚而庭以葆子之真彼将不生子充而内无炫于其外彼将为子之守以益子之所贵曽不是虑唯彼之去彼来何従去归何所盍子之示以无有而彼今将安处先生于是蹶尔神动逡巡却立归而毁樊撤篱解缄发鐍坐三日不言杳然若丧其身焉起而视贼失之忽不知其所出铭
　　冬睡铭
　　暖床密室低枕厚衾侧身屈足闭目闭心浑浑沌沌如龙蛰隂氤氲一气升降浮沈其觉徐徐其息深深悠哉睡乡斯乐难任
　　砚铭
　　予拙汝钝宜汝之近
　　又
　　紫间焦白遍地水藻烟霏雾蒸下岩之寳其縦八寸广半厚二直方以大习无不利汝质至坚吾笔至锐力能汝穿岂不吾畏












　　湛园集巻七
　　钦定四库全书
　　湛园集巻八
　　翰林院编修姜宸英撰
　　说
　　经说
　　按太宰所掌八法八则八柄之统此治之大纲九赋九贡九式此理之常法而九两系邦国之民则又不独理财矣嵗终诏王废置三年大计诛赏合羣吏之职掌而受治也小宰掌职其贰以賛冢宰宰夫合羣吏正嵗会月要日成治其不时举者以告冢宰而诛之皆是总举庶职合太宰小宰宰夫职分是一项太府分太宰理财之一事而颁其货于受藏则内府属焉颁其贿于受用则外府属焉玊府则分内府之货而职其小用者也合太府内府外府玊府职分亦自一项司防亦分太宰理财之一事而专主钩考防稽司书职内职嵗职币属焉职内掌邦之赋入亦如太府之有内府职嵗掌邦之赋出亦如太府之有外府职币掌振余财亦如太府之有玊府盖用财与防财相对举职合司防司书职内职嵗职币又是一项太宰所谓诏王废置所该者广司防所谓诏王及冢宰废置单指理财一事论者不知以为周礼合用人理财而一之而因浑司防于小宰宰夫之列是亦不知周公建官总领分核之深意矣【司防】
　　调人所谓过而杀伤人者以民成之此杀伤或是八议三宥之类法所不加而孝子仁人之心则自有不能已者故和难者使辟之则两得之矣然而王法亦不可以无伸也父子之讐辟诸海外海外者鱼鼈蛟龙之与游魑魅魍魉之与处是传所谓屏之四夷者也名虽辟而实则与窜流之无异矣兄弟之讐辟之千里之外是即今法流一千里者也从父兄弟之讐不同国是即今法所谓流五百里以下者也然则杀人之罪虽赦而王法未尝不伸而仁人孝子之心所谓枕干寝块而誓不共戴者至是亦可以少慰矣又曰凡杀人而义者不同国令勿讐之此所谓义者亦指民间之相杀非过非故而理所当杀如杀越人于货凡民防不憝者今律窃盗章亦有登时打死弗论之律盖事起仓卒其势不及告于有司斯杀之无罪矣然为其所杀子弟义不得已也但勿与同国而已令勿讐之讐之则死勿与同国者其子弟之自往辟之也非杀人者之辟之也既义不得讐之矣亦何辟之有旧説杀人而义者为当官执法而杀人如此则辟之他境吾未见当官执法可以去位而辟人者且杀人之罪尝数至于有司之庭矣是终日辟人无已时也其説之荒谬不泰甚乎【调人】
　　冡人凡死于兵者不入兆域郑注死兵谓战败无功者果尔则童汪锜竟宜殇而结缨之子路将不免于投之茔外之罚矣隋仁夀间诏致命戎旅不入兆域亏孝子之意伤人臣之心自今战亡之徒宜入兆域此皆前此误解经义之故盖兵者刃也死于兵为有罪以其辱及其先故絶之以示罚左传襄二十九年齐人葬庄公于于北郭注兵死不入兆域是也【冡人】
　　戴记
　　疏天子春夏受朝宗则无迎法受享则有之故大行人云庙中将币三享郑云朝先享不言朝者朝正礼不嫌有等也若秋冬觐遇一受之于庙则亦无迎法故郊特牲云觐礼天子不下堂而见诸侯明冬遇依秋也春朝受圭玊于朝受庭实于庙生气文也秋觐一并朝享皆庙受之杀气质也朝礼升朝之时王但迎公自诸侯而下随之而入更不别迎据熊义朝无迎法唯享有迎按礼器称夷王下堂见诸侯为失礼是单指觐礼若朝宗行享礼天子于诸侯固有下堂而见之时也【朝享】
　　天子大蜡八注先啬一司啬二农三邮表畷四猫虎五坊六水庸七昆虫八按八蜡之祭本以其有功而报之也昆虫何功焉且祝辞曰昆虫无作而反祭之与记分疏八者于下曰祭先啬司啬飨农及邮表畷禽兽迎猫迎虎而未尝及昆虫知王肃分猫虎为二事其説不可易矣苏氏云迎猫则为猫之尸迎虎则为虎之尸亦不及昆虫可见若昆虫有尸当作何像耶或云周礼族师春秋祭酺亦如之注蝝螟食谷之虫此神能为灾害故祭以止之则祭昆虫亦祭其神也然此说与礼注俱郑自为之不可信果有祭神之礼则大田之诗何必复祈田祖畀炎火耶【八蜡】
　　恶病无子妇人之不幸义虽当去独无可以善处之法乎礼注姆妇人五十无子出而不复嫁能以妇道教人者若今乳母矣夫能以妇道教人是谓贤妇与贤妇同处三十年既老而出之听其为人乳母非义所安余读商陵穆子之操而悲之知古人其亦有不得已者也淫与窃盗虽更三年之丧焉得不去况前贫贱后富贵乎古无生而富贵者故有士冠礼无诸侯冠礼士四十强仕始受禄有采地前此皆贫贱之曰也然未仕则有分田以自给艺成行立书于州党则取于上者有必得之理故其贫贱也不必戚而其富贵也不足惊今曰前贫贱后富贵是徒习见夫后世苏秦朱买臣之徒骤得意于困阨日久之余所以夸耀其妻子者而不知先王之世无是也其説皆不足信【七出三不去】
　　曽子问壻已葬壻之伯父致命曰某之子有父母之丧不得嗣为兄弟使为致命女氏许诺而弗敢嫁礼也壻免丧女之父母请壻弗取而后嫁之礼也女之父母死壻亦如之
　　父母死昏礼不行礼也待之三年而弗敢见乃所以求嗣为兄弟者既三年免丧矣然且弗取焉其诸非父母之丧故耶不然可以嗣为兄弟矣而复弗取于义无所取尔也礼女子许嫁笄而施缨所以明系属于人之义虽未尝共牢合已有相为夫妇之道焉杂记云女未许嫁年二十方筓燕则鬈首鬈首者犹以少者礼处之也许嫁之于礼若是乎其重也今许嫁而复止鬈首与不鬈首与不鬈首则异乎其未许嫁也鬈首则如之何成人而复少之也壻免丧与女免丧既迟之三年矣使复许嫁一人而壻之父母死或女之父母死将必复迟之三年迟之三年又不免于改字以听之不可知之三年之丧于古者二十而嫁之年无乃逾之已逺乎且一女子也偃蹇数夫之间辱莫大焉先王之制为昏礼也所以成男女之别而立夫妇之义一与之齐终身不改矣岂其未嫁而终身毁之防也吾闻之也昏礼纳采问名纳吉纳征请期皆主人听命于庙而后行事所以谨慎重正昏礼也今既纳币有吉日矣是己尝纳采问名纳吉于庙而重之祖宗之命矣固不可以亟取而亟辞之若是其轻也吾意此非夫子之言记者之过也然则如何吾闻之内则曰女子十有五年而笄二十而嫁有故二十三年而嫁此有故者明是遭父母壻遭父母之丧而言除丧三年适二十三年矣二十三年而嫁与二十而嫁同文故知非婿弗取而改嫁也是为得礼之正而已矣曰三年弗取而后嫁之非礼也故曰此非夫子之言是记者之过也【父母死昏礼不行】
　　国防
　　乐毅入齐祀齐桓公管仲论者称毅为王者之师是时田单起兵于安平扶立襄王而齐之义士多从之毅卒不能下莒即墨以人情相安于故主耳使毅明于大义请于昭王访桓公之后而立之人情必益感动戴燕之德而王业成矣当时齐与韩赵魏皆非其旧而秦楚夷也独燕为周初封国不立齐以自强使田氏余孽得乗其弊举全齐而尽复之惜哉
　　前汉
　　汉制武帝以前北军属中尉领丞司马千人等官至武帝又立中垒以下八校尉南军盖衞尉所统掌宫门衞屯兵周勃入北军尚有南军乃先使曹窋告衞尉毋以吕产然后使朱虚侯逐产杀之以南军属衞尉故也文帝即位始置为衞将军以宋昌为之令镇抚南北军则中尉衞尉之军皆受节制于衞将军矣此特初除宫危疑之际权寄心膂于代来之臣以防仓卒之变而非必为定制也故三年之诏即罢其军至前三年遣丞相发车骑八万五千诣髙奴击右贤王复发中尉材官属衞将军军长安盖衞尉禁兵不复矣后十四年冬匈奴冦边杀北地都尉卭遣三将军屯边而用中尉周舍为后将军当以有事暂设自此年后至宣帝地节二年始以张安世为衞将军两宫衞尉城门北军兵属焉复如宋昌之兼统南北军矣盖用安世亲臣虞霍氏之变也安世死不复见衞将军官其罢之明矣胡注因衞将军重见据汉书谓汉不罢衞将军通鉴传冩逸一军字又于前三年发中尉之下注曰观此益足以明罢衞将军而衞将军之官不罢也然玩汉书所谓罢衞将军军者罢其所将之军则并将军亦罢之矣所以然者盖国有大事特设此官以统南北之军使事权归一及事变既定则南北各归其军中尉衞尉仍分治之所以防其权之太重此汉之良法也盖后世之失也京师媮惰禁军骄横其为禁军者多中官宠帅主之而大将之威令有所不得行也此能分而不能合之病也及其功成求得大将久握重兵于外根柢蟠固专恣自用而天子尺一之诏不足以收之此能聚而不能散之病也然后思汉文仓卒之制操纵合宜其所以经久而虑变者如此其精论者固不足以尽之矣【南北军】
　　贾谊上疏忧淮阳代王国边小不足恃愿举淮南地以益淮阳而为梁王立后割淮阳北边二三列城与东郡以益梁不可者可徙代王都睢阳梁起于新郪而北着之河淮阳包陈而南揵之江则大诸侯之有异心者破胆而不敢谋梁足以扞齐赵淮阳足以禁吴楚陛下髙枕无山东之忧矣此万世之利也其后吴楚反借梁扞不得出卒以此破散世皆称贾谊先见之功然梁王封国王四十余城遂恣行不法反端已见赖田叔之言卒不及诛七国始破而胜亦忧死矣贾生之言亦见迷而不能自见其睫者也且生以齐赵吴楚为疏属而劝帝厚植其子不知一再传而后其视梁代亦犹今之视吴楚齐赵耳故与其谋再世之利不如为帝建万世之防也贾谊传以能诵诗书属文称于郡中此时诗书未出谊之所诵岂别有本耶呉公称谊颇通诸家之书谊必尝师受其学而吴公学事李斯斯学于荀卿故或谓谊受左氏学于荀卿其渊源盖如此不然谊当吴公为守时才年十八计其生时去汉兴已十余年矣安得及荀卿而学之若诗经疏谓孙卿毛氏之师毛苌武帝时人或大毛公生年先于贾耳【贾谊】
　　后汉
　　后汉中平六年袁绍勒兵收诸阍人无少长皆斩之少帝立初令侍中给事黄门侍郎员各六人赐公卿以下至黄门侍郎家一人为郎以补宦官所领诸署侍于殿上献帝起居注曰自诛黄门后侍中侍郎出入禁门机事颇露由是王允乃奏侍中黄门不得出入不通賔客自此始也初何进与袁绍定谋告太后太后曰先帝新弃天下奈何令我楚楚与士人相对事乎其后曹操欲废伏后以尚书令华歆副郗虑勒兵入宫收后歆牵后于壁中执之出使此时各中官守御宫禁此辈虽跋扈安能排闼入之执杀母后如取灶下婢耶故弊去其太甚而已
　　张文寳
　　后唐张文寳知贡举进士有覆落者下学士院作诗赋贡举格学士李怿曰予少举进士登科葢偶然耳后生可畏来者未可量假令予复就试礼部未必不落第安能与英俊为准格闻者多其知体金明昌中礼部尚书张行简转对言拟作程文本欲为考试之式今会试考试官御试读巻官皆居显职擢第后离笔砚久不复常习今临试拟作之文稍有不工徒起谤议诏罢之此二段议论皆得体苏子瞻曰麻衣如再着墨水真可饮前辈虚心如此亦是实理今制试录不用程文是也而浅学小生纷纷拟作必为二君含笑于地下矣
　　尺牍
　　与陈其年
　　性不喜逢人谈文字又厌听人诉贫昨过江遇一二达官髙论班马奴视唐宋微窥其意中极自矜诩茶酒次攒眉诉穷言言酸鼻令人有解绨袍而欲赠之意特旅人无从得此耳归复自叹天既啬我以遇而丰我以文矣文字之外所窃取自娱者贫而已故昔人有以贫贱骄人者以为此人所不争之物也身既与此二者周旋久而皆为有力者攘之而去则信乎命之穷也知足下侨寓雉臯键闗苦吟经嵗无裹饭而问者此大佳但窃莫令人知恐此辈闻之又裂眼而争耳不一
　　寄云门和尚
　　昨留香饭归读新吟夜雨声中缭绕清梦不知此身之在客矣谢谢先君行述从昏迷之后略志梗概罣漏八九承问及敢尘法席倘悯其一生名节惠笺数语不独显幽阐微所望于大慈悲者防防之中亦可作往生公案也谨恳
　　与人
　　今日读司马相如传相如以为列仙之儒居山泽间形容甚臞此非帝王之仙意乃奏大人赋仙乃分帝王与山泽耶赋中侈陈舆马防旒之美侍从仪衞之盛与其意态之飞扬骄恣而自得召屏翳诛风伯刑雨师挥霍凌厉俨然一汉天子千乗万骑鞭斥八极气象絶无一防烟霞之气大则大矣其于仙者果何如耶而武帝读而大悦之自谓飘飘有凌云意此所谓汉武无僊材也长卿赋心甚丽一渉弥缝遂失故态故知作俗下文字其性灵未有不为所移易者然今日此道方施行念足下拥絮苦吟调髙和寡何时得一开茂陵刘郎之笑眼乎
　　又
　　积忧以来神思眊废至防笔和墨代谋悬繂之事尤不当问之棘人直以数奉名节于尊先生兼辱大孝拳拳遂不敢引礼自外脱稿读之歔欷竟日既悲足下又自悲也原本送上未合处乞指示此公家千秋万嵗事正不欲草草耳闻携来小史楷法甚精能录别纸见付否此间无留本自家物仍记不得也
　　寄徐编修
　　广厦之庇半载遽尔分袂即拟趋送国门知供张塞路脂车复辍落日仓皇与荪友作别时荪友入城弟亦襆被单行投金氏邸故途中作别严诗有本欲留君今日住我亦随人泊何处之句想知已闻之助悲叹也大梁遇王君汝上复与盘桓数日屈指行旌度已还里板舆绿野大胜马足红尘忌者之口适以厚公正不知归途兴致何似霜天景物大要为锦囊收拾尽耳仆本愁人一辞良友倍觉生趣都尽同侣数人幸不寂寞时复开一笑口也来日当发汝计嵗杪可到扬至时遄望渡江之信想勿迟迟
　　又
　　过淇上去苏门五十里不及一见孙征君来滁州马上望琅琊山思从醉翁亭一访六一公遗迹踯躅而不得进此行失此两胜事日蹩躠逆旅主人间正是一没气色闗西穷贾耳因人作游凡百无足言者
　　复程穆倩
　　得先生到署便有清风肃然而来笼中栖羽益动云霄之想数日间正在企迟忽传锦字兼惠篆章书既珠悬石尤璧合泥涂姓字获此庄严逺胜玉板金鐀矣谢谢某兄知在此间希道意弟尚有拙咏欲就其订正只弟一生读诗触目即吟一生作诗意到即发不论宗派不名家数向积有一巻去年过扬州为何人窃去意亦不甚惜此如行路举足已过何足记忆只要向前寻进步耳然亦不能悬拟也试以此语某兄于今日分标树帜之外当必有以位置我矣
　　与冯孟勉
　　弟赋性狂率少所检括又不善与俗子阿邑而近来奔走四方所作縁转多此辈触喉抵忌悔罪途穷因思得黙之一字人能黙者与人对面邈若江河混俗同尘迥然霄汉迩来学得此法脱然如出樊之鸟自觉洒然胸次转悔从前错过半生
　　与人
　　唐刘文泉曰十为文不得十如意一如意岂非天乎昨文似不偶然故为足下说之如此非自谀也谀乃媚道生平不喜媚人况肯自媚耶非足下相知之深无从发此言
　　与容若
　　经年游子失侍晨昏驯至大故闻讣崩殒百身莫赎此宜为大君子所不齿而过承垂唁有逾常等昨进辞太傅公接见之次情辞悯恻若深怜其以贫贱而失养之可悲者至于使者辱临赙恤备至窃念公以上相之尊爕理庙堂而曲体下情至不遗于一介之贱士仁兄少都华胄希风望泽者骈肩接足乃独轸念贫交施及存没使藐然之孤虽不得尽奉养于生前犹得慰所生于地下而免于不孝之诛者此仁人君子之用心特其身受感激而不知所以图报之方亦惟有中心藏之而已舟已于前日南发耑此布谢无任凄咽
　　与钮白水
　　前嵗青门赠别依依知己之情独厚于潦倒穷途之客感刻之私无时暂释比至都门则轮蹄接踵而来者莫不极口中牟异绩每从京洛诸故人叹颂不絶非敢阿好实欲借为吾道光也初夏接某书益幸所闻之不谬辱翰教知知已意气尚不殊前欣佩何似
　　复钮白水
　　十年分袂逺贡相思京邸论心恍然旧雨别后复荏苒改嵗矣台翰遥临殷勤叙昔详讯使乎备谂近履清胜拜赐之余不觉喜愧之交并也鸾凤枳棘昔贤所叹然地僻务间优游文史文人际遇无复相过正恐柱后惠文逺来相逼耳弟匏系此间既无速化之术又鲜买山之资局趋尘中忽忽少趣欲得知已如兄者露其狂态所欲吐于酒后耳热之时了不可得如何如何粗箑如教奉寄胸次恶劣并不能以短章志谢特祈原谅
　　与王白民
　　笔诀是旧来相传本子因髙足耑精摹古故备为写致非敢以拙札为英俊准格也然弟三十年苦心研究虽粗于此道有理防而于所谓博观古帖随物赋形者则力有未暇而老已及之矣生事蹉跎往往如此书虽小道足发一慨也
　　与孙舍人
　　昨叩祝不晤与阿戎谈久始归耳选毫十枝唐刻兰亭二种聊代一觞之敬紫薇仙客笔大如椽而复用此唐突真所谓野人之献也
　　寄王阮亭宫詹
　　昨尊纪还数行附即日蒸暑异常伏惟台履清胜为慰门下翻然归里栖迟丙舍松楸之慕过时弥笃此真古之纯孝然南来消息殊出意外东山一局非捉鼻人莫能辨窃谓宜以时脂秣副舆情也某老居人下祗益厚顔俟馆务粗了即图南下矣明布衣修元史者多乞还山此有成例只无縁一奉清尘快吐胸臆为恨耳先传昨始脱稿录呈读行状笔笔传神只得依様描画殊负委嘱然所恃以仰慰孝思者或亦在此也欲时达起居邮便勿吝好音
　　复仇编修
　　欲书长幅须是五大笔大墨大砚大几大此四大正即次所少余是胆大耳虽然辱公见委不可无以复命愚意此纸不宜为风云月露之辞架上倘有小学及前贤语录当检付录一二段悬之堂中使公子辈举头得师何如
　　上杜司空
　　昨偶从慈恩方丈得从容陪侍载承善诲感谢非复常情也巡视封章自当转请宥府取归读之荷面谕别纸付抄必求全稿方得尽此中情事曲折老先生当今方召其老谟硕画流传竹帛者足垂万世之利某编缉亦将借光以尘甲帐岂非附青云而益显者其为私幸复何如耶
　　寄惠元龙
　　前冬送别之后去年唐赵两公亦南发老友星散知音无防以此登临少兴文咏亦复寥寥知下车之后正当军兴旁午盘错别利肯綮迎解真乃颇牧出自禁中可以钳武夫之口而折干吏之角矣秋间入闱选俊遂空马羣此则吾辈意中事也尔时恨留滞津门无从握手一叙耳某老而得第禄不逮养既极酸心珠桂萦懐弥成大累以此自悔少壮谋生之无防以至暮途汲汲逐队少年为可耻我友其何以教我顷晤计君述先生近状云上台公论虽极分明近来不无有抵牾者某以先生两年抚字能事见于天下矣板舆侍养极人生之乐事何不翻然逺引息弋者之慕乎与其迈绩龚黄不如希踪曽闵悠悠万事惟此为重想长者念之熟矣某属知爱久但愿先生为天下之全人使研溪一集万古有所传述故自以生平隠悔发此狂言倘不以为罪愿有以相复
　　与狄立人
　　昨晩始成此诗书正原期以十五后缴幸不迟但三年追叙殊觉不情耳望日奉云往报国寺买得何异书并何佳玩稍暇当再过不尽
　　复张凤阳书【名宣字仪陆己未科进士】
　　某载拜昨承手翰属为先太君传谓仆之文为足以发幽而阐微则非愚力所敢任以仆列官史馆有表扬幽贞之责若徒工祝辞而誉墓则何文之足传某捧读惶悚敢不勉焉竭其驽惫以副知已之望以慰孝子顺孙显扬无已之盛心然伏自思维唐李习之与皇甫持正书谓前汉事迹灼然在人口者以迁固叙述之工故学者悦而习焉其读之详也故温习者事迹彰罕读者事迹晦读之踈数在辞之髙下而自夸其叙髙愍女杨烈妇谓不出班孟坚蔡伯喈下后唐书所记亦悉仍其旧文则其词之工可知今太夫人节槩固不让此两妇女者仆才非李翺而门下猥望之以迁固之事以期所以不朽于先人仆窃以为过也縁此逡巡阁笔者数日既感门下见知之甚谊不可以浅陋自外辄按状撰次录呈唯左右读而择焉抑仆又闻之曽子固求欧阳公为其大父志铭一自为先大夫集序一书致谢欧公今所传者欧公之文固精矣而曽公两文激昂顿挫具有史公家法微欧阳其大父事亦必传若门下所为家状及枉书一通文词茂美叙致凄婉不啻颉颃子固顾仆无欧阳之笔则太夫人之节烈后之秉史笔者舎门下所自为又奚取也仆拜命之辱因书其所愧并所向往于左右者因以为答
　　复洪虞邻先生书
　　某自少读先生行巻便心知向往藏此三十余年矣长公来承先生不鄙而先惠之书兼赐大集读之感荷不胜顾其词义深博后进浅学茫然望洋于大河之濵不能测其涯涘也承谕比来有两浙古文十名家之选所以嘉惠承学意良厚顾窃有疑者不敢不白于左右吾浙固称文献之邦自明洪永以来能以古文辞名世至今烜赫人口耳者防人哉计三百年中无过三四公止耳王子充宋景濂方希哲王阳明是也他如谢方石茅鹿门徐文长诸公犹具体而未醇不足以齐肩于数公之列自浙而推之他省亦犹是矣盖人才之难得也何数百年英灵之聚靳于昔而独盛子今时又皆出于浙东西一水之间而其数又不啻十人之多至此耶此某所以始承来教窃不能无疑也及展读终幅云欲征某文就选以充其所谓十人之数者于是不觉汗流顔赪舍其所以疑者复转而为愧焉某固尝有志于古之文矣苦资性驽钝开巻过目辄眊忘焉向所习书隔数月视之如未尝经见以此自诡尝得新书读耳虽于作者之防稍窥见本原捉笔为文时复相近然少年时科举辍其半中年以后奔走疾患复辍其半所涉猎经传窃取之以縁饰为文者特其稠杂中工夫什百之一二耳而贫贱也俗下应酬之文字又不能以无以为则其一二存者果可以尽信乎此视古人之并力一向以耑攻斯事至于久而后名其家者大不侔也先生误采其浮名而不知其实之无有使以某文字入选岂不足为门下知言之累哉不但是也且使逺近有识之士读某之文而妄揣量彼九人者之于文亦如是而已矣其为九人之累以累先生者益不浅也某之所以终疑而且愧者以此然荷先生冲懐下问谊不可令长公虚往因裒次近所着数巻附呈可一防置之若不防垂谅必欲以烦剞劂则某有瘗笔焚砚而逃耳临复狂率惟鉴其诚欵勿罪某惶恐再拜
　　题跋
　　题朱岐载印谱
　　梁谿朱子岐载律体精工楷法遒丽其篆刻之妙尤能独得籀斯遗意挟其艺游京师翕然名动搢绅间因得日亲近供奉殿阁
　　上意方欲録用之左右而岐载则以母老请归江南矣以是人益服其髙致余特知岐载之深其意非不知以禄养为孝者势有所不可耳顾知其不可而遂去之是今仕官者之所难而岐载独能如此者其所得于古人有不仅区区翰墨之间者矣值
　　今世右文公卿方急士余幸岐载之将母而来也不乆此册所存贤士大夫名家多岐载所亲识而尝谓其知已者晨昏起居之暇一展阅之得无有褰裳而欲从之游者乎
　　茧园文防集跋语
　　往予每至玉峰则必与叶征君九来讲论累日过茧园觞咏甚适茧园者其先公水部公之别业也后余客京邸征君应新诏制科北来索余为小有园记甚急小有园者以其所分于先公茧园之半从而加葺焉征君所自为读书处也余往京师九年今年春奉
　　命随局纂修一统志复至玊峰则征君之捐馆巴三嵗矣其令嗣公奭少孤向学复整理旧业而益新之与同志四五人为文防之防于园中每防课文赋及诗若干篇顾予通家谊以其文见投复请吾文以冠其集予既喜征君之有后虽不得再窥茧园而观其亭池上下泉石位置与昔游何似问当日觞咏旧人某某在者防辈能数过从否然观数子之兴会飇举而一一能摹写之于文与征君之在时朋友诗酒之盛何以异此余虽悲老友之凋丧而犹乐道其今昔之所见附于斯集之后也
　　跋同集书后
　　往年容若招予住龙华僧舍日与荪友梁汾诸子集花闲草堂剧论文史摩挲书画于时禹子尚基亦闲来同此风味也自后改葺通志堂数人者复晨夕相对几案陈设尤极精丽而主人不可复作矣荪友已前出国门梁汾羁栖荒寓行一年所今亦将妻子归矣落魄而留者惟余与尚基耳阅荪友容若此书不胜聚散存没之感而予于容若之死尤多慨心者不独以区区朋游之好已也此殆有难为不知者言者若余书偶然涉笔不知尚基何縁收此然亦足以见姓名于其闲志一时之胜概云尔
　　书王少詹使祀南海神序跋
　　适有以碑文属书者作字于青油纸上研胶笔冻限以界画又写他人文字时惧脱误神气愈窘书完得此巻信笔挥洒杂出真草颇傲大令洛神全本兴到笔随若蛇尾之赴壑不可遏已孙虔礼云书有五合狥知居其一余为先生作文写字宜其颠倒至此也
　　题乐毅论
　　梁武帝答陶贞白书逸少迹无甚极细书乐毅论乃微麄健恐非真迹陶上书云乐毅论愚心甚疑非真而不敢轻言令防以为非真窃自信颇涉有悟余观逸少黄庭曹娥像赞诸帖知乐毅论洵为麄健不同然自唐人相传为法书第一盖唐时去梁已逺王之真迹益微而唐人书法气象多而神明少宜此帖之见重于世也此本与余所藏宋搨寳晋斋刻相争在毫厘之间亦世所罕觏者张子汉瞻别去两年其临池増妙今相见吴门出此令题余谓张子寳爱此书正恐其作书便落唐以后气格耳
　　跋祝枝山书
　　今日观陆子其清家藏法书最多宋搨黄庭经十七帖及宋仲温真书孙过庭书谱其尤佳者又枝山自写所作诗长幅文征仲评其规模襄阳而其书法原出于王氏父子可谓曲尽枝山之蕴然祝书尤深入大令阃域惜伪书纷出非具眼不能辨也张凤翼后跋谓征仲以东方朔学叔敖衣冠为一时下笔之悮然张云枝山为徐武功宅相故其书似之犹张敞之类马迁张当是杨字之误即杨敞亦未是司马外孙乃敞子恽耳一事两误可谓彼此更相笑也
　　跋祝京兆千文
　　章草书前朝惟宋仲温得张索遗意而过于放轶枝山继之体兼众家故为明书家第一昨研溪庶常过予寓斋出观余所藏离骚经墨迹研溪叹絶因以千文此本见假余手临一过颇识其用笔之妙但此帖不用章草位置停匀规矩谨饬殆是此公杜德机时也枝山又有一千文纯用藏真法大小错综行间天机亦自盎溢只是摹本摹手又不工不及此真迹逺甚乙亥春三月记
　　临宋儋书题后
　　此宋儋唐开元时人与李璆齐声李师王宋师钟李书今不传而宋真迹唯阁帖存此二十一行阁帖置古法帖中列于衞夫人之前则尚未知其为唐人也然其书自有六朝间风味
　　临乐毅论题后
　　近始悟运笔之妙全在心空学中锋三十年都无一笔是处早闲临此似有转机然尘务闗心往往堕落旧堑东晋诸贤书法超絶古今者由其神明独妙
　　董临澄清堂帖跋
　　华亭书法轻薄摹仿顿失古意唯此巻笔笔藏锋妙于用拙始见文敏真本领然不得澄清祖帖亦不能酣适如此昔人论学书者必得古人真迹一二叚临摹方能入妙端有此理今人眼界浅隘书格所以日下也闻张子汉瞻为人乞文以润笔得之余佣书至老墨刓颖秃无从购此一字以此知文章声价去君逺矣
　　跋遗教经
　　陶贞白与武帝论逸少书备矣独不及遗教经何耶黄山谷诗云小字莫作痴冻蝇乐毅论胜遗教经痴冻蝇言其拘窘无逸韵也今考唐僧徒最善集书于逸少尤多遗教经是集乐毅像赞黄庭洛神孝女誓墓诸帖而成者逐字玩之自见字体虽少拘窘然自是右军家法胜道德经多矣
　　跋萧子云书列子
　　述书赋景髙则润色钟门生情属已景髙正书果出于钟此本则黄伯思米元章俱疑其伪然极为古秀微少生动耳
　　临帖后书
　　寒威少霁纸窓西照执笔欣然得阁帖仅临晋魏间书数种爱其遒秀发于淳古也不及钟傅二王者亦犹唐人选诗之不录杜工部也时乙亥十二月初五日书成笔头作冻霅然有声
　　谢庄诸人书
　　谢希逸庾肩吾书张懐瓘诸家品书亦不及然其书实超逸可入能品
　　谢万石亦在能书之列朗字长度万兄据之长子小字胡儿与侄疏自称父晋人犹有此风晋朝仪欲以谢元为荆州谢安自以父子名位太重云云亦犹汉疏广受之相称也对子侄自称其名则古所未有阁帖王廞与三女称廞疏晋人通脱固所不嫌耶
　　题李君册子
　　篆法贵古不贵巧汉印白文皆铸成者但记爵名而已无为字者其篆体亦方正无多转折至唐用朱文刀刻始有字及道号而印玺之法从此日趋于巧矣然自唐及明隆万以前书翰家亦不多用印章用者只是铜牙章及黄杨木故讲此者颇少今地不爱寳文石肆出好竒之士镌凿争工各以其意相配换无复知有方正体者且专讲刀法而汉铸之体防亡今李君制谱力追古法不欲多出新意当波靡之防而好尚顾如此是余之所重也
　　题郑谷口摹古碑
　　真出于钟太傅真书妙絶古今以其全体分右军父子摹仿元常所以楷法尤妙欲学钟王之楷而不解分是谓失其原本汉建平光和闲碑板乃钟王所出学者顾求之开元以还是并不知钟王发源处俱未得为书家正宗余晩好此书恨年事无及又未见谷口问之其门人云先生自悔从曹碑入手暮年规抚夏承始尽其竒妙今观此题曹碑云甲于汉刻知或言未信谷口晩书竒变殆是游刃之余未有舍规矩而能成巧者也
　　题戱鱼堂像赞
　　寳晋斋初刻像赞最为神妙缺九十余字停书馆摹本虽少生趣风格尚可想见余家藏寳晋乃是曹之格重刻者结体丰匀亦无缺字然顿乏风致不足重也前年北上时收拾得旧藏戏鱼堂残本四册呉门遇故人司冦徐公云当为予命善手重装今不知竟落何处内亦无此帖今日友人查浦以此本见示快所未覩殆是寳晋初本之亚也虽石刻多剥意正似微云之防月愈觉妍好
　　又题黄庭兰亭宋搨
　　壬申嵗获见于朱竹垞之六峰阁因题年月其后此帖乃是定武之最有风神者纸隔麻首尾无损竹垞云多方购之始得今遂落查浦手其计更过于萧翼也丙子三月京师再题
　　録新书诗后
　　王君树百以便面嘱书适新诗成遂细行书其上十指防为皲裂不知当暑摇之定能作氷气来袭人否时乙亥十一月二十七日也
　　题玊峰相国徐公感蝗赋巻
　　蝗之言王陆农师曰其首腹背皆有王字然则羣飞食苗其声焰蔽天者以其有所挟而然也公所见入境薨薨徧于郡县安知其胸腹背间不隠隠有文若王如得所挟者乎赋中有云念吾后之深仁亶民依之是恤毕竟此辈戢影年书大有深仁之效应若枹鼔者惜不令公见之如公者所谓进亦忧退亦忧者也
　　又题述归赋巻
　　行芳志洁昭昭若揭日月而行公与灵均固可千载相质其文澜千回万折断续掩抑闲自宫征骚人以降惟长门羽猎差为近之厯乎魏晋寥寥絶响矣公书法虽派本率更实由心运此与后赋两纸随手涂乙无一笔率尔祭侄文争坐位之伯仲也正不知天问呵壁时亦有此淋漓翰墨否窃以屈子处乱事暗其悲愤固宜公遭际明盛而亦有坎坷之叹此抚今感昔念不忘君盖有不已于言者在也每一展巻不觉涕泪之承睫云时丙子三月二十日敬跋于京师椿树邸中
　　临王书洛神赋题后
　　有以羣玊堂帖见示者中有此赋校寳晋帖差完且神采更生动逐字摹之见形似神拘然形似亦在运笔闲消息今书家谁当解此能知吾合处方能指防吾病处
　　书宋搨宣示帖褚临乐毅论后
　　乙丑年在都以褚河南枯树赋易得乐毅破邪二帖后为吴征君天章取去不得已捐此帖购还之出门时以乐毅破邪付长孙嘉树闻又入偷儿手矣是余并三帖失之也此本宋搨褚书人间絶少各帖无所之施褚作无施之所足备收藏家考政一时换去全计固失而徴君复以贻声伯年兄亦未为得也欲守此帖当以予二人为戒
　　临王帖题后
　　古人行书有真行有行草此所书官奴帖与兰亭序皆真行也通体真书少作牵曳而已雨冷鹰觜二帖行草也真书中闲以草字虽则是草不可纵笔故魏晋人多用章草入行后来率意作书古法遂不可复见
　　题郎太守画像
　　君谓考功我来必告讵意三年一面未卜有木千章有琴一张有亭有池置君中央迹迈龚黄心希嵇阮澹尔太虚空林偃蹇我展君画君得我文何用识面目击道存【君与唐东江相对居谓唐余过必相闻也余诣唐唐辄忘之而余亦踈懒未及修谒因题此聊述其雅意以志相思】
　　题徐武功书后
　　武功倜傥畸人故其书亦多竒气然予浙人也于忠肃事不能学呉人以私恕之于此帖亦不欲多观亦如李衞公之恶白香山诗以为见则必好也
　　临像赞书后【末云永和十二年五月十三日书与王敬仁】
　　敬仁王修字蒙之子官著作郎此太原人与琅琊异派故书姓王导雅爱钟书乱后犹衣带中盛宣示帖过江后以与右军敬仁从右军借防深好之没时年二十四其母即取宣示帖殉葬修书行入妙
　　跋乐毅论黄庭经临本因记始末
　　陶贞白啓梁武帝逸少有名之迹不过数首黄庭劝进乐毅像赞洛神不审此种犹有存否时武帝与陶皆疑乐毅微麄健非真不重也至唐褚登善录右军正书以乐毅第一黄庭第二武平一徐氏法书记云平一少育宫中所见真迹楷书二十余巻别有小函可十余巻所记忆者是扇书乐毅告誓黄庭唐人珍重乐毅为第一代令能书者临摹黄庭不能并也及神龙时归之太平公主太平败为老妪窃取县令追急付之灶火而乐毅亡矣乐毅论既亡开元五年收大王正书三巻遂题黄庭为第一画赞第二告誓第三及潼闗失守之后访黄庭真迹不得或云张通儒将出幽州莫知其处而黄庭又亡矣真迹永絶得见此妙手临摹令人悲喜不置
　　记淳化帖
　　世防堂翻本淳化绛帖俱可乱真其客廖莹中精于摹搨王用和工于刻石故也先是韩胄有羣玊堂帖亦其客向若水所手摹二奸亡国先后合辙其博古好事乃亦有不谋而同者使能移此以为国用人岂不家国俱荣乎
　　跋羣玊堂帖
　　帖有十巻旧名阅古堂帖后名羣玊盖侂胄诛后籍入秘省嘉定末年所改也以首巻皆南渡后帝书故得存耳二三四晋隋唐帖五巻后尽是宋人书全刻失传久矣此本零星收拾仅得四册虽逸少书有过肥之病然刻手极精纸墨亦好又所录李邕诗今不多见或云是中唐人诗似有理然不知北海何故得书之
　　跋曹全碑
　　余酷爱汉而不能学近觅此帖连得两本时时展对如见典型正不必手摹为快也帖以晩出幸完好昨有惠予汉荥阳令韩仁碑者亦是元至大间始出令李天骥再立石而翰林赵闲闲记之庆韩君循吏至是始显然其字已多磨灭矣吾安知四百年后此碑不更磨灭如韩碑也耶宜廉让曹子之寳爱此本直欲使四百年后赏鉴家有所考据耳
　　题丁太翁小影
　　伊川先生谓影堂之制使有一毫髪不相似便与拜他人父母何异然昔人有雕木为像而奉其亲者宋承防为其作传不以为非孝也况于图像之逼真者乎先君没于途次仓卒召工写真未肖予在京邸嵗时忌日仅书官赠于片纸如古人设币之状瞻拜馈飨而已以此衔恤终天木公年兄敬事其尊甫爱菊图像虽逺客江湖未尝不奉之以行也可谓永言孝思者矣今日以视予予因之有感题曰思其所嗜采篱之菊僾如忾如江湖一幅
　　题毛闇斋采芝图
　　汉初黄绮采芝山中于时传经有大毛公采芝之歌灼灼其华经传于后诗正而葩我歌我诗复饵其芝彼何人者毛公之支邈矣髙风相望异代石泉苍松披图斯在
　　题查庶常临各种帖赠行
　　京师人士往来贺迁赠别皆有诗诗贵多无少贵长无短贵律而排无古而散得此三者则无问工拙彼此之心皆快然无憾而非是以为不称故予于茂名钱明府之行多与长无有焉亦赋七律一章为赠明府知子之拙也而不以为嫌者狥俗之例如是足也查庶常与明府同年至好独不为诗临古帖各体装册赠之今人作书与诗类不好古其目力所到至宋人止耳庶常诗取法三唐溯源汉魏其于书也自钟王虞褚之辈以及宋元明书家无所不临摹得其运转变换之法如此册种种风格可重也明府携此以行岭外村墟山馆鸟声凄断人烟稀絶眺望无聊之际出此展观之必当欣然独笑而有会于庶常之诗也以视诸君子赠行之什虽兴防各自不同然意味深长要无逾于此者矣
　　题宋搨十七帖
　　唐张懐瓘论草势云草之体势一笔而成惟王子敬明其深诣故行首之字往往继前行之末逸少草书虽圆丰妍美乃乏神气无戈防又云逸少草书有女郎才无丈夫气子敬草逸气盖世千古独立家尊才可为其弟子耳懐瓘以一笔成书连牵不断为草书之精非知书者也所谓草书者草其真也草书在乎防画拖曳之闲若断若续而锋棱宛然真意不失此为至精至妙唐文皇集羲之书取其尤者为十七帖其晋书御制羲之传赞曰烟霏雾结状若断而还连凤翥龙盘势如斜而反直知此者可以得其集此帖之意矣
　　临圣教序跋后
　　临二王书须略得防分晋人笔意正以蕴借为宗若专务险劲但论气质便似唐人效刘义庆作世説语虽词调丰蔚终离本色
　　又
　　唐寺塔碑文集右军书者多矣然独此帖盛行者以御制文故重之也不作是书殆三十年在天津与友人查浦同寓命予书之搨本下劣转得一快以神气不为所夺耳
　　书自作书后
　　古人仿书有临有摹临可自出新意故其流传与自运无别摹必重规叠矩虽得形似已落旧本一层矣然临者或至流荡杂本摹者斤斤守法尚有典型余于书非敢自谓成家盖即摹以为学也传与不传殊非意中所计
　　又
　　逸兄以此属书晩唐五律随意写付之字不足观数诗皆当时名句时一展防知古人下笔不苟也
　　柳公权荣示帖【中云有赤箭多寄三五两以扶衰病】
　　赤箭即天麻苗陶宏景曰其苗为粉久服益气力长阴肥健轻身増年唐太平公主与宫人元氏谋于赤箭粉中置毒进元宗白香山斋居诗黄耆数匙粥赤箭一瓯汤公权所须亦此类盖是唐时风尚犹晋宋间朝贤之服散石也
　　为人临衞夫人书帖
　　窗外微霰毫闲冻澁势不得骋特于体制无失耳逸少兰亭是其最得意书亦必于天朗气清时得之也
　　题清溪老人江山卧游图【程芳朝湖广人】
　　石田去后云闲画派单行专以姿韵取胜矣此巻苍茫逺势不减相城风味是百余年所未有其落笔时萧然尘外之意可想也简可兄知寳爱此遗墨清溪公自可不亡正不必如米家阿虎规规家法也
　　题严荪友留别和韵诗后
　　以拙手用退笔书处处着碍视前人所作如蒹葭之倚玊矣光武云见卿使人慙此书长存余慙不止也
　　临右军法帖书后
　　右军为防稽内史与蓝田相失誓墓不出竟行其志可谓振古豪杰书法皆与所临宣示戎路诸帖相表里其细书黄庭曹娥别是一种乐毅像赞有絶相类处此可以意会不可以言传也大令求展墓表自是父子不愧家风二王外之能为钟书者王仲将僧虔萧子云而已唐以下此种防絶嵗在乙丑为毘陵杨鳬令兄写此帖长安笔价竒贵以折锋毫尽此不觉意尽
　　题玊板十三行
　　右军父子真书虽同出于钟太傅右军敛锋大令拓笔观乐毅东方诸帖与此可见贾氏刻玉板余二十年前曽见之武林乃观桥叶氏质之王氏者是时从友人乞得一纸今此刻不知又落何家余所藏亦失去久矣再过数十年恐搨本便不易购水村之喜得而寳藏之亦见及此欤
　　书官奴小女玉润帖后
　　官奴子敬小字刘梦得酬柳子厚诗还思写论付官奴谓子敬也注柳者谓是逸少女名误矣彼不知玊润是官奴女名也逸少尚有官奴妇旧复委顿忧之深一帖可证逸少七男一女极子孙之盛而一女疾病至于忧之燋心引罪自责其慈祥乐易可见他日又云得一味之甘剖而分之以娱目前宜其誓墓于未衰之年不能以此而易彼也
　　书咏懐诗后
　　张子寄此纸属书咏懐诗因寓中无全本仅书文选所録十七首是日闰三月朔日有食之既时北平薄子聿修宿迁徐子坛长遇寓斋防书相对阁笔叹息者久之忆昨初书作意或小拘束今早书第三四页觉少放五六以后至景阳杂诗则神来之娓娓不自止矣
　　跋黄州诗后
　　杨君鳬令遗两笔可作细楷余疑其未佳辄作大行草五六幅余一支偶试为真书良善及取行草者楷书之锋鋭已脱矣此是也世不乏佳士以意侮而失之者多矣然余之所失者笔也犹珍藏其一其坏者拂拭而用之亦可尽其余长笔之于余可无憾矣彼人之见屈于不知而终以頺废不振者可胜道耶况又有既知而故抑之者彼其何能以无憾于心耶余于此有感
　　书册页后
　　友人曹子廉让复携此来曰愿书满此册两日适无事随意涂抹不觉纸尽然不知何所用鸿爪雪泥宁与世人计多少哉
　　梁武帝书评后
　　此从汉末至梁三十四人乃以两本彚而录之一云二十八人今得三十有二袁昂古今评普通四年所上大率相类盖武帝用其语斟酌成此耳然中有张融书如辩事对扬独语不困行必防理萧子云孤松一枝下有壮士弯弓雄人犹虎心胸猛浪锋刃难当顔倩书如贫家奠果无效可受少乏珍羞王彬之书放纵快利笔道流便萧特书虽有家风风流势薄犹如大小王安得相似也郗恽书纵横廓落大意不凡而得体未备郗愔书得意甚熟而最妙时难踈散风气不无雅旧庾肩吾书畏惧收敛少得自充共八人评论而此书不见岂以其辞未雅驯而削之耶抑是后来附防原书固未尝有耶中于孔琳之萧子云诸人书俱不下贬语独深文于大令比拟不伦岂为公论袁昂书评有云张芝惊竒钟繇特絶逸少熊熊献之冠世此语为得其实云
　　又题帖
　　此隋僧智果书字非一体当是积日所成玩其行楷亦精研于钟傅者而李嗣真书评比之委巷之质岂其然乎
　　题绛帖
　　绛帖在南宋诸本杂出已不可辨单炳文曹士晃所论至为详密然较之此本其巻数皆非旧识字画波磔更无论矣旧有二十巻而此只十二巻终巻是孙过庭诸人恐唐人书亦未必更有八巻则此为全本无疑当亦如寳晋斋之有米曹二本多少并行也司农孔君新得此出以见示其纸墨黝古今时亦不易遇洵足珍也
　　题米赵书跋语
　　徐子道积曰君规摹魏晋人书偶一为此终不脱向来本色答曰惟有向来本色所以貌得宋元人书譬如今诗家目不识古诗十九首苏李赠答为何物而哆哆苏李到底是两家门外客也
　　题洛神赋后
　　或传子建得甄后玊镂金带枕感叹不已还济洛水忽若有见遂为此赋初名感甄后因明帝见之改名洛神愚意不然子桓兄弟猜忌必无与枕之事即与而子建敢斥名赋之乎果尔则无以异于桑濮之淫辞王逸少父子晋代名流决不轻书也盖子建师法屈宋此直摹宋玊神女赋耳逸少今所传有二本子敬喜书洛神多至数十本亦爱其辞之工丽而有体也余固戒为绮语者因某之请遂书此与之聊亦自附于昔贤之风致云
　　题黄庭经
　　黄庭经或云是右军换鵞书或云换鵞者是道德经非黄庭自陶宏景始以此书与乐毅论并称为右军有名之笔迹后入唐宫中武平一所见是扇书恐别是后来临本矣其书亦旋散失开元五年购得右军正书三巻第一是黄庭后函闗失守内库法书复散落人闲事平遣使搜访独未得黄庭真迹相传为张通儒将向幽州莫知去处据此则黄庭自唐中叶散失已久后人摹刻者不知竟是何本余所见宋搨非一此白下蔡岗南兄所寳藏其彩色鲜好予展巻叹赏留置案头临抚再过不识与真迹相去防许若抚刻则近来收藏家殆未有过之者也岗南属予以数言题后并记其始末如此
　　题十三行
　　此武林绿石本世推为十三行第一然笔法方整颇类赵松雪岂即其摹刻耶昨杨子楚萍出予所钩唐临墨迹共观之不觉咨嗟叹絶惜楚萍犹未见其真本古人手迹日就零落虽刻本之善者将不多得则楚萍之寳爱此本未为过也戊寅八月六日记
　　题画平林逺岫
　　毫尖圆动墨汁薫蒸盘礴之妙宛然写生空林萧条茅屋静整定知有人门迹双屏人不可见名不可闻悠悠逺山往来白云如此逸迹谁为寳者邈彼朱门何殊林下
　　题孔琳之书后
　　孔琳之字彦林草行师于小王时称杨真孔草王僧虔曰琳之书天然絶逸极有笔力规矩阁帖仅得此数行人少习者以其语非吉祥然梁制彼此吊答中言感思乖错者州望须防大中正处入清议终身不得仕其重如此故武帝尝与儒臣讲丧礼而子弟亦家习之有以善讲丧礼得举者大抵六朝风气似此后世忌讳烦多而人情益通脱反以晋宋人为放诞何也戊寅九月二十三清晨临帖随笔记之
　　又题圣教序
　　唐世右军遗迹犹多空门碑板尤喜集其字如卢藏用建福寺三门碑胡霈然大智禅寺师碑越王贞大兴国寺舍利塔碑僧行叙懐素律师碑皆集右军书而为之者非独懐仁一人也世传懐仁居恒福寺摹集右军称精熟其徒胡英效之亦时集王书勒石盖僧徒欲借此以久其师传耳董文敏据舍利塔碑谓集为习乃好竒之过不知舍利亦集王书殆是以习通集耳不然今圣教碑与逸少诸帖并行岂懐仁之遂足以方驾右军耶
　　十七帖今往丝布单衣示致意
　　宇文周武帝诏庶人以上惟听衣防绵防丝布圆绫纱绢绡葛布九种注丝布以丝裨布缕织之今谓之兼丝布也观右军帖则知丝布之称晋时已然矣晋乐府有云丝布澁难缝唐制凡赐杂彩十段则中用丝布二疋
　　跋书兰亭叙
　　定武本为欧书比之褚登善所临特为端楷近惟东阳何氏所藏石刻为得其真然搨久漫漶余特以意摹之大扺去古愈逺则失真益甚古人作书俱有口诀面授今既不可得矣但审知用笔之法临书时自于手腕间消息庶乎古人不逺耳
　　跋张即之书楞严经
　　张即之号樗寮书法欧阳率更加之险峭遂自成家今停云馆收刻只数行余家有其所写楞严经全巻遭乱播迁仅存此二十二页停云所刻有云慈溪有王升者出入吾家二十余年吾邑多张书其皆王君所得乎世传其为水晶书能禳火故藏书家多寳之
　　题困学书李潮八分歌
　　余家藏伯机草书兰亭及李潮八分歌兰亭帖戊午携至京师客久困乏为有力者购去独此帖留家复霉烂去半截偶于竹笥检得割裂其行数命工装之虽断文讹缺若遇中郎犹足为柯亭之赏也
　　书石林诗话
　　古人语不可轻驳叶石林云刘子仪杨大年皆喜唐彦谦诗以其用意精巧对偶亲切黄鲁直诗体虽不类然亦不以杨刘为过如彦谦题汉髙庙云耳闻明主提三尺眼见愚民盗一坏虽是着题然语皆歇后一坏事无两出或可略土字如三尺律三尺喙皆可何独剑乎苏子瞻诗有买牛但自捐三尺射鼠何劳挽六钧亦与此同病六钧可去弓字三尺不可去剑字此理甚易知也其语甚辨然予按汉书髙祖本纪曰吾以布衣提三尺取天下师古曰三尺剑也下韩安国所云三尺亦用而流俗书本或云提三尺剑剑字后人所加耳此语及注甚明是歇后语班固已然而石林止凴史记从梦中弹驳古人不虑子瞻鲁直胡卢地下耶即石林论诗亦未当其赏王荆公晩年诗律精严不见有牵率排比处而所举王诗含风鸭绿鳞鳞细防日鵞黄袅袅垂鸭绿指水鵞黄指柳题见水柳字可耳不然鸭绿鵞黄竟是何物反不如三尺一坏之犹自然也且鵞黄古人亦以比酒与三尺律三尺喙何异然云提三尺自是剑不闻三尺喙三尺律可提也若捐三尺则未妥
　　书刘禹锡淮阴行五首后
　　无奈脱菜时清淮春浪软脱菜鲁直疑其不可解周益公二老堂诗话谓尝见古本作挑菜按五首本集止四首末篇为纥那曲词脱菜本集作晩来尤明
　　题三好图
　　查林先生以此图属题予展巻谛视完然真面目也适禹鸿胪来谓曰此公之貌所以神似者以有三好可寻耳吾胸中一念不起于物一无所着君何从而物色之哉禹曰杜诗云落月满屋梁犹疑照顔色评者谓太白风神千古如见是杜之善于为李写照也今清风明月何处无之余何为无以得子耶相与一笑而别遂记其语于后
　　题摹古印谱
　　自秦相变古法作苍颉篇爰厯博学同时并着于是八体有摹印其法屈曲缜密皆仿秦玺文为之而颉籀古文遂废鲁壁所藏汲冢所出虽深沈博古之士至不能识其大全况后之学者去古益逺欲其分别文字以不失作者源流胡可得也摹印仅八书一体然自分盛行之后篆书赖此得存使其由斯篆以上溯颉籀遗法安在古文不可复兴于今日余最爱近时程山人穆倩所作而时辈竞哗之以为鬼怪不经穆倩已矣百世而后当必有识子云者今观刘生稽古堂印略犹能得其彷佛于方幅之上虫文鸟迹络绎云布余虽浅学不能骤辨其于古真似何如然可谓有志者矣
　　题项霜田小影
　　僦居湫隘庭前春尽不见寸草一枝之防比于琼树盖都下寓居皆如此不独予也闻之老居京师者云五十年前公卿邸第门宇靓饬杂树踈映街衢阛阓槐柳俱成行列士大夫公余散步间入列肆繙阅图史摩挲古敦彞窰器翛然而返不碍车马余因此想见唐人落叶满长安之句今日项子霜田手携此图相示老树突兀在吾眼前既是快所未得又着此萧踈闲远不受一防尘埃人物观其挟防趺坐意不在书使人之意亦消时金行初届残暑犹灼与客同观如有凉风拂拂从巻中出矣
　　跋家藏唐石兰亭叙
　　此石背面刻兰亭叙二种前一面较低一字明嘉靖闲吴门黄君者工画人物偶得此知是唐摹石因赝为北宋人清明上河图并搨如旧本献之一贵人其人以遗分宜相后潢匠索赂不得发其事贵人以此见忤而黄亦坐是穷死其子名景星字平泉跛而知书亦善绘事与余家有连携此石至慈老焉此石向藏余第三叔祖家叔祖没后余寻得之舂碓闲石广二尺长尺二寸厚一寸许质光润可鉴字体多类圣教序盖唐懐仁所集本也近见武林钱孝廉栴摹帖其叔相国跋云得善本于京师前有赵文敏萧翼辨才图遂摸刻之余谛观正与此前一面低一字本同所谓善本者此也而神气去之逺矣自后在京师又得髙丽揆文库收藏本有宣和御玺则文敏图在焉细翫其纸墨良是宋搨与背刻本又毫发无异只髙丽本盛字上成字钩微起而此迳带下放字彼楷此行静字右脚低于左青而微缩为不同及视石则三字已损即用前完本嵌补纸上补痕犹隠隠可见然后知此石之流传真千余年物也吾子孙当善藏之勿令俗工妄搨损其真气康熙己巳年九月朔书于京师之停舟书屋
　　嘉话录云王右军告誓文今之所传即其藁本不具年月日朔其真本云永和十年三月癸卯朔九日辛亥而书亦是真小文开元初年闰月江宁县瓦官寺修讲堂匠人于鸱瓦内竹筒中得之与一沙门主八年县丞李延业求得之上岐王岐王以献帝便留不出或云后借之岐王十年王家失火此书亦见焚按今法帖所刻皆具年月岂后人因梦得言而増入耶然其摹法颇古
　　临钟太傅四表跋后
　　孙权初议摧曹操尝言孤与老贼势不两立其后输欵于操者一称臣于丕者再今考之于史闗侯与曹仁相持徐晃连营逼权出师蹑后自足掩取江陵无借于操乃献表欲擒关侯自效何邪后之称臣虽以蜀师东下权宜为之然丕勤三驾临江而反终不能损吴之毫发其不能困吴明矣而自同嚣融甘心北面殆失计无耻之甚者初建安末操始受权降钟繇贻太子丕书曰顾念孙权了更娬媚太子答书转相嗢噱其为曹氏君臣玩防如此岂不为父兄之遗愧哉权称臣奉表在黄初二年十月至三年八月而孙与曹之交絶繇此表当在其二三年闲当呉之始臣于魏也邢贞知其非久为人下刘晔以为忧蜀伪降而繇之言曰权之委质外震神武度其拳拳无有二计未防呉叛终魏之世不能再服繇为虚言矣其智出贞等下岂耄及之耶
　　右宣示帖
　　云戎路兼行履险冒寒者谓汉前将军关侯围曹仁于樊操以建安二十四年十月亲自洛阳南征时也操驻军摩陂至次年正月还洛阳死吴潘璋害关侯在十二月此闰月当在十二月后征南将军曹仁也胡修魏荆州刺史傅方南阳太守时皆降于关侯侯威震华夏操议迁都于许以避之而吕陆之徒惧其功成见逼遂密谋擒侯使曹氏得衔持两家而坐收其利次年丕遂簒汉天下大势遂在曹不在孙刘矣当时蜀汉君臣计不顾此听其孤军深入坐失荆州后诸葛虽数出师汉中以闚中原亦何益哉此古今一大变局揽斯帖者所尤痛心切齿于孙氏之君臣者也操自开国汉臣即以天子礼事之故虽建安纪年语悉称臣表式百尾一如汉制后但署东武侯者以是年九月繇坐魏讽反免相国故也
　　右戎路帖
　　后汉百官志侍中无员掌侍左右赞道众事顾问应对建安初置六员表言先帝遣侍中王粲杜袭又云乞使侍中与臣议之盖当时机密之任也至晋后其职益重粲袭为侍中在魏国初建时时始定制为四员云昔人评此书柳叶溶曳于光风象微臣之御宠盖此亦右军临本也
　　右力命表
　　唐文皇评钟繇书谓字长而逾制黄长睿疑长是方字之误然钟行书若墓田丙舍长风新妇诸帖结体颇长方者特其真书也钟书存于今者一手是右军摹本荐直表为其真迹有河东薛绍彭印章元袁泰评防画之闲多有异趣可谓幽深无际古雅有余盖是汉初变不可以其晩出而疵之也惟季直不见传志差为可疑
　　右荐季直表














　　湛园集巻八
