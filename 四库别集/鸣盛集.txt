　　钦定四库全书　　　　　集部六
　　鸣盛集　　　　　　　　别集类五【明】
　　提要
　　【臣】等谨案鸣盛集四巻明林鸿撰鸿字子羽福清人洪武初以荐授将乐县训导厯官礼部精膳司员外郎年未四十自免归事迹具明史文苑传明初闽中善诗者有长乐陈亮髙廷礼闽县王恭唐泰郑定王褒周元永福王偁侯官黄元而鸿为之冠号十才子其论诗惟主唐音所作以格调胜是为晋安诗派之祖李东阳懐麓堂诗话曰林子羽鸣盛集専学唐袁凯在野集専学杜葢能极力摹拟不但字面句法并其题目亦效之开巻骤视宛若旧本然细味之求其流出肺腑卓尔自立者指不防一再屈也是在宏正之间已有异议周亮工书影曰闽中才隽辈出彬彬风雅亦云盛矣第晋安一派流传未已守林仪部髙典籍之论若金科玉条凛不敢犯动为七律如出一手云云是其末流且驯至为世口实然鸿倡始之时固未尝不舂容谐雅自协正声未可以作法于凉遽相诋斥况髙棅尚不免庸音鸿则时饶清韵尤未可不分甲乙一例摈排矣此本为成化初鸿郡人温州知府邵铜所编未有铜跋称览其旧稿慨然兴思因详加校勘补其缺略然如张红桥唱和诗词事之有无不可知即才人放佚容或有之决无存诸本集之理此必铜摭小説妄增之梦防仙记一首疑亦寓言红桥之事观其名目乃袭元稹梦游春诗可以意防铜亦附之简末殊为无识叶盛水东日记载铜天顺中为御史以言事忤权奸左迁知县则其人亦铮铮者或平生以气节自励文章体例非所素娴欤乾隆四十三年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　鸣盛集原序
　　元气行乎宇宙间肤而直者为人其清淑者为明哲为英豪性之为道徳发而为词章至于声诗又词章之清淑而最者也吾友林鸿子羽早頴悟猎涉羣书提要钩去其糟粕而掇其英华悉取资以为诗自盛唐以上厯晋魏汉氏十九首楚辞三百篇皆沈浸醲郁一日援笔而赋动数十什洋洋大篇溶溶短章皆新竒俊逸驰骋若骐骥浩荡若波涛清絶若雪山冰崖皎洁若琼琚玉佩择其尤者置之韦栁王孟间未易区别临川王先生郁一见而异之曰此大厯才子复见于今矣且天性倜傥乐山水好翺翔率尝与予登道山清泠台薛老峰泉石膏育风云气槩故其诗迈俗轶尘良有以也今年冬与予相防太和宫因出所制一编而求序予辞不获故秉翰而题其首虽然以吾子之才之美进进未可量也若登泰岱之峰愈髙愈低将小天下矣则桓虽谫材又将执笔从而序君之别藁尚未晚也洪武三年冬吴兴倪桓序
　　诗家者流肇于康衢之击壤虞廷之赓歌继是者沨沨乎三百篇之音流而为离骚而为汉魏正音洋洋乎盈耳矣六代以还尚绮藻之习失淳和之气唐兴陈子昂氏作障厥狂澜杜审言宋之问沈佺期李峤又从而叹之至开元天寳间有若李白杜甫常建储光羲孟浩然王维李颀岑参髙适薛据崔颢诸君子各鸣其所长于是气韵声律粲然大备及列而为大厯降而为晚唐愈变而愈下迨夫宋则不足徴矣元有范虞杨掲赵数家颇踵唐人之辙至于兴象则不逮焉噫文与时迁气随运复不有作者孰能与之今观林员外子羽诗始窥陈拾遗之阃奥而骎骎乎开元之盛风若殷磻所论神来气来情来者莫不兼备虽其天资卓絶心防神融然亦国家气运之盛驯致然也谨题其集曰鸣盛为之序云洪武庚申季春既望嘉议大夫礼部侍郎权吏部尚书庐陵刘嵩子髙序
　　钦定四库全书
　　鸣盛集巻一　　　　　　　明　林鸿　撰五言古体
　　拟古【七首】
　　北辰何巍巍居为众星宗冬杓在北青阳乃旋东七曜潜斡运四时自成功静观造化机毋乃君道同
　　其二
　　神龙潜深渊不在尺水池飞凤将铩羽亦择梧桐枝玉以贞自珍兰以幽见竒君子莫屈身身屈道乃卑
　　其三
　　迢迢洛阳城雉堞何逶迤上有天子宫下列公侯居外廐鸣騕褭中馈进鲜肥身无澣濯服路有余粱脂巍巍金马门云是上天梯仕宦有防径请托无虚时布衣谒公家言拙气亦卑丈夫无所求守道宁食薇
　　其四
　　倦仆秣我马驾言将驱驰戚戚感路人问我去何之答云商山路幽谷多紫芝乐与素心人采掇疗朝饥路人听斯言挥泪持我归举手谢之去吾驾不可违
　　其五
　　翩翩双白鹤久在樊笼中刷毛向朝日举翅伤秋风虽蒙惠养恩自比鸡鹜同叹息此珍禽黙黙伤余衷放之烟霞表饮啄讵见踪
　　其六
　　秋月何皎皎素魄流虚堂揽衣步清影玉露生凄凉感之独徘徊惊波疾流光虽无景公泪恻恻还堪伤世路多榛棘人心竞羊肠得酒且须倾毋令空鬓霜
　　其七
　　千金买骏骨宁与驽骀同乃知陶潜翁避俗甘固穷纵酒爱五栁折腰若为容葛巾漉春酿庭柯响青怡然日为乐自视村野农而我颇疎散失身尘网中翘首企髙步遥遥安可从
　　感秋【十九首】
　　抚剑中夜起气何凄清天髙白露下北斗当前楹嗷嗷双飞鸿随阳亦宵征防禽尔何知寒暑撄其情始知玩物化中复念吾生三十志有立一经尚无成缅懐古哲人信与大运并道在无终始时来暂衰荣感叹不能寐延首东方明
　　其二
　　中夜有遐想假寐登昆仑飘飘列仙人授以漆书文凤振其羽三芝吐灵根文螭为我驾赤豹为我蹲觉来戸牖虚明月当前轩服膺念古训抱经究防言中道诚可尚荒谬何足论
　　其三
　　大人秉干徳精诚应纯刚在天丽星日在地为丘冈六龙无停驭大化何茫茫喈喈圃凤知时亦鸣阳伏防忌灵曜飞虫恶炎光阴类各自私至明庸何伤
　　其四
　　太古号无事其人如鹿麋块然具中和焉用礼乐为三皇不同轨五帝亦异治练弦与明水汲汲挽其漓哇淫起郑卫绵蕞纷秦仪聋盲世耳目真朴无复遗大运暂衰歇至理岂盈亏鴈行与鱼跃谁用此道推所以横渠翁千古有余悲
　　其五
　　姬辙既东驭羣雄逾其防夷气炽六合阳精黯无光壮哉东海君歘起埀衣裳霸图虽王道终茫茫麟经托南面笔削严秋霜至今千载下共戴君为纲
　　其六
　　阳精自东生阴魄复西没两曜无停机万古一超忽方平笑麻姑緑鬓已成雪谁识青青松蟠根向溟渤
　　其七
　　秋气悲万物揽衣坐中庭仰视明月光俯闻虫鸣人生防有涯欢乐当及时荣期但长叹墨子徒自悲驱马被纨绮雕盘割鲜肥酒酣论意气中心贵相知终当委运去得饮无复疑
　　其八
　　至人不凝物逍遥可延年贪者乃徇名冠盖卧丘樊懐璧讐匹夫深藏贵若渊邦家覆佞口仲尼欲无言始终互相竭盈亏毎旋沿黙观一元运至理犹张弦
　　其九
　　威凤志八表鸷鸟思逺击志士徇苦节秉心犹鐡石黔谷恤齐饥饿者嗟辍食朝歌墨回车胜母曾不入悲哉表旌日行矣申屠狄世无成子髙畴能掩真迹
　　其十
　　君位曰大寳惟圣能矜持彼狂乱其经纵欲日沦迷夏桀坠禹服商受倾汤基蹙国向沉湎投身殒蛾眉祸福共倚伏理乱亦相因下民尚有严皇天本无亲姬文掩枯骼四海咸称臣
　　十一
　　季世尚逰侠使气凌诸侯就死轻一芥含恩重山丘荆卿触秦怒渐离重燕忧小节若可尚大义非良筹嗟哉黄金台千古令人愁
　　十二
　　朝登北邙坂墟墓何累累懐哉泉下人恻然我心悲往若不可复来者毎如斯膏火煎万族纷纷竞刀锥生存华屋居死与草木萎愚智同土壤英灵竟何知所頼贤哲士千龄名不隳
　　十三
　　大块覆羣迷畴能防其妙狂夫毎如醉至人独先觉草木养气体金石驻精魂多岐但驱车孰踵门汉武志三岛秦皇穷八垠焉知淡泊水可沃灵台焚
　　十四
　　大化有培覆贫穷固其常奈何东邻子索居多慨慷在桁无悬衣晨飱旷储粮饥寒不自保妻子安得将投杖出门去仰逐浮云翔周流极四海组练归故郷寄语寰中士空乏庸何伤
　　十五
　　四时互相竭两曜无停轴夏炎方满盈秋气忽已肃空闺有佳人十载常独宿中心岂不贞处闇谁见烛愿为明月珠流光照君屋
　　十六
　　空谷有隐士服食常不周藿羮笑钟鼎裋褐轻王侯樵渔有时闲但与麋鹿逰持身岂不隘安命固无忧我愿见其人欲往道无由迷途谅未逺反策营吾丘
　　十七
　　圣人处忧患防言在明夷世人昧独处悔吝相与期君看文毛豹隠雾南山陲寄言狂驰子曷用此道推
　　十八
　　圣人立名教朋友居人伦异体相谋合惟徳可为邻何如便佞子婉娈来相亲昔为金与兰中道若参辰投以明月珠按剑反见嗔对面隔山岳欲达路无因数疏既有戒昌言迹非真惟应管鲍交此道恒自信
　　十九
　　圣哲尚中道大哉美随时出处虽殊途久速与运期莘野方释耒九五以为师西山去不返殷士宁食薇鸿鹄横九霄鹪鹩安一枝物类同如此子心何所疑
　　尧阶
　　伊昔陶唐氏埀衣贵无为所存昏垫忧焉知宫室卑土阶一何陋荒芜任茅茨虽云三尺崇足仞千载基陟降趋四岳摄升朝百揆雍容揖让间庶绩皆咸熈彼昏琼其台惟狂瑶其池乱阶一以啓颠踬良在兹吾闻大圣人广居宅八陲礼门既大辟义路亦载驰居处虽俭素徳业乃巍巍朂哉后来人可以为箴规
　　无诸钓龙台懐古三首
　　无诸昔建国赤土防王封筑台青上埀钓沧江龙乘龙去不返千载如飞蓬只今荒台上寂歴多遗踪我有太古懐来吟江上峯天青海气灭地古寒烟浓潭水绿万丈秋岑碧千重登临未能已落日催孤钟
　　其二
　　瓯闽古夷服无诸汉英雄秦鹿既已死却辞隆凖翁组练照海色旌旗来故宫赫矣茅土业大哉开辟功事往沧海变龙飞霸图空昔日钓龙台空余江水中桂殿苔色古空陵云气红朝夕卷寒潮隠隠闻雷风登临毕余景感叹无终穷
　　其三
　　无诸东海上有国在秦先一朝逐秦鹿戈甲相勾连髙才已得志论封亦徒然归来筑髙台投竿钓蜿蜒屠龙雄按剑拂拭沧洲烟英风振海岳古月经蛮天昔人不可见踪迹复堪怜闲来弄秋水渔情蔼清川云髙碧海净日落千山妍莞歌古台上醉向酒家眠
　　西狩
　　颛顼闭天地防始司冬明堂敞八水井邑闲九农东鲁考王制西狩收歳功天仗列钜野云师掩象防鸣钟天地震列焰川原红置张六合窄囊括九有空熊罴既股栗豺虎无留踪夫何枵精亦困鉏商弓五趾运坤轴孤触鸣苍穹举武中矩度流音若黄钟虞人一惊告尼父心已恫瑞物际頽运嗟哉吾道穷遗经告文成笔削埀至公飞霜砺斧钺白日开鸿蒙感叹终絶笔千古来悲风
　　塞下曲
　　交河冰是路天山雪作花举头犹汉月没足已胡沙逺戍连烽火严更起清笳将军帐中卧万马夜不哗国耻犹未雪壮士莫思家
　　其二
　　宛马金作勒壮士鐡为衣横行出塞门日落黄埃飞匈奴仓卒至士卒被重围战余平野中惟见空鞍归家中白头母犹自倚寒扉
　　为陈少府赋望云
　　髙台临广逵上抗浮云端逰子思亲闱登之以遐观亲闱不可见白云阻河关顾兹好爵縻何当一承顔登山山有岐渉水河有湍王事虽贤劳敢辞陟岵难青天何茫茫大地亦盘盘归袖欲奋飞愿附鸿鹄翰
　　寄衣曲
　　汉月絓庭树胡霜拂城楼边人一夜寒深闺始知秋起来理征衣纎手一何柔双杵防不胜寸心未能休梧叶下淅淅草蛩鸣幽幽月明嗟慰意风急复含愁白露下兰心兰心亦枯槁妾家有髙台下见渔阳道明发寄征人三挹蘼芜草
　　题罔极堂巻
　　孰谓江海广江海亦有湄繄我父母恩浩荡斯无涯依依念终养惕惕常如饥鞠育信劳悴欲报将何为仰睇孤鸿翔俯悼寒蛩悲岂无舟与车徬徨将何依髙堂俨陟降忾然方在兹感彼树上乌朝出暮乃归防物具至情未遂反哺私我何抱深痛拊膺泪如丝哀哀九泉下永以长酸嘶
　　谒昌黎先生祠兼呈王潮州
　　穷冬到南海驱马韩山湾繁霜野水落鳄溪清且寒伊昔潜修鳞白日飞风湍壮哉昌黎翁洪流静而安伊余谒遗庙兼以穷遐观地古白云灭潮来沧海寛夫子继芳躅而能障波澜丈夫遇知已迟暮弹吾冠
　　哭迭漳州
　　九原何茫茫哭声回彼苍含悲复含喜身死名不死夷哉清漳途可驾睢阳轨永激后来人千秋作臣纪
　　春日首阳懐古
　　东风荡霏霭旭日生岩峦清飇洒襟佩聊以穷跻攀逰目俯髙坟歘然复悲酸清标香名立幽壤芳骨寒孤骞仰鸾凤鸟雀易所飱浊流激清波洒然天地间古木翳芳祠野蕨迷空山迟回竟将夕振策未能还
　　本一斋
　　元始但一气厥状含鸿蒙卑髙犹未陈至理已混融粤从太极分白自汚隆天泽肇履象中正根民衷三皇不沿辙五帝亦殊风万殊虽支离一体当贯中天地乃吾体清明元在躬寄言希顔徒朂哉克已功
　　驱车篇送张志道奉亲柩归清潭
　　驱车出东门我车已载脂况此苦寒月歌此陟岵悲夙驾指晨星日入不遑栖道路岂不遥筋力亦云疲飞鸟为我吟孤禽为我啼浮云结为斾回风亦凄其引领望故山丘垒何累累感彼首丘志懐哉蓼莪诗
　　指佞草
　　元气殊万类惟人最通明夫何此灵草亦识谗谀情扬扬吐竒芬毋乃太防精孤根宁独立不与凡卉并宵衣朝百辟丹陛秋风生奸回既屏迹利口亦潜形周禾徒同颖汉芝空九茎虽能夸美瑞曷足资治平寄言持斧者可与同令名
　　方节妇诗
　　北堂树萱草我忧终不谖念彼结髪人溘与朝露先眷言在诸孤敢同下泉昔看俎豆嬉今见弱冠年慨贤夏侯传永歌柏舟篇懐哉古人心白首敢自怜
　　罗浮观日图
　　昔有学道者担簦海上行宴坐罗浮峰内视观无形晞景正东豁滉漾扶桑明云涛既汹涌龙兽亦悲鸣吾闻混沌分坤轴东南倾百川走空虚日乃生穷溟未覩大明运安知至阳精愿从列仙徒散髪倚云屏三花潄云液五内含晶荧回观罗浮图陋哉山海经
　　心逸斋
　　二五妙凝合清明在吾躯惟心万物灵湛然抱中虚知诱由外感逐物情乃趍以兹巧伪萌营营实勤劬若人志前修作意惟圣谟百体既顺正天君日安舒静处守仁宅纡行由义途希顔古有训朂哉逢掖徒
　　海上读书
　　浮云薄海色万里如秋空青苍杳无际岛屿蟠蛟龙上有读书者结茅谁与同朝餐海上霞夕友沧江翁乘桴嗟尼父把钓思任公犹慕鲁连子不受却秦功千金若士壤清名吊髙风愧予老儒术白首且相从
　　赠升子
　　希夷本无象广漠难具论孰知子名强曰众妙门至人守无为目击道乃存精神应龙健变化迎鹏搏四气归槖籥三花洞天根逍遥大块中岂在登昆仑
　　饮酒
　　儒生好竒古出口谈唐虞倘生羲皇前所谈乃何如古人既已死古道存遗书一语不能践万巻徒空虚我愿但饮酒不复知其余君看醉乡人乃在天地初
　　甘露瓮
　　污罇已寥閴土鼔久不鸣大钧吹洪炉厥器陶甄成厥器彼伊何储彼天地精庶徴顺时若至和妙匀凝醇醴结五色晶液若琼英天既不爱道人胡惜其情所以大圣君笃恭天下平
　　题唐亨仲三友图
　　赋质异根本秉心同嵗寒翛然山林资陋彼桃李顔操类三益赏心齐二难寄言端居者冰雪宜相看
　　金鸡岩僧室
　　逺公青莲宇百尺构云阙一径入松萝山泉濯苔发石房弹玉琴清响在林樾夜来沧海寒夣绕波上月防吟白云篇髙兴了未辍未能悟声闻安得离言说
　　逰芙蓉峯
　　密竹不知路渡溪防有踪悬知石上约定向松间逢物变黄鸟菖蒲花蒙茸相望不可即袅袅霜天钟
　　秋江独钓图
　　清飇晚溜溜白水明濯濯投竿坐盘石风叶衣上落吾心与天逰宁知取鱼乐
　　为朱氏赋石潭轩
　　飞轩瞰古潭潭色杳深翠静渊如有容混混百源防秋临天影寒夜潄月华碎吾心若虚空何物为蓬累同周秀才与东白明逺二上人期宿芝山不至
　　防居厌纷扰恒思宿隂岑夙期道门友共兹清夜吟弹冠起新沐防风披素襟行行止空门夕景倐已沉不见云中僧虚堂闭烟林应物本无住焉知来去心良防既已暌中情一何深咏归値新月聊复鸣吾琴
　　题逰鱼图
　　深水荻芽短浅水荇叶稠逐队聚还散戏波沉复浮东邻已结网西家潜下钩江湖可相忘予心何所求
　　泛舟西江
　　积水可利渉方舟况同乘悠然西江上遂望云中僧出浦见落日前崖隂始凝秋风忽飒防海雨随奔腾稍移流沙河又见夕影澄拥棹向危壁推篷见古藤枕藉信水宿跻攀晨兴兹逰意多惬况也多良朋
　　题醉道士
　　黄冠何羽人恍是全椒客一壶常兀兀以饮混其迹归来秋山空卧向松下石谁知郡斋人含情正相忆
　　经东山别墅
　　别墅在东山经过感畴昔纵横醉时墨犹在池上石林气飒以凉山容淡将夕缅懐携手人念念不能释
　　寄丘令
　　海国民俗古清朝民物闲况兹得良牧理人弦诵间吏散日已夕云归鸟随还髙斋防嘉树横琴对逺山伊余安蹇劣归休谢朝班出处虽异途云林近怡顔兹焉仰髙风望望心所攀
　　送湖南归粤
　　志士本激烈况当离别情直气不得发逢秋吐商声浮云蔽长空驱马去孤城广川无舆梁一苇讵能横将寻故山隠自芟荒草耕蠧书束髙阁龙剑日夜鸣行路由正途能使山岳平端居息机心卧闻蝼蚁争知君重交结临分吐平生
　　寄袁宪史
　　金风动林木朱炎谢余晖新凉起羸疾振我尘中衣贫居满衰草鸟雀绕庭飞闲心本无营看山忘渇饥念兹素心人于今宦情防粤乡初揺落沧江鲈正肥晤言一携手共息胸中机
　　斩蛇劒
　　秦氛炽天地大泽蟠蜿蜒潜龙厄初九鹿迹方茫然千里送徒人三杯拂龙泉紫劒混赤精红光吐青莲壮哉三尺锋可以摧金天粉首明月中饮血秋风前素灵何嗷嗷老泪翻蛟涎芒砀起风云咸阳若浮烟挥洒六合清提挈神气完始知百链钢永与金刀坚
　　赤壁
　　曹瞒窥汉统东面朝诸侯鼎足犹未分屯防迷九州桓桓长沙裔歘起挥戈矛两雄不并立固知宁相谋朔风吹旌斾飞霜肃貔貅饮马涸天堑投鞭填山丘建业既震荡羽檄如星流众议徒独断诚嘉猷防劒碎玉几扬旗建车舟周郎拂白羽谈笑有良筹冯夷鼓骇浪天吴扇雄飇烈焰荡万垒飞灰丧千艘论功何显赫返驾诚包羞再光东都业一洗疮痍瘳往事既漫灭山川尚绸缪昔闻龙虎争今见麋鹿游峭壁絓海月洪涛涨清秋访古吊陈迹开樽发搜醉来卧烟霭天地如蜉蝣
　　题草泽遗书
　　买斧入城市伐木归中林中林多樛木实劳匠者心林深閴无人清风闻啸音云涛既浩荡龙虎亦悲吟筋力既不惜但恐白日沉愿言秘大朴俯首从哇淫
　　酒醒
　　酒热中夜起散发防风前烦襟忽冲散髙咏苍凉天湛池和露借虚庭留月眠宁知明日事聊复一欣然
　　晓登金鸡山呈王六博士
　　剑客无所懽登髙眺清曙于时値揺落况乃闲游阻闗河一千里飞鴈杳难度积水明秋空苍山落寒楚荒凉谁问俗慷慨即懐古长啸归去来余意在兰杜
　　送尚抱灌往闽南采诗
　　予生草泽闲鼓腹歌唐虞奈何际板荡奋劒当前驱千金酬壮士白璧买良姝放浪裘马门嗜酒纵樗蒱市朝既变更部曲归里闾三十始读书谬为章句儒闭门谢宾从穷巷生寒芜南山既啸傲击节聊自娱故人西北来将归沧海隅自言河岳英以俟观风车忽忽仆马疲寥寥岁云徂积雪照天地严冰寒江湖祖席临东门欲发仍踌躇赠之五云章饮以双玉壶
　　答黄逸人
　　大道如砥平我车不方轨明时世景清夫子乃蓬累有客天上来为说黄金台所市既骏骨所覊乃龙媒五月上武阳炎风焚大荒岂伊道路难欲往河无梁荜门逢君子酣歌日中市披髪行且吟时人尽惊异既知归日落欲往秋风作谁同寗子叹且效荣叟乐离别逺将归凉风吹布衣南飞有鸿鴈毋使信音希
　　春日同诸生野饮效陶体
　　始春风日嘉出门竟何之所欣携诸生驾言陟嵚谷风已嘘萌好鸟亦鸣枝蔬果属时新有醪已载巵中觞发意气列坐各言诗悠悠天壤间斯乐希浴沂
　　夣清泠台寄冶城旧逰
　　羣山际海上道山独苍苍上有清泠台碧萝蟠石床伊昔盛冠盖琴樽此翺翔暮色海天冷秋风松涧凉今来阻登临独有夣飞扬题寄同心侣愿因南鴈翔
　　岷峨秋晚
　　岷峨一千仞秀色横清秋云蟠陇蜀尽水入巴江流旭日海上来苍苍树色浮阳厓气已变石林阴未收疏凿有古迹登临仍壮逰落日下层巅懐哉神禹忧
　　双竹轩
　　开轩逺山际读书修竹阴以兹岁寒枝况此君子心虽无万竿玉庶比双南金天风有时来鸾凤相和吟外直秉坚操中虚含素襟何当烟雨夕夣绕湘江深
　　送黄之京
　　予也夙頴悟十五知论文结交皆老苍稚爪攀修鳞心三十年防源颇知津探始有得服膺如获珍誓将觉后生庶以酬先民干禄镛水庠岁星七周循青衿二十徒达者唯黄闻三十为礼官制作多述因前年乞骸归甘作隠逸伦业穷道岂迁操危气愈伸持此欲有授二乃其人时登乌石山眺逺沧海滨逸兴发猿啸闲情投鸟羣既与簪绂疎颇同缁锡邻朝游必竟夕夜吟常达晨放旷宇宙间外视埃身匏斟日动爵劒舞风披巾醉来各鸱张挥洒如有神坐或借青草倦应眠白云大运迭盈虚人事常参辰讵知同心者胡为遽离分于时维孟冬膏车戒征轮借问子何之囊书上成均执手念门友登堂辞老亲驱马西郭门祖帐螺江漘朔风卷行斾木脱波粼粼请为壮士吟庶以摅中懃丈夫志四海况乃观国宾惜别语刺刺无乃儿女仁壮懐何以赠临期解青苹
　　终南积翠
　　终南太古色积翠无冬春阳厓俯荆楚阴壑开函秦碧树晓未分苍苍散参辰下蟠蛰水龙上有避世人有时浮爽气拄笏可揽结安得搆精庐谈经对松雪
　　屴崱朝曦
　　天地有神气屴崱东南青髙标穷碧落连峰走沧溟深探地无际逺见日初出蜃气乍苍凉龙光犹恍惚始知至阳精明明含中虚沿旋缀阴魄斡运乾坤枢愿言吸晞景庶以永年岁手把扶桑枝身骑六鳌背兹焉对画图飞夣绕屴崱一笑天鸡鸣晴窗已东白
　　赠弹琴黄生
　　髙馆敞秋夕而多修竹林读书有时闲游心复鸣琴露月稍低树清风遂弥襟特兹保贞素庶以忘华簪
　　溪南小隠
　　夙性尚幽素卜此林泉居虽无珪组荣而有山水娱静言一室中抚已常澹如窗间有鸣琴几上惟素书芳晨得朋簪清樽与之俱憩木爱佳鸟临川羡游鱼栖神纵八表谁言形迹拘惟愿荣啓期斯乐同只且
　　琴所诗
　　伊昔大舜氏作琴歌南薫五弦具中和如彼天地仁姬文洎姬武继作更述因云何去圣逺畴能防其真初闻新安郡追古有先民翕然大音奏浇风反其淳人亡余故丘末路多荆榛所欣文献存继志无缁磷髙才何巍巍仰止惟徳邻师襄如可作千祀犹同伦
　　寄龙大潜效韦体
　　夙偃蹇志共懐林下心谁言尘事縻以兹旷幽寻夏火方云始索居念朋簪薄携一樽酒命驾来城南湛湛晨河流依依嘉树林晤言有时闲挥觞共鸣琴久要或可冀希哲信难任君懐谅不乖惠我瑶华音
　　送黄秀才归西镛
　　外貎苦物役中心贵所知如何千里别値此清秋时驱车吊古台畅饮黄金巵疾风海上来黄叶四散飞鸿鴈呌芦渚螵蛸絓桑枝感候意方戚送逺神乃驰离隔勿复道久要长若斯
　　题龙川书隠
　　世业本淮甸幽居枕龙川心谢珪组秉志师圣贤耕凿有余闲轩窗富芸编夜雨杂春诵薫风清夏弦汤汤伊洛流澹澹洙泗渊防趣洞精要探穷幽求志业已崇行义理则然希君保贞素逍遥以永年
　　富春钓台
　　维舟富春渚舒啸登崔嵬不见羊裘人空余埀钓台苔色石上古秋声松际哀清风犹可仰落日满蒿莱
　　哭陈宪使
　　刈兰无余芳燬璧一成尘汉法密如网清波无修鳞陈人有妫裔秀出吴江滨曰惟洪武初奉檄始来闽感彼古哲人结交亦有因芝兰既同臭胶漆情愈亲时从登髙丘懐古共酸辛栖栖天地间不得一日春浩气久欝结吐为五色云遂使鬼神妬坐此终殒身才髙名不扬道存志不伸生为众士怜死为万鬼邻汝母既已老汝妻乃初嫔汝魂归无家汝子归贳坟兄弟既徂逺朋友久且贫九原深无穷彼苍髙不闻防哀欲有诉吞声难具陈千龄万祀后有懐在斯文
　　夜酌邑庠留别
　　髙梧絓朗月密竹深寒烟虚堂敞清夜桂酌开华筵论心机暂忘念别情已悬値此羣动息始知诗境行当泛苍波去矣阻山川落叶拥戍垒飞霜清海天鸿燕有时还倾盖知何年愿持松柏操永与金石坚
　　同周孝廉夜宿郡庠有述
　　乞身共栖迟聚首殊契濶子卧清溪云予弄沧海月人生驹隙耳岁月坐超忽欣兹一樽酒信此百忧辍晤言不知疲髙歌清夜发久要谅无违保已终华发
　　留别诸彦
　　秋堂閟虚寒晚竹引深翠暝然孤灯坐兴与一壶对天冷霜满襟露饮月窥醉曲尽别意深相看发长喟
　　精岩寺
　　香刹象天界名僧辞世氛一峯独凌削众壑相氤氲作礼向金仙宴林投鹤羣山犬防人衣却走避腥荤于时春向暮林亭蔼余曛苍然草木气尽湿西江云登阁见千里懐沧海濆山钟忽播荡应此悟音闻
　　访陆隠君不遇
　　结屋依两崖疑是秦人家不见山中人风落青松花扫石调素弦寻泉饭胡麻愿因玉麒麟缄书投紫霞
　　经延平津
　　昔人双寳剑经此化神物晋室已寥寥剑光犹未没红纒斗牛气黒漾蛟龙窟千里一寒流驰波向溟渤化窅莫测沴气闭复开有时潭水止白日飞云雷伊余探灵异狂歌负竒懐回船向明月浩荡秋风杯
　　别龙秀才
　　龙生不覊者爱士能开襟每醉玉壶酒复为梁甫吟访余镛水阳又将归故林秋风樽前别落日川上心四郊已萧条千里无飞禽离思苦难说望逺犹登临
　　同王六博士烟霞观
　　昔人炼金鼎此地余还丹至今风篁鸣犹疑下笙鸾出岭访灵异投山天坛一片月色古千秋松影寒醴泉为我酒丹霞为我飱都无世人夣但伫风中翰夫子茍有意相期此投冠到家兴未已更取吾琴弹
　　游玉华洞
　　真仙构灵宅洞府何嵌空入洞可十里流水咽其中阴岛湿花露石门度松风怪石变万状寻源竟无穷有时起云雾防径又不通触目极杳霭游心但鸿蒙路尽忽有天容光澹空青蜕出风露外了然心目醒幽兴殊未已又还云扃飞夣即蓬岛心祈道经终悲向朝市尘鬓秋星星
　　翠帘山天湖
　　翠帘髙凌天峰麓旷且平何年此蟠龙遂成秋水呼吸纳元气溟蒙变阴晴云雷地中起日月波上生上有空僧巢岩栖炼神形寥寥水月观洞见心胷明我昔凌天梯恍若登赤城浮杯动松影发笑回天声从兹便髙举永极云霞情
　　同王六入西山寻白云僧
　　秋山晚苍苍引兴白云际方闻出谷钟未返沿源骑跻攀霁心目始到三摩地苔色阴际寒松声静中细空僧此岩栖心寂迹如寄经诵有时闲了了见山翠抱琴者谁子夙性贪幽致云卧复何为冰弦冩秋意西峰倐含景石榻又假寐身寄孤鹤巢夣如幽兰气夜分气候白隠隠月初至阳磵澹空明阴林破深邃久懐缁锡邻颇与云山契章甫如可投期君访灵异
　　访章师不遇
　　真僧驻锡处云床在西峰应物无所住安知来去踪今来结青謡又向何山逢白日无经声金飇但鸣松悬思永今夕杳霭秋天钟
　　秋夜忆周模
　　倾盖一分手沉思长在襟况兹离居夕复此秋城砧露下叶初落草根虫又吟虽云感物候终念旷幽寻劒水东南流故人千里心无因达尺素夣绕青枫林
　　道中偶咏
　　林馆夕暂休星驾晓仍发沉沉树若烟浩浩溪如雪白首倦长途青山笑予拙
　　秋夜期卢道士见不至
　　扫石待瑶驾焚香立阴阶如何道机熟反使音期乖暝色带疎竹秋声连夜斋无因问丹诀黙黙此时懐
　　宿黄梅五祖寺
　　佛祖说法处迥与诸天邻珠宫厯浩刼桂殿余真身登攀访灵异礼谒知宿因地逺泉石怪人闲猿鸟驯松杉覆窗戸湿竹清衣巾花雨出深夜天香来暮春久知簪组妄思与缁锡亲所希慧灯影为余照迷津
　　游海上瑞岩
　　海国横秀色兹山何欝盘黄金亘楼观积翠开峰峦登髙恍神游驻目穷遐观地迥云物古天秋松桂寒于时灏气清东溟净液澜精思落天外回飚生羽翰尝闻有灵草可以驻頽顔且毕济时畧金梯期再扳
　　石竹山紫云洞
　　羣峰际东海一峰凌紫云昔人炼丹处石室莓苔纹飘飘龙虎车即此上丹阙惟留白鹤影宛在青松月下有静者庐其人颇淳厐一水落天镜万花明石窗药食有时暇还来叩岩关心与鱼鸟乐身随天地闲伊余困流俗十载未应还长歌赋招隠夣绕天涯山
　　题徐濆湘潭离思图
　　荆南不堪别孤棹向何处人分鸿鴈秋树带潇湘雨离思亘重襟登髙但凝伫
　　送吴士显
　　吴生鴈荡人脱畧当世事欲识平生心悠悠江海是布衣何飘飘孤劒千里至斗酒未及欢看云起归思长风吹古城寒石下秋水分手从此辞车尘望中起
　　酬外兄林大见寄
　　衰孱谢时耀索居久荒芜顾兹升斗禄遂与田园疎文墨互纷糺舍馆若僧居斋中无余物草木盈前除缅懐桑梓遥况与亲爱迂举头望飞云清兴与之俱飘飘西南风翼彼五云书岂惟比兼金欲贶无琼琚抚运感离间防哀念先庐泉台未及封旧业应翳如失路已窘步孤生叹多虞仰惭南枝禽俯愧同队鱼沉忧髪已种抚事心已痡裁诗重于邑安得膏吾车
　　饮马长城窟
　　嬴秦乱天纪紫塞徒经营千秋扶苏血脉脉流泉声吾闻渥洼龙中天应房星所以千里驹翩然来汉庭
　　题江上琴兴
　　太朴本无事大听元希声何如伯牙子尚懐山水情我有太古调欲托丝桐鸣人间正寂寞毋使蛟龙惊
　　同郑二宣江上泛舟
　　载酒入江邑酒多江正长酣来散予缨濯向春流香东壁过疎雨西崦残夕阳猿禽相啸呌云水共清苍夕景更泛览客程殊未央鱼风苇上起蚌月波中光尝以事泮奂永期名迹忘乘槎予岂必聊复咏沧浪
　　今日良宴防
　　今日良宴防欢娱在须臾念我平生友日夕万里途广筵罗雕馔酣歌鸣玉壶对之岂不乐相见生嗟吁勲业茍未树绸缪将焉如
　　江阁秋云图
　　山容初敛夕云气已归壑何以散冲襟孤琴坐江阁美人期不来天寒枫叶落
　　邯郸行
　　玉貎邯郸女少小来深宫春芳羞百媚秋水明芙蓉君王一爱惜白日生春风春风不长好妾顔岂长保一作玉阶别衷肠向谁道忆昔少年夣不向邯郸飞今日还思君时时望金扉虽作泉下土凄凄何所依
　　门有车马客
　　门有车马客徒侣何辉煌银鞍耀白雪寳剑明秋霜借问客从来谢官归故乡且言昔别君君年正春芳闻言谒天子声价霭玉堂龙顔霁霄汉虎变鏖文场宁知一失意白日沉夜光秋鬓非旧丝映防多星霜区区附骥尾薄宦岁月长觧组且归去投君叙温凉嗟我闻客言惭愧独彷徨大鹏反铩羽燕雀终翺翔扼腕勿复道长歌临碧湘
　　题张少府夣泽髙秋图
　　夣游秋水碧醉眺晚山闲短棹发吟思酣歌放狂澜浮云秋际来蔼然芳树间青苍太古意天地同弥漫荆门正西上树古生早寒汉水日东逝冶游多苦顔鴈思落芳渚渔情寄清湾愿期同心人结屋江上山
　　泉石清逸
　　久为泉石人了与世尘絶朝飱清磵霞夜弄碧萝月扫石奏吾琴寻泉饭胡麻长謡古苔篇似是仙人家陶令归栗里安石栖东山心将槁木灰迹与浮云闲有时穷跻攀落日更吟眺碧草借醉眠猿引长啸栖笑流俗何用寰中名千秋放意气永极云霞情
　　题秋江渔钓图
　　移舟向潭石投钓临寒流余懐本澹荡况此沧江秋白日既濯濯清飚何浏浏适意非在鱼所希与神游悠哉共恬淡惟应沙际鸥
　　云林清隠
　　夙性抱髙致端居厌华簪寻泉凿石壁结宇依云林经锄有时闲班荆坐柽阴清飚引长啸白云劝孤斟处黙谢流俗任真旷冲襟惟应同调者听我丘中琴
　　海天跨鹤
　　沧溟控东极滉漾寛扶桑飘飘鹤上仙驭气以翺翔碧落为我盖丹霞为我裳放神逐九有吸气调三光骖鸾笑嬴陋策骏嗟穆荒逍遥大罗天归来良未央
　　玉泉
　　良玉本温栗流泉尚清泚磨砻制器用疏凿达源委伟哉瑚琏姿可以荐明水愿言崇徳辉永矣喻君子
　　赠刘子服兼呈菊老
　　杯酒见交情防言发天机寥寥江海间荒途乃相知击筑对修竹酣歌当古池乘桴昔何叹献策亦应迟如何鲁连子功成无是非
　　送刘子服兼寄建溪诸知已
　　路歧一为别壮心将奈何云山寄逺迹岁月空蹉跎缅懐建溪客离忧空沉疴孤松偃磵壑荆棘结岩阿巴唱销白雪秦筝妬云和遂令懐古调感叹一狂歌鹿门自耕作东山卧云萝褰裳撷芳芷投竿饵清波浮云自东来青天郁嵯峨明月遥古意芳樽恣吟哦虽云念白首终岁守蓬窝
　　夏夜金溪泛舟
　　落日溪上昏登舟泛中流凉飇动林杪天际行云收月色望不极水天共悠悠叩舷发清声谷响如唱酬濯缨懐孺子洗耳思巢由谁能逝羊肠感叹生百忧明日期角巾登髙恣追游
　　海门秋望
　　云崖耸髙寒攀跻览溟海试拂龙唇琴余音散苍霭月揺波影中叶度秋声外矫首蓬莱宫仙人笑相待
　　沧海云帆图
　　朝暾出海峤漠漠苍霭分仙人驾舟楫乘风驭长云飘飖紫霞佩追逐丹凤羣晤言瑶池宴将以谒明君防龙接前踵奎章落雄文望之不可极海色空氤氲
　　赠医者
　　采药入云林卖药来城市肘后多蓄书壶中可藏世三叶即功一视惟博施今古孰与伦良哉宋清氏
　　斋中晓起
　　飏飏城鸦散咚咚戍鼓絶空庭寂无人衣上有残月清池盥潄罢髙韵风中发爽气山前来吾襟抱冰雪
　　游武夷九曲
　　秋风泛瑶棹爱此佳山川九曲泝流月数峰标暝烟开辟自天地飞升有真仙石上蜕金骨云中鸣夜弦伊余探古迹得复穷幽闲招木客饮醉向天坛眠不见紫阳翁徒歌白云篇余懐在渔钓即此应忘筌
　　夏日登宿云台有述寄霜月上人
　　投簪返初服蹑屐谢纷扰永言卧丘壑庶以狎鱼鸟兹台夙所憩磴石出烟篠况逢朋簪盍燠景共临眺前瞻极空濶下瞰洞深窅地古云木残天长海山小真僧此防栖宴坐阅昏晓喻心青莲净说法天花绕愿闻防妙音意泯万縁了岂必东林人相逢可同调
　　九仙山楼观
　　仙山有楼观虚爽轶浮埃昔日九仙人跨鲤兹山来赤鲤去不返仙人安在哉空余弹碁处白石生苍苔至今羽人居往往闻风雷檄雨古坛暝礼星寒殿开常闻至人言内景融春台羣生若刍狗大道如婴孩飇车与天接岂但登蓬莱
　　登清泠台
　　吟秋絓月际晓登清泠挥手援碧萝腾身栖翠屏长风吹雨来不见羣山青鸟度白云湿龙归沧海腥真僧此岩栖观空静襟灵竹坞见曝衣花台闻演经沃以甘露言迷途醉而醒愿言割兹爱永也投禅扃
　　同诸生登絓月兰若
　　金人青莲宇乃在白云里久与名僧期乘闲却来此入门闻经梵絓壁见巾履落磵泉影红侵廊藓花紫海天正南豁一望见千里独树川上浮孤烟岛边起予生况多暇所性乐山水真赏非外求心巢居子
　　题任生水南山房
　　新安山水郡昔贤笾豆乡志士应昌运幽人潜葆光青南山逺绿缛春溪长世外凿霞壁云中开草堂经锄有时闲方舟复鸣榔鸟度镜天净人闲潭水凉尚想鹿门隠犹思愚谷藏珪组茍无心禽鱼亦相忘伊予懐故林碧萝盘石床因君赋招隠鼓枻歌沧浪
　　题异上人挂月轩
　　迢迢青莲宇寂寂野僧定片月挂虚空羣厓破阴暝云窗晃玉毫露幔卷金镜色映天影寒光凝古潭净常闻止水观可以喻禅性夜久悟音闻空山响烟磬
　　夏日游幻住兰若
　　青山古城曲溪水相萦纡寻山避燠景喜得金仙居水石翳洞古松萝覆窗虚俯见藓痕积遥知人迹疎愿以青莲界永期纷垢除流咏发天籁洗心清道书迟迟至栖鸟望月归吾庐
　　夜郡斋水亭呈林八博士
　　孤琴水亭夕客至罢鸣弹况有樽中醪斟之罄情懽濯足向清泚披襟散尘烦仰见海上月兼之天籁寒斋舍何萧条蓬门若丘樊深竹读书处百虫鸣夜残予懐良已舒为君咏幽兰







　　鸣盛集巻一
　　钦定四库全书
　　鸣盛集巻二　　　　　　　明　林鸿　撰五言近体
　　岀塞曲【九首】
　　壮游谁惮逺西北是临洮骏马衔金勒行人看宝刀陇云吹曙暗关月倚秋髙早赴防边垒三军待六韬
　　其二
　　从军呼延塞勒马单于台天地兵声合关河秋色来酬恩凭玉劒致逺见龙媒旦夕边城上喧喧笳鼓哀
　　其三
　　玉关秋信早未雪授征衣王者应无敌边尘不敢飞三河兵气盛五道羽书稀日晚笳声发将军射猎归
　　其四
　　单于秋近塞骠骑逺临边吹角风沙动扬旌日月悬惊雕防猎箭战马识烽烟昨夜旄头黒前军得右贤
　　其五
　　骊马画弰弓生为北塞雄探兵千里外捉骑万人中虎帐秋悬月龙旂暮飐风归来领旌节立在未央宫
　　其六
　　大漠穷隂外孤城苍莽间星河秋近塞雪雹夜沈山戍久戎衣绽时清列燧间近闻游骑息不敢问阳关
　　其七
　　卫霍邀勲日三河聚控阵云寒压地猎火逺烧天玉帐分旗直金戈枕月眠羽书飞报捷天子在甘泉
　　其八
　　十五蓟门行能探黠虏情潜兵秋度碛牧马夜归营苦雾沈旗影飞霜湿鼓声昨来承宻诏东筑受降城
　　其九
　　烟尘起西北驱马到长城万古征人恨秋风陇水声雪埋金甲重月照宝刀明昨夜闻鸣鴈中原有弟兄
　　琼林宴
　　栁暗百花鲜琼林设绮筵玉箫仙岛月银烛紫微天坐列龙池畔名题鴈塔先醉归扶上马袖惹御炉烟
　　拟李翰林宫中行乐
　　栁色浮金殿花香近玉楼娇莺闻茝石语燕傍瀛洲旭日明仙仗香车映御沟笙歌何处响还向未央游
　　月
　　玉宇淡悠悠金波彻夜流最怜圆缺处曽照古今愁风露孤轮影山河一气秋何人吹鉄乘醉倚南楼
　　送日本使归国
　　归舟云海别断梗杳无踪万里随风去三山何处逢客程浮日夜乡树隐鱼龙纵有相思字何由寄一封
　　送髙郎中使北
　　汉使临边日天骄已请和看花辞紫陌犯雪度交河水草留行帐云沙想玉珂谁知清漠北娄敬策居多
　　拟唐太和公主和畨
　　粉泪辞丹禁红顔冒虏尘南天惟有月北地更无春笳鼓凝芳梦轩裾掩翠颦年年桃李月凄絶旧宫人
　　送侯官张少府调青田
　　少府移官日春城正熟梅露涛侵画舫海月近离杯舄化双鳬去琴同一鹤回括苍山水好不减粤王台
　　访邵隐君所居
　　隐君读书处门巷少行尘竹坞琴邀月花林鸟近人衣冠犹古制泉石是南邻散帙多闲日休嫌问字频
　　同徐总戎登汴梁相国寺楼
　　杰阁千寻起平原四望开旅魂秋易断乡思醉难裁魏国空流水梁园半野苔登髙能作赋不独子云才
　　题福山寺陈铉读书堂
　　穷经不出戸一室古珠宫灯影秋云里书声晚磬中开明竹雪散帙落松风料得无人到焚香对逺公
　　送王勲铭归温陵
　　逺游俱未达念子独南归万里扁舟去秋风一布衣城鸦随雨散汀叶逐人飞为报无媒者沧洲意有违
　　送陈炼师归龙虎山
　　鹤书归未夕秋思梦瑶峯海上看山别人间何处逢烟萝深见月洞府暗藏龙辟谷方无术凭师问赤松
　　送蔡大往汝州寻弟
　　落叶正纷纷秋城客路分知君从此去遥念鹡鸰群楚水帆飞雨荆山路向云悬知孤馆夕离鴈不堪闻
　　别王六博士
　　携手出东门离怀不可论人分残雨色江转白云根予亦辞家久君因问故园行当霜橘熟几日醉朋樽
　　春日游道山亭
　　危亭临絶顶胜槩昔曽闻野酌薫花气闲心狎鸟群檐前看落日衣上见归云半醉题诗去仙凡下界分游栖云湖禅室赠日东圭上人得心字
　　东海到来日西山始布金构云天路上标月夜湖心问偈逢樵客忘机狎野禽寥寥尘想絶相对坐柽隂
　　游天王寺得王字
　　金门辞隐吏宝地谒空王碧磵飞龙树青山绕鴈堂露吟萝巻幔云卧石为床莫叹春归尽天花晚更香
　　西峯寺
　　西峯云外寺鸟道薜萝蟠水接花源逺山藏古殿寒石床闲听雨野佩或纫兰莫怪栖迟久南宫已挂冠
　　湘南秋思图
　　苍茫临极渚眺望黯离愁湘南一叶下始觉天地秋瑶草已云暮碧云殊未休不见林中士缄情投白鸥
　　九日登临
　　不到寺已久入门篱菊开山容带红叶鸟迹遍苍苔卧掩维摩室吟登般若台慙非陶靖节谁送一樽来
　　月夜乘舟图
　　孤榜向何处洞庭秋气多天寒风起夕江静月沈波还辍观鱼乐因之鼓枻歌醉来迷去所应恐犯星河
　　同倪十宿洽公房
　　一入维摩室逢人宿鹤群鸟惊春嶂月花卧夜溪云潄齿发清讽焚香了棾文泠然钟磬动应得悟音闻
　　柬林四景
　　长歌游玉华归思浩无涯旅夕多逢雨城春少见花山钟知逺寺海月忆贫家此意何人防行吟到日斜
　　题周可仁沧洲趣
　　隐居鲛室近日夕见沧洲吟处月生海坐来风满楼忘机能狎鸟适兴或埀钩予亦乘流者因之发棹讴
　　秋夜同林四景宿烟霞道院
　　入山尘念空清夜宿琳宫髙枕碧萝月衔杯松桂风衣冠人世外天地玉壶中君但频来此应逢洗髓翁
　　张生养愚轩
　　昔闻愚谷隐今见踵髙风处世贵囊括索居惟养防衔杯山翠里髙枕水声中古有逸民传非君孰与同
　　题凭髙送逺图
　　髙丘晴见海送别一登临落日扁舟去秋风万里心江枫寒堕叶山店静闻砧行矣无余物随君有鹤琴
　　题碧萝山房
　　一入烟萝去终年独考槃竹泉宜夜听松月耐秋看桂酒邀佳客荷衣护早寒向予相顾笑持赠碧琅玕
　　紫骝马
　　将军紫骝马几度出安西积雪埋龙臆河氷响玉蹄百战功堪并千金价自低吴门秋日晚长倚北风嘶
　　龙山亭
　　新亭依絶壁隐隐见游尘讵识鸣琴吏能邀落防賔衔杯山翠晚散帙鸟声春自愧非王翰何由遂卜邻
　　沧洲渔子
　　孤榜倚芳洲潮回网罟收天清吹夜江阔扣舷秋欲识忘机处于今已狎鸥尘缨思一解因子濯清流
　　访羽士黄庭赋梅峯卧雪
　　梅峯清絶地中有学神仙日晏无鸡犬云闲枕石眠秋风松子落夜月磵声悬蝶梦蘧然觉无言但草
　　行脚僧
　　朝衡暮复嵩那却白云踪度碛逢驯象浮河亢毒龙衲经何限雪山过几多峯年老无觔力方怀故院松
　　樵上逢黄逸人
　　山径分风袂秋城冒雨逢自言浇药处应在最髙峰故业连衰草空斋隐暮蛩知君同苦节独有嵗寒松
　　夜宿芙蓉峯
　　香刹瞰林丘逢僧信宿留风帘乘月巻露簟犯凉收宿鸟微喧曙明河澹防秋一经空寂境人世漫沈忧
　　别郑处士
　　参军趋幕府上将逺徴兵征斾随春色鸣桡杂海声桐花城外晓漳水雾中明故吏如相问毋烦道姓名
　　久别王六博士
　　少年为侠客晚节着儒衣故里交游尽天涯相见稀汀花随桂櫂江月照金徽独有南枝在聊同鹊夜飞
　　留别蔡秀才原
　　别离无逺近暂去亦伤神正是千山雪谁悲独往人江空螺女夜花暗冶城春不见同游侣酣歌泪满巾
　　塞上逢故人
　　五陵携手罢疋马各天涯出塞难为客逢君似到家后期如梦寐前路正风沙只好长安陌垂鞭醉落花
　　月夜酌别龙秀才
　　共向孤城别愁为永夜吟一竿沧海去千里白鸥心短髪秋同老清樽月共斟冶城多酒伴迟尔寄徽音
　　寄王六博士
　　闲歌与醉吟谁识此时心灯火秋堂静星河夜漏深怀人看玉劒冩咏拭瑶琴直道原如此宁论物议侵
　　赠弹琴吴生
　　之子蕴秀气能弹緑绮琴坐来秋月下如听水龙吟一曲动天籁七弦传古心他年江海上勿谓少知音
　　送陈令归浙东
　　挥泪晓临岐空江腊尽时重关逢雪度疋马见星移拱木青山望甘棠赤子思悬知陟岵处回首益凄其
　　送林十朋之京
　　祖帐岊江濆空嗟客路分一经推嵗贡千里惜离群臈近梅欺雪天寒鴈断云玉堂逢掖贵雄笔看摛文
　　海上有述呈冶城诸友
　　涨海穷炎裔方舟利涉劳岛青云树合潮白雪山髙挂席嗟蓬梗分簮念尔曹始知川上喻逝者自滔滔
　　题海上天竺寺
　　登舻浮海邑陟峤访禅天经室行山鸟香厨逗磵泉尘踪孤岛外夜梵一灯前幸沐无生话秋襟自飒然
　　忆浮丘生
　　瘴海民风异炎荒客路难午深犹见雾臈尽不知寒蚌月开晴岛蛇珠射暗滩居夷虽可学怀土泪阑干
　　怀黄
　　别去情何限忧来泪满襟人皆知防玉孰与辩疑金月照吴门树霜飞建业砧最怜诗社散凄絶独长吟
　　送朱大归淮养亲
　　旅棹厯淮阳春亭酒正香贤兄开绛帐季弟侍萱堂郢树侵吴近淮流入海长一杯分散后归鴈是同行
　　忆郑二宣时往交州
　　旅棹若乘空春游近日东遥怜沧海客共是白头翁雨霁鱼吹浪天遥鹘借风清泠台下路樽酒几时同
　　送张任逺之颍上
　　北谪非吾土南归下首丘遥居黄覇治未遂赤松游古栁垂春蔓沙河急暮流离分君莫叹风壤是中州
　　游烟霞观
　　不作南宫吏来从物外游闲倾松叶酒醉度菊花秋谷响疑天籁霞绡结海楼下方防市近俯槛笑蜉蝣
　　夜饮王六博士宅留别
　　王乔能爱士留客酌胡麻予亦蓬蒿者怜君意气賖碧阶流月色緑竹拂霜华明日沧溟去云帆挂海霞
　　送孙挥下第归江东
　　防陵杨栁色樽酒送行尘得桂都縁命看花莫怨春云霄期自逺途路别来频疋马东南去髙堂有老亲
　　江上寄巴东故人
　　我忆巴东客长为江上吟楚云将夜梦湘月寄愁心落日青枫树秋风白帝砧遥传一纸泪读罢想沾襟
　　送白少府送兵陇右
　　冠冕中朝贵风尘陇路賖三军随虎竹万里度龙沙古戍氷成垒春湟雪作华天骄犹未静行矣莫思家
　　留别陈令大有
　　相知嗟久别相见复离群别路随秋雨回车入暮云枫林千叶落河水数支分若见空梁月含情定忆君
　　留别周彦
　　心知三十年此去重澘然挂席趋京阙看云别海天溪桥寒吐月驿树晚藏烟仁者多言赆希君白雪篇
　　送卞从事之河南
　　翩翩玉面骢去去逐秋蓬见鴈辞闽海看山到洛中营门闲步月賔馆静吟风共说归来日篱花已满丛
　　送黄令之永宁
　　作牧成周地分携建业舟孤灯闻鴈夕落叶度江秋云路看髙翥京尘感旧游离情如洛水日夜向东流
　　送郑秀才旭
　　宁亲初戏防祖道又分襟渐逺趋庭训偏惊去国心关云遮越断海雨入吴深璧水多麟凤期君竞寸隂
　　游灵隐寺
　　灵隐知名刹龙宫最上方越山当户翠海树到楼香说法观身妄悬灯共夜长浮生一何幸乘此礼毉王
　　宿云门寺
　　龙宫临水国鸟道入烟萝海旷知天尽山空见月多鹤归僧自老松偃客重过便欲依禅寂尘缨可奈何
　　送周生往雷州
　　宁亲归未得念子复南征风雨孤舟别沧波几日程挂帆辞海国吹上边城旅馆知相忆新秋有鴈声
　　宿灵异上人房
　　青莲开梵宇白社结诗坛洞古留云宿楼虚挂月看洗杯泉影落扫石竹光寒莫怪栖迟久朋簮念二难
　　游方广岩
　　岩太古色恍若入鸿蒙一迳攀跻尽诸天杳霭中云归山殿冷月出水帘空境静离言说泠泠松桂风
　　荷亭夜坐分得山字
　　池亭清夏暑吟眺夜忘还秋气月中早晚心池上闲危襟涵玉雪幽梦即云山明日清泠顶岩扉共一攀
　　秋日同韩登凌霄台
　　故人多逸兴携手上髙台赋为闲居作怀因逺眺开秋隂将日去鴈影带寒来归路瞻衡宇松门掩緑苔
　　咏斋中竹
　　托根临泮水终异在林丘色映踈帘雨声传静院秋裁冠龙箨润制律凤柯修散帙多闲日能陪六逸游
　　送殷秀才之武功
　　送君逺行役觐省入西秦五月台江水孤舟去国人苍山低戍垒野日暗行尘无限同游意分携泪满巾
　　徴书后呈冶城同志
　　青门初税驾紫陌罢鸣珂野兴看山尽花时中酒过同心难契阔失路易蹉跎又欲羇尘绶幽期可奈何
　　早秋有述竒林八先軰
　　泽国风雨后贫居离索情乱蛩鸣曙井一叶落秋城薤簟邀凉早荷衣却暑轻清泠台下路携手几时行
　　同林秀才敏郑生烱游末山寺
　　野寺集秋色门闲掩古苔偶寻青草迳遥入白云来山叶风自落砌花寒始开幽期重九日即此醉陶杯
　　春日宴林氏园亭
　　故人邀客处别墅带林塘身外名堪避樽前迹暂忘鸟飞潭树暖花落野泉香乘兴留题去西崦挂夕阳
　　为释东旭咏白莲
　　淡月瑶池夜微风太华隂翠翻擎露盖玉冷坠波簮一洗有为法应全不染心谁能招惠逺结社向东林
　　咏雨竹
　　闭门对山雨隐几咏琅玕滴沥明珠碎离披翠羽残烟中看叶重风里觉枝寒湘女当年泪于今岂未干
　　秋日登平逺台
　　兰若最髙处客来开夕窓诗怀秋思集定力壮心降逺树青残雨归潮白晚江暝来期宿此敛屦对寒缸
　　送武平判簿
　　少府朝天日云霄一凤毛已随冠冕入暂辍簿书劳晓驿驰星骑春帆拂露涛行当逢圣代几日醉仙桃
　　送武平令入觐
　　作牧留遗爱分携惜别情双鳬将舄去一鹤与琴清积水浮征棹苍山绕禁城悬知书上考行见被恩荣
　　送韦戸侯伯俊
　　青山慕侯印弓劒挂南陲月满氍毹帐云开翡翠旗林花春载酒园竹晓弹棊不独龙韬熟文章尔更竒
　　寄菊圃都护
　　相识成何事相思总是愁文章空潦倒嵗月自淹留劒洗清潭晓琴抽野菊秋皇舆开九域白髪好封侯
　　寄建溪周校文
　　白髪江湖上雄文最数君每怜金作赋更道鹤为群竹圃诸生颂松门酒客分离忧无处托鱼鴈几时闻
　　拟王维登裴秀才迪小台
　　髙台一登眺满目白云深况与林间士俱闲物外心岚光当几席秋色上衣襟更待今宵月与君同啸吟
　　秋声
　　淅沥初萧索寒声处处疑园林风起夜庭院月明时客思愁宵永秋商入候悲凄凉孤馆闭乡念有谁知
　　秋日登石壁精舍
　　携琴向何处因访棾王宫潭影漾秋白枫林鸣晚红磵空啼鸟寂地僻野泉通欲辩来时路苍茫翠霭中
　　春日登湖山
　　白日好幽寂常登胜槩频寒泉潄清沼啼鸟乱芳春极目临霄汉虚心絶垢尘及时当作乐嵗月苦催人
　　题夕阳孤棹送郑二之交州
　　离亭夕景迟游子去何之白髪孤舟别沧溟万里期乡心春鸟唤旅泊夜星随无限分携意殷勤唱竹枝
　　送应举议归鄞江
　　明府才能赡三吴旧缙绅遐方得循吏圣代喜儒臣鄞水南归海丹山东入闽因知怀惠日两地总阳春
　　送李通守归镡上
　　忆昔招谈日清吟每自如春风花下酒秋月竹间书云阙开贤路镡津迓使车咨询今有便青眼慰寒居
　　送絶尘上人游江南
　　南国随縁到应无去住心听钟寻野寺乞食施山禽晒衲梅风润浮杯瘴海深逺公多古迹只合老东林
　　送牛道士
　　先生有道者曽说遇茅君辟谷唯餐日无家秖卧云丹光分月色劒气动星文怅望双鳬逺秋风建水濆
　　夜泊淮隂
　　泊舟淮水次津树暗萧萧逺火明渔舫长吟倚客箫夜钟闻古寺寒月照归潮莫近啼猿处愁多梦更遥
　　送友人之京
　　对酒临津树伤心莫我违遥悬霄汉望独折桂枝归逺骑看山别征帆带雨飞送君从此去何日玩清晖
　　五言排律
　　甘露应制
　　圣主开休运神桨降帝州宻沾花锦重轻拂栁金柔月暗迷仙掌宵分莹玉楼光含尧殿晓冷沁汉宫秋赤瓮劳空贮芳林谩早收无才堪纪述何以动宸旒
　　登瀛二首
　　圣世风云防文衡日月悬五星同聚井六德共賔贤射隼乘时获登龙计日先金台钟秀气瀛海俨神仙月殿森芳桂琼林列绮筵停骖三岛上飞佩百花前多士骞腾日明良泰治年始知逢掖贵何必蹑凌烟
　　其二
　　九州连一壤三岛不殊乡云作长安路洲通弱水航星河揺宝劒日月焕文章翠苑天葩丽珠林蕋叶凉綉楹金蝘蜓吹榭玉琅珰广乐飞蝴蝶霓裳下凤凰八珎行月殿万寿进霞觞景气吞今古荣光接混茫仰聆天语近俯视地维荒探手资运扪心见赤藏才非鹦鹉匹群逐鹭鸳行讵复论汾上长専蜕骨香
　　送陈明府出守南阳
　　帝世符文治侯邦重选臣八龙开戸牖五凤出丝纶地接全吴尽风仍故楚淳山容迎露冕日色动朱轮恋阙风云逈随车雨露均圣情钟草泽一为问沈沦
　　送郑孝廉之京
　　天书下紫宫星象动璿穹丹穴锵鸣凤青防起渐鸿弹冠千里别倾盖一樽同风雨情何极云沙路不穷津桥迎彩鹢驿树引嘶骢曙月关河迥晴芜楚泽空交情怀契阔直道任穷通知遇期皇鉴君毋叹转蓬
　　朱将军平冦
　　五岭连烽火三军拥节旄専征分虎竹上略用龙韬地险兵声合天秋杀气髙炎荒开洞穴瘴海息波涛气益干城壮功推敌忾劳隂符资庙筭露布出词曹振旅闻阗鼓休兵看鞬櫜献俘飞奏捷行见玺书褒
　　元夕观灯之作
　　授厯逢春正张灯是此宵雄藩夸乐事大运属昌朝锡酺千家醉含哺万姓饶兎轮开月驭鳌极驾星桥律转条风至阳暄朔雪消宛驹来騕褭洛浦出妖娆队合红尘暗香焚紫雾飘金莲燃蜡炬玉树度云謡醉态欺寒浅欢情爱夜遥愿言歌击壤万寿祝唐尧
　　中秋凌霄防翫月
　　福地邻三岛朋簮盍二难逢秋能作赋见月即同看地迥青天近波澄碧海寛流辉初熠熠载魄正团团桂影浮山殿珠光射石栏风来金气肃河防玉津寒捣药深凭兎吹箫或驾鸾沾衣垂露叶散歩倚云恋醉饮徒倾倒神游极汗漫自然超世累何必上天坛
　　同陈秀才登虎头岩
　　胜槩殊三岛层阑敞八风云霞开玉垒日月绕珠宫鸟道苍烟外军城紫气中山河襟带逺楼观画圗雄物候逢秋异登攀与子同忆家沧海阔怀古覇图空地暖初闻鴈江寒已落枫振雷随急雨野日截残虹嵗月空流水飘零极转蓬江湖归未就徒此羡渔翁
　　九日登翠帘山
　　翠岭出天中岧嶤到半空嵗时陶令节登眺楚人风叶尽闻虚籁天清见断鸿别家沧海上恋阙五云东暂就囊萸饮谁论戱马雄醉乡可栖息浑不记飘蓬
　　王屋山天坛
　　名岳推王屋孤标跨杳深窥砥柱黒髙并太行青分野连三晋风云萃百灵鹤归松已偃龙去水犹腥灶隐烧丹火龛余炼髓经羽人金磬动应此礼寒星
　　三教堂兰若
　　胜地传三教空山少四邻溪流旧回合峰势此嶙峋松桂风吟夜莓苔雨度春经残萝迳月灯掩石龛尘兠率疑天界维摩恐后身布金还长者携酒属诗人心逺云堪卧门闲鸟自驯早祈莲社就来此息贪嗔
　　同郑逸人宿西山寺
　　翠壁开西麓金宫隐上方云霞横鸟道日月焕龙章桂殿丹青古松门草木苍潭空窥鸟影夜静识天香梦里观生妄闲中厯刼长千山孤磬雨一迳落梅霜无复悲生事莫如礼法王谛闻龙象喻初地入清凉
　　送李长史归吴中
　　祖道大江流离筵起暮愁山川临越徼词赋动髙秋兴入张生鲙归余季子裘家林逢鴈到旅棹共星浮已说荒三迳常怀卧一丘朝簮辞白髪野趣入沧洲知已惭踈阔临岐谩唱酬都将平昔意乘醉一登楼
　　劒阁秋隂图
　　分野秦封尽山川蜀国雄堑江流地底劒阁起天中栈险崖频转萝深月不通飞扬慙白帝开辟忆蚕丛气候三秋异猿声众壑同栋云常碍日岩树逓呼风客路随飞鸟乡心挂落枫兹非旷逹士应此泣途穷
　　逢牛尊师
　　道逢牛道士把酒醉云房龙问壶中诀人传肘后方久知鳬是舄更指石为羊遣兴聊题翰无言但括囊秋星明劒气夜月酿丹光酣饮从倾倒神游极混茫别情波渺渺归路树苍苍又櫂扁舟去寻云到草堂
　　赋得征马嘶送李将军出塞
　　侠客紫骅骝翩翩欲逺游玉禾初秣晓金勤迥鸣秋思入云沙逺途经雨雪愁将风残木叶摧月下城楼仆御皆惆怅賔朋互唱酬看君凭汗血行矣取封侯
　　冬日同林秀才游衍真观
　　蓬岛烟霞合琳宫日月开洞隂常积雪地古半藏苔竹已成龙去人因访鹤来欲飞王令舄且醉葛洪杯菓熟经时换炊香待梦回晴光偏悦鸟腊色尚欺梅意静寒水心同槁木灰凤笙如可学吹月上瑶台
　　挽胡延平
　　位列诸侯重身将砥柱摧文章余谏草德望罢盐梅赤子天空吁黄堂昼不开月寒蒿里闭溪古劒光埋执绋诸生恸招魂五马回谁鑴镡水石一冩岘山哀
　　送陈主簿稔之延平
　　才子瓯闽彦云霄紫凤毛一朝辞蠧简万里试牛刀邑小程书简民疲抚字劳分簮嗟去国携手恋同袍白水河源逺苍山积石髙政成多暇日挥翰寄仪曹
　　重游宿云台忆肃上人
　　昔日谈经处今来独上慵古台黄叶积斜磴紫苔封片月疑禅观孤云想化踪夜灯无续火秋院有鸣蛩人倚题诗竹谁栽出世松夕阳无限思几杵暮天钟
　　同黄贡士登清泠台翫月
　　山川收晚霁暝色上髙台共是吟秋客还同看月来衣冠林薮逸词赋柏梁才山鬼惊聨句沙禽避洗杯河低全拂树露重稍滋苔海上鲛人出云中桂子开乐游良夜剧髙兴昔人谐归去金溪上看云首重回
　　来月池
　　逺公精舍下碧沼湛寒地底兼天净波心见月明桂移银汉湿珠蕴玉壶清坎满流恒止离虚滉自平禅心通观想野客助吟情已喜朝簮掷应来此濯缨
　　暮春游林七钦园亭得朝字
　　星驾共招邀春园发兴遥麦风将变候梅雨忽崇朝积石开苍岛重楼瞰赤霄池晴鱼弄沫地暖药舒苗啼鸟当窻近飞花逐砌消草深初雊雉槐细未藏蜩茗椀香云滑床琴白雪调野泉堪荐醴天籁讶闻韶被褐深怀玉裁诗拟报瑶醉乡今已到何必蹑洪乔
　　秋日同王校文登圣泉宫
　　玉洞烟霞古珠林辇路遥泉香悬菊瀑竹响度松飇叠嶂分苍岛危楼瞰紫霄芳樽携就草清梵听疑潮吊古尘踪杳观空世虑消由来希习静心境自寥寥
　　秋日同韩登宿云台
　　野客沧洲至乘闲上古台江分平野断树尽逺天开散策寻芳草班荆坐石苔秋隂将日去鴈影带寒来香积雕胡饭筵芳竹叶杯相逢成暂醉何必问蓬莱
　　赋得流泉别林山人
　　青嶂雨初晴流泉一清映空涵月色入夜带秋声落磵银河防穿云玉练明引来山迳润触起野潮平静想和琴曲幽宜濯冠缨滔滔常不已酷似别君情
　　竹林寺赋得园字
　　医王多宝地长者给孤园入社逢僧夏寻山到水源楼开天海色迳扫石苔痕碧篠巢烟鸟青松袅露猿静言依觉苑永矣谢华轩此意无人防惟应逹者论
　　登白鹤岭
　　青山逾鹤岭碧海望鲸川树拂扶桑日岩栖若木烟土风惊异域星纪逼残年草白寒威冽梅开暖律旋雪消泉动脉风急烧侵田病涉溪频转乘空栈若悬壮游浑漫尔夙志岂徒然恋阙红云里归休白髪前长途今若折直道古如弦放逐应无愠怀哉栁下贤
　　宿云台燕集
　　海雨净炎歊昏星换斗杓天开青杳霭帝返赤飘揺厯览龙宫迥跻攀鸟道遥碧筒通露饮白雪度云謡列岫疑看画泠风讶奏箫竹深凉气早苔宻露痕饶只树栖驯鸟禅枝咽暝蜩园红将下叶海白欲归潮北阙休通籍东林喜见招栖迟心石古衰飒鬂蓬凋失路孤生感观空万虑消漫游聊取醉何必蹑洪乔
　　首春游道山有述
　　易象忻逢泰王春正建寅梅寒将腊去椒暖荐时新地敛收藏义天开发育仁百生逢鼓舞万类荷陶钧晓沐初弹帻春衣始振尘登山游宝所掷地礼金身谷响歌林鸟川游在藻鳞青舒门栁眼红破苑桃唇坐啸风生籁行休草荐裀浊醪嗟中圣清茗爱怡神缨冕休劳梦云山愿卜邻慧灯如可续永矣照迷津
　　挽理上人
　　只履归何处怀师泪满襟浮云生灭性明月去来心阅世真如梦安禅不废吟留衣分法侣冩偈别朋簮雨藓侵行迹风泉想梵音一灯寒竹暝双树落花深塔闭虫粘戸巢空鹤避林厯峰山下路从此罢登临
　　拟李谪仙秋日登扬州西灵塔
　　三天分絶顶一气破层标夜月侵牛斗秋河界鹊桥潮声云海近阙影帝城遥滉漾珠光动空蒙瑞气饶长风如可借九万欲扶揺
　　春暮宿湖山兰若
　　雨歇众芳晚幽寻宿梵筵闻经方文里听法比丘前逺迳投昏鸟荒山啸夜天花飘嶂月玉磬度萝烟殿古苔衣合湖光月镜圆仰扳星斗近俯视地维偏心静空尘到身闲与世迁三生应得悟来此问安禅


　　鸣盛集巻二
　　钦定四库全书
　　鸣盛集巻三　　　　　　　明　林鸿　撰七言古体
　　雪蓬散人草书歌
　　雪蓬散人有妫裔翰墨游心与神契摹临秘帖追晋风挥洒雄文明古制荜门鉄限人争求荒郊瘗笔应成丘妩媚云霞晴变态倾斜风雨寒飕飕伊予与君共乡县结交自昔忘贫贱衔杯拓落胆气豪江楼野寺书题遍借问君书初若何君言妙悟应闻歌谐音本自车振铎涣汗有类风行波乃知至理无不寓要在髙人防其趣古来入室唯逸少后者升堂有怀素当代如君诚亦稀莫叹蹉跎一布衣有钱沽酒与君饮醉卧目送孤鸿飞
　　寄王六校文兼似吴二太守
　　京师三月春雪飞雪后余寒添着衣曹官禄薄酒苦贵一饮百钱恒不醉忽然停杯忆乡里美髯校文最知已作诗断不让髙岑醉后狂吟狂欲死有时忽得意竟上金鸡山弹琴酌酒送飞鸟心比白云闲更闲虎头岩前栁拖地龙池溪上花满湾醉归骑得将军马城上乌栖门未关白头太守别来久别后还能相忆否词赋终为纸上尘功名不及杯中酒芭蕉叶长近何如前月人来不寄书莫言闽海少飞鴈何事秦淮多鲤鱼
　　寄蔡殷
　　少年所性尚游侠夜读古书朝射猎相逢然诺重千金性命由来轻一叶自言濩落长如此岂谓年光若流水当时意气何足论今日为儒人共鄙以兹俯仰向时流穷居古巷仍百忧拘钤礼法坐桎梏鞭挞童稚生仇雠浮云世态我何有宁甘落魄耽杯酒闵子长怀汶上田桓公谩赋湘潭栁日夕长吟思故山樊笼尚掩冲霄翰知君怀抱亦如此一为君歌行路难
　　赠浮丘生
　　浮丘生能逺游不学羽客栖丹丘挑簦荷笠来沧洲我昔防栖向溟渤携书共读东山月旧游冠盖半凋零见子翻令心内热羡子有逺志放形天地间扁舟濯足望云海短策振衣登雪山太行北上连鴈门燕台邺宫无复存国士由来死知已令人感激思平原诸侯门深少知遇回辕又复归南楚醉里行吟七泽秋灯前卧听三湘雨吾知浮丘心迹竒世人悠悠那得知草书古篆更神妙击劒弹棊无不为严冬别我寒萧索尊酒都门为君酌车轮遥遥忽不见唯见千山雪花落
　　送林子山之闽中觐亲
　　钓鲈桥头流水香冬青花开榕叶凉垆头酌酒送行客醉后狂吟成短章世人怀别多惨怆念君此行何坦荡云是严君在武威十年着尽逺游衣鸿鴈缄中空寄逺鱼龙川上苦思归以兹出门心草草拂衣便向长安道古戍飞霜马色寒重关曙月鸡声早自古秦川亦壮哉三峰华岳掌中开温泉緑树胧胧见渭水黄河曲曲来边庭相见悲复喜白髪依依问乡里九月狐裘尚觉寒千钟黍酒难成醉闻道东还未有期陇头好寄折梅诗翻思人世皆为客何必临岐是别离
　　赠曽钢
　　二十读书通大义三十结交江海士不学寰中一竖儒宁为世上竒男子同游冠盖多如云佩章绾绶何纷纷东序诗书崇四术汝南节义宗三君问君拂衣何太早知君有亲今已老乡梦不离青浦云归心只在方山道城南栁花吹客衣车骖祖饯生光辉共倾浊酒江上别独携明月山中归归来乡井宛如昨耕石饮泉贫亦乐闭戸从教水鸟啼垂帷不省山花落逹节非関学隐沦至人舒巻道为邻君看古来霄汉上多是寻常畎亩人
　　赋得独树边淮送人之京
　　君不见秦淮水流东到海淮边独树如车盖九月微霜赤叶干枯枝飒飒鸣天籁枝上啼鸦散曙烟枝头残照咽寒蝉离人留饮停车骑侠客相逢挂马鞭南国髙僧从此去驻锡雨花台下路一饭淮边洗鉢时六时宴坐只园树野鹤孤云任去还禅心不道别离难山中亦有长松树待尔青青共嵗寒
　　张子纮画梅歌
　　人间百卉竞春独有梅花穷晚节严冬雪霰白皑皑此花凌寒今始开繁英澹蕋乍踈宻群仙佩玉纷瑶台最怜横月出修竹不分随风委緑苔三星处士乘槎客毫素天机冩生色兴来挥洒与时人贵宦持钱求不得千枝万朶宫苑腴枯梢冷萼山泽癯风流闲雅韵自别照水横厓体总殊妙墨移来茅屋里半幅溪藤露春意入戸幽禽讶影斜开门野衲疑香至古来画者亦纷纷今日闽南独数君不用雪窻花满树对兹亦可玩羲坟
　　怀李郁
　　李君本是清狂者十载畋渔向原野梅生岂厌官位卑闵子由来宦清寡自言濩落可终身谁知尺组能縻人朋游失路各分散妻孥寄食家仍贫荒凉廨宇炎江表椎髻山氓语如鸟地隔三苗洞穴多天连五岭人烟少三年无书増我忧忆君翻令怀旧游开元寺里猿鸟暮洞天岩前木叶秋襟期相遇每如此魂梦悠悠共千里白髪关山自月明青山茅屋空流水八月江南鸿鴈飞天边谁寄早秋诗不如饮酒且安命振翼云霄尚未迟
　　过髙逸人别墅
　　识子何不早见子即倾倒世人意气不相合顔色虽同心草草子有园林东海濵香名满耳人共闻梁鸿避世身不仕孔融爱客家常贫兹晨饮客青山墅新压葡萄酒如乳緑树穿窻鸟当歌红条拂地花能舞醉来兴逸无不为投壶击劒仍弹棊人生得意有如此世上悠悠那得知
　　月夜闻李生弹筝歌
　　越客本浩荡秦筝何激扬浮亭子夜月色古一曲万籁鸣清商初闻楚调声激烈志士报雠思饮血再闻宫音如扣钟鲁生揖让何雍容清和变调有如此侠客闻之心欲死银甲弹来更嫣然金鱼脱却浑轻尔吾闻锦瑟五十弦湘灵夜鼓声凄然遂令帝子剖其半遗音尚有秦人传秦音楚调声虽异今古由来同一致燕市谁知击筑心吴门孰识吹箫意今夜闻君鼓曲声百杯不醉壮心横众賔枕籍秋衾冷独倚髙梧看月明
　　春夜黙处士燕集得满字
　　三月六日天微和博士水亭乘醉过主人解衣即沽酒外史扣壶能啸歌歌残夜久星移换新月苍苍卷罗幔万事空嗟白髪新一壶共对清尊满子有园林东海浔十载校书甘陆沈平生独抱饮水节有时或赋还山吟髙斋宴坐探黙时軰狂驰交不得自分绨袍比草青直将富贵轻云白予本南宫淡荡人与君交谊最相亲相逢且尽杯中物遥忆风流席上珍
　　为广上人赋归云山房
　　道山老禅七十余闭门不出只园居心将明月同清净迹比闲云能巻舒萧散浮云闲更闲因风也或到人间晴教海上千峰出暝与天边一鹤还归云寂寂山房暝明月苍苍僧入定禅心无着云无踪一尘不染诸縁空山中有僧人不闻世上流俗徒纷纷愿为松下小童子闲与髙僧扫白云
　　送林汝学之雷州省伯
　　四月闽南梅雨凉荔枝花开满树香青门酌酒送行客极浦扬帆辞故乡君家从父从戎久海外书回惊白首离筵正值落花初客路仍逢归鴈后知君所重在连枝触热投荒应不辞少年意气有如此世上悠悠那得知雷阳咫尺沧溟近戍卒相逢问乡信蛟室风来白浪腥龙渊日落青天尽嗟予有侄亦离居万里炎荒久荷殳天涯亭上应相见为报平安尺素书
　　经绮岫故宫
　　行人晓饭青山里驱马苍茫经洛水昔闻绮岫盛繁华不谓荒凉今若此忆昔行宫初搆时梯岩驾壑相逶迤美人桂殿夜防月公子柘弓朝射麋翠华一去金门锁露殿飞萤山叶堕往事吹残牧风危基半入樵人火今古消沈能几回春风依旧野花开君王巡狩不复见禾黍空山鸟雀哀
　　送王孝廉之京
　　神如玉壶初荐氷气如太阿新发硎羡君早年即登第许君壮节终成名十年濩落栖衡宇敛翅回翔待髙翥知已文章举孝廉治安有策干明主以兹掷笔翻然起祖道车骖若流水客路遥侵朔鴈前乡情却望江天里客路乡情两地分征帆落叶共纷纷君登要路天门去我向秋山卧白云
　　赋得无诸城送浦舍人源归晋陵
　　君不见昔时无诸城荒丘断陇今人耕陵谷湮沈知几代古人精灵竟何在忆昔无诸全盛时都城百雉何逶迤连营国步分秦土绘衮王章入汉仪山河巍巍那可恃跃马屠龙今已矣列国犹传赤帝封曲台尚对沧江水沧江水流去不还故宫落日不堪防宝衣夜化空陵火弓劒秋悬古殿寒故人西归从此去策马秋芜城下路欲将陈迹问行人落叶纷纷不知处
　　赋得芭蕉雨
　　野人独宿只树林大千飞雨秋隂隂悬灯照影不成寐飒飒萧萧窻外音初焉汹涌海涛急又若飞泉防苍壁云山夜静木客吟水乡秋冷鲛人泣宫非宫霜天气肃鸣丰钟商非商秋风落叶随飞扬角非角簌簌江城古梅落徴音羽音是耶非嘈嘈切切鸣天机碎若珠玑落寒玉清如素指调金徽蹇予平素耽禅说欲悟音闻犹未彻由来大听本希声不信雷轰平地裂今夕微吟挂月楼明朝骑马粤王州声残响絶无所见惟见芭蕉一叶秋
　　送秦山人归天台
　　天台山人薜萝衣别予东将海上归心如月塞征鸿逺兴逐秋城落叶飞人间万事归来好脱屣侯门迹如扫楼外孤霞映赤城窻前片月生沧岛飞佩须过鴈荡峰系舟先听若耶钟丹光夜绕三珠树鹤影秋归五粒松执手河桥酒半醒小山别后桂青青愿祈海上烟霞秘长保尘中犬马龄
　　镡上送僧归衡山
　　上人孤闲似云鹤十五出家住衡岳说法能超最上禅持心不受群疑防世上谁知来去踪南窥太华北游嵩衲经鴈荡千峰雪定入峨嵋半夜钟于今戒臈青松古犹泛慈航到东土杨栁瓶中九曲云笋皮笠上三山雨昨夜归心绕楚天西风杖锡又茫然化龙潭畔清秋别回鴈峰头旧日禅
　　林七钦山庄
　　此君家住浯水西乔林夹道縁青溪人淳上古大庭世客到武陵花处迷深杯尽日见山色髙枕四时闻鸟啼篱根稚笋看成竹阶下飞花踏作泥梓栁折来环药圃野泉引得灌蔬畦人间钟鼎口不道雨里田园手自犁已沾鸡黍遂然诺豫愁冠盖将离暌明日却从城市去林间相送草萋萋
　　巫峡啼猿歌送丘少府归四明
　　巫山巫峡连三巴猿啼三声客思家停舟听之声未了却过青枝犹袅袅野人乍来锦官城清秋满峡啼猿声黄牛滩上怨枫落白帝祠前哀月明商声清冽羽声乱倐忽东崖复西涧久客闻之泪欲干壮夫听此魂亦断故人归卧越山云忆得啼猿歌送君扁舟独宿剡溪夜呌月三声谁共闻
　　初秋送友人之冶城赋得把字
　　行人饮马秋城下鲁酒千钟为君把离亭正值鴈惊寒候舘仍逢雨侵夜嗟予十年恒壮游登髙吊逺无所忧襟期脱略向知已生事萧条随野鸥南宫作吏归来久富贵浮云我何有三品宁论小隐资百壶且醉平生酒露岛烟汀岊水濆风帆桂櫂坐离分题诗为寄渔樵友惜别还看鸿鴈群
　　寄陈八参军
　　忆昔读书融水阳青山影里开茅堂结交由来重意义使酒或可轻侯王谁言一旦风尘起故里萧条半荆杞立身自许致功名报国谁能论生死尔时正值烟尘昏手携俘首悬辕门春风走马緑杨道落日臂鹰秋草原功成期将书幕府当路忌才弃如土部曲营残杀气消关山梦醒秋声苦此来为儒逢太清石田芜没荒春耕当时冠盖半丘土此日交情结弟兄交游惟君年最髙每以连枝朂我曹天边落日见孤鴈海上秋风吹二毛劒水无情入海流凭将防泪到炎州愿为乡曲牧童子与子髙歌同饭牛
　　赠商生
　　与子交游最年少羡子襟期可同调醉墨能嘘海上云春笺防拂花间鸟壮游海内早知名每以才华动九卿丹穴殊看凤毛贵方诸逺在氷壶清伊予十年归未得贫贱由来爱賔客虽乏床头沽酒钱未甞一日无顔色西镛城下醉相逢南国新秋意万重石竹山前沧海月紫云洞口夕阳钟
　　义象行
　　有象有象来天都大江欲渡心趦趄诱之既渡献天子拜跪不与众象俱象奴劝之拜怒鼻触象奴赐酒不肯饮哺之亦不餔屹然十日受饥渇俛首垂泪愤且吁天子命杀之众官束手莫敢屠侍卫传宣麾壮士被甲各执丈二殳象战久不克兵捷象乃殂忆昔君王每巡幸象当法驾行天衢瑚错落明月珠被服美锦红氍毹紫泥函封载玉玺万乐争拥群龙趍玉玺归沙漠龙亦归鼎湖所以老象心南来誓死骨为枯嗟尔食禄人空负七尺躯髙髙白玉堂赫赫黄金符伊昔轩冕今泥涂嗟尔食禄人不若饭豆刍象何洁尔何汚天子垂衣治万世俾全象德行天诛呜呼象兮古所无呜呼象兮古所无
　　行路难
　　君不见东邻翁昔时零落谁与同一朝精金等粪土结交豪客何其雄儿孙生长罗绮里旧妻新妾多娇容黄金白璧条已尽门前冷落生秋风寄言世上诸年少朝更暮改非堪调梁园春草何凄凄犹有行人解相吊
　　五马承恩图
　　昨夜东风天上来长安淑气绕蓬莱新莺茝石千花里君王宴乐云屏开凤辇晴光耀云色金覊玉络皆龙媒五马由来群马亚一一方瞳汗沟赭承恩蚤立玉阶前腾骧肯出神驹下朝来紫气动龙墀变化飞腾那得知莫言天上风云起自有房星贯紫微
　　酬张少府惠山僧茶
　　南风吹雪栁花飘闺中佳人春梦饶白髪儒生未饱食夜眠少困卧终朝清河县官公事简怜我迩来愈疎懒手裹山僧石乳茶题寄斋房豁书眼髙枕蓬头缄未开毛骨飒飒秋风来相如汉赋八千字悬河暗诵声如雷山童急走汲井花铛里龙涎鸣逺车千日醉魂来断梦五陵酒伴识还家为君一啜感君意凤髓龙脂世空美碧碗沧洲片片云金茎汉苑棱棱水朝来散步凌仙山恍如轻举碧萝间九天若到须臾啜何惜神君骑鹤还
　　沧海云帆歌送张少府之京
　　蜀锦为帆发光彩挂向扶桑之碧海海上仙山十二楼仙人矫首遥相待船头锦袍黄鹤仙身朝玉皇游九天长风吹帆向碧落下视尘世浮青烟我昔登云向仪曹钧天广乐声嘈嘈梦中折翼下人世怅望云阙心烦劳兹晨送君向云阙春帆直拂涛山雪解缆朝辞北海云曳裾晓待金门月渺渺云帆奈别何紫陌听鸣珂君从云路骑黄鹤余亦逺山卧碧萝
　　题桃花马
　　玉墀迥立如龙游金鞍照耀云锦浮防桥浴水落花雨沙苑追风苜蓿秋圉人尽皆轻騄駬将军不复事骅骝请看千里喷汗血蹴踏风云不肯收
　　送林敏归海上
　　九月大野黄螵蛸挂空桑城头立马见千里游子此时归故乡将归沧海云且醉冶城月杨柳桥头酒正香芙蓉馆里花初发恋此使人归计迟看花酌酒复聨诗眼前相遇不倾倒别后相思空复为
　　春日金陵酒肆别故人
　　长风起天际旭日明京台江流作寒泉淑气开蓬莱登髙恣为乐明灭安在哉千金换酒且痛饮笑言未巳将何之当时年少多白首今日花开非故枝金巵何惜倒落月明日相思天一涯君不见钟山龙蟠虎踞雄惟有江水万古与之无终穷
　　君马黄
　　君马黄我马苍君马何蹀躞我马何昂藏同驰共逐掣电疾覊金络玉目流光与君意气两相得日日追游洛阳陌斗酒千金同倚楼结交万乘招豪客君与我同心我与君同好胶漆千年亦不分许君生死期相保寄谢纷纷世上儿朝欢暮改何堪道
　　题瀛洲云诗巻
　　徒知夸父渇不竭海中水纵使愚公在莫平海外山山平海竭目不见层隂万里何漫漫昨夜长风天际来八表涤荡阳春回凭髙纵目始快意万物于我何有哉三山照耀氷壶开旭日正射金银台长云飘空弱水黒瀛洲特耸青螺色鸾笙凤管鸣九霄仙人笑待桃花陌羡君轻举不可攀但卧白石青萝间相思不惜冩心素早寄云边孤鹤还
　　七言近体
　　春日游东苑应制
　　长乐钟鸣玉殿开千官步辇出蓬莱已教旭日催龙驭更借春流泛羽杯堤栁欲眠莺唤起宫花乍落鸟衔来宸游好把箫韶奏京国于今有凤台
　　春日陪车驾幸蒋山应制【四首】
　　钟山月晓曙苍苍凤辇乘春到上方驯鸟不随天仗散昙花故落御衣香珠林霁雪明山殿玉涧飞泉近苑墙自媿才非枚乘匹也陪巡幸沐恩光
　　其二
　　铙鼓鸾舆出曙烟翠华玉节上方连诸天日月环龙衮九域山河拱象筵香拥宝城熏瑞气泉当玉几送清弦宸游暂此开春泽岂作金轮浪学禅
　　其三
　　宝域今春降至尊玉毫此日照乾坤池开八水临天象地接三台拱帝垣紫气尽团空外盖风光遍动镜中旛九垓此际无余壤喜见京城雨露恩
　　其四
　　笳鼓云中动帝京六龙移处彩云轻三天日色临仙仗八水波光接帝城宝域旛揺银烛影香山泉送玉弦声侍臣此际承恩泽愿述歌章颂治平
　　早朝
　　紫禁初开月欲低千官待漏午门西玉阶栁色侵朱阁宝帐香车过御堤仙仗日临花气动鹓班风急佩声齐天顔有喜朝回晚散步花边路欲迷
　　寄右讲经春日早朝【二首】
　　王气匆匆曙色开钟声隐隐九天来钟山半压金鳌上淮水新从玉涧回花拥千官瞻衮冕雪消三殿隔蓬莱小臣曽奏中和曲散作阳春遍九垓
　　其二
　　奉天宫殿五云间旧是春官侍早班大礼庆成严鹭序长杨赋奏觐龙顔风光渐报三眠栁佳气长浮万嵗山身落江湖心魏阙梦魂犹逐晓钟还
　　金门待漏送别【二首】
　　迟迟晓箭促铜龙紫陌鸡鸣夜欲终傍院梧桐蟾影没拂墙杨栁露华浓暗闻玉佩千官集仰觐天顔万国同朝罢归来晴旭上都门送别意匆匆
　　其二
　　鸡人唱彻漏声残紫禁齐聨玉笋班日射旌旗光风揺环佩响几经月落趍朝去曽惹天香满袖还今日京华送君别蟾宫应待共跻攀
　　和张考功春日早朝遇雪
　　今年春早觉春寒紫禁朝回雪未干太液月低银兎湿蓬莱天近玉龙蟠吴盐色莹差堪拟郢曲才髙欲和难最喜风光先报栁渐舒晴翠拂阑干
　　雪夜张尚书筹招饮以事不赴
　　南宫儤直雪晴时冻雀无声隐竹埤贳酒暂同寒夜饮盍簪深负故人期云垂绛阙知天近月浸霜帘觉曙迟除却安禅与招隐此身此外欲何为
　　送黄賛礼往南闽监祭
　　汉家天子重明禋奉礼传宣肃逺臣百粤山川通王气二仪雷雨应阳春朱弦玉管风回律秬鬯包茆夜降神此去建溪桃浪暖中流遥见锦衣新
　　题中天楼观图
　　海上仙山接混范仙居逺在白云乡楼当太乙星辰近树拂勾陈雨露香绛节驭风来阿母玉箫吹月醉周王可怜八骏归来晚萧飒蛾眉两鬂霜
　　采石矶
　　断矶漂渺驾危亭栏槛孤髙见杳牛渚波涛通海白溧阳烟树入淮青骑鲸夜忆游仙月泛鹢春浮奉使星万古凭髙一回首玉壶清酒莫教醒
　　呈浦舍人源
　　无诸台下乍秋风客舍逢君兴不穷性僻共躭诗句险愁多却仗酒杯空平芜一骑经吴苑积雨孤舟梦晋宫明日又从江上别曲阑愁倚送飞鸿
　　浮亭夜坐怀黄之
　　浮亭孤坐夜灯红一倍离忧百感同春草緑波频赋别流年青镜暗惊蓬也知缨冕皆身外久忆心知向酒中此意谩劳题尺牍都门雪后有归鸿
　　送髙书记之边
　　青袍书记去翩翩紫塞从戎不记年碛里倚弓看汉月雪中走马入氷天乌孙部落通烟火勑勒沙塲乏水泉闻道安西无战鬭时时醉向酒家眠
　　春日宝峰兰若游集得房字
　　化城钟动曙苍苍野服乘春到上方一犬卧园芳草暖乱禽啼树石楠香珠林对酒朋簮盍宝地看花色相忘欲向寰中除苦恼无过依止賛公房
　　游秦川湖寺
　　风动松门野殿荒老僧相见谩焚香身随断梗栖卑邑迹比闲云到上方叶落空林行处满心超诸品坐来忘清泠久别烟霞侣想是青苔长石床
　　寄髙逸人
　　君家别墅抗浮尘曽共浮丘醉度春花落更闻啼寺鸟栁深或见渡江人生涯不定如蓬断防晤无期望月频明日扁舟东海去幽居欲与孟家邻
　　送人入蜀
　　把酒长歌蜀道行髙堂千里见君情微霜半落青枫树曙月平临白帝城挂席不离江鴈影沾衣多向峡猿声锦城莫道无知已何限居人识马卿
　　李将军席上赋清逺楼
　　城上危楼驾逺空防干长凭五云红幨帷晓驻山河影鼓角秋悲草木风列宿南垂珠斗近众流东去劒川雄于今百粤无传警好把金尊送落鸿
　　闽关春晚图送司仓之京
　　江上离筵惜解携闽关北上乱山迷花深野戍嘶疲马月隐关墙听曙鸡劒佩朝天双阙迥家林近日片云低京华故旧如相问白鴈音书醉懒题
　　秋江别思图
　　无诸城下送行舟满座诗人赋逺游归梦不离秦苑夕客程多在越乡秋江枫叶落填沙岸塞鴈声寒到驿楼会见使君簮冕贵未应华髪老沧洲
　　初出同黄少府宿采石
　　南宫拜疏许归休芦荻沧江晚系舟贯酒暂同牛渚咏曳裾无复凤台游海门白涌潮头急烟岛红拖雨脚收不用临流濯缨袂此心从此不惊鸥
　　新秋浮亭夜集
　　海国新凉一鴈来衣冠髙防壮怀开浮亭夜月樽前满古树秋声里哀白髪朋游嗟落魄青山故业怨低摧灯残酒醒还成别刻漏应愁晓箭催
　　九日登絓月兰若忆郑二宣
　　微霜初下越王城衰病逢秋也自轻九日登临多纵醉百年感慨独钟情断蝉野寺黄花晚逺树江天白鴈晴却忆浮丘炎海上懒题诗句同声
　　髙逸人
　　独城南百尺防粤乡秋思浩漫漫平台树色催残照近郭砧声报早寒云物正当摇落后关河终念别离难龙门别墅今宵月谁与相同把酒看
　　送杨孝廉之京
　　刺桐花发荔初垂海国逢君话别离日下共优对策天边相送醉题诗石城古树秋风早淮水帆夕鸟迟君有长才如贾追趋好向凤凰池
　　浮亭风雨夜集忆郑二宣
　　天涯此别意何穷一片愁心万里同明镜晓霜惊白髪浮亭秋雨梦青枫书回絶岛孤帆逺门掩寒塘旧业空说着登临多感慨一缄封泪寄南鸿
　　过东林双磵有怀旧游
　　曽于此地盍朋簮嵗晏重来百感深门掩薄寒初暝雪树含轻霭欲栖禽沧波涉海惊魂梦白髪看山倦啸吟闻说逺公能馆我便投章甫卧东林
　　冬夜与髙五秀才馆林八员外宅
　　逺别悠悠叹二难多君留饮故情欢生涯秖合尊前醉功业无劳镜里看落叶走阶风动晚古梅临水月侵寒何因得似龙门叟野艇终身一钓竿
　　与陈八参军夜饮话旧
　　乡园别后隔烽烟此夕论交意惘然鴈引归心离海国杯衔好月醉霜天谋生自愧青云后话旧多惊白髪前明日豫愁分手去凭君慷慨看龙泉
　　寄周一秀才兼呈陈八处士炫
　　薜老峰前夜咏诗若为离别思凄其忝于词客推前軰久约林僧恐后期泽国未霜枫落早山城上月鸟归迟自惭浅薄非徐穉頼有陈蕃是故知
　　海口道上有述怀郑二宣
　　露下菰蒲有鴈声晓骖初发宿寒轻新知乍别孤吟倦旧国重来百感生黄叶闭门逢野寺白波侵郭见江城家林暂别堪惆怅翻忆浮丘海上行
　　将归冶城留别陈八炫林六敏
　　南宫归后嵗蹉跎此日逢君奈别何野馆解鞍行客饭寒山对酒故人歌蒹葭水国孤鸿度橘柚霜林疋马过为报已无轩冕梦清泠台下卧烟萝
　　与黄一秀才軰雨夜浮亭集宴忆郑二宣
　　香炧灯残意万重与君共忆逺游踪尺书不到惊春鴈樽酒相逢话夜钟风动栎枝翻暗鹊雨深莎井响鸣蛩自惭浅薄谁招隐尚掩丘樊学卧龙
　　陈八参军
　　露饮梅天雪霁时不堪南望思凄其五劳有病仍耽酒七步何才敢咏诗岐路分携愁落叶家林欢防忆连枝自惭放逐归来晚那得鸣镳到凤池
　　忆龙门髙逸人
　　浮亭露饮玉樽空千里心期此夕同海路想经春草緑越吟愁对夜灯红他山花发莺啼后别墅春归积雨中圣代只今无隐逸不应多病卧孤蓬
　　寄林一和
　　雨馆张灯坐夜深故人相对醉成吟二毛易老惭看镜四美难并愧盍簮泽国晓霜催候鴈县城春树变鸣禽贾生尚有长沙谪此日无劳叹陆沈
　　送赵生之京
　　青门树色引鸣驺一曲骊歌送逺游慷慨自知非怨别关河终念对穷愁云边夜犬鸣沙驿海上寒山出郡楼到日都门春水緑飞佩上瀛洲
　　忆郑二宣时往交州
　　旬日隂霖结不开穷居幽草乱侵阶也知白髪縁愁长无那青山与愿乖行阻看花携浊酒卧闻啼鸟闭虚斋比来况与浮丘别一望南天一怆怀
　　毕公房
　　跻阁攀岩入化城薜萝髙卧寄闲情孤窻上月分灯影乱叶随风襍磬声麋鹿自知谐野性簮珪何用绊虚名真僧出世心无事戒得氷壶彻底清
　　谪居寄冶城同志
　　逺别悠悠泣路岐丹心虽在鬓毛衰阮籍猖狂縁世难叔牙感慨为心知春城久判花前醉野馆无由雪后期自愧不如闲草木也承雨露沐恩私
　　宋中送魏万之安西
　　梁苑微霜梨叶红行人此日发关东酒边怨别看长劒马上惊心见断蓬云散岳莲开泰华月寒郊树隐新丰穷秋亦有临边使待尔题诗寄塞鸿
　　送浦大归晋陵分得衣字
　　离亭征骑晓騑騑正值关河朔鴈飞白髪相看闽海别青山遥送晋陵归江城雨外莲峰出野寺霜前柿叶稀自愧忘情非上知临歧唯有一沾衣
　　寄髙八逸人
　　离亭髙唱久难酬明月心期恋旧游泛腊酒香频中圣流年花发总关愁山园浥露寒梨熟水国迎霜晚稻收自愧湮沈向城市闲情惟有一登楼
　　送宫人入道【二首】
　　温泉宫里洗铅华共讶君恩许出家阿监别时留佩玦道流迎处指烟霞乍抛月殿吹箫谱学炼星坛伏火砂几度春风缑岭上步虚闲绕碧桃花
　　其二
　　大家有防许求仙便着霓衣下九天碧落早知骑鹤路青春悔度种花年已教水月澄心镜无复香云绾鬓蝉昨日麻姑来问信又言沧海变成田
　　挽红桥
　　柔膓百结泪悬河瘗玉埋香可奈何明月也知留佩玦晓峰长想画青蛾仙魂已逐梨园梦人世空传薤露歌自是忘情惟上知此生长抱怨情多
　　登岳阳楼
　　湖水平临防子国岳阳絶胜濯龙宫楼台迥出丹霄上岛屿浮来玉镜中墨客琴樽浑醉月榜人舟楫若乘空青苹风起还能赋不独兰台宋玉工
　　江上送王悦归关中
　　秋风吹冷薜萝衣客里逢君赋式微楚水别来浮桂櫂秦川归去掩柴扉中天华岳三峯削独树关河一叶飞我有愁心如断鴈随君征路向斜晖
　　送朗上人归匡庐
　　浮杯渡海寄行踪归去匡庐若个峰月满空山行迹遍心通万法看经慵萝深自识云中寺秋晚遥寻涧底钟共有东林莲社约寒流石上几时逢
　　将之三华留别冶城知已
　　踯躅花开黄鸟吟春城送别栁隂隂故人共洒临岐泪逐客空悬恋阙心白髪流年嗟落魄青山归梦忆登临金溪此去多乘兴不似看花醉故林
　　赋得垂杨送客
　　客路垂杨最有情暖风吹緑渐防防雨深炀帝宫前见月落桓伊里听叶暗乍堪藏乳燕花飞终恨化浮萍分携欲折长条赠愁絶河桥酒幔青
　　归冶城辱群公追饯至江心亭
　　梅风初熟布帆归相送劳君到翠微逺树啼莺留客醉髙林深竹见僧稀江心絶岛晴浮出雨外孤云湿倦飞野鸟白鸥如有待想应知我拂朝衣
　　送僧游蜀
　　蜀道岧嶤不易攀浮云踪迹去如闲畏途栈倚天边树旧寺门扄海上山暝猿峡里焚香宿暮雪城中乞食还岐路送师多感慨朝簮未掷复何顔
　　秋夜送王广文还延平
　　诗客飘飖劒上来玉壶清酒为君开梧桐一叶秋声早河汉三星晓漏催沧海别来频积梦青山归去且衔杯苍蝇未必能沾玉莫把丹心变死灰
　　吴航送郑二之海上
　　百年相见几悲欢久客移家欲别难海路云山天际断县城春树雨中寒已辞紫禁休鱼佩未筑丹丘愧鹖冠从此一杯分散后啸台明月共谁看
　　留别髙八逸人
　　野客行歌赋式微江亭埀栁鸊鹈飞久从别墅花前醉倦逐征鸿雨外归极浦波光揺去棹晴川栁色满行衣冶城亦有同游侣髙唱于今似子稀
　　天王寺烟萝洞
　　寒岩精舍石林东冉冉垂萝洞穴空宴坐袈裟深杳霭仙游环佩小崆峒红泉雨过花皆落翠篠云来月不通扫石焚香频到此定逢秦世采芝翁
　　夏日与诸公至絓月兰若
　　翠微精舍薜萝垂磵戸隂隂暑不知青草旧游苔满院白莲新社雨侵池题诗好是书蕉叶招隐谁同赋桂枝不向空门休物累下方尘土欲何为
　　秋江离思图
　　粤城衰栁拂金堤雨里秋襟惜解携客散江亭闻断鴈酒醒沙馆候鸣鸡枫桥夜冷吴讴起笠泽天寒楚望迷天路云山从此别一封愁札为君题
　　寄髙逸人
　　緑杨影里劝离杯又见黄花故苑开载酒忆游栖鹤寺怀人独上钓龙台雨昏别馆疎钟断叶尽空江朔鴈来近得浮丘书信否渇心吟望欲生埃
　　秋夜浦舍人见宿园亭分得天字
　　南宫饮散动经年此防覊魂各黯然霄汉故人谁更在江潭逐客自堪怜踈灯细雨开秋宴落叶惊风搅夜眠归去晋陵成逺别好凭阳鴈望南天
　　寄王六博士
　　西镛城下旧迎逢两地心期意万重词客青山题藻句逐臣沧海寄萍踪忘情已觉看花懒多病真成对酒慵却忆西斋好明月相思吟送暮天钟
　　髙逸人见过园亭分得何字
　　园亭鸟散掩垂萝上客连镳晚见过缨冕已捐身外事玉壶且向醉中歌鹰风入树凋秋叶蚌月流云度晓河今夕相逢须尽醉明朝分手奈君何
　　送郑二宣之交州
　　一曲劳歌酒半醒嗟君此去泛沧溟论交自信心如石避地终悲迹类萍瘴海风涛行处白故山烟雨别来青冶城亦有同游侣共向天涯忆聚星
　　登絓月兰若忆之秀才
　　离怀触景易消魂况复寻云到法园晴雪闭门深竹暝夕阳鸣磬野藤昏林僧夜语多经梵词客春游少屐痕最忆晖覊璧水凤台新咏与谁论
　　首春同周大登冲天台有怀王六彻郑二宣黄一林六敏
　　云物苍凉拂曙开望春吟倚最髙台烟和緑野宜歌鸟雪彻青林尚吐梅酒伴分携龙劒去山人招隐鹤书来升沈荣辱何须问且纵芳樽坐石苔
　　送陈秀才之京
　　老逢烟景即关情况复穷秋别友生对酒自然堪洒泪临流何必濯长缨帆开积水风初起路绕寒山雪乍晴璧水凤麟如子少环佩早登瀛
　　桃源清玩
　　桃源胜邑少风尘吏散寻幽学隐沦红雨乱飘仙洞晓緑云深防诵堂春漆园梦蝶应前兆叶县飞鳬定后身闻说使君多逸兴问津何必武陵人
　　夕阳
　　抹野衔山影欲收光浮鸦背去悠悠髙城半落催鸣角逺浦初沈促系舟几处闺中关綉户何人江上倚朱楼凄凉独有咸阳陌芳草相连万古愁
　　离云飘叶巻得天字
　　杳杳浮云暝逺天萧萧霜叶拂离筵半空映日飘还散万里随风去复连髙拥片帆凝晓色长侵野径入寒烟送君对此难为别无限伤心满目前
　　题潇湘烟雨图
　　淋漓元气楚天秋湘浦琅玕翠欲流粉节娟娟含雨长烟梢隐隐拂云稠醉中卧听寒声逺吟里看连暮色浮玉辇不知何处去苍梧渺渺使人愁
　　夏夜怀故人
　　空斋不寐夜初分独坐凄然忆故人山雾满庭空翠湿石牀当戸月华新竹窻把酒知何日樵径携笻又几春惟有别时芳草色闭门相对碧如茵
　　南浦緑波
　　溶溶漾漾际沙汀烟树寒芜秘逺青万顷流光涵玉宇一帆爽气动文星飞禽浴鹭翻晴色落蕋浮花送晚馨明日相思来别处徘徊照影怅伶仃
　　汨罗怀古
　　独向芳辰上防舟长天落日思悠悠千年词赋名犹在一代英雄事已休每挹孤忠天地老空余陈迹古今愁蒲樽更欲风前醉长数声鸣逺洲
　　緑隂啼鸟
　　日上髙林宿雨晴緑隂深处一禽鸣落红尘外偏多恨远翠梢头更有情绣倦玉窻闻处巧酒停芳席听来轻繁弦急管空撩乱白髪梨园按未成
　　溪山真乐
　　何处名山澹碧滋一溪新緑动晴漪移居未傍厐公宅逺道空歌陶令词莺啭栁间春色浅鸥翻沙外夕阳迟嚣尘何事难抛掷苦把闲身向俗縻
　　吊黄祥
　　欲见髙人不可期空堂素幙泪先垂游丝卷雨闲芳榭杂蔓侵阶卧药篱月冷秋波魂去逺云霾春冢魄来迟芹边闲却时悬榻无复清容见小池
　　送天使蒋二回朝复命
　　鞍马迢迢入帝京共瞻使节出孤城帆分秋色南天晚人沐恩波北海倾奏对九重丹汉近逶迤万里大鹏轻悬知朝罢从容日更述民风颂治平
　　老卒还田里
　　蚤从玉帐出边关雪鬓垂丝喜得还锐气暗随秋色尽老情翻乐故园闲战塲尚记归时路村迳犹依旧日山留得少年长劒在壁间悬却独频看
　　咏古墓
　　何代凄凉土一丘蓬蒿马鬛几春秋断碑无字埋青草古迳侵田绕碧流山鸟似啼依枳棘野烟如暝锁松楸当年悬劒今何在空使来人起暮愁
　　题淮甸归耕图
　　回首吴天海峤迂防舟斜日过姑苏劒歌聊复传鹦鹉座客谁为唱鹧鸪锦树连云侵甸麦素潮涌月动樯乌固陵春色还应好闻道田园总未芜
　　寄萧四上舍
　　栁色千条过一春相思两地正愁人乍辞簮组成飘泊甘向林泉学隐沦锦字不来劳晓梦玉琴无意染芳尘飞花日日随流水好把金樽到手频
　　锦江春色
　　天际雪消春水来融融春色锦江开洪涛汹涌翻晴日骇浪奔腾喷怒雷三月鱼龙多变化百年舟楫几倾催谁知大禹当年力惆怅临风酹一杯
　　月夜登台
　　髙台突兀五云头风卷笙歌彻夜流玉兎初生银汉影桂花先报广寒秋梦飞弱水三千里兴入仙家十二楼只恐酒醒沧海变笛声孤起古今愁
　　歌风台
　　汉祖龙飞竟不回巍巍台榭倚天开覇图寂寞终尘土王气消沈向草莱无复故人同击筑空如野客独衔杯于今六合为家日飒飒悲风故树隈
　　送李通守归镡上【二首】
　　揽辔咨询出劒津飘飘锦服拂芳尘官亭贳酒逢诗客山径寻梅问野人紫案鸣琴常对晚黄堂判笔每生春悬知归去多余暇好写清吟为寄频
　　其二
　　共看少府厯山城驻马西镛第几程海峤遥连闽峤紫昭潭曽似劒潭清半帘月色供诗句一路梅花遣官情明日咨询归去后定将嘉绩逹宸京
　　寓秦淮寄冶城知己
　　萍踪无蒂数分携海国覊魂易惨凄千里归心逢腊尽乱山残雪望乡迷荒村落叶浑成雨极浦寒潮亦到溪遥想石桥梅发处何由缩地一攀跻
　　秋江离别
　　听我离筵把酒吟我吟都是别情深鲈鱼忽动三秋兴海鹤空悬万里心晓甸波光槐树碧夕阳鴈影越山隂明时正好崇勲业底事年来喜掷簮
　　秋日同诸公至洽师房
　　洽公兰若宿云隂上客何频此盍簪幔卷云山邀逸兴楼标霜月喻禅心空阶雨过闲花发絶磵风来落叶深今夜上方期共宿一灯竹里对君吟
　　送惠师归东山别业
　　逺公飞钖出人寰别筑精蓝俯碧湾啼鸟不离阶下树闲云长防槛前山灯悬静室观身悟屐响空林送客还借问松醪何日熟防须乘月到禅关
　　贾谊宅
　　闻君放逐此淹留献纳空悬汉室忧旧宅独临湘水逺遗文曽吊屈原愁青枫极浦烟光晚白鸟空江树影秋西望不堪怀古意欲因归去卧沧洲
　　雪峰寺
　　微霜落叶度关河古寺清秋掩薜萝轻策独随飞鸟去好山偏向夕阳过三花只苑逢僧少独树空台积雨多却忆朋簪躭胜事下方尘世易蹉跎
　　江上书怀呈林八瑾
　　昔年曽共醉兰舟明月闲情忆旧游独客荒村空向暮异乡多病厌逢秋残烟野戍闻寒笛落日枫林见驿楼为报别来憔悴尽谩因尊酒更消忧
　　山中即事
　　少年书劒愧蹉跎旧业空山掩碧萝看竹暂忘尘外事逢人多向雪中过乞归故国青霄逺卧病闲门白髪多别去若寻林处士后时相望一髙歌
　　怀友人陈三源
　　浮云聚散几悲欢久客怀归忆万安门对西山朝气爽城临东海暮潮寒身随断鴈兼秋逺梦入踈砧向夜防为问松萝旧游处别来花月共谁看
　　寄汪知己
　　客身飘泊类浮萍尘世风波梦亦惊千里青山违故邑十年白髪戍边城王门献策今时宠孔径看花旧日情鱼鴈不辞云海阔谩劳尺牍慰平生
　　钓龙台
　　逐鹿屠龙事渺茫空台依旧枕崇冈衣冠神禹传苗裔风壤宗周列职方南粤云来螺浦白东瓯天接虎门苍登临送别兼怀古不惜狂吟倒玉觞
　　咏得攀杨栁寄故人胡大
　　东风吹緑正依依欲折长条愧别离苏小门前人散后霸陵桥上燕来时飞花荡漾随征棹乱叶飘飘泛酒旗只恐化萍春又去好将一曲寄相思
　　寄郑二宣
　　旅憩髙吟送晓钟深怀野客寄行踪南登逺道凭归鴈旧隐空山忆卧龙萝桂同心愁独住莺花异日兴偏慵遥知别去多词赋料得颠书也独攻
　　寄髙逸人
　　千里怀君积梦中南宫侍从忝余同荒居懒病看花尽旧事惊心向酒空苑树月来依宿鸟海天春去见飞鸿悬知相望无由逹此防令人意不穷
　　酬王一诸友过访
　　故人问病到山村美酒香茶慰讨论贾谊有才匡汉室梁鸿无策谒侯门江田未熟晴芜长馆树新凉夕鸟喧暂得相逢须尽兴醉来分散已黄昏
　　寿胡逸人
　　碧榕深处锁烟霞银烛华筵景物賖石室天香闻杜若玉缸春酒泛胡麻暂输沧海心犹在久着青囊髪未华从此自縁方外趣不须勾漏问丹砂
　　观赵龙虎习兵
　　圣代雄藩尚练兵将军意气重横行登坛久论安边计倚劒平临近海城玉帐鸣笳通逺戍青丝归骑出连营悬知汉主垂思虑始信票姚独羡名
　　夕阳孤棹
　　梨叶青青春草齐南天相送夕阳低看云海国同谁醉倚棹江亭又解携畲米未收行客饮蛮烟初散曙鸦啼孤篷回首知何处莫动哀吟易惨凄
　　怀浦舍人长源
　　祖筵相送槿花时江上逢春感别离词客登临芳草变乡山吟望尺书迟莺声吴苑行人度海色官船暝栁埀最忆玉门听曙漏思君闲夜益凄其
　　怀南宫赵大叔度
　　悲歌对酒强成懽三十穷经尚考槃楚水逐臣空作赋淮隂年少独登坛青山官舍踈钟晚黄鸟芜城暮雨寒料得西镛多胜事凌霄明月忆同看
　　送杨紫庭之京
　　津亭送客栁隂隂把袂长歌念盍簮此去云霄休恨别旧游江海寄愁心挂帆淮月乡山近策马吴关驿路深明日知君相忆处凤台登眺与谁吟
　　送王一之京
　　杨栁青青春草齐官亭客散夕阳西归心正逐孤帆去离思偏惊匹马嘶雨歇听钟精舍近月明闻梵枕峰低那堪吟望空梁梦遥忆清芬满劒溪
　　送友之京
　　翩翩驿骑拂青丝斗酒城隂醉莫辞别路逺从云外去论文谁向雪中期寸心冉冉怀丹阙双佩锵锵拜赤墀遥想朝回春更早好音还慰倚门思
　　送池王二友归劒镡【二首】
　　竹枝歌罢早潮平把酒离筵感别情年少常怀郗诜第才华独羡马卿名镡津栁色迎归棹螺渚莺声送客程良防未穷分散去好题飞札到岩扄
　　其二
　　卧病丘园感越吟对君离思忽惊心琴樽何意成寥落缨冕谁知尚陆沈沧海一身悬北望青山双泪向南深须知梦里还相忆风雨浮亭夜盍簮
　　送贾文学之京
　　秋风离思正依依匹马西行向夕晖别路逺从霄汉去知君已觉少年稀淮边落木南天尽江上寒云北鴈飞凤阙朝回春更好为题尺牍到岩扉
　　赋得罗浮山送人之任
　　陶令之官瘴海濆罗浮胜境昔曽闻飞来岛屿丹青合画里楼台紫翠分曲涧花深常带雨龙川水暖欲生云别离已是春风后那得梅花折赠君
　　浮亭夜集寄华故人
　　南亭髙馆薜萝深此夜思君万里心乡国旧游多怨别云山何处独登临寒芜落鴈天低树野戍平沙烧隔林尊酒相逢还寄意也应知我一沾襟
　　月夜防林南宫闻李生弹筝
　　浮亭簮盍醉吟逢髙调鸣筝此夜同月隐青丝闻乱叶霜空瑶柱度飞鸿湘灵锦瑟愁停鼓子晋鸾笙愧未工况有周郎歌白雪兴来那放酒樽空
　　浮亭夜集
　　纵酒闲亭歌复悲那堪春草思离离朱门按劒谁先达沧海论心愧后期郭里莺声惊雨歇津边栁色向坡垂题诗寄逺无持赠偏忆追陪到习池
　　浮亭夜集赠黄二
　　江淮千里久思君髙馆相逢兴不群孤烛青灯人共醉澹河疎雨夜初分心怀慷慨空悲梗世事飘飖秖似云良防未穷簪盍意莫因归兴又纷纷
　　送仲彬胡公之荆南
　　华馆清谈酒未醺春风送客又离群髙堂念别情先切把袂同心迹暂分征斾还辞闽峤月布帆轻飏楚江云悬知别后空梁梦应有新诗最忆君
　　送人之京
　　江亭客散敛余晖忽听离歌泪满衣沧海惊蓬浮世在青春得桂少年稀梅边飞雪行人度雨外空江去鴈微明到长安春更好五陵花栁正依依
　　送人之海南
　　殷勤斗酒送君行一曲骊驹对粤城秋草愁心同北望夕阳去路独南征寒山月落青枫晚野戍霜空白鴈晴年少功名应苦节临流未可濯长缨
　　送林一归山中
　　楝花雨里醉逢迎南国看山又送行求侣暗惊春草色还家愁逐暮江声残阳向野闻边笛逺树登楼见海城谁念长沙迁谪久懒从季卜问君平
　　洽公房送林敏
　　珠宫客到夕阳时西望乡园欲泪垂芳草不堪多卧病青山何事又分离髙原暮火行人尽积雨长天去鴈迟暂醉一杯乘兴地对君谁复忆凄其
　　送余司马归晋中
　　骢马朝来欲渡河官城把袂惜蹉跎沧洲旧业惊蓬断白马流年倚劒过梨叶烟村行客少鹧鸪陵苑夕阳多天涯相忆知何处空有愁心对酒歌
　　送逸人之岭南
　　把酒离筵江上青水亭客散雨防防心怀远道频看劒迹向南天秖类萍孤驿城头晴见树片帆海上夜浮星知君此去堪乘兴何必临岐涕泪零
　　送林十一归山
　　青门长笛起愁声沧海离杯感故情賔馆芰荷清夜语乡山砧杵暮秋行浮云北去无踪迹旅鴈南归有弟兄莫叹蹉跎向年少古人白首尚躬耕
　　送李安之建安
　　緑槐宫树一蝉声歧路相看万里情对酒谩因愁逺别临流还可濯长缨孤帆夜火洲边驿澹月疎星栁外城遥想溪山更乘兴闲居独羡子云名
　　怀林外史
　　骚人别去易蹉跎门掩浮亭长薜萝北阙才名嗟放逐西镛亲友念经过醉题候馆桐花早归梦乡山夜雨多料得登临多胜事南州词赋复如何
　　防林南宫宅怀郑二
　　闲吟秋草思无穷却喜亲朋此夜同外史闲亭懽对酒浮丘沧海暗惊蓬疎砧候馆空江上逺火人家积雨中别后深怀书信否天涯愁絶送飞鸿
　　晚日杉关
　　荒苔古道敛微曛马上笳声不可闻地自乱离民舍少山当闽楚客程分长林积雨寒为雪深树孤峰湿作云愧我旧游见关吏也将书劒学终军
　　次镡津呈董书记
　　楝花时候忆同游况复怀君此泊舟千里归心逢臈尽几家落日倚门愁山钟杳杳前朝寺烟水悠悠古建州何事相思不相见尔来应被白云留
　　与任本立
　　长河二月栁隂隂客舍看春感越吟和气不应消白髪寒灰终未变丹心湘潭鴈去江蓠逺夕照莺啼谷树深共道长卿归卧病青山应笑又投簪
　　送马秀才下第归江南
　　嗟君失意赋归休家在沧洲忆旧游防上栁条牵客怅江南草色向人愁山城落日寒吹角水国连天夜泊舟莫叹青春悮年少古来白首未封侯
　　送客归江州
　　悠悠草色醉离樽送子东归欲断魂洛社分携孤劒去浔阳耆旧几家存湓江浪白潮通海楚地山青栁在门若见别来相识问风波此日不堪论
　　送薛居士和州读书
　　西风征鴈去翩翩闻道携书泛楚船左氏赋成曽十载董生帷下又三年读书小馆山当戸旧业巢湖水作田圣代秖今逢掖贵莫令嵗月易流连
　　送人入蜀
　　江亭把酒唱离歌游子扁舟发汝沱草色到江知地尽猿声入峡觉山多水流深向荆门出栈道遥从树杪过去去蜀中应计日相思明日复如何
　　宿淮浦寄司空文明
　　思君深夜百忧新淮浦东头问去津千里楚天初度鴈两河明月未归人从风自叹成黄叶临水空思采白苹知己飘零有如此旧游那复洛阳春
　　登余干城
　　醉向东风览物华江山谁使后人嗟苍烟古垒危三戸白髪遗民更几家城上当时谁驻马云中落日有啼鸦登临莫用怀今古愁絶湖桥酒幔斜
　　贾谊宅
　　少年何事到长沙此处翻成谪宦家地湿楚乡秋雨后草深甲第夕阳斜清湘东去人空吊盛世南迁众所嗟我亦为君长太息懒将书劒客天涯
　　早春江上逢兵曹
　　望君江浦草离离马上相逢泪欲垂赋就张衡虽不乐途穷阮籍复何之山含碧树莺啼早雨散江亭客去迟暂醉一杯乘兴地风流莫道昔年时
　　积雨辋川庄上
　　短褐山中荷篠时东菑风雨共栖迟久从野老田间饷深负林僧竹下期梨叶烟村闻布谷桃花潭水隐鸬鷀悬知别墅安农意此外余生空尔为
　　酬畅当寻嵩山麻道士
　　少室寻真羡独经唯应大道本无形龙飞水殿晴驱雨鹤绕天坛夜礼星望气逺临关树紫看山空对药炉青那应一问烟霞思愿得长游且驻龄
　　答马秀才
　　学书学劒事悠悠况是栖迟未白头顾影夕阳空北望惊心大火复西流乱山背水孤城晚独树临关一叶秋君亦尚为南郡客徧题尺牍问穷愁
　　晚次鄂州
　　孤城吹角水漫漫近夕波揺舟次滩峡口砧声江上度武昌树色月中看南天渺渺怀人逺北斗苍苍向客寒流落水云千万里不知何处是长安




　　鸣盛集巻三
　　钦定四库全书
　　鸣盛集巻四　　　　　　　明　林鸿　撰七言絶句
　　题方壶墨竹
　　明月高悬白玉盘僊人居处近虚寒一枝鳯尾金风里清露时时滴石坛
　　下山寻朱继
　　携琴载酒逺寻君石迳人稀日半曛纵醉也须山上去莫教闲却半牀云
　　寄周隐者
　　卜筑深依野鹿羣姓名何用世人闻平生身外无余物只有秋山几片云
　　题朱舍人爲史太守写梧竹
　　舍人退食写闲情公子开椷玉雪清曽向鳯池同夜直掖垣梧竹摠秋声
　　寄三山旧游
　　自怜风月酷吟身十载三山不负春岂意凌霄台下路看花饮酒属他人
　　放归言志
　　君门乞得此身闲野树烟江一櫂还収拾旧时诗酒伴逺寻僧舍入秋山
　　题呉江埀虹桥
　　云防秋晚过埀虹落日鲸波动逺空欲借僊家辽海鹤月明吹笛水晶宫
　　晓行
　　前山树暗月胧胧马色鸡声共晓风不爲逢秋多感慨只縁身在别离中
　　将之海上羣公相饯至龙津
　　百尺云防絓海霞劳君相送到天涯重来应恐清秋晚落尽清泠桂子花
　　宿逆旅闻泉声
　　练瀑飞空作雨声楼虚月白旅魂惊相思不道无归梦自是离人梦不成
　　将之镡城留别冶城诸彦【五首】
　　冬靑花外雨霏霏半湿征鞍半湿衣此去孤舟无伴侣空江惟有白鸥飞
　　其二
　　十载吟秋卧翠微三年宦薄日邉归玉华花鸟应相送依旧闽南一布衣
　　其三
　　知己相携欲别难白波春草路漫漫剑潭谁道无明月不似清泠把酒看
　　其四
　　荔子花开海雨晴分防同下越王城从来送别多愁怨惟有靑山忘却情
　　其五
　　舟停桂櫂骑停辕落日江头酒一樽谁道剑溪非逺别碧波靑草摠销魂
　　闺女焚香
　　桂殿焚香酒半醒露华如水扑银屏含情欲诉心中事羞见牵牛织女星
　　溪山春晓
　　香雾蒙蒙湿翠霞半帘残月到仙家野桥初过莺声晓乍见春溪水涨沙
　　江亭初夏
　　依依緑荇动薫风极浦防边望不穷最爱凭高上江阁一时清兴与谁同
　　野馆秋声
　　淅沥寒声处处疑空庭寥閴月明时萧萧卧听生秋思草木凋零人未知
　　隂崖雪霁
　　隂林雾气晓来分峭壁寒光射岭云一自投簮归去后此身牢落与谁论
　　题李白问月图
　　玉杯问月乾坤窄防句吟秋鬼魅愁千古神游何处在若非蓬岛即瀛洲
　　咏懐【十二首】
　　女螺江上送兰桡长忆春纎折栁条归梦不知江路逺夜深和月到红桥
　　其二
　　骊歌声断玉人遥孤馆寒灯伴寂寥我有相思千防泪夜深和雨滴红桥
　　其三
　　残灯暗影别魂消泪湿鲛人玉线绡记得云娥相送处淡烟斜月过红桥
　　其四
　　素馨花发暗香飘一朶斜簮近翠翘宝马未归新月上緑杨影里倚红桥
　　其五
　　春衫初试淡红绡宝鳯搔头玉步摇长记看灯三五夜七香车子度红桥
　　其六
　　溶溶春水漾琼瑶两岸菰蒲长緑苖几度踏靑归去晚却从灯火认红桥
　　其七
　　一襟离恨暗魂消闲却鸣鸾白玉箫燕子不来春事晚数株杨栁暗红桥
　　其八
　　伤春雨泪湿鲛绡别雁离鸿去影遥流水落花多少恨日斜无语立红桥
　　其九
　　绮窓别后玉人遥浓睡才醒酒未消日午卷帘风力软落花飞絮满红桥
　　其十
　　三千客路动行镳逺别归来兴欲飘秖恐鳯楼人待久玉鞭催马上红桥
　　其十一
　　玉阶深露滴芭蕉独倚屏山望斗杓爲惜碧波明月色鳯头鞋子步红桥
　　其十二
　　云娥酷似董妖娆每到春来恨未消谁道蓬山天様逺画阑咫尺是红桥
　　挽沙阳朱氏【九首】
　　靑楼十二敞银屏长记生前几醉醒今日重来人不见七峰犹似黛眉青
　　其二
　　珠沉玉殒两茫茫十里溪流与恨长依旧春山花似绮不知何处瘗兰香
　　其三
　　二十年来一梦归楚台秦馆事应非春魂想化西园蝶犹向碧桃花下飞
　　其四
　　緑杨两叶想眉颦谁写新诗咏性眞一自朱楼人去后莺花不似旧时春
　　其五
　　玉露幽兰忆泪殡宫幽暗夜如年空余旧日香奁句一度悲吟一怅然
　　其六
　　青鸾影断杳难囘暝掩红顔向夜台可惜玉楼空鹊镜也随罗绮葬寒灰
　　其七
　　舞袖何年化作云玉箫声断鳯离羣春风似惜泉宫恨片片吹花落古坟
　　其八
　　兰销桂蠧雨初晴寂寂泉宫夜不明闻说七峰山下水至今流恨也呑声
　　其九
　　栁台花榭寄尘踪名籍蓬莱第几宫晚出人间风露表佩声夜夜响瑶空
　　緑杨燕【二首】
　　上国防华画里看緑杨紫燕鬪春阑金河堤上朝囘路最是飞花扑玉鞍
　　其二
　　千株积翠浓如墨两岸防华事已非残燕不知春已去斜风细雨故飞飞
　　题宋故宫御屏芍药
　　雨晕霞绡粉绘香品流应得亚花王五侯池馆春如梦无复防华似洛阳
　　题竹【二首】
　　醉墨淋漓湿未干拂云双玉倚秋看别来嶰谷空林月几度凄凉篴里寒
　　其二
　　南山野老种琅玕锦箨初翻烟雨寒尽是伶伦裁鳯管芸窓留得一枝看
　　画松
　　长风萧飒起毫端雪干苍苍防岁寒黑入太隂云雨合就中疑是老龙蟠
　　画竹
　　玉节姢姢老雪霜苍梢势欲拂云长南风昨夜吹烟雾添得虚堂六月凉
　　吊屈原
　　汨罗东去水滔滔吊古临流诵楚骚千载独醒惟有子古今醉死尽英豪
　　岁暮别友
　　笔砚相从又一年今晨判袂各纷然临岐不用嗟离别明德相期贵勉旃
　　题小景图
　　林木疎疎小径分石泉岚气絶尘纷抱琴野客归何处间却松窓半榻云
　　蘓武嚼雪图
　　誓与匈奴不共餐暂将氊雪慰摧残寄言汉主加调膳一片丹心想不寒
　　古剑
　　欧冶何年百链成深藏石匣隐丰城终当化作神龙去不逐羣雄事战争
　　荷钱
　　田田翠盖防清漪非范非模逈出奇自是天工陶铸巧一畨清富属冯夷
　　苔钱
　　莓苔雨过似钱匀万防沿阶翠晕新陶铸每凭风雨力似怜野客太清贫
　　题郑昭甫写张骞乗槎图
　　滚滚黄河天上来茂陵底事望蓬莱早知愽望乗槎便虚筑通天百尺台
　　初出秣陵赋得【二首】
　　生离死别已声吞淮水东流万古寃今夜石头城下月何人把酒酹诗魂
　　其二
　　岂料明时竟陆沈终天不冺九泉心归魂想逐天边月夜夜清泠石上吟
　　书宗兄懐之信后
　　迁人西去逐秋风万里云沙路不穷遥忆清泠诸友伴双流血泪望南鸿
　　寄周生
　　生事萧条鸥鸟知春来长忆看花时秖今酒伴俱零落说着高阳泪便埀
　　书寄郑二先辈
　　粤国佳人歌竹枝呉航归客不胜悲送君别后秦楼月尤见清光似昔时
　　题牧牛图
　　緑草萋萋黄犊肥半蓑残雨卧东陂烟深埜水行人絶家在寒林月上迟
　　题梧竹
　　忆昔空斋独寝幽隔窓风雨忽飕飕画中却忆山中夜不得吟秋便见秋
　　题幽兰图
　　兰叶微红玉露秋碧山流水思悠悠美人何处空摇佩见画相思几度愁
　　题兰竹图
　　楚山湘水乱云遮欲徃题诗路更賖昨夜灯前醉看画雨枝风叶乱横斜
　　梨花鸜鹆
　　梨花开遍遇清明鸜鹆飞来谷雨晴半卷湘帘玉堂静酒醒相对溢吟情
　　枇杷山鸟
　　沉香烟暖碧纱緑栁隂分夏日斜梦觉只闻铃索响不知山鸟啄枇杷
　　平林归牧
　　松林日入烟火生风起时闻长笛声防头芳草无归路骑向清溪沙上行
　　牧牛睡意
　　曽随黄犊卧闲行梦入虚林春草青爲报南山空扣角漫漫长夜爲谁醒
　　书懐
　　緑萝吹雨暗青灯门掩寒防夜夜声风景春来倍零落向人衰栁更含情
　　送监生
　　两袖春风锦綉新五花騘马拂轻尘天顔宠劳殊勲纪四牡皇华有几人
　　对菊咏【二首】
　　独对秋风感客懐南山旧业半蒿莱浮生想被微名绊知得花前醉几囘
　　泽下秋风五栁稀葛巾强醉坐东篱花间独照无青眼今日相看似昔时
　　口占【二首】
　　城上秋风起暮笳灯前有客正思家明朝九日须当醉防度能同对菊花
　　江海年来已倦游剑南偏喜故人留对牀今夜休听雨一滴空阶一滴愁
　　鳯凰台
　　昔人从此吹箫去万古高台对水流试看旧时明月影夜深钟鼓五云秋
　　春词
　　梦囘明月隐银屏香冷微风动翠绫从此离心无处写起来花下拜三星
　　竹枝词【二首】
　　呉王宫前春水平防陵桥上栁色青江水不流离恨去杨花长送逺人行
　　湖上鸳鸯飞一双人生最苦去他乡郎舟撞入荷花里引蔓牵丝恨更长
　　五言絶句
　　题白莲【二首】
　　淡月瑶池夜微风泰华隂翠翻擎雨盖玉冷坠波簮
　　其二
　　神妃游洛水照影弄晴晖明月沉珠佩香风动羽衣
　　咏草
　　闭门春雨后芳草上阶生讵知严霜月聊复一时荣
　　流沙江夜泛
　　登舻日向夕出浦云已平月黒渡江处北风芦苇鸣
　　辞
　　之茂才有公冶长之谴素秋云李跫焉逺别以平昔效言志之学多闻起予李杜文风自兹索然耳咏河梁之句血泪沾襟闻易水之歌目眦尽裂古今虽殊慕义慷慨其致一也因效楚声以歌不计文理之工致凡我同志相应同声
　　陟彼岐兮夷行击予剑兮慨慷目送逺兮精神飞扬披浮云兮视天茫茫骏骨委絶兮驽骀服箱鸾鳯逺窜兮鸱鸮翺翔皇鉴不忒兮不臣无将
　　沧江秋思图
　　山苍苍兮欲秋水凝波兮不流若有人兮遨游纵一苇兮孤舟挟天风兮飕飕丧予懐兮悠悠往者如可作兮吾将和沧浪之讴
　　词
　　蘓武慢【八首】
　　大块初分胚胎既孕万物自然生露马出于河浮自洛从此人文森布羲画亡言姬爻有象斯理亘乎今古问其中槖籥枢机太极乃羣生之母　细看来纳纳乾坤漫漫宇宙好类阖扉启戸六子相磨五行互竭两曜不停乌兔道在目前理非身外欲悟防人能悟待先生勘破先天披发骑麟归去
　　其二
　　性水流湍情田不耨堪叹世人猖獗土鼓风残结绳政逺吾道如一发箕帚谇言耰锄德色厖俗凛乎将辍树桔橰唤起机心却笑灌畦之拙　孰不知孝本柴愚学传参鲁天道本无言说克让克仁饰非饰智方寸要君分别达则经纶穷乎蓬累到此始称豪杰有几人俯仰无慙浩气直干云阙
　　其三
　　扰扰劳生飘飘过客天地古今逆旅沧海尘飞南山石烂乌兔防时能住埜马光隂浮沤宇宙何异草头微露有几人了了惺惺识破死生之故　看古来事业功名荣华富贵毕竟在于何处奔走无休机关未定华屋防成坟墓醉里乾坤闲中岁月此是稳行平路倩谁人唤起庄周斗酒与谈素
　　其四
　　家本儒流身穿逢掖出入义途仁里洞鉴机心防搜海岳愽得一贫如洗作赋南宫吟诗北苑万句不如杯水问先生何苦如斯秖是好之不已　最爱是竹寺秋眠花楼夜饮醉倒不知天地礼法之徒是非评论看得不如蝼蚁勘破兴亡超乎流俗莫怪不营生理吐胸中万斛珠玑有防个富人能比
　　其五
　　敛迹南宫乞骸北阙长啸挂冠归去昔日诗朋旧时酒伴不弃又还相顾緑水林塘青山别墅尽有清游佳趣筭从前枉缚微名一梦迨今才寤　闲来时古寺分茶隣家看竹任我清狂如故牧犊赓歌渔樵共话着个埜人巾屦理乱休闻起居自若一枕水云山雨问先生此外何如目送逝波东注
　　其六
　　北垅耕云南溪钓月此是埜人生计山鸟能歌江花解语无限乾坤生意荷锸归来担簦闲眺风景又还光霁筭人生奔走如狂万事不如沈醉　细看来聚蚁功名战蜗事业毕竟又成何济有分林塘无心钟鼎誓与渔樵深契石上酒醒竹间茶熟别是水云风味顺吾生素位而行造化任他儿戯
　　其七
　　养就婴儿孕成姹女一派华池清沼朝饮秦楼暮游炎海倒着雨巾风帽銕一声瑶琴三弄隐隐月高星小笑梁园物换人非蛱蝶又飞烟草　想从前广漠归来崆峒防罢人世防经昏晓瑶草长春珠不夜前后紫鸾飞绕生死如休荣枯似梦欲了防人能了指白云深处吾庐无数野花啼鸟
　　其八
　　万古凭高一声长啸勘破古人公案让本陶唐征于汤武不过授贤治乱姬运东衰夷氛北涨赤子可嗟涂炭善桓文烈烈轰轰倾厦頼乎支干　争奈何战国纷纷嬴秦扰扰元气等闲飘散谦让未遑诗书安事吾道厄于炎汉陋矣河汾贤哉濓洛再整残编断简倘若非奎壁光辉长夜防时能旦
　　满庭芳【钱塘舟中述懐】
　　小雨催寒轻烟弄晚空江一望糢糊片防东去谁念旅懐孤寒雁连翔欲下还惊起相呌相呼栖泊处拥篷欹枕清梦绕菰蒲　还思行乐处有高阳酒侣洛浦娇姝空嬴得半生酒困诗癯不道年来憔悴但顾影冷笑微吁螺江上天公还肯容我钓鲈鱼
　　念奴娇【咏雁】
　　登临送目正木落衡臯水寒湘渚碧海青天三万里望防惊弱羽字写璇空阵横紫塞梦入黄芦雨锦笺一劄漫留别后愁语　空江水碧沙明闲情谁与共晚汀鸥鹭二十五弦弹古恨逐伴又还飞去仙掌月明长门灯暗多少悲凉处千秋哀怨秖今犹绕筝柱
　　玉漏迟【记红桥故人春游】
　　惊鸦翻暗叶桐花坠露曲房新晓蜡炬香笼凖备惜花起早翠沼凝脂氷活呵素手衬妆初了香径小水溶溶波暖正宜临眺　谁信造物无私偏付与容华称颦冝笑更放花朝日日霁多隂少不惜千金费尽但惜取数峰残照归骑杳纵醉宜眠芳草
　　青玉案【钓台遇雪】
　　桐江倚櫂蒹葭瞑怪倦枕朝寒劲拂曙掀篷银万顷犯星人去清风名在尚想羊裘冷　簮缨悮我山林兴幸唤醒槐安尘梦境烟浪迢迢归路永汲江燃竹买鱼沽酒沈醉休教醒
　　临江仙【秋登平逺台】
　　身是金门簪笔吏天教未老归来秋风扶醉上层台百年清梦醒万里壮懐开　看取古人何事业一抔黄土苍苔闲身差健且衔杯夕阳渔送寒色雁书催





　　鸣盛集巻四
　　鸣盛集附录
　　赋
　　椰子赋
　　余尝驾苍虬乗虚舟登蓬莱之三山游海外之四州思金茎之玉露沁枯肠而消忧有一黎叟怡然谓予曰遐荒之游乐乎吾遗子以消渇之物形碨礧而味珍羞名为椰子欲之易求乃翩翩而特立耸乔树于荒丘孤高挺出劒叶蓊郁标危榦而叅天掲金茎之崒嵂厯四序而不雕饱风烟而秀实若乃瘴海春霁蛮溪秋晴暖气新煦炎风不蒸膏雨方润凉露乍零初蓓蕾而凝苞渐累埀而悬罂及夫鐡殻将坚匪方匪棱犹混沌之未判疑殻漏之乍盈繄风气之所产乃浑然而天成至于长梯摘鲜玉盘荐美霜刃剖箕山之刚瓢紫胞露云英之玉髓裂琼肌之纎纷璺甘露其下酾啖盈几之春冰掬一之清泚啜山茗而细嚼觉余香而绕齿至若炎景流金隆暑若熬体欲倦而少休汗承并而沾髦可以当乎醴泉可以比于松醪快烦襟之一涤胜凉州之葡萄张公大谷之梨不足以喻其味梁侯乌椑之柿不足以并其膏其为邻也则有罗浮之丹荔其同类也惟让尚方之胡桃维知遐壤之异品尤迈中州之佳肴类方物而入贡堪与橘柚而同包叟言已而告去彷兀然而禅逃余曰昔者成周不贵异物服食器用土贡无失珍禽竒兽是献俱絶所寳惟贤遐迩尽悦矧兹微物筐篚敢匹叟谢不敏其容有怩弃予欲辞疾而趋出
　　防榔赋
　　世有异物产于炎方既坚且实名曰槟榔挺根株之特达抽枝榦之芬芳披烟云于海岛霑雨露于遐荒体团圆而如玉质文采而有章落氷刀之雪白起柔殻之丹黄味兼灰蒌之美液凝齿颊之香岂中华之所尚实南海而见尝乃椰子之是类与荳蔻而同乡其生也匪桃李之礧磈其熟也若橘柚之焜煌嚼之则吐红而防地吞之则流汗而成浆无琳无琅非璧非璋花先月桂叶似桄榔狼蛮以之而为至礼珠崖以之而为至良至若瘴烟乍敛海天微凉雕题黒齿蜑髻黎裳莫不奔走兴贩摘曝盈仓或肩挑而背负或舟载而车装于以定婚礼于以先酒觞于以献宾客于以充庙堂是皆风土之夸羡日日喜啖而不可防也乃拜手稽首复为之歌曰琼山髙兮如屏琼海流兮有声槟榔生兮满林妙结实兮为祥为祯再歌曰琼山青兮峩峩琼海流兮波波槟榔生兮孔多为祯为祥兮千秋不磨








　　鸣盛集后序
　　膳部员外郎子羽林先生吾闽善赋者之巨擘也国朝诗派起于先生当时若郑孟宣黄之周又髙廷礼林伯璟汉孟辈号称十才子皆出于其门嗣是流于王皆山及中美孟扬陈仲完郑公启张友谦赵景哲诸公绳绳继继尤不乏人是皆先生残膏賸馥沾溉后来者益多矣惜乎其诗集所存者遗编断简字多鲁鱼亥豕之失爲可恨耳余自出守东瓯每于听政之暇览其旧稿慨然兴思因详加校勘补其阙略缮写成编乃捐己俸召工锓梓以传嗟夫诗岂易言哉五常之精万象之灵不能自形于言必委精萃灵于英伟奇杰之士以焕发焉删定而下楚人之骚汉晋之选唐之李杜韦栁宋之欧梅蘓黄元之范杨虞揭真万世之衡轴也迨至于今作者愈盛观先生之诗知先生之所蓄富矣其吐辞流丽春日煦而百卉鬭姸也造语清奇秋雨霁而羣峰壁立也气焰铺张武库宏开而剑防光芒也句法豪荡洪涛汹涌而鱼龙出没也融情于景物之中托思于风云之表寓意命辞兼得其妙读之使人感发而兴起非伟杰之士其能致然与予同郡人也藐焉晚出不及见先生之仪容而亲炙之独頼斯集之存讽咏抚摩庶几可以私淑而彷佛其一二也谨述先生诗学相传之懿僭书于末简云时成化三年丁亥五月蒲节赐进士出身中宪大夫浙江温州府知府邵铜序









