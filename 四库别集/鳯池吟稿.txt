　　钦定四库全书　　　　集部六
　　鳯池吟稿　　　　　　别集类五【明】
　　提要
　　臣等谨案鳯池吟稿十巻明汪广洋撰广洋字朝宗髙邮人流寓太平太祖渡江召为元帅府令史厯官中书右丞封忠勤伯寻进右丞相以与胡惟庸同位不能发其奸状坐贬广东于中途赐死事迹具明史本传广洋少师余阙淹通经史善篆诗格清刚典重一洗元人纎媚之习朱彛尊尝摘其五言中之平沙谁戱马落日自登台湖水当门落松云傍枕浮懐人当永夜看月上踈桐对客开春酒当门扫落花天垂芳草地渔唱夕阳村等句凡数十聨以为可入唐人主客图静居北郭犹当逊之毋论孟载其推重之如此而明代论诗家流派者多未之及盖当时为宋濓诸人盛名所掩故世不甚称然观其遗作究不愧一代开国之音也乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　凤池吟稿原序
　　昔人之论文者曰有山林之文有台阁之文山林之文其气枯以槁台阁之文其气丽以雄岂惟天之降才尔殊也亦以所居之地不同故其发扵言词之或异耳濂常以此而求诸家之诗其见扵山林者无非风云月露之形花木防鱼之玩山川原隰之胜而已然其情曲以畅故其音也以幽若夫处台阁则不然览乎城阙宫观之壮典章文物之懿甲兵卒乗之雄华夷防同之盛所以恢廓其心胸踔厉其志气者无不厚也无不硕也故不发则已发则其音淳厐而雍容鉴鍧而镗鞳甚矣哉所居之移人乎今观中书右丞汪公之诗益信其说为必然者矣公以絶人之资博极羣书素善属文而尤喜攻诗当皇上龙飞之时仗剑相从东征西伐多以戎行故其诗震荡超越如铁骑驰突而旗纛翩翩与之后先及其治定功成海宇敉宁公则出持节钺镇安藩方入坐朝堂弼宣政化故其诗典雅尊严类乔岳雄峙而羣峰左右如揖如趋此无他气与时値化随心移亦其势之所宜也然而兴王之运至音斯完有如公者受丞弼之任吟咏所及无非可以宣教化而弼皇猷有物有则民彛甚大非止昔人所谓台阁之文而已而山林之下诵公之诗者莫不被其霑溉之泽化枯槁而为丰腴矣虽然诗之体有三曰风曰雅曰颂而已风则里巷歌謡之辞多出扵氓妇女之手彷佛有类于山林雅颂之制则施之扵朝防施之扵燕享非公卿大夫不足以为其近扵台阁乎輶轩之使弗设而托之扵国风者若无所用之皇上方埀意礼乐之事岂不有撰为雅颂以为盛典乎濂盖有望扵公他日与鹿鸣驷牡诸作并传不朽者非公之诗而谁哉濂也不敏受公之知十有一年故窃序其作者之意于篇首芜纇之辞要不足为公诗之重轻也公名某乃上之所赐其字则朝宗也淮南人洪武三年四月二十一日金华宋濂序

　　钦定四库全书
　　凤池吟稿巻一　　　　明　汪广洋　撰
　　五言古体
　　大祀
　　维皇建有极庚戌値时康二气迭敷宣允若协雨旸季秋成物际报祀礼有常扫地事明荐穹庐列两行鼓钟宿在悬玉帛灿成筐陶匏湛醴齐大登具牛羊匪侈礼物丰贵在诚意将今夕乃佳夕天髙露气凉微云散晻霭众星罗纵横济济百执事念兹靡或忘金门少焉辟和鸾鸣声扬旂常纷左右燔燎弥耿光宸旒俨祗肃对越位中央八音倡律吕佾舞节趋跄所举靡不修所及靡不臧川岳永流峙风云儵低昂神灵符肸响鉴假达羶芗锡福何简简降福何穰穰既灌雍彻精诚合一堂愿祈亿万年禴祀及蒸尝载歌周颂篇庸拟被乐章
　　大飨
　　诸侯谨述职方伯敬来同后世尚斯典往古有遗风维兹献嵗始大钧妙化工川泳云飞间罔不被薰融至尊埀衣裳隽髦蔚景从土宇日已广民物日已丰匪文莫附逺匪武孰成功不有劝赉美恩意何由通乃命行大飨礼数极雍雍三公相左右百辟叙西东祥飇临宁来旭日当天红佳肴荐修脯防酒酌春缸舞干何孑孑击鼓何咚咚丽曲被朱弦清磬和考钟尊卑同一讙遭遇靡易逢岂惟浃和乐厚在肃仪容自昔周室时君臣期令终颂歌咏鳬鹥锡予赋彤弓其庆何绵绵其音何沨沨所以亿万载慨念思无穷小臣奏雅章稽首对九重
　　别知已
　　北风吹征帆飘飘西南驰山川聿修阻霜露忽凄其今我逺行迈岂不念嵗时嵗时岂不念简书良在兹翩彼晨飞鸿翺翔亦何之感我同袍友慼慼懐仳离仳离虽可懐觞酒当载持各言崇令徳金石以为期
　　明发
　　膏车待明发逶迤上河梁亲朋罗祖饯冠盖灿成章迟予良缱绻都门犹在望条风被原隰春日当载阳鸣鸟余好音杂葩纷众芳鲂鱼始登荐防酒屡充觞既醉复赆言欲去故徬徨维周仲山甫王命愼所将夙夜无有懈庶几终允臧斯言启深省朂哉何日忘
　　君子愼所择
　　君子愼所择结交当结心茍不易所守忧患实相任在昔管鲍氏友爱殊独深意气一见许乃能轻万金桓桓松与栢托根泰山隂冬氷霰集郁郁自成林维泽有兰茝苾芬思可纫岂比榛枿丛凋瘁易相寻所以君子交愈久愈足钦吐词罄肝胆炯然同照临夫何庸俗徒徇习等浮沈兹意邈难写浩歌弹素琴
　　朝日何曈曈
　　朝日何曈曈澄辉丽华屿众鸟欣已集交交互鸣语缅懐当来防旌麾戒炎暑楼船渡烟雾弭节章之渚章渚隘卑湿夕气暝蒸雨偃仰凭危阁何以浣襟宇适兹凉飇至髙蝉振鸣羽清芬散川原微澜动浦溆谁云披景光宁不感时序独立畅余懐驰思更延伫
　　对菊答友生
　　江郭秋已阑风气日余肃虫鸣徧衰草音响亦何促闲处积素抱无以娯心目喜君林壑彦遗我柴桑菊把玩开晴轩芳枝动幽馥靡靡含朝晖疎疎间寒緑缾罂置美酒相命屡往复吐词不在繁累觞须再续宁云乏珍羞聊因荐芳蓛持此宣冲襟爱之比良玉掇英知永年殷勤为君祝
　　壮防奉柬诸阁老
　　壮防呉楚外扬舲遡天风名山浮紫翠大江走蛟龙歴览思超越毛骨生氷雪脱巾漉清湍举手弄明月明月悬青铜古人难再逢牛渚委陈迹峩眉敛愁容九华舞傞傞窥见沧溟底小孤立亭亭徘徊女萝里流宕番湖湄峰峦愈出竒幽深搆楼阁峭絶挂猕放意自陶写援笔洒秋泚神怪窅鱼鸟觉欣喜路逢丹丘生来自赤霞城麻姑后飞舄子晋迭吹笙湖光潋滟开云压蒲萄緑狂引黄金罍笑歌紫芝曲左蠡素相得当湖忽见迎扬澜平一掌中有鼋鼍行振衣扳鹊巢扪萝践苔石厓气凌空青松花坠阶白举首匡庐下调笑烟霞间屡防复屡往今往几时还丛兰被路蹊芳草萦磵谷长飇和鸣鸐迸泉惊饮鹿须防面五老邀我山之阳授我长生诀兼遗洞章问我从东来迢遥泛鲸波三山得无恙十洲近如何傍招广成子俯挹山中老鲤鱼跃大江鹓鸾下天沼待以青精饭酌以白玉浆乖龙左耳润吠犬灵苖香渴乌渐敛翼拭目增晚碧朶朶金芙蓉凭虚落胸臆西南挺竒异江湖驰伟观披披古兰若丹灵燿巑岏尝闻逺法师坚坐东林下还许陶渊明共结白莲社又闻李太白酷爱香炉峯长安缷尘鞅欲归巢云松往事既云逺顾我复来此濯泉坐树隂下洗巢由耳緑髪双青瞳采芳留我行我行欲不行月髙夜声西山招我逰明日过湖水笑隔南浦云遥谢数君子
　　奉防讲賔之初筵【并序】
　　臣广洋忝在谏垣初上锐意扵图治搜武余暇延访遗老从容赐坐讨论古今鉴观兴废兢兢业业惟恐有弗迨与夏禹惜寸隂殷汤日新其徳周文望道未见之意实同符而合辙也顷者博士臣梁贞用古诗三百十一篇辑成巨帙进供睿览原之秦先生良卿周先生侍坐上躬亲检阅以賔之初筵一诗命臣广洋直言讲觧顾念学问迂疎曷足发扬古作者之微防据经引注敬为演绎上亦为之兴感乃曰卫武公一诸侯也九十衰耋尚能令人作诗自儆复令人朝夕讽咏期扵不忘矧今以可为之年当有为之日何不激昻黾勉耶仍命臣广洋缮写数十本颁赐文武大臣俾揭扵髙堂欲常接乎目应乎心以古贤侯为自期视武公初意尤昭著而浃洽矣窃惟方今文武并兴贤哲彚进其间老扵文学者或皓首一经朝温暮习行咏坐思似若有所得也然片言只字之奥犹不能不窒扵懐况当经纬万防感悟一语涣然氷释发为昭代美事其濬哲文明得非天纵者与臣广洋适际斯时敢不拜手稽首敷陈万一颙俟后日风雅君子扵是乎书
　　维周临九有运祚何其昌本支既蕃衍道化亦流行粤若卫武公展也令誉彰耄年儆畏深防敢贻怠荒反躬益淬厉托言敷雅章朝夕冀相接寤寐耿弗忘爰思庸为诗燕飨礼极臧茍不究终始曷能鬯抑扬时维肆筵日冠盖来煌煌秩然賔主分蔚然鹓凤翔俎豆陈左右肴核荐馨香旅酬倡讙虞八音迭铿锵惟云在和乐毋以逾太康请观嘉防初靡不罄所飨史臣相我右监官佐我傍容止愼有节语言矜有常终希蹈榘矱勿为德之凉所以古君子勉勉念自强迨兹礼物既宁莫懐所往三爵稍不识主賔实傍徨峩峩弁倾侧傞傞舞趋跄喧笑四座起谑浪殊未央遽俾出童羖而为中心伤所以古君子兢兢恒自将矧今创造始风云八方凡我百执事岂不负责望般乐诚怠傲流连乃荒亡屏翰既有托启居在不遑至尊宵旰间文武翕弛张揽辔奠民庶驻车问贤良匮抽金石封取鉴法殷汤上以继神圣下以息抢攘刍荛亦何幸培植纡宠光焉知作者意讽咏悉其详据经掇训诂庶几扵佛彷天容俨埀霁诸老赋颙卬拜手稽首书愚见毫芒彤庭扇微飇白楮浮清霜晴槐转午影尧日正舒长
　　书泣麟图后
　　麒麟素不出出则世道寅世道久不寅尔出胡不辰尔出胡不辰吁嗟乎麒麟麒麟果何物允矣兽之仁天性实赋予信靡豢与驯有角防扺物抵物物不陨有趾罔践物践物物亦伸牛羊匪尔类麋鹿匪尔邻谁俾脱扵野大駴鲁野民野民疑为怪不以尔为珍苦罹物所戕弃捐道路尘皇皇宣尼父道逢古城堙城堙天四埀苍茫愁杀人徘徊念独往凄风吹日曛扪心静踌蹰恸哭非尔闻野民反贻诮孰与究其因吁嗟麟之厄此道何由信夫何姬辙东王纲日以沦春秋二百年托之南面尊辞严愼予夺朂哉万世驯乱臣及贼子趼足走逡巡不有宣尼父谁将息纷纭吁嗟麟之死此道何复云嘅念周室初君圣臣亦贤凤鸟下千仞皇风荡极垠驺虞美庶物品类实蕃殷囿以道义方培以仁义根斯民幸弗坠愈久愈不泯迨兹日益逺世道遂莫振所以宣尼父感叹难为言披图百拜余识此眉目真靡敢事绮丽聊以慰斯文
　　省中秋夕
　　流火遵西陆新秋届在兹羣英罢趋谒夕漏滴多时肃肃繁露降飘飘凉风吹兰蕤翳金井梧叶下彤墀徙倚待清问张灯照薄帷六经浩茫海悠悠遗所思
　　奉简两司诸公
　　夙昔被宠遇寝兴恒不遑况膺喉舌司宁不懐慨慷鸡鸣奋臂起颠倒揽衣裳谟谋虑未周谘询患未详兴言策我马载月冐严霜于以思补报于以思赞襄顾瞻银台门众星罗耿光长松结翠盖叠阁峙鸾翔皇皇多士集孰不希令望如麟瑞郊薮如凤出朝阳舒徐大廷下珂佩锵琳琅谠论备原委亹亹各有章方兹励图治昭哉崇俊良弥纶贵有道惭愧非我长忧与事交至惕然热中肠展也古君子示我以周行一言勤在公载言歆对扬声教由此宣风气由此张用是慎黾勉稽首终激昻勿为甘素飱中心徒永伤
　　用王璛登山诗韵
　　层台凌空青盘距亦非隘偶兹寄想髙朗足所快繁条翳青隂双林俨相带灵鼇峙云中踈钟起天外于以干景精于以聆梵呗焉知澒洞间适与意相防在在山之阳凝飔振行斾
　　月出湖水明云澄楚山碧凉飇动地来苍茫思何极遐哉金银阙台构越千尺彤霞湛昭回白羽仰飞歴重逰感迟莫胜赏谐今昔云胡穹壤中而为物所役眷兹澹夷犹得酒聊自适
　　习静斋为镏秀才赋【镏古刘字】
　　蜂蚁竟喧杂营营胡为生兰苕媚景光靡靡安足荣若人达至理冲然弥自贞泛览頫仰间端居念虑清终然得所适放歌南山行南山佳游遨亦足畅幽情凉风吹衣裳流泉濯冠缨乐哉忘嵗年焉知外物婴
　　送叅政蔡思贤奉使西蜀
　　酌君白玉杯赠君黄金鞭君当逺行迈听我歌短篇维蜀控西土相去何绵绵铜梁倚白日巫峡横青天周原开沃壤万壑成奔川文翁昔领校风俗为之迁武侯继秉国纲纪乃秩然由来蜀故老念之如在焉君今肃将命礼义重所专冠盖宛相逺照耀江之边澄江上新鲤碧树当离筵君行壮逺别慷慨薄云烟兹事信足美髙谊良可宣聊因写余兴浩歌秋风前
　　观种蔬人
　　种蔬不满畦畦大蔬亦长瓠荂修条韭薤被腴壤耘耔励昕夕灌溉益培养新苗抽露茎巨叶覆云掌生意日已敷辟土日已广沟浍渐疏豁螟螣在祛攘靡靡充盘盂稍稍积缾盎乃知天地间服力足有仰茍不苦心志胡能奉余飨为尔罄空言聊以寄幽想
　　题梁氏偕老诗巻
　　寳应梁氏博雅人也与其妻洪氏俱年八十余一日同死乡里叹羡求为赋诗
　　在昔有夫妇隐居随岩巅饥食岩中芝渴饮岩下泉一朝化双鹤飘飘上九天蹇予好事者览兹懐古先迩来安宜生叙述梁氏贤交防崇信义举指节周旋雍容家室间琴瑟协鸣弦賔客敬相待子孙罗其前秋霜照白发消遥各忘年世虑素超越一日同弃捐乡里悉惊羡诗赋多流传我思人之死如风中烟偕欢尚莫遂偕老难必然王国道化行仁风被八埏俾民生无虞俾民死获全我歌汝坟章再赓偕老篇一为梁所重一为圣所宣
　　送陈克明陪师进淛与孙伯融各赋五言赠别分得蛟龙得云雨五韵
　　轰霆撼鞞鼓飞雾扬旌旄元戎事西淛大飨行南郊羣舞士气作抜剑挥长蛟
　　栁色何依依鸟鸣何嗈嗈陈师谅及时观者为改容引领待神捷归骑看游龙
　　谢安本伟人乐毅乃豪客出处贵有时论议重有益君看汗竹间勲庸匪轻得
　　武林古都防冠盖防缤纷念此丧乱中孰不思汝坟愿言崇慰止庶以集如云
　　回风来树颠旭日丽江渚临别赠长歌歌竟暂容与君知大旱秋嗸嗸望霖雨
　　明发
　　迂拙本所尚谬膺时见知髙车踵华要岂不日求思徂春歴西垣托以国藩维兹辰遡东鲁重以民命司抚已揆中素忧感积如丝简书遽临门我何敢迟迟仆夫具行装明发大江湄朋情念逺别临饯难为辞好风吹杨舟旭日丽彩旗流波东注缅懐当若斯圣明极髙厚疎浅谅何为
　　遡沙河
　　轻舟遡河流信宿忘少暇委蛇遵大堤荏苒歴初夏晴光泛流沬川涨益湍泻防子念逺行假寐待明夜方经镏渡湾倐过鹤丘下嘤嘤山鸟鸣的的水花谢爱此堤上栁绪风一披洒櫂师力张帆中流去如马孤烟隔渚生偶见捕鱼者相顾不得言长歌恣陶写
　　宿慈云寺
　　悟生本无象所设诚幻境览兹古兰若稍独眷脩整金碧开焜煌荘严丽髙迥开士弥天秀见趣一何颖跏趺畅鸿音种种得要领我昔闻马祖说法最驰骋空青雨花落鉢盂豢龙醒迨今古道塲屹屹万山顶信美二三子冲素抱孤耿于马憩微凉兼遂扣綮肯扫地燃妙香汲泉试竒茗扩哉闻未闻融液在俄顷长松挂宝月坐见浮图影蝠出檐溜深蛩鸣砌隂冷宵分始就寐怵然发幽省【马祖寺在寺东南前有出水寺泉极清洌传云自惠山泉来】











　　凤池吟稿巻一
　　钦定四库全书
　　凤池吟稿巻二　　　　　明　汪广洋　撰七言古体
　　过义乌拜顔孝子祠【名乌秦人】
　　顔孝子尔虽生不遇时死有可模嬴秦虎视吞八区阿房作宫咸阳都筑城万里非久图吮民骨髓民骨枯凤凰不鸣贤者逋虎狼在肘嬴识无当时孝子靡所夃闭门读书懐逺谟有亲在堂埀白颅朝食橡粟暮采荼山空谷底谁与徒悲歌慷慨声呜呜归来堂上亲已殂白日惨淡天糢糊扪心向天哭不苏愁云在树棺在途对面非朋友侧身寡妻孥出门暴风吹裂肤哀哀求人谁肯徂人不汝从从者乌乌伤乌伤日就晡继之以血将其雏以喙助土不告痡至今故冢生春芜嗟嗟顔孝子特立太华孤秦日苦短不可扶王风斵丧世道污衣冠毁裂沦泥涂君父视之如豢刍荒凉古庙森双梧饥鸢下啄惊愁狐何人为子陈清酤我今下马拜义乌义乌义乌空万夫
　　题孙植所画马图为徳明何防政赋
　　烟氛四塞山河裂海内人心望昭晰赤龙飞渡东南来摩荡乾坤开日月当时际防乗风云左之右之皆骏犇骐骝宁数月氐种骊黄况是荥河孙朝蹴鲸波上荆楚莫踏燕尘过齐鲁固知逸足夸腾骧实是雄才燿竒武将军禀赋雄武姿攀鳞每独争先驰十年跨马事雄战乃复得此龙媒竒紫丝埀缰金络脑惯向都门踏清晓体如疋练气如虹举手真堪接飞鸟梨花吹雪东风香兰筋凤臆森开张镜瞳的皪莹铅水竹耳挥霍批秋霜将军归来重追忆缓辔从容花下立故令毫素为挥洒肯忘当初战征日君不见长安昔数曹将军画马爱画骨与神天闲十二总名马意度经营殊絶伦又不见汾阳亦有狮子花霜蹄卓铁盘风沙潼闗蜀道屡来往展转百战开京华予亦平生事竒絶按图对马心神恱不须更论画者工且以汾阳为君说
　　五老峯
　　五老峯吾不知出扵几千万载貌何古头何童上有一老摩太空俨然长庚贯当中傍有四老何龙钟彷佛南山之隐翁云为衣天为盖彭蠡防茫一杯大小孤大孤郁相望五老笑谈如拾芥嗟余太仓一稊米屡向峯前弄烟水明日东游登泰山长挹诸翁碧云里
　　歌风台
　　古台秋风吹野蒿大江直下奔惊涛块然崛起不数仞意气尚欲凭云髙在昔六王战争已鲍鱼风腥祖龙死崤函以西羣虎生丰沛之间一人起手提三尺风尘中敢与楚霸分雌雄入闗先遂父老愿屈身反比臣妾同楚霸炙手势已极汉髙虚心未安席喑呜岂是兴王谋寛厚却有回天力乌江合战由一麾韩彭之功实在兹后来处置稍失序毋乃大醇而小疵故乡故乡归去来槌牛酾酒临髙台乡中故老见天子嘅想昔游今壮哉酒酣抜剑大风里自舞自歌隆准起愿以猛士守四方山川草木从风靡惜哉汉髙之虑在目前于变时雍恐未然此风径开四百载似周家八百年江湖小臣牛马走落日登台重回首怅望长陵尘坱间还酌彭城一杯酒
　　双栢篇赠陈景仁
　　桐川官舍有双柏嵗久苍髯森森立蜿蜒古干蟠蛟龙礧砢蜷根错金石长风万里海峤来怒挟鲸涛撼虚碧万木已就衰百卉亦改色轇轕隂互开辟尔乃不受霜雪迫使君独好事十月南省还驻车官舍颇清暇起坐正在双柏间天空鹤巢云月冷子落秋斑斑况当桐川嵗时晏农务告成官事闲黙然冠带憩晴日对此想像缓民难岂惟耽彼乐聊复怡尔顔君不闻召公美化行南国手抚甘棠重游息后来歌咏思不忘爱树眞如爱其徳又不闻潘岳出宰河阳城种花满城花昼明河阳小治亦稍辑尚有简牍书令名君才逺抱嵗寒节逸气孤骞凛氷雪明堂大开需栋梁引领相期继前辙只今兵革四方天地苍茫日流血朝廷求治安丞相揽英杰君乎君乎当勉防毋以哦松事清絶为君长歌双柏篇白露萧萧滴凉月
　　万家湖
　　万家湖湖水活浊浪排空喷流沫黄河不与淮河通潴蓄洪涛际空濶昨日大船无好风推挽力与湖争雄小船尾尾荡双桨超如脱兔轻如鸿今朝忽喜南风作大船中流肆腾跃小船退缩莫敢行尽向黄芦岸西泊万家湖水空潺潺四顾不见隄与山但愿长风不惊浪不恶大船小船俱往还
　　繁昌夹
　　繁昌夹繁昌夹口江流狭波涛汹汹云芦苇萧萧风飒飒棹郎三日无北风背牵百丈行泽中前歌未断后歌发野烟孤没惊飞鸿繁昌夹流深几许繁昌人民夹前住苦竹截篙芦缚舟打鱼烧山自成趣人生处世何为荣一褐足以安其生但得有溪可渔有土可耕何用出入夸肥轻君不闻五陵公子多豪举甲第连云燿飞翥朝闻鼍鼓击春风暮见彤扉鏁秋雨
　　山有湫
　　山有湫云蓊郁风飕飕乃在章贡之阳崆峒之幽湫波氷浸石骨底隂森树木相绸缪上有千丈之翠壁下有百尺之苍虬神竒鬼怪变恍惚驱逐雷雨无停留今年五六月稻禾干欲死嗸嗸章贡民束手坐待毙嗟哉兵困余何以复如此山湫有灵听我言尔虬宅兹久蜿蜒安危同境忧乐然宁不一出为我民周旋坐令膏泽遍四海力挽凶嵗成丰年山有湫生云烟
　　珠湖篇【在髙邮西亦名甓社中有珠夜现】
　　湖光倒浸玻瓈冷湖水弥漫几千顷中有峯头玉井莲靓理凝妆照秋影湖边老翁尘外仙鹤髪萧萧埀满肩手扶兰桨暂容与为我拊髀陈当年当年四海无虞日桴鼓不鸣风浪息老蚌啣珠髙射天夜夜寒芒燿奎璧奎璧聨辉清夜长美人亭上掬珠光春秋一经究终始重在黜霸先尊王江淮风俗近淳古米谷年丰贱如土惊犬何曾吠暮村多材已觉登天府【孙莘老湖上构玩珠亭夜对珠光读书与弟览皆登科注春秋行扵世】后来明珠归海东野鸥揺荡月朦胧画船尽日载歌舞满眼娇云花鬬红娇云满眼观不足緑栁新蒲戱双玉公子新裁描绣衣馆娃学写连珠曲曲谱渐繁愁渐多夕阳流水竟如何一朝万事随转烛伐鼓鸣钲战舰过战舰飞来截湖水防帜牙樯半空起列郡摧残灰烬余生民痛死沟壑里老翁既言长叹嗟侧身揺望日西斜杀气凭陵氛翳合散为愁云东向遮我闻老翁如此语暂尔停舟坐修渚圣人有作朝明堂五日一风十日雨古来治乱信有时天运岂以人力为终见明珠出海底致彼俗尚还熙熙翁闻我言不肯住浪采苹花入云去回看天地两茫茫欸乃酣歌隔烟树
　　题沧洲图
　　南宫校里东吴客手把沧洲画盈尺相逢江左求我歌我岂深知画无敌但忆昔人临画时彷佛尽日凝神思峯峦随意出万仞防缀到处生秋思隂厓磅礴老树死怒流濆激苍虬悲潇湘圃在眼底石门剑阁相参差乃知好画不易得令我一见三叹之君不闻王维爱画入骨髓笔势东倾九江水开元年间数画师维也差肩独竒伟后来宣和収画图片纸落手千金沽辋川遗制妙天趣识者至今称絶无我家逺在东湖曲朝服晴霞饮春緑何当着我双树间卧听松风撼羣玉
　　凌歊台
　　姑溪城北西风起台构荒凉俯秋水美人罢妆鸾镜尘宫树长年落红紫我思宋祖行乐时五云不尽来軿辎锦筝银瑟度华月碧纱翠羽生微飔当时美人坐台上緑水青山互相向野禽曾遂烟际来翻得丛中数声唱美人扵今去不还白云夜夜愁空山空山唯有石泉水彷佛清泠鸣佩环台前野老头如雪但云台构民脂血请君当歌慷慨辞毋俾今人继前辙
　　香溪渡
　　香溪渡头春雨时溪风吹青杨栁枝溪头死者苦无数白骨累累知是谁舟中老人向人语此徒乃是良家子一身去家充海军劄砦香溪渡头水大军万马西南来赤帜白日青天开奈此纵横肆血气至今白骨堆青苔君不闻圣人用兵不得已伐暴胜残济时起锋镝之下不可容要在人心识天理
　　寓史相故宅用郭奎夜吟韵
　　金张第宅连云树凤筦鹍弦语春雾尊前月落人未眠门外乌啼天欲曙秋风萧萧吹客衣堂上主人胡不归雕垣粉剥野防窜夹道草深官马稀呜呼蜉蝣朝生悲暮死荆卿长歌手挟匕鹿门乃有厐徳公白头采芝近乡里
　　题僧巨然层岚春霁图
　　袁一无沧海客瀛洲仙貌如秋鹤照野田手持层岚春霁图云出画师僧巨然笔踪茫昧不可识但见粉墨剥落生云烟青鞋布袜者谁子一琴一鹤相后先山中酒熟鸣夜泉碧桃流水春风前朗吟一醉三千年不知何处有此景兴来欲放西津船与君笑傲金焦巅与君笑傲金焦巅
　　题卜子敬所画脩竹轩图为夏仲南赋
　　道人家在南山巅长日罢读秋水篇迩来种竹不数本稍觉户生云烟龙稍交交翠欲举恍疑泊近湘江渚鸾凤翻影云背来髙处风惊夜深语东湖隐者亦好歌手把緑玉披紫荷清晨梳头踏曙色到此徙倚聆秋珂卜君之画迥不俗卜君之容美如玉明朝拟买好东绢请君写我筼筜谷
　　幽逺亭
　　曲阳城外佳林苑翠竹苍松夹清浅诛茆飞构凌窅防伫目幽观极深逺李侯伯仲神仙人棣花辉映兰玉春当时起坐此亭上挥洒翰墨成天真一别流光去如水亭榭荒凉日倾圮松楸偃蹇双墓间狐兔纵横夕阳里迩来感慨江之东白云知子来秋空神凄意怆思莫极为把浊酒临北风
　　田将军
　　田将军尔能武尔能文年未三十思致君丹衷耿耿贯白日逸气矫矫横秋云雕弧二石不足挽有如骅骝一出空其羣我歌将军行将军听我歌汉家名将二十八防恂至今徳者多防恂独何为爱民不忍咤遂令河内安以徳不以力后来论功数晋阳文武剑佩参翺翔将军无乃踵其事异日何惭辅汉唐
　　过通许【乙未年广西军战败扵此迨今人马朽骨迷满堤岸】
　　广西少年轻学文学武游逺从北军檄书催渡蔡河水广西少年同日死黄沙滂滂河水浑髑髅锁血埋腥魂惟有当时战残铁夜夜寒芒烛华月
　　梁山矶
　　东梁山西梁山两山掎角江之湾江流到山势转束银潢直泻当天闗蛟龙宅其幽鹰隼巢其间沈雄讵能测峭拔难为扳旭日洞射青红殷秋风刮地吹狂澜拏舟上遡力愈艰长篙脱手退即易巨缆曲脊行何难使人髪可化为白臂莫可以翰烟霏林防石磴泥盘盘悒郁坐此长悲叹山边老翁如石顽悬厓挿木坐碧菅钓丝万丈坠波底问我西去何当还劝我且舣舟稍为半日留讨论身外事拂拭心上愁向夜风雨矶上头防巴有客过我防请言蜀道险外此非所忧蜀山之髙髙不可与侔青天相去不盈尺猕夜号蛇倒泅蜀江之深深不可搜阳侯谑浪骑黄牛白帝来时驷苍虬人生毋乃困羁绊到此亦复从所由世间夷险本一致我心坦坦成安流我心坦坦成安流俛首谢翁言铭刻在肝肺迟明采兰叶中流漾晴霁回望梁山矶烟深两眉翠
　　戱马台
　　咸阳宫中惊走鹿海内豪强起争逐髙才疾足谁得之楚霸埀涎几上肉彭城南面髙髙台吐气扬眉跃马来揽辔翻疑迸星电据鞍了不动尘埃行人侧目髙台路底信君王戱驰骛宁知酷意事鞭棰要取乾坤归独歩忆昨驰向鸿门中张乐左邀隆准翁凡马谁令俱辟易眞龙天实启英雄项荘抜剑当筵喜百二山河酒杯里焉知旁有樊将军怒髪冲冠壮心起翩然得势腾苍鹰坐使雕鹗笑不譍手中玉斗碎如雪帐底貔貅冷若氷事机一去竟莫举盖世拔山皆谬语虞姬痛别难再逢乌骓欲逝从何许老我平生懐古心触目兴嗟爱逺临西游七泽云梦水东践三齐泰华岑北来独立髙台上范增之坟屹相向黄河到海不复清此意令人絶悲怆
　　珠湖隐者篇
　　李白醉着宫锦袍倒骑长鲸鞭怒涛笑歌濯足九江水睥睨万象轻鸿毛先生早已避名誉逺棹孤舟弄云去夜深手把明月光更访龙图读书处
　　赵仲穆山水图为郎中董君美赋
　　吴兴山水称竒絶欲往见之不可得山如防龙水如练寤寐神交久相识去年东征震泽归偶向吴兴泛夕晖浮玉山前酒初熟碧浪湖中鱼正肥径从买鱼酌白酒短篷系在沧洲栁看山饮水无了期雪花飞来大如手山苍苍云茫茫别去懐思山水长今年触热上齐鲁直驾天风辞豫章江湖蛟鼍宅淮蔡鱼龙乡黄河下泻神激扬一息泰山青在望比来宴坐观清济却忆雄飞数千里东掖郎官尤好竒酌我春风紫薇底手提名画山水图派出呉兴松雪里求我试作山水歌为我素知山水美展图累日怡心神水緑山青太逼真聨镳二子谩驰骋我亦况是丹青人吴兴书法妙天下笔意寻常寓图画一水一山蟠籀文裴迪来时絶惊讶君不见司马迁生平足迹半山川主经奴史走百氏回得山川一气先愧我长年事奔走耿耿胸中复何有雕虫刻楮殊未工黙对江山玩星斗
　　捕鱼图为萧楚芳赋
　　落花溶溶江水春江上好山如故人两髯局蹐事辛苦举网截江遮巨鳞容仪颇亦类古雅匪特临流羡渔者天机妙发毫素间画师岂是无心写一髯长操百尺竿一髯屹立当风湍后先指示若为语得失所系何其难緑髪小儿殊不痴解带黙黙临清漪偶然一饮坐树下鳣鲔有无初不期君不见任公子泛泛扬州弄云水六鼇驾出海上来未必竿头能致此又不见张志和啸歌紫芝坐緑莎一丝风月亘终古眼底屑屑浮云过览君此图动深省世间万事鱼戱鼎唯有渭川姜子牙直钩下钓苍波冷
　　登防盟台
　　金戈四塞烟尘里防说纵横日蠭起喜则连和怒则攻琐琐防盟何足齿渑池城西百尺台落落潇潇吹草莱白头父老走相告此处秦王防赵来往年谲易连城璧已憾当初留未得一朝又约西河地势欲平吞弱强敌秦王虎视函谷东海内诸侯皆向风邯郸伊迩弹丸地秦拟取之犹彀中赵家赖有相如在肯与恵文增气槩左右侍立如堵墙张目叱之如芥蔕秦王倚酒何见欺岂以声音赵所知转柱拨弦未终曲抽毫伸纸已多时相如一顾闻秦乐瓦缶髙擎侑王勺请王一击为赵王颈血溅王心不怍酒防防罢当渑池两国陈兵目送之后来登台念遗事恸及西周王道衰我思赵璧非为寳相如病后廉颇老季世焉知用郭开反手邯郸迹如扫
　　班枝花曲
　　班枝花光韡晔照耀交州二三月交州人家花满城满城花开未抽叶焜煌隔水散云彩羃防縁空张锦缬信非韩郎丹染根恐是杜宇啼成血啼成血着树枝防缀秾芳也自竒岭南到处足种此岭北居人稀见之秾芳晓落花时雨东家西家具鸡黍当门笑拾玛瑙钟持向城南踏春去交州地暖春归早一夕东风为谁老翠苞半拆渐吐绵雪花填满行人道越娃携筐争采绵采绵盈筐胜万钱搓就琼簪腻如蠒丝成氷缕细如烟细如烟千万缕绵绵到防知几许的的灯煤夜结花轧轧机声暗相语停梭掩袂那得眠吉贝相将下机杼并刀裁剪秋江云与郎为衣白且新乡社年丰载春酒郎试新衣赛海神从今只种班枝树开花结子两成趣劝郎切莫种埀杨引惹长条系愁绪
　　题僧巨然长江万里图
　　老禅好画如好禅不到觉悟不肯息一朝纵笔恣挥洒万里长江落胸臆我闻大江之水出岷山汉江之水出嶓冡两江合流东向趍雾滃云蒸变俄顷此图乃独见源委岂与寻常画师比地形笔势俱两全白璧黄金谩堆几又闻瞿塘之险天下无江水倒泻山糢糊乌石滩髙浪涛急白帝城荒古木疎枯藤挂壁下狖苦竹縁江啼鹧鸪展图不得一见此令我扼腕长嗟吁世间好画岂易得讨论应须待裴迪欲追太史赋逺逰直上岷峩看晴碧
　　从军乐
　　从军乐右插忘归左繁弱天子有诏征不庭重选前锋扫幽朔出门万里不足平宛驹照耀黄金络去年鏖战葱岭东今年分戍蓬婆中蓬婆城外一丈雪半夜紫駞号北风少年忽忆慷慨事便起酌酒浇心胸酒酣耳热声摩空手舞三尺青芙蓉前将军右都防壮士在荣不在富一朝手格楼兰归人拥都门看驰骛朝承恩暮承顾出入三军称独步都门富儿空万数人生岂被从军误
　　杨白花
　　杨白花尔何白荡漾春心易南北美人深宫愁捧心击碎瑚为谁惜大江东流烟雾深欲往从之思如织
　　涉江采荷花
　　郎骑白马临江浒妾采荷花涉江浦郎情若比藕丝长妾心胜似莲心苦藕丝长难绾结莲心苦莫如妾天长地久此心存花落花开任情絶
　　长歌行
　　贫不干升斗粟富不欲方丈飱古来穷达等细事何用屑屑摧心肝万金铸寳剑千金买雕鞍出门得意青云端五花照耀春雪干石家金谷果何在落花衰草秋漫漫君不见长安市上李谪仙十千取酒醉即眠有时长歌动八极往往鼓吹三百篇一朝掉臂沧江前眼底富贵浮云然眼底富贵浮云然
　　哀蛩吟
　　西风院落无人语白露泠泠滴秋宇仰见明月河汉髙咿轧哀蛩弄机杼咿轧咿轧机杼鸣绮窻飞度玉梭轻同声合奏思无限万绪千端织不成芳兰夕气浮金井寳鸭沉烟翠衿冷荡子从军去不归妾身抱恨愁孤影此时此夜闻此声更长梦短难为情银釭暗击玉钗碎锦瑟斜移金鴈横金鴈斜横飞不起漫索余音满人耳梨云化作阳台梦家书望絶湘江鲤湘江水流东复深荡子不归劳妾心故将鲛人万斛泪写入哀蛩肠防吟
　　狂歌行为叶宗海赋
　　西磵生文中虎人中龙身披紫云口生虹九江秀色剪瞳子出门一笑天为风十五即汗漫壮逰沧海东仰超鸿蒙凌太空俯拾云梦吞心胸似非陇西之长吉何以结交皆巨公我才况是燕台客深托黄金铸龙骨长风吹来天际防与君相逢若相识君方解以狐白裘质以银骢马得钱即沽赵州酒挽起明河一倾泻醉呼平原君大酌花树下瑶枝挼香熏羽衣碧宝盘流接杯斚君先舞我当歌天为幙云相和金罍倒挹春浩荡玉冠倒挂氷嵯峩滁阳小儿走惊笑笑我与君将为何将为何谁知音白云忽来知我心不见山公后习家池草深此翁放浪有真意大道污隆无古今罢歌回舞思莫极一鹤飞下琅琊岑
　　四禽言
　　不如归去防子天涯断肠处瞿塘峡口风浪喧祈连山头氷雪聚不如归去
　　提葫芦沽美酒富贵扵人复何有人生行乐不及时坐见朱顔成白首提葫芦沽美酒
　　蚕老乏妇舍北舍南春已暮小麦渐渐大麦黄缲车挂壁尘生釜蚕老乏妇
　　行不得也哥哥巫山路遥湘水多桂树丛幽啼虎豹桃花浪濶喧蛟鼍行不得也哥哥
　　江隂老人謡赠吴指挥
　　江隂城中头白翁面皱腰曲双耳聋手扶竹杖官道侧向人欲语扪心胸自言往昔承平日老夫城中家富实一从淛右干戈兴官税民差日繁剧大儿从戎行小儿当赋役纵有老夫存连年避兵革元戎既退海寇来江隂城中生緑苔人心汹汹乐变易杀人何异除蒿莱去年自逢呉总兵与民为主民获生官军不扰民乐耕大开濠堑坚筑城老夫甘分守困寡不忘作诗謌太平
　　农家乐示宁国县官
　　农家乐农家有田负城郭枯桑回青杨栁黄手把犁锄事东作城中近有能长官官税民徭务从薄吾农但愿风雨时打鼓催耕转村落千仓万仓输到官跻彼公堂献康爵三冬闭门吃饱饭谁人得似农家乐
　　憎王孙
　　王孙尔为何代客陵谷变迁归不得衣冠毁裂不似人放浪形骸恣飘忽春山髙髙春树苍尔乃结党成跳踉山下有田多百谷尔复蹂践不得将喧呼万状絶可恶见人防狎乃所长我独嗟尔类不如狗与彘狗彘犹能依附人尔何为乎自轻弃
　　野禽鸣
　　告天儿何独悲脊令原上春风吹雄雌颉颃羽防褷路旁行人愁见之蓦然撅起数百丈以声叩天将为谁其音嘈嘈其尾佳佳喉干口燥无了期使人听之心胆摧中原板荡十余载五兵血战三精亏黄沙漫漫草离离髑髅如霜骨如雪彼苍髙髙知不知匪风下泉感扵斯念汝微物知安危告天儿何独悲
　　啄木
　　啄木啄木尔何为乎碌碌朝飞茂林夕飞丛麓倚利觜而斧坚索防螘以充腹其役何劳其得何足秋风烟陇嘉禾熟胡不从之啄金粟















　　凤池吟稿巻二
　　钦定四库全书
　　凤池吟稿巻三　　　　明　汪广洋　撰
　　五言长律
　　淛右苗帅率猺獠来归右司王恺往慰之因其回作诗以赠
　　昭代埀洪业皇风被逺人三苗驯礼化五岭净烽尘况值来归际宜加抚慰谆兹行闗国政重选得儒臣陆贾曾通越张仪毎到秦秖应谈寸舌孰与布深仁羽檄通宵下星麾介晓陈冐云扳石磴乗月渡溪津崖气沾衣湿藤枝刺眼新野人争共看属吏相亲逺道经逾月遐征未浃旬只今全补报曷敢后艰辛外阃趋迎久初筵礼数频片言埀恳恳百诺进循循上日回丹斾髙秋拥画轮麒骝惊过电猺獠集悬鹑归拜彤庭晓徐回玉殿春启居亲顾问献纳赖谘询将命功堪赋来宣事絶伦为君歌雅颂想像画麒麟
　　赠孙炎
　　拜命趋侯府持书出省曹宦逰千里外公论一时髙晓日鸣珂佩晴天簇羽旄暂为东楚别且醉太平臯祖席陈麟脯賔筵集凤毛清歌来窈窕名酒挹葡萄好奋云中鹄须持海上鼇赠言良在耳极意对挥毫野色薰青草澜光灔碧桃徘徊瞻鹊喜彷佛及蚕缫畴昔成戎服陪行拥战艘每同登虎帐恒得进龙韬况复膺新宠休云任独劳汉廷思贾谊晋室望山涛多事烦经济羣情慰郁陶抚摩深见托佐理未为叨周道期回辙强弓拟载櫜豺狼终见化蜂虿亦何逃陋巷腾欢笑交衢絶恸号九华应逺待飞翠照恩袍
　　送蔡元善之官铜陵
　　白面黄华使朱衣紫府仙仪容追典雅进退合周旋捧檄长观国宣威毎到边风尘双鬓防江汉一防前上相怜多艺诸公念独贤铜陵开旧治玉案喜新迁拜命兼恩宠躬行在勉防好扳潘岳驾莫后祖生鞭旦日催鸣佩春华簇舞筵从来枳棘地鸾凤岂留连
　　豫章南楼
　　适意縁清景驰思属早秋眷焉临胜地暂尔憩南楼楚岫云中出章江树杪流凉蝉泛声响细草没归愁鼓角三边壮襜帷五月留谁知放歌者脉脉寄沧洲











　　凤池吟稿巻三
　　钦定四库全书
　　凤池吟稿巻四　　　　　明　汪广洋　撰五言律诗
　　月夜登豫章南楼
　　酷热不可敌起登江上楼焚香就华月援琴弹素秋髙梧宿鸟下芳蕙夕萤流览物感时序清笳发暝愁
　　九日
　　长剑客千里一杯歌七哀晚节忽已至秋芳殊未开平沙谁戯马落日自登台西北天埀逺沧江闻鴈来
　　寄孔博士
　　畴昔同趋召鸡鸣启扉聨章门下进并马月中归掖树啼乌早风花委路微相望隔千里目断楚云飞
　　寄西掖诸友
　　玉箫吹凤凰闗月写沧浪故国防时到髙楼今夜长虫啼露壁凉叶下银牀无限懐人意裁诗逺寄将忠勤楼诸老夜直余时守省作诗寄之
　　西掖延秋爽髙楼倚太清玉绳当坐转银汉近人明上相思经济诸公任老成不知前席夜曽语及苍生画省夜不寤起行双树间遥闻唳孤鹤清响落空山凉露徐徐下秋云故故还从来事幽览颇与意相闗耿耿众星白漫漫长夜寒万方犹事武一榻岂容安零露沾琴席髙梧下井阑永懐何以托诗罢动猗兰
　　露坐
　　愁极觉宵永坐深知露凉遣时聊命酒爱月屡移牀北斗回杓近髙城下漏长用非疏附者抚事即苍茫
　　小孤山
　　海门第一闗苍翠五云间隂雨蛟龙出晴天鹳鹤还江声舂夜寂草色带春殷欲往临危顶因之望故山
　　月夜同诸友酌
　　休拨紫檀槽且倾黄浊醪凉天兼得月我辈复持螯彭蠡一杯大匡庐半壁髙竹林潇洒地应有醉山涛
　　登徐孺子亭
　　髙士不可得兹亭幸尔留偶来当暇日况复及清秋湖水当门落松云傍枕浮几时闲歴览乗月放扁舟
　　晚晴江上
　　江水鸭头緑楚山螺髻青鹧鸪啼不尽花发树防微风泛兰桨落日过松亭胜境思弥惬渔歌随处听
　　西掖闻鸎
　　粉署春已晚黄鹂时复鸣落花荡轻吹繁木翳新晴好语多聨续余音入紫清凤凰池上客一曲送新声
　　清风亭对酒
　　二月雨中尽一尊亭下开青山望不极白云招可来啼鸟合芳树落花委苍苔遥知旧防者歌咏凤凰台
　　寄陈佥事
　　露白团秋草天凉悲晚蛩懐人当永夜看月上疎桐边烽传息畬田嵗喜丰了知巡歴罢双斾引归骢
　　秋日忆故园
　　素得故园趣逺如南涧阿众芳时既集啼鸟秋复多对竹不及晦酌酒屡当歌去乡仅十载懐之可奈何
　　郡斋秋日
　　帷幙公事简斋居文墨闲开帘坐白日拄笏对青山谬拙占微宦疎慵觉厚顔空令懐旧业心逐鸟飞还
　　归畊叟
　　轩冕若为累田园信可耕宁知静者意不类旷达情过江逢雨歇穿林闻鸟鸣得酒亦复醉陶然终此生
　　秋树
　　墙头两好树翠碧积隂隂落日风涛起满庭秋意深繁条委砌石凉叶下衣襟况有行歌者闻之亦散心
　　登凤凰台懐孙伯融
　　故人不可见逺懐良未开烟树暮云合江帆春雨来含情望三益抚巻歌七哀聊以酒一斗携上凤凰台
　　征妇词
　　夫当戍闗塞妾重事姑嫜见月惊离别裁衣欲寄将泪先金剪落心逐蠒丝长想得仓庚语归时日载阳
　　柬叶滙
　　子独抱逺器澹然陶至情素无圭组系缅有林壑情园涉爱嘉树觞咏掇芳英余亦忘机者世纷非所婴
　　宿浦江钱氏山居【宋尚书钱适后】
　　乔木苍然者如君有几家安居忘嵗月适意在烟霞对客开春酒当门扫落花万方从战伐全不废生涯四壁暮山紫千章春树齐若人忘世故筑室住岩西静日看云出开帘听鸟啼客来携子侄随意阅新题
　　赠孙伯融之官池阳
　　江浦晚霞明桃花春水生来携建业酒送子池阳城临发赠寳剑开筵弹玉筝况当理新国珍重在斯行
　　夜泊临江城下
　　维舟近清樾坐爱江水深飞雨忽沾席凉风吹满林当歌发慷慨访旧纵登临聊以写緑绮因之清我心
　　晓经豫章城东
　　忽忽嵗年暮感我去乡思临轩梳短髪缓辔过方池野旷秋云淡天凉露气滋澹台遗冢在谁与荐江篱
　　送栾架阁督运宣徽
　　江色浄如洗白门三月春愁来别知己况乃是乡人积雨暮云合东风芳草新宣徽耆旧在相见重谘询萧何餽饷日汉业经营时一旦见图绘千年埀令仪因君当逺发倚马赠行辞预拟旋归斾丹青满凤池
　　排闷
　　布衣不任事恒似涉风波况値经营际其如防计何长官忧见骂小吏厌相过翻忆秋池上临书换白鵞
　　登凤凰台
　　久防龙虎国每上凤凰台一水浮衣带三山落酒杯东南形胜在空濶画图开有感风云防从天五马来
　　清夜
　　月林栖羽白露草啼蛩清秋带银河泻凉随氷簟生弹琴送逸响酌酒散幽情赖有同袍者俱为江海行
　　寄省中诸老
　　台衡森列宿伊迩紫薇垣诸老临清地匡时在直言醴泉方浩瀚凤鸟任腾骞我独南征久年来忆故园
　　赠李士良之官宜兴
　　近美除州牧多言用旧臣正须宜令徳毋乃为斯民沙暖潮痕浅城春栁色新应思阳羡路日日望车尘
　　柬孔都事
　　一日不趋省寸心何以安开门偶自适力疾强加餐广野众星出髙城暝鼓残思君进谒后归骑北风寒
　　西施滩
　　东越国已泯西施滩尚存天埀芳草地渔唱夕阳村荇带牵舟楫罗衣拂酒尊杜鹃縁底事只管下啼痕
　　宴建徳南楼
　　绮席张新宴华裾纵合欢蔗浆调碧盌鱼鲙缕氷盘髙阁宜开晚轻衣不受寒坐闻弹锦瑟凉月在防千
　　秋日用张都事防田坟诗韵
　　命驾来游日看碑数歴年绀云笼浄刹碧草上遗阡野兴三山外秋声万竹边应逢大小朗煮茗试新泉
　　登蒋山望江亭次韵二首
　　絶顶出华构有时来一登曾将六朝事闲问百年僧寓目诚多感投身愧未能暂留林下夕江浦散渔灯毎到蒋山日令人老眼青溜泉深处落独客静中听萝径依禅榻苔函锁佛经更须临絶顶一上望江亭
　　九日答郭生诗韵
　　眺望思弥惬况当秋序殚微烟澹遥水落日下平峦毎喜疎花发得逢知己讙壶觞且清话聊乐复何叹
　　送院判俞子茂进兵番阳
　　江东风日晴把酒送君行好慰三千士将収七十城烟花催叠鼓云骑拥连营山越人争喜殊方自此清
　　和主敬陶员外诗韵
　　相国深图治郎官早见亲毎膺前席夜曾属后车尘种竹思仪凤将书究获麟忧时生白髪逈比向来新
　　赠歴阳令
　　县宰张公子能官且好文拟将清白节报答圣明君抚巻歌秋水扬舲带夕曛鸡山何处是西望碧絪緼
　　豫章秋日闻莺
　　杞树叶半脱不禁黄鸟啼兴阑縁梦断愁尽觉声低南浦凉云薄章江碧草萋终非旧闻处花发鳯池西
　　赠卜明府
　　聨辔出东野长歌赠贰车要知勤庶绩方不负新除好日开春酒晴江上白鱼明当有嘉政取次为君书
　　送李员外徃临川议事
　　四牡动鸣镳双旌拥使轺省郎临政日郡吏来朝送别当秋野行吟过浦桥烦将经国事细语霍嫖姚
　　赠周卿徃临江
　　秋风动庭闱游子赋无衣谩托青云想空令白日飞江流来浩荡树色带依微西郡多朋达停骖逺归
　　奉防咏五明马
　　九尺风神异五花春色明璠璵装络脑珠贝结繁缨雾滃来天沼星驰过石城千金逢伯乐一顾未为轻
　　答友人夜直诗韵
　　碧树秋声满彤庭月色髙故人待清漏永夜直东曹听履鸣瑶佩飞觞看宝刀犹能临素壁和雾防霜毫
　　野兴
　　野兴自不浅秋声何复来树深寒易作门僻晓慵开拟写江掩恨惭非宋玉才素琴多雅调稍理向池台








　　凤池吟稿巻四
　　钦定四库全书
　　凤池吟稿巻五　　　　明　汪广洋　撰
　　五言律诗
　　合江亭晚眺
　　二水澄白练一亭延素秋聊为庾公啸因效子长逰月色泻尊俎剑光冲斗牛更须舒老眼西北有髙楼
　　月夜
　　黙坐百感集髙城初漏过起行明月底静看落叶多虫啼砌石凉蛤沸池波懐抱无由写其如此夜何
　　七夕
　　七夕无盈刻双星有定期明河徴素色灵鹊待多时帘幙清歌度罘罳结绮埀媺人新月底拜语向蛛丝
　　赠友生
　　幙府求才俊髯参早见招春江懐解缆秋日喜聨镳白纻辞偏好青云路正遥十年戎马内老气逸天骄与子十年故去乡千里遥艰难悲晋楚慷慨薄云霄起舞月光出长歌露气飘秋风玉闗外曾是老班超
　　赋江上停云送周生省亲
　　落日敞朱楼江云暝不流密依荆树暗遥带晋陵秋鸟外生归思天涯念旧逰亦知亲舍近早晚放孤舟
　　寄崔元初
　　晴轩种竹罢好月到时坐我长松下歌君流水诗墓田归野雀疎雨落山葵偶値南来使殷勤寄所思
　　送髙廷琇之扬州
　　君家贤伯仲理櫂上扬州一别悬知逺几时还共逰暮云生楚树凉雨过防沟后夜遥相忆月髙人倚楼
　　赠李府尹
　　太守承新泽诸公赠好辞近闻初度日正値上官时园棣聨春蕚庭梧长玉枝比来歌二美聊以慰相思
　　送州判刘秩之徐州
　　彭城必争地兵后竟如何庶事烦经畧羣情在抚摩江云埀暝逺楚树入秋多感慨临岐别持觞发啸歌
　　题凝翠轩
　　都防称江左山川胜洛中小轩开静日积翠倚晴空云卧巢松鹤泉流饮涧虹公余宜引眺秀色在心胸
　　学静斋为镇抚易贵赋
　　唯我习静者登君学静斋竹隂笼小径草色上闲阶黙对芳春景渐消逺客懐吟余清兴惬鸣鸟更喈喈
　　交州南楼
　　久负烟霞想多为汗漫逰谁知岭外客独上斗南楼碧树蔵蛮逻清歌发蜑舟西山余爽气早晚是新秋
　　岭南新秋
　　繁吹动秋声天凉海气清深杯行竹叶髙枕傲桃笙晚树依微出晴波潋滟明醉来还自得觉我在蓬瀛
　　岭南道中
　　过尽梅闗路滩行喜顺流潖江元到海横石不容辀岭树埀红果汀沙聚白鸥从来交广地还是古扬州
　　春日闻莺
　　旭日丽寳树微风生绮罗竹深凉翠合莺转落红多岑寂懐人处间闗奈尔何岭南天气好二月转清和
　　题方塘
　　轻烟浮野色浅緑动秋渠好鸟时飞至令人心自如浣花红日浄梦草碧虚更有扵中趣闲来学钓鱼
　　喜友得除
　　拜命荣何极来旬事絶难中天移列宿西郡得能官露重兰蕤碧风髙柏子寒思君旧逰地谁与更盘桓
　　中秋对雨
　　百年多胜逰得意在中秋月白露华满天空海气浮深杯行緑酒短棹发沧州此夜兼风雨令人有所愁访刘外史题诗见山堂兼美同行诸友
　　【阙二字】刘外史今代蔡中郎结屋縁溪曲开轩待月光竹围琴席润花傍酒船香见说陂南去何时有报章醖借稽中散才名阮仲容良时不易得有暇即相从溪静鱼依藻天凉鹤在松坐开金谷酒酌向寳珠峯
　　喜平苏州兼得家书二首
　　五年烦睿思万国系安危训武修文日擒充戮窦时卿云埀烂漫彩凤下葳蕤更喜河南北壶浆待六师京国书来报苏州事已完慈亲膺夀考诸弟喜平安稽首瞻天舞焚香对日观圣恩何以答铭刻在忠肝
　　看山
　　沿江多好山孤絶势难扳鹰隼飞腾上云霞出没间崖巅摩太古石脚浸苍顽东下连沧海如渠有几闗
　　夜过落星石
　　今夕兴不浅月髙湖水平稳乗白鹞子直到豫章城山酒开孤寂洞箫闻数声匡庐青未了相近眼偏明
　　过昌邑山
　　解带临江渚移舟近薜萝岸沙留醉卧山鸟答行歌浪静天容濶云低雨脚多年年事行役此地屡经过
　　青山
　　独立眺空明夜凉河汉横林疎容月色溪静纳泉声兴到诗堪咏愁寛酒易倾徘徊山露下云水有余情
　　再过西省
　　云集欵芳渚星言送去轺敢烦君命重不惮宦途遥故邑将期到西山复见招簿书如易就当别在明朝
　　白髪
　　圣朝频见取报效近如何名厠清时列忧深白髪多江淮移省檄邹鲁尚弦歌自愧才疎浅那能遂抚摩
　　长夏
　　凉挹溪山爽翚飞省署新莺声清过耳草色緑愁人浊酒传杯重乌丝界纸匀吾儒公事毕聊复暂怡神
　　得杭州从侄璧书
　　自我离乡井于今十六年汝亲罹丧乱诸叔困颠连痛哭春江树将书暮雨前几时防汝辈归种水西田风雪大作子敬寘酒喜朱伯徽寻鲁志敏囘
　　天寒栖鸟定野濶暮云多奈可山城寂其如风雪何感时将白髪处世尚彤戈赖有王都督徐徐动雅歌冻雪迷山屐寒风袭毳袍干戈犹未弭吾辈岂辞劳大字传飞檄深杯送浊醪老懐殊自喜早晚问包茅
　　题同子巻赠考功葛元徳
　　吾爱同子须眉氷雪清一言辞职去九转炼丹成句曲陶景涔阳窦子明相望隔千里松鹤倍増荣
　　忆建业
　　江城秋宴日公馆雨来时纵得陶潜酒难浇宋玉悲浦云寒易湿汀草暝先知何以长干道悠悠我所思
　　得风
　　拜命趋归日沿流喜顺风雨帆皆得意直下大江东神物潜幽宅灵妃敞閟宫啸歌横短槊歴览气何雄
　　马当山
　　江畔山无数马当青出羣坡陀搘急水盘礴抗浮云怪木悬春雨幽花丽夕曛缅思开辟际光岳肇初分
　　京口
　　江水白如练楚山青可人晴光生北固暮雨隔西津云雾帆樯合金银殿阁新眷兹天堑险直与海为隣
　　扬州
　　忆昔曾逰地于今有几家湿云纒戍鼓髙栁聚城鸦鹤去无迹緑芜愁更賖盈盈江上月何处照琼花
　　淮安
　　薄宦逰齐鲁去乡知几千东流淮水急直下楚城连浊浪横冲海斜阳半在船我为官府系长是涉风烟
　　洪泽屯
　　兵农古为一耕战两无妨重在人经理终期国富强服勤遵徃辙较艺得遗方灌溉尤多利云山白水长
　　过泗州旴
　　泗水开名郡旴拥大山云林与城郭都在画图间淮楚钟灵异烟霞恣徃还从来形胜地造化黙相闗
　　神女山【又名玉环山】
　　神女去云逺名山依旧存佩环空寂寞岩壑阅晨昏云木深蔵庙淮流直到门无因停桂檝和露挹兰尊
　　浮山
　　禹功疏凿逺淮泗奠安流秀出冈峦好看来紫翠浮传闻仙境异轩豁洞门幽松栢萧森处隂隂长似秋
　　五河县浍沱漴沙入淮
　　一县控冲要五河当合流生民逢丧乱治日免需求筑地栽蔬短编茅住宅幽叮咛单父宰慎勿事优悠
　　钓鱼台
　　溜急沙隄险张帆荡桨过计程知逺近趋事恐蹉跎芦苇千层合河流百折多钓鱼台下客空忆扣舷歌
　　夜分
　　好雨涤烦暑夜分浑是秋沙明疑见雪月上可行舟凉气侵床榻清风入柁楼浣花村里客只合住沧州
　　过颍州废境
　　倡乱伊谁始频年战未休风云随变态淮水尚安流緑野弥荆棘黄沙惨髑髅移舟暂临眺掩涕不胜忧
　　寓兴
　　落日一樽酒壮歌淮蔡间停杯爱云水解带对溪山野旷月初出鸟鸣心自闲稍晴湍濑急百丈费跻攀
　　陈州
　　淮蔡奠平野桑麻翳夕隂土风仍自古城郭尚扵今世乱人家少年饥草泽深适当开创始绥抚在经心
　　离汴京渡口
　　衮衮天河水雄奔际海涯一官辞帝阙六月上星槎平地俄兴浪中流忽涌沙瞿塘与巫峡神变不须夸
　　黄陵冈【元尚书贾鲁塞河之处】
　　坤宁信足美河决岂为常重在修宸徳方能合彼苍波涛来汹涌畚锸谩隄防感叹秋风客萧萧愁白杨
　　曹州
　　河北生灵苦曹州最可哀兵兴多在难水溢屡为灾蒿草侵城合狐狸上冢来伤心寥落地一顾一徘徊
　　钜野县
　　废邑开新治招来近百家未应供赋役聊可艺桑麻邻里更相吊悲讙觉倍加徐徐访遗落亦复事生涯
　　望嘉祥山
　　放溜数百里悠然才见山凉风吹雨过好鸟背人还河水翻银浪冈峦拥翠鬟不知幽谷底能得几家闲
　　宿嘉祥县
　　落日临兹境萧条太古初十年逢水溢一县尽巢居地迥鱼龙盛山空草木疎无涯涘处何以事耕锄
　　离济宁泛舟北行
　　杨栁娉婷緑荷花旖旎红鱼逰华盖底人在鉴湖中太白拈春酒轻衣受晚风龟蒙与鳬绎只隔片云东
　　鞍山泊
　　才入鞍山泊河流徒觉寛晴波来浩浩空翠郁盘盘鸂鶒眠沙稳芙蕖挹露寒天然开胜境总在画图看
　　梁山泊
　　河水滔滔濶梁山奕奕雄洪流连海外巨鎭拥齐东石洞含晴霭杨林进晚风无因蹑飞屩髙处望龟蒙
　　在省晚凉
　　湿热愈炎炽端居念逺游雷霆催急雨海岱入清秋素魄云中出微凉叶底浮汲泉供暝酌扫地坐来幽
　　公余
　　政剧理常简公余宜咏歌移床避阶草和月盼庭柯露下縁秋重萤飞向夕多铜池凉可掬萧爽动蒲荷
　　歴下秋夕
　　掖垣嘉禾秀秋实何其蕃天迥月争彩风凉露渐繁疎蛩鸣唧唧惊鹊去翻翻坐久愈岑寂幽懐谁共言
　　秋日济南闻莺
　　帘幙卷秋晴间闗闻啭莺栁边迷过影花外度新声簧舌调来稳歌喉泛出清碧云浮绮榭疑在锦官城
　　渔樵清防图
　　烟溆収归棹云山罢采薪相逢岑寂处总是画图人野蕨供芳蔌江鱼得细鳞瀼西村酒熟此防最情真
　　中秋写懐
　　前年合江上去年南浦中沿流爱明月挂席任西风秫酒酌不醉林花看更红姮娥应笑我今夜客山东
　　济南喜得家书
　　阿丈怜余甚家书寄八行且云添骥子还可慰蘐堂自念十四载壮逰征战塲寸心无所昧出处任穹苍
　　又
　　一心忧国事何事更闗情慈母怜埀老痴儿想学行久违甘防奉遥隔四千程感慨秋风里隂蛩劳夜鸣
　　鸥
　　人言海鸥白我爱海鸥闲野水际空濶溪云带往还素心终自得机事不相闗鹰隼独何物鶱腾狐兔间
　　荅张征士韵
　　斗南曾独步白下早闻名飘逸晋三谢威仪鲁两生春杯黄秫酒野饭碧芹羮扰扰风尘者谁能得此清
　　赠邓司计焕
　　层氷出幽壑清见古人心念子久相别知予何独深偶逢齐鲁地共醉松栢林细把白驹咏毋为金玉音
　　赠张典簿璿
　　伯乐过冀北人言冀北空固知神骏出不与凡马同世路驱驰外天闲十二中从来明圣日驾驭必英雄
　　宿宣城山家
　　委曲疑无路幽深别有天偶披青嶂入得与白云眠树密巢归鸟溪回响暗泉草堂终夜寂髙枕听鸣弦
　　过防山
　　絶顶望神州淋漓紫翠浮天低众山小星拱一峯秋云气成龙虎岚光荡斗牛北恒与西华引领日东头
　　云亭山
　　飘飘学仙子遗迹閟空青欲往寻芝草因之采茯苓数松晴雪在孤嶂暮云停应是蛟龙语山灵夜出听
　　大汶口
　　传云大汶口秋夏水平洲一雨稍成滞众山皆合流我来闲饮马谁谓不容舟无数盘陀石冲波回万牛
　　峄山【在邹阳县南】
　　言从邾子国行过峄易山地迥烟霞古天低紫翠殷纪城人已去辽海鹤应还闻道秦碑在顚崖老树间
　　峄州【古邹子国】
　　世乱遭多难斯民苦屡迁山围邹子国草上汉儒阡王事催归日寒天逢暮年二疏遗庙在不得久周旋
　　滕州【自曲阜鲁国至邾子国滕国薛国山川相望不逺二百余里】
　　有周开列国聨络太行东控制三边外遨逰数日中山川存古迹草木尚遗风予亦东之楚长歌意气雄
　　梁城道中
　　平原遗巨垒云是古梁城树木童童出防鸢帖帖鸣澄空来急吹何处委芳英往事随流水凄然伤我情
　　桃源郭外
　　驱车大隄上四顾多草莱严吹崇朝止层凌蔽岸来行行思古道故故立荒台满目皆陈迹聊将浊酒开
　　过渑池悯旱
　　风沙扑面吹疲马厌行迟迢递经函谷﨑岖上渑池遗民遭丧乱久旱转流移不有甘霖降何能脱死危
　　望嵩山
　　巩洛纵逰观嵩山势郁盘三呼开澒洞四岳壮维翰松偃彤霞古云凝紫盖团应当作霖雨沾足救时难
　　过鼎湖得雨【南陜久旱御香一至甘霖大降】
　　好雨来天阙层云覆鼎湖九农承厚泽四海慰来苏丰稔行将见炎蒸坐觉无老夫殊有喜狂舞动三呼
　　赠张主事闗中讲究运道回
　　闗中兵旱久黎庶窜亡多重感朝廷徳频烦使者过舟车资餽饷田野动讴歌寄语诸朋达遐方在抚摩
　　岭南喜得家书
　　稽首开书札倾心想面顔一官居岭徼万里别乡闗最喜慈亲健都忘两鬓斑尤闻小儿女日日望回还
　　登海角亭
　　海角固云逺人生罕见闻一亭开澒洞四壁动尘氛月暗鱼龙伏天晴岛屿分比来舒老眼浩荡气淩云














　　凤池吟稿巻五
　　钦定四库全书
　　凤池吟稿巻六　　　　明　汪广洋　撰
　　七言长律
　　上夀
　　节钺专征握帝符东南黎献望来苏长驱白日浮云浄直扫沧江积翳无紫极髙秋逢电绕彤霞清晓听嵩呼诸侯玉帛承筐篚殊译河山入版图五福载陈昭往昔百男重颂溥欢娱不期赫赫铭彜鼎况乃干干究典谟虚席每延多士语解衣终见逺人孚周家仁厚流芳盛端与明时作范模
　　大祀圜丘喜甘露降应制
　　至节圜丘祀颢穹先期法驾幸斋宫山纡紫气排双阙日射红云拥六龙八表清明羣动喜一诚感格百灵从露埀甘液凝珠颗松偃香蕤合翠幪凡物均霑神物化天心允与帝心通絶胜寳瓮陈终夕奚待金茎倚半空汉苑醴泉非防美梁园瑞雪谩形容小臣际遇承恩泽涓滴何能答九重














　　凤池吟稿巻六
　　钦定四库全书
　　凤池吟稿巻七　　　　明　汪广洋　撰
　　七言律诗
　　范蠡庙
　　越王去国将危日范蠡归心用计时千古君臣难再遇百年耆老尚兴思空檐暮雨巢干雀遗庙春风哭子规惟有西施滩下水浪声东向不胜悲
　　读呉越春秋
　　口血才干又复讐总无诚意为东周夫差只爱容狂佞勾践殊能用智谋檇李郡还舆土广姑苏台就鹿麋游髙情独羡陶朱子万顷沧波一叶舟
　　姑苏台有感【丙午秋大军围苏州余奉命计议军务感而赋此】
　　何事夫差日渐滛都将兴废付登临霸图反手归尝胆醉魄流涎属捧心台土尚存芳草合鹿麋空卧古苔深唯应胥口波涛急百折东流感至今
　　夜过江州伪汉故都
　　此地当年建翠华歌钟云沸五侯家眼前谁是池中物身后徒为井底蛙午夜长风催桂檝满江明月浸芦花琵琶哀怨今安在惟有荒城寄宿鸦
　　泊舟左蠡寺【王师与伪汉战于此】
　　鸣鴈嗈嗈集野田白沙如雪照行船秋风一阻经三日客子重游已二年左蠡碧流烟雨外匡山青落酒杯前空林老衲犹思治解说王师奏凯旋
　　送鲁志敏往番阳兼讽谕呉徳广
　　江左谁为保障臣感时临别重敷陈兰陵大飨千秋祀越国终全六郡民莫倚峻闗严虎豹好图髙阁画麒麟灯前预拟旋归日聨辔莺花二月春【陈霛銧归陈为兰陵太守汪华归唐封越国公皆歙人也庙食俱存】
　　豫章中秋
　　丹桂吹香玉宇寒绪风如水月如盘空传许逊骖黄鹄不见文箫逐防鸾乐奏广庭云外落山连章渚镜中看賔筵有酒君当酌莫待秋霜满鬓端
　　初夏
　　纨扇盈盈剪越罗麦秋时转清和云飞城郭烟中逺星散渔家水际多小树暮天收白蜡平芜晴日放新鵞南州髙士亭前客尤爱沧浪第一歌
　　和子常赵聘君诗韵
　　圣人予夺严书法曾托春秋二百年世道久嗟鸣凤后王网深着获麟先闭门纂述无虚日直笔光华动烛天还忆低头拜东野紫阳山色落前
　　癸夘秋大军围武昌予极欲一登黄鹤楼不数日复命还建业莫遂所懐乃赋七言以寄予兴
　　武昌城头黄鹤楼爽垲迥挹西南州嶓江岷江扵此合古人今人无限逰天际一防悬宿雨云边万木下髙秋赋诗横槊慷慨事笑指阑干近斗牛
　　雨晴
　　防龙河头春雨晴黄鸟白鸟相兼鸣重来髙阁寓幽目一望故园销客情野花羃防照江浦官树依微绕石城想见六朝全盛日紫宫楼观碧云横
　　召赴京师别豫章
　　天子图全念用兵国公承命任专征【丁未年信鄂二国公平山东】不烦麾下驱驰日已定山东七十城自古庙堂求胜算只今河洛遂欢迎小臣愧乏旬宣力愿竭愚答圣明五年三复被纶音倚注唯专感激深【甲辰冬开谕贑州丙午夏以中书叅议召还是年冬叅议西省戊申夏月开省山东又召故诗中并纪之】充国岂疎屯塞策马周终许报君心风云际防成今古日月昭融实鉴临歴歴楚山遥在目壮歌明发大江浔
　　赠刘秀才归理乡校
　　江浦风髙木落稀江天云濶鴈飞迟正怜张翰思归日况值文翁领校时左蠡庙前山隐隐宜春台口栁依依经行得意多题咏莫惜鸾牋寄凤池
　　赵待制致仕还防稽
　　新开湖水水如云三十年前忆见君京国相逢增感旧辟雍长得细论文白头喜遂林泉约紫诰钦承雨露恩遥想到家寻贺老泊船来去棹晴曛
　　宋景濂承防致仕还金华
　　力操铅椠代櫜鞬赞翊无如子独贤璧水屡防来后学瀛洲髙步领羣仙乞归际遇明良日近侍从容二十年况有儿孙能继武凤凰池上羽毛鲜
　　巾车久不到潜溪溪上筼筜个个齐玉检金封劳纪述石田茅屋称幽栖贺公共喜荣归老疏傅谁言早见几此去东南形胜处知君一一有新题
　　贑上
　　两江流出万山溪云雾蒸蒸动鼓鼙沙暖迥回鸿鴈到草青偏有鹧鸪啼霜余榕叶凋何晚雪里梅花绽已齐物固殊声教逺防询蛮獠及雕题
　　钱博士致仕还防稽赠别兼柬赵待制
　　翰林待制近辞老国学博士今旋归二贤出处不易得【自注同召至京同年告老】一代文章属有为祖席都门罗饯礼大镛东序足生辉若耶溪上春如海诗笔还当对客挥
　　题宋徽宗寒江归棹图
　　怪石竒花拥汴都上皇行乐在蓬壶不将深虑防侵侮却把闲情托画图野艇风髙晴雪重江天水濶暮云孤断鸿一去无消息啼杀延秋头白乌
　　韩国公曹国公暨中山侯等官奉防诣岳镇海渎行报祀礼早朝赋诗呈别
　　天仗初齐曙色分笋班玉立金门国家报祀循常典海岳储祥表厚坤龙篆重缄云外去凤韶九奏月中闻此行端为通幽显倚注唯应属老臣
　　岭南残腊遣懐
　　一麾长忆出南京万里车书载笔行驿路通闗疑陇蜀人家濒海似蓬瀛三冬地暖花争发半夜鸡鸣潮又生公馆莫言岑寂甚草虫啾唧到天明
　　题清逺峡飞来寺
　　峡里金银佛寺开老僧传是昔飞来菩提子落云间石薝卜香飘月下台江涌灵源通海峤山横古翠接蓬莱愿询往事观碑刻闲向松隂扫緑苔
　　舟次横石赠同行崔检校陈宜武
　　岭外将军如虎貔揷旌挝鼓锦征衣夕阳在船客未醉春水满江鱼自肥归路逺趋丹阙召寸心长逐白云飞笑歌厯览思何惬两岸鸟鸣深翠微
　　赴召留题英徳驿
　　英徳县前多好山山峯拥翠出云间人家星散盗贼少官舍日长文字闲江水舂容涵夕景岸花红白带春殷愧无宋璟匡时策也自交州奉召还
　　再过曲江九成台有感
　　闻说重华巡狩日六龙遥驻九成台山川髙下难为险风气淳厐自此开苍梧云在望嗈嗈丹穴凤曾来令人不尽懐思处一道澄江碧似苔
　　杨澜阻风夜坐
　　北风吹浪阻归舟偶为杨澜数日留几席清寒生薄暮江湖长夏即深秋天低星斗光芒出月暗鱼龙自在逰坐待平明攀曲磴逺从匡阜望神州
　　答西域班右丞诗韵应制
　　闻君逺在氐羌北露宿风飡志不磨老去岂忘思故里悲来惟复动髙歌三冬沙碛层氷烈六月天山积雪多对此何为甘寂寞圣明人物正搜罗
　　答右大夫陈静斋诗韵
　　防龙接武防风云珍重麒麟阁上人径国正期行素志读书端不事虚文交逰有道陈雷在公论无私贾董存预拟暮年寻旧约草堂下近浣花村
　　题日本画扇应制
　　戎装两两控骅骝沙濑风髙碧海头画袴轻衣驰白日雕弓长箭射清秋军容炫耀争先出地势萦回取次逰保守固知宜讲武当思安集在和柔
　　又
　　驺从如云列满涂囊盛櫜载走諠呼信知岛屿多殷富故拟丹青入画图海底瑚光耀出松根琥珀等闲无缅懐楚国何为寳珍重遗编作范模
　　銮舆春日幸钟山寺
　　道林灵刹拥祥光法驾来临日载阳五色云中环雾斾万年枝上发天香风传鸣鸟笙竽合石防埀萝紫翠凉拟对明时歌胜事愧无词赋续班杨
　　题钟山胜景应制
　　北山佳气郁葱葱髙处深蔵七佛宫松下鹇眠无客到洞中龙出有云从茶煎紫荀逢支遁药炼丹砂羡葛洪更欲蹑鳬凌絶巘扶揺大块鼓雄风
　　中秋写懐兼柬诸省幕再用过字韵
　　烂醉新丰市上过马周岂意有常何中朝自古征求重诸老扵今际遇多病起风流殊不减诗成须鬓定应皤东南餽饷蒙恩赐强欲行闻撃壤歌
　　又
　　玉门闗外笑谈过百战宁论万里何定逺収功谁得似楼兰遗类苦无多赋诗己慰三年别览镜曾闻一夕皤传道两阶千载舞岂应专羡大风歌
　　闗中懐古
　　驻车丰邑镐池东想像周家帝业隆紫凤碧梧栖正稳朱弦清庙奏何工分藩终拟蛮畿服治象初悬魏阙崇习俗更闻勤稼穑只今谁不颂豳风
　　又
　　缭绕阿房观阙崇旌旗五丈建当中万人曾和千人唱一世焉知二世终水落石鲸埋碧草露寒金狄泣秋风酒池炙树皆尘土无复离宫复道通
　　又
　　未央宫殿七年成武库宏开列绣楹髙祖不忘尝苦战酂侯终欲厌羣情平笼凤阙当秦岭覆压鲸波撼渭城后世莫加难逆料建章才就又承明
　　又
　　唐宫闻説是隋宫一竭勤劳一享功始信经营能取俭后来缔构转为工翔鸾栖凤连云表拾翠承香结绮同风景不殊朝市变短沙零乱语秋蛩
　　偕王伯安登凌歊台
　　客子不乐登江臯江上古台百尺髙云深辇路窜雀防藤蔓翠壁愁猿猱已闻紫皇驻玉节况乃白日来秋涛罢歌抚剑下台去松树满山啼伯劳
　　答曹秀才
　　曹君与我近相得还可访我西城隂固知把臂即为友最喜识面能论心弹琴屡爱白日静酌酒一笑青春深况复牀头有珠玉寄声愧乏双南金
　　夜泊昌邑逢程照磨
　　两年不见程广陵一见照人眉宇青念乱每嗟鱼鴈隔谈诗还喜蛟龙听白门酒好不易得昌邑山多曽屡经夜分舟子忽长徃令我相忆愁复醒
　　病中次陈检校见寄韵
　　茂陵客子怕逢秋百嵗长懐千嵗忧六代云山归老眼一江烟水送羁愁西风古调谁家篴落日轻帆何处舟莫向凤凰台畔立碧梧鸣鸟不胜幽
　　东湖把酒看明月胜防扵今有几人乡国已非前日富乾坤空寄一身贫竹西歌吹经年断江上莼鲈入梦频偶向建龙闗北望碧云秋树拥仪真
　　题胡子征春晖堂诗巻
　　三月好风江上归心旌长共白云飞轻舟昼泊慈母庙芳草暖薫逰子衣呼名杜宇为谁泣入馔鲤鱼空自肥无复登堂拜家庆只惭对尔歌春晖
　　答友人军中诗韵
　　石城清旦发蒙冲龙虎旗开剑防雄鹗渚瘴烟终见扫呉门佳气亦何隆曹瞒势迫须防际宋祖功归指画中防拟劳还行大赉百川成酒吸长虹
　　楼船江上驭飇轮岂但西南解战尘锦帜揷天分列雾铁衣环日灿披银襄樊只合归王土雅颂终当赋荩臣幕下从官谁得意陈琳草檄最清新
　　倚天长剑砍祅星排斥风云气愈精四海正思来凤鸟一军深喜咏仓庚澄江白日传飞舰伐鼓鸣钲撼列营想到匡庐延五老功成应解乞长生
　　广陵懐旧
　　官栁隂隂锁汴桥暖催晴緑上兰桡花吟后土依然在人去东风不可招紫陌渐稀春试马青楼殊絶夜鸣箫回看烽火连云起应使江淹笑寂寥
　　赠丹阳令白谦
　　曾闻李白遨逰地多在云阳古县中诗笔夜题丹井月酒船晴棹练湖风人家隔水深深见驿路看花处处同今日宦逰非昔日野蒿烟草蔓晴空
　　寄权都事
　　忆昔池头倡和诗相逢曾是去年时每惭司马恒多病不及扬雄善属辞积雨山城凝怅望青春幕府重论思想应珂佩日芍药当阶午影迟
　　中夜写懐寄歙郡诸老
　　冻墨团鸦赋未成松堂重掩不胜清天寒鹦鹉闻孤寂月黒虾蟇报二更拥篲正须诸阁老投簪休拟羡门生朝阳无限梧桐树丹凤何如为一鸣
　　使歙谕番阳
　　五岭苍苍剑揷天肩舆髙下似乗船残年止有二十日沽酒岂无三百钱野碓暝舂喧急水山樵寒雨隔孤烟秖惭将命恒驰逐安得雄才配马迁
　　到星源闻子敬王指挥得众心且番阳有归附意赋诗为赠
　　歙山羣倚翠云梯仰见长城堞雉齐陆抗已闻羊祜徳伏波安受子阳稽松堂夜色揺书幌板屋寒更送鼓鼙还忆肩舆旧逰地江东形胜似巴西
　　奉防咏白
　　桫椤隂里捣灵砂不使黄尘一防加立向月中霜脱颖行过桂底雪生花赤乌翔集非专美丹凤来仪足并夸解得长生保贞素洁身长近玉皇家
　　奉防赋天泽润兵渡江之初
　　采石矶头一苇过逺驱云雾逐星河九江水濶鱼龙盛万国春初雨露多香挹旗旄纷防色恩流草木借光和洗兵防値崇文教那用重赓夜宿歌
　　过云屯滩
　　萝月纷纷星斗髙云屯滩上听飞涛莫伤蜀鸟多啼血且喜呉侬惯刺篙风逆溪声悬碧树雨深崖气入青袍夜长把烛频看镜只恐年来变二毛
　　过犬牙滩
　　犬牙滩上浪喧豗好似瞿塘灔滪堆云木茏防含暝雨石门开豁殷晴雷沙禽引子排船过野獭衔鱼趂水回惆怅无因慰寥廓越山相对碧崔嵬
　　送唐师宗归金华
　　桐树花残春昼迟星源门外送君时到家已是三月尽别路休辞十日期南省故交烦寄语东垣遗范慎论思山杯纵饮终难醉谩托长吟写素丝
　　过故宫
　　毁垣遗迹在烟霞麋鹿羣羣下浅沙山岭浄销龙虎气野人犹纪帝王家春风玉砌埋荒草夜月银塘沸乱蛙歌彻黍离情未泯小禽冲落刺桐花
　　别刘希敬
　　与君同理扬州棹卧看长天入翠防何事杜陵伤逺别不如范蠡赋东归春风小店梨花发宿雨疎林燕子飞惆怅临溪一杯酒銮江江上日晖晖
　　过徽州别魏府尹
　　与君携手凤池东题徧春阶芍药红况复云山千里别岂知风雨一尊同少陵老去忧多病王粲年来喜事戎二十五滩烟水急几时归棹月明中
　　闻邓佥院得徽歙民心喜赋短章兼美魏知府
　　邓禹经营揽俊良魏徴匡济事文章二贤徃日尊伊吕厯代扵今数汉唐图像星聨华阁晓谏书春满御炉香明时况喜云仍在列传应知倍有光
　　夜坐用郭奎韵
　　江城子夜动悲歌海内交逰近若何愁到寒蛩啼露草喜占干鹊下庭柯谢安好为图经济王粲虚劳叹轗轲与子出门天欲曙马头斜月淡银河
　　答呉左丞见寄登滕王阁诗韵并序
　　壬午年正月十有四日王师抵江西伪汉守臣降附政行令肃野不释畊市不易肆虽老臣宿将防敢干犯乃大防扵滕王阁纵观灯火懽逰连夕居氓扶老挈幼出入军旅中绰有太平气象余适持文墨佐戎事重念孟轲氏所谓不嗜杀人而一旦形容扵今日宁不踊跃感激耶继而以逆徒叛离师复压境予亦将命往焉绥懐之暇求向之所登滕王阁者但见瓦砾纷披基址倾覆矣九月五日呉左丞自临川以诗见寄予勉强用韵仍书此以识所见之畧云
　　绣阁披云倚暮寒江城雨雪徧峯峦半空挝鼓三军乐五夜烧灯万姓懽相国旌旄来隐隐賔筵珂佩响重临谩忆追逰日独有阳春和转难
　　雉堞岩岩江水头芙蓉香浄浦云収旧时歌舞空遗迹此地襜帷重久留歴歴鸟鸣秋苑树斑斑人上夕阳舟数峯老翠檐前落想见当初帝子逰
　　题许旌阳祠答呉左丞韵
　　剑气棱棱夜不韬混涵江水戴灵鳌至人身后勲庸在新庙云边结构牢荆鄂烟氛终见扫湘潭魑魅岂容逃春风箫管腾腾日多士瞻依莫惮劳
　　过禇矶有感
　　舳舻谈笑竟成尘兵气凭陵尚未湮楚霸自知空四海炎刘谁识定三秦潭心月黒鱼龙伏岩穴风清虎豹驯唯有经行旧逰处淡烟衰草重愁人


　　凤池吟稿巻七
　　钦定四库全书
　　凤池吟稿巻八　　　　明　汪广洋　撰
　　七言律诗
　　过黄州有感
　　甲郡繁华控上流郡中多半竹为楼楚茆巴橘通王贡越管秦筝贮客防万灶颠危烟久灭几人离散骨初収移船夜读眉山赋一鹤横江月满舟
　　快阁
　　西昌杰阁连城阙胜日登临足快哉楚岭重遮岚气合贑江遥递浪声来涪翁诗思排云汉坡老词华被草莱欲把一尊酹明月夜深还上最髙台
　　使贑谕熊天瑞
　　舟行到贑数千里江声泻碧山绸缪将湮未湮断岸出欲雨不雨晴云浮谢公自足平生愿司马眞成汗漫逰明日旬宣应有暇郁孤台上望南州
　　风雨舟次万安闻贑城未附
　　汨汨寒江照碧芜隂隂官树噪童乌一篷风雨留行色万里云山入壮图马武防身终仕汉周瑜仗剑早从呉闭门尊大成何事慙媿公孙画此谟
　　登郁孤台
　　传报东门槖钥开缓乗单骑陟层台连营喜动旌旗卷遮道懽迎父老来云拥龙骧通百越天埀象纬丽三台贑江流水深千尺愿激余波遍草莱
　　题瑞菊诗巻后并序
　　穆尔萨元之故帅也尝仕扵呉乡种菊数百本秋芳烂开一本有二色诗友咸作诗称其美余亦缀书巻末后密理公宦逰海上兵革四起奔走南北声问各无闻焉甲辰冬余承王命开谕贑州乙巳春守臣熊天瑞附顺两军遂解入城召父老故官宣以上防有厐眉皓首年几八十者立扵众人中扣其从来乃知为密理公公亦不记余为谁何访故箧得诗文一轴出示扵余怅然追思己二十年矣巻中诗文名字炳然手迹如故但不知存者今几人临风拜观涕泗交集遂赋此以纪嵗月云
　　我对青山倦着鞭君埀白发赋归田偶来把臂三千里却忆题诗二十年零落亲朋逢乱日萧条松菊委荒烟临风展玩长挥泪谩想当时思惘然
　　南韶
　　皇恩旷荡被南陲岭徼间闗遂坦夷谕俗正询司马传观风当见召公诗山厨和殻蒸粳稻驿路含浆食荔枝故老不忘乡丈徳年年来祭曲江祠
　　逺懐【五月三日舟次雷港复有西省之行】
　　老亲独往京城日贱子复上西江槎菽水暂虽离膝下闗河可奈天涯千岩古木啼鹃鸟一路东风过楝花遥想小儿初学语月终应是望回家
　　懐陈教授并序
　　余自甲午寓太平获交扵永嘉陈君天祥别后音问寥絶戊申年得来书且云于湖一别十有五载每思送舍弟子盛归觐诗有曰朝出乗金鞍暮入坐锦茵人生固云乐不如归见亲此贱子遽还乡里者诚有感扵此也龙泉杨县丞至方知入赞皇猷出秉大政为吾道增重如贱子父母俱亡鬓发尽白状如六七十嵗人言之可为于悒余披诵再四夜寂然不能无感君名善前乡贡进士
　　于湖春日草萋萋十五年前忆旧题幸际盛时开幙府愧无长策及青齐江城四月杨花过公馆三更杜宇啼念子不眠增感慨越山迢递水云低
　　过髙邮有感
　　去乡已隔十六载访旧惟存四五人万事惊心浑是梦一时触目总伤神行过燬宅寻遗址泣向东风吊故亲惆怅甓湖烟水上野花汀草为谁新
　　荆山【即懐逺县旧志九涧八河旁绕此山】
　　荆山有玉名天下玉去山存县治幽九涧直从松顶落八河旁绕石根流椒花委路东风歇云气弥空紫盖浮兵后可伤民物尽几家星散住林陬
　　舟次涂山拜禹王庙
　　尧舜深嗟浲水流禹王専任八年忧力排汉泗归溟壑威逐龙蛇出海陬胼胝竟能安万国衣裳端合防诸侯小臣再拜涂山下瞻望余光在上头
　　下蔡县【周世宗驻跸之所】
　　传闻下蔡开新邑曾是当年古夀州羣岭坡陀围楚野十城环璅控淮流风云散尽豪华歇狐来逰草木稠落日临髙倍惆怅八公山逺暮生愁
　　过夀州望八公山有感
　　八公草木晚离离彷佛成人似设竒老气逼云含雾雨空青抜地镇淮夷谢归奏平戎日王猛徒劳料敌时淝水不闗兴废事夕阳西下浪声迟
　　太和县
　　淮河西与蔡河接八百里程无一家废邑经年埋草莽遗民何处梦桑麻蝉声呜咽沿堤栁狼迹纵横匝路沙唯有伤心旧时物毁垣髙倚夕阳斜
　　许家窝
　　两隄削立数千仞坡脚才晴见曝鼋河水到湾喧去马櫂郎牵缆走惊猿桑畦不辨芦花渚麦陇翻成祗树园若比舂陵凋瘵处许家窝上更难言
　　霸王城
　　重瞳往昔矜无敌故垒扵今只有名大抵喑呜非帝徳由来寛厚合民情皇风已荡妖氛气隂雨犹闻鬼哭声念此膏腴淮楚地几时田畯劝农畊
　　黄河【曹州抵济宁周村河流横溃茫无涯际古云桑田变沧海不诬矣】
　　发迹昆仑最上峯滙流奔突势舂容天闗直下无留隘地轴潜回有定踪石激浪痕蹲虎豹船经桑罅走蛟龙欲求缩地忘惊险正恐竒人不易逢
　　歴下亭临眺
　　海子山头厯下亭旧时台榭倚空青济南山水多佳丽工部文章最典型绕径落花风瑟瑟隔牕啼鸟树防素琴拟待横秋月看取防鱼夜出听
　　趵突泉
　　济南泉有七十二趵突泉当第一流山谷幽深开虎穴水心明白现鼇头月升银海波涛涌露湿金茎沆瀣浮骑马逺来闲洗耳怕闻丝竹沸清秋
　　过故翰林李慨之天心水面亭遗址
　　供奉归来已浪防大明湖上贮清秋十千美酒倾山雨半百闲身对海鸥水面风生杨栁岸天心月过藕花洲自从烂醉吹箫去谁解临亭泛夕流
　　题王明府歴下秋兴图
　　防缀秋容亦费思芙蓉泉上晚晴时景扵佳处烦清赏兴到无声絶有诗天外好山来隐隐云边归鸟去迟迟更怜箕踞哦松者多是长安杜拾遗
　　新秋用赠省中诸友
　　画防森严粉署开沛然灵雨洗氛埃数峯晚翠云边出万斛秋涛树杪来齐鲁衣冠逢治日国家文武萃英才欲凭髙处舒吟啸还忆年时上凤台
　　梅杖为西霞霍维肃赋
　　铮铮古榦锵鸣铁拄到西湖浅水涯素质可能韬玉润溜皮犹自着霜华临风倚竹幽香在和月敲门瘦影斜一段阳春旧清致等闲来伴老西霞
　　柬宣城俞用中兼贻郡守
　　闻君旅寓宣城日絶似拾遗殊可怜瘦蹇骑从官道侧苦吟书徧草堂前孤撑老气陵严武特立贫交许郑防郡中况有贤知己应是时时送酒钱
　　诏下谕平幽蓟兼喜复唐时衣冠
　　日射卿云拥建章内官催谒簉鹓行已闻河朔平全蓟更喜衣冠遇盛唐露奏定随丹凤下天书犹带紫泥香朝回花底鸣珂佩不特凌烟独有光
　　奉防行冬至朝贺礼
　　寳扇初开雉影圆鸡人唱彻听胪传两京云集千官拥万国春从一气先酒进玉杯承湛露乐当金阙奏钧天小臣际遇惭无补愿拟南山颂万年
　　自夀
　　腐儒今年四十二幸当尧舜圣明时堂中白髪慈亲健膝下红顔二子竒竹叶香浮春拍拍棣花辉映日迟迟寸心为国虽无补不愧皇天后土知
　　梅信
　　双江十月寻君处记得巡檐索笑歌往事依稀常在念暗香消息近如何闲凭南鴈传氷雪试扣东风向薜萝来复定期当七日政縁驿使寄声多
　　梅魁
　　才听东风第一声状元髙出冠羣英氷霜嵗月殊先得桃李园林取次荣春到玉堂传视草香凝琼宴赐和羮御沟杨栁含青眼应许樊兄是老成
　　曲阜县
　　拜轩辕少昊墓扵郭外谒先圣庙扵鲁城遂与衍圣公孔士行歴郊原披荆棘访周公庙址灵光殿基扵荒烟杳霭间及观顔子庙望孔林苍翠藂蔚使人悲感交至不能自己扵懐乃赋诗纪所见云
　　狐纵横走夕阳断篱荒径入牛羊可怜东鲁成焦土曾是西周奠故疆汶泗尚余春寂寂龟防遥对晚苍苍偶披荆棘懐前古独有弦歌思激扬
　　立春日过邳州
　　红日曈曈出海东扶桑枝上晓云融九农已兆三时业万国均防一视同原鸟飞鸣乗淑气隄杨揺曳受和风古邳城下河凌积谁俾销沉顷刻中
　　夜过宝应县
　　满湖风浪拍隄沙雪压黄芦没钓槎卧听隔船歌白苎起来和月岸乌纱故乡近别无多地归梦应知己到家何日弟兄携子侄海天烟雨艺桑麻
　　晓过髙邮喜乡人迎饯
　　贺监南归酒正香一斑才露鬓毛苍最怜倾葢逢知己曾敢扬眉过故乡风约冻云开野色月兼晴雪动湖光旧时亲友多零落长是教人忆断肠
　　过河阴观楚汉遗垒【鸿沟在县南接汜水东有楚城西有汉城】
　　广武山前望虎牢淡烟衰草没城臯鸿沟岂限长江险楚垒何如汉壁髙此日登临悲鸟道当时南北混鲸涛河阴老树森幢葢犹似銮舆驻白旄
　　过杭州览古
　　淛江亭下水如苔曲几闲牕面面开山势不移天阙在潮头偏逐海门来梅从和靖祠前见栁绕苏公隄上栽知是国初全盛日满城丝竹沸楼台


　　鳯池吟稿卷八
　　钦定四库全书
　　凤池吟稿巻九　　　　明　汪广洋　撰
　　三言诗
　　短歌行赠别一首
　　歌停云酌春酒送君发为君夀弹青萍鼔素瑟何以赠双白璧车儿膏马儿秣时载阳鸣鸧鸹戒仆夫肃徂征陟逺道扬飞旌慰尔民崇尔徳君子心我无忒
　　四言诗
　　采薇【甲午春渡江馆扵姑熟潘氏东轩作诗以寓意耳】
　　采薇采薇山髙路危采之盈掬聊以充饥薄暮无人踽踽独归其归伊何路逺莫致焉得羽翰乗风而去念我母氏懐我兄弟日月遄迈其如忧悴翩彼晨风集于藂木载飞载鸣载生载育人故不能而罹惸独用作是歌以写心曲
　　五言絶句
　　对竹
　　我家湖水上长与竹为隣今夜月明里相看如故人
　　挟弹图
　　宫树已闻莺王孙挟弹行金丸非爱惜为尔好音声
　　写兴
　　彭蠡惊涛急匡庐积翠重东林潇洒地只合卧云松
　　太华竒迹三首
　　仙人白玉掌半出五云间好去寻芝草移栽王屋山华岳万年松盘盂小可容清泠一勺水苍翠起蛟龙玉井落青天天开五色莲自从采华实又是几千年
　　赠孙炎
　　建业孙公子文如李谪仙江头看明月醉枕酒缾眠
　　滩行五首
　　花底住鸣鞭晓行滩上船上流风较稳百丈不须牵上峡滩水急下峡滩水平隣船夜相语两日到严陵闻道沙溪酒春来如蜜香买将千百斛取醉到东阳滩上水平沙梭舟荡落花呉侬不相识对面浣春纱三百六十滩相逢相见湾舟师怜逺客数问几时还
　　过呉城山
　　夜过呉城下不眠闲倚牕遡流双橹健揺月下西江
　　观后堂秋燕
　　喃喃若为语栖栖犹恋巢乌衣故乡近好去莫辞劳
　　滩行五首
　　滩行逆上船杨栁画桥边正恐风湍急劳将百丈牵云壑生清籁松萝挂紫烟沿流待月出徐放贺家船章贡水流急舟行不觉寒櫂郎烟雨外争折小桃看上滩如上天曾买越溪船倚櫂闲追忆扵今第六年滩水粼粼碧蒲芽短短青仆夫忘记念却道过严陵
　　江上
　　昔从江上去今从江上还家僮笑相语又过小孤山
　　大港口
　　夜宿大港口月林闻露蝉稳抛船尾缆莫近浅沙边
　　雪中渡河
　　薄雾寒容惨残年归思多南京亲舍逺冲雪过青河
　　过鴈门有感
　　淋漓杯酒边虎迹出龙泉神物终呵卫将门四百年
　　五花涧
　　桑麻生暝烟沙碛露晴雪尽日不见人凉蝉自呜咽
　　过池阳三首
　　山空云气収风定水声歇双髯发短歌轻舟荡斜月放舟秋浦月扬舲秋浦风年年逺行迈徃来秋浦东每思贵池鱼曾涉贵池水美人不招来松栢秋风起
　　画虎
　　虎为百兽尊罔敢触其怒惟有父子情一步一回顾
　　夕景
　　水树和烟生人家傍沙语孤帆何处来惊鳬去如雨
　　六言絶句
　　山行
　　溪光静如白练山色碧似朝霞最是一春好处雨晴人采新茶
　　防防清堂
　　胜日大开东阁临池旋取鲜鳞只为梅花合醉不须风雨留人











　　凤池吟稿巻九
　　钦定四库全书
　　凤池吟稿巻十　　　　明　汪广洋　撰
　　七言絶句
　　过丛山闗观孙炎题壁
　　空翠深深啼竹鸡丛山塞口日沈西数行大字光如漆知是孙炎醉后题
　　句曲山中
　　闻说昌阳可引年便从句曲种秋烟茅家兄弟如相识赠我明珠百颗圆
　　汪口渡捕鱼者
　　芳草渡头歌竹枝晴天小艇放鸬鷀比邻为报春醪熟自起持鱼贯栁丝
　　宿宁国山家
　　夹路苍松锁暮霞满溪流水带寒沙荆扉不掩云长住此是山中静者家
　　苏溪亭
　　苏溪亭上草漫漫谁倚东风十二防燕子不归春事晚一汀烟雨杏花寒
　　送僧归越中二首
　　白下门前黄叶飞楚人来送越僧归遥知到日春初暖应是霜林笋蕨肥
　　越中旧识梁开士说法曾无一语闻惟有手培双树在至今苍翠倚秋云
　　赠张巨源老人
　　毵毵素髪仅埀领落落老懐殊过人七郡江山宛如故有谁曾不受风尘
　　山行三首
　　前村后村溪水涸大树小树梅花开一双野鹤避人去四壁云山傍马来
　　米家图画不易得今日见山如见之偶上层峦纵防目不知驻马已多时
　　曾闻东掖郎官说七郡好山如米多松风吹衣水流急疑在王官谷里过
　　再过江隂观镏琪写竹
　　镏琪素得洋州谱写竹眞如写草书尚忆澂江旧防地雨中烧笋食鲥鱼
　　临溪桥
　　面面溪山小画图山行不尽翠糢糊深林遗庙知谁祀烟雨东风啼鹧鸪
　　临溪桥畔栁毵毵桥下溪流碧似蓝烟雨画图行七日不知春梦绕江南
　　石磴盘盘卧湿云山深瑶草不知春马头忽见梅如雪纵有轻寒不着人
　　空谷无人响暗泉隔溪茅屋见炊烟东风故遣飞花出知是桃源别有天
　　宿宁国县
　　宁国城中听雨眠元龙楼阁半青天翻疑句曲山中夜万壑松涛落枕边
　　游金华山三首
　　空翠盘盘下鹤羣仙家鸡犬静中闻东风忽遣廉纎雨吹落松稍几片云
　　都静者学仙处说在金华小洞天偶忆骑鲸沧海去石田瑶草自年年
　　湿雾空蒙啼画眉满山黄竹雨埀埀隔溪乱石如羊白想是初平去后遗
　　夜过丛山闗
　　山黑怕闻猿啸哀闗门鱼钥报重开健儿把烛更深立争道前年使客来
　　宿井山废寺四首
　　一井深藏数百家半宜榛栗半宜茶可怜兵后谁为主唯有长松寄宿鸦
　　四壁云山拥翠屏上方零落锁寒扃只縁丧乱无虚日颠倒琅函贝叶经
　　涧水泠泠响石溪旧时亭馆半髙低杜鹃尽有伤春泪啼到山深不忍啼
　　破屋哀哀啼老孀祗因兵后又年荒一家十口存无二废尽门前陌上桑
　　宣城道中二首
　　雨花台下承明发尽日王维画里行到此溪山愈幽絶令人想见谢宣城
　　万壑长风吹老髯轻云时送雨廉纎暂停馆拈春碧爱杀春盘野荠甜
　　过茶园三首
　　竹鸡花外弄轻烟桑柘深深雨后天过客曾闻逺人说严州风土半宜绵
　　打鼓发船滩上去健儿羣立晴晖明朝又是严陵道无数青山尚客衣
　　读陈都事赠术士铁硬断诗用韵
　　新逢逆旅酒家仙濯足常挥子母钱袖得元龙诗句在数行行草似张顚
　　醉中往往赋巢云顚倒林宗折角巾却喜老懐多放逸敢将竒语动时人
　　歙中右族老云孙半百年来住鹿门三日山城好风雪可能来访浣花村
　　席中用赵子常诗韵赠鲁志敏
　　白发近如春草生可恨十年成底名鸡鸣拔剑背灯舞风雨草堂销客情
　　山城驻马四十日斗酒日饮飞将军龙居近报有鸣凤讵可不往求一闻【龙居地名也】
　　紫阳隐者卧癯鹤大雪闭门书获麟鲁连髙谊在老眼极意放歌俱絶尘
　　过浦江县
　　官树防防啼早鸦雨晴山县蹋春沙谁家故宅无烟火一叶松扉鏁落花
　　与唐徳昭论旧
　　新闻湖上春水生可惯兰州载酒行偶遇乡人论旧事小晴日坐闻莺
　　又
　　春风吹花落客愁湖上酒家多起楼醉斫鲤鱼歌白雪翻忆十年曾此游
　　题宋徽宗双鸳图
　　芦叶青青水满塘文鸳晴卧落花香不因羌管惊飞起三十六宫春梦长
　　写兴寄诸友
　　小字蝇头枉费辞祗将田赋较公私秋风江馆闻鸡起不是青绫夜直时
　　版籍披寻百两余职方诸史进徐徐不眠终夜坐风雨争似扬雄校鲁鱼
　　寒食过桃花潭观拜扫者
　　桃花潭上锦糢糊号泣青天海欲枯愧我亲茔在淮土五年不得洒松酤
　　柬朱伯徽
　　紫陌山下朱徴士白髪近来埀满肩清晨拄杖出门去为斸昌阳求引年
　　隐君缚屋万山幽一日不见如三秋闭门髙枕了世事肯信人间有列侯
　　秋思
　　黄牛洲前黄叶飘棹人歌断浦云遥栁枝络马闲居士忆着扬州廿四桥
　　闻歌
　　江上草色碧纎纎我独近来华髪添谁人唱歌多古调莫是当初昔昔盐
　　毗陵道中二首
　　四境荒凉半是营百年憔悴几麾兵独骑瘦马长吟者落日萧萧过吕城
　　尘合官桥雪作沙落残枫叶见梅花短篱破宅临流水狼藉毗陵卖酒家
　　江上十首
　　庐山万八千丈髙江水日夜送波涛看山饮水自成趣何用长竿钓巨鼇
　　大山小山松树齐千声万声子规啼揽衣起舞夕露下三更月落吴城西
　　禇矶口濶浪如山官船客船前后湾明日天晴大家喜看我鼓枻中流还
　　象牙滩上百花开参差时复见楼台翠香芹菜縁沙出雪色鲥鱼上水来
　　大姑庙前花草香女儿港口江水长江水江花思无限目断鞋山又夕阳
　　江上四月雨绵绵连日北风何太顚且买活鱼炊晚饭皖城对岸泊归船
　　英英白云多在山媿我几曾如此闲贑江东下数千里只许拏舟十日还
　　蛾眉今日为君开一色青天絶防埃浩想往年经济事赤龙风雨过江来
　　昔曾将命觧戈鋋一客双江又二年瞻望蓬莱云咫尺寸心长系片帆前
　　内班清切侍金銮深媿无能负好官万里长风开霁色举头红日是长安
　　梅花图
　　贑江去国数千里曾对梅花忆故人今日归来看图画一枝寒玉更精神
　　百舌
　　簧舌琤琤巧万端转令听者觉多般争知阿阁春风里晓日嗈嗈语凤鸾
　　望梁昭明松林
　　两江笳鼓竞分争城郭全非草树平十里茂林无恙色贵池今日祀昭明
　　寄王益
　　独立汀洲采白苹暖风晴日正愁人江东倘有平安字早晚携书愿卜邻
　　写兴
　　谢豹花开满岭红空蒙晓雨湿春藂看山不尽行人意处处东风啼郭公
　　江上十首【戊申夏奉召回京】
　　月射汀沙如雪明野禽惊聒草虫鸣叮咛今夜看风水且放官船着岸行
　　归路贪行不觉多舘夫连日棹江波满船争唱湖州调两岸云山侧枕过
　　小姑南岸对彭郎天劈云厓峙两傍日暮惊涛没沙尾江流较比去年强
　　吉阳洑里采鱼舟采得鲜鱼为日谋倘见官船忽撑去却如鳬鸭不回头
　　顺风全不费防牵把柁沿江稳放船指防大龙山色近皖城只在水云边
　　李阳河畔有人家鵞鸭鸡豚聚浅沙应是久居生计熟大张濶网取鱼虾
　　櫂歌齐发浪声喧池口东边又换船秫酒发醅偏醉客鲥鱼出网不论钱
　　大通港口栁如烟簇簇人家赛辋川吏颇谙巡逻事插旗挝鼓送行船
　　王事方殷敢后程抗舟力与北风争乌纱港里樯如棘直待波平自在行
　　牛渚矶头江月明倚歌闲答洞箫声夜凉老子兴不浅自把浊醪时一倾
　　两梁山【采石蛾眉亭正望北山】
　　两梁雄跨大江湄髙出云霄控碧漪天遣骑鲸人去后淡烟恒似锁蛾眉
　　慈湖矶
　　溪山素与人事絶胜地何縁得美名大抵一诚能格物昆虫草木总为荣
　　慈湖矶上白云飞慈湖矶下防子归只为年年事奔走寸心何以报春晖
　　次清河县
　　淮河水流汨汨清到县都无二里程兵后人家颇相得采鱼屯种日为生
　　过临濠十八里滩【宋太祖战胜于此】
　　芦荻萧萧吹晚风白沙如雪阵云空翻思宋祖麾兵后百二山河破竹中
　　峡石口
　　斩断灵鼇劈两崖汤汤淮水自西来信非天遣神工助大禹何縁凿得开
　　次定陶县
　　滔滔急水来西北落落饥鸢噪晚晴井邑已荒民物尽行人犹辩定陶城
　　偶题主敬陶叅政所论诗经小序后
　　二十年前絶可嗤逢人啜啜便言诗只今羞澁无多语政恐门前匡鼎来【音梨】
　　前贤已往后贤来掇拾遗编要释疑便使李黄今日在也须三叹有余师
　　诗从删后更无诗美刺还他熟虑思若止夸多名物辨古人余憾不无遗
　　大手文章不费辞眼明理到自无疵客三复忘休寝细酌清泉夜半时
　　济南八月一日闻鴈
　　苦无髙阁送晴晖翰翰阶前柿叶稀我有慈亲在京国怜渠一一向南飞
　　山中清隐图
　　王屋山前云气多濯濯水流幽涧阿青松白石有如此嵗久不归生薜萝
　　题徽宗御制小景
　　梦觉凉生水殿秋起拈毫素写沧洲西风底故无情思吹得黄芦也白头
　　书绵蕝图后
　　鼎沸才清席未温肯将礼乐奏君门后来牵合虚文者未必无疑到叔孙
　　扶植纲维明大节折冲俎豆去繁芜今人健羡麒麟书曾及当时斫柱无
　　朱伯徽自溪南携酒至婺源山中兼示埀丝海棠醉中求赋七言
　　一自朝云委路岐春风吹梦托防丝内家丛里分明见彷佛盘旋立舞时
　　东家蝴蝶爱悠扬不肯轻飞过短墙賸买麝煤千百斛暖薫浓抺到沉香
　　舞罢霓裳不奈娇口脂微动酒初潮玉防西畔春如海拟倩东风整翠翘
　　使闗中经过鸿沟【在汜水县西】
　　一双秋水佩吴钩百二山河属壮游往事消沈遗迹在断鞭斜日过鸿沟
　　晓度闗山
　　岭头丛木碍烟扉石角枯藤挂客衣杜宇为谁伤逺别满山都道不如归
　　夜泊杨子桥
　　杨子桥头夜泊船水波才定月初圆不眠细数经行日笑隔东风又一年
　　过虎牢闗
　　衮衮河流隔太行盘盘闗路接荥阳曹瞒已去温侯死赢得悲歌古战塲
　　过潼闗喜得长安
　　闗陜喉襟在必争一呼谁敢抗前旌华隂父老头如雪觧道黄河此日清
　　函谷闗
　　树木隂森虎夜号行人愁杀路峣岰谁家鸡唱寒烟里举首东方太白髙
　　老君谷
　　老君谷里无人到云气上天成鹤飞落日长风飞过雨万松深处有龙归
　　逰都观
　　曲江东畔栁丝长金碧楼台耀夕阳惆怅种桃人已去更从何处问刘郎
　　逰开元寺
　　咽咽山蜩噪古槐隂隂香积锁空斋翻经台上无人到不见天花下寳阶
　　重逰华清宫
　　雾斾霓旌去不来隂廊风雨长苍苔宫前只有闲花木还向骊山脚下开
　　长安晓起闻鹊
　　帘幙轻风度早春树枝干鹊噪清晨若非边报収遗防定有家书寄逺人
　　再过崤闗
　　尽说崤陵路最艰一年犹得两回还姚崇片石孤撑立寂寞苍烟杳霭间
　　寳鸡县
　　渭河霜满水如苔一县人家半草莱唯有秋风酸枣木淡烟深锁鬬鸡台
　　宿益门鎭
　　横鸡岭木撼清秋闗隘连云控益州指防烟深最髙处驿程将近草凉楼
　　过茂陵
　　落日茂陵衰草寒马嘶尘起北风酸可怜此地埋仙骨不见金茎捧露盘
　　咸阳道中
　　五陵原上路漫漫瘦马行吟日半竿归思好如南去鴈强冲风色过长安
　　月夜过马嵬坡
　　闗月明明良夜何秋风肠断马嵬坡也应不为真妃惜只憾当初白骨多
　　九日观太白山雪
　　日日登髙赋逺逰偶逢九日转多愁青山也觧行人意遥对黄花共白头
　　过岐山古城
　　桑柘隂隂盖甫田驻车安敢任旬宣山城父老来相见尚道周家八百年
　　过古桃林
　　氛翳才消海岳清万方谁不愿归耕北来喜见桃林野黄犊斑斑暮雨晴
　　中条山
　　平沙漠漠草萧萧一剑宁论万里遥犹愧未偿山水愿暮冲寒雨过中条
　　晓发睢阳
　　霜重清寒透紫貂睢阳城外发行轺西风满目芦花白疑是秋江上早潮
　　过北邙山
　　北邙山上多青楸北邙山下有荒丘青楸揺落荒丘在风雨凄凄狐兔愁
　　过梅闗
　　春深长忆出秦闗寒拥貂裘马上还今日入闗春更浅野花红白草斓斑
　　晓发凌江
　　苦竹坡头啼鹧鸪淡烟踈雨暗平芜过闗喜得江风便日日推篷看画图
　　黄塘驿
　　天际孤峯生紫烟江头好月向人圆馆夫争道黄塘近挝鼓烧灯又换船
　　浈阳峡
　　洒面凉风吹酒醒野长啸树防防短篷已过浈阳峡两岸云山不断青
　　灌溪上
　　兰叶青青水满溪绕溪花落有莺啼天南莫讶无霜雪二月渐渐麦秀齐
　　横石口
　　江水东流猿夜哀愀无人迹到苍苔悬崖唯有千章木时见猿猕抱子来
　　连江口【舟人云水通湖南】
　　杨栁依依春水生画船稳载越中行白沙黄竹啼双鸟相隔湖南又几程
　　清逺峡
　　山酒吹香緑满瓢转回随峡放兰桡年来不奈愁成绪都与春风付栁条
　　夜过回岐驿
　　乱石滩头发櫂歌断猿啼月夜如何白头司马青衫湿应比江州泪更多
　　鏁峡
　　峭壁摩空转怒雷江流如束浪如堆东风连日桃花雨叶叶滩船树杪回
　　登胥江驿亭
　　小阁开帘望逺岑暖风晴日啭幽禽胥江流水清无底较比春愁一様深
　　曲江城
　　曲江门外驻兰舟目送行云独倚楼风雨满城榕叶暗岭南二月似三秋
　　西城鎭
　　水际渔家星散稀沙棠艇子漾晴晖恰如烟外忘机鸟来去将雏自在飞
　　登南海驿楼
　　海气空蒙日夜浮山城才雨便成秋冯唐头白偏多感倚遍天南百尺楼
　　岭南杂録三十首
　　一剑南来两鬓星肩舆随处看丹青那知庾岭梅边客却上交州海角亭
　　岛屿潮来日欲曛聱牙蛮蜑动成羣拏舟尽入沙湾泊为避犁头海上云
　　海濵朝夕易炎凉湿气蒸人沁薄裳昨日崖州有船到满城争买白槟榔
　　石鼎微熏茉莉香椰瓢满贮荔枝浆木绵花落南风起五月交州海气凉
　　牂牁流水碧潺潺潮落潮生草木闲一片海云吹不起越人遥指是山厓山
　　春意亭凉酒满杯昔人遗刻尚崔嵬亭前几树黄皮熟日日莺啼数百回
　　鴈翅城东涌怒涛外洋水长蜑船髙莫言昨夜南风急今日登盘有海蚝
　　吉贝衣单木屐轻晚凉门外蹋新晴相逢故旧无多语觧说边罏骨董羮
　　山磎欵獞爱喧哗垢面文身到处家试问年年事何事强弓劲弩旧生涯
　　倔强冯陵距海垠半为鱼鳖半为尘只今编户闻声教遗类何由辨马人【马援伐林邑留不去者千户昌黎诗曰上日马人来】
　　鱼盐蛮蜑托为生狭路逢人便弄兵见说官曹巡逻急卖刀买犊也归耕
　　谁跨鲸鲵斩断虹海波飞立瘴云空阇婆眞蜡船収澳知是来朝起风
　　谩把金钗品价髙荔枝端不让樱桃若教李白谙风味甘分南州脱锦袍【陈村有荔枝实大核小其味甘香名金钗子相传以为昔人有解金钗而得其种】澹白轻红鬬剪裁紫薇终不占先开如今烂漫炎天里賸有春风座上来
　　番禺南望渺烟波怪底鱼龙出没多顷刻风霆飞白昼黑龙拖雨过牂牁
　　南海庙前花草新波罗埀实雨频频遐荒只爱求竒气两两来看种树人
　　云色蛮牋傲薛涛斗南楼上海天髙都将陆贾千年事付与江淹五色毫
　　凉风吹雨海门来一洗蛮烟瘴雾开回望帝京家万里懒教人下越王台
　　花覆禅房刻漏迟妙香浮动碧莲池月明风细菩提落想是南能出定时
　　海上安期去不来石门花落又花开防时相约骑黄鹄烂醉秋风玉镜台【台在湑江】
　　白云山上白云飞腾达年来与愿违鹤髪慈亲应记忆岭南游子几时归
　　啸弹长铗出秦川又入蛮乡扫瘴烟寄语凤凰台上客别来五见月团圆
　　榕树隂隂集暮鸦竹深人静似仙家芭蕉小苑埀双实茉莉南州压万花
　　玉液池边夏木青石屏台上晚风轻道人心静不知暑黙坐焚香待月明
　　越盐如雪赛呉盐藷蓣初肥竹笋甜何事眉山苏太守只将双蠏较团尖
　　罗浮山下葛洪家遗履轩前尚种花邓岳早能参妙契也从勾漏覔丹砂
　　村圑社日喜晴和铜鼓齐敲唱海歌都道一年生计足五収蚕茧两収禾
　　海隅风俗似朱陈嫁娶从来只近隣椰子槟榔供纳采祖孙头白每相因
　　不输租税不忧贫缚屋边崖浅洞人争捕蚦蛇邀逺客旋浇糟粕送比隣
　　蛮落人家厌食鱼儿孙生长不知书桄榔满种縁山逻翡翠新收越海墟
　　凉州曲
　　琵琶初调古凉州万壑风泉指下流好是开元无事日玉宸宫里按新秋
　　登清逺峡飞来寺四首
　　暂拟兰舟访隐沦子规何事劝行人满山松柏云来往谁道王维画逼眞
　　入峡隂隂出峡晴峡流端似镜般平玉环玩世谁収得万壑千岩月自明
　　才到生公讲后经蛟龙夜出石潭听骊珠正照维摩室优鉢花香兰叶青
　　几年不上雨花台胜景寻常入梦来如此江山好楼阁峡中图画自天开
　　樵逸诗二首为徐征士赋
　　石室棋残鹤梦醒自添沈水注茶经山中嵗晚知无事还傍松根斫茯苓
　　手把枯桐倚緑萝白云深处少人过春风一曲猗兰操应是牛山美木多
　　竹枝词三首
　　涧水泠泠清见沙妾心如水谅无他愿言莫学杨花薄一逐东风不恋家
　　守近东弄玉梭织成濶幅翠绞罗殷勤持赠裁春服莫遣纒头买笑歌
　　三百六十滩水清桃花春涨近来生催归不待临岐语昨夜子规啼到明
　　淳安棹歌二首
　　淳安县前江水平越女唱歌兰叶青山禽只管唤春雨不道愁人不愿听
　　镜里青山画不如临溪日日望郎书数间茅屋住近水十个松舟时打鱼
　　东吴棹歌四首
　　太湖茫茫水拍天吴侬只惯夜行船竹枝敲罢灯将灭风雨潇潇人未眠
　　艇子抢风过太湖水云行尽是东吴阿谁坐理青丝网遮得松江巨口鲈
　　玻璃冷浸洞庭山霜竹攒攒橘柚斑垂髪呉娃笑相语官船不似钓船闲
　　画桨经过碧浪湖水晶台阁翠云铺蓝田空老王摩诘肯信江南有画图
　　兰溪棹歌三首
　　凉月如眉挂栁湾越中山色镜中看兰溪三日桃花雨夜半鲤鱼来上滩
　　野鳬晴蹋浪梯平越上人家住近城箬叶裹鱼来换米松舟一个似梭轻
　　棹郎歌到竹枝词一寸心肠一寸丝莫倚官船听此曲白沙洲畔月生时
　　舟次蒙
　　蒙滩头六七家野蒿成树竹如麻儿孙不解躬耕耨日日烟波理钓槎
　　夜过寳应驿
　　短篷风急雨声多浓墨堆云水拍河坐久不闻钟鼔报向人数问夜如何
　　晚过青河驿
　　溯流西望渺如烟黄防齐将百丈牵日暮雨来风浪恶隔河挝鼓换官船


　　凤池吟稿巻十
　　凤池吟稿原跋
　　汪先生当草昧之初力挽宋元旧习为明朝诗学正宗所着凤池吟稿脍炙人口不啻夜光和璧尝考储文懿集中有寄葛庭光侍御书云承恵凤池吟稿汪公名迹久湮闻扵后者赖有文字之懿自非执事表章先哲则并此集散失之矣甚盛举也忻忭忻忭但仆所得抄本后集有胡仲子标注末有三序闻前集亦有标注惟今阁老丘公家所収本有标注不可并得但此三序不可不刋谨録上乞付之梓也余查葛公以成化十四年登曾彦榜进士治初年始改山东道御史其刻先生集正此时也至今上改元才七八十年耳勿论板刻弗存即印本亦不多见先君子尝以蔵本示不佞兄弟曰枫落呉江冷其谁能逭后死者之责乎手为校订将欲就梓而倐捐馆舍留之箧中又二十年矣然其集全无序文亦不分前后字様不知果即侍御刋本否耶储公所寄三序岂竟未付之梓耶抑已梓而今复失之耶余向过海陵访求抄本扵柴墟先生诸孙而竟不可得其扼腕可胜道哉今年秋李孝廉素从焦弱侯太史家覔得广右刻本前有宋承防一序盖先生尝左迁扵此故广中亦有是刻也因相与兊阅更订二十四字以付剞劂九原有知亦庶几少慰先人之初志矣至若考求旧序及胡公注本则尚有望扵博物君子云丁巳谷日后学王百祥仲善父谨跋









　　辨疑
　　吟稿中有题虎絶句曰虎为百兽尊防敢触其怒惟有父子情一步一回顾尝阅殿阁名臣记及灼艾集皆以为解大绅学士之作且云成祖素不喜仁宗学士盖借虎为喻卒之前星克耀此诗之力也其言似若有据然余考之学士集中绝无此作别有题虎七言一首曰老大文压旧斑萧萧藜藿满空山明朝再入麒麟队坐与君王鎭九闗使前诗亦出解手刻中当并载之何独遗也今按学士之诗亦自有讽意岂当时所指者即此作而误书汪诗耶抑学士当时曾并举汪诗以为讽而后人遂误传为学士诗耶不然则洪武三年汪公已进封忠勤伯而集亦刻扵是年至二十一年学士始成进士相去不啻数十年矣安得预有此诗而汪公掠其美耶观吟稿序文出自濓溪宋公之手彼时同居馆阁闻见必眞岂亦未之察耶即如国朝馆课刻有汪公白鴈诗一首而集中实无此作先君子尝手自校订而白鴈诗不収入咏虎诗不删去故集中无见独恨趋庭时未及面证耳吟稿久无善本更欲付之梨枣恐耳食者不察将令汪公之疑不白扵天下后世矣因辨之如此后学王百顺谨识












