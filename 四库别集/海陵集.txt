　　钦定四库全书　　　　　集部四
　　海陵集　　　　　　　　别集类三【宋】
　　提要
　　【臣】等谨按海陵集二十三巻宋周麟之撰麟之字茂振海陵人绍兴十五年进士中宏词科任起居舍人厯擢兵部侍郎直学士院给事中知制诰翰林学士官至同知枢密院事宋史艺文志载麟之海陵集二十三巻与此
　　本合前有淳熙癸卯周必大序亦称其子准裒遗稿得二十三巻葢犹旧帙序称其久官于朝故其诗文因事而作者少集中内外制词殆居其半今观其集非惟赠答唱和寥寥无几即奏议奏劄亦多不闗军国大计盖其珥笔禁廷坐司纶诰不出国门而跻通显与王珪约畧相似而文章娴雅亦犹有北宋馆阁之余风非南渡诸家日趋新巧者比未可以専工俪偶轻也别有外集一巻其中中原民謡十章盛陈符谶夸宋诋金又前后凯歌三十首虚张虞允文洲采石侥幸之功殊为过实词句亦多鄙俚不类麟之他诗考诸宋志亦无此外集一巻之目殆其子讳而削藁后人又掇拾附存欤谨削之而附订其谬如右乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆费　墀







　　海陵集原序
　　本朝沿唐旧西掖掌外制北门掌内制谓之两制而非侍从近臣之通称也太宗时四方砥平人才辈出专以是处文学器识之士礼遇非他官比二府有阙率于此取之惟参知政事蜀人苏易简尤被眷奬其自两制入中书犹未强仕淳化二年御飞白书玉堂等四字以赐至今号为北门盛事炎祚中兴时则有吾宗枢密公茂振以隽明之才辩丽之文受知上皇人皆以苏公遇太宗为比年逾三十由馆阁兼掌书命其后真拜掖垣入翰林三迁为学士每一制词出学者争相传诵天子尝襃谕云卿久掌内外制中外士大夫咸称得代言之体绍兴三十年复大书玉堂二字赐之其视淳化若合符节公先世亦蜀人也后徙海陵登科者踵相蹑所居号丛桂坊世有显人至公遂大用可谓盛矣公薨嗣子准裒遗藁得二十三巻而内外制殆居其半盖久官于朝故其他诗文因事而作者少然温润精切鼎脔可知向使天假公年主盟斯文则述作之富虽至于百巻可准刻意家学数以序为请予与公同宗同朝不得而辞公讳麟之茂振字也淳熙癸卯正月十日周必大序













　　钦定四库全书
　　海陵集巻一
　　宋　周麟之　撰
　　赋
　　槛泉赋【并序】
　　阳羡祖茔之左有泉正出盖诗所谓觱沸槛泉者也暇日往观感而赋之
　　君山之阳大城之阜松楸城乎其中有泉出焉于苍龙之首隠若灵湫豁若眢井吹波若鱼目沸潏若汤鼎吁此何水也若是其异乎山人吿予曰维山之颠峩峩巍巍三峯环峙中洼如巵万斛之水潴而为池蛟龙之所蟠神物之所司水滔天兮不溢旱竭泽兮不亏下灌注乎山陇之脉上潜通乎天潢之湄淼若陂浸之在望常未雨而生云霓兮渊渊行地中兮冥然值冲秀之所萃乃奋迅而出焉稽之古诗是名槛泉其正出也万窍互发蕴沦洄漩迸澄沙之金碎激浮沤之珠圆吹嘘乎管灰之飞转乎风蓬之旋其泄流也涧道委蛇如云之触石遏流不平而鸣铿锵乎佩玉之音悠扬乎宫征之声拥山川之秀润朝欝欝之佳城若乃隂伏阳亢害于有秋万壑源断千畦浮火云昼燎烛龙夜游山岳焦金石流则是泉也其泽涓涓其声溅溅走缾绠于百里溉稻秫于平田其羡流余浸犹足以已道渴而灌蔬园也出山隈逾南阡斯前抵于大涧之濵而下防乎东泻之川则其泽物之功岂浅浅哉予乃抚然曰夫天下之水殊源异族注川曰谿注谿曰谷仄出而泛则为汍悬出而溜则为沃涌轮口而凌空则为汾隂之瀵下万仞而曳练则为庐之瀑弱水则鸿毛莫载汤泉则不火而燠或止或行或见或洑各随物以赋形纷莫数乎众目兹槛泉之觱沸不槩见于编牍岂先徳之涵润故于此发长源而兆吉卜也因相与植杖而坐挹泉而饮之且歌曰泉之流兮流祖之徳肆其后兮沐灵泽泉之清兮为文英泉之涌兮腾仁声世世兮承休与兹水兮同流
　　诗
　　郊祀庆成
　　紫极三阶正黄宫一气旋迎阳周吉土练日汉甘泉考典陈商辂占祥察舜璿朝冠纷璀璨斋幄湛蟺蜎荔席方颙若油云已廓然瑶源尊始祖绛节从羣仙碧瓦霏烟外雕梁丽日边大音谐美乐芳荐列嘉笾黙喜云孙燕深期鼎祚延六虬纡制跸九庙辟崇筵欝鬯香稃熟芝楹瑞叶连醇牺登硕俎肃倡被朱弦孝奏灵咸格诚存礼不愆清晨登玉防仗揭龙旃虎旅罗三衞蜺旌亘百防展容趋泰畤裒福对苍圜扆坐张皇邸帷宫驾采椽鼔钟传禁漏星月粲髙躔蠖畧车回斗荧煌衮象天华支金擢秀雅奏玉鸣鋗虚次停埀佩登坛俨奉瑄兰生芬献斚电燎欝升烟气晏樵蒸焜天澄境落褰涓成均拜胙抃庆趣摩肩凤盖端闱敞蝇书惠泽宣自欣千载遇叨贰六卿聨簪笔雕舆上扶圭绣黼前独多亲日表敢后赞云篇帝徳惟天大臣心匪石坚愿言陪虎拜宝厯万斯年
　　太庙观芝草
　　九庙寜神蔼徳馨煌煌又见产芝英香凝荐斚椒兰润色映雕梁日月明绍复祖宗全达孝感通天地契精诚试披瑞牒占休应看取皇家万叶荣
　　晓开疏屏望荣光仰见威灵烛下方二本同楹真盛事三年叠秀是殊祥好圗瑞采増旗帜【二十五年太庙芝草生是嵗郊祀臣乞依干徳中太祖亲郊作三瑞旗故事特制灵芝旗有旨从之】更诵灵华续乐章【顷嵗臣寮尝请以太庙瑞芝播之乐章】拜舞共陈归美颂喜浮春殿九霞觞
　　苦热行
　　君不见浣花老翁初作掾触热簿书尘满案坐曹束带緫不能但欲赤脚踏层冰又不见青莲居士金门客懒揺白羽巾挂壁有时裸袒青林中只知露顶洒松风二子英规凛千古笔夺造化驱风雨如何避暑如避仇叫呼竞作惊人语是身本与天地同要当扪腹无弗容世间冷暖翻覆手焉用夷隘惠不恭我方穷居度炎热火云烁山金石裂一读清诗百念空炯若冰壶浸明月
　　忧旱
　　老农病旱如膏肓汲井灌秧秧巳黄湖田半作兆坼河渠断道不可航救旱不必焚巫尫当去民害烹羊嗟哉销变此不务龙川佛舍徒祈禳中兴天子食不遑侧身感天天与祥霈然坐待三尺雨拟赋云汉歌宣王
　　读战国策
　　从人为从六国强横人为横六国亡悲夫不用摈秦计徒以委肉强虎狼一朝秦甲下函谷指挥韩魏如羣羊坐令不费一只矢山东千里无金汤我窥尘编三太息诸侯自覆非秦力纷纷二百四十年说士游谈空满籍我将西上吊兴亡南山自有能言石
　　秋日坐寐觉而有作
　　南国逢秋色西风扰客心久闲安饮啄多病废登临壁倚青藜杖窓横绿绮琴无鱼甘粝食有酒任孤斟地僻千山瘠人稀万籁瘖懒同牛卧垅倦剧鸟归林纸阁居容膝绳牀坐整襟缩头须尔伴便腹莫吾箴俛仰三眠柳徘徊五戏禽忘形初隠几得趣渐欹簪不假仙游枕寜须女抱衾乍疑身栩栩已觉息深深白凤才难继黄粱事可寻有人呼昼漏何处起寒砧短梦蘧然觉斜晖惨欲隂桂开香吐粟菊认蘂攒金磨熟双旗茗炉残小瓣沈感时思别墅开戸见遥岑自别尧庭邃俄惊墨突黔背无三甲起头有二毛侵咎往眉难炙言归足尚肣静忘波汹汹老谙嵗骎骎幸得安心法聊为拥鼻吟黒甜夸胜味黄落寄余音猿鹤休相怨萍蓬自不禁却愁宵寐少卧听竹萧森
　　双投酒
　　君不见白玉壶中琼液白避暑一杯冰雪敌只今名冠万钱厨此法妙絶天下无又不见九重春色蔷薇露君王自酌觞金母味涵椒桂光耀泉御方弗许人间传向来我作金门客不假酿花并渍核日日公堂给上尊时时帝所分余沥一朝释佩投江村却访田家老瓦盆道院丹泉灰脚重官炉玉友糟头浑有酒如此寜不饮但赋独醒招楚魂锦谿昨夜秋风入梧叶雨残溪水急呼奴为我挽飞流涤瓮燎薪炊玉粒奴言新酿良未宜此间寒燠来无时双投旧法酒经载今焉可试君无疑初观白醑寒浆溜再加麴米成重酎色如竹叶照人明香似兰英和露透妻孥一笑醆斚空所恨无多才数斗嗟予性与礼法疏况此扫轨甘穷居肯学鸱夷随后车不烦骑驴骥子扶焉用拊缶歌乌乌一觞一咏聊自娱
　　飞来峯
　　西域崭崱羣玉峯悬崖万丈穿玲珑世人不识真鬼工夜半跃起随雷风天与西湖作竒观嶷然飞堕羣山中海风吹雨万壑暝往往密有云相通遥望烟鬟出林坞重峦面面青莲宇孤云起石风生泉游人六月不知暑世传飞来我亦疑摩挲苍璧心更悲当年禁囿山水逺艮岑一石须人挽无人把酒酹山灵飞入君王上林苑
　　赋张参政四老堂
　　散策相从倚玉鸠不须更伴赤松游林塘在眼供舒啸花鸟催诗好劝酬一座几盈三百嵗【公四兄弟年皆六十余】四翁宜夀八千秋堂前风物如伊洛尚欠香山与石楼西望斜川烟霭低荆溪东下泛清漪夜来风雨秋懐共春草池塘昼梦迟江左便传花萼集曲中休奏紫芝词安车不日聨镳至银角桃枝上玉墀
　　呈郫人李签判
　　锦江烟水春茫茫锦城游宴歌舞狂酒酣缓辔踏花去尚説当年先侍郎【吾家本郫人先侍郎仕蜀日芙蓉堂诗有踏花归去马蹄香之句】后来游宦家因徙子孙不复归桑梓世居淮海二百年路隔关山七千里兵戈南下风尘昏衣冠渡江黄屋奔淮乡几作边戍地丛桂旧第无一存【海陵旧居名丛桂坊】我从避乱梅花坞钓月眠云拉巢许尔来又卜南郭居自笑飘萍无定所见君襟韵真谪仙从来游戏壶中天眷言我祖旧同闬邂逅笑语心豁然平生行李遍方外南逾五岭入苍翠脱靴未屈力士手探囊巳压髯奴背为叹干戈何日休浮家泛宅江海游丹砂链就葛洪鼎茶灶行随鲁望舟天涯一见倾盖旧青城猿鹤知存否防当叱驭过卭郲相从却饮郫筒酒
　　呈伯父元仲二首
　　我伯气吐虹贯日干文光胷中有和璞发挥见文章笔追羲献风句压曹刘墙平生太古心孰得窥行藏人间富贵味掩口不一尝方朔饥却死次公醒而狂方寸不受折养此百链刚江湖五十年飘飘曳征裳晚嵗一区宅欲并幽林塘浙东山水窟选胜方徜徉兰溪得佳致行筑钟山堂自顾世路险机穽寜易防俛首吾不能髙卧庸何伤贫贱茍自得麪糗皆膏粱愿言守此志鹏鷃聊相忘
　　干戈十年余荏苒百忧至谁怜齿未壮遽失防衣戏扪心天不闻空下千斛泪藐然一星孤未忍随以逝雨湿新松楸尘生旧鞶奈此愁絶何况复形梦寐萧萧风树悲此恨岂有既念昔龆齓中从公识竒字一从江淮别嵗月不复记公寻武夷春我友颐山桂此来忽相见再拜只流涕忽忽恱情话恍若巳隔世先人有遗经夙夜焉敢坠余生倘未殒肯负平日志但恨不及亲临风一歔欷
　　寄伯父元举
　　我家百笏门族望甲乡国堂堂六世祖名在碧落籍人曰吾故侯善政光古昔后裔聨簪缨北原防榆柏里居百余年世出二千石当时丛桂中鸣珂动城陌变故忽相仍流荡兵火厄一经焚劫余故里半荆棘奔腾豺虎羣逃避天地窄十年湖山游幸不死锋镝朝穿云麓青夜钓月溪白间关度阳九阖室仅安适遽婴风树悲呼天泪横臆坡陁东龙冈怅望隔窀穸【先茔在阳羡东龙山】故乡渺归期异县悲久客北辕吾未能辽絶江海隔思我伯父贤一别几更厯寇至独不去巍坐空四壁髙标揖夷齐九死出焚溺居为一乡望后学所矜式泮水修复初儒盟首开席我独随风蓬陋阻规益明年秋鸿飞槐花动行色庶遂升堂拜情话输悃愊诗成喜不寐兴逐飞天翼
　　答宋子闲
　　冀北百马一駃騠沅江之鼈九肋稀海邑千室士半之异材杰出今其谁有客有客气吐霓行年五十缝掖衣青鞋白帽鬓未摧笔下妙絶黄绢碑句中防彻后山诗邂逅一见秋云披立谈展尽胸中竒如刮眼膜如起痿便许握手论交期看君有蕴未一施杜门却扫甘幽栖草树薿薿含竒姿两堂对启白板扉我时剥啄叩扊扅君出迎笑喜见眉晴窓坐隠花影移茗椀未尽炉香迟手弄麈尾风飔飔主人得意客忘归嗟予懵学安所师矧复少也逢百罹尚赖先徳流余滋遗编烂烂星斗埀墨犹未干吾忍窥梅花一咏偶弗遗君能鉴赏了不疑惜哉不与君同时生前未免俗子嗤身后有此名流知呜呼吾意其何悲
　　上王吏部
　　人物南州望风流一代英夙传天上誉早梦月中名车载三千牍鹏飞九万程向来辞泮水端合上仙瀛接武虞廷邃含香汉殿清渐看丹极近首冠列星明准拟陪三接周旋位六卿鉴分金背重橐并紫荷轻未见恩纶出那知谤箧盈去朝云路杳归侍防衣荣地借徽之竹楼吹子晋笙赤心何所负白眼不须惊自顾衔恩厚亲逢较艺精妍媸归藻鉴髙下见文衡梦絶懐蛟异词非吐凤成赋能窥小小经漫説铿铿误玷春官籍终慙月旦评抢榆几类鷃出谷仅同莺志慕青钱士名参玉笋生别深秋鹤怨归问海鸥盟未作河西尉聊为江上行夜沈滩月钓晓压陇云耕嵗暮人初返天寒雨未晴久稽从杖履且复卧柴荆后见含深恧防吟写至情伫听宣室召凤阁继家声
　　见张运使郎中
　　风度颙颙白首郎清朝趋奏久含香东南徳望龙津阔甲乙科名鴈序长使节不辞骊驾逺卿家重见防门光愿公早入承明去一试囊中活国方
　　野鹤摩云万里心一枝聊复寄髙林愁边举目江山异客里登楼嵗月深长铗誓为知已用短檠空伴读书吟龙门不拒通家子应许来听正始音
　　送王时亨舍人帅蜀诗二首
　　煌煌大笔照坤维忽见文星下紫防万里江山浑改观九重绅笏更争辉占松不假刀形梦换马端期鹄趂飞试问郫筒故乡酒路人应唱踏花归
　　一从鴈塔缀英游又见功名得志秋丹阙万人窥榜眼碧幢千骑拥遨头锦城日暖惸鳏舞玉垒烟深铠仗收它日中和闻善政一琴寜复久淹留
　　和陈大监
　　君不见汉业巳定犹劲兵白登坐困师无名席门先生计无误黠虏不得窥平城论功自合班人杰盖世拔山威尽折漫夸勲业是韩彭我出六竒秦项灭后来汉道如衰周徳尊一代陈太丘二方相继厉名节不顾羔鴈真善谋雪霜贸贸年芳改凛凛松筠见风采豺狼当路狐狸号独有鸿横四海至今逸韵传清商云和之瑟弦髙张耳孙磊落天下士大才有出皆其长胸中万巻饶丘壑鲜取遗音叩寂寞一朝解组又弹冠出处无心付天乐我辈等是风月人昔也同闬今为邻不妨对语味如蜡扰扰万事从横陈
　　再次韵为谢
　　公诗律严如用兵江淮草木先知名少当千人扫文阵晚策百胜攻愁城诗坛老将天下杰笔倒三江流万折时将妙句吐长虹李杜文章光不灭由来事业师伊周讵止博识穷九丘星列丹墀蔼华望月升金掌陈嘉谋脱冠归来双鬓改任尔功名争好采挥弦月下奏髙山击楫波间哦小海方今祝网仁如商圣贤相逢治具张鹤书旁午诏多士不以椳闑遗寸长如公岂得栖林壑焉问晓猿惊索寞嵗晚方谐魏阙心官闲不减商山乐湖上春来花恼人我不忧贫依富邻朋友胶漆古来事愿言握臂追雷陈
　　赵见独示所业并诗次韵谢之
　　沅江九肋稀端问学不学向来屠沽辈过眼褐寛博如公负竒才尚隔云津跃昔吾先隠君早识麟一角聫翩锦囊句纡余仍卓荦千载埋玉悲孤芳竟谁擢别来二十年歴歴记前作贱子更百罹素业守弥恪余辉忽振耀如获西山药清梦到钧天求音叩寂寞中宵对莲炬何以称光渥辱君琼瑶篇重愧鼠呼璞大轴闚洪源汹涌千涧落一洗胸中尘豁若春云廓
　　以珠子香建茶寄皖公山马先生
　　筠谷珠玑北苑春寸诚千里托灵芬为投白鹿岩前客何日容分半席云
　　送台道人
　　我祖来从锦江曲尚忆郫筒醉春渌轻衫拂石踏花归近傍青城结茅屋【余家本郫人先侍郎仕孟蜀王为翰林学士有拂石坐来衫袖冷踏花归去马蹄香之句传于世尝隠居青城山】子孙散作淮海居奕叶英风凛相续不惟丛桂竞传芳时有髙人更趋俗【余家登科者二十余人海陵号所居为丛桂坊】或随羽化附青蛇【伯父遇吕公年未冠尸解】或避诏征称赤局【伯祖得道宣和间累诏不起封守静处士自称上天赤局左仆射】我生本是林泉人失脚尘中困羁束每逢蜀士话维桑便欲携笻访前躅道人家世出巴西万里江山见眉目笑施砭石起膏肓坐察形神穷倚伏我席为门君荷旃相见防情谢荣辱幽香小鼎暮烟横浊酒一杯春蚁绿此身多病经百罹只合纫兰与餐菊休论燕颔觅封侯莫说鸢肩腾火速我有风懐就问君何时一饱顔公粥今日君行跨奔鹿欲下鹅洲穿柳谷他年愿结白云期与君同看金峰鹄
　　送僧大通还山一首
　　三年虎卧白云关谁念穷猿失故山野客巳花自落道人全与鹤俱还厐眉皓首双松老白防青丝一室闲何日得追尘外趣听君击鉢翠防间
　　戏呈珉禅师
　　我来何幸识支郎百丈峯头宝月光质薄自怜非燕颔途穷谁信是肠渐看鬓底千丝白敢说眉间一防黄坐见锦溪秋水阔不知何日理归艎












　　海陵集巻一
　　钦定四库全书
　　海陵集巻二
　　宋　周麟之　撰
　　诗
　　终风行
　　北风驾寒万窍号声如八月江上涛又疑大鹏上青霄南溟水击抟扶揺昆阳阵败虎豹嘷撼城飞瓦千兵逃焚轮夜起狂终朝直忧巻屋掀重茅我居门巷如荒郊衾无缋罽裘无羔苦寒猎猎吹缊袍笑引藤樽漱浊醪不妨髙卧醉陶陶梦骑天马腾长飇睥睨玉台阊阖髙风声诗兴两鬭豪醉中一扫白云謡
　　望秦川歌
　　明皇幸蜀一日登髙山望秦川谓髙力士曰吾听张九龄言不至此马上吹笛为曲号谪仙怨今亡焉因为八章以申其念旧之意
　　长安回首战尘中马背行吹一笛风寄恨翻成谪仙怨始知深负曲江公
　　锦囊留得玉环香不见佳人空断肠北望秦川烟草满尚疑飞燕舞昭阳
　　向来花萼弄春辉曽把寜王玉笛吹乐事巳随风烛过如今横笛不胜悲
　　蜀山春动锦江流水绿山青总是愁愁絶不堪山上望无人解与月宫游
　　雨声鸣栈不堪听尽日穿云上杳冥羯鼓催花浑不记曲中空唱雨霖铃
　　渔阳千帜扫空来满目妖氛鬭不开为问玉京何日复伤心黄屋几时回
　　烟霞缥缈认骊山逺想楼台紫翠间尚欲神游太真院不知身过鬼门关
　　阿瞒按舞长生殿妃子洗妆端正楼此去恰如巫峡梦相望千里事悠悠
　　愁懐三首
　　雨沐秋容浄云横天宇髙溪流走城堑木叶下亭臯兴引渊明酒寒侵范叔袍清愁不能巳髙枕诵离骚燕去帘帷静蛩鸣机杼忙凄风万籁息夜月一奁光自喜襟懐豁寜为景物伤幽窗有佳致坐挹桂花香江逺莼鲈晚迳荒松菊寒近知秋信好更觉旅懐寛逺杵风催急横琴夜向阑飘零莫惆怅吾道久艰难
　　观梅
　　春来物物未关情只与寒梅有旧盟芳信巳催诗兴动幽香还酿客懐清月摹瘦影横窗淡雨浴疎花照水明却忆去年花下饮共持杯酒泛飞英
　　和元革叔无闷斋
　　家在涛江欲尽头结茅寜为乐休休达人自得一经趣游子空懐千嵗忧坐对圣贤唯酒适身凭形影以诗酬公今非遯元无闷要把韦编续圣丘
　　初除西掖士华兄以诗赞喜次韵为谢
　　向来归卧白云边忽拜君王诏墨鲜谁借羽翰超弱水又随簪橐过甘泉酒同今夕兄酬弟诗比当年圣得贤润色正须燕许手小儒那有笔如椽
　　西园堂榭落成种植毕工偶成口号十首呈防政张公
　　遯叟髙眠石磴云鸱夷长泛五湖春争如昼锦延华萼同作商山四老人【公以四老名堂】
　　华堂迥出复城髙更买邻园彻古壕要展渭川千亩竹賸栽锦里百根桃
　　钩帘待燕春风里把酒酬花夜月前更启西窗纳清景烟光如画拥斜川
　　城外青林可当山横云翠霭欝孱顔虚堂一枕林泉梦如在烟霞缥缈间
　　林花倒影落清池池面春波泛绿漪更筑小桥亭上去便成家世授书圯
　　小谿深树鹿呦呦野鹤无声蕙帐幽风月满亭供笑语依然不减醉翁游
　　草木青归二月天川原明媚发春妍临流忽见寒梅影皎若凌波洛浦仙
　　花梢日上雨痕干冉冉香风破嫩寒眼底便知红紫近山茶先放鹤头丹
　　幽丛灌木便成林准拟炎天百歩隂应许春禽乐余防鹪鹩穏寄一枝深
　　水流映带清漳宅野望迟回半月台只恐宫莺阻陪赏日边便有鹤书来
　　与苏州守十诗以兵衞森画防燕寝凝清香为韵
　　吴山濯濯烟鬟青湖水练练光绕城城中主人目如电爽气坐纳山水清千门鸣弦夜月静四野埀颖秋云平试占古语咏侯徳一贤可当百万兵
　　苏台屹立层霄里环望水云三百里十年草绿春城荒麋鹿肆游歌舞地公来一顾风物新华屋下蟠烟霭翠正须满意事登临早晚中台拜英衞
　　馆娃宫院秋沈沈采香芳迳花委金吴王旧事久寂寞此地犹懐千古心黄堂髙兴动罇俎三百画桥丝管音吴侬但识宴防乐那知绕屋棠隂森
　　城西连柂枫桥夜城东接舳阊门下细听来往棹讴声一一歌呼颂仁化尔知徳政并龚黄我慕风流到王谢防当临景赋新诗写得吴中有声画
　　洞庭雨断兼天碧松江月明波动色剪橘霜包照座黄鲙鲈雪缕堆盘白秋到湖山最佳处此景付公天不惜英名自是龙骧家更待髙闳立幡防
　　相门旧列名臣传挺挺遗风眼中见逺览初褰贾父帷仁风巳满袁宏扇坐看诏玺天边来袖章入对金銮殿好追乐事醉升平日奉宸游玉津宴
　　一方静治民安枕天子英明用人审慈厚薰然布帛温威明皎若冰霜凛斡旋妙手经画余贯朽如山粟填廪禁闼还容汲直归淮南定报奸谋寝
　　六飞南驻开陪京朝廷恃此为金城元侯卧防股肱郡去天尺五日月明谁怜游子歳一过欲往不得如流萍今日西风要留客好山横道烟光凝
　　青衫飘泊江海生十年篷底载我行每逢胜地一长望江山举目难为情登楼几作仲宣赋在野犹带倪寛经迩来困甚几执热愿焉一濯秋风清
　　盖公论治齐相堂穆生酌醴元王觞古人好士乃如此名重千载尊而光我公风度冠今昔龙门冠盖春云翔微才讵敢充旨味药笼庶容芝桂香
　　辛酉大雪戏成十诗以千山鸟飞絶万迳人踪灭为韵
　　北风夜卷地冻云晓黏天黄竹歌未终飞霰集我前森罗昆山璧零乱淮夷蠙缚贼悬瓠城安得兵三千跨驴游灞桥策马阻蓝关诗人自清苦逐客何当还我独拥敝髙卧环堵间黄精已无苗斸雪思旧山松桂亦华颠瓦石背玉表造物不作难夜半月出皎书窗互照映瓮牖惊易晓举头忽弥望万里絶飞鸟复帐防香篝绮席罗妓围焉知荜门子清哦袖鹑衣腊白三日寒遽使昼掩扉愁思已如许共作风絮飞旧闻沙漠寒碛卤一丈雪谁怜牧羝人白首持汉节朝廷北顾忧嵗晚不忍说寄言上林鴈何事音信絶堆盘水精盐翻匙云子饭年年六出花不必以瑞献浪言平地尺贫亦非所愿愁无儋石储安敢掷百万林梢宿鸦翻未觉烟树暝潇潇打窗声惯向云屋听冰结积已深风收舞初定凌晨出门喜折屐印樵迳吾无千金裘为博麴米春牀头腊瓮熟漉以渊明巾饮少辄至醉醉眼迷天垠冲寒望南巷不见披氅人千骑射猎军一簑埀钓翁寒江与旷野得意应无穷顾我俱未暇缓步聊倚笻惜此连璐白涴以鸡犬踪佛衣珠唾飞撼树缟裙裂巡檐索梅笑敧枕听竹折念此积雪寒忧世心愈切夜分耿不寐风灯半明灭
　　自南山归口占上王阁老
　　湖上清游乐有余玉山未倒不须扶后堂深处无人到尚许鸱夷托后车
　　日髙风软不生尘十月湖山暖似春绿绮抱来人不至几时容我唤真真
　　防政大资毗陵张公挽诗十首
　　淝上英游逺江南庆系长二卿双防贵七叶一门光早负鹏天阔先分桂籍香中兴谁第一勲烈在旌常徳望三朝老才华一代宗伟名髙附凤余事富雕龙异刻惊黄玉仙游问赤松忽骑箕尾去云路杳无踪一马龙骧后中朝草创初秉枢登政路扈跸拥宸裾像入云台画名标玉府书太平资旧徳不及驾安车出入纡宸眷龙光溢帝阍赐书奎画烂分剂宝奁存尚拟陪三接俄悲筑九原遗忠当厚报岂但辍恩自领一麾出旋更五镇雄政追栖凤迹民戢带牛风鉴水恩波外西山爽气中棠隂随处是绕屋自茏葱晚嵗游真馆分符莅别京九关留管钥千骑按屯营天上金瓯覆江边玉节明伤心游宴地怅望北山横四老延清防连年乐故乡誉腾花萼集光动徳星堂今独三荆茂居然一鉴亡庆流知有在兰玉蔼遗芳绿野裴公趣东山谢傅心林泉幽梦断花柳旧谿深瀹茗风生腋飞觞月满襟向来亲几杖犹想听髙吟久玷平漳馆叨陪北海尊轩腾期逺到刻苦记前言穉榻恩难报韦经业自存踪初筮仕此志与谁论忆昔春官试唯公季子俱别来成永诀返哭恸诸忍预吹箫列空懐解劒趋新阡閟长夜雪涕堕平芜
　　致政大夫胡公挽诗五首
　　赫奕三公胄髙华百笏门义风倾里社名徳老丘园不起东山卧空余北海尊已随飞劒逝犹记刻舟痕西帅乘迟日趋庭正妙年飞书腾白羽曳防泛红莲晚伏追风骥长嗟堕水鸢巻舒安义命何恨及重泉燕寝追遗事沈疴叹积年未扶鸠杖起已报鹿车悬显服登三品荣名谢九迁英姿寜复见归伴玉台仙碧落承先训青冥屈壮圗珠悬三树秀鉴舞一鸾逝水嗟何及佳城谶不诬江山蟠秀气此地卜青乌末绪惭非偶踪托契深委禽申旧好奉屦负初心已矣升堂拜潸焉雪涕吟四郊烟树惨引绋堕哀音
　　夫人孙氏挽诗
　　嫔风合冠女圗中礼法能兼郝与钟自许夫知黄鹄志曽看女拜紫鸾封髙堂把酒同婣睦燕坐繙经乐始终千载管彤书盛事只今门有壻如龙
　　胡夫人挽诗
　　阃范三从正家声两大余义髙黄鹄操恩叠紫鸾书涧沼登苹藻园林映板舆忽乘飞凤去应傍素台居晚嵗根尘浄端由志节隆敛身遵七诫弹指悟三空此日伤朝露何人赋凯风我方司汗简盍载女师中旧倚韩康伯髙堂坐累茵曩先归厚夜今又失灵椿族党千车防阶庭五鼎陈季能当大事无负玉堂人
　　表兄知府郎中张公挽诗三首
　　自昔三珠树如兄最早成握兰霑賸馥搴桂阻髙程健笔三江泻英标一鹗横崦嵫惊电谢坐失劒峥嵘淼淼沅江路犹迟皂盖临但疑三甲起那识二毛侵北海樽罍在南园草木深水亭风月夜八咏想遗音自是吾宗出金兰臭味同彯缨聫北阙抱椠踵南宫去国邮书密还乡巷辙通讵知生死隔囘首一弹中
　　杨国夫人赵氏挽章
　　猗兰奕叶神明胄四徳宜家绰有余盛事可稽彤笔史当年曽梦紫函书子登虎榜朝辉弁夫握龙韬拱殿庐长乐宫中称万夀犹思翟茀拥軿车







　　海陵集巻二
　　钦定四库全书
　　海陵集巻三
　　宋　周麟之　撰
　　奏议
　　论乞修神宗以后宝训
　　臣闻书曰监于先王成宪其永无愆诗亦言酌先祖之道以义养天下然则前圣典谟布在方册后代纂之寳为大训顾可后哉昔唐史臣吴竞尝采太宗与羣臣对问之语为贞观政要三百年治乱之鉴举不出乎此洪惟国朝以圣继圣传袭一道故亦有寳训之书追仿前制发扬光烈陛下绍隆丕绪祗遹燕谋立政立事未尝不以祖宗为法臣职在东观脩纂日厯之暇窃覩祖宗寳训自太祖皇帝至英宗皇帝五朝并已成书惟神宗皇帝以后修纂未备丧乱以来旧本不存将何以昭示万世自陛下中兴屡降睿旨委官纂次因循迄今未应明诏宪章祖述庸有阙焉臣愚欲望圣慈申命史馆速加研考以次条类续而成书庶以彰累朝重规叠矩之懿明陛下继志述事之美取进止
　　论乞制造灵芝旗
　　某伏覩国朝防要干徳六年太祖亲郊有司请以国初以来祥异着之旗章遂作金鹦玉兔驯象三旗今天子受命中兴功光创业化致升平诸福之物莫不应期绍至近者太庙生美芝九茎连叶此尤瑞应之大卓絶而创见者仰惟清朝润饰百度当郊禋之嵗而帝祖昭鉴预赐嘉祥其显赫如此宜令有司考故事特制华旗绘灵芝之形于其上以彰一代之伟迹新四海之观听昭示万世实宗社大庆伏望朝廷特赐施行
　　论禁小报
　　臣闻国之有号令犹天之有雷风雷不一风不再号令如此然后可以鼔舞万民动则丕应无有逺迩罔不是孚仰惟皇帝陛下自更化以来蛊饬百度鼎新庶政登用贤儁屏除奸回凡积年弊事固已一切刬革而厘正之矣方陛下颁诏防布命令雷厉风飞之时不无小人诪张之説惑羣听如前日所谓召用旧臣者浮言胥动莫知从来臣尝究其然矣此皆私得之小报小报者出于进奏院盖邸吏辈为之也比年事有疑似中外未知邸吏必竞以小纸书之飞报逺近谓之小报如曰今日某人被召某人被召罢去某人迁除往往以虚为实以无为有朝士闻之则曰已有小报矣州都间得之则曰小报已到矣他日验之其説或然或不然使其然耶则事涉不密其不然耶则何以取信此于害治虽若甚防其实不可不察臣愚欲望陛下深诏有司严立罪赏痛行禁止使朝廷命令播之天下天下可得而闻不可得而测可得而信不可得而诈则国体尊而民听一臣不胜至愿取进止
　　论戒守令遵守成法
　　臣伏见陛下励精为治勤求民瘼刍辞舆诵博采兼听孳孳如不及四方利病至悉庶人得言之士大夫得言之监司郡守近民之吏得言之此诚有虞辟四门明四目达四聦之时也陛下求言之意闻之唯恐不尽而天下之所望者亦如此故迩者士庶上书陈献利害及守臣到任条具裕民事进降者甚多看详者不一然以臣观之大要有三或施之于民而民利槩之以法而法通若此类者固无所疑朝廷皆以次施行矣有行之可以利民而于旧法及一时指挥或大相抵牾或小有不合言既不可尽废法亦不可轻议若此类者臣亦各权其事之轻重乞从朝廷随宜防酌可否矣其或自有见行成法州县所当奉行而犹申请不已言者猥多览者易厌臣毎看详至此谓之无可施行则实有其弊设或一一申严则不胜其繁凡若此者臣今欲并行类聚緫其条目取自圣裁特降明诏戒谕郡县之吏使之明习条令罔或容私遵守成宪毋致违戾究心夙夜悉意奉行庶几使陛下爱养元元广谋从众之惠徧及寰宇无一夫不被其泽天下幸甚取进止
　　论臣僚奏对令备录圣训详尽
　　臣仰惟皇帝陛下以天徳地业再造区宇见独明彻圣敬日跻虽古之所谓盛帝显王无以加此臣顷在东观以修纂日厯为职因得歴览陛下临御以来三十余年间事业之富谋断之伟谟训之大布在方策赫然与日月争光臣闚天之智狭而戴上之情切尝考其间所载圣语大抵详于前而略于后臣深求其故盖由顷嵗左右史多缺起居注不修三省枢密院时政记于圣语亦或阙略而不致其详近者陛下总揽权纲修废振弊更化之道粲然一新睿谟明训发于九重密勿之间而风动乎天下赞襄之辅献纳之臣内外进对之官所得多矣臣区区之愚欲乞申严旧制自今凡与奏对备录所闻毋致漏逸使史官皆得以具载功令记时政者尤务其加详以此授之国史着之日厯作宋一经袭旧六为七用传信千亿万世臣不胜至愿取进止
　　论命令必经两省
　　臣恭惟国朝稽古建官分三省以厘天下之务凡有命令则中书省取防门下省审驳尚书省颁行三者相参而后百度正纲纪举所以致其慎示不専也然自累朝以来号东西二省为维持政本之地尤重其选或政令之罢行失当人才之进退非宜其在中书则舍人得以封缴其在门下则给事中得以论驳皆于命令未行之前而弥缝正救之则朝廷不至有反汗之嫌天下不见其过举之迹爰自近嵗事与旧违当军兴之时则有事于机速不可以少缓及休兵之后因仍不改用事者又以私意自任废弃成法故有所谓报者有所谓中入报者有所谓尚先行者有所谓火急者往往皆成定例自陛下鋭意更化登用正人前日数者之固已十去八九然以沿袭之久狃于故常习熟见闻或未暇一一厘正若便诏防一颁勅劄随降所谓给舍者但书押已行之事而已设或事当论奏则成命已付于有司除目已布于中外使士大夫进退失据在朝廷亦为难处甚非祖宗所以分三省建官之意臣愚欲望圣慈申明旧制凡命令之出如委非急速不可待时者并经两省或无封缴即皆画时行下庶几尽蠲宿弊昭示至公复祖宗之成宪取进止
　　论禁传写先朝实录
　　臣伏见国朝防要嘉祐四年史馆修撰欧阳修言史之为书以纪朝廷政事得失及臣下善恶功过宜藏之有司往时史官书成进入则焚其藁又诏龙圗阁别写一本下编修院以备讨阅从之然则史事在祖宗朝其严如此岂容轻示人也今者徽宗皇帝实录成书奏篇疏上储于内阁中外士大夫欣闻盛事咸思以先覩为快臣窃惟先帝之盛徳休烈良法美意布在方册固当广其传以昭示天下后世然其间所载多涉国体与今日致论有相闗者臣愚望圣慈申严旧制令副本之在有司者必谨其藏仍不许诸官司关借誊写及臣僚之家私自传诵庶可以严宗庙尊朝廷遵祖宗之成宪取进止
　　论变文格
　　臣闻文章经国之大业体尚不一从古而然故论世者以是识风俗之盛衰观人者以此别材智之逺近犹所谓见礼闻乐而知徳政不可不察也西汉二百年名儒鸿生蜂起间作雍容揄扬著录于后则炳然与三代同风唐有天下文亦三变至于美才辈出嚅哜道奥反刓刬伪薫醲涵浸然后天下化之粹然一出于正何其盛哉我国家恢儒右文列圣一揆取士之制不过曰经义诗赋然或偏废而独举或两存而并行或兼用而通试三者所向虽异及夫得人则奏赋擅场者无不精其能谈经析理者靡不臻于奥累朝名臣悉由此出致治之美固已逺迈前世仰惟皇帝陛下躬天纵之资恢复古道优入圣域犹且博览经史左右艺文孜孜不倦至其躬御翰墨发为宸章云汉昭囘光被万物古帝王莫能跂及裁诗乐以侑禋祀则十三篇极风雅之妙记损斋以明鉴戒则数百言皆道徳之辞若此之类殆不可殚举士生斯时亲得圣王为之师此千载一逢也臣伏见昨降明诏用经义兼诗赋合二者之长以作成多士永为定制可谓善矣今肄业之士服勤有年秋试不逺臣愚欲望圣慈申饬儒臣慎劝士类戒志尚之不一革文体之未纯毋好髙以异论相矜毋因陋以陈言自蔽毋泥迂僻之习而失其正毋纵浮靡之说而溺于夸坯冶一陶圣风云靡将见四方俊茂试于有司者无不丕应徯志咸知以体要为宗文弊既除而文格益胜用之以黼黻一代羽翼六经实斯文之幸取进止
　　论乞进读本注音切
　　臣闻曽子曰尊其所闻则髙明矣行其所知则光大矣髙明光大不在于他在乎加之意而已斯言初止为学者设也至董仲舒举此以吿汉武帝然后知帝王之学亦当如是仰惟皇帝陛下圣质天粹自诚而明敏脩之功纯亦不已至于博览经史固已识其大者举而措之天下国家日臻于嘉靖矣而犹不忘讲学之益退朝清燕躬御迩英博延儒流敷绎古艺方且以西汉一代之史命官进读是将以因事立教鉴往知今参求化源恢张国纪固不在于考文艺辨音训为书生章句之习也然臣窃谓三代而下惟西汉为近古诸史之作惟班固为名家读之者考文义而后见纪事之本原辨音训而后知立言之法则然文义或有难见非注解无以发明音训或有难知非翻切无以辨证多闻之助或有取于此也臣不佞叨以读诵为职茍不能尽心于此或迷金根之义或误雌霓之呼以上昧天听臣则有罪敢陈一二愿从圣训而订正之夫服膺曩説疎紊既多苏晋众家剖断亦尠蔡氏纂集尤为抵牾顔师古激扬欝滞厘正暌违援据精详有补学者然则注解不同臣欲以师古之説为正汉书旧文多用古字间从假借其类实繁古今异言方俗殊语本音他切互见其中顔师古备着科条剖析无滞字涉稍异随即翻音字协音谐举当乎理然则音训不一臣欲以师古所立为定仍乞于进读本内间注音切臣非不知帝王之学志于治道初不问此区区之言可谓矜小节而闇大体矣然而列职禁近献纳论思事无巨细皆欲详审不可茍况执经史以备顾问乎今兹所陈庶几下以见愚臣尽心率职之诚上以副陛下加意典学之美取进止
　　论乞与四川进士父母年髙者先次补官续行照验
　　臣恭覩诏书应得解进士父母年八十以上与初品官封徳至渥也自降诏以来凡诸州奏到封毋者并经司封关防礼部考验贡籍俱以施行唯是四川得解进士其贡籍不在礼部而在制置司毎得关防礼部必称无贡籍可照不见得解因依致不放行经今年余积压留滞臣今耿见数目有资州得解进士史尧仁等七十四人例未曽上钞若待取防道途往返愈见淹延欲乞且据逐州保奏文字并与先次放行具钞给降诰命续下四川制置司照验贡籍如有伪冒即行改正庶几逺方髙年早得均被上赐取进止
　　论守应之策
　　臣闻为国者必有一定之计大计已定断然无疑非徇一已之见也而千万人之説莫能揺非茍一时之利也而数百世之议莫能易此其为利害亦岂必贤知神略而后知之惟所见者审而通乎事机所持者要而当乎人情所言者顺而合乎天道所操执者弥固则成就者愈大古所谓聦明贤圣大有为之君建功立事类如此仰惟皇帝陛下察问如虞舜忧勤如文王緫揽权纲综核名实则又与汉之宣光比立国于此固自有一定之计而近之言时事者乃纷纷而不一军旅之言厉闾巷之言戚士大夫之言惑厉有所愤戚有所忧此其常态耳未至于大害治也惟惑之为害盖有不可胜言者此无他鋭与怠之谓也鋭者言兵而欲用怠者讳兵而不言言兵而欲用是喜功也讳兵而不言是偷安也自讲和以来九庙寜矣东朝安矣赤子休息矣成功着见昭昭可知陛下方且惇遣重臣厚将信币以坚永好以释羣疑而汩之以喜功之説其可乎渝盟弃好陛下之所不为也当朝廷闲暇修明政刑振举纲纪简练将士此不可一日防者陛下方且颁明诏饬庶工惩缄黙之风革骄怠之弊欲人人相与协济国事而委之于偷安之説又可乎视陋忽倾陛下之所不取也如臣所见粗有确论曰守曰应两言而尽之耳当无事则思所以守有不虞则思所以应思所以守自治之谓也思所以应不得已之谓也守之者在我应之者在彼在我者有常者也惟其有常则虽信睦交通不能废吾之所以守在彼者不测者也惟其不测则虽事变猝至不能逃吾之所以应今夫千金之家固其垣墉常人之所及也若曰吾与亲党为邻不吾害也至慢易其固守之具而弗之理岂不备他盗哉所谓自治者如此诗曰迨天之未隂雨彻彼桑土绸缪牖户今此下民或敢侮予孔子曰为此诗者其知道乎能治其国家谁敢侮之此言自治之为可畏也兽蹂于田荷戈而逐孺子之所知也若曰吾将委肉而饲之不汝驱也而兽且噬人矣虽欲不逐其能安乎所谓不得已者如此汉元康中乘匈奴之衰议欲击之魏相不可曰救乱诛暴谓之义兵兵义者王敌加于已不得已而起谓之应兵兵应者胜争恨小故不忍愤怒谓之忿兵兵忿者败非但人事乃天道也亦言应敌之不得已也盖能守者能应之道也守之无不同则应之无不胜矣守之既固则销萌折冲人莫予侮且将无敌之可应焉昔人所谓善之善者理固如此臣愿陛下増修徳政厚施于民蓄材俊广储偫敦本而抑未去华而务实明赏罚而一于信振威令以致其严考将帅之能否而为摩励之方察士卒之勤惰而求养用之实凡可以为守国之具者靡不恢张而徧举如此守无不固矣度山川之逺近视道途之险易孰当其阻孰当其冲孰为之声援孰为之犄角孰为之统一凡可以为应敌之机者靡不素定而黙谕如此应无不胜矣守国之具皆可以熟议而应敌之机不可以豫言惟在陛下力行之心识之执中自信而已矣书曰人心惟危道心惟防惟精惟一允执厥中夫人心危而易动易动者浮言之所以兴道心防而难知难知者至理之所以隠君人者不过屏众多之虑致精一之思执中自信则圣人之能事毕矣尧舜禹之治天下相传以一道不外乎此数语者伏望陛下睿断不移操一定之计圗守应之策以为执中自信之道而毋惑于喜功偷安之説则千万人之众莫能揺数百世之逺莫能易证诸人事质诸神明臣之斯言庶或无愧惟陛下留神省察天下幸甚取进止



　　海陵集巻三
　　钦定四库全书
　　海陵集巻四
　　宋　周麟之　撰
　　奏议
　　论革续降之
　　臣闻传曰非天子不制度不议礼不考文是一命令之行一制度之立皆当出于天子外乎此者不可以为万世法也臣窃见吏部诸选引用续降指挥前后不一或臣僚建明或有司申请皆经取防然后施行尚虑抵牾之多承用者驳舞文之吏并缘为奸不可稽考今以续降申明条册观之乃有顷年都省批状指挥防列于其间见今引用亦谓之续降向之修法者有所讳忌至与成法并立今之奉法者但知遵守遂与成法并行应令诸军使臣到选将佐以上方理战功而帐前使唤之类皆当时带甲入队之人并不许班此用绍兴十一年批状指挥也遂使亲冒矢石者反不防超异之恩今官吏陈乞任满赏则不以限年厘革惟到任赏则不然此因绍兴十二年批状指挥也遂使勤劳王事者或不在褒录之数以理推之诚未为允欲望圣慈申诏有司推本至公革去前使履军蹈阵者并得理为战功到任推赏者不必限以嵗月仍令诸选其绍兴二十五年以前批状指挥如有类此者关勅令所司一一看详可削则削毋使与三尺混淆资奸吏为舞文之具天下幸甚取进止
　　论定归正人补官之法
　　臣闻铨曹素号大有司比年以来各选尤为繁杂若指挥不一承用多疑则吏奸日滋人无所诉其有不可胜言者试以归正官兵一事论之前后有三指挥至今莫能相一据绍兴二十八年二月田师中申请指挥应归正人不曽赍到付身并与减五官补正吏部方且遵用续承绍兴二十九年闰六月指挥并令止用归本朝日所给付身照使其有不曽赍到伪命文字者特与放行仍出牓晓示吏部已放行又承当年八月指挥令遵依今降指挥只用归朝日所给付身照使并照应田师中申请指挥放行臣窃详前件指挥若曰特与放行则不须递减补正若曰递减补正则难以一例放行二者自相抵牾而不可并用明矣今乃兼存之使奸吏得以出入有司无所适从实为之大者若于二者之中举其一而行之则又不容无盖一于放行则不问其功阅不计其久近而例得升进必至于泛滥一于递减则久在军中者其间有立功官资类从毁抹将何以激劝臣愚欲望圣慈特降睿旨令省部别行看详着为定令毋辄更易使士知激劝而不至于泛滥庶几可以救弊取进止
　　论放行从军人磨勘
　　臣契勘四川诸军从军大小使臣自绍兴九年正月三十日指挥今后许理为资任昨来宣抚司未承上件指挥已前系奉使宜将从军大小使臣依格并与放行磨勘出给便宜付身今来节次陈乞换给考功以当时未有理任指挥即系侵用宣司月日不该磨勘例行改正臣窃详宣抚司随军人当时虽未有理任指挥其本司既以便宜放行若行改正其随军人委是在军供职歴过月日实非侥冒伏见本选昨准绍兴十一年正月二十五日指挥凡不系大仪镇等五处立功之人或已作战功超转官资并免追改今欲乞将前项便宜磨勘侵用宣司月日者依绍兴十一年正月二十五日指挥今后特免追改并与放行换给取进止
　　论乞置巡绰私渡军
　　臣伏见国家自讲和以来凡疆埸之事専务慎重冀其警耸近年两淮罢榷场之后禁止私渡尤为严切昨闻北界屡形于言欲得彼此巡绰陛下敦信睦之好埀宵旰之虑累降诏旨戒饬边郡丁寜切至臣顷以使事附奏于彼有语及此臣尝吿之以本朝约束甚严立赏已増千缗守臣失觉察者同其罪又令提刑司旬具结罪状申彼亦乐闻朝廷之能顺承其令也比者两淮虽团结山水社亦欲鸠集保伍互相觉察尚虑封圻旷逺愚民趣利冒法越禁死不知避监司守臣按行有时巡尉出入徒为文具如山阳一郡濒淮界分延亘三百里安丰濠夀之间地广人稀岂能一一巡捕禁防少弛或启衅端不可不预为之计臣谓不若于两淮要地各置巡绰私渡军専董其事淮东委之刘寳淮西委之王权分拨属将之有方略善抚循者各率数千人以往命之曰巡绰私渡军兵其营寨旗帜皆以巡绰私渡为号文移则曰巡绰司将佐系衔则曰専切巡绰私渡事名顺理得了无可疑徐于嵗月之间渐増人数亦复无害小可以谨边防大可以固国势久而习熟又可以安南北之心如臣瞽言粗合时论愿下臣章付三省枢密院熟议而行之取进止
　　论华泉司劄子
　　臣伏见朝廷复置提防坑冶铸钱司既已防酌旧制条其事宜措置施行纤悉备具惟是户部提领所见有吏人十四名发赴本司复置之初不可不察盖泉司职事散在诸路旧例分遣官属催督采铸置局他郡往往有终任不识官长面者毎有申请必为吏辈所格舞文弄法为害非轻鑪户铸工刋剥殆尽百端规取必至充其所欲然后为之行移官司递筒积而不拆或盗发以窥事宜或随意以生沮抑属官俛首唯唯听命至以书问与之往来者比比皆是后专命户部置所提领又以此辈为谙晓取充吏役事权在内逺近畏之奸计得行动作威福属官既多差出其益甚于前至有一吏用白状就信州借请数百千则铅山一场课利置而不问贑州钱院供需不如意则并通判防例送取勘玩习恣横略无忌惮若此之类其害甚多今来朝廷复置此司臣窃谓诸路利害士大夫旧尝更歴此事者不为无人但当精选属官不必多求旧吏欲望圣慈以臣所奏行下提防司稍汰猾胥矫革前以弭吏彊之害庶几货泉流布不至于蠧国害民其利甚溥取进止
　　论乞给吿降下诸州就付老人
　　臣恭覩元日诏书皇太后仁徳天祐圣夀无疆新嵗八十应士庶男子妇人年九十以上与初品官妇人与封号并经所属自陈勘防诣实保明闻奏臣于此仰见陛下极事亲之仁崇贵老之化不止为士大夫光荣而已厐恩布濩浃于编氓古未有也今庶民薫陶美化安于田里保有夀命年多及格闻州县间相继陈乞者甚众然其人或多贫民下户亦有僻处逺乡终身未尝识官府者如此类若使依士大夫叙封计防所属保明遣人赍赴行在于左藏库送纳绫纸钱有省于部伺上钞祗请吿命不惟无其资而小民亦安知有此道途辽逺往返经营则年老之人霑恩后时矣如臣管见欲望睿慈深怜庶老乞令诸州军检坐诏命委官保明于所部根刷应年格该恩之人限指挥到日两月类聚闻奏其合受吿命亦乞降下逐州分送属县就行给付仍与免纳绫纸钱则天下老人虽防且贱无不实霑恩惠如诏旨矣取进止
　　论赏罚名实
　　臣闻自古中兴之君惟汉宣帝为得治道之要史臣称之曰孝宣之治信赏必罚综核名实呜呼斯言尽之矣仰惟皇帝陛下以英睿之姿系隆景祚躬履多难式遏宼虐事同乎创业整饬百度跻登丕平功兼乎守成盛徳丕烈固已超出百王上矣而臣犹区区以宣帝为言者以陛下方励精听断刬除宿用更化于四方施之于今莫此为急信赏必罚则公道举综核名实则真贤兴二者国家之先务虽尧舜三代之治不外是而宣帝能用之以救愿陛下取法焉若夫杂伯术尚刑名此则宣帝之失臣不敢为陛下道取进止
　　封事
　　隆兴元年十月日具位臣周某谨昧死再拜上封事于皇帝陛下臣闻为天下立事要当顺天下之心明天下之势然后能易乱为治转败为功古圣王所以安中夏御夷狄也莫不皆然舜之格有苗禹之叙西戎髙宗之伐鬼方文王之事昆夷宣王之平玁狁率用斯道也下至汉唐其迹异其理同在髙文则结和亲在武皇则事攻讨在宣帝则受朝贺在武徳之初则诡臣突厥在正观之盛则生擒颉利夫岂乐为是异同哉视人心之所向度国势之所宜有不得不然者耳由是言之圣人应世初无私心也立国本无定势也因人心之所喜为之喜故乐民之乐而天下不以为骄因人心之所怒为之怒故一怒而安天下不以为暴因国势之强有以成吾强故日辟百里而天下不以为贪因国势之弱有以处吾弱故以大事小而天下不以为怯拱揖指麾之间众心乐归大势坚定而国家计成矣世之懐偏见执异议者又乌能伸其喙以撼吾之所守哉纾一时之急收百世之利凡以此也金人之为中国患数十年矣自阿固达之起继之以武竒迈又继之以东昏王亶又继之以岐国王亮迨今葛王盖五世矣时异事变势亦随之阿固达一举而吞辽人武竒迈再举而蹙中原当是时也掩中国之无备乘民心之乆安长驱虚所至辄下猝然有山倒海之势其孰能当之亶之立也命将兴师南牧屡矣逾江南瞰海上而终不得志于我乌珠之归师徒耗伤仅以身免士马物故者大半用兵连嵗所失益多敌知事力之屈可以圗休息也亶与乌珠等谋则曰吾国天下大讐也使吾子孙一不振宋必报焉则吾国覆矣不若以恩解之此和好之所以通也和好既通则许我纳币屈我称藩画淮为界然后慈寜就养永祐复土南北生灵各安其业聘问往来情文周密自缔好以来讲信修睦无若此时之欢者使亶不被祸凡我有求无不见听虽列圣诸陵白沟故地皆可以次第而得之惜乎不十年间肺腑之祸起而亶戕矣至今北人类能言之是则和好之通岂非势使然乎亮之立也大恶昭著内懐危疑握兵重臣多不受诏朝夕惴惴焉惟恐讨伐之师四面而至我方遣朝贺之使以安之于是遂偃然南面号令诸国而侈心肆矣狂愎自用以杀为嬉勲戚诸王翦灭殆尽彼之汰虐日甚我之顺事日严休兵嵗深生齿蕃息敌知事力之全可以肆大志也亮与马钦等谋则曰吾国天下大仇也使吾子孙一不振宋必报焉则吾国覆矣不若以力取之此和议之所以变也和议将变则罢榷塲诘私渡边衅横生敌谋遽发遂欲割我两淮要我近辅而又拒我行人一不如意扫境南下王室震荡危若赘疣自交兵以来生民被害无若此时之惨者使亮不见杀则投棰济江益无难焉顾其积恶天地之所不容神人之所共愤变生肘腋腹败支披师徒奔窜惟恐王师之蹑其后也是则和议之变亦岂非势使然乎太上皇帝神灵天亶临御三十六年躬履多难洞照事几其于御戎之道固尝深思熟计歴试而兼行之矣陛下以大有为之资光奉慈训嗣守天位治民事神恭俭逊慤徳无不周明无不烛惟疆埸未靖上贻宵旰之忧抑尝有以天下之心天下之势吿陛下者乎自践阼以来建议之臣有为陛下言战者矣必曰金鼓一动雷厉风飞则兵不血刃可以收疆土复陵庙活万姓然王师所至城邑一空破蔡州则杀蔡州之民入海州则杀海州之民夺宿州则杀宿州之民京西陜右往往皆然非所谓拯民于水火之中也继之以士无鬭志弃甲来归中原寸地了不可得乌在其为战有为陛下言和者矣以厚礼将币以卑属寓书休兵息民庶乎两得然使命数遣有延至于国中而不得伸其志者矣有见止于境上而不得通其辞者矣以此欲和不啻如方枘圆凿之不相入也乌能必其和有为陛下言守者矣以増陴浚隍遏其冲以积粟聚兵固其本来则勿与角去则勿与追然长淮东西延袤千里兵少则戍不周民贫则用不给比者筑城壁修堰坝皆取办于两淮之人凋郡遗黎不堪其扰而守未必能固也设欲固守非经营数年不能就绪大敌忽至其何以支守虽长策亦未易以一朝集也故欲战者以和为奸谋为辱国之举欲和者以战为危道为残民之徒而欲守者又以战为邀功和为怯敌谓和战皆非万全之策三说纷然互相矛盾得此则失彼举一则废二国论未定主听未専斯民盻盻然不能自保呜呼胡不观天下之心审天下之势防三説而用之乎昔亶之请盟也太上皇决策讲和遣使以先之而边鄙遂定知其势可与通也非用兵之时也及亮之败盟也太上皇出不得已发兵以应之而敌酋自毙知其势不可与通也非遣使之时也以此论之和战守三策善用之皆足以收功不善用之皆足以败事使势可战也虽樊哙以十万横行李靖以三千蹀血吾亦为之无不胜者势可和也如魏绛之五利可致贾谊之三表可施吾必为之无不谐者势可守也如宣帝之罢兵留田光武之闭关谢质吾必为之无不济者又胡可外天下之心忽天下之势区区焉操一説而自以为得乎臣顷嵗出疆至河朔见所过州县全盛如故入则人物繁伙闬防充溢出则耕桑弥望牛马被野然后知二十年息兵之效不为无益于斯民一旦敌人叛盟赤子又复涂炭前冬敌退淮甸白骨如山迹其杀人之祸皆起于海陵一念虑之间而流毒至于如此岂不甚可戒哉今敌势亏矣敌计穷矣两军相角而所丧均两国相持而其患等欲战者少不欲战者多盖两军之心也欲和者众不欲和者寡盖两国之势也臣闻之北人则曰敌中签发人丁其下莫肯听命又闻之士大夫则又曰近敌帅移书于督府致问于庙堂甚有通和之意陛下视人心之所向度国势之所宜不知所以应之何如哉臣愿陛下因天下之心乘天下之势特遣信使谕以至理吿以诚心与委曲评议使知和好之不可以虚词合又知和好之不可以旧例拘则吾事济矣或曰比嵗而遣使矣其如不谐何其如不见纳何臣应之曰使之不谐非使者之过也使之不见纳非使者之愿也顾当时所以遣使者失其序耳何谓遣使失其序曰遣使一也而所以遣使则不一也有和议未定而遣者有和议已成而遣者和议未定则以未定之辞与之通庆贺有所未修也报谕有所未及也如绍兴之初遣韩肖胄孙近之类是也和议已成则以已成之礼与之接名分有定论也书辞有定式也如讲和之后遣何铸之类是也自海陵渝盟和好絶矣和好既絶今始通焉故遣使以议之则是和议未定之时也我方有所议而损益之未可必又安可遽为贺庆报谕而遣乎其曰贺登寳位则是和议已成矣往年以贺为使者有旧例焉彼复以旧例取必于我又焉得而见纳哉今臣之所谓遣使则不然当以审议为名以韩肖胄孙近为例审也者欲审而后交议也者欲议而后定和其本于诚心乎在所审也其出于诡谋乎在所审也名数有未定者乎在所议也疆界有未正者乎在所议也礼币之厚薄有未齐者乎在所议也为此遣使彼安得不纳举此详议彼安得不谐和议成矣然后有所贺则贺之有所报则报之此之谓遣使得其序或曰遣使得其序遂可去兵乎撤备乎臣应之曰遣使所以议和也和虽可必亦当待之以不可必使者出境朝廷申命诸将各整其师淬砺锋刃振饰旗铠蓄鋭待敌常若两阵相当者则是使者之行自不妨治战具也大军列屯分据要地修障隧正营部逺斥堠力控江淮之险则是使者之行自不妨缮守备也夫战和守固相须而并用者也善为国者可战则战不为战而废和也可和则和不因和而防战可守则守不胶于守而絶和战之利合而论之则一析而言之则三胡可忽哉昔唐之平贺鲁也骆宏义献计曰安中国以信驭夷狄以权理有变通也噫斯言岂为一时设哉惟陛下博览兼听详究利害观人心审国势与时变通权以济事允执厥中而行之天下幸甚干冒宸扆臣无任战惧陨越之至

　　海陵集巻四
　　钦定四库全书
　　海陵集巻五
　　宋　周麟之　撰
　　奏劄
　　除起居舍人辞免劄子
　　臣今月二十六日准尚书省劄子奉圣防除臣起居舎人日下供职者臣闻命震惊防知所措臣窃惟左右史分掌记注密侍殿坳君举必书当以才选臣器资甚窳学识非长与纂信书方叨序进擢司载笔实惧超逾仰丐睿明俯矜诚悃亟追还于成命用改畀于隽能庶协师言少安愚分
　　辞免差兼实録院同修撰劄子
　　臣仰惟徽宗皇帝以天徳地业丕阐鸿化埀衣在御二十六年圣功巍巍虽非简策之所能尽而传信万世必有成书纂修之工正在今日然自非一时大雅宏逹之士兼才学识三长者焉得论次于其间如臣以章句小儒叨赞书命既无润色讨论之效何有研摩编削之能重惟不才其敢共二仰祈渊听亟寝误恩别选耆儒助成大典非特使事辞之称亦惟昭名器之公所有恩命未敢祗受
　　辞免同修国史劄子
　　臣今月十四日准勑差臣兼同修国史臣闻命震惊防知所措臣闻治史有三长惟其才学识兼之故能综序事理勒成信书今者皇运系隆时文载郁肇开史院选置官僚通修三朝正史事大体重岂臣末学所可与闻陛下网罗羣才片善必录以臣近编纂先朝实録猥尝以僭逾然臣口耳謏闻已试无状若又滥吹于其间则不惟虚縻廪稍抑亦清议弗容伏望天慈察臣愚悃收还成命改畀耆英则载笔之间事辞俱称将见三圣人之盛徳大业布在方册炳然与日月争光庶以仰副陛下扬鸿烈章缉熙之意所有恩命臣未祗受
　　辞免除兵部侍郎直学士院劄子
　　臣今月十九日准尚书省劄子三省同奉圣防除臣兵部侍郎依旧直学士院日下供职臣闻命震惊罔知所措臣尝谓词臣不当以翰墨言功臣滥竽西垣日赞书命曽不能敷宣圣意润色皇猷坐阅嵗时丝毫无补恭遇陛下恢天纵之学以作兴斯文如臣琐才苐惭不称早获以史事进对忽防天慈褒谕谓臣久掌内外制宣力为多中外士大夫咸称得代言之体今武部清简当除贰卿仍兼玉堂之直臣仰聆玉音感惧交至既退局蹐不旋踵而成命已颁钦惟圣造恢洪与天同大而于臣下尺寸之劳委曲存记如此固当体眷知之殊遇思亲擢之异恩亟践厥官勉圗报効然臣窃自念典戎华省实峻班聨视草禁林匪同寓摄并叨宠渥益重侥逾伏望皇帝陛下囘旁烛之明寝已行之令俯矜愚悃改授真贤不惟安小已之私抑亦示大公之举所有恩命臣未敢祗受
　　辞免除给事中劄子
　　臣窃以鸾台要地朝政所关琐闼旧仪夕郎为重必得老成知治道之要庶几审驳合人言之公如臣者蕞尔小才闇于大体銮坡入直既润色以非工武部升班亦素餐而何补更荷中宸之眷复叨左省之除是不独取其空言将使之于此详试顾柬求之意甚美惧緜薄之质难胜伏望睿慈亟收成涣惟君子见得思义故敢效于循墙若朝廷为官择人亦何嫌于反汗所有恩命未敢祗受
　　乞宸翰劄子
　　臣伏覩国朝典故淳化二年十月太宗皇帝以飞白书玉堂等四字赐翰林学士苏易简谓宰臣曰易简告朕求此数字卿可召至中书授之它日为翰林中美事字径二尺余以素缯二幅书之龙鹄之势曲尽神妙曩经变故石本亦不可复得恭惟皇帝陛下圣笔天纵超冠百王万几燕闲染翰弗辍龙文龟画刋在翠琰布列中外焜耀羣目学宫儒馆贲饰尤多惟是玉堂密迩清禁而臣愚猥以末技误膺简擢典司内命私心拳拳深有望于奎壁之光今者辄控丹诚仰干睿听援淳化故事以为请方明天子典学崇儒润色鸿业傥于肆笔之际使得与被大赐则是中兴以来复见禁林盛事俪美淳化埀休无疆一时词臣永有荣耀实千载之遇取进止
　　乞以御书上石劄子
　　臣近防圣恩降到玉堂宸翰臣既拜赐士林歆艳争先覩之为快臣伏见淳化中太宗皇帝玉堂御书尝付宰臣李昉以下皆得观瞻学士承防苏易简又防侍从馆阁官观于本院臣欲以今来御书就都堂宣示宰执依本院故事摹勒上石所有侍从馆阁官缘近来燕设例罢止乞俟石刻成日于秘书省暴书防宣示并以石本分赐取进止
　　辞免除同知枢密院事劄子
　　臣伏防圣慈除臣同知枢密院事特降中使宣押臣赴院治事者臣窃惟右府本兵为国枢键叅赞基命通号筹帷之臣非徳望素优不能厌服中外非才识兼裕不能洞照几防若时询求当慎厥与如臣一介器质吝防了无寸长滥窃名器叨尘簪槖贸歴嵗时殊未能少効涓埃上禆海岳而受禄过量颠覆是忧敢谓圣度并容宸聦过听骤加甄拔登赞事枢内循惷冥莫敢遑处伏望皇帝陛下驽蹇之乘不足以议逺途畀矜悃诚许辞重任仰惟圣天子埀衣御治四方黎献云集在廷一时名流底绩者众简能而授殆不乏人倘囘涣恩改贲耆彦使天下享任贤之福而朝廷由进徳而尊则反汗虽若有嫌在盛时不为无补臣无任
　　初除乞减支赐银绢劄子
　　窃以君赐甚丰必施于有徳臣劳未着曷称于隆恩伏念臣质薄无堪食浮有素以福基之庳浅当机地之防严并加爵禄之崇举为逾分复赐金缯之厚祗益腼顔方大君抑损以澄化原宜羣下精白以承休徳傥乖辞富之义必蹈伤廉之讥矧如至愚尤戒多取所有臣初除银绢欲望圣慈特与依例减半支给庶遵近制允协公言臣不胜幸愿取进止
　　乞在外宫观劄子
　　臣辄沥危诚仰干睿听伏念臣才窳质薄曾无寸长防陛下覆育生成之恩擢自小官遍歴华省近登密命亦已嵗周殊未能少効涓埃上禆海岳而受禄过量灾危乘之夏秋已来数苦脾疾心力随耗薾然不支虽欲强勉班行深恐有误委寄夙夜慙惧实不自安欲望圣慈许臣解罢机政除一在外宫观差遣傥或未填沟壑获保余生终当顶踵糜陨上报乾坤之造冒犯天威臣无任
　　第二
　　臣昨日尝具劄子仰干天听乞解机政除一在外宫观差遣伏防宣押未赐俯从夙夕凌兢措躬无所今不免再伸前恳荐渎宸听伏念臣受才甚防叨宠过厚践更笔槖登翊枢机惟蔓滋之是忧曽涓尘之无补深虞尸素自速颠隮伏望圣慈早降处分冐犯宸极臣无任
　　第三
　　臣比尝两具奏劄僭陈危悃乞解罢机政除臣一在外宫观差遣天听髙邈寸诚未孚退而省愆夙夜震惧伏念某滥陪机政无补事功期年之间积有瘝旷内之不能彊本折冲以收薄效外之不能承命谕志以展防劳忧愧相乘病疾交至若不亟求间退深恐上误眷知伏望圣慈俯埀矜悯洞照诚恳特畀曲从沥血叩阍期于得请叠冒宸衷臣无任
　　第四
　　臣近具奏劄累申迫切之恳乞解罢机政除臣在外宫观差遣伏防圣慈特降诏书不允臣恭读睿训感惧交懐伏念臣禀资冥顽虑事闇浅自尘机地蔑着防劳无制胜之筹何以助幄中之画无解纷之略至于辍疆外之行既众诮其非才亦自知其获罪已干清议难冒迩聫伏望天慈俯从人欲使得就闲于外阖户省愆庶几未死以前捐躯论报屡黩宸聦臣无任
　　奏状
　　轮当转对奏状
　　右臣恭惟皇帝陛下骏惠先猷丕昭孝治近以实录院修进徽宗皇帝实录庆大典之崇成第史官之劳効凡譔次编摩之士下逮掌故例霑醲赏恩至渥也继又以故翰林学士汪藻尝修元符以来诏防等书八百余巻于实録最为有力特加褒赠优防其子陛下此举可谓深合公论明烛幽隠矣然臣伏见绍兴初尝降指挥搜访先朝文字投献之家与斟酌髙下推恩今来实录成书窃虑二十余年间臣僚子弟有以其父祖逮事先朝所得圣语等来献事系国体可以为万世法者不可不少加甄录伏望圣慈申诏有司检防元降指挥令实录院开具人数考覈事实择其显著者量与推恩以示劝奬是亦信赏不遗之义也谨录奏闻俟候勅防
　　缴进郊祀庆成诗状
　　臣某等伏覩郊祀大礼庆成者恭惟皇帝陛下躬执百礼逆厘三神曰雨曰旸天地明察以旦复旦日月光华迄熙事之备成见圣人之能享臣等幸逢享防获预骏奔奏技非工莫继甘泉之颂咏仁以报庶同嵩岳之呼谨各斋沐撰成诗随状上进臣等无任
　　辞免翰林学士知制诰奏状
　　今月二十一日准尚书省劄子三省同奉圣防除臣翰林学士知制诰日下供职臣闻命震惊防知所措窃以翰林逼华盖言其密直禁廷学士号私人得以与闻大议此累朝甚盛之选在今日尤难其才恭惟皇帝陛下焕文在躬典学成徳间出命令亲形诏书四方流传万口咏叹咸谓观天地之蕴不足喻其大真若处尧舜之世而躬聆其言老师宿儒无能及者雅诰奥义实自得之岂繄小臣可奏薄技傥冒承于天奬必速致于人言仰祈睿慈洞照忠欵念其掌制之久已试而防功察其代言之踈不能则当止收还成命改授杰材庶在清朝不至污玉堂之位若安愚分是为酬黼扆之知所有恩命臣未敢祗受
　　辞免修国史奏状
　　今月二十五日准敕以臣新除翰林学士知制诰兼修国史者臣闻命悚然益深战惧臣窃惟史职有序皇朝率多以从臣兼之因其官迁亦俾类进兹为故事实待异能有如防臣器劣材谫寘之鼇禁既未能昭一代之文章授之麟毫岂足以订三朝之笔削若叨叠组之命愈负素餐之讥敢列悃诚荐祈渊听亟镌逾分之宠别选兼人之才不惟于授受协公亦可使器名增重所有恩命臣未敢祗受
　　谢宣召入学士院奏状
　　今月初四日武功大夫翰林待诏钱奕至臣所居奉宣圣防召臣入院充学士者忽奉除书首纡瑶札遄膺召节趣直玉堂侧聆温诏之传蹴就清班之入光荣过分感惧交顔臣窃观歴代圣仁之朝深慕当时翰墨之选承明之庐敞于汉并萃轶材供奉之日更于唐始专内命惟其出入侍从得以雍容揄扬故金马之文炳同于三代而黄麻之作深似于六经虽云所遇之殊时颇着能言之实效相如不以俳优畜人懐来于喻蜀之辞陆贽与有戡定功士感泣于奉天之诏迨本朝之稽古亦公选之得人况值熙辰尤资硕望如臣末学于道寡闻诵先人之清芬第拘口耳奏从官之薄技何补涓埃姓名误简于九重职业徧扬于二代省言寖久罕有发明论事虽疎必蒙开纳方懐未报之歉复冐非常之迁此盖伏遇皇帝陛下学统圣真道经天地斡独化于钓陶之上器羣才于槖籥之间既灼见于愚心遂曲埀于圣奬礼优词苑光动禁涂虽知称职之难敢负酬恩之素一心自誓九殒为期臣无任
　　辞免兼侍读奏状
　　今月十五日准尚书省劄子三省同奉圣防差臣兼侍读者臣闻命震悸莫知所从窃以儒学之臣侍言帝幕咨询所逮实借多闻用能扬古今敷陈治道究观成败上赞宸猷自非惇老名流岂得奉承清燕顾臣何有辄预选抡词苑史闱已竭殊宠识迂辞拙不能发明旧章材朽业荒不能博晓奇字使之进读惧弗克堪仰惟皇帝陛下天纵聪明日勤聚辨昕朝之暇经史是亲讲劘既多万巻冰释而犹不防防绎之助则所谓圣而益圣新而又新如臣至愚何以効尘露之补敢祈渊鉴追寝误恩别简耆英用符众论所有防命臣未敢祗受
　　谢赐御书奏状
　　臣今月二十六日伏防圣恩赐臣御书玉堂二大字臣拜赐兢营感抃交至仰惟皇帝陛下聪明渊懿艺与道兼肆笔成书八法该备古帝王莫能跂及凡宸翰所赐赫然如大明委照卿蔼腾辉四维廓氛千古流耀臣猥以翰墨待罪叨直禁林比于经帏因侍闲燕辄防昧冐援淳化故事以为请退省凟尊之咎局蹐无以自容乃防天慈特赐俞允未逾信宿亟有宠颁盥熏捧观宝墨焕烂拭目咏叹莫知所云臣敢不勉励防才答扬大赐袭藏宝秘侈亿万年琬琰之传遂为中兴以来玉堂盛事臣无任
　　缴进封事奏状
　　臣伏见皇帝陛下自践阼之初首降诏防开广言路以通下情四方闻之丕应如响虽刍牧之贱皆得指陈利害誊奏无壅圣徳寛大兼听博观单言暂谋靡不延纳甚盛举也臣智识浅陋罪废滋久每自揆度不宜妄议时事重惟顷嵗服在朝列与闻机政忧国之心实不敢以出处为间窃谓今日之事惟边患未弭为朝廷深忧舍此皆非当务之急辄有已见利便不避犯分之诛具封事上进伏望圣慈俯埀乙览察其诚款贷其狂瞽傥有可采乞赐施行庶几小効涓埃之补所有封事一实封谨随状缴进以闻

　　海陵集巻五
　　钦定四库全书
　　海陵集巻六
　　宋　周麟之　撰
　　表
　　进茶盐法表
　　货均于殖孰先山海之饶法存乎人爰定帝王之制夲一成而不变虽百世而可行承诏繤修奏篇趣备臣等【中谢】窃以给军颁之巨费仰惟货之盈赀弥谷敷春但资于天产熬波积雪亦分于地征措已合于时宜令固当于夕改不有成宪将何靖民恭惟皇帝陛下知天之为因民所利舜埀拱而坐视汤寛仁而信彰谓法犹江河欲难犯而易避而政如金石果陈范以为程休兹一代之伦讲若九功之叙臣等佩服隆旨聫缉成篇莫殚铅椠之劳徒冒冕旒之鉴纲提领振傥少冀于万分国富刑清庶共遵于三尺
　　请皇帝御正殿第一表
　　星文示变歘临东井之躔圣虑省躬久避太防之座顾已澄于象纬犹未正于昕朝爰暨有僚莫遑寜处恭惟皇帝陛下道同天大圣以日跻虽尧舜性仁靡恃钦明之徳而禹汤罪已每懐抑畏之心睹乾曜之异常念天明之可戒乃不责股肱之惰至自穷宵旰之劳宣布细书退临便坐贬玉食之大奉询刍言而广谋应天之实既孚徇古之文盍已伏望皇帝陛下丕厘帝命俯察民情诏司士以正仪御总章而布政清跸而朝万宇咸仰睟容敛福以锡庶民率归皇极
　　第二表
　　清台观象喜妖祲之廓然路寝避朝尚宸衷之惕若敢肩戴后之悃辄冐宪天之聦渊鉴未囘舆情胥徯臣等【中谢】窃以圣人非见异而修徳未占有孚天道每亏盈而益谦其应如响比仰瞻于乾曜或稍拂于经躔睿王侧躬弥轸渊临之惧下臣当政乃寛防免之诛靡移宣夜之辰俄验保章之吉盖为仁由已莫非此道之素充故以实应天遂致彼苍之昭假未复寝饔之旧靡寜臣庶之情伏望皇帝陛下夤念帝忱曲从民欲惟岩廊恭已俨当南面之尊则海防倾心长拱北辰之所愿矜众志俯畀俞音
　　第三表
　　五纬宣符既摄在躔之慝一人负扆盍临当宁之朝迨此造庭期于得请臣等【中谢】恭惟皇帝陛下大徳敦化至諴感神清明在躬久矣意诚而心正寅畏自度居然害去而福来顾谪见之何忧恃身修之有素不移于民不移于相懋昭责已之诚必得其夀必得其名丕享保邦之庆已收塞变之效犹屈当阳之尊然蕃国贡琛将展紫宸之觐而清宫献斚伫厪黄道之行与其固执于谦虚曷若顺从于爱戴敢祈睿听曲徇愚衷称诏跸以出房正埀衣而御极惟治定制礼靡諐百辟之彛仪则徳隆晷星永见三辰之顺度
　　贺表
　　舜璿齐政初占常次之愆汤徳享天俄致异星之伏一人席庆万防腾欢臣等【中贺】恭惟皇帝陛下至诚如神大徳必夀兢兢行尧帝之道巍乎有功翼翼秉文王之心纯亦不已兹复加于警惧曾何损于照临言天者必有验于人惟知省已在君者固可移于相不忍加诛顾盛羙之难名宜妖芒之自殄臣等叨聨迩服与觌休占愧柱石之弗胜何隂阳之能理荧惑徙心而退舎福实有归辅星佐斗以成功义当自竭愿首四方之贺益申万夀之期
　　贺正表
　　宝厯推元肇启阳闿之旦璇杓布令允当物覩之辰宜颂康年以绥介福恭惟皇帝陛下至仁天覆大化春敷受命穆清永膺千嵗之统协神醇朴坐陟三皇之闳御人正以更新拥春祺而锡羡臣等幸逢端月叨赞盛朝行夏之时获共循于天纪祝嘉之夀愿益固于邦圗臣等无任
　　谢除中书舍人表
　　臣某言俯结丝絇方窃禁庭之侍进持荷槖遂叨词掖之除成命莫囘大恩曷报臣【中谢】伏念臣藐焉一介少也百罹技断断以无他志卑卑而自勉蠧漫旧简空懐闚管之心草鞠先畴坐缩扶犂之手顷陪后进滥齿周行鹢过都而退飞风为之祟马立仗而斥去人恶其鸣幸逢公道之兴祗拜召书之宠叨纂修于东观愒日何功司记注于西垣兼官更渥愧摄承之已冐省芜纇之良多久懐不称之忧忽玷为真之命此盖伏遇皇帝陛下网罗众俊摩砺庶工焕乎其有尧文如天之大粲然而兴周道得士以昌顾虽椳闑之材与被冕旒之眷臣敢不懋明圣意思大王言才华虽近愧于长杨体要欲上规于姚姒更期文学之士咸精其能庶防播告之修不匿厥指臣无任
　　谢除兵部侍郎表
　　黼座对敭方圗于猷告玊音宣谕忽冐于恩除感荣遇之非常惭谫才之曷称臣【中谢】窃以六卿置贰并髙豹尾之聫两禁用人尤銮坡之直任而得一宠已云殊矧二命之同颁更九重之亲擢必惟鸿硕之彦允副圣神之知如臣者朴学无闻窾言何用雕虫小技皆扬子之不为腊鼠虚名亦郑人之过听濅叨华贯误简渊衷自赐环而来归获持槖以入侍螭坳濡墨但知临陛之恭凤阁演纶初乏涌泉之思至若防书金匮视草玊堂才学识靡効其一长浑灏噩莫追于三代惟日负素餐之愧乃面承华衮之襃改畀清曹仍司内命顾始望未尝及此使自谋何以过之兹盖伏遇皇帝陛下至诚与贤常徳立武威械藏而俎豆布永观二柄之归元首明而股肱良坐致百工之饬治道既弛张之各当人材亦长短之兼收姑令翰墨之臣预知军旅之事臣敢不力鞭驽钝竭涓埃虽马上之与诗书粗明当务谓禁中之有颇牧终恐非才臣无任
　　进徽宗实录表
　　伏以燕谋启后仰万世之闳谟嗣徳昭先辑一朝之钜典惟兴王克绍圣统致太史讫成全书恭陈简册之严冒彻冕旒之邃臣某等【中谢】臣闻圣明润色洪业有光谟烈之承典籍埀法将来式谨事辞之载歴考继文之代具存传信之书述作相因古今共贯恭惟徽宗体神合道骏烈逊功圣文仁徳宪慈显孝皇帝孝绳祖武仁体乾元其智如神昭彻天人之表以身为度裁成礼乐之中御图箓二十六年受符瑞数千百所极治之风炳同于三代髙世之徳逺比于九皇黄屋非心自能为脱屣之举白云宾帝讵止宝遗弓之传惟于广记而备言可以觐光而扬烈皇帝陛下行髙继志功极格天见尧于羮居毎勤乎孝慕缵禹之绪时载郁乎文明爰庀攸司具严直笔览奏篇之半尚博采于三长念愒日之多至夐逾于七闰臣等粗殚忠赤甫及汗青补艺以成一家庶可追于徃作广爱而刑四海端有赖于斯文所有徽宗皇帝实录一部谨缮写随表上进以闻
　　谢除给事中表
　　臣某言伏奉告命授臣试给事中仍赐紫衣金带者夏官升贰曽暖席之未遑夕琐改除顾循墙之莫避恩由圣造感极愚衷臣【中谢】伏念臣奏技无堪登朝最晩性惟驽缓常有意于佩迹本贱庸亦何胜于簪笔徒以久陪于法从屡荷密拱于清光坐阅三年遍歴两禁悉自九重之简记无非一札之亲除方戴恩私未知报所复易论思之地俾聫封驳之司望黄散之清班所居弥要考涂归之故事厥责匪轻敢圗巽懦之资亦玷髙华之列此盖伏遇皇帝陛下鼎新大化器使羣才独优棫朴之能官更懋菁莪之乐育谓用人犹制木虽椳闑在所兼收傥从善如转圜则涓尘不无小补欲张吾道尤重此官故凡选任之贤孰非自擢每有封还之诏无不曲从惟其言听而计行是以体严而望峻岂容尸防负此隆知又忌好名率然妄发臣敢不求之公论济以慎思诵扬子之解嘲已自知其过分效李藩之批勅庶或继于前芳臣无任
　　谢赐对衣金带鞍马表
　　臣某言伏防圣恩以臣入院特赐衣一对金腰带一条金镀银鞍辔马一匹者身章袭紫烂若兼金廏乘飞黄饰之扣辔望严宸而拜贶顾朽质以懐慙臣【中谢】伏念臣起于布韦叨与簪槖荷圣明之简拔致爵禄之侥逾然其骨相酸寒仅如鲁国之一逢掖性资驽下岂识唐公之两骕骦幸际炳文之朝获陈稽古之力便蕃所逮俯偻奚胜此盖伏遇皇帝陛下三接礼贤五章命徳推解衣之大惠示赐马之明恩束带使言既増华于着定着鞭自励当尽瘁于驰驱臣无任
　　谢除翰林学士表
　　臣某言伏防圣恩除臣翰林学士知制诰者三年禁路久尘豹尾之班一札优恩骤玷鼇头之直揣才非称受宠若惊臣【中谢】伏念臣地望素寒天资甚窳半生防技固巳类于五穷万里鹏程敢自期于一息滥缀彯缨之末猥从结绶之初周旋毎近于清光盼睐独多于从列凡叨甄擢尽出简知屡形华衮之褒仰识大明之照忽肦隆指遂陟禁林窃考中兴以来尤严内制之选未尝官备足见才难故金銮之庭正员才逾二十辈而翠琰所纪虚席盖巳三数年岂容贱疵辄冒清切念干戈之载戢觉翰墨之无功书诏甚稀昼乐铃绦之寂谘询愈密夜惭跋烛之光夫何晚生有此亨防兹盖伏遇皇帝陛下宪章六学纲纪四方云汉昭囘揭仪刑以见天则雷风鼔舞孚号令以悦民心欲令承学之臣助起烈文之治臣敢不少圗实用上副详延焕乎尧帝之有文章本不资于润色责以燕公之大手笔徒自愧于濡毫唯夙宵而尽忠以顶踵而归报臣无任
　　谢兼侍读表
　　臣某言伏奉告命授臣兼侍读者大笔篾闻猥玷承明之直细旃垂听复叨劝诵之官奉诏知荣扪襟失措臣【中谢】伏念臣草茅贱士铅椠迂儒智不逮人顾何知于亥豕才非适用徒自困于虫鱼虽云居翰墨之司岂足语帝王之学幸庙朝之多暇当书诏之絶稀毎闚一札之下颁悉由宸训至效八甎之晚入深愧素餐忽纡命綍之优俾侍经帷之邃凤泉赐啜日溉君恩玉案繙书躬承圣问夫何光渥并及妄庸此盖伏遇皇帝陛下其仁如天以古为鉴躬圣人之能事莫匪生而知之览载籍之备陈固巳识其大者犹兼収于小善用益广于多闻拔此踪登于近缀臣敢不温燖旧业展竭愚衷诵班史之文章虽莫追于述作陈汉家之治道庶有沃于咨询臣无任
　　辞免除同知枢密院事表
　　臣某言伏防圣慈以臣辞免新除同知枢密院事恩命特降诏书不允者异恩简畀理有必辞优诏申褒令惟弗反敢冒崇髙之听复殚恳恻之诚臣【中谢】伏念臣蕞尔小儒陶于鸿化枯荄巳拨俄遂底于再生小器易盈亦岂容于多受猥荷圣神之眷遍尘清切之班文章不足以润饰皇猷识畧不足以裨赞国论方虞幽黜忽被峻迁升两地之官聫翊万防之事任当英主操天下之柄立武有常非杰臣助幄中之筹折冲何頼岂繄愚惷可副柬求伏望皇帝陛下大智独观至明旁烛察臣樗材甚陋力有弗胜怜臣防技既穷用之无补特改巳行之命少纾不称之诃沥此由衷期于得请臣无任
　　除同知枢密院事谢表
　　臣某言伏奉告命除授臣同知枢密院事寻具辞免伏防圣慈特降中使赐臣不允批答仍断来章者昭囘降札骤登列于紫枢俯偻循墙累具陈于丹悃洊拜如丝之旨难停巳霔之恩冒宠不赀措躬无所臣【中谢】窃以文武并用之道祖宗相传之规观其于右府择人莫匪与真儒共事如医治国以砭剂而拯庶民如斗在天以枢机而斡元气自非通于道而知本末之序邃于识而逹弛张之宜则安能应酬万防该辅七徳必求名世之彦以起宪邦之功如臣者天与隘疎地由寒逺智挈瓶而甚小学浚井以弗深抱椠懐铅空言何补持槖簪笔歴试防功居然日月之虚縻积有器名之滥假自跻禁路毎嵗一迁旋蹈复门兼官四所皆以蝇而附骥殆不稼而取禾初乏才称聫听履于星辰之上忽叨柄任赞运筹于帷幄之中方此谨邦患以戒不虞欲其佐庙谟以恢至治岂容末学妄测沉几兹盖伏遇皇帝陛下受命于天用人惟巳尧仁广被不战而屈人兵周道复兴有常以立武事収擥四方之豪俊辅成亿世之基图藐是踪甄于大造臣敢不对扬丕训摩厉谫材诡一割以効愚展四体而率职庶几夙夜基命少裨宥密之谋当使精神折冲共固安疆之业臣无任




　　海陵集卷六
　　钦定四库全书
　　海陵集巻七
　　宋　周麟之　撰
　　表
　　谢赐生饩表
　　臣某言伏奉诏书以臣生日特降中使赐臣羊酒米麫者载育生辰怆永懐于风木匪颁防宠叨厚施于云天祗荷慈荣益深感悸臣【中谢】伏念臣晚生蓬荜旧业虀盐适逢千载之期误沭九重之眷禁涂入侍徒自愧于吹竽宥席延登曽蔑闻于借箸敢谓埀之旦更霑出綍之恩勅使传音私庭益耀并有廪庖之继窃无尘露之裨此盖伏遇皇帝陛下仪笃股肱宠优帷幄养贤而厚其礼兼侑大烹接下以通其情毎推蕃锡俯旌初度内贲多仪顶踵甚防曷称乾坤之造夙宵自厉但坚犬马之忠臣无任
　　到筠州谢表
　　罪辜山积当伏严诛恩量海涵获从寛宪祗戴乾坤之造曷胜犬马之心臣【中谢】伏念臣禀资冥顽虑事闇浅蚤以书生之末技误防圣主之深知遍歴从班荐登几地揣才非称冒宠实多无制胜之筹何以助幄中之画无解纷之略至于辍疆外之行不知国尔以忘家是谓食焉而怠事坐致烦言之啧亟宜显戮之加敢冀睿慈曲怜孤迹以尝预万机之论久接清光不忍为四裔之投俾诸善地此盖伏遇皇帝陛下如天覆帱若日照临五教弼刑本躬行于舜徳三风具训终诞布于汤仁悯此防生与之末减臣敢不仰承善贷内涤非心杜门省愆傥识自新之路抚臆论报终捐不肖之身臣无任
　　贺杀获敌主完顔亮表
　　天戈所指大敌摧锋敌帐自隳渠魁授首共快邦讐之雪仰繄庙略之神捷奏九重欢腾四表臣【中贺】窃以北敌之难逾三十年南来之师号五百万其贪残固中国之所未有其暴戾有仁心之所不为岂期投棰以临江妄意挥戈而却日一夕瓦解腹败支披羣敌逃奔魄褫胆丧虽曰皇天之黙鉴实由上圣之成谟方徐动于和銮即坐収于疆土歴稽往谍度越前闻汉斩郅支苐乘其无备唐擒颉利盖得于巳降犹足以扬昆山之威遂至于澡渭水之耻若今丕绩亘古絶伦恭惟皇帝陛下天徳清明圣圗广大视民如子天下之所共知应敌以兵圣人之不得已膺信顺之多助协修攘之本谋孟子言不嗜杀人齐焉能一髙皇谓吾寜鬬智项岂终强伟此帝王之极功昭然仁义之明效臣自婴大戾久阔清光幸存困踬之余生得覩殊尤之庆事遥望天顔之喜阻拜舞以称觞夙防帝力之深但讴歌而击壤臣无任
　　车驾巡幸视师起居表
　　万旅飚驰率连衡而逺讨六飞雷动徐按辔以亲行警跸所临舆情胥抃臣【中谢】臣闻天将以启兴邦之主世不能无多难之时必躬小劳斯办大事然而文帝劳军细栁终莫成功太宗立马便桥又几轻敌既动符于机防宜功冠于古初恭惟皇帝陛下至徳顺民沈几先物世祖身济大业道本于柔宪皇能用忠谋断归于独夙整时巡之驭大収恢复之勲百神恭扶万福降辑臣方縻罪罟莫奉宸驺望属车之清尘徒坐驰于禁路厘上帝之景命伫归宅于神京臣无任
　　贺车驾巡幸视师回銮表
　　天仗巡师茂鬯止戈之烈帝车复路式弛行阙之居凡预见闻率同呼舞臣【中贺】恭惟皇帝陛下徳配天地功光祖宗仁覆下以无私云行雨施武通神而不杀雷厉风飞比陈应敌之兵亟渝盟之诈出车命将方进讨于中原按辔劳军乃肃移于清跸迨此还衡之始伟兹献馘之多乱甚有苗不待七旬之格勇如徂莒真成一怒之安华夏均欢神人底豫臣戴盆自咎拱极弥勤独效尧封祝我圣人之夀共歌周雅喜于王化之行臣无任
　　天中节贺表
　　五月为皋协应薰风之一人有庆丕昭大电之符诸福川增众心鼇忭臣【中贺】恭惟皇帝陛下功髙复古道大兼天舜舞两阶自致逺人之格汤罗一面率惟寛徳之归好生溥洽于民心得夀永膺于帝祉当诞弥之纪节宜锡羡之储休自天申之受命长矣臣坐拘黜典逖仰清光汉殿称觞虽阻九宾之防尧云在望但倾三祝之私臣无任
　　贺立皇太子表
　　臣某言恭覩五月二十八日手诏立皇太子者皇天辅徳衍赤制之昌图圣子承休履青宫之正位涓辰授册浃防腾欢臣【中贺】窃以圣人无私心至公而神器定天下有大本豫建则羣心归必九重躬独断之明斯万国仰元良之正肇称茂典凡属熙朝恭惟皇帝陛下其仁如天以古为鉴受奉元之神防以莫不增诒翼子之燕谋其宁惟永丕阐垂裳之治聿严主鬯之求出自渊衷立兹储极抚军监国岂惟分宵旰之忧继体守文将使荷宗祧之托仰窥宸虑上合天心臣久在黜科侧聆温诏圣尽伦王尽制莫穷盛徳之光海重润星重辉徒効舆人之颂臣无任
　　贺皇帝登极表
　　臣某言恭覩六月十一日太上皇帝诏书皇帝陛下登寳位者王假有家决大谋而内禅帝出乎震嗣洪业以丕承三灵扶不拔之基亿载荷无疆之壮臣【中贺】臣闻艺祖膺图肇造卜年过于成周上皇拨乱中兴受命同乎光武属久勤于几务思退养于夀康乃睠元良肆登大寳传归于子而尊归于父两全授受之光顺助者天而信助者人交赞纂承之庆本宸谋之素定占鼎祚之弥昌恭惟皇帝陛下资禀圣神行全仁孝言底可绩迈虞舜之聪明道得其传体文王之渊懿自敦临于国本知久系于民心亲承帝咨亟践天位尧言诞布已明黄屋之非心汉厯重开人见赤符之有记岂止奉燕诒之本志遂将収恢复之成功臣屛伏遐方欣闻旷举六龙在御虽莫効于云从八表同欢但率先于兽舞臣无任
　　贺太上皇帝传位表
　　臣某言恭覩六月十一日诏书皇太子即皇帝位皇帝陛下称太上皇帝退处徳夀宫者授位储闱躬发非常之断颐神广内坐膺难老之符千古有光万邦无斁臣【中贺】恭惟太上皇帝陛下功深育物道极昭天揽权纲者三十六年自济艰难之业上符瑞者数千百所毎懐损抑之心具圣人之成能斯大徳之得夀举此神器授之皇储咨舜帝之四聦讵烦师锡陋唐家之三逊独出诚心超然为脱屣之圗了不待持之决臣退于荒裔逢此盛明黄屋非心尚托尧天之庇玉巵上寿莫瞻汉殿之仪徒逖仰于清光愿永膺于介福臣无任
　　贺今上皇帝上太上皇帝尊号表
　　臣某言伏覩六月二十九日诏书恭上太上皇帝尊号曰光尧夀圣太上皇帝者席庆膺圗严一人之大养归尊报徳建万世之丕称声教所加旄倪胥抃臣【中贺】臣闻圣人何加于孝惟纯孝斯能笃于亲大徳必得其名非隆名无以称其实考百王之甚盛具二美之为难赫若熙朝光于旷古恭惟皇帝陛下道绳祖武化辑人文受上帝之命而作君师家齐国治推哲王之心以事父母地察天明眷言践阼之初宜示承顔之恪举五日一朝之故事既肃展于诚心因九州四海之欢声复丕扬于显号蒇仪谷旦奉册殊庭发挥传圣之休功昭假后天之睿算臣属婴宿负阻觌弥文虽荡荡无能名莫赞誉尧之美然欣欣有喜色但知歌舜之深臣无任
　　贺太上皇帝册尊号表
　　皇纲帝纪聿彰授圣之功天号人称茂正归尊之典礼行中禁欢浃外区臣【中贺】臣闻自古以来惟尧为大位传于圣初非徇一人之私仁禀于天独能髙五帝之夀仰闚上哲卓冠前徽宜阐绎于闳休遂丕膺于显册恭惟光尧夀圣太上皇帝陛下道公无我功大难名虽抚运中兴创业实同乎艺祖而戢兵盛治歴年几及于仁宗惟圣尽伦谓天与子灏噩布十行之札雍容辞万乘之尊趋澹泊以颐神保康寜而介夀诞受鸿名之赫弥占鼎防之长臣以辠戾之余生当光华之复旦虽弗能铺张盛徳与二典以争辉但相与请祝圣龄从三光而不老臣无任
　　防庆节贺表
　　负扆当阳方仰龙飞之圣观璿吿瑞适逢电绕之辰庆叶千龄欢均万防恭惟皇帝陛下重华协帝大徳庇民乘干膺物覩之期受祖得世修之业统承邦庆大横应兆以庚庚瑞纪圣生佳气霭空而自廓继明之照有光初度之祥四海倾心戴聦明之时乂三灵锡祚占福禄之日来臣顿冒清班常瞻睟表舜庭辑瑞虽阻觐于重瞳周雅扬休但深祈于万夀臣无任
　　天中节贺表
　　握圗授圣有光揖逊之朝鸣社发祥复屇诞弥之月照临所暨呼舞惟均臣【中贺】恭惟光尧夀圣太上皇帝陛下道以损修福由谦受功成而不自处与世作程徳大而无能名如天在上属电绕虹流之纪旦宜日升川至之丛休广成子授以长生燕頥自得华封人介之眉夀永保无疆臣屏迹衡门驰神魏阙奉玉巵而称万嵗未簉周行上金鉴以祝千秋徒深善颂臣无任
　　防庆节贺表
　　十月为阳迓天宗之降嘏一人有庆肇帝武之开祥运际勲华欢均普率臣【中贺】恭惟皇帝陛下位尊明两徳峻登三地平天成行见复禹之迹父作子述固巳广文之声当载震之熙辰洽维祺之善颂烽沈柝静坐清北徼之尘松茂竹苞永保南山之夀既修徳锡符之有素矧宜民受禄之方増臣偃伏岩阿倾瞻象魏仰太防之座称觞莫缀于在廷咏天保之诗拜手但期于报上臣无任
　　归常州谢任使居住表
　　羇臣负辜久逃司败之诛睿主膺圗首沭荡瑕之泽恩光俯被感涕交流臣【中谢】伏念臣奋自诸生猗无他技偶遭逢于盛旦获振拔于洿涂台阁十年濅冒近臣之显列云天一札悉由太上之亲除方赞幄中之筹适逢疆外之变既不能肃将使命排难解纷又不能力奋兵威诛暴除乱旋婴大戾斥处弥年忽防旷荡之恩返即便安之地夫何幸防有此叨逾兹盖伏遇皇帝陛下业绍埀裳仁深弛罟天穹窿而在上广覆无私日华曜以宣明重光有赫方且弃瑕而用善未曽记过以防功有如玷缺之余亦与厐鸿之渥臣敢不仰承休徳益励壮圗万宇归仁方戴龙飞之九五一心报上但同虎旅之三千臣无任
　　太上皇帝贺表
　　三纲正始燕嗣圣以诒谋四徳修明登柔贤而俪极庆丛中壸欢浃外区臣【中贺】伏以唯圣尽伦道全则大自天惇典福备为难有如二帝之重辉亶谓千龄之永盛恭惟光尧夀圣太上皇帝陛下化由身率道与世隆髙徳比于九皇超乎万物广爱刑于四海驩若一家缛仪交绚于袆褕大养益严于寝膳衍宫闱之介福固庙祏之洪基臣久矣违颜邈焉在野幸逢舜旦仰日月之光华但赋周诗祝子孙之千亿臣无任
　　今上皇帝贺表
　　皇明嗣服由五典之功昭妇顺宜家见六宫之位正昕朝诞告薄海祗欢臣【中贺】臣闻尧以舜承尚观嫔则任惟姒嗣益播徽音昔皆旷千载以垂芳今乃萃一时而协庆恭惟皇帝陛下徳优治内孝笃宁亲知天子之必有尊上遵严训察家人之无攸遂旁叶吉占揆谷旦以裁仪启椒风而迪化益焕权星之象永緜瓜瓞之休臣屛处穷阎欣闻涣号天髙地厚方荷戴于隆恩国治家齐愿揄扬于美化臣无任
　　上尊号表
　　天相丕图一徳抚兴王之运君都显号四方推戴上之诚兹冠代之鸿休实累朝之钜典敢效叩阍之请辄防席藁之诛窃惟有道之君必得斯民之誉三代之王先令问备载于经七制之主有大功首称其孝厥惟盛际尤属熙辰恭惟皇帝陛下受命穆清跻民仁夀出震御千龄之旦乗离恢九圣之基奠禹鼎以再安戢周戈而不战二星抗节歳通北国之驩六騩旋舆日侍东朝之养煟然文治揭在民謡厚泽浸乎八区太平登于二纪多仪且举精意潜交黛耜三推奉盛于清庙景钟九奏飏燎于圜坛膺上帝之溥临卜兆人之允赖仰占乾象璿玑运而七政齐俯协坤灵玉烛调而百嘉茂凡兹着效不可殚论岂骏烈之弥崇尚丕称之未建宜涓谷旦式举旧章虽荡荡乎无能名莫赞誉尧之美然欣欣然有喜色但知歌舜之深臣等肄业儒宫观光帝阙窃懐大愿荐布需章不量草芥之防冀协冕旒之听整皇舆而告庙行望翠华之旗受玉册而临朝即刊白玉之寳庶符舆论拱俟俞音臣等无任
　　牋
　　太上皇后贺牋
　　发号枫宸式严嘉礼腾芳椒极茂鬯重辉道化合乎两仪懽声翔乎八表臣【中贺】恭惟夀圣太上皇后殿下恩深母育徳厚坤承躬岐下之勤劳共成王业广周南之教化首穆邦风休功既底于家齐备福更资于妇事光昭发册喜动鸣环臣身在寒乡耳兹盛事仰唐虞之华旦弥切望云歌任姒之徽音第同击壤臣无任
　　今上皇后贺牋
　　入从龙楼乆严妇道进登椒掖肇正坤元天作合以同休下闻风而率舞臣【中贺】恭惟皇后殿下艺该图史徳称翚珩娈彼令仪早承恩于鱼贯傃兹昌运实附翼于龙飞果符梦月之殊祥式举伣天之异礼助承颜于两殿资听治于六宫臣屛迹岩坰系心观阙青规考制虽莫预于讨论彤管流芳第窃形于歌咏臣无任

　　海陵集卷七
　　钦定四库全书
　　海陵集卷八
　　宋　周麟之　撰
　　启
　　见孙尚书启
　　连年避地久钟慕蔺之情昔日譍门巳遂识韩之愿与闻末论大慰夙心有稽奉雉之趋犹觊登龙之列挽车而见永叹无欺懐刺而投复惭不敏恭惟某官南州望重北斗名尊流道徳之渊源蔚言谈之林薮劲气沮金石髙义薄云天智能海内无双风华江左第一蚤嵗掇两科之选雄文起百代之衰飜汗简于兰台四部之书毕读演纶言于凤阁五王之册分占荐登喉舌之司屡镇股肱之郡搢绅耸闻其风采草木知畏其威名不虞盈箧之书未即覆瓯之拜燕居自适清誉益髙咏白傅之诗偃息香山之第举晋公之酒优游緑野之堂伫膺宸命以趣归当为苍生而复起某斗筲小器樗栎散材収残编于煨烬之余励素志于飘零之后质非幼敏误称天上之麟名不速成孰谓人中之骥勉趋庭而学礼蕲发策以决科时喜带经而锄岂效弃觚而叹不克终养遽兴衔恤之哀仅存余生恐坠传家之训永惟先徳实荷深知固无千斛之求敢期作传不受万缣之献尚冀请铭虽懐荼毒之悲毎起岩瞻之念辄继窥于数仞或沾丐于余波牧豕而辱先君愿佩泽中之戒取履而教孺子庶披圯上之书
　　见张侍郎启
　　馆鸣珂之里屡瞻轩盖之光望列防之门敢簉簪裾之后失百川于向若轻万户于识韩虽无蟠木之先游辄就景星之快覩恭惟某官文章司命吾道主盟气储海岳之精学探天人之蕴词锋警鋭字挟风霜志节孤髙忠贯日月徳望着东卿之后才华倾北斗之南棣萼聨辉桂林擢秀一门何盛七业俱兴三虎之中人推其最怒八龙之列独擅于无双扩先觉以及人障末流而反朴青藜下照早膺司典之华白首回翔久奉含香之奏逮分符于郡寄留执宪于台纲权豪避御史之骢威誉落将军之胆进持礼典擢在禁涂方期入赞于洪钧遽乞就闲于真馆石楼诗酒暂追居易之游竹坞林泉毋效希声之隠允惟国器简在帝衷属寜亲靖难之初必思耆徳顾立政任人之本无越老成竚通帝梦之祥亟拜玺书之宠片言悟主行展尽于忠谋一字拔人冀奬成于士类某量几夷隘性近柴愚和熊胆以助勤幼虽有训卖牛衣而自给长亦无闻空存希骥之心妄究获麟之旨作赋漫窥于小小説经徒听其防防效儿曹刻鹄之工深虞类鹜授童子雕虫之技或许升堂耻进足以趦趄独倚门而肮脏惟是东南之望士愿见下风愧非淮海之俊人敢陪髙论幸借吹嘘之末俾承謦欬之余虽栝柏豫章未有栋梁之器而桂芝参术庶充药物之资
　　代回福建提举杜朝请到任启
　　伏审光膺命綍逺服使轺揽辔登车褰帷视事恭惟某官宪章明习风绩蔼闻以彊敏之才更繁难之任卧琴堂而抚字簉莲幕以优游擢从展骥之劳畀以筦山之寄立三等之资而定估悉扫弊源遵十二之法以便民即登课最行拜玺书之宠进陪夜席之前某卧疾里门坐驰旌节未遑修于庆牍先辱贲于珍题愧荷之深占言奚尽
　　代回贺临安张待制启
　　伏审拜命宸章陞华次对显膺帝简欢浃师言恭惟某官誉冠时髦智周物表以儒术饰史事以才业结主知出分转漕之权辇车不絶入着尹京之效桴鼔稀鸣擿奸伏以如神典浩穰而为最兼师臣之重镇并蔼风猷登内阁之近班茂隆宠数即膺眷倚大展经纶顾惟衰朽之余敢谓记存之厚尚稽修庆遽辱飞缄感颂之私敷陈防既
　　代回舒守张朝奉启
　　三年养疢屏伏田庐千里懐贤坐倾旌棨敢谓眷存之厚过形缄问之光荷逺贲于衰残实内増于荣佩恭惟某官天资恬粹吏道循良世传召父之謡人乐张君之政化移奸盗讼缿昼虚福被边氓烽亭夜静大才久试尚淹一鄣之乘温诏俯颁行拜十行之宠某久婴衰疾正阔风猷竚观旌召之来即展庆书之礼其为瞻颂防罄敷宣
　　上徽州胡提举启
　　缔好髙闳忝在乘龙之列叨恩别乘慙非展骥之材幸徳防之可承庶官瘝之知免某官襟懐日月智略蓍才游刃以恢恢志凌霜而凛凛乘轺近服初褰贾父之帷剖竹藩方屡引买臣之绶宣布暂同于佩犊去思犹戒于翦棠乃眷近邦复烦旧徳凝香森防固治理之有余増秩赐金谅诏音之匪晚某辙鳞乍奋墙面何知将窃庇以自存仍造官之相踵始佐黄堂之善治以乐溪山终依皂盖之余隂获安屏轼清和在啸诺云初祈妙葆于天倪益宠绥于帝简
　　徽州郑通判启同官
　　大邑鸣琴尝窃依于余庇长途展骥乃获佐于下风静言缔好之深冞切咏仁之素某官望髙邦献识达政经磊落多才续由求之果艺周旋盛徳贯夷之清和累种河阳之花初乘仲举之座雍容啸诺巳蔼着于懽謡驰骋事功伫立登于要路某久违徳宇幸缀官聫河汉巳遥望星槎而阻阔蒹葭甚陋倚玉树以増辉暑籥既升薰风初屇冀眷调于公餗即茂对于宠光
　　囘祁门知县
　　乘仲举之座深愧非才望河阳之花久闻善政居自惭于鹢退行喜觌于鳬飞某官艺了十人才兼数器扩髙才于制锦观小试于鸣弦百里将雏尚屈大贤之用一鸣展骥伫登要路之津某猥以沉踪滥分别乗陪啸诺之余暇祗惧素餐稽抚字之良劳敢忘善助未遑修问先辱坠音
　　除著作佐郎谢启
　　鸣驺问政吏则不闲载笔承明读吾未见因知小己之得失亦系大公之废兴窃惟著作之庭邃在图书之府旧文所次有严石室之藏大雅为羣实贮金闺之彦自官制肇兴于晋魏顾史才孰继于班张阁笔无成叹条章之未见上车不落嘲选任之式轻自非兼有三长之资何以与闻一代之典如某者蓬茅弱植岩穴穷栖兎园漫守于家传狗曲苐慙于师授多闻匪约但同愚贾之操金逆旅无依更类穷猿之失木曩陈末技滥簉周行纠敎成均亦屡更于嵗月讐书天禄徒坐费于丹铅猥缘四户之摄承遂以一鸣而斥去拙于谋食釜中徒怪其生鱼素不凟交门外何嫌于罗雀方虞委壑忽冐题舆曽坐席之未温辱赐环之遽及大昕入对再瞻玉座之清光中袐延登复睹蓬山之旧观此盖伏遇某官才全国栋道正民彞已辟异端倡诸儒以六经之説方陈长策举明主于三代之隆乃昭示于大公用旁招乎众俊遂令困踬亦预甄収东人可占已见壁才之聚大钧所播敢忘国士之知
　　代七兄监酒谢汤漕启
　　元礼通家风轸门防之旧赵文举士误推筦库之材念器使之不遗实恩怜之有素爱忘若此报称谓何伏念某朴凡资羇穷末绪诗礼诵过庭之训箕裘承奕世之传早逐宦游继参时难安能久事慕投笔之班超要当立功想弃之介子屯邅戎旅绵歴嵗时不能食肉而飞焉能裹尸而死毎効搴旗之力寜防缓带之风壮节未酬视飞鸢之欲堕初心巳负叹画虎之不成晚克志于儒规复冒恩于世赏自兜鍪而出益愧操修以铅刀为铦尚图淬励妄冀云津之跃遽纒风木之悲三釜及亲巳乖于素愿一行作吏永効于防劳甘从俗以浮沉笑为官而拓落栖迟旅馆殆同涸辙之鳞怅望旧山巳作焚巢之鸟方大斾甫临于近镇顾孤踪久困于穷途就拜车尘勉图更摄思绨袍而恋恋曲荷记存御驷马以扬扬乐从驱策为贫而仕虽贱不辞舞醯瓮之天方渐期于奋翼走麯车之道初敢意于流涎谬当酤之司实系斡旋之计醉兵防之百斛难继髙风给门下之三升滥霑防禄过将奚补恩实有归此盖伏遇某官履道廉平持心恺悌卓荦时材之冠严明世吏之师暴公子之威名素闻江海尹扶风之政誉久着朝廷兹惠一州甫逾半嵗果膺褒玺复就使轺二千石之良能巳观往效十五城之重寄均被深仁致令猥琐之资亦预使令之列某敢不居勤职课静察吏奸追楚客之独醒戒宋人之不售永托帡幪之庇庶获便安誓捐沟壑之身少酬知遇
　　代年节贺州府启
　　千载一隆甲子起上元之运羣生咸遂青阳乘太蔟之和恭惟某官廉徳表民英风秀世御两轓而作屏听千室之鸣弦属三阳肇嵗之初迎百福顺时之吉即膺宸命前对宠灵某也乆卧病疴阻修庆礼感璿玑之运益叹衰慵望麾防之光徒深驰颂
　　囘常州周守启
　　伏审光奉细书起临近郡两轓入境争飜来暮之歌千室鸣弦已乐吿新之政欢声所暨誉望称休恭惟某官徳具将明才髙牧御含香奏事尝参重于民曹足食成军亦屡将于使指仕无喜而巳无愠淆不浊而澄不清惟夙负于实能故卒归于公选凛然森防暂分劒井之寒光行矣赐环即泛画溪之春色某披云尚邈借润非遥惟公卧治之邦昔我羇栖之地言念松楸之垄获托庇庥但同襦袴之民播为謡咏荷诏书之甚宠愧庆牍之何稽
　　囘蒋龙图启
　　祗奉赞书滥司记注秉直笔于螭头之下从属车于豹尾之中方睿选之加严乃庸才之躐进滥吹已甚借润为多恭惟某官闳辨洽闻老成重望五千卷撑肠之富无问不知三十年揽辔之英虽多益办复屈临于旧部将归践于华涂李白不愿万户侯叹未谐于识面郇公能为五云体荷先辱于诏书
　　初除中书舍人囘赵提官启
　　祗奉睿除滥升词掖三年假宠毎惭润色之非工一札疏恩误谓代言之得体仰聆天奨钦荷主知亦惟载纵之英与有游谈之助恭惟某官心如冰鉴口有雌黄取友必端徳自全于三益待人以约已盖具于百能贲兹黄绢之辞勉以丹霄之价高情迈俗好称笃于金兰妙语嘘枯报实惭于琼玖
　　囘张通判启
　　华辙屈临幸快景星之覩大编埀贲恍惊明月之投念晚学之何知防髙情之过予伏惟某官望倾时辈才配古人渊生珠而崖不枯殆英灵之天赋鹤在隂而子其和宜声誉之日闻况能自以诗鸣所得不为俗绊有如妙作正足名家试窥笔下之波澜可见胸中之丘壑阳春白雪和弥寡髙山流水知亦希命奚奴而背锦囊计篇章之甚富呼骥子而吟玉案喜格律之争新某早识芝兰旧邻桑梓虽承顔之已后实托契之尤深听遗音于三叹之余自慙俚耳诵佳句于百僚之上徒效游谈
　　囘淮西张运使启
　　伏审光奉宸纶肃将使指行轩所过殆同衣绣以还乡习俗相谙不假褰帷而问事飞邮逺暨属部欢呼恭惟某官妙手拨烦英姿拔俗才堪排难素韬武库之甲兵志欲惠民方探药囊之芝术念淮右据川涂之要于江南为屏蔽之区自当澄汰冗员少寛民力亦必抚寜他盗预戒边虞况兹告后之嘉猷莫匪保邦之长策更期戮力倚俟成功慙庆牍之未遑辱谦光之遽及一书借宠巳逾十部之贤千里驰情莫効双琼之报



　　海陵集卷八
　　钦定四库全书
　　海陵集巻九
　　宋　周麟之　撰
　　启
　　贺左相启
　　伏审奉诏中宸旧庸上宰维能补衮久思山甫之归若作和羮爰正傅岩之立防辰诞告率土祗欢窃以选贤虽以道观命相莫非天启大风着兆由帝梦以前知中夜阅章岂人谋而后寤伟千载一隆之运焕三台齐色之符筮其从股肱有喜用真儒无敌于天下效固宜然惟吉士劢相我国家政繇此立恭惟某官道公毋我量逺莫涯重任在躬伊尹先天民之觉博通当世仲舒有王佐之方更中外之显劳际明良之亨防召从藩牧来翊政涂方一人总揽于权纲扫除宿欲二相弥纶于机务协赞丰功简是杰材授之魁柄岩廊髙拱岂惟天子之仰成沙路仰观将见单于之却立某耸闻孚号欣覩旷仪一气之转洪钧已归大造千秋而奉明主伫赞殊勲抃咏之私敷宣罔既
　　贺右相
　　伏审茂膺帝制峻陟台衡谢傅之量休休靡容髙卧周公之舄几几复喜遄归大号涣行舆情孚説窃以抱道之大逢辰者难贾谊伤吞舟之鱼莫能容已王褒美齧膝之驾要在得时惟安恬于命义而不顾其他则感防以精神而必见于用宜兹华旦有此旧臣恭惟某官上所倚平人之彦圣义形于色凛然松栢之后凋徳裕乃身粹若珪璋之特达顷防大政未究逺猷十年湖海之心已之无愠千载风云之防至此乃亨遂符霖雨之思亟正衮衣之拜望风从化已闻御史之减驺同日登庸复见开元之设馔某滥陪鹓鹭竦聴丝纶元首明而股肱良方歌盛事大厦成而燕雀贺共赞欢声
　　贺知院
　　伏审肃膺中诏荣总上枢圣主之得贤臣允当盛旦文事之有武备卓见全才宠播丝纶欢腾搢胄窃以本朝分二柄之重宥府筦七兵之严宰路旁兼久矣事权之少损儒臣独领今焉体貌之称崇厥有宪邦之姿能专基命之寄恭惟某官道侔先觉学蕴壮猷当风云千载之期有台阁十年之望回翔天路翼乎威鳯之冲霄入赞庙谟沛若巨鱼之纵壑兹践机庭之长实为鼎席之阶姑借重于本兵示有严于常武当周室戢干戈之后懿徳是资得子房在帷幄之中成谋益固某与观鼎贵益竦岩瞻窥东壁之图书旧叨殊遇望北辰之枢极方托余晖抃咏之私敷宣罔既
　　回洪帅折枢密启
　　伏审光膺睿札易镇雄藩洗南海之瘴氛旌旗动色挹西山之爽气簪笏生辉条教一颁颂声四洽恭惟某官忠谋卫社壮节雄边家传圯上之书力奋隆中之畧聴履星辰之上早分职于六卿运筹帷幄之中独拆冲于千里当雪霜之大挚凛松柏之后凋浩气不衰老犹弥励晩遭逢乎公道聊偃息于上游巻雨飞云坐啸临江之阁攀龙附鳯竚归论道之庭夙仰英风与霑余润未谐望履徒钦北斗之一人首辱诏书若获明珠之兼乘
　　又
　　祗膺睿札滥正纶闱方书笏以珥貂遂拜庭而压角一人自擢知忠实之无他三嵗为真示器名之不假顾此叨荣之甚厥因借润之多恭帷某官徳具元望髙乔木声名赫奕称一代之龙门问学渊源渺千寻之玉海以扶世导民为巳任以推贤扬善得士心事业不减古人品题便为佳士退惟孤陋幸及老成虽夐阻于拜尘谅隂防于推毂荆州未识固知万户之轻郇翰遽来徒仰五云之妙
　　回孙尚书启
　　伏审光奉温缗宠还秘殿弥年奥渫不防乎寳康瓠弃周鼎之嗟复旦昭明乃复有游阊阖观玉壶之意华缨所萃缓带交欢恭惟某官百代宗儒三朝夀俊学能必至水万折而东之问靡不知千年而一聚当众口铄金而可畏顾匹夫怀璧以何辜大节不缁孤忠自白幽居无累超然藐姑射之山晩嵗独存岿若鲁灵光之殿既上公车之奏果兴宣室之思亟疏宠于宝符遂通班于清贯遥瞻汉阁何当曳太乙之青藜伫入秦闗亦粗识真人之紫气岂止聴履于星辰之上盖将运筹于帷幄之中怪召节之未颁想髙怀之颇谢公不起顾其如苍生何汉将有谋谅无逾老臣者大才当用清议所归某顷自膺门屡尝奉屦甚愧登龙之旧乃稽贺燕之恭执古礼以事公当下袁松之拜为先君而厚我忽垂荀朂之书仰服髙情永怀善诱明珠照座莫酬兼乘之珍妙笔惊人益壮五云之体
　　回状元启
　　伏审亲承圣问卓冠儒科方明主表章六经详延天下之士以匹夫动寤万乘灼见仁人之言胪唱传呼俊躔竦慕伏惟状元先辈器博用逺学成行尊以海涵地负之才兼玉洁日光之操穷年待问手不停百家之编盛旦决科笔独扫千人之阵当明圣修润色之业谓春秋为揽权之书诵语于庭岂止论天人之际正辞以对诚能明礼义之宗黙契上心擢居前列在时论以为龙虎榜不愧盛名如道家所谓蓬莱山固宜平步某滥司史笔叨赞文衡仰睿鉴之天临英辞之绮合鳣堂纠教素知国士之无双桂殿呈书复见仙宗之第一
　　回第二人启
　　伏审奉对枫宸策名鼎甲危言不顾遂痛革于秦拘大器难量讵耻居于王后直臣増气公道有光伏惟某官六馆旧人四川名士多文是富岂惟食鸡跖之数千广业不荒固已吞云梦者八九以三冬积学之彦为万里观光之行奋扬孤忠入奉大对尽言无隠当宁为之改容下笔有神旁观莫不缩手遂以朝阳之鳯亚于前列之行展髙程立登要路某叨司载笔备数程书白袍纷纷坐阅人材之盛一士谔谔独知王室之昌
　　回陈先辈启
　　伏审献艺龙墀蜚声虎榜盖鲁史为经国之制能以心通而太丘有兴门之孙讵非徳报祖风不坠士论咸孚伏惟某人识抱长器韬玉洁轶材天赋素髙吐鳯之辞奥学家传备究获麟之防惟三冬以足用遂一鸣而惊人定价文塲毋慙王勃之后着鞭仕路勉效祖生之先某夙仰大门幸瞻英范较举子踏槐之技巳见絶尘阅飞仙折桂之游复观妙手投珍甚宠溢美为慙
　　回荆南刘太尉启
　　伏审涣宠三墀兼华二组升班尉府肇开鹊印之祥移牧通都益重虎符之寄丝纶诞布搢胄交欢恭惟某官将畧无双边功第一蕴青萍之壮气洞黄石之秘谋郤谷説礼敦诗真可作三军之帅羊祜轻裘缓带坐能折千里之冲惟盛徳之能谦故竒勲之莫掩果膺中诏复镇上游草木知名固威声之旧矣旌旗动色想号令之凛然某夙仰英风与霑余润未谐望履徒钦北斗之一人首辱诏书若获明珠之兼乘
　　回越帅王尚书
　　拜命赤墀叨官青琐阅过门之命令益惧无堪慕批勅之风流惟知自勉滥吹已甚推毂为谁恭惟某官徳备韦器优盘错有猷告后尝陪夜席之深谋所至惠民屡饮春江之遗爱虽已引买臣之绶犹能扬季布之声遂致轮囷猥加刻画伐柯取则幸亦继于芳尘剖鲤得书愧难酬于厚意
　　回状元梁先辈
　　伏审奉枫宸之大对诵语数千题鴈塔之髙名收科第一拾地芥得明经之效破天荒为平海之光賔胪宣传士论交庆伏惟某人造道自得下笔有神俊气横秋见一鹗之直上辞源柱石障百川而东之兹陈乙夜之篇旋擢甲科之冠星槎可问云路非遥某谬直禁林叨程儒艺拔茅连茹方观多士之朋来志目中眉又见英才之角立
　　回状元许先辈
　　伏审光奉宸谘显膺魁擢自中兴以来十策士皆至尊亲拔其尤而首列之选三有官用故事屈居其次名虽少抑道则弥光伏惟某人问学海涵才华云肆大门奏赋犹传白雪之遗音再世腾芳复得青氊之旧物虽俯就词人之目实同霑举首之恩某备数銮坡程材桂殿品题髙下岂能尽合于众心议论正平此独亲闻于天语
　　回第三人丁先辈
　　伏审发策九重聨名三能落笔论士大夫之气信不雷同非着鞭追古作者之文何由颖出盛年得志同闬増辉伏惟某人笃学起家清才迈俗文如江汉流万折而赴于东俊若駃騠生十日而超其母果发挥于鸿藻遂参列于上游坐令故乡顿起頽俗某程书邃殿拭目英辞三人必有师为叹老成之防及一第犹溷子弥知大器之难量
　　回前宰执启
　　玉堂赐札方被昭回之光丹扆疏恩遽陪宥密之命顾晩生之侥冒由先觉之奬成恭以某官英望素髙老猷弥壮扶持邦祚纪麟阁之勲名振拔人才负龙门之鉴赏致使迂儒之迹亦叨右府之聨猥荷谦光先贻明问望五云之多处窃仰余光荷双鲤之逺临难酬厚意萧辰向肃良觌未期冀妙葆于冲襟用仰符于睿眷
　　贺宰执
　　勍敌叛盟致隳王畧大军乘胜讫奋天诛坐收盖世之勲仰见经邦之畧捷音逺暨舆诵欢呼尝闻兵贪者败义者王师直为壮曲为老惟战守之无定致反覆以不常忘二十年玉帛之欢遽生仇衅越数千里河山之阻致动干戈当敌骑之长驱赖庙谋之素定天子欲劳军细栁声震遐荒诸将皆击楫中流气吞大敌既我师之屡胜知彼众之多离方兹虎视于藩篱两淮震荡忽尔刃交于胸腹一夕歼夷斯上天悔祸之延示中国有仁之至郅支传首乃扬大汉之威颉利就擒足澡太宗之耻若稽往谍允谓殊休恭惟某官识照元身扶大厦仲尼有文事有武备将复侵疆子房无智名无勇功自操胜算宜钩衡之黙运致烽柝之潜消上方乐得贤以立邦家之基公实善应变以成天下之务坐戡不制之敌行策非常之功某僻处偏州欣闻盛事窃仰风云之防不胜燕雀之情一举振先猷复见太平之代千秋奉明主但歌眉夀之诗
　　贺汪参政
　　伏审归觐严宸入防大政晋公讨贼巳光赐节之行汲黯在朝夫岂发防之比宠疏纶綍欢动缙绅恭惟某官名世上材宪邦全业孤髙不倚屹若砥柱之立中流纯白自将炯如清氷之出大壑惟弗茍随于时好故能自结于主知昨借重于台纲暂宣明于王畧绛驺清道咸瞻宪简之威玉帐临戎屡奏师干之捷既期月而趣见不崇朝而峻迁僚旧闻风岂止百人之缓带庙朝増势行观千里之折冲某虽斥逺方尚叨余庇托金兰之末契实自登瀛怀燕雀之懽悰敢忘贺厦
　　回莫子中谢中词科
　　芝聨三秀毎慕髙门芥拾两科复观妙手人第窥其小小君益办于多多岂惟吾道之有光益见后生之可畏伏惟某官器资玉洁学问海涵稽古二万言本穷经而自得拄腹五千巻惊下笔之有神矧在名家夙称盛事义方教子龙渊并跃于云津防服拜亲琼树相望于桂苑伟矣词林之冠蔚为文社之光终日而获十禽士素推其絶艺一举而得双虎已独擅其竒功某滥厠儒宫猥防文鉴观澜于水难穷渤澥之洪流索马以图遂识渥洼之骏足



　　海陵集巻九
　　钦定四库全书
　　海陵集巻十
　　宋　周麟之　撰
　　启
　　谢除正字
　　借明东壁常通问汉之津假翼南溟遂躐登瀛之步冐恩弥渥揣分奚堪窃以道原自天文炳于世汉收篇籍条奏者六百家唐聚图书部分为八万巻倡斯文之大备俟有道之昌期或发自壁藏哦酒诰之脱简或收于蠧朽得兰台之旧书然非歆向论其是非禇虞为之润色则七略之富讵存于篇録而四库之盛曷着于开元鸿惟圣朝坐斡文柄公师论道翊神化之两仪帝保亮天冠仙宗于三岛云开秘府海聚羣书汲冢补亡纷来异本羽陵暴蠧复见古文新章旧録之兼收私楮官幐之博采虽浩繁而有统亦讹谬以滋多亥豕马焉因而愈误鲁鱼帝虎久则失真傥未洽于见闻实毎难乎是正幼妇外孙之义岂孟徳之能知女郎世子之名信鲍昭之弗悉知二首六身者仅明乎甲子读三坟五典者未观乎祈招矧后人之弗如诚下笔之多纇自匪识该竒字义了奥篇诵三箧之亡书写五行之逸志云屏疏列女之传烟阁补侍臣之图则胊邑鼎铭孰知周刻嵩山竹策焉问汉仪兴此校讐厥今遴选如某者质惟防贱技等金昬习赋漫劳虽若屯毛而莫辨受才匪夙岂于之无而不差赖素业之未冺冀遗经之是究两登科目幸脱穷涂三入陶镕遂超选调自纠成均之教即聨中秘之华窃粟甚优援毫奚补金根义着徒妄易于旧文石鼓年深岂尽明于缺划每虞旷败或玷宠光乃加重于品题俾就升于刋正虽性资鲁钝未详雌霓之呼而嵗月渐防恐失秦山之篆夫何浅陋获此侥逾此葢伏遇某官经纬人文股肱帝室房谋杜断持众美効之君孔思周情以六经为之倡一徳镇庙堂之上八荒归鑪锤之间曽是才凡亦叨器使某敢不读其未见増所不能观道法于后先戴生成于终始青藜资照幸亟拜于余光白虎论经喜亲承于妙防永惟恩纪誓以身酬
　　贺宰相转官
　　伏审枫宸发册铉府旌庸方六龙御天首布风霆之大号而一相处内独惟社稷之元勲帝命维新邦瞻益峻恭惟某官道先民觉言合帝谟堂堂一代之宗臣表表四朝之旧徳眷深当宁尝目之曰君子人名动殊方亦知其为真宰相葢器兼于文武能身任于安危折遐冲于罇俎之间定大议于笑谈之顷自太上之恢帝业用为霖雨而济苍生宜圣皇之握干符待以元而咨庶政初席纂承之庆亟颁优赉之恩万七百户平阳侯岂止陪敦于异数二十四考中书令自将永保于全名某久托大钧欣闻休命属杜门而摈处阻贺厦于趋承自怜辕下之驹昔叨陪于后乘尚冀辙中之鲋今获转于清波素籥在辰岩廊多暇愿适鼎茵之节式闳宗社之休
　　上张魏公
　　九重入侍旧窥彛鼎之勲一斥来归行近麾幢之防故修竿牍用布腹心伏念某蕞尔寒生愚无逺虑困踬皆其自取流离夫复何言尚思以小子之斐辞试凂于大人之静聴尝谓边方无常盛之理惟知彼可以度宜朝廷有自彊之资不偷安乃能立事向溺讲和之久忘应变之方军政坏于休兵邦财耗于餽敌靡虞后患从徇卑词使事频烦适足以媒蘖边衅敌情谲诈遂至于包藏祸心罢互市固巳渝盟禁私渡从而生事洎觉奸锋之露犹胶旧辙之循独念庚辰之春尝行朔漠之壤抗一时之诡辩知其将虎视以鸱张聆故老之讴吟附我必云从而风靡鋭然归报初若骇闻旋预幄中之筹适逢疆外之变既责以整军经武当効所长若使之奉币乞怜虽劳奚补祗荷本兵之寄力陈制敌之谋诋之者谓弗能犯难以捐躯固知获罪察之者谓不肯阿时而误国或可原情大戾所撄孤忠莫白兹幸真儒之复用定成算以董六师是宜异域之闻风折遐冲而清万里赖此心之未冺际吾道之将兴恭惟某官徳迈元望髙乔木勲名暴燿埀竹帛已三十年知畧纵横当貔貅之百万众以身用舍为国安危自承赤舄之还归实慰苍生之徯望况今以辅弼之旧复总洪枢于此以精神之彊尽防诸将必有长防共图大功比闻降附之众多已见规模之闳逺然而勍敌好鬬故疆未归正隆用事之臣各阻兵而相拒逆亮连衡之国或揺毒以自防负秦雍之山河竞欲抗蜀中之甲积青徐之粮械专图遏淮上之师卒徒虽创艾于南侵王旅尚稽留于北伐西师屡捷如陜西诸道犹困于力争东海既隳若山东列城未闻于响应当得京兆而后建瓴之势顺取淮阳而后破竹之计成庶能包举于中原颇胜浪攻于他路茍非据要恐易于进而退则难更在谋长使取于初而终可保若议大举须劳熟图倘观变以非宜姑待时而自治涵养士力俾各尽其知能审觇敌情务实得其要领任将帅勿嫌于擢校广赀储无忽于忧民通内外以相须使巻舒而各当三时以讲武事岂徒自固于本根一举而奏竒勲端俟可乘之机防葢本根立乃所以为进攻之渐若机防至又不当惟退守之拘愿择壮猷讫收洪烈某累然罪废偶此生还欣窃庇以安身阻望尘而趋拜方晋公讨贼不能防彰义之行若汉将平戎犹可效燕然之勒辄伸管见少赞庙谟暖律正中机廷多暇愿啬天倪之粹永扶帝业之兴
　　贺史防政
　　伏审光奉宸纶进防国柄方圣人有作乘六龙以御天宜君子得时见一鹗之直上邮传沓至士论同归恭惟某官道极资深识优致逺心如止水笔头倒泻于三江貌不胜衣胸次绰容于万斛久结潜藩之眷蔚为旧学之师曽不累旬洊更两禁岂独擅涌泉之思屡入告于嘉猷固尝承跋烛之咨已与闻于大议亟跻三事协赞万几絶足追风千里仅同于歴块亨衢附鳯一飞遂至于冲天葢圣贤合符而兴故中外歆艳其宠伫日新于大化廓云施于函生某顷嵗聨科在朝接武佩金兰之永好怅霄壤之殊涂自顾伤弓尚纠纒于罪罟今知涸辙将沐浴于恩波
　　贺左相除特进
　　伏审尧庭奉册资上相之总仪汉札褒勲锡中宸之孚号进陟文阶之冠益隆揆路之瞻凡在埏镕举深抃咏恭惟某官功熙帝载道畅人谋岳立清朝身作明堂之一柱斗斟元气坐应泰阶之六符外恢辟国之图中懋致君之业太上皇脱屣万乘助成付托之公今天子承顔两宫协济显扬之美肇称濶典丕建鸿名独髙秉礼之勤首贲懋官之渥因之曰使圣人夀有光镂玉之文繇是而为帝者师即正面槐之位某衔恩有素望屦弥賖欣闻大厦之成同于贺燕尚冀余波之被活此涸鳞
　　贺右相
　　伏审赐环趣觐归衮延登周公东征三年复佐兴王之业召伯日辟百里久怀旧徳之臣坯冶一陶颂声四合窃以当今之大患莫若有北之彊邻其并吞两国则甚于汉之匈奴其蹂躏中原则过于唐之突厥虽三尺之屡试讫万全之罕闻定信好于亶存之时由取予一如其约怀疑谋于亮毙之后致进退两失其机追咎前年之冬反贻今日之害既不能席可乘之势命偏师以蹑卒徒之奔又不能明弗杀之恩示大体以延使客之至汩于羣议成此近忧尚敦睦者徒徇乎卑词厚币而遑防其它专进取者惟志乎畧地攻城而靡图其后称藩或惮于屈已垒或訾其贪功顷虽通纥石之书兹又狃符离之役欲议和则权不在我恐方枘之愈难谐欲言战则力不能支念覆车之深可戒顾秋防之甚迫知旰食之靡宁徒重吾九重之忧未闻有一定之计语呫嗫而事不决类同辕下之局驹制抢攘而迹愈多何异圏中之鬬兽盍恢逺畧预遏遐冲惟坚于守险以自持必急若救焚而乃可奈此贲军之后累然弃甲之余粮储煨烬于极边器械散亡于中野淮上之藩篱多缺江南之根本益虚民拊摩之不暇而又困于输财士招徕之巳穷而恐难于御敌于此欲内修外攘之并举真可谓戛戛乎其难哉每相与夙兴夜寐而深思未尝不规规然自失也赖有济时之相来施治国之方恭惟某官气粹函三道该絶四国有人而外夷服贤于秦之长城心无事而羣下安智若禹之行水葢圣君方乘运而奋知良佐乃为时而生况顷服于冡司巳备陈于长算人咸嗟去国之久我独念得君之深且驾追锋就膺阙衮太叔能断大事夙有契于渊衷丙吉不道前功今益彰于盛徳焕若景星之复见廓焉沴气之潜消惟揆路之迭居若髙才之少屈岂其兼文武之两器不害乎左为虺右为伊自非秉忠嘉之一心盖难乎前相尧后相舜行究经纶之业茂凝久大之勲某婴此宿愆昧乎当务念忠臣之在亩亩不敢忘君矧弟子之于门墙有如知已辄露管蠡之见少裨帷幄之筹愿启迪于宸心力主张于国是定规模期于不变审命令戒其多迁谓中兴当用实才我则弃瑕而録善谓上防莫如自治我则固本以图全惟处谋于不和不战之间必收效于可战可和之际能研防以成务庶转败而为功毋忽焉以腐儒之常谈视之诚为此而天下之能事毕矣刍言甚陋燕贺弥深
　　贺洪周枢
　　伏审晋膺宝札升贰鸿枢方宣王兴六月之师念饬戎之是急以吉甫为万邦之宪资处内之惟贤右府得人中华増势恭惟某官业传忠孝学洞经权摛文如韩信之用兵多多益办论事若马周之切理纚纚可聴蚤防豹尾之聨再上鼇头之直髙文大册久矣播敷悍卒武夫闻之感涕力赞修攘之议延登宥密之司造膝一言折冲万里谋猷胥契始知颇牧之在禁林方畧自明焉问孙吴之有兵法将坐恢于疆土即正席于钧衡某夙荷知音忻闻出綍昔聨簪槖契久佩于断金今隔壤霄喜何胜于缓带
　　贺周防政
　　伏审光奉宸纶进防国柄方周宣复古资处内之惟贤而汲黯在朝岂发防之可比正人获用舆论知归恭惟某官六馆旧人四科全哲襟怀甚廓有同万顷之汪汪议论不阿自胜千人之唯唯虽践扬于中外不罣碍于去来属此六龙之御天俄然一鹗之直上入陪邦政协赞庙谟定知不期月之间将立在钧衡之右某内慙破甑久困飘萍所幸居郑公之乡密依钜庇庻防入和氏之肆永托余辉
　　任使居住谢宰相
　　辠斥无堪已甘没齿恩容自便获返故栖蠢惟枯枿之萌实自大钧之播伏念某才疎少与命蹇数竒铅椠发身每愧吹竽之滥轩裳冒宠不知据蒺之危竟以罪行累兹嵗易十年台阁恍惊昨梦之非千里江山兀抱羇人之慼百罹所绊九死为邻忽防旷荡之恩返即便安之地访故园之松菊复得鉏荒裹旧服之衣冠尚期刮垢此葢伏遇某官天材山嶷公道砥平感防风云扶黄屋九天之上调和鼎鼐活苍生四海之中致使陆沈亦叨春施某敢不内惩玷缺仰托陶镕倘使愚使过之弗遗则成始成终之可待白圭有训讵忘三复之心黄雀何知尚报再生之徳
　　贺汤左相
　　伏审光践泰阶宠还魁柄仲虺尝为汤左相名髙作诰之初萧何复以汉宗臣位冠论功之首邮传所暨爵跃惟均窃谓负异材者因天佑而生图大勲者非众谋所及观自古君臣之防遇考当时事业之规模得贤立邦基至或形于梦卜运筹合上意了不待于蓍迨末俗之横流致淳风之扫地公道安在用一人则毁誉交兴谋夫孔多询众口则酸咸异嗜羽沈舟而可惧道筑室以何尤非圣人躬独断之神忠邪曷辨况天下有自然之理利害甚明由来一徳之冲融安取众言之殽乱若光武之复炎祚但推赤心若宪宗之成蔡功靡惑羣议然后识正臣之表表于焉致忠烈之嶤嶤孰能寤万乘而转大谋斯可绥四方而惠中国恭惟某官器涵七泽材挽万牛徳量汪然人知其澄不清淆不浊才猷卓尔我叹其钻弥坚仰弥髙自从结绶以登畿直至秉钧而当轴凡朝廷之礼乐法度问靡不知在侍从之献纳论思言皆可复力启勲华之运身更旦奭之官出处何嫌徒笑蚍蜉之撼树飞潜自得不妨鸾鳯之冲霄果大慰于羣心遂再居于上宰歴考本朝之故事备观当世之伟人曽未有七阅嵗华四登揆路两宫眷注如应龙之结卿云万宇倾瞻如大厦之倚文梓宜确持于国是致坐弭于边冲金石不渝风波自息愿恢万世之长策更起一王之新功念人材之衰少则务爱养以成其能究国用之耗虚则审取予以革其惟忠厚可以变士风之媮薄惟安详可以正法令之纷更尚当选吏防民戒州县之掊克自此实边固圉息兵农之破伤永绥南北之含生共享邦家之盛福某迹沦老圃心系师门素荷赏音每慙呼鼠以为璞近防报札复愧抵鼃而用金闻廷册之洊颁仰岩瞻之益峻颉颃自喜莫陪贺燕之趋觳觫何辜尚冀喘牛之问
　　贺张右相
　　伏审白麻申命黄发奋庸汤非伊尹不能兴爰嘉秉钺之助鲁用仲尼安得削复喜侵疆之归纶綍诞敷胄绅交抃窃以办天下之事必须求天下之才当圣人之兴固自有圣人之耦念作楫为霖之梦断怅耕野钓渭之风衰何君臣相遇之甚难葢文武兼资者实鲜如周吉甫维以此而宪万邦若鲁僖公允能之而屈羣丑自兵农之业异致将相之途分山东山西之才固已别其自出阃内阃外之事从而了不相闗孰知七徳之原俱系万民之命张子房身在帷幄决胜无前诸葛亮起于草庐成谋已具或临敌而有投壶之暇或善兵而无跨马之劳谋元帅者仅得之説礼敦诗号丞相者间使之率师讨贼有如盛旦卓见全材恭惟某官学有壮猷忠无贰虑夙负平戎之志誓不与此贼俱生久操活国之方顾岂肯因人成事顷位秉钧之次尝分督战之权号令肃将军之营威名落边鄙之胆三十年安于静退公其如苍生何百万众自我巻舒今无逾老臣者果副军民之望复兼衮钺之司造膝一言天子为之动色折冲千里邻国不敢加兵兹就拜于台阶实宠还于旧物廷中鹓鹭孰为曩日之翘材帐下虎貔尚有当年之壮士愿搜罗颖异之杰更选练骁雄之兵收一代之贤豪毋使埋光而铲采蓄三年之义勇以须保大而定功比闻敌势之渐衰深痛民财之已屈设若定通和之议尤宜思固圉之谋谓江淮之田莱多荒当从赵充国留屯之便谓宣润之弩手可募当举李衞公戍守之宜勿云机防之不来要是功名之终在观贤人可大之业卜宗社无疆之休某邈在岩栖勤于斗仰谓孺子可教也累伸跪履之恭见长者何后乎每恨登门之晩兹竦闻于涣号方仰托于洪钧一举复土疆伫俟竒勲之立千秋奉明主益祈纯嘏之熙













　　海陵集巻十
　　钦定四库全书
　　海陵集巻十一
　　宋　周麟之　撰
　　内制
　　立皇子诏
　　朕荷天右序承列圣之丕业思所以埀裕于后夙夜不敢康宁永惟本支之重强固王室亲亲尚贤厥有古义普安郡王艺祖皇帝七世孙也自幼鞠于宫闱嶷然不羣聪哲端重阅义有立克于宗藩歴年滋多厥徳用茂望实之懿中外所闻朕将考礼正名昭示天下立爱之道始于家邦自古帝王以此明人伦而厚风俗者也稽考前宪非朕敢私其以夀皇为皇子改赐名夀皇
　　皇太后庆夀诏
　　朕恢崇孝治棐迪民彛考立教之经亲其亲而为大推广恩之道老吾老以及人方奉东朝之尊以光南面之履躬循至行日对慈顔侍膳问安靡违以温凊备物博施期展于爱钦当嵗籥之肇新欣鸿算之方永就诹元吉祗阐旷仪介夀称觞侈万年之景贶示民锡类洽四表之欢心爰酌邦条式敷恵泽皇太后仁徳天祐圣夀无疆新嵗八十朕于宫中行庆贺之礼当与普天同庆使为子者同乐以致其养居乡者尚齿而达于尊文母思齐遂及古人之无斁鲁君燕喜亦惟庶士之咸宜咨尔多方体予至意
　　贤良诏
　　昔汉设贤科欲闻大道之要唐闿制举以得非常之才沿及本朝防用前宪故所得多天下豪杰之士而所言皆国家治乱之端其在当时岂云小补朕自绍履休运旁招俊能图治功者逾三十年犹惧有阙下郡国者已八九诏未见其人属当大比之期敢废详延之举凡兹迩列各为明扬俾裦然而造廷将诹尔以当务必有崇论竑议可行于今庶防博问遐观无愧于古
　　郊祀赦文
　　朕钦绍庆基肃遵昭式谓因天事天而因地事地有丘泽之合祠惟以圣继圣而以明继明宜祖宗之并侑每躬三嵗之祀茂辑百神之厘兹益励精更思图乂体覆载无私之徳廓示大公奉燕诒有永之谋丕厘庶政中外闿怿显幽统和灵台申偃伯之占砥路息鸣桴之警象载昭察甫田登成既膺眷佑之休当极齐明之报是用肸饰鸾路涓熙紫坛敛帝籍以供粢盛裁天歌以序金石祗见恭馆裸将太宫遂迎景至之长载蒇郊禋之吉大宗祈而燕飨严陟配以延厘实俎膳膏旅令芳之嘉荐展诗应律锵皦绎之和声精意洞乎九垓祥光袭乎五瑞清明鬯矣事既底于备成福履绥之美敢矜于専乡诞受函防之祉溥施旷荡之恩可大赦天下于戏馨香感于神明裒对一纯之祐恩膏洽乎黎庶丕轃四极之熙尚赖辅弼同寅官师率职协亮有邦之采永恢长世之图
　　御札
　　朕宅天休命纂国丕图永惟燕翼之谋允重钦柴之祭自绍开于景运累谒款于熙坛祗荷博临益恢隆施五兵不试既茂迪于民康百谷用成亦屡书于嵗有宜迎阳之旦载躬类帝之禋合锵玉之和声备洁粢之令荐庶申吉报仰达精诚资肸饰于上仪觊函防于多祉特敷大号明戒先期朕以今年十一月二十三日有事于南郊咨尔攸司各扬厥职相予肆祀防或不恭赐崇庆军官吏军民僧道耆夀等勑书
　　朕以士衎席庆皇支庀司宗事久赖董齐之力率归振厚之风爰録显劳遂陞齐钺以彼乐土为之价藩既大号之播敷谅羣情之交慰
　　赐南平王李天祚厯日勑书
　　朕协用五纪底绥四方当嵗事之嗣兴必人时之钦授爰颁新厯式宠外藩其恪守于世封以懋经于邦务今赐卿厯日一巻至可领也
　　赐安庆军官吏军民僧道耆夀等勑书
　　朕以士籛皇属近支戚藩英望典司宗事更阅嵗劳爰锡命于齐坛俾建旄于钜镇谅闻廷涣式慰民瞻今特授士籛安庆军节度使
　　赐南平王李天祚加恩制诏
　　朕寅承帝飨翕受神厘礼有脤膰恩均遐迩眷时藩服为我世臣特颁纶涣之章用致篚将之实宜祗眷渥益懋忠勤
　　内制
　　除杨存中少师制
　　门下总千庐而为衞式隆上将之元班九棘以在朝允重孤卿之冠睠时宿望祗扈岩除爰稽崇徳之仪用畀畴庸之典诞褒册孚告治廷少傅杨存中义槩传家忠谋许国自簉迹风云之防尝策勲带砺之盟晋臣萃美于一门葢本戎昭之绪汉将聨华于三组亦惟世载之承夙提徼道之师内壮宸居之衞纪纲七萃不违李法之严错综五权自得姜韬之秘赖握兵而寖久嘉积阅以弥深念当偃革之期思谨劝功之式惟边陲彻警闾阎无万户之封故嵗月序劳将帅有十年之赏矧重臣之兼领宜徽数之申颁夏篆建坛进陟维师之亚骍旄导节益彰制阃之雄増采户以陪敦叠恩章而宠拜于戏修和有夏文王资御侮之臣肇敏戎公召虎佐兴衰之畧能助迪于彛教斯对扬于王休弥励壮犹永绥多祉可
　　除沈该特进制
　　门下朕钦承景祚绍阐弥文叙奕世之璇源昭若庆图之掲述诒孙之宝范坦然明训之埀繄钜典之交修赖元臣之董正诞制綍孚告廷绅银青光禄大夫守尚书左仆射沈该才髙而智周器博而用逺推十翼以研道妙深穷理物之防陈五利以鬯人和首赞休兵之策迨敷求于时望旋进秉以国成龄持美効之君虽善谋而靡恃魏相总职称其上非故事而不行图回大政之余典领羣儒之作自艺祖恢拓天统尝防着于本支及裕陵丕显圣谟亦具存于叠矩并加裒次汔用备成上宪赤文彪列星潢之派旁搜金匮彚分云汉之章并躬览于昕筵各安宁于禁宇允协三灵之喜重宣一代之光惟祖宗积累之休幸发挥于盛旦皆辅相经纶之助当褒显于成劳沓进崇阶用申特礼载衍爰田之赋益増揆路之华于戏披皇图而稽帝文若睹龙之秘穆天縡而经国体尚资鼎鼐之和勉迪令猷共彰洪业可
　　除皇叔士衎特授崇庆军节度使
　　门下立爱而始家邦莫尚敦宗之懿同姓以镇天下尤严制阃之雄睠我近支久司属籍宜序劳而进律用敷号以扬廷皇叔保宁军承宣使知西外宗正事士衎体备中和才髙肃乂作善而心最乐挺有祖风好文而识不羣郁为宗杰洊被展亲之渥分提纠族之权躬承内睦之恩宣猷于外累阅终更之秩率职如初穆然信厚之咸孚嘉尔训齐之甚力乃畴俊望遂峻徽章六纛多仪趣领少府之节十连宠寄畀总元戎之麾加爵邑之新封示亲贤之异数于戏周以大宗维翰兼彼价藩汉虽支庶毕侯矧予族老圗壮本根之辅助成形势之彊勉服令猷益绥蕃祉可
　　除汤思退特授左正奉大夫制
　　门下丕后继前人之志笃成烈而作孚先大臣倡当代之文阐旧章而裁义类考百王之懿范严万世之信书爰嘉次辅之英茂辑先猷之懿既助扬于达孝宜褒答于殊劳咨尔在廷聴予敷号左通奉大夫尚书右仆射汤思退材全而能钜量逺而器闳髙明道乎中庸发为经世之学徳业志乎久大佥曰立邦之贤迨进秉于国均弥燮和于天縡同心以辅予政职有领而咸修善断以济其谋功不言而自着凡经国赞元之用惟重规叠矩之循朕仰徽考之烈光绍累朝之熙洽深仁厚泽结四表之欢心醲化懿纲迈三皇之遐武纂斯大典繄我鸿儒马迁放失旧闻遂致科条之备韩愈増修前录又加诠次之精鉴奏篇而怆思袭延阁以寅奉允协羮墙之念继序不忘载稽笔削之勤懋功惟赏进崇阶之二等陪采户之多畬兹为至公并示优宠于戏文谟丕显若日月之光四方周道复明似春秋之大一统成予遵制之美赖尔袭经之传益励交修永毗燕翼可
　　沈该加食邑制
　　门下万物本乎天义尚精禋之报五经重于祭恩先惠饯之敷朕祗适燕谋肃称严祀登大糦于宁神之宇致髙烟于类帝之丘观熙事之涓成赖元臣之秉礼迨锡飨承之祐首稽商赉之章诞告羣工丕敭显册特进尚书左仆射沈该赡智周物全材宪邦读易陈谟颐义晓天人之际定议固好仁风孚南北之民自晋接于台衡能鼎新于政纪百度惟正普陶箫韶之和三年有成复见豆笾之饬方秩文于大祭实领使于先期崇坛八觚俨陪陟降之序美乐六变具奏翕纯之音柴燎升而云杳冥灵斿位而星错落惟显相有肃雝之助致休嘉多砰隠之符享洽诚陈事昭福举乃増封于采户仍衍食于菑畬式彰邦教之隆并示神厘之贶于戏圣人为能飨帝敢忘奉若之诚宰相所以代天共谨时防之戒益恢茂烈永佐昌图可
　　除杨存中加食邑制
　　门下朕穆卜天正具严帝禋参周典之一纯二精昭飨承于上象仿汉仪之千乘万骑肃屯衞于中营惟时首棘之臣扈我属车之跸灵祠拜贶涣号疏恩少师宁逺军节度使杨存中识洞五权义循七徳智能自奋屡陈颇牧之功方畧如神匪泥孙吴之学被以三孤之黻冕总吾七萃之纪纲比协康年恭修毖祀倚虓师以御侮助寝威而展容路寝斋居之初董千庐而密防甘泉法驾之内按五仗以齐驱汔熙典之备成与福畴之敷锡载陪多邑之赋式广大封之仁于戏多绩纪于太常备见勲劳之着惠术行于馂俎益彰政事之均服我宠光共兹纯嘏可
　　呉益加食邑制
　　门下祝嘏以降上神事莫严于帝飨贺庆以亲异姓礼具着于邦彛朕习卜嵗祥钦修郊类嘉时协赞之懿与有趋承之劳爰告治廷诞扬褒律保康军节度使开府仪同三司充万夀观使呉益器范闳凝材猷肤敏饬已以谦居靡椒房之恃奉朝惟恪每联槐位之趋善庆光乎一门英风表于四姓防兹景至对越天仪供元纯以効功方资予内徳之茂握斋旄而陪祀有若尔同支之良矧兼领于秘祠复从行于灵畤钦柴已事彻俎均厘载敦井赋之腴申衍户租之实式光乃服用溥吾恩于戏上帝惟下土之临朕敢专于祉福兴王有外戚之助汝毋替于寅恭共对灵休往图庆誉可
　　普安郡王加食邑制
　　门下朕洁粢酌之具严郊宗之祠象载埀光仰日星之明朗神祗安坐聴钟石之昭融惟歆馨顾徳之潜交乃降嘏产祥之并贶念宗藩之有相宜祭福之爰轃具谂朝伦式敭赞册检校少保常徳军节度使普安郡王器资凝重襟量粹夷学举六经每笃艺文之好才追二献更勤礼乐之修自启宇以疏封能奉朝而率履阃制导骍旄之节官仪聨夏篆之车属天元之上辰助帝飨之能事葱珩有度恪陪鸣玉之趋桂酒其芬参侑荐匏之酌俨若卯阶之登降讫兹辰牡之备陈嘉尔贤劳序之庆典斥爰田而衍赋示惠馂以均厘于戏神嘉虞而申贰觞允有肃雝之赖泽汪濊而辑万国敢遗敦睦之恩共对灵休永绥吉禄可
　　除皇叔士衎加食邑制
　　门下朕鸣玉鸾于郊被龙巻以祭大音融洽嘉广乐之四陈休气晏温迈神光之三烛裒对髙灵之祐沛施羣辟之恩矧在懿亲宜加褒律皇叔崇庆军节度使知西外宗正事天水郡开国侯食邑一千三百户食实封二百户士衎赋资颖悟植徳温恭伯仲承芳韡有棣华之庆亲贤着望信多麟趾之风自分纠于宗盟旋进膺于阃制追敷禋赉祗协典彛虽清庙执笾莫预六旄之列而大廷辑瑞当从五玉之封载衍腴租式彰惠术于戏尧亲九族徳葢自于克明汉秩百神福靡矜于専乡往祗猷训益迓宠灵可
　　除皇叔士籛安庆军节度使加食邑制
　　门下修徳固宗允赖价藩之助励贤予禄式严帅节之颁粤有近支久分隆寄爰加制阃之命诞布告廷之章皇叔定江军承宣使同知大宗正事士籛令徳韬和英姿禀粹身得用彛之善识推阅理之多父祖积仁世享真王之履弟昆聨事防厘属籍之司岂惟増华萼之辉固巳厚本根之庇自纠宗于京辅迨今八年尝典祀于濮园亦既再嵗宜考屡书之绩遂膺明陟之科井钺参旗庸峻十连之授金枝玉叶益隆九罭之瞻仍旧爵于通侯衍新畬于多邑斯显训齐之效并申敦叙之恩于戏周建懿亲倚作干城之重汉封同姓辅成磐石之安尚懋汝猷以承予奬可
　　除刘锜加食邑制
　　门下朕就阳而兆于郊作乐以荐之帝观干戚之舞而知武事道固备于弛张聴鼓鼙之声而思将臣恩岂殊于中外爰均祭恵式涣褒纶太尉武泰军节度使知荆南军府事刘锜身蹈儒规学探世畧临戎之机好整暇多算无遗为将之道能柔刚有功不伐屡防勲于盟府久席宠于斋坛鹊印本兵尚倚威名之壮虎符作镇益嘉信义之孚比展祲容肆敷鸿祐乃陪敦于井赋俾増重于戎弢于戏宁神得四表之心朕不忘于固圉归脤交诸侯之福尔毋怠于尊王思勉壮猷对扬休命可
　　除李显忠加食邑制
　　门下朕闿俟景之门而躬祀事集礼神之囿而拥灵休髦士奉璋莫匪秉文之懿虎臣持节葢多承徳之恭爰举丰章用畴壮畧宁国军节度使充殿前司选锋军统制李显忠智优排难勇擅冠军衽革顔行素号万人之敌韬徼道分提七萃之师方一纯祗荐于坛陔以六引备陈于仗衞军装有肃既安黄道之行跸路无哗遂讫紫营之享洎均厘而恵下乃进律以旌劳复旧聨于厢部之华衍新渥于爰田之赋式遵彞矩并示优恩于戏歌大吕而舞云门已备升禋之奏带干将而秉玉戚实嘉御侮之劳服我宠光勉而忠槩可
　　除郑藻加食邑制
　　门下朕擥道徳之精敦典礼以秩元祀防天地之贶思敛福而锡庶民矧时左墄之良克相上仪之备诞敭制綍孚告廷绅保信军节度使领阁门事郑藻详练有材敏通多识抗坛于外身兼五善之能秉钺在廷职总九賔之礼虽承荣乎钟鼎之胄毎励志于夙宵之劳当大蒇于宗祈实首参于奉引鸣玊祗导既靡忒于令仪执膰宠颁宜遂膺于徽数爰加采户并衍真租共服灵厘式彰庆典于戏明昭上帝具拜康年之休锡予善人均承大赉之渥往钦予命益懋尔猷可
　　除张子盖加食邑制
　　门下朕卜丰牺之上辰具华玉之嘉荐熙紫坛之路用逆厘于三神御丹阙之门敷大赉于四海乃眷价藩之旧肆颁恩綍之新安徳军节度使龙神卫四厢都指挥使提举佑神观张子葢体负趫材识明善志建旄受任是为帅阃之臣束发从戎葢本勲家之子方聨华于厢衞仍均佚于内祠迨举严禋式覃庆泽载衍圭畬之赋膺増节钺之光于戏天子祭天既被执膰之锡将门有将毋防济美之图益懋忠劳钦承涣渥可
　　除韩公裔加食邑制
　　门下朕丕蒇帝禋显承天祐觚坛奠璧之次光穆穆而月升黼席毕觞之余瑞穰穰而山委均时嘉祉贲我旧人华容军节度使提举佑圣观韩公裔迪徳有常秉心无贰依光潜邸素同七姓之盟受命价藩晩建十连之节虽奉祠而处内能谨度以班朝眷言钦燎之成允赖忠劳之助并加爵邑具协典彞于戏苹蘩蕰藻之可羞矧备展牲之礼煇胞翟阍之有畀岂遗执靮之臣其对恩煇以绥福履可
　　除刘宝加食邑制
　　门下朕揆吉天元之旦承禋帝畤之阳三灵嘉虞并举瘗燔之礼万福降辑俯同军国之休念列将之抚师锡大廷之孚号安庆军节度观察使天武四厢都指挥使镇江府驻劄御前诸军都统制刘宝忠谋自奋勇畧无前任总戎弢拥十连之防纛威行军市肃万灶之貔貅干戈既戢于边陲部曲自安于次舍属修郊报阻持节以侍祠载考国章宜彻疆而均恵用贲陪敦之数式彰旷荡之恩于戏受脤执膰既等祀戎之事敦诗説礼无防徳义之经茂对荣怀益图整暇可
　　除南平王李天祚加食邑制
　　门下朕明徳恤祀钦柴宗祈承灵亿以賔八乡既备宣延之礼轃孝熙而抚四极爰加布防之恩乃发号于明廷用赋厘于藩服推诚顺化崇义怀忠保信向徳安逺承和秉礼归仁功臣静海军节度观察处置等使特进检校太师兼御史大夫安南都防上柱国南平王李天祚诚心蹈义令徳思恭袭带要裳克绍世封之履航琛赞賮毎勤时事之归奠国壤于南交炳官仪于外服方紫坛错事茂承主日之祠想丹徼闻风弥洽望云之喜宜趣朌于恵馂式増衍于圭畬并加功号之崇均示庆余之渥于戏震来致福夙嘉享上之诚云施咸亨诞受昭天之泽益图忠顺懋对宠灵可
　　除阇婆国王悉里地荼兰固野加食邑制
　　门下朕承天之序享帝于郊洁普淖以荐芳丕拥下临之贶举洪颐而升燎聿瞻南炀之光宜涣渥恩用旌遐服怀逺军节度琳州管内观察处置等使金紫光禄大夫检校司徒使持节琳州诸军事琳州刺史兼御史大夫上柱国阇婆国王悉里地茶兰固野防承世徳志慕华风抚兹丹徼之邦知方自守占彼青云之吕向化惟勤旧秉节旄仍分茅社矧在熙成之旦当加庆赉之章申衍户封式洪郊霈于戏昊天有成命敢防昭受之休中国有至仁斯被函防之祉钦承明训益懋永图可
　　除沈该观文殿大学士宫观制
　　门下辅相弥纶庶务实闗治忽之宜帝王体貌大臣当极始终之遇睠时魁望久服冡司俄释秉钧之劳趣颁上印之宠其敷予命以告在廷特进尚书左仆射沈该蚤负通才寖膺剧寄谓天之将降大任尝拂乱其所为而古亦惟求旧人可共图于有政属予更化召自典藩首能副当宁思贤之心亟使居奋庸熙载之地宅我百揆迨今三年试之以股肱康庶事之能毎克勤于小物责之以夙夜事一人之道正当惜于分隂何懿绩之未凝致烦言之有啧既洊披于弹疏亦频缄于逊封内循补衮之疎力丐悬车之佚平津谢病位髙自以为无功石庆告归年老不能与于议姑遂便私之志特推均逸之恩锡袐殿之隆名俾真祠之显禄葢遵彞矩庸示眷怀于戏虑天下之安危本欲任贤而注意全人臣之进退敢防加礼以劝忠往即里居尚勤猷告可















　　海陵集巻十一
　　钦定四库全书
　　海陵集巻十二
　　宋　周麟之　撰
　　内制
　　郊祀册文三首
　　圣祖
　　伏以先天之符肇自圣祖配极流曜是兴炎图迎阳称禋夙夜熙事右序我宋永孚于休
　　昊天上帝
　　伏以明明上天锡宋成命世用飨帝维翼厥心初阳协辰秩祀昭报永祈孚佑降福无疆
　　皇地只
　　伏以于皇柔只母育万物顺承天道协佑我民至景迎长合祛毖化钦事以察申锡蕃厘
　　永祐陵官修换神帐表文
　　仙寝安灵将缮修于熉幄吉辰兴事蹔迁寓于睟容敢申圭荐之诚尚迪鉴临之祉
　　郊祀礼成奏谢诸陵表文
　　寅保丕图恪遵旧典黄宫之协气秩紫畤之明禋假庙荐芳就阳升燎帝祖嘉飨神人具依实繄保佑之休克就斋明之事敢申防谢益迓洪禧
　　天申节茅山崇禧观开建祝圣夀道塲青词
　　燕禖令序适届于炎辉鹤岭真宫载延于景驭爰举嵗祈之典茂迎天锡之休仰觊鉴临黙垂孚佑
　　太一宫开启天申节道塲青词
　　火行标序电梦告符获光绍于昌图兹载临于诞月预敞十神之幄钦迎八景之舆伏愿帝鉴埀光天休申命丕巩延洪之祚永储锡羡之祥
　　太一宫介福殿开启皇帝本命道塲青词
　　天心埀佑方赞于宝图日纪运行载临于元命爰祓珍台之邃具陈熏席之严庶格真游式闳妙防保丕平之永祚绥万夀之休祺
　　郊祀大礼太一宫青词
　　祓泰坛而称祀将举上仪款熉幄以告期预祈灵鉴仰贵神之协祐相熙事之涓休敢露洁诚冀埀昭应
　　郊祀大礼宫观青词
　　嘉坛展事将修三嵗之禋靖馆告防庶格九清之鉴仰祈善应克相休成敢竭斋精预迎贶施
　　郊祀大礼元天大圣后青词
　　伏以宗祈上圜祗见真祖琳宫斯閟蘂御所临爰饬侍祠之臣往申报本之义冀埀冲鉴用迪孚休
　　太一宫开啓皇太后生辰道塲青词
　　伏以毋闱钟爱方奉于徽音冬籥戒寒聿临于诞序载祓殊庭之幄防敷秘洞之科用辑真祺仰増慈算躬受泰之防永承长乐之顔
　　天庆诸观恭谢道塲青词
　　伏以清颢储休获钦承于宝命嘉坛展采爰肃奉于严禋迨此涓成实繇助顺祗按薫修之式用伸礼答之诚仰觊赫临永埀孚佑
　　郊祀大礼前三日宁夀观祈晴青词
　　伏以灵承帝事谒欵阳丘冀上象之昭埀俾时旸之载若仰祈监佑汔相休成
　　太一宫介福殿开启皇帝本命道塲青词
　　六子循环纪命元之复旦九清降鉴佑邦统之当天载祓殊庭恭延列御按中科而演袐导景贶以迎休愿顾精衷黙埀善应
　　郊祀大礼奏告祝文
　　天地
　　伏以荷乾坤之施思答洪休合丘泽之祠恪循旧典乃卜阳来之旦式陈郊见之仪敢列至忱预申防告
　　宗庙
　　伏以祗率燕谋肃称元祀将蒇郊柴之礼必先庙祼之恭兹惟故常敢以前告
　　别庙
　　伏以穆卜天正将郊上圜假庙荐芳肃若旧典谅兹遗懿监我涓修
　　社稷
　　伏以土谷大神功施万世今将以天统上正祗事郊庙亦当饬有司修血祭于社稷以申报本之义吉蠲兹始敢不告防
　　郊祀天大礼前二日奏告太祖皇帝太宗皇帝配侑祝文
　　伏以国有大报礼行于郊钦惟祖宗陟配天地肆兹景至诞举弥文先事告防仰祈灵监
　　朝献景灵宫侍从官分诣祖宗帝后前行礼祝文
　　伏以钦修上祀夙款閟庭仰惟列圣之灵并宅栖真之宇方饬恭而朝献爰分命以侍祠敢觊昭明黙埀监佑郊祀大礼前一日朝飨太庙七祀祝文
　　三嵗大报靡神不賔矧惟庙庭旧有七祀各迪令荐相予休成
　　軷祭祀文
　　大辂鸣銮亲祠阳畤展軨在御犯軷而驱兹惟旧章光事命祭六虬按节繄尔神休
　　天申节内中祝皇太后圣夀道塲斋文
　　伏以节纪诞弥方绍休于圣绪恩深载育宜归福于慈闱防依不二之门仰祝无疆之算上乘孚佑感四表之欢心长乐燕宁増万年之夀祉
　　景灵宫乐章
　　皇帝还位干安之曲
　　帝临閟庭逆厘上灵神保安坐肃若有承嘉觞既申徳闻惟馨灵光留俞祚我亿龄
　　尚书彻馔吉安之曲
　　普淖既荐苾芬孔时神嗜而顾有来宴娱飨矣将彻载钦载祗展诗以侑益辏厥熙
　　皇帝降殿干安之曲
　　我秩元祀上推鸿源展事有侐祲威肃然升墄既降秉心益防荷天之休于千万年
　　皇帝还大次干安之曲
　　帝将于郊昭事上祀爰兹毕觞复即于次飇斿载旋容旌沓骑维皇嘉承锡祚昌炽
　　太庙乐章
　　皇帝盥洗干安之曲
　　维皇斋精鬷假于庙观盥之初惟以洁告衎承祖宗恤祀昭孝诚心有孚介福斯报
　　皇帝还位干安之曲
　　于穆清庙明禋是躬卿士骏奔助我肃雝灌鬯已事精诚交通却立以思僾然其恭
　　奉俎丰安之曲
　　有硕其牲登于大房肃展以飨庶防迪尝匪腯是告我民其康保艾尔后埀休无疆
　　皇帝再盥洗干安之曲
　　盥至于再洁诚俞孚帝用祗荐灵咸嘉虞腾歌胪驩防于轩朱观厥颙若受福之符
　　皇后贺皇帝郊祀礼成表
　　至景临圭纪迎长之令序圜丘奠璧躬报本之明禋三神宴娱万福降辑恭惟皇帝陛下圣图广大休徳昭清蒇三嵗之上仪迪一纯之嘉荐灵承帝事备庆斋明之衷克享天心永膺昌炽之祚叨陈壸则幸际邦荣闻紫畤之竣祠望翠华而胥庆
　　天申节集英殿大宴乐语
　　教坊致语
　　臣闻澄河一色乃璿霄诞圣之期乔岳三呼当宝殿称觞之防信使拭圭而来贺羣工委佩以在廷祗仰睟容具张兹宴恭惟皇帝陛下懋昭大徳统辑羣元睿泽无私云行而雨施宸文有焕汉倬以星辉乾坤扶再造之基礼乐洽三登之化适届生商之序肆均在镐之欢琬液浮樽同上万年之夀琅璈度曲翕宣九奏之和臣等幸际昌辰叨尘法部愿采舆人之诵载飏治世之音上奉宸严敢进口号
　　口号
　　晓开阊阖黼帷张五色凝云捧玉皇风入舜弦声荡漾日浮尧荚景舒长猗兰殿上霞飞栋华萼楼前露满囊共指南山申善颂太平天子万年觞
　　【阙】
　　天临黼座日转缯峯觞泛九霞式侑宫桃之醉乐陈三夏宜参嶰竹之鸣上奉皇欢教坊合曲
　　勾小儿队
　　万玉充庭五英备奏盍诏埀髫之侣来陈秉翟之仪缓奏宫商教坊小儿入队
　　队名
　　帝扆开金鉴埀裳舞玊梢
　　问小儿队
　　禁殿风来光动槐龙之影童觞雾集欢同竹马之游必有叙陈分明敷奏
　　小儿致语
　　臣闻祥开甲观丕昭大电之符宴启钧台诞布需云之泽一人示惠万防同欢恭惟皇帝陛下道贯堪舆仁孚动植圣图天广大葢本无私王度日清夷率归有极飨帝受万年之防宁亲得四表之心当圣旦之丛休仰皇慈之逮下云开宫扇同瞻北极之尊露满帝觞恭上南山之夀臣等冒趋禁所窃忭童心沛水酣歌与习飞云之吹周庭合奏欲陪舞鳯之翔未敢自专伏进止
　　勾杂剧
　　帝乐九成已观于舜舞天容一笑或取于齐优宜陈平乐之嬉更效华封之祝缓调云吕杂剧来欤
　　放小儿队
　　钧天广乐毕陈万舞之容沂水游童久曳两髦之采其湛曰乐复咏而归再拜天阶相将好去
　　勾女童队
　　千官防弁初覆于宫花九陛鸣鞘再临于禁扆宜度结风之曲更呈回雪之姿徐韵金丝女童入队
　　队名
　　宝露霑尧醴流风入楚腰
　　问女童队
　　玉琯含风下丹山之采鳯文茵荐地飜洛浦之惊鸿必有芳词即宜敷奏
　　女童致语
　　妾闻太微五府辑圣瑞以题期南极一星炳天符而介夀兆启流虹之旦均霑湛露之恩恭惟皇帝陛下大徳好生重明丽正东朝视膳刑孝爱于四方乙夜观书洞宪章于六学庶事列日星之纪羣情同金石之和虽舆议称太平犹思慎徳以丰年为上瑞靡务多祥当菖花照灼之期讲栢殿亨嘉之防三千年之上果色映仙觞十六拍之新声欢腾夀曲妾等幸聨翠袂获簉彤墀自顾微踪比露葵之向日敢陈薄技効秋药之披风未敢自专伏进止
　　勾杂剧
　　星弁无哗方嘉賔之式燕天顔有喜谓小道之可观暂停兆缀之容更献诙谐之戏再赓妙引杂剧来欤
　　放女童队
　　皇情普浃巳具釂于榴杯昼景舒迟亦屡移于莲漏宜纵凌波之步却为行雨之归再拜天阶相将好去
　　春贴子词
　　皇太后阁六首
　　北极璿杓转东朝绣户开吾皇宴长乐亲捧万年杯绕殿猗兰紫浮觞夀柏青瑶池演春算倍受八千龄晓箭催莲漏君王问寝时光风浮玉琯瑞霭映云旗笑看宫额试梅妆楼角千丝御栁黄尽道九重春色早太平天子是东皇
　　日照蟠桃万防丹花前仙佩响珊他年采实供金母防见飞琼捧玉盘
　　不用神丹咽蘂琼年登八十自身轻试临玉案繙金箓更觉春来眼倍明
　　皇帝阁六首
　　木铎扬寛诏云翘舞化风埀衣金殿里圣徳与天通红日升阳谷青辉应嶰筩万方陶美化浑在泰和中翠水冰融尽雕栊日上迟东风报花信先拂万年枝巳过人日迎春驭直待阶蓂十叶开应是九门灯夕近东皇欲驾六鼇来
　　鳯葢龙车玉作轮北临紫畤谒三神已将福酒添眉夀更祝椒觞一万春
　　圣主清心仍寡欲惟于笔砚未防怀彤廷仗下春朝散独拥图书坐损斋
　　皇后阁五首
　　沼荇微生绿宫梅暗度香五云凝紫禁一气转青阳露沐千门栁风萦九畹兰防聴莺出谷行傍采桑坛胜里金葩喜占新红酥细字防宜春内庭也作人间戏自是时康乐事频
　　银钩惯学君王帖宝轸频聴淑女琴更与六宫循节俭钗头不缀辟寒金
　　椒涂日暖燕差池又见瑶箱受福时欲使后宫歌徳化试将彤管作春词
　　端午贴子词
　　皇太后阁六首
　　臯月乘天数慈闱奉母仪灵芝三万嵗乐府有新词栁映金铺丽菰黏玉俎香六宫随鳯辇来献九霞觞覆户双人艾浮樽九节蒲更闻天子孝瑞箑扇尧防凉生浴殿蔼兰芳玉宇深沈昼漏长试诵琼章开蘂笈御炉风袅辟邪香
　　慈欢不为植萱丛圣子晨昏孝养隆况是九重当夏凊偏于扇枕得清风
　　方开八袠庆修龄又捧榴杯拜紫庭一嵗一添长命缕拟将万缕献慈宁
　　皇帝阁六首
　　赤伏题皇运朱明敞帝宸休符知有相此月是天申祝网汤仁布埀裳舜徳敷五兵浑不用安事赤灵符日永三星正风薰万宇凉要知埀艾意期与庶民康槐绿乍迷青羽葢樱红已荐赤瑛盘太平节物年年好又见浮菖与浴兰
　　西湖雨歇鉴奁开江面银涛一线来自有云山供四座圣君元不事池台
　　碧琳宫殿昼翻书时见龙鸾落宝跗一念清非能却暑不须更展北风图
　　皇后阁五首
　　瑞霭浮龙鉴凉飔拂燕钗瑶钟献冰醴暑殿雪盈怀绕臂长生缕无非柘馆丝还因袗絺绤深念葛覃诗甘霔今年应祷祈屏除荤茹与君齐化行自是恩波逺何止春郊雨一犂
　　不贪鬭草事诗书漫采香芸辟蠧鱼永日挥毫自防暑滴残宫砚玉蟾蜍
　　剪就冰绡月影团不须多羡女乘鸾君王瑶札亲题处一样蟾花防防丹













　　海陵集巻十二
　　钦定四库全书
　　海陵集巻十三
　　宋　周麟之　撰
　　外制
　　林大鼐兼侍讲
　　王人求多闻惟师古以建事儒者学古训贵陈善以告君朕临大昕之朝处防政之暇毎延鸿博用广缉熙具官某穷经造微论事据正擢陞宪府美公议之有归入侍谏垣信直臣之无隠既位诤臣之首宜防讲席之华陪予燕闲赖尔宏益尚究渊源之蕴毋防防绎之勤可
　　又除吏部尚书
　　天官六职之尊周总以建邦之典吏部三铨之首唐兼于议政之臣自非详练之才曷称久虚之选具官某蕴雅亮之职持清恪之心风采素闻乎搢绅羽仪备见于台省纪纲是任尝深嫉乎官邪议论不阿方力陈乎治要今寘之于喉舌出纳之地且观汝以权衡铨综之公谅夙负于逺猷固不嫌乎详试然流品具乎法而鉴裁存乎人尔惟明何事剧之难精尔惟正何吏奸之弗戢往率厥属尚其懋哉可
　　陈相除权吏部侍郎
　　中台之设六官允厘庶务小宰之叙羣吏实号贰卿必求才谞之优用付铨衡之重具官某器能精博襟度粹夷省户为郎已着清华之望枢廷列属益髙慎密之风迨释辔于使騑旋服寮于宰士弥纶左右辨治雍容宜升禁槖之聨往赞天官之治尔其尽鉴裁之妙使吏畏而不欺致流品之清使法行而无壅勉助而长益观汝能可
　　宋朴除御史中丞
　　风宪之司体严望峻在汉侍书之任或周歴于三台有唐执法之臣至践更于五院葢贤者能胜其任故用之必尽其才具官某寡欲而得刚在约而弥厉诎处于下位而无滞淹之叹立登乎要路而无躐进之嫌嵗中超迁尚念相见之何晩仗下执奏灼知所蕴之素深俾以廌冠徧仪乌府惟昔贤之践横榻不累月而必升矧今日之缺中司在长材其何忝往振纪纲之治副予推择之公可
　　史才除右正言
　　朕闿广言路延登正人冀闻谠辞裨我治道一士谔谔庶今见之以尔清才粹文雅有纪行学古从政士林仰焉年之弥髙位则未称应台端之辟司柱后之书固巳小进之矣然在朕意终不欲以法吏之责烦老成也来居谏省补过拾遗搢绅之有忠邪政事之有得失言之毋隠朕所乐从可
　　魏师逊除殿中侍御史
　　御史耳目官也自六察而上皆吾遴选而入殿内纠非法肃百寮于交防之下者职益近望益崇固不可以非其人也尔局量浑厚风槩严慤践更中外端操有闻服于台寮有察必举是真得吾御史之职矣今横榻既已叙进而副端不可久虚汝以次升实为因任一贤用而纪纲举一言进而朝廷尊是所望焉毋隳尔守可秘阁修撰致仕刘一止除敷文阁待制
　　朕阅清风之颂喜周道之复兴采鹿鸣之歌思汉儒之间作念获成于大业敢自于成功有嘉侍从之臣能继声诗之体具官某学而筮仕老不废文虽久伏于林丘实旧聨于簪槖脱冠谢朝列方自乐于余年摛藻掞天庭犹未防于夙习比览奏篇之善益知归美之诚此盛徳之事其何足以当之庶一代之文有可传于来者爰升次对用贲褒章尚保令名以光晩节可
　　宋朴除端明殿学士签书枢密院事
　　朕以本兵之地实闗大政之原秉国元枢既有赖于一徳之辅赞吾密命亦当求不贰心之臣思得其人与之共治具官某年髙而徳劭见博而智明乐道固穷尝寄怀于丘壑得时则驾遂接武于防龙惟平居之所养者厚而不为茍求故今日之所用者优而犹恐弗及宜释纪纲之寄与参帷幄之机壹乃志毋或蹈于二三慎乃猷毋或隳其终始往祗朕命益懋汝为可
　　莫蒙再任大理评事
　　今之廷尉平其员省其事剧其秩满而迁者葢劳阅之深者也不则补外者多矣如尔之才敏而无滞不自用于吏牍之繁宜其愿留再践厥次因能而用何异于迁尚殚尔能以俟褒陟可
　　施钜除监察御史
　　朝廷纲纪属在宪台六察之官皆吾耳目考择惟慎毎叹才难以尔尝膺选抡入践乌府局量方雅朕固器之兹拥州麾渴见风矩爰畀赐环之命复归峩廌之班望实素孚中外自肃尚殚所蕴以称简知可
　　知常州钱周材除集英殿修撰
　　朕迹汉家之治观乐府之歌崇礼官考文章时则有从臣之颂宣上徳尽忠孝时则有刺史之诗于今求之见此作者以尔文兼丽则学造精深四户聨荣尝髙润色之誉一麾出守久着承流之功能于画诺之余述是形容之美誊章来上嘉叹不防进升秘殿之班増重专城之寄往祗予涣益懋尔猷可
　　太府卿徐宗説除权户部侍郎
　　中台六职分庶务之宏纲民部贰卿防从臣之髙选爰稽巳试葢得其人具官某以敏识达事经以通才了邦计长于货府谨颁受之惟时摄是版曹嘉斡旋之有素凡严三嵗之祀实董一司之繁迨此涓成允宜褒陟夫禹畴用政足食为之先周典建官理财居其半惟得裕民之要是诚富国之方其悉乃心以称朕意可
　　曽慥知庐州
　　朕惟兵休以来淮西数千里之地脱于战冲拊摩嵗深民亦用乂今庐江虽号方面然事简而官最逸俗淳而教易孚典藩之臣可卧而治以尔学广器裕优于牧民自荆易防卓见才刃深惟制阃之旧久矣祠庭之闲老而拨烦尚有余地矧是肥水岂劳剸裁尔恵下则流移复而户口増尔敦本则耕稼兴而田野治勉集斯效竚观厥成可
　　朱斐除大理少卿
　　臯陶以刑教祗徳用不犯于有司文王之法立准人防攸兼于庶狱朕深惟民命系在理官安得直寛之流副予钦恤之意以尔徳优而毅心和而平以古义决狱疑久践扬于棘路以儒术饰吏事尝趋走于丹墀遂由星省之华升处月卿之次念持平之有素岂闲退之可安趣下赞书俾还旧服庶革舞文之益观请谳之精务究乃猷往祗厥叙可
　　陈夔除太常少卿
　　朕修礼乐以交三神之欢酌情文而成一代之典奉常实掌斯事少列必惟其人以尔风规粹清问学渊奥早揭儒范尝防宪纲以十翼之辞论辨乎经幄以二省之要审阅乎宰司言绩并优见于详试进贰卿寺佥曰汝宜朕将祗卜灵辰展采于层陛尔其讲明熙事治仪于曲台济予休成明其褒宠可
　　汤思退除权礼部侍郎
　　朕惟周之礼乐庻事备而治神人和上下莫重于春官维时贰卿司是容台当郊之嵗尤慎择人尔词华邃精徳蕴深茂学殖之富见推士林曩由石渠载笔入侍朕阅图书之整而知其有典章练达之识嘉记注之严而知其有夙夜直清之资肆朌命书升亚宗伯噫一阳大报已戒涓休三嵗上仪毋防肸饰懋乃攸绩往哉惟寅可
　　林机除起居舍人
　　朕观古之帝王言而为命令动而为法则布在方册粲然可观非夫载笔之臣密侍左右从而纪之则何以埀劝戒诏万世哉以尔儒林之英沈静寡欲寘在东观有太史氏之长才升之南宫有尚书郎之清望记注之任命汝司焉有举必书入直螭头之下在法当从出聨豹尾之中纂修所闻毋替厥守可
　　孙汝翼除成都府路运副
　　朕审处羣材递更剧寄乘轺之吏或剖符而临帅藩颛阃之臣或分道而将使指所用虽异均为得人以尔学富才通志操廉亮顷由奎府三易外台莅事刚明累着风绩拥麾南夏报政有成惟石门劒阁之名区距荆非逺有流马木牛之旧制于蜀可稽趣驾星车往其防漕祗予成命毋惮逺劳可
　　史才除右谏议大夫
　　朕稽古乂政临朝聴忠念侍从之臣惟谏大夫实专于论议而治安之世虽明天子不废于箴规我得其人登于近列具官某学笃自信行髙弗渝誉素闻乎胶庠身防老于州县比直谏省屡陈谠言宜陞禁路之华俾服争臣之首隆寛广直朕方推延纳之诚纠谬绳愆尔尚罄切劘之义懋迪予训益殚厥心可
　　魏师逊除侍御史
　　朝廷类羣才而升处宪台者必端方之士御史分三院而治位横榻者称雄剧之官既遴简之匪轻亦褒迁之有序尔论必据正气能养刚顷繇六察之聨共持乎邦法今以副端之望独纠于官邪践歴有闻深嘉乃绩宜进司于柱下益増重于朝端国之纪纲系尔正而中外肃予之耳目繄尔明而贤佞分往惟勉哉毋替厥守可
　　王珏除湖北运判
　　部使者之设或总漕计或按祥刑或经理财货第其能者各以次升用人之方朕心庶防矣尔名臣之胄家学未沦自励其才志乎兴利及按淛右吏奸慴焉徙之湖湘能以静治输将之寄命汝恪守诏条毋为民扰可
　　丘砺除福建运判
　　闽粤之地东南奥区物伙俗蕃号为剧部其有素官于彼而周知民之利病吏之良否者朕以漕台之节付之尔儒雅之才由郎歴郡建安之政迨今诵之朕常属汝以刺举之权就按一路以财则阜以刑则清命之将输因其能也官望益重宜思所以裕吾民焉可
　　汤允恭除都大提举四川茶马
　　衞之騋牝鲁之驈皇作诗者美之以其国富而用足也国家以茶市马成宪具在刺举之任亦系乎得人朕以尔方叱驭遵涂平反一路长才逺用固宜以全蜀之权畀之惟鬻于外者无号噭之耗尔之职也其尚勉哉可
　　张澄知福州
　　建旄颛阃夙称可帅之才分虎牧民更懋惟良之绩宜颁誉命易畀名藩具官某识莹事防材周世用总地官而济剧邦有余财莅天府以擿奸廷无留牒暨膺龙水之节旋拥洪都之麾五袴之咏已腾三年之计斯最俾以六纛镇于七闽惠爱黎元朕方埀寛大之诏广宣风化尔尚播中和之诗益励乃勤以承予训可
　　张宗元知洪州
　　朕观汉时号良二千石者必曰所居民富所去见思葢居者阅累年以因能而职治去者更数郡以易地而惠均朕之于帅臣用斯道也具官某厖艾之徳久矣簪槖典藩试之吴门其政清徙之桂林其治静用之闽粤其民安今敛此三镇之惠使致于大江之西俗虽剽轻孰不从化尚务绥抚体吾爱民之心可
　　李琳除吏部郎官齐旦除驾部郎官刘澉除都官郎官李泳除比部郎官
　　勑具官李琳等文昌总庶务列宿分诸曹事任虽殊均为华选朕慎寘郎吏考覈羣才欲观其长预使之摄得于巳试然后用之以尔琳心醇行夷明允有守以尔旦风规粹整谨畏自将以尔澉年耆而处己清以尔泳识邃而虑事审并扬休问假罢中台久则为真因尔能也钦哉叙流品以公饬驾乘以备恪司都慎总比计职仍其旧命则惟新毋废成劳以祗茂奬可
　　程厚除直徽猷阁
　　乐史采诗第从臣之嘉颂禁庭职严列圣之宝储非擅美才曷膺优奬以尔心精辞绮学广闻多顷防鹭羽之行尝典螭坳之记言语妙乎天下智畧凑于朕前自违载笔之司益富掞庭之藻奏篇来上雅致可观爰陞内阁之华用作名儒之宠勉思端操茂服涣恩可
　　张子顔子正子仁并除直显谟阁
　　朕惟宿将重望以功名自全眷礼不防往幸其第诸子俨列訚訚焉有向儒之风朕甚嘉之西清谟训之藏中袐圗书之府尔固尝寓直乎其间矣六阁之设名器有差顾虽时髦必以序进今兹超授式表异恩勉其操修服我褒宠可
　　髙百之除浙东提举
　　兼督两司外台所重分使诸道近旬为优自非开敏之才曷副柬求之意以尔吏能强济戚畹之良早以防称总兹贾舶载録斡旋之效改陞刺举之权惟食足货通则民赖其利惟令行禁止则官修其方恪守彞章往祗宠寄可
　　杨愿知建康府
　　濒江要地金陵标虎踞之雄作屏陪都帅守握麟符之重畴咨宿望允属时英用焕纶章俾分阃寄具官某职闳而静粹材劭而疏通贤路蜚声蚤践清华之贯枢廷接武久防宥密之谋自均逸于真祠旋镇麾于近服承流千里治行巳孚敛惠一州逺猷未究肆颁书命徙镇邻藩境列屯营式资于绥附任严管钥仍畀于居留尚懋汝为趣承予训可
　　章夏除端明殿学士签书枢密院事
　　朕惟常徳立武事既恢偃革之功守成责儒臣益赖本兵之助畴惟邦献登与政机具官某志端而量夷行洁而才茂蚤潜心乎大业致策足于要津考之以言责则议论谔谔有古诤臣之风付之以宪纲则威声棱棱得中执法之体朕方收天下之兵柄敷七徳以靖邦范斗中之枢躔斡万微而齐政辄自南司之峻进陪西府之崇简在朕心式孚众论虽方隅底定靡劳罇俎之折冲而夙夜惟防当叶庙堂之成算其懋乃徳永孚于休
　　林大鼐除谏议大夫
　　朕励精而求治道虚己以聴谠言谏大夫掌议论之官能为朕别白忠邪指陈得失毅然以言责自任者葢未尝不亲信而乐从之具官某禀资粹清有匪石之操履位正直有羔羊之风顷由曲台入践乌府论事侃侃开吾聪明立三院之中既善持乎纲宪进七人之首将近取于箴规其思尽忠辅予不逮
　　吴秉信除右文殿修撰知常州
　　朕以公恕之道待臣下思其始则必欲全于终罹于咎者犹或锡之福自一命以上予夺不敢轻也况吾侍从之列乎具官某以儒学之旧致身近班载笔演纶皆所更践兹又进天官之贰亦云宠矣赞书未下巳投佩而去之质于人言朕所深惜然人之才知亦各有长茍适于用其可以请废哉俾聨书殿之华付以专城之寄往思自効益勉后图
　　凌景夏除直龙图阁知信州
　　事君者不择事而安聨簪槖于中则有论思之责拥轓葢于外则为师帅之官出处虽殊其任一也尔以儒业自奋践扬清华固尝繇郎曹纡郡绂矣肆兹召还洊致法从今又以被劾补外尚思有以勉之峻直龙图用为尔宠往祗朕命毋贰乃心可












　　海陵集巻十三
　　钦定四库全书
　　海陵集巻十四
　　宋　周麟之　撰
　　外制
　　汤鹏举兼侍读
　　朕仰三朝之大训实万世之宏规我祖诒厥子孙防敢失坠其政布在方册皆可举行爰命耆儒以时进读具官某以直道扶世以正色立朝多闻极乎髙明浩养全乎刚大既践乌府振纪纲于颓之余宜登清华议论于顾问之际将从容而谘访益启迪于聪明尔固尝告乃后之嘉猷更期有补朕因得鉴先王之成宪庶防无愆尚罄忠言以裨治道
　　杨椿兼侍讲
　　朕聴朝之暇玩意羣经尊圣道以表章斯文咨儒臣以折中其义迩英密侍尤慎选抡具官某早以粹文杰出乎万人之上通经博古籍甚英声今由蓬山进位持櫜夫以投戈息马之时而任武部以崇化厉贤之地而兼师儒劝讲经帷无以易汝尔其探索六义之防发明三百篇之辞以助成温柔敦厚之教朕所望也尔惟懋哉
　　杨偰除袐书少监
　　朕搜辑遗文绍闻袐府念图书既备岂惟号羣玉之山而英俊所储又以比蓻林之圃惟能启发篇章而充其所未见以是涵养器业而用之无不宜顾方多士之朋来孰非一时之遴选以尔志学无勌业儒有闻凡所践扬莫匪清望昔已寓石渠之直今犹分星省之光宜即仙蓬遂陞少令尔其广闻见以艺文之富究渊源于宏达之羣使仕学之兼优则声实之弥茂往钦是训期称所防
　　霍蠡除直宝文阁知潭州
　　潭为南国一都防介长江上游水陆辐凑素号钜镇近时置帅尤慎地望益雄如秉旄钺防枢机之臣皆尝相继在此选今也久缺甚难其人以尔有闳辨通敏兼人之才为当世拨烦吏游刃所至目无全牛顷由郎曹践歴卿寺将使指于外类能劝功乐进不避剧不容奸今畿右之政犹尔也凡所条奏切于为民授之虎符才望咸允夫长沙距所部为近而延阁比曩职益髙朕故并以是命之毋乏兵农毋扰狱市明不在于苛察严不在于峻文介不在于崖行三者尔所长也尚当慎之以抑其过典聴朕训往即抚绥之功
　　熊彦诗除西京运判
　　朕以畿右诸郡创残嵗深民虽息肩未洽于泽今欲复户口辟田野使守令各尽心悉力拊摩之亦必赖部刺史班宣六条省察治状然其所不过数城时方省员一漕台足办吾事以尔儒学吏治号为兼通才刃恢然见于江夏洗手奉职规模一新剔其纇纷补苴漏郡事既饬民情亦纾宜改命于台使观风于邻部尔当戒疆埸之吏毋生事谕师帅之官毋扰民惟招徕逋亡惟存问疾苦斯乃计最往其懋功
　　金安节除大理少卿
　　刑所以弼五教之敷狱所以司万民之命要其效则如臯陶之淑问期于无刑得其情则虽子路之片言可以折狱念此久矣非古之所谓贤大理者孰能副朕意哉尔鲠亮廉明夙有清操顷尝执御史之简立仗下纠非法朕固已识其人矣久去轩陛安于山林比分左符复揽辔于畿右廷尉之任汝诚其人夫吏端则刑清法立则民慤益慎乃辟往哉惟钦可
　　张纲除资政殿学士知婺州
　　旧徳为元时乃格王之丕训故国非乔木视吾当世之老臣虽或去而莫留亦所临而増重宜极股肱之遇式昭体防之隆具官某持身安和立徳敦大学皆本乎六艺疏通知逺而深于书文自成乎一家左右逢原而造于道早魁俊造之选徧歴清华之涂服两禁论思之劳久防聨于簪槖行二疏止足之计当息驾于林丘属当更化之初惟务招贤之广特起夀隽以尊公朝昔投佩而去甘泉已髙风之可仰及鸣驺而出幽谷斯众望之咸归擢自从班入陪机政以妙用弥缝之密知期年协赞之多俄洊贡于奏章至力辞于着位温言加劳雅志莫回既俯徇于恳祈仍曲加于眷礼是用通籍秘殿剖符近藩尚冀闻君陈之嘉猷入告于内亦徒得汲黯之重望卧治斯民示予有志于贪贤想尔未防于报国傥能共理何异在廷
　　陈康伯除防知政事
　　朕延登弼谐协赞治道谓天下本无事莫如有徳之能安惟国人皆曰贤斯见真材之可用槩其佥论得于在廷具官某负博达之材蕴深湛之量心平不竞毎休焉如有容宇定而光葢渊乎其似道早陪鹓鹭之武已识栋梁之姿去国十年以复来而望重効官六列以素宦而识明洊升喉舌之司益懋经纶之业览条纲之备举嘉品覈之咸精施设有方靡不合中和之度剸裁多事未尝见喜温之容矧惟大官实冠卿位周总以建邦之典唐兼于议政之臣宜副邦瞻遂跻政路噫朕欲以更化善治正犹琴瑟之张尔尚其协恭和衷毋替股肱之喜往祗誉命共即康功
　　王师心除吏部尚书
　　中台总庶务之纲选部据羣材之防尚鉴裁则人为重故晋人以一字被才论资格而法益繁故唐法以三铨分注朕袭用前制畴咨列卿必欲任贤而使能庶防兴滞而补具官某恭寛容物敏辨过人美矣器资虽锢玉防金而莫掩恢然才刃当盘根错节而有余比以甘泉之旧人起于荆水之遐服访论议则乐闻其侃侃考事功则详试于多多委以版曹不逐利于理财之末升于琐闼不邀名于批勑之间惟宿望之甚髙故数迁而靡吝宜付天官之治遂登常伯之尊夫七司之繁条章莫不备具四选之防流品欲无混淆惟疏通可以振滞淹惟详审可以察奸朕不多训汝其懋功
　　贺允中除给事中
　　惟时论驳之司实闗政事之本汉开青琐有夕拜之旧仪唐鸾台有涂归之故事属此虚位艰于用人自非得直谅刚明之才何以为论思献纳之助具官某好古博雅奉身清髙卓尔多闻葢先朝馆阁之士浩然逺引为累嵗山林之游知否泰之有时故巻舒而自得遂以拔茅之卜副予仄席之求既回翔乎侍从之班讲摩是赖能祓饰我礼文之事清直无渝兹有望于老成顾岂容于久次宜峻甘泉之秩遂升左省之聨朕方乐受荩言具修废事凡诏勑之不便能勿惮于封还则朝廷之所行举皆协于公议朕所期者尔忱念哉
　　罗孝芬除袐书丞
　　学所以为忠孝善事其亲者必善事其君人虽难知行实可考顷尔之居州里也有毋眉夀过于期颐躬营甘防左右就养不肯一日屑屑从吏役而违膝下之奉终始弗懈逾二十年风槩凛然一方畏慕是其素志岂茍为髙者朕固知其为忠孝人也今朝廷搜聘贤隽乃得尔于荐士之章义当移忠可以仕矣然则举者谓尔气节刚正学术深醇其皆本诸此乎召见之初丞于中秘矫薄厉俗予将汝观可
　　刘卓除起居郎
　　古者左右史分记言动若书之与春秋莫得而一也今其官次虽各两省然入侍禁廷则递为之直退操汗简则迭为之书与古少异矣至于从容造前时得以论天下之事则其为职亲望重又岂止记注而已也以尔学识渊源士之抡魁言扬于朝累践华贯比以才望贰于蓬山一时大雅之羣无不浩然归重夫以石渠之领袖视螭陛之班聨其序列固不等也然而秉笔赤墀下实缀吾侍从之臣朕亲拔老成期以自近而仍使资髙者居此选其意顾不厚哉勿替论思将观所守
　　王晞亮除左司郎官黄祖舜除右司郎官
　　文昌天府庶务之渊分之以六宫而总之于宰士凡自部而上之省者无不闗焉葢所以佐丞辖而理曹事自昔多以周材之敏识望实俱称者为之今吾尚书郎如晞亮之精详审明祖舜之爽达彊济皆宿儒也或久与典选或屈于司储爰嘉巳试之能并正弥纶之任夫省闼乃要地都官为剧司惟得其要在于提纲之间则居其剧无不迎刃而解往承厥叙益究汝心
　　康执权落致仕知泉州
　　国莫先于贵老治尤急于绥民念八十者常珍当具髙年之礼而二千石共理必图旧徳之人虽巳投簪尚堪怀绶具官某材全肃乂学造精微早魁上舍之羣英晩作西清之故老宣劳两禁歴更吾道之艰难谢事十年犹想是翁之矍铄朕固不防于黄发尔宁无意于苍生宜趣驾于安车姑就颐于燕寝昔散金娱老欲终广受之髙今分虎牧民伫上龚黄之最往摅素蕴益懋来勤
　　陈正同权刑部侍郎
　　昔臧哀伯以徳谏君闻之者固知其有后孙叔敖尽忠为上思之者犹幸其复生惟效见于仁人之言故宠加乎贤者之嗣朕慨然遗直询求老成得此典刑之英用为名节之劝具官某器质端亮材猷粹清父教之忠恪守诗书之遗训世济其美多通台阁之旧章昔尔先人时惟正士攘袂抗议极治乱之本原著书立言辨君臣之名分毎有犯而无隠今虽死而不防幽光既发于九原公论不移于千载赏里革而藏断罟方见其心爱召公而及甘棠矧惟其子兹久劳于省属宜进贰于卿聨惟能持公平于三尺之间斯可尽忠孝于一门之内往祗厥叙勿陨其声
　　朱倬除右正言
　　朕挈天下之贤隽而材诸位未有不由推毂进者曽何疎逺之间哉公也惟一时谏官御史居耳目之寄必朕所亲擢此无非祖宗之意亦公也观本朝故事自雍熙改拾遗旧称而明道有宸选之谕践斯职者或自山林起或以下次升举出于人主自择葢不如是不足以耸动四方之观聴而托之以至公焉如尔之鲠亮纯诚不茍求于世人罕知者而朕实知之故昔之分守符而行则留汝为成均之助今之将使指于外则命汝以言责之官皆于陛辞闻尔谠论深惜其去不旋踵而改除惟古诤臣厥迹可考尔尚无隠禆予聪明
　　周绾除国子祭酒
　　朕衅甲敦儒崇建黉舍劝学以为天下先十数年于兹矣今圜冠峩如大裾襜如訚訚乎其中者日益众欲使之业不荒于嬉行不毁于随则必有诸老先生相与倡率而作成之此所谓四海渊源者也以尔学赡文蔚今之耆儒自初効官卓尔有立虽事功之所阅歴不过于恵一州肃一路而辞华之敏妙行实之方严见称于士大夫久矣比自外台入对朕始识之喟然有见晩之叹肆予命尔掌教成均为师儒之长朕方兼两科以造士谈经者戒其迂体物者尚其则尔惟正训诱之无不迪尔惟明考阅之无不精往其念哉以称朕意
　　叶义问除殿中侍御史
　　宪府纪纲之地自昔居殿内纠非法者必以二御史为之葢欲广视聴尊朝廷也朕自厉精政事延见羣材开纳谠论得其人久矣奈何使其诎于外乎尔以髙明挺拔之资頴出士类持论据正直声隠然自其奋身固巳有敢言之气而颉颃州县义不茍求召对之初一见嘉叹朕以其容台之席未温而星轺巳驾也今召归而用之贰于台端蔽自朕志夫当正色之地而处尽言之朝遇其时如雕鹗之在秋天见无礼如鹰鹯之逐鸟雀古有明训尔惟懋哉
　　曽防除秘书少监
　　东壁主天下图书古之典星者又以是为国家多君子之应今吾中秘篇籍畧备栋宇之丽同于木天真所谓道家蓬莱山也而比年四方秀文之士接武于其中瀛州之目防充焉必得耆儒为之领袖埀象之着明于此占之以尔齿臷行尊心精辞绮名在馆阁埀四十年识竹简之旧文习麟台之故事昔虽久劳于外人皆谓之行秘书再召而来声猷愈伟俾以少令仪于英躔朕欲裒遗编于五厄之余追胜观于三阁之富订鲁鱼之譌谬别朱紫之混淆尔其继安世而诵亡书效世南而写逸传助我文治而惟汝能可
　　凌哲除权吏部侍郎
　　能官人之道其要本于知人善论事之臣不如措诸行事朕循名而责实纳言以试功得兹通务之才属以典铨之寄具官某直方有守訚侃自将人即而温浑然不见圭角躬行所学叩之皆有渊源比由宪府之聨旋歴争臣之列去邪指佞坐肃百僚之师师陈善纳忠喜闻一士之谔谔毎于议论之际得尔鉴裁之公念言责不可以久劳况材能当见于实用宜进升于禁路俾分治于天官夫贰卿之华左选惟剧然奸吏巧舞足以致有司之疑则繁文多拘或至为仕者之病兹乃前尔尝具陈其殚汝心以辨邦治可
　　辛次膺除给事中
　　朕载整颓纲茂凝庶绩念东台之要地开万务以尤严如黄闼之从臣殆十年而不置必得直方之彦冀闻封驳之公具官某业履粹夷器资端亮昔焚谏草论事有争臣之风晩卧隠庐持身得君子之守尚想心存乎魏阙亦知名震于京师为尔特招副予虚伫屈从近郡之师帅来作清朝之羽仪虽春官见已试之才未摅素蕴而夕琐乃久虚之席其遂延登惟故事之有涂归惟前人之有批勑往振斯职用殚尔心
　　陈康伯兼侍读
　　朕顺考古道率由旧章深惟政化之原具载祖宗之训迄今二百载更列圣以遵承凡此三十篇赖纯儒而阐绎具官某才兼数器识洞羣书允矣典铨之公聿为持槖之旧力行所学岂惟世务之博通徳裕乃身葢亦前言之多识方与修于宝牒宜入侍于金华念唐宗读政要之书朕靡防于慨慕而贾谊达国家之体尔实副于畴咨尚告谋猷庶扬光烈
　　贺允中兼侍讲
　　朕储精万务之余玩意六经之奥谓春秋乃天子事既深穷乎约史之辞惟好恶与圣人同又旁考于素臣之传孰通大义兹得名儒具官某抱渊英之才躬卓约之守有华望仪于禁涂以春官贰卿方总理文之事于太史实録备观学识之长宜与详延俾参劝讲朕欲识其大者简二传以绌异端尔尚曲而畅之推五体以防新意勉兹防绎助我缉熙
　　姚仲除龙神衞四厢都指挥使御前诸军都统制知兴元府
　　安边而择良将葢惟务于戢戈承徳以抚成师兹莫严于谋帅乃睠藩宣之旧夙髙牧御之能用趣贲于恩缗俾进颛于阃制具官某忠谋自奋勇略无前屹然飞将之才兼有荩臣之节搴旗数矣身更矢石之劳结眊先之气压虎貔之旅自师干之偃息勤疆琐之填临赋政累年已袴之可咏总戎数郡亦桴鼓之不鸣求念长才宜膺重寄亟拜华于厢部肆改命于辕门皂葢朱旙易镇汉中之防伍符尺籍分提蜀道之屯萃此宠光寛吾忧顾噫万福之威声久着谅草木之知名临淮之号令一新想旌旗之动色惟绥怀可以惠一路惟慎重可以律三军若时壮猷奚俟多训










　　海陵集巻十四
　　钦定四库全书
　　海陵集巻十五
　　宋　周麟之　撰
　　外制
　　凌哲除敷文阁待制知台州
　　备西清之访问华阁萃乎先猷列东辅之蕃宣赤城号为嘉郡非贤劳之茂着曷宠数之兼隆具官某奋自胶庠任更台谏论事亹亹无非仁者之用心在朝訚訚可见吉人之为善自畀典铨之剧仍嘉劝讲之勤遽此引疴祈于补外念素怀之莫夺宜眷礼之弥优乃寓之于次对之清班而付之以承流之重寄得陈力就列之义宜有令名当治民考功之时勉为善政其体朕意益殚女为可
　　王师心除显谟阁直学士知绍兴府
　　天下之事无内外设官皆所以为民人臣之心无去留立义不防于体国肆兹谋帅首及从班具官某善积诸身识明于内旧聨持槖葢去朝者十余年累易藩符能敷恵于数千里洎复还于近署毎入告于嘉猷率属天官事悉从于寛厚侍言帝幙学有助于缉熙念夫劳逸均则出入俱荣表里一则重轻各得爰遵近制式劝羣工矧六阁之在西清此新储于祖训而七州之连东辅兹密迩于行都加寓直之崇名表殿邦之重寄益孚静治以对优恩
　　贺允中除权吏部尚书
　　铨曹之设其始以鉴裁用人近世相沿葢专以法令从事虽品覈具存于成宪而推行实系于得贤要须敏健之才痛革依违之具官某持论公正禀资清通壮嵗埀车久遂山林之志暮年结绶亟陪簪槖之游自擢寘于琐闱数封还于诏令毎观勑尾之议曽不吐刚而茹柔少露胸中之竒必能扬清而激浊惟是六官之长实兼两选之繁命汝以迁庶乎其称尔既明而通法意固无患于拘牵尔能直而杜吏欺必不容其巧舞益殚所蕴用副予知可
　　沈介除秘书少监
　　石渠典籍之府东观道家之山两汉名儒未见不由此而进者矧今少令领袖羣英优游木天驰骋文囿得人之盛奎壁有光以尔策名两科学赡辞蔚序于中秘今十五年虽久在外以枉其才然器识之所以涵养者日益富监贰既阙莫如汝宜其释左符遂还清贯况惟兹职旧所摄承与修当代之信书兼纂前朝之大训史家凡例无不习知益恢逺图副予褒擢之宠可
　　王刚中除中书舍人
　　中书为政事之原西掖极儒臣之选岂惟敷文华以藻饰一代葢欲明号令以鼓舞万民正须润色之才共服演纶之地具官某富有用之学挺不羣之姿发防而取文科固已应唐词人之号读书而通雅诰是又兼楚左史之能既践歴于螭阶久摄承于鳯阁念已权者不试而命有故事之具存惟并建则各伸所长俾赞书之分掌矧此国体系于王言要当追三代之风使文章焕焉可述斯能耸四方之聴若卜筮防不是孚往辑尔辞庶裨予治可
　　黄中除国子司业
　　三代之学皆本于明人伦汉唐右文惟以饰治具本朝教养之法甚备贤能接武出其中奕世用之逮今不匮作成之效如此岂有它哉一师儒茍得其人可以首四方而善风化尔学问渊粹端庄有常曩魁俊科屈处第二缀英游于馆阁之上人莫得而亲疎自迁郎闱久摄成均之贰善诱不倦成模可观今命即真是为因任尔能明义训之学如颖达劝忠孝之道如阳城使诸生业精行成尔则与有无穷之闻可
　　周必大试中词学循一资
　　国家自绍圣以来设词学一科搜取异能之士行之既久所得为多肆朕中兴斯文益振今试于春官者数十辈而尔以粹文独与斯选拔尤若此陞秩匪褒姑游泮宫以竢甄擢可
　　洪遵除起居郎
　　昔楚左史倚相能读三坟五典八索九丘见取于当时著名于后世然则载笔之任固不止于书言动昭法诫亦贵乎博识而多闻也尔顷以词学之茂称首殊科两登蓬山众谓淹久自承宣室之召即入直乎第二螭之傍持论造前多所宏益兹命序进于东台夫记言之司是将专以古帝王之书为法也典谟训诰厥则具存纂修所闻毋易而守可
　　张孝祥除起居舍人
　　唐人有言左右史当用第一流葢以其濡笔螭坳出入侍从羣才识拔之始必以是为要涂茍非其人不在兹选尔才业识度秀于妙龄顷魁词科朕所亲擢加之以老成解事名未试而实已孚渟涵道山内益汪肆遂由南宫牋奏之任躐陞西掖记注之司夫用士者欲各随其材而怀材者贵有适于用朕今命汝庶两得之往迪训辞毋懈于位可
　　叶义问除侍御史
　　柏府分三院而柱下史为雄剧之官故簪笔以别其仪横榻以异其位给驺以严其体歴考前代不轻授人在于公朝推择尤慎以尔鲠亮清恪国之劲臣峩冠赤墀中外咸肃凡正衙之所论与造膝之所陈毎有以纠逖官邪扶持国是行矣阅嵗纳忠为多今陞台端用増重于风宪之地昔有功授职而闻之者相贺温造执奏而遇之者胆落尔其毋避彊御毋畏髙明毋有隠而不告朕所望者往殚厥心可
　　赵令报除权户部侍郎
　　汉九卿之髙位缺则选诸循良唐三省之从臣间亦求之督刺朕防用前制作兴庶工今得人于辅藩俾贰事于计部具官某材力彊济器资锐明以帝王之本支而躬寒素之风以公子之信厚而蕴疏通之畧累官于外厥绩有闻五驾轺车毎应条而辄举再分符竹兹游刃以无劳与其借洪河之润于近封孰若观利器之施于繁委乃召从于帅阃俾入掌于民曹况尝通延阁之班可使蹈禁途之辙若夫总国家之大计究财货之本原仓储敛散之权钱币重轻之制朕不深告尔皆习知往其善谋副我虚伫可
　　何溥除左正言
　　台谏皆吾耳目所寄也然御史纠官邪助风宪为肃政之司谏官裨主失尽箴规有责难之义两涂虽异任用则均以尔器资髙明问学醇正擢在台察嵗将再周端慎自居恬于荣进望实之懿久而益孚今升之于七人之聨属汝以谏争之事夫君臣之际言合惟艰下焉欲竭智而尽公上焉贵博观而虚受汉文帝称毋甚髙论朕则无所不容魏郑公谓愿为良臣尔其以此自勉可
　　谢芷除国子録程大昌除太学正
　　国家兴胶庠以造天下之士三年大比决科者毎不下数十人防马羣之遂空葢锥末之立见朕方尊尚经术众建师儒固当求学校之旧行艺之优者为之亦庶乎多士之率服也知尔芷之明于礼尔大昌之深于书久游贤闗声实俱劭纠正之任莫如汝宜夫治人者以身先得道者以心授作成在此惟明惟公可
　　唐尧封史浩并除太学博士
　　朕劝学励贤恢张文教令四方肄业之士合经术词赋为一科惟时胶庠实号首善师儒之选尤慎择人以尔尧封抱艺不羣累更侯泮以尔浩绩文甚力旧服贤闗是能兼二者之长可以课诸生之习夫经为至治之法赋亦古诗之流通经者欲中道而从容能赋者贵体物而浏亮士之器识于此可观往其究心训迪毋倦可
　　任古除监察御史
　　公道之在天下譬若权衡然必得正人相须焉柏台之设系此匪轻惟众正之咸归则大公之克举尔之志操朕尝于公论得之自为小官弗惮大吏其宰百里以身为民终不肯枉道而事人可与居今而行古顷时召对朕固器之宪僚缺员无以易汝惟庶事之一于正惟羣言之槩以公助我纪纲勿隳其守可
　　辛次膺差知泉州
　　国之从臣中外一体入则告嘉猷于后为百辟之羽仪出则下膏泽于民作四方之藩翰委任之意其重惟均具官某赡智达材施于有政辅之以廉隅而志不诎持之以学问而论不阿顷自隠庐召还禁路进退之际不欺于心今起之于闲馆之居授尔以专城之寄念彼闽粤泉为大州狱市浩繁正须善治茇棠以辨民讼酌水以澄吏奸尔皆优为朕不多告可
　　吕广问除江东提举
　　士君子怀材抱艺则必自有所守顾岂以仕己贰其心哉质之公言朕不终弃尔之为郎也以才谞用其去也以无罪行再登于朝前后一辙此时论之所未喻固宜有以详试之大江之东往将使指凡邦储之敛散与货政之懋迁尔能究心亦足自见可
　　徐林除权户部侍郎
　　禹畴用政足食为之先周典建官理财居其半矧是版曹之设实惟邦计之专非深知乎本末源流必自困于簿书期防不有能者孰堪付之具官某敏健兼人精明博物以儒选而有适时之用以经通而得富国之方昔同琬琰之就煨尘重嗟中废今若骅骝之开道路益见老成与其局逺用于他司孰若试实才于剧部宜颁新命俾易贰卿大夫不能贫在乎彊本而节用惟国无妄费则不伤财而害民朕方深信于仁贤汝尚均齐于调度益思善后务究嘉猷可
　　黄章除国子监簿
　　今之占一善名一艺者茍有位于朝皆足以自见惟在乎随所用而安之耳宪府之属尔尝为之服劳簿书毎克自力今又以庠序之旧改命于成均周旋师儒之间典掌行艺之籍尔处于此必能安焉往其勉之益慎厥止可
　　沈枢除御史台簿
　　国之纪纲属在宪府官无小大皆欲以兼亮有守之士为之储才于兹其用固有序也尔以学业之茂安于所守而达于所知延见昕朝首告朕以君子小人之説夫二者治道之要也尔能知之足以为台属矣钩稽之任其尚勉哉可
　　陈良翰除江东提刑
　　凡抱功修职之吏必善用其所长如扁之斵轮良之执靶非智专者不能精也况乎典庶狱于外观五刑之中敷求吉人意固有在尔之为吾理官也练习文法决疑以审请谳以明践更职司贰于廷尉是尝处天下平矣今付汝以揽辔之任责汝以平反之功葢因其能敷惠一路当使彤帏问俗之意不减丹笔泣囚之时往哉惟钦咸庶中正可
　　施钜除知洪州
　　江山作镇有如翼轸之区岳牧用人无若股肱之旧葢事权之所寄必资望之兼崇畴厥帅才命之书赞具官某风猷防劲识度粹夷由清路以奋飞登政涂而励翼自安常操如松竹之贯四时汔保令图如鸿鹄之举千里旋授虎符之寄往勤桂管之行海道肃清边隅绥靖念贤人之在逺亦既久劳嘉善政之有成宜从近徙眷惟大府实控雄藩自非长才岂能兼济临之以贾父之威吏焉敢饭济之以廉君之惠民孰无襦往辑尔庸用承诏训可
　　蒋璨除敷文阁待制
　　爵禄天下之砥石王者所以厉世磨钝朕未尝轻予人也况内阁之邃先猷所藏宠职髙华列于从槖今将以为二千石共理之劝且见朕爱民之心因此序升庶乎其可具官某儒胄之懿艺兼于人乘轺効官阅歴二纪顷固尝领转输于近甸典浩穰于行都游刃之余老而弥壮顾苏台吾股肱郡方倚汝以治之燕衞森凝事能趣辨吏最之赏夫岂汝遗由秘殿纂修之聨陟西清次对之选兹为异数益懋而承可
　　凌景夏就差知襄阳府
　　自列郡而升帅府非二千石之有风绩者朕不以虎符畀之尔顷自纶闱分麾出守清才雅望卓然与俗吏不同民謡流闻政绩登最宜有以襃表治效用劝师帅之官眷惟襄阳实号方面跨对楚沔今为边冲非信义不足以安逺人非寛仁不足以振疲俗命尔移牧为予干城往颁诏条克荷优寄可
　　周操都絜并除吏部郎官季南夀除考功郎官张孝祥除礼部郎官
　　中台号政本六属分郎闱吏礼二曹尤为髙选朕厉精庻务思有实才官人之方先视其摄及此试可从而类升葢操也以积学师贤闗絜也以通材贰工监南夀辞林之秀孝祥举首之英久在石渠校讐秘籍今并以兼官之旧锡命而为真典铨者当两选之繁考绩者据七司之防南宫者有舍人之目各践厥次毋堕尔成可
　　杨椿除给事中
　　东省之为要地尤重设官夕郎之在从班葢专论事念庶政之方饬犹旧贠之靡充今当并建于老成使得相参而平奏具官某蕴识端亮持身直温故郡多贤继西蜀之诸老先朝取士冠南宫之万人自再歴于英躔亦久仪于禁路虽武部掌七兵之事能济以文而经帷陈六义之辞必归于正籍此论思之力扬于封驳之司惟朝廷治乱之端在命令罢行之际知体者志其大善谋者图于初往能慎思庶有忠益可
　　周执羔复秘阁修撰改差知池州
　　今之士大夫以帅守入蜀者朕未尝不念其道涂之邈等其嵗月之劳或因任以数迁或曲从而近徙皆有恩意劝趋事功安其止而荣其归庶防乎待下之道尽也以尔儒学之懿长于治民羽仪中朝尝列从槖起自闲退分予左符辙环四川绵歴三郡兹既以便亲之请改命而言旋宠之以石渠譔次之名优之以枌社邻邦之寄亟承褒渥益尽乃心可
　　华颙除司农寺丞余良弼除将作监丞
　　寺监设丞防厘众务况九扈之为农正五工之属匠卿必得其人相须乃济今尔颙以序而进厥位由才业之可称尔良弼自外而登于朝亦器能之堪用夫尧以稷官为重而周惟事典至繁先王立政之规非吾儒不能知也朕所望者尔毋不祗可
　　张焘除端明殿学士依旧知建康府
　　汉褒循吏之治或拜爵于通侯唐宠守藩之臣至疏恩于便殿矧兹留钥之重地粤有禁涂之旧人既治绩之彰闻宜徽章之特贲具官某精忠自信敏识多通才猷久着于从班事任累更于方面二十年持橐之望虽寖逺于本朝数千里叱驭而驱尝有功于全蜀洎投闲而抗志能秉哲以全身迨予庶政之更付以陪都之寄澄清狱市本齐相之无为镇抚军民亦萧公之是将谓牧人御众效有以善其职则増秩赐金不足以畴其庸爰加秘殿之新班式表西清之故老噫朕诚倚注不忘曳履之声民愿借留毎有攀辕之志姑安旧服庶协羣情尚深体于予衷益懋杨于乃绩可
　　陈诚之除知枢密院事
　　国家有常徳之辅可与立武而保邦君子有先见之明故能研防以成务用人惟其若是当世莫不安之诹厥在廷得于巳试具官某风度凝逺器资靖深当大廷发策之初首讲明于长算在禁路服劳之久毎涵养于壮猷颙然进退之间绰有中和之度时方更化再持槖以还朝事不辞难三抗旌而出使遂自禁林之邃入陪机筦之崇按疆外之清夷协幄中之慎密当同寅而心不贰处独任而才有余爰稽众论之公式畀元枢之命噫仲尼有文事武备葢此道之本同子房无智名勇功宜斯人之是继往祗予训益尽乃心可
　　程临知夔州
　　云安控三峡之险蜀孔道也九郡四军监皆总于帅臣惟望实之素孚则事权之増重求之最籍今得其人以尔果达之才老于吏事剖符乘传往来乎楚汉之郊领利路之转输镇益州之都防夔之属部旧亦按临阃制既虚无以易汝朕欲使内外均重如权衡之平小大相维致藩屏之固尔其谨视民卒宏宣诏条予训是承往勤绥驭可
　　王纶除同知枢密院事
　　朕惟天下无事尤宜致慎于万几贤人在朝固可折冲于千里乃眷本兵之地仍当偃武之时方用徳以为先必同寅而有助具官某懿文行逺沈识造微虽蚤以辞华结朕知而实以器业负时望学有所守自期君子之躬行知无不言葢得古人之遗直尝独掌禁林之大册且备闻经幄之嘉猷念初服于从班即兼承于密防以周慎固弭兵之定议以严明整经武之旧规佥曰老成久兹详试俾自冬卿之贰进陪右府之严精神所加中外咸属噫夙夜基宥密之命朕不敢康道徳成安强之威尔其无懈益懋宪邦之畧共图康世之功可














　　海陵集巻十五
　　钦定四库全书
　　海陵集巻十六
　　宋　周麟之　撰
　　外制
　　孙道夫除权礼部侍郎
　　虞舜命九官葢急贤之为务伯夷典三礼惟熙绩之是图朕为官而择人本礼以成政思得贰卿之俊率循往古之规具官某挺拔不羣疏通无滞辞华服众本两学之旧儒议论过人实四川之名士久矣蓬山之引去复兹省户之来归寘在月卿不愧容台之陟出为星使有嘉沃辔之还既具着于显劳宜亟膺于褒擢载念当郊之嵗尤资掌礼之臣维春官修颂祗之书必有以肸饰旧典维司乐序云门之舞必有以燕娱灵心勉搜阅于上仪助涓成于熙事往祗予训惟既厥心可
　　魏良臣知宣州
　　朝廷待执政之旧犹吾股肱牧守视诸侯之雄为国藩辅兹圗隽望用畀名城既佥论之咸孚宜赞书之是锡具官某才资果达志尚方严操修不变于险夷出处屡更于闲剧顷持槖以居外首赐环而造朝擢在政涂整颓纲而甚力恢然才刃扫宿以无留方须善治之兴遽有均劳之请居是邦而闻政事属此剖符之虚起于家而见吏民不殊怀绶之宠徒得君重亦便尔私噫汲黯在朝昔固多献纳之助召公维翰今必有蕃宣之劳往俟政成毋防猷告可
　　王师心除给事中
　　台阁从臣尤重琐闱之拜朝廷庶务必闗书牍之严自非平奏之才曷允至公之论爰咨在位今得其人具官某雅亮不羣清纯有守早以俊林之誉扬于禁路之华祗若予工曽逺圗之未究久淹于外宜旧徳之遄归斡旋虽頼于长材封驳正资于重望朕方考昔贤之余烈怅斯道之久衰观元素纳忠至擅回天之誉若李藩挺节尚存批勑之风葢脂韦者必致于瘝官而矫讦者又嫌于邀誉往伸汝志用协予衷可
　　王纶除工部侍郎兼直学士院
　　朕考择羣材分迁从列惟久于剧任必使之居清简之曹惟长于代言故因以严凝之直孰膺妙选兹属名儒具官某艺了十人身兼数器由待问有殚见洽闻之业故结知于髙文大册之间自归践于朝班继独兼于词禁追歴代坦明之作思若涌泉当大庭播告之修言皆破的虽应酬之甚裕亦勤瘁之良多朕今省缮营之工此则职闲而无事圗翰墨之旧此则礼厚而益亲进陞荷槖之华仍视玉堂之草往承优眷益懋逺猷可
　　赵逵除中书舍人
　　司内史之赞书缀甘泉之法从观昔治朝之盛尝率用于数员念今词制之繁亦固难于专掌兹得多闻之士盍从并建之规具官某禀资粹清植操夷澹早魁多士得大名而匪虚平视要涂能中立而不倚自防书于金匮旋载笔于螭阶有嘉记注之严不替论思之益岂惟励遂良之志职在守官咸谓有仲舒之文雅宜为诰矧尝摄事备着能称俾从琐闼之聨遂正纶闱之直益思广业用副隆知可
　　徐林除刑部侍郎
　　刑名本乎礼义法律出于诗书故宪部贰卿之聨虽实总乎刑辟然累朝圗任之制亦不专于法家安得通儒之才用为祗徳之教具官某器资敏辨识虑精明少陪三馆之游既时亲乎求见晚践九卿之次尝中废于非辜念逺业之素优宜公朝之复用就司府计出领军储暨兹归觐之初嘉尔奏陈之悉宜延登于禁路遂入佐于秋官庶防忠信慈惠之师复陈于臬事将使颇纇放纷之尽变于文风往哉惟钦服我攸训可
　　唐文若除起居郎王刚中除起居舍人
　　左右史虽以记言动为职而论思献纳实视从臣地近秩清毎加遴选故本朝用士多取于兰台之英茍非其人断不轻授以尔文若学赡而词蔚足以先人以尔刚中行峻而才清尝与前列或于石渠有博览之誉或于蓬观有佐譔之勤肆兹同陞载笔入侍惟守官以据正惟临陛以尽恭朕于此除观汝逺器可
　　葛立方除吏部侍郎
　　天官之有大小宰首冠六卿吏部之有文武铨同分两选思得清通之彦助予综覈之公具官某学世其家器优于用早储乔松之令望尝歴握兰之显曹昨去周行久纡隽望迨辟至公之路尽收遗野之贤召以名郎登于宰士纠违省闼实多详整之称结好邻邦不负光华之遣肆圗嘉绩亟寘从班尔能使法行而无阻格之私吏畏而絶奸欺之斯乃称职往其懋功可
　　苏简除直秘阁知广州
　　岭海之陬去朝廷逺矣夫欲究王泽于下达民情于上非吾制阃之臣何望焉然其帅节所临于南方事无所不统地大体重必求如昔之人所谓正直方严中心乐易祗慎所职者为之庶防乎神人之致喜也今朕选用有得于世臣之家尔祖在朝以忠谠着闻传家以端静为法克济厥美皆曰汝贤贲之宠名用殿南服尔能内肃清所部外镇抚诸蛮使山行海宿不择所而安公藏私蓄不劳力而裕既有得于边陲之效将无愧于前人之光可
　　荣薿除权户部侍郎
　　乐言利者病于不知义善足国者贵乎能富民若时邦用之耗登系尔版曹之济否具官某老于吏事旧有能名以三十年附翼之臣久焉留滞凡二千石承流之地多所践扬幸存緜上之善人犹是贞元之朝士徙从辅郡入守行都谓下车之可观意余刃之未顿是用擢升计部防贰列卿朕方歌南风阜民之诗下西汉敦本之诏念经常之有制宜取予之惟时毋规小利而较锥刀之微毋事虚文而防雀鼠之耗当体朕意益殚汝为可
　　张偁除知临安府
　　汉以千石髙第入守长安一时名流类着风绩朕于辇毂之下亦欲防前制而任人故比年或以循吏得迁或以漕臣就徙能者必用不矜于同尔开敏有材深明乎吏道之要顷分郡寄治行卓然来班六条率职唯谨凡属部有不平之讼及中都有一切之须皆能审决适中趣办无缺今置之于浩穰之地而责尔以弹压之功若广汉之发奸如神若翁归之絜巳自守惟滞囚之亟去惟宿蠧之深惩政或有成朕不汝弃可
　　季文防除四川安抚制置使兼知成都府
　　朕求实徳以顺民心简重臣而镇方面念坤维所系帅封者五十四城而魏阙相望经邮置者六千余里遽闻牧御之缺亟选抚绥之良彼有人焉朕无忧矣具官某疏通知逺端重镇浮刚柔有以相须文武惟其所用早由要路防密画于斗枢之廷晚以旧劳领藩符于井络之野洊从东路再典大州治贵静而边琐宁政报成而民誉蔼虽长沙在近令内徙以诚宜然益部匪轻顾暂虚而不可眷言泸水之效素得蜀人之心爰就于重权庶俯从于众望噫叱驭过卭郲之坂想忠臣无惮于遄驱好文追齐鲁之风念循吏尚存于遗化朕屡下寛诏深怀逺氓减科调之繁繄尔宣吾徳教列屯戍之众赖尔审其韬钤往须善最之成克继前模之美可
　　赵子防除直秘阁两浙运副
　　国家分道置使职均地殊如浙之东西实不可以诸路比护漕于此则久与其它按部者不同葢以总两畿之转输临万乘之都防兼是剧寄委于一司自非彊敏之才未见其能济也以尔警辨严恪为时名节岂惟吾宗之良是亦士大夫之有操守者比由计部出领兵储有如长材焉得在外今使尔乘轺近甸宣布诏条于行阙有共官给御之须于属城有察吏观民之责凡是数者当率其先进聨中秘之华来作外台之表可
　　防知政事汤鹏举除知枢密院事
　　朕复祖宗之旧章分文武之大柄以宰臣当代王之事任不兼于本兵惟右府得折冲之臣权实亚乎端揆我有明命播于多方具官某才堪宪邦仕不枉道以人望则素有大臣之风采以政绩则类非俗吏之能为自振淹于总揽之初即借重于纪纲之地放淫距诐障百川而东之激浊扬清见一鹗之直上言皆本十翼之义是能读三坟之书爰度师虞用登政路虽可否相济方观鬷假而靡争然弛张异宜必赖研防以成务非我壮猷之老孰专基命之司噫斗为天之枢机葢取乎斟酌元气之用武乃世之砭剂当教于膏肓未病之时除戎器所以戒不虞用真儒所以为无敌往其慎密共此防康可
　　陈诚之除权礼部侍郎
　　朕当治定之初新一代之制固巳质前圣而无疑交神人而咸格惟其庶事之备则有司存至于兼总情文非时通儒孰能与此具官某以渊源之学济沈粹之资顷者为郎祠曹掌教学省皆春官事也而俱以称职闻兹居贰卿其谁曰不可昔舜以典礼命伯夷戒之以夙夜惟寅直哉惟清何其简而大也厥今法此以为训尔其法此以守官无俾秩宗专美前古可
　　韩仲通除权刑部侍郎
　　朕矜民愚自罹于罪虽不得已而用刑未尝不为之疚怀故屡下钦恤之诏慎择明允之士示以易避开其自新庶防民协于中刑措不试具官某持心近厚议法以情久践棘司见谓称职逮为廷尉时无寃民兹擢贰于秋官葢得之于已试昔虞舜有好生之徳而臯陶有无刑之心民用不犯朕甚慕焉尔其徃尽乃心益体朕意无以古人为不可及可
　　余尧弼除端明殿学士签书枢密院事
　　朕总七徳以经武务隆悠久之规饬右符以本兵实赞恢宏之治非时俊伟曷副简求具官某性资端良学力超诣中徳外见粹然真仁义之人逺业深涵久矣播缙绅之誉属进专于言责果大着于风猷睠惟枢筦之崇实亚台衡之重顾今文修武偃虽边隅无事于折冲然必徳选言扬斯廊庙不叹于莫助用抡才于众俊俾叶志于上公兹诚辅弼之聨岂独兵戎之务惟诚一可以参万化惟忠荩可以究逺猷其防乃心以为予训可
　　张杞除秘书少监
　　圗书府葢国家储才之地曩者屹然崇成朕既亲为观焉而又命近臣以专纲领之任然得职其间者多不逾数人而监不置少亦已累嵗此有以知其选矣以尔文行之美表于缙绅比加识擢益有贤誉兹用辍尔于风宪之地尔以文字之乐尔能祗率厥属使皆有以副朕遴选之意则朕岂惟于尔嘉尔属当亦有以尊显之其往钦哉无斁可
　　巫伋兼侍讲
　　昔説谓事不师古以克永世匪説攸闻至哉斯言夫古事逺矣欲究观治忽之所以然舍经何以哉具官某识趣髙逺议论纯正比以掌谏与劝讲葢尝以虞夏商周之书为朕言之尔位谏大夫以经术入侍为乆朕将取尔説之有补于今者举而措之天下将以逮古治之盛尔于斯其益勉之可
　　葛立方除考功员外郎孙仲鼇除司勲员外郎
　　稽嵗阅之浅深覈芳阀之虚实铨曹所以吏治明赏典兹者为尤严非练达之才不轻也以尔立方智识明敏业世其家以尔仲鼇器局宏深誉闻于时顷者召试列于兰台积有刋正校讐之勤况兹兼摄既久绰着能名申命即真佥言惟允宜圗报塞嗣有褒嘉可
　　汤鹏举除直显谟阁差知婺州
　　九列之重延阁之华委之要邦付之共理凡以重吾民也今宇内无事根柢是先绥之则安扰之则惧过懦则无立过刚则不亲尔之公直强明吾有取焉歴剧部更方州典辇毂其勤亦共闻矣宝婺之分地近俗厐付不轻也陟之近职以宠尔行尔其勉究所长益务惠养以荷吾寄可
　　段拂除给事中
　　政事之出本根实自于西台审覆之详营辖常资于左省用才惟一平奏尤难必求端良之人以付论驳之事具官某早登舍选屡掌泮宫晚贰宗司寖跻法从史笔秩宗之久直经帷翰苑之兼华凡所践扬莫非清要效见已试官宜次迁辍自纶闱陞于琐闼俾出纳以之多益则教令靡不是孚惟既乃心同归于治可
　　敷文阁直学士晁谦之磨勘
　　考绩之法自大夫而上至于朝议员则有定数矣庶官泥于格而不得进侍从因其最而与之陞兹旧制也具官某粹文雅量能世其家顷游禁除葢尝以儒学入侍屡典藩郡丐闲自頥有司校年当以序进秩冠六品亦足以増延阁之重而彰官阅之优焉尚乐燕休毋防明陟
　　知临安府荣薿职事修举转行一官
　　今之行阙实视上都系诸夏之本根剧长安之浩穰治之急则致烹鱼之碎应之缓则失御捍之方二者罔中鲜能有济惟尔以干方之旧详练而通事防精明而有风采自二千石髙第入守于兹不数月间锄弊剔蠧举有可观者厢有官而都市肃夜无警而比闾安浚湖而水利修除道而径涂坦凡此实惠吾民愿之匪棘匪舒不劳而办焉得不举増秩之科示劝功之意选诸所表俟以汝迁可
　　康执权落致仕与郡
　　朕敷求黎献用乂我民亦惟有若商之老成人周之耆夀俊虽或得以自休于厥家若时询猷则必复即我御事践厥服具官某抱道淳笃迪于多闻克逺省于古人之徳在朕初载命之曰汝惟奋于胶庠首兹多士时惟汝式用陟汝于禁路祗乃比事厥职修显防有内外兹三十年越其告归用嘉汝之丕治肆朕今立政惟屏憸朋惟圗旧人防敢播弃我黎老矧有遗于大耋之用汝心未厌亦尚克堪往绥有邦俾民训于尔徳可
　　郑望之落致仕召赴行在
　　朕搜贤简能穆布在位犹惧其有遗才也访故老于菟裘之营得所谓守善纯固黄发不怠可以表仪当世者则又将裹轮以招之具官某一代耆英安于静夀簪槖之望今三十年散金丘园固无愧乎止足之义矣然昔之谢事者或以陋巷与政议或以嵗时为朝臣葢年弥髙而徳弥劭者世所尊身之老而才之壮者谋必审朕意所属卿宜未防盍亦膏已埀之车纡既解之绂而来归也伫观逺用入告嘉猷可
　　萧振职事修举转四官
　　汉代以承流宣化责成师帅之臣宣皇以赠秩赐金用奬循良之吏念中兴之嵗久思外治之时修选建仁贤辑宁方夏将使迩遐之共贯莫先劝沮之兼明爰录显庸遂申褒典具官某材资卓杰智虑光明宪邦全文武之能临下合寛严之度楚令尹三已无愠色何歉于心杜延年再用有治名实堪其事比雪池阳之屈复勤蜀部之临策竹欢迎岂止一方之风动茇棠聴讼不烦三令而化孚防列城以相安绥逺氓而用裕防平不扰逺追建校之风审固多谋坐得筹边之略爰稽最绩允谓殊劳内阁陞华特陟通班之峻崇阶锡宠更加寓禄之优集此宠章用为醲赏噫五十城之重寄予复何忧二千石之名流尔最为冠往其励志共此荣怀可
　　汪勃知湖州职事修举特转三官
　　天下本无事庸人或至于扰民俗吏多虚名显赏莫先于贵实朕清心以理庶务褒徳以怀万方有嘉慈惠之师茂着循良之迹欲彰厥善何爱于恩具官某以静粹持身以寛和服物浮沈州县久安平进之涂佐佑枢机晚契老成之望当急流而去位能扫轨以全名比从岩壑之居起镇股肱之郡避堂而咨治道简易为先酌水以振清风防平可法惟无心求赫赫之誉故不伐有谦谦之光比再露于需章期退全于晚节累诏加劳为民借留眷言苕霅之邦久阙龚黄之政有如静治宜被褒扬夫吏数易则下不安美成在久我无为而民自化政贵有常往膺増秩之荣益懋承流之绩可
　　洪遵除起居舍人
　　朕惟盛徳之后必有达人虽天之报施理固如此亦教忠有所自也昔尔父防身犯难能尽节于我国家而尔弟昆一门竞秀以词学中选者三人焉尔居伯仲间又有最良之誉再登馆阁未究汝长困于闵囏朕所渇见今既召对思所以处尔者其可使之逺于朕乎豹尾之中螭头之下出入侍从尔宜与焉其勉厥修尚无愧于前人之绩
　　洪迈除秘书省校书郎
　　士之有怀材抱艺虽其未遇世固以逺大期之及乎得时惟上所用人皆不以为过何者公道立则贤能兴有蕴于内不可揜于外也尔以宏博举十余年矣久坐困踬不得列于英躔今也召归校雠天禄顾尔兄方载笔螭陛而尔又有登瀛之荣棣萼聫辉荐绅盛事益厚所养为邦之光
　　王刚中除起居郎
　　左右史密侍殿坳六司记注职虽一也然其位序则以东西二省为之别焉朕得隽才不嫌详试以尔器闳用逺有守不阿顷自着廷列之螭陛造前论事纚纚可聴夫古之史官各有所记言与事莫得而相入也言为尚书事为春秋今之设员亦本前制命尔更践岂无素哉尔其兼举而茂明之以称朕褒迁之宠








　　海陵集巻十六
　　钦定四库全书
　　海陵集巻十七
　　宋　周麟之　撰
　　外制
　　王彦差知金州
　　朕惟蜀汉诸郡控连山南介于边冲襟带深阻二千石以共理之寄兼御侮之事非它州比也必其威重可以弹压屯戍加之静治有以拊摩疮痍自非名将之俦兹未易以轻具官某胆畧忠壮望雄于边周旋戎弢夙有多绩武都之治威誉隠然惟兹西城实号方面分虎剖符莫如汝宜万旅连营赖壮猷以为之节制四州接壤须善政以为之抚绥尚励尔能以承予训
　　刘章除权工部侍郎
　　朕简任儒臣左司起部虽云技巧器械之事不足以烦老成至于论思献纳之官兹所以为髙选非取充位盖期得人具官某慎重自将纯明有守精于史学洞歴载之数千顷以文科居大廷之第一策名三馆去国累年须召对于公朝复徧仪于清路守官载笔退唯谨于必书衔命抗旌归更嘉其不辱甄此多绩之贰卿夫舜命共工序乃先于降典而周分事典制皆备于考工尔为多闻必达古意往祗予命尚逺乃猷
　　路彬除刑部郎官
　　朕择吉人以观于五刑之中惟时秋官实掌邦禁郎吏之选非才莫居以尔法理详明辅之文雅擢在棘路逾三十年自评而丞一再为正又尝五易宪车于外辙环于湖广江汉之郊兹圗老成入践省户使汝持议之际不减平反之时斯为祥刑朕不多吿
　　胡棣除兵部郎官
　　朕耀徳以为威安民以为武任贤以为折冲之具戎部虽设殆同清曹握兰者优游乎其间非老成谨厚之士不也以尔业履纯茂多所践更自蜀趋朝赞事外府久摄承于夏官之属爰嘉乃绩就命为真惟立武之常规与除戎之大戒载在古训其儒者不能知之往思悉心以助而长
　　周绾除吏部侍郎
　　诸老并用足为在位之光贰卿分曹无若兼铨之剧畴膺宠命允属耆英具官某局度方严性资敏达素官于外践更帅守之官晚跻于朝躐寘师儒之长多士得所矜式斯文赖其作成念齿及于弥髙岂官迁之可后朕观其有考艺之识而知鉴裁之密取其有厉贤之效而见品覈之精协彼佥言升于选部尔其痛惩奸吏之使吏畏而不欺恪遵成法之严使法行而无壅往熙乃绩毋易吾言
　　陈正同除敷文阁待制枢密院都承旨
　　右府本兵之地惟长贰总秉诸事为朕腹心若时属僚寄委咸重奉承密命必用从臣阙而不除十数年于兹矣朕今得世济之彦拔其才而用之具官某直亮多闻得于家学持论据正亦克似之赐环来归既陟汝于禁路兼寓几直防不惟职业之思朕方櫜弓戢戈以常徳立武事如尔明愼允宜在廷内阁陞华鸿枢禀务并以授汝往其钦哉
　　杨揆除权刑部侍郎
　　朕以大中之法辅常教惟四方典狱惧弗简孚司寇诘奸实緫斯事故自昔贰卿之选多以练习文法久于廷尉者为之此所谓因能而任官者也具官某朴茂有守防拘挛于法家之科停疑决平不失古义久在棘路精明多通宪曹既虚无以易汝朕欲剔决滞讼申理寃民痛惩锻链之吏尔能深体朕意恪修厥官期于无刑斯曰称职
　　汤允恭除权兵部侍郎
　　今东南士大夫仕于蜀者或受命而往或述职而归朕未尝不别其才能而尽器使之方旌其劳阅而制序迁之等凡所宠励同于劝功具官某防慤自将不为表襮约已厚下所临有声自旌于井络之郊固巳三易轺传七更嵗华猛吏兴而尔政平贪人败而尔节见成效卓著亟赐之环延见昕朝轸其勤瘁授以簪槖列之司戎夫成周之隆兵寝不用然犹命大司马以九伐之法正邦国是则经武之备固不可以无事而废也其体朕意益殚乃心
　　林安宅除广东运判李植除湖北运判
　　凡观风察俗之吏轺车所至通号外台惟时寄委尤重况番禺当百粤之防荆楚据重湖之封地逺寄深所当遴选今尔安宅儒科之旧而优于吏能尔植吏道之良而本以儒术有此二者付之六条庶几乎孚惠于列城用称朕爱民之意
　　李琳除敷文阁待制知湖州
　　天下之势犹持衡善为治者扶其偏而已惟中外一体重轻适中故汉选守相之良入备公卿之缺而当时廷臣亦兼使治郡如汲黯以九卿补外萧望之繇谏大夫出守平原用斯道也朕比下明诏固欲踵前辙而行之具官某岂弟爱人得于天性与物无忤中实敢为至其遇事激昂每思有以自见典铨嵗久士论称之以身为民盖汝本志虽朝廷重于失老成之彦而郡邑急于得慈惠之师矧是霅川今为近辅寛政之后亦良多尔其深惩吏奸勿使滋蔓首知民害毋令败羣列职西清仍班从槖帝城不逺治绩易闻宣布之余尚厪猷吿
　　许尹李莫并除直秘阁
　　石渠天阁之秘今使司外台制边阃者亦得寓直于其间非功着而职修未易以斯宠也朕惟尹之按蜀部荼课办而马式明莫之帅泸川疆事靖而封守固此两人在万里外而政事之美蔼然有闻士大夫自西南来皆可访而得也故予并命以职使偷分吾东壁之光虽然朕深轸遐方亦尝究其利病蜀中诸郡地陿民贫榷茗者额屡増而园户不能支尔尹当圗其裕泸南剧边地控夷落兴寨者事烦扰则蛮人何所赖尔莫必谨其防各勉来勤以绥后渥
　　胡彦国除直秘阁知潼川府
　　蜀郡五十四而防府为雄藩考近时师帅之贤朕犹能志其一二昔尔兄以达材赡智屏蔽西南保全一方卧防诸将功大名显其民卒皆有甘棠之思余烈未泯厥心慨想今梓潼关守尚当求其类而用之以尔敏辨兼人世名不陨政事方畧似其哲兄三歴专城所居民富徙帅淮右疮痍日苏迹其所临静治弗扰爱民则甚寛而不弛奉法则虽严而不苛与其局近地而累事功莫若付逺民而分忧顾劒东重地命汝往焉内阁髙华更加寓直旄麾所向诚可以慰蜀父老之心少须政成嗣有褒宠
　　王之望除直秘阁成都府运副
　　蜀漕重寄也而成都一路地尤逺于本朝事最丛于诸部以言乎财赋则列城千数利入浩繁大计斡旋所关者版曹之务以言乎差注则人物之渊调官辐辏名籍升降又兼乎铨部之权自非器识卓然过人未易以称斯选也尔学富才赡号为通儒见于吏能每有可纪揽辔防梓教条具孚今徙劒西朕不它吿惟是均节调度之过痛惩选授之私则军储赡而民气纾官簿正而吏奸戢尔尚悉力副予丁寜
　　邓祚除广西运判
　　张官寘吏凡以为民虽内外逺近有不同要皆欲相为表里惟朝廷无外轻之则士大夫防逺官之劳势盖然也尔以才谞茂扬于仕途惟其久在州县间故能练达民事今既召见而遽以使指授之岂不思与贤者相近哉知尔有使者之才适应朕诏耳矧惟广右僻在海陬顷尝贰于桂林固巳稔其风俗将漕一路实惟汝宜勿徐其驱往谕徳意
　　林栗除太学正
　　养天下之士而作成其行艺艺非训导不精行非纠率不成二者固有别也以尔闻誉之美在頖有闻种学绩文用意近古兹命召对陞之胶庠惟学规之是司乃士行之所系往帅以正则予汝嘉
　　荣薿除权兵部侍郎
　　贰卿分治盖同于为禁从之华六职异宜当有以寛老成之责爰更誉命曲示优恩具官某蚤以才称周于世用自先朝擢之列监已席显融及往嵗事朕潜藩益加亲信既久勤于外寄方进于中台念版曹之浩繁必财丰乃能裕于用虽心计之精敏当病间岂可躬其劳惟时司戎俾尔易地事斯清简庶几剖决之无难身或便安岂较班行之少屈往祗厥叙用副予衷
　　汤允恭除权户部侍郎
　　朕用人之长盖将以式序在位分职而治亦几乎各安所施惟时详练之才宜服浩繁之寄具官某抱能肤敏秉志笃诚尝于学古之余达是理财之要緫赋全蜀深得逺民之心司钧大农博知当世之利洎赐环而入觐即持槖以外班念当櫜弓矢而戢干戈岂武部可施于方畧欲使实仓廪而充府库惟版曹正赖于斡旋虽邦用之耗登靡常然民财之取予有制若其兼足上下在尔审调盈虚往懋宿官之劳益摅富国之策
　　向伯奋除湖北提刑
　　人异于器惟旧是求吏能其官以久而习先王之任羣才用斯道也尔之为部使者几三十年矣六条问事每形于议论之余行部精明驻车决遣平日阅歴数路风采凛然可观比自台郎出为郡守谓敛惠千里诚不足以展其长重湖奥区庶狱重寄兹予命尔揽辔遄驱往思澄清毋损而誉
　　余时言除国子监簿
　　国家闿设贤关作成士类录其行艺嵗有籍焉而簿书之官与典斯事是亦清选也以尔儒蕴之茂见推士林召对之初陞于监属益思自厉往祗厥官
　　莫伯虚除刑部郎官
　　朕忱念庶狱敉寜嘉师其断治既属之理官侀成又听于司寇郎曹所领责任匪轻尔以明允之资通法理之事周旋棘寺践歴三官是必能习察狱之丽知播刑之迪者俾升宪部用展尔长决谳则详审其重轻理寃则深求其情伪尔无俟训尚愼之哉
　　杨邦弼陈俊卿并除著作郎
　　史有三长才学识世罕兼之昔人尝以是为笃论矣才不胜则僿学不充则殆识不卓则胶三者具而用之无不宜焉岂唯史哉今东观司当代之简策史也纂祖宗之谟训亦史也而尔邦弼以闳爽之度见于用尔俊卿以清约之守形于文参订编摩皆已逾嵗观其所蕴可以推其长兹命序升俾专譔着虽所仍者凡例之旧而所谨者笔削之公益尽乃心以恢逺业
　　曽几除权礼部侍郎
　　人求其旧贵老所以敦士风礼教之中得贤可以正王度孰赞神人之治咸推徳齿之尊具官某早以时髦策伟名晚以夀俊仪清路弟兄腾翥昔多持槖之聫中外践扬今作登瀛之冠圗籍皆其旧见典章无不周知朕念老者安之固难以筋力为礼而贤才若此亦欲其身名俱荣乃擢贰卿用陪宗伯顾钦柴之甚迩资掌礼之惟寅广所学足以究上仪清其心足以相熙事勉哉无懈时乃之休
　　李庄除两浙运判楼璹除淮南运判
　　朕惟东南诸路号财赋之渊淮浙近区当转输之要矧若吴防行都在焉调度浩繁欲助邦计必济之以彊敏之才自江以北土旷人稀嵗租未复欲纾民力必处之以寛和之政盖不止荐劾郡吏观纳风謡以六条察州而已也今庄以才选领二浙之权璹以政称漕两淮之票庶乎其适朕意矣各思举职以称奬知
　　知潼川府沈该差知防州
　　寜江巨镇地控三巴分阃之臣颛制一道朕观两蜀二千石有治理效者因以虎符畀之从民望也具官某以西清之旧出典藩维梓潼之民实受其惠三年报政命徙于防地近则教自孚俗同则政不易利之所及者广才之所试者周究尔逺圗荷吾剧寄
　　御史中丞宋朴兼侍讲
　　朕昕朝之暇躬御迩英乐延名儒敷绎古艺预斯选者名实欲其称也故职在侍从则当以劝讲之官待之具官某造道自得尤邃于经顷居殿中即以三圣精微之义为予诵说爻辞彖旨有发予衷今由台端位中执法则是吾持橐之臣也宜陞讲席用正班聫益殚所闻成予典学之美
　　王珏除湖南提举
　　国家以仓储之利敛散邦财以林盐之饶阜通货政立为成宪具在有司外台緫之非才莫济尔之使浙右也锐于集事备着能声今按湖湘讵劳余刃地无逺近也事无剧易也一路之寄其重则均毋过于立威毋慢于奉法政成民听朕不汝忘
　　赵子厚依旧直秘阁知饶州
　　寓秘府之直秉専城之麾非才具之素优难宠名之兼畀以尔吏资彊敏儒蕴邃深外拥使轺能恪司于庶狱入峩朝弁当克壮于宗盟其仍内阁之华往服左符之寄尚圗勉励以究蕃宣
　　贾直清除江西提刑吴传除江东提刑
　　朕以大中之法辅常教四方司政惧弗简孚分道置台属之纲领我有成命非明刺史孰能将之以尔直清雅吏之才长于折狱以尔传望郎之俊亦屡按刑爰稽厥劳更授使指惟尔所部介于大江东西连城揽辔在望使欢謡美政相闻乎二境之间不其休哉
　　陈相除左司郎官
　　中台本天下之政六职治其繁而都司緫其要典领至重在乎得人以尔邃雅而文达于世用司我舆驾旧为望郎赞谋枢廷再践厥属识虑精审备见于斯肆以汝迁升于宰掾惟慎密足以弥纶省闼惟详整足以纠正诸曹尔所优为奚俟予训
　　齐旦除枢密院检详文字
　　朕以枢机之地实筦万防简任属僚参裨密画非素以详慎自处者乌能称斯选哉尔沈邃之资操尚端慤周旋省户莅事有数马之恭俾以才陞列之右府惟审固足以协运筹之余议惟精勤足以考经武之旧规兹尔所长往哉毋懈
　　江西运判卢奎利州路提刑路彬潼川府路提刑刘瓌并令再任
　　汉名臣尝以数易长吏为戒一许丞犹善助之矧奏诏条行郡国察二千石之治状而才效卓著者乎今奎以心计漕邦储江右之民其用裕彬以儒术饰吏事汉中诸郡其刑清瓌以明恕按狱成劒南以东其讼理秩满而去人斯难之美以久而成善必累而进再莅所部毋堕厥勤


　　海陵集巻十七
　　钦定四库全书
　　海陵集巻十八
　　宋　周麟之　撰
　　外制
　　宋棐除太府少卿
　　汉以二千石髙第入备九卿之缺是不惟旌贤劝功而巳亦所以均壹内外广用人之路也朕率此道训迪厥官以尔孚敏有才裕于心计比由使指往布藩条淮海之民服习其政今也襃表治效赐环而归惟外府货财之剧司而少列朝廷之显位顷尝摄事因任则宜往其钦承益懋来绩可
　　李庚除兵部郎官
　　文昌列曹虽受察于御史府然郎官着位实居六察之右或自台而升省或由省以入台二者均谓之迁惟才无所不可矣尔器范清颖士之誉髦敏于事为果达而济顷以公荐序于宪僚既升三院之聫弥耸一时之望辍自峩豸畀之握兰时方弭兵戎政简矣若夫正邦之大法立武之常经职在司存有不可废昔之所察今之所为委任不殊往其懋勉可
　　禇籍除工部郎官
　　朕用人之方惟器是适谓贤者不可以职拘也茍才有余地必使之践更于台省之间以尔质直而文心貌俱古盖一乡之所谓善士在时论亦以为通儒回翔台僚既已久矣序于郎吏孰曰不宜夫三院之聫六曹之属皆华选也惟前日之察人与今日之察于人为少异耳其事虽异其理则同毋谓次迁不厪于绩可
　　赵沂除防路运判
　　蜀道有四防当其冲虽飞挽粟刍不至辇下然九郡四军监皆緫于外台其任固不轻也尔能以儒术施之于政事之间劒南以东盖其乡国剖符之地适在邻邦宜付轺车起临近部凡六条之所问不三令而自孚尔皆习知奚俟予训可
　　宋之才除知衢州
　　朕惠绥元元若保赤子每思得忠信慈惠之吏相与悉力拊摩之庶使斯民安于田里求诸侍从之旧莫如巳试之良具官某学醇行方声中其实洁已莅政风猷可观顷尝为成均之师贰宗伯之事迨分符于闽粤俄引疾而丐闲今其有瘳可以共理三衢剧郡物伙俗繁政中和而化乃成治清浄而民自定往勤宣布益懋汝能可
　　郑知刚除太府寺丞欧阳当世除军器监簿
　　寺监设官无非公选外府緫领货贝监饬五材属僚得人亦克有济今知刚以老儒而练世务序之宗正则不足以展其能当世以名阀而有典刑委之粮储亦未足以见诸用揆于列位爰俾次升夫出内邦财颁受之惟谨缮修武备钩稽之必精各思悉心往助而长可
　　黄应南差江西提刑
　　修洁之士以行谊见信于人果若白璧之不能汚也惟毁誉得其真则忠邪为之判公论所在较然可知尔以清恪防介之资盖尝为吾御史矣剖符江右风槩不衰乃伤于谗坐免而去今焉暴白清望益髙复轺车按刑旧部是必能使狱讼衰息铸顽成仁六条素孚奚俟予训可
　　李若川除江西运判
　　部刺史按行一路通号外台惟时转输寄委尤重是必识朝廷之徳意知财赋之本源使于四方乃克有济以尔材具通敏见于践更顷固尝钩稽大农赞治外府以司金为版曹之属今也乘轺江右实緫赀储爰因其能就畀漕节兹所谓识徳意而知本源者岂不曰得人乎哉益究乃心以孚大惠可
　　王扬英除成都府路运判
　　吾甚爱民而忧其忧徳之所施遐迩一也矧如蜀道邈在西南而益之奥区距朝廷尤为逺甚朕屡下寛令以纾其民念风謡无以周知恐疾苦不能自达当此重寄实惟漕司今尔以台阁之良承流支郡静治弗扰人咸安之就升轺车盖无若汝之便者夫繁于科调则民力屈过为蠲复则官用亏上下之间要能兼足蜀之大计莫急于斯往圗尔功庶或有济可
　　李如冈差知襄阳府
　　襄州古重镇也山川带直接宛洛跨对南夏号鄢郢北门当承平时为畿右之一都防迨兹近嵗疆琐系焉创残之余田闾耗矣若时命帅固当以寛厚为之先尔顷居从班见谓长者赋政于外未尝求赫赫之名朕以其习知民情多歴吏事持重可倚今更以岘首之符畀之夫民安则复归事简则易治封守固而边不耸农桑劝而利自兴往须政成朕不遐弃可
　　徐康除浙西提刑
　　部刺史奉诏条于外论其职则不一较其才则不同然职之不一一于修才之不同同于用夫欲一其所不一莫若众职之践更同其所不同莫若通材之兼济朕之所以命康者由此岂无意哉康相家也嗜学而多闻宿官而可绩将输湖外厥职既修今以宪车徙于近甸盖将试之于不一之地而考其职处之于不同之间而观其材汝往钦哉惟刑之恤可
　　罗孝芬除直秘阁湖北运判
　　今贤人在上引其类而聚于朝岂徒取充位而已哉以徳进者观其行以事举者考其能以言扬者究其蕴皆将有所试也尔之孝行着于乡闾称于士大夫达于朝廷之上求之此三者为之冠矣丞于中秘观其行也命之察州尊其徳也贲之华阁宠其行也夫有徳者必惠惠可以阜俗有徳者必威威可以戢奸中外不殊贵乎行志邦国若否尚其明之可
　　续觱除潼川府路运判
　　国家分道置台俾司邦赋惟时防漕之任虽以给馈饷为功然而一路之民休戚攸系布朝廷之徳意观郡邑之风謡若职之先尤在于此尔顷以才谞荐用于朝为吾名郎出入省户则徳意之所在无不周知剖符蜀中旧号能吏则风謡之所闻必尝熟究有此二者付之轺车是将以铨曹之鉴裁甄别羣吏以治郡之风采按临列城往圗尔功庶寛予顾可
　　李如冈改差知静江府
　　圣人之爱民莫大乎同仁一视臣子之事上岂辞乎宣力四方均曰帅藩何嫌改命以尔持槖之旧剖符之良于献纳论思之时知徳意敷宣之本再歴钜镇抚吾嘉师虽延年不进于治功未能逃责而严助愿圗于计最不可废才分颁岘首之符复易桂林之节邈彼都防介于海陬惟静慎足以寜尔邦惟绥怀足以固吾圉往懋厥绩式孚于休可
　　徐度除江东运判
　　汉制部刺史以六条问事二千石有不奉诏书侵渔百姓蔽贤宠顽皆得以按治今朕选用则必择二千石之良者为之盖以其自治然后能治人焉耳尔之在滁也劳农劝穑拊摩创夷里闾晏然民狎于野可谓治矣今付之以一路之寄使推所以自治者而治人则列城向风靡然胥效庸有不治者乎往其劝功毋怠而守可郑知刚除浙东提举吴巘除淮东提举
　　朕励精圗治思所以裕民足国未尝不谨赀储均力役修货政合是三者付之于刺举之臣责任顾不重哉况夫浙江以东物产饶富而知刚司府之官也敏达可以堪其事淮服之左利入浩繁而巘属城之守也疏通可以効其能或趣驾于中都或就升于所部惟民情之是究惟国计之是圗各思悉心往谕朕指可
　　陈机复直秘阁知衢州
　　赏勉罚偷而吏治举记功防过而君恩孚既共理之得人宜疏荣之有典以尔赋资敏劭为政寛明向领藩符尝显褒于善状近分漕节亦具着于成劳眷三衢之冲实为二浙之剧以盘错之难治致蕃宣之久虚兹烦屡试之才并复已镌之职虽使车少驻钦大惠于一州然郡绂増华缀荣名于三馆往祗茂渥益奋嘉庸可
　　孟处义除淮南运判
　　两淮之地自休兵以来嵗寛田租屡下优诏盖深欲拊摩凋郡垦辟旷土招徕失业之民迨今十余年犹惧实惠之未孚也故每命部刺史必求诸二千石之良尔以通儒长于吏治轺传相继再临乎淮壖之东兹分守符实旧所今付漕台之节俾易部以察州既徳意之周知亦教条之习熟尚懋乃绩副予褒迁可
　　苏钦除利州路运判
　　朕惠顾全蜀欲纾其民故每择帅守漕臣必用东南士大夫之贤者然四路财赋条目至繁非深知其本末源流未易以外台处也以尔详练精敏久分符于巴汉之间凡刺部之规条属城之防计民之利病吏之惰勤稔于见闻盖无不迎刃而解就畀轺传莫如汝宜夫裕民之方非所以示虚文也往圗实惠用副予衷可
　　郑知刚除宗正寺簿
　　君子求为可知而不求于必知则其知之也孰御夫已有可知则鸣臯之鹤虽在隂而子和必人之知则夜光之璧或投暗而人疑理盖然也尔以成徳之彦白首于州县间所行所为无非可知者而未尝求人之必知也今荐者以闻于朕特召见而褒进之序于司宗列在寺属其品髙矣朕将以是为甄耀之阶可
　　汤圻除江西运判
　　朕爱民必求实惠立法不为虚文谓民财未丰必先圗裕民之政而法令虽具不若得奉法之臣凡曰计台每加遴选以尔持介洁于莅事之地孰若责近效于铸顽之区若乃检柅吏奸耘锄邦蠧害民者必去挠法者必绳尔所优为朕不多吿可
　　唐尧封除军器监簿
　　君子学所以为已仕所以行义已欲不轻售义欲不茍求知此二者而能介然守之不移焉信乎其为君子儒也朕开荐贤之路因欲得斯人者而甄用之今举者称尔志操防静为郡学官二十余年未尝干进也有守如此无愧乎仕学之道矣肆命召对寘之周行戎监钩稽姑为之兆益充所养以副吾考择之详可
　　路彬除直秘阁利路提刑
　　朕夙兴夜寐勤劳天下惟惧民力有困乏而上无由知也故深诏执事俾部使者若郡守结轨归报必以民事为言庶几有辅不逮今尔彬还自广部首以二州所病开吾聦明且逺民何知久困悉索而矫防吏又或乘势以侵之非尔之言吾不得亟下寛令也寓直秘府按刑山西兹为奬知益励钦恤可
　　符行中除太府少卿四川緫领
　　三十年而制用有国之所先一千里而餽粮昔人以为病眷惟巴蜀地错夷民黎元阜而吏絶征求屯戍闲而人无飞挽欲安靖而不扰宜緫领之得宜尔器识并髙文才兼赡屡拜绣衣之肤使尝为粉闱之望郎往副司府之卿聨俾外台之军赋服我休命益务逺圗可
　　正任承宣使士洪士嵰谙各转官
　　周道中兴歌棠棣而悯族亲之缺汉圗绍复诏尚书而加宗室之封朕寅御昌期载披属籍念近支之在列者有几而宠数或旷年而不加爰诏司宗大明陟典其官某乐于为善庆亦有余侃然信厚之风实我神明之胄肆兹敦叙俾以次陞其进位于承流式増隆于磐石益圗令闻用称殊恩可
　　苏奉使囘转官
　　朕惟民不见兵实系两朝之好臣能承命有嘉四牡之归矧以署行异于嵗聘念久稽乎信赏兹何靳于褒迁具官某以慎密持身以恭勤奉上夙扬令问服在宸闱鸣佩肃然致九仪之有辨抗旃屡矣防六辔之为劳比专饬于使騑复与修于邻睦既还旧着宜贲新荣服我光华之恩益肩志节之守可
　　杨偰进韵畧补特转一官
　　士大夫能力学不倦游心乎艺文之间则随所得之浅深必有可观者自国朝以诗赋取士而审音用字有司之律为尤严尔能博览羣书补缀漏逸参订习传之误奏篇来上论者美之以其稽考精而援据详也升秩示劝贲之身章尚尊所闻勉为致逺之器可
　　安定郡王令矜转承宣使
　　绍封儋爵既承率祖之休稽阅序年具载司宗之法念陟明之有典矧立爱之自亲宜举迁科用颁宠数具官某望髙族老徳协宗英志自笃于清修身不渝其素履服僚官寺尝更贰事之劳赋政侯方累上牧民之最晚膺世袭洊易朝班在髙帝之子孙齿独尊于祭酒为汉家之藩辅位克继于苴茅比参考课之公难废懋官之渥俾増荣于使范遂陞亚于节旄尚慎乃猷毋防予睠可
　　权礼部侍郎贺允中磨勘转官
　　三载考绩古制也夫以舜之命九官臯陶稷契之励翼其上犹不废陟明之典此国家所率前宪优从臣其法不与庶僚等者岂非以亮天工之意待之欤具官某学成行尊夙有髙致吁俊之始幡然来归凡所居官皆夷防礼乐之事而能夙夜祗慎惟寅与和比稽嵗劳实应功令夫阀阅自尔积而名器非吾私姑以序升往俟殊宠可
　　王俣转一官【修进贡举条法推恩】
　　国家取人以三嵗之科定令为一王之法比严公选厘正端纂成新书昭示丕则惟时侍从之隽实典编摩之司具官某年耆学明器博用逺兹迪简于旧徳复延登于禁涂职在民曹得古人之心计官兼敕省习当代之宪章属大比兴贤之年奏中兴试艺之法昭若甲令无非合古以便今达予乙观遂可陈经而立纪爰加茂实以答成劳往祗宠章益懋熙绩可
　　乔昌时等转一官【同前推恩】
　　取才敛贤上圣之先务创法埀世太平之懿纲惟予国家遵用科目沿袭嵗久因以滋属大比以登材髦诏有司而定宪令尔等皆以充职之旧与兹成书之劳既颁赏以有程俾进阶而用劝益思忠荩用称优恩可
　　知泉州宋之才磨勘转官
　　三载考绩舜申命于亮工八柄驭臣周首严于颁爵朕率是道用训厥官顾虽侍从之优不废典彞之旧具官某器周于用学邃乎经早以艺文之英洊更儒学之选典朕三礼列在贰卿惠兹一州号为良吏比稽防课之法实应陟明之科往服序迁毋防猷吿可
　　李琳奉使回转一官
　　朕弭甲兵之事将永缔于邻欢咨忠信之臣俾再啣于王命乃涣出纶之宠用増濡辔之光具官某乐易不流纯明自得儒者以义为干橹操尚弗渝君子之性守宫庭周旋无懈向簉羽于在位尝旃而出疆侃然専对之辞辑是既盟之好兹圗旧徳复贲皇华洎四牡之遄归获五善而重拜亟升禁路既崇奬于积劳序进文阶又率循于彝制往哉无斁朕则汝嘉可
　　葛立方奉使回转一官
　　朕兴五利以冀戢兵之福稽六徳以观出使之能虽聘事之有常岂褒恩之可后尔以通才周当世之务以广业济前人之休自歴清涂寖飏令闻弥纶省闼每能纠庶事以防稽明习宪章可以使四方而专对授彼如丝之辔焕乎于隰之华展币旋归既驰驱之靡惮释骖加劳宜礼乐之未防爰贲陟科用遵彞矩往祗予涣益懋厥劳可
　　梁份奉使回转一官
　　琬圭结好义早重于睦邻沃辔扬华礼宜优于遣使恩光所被使介惟均尔蚤以令仪服于华缀职在上閤辨朝仪而有伦使于四方承君命而不辱比副行人之出汔臻聘事之成载念贤劳亟加宠命特升荣于使范俾进领于兵团其思恪恭以称褒渥可
　　髙公海于横行上转行一官
　　朕惟负羁絏之臣依风云之士既随才而录用复考阅以襃升或畀异恩盖超常格具官某干用之裕忠勤不渝顷自潜藩于武帐赴事功而无缺更嵗月以弥深忽披奏牍之陈愿解赞賔之职载嘉劳阅用锡宠章躐升横列之崇増重武阶之旧体吾眷意益懋勤劳
　　宋钧奉使回转官
　　古之使四方者或取其诵诗三百或贵其行已有耻诵诗三百通乎经也是以多专对之能行已有耻谓之士也是以有不辱之节朕选使介以修邻好亦必参于是而求之尔博雅有文翺翔乎篇籍之囿盖所谓士之知经者均辔而行既以礼遣复命之始可无恩襃一进厥官是为彞制益殚才谞以俟甄擢之荣可




　　海陵集巻十八
　　钦定四库全书
　　海陵集巻十九
　　宋　周麟之　撰
　　外制
　　王循友知建康府
　　控江山之都防望莫重于陪京抚民卒之浩繁治必资于良牧非声猷之素楙曷宠寄之兼隆以尔雅亮不羣威寛并济夙播儒绅之誉洊更省闼之华司列东铨尝羽仪于禁路承流北固方屛翰于名邦嘉善政之流闻宜雄藩之就陟任兼留钥尔典其严地有宿兵尔为之重懋乃藩宣之绩体予眷倚之优
　　赵不羣除两浙运副
　　朕惟汉制以刺史班六条以司隶察三辅今漕台置使实按列城而浙部观风兼临近甸任重于古久难其人以尔儒术该通吏才敏劭累有郡最蔚为宗英擢从牧守之良入授转输之寄尔其斡赀储以裕邦计导徳意而广上恩使寛不至于吏嫚而事隳严不至于政苛而民扰时乃称职则予汝嘉
　　章夏除御史中丞
　　朝廷纪纲之地御史府必得其人天子耳目之官中执法实为之长地严则望峻才称则职修朕考择于朝几同弄印久虚乃位盖俟登贤具官某气深以醇善不外见行毅而正志乎中庸擢自豸冠列之谏省兹日聆其谠论既序冠于争臣専席南司无以易汝顷朝夕陈善固巳诚而可观今中外闻风当不绳而自肃往治厥属朕有望焉
　　宋朴除殿中侍御史
　　台纲正则朝廷理今三院御史皆风宪所系而官望雄峻均也朕急贤而用故中司不浃旬而迁慎选其人故横榻亦逾嵗未补纲举台事属之副端其任固不重哉以尔闻誉之广施于身仁义之睟见于面端静弗竞朕所简知分察六曹直绳无挠肆予命尔正班序于殿中簪笔赤墀亦云宠矣尔其思所以纠官邪而肃中外称朕意焉
　　郑璵章岵并除大理寺丞
　　狱人之大命王者欲以是棐彞于民不可以威货为也朕嫉锻链之吏惩五过之疵惟时理官靡不慎简以尔璵名阀之彦素明宪章以尔岵儒科之良深达古义皆尝累佐名郡为中都官处烦决疑必有余裕今予命尔丞于廷尉之司听辞欲其简孚阅罪欲其审克惟察惟法时乃之休
　　都絜除将作少监
　　朕招徕四方之英襃采一介之善列布在位鱼鱼盈庭而犹且博问遐观夙夜以求贤为先者岂有它哉思人材之众多以熙治功也尔志行驯雅学术淹贯安于州县义不茍求自分左符緜歴数郡亦未尝为赫赫名也邈在遐服知之者希迩臣荐闻亟命召见占奏详审朕甚嘉之念其资髙不可以庶僚诎也用径跻于列监而属之以少匠之事焉肆观尔能尚有旌擢
　　喻橒除工部郎官陈祖言除比部郎官
　　文昌设六属以待天下之才朕未尝不原省众能详试而用虽事之繁简或小异至其为握兰之选则均也如橒识度夷粹尝勇于挂车如祖言器资端清久诎于铨调是皆二十年馆阁之旧而复用为公朝之光夫起曹董缮营比计主钩覆摄承既久并命为眞朕之所期亦岂在于工师绳墨之间财赋出纳之防哉各懋逺猷毋防所学
　　陈山除秘书省正字
　　蓬山俊躔昔人号为羣玉府岂徒取典籍之富哉凡殚见洽闻大雅宏达之士曳裾于其间者是皆吾琮璜圭璧也世固有怀宝未售朕求诸和氏之肆而得之以尔有温纯密致之资韬养以学问而发见于文章召对昕朝嘉尔逺器升之天禄是正袐文尚思琢磨以俟特达之选
　　潘莘除枢密院检详
　　凡天下之机务总在右府司于柄臣而检柅于详覈之官兹其为僚实视宰掾非端静敏达之士未易居此选也以尔器尚沈邃长于拨烦曽不以才刃自髙每孜孜于厥职自歴枢属克勤编摩虽为台郎亦防关于基命之地练习多矣允宜即真时方弭兵国有成算非恪慎何以与军政之严密非精审何以察吏文之浩繁往其靖恭毋忽几事
　　邓根除江东运判
　　朕固不欲数易吏令有不待终更而迁者岂乐为是纷纷哉才者必用劳者必陟亦视公论何如耳尔之为吾股肱羣议者谓有健决彊济之资可付之以一路剸繁折滞皆所优为今江东奥区帅守与部刺史多儒者尔乘轺于其间相与究民之利病察吏之惰勤而临事有以缘饰之则其设施无非可观者往防而漕毋或不祗
　　范如圭除直秘阁江西提举
　　士大夫重内而轻外盖仕宦之常情也惟笃于道义者不然在朝廷有志乎为民处遐外不防乎爱主而朕之待下亦岂有厚薄于其间哉尔二十年兰台之英也议论挺挺介然不阿久于投闲在约弥励今以从臣之荐入对于昕朝而首吿朕以惠养斯民之说朕思得一肤使往按江右汝之来也实契朕心寓直石渠其行宠矣外得以纾揽辔之志内不失为登瀛之仙轻重惟均汝心毋贰
　　赵善继除直秘阁
　　二千石能惠养百姓劝课农桑使其民卖刀买犊斯治之上也若夫缮城壁程土功此虽非循吏之本然能者为之亦可以观政尔之于贑也是欲营守土之职耳原尔心岂计赏而为之朕以其工筑之费未尝一毫取于民役不吿劳事无愆素此非才敏者不能办可嘉也已不然芸阁髙华朕岂以是为赏功之具哉传曰众志成城又曰保民以徳不以城尔其思所以敷徳惠固民心斯无负于専城之寄
　　卢奎除湖北运判
　　朕用人考其素分职因其能凡吏之近民皆不敢忽也况持漕节者乎尔歴官于鼎澧荆湖之间有年矣自为郡掾为儒官为诸司属僚以至于刺部典藩往来乎数州习熟乎一路几若居乡国而长子孙者则其于户口之耗登财赋之广狭官府之事里闾之情闻之详得之审矣今付汝以旧治属汝以输将考阀阅之素则知民之必安因按澄之能则知吏之必畏朕命惟允往其观功
　　湖南运判杨邦弼除秘书丞
　　册府有丞号为髙选与奉常司属俱不以寺系之其品清也非才望称是顾可以轻畀哉今天下之英毕集矣兰台校文石室防书非一时之魁彦则多士之上游宏科之异举也尔顷以对策预前列而详试于外曽不得窥东壁之光今释轺车序之中秘尚懋逺业以为超迁之阶
　　张晟除将作监
　　朕顷者吁众俊而躬前席之问得耄髦而兴见晚之嗟当振滞之云初或襃贤之未至今尔以旧徳居省户以通才掌勲书试之兼官绰有余裕莅事精审久而益厪兹皆剧司岂以优老使其应酢于七司之防孰若雍容乎九列之聫朕方斥土木之工省缮营之事时此大匠亦为清曹往纾尔劳以备吾用
　　吴武陵除司封郎官刘嵘除司勲郎官杨倓除都官郎官
　　尚书郎懐香握兰趋走丹陛事任虽殊莫非华选比年虽阙员之多而每以他官兼领者慎所与也朕今简百僚之俊拔其尤而用之以尔武陵才粹而清士所矜式以尔嵘行峻而茂学有典刑以尔倓器敏而通志乎文艺并以绩用见于践扬宜类以升置之省户朕欲属铨曹者无阻格之緫都隶者有详整之称往惟懋哉各修厥职
　　刘嵘除福建提举
　　敛散仓储国之善政法令明备诸路同之而摘山之赢惟闽粤为盛部刺史之节付之非人其可乎以尔颖悟之资早以才奋再践朝着洊登郎闱其于台阁典章儒者之事固习矣至若商功利治货财抑知有所谓本末源流者乎今因其请外而试之以刺举之官汝毋忽焉思所以称
　　王珪除太常少卿
　　御史掌风宪太常司礼文风宪所以正朝廷而纠官邪礼文所以辨上下而定民志二者未尝不相为表里也尔在栢寺号称严明察祀事之弗防劾朝仪之弗谨凡所论疏欲人尊君可不谓之知礼者乎惟时曲台礼所自出因使往贰且观汝于躬行之间不愆于仪尔职斯举
　　都民望除监察御史
　　风宪之官皆吾遴选是必由正臣之所荐为公论之所归然后召见以观其人亲擢以定其位详试以考其能授受之间庶乎惟允以尔问学醇正济之通才义不茍求介然有守至其声实俱懋则虽邈在数千里外朕得而知之入对大庭嘉汝逺器今寘之正色之地必能为朕明目张胆助振于台纲此其权舆惟慎以俟
　　张宗元除将作监
　　朕奬拔寒素登明选公而又于功臣之后占善能自修者长育成就惟恐不及焉待用无遗之义也尔世载厥问闲于艺文握兰司舆率职匪懈升之大匠益试汝能朕方斥土木之役而省缮营崇朴厚之风而抑淫末惟工监事简官清优游其间足以自养朕命惟允尔毋不祗
　　刘度除太学博士
　　朕崇建胶庠作成士类首善于此必得博雅君子为之师庶几卓然可观有以尊道徳而厉风化尔南州望士尝有志于晁董之科揆厥所闻而弥耀是所谓明古今通国体者可使充博士位矣召自侯泮列之儒宫予方汝知毋倦于训
　　逄汝霖除太府少卿依旧湖广緫领
　　朝廷设緫赋之官贯朝序于中而筦利权于外堪其事者可无褒陟之恩哉尔赋才敏明练达财计累治剧郡所临有声向起于闲列在星省念握兰之巳晚旋出领于军储输挽以时办集无缺升贰外府庸旌其劳尚殚乃心以副褒用
　　李邦献除直敷文阁江西运副
　　朝廷美意寓于人才抑扬之间而行乎赏罚劝沮之外使居之者无怠去之者有光待人以周吾复何媿尔之漕于浙也嵗已再更处烦恢然才未克究朕方圗裕民之政俾均惠于下不重内而轻外不泄迩而防逺兹用命尔易部而使将输于大江之西序劳而升寓直于六阁之次夫易部所以详试而序劳所以宠行毋薄此除益观来效
　　王正臣该第一赏转一官特与转遥郡刺史
　　国家类能而授之位信赏以劝其劳各有等差用程庶绩凡所为天下公也尔以谨孚之资职彤阁夙夜祗慎践更有年朕方兴周室之典礼以文太平复汉官之威仪以训着位繄尔轩墀之旧备谙典故之详实掌賔胪克赞朝事揆于优数当得褒迁升之刺符众论惟允服此明命往其丕钦
　　知枢密院王纶前任经修仙源积庆圗特转一官
　　朕绍休圣绪膺厯御圗至于议礼考文未尝不以祖宗之法为法矧是宝牒职于司宗叙述仙源昭示万世吿成入奏颁赏第功凡所举行盖无非本于旧章者朕固不得而私也具官某学识纯茂优有史才顷仪禁涂与典兹事今虽位在枢筦为予股肱前功具存实不可废顾朕方属汝以本兵之寄倚汝为立武之经惟能审定规模务明纲纪如畴昔之精且密则虽一日万几亦复何虑往祗宠命益懋多庸
　　起居郎王刚中经修神宗宝训转一官
　　仰惟神宗皇帝盛徳大业冠冕百王孙谋燕诒万世是式朕钦绳祖武弗敢愆防爰命辅臣躬率承学之彦相与正列其义祓饰厥文着为一代之典奏篇来上欢成无疆凡与编摩必加甄赏以尔发策之始为朕所知盖虽起于寒畯之中而能练达国朝典故议论亹亹发明为多顷游着庭昉纂丕训今虽陟在螭陛而恩典不可有遗膺此序迁益昌所学
　　杨椿磨勘转左朝奉郎
　　任官惟贤效每彰于详试积日曰阅法盖许其序迁乃眷铨衡之司来登侍从之最宜遵彞制用锡宠章具官某早负轶材寖更华贯雍容在位幸若相如之周时静黙为心自期扬子之乐道久仪禁路具着贤劳武部聫华既资于整暇经帷劝讲复赖其论思爰稽防课之书式贲懋官之渥往祗予涣尚逺乃猷
　　李琳磨勘转左朝议大夫
　　朕操名器以为天下公徳盛者位尊功多者赏厚义所当予虽一嵗九迁其官人孰以为过哉况在铨曹具存考法具官某谦慎淳笃古之吉人服采在廷乐于营职擢自少列贰于天官曽未数月间以聘问之劳编摩之绩兼上侍从之最増秩者凡三焉纶闱恩书相属而下禁路増焕缙绅荣之昔正考父一再受君命至于俯偻循墙而不敢安行其共也如是故鼎铭而策书之矧惟汝心素自谨畏亟拜嘉宠尚无防乎滋益恭
　　王仰心磨勘转左太中大夫
　　四善诸最皆考法之旧规三嵗一迁盖从臣之优数朕大计羣吏允厘百工矧惟持槖之英敢废懋官之渥具官某才猷邃雅识量渊通早敷言而试功能展体以率职入居华省朝夕每赖其论思出殿大邦田里不闻于愁叹比以甘泉之旧登于琐闼之严属防课以序劳爰疏恩而进秩夫左省关万防之防而崇阶比千石之优惟声望之兼隆则事功之益振勉扶公道祗答宠光
　　葛立方磨勘转左朝散大夫
　　侍从之臣持槖簪笔在朕左右本不以嵗月为资尚何徇考功课吏之法哉然九官亮工舜有陟典四善分最唐优选司邦彞至公朕不敢废具官某学蕴渊茂自其家传雕龙之文益振于后而游刃所至皆能以辨治见称入掾宰司出将使事进聫天官之贰底绩多矣朕方使之铨综人物则较年序进当以汝先夫为官择人既因能而授之职积日曰阅又防课而升厥阶兼工者以待天下之才朕固将为士大夫之劝服我褒命益勤以祗
　　韩仲通进茶盐法转官
　　熬波摘山半天下而可以衣被幅员经制立则不滋而课益羡顾可后哉具官某明习宪章饰以儒雅理官司寇之政得法外意民以不寃则恭订惠文之书盖莫如汝宜者比师臣奏章以书来上甲乙鳞次井井有伦诚可昭示万世其陞华级用旌尔勤
　　梁汝嘉磨勘转官
　　周官驭贵实为八柄之先虞典陟明必限三年之久朕若稽往制恪守彞章傥庸歴之无愆岂陞崇而敢后具官某受材肤敏赋性疏通弹压推天府之能断割蔼地官之誉粤从均佚傍彭泽以奉崇祠屡沐疏恩裂缙云而赐锡壤防兹嵗课已应邦常其升四品之官仍贲八命之爵往其祗服嗣有宠褒







　　海陵集巻十九
　　钦定四库全书
　　海陵集巻二十
　　宋　周麟之　撰
　　外制
　　资政殿学士杨愿以本官职致仕
　　典居留之钥方有徯于政成乘得谢之车乃遽闻于病去爰颁从欲之命以示愍烦之恩具官某周慎自将沈明有守早以风槩仪于荐绅陈力于朝尝赞枢机之事剖符于外累书屛翰之劳矧是陪都正须卧治兹以疾谂愿从里居仍秘殿之荣名守文阶之本秩尚务精神之啬往膺福履之将可
　　龙圗阁学士程瑀转一官致仕
　　吿猷于内夙陪曳履之聨谂疾于朝俄露挂车之请肆兹从欲厥有涣恩具官某以博通经术冠儒科以明习宪章歴朝着久于持橐寖登常伯之尊出则拥麾屡上藩臣之最望素髙乎延阁居方燕于殊庭遽以抱疴力祈谢事爰锡进阶之命式彰归老之荣勉啬至和尚绥遐福可
　　资政殿学士何铸致仕
　　结绶而登王畿尝致身于枢密脱冠而谢朝列俄引疾于燕闲肆颁从欲之恩俾遂养疴之志具官某器度闳雅才猷邃明繇华辙之践扬蔼公朝之闻望本兵西府恪陪宥密之谋仗节北庭逺称光华之遣方奉祠而均佚忽吿老以辞劳仍兹秘殿之除名守尔王官之旧秩勉亲医砭式介夀臧可
　　敷文阁直学士吴表臣转一官致仕
　　稽阅秘迁方涣出纶之宠抱疴寖剧忽腾解组之章念终保于令名宜趣加于优礼具官某身老才壮学成行尊居朝素识其履声出守累烦乎卧治甫就闲于祠宇俄谢病于里居服我闵劳之恩何恙不已锡兹吿老之秩以荣其归勉颐精神尚迪宠禄可
　　资政殿学士程克俊守本官职致仕
　　惟陈力就列之臣不能则止方招贤聘能之世以病而归此当馈之所深嗟况有司之于常典寓此恩意敷于赞书具官某器闳以周学博而邃居翰墨之任则文施于典册赞枢机之职则知达于谋谟比自燕闲从吾吁召服在政路不数月而丐闲撄于疴癏仅逾年而告老虽事功之莫着岂宠渥之能防惟文阶为寓禄之荣名而秘殿乃隆儒之美职以此茂命贲之终身尚其夀康副我优奬可
　　中书舍人赵逵转一官致仕
　　蜀士以文章名天下代不乏人比年以来材俊辈出朕尝亲拔尤异首冠儒科深知其人擢在禁近遽以疾去寜不怃然具官某清纯澹夷雅有特操行不为表襮学不务空言东观石渠备闻所守盖其静而不竞如野鹤之在鸡羣涅而不缁如清氷之出大壑遂自载笔升之纶闱方将大放厥辞逺追灏噩之作而迫于危疾终莫可留进陟文阶仍班从槖以此谢事庶其或瘳可
　　张纲特转一官致仕
　　帝王以爵禄厉世尤褒尚于防隅君子以明哲保身贵克全其志节眷言夀俊祈谢官荣爰颁上印之恩用贲出纶之命具官某才髙一代望贯三朝学得其宗盖若緫之聚器全于朴自同彞器之陈早持槖于在廷既脱冠而居里尔则曰宦成名立将啸咏于穷年朕以其齿臷行尊可谘询于大政复自田野致登庙堂既分共理之符旋上丐归之牍亮由衷之恳悯申从欲之褒荣广徳埀安车宜子孙之永耀君章还旧宇想兰菊之丛生往祗宠光尚保眉夀可
　　孟忠厚加太保致仕
　　人臣尽瘁咸荣解绂之归国典崇婣或重面槐之拜眷惟耆哲旧服迩聫既引疾以乞身宜懋官而进律具官某持身淑慎迪徳忱恂业承世胄之华躬习儒风之美蚤飏休问预列贵游考其素则中外之备更求于今则亲贤之莫二运筹而登邃幄尝防宥密之谋露冕以殿名藩専尚中和之政偃革有载櫜之助憇棠多勿翦之思比怀绶以过都使弢旌而留阙奉内祠之香火冀相亲于朝谒之间领中秘之圗书使自佚于事为之外不圗抱疾遂丐辞荣谅恳请之由衷宜眷私之从欲王封锡胙久兼戟纛之华帝保陞班用贲纮綖之宠兹为异数盖示隆恩噫野王之为三公以行能之可尚樊宏之冠四姓惟礼义之能终往焉埀车尚或勿药可
　　萧振转一官致仕
　　朕以全蜀重寄属之于哲艾敏达之臣宿望所临民皆信爱得人如是谓自此无西顾忧矣而病亟驿闻忽奏乞归之记朕虽欲不许其去胡可得哉具官某才全器周为国之干老于侍从称有壮犹不数年间再临益部朕以其信孚惠徧功着职修方颁玺书褒表治效以为二千石能共理之劝书赞具矣而谂疾之章遽誊上印不留何去之果朕固巳失长城之倚尔岂不念甘棠之思増秩赐金更申茂渥尚扶沈痼祗宠以归可
　　康执权除龙圗阁直学士提举在外宫观
　　人臣之义虽尽瘁而不辞王者之恩以闵劳而为重眷予耆徳典是剧藩念当防老之朝宜有赐休之宠具官某奋由两学仕歴三朝齿宿意新未厌韦编之读宦成名立早劳荷槖之归迨公道之复开惟旧人之圗任虽云巳老尚可解兰缚尘缨孰谓无能方将剖竹守沧海念彼既愆之力分予共理之忧使其鞅掌于簿书之间孰若优游乎泉石之外兹为得计可以全生内阁崇名爰就加于峻直真台宠禄亦足助于常珍往祗涣恩尚保眉夀可
　　徽猷阁直学士向子諲赠四官
　　乞身于朝早遂挂车之适书讣于策亟颁加襚之恩虽旧章之是循亦眷礼之攸着具官某明彊多识淹博有文仪于禁涂亚六卿之重位懿彼戚畹迈四姓之显人退不待年勇于谢事虽故林之息驾仍延阁之旧班自乐余龄焉问桑榆之迫奄归厚夜徒伤兰菊之存惟命秩之躐陞示宠光之追贲爽灵如在异数其歆可
　　萧振上遗表特赠四官
　　蜀帅之雄今为天下冠朕深咎往昔委非其人家用不寜众怨且慼既得良二千石之旧民曰苏矣未再嵗而失之朕心恻焉兹有愍典具官某延阁之老备更险夷顷在朕前知畧辐辏分虎于外吿猷益嘉卧防四川卓然有异等之效甫升褒命而遽革闻于朝卒不可为遗表来上慨念风采防伤何穷朕惟尔之再入蜀也蜀父老扶杖来迎欢呼之声数百里不絶今而反斾乃以丧行思之者同堕泪于岘首之碑祀之者当侑食于文翁之庙追宠有命尚其知歆可
　　敷文阁直学士致仕苏符赠官
　　朕望乔木而思世臣览裳华而念君子伟近代有儒门之盛三英粲兮访诸孙于从槖之聫一鉴亡矣爰朌愍襚用寄追褒具官某擅雕龙之文蕴凌云之气善继厥祖不陨其声方延阁升班所冀得朝夕论思之益而便藩圗任庶几闻中和宣布之诗忽焉挂神武之冠兹又奏茂陵之札典刑埀尽不复见于老成议论具存犹可想其风烈増秩四等用光九原惟英识之未沦尚宠章之斯服可
　　洪兴祖特赠直敷文阁
　　朕寅奉先猷袭藏邃阁揭为宠职以待天下之贤有劳者况士之通经博学沈涵斯文余力及于当代之典而太史因之以成书者乎尔闳辩洽闻淹贯今古顷在庠序业精于勤凡先朝之睿文无不手自纂缀汔以奏篇之备遂新广内之储朕尝颁赏于朝而尔独以文致抵辠赍志以没时论寃之尔子有陈朕所深恻追加寓直之命实岂不称哉尚其有知服此休宠可
　　万俟卨赠少师
　　任耆徳以赞元遽失秉钧之助考防章而归襚敢防加绋之封向者股肱之亏迨兹窀穸之事爰朌异数曲示终恩具官某学广而闻多行髙而能钜气全不挠凛如松柏之后凋识达未形绰有蓍之先见早畴宿望共挈宏纲践扬风宪之司入赞机衡之地虽枘凿方圎之或异少屈壮圗然栋梁偃植之有时卒归大用召从遐服来陟近司予欲建大中以承天心急命相代工之举尔能总众职以称朕意继同心辅政之声阐辟至公调娱庶务未究经纶之蕴不圗疾疢之余谓微爽于节宣乃奄闻于沦谢罢朝兴怆深嗟一鉴之亡锡爵追荣进位三槐之亚既全体貌用极哀荣噫涓馆而赐韦贤莫遂埀车之乐辍而奠如晦可量当馈之思尚冀有知以光不朽可
　　孟忠厚赠太傅
　　求勲戚于故家有恻鉴亡之念究哀荣于旧典无加衮敛之文爰锡赞书式光遗范既以极始终之眷遇又将慰中外之懐思具官某徳盛而能谦位髙而率礼温纯无玷内全璞玉之资俭约不渝终守素丝之节久以缙绅之重望席兹将相之多仪朕优宠戚藩载稽后族于此念昭慈之懿烈岂惟宣永泰之休光扶王室于艰难功在十人之右饬私门以法度礼行四姓之先矧是近支有如名杰以乂政则为枢衡之旧以偃藩则称岳牧之贤近渴见于仪形甫入趋于表着人所望者将庸建于上公天实为之不憖遗于一老未贲埀车之宠已闻易箦之言节旄既授于真王黻冕更升于公傅噫富贵所以长守由一眚之不闻福禄至于永终谅九原之无憾诏幽甚宠逝魄其歆可
　　叶梦得赠官
　　朕惟先朝之臣居多硕学之士盖尝拔尤而用靡慙求旧之言其或得正以终可后追荣之典具官某蚤飞隽誉亟践显途有词华以掞王庭有经术以饰吏事曩陪朕于经纶之始见勤劳之备宣逮致仕于疲曳之余复探讨之称笃何顷罹于艰棘乃遂底于沦亡缅想仪形徒有茂陵之藁顾瞻郡国苐深子产之思兹匪厚于恩徽曷以昭于愍饰用即建旄之旧俾偕亚保之仪繄尔有灵尚其克享可
　　皇太后封赠
　　故曽祖冀王韦舜臣追封吴王
　　伸天下之养孝莫大于寜亲举国南之禋礼盖严于飨帝朕仰祗慈训丕蒇上仪迎日之长用拜甘泉之贶受天之祐以承长乐之欢宜崇外氏之恩式贲曽门之宠皇太后故曽祖某躬有嘉徳善无近名立身不愧于前修筮仕已期乎后大百年茂绪果符沙麓之祥一等真王屡享衮衣之襚徙封大国庸涣新恩尚繄爽灵服我追册可
　　故曽祖母冀国夫人段氏赠魏国夫人
　　朕肸饰鸾路纷陈羽林举三嵗之上仪秩一纯之嘉荐风马来下樵蒸配藜神人祗欢中外禔福允頼慈闱之庆益隆先世之褒皇太后故曽祖母某氏秉心靓柔率礼恭下循二南之化尝播美于方江卜三世之昌遂发祥于在渭爰侈追封之典用昭丕绩之休以魏地之新畬易冀方之旧赋泉涂虽閟尚识宠灵可
　　故祖
　　朕执圭币以事上帝膋萧以延四方飨洽诚陈既昭假尔徳洋恩普泛布濩之矧若外亲之崇率其祖义之重爰因庆赉趣贲恩书皇太后故祖某潜徳韬光抱冲履素修其天爵虽于时无髙密之勲诒厥孙谋顾乃后有和熹之庆爰霈漏泉之泽申加刻琰之章载瞻周原既启尔宇徙宅曲阜用安乃封追命有加承休弥渥可
　　故祖母
　　大事在祀莫重于郊至諴感神惟馨匪稷朕款泰坛而修报坐宣室以受厘嘉与寰区茂迪滂洋之福深惟母族素陶仁善之风亟下纶书追崇祖配皇太后故祖母某氏徽柔有裕惠顺无违饬身为姻党之师种徳厚子孙之防嗣有娀防之女蔚为马邓之门自六騩之旋归日严大养方四圭之毖祀天锡鸿禧爰増象服之华载侈国田之沃淑灵不昧命数其歆可
　　故父
　　昔邓氏荷臼河之泽活民命者数千汉家饰观津之藏置园邑者三百惟积仁而深厚乃防福而显融此天道之必然宜国章之有焕皇太后故父某敏徳为行终身安仁隂功能大其一门庆系遂髙于四姓是钟文母以佑我家朕方考思齐之诗用钦承于温凊采长乐之颂期永介于夀臧属元祀庆条之颁念外家祢庙之重金印盭绶载更王社之封衮衣绣裳有赫台躔之冠尚期永飨式慰时思可
　　故母
　　朕谨东朝之奉崇外族之恩念太任承京室之徽实钟挚氏之徳而周南着后妃之本必有葛覃之思爰锡厐鸿之禧以光圣善之懿皇太后故母某氏抱聦达之识执端和之仪早储梦月之祥茂毓伣天之质兆晋史之卜已彰圣女之符饰灵文之园追用小君之礼方朌祭泽洊举褒章两社疏封式循于旧典六珈备服増焕于雕轩逝魄有知埀休无斁可
　　少师钱忱封赠
　　故曽祖
　　朕执牺牲以事宗庙修祝嘏以降上神乐徧礼周卜三灵之并贶仁滂施厚嘉四极之爰轃矧予婣戚之门敢后襃封之律具官某故曽祖某业光世阀誉振儒英衮钺之贵萃于身枝叶之蕃继于后属备成于熙事宜申锡于涣恩已贲上公之圭更荒大国之履襚服颁宠尚其飨承可
　　故曽祖母
　　朕絜粢酌之具严郊宗之祠黼绣周帷陟紫坛而拜贶樵焜蒸上贽青昊以升烟诞敷灵畤之厘普洽漏泉之泽具官某故曽祖母某氏柔风有裕令徳是躬能同黾勉之心助启燕诒之庆今予懿近实尔裔孙肆兹钦燎之成与被庆条之锡易荒大国増贲防章尚惟淑灵歆怿徽宠可
　　故祖
　　朕歴天元之吉旦举郊类之上仪百辟骏奔展采而错事髙灵下堕降嘏而产祥思与茂婣共膺丕祉爰侈庆条之渥用申祖服之襃具官某故祖某早以英材列于从槖身既践乎华辙庆复覃于令门上表疏封已光累襚用邦锡履更易旧封英爽何之尚歆宠数可
　　故祖母
　　礼必本于天所以推尊而配祖惠必及于下所以敛福而锡民念建戚之丕彞着襃先之令典自义而率厥恩有加具官某故祖母某氏以柔风宜厥家以善训贻于后粤有良嗣为予旧婣尝防九棘之崇兼拥六旄之重属郊厘之诞布宜汤赋之益丰遗灵有知歆我休命可
　　故父
　　朕惟圣人有飨帝之能天降之祐君子有笃亲之念民兴于仁乃揆灵辰亲祠阳畤洎涓成而敷庆因教孝以广恩眷惟戚闬之英宜贲祢宫之渥具官某故父某处躬端亮迪徳粹和早以簪缨望髙于华胄兼兹钺黻位重于副车眷乃嗣贤复防差棘肆予上祀膺是蕃厘爰申先世之褒载锡大邦之胙没而不朽宠命其承可
　　故妻
　　朕迎日至以践长即坛陔而蒇事登侑二后腏延八乡孝奏天仪事昭福举乃眷茂亲之懿宜加故室之褒具官某故妻某氏迪四行之芳猷播六婣之惠问善佐君子聿兴庆门虽早閟于韶华宜申荣于襚服迨布阳郊之庆改疏大国之封尚惟淑灵歆此徽宠可






　　海陵集巻二十
　　钦定四库全书
　　海陵集巻二十一
　　宋　周麟之　撰
　　杂文
　　干龙节疏语
　　为天下君功已成于授舜使圣人夀志犹效于祝尧式临梦日之祥举有望云之喜敢防修于浄供庶少尽于丹衷密赞皇休仰凭梵力伏愿孝慈渊圣皇帝陛下受天百禄梦帝九龄宝仗还南申享万年之乐玉巵奉上重开二圣之欢用叩佛乘永绥帝祉
　　天申节疏语
　　大火中天式届朱明之神光照室诞开炎徳之符百乐斯生四方来贺矧奉祠而均逸宜报上以益严乃繙海藏之文庸致华封之祝伏愿皇帝陛下夀緜箕翼福固冈陵庆集东朝永御蟠桃之荐祥生中壸坐臻芣苢之和庶仗觉慈密谐至愿
　　干龙节疏语
　　舜厯已传宜享万年之报尧云虽逺尚倾四海之心当虹渚以纪辰诣灵祠而献福仰凭妙慧密赞鸿休伏愿孝慈渊圣皇帝陛下运与日升福侔川至指瑞星于南极天仗遄归授神药于西山帝龄永锡
　　天申节进功徳疏文
　　瑶光贯月丕昭诞圣之祥鹑火司辰甫近庆阳之旦用归诚于浄室以效祝于华封庶乘十力之因永赞万年之祐伏愿皇帝陛下神开汉防天畀羲圗松茂引年永享寜亲之乐椒蕃毓庆洊埀奕世之休
　　天中节三省开启满散功徳疏文
　　开启
　　宝防迎年载启中天之运璿枢纪瑞于昭大电之符预叩觉乘仰祈纯佑皇帝陛下恭愿有秩斯祜无疆惟休亿载万年永锡金枝之茂五风十雨长瞻玉烛之明
　　满散
　　帝执衡而司夏允协昌期天申命以用休笃生上圣既具严于法会宜申衍于福畴皇帝陛下恭愿埀拱万年緫遒百禄玉关静柝坐操偃革之功金箧赐龄永保埀衣之治
　　进疏右语
　　夏曰长赢爰肇发祥之旦天其申命式孚介夀之休凭梵刹之无边祝帝龄之难老皇帝陛下恭愿维祺锡羡伊嘏来崇受防泰元四三皇而一视承顔长乐万千嵗以同欢
　　干龙节三省开启满散文并功徳疏右语
　　开启
　　为天下君已载传于舜厯使圣人夀兹窃效于尧封爰迎震夙之辰预建重修之席孝慈渊圣皇帝伏愿克绥永禄茂对闳休大辂鸣銮庆言旋于北国卿云复旦福共固于南山
　　满散
　　枢躔纪瑞聿当载震之辰梵呗祝厘用介无疆之夀孝慈渊圣皇帝伏愿缉熙纯嘏保合太和坐格三神佑帝龄而永锡更凭十力拥天仗以遄归
　　功徳疏右语
　　六龙以御早题出震之期万夀无疆遥罄望云之祝敢陈觉品用赞皇厘孝慈渊圣皇帝伏愿体固清明徳孚信顺三灵埀祐永膺难老之符九筮袭祥终协必归之吉
　　天申节进功徳疏文
　　天其申命用休欣逢圣旦臣能归美以报敢効愚衷防依最上之乘仰祝无疆之算恭愿皇帝陛下与天齐夀如日常明鼎亿龄永保衣裳之治关河万里坐观圗籍之归
　　防庆节功徳进疏
　　梦日储休甫应大横之兆流虹纪节共推华渚之祥敢伏阙以驰诚用祝厘而介夀皇帝陛下恭愿丕増鼎防茂保松龄两殿承顔长拱称觞之防四夷交臂竞趋执玉之朝于万斯年永锡难老
　　天申节功徳疏
　　脱屣尧堦席归尊之大养奉巵汉殿当诞圣之昌期虽违拱极之居逾切望云之祝光尧夀圣太上皇帝陛下恭愿帝龄锡羡邦统延休申命自天増衍泰元之防頥神髙世永符上古之椿
　　防庆节功德进疏
　　庆善发祥夙纪二龙之瑞华封赞夀仰申三祝之诚敢凭力于斋熏用绎休于佑命皇帝陛下恭愿丕圗鼎固介福川増九陛埀衣受单于之朝贺万年戏防承太上之燕颐俯同有截之区诞保无疆之祜
　　皇后生辰功徳疏
　　伏以桂月澄秋协已中之灏气椒风纪旦揆载夙之初祥恭陈三洞之章仰祝万年之算皇后殿下伏愿拥坤元之厚福俪天极之常明金箧赐龄与圣人而齐夀瑶箱献瑞锡皇祚以弥昌妾无任防祈激切之至
　　天申节三省开启满散并进疏右语
　　开启
　　星火御辰当赤帝乘离之序渚虹流庆兆真人出震之期率百辟以倾心叩三乘而赞夀皇帝陛下恭愿道全久照业固丕承埀拱万年永保后天之算本支百世更延锡祚之休
　　满散
　　华渚发祥爰肇圣生之旦宝坊祈祐用申天锡之休兹阐妙因既周弥月皇帝陛下恭愿岱嵩储祉箕翼畀龄万里同文普洽无刑之治百神受职共扶有道之长
　　进疏右语
　　电枢虹渚有开圣旦之嘉祥金鉴露囊莫尽人臣之美报敢陈梵刹用侈闳休皇帝陛下恭愿丕巩萝圗茂将茀履五兵不试永绥仁夀之民九叙惟歌诞保平成之治
　　三省提防以下疏语
　　星虹纪旦茂昭载震之祥葵藿倾心仰祝无疆之算敢依归于十力申抃蹈于三呼皇帝陛下恭愿申命用休永锡难老萃祥光于南极同我太平协夀纪于东朝受兹介福
　　到筠州生日醮谢青词
　　九关投佩骤阔君恩一舸泝江幸依神祐敢露积精之悃仰酬洪覆之私伏念臣顷以琐材滥尘机地力防任重已慙辕下之驹福过灾生忽覩坐隅之鵩旋婴大戾斥处偏州携二百指骨肉之亲涉三千里波涛之险焱驰借便驶若云飞水宿迷津汔无夜警仅阅再旬之纪即安环堵之居皆荷显休敢稽昭报防设之初旦修荐斚之令仪祗演冲科肃延景驭愿迪留俞之鉴曲埀下济之光丹笔荡瑕早脱大呵之域绛霄埀眷永扶世徳之门
　　夫人生日小醮青词
　　至神善应常享于克诚诸福难名莫长于无祸辄防蕞陋敢叩穹隆伏念臣多难余生逺方摈处惟与闺门之聚茍圗嵗月之安载念踪尤资内助乃卜初生之旦防伸列圣之祈愿监由衷曲埀孚佑俯同幼累尽涤宿殃早被洪恩遄归故里
　　壬午生朝玉隆宫设醮青词
　　锦帷下覆仰千载之眞庭蓬矢前陈协一阳之令序祗拜紫熉之幄具瞻丹悃之辞伏念臣早绊名缰自投罪罟浮家蹈难尝逺涉于风波阖户省愆已坐弥于嵗月猥缘中夏惕轸危忧遥瞻背土之光仰控延真之恳属临初度恭展夙心翳柏星坛夙企骖鸾之驭承云蘂笈防披镂玉之文庶格髙斿密埀妙防长江鼓拽送千里之归艎别墅扶犂保一门之聚指
　　生日醮青词
　　与物飞潜悉由造化在天倚伏或许修禳伏念臣多难相仍宿愆未洗自衡庐之小憩苦横事之交侵揆度复初揭防申祷愿埀有赫之鉴俾祓不祥之氛道鬯时和蠲除罪垢庶同生聚获保夀臧
　　夫人生日设醮青词
　　浮家蹈难仅获生还息驾圗寜敢防顺助伏念臣蚤违怙恃内倚妻孥顾忧患之相从期宴安之克享匪凭覆焘曷逭灾虞乃涓设帨之辰防露叩阍之请驰神三景愿丐真庥锡祉一门同膺善庆
　　神功妙济真君殿还醮疏文
　　天浮羽盖莫攀上汉之斿地辟瑶宫举托栖真之庇敢披素臆用叩神扃念困踬之余生稔流离之多难幼承先训获听浄明之篇中坐谪居适邻冲举之地揆兹尘迹知有夙因圗绘睟容躬毎勤于严奉顾瞻宝篆动必对以倾祈顷当盛暑之时行力拯幼童之疾苦仰丹青惟肖之像控金石不渝之言兹卜令辰特趋恭馆祓兰塲于邃殿延飇驭于层霄演秘琼科荐芳藻奠荷灵休之黙相汔醮范之熙成妇缀绮幡映霓旌而杳蔼子闚龙藏运雷毂以回旋愿鉴由衷益彰助顺送长川之归舰护故里之安巢望铜柯手植之青身如柏茂酌锦水杯分之绿福比川流
　　神功妙济真君祝香文
　　大道难名故不言而善应髙真在上凡有感而必通爰申斋肃之诚用阐赫灵之懿恭惟神功妙济真君智该万法神合九天积隂功在多刼之前传孝道为泉真之长授经神母宝籥全开置竹蜀源恩波溥暨錬丹祠石室之奥砺劒濯梅山之湍断蛇母而聚骨成洲协赤乌之瑞应叱蜃精而变形伏刃灭黄犊之妖踪至于铸铁柱以弭水灾化鸽盂而脱人祸种徳周行于当世凝神复隠于旧山居数十年夀逾百嵗时惟八月吿朔云初俄有二仙乘云而下宣王皇之诏命授太史之僊阶勅大力天丁以照耀之光吿仲秋月望为冲举之节亟陈防饮防别乡邻休辰俄及于日中广乐遂来于天际列青童之仗建宝节而曳琼旌服紫防之袍登龙车而御羽盖干烟霄而直上与鸡犬以同升抠衣三百余人惟七君得执策而骖乘聚族四十二口至一门皆背土以凌空徒闻稚耋之悲号已怅仙凡之夐隔游帷虽堕景驭难攀但惊卿霭之漫山犹挹异香之经日事具闻于前志福埀裕于后人迨至皇朝肇加显号贲严宸之玉册新福地之琳宫盖度世已越千龄其炳灵有如一日坛下之枯柯复茂岭头之弃木犹生摹天篆以镵珉尚存遗刻祷圣签而探简益仰明威臣猥以防生夙承妙防敢涓清旦就礼眸容愿埀降厘之辉俾迪同休之贶天清地泰国夀民康及我室家悉除灾沴永坚一念不回乡道之心或在五陵愿与得仙之数
　　嵗旦祠五福太一文
　　象着圜穹咸仰十神之贵名分太一首推五福之尊惟真驭之所临有休符之毕至比占神防行次艮维数之以四十五年适协贱生之初度防之以二十八舍是为元命之本宫敢于嵗旦之初恭俟飇斿之至肃陈菲供防露精诚桂酒椒浆聊效楚人之奠云车风马愿同汉畤之留伏念臣夙荷真庥幸逃多难兹尚縻于罪罟尤切望于行綦欣逢运数之自然黙冀天人之相应庶几眇质与有多祺紫幄遥开既导迎于景贶青藜下照将永托于余辉
　　祭灶文
　　赤精之君维大庭氏运乘火徳功配炎帝纪官立名以任民事没为明神利及后世托祀于灶式从其类周监二代肇建王制始于司命列之七祀上自天子庶人庶士曰灶之祀礼得通置考之吕令遇夏则祭其数惟三自孟及季席门之奥当陉布位立主迎尸俎实先肺设盛于南奉陈黍醴设馔于前裒列鼎饩多仪孔嘉礼经所志汉秩百神官有祠吏族人先炊晋巫是系武皇绍休尊尚方炽少君妄陈神物可致丹砂化金为饮食器延年访仙类乖古意夜见其貌事涉妖异自时厥后国礼湮废士民之家间闻一二子严在官入舍除治祭灶请邻世髙其义隂氏之兴庆来有自子方仁孝物被恩施腊日晨炊徳感神至形象恍然閟室环视乃刲黄羊再拜奠跪坐致富盛钱流于地田庐赀财舆马仆比于邦君繄君之惠三世而昌子孙蕃炽神贶昭昭载诸传记奈今愚氓辄或慢易嬉聚庖舍顽奴悍婢谓神弗闻强争善詈谓神弗顾聚污匿秽举防弗时顽尘弗彗踞觚狂坐席薪裸寐上或失察下莫知避宜尔有家十穷九匮由尔弗敬触禁干忌神唾弃之福不汝畀门交毉巫目砭剂岂其慢神而获斯戾自今以始各敬其义戒尔厨人告尔主馈防不夙夜汛埽严侍涤者去滫毋遏流渍炀者厝火毋纵飇炽炊者汤沃焦止沸烹者调饪节和五味馂食毋饫或噫而噎怒毋喧号喜毋笑戏神斯安之作我藩衞除我疾疢驱我淫厉丰我储廪富我币五穷之鬼引帆夜逝左餐右粥呼吸和气神人咸寜受福不替有殽苾芬吉蠲为饎有酒清泚举觞以醉尚其歆之永叨灵庇
　　初除同知枢密院吿家庙祝文
　　曽孙周某防恩除同知枢密院事已上谢讫敢昭吿于某人烜兮吾门世有膴仕身为从臣自藐始簪槖五年洊登政地阀阅所无岂敢有觊本大末茂实繇积累潜徳之报显融在此晋拜云初幽明具喜惟灵鉴之永锡蕃祉
　　初封三代祭吿逺祖祝文
　　积徳之深焘后必大吾宗六世既偾而振以不肖身被服天宠追爵曽庙幽泉与荣拜命之初不敢不吿






　　海陵集巻二十一
　　钦定四库全书
　　海陵集巻二十二
　　宋　周麟之　撰
　　杂文
　　焚黄祭吿家庙祝文
　　逖惟我祖西蜀之英爰自国初起于清城召登谏垣以直著名徳施九江式洪厥声活民数千阖境既寜掩骼倍万丛冢是铭继易守符遂家海陵坡陁北原卜云其兴三子甲科叔也晚成千余年间并建双旌四枝腾芳五叶绍荣桂籍相望奕世用宏曩厄变故忽如流萍浮江而南伏于岩坰惟不肖困苦零丁更此百罹仅存余生幸赖遗业安于笔耕孰隂佑之既塞而亨连叨两科王畿始登乃游儒宫列于仙瀛紫防三年遽以罪行乙亥之冬主化顿更刬革蠧弊搜聘贤能时自郡贰亦防弓旌召对褒劳佐譔承明主知既深嵗一甄升载笔螭坳入侍紫清演纶鳯阁愈久弗胜俄兼内制正列贰卿帝曰汝嘉予方厉精汝实逺器用其敢轻东台邃严大政所经汝往司之论驳必平既践夕琐有言帝听曽不期年陞冠鼇扃恩礼具优惧弗克承含毫史闱何裨汗青擿句经幄但抱宝馨玉堂之画大赐滥膺五云拥笥凤翥龙腾显宠特厚光于在廷退惟寒儒日戒满盈帝将属任试之铨衡半嵗区区奸伏是惩帝曰汝嘉屡见褒称旋颁御礼擢贰机庭王人在门被命若惊屡兹控辞涣汗莫停岂伊庸谫堪此宠灵举借余廕扶其惸实荷先训发其惷防防极之报语塞涕零所幸重泉追典及曽念我三世皆以文鸣嗟嗟数竒老于儒黉曽门诗宗古律铿鍧太白襄阳与之争衡经明行修擅美乡评授道里门莫振其翎祖也逮事幸识典刑厚徳博施汪然渊渟春秋一艺先觉所聆晚发登科独立无朋以黄绶终丧乱相乘惟先隠君实大声闳气压崧岱学包沧溟洁已自修如玉壶冰振藻鲜洒协彼咸茎刻意防倦殆逾雪萤困踬塲屋曽弗中程义方所传匪以金籝母氏淑慧率礼防更粤自緫丱教之准绳口授书传快若建瓴顷值多难仅逃弓矰徳充于身天不与龄尺波电谢永痛如酲及亲之养三釜莫营既终闵艰只影伶俜人所唾弃怵心劳形岂意自全抗于霄鹏视此鼎茵寜不兢兢得君之羮徒列于铏读父之书有涕如倾遥望丘墓惕焉以惊邈彼海溆孰芟其荆渺渺江浒绿野云平铜官之南有山峻嶒方仕于朝官守所萦川涂阻修未获展聆纶书既降烂若日星备述遗范潜光毕呈钿轴金葩丝络锦縢列布在庙耀于两楹储宫二品有华其缨副笄六珈汤赋且増具繇诸副以吿洁诚徐当具仪遍走诸茔谅其监知来顾予烝永锡多祉惠于云仍
　　祭灶文
　　具位周某以客舍修灶毕工用伸祈谢者居而借宅敢圗黔突之安食以养生难废治庖之洁既缮修之甫毕宜禳祓之惟防尝闻家有主神灶为司命念饮食膳馐之自出当去故以从新故聦明正直之所临可弭灾而致福歴观前志具着显休托赤帝之灵威尚乘火王备黄羊之美荐或致财丰犹获结比邻之欢岂惟称老妇之祭某萍流至止匏系于兹囊槖不充恨未能数米而炊称薪而爨箪瓢自适思欲以晚食当肉安步当车顾虽防传之萧然所幸妻孥之乐尔属临嵗暮将迓春祺撤觚窦之倾颓新瓦墁之肸饰聊陈不腆之具用冀有神之歆俾我一门膺时百顺舂种有继不至于甑中生尘含哺无忧靡患乎矛头淅米若陶令之瓶储有继则齐卿之列鼎何求约王大夫之髯奴每涤杯而整案送韩吏部之穷鬼毋捩手而覆羮共庆新年即还故里当与闺门之聚永严伏腊之祠
　　先考讳日诵金刚经荐疏文
　　佛説第一波罗蜜见闻夙有因缘人居大千世界中持诵胜于布施矧效劬劳之报当生净信之诚爰即讳辰用资防福先考少师伏愿离一切相发最上乘种诸佛之善根证如来之法眼歴多刼百千万亿顿超梦幻之观凭是经三十二章永脱轮回之苦
　　御书玉堂跋尾
　　臣近于经帷奏事因言昨被旨撰皇子赐字上宣谕曰此学士院故事不欲废也臣恭聆玉音窃仰圣主深略纬文逺猷绳武事无钜细允迪前徽一出言不防典故而禁林自祖宗以来优宠词臣赉贶非一昔有巨丽今独阙焉睿训及之不可嘿已即具奏国朝淳化初太宗皇帝尝以飞白书玉堂等四字赐翰林学士苏易简谓宰臣曰易简吿朕求此数字卿可召至中书授之他日为翰林中美事字径二尺余龙鹄之势曲尽神妙曩更变故石本亦罕有存者恭惟皇帝陛下圣笔天纵超冠百王万几燕闲染翰弗辍龙文画刋在翠琰布列中外焜耀羣目学宫儒馆贲饰尤多惟是玉堂直庐密迩清禁臣愚猥以末技误膺简擢典司内命丁辰晏清书诏甚稀铃縧不鸣愒日无补曽弗能考援故事禆缉闳典以为万年无穷之休臣则有罪敢昧死以请制曰可越翼日内出玉堂二大字以赐奎壁焕烂自天而下宝气昭倬发蔀烛幽启缄竦瞻爵跃咏叹视前世所谓龙跳天门虎卧鳯阙者不足以进于此顾臣谫陋大惧弗称及入谢复得请于都省宣示宰执俟中秘暴书俾侍从馆阁官咸得观仰仍以石本分赐士林歆艳皇乎哉中兴之伟观一代之弥文也臣谨按玉堂本汉别殿名未央宫与清凉宫温神仙长年金华白虎麒麟列峙相望更不详着而畧见于李寻翼奉传然则玉堂盖殿名也待诏者有直庐在焉故寻自谓久汚玉堂之直易简所乞太宗所赐实取诸此后避英庙讳至绍圣中始掇取二字榜于院而识者非之谓不当以前代殿名皇朝宝札牓之于臣下止息之所今臣建请则所不敢惟是仰承徳意勒石旌事以永亿载之传广四方之藏侈儒生千一之遇使天下后世咸知皇帝陛下典学稽古迪文右贤艺并于道能润色鸿业不废故事如此则渥恩出于非常旧典振于已坠皆不失太宗皇帝本意丰功盛烈醲化懿纲巍乎与淳化比隆矣辄举大槩书于下方用对扬明天子丕显休命
　　跋先君讲春秋序后
　　先君潜心春秋二十年得成説于邮上孙先生莘老其书家传三世矣兵火焚荡遂为煨烬及寓居江浙尝诵其说以授学者予每得窃听之一日先君为予言初王荆公欲释春秋以行于天下而莘老之书已出一见而有惎心自知不复能出其右遂诋圣经而废之曰此断烂朝报也不列于学官不用于贡举储积有年爰自近世是经复行而学士大夫亦罕知有莘老说也已而叹曰吁孙先生之书其遂湮没已乎何其久而未显也某应之曰此书丰城宝也隠显亦各有时不幸而埋光铲采于今之世然而龙泉太阿之气自当夜动牛斗复有达识之士如张茂先辈表而出之以为天下后世发防之器亦必有日矣后数年有文定胡公着春秋传以进于上学者皆传之而先君不及见也予近得之尝反复其义盖与莘老之说合者十常六七然莘老发明圣人之奥举三传以断得失反复折中着为通论其旨详而明深而当异说不得而破此其邃处文定似不及也因暇阅讲序并述于后
　　跋徳友兄所藏后湖帖
　　顷嵗先隠君见养直于鵞洲之南山谷间以诗酒相从甚久予时尚幼亦熟其风度如游张公坛及醉中失冠之作皆有和篇别数年客有以真止轩诗来者亦继其韵予窃笑曰是非欲醉烟波弄明月者乌能之自此不复相闻矣旧亦有数十帖今不知何在而吾兄乃能宝藏如此真好事之尤者先隠君尝谓兄曰闻子之贤久矣子能与养直游贤乎哉此吾家月旦评也
　　跋李侍郎青龙诗后
　　张子房运筹决胜貌若妇人女子予与侍郎游十余年矣但见其谨厚谦畏而临事乃能犯难不惧如此以是知侍郎亦帷幄中人云
　　跋张防政墨迹
　　毗陵公笔法妙絶一世今子弟皆刻意文艺嶷然有诸父风子年盖升其堂哜其胾者也知宝此帖必知所以继之
　　跋张防政兄弟唱和诗
　　余顷游毗陵公之门闻其论诗详矣而公之诗恨不多见晚年作四老堂诗句格超诣髙压唐律今观此数篇虽游戏皆造乎妙三复叹仰不已
　　仁宗皇帝赐楚建中御飞白记
　　臣仰惟仁宗皇帝在位四十二年治迹之懿与天池同功原其本治不过以徳为元气然后揭故令而日月之霈利泽而雨露之萃人材而渊岳之至其心术之妙形于笔墨者则又星斗烂而云汉倬也今奎画埀耀后世金石之刻惟飞白为多此非独天纵之能盖胸中之所经纬笔下之所巻舒见于治道皆一理尔观宸札之运也骋而安迅而纾婉而劲扬之者若翔抑之者若坠放之欲周乎八极之表敛之靡失于一毫之间则凡所以纲纪庶务斡旋至化者实于此乎见之一时在廷多被褒赐若龙二字晏元献得之端敏二字王安简得之传记所闻不可殚举而谏议楚公所得乃帝字也呜呼帝其有深旨乎岂不曰尧舜之所以帝其弼直也其谟明也其嘉言防伏也谏议公当是时位在言责论事剀切杰然无所避是能陈尧舜之道以帝其君者也赐书之意其在兹与惟楚氏自昭辅事艺祖开国为佐命大臣勲在盟府至是公复以名徳进践歴四朝为时显人以出处之槩考之不惟其直声着闻也西虏薛老峯以三十万众纳欵诏许之公力疏其诈未几果刼受降使叛去其识虑之精盖如此将漕者更数路防朝廷考诸道殿最奏课为天下第一遂除三司盐铁副使其才力之敏又如此晚年辞枢臣之召归老于洛与文潞公司马温公游觞咏髙防列于耆英终身乐之则志节之清又如此公之孙兴年惧先徳之淟汩又念其家藏书诏漂煅殆尽惟存此宝墨思所以昭示于无穷乃磨崖勒之且俾为之记因备载颠末以侈休烈庶使公之来裔见此者皆知自勉以世其家焉公讳建中景祐初举进士歴官谏议大夫天章阁待制后累赠少保云
　　圆通阁瑞光记
　　杭之俗尚佛乐施盖自钱氏始承平时西湖三百寺号为东南冠而城中亦名蓝相望灵迹胜槩往往与两山争雄寇乱以来荡为飞埃缁徒散亡三十余年间复振起者鲜惟千顷广化院首能即故基而新之有其人焉尔慧觉緫持大师善彬敏辨严洁精意佛乘不溺它技舍其寺之东偏辟观音道场脩演教法凭大智力为一方防念救民诸苦病者已死者超有祷必应逺近向之善彬以菩萨每示白衣像于梦慨然慕念营求累年因得圆通相适与梦合雕绘立成悉如素志忏宇既新灵异不可胜纪然其规制尚狭善彬慼焉思所以为壮观而耸动人耳目者遂发大愿别建层阁重檐上加叠屋予窃怪之人亦曰善彬素无铢两也此费无艺恶乎成阅再嵗予过之则重檐飞栱已杰出乎楼殿之上矣瑞像庄严百用具脩盖糜钱万余缗皆士庶欣然助之善彬于落成之初期以四十九昼夜修行佛防用报恩布既逾月矣感通非一梦天竺山烟云四合中有五色光涌出又梦衣白者以宝瓶授舍利三善彬心异之不懈益防忽于第六七日五鼓初忏礼之次赞叹之间道塲中现大琉璃色放百宝光晃燿防经数刻不散善彬呼其徒瞻礼无不肃然动心焉有僧自外至见是夕阁中有光烛天如昼善彬亟以是吿予而求为之记噫日月灯皆光也日烜乎昼月昱乎夜日月所不照灯烛扬其光故经有日月灯佛是三者不能皆具具之者佛菩萨也日过酉则入月遇晦则伏灯无膏则熄而佛菩萨之光常在也常在而不常见由人心之有操舍存亡也予故以是记之而系以赞曰
　　诸佛观世间光满十方界众生弗知觉皆由执迷故人能振尘浄诸闇悉朝彻垢尽见明鉴云开睹白日始知诸佛光无来亦无去念彼宝阁成一一精追力乃于脩礼次示现大光明诸佛本无疑惟以尔心得是心不退转光乃常在目光本不可名而我尚何赞为一切众生埽除顚倒想同归一光中永刼不断灭









　　海陵集巻二十二
　　钦定四库全书
　　海陵集巻二十三
　　宋　周麟之　撰
　　碑铭
　　张循王神道碑
　　宋故安民靖难功臣太师静江寜武靖海军节度使清河郡王食邑一万五千七百户食实封六千六百户致仕追封循王諡忠烈张俊神道碑
　　左通直郎试中书舍人兼实录院同修撰兼权直学士院臣周某奉勑撰
　　惟循王既之四年其子子顔泣而言于朝曰先臣幸备位三公儋爵析珪勲在盟府今丘木拱矣圗所以较徳焯勤者犹未称惧弗绍以冺前人光请得以碑立于隧皇帝曰噫惟尔父有劳于我国家予弗尔防惟尔从遂诏臣曰汝典内史近命尔直寓于某林改为之铭后数日谕宰相曰功臣张某宜赐諡朕念其蚤以忠力屡经委任平敌扞难功勤尤着可取危身奉上安民有功之义諡曰忠烈翼日臣进对于埀拱殿上曰张某自元帅府提兵从衞备罄心膂至为大将緫戎旅于外独知奉君上尊朝廷及释师而归受命惟谨其终始恭顺诚不与他帅比故报防追荣恩礼特异汝其志之朕将有劝焉臣仰佩圣训既退叹息然后知公之明光盛大福禄永终盖一本于恭顺以是而着之碑章视来世用为天下劝臣不敢辞乃端拜而言曰自古帝王之兴所与戡定祸乱菑攘四方捍固丕业必一时人豪感防风云翼戴其上助成万世之功尝观汉唐间元勲宿将以异姓王显者彪列简册代不乏人然求其能以功名克终为后世称慕实无几在髙祖时惟鄱君不失正道庆流支庶申令书其忠至徳以后惟郭尚父全名髙节烂然独着议者莫之贬今圣主中兴緫挈英杰克翦多难惟故循王张公以忠诚衞上保有成绩富贵夀考哀荣无穷居一代之冠海内崇仰之而莫知所以致然者此其为恭顺之至欤公讳俊字伯英其先凤翔人五世祖徙秦州子孙遂为秦州三阳人曽祖守明赠太师吴国公曽祖妣石氏吴国夫人祖庆赠太师韩国公祖妣田氏韩国夫人考密赠太师鲁国公妣谢氏鲁国夫人公少事母孝谨祖母田氏夫人器之谓其母曰是儿必兴吾门既壮负气节善骑射里豪不能诎初从官军讨南蛮再攻夏人皆贾勇先登累授保义郎宣和五年边事兴郡邑多盗主帅种师道以沈毅有勇使当寇冲遂破郓贼李太于咸河子追至洺州击平之六年破大名贼于超化寺追至内黄又破内黄贼数千人七年破沂贼三万人追击至密州袭密贼于莒县及南楼山又破之还沂破贼张先于礌鼔山又破潍州羣贼于地方村以前后战功迁官至武徳郎八年济南贼孙列齧据铧子山众号十万公讨之未陈以一矢毙其挑战者破之余党亦平自是河朔山东无剧盗公威名益震靖康元年以队将从种师中救太原次榆次与敌遇公乘便击之夺马千匹公力请要战主帅以日不利退保敌谍知之悉兵合围攻且急榆次陷师中死之公与数百骑溃围而出至乌河川敌尾之公大呼斩首五百授武义大夫权河北十三将时上为天下兵马大元帅檄诸道兵入援京师公乃勒兵勤王以十二月二十二日至北京见上擢元帅府统制每语时事无不当上意日亲近待以腹心出八帷幄初元帅府兵军尚寡至是军势乃壮进武功大夫荣州刺史二年盗李昱据任城公为都统讨之公控险伺间与麾下将杨存中数骑驰入贼壁大军继之贼歼焉转右武大夫桂州团练使上以公忠实可用寻迁贵州防御使独倚公为重会左丞张证自京师来诏大元帅趣入觐公曰此敌人诡谋尔大王居外此乃天授非人力所为慎毋往因请进兵自济之鄯或吿髙才欲为乱公伐其谋才遁去加左武大夫徐州观察使二帝北狩诸军议劝进公言于上曰大王人心所归愿早正位号以慰天下望且又白耿南仲奏之表三上上乃发济州至应天即皇帝位遣公迎隆祐太后及六宫以归上恱命带御器械是后平杜用于淮寜又平赵万郭青于镇江定杭州擒陈通取婺州射杀何三五缚秀州贼徐明斩之闻者詟服进寜武军承宣使建炎三年上驻跸维扬召诸将议事公曰今敌势方张宜南渡据江为险练习兵政抚安民心俟国势定圗之时相不以为然未几敌人至公亟扈大驾济江上幸临安公屯吴江入平苗刘之乱拜镇西军节度使及敌人犯江浙公率众军从上于明州銮舆御舟师巡永嘉留公御之赐亲札曰惟卿忠勇事朕累年朕非卿则倡义谁先卿舍朕则前功俱废卿宜勠力共扞敌兵一战成功当封王爵敌至公乃扼险为陈令将士曰若等于此当以死报国家不用命者斩部曲闻之争奋公亲鼓之人人殊死鬭敌大奔杀获数万人四年正月敌悉精锐复至公先以轻舟彊弩匿其旁自髙桥纵兵击之一日数战敌失利而还诏入衞拜检校少保定江昭庆军节度使绍兴改元李成以江淮湖湘十余州连兵百万与羣盗合欲内向声势撼中外孔彦舟因之据武陵张用据湘汉朝廷患之议遣将未决公慨然请行乃以公为江淮招讨使即日就道抵洪州径济生采渡遇贼前锋击走之追及筠州成骁将马进以数十万众决战公以两军分道翼之预戒其下秣马蓐食视旌旗所向公冒雨陷陈金鼓俱振两道精骑自山驰下贼骇乱死者数万人俘二万人逐至奉新败之于楼子庄又败之于江州贼怖走号公为张铁山上以亲札赐之曰以李成之狡狯马进之猖狂盘踞已深根连巳固卿奋励决策频有克复快士民之意释朝廷之忧且朕待卿最亲卿事朕最久君臣之际休戚是同宜乘赋势之已衰当官军之已振驱除戮连收全功时成在蕲州公亟引兵至黄梅攻之贼溃成以匹马奔伪齐诸郡悉平江淮之民徳公至今祠之凯旋拜太尉四年以公为浙西江东安抚使屯建康时敌人陈江北公遣将张宗顔潜渡出其后敌窘蹙又遣王进等邀击之薄诸淮敌大败获其二帅以献五年正月拜开府仪同三司江南东路宣抚使六年刘豫遣子麟猊以十万众寇濠州诏并以淮西兵马属公驻盱眙公遣将杨存中先击猊左右军胜之防大兵鏖战终日所杀不可胜计麟猊仅以身免伪齐由是遂亡班师拜少保加镇洮崇信奉寜军节度使上亲赐诏曰卿专意报国如此朕复何虑改淮南西路宣抚使九年金国通和上眷公忠劳之绩拜少傅加安民靖难功臣十年敌人再陷河南围顺昌公被命援刘锜即督军渡江与锜势合敌引去公又命将收宿亳二州尽复衞真鹿邑等地遣其校献俘阙下明年正月敌将以步骑数十万自合肥取和州将渡采石江浙大恐公先引帐下数十骑夜絶采石夺和州众心始安明日大军至敌退守昭关公又夺关师次柘臯敌人断石梁面水为垒解鞍休马公谓诸将曰急击勿失公时有寒疾诸将欲止之公不听乃力疾涉浅流登岸与敌合战士马激厉无不一当百获万户长千户长数百人牛马铠杖以万计上遣中使劳军公感泣俄而敌将复犯濠州王师乘柘臯之锐驰赴之敌以步骑三十万相持于濠南公麾兵进击敌宵溃横尸数十里敌将逃归进少师封济国公兼河南北诸路招讨使十一年和议成四月诏大将诣行在拜公枢密使赐玉带公闻命而乞纳兵自谓不当复领宣抚司章再上论者以为得大臣体加太傅广国公方是时朝廷以山阳武昌诸屯不安命公拊循之或曰彼多反侧盍为备公笑曰何自疑如此至则慰劳士卒宣布徳意遣人谕武昌军帖然安堵还次镇江因调防南北使之在道者上知其能体国益嘉之明年春还朝四上章乞解枢务不许秋梓宫归祐陵皇太后御慈寜宫公复理前章又面恳切至上不能夺乃以太傅镇洮寜武奉寜军节度使进封清河郡王充醴泉观使奉朝请赐第一区继以郊恩改靖江寜武靖海军二十一年上幸第存劳甚笃拜太师子孙各进官加等二十四年六月以疾闻上遣中贵人抚问命国医朝夕诊视七月二日薨于正寝享年六十有九上震悼辍视朝三日追封循王赐一品礼服亲奠于赐第劳恤其及宗族恩各有差命内侍省押班张去为防丧事以是年九月十一日于常州无锡县塘湾山配秦国夫人魏氏先公薨继室荣国夫人章氏五男子琦武义大夫子厚左武大夫康州刺史带御器械皆早世子顔子正右文修撰子仁秘阁修撰四女长适武功大夫秦公仅先公卒次适直徽猷阁韩彦朴次适右承务郎程湜次适直敷文阁刘尧勋孙宗元尚书驾部郎中曽孙镃直秘阁公貌雄伟性浑厚严重家人莫见其喜愠临敌应变谋无遗策大小数百战未尝言功征行戍守师律整齐纳亡抚降至得其死力尤喜任使今之名将多出其门如杨存中田师中赵密皆公所识用余虽偏禆布在诸路分按营垒者亦甚众待同列谦下唯以国事为先不校小嫌此公平生大槩显显在人耳目者若夫密谋秘画有以契上心禆庙算公终身固不以语于人人亦莫得而闚也初诸大帅各将屯要地一旦归授以枢筦四方无不耸动公恬然就列以身先之安其所处若未始有兵权在手者盖公平日用心惟在于尊奬王室故能忘私徇公自始至卒秉节不渝无非恭顺之实云呜呼公之积功固多矣天子之报功亦备至于褒表恭顺则又当具论而显表之使握兵者知所法焉夫恭顺臣子之大节也事亲非此不能致其孝事君非此不能成其忠况为帅者乎将帅颛阃外之任权盛则势多陵功髙则志易满其可不以恭顺持之彼拔劒击柱者束之以礼然后定背阙哗语者绳之以法然后戢又乌知所谓恭顺者哉昔之论将者曰富之而观其无犯贵之而观其无骄使之而观其无隠诚有取于此也今公之功暴耀当世街谈巷议之徒识与不识皆得以缕数惟恭顺一节有诸将之所难能众人之所弗察者臣故表而出之用对扬明天子之休命系以铭曰
　　多难启圣维天之仁是生杰才佐佑人民如龙之升滃然其云维皇中兴有此虎臣虎臣维何王胙于循矫矫维王孔武且洵自帝初载执羁扈巡入衞宸扆出澄寇氛大敌之乘虎貔为羣举麾却之笑谈策勲来归于朝避擢纳军谕我徳意抚安列屯密勿机地委蛇其身身则不有所尊者君帝曰恭顺时莫与伦人知其功我念厥徳惟恭惟顺斯徳之则向也诸帅怙众而愎公居其间谨度自抑向也诸帅动曰吾力公居其间载巽载黙晚焉奉朝夙夜祗饬宜夀而富保厥成绩何以宠之受瑞南国一命赐衮带裳幅舄三镇聫麾纛钺旂防匪伊宠之用劝羣辟锡山之峩佳城丰碑在道绚若金石埀光无穷过者必式
　　葛文康公神道碑
　　文康葛公自元符末以文章名天下登朝歴学校礼乐之任至国子长贰尔后二十年数踬终不茍合宣和间亲党柄国声焰震中外人谓公即大用矣公时已久诎为郡繇汝徙湖闻将有燕山之举亟以书遗之其畧曰今东南奠枕西北欢盟公之功莫大于此然天下无事则宰相安宰相生事则天下危愿公享宰相之安毋使天下至于危也是行实过阙例得入觐相省书不説乃尽日令便道之官未几燕山之役兴敛民间免夫钱以助军用急若星火比屋骏惧浙西仍嵗水潦公持檄蹙然有忧色顾佐吏曰吾民方艰食奈何议欲减其半众争言不可公曰茍利于民死且不辞卒奏减之公平生以气节自负议论鲠挺未尝一俯首为贵倨下虽位不补徳士大夫深惜之然识者多其有守以是尊仰焉公既没十余年公子立方以墓隧之刻来请铭于某某生也后不获游公之门然顷以史事与纂修先朝实录见公出处大槩矣又尝读公遗集及诸先生长者言所闻盖如此今复得公之壻章倧所为状而考之益不诬铭不可辞则举以冠其首然后按公之世次官阀行治掇其大者追序而显论之公讳胜仲字鲁卿其先嬴姓夏后世封国于葛后因以为氏汉魏之际着籍广陵唐天祐中有讳涛者避孙杨连兵之祸徙江隂家焉其子防太宗时以髙年有徳赐爵公士防生详公髙祖也隠居不仕曽大父惟甫赠吏部尚书配曰陈留郡太君吴氏大父密承议郎赠通议大夫配曰胡氏陈氏皆硕人父书思以朝奉郎致仕累赠少师母侍其氏秦国夫人自尚书而下三世踵登进士科通议早弃官悟性理之学自号草堂逸老少师以清徳纯孝闻既卒州上其事诏特諡清孝公幼警慧诵书日数千言九嵗能属文时出惊人语少师异之年十六应开封举中其选绍圣四年擢进士第律学方兴公游其间才阅月于法令贯通若素习一试即为冠调杭州右司理防军杭为剧郡多讼诉岸圄往往充斥吏习为舞文市狱公至痛绳以法而于推鞫必委曲详尽囚感公之哀矜咸吐情无隠旬月间留狱一空吏畏慴不敢以儒生易之府帅丰稷知公为伟人屡荐于朝文节林公希赴召京师一见公谓曰君文词经术宜范模多士狱讼冗职溷君尔因荐试学官公以诗书礼三经试于有司乂试宏词俱第一士林歆艳见其文以为不可及公之声闻自是弥大矣除教授兖州学公以兖先圣国益自刻励朝夕讲学训诸生人得所未闻靡不恱服鼓箧踵堂者辐辏至弗能容乃移书部使者丐钱増辟而新之且丰其饩廪乡校之盛遂冠诸郡入为太学正少师书谓公曰士积学非独为巳盖将淑诸人汝其勉旃公既迎养不以官卑禄薄日营滫之奉极其诚至上幸学四方士献歌颂者甚众公奏赋数千言秘书省第名上之公居其首巳而丁外艰毁慽过制终丧屛酒肉弗御阅浮屠氏大藏经周其巻帙服除为提举议厯所检讨官是嵗行明堂礼官升朝者例封赠公居职若半嵗则于格当改奉议郎预计之适在秋享后乞减秩一等前期受命朝廷嘉之特改通直郎由是恩及泉壤继知大宗正寺丞事检讨如故议厯所初以从臣提举至是郭天信代之公深嫉其人弗欲与共事力求去天信曰公岂久于此者能暂屈相从正字指日可得公曰富贵在天儒者但当顾义耳遂罢厯局缙绅称公为难能除秘书省正字迁尚书考功员外郎以亲嫌改礼部时郡国上符瑞者遝至公掌南宫牋奏或日草数牍无滞思人皆服其敏而工防御史中丞石公弼上言僖祖原庙増置殿室违元丰之旧诏礼官议公谓有其举之莫敢废也予而复夺在常人犹难况在天之灵乎与时论不合责知歙州休寜县歙在江东号难治而休寜岩邑也民鬭狠尤甚公视事亲决疑狱洞见欺隠奸吏不得肆邑中以为神明听讼先与辩曲直徐吿以慈孝礼逊之节民多感泣息所争未逾月狱虚课为一路最部刺史交荐之更数嵗复召为礼部员外以预议元圭进一官迁吏部擢国子司业公尝患成均之士为文率一律恐其寖入卑陋考试必取卓然不羣者置前列由是文格一变诸生习雅乐既成上御崇政殿按试大恱谓辅臣曰士成于乐可谓文物之盛声调与工师不同手诏褒谕増秩迁太常少卿国朝自欧阳文忠公以建隆讫嘉祐礼仪防革纂成一书凡百篇号太常因革礼至是命公续之公用前书条目増脩为三百巻于是治平以后五十年礼文之事粲然在目诏藏于奉常太子府初建以公兼右谕徳公每见太子必言治心修身之要为仁孝学三论献之太子嘉纳复采春秋战国以来歴代太子善恶成败之迹日近数事久则成书十巻号承华诏云徙太府少卿盛章以谄附权贵骤用为开封尹忽遣其子并谓公曰外府左迁吾能为公即还旧物许之乎公正色曰进退百官当自宰相仆不佞顾肯由他岐进以重速戾哉并归以吿章大慙恨闻者韪之除国子祭酒迁大司成赐对衣金带入谢上曰卿在朝不惟以文字著称实有靖共之操且曰观每月私试程文髙下甚当其为上所知遇如此公退而语家人曰吾自布衣致身侍从当有以报国前此不敢越职论事今岂宜黙乃数求对言治乱大计与时政得失贵要咸切齿公自是不安于朝矣俄提举江州太平观宣和元年朝廷明公非辜复右文殿修撰知汝州京西多旷土寳元康定间特轻其赋募民垦辟嵗久地无遗利而民益富政和初言利者始议増税民巳不能支其后宦官李彦谓京西之民率冒占官地括其田而籍之号西城所破产者纷纷或朝为豪姓暮乞丐于市公下车数月适彦至大肆苛暴人多逃匿避祸公见彦泣曰斯民离散深所不忍愿公少寛之且请蠲数千户不当括者彦大怒曰是欲沮坏西城新法邪草奏劾公朝廷壮公敢为寝其奏不行大河嵗修埽岸费稍草不赀皆取办旁郡而汝特倍民罢不堪命公喟然上疏乞免且令民缓输待命转运使以不及期督日峻公奏免益急僚属惶怖莫知所为公慰抚之曰诸君第勿书纸尾吾独任其责顷之免符下民叶讙交贺画公像嵗时率子孙罗拜相语曰防葛公吾侪非饿死即流徙异乡能复自保于此乎前太守尝建言崆峒山实黄帝问道之所宜筑宫奉广成子既得请则竭力以事土木工未究公至主观道士出大言胁公继前役公叱之曰嵗饥民匮可困以不急乎即上疏乞须丰登有旨特从公之内刚不畏彊御类如此复显谟阁待制徙湖州六年又徙邓州公在湖朱勔尝求鸂白雀之属公弗与勔衔之由此横加媒糵遂落职提举江州太平观靖康之冬金人再至阙二帝北狩公时寓平江闻之西向号恸白郡守曰趣帅师勤王又曰大元帅在济南以表劝进不可缓因呼左右索纸笔立草数百言俾守即遣官持诣元帅府词旨恳切读者流涕建炎四年复集英殿脩撰再知湖州自金人蹂江浙盗贼蠭起人情恟恟朝不谋夕民见公复来懽迎蔽路防剧贼邵青欲道江入湖窥伺是州公乃大修城郭作战舰数百分部队以防帜别之日阅试陈法而加赏罚士卒皆精勇可用民恃以不恐贼望风引去有顷孙诚于乌墩镇杀伤官吏居民散走公亟遣单骑赍枢密院旗牓招之曰今日降后自可得美官贼徒相戒曰葛使君至诚不吾绐也即投戈就降是嵗大饥斗米逾千钱饿殍相枕籍公既发官廪又输已谷数百斛遣官吏赈给之右姓争出谷为助他郡之饥者咸襁负而至公于城内外辟僧舍若亭驿以处之薪釜管籍之属无一不备全活不可胜计建炎初太守梁端尝获谋叛军人童照并其党数十被加职之宠吿者皆命以官至是复有效之者公察其诬笑曰吾岂肯杀无罪而利已乎遂录付狱果无迹状因坐诬吿者徙之阖境肃然公在郡能究心庶事虽甚防不轻委其属视民惟恐伤之见利害施罢不俟日适时多艰疲于应接慨然有退休之志绍兴改元复显谟阁待制提举亳州明道宫乃筑室宝溪之上山水环凑名人魁士杖策造门公为之赋诗饮酒乐而不厌去则观书着文课子孙习儒艺商论不暂辍闺门之内弦诵相闻若庠序然尤喜释氏书谓其邃处多与吾儒合有时禅寂宴坐凝然终日或夜分不寐如是者十有四年易箦之夕数闻异香索水盥手合爪掌跏趺端坐久之北首右胁而卧薨于正寝盖释典所谓如来涅槃相者享年七十有三实绍兴十四年九月八日也爵丹阳郡开国侯虚二千户真食一百户阶自通直郎以年若赏及致仕十七迁为左宣奉大夫遗表上赠特进明年九月壬申于江隂军由里山之原又明年太常考功以公之行实言于朝曰道徳博闻曰文安乐抚民曰康宜赐諡文康诏从之以其子立方列于朝累赠少傅配张氏赠魏国夫人金紫光禄大夫磐之女有贤行先公卒子六人立方左朝散大夫前权尚书吏部侍郎立中右迪功郎前河北路盐香司干办公事而立器立卓立豫立参皆早卒今立方知袁州女三人长适左朝请大夫主管台州崇道观许旸次适右承务郎监登闻鼓院刘封次适左朝散郎通判泰州章倧孙男五郛右从政郎临安府新城县丞郯左宣教郎江东路转运司干办公事邰左宣教郎太平州州学教授邻右承奉郎湖州归安县丞邲右承奉郎监潭州南岳庙郛邲尝预国子为名儒孙女六长适左儒林郎临安府司法防军沈洵次适右迪功郎新饶州安仁县尉章湜次适左承议郎主管台州崇道观张本余未行聘曽孙四缙皆将仕郎次尚幼公问学敏博书无所不读一过目终身不防研穷经旨虽祁寒隆暑不废文雄赡而复精深醇密众制各操其妙纪事尤不茍凡子之其亲非得公文识墓则必歉然诗清丽有句法与賔客登临宴赏即席援笔立成文不加防坐者莫不惊异嗟服公在孕时其夫人梦凤凰集于庭既而生公人知其为文字之祥及中两科归清孝公又梦欧阳文忠公授公以巨砚自兹文益进信非偶然也有文集八十巻外集二十巻考古通论六十巻传于世公为人闲荡乐易遇物尽诚勇于义若嗜欲不靳财费赒人之急从弟济仲贫甚官之先已子族女之不能自存者则为之办装遣择所归租入悉推以畀同产于竒玩一无所好临事敢为不畏祸患遭权幸巧中屡致龃龉处之怡然或问其故公曰吾道当如是又何悔在太学为师儒之日多礼闱试贡士必与考阅公于数句中辍知其学之浅深是以多得竒士诲人则先徳行后词章故诸生皆知自重荐士惟取其器识凡所汲引位辅佐禁从台阁者相望天下咸推公知人四为二千石所至有惠政治吴兴民爱之尤笃去之日挽车号泣祖送数十里不絶及闻其丧虽深山穷谷中无不流涕至今言公犹以手加额颂叹不已呜呼天下无全才久矣缀学之士文艳用寡或劣于任剧至若娴吏事则类多舞智趋势为幸进计不失节者几希如公以英儒发身以循吏著绩而又能以介特之守卓然独立于当世可无憾于铭铭曰
　　葛为名门世禅厥文祖也累科云仍其芬自祖滀之既弗施迨公发之浩乎莫涯匪殖斯学惟得之卓实敏实博先民而觉甫登胶庠载其光勿毁勿荒士式而臧既属既长既究所养终始不爽承帝之奬惟此吏道治则弗扰所试者小吏之师表勇于为仁仁行如春我知爱民遑防吾身汝邓之区棠蔽其庐民歌袴襦再腾于湖人孰不艺器徇则蔽人孰不吏术胜则诡嶷嶷文康通乎大方内全吾刚靡怵于彊彼相囘遹孰砭其失公弗与昵曽莫我屈考公平生实大声闳展如有成见道甚明晚卧林壑避嚣自乐安禅澹泊心若云廓瞻彼江干有山盘盘丰珉岿然千载之传
　　中书赵舍人墓志铭
　　自中兴三十余年间廷策天下士其卓然号为一时魁杰者往往皆出东南嵗在辛未蜀人赵公始以瓌玮博达之文入奉大对首论臣子事君父忠孝之大节言约意确洞见胸臆天子竒之亲擢为第一授左承事郎签书劒南东川节度判官公事秩满召为秘书省校书郎明年自著作佐郎迁著作郎不数日除起居郎丁丑春正月同知贡举夏六月拜中书舍人冬十月以卒后三年其謩自蜀以书来请曰先君仕于朝同出处者公也先君不幸死公哭之哀防之厚今有日矣铭先君以诏诸幽公为宜予得书曰噫予尚忍铭公哉予与公自东观歴左右史掌外制皆同日并命为僚久且密知公实深虽不忍铭铭不可已乃为公叙之公讳逵字庄叔姓赵氏家本秦也八世祖银青光禄大夫处荣徙居于蜀遂为资州人曽大父可以季子赠官至大中大夫祖宗亮父衍赠右承事郎母马氏何氏皆太孺人公少颖悟一读书数行俱下甫冠娴于文章所至求见者如市性廉静不以世事介意居官行已安恬自有所守其在潼川簿书狱讼能以身亲之符行中緫领四川财赋暴横无敢者有子与荐意公必为类试考官密以文属公公不启缄既试符氏子不得奏符怒以他事攟摭甚峻终莫能言公亦不少屈也及入馆阁未尝辄以私一至时相府时相欲岀白金助公以家来公不答时相怒人为公危之未几时相死上亲擥庶事屛奸擢良风俗一变忽有旨以兼普安郡王恩平郡王府教授即日引对上曰卿乃朕自擢秦桧日荐士曽无一语及卿以此知卿不附权贵真天子门生也又曰两王方学诗冀有以切磋之公因奏言路久壅愿陛下广览兼听勿以贱防为间庶养成敢言之气上嘉纳洎为侍从益以诚实见知尝入谢上曰朕所以用卿卿既知之朝有阙政无钜细直助朕也又谕廷臣曰赵逵纯正可用其为上所知遇如此一旦公有疾予过之问焉公喟然曰疾其不瘳乎昨梦驱车若将入馆者或曰此给舍养病坊也汝当为秘书监居无何疾亟力上章请外弗许后数日予因进对上首问公得疾状论方剂甚悉且曰庸医恶知此遣侍医视之而疾不可为矣享年四十有一讣闻上悼惜不已出内府银绢各三百赙之赠左朝请郎官其子壻各一人敕沿路漕臣防其丧归蜀以是行也母老子弱旅榇数千里浮长江上三峡间关险阻几再嵗始得至乡邑道路闻者识与不识皆哀之公先娶汝氏未归而卒赠孺人继室支氏封孺人一子四女謩承务郎监潭州南岳庙长女适右迪功郎新差监成都府商税务支焘余尚幼以绍兴三十年某月日于普州安岳县永康乡东北山之原公既没裒其文得三十巻藏于家公平生无他好独喜收聚古书考歴代治乱兴衰之迹而其至要为文根据亦以古为归内行脩洁不见过差尝语人曰司马温公不近非色不取非财吾虽不肖庶几似之上本以大用期公而公亦厚自涵养欲有所建明不幸死矣呜呼士君子必有所不为而后可与有为有所不为知所为也知所为者矜其所不为而安于所为也可与有为不必为也不必为者不待其有所为而知其必有为也曩者权臣用事附已者卿相可以立得公于此时有贵贱死生之变而处之泰然终不以彼易此亦不以是自髙是不矜其所不为而安之也圣天子秉哲临下得其才于逺方稠众之中察其贤于羣小竞骛之际意其临大事必将有所谓不可夺者而不克见也至今犹思之是不待其有所为而知之也贤乎哉铭曰
　　蜀有伟人今之卿云既珪璧其身亦黼黻其文内抱道以全其真而方荣亲而方得君胡奄焉以沦诗之幽石尚不冺











　　海陵集巻二十三
