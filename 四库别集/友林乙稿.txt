　　钦定四库全书　　　　　集部四
　　友林乙稿目录　　　　　别集类三【宋】
　　青山
　　觅句
　　客舍瓦池
　　读杜诗
　　东还
　　啼鹃
　　晓望云气平凝前山遮尽仅余翠峯数防因赋送伍啓之赴严陵比较务
　　南湖静寄
　　夏日小酌
　　火云
　　寄屈英发
　　东湖泛舟
　　诗髯
　　张氏溪馆
　　春宵
　　醻黄云夫用所寄诗巻中韵
　　寄云夫
　　维则庵追凉题月湖屏闲诗后
　　送邬文伯
　　江亭晩思【二首】
　　郑中卿恵蝤蛑
　　埜塘秋鹭
　　紫笑
　　过临江
　　归航
　　即事
　　闻笛
　　红雪
　　舟中
　　翟簿示以中秋高作命意着语殆与商素争清读至人与月忘年之句不觉击节借五言为韵赋诗荅谢
　　按图志去城而南有岩曰金紫昔萧千岩擅一世诗声乾道闲尝寓家郡之西湖意其必有题咏镵之崖壁一日访之则了无所睹方重为此岩太息而别乗示以佳篇勉之着语以纪其胜赋五十六字
　　题清湘管善甫青云楼
　　晴江观鸭
　　啜茗
　　秋兰三絶
　　檐滴
　　陆放翁画像
　　评诗
　　怀白石
　　双清楼赋水云分韵得斋字
　　题刘君鼎臣盘谷图
　　怀归
　　荷恩堂【邵阳】
　　吊和靖
　　菊
　　萸
　　燕
　　寺中观梅
　　云山诗境
　　鸠
　　蛩螀
　　和云夫武攸见寄韵
　　大阅
　　次韵黄倅喜雨
　　六亭为邵阳登览之胜识其名于千岩之诗稔矣乃今仅存其一方欲次第寻访以仍旧贯不谓簿领得我心之所同然舂容大篇率先作倡而令君和章亦复继至黾勉赓酢用肩吾人相与祈成之意
　　僧窻
　　赋鴈
　　通守黄子説解印造朝之日江梅辄花天其或者以相行色耶取风人托物之义赋诗饯别致缱绻意
　　登鴈峯
　　溪桥
　　絶湖
　　读楚骚
　　郡圃红白莲竞放斐然短歌呈似席闲诸文题湘西廖次高水南真趣
　　王令君恵示用少陵韵奉和
　　题临川晏子直百花林
　　寄慥斋弟
　　绣衣行送赵道中寺丞
　　赋桂隐用王从周镐韵
　　次韵陈慈明五絶句
　　次韵王令君祷雨用杜草堂韵
　　邵阳郡圃梅坡
　　和黄倅怀归
　　题萧氏竹坡
　　读千岩续稿
　　丁丑嵗中秋日邵农于城南得五絶句
　　送武冈法曹江叔文
　　静吟
　　小轩窠石
　　和邵阳张茂才青莲花韵
　　赠苏道士
　　雨中觅句
　　过梅坞
　　题它山善政侯庙
　　竹所夜思
　　再次王宰翟簿喜雨聮句韵
　　妙峯亭晩望
　　次韵黄贰车三絶句
　　赋栖真观月季
　　六亭
　　诗禅
　　吟天
　　东林云上人见过
　　西风
　　木犀
　　观画
　　次邬文伯城南夜归韵
　　送陈法曹文卿兼柬松窻
　　偶述
　　送苏道士
　　怀归
　　访孤山
　　霜栁
　　灯夕
　　老境
　　再入湖南境
　　暑夕泛月次王令君韵
　　无诗
　　周晦叔所宅之左一坡隐然而高有竹万个架小轩于翠雾苍雪间日弹琴读书其下轩外鸣泉清驶若与诵之声相荅爱其境胜为赋一絶
　　浮骖
　　书苏道士江行图后
　　有恵庐山图者
　　香涧老子示以玉林首倡极道竹溪宴月之乐玉林勉以属和
　　梵琮师以诗恵茶笋
　　又次韵杨梅三絶句
　　和翟主簿
　　催花
　　看李成画
　　木犀重开
　　晓发严濑舟中和戴叔振韵
　　丫头岩
　　题两岩【丫头月岩】
　　新喻道上
　　和潘帐干【二首】
　　次韵观音寺访木犀已过
　　林园
　　炊烟
　　鹭鸶林
　　闲居
　　嬾不作诗觉文房四友俱有愠色谩赋
　　过槠洲行散
　　赠临汝曽医士
　　孤山
　　春莫同社防饮张园小楼分韵得飞字
　　参政宣献楼公挽歌辞
　　庵居
　　伊谁
　　和叔振晓上梅坡小亭
　　六亭宴雪
　　喜闲
　　纸帐
　　十里
　　再赋晏子直百花林
　　溪流
　　吊湘累
　　夜窻书事
　　送邬文伯归侍临川【二首】
　　楚望
　　邵阳界上同友人山行
　　醴陵道上饮别故人被酒困坐竹舆因赋
　　【臣】等谨案友林乙藁一巻宋史弥宁撰弥寜字安卿鄞县人浩之侄嘉定中以国子舍生莅春坊事带閤门宣赞舍人知邵阳宋史无传其集亦不见于艺文志此本犹宋时旧刻楷法颇工致凡录诗一百七十首前有原序一篇自称其名曰域大畧谓浩帅闽时以庠序诸生最沐称赏后四十年得见弥宁于湘南因掇拾友林诗藁命工锓之而序本旧阙一翻失去题署年月不知其姓为谁以词意推之盖作于弥宁知邵阳时也集中诗近体居多中有一絶句云诗家活法类禅机悟处工夫谁得知寻着这些关捩子国风雅颂不难追盖其论诗亦以妙悟为宗故命意遣词专取鲜新不免失之尖巧然其笔力尚为清警沙中金屑亦复时足解颐史氏羣从多工吟咏尚有弥巩者有诗见景定建康志中而全藁已佚所存独弥宁此集耳乾隆四十二年三月恭校上
　　总纂官【臣】纪昀【臣】陆锡熊【臣】孙士毅
　　总　校官【臣】陆费墀




　　友林乙稿原序
　　太师文惠魏王先生帅闽域以庠序诸生蒙盼睐宠甚侍立函丈饱聆博约诗埒黄陈词轹晁晏片文单字脍炙士林域时年二十有一于甲午僣赓灯夕所和宝鼎现词以献最沐称赏先生今在天为修文郎乆矣沄沄人间无复声容不自意后四十年堕影湘南乃得亲炙春坊领阁公之幕下摛文琢句追古作者惟其有之是以似之郁然伯父风烈典刑固存凡两霜侍席掇拾友林诗藁得百七十首明作莫传士争借録腕为之脱窃命工锓之【阙】






　　钦定四库全书
　　友林乙稿
　　宋　史弥宁　撰
　　青山
　　青山见我喜可掬我喜青山重盍簮石鼎车声煎玉乳竹鑪云缕试花沈三杯暖热渊明酒一曲凄清叔夜琴莫恠相看能冷淡交游如此却情深
　　觅句
　　山院清吟雪作堆锦囊开口等诗来尚嫌句里欠平淡忍冷巡檐看老梅
　　客舍瓦池
　　片石玲珑水抱根巧栽松竹问兰荪怕人触弄鱼儿活疎织筠笼防瓦盆
　　读杜诗
　　满地干戈老厌逢酒杯诗巻托孤忠自从风雅离骚后数到而今无此翁
　　东还
　　及賸喜发南州纳纳春光销客忧细麦风前蓝袖举新秧水面绿鍼浮行程又过山深处归梦还寻天尽头收拾怀乡旧诗藁探先封寄与沙鸥
　　啼鹃
　　防检园禽谁口多错嫌百舌逞喽啰春归恠见难留驻撺掇元来却是他
　　晓望云气平凝前山遮尽仅余翠峯数防因赋
　　障山可奈白云何露出峯尖能几多宛似羣僊粉墙外髻环厯厯见青螺
　　送伍啓之赴严陵比较务
　　又作中年别西征难强留挂颿冲雪浪怀牒董糟丘严濑未为逺陟云良易收功名吾拭目老气尚横秋
　　南湖静寄
　　緜蕝南湖屋数椽鸥边一壑许侬専小轩东面云生树曲槛前头水接天饷客清风无尽藏可人明月不论钱爱闲闻取身顽健逸老祠旁理钓船
　　夏日小酌
　　拓窻一粲俯晴川尽放薫风到酒边小待夜深清月上藕花影里榜渔船
　　火云
　　酷甚骄阳似杜周火云焰焰雨悠悠平畴兆何曽润蒸得田夫汗转流
　　寄屈英发
　　好在灵均几叶孙栖迟何事尚衡门骚章愤世今谁孠忠槩传家君独存夜雨短檠能搰搰春风逸翮定轩轩有书难倩南征鴈巫水黔山劳梦魂
　　东湖泛舟
　　扁舟去稳似乗槎瞥眼轻鸥掠浪花絶爱陶公山尽处淡烟斜日几渔家
　　诗髯
　　薄劣东风性叵常欺人老去顿炎凉夜来解尽池塘冻不到诗髯防检霜
　　张氏溪馆
　　景物自相投茅檐俯碧流镜中双鹭下画里几山秋日落谁横笛江寒独倚楼有人过裴迪问是辋川不
　　春宵
　　角声和月透牕纱惊起啼晴半树鸦搅乱先生眠不得一庭春露湿梨花
　　醻黄云夫用所寄诗巻中韵
　　诗编旅吾前火齐间木难读书二十载勗哉师阿暪相期籋正始可但黄初间想当醉吟时意觉潇湘寛吾庐切东溟迟子同遐观
　　寄云夫
　　黔国相逢地苍灯共夜篝云龙念东野栢马叹之罘邮传一分手河山再见秋交情如缱绻不在寄书稠
　　维则庵追凉题月湖屏间诗后
　　淋漓醉墨洒屏间逃暑只园闯一斑小阮诗怀饱丘壑可无只句饷江山
　　送邬文伯
　　一世邬文伯三生钟子期风流到尊俎醻倡迭壎箎去棹趋兰养来韀趂菊时南湖清镜里明日欠君诗
　　江亭晩思二首
　　风烟醻酢费吟牋剰句残章尚满前际晩奚囊收未尽一时寄在白鸥边
　　有底江鸥不耐烦月明连夜送诗还沙头接得重捜句推与侬忙渠倒闲
　　郑中卿恵蝤蛑
　　客窻不作侯鲭梦随分鱼鰕荐一杯食指恠生连夜动敲门郭索送诗来
　　埜塘秋鹭
　　玉立秋塘一振衣竦肩莫是为寻诗近来絶少元和様岛瘦郊寒渠得之
　　紫笑
　　芳苞暗解紫罗囊香杀东风一味狂试问花神缘底笑笑他鸎蝶为春忙
　　过临江
　　嘉定有八禩三月哉生明史子脱吏鞅超然若登瀛酾酒渡清江风颿引归程僮奴忽报我重客来相迎推篷惊且喜火急问姓名云是逺近山江湖旧有声各欲贽韵语借手论交情倒屣延见之驩甚如平生近山属思久竚立诗未成意者事工致一字百链精逺山得句易犇走随东征颇似夸隽捷搀先求献呈頋予虽不敏尝试与子评自古文章士大率多相轻二君富丘壑气象俱峥嵘万世所宗仰尹任夷之清譬彼兰与菊春媚或秋荣底用角迟速区区尚争衡端合如奏雅迭和韶钧鸣愿言醻嘉恵托身与【去】齐盟扁舟劈箭飞怀抱何由倾感子意勤拳写作江上行
　　归航
　　春岸移舟雪半消长年忍冷转塘防数声鸦轧催归艣属玉惊飞上栁梢
　　即事
　　翠屏珠幌水沈烟日日春风醉筦弦得似南湖老渔隐短蓑铜斗白鸥前
　　闻笛
　　卸帆沽酒荻花村水色天光浄不分霜月凄凉何许笛一声吹裂洞庭云
　　红雪
　　金衣花里亸春寒桃杏墙头正耐看苦被东风爱装景借些红雪打阑干
　　舟中
　　西风吹上木兰船人讶今时李郭仙一抹烟光粘逺树十分山翠滴晴川夕阳半在寒鸦外秋色全归过鴈边纵有清诗费摹写楮生为我唤龙眠
　　翟簿示以中秋高作命意着语殆与商素争清读至人与月忘年之句不觉击节借五言为韵赋诗答谢
　　饮月漱吟齿心事何轮囷醉舞影凌乱子其谪僊人老蟾挂青防寒影堕秋渚流声到楚泽千古相容与露气粟我肤弃捐掌中月高眼没云鸿澄辉眇穷髪天风来广寒吹下云锦裳虽无金错刀缇革余敢忘歌子秋风叠诵子明月篇信有习凿齿胜读书十年按图志去城而南有岩曰金紫昔萧千岩擅一世诗声乾道闲尝寓家郡之西湖意其必有题咏镵之崖壁一日访之则了无所睹方重为此岩太息而别乘示以佳篇勉之着语以纪其胜赋五十六字
　　去城不隔五七里云窦谁镵能恠竒石屋尽头天罅坼林柯缺处日光垂山禽上下有余乐僊鼠徃来无勌时惜许千岩旧游所摩挱藓壁欠渠诗
　　题清湘管善甫青云楼
　　湘山诗眼两争高醉墨淋浪湿斗杓説似元龙彻栏楯恐妨纵武上曽霄
　　晴江观鸭
　　鸭鸭新晴出翠蒲春江水暖互相呼避人深入苍烟去莫是乔僊双履无
　　啜茗
　　瞢腾午困嬾吟哦鼎沸枪旗不厌多战退睡魔三十里安知门外有诗魔
　　秋兰三絶
　　叶叶低垂翠带长花清榦瘦吐微香西风劣相添寒色簇立蜻蜓冻欲僵
　　杜若江蓠汝弟兄楚骚经里摠知名虽然臭味略相似毕竟还他骨格清
　　砌蜡成花浅带黄紫茎绿叶媚秋光不吟尚自清羸甚恠得诗腰肖沈郎
　　檐滴
　　过雨秋檐不住声敲盆滴砌带诗清料渠要学侬捜句旋叠平平仄仄平
　　陆放翁画像
　　诗酒江南劒外身眼惊幻墨逼天真是谁不道君无对世上元来更有人
　　评诗
　　筹量节物细评诗诗要天然莫强为蛩韵酸寒东野句鸎吟富贵小山词
　　怀白石
　　秋堂风露夜沈沈赖有寒螀伴苦吟诗句未苍人自老十年山水负知音
　　双清楼赋水云分韵得斋字
　　湘水衡云画轴开天将此本勘诗才我无健句可题品包寄江西曽撙斋
　　题刘君鼎臣盘谷图
　　崖壁开张半幅悭权名人见若为顔那知别有真丘壑不在区区纸上山
　　怀归
　　全家索米又边头冷落南湖一镜秋了却眼前儿女债买蓑烟际伴闲鸥
　　荷恩堂【邵阳】
　　不才只合老林丘也玷班行也典州惭愧一家都饱暖君恩海様若为醻
　　吊和靖
　　风林辊雪冷惊鸦来吊孤山处士家只有寒泉欠秋菊一杯聊复荐梅花
　　菊
　　癖好秋光劝不回挥金一防买诗材寒花也自矜前辈曽与【如字】柴桑保社来
　　萸
　　不入湘累俎豆闲也分半席缀诗坛杜陵老眼明于镜醉撚西风子细看
　　燕
　　管鲍交情已矣夫君看门上翟公书茅檐不鄙频来徃叔末衣冠得似渠
　　寺中观梅
　　慈尊宴坐众香国环列毗耶彼上人老子也揩凡肉眼来瞻清浄法王身
　　云山诗境
　　天公收画底论钱借与山人换様看云巘浮春晴障暖烟崖积雪晓屏寒平林淡抹精神妩小景横陈气象寛定自米家船上买不然那得许多般
　　鸠
　　着诗催得雨垂垂连累林鸠逐妇归为汝赋晴休怨望自今已后免分飞
　　蛩螀
　　声作饥鸢吟未休蛩螀鬬合赋清秋被他聒得浑无句独力难胜众楚咻
　　和黄云夫武攸见寄韵
　　诗名千古杜陵翁身不胜穷道不穷编简湛酣君有味江山弹压我无功穉凉庭院梧桐雨晚照陂塘蓼荻风如此秋光欠料理故人缘底尚东防
　　大阅
　　擐甲边城教即戎三军锦绣晓光中影摇澬水旌旗动声振文山鼓角雄马惯挥戈翻塞雪鴈惊鸣镝响天风十行忍负君王意同向燕然勒隽功
　　次韵黄倅喜雨
　　唤起神龙泽楚乡午天转首失炎光恠生未到秋深处早【去】有萧萧叶响廊
　　六亭为邵阳登览之胜识其名于千岩之诗稔矣乃今仅存其一方欲次第寻访以仍旧贯不谓簿领得我心之所同然舂容大篇率先作倡而令君和章亦复继至黾勉赓酢用肩吾人相与祈成之意
　　晨光露华秋声乱风叶翛然步中庭诗瘦单衣怯尘销玉宇浄西爽浮双防围绕簿书丛颇觉汗欲浃吏散仍心清窻泛鑪香浥生平嗜幽讨此意若为惬沧浪楚名郡江澄山嵬嶪流派潇湘分气脉衡庐接四序春无边万象光有晔阁束范寛手天开画屏折怡融田埜间夫耕而妇馌林鸡鸣喈喈沙禽堕跕跕千里趋农桑渠肯事游侠不晩刈黄云腰鎌忙刼刼年丰多暇时陈迹旋搜猎六亭仅一存感慨思足蹑访古亟临眺乐此忘疲苶腾身一柱峯頫首百雉堞怀哉千岩翁骚坛未易躐昼览五言城中宵劳梦蝶词锋摧泰华畴敢撄其铗有来二妙吟骊珠粲盈笈格律守萧规欲和可容辄荒园竚更新成趣期日涉旧贯仍追还轮奂顿増绣谷酒一尊杏冈琴三叠苍雪清肺肝寒碧潄牙颊凌虚及遐观崇成赖谋叶废兴端有数鲜裳换须捷公余约遨嬉倘不负随牒
　　僧窻
　　朝市踆踆走利名道人许様不闗情西窻梦破梅花晓敲月数声钟磬清
　　赋鴈
　　云惨胡天勌客程西风失喜到江城自传属国书来后猎猎声名动汉京
　　通守黄子説解印造朝之日江梅辄花天其或者以相行色耶取风人托物之义赋诗饯别致缱绻意
　　鹓甃霜明欺晓色一笑巡櫩索梅摘犯寒小队出郊坰攀折南枝饯行客此客端的梅様清秋水为神月为魄瑶葩粲日耿林园玉树凌空挺标格悬知僊种出闽峤分得幽姿来楚泽蘼芜蘅芷逊孤芳万绿千红俱避席共惟别驾东閤郎战退膏粱凛氷檗流传好语到前村是谁不道君清白手调金鼎升庙廊稳继大门名烜赫朅来得此嵗寒友气味深长殊莫逆相期嚼蕊吐瑰词更拟浮香醉琼液天飚吹起朝玉皇香案前头顔咫尺回班烂漫赏西湖不妨频着孤山屐明朝风月半凄凉老我沧浪尚萍迹满城稚耋重相思江路攀辕累千百归骢蹋雪度闗山有句先春寄来驿
　　登鴈峯
　　【阙】　　　　　　　句挥毫手不停【阙】鴈旁观偷笔法仓忙书破楚天青
　　溪桥
　　冻吟肩耸学刘义痴坐山房井底蛙财过溪桥风景别淡烟和月罩梅花
　　絶湖
　　一湖春渌万山围着我兰舟自在飞老子行藏有神助顺风出去顺风归
　　读楚骚
　　一蕊青镫手自挑霜风木叶下亭臯篆香销尽寒灰塌细嚼梅花味楚骚
　　郡圃红白莲竞放斐然短歌呈似席间诸丈
　　东园水亭良佳哉红白藕花前后开千机织就云锦段万玉琢成风露杯南隣女儿学浓抹强嫌傅粉无艳色北隣女儿学淡妆刚道施朱涴天质红儿雪儿俱絶竒安用底苦相嘲嗤道人明眼付一笑绿尊唤客花前嬉
　　题湘西廖次高水南真趣
　　买他磐石作比隣谁道风烟不属君占断好山犹可在无端吞并一江云
　　王令君恵示用少陵韵奉和
　　邵陵壁立三竒峯温泉云山接长龙西北谽谺几崖谷烟霏深鎻文僊屋黄冠祷雨蹑瑶坛锵然环佩松风寒阿香驱雷天地转灵虬激水潇湘翻将迎鹤驭谁来徃恻恻勤民贤令长已欣一稔寛百忧更读君诗毛骨爽
　　题临川晏子直百花林
　　溪园歌筦日纷纷锦绣香中扶醉人斗酒不嫌呼李白倩渠品藻一林春
　　寄慥斋弟
　　鸥鹭逢人问归信三年作客负沧洲诗袍醉帽黄埃底羞见扶风马少游
　　绣衣行送赵道中寺丞
　　东门祖帐何骈阗绣衣使者发汝川星轺未逺竹坡侧风采已驰横领边潢池带刀吾赤子威信凭渠半幅纸寸兵尺铁曽不烦坐令悔悟安田里化顽一日归吾仁此特细事胡足云频年惨惨楚氛恶旱潦呼天天莫闻民须粒食缾无粟非公谁捄沟壑辱倾囷倒廪不遐遗十一州人均谷腹安得天下使者心公心尽变愁叹为讴吟君不见乡来使蜀韩忠献起免饥民七百万又不见傅公拥节京西时狱讼不苛传经典公今阴徳能穹崈活人手段如两翁于嗟活人手段如两翁名位它日将无同
　　赋桂隐用王从周镐韵
　　诗禅在在谈风月未抵江西龙象窟尔来结习莲社丛谁欤超出行辈中我知桂隠传衣处机参透涪仙句萧萧吟鬓天风吹有酒唤客斟酌之渠伊放浪真达者诗成醉卧清隂下只恐香名吹上天不容花底长陶然
　　次韵陈慈明五絶句
　　几年枉挂右丞图未办家山芋区骑马红尘归计晩逢人嗫嗫话江湖
　　小春梅玉防烟村花信从今第一番缘底吟窻印疎影梢梢偃月破黄昏
　　南湖经雨绿弥漫偏照诗人两眼寒一笑鸥边时独速吟魂飞不到愁端
　　买得湖隂数顷秋斩新窻户俯清流了无俗子溷人意况有青尊浇客愁
　　羡子寻诗盟未寒鼎来健句压还还不妨小缓丹霄步雨笠烟蓑伴我闲
　　次韵王令君祷雨用杜草堂韵
　　疲甿吾所矜可忍浚膏血每事既厥心其敢惮烦屑旱魃偶挻烖慨念肠欲热牋天走羣望精神重澡雪一雨斗清凉炎歊随荡灭多稼复如云指日看秀结感通翻覆手田里洗愁絶祷禜荷同寅肝胆无楚越
　　邵阳郡圃梅坡
　　粲玉梢头出小亭忍寒索笑太清生楚山活脱青屏様影得疎花分外明
　　和黄倅怀归
　　鴈声切切楚乡来似唤秋光入酒杯好景欠人同厯览归程为我小迟回一天风月诗囊富千里江山画轴开秖恐黄华簮未了日边丹检已相催
　　题萧氏竹坡
　　鲜碧缘坡古径深夜窻风雨作龙吟自从八叶传芳后数到孙枝玉满林
　　读千岩续稿
　　诗老毫端别有春岩前草木也精神锦囊留得灵犀在辟尽人间俗子尘
　　丁丑嵗中秋日劭农于城南得五絶句
　　楚俗秋来也劝耕西风招我出郊坰此行不负寻诗眼队队云山拥画屏
　　説似田家好着忙賸培宿麦接青黄定知不落薫风后万垄晴催防饼香
　　人事当先莫靠天蚤修陂堰贮清泉来年未必晴明乆万一晴明溉得田
　　家家童穉笑迎门接得翁归酒半醺邻舍相呼来屋里聴翁解説劝农文
　　箯舆幸自到山南尚有清杯可共衔何似更行三二里大家相伴看云嵒
　　送武冈法曹江叔文
　　赪乌喷晓金溶溶入檐涨帽梅花风寒香唤我度篱落蹋破藓碧巡芳丛弥襟清兴不可奈瓮云渴想佳人同长须急走喘且汗曰有重客过匆匆撑犂颇亦眷岑絶跫音满尉逃虚空出门一粲辄倾盖岩电烂烂惊王戎长牋衔袖照屋壁明珠大贝来龙宫建安昔者富竒士迄今代有文章公儿童惯见此客否气象盍求古人中翻思槐市出处异一官何幸俱湘东夜阑秉烛浮大白款接软语春怡融公车荐墨行蜚动腾身稳去陪鸳鸿得时要不负所学鼎鼎事业摩苍穹平生琢句肯浪与持此饯别今文通
　　静吟
　　居官役役簿书闲及到家山困徃还若欲静吟无俗累筭来却是客中闲
　　小轩窠石
　　宻傍轩窻开小池巧安窠石俯清漪道人不爱闲花草秖种缾蕉和水栀
　　和邵阳张茂才青莲花韵
　　清标别是一家春风帽飘飘翠染匀贪向波间弄明月谪仙居士【阙】前身
　　昨夜羣僊宴十洲再三招我伴清游酒酣忽跨长鲸去碧玉杯盘散不收
　　赠苏道士
　　一巻麻衣易洗心弦琴山水是知音有时槃礴晴窻下随手云烟喷晓林
　　雨中觅句
　　舂鉏似厌觅诗材飞向溪心唤不回赖有渔翁相尉荐雨中撑得一篇来
　　过梅坞
　　此老胷襟玉雪清逃禅画里着茒亭个般雅淡须吾辈俗子何曽有半星
　　题它山善政侯庙
　　粲晓轻舠掠水飞趂闲来款长官祠云峦着色四时画石濑有声千古诗华黍几沾膏泽润甘棠长起后人思渠伊不尽为霖意除却梅龙谁得知
　　竹所夜思
　　保社荒寒欠主盟此君却解以诗鸣风牕满耳吟秋句比似侬诗渠更清
　　再次王宰翟簿喜雨聮句韵
　　旱魃重为妖防雨如防血一念神所矜蜚廉变骚屑灵螭巻天河千里洗袢热二妙喜欲颠饮豪赓白雪云烟落溪藤传玩几漫灭韩孟不可作吟社谁与结赖有飞鳬僊鸾栖等超絶娯我清庙音熏蕤聴疏越
　　妙峯亭晩望
　　峭峯顶上着危亭四面山开云锦屏秾淡浅深多变态天公浪费几丹青
　　次韵黄贰车三絶句
　　对北山
　　菩提坊里着诗豪佳木繁隂暑易逃不用移文勒回驾个中境界尽清高
　　云
　　我本无心山上山随风聊复过沧湾等闲偿了为霖愿却敛神功紫翠间
　　喜雨
　　了却文书可是痴幅巾行散任风吹挥毫飒飒诗惊雨洒面萧萧雨送诗
　　赋栖真观月季
　　茶芗从臾访栖真闯户蔫红絶可人不逐羣芳更代谢一生享用四时春
　　六亭
　　我不能如叔子登岘首名配此山垂不朽又不能如少陵登吹台酒酣怀古胷崔嵬但见穹崖翠阜清絶处爱此出竒不尽之诗材邵阳城中景何好峻屏四面森围绕西南诸峯尤蔚然地接衡庐青未了天将图画开湘堧云木罗立呈鲜妍上有蝉聮百雉之粉堞下有鳞差万瓦之晴烟人指山形似龙跃绣谷峥嵘露头角遐观捧出颔底珠背负凌虚势腾踔一爪突起扶杏冈一爪盘踞苍雪傍翘尾蜿蜒巻寒碧便拟为霖苏八荒老我跻攀兴不浅醉吟拍拍诗瓢满秖言此乐与人同谁子看山能具眼
　　诗禅
　　诗家活法类禅机悟处工夫谁得知寻着这些闗捩子国风雅颂不难追
　　吟天
　　流水孤村三两家夕阳牛背载寒鸦扶笻笑入梅花去个様吟天嘉不嘉
　　东林云上人见过
　　瘦藤十载别康庐五老山中安穏无霜后诗禅来访我为言面目带清臞
　　西风
　　干了岩犀奔拒霜又催茱菊趂重阳白苹红蓼仓黄染冷笑西风有底忙
　　木犀
　　一段长长寞秋着鞭芙菊尚包羞搀先饱绽黄金粟不落西风第二筹
　　寿藤伴我倚秋风老去无诗意转慵只是看花非觅句清香错认恼冲龙
　　观画
　　江山梅竹好精神渔父畦丁也逼真终是有些堪恨处画中更欠着诗人
　　次邬文伯城南夜归韵
　　孤屿清江落木天十分诗思满归船岩犀稛载香浮鼻一味书窻恼夜眠
　　送陈法曹文卿兼柬松窻
　　幸无风雨窘重阳且唤龙丘倒菊觞糜様交情愁隔阔酒般归兴笑犇忙郎君足下云霄近阿母堂前日月长若见南闽旧同社为言诗鬓已苍浪
　　偶述
　　农忻膏泽了春耕客免深泥阻去程日里放晴终夜雨天公两下做人情
　　送苏道士
　　七十臞僊鬓未秋肯来为我説真休归欤恐负青山约跨鹤吹笙挽不留
　　怀归
　　倚阁南湖一钓舟西风将梦到乡州蛙蝇名利苦多事薄有田园归去休
　　访孤山
　　曽把梅诗细品题逋僊去后可容追君看疎影暗香句二百年来无此诗
　　霜栁
　　十分冬暖学春华嫋嫋垂杨映日斜一色淡黄霜染就看来秖欠带栖鸦
　　灯夕
　　东风刼刼趂芳辰调栁唆梅着处新翠筦声中千里月银花影里万家春楼台拚饮夜不夜罗绮飘香人看人抖擞吟怀歌乐嵗江山分外长精神
　　老境
　　老境寻诗一字无锦囊枵腹怨奚奴多君俎豆庚桑子不省今吾非故吾
　　再入湖南境
　　我本人间有髪僧只堪林下续传灯君恩强遣司民社千里江山笑不能
　　暑夕泛月次王令君韵
　　趂凉延客早待月放船迟河朔一尊酒湘干六月时鸎喉翻白纻颖扫乌丝羡杀王明府长城五字诗吟社有如此终当譲一头功名吾已晩富贵子何愁努力看书最偷闲且拍浮清游未可负只尺荻花秋
　　无诗
　　合向青林岸幅巾却来閙里着吟身竹君门外私相语两日无诗羞杀人
　　周晦叔所宅之左一坡隐然而高有竹万个架小轩于翠雾苍雪间日弹琴读书其下轩外鸣泉清驶若与诵之声相答爱其境胜为赋一絶
　　竹根碧涧落寒声竹外双溪抵镜明满袖天风吟不彻坡头直有许多清
　　浮骖
　　天浄风平水不痕浮骖带雪系篱根欺寒酒兴峥嵘甚又访梅花过别村
　　书苏道士江行图后
　　叟也胷中天地寛云烟衮衮出毫端如何万里经行处不费晴窻半日看
　　诗酒漂零自在身呉樯楚柂徃来频拂开数匹临川纸一一江山是故人
　　飘然云鹤老江湖匠出烟波絶世无一见昏眸为渠豁平生空挂辋川图
　　有恵庐山图者
　　生平岩岫饱跻攀忽得云峦挂壁间不怕老来无脚力闭门端坐看庐山
　　香涧老衲示以玉林首倡极道竹溪宴月之乐玉林勉以属和
　　长松翠竹拱晴波不饮其如月色何珎重阿连能好事高轩携酒夜深过
　　孤令青莲欠所亲月边和影是三人何如洗醆溪光里弟劝兄醻泛玉轮
　　琮上人以诗恵茶笋
　　解道碧云句三生汤恵休试春辍鹰爪斸雨饷猫头梦境可容到馋涎那复流舌端吾荐取倘不负珍投
　　又次韵杨梅三絶句
　　财到南村六月时絫絫红紫玉低垂筠笼送似露犹湿更费支郎七字诗
　　桃李漫山等俗流诸杨汝是荔支俦当时若贡长生殿又得真妃笑防头
　　酿蜜搓成绛雪团莫嫌风味欠儒酸此诗此果君知麽一様骊珠粲玉盘
　　和翟主簿
　　太史骚坛峙豫章诗豪角立壮顔行遗风凛凛清人骨飞露娟娟洒我裳五字頋惭非应物一灯今幸属仇香玉堂蚤晩须椽笔快写平生锦绣肠
　　催花
　　梅怨霜欺春未知商量着蕊尚迟疑戏将诗句催花看催得花开转费诗
　　看李成画
　　岩壑蟠胷秦太虚辋川一见病全苏可愁地僻无医药绕屋营丘山水图
　　木犀重开
　　不见岩犀整一秋厌厌对我诉清愁公筵余沥何曽见两度开花只暗投
　　晓发严濑舟中和戴叔振韵
　　子陵滩下放船开老我经行知几回别岸舂鉏殊解事冲烟冉冉送诗来
　　丫头岩
　　山前露立几时休老大垂髫羞不羞与汝云冠别梳洗免教人唤作【读曰做】丫头
　　题两岩【丫头月岩】
　　月殿双鬟整镜台俄然拂下玉梳来失惊怕触姮娥怒走奔人间不敢回
　　新喻道上
　　翠分浓淡山开画红晕浅深花弄妆诗料自来寻老子句成浑不费思量
　　和潘帐干二首
　　洋洋雅颂几遗篇删后求诗类一偏直下谢陶能出手就中李杜亦差肩多君句好堪呈佛老我时来未得僊两地河山费蘧栩唫窻何日勘尘编
　　铁研磨穿志未伸也叨朝迹也临民九闗犹记钧天梦一舸重寻湘水春自笑装怀多倥偬从知满腹欠精神调高郢曲终难和羞杀歈歌籋后尘
　　次韵观音寺访木犀已过
　　金粟如来翠葆中天香飘堕梵王宫西风一帚无留迹印证浮生色是空
　　林园
　　情知天也眷诗人借与林园别様春竹影因风多态度梅花得月更精神
　　炊烟
　　丝丝古栁网罗鸦拍拍平田鼓吹鼃不是青烟出林杪得知山崦有人家
　　鹭鸶林
　　驿路逢梅香满襟携家又过鹭鸶林含风野水琉璃软沐雨春山翡翠深
　　闲居
　　山云送我丹青幅花气撩人兰麝香诗债幸然逢入务被渠催索又犇忙
　　嬾不作诗觉文房四友俱有愠色谩赋
　　一毛不拔管城子冷眼相看石丈人急性陈楮居士未分皂白也生嗔
　　过槠洲行散
　　羊肠归路若为程财过槠洲掌様平客舍笼烟炊早顿田家带月喝春耕青林绿水画千尺白鹭乌鸢棋一枰坐倦笋舆呼穉子野花迳里説诗行
　　赠临汝曽医士
　　有客谭医惊四座指下微应识破药市栖迟三十年安知不是怕休那
　　孤山
　　孤山数幅古名画着在暗香踈影边不是逋僊有梅癖梅花清韵似逋僊
　　春莫同社防饮张园小楼分韵得飞字
　　残红委地水平池杨栁隂隂莺乱飞山色满楼新雨后一帘风絮巻春归
　　防政宣献楼公挽歌辞
　　欲知天意属英竒端为斯文待发挥挺挺魏謩祖风烈堂堂伏湛国光辉乆参机政儒臣贵未到公台物论违丹旐东风马鞍袅送车谁不泪襟衣
　　子公书问走舆台公独山林挽不回人道旬瑜须径去谁知李泌却重来传芳谢砌芝兰粲在处膺门桃李开无媿可攻心事好底教生死不荣哀
　　无边膏馥丐儒林可但天台掷地金文不雕镌翻婉切诗如平淡实高深春风和气生毫末秋月华星烂古今所发由来闗所养丹青难状晋公心
　　耆英续续閟重泉好在灵光独岿然入侍已成鸿鹄羽退休俄值白鸡年伤心藏笈书无恙盥手开缄墨尚鲜刮目相期良不薄可无斗酒奠桥
　　庵居
　　倒影晴溪蘸碧峯庵居活计尽从容嬾能着眼看时事相约梅花住过冬
　　伊谁
　　伊谁闯我小窻闗偷却西楼一面山谇语白云猜是汝秋风出意急追还
　　和叔振晓上梅坡小亭
　　巡櫩诗袖涨寒香日炙南枝晓霜浄洗宫妆转明洁恰如汤饼试何郎
　　六亭宴雪
　　雪天领客倚清狂战退冥酒百缸栁絮辊风粘冻壁梨花撒雨响寒窻琼田隐隐迷翘鹭玉砌狺狺走吠尨一稔明年寛万虑更催三白瑞澬江
　　喜闲
　　过眼光隂髪様多几年客路叹犇波已抛南楚云千嶂旋买东湖雨一蓑好景賸将诗料理闲愁全靠酒消磨如今世事都看破冷笑侯王梦螘窠
　　纸帐
　　高卧羲皇万虑空吟怀剥落杳无踪恨渠纸帐闗诗梦勾引梅花搅一冬
　　十里
　　十里樵风自一村草庵挨拶小林园霜严古木正当路玉立晴峯新表门诗境销磨闲日月醉乡整顿别乾坤浮名浮利非吾愿时把黄庭潄六根
　　再赋晏子直百花林
　　为报风流元献家丁宁百卉驻春华侬归载酒溪园去一首诗吟一种花
　　溪流
　　谁障溪流贴岸边若为挽得上高田机筩巻起倾横枧竖枧盛来水接连
　　吊湘累
　　莫讶灵均苦费词骚章炳炳曰星垂身虽楚泽有遗恨名与湘流无尽期一笑底闗渔父事此心惟有洛阳知是非付与羣鸥判不上先生吊古诗
　　夜窻书事
　　一烬银镫两架书十年伴我夜窻虚不因见性明心后定自人呼作蠹鱼
　　送邬文伯归侍临川【二首】
　　莫管东风归路长但将绮句荅春光门儿女应相讶满袖离骚草木香
　　易学寥寥一线然谁人口里説先天近来惟有朴斋老白首焚芗尚草
　　楚望
　　楼上诗声缭屋梁楼前寒叶舞秋光明霞防破莫江碧断鴈呌羣惊夕阳
　　邵阳界上同友人山行
　　杜宇声中厯翠微涧泉决决泻幽竒与君笑入白云去柱杖前头尽是诗
　　醴陵道上饮别故人被酒困坐竹舆因赋
　　鸡声催起度江乡病酒无憀客路长掩上轿窻无只句着何面目见春光



　　友林乚藁
