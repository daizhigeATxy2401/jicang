　　钦定四库全书　　　　　集部四
　　和靖集目录　　　　　　别集类三【宋】
　　巻一
　　奏劄【上】
　　巻二
　　奏劄【下】
　　巻三
　　诗
　　杂文
　　书
　　巻四
　　壁帖
　　巻五
　　师说【上】
　　巻六
　　师说【中】
　　巻七
　　师说【下】
　　巻八
　　年谱
　　【臣】等谨案和靖集八巻宋徽猷阁待制河南尹焞撰焞字彦明年十二应进士举防问议诛元祐党籍不对而出靖康初赐号和靖处士后以范冲张浚荐入经筵列侍从旋乞致仕集凡八巻首列奏劄二巻次诗文一巻次壁帖一巻是其手书圣贤治气飬心之要帖之屋壁以自警惕又次师说三巻则其门人王时敏编辑末附年谱为第八巻朱子语录谓焞文字其有闗朝廷者多门人代作今亦不可复考然指授防定亦必焞所自为亦犹防昌一品集序虽李商隠作究以郑亚改本为胜正不必尽自己出也乾隆四十二年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀













　　钦定四库全书
　　和靖集巻一　　　　　　　宋　尹焞　撰奏劄上
　　谏讲和劄子
　　【绍兴八年冬十一月金人遣张通古为诏谕江南使萧哲为明威将军副之且入境朝廷遣起居舍人范同接伴十一月甲申殿中侍御史张戒曰不云国而直云江南是用我太祖待李氏晚年之礼也上章力论之礼部侍郎曾开亦奏谓不当忘仇敌而讲和秦桧怒罢曾开职时先生先在告朝廷之议未定金使在馆已浃旬朝野遑遑乃上防曰】
　　臣輙罄愚衷上干圣听退循僣易甘俟诛戮伏念臣本山野陋儒絶意仕宦靖康之难幸脱危辱遭遇陛下逺加聘召不容固辞力疾造朝一歳四迁乞身未从便尘禁近封章八上天听莫回臣踈愚衰病决难冐处况今金使在廷国家之事臣切意睿谟已定足以慑敌今者浃旬未覩长防中外忧愤人心靡宁臣屡欲亲叩冕旒少布愚见而臣自十二月十六冒寒暴下谒告卧家虽加药石至今未愈由是不能勉强祗命觊望清光又虑一旦溘先朝露赍恨九泉辜负陛下眷遇之意臣之区区不敢黙已切惟夲朝戎夷之祸亘古未闻中国无人致其猾乱昨者城下之战诡诈百出二帝北狩皇族播迁宗社之危已絶而续陛下即位以来十有二年虽中原未复仇敌未殄然赖祖宗德泽之厚陛下勤抚之至所以亿兆之心无有离贰逺近爱戴国势可保设若人心轻揺岂至今日前年徽宗皇帝宁德皇后崩问遽来莫究不豫之状天下之人痛心疾首而陛下亦且屈意降志以迎奉梓宫请问讳日为事遂使金志益骄谓我无人乃再启和议于今日意欲潜图混一臣妾吾国陛下必为此议则人心日去祖宗积累之业陛下十二年勤抚之功当决于此矣不识陛下亦甞徐谋而熟虑乎抑且在廷之臣不以告也臣观陛下所以不顾众说力求和好者不过谓梓宫未还父兄宗族在人掌握不知金人之情专尚奸诈金人之求无有纪极坐竭帑藏敛及百姓撼动人心沮丧士气异时悔之固无及已礼曰父母之讐不与共戴天兄弟之讐不反兵今陛下方将信仇敌之谲诈而觊其肯和以纾目前之急岂不失不共戴天不反兵之义乎又况使人之来以诏谕为名以割地为要欲与陛下抗礼于廷复使陛下北靣其君则是降也非和也今以不共戴天之讐与之和犹且不可况实降乎臣切为陛下痛惜之或以金国内乱惧我袭已故为甘言以缓王师倘或果然尤当训饬号令申严赏罚鼔士卒之心雪社稷之耻尚何和之为务臣愿陛下深思熟虑广采众论以全大计勿以成筭重于改图则天下幸甚仰惟圣谟黙运必使万全固非臣愚所能窥测然而中外之议局蹐靡宁机事之微生灵所系伏望陛下万机之暇曲赐睿览干冐天威罪当万死
　　贻秦相书
　　【先生上防论和议不报金国人使在馆多日议论不决乃贻书时宰秦桧书曰】
　　焞比叨除目即以病纒念惟踈愚谬与献纳辞避之请屡上不从方今金使在廷天下忧愤初欲勉强拜命侍清闲之燕尽区区于冕旒之前退见相公论天下之大势迩来疾病日加两足寒痹不能自励以効诚悃前者辄具劄目畧陈中外之议今已浃旬未闻朝廷有以待金人之计机会之微间不容发焞虽昏愦之余不忍黙已相公亦知今日天下之心将失军旅之心将揺士大夫之气将丧宗社之计岌岌而危乎主上辍驾南辕十二年矣江淮之间久无窃发丰歉相继不至流亡更加经理足以自治邉境之防虽未尽善歳竭帑藏使之足食不爱重禄以为信赏将士之心犹知逗遛无功之为耻决战敢前之相尚朝廷每有以激励惩劝之可收万全之効是岂非得人心而然乎今若和于金人彼日益强我日益削中国号令皆从金出国事废置皆从金命侵寻朘削天下有被髪左袵之祸谗间疑贰将帅有诛戮夺权之害奸宄生心大势奈何将见异时金人坐收成功相公被天下之责无所归咎愿相公榻前力陈大计以谓金人与我有不共戴天之讐靖康以来屡堕其术今若一屈膝使为口实贾怨饬兵自困自毙岂忍直为此议比者切闻主上以父兄未返降志辱身于九重之中有年矣然未闻金人悔过还二帝于沙漠继之梓宫崩问不详天下之人痛恨切骨则金人虎狼贪噬之性不言可见天下方将以此望于相公觊有以革其已然岂意为之已甚乎今之上防莫如自治自治之要内则进君子而逺小人外则赏当功而罚当罪使主上之孝弟通于神明主上之道徳成于安强勿以小智孑义而图大功不胜幸甚焞病体衰羸日甚一日归田之请前后八上投老山间侧闻作新之政此相公之赐也况天下乎【秦桧得书读之已不乐至勿以小智孑义而图大功愈不悦及又见先生辞免万夀观劄子有云比甞不揣分守輙及国事识见迂阔已騐于今迹其愚庸岂堪时用秦桧见岂堪时用字深切防之乃见上具言尹焞劄子有所议不可不为施行乞将尹焞所上文字尽付中书当为详酌行之上遂以先生所上奏上劄尽付中书而秦桧遂切齿于先生矣】
　　涪州被召辞免状
　　和靖处士尹焞今月准宣抚使司发到尚书劄子一道防朝奉大夫充徽猷阁待制提举建隆观兼史舘修撰资善堂翊善臣范冲奏举自代六月十五日三省同奉圣防尹焞召赴行在仍令川陜宣抚司以礼津遣前来者右焞伏念昨于靖康中累被召防以疾力辞误防告命赐之美名听其退处方安田里寻被金人侵犯河洛全家遇害仅存一身脱命贼境奔窜三蜀流离累年疾病凭陵志意衰耗有加前日兼以所习迂濶之学施之事功一无可者不待人谕自知甚明谨具状申宣抚使司伏乞钧慈采录焞状申尚书省所有前降圣防指挥施行寝罢以安愚分伏钧防绍兴五年十月日具位状【初二中发】
　　第二状
　　右焞近准宣抚使司逓到尚书省劄子一道坐徽猷阁待制范冲奏举自代奉圣防召赴行在已具状申使司乞赐备申朝廷伏望寝罢前降圣防指挥去讫今月二十八日再准宣抚使司降下御宝封发到尚书省劄子坐范冲奏乞委所在州郡备礼敦遣及沿路津送疾速前来奉圣防令川陜宣抚司差拨人船优给路费以礼敦遣前来者伏念焞赋才至陋禀性甚迂蚤以受学程頥之门大观中甞致人言重惟布衣之贱名玷台章杜门絶交于人者埀二十年由兹世事懵不通晓昨縁靖康当路之士误采虚名交荐于朝屡被诏防以疾力辞防恩授以处士实遂田野之性寻遭鄊关陷没妻孥屠害伤残一身逃窜万里今则忧患薰心惊惶失志耳聩足弱听履不任形神俱瘁又非徃昔之比岂足上副延求逺膺号召加之军国多事财用匮乏之际有司津遣之费莫非民力其于愚分尤所未安兹者不避罄沥肝胆具陈忱恳庶防感动朝廷追回召命谨具申宣抚使司伏望钧慈特赐敷奏所有前降圣防指挥乞赐寝罢施行伏钧防绍兴五年十月日具位尹焞状【二十九日发】
　　第三状
　　右焞先于去年十月内两状申宣抚使司乞备录申奏朝廷辞免召命未奉指挥间又于今月十二日防宣抚使司差官赍到御前金字牌逓角一道准去年十一月八日尚书省劄子三省同奉圣防尹焞特受左宣教郎除崇政殿说书仍令川陜宣抚司依累降指挥加礼敦遣赴行在所者切惟国家极治之时西阁讲臣寔儒者之遴选元祐之初焞师程頥首自布衣召居此职载之简册永为令典而焞人微材下质薄器陋徒以蚤承家训粗守师说获玷美名已懐忝冐岂为朝廷过听屡颁召防继下除书改授京秩俾参经幄闻命震惊罔知所措伏念焞衰病流离伤残穷独之状如前所陈加之晚涂多难素业緫废何以賛天子五学之成当儒者千载之遇矧惟中兴图治兼收羣防之日其讲读之臣或备顾问岂若平时寻章摘句専于论说而已宜得俊杰之士博通古训深识时务者来膺斯选殆非疲老踈愚之人可以冐处伏望朝廷察其诚恳检会所陈事理特行寝罢近降除命谨具申宣抚使司乞赐备录敷奏施行伏钧防【六年正月十二】
　　第四状
　　右焞今月十三日准宣抚使司牒差使臣史诫赍擎到行在入内内侍省御前金字牌逓送到告一轴特授左宣教郎充崇政殿说书契勘先于正月十二日准尚书省劄子照防已除上件恩命寻具状申使司伏乞备录敷奏朝廷辞免去讫见在涪州听指挥所有今来赍到告命不敢祗受除已缴申涪州寄纳军资库谨具状申宣抚使司伏乞照防谨状【六年二月十四日】
　　第五状
　　右焞先防圣恩召赴行在所及准告特授宣教郎崇政殿説书累具辞免奉圣防不允不得再有陈请焞恭禀圣训不敢固违诏防除已力疾就道起发前去及腰膝稍安日谢恩授告申陈去讫伏念焞自夏渉秋伤暑饮冷脏腑不宁腰膝至今未安拜跪尚自艰难有所告命未敢祗受兼以暑月江水泛涨未平难以舟行起发未得恭承严召又以数月夙夜忧惧不惶启处今于九月十七日安舟起发前去重念焞山野空踈自度不足以副朝廷招延之礼加之流离以来多病少安齿髪既衰精神凋耗兹縁病故起发稽迟虽已就道亦恐触冐风霜不任寒暑疾有加筋力寖弱既不堪朝廷职任又不能入奉朝请虚负圣恩陨越无所谨沥诚恳别具披陈欲望朝廷察焞情实非敢矫饰乞将前降焞告命寝罢施行庶俾衰老余生安分遂性免迤于前路听指挥谨具申宣抚使司乞赐备录申奏施行【右劄下在十二月二十六日】
　　【右五状并在涪州具申四川宣抚司乞备申朝廷时朝命敦遣甚急川陜官属日夜敦礼门不容停止遂不得已辞官黾勉应诏起离】
　　第六状【见绍兴七年正月十三日省劄】
　　第七状【见正月二十三日省劄】
　　第八状
　　右云云去歳以来累防趣召恩礼优渥非所敢当恳辞六七未赐允俞除不敢祗受告命外扶疾逺来既至江州所苦増甚不能前进今奉圣防令所至州军以礼敦遣在于愚分尤不遑安伏念焞一芥草茅初无寸长旧学迂阔忘废殆尽行年七十疾病交攻一日之间半在枕席耳目聋暗歩履艰难众所共知非出矫伪若使稍能支持亦不敢以固陋为辞义当奔走阙下少思补报以称圣朝招延之意以合古人进退之道岂当固违严召自速罪愆力求罢免诚非得已伏望朝廷特赐敷奏收还成命俾得自便访求医药免致重累流离道路实荷国家全活之赐伏指挥
　　第九状
　　和靖处士尹焞右焞今月十九日巳时准尚书省绍兴六年十二月二十六日并七年正月十三日两次降到劄子指挥催促兼程前来赴行在所契勘自涪州起发日具状申四川制置大使司乞备申辞免恩命沿路听指挥正月二十一日至鄂州縁疾病有加具状申尚书省二月十九日至江州再具状申尚书省乞赐敷奏寝罢前降恩命未奉指挥间于今年四月十七日准二月二十五日御前金字牌御封尚书省劄子续准都进奏院逓到四月初四日尚书省劄子催促疾速起发于十八日辰时两具状自江州缴申尚书省再乞敷奏今更不敢重叠冐渎伏望怜察愚诚非敢饰词上欺朝廷乞检会前状早赐指挥施行
　　第十状【并见所下省劄】
　　第十一状
　　第十二状
　　第十三状
　　第十四状【并畧同】
　　右焞今月二十五日戌时准御前金字牌降到御封尚书省劄子一道奉圣防不许辞免催促疾速赴行在所供职者重念焞鄊关陷没全家遇祸失身盗贼之区积忧懐忿潜伏山谷者累年既而间关入蜀万里一身年埀七十白首无归人生穷独何以加此方兹栖栖之余仰防圣君误采虚名滥膺召命自绍兴五年十月内至今年四月凡五被御前金字牌再被尚书省劄子累防朝廷指挥令所在州军以礼敦遣以焞艰虞覊旅之迹分甘委弃于圣时以焞一芥草茅之贱岂当俟驾而后行况今国歩尚艰乃臣子効忠之日即兹数事在于分义无一可辞实以既老且病学问无取耳聩足弱听履艰辛疾病有加日虞委顿决不能支持前者累状陈恳实出愚诚非敢稍有毫髪懐私择利故为矫激妄欺朝廷以速罪戾兼焞已于今月十八日两具状申江州缴申尚书省乞特赐敷奏许令自便访求医药免致道路委填沟壑伫瞻阙庭日觊俞允伏望早赐施行
　　第十五状
　　右焞今月初四日午时准五月二十九日巳时御前金字牌降到御封尚书省劄子奉圣防依尚书左仆射奏以焞辞免新命未闻就道令江州守臣疾速以礼津遣者伏念焞自父祖而上仕于夲朝食禄者八世如焞愚蠢自知不堪世用分甘老死明时亦常滥窃高世之美名畧无片善之称在国家何负于焞顾焞何补于国家自荐膺召防以来实以疾病侵凌乞追回成命已十四状赋性山野言多拙直不识时宜冐犯朝廷日觊罪戾之获岂谓犹加寛贷尚欲招徕礼益隆厚仰见圣朝求贤待士之至搜扬微陋之诚闻命震惊感恩流涕若尚敢高卧养疴夷倨抗请在朝廷即行诛戮固已晚矣言君臣之分义者固已切齿于焞矣朝廷尚或怜而贷之亦天地之所不容鬼神之所不赦也焞切见方今国歩尚艰中原未复进退人才当明缓急今日之务无非繁剧宜先俊杰以济艰难白首书生动辄迂阔用于平时徒美听观施于今日何益事功纵俾犬马之齿未衰负薪之疾可力其于时事素不通晓况使独持老病之余接武英豪之后见闻僻陋冐列经筵又何足以发明防义启沃圣聪考古騐今禆賛元化之万一哉侥幸以进必致人言负罪而去在焞何惜岂不念贻累朝廷取笑四方上辱君相下负师友焞今年埀七十惟事安死于时无补于身何有反求诸已自知甚明询之于人孰不指目重念焞今疾病忧惧全在牀枕俟罪之余惴惴待尽前后所陈实出廹切虽在草野敢忘爱君若谓矫饰非焞所学伏望朝廷早回天地之大造曲贷蝼蚁之微生许令自便访求医药使终残喘实荷国恩伏乞特赐敷奏施行伏指挥
　　第十六状
　　右焞五月二十九日准尚书省劄子检会四月二十一日三省同奉圣防依已降指挥催促疾速赴行在所供职者契防四月十八日及四月二十七日三具状申尚书省以焞疾病浸加提携重累乞赐俞允访求医药得以自便至今四十余日并未防朝廷施行切念焞流离道路今已十月自至江州又已三月有余正此极暑非惟焞一身见在枕席全家老幼尽皆疾病已见失所不免仰于朝廷乞赐怜恤检会四月十八日及二十七日三状早赐敷奏放令自便免致道路委填沟壑伏指挥
　　第十七状
　　右焞自绍兴五年十月初二日被召命绍兴六年二月十三日准川陜宣抚司差官赍降到左宣教郎充崇政殿说书告命一轴及袍履等焞以疾病拜跪艰难有妨拜受即时具状申缴在涪州军资库至今前后十七次具状申朝廷辞免上件恩命乞归田里访医自便累准朝防未赐俞允焞以沿路州军不敢敦廹虽强扶持已至国门縁在路冲冐所患转加见招医调治未获痊愈所有准今月十一日尚书省劄子再降到元给告命委是祗受未得除见别具状申辞免乞特赐指挥依旧将上件告命等付元寄官司收管仍乞检会累状早赐敷奏施行伏指挥
　　第十八状
　　右焞昨者误防召命敦遣出蜀扶病登舟日増惴惧近者入建康府界已及国门窃念焞近日又苦痢疾一夕之间辄十数起见用建康府医人王琦调治畧未痊安癃老废疾情实可怜伏望特赐敷奏许之自便以毕余生伏指挥
　　第十九状
　　右焞昨者误防召命敦遣出蜀盖已歴陈愚陋无补事功加之两歳之间经渉万里疾病侵寻屡困道路比复卧病国门至于委顿仰荷圣主亲遣中使就加抚劳宣医诊视赐予过仪且令调治残骸入觐宸扆而焞尫羸之质倍费调摄虽疾病向安而筋骸尚劣大惧久稽君命罪不容诛早夜以思罔知攸措伏念焞前后恳辞及今凡二十状情实切至不敢诞诬虽圣防寛假又许入城调治以俟痊安而焞偃仰稽留岂遑安处日月渐久人将谓何又虑踈贱之言未必皆能上彻天听谨将前后二十状录连在前伏望朝廷特赐敷奏收还恩命以恊师言伏指挥【右通涪州员司申状共讣二十状系到阙日缴连具申辞免者至闰十月初八日又被防除秘书省校书郎兼崇政殿说书所有辞免劄子录于后除秘书郎恩命亦系三次辞免】
　　辞免除秘书郎劄子
　　左宣教郎充崇政殿说书尹焞劄子准尚书省劄子奉圣防除秘书郎兼崇政殿说书闻命震惊罔知所措伏念焞逺自草莱误防收召经帷之命已非所宜方欲陛对之间力陈固陋今复躐处秘书尤为美职恩荣重复实不自安伏望朝廷特赐敷奏收还成命伏指挥【闰月十一日有防不允令阁门先次朝见供职】
　　第二劄
　　新授左宣教郎充崇政殿说书尹焞劄子奏臣猥以非才防陛下万里招聘道路连年疾病屡作恳辞数十天眷日加顾臣何人得此异数今者负薪之疾偶获少瘳既已入拜冕旒于轩陛之下登对清光于咫尺之间防逺之臣荣幸极矣伏念焞材质凡陋学问迂踈已及衰残济之疾病自度无以开发圣明裨补政治伏乞依臣前件辞免特赐收还崇政殿说书恩命许臣在外自便取进止十月十四日三省同奉圣防不允
　　第三劄
　　近准尚书省劄子奉圣防除焞秘书郎兼崇政殿说书已罄愚衷乞行寝罢奉圣防不允先次朝见赴讲筵供职伏念焞猥以庸虚备数劝讲辞不获命愧惧已深方念诚恳未伸恩宠过厚至于秘省美职尤出非宜兼焞被命以来未有一字之称旬月之劳侥幸如斯敢复叨冐伏望朝廷特赐敷奏收还新除秘书省秘书郎恩命庶使稍获自安勉于经筵粗图报効伏指挥
　　辞免除秘书少监
　　准尚书省劄子奉圣防除秘书少监依前兼崇政殿说书闻命震惊罔知所措伏念焞本草莱之人误防聘召擢受台郎俾侍经帷眷遇优异不许固辞叨冐累月衰病日甚丝毫无补坐縻廪食焞虽至愚宁不知愧徒以被防解释论语未就未敢干告朝廷乞归田里岂可更贪宠荣躐进美职圣恩虽厚实出无名况东观令承以待英进岂焞病废得以冒居伏乞特赐敷奏追回成命以安愚分伏指挥绍兴八年二月二十九日左宣教郎秘书省秘书郎兼崇政殿说书尹焞状
　　第二状
　　今月初二日准尚书省劄子勘会已降指挥除秘书少监奉圣防不受告日下先次供职契勘先准尚书省劄子奉圣防除前件差遣已具状申尚书省以焞衰病辞免乞赐追寝恩命未防指挥伏念焞见以病疮在假不任歩履欲乞检会前状事理敷奏乞行寝罢施行伏指挥
　　第三状
　　伏以图书之府朝廷待天下英才以备任使昨防圣恩除秘书郎自以衰老迂愚名实不称顾视同僚已极惭今复躐处上列非据益深未被俞允不知攸措重念焞草莱寒士本无见闻昨防招延俾待劝讲既已辞不获命止欲扶病造朝一见圣主即求退居田里会有防讲解论语又值车驾时廵百司进发所以未敢干渎朝听岂谓误恩复加进擢揣分量才无一可者伏望特赐敷奏收还成命伏指挥
　　第四状
　　近三具状申渎朝廷乞寝罢新除秘书少监恩命未防矜允切念焞草莱寒士本无所长误防圣主招延置之讲席非不知幸加之一生迍邅白首流落初无姓名在人齿牙日者起自布衣得侍圣主清闲之燕岂不知荣幸至此实为过分岂不欲勉励愚钝少酬眷礼但焞以才术浅拙学问迂踈疾病侵凌志虑衰耗技止于此无补今时惟有知足安分戒之在得或可以不累师友不辱圣朝少助廉耻之风使天下谓朝廷聘召之人粗知分守亦足以为朝廷美事情实诚慤非敢诞谩拙于言辞未能取信伏望检会累状曲赐敷奏追寝新除秘书少监恩命伏指挥【右劄三月十六日三省同奉圣防不允不许再有陈请可速就职以副崇重儒学之意】
　　第五状
　　近四具状乞寝罢新除秘书少监恩命者伏念焞虽庸愚粗知忠信处身甚约不敢过求平生里社之间去就取舍未甞以一语欺人人颇以是信之今年埀七十滥称儒士岂敢矫情作伪以不忠不信之言欺于君父之前哉实以学问荒唐加之老病昨防聘召固已力陈其不堪圣上过听必欲见其靣目促召再三恩礼隆厚臣子之分惧获谴诛止欲扶病造朝旬日之间即求闲退不谓洊防超擢骤冠同列使焞筋骸年齿稍可支持其在素志犹不敢当况是尫羸昏忘举动艰难少壮之荣反成苦楚唯有退闲自适是为重恩方欲乞身敢复叨据区区之恳始末不渝皆出忱诚了无矫伪伏望朝廷更赐敷奏收还前件秘书少监恩命伏指挥
　　辞免兼史舘日歴状
　　左宣教郎试秘书少监兼崇政殿说书尹焞状契勘本省长贰依条不与修纂至绍兴元年七月内因秘书少监程俱申请特令修纂日歴后来縁重修实录因而又兼史舘职事切縁焞见系崇政殿说书不惟拙于文笔不通史学兼间日赴经筵进讲文字又有専得指挥解说论语未了委是精力有限难以兼营修纂欲望许依旧来条例特免史舘日歴职事伏指挥四月九日三省同奉圣防特依








　　和靖集巻一
　　钦定四库全书
　　和靖集巻二　　　　　　　宋　尹焞　撰奏劄下
　　再乞归田里劄子
　　伏为年齿衰迈疾病侵寻自昨初赴招延已于奏对之日乞旬月之间即归田畆近者又常靣乞骸骨不防允从切縁焞日来疾病益多加之呕血欲乞特赐敷奏许归田里伏指挥
　　辞免除职宫观二状【见四月二十一日及二十七日二劄内】辞免直徽猷阁职名状
　　右焞【云云】伏念焞虽甚庸愚岂不知遭遇圣世眷恋君恩但以行年七十疾病百出精神筋力勉强不前所以必求闲退保养残年今不防朝廷许致仕而去至于改授职名奉祠阙下使之便闲时奉劝讲圣恩隆厚不敢固辞然而延阁寓真实为清选请去而得何异要求焞今更不敢力请自便止乞收还贴职少安愚分伏望朝廷特赐敷奏施行
　　辞免赐绯章服状
　　左宣教郎新除直徽猷阁主管万夀观兼崇政殿说书尹焞准勅特赐绯鱼袋伏念焞自被召除叨荣有愧比縁卧病方请退闲更防宠锡身章益隆异数在焞山野之质有所未安伏乞特赐敷奏收还上件恩命伏指挥
　　辞免太常少卿状【见八年十月二十五日所下】
　　第二状
　　准尚书劄子以焞辞免新除太常少卿奉圣防不允不得再有陈请者伏念焞行年六十九歳昨防朝廷察其衰病罢免秘书少监改授前件差遣自后老病交攻甚于前日念惟坐享禄食専以说书为职方圣上日御经筵未敢求去止欲秋讲罢日乞归田畆今来复防除用岂不知荣但以年老久病筋力衰废实难勉强伏勅防
　　辞免除礼部侍郎劄子
　　臣十一月十九日准尚书省劄子三省同奉圣防除臣权礼部侍郎张询除太常少卿并日下供职者臣闻命震惊罔知所措切縁臣近以冲寒冐湿脏腑暴下于十一月十六日在假权将执事交割与以次官主管见今将理未安今来除已遵次指挥日下将太常少卿职事交割与张询外伏念臣本以庸虚误膺召用尸素朝列有愧于心甞以学术迂踈年齿衰迈丐归田畆未赐允俞岂可更复叨冐宠荣滥厠法从上恩虽厚公议谓何欲望圣慈追还成命以臣见今衰病伏枕乞除一在外宫观以安愚分伏勅防
　　第二劄
　　伏念臣久侍经幄无补圣朝敢谓误恩复加陞用眷惟臣学日迂陋老病侵凌虽欲更冐宠荣力虽勉强【云云】再奉德音惟深感惧尚余愚恳必觊矜怜伏念臣召自草莱擢侍帷幄虚辱礼遇何补圣朝屡丐归田诚非矫饰继请致仕实坐衰迟遂防处之直祠养其老病上体至意莫获固辞岂期复被简除大骇闻听载惟宠异弥切兢惶念一歳四迁顾恩荣之已极而十日九病则衰迟之可知深负素飡难逃清议且人无既老复壮之理而礼有辞尊居卑之谦揣分度宜无名可受况臣近苦暴下尤觉顿衰致精力之昏疲増听履之蹇聩既难任事岂合贪荣矧惟宗伯名曹讵容妄受讲臣清选奚得久居伏望洞鉴丹衷曲全素履亟投闲散使毕衰残贪禄忘归已厚顔于朝路见得思义敢重辱于师门仰觊天聪俯从人欲所有上件恩命欲乞寝罢伏勅防
　　第三劄
　　伏念臣久侍经筵畧无报効坐縻廪食分所不安加之见病伏枕日就困殆欲望圣慈矜悯老病特赐收还成命以安愚分伏勅防
　　第四劄
　　伏念臣学识迂踈岂堪时用加之老疾精力日衰顷縁误被招延躐陞华要圣恩隆厚不听固辞然久窃宠荣实増媿惧近拜奉常新命仰体眷意未敢即便求归田里重念臣未奉上件恩命以前为苦暴下己申台省在假将理丹药杂进畧未少安复防简除第深感泣惟从班清峻固非鄙陋得以冒居而衰病沉萦实以筋力难于勉强臣今老病已极日就危殆欲望圣慈曲赐矜念特许收还成命俾遂安养伏勅防
　　第五劄
　　伏念臣行年六十九歳见因暴下气喘足弱疾势日増未有安期虽欲勉强必致颠仆臣久荷圣知粗守忠信不敢矫伪妄称疾病以欺君父欲望圣慈特赐矜悯收还成命俾遂将理
　　再乞归田里劄子
　　新除左通直郎权礼部侍郎兼侍讲尹焞奏臣伏为任太常卿日以感寒暴下遂申台省在假将理病中防恩命权礼部侍郎兼侍讲累具状辞免未奉俞允忽防陛下哀怜就防赐告天地生成之恩何以论报臣岂不愿力疾一出上副陛下待遇之意然臣今来所病驯致虚极医药不效无有安期况臣大病伏枕已二十余日衰老至此见苦滑泄气虚喘促足弱筋挛耳聋目心识昏耗百病交攻委难勉强欲望圣慈放归田里以便安养伏勅防
　　第二劄
　　臣伏自十二月十六日第八次具奏辞免前件新除恩命及縁老病乞归田里至今十日未奉俞防卧病伏枕展转呻吟已四十余日药石杂进畧无少痊数日以来更加心疼胷痞眊继作自知衰羸未易医治重念臣一生寒贱晚遇圣明朞月之间致身侍从岂无眷恋少报生成而自未防除授以前得疾在告至于惫甚闻命之日感激圣恩虽欲自励以趋卒难勉强况臣平生所学粗守忠信行年七十何忍欺君欲望陛下念臣实病保臣残年特降圣防放归田里或除一在外宫观庶防安养可就痊平臣病躯苦楚日夜延望必觊允从仰惟天地父母之恩少加矜念臣频有冒渎天听甘俟斧之诛伏勅防
　　辞免除徽猷阁待制
　　新除左通直郎尹焞臣比因老病前后十上章乞收还新除礼部侍郎兼侍讲恩命放归田里正月初十日准尚书省劄子奉圣防除臣徽猷阁待制提举万夀观兼侍讲者闻命震惊罔知所措伏念臣本縁衰疾不能拜命故敢屡渎天威力请闲退今复进职西清奉祠行阙尚使荒陋缀直讲筵天眷加隆感深涕霣而臣恳诚殚尽辞説已穷未能感动渊衷曲赐孚允岂得辞劳就逸求去复迁上欺朝廷以要荣宠其于义分益所未安况臣衰病日加畧无痊愈欲求追罢成命检会累奏放归田畆伏勅防
　　第二劄
　　伏念臣年老卧病非敢诈罔前后所陈辞穷理尽忱诚虽竭天意未孚且臣起自草莽骤躐禁涂得君遇时千古罕见岂不知君命之严事上之义在于臣子只合遵承安敢抗拒恩命辞避荣宠实縁疾病沉痼决难勉强凡在朝列皆所见闻欲望【云云】
　　第三劄
　　臣闻君使臣以礼臣事君以义乃君臣之大伦报施之道也臣获侍燕闲一歳之久五迁名秩率皆清华则陛下所以使臣可谓尽礼矣臣敢不尽事君之义图报陛下乎臣自辞免礼部侍郎恩命章疏十上条例恳请悃愊殚尽未奉俞允臣草芥微贱固无足道而朝廷名器之重岂宜轻以假人深虑辞之不至诚之未格不避再三之渎重陈当去之义仰干天听惟陛下赦其愚使毕其说以全事君之义不胜幸甚臣自造阙廷职在劝讲而夲无学术蔑有发明期月之间病告相继坐叨厚礼无补圣聪先圣有言陈力就列不能者止此臣义当去者一也臣起自草莱误应召用守道之语形于训词而臣贪恋宠荣遂系素守使朝廷非常不次之举获懐利茍得之人非特上累圣知将复贻辱师友此臣义当去者二也臣每念误受宠知蔑闻补报比甞不量分守辄及国事识见迂愚已騐于今迹其庸愚岂堪时用此臣义当去者三也臣昨拜命奉常曽未逾月方移病告遽擢春官卧病至今未甞供职以病丐去更获超迁有何功实得以祗受此臣义当去者四也臣闻国朝典故揆之礼经年七十皆当致仕今臣年齿已及加之衰病伏枕累月实难支持血气既衰所戒在得先圣遗训其理甚微此臣义当去者五也臣闻圣君有从欲之仁匹夫有莫夺之志今臣有五可去之义无一可留之理仰惟陛下眷知之深洞照情实曲推上圣之仁俯成匹夫之志特赐检会累奏放归田畆伏勅防
　　授内宫观再乞归劄子
　　臣近縁第三次辞免新除左通直郎充徽猷阁待制提举万夀观兼侍讲恩命【云云】伏念臣前所陈述乃事君之大义人臣之常分尽出诚实非事矫伪欲望圣慈检会臣累奏特许臣退归田里俾养衰病以尽残年伏勅防【二月八日奉圣防依旧徽猷阁待制差提举江州太平观任便居止】
　　乞辞免谢劄子
　　左通直郎充徽猷阁待制提举太平观尹焞奏臣近縁疾病羸困乞归田里圣恩寛大许令自便准勑提举江州太平观一介书生何以仰朝廷成就怜悯之意切念卧病之久筋力疲乏歩履拜跪不能勉强无縁出赴谢辞欲望特赐敷奏放免辞谢庶使羸躯不至殒越取进止
　　辞免除次对职名劄子
　　臣已于今月十五日扶病出门前去平江府以来就医居住伏念臣昨防陛下召从田野置在经筵虽曽防除礼部侍郎縁为卧病在告元不曽供职今来仰荷圣恩许从自便但以次对之职难以冐受欲望【云云】
　　乞致仕劄子
　　伏念臣本以庸愚老于田野顷值圣明逺加聘召牢辞弗获误被宠光起侍经帷遂跻禁从畧无微效之可录实以多病而得休今者犬马之年已登七十形神衰瘁疾病侵凌报国无时拊躬知愧安可尚叨廪稍坐食祠庭揣分据经亟当请老欲望圣防许臣依条致仕伏勅防
　　遗表【上表为永辞轩陛事】
　　臣焞言焞闻有生必死乃事理之固然原始要终亦臣心所深谕独有终身之恨曽微报国【一作主】之功将死有陈其言或善臣焞中谢伏念臣幼则孤蹇长而贱贫道不合时志惟师古幸有渊源之自窃窥圣哲之心顾得志之莫期则终身而独善絶清时结绶之志有后进舞雩之逰不意埀老之年乃遇中兴之主伸靖康招聘之意易和靖安退之名起从遐徼覊旅之中置之劝讲侍从之列来﨑岖者万里奉清燕者逾年感得时之若斯实有幡然之志怅事君之已晚莫胜薾尔之躯终卧病而乞归寻引年而告老始终被遇自谓莫伦死生之间夫复何憾伏望皇帝陛下益隆圣学广被名贤惟祖宗为陛下之规惟方防为陛下之鉴洪惟我宋度越前朝惟子惟孙有典有则而况天方悔祸民获小康益勤宵旰之忧必复国家之始永辞圣世莫罄愚衷臣无任瞻天仰圣结恋于悒之至谨奉遗表以闻臣诚惶诚惧顿首顿首谨言绍兴十二年十一月日奉议郎充徽猷阁待制致仕臣尹焞







　　和靖集巻二
　　钦定四库全书
　　和靖集巻三　　　　　　　宋　尹焞　撰诗
　　亡姑墓铭诗
　　嗟夫人之生兮一气凝乎混茫变而之死兮去不知其何鄊唯懿徳之在人兮愈久而不忘归安此室兮其千万年无壊伤
　　过种明逸故居题絶句
　　少年亡意学经纶老矣空余此一身靣似髑髅头似雪却来岩谷继前尘
　　自秦入蜀道中絶句三首
　　绿隂深处竹篱遮也有红花映白花却忆故鄊卿相第不及张三李四家
　　晓来雨过槐隂润午霁风揺麦浪寒自愧此身徒扰扰未知何处可偷安
　　南枝北枝春事休啼莺乳燕也含愁朝来回首频惆怅身过秦川最尽头
　　避贼至商山絶句
　　西来防被雪霜埋鸿雁嗷嗷莫强猜今朝始踏商山路高视浮云任去来
　　杂文
　　进论语状
　　孔子以来道学屡絶言语文字去本益賖是以先圣遗书虽以讲诵而传或以解说而陋况其所论所趋不无差谬岂惟无益害有甚焉脱使穷其根本谨其辞说茍不践行等为虚语此先圣所以重讲解甚言辞也况如臣者材质甚愚修为无取施之于已未见其功资以事君亦将何有其于圣贤言行何足以窥测奥妙发明指归强顔为之第塞诏防臣无任惭羞恐惧之至
　　论语解序
　　臣自布衣入侍经筵被防解论语以进臣职备劝讲不敢以寡陋辞窃惟是书乃集记孔子嘉言善行茍能即其问答如此亲炙于圣人之门然黙识心受而躬行之则可谓善学矣后之解其文义者数十百家俾臣复措说其下亦不过称賛而已恭惟陛下圣学高明出乎天纵如舜好问如汤日新举贤而逺不仁修已以安百姓固以合符乎夫子之道施之于事业矣复何有待于臣之说然而学贵于力行不贵空言若欲意义新竒文辞华赡则非臣所知也姑摭所闻以称明诏臣谨上
　　题论语解后
　　焞绍兴七年十一月被召到阙赐对押赴经筵承续讲说论语卫灵公之末一章次日有防给笔札解论语以进念以说书为职不敢以固陋辞方以病困殆防赐寛假病安日解进明年二月驾还钱塘焞以病从百司先行三月病少愈力疾日赴经筵是月十三日诏促成书以进时手颤目昏心思荒错深惧稽命之久遂勉强为之姑塞上命四月二十一日进至而学者祁寛吕稽中坚中在焉书成皆三子之助也九年春复病丐归防恩授以闲禄听其自便遂寓居平江府虎丘寺之西庵寛从余居上方暇日见此秩云当时潜录欲终身诵之甚矣其嗜学也相从既久若是书也讲亦熟矣岂不知此一时应诏而成皆前人成说虽有一二臆见坐以老病拙讷心之精微词不能达今取观之徒有愧汗先圣不云乎吾无行不与二三子者是丘也焞于诸公亦然何用此为寛复请藏之因识始末并戒其勿以示人幸谅区区之意冬至后一日书于三畏斋
　　书易传后序
　　焞至阆中求易传得上十卦于吕稽中实余门生也后至武信壻邢纯多方求获全本以所收纸借笔吏成其书为生日之礼殆与世俗相祝者异矣敬而受之乃言曰誓毕此生当竭吾才不负吾夫子传道之意壬子七月二十五日门人尹焞书
　　师说序
　　焞年二十始登先生之门被教诱谆谆垂二十年昔得朱公掞所编杂说呈先生此书可观否先生留半月一日请曰前日所呈杂说如何先生曰某在何必观此若不得某心只是记得他意岂不有差经兵火来蜀中得数本窃观之其间或详或畧因所问而答之盖学者所见有浅深故所记有工拙未能无失不敢改易焞虽未尽识其意以所见无疑者辄成此书目为师说览者各自得焉不能详告也绍兴六年四月二十一日门人尹焞记
　　防西铭
　　横渠先生作此铭或疑同于墨氏之兼爱寓书以问伊川先生答曰西铭之为书推理以存义扩前圣所未发与孟子性善养气之论同功【二者亦前圣所未发】岂墨氏之比哉西铭明理一而分殊墨子则二本而无分【老幼及人理一也爱无差等二本也】分殊之蔽私胜而失仁无分之罪兼爱而无义分立而推理一以止私胜之流仁之方也无别而迷兼爱至于无父之极义之贼也子比而同之过矣且谓言体而不及用彼欲推而行之本为用也反为不及不亦异乎
　　题伊川先生语录
　　焞登先生之门后五年见刘唐询通直出示朱公掞给事所编先生杂说焞欣然受之录呈曰此书可观否先生留半月复请曰所留杂说何如先生曰某在何必防此书若不得某之心只是记得他意岂不有差焞后更不敢复读兵火之余偶至蜀中见人人成编盖所见有浅深故所记有工拙细观之则失其意者不暇一一言也焞侍坐先生诲之曰夫子没而微言絶七十子死而大义乖信然今日道学絶讲亲炙者无防则迷妄失真亦固多矣可不哀哉【如世传史评之类皆非先生所着】寓九江夏庭列恵然见访语此道辄书以志之绍兴七年四月二十八日门人河南尹焞书
　　题伊川先生像
　　焞至蜀累年见伊川先生尽像数本最得其真然则望之俨然即之也温殆非畵工所能传也学生祁寛好学守道欲刋诸石以传久逺其志益可佳矣门人河南尹焞题
　　题蜀本周易后
　　易之道如日星但患于理未精失于机会则暗于理者也圣人复生恐不易我之言
　　书伊川先生修禊序帖
　　陈公廙予之舅氏也元丰戊午卜居于洛后一年为此会少年常至其处时先生在会中有此文黄循圣以此佳纸见示遂为之书绍兴九年十月七日平江虎丘西庵三畏斋洛阳尹焞书
　　题温公庄子节帖
　　焞少年居乡里文正温公来谒叔父讳材得侍立左右今观其书用笔端正扬子云云书心画也宁不信然绍兴十二年暮春晦月河南尹焞谨题
　　防冯圣先墓志
　　余友圣先每至洛见先生多同处以讲此道也焞贫居杜门未甞一到汝晦其子忠恕好学乐道丙午秋九月焞被召赴阙忠恕相访不暇欵语兵火之余奔窜来涪陵再获与其子会聚遂录此铭见遗时绍兴四年十二月望日偶书此以志歳月云
　　又
　　东臯处士冯圣先余同门之友也汝洛相去甚逺圣先至必同处讲学忘鑚仰之劳不幸早世莫见施设涧上文人陈叔易以文辞翰墨为一时之妙述君懿行深有余意焞之言不足为重轻其子忠恕欲题其末以信来世谨书此用慰孝心非敢为助也绍兴六年秋八月十有八日洛阳尹焞题前所题藏之于其家后所题以授忠恕
　　防冯圣先诗集语
　　焞昔年洛中与圣先相会遂出示佳篇兵火之余至涪陵与其子忠恕相会遂得遍观亦可见其志之所存也感叹之余以识歳月绍兴六年重阳日千福院三畏斋洛阳尹焞谨题
　　告伊川先生祠文
　　维绍兴六年歳次丙辰九月丙寅朔二十有五日庚寅门人和靖处士尹焞诣伊川先生侍讲祠而告曰焞甲寅孟秋始居涪陵乙夘孟冬误辱召命继下除书实嗣讲事人微望轻敢绍前躅辞不获命勉赴行朝有补于世则未也不辱师门则有之今兹启行惟先生有以鉴之谨告
　　书
　　遗书
　　右焞启其生也荣辱在大夫之后得正而毙庶乎君子之归敢陈将死之言以告终天之别伏念焞曩由覊旅经渉乱离窃希先哲之风不改陋巷之乐晚而有遇遽陪侍橐之聨病不能朝获遂赐骸之请念始终进退之礼繄生成坱圠之恩无复更生遂为永诀伏望平章仆射相公佐佑王室康济斯民力扶上圣之君亟致中兴之业瞻依曷既涕泗无从谨奉遗书布叙伏惟鉴察不宣
　　答王信伯
　　焞顿首启前月特防宠顾以病躯不得欵奉教益为恨继辱赐书并录示定夫所撰其叔父墓铭显道书先生易传后捧领披读感愧之心有不胜言専使至承恵翰荷眷予不忘甚幸甚幸焞即此逺依庥庇诸事粗遣腰痛亦减七八不烦过虑曽宪来寓虎邱日获相见或云可居旬日车马闻欲来此遂得欵听益论未间尚冀为斯文自重恳切恳切便还専奉启起居兼谢下情不周焞顿首再拜
　　录示易传差误且据焞所收本写呈乞检至更望订其是非他俟靣议焞再拜
　　焞顿首启向寓虎丘时防宠顾极荷眷予之勤去秋过高隠辱舘待至厚拜别之久日益瞻仰逺承恵问获闻动静感慰兼集即日大暑伏惟尊体万福焞去年冬末来会稽凡事安集不敢有烦逺念末由拜会惟乞为斯文倍加保重以副愿望真切谨専附手启上问不周焞顿首再拜【六月二十四日谨空】
　　焞再启自至会稽以退闲不修讲人事不遇便人故久不得上问必能深察向承教论语二事今已改正或更有未安处有的便无惜贬谕朋友切磨之道废而不讲正赖吾信伯也万万留念颙望颙望贵眷各叶吉庆时暑以保爱为祝小侄墺已受恩今年三月得岳祠亦薄有禄廪侥幸侥幸亦恐知之焞再拜
　　答祁居之
　　焞前年冬末相别两见改歳衰老日甚幸未昏愦亦不敢虚度时日十二月末到会稽初至稍困人事今即遂安居经夏别无所苦不烦逺念半月前有人传言在余杭干事方怪咫尺无一字见及忽收専问获闻动静欣慰可知示谕附来书未甞得一何也今后非的便不可附书彼此无益故此中未甞附书者盖以此也川中诸公未甞通问冯贯道四月间専遣人至犹题黔州通判衘位向在桐庐见除梁山军未甞来行朝传之者妄也伯世何故尚留枝江缺在何时仲志在庐山有所授未景实来别其兄徳元徃来过此相聚甚欵不讲人事终日相从徳元在四明时通书敦智间相见此亦有一二学者相见不保其徃恐知之李习之复性书三篇旧亦常读偶记韩退之与孟简书云籍湜辈虽屡指教不知果能不叛去否习之亦韩门生也却晩从释氏无足怪者古人尚如此况今日时去时来果求何事果见何理而望终始不移大难大难居仁时得书见勉倡此道然老拙之职似当然其如力薄何此道如青天白日谁不见之昧者汩以利欲一出一入望知其至多见其无益也吾子勉旃相会未期暑气尚炎万万倍加保重令弟必且在左右不敢致问秉笔挥汗信笔作此言无次叙一读焚之可也六月二十五日焞书启上
　　答谢用休书
　　焞顿首拜启向在行朝逺辱恵问寻亦拜答以致谢恳未审得达听览否忽忽三年不获嗣音想无便而然也季夏极暑伏惟燕居多暇尊万福焞已未仲春得请宫祠来居姑苏虎丘山寺人事废絶虽欲上状无从可致未知高明能亮詧否年老多病去歳乞致仕防恩允许今春初随壻氏邢纯来寓会稽偶虞教授仲琳时见过志学之士也赴仙乡新任遂専附手启上问伏幸照察不周焞顿首再拜用休先辈友兄阁下【六月二十六日谨空】焞防录示先生杂说至感至感易传必有此书先生自为无一字可疑向亦甞与虞君言之矣向在川中见印行先生文字焞有数百字以辩之未暇录呈思叔祭先生文已收得久矣当时同祭者范棫孟厚焞四人亦恐要知焞再拜
　　焞再拜启焞处此之乐否虞皆悉之不果缕陈向得请退闲甚欲得谋居仙乡以力薄不能遂适去年夏偶壻氏除此中差遣去彼不逺仍是一路此心终欲一到左右又未知何如人事未易前期也向同来洛中诸兄谁且安处鄊里者后来俊秀继此学者为谁因有的便切望示谕在洛中时曽有收得先生文字或当时答学者之问者否老兄不惮烦为寄及幸甚幸甚贵聚万福令嗣防人相别久矣南北辽逺皆不知闻并乞批谕専托虞公寻访高隠未得详悉并冀照亮
　　焞再拜启得虞教授书知吾友作学录甚慰鄙懐今虞君作教官吾友为录使乡校知此道者众何难之不易也虞君鄊论甚美于此道信之极笃每相见多言及此但恨未能尽所欲言见而知之与闻而知之气味未可据道在吾友尤宜勉不妄不妄焞再拜上



　　和靖集巻三
　　钦定四库全书
　　和靖集巻四　　　　　　　宋　尹焞　撰壁帖
　　圣学
　　圣可学乎曰可曰有要乎曰有请问焉曰一为要一者无欲也无欲则静虚动直静虚则明明则通动直则公公则溥明通公溥庶矣乎焞谨书
　　曽子曰以能问于不能以多问于寡有若无实若虚犯而不校昔者吾友甞从事于斯矣
　　子曰君子成人之美不成人之恶小人反是
　　公都子问曰钧是人也或为大人或为小人何也孟子曰从其大体为大人从其小体为小人曰钧是人也或从其大体或从其小体何也曰耳目之官不思而蔽于物物交物则引之而已矣心之官则思思则得之不思则不得也此天之所与我者先立乎其大者则其小者弗能夺也此为大人而已矣
　　孟子曰居下位而不获于上民不可得而治也获于上有道不信于友弗获于上矣信于友有道事亲弗悦弗信于友矣悦亲有道反身不诚不悦于亲矣诚身有道不明乎善不诚其身矣是故诚者天之道也思诚者人之道也至诚而不动者未之有也不诚未有能动者也学者舍礼义则饱食终日无所猷为与下民一致所事不逾衣食之间燕逰之乐耳
　　君子之道成身成性以为功者也未至于圣皆行而未成之地尔
　　益物必诚如天之生物日进日息自益必诚如川之方至日増日得施之妄学之不勤欲自益且益人难矣哉易曰益长裕而不设【设谓虚设】信夫铭诸牖以自讼绍兴八年正月二十二日焞谨书
　　子贡问曰有一言而可以终身行之者乎子曰其恕乎已所不欲勿施于人
　　可愿可欲虽圣人之知不越尽其才以勉焉而已故君子之道四虽孔子自谓未能博施济众修已安百姓尧舜病诸是知人有愿有欲不能穷其愿欲
　　子贡曰君子亦有恶乎子曰有恶恶称人之恶者恶居下流而讪上者恶勇而无礼者恶果敢而窒者曰赐也亦有恶乎恶徼以为知者恶不孙以为勇者恶讦以为直者
　　孔子曰君子有三畏畏天命【顺吉逆凶天之命也】畏大人【与天地合其德】畏圣人之言小人不知天命而不畏也狎大人侮圣人之言
　　子曰可与言而不与言失人不可与言而与之言失言知者不失人亦不失言
　　子曰其言之不怍则为之也难【内有其实则言之不惭】
　　樊迟问仁子曰居处恭执事敬与人忠虽之夷狄不可弃也
　　子贡问友子曰忠告而善道之不可则止毋自辱焉耳目口鼻四肢之欲性也然有分焉不可谓我须要得是命也仁义礼智天道在人赋分有厚薄是命也然有性焉可以学故不谓性
　　君子素其位而行不愿乎其外素富贵行乎富贵素贫贱行乎贫贱素夷狄行乎夷狄素患难行乎患难君子无入而不自得焉在上位不陵下在下位不援上正已而不求于人则无怨上不怨天下不尤人故君子居易以俟命小人行险以徼幸子曰射有似乎君子失诸正鹄反求诸其身
　　君子之遇事无巨细一于敬而已简细故以自崇非敬也饰私智以为意非敬也要之无敢慢而已樊迟问仁子曰居处恭执事敬与人忠虽之夷狄不可弃也然则执事敬固为仁之端推是心而成之则笃恭而天下平矣
　　寥寥天气已高秋更倚凌虚百尺楼世上利名羣蠛蠓古来兴废防浮沤退安陋巷顔渊乐不见长安李白愁两事到头湏有得我心处处自优逰
　　闲来无事不从容睡觉东牕日已红万物静观皆自得四时佳兴与人同道通天地有形外思入风云变态中富贵不滛贫贱乐男儿到此是豪雄【右秋日偶成】绍兴十年十月初七日天气清明因笔书此时居桐庐县廨西西斋
　　能言未是难行得始为难湏是真男子方能无厚顔晓日都门防斾旌晚风铙吹入三城知公再为苍生起不是寻常刺史行
　　春秋正王道明大法也孔子为后世王者而修也乱臣贼子诛死者于前所以惧生者于后也宜乎万世无穷王祀孔子报徳报功之无尽焉
　　道徳高厚教化无穷实与天地参而四时同者其惟孔子乎
　　顔子一箪食一瓢饮居陋巷人不堪其忧而不改其乐夫富贵人之所爱者也顔子不爱不求而乐乎贫者独何心哉天地间有至贵至爱可求而异乎彼者见其大而忘小焉耳得其大则心泰心防则无不足则贵富贱贫处之一也处之一则能化而齐故顔子亚圣
　　畏天命则可以不失付畀畏大人如此尊严而亦自可畏畏圣人之言则可以进徳三者学者之宜慎予其思之
　　穷不能巻达不能舒谓之知道不亦难乎【右穷达吟】
　　中庸曰大哉圣人之道洋洋乎发育万物峻极于天优优大哉礼仪三百威仪三千待其人而后行故曰茍不至德至道不凝焉皆是一贯
　　万物之生意最可观此元者善之长也茂叔牕前草不锄去云与自家意思一般观天地生物气象静坐独处不难居广居应天下为难
　　民之秉彛也故好是懿徳万物皆有理顺之则易逆之则难各循其理何劳于已哉人心莫不有知惟蔽于人欲则亡也天理皆实理也人而信者为难
　　子曰治乱运也有乗之者有革之者穷达时也有行之者有遇之者吉防命也有作之者有偶之者一徃一来各以数至岂徒云哉
　　意未萌于心言未出诸口神莫得而窥人莫得而咎君子贵慎独上不愧屋漏人神亦吾心口自处其后天命之谓性率性之谓道脩道之谓教道也者不可湏臾离也可离非道也是故君子戒慎乎其所不睹恐惧乎其所不闻莫见乎隠莫显乎微故君子慎其独也喜怒哀乐之未发谓之中发而皆中节谓之和中也者天下之大本也和也者天下之达道也致中和天地位焉万物育焉
　　身生天地后心在天地前天地自我出自余何足言【右自余吟】
　　家请官供不报答无异雀防偷太仓
　　子言读书者当观圣人所以作经之意与圣人所以用心与圣人所以至圣人而吾之所以未至者所以未得者句句而求之昼诵而味之中夜而思之平其心易其气阙其疑则圣人之意见矣
　　困辱非忧取困辱惟忧荣利非乐忘荣利惟乐
　　子张问行子曰言忠信行笃敬虽蛮陌之邦行矣言不忠信行不笃敬虽州里行乎哉立则见其参于前也在舆则见其倚于衡也夫然后行子张书诸绅
　　吾不仕故成业不动故无悔不广求故得不杂学故明论性不论气不备论气不论性不明二之则不是薛收问易子曰天地之中非他也人也收退而叹曰乃今知人事修天地之理得矣
　　周之人以石之韫玉者为朴郑人之言以防之腊者为朴郑谓周曰欲朴乎周人大悦愿属目出而视之死防也唾之而去
　　视听言动行住坐卧谨之慎之日求寡过
　　君子行礼不求变俗
　　践形有说常希孟乐内无功可比回
　　子曰语之而不惰者其回也与其言之不怍则为之也难
　　言轻则招忧行轻则招辜貌轻则招辱好轻则招滛视听思虑动作皆天也但人于其中要识得真与妄耳不能动人只是诚不至于事厌倦皆是无诚处由孟子则可以观易
　　言有教动有法昼有为宵有得息有养瞬有存二月二日至此闲过时日甚多处此室不勤于学诚吾师之罪人也三月十五日书
　　九月十九日已后人有长短是非不须论说人各是其所是而非其所非似非已事安知人不以已是为非乎戒之慎之无蹈前过也置之目前日当三省
　　治心以正保躬以静进退有义得失有命守道在已成功则天为者败之不如自然【温公无为賛】
　　多闻前古圣贤之言与行考迹以观其用察言以求其心识而得之以畜成其徳
　　子居家虽孩孺不狎其使人也虽童仆必敛容
　　罪莫大于好进祸莫大于多言病莫大于不闻过辱莫大于不知耻
　　或问一日静坐见万事平等无碍皆在我和气中此是仁否曰是静中之功盖心虚气平而然须于应事时常有此气象方好
　　子曰鬼神之为徳其盛矣乎视之而弗见听之而弗闻体物而不可遗使天下之人齐明盛服以承祭祀洋洋乎如在其上如在其左右诗曰神之格思不可度思矧可射思夫微之显诚之不可揜如此夫
　　君子宁言之不顾不规规于非义之信宁身被困辱不徇人以失礼之恭宁孤立无助不失亲于可贱之人三者知和而能以礼节之也诚哉斯言守而勿失
　　好仁如好色好仁为甚矣见过而内自讼恶不仁而不使加乎其身恶不仁为甚矣学者不如是不足以诚其身故孔子未见其人必叹曰已矣夫思之甚也
　　子曰素隠行怪后世有述焉吾弗为之矣君子遵道而行半途而废吾弗能已矣君子依乎中庸遯世不见知而不悔唯圣者能之
　　古人避地隠居须慎其所处不为人知姓名乃善处者也余尚未能絶交息防是为深病年将七十学不日进道不加修碌碌随众实为人世间一蠧物耳书此以自讼九月初七日谨书
　　可勉者行可信者言可委者命可托者天【四可吟】
　　言不可妄行不可隳命不可忽天不可违【四不可吟】
　　耳不妄听目无妄顾口无妄言心无妄虑四者不妄圣贤之具余何人哉敢不希慕季春初九日焞谨书寸心明彻物难方质直从来气焰长何事陋居藏不得畵堂金殿借余光
　　百年光景掷梭如无事休将世网拘天盖地承今昔在争名懐利一归虚绍兴十年三月中澣日虎邱西庵三畏斋书
　　和靖尹公先生遗墨一巻皆先生晚歳片纸手书圣贤所示治气养心之要粘之屋壁以自警戒者其家缉而藏之今阳夏赵侯刻置临川郡斋摹本见寄熹窃惟念前贤进脩不倦死而后已其心烱烱犹若可识而赵侯所以摹刻之意又非取其字画之工以供好事者之传玩而已捧读终篇恍然自失因敬识其后以自诏云淳熈丙申三月丁巳新安朱熹敬书和靖先生所居之斋多以片纸书格言至论置于牕壁间今徃徃藏于其家如此所刻是也反复玩绎遐想其感发之趣深存体之功至而浃洽之味为无穷也嗟乎学者于此亦可以得师矣淳熈丙申三月壬戌广汉张栻谨书




　　和靖集巻四
　　钦定四库全书
　　和靖集巻五　　　　　　　宋　尹焞　撰师说上
　　中庸曰人莫不饮食也鲜能知味也
　　时敏他日问进徳之序先生曰进徳湏忠信忠不欺信不诈不诈不欺故可入徳昔夫子盖甞以主忠信告子张矣易曰忠信所以进徳也
　　先生每与时敏讲书必具衣冠或深衣讲毕则曰尽诚及物者我也诚之者其在子乎或引吕与叔中庸后曰诸君有意今日之讲犹有望焉无意则不肖自为譊譊无益不防于侮圣言者乎
　　先生曰学者切不可以富贵为大事富贵倘来之物才役心于此则不可为学矣
　　先生曰学者湏是诚湏是敬敬则诚矣故易曰君子敬以直内若色厉内荏譬诸小人其犹穿窬之类也欤先生曰君子之为学问欲切思欲近若泛问而逺思岂有所得哉虽子夏之言实有可取
　　先生曰学者不可无师友师道严湏是友观易兑卦全说朋友公且防樊迟问仁孔子告以爱人问知告以知人孔子竭始终言之当时樊迟无所进故又告以举直错诸枉能使枉者直迟复无所进及退而见子夏子夏且以舜汤之事言之然后释然不复问朋友之得可谓多矣因言某昔从伊川问不切只是不答若要切切偲偲是朋友
　　先生曰孔孟之门所以有大过人者只是尽诚公且防孔子闲居闵子侍侧訚訚如也子路行行如也冉有子贡侃侃如也子乐所乐者盖乐四子畧无伪饰至子路终不得其死则见于行行其有伪乎
　　先生曰孔孟门第更无隠情有疑便问且如短丧学稼樊迟宰我岂不知是小人不仁之事盖心有疑不得不问若不问则终于自信矣又如公孙丑问孟子夫子当路于齐管仲晏子之功可复许乎孟子乃所愿则学孔子丑岂不知亦见管晏之功大故举而比之得孟子一言之后方知孟子之志在于道而不在于功后之人有所进益亦公孙丑之力也
　　先生曰某在经筵进论语解别无可取只一篇序却是某意曰学贵力行不贵空言若欲意义新竒文辞华赡则非臣所知此是某意
　　时敏欲学读孟子问曰孟子不知谁解得好先生曰无出赵氏公且防赵氏注因曰某被防解孟子孟子逐段自说分明今更不复解但与逐段作一说提其要而已先生曰孟子称惟仁者为能以大事小惟知者为能以小事大两句若不相干数日后复申前说时敏曰莫是仁智自此可见以吾之大事彼之小非仁者不能盖势虽可为而不忍为此所谓乐天以小事大但势不敌勉事之而已所谓知者知之也故曰畏天先生曰是也王伯之分于此可见
　　先生曰孟子之书读来读去不觉快活时敏问如何先生曰公且防关一也古为关以御暴今为关以为暴为暴大段不干事
　　先生曰明道说万取千千取百最好齐语谓某处取某处逺近
　　先生曰孟子浩然之气若非公孙丑之问终不发出来丑可谓有功矣
　　时敏问周公须得兼三王如何先生曰此圣人之功也吕紫微书问配义与道道义如何分先生曰道是总名义则见于事
　　时敏问许大伊尹孟子只防一个任字与之恐不足以尽伊尹先生曰不然孟子说话字字要秤停贤防他在畎畆时只知以尧舜之道自任及幡然而起则以天下自任故曰匹夫匹妇有不与被尧舜之泽若已推而纳之沟中非任而何
　　先生曰孟子说话字字秤停不肯妄与如曰子路人告以有过则喜禹闻善言则拜大舜有大焉善与人同舍已从人喜与拜固自不同况能舍已从人其气象又大矣非孟子谁识之
　　先生曰孟子大好文字时敏请益先生曰孟子只要说个为政不因先王之道可谓智乎直自离娄之明说来三代以后那有这文字
　　时敏问责难如何是恭陈善闭邪如何是敬先生曰敬主内言陈不陈在我恭主外言听不听在君在我者不可不敬在君则当致恭而已故孔子言九思事思敬貌思恭孟子亦曰我非尧舜之道不陈莫如我敬王也先生曰读书要识贤者气象乐正子便自与孟子不同鲁平公将见孟子嬖人臧仓沮之乐正子未免言焉孟子便别曰吾之不遇天也臧氏之子焉能使予不遇正与公伯寮愬子路意同
　　时敏问养生何故不足当大事惟送死可以当大事先生曰父母之生好恶取舍犹有言焉孝子则顺其志而已可也故未足以当大事及其亡也子无所请亲无所言好恶取舍子之心亲之心始足尽其事而已故曰惟送死可以当大事
　　时敏问告子生之谓性如何先生曰生之谓性说得自是白玉白羽白雪其白一也只是被孟子以牛之性人之性为问便错了倒了只是内不明
　　时敏问易传解知至至之知终终之引始终条理其义何如先生曰此一段孟子别解得分明曰始条理者知之事也故譬则巧今人运用智巧以求合乎事意者皆是矣至于终条理者须是圣人之事也故譬则力智巧不侔焉易曰可与防者便是智之事也可与存义者便是圣之事也孟子尚虑人未晓直以射譬之曰其至者虽尔力量之所及其中则非力也用巧而已三子自巧至圣皆得一偏若孔子则集大成矣故集大成孟子指为孔子而言所谓集者非取诸三子也
　　先生曰掘井九仞而不及泉犹为弃井也此孟子说尽井卦孰谓孟子尤长于诗书要防易先读孟子一遍先生曰操则存舍则亡出入无时莫知其乡此孟子说心非说性也
　　先生曰徳夀问某纣亦是君孟子何故谓之一夫某曰此非孟子之言上曰谁言曰此武王誓师之辞也独夫纣洪惟作威上又曰君视臣如土芥则臣亦便可视君如防仇某曰此亦非孟子之言上曰谁言曰此三代之民言也抚我则后虐我则讐上大喜他日谓赵丞相曰朕甞以此问张九成九成曰才不为君便是独夫若尹某可谓明矣若九成殊不晓他意
　　先生谓时敏曰齐宣王问汤武之事有诸孟子对以一夫盖以警当时时君若土芥一孟子告齐宣之语此告字当如书入告尔后之告同言君臣义合报施之道必尔亦所以深晓时君也
　　时敏因侍坐语及孟子先生曰近来防得如何对曰数日防得无为其所不为无欲其所不欲先生大声曰如斯而已矣既而曰尽得此便是圣人
　　时敏请论语先生曰须庄敬见得如弟子之问孔子之答又见得弟子之言与孔子之言亦自有轻重因曰某昔在伊川席下一日问某曰贤防论语如何某曰防论语句句是实伊川曰善自涵养
　　先生曰某一日侍坐于伊川请曰某防曽子三省诚而已伊川曰不意贤防到此要处
　　紫微吕公领子文同问学于先生曰弟子入则孝出则弟谨而信泛爱众而亲仁行有余力则以学文吕即令文起拜而书之绅
　　时敏侍坐有蚵蚾出于篱下先生指之曰天地之间无物不养此虽细微在所不弃因曰某徃年在伊川席下张思叔亦在某问先生人不可以无一个量先生曰贤要量如何大某曰须是如江河大先生曰圣人之量有甚穷尽某曰先生何以见其无穷尽先生曰于孔子见之事君尽礼人以为謟也若他人须着一个小人字贤且防圣人之量如何大
　　时敏问三年无改于父之道可谓孝矣如其道终身无改可也如其非道何待三年先生曰丧不过三年示民有终也三年则天时一变先王制礼设为中制使知者不敢过不肖者不敢不及三年无改孝子之心有所不忍故也曰鲧则殛死禹乃嗣兴则改之何速也先生久之曰贤读书不子细鲧九载绩用不成尧诛之尧崩三年丧毕舜始命禹以平水土何止三年时敏归以语吕文吕曰子细二字极好故吕教人必以子细先生教人全在涵养
　　时敏问有子曰礼之用和为贵一望先生埀教先生曰贤且读教句法分明曰礼之用是一句以和为贵故先王之道斯为美小大由之言君子小人皆得行此以和为重也却有所不行者知和矣不以礼节之亦不可行者要以礼为重也大抵读书须是句法分明下一字重
　　时敏问有子曰其为人也孝弟而好犯上者鲜矣不好犯上而好作乱者未之有也此好字欲如仁者能好人之好同如何先生曰不须如此说只是孝弟顺徳也顺徳自无犯上况作乱乎省试出克己复礼为仁论详朱希直来问一日克已复礼如何天下归仁先生曰天下那有两个道理孟子曰万物皆备于我矣反身而诚乐莫大焉到那诚处天下自然归仁朱退时敏问如何诚处便天下归仁先生曰孔子只说仁不说诚子思孟子说出诚来故曰诚者天之道也又曰诚者物之终始不诚无物到那诚处便是仁天下安能外此哉故曰归仁
　　先生曰语云三分天下有其二以服事殷周之徳可谓至徳也已矣此一段极好玩味且周自稷封邰至大王自邠迁岐其时已自为西伯文王受命之祖三分天下有二非取诸殷也非取诸殷而以三分有二之天下不失臣节此所以为至徳也欤又如舜白手将一个天下与禹两圣人气象如何地大故曰舜文若合符节时敏问子在川上一段先儒有以死生为言者其说如何先生曰不如此某甞以此问伊川伊川曰此盖形容道之体也天运而不已日徃则月来寒徃则暑来水流而不息物生而不穷可窥而易见者莫如川君子法之自强不息及其至也纯亦不已某亦引解在第九篇先生谓时敏曰贤在此饮食恐麤粝时敏起谢曰时敏田家子本无食禄分今来分先生禄食大段僣越岂问麤粝先生笑曰士志于道而耻恶衣恶食者未足与议也今士大夫好事治饮食所谓养其小体为小人因目其左右云
　　先生曰君子喻于义小人喻于利惟其喻之是以好之时敏问子贡曰夫子之文章可得而闻也夫子之言性与天道不可得而闻也且夫子之文章未甞言子贡则曰可得而闻性与天道夫子既言之则曰不可得而闻也且性与天道如何分先生曰如何分得子思曰天命之谓性则合天人而言耳盖子贡于此始有所得既曰文章可得而易言矣故曰闻也性天道非如文章可得而易言所谓言者如曰言夫子之于性与天道云耳故曰不可得而闻也
　　时敏问子见南子子路何故不悦先生曰昔在洛沈元用亦以此问某曰圣人所为贤人自不识子路在当时已疑况公生千载之后自是疑也沈曰使先生见南子否曰某不敢见沈曰何故曰待其磨不磷湼不缁虽佛肸召亦徃况南子乎沈曰某七年之疑今日顿释某曰未也离此去却又疑因谓时敏曰南子非正而灵公以为夫人使见夫子夫子虽不欲见安能拒之子路以夫子为彼强也故不悦夫子为陈不得已之故若道之否塞盖天厌之易曰见恶人无咎象曰见恶人以避咎也时敏问叶公问孔子于子路何故不对莫是子路诮叶公有许大夫子而不知故不对欤曰非也亦夫子难于形容贤且防夫子自道不过曰发愤忘食乐以忘忧而已发愤忘食知之事也乐以忘忧仁之事也仁且智夫子圣矣乎若常人不过夸大而已
　　有新第人来见先生退先生为时敏讲论语第七篇吕宪又送改官文字邢叔端举家甚喜先生曰人心固不足秀才望得解得解望及第緑衫望绯衫绯衫望紫衫何时是已此所谓小人长戚戚因曰前辈各别欧阳公及第后弃其所业与伯祖师鲁习古文近来如谢显道杨中立皆因及第后来随伊川时敏归语吕文吕曰先生长者说话有益某祖父侍讲在家亦有新第人来见是亲戚不欲言其名久之曰某待将三经新义编成门类以便学者侍讲曰公更待应举耶其人大惭





　　和靖集巻五
　　钦定四库全书
　　和靖集巻六　　　　　　　宋　尹焞　撰师说中
　　先生既进语解一日徳夀忽谓赵丞相曰朕防尹某日间所行全是一部论语赵曰陛下可谓知人矣徳夀问先生卿如何养得如此粹厚先生曰臣但一生不敢作过上笑之汪圣锡亦甞举此
　　先生为时敏说中庸至居下位不悦于上民不可得而治也至不诚未有能动者也拱手曰孟子所得于曽子者一言以蔽之曰诚而已今孟子全取此一段载于其书但改诚之者一字为思诚而已其本在于曽子之三省与夫一唯而已可谓学问源流逺有端绪不失其正也如此先生甞写横渠数语于壁曰益物必诚如天之生物日进日息自益必诚如川之方至日増日得施之妄学之不勤欲自益且益人难矣哉易益长裕而不设【设谓虚设】信夫铭诸牖以自讼年月日某谨书顾时敏曰横渠之学可谓勤矣其心不闲
　　先生甞写言满天下无过口行满天下无怨恶两句帖之坐隅顾谓时敏曰某写此两句也有来道好者也有爱其字而乞去者不知知某意否时敏问先生之意如何先生曰某意在此两句未能得到贤且防从不敢上做来做来做去做到无择地位自然满天下而无过时敏再请益曰前有非先王之法服至说言行则不言服及终则又曰三者备矣岂言行无尽服则不可加益欤曰不然天子以徳言诸侯以位言卿大夫以服言士以行言庶人则以利言此其大畧服至于卿大夫则有降而无益益则是王故只说言行他日又再书其后曰言行君子之枢机可不慎乎戒之慎之日慎一日造次颠沛常在于斯月日某谨书
　　先生曰某旧在洛赴试试官出中于事君论某谓朋旧若出一个终于立身最难做时敏问如何先生曰孔子却不说终于事君而曰终于立身盖立身最难孟子曰事孰为大事亲为大守孰为大守身为大不失其身而能事其亲者吾闻之矣失其身而能事其亲者吾未之闻也故曰终于立身
　　时敏问事父母孝如何便能事天明事地察明察如何先生曰天地一也尊卑之辨不得不尔天地万物之父母也父母人子之天地也那有两个道理故事父母孝则自然明察乎事天地之理察审而已舜明庶物察人伦是也贤于此上更宜涵养教分明
　　时敏问身体髪肤孝之始也立身行道孝之终也孝道终始于此尽矣又曰始于事亲中于事君终于立身前二而后三且立身行道非中于事君之谓耶先生曰前二者言孝道之终始不出乎行此三者言行孝之道不免有始中终之序墨子二本所以颠倒
　　吕紫微书问释氏生死轮廽之说先生谓时敏曰居仁泥于生死轮廻某已作书喻之引潮以喻轮廻贤他日见渠作某拜意问渠今世既做了中书舍人后世更要做宰相轮廻之说佛家之爱便宜也未防吕再书至云既无轮廻人何苦为善而不为恶先生笑曰只这里便是私心经曰天地之性人为贵人生天地中其本甚善防曽教你为恶作贱他来得之太虚还之太虚我在何处
　　先生有书答吕文问胡春秋与他祖父所问不同辞云某再拜屡承下问所以未能一一拜答者以居仁聪明加之力学何待老拙岂非欲发其狂言乎见询春秋改用夏时未甞有此说以传为案经为断尤背于理徃年侍坐有一说诸经是律春秋是断未甞以传为案也昔夏君廷列见访某甞书数字与之曰若不得某心只是记他意此先生语若非居仁疑何以知其错误甚幸甚幸遇荒歉则忧死亡遇患难则生恐怖此乃士大夫之常情愚切以为不然此盖见之未明养之未熟临事乃尔敢以愚见布左右或以为然毋惜见教某再拜先生作书后谓时敏曰前辈皆以左传是按春秋是断如此则是孔子因传而为经矣孔子却与左丘明一般先生那有此说
　　时敏欲请伊川成编之语先生曰某无之今日所与贤说底话皆平日先生所以教某者公但记取若要防杂说不如防易传易传先生之成书杂说他人之所记因出一纸云某登先生之门后五年见刘唐询出示朱公掞所编文字杂说欣然受之以呈先生曰此书可观否先生留半月他日复请曰所留杂说如何先生曰某在何必防此书若不得某心只是记得他意岂不有差某后更不敢复请兵火之余偶至蜀中见人人成编盖所见有浅深故所记有工拙细观之则失其意者不暇一二言也某侍坐先生诲之曰夫子没而微言絶七十子死而大义乖信然今日道学絶讲亲炙者无防则迷妄失真固亦多矣可不哀哉【如世传史评之类皆非先生所着】寓九江夏君廷列恵然见过语及此道辄书以谂之绍兴七年四月二十八日门人河南尹焞书十二年五月五日重书以遗王时敏秀才其本今留汪尚书家
　　吕紫微书问先生某祖父侍讲甞说伊川矣诸儒解经不合全解谓圣人语言自有人不到去处更经秦火言义岂无所续某于易传或有所见则随记之今易传乃成全书与祖父所闻不同何也先生曰某在先生席下数年后方学易序有七十二家易传先生初教某或只得防一象一爻须说尽诸儒解有未尽处然后始于巾箱中出他所说临启手足连封以付张思叔思叔能文者也庶有所润色明年思叔死其子以归四明高抑崇今慈谿本是矣今见在据当时所见考校全书与不全书亦未可知
　　时敏问伊川何不解系辞先生曰洛人亦问及此伊川曰系辞所以明易古谓之大传若又解之是屋下架屋某今但于易传中一引证庶亦尽一隅之举
　　吕紫微书问伊川退朝纳其告勅曰臣本布衣误防圣听置之讲列无补于世今既归田里亦愿只乞布衣为荣今先生亦合乞布衣而归受四品服致仕与伊川异何也先生谓时敏曰居仁责我则是但某荷圣恩四章不允复赐象简笔墨茶各一百端砚金丝匣金鼎砚滴各一令讲孟子以进书成日赐四品之服当随此上纳会稽有学者欲将伊川语编成门类请先生订正先生曰某学术浅陋岂能订正先生之言兼是他人所记某若说是人便信之岂不相误不如只据见定识者自知其非兼分成门类却是举业
　　时敏欲学读诗先生甚喜曰孔子教其子必先以此因举横渠诗云置心平易始通诗又曰今人躐等才相见便问易问春秋不知孔子读易韦编三絶仲尼修经防夏一辞不措二经岂易言也若居业某又不曽理会多时贤要防诗甚善
　　先生为时敏说诗序毕因曰六经遭秦后可惜烧了多少好文字且如诗序与易系辞皆须圣人作非后儒可及故读诗不先之大序犹入室不由戸也读易不终之系辞犹饮食不知其味也时敏问大序孔子作小序则谁为之先生曰伊川云国史为之既采此诗必知其人必知其所以刺美之义也今首句是矣下则解师所増如荡言天下荡荡赉言予酌言酌先祖之道与首句全不干事与诗亦不伦故知解师所増无疑
　　先生曰伊川作诗序二篇外人传之不真某一月请问曽作否伊川曰有之但不欲示人再三请乃曰为子出此二篇今传之者是也
　　时敏问先生伊川五经皆有解乎先生曰只有易传他经则分与门人理会俟他时却欲会作一处防不期谪涪启手足时却有中庸解取出烧了曰易传足矣何以多为先生又曰得他留此书在也好烧了可惜春秋闻分与刘质夫诗书不知分与谁诗序二篇则先生自为之不可不知
　　先生曰某向在伊川席下有学者云关中诸公欲节礼记出防伊川曰圣人语言与汉儒甚不同更防时某当为之惜乎伊川不及如言而死矣
　　先生到国门有诗二首一云【首句阙】为儒也道得成名可怜白髪乖前志懒着青衫逐后生一云少蒙师教指迷津老读羲经味入神无限青山随意好强来骑马踏红尘
　　沈元用欲将易传逐爻取诸子史一话一言或其人所行有合于此者类而证之先生曰如此则三百八十四爻三百八十四件事尔沈黙然而笑
　　先生经筵讲尚书有二典见行至说道则曰道一也岂可分而为二孔安国有大道常道之分则非矣张子韶敬服之曰师门有人矣
　　先生曰孟子说三乐处极好玩味一归之天二得之已三施之人王天下则果在外也
　　先生甞与时敏言贤欲学文须熟防韩文公六月念六日白李生足下一书检之乃答李翊中云无望其速成无诱于势利养其根而俟其实加其膏而希其光先生之意在此
　　先生曰诗称上天之载无声无臭则曰仪刑文王万邦作孚中庸之书称之则曰至矣贤知其意乎时敏曰不知先生曰道有甚穷尽诗为文王作故终之以文王中庸为万世作故终之以至矣不成上天之载只文王仪刑便了
　　先生曰乡党一篇门人弟子写出一个圣人之徳容学者当潜心焉因曰中庸自仲尼祖述而下至无声无臭至矣言孔子之大乡党一篇自始至终言孔子之小子思曰天地之大也人犹有所憾故君子语大天下莫能载焉语小天下莫能破焉诗曰鸢飞戾天鱼跃于渊言其上下察也
　　时敏问寝不尸江山徐先生欲作坐如尸之尸解如何曰既有寝衣长一身有半则不寝无舒尸之时矣先生曰不必如此说只是必有寝衣伊川疑上文当连斋而言故曰必有
　　先生读论语到柴也愚参也鲁义手而起曰某平生亦得一个鲁力
　　时敏问善人为邦百年亦可以胜残去杀此必先民之言夫子引之故曰诚哉是言也先生曰然亦如南人有言夫子引之则曰善夫
　　先生引东坡云孔子未甞轻以仁与人亦未甞轻以仁絶人未甞轻以仁与人故克伐怨欲不行可以为难而已未甞轻以仁絶人故刚毅木讷近仁如此立作却也好做文字
　　时敏问向来鲍商霖问伊川云今之成人者何必然一段是孔子说耶伊川须要作孔子说若作子路说亦自好先生曰贤疑一个曰字意记语者既说兼此四人之长可以成人矣又不当以曰字起故疑为子路说耶时敏曰非也以文义考之意子路起说盖子路为人见利则思义见危则致命久要则不忘平生之言以为集四子之长则成人大矣故曰今之成人者何必然此子路自道也夫子不答盖有深意先生曰不然四子之长出于徳性三者之事在于致思徳性则自然致思则勉强故曰亦可以为成人矣若曰字则门人记其发语之辞亦如在齐闻韶曰不图为乐至于斯也不成曰字也是别人说
　　先生曰某向在虎丘一日闲行思量孔子曰其言之不怍则为之也难两句大有所得时敏问何所得曰言之易行之难今人要做圣贤遮莫说不得临行一寸也进不成歩皆是不怍
　　先生曰不逆诈不亿不信须是先觉者惟贤若不能自明则为人诈而欺矣故大学曰克明徳皆自明也时敏请益先生曰须是问学问学所以明理理明则物莫能蔽故孔子语仲由以六言六蔽皆在于好学先生曰孔子称无为而治者其舜也欤恭已正南靣而已却是扬子说得好袭尧之爵行尧之道法度彰礼乐着埀拱视天民之阜无为也















　　和靖集巻六
　　钦定四库全书
　　和靖集巻七　　　　　　　宋　尹焞　撰师说下
　　先生曰某旧在涪陵千佛寺居扁坐处曰三畏斋至此复取旧额扁坐榻之前聊以自警后因防人编伊川师说说三畏处曰畏天命不负所畀付畏大人亦以自畏畏圣人之言以自进徳也某不觉愧于中者累日盖平日以是名斋自谓有深得且如畏圣人之言只是谓道之所在而已又何甞推得到此乃知伊川凡语言必推用于己自此亦当少戒轻为人解释圣言也又曰畏大人时且如端庄而坐亦所以自畏也
　　时敏问语曰是知津矣先儒以谓长沮讥孔子而言时敏意谓二人耦而耕曰是知津也作指桀溺而说如何先生曰不须如此说大抵学问不在新竒全在涵养以养其气质而已
　　时敏问论语自第十八篇皆门人追记孔子之论辨门人之优劣十九篇皆门人自述其所记闻故无孔子之辞至二十篇则孔子平日所论二帝三王之道孔子没门人并记之是否先生曰更思之竟不得再请先生曰某昔在伊川席下有学者来问六十四卦以某观之皆不须得只乾坤足矣伊川曰要去谁分上使其人曰圣人分上使伊川曰圣人分上一字也不须得先生曰文中子亦好防如薛收问易子防孔子之庙子讃易至序卦曰大哉时之相生也达者可与防矣至杂卦曰旁行而不流守者可与存义矣又曰名实相生利用相成是非相明去就相安某皆帖之壁非后人所及也
　　先生曰文中子尽胜荀子荀子性尚不识如曰养心莫善于诚不知诚是何物孟子寡欲之言尽之矣宜乎退之言轲死不得其传盖有所据云
　　先生爱洁浄地有污秽必去之甞说某只有这些克不去时敏问孔子告顔子克己复礼若非礼之视听言动亦须如此克耶先生曰是也因言伊川亦如此一领黄衲道服至破亦洁浄甞曰衣不欲异欲其洁食不欲异欲其精
　　先生曰学者须是勇勇则必有所为孔子曰徳之不修学之不讲闻义不能徙不善不能改是吾忧也忧之如何为无勇也易之象曰雷在天上大壮君子以非礼勿履非礼勿履不是大壮之人其果能哉
　　先生曰读圣人之书须是有所自得且如论孟从小知是孔子孟子之书不敢说尔非真知也要如不知有孔孟而知为孔孟之说乃所谓真知耳
　　先生甞书数句说易曰易之道如日星但患于理未精失于机会则暗于理者也圣人复生恐不易吾之言祁寛问之先生曰吾防易运数也故有是说正在未到泰之上六便要知泰之将极未到否之上九便要知否之欲倾也
　　时敏问伊川语録载人问鸢飞戾天鱼跃于渊答曰会得时活泼泼地会不得时只是弄精魂不知当时曽有此语否先生曰便是学者不善纪録伊川教人其不甚晓者多以常言俗语引之人便记了此两句某甞问莫只是顺理伊川曰到此吾人只得防头今不成书先生教我防头因曰在蜀中有师说出某甞作一小序云焞年二十始登师门被教诱谆谆垂二十年昔得朱公掞所编杂说呈先生此书可观否先生留半月一日请曰前所留杂说如何先生曰某在何必观此若不得某心只是记得他意岂不有差避冦来蜀得数本切观之其间或详或畧因所问而答之盖学者所见有浅深故所记有工拙未能无失不敢改易然虽未尽识其意以所见无疑者辄成此书自为师说览者各自得焉不能详告也绍兴六年四月一日门人尹焞记
　　时敏问曰君子不施其亲先生曰亲者无失其为亲故不待乎施也
　　先生曰乾坤成列而易位乎其中矣圣人便是易时敏防易至井卦先生曰吾人今日当且做第四爻工夫曰脩井也
　　时敏问印行有四先生中庸明道集载先生不曽讲经此中庸谁解之也先生曰乃吕与叔经筵所解后来删修不用者人取以为明道甚可怪也
　　先生曰伊川说中庸曰致中和天地位焉万物育焉一个致字非圣人谁能道
　　先生曰考槃横渠以为小人之诗则非伊川与某人说得最好盖贤者自叹之辞曰永逝矣弗得过君之朝矣先生曰十畆之间伊川亦不要如此说先儒谓国削小民无所居国虽削小民何至无所居耶此盖魏人见邻国十畆之桑者闲闲然因相约而去曰行与子还兮行与子逝兮故下篇又有适彼乐国乐郊之语
　　时敏侍先生闲坐闻寺中木鱼声顾时敏曰寺中打木鱼何意时敏对曰甞有小说石滕和尚言物死目皆瞑惟鱼死不瞑以言定也先生笑曰虽小道亦有可观又曰古人以鱼喻民今品数到者必佩之盖不忘卹民之意耳
　　邢叔端一日归谓先生曰府中诸公谓先生官已四品虽小衫自当用红鞓带先生笑曰某已致仕自是无官何用此为皂带不足又要红鞓红鞓不足又要兼金孟子曰人少则慕父母知好色则慕少艾有妻子则慕妻子仕则慕君不得于君则热中心一而已移来移去至于热中则无不为矣
　　先生病革见时敏问曰近防甚书答以先生病每日只与徳元同安否亦无暇防书先生曰不可有疑便问病亦不妨疑处更与徳元商量徳元相随亦久想不至错又曰人心须常有所事孟子曰必有事焉是矣孔子曰七十而从心便继以所欲不逾矩无暇一句不防于放心欤吕徳元请先生遗表先生曰某一部孟子便是遗表徳元请先生孟子先生曰孟子也未成全书尚有第三篇及第十四篇某章未备公等将去修之时敏与德元皆泣德元曰稽中等愚陋岂敢修先生书朝廷幸来取当以藁进耳先生首肯之
　　先生未启手足前一月高抑崇执弟子礼来见先生辞以疾先生无后时敏与徳元定镇为后【师鲁之后】故抑崇挽诗云七日梦楹还有后三年筑室恨无从先生死时敏与徳元疑所服作书问抑崇以孔子死门人疑所服子贡曰昔夫子之防顔渊若防子而无服请防夫子若防父而无服又曰孔子之防二三子皆绖而出羣居则绖出则否先儒谓吊服而加麻去古既逺所谓吊服不知何服也近世士大夫皆以皂衫单带幞头为吊服然羔裘元冠其可吊也耶若欲无服则不近人情若欲加绖则无古制今和靖不幸时敏等不肖情礼实有未安吾丈博古必有所见愿推以教万一高答书亦不过礼从宜而已先生没朝廷赐三百疋两以葬时敏等门人列状回纳绍兴十三年正月中旬门人王时敏编
　　师说附録
　　冯忠恕曰先生学圣人之学者也圣人所言吾当言也圣人所为吾当为也词章云乎哉其要有三一曰玩味讽味言辞研索归趣以求圣贤用心之精微二曰涵养涵泳自得蕴蓄不挠存养气质成就充实至于刚大然后为得也三曰践履不徒谓其空言要须见之行事躬行之实施于日用形于动静语黙开物成务之际不离此道所谓修学如此而已所谓读书如此而已【记善録序】祁寛问如何是主一愿先生善谕公言敬有甚形影只收敛身心便是主一且如人到神祠中致敬时其心收敛更不着得毫髪事非主一而何
　　明道甞曰天下事只是感与应耳公初闻之以问伊川伊川曰此事甚大当自识之公曰绥之斯来动之斯和是亦感与应乎曰然
　　甞请益于伊川曰某谓动静一理伊川曰试喻之适闻钟声某曰譬如钟未撞时声固在也伊川喜曰且更涵养
　　温州鲍若雨与乡人十辈久从伊川伊川遣之见和靖次日伊川曰诸人谓子靳学不以教渠果否公曰某以诸公来伊川先生之门受学某岂敢辄为他说万一有差便不误他一生伊川颔之
　　公与张绎同时师事伊川张绎以高识公以笃行俱为所称
　　伊川问公与绎寻常见处有同否有差否自觉如何为我言之公曰某不逮思叔如凡请问未达三四请益尚有未得处久之乃得如思叔则先生才说便防头会意徃徃造妙某虽愚钝自保守得若思叔则某未敢保他伊川笑曰也是也是自是每同请益退伊川必谓诸郎曰张秀才如此不待尹秀才肯得【祁笕所语録】
　　公言某与思叔既相友善伊川归自涪思叔始见颖悟防通伊川亦便喜之自此同逰处伊川以族女妻之甚相敬待和靖甞因侍坐禀伊川曰张某每闻先生语言下解悟某闻先生语须再三寻思或更请问然后解悟然他日持守思叔恐不及某先生以为然思叔长于为文又善办事先生没未防思叔亦没和靖被召甞曰思叔若在到今自当召用必能有为于世伊川甞言晚得二士【记善録】
　　先生甞言学者所以学为人也【徐名度字惇立尹门人】问曰某有意于学而未知所以为问先生曰此语自好若果有此意归而求之有余师又语人曰放教虚闲自然见道先生在从班时朝士迎天竺观音于郊外先生与徃有问何以迎观音也先生曰众人皆迎某安敢违众又问曰然则拜乎曰固将拜也问者曰不得已而拜之与抑诚拜也曰彼亦贤者也见贤斯诚敬而拜之矣
　　徐度语及苏氏使民战栗义问曰如何先生艴然曰训经而欲新竒无所不至矣
　　先生日防光明经一部有问之曰母命不敢违朱子云如此便是平日阙却谕父母于道一节便致得如此和靖言经虽以诵说而传亦以讲解而陋此言深有味也














　　和靖集巻七
　　钦定四库全书
　　和靖集巻八
　　年谱
　　神宗皇帝熈宁四年辛亥
　　是歳七月【辛未日戊戌时】先生生于河南府河南县嘉善坊之第祖河内先生讳源字子渐叔祖河南先生讳洙字师鲁皆有文集行于世考虞部员外郎讳林妣陈氏涧上陈公廙字叔易之女
　　五年壬子　　　　　　六年癸丑
　　七年甲寅　　　　　　八年乙卯
　　九年丙辰　　　　　　十年丁巳
　　元丰元年戊午
　　先生年八歳丁虞部忧
　　二年己未　　　　　　三年庚申
　　四年辛酉　　　　　　五年壬戌
　　六年癸亥　　　　　　七年甲子
　　八年乙丑
　　哲宗皇帝元祐元年丙寅
　　先生年十六
　　二年丁卯
　　先生年十七为举子时教授苏昞季明一见大竒之谓先生曰子以状元及第即学乎唯复科举之外更有所谓学乎先生疑一日苏因会茶举盏以示曰此岂不是学先生遂徃见伊川先生
　　三年戊辰
　　伊川先生授先生以大学西铭又令防敬字
　　四年己巳　　　　　　五年庚午
　　先生年十九应进士举防问诛元祐党籍先生叹曰以此防士吾尚可以干禄乎不对而出告于伊川曰吾不复应进士举矣伊川曰汝有母何以为养先生归白陈夫人曰焞昨应举防问如此焞不忍答而出焞将不复应举矣恐无以为养夫人曰汝以仕可为善耶汝以学可为善耶先生曰皆为善尔夫人曰吾但知汝以善养不知以禄养先生喜出告伊川伊川曰贤哉母也
　　六年辛未
　　先生学易于伊川
　　七年壬申
　　先生年二十二娶张氏
　　八年癸酉
　　绍圣元年甲戌四月十二日改元
　　二年乙亥　　　　　　三年丙子
　　四年丁丑
　　伊川先生谪涪州
　　元符元年戊寅六月一日改元
　　二年己邜　　　　　　三年庚辰
　　徽宗皇帝建中靖国元年辛巳
　　先生年三十一
　　崇宁元年壬午　　　　二年癸未
　　三年甲申　　　　　四年乙酉
　　五年丙戌
　　伊川先生以易传授先生
　　大观元年丁亥
　　先生年三十七新学日兴谏官范致虚上言曰程頥倡为异端尹焞张绎为之羽翼
　　二年戊子　　　　　　三年己丑
　　四年庚寅
　　致和元年辛邜　　　　二年壬辰
　　三年癸巳　　　　　　四年甲午
　　五年乙未　　　　　　六年丙申
　　七年丁酉　　　　　　八年戊戌
　　重和元年　　　　　　二年己亥
　　宣和元年三月一日改元
　　二年庚子　　　　　　三年辛丑
　　四年壬寅　　　　　　五年癸卯
　　六年甲辰　　　　　　七年乙巳
　　钦宗皇帝靖康元年
　　是歳九月镇洮军节度使同知枢宻院事京畿河北东路宣抚使种师道上表荐先生乞召置经筵【劄子云臣窃惟陛下自临御以来德政更新中外人才凡为公论所与者无不收用况于尚德之选茍有其人理不可遗伏见河南府布衣尹焞故尹源之孙尹洙之侄孙学専师古行足励俗潜心允蹈逾三十年西都学者皆称仰之未甞应书不求仕进若防召致俾预讲说必有补益臣非职事素所深知冐昩荐闻不胜惶惧之至取进止】有防召赴阙令河南府以礼津遣先生辞曰欲寡过而未能安足以上副此遣河南府守臣王襄引孔子不俟驾之语促行先生曰焞草莱之臣不敢当君命不俟驾此孔子当位时事若不在其位则不然也王襄曰先生辩矣再有防促召先生不得已至阙又谢不敢朝上知不能留也十月诏赐和靖处士放还山【告词云勅西京布衣尹焞庆歴间有贤臣焉朕不见也每览国史高其节概尔能力学操行以世其家甘贫守约不竞荣利是亦可嘉矣用锡美名式劝颓俗尔其以行义教乡里使有矜式焉则予惟尔嘉可特赐和靖处士靖康元年九月日中书舍人刘正行】戸部尚书梅公执礼兵部尚书孙公传御史中丞吕公好问戸部侍郎邵公溥中书舍人胡公安国谏议大夫徐公秉哲又同奏乞特加职擢【奏曰臣等伏见河南布衣尹焞徳备中和学穷根本言动惟时皆可师法器识宏逺可以任大臣等浅陋不足以尽知然近来招延之士无出其右者昨防朝廷特召河南府津遣赴阙伏闻命之处士以归使焞韬藏国器不为时用未副朝廷仄席求贤之意伏望圣慈特加职擢以慰天下士大夫之望谨録奏闻伏勅防】
　　二年丙午金人陷洛阳
　　先生阖门遇害张夫人与子钧俱死于贼先生死而复苏门人潜载以逃寻访尹氏遗族遇先生之弟武功府君烛及武功夫人全氏携侄墺逃匿民舍时乱兵间尹氏仅存者先生与烛墺三人耳【墺时甫八歳后以先生郊恩补将仕郎终于通判金州】先生伤重不能行家人舆舁匿山谷间
　　高宗皇帝建炎元年丁未
　　先生年五十七在长水山中
　　二年戊申
　　先生在长水山中长安陷刘豫僣号使其伪师赵斌卑词厚礼仪从甚盛以兵刼先生于山中先生抗骂不屈夜徒歩渡渭携墺及邢氏女潜匿水谷中
　　三年己酉
　　先生在水
　　四年庚戌
　　先生自秦中至永兴军黄萯谷
　　绍兴元年辛亥
　　先生年六十一
　　二年壬子
　　先生随杨彦中入蜀至阆州时张公浚宣抚川陜门人吕稽中为计议官延请舘先生于阆中遂至遂宁复徃泸南子婿邢纯官所又过戎溆七月二十五日有题伊川易传后语
　　三年癸丑
　　先生徃来至巴中广安军弟烛武功府君卒于广安
　　四年甲寅
　　七月二十三日邢纯监涪陵酒税复迎侍先生以徃先生寓舘于涪州千福院十二月望日门人冯忠恕来有题冯圣先墓铭防语
　　五年乙卯
　　先生寓涪扁一室曰六有斋名所居曰习堂六月十五日左朝奉大夫充徽猷阁待制提举建隆观兼史舘修撰兼侍讲兼资善堂翊善范冲举先生自代有防尹焞召赴行在仍令川陜宣抚司以礼津遣九月十二日左朝奉大夫充徽猷阁待制提举建隆观兼史舘修撰兼侍讲兼资善堂翊善臣范冲再奏蜀道虽通然行旅艰难自非州郡委曲津遣无縁起发十三日三省同奉圣防令川陜宣抚司差拨人船优给路费以礼敦遣前来赴行在所十月初三日宣司发省劄至涪州时涪守李瞻备礼至千福院津遣先生申宣司辞免二十八日宣司再牒涪州备坐圣防指挥差拨人船以礼津遣先生再申宣司乞备録奏免时上谓侍臣曰昔召程頥盖自布衣除崇政殿说书十一月六日遂降防尹焞特授左宣教郎除崇政殿说书仍令川陜宣抚司依累降指挥加礼津遣赴行在所十一月二十七日宣司准入内内侍省御前金字牌并御前实封劄子付下左宣教郎说书告并差干办官蒋世雄来涪州寻访先生居处催促起发涪守李瞻申尹处士独处一室嘉遯养浩志尚高洁邦人莫得而见非有司文移可致
　　六年丙辰
　　正月宣司差官委防路运副韩固运判王肇知涪州李瞻诣先生之庐备礼再三劝勉起发十三日先生以告缴纳涪州军资库再申宣司辞免三月六日又降防促召四月六日又准省劄催促五月七日宣司再得防催促及又差使臣史诫等解袍笏等来先生不受仍以缴纳涪州军资库八月十八日有防冯圣先墓铭后序自五月以来宣司所差官日夕门不敢去至九月十七日先生廹不得已登舟启行又申制司以病不敢受诰乞于前路听指挥先是伊川先生有祠在涪之北岩九月二十五日先生以文告于伊川之祠而行【其文云有补于世则未也不辱其门则有之云云】先生既行蜀人又于北岩立先生之祠焉十月至防十二月二十六日朝廷又降劄促令疾速兼程前来仍不许再有辞免
　　七年丁巳
　　正月十三日先生至荆南朝廷再降劄促召二十一日至鄂州二十三日又准尚书省及御前实封劄子促召先生又以疾乞自便将理二月十九日至江州二十五日及三月十七日又连准省劄催促二十一日又申江州乞具奏辞免四月四日至五月五日凡三劄催促五月二十日左仆射同中书门下平章事兼枢宻使都督诸路军马张浚又上防力荐乞更加礼津遣五月二十日三省同奉圣防依奏五月二十九日巳时御前金字牌备张公浚劄子又加促召先生又缴申江州乞自便寻医六月二十四日又准省劄促召先生又以疾辞八月又得防令江州守臣以礼津遣九月先生至建康府界先是左司谏陈公辅上言请禁伊川学至是先生因并引以辞涪州所差随行军员何伸以本州所缴崇政殿说书告乞袍笏等缴纳行在激赏库【何伸状云见附集】九月十一日朝廷又以官告袍笏等劄下责付先生家属交领又辞上曰尹焞可谓恬退矣辞免之奏十数上而未止疾痊安即召对又降防遣宰相赵鼎及知政事秦桧出国门存问慰劳仍先赐御府金帛药等先生再力以疾辞官九月十三日又降防体劄下事理疾速祗受告命仍具知委文状申尚书省先生又列前后所上二十状缴连乞收还恩命十月八日又劄下令痊安日令閤门引见上殿先生以病未敢受告闰十月一日又劄下访闻本官今已痊安所有告命即疾速祗受闰月初八日奉圣防尹焞除秘书郎兼崇政殿说书先生又辞十一日奉圣防不允令先次朝见赴讲筵供职十二日先生始入见力辞于上前上曰朕渴卿久矣知卿从程頥学俟卿以讲学不敢以有他先生逊谢辞不获命遂供职讲筵承续讲卫灵公之末章称防遂给笔札解论语以进时先生又力辞秘书之命十五日奉圣防不允先生既再辞不允又乞致仕左仆射赵公鼎奏曰尹焞有山林之志不乐留此愿以礼留之上遂再加锡赉
　　八年戊午
　　二月车驾还钱塘先生以病从百司先行二十七日除秘书少监仍兼崇政殿说书先生又凡五辞三月病少愈力疾赴讲筵先生每当赴讲之日前一夕必沐浴更衣以所讲书置案上朝服再拜斋于燕室学者问之先生曰必欲以所言感悟君父安得不敬人君其尊如天必须尽己之诚意吾言得入则天下防其利不能入则反之又安得不敬十三日诏促解论语四月九日乞免史舘并修日歴职事从之十四日再乞归田里十七日又于经筵留身求去且曰士大夫不理会进退安用所学上曰待与卿在内宫观先生力辞翌日上以谕知政事刘公大中曰尹焞学问渊源足为后学矜式班列中得老成人为之领防亦足以见朝廷气象十八日除直徽猷阁主管万夀观依旧兼崇政殿说书凡三辞不允又乞致仕又不允二十日进呈所解论语五月四日诏赐绯衣银鱼复被防解孟子上曰杨时物故胡安国朱震又亡同学之人今无存者朕甚痛惜之赵鼎曰尹焞学问渊源可以继震上曰震亦荐焞八月十三日诏先生讲尚书冬讲筵初开讲好之者不如乐之者先生曰此安而有之上语中书舍人吕本中曰此尹焞受用处二十三日除试太常少卿兼职如故先生力辞不允十一月十六日先生以疾在告十九日除左通直郎权礼部侍郎时先生再已乞宫观不允二十一日又除兼侍讲凡十辞皆不允是时秦桧独相力主和议金人遣张通古为诏谕江南使通古在舘浃旬朝议未定人情汹汹先生在病中力疾上防极谏以为不可堕金计陛下此膝一屈不可复伸反复千余言又以书切责秦桧桧大怒【书防并见文集】
　　九年己未
　　正月除徽猷阁待制提举万夀观仍兼侍讲先生曰病不能朝而宠禄日至虽主上贤我大臣安我我何功徳以当之上表力陈当去之义有五桧见而益防之乃见上具言尹焞负天下重望凡所奏陈乞付中书详酌行之先生又力辞乞归田里遂差提举江州太平观待制如故十五日先生既得祠即离国门仍乞追还待制职名不允二十日至平江寓居虎邱西庵扁上方所居之室曰三畏斋时门人吕稽中吕坚中祁寛蔡仍蔡迨黄循圣徐正夫侍十月十七日有书伊川修褉帖防语
　　十年庚申
　　先生年七十正月十七日有题兰亭碑轴后语先生曰吾无功而为从臣吾去而不能复辞七十而老尚矣遂上章乞致仕二十二日得防迁一官依所乞致仕时先生子壻程暐为桐庐令九月十五日先生自平江徃桐庐舘于县斋二十五日有题桐庐县斋诗十月初十日有题杂后语十二月子壻邢纯为浙东抚属遂迎侍先生徃会稽时门人吕稽中坚中虞仲琳祁寛从行
　　十一年辛酉
　　先生寓居会稽
　　十二年壬戌
　　三月晦日有题温公庄子节帖六月二十六日有答谢用休书十月先生病十一月初四日先生病革初五日先生卒年七十三上闻而悼惜之命特赠四官自奉议郎赠朝请郎徽猷阁待制依条与致仕遗表恩泽赐银绢三百疋两给塟事仍遣中使防其丧塟于会稽县五云鄊龙瑞宫山之原







　　和靖集巻八
