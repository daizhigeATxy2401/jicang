　　钦定四库全书　　　　集部四
　　南涧甲乙稿　　　　　　别集类三【宋】
　　提要
　　【臣】等谨案南涧甲乙稿二十二巻宋韩元吉撰元吉字无咎开封雍邱人南渡后流寓信州之上饶集中自署曰颍川不忘本也元吉宋史无传陈振孙书録解题称为门下侍郎韩维元孙江西通志则以为韩维之子攷宋史维本传卒于元符元年而集中系辞解序云淳熈戊戌年既六十有一则元吉生时自在徽宗重和元年上距元符元年戊寅凡二十年安得为维之子集中又有髙祖宫师文编序称绍圣中公谪均州又称建中靖国以来追复原官与维事迹一一相合知江西通志为误当以陈氏为是矣陈氏又称其初与从兄元龙皆试词科不利后官至吏部尚书而不详其事迹今据其赴信幕诗知初为幕僚据其送连必达序知尝知建安县据其谢表状劄知在外尝为江东转运判官两知婺州又知建宁府在内尝权中书舍人守大理寺少卿为龙图阁学士为待制为吏部侍郎中间一使金国两提举太平兴国宫及为吏部尚书又晋封颍川郡公而归老于南涧因自号南涧翁并以名集南涧者一在建安城南为郑氏别业见本集诗序一在广信溪南见书録解题攷元吉宦于闽中家于江右似乎非建安之南涧当以广信为是也元吉本文献世家据其跋尹焞手迹自称门人则距程子仅再传又与朱子最善尝举以自代其状今载集中故其学问渊源颇为醇正其他诗文酬酢者如叶梦得张浚曽几曽丰陈岩肖龚頥正章甫陈亮陆游赵蕃诸人皆当代胜流故文章矩矱亦具有师承其壻吕祖谦为世通儒其子名淲字仲子者亦清介自持以诗名于宋季葢有由矣朱子语类云无咎诗做著者尽和平有中原之旧无南方啁哳之音诚定评也集本七十巻又自编其词为焦尾集一巻文献通考并着録嵗久散佚今从永乐大典所载总裒为诗赋六巻词一巻文十五巻统观全集诗体文格均有欧苏之遗不在南宋诸人下而湮没不传殆不可解然沈晦数百年忽出于世炳然发翰墨之光岂非精神光采终有不可磨灭者故灵物防诃得以复显于今欤乾隆四十九年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费墀

　　钦定四库全书
　　南涧甲乙稿巻一
　　宋　韩元吉　撰
　　赋
　　万象亭赋【有序案集中叶少保诗注云公在闽中作万象亭某为之赋则此题应有亭字原本脱去今据补】
　　绍兴十有三年石林先生自建康留钥移帅长乐惟公以文章道学伯天下推其绪余见于政事时闽人嵗饥余盗且扰曽未易嵗既懐且威仓廪羡赢野无燧烟民饱而歌乃辟府治燕寝后筑台建亭尽揽四山之胜字曰万象公时以宴闲临之命賔客觞酒赋诗以纪一时之盛某适以旧契之末获拜公于庭知邦人之徳公而公之能与共乐也退而为之赋其词曰
　　石林先生治闽之初邦人咏歌延览登眺临城之阿面长江之回旋俯重峤之嵯峨剪凡草于荆杞发层台之新基収揽宇宙以万象而目之先生曰天地之内所谓景与物者不可以既也方其交干吾前而其象无穷触于吾心而其意无穷惟达者可以道防而不可以知通矣斯亭也处于户庭重复之末而出于阛阓胶扰之中危梯直上十寻倚空窥井邑之鳞次张九衢之飞尘嚣声四起人烟缤纷励丝竹之余响郁椒兰之清芬当其连山如环秀色四出林峦郁其映带烟云度而髣髴隂晴变态所获非一极东南而凝睇莽防目于穷发海波荡漾蛟龙惊獝粲朝日之初升数山川于异域风角于天际巻千防之飘忽或一瞬而千里或穷年于咫尺瞻云鹏之独运哀斥鷃之短翼天池倏其九万羌决起于蒿藾【案庄子我决起而飞抢榆枋又云翺翔蓬蒿之间此运用其语而改蓬蒿为蒿藾攷诗传苹藾萧也郭璞曰今藾蒿也义与蓬蒿可通但藾是九泰韵与上下句用陌锡通叶者不合疑有误】白鸥去而西飞澹长烟之逺没田畴俯见禾黍如绩耕夫耦而长谣牛羊散于砂碛余霞被于林杪眀月皎其东壁挂北斗于栏楯泻银汉于雉堞披风露之冷爽想飞仙之来接聴鸡犬于云中奏笙簧之激越叹佳赏之奚尽虽妙意其莫述惟吾兴之所寓与彼物而所得故可以追阆风之逰而谢华胥之国也客有闻而叹曰嗟嗟先生百代之英玉堂金马载蜚厥声厌帝所之钧天敛光芒于一藩而余风所被犹足以息潢池之盗而庆髙廪之丰年矣今夫此邦之形势最于八州缭周垣其百里渺澄澜而为沟三峰峙而鼎足盖有类夫蓬莱与瀛洲自无诸迄今千有余载中更王氏穷侈自泰异时离宫别舘乗山矙海而今之所存大则浮屠老氏之室小则公卿大夫之庐鸣钟相闻择胜以居飞栏危榭往往而在倚岩壑之幽清翳松桧其晻蔼虽一斑之或见曽未若斯亭之宏大碧油画防来藩此府徃贤近臣盖已百数慨登临之遗迹咸褊陋而无取独先生至而有之舞山光于帘幙冯地势之襟带杂支离之万种烂锦幄其斾斾荐醽醁于樽俎剥珍错之螺贝发角徴之清唱挽行云于天外使邦人聚观白首惊拜岂吾先生浩然之气六合为隘蟠万象于胸中耿星辰而不寐遇至美而一发借佳名以自快而景物之来适际其防彼千古而莫识信一时之有待者耶于是先生闻之冁然而笑众宾避席迭起为夀
　　拙蚕赋【壬寅年作】
　　韩子晨起视牕中有物延縁投隙抵穿口如飞蛛足若蛰蚿呼妪辈问之妪笑曰是拙蚕也丝疏而弗绩食饱而嗜眠亡所用旃戏置此焉韩子感而赋之曰翳樗栎之不材兮信防保其天年岂有用之则贵兮抑不用之或偏吁造化者奚私兮盍亦赋之自然惟桑虫之何知兮生蠢蠢而比肩资采摘而不自养兮甘鼎镬之烹煎大则施于纨绮兮细则丽为纯绵虽曰衣被四海兮犹为蟪蛄之所怜方众巧之竞骛兮万族仰哺而争先何茧栗之弗为兮耻营躯而自纒匪畏死而遁逃兮将羽化而飞翾宜妇姑指以为拙兮蹇防心于弃捐彼庄生取喻于牺牛兮支离攘臂于兵间不能务恱于人兮殆亦自全其天圣有抱璞而深藏兮时有不争于尙贤粤抚槛而三叹兮吾亦乐乎太
　　湘竹赋
　　余怀古而不见兮将吊舜于九疑望湘江之沄沄兮惮褰裳而渉其涯款二女于丛祠兮庭有翠篠而参差睨枝榦之斓斒兮淡猩血之淋漓手欲触而不敢兮心欲置而复思故老谂余以前闻兮此皇英之泪痕帝遐征而不复兮泪潺湲于竹根朝日暴而不灭兮严霜洗而不昏度凄风之萧瑟兮如有余哀之远闻彼圣人其亡欲兮岂昵嬖而惑私虽嫠者其抱情兮何一哀之至于斯夜将寐而太息兮梦恍惚其见之委玉佩以琴兮有美一人其颀颦青蛾而啓皓齿兮肃予前而致辞曰吾父之至仁兮择吾嫔于有虞惟虞之能继帝兮功甚巍而不居艺稷黍于艰难兮派百川而东驶制礼乐与法度兮世盖跻于极治忧勤终以损寿兮南廵五月其未已乘白云以逍遥兮无复帝车之可还悼予躬之至弱兮抚予娣而长叹考殂落而夫逝兮予之息又不令天下其将安归兮生民又安取正息旣不任于飬兮嗟予死其孰瘗天旣髙而莫升兮地之厚其可入蹇念此以长号兮涕交堕而弗知滋草木以如雨兮与江水之争流惟此君其谅余兮含余泪之莫收歴千祀而弗改兮亦其节之素修彼昧者其腾口兮殆妃嫔之后先抑予哭犹罔于夜兮顾于此则岂然嗟神言之谆谆兮羌不知其梦也且端拂以求诸神兮虽荚其不贰也退而告于君子兮咸举以爲信也遂再拜而谢之兮吾将敬而植此也
　　辞
　　羇鳯辞
　　我家既远兮苕水爲乡中有羇鳯兮飞颉颃朱为冠兮黼为裳五色炳兮耀文章音律吕兮韵宫商竹不实兮梧则僵翳蒹葭兮饫稻梁虞舜作乐防在堂集阿阁兮丽朝阳胡为去我兮天一方友凫鴈兮侣鹙鸧吁嗟凤兮其来翔
　　五言古诗
　　远游十首
　　我行蓬莱巅俛首见月窟谁言沧海深渉之不濡韤頺波惊鱼龙起舞相荡潏众眞爲一笑黄雾生绛阙独乘风中天蹙踏波上月
　　东隅有神人被发两目丹手擎扶桑枝腾光射乾坤朱鸟爲前驱火龙驾后轩祝融不敢瞬衞以千炎官誓当扫霜霰九防常不寒
　　靁出九地底化为万鼓鼙豕首柄石斧剨然四海驰防魖与罔象辟除靡有遗无私乃帝令风雨多随之苟能仆夷伯何怨儿女爲
　　紫皇宴琼台凤舞鸾且歌翠鬟两仙女倚歌奏云和秀色炯双璧晴云滟秋波曲终顾我笑奈此人间何赠以白玉环绸缪期匪他
　　大钧转一气急毂无停辕是非与生死胶扰于其间朝昏互变灭倐忽千万年岂知达道人直作须臾观天地本无物置之奚足言
　　海水赴大壑雷奔堕空虚火轮煽金刚荡然爲尾闾一阖复一辟乾坤犹户枢万生保灵根至神守虚无尝以物所归返观天地初
　　昆仑九万里磅礴天地根其下有圃兹惟众仙门翩然两白鹤道我前飞翻问津牵牛星濯足洪源河九关幸方辟乘之游紫垣
　　巨轴载厚地沈沈惟九幽日月所不烛鬼神或拘囚负臣与支祁亦爲舜禹忧腼彼世上儿对面行姧偷国章幸可脱天刑此焉投
　　生死一大梦梦觉谁当分梦中既不了虽觉何足云天光发吾宇澹然无朝曛至乐不外假至贵斯无文求仙与学佛举世徒纷纷
　　呼吸爲阴阳动静乃天地犹然一身间至理无弗备苍龙驾白虎昼夜分六气坎离防精神否防本仁义吾师不吾欺持以御一世
　　戊辰三月清明后三日见叶丈于石林承命赋诗作古风一首【案叶少蕴字梦得石林其居也少蕴爲元吉前軰故称叶丈原本作文譌今改正】
　　东风易阴晴一雨晓便止舍舟欣徐行乌鹊声爲喜岧嶤石林谷苍翠间红紫丈人厌调元玩意丘壑里郑公化乡闾邺侯盛圗史千载发词源一防诣眞理霞裾月中仙珠履天下士时从诗酒乐不负湖山美方瞳照髪眉夀端自此缅怀西湖春荆棘迷故里两髦看公游玉节旋屡弭风尘三十载碌碌类余子晚登载欣堂謦欬闻正始榆枋望天池奋迅思决起当谋白云居敢援赤松比临流整游观三沐聊洗耳
　　子云兄命赋防隐
　　子牟居江湖而有魏阙心方朔待金马与世相浮沉古来旷逹士岂必栖山林吾兄官湖南一室横古今朝披祝融髙暮渉湘水深闲爲漫郎饮戏效愚溪吟圣贤虽云邈彛训夙所钦斗水幸见收西江等蹄涔吁嗟咸阳市敝帚希千金应携忘言子一和无弦琴
　　题画巻
　　少年喜登临两脚不惮软支笻上云山得酒辄三返一从老将至所向意先懒岂惟心事乖要自脚力短不如空斋坐此画一舒巻超然函文间意作千里逺渔舟已逍遥茅屋更萧防江干所游厯物色犹在眼浮生固幻景况乃幻中幻低头顾吾庐何如住山涧
　　梵隆大师乞诗隆能琴阮为鼓数行
　　扁舟望涵山一塔白云里东西互迎送目尽三十里下有布金园轩牕面流水上人富愿力物物尽经始庄严万人縁功就只弹指空斋了无事鸣琴对清泚防鱼应朱弦万籁入流徴我来不忍去一聴赏幽耳雨余新月上云物纷可喜莫作箕山吟秋风坐中起
　　逢人
　　逢人似相识初不辨名字折腰致寒暄但道久暌异归来省眉目髣髴犹梦寐自非知心交君辈定难记将无半面别正恐呼声似中年况多忘错认固无意典刑要深思摸索岂难事尚想睢阳公一见了奴
　　寒食前三日携家至丁山
　　春事已过半豫懐风雨忧苦无亲朋乐自携儿女游丁山峙城南老稚载一舟狭径登诘曲轩牕居上头遐观接去鸟俯视临清流溪花正烂漫堤桞緑且柔杳霭烟云间前瞻帝王州田野乱棊布山川莽相缪病妻不能饮取酒自劝酬鲜妆谁家妇造席为我讴风光亦可醉景物似见留惜无百金资买此林壑幽歳月实易得里闾尚沈浮归来暮钟响苹风动沧洲
　　上巳日王仲宗赵徳温见过因招赵仲缜任卿小集以流水放杯行分韵得行字
　　春事倏已晚飞花送啼莺长安三月三水边尽倾城缅懐杜陵老感之见歌行青鸟忽飞去素鳞盘水精徃事谁复识梦绕白玉京朅来官闽陬江湖余情嘉节闭门卧客愁随日生风光入樽酒使我嗟独倾良友慰寂寞恵然成防幷金枝三隽才千里未可程王郎乌衣旧高论玉尘横相逢寄觞咏乐此天气清不知山隂防絶唱畴能赓庭隅有幽花粲若万玉缨好风亦知人防月相与明萧萧城东路颇复歌吹声景物正自佳天涯意难平不须恨陈迹且用催诗成
　　上巳日与客游张园
　　簿书有余闲春日亦已永况逢佳节休朱墨得暂屏名园跨江郊危槛俯千顷平芜雨初匀弱柳风自整芳寻寄萧防意适忘醉醒持觞挹花色散策步林影虽无歌舞姸所爱亭馆静佳辰天气清泉水助幽冷缅懐山隂防脩竹带崇岭应知佳客临懐抱均一骋君看结绮地茨棘翳眢井当时擘牋人正复对此景江山防兴废嵗月侵老境但愿中圣贤畴能计钟鼎
　　避暑灵泉分韵得水字
　　闲居亦无营嵗月驶流水适闻新蝉鸣袢暑遽如此佳哉二三友久要复邻里怜我疾病除慰我懐抱喜居然肯见顾岑寂聊啓齿空山百无有翠阜映清泚幽泉俯伴月盎盎眞石髓坐久得清凉山缾还屡耻一杯乐所遇静胜有眞理谁能走悬箔赭门趂朝市炎歊不可触暑雨欣渐止幸有故人风相过时洗耳
　　七夕与孟壻约汤朝美率徐行中游鹤山
　　城市竞时节幽寻固难同旧闻鹤山奇欲徃嵗屡穷兹辰尚残暑夙驾乘西风楚俗候飞鹊阶庭閙儿童谁能事针缕觅巧果中起携东牀友况得下榻翁青蒲有杰客放懐适相从一招云中仙共呼潭底龙翠壁耸崷崒鱼澹游空泉源防万斛石窦藏丰隆久知神物交解致零雨蒙我田甚无多例思年谷丰公才正类此时至防有庸竹间小招提防静无鼓钟枕石潄甘井荔丹啓筠笼若据两石羊摩挲古狄铜高谈剧霏屑壮气吹长虹可无樽酒緑遂使老颊红醉语或不省啸歌亦舂容归欤兴难尽月明照风松
　　雪中以独钓寒江雪分韵得独字
　　常年待三白此语未免俗谁言嵗将徂一雪自云足魃妖与疠鬼不待巫茢逐初喜没马蹄还惊上牛目三日雪不休冰澌被茆屋我贫固无事尚赋一囊粟长饥望年登政恐麦不宿天公岂相撩馈以万顷玉朝来一堪煮茗椀荐新菊牕中有佳致一水卧寒緑城闉閴在眼况复见岩谷相过二三子共喜醅瓮熟狂歌且暂醉夜半还秉烛犹胜杜陵翁山中掘黄独
　　雪中从邢懐正乞酒
　　櫑具高拄颊风尘客长安长安不宜客嵗暮仍苦寒夜闻隂风喧晓看雪漫漫天公非恶剧笑我貂裘单坐令歌南山白石空巑岏正不妨我啸慿高事遐观四海同一云更觉天地寛平湖发逺景松竹如龙鸾巉然两峯高玉峙峨琼冠缅懐邢公子重城有家园水石带林沼幽亭厌云端仙妆映疎梅秀色若可餐璇题散冰筯晶盐贮牙盘清歌出絶唱笔间走波澜防欲泥君饮持杯聴幽兰君家碧琳腴到手无复残正岂须羔儿尚能追清欢蹇驴不敢出强作哦诗酸诗成不能寐起舞清夜阑傥可致麴生当筑白玉坛
　　自国清寺至石桥
　　出郭天驱气隂车日亭午漫漫山中云犹作衣上雨仙山八百里胜槩随步武稽首金地尊栖心玉京侣浮空方广寺楼殿若可睹石梁泻悬流下有老蛟怒我来净焚香千花发茶乳拟访林下仙飞来但金羽
　　岩泉道中
　　出郭心易清看山眼难饱疎疎水中梅残雪相与好嵗华云已晚官况良自笑日暮城东门霜风动衰草
　　豅豁岩【丙寅年作】
　　苍崖两分张絶壁千丈起溪流忽奔注万石相披靡跳波作惊雷跬步清见底攀藤上巉岩却立半空里防年天师庙栏柱岌无址幽禽答远响山花乱红蘤我来不知疲危栈劣容屣同僚具壶觞脚软正须此尘埃得遐瞩眞赏契心耳只应潭中龙见客亦惊喜
　　寒岩分韵得水字
　　青山如幽人不肯住城市客从城市来一见消吝鄙平时与周旋况复非俗士我初见南山秀色纷可喜谓言官尘埃洗涤端在此经时未一至引望若千里昨朝得休暇佳兴难自已秋原丽新晴景物为清美独游已不恶更约二三子初从涧壑危稍入岩石倚白云随杖藜苍烟生屐齿主翁亦好事结茆脩竹底庭空百无有屈曲但流水客来了不问花草自红紫岂无一樽酒欲饮还遽止归鞍不可速吾亦聊洗耳
　　松江感懐
　　忽忽倦行役栖栖问穷途生涯能防何所抱诗与书凄凉吴淞路不到十载余当年路傍柳半已隂扶疎系舟上髙桥春水正满湖鸥鸟如有情见人逺相呼境豁目为纵兴长心特舒尚想张季鹰此焉赋归欤生前与身后底用论区区但当酌美酒一鲙江中鲈
　　丁丒仲春将渡浙江从者请盘沙予畏而不许旣登舟乗潮以济中流胶焉捐十金募数力竟至沙上仅达西兴狼狈殊甚从者笑之感而赋诗
　　桑田变东海此语闻自昔嗟我百年人耳目讵能识谁言钱塘江遂有车马迹涨沙莽云屯衣带仅寻尺我初未渠信束防俟潮汐是时月旣望春晴好风色同舟二三子击楫意颇适中流类坳堂竟作胶柱瑟褰裳乱涛波植杖负囊笈居然濯我足长堤慰行客西兴忽在眼唤渡犹顷刻鲲鹏定何之鱼龙岂迁宅斜阳照高岸得酒饯寒湿平生忠信懐对此徒感激翻成仆奴笑抚事吁莫测莫问曲池平空悲岘山侧
　　望灵山
　　岳鎭古所録兹山谅其遗忆从西江来恍惚欣见之初疑春雨晴云物出怪竒稍稍对岩壁森森面岭竒纷纭类列障散漫如连帷磅礴千里间众景皆奔驰颇讶地轴涌未觉天柱亏不让昆仑高遂使泰华移诸峯七十二磊砢略可推骈观拥佛髻逺睇凝蛾眉大或覆钟鼎细亦铦刀锥石柜一何高梯天此为墀崩腾铁马羣中有大将旂身居万石贵气压累卵危雄杰亦莫状清深亦余姿蛟螭防絶磴草木忘四时岂知水晶宫閟藏神所司隂崖彼何灵颈断不敢悲
　　建安城南郑氏居号南涧山水甚幽予始至欲游率夺以事秋九月事少闲前二日折简招客客半辞旣命驾辞者复先在相与追逐诘曲由田中梁溪并山麓隘不可舆行二百步始得寒岩磴荦确羊肠而上钜竹生石间举武疲曵休小亭至上方牕戸明邃从疎林瞰远山如绮疏中望通衢也西渐走水养鱼植菖蒲石上纎巧可爱有僧臞甚云山故铜冶也指其穴已羃篝火之迹亦犹在山半有岩隔小涧桥坏不可越门有水阁平田秋色稼穑弥望主人畏客戒勿置酒因取茶烹之求观其囿三返仅得入则流觞亭初为坳沼亭中稍集亭下水车轮转别亭俯方池环植海棠少坐日已西携酒诣开元僧庐絶溪而南中流见城市水面平直如大江舟衔尾桨声相上下意乐之集丹青阁阁底岩桂盛开面之置樽俎将登陆羽亭惫不果取泉试小春新芽举白欢甚分韵赋诗明日又以秋气集南涧为韵自赋五首云
　　朱墨日过眼溪山谁复游夜闻西风喧起看天地秋王事有休沐驾言指林丘新晴鸟乌乐路入南涧幽高峰左右列野水纵横流问舍苦不早求田亦良谋
　　高嵒跨层巅一径入苍翠三休彻上头却立睨平地当年寳藏兴中夜出光气至今石缝裂篝火尚能记盈虚谁可测开阖神自秘空房有残僧骨冷夜无寐
　　入山衣屦寒出山衣屦湿初迷烟雨来稍识云气集空蒙掠面过可玩不可执不知市廛地去此凡防级青松入长望白鸟伴危立冷然笑身世万事何汲汲
　　有酒不得饮呼船过溪南溪南亦何好古寺依晴岚上有百尺楼下有千丈潭城闉一目尽晩山日相衔烹茶吊陆子蜡屐登巉嵒相逢作行乐犹胜空坐谈
　　秋风何时来午暑忽已散娟娟木犀花弄蘂亦璀璨清香不自惜拥鼻得竒观古来达道人至乐在山涧艺兰与种蕙采掇契幽愿置此勿复言吾方囷游宦
　　李仲鎭懒窠【癸未年作】
　　我性天下懒自谓世莫防朅来官中都懒极济以憃有如千黒鱼东西转桥矼又如槖驼卧厌逐羣吠尨鼻洟任纵横胞转徒胮肛纷纷夸夺儿见我语辄哤平生李公子老大同乡邦奈何夺我有收敛付一牕作窠寓以名异音乃同腔金马可避世何殊鹿门庞君看富贵涂机危甚縁橦争荣仅锱铢力欲九鼎扛金朱拥丹毂视之亦蝼蠬爱君阳羡居有田种兰茳溪山带城郭松竹环旌幢连娟防脩眉清歌艶明釭客至即尽醉不待金石撞尚余诗语工词源倒三江好懒得眞懒使我心益降何时半作分临流聴琤淙
　　赵仲缜梅川
　　堂前面羣山堂下俯流水扬雄一区宅嵗晚何在此将无山水佳更为风物美城隅三家渡华屋照清泚举手招梅仙低头呌陆子前松后梧竹左桂右兰芷江花漾茶瓯岩树排棐几客来索无有樽酒间图史不作隐士庐合号君子里吾人天潢秀时至当决起饱餐南岳芋闲曳东郭履山名不负侬因之得名字弹冠可前卜问舍眞早计笑杀陶渊明酒资良未遂
　　题郑舜举蔗庵
　　吾州富佳山脩竹连峻岭居然缚尘埃一见辄心醒岂知刺史宅跬步閟清景古木盘城隅石径幽且迥当年徐常侍坐爱云水冷溪南羣峰秀矗矗锥出颖郑公闭阁暇独步毘庐顶曰此气象殊逍遥步方永唤客倒清樽燃薰煮竒茗庭空无一事宾吏絶干请佳处由渐入斯语烦记省渊明尝有语结庐向人境恍如白莲社挥麈对宗炳谁云忙里闲要识动中静我来款妙论散策歩林影心田豁丛茅气马罢征骋他时记棠隂老意亦深肯
　　朱元晦清湍亭
　　青山足佳游远睇欲无路稍寻絶涧入始辨云闲树泉声若招客倚杖得夷步惊湍泻乱石激激有清趣风防鸟哢幽日彻鱼影聚居然鱼鸟乐正欠幽人住野僧岂忘机作亭以兹故因君赋新诗我亦梦其处
　　题潘叔玠家达观亭
　　车尘蔽重城俯首但阛阓谁知达观亭自与空阔对青山接檐楹白塔见云外迢遥眼界净妙处心境防平生九垓期洗耳聴天籁一为簿领防局促无可奈每凭君家栏旷若解铃釱跻攀得遐瞩顿觉天宇大颇惭北山移欲赋楚台快泰然发天光闲目了无碍
　　列岫亭用范伯升韵
　　自我来南溪池塘防春草结茅依云端爱此山回抱竒峯七十二罗列景逾好岂殊谢公牕澄江更萦绕孤城千家邑一目可尽了植葵思夏深种菊待秋杪物华静中见至理得深造东山与鲁郊防用评大小平生丘壑心计拙讵能巧亭臯远俗客曳杖日频到箪瓢乐未改在涧槃亦考况有吾人诗飘然异郊岛
　　凌风亭【按集中有凌风亭事状】
　　西山如层城壁立有坚对逶迤雉堞出一水相萦帯诛茅发頽垣偶与嘉景防天风无边来云日为破碎谁能了苹末直欲跨鹏背飘然压尘土九壤真一块王乔幸齐驱御冦亦同载不知吏役防且乐公事退春光到花木栏槛惬清快相期睨南溟整我飞霞佩
　　丹青阁
　　杰阁跨虚壑危栏转层峯城郭丽朝晖山水涵秋容幽寻适暇日况有佳客从微官厌趋走野性便疎慵少摅泉石愿一洗尘埃胷却上陆羽亭褰裳踏风松东轩俯乔木高花烂芙蓉感此节物换愧尔樵渔踪清谈且萧散酌饮亦时供兴阑勿遽叹胜游当复重
　　清晖阁
　　台府填都防乃与山水期青溪帯秦淮渺若万顷陂主公金闺旧官曹日追随闭阁理万事朱栏俯涟漪晴波纳远景摇荡扶桑枝浩然江湖兴颇与渔钓宜风月朝暮佳轩牕有余姿向来非无人未发此段竒嗟我老病躯时来瞩湏眉停杯待举网屡醉倒接防意适反无语欠公壁间诗只今入幽梦官居类鸡栖公亦那久留濯缨咏来思不知凤凰沼何如习家池新霜着羣木归舟飏旌旗寄言坐上客酒至幸勿辞
　　溪山堂次韵
　　幽人谁与娱作堂面溪湾堂中有山色朝暮来云间正作杜老狂颇异韩子姧超然物外景便觉非人寰登临得遐瞩似破天壤悭诗成隐几笑溪山亦开顔缭绕明镜中参差峨髻鬟苦无俗客语但闻鸟间闗出门曳藜杖赖有此往还虚名两蜗角自闘触与蛮时平众贤聚君胡得长闲防从车骑出勒石燕然山正恐万里涂高辕不容攀
　　归乐堂【按朱子文集载归乐堂记云予尝为吏于泉之同安而与迁游朱彦侯实同僚即此堂也】
　　百岁自逆旅微官更周流应知归来乐不减万户侯渊明一县尹折腰憎督邮松菊绕东篱田园事西畴素琴酌樽酒稚子相献酬朱侯青云士颇复有此不方为功名驱乃与贤逹侔筑堂寄闲暇笑谈指林丘蕉黄间荔丹蚝山荐新篘嗟我实何人市朝亦淹留因君动佳兴拟作汗漫游安得二顷田可卧百尺楼
　　防国寺次前婺州韵
　　双娥渺云端流水但空谷尚喜云外山娟娟作眉緑佳人不可见夜半风满竹竹声入清梦夜客慰孤宿山中富兰若欲往宁畏独老僧亦知人逢塲共竿木林芳得清心幽涧供濯足便可赋归欤箪瓢胜鼎肉
　　喜吕令防归
　　闲居玩编简萧然罕朋俦古士信可佳欲语不见酬岂如平生交臭味能相投别久得防面笑谈解人忧况君复比邻共此一壑幽招邀接歩武文字资讨求昨朝喜君来快若沈疴瘳开口四五笑亹亹谈未休鸡鸣任风雨畴能记穷愁因知名教地至乐真天游新凉动梧竹柴门掩清秋三径无杂华茙葵散金瓯年丰鱼蟹熟樽酒亦易谋相过勿厌数此外俱悠悠
　　毛文仲恵文编
　　平生毛公诗训传固已久纷纭齐鲁失浪自开户牖至哉一言蔽可用严墨守渊源见云仍梦泽吞八九雕章与棘句锦绣间琼玖嶷如犀始擢粲若蚌初剖肉食乃闻韶昼日或见斗三百篇未忘七十子何有应如摩天刃要是修月手时来岂无用妙处端不朽君看夸夺儿在后孰顾叟喧啾蛩负户嘈囋蝉防柳谁令口鸣悲正使心欲呕岂无熊罴士防问牛马走岧嶤金闺门豪杰自先后而君尚穷滞履敝衿见肘才名三十年肮脏惊白首我惭拜嘉赐防妇连虀臼相望百里远曾未共樽酒期君颂中兴歩出次山右
　　寄赵徳庄以过去生中作弟兄为韵七首
　　悠悠功名期苒苒岁月过劳生阅半百仅尔脱寒饿山林有夷涂此责当万坐闭门歌阳春非君谅谁和忆昨钟山来君亦湓浦去今年赴湓浦钟山复君住出处毎相似屡触众狙怒毁誉久自定子贤吾亦庶士苦不自重贪名乃忘生向来望尘子得车定何荣浮云蔽天壤岂碍日月明惟余金石交可论藏与行筑城始议戍寓兵复言攻二年大江南兵戈在目中忧时亦千虑惟子与我同诣阙请长缨终军本儿童我初见君诗谓世无此作飘零三十年文思各衰落俱持使者节恨别还作恶未置白玉堂端湏着岩壑我生少孤贫四海两兄弟拊妪赖母慈离别几挥涕宦游与夫子中外辄相值所恨姓氏殊孰云情好异处世那近名居官敢言清平生阿堵物畴能字之兄春风一杯酒与君花下倾穷秋动摇落江湖渺离情
　　送汤朝美还金坛
　　腾驹轻卧驼野蔓欺落木举头便干霄春至亦重緑人生百年内万事纷过目得为蠖歩伸失作蠵颈缩古来旷逹士一视等蛮触功名本时命用舎岂荣辱汤公渉南荒岁月犹转毂几年卧新州宁肯事鸡卜身安一瓢饮志大五车读朅来灵山隈跫然慰虚谷濯足山下泉爱我泉上竹相从一长笑忍效阮生哭胷中经济略欲语动惊俗谁知天意回归棹如许速春风正浩荡江水清可掬海涛拍千峯挂席下浮玉遥欣倚门念三径欢僮仆送君得无恨我歩嗟局促要看万里途更试籋云足家山幸毋留吾皇思陈牍
　　送汤安止罢信幕赴调
　　后生仰前軰今世思古人岂重岁月久所懐风俗淳昔我家闽中山实其邻出门尚羣盗欲往志不伸相从朋旧间得语尽可珍俯仰今几何遗编半埃尘白头入幕府始与夫子亲夫子山裔麕防见祥麟晩同柱后史无心问平津典刑在眉睫温然异羣伦向来簿领中挟书聼谆谆岂不开我塞异闻此其真亦或举樽酒笑谈忘贱贫同僚各分散世事日以新遥怜郑公乡俎豆犹莘莘弹冠定不苟家庭有书绅道学固未泯吾谋复谁陈尚想金马门西湖醉余春
　　送赵任卿芜湖丞
　　青山照濡湏江驶不可渡当年黄须儿跨马识其处姧雄有遗迹草木尚西顾孤城千家邑政尔横故戍翩翩佳公子儒雅称风度金门向蓬莱曾未试阔歩畴令一官卑仅乃高尉簿得非多言穷定坐能诗故相从十年间了不见喜怒千金第深韫至宝可轻付江山落君手判断得佳句谁欤招得仙我欲起谢傅似闻王师出鼙鼓近营驻老生固常谈愚者亦干虑一樽别时酒且用慰迟暮去去无久留功名有夷路
　　送杜少卿起萃知遂寜府以高名千古重如山为韵七首
　　男儿生世间身名要俱高苟不得其所富贵轻鸿毛古来献言士忠嘉极防臯尚友千载余斯心岂徒劳十年天壤间久矣闻公名词华少陵系味修水甥一着獬廌冦谠论惊纵横九卿固美秩不如偃专城国朝御史府一代名多传暂退或久庸始愚亦终贤得失安足论俯仰岁已迁但存爱君心岂忧时命邅厚味得无毒良药信多苦毒留患滋生苦过疾自愈吾君尧舜资事业方复古公行幸迟迟去国犹去鲁灵旂出江淮犀甲下秦陇先声敌已寒百战有余勇手敛权贵避胆落将士谁欤任司直用舎系轻重西京蜀都望渊云暨相如节谊知不足文章焉取余凛然见风采吾非斯人徒峩峩眉山阳不但闻三苏征帆转吴楚渉江指岷山富贵归故乡昔人以为难大府固可乐高风亦难攀岂必待政成甘泉行赐环
　　清旷亭送子云得有字
　　欢期苦难逢离别乃易久天涯老兄弟况复亲白首田园固不足功名亦何有今年送兄行正尔作太守池阳古名郡地控大江口舟来武昌鱼车载桑落酒登临得齐山端不负重九公余亦堪乐尚有此客否天威动江淮狂冦行授首努力幸驰驱腰看印如斗
　　别子云
　　离觞不解醉愁多令酒醒别懐亦云恶况此兄弟情春风酿寒雨十日未肯晴回头易千里江南短长亭
　　次韵韩子师游三洞过赤松
　　山城一雨足水满高下塘好风从西来萧然终夕凉娈彼池间莲当轩洗红妆官事无时休渉笔鴈鹜行岂知青云客夙驾游宝坊坐厌市井尘歩寻松桂香隂崖有灵湫玉简帝所藏摘石收涧碧梯空撷林芳金盘荐麟脯冰壶注瑶浆更语妙道根宝篆开函琅路转九曲溪着足千仞冈旧闻井中丹清宵发神光直欲饵碧霞谁能捣霜朝来得君诗险韵句复长使我鸿鹄心歘为天际翔仙人亦举手笑我徒奔忙语黙付一笑物我当两忘独携非有生但醉无何乡
　　次韵祐父秋懐
　　诗人固多穷饮水但饥卧谁能趋权门残冷分涕唾争名与驰利到眼不一过居然流俗罪我尔乃同坐得为荀郎吊失作蒯生贺却笑货殖翁高谈六雄破愁来挹黄妳悲至邀白堕感时忽秋唫蟋蟀正相和
　　依韵恭和御制秋懐
　　商飇起璿霄爽气静瑶海圣皇抚时运喜色动眉彩防旗伫西指乘辕行北改涛声鼓万壑夜半响竽籁汉仪欣复见周鼎知徳在猗欤沛中歌云飞风正大
　　次韵升之叔秋懐
　　客至得浊酒共饮消百忧凉飙飒短景感此岁已秋忽惊草木陨尚喜禾黍收九鼎岂不慕二顷亦良谋往圣实有言未觉富可求
　　平生八见女而存者五人比又得女少稷作诗见寛次韵谢之
　　渐老思似续抚懐良惘然空余岁寒心凛凛松栢坚平生孔明妇贫贱房且专生女不生男造物寜我偏娈彼五娇儿弄瓦相随肩人言可御盗无乃缪以千囊金不办嫁择婿那敢全今年又增一比比安求旃觉贫与觉富可笑还可怜向来两童乌泡幻随变迁应门固未计畴复与我我家岂无人文章绍编笺【退之称其子云固宜常有人文章绍编笺】经心不能释欲语气巳填筮言晚当见黙祷资明蠲行年且四十那得慰眼前陶公谓胜无此论吾师焉舒宣傥可待弓求犹足传【渊明诗云弱女虽非男慰情良胜无则五子亦后出也】今者事方殷烦君费诗篇君诗妙难敌巨刄迎小鲜炯炯明月珠一一照眼圆吁嗟人生事岁月如奔川岂不舒我忧熊罴梦丰年蓬门亦何祥但见巾帨悬防当亦添丁荷锄赋归田老妻鼓掌笑子意将谁愆湏知百男恶未若一女贤矧子四壁空盖头无尺椽儿女分所定防用相镵镌尚应具扁舟江湖穷泝沿为君聘络秀椎牛事烹煎
　　明远次韵超然谈道因以谑语为戏将无同耶
　　忘机亦忘言政作口挂壁因君强一语习气乃乘隙昨夕饮君家看朱忽成碧醉归城南路不记足所厯尚想两红妆翠防香襞积我歌君为舞举手还恨窄诗成漫不省叹我真恶客賸肯来看山未厌一水隔
　　次韵子云送儿女至昭亭见寄
　　岩岩昭亭山度岁一再行吾亲在其下有路如砥平风物岁时佳岂问楚与荆胡为不得徃使我涕泗横出身备王官敢自頽家声圣皇察庶狱小大必以情哀矜且勿喜死当使之生念昔栖闽陬孤童共营营菽水曾几何青紫望一经弟兄亦云幸假节仍专城别离乃频有仆奴费邀迎安仁赋闲居要自贤西征板舆日欢侍儿女森在庭岂比隔山岳空书问安宁薄田可负郭不归定谁令壮士志中原边尘暗幽并拟蹑冐顿居端谋渭南耕书生复何事三入老承明应知当馈叹廊庙资扶倾忍作寒蝉喑愿为威凤鸣
　　次韵子云种竹
　　官居地多隙种竹及春早萧然三亩园便可事幽讨层峦寓岩石一目惜尽了移根互掩映取径作深杳飞来几乌鹊相唤亦栖绕微风与新月屡舞欣嫋嫋乃知亭馆闲有竹自能好堂前艺梅花堂后列萱草叩门有俗客未至迹巳扫遥怜敬亭下巷僻客仍少庭隅方解箨相对亦社保吟哦五字句饮水良不饱春雷发头角茧栗未应小卜居如有得破地出池沼胷中千亩计岂顾万事扰他年醉林间准拟成二老
　　连日得杂花数株艺之池亭感而有作
　　七十巳过半所向意不如一官计大州仆仆畏简书酒薄不可醉歌舞见巳疎亦有淡生活诗成自相纾池面数尺地荆棘试翦除为觅桃李花养根待春初日暮公事巳呼童细耘锄稍稍净朽壤依依列荒墟岁月能几何坐见红绮舒更湏土脉动艺柳分芙蕖赏心固难事寓目良有余即此且痛饮三年冀安居勿言传舎耳吾生亦蘧庐苟无名利着朝市均樵渔
　　对梅
　　吏事纷俗语新诗固难成朝来见梅花诗兴还自生江头十日雨云色开小晴高山帯微雪北客眼为明应怜此花开与雪犹争衡天公翦六出未敌枝上英萧然北牕下冰壶看斜横坐想南山中晩风千树清平生一樽酒肯为桃李倾幽香莫零落送我扁舟行
　　食田螺
　　几年客勾吴盘馔索无有鯹咸阻彭蜞腐羮石首牛心与熊掌梦寐不到口朅来灵山下空肠尚雷吼苜蓿映朝餐杞菊富肴相过有贤士无以侑巵酒跰樽俎间见此青裙妇百金买市城竞拾不论斗枵中本离化黝质真坤耦稍稍被寒泉累累付清滫舒觞颇甘豢窒户还畏剖芼姜摘其元璀璨置瓦缶中年消渴病快若尘赴帚含浆与文蛤未易较先后吾生亦何为甘此味岂厚醢之自周官况我乃田叟尚殊防供苏复类蟇饷柳北风饫竹实南俗夸针取【北人以螺作丳吴中富家以银针食螺】虽非緑纹酌仅免青泥呕据定应用噉鳆良可丑谁能事顔色此腹嗟敢负诗成调儿曹吾意真亦偶
　　云洞【原注在信州西案此诗据广信府志补入】
　　挥防度絶壑撑空见楼台丹崖几千仞中有佛寺开老僧如远公譍门走蒿莱下马问所适褰衣指崔嵬飞阑倚石磴旷荡无纤埃坐久意颇惬爽气生樽罍仙棺是何人蜕骨藏莓苔举酒一酌之慨然兴我懐丹砂固未就白鹤何时来不如生前乐长啸且衔杯






　　南涧甲乙稿巻一
　　钦定四库全书
　　南涧甲乙稿巻二
　　宋　韩元吉　撰
　　七言古诗
　　跋北齐校书图
　　齐文宣天保七年诏樊逊校定羣书供皇太子逊与诸郡秀孝高干和马敬德许散愁韩同寳傅怀德古道子李汉子鲍长暄景孙及梁州主簿王九元水曹参军周子深等十一人借邢子才魏收诸家本共刋定秘府纰缪于是五经诸史殆无遗阙此图之所以作也山谷所谓士大夫十二员今范明州谓逸其半者皆是矣至唐己隔周隋二代不知何自得其容貌髣髴耶高氏起北方以兵力奋然敦尚儒风立石经兴黉序定尚书于凉风堂质经义于春宫意当时文士亦歆艳之故相传于图画哉流及后裔文林之馆旣兴御览之书继作无愁之声己播于天下不捄其亡故予感而赋之云淳熈八年正月庚申韩某题
　　高齐校讐谁作图一时防书亦名儒网罗巻轴三千余俗儒非眞类迂愚雌黄是正定不无虚文末学徒区区岂识治道通唐虞文林高馆希石渠后来御览嗟何书修文偃武事益诬转头邺城己邱墟峩冠广袖长眉须丹书写此犹不渝高鬟待女曵红裾两骓帕鞍立奚奴罢琴渉笔倾酒壶兰台供拟信乐欤不知画手安用摹无乃逞巧聊自娯千年视之一欷歔君不见文皇学士十八人谋猷事业皆功臣瀛洲旧图应更真诸君寻观为拂尘
　　陆务观寄着色山水屏
　　我居面山俯潺湲慿轩卧牖皆见山山光水影入怀袖秀色爽气非人寰故人怜我新结屋犹恐看山未能足丹青写作何许图不碍闭门聊纵目千峯缭绕生白云小舟荡漾横江滨楼台高下出兰若杳渺似有钟磬闻坐惊岩壑环四壁寥落高秋变春色方壶瀛洲远不隔武陵桃花定谁识君不见韦侯絶笔画古松黑雨白日摧虬龙杜陵老翁三叹息况有山木洪涛风又不见玉堂真仙草诏罢静爱春山郭熈画文章信美身不闲清嶂白波眼中借我今乘间身未衰杖藜独歩哦新诗出门见山入见画佳兴自喜来无时卧龙山腰镜湖尾知有高斋照清泚功名逼子未得休归坐玉堂应记此检详出示所赋陈季陵户部巫山图诗仰窥高作叹息弥襟范成大尝考宋玉谈朝云事漫称先王时本无据依及襄梦之命玉为赋但云頩薄怒以自持曽不可乎犯干后世弗察一切溷以媟语曹子建赋宓妃亦感此而作此嘲谁当解者辄用此意次韵和呈以资拊掌
　　瑶姬家山高挿天碧丛竒秀古未传向来题目经楚客名字径度岷峨前是耶非耶莽谁识乔林石庙常秋色暮去行雨朝行云翠帷瑶席知何人峡船一息且千里五两竿头见幡尾仰窥仙馆至今疑行人问讯居人指千年遗恨何时伸阳台愁絶如荒村高唐赋里人如画玉色頩顔元不嫁后来饥客眼长寒浪传乐府吹复弹此事牵连到温洛更怜尘袜有无间君不见天孙住在银河浒尘间犹作儿女语公家春风锦瑟傍莫为此图虚断肠
　　题陈季陵家巫山图一首【案此首即前韵疑即所谓检详出示者恐非韩元吉作今无别本可校姑仍其旧】
　　蓬莱水弱波连天五城十二楼空传行人欲至风引船不知路出巫山前巫山仙子世莫识十二高峯作顔色暮去朝来雨复云却将幽恨感行人江流东下几千里日日饥鸦噪船尾灵帐风生酹酒浆古庙烟青客遥指崧高漫说甫与申道旁况有昭君村娥眉妙手不能画枉学瑶姬梦中嫁黄牛白马江声寒昭君传入琵琶弹汉庭无人楚宫远阳台寂寞空云间君家此画来何许照水烟鬟欲相语要须媠服令侍旁不用作赋回枯肠
　　郑仲南五梅图
　　江南酒美樽不空十年醉倒梅花中经行所见略可谱一一秀骨含仙风不将铅华汚真色亦有醉脸匀春红重英千叶两何好玉立但喜肌微丰红绡金缕变新样品异独许天香同花开到处即吾圃水寒月淡烟空蒙醉来踏雪更起舞长歌目送南飞鸿自后春归厌寂寞坐觉桃李难为容忽惊横轴入吾手世上犹有丹青工扶疏清影卧空碧一笑似喜曽相逢君家亭馆安用此此物自昔添诗穷诗成妙手傥不惜画我曳杖穿芳丛
　　龟峯行
　　吾闻灵龟不愿死有用于清庙但愿曳尾安泥涂所以漆园吏坐叹清江使者逢豫且龟峯之龟定何物不在泥涂之下乃在万仞之上高突兀是耶非耶远莫测安然不动藏其穴伊昔帝尧有圣德此龟无乃负图出图成授帝埋其骨犹使琢石志之存髣髴又疑神禹碑刋在衡山巅碑高上与日月并此犹其趺弃不取神鬼守防逾千年我欲诘其端此事怳惚无迹往往皆在太古前斗中神人被发立蜿蜒佐之从汝蛰九阴司存当在此今汝巢南失其职又闻巢县事颇似伊尹生空桑母妪避水欲徙去待汝两眼生赤光遂令万室之邑化作鱼与鳖汝乃遁走至此藏上天震威趣汝夀使汝扶服死且僵丑形质磔在石笋上不可以钻不可以灼不可以搘牀奈何犹复不自敛荒崖断壑反以名字彰因思支祁锁颈泗水中帝以巨鎭岌峩压其宫名之以山不以峯岂有形状与此同吁嗟此山气象槃礴亦雄伟竒峯罗列三十二或如威凤昻其喙或如俊猫立且戏石钟孤撑危欲坠蜃楼矗起见天外大眺么麽不足记神旗鐡壁非一类何用独取汝之名字岂汝黠且庸鼓妖衒怪百里内使汝生存跌宕安可制我初信汝灵今复知汝凶江湖波涛汹涌不一濡汝足云雾呼噏阴晴变态犹无穷不知造物安用此徒以动荡耳目夸儿童何时巨灵引手掷汝八荒外举头直见天穹窿
　　永丰行
　　丹阳湖中好风色晴日波光漾南北湖岸人家榆栁行风飐低昻似迎客系船并岸聊一呼老农指是官田圩长衫紫领数百辈见我罗拜长嗟吁政和回头五十载官长筑圩宛然在东西相望五百圩有利由来得无害官圩民圩奚所拘此地无田但有湖围湖作田事应尔底用彻地还龟鱼民圩不坚自招水水潦何常镇如此官圩六十里如城削平为湖定何里请看今来禾上塲七百顷地云堆黄县官籴米三万斛度僧给牒能商量我闻此语汗生靣千闻岂如目一见吾君神圣坐九重轻易献言谁复辨却忆呉中初夏时畚锸去决田湖围鸡惊上篱犬上屋水至不得携妻儿无田赴水均一死善政养民那得尔寄言父老且深耕为汝驰书报天子
　　建德道中
　　风雨回头己十日野花狼籍春可惜水深泥滑行路难但见千山好顔色青青稻畦初布秧人家掩扇蚕事忙驾言有程不可驻鶗鴂一声归梦长
　　桐柏观三井龙潭下为瀑布
　　一水赴壑如奔雷两山壁立坚谁开山高石限水不去万古鬬怒何轰豗盘涡散作钟与釡往往石上相萦回渟嵗久深莫测人言海眼良可猜不知蛟龙底无用局促石窦真穷哉未能九土霈一雨尚与千里清炎埃往时金蚪坠玉简中使奉诏从天来百年旧事今寂寞但有雪浪飞崔嵬杜鹃花开兰正发双阙万丈晴云堆寒声彻耳心骨爽凌风一上吹笙台
　　玩鞭亭
　　黄须鲜卑勇无防自驰骏马来窥贼贼奴但怪日绕营起看飞尘己无迹宝鞭不惜弃道傍坐令老妪知兴亡百年社稷有天意姧锋逆焰徒鸱张孤城遗迹森在目平湖无波春草緑却对青山忆谢公公老犹嫌人姓木邉兵己重朝士轻中原有路何由行柙中虎兕不可制江左夷吾浪得名
　　鲁公堂
　　鲁公之节非一死其谁碑之子曽子鲁公之德人未知其谁堂之张紫微继公作郡五百载登堂思公宛如在江南遗墨处处传鲁公去作麻姑仙一杯相与借风月但见云碧开池莲紫微声名今第一归上鸾台应不日笑谈千里无兵戎临川草木生春风他年道傍儿女说不思鲁公思张公
　　归耕堂
　　退之手板愧丞相渊明束带羞督邮纷纷雀鼠待一饱岂若植杖耘西畴刘郎大耳最叵信刚道田园不可求摩挲髀肉事鞍马坚卧百尺营高楼安知南阳扶耒手谈笑为君分九州我来龟溪二三载此防未辨诚淹留喜君负郭有余地百金卖剑归换牛树头布谷晓相应筑室坐占林塘幽诗成使我佳兴动叩角便作商声讴他年釡甑得长满区区肯顾监河侯
　　李编修器之惠诗巻
　　尘埃仆仆日走趋胸中倒悬一字无廹人簿领推不去眼明忽见千骊珠矍然惊呼此诗欤如醒乍解病获苏归来明灯喜无寐手不忍释自卷舒语新格健意有余风骨峭硬中含腴猛如横阵舞刀槊清若雅宴调笙竽我穷己极君益迂学此似费千金屠前有太白后长吉君家诗名宜复初明明天子开石渠叹我短后追长裾时平合第从臣颂请君早上承明庐
　　少稷劝饮每作色明逺忽拂袖去戏呈
　　无多酌我盖司隶不能满觞田将军坐中幸免沐猴舞且复周旋非贵人人言劝饮无恶意君胡作恶使客起少陵亦遭田父肘况我忘形友君子从今勿劝亦勿辞我欲眠时君自归先生一斗一石醉莫问喧争与嘲戏
　　戏韩子师
　　读书堂前霜月明读书堂后霜风声主人读书己万卷足踏省户还专城朅来卧掩关不出左拥韦编右瑶瑟似闻天女亦爱静便喜兰房长英物我舎应门才一儿赵子尤作仙果迟白头相看辄浩叹玉树独满君家墀我歌声长君且听不特交游幸同姓极知玉盎有新醅毎恨金觞乃无柄【事见赵子】从君泥饮不作难景物过清天复寒犀钱汤饼未免俗琵琶与筝当合弹
　　戏赠范元卿
　　忆昔苕溪醉中语屈指凄凉十寒暑纷纭世事去如云两鬓苍苍各如许春风学省数防面抗袂吁嗟走尘土我惭屡战不能竒袖手归来仆旗鼓喜君射策有竒功双鹄聨翩仍一举胡为不上金马门簿领卑栖犹哙伍风前未厌鹔鹴敝笔下悬凤凰吐闽山千里要佳句应吊双龙一怀古元戎好士见此客定肃弓刀按歌舞素英丹荔虽己过海珍正可罗樽爼鹧鸪勾舟木叶堕秋晚上寒更风雨请君彊饭趣归程莫为梅花思羁旅
　　次韵沈信臣游龙焙
　　武夷仙人厌尘埃金鞭白马飞崔嵬丹砂己就不可识尚有瑶草分灵栽千花剪巧缀密露秀色不待春风催东溪路入三千里山如舞凤连翩来枪旗未动供采掇垒鼓夜作空山雷苍虬绕圭龙防璧靣为鐡石口琼瑰烹煎鬭水出好事珠璎玉字相萦回已嗟双井甘退歩况复日注真难侪我来窃食端为此把玩一日三徘徊手清泉吊陆子底用浊酒穷欢咍头风快愈春睡散老眼尚为羣书开知君此游更不恶坐有纤纤时捧杯【杜牧之诗茗盌纎纎捧信臣载后乘以游故云】
　　重九日中甫子云二兄防别龙山
　　秋风作霜枫叶丹扁舟未发龙山湾山头窣堵半天出十年笑我几往还今年结束値重九爱此山水照高寒亲朋话别情总厚兄弟白首仍苍顔相留一笑不易得争挈美酒罗餐登高正尔在高许下视扰扰真尘寰追思姑孰有故事雅宴亦复同此山虽云小异得佳客主人须猬怀胷姧沧波至今洗遗恨岂若我辈同清欢是时郊原新雨足厯厯烟树明江干放怀自知人境异极目顿觉天宇寛惜无五弦寄妙手已有征鴈横云端南飞休论九万里东游更渡五百滩明宵酒醒防相忆梦绕百级凭飞栏
　　送朱元晦
　　前年恨君不肯来今年惜君不肯住朝廷多事四十年愚智由来各千虑君来正値求言日三防直前真谏疏诋诃百事推圣学请复国讐施一怒天高听远语不酬袖手翩然寻故步我知君是谏诤才主上聪明得无悮一纸底用教鹖冠百战应当啓戎辂江山千里正风雪嵗月峥嵘倐将暮有田可耕屋盖头君计未疎吾亦去君归为谢武夷君白马揺鞭定何处
　　送许侍郎知宣州
　　我公名满东西川一持使节几十年桥经万里坂九折儿童学语知公贤上皇诏下嗟见晚归来荷橐趋甘泉平生所学欲尽试新语仅奏囊中篇【公献所著书太上皇称善】两淮破碎赖整理百工蛊敝资镵镌念公虽老猷自壮何谓宜去请益坚玉音三喻不可挽一麾且复临江壖宣城景物今更妍水瓜如瓠栗如拳敬亭山下蹑游屐叠嶂楼中呼酒船谢公已往诗句在公有妙语真齐肩却招李白吊杜牧牧揽风月酬云烟中原未复敌未灭政成请公须着鞭吾君有意询黄发庙堂之谋当万全
　　送苏季真赴湖北宪司属官
　　忆昔闻君未相识春雨系船呉市侧逆风白浪不成行坐听亲朋谈歴厯岂意飘零晚相见俱捧江东从事檄拙鸠未省厌榆枌威凤谁令安枳棘今年喜君若有遇去我还为远行役一樽忍话故园事童穉吁嗟发今白君家声名塞宇宙翰墨纵横富竒防未容世职践明光聊佐輶车司郡国衡山洞庭忽在眼禹牒黄车有遗迹诗成不用吊灵均为访桃花招隐客
　　偶得佳酒怀尹少稷闻其连日致斋在台作长句寄之
　　孔君一月二十九日醉太常一年三百五十九日斋人生百嵗驹过隙直与外物劳形骸君非太常何用尔监祭有令时当差朝廷礼备百神秩不比媚奥犹燔柴念君几日得闲暇归胙餍饫妻奴哇重门咫尺不得见使我有酒空相怀忆昔过从水南寺风廊雪屋靡不偕灵山怀玉了在眼苍翠突兀石笋鐡柱如籖排醉来起舞对山水狂歌亦和襄阳一时取乐未云足后防回首何其乖今者相逢号朝士仆仆听鼓趋天街欲观礼乐问文物但见鼙鼓鸣江淮喜君头上冠作廌文笔愈健诗愈佳青云万里要直气幸勿触狐当触豺我今勃窣百僚后自觉迂钝难为侪一杯耳热不共醉夜长独坐烧寒稭隔墙降将新授节丝竹间响骈金钗时逢富贵虽可羡扰扰得失真蝇蜗江山到处有佳趣故应赤舄输青鞵明年春风我欲赋归去伫君功成作颂磨苍崖方务德元夕不张灯留饮赏梅务观索赋古风
　　昨日风雨今日晴緑水桥南春水生使君元夕罢高宴亭午邀客花间行危亭直上花几许水仙夹径梅纵横不须沈水薫画防帘幕自有香风清门前纷纷鸟鹄乱隐几坐爱寒江明忆昨淮南戎马动岂谓景物还新正遗民归公十万口鼙鼓日日严刀兵眼看指麾尽摩抚闾里愁叹成欢声酬功端合侍玉辇安得坐啸江干城景龙灯火公尚记耆旧出语儿童惊我来两月滥宾客况有别驾能诗名相从一笑说万事重费美酒勤杯觥东风揺荡入烟栁歌管错杂催离情诏书徴拜那可后为公前马遥相迎
　　次韵少稷梅花
　　君不见江城梅花春欲动剪冰仙人作花供客来酒尽甘啜醨常恨公田无秫种雪晴梅蘂更可爱百匝来看地犹冻杖藜一笑答春风岂必鸣鸾与歌凤幽香要自已心清冷艶不禁还目送兴来往往得佳句落纸挥毫字尤纵却惊车阵有勍敌旋结赵叟盟衡雍孤芳未省须刻画百卉应先厌嘲弄我如蟋蟀鸣苦迟君似骅骝骤难控相如上林晚奏雅灵均喜橘工记讽不妨聊继广平公东阁疎枝与君共
　　土人池中有新荷戴钱而出者少稷明远相率赋诗戏作长句
　　君不见紫髯将军射无敌志目中眉犹动色晚年惊见卖油翁一线穿钱曽不失人言手熟防当尔世事由来真一剧纷纷刻楮技已穷厌看人力须天工湘妃抚掌汉女笑为我试手冯夷宫芙蕖生叶不自展胡为正在阿堵中青铜翠羽光相映莫遣游鱼动荷柄芳心满眼谁得知坐使诗人发嘲咏我言羞澁囊久空井中飞蚨那得逢不如青鸭为衔去賸买明月酬清风
　　观莲
　　广寒仙子霓作裳夜从宓妃欵英皇朝游洛浦暮潇湘红妆翠羽森成行仙姿不作时世妆或凝朝霞艳秋霜临流顾影濯沧浪游鱼属玉双鸳鸯长庚北斗相低昻笑中如花语如香徘徊醉着清漏长炯然开奁照湖光湖风吹水洒靣凉明珠落佩千鸣珰碧筩宛宛中可觞为君行歌酌天浆瑶池玉井遥相望归舟浮空月茫茫
　　同尹少稷赋岩桂
　　江南秋尽犹无菊只有幽香满岩谷纷纷千树散黄金翠叶离披剪寒玉繁枝疑从缺月堕嫩蘂不受微风触芳枝冷淡谁与妍雾雨阴晴自膏沐不妨松竹共行伍要使芝兰尽臣仆小山有句嗟未尽骚经已断谁能续毎至凋零足惆怅尚喜炉薫驻余馥为君扫地斗量归犹胜胡椒夸百斛
　　隆兴甲申嵗闰月游焦山【案此诗据镇江府志补入】
　　荒村日晴雪犹积系防焦公山下石江翻断崖石破碎瘗鹤千年有遗迹瘦藤百级跻上方浮玉南北江中央樯竿如林出烟浦酒船远与帆低昻老鸱盘风舞江面杀气淮南望中见神龙只合水底眠为洗乾坤起雷电观音岩前竹十寻大士不死知此心醉归更唤殷七七賸种好花开鹤林
　　南涧甲乙稿巻二
　　钦定四库全书
　　南涧甲乙稿巻三
　　宋　韩元吉　撰
　　五言律诗
　　南剑道中【甲子年作】
　　唤渡春潭侧堤弯踏晓晴回舟动山影映日见鱼行墅远孤烟出江深白鹭明尘劳消底计对此觉身轻
　　歩月
　　山静水逾响我行清夜中月华霜着地云影浪揺空有酒不惜醉无人谁与同嫦娥捣仙药应厌广寒宫
　　端午日张园分题
　　辇路逢端午今年始赐休不知人世暑还有水轩秋花气晴薰坐湖光晚逼舟明朝又奔走防作片时留
　　秋日杂咏六首
　　客少无尘语官闲省吏丈醉眠千嶂日危坐一牕云酒戸时通籍诗坛渐防勲平生不龟手郢客浑挥斤草草重阳节黄花惜未开故人犹有酒行客且衔杯日落蛩声苦云低雁影来南山足佳气独立意徘徊醉着山堂梦初凉枕簟清秋声迷夜雨月色误天明爲客心长惯思亲意未平岁华容易晩寂寞壮心惊古郡青山合乘髙眼倍寛风惊梧叶阵雨暗菊花团凉色宜欹枕秋光怯凭栏向来疎懒意景物暂相欢怪底西风别秋香一夜繁攒金差可拟揉蜡巧能抟买地宜多种移牀且细看江南篱菊晚頼尔慰愁端絶壁跨城楼连天海气浮长空去鸟尽落日防云留鼓角深秋壮山河薄暮愁劳生知底所倚杖寄沧洲
　　听雨
　　昨夜灯花暗今晨雨意深残花惟有叶新笋已成林未办扶头饮聊为拥鼻吟兴阑幽梦断檐际足清音
　　丰乐楼
　　今嵗西湖上经行始此回轻烟认花柳细雨识楼台春半已多日官闲能自来情知欠樽酒倚杖且徘徊
　　清明
　　老去惊时节春来念物华青烟百六日同社两三家醉着凌风舸歌成满路花沧江万里意独立送残霞
　　闲居遣兴
　　着雨柔桑暗吹风小麦齐江深涵日净野阔并云低车马能相问琴书故可携村村花自好不奈子规啼
　　道中遇停郊祀诏书
　　丹诏西来急沿淮次第知应嗟飨帝日郤作视师期士苦三年戍人懐四郡悲平戎可无防帷幄定谁咨
　　建业书事
　　千载西州路何人不此行山横桃叶渡江动石头城天阙云端耸秦淮雨后清敢论风景异举目笑平生
　　过芙蓉对镜岭
　　世事日千变劳生忧患多谁知度炎热正尔陟嵯峨峰矗莲初绽崖枯镜未磨江东兹絶险叹我两经过
　　慈云岭
　　极目慈云路看山立少时湖光经雨阔柳色泥烟埀琢石观蹲兽防崖读断碑西关知底险抚掌笑儿嬉
　　山行
　　意适都忘远行歌未觉劳﨑岖一径入上下数峯髙嫩白怜新菊轻红讶小桃【得桃花数枝】归来清兴动风叶乱萧骚
　　秋尽暑犹剧今朝凉意新轻隂能障日小雨不生尘度壑时投防看云一岸巾邻僧问何往茗菓愧情亲
　　登玉京洞遇雨
　　俗物祗防意市朝那复情未能蓬岛去且上玉京行古洞深无底幽泉细有声山灵知我意賸乞片时晴
　　雨中同邹德饭白云庵
　　小雨不成雪冻云犹没山若无官事防聊傍野僧闲浊酒间何阔清游阻且艰相看成冷淡得句不空还懒惰已成癖幽寻湖上台应知千里近动作半年来一径草仍碧两山梅未开犹怜冲雨湿路入乱云堆
　　龙华寺传大士眞身像
　　古寺郊丘侧钟鱼晓未喧双林有遗骨瑞蕚记名园粒石嗟余饭神槌想叩门蚕桑犹有谒鼓舞动山村青阳龙池山潮泉其应有时祷于泉上坐顷三应山中人以爲未有也
　　八月钱塘岸江潮昼殷雷岂知惊浪涌不转此峯来古窦深无际神渊秘莫开山灵如爱我三送雪成堆
　　寄题尹少稷借竹轩
　　借屋复借竹主人贫可知清风时引酒长日最须棊墙缺秋声过庭空月影随遥怜对髙节幽独更题诗
　　龚敦頣芥隐诗
　　万古须弥顶尝于芥子看怜君作书窟唤客筑诗坛黙识眼界净忘忧心地寛老来同此味广厦任髙寒
　　僧仲俨芥室
　　设席才方丈谁将芥子看须弥藏自稳琥珀拾应难脚底芒鞋破颅邉衲被寒遥知八万座一笑且团栾
　　易安斋
　　紫陌犹千里禅房自一家翠深穿小径红湿动迷花络石寒梢乱欹岩碧干斜春江夜来雨如为洗烟霞
　　过松江寄务观五首
　　四海习凿齿云间陆士龙酒狂须一石文好自三冬风水客愁逺烟花春事浓还将枕流耳来聴景阳钟风浪白如屋垂虹烟霭间清心太湖水满眼洞庭山放鹤迎人舞飞鸥伴我闲是中有佳句诗思未容悭一别未十日举头杨栁黄蜂来知酒美梅度觉船香岸帻春容好翻书画景长无人共谈麈自酌引壶觞湖岸见亭馆谁家长锁门主人寜好事渌水但名园借我安茅屋容君共酒尊风波正奔走独立望江村并舍尽垂栁出檐多好花独寻江岸路静爱野人家水暖分鱼子沙晴蹙荻芽放歌吾亦醉渔户即生涯
　　寄赵徳庄二首
　　报陟西枢掾遥怜势未行亲尝有请去国岂无名松菊关心在江山到眼青琵琶洲畔宅归计几时成早辱交情厚年来事辄同自知荣宦拙甘爲好诗穷凫鴈且依水马牛还信风故应怀李白但欲老江东
　　送子云五首
　　四海双兄弟南来几别离未成春草梦先动白云思涕泪三年隔风尘数月期生涯奔走里卜筑定何时薄宦何堪远兄今奉板舆猫头供美笋玉板荐嘉鱼川陆徐行李暄寒慎起居会因回鴈足时一问何如楚国富山水衡湘千里余人皆思太傅我独念三闾贫贱眞劳矣功名果命欤官闲道林寺洗眼卧看书别意能凄楚骊驹且缓听百年三过一万事醉还醒策马身犹健看山眼倍青东风有底憾吹柳暗长亭水阔湖南道春深可当游鸟声喧緑树花影趂行舟短防那容舞良畴不易谋有亲埀白髪敛板未应羞
　　送漳赴分宁尉
　　挟防度春水絮飞花易阑吾衰聊玩世子壮且勤官雨后半篙绿风生孤棹寒慇懃酌双井爲试茗芽看
　　送温伯玉二首
　　楚尾还重九荒园菊半花因君向姑孰使我坠乌纱更度千秋岭休寻万里沙壮年豪气在途路莫兴嗟牛渚青山路衰迟旧往来西风动黄叶朔雪记寒梅戍鼓邉城近楼船猛士催然犀不用照拔劒忆澹台
　　送张仲良二首
　　客里亲朋别诗成倍黯然春风动花桞归路绕云烟共絶过门盗【予与仲良俱六女子】俱无使鬼钱生涯知底许消息幸频传
　　气概青云上声华碧海邉交游俱得誉伯仲总能贤幕府宁淹薄诸公肯荐延功名第迟速强饭且加鞭
　　送梁士衡归余杭
　　一水分他县音书近可传飘零俱北客憔悴各中年破屋春风里扁舟夜雪前故人逢短簿【秀实作簿】爲话意茫然古寺荒山曲相过日自宜插花狂堕帻折屐醉争棊世事关情懒风光逐意移岁寒氷断港君去复何之
　　送谅弟丞邵阳
　　春水生南涧吾衰乆索居三年还作别数字且频书文史差无负田园慨未余常存爱民意门户有权舆
　　送中甫兄之淮南
　　忆昔湖阴道邉声日夜闻远峯明积雪叠鼓堕层云未叹河山异常忧玉石焚三年真一梦相见且论文老惜亲朋别贫知客寓愁青灯耿遥夜浊酒对穷秋寒日催征骑新霜倚县楼因君问淝水莫渡北来舟
　　淲赴贵池簿
　　四十才生子今年亦効官国恩期共报世路觉尤难簿领犹应暇诗书且细观传家门戸立卽此慰衰残
　　次韵子云春日见懐二首
　　毎惜春光去生憎鶗鴂鸣倦游心易赏多病戍仍更风雨山花过池塘野水生买牛归问舎此计会应成山寺莺花里悬知载酒行青春随梦断白髪伴愁生烂醉眞吾事忘机岂世情书来得佳句双眼暂增明
　　次韵张晋彦书事
　　颉利何时缚康居乆未灰天威如自震敌势不难摧日月丹心在风尘白眼开受降城旋筑且缓羽书来
　　次韵任信儒见过
　　鬭雀嗟穷巷鸣驺枉故人尘埃生破甑风雨垫乌巾别乆情逾厚诗来语更新囊空得珠玉此叚不全贫
　　次韵赵任卿至北苑二首
　　行乐湏春事微官日自忙轻云弄天色细雨出风光筠甲连山破林髯夹道苍拟寻花岛去更待茗芽香好雨惊连夜疏钟喜报晨池心春涨绿花面晓妆匀野渡经年别官茶几焙新风光为语何事曲江滨
　　次韵鲁如晖雪晴
　　腊近千门雪风髙一夜晴醉余和被拥梦破觉牕明鼙鼓三年戍闗河万里情应怜铁甲冷烽火未湏惊
　　次韵金元鼎新年七十
　　七十古稀有君今还倦游危机直虎口薄利秖蝇头黄髪宜登用清时忍退休遥知江上宅聊近水边鸥论文倾满座嗜酒见天眞旧惬李君驭今懐王翰邻欢情知老大诗话倍清新莫作悬车念防防且问津
　　叶少保挽词六首
　　奥学余家法宏材迈古风剸烦樽俎上御侮谈中勲业中兴殿规模大驾宫【公造建业行宫考周汉制度甚备】哀闻父老泣遗爱六州同
　　望实诸公右文章百代师匡时存诏令谋国见丞疑易识悲麟意难追吐凤辞【公传春秋而易未毕】门生满天下谁继蔡邕碑【伯喈作桥公碑】
　　宦逹平生早髙年及引归安车荣绛节黄髪遽衰衣未致生刍奠俄惊薤露晞孝心天地恻相望两灵帏精舍湖山外天开万石林五车娱晚嵗一壑遂初心激水穿岩窦栽花绕涧隂佳名端不朽挥泪记登临翰墨通家旧吁嗟大父时追随千里驾酬唱百篇诗小器惭非远孤童误见奇慇懃授简意敢负昔年期【公在闽中作万象亭某为之赋】
　　忆罢仪曹试登门语更亲故懐如昨日一醉赏余春佳句犹霑墨遗编竟掩尘【公欲序髙祖文集】烟云变朝暮感慨独伤神
　　故资政殿大学士枢密洪公挽词二首
　　世学摧东楚文名冠异科弟兄聫玉笋父子擅金坡筹幄渊谋在陪京惠爱多无因奠鸡酒清泪洒江波甲第湖山羙人知小隐名天方开乐土地忽起佳城秘殿疏殊渥珍台锡异荣勲劳才右府曾未陟魁衡
　　故赠太师丞相文恭陈公挽词三首
　　拱揖消狂寇从容奉两宫临危几谢傅忍事实娄公陶冶无偏党经纶尽朴忠再来金鼎地髙卧亦成功扶疾祗严诏邦基整屡危紫宸朝奏事黄阁暮兴悲徳望仪千载恩荣冠一时石龟山下路谁为记丰碑凛凛循良吏休休一个臣投艰推宇量御侮頼精神给侍恩虽渥懐归志莫伸平泉开甲第花木末经春
　　故太师和王挽诗三首
　　宿卫登环尹荣恩四十春威名传翰海功烈上麒麟却敌凝山岳临机妙鬼神中兴奉朝请劳旧总无人淮右偏师出江津督府开槖臯贼阵蹙歩敌锋摧寳劔畴能举神旗怅莫回悲风苕水路千载有余哀甲第神京冠王封异姓优风云开杰阁水月转芳洲种玉阶庭盛挥金族绪周诸郎自持橐衮衮尚公侯
　　致政龙图给事呉公挽词二首
　　风采仪三院循良着六州誉髙青琐闼名动紫云楼经世余闳议兴邦閟逺猷君王问黄髪柱石可能留勇退湖山地心期白傅论仙风占苍岭乐土并桃源壮节传交旧儒科付子孙脩龄才八十殄瘁只声吞
　　致政龙图给事徐公挽词二首
　　磊落南州士家声二百年失身几利吻得路巳华顚青琐元虚位黄扉乆伫贤【上欲大用公而不起】九原寕可作东望益潸然
　　今代询黄发临雍缺盛仪乆从曾釡乐俄重鲤庭悲徳履嗟如在功名误见期平生拄颐劔聊挂墓门枝
　　叶梦锡丞相挽词二首
　　制邑腾嘉誉升平遂一州雍容持从橐慷慨动宸旒相业看调鼎兵机乆运筹勲庸元未究湖海泪空流味道蘓仙井言归鬓尚青仅周新甲子还仰旧仪刑秘殿欣疏宠华钟待勒铭追随樽酒地愁絶最髙亭
　　挽任谏议词二首
　　身致髙门重心无闇室欺臧孙宜有后伯道乃无儿【公无子以族子后】千载君如此流年疾若斯宁无百人赎遂作九原悲
　　凛凛诤臣节恂恂循吏名世嗟阳谏议人忆谢宣城优诏才三接嘉言未一行清霜数行泪岂为故人倾
　　故端明尚书汪公挽词二首
　　未冠登华选髙文动汉廷持身严榘席虑世炳丹青庶府咨沿革诸儒见典型空嗟廊庙略不上鼎彛铭献纳髙门地君王识履声闽山歌惠政蜀道憺威名逝矣嗟天命谁欤总国成弟兄无六十殄瘁亦堪惊
　　致政许侍郎挽词二首
　　海内循良政髙名实吏师铜符尝五换玉节更三持慷慨平戎防雍容圣徳诗【公尝献十二説及诗百韵太上叹赏】甘泉仅持橐功不负明时
　　蜀道烦司马宣城屈谢公风行万里外身老十年中厚徳今畴继深知昔误防佳城閟千载鸡酒恨何穷
　　故宫使待制侍郎陈公挽词二首
　　政誉京江口威名岘首山折冲章贡外制胜汉淮间零落金闺彦凄凉玉笋班文章与功业未老竟长间结绶同郎省幽居愿卜邻撄宁良自适坎遂无伸壮志嗟犹在交情晩更亲秋风敬亭路西望一霑巾
　　故宫使参政观文钱公挽词二首
　　忠孝全家法清修极道腴雍容调庶政谈靖边隅许国心犹壮安时貎不枯脩龄才七十谁为隔黄垆甲第依香火栖心不离禅颐神虽绿野纪绩自凌烟荣观丹丘外眞游弱水边佳城近刘阮觉路有飞仙
　　故致政参政大资张公挽词三首
　　海内推耆徳朝端蔼直声金辉余烈火玉价自连城正色消羣枉髙风耸后生君王问黄发犹仅陟台衡益部烦分陕金陵起御戎逢时身已病忧国志弥忠廊庙訏谟外丘园梦寐中弹冠与归老盛节有初终忆荷公车荐多惭识面求惊心异生死倒指十春秋国士懐青眼门生慨白头束刍催老泪东与大江流
　　挽曾伯充大夫词二首
　　作吏余家法临民有古风政推平易外人在典型中道拟庄生合【公留意黄老】年几卫武同清时记耆旧挥泪楚江东
　　宦逹虽无意安荣自一门剖符看令子曳绶及诸孙盛徳清难继髙风俗为敦葬车骈百两归卧九华根
　　方务徳侍郎挽词二首
　　壮嵗分符节飞腾四十春吁嗟循吏传无复老成人三辅勤劳旧西清宠数新青山问何许犹与谢公邻上圣询黄发清时慨莫留居中二千石典外十三州禁闼多闳议筹帏裕远猷交亲半天下注海泪空流
　　周元特詹事挽词二首
　　道学尊闾里衣冠见伟人鸡羣眞野鹤麕角自祥麟谠论追前辈清时识诤臣他年激贪懦风动霅溪濵黄发趋严诏青宫启太微园公方入侍疏傅已言归奏牍三千在流年七十稀无从奠鸡酒老疾只沾衣
　　挽徐敦济郎中词二首
　　南渡推人物彛常有世家州麾三上最使节五分华通籍恩初渥登车病巳加甘泉垂入侍华屋漫兴嗟强学三冬足髙谈四座倾书成唐北海丈似汉西京筹幄尝禆画星曹仅挂名生刍才一束聊寄泪纵横
　　挽傅安道郎中词二首
　　节概存先烈文才蔼儁声弟兄聨膴仕父子擅英名密勿栖郎省华光拥使旌甘泉虚从槖曾未席恩荣蚤负凌云气长懐流水音词塲俱白首世路只丹心妙语空成诵懽盟讵可寻泉山几千里涕泪俱霑襟
　　范泉州挽词二首
　　淡墨标名早飞腾仅石渠学传外家蕴论合古人余议本枫宸疏评和相第书忠言与危行青史未应虚玉节江南道铜符海上州登车人自化截镫士争留不作田园计长懐世事忧秋风闭黄壤谁为子孙谋
　　挽张元干国录词二首
　　左学驰声旧中朝得录初宏材知底用壮志亦成虚归旐三千远亲年八十余苍天谁与问行路亦欷歔一第固已晚九迁人共期功名虽有命夀考独无时门士韬珪璧诸郎袭礼诗他年振儒学犹慰九原悲
　　尹少稷挽词二首
　　蚤擅竒童誉中蜚处士声谈锋粲开阖笔力妙纵横主圣由言悟官清以谏名故交零落尽老泪与河倾今代贤良防中兴未一陈文章如汉士家世亦齐人遇合嗟云晚忠嘉慨莫伸朔风吹墓草毁誉付千春
　　毛平仲挽词二首
　　奥学穷千古奇文擅两都功名一杯酒身世五车书未奏扬雄赋长懐仲举舆溪塘岩下水岂羡石为渠蚤嵗闻嘉誉论交鬓已丝长言虽靣隔千里但心期故垒生刍奠尘编幼妇辞倚天长劔在欲挂漫兴悲
　　宋传道挽词二首
　　徳履无遗恨弦歌有去思养亲三釡乐作郡十年迟壮志沈黄壤英游闭赤墀丰碑颂遗爱谁为继罗池留落东州彦相期幸卜邻筒诗余唱咏樽酒记情亲旧国归无日诸乡见有人佳城千载恨雪涕楚江濵
　　故秦国太夫人邓氏挽词【朱藏一丞相内子】
　　诸父聨丞弼元夫总化钧光华人莫并恭俭古无伦沐国三茅土仪家五凤麟涂车闾里恸矧此故园亲
　　信国太夫人慕容氏挽词【蒋丞相母】
　　望族尚书旧宜家蔼缙绅无人知善教有子冠鸿钧箕箒惟安礼诗书不待邻防堂万钟养风木倍悲辛












　　南涧甲乙稿巻三
　　钦定四库全书
　　南涧甲乙稿巻四
　　宋　韩元吉　撰
　　七言律诗
　　鹿鸣宴
　　金殿春风策隽贤上林弧矢更争先不辞老懦聊推毂要见飞腾总着鞭勲业肇端登凤沼【叶公始登政地】词章接武侍甘泉【待从诸贤前后多领文字之职】明年贡籍还增倍定作东州盛事传【东阳解额甚窄主司有遗才之叹国朝故事所解全中南宫则次举许倍增人数云】
　　立春感懐
　　南北驱驰老病身不堪节物更催人梅梢白白犹藏腊蔬甲青青便作春铁马渐欣边塞静土牛还祝嵗时新圣朝文物从兹始元日郊丘得上辛
　　喜雪
　　苦寒无那嵗峥嵘一夜隂风雪满城莫问牛羊迂使节却思鹅鸭溷军声庭空賸喜罗琪树履敝犹堪步玉京更碾新芽试汤火从来冷淡是书生
　　元夕再用韵
　　瑶山直上玉梯横不用银花散火城着桞共看飞絮动打牕浑作乱蚊声路寻鸾鹤天疑近石壅鲸鲵观易京便拟乘风跨沧海更须新月趂潮生
　　春日
　　霏霏小雨映烟光睡起文书正满床芍药倚堦才弄色酴醿堆架渐吹香林端好鸟犹相应叶底残花欲自藏便觉春风如我老须君驻世有竒方
　　春日山中
　　杜陵爱饮觅南邻我亦顚狂不奈贫渐有好花宜过雨应须美酒细酬春十年乡国无穷思千里江湖未老身莫向空中厌愁寂杏梢桃叶一番新
　　雨后睡起有懐
　　菊枝萱草乱庭隅旋巻疎帘卧看书枕簟凉生秋雨后轩牕睡足晩风初官闲自爱门无辙计拙犹惭食有鱼莫遣功名心易老只应湖海气难除
　　夜坐闻牕下水声
　　书史悬知伴此生敢求身外百年名青灯又暗吹牕雨流水长闻入夜声玩世久忘荣辱累定交谙尽死生情翛然隐几焚香坐不独心清境亦清
　　晓霁再用前韵二首
　　牕外幽花无数生乱红相映不知名长条自转风前影别壑还添雨后声闭戸苦无佳客语披书聊慰古人情诗成步逐山腰月相对茅檐夜色清
　　新笋成行嫩菊生故人为作小轩名十年敢有旌麾意两部空遗鼓吹声世事如尘纷过眼风光和酒最闗情曲肱不作南柯梦槐影隂隂枕簟清
　　七夕亚之置酒再用前韵【案此诗题云用前韵检七律中无之盖巳佚矣】
　　鸟鹊无声夜向防空庭插竹巧谁看长生殿里金钗暖百子池边五缕寒梦破清风吹雨脚醉余新月上林端闲来不辨论时节賸喜秋花共夕餐
　　九日独酌
　　茱萸满把半青红强拟登临少客同碧树池塘秋色里黄花时节雨声中官闲覔句能消日酒薄看山尚怯风高李故人今健否一樽懐古意无穷
　　病中放言五首
　　松牕永日度凉飔坐觉清隂寸寸移境静故应闲可乐形臞犹有病相随尘埃末路思千里风露何年饱一枝百嵗穷通吾自了闭门长咏子桑诗
　　长夏空斋冷欲冰防愁无米溷邻侩途穷谁为一举手计拙自宜三折肱风静鸢飞犹跕跕日斜蚊聚已此身示疾非吾病卧看南山翠作层
　　嵗月催人易白头只应蝴蝶梦为周跰久悟人间世汗漫已期方外游化鹤自知迷故国断鼇今见立神州蓬莱水浅君须记莲叶翩翩仅可舟
　　寓意平生止墨卿转喉无奈触钱神敢将名利期当世直欲文章似古人积雨尚添门外辙顚风不扫甑间尘倦游傥有凌云赋肯为黄金巧致身
　　少日功名谓立成壮年漂荡巳心惊正平只合依文举元亮何妨慕孔明墓上征西眞底用生前杯酒未宜轻田园待足何时足归赴空山猿鹤盟
　　有童子市七以百金得而放之
　　百金为换七衣自啓筠笼俯钓矶白水眞人聊并聘清江使者遂同归负图可但逄时出曳尾宁须与世违好去沧波莫回首余不亭下栁依依
　　记建安大水
　　孤城雨脚暮云平不觉鱼龙自满庭托命已甘同木偶置身端亦似羸缾浮家却羡防夷子弄月常忧太白星当日乘槎便仙去故人应罪曲江灵【绍兴甲子嵗予寓建安夏大水举家荡覆骑危仅脱因此作诗自唁乾道癸巳将命过髙邮遇杜受言犹子镗録以见示读之怳然盖忘之矣受言时为提举茶事募人拯予者也镗实见之俯仰三十年矣死生契濶不胜慨叹闰月二十七日书】
　　与苏训直约游招隐寺
　　十日春晴未放梅篮舆端为看山来路寻絶壑空流水寺倚苍岩只废台处士尚余三亩宅野侩合买万松栽故知佳兴难为败上尽西峯眼界开
　　鼙鼓初归塞上师京江酒美胜年时春来逆旅眞无事身到名山合有诗石底于菟穷作穴泉间科斗閙成池荒寒景色君休问后日应懐此客随
　　雨中同伯恭至湖上
　　莫嫌鞭马踏春泥茶鼎诗囊偶共携山色雨深看更好湖光烟接望还迷连天花絮飞将尽夹道蒲荷长欲齐官事得闲须洗眼蓬壶只在帝城西
　　清明日雨中同中甫子云二兄集湖上
　　莫辞冲雨湿春衣要看湖山滴翠防絮重欲飞堤柳暗花寒无赖海棠稀官忙未觉追游少醖美犹堪尽醉归屈指薰风来防日緑荷簪水已依依
　　清明后一日同诸友湖上值雨
　　出逰初不计隂晴聊喜湖山信马行弱桞自随烟际緑幽花还傍雨边明嫩蒲碧水人家好密竹疎松野寺清烂醉一春才防日可无佳景付诗情
　　元防以诗留别用韵示之
　　密竹疎松一水边高舂自占曲肱眠心如古井眞无浪迹似寒灰岂复然舌在未应甘寂寞地偏犹可小回旋春风又緑池塘草清梦从今只惠连
　　渊明绕屋树扶疎大似蓬蒿仲蔚居老矣强营三径菊闲来未厌五车书诗成叹我同招隐赋就须君敌子虚努力青云家世事他年簪笔待严徐
　　清明前一日与客自光孝登般若庵观铁塔旧基因至铁狮顶
　　青鞵藜杖破层云胜日犹能界眼新窣堵已摧豪士手狻猊犹现法王身寺藏松竹疑无地路接烟霄不到尘车马憧憧城市客举头相望防由旬【先是山半旧有铁塔举子以为不利秋试众手碎之絶顶有铁狮子相传郡南山为羣狼形故以铁狮子厌胜之也】
　　夜宿斜溪闻杜鹃
　　船牕初日弄晴晖起坐胡牀自揽衣无数青山随岸改防声幽鸟唤人归鸥盟好在重游戏蝶梦惊回果是非便拟走书闻稚子归来同买钓鱼矶
　　过武夷
　　不到仙山二十年道人防鬓亦皤然却看翠岭千寻石又泛清溪九曲船目极巳高聊自喜身轻欲上可无縁只应猿鹤遥相认笑我归耕未有田
　　雨中望灵山呈明远
　　骑曹公事日纷纷荀令香炉欲罢薰冷雨定知还作雪好山无奈只藏云看花便觉名何用劝酒谁能耳不闻嵗晚官仓尘满眼只应清坐独输君
　　陪曾吉甫游中山
　　去天尺五城南寺目极层轩得此游山濶雨收云防缀江清日淡栁风流僧扉缭绕牛鸣地楼阁参差斗大州公自蓬莱旧仙伯一麾眞复占鼇头
　　劝耕至赤松山
　　谬误君恩再领州名山犹幸复春游苦无羽客追元放尚有羣儿识细侯麦穗雨晴迷野岸桃花风急满溪流隔林布谷如相应更酌丹泉为少留
　　自天封登华顶将自桐柏以归土人谓之望海尖
　　连天松影转崔嵬夹道桃花迤逦开便觉胸中有东海不知脚底是三台闲云自作千峰雨流水眞成万壑雷唤起吹笙王子晋夜深乘月上琼台
　　望卞山怀石林翁
　　卞山苕水共苍苍中有先生万石堂早嵗英名类终贾暮年眉夀到刘杨人琹遂欲成千载鸡酒犹能酹一觞身后遗编尚尘积丰碑谁复付中郎
　　游鹿田寺
　　路转崔嵬第一峰两仙迎我度空蒙不知屦蹑青霄上但觉身行绀雾中陇麦正随高下緑山花犹作浅深红极知灵运真任守蜡屐穿林兴未穷
　　同叶梦锡赵徳庄游牛首山
　　不辞扶病触春寒及此新晴一日闲云外经年见防阙马头乘兴数前山清泉细酌巉岩上佛窟同探紫翠间我亦无心话禅悦衔花百鸟自飞还
　　宝林院次韩廷玉韵
　　山绕孤城水拍空惜无残月照疎桐江干云断夜来雨木末凉生秋到风六代兴亡知寺古老禅神异载碑丰诗成极目苍茫里惜别情懐醉梦中
　　防稽道中有感
　　稠红乱紫正芳菲寒食青门客自归江上酒醒闻燕语日斜睡足看花飞功名老去真何在丘壑平生岂愿违尚喜系船探禹穴稽山云淡雨霏霏
　　九华道中
　　行人脚底不生尘絶壁仙凡路巳分一水奔腾崖覆雪九峯罗立岫塡云谪仙才大三千首国老谋深十万军莫对青山叹华髪丹砂未就又论文
　　至日建徳道中
　　圣皇初款帝中坛羽檄交驰玉仗寒佳节又看当警急劳生底用较悲懽腐儒忧国成千虑强敌窥人讵一端梦想淮南风雪里可无消息报平安
　　叶丞相最高亭
　　丞相园林景物繁花亭那更得跻攀平看溪上千寻木不数城南万叠山歌舞恍如银汉外笑谈常在碧云间醉酣欲问刘公客百尺楼中亦汗顔
　　赏心亭【亭后世传张丽华墓】
　　北风吹雨冷如秋更上江干百尺楼琼树佳人闭黄壤石城华屋变沧洲三峯巳觉蓬莱近二水眞成汗漫游六代风光防人物不妨拥鼻向南州
　　重建极目亭
　　曲阑十里画屏开气压凌歊百仞台不尽溪光空外见无穷山色望中来旋规北槛栽新竹更辟东牕对野梅老子兴来眞不浅清秋忍负十分杯
　　次韵张子仪仓司展翠亭
　　官事常忙心自闲故应拄笏为西山举头但觉来风月着足何妨渉阓阛振廪功成聊共醉追锋诏下合俱还【陈天与为守和篇有即闗把琖之句二公皆即召用矣】须知苍翠看无尽输我岩居昼掩闗
　　晚登凌风亭戏作
　　咄咄眞成了事痴功名何在鬓霜垂清谈安得如夷甫佳句无劳发恺之山色倚江秋更好烟光连市晩偏宜田园底许归能决且撷黄花付酒巵【王夷甫清谈终日县务亦理口未尝言钱顾恺之见张融海赋云但恨不道盐耳因增熬波之句二事皆所困者因以自哂】
　　再至凌风亭
　　目尽西山落照边危亭风景故依然重来身忝二千石老去心惊十九年种栁巳高丹槛外栽花犹占緑牕前不堪素髪纷垂领还愧青春令尹贤
　　题长春亭
　　一径清深不起尘芳菲红紫意随人应知地胜无非景但有花开即是春萱草自随兰叶茂棠花还与桂枝新防衣兄弟人生乐莫惜支筇歩武频
　　题苍筤亭
　　手种苍筤数百竿筑亭相与枕书看故知落落非春事直有青青共嵗寒一壑自欣幽意足三年独得此君欢萧然风露千寻影搔首哦诗独凭栏
　　采箬亭
　　山缭重城水拍堤雨晴秋浦静相宜新篁弄日千竿玉纹簟披风八尺漪坐对芳洲端自乐兴来小艇亦频移他年穏侍蓬莱殿聊记高亭一笑时
　　昼寒亭
　　月里琼宫不奈寒谁令白昼堕人间隂风淅淅来深谷晴雪霏霏溅两山静爱飞流聊洗耳坐看絶磴可怡顔红尘热客那知此赤脚青松意自闲
　　凌歊台
　　山到西江势郤囘倚山楼殿更高台天容水色望中见帆影车尘空际来桑柘棊分千里迥波涛壁立两峯开登临拟问兴亡事白塔亭亭锁翠苔
　　蓬瀛台
　　雨余天宇澹澄瀛及此秋郊一日晴轩葢翩翩度林影笙箫隠隠杂溪声风随广席歌呼转云满高台步武生记取今年作重九丹崖绝壑是神清
　　钱伯同新创明晖阁
　　使君谈笑两桥成人向晴虹镜里行更辟轩牕待游览要看山水倍澄明波寛十顷知鱼乐嵗熟千家响碓声收拾风光付华月一樽还记昔文清【阁名用会文清诗语】
　　题金元鼎至乐堂
　　百嵗休论七十稀羡君林壤得熙怡赋归巳久同元亮至乐眞能慕啓期一壑过人聊自足万钟于我亦何思故应不羡纡朱贵【元鼎辞倅得祠】带索行歌世未知
　　题十二兄野堂
　　少年行乐记乡闗月渚霞洲一梦间为爱轩牕临野水只疑风景是家山荷香栁影情偏厚竹色松声意自闲堪笑主翁持节手却来垂钓傍苍湾【明月渚落霞洲许昌湖也】
　　韩子师读书堂置酒见留
　　酴醿插架未成隂水满方塘数尺深入户幽花眞有意拂檐高竹更闗心鸣禽唤客知闲景舞鹤迎人作好音莫道相逢欠歌管一觞酒尽读书林
　　山桥
　　倚杖溪桥暮雨垂春寒空翠着人衣凌空怪石如旗竖喷壑清泉作练飞乘兴正须随地饮醉狂聊共插花归从教拍手儿童笑要是山深客到稀
　　范良臣见过云有食粥之忧以斛米助之因得长句
　　捄饥岂复卫文子阙食尚怜顔鲁公定知啜粥可糊口未至腹疾号山芎东方千牍羡饱死顔氏一瓢嗟屡空我家无钱但斛粟与子共坐诗能穷【世传两贫士为邻其一有餽之斗粟者抖擞箧中仅得数钱以劳其持餽至夜邻士叩门假一二钱市油诵书则叹谢曰尽之矣既而愧甚曰尚有斛斗可分子也故用为戏】
　　伏日诸君小集沈明远以小疾不预作诗戏之
　　广文官冷酒钱空平日清樽一笑同苦忆车公来座上翻成王老隐墙东定中示病应非病诗里能穷有底穷凉月满天新雨足试慿檄语愈头风
　　闻吴端朝作眞率集
　　他年会作社中人肮脏归来白髪新阔别常思共杯酌旧交那得更比邻黄鸡白酒可劳劝青笋乌椑未絶贫恨不从君语终夕空斋愁坐独伤神
　　令防得女招饮以病不往走笔戏之
　　平生诸女重吾贫敢意君家亦效颦丑恶未妨攘盗贼长成难议卜比邻【予与令防昆仲邻居比皆得女】遥怜四十称郎罢岂惜千金办主人美酒尚须留待我明年应见玉麒麟
　　次韵陈子象谢新火诗
　　曲水流觞迹易陈水边那复御厨珍茶烟永日看轻飏槐火今年又一新邻舍未应烦束緼官庖犹幸有舆薪须公更试长擎夜賸照歌台拂镜尘
　　李彭元携防吉甫诗巻数帖见过
　　十年松竹暗茶山君有诗声旧将坛食荠谁如东野苦无毡不奈广文寒闭门久咏高轩过弹铗今嗟行路难我亦凋零旧宾客遗编聊共拂尘看
　　李子永惠道中诗巻
　　踏雪冲寒徧防州岂妨乘兴作清游风横白鹭歌琼树月满青山问钓舟梦绕征途浑厯厯老谙世事总悠悠尘埃鞅掌君休恨自有诗轻万户侯
　　熊子复惠十诗作长句谢之
　　白首相期翰墨中衰龄况是甲庚同久懐妙论传犀麈尚喜清诗附驿筒柳长五株知讼少麦呈两穗报年丰去天一握归来近密令畴庸可拜公
　　姜特立寄近诗
　　防溪岩曲芦江岸每见君诗句益竒渐喜青云今得路岂妨白雪尚摛词断蛟入海功何壮披腹排云世共知斫郤月中丹桂手朝阳应占凤凰校【姜五中乡荐今为春坊】
　　周航定国携诸公所赠诗求次韵
　　拾青紫本一经明得失由来信可惊美玉固应人未识千钧何自俗能轻马曹寂寞心空在骥子昂藏骨更清【航有子预荐】穏步烟霄迟速耳笔端梦觉巳花生
　　季元衡寄示三池戏藁
　　文彩风流冠一时三池聊作凤凰池新诗到处传桐叶丽唱他年满竹枝归梦故应懐古括清谈还喜对峨眉玉堂待草山东诏解缆春江莫放迟
　　防丰惠文编
　　簿领装懐笔拥尘经年舌强不论文跫然步武心还喜籍甚声华耳旧闻曲水赋诗须鲍谢甘泉第颂忆渊云相期穏上芸香阁要策清时翰墨勲
　　徐应祺惠文编
　　渴雨空斋昼不眠疎帘竹簟意翛然借君妙语清袢暑起我衰悰似壮年得意每看雄霓句逢时防奏白云篇汉庭久重春秋学凌厉烟霄更着鞭
　　寄懐子云兄
　　长年游宦已堪嗟寓舍无田岂是家母子分飞还嵗换弟兄相望各天涯尘埃阅世丹心在朱墨萦人两鬓华闻道过庭新哭鲤开书空有泪横斜
　　赴信幕寄子云叔唤及同寺
　　田园未办各身谋兄弟今成迭去留游宦三年方啓足寄书千字又从头【家书以千字文为号】白云不定山容晩碧水无穷树色秋回首寺桥同社客想因明月话离愁
　　谢三船上醉同归黄四花边手屡携巷里何曽异南北屋头还复记东西一杯相属情犹在千里分飞意自迷堂下秋来足萱草定倾家酿饫黄鸡
　　初至上饶寄子云
　　险阻艰难客路赊东西南北问生涯秋声瑟缩生梧叶野景萧疎上菊花去国已惊身老大无家空有泪横斜遥知载酒齐山寺应忆年时醉月华
　　寄梁士衡【癸酉年作】
　　江上潮声日夜来相望踪迹共尘埃乱花洗雨红成阵叠嶂连天翠作堆山市放歌知屡醉沙津独步想千回松林月出溪桥夜犹忆当年对野梅
　　夜坐有感寄子云【金陵作漕】
　　风景新亭旧往还谁能举目较河山宦情老去秋多感官事忙时夜始闲牕外槁梧风瑟缩竹间乱石雨淙潺青灯已作江湖梦同约归期早晚间
　　过庞祐甫
　　半亩方园水到门地偏人静恰如村声名不用卿王衍文字真能仆屈原举世知君如我少平生学道欲谁论何时共结柴桑社篱下秋来菊正繁
　　刘子渊监庙年八十六耳目聪明能饮酒举大白喜赋诗比过之因示长句次其韵
　　才疎政拙愧能名黄发犹欣见老成林壤固知聊自乐门闾要是已堪旌持杯防灔千眉耸落笔纵横四座惊笳鼓过君应一笑平田两部足蛙声
　　过赵仲缜
　　山下清溪溪上亭竹隂芳径眼增明已知数日逢寒食賸喜今朝作好晴酒美故应容客醉歌长不自觉诗成春深准拟多行乐却作花前送我行
　　秋雨新霁过赵愼中留饮
　　门外黄尘有底忙主人高卧兴何长春风竹树箫笙转雨足轩牕笑语凉耳热漫思官里事眼明犹识醉时妆紫云莫厌频来客未抵当年御史狂
　　陆务观赴阙经从留饮
　　溪岸风高霜作棱杯盘草草对青灯已甘盐莱待梁桞况有酒浆延杜陵嵗晩鬓毛纷似雪天寒门巷冷于冰春风穏送金闺步看蹑鳌山最上层
　　寄徐滁州埻立
　　青琐金鸾迹未容寘公犹在昔贤中著书定已追迂叟【闻编通鉴后事甚备】得郡何妨号醉翁丰乐桥边鱼动镜清流闗下马嘶风独怜湛辈犹奔走不得登临一笑同
　　寄别子云
　　江干风雪敝貂裘兄弟相看已白头两月追随无十日一春离别甚三秋清时官职难频窃异县田园合早求并戏毋前端有日省郎虽美不如州
　　次韵沈驹甫留别
　　笔下纵横自学林胸中玉海更清深识君异县见眉宇过我空山聆足音月近中秋还惜别雪飞穷腊防重临闭门剥啄谁相问与客宁论旧与今
　　别范元卿
　　晴林緑树越江边聊泊东来倦客船风引花香防近酒水浮月色澹连天惊心朋旧皆千里回首光隂又五年莫笑相逢便离别此生身计已飘然
　　松江别范至能朱伯阳
　　弹铗功名易白头归欤未办五湖舟送君与我皆为守到处逢山且纵游薄日连云千嶂晓斜风吹雨一江秋买鱼斫鲙垂虹上更为今年好景留
　　吴歈湾月韵江船屈指同行二十年胜日五湖看老矣倦游防鬓各苍然拟寻诗酒平生社未了尘埃薄宦縁后夜西风相忆梦琵琶亭下水笼烟
　　留别傅安道
　　华髪相看四十年饱谙世事欲忘言一春离别当寒食再嵗追随作上元湖外溪山明小槛雨余花栁暗西园极知老大交朋少相与论文更一樽
　　场屋俱为拜赐师烟霄独喜凤毛飞壮心似铁何防老健笔如椽合一挥北渚青山劳我梦西垣红药待君归诏环不作经时隔沙路薫风巻绣衣






　　南涧甲乙稿巻四
　　钦定四库全书
　　南涧甲乙稿巻五
　　宋　韩元吉　撰
　　七言律诗
　　送汤丞相帅防稽
　　淮岸春来罢夕烽君王奏凯大明宫守闗岂但勤萧相分陜犹宜屈召公防绶不妨龙衮贵锦衣眞与故乡同政成更上平戎畧归作麒麟第一功
　　翰墨英名多士先经纶长防万方传乆知燕许文章大要自臯防事业贤曲水兰亭修竹外都门祖帐百花前去天尺五调元旧肯使邦人借一年
　　畴昔追风幸执鞭词场好在笔如椽十年睎骥犹瞠若晚岁登龙未偶然下客阳春惊白雪何人緑水近红莲尚应九里防河润他日一天今二天
　　送周承勋赴荆南幕
　　周南留滞几年余笔力追还两汉初无地寘君羣玉府因人贻我万金书未嗟王粲依油幕聊喜安仁奉板舆梦想风帆转平楚眼明江树緑扶疏
　　送马庄甫摄幕鄱阳用赵文鼎韵
　　杖防冲寒不作难弓刀结束笑谈间便从幕府清民讼已作戎车靖蜑蛮风雪幸无千里路江湖才隔数重山荆南桃李新开径屈指春融及早还
　　送陈天与知徽州
　　台阁英名二十年卜居那得便林泉履声旧振星辰上谏墨犹存雨露边欲考治功三府近且施惠政一州先黄山看尽须黄阁六月天池更着鞭
　　送陆务观得倅鎭江还越
　　高文不试紫云楼犹得声名动九州金马渐登难避世蓬莱已近却回舟烧城赤口知何事许国丹心惜未酬归卧镜湖聊洗眼雨余万壑正争流
　　前年边马饮江水烽火州一水间正使楼船多战士要须京岘作重闗平戎得路可横槊佐郡经时应赐环把酒赋诗甘露寺眼中那更有金山
　　送陆务观福建提仓
　　觥船相对百分空京口追随一梦中落纸云烟君似旧盈巾霜雪我成翁春来茗叶还争白腊近梅梢尽破红领畧溪山须妙语少迂使节上凌风【仆为建安宰作凌风亭】
　　送吕令防赴海门宰
　　五斗由来岂疗贫尚应拄笏对秋云未嗟薄宦来还去但觉频年我送君舍北水生思共赏淮南米贱好相闻白鱼青笋平生事愁絶江寒鴈影分
　　野阁山扉旧卜隣竹阴花径毎情亲举觞契濶又千里同社凄凉无几人濯濯未妨如月栁悠悠眞不奈风尘海门应去蓬莱近我欲乘桴试问津
　　送赵蕃辰州司理【字昌甫】
　　故家零落眼中稀岁月峥嵘踏路岐诗解穷人君莫恨钱能使鬼我方知片言折狱非无日谈笑封侯防有时一上梅山吊槃瓠賸题佳句写幽思
　　送张几仲知泰州
　　紫槖甘泉不愿留虎符聊试海边州长城底用骑围铁下瀬直须船有楼草木已应知世望江山好在得诗流春风桃李西溪路宣室归来尚黑头
　　送施徽州二首
　　御史英名世罕俦峩冠聊复渐承流治功要自先冯翊大惠何妨始歙州野媪定知还去虎山民从此罢赍牛【二事见唐刘赞崔元亭任歙州刺史】百年善政须公继尺一书颁愿少留江出新安见底清黄山高势碧峥嵘袴防遣民皆有枹鼓悬应夜不鸣蜡屐未须懐别墅虎符今喜得名城他时一榻容徐穉端共舆人乐政成
　　送李子永赴调改秩
　　晩骥骞腾十二闲追风那复驻辕间向来官况诚留滞此去诗情记往还防课未妨更美秩趣班聊喜近天顔荆鸡莫费千牛刅奏赋金门入道山
　　送王徳和赴调改秩
　　樽酒盘蔬语夜阑三年犹得几追欢海棠半折春方好杨栁都青社正寒筹画定应瞻武帐文华端合待金銮割鸡底用磨天刃迟日湖山满意看
　　送叶梦锡赴荆南
　　南郡开边古上流君王侧席用嘉谋壮懐何止入云梦雄畧行看半九州风劲鼓声连岸动雪晴江影与天浮一樽莫作新亭语勲业归庸尚黒头
　　送韩子师守婺州
　　功名相望十年前白首官曹仅接聫良玉要须更九火明珠那得閟重泉清风遂作双溪咏老手悬知剧郡便奏课不妨聊第一归来更着祖生鞭
　　送沈千里教授邵阳
　　縠纹江畔得君诗俊逸清新字字竒一笑偶成归妹约几年还见外孙辞横经綘帐地虽逺给劄金门天未迟痛饮离骚吾事尔湘山风物与春期
　　送潘元夙教授钦州【字子春】
　　文笔超然自不羣胸中韬畧未全陈讵应逺致岭南士防见来清塞北尘桂海接天聊纵目火云堆露正闗身元戎在昔同科彦一鹗飞书上紫宸【桂帅王舍人亦中两科】
　　送泽赴新涂尉
　　少年薄宦防东西送汝临岐意尚迷作尉未嗟官职小致身当与古人齐短篷载雪看梅蕊古驿冲风信马蹄尔父渐衰吾已老寄书时一到南溪
　　送李直刚盐官县尉
　　蚤接君家大父逰乃翁幕府尚淹留文华遂见诸郎秀名宦悬知异日优朝雨拍溪梅正熟晴云烘路麦初秋渭南自昔多贤尉官近长安不用愁
　　送元修归广东
　　十年门户苦雕零屈指天涯防弟兄羇旅可堪懐世事典型谁与振家声惊心朔岸秋风急极目南溟瘴雾横好过贪泉未应酌少年逰宦要冰清
　　官曹邂逅得情亲一赋松斋遂絶尘天禄校书元有路甘泉第颂可无人江山兴味不知老芋栗生涯未觉贫我欲君寺南住春风聊与杏花邻
　　送孟壻植还临川
　　西风同泛婺江船倒指光隂六换年秋色又看梧叶老离懐还对菊花前尘埃左宦空搔首功业青云更着鞭儿女关情易来往一樽临路亦凄然
　　送郭诚思归华下
　　忘懐物外且如愚何事劳精据槁梧以马喻马即非马数舆无舆方得舆莫执斧斤过栎社懒施几席向蘧庐好归玉秀峯前座闲看晴云自巻舒
　　依韵和御制秋晚曲宴诗
　　巍巍舜治浃嘉生宴俎丰年万寳成禁幄云深开晓色上林风迥起秋声威加鼍鼓雷霆转喜动龙旂日月明应手神珠看电击旄头消尽铁山平
　　次韵子云春日
　　林壤欣欣乐有余杖藜常及晓莺初春风入戸花开落晴日当牕云巻舒契濶经年千里面平安满眼数行书弟兄州县眞劳尔畴昔交游半石渠
　　问舍求田苦未成定逢丘壑眼先明极知官事无时了且作青山任意行元亮折腰应自笑子荆洗耳讵忘情不妨同是催科拙下考他年更类城
　　次韵子云途中见寄
　　轻风猎猎转残红春去荒村暮雨中花影带寒犹黯淡山光和雾更空蒙百年却身长醉五斗由来计日穷惭愧宾朋有胶漆不堪兄弟苦西东
　　十年计拙未能伸四海滔滔总是津但得有山供醉眼不忧无地着寒身莺花撩乱空三月风雨凄凉过几旬莫道衡阳无鴈信故应时有北来人
　　次韵子云盱眙道中三首
　　海上狼烽不起烟兵戈犹记旧年前岩居有客能招饮肉食何人为给鲜但得生涯类盘谷可无风景似斜川共寻糊口田三畆仍办遮头屋数椽
　　江南淮北市初通人语忻忻作好风抱耒只思耕陇底买船谁复渡辽东向来熊耳眞投甲此去天山拟挂弓上防圣君今自治白头忧国寸心同
　　桑间无褐半饥人斗粟千金不换银末路多惭逭沟壑长年敢笑走尘埃江声直下黄牛峡河势遥分白马津回首向来征战地壮懐俱在只伤神
　　答金元鼎喜雨
　　几日云隂合又开良田秋近起黄埃一觞未致灵祠祷半夜先欣好雨来政拙自知容我懒诗清要是得君催不妨咳唾皆珠玉渐喜新凉入酒杯
　　再次韵
　　雨后红蕖满意开风前緑净絶纤埃独怜病守孤吟赏犹幸诗翁数往来农事已知沟浍足欢声不待管弦催旋舂玉粒添冰酿莫负樽前鹦鹉杯
　　次韵赵文鼎雨中
　　老病幽栖不厌闲未须消息梦长安一春意淡连墙竹终日清香小槛兰红蕊便惊风里尽青林犹惬雨中防故人诗巻从头读似酌芳樽为解顔
　　次韵中甫兄九日同集张园
　　湖山秋尽作幽期未觉浮舟菡萏衰怯酒自怜多病后强歌还忆少年时平芜半緑烟犹接好菊防黄雨更宜单父层台在何许一樽懐古少陵诗
　　雪中走笔寄邓延硕
　　去年雪里共清游萧子酣歌几唱酬竹叶又防新酿熟梅花还作暗香浮青衫尚想君奔走短褐空嗟我滞留南北两峯银色界不应孤负水边楼
　　和同僚贺雪应祈
　　腊近春临雪意迟褰衣敢惮走灵祠夜听小雨犹倾耳晓看羣山顿展眉好句悬知得冰柱香醪试为压羔儿便应风月台中客不减梁园赋就时
　　次韵韩子师雪中二首
　　九门叠壁耀朝暾不比千灯作上元天与蕊珠开汉殿人将冰玉奉尧樽寒威已觉边声静春意都随诏语温夜入葵州飞将在肯容敌骑妄称尊
　　曲栏高槛倚崔嵬要是仙京白玉台云色自连鳷鹊动天顔亦为近臣开光翻午夜浑疑月花满新春未数梅自笑诗成无好语但知缟带与银杯
　　次韵黄文刚秀才雪中见诒且惠新柑
　　塡空宻雪借风威深闭蓬牕画掩扉待学仙人乘鹤驾未容寒士泣牛衣连篇妙语千金重满合黄柑数寸围细酌清樽酬夜月更看庭树作花飞
　　次韵梁子张雪中约游湖上不至
　　东风阁雨酿重云賸喜天街玉作尘梅已着花还防缀栁能吹絮便争新湖光照坐偏宜晚酒力欹栏别是春惭愧相如果能至却将冰柱语惊人
　　次韵子云归兴
　　湖海周游未卜居好山时一梦衡庐苦无事业堪调鼎薄有生涯可负锄玩世阮公方蜡屐归田陶令亦巾车屋头早晩东西住愁絶江船夜雨余
　　次韵曽吉甫题画屏风
　　何许江山发兴长浑疑庐阜对彭郎胸中丘壑元萧爽笔下烟波故茫落落疎松长映座冥冥飞雨欲侵牀冷然已作华胥梦便有羣仙到枕旁
　　次韵王季夷时同宿蒋山
　　亭亭石塔寳公龛賸喜僧牀得对谈堪凛词场君亦滞驱驰世路我何堪军书又见纷南北敌势由来説二三淮岸西风晩更急似传烽火过江南
　　次韵沈千里玉山道中见寄
　　霜晴懐玉自生烟寒色凄凄过鴈边路转湘南知几日山连楚尾又穷年相期鸡黍情欢甚惜别尘埃意黯然马上哦诗冲暮雪清风懐我北牕眠
　　次韵沆侄
　　平生作计本山林便腹空余贮古今致主未忘他日志归耕每动十年心疎翎浪喜烟霄近弱植多惭雨露深早决儒科犹望汝跫然虚谷伫闻音
　　次韵李子永见庆新居
　　旋移桐树占髙冈更喜松筠翠作行檐外参差见林影门前溶漾足溪光天涯留落还相识地上经营岂太忙好事肯来三径在已添篱菊待重阳
　　次韵沈驹甫观石井
　　湖里鴐鹅亦洞天最竒山下石坳泉一自觉寒光净六月都无暑气煎清似钖峯藏雨露迥如篁岭閟风烟壁端旧乏骚人句从此须君妙墨传
　　次韵王亚之来过横碧
　　君到层轩眼爲寛诸峯还得雨中看岚光照座苍翠出寺影拂波金碧寒诗兴岂妨随望极秋声不奈起愁端相逢莫怪无樽酒秀色崔嵬尚可餐
　　次韵宋道夜雨闻防
　　松庭竹戸野僧家独坐荒斋到日斜门外江风寒作雨城头戍鼓夜啼鸦对牀更欲论心事拥褐还惊逼歳华却忆巴山旧时语梦回牕烛已生花
　　边地山川自汉家蠭旗图画拂云斜江干战骑膺如虎塞上神兵斧似鸦羽檄故应烦号令星车底用赋皇华军声指日腾三防阵势他年本六花
　　再用前韵戏传道
　　空谷天寒翠袖遮无人曾见玉钗斜诗成落日千寻竹歌就残阳万防鸦糚额浅深知内様舞衣裁剪胜京华自怜已作高唐梦须信饥肠眼易花
　　次韵赵仲绩乆雨夜坐有感二首
　　春云黯黯未成晴落尽湘桃见紫荆薄官驰驱双鬓改流年荏苒寸心惊幽花映水浅深色啼鸟穿林高下声几许风光欠行乐夜寒和雨聴残更
　　十日风斜雨更横一春能得几新晴便须蜡屐穿花去莫惜障泥傍水行酒兴未妨随处发诗狂賸判隔年程醉来乞得西山药髣髴云间吹凤笙
　　次韵张晋彦书事
　　举世诸兄事孔方平生学易问归藏渐欣过客知吾懒未怪小儿如我长鹤怨猿惊成底事乌踆兔蹶自奔忙便须耳热追行乐更疑心斋得坐忘
　　次韵呉明可与史致道防饮牛渚
　　月出千山卷暮云遥知玉节防江滨便应击楫酬今日不用然犀叹昔人烟外笛声谁送晚水边花影自迎春风流三百年无此况有清诗句法新
　　次韵徐应祺小楼
　　防防清波泊路衢垂垂髙栁对扶疎已知百尺楼堪卧况有三重茅可居我老讵能赓鲍谢君才端合绍严徐直须座上千钟酒浇起胸中万巻书
　　次韵答沈明逺
　　如君絶足向风尘顾我宜为途路人阿买八分时自笑阮瞻三语讵能新狂谈尚欲嘲风伯妙笔眞堪赋洛神得酒相寻那厌数醉归官长未应嗔
　　亚之出示其祖岐公墨迹及惠崇小景且和前韵复次答之
　　壁上春江万项寛锦囊遗墨幸重看功名世路眞多畏贫贱交盟敢自寒新有诗声见侯喜尽摅懐抱得苏端极知鼎食君家旧未厌堆盘苜蓿餐
　　新晴梅花可爱欲招明逺少稷冻醪未熟
　　痴儿了事不能闲犹喜骚人共往还嵗晩真成废书史雪晴那得负江山多情春与梅花厚一醉天于我辈悭賸作新诗催酒熟曲池氷断水潺潺
　　红梅
　　不随羣艳竞年芳独自施朱对雪霜越女漫夸天下白夀阳还作醉时妆半依修竹余眞态错认天桃有暗香月底瑶台清梦到霓裳新换舞衣长
　　陆子逸惠桃花戏赠
　　故人招我千山里也有仙葩巧送春麝馥染衣金缕重酒红生粉玉肌匀洛城景物知谁纪寒食风光触处新莫把天香调行客晓妆留与緑牕人
　　次韵陈子象十月惠牡丹
　　芙蓉扫地菊花陈国色天香一夜春爱景自催芳意动清霜不碍晓妆新长生便可书仙籍上瑞端宜首贡珍【是日防庆节案孝宗生辰名防庆节】诗就只应开顷刻先生笔力起千钧
　　用前韵以小春茶饷子象
　　仙花不用恼诗人亦有灵芽特地春数朶娇花真绰约一瓯酽白更清新眼明共识西都艳齿冷应怀北苑珍佳茗竒葩堪竝赏须公品第入陶钧
　　次韵余寺正瑞香花
　　香炉峰下异香风长忆幽芳夣寐通渴雨旋倾茶作椀防霜新织翠成笼丹青防缀琼瑶上兰麝飞浮锦绣中花品向来谁第一似挼玉蘂间鞓红
　　故致政宣义叶公挽词【叶山父】
　　植德由来不自知成家今见宁馨儿名驹有种能千里仙桂腾芳定五枝【公有三子二孙】防绶螭坳方致飬素车云路忽兴悲死生了了真余事流水断烟空好诗
　　挽王侨卿右司词
　　壮年嘉誉蔼瀛州衮衮诸公并儁游献纳未持天上橐光华频总峤南州牢盆賸算波熬素蒲泽终期剑买牛世路荣枯真莫问浮云山泪横秋
　　挽汪南美大夫词
　　年如卫武尚安强名似康成善一乡三邑久知歌惠爱西州何幸着循良真清在昔传家世治状由来籍庙堂千载蒋山分未朽芝兰玉树蔼余芳
　　挽知泰州宋公大夫词
　　投老溪南幸卜邻一麾频见宠章新飬花别圃成三径种木佳城度十春【公自营夀藏甚久】前席遂孤明主意【公入对天语甚】留鞭难继澧阳尘空余樽酒追随地同社凄凉泪满巾
　　挽故钤辖赵公彦逺词【子直父】
　　平昔长材未一施尚余嘉誉蔼天支事亲飬志人争仰教子成名世共推盛德故应传后裔清规谁为勒丰碑华林冈下寒泉水隐隐雷声纪孝思【母夫人畏雷他日彦逺闻雷辄涕下】
　　杨待制挽词
　　妙龄着足道家山壮岁升华玉笋班千里麾符才假手几年香火竟投闲诗书坐使家声大簪绂谁令夀歴悭太傅功名有遗恨鹓雏凋落泪频潸
　　周彦广待制挽词
　　淮海欢腾五袴歌政声京兆益中和邺侯井在功堪纪郑国渠成利更多紫禁遄跻知异眷珍台归卧本微疴功名方展凌云歩奈此佳城白日何
　　故运使直阁少卿刘公挽词【子履】
　　清时得路毎投闲垂上甘泉玉笋班借箸几看趋魏阙请缨常欲度天山放怀侠气千夫上抵掌高谈一夣间使节尘生人共惜朔风吹泪太湖湾
　　故致政敷文少卿鲁公挽词
　　左学摛文蔼儁声青云接武二难兄主知自纪宜三院使节更持仅九卿庭下芝兰方竞秀舍南桃李已成隂挂冠不待甘泉橐愁絶高门泪满缨
　　故致政提刑少卿方公挽词
　　筹策霑荣誉最贤青云回歩接英躔请缨莫遂终军志投绂方期卫武年原隰观风频玉节省台聨秩近甘泉一舟五鹤符佳梦陂水成湖问葛仙
　　挽主奉路分赵公词【文鼎公】
　　画舸安舆霅水清春风犹忆送君行无家举案人方恨有子分符世共荣德履未容居祭酒声华端合主宗盟太支耆老凋零甚兰玉阶庭独擅名
　　故提防判院魏公挽词【公济】
　　当年卓鲁盛材猷循吏声名始一州功在龙津看雨施风行金穴见钱流襃庸合上清华贯奏课俄惊疾病留嶷嶷诸郎富儒雅葢棺十世可无愁
　　刘子宣侍郎挽词
　　妙龄嘉誉满江东晩接甘泉豹尾中烜赫身荣知有道从容心计不言功威行岘首追羊叔名在鄱江忆鲁公种木十年归莫遂涂车千里恨何穷
　　李夀翁侍郎挽词
　　同解铨衡并把麾五年相望楚江湄邻墙防面尝谈易吏选偷闲更说诗北客遭逢人共叹【公陛辞日上有北人难得之谕】南州流转事难知投簪自有江湖志云白天青泪满颐【公临终作诗有白云青天之句】
　　挽周仲深郎中词
　　才力轩轩动汉庭清时指日致功名一同在昔歌遗爱两郡于今有治声使节暂分秦望重郎星初近太微明死生契阔空泉壤赙典殊恩世亦荣
　　王中奉汉老挽词
　　符节光华二十春壮猷曾不侍严宸栖心香火才同社放意溪山幸卜邻再世簪缨宜衮衮一门兰玉尚诜诜霜清三追随地丹旐飘然泪满巾
　　吕伯恭挽词
　　青云涂路本青毡圣愿相期四十年台阁久嗟君卧疾山林空叹我华颠伤心二女同新穴拭目诸生续旧编斗酒无因相沃酹朔风东望涕潸然
　　周济美挽词
　　乃翁持槖旧知名两郡分符见典型禁闼方应驰儁歩中台俄忽堕修翎故人零落风前叶北客漂流雨后萍白马素车三巷路泪兼腊雪洒林坰
　　晖仲叔挽词
　　材业光华蔼荐绅由来孝子出忠臣【七十叔祖世称孝子载□□□话】五年字邑祗明诏两路观风惠逺民徐穉湖边才卜筑葛翁山下忽栖神朔云千里人挥泪遗命归从大母邻五言排律
　　次韵唐与正喜雪二十韵
　　穷腊逢三白山城两换年破寒初淅沥作态正翩翾倚杖心逾喜搔头意自便直疑填巨壑岂惜沍长川官粉慙施白仙禽恨夺鲜银牀凝露绠玉柱澁风弦径满难认牕虚隙易穿共寻瑶草路俱诵蘂珠篇猎骑朝羣拥渔灯夜独然凌风几阆苑照日尽蓝田賸约佳宾集先烦好句传荷枯疑璧碎桞细讶丝牵有士迷青眼无人笑黑肩丰年期不日瑞气蔼非烟竹密还争舞梅疎只鬬妍轻鸥随浩荡戏蝶伴聨翩强续麻衣咏真逢缟带贤凋零属国节片段广文毡短棹防安道高楼忆仲宣名驹纷照夜无复爱连钱
　　汤丞相生日二十韵
　　宝厯千龄防神槎八月流人知挺生杰天欲中兴周文笔超三古声名溢九州宏才自伊吕余事岂应刘繄昔开黄阁于今尚黑头裴公旋卧防萧相暂居留舄奕稽山绶光华緑野游银舆夀母贵玉耳上公优嗣圣资爰立昌时副聿求来归嘉季子入觐伟韩侯今日恢王略苍生跂庙谋中原尚纷扰絶塞要怀柔胜算如先定成机防可投洪源端欲泛前箸匪无筹日月符羲驭乾坤协禹畴行看静蛇豕俱议息貔貅考有中书第官无太尉酬两京期迅扫九庙得重修祉福天方钖勲庸世未休斯民纳仁夀公夀几千秋
　　投赠徐平江三十韵
　　上圣恢方域呉门翊帝京千秋季子国百雉阖闾城屛翰资良牧文昌辍贰卿龙墀虚紫槖虎节驻红旌河润功初洽棠阴政已成农桑归恺悌弦管乐升平世仰韦公誉人高白傅名云楼凌月府花岛烂蓬瀛香雾凝春桥虹卧晓晴清规三不惑盛事二难幷旧俗宁论化重临倍有声向来宣使指曾是格刑清自觌铜鱼拜欣闻竹马迎五湖歌吹满两郡吏民争【公尝按刑浙右而自明移苏】严助书频赐萧卿治欲更还应对宣室俱议直承明鼎席犹虚位戎亭正息兵安危均注意中外等持衡补衮才猷壮康时智略宏天津飞骥足云路逸程畴昔参宾从顽疎荷鉴评驰驱奉刀笔谈笑接簪缨梦结闽陬逺心惊涨潦横寄身侔困鲋尽室逭长鲸官牒霑微禄恩波拯再生膺门怜旧契祢荐及难兄未释盐车驾徒怀瓦釡鸣几年良自哂一饱定谁营洛下裘空敝新丰酒独倾知公行入辅故吏敢言情
　　少稷家观雪赋江字三十韵
　　雪暮来无际长吟坐北牕未嫌光夺月先恐势填江云色生冰柱风声倒石矼疎帘才的皪破屋渐铮鏦始讶乌能白旋惊马尽防防朝琼饰弁猎较素绸杠玉帝开宫阙瑶姬拥斾幢仰空蜂作阵窥径蝶成防价重连城璞明逾钉壁釭冷烟纷莫辨冻溜不成淙计拙夸辽豕涂穷笑越尨戴牛迷象齿覆鹿误羊羫酪乳浮茶鼎花甆莹鼓椌崖枯频畏住鹄瘦暂胮肛共想周王宴谁虞汉使降献衣知念札加璧殆追逄蹇驷深忧没篮舆重莫扛淹钟应预赐增斗定先撞短日栖穷巷丰年卜万邦缁尘异羇旅华发逐耆厖处士欣防戴参军岂遇厐裘穿心易怯履败足微跫荷笠闲垂钓回船稳系桩清狂时仄防泥饮屡空缸酬唱才皆敌歌嘲语或哤闭门嗟懒惰授简愧愚憃戈防森磨厉韶钧富击摐絮盐翻雅况兰竹变新腔取醉华灯烂催归戍鼓晴檐成夜雨更聼陇头泷














　　南涧甲乙稿巻五
　　钦定四库全书
　　南涧甲乙稿巻六
　　宋　韩元吉　撰
　　五言絶句
　　遗直堂六首
　　蒿莱自舆台松桂犹伯叔便合追孔林无庸号寒木虬龙舞云端风雨来海上尚想堂中人诗成一回向苦心有深思劲质无软语贤科废因公此事亘千古种木已如此高贤有余思赖公酷似舅其谁羡牢之郑防骨已朽孔父天不遗他年从事贤手板空倒持栋梁乃不取得地且深植妖娆紫薇花岁晩犹伴直
　　夜宿斜溪闻杜鹃
　　解缆山衔日移舟雨暗溪无情子规鸟梦断隔林啼
　　送厐祐甫五首
　　燕鸿望南飞春至还北去托食波浪中潇湘几回渡游子思故乡天涯两相逢时平甘卹纬定交各涂穷濯濯机中丝粲粲锦绣叚自非心同人千金孰肯换江湖多青山舟楫长往还山色难送客不如住山间中宵櫂讴发菰蒲翳明月月黑君忽行恐堕蚊龙窟六言絶句
　　题日出雨脚图二首
　　絶壑春林映緑半山晓雾迷红长忆西岩梦觉小舟欸乃声中
　　隐隐遥分树色萧萧似聼风声何处江倾海堕隔山雾白烟明
　　次韵赵公直题米元晖画轴
　　天际归云挟雨江干乱木藏山耳冷似聼萧瑟眼明惊见孱顔
　　七言絶句
　　春雪得小诗五首且约客登赏心亭
　　东牕坐爱枝间雪大似酴醿压架花天气更晴宜有月夜深来看玉交加
　　淮南山色一千里落水层城江更湍何地江山有如许与君聊趁雪中看
　　腊前未见梅如雪春到还惊雪似梅可是天公有情思便令花树一时开
　　江南絶景赏心亭卧雪难寻旧画屛白鹭洲前夜来雪故应此画胜丹青
　　竹炉聼雪坐蒲团长笑诗人不耐寒未办貂裘走南陌肯来高处一凭栏
　　夜雪
　　炉水深红蜡炬明打牕风雪正纵横瓦瓶旋注山泉满却作潇潇细雨声
　　伴眼文书细作行昬昬愁卧雪穿廊何人恰弄风前笛错认梅花到枕傍
　　咏晴
　　愁眼东西万里情山云斜度水风清客行岁晩忽春尽看到枯林緑叶成
　　春日书事五首
　　十年骑马聼朝鸡老窃州符簿领迷衙鼓不闻春睡足闭门聊喜得幽栖
　　晓猿夜鹤寂无生春至山禽百种鸣歩绕新泉聊洗耳由来心与地俱清【所居山下得泉甚异】
　　极目亭边花定开野棠山杏手亲栽春风拂槛知何似应记刘郎两度来
　　忆上金华第一峯相君官重酒樽同梦寻絶壑谁重到零落山桃小院风
　　溪边乱石蛟鼍卧烟里千花锦绣围记得年时作寒食山桥吹笛雨中归【山桥金华山胜处】
　　晨兴
　　北牕松竹夜萧骚诗就呼儿进浊醪睡美不知新雨足晓来南涧水声高
　　聼雨
　　吚轧篮舆不计肩五更残梦尚悠然红油盖重聼朝雨却似西江坐钓船
　　题张几仲所藏醉道士图
　　何湏坐客总能文呼酒相逢日暮云醉倒尽如狂道士夜归谁问故将军【几仲移节稽山淳熙庚子岁除前一日防饮上饶传舎观图戏书南涧翁韩某无咎】
　　浙江观潮
　　江翻海涌势难平鼇掷鹏鶱自不停端为君王洗兵马参旗井钺万雷霆
　　太湖秋晩
　　片帆几日下西风湖色秋容暮霭中买得鲈鱼吊张翰卧聼欸乃度垂虹
　　海门斜照
　　云梦悬知八九吞银山万叠涨天门长江日落鱼龙舞古寺烟深鸟雀喧
　　武昌春色
　　樊山宫殿已成陈烟雨隂晴到处春花柳不知兴废事隔江相倚闘时新
　　七夕
　　银河翻浪拍空流玉女停梭清露秋天上一年真一日人间风月自生愁
　　秋懐十首
　　朝行佛屋鱼千里暮借僧牀鹩一枝牕下秋虫解人意似怜羇客伴哦诗
　　酒熟橙黄盛物华重阳无客不思家鹅儿剪雪开岩桂鹤羽攅金散菊花
　　小雨惊秋滴夜防晴云和日晓斑斑谁怜客舎尘埃防犹得西湖一两山
　　何许砧声清梦回丁东犹作佩环猜巻帘风露凉如水端为嫦娥向此来
　　城外秋荷一半黄尚余疎柳照回塘江南防许风光好塞鴈来时未有霜
　　右手持杯左不空蟹螯已作雪防茸秋风莫起鲈鱼梦未似先生阿堵中
　　八月涛头旧有名今年潮浅岸才平应缘享帝千灵在豫使鱼龙不敢鸣
　　塞草初黄边马肥边尘莫便向南飞江头鹤唳秋风起看取隂山六骑归
　　江南四百八十寺未扺西湖胜处多不用楼台帯烟雨只看宫殿压晴波
　　闭户跏趺意已清炉香烧尽一灯明空庭叶落知多少一任西风百种声
　　圣政更新诏书正告讦之罪因得小诗十首【案通鉴续编绍兴二十五年十月秦桧死黜桧姻党十一月释赵汾及李孟坚王之竒等自便十二月复张浚胡寅张九成等二十九人官徙李光胡铨于近州二十六年正月追复赵鼎郑刚中等官此诗所谓十年言路皆支党雷州司户却生回卫公精爽故依然皆记其事谨附识】
　　恶复凶终事久知岂知圣断不逾时小儒未叹周南滞但喜逢人敢説诗
　　桓温将死谢安起霍氏初除魏相来谁与圣君安大业巍巍廊庙可无材
　　圣朝遂失诛元载公议犹能去霍山落胆徒闻温御史不知睿意在羣姧
　　元祐诸公秉国钧诏条先请恵吾民孤雏腐防何劳逐准拟朝廷政事新
　　金貂七叶谁能必石椁三年计自愚得鹿覆蕉真一梦求鱼缘木信狂图
　　献可争先诋荆国莹中居首论莆阳十年言路皆支党前无一语讥安昌【支党用诏语】
　　近闻羔鴈已成羣藻鉴渠能泾渭分急士且湏侯雍齿得贤端可吏朱云
　　刺字几漫冠欲尘向来浮薄自纷纷尔曹胸次多周孔忍作铜山破贼文
　　荆棘谁令满路栽雷州司户却生回独怜阳陆真天命不见承平公道开
　　潮阳初谪八千里中令俄成十九年地下修文应泚笔卫公精爽故依然
　　卧病
　　有身自觉皆为患了事从来却号痴贫里定知强徤乐未妨斗酒百篇诗
　　夜宿青阳旅舎起观林端积雪半消疑山盛开
　　风巻千林夜雪晴九华山下月微明不湏更觅唐昌蘂树树珑璁玉刻成
　　去草
　　永日荒园独荷锄草根藤蔓喜无余谁怜仲举平生志却学齐民种树书
　　偶兴四首
　　桂花飘尽菊花黄闲对芳丛静爱香堂下草深湏一丈防看春意满池塘
　　小园无数菊花开准拟花残便见梅不恨无花正无酒敲门谁送一樽来【时有远客恵酒】
　　江南菊少开金色只有霜葩杂御黄乞得黄花真爱惜明年賸种压羣芳
　　爱水仙成百计栽三年一笑渐能开金银岂是吾家物借我虚名付酒台【世言水仙一移三年乃开】
　　市人有弄虎者儿軰请观饲以豚蹄覩其攫噬戏作四絶句
　　耽耽出柙小于菟犹意他年见画图养汝由来得无患却惊赤手竞编须
　　呀然一啸朔风生儿女窥帘笑且惊槛内应怜只摇尾山中不记旧横行
　　长年肉食定何功乞汝豚蹄且慰穷猿臂将军应老矣南山忽忆夜弯弓
　　荧荧目色为生寒蛮獠歌呼意自闲莫倚便能探虎穴势早还长越王炎
　　俸金既尽家人问所质物戏答
　　十载栖迟櫑具客一生憔悴扊扅歌典衣不为沽春酒平昔无诗慱饭箩
　　读周瑜传
　　年来三十过平头笑却周郎却自羞但得小乔歌一曲未湏辛苦向荆州
　　乘潮遇顺风
　　忠信平生自可期江神于我定相知顺风鼓棹潮如席世事由来却险巇
　　山行二首
　　晴日烘林百草香杖藜徐歩兴何长残花的皪明幽径老笋参差出断墙
　　春来南涧水初生鸥鸟逢人自不惊歩绕幽花随树歇望寻高柳趁隄行
　　行汴渠中
　　东海桑田未可期隋河高岸已锄犁楼船锦缆知无地枯柳黄尘但古隄
　　剡溪道中五首
　　拟赋归田未有田春风聊泛剡溪船青山满眼留侬住处士茅茨阿那边
　　戴家家住此溪头买酒寻春得胜游夹岸杨花浑似雪不应兴尽便回舟
　　平潮恰恰乱蛙鸣断送江南春雨晴緑縠细看桑眼破紫茸还见草心生
　　心随天末江波远愁似沙津柳帯长向晩飞花度墙影半晴烟雨发山光
　　抱琴不作王门客晋代高风只此人故老防湏三上疏竹林诸子未天真
　　隐静山二首【乾道戊子七月旦日题】
　　山锁松行一迳遥峰回楼殿更岧嶤飞来双鹤知何处只有泉声下碧霄
　　海上蟠桃手自栽红尘一堕隔蓬莱风帆弱水无由到乞我当年渡海杯
　　狼山
　　天外竒峰认九华路人指防是狼牙他年刻石题车马防遣山前属汉家
　　初见山塔
　　烟里微茫第一山眼明白塔俯沧湾尘埃满面三千里一笑相看似梦间
　　山口道中
　　芳草连云水拍溪春山树树子规啼东风何事催行客偏遣残红趁马啼
　　望灵夀致拜祖茔
　　白马冈前眼渐开黄龙府外首空回慇懃父老如相识只问天兵早晩来
　　宿石桥闻水声
　　野桥曲折渡千回古寺悬知水面开一夜寒声喧客枕却疑风雨转山来
　　洞溪絶句三首
　　桃李欲开天雨雪二月山城无柰寒赖尔狐裘来送质更湏樽酒放愁寛
　　杏花无数连村落也有人家挂酒旗春色撩人只供醉却怕风吹易醒时
　　溪流直傍长堤去缭乱半山桃李花极知渡口好春色却下扁舟歩晩沙
　　西湖絶句戏题
　　浅白深红几树花波光浮动竹交斜怪来诗思清人骨知是西湖处士家
　　流水当阶山对门拟寻茅屋住荒村谁怜九里松间路犹有人间市井喧
　　人道西湖一曲屛只应真色画难成柳隄竹坞无穷意更着荷花百媚生
　　渡河有感
　　衮衮河流到防黄谁言一苇便能杭伤心击楫无人会举酒回头酹太行
　　同翁子功之平江午憩涵山净慈寺
　　苹花吹尽藕花香日落风生水面凉净洗扁舟载明月共君长啸饮湖光
　　昙花亭供茶戏作二首
　　问讯高真此住家伊蒲未办且煎茶故应一笑来迎我五百瓶中总是花
　　一声钟磬有无中楼阁山林本自空不向云端呈伎俩犹来盏里现神通【是夕始闻钟声而金灯不现】
　　夜宿玉虚宫小轩正对歩虚峯道士云天宝三年有庆云见且山呼万岁始诏建黄帝祠封为仙都山敕书今亡
　　槛外风高霜月明歩虚山里歩虚声罢琴刻烛初长夜又得人间一梦清
　　封禅空余不死名华清宫里望长生闲云强作人间瑞更有山呼万岁声
　　龙虎驱驰战阪泉荆山鼎就更升天轩辕到处存遗迹忍使君王不学仙
　　溪山堂次韵
　　溪岸人家高下居绕溪云树杂烟芜故应曲水传佳句还喜青松入画图
　　又溪山堂次韵四首
　　堂前松竹挺千军堂外青山万马羣横防时来按文阵要湏笔力起风云
　　潋潋溪光白鸟前昬昬雨脚暮云边一年风景君应记五月来看竞渡船
　　九衢尘土鬓毛苍只有溪山意味长但得枫林供欸乃犹胜斗酒慱伊凉
　　梅子青青杏子红绕城荷叶已掀风莫嫌春尽无花柳犹得清樽阿堵中
　　紫极观二首
　　小雨轻云却解晴菰蒲冲浪过船声已无桃李占春事浓緑满山风更清
　　杨柳花飞杏子新园林无地可留春却寻风雨江边路惭愧烟霞物外人
　　汉光武庙
　　涿郡渔阳此路分用兵诸将总如神白头浪説闗中事邓禹当年已笑人
　　贺子忱抱膝庵二首
　　紫橐光华稳致身防看功业上麒麟丈人久悮人间世莫忘他年蕙帐春
　　红覆薫笼锦不如万株相倚占春余小牕睡足花隂里何似天香下玉除
　　钓台
　　璜溪亦有钓鱼人一笑鹰扬扫战尘不防先生辞汉祖投竿深坐此江濵
　　答人问易
　　隂阳妙用表三才却问隂阳防许来若识隂阳由动静何人更作有无猜
　　铁镜赠仲俨
　　石门江畔鴈山前芥室遥知更豁然百链精明真是铁不妨照破野狐禅
　　明老惠炭戏以二小诗
　　雪里难逢送炭人地炉炙手便生春酸寒东野真堪笑解道曲身成直身
　　道人作戏每逢场一束乌薪发电光便使樽前化红防不妨笑杀许旌阳
　　访呉元鼎如村五首
　　野竹漫山水漫门未离城市却如村何湏更问柴桑陌三径虽寒菊尚存
　　我住城南君在西柴门草长与人齐不妨共踏溪津路日日云山入杖藜
　　经旬泥潦路难干烟袅长林雨暗山常笑诗人愁屋漏却思寒士与千间
　　昔年曾叹马相如才气飘飘赋子虚未怪家贫徒四壁先生四壁僦人居
　　我生甲子幸君同君自仙我秃翁要拍铜鞮论岁月莫嫌相对只诗穷
　　史十伯强浮沉市廛自号道人而笔力议论不可掩抑岂隐者耶观其诗巻赠以絶句二首
　　未容君识得君诗添我幽栖一段竒防有吹嘘天上去沈香亭北要新词
　　头上尘冠岂易弹匣中长剑箧中丹放懐风月真余事好向朝廷防治安
　　次韵李平叔直舎竹二絶句
　　寒梢到地不肯屈迸笋出檐还作行故应余韵占风月要自劲节含氷霜
　　诗翁爱竹有佳句诗就移官可柰何密叶岁寒应更好賸来和雪看婆娑
　　姜特立寄诗编为赋四首
　　十载文场未奏功鹖冠一笑且舂容遥知横槊荻芦岸海阔蛟鼍赶笔锋
　　少年耽句千篇在老境忘言半偈无失喜因君还絶倒但惊寒雀费隋珠
　　榕叶青青荔子红三山十寺粤王宫诵君好句浑如画寄我清游梦想中
　　宋景文为工学问贺方回亦擅诗歌半山人去东坡没妙墨空嗟楯上磨
　　重午斋宿读蔡迨文编以酒馈之
　　长安米贱不难居玉署金闺有直庐指日君王嗟见晩凌云谁似马相如
　　沈香亭上未传宣斗酒挥毫自百篇硏雪新蒲瓯弄碧遥知独酌意悠然
　　九日送酒与朱元晦
　　平生爱酒陶元亮曾绕东篱望白衣防事秋来犹止酒重阳湏插菊花归
　　老大相望寄一州故人鄙我倦追游应知命驾无千里惆怅山堂暮雨秋
　　航弟自广润省坟金华作二絶句送之
　　族绪雕零不计年户曹一眷更萧然恨无收敛冠巾计送汝安心隐坐禅
　　乌鹄白从来事免角毛本自无日用不知何许是漫言实相与空虚
　　送沈信臣赴试南宫五首
　　山城寒陟夜飞霜枫叶青红帯夕阳夹道梅花有春色不妨冲雪到钱塘
　　仆射呉兴自世家乃翁勲业着金华似闻玉座询名字防伏青蒲掌白麻
　　共踏槐花记昔年一弯新月夜移船君行为问灵泉水梦到松林石壁前
　　漫仕虽同官事殊故人来徃未全疎因君时一论文字难我穷年困簿书
　　吾谋不用可无人小技文章亦有神一第区区儿戏耳请君折取桂为薪
　　次韵石林见贻絶句四首
　　平昔勲名歩玉除碧油幢下见悬车定知他日平泉记不数当年种树书
　　敢从州县叹徒劳斗米真成费束蒿一醉石林岩下月世间无复武陵桃
　　青山白水对开帘佳句中边胜蜜甜机杼由来千丈锦区区割截笑江淹
　　先生徳业万人雄寻尺犹收爨下桐乞与朱弦弄流水坐聼岩壑起松风
　　次韵沈明远春尽书事
　　街槐园柳緑初连花尽春归思黯然密叶鸣琴清梦断白云双眼暮山前
　　次韵子云春日杂兴五首
　　马上还逢江上春冷烟和雨作红尘不堪柳絮催行客也有桃花似故人
　　鶗鴂鸣时春事空菰蒲叶小未成丛已拚江草无情緑不柰山花恣意红
　　瓦盆倾酒未全贫岁岁田家肯负春不恨酒醒花落去花开酒尽最愁人
　　緑隂池沼乱莺流眼防春来鬓却秋不用黄金买白日待寻三径作归休
　　山如眉緑画新就江似蒲萄始泼醅收拾风光付佳句此行嗟我未空回
　　又次韵子云春日絶句三首
　　乱离谁意有新春共醉春能几人但道沙场无匹马便惊罗绮总争新
　　春来残雪自消檐只有愁人鬓雪添未省双鞬谈豹略且聼红防唱香奁
　　日月行天自汉家十年京洛恨无涯儿童不识乡园事竞説江南春后花
　　次韵子云寄杨仙姑酒絶句二首
　　海上氷浆冠八州旧传仙姥下层楼一樽压倒长安市白堕青春未解愁
　　蒲萄防用慱凉州有酒逢春更上楼留取杨家风味客对牀来此话离愁
　　次韵子云中秋见寄二首
　　风雨经时忆对眠秋声愁絶鴈横天未应放却西楼月得酒宁湏问圣贤
　　水绕孤城意自由远山无数郁相缪月明又作中秋好白髪相望在两州
　　次櫂歌韵
　　宛宛溪流九曲湾山猿时下鸟闗闗钓矶茶灶山中乐大隐苍屛日月闲
　　次韵赵文鼎同游鹅石五首
　　缭绕云山溪水南溪光溶漾滴晴岚不知日暖花争艳但觉风和酒易酣
　　桃花临水唤人看花在嶙峋翠石间莫惜持杯酬烂漫更湏持杖俯潺湲
　　长忆湖山天意新诏恩大尹宴羣臣休寻辇毂纷华梦且作林泉自在人
　　潋潋烟波帯月华渡头江迥两三家细倾社瓮鹅儿酒共聼山村杨白花【是日社】
　　几年家住玉溪头乘兴时来上钓舟古寺幽情未曾到寻春一为野僧留
　　入冬苦雨祷晴幸应刘若讷恵诗为贺因次其韵
　　雨余云杪澹踈星老病窥帘眼自明农事已知今岁好天公賸放十分晴
　　酒难忘处能消日雨不愁时任戴星欲和新诗无好语竹牕灯火夜晶荧
　　灯花作喜夜来占楼角初晴月似防便説市亭新酒美好风寒日舞青帘
　　麦田秋过未休工防防如云白雨中乞得晴明三十日披襟可咏快哉风
　　次韵郑守舜举喜雪四首
　　好雪相仍岁又除丰年瑞事总堪书未嫌款段追千骑化作张仙跨白驴
　　使君仙骨迥无俦合上琼楼倒玉舟雪里渔簑诗更好盛传僧舎与歌楼
　　银似豪家没柰何玉成高垒更巍峩残年共拟看三白酌我从今未厌多
　　湘吴醇酎惬兼衣多病难禁玉斚飞月下更期看国艶凌波那更舞江妃
　　郑守用前韵见示因亦和答四首
　　腊里三看雪满衢使君当奉十行书先生履敝人应笑泥滑东家许借驴
　　九陌歌呼属后游一簑风景付渔舟相逢且向南溪看玉作灵山万石楼
　　振廪縻金气自和政声谁为勒嵯峩牛羊垅上饥民絶鹅鸭池边勇士多
　　天巧由来不露机冰澌剪出万花飞琼珰似识汉川女瑶瑟更逢湘浦妃
　　次韵务观城西书事二首
　　腊尽雪晴春欲柔蒙蒙烟柳认洲潮生潮落无穷事江水东西不限愁
　　川摇百艇陆千车多是淮南避地家黄纸赦来戎马去儿歌妇笑摠呦哑
　　次韵王季夷时同宿蒋山
　　北山应见太清年兴废由来亦偶然自我得之还自失老禅刀尺尚相连
　　草堂一壑转山腰杖防无因隐士招蕙帐只应容我老冷猿孤鹤夜寥寥
　　当年丞相读书林谁识更张万事心垅上牛羊共回首插天乔木暮隂隂
　　墨梅二首
　　西北佳人絶代姿倾城倾国未为竒自然氷雪生顔色不用人间朱粉施
　　影落寒塘月照时梦为蝴蝶绕高枝画工欲画无穷意不道幽人賸得知
　　栽梅
　　人将妆额半凌晨天与仙风自絶尘岁晩相逢有如此为君传取雪中真
　　晖仲恵梅花数枝
　　霜余不用怨年华已有寒梅一两花眼冷故知春意动瓦缾终日看横斜
　　莫问南枝与北枝幽香先与小春期直从的皪寒梢数看到飘零似雪时
　　江上春风几日回一枝先傍小堂开恨无冷艶连天白已有生香特地来
　　賸买青春不费钱眼明江静月争妍诗人每负梅花债屈指今年第一篇
　　蜡梅二首
　　白璧黄金取意裁极知变态自江梅风流一様香仍好共趁春前腊后开
　　未惬篱东染御黄天香特地剪蜂房应怜雪里昭君怨洗尽铅华试佛妆
　　燕山道中见桃花
　　今日风横车少尘巻帷聊看塞垣春已惊漠漠花经眼也有蒙蒙絮扑人
　　去岁得黟江县牡丹数种今年开一枝盖白者谱中所谓水晶毬也
　　黟江新様水晶毬冰雪肌香体防柔弹压风光知第一酴醿玉蘂见应羞
　　汴都至南京食樱桃
　　银盘日日饱朱樱不负归辕过两京身到江南梅未熟故园风味梦闗情
　　以双莲戏韩子师
　　雨洗风梳两闘新凌波微歩袜生尘真成红玉娇相倚不减昭阳第一人
　　并舞连歌意态新水晶宫里向无尘一时风月谁能许要是君家两玉人
　　种竹
　　香苞吹尽翠成围墙角萧萧一径微已喜轩牕无俗韵更怜风月有清辉
　　谢陈秀才送诗
　　偶因借得官书读小札于君一向疎忽寄江湖诗百纸梅花担上雪晴初
　　用梁士衡韵还邓器先道中诗巻
　　梦绕江南云水乡麻姑坛下月如霜风光景色一千里都在君家古锦囊
　　悼老琼二首
　　歌舞相从六换年秦筝已断不能弦荷花满眼垂杨緑肠断清宵月正圆
　　江水东流湖水西水边花落梦回时南屛山下风吹土犹作萧萧暮雨垂
　　纸鸢
　　排风决起閙羣儿势力由来一线微天上鹓鸾徒似耳郤惊遮日傍云飞
　　庐山霁色
　　山北山南佛寺开烟销日出更崔嵬读书谁伴谪仙老沽酒要湏陶令来
　　灵隠冷泉
　　山涵水影两空明水到山前百尺清洞里臞仙应一笑抱琴时为写寒声







　　南涧甲乙稿巻六
　　钦定四库全书
　　南涧甲乙稿巻七
　　宋　韩元吉　撰
　　词
　　防綘唇【十月桃花】
　　木落霜浓探春只道梅花未嫩红相倚灼灼新妆腻莫问仙源且问花前事休辞醉想君园里总是生春地
　　浣溪沙【次韵曽吉甫席上】
　　莫惜清樽领客同已无花伴舞衣红强歌归去莫怱怱细雨弄烟烟弄日断云粘水水粘空酴醿飞下晩来
　　风
　　霜天晓角【蛾眉亭】
　　倚天絶壁直下江千尺天际两蛾凝黛愁与恨几时极怒潮风正急酒醒闻塞笛试问谪仙何处青山外逺
　　烟碧
　　前调【夜饮武将家有歌霜天晓角者声调凄婉戏为赋之】
　　几声残角月照梅花薄花下有人同醉风满槛波明阁夜寂香透幕酒深寒未着莫把玉肌相映愁花见也
　　羞落
　　菩萨蛮【青阳道中】
　　春残日日风和雨烟江目断春无处山路有黄鹂背人相唤飞　解鞍宿酒醒欹枕残香冷梦想小亭东蔷薇何似红
　　前调【蜡梅】
　　江南雪里花如玉风流越様新装束恰恰缕金裳浓熏百和香　分明篱菊艳却作妆梅面无处柰君何一技春更多
　　前调【夜宿余家楼闻笛声】
　　薄云巻雨凉成阵雨晴陡觉荷香润波影澹寒星水边灯火明　白苹洲上路几度来还去欹枕恨茫茫笛声依夜长
　　前调【郑舜举别席侑觞】
　　诏书昨夜先春到留公一共梅花笑青琐凤凰池十年归已迟　灵溪霜后水的的清无比比似使君清要知清更明
　　前调【春归】
　　墙根新笋看成竹青梅老尽樱桃熟幽院几多花落红成暮霞　闭门风又雨只道春归去媚脸笑持杯却惊春思回
　　前调【叶丞相园赏木犀次韵子师】
　　梧桐叶上秋萧瑟画栏桂树攒金碧花底最风流相逢不上楼　数枝添寳髻滴滴香霑袂杯到莫留残雾牕疑广寒
　　减字木兰花【雪中集醉髙楼】
　　壶中春早剪刻工夫天自巧雨转风斜吹作千林到处花　瑶池清浅璧月琼枝朝梦见莫上扁舟且醉仙家白玉楼
　　前调【次韵赵倅】
　　风流雨洗玉阙琼楼何处是万里秋容唤起嫦娥酒未中　相逢且醉忙里偷闲知有几况自丰年须信金华别是天
　　诉衷情【木犀】
　　疎疎密密未开时装防最繁枝分明占断秋思一任晓风吹　金缕细翠绡垂画栏西嫦娥也道一种幽香几处相宜
　　谒金门【春雪】
　　春尚浅谁把玉英裁剪尽道梅梢开未遍巻帘花满院楼上酒融歌暖楼下水平烟逺却似涌金门外见絮
　　飞波影乱
　　前调【重午】
　　幽槛暑又是一年重午猎猎风蒲吹翠羽楚天梅熟雨往事潇湘南浦魂断画船箫鼔双叶石榴红半吐倩
　　君聊寄与
　　好事近【辛防安席上】
　　华屋翠云深云外晩山千叠眼底无穷春事对杨枝桃叶　老来沈醉为花狂霜鬂未须镊几许夜防清梦任翻成蝴蝶
　　前调【郑徳与家留饮】
　　秋意满芙蓉红映小园丛竹风里凤箫声飏有新妆明玉　诗翁相对两悠然一醉绕黄菊目尽晩山横处共修眉争緑
　　秦楼月【次韵陈子象】
　　莺声寂春风欲去难踪迹难踪迹几枝红药万金消得青铜镜里朱栏侧照人也似倾城色倾城色一樽莫
　　负赏心良夕
　　清平乐【辛丑重阳日刘守招饮石龙亭追録】
　　危亭崛起卧苍龙絶景画图中便作龙山髙防千年乐事能同　使君晏处丹枫影淡黄菊香浓不惜归鞍照月直教破防吹风
　　贺圣朝【送天与】
　　斜阳只向花梢驻似愁君西去清歌也便做阳闗更朝来风雨　佳人莫道一杯须近总眉峰偷聚明年归诏上鸾台记别离难处
　　西江月【闰重阳】
　　一度难逢佳节今年两度重阳菊花犹折御衣黄莫惜危亭更上　况有飞觞灔玉从教醉防吹香兴来相与共清狂频把新词细唱
　　前调【春归】
　　山路冥冥雨暗溪桥阵阵花飞一年寂寂又春归白髪自惊尘世　不谙障泥渡水且寻团扇题诗杜防休绕暮烟啼我欲风前重醉
　　燕归梁【木犀】
　　凉月圆时翠帐深锁非雾沈沈广寒宫里未归人共结屋住黄金　繁枝未老秋光淡好风露总闗心天香不奈逺相寻更剪巧上瑶簪
　　南柯子【次韵姚提防行可席上见贻】
　　急雨朝来过浓云晩半收荷香便傍酒樽浮极目淡烟斜照满芳洲　消尽人间暑翻成一段秋使星南楚转东瓯只恐禁林归诏未容留
　　前调【广徳道中遇重午】
　　野杏抟枝熟戎葵抱叶开村村箫鼓画船回客里不知时节又相催　角黍堆氷椀兵符防翠钗去年今日共传杯应撚榴花独立望归来
　　浪淘沙【觉度寺】
　　席地赏残红少驻孤蓬一春不奈雨和风雨自无情风有恨花片西东　云澹逺峰浓緑遍髙桐神仙知在此山中万古消凝多少事目尽晴空
　　前调【赵富文席上】
　　倦客怕离歌春已无多闲愁须倩酒消磨风雨才晴今夜月不醉如何　玉笋灔金荷情在双蛾二年能得几经过花满碧溪归棹逺回首烟波
　　前调【芍药】
　　鶗鴂怨花残谁道春阑多情红药待君看浓淡晓妆新意态独占西园　风叶万枝繁犹记平山五云楼映玉成盘二十四桥明月下谁凭朱栏
　　鹧鸪天【雪】
　　山绕江城腊又残朔风垂地雪成团莫将带雨梨花认且作临风栁絮看　烟杳渺路弥漫千林犹待月争寒慿君细酌羔儿酒倚遍琼楼十二栏
　　前调【九日双溪楼】
　　不惜黄花揷满头花应却为老人羞年年九日常拚醉处处登高莫浪愁　酬美景驻清秋緑橙香嫩酒初浮多情雨后双溪水红满斜阳自在流
　　前调【九日登赤松絶顶】
　　老去休惊节物催菊花端的为人开携壶幸有齐山客懐古还如单父台　松掩映水萦回使君强健得重来不须细把茱茰看且尽丰年酒一杯
　　虞美人【送韩子师】
　　西风斜日兰臯路碧嶂连红树天公也自惜君行小雨霏霏特地不成晴　满城桃李春来处我老君宜住莫惊华髪笑相扶记取他年同姓两尚书
　　前调【懐金华九日寄叶丞相】
　　登临自古骚人事惨栗天涯意金华峰顶做重阳月地千寻风里万枝香　相君携客相应记几处容狂醉双溪明月乱山青飞梦时时犹在最髙亭
　　前调【七夕】
　　烟霄脉停机杼双鹊飞来语踏歌声转玉钩斜好是满天风路一池花　离多防少从来有不似人间乆欢情谁道隔年迟须信仙家日月未多时
　　前调【叶梦锡园十月海棠盛开】
　　诏书昨夜催春到緑野花争早几枝先见海棠开全胜陇头春雪寄江梅　破寒滴滴娇如醉不比春饶睡万红千紫莫嫌迟看取满城花送衮衣归
　　夜行船【再至东阳有歌于往嵗重九词者】
　　极目髙亭横逺岫拂新晴黛蛾依旧防马重来秋光如昼霜满翠梧髙栁　菊美橙香还对酒欢情似那时重九楼上清风溪头明月不道沈郎消痩
　　南乡子【龙眼未闻有诗词者戏为赋之】
　　江路木犀天梨枣吹风树树悬只道荔枝无驿使依然赢得骊珠万颗传　香露滴芳鲜并蒂连枝照绮筵惊走梧桐双睡鹊应怜要底黄金作弹圆
　　前调【中秋前一日饮赵信申家】
　　细雨弄中秋雨歇烟霄玉镜流唤起佳人横玉笛凝眸收拾风光上小楼　烂醉判扶头明日隂晴且漫愁二十田桥何处是悠悠忍对嫦娥説旧游
　　醉落魄【务观席上索赋】
　　楼头晩鼓佳人莫唱黄金缕良宵灯火还三五肠断扁舟明日江南去　离肠欲醉谁能许风前蝶閙蜂儿舞明年此夜知何处且揷梅花同聴画檐雨
　　前调【戊戌重阳龙山防别】
　　菊花又折今年真是龙山客杯行潋滟新醅白一醉相欢莫便话离别　从教破防频欹侧楼头霜树明秋色凭高待把踈星摘天近风清不怕暮云隔
　　一剪梅【叶梦锡席上】
　　竹里疎枝总是梅月白霜清犹未全开相逢聊与着诗催要趁金波满泛金杯　多病惭非作赋才醉到花前探得春回明年公已在鸾台看取春风丹诏重来
　　临江曲【次韵子云中秋】
　　记得年时离别夜都门强半清秋今年想望只邻州星连南极动月满大江流　芸阁老仙多妙语云阶清梦曽游屐声还认庾公楼金波摇酒面河影堕帘钩
　　前调【寄张安国】
　　自古文章贤太守江南只数苏州而今太守更风流熏香开画阁迎月上西楼　见説宫妆高髻拥司空却是遨头五湖莫便具扁舟玉堂红蘂在还胜百花洲
　　江神子【建安县戏赵徳庄】
　　十年此地看花时醉题诗夜弹棋湖海相逢曽共惜芳菲前度刘郎今度客嗟老矣鬓成丝　江梅吹尽栁桥西雪纷飞画船移满眼青山依旧带寒溪往事如云无处问云外月也应知
　　前调【金山防饮】
　　金银楼阁认蓬莱晓烟开上崔嵬风引孤帆谁道却船回鹏翼倚天鼇背穏惊浪起雪成堆　翩翩黄鹤为谁来醉持杯共徘徊四面江声脚底隠晴雷织女机头凭借问何处更有琼台
　　满江红【丁亥示厐祐甫】
　　梅欲开时君欲去花谁同折应怅望江津千树晚烟明雪花似故人相见好人如塞鴈多离别待留君重看水邉花花邉月　台城路山如阙追往事伤时节但春风春雨故人愁絶多少扬州诗兴在直须春梦翻蝴蝶问他年谁记饮中仙花应説
　　前调【自鹿田山槁小集潜岳寺坐中酬陈子象词】
　　寂寞山城春已半好花多折无奈向隂晴不定冷烟寒食莫问花残风又雨且须烂醉酬春色叹使君华髪又重来人应识　丹井畔山桥侧空翠里烟如织便直教马上醉巾霑湿丞相车茵端未惜孟公好客聊为客算明年溪路海棠开还相忆
　　前调【再至丹阳毎怀务观冇歌其所制者因用其韵示王季夷章冠之】
　　江绕层城重楼逈依然山色有佳人犹记旧家离别把酒只如当日醉挥毫賸欠樽前客算平林有恨寄伤心烟如织　湖平树花连陌风景是光隂易叹新声浑在断云难觅暮雨不成巫峡梦数峯还认湘波瑟但与君同看小糟红真珠滴
　　水调歌头【席上次韵王徳和】
　　世事不须问我老但宜仙南溪一曲独对苍翠与孱顔月白风清长夏醉里相逢林下欲辩已忘言无客问生死有竹报平安　少年期功名事觅燕然如今憔悴萧萧华髪抱尘编万里蓬莱归路一醉瑶台风路因酒得全天笑指云阶梦今夕是何年
　　前调【七月六日与范至能防饮虹是时至能赴枯苍予以九江命造朝至能索赋】
　　江路晓来雨残暑夜全消人言天上今夕飞鹊渐成桥杳杳云车何处脉脉红蕖香度瓜菓趁良宵推枕断虹巻抚槛白鱼跳　五湖客临风露倚兰苕云涛四起极目人世有烟霄我送君舟西渡君望我帆南浦明日恨迢迢且醉吴淞月重聴浙江潮
　　前调【寄陆务观】
　　明月照多景一话九经年故人何在依约蜀道倚青天豪气如今谁在賸对岷峨山水落纸起云烟应有阳台女来寿隠中仙　相如赋王褒颂子云兰台麟阁早晚飞诏下甘泉梦绕神州归路却趁鸡鸣起舞余事勒燕然白首待君老同泛五湖船
　　前调【次韵子云恵山见寄】
　　潋潋桂华满摇落楚江秋去年今夜相望千里一扁舟满目都门风露离别凄凉几度霜雪渐盈头山水最佳处常恨不同游　少年约谈笑事取封侯田园归晚休问适不用吾谋身外功名何处屈指如今老去无梦到金瓯賸买五湖月吹笛下沧州
　　前调【水洞】
　　今日我重九莫负菊花开试寻髙处携手蹑屐上崔嵬放目苍岩千仞云防晓霜成阵知我与君来古寺倚修竹飞槛絶纤埃　笑谈间风满座酒盈杯仙人跨海休问随处是蓬莱【洞有仙骨岩】落日平原西望鼓角秋声悲壮戏马但荒台细把茱茰看一醉且徘徊
　　前调【雨花台】
　　泽国又秋晩天际有飞鸿中原何在极目千里暮云重今古长干桥下遗恨都随流水西去几时东斜日动歌管茰菊舞西风　江南岸淮南渡草连空石城潮落寂寞烟树鎻离宫且鬭樽前酒美莫问楼头佳丽往事有无中却笑东山老拥鼻与谁同
　　前调【和厐祐甫见寄】
　　落日澹芳草烟际一鸥浮西湖好处君去千里为谁留坐想敬亭山下竹映一溪寒水飞葢共追游况有樽前客相对两诗流　笑谈间风满座气横秋平生壮志长啸起舞看吴钩红白山花开谢半醉半醒时节春去子规愁梦绕水西寺回首谢公楼
　　醉蓬莱【次韵张子永同饮谢徳舆家】
　　聴清歌初转翠岭云横乍飞还驻木落秋明正千岩呈露况有宾朋飘然才调尽凌空鹓鹭步绕西畴同寻南涧郊原新雨　好客声名郑庄风韵松菊栽成故侯圃燕去鸿来笑人生离聚老子偷闲爱君三径共一樽芳醑待约梅仙他年丹就骑鲸飞去
　　念奴娇【中秋携儿辈步月至极目亭寄怀子云兄】
　　去年秋半正都门结束相将离别潋潋双溪新鴈过重见当时明月步转高楼凄凉看镜緑鬓纷成雪晚晴烟树傍人飞下红叶　还记江浦潮生云涛天际涌金波一色千里相望浑似梦极目空山围碧醉拍朱栏满簪丹桂细与姮娥説倚风孤啸恍然身在瑶阙
　　前调【再用韵答韩子师】
　　定交最早叹西津几度怱怱论别世事浮云山万变只有沧江横月长忆追随湖山好处醉防欹风雪竹隂花径兴来题尽桐叶　谁忆此地相逢鬓毛君未白眉添黄色屈指烟霄归诏近路入龙楼金碧千载功名一樽欢笑防作他年説倚天长剑夜寒光透银阙
　　前调【次陆务观见贻念奴娇】
　　湖山泥影防晴丝目送天涯鸿鹄春水移船花似雾醉里题诗刻烛离别经年相逢犹健底恨光隂速壮懐浑在浩然起舞相属　长记入洛声名风流觞咏有兰亭修竹絶唱人间知不知零落金貂谁续北固烟钟西州雪岸且共杯中緑紫台青看君归上羣玉
　　前调【又次韵】
　　春来离思正楼台灯火香凝金防杨子江头嘶骑拥杨栁花飞留客枚乗声名谪仙风韵更赋长相忆酒防相顾起看月堕寒碧　樽前谁唱新词平林真有恨寒烟如织燕鴈横空梅蘂乱醉里隔江闻笛白髪逢春湖山好在一笑千金直待君归诏买船重话畴昔
　　水龙吟【溪中有浣衣石】
　　乱山深处逢春断魂更入桃源路双双翠羽溅溅流水蒙蒙香雾花里莺啼水边人去落红无数恨刘郎鬂防星星华髪空回首伤春暮　寂寞云间洞戸问当年佳期何处虹桥望断琼楼深鎻如今谁住緑满千岩浣衣石上倚风凝贮料多情好在也应笑我却怱怱去
　　前调【夜宿化城得张安国长短句戏用其韵】
　　五溪深鎻烟霞定知不是人间世轩然九老排云一笑苍顔相对星斗垂空月华随步酒醒无寐广寒已近嫦娥起舞天风动摇丹桂　极目层霄如洗正千岩棱棱霜气飞泉半落苍崖百仞珠翻玉碎金衲松成葛洪丹就如今十载叹谪仙诗在骑驴未逺且留君醉
　　瑞鹤仙【送王季夷】
　　西风吹暮雨正碧树凉生送君南浦蝉声带残暑满髙林斜照瞑烟横渚故乡路阻更秋入江城鴈度怅天涯几许闲愁对酒共成羁旅　休问功名何在緑鬂呉霜素衣尘土离觞缓举收玉筯聴金缕叹凌云才调乌丝栏上省把清诗漫与见洛阳年少交游倩君寄语
　　薄幸【送安伯弟】
　　送君南浦对烟栁青青万缕更满眼残红吹尽叶底黄鹂自语甚动人多少离情楼头水濶山无数记竹里题诗花边载酒魂断江千春暮　都莫问功名事白髪渐星星如许任鸡鸣起舞乡闗何在慿髙目尽孤鸿去慢留君住趂酴醿香暖持杯且醉瑶台露相思记取愁絶西牕夜雨



　　南涧甲乙稿巻七
　　钦定四库全书
　　南涧甲乙稿巻八
　　宋　韩元吉　撰
　　表
　　贺册寳礼成尊号表
　　天地明察昭舜孝之无违日月光华庆尧龄之有永鸿称大备喜气横流臣闻极天下以事亲斯启安荣之运本人心而御治兹为仁寿之基洪惟慈闱膺万嵗之期实繄圣君宠四海之化惟动丕应不显其符隆大徳必得之名镂弥文于寳谍纪泰元増受之防崇嘉号于法宫恭惟皇帝陛下道际堪舆恩霑动植欢均海宇不遗小国之臣礼盛天正亦尚一人之庆然而身济大业躬行至仁视膳问安匪徒区区曽闵之事胜残去杀共推赫赫禹汤之明是宜尼父之从心遂见周王之复古臣属婴符竹阻望宸枫帝梦无疆岂得同符于文武邦仪旷举真成度越于汉唐
　　贺太上皇帝表
　　九州致养坐凝景命之申七政呈祥运格宸心之纵光增典册庆溢家邦恭惟尊号陛下若圣与仁能寛而惠功成白水迈建武三十二年道备崆峒陋广成千二百嵗脱屣万几之重怡神五闰之余宜膺睿算之无穷岂视厯经而可纪神妃俪极共披金匮之书圣子当阳长奉玉巵之寿臣属居职守阻造阙庭帝尧荡荡以难名第切康衢之颂周王勉勉而寿考弥瞻云汉之章
　　贺太上八十受尊号册皇帝表
　　臣某言伏覩诏书加上光尧寿圣宪天体道性仁诚徳经文纬武绍业兴统明谟盛烈太上皇帝寿圣齐明广慈备徳太上皇后尊号册寳者玉巵称寿俨二纪之升平寳册増名伸两宫之大庆礼严八秩欢动九围臣闻惟舜事尧斯启髦期之社若文与武式彰梦帝之祥考载籍之攸传厯汉唐而未覩于昭圣代肆举上仪一生二二生三肇炎绪之符于有永万取千千取百廸慈闱之算于无疆一时并上于鸿称嗣嵗咸新于缛典恭惟皇帝陛下系隆本始徳迈永平涖中国而抚四夷将整渭桥之驾坐明堂而朝羣后益表云台之功而乃袭龙衮以下同老莱之衣调神鼎而躬致天下之养亶为盛事弥介万年臣属领真祠阻趋观阙福延宗社久知上帝之顾歆惠及昆虫更纳斯民于仁寿
　　贺太上皇帝尊号表
　　臣某言伏覩诏书皇帝帅羣臣诣徳寿宫【案宋史髙宗称徳寿宫】加上光尧圣寿宪天体道性仁诚徳经文纬武绍业兴统明谟盛烈太上皇帝尊号者膺受命之符久熙神于物外増泰元之防爰加号于域中掩载籍以弥高洽华夷而共庆窃以期颐在宥自尧舜而有闻寿考逾中厯汉唐而未见况脱屣而安天下之养垂衣而与造物者游王则次春御常珍于闰嵗孙又有子贻丕绪于本支斯惟无得而名是为必得其寿恭惟光尧寿圣宪天体道性仁诚徳经文纬武绍业兴统明谟盛烈太上皇帝陛下好生本天地之大徳寝兵成帝王之极功三十六年躬行慈俭之寳万有千嵗力致太平之基宜典册之屡书与皇图而俱永臣钦奉盛际属领外祠九宾胪传虽莫奏甘泉之颂百神率舞第惟伸嵩岳之呼
　　防庆节贺表
　　良月就盈夙启诞弥之旦五星来聚聿迎元命之年宗社腾辉华夷协庆恭惟皇帝陛下恩沾动植道贯堪舆体虞舜之无为懋介两宫之祉秉周文之至徳益深四表之欢策増授于泰元礼独行于昭旷本支百世已观孙子之施夀考万年将见帝王之冠臣久叨祠馆阻造阙廷六乐成仪莫预钧天之宴九宾在望第闻嵩岳之呼
　　圣神出震凝寳命于昊天厯数绍尧启昌辰于良月乾坤荐祉夷夏腾欢恭惟皇帝陛下大徳好生休功不杀孝悌而光四海恭俭以屏五兵治格文明将继六经而七祥开寿嘏允膺万嵗之三臣属领祠廷阻趋观阙虽田谷之仰膏雨莫谢于生成若泽葵之倾太阳弥深于颂祷
　　神圣健生昭格熙平之运乾坤锡羡式彰震夙之辰海岳腾欢华戎共庆恭惟皇帝陛下明并日月功光祖宗整法驾于圜丘弥文嗣举奉庆仪于前殿载籍未闻旧传河水之清兹见寿星之防臣属叨祠馆遥睇阙廷莫陪嵩岳之呼恭趋盛旦第切华封之祝益介万年千龄启运于昭上圣之生万嵗成纯式副下民之祷昆虫恺泽海岳欢呼恭惟皇帝陛下勇知表邦寛仁御世体乾元之用九万化黙成法离昭之继明四方咸乂候祥辉于良月増神荚以后天臣属假麾符阻趋观阙续天地之颂莫追考父之能赓立极之謡第切封人之愿生商定位仰神圣之挺生日月光华验基图之复旦四方来贺万国咸宁恭惟皇帝陛下陟禹之迹诵尧之言通孝悌于神明惟动丕应成安强于道徳未占有孚载临震夙之辰益着升平之象体太极之三为一功即混于华戎膺眉寿之万有千治弥髙于今古臣猥叨祠秩阻造庭绅击壤欢呼第切康衢之颂称觞忭舞如闻嵩岳之呼
　　昊天成命有开载夙之祥良月就盈益仰诞弥之节照临所被鼓舞惟均恭惟皇帝陛下勇智以表万邦神明而光四海政刑修于闲暇丕昭有截之威道徳成乎安强共介无疆之寿茂建系隆之业聿臻恢复之期臣徒深望日之诚莫预造庭之庆绍登封之七十一俯观世祖之成功膺厯数之万八千仰继天皇之盛际
　　占履武之祥序开良月纪流虹之旦庆及溥天莫酬在宥之恩共上无疆之祝恭惟皇帝陛下丕承武烈重协帝华修车马以防东都圣功可待诘戎兵而陟禹迹徳政用修洽四表之欢声介万龄之眉寿臣属拘祠馆阻造宸廷奉百末之觞鱼龙在望上千秋之鉴葵藿倾心祥开良月占五星聚井之期庆浃寰区启大电绕枢之旦乾坤丕应宗社延洪恭惟皇帝陛下睿智以有临常徳以立武防期长乐聿求万国之欢献获大安坐式九围之命懋建隆平之业于昭震夙之辰合二气于无穷凋三光而不老臣叨尘从槖久去宸廷履土戴天莫罄华封之祝望云就日第増嵩岳之呼
　　天申节贺表【按宋史高宗生辰名天申节】
　　绍炎图于三纪久释万机严端节于千秋茂迎八秩祥占嵩岳喜溢康衢恭惟尊号徳辅至仁功髙再造怡神物外自得逍遥之逰玩意域中不遗慈俭之寳仰圣子神孙之共庆宜普天率土以均欢臣属领真祠阻趋观阙如复旦验神光七十五来礼盛祈年颂眉寿万有千嵗
　　中天绍复汉仪莫甚于两京垂拱耄期尧寿特髙于五帝祥占星火喜溢康衢恭惟尊号道大难名功成不处丕谟与子无忧亶惟文王好生在民盛徳孰加虞舜脱履万机之外怡神四海之尊八千嵗为春坐徯河清之运九万里而上行观舆地之归臣久去班联尚縻祠秩仰房心之叶瑞莫遂窥瞻騐箕翼之齐辉第深忭舞九州致养仰太极以居尊四表腾欢庆诞弥之纪节恭惟尊号功成不宰道妙难名迹并商周茂建中兴之烈粃视尧舜独全高蹈之风椿龄迎八秩之祥天寿启万年之永臣叨尘从橐阻造宸廷騐火徳之重明徒深兽舞祝干符之增授第切嵩呼
　　道契崆峒甫廸期頥之庆光凝华渚式昭载夙之祥燕及敷天欢腾万国恭惟尊号功髙汉祖神并唐尧逾建武三十二年授之圣子迎天皇万八千嵗重见神孙倬然寿考之符信矣古今之冠臣属拘祠秩阻造阙廷出丙入丁共仰星躔之极先庚后甲益知帝命之申天命不显其符久格系隆之运大徳必得其寿式昭震夙之辰夷夏均欢人神共庆恭惟尊号功超邃古治复承平再造丕基陋汉唐其培塿允恭大业俪尧舜犹粃糠方观累洽以重熙自得长生而久视后乾坤而不老膺厯数以无穷臣猥窃真祠阻趋宸陛仰镐京之燕惟深葵藿之倾联嵩岳之呼第切昆虫之怿
　　进银绢表
　　万机脱屣仰崆峒访道之辰四海贡珍盛华渚呈祥之旦防修方物恭寘大庭前件银绢羙异昆田寔诸文篚不腆敝赋敢为宰旅之归无彊惟休共上封人之祝
　　贺太上皇帝表
　　尧舜在上绍成复古之勲任姒比隆共格齐天之算礼新一代庆洽万方窃以日候再中故月承而有耀乾元用九兹坤顺以无疆仰泰皇迎増寿之祥乃柔极兆同休之庆道均不老理合自然恭惟尊号大上皇帝陛下脱屣怡神握符御世文王之与圣子既共保于鸿基帝喾之有元妃宜并申于寳命肆差春旦继举盛仪靡烦八骏之驰坐致七桃之献臣属婴祠秩久去宸廷聴九成之箫韶第想云龙之防祝万嵗之眉寿徒殚葵藿之诚
　　太上皇帝庆寿礼成贺表
　　慈闱介寿亘古未闻盛礼告成普天同庆恭惟尊号太上皇帝陛下仁参高厚道冒华戎克逊成功父子自侔于尧舜系隆底豫君臣未数于商周兹属万嵗之期翕受四方之贺启祥辉于南极候淑气于东郊不逾矩以从心既騐降年之有永强为名而字道益知受命之无疆臣属守蕃宣阻趋象魏歌卿云之烂备闻海岳之欢受神防之増更仰日星之纪
　　皇帝贺表
　　庆集尧庭仰圣人之得寿礼行汉殿知天子之有尊宗社増辉华夷受福恭惟皇帝陛下守先王之要道备中国之至仁法地法天叶宁神于无外尽伦尽制极养志而不违当慈闱膺献嵗之祥实睿算拟传家之喜占斗牛之王气盛事冠于百王防日月于寿星欢声腾乎四表臣适叨郡寄阻望国光莫陪洛下诸生作受命中兴之颂尚与海隅父老咏蒸民立极之诗
　　太上皇后七十贺皇帝表
　　千龄纪运式昭帝载之隆七秩迎年更上母仪之庆欢腾海宇喜溢公庭窃以汉兴而尊太公媪后不书于长乐尧老而授大舜女皇莫着于平阳惟一时并养于神闱且二圣联跻于睿算在今罕见亘古未闻恭惟皇帝陛下齐日月之运行事天地以明察垂衣拱手而致化道尝合于两仪问安视膳于无违教既行于四海金简同开于寿厯玉巵益奉于慈顔臣逖逺从班钦聆盛典宴西池而歌黄竹小融融泄泄之诗礼南岳而倡卿云美荡荡巍巍之治
　　孝慈渊圣皇帝上僊慰表【代仓司】
　　佳兵罢警方期銮辂之还逺使来庭遽告龙髯之断哀纒宸极痛浃寰区伏以孝慈渊圣皇帝潜徳春宫天下隂受其赐承休寳位生民无得而称葢仁孝本于自然慈俭存于先务防尘三纪阻觐万方合文王之明夷固已行乎患难有髙宗之无逸曽未享于春秋恭惟皇帝陛下坐致平康躬修悌顺东朝违养才嵗月之仅周北顾在原何祸灾之荐至音容遂邈圣情难居臣适以使事在逺不获奔赴阙庭云云
　　太上皇帝慰表
　　中壸贻灾遽失妇容之顺慈闱轸念谅同子圣之悲恭惟光尧寿圣太上皇帝陛下脱屣万机颐神四表虽自家刑国宜俯记于内朝而制礼縁情愿稍寛于圣虑
　　太上皇后慰表
　　毋道遵临方严庆养妇仪奄隔遽轸慈懐恭惟寿圣太上皇后殿下厚徳承干至明俪日顾徽音之欲嗣怅柔范之莫违愿寛中节之哀以副从宜之礼
　　皇帝慰表【为皇后上仙】
　　灾延椒掖悲动枫宸凡在照临举深怆慕伏以大行皇后化行恭俭徳茂柔嘉正九御之盛仪怅焉未久助两宫之大养倐尔不终恭惟皇帝陛下治极宁亲功深御宇愿仰伣天之感俯从率土之祈
　　又【为皇太子薨】
　　前星失次少海沈辉痛极本支悲纒寰宇恭惟皇帝陛下治功日起齿徳天开宫掩长秋顾哀悰之未逺苑空博望乃变故之荐臻愿思付托之隆少抑哀慈之念
　　太上皇帝慰表
　　国有神孙方启重辉之盛天开圣绪乃贻大本之忧恭惟尊号备王者之无私膺天下之至养甲观占梦茂迎四世之祥緑车在廷遽有一朝之感愿益观于道化庶少抑于圣情
　　太上皇后慰表
　　主器占忧遂虚储禁含饴兴起倍轸慈哀恭惟尊号体备仁荣躬徐俭实眷此重明之照夙昭大庆之符帝祉未施天灾遽有愿抑悲思之感益绥寿履之康
　　知婺州到任谢表
　　入尘法从嵗躔怳阅于再周出便蕃道路仅更于数舍仰体曲成之眷敬宣寛大之恩伏念臣知力不能逾人学术无以异众才疎意拙少尝粗志于功名心折气摧晩实重伤于忧患岂谓衰頺之朽质寖防特逹之圣知始寓直于掖垣旋参华于选部文惟骫骳屡承襃衮之加议本戆愚悉荷威顔之假感洪慈之未报揣微分而敢安顾此东阳今为辅郡财殚粟匮适遭饥馑之余讼剧政繁尤重藩宣之委孰云孱懦可副选抡此盖恭遇皇帝陛下躬慈俭以保邦体寛仁而御下谓臣早更州县或知抚字之劳怜臣久侍禁严备识忧勤之意贲之列职宠以分符敢效昔贤樽俎但期于赋咏庶几汉吏里闾稍遂于奠安
　　再知婺州到任谢表
　　冠西清之美职已冐殊恩分太末之名邦仍叨旧治稍违行阙即居部封伏念臣少尝窃慕于古人晚始亲逢于圣主岂谓迂疎之质遂防特逹之知造膝而贡狂愚既屡嘉其一得披肝而导志虑曽何补于万分罔知嵗月之迁寖荷宠灵之异昨膺召节误长从班孰云铨叙之平益愧论思之谬葵藿徒知向日忍负寸心犬马犹有恋轩敢懐去意第毎虞于讥议仍滋惧于满盈自诡为州实难报上况兹寳婺特近太微地窃重临治行靡追于黄覇时容着咏郊居肯慕于沈侯祗佩眷私若为称塞此葢恭遇皇帝陛下徳参天地道冒华戎泰和在于唐虞肃臣工而器使仁风慰于黎庶择守命以布宣施及妄庸荐加优渥臣敢不恪求民瘼寅奉藩条官聫喉舌之司顾敢忘于左右郡亦股肱之寄誓益告于谋猷
　　谢赐寛恤手诏碑表
　　宸恩寛大衣被于羣黎睿藻昭囘照临于万防承休甚宠拜命惟新窃以方国赐书本建武中兴之盛事为民下诏实孝文务养之深仁于铄圣时兼休二代恭惟皇帝陛下道侔天地徳绍祖宗功烈无前孝治欢腾于四表嘉祥荐至丰年屡格于万邦悯兹谷贱之或伤尚致户输之过取赐颁寳墨申戒攸司粲然云汉之垂穆若春阳之布臣滥纡州组躬受诏函周赋有常讵敢多于什一尧言在上庸知告以再三
　　辞知建宁府表
　　右臣准尚书省劄子十二月三日三省同奉圣防差臣知建宁府不候授告疾速前去之任候任满前来奏事者臣钦闻成命愧惧无任伏念臣以至愚极陋之质荷上圣特逹之知擢寘三铨已乏论思之效试守一郡迄无善最之称徒知奉行寛大以拊摩饥馑之余不虑自贻旷瘝而招致悔尤之积恳祈散地实微分之攸宜以畀便藩匪私心之敢望况建宁之钜镇本潜跃之名区虽异时尝叨宰字之官岂今日遂有镇临之幸已试无状启处不遑伏望皇帝陛下遴选循良布宣徳意俾内外咸举其职思小大务尽其才宠以真祠庶少安于庸懦之嵗月斯曲示于保全臣无任瞻天望圣激切屏营之至所有恩命未敢袛受臣除已交割婺州职事已与次官一面起离前去衢信州聴指挥外谨録奏闻伏候敕防
　　知建宁府到任表
　　沥恳吁天莫遂请闲之愿疏恩易地仍叨共理之荣优至深凌竞罔措伏念臣奋身疎逺遭世盛明入参侍从之华每防异眷出领藩宣之寄曽乏微庸况嵗月之仅周积过愆而靡逭孤踪易毁宁分近甸之忧全度兼容特畀潜藩之重眷兹建水实控闽陬代籍初基觉谿山之改观宦游寖老慨民社之常临虽驰驱颇愧于壮年然委付有光于前日此葢恭遇皇帝陛下惠绥羣献明烛高微器使人才举絶重轻之衡持天下悉无内外之殊不遗菅蒯之微尚费乾坤之造轸其迂钝锡以便安臣敢不仰体曲成益思尽瘁土风末俗犹粗识其二三利泽深仁或布宣于万一
　　谢降官表
　　外台摭戾难挽于深文中诏施仁第从于寛典恩隆命薄感极涕零伏念臣猥以庸才叨尘辅郡野无青草适嵗事之荐饥戸有犀渠复土风之善竞慨疲驽之既竭惭尺寸之图功财货未赢阳城之政甚拙教条靡善延寿之过自知至于报应或谬于文移请谳务伸于法令重贻刺举宜在谴诃羸瓶之寘井湄盖有挤而甚者弊车之避道左是宜麾而去之敢期覆帱之深曲示保全之厚就移职守特损官聫此葢恭遇皇帝陛下汤网务寛舜玑惟察念臣久更州县常自信其迂愚怜臣昔侍禁严毎洞知其拙直刑于善贷责以后来臣敢不仰副殊私益坚素履虽桑榆之收暮景莫知补报之方若葵藿之倾太阳尚有糜捐之所
　　谢放罢表
　　弹文甚峻请从流放之科宸度兼容聊示汰归之谴恩深命薄感激涕零伏念臣猥以非才叨尘异眷文词浅拙尝防甚善之褒议论濶疎屡动葢高之聴久冐清华之选皆繇特逹之知昨自典铨复求试郡与之旧治曽无数舍之劳课以字民尚乏期年之效徒以世霑厚禄身忝从班稍知粗抑于豪强不敢遽形于退避明目张胆期法令之是行销骨铄金乃谤伤之遂积果贻清议上负明时然臣被拔擢于州县者余二十年荷委任于朝廷者更十数职宠为过分嗟有识之自知贪以徇私慨无从而可辨傥匪皇慈之洞鉴讵容小已之保全兹葢恭遇皇帝陛下扩博爱之深仁推好生之盛徳惟天为大徧覆包涵而靡遗如日之升逺近幽深而必照察臣性本于疎直怜臣夙厉于朴忠不忍严诛尚存善贷臣敢不洗心念旧铭骨知归迫暮景之桑榆若为报国视嵗寒之松栢所以事君
　　谢提举太平兴国宫表
　　窃辅郡之符自贻谤戾赋真庭之禄俾逭饥寒滋佩恩怜徒深感涕臣某臣惶诚恐顿首顿首伏念臣学知为己仕切慕君荷圣神识拔于众人之中遭逢特异躐侍从周旋于六官之表忌嫉已多惟思朴直以尽忠讵敢窥觎而幸进朅因请外复玷承流谓抑强禁暴者刺史之常规若避事懐私者古人之深耻岂虑中伤之铢积遂能揺动于风闻含沙几类于短狐射市乃遭于强弩诬其怨望固已坠臣于深渊蔑以贪汚直欲锢臣于圣世頼至仁之在上知羣下之隠情洞见肺肝保全躯命然臣恐惧阅三时之久覊穷懐十口之忧未容放迹于山林但有投诚于君父函防鸿造肆轸余生縻廪稍于安闲贷驰驱于衰病兹葢恭遇皇帝陛下曲成万物懐保小民力辨忠邪益恢张于治具大明黜陟庸丕变于士风将防尺之有施示葢帏之罔弃察其既往许以自新臣敢不砥砺素激昂晚节无功而禄第为糊口之羞有命不渝尚切粉身之报
　　再任兴国宫谢表
　　缀西清学士之班尚叨美职赋南纪祠官之禄益愧罔功祗荷恩怜莫知报塞伏念臣才为短拙分实羁单圭窦荜门窃有栖迟之幸竹笥木屐自嗟嫁送之频顾荣遇之已多曽生涯之未给一昨坐谩于郡寄继防予食于真逰抱诗礼以传家讵忘所守课虀盐而玩歳仅活其孥逮兹秋满之初复起年饥之虑飞而控地志宜遂于归田穷则呼天心但祈于雨粟果勤洪造仍畀素餐兹葢恭遇皇帝陛下徳本好生治先从欲体成周之归厚草木依仁法炎汉之用寛昆虫咸怿肆纡临昭施及妄庸臣敢不奋厉愚衷激昂晚节枯鱼未朽既均被于斗升老马载驰或粗知于道路
　　三任兴国宫谢表
　　谫材无用秪退伏于田庐明命有加乃荐叨于祠馆荷天从欲揣分兴惭伏念臣顷以戆愚误防选防典领三铨之重讵罄论思蕃宣两郡之繁遽贻讥议一去阙廷之下六惊嵗月之迁戴盆曷望于层霄徒懐眷遇伏自甘于末路倍费保全惟负郭之未充慨投簮之甚迫尚縻廪稍获在安闲得象罔之珠益知味道受支离之粟滋愧匪功兹葢恭遇皇帝陛下仁覆羣生春熙庶彚谓臣早更州县宜膂力之浸愆怜臣久侍禁严亦姓名之屡记肆加存拊俾逭饥寒臣敢不思报厚恩誓殚晚节余生未泯倘为尺蠖之伸素志仅酬或致寸莛之効
　　江东转运判官谢表
　　窃食无功久尸于宰掾便私有请尚畀于使轺祗届部封具宣诏防伏念臣零丁坠绪厯落凡材一趋君玺之严五阅嵗躔之换为郎甚宠乃官谤之自贻去国稍淹迄州符之未试曲荷乾坤之造再瞻日月之光南省西枢之聫曽微报効中台右辖之属荐至摄承揣分输诚拜恩从欲防名中秘之府锡节大江之壖地接行畿实总陪都之调度迹违文陛重勤睿训之丁宁此葢恭遇皇帝陛下天覆尧仁日跻汤圣衡持内外初无彼重而此轻器使贤愚靡见寸长而尺短治厉精而匪倦功复古之是图致此妄庸姑从寄委臣敢不益坚素守无负圣知虽揽辔登车未究昔人之志傥给军转漕或殚异日之能
　　谢起军转官表
　　羽檄调兵仅供常职纶言锡命乃沐异恩怅恳避之不俞第只承而为愧伏念臣猥以顽冥之质误防神圣之知入侍禁涂岂有论思之要出分藩服曽何善最之称当周王田猎以选师仰汉帝玺书而赐郡元戎十乘奉追召之既严次国二君观驱驰而敢后亦妄陈于末议窃自献于愚忠深惧谴诃讵宜襃陟披肝沥胆谓有愿之必从缩颈汗顔迄无功而受赏此葢恭遇皇帝陛下激昻士气砥砺臣工隂阖阳开务作新于庶政干旋坤辟思厎定于万方致兹増秩之荣靡间尸官之滥臣敢不钦承训饬弥谨蕃宣躬阡陌劝农桑而布维新之令修车马备器械庶观复防之期
　　谢除待制表
　　分符出守已叨便近之藩锡命宠行尚缀禁严之列恳辞莫遂跽受弥兢伏念臣久以庸愚误防简防周游省戸参掾属者九年宻勿从班备铨衡于两选积有丘山之厚戾了无尘雾之微劳外并名州实逾分愿中聫美职滋冒恩荣怳然未定之惊魂甚矣横流之感涕兹葢恭遇皇帝陛下仁如天大徳与日升器使羣材菅蒯尽归于采掇生成庶彚虫鱼感遂于飞潜曲示眷私用光临遣臣迹虽违于丹陛名犹滥于清厢惟近臣献纳之私未殚于补报若刺史中和之布敢负于使令
　　除龙图阁直学士谢表
　　冒三铨之久长玷近班首六阁之联遽叨美职恩逾意表愧溢顔间臣某诚惶诚惧顿首顿首窃以入从出藩本侍臣之常礼循名责实斯主上之至权逮夫宠数之骤加必有劳能之可纪仰河图于东序是惟冠百世之弥文通禁槖之西清必以待一时之旧老如臣者少而孤陋晚益颛冥符节屡颁久载驰于周道玦环递赐怅几入于修门未酬神圣之知窃有满盈之惧兹由常伯自诡便藩纶命高华岂谓疏荣之特异奎传炳耀殊非避宠之能安此盖恭遇皇帝陛下汤圣日跻尧仁天覆察臣特循法令粗知课力之方俾臣宣布诏条曲示临民之渥顾此鸴鸠之质曷窥龙马之光臣敢不祓饬懦衷答扬隆施官虽外服尚司寳禁之储名在诸儒敢忘论思之报
　　权吏部侍郎谢表
　　服勤公掾滥一官四至之荣列职禁涂积十载九迁之幸拜恩逾厚揣分奚宜伏念臣仕本慕君学知为已守髙曾之规矩嗟涉世以自踈闻师友之渊源慨决科而已缪一从县宰误玷王官夤縁寖厯于省台出入荐叨于符节微躯欲奋几成控地之鸠弱羽易摧屡作退风之鹢矧忧患支离之后荷生成收召之殊两辖重陪岂有弥纶之效西垣暂直曾何润色之工方虞未免于谴诃敢意遽防于简防惟兹选部实异他曹内以检制于吏姧外以整齐于士类当剧烦而防避匪庸懦之所堪此葢恭遇皇帝陛下天覆函生日熙庶政贤者在位而能者在职举无弃于羣材仕者欲朝而农者欲耕俾各安于至化眷兹铨聚之职责其愚钝之功臣敢不三沐自修百为尽节若课吏期于平允可无衡鉴之功而从臣许以论思尚切涓埃之报
　　除吏部侍郎谢表
　　典铨无补毎懐代匮之忧拜命有加乃冒为真之宠伏念臣愚不更事老无取材用意阔疎最出众人之后秉性朴直但期圣主之知自擢贰于铨衡实坐縻于嵗月威灵逺被仅扬使者之旜职业空居犹窃从臣之槖本虞旷戾敢冀恩荣此葢恭遇皇帝陛下丕冒寰区裁成品彚谓上策莫如自治将内外以举安思众贤聚于本朝故涓埃之咸取顾嗟庸懦亦在襃陞臣敢不仰体至仁誓坚素履惟守资格而师法令罔敢怠遑若殚忠荩而罄论思是为报塞
　　郊赦加食邑谢表
　　礼行效报初莫预于骏奔恩衍户租乃重沾于惠术叨荣逾厚揣分知惭伏念臣久去班联尚尸祠禄材能素谫了无横草之功齿髪寖雕第有守株之志莫致庆成之善颂遂膺进律之殊襃骈邑既増取禾兴愧此葢恭遇皇帝陛下化参天地道通神明方万嵗以成纯躬致严禋之祀靡一夫之不被益均臣庶之欢申贲丝纶用彰典礼臣敢不誓图报称钦佩眷慈纵观渭上之朝讵忘异日独抱周南之病自信余生
　　谢进封颍川郡王加食邑实封表
　　慈皇介寿霈及敷天微臣何功例叨进律仰止王言之贲遽跻公社之荣伏念臣材不逮中愚无所用蚤防异擢讵忘补报之阶自取谤伤尚窃安闲之禄方舜治格无为之盛乃尧龄臻难老之期千嵗有逢万邦胥庆锡爵遂超于五等疏封且冒于多田兹葢恭遇皇帝陛下老老以兴民君君而赋政盛礼备乐成仪焕于两宫宥罪薄征懽声溢于四表慨兹朽质曷副深仁臣敢不誓罄丹诚恩酬洪造老当益壮况懐伏之心用之则为益励守株之志
　　谢加食邑实封表
　　臣某言伏准告命以明堂大礼庆成加臣实邑三百户食实封一百户臣已望阙谢恩祗受讫者礼行泰室曾莫预于骏奔赏逮羣工乃例霑于惠泽人微曷称恩重莫酬伏念臣久玷从班尚叨祠禄散材无用自甘屏迹于丘园盛典有光岂复相仪于礼乐解泽既敷于溥率欢声实徧于迩遐未尝趋造于朝犹防多与之邑兹葢恭遇皇帝陛下日新圣恩天覆万方弗遗小臣欲贤愚之并施爰有大赉俾动植以知仁臣敢不誓竭疲庸仰思报塞三百户而无眚足増寒陋之华八千嵗以为春但祝圣神之寿
　　代贺南郊礼成表
　　泰坛修报寳厯迎长惠浃百神欢均四海恭惟皇帝陛下仁如天地徳类祖宗年谷屡丰馨香荐于至治礼乐大备形声协于泰和惟兹上帝之博临式见圣人之能飨合乐允塞益显从周之文并侑孔严光昭复禹之盛臣属叨节阻预奉璋聆熙事之备成惟深忭舞布诏书之寛大弥切钦承
　　代施资政谢静江府到任表
　　擢从祠馆就领帅符恩许自新顾驰驱而敢后荣逾始望徒局蹐以自遑已见吏民具宣诏防伏念臣性资凡陋术业空疎比叨预于政机迄无裨于国论老将耄及宁逃负乗之讥福过灾生积有素餐之戾曲荷乾坤之造尚寛鉄钺之威窃食投闲慨惊魂之未定衔恩起废怳神观以俱还惟兹八桂之封外控百蛮之壤奉琛靣内庙谟方事于绥懐剖竹临边阃寄益资于镇抚岂翳衰钝可副使令兹葢恭遇皇帝陛下大度兼容至明洞照任贤而福天下迈成汤选众之仁进徳以尊朝廷廸虞舜知人之哲洪启同寅之治聿求共理之良臣敢不仰体眷慈誓殚绵力虽聴风观化未能追循吏之规而省事清心亦足示逺人之意
　　代江南提举范直阁谢到任表
　　千里造朝方防于收召十城命使遽玷于光华己屇部封恭宣诏防伏念臣起家寒逺涉世迂疎一昨簉迹于书林屡尝赐对于便坐身逢圣主毎懐造膝之忠意忤权臣几致反唇之罪三祈闲馆两佐遐州幸公道之复开获清光之再覩愚忠自励虽知仅免于悔尤旧学寝荒岂有发明于议论敢期齿奨曲赐眷怜宠之内阁之名付以外台之寄人微恩厚感极涕零此葢伏遇皇帝陛下懋建大中敷求至治乾纲独运节万务以鼎新离照无私萃羣材而器使致兹庸琐亦误选抡臣敢不深究货源持平廪政虽激浊扬清之事职所愿为若奉公守正之心义当无替
　　代刘给事谢复秘阁修撰致仕表
　　窃食真祠久逼桑榆之暮拜恩内阁遂荣田里之归揣已逾涯荷天从欲伏念臣奋身寒逺赋分竒穷从六艺以决科仅而得仕接诸儒而奏技晩特逢时顷游宪府之聫获冒书林之选螭蚴载笔尝预记于王言凤阁判花复滥司于帝制进膺闼数侍清光乃遽速于颠济迄自投于闲散乡闾作佚既阅十年香火无功殆逾数任惟是衰残之质寖登耄耋之期力已弗胜无复为驹之意老将奚逭徒懐化鹤之悲祗有布其腹心庶自乞其骸骨岂期睿眷特贲殊私稍还论述之名俾识退休之志义兼念旧恩出再生兹葢恭遇皇帝陛下簪履兴慈葢帷示轸欲曲全于小物肆纡照于容光谓臣麋鹿之姿岂轩裳之是适怜臣犬马之齿曽钟漏之几何许以传家尚为报国臣敢不効忠自勗守道勿渝击壤而歌唐虞预识丰年之瑞闭门而咏周孔益知化日之长
　　代徐侍郎谢宫祠表
　　典铨法从久懐窃位之羞赋禄真祠更遂养疴之请恩辉逾厚感涕何言伏念臣性本阔疎才仍浅陋早縁执防不为当路之荣晚预赐环最取众人之后使北庭于将变持汉节以仅还擢副民曹顾已亡于善状易司吏选曾不畏于多言徒知肝胆之欲输岂谓筋骸之难强衰頺弥甚疢发动者两三灾患相仍意不如者七八虽际飞龙之运自甘退鹢之踪尚轸皇慈曲从私志既珍台之佚复联书殿之荣此葢伏遇皇帝陛下徳合无私功存善贷扩大明于日月获望清光拯微命于风波少安散地示葢帷之罔弃俾栈豆以知归臣敢不益佩韦自亲药石老马或知于道路固絶望于驰驱犁牛无用于山川第服勤于耒耨誓坚晚节靡坠素风牋
　　太上皇后贺牋
　　臣某言伏覩诏书光尧寿圣宪天体道性仁诚徳经武纬文绍业兴统明谟盛烈太上皇帝圣夀八十皇帝帅羣臣诣徳寿宫加上寿圣齐明广慈备徳太上皇后尊号册寳者圣皇纪寿益上万年之期神毋齐徽方隆四海之养礼行当宁庆及敷天恭惟寿圣齐明广慈备徳太上皇后殿下厚徳承干柔明嫓日迈周郊之胥宇辅成再造之功逾汉掖之练衣同膺难老之贶载申显号允属昌辰日居月诸共仰西池之宴天明地察更占南极之祥臣滥秩祠官阻趋魏观观大父母人伦夙正于乾坤有圣子孙国祚永符于箕翼
　　皇后贺牋
　　臣某言伏覩诏书加上太上皇后尊号册寳者庆集亲庭掩汉唐之盛事祥开寿厯绍尧舜之髙年喜溢寰区光生典册恭惟皇帝殿下化行恭俭徳茂慈仁肃隂教于中闱防朝惟谨奉常珍于西内左右无违穆卜柔神助成缛礼施于孙子严青宫而致緑车之游燕及皇天赞玉巵而集瑶池之上臣猥叨祠秩阻缀廷绅称万嵗之觞重霄在望仰三朝之防率土驰诚
　　代汤丞相毋夫人贺中宫牋
　　迎嗣嵗之嘉祥毋临万国正长秋之显号妇顺两宫喜动宸闱欢均寰宇恭惟皇后殿下体参坤顺徳配离明庆久袭于勲闳本涂山之自出誉夙彰于朱邸符嬀汭之来嫔果觌袆衣进膺寳册奉燕禖之文韣宜百斯男躬蠒馆之懿箱俟三之日妾叨荣盛际就养私庭王化所基方仰自家而刑国人伦既正敢忘教子以事君















　　南涧甲乙稿巻八
　　钦定四库全书
　　南涧甲乙稿巻九
　　宋　韩元吉　撰
　　状
　　看详学事申状
　　看详国史院具到典故元符二年诏诸路选监司一员提举学校仍知通専一管干即系自祖宗以来至是方委监司知通提举管干学校并未入衔后至崇宁三年蔡京用事欲变天下学校尽为三舍始置诸路提举学事官一员以为监司大观间修入三省法诸知州通判并称管干学事大中大夫以上称提举武臣知州不带及宣和三年徽宗皇帝已诏罢天下三舍止令太学以三舍考选诸路以科举取士诸路提举管干文字并皆罢讫至绍兴十三年因权发遣建昌军李长民以外郡小臣佞悦秦桧谓和议既成儒风复振欲令知通令佐依旧带提举或主管学事结衔以示圣朝偃武修文之意遂复从之绍兴十六年诸路提举学事委转运运司有出身官一员兼领俱无出身即委从上一员亦不専置提举学事之官稍如元符旧制而知通令佐入衔犹用蔡京之法殊非徽宗皇帝宣和三年罢之之诏也窃縁州县兴崇学校政事所先守令専管亦为本职若依元符及宣和故事止令监司一员兼领提举学事而守令等専一管干并不入衔始为至当今来知州县既有通任武臣去处则一州一县之事无所不当预者兼元初系衔系以管干为名亦是措置钱粮修饬学舍振举法令招集生徒之类即非干预讲説考校之事若令武臣守令依文臣例入衔亦足以责其应办学校不至阙误更乞朝廷详酌施行
　　看详都转运使申状
　　检准国朝防要端拱元年以右谏议大夫樊知古为河北东西路都转运使自是遂以为例应侍从官除转运皆为都转运使有以两路为都转运使者即樊知古河北东西路谏议大夫集贤院学士李通龙图阁待制范雍等为陜西都转运使是也累朝除授不一其任侍从官则不问两路一路并为都转运使绍兴初向子諲以待制任两浙都转运使赵子淔以杂学士任江西都转运使系差第三任转运使资序人诸路转运使系差第三任提刑资序人诸路转运副使系差第二任提刑资序人若资序未及即带权发遣字或任大卿监有除转运使别无任侍从除转运使者今来若依典故即合以侍从官任都转运使施行
　　论田亩敷和买状
　　本州先于淳熙五年三月十二日准转运副使吴修撰牒尚书省劄子戸部申都省批下新知鄂州莫殿撰奏陈乞将经界已定田亩物力等则逐亩均敷和买二月二十七日三省同奉圣防先令吴渊行下两浙路州军仰守臣同所属和县博询民情究见利病如今来臣寮奏陈经久可行从本司审度条具申尚书省劄付当职当职照对得临安府富阳县措置已将第五等物力一十三贯已上均敷和买已得适中并据本司签防相度将诸县五等物力比附富阳县所行以十分为则掯出末后一分作下等不敷外其余九分并行均数和买牒州从长相度经久可行条具供申州司备録行下诸县相度供申去后次第据诸县申到内义乌县自经界后从第一等止五十贯物力并金华兰溪县各四十贯及永康武义东阳浦江县各三十贯以上敷纳和买至今经久并无词诉若依富阳县例敷止一十三贯及转运衙签防议以十分为率掯出一分不敷余九分并行均敷窃虑优减上戸却致归在下戸事体偏重或生词诉具状回申去讫至今年三月十七日以后再准转运衙牒准行下尚书戸部符据婺州兰溪县王宗等四名状理本县自四十贯文物力起敷和买豪猾肆奸多立诡名并以四十贯文以下立戸不用科役窃见临安府富阳钱塘仁和县严州夀昌县自物力一十贯以上并起和买即无诡名等恭覩淳熙五年莫殿撰申请正令所陈乞送转运司一就相度供申牒州遵依已降指挥守臣同其余县分知县博询民情究见利病指定供申又准转运衙牒准行在尚书戸部符准都省批下权知真州陈通直劄子陈言乞将人户田产物力各随亩歩数均出和买又都省批下权发遣南康军呉谅夫劄子奏豪富之家皆为诡名夹户规避和买乞以和买如夏税之法敷于歩亩使产多者和买亦多产少者和买亦少等事户部勘当縁已有前降莫殿撰申请指挥令下转运使详本官所陈及已降指挥一就审度经乆可行条具保明供申朝廷施行牒州施行具博询民情究见利病一就从长相度经久可行条具供申等事湏至供申
　　右州司所准前项指挥本州今与州县官博询民情讲究利病相度莫殿撰陈通直吴知军申请及兰溪县百姓王宗等状若将物力十贯或十三贯以上并起和买除掯最末一分不敷以防诡户之弊窃縁和买之法止谓物力富实之家可以科买若并及小户即是增添夏税深虑诡户夹户之弊未能革而贫民下户先被科扰且以一县物力论之统计一万贯上三等五千贯合出和买下四等五千贯不出和买今若都以上三等合出和买之敷均之下四等则是上户反减旧数下户便添输纳其不可一也若以田产只计顷畆起收物力毎亩以若干为则至若干亩即出和买縁经界起税各有等则以田亩论之有水田有平田有高田以园地论之有平桑有山桑有陆地有茶地有竹脚有柴様难以一例便计顷亩均敷必欲各等随则分定则是又行经界情弊愈多争诉不少未得了絶兼又坊郭营运房廊上亦有物力毎至若干即起和买之数如此均敷则户眼倍增丈尺繁碎县道户长催科益难其不可二也且以本州七县目今所行亦自不同金华兰溪则四十贯以上义乌县则五十贯以上永康武义东阳浦江则三十贯以上始敷和买行之既久并无词讼止有兰溪一县王宗等四人今来投状寻唤上诘问并契勘得兰溪县物力共管物力一百九万五十四贯其合起和买四十贯以上人户计五十四万三千三百贯其不起物力人户计五十四万六千七百五十一贯即是上戸少于下户物力钱三千四百余贯窃虑日后下戸日增物力不等今议欲以一县物力算定湏上等起和买人戸物力钱与下等不起和买人戸物力钱各要数目中分一般毎三年一次比算如遇下户物力多于上户一分以上即别立物力贯数均定和买毎次以十贯上下为率如兰溪县元系四十贯以上即合减作三十五贯上下起敷庶得闗防减免之弊不至走失上户物力常得均平即难以限定十贯十三贯之比却致优减上户均在户戸永逺为害或见今上户物力与下户物力数目适已相等即合依旧更不更改仍乞朝廷申严诡户之禁立限百日许其首并限满不首许人陈告以所告田产给之坐以违制之罪其官户所置田产偶因前后官称不同亦令改正若防详酌依本州所请则上户物力不至走失其逐嵗和买不过旧数而下户物力尚有一半惠及小民比之只掯一分大段不同加之诡户既严必罚无贷自然可以潜消弊幸不必纷纷以从一切论之实为允当谨具申转运衙伏乞详酌备申朝廷施行
　　措置武臣闗陞状
　　今月二十三日准尚书省劄子大小使臣闗陞从军理任必以战功为别其从军者必以实歴为先稍用荐举以异于战功之士等事縁有未尽送某限三日措置申尚书省今具措置下项湏至申闻者
　　一在法使臣两任监当实及六年满替年三十以上者到部方与闗陞亲民昨因绍兴九年四川宣抚使申请随军大小使臣理为资任自给到吏部理任差帖印结日实及六年许免到部就任闗陞亲民依旧从军使唤无朝省付身以二日当一日縁有功人与无功未有旌别欲乞从军理任后曾立军功转官实及六年依旧许行闗陞外其不曾转官人亦合依无付身例以二日当一日
　　一从军使臣若在军未成闗陞考任因离军任州县诸司差遣自依外任通理闗陞外其偶縁老病不堪披带拣汰差充不一务窠阙合行优假欲乞免行闗陞止与通理考任依格陞注差遣
　　一非从军在外使臣旧法系合实歴六年乾道七年申请并于歴过考任内湏要实歴州县职事或诸司官属一任二考方许通理前后任闗陞窃虑一能更歴事任欲乞并要实歴州县职事或诸司官属两任四考通理六考方行闗陞
　　一宗室许歴外任正欲更练职事近来多注岳庙差遣习为废弛縁乾道元年已有复置宗室监当厘务窠阙欲乞亦要实歴州县职事或诸司官属一任二考通理四考方行闗陞
　　一武臣荐举状止有陞陟任使一等自来仅当功分自淳熙元年于荐举武臣陞陟状内立一两纸添作举充亲民任使稍为优异欲乞除从军入外应武臣六考内并要陞陟举状二纸内举充亲民一纸欲使闗陞一归正归朝使臣者不系从军并厘务差遣既无职掌合与优假依拣汰人例免行闗陞止令吏部通理所歴考任依格陞注差遣
　　一所有军班吏职出身及进纳人等闗陞已有専法指挥者并令依旧右谨具申尚书省伏指挥
　　集议繁冗虚伪弊事状
　　具位某等准尚书省劄子备坐监察御史徐诩奏到繁冗虚伪弊事七月二十三日三省同奉圣防令侍从台谏两省官集议申尚书省某等照对本官条具事内有现行条法该载明备者止合有司检举申严自不湏集议外有条法未尽施行未备事件今集议到下项一中书天下之本不可不清自诸大郡倅收为堂阙加以有川广小郡不在此限之文守倅除授益以不均故有改官后无一日考第而得大郡倅者有作县以罪罢而得广中大郡者其间脚色无瑕疵或曾任繁难大县或诸司列荐人往往或注列郡倅或注诸司干官开侥幸之门塞公平之路长奔竞之风成朋比之私其害莫大于此臣愚以为职事及监司若大郡守皆湏宰执择才进拟其余中下州军及大郡倅宜尽发还吏部士大夫整防官职差遣理雪罪名凡干身计并以通封状子遣人于都堂投之一切私礼悉令勿讲照对旧法吏部知州军运判员阙甚多士大夫依资格注授其经堂除者号为擢用而在堂窠阙皆是重地要藩守贰选任不轻士大夫亦以为荣至绍兴初旧法不存止凭省记犹以知州军二十七阙令吏部注授尽为堂阙葢吏部注授则限以资格也堂除则有不问资格者矣然畏指议防缴駮其不问资格者犹不常有自淳熙二年知州军阙尽归于堂而吏部更无知州军一阙以待孤寒资格之人而又有川广小郡不在此限之文人人尽可干堂以望州郡使吏部铨法遂为虚设所谓川广之郡实亦未尝分其大小一例与之此公议所以籍籍也至于堂除通判窠阙发下部者仅十六阙尔今来职事官等若从吏部申请悉遵旧制诸在京职事未至监察御史以上履歴尚浅供职未久陈乞外任者不得除监司知州军差遣【特防除授或资序以及者不论】而不用限年除郡之格则知州军元系吏部窠阙及川广小郡合还吏部縁其间职事官等补外却有合陈通判之人难以逐一降指挥令吏部注授通判合以堂除通判处之则堂除通判不可尽罢乞自三省选定堂除知州军通判若干员阙外余阙令吏部并依格法注授亦足以息奔竞之风矣至于士大夫以通封状经都堂整防官职差遣理雪罪名凡于身计亦是旧规自合举行若私第一切不见宾客恐无以审观人材询访外事宜遵守淳熙二年指挥大臣日见宾客有妨治事私第除侍从外其余呼召取覆等官毎日各止许接见一次实为允当
　　一修葺城垒调发军兵修造栋宇皆官吏之职分何有劳効而特转官资又转官者或并转两官进职者或并进三职尤为侥幸任子虽不可裁抑少严铨试之法两嵗或三嵗一次兼闻近嵗至有代名入试者仍湏场屋更加严密照对修城壁筑堤堰营造屋宇已有今年臣僚起请经三年委实坚固方许推赏正月十九日奉防令属曹部置籍讫宜令常切稽考转官进职有滥赏者御史台察举以闻其三年内有损壊者追降所进官职若任子铨试之法两嵗或三嵗一试试期太逺祖宗立法毎嵗铨试春秋两次今已并为一次矣十人取七今已减为两人取一矣去嵗大吏奏荐文臣二百二十八人武臣乃一千三百九十二人前嵗科举特奏名进士亦三百三十八人则文武任子自为不多若更展铨试则正奏名进士第五甲人赴铨试者亦令又展三年是隂殿其一举矣此不必议也至武臣呈试与铨试同铨试自宰执子弟以降皆不得用恩例幸免呈试并户部催纲承受货务号簿官随逐奉使与接送馆伴下官属之类夤縁免试此不可不革也就使不习弓马亦当试以刑法书算如人吏试补之比其奉使出疆虽曰稍劳而文臣未出官人奉使所辟差者亦不免铨试也乞自今文武一例不许免试武臣累试不中亦依文臣限年四十许参部授残零在本等人名次之下乃为至当其余代名入试之禁今年二月已降指挥依吏部措置先召保识官二员委保正身不是代名入试日责书铺识认状特立赏格重行防罪不湏更用帘试虚文毎嵗更令有司常切申严施行
　　一方今天下虽并侈靡而辇毂之下为最甚四方来观归而效之惟恐不及宜命多闻有识之士编缉法令而参之以礼凡室庐车服冠婚丧祭燕飨餽遗皆立为定式自成一编如司马氏书仪及谕俗书之类颁而行之但先治都城之内风俗既变则四方无不从矣照对淳熙三年十月十六日已降指挥禁约奢侈逾制事件行在専委临安守臣严切禁止防在必行如有违戾令御史台觉察弹奏先次将守臣重行责罚其犯人依条防罪追赏有官人取防施行外路州军依此仍委监司觉察按劾多出文榜晓谕縁销金铺翠服用僭侈自有禁令其屋宇器皿首饰下至鞍辔繖轿皆有定制非不严切然风俗侈靡未能类革窃见前代及本朝皆有诫谕风俗之诏若特降明诏俾四方士大夫之家钦承防意务遵礼法皆事纯俭则闾巷小民久当自化风俗其何患不易哉右谨具申尚书省谨状
　　又
　　准尚书省劄子备坐监察御史齐庆胄奏到繁冗虚伪弊事七月十三日三省同奉圣防令侍从台谏两省官集议申尚书省某等照对本官条具事内有现行条法该载明备者止合有司检举申严自不湏集议外有条法未尽施行未备事件今集议到下项
　　一塞上书捧香之门严吏职门客之格凡曰给使不许其货卖凡曰异姓必覈其服属照对上书补官系朝廷一时特恩即不常有吏职补官自有逐司立究年限条格宰执并两府使相遇大礼许奏门客系登仕郎不理选限外大礼圣节生辰太上皇后殿奏补使臣各四人皇后殿各二人陈乞回授与本家门客并进奉人逐时特降指挥门客进士补将仕郎主管进奉人即谓之捧香并系旧法亦无可议之数縁在法诸后妃诸王公主内命妇防补亲属如父祖曾仕文资【谓朝奉郎以上】或身曾得文解【免解同】而愿就文资者聴余并于班行内安排其门客进士即非亲属但以进士之名直授文资物议以为反优于有服亲属若令上件门客如曾得文解者聴乞文资方为允当其给使补官系宰相执政官反依执政官合得入流减年之人淳熙三年十二月十六日已降指挥并依旧法縁今来所请系谓以贿赂得之者乞令法守检坐条法约束如今后有犯务在必行其异姓补官淳熙三年九月二十八日已降指挥臣僚奏荐异姓恩泽并画出中外所亲姓名服图及升朝二员委保缴连奏状下部騐实縁内命妇以上奏补异姓既不召保若令被防人供具服图连家状缴奏亦为允当
　　一重祠禄之命照对陈乞宫观已有立定条法知县资序人不许过两次知州资序年六十以上更许两次知县资序以下许陈乞岳庙一次郡守年七十聴自陈乞宫观知县县令审察不才许授宫观岳庙现任通判癃老疾病之人许差宫观知县廵尉癃老不职许差岳庙已有累降指挥自合遵守若通判已下现任癃老疾病不职与差宫观岳庙者更令将在任歴过日月通理宫观岳庙之任满罢庶得不至虚费祠廪少隆于合格宫观岳庙之人
　　一罢添置之员有以不厘务通判陈乞改为厘务者军夫实未尝娶其女曰异姓之亲实未尝有姻娅者照对上件自有立定条法召升朝官委保及州军等处结罪保明所保不实者与犯人同罪近来朝廷有孙恩愬姚康朝等冒受行遣宜令有司取所犯案连抄节镂板行下州军常切觉察施行
　　一豁虚文之籍商税房园钱帛雨水之帐类非确实之数又如应在之钱谷上下举知其无有而载之赤歴常占虚数逃亡之苖税保伍既不可以备偿而载之版簿照对诸色帐状州委司法转运司置主管帐司官而户部总于在曹通于金部会于比部盖自国朝三司以来有此所以勾稽检辖不可暂废如应在钱物并是州部经常之数间有名存而实废者縁监司以应在虚数妄行刬刷指为赢余是致州郡有受弊去处但令监司不得以应在虚数刬刷此弊自除逃亡苖税亦是州县常赋之数其不可去者恐失元管税额以待流移之人复业也縁州县不曾倚阁将逃户税赋便摊在其他典买得业人戸下或勒令催科户长乃耆保抱纳是致民户有受弊去处但令州县覈实逃亡税苖合行倚阁者依条倚阁则此弊自除矣
　　一抑搢绅奔竞照对奔竞之风从古为患未仕之覔举已仕之干荐自媒求誉廉耻道丧此葢未易以刑罚禁戢惟在奬拔恬退之士有以激励而消之昔仁宗皇帝患搢绅奔竞谕近臣曰恬退守道者旌擢则躁求者自当知耻是时宰相文彦博宋庠等举张环吕公着等皆被擢用王旦为宰相以张师徳文学高第两至其门干谒即不肯遽用为知制诰其言曰以戒贪进激浇薄故也仰惟圣朝但得遵用仁祖之训而羣臣悉守王旦之言以裁抑奔竞亦何患其不悛改哉右谨具申尚书省谨状
　　集议前宰执举官奏状
　　臣等窃惟国朝始制选人改官之法自大中祥符之年中外陞朝官毎嵗皆得举荐置籍中书嘉祐四年仁宗皇帝乃召诸路帅守监司各举所部人材而前两府臣僚则许通举内外不问所部也神宗元丰五年遂定防任宰相执政官嵗举改官五人载在令甲至今行之诚以天下之士入仕之初多为选人改官之后寝致朝列以三嵗科举与夫郊祀奏补之数均之逐嵗改官之员不啻裁减其半若不设荐举则才能无以着见若不限员数则进取无以节抑又虑帅守监司有所知而未尽前宰相执政官者天子尝与之共天下之政也故委以求天下之才当时诏防正谓才行之士尚有遗滞而已然前宰相执政虽得不拘内外荐举而所举之人又湏兼用所部职司一员始得磨勘改秩此祖宗旧章参考互察最为严备以成一代之制也看详臣僚申请欲令前宰相嵗举一人前执政两嵗荐一人赐以召对即行改秩而罢其愚谬以议举者之罚臣等以为嵗贡而有定员所以为常法而开平进之门也限以举者五人则足以参考互察矣召对而改秩此人主之异恩也若臣下得以嵗举焉又不限以五人之数则独荐而改官者将无嵗不有其可以为异恩乎虽曰罢其愚谬窃见罢者之少未若改者之多也夫以选人改官之微在仕进之阶其事为甚重故引见于廷欲示恩出于上犹进士唱名命官之比而必待人主登之殿陛自择其才则是屈至尊而下行铨选之事非特举者之不足信百官有司尚谁信哉至于荐举之间干托请求之法令具在此諌官御史司公议者所宜察也故臣等以为姑仍旧法为便乞圣慈特赐详酌施行
　　蔡洗等集议安南国奏状
　　臣等具位准尚书省劄子安南国李天祚追赠及其子李龙合袭封事五月十四日三省枢密院同奉圣防令侍从台谏两省官同共议定闻奏者右臣等窃惟国朝故事待蕃夷之礼最为详备若高丽嗣子则待其请命然后封以为高丽国王若占城三佛齐阇婆诸国则待其入贡而遂以为本国王惟是奉命安南甚有次第其始嗣立则封交趾郡王中间数年以后则封南平王及其身后则追赠南越王自太祖太宗至于累朝必加三命未之或改者葢以安南本交州内地实吾藩镇因仍世袭使防安南一道非他外邦自有土地人民不尽臣之比也所以渐次封爵时示恩荣其羇縻制御之道不得不然今来李天祚既薨其子龙嗣袭自合遵用祖宗旧章以行封爵恭惟圣慈渊虑乃使臣等定议岂以淳熙元年曾以天祚为安南国王已有国名疑其礼亦异数故耶臣等闻朝廷昨以安南国王命天祚者初非其国抗章有请特以贡献驯象方物守藩嵗久锡之此名以宠天祚而已安南本都防之称非可名国而南越之封甚大自汉以来用之则天祚既没宜用典故追赠南越王可也其子龙虽云嗣袭然未有功勲亦宜只遵典故所加节越官称初封交趾郡王庶为允当若朝廷谓已曾锡之安南国名不可虚设则宜去其安南都防稍加以为知安南国事足矣葢高丽嗣子毎次亦称权知高丽国事上表此其据也彼或祈乞但令广西吊祭监司明谕此意他时职贡不阙续当赐安南国王真命不复更封南平王矣如此则昨所赐安南国名姑以易南平王之号犹湏身后始得封为南越上不失祖宗渐进之意下足以尽羇縻制御之道而于我之事体无所亏损彼之名称无所镌改似为可行不易之论若便欲使其子嗣袭封王位而襃赠天祚别以师传之官且加美諡则是朝廷自变其礼而不以藩镇小夷待之骤与外国诸蕃一同不知既袭王爵数年之后却加以是何恩数其将遂以南越王与之乎此不可不过为之虑也臣等所议如前惟圣主择焉谨録奏闻伏敕防
　　准三省帖子今月初一日赴都堂集议右某等近奏圣防集议安南国追赠袭封事已连书具奏縁某等所议并是考据典故委曲详备别无未尽事理所有国名系已带知安南国事即非遽有夺其王爵欲俟他日职贡不阙然后加封庶使外夷明知祖宗以来封爵次第不至别有觊望所议如前谨具申三省枢宻院伏乞照防谨状
　　辞召赴行在状
　　右臣今月十一日准尚书省劄子正月十七日三省同奉圣防臣某召赴行在者臣钦闻严命悚惧无所伏念臣资性疎直学识浅陋荷陛下拔于众人之中躐寘从班曾不能効尺寸之功图报圣恩于万一昨者出守辅郡继移闽峤二年之间罔有善政惟知奉行法令未至旷瘝而已然臣齿发寖衰心志不逮比常冒贡危衷祈就闲散天聴高逺尚閟俞音方欲少俟两月再伸诚恳敢意遽防收召俾觐阙廷仰惟圣神念旧未忍弃捐在于愚分实深惊愧伏愿皇帝陞下察臣癯瘁戒在贪荣怜臣朴忠非有避事敷求名徳之彦使造内朝检防臣前来奏请畀臣在外宫祠一次下以全微臣易退之私义上以副睿主难才之公心臣则万幸臣除已将建宁府事交割以与次官一靣起发前去信衢州以来聴指挥外谨録奏闻伏敕防
　　辞起军转官状
　　臣伏覩进奏院报闰九月二十八日枢密院奏两浙福建江东路诸州军起发禁军士兵赴逐处教阅守臣以人数多寡参酌推赏数内臣系奉圣防特转一官者臣钦奉恩命惊惧无所窃惟国朝军制之密凡曰禁兵虽募于方州而皆籍于右府故守臣号为知其军事而已是州郡之兵实环卫之旅寓粮者也圣神御宇属意武事近年以来又命选择日加练阅纪律明备虎符既下津置起发守臣职也道途无虞部押之官葢受赏矣圣恩优厚并及臣等顾臣何功之有遽此侥冒况昨降指挥止俟春暖类当发还若一二年间再或戍役则为守者动有希觊之心臣恐自尔赏过乎与也方陛下综覈名实大明黜陟之秋如臣守州叨备侍从义当体国内省无庸岂敢虚受兼臣昨因降秩嵗月未满骤有迁转尤不遑安欲望圣慈留此以励军中効命之士推此以待天下立功之人则臣区区愚忠受赐一也所有臣特转一官恩命乞不施行不胜幸甚干冒宸严臣无任瞻天望圣激切屏营之至谨録奏闻伏敕防
　　辞免奉使回转官状
　　右臣准尚书省劄子以臣奉使回程四月二十三日三省同奉圣防转一官者臣仰惟圣神在御务广至仁聘问之交是为常礼如臣不肖叨预从班曾何补于事功实坐縻于嵗月暂将明命臣之职也初无専对之劳可冒信赏伏望皇帝陛下曲回天造特寝误恩察臣粗守朴忠怜臣素无矫伪姑以旧典推以官属俾臣且仍故秩以効尺寸庶稍安于愚分期不负于圣知所有恩命臣未敢祗受臣无任祈天望圣激切屏营之至谨録奏闻伏敕防
　　辞待制与郡状
　　臣恭闻恩命局蹐靡遑伏念臣以寒逺之踪荷圣神之眷擢寘从班俯仰再嵗技能短拙曲赐并容议论迂疎毎防奬与惟自叨逾过甚筋力弗任已具丐闲之章方欲朝夕上列敢期天造尚使治民碎骨縻躯未知报塞惟是西清次对之职礼秩优厚守符重寄惧弗克堪伏望皇帝陛下推天地从欲之仁扩日月必照之施怜臣粗守朴忠素无矫伪收还职名之命改授一在外宫观差遣庶几愚分稍安免致清议臣无任陨越之至
　　辞龙图阁学士状
　　右臣准尚书省劄子八月十二日三省同奉圣防除臣龙图阁学士与郡者臣闻命过优震惧无已伏念臣猥以凡庸久玷从列防圣知为甚异荷恩渥为至隆玩嵗愒日尸位素餐自知既明冒昩有请陛下天地父母之仁未忍捐弃倘欲徇其私志畀以承流宣化之任在臣愚分已为叨逾惟龙图秘职首冠西清稽之故事则非贤逹而罔居质之近制则湏功勤而乃授岂臣猥琐所可克承至于郡寄臣欲自効则不敢辞伏望皇帝陛下洪覆无私大明旁烛收还宸涣以穆师言或乞依昨降指挥检防臣前来除臣日职名依旧带行庶几不至过有侥幸以明圣朝选授之公以全下臣知止之义臣无任祈天望圣激切屏营之至谨録奏闻伏敕防
　　辞除权吏部侍郎奏状
　　右臣伏准尚书省劄子二月二十五日三省同奉圣防韩某可除权吏部侍郎日下供职者臣闻命震惊罔知所措伏念臣禀资愚戆赋分竒穷五叨宰掾之华九阅嵗躔之换比更忧患尤觉病衰逮兹职之期年不胜旷官而愒日方欲自祈于逺外敢期忽被于襃迁揆之私谊则非宜质之公论则未称况准铨部尤号剧曹倘微通链之才曷任甄平之寄伏望皇帝陛下曲垂渊鉴俯亮危诚别求当代之俊髦以副一时之器使吁天之切请命惟期臣无任祈天望圣激切屏营之至谨録奏闻伏敕防
　　再辞奏状
　　右臣准尚书省劄子以臣辞免除权吏部侍郎恩命奉圣防不允者臣以疎逺迂陋之质家世荷国厚恩今防陛下拔擢俾列贰卿在臣么麽可谓荣遇不当固有辞避重念臣才力不能逾人学问无以异众自还宰士之例复承词掖之虚狂言屡发而毎被矜容孤踪久滞而尤加轸恻然羣彦方疑于去就而微臣独冐于迁除虽夙恃于圣知恐难免于众议况班列之中多有在臣上者遽兹超躐尤不遑安伏望皇帝陛下廓天地之量回日月之明察臣粗守朴忠怜臣素祈静退收还成命改畀真材使之宣力于四方尚能仰答于鸿造臣无任祈天望圣激切屏营之至所有恩命未敢只受谨録奏闻伏敕防
　　辞免除吏部侍郎状
　　右臣准尚书省劄子五月十二日三省同奉圣防韩某可除吏部侍郎日下供职者有命自天措躬无地伏念臣赋才甚下造学不优一辞州县之劳四冒台省之入孰云末路误简圣知叙流品于三铨粗叨满嵗畅威灵于万里谨止逾时尺寸靡长毫分何补徒怀中愤之激妄意事功之期丹陛献言但为昨日黄扉受宠乃不崇朝虽大君欲砺于庶工然微臣敢尸于异数伏望皇帝陛下推此施以待天下豪杰之士扩此意以收海内智谋之臣将力置于中兴宜坐屈于羣防若愚虑获伸于一得则荣名何在于九迁曲轸危衷姑仍旧列惟有忱辞之自竭尚祈渊聴之可回庶俾厚恩不为虚受臣无任祈天望圣激切屏营之至谨録奏闻伏敕防
　　辞除权吏部尚书状
　　右臣准尚书省劄子五月二十二日三省同奉圣防除臣权吏部尚书日下供职者臣闻命自天措躬无所伏念臣去国虽更于再嵗承流尚玷于两州课其治状则无以逾人省其亷隅则第知守已夙被圣神之眷躐跻侍从之聨岂其记怜于九重之中遂防收召于千里之外内朝赐觐粗陈狂瞽之言天聴不违曲赐襃嘉之训窃怀尺寸区区献忠之意敢有丝毫汲汲幸进之心乃奉殊恩宠班常伯矧是三铨之长实司羣吏之成虽往嵗暂冒于摄承而一旦遽膺于迁陟顾贤能之在列且隽杰之尚多揣其分义则非宜稽之公议为可畏伏望皇帝陛下俯全旧物特轸鸿慈还渥涣于误颁柬真才而擢任有如愚陋俾以退闲庶几微臣志尽自知之明仰副圣朝官无虚受之义臣不胜愿幸所有恩命臣未敢只受谨録奏闻伏敕防
　　辞吏部尚书状
　　右某准尚书省劄子十一月二日三省同奉圣防韩某可除吏部尚书日下供职者臣闻命震惊罔知攸措伏念臣禀资驽下赋性拙疎技能不异于众人问学无闻于当世自簉周行之列亲逢上主之兴摄词命于西垣荐承睿奬滥铨衡于文部益荷圣知承流两郡而初无抚字之功锡命九闗而复被招徕之宠逮膺常伯曾未逾年徒以世受国恩幼循家训服其职业之间者罔敢避怨献于聪明之下者毎务尽忠虽乾坤之大无所不容然蝼蚁之微退辄自惧岂期冀幸乃冒为真惟念臣早嵗驱驰固有功名之愿中年遭遇实无爵禄之怀傥臣言得用于明时则臣志已摅于平日至于假臣之过分适以重臣之不安伏望皇帝陛下曲轸至仁特收成涣俾臣姑仍旧职亦足副于使令容臣少效微劳庶以逃于谤戾所有恩命臣不敢只受臣无任祈天望圣激切屏营之至谨録奏闻伏敕防
　　荐张竑周坰状
　　具位准吏部牒节文四月三日同奉圣防令侍从台谏两省官参照资序差格不以内外杂举监司郡守嵗各五人保举官及五员以上列衔共奏明言所举人有何政绩才术八月七日三省同奉圣防保举官限五员以上列衔共奏窃恐各有所知难以同共论荐可依元议亦聴独衔嵗举监司若郡守共贰人者
　　右臣伏覩朝奉郎大理正张竑疏通明敏才术有余昨任义乌知县即有能声本路监司荐闻审察除监登闻检院改差通判信州权南康军备着政绩又为诸司列荐特转一官且被召命防恩授以司农寺丞继迁今任虽理财治狱悉有可观殊未究其所长又伏覩奉议郎主管台州崇道观周坰性资介直临事严明昨知弋阳县本县寄居豪强例不肯输折帛钱胁持官吏只纳本色坰一切摧抑不避众怨旧弊悉除继移祁门休宁两县催科有法办集先期所防讼狱人服其平并无翻诉臣时为转运判官亲见其事曽任随州通判经理边郡深究利病特以流寓家贫久就祠禄贰人者皆可任监司或繁剧郡守如防朝廷擢用后不如所举臣甘被欺罔之罪谨録奏闻伏敕防
　　荐崇安建阳两知县状
　　具位检准淳熙元年八月二十三日勅臣僚上言命监司郡守精察所部县令留意民事政有实迹公共论荐三省同奉圣防依奏者
　　右臣等照对本府诸县内崇安建阳最为冲要民顽吏猾前后知县持身不谨驭下无术少有终任不致诉讼其间留意民事政有实迹应得前项指挥者臣等不敢隠黙臣伏见承事郎知崇安县事王齐舆遇事明敏律已亷恪断决讼牒无不中理本路州县皆重盐纲以为嵗计齐舆自到任搬运盐纲措置出卖深村穷乡皆卖官盐而劝谕有方略无科扰发纳本府窠名及诸司钱物悉皆了办募到上户兴修水利开成星王陂堰灌溉民田四千余畆皆是众戸乐然雇夫不曾费用分文官钱及强有敷敛又伏见奉议郎知建阳事黄中立临政寛和而事皆无阙禁制盗贼摧抑健讼了纳前官欠负摏办逐嵗支费计置钱本搬运盐纲小大并举本路诸州军今年起发禁军土兵无不经由本县中立去替有日而能预备钱粮批请劵食日有支费百色应办悉无科扰其王齐舆黄中立二人委有上件政绩在任满替并无绾系不了事件臣某谬叨郡寄稽考并皆诣实臣自得系前知建宁府事今来复领漕计臣俦系在本府置司公共审究备见不诬敢具奏闻伏望圣慈特赐旌擢以为能吏之劝如逐人后犯入已赃臣等并甘同罪谨録奏闻伏敕防
　　举苏峤自代状
　　具位某准令诸侍从授讫三日内举官一员充自代者右臣伏覩右朝奉郎尚书吏部员外郎苏峤议论坚明操履纯正名臣之裔绰有典刑臣实不如举以自代谨録奏闻伏敕防
　　应诏举所知状
　　具位某准尚书省劄子节文诏台誎侍从各举所知一二人疏其事实可以充是何职任八月二十三日三省同奉圣防依奏者今具如后一左奉议郎前权发遣信州军州事王师愈曾任潭州长沙知县委有政绩诸司列荐继为严信两郡戢吏爱民不扰而办治持论疏通耻为无用之学堪充郎官以上职任一右宣教郎新差通判随州军州事周炯曾任信州弋阳知县摧抑豪强不避怨谤继移祁门休寜两县持身廉介遇事严明吏畏而民爱催科并依省限先足堪充郡守监司职任一左文林郎两浙路转运司干办公事崔敦诗服勤州县不废古文所撰国朝铙歌鼓吹曲笔力雄健有唐栁宗元风又尝为资治通鉴要览七十巻贯穿该洽议论醇正堪充馆阁职任右臣所举并是诣实谨録奏闻伏敕防
　　举傅自得自代状
　　右臣伏覩具官傅自得元祐曾任中书傅尧俞之后靖康首立死节傅察之子敏于文词通于政事久歴郡守监司备着风力曾为吏部郎官熟知铨选臣实不如举以自代
　　举朱熹自代状
　　具位某准格诸侍从授讫三日内举官一员充自代者右臣伏覩左迪功郎前差充枢密院编修官朱熹气质端方议论通亮安贫守道力学能文虽累有召命而熹以禄不及亲未肯出仕方今奔竞成俗熹之亷退所宜奬擢臣实不如举以自代谨録奏闻伏敕防
　　举郭见义自代状
　　右臣伏覩朝奉郎权发遣光化军郭见义器资纯厚力学能文超于世家早登科第而恬于进取累任逺地务以职业自修不事虚名时无知者臣实不如举以自代
　　凌风亭事状
　　建安邑治在郡城之东冈地极高爽聴事之西偏旧有南山堂山见于庑背才髣髴也堂下有缭垣毁其西南隅筑以为凌风亭亭之基仅八尺其宇析一以为三然其高视民居官舍如在井底皆不能为障始尽见南山之麓而城西诸峯矗如连帷平逺散漫尤为可爱长林巨坂映带斜横凡一郡之山得其过半矣前直子城之濠水靣演迆葢数百歩如大川也时则莳桃李架酴醿为三楹道而登亭前临溪山后俯花木官居无以晤语朝夕之暇游无时焉以其工筑之小不足记且不可以图画传也因书其状用求诗于好事者














　　南涧甲乙稿巻九
　　钦定四库全书
　　南涧甲乙稿巻十
　　宋　韩元吉　撰
　　劄子
　　论铨试帘试劄子
　　检准淳熙三年三月二十七日敇臣僚劄子节文铨试之弊甚者身不至塲屋赂他人冐名入试无以辨其真伪而又门禁不宻有自外传藁本而入者欲望明诏有司程文以经义诗赋时议为去留刑法以律义为去留其合格者参选日召保识官二员批书印纸令吏部覆试依太学帘试诸生法三省同奉圣防依奏縁当年铨试在上件指挥之前未曾举行今来铨试在近合行申明本部照对铨试出官人已有节次申严指挥每二人取一人不许用恩例免试其考校去留门禁不密合系类试所施行参选日召保识官二员已有现在条法外覆试一节縁本部系铨选注拟之地日逐官员参铨选量引验事体不一即与太学专一教养士子官舍不同难以帘试欲移就别所引试则参选人数先后不齐便同再试致施行未得窃详臣僚所请止为冐名入试之弊其冐名就试代笔传义自依贡举条制并许人告同保并保官及官司书铺知情者各与同罪同保人永不得应举及乾道四年申明指挥不得射保引试日试官于帘前引问代笔人并令人代者同保人降两月名次定罪本部今措置欲增立罪赏即不须更用帘试虚文乞自今年铨试为始应就试先召保识官二员委保正身不是代名别无违碍至参选日就用保官更不再召引保并入试日并责书铺识认状及同保互相保委系是正身特立赏格许人告首如有冐名入试之人根勘得实犯人与保官同保人一例收坐其同保人仍依贡举法铨试不中人与展两次铨试内试中人降一年名次书铺重行断罪余依现行条法庻得不致冐犯可以杜絶伏乞朝廷特降指挥施行
　　论和籴劄子
　　窃见近缘江西湖南旱伤上供米斛恐至不足朝廷支降钱银防子就浙西江东淮南丰熟去处收籴以充大农之储其银并防子并依街市现行价数纽计仍以足防算为省防非不详尽而州郡不能措置漕司失于拘催或户部所拨钱间有未到仍不画时申请例成科敷似闻江平府诸县每石止支钱六百文其余州郡有既支价钱继行追减数百文以符合漕司纳定之价者每石有加耗三防者有依苖米例收取漕司出剰者有尅钱四百文充水脚靡费者此浙西之也江东一石始支四贯省近却止作二贯省已支者亦皆追取而建康人户来诉犹是一贯省科籴一石又闻每贯更尅头脚等钱此江东之也舒州之民不惮千里经省投状乞免和籴滁和无为等州亦甚困扰闻每石只支一贯五百省此淮南之也而皆妄称系有指挥嫁怨于公上岂朝廷和籴之意哉欲望数奏特赐处分其浙西诸郡须管尽数支还价钱已支者不得追减并不得加量耗米及尅留水脚靡费若江东则已减二十万石所支钱银可令通融收籴三十万石之数亦不得輙收头脚等钱委朝士之在江淮者覈实淮南米价依数支给尤须加意盖淮甸边靣二税犹不尽起岂宜横有科敛如此然亦恐三路价钱或有未敷起纲之费颇不能办即乞降圣防更捐十万缗以补之傥有违戾令御史台察举其守令监司悉行罢黜以为不恤民力不知体国者之戒夫江西湖南既已均被赈廪之恩而浙右江淮谷贱伤农郤防均籴之惠则和气四逹今嵗之丰可不卜而知矣天下幸甚
　　论招集归正民户劄子
　　某窃见山东归正民户昨来多己充军或效用后因罢兵渐至逃窜嵗月易乆畏罪不敢首身官司亦不捕捉往往散在沿淮等处亦有依托亲戚往来军中或每家以一两名系籍军伍自余丁壮依旧夹界贩卖缘此甚难关防近闻朝廷已下沿淮守臣措置然其间曾充军兵效用逃窜之人更望指挥镇江高邮建康诸军密行根刷许令自首先次免罪收管其在军者各责罪赏供具有无人口居外营生如悉有之择其壮健亦令充军兵效用使唤庻得递相保守缓急可用其不系逃窜又无兄弟亲戚已在军中而不愿充军效用者方许给田耕种或别作名色拘管存恤始为利便某比缘本寺勘鞫察其情实又见其人材校之江浙所招大叚不同可惜虚弃愚虑及此冐昧以献敢乞钧慈特赐详酌施行
　　论差役劄子
　　照对某因比面对偶及差役事伏防圣问即尝具奏窃见祖宗役法大抵详尽不必更改今所患者近年以来官户置田颇多全不充役致专役民户而已但令应追赠官不许立户更裁定限田顷亩此便已渐革尚有一节须论寛乡狭乡所谓寛乡者一乡官户田产少处也狭乡者官户田产多处也假令一乡之中尽为官户而限田又不过数则谁当着役是必依旧坐困百姓近年之殊未去也某以谓自经界以后州县逐乡田亩竝有定数一乡常以三分为率内二分是民户一分是官户则官户于限田数外始行差役若逐乡官户田亩稍过一分则不复更问限田置令与民户通差庻得均平仍须严立罪赏以防隠漏此法可行于天下也殊荷圣语开纳然某以初不预议不敢复入文字既以奏陈须至申禀更望朝廷详酌施行
　　论诸军冐赏劄子
　　伏见朝廷比修军政汰拣宂籍更易将帅威令复振惟是功赏一事如出战暴露从卫守把之类项目颇多昨缘将帅非人保明奏请之间不无伪冐或増减功效或添入姓名受赂不公任情轻重奸百端时有陈告近据殿前司白旗子队谭进告论鲁真等前军使臣张仪告论洪盛等马军司左军蔡仲告论田俊等防朝廷送大理寺究治委是告论得实虽已将冐赏人追夺元官资并保明不实将佐竝降官行遣外窃虑诸军尚有似此冐滥之人若不措置许之自首深恐日后告论稍多有失行伍上下之分欲望朝廷备坐行下三衙并驻劄诸军大字出榜晓谕逐军寨门如有似此功赏不实已转官资或申奏未下之人幷元保明不实将佐竝候指挥到限一月日许经逐军或所在官司尽行陈告竝与免罪改正如出限不首郤致因事发露定将犯人并保明将佐取防重作施行庻得不致引惹告讦而军无滥赏有以激劝实立功效之人
　　论归正忠义人钱米田劄子
　　窃见沿淮诸处近缘边境旱蝗归正忠义之人动数千计若不优加存恤无以昭示国家徳泽若欲家给人足实恐州县不能应付而目今诸处所申多是便欲依诸军例尽行支破请受或欲借请粮之类竝不分别人数开具名色有司执法例皆不敢批放而归正之人待报日久别无衣食必至悔怨理宜措置欲望朝廷行下逐处遇归正忠义人到且依常平法大人小儿支破钱米如赈济之数却行取责数内情愿充军应得等仗之人即与支破军人请受拨诸军或武艺高强情愿充效用之人即与支破效用请受拨效用其不愿充军及不迭等仗别无武艺之人且与接续赈济钱米于淮南两路取拨闲田或官庄田土支借牛具种子各令服业候至来年收麦时候始行罢给庻得上不虚费大农之储下有以固结归顺向化之心
　　论淮甸劄子
　　某窃见朝廷博询筹防欲以经理淮甸为守御之计此最自治之先也似闻诸将之议有欲移庐州于舒州和州于西关光濠安丰于横涧而列城栅于淮上者有谓移并州郡未防永逺之利先受目前之扰姑以山寨扼险屯兵聚粮以备缓急者虽侍从台谏方议其事下位小官不当妄预然苟有所见幸今公道既开安可辄避刍荛之贱隠黙不告惟钧慈略其进越之罪而试详焉某以为前之説既不可行而后之説为未尽盖前之説徒知以地为险者也庐州地虽平坦昔刘仁赡盖尝守夀州矣王师有不能下即今庐之夀州县是也庐州不移于夀春县而移于舒州是退避之谋也和州之有东西关此控扼之地也至于横涧等处虽有险阻皆非可为州郡之所又况敌方遣使议和两淮流亡次第归业一旦骤移数州于内地人心岂不动揺且诸将尚以京东河北招讨为名而吾之措置若此何以慰中原之望哉此所谓不可行也中原未得则淮甸吾之藩篱也淮甸不固大江岂可备御今若寂然无所经画聴州郡之自为特恃山寨水寨以为退保之防且虽列栅置戍不过二百人骑不过三十匹而无大兵以为重镇缓急有警则糜溃奔骇犹前日矣然则今日之防当议重兵于淮上而列栅置戍以为营田州郡略其名而务其实则犹可哉何谓重兵绍兴之初一军驻楚州一军驻和州一军驻庐州角立相应北人亦莫之敢犯自和好之兴不许驻兵淮上故移江左令诸将豢于宴安者二十年惟知江左屯驻之便未有肯过江而戍者朝廷安可不为之计哉若徒以一二千人分屯淮上而大军止驻建康镇江则淮甸未见其可保也何谓置戍以为营田夫营田之不可为者诸将不欲耳若使诸将于营田每择人遣之如耕其私田则营田之效久矣军兴以来一二大将置庄于淮甸动至数万石所耕皆荒田所用皆军人也而国家独不可哉今若募人杂军士以为营田而择军中所汰使臣可委者领之即其地以为堡栅籍其丁以为弓箭手命所掌使臣以为知城寨官则淮南之地不日可尽耕也何谓州郡略其名盖淮南州郡有不若江左一县者多矣人民未集财赋未充命一太守则必有供给之奉公帑之须招兵置吏之冗所费多矣且又难得资序相当之人岂若姑以倚郭知县兼军使而守之而并省其外县择京官选人可用者不次而用则名废而实举矣凡此三説某所臆断恐无以禆庙谟之万一恭惟钧造择而行之天下幸甚
　　十月末乞备御白劄子
　　一敌已深入淮甸今日所当防江未闻朝廷火急措置如镇江建康采石池口诸处人兵各有多少如何分布宜遣使不住宣谕激励将士仍乞指挥沿江守臣速行团结民兵于无官兵处声势相望各守江岸以防乡井为意但得人心齐一只能奋击礮石踏弩放箭便可守御盖敌人恃众渡江不比华人须择岸口定是多防排筏一时散渡若止控守渡口致其别处登岸不在官兵地方便至失事
　　一敌若未敢渡江只据淮甸得州守州得县守县则江左岂能得奠枕今不知扬州和州尚有大军多少并戍马军直来甚处防合枢密行府如何措置传闻敌已乏粮煮马而食宜密降处分诸将此事更须精加察探恐其排筏木未备声此误我若果曾断其粮道渐至饥乏乞上手书戒敕诸将皆以国事为念同心勠力出竒奋击但痛败得一二阵使彼遁去然后可保无虞只便退军保江敌已宿兵运粮则山寨水寨之人何所归附将来淮甸如何攻取扬州不保通防遂失海道直与常熟江隂相对矣沿江纲运如何运行岂得但以保江为言此事切须奏知审问诸将方略
　　一自淮上交锋今己一月敌人廹江又已旬余隂雨沍寒前有大敌将士劳苦而朝廷未住常程虽欲外示闲暇然不急之务皆未省去无以鼓动军心傥车驾未顺动宜遣王人徧行抚问如特支犒设之类有不可缓者并嵗帑之费亦宜且降指挥依数桩管欲専充激赏使用以慰累年积忿冐矢之心
　　一敌已垂军深入不顾其后但乞敕诸将之未渡江者若果已断其粮道彼众饥乏则可防合一战此贵防速葢虑其济师运粮则我军却当腹背受敌矣如其不然彼众我寡但能坚壁清野时出竒兵略其粮道扰其营垒彼若不归延日持久彼国当自有变盖中原人心已离所签军士涉数千里之逺岂不思归特畏其法令严酷而我之胜形未见故未敢动尔其沿江诸将并监司帅臣总领等合令日下具平安状申以察事机
　　一昨来降诏亲征正欲激励将士今敌已渡淮即亦宜径临江上然沿路排办只备多日恐难但已郤致将士及四方疑惑谓宜暂驻平江以相事势今幸刘帅大防宜令诸将之已渡江者疾速济师以为犄角直须驱逐过淮方得今冬无虑其刘帅军合先犒赏
　　一广徳军一路自溧水直抵余杭敌人往年尝由此入合有兵马控御乞选将星衣沿路择要害措置亦集民兵团结仍多置斥堠如夹冈路吴江长桥亦宜密加屯守以备不虞此下防也不得不虑而平江沿海对淮亦宜复置一官抽集水军以为警逻
　　一自亲征诏下有进发日子及敌已逼真州行朝居民类多迁徙四方士大夫之待选者往往亦归窃恐传播有过其实乞令进奏院日下报状竝入斥堠庻使四方排日皆知朝廷动静以消境内之虞如荆襄四川报状尤要疾速此事虽小所系甚大其斥堠铺宜添差使臣不住往来驱催如有警急许廵铺使臣径具飞申务要知逺近事宜而朝廷机速房更乞严加约束无至泄漏近日刘帅有密奏人能诵之前者诏檄未颁已传于外岂不决体伤事
　　一比见枢密行府已招效用则行在亦宜招集盖辇毂之下无赖游手至多富家大姓一旦迁移不肯放债借钱此辈无所得食便至失所昨来京师盖尝鼓倡横议或于斜街暗巷恣行剽夺致居民不安岂若朝廷损少钱米聚而养之俾一二将校团结收管虽未必皆中用且得不至生事候平定日郤行放散所费显属不多一将来车驾进发亦乞三两日一降指挥存问临安居民如放房钱支赈济米之类俾人日知巡幸所在如有防报依次关留司出榜仍乞临安府分差使臣责以军法认定地方夜廵觉察贼盗并姧细放火惊动之扰一近因人家迁徙传闻严州界上并长河堰下已曾刦了舟船陆路亦有剽夺恶少乞降指挥侧近州县督责廵尉不住躬亲于道路廵警若有此类竝行军法其廵尉失觉察亦以军法从事庻得警肃
　　上执政论千秋涧起夫劄子
　　某照对今月二十九日准三省枢宻院劄子备奉圣防以和州开千秋涧依白劄子内事理江东转运司于建康府太平州火急应副人夫开掘河道牐坝等用元约系二十万工江东与淮西转运司分认各十万工毎日差夫二千人毎路各合日差千人又奉圣防令逐旋兴工措置不得张皇除已下建康府太平州并防问和州兴工次第外访闻千秋涧有古沟遂开修若成足以保聚粮食外固大江实为要地惟是有逐旋兴工不得张皇一节恐负使令不敢隠黙更合取自指挥窃详白劄子所献利便正为自沣湖水际开挑千秋涧至石塘下接黄水荡仍更断嵗丰桥即有重水为阻又云乗此湖塘无水兴工入役即是现今秋冬之际湖塘已自无水就便火急兴工以为防秋之计开掘得成无水为阻未必可恃况收刈是时遽起夫役每州日五百人十日一替亦得一百日方得凑成十万工数每番差官沿路部押地头董役往来宿食沿江便应骚动深虑无縁不至张皇欲望钧慈更赐详酌敷奏若止欲逐旋兴工谓宜就委本州和雇人夫日役千人减省工料渐次开掘依旧总领所应副钱未不至更起两路人夫张皇事势如防灼见所陈湖塘已是水涸开掘得成其利亦在来年春夏始可潴水捍御即乞更待冬深收成之后农夫少隙次苐兴工公私为便伏见太宗朝何承矩在沧州建议开塘泊系以水田为名而命承矩为沿边屯田使故塘成而敌始觉今若避张皇之患即望朝廷将上件事理密付守臣监司知悉而委官逐一相度措置别降指挥只以开通漕运为名庶得穏当某人微位下特以职事所及僭越申禀或刍荛之议万一可采岂胜厚幸干冐威严某下情惶惧之至
　　与执政论千秋涧事宜劄子
　　某窃以初冬戒序恭想某官光辅圣神天人攸相钧动止万福某比者被命与抚谕同司淮西水利愚懵不肖猥荷使令敢不罄竭虽诸司定议事已具闻而其间琐细有不能尽者无由面禀窃计钧慈亦欲详见故列之别纸以俟采择此区区刍荛之志而况于叨奉防意乎某数日走和州境内究观淮西地利得其大略葢昭关以北大路骈来所谓关者有其名尔关傍之路实自若也稍依丘陵聚重兵为营寨以与敌拒使彼不敢越而南防之上也此地不能遏直抵千秋涧则吾之气亦夺矣而千秋涧者岂不可攻之地哉特愈于无尔若以都统制刘源之説欲姑以千秋涧内为家计寨而力战于前则庶防焉其地接沣湖者犹险下数里则无险矣但当以水为阻也水至穷冬未知深浅如何又所险者非闽蜀髙山峻岭之比坡陀冈阜淮南之险不过如此尔而城筑之崇仅能如往嵗洲之垒湏厚为兵屯然后可固也然和州现兴者三役未兴者一役千秋涧一也姥下河二也韦游沟三也日役数千人惟千秋涧成粗可控扼姥下河所开沙夹欲使居民保聚其上彼己破州城而至江岸岂限一河而不能寨然舟行可以不由采石山下此前日太平守纷纷谓其恐夺采石之説者也或谓江流北岸可急而南岸迂缓亦在商贾自择之耳韦防沟者可灌溉以为民田非可以保江也此外未兴之役号清溪涧其工浩大不宜遽举就使得成我万有一失彼得自巢湖口引舟而来麻沣二湖水寨便破径傅城下矣虽有千秋戍何所用之此事皆以告胡昉当亦自止然昉之意实有可嘉士大夫选愞而不肯任事已久而昉能慨然奋励又其赋役均平年丰谷米狼戾民户虽劳莫不服从间有过节在朝廷酌而任之也某仰恃爱眷敢私布之幸赐容察向寒更乞上体注倚珍防寝饔倚俟端拜下情不胜驰颂
　　上枢府劄子
　　某窃见朝廷自夏秋以来以敌人意欲败盟戒严邉备选任将帅简练军实为计甚悉惟是旬日传闻声势颇炽道路汹汹皆以未知所向为忧虽庙谋深秘非中外所可得闻然人心不安缓急何以应敌质之舆论谓宜即有诏书明示逺近俾军民士大夫晓然预知国事然后同心协虑共济事机所系甚大而或者以爲朝廷不欲先露失和之防若便降诏遂有形迹但当隠忍持重厉兵秣马以俟其至此固善也奈人心不安何然前日既遣使讫固欲和尔彼乃不受吾使再定期日指索大臣继而止要泛使吾皆拒而不遣是形迹已成矣况又受其流亡之民纳其降附之地不可以为无迹而独于诏书惜之何哉若必待侵犯吾圉然后降诏是时事属仓猝淮甸之人必至奔扰江浙之众当亦动揺而四方万里之逺安能一日而谕及今为之始可以安人心而作士气也语有之明其为贼敌乃可服今日诏书但当极言屈已和戎所以惠安海内而彼既败盟则有不得已而后应之意万一不至用兵夫复何害异时六飞果遂顺动始别为誓师一诏以决大计作两节施行似不相妨若或迁延致其传檄境上事出倒置浮言胥动虽鞭之长不及马腹矣某人防位下仰恃门下一日之眷用私布于左右如防采取愿止以钧意白而行之天下幸甚
　　上周侍御劄子
　　某伏覩正月二十五日圣防以福建六州地震令本路帅臣监司条具民间利病掯置寛恤事件疾速闻奏有以见主上勤恤民隠祗畏天戒欲海峤之民安于田里徳至渥也如闻本路仅以琐尾数事应诏曾未副圣主焦劳之意某尝仕于闽见其民之贫者莫甚于上四州其为害者莫若二事一曰钞盐钱二曰上供银是二者无嵗不有诉讼省部隂知其説监司明覩其患以经费所在为不可去曾不知其亦有可去者焉请试陈之所谓钞盐钱者景祐元年才十万贯也元丰二年始増六万贯然三分之二则容人入纳于货务而兴贩者也一分则漕司般卖以充上四州嵗计者也自绍兴三年住罢客钞漕司认钱十五万贯欲専其利则州县向来一分嵗计自合从本司抱认不可暗増一分于钞盐之内而使州县别添嵗计也既不逐纲取拨又不论奏豁除乃接续増添至三十万贯州县大困输纳后因提刑呉逵申请仅减八万贯今犹二十二万贯也四州之地从横千里运盐之数无穷而食盐之家有限上司期防急于星火州县不得已往往随产钱科于平民下戸科于耆保议者徒知卖盐违法不知势当如此也所谓上供银者祖宗以来福建有嵗额钱二十万贯熙寜二年始令买银时价低小一贯止得一两故为银二十万两其后银价虽増而银额不减蔡京修崇寜上供格遂定为福建路上供银建炎初宣谕朱廙尝指言之州县犹有余钱陪贴收买以及二十万两之数近年科名日増银价日倍州县不复有余矣故下四州之银取于僧寺上四州之银取于民戸其取于僧寺者不过削其徒之食犹未甚害取于民戸者则以盐折之而仅偿其半价拘催督迫铢两毕输器物钗珥杂然竝陈受纳之际恻然可哀议者徒知买银违法不知势亦当如此也绍兴三十年转运副使王时开始见钞盐之乃献本司钱三十万缗以补州县三十五年以后积欠钞盐钱近者转运判官王瀹陈弥作等始见上供银之又献本司钱二十七万余缗以代上四州今嵗上供银使不得科敛为监司者用心亦可嘉矣然止是暂寛州县目前之急不能为一路永逺之利今欲为一路永逺之利者莫若以钞盐钱俾漕司嵗认其半其余责之州县则于朝廷经费初无所损而州县实受其赐也或谓若使漕司嵗认恐不能办曾不知福建漕司自罢钞盐而运纲所得増盐之利甚多又有米麦他色科名之入前者兴造不絶妄用百出众所共知时升辈自三十年十一月至今年二月实及三年所献通计五十七万余缗是每嵗可余十九万缗矣钞盐三之一不过七万三千缗上供银之半不过十二万缗正可了办如漕司果不肯认则乞委之他司或専命一官俾稽攷覈实本路财赋出入之数不务收其羡余惟在必行去此二然后稍减州县盐纲命逐纲取拨钞盐钱以时出卖不得科卖于民今州县上供银以常年所给之半并今年漕司所认之半足可尽还其价而不得科买于民宿除财用亦足易咨怨为欢謡革厚敛为寛政和气洋溢岂不消变异于逺方哉恭以侍御尝持节于彼则一路之费所宜动心可以言而无疑而某言之则似有嫌是以不若告诸左右伏惟幸察
　　措置武臣闗陞劄子
　　臣窃以文武两迁皆有闗陞之法文臣则皆用考第举主自初官而陞令録自知县而陞通判自通判而陞知州其法甚严武臣则惟有闗陞亲民一节其法颇异故武举军班武艺特奏名出身人止用两任四年余人皆用两任六年虽有考第之差而无举主之限惟进纳人用七考有监司知州通判三员奏举始得亲民绍兴以来从军大小使臣许理在军年月以为资任宗室全用宫观岳庙归正归朝人止用不厘务任数皆得闗陞固异于祖宗之法矣臣闻祖宗朝最重武臣亲民资序必歴亲民始得擢用与文臣改官亲民事体略等况今圣神临御外则用为提刑郡守内则増置閤门舍人同于观阁小则通注知县县尉俾歴民事则武臣闗陞之法亦宜稍同文臣以明陛下文武竝用之意也淳熙初臣僚有请武臣亦用举主四人内监司一人方许闗陞又有亲民闗陞正副将而正副将闗陞小郡州钤辖路分副都监之目其格太繁故不可行臣前嵗十月亦尝论此是时特防陛下开纳后来未见别有施行臣愚以谓政贵简严而易举法贵轻重之适宜夫欲使武臣尽如文臣必用奏举逐任闗改则举主诚不易得莫若止循旧法而附益之使武举军班武艺特奏名出身人用两任四考而不用举主自余皆湏六考内有州县职事或诸司官属一任二考【职事并官属合立定色目】举主二人内监司一人【文臣闗陞通判亦用举主二人内监司一人】方许闗陞亲民内有战功者免用举主虽如宗室已有厘务窠阙归正归朝之人亦有厘务期限一等行之似亦未害惟进纳之官则仍旧法盖武臣转至武翼郎以上入仕三十年两遇大礼既闗陞者便许奏荐恩例匪薄而举主所以保任其终身监司所以亷察其能否若州县诸司官属差遣皆有职掌可试以事异时人材更练必有副陛下之用益可观矣事若甚防法意有在惟圣防念焉取进止
　　看详文武格法劄子【系赵思申请同留正看详】
　　臣等准尚书省劄子备坐臣僚劄子奏臣窃惟文武竝用长久之术古者卿士之官而命以统六师之职元帅之谋而取其敦诗书之义近日朝廷用人盖得诸此然而州郡之间人才之用容有未尽用人而有未尽者以拘于法也为文臣者以治文事职事有不举才力有不称为州郡者不得而变更之为武臣者间有才之可任有智之可使为州郡者亦不得选而用之以故职务旷废因循沿袭官费廪粟民受其蠧难以顿革臣以谓铨曹注拟按资格而授之其人之才否初莫之察也及其试吏于州郡之日其人之为贪为昬为明为郡守者皆得而知之知之而不敢轻于变易者以法之拘也为今之计凡州郡之间惟典刑狱任分敎之官不可用武臣自余职幕令佐而下或有不称厥职许从守郡之臣随才而器使之不拘以文武格法若然则人称其官官无废事文武竝用有得于此取进止
　　八月二十八日三省同奉圣防令韩元吉留正同共看详措置闻奏者臣等看详上件臣僚劄子止谓州郡之间文臣有职事不举武臣有才智可取者欲许州郡通融任使其用意虽若可采其为説则非也缘州郡一时任使官属非有着令拘于文武者自可通选其职幕令佐都监巡检等自吏部注授各有文武资格本法今若遇有不职一切不拘本法直使守臣随才改易号称器使则是吏部格法可废而权悉归于州郡矣使守臣果贤而无私则所改易犹云可用亦不可常行其或不贤而率任私意则所恶者下移指为不职所喜者上迁指为有才愈见紊乱怨讟并兴有唐藩镇擅用吏之风未见其可也仰惟国家铨选之法循资任格虽总于吏部而又设按举对移之法于外许监司郡守得以详察以故用吏之权归于上而察吏之法行于下祖宗之制至尽且公不可易也在法州县官有许察其能否难易而随宜对换者有许其对移而不得移充某官某职者有许其体量老儒而便令致仕者有虽许对换而放令离任不妨后人者有遇其不职未差替人许其奏举以填现阙者有遇阙无官可权许其选差罢任待阙官者着令甚明其责皆在监司而不専在郡守惟司理司法则郡守得事对换选人中老病昏懦则守倅得専体量今如臣僚劄子所请则不问许与不许对换可与不可填阙亦不申闻监司而州郡皆欲自専而行前项条法悉无用矣文武交互犹其末也臣等窃谓若陛下但欲稍以民事试之武臣则臣等近因防详官制已尝申陈祖宗旧制沿邉知县曽用武臣通差与沿邉县尉一等今检照在部武臣尉阙已有百处而武臣知县止有五处盖沿邉地分与旧不同未曽増改无缘可以差注臣等不能遥度乞自朝廷行下诸路帅臣监司同共保明沿邉地分及湖广屡经盗贼县道可通差武臣窠阙开具申奉到俾吏部措置依法注授大使臣注知县小使臣注县令则为经久之制然武臣可任此者亦湏通晓文法谙练民事之人吏部毎以举状定功分缘武臣举状止是一例举充陞陟而以考地理为亲民资序合稍分别令应文武官嵗举武臣陞陟者于内举二人堪充陞陟亲民任使【现今文状举状系有举充改官亲民任使员数方授知县】有亲民举状两纸考第及格到部之人方得授知县县令兼伏见诸路帅臣监司属官内有准备差使一职文臣任之则为属官武臣任之则与指使使臣一同其逐司自有指使名阙事体未均欲乞将诸路帅臣监司下武臣准备差使并改作准备差遣自今悉从堂除与武臣例为属官以选用武臣之才者自余州县监当通注武臣系有常法州郡一时委使通用武臣系有旧制不在朝廷更变条令复降指挥庶得允当伏乞睿慈特赐详酌施行
　　辞权中书舍人劄子
　　某伏准尚书省劄子今月二十一日三省同奉圣防韩某时暂兼权中书舍人掌行命令虽暂兼权自来系差有出身官重念某门防入仕文词浅拙冐昧摄承恐渉清议欲望朝廷特赐敷奏别行差官以安愚分不胜幸甚
　　又二月再辞劄子
　　某伏准尚书省劄子今月四日三省同奉圣防某依旧兼权中书舍人者重念某昨防指挥缘林机差充接送伴时暂兼权上件职事今来系正有窠阙而某以无出身人尚兹摄承恐贻众议欲望朝廷特赐敷奏别行选差以安愚分不胜厚幸
　　荐郭见义蔡迨劄子
　　臣仰惟陛下躬文明之治旁求儒雅以阐帝王之制尤以轸念故家人物为先如臣愚钝不肖叨防睿眷毎加殊奬窃思报国但有荐贤臣伏见朝奉郎权发遣光化军郭见义故宣徽使郭逵之后力学能文才藻宏掞虽以进士登科而恬退不务进取甘心逺官时无知者又伏见从政郎蔡迨名臣文忠蔡齐之后学有家法笔力雅健得制作之体久困州县无因自逹二人者皆中原旧族忠信修饬绰有典型恐可副圣神搜延之意资承明著述之选不如所举臣甘被罪惟是进越冐凟天听臣无任恐惧之至取进止
　　自辨劄子
　　臣愚戅拙直久荷圣知初无尺寸之劳仰图报称委付一州仅及朞月自速旷戾祗荷寛典不当有言重冐宸听但念臣防提刑司所按四事买罗専辄止以去嵗退剥者多官吏坐罪今年欲凑足纲运以趁省限故令违限不纳及所纳不中者折纳原价数实不多而坊塲钱仅四千缗及漕司员扑兰溪酒坊所欠境内盗贼未获尚有限日至于陈桂聚众殴打税官臣以情重法轻故尝奏请惟是臣遇事率略有失自顾者提刑韩俣曽以劄子通与守倅催督官钱盖亦公移之比而签防官循例一面回文臣以卤莽偶忘报应今始闻韩俣谓臣有轻忽武臣之意臣材力驽下自防陛下抜擢屡与武臣同事被命出疆及叨馆伴防详官制等毎务和同何尝稍有轻忽之疑缘俣与臣素未相识亦臣之疎悔愧何及臣深恐职事相干别致悔吝故不避鈇钺欲望圣慈许臣闲退而臣区区肝胆敢具奏知仰乞天地父母之仁特赐睿照臣则万幸荐渎天威臣无任激切屏营之至
　　乞宫观劄子
　　伏念某昨自铨曹误防圣恩再畀近郡方俟改嵗即丐退间缘某政事之谬不足化服豪强遂形飞谤行谊之疎无以孚信士类至谓鲜亷曲荷保全何敢自辨惟乞赐陶铸一宫观差遣不胜幸甚干冐威严某下情无任愧惧之至
　　建寜府乞宫观劄子
　　臣辄沥愚悃仰干天听伏念臣赋才短拙禀性疎直防陛下特逹之知擢寘从班既乏丝毫之补祗荷厚恩二年之间叨守两部自婺易建曲示保全天地父母之施益隆臣罄竭驽钝未知报塞缘臣忧患之余目力顿昬素苦怔忪之疾心力不逮潜藩重地非所久安幸今郡境年谷丰登奸盗警戢汰军散吏俸给以时上供钱物不曽亏滞非有规避之私欲望圣慈矜怜病瘁除在外宫观一次俾臣少就闲秩休养筋骸庶几他日尚可复被使令之末臣不胜万幸冐渎宸严无任恐惧战栗之至取进止
　　婺州乞宫观劄子
　　臣辄沥血诚不避鈇钺干冐渊听臣守藩无善近贻监司按察分当汰斥圣恩寛大第从镌等天地父母之仁虽臣粉骨碎身未知图报之所窃惟臣之事君如子事父犯而无隠要在尽情臣之肝胆若不披露于陛下之前臣则有隠情之罪伏念臣迂拙因荷陛下防擢寘之侍从昨奉清光毎防异眷试以辅郡适遭旱暵之余公私空匮饥民满野臣不敢辞难以孤任使罄竭驽钝左枝右梧幸及丰登无所规避方欲祈就闲散少息疲懦之躯才疎政拙遽被刺举事之曲折何敢自辨固当仰体陛下重易守臣之意黾勉効职但臣多病蚤衰心志凋耗连年哭女目力顿昬自难久居烦剧之郡况臣赋性疎直动乏周虑若不引避诚恐职事之间有重悔吝在臣孤迹委实难安伏望圣慈察臣素无他肠怜臣非有避事特降睿防畀臣一在外宫观差遣稍延嵗月未填沟壑皆所以事陛下之日也上渎宸听臣无任陨越战惧之至取进止
　　代留守司起居劄子【壬午】
　　臣伏审车驾进发巡幸已抵建康者窃以强敌渝盟自贻陨命天师戡难所向奏功尚勤銮辂之时巡甫居陪都而肆觐凡在观听孰不欢呼恭惟皇帝陛下体胜残去杀之仁修安民和众之武事之皮币初岂吝而不为鍜乃戈矛非得已而后用天之所助鬼得而诛旌旜方动于江淮号令已宣于河洛惟时机防系国安危冀观余孽之豆分少徯中原之响应庶出万全之防以恢亿世之基既疆圉之肃清将舆图之尽复臣久叨眷遇粗有朴忠属暂司管钥之留不能执羁靮而从跂望行阙臣无任拳拳激切之至

　　南涧甲乙稿巻十
　　钦定四库全书
　　南涧甲乙稿巻十一
　　宋　韩元吉　撰
　　进故事
　　壬辰五月进故事【权尚书吏部侍郎时朝士大夫因言张説多去国者】
　　国史薛居正传太祖尝谓居正曰自古为君者鲜克正已为臣者多无远识盖君臣之道不得其所吾爱唐太宗受人谏疏直扺其非而不耻以朕所见不若自不为之使人无异词也又吕防正传太宗谓防正曰古所谓君臣道合者情无间尔故事必无隠而言皆从之今既列于位得以献可替否虽言未必中度朕亦当共议而更之俾协于道朕固不以居尊自恃使人不敢言也
　　臣闻人君之徳莫大于纳谏而后世称纳諌之盛者无如唐文皇其臣王珪魏徴之徒号善諌诤至于无言不从无事不聼可谓至美惟太祖皇帝圣见高远不以文皇纳諌为难而以自不为之使人无可諌为善大哉言乎前世帝王所不逮也昔书成汤犹曰改过不吝是不能无过也若吾太祖将无事之矣本纪又载太祖一日罢朝不乐内侍有问者上曰尔谓帝王可容易行事耶早来前殿乘快处分一事有失史臣必书所以不乐也葢太祖皇帝常以乘快处分为悔为戒兢兢业业罔敢怠忽宜其周旋却顾当时无可諌之事矣臣又闻之事君之义有犯无隠所谓犯者不过触危严冐忌讳其用心则忠至矣夫有隠则见利而不陈遇害而不指挟姧防务为身谋人臣之罪莫越是也惟太宗皇帝圣见髙逺于二三大臣既欲其情之无间且欲其事之无隠犹曰不以居尊自恃而使人不敢言也大哉言乎亦前世帝王所不逮也书所谓啓乃心沃朕心尔无面从退有后言实是道也故太宗又谓宋琪曰朕周旋欵曲商确时事葢欲通上下之情无有壅蔽卿等但直道而行絶其私请无得有所顾避也葢太宗皇帝毎虑羣臣不由直道而交通私请戒之使无所顾避固当靡不尽其情矣仰惟皇帝陛下至仁大度同符太祖谋猷施设罔不诹于故实而宪于谟训臣愿陛下兼听广览以太祖之训益隆圣徳好问察言以太宗之训深励羣臣夫使防朝清明而常无可諌之事人臣皆知直道事君而举无不尽之情则治效何患不成中原何患不复哉此臣区区日夜以冀也
　　八月进故事
　　唐书魏徴传徴见太宗顿首曰愿陛下俾臣为良臣毋使臣为忠臣帝曰忠良异乎曰良臣稷契臯陶也忠臣龙逢比干也良臣身荷美名君都显号忠臣以婴祸诛秖取空名此其异也帝曰善
　　臣闻唐初诸臣徴为善諌者也徴之此言第欲激昻太宗必跻于无过之地而已至于忠良别讲之犹或未尽也徴之意以辅佐为良諌诤为忠尔然孔子之语忠以孝事君者也故掦防亦言合稷契谓之忠今观典谟之书则稷契臯陶何尝不献言于尧舜之世惟其言之而可行諌之而悉用君臣之际泯然其无迹而天下臻于极治非必激讦矫抗以犯雷电之威触鈇钺之怒然后以为忠也自徴为是説后世遂以良臣或不事于諌诤忠臣殆将杀身以成名不可不辨也臣则以为正直谓之良不欺谓之忠皆人臣所当为之事冇不分尔当可諌而諌不害其为良当可从而从不害其为忠是未可以一偏议也然徴之事太宗反复于君子小人之际最为详尽且谓太宗轻防小人礼重君子夫轻小人而重君子顾不美哉继之则曰重君子也恭而远之轻小人也狎而近之近之莫见其非远之莫见其是莫见其是则不待间疎莫见其非则有时而昵皆人情之所难言者其为忠亦至矣特于忠良之别虽有激而云反有所未尽故臣表出之以俟上之择焉
　　九月进故事
　　唐书李绛传绛见浴堂殿帝曰比諌官朋党论奏不实皆陷谤讪欲黜其尤者若何绛曰此非陛下意必憸人以此营惑上心自古纳谏昌拒谏亡夫人臣进言于上岂易哉君尊如天臣卑如土加有雷霆之威彼昼度夜思始欲陈十事俄而去五六及将以闻则又惮而削其半故上逹者才十二何哉干不测之祸顾身无利耳虽开纳奬励常恐不致今乃欲谴诃之使直士杜口非社稷利也帝曰非卿言我不知諌之益
　　臣窃以谓绛之言何其尽哉当宪宗之初岂有失徳諌官论奏不实者果何事意其必有过甚之语难行之议以帝之聪明而亦谓之谤讪则非不可黜也绛直以进言之难十事去其五六为帝激切言之将以开天下敢言之路惧或黜之则正直之士畏罪不敢言耳然帝虽欲黜之而以问绛是亦意有所未安不果于黜也绛能开主意至宪宗翻然起悟知諌之为益而不罪其过后世且不知諌者其为谁君臣之间纳诲辅徳可谓泯然无迹矣然自古小人之害言者莫甚于谓其植党而好名葢植党则欲去其众好名则使人君怒其谤已是二者古今之论多矣惟植党之疑犹为易辨好名之讥最为难知夫天下之所趋者名与利而已人臣之事君以有爵禄之利也好名之人不顾爵禄之利而欲慕正直之名则何惜不以其名与之葢利之与名均为御世之物人君为此既设臣而谓之諌将以名与之也若不与之名而又欲加之罪则吾之御世者亦狭矣就使狂妄之士滥夫正直之名而忠实之言将亦由是而得也岂足以伤吾之后哉故臣因论绛事而敢以为陛下献恭惟圣学高妙知此久矣而绛之言诚有取焉者也
　　癸巳五月进故事
　　汉书郦食其传沛公略地陈留郊麾下骑士适食其里中子沛公时时问邑中贤豪骑士归食其见谓曰吾闻沛公嫚易人有大略此眞吾所愿从骑士曰沛公不喜儒未可以儒生説也骑士从容言食其所戒者食其至入谒长揖不拜曰足下欲助秦攻诸侯乎欲率诸侯破秦乎沛公骂曰腐儒夫天下同苦秦久矣故诸侯相率攻秦何谓助秦食其因言六国从衡时沛公喜赐食其食问计安出
　　臣闻世之论汉髙者类以不喜儒为言及观食其之事岂诚不喜哉葢高祖所不喜者恶夫盗其名而无所适用云尔食其一言六国成败遂推之食而问之计既下陈留而封之为广野君是一时有用之才帝未尝不喜也自周衰道学不传士之号为儒者徒能诵説陈言而不达当世之务故听其语若可行责其实则罔效且复自处于优闲畏懦之地以苟幸世之富贵所以动见厌弃儒者之名殆为此辈污之也汉兴三人若食其特辩士之雄而亦以儒自命叔孙通仅能定朝防之仪陆贾时时説诗书而着新语大抵所抱负类不醇正猎取儒之近似者而帝已喜之惟张子房玩意黄老雍容近道未始以儒自名帝亦不悟其为儒而独见尊礼况夫荀卿所谓善调一天下之儒使帝遇之安得而不喜哉以是言之尚文词穷训传非人君好儒之实而后之儒者苐欲谈经而不肯任事皆高祖之所不取也臣窃以为今中国之所以未操胜算者正在人材太弱士大夫虚名有余而实用不足其弊皆由儒者无以自振惟圣天子作成砥砺而易其俗尔且人材犹金玉也镕范久然后其剂良琢磨工然后其质美诗曰追琢其章金玉其相勉勉我王纲纪四方言文王之能官人也陛下知此乆矣臣固未可以立谈尽然人材众多要皆有用而养其资力俾无妄进之心责其实效俾无避事之意庶防虚名之患消将有眞儒为时而出汉高之风何足仪也
　　八月进故事
　　国史郭从义传从义守中书令为河中尹防国军节度使改左金吾卫上将军太祖召于便殿使击毬从义易衣跨驴驰骤殿庭周旋击拂曲尽其妙既罢上召坐谓之曰卿之此技精絶矣然此非将相所为也从义大慙而退
　　臣闻选将固多术矣然将相之才以方略为上技勇为次击毬者军士之一技也作其驰逐而试其便捷使马之疾速随人而人之抟击应手非敏妙无失者不能为也设欲将帅竝习则运筹决胜不自用劒者何人哉若从义葢以此自名也其在国初出藩入卫不为不显艺祖眷之俾试于殿庭曲尽其技赐叹赏以为精絶矣复虑诸将耻于不及也故以非将相之事警谕之大哉言乎直得帝王御将之诀虽汉高之待信布不是过也昔韩愈尝论击毬于张建封矣第攻危堕之忧激射之虞马之与人颠顿驰骋之患为害宜建封猛鋭之志所忽也惟艺祖皇帝以将相之事一诰从义简重而有体故从义羞缩知戒圣人之言与书生之论信不侔哉故臣以为选将固多术窃愿器使诸将留神万机之暇不深取其技而责其谋实艺祖皇帝之遗意也
　　丙申五月进故事
　　唐书太宗引诸卫将卒习射于显德殿庭谕之曰四裔侵盗自古有之患在边境小安则人主逸游防战是以宼来莫之能御今朕不使尔曹穿池筑苑専习弓矢居闲无事则为尔师突厥入宼则为尔将庶几中国之民可以少安乎数年之间悉为精鋭
　　臣闻太宗可谓不忘突厥也当时羣臣不察以为兵刃至御在所而后世诸儒亦议太宗阅武殿庭以人主之尊而行将帅之事臣知太宗之志在突厥者以其非得已也盖唐初外裔之患莫甚于突厥自隋即以公主妻之高祖得天下羣盗角之惧其为助故卑词厚币约以连和其礼有为之屈者及连嵗内侮益甚至欲迁都避之不胜其愤武德八年命有司削其敌国之礼更以书为诏若敕其酋颉利因自将其众袭武功而瞰渭桥时太宗方即位以六骑直出与颉利隔水语仅成白马之盟引兵退舍由是言之高祖之愤几贻大悔未若太宗之能忍也然帝虽能忍而其志不可一日忘敌故敌退未逾月即殿庭以教战士校其射艺诱以厚赏此特其一端尔他所以备敌者从可知也贞观之治用贤纳諌之方选将练兵之法皆足以自致于安强然后坚坐不瞬以待其隙及颉利势衰羊马多死又与突利相攻击诸部皆畔逮贞观四年始命李靖以六总管之师才十万人破之隂山擒颉利以献观帝之吿羣臣有曰国家初定太上皇以百姓之故奉突厥诡而臣之朕常痛心疾首思一刷耻于天下其劝高祖不必移都则曰愿假数年系颉利之颈致之阙下至是果酬其言鸣呼有志者事竟成必有忍其乃有济太宗之谓矣何则待外国之礼或可屈而志不可屈也惟礼或可屈故权时之宜有所不校若太王事獯鬻文王事昆夷于传有之矣惟志不可屈故勾践之报吴太宗之擒颉利皆是道也臣窃仰国家今与敌和岂异是哉日者奉使之臣辱命而还陛下既以备正典刑矣敌之骄慢吾使而礼有未得伸者固不能不动心然亦何足与校是非曲直乎臣所愿陛下沈几先物扩帝王之度以容之坚忍不顾厉太宗之志以图之如闻敌境旱蝗已乆民心离贰诸雏各擅兵柄互相窥伺天道如闻岂无颉利之变陛下圣德英武逺迈于太宗假以嵗月则渭上之耻未必不啓吾定襄之功也臣是以因贞观之事以证之云
　　七月进故事
　　吴志张温传温引致暨艳以为选曹郎至尚书艳性狷厉好为清议见时郎省混浊淆杂多非其人欲臧否区别贤愚异贯弹劾百寮率皆贬高就下降损数等
　　臣闻清议之始犹公议也所以论人材之贤不肖以助国之赏罚然议者当出于上不当见于下当施于公不当狥于私故周礼有八议之辟而汉以议郎设官是法令之行政事之大朝野之臣皆得议之也然周之弊郑人聚于乡校以议执政之善否流而至于战国以成处士横议之风汉之弊太学诸儒嘘枯吹生而甘陵有南北部公卿以下畏其贬议自是而降清议遂为无实之言故山简以为郭泰许劭之论明清议于草野夫议非出于草野者也故曰天下有道则庶人不议以三公之际暨艳辈乃欲施清议于选曹虽当时居位贪鄙志节汚卑者皆降为军吏置在营府然意其嫉太甚清浊太分谪罚太骤而不能无私喜怒于其间故终至于怨愤之声积浸润之谮行而艳与徐彪亦不保其身矣嗟乎自公议不行而变为清议清议不已而肆为清谈皆无益于天下国家而适足以致搢绅之祸今日士夫以为清流之议者尤非也至于妄尊大而好为虚名昧世务而不切实用宜神圣之所深念也臣是以因得辨之
　　九月进故事
　　汉书魏相传明易经有师法好观汉故事及便宜章奏以为古今异制方今务在奉行故事而已数条汉兴以来国家便宜事及贤人贾谊鼂错董仲舒等所言奏请施行之奏故事诏书凡二十三事上施行其防
　　臣所言可谓深逹时变而知济时之畧也盖一代之治必有一代之宜所以斟酌损益以为子孙万世之规持守而弗失也昔者三代之盛莫如周而周之为治亦曰文武之政布在方策而已岂必逺慕前古跂望而不可及哉宣帝之入继大统也号称中兴繇得相为之辅初无甚高难行之説非常可喜之论但欲奉行故事云尔夫故事者非他高文景武已行之善名卿贤大夫未用之谋吾悉举而措之天下国家如是高文景武之治复见于今名卿贤大夫复生于时矣故其防不过于忧水旱之灾本于农而务积聚与夫察风俗举贤良平冤狱图师旅而备西者仅十数条譬如良医之论药未甞广求奇方异品取之目前断断然皆可已疾而去病用能数十年间常平既置而水旱无虞循吏既多而郡县咸理任于定国之徒治狱而民自以为不冤任赵充国之徒治邉而四裔罔不慕义功烈巍巍光于祖宗其效为何如哉逮夫元成以后徒知用儒之名不知用儒之实而当时所谓儒者亦徃徃不习旧章不逹治体妄引诗书以制作礼乐变易郊庙为务而经国大计漫不加省孝宣之业衰焉故臣以为若魏相者真识时知变者也
　　丁酉正月进故事
　　后汉书邓禹传光武自蓟至信都使禹发亡命得数千人令自将之别攻拔乐阳徙至广阿光武舍城楼上披舆地指示禹曰天下郡国如是今始乃得其一子前言以吾虑天下不足定何也禹曰方今海内淆乱人思明君犹赤子之慕慈母故兴者在德薄厚不在大小光武悦
　　臣观光武可谓知难者也语有之君以为难易将至焉方其用兵河朔仅得一郡观天下郡国之众怛然自畏虑已之不能取也以问于禹为禹者以他人论之当时更始据闗西赤眉青犊之属动以万数三辅假号徃徃羣聚必劝其君以厉兵秣马壮其威力以角一旦之胜而禹乃曰在德薄厚不在大小是料光武必足以定天下欲广其德以收天下之心尔嗟乎此三代王者之佐之言伊尹吕望所以思济斯民者也故光武至邯郸分遣官属徇行郡县理冤结布恵泽录囚徒存鳏寡其敕冯异有曰今之征伐非必畧地屠城要在平定安集之耳皆禹有以发之也后世乃以禹不能径攻长安为疑然禹以谓赤眉新拔长安财富充实锋未可当盗贼羣居无终日计财谷虽多变故万端盖姑欲假以嵗月待其自毙也禹之谋固不尽用而师行有纪降者日以干数停车住节劳来父老以慰其讴吟思汉之心光武以功赏之非其谋识所先后者哉今以天下之半而谋恢复则舆地固已逺过汉光而强敌纵横几逾五十年其势将亦自毙圣主盛徳日新施者厚矣羣臣宜亦有禹之谋而不计近功以图之则中兴为日月可冀也
　　丁酉七月进故事
　　唐书王珪传太宗召为谏议大夫帝尝曰正主御邪臣不可以致治正臣事邪主亦不可以致治惟君臣同徳则海内安朕虽不明幸诸公数谏正庶致天下于平珪进曰古者天子有争臣七人谏不用则相继以死今陛下开圣聼采刍言臣愿竭狂瞽佐万分一帝以珪推诚纳言每存规益帝益任之迁侍中帝使太常少卿祖孝孙以乐律授宫中音家技不进数被谯珪与温彦博同进曰孝孙循谨士陛下使教女乐又责谯之天下其以士为轻乎帝怒曰卿皆我腹心乃罔上为人游説耶彦博谢罪珪不谢帝黙然明日语房龄曰帝王纳谏固难矣朕夙夜庶几于前圣昨责珪等痛自悔公等勿惩是不进谏也
　　臣闻君臣相湏如手足之卫头目也有是君也而其臣不足以辅之有是臣也而其君不足以使之则失其所以相湏者矣故君在审择其臣而臣在忠事其君未有君臣之志不同其徳不合而能成天下之治者也太宗之説可谓知者矣然君之患常在于不能纳諌臣之患常在于不能尽言以太宗之明圣是其于兵机将略戡定祸乱足以追迹汤武其于躬行仁义力致太平足以庶几成康其大者既以安定天下自余行事固亦无甚过举也汲汲然导房龄使諌如此则朝廷之上一日万几之间何虑其阙失哉夫谯责孝孙以教宫中音技之不进岂亦太常协律之职实人君过举之细管仲所谓未能害覇者也而珪与彦博过虑而言便有轻士之忧太宗始亦怒之终则悔之又诏龄軰勿惩是而不谏当时责成大臣纳诲以辅台徳可谓无隐情矣其致贞观之治也宜哉臣以是知君臣皆正之明騐也且太宗之説固正矣使其臣不正其肯为太宗尽言乎一事之不谏则天下之事将有不闻者矣故臣下之邪正在于言与不言之间明君不可以不察也
　　八月进故事
　　汉书董仲舒传武帝即位仲舒以贤良对策制曰欲闻大道之要至论之极仲舒对曰道者所繇适于治之路也仁义礼乐皆其具也复对曰夫乐而不乱复而不厌者谓之道道者万世亡者道之失也道之大原出于天天不变道亦不变是以禹继舜舜继尧三圣相受而守一道亡救之政也
　　臣闻道之难言乆矣武帝之策仲舒曰欲闻大道之要仲舒之对反复天人之际春秋之防诚达于治道矣继曰道之大原出于天其亦知道本欤昔者仲尼之语学者葢曰志于道又曰吾道一以贯之未尝以何者为道以其贯于一则无不在焉及其系昜则曰立天之道曰隂与阳立地之道曰柔与刚立人之道曰仁与义是三才之位虽不同其为道一也又曰一隂一阳之谓道是道不可以名言视其所谓隂阳者则知道矣隂阳即刚柔也刚柔即仁义也其义虽不同其所以为道亦一也自人言之其静而无为者道动而有为者亦道也后世不能明夫此故子思孟子特于性命之间发之子思则曰率性之谓道孟子则曰仁也者人也合而言之道也推而至于尧舜之相授葢亦曰人心惟危道心惟微惟精惟一允执厥中者夫人心岂有二哉惟精而一则能执其中矣故曰中也者天下之大本也既得其中安往而非道固无动静之分也以之治已由是也以之治天下亦由是也自佛老之教兴举世但以治心养性者为道而以施于天下国家者为外物以寂然不动者为道而以视听言动者为前尘于是判而为二始不能合而言精而一矣韩愈之徒既是不足以知道且诋其所谓清浄寂灭者以为非道且清净寂灭者固亦所以为道也粗见其体而遗其用故举天下之事以为前尘外物而皆欲不为则失其为人者矣失其为人者而欲为天是亦不知天人之道昜地则皆然之理也可谓夲末不竝行矣其可胜言哉汉兴虽张子房之学曹参之治皆曰防道而未能免于斯故臣感于仲舒之言治道者忘其浅陋而一辨之
　　戊戌正月进故事
　　唐书杜黄裳传宪宗尝问前古王者所以治乱黄裳知帝鋭于治恐不得要因推言王者之道在修已任贤而已操执纲领要得其大者至簿书狱讼百吏能否本非人主所自任昔秦始皇帝亲程决事见嗤前世魏明帝欲按尚书事陈矫不从隋文帝曰昃聼政卫士传飱太宗笑之故王者择人任而责成见功必赏有罪信罚孰敢不力孔子之称帝舜恭已南面以其能举十六相去四凶而至无为岂必刓神疲体劳耳目之察然后为治哉帝以黄裳言忠嘉纳之由是平夏翦齐防蔡复两河以机秉还宰相纪律设张赫然号中兴自黄裳啓之
　　臣观宪宗即位惩建中贞元多难之余彊蕃悍将颉颃莫制当时宰相杜佑郑絪軰号选愞姑息不足任此故帝欲以身任之实甚劳矣夫羣臣之不足任是未得其可任者也而黄裳不自以为嫌乃为帝言为治之要在择人任之恐其敝精神于簿书狱讼之间役视听于耳目之际而已尔由是宪宗翻然感悟择人任焉然黄裳仅能言之而无天年继以李吉甫始任其责出郎吏以为刺史省宂官八百员省吏千四百员并州县停入仕昜藩镇者三十六又继以裴垍整齐法度课吏治别淑慝奨劝谏官悉使言事百度修举朝无幸人其后则若李藩之涂诏李纬之论事裴度之讨贼帝皆一意任之无复自任俾各得尽其才而竭其虑庶政内修天威四出削平畔乱克复两河无不如意论者以为宪宗刚明果断非止伐蔡一事也使大臣如杜佑郑絪而任之则安得为明闻黄裳言而不用则安得为断要在明于可明断于可断得其人为先则尚何所劳哉故人君劳于求贤逸于得人非畏其劳也畏其当劳而枉用焉惟求贤足以当之若劳于世务则羣臣逸将安坐拱手视吾之劳而莫肯任事也史官谓宪宗中兴由黄裳啓之其不诬也
　　戊戌七月进故事
　　唐书李大亮传明突厥亡帝遂欲懐四夷诸部降者人赐袍一领帛四匹首领拜将军中郎将列五品者赢百员又置降人河南诏大亮为西北道安抚大使以绥大度设拓设泥熟特勒及七姓种落之未附者大亮上言属者突厥倾国入朝陛下不即俘江淮变其俗而加赐物帛悉官之引处内地岂大安计哉臣以为诸称藩请附者宜羁縻受之使居塞外畏威懐徳永为藩臣所谓行虚惠收实福河西积困兵革州县萧条愿停招慰省劳役使边人得就农畮此中国利也帝纳其计
　　臣闻唐太宗之平突厥也降者尚十余万帝用温彦博之议度朔方地建顺佑化长四州置定襄云中二都督统之然擢酋豪为将军郎将者尚五百人奉朝请者且百员入长安自籍者数千户也当时廪给之费葢亦可见故大亮安抚伊吾而陈羁縻塞外之策葢既往不咎故欲无往招徕于七姓种落以寛河西州县而已且汉置降匈奴五原塞下以为捍敌未始官于朝也太宗之降突厥遂官于朝矣夫取其才而用固足以见圣主之大至于奉朝请者多籍长安者众则是烦费中国以养裔夷之俘亦不可不虑者臣大亮有言太宗遂悟可谓明矣哉仰维国家履中兴之运敌势就衰慕义効顺者襁负来归既已处之州县矣则异时系踵而至者臣亦愿圣神鉴此而豫为之谋矣
　　议
　　皇叔祖故检校少保向徳军节度使知大宗正事嗣濮王赠少师封琼王仲儡諡议
　　议曰国家之制不以吏事委近属其行能之懿问学之彊可用于世者莫得着见也然拥将坛之节疏王社之封贵则甚矣类骄而不近于礼享万钟之禄受兼金之赐富亦极矣率吝而不知有义训有之如有周公之才之美使骄且吝其余不足观也已故赠少师琼王太常昜名以恭以惠岂所谓无骄吝者欤谨按諡法敬事贤恪曰恭慈仁好与曰惠惟王以天子大父之亲掌庆系之籍纂濮邸之祀循循然奉礼法惟谨朝见趋走人以为劳也震风凌雨而未尝或乱便坐赐对人可以冀其私也尽规献纳而未尝敢替其敬事贤恪有如此者女筓择归靡睨富室孤嫠来托字抚弗惮弛连坐扃鐍之禁屏舆马声色之好惧无以称廪饩之厚而请外自试奉养益薄惟乐施不倦实有焉则慈仁好与不亦宜乎昔夫子答子张之问以恭则不悔为先惠则足以使人为后国语侨之知道以其行已为恭以其养民为惠二者古人之所力行君子之所甚重太常之议微矣请以是告其庙谨议
　　议节财赋十事
　　武臣俸
　　国朝使相太尉等官以宠元勲旧徳今但武臣依次迁转惟当限以员数稍裁定其俸仪同三司宜视宰相太尉宜视执政节度使宜视尚书若现今掌兵之官或与优异则别定葢俸钱宰相止百三千近又裁损而使相乃四百千也
　　宗室赐予
　　南班宗室俸入之外逐岁生日并郊礼赐赉乃有定数内庭妃嫔葢亦有之谓可权借十年或如横行俸钱分数借减若谓不可行则武臣借减已三十余年人无异议况此在俸入之外
　　宰执节仪
　　宰执近再减俸以为大削如节序三省密院互相餽遗郤非祖宗旧制始于近岁数亦颇多似合住罢而还其俸以为名
　　禁庭浮费
　　仁宗朝常减省看经道场钱每岁万千四缗今亦有此此外庭不得尽知合于内东门司取索议之此当时所以湏差内侍一员也又如非时支散享庙时册寳时上自宰执下至行事官吏各赐银绢如此等类且权住罢所费实大将来圣政局进书亦恐有之
　　宂员
　　职事官下至监当固有可省而内侍省入閤门入内诸司往往溢额宰执所奏给使减半补授尤为泛滥外如都督府淮备差遣乃至一百五十员其属官等俸给太优皆合议定
　　借请
　　朝廷每行一事如造册寳修书造礼物之类旧例当行人先有借请或自三省知印人吏以下皆有之恐可住罢至于几日一次犒设尤可省者湏取索粮审院每岁借请过名件数目惟差出则依旧借
　　雇募
　　百官中合破四五人恐无可减十人以上则犹可议如皇城司军头司干办官属之类既已占破人兵有雇募至二三十人者则宜裁定至于禁庭阁分宣借数目粮审院遇关到无不放行亦合稽考
　　内藏支使
　　古者关市之赋以待膳服币余之赋以待赐予式贡之余以共玩好葢各有名色随其多寡而为之用今内藏库出纳外臣不得预闻故膳服之费赐予之费玩好之费惟上之旨然唐之君如徳宗宰相如杨炎犹能以内饷储者悉归左藏今若未可以内藏并之左藏亦宜命大臣定为支使之格随其名色所余多寡而用则亦有节若以为此不当使外庭防计者葢误认周礼也周礼惟王后之服王之裘王后之酒王后及世子之膳则不防其余则太宰未尝不受其防而有均式
　　诸路阙额钱可给驻劄军
　　殿前军驻劄如江西广东福建之类皆上供幷经总制钱应副然逐路州军自有阙额厢禁军宜且勿招取所桩衣粮以给驻劄殿前军者今提刑司逐时专一根刷取拨葢逐州禁兵既不可倚仗湏借殿前军弹压则亦不湏枉费粮衣招填合行措置
　　诸路籴买
　　籴买宜用诸路时价髙下不可一律户部失于稽考者尚或有之闻江西湖南马料甚贱每户不过数百钱而逐岁部中行下却依两浙价贯一例支降如此等类皆宜防检
　　防问
　　掖垣试閤门防问
　　问兵农之势判而不合其近古而足以寓兵者莫善于屯田中兴以来讲之屡矣沿淮而上至于荆襄土旷而莫之辟朝廷为是尝建营田之官复力田之科葢四十年间未有成焉诸军之耕者一兵之费岁湏粮二十斛其所耕而得者殆未及此也故议者悉欲募民为之夫诸郡之民有籍而教之兵者矣则亦不赋之田归附流徙之民有赋之田者矣而又不肯为兵然则古之制其终不可复欤或曰时异事殊兵之不乐为农犹农之不愿为兵也昔之善为屯田莫如赵充国其骑兵皆罢之所用实弛刑应募与吏士私从万二百八十人耳其次莫如韩重华然给以耒耜假以牛种葢出赃罪吏九百余俾募人为之皆未尝役战士也今一旦取刑徒赃吏脱桎梏禁锢而使之其不骇且议者几希而亦孰敢任责抑不如是不足以图功或舍是而别有道焉然东南之利水田居多邓艾之屯于夹淮导水为之也以五万人且田且守今之水利亦可兴乎唐之屯田内则职以司农外则总以大使岁以仲春籍而上于兵部人给十畆而定为三等之输今之法制亦可仿乎必有至当之论以便于时而合于事者故愿相与审其是以复于上而行之



　　南涧甲乙稿巻十一
　　钦定四库全书
　　南涧甲乙稿巻十二
　　宋　韩元吉　撰
　　啓
　　谢司农簿啓
　　百里之才曷胜选用一介之贱误入招徕俾厕王官殆逾已望窃以人之所慕者富贵葢富贵有时而不可求士之所志者功名故功名无往而不可立然狃于富贵则见利不知有义急于功名则遇事或至失身此圣贤以为行藏之几而古今以为治乱之要在我而已其谁念之惟国家取士既小异于汉唐朝廷用人抑又拘于格法虽纪纲大治承平过于百年而风俗寖偷祸患生于一曰重以权臣之荆棘了无国士之弓旌恩必已归爵惟私市幸圣人之更化仰明哲之佐朝苟一善之荐闻皆趣召而赐对布在列位使无遗材自非猖狂疾病之流孰不奔走竭蹶而至不特引君于道又将观国之光夫何戆愚亦在齿録伏念某少知学问长廹饥寒一经之传既不足以自奋五斗之养特未免于为贫窃尝妄意于古人故亦希纵于诸彦三从吏选仅为祖逖之先五试词场迄拜孟明之赐朅繇县宰始见公车询事考言曽乏过人之虑料敌制胜妄陈决策之谋方惧触于严诛乃遽叨于美仕宦于九扈职预百司祗懐受粟之羞讵识献芹之陋此葢伏遇某官道存经世业懋享天藻鉴士流欲贤愚之并用权衡帝载思邪正之彚分旧防一盼之私曲示兼容之度致兹幼贱猥荷甄收某敢不力探师友之渊源恪守髙曽之规矩惟农夫之有畔岂敢越思若射者之反求粗知正已庶靡隳于职业以无忘于恩怜过此以还未知攸措
　　谢提刑樊郎中啓
　　右某啓伏惟照牒举某治绩显著宜在陞擢者铜章问政乆懐百谪之虞玉莭观风乃预四条之荐静言侥冐惟切悚惭伏念某禀质迂愚降材谫陋事业独承于家法技能罔取于世资束发从师虽斯文之粗见折腰为吏曽所学之未行凡今之官莫难于令弛其规绳则下或侮玩急于鞭辔则动致怨尤加之率办之欲先重以抚绥之昜失此畏事者所以如避原火而尽瘁者至于若渉水渊深惟朝廷近置选擢之科将俾使者力行考课之议不为虚文而所求实迹虽有定格而曽无限员故四方未见于荐闻葢当路弗容于请谒矧兹一县之壮号称八州之繁剽敚成羣土风形于帯佩员贩为市狱讼极于锥刀徒殚刻鹄之劳偶脱聚蚊之谤岂特防遵于法令是皆恪禀于教条敢希仁惠之名以玷循良之举此葢伏遇某官道追先学徳备老成清刑罚以服民坐变海隅之俗顺谋猷而告后式存王室之心将归辅于岩廓斯预牧于人物宠绥幼贱曲借品题某敢不益励亷隅誓酬知遇病驹依旧岂无歴块之思倦翼因风或有千云之便其为感谢曷罄敷陈
　　谢施资政荐举啓
　　十年知遇乆自信于生平千里荐延迄遂偿其素志奇穷已甚眷顾有加伏念某赋性迂踈降材谫陋学无所用敢希当世之荣愚不自知每志古人之事游士夫之门者既罕识公卿之面则又踈一官姑切于为贫三仕实忘于幸进昨从吏役早玷品题屡棨防之遽还偶囊封之未上周流歳月仲卿未免于牛衣赫奕功名君房已至于鼎足岂意迍邅之迹竟纡藻鉴之收诺有重于百金古闻其语书或贤于十部今庆其防提撕之意愈加襃假之词甚宠姬姜在列独惭憔悴之容糠粃何知乃费扬之力此葢伏遇判府经略参政大资先生道追前哲徳重本朝机务均劳暂出分于阃寄贤愚罔间思尽寘于门防敢云故旧之不遗是亦典型之尚有致兹洪造逺施贱微某敢不佩而韦循规以矩慕荆鸡之化秖荷于生成懐尺蠖之伸亦期于报塞
　　谢司农寺丞啓
　　入聫簿正已参列寺之华进贰司均更冐部丞之选知怜逾厚愧负有加伏念某才匪适时学惟为已猿投林而竞啸穷已弗任骥伏枥以长鸣志徒未改轗轲技能之莫售栖迟禄位以常淹顷辞负弩之劳亦预招弓之宠献言文陛初何补于明时窃食太仓乃滥叨子满歳诘曲常思于避穽聱龄岂惮于挥车得路弹冠嗟簿书之已暇闭门挟防较州县以过优方懐乞外以便亲敢谓叙迁而昜命介之推未尝言禄夫岂遐遗烛之武少不如人孰云可用祗荷无私之化曲推不施之恩激昂懦衷奋励盛际兹葢伏遇仆射相公功存社稷道洽生民举天下一于仁侔伊尹之重任拨乱世反之正倚周公之迓衡未忘特达之私益示兼容之度某敢不誓全家法恪奉官常俾司万石之储讵知报国倘守一经之旧犹足事君过此以还未知攸措
　　谢周仓举陞陟啓
　　湖海真已仙游敢记追随之旧山林未能独往尚纡论荐之公感激肺肝喜倾意气伏念某迂踈自信濩落谁怜玩章句于简编学惟甚拙钓声名于场屋技輙不售仕实为贫法当为县遇事几同掣肘干时敢复动心方薄宦三年之淹信已叹羇穷于寸歩虽明公一日之旧未尝吐愤懑于片言岂意孤踪竟防品録老马犹知于道路加以辔衔断木或中于樽罍被之斧藻此葢伏遇某官肃将使指妙柬人材识孟嘉于坐中适缘小异得鬷蔑于堂下本自一言秉直道以事君効昔贤之荐士致无肖似遂不遐遗某敢不据徳靡渝知言弥谨文章追古之作志实未忘政事惟公则明力犹可逮傥第全于名节是所报于眷存过此以还未知攸措
　　谢人贺七十诗词啓
　　仕实为贫年遂臻于还禄学未闻道老何有于从心特勤妙语之贻第切壮图之恨襃嘉过甚藏弆为荣柬之尚附于贤良乆忘此志充国漫懐于方略徒激懦衷
　　谢生日啓
　　蓼莪兴感已迂都骑之临华衮増襃更奉佳章之况抚桑枢而自笑慨蓬矢以何施意厚情亲既乏报琼之愧文髙辞缛第深懐璧之荣
　　京镗囬生日啓
　　辅赞无堪玷槐棘秉钧之位爱怜有素记桑蓬垂户之辰贶以琳琅之章溢于锦绣之轴百围不材之寿栎幸葢自天万斛莫穷之词源流非择地展玩不容于去手感藏第剧于腼顔深惟永隔于亲闱莫逮慈乌之反哺且惧乆妨于贤路秖同倦鸟之知还
　　贺虞枢宻启
　　伏审光膺制册升冠枢庭二府荐居乆已注安危之意四夷耸动益将闻道徳之威矧在知怜尤深抃舞恭惟枢密知院相公负时雅望为世真贤隽路彯缨轹诸儒于歩武军门秉羽摧勍敌于笑谈未酬淝水之勲犹命东山之驾朅从政地自佚真祠曽何破斧之伤已见赐环之召上心有在英公寜计于去来舆论益归令尹讵懐于喜愠惟兹宥密足副经纶明君可与忠言既有资于啓沃上防莫如自治当遂底于安强伫聆彜鼎之书进陟魁衡之拜某受知惟旧去徳未遐断木委于沟中固惭刻画病驹伏于辕下敢惮驰驱尚欣难遇之时以观可大之业
　　贺施枢密啓
　　伏审光膺制命擢贰枢庭琐闼论思允着弼谐之望岩廊注意并资寅亮之谟睿眷有加舆情胥慰恭以枢宻参政量宏而徳粹学富而行髙文华搴两汉之英议论躐众贤之表出临藩翰为一时抚字之良入歩禁涂极当世儒先之选璧水道山之布武螭防鳯掖之并游况羽翼于春官继仪型于夕省中立不倚知无不言果聆筹幄之登仍预政机之峻同寅以司宥密之化伫见殊勲夹辅以立太平之基尚观显拜某蚤聸徳宇乆阔光尘托迹乡枌窃有依凭之幸庇身祠馆尚繄陶冶之归抃蹈之私实倍夷等
　　贺张留守除端明啓
　　伏审报政陪都弁华秘殿除音所暨嘉物望之逾归诏防甚明知上意之攸在恭惟某官行髙当代道合古人敏识洞于蓍宏材屹如柱石长策逺虑耻为近世之规模谠论忠言凛有诤臣之风采一去文昌之座屡分连帅之符岂此居留可淹钜用果觌恩荣之异备闻柬注之深表里江淮顾乆烦于卧防扶持宗社将伫庆于遄归庶几慰斯民之瞻岂但为今日之贺某顷叨殊遇逖逺崇墉俛仰一官敢叹众人之待已经纶四海尚观君子之得时抃蹈之情倍越伦等
　　贺施参政啓
　　伏惟擢从铨部荣贰钧衡老成延登未觉典型之重有徳并进益知朝廷之尊成命甫传舆情大慰窃以士君子之行道所贵逢时卿大夫之致身必将辅国中兴在御不次用人苟非一代之豪英曷副四方之公望恭惟某官器端厚而不挠学粹纯而有源月旦之评至行存乎孝悌蕃宣之效成绩懋乎循良乆寓迹于林泉几功名志大而不偶逮赐环于防省真富贵时至而自来然丞疑之任虽协赞于上公而政事之聫亦调娱于万务歴观近歳之比殊乏大臣之规自非从容中道而咸适其宜则曷以进退有度而不失其正真贤得位多士向风伫观彜鼎之书遂正衮衣之拜某受知特厚趋庆莫遑骧首辕间敢有弹冠之志庇身宇下徒懐望履之心抃蹈之情实倍伦等
　　贺枢密贺知院啓
　　某伏审入对路朝登冠右府眷注攸在声闻益隆窃惟道学要在力行苟不合则孟轲有浩然之志事君本于难进倘可就则伊尹亦幡然而来洪惟主上思致于明公是亦古人难逢之盛际温诏甫下安车亟东信平时深蕴之永输故一见当宁而可决克合上意光奉明书朝廷隐然天下幸甚恭以枢宻知院相公行足以砥砺当世名足以耸动四夷一弛一张识文武之大者三仕三已无喜愠之私心葢逺引慕道初如李长源髙卧忧时中若谢安石济以议论之坚正施之智略而疏通顷繇铨衡尝副几政使节不屈李揆几于见留情实备知柳浑知其将畔虽遽告老逮兹盍归倚精神之折冲副帷幄之决胜注想所得畴咨若时矧兼任于部丞实惭司于鼎轴昔秦缪询于黄髪故能雪殽陵之耻鲁僖朋于三寿是以荒防之东今硕辅资于老成真贤布在左右协济大业共跻中兴庶几寛一人之忧敬以致四方之贺尝观上之临御所起耆耋才一二公世之典型考其猷为无三数事亦既同升于廊庙旋闻归逸于里闾谓一言之兴邦迄五经之扫地士所慨叹俗为诋讥微夫子无以发言葢春秋之所责备嗟时深患岂独外国由羣臣莫肯任事而不能无私故人主因是致疑而谓之有党纪纲从而废弛上下相与苟偷当度越于拘挛用作兴于痿痹譬之治疾已剧非大为汤饵则无以囬隂阳之和作屋既倾不亟加斧斤则无以防风雨之暴日月逝矣神明听之伫观素定之规模式建非常之勲业某蚤縁末契误辱深知未为沟壑之归敢望刍荛之献饥寒已廹每恨无田之可耕废置自甘孰知有路之为报
　　贺周知院啓
　　伏审显膺制命升冠枢庭庙堂裁万化之原乆资共政帷幄决千里之胜兹赖本兵眷意式隆舆情胥忭伏维庆慰恭以枢宻知院相公器博而量逺学富而识宏黼黻之文濯江汉而并丽金石之操亘寒暑而不渝蚤繇异科徧仪华贯出处系天下之重议论发众人之难裁诏北门明白适帝王之体典铨南省澄清无流品之淆逮入辅于政几果重承于帝赉是畴伟望独总事枢太尉而掌北军几资妙算冢宰之均四海伫见延登某夙荷深知欣聆渥涣少年场屋敢论逸步之先晚景丘园尚费鸿钧之造其为欣蹈实倍等伦
　　贺叶观文致仕唘【梦得】
　　伏审抗章谢事归印绶于殊庭优诏颁恩赐节旄于重镇凡此受知之旧悉髙昜退之风窃以臣之事君尝有失身之累上之待下亦着贪贤之心葢去就之际为难而荣辱之机可畏唐之刘柳文章虽显而道徳无以过人汉之金张富贵无涯而功名不足葢世至于有文章而济以道徳处富贵而全其功名优游耆艾之年终始明哲之义指日月以告老视轩裳如傥来非公而谁诚古未见恭惟致政太尉躬持一节歴事四朝妙龄独歩于禁林晚歳入司于丞辖从容庙堂之论据经术而有余密勿蕃宣之劳餙吏事而弥邵风采振秦淮之上威声播闽粤之间勲庸屡书眷意加重安车赐杖甫予香火之间闭户著书自足林泉之胜兹为称礼何遽引年老成重于典型士实不忍其去忠信劝以厚禄上方有宠其行载惟誉望之隆乆着登庸之峻虽孔戣未觉衰老不为南省之留然裴公系于安危难缓北门之拜愿少安于燕息当遂庆于来归某猥以诸生尝叨下客铅刀一割未忘鑪冶之收广厦千间已被帡幪之赐尚徯槐庭之正位庶霑材馆之后尘
　　囬殿试第一人啓
　　伏审射策宸廷亲被圣神之选钖名天陛蔚为俊造之先治世得贤文科増重窃以道术裂于天下由诸儒有以自失其传议论诡于圣人故众言无因防归其统于昭大有之运思啓非常之元发明礼乐制作之原聿求天人和同之际将修七政九赋之本以正中国之气必资三表五饵之策以制外国之谋大哉王言褎然举首状元学士学优而问博文赡而才华达君子之中庸知吾道之一贯九重虗懐而动色钦味谠言多士敛袵以向风共推隽望耸英声于月旦首盛事于明时尚观翰墨之畴庸以啓功名而得路某乆聆雅誉未觌清扬辱骑气之临已为甚惠荷函书之贶非所敢承感佩之悰叙言奚既
　　贺第二人啓【案此贺啓三首中间但昜数语前后皆相复葢一时应用之文宋人集中多有此种姑仍其旧】
　　伏审射策宸廷亲被圣神之选防拜恩天陛髙名遂亚于伦魁治世得贤文科増重窃以道术裂于天下由诸儒有以自失其传议论诡于圣人故众言无因防归其统于昭大有之运思啓非常之元发明礼乐制作之原聿求天人和同之际将修七政九赋之本以正中国之气必资三表五饵之策以制外夷之谋大哉王言褎然举首状元学士蕴学至厚赋材不羣贯穿百家以求孔孟之中酬酢万事以为晁董之业小试绝尘之歩果先众隽而鸣深惟平日之所期葢以尽言而无负上以称九重侧席之意下以慰多士弹冠之心尚观翰墨之畴庸以啓功名而得路某早承雅契获际英标辱骑气之临已为甚惠荷函书之贶非所敢承感佩之悰叙言奚既
　　贺第三人啓
　　伏审射策宸廷亲被圣神之选防拜恩天陛髙名遂亚于伦魁治世得贤文科増重窃以道术裂于天下由诸儒有以自失其传议论诡于圣人故众言无因防归其统于昭大有之运思啓非常之元发明礼乐制作之原聿求天人和同之际将修七政九赋之本以正中国之气必资三表五饵之策以制外国之谋大哉王言褎然举首状元学士学问深博才猷俊明气槩腾虹贯井络千寻而下词源翻水导岷峨万里而来声华靡愧于渊云名第果追于卢骆上以称九重侧席之意下以慰多士弹冠之心尚髙翰墨之畴庸以啓功名而得路某乆聆雅誉未觌清扬辱骑气之临已为甚惠荷函书之贶非所敢承感佩之忱叙言奚既
　　囬李贤良啓
　　大廷发策尽循天圣之规多士向风复见元光之旧兹为甚盛之举宜得非常之才伏以贤良学士奥学自于家传敏识殆其天赋议论不苟悉本仁人之言治安可期实明王事之体葢设施之有待岂诵説之徒云乆驰借甚之声果占褎然之首顾惭衰懦获际清扬究观落笔之雄重枉飞书之贶文章擅于天下岂特振眉山之风功业盛于朝廷当遂继平津之踵
　　囬周垍谢中宏词啓
　　伏审校艺词塲擅清时之伟誉奏篇黼座膺显命之重襃喜劝簮绅光生简册窃以国家设科取士虽均为罗海内隽杰之才天子制度考文葢将以备朝廷著作之选故于茂异之次别设宏博之名运际中兴礼为特异岂止儒学之冠率惟卿相之阶宜得英贤乃厌舆议宏博省干学士器宇深厚材猷俊明蚤擢秀于能书尚卑栖于左宦习三坟五典之奥问祈招而足知通九夷八蛮之殊识楛矢其来逺逮兹奋笔果见搴旗追刘柳之词华信为余刃继裴陆之事业即上要津某乆渴披承重迂顾逮虺隤皁枥秖有负于壮心凌厉烟霄第徒钦于隽躅其为愧佩曷罄敷宣
　　囬得觧举人啓
　　伏审光膺里选荣与计偕朝廷合经术词赋之科聿新多士有司考学问文章之蕴葢难其人伏维觧元先軰徳履粹纯才华敏妙词源如倒峡水乆知制作之工科第犹摘颔须将有飞腾之便矧建安之名郡号儒素以传家鼓箧来游小淝水鋭师之数百弹冠并进多鲁堂髙弟之十三既豪杰之靡遗宜乡闾之无负【觧元云既豪杰之居前】尚观射防以庆成名某误绾县章欣逢歳比奉诏书于庠序莫助品题辱翰墨于门阑惟知踧踖
　　囬熊校书启【克】
　　窃审奏北门之策亲逢上圣之知讐东观之书进陟诸儒之右隽贤得路善类举欣伏以校书学士积学宏深摛文雅健揭声名于江夏乆自无双课治行于武城仍推第一固宜在羣玉图书之府乃廻翔百工技巧之司兹觌除音允符公论授相如之简即畴翰墨之功着祖逖之鞭行赴功名之防某乆叨论契复幸齐年未遑尺牍之修先辱云笺之贶其为忭庆曷罄敷陈
　　与赵运使啓【彦端】
　　伏审輙从公掾荣畀使华平曰从游既误叨于取友二年出处乃皆幸于为僚聆邮命之初传与部封而加喜恭以某官器全璋璧材大杞楠邃学雄文帝支固已无出其右嘉言美政士林讵可多得其人自归赞于枢庭尚廻翔于宰府持从臣之橐谓宜即侍于清光乘刺史之轺乃复仅伸于雅志然圣朝方均内外之势而君子亦有去就之几将暂倚于转输亟入承于选用顾慙衰懦已积旷六翮横霄税驾未容于哙伍长鸣伏皁齐驱敢在于卢前庶几藏疾以匿瑕得以奉令而承教其为欣慰莫罄敷陈
　　与交代张彦辅啓
　　十年沦落乆依亲谊之隆一邑蹉跎乃预交承之末虽絶尘之瞠后真扬粃以在前觌徳可期向风増慰恭惟交代知县学士抱才宏伟蕴质粹良问学有原得外家之奥要词章甚蔚追前軰之典型屡随计吏之偕垂上金闺之籍谓宜观国尚屈字民顾兹百里之淹岂待三年之最玺书亟下端为华近之归车马旦来聊副空穷之望某旧叨末契逖逺英标无令尹告新之言固知获戾有大夫失伍之愧益冀掩瑕歳律方春征途尚邈愿谨生经之卫行湏诏节之颁
　　与诸司啓
　　掾于公府既惭禆赞之能职是秘廷更冐转输之委上恩已厚已分则逾某学不成名仕由为养弹冠而从左宦自知庸懦之才襆被以游周行宜在谴诃之域阅歳时之无补叩轩陛而有祈尚玷使华得司漕计此葢某官素推厚徳夙蕴纯成璞玉浑金器莫涯于近用盘根错节志尝在于有为即膺从槖之聫荣已拥轺车而报最致兹汲引猥逮迂愚珠玉在傍既仰余光之润芝兰同室庶祈賸馥之沾感愧以还敷陈奚究
　　书
　　囬吕氏定婚书
　　宋鲁通盟声子尝闻于继室郭崔论契伯深亦记于续婚顾惭旧族之余叠奉髙门之贶伏承令侄孙宗教从政早传世学克自振于簮裳而某弟运判位第三女五十一娘未习妇功恐粗闻于箕帚辱委禽之特厚将鸣鳯以重占盛事衣冠既婚姻之是托百年琴瑟庻茀履以咸宜
　　囬吕氏聘书
　　沦落天涯尚有通家之旧扳聫门地欣闻合姓之期惟亲契之寖隆沐情文而甚腆篚箱将意固当传示子孙榛栗告防庶亦宜其家室
　　囬晁氏聘书
　　奉箕帚以从人旧仪敢废实篚箱而致礼厚意有加惟男女之及时将室家之望汝蓬蒿自蔽早为瓜葛之聫兰玉相辉益重丝萝之托
　　囬吕氏定书
　　彜鼎相望乆缀百年之契副筓有托遂聫再世之姻顾齐秦岂云匹哉然孔李之交旧矣伏承某夙敦家学将克绍于芝兰而某幼习妇功曽未知于苹藻既辱贶之厚礼敢不奉承嘉音惟亲谊之益隆庶和鸣之式继
　　沆侄与吕氏言定书
　　契谊接于髙曽眷言旧矣婚姻逮于儿女亦既再焉滋重亲盟敢忘币聘伏承某人第几孙女内承慈训绰有采繁之仪而某第五十九侄沆长乏师模讵知操缦之学伫以榛栗和于瑟琴抚外家之余尚每襄于宅相介夫人之喜庸申咏于鹊巢
　　囬孟氏定书
　　宦游南北虽微韦杜之姻交契云仍且有愈郊之旧辱委禽之盛礼懐鸣鳯之好音伏承令侄主簿廸功早袭缨緌志自收于科甲而某第五女子幼知筐筥躬未串于容仪敢云蓬梗之疎乃幸丝萝之托钦承嘉命第切感悰
　　囬孟氏聘书
　　榛栗未修甫结通家之好篚箱在列更勤委之仪辱厚意之有加荷嘉音之叠至宜其家室庶谐鸣鳯之占如鼓瑟琴益伫乘龙之喜
　　淲言定晁氏书
　　金石定交记两家之父祖丝萝论好懐累世之婚姻敢云沦落之余复有扳聫之幸伏承令弟通判位贤女七十二小娘子凝姿淑厚宜遂友于瑟琴而某弟待制位长男将仕郎淲禀质颠防特粗闻于诗礼慨茵凭之未逺辱契谊之弥敦迹企髙门仰致委禽之请辉増蔀屋庶谐鸣鳯之占
　　晁氏纳聘财书
　　问名有请既辱贶之好音委币无多顾敢忘于厚意尚惭衰系荐缔髙闳虽飘零俱吴越之乡实往来有歳时之喜百年夙谊孰知王谢之故家再世婚姻尚继朱陈之旧事
　　上辛中丞书【次膺】
　　某之得见于门下三矣始则閤下之在春官某以妄应科目贽其业而见焉中则閤下帅闽而归某为县于建安以属部之吏而见焉今也閤下召还于朝居中执法之任某亦滥预于百执事之列而复见矣踽踽而趋寒暄而词意【案此下疑有脱文】閤下曽未省其面目也閤下之名满天之下某之愚仰慕盛徳固将卜其遇否七年之间乃三见而不得致其言焉亦异于古人一面而谈当世之事者矣今当世之事非某所得谈也虽然不敢废也葢天下可忧者一可虑者二夫天下有所谓大计有所谓先务也先务审矣余则可以序而推之今国家不议其大计与其先务而乃姑试为之战则姑试而战也和则姑试而和也守则姑试而守也朝夕自治者徒欲百废具举一旦缓急计将若何岂非可忧者乎主上之求治亦云切矣然前日在藩邸一二小臣使令于前故得与议论今有天下之大则天下之才皆我用也外廷之士曽未尽获进见而左右近习日有闻焉宰执侍从之贵台谏一议则逐之矣内侍而典戎器武臣而治酤章四五上而几不可逐也后有甚者台谏之言何自入哉此可虑之一也诸葛孔明有言亲贤臣逺小人先汉所以兴隆也亲小人逺贤臣后汉所以倾颓也人君之患莫大于以近习为腹心而朝士为外人汉元帝有萧望之刘向不与之共政而乃任恭显唐文宗有裴度李徳裕不与之谋事而乃委训注后世观之则固颠倒错谬当时为之未之觉也葢小人得用之始莫不言财利其终则足以盗威权不言财利则人君无以谓其能不盗威权则无以引奸邪而自助今主上励精庶政每事欲亲而未得其要渉于丛脞则其间昜入以酒坊一事言之小人骎骎其倡财利之端矣既已荐用人材士大夫间岂得无刘柳軰傥复寖盛安能保其不从哉此可虑之二也夫事固未至此要将有以折其萌而削其根且以徳寿宫官属观之不选大臣从官为使而独任宦者提举宜其无所禆益致私酤之谤闻于天下而土木花石之运未已也向使儒士参于其间当必有规正者矣故某窃愿主上亦求儒士以与谋事于宫中也然士风不振已乆以为不肖而无过之可指以为贤而无善之可议要之其才为无所用徒欲偷懦苟容以侥幸于富贵者甚众不大有以区别之亦无补于国家之事也夫天下大计不定人君之侧犹有小人间之而士大夫风俗如此閤下宜所深虑也孟子曰惟大人为能格君心之非夫格之者渐之以言而后可也以閤下操履之正名节之伟主上不即登之政路而尚以屈耳目之寄是葢欲朝夕闻閤下之言矣他人徒能言之而閤下之言则能信于主上安有不格者哉皇祐中仁宗患台谏之任轻王安简公以前执政命为中丞安简受而不辞乃慨然论事至留班以争张尧佐四使之除又言河朔根本之地将帅之非其人者又言唐质肃之贬为过而致言路不通狄武襄不当任枢筦之寄意气凛凛廷臣为之耸动仁宗谓其得风宪体葢风宪之地非老成重臣无以振举大体而搏击琐细之论世不乏也主上之待阁下有符于仁祖矣閤下之自任其无愧于安简意者造膝之言有不得闻于外也而某也北方之鄙人守家世之训不忍自同于流俗犹复哓哓于閤下之门多见其不知量然就有道而正焉斯学者之事也故不敢自以为是并以前者所上封事之副为献惟閤下不鄙其愚而教之或谓其可取因其言而陈之则某之幸也非敢望也不宣
　　上徐总卿书
　　总领少卿閤下天下之士徒知以其所有责人而不知以其人责人葢以其所有责人是犹贫者之望施于千金之家也夫千金之家其势可以予人也积之千金而予人以十金此何如尔匹夫匹妇一旦号呼于千金之家以其所求葢未始欲分其富也欲丐其余以为其朝夕之计不则终歳之计而已矣彼能狥其欲而予之者则亦其人之好施也如不好施焉虽旦旦而号之仆仆然呼之僵仆冻馁于其门曽不足以望箪食豆羹之赐而况于所谓十金者乎虽一金之微犹将握其掌而不顾也故以其所有责人虽箪食豆羹有时而不遇以其人责人虽十金之获葢未为过也士之望于公卿大夫之门何以异此夫公卿大夫其势足以进天下之士也天下之士奔走于公卿大夫之门孰不望其进哉肃拜以为恭餙词以为文而常叹于不遇是何也亦徙以其所有责之而不知以其人责之也夫其势足以进天下之士者公卿大夫之所有也于是而不顾焉是亦其人之不好施云尔春秋之法常责备于贤者夫贤者然后可以责其备如其不贤也圣人葢未尝书之而况于求其备哉某不佞窃诵此乆矣故其学也内以存其心外以周其身而不敢自鬻于人其仕也上以飬其亲下以尽其能而不敢妄悦于人行年四十而自安于州县未尝以希尺寸之进今也主上躬聼防起二三君子于闲废之中布之中外以图天下之务意者风俗将遂稍变此士之可以自奋而托于公卿大夫之时也然而贵者在朝廷逺者在方面不可遽见而声名卓然有千金之储而不吝于施者閤下其人哉恭惟閤下文学行义着在朝野暂为九卿以司戎马之赋是固未足以究平昔之蕴然动心忍性舍穷海之濵而立于近甸之地其于天下之士宜有以留意焉某是以忘其固陋诵其所闻以卜于閤下不知閤下将何以予之也干冐台严悚愓俟命不宣某惶恐再拜
　　谢张魏公书
　　某愚贱无似比承少傅相公入觐幸获趋拜屦舄之光不量固陋妄以狂瞽之言干渎严听岂谓未赐诛责特枉书教慰藉甚厚仰纫防抑下情岂胜悚愓重惟国家安危之寄元勲旧徳无出相公之右主上躬不世之姿志清中原一时身任大事为中外所仰四夷所畏亦孰逾相公者士挟区区一斑之见岂真足以助经纶之素哉惟其相公功成名遂之切是以各务进其所有以为门下献而忘其恧焉而相公又不自居其宏逺髙大而纳之则天下之善将举为相公用矣何往而不济昔杨修丁敬礼作文【案丁敬礼作文云云见文选曹植与杨修书今此云杨修丁敬礼作文疑杨修二字上有脱误】好使他人润餙改定曰文之佳丽吾自得之后世谁知定吾文者此言虽小可以喻大恭惟相公功业之就将自有之矣后世谁知助相公以言者而不弃微贱无拒之之意盛徳伟度是以出此故某抚衷自幸而姑述以谢万分
　　答吴偁书
　　某顿首再拜知县学士足下旧闻雅誉未有一见之幸毎用怅然人至沐惠书副以盛文展玩披味不能释手比辰祁寒伏审抚字之余尊候万福荐贤之道废乆矣某何足以预此属在其职窃欲庶几焉昨者陛辞亦尝极论此上意是之故到官以来虽有持钜公要人之书以取必者未始敢輙与俟有见焉非有见者拒而谢之十七八年况于百姓之长朝廷所命以考其治状者曷敢昜哉上以欺其君下以欺其心诚不忍尔足下为邑得于众多之论因不自已敢以名闻初不在于识不识也顾何能为足下重近者李溧水之政尝一再荐之又合诸君子之力然后有济夫荐之济否又不当为足下道某尽其职而已足下益善其政可也乃辱贻牋为谢礼意与辞皆过其宜甚非所望亦非所当得者也虽然向见足下学校间举进士之文演迤纡余既臻其奥兹辱贶以盛制杰然议论有古作者之风驰骋歩骤如千里马昂昂歴块未见其止然后知贤者所长无施不可足下所谓三变其学者愿少留意而无泥于文章求圣贤之蕴而期进于道徳则将又变而无疑矣古之为政者观一时之宜举前人之偏救未来之使适其平而不顾于流俗之议然后可以有立自一邑而上为一州自一州而上逹之天下曽不外是足下既欲成一邑之治而小人之侮非意之谤当有能辨之者抑又奚防而来书切切尚以为言亦所未喻也无由面晤临纸遥企冀为逺业倍万爱重匆匆布复不宣
　　上处守施察院书
　　某闻之艺莫贵乎士而余民不能及也然余民之业莫不得售而士之业反有不得售者今夫农朝而耕暮而耘以播殖五糓一旦负五谷以适市则市贾争趋焉而世之人且曰此天下之良农也今夫工执技巧以事上贾列其货于肆而人见其器用之精珠珍之富则亦曰此天下之良工也良贾也其术益夸而人益贵天下莫不以其名归之惟士则不然六艺之文无不习也百家之説无不讲也天地万物之理无不穷也古今治乱之原无不通也藏之惟恐其不深养之惟恐其不固苟暴于外曰我能工是道也我能明是説也天下之人非特笑之又从而贱之且以为终无有矣夫以农商百工而得良名以士而得贱名故为士者或老死而不遇则亦号于世曰人不我知则贵矣人不知亦嚣嚣农商百工守其业士守其道固自有轻重后世之士不知守道之为务反自贱而轻用之此所以益见薄于世也虽然古之君子岂不欲用于世哉孔子孟子歴聘诸侯辙环天下至于不得逞而后已葢士之于道其用也从而见诸言事非可豫定也而发于言者有所不可隐当其可与言而不言君子以为固不可与言而与之言君子以为狂何者以顔氏之如愚非仲尼莫能识至鬷明之不言虽叔向几亦失之也某北方之鄙人少习于书顾其不才方为县之小吏以从事于簿书米盐之间而幸閤下来守是邦其于分际之相逺名实之未加固不可轻进其説以贻贱士之讥而石林叶公辱道其姓名于閤下意閤下亦欲闻其言而察其为人然不敢以请姑道其志恭惟閤下以通亮特逹之资济博厚髙明之学尝为天子耳目以观聼四方之事地方千里而为之侯伯可以禁奸暴而安百姓退不肖而举贤能而某者猥先众人以卜于閤下于是不可以不言閤下其亮之不宣
　　上叶运使书
　　运使直閤郎中閤下论世之治乱孰不曰人材论人材之所以为治乱孰不曰贤不肖夫以一贤者与一不肖者在上兹固未足以为治乱也惟其一贤者在上而众贤者将由是以进一不肖者在上而众不肖者亦由是以进贤者众则天下之事斯日以举不肖者众则天下之事斯日以废此其所以为治乱之极欤虽然天下之事所以不举者此固不肖者之罪也而贤者预有责焉夫既已号为贤矣而天下之事顾有不举者哉是有二説焉不肖者之在于不能为而贤者之弊在于不敢为也夫不能为者是其智不足而力不任也不敢为者非其智不足而力不能时有以禁之势有以夺之而已天下之事不患不肖者之不能为而患莫大于贤者之不敢为昔者西汉盛时汲长孺至以矫节而发淮南之仓及其后也诸葛豊以司而返去其节以二事而校之岂不系于敢为与不敢为之时哉国家比年以来天下之吏大而在朝廷小而在郡县谄谀相师偷懦相承号为不肖者葢已不胜其众而其间所谓贤者缩手畏避亦近于不敢为矣今也主上举权纲而大振之网罗天下之贤者思尽付以天下之事不啻如退阿进即墨也然而不能为者固无足以议此而能为者顾亦何所畏避而不为哉要湏有人焉而为之倡然后天下风俗可以少变而趋于大治窃尝反覆而思之其举而倡之莫如閤下夫以过情之语而妄説于人某亦不忍为也葢去年冬主上始新政事驿而召者十人閤下实在其中曽未数月自博士而为郎自郎而赐对遂宠以延阁之名而付以一路之事书名御屏赐以鞌马礼遇之数皆近世所无有是主上之待閤下将有不止此者矣以主上之待閤下将有不止此则试于外也岂不亦观閤下所为而将有以付与之欤不识閤下何以为也以他人之材固有不能为者閤下自少年以直亮闻于当世而志气日以宏声名日以大苟从而见诸事业是犹骛八骏于九轨之道纵横驰骋无不如意信非不能为也阁下又素负敢为之名而遇可为之时八州数十县之众亦不为少货财之虗赢狱讼之缓急奔走之吏引其亷能而罢其贪懦与夫国家之利病民人之休戚问之使者所不能为者岂无可为者哉某尝怪世之士大夫类知以其职之为职而不知其职之所以为职夫以其职之为职是犹富人之营其家苟以利于我者为足以富而已知其所以为职是犹亷吏之营其家得一物焉必究其所从来不徒欲富而已也夫所谓部使者按籍而督州县之赋执笔以奉朝廷之命限歳以举小大之吏是不可谓有为也州县之赋敢究其所当得乎朝廷之命敢论其可从与否乎小大之吏歳举之外敢有所论荐乎是犹可得而名言也至其不可得而名言者则又在所设施耳以一道而推之虽至于天下可也某北方之鄙人仕为郡之小吏顾其平生颇知自守未尝以进取为事非有左右为之先非有权贵为之援特以慕下风而仰盛徳以求见于閤下乃刺口而论天下之事此在古人则为言深然主上以特达而知閤下意閤下之待天下之士亦当以此是以自恃而不疑恭惟閤下少霁其威严而幸聼其猖狂之论上以副主上之所期下以为天下士夫之倡则某者傥受知于门下为不忝矣不宣某惶恐再拜
　　上信守周侍郎书
　　君子之学必其内有所主然后外有所不惑然世之君子每切切然以得位为足以行其道及其未也则歉然以为道将不行而不知不行者不害其为道古之圣贤其未得位也则养其所谓道其既得位也则行其所谓道苟位不可居也则亦全其所谓道是故投之富贵而不惊屈于贫践而不耻凡吾之所以出处进退者无非以道为凖的焉以一身而论之则有穷达之殊以道而观之葢未始有二吾知为道而已至此而不能惑者惟其学之内有所主也昔者伯夷之清伊尹之任柳下惠之和孟子皆以为圣人其清与任世固以为不可跂及至于所谓和者遂以为将无所往而不合葢世俗之所谓和也及观士师之三黜与孟子之所言然后知圣人之和与世俗异何也进不隐贤必以其道遗佚而不怨阨穷而不悯此圣人之所谓和也夫圣人之所谓和者进必以其道也使不以其道是安能不怨而不悯哉故曰直道而事人焉往而不三黜又曰不以三公昜其介则和之中又有直焉而天下之论遽以为无所往而不合者则亦昧于圣人之道则有以悻为直者及其困也于道不能无枉有以矫为直者及其过也于道不能无悖惟圣人寓其直于和之中故虽纵横万变必至于道而后已虽有鈇钺之怒不能威虽有轩裳之利不能诱何者内有所主故也某不佞学于圣人之门有志于此乆矣少之时闻閤下之名常有愿见之心不意今者获在幕府是以敢冐昧而自进其所言然窃观閤下之在朝廷自中秘而为御史自御史而司言动真以道事君者退自吴门优游里社若无意于当世属者天子感悟驿召旧人閤下始以连帅之重留为春官以总成均之政意閤下之道将自此而得行之然而坐席未暖出守于外质诸道路閤下议论之际又有所不容者士之闻閤下之风意其特立独行以傲睨天下之士言不可得而交貌不可得而接也今也获拜于庭以望见盛徳之容寛然其不矜退然其不吝凡小吏之所以事大官者至忘其所畏焉然后知閤下其和而直者也内有所主者也深得圣人之道者也故某愿三沐而受教焉








　　南涧甲乙稿巻十二
　　钦定四库全书
　　南涧甲乙稿巻十三
　　宋　韩元吉　撰
　　书
　　上建康帅张尚书书
　　某读诗至于我思古人实获我心未尝不叹于古人之难遇又读诗至于虽无老成人尚有典型然后知老成之亦足以为古人也盖士方穷时莫不有志于天下之事惟其求之当世而无以告语由是必思于古之人苟或当世而有以告语也则又何思于古之人哉然学者之弊常在于好古而不识其实则以为古之事不可行于今而今之人不能尽如古规规然守其説以取高于世俗是皆近于古而不切于用者也何也且上此而百世可以为古矣下此而百世岂不又以吾为古哉彼其説曰吾有取于古之人耳古之人有尧舜焉有桀纣焉不独有孔子而有盗跖焉则又可概取乎惟其取于能获我心则可谓云尔矣某之始学也固亦未免斯弊也得一言而信之以谓可行也行之而窒焉则慨然以为无复古人之事矣及其既长也以为古人既不可见得见老成者斯足矣顾其饥寒憔悴犹以上世之泽齿一命于州县然某之仕也始亦未尝求人之知而待其自知焉然而知之者无几也故屡厄于铨选之法毎更一官则一试于吏部葢人独试于始仕而某独三焉世莫不笑其迂也某之意葢有所不得已也窃尝深念闻閤下之风而足迹不至于门墙姓名未通于典谒閤下过听千里而召之意者将以察其貌而闻其言也夫以一命之贱而见于天子之从臣郡佐之卑而谒于连帅之大府其上下有等衰其礼貌有轻重是固未可以倾葢而谈更仆而语也閤下虽欲其言何自而闻之不然某试诵其所欲言者而閤下试听之可乎今天下之事某不知其缓急先后也十数年来用事者所以借口而谢天下不过息兵二字而已自息兵之外政事日以不修风俗日以大坏譬犹人之病醉昬昬扰扰肢体与向者同而举措与向者异固不可指言其状天下之人葢疾视而不敢言心语而不敢议也属者主上翻然感悟黜陟善恶区别邪正将以大新庶政之原虽三尺童子葢亦开口吐气以望天下之治今既数月矣圣意焦然于上羣议纷然于下设施之事若未有统者何哉诚不知中外谁可以任此者也夫必欲以一人之言而更一事以一事而下一令此不亦失之太繁而议之太过为之要者莫若先变天下之风俗夫天下之风俗皆起于士大夫智者陈其谋能者趋其事而人君与大臣总其成如此而不治者未之有也风俗既振则天下之事皆可以叙而施行欲兵而兵欲农而农欲富而富欲强而强如人之元气既充则外邪皆去百骸九窍怡然顺适而无不可者今也贤士大夫犹复相与退避畏缩以为吾未至于其任不当以先虑其事且古君子君有问焉其应如响及其得位而行无不如志是岂不先虑而获哉虽孔子孟子歴聘诸侯问政焉告之政问仁焉告之仁莫不尽其宜而适其当谓其不先虑吾不信也恭惟閤下声名著于华夷风采见于事业隠然徳望向之所谓古人今之所谓老成者也宜起而任此乆矣意者规模素定于胸中将亦兼收天下之人物以资异日之用而某者不自知其浅陋猥叙其平生以冒昧于万一之遇夫持方寸之木于大匠之门虽固不少此亦不可为无用惟閤下其亮焉所谓文虽多不能尽献往尝着三国论颇有意见閤下观之以为何如不宣
　　上张同知书
　　某闻之君子出而应世用其规模取舍必有素定于胸而人君之信贤莫大于进用之始葢规模取舍不有素定则动为世之所移进用之始不竭底蕴以告于上则后日不为人君之所尊信孟子之见梁王守仁义之説而不易也虽不用其道益尊商鞅之见孝公每下其説以取合焉宜其有不终之祸矣士生于世其以孟子为法而鞅为戒哉此在贤者所以欲观其进用之始也洪惟圣天子践阼举朝之臣不足以膺注想之重而必以征閤下为先手札而召亲降色词而问閤下所言其尽之也士复何憾万有一为思虑之所不及则天下之望何自而释哉自权臣之死太上皇帝更媺万化既七八年矣主上绍隆大统忧勤匪懈又数月矣捄天下之孰不曰人材闻一善则举之见一贤则招之百执事之位至无虚焉而天下之弊终以不去何哉有人材之名无实用也孟子有言不信仁贤则国空虚夫国之空虚非无仁贤也有而不能信是亦空虚尔矣今之人材有不得其言者矣有不得其职者矣有不得其地者矣徒欲人人聚之本朝以为观美譬之作室者闻天下之有良材不惜千金而市然犹露宿于野疾病者闻四方之有良药不惮千里而求然犹伏枕而卧曽不知所以用之也故大匠之用材不逾丈引而足以支大厦良医之用药不越铢两而足以已竒疾自古人材非天降地出特在用不用之间不可不察也夫一人之智不若众人之智一人之力不若众人之力也今诿事于人以一人为不足岂若合众智以图之合众力以举之哉合众人者非一人往使一人窥之又使一人待之也合众多之论定其当而使一人行焉则无不济矣日者閤下劝主上以诹访天下之事固求治之要也然天下之事有先后患在门庭则先治门庭患在腹心则先治腹心今日之患外患也外患既急要先治之于门庭而閤下特欲付之将帅而不问此某之所未谕也葢某尝指靖康而论矣当时更革号令无非朝廷美事惟御敌之防未能称是不过大臣将兵以救河东坚守京城以待四方勤王之师而已向使大臣果能用兵如周瑜陆逊四方勤王之师果可倚重如李郭葢未害也徒有其名而不知其不可用岂不上误社稷而下误生灵哉今固未至此然去嵗敌使兴慢侮之言议者皆曰可战矣非天相我则几至阽危而战卒不胜金主既殒两淮凋瘵已甚迩来先我致好议者皆曰可和矣使者一往而被辱再行而不受而和卒不成自和战之未遂也议者则曰可守矣若又如和战之谬岂不大可虑耶夫战则当有其备和则当有其谋守则当有其地非可伥然妄动以侥幸于万一也战既无备而和既无谋矣则所守果何地哉以骄将御惰兵而一二书生角无用之谈者半嵗往来而不决两淮之间未见其有控扼者也夫敌之强弱存亡葢不必问苟有以自固吾圉要当汰择将帅简练兵马度要害之地高城深池而必守焉见利勿动见疑勿惊而彼能越吾地为盗者人不信也日夜以图之假以数年吾之事力既振何往而不利然县官所少又不过曰财夫财非所虑也朝廷能一战而复中原虽仕者罢俸耕者辍食其谁敢怨惟其有无用之蠧但见其不足也今毎事不欲撙节而止务财赋之增儒士龌龊任用不快必使豪健之吏驰骋四出以网罗利源就令得人如王鉷杨慎矜裴延龄数辈当时非不号能自今观之有益唐室哉近者已用一二小臣措置酒坊于外不识主上何自而知其人也此弊一开异时百官有司皆可自他涂出矣上之宰相执政次则侍从之臣台諌一有论列无不罢斥内侍之微武臣之贱阅月逾时章四五上而仅免焉不识谁为主上谋之也庙堂之贤安可谦逊退托而不任此方主上富于春秋践阼未淹月举措一不得宜无正之者则习熟而行后将有难正者矣閤下勿谓本等之位有常职而不可言也天下之士望閤下者以彼不以此主上之待閤下亦异于他人矣閤下而不言谁当言者朝夕纳诲以辅台徳正閤下之事也闻之故老建中靖国初起范忠宣公于颍忠宣已自病不能视物慨然欲行其亲戚子弟固邀止之至肩舆伪游于园以为在道路忠宣悟而叹曰宰相吾为之矣夫复何求尔辈知其一未知其二主上新即位欲访治道以吾老臣言可信也使吾得见主上而一言胜于他人之百言矣忠宣之论正閤下今日比也诗不云乎徳輶如毛民鲜克举之我仪图之惟仲山甫举之爱莫助之衮职有阙惟仲山甫补之盖山甫之补衮在于能举其徳而人之爱山甫在于图徳而莫助閤下今山甫也凡某之言閤下或以为然则固某之幸以为不然其委而置之无俾某有好名之讥不宣
　　上贺防政书
　　某愚不佞荷知遇为甚异属者弟兄皆辱论荐内顾何人可当厚意窃闻使事之还既已累月不敢以寒暄无益之问上勤省览诚不知閤下所使何事然自故嵗天下借口颇以敌人为虑朝廷施设较之往日亦似稍为之备者疎逖小官不当预闻庙堂之论独念既齿一命以从宦于州县且又世受国恩宜与社稷共休戚方时安平固未享富贵之利而患难或生则亦均受其害者私忧过计怀不自已輙极愚意以陈于左右或者所以报盛徳也葢国家越在东南垂四十年矣自讲和之议兴敌之结好又二十年矣其果以和好为万世策耶抑亦计不获已姑欲自治而款之也以为万世策则自古无倚外敌而可以立国者如欲自治而款之则二十年之间不为不乆何尚未有发也昔越尝屈己而事呉矣故曰越十年生聚十年教训二十年之外呉其为沼已而勾践之报呉果不出二十年之外越小国也其壤地直今防稽数郡故生聚教训必待于二十年而后可以我之大二十年之乆曽不知所以报敌者得不愧于越欤议者徒知归咎秦桧今桧死遂五年矣国势之强弱视前日为几何夫讲和之议未大失也敌虽吾雠然一旦许我以还母后复梓宫休甲兵而谓之和亦何説以拒之其所失者嵗入之币始不当甚厚以坐困吾民尔何也祖宗以全盛之时幅之大其餽敌者未如今日之数且前不与我和而后与我和者是亦畏我之盛将以图己也彼既有畏我之心矣盍亦少忍以持其事虽薄其币和议安有不成哉然事巳往矣天下之事有未往者不识朝廷何以待之也如闻敌人遇吾使命之至必耀其兵甲陈其车骑以自示其强盛且大治东都宫室浚汴渠力役并兴未知信否夫冒防之遇汉惟匿其精兵见其羸弱使中国无所畏忌故高帝有白登之败今敌乃自示其强盛盖亦无能为者矣阿房之工未休闾左之戍继起足以致胜广之盗而秦遂以亡敌之大治宫室力役并兴葢已不胜其扰天意人事于此极矣得无乗隙而奋者是特迟速之间尔虽可为朝廷贺亦可以为忧也可为贺者敌于此有败亡之渐可为忧者大盗崛起于中原则有倍费驱除者闻诸道路去嵗使人之来其礼稍有不至夫亦何恃而敢然其所需乞又非外廷所可知者使其果遂都汴自汴而下顺流鼓楫不数日可抵四口则淮南其可不虑耶又汴京四通五达本非定都之地祖宗时徒以东南之粟便于转漕嵗运八百万斛然后汴京可得而都今其来也势亦无所得食万一欲以嵗币少易东南之粟不识朝廷又何以待之也夫天下有大势有定理所谓定理者曲直顺逆是也所谓大势者当自其时而论之也今天下之定理我为甚直亦为甚顺固不必深议至于大势窃尝借三国为喻也三国之时呉蜀皆欲取魏然魏卒不可取者以蜀不能有呉呉不能有蜀尔后呉蜀交通而魏以为病今敌据有中原势犹魏也北尽江淮南尽岭海西控三巴而接汉沔则呉蜀之势吾既兼之矣反不能以取魏何也闗羽下襄阳魏人几欲移都今襄阳葢吾有也刘备得汉中曹操始不能与之抗其后由之出师而闗辅至于响震今汉中葢吾有也荆州之地魏得之足以制呉蜀呉蜀得之足以抗魏今荆州葢吾有也夫理与势吾皆有之则亦何惧于彼而甘为之下所未可为者当谨俟其机尔曩者敌与我三京陜右而遽以败盟此一机也顺昌之捷合诸将之力可以取汴遽复退师闗中之大随得而随失不能据有一县犹之可也厥后敌复弑立其一二官长狼顾麕骇未有归附中原之民引领南望此又一机也是时兴十万师下一纸诏势必瓦解风靡虽未能长驱幽蓟近可以得京洛下不失削其嵗币俟其请命而与之正君臣之分然大臣方以养疴而罢谋宿将方以怙贵而苟安返以遗敌人之资得不为之附膺顿足流涕而太息哉故愿朝廷亟为自治以俟其机非欲无机而妄动也自治不过三策一曰人二曰兵三曰财某请先论人之説夫济大事必以人为本古今不易之论也在上则得其财而用之在下则得其心而用之皆人也数年以来招置人材不为不广布之中外不为不多矣而庶事未至振举风俗未以大变士风犹为阘然者此岂无説然也昔姚崇叙次郎吏而明皇不答徳宗亲择畿令而柳浑不贺葢人君所择者辅相辅相所择者百执事之人此各有其职今也人人而荐之主上使必亲见而后用此殆诸公惩前日权臣专恣之过逺嫌疑之为也欲以尽人材而惧其未也人君之必自用者惟将与相耳否则有将相之才而未试者尔当亲见而识之至于一介之士寘之列位岂必人君之尽识欤且文臣以是可矣近者所任武臣有遂转一官迁一职者俟其终更而审察者此复何耶苟以为军帅多非其人是不待一日而易之也如皆其人矣姑欲收遗材以备缓急则籍于宻院以次任之足矣安有未见其功而予之官职乎予之官职而置于闲地乎徒为是虚名美观也至于人心则尤不可不收者急于财则民怨吝于财则军怨军怨者祸速而易见民怨者祸逺而难知事虽不可概举然人心之所悦者公所服者平所慕者信推是三者而行之则人心得矣其次请论兵之利害夫师克在和不在众用兵鬬智不鬬力非必援引古今而后见也国家俪于汉唐实以养兵为大蠧自渡江以来西北之兵萃于东南则其蠧尤甚今西北之兵既已老矣近所召募无非东南之人与西北士卒之子弟而犹用西北军额以填之是务多不务精也昔者尝怪谢幼度之破苻坚是时江左为晋已五十余年实用东南之兵以却大敌陈庆之送元颢是时下晋又巳百有余嵗以兵七千转战魏地破其四十万众无与抗者岂东南之兵果不可用耶顾将之何如耳且又有甚弊焉西北军额皆系于殿前衣粮之外日有食钱诸路将兵则衣粮而已以诸路言之江西非无禁兵也而驻殿前一军于章贡福建非无禁兵也而驻一军于漳泉二广非无禁兵也而驻一军于潮海皆以弹压盗贼为名是逐路禁兵为不足用矣则逐路禁兵虽阙之可也犹复促募不已而外复有弹压之军向者禁兵与厢军为二今又为三焉县官安得不匮哉殿前之军给以经总制上供等钱逐路禁兵给以州县之常赋然殿前军所募人与逐路禁兵何异而所给过倍为之计者莫若遇殿前军有阙选于诸州禁兵而用之循祖宗出军旧制更番迭戍于弹压之所加其粮给用以激劝而以逐路弹压之军理为逐路禁兵所缺之额取其费以充则经制上供之财亦可省矣此养兵之利也西北之士虽老近稍汰而出之方州小者百许人大者几二百人彼虽稍释军伍之劳而反有道路流离之苦州郡骤添使臣数十百人夫亦何用且俸给有不可以时办者此辈诚筋力不逮然亦习熟戎事经厯艰险岂无可用之才今近自江东淮甸逺自荆湖襄汉皆有旷土与其募民力田曷若用所汰之士给其粮具牛种而耕之一嵗之外使得食其所入积聚其众略仿陜西城寨之法阅习控御以为屯田因择其强干有劳者用为巡检而命帅司州将督之不犹愈于不厘务指使之科而坐食哉此汰兵之利也朝廷往嵗尝以兵权付于一二大将收之御前号为都统制固逺虑也然御前都统制者其名也其自为一军犹自若也尝观祖宗所任边帅之效矣河翔闗陜十数大镇无非宿兵之地帅则皆用大臣下亦两制其将兵之官不过于副总管与钤辖都监正副将而已其后庆歴熙宁用兵亦命文臣为宣抚故二百年间将帅无握兵之患今诸路帅司所将者州兵而大兵所驻则惟都统制驭之陪都之重莫如建康留守之臣而都统制盖与之分庭抗礼他州在所不论也近日沿淮上下间用武臣得为安抚虽欲潜师为备庙堂得不深思耶至于蜀道之逺与夫辇毂之近又有乆任而不易者则非某所敢议也下此有财之説天下莫不以财为急而某独以为后者夫财之在民与在国实无以异后世掊尅之论兴始以归之公上为富国之术今朝廷用度亦窘矣诚使百姓充实一旦有大费虽细民缾甖囊褚之物敛而用之其谁敢不从然不知大费之后足以奠枕耶民亦愿输而不惮如其未也安可穷民而自利哉且财货之目异于承平时固已不可胜数常赋之外有总制总制之外有经制经制之外有和籴有折帛有月桩算丁于僧道鬻爵于富民贸田于州县所未卖者度牒未收者职租而已觔革羽毛银铜盐铁名为不得科敛而使州县自任其谤以应上之须者事亦不一虽欲复取其又何加朝廷既知以节财为务矣乗舆之服御宰执之赐予官吏之廪稍朘损盖未已也然不知诸军之伪劵其果皆去耶置官总领实未能覈其数役使于道路假借于亲旧者日纷如也三衙之军当有定额天子之都白昼掠人于市刺以为军特欲充其数耳缓急何所用之此宜密院自招刺于承旨厅以消其弊且诸军之粮给皆系于总领而所谓回易者独不之何哉前日葢尝罢之矣未几而又复之今其言曰吾军衣粮之外装饰泛用皆资于回易故人人以为不可罢然主将假之以为妄费者户知之也罢之诚未尽善盍亦于总领官而权其出纳殿司则专命版曹一官掌之其弊将不劳而自去矣僧道日益就少则寺观为可并胜于取其寛剩也官吏日益就少则祠禄为可减胜于断其权摄也余则仪卫礼文百司技艺伶官走马之费又有宜省而不必尽备者昔周宣王不借千畆汉光武未尝具大驾皆不失为中兴之盛此盖因时损益享实利而不为虚文者朝廷今日患在好为虚文而不求实利谓宜置官讲议而以次更革不待一人之言然后改一事罢一条也窃尝深叹朝廷政令或出不为四方之所尊信未几果亦变易正坐轻用人言未尝深加讲议故也试以一二明之递铺既巳统于州县提举于监司巡辖于使臣矣而逐州复以指使轮月掌之弓手既已职于县尉矣又以州兵官兼其将领不知皆有益耶如以尉为文臣不可倚仗参用武臣可也巡铺使臣为不足用择道里逺处増置其员可也何在一官之外又使一官也闽中近籍海船且立赏格俾土豪募及水手千人则以承信郎命之是粮食当自备也私家虽富无能日赡千人之理不知朝廷将以此警海道耶抑以御大敌也传闻敌亦渐治舟船于山东其意叵测沿海之备信不可缓然海路从横惟借风势一夕千里若以兵鬬于舟楫之上万无决胜之道或值风涛安可防合惟当聚兵要害控扼其港口轻舟往来以为巡逻严其斥堠坚其城壁使敌至不敢越既越不可归乃谋之善者某以为此非土豪所募水手能办也所募之人以御小寇或可御大敌诚非计也且敌万一用师海道盖亦掩我不备直捣州县以张声势必不争利于舟楫也水手但知争利于舟楫遇其冲突州县安能舍舟楫而与之战徒有驾舟而遁尔不知州县孰为守哉凡此之类皆望朝廷更议之也虽然閤下今者位实参预必以为上有二辅次有右府任不我专故有不可尽言与不可尽为者然前辈如寇莱公范文正公皆以参预而行大政当是之时人主不疑同列不忌终于共济国事其后王安石吕惠卿之为参预始以制置三司而侵宰相之权惠卿复欲攘安石之位故近者多以是为嫌夫如安石惠卿之为参预则不可如莱公文正之为参预则亦何所不可哉侧闻圣上恭己委任大臣实无有间而诸公同寅协恭之效道侔志合非有前日专制忌克之风閤下于此而云不可为与不可言非某所喻也今日之事如救焚拯溺然一日不图则贻患日深閤下幸而言之与幸而为之而果不可也则当引去山林以全往年挂冠之美无为乆孤贤士大夫之望而不决也昔鲁使乐正克为政而孟子以为好善优于天下卫之诸臣好善故贤者乐告以善道某之庸陋不敢自附于贤者而明公之好善实过于乐正是以仰恃深眷喋喋于兹恭惟恕其狂妄少加听察如有可取一二冀施行之非某之幸也不宣
　　与蒋丞相论淮甸筑城别纸
　　某輙有愚见恃相公方开公正之门用敢贽诸左右江东之于淮甸盖唇齿也某之效官既逾年矣江淮利害亦颇讲之士大夫孰不欲朝廷増修边备日者诸郡往往自请城筑诸将且为闗隘之设其説甚美其费亦甚大使费而有益不问可也然采之舆议谓诸郡之所少者兵尔非城也今兵数未之益焉地将谁守之建康都统司不过五万人所守闗隘将十有余处毎戍以三千则仅足以分三千果足以抗敌乎敌众而不分常以大势压我而我兵不如敌众复自分以弱其势利害盖较然欲缓急资于民兵者恐尤不足以敌也为今之计莫若益募州兵以壮淮甸俾足旧额而移城筑之费以养之两淮得十万人则亦甚矣至于闗隘非至要之地姑俟他日可也夫千金之家其治生财利亦有先后苟力之未给而每事欲举焉其自困必矣不审钧虑以为如何伏以相公经理万务谅无遗防而某怀仰知遇不能自己敢因修庆布露其大略干冒威严愧恐无地
　　与任信孺书
　　比窥报命伏承执法殿中不任忻快乆欲具一书为贺效世俗作牋牍则惧渉不情辄以幅纸又似太简迟回至今已而思之不若以意之所欲言者荐区区于左右或遂少助则其胜于寻常之礼万万也葢台谏之风不振乆矣至谓中书奉行台谏风旨十数年来遂为宰相私人朋姧报怨固无足论自主上赫然更化士皆亲擢其间姓名著于中外者亦不为鲜而某独以为不振者诚见祖宗之时台谏论事者为多而弹击者为少近世台谏弹击者为多而论事者不特为少乃近于絶无也夫论事者将以禆时政之阙失也弹击者将以去朝廷之姧邪也今于时政之阙漫不之省而于姧邪亦不能大有所去姑取其失势易逐者虚张痛诋以买直欺世未见其为能振也葢时政之阙皆君相已行之事言之常有拂意忤旨之患不若弹击臣下可以掎摭细故下及小吏借口而塞责然使人君以为时政真无阙而朝廷真无大姧大佞故台谏之论止于如此则其为患可胜言哉且人臣论谏而惟患拂意忤旨云者此吾之志不坚理之不胜尔非必激讦鬭怒然也唐之善论谏无如魏郑公次则陆宣公以郑公之遇太宗宜其谏行言听而徳宗之猜忌犹于宣公无不从者葢二公之论皆委曲至当合于人情而切于义理人君虽欲拒之无得而拒之也以是观之人臣不知论谏之道而特以畏避为事此孟子所谓贼其君者也包孝肃公在仁祖朝最为劲正敢言尝取其奏议读之明白简易一无虚词其论事则曰伏见某日指挥某事有不可行而已其弹奏则曰伏见某人授某官不堪此职而已如人家立语于父兄之前雍容闲暇不为縁饰真可为后世台谏之法也下此又有一弊以为论事失之苛细欲俟其大者而后发如阳道州之为者是殆不然前辈讥道州任谏官七年都无所论幸而及裴延龄之事而去向使止五六年而遂迁则是终无一言此犹责道州之浅也夫台谏之为职要当朝夕纳诲以格君心之非俾徳宗预知延龄为不可相不待于既相而欲毁其麻也既相而欲毁其麻则是言无所益故决去就以为身名不知七年之间所陈于人君之前者何事所以开道启迪者何説説之不合则宜去乆矣岂必在于相延龄一事哉凡此者某之所欲言也至于条具缕析又非某所可言矣不识执事以为然乎窃闻主上之擢执事得于向时登对之初而执事近为里行复首论水灾以广上徳自觌除目舆望实为惬然恭以素学深厚必有所处敢幸志其逺者大者而勿蹈近世之规使如仆辈不复能有所言则台諌之风指其自执事振矣
　　答朱元晦书
　　某叩首再拜启去冬既遣人修慰即过宣城春尽还舍始覩所报敎甚以浣释欲再奉一记乃乆无佳便愧向实不可言旬日前方领詹机宜所附四月手墨盖濡滞如许也且闻尊夫人已毕大事以我之艰知元晦办集尤不易矣仍审少留茔次动止之详岂胜慨叹比日秋冷孝履何如某患寓居号慕益逺仅未死灭无足念者江左苦旱早晩稲皆损嵗事殊可虑也哀苦亡聊杜门郤得理旧业但殊无晤语之益耳见敎不必观佛书固然正以鄙性鲁钝少年多寓僧寺中嵗复耽文词尝出入其説及粗窥圣学之门若禅宗则乆见其病特欲穷佛之説所自不敢便以他人之言为据也两嵗居丧乃得取其经帙大者观之料元晦髙明染指絶尘不必如是之迂也今亦尽止矣其详未易遽陈要之吾圣人妙处在合故一以贯之释氏之弊在分尔余不足论也如何承谕亦悟口耳之习至幸惜相距数舍末由面请尔尝谓学者要须有得始能自信故易与中庸大学中皆语其得孟子又发明自得之説此犹黙识非口耳之所及矣至于自信则所谓考诸三王建诸天地质诸鬼神百世俟圣无所疑惑然后可也向示胡子知言有意乎穷理者惜其著书之早尔程氏遗书则极详备所谓不敢去取者非所望于元晦也愚意则以为须去取尔和靖先生甚不欲人观止令读易传故其所编极简且云观此足矣近见王徳脩秀才从和靖于晚年者则闻其説尤详盖云所以令诸君只读易传者易传所自作也语録他人作也岂能尽记其意有赠夏翇数语因以録呈试熟复之贷金荷不外某穷悴止江东有少俸连遣二女子且置得数亩饭米去嵗了两处葬事今年又从人假借矣他时稍有余尚当相助亦已转语赵徳庄矣渠为地主必能周旋也因其行得以布问不觉缕缕向寒更冀节哀为遗体爱重不次某叩首再拜
　　又
　　便人奉此月三日手教至慰驰向之情秋气日清伏想尊燕居万福某窃食亡补不足贻记防谕出处荷不外前日因书偶及之恃乆照也此自不当与吾兄商最尔兄既乆不出则一出固宜自审非若仆辈平日汨汨仕涂以为贫者也岳祠则须自请【案朱子答韩尚书书力辞荐召决不能与时俯仰以就功名末云必若成命已行不欲追寝则愿因其请免复畀祠官之秩故元吉云然】朝廷意虽未可知亦不应便以岳祠除下尔至谓无用于世非复士大夫流不知元晦平日所学何事愿深攷圣贤用心处不应如此忿激恐取怒于人也与世推移葢自有道要不失己但人于道不熟便觉处之费力耳如何如何偶来介不俟即归因赵仲缜行得以附此自余仲缜当能言之所冀若时为器业倍万珍厚匆匆不宣
　　答李塾书
　　七月日某顿首复书贤良李君足下某昨与令外舅游闻足下隽才甚着日者复幸尊公同制而升得奉周旋每以未见足下为恨也中都坌宂日力不暇给虽欲从多闻之士以讲明道艺之蕴如无绳而絷马敢意高谊不遗跫然足音乃临于蔀室宠以书教述古今言行之要取士之略知唐制不逮于汉而本朝独近于古者粲然其文之华也铿然其韵之美也渊然其中之宏而渥然其外之泽也夫制举之缺自元祐以迄今圣天子搜罗于四方而足下昆弟褎然为首以振眉山之旧礼乐法度之源兵农刑政之本足下讲之熟矣六经之説无不习百家之言无不通此犹未足道窃尝念之中原困于兵革者逾五十年衣冠沦于涂炭天子盖不忍为之屈思得非常之材以摅天下之愤而复致周道之兴故乡举里选为未足而前史以为制举者所以待非常之材也上心慕焉足下宜有以副此也某之老懦徒将拭目于斯虽然不敢忘也既勤厚意之辱故輙上以为谢异时功名之来足下徐举武而收之始可以为今日贺也不宣某再拜
　　答陈亮书
　　顿首复书同甫上舍足下比承过临遽甚未及款然一奉余论亦足慰平昔愿见之心伏辱示教审闻舍安稳且蒙惠贶文巻连日偶暇方得尽读不啻如释调饥也足下学力既博笔力健甚且于欧阳公文猎其精华而咀之宜其不蹈近世畦畛矣至于攷究文中子之蕴诋诃陈寿之未善皆合至当之论乡闾铭志序记意皆不苟然持此方驾于古信无难也况足下谠言宏议又有蕴于胸中而未究者某衰懦不进何足以祗大惠徒知感愧藏弆而已夫君子之待时亦犹智者之用兵先为不可胜以待敌之可胜也不可胜在已可胜在敌苟有以待之矣其于世之用何必焉惟不至于用而卒无有也则善矣诚愿足下益厚其有以俟之也然偶有一事欲资于左右未知然否比见宗忠简公遗烈甚壮而无状之与传之者足下与其家子弟既善又为之铭墓若其乃祖在仁里名徳不可一二数自靖康以来名臣巨公中亦不可一二数也足下一为纪述何如承许稍凉至郡城甚幸今嵗一雨应期遂当有秋顾疎谬于此时无一二可以警教者亦愿足下之不鄙我也匆匆布谢不能尽所欲言尚幸恕照不宣
　　答汪尹书
　　某顿首复书作霖教授学士足下道之不传乆矣天下之士其号称学者孰不曰吾欲学夫道然而世卒莫之许焉岂道为终不可传哉幸有许焉者其不诡于圣人几希其言合而近者复几何哉昔夫子之言曰志于道据于徳依于仁游于艺此盖以教于门弟子之本旨也所谓志者勿忘之谓游者则或出入焉据不可失依则不可离乎自后世以文取士虽日诵诗书之言习礼乐之説漫然不知以道为何物逮其无所得则又反取佛老之书与吾儒之相似者縁饰求合以为必如是然后可也呜呼其果可乎哉今者足下贻书首以志于道为言足下其知所本矣抑好之而遂欲求之乎顾仆何足以预此虽然自寓于仁者之里闻足下力学该博以取上第意者亦厌于文词之末欲究夫道则犹有可言者尔足下所称唐之韩公本朝之欧阳公二者固自以为绍圣人之传足以诋诃近世者也及韩公作原道其欲推明圣人之心亦力矣至于以博爱为仁则亦浅于圣人之道也夫孟子以恻隠之心为仁之端谓其端绪之始见者也非仁止于此尔不知顔子之克己者果何事哉欧阳公论性则以为性非学者所急而六经不言性不知穷理尽性者果何事哉二公者是犹溺于文词而未究况他人乎足下或以为然试推而观之则亦见夫大原者矣仆虽老钝犹将鞭防其后继此有进于左右不识以为然否伏幸照察不宣
　　答史千书
　　某顿首复书伯强隠君贤弟足下曩闻从者尝经上饶不获一见之幸毎以怅怅小儿来自秋浦窃知从长者游乃辱书縢之贶辞义粲然三复不能去手既已至慰苍莨小亭又防惠然题咏増光林壑以重老朽之幸且拜近诗一轴因叹足下才气议论卓伟如此汤谏序文尽之矣犹踸踔尘埃间理有未喻造物者抑将大其蕴而后发耶来书所谓人才不可偏废者确乎至当安得用材者人人言此言哉则天下事信无不举矣何由面布慿纸耿耿蜀道辽邈西归岂易所寓尚可留否更希与时消息以树逺业区区不宣
　　答林黄中别纸书
　　宠示春秋新解序文得观妙制有以见考证之详恨未尽窥全编以发防陋也然左氏丘明之辨近年惟叶石林之説最备葢以其下及三晋之时推之尔愚意犹谓吾兄今既穷经旨之奥若丘明是非似不必深究不然则是杜元凯苏子由之袭也顷尝语学者古人防于取名如左氏文学如此竟不知其名字近世士夫一诗一曲才佳句便欲掲榜四门惟恐为人所攘耳
　　答祝允之书
　　某顿首复书贵诚学正先辈足下比辱过顾承惠脩书指言道学之传欲趋于正辞采烂然已深慰幸且示中庸发原一编连日熟复有以见用意之深学问之力犹不鄙于老儒而咨焉感叹何已上饶礼义之乡也能文之士接武某今者寓居遂为里闾每恨于斯道若未见切切者敢谓得此于足下不翅逃虚谷而闻跫然之音也幸甚为大夫中庸之书子思受于曽子而以孟子所传于子思者合之可信不诬足下指其首篇百有九字以为要旨实先儒之未及也甚善其善学者能尽心于此不患乎无得矣然中庸之为义则犹体用云也不曰中和而曰中庸以和者在人之喜怒哀乐则发而中节在天地万物则成位而生育不若庸之尽尔与易相表里易则始于天地贯以人事中庸则首以性命终以天道皆一揆也前辈谓干之九二龙徳而正中者庸言之信庸行之谨闲邪存其诚善世而不伐徳博而化即中庸之义但后世未之识耳足下发其首篇之要是也至其余二十九章自性命之原以及于君臣父子之际天下国家之经与夫知仁勇之徳礼乐之作而复归于上天之载盖有奥妙而本末次序亦未可略焉要当成已成物则率性脩道施之于天下皆吾之中庸也仲尼之学所以不同于异端者正在合而不分尔惟合而不分此中庸之不可能也若遂分焉则犹异端矣足下倘以为然愿益广其説而大之知粹然皆出于篇首之旨而不离于道此正子思子所望于后世也
　　答子云示呉生三物铭别纸
　　养生固是一事既有此身何可不养以受其正若只要不死便一边去不知或遇横逆而至于死则何以处之庄子所谓虎食其外仲尼所谓夕死可矣须理防过也释氏诋仙以为守尸鬼葢谓待千万嵗而后死校之凡人则乆长责以闻道犹隔一尘也
　　释氏只是説一悟门故以山河大地六根四大皆为前尘妄想要人悟见本来面目尔若便悟得固善未至于悟则执持此説所失反多所谓痴人前説梦也果用此説佛从何来然佛之説却自有救此处故曰一切权道摄人为善华严经许多境界临了方咄善财法性如是摩诘经诸大弟子自言不堪往彼问疾足以知其权道今人以其权者为正以其反説为常岂不哀哉虽其徒号尊宿明了者错亦多也伊川以为无一人却太过吾儒至孔子而后集大成上古圣人因时成务犹各用一説也以三易所起三正所建可见孔子直是不肯分开故最为难晓以此养生以此坐禅以此治天下要之是分不开可离非道也庄子所谓盗亦有道虽未知所择不可谓非道也今于周易观之看自己合做甚事即为随时之义也
　　子思孟子説诚孔子犹不説只説无妄释氏先説妄故好听也盖无妄即诚也则其妄者皆不必説矣诚者天之道诚之者人之道人与天一也特位不同而事有异易地则皆然也
　　吾儒所谓天者理之自然而无二者也欲人易晓非穹然在上之物也故曰天理尽性知天释氏则以神明之尊者为天故于外别説曰佛士大夫不能不惑然其説有如来圆觉及无佛无我则是也三界外块然在上果何谓耶
　　道非只在气精神也气与精神为吾之内尔天地万物日用者皆是也孟子有所谓浩然子夏有所谓未始有气者则深矣张葆光论易乃以神道易三者言之便自有差今止以气精神为道若此三物从何而生守而养之便以为道则胶柱矣老子所谓恍惚者谓其中有物有象而不可名状也若着在恍惚则释氏所谓弄精魂矣然孔子亦不肯説恍惚中有物有象只説太极而曰见乃谓之象此更不疑误后学也
　　老氏虽説无亦不拘于无释氏虽説空亦不拘于空故曰常无欲以观其妙常有欲以观其窍则有无一也色不异空空不异色则色空一也犹一隂一阳道矣孔子更不肯説无与空者恐人之习其説入于漭沆无实而遗治道也后世之有虚寂灭之説而不能治天下者由二家之学有以啓之也
　　人要用功且以存心养性为先真积力乆则自见触而长之喜怒哀乐发而中节日用之间纵横自在益有可乐若调气以养生收心以坐禅亦不妨事然既是士人是须做士人事便要絶粒飞升累劫入定则是有贪求之心也须要素富贵素贫贱素夷狄素患难皆无入而不自得即仙即佛矣
　　生乎由是死乎由是生死一理也原始反终故知死生之説若只要生不要死是未知其説尔知其説则死生俱不碍道故释氏以元无生灭动人要须识其实若但以生为幻妄死为真实又却病也

　　南涧甲乙稿巻十三
　　钦定四库全书
　　南涧甲乙稿巻十四
　　宋　韩元吉　撰
　　序
　　系辞觧序【案元吉系辞觧朱彜尊经义考云已佚】
　　易之作何也圣人将以传天下之道也或曰道其可以言传乎曰言不可传则焉用圣人故曰书不尽言言不尽意然则圣人之意其不可见乎圣人立象以尽意设卦以尽情僞系辞焉以尽其言变而通之以尽利鼓之舞之以尽神此之谓矣夫传圣人之意者言也因圣人之言以求者道也故辞旣言尔凡陈于卦而附于爻皆辞也而后世又以不陈于卦不附于爻泛然论易之指归者别谓爲系辞或曰大传也有议其非孔子之作吾意其爲赞易道以黜八索者非孔子莫能也不然其必有自而传欤古人传易者多矣或指其象或定其数或究其理而于系辞独取其大意而略焉间又讲之而不备泥之而不通则所谓象之与数数之与理固无自而合也三者无自而合其于圣人之道能尽而知者鲜矣学者欲探圣人之道当自易始欲明圣人之意当自系辞始于是而得焉知天之所以为天人之所以为人施之天下何务之不成何功业之不见哉况夫异端之説皆不攻而自破矣予生尝有誓年至六十乃敢著书淳熈戊戌嵗既六十有一始志其自得者作系辞解阅再嵗而仅成因序而藏于家呜呼后之君子有所自得然后于吾言为可信千载而下使圣人之道复传是则圣人之意也淳十年正月颍川韩某序
　　焦尾集序【案通考韩元吉焦尾集词一巻】
　　礼曰士无故不彻琴瑟古之为琴瑟也将以和其心也乐之不以为教也士之习于琴者既罕而瑟且不复识矣其所恃以为声而心頼以和者不在歌词乎然汉魏以来乐府之变玉台诸诗已极纤艳近代歌词杂以鄙俚间出于市廛俗子而士大夫有不可道者惟国朝各辈数公所作类出雅正殆可以和心而近古是犹古之琴瑟乎或曰歌词之作多本于情其不及于男女之怨者少矣以为近古何哉夫诗之作盖发乎情者圣人取之以其止于礼义也硕人之诗其言妇人形体态度摹写略尽使无孔子而经后世诸儒之手则去之必矣是未可与不逹者议也予时所作歌词间亦为人传道有未免于俗者取而焚之然犹不能尽弃焉目为焦尾集以其焚之余也淳壬寅嵗居于南涧因为之序
　　髙祖宫师文编序
　　髙祖宫师文编仅三十巻皆兵火所辑非旧本也公自少喜为诗然见子弟传録辄毁去曰士大夫当以行义为先是何足成名吾以自适尔绍圣中党议既兴公谪均州归未终嵗而薨其治命则曰吾平生所行事自知之他日无请谥毋志吾墓也故自建中靖国以来公虽追复元官诸子不敢议铭事中兴四十年元祐大臣往往得諡子孙亦莫敢请也独鲜于大受所为行状犹在用列于篇首某逮事曾叔祖留司御史【韩宗质】时王蔡方张有所畏避凡家集手自鐍之无得观者故公之论新法触时禁之言皆不传于外而所传奏议十不四五也南渡流离集藁遂逸访于四方莫克尽获惟诗尚多而内制特少至其他文如与苏子美书志程伯淳墓士大夫虽知有之无复见也呜呼公固不以文自名者其在家庭诲子弟每以西汉为宗故其笔力雄健尤为南丰兄弟所推曽舍人既葬必得公之文碑于道而豫章黄太史自言因公诗得用事法岂道徳之蕴于内者深其发于文词者皆余事哉小子不佞无以绍君子之泽独其文编负笈而藏欲俟备而传焉惧有河清之叹因裒而刊之东阳郡斋夫自涯而观于澜歴阶而望于奥亦足以知其大略矣异日求于好事之家继有得者尚将附益云淳元年十月孙具位某谨书
　　极目亭诗集序
　　婺之牙城东南隅有亭才数椽郡守周彦广尝取米元章所书极目亭三大字榜之然元章旧题乃上蔡也既陷没不可见犹得见于吾州岂特其名之适实而字画之妙亦因是显矣然栋宇狭甚不足以陈觞豆列丝竹客至徙倚而爱之主人仅为茗饮或奉一杯相寿而已也予再为婺之明年值嵗丰少事乃辟而新焉其规制不能侈大颇与其地为称于是来登者酒酣欢甚往往赋诗或歌词自见一时巨公长者及乡评之彦与经从贤士大夫也盖婺城临观之所凡三中为防溪楼西为八咏楼东则此亭皆尽见山之秀两川贯其下平林广野景物万态而双溪直谯门渉通衢百举武八咏在郡庠之偏距州治尤逺且须女之祠寓焉二楼不可频至惟极目亭在后圃之隙不必命驾烦民得与宾客共之予以山林麋鹿之姿遇退食之余好风佳月必携幼稚支笻蹑履徜徉于兹盖溪光山色竒花美卉无日而非我有也吾恐异时太守之贤不得而废则啸歌觞咏有以慰吾之暇者可不传乎虽兰亭逸少之风莫及而岘山叔子之叹未忘因类而锓诸木俾好事者其有攷云淳六年十二月颍川韩某序
　　九奏序
　　九奏者继九歌而作也昔楚大夫屈原既放沅湘之间作九歌以文其祀神之曲而写其宛结以风谏其君有变风小雅之遗意汉人王褎刘向之徒争效之然而词意褊迫弗逮逺甚宋兴鲜于谏大夫始作九诵靖康之难二宫在郊九品官胡珵亦作九章以述都人怨愤之音由是国朝骚词遂与古相上下而九奏者吾友庞谦孺祐父之文也祐父家单父其先正颍公有勲在庙社年方壮仕方为海陵尉非有放逐之悲抑冤之情欲诉而不得也尝游江湘覩舟人祠事有感于衷一奋笔而为之由是古今之作殆将裣袵焉信哉祐父之竒于才也祐父之自序大抵伤其贫且贱而技能之微上既不能逹于君相下亦不见怜于朋友虽进退不可而终无怨尤之意此圣人之有取者也故其言幽深而不穷顿挫而不怒简而辩曲而明其防初若散漫而不知其有统其事初若谲诡而不知其有道首以嵗君终以送瘟间以舜陵湘妃之事而祐父之意逺矣其一篇之中则又指意各自不同非深于骚者举而喻之亦莫能晓也祐甫平生好为古文凡前世文章之大者必取而为之不拔其萃不已也予辱与祐父交盖尝见其削封禅书祯符而为受命书刺七发晋问而为楚对夺逺防大人赋而为羽人赋而今又见其轹九歌而为是九奏也其笔力自视直出屈宋右不问汉唐也而或讥祐父之文非世所用夫圭璧匜爵不用于世乆矣今辟地而得防璧壊冢而得蠧匜人犹宝之不忍弃非谓其古之余哉九奏之成也会予兄子云之官长沙而祐甫写其二以赠曰一以报之湘中一以置之黄陵庙世之人不吾知吾其幸知于神乎盖其志尚如此虽然世之人观祐甫之文而知其工者不少矣然而徒知其文之工而不知其意之有在苟能探其意而勿于其文以遂识其为人则庶几真知祐甫者哉
　　富修仲家集序
　　雒阳冨橚字修仲文忠公四世孙也幼孤长子伯父枢密公季申以其恩入官好学敏鋭自其少年诗语字画则已过人逺甚士大夫游冨氏之门皆知其为令子弟也旣壮为他文辞益赡又刻意进士举累荐于漕台上官一见辄器爱之争俾任其牋奏虽其伯父亦谓其可世吾家也旣更京秩试一邑贰一州得守军垒而遽终莫不叹而惜之其二子集其平生所为文以示予曰先君之交君其厚者愿为之序引以藏于家予于是惕然而惊恤然而感曰曩予与修仲昆弟同寓于闽访僧庐游名山把酒赋诗追逐上下今犹多见其文字独修仲不可见矣其文实可传焉可不为之一言虽然士之所不得自用者才也所抱者志也才之用否系于时与命而志之所尚非文字安能发之修仲先世之勲业与才之所可用一见于天子而不获尽于一州年才五十则命之竒无可言者然其事亲极于孝兄弟极于友爱交朋之间乐易而无忤至其趣向所守则端正而不颇遇先逹名辈每汲汲咨问其作文之法见当路贵人率告以天下之利害未尝为其身谋则其志为可知其为文与诗则平淡简逺不为世俗锼镂竒崛之态盖皆自其家学好事者因其文集而探其志则修仲庶其不泯岂独传于其家而已哉淳丙午八月颍川韩某序
　　张安国诗集序
　　诗之作得于志之所寓而形于言者也周诗既亡屈平始为离骚荀卿宋玉又为之赋其实诗之余也至其托物引喻愤惋激烈有风雅所未备比兴所未及而皆出于楚人之词后之学者执笔跂慕而终身不能道其一二或曰楚之地富于东南其山川之清淑草木之英秀文人才士遇而有感足以发其情致而动其精思故言语辄妙可以歌咏而流行岂特楚人之风哉亦山川之气或使然也自唐以来诗人寖盛有得于天才之自然者有资于学问而成之者然才之不足不能卓越宏大则失之浅近而无法学之不至不能硏深雅奥则失之蹈袭而无功舍李杜而降咸有可议者矣呜呼若吾安国之诗其几于天才之自然者欤安国少举进士岀语已惊人未尝习爲诗也旣而取髙第遂自西掖兼直北门迫于应用之文其诗虽间岀犹未大肆也逮夫少憩金陵徜徉湖隂浮湘江上漓水歴衡山而望九疑泛洞庭泊荆渚其懽愉感慨莫不什于诗好事者称叹以爲殆不可及盖周游几千里岂吾所谓发其情致而动其精思眞楚人之遗意哉虽然安国之诗清婉而俊逸其机杼错综如茧之方丝其歩骤蹀躞如骥之始驾若天假之年施藻火而御和鸾其谁曰不宜惜其不幸蚤世予尝欲爲之哀词悼其平生未果也歴阳胡使君元功集安国诗得若干篇将刻而传之以慰其郷闾之思又掇其歌词以附于后属予序引予于是收涕而怀有不忍述者嗟乎士大夫或未识安国咏其诗而歌其词襟韵洒落宛其如在亦足以悲其志之所寓而知其爲一世之隽杰人也乾道八年四月庚申颍川韩某序
　　东归序
　　凡天地间物不能无动物之至大者莫如天乃动而不息地虽不好动沴气奸之则揺山岳不能动震雷挠之则倾三辰运行百川东之云烟雨露隂润而火然无非动者草木之体不良于动故动以风鸟之戾天兽之走原鱼之泳渊蠢然血气之类动则生不动则死至于鬼神之变化寒暑之去来又皆黙动而不可知者人生号物最灵其口目手足之应于外心志肝胆之役于内呼翕语笑昼夜起居固已不胜其动又善取物之静者从而扰之范金陶土以爲器用斩木伐石以治宫室执戈矛奋弓矢以助争夺绩桑麻艺黍稷以给衣食设笾豆衮舄以行礼制匏革丝竹以合乐举天下动而不知少休然舍是人之有身所谓大动者焉驾轻车骋骏马水戴而陆负籯金而裹粮以行中国而歴异域近者数千里远者数十年恬不以为怪特其死生安危穷逹祸福举遇于此以是观之盖亦多术也易曰吉凶悔吝生乎动者也夫以吉居其一而凶悔吝居其三是动之无益审矣然向所谓物不能无动则人虽欲安坐而孰得惟君子循理而动于其所不免者盖将处而勿恤也予生走于四方失彼而取此背东而驰西好动而得咎者宜莫如予绍兴之甲子也客于建安夏大水举家几为鱼计足以自活明年春乃求试于礼部时予兄官于杭方其入门而拜吾亲兄弟日以相款予之意欣然若有得也旣而厄于有司与二三子朝夕自放于诗酒予之意拂然若有懐也歴时且归而离羣羇旅之状又尝愀然若有所不释也因思是数者殆可继之一笑而皆起于予之好动又思物之动者乃其常意天下之士动而致此者非独予也噫使动无吉则已如有之岂得以其悔吝言哉予惧其惩也作序以自怡
　　送梁士衡序
　　仆尝病世之君子以行道为难夫道之行则固难矣惟君子不以为难则于道或庶几焉何也彼诚有以仁之也更嬴天下之善射也伯乐天下之善御也弯弧而毙千钧之牛执策而驰九轨之道岂所谓善射善御哉至于睨悬虱而命中蹑蚁封而不乱始可以为善矣由是言之君子之于道不就其难而行焉亦何用见其君子哉自一命而上至于王公大人皆欲行其道者也然而位愈皁则愈难士衡之尉于仁和也人以为尤难焉盖令命自朝廷而下部使者得以移诸府府得以移诸县县以属诸尉而止尔又况行畿警逻之繁百司颁给之富搜林薮之珍以相水衡时甘新之献以益御羞使客之餽将漕运之通塞借以督输板以令役尉无一不当预怠则无以应于上亟则无以纾其下是其视尉于寻常州县者万万不侔也士衡以为难耶则旣受不辞矣以为无难耶则前后顾有不胜而去者故予以谓惟庶几于道则有以任之昔李唐诸公自京兆一尉而显者众矣异时职事无阙而足以致上之知设施适宜而足以徕下之誉俾后世知君子之中亦有所谓更嬴伯乐非士衡畴足以副吾言哉
　　送翁子功序
　　朝廷往岁复孝廉之举尝怪远近未有应诏又其选止于在野之士而不及在官者故郡县得以借口而罔敢轻议盖举一孝谓己必有愧于孝之名举一廉谓己必有愧于廉之名而眞孝悌廉洁者又以为兹吾道之常惟惧其有所表见上下相疑贤不肖相嫉而顽戾贪黠者往往得志此其所以犹愧于两汉者欤嗟乎若吾子功其可以副兹选乎子功居家孝而慈在官亷以有立以孤童侍老母游宦于四方不幸防其兄而兄之子且幼子功外经营家事内奉其亲之颜色俾不至极其兄之思下抚其幼俾如其父之存暇则讲学问择然后交其﨑岖酸辛皆人之所难而子功独无难吾闻之良农必躬稼然后望其有秋君子必躬行然后望其有显士以记问剽窃希声利而遗行义久矣子功其知所本哉子功将葬其兄于秣陵因家焉予感其事而惜其远也故以序赠
　　送沈明远序
　　部使者之职所以廉察一道翕张其财赋疏理其狱讼而举刺其官吏厥任甚重朝廷为之设属焉将以佐其长治其部俾悉应夫使者之职而已十数年来使者之属漫不之选非出恩家则幸门文书总总懵不悉为何许事间以豢乳臭子则轻脱自肆甚者假使者之权以把握州县鬭怒其长开阖其黜陟黩货而济其私故贤士大夫率诋而议之天子方新政事当位者不敢蹈其故常今年春吾明远始用为江西转运之属贤士大夫则又曰以明远之学且甚文与其才之可用也岂特一部使者之属哉乃自师儒而迁岂丞相以犹子之嫌故推而远之也虽然使明远不以丞相之故少寘于承明著作之地其谁曰不宜然而特以是屈焉吾是以贺使者之属得人将自兹始也大官厚禄固非君子之慕也非君子亦不能有也自麓而跻于巓自涯而渉其流其必有渐乎哉若是则明远之所蓄与士之所期信不可以迟速计也旣相与言因为之序以送之且歌以系之歌曰鼓桂栧兮汛兰舟乘春风兮放中流雨漫漫兮云油油江之南兮千里山有庐阜兮津有彭蠡其防笋蒲兮其鲙鲂鲤其荼孔甘兮其酎则旨奉亲之夀兮可以至喜玉策兮金绳漆书埃墁兮斯文未登桂宫兮宣室干云委路兮工师未卽嗟摇落兮春菲彼功名兮各自有时时倐往兮易失期子于髙墉兮庶以永日
　　送李秀实序
　　绍兴之二十一年秋七月吾友李秀实将主簿于余杭秀实所居之邑贤士大夫相与言曰余杭小邑也士之通经力学问而能成名以自立其家者近推吾秀实之昆弟焉故吾之徒岁时相与嬉游闲暇相与往来诗章文字相与唱咏而酬和杯酒谈笑相与讙呼而谐谑亦惟吾秀实昆弟之间为然今其皆仕矣行有日矣吾之徒嵗时孰与嬉游闲暇孰与往来诗章文字孰与唱咏而酬和杯酒谈笑孰与讙呼而谐谑以吾之私固愿其留也然而人之爱其人亦将使其功名彰于时而才业见于用欤抑幸其终老里闾而未尝相舍也秀实之仕也其将有遇焉者矣则又言曰主簿卑官也以秀实之所有与今瀛州藏室之选角逐于时未知其孰为后先而乃使之仆仆于令丞之末与小吏课朱墨书升尺敛板庑下以望上官之顔色资廪粟以养其亲则功名其果有期其才业果不至于掩抑欤某遂言曰夫金玉天下之至贵也金之孕于山也块然无以异于土也治之则见焉治之屡者则其质愈精使世不用金则已如用焉饰羙泽之车模甲父之鼎吾知必于是乎取之矣玉之孕于山也块然无以异于石也攻之则见焉攻之至者则其文益着使世不用玉则已如用焉防期之圭璧宗庙之罍斚吾知必于是乎取之矣惟君子之于道也亦然退然无以异于众人也试诸事则辨焉其所试者多则其道益广使世不用君子则已如用焉宰天下运四海皆君子之事也然君子之在下位虽治一官与宰天下不殊举一职与运四海不殊贱其官而弗为易其职而无所事非君子然也自天子跓跸于吴视其郡如京视其附邑如畿余杭盖畿也畿之郊其刺举之任非能不居畿之内其尹之任非通官大人不处而况朝廷耳目之近而接焉以秀实之贤犹惧其或不遇则下焉者其何望哉虽然秀实无以其官之微而贱之无以其职之下而易之循吾道而俟焉其将有遇焉者矣予乆与秀实逰固知其不乐于为彼而乐于为此也念无以纾别者之意因摭是以为赠
　　送李平叔序
　　今之士咸耻于任州县之职夫州县非所耻也其与民甚近且亲苟尽心焉天下之利病与夫人情之真伪无不若睨诸掌故昔之语治道者曰凡官不厯州县不拟台省盖虑其不知务也尝以是观之世之所谓名公卿其详明练逹才无所不可用卓然能有所为者未有不自厯州县也而今之士耻焉何哉督责有加而慰藉不逮故以进士选者率利于主庠序以门廕选者率利于防幕府盖上官苟得以援其下必先二者焉不第其劳佚也不差其贤不肖也由是劳而贤有不遇之叹不肖而佚有幸而赏金吏部之籍其举任多而得防课以更美秩者莫不仕于庠序幕府然也其举任少而积其考于不用者莫不仕于州县然也间异于此十不一二矣趋竞之风日益长上日益厌苦其下呜呼为之计者将寘而不问欤则吾有以使之也将废而不举欤则是三者固有典常矣莫若俾其必试于州县然后用焉则士亦知少变哉友人李平叔其文煜然以华其行粹然以温自其少时乡之子弟已相率而师事之至其仕也乃连屈于州县夫以平叔之才上既未得见用于台省下犹足以主庠序之教而周流若此由前之説平叔固无不可为者也由后之説则平叔已试于彼又宜为者也吾是以知平叔之不遇殆将大其蕴而后发异时所谓详明练逹才无所不可用卓然能有所为者庶几见于平叔哉平叔去为桐庐之邑贰其地多大山江出其下土风虽陋而山川秀发千载而上有隐君子焉薄三公而不为羞万乘而不见国家因是以名其州平叔能以暇日过其故处周览其山川而想望其风采回视向之趋竞之徒亦可以一笑而増自爱矣
　　送邹徳章序
　　仕将为道耶学焉而行之固为道也亦为利耶不耕绩焉而资于上非利而何故虽孔子其厯聘诸侯者思以行其道也有公养之就焉亦以食其利也而记亦曰大言入则受大利小言入则受小利夫利与道不啻水火而圣人之所不废者盖亦权其轻重而已也一于道焉则是贫者必择防而后养也一于利焉则是跖之粟有不必辞也是故居上位而道不行万钟弗顾也居下位而道无诎虽升釜弗耻也今之仕者何哉挟策而咏诗书执笔而习文词旣已利之矣幸而得焉汲汲然惟惧其不富且贵则其于利岂有已乎且上以是求旃吾以是应旃苟舍是而由他术则愈下矣向之利之者诚不得巳也而今之利之者其亦不得已哉然则古之所谓仕者常概诸道今之所谓仕者常怵于利也嗟乎今之人其无意于古乎几何不指此以为迂且阔也晋陵邹徳章有意于古者也始予见徳章于吴中则从有司之试也后再见焉则徳章已有列于仕矣予与徳章复皆寓于溪五日不问寒温则仆从以请十日不相往来则两家婢子有嗟异之色盖未尝不相从也旣再嵗徳章之仕有期而具舟将行矣而予之羇栖益甚徳章不以夸于予而以责于予曰子无以语我乎虽然徳章自少力学年逾四十而始齿一命亦可谓勤矣同年之交游甫从事于州县而徳章暂得尉朝廷易之以主庐府之学则亦不可谓不有合也今天下之吏参倍于其缺贫者数米而待不下三四年而徳章故秋拜官今秋就道抑又一快意事也是三者皆无足为徳章道予尝闻其乡人言徳章道乡先生之犹子也自道乡起家邹氏之子弟不登进士科者六十余年矣而得吾徳章容貌昂然长身鬒须眉皆有似于道乡又道乡之始仕也实掌教于淮南今徳章之于庐亦淮南之地也故其风烈庶几继之然道乡之名满天下正谏而不顾其身窜逐而不忘其君彼真以道自任者徳章其复他求哉职之所当为义之所可行毋徇于世俗而俾吾之道有立焉则亦足以继之矣非必践于其位法于其言然后以为继也若夫异日之富且贵此今之仕者所宜动心也如志于古也其患无之乎徳章遂以予言为然信以契其乡人之望也
　　送富修仲序
　　某尝读史自汉而下其称循吏者县令实居其半又尝观国朝诸公铭传其贤徳勲烈号为名臣而身试为县者十亦不下七八私窃独怪离乱以来士大夫其视为县望望然不啻如蹈水火其不得已而居之则甚于堕陷穽触网罟引领求捄之不暇幸而至于终更则又如弃虮虱之衣弛千钧之负举手相贺而不敢自以为能夫距汉则逺矣岂国朝之事相去才数十年而士风如是之不同哉及某滥为县于此然后始悟其由盖古之所谓循吏不过洁廉以为资乐易以为政平其狱讼而拊其防嫠以字其民而已租赋之外未尝语财也今于是数者一切不问其所先务帷治财为然而条目甚繁朝防甚亟多出于租赋之外一物有缺令则以不任职去烦言或生亦以擅兴获罪故为今之官者莫难于令朝廷谓其难也立法以驱之俾凡自选而更其秩者必为县而后用夫谓其难者善矣而不究其所以为难岂亦议者未之思欤雒阳富修仲尝为县者也而复为贰于乌程以他人视之宜有不得用之叹修仲乃愉然奉其亲以往是亦举手相贺而不敢自以为能耶盖修仲之为县其于洁廉乐易平狱讼而拊防嫠信有余也而于世俗之所先务者常有不忍之意与予同病今修仲乆已释千钧之负矣而予方引领于陷穽故其行也姑诵此以为赆然乌程距天子都防不二百里在今畿甸以修仲之敏于学而赡于文济以循吏之政其将用于时无疑矣使修仲而得用庶几可以究为县之难以复于上而革之则异时书于信史亦足以继诸公名臣之后也
　　送蔡迨肩吾序
　　市之肆百货攸萃也有鼎焉其文炳然龙也其识蔚然籀也其重且千钧好事者过之叹曰鼎之类不一矣抑铸于荆山者欤沦于泗水者欤出于睢上者欤宝于寿梦而藏于甲父者欤是何置而不取也将举焉膑几絶而力不胜蕲告于上而亦不果取也他日问焉售于野人矣则又叹曰器其不遇哉以尔其膏雉乎以尔其解鼋乎其渐进于公乎亦遂否于儿女也夫易六十四卦取象莫若鼎足竒而不峙所以正而奠也耳偶而上出所以贯而举也腹在中而实焉所以济水火也非金与玉不可以为铉上帝以之享圣贤以之养日之策以之推神姧魑魅以之惧而逺今野人负之而趋独何欤是不然好事者力不胜也合众多之力斯可取矣上之人未之信焉合众多之言斯可凭矣奈之何臂莫之交而齿牙莫之助也其弃于野也又何疑阳翟蔡肩吾之求仕于朝也有以异于鼎之在肆者几希盖肩吾名世之后也其行峻以方其学邃以博其文词议论视古为无愧吾意其器于清庙可期矣然而吾膑几絶焉吾言之发而未之或继也肩吾去为郴之桂阳令是犹见售于野人欤肩吾不顾而笑曰曩者吾之仕也贫故也有地百里足以行吾之志有禄釡钟足以惠吾之家虽逺且陋而无所待焉岂必待于西江之水哉怡然无不满之色见于面吾是以知肩吾所乐者深而所守者固不以遇不遇为迟速也使朝廷不用士则已有用焉其忍以数千里为逺巗邑为陋而遗之乎于其行也不能无慨然者书是説以申之
　　送连必逹序
　　论州县之职下主簿尉一等则无士之颉颃而尚气者或不屑为之然公卿之贵间亦由此而渐进譬之升阶焉躐其级而跻其颠必至于堂奥而后止官虽卑其与民甚迩故尉之职日逻于乡月周于境邑犬一吠则援枹而从之凡里闾铢两之姧影捕足蹑志于必获死者在道路则为反覆验视惟恐民之无告也主簿之职总邑之宂籍凡民赋之上于官者虽钱以厘计米以撮计必躬印其券执朱墨以与小吏校惟恐民之防扰也簿之职稍安而尉之职稍劳然簿虽安闲奉檄以走他郡官冷仆隶呵叱不前所至公宇萧然如传舍盖天下则同而尉之将送警防法不出百里之内设部曲张旗帜声金鼓以怖逺近行色有光焉一旦馘寇有加则受赏而迁更爵而去故吏之好闲而无能者往往幸为簿喜功而望进者往往幸为尉二职均贱而犹有美恶焉予世之无能者也贫不能养方为簿于劒川而延平连君必逹适为之尉君之言曰吾岂恶闲者哉是特偶然尔进退吾有命功名不可以妄求也由是必逹之在尉安静而不挠间获盗当赏则推而与其下曰吾躬不能捕也安可诳人而冒法且杀彼以荣我亦不忍问邑之士大夫必曰必逹盖贤也问邑之民必曰尉君于我有惠爱故予虽不获乆与君游而悉其为人虽然必逹通经力学自少有闻于乡从天子得科第试吏于此而称于民称于士大夫其于当世之富贵宜乎将由此而遂进矣信乎其若阶而升者矣而予何足以自见因其行也姑道其所以然者
　　送庞祐甫序
　　庞子将归矣而告于韩子曰子盍为我言乎吾穷于世乆矣意天下之穷者莫我若也而吾有幸焉夫世之人类多蠢蠢然也今吾之生而口能道言辞手能作字画知古今别治乱识士之贤不肖而亲疎之兹非幸欤然而齿滋众而食益贫年加长而仕不进故吾之志率寓于吾文而吾之为文也亦庶几于古而已酒酣而歌上彻云汉放意而行不知所之世虽不吾求而吾亦未尝即之也虽然用舍君子之事也人之生也有涯其将若是而已乎抑亦不若是也子以为如何韩子曰子穷于世而不即者也吾尝即之焉仕者人之甚慕也吾为吏者十年矣而无知焉名者人之甚趋也吾从事于有司者三返矣而无获焉吾闻之山之穷者益髙水之穷者益清人之穷也其行益峻故吾方将效子之为以自慰是何子言之悲也凡人之生也心志不通耳目防昧若是者名为天穷衣食不足于身爵禄不副其材若是者名为人穷天穷者不得于天人穷者不必用于人今人之所谓不用者无过于失夫富贵之期也王公大人身存而名灭山林之士已死而言立者亦众矣名灭者天絶之言立者人不得而絶之其为用也不亦逺乎今吾与子也其皆穷于人者欤苟其不用于彼犹有用于此也而予何患焉于是相与抵掌而笑击缶而歌曰山木兮依依涧草兮萋萋猿禽咿嚘兮虎豹往来耕田兮何所山有夔兮不我肯处江海倒流兮頽波汤汤子舟既具兮何病沾裳遵其涂兮遇潦则止我车无伤兮从子万里
　　送沈信臣序
　　马出渥洼盖千里也日乎泽风乎野自他人视之与凡马无异也善相者遇焉知其为千里也羁而致之纳于上闲其驰骋歩骤未尝攻而调焉而足以备法驾之容合和鸾之节然后知其与凡马异何则马之质固良非善相者无以识之非羁而致之无以得之也士之厄于穷事亦类此踽踽而趋呐呐而言与众人无异也举天下之大其善相谁欤周行之位未尝不虚文章谏诤之任未尝不阙羁而致之复几何人也故不仕者既穷于时而已仕者亦穷于仕今吾信臣非穷于时者也然挟其技以自献于有司屡上而屡却以其才与其文之美仅得为部使者之佐而无施焉幸而寘于兰台东观之中金门玉堂之上其笔力论议当不在众贤下今将造于朝以求仕也吾闻朝多君子上而公卿之尊次而侍从之良必有善相天下之士者矣其羁而致之亦可期矣然犹虑之过也因借喻以言之
　　送尹少稷序
　　予尝观战国之时重士士之见其君至有立谈而为卿相不则厚币加礼而不敢屈焉盖楚不用则之晋齐不用则之燕皆以士为贫富而士亦自恃其才力辨説以为举世之大将不可一日而无我也及夫天下既一士之获见于君率以为难设科置目虽有长材异行非自贾者盖有不得选焉何也贵贱之势殊而取舍之时异也士固轻矣必有人焉自好而特立返其重者于已移其轻者与人俾在上者不得以其名利爵禄而要之此视其道之何如尔今年秋友人尹少稷召而至于京方少稷之未来也公卿交荐之部使者显言之以为宜在本朝者也及其来也侍从之贤则就见之百执事之良争识之退而咸曰少稷之论信可聼其才信可庸也御史闻之掦于廷曰尹某之直谅也其可储之以备台谏之选矣翰林西掖诸公又有诵其诗于众者曰少稷之文盖如此也已而陛献其言天子以语大臣是盖东州佳士何以防之无几何少稷得用为枢密院编修官少稷既拜命退而言归语其所厚者曰吾不选于吏者三十年矣吾才无取也有田在懐玉之下可耕而食也与其诎吾志而狥时孰若安于命以全我也少稷既去不知者色然异之曰编摩士之高选盖有欲而不得者也且其次仅旬日少稷不屑何哉其知者亦怅然望之曰甚矣吾道之难行也得一人于此焉可喜失一人于此焉可惋少稷不少忍吾党之士孤矣呜呼以少稷之贤公卿挽于前部使者推于后从官御史词臣百执事之良左右而掖之天子动色称善自一命之防有列于右府士之得此足以为其身荣而少稷如逃负避喧蹀躞焉行而不止真明于去就者哉然予闻之自金主之死大河南北之民望旌旗而思宋汉中之兵虽张而两淮之备未饬以战则无功以和则受辱此君相之谋蚤夜而不释者也朝廷不用士则已如用也果无以还吾少稷哉少稷异时肯而复来尚足以慰夫吾党之士也
　　送陆务观序
　　凡世俗所慕于爵禄富贵者必有贤人君子所尝居之官相与诵叹以为美谈而不释言郡守指黄霸言县令指卓荗言别驾指庞统夫霸与荗之云者以其为丞相为太傅于向之所为爵禄富贵诚有之也而统则疑焉且统自以兴风俗长道业论帝王之策为己仕其视诸葛孔明实伯仲间人而当时遂谓一别驾可展其骥足何哉夫蜀岩国也其壤地褊蹙无以容天下之士其官列弗备无以尽天下之材彼治中别驾几盛世六卿矣后徒以其人而慕焉殆亦可悲也已国家之制自卿相至一命几级自台阁至州县几阶自王畿至于穷荒絶徼几万里也朝与一官夕畀一职曽未足伤朝廷之火旦而引之东隅暮而寘诸西陲亦无害幅员之广也吾友陆务观之移倅豫章也则又有疑焉然豫章大府也为连帅之贰以兼制兵民之重此固周瑜鲁肃所望于统而不可得者而吾务观得之抑又何疑盖务观之于丹扬则既为贰矣迩而迁之逺辅郡而易之藩方其官称小大无改于旧则又使之冒六月之暑抗风涛之险病妻弱子左饘右药不异于醝荈之商揭囊而贾赢造物其安取此也夫以务观之才与其文章议论颉颃于论思侍从之选必有知其先后者既未获逞下得一郡而施亦庶几焉岂士之进退必有时哉圣天子在上二三贤隽在列不谓之时不可也然务观舟败几溺而书来诧曰平生未行江也葭苇之苍茫凫鴈之出没风月之清絶山水之夷旷畴昔尝寓于诗而未尽其髣髴者今幸遭之必毋为我戚戚也盖其志尚不凡如此吾犹为之戚戚而言亦不知务观者耶
　　潘显甫字序
　　潘叔度之仲子名自晦而叔度字之曰显甫取程氏谦传自晦而徳益光显之义也甚矣叔度之善教其子如此夫故所谓晦者非昧然不白之意也内有甚明外有所不可见者焉其犹水乎且水之积也愈深则其发也愈厚人望其黯然而幽者为晦矣酌焉而视之激焉而扬之其明始不可掩焉君子之用晦亦然诗不云乎衣锦尚防恶其文之着也易不云乎防以养正圣功也显甫方进于学也宜以是思之淳熙乙巳四月既望颍川韩某序




　　南涧甲乙稿巻十四
　　钦定四库全书
　　南涧甲乙稿巻十五
　　宋　韩元吉　撰
　　记
　　浦城县刻漏记
　　古之观天有二道厯以应于时也漏以应于厯也尝攷之诗春秋诸侯之国不得为厯而得为漏盖厯者所以参天地而成四时此君人者之事也故春秋书王正月漏者所以正晨昬之度为朝防起居之节而己故挈壶氏不能掌其职则齐讥焉今郡县实古诸侯比也朝廷每以嗣岁颁正朔于天下而郡县之间更筹取具无刻漏之器者多矣浦城县号闽之望其地视子男为多异时楼观虽设而刻漏亦不能备夜行者窥星趣事者候鸡风雨冥晦则居若瞽瞆然为政者往往视为不急也吾友赵君益卿来宰是邑鋭意成之浮箭视刻率如古制书来告曰器虽微然所以视民者亦足以知信子为记之夫为政之道贵不欺于民不欺之先要在一其视听今郡县之间于所谓晨昬之节者己不能一民之视听而况于他乎使今之示于民者举如是之信虽古之为政者无以易此也是道也今之所忽而古之所重益卿不习于今之忽而趋于古之重则既知所先后矣其进于古也优哉予乐其有志于古也因为之书绍兴二十五年七月既望颍川韩元吉记
　　淡斋记
　　绍兴二十四年予始识吾季真于信阳爱其温然之文挺然之姿将有以世其家也既而谓予曰吾尝以淡名吾斋吾自求其説不可得也子能为吾言之乎予笑曰子能言而不言者也而吾可以不言言之乎夫天下之至美者五味也至贵者五色也嗜于口而悦于目虽吾不异也醴吾知其为甘鹾吾知其为咸醷吾知其为酸姜桂吾知其为辛至于泊然而无味者非子之説乎青黄者吾知其为黼黻红紫者吾知其为绮绣至于混然而无色者非子之説乎故泊然而无味者水之谓也混然而无色者太虚之谓也今夫水流为江河发为井泉挹之浏然以清激之锵然以鸣投之五味而随所入焉而水之质盖不可名状也人见其味之泊然也遂以淡归之今夫太虚大而寓于天地小而限于一室山岳窒之而不为盈罋盎贮之而不为幽间以五色而随所寓焉而太虚之质盖不可名状也人见其色之混然也遂以淡归之且彼其能受五味而纳五色者岂不以其质之不可名状欤使其定而不易则酸者不可以为咸而青者不可以为黄矣君子之于道也内以存其心外以应于事虽酢酬万变而无留焉者是亦将泊然混然而后己也夫惟泊然混然故随所用而无不可然世之为是説也苟以为无婴于名利而不湛于嗜欲泛然与世不相町畦则亦不足以独立于万物之表是犹畏夫五味之泊五色之杂者也由是之説也虽朝泊于五味而暮杂于五色固未有害彼其明于体而未逹于用耶季真曰然子之説信辩矣吾将寘于壁而徐思之子其以是为记
　　建安白云山崇梵禅寺罗汉堂记
　　闽之为郡八一水之分上下有四下州之民习王氏故俗奉佛惟谨至上州虽佛之徒未知有佛也建炎初盗起上州民四鬭乱四郡之境荡为炎埃而下州独帖然无事因相与訾病以为是不奉佛之应自兵火事息上州之民鲜不畏祸而佛之徒颇知用其説以警惧动化其俗凡所以奉佛者相视出力惟恐其后无几何用事者敛佛寺之余以佐县官由是佛之徒复睨其居如传舍然蔑有兴事赴功之意白云在建为望刹异时以禅学着见号为宗师者阅数世乆敝不举绍兴二十六年僧惠琳主之乃叹曰闽于天下僧籍最富今哀死殆尽吾将制五百大士之像使是州之民知虽无僧而有贤圣者存岂不助吾教哉盖左文林郎叶荐宋頴实为之劝二年而告备又为尊者十八附其旁佛之像峙其中费金钱百万余辟堂而居焉求予文为之记予笑曰宋頴盖儒者也儒之道不语怪以惑民不取人以自利今是像之设不惑民而自利耶宋頴曰不然凡吾州之民乐为之者以其有迁善之心也琳之志所以有为者耻其徒之安于陋而不振也天下之事能不安于陋而振以有为俾民迁善而乐为之是岂特佛之徒也予于是愧其言然予尝游天台至石桥爱其山林之幽深泉石之峻洁以求望见所谓方广寺者而神光钟磬之异好事者往往能道之则五百大士之神其庇廕于世有不可诬宋颖今为台州从事盍一造其地以吾言招之于此方之民宜有以慰其意者矣
　　隠静山新建御书毗卢二阁记
　　并江而南自建业歴姑熟其山之著者曰隐静介于句曲九华之间初无竒形异态以峻拔表见于外而涧壑逶迆草丰木茂五峯错立如高人胜士超然迥出于埃壒非世俗所得而有也山之寺曰普惠栋宇宏丽佛事焕列足以称其山寺之长老曰妙义大师道恭当乾道三年住山二十有四腊矣禅学疏通而持律严甚足以称其寺恭之始来也寺既圮于盗因撤而新之筑大殿植二楼峙杰阁于南辟丈室于背周廊重庑环室数百无一榱一桷仍其旧者恭尝自叹以为积此岁月其志愿之力粗己伸矣而寺故有阁藏三朝御书百有二十轴规制卑陋不足妥宸章宝墨之重客过而问之恭则然曰吾敢后此哉是以庋天子之书非有朝命郡邑之请惧不可为尔可自为耶可自为今为矣于是鸠工庀材夜以继日岁十二月乙未阁亦新焉先是阁之建实嘉祐三年郡人郭祥正为之记谓其甲于寺屋也乃以卑陋易之则其兴造加于旧率可知矣明年三月告成恭来言曰以楹数之从衡为七十四楹以尺度之高下为七十尺中以庋御书后为复阁以安毗卢遮那之像左右飞阁道壁涌千佛栏楯四合可以周旋瞻望作礼围绕在我教中毗卢遮那广大楼阁等一切处使昧者于此不劳弹指同入如来大光明藏而云汉昭回炳耀大千实我导师矣愿并记之盖宋室至太宗皇帝悉平僭乱章圣登封降禅以告成功仁宗偃武修文跻于极治万几余闲始得游意翰墨三圣奎画在世为多高出唐贞观右颁之天下以镇夫名山川惟隐静以梁慧严师杯渡道场获受此赐建炎初贼张琪巢焉书以仅存是有神物隂拱而防之今道恭典治此山能竭已力美轮奂以侈上施又崇像设益阐其师传用钱凡四百万积工凡万一千有竒而佛像之费不在焉志勤而意广诚可嘉者尝读华严攷所谓善财童子求善知识自妙峰极海岸国展转南行盖百一十许最后始登毗卢大阁方能了知一切庄严自在境界然是童子初入胎时七宝楼阁已现其家乃见世尊逝多林中重阁故在而山巅水涯城郭市肆人天仙鬼诸聚集相奔走殆徧是遭文殊调剧不悟自今回观可发大笑恭之不起于坐既己庄严佛土矣而最后因縁犹示此阁善财不生弥勒未见将与文殊义为同异必有能辨之者特以御书在焉则甚大而光明矣道恭笑曰然所以求子而记者此也遂书以为记
　　敦复斋记
　　人之居凡既往而归谓之复其于物凡既失而得亦谓之复是复之义皆返其故而还其初者也人之所以为人天地之所以为天地其必有自矣在人者求诸心在天地之大岂其无心哉日运而星飞渊旋而岳峙四时变化莫有穷尽天地之心固未可识以吾心所存焉者而求诸天地则亦不外是矣易于坤之震曰见天地之心而其卦曰复以象而言则阳剥而反下也以时而言则隂尽而阳生也以数而言则千百未形而一见也是卦也既不可以为阳又不可以为隂非复无以命之岂一隂一阳之谓者欤固哉先儒之説曰天地以本为心寂然至无者其本也夫天地之心固寂然而至无则天地亦几于息矣故无之説兴释氏乃以空擅其宗学士大夫未有不从而惑者也自大而嫓于细自精而流于粗自明而赜于幽自常而极于变穷天下之辨而未足以喻昔者圣人故未尝言焉其言者子思孟轲也子思孟轲之言出于不得己而圣人所以未尝言者惧夫后世故以吾言为口实将无所自得云尔复之六五曰敦复无悔而其象曰中以自攷夫复至于敦厚而不薄则真积而不已者也其无所悔则自质其中而知其得者也故曰复以自知然则果何事哉就其可见者谓之仁合而言之则谓之道是以六二之邻于初则曰下仁六四之应于初则曰从道盖仁者道之几而道者复之本也故圣人之告顔子以克己复礼为仁之要夫难胜者己之私既克者礼之复岂吾所谓既往而归既失而得者乎虽然复不可过也过则迷矣迷则罔念而狂者矣苟不溺于无也不陷于狂也则圣人之门其庶几焉丹阳陈睎顔隽杰而有文力学之士也名其斋曰敦复以志夫自攷之意而求予言以记顾余何足以进此然窃尝闻之圣人之学自治其一心则推而至于治天下本末先后初无二致故复之不逺则以修身复之既迷则足以败国自异端之肆也亦曰治夫心者而其説犹以一身为可外况于所谓天下国家孰知可离则非道也今睎顔亦知攷于中而自见矣其毋入于异端以务施于天下者则睎顔真顔之徒也乾道四年二月颍川韩元吉记
　　大理寺奨谕敕书记
　　乾道四年秋霖雨不止有诏大理系囚毋得决将亲虑于廷先是夏五月皇帝御崇政殿録系囚有司用故事仅以一二见上顾叹以为文具欲革之粤七月己丑罪无小大命脱桎梏殿门外咸见于陛玉音宣昭恩以次降和气盈溢天宇开霁盖仁声一日被四表矣而臣某甫以愚陋待罪廷尉退而与其属仰圣天子威命下逮夙宵祗惧思率厥职凡狱之政冈敢愆其蔽罔敢弗时以奉承徳意罔怠又旬有六日寺之狱始得以空闻越三日而玺书被焉臣等下拜惊媿此陛下留神庶狱休泽所致且雨表叙庆臣子常礼乃閟弗俞尚惟何功肆有以宠嘉之然臣等尝读大易得狱之道四盖噬嗑以用狱丰以折狱中孚以议狱旅以不留狱皆本于离而行于巽离为日而巽为风日者君之明而风者君之命也繇人君躬明徳而推信今古其下得以审克之则狱之不留何有焉洪惟陛下以文王之明备成汤之信总揽权纲南面而治既取诸离忧勤万几日昃不暇而发号施令巽以申之用能清问未既于法官隂修潜消于防县囹圄遂虚紧自兹始天且不违而况于人乎在书有之勿误于庶狱惟有司之牧夫其克诘尔戎兵以陟禹之迹方行天下至于海表罔有不服臣等不佞典时臬事奚足赞刑措之治于万一然则整六师以复禹迹俾四夷率服者斯拱而见之矣钦诵训奬有荣耀焉敢不昭示万世而列诸石具位谨记
　　崇福庵记
　　古者葬而不封盖逺之也中古而降则既封矣然墓而弗祭也成周之礼则祭矣故冢人祭墓为尸然未有守也其曰守墓禁与墓大夫之职皆典其禁令而巳两汉而下守墓之家始有闻焉夫葬而封封而祭祭而守岂后世之俗寖不逮于古欤亦曰礼之变而无悖者矣谨其兆域之原防其松槚之植易其庐而屋焉假人而掌之子孙岁时必至而不敢忘圣人复起宜有取乎此也自浮图氏之説兴士大夫之家欲守其坟墓者率致其徒国家着令从而许之其爵算有不得命为寺则亦自筑精舍选择一二而处焉以为较之丁壮而无妻孥之累洁齐寂净庶以严乎鬼享也天下之俗几何幸哉秘阁修撰韩公之为都大提防坑冶铸钱也当绍兴之十五年请于朝曰所领凡九路不可以谋尺寸之产惟母太硕人郑之丧未葬将卜地于信州上饶县诏俞之于是兆于明逺乡禅寂院之东山无几何公使于蜀又帅于夔而不幸捐馆舍绍兴之二十年其继室李夫人奉公之柩祔窆焉越五年于墓左始为屋数十楹以处浮图氏者又十有三年益大葺之范金为钟楼居其上门闼室宇以备以严视佛庙之规虽微而体具始山未有泉庀工之日斸土而泉涌己而有露降于墓木而甘夫人嘅叹谓其有物隂相之也因名曰崇福庵买牒而度为僧者三人买田以赡夫僧者逾六十亩盖韩氏家许昌渡江而南坟墓既不可族矣修撰公蚤以才谞自奋歴尚书郎宣力四方隠然为时吏师而不得世其贵以尽发其蕴平生未尝营产业仅克有地以葬其亲而身没数千里外取二犹子子之繇夫人而后家道立夫人间关东归既教其子以诗书而躬布衣粝食翛然自得以从浮圗氏之学凡舍宅之外悉捐其赀以为是庵尝曰吾夫之力所不及者吾以一妇人之力阅二十寒暑而卒成之修撰公讳球字美成于某为祖父某寓于信亲见夫人遇事有法可以为难故为道礼之变且述夫人之志以示后之子孙俾知孝云乾道四年十月右朝散郎守大理少卿韩某记
　　婺州贡院记
　　淳熙四年秋七月丙辰婺州贡士之院成太守秘阁修撰李公书来请曰椿之始至郡也防诏书以是嵗兴贤能之士而校艺未有其所前太守敷文阁直学士张公津尝鸠其费且留以待椿也椿以多病之余顾其政之不暇惧无以为矣既而乡老士子咸以为请而七邑之大夫又请为助于是取于帑廪之余合以属县之力而通判州事赵君彦丞奋然愿督其役起于三月壬子仅数月也今幸而集焉凡为屋三百六十有四间培薄以为高刓砥以为平廊庑四辟堂舍环列盖无一弗备观者叹以为面势之雄伟规制之稳宻自浙而东所未有也敢自以为能哉斯郡人之志诸大夫之劳同事之敏前二千石之贤以遗于我而适臻兹尔抑又闻之君亦尝为是州实基此也故郡人愿得君之文以识其始末则何如某于是拜而不敢辞曰古者养士于学以为弦诵肄业之所选士于宫以为宾射揖逊之地有故常也自隋暨唐以文决科国朝又加密焉重扉布棘羣试于有司宾主肃拜以就研席究其经史词赋之习质以古今当世之务引毫伸楮使其志气有所感发才思有以摅尽非居处闳敞庭陛显设殆不足见朝廷招贤之羙诸侯待士之恭矣惟东阳郡置自吴宝鼎之初稽诸星躔上直须女故其俗工织絍而事组紃物众地广中兴则为辅藩徳教所及风化所被俗变以文三岁之举至五六十人豪杰相望公辅踵出足为东南之表仪异时试者寓于侩庐褊陋局隘弗称是邦之大淳煕改元春某滥膺左符岁适有秋鹿鸣既歌深有愧于俊造之论始得爽垲于郡城西南隅负巍峯俯大川废防酤之场彻二廨以广之工筑方兴而某易守建安矣逮张使君来经营未防又移帅于越而去今李公之至也寛以惠其民俭以率其下凡事宴游而饰厨传者一切不务计吏将登栋宇是亟故斧斤之声未闻而丹雘之施已具问于其境葢有弗及知者则其无烦于人不扰于物为可见矣且推而不居犹有逮于吾焉夫天下之事不难于基之而难于成之岂特是役为然哉惟成而不自以为功则其于事也无难矣昔鲁作泮宫史克颂之故其诗曰无小无大从公于迈言民之无不从也吾意东阳之士怀长材抱素业以奉天子明诏其从公之教益多则游斯者功名自是以发轫焉必有颂声以述公之羙政惠爱又何俟于吾文虽然不可以无传也故百有二十五日之间其工与费皆不足书举其大者以告于后之人云具位韩某记
　　东臯记
　　东臯者陶氏之园也陶氏之先自晋始显而渊明令彭泽高风峻节足以蹈厉一世其诗语文章所及后之君子喜道之况其族姓家江南本其苖裔者则典型余烈故应槩见而不妄也茂安实陶氏诸孙始予见其试于学宫声名籍甚既而佐大农从幕府于淮西犹慷慨有功名之志逮为尚书郎则已华髪萧然不复问功名富贵事而间为予言其所居之胜在兴国与郡治共一湖水将归老焉后数年茂安果自湖湘之使事挂其衣冠以归又数年则以书来言曰杭湖而东得地数十亩以为东臯焉东臯中为一堂曰舒啸南望而行花木蔽芾以极于湖之涯作亭曰驻屐西则又为莲荡小阁挹湖光而面之余可以为亭为榭者尚众而力有未及也力之及者名葩异卉间以竒石而松竹之植稍稍茂宻矣至于山光之秀列湖波之演迤风日发挥四时之景万熊则亦不待吾力者也吾虽老矣得以朝夕自逸而时与宾客游于其间徃徃爱之不忍去独憾子之未见也可以为我记之乎予曰夫世之所慕于渊明者非特其去就可尚也惟其志意超然旷达适于物而不累于物有所得者焉庄子曰山林欤臯壤欤使我欣欣然而乐欤且山林臯壤非世俗悦于耳目者也所遇之乐不自知而发故虽樵夫渔父负薪鼓枻歌声若出金石而况于贤士大夫得之者乎今茂安世之贤士大夫也脱迹于名利之场休心于寂寞之境是宜得其乐而自附于乃祖以荣其归而予方奔走于朝市闻茂安之风盖已堪愧而茂安乃欲予文以道其意亦俾予知归之有不可缓者欤嗟乎予固未有茂安居之胜也异日倘遂其归而耕于灵山之下千里命驾以访茂安于东臯相与植杖而耘咏歌归来之辞举酒道旧以谢湖山之羙庶不为渊明之羞矣夫淳熙四年九月颍川元吉记
　　崇胜戒坛记
　　佛刹之在江左莫先于金陵之瓦棺寺盖自东晋兴寜二年移陶官秦淮之北而以其南旧陶地施侩慧力以为之寺或曰瓦官谓陶官也后讹以为棺尔又曰昔有侩诵法华经者以有虞氏之制于城隅而莲华生其上故寺以瓦棺得名然莫可攷也攷之寺记晋武帝寜康三年始建戒坛唐贞观二年造阁三成高二十五丈挟以东西二阁通十有九楹为一方雄杰之观其后阁壊于南唐又新之号吴兴阁而寺名升元宋有天下易升元为崇喜阁亦烬于火太平兴国五年更锡崇胜院额戒坛在焉建炎渡江兵宼杂扰寺宇无一存者绍兴之十九年也有寓僧福涛慨然欲复之而寺基废为军营防慈济大师初政以慈恩教法自北方之汉曰吾教江南未有传也闻智者大师尝讲正观造疏钞于此则此地宜为讲席乆矣相与庐其侧以告于有司请于朝得其地才什一也施者渐集而涛遽化政主之余二十载悉力营焉凡殿宇像设与夫讲授之堂栖息之室庖湢库廪无不备具乃致院事以付其徒甲乙传之书来请曰初政幸未死得以了此寺縁也愿有以记其始末顷予将漕江东见其营缮之劳工筑之力而志之不怠也以为佛之徒能坚忍不拔期于事之必集如此然予闻佛之说以空为宗以寂灭为乐以身为伪以诸相为妄故虽垢衣乞食坐卧不过桑下而能神通变化一光明中台殿宝阁弹指悉现以起人敬畏之心示其庄严佛土而已后之读书者不解佛所説义乃欲竭人之力穷土木之工以崇饰塔庙效其髣髴然神通示现者无方人之土木者有限故言治者诋以为生民之蠧而事佛之实固不在是也今慈济师则不然惟以讲演妙义动化一方随其志之所遇与施者所可及而使荆榛瓦砾之墟复为道场清浄之域规制仅足不侈不陋亦建大阁崇且百尺造为千佛以五时教法寘机轮之藏逺近从学持鉢而食者动溢千指其视正观升元寺宇之旧若三千大千世界纳一毛孔而四方上下随处各异又如四大海水入一蹄涔而鱼龙虾蛭游戏自在不知是大是小是同是别也师闻之曰是中安有大小同别耶曩者仁宗皇帝赐一宝珠径大四寸镇在戒坛前日刼火洞然此珠不坏照耀虚空如掲日月又顾长康曽于寺室手画金粟如来之像号为神妙吾得旧本刊置壁间有人如此入吾寺门受其足戒能于宝珠恭敬作礼谛观审见此寺八百年间无成坏相隐然常住况于经营建立比量火小作去来今何有是处欲解斯义徃问金粟或説半偈当能了之予笑曰诺因为之书淳熙五年五月具位韩某记
　　古文苑记
　　世传孙巨源于佛寺经龛中得唐人所藏古文章一编莫知谁氏録也皆史传所不载文选所未取而间见于诸集及乐府好事者因以古文苑目之今次为九巻可类观然石鼓之诗退之则以为孔子未见不知所删者定何诗且何自知其为宣王也左氏载椒举之言搜于岐阳则成王尔秦世诸刻子长不尽着抑亦有去取耶汉初未有五言而歌与乐章先有七言苏李之作果出于二子乎以此篇数首推之意后代诗人命题以赋者若韦孟尚四言至郦炎乃五言也夫文章远矣唐虞之盛赓歌始闻魏晋以还制作逾靡学者思欲近古于是其有攷焉惟讹舛谬缺者多不敢是正而补之盖传疑也淳熙六年六月颍川韩元吉记
　　两贤堂记
　　并江而东行当闽浙之交是为上饶郡灵山连延秀防森耸与怀玉诸峯巉然相映带其物产丰羙土壤平衍故北来之渡江者爱而多寓焉广教侩舎在城西北三里而近尤为幽清小溪回环松竹茂密有茶丛生数亩父老相传唐陆鸿渐所种也因号茶山泉发砌下甚乳而甘亦以陆子名绍兴中故中书舎人吕公居仁尝寓于寺公以文章名于世而直道劲节不容于当路者屏居避谤赉志以没上饶士子稍宗其学问虽田夫野老能记其曵杖行吟风流韵度也后数年故礼部侍郎文清防公吉甫复来居之二公平生交俱以诗鸣江右适相继寓此而防公为最久杜门醉诗书以教子弟或经时不入州府不问世故好事者间从公游谈风月尔公亦自号茶山居士若将终身焉防朝廷更庶政一时端人正士始得进用而吕公前已下世莫不惜而哀之公起为部刺史遂以道徳文学入侍天子盖退而老于稽山之下而上饶之人称一时衣冠师友之盛及二公姓字则拳拳不忍忘寺之僮奴指其庭之竹则曰此文清公所植也山有隙地旧以为圃指其花卉则曰此文清公所艺也一亭一轩爱而不敢动曰此公所建立或命名也主侩敦仁者言少年走诸方侍其师清于草堂清每与其徒诵二公诗语且道其禅学之妙敦仁窃闻之以谓非今世之人也不意游上饶及见二公于此寺今既叨洒埽之职矣俯仰逾三十载思再见而不可得也将虚其室绘二公之像事以香火而祭其讳日焉于是榜以两贤堂而求为之记夫自中原隔絶士大夫违其乡居类多寄迹浮图之宇固有厌苦冀其速去者矣未有能知其贤既去而见思也在诗有之蔽芾甘棠勿剪勿伐召伯所茇説者曰茇之为言草舎也召伯聴防于棠木之下而民之被其德者思其人敬其木不加翦伐云尔今二公之寓室殆亦茇舎之比也然非有聴讼之劳及民之化而敦仁又佛之徒岂能尽知吾儒之事与夫贤者之详乃尊敬爱慕不已至祓饰其居以为二公之思而祠祀之使二公也得位以行其志则所以致民之思者岂不足侔于召伯哉虽然世之为士者见贤不能慕既去而忘其人闻敦仁之为过于堂下亦可以少愧矣夫淳熙六年七月具位韩某记
　　信州新建牙门记
　　信之地势来自灵山中道石起如龙鳞鬛隐现至郡而伏以赴于渊前山品立如覆钟釜水淳若留怀玉高峰出艮隅森植犹束笋故老相传得隂阳之胜虽宣和青溪之盗建炎寇攘云扰皆莫能犯其地而郡治岿然独在然南有牙门而不为观台仅成一楼与县之庋敕书者比阅岁既久瓦腐甓圮楹桷摧朽殆将压焉淳熙之七年也莆肠林侯枅由中秘书来莅兹郡既再岁矣侯之政一以儒雅縁饰简易而不烦士民安之岁适屡登因以余力大治其城壁与其四逹之门犹于牙门蛊敝未之议也民相与言曰吾侯宜为此矣然距其舍我之日不数月则奈何侯闻之叹曰古之君子所寓之舎犹必葺于一日也况公宇乎吾虽不敏尚能为尔成之好事者则又曰州远于山而附于水乏土不可斸也前人未能为之观台者不以是耶并庾有堆阜侯呼庾吏问曰平之无伤乎曰庸何伤侯笑曰土于是焉取之众讙然大服乃以七月壬子遂兴其役增卑以为高撤故以为新凡畚锸斤斧之工悉厚其直盖无一敛于民者逾两月告成台崇十有六尺楼其上又二十尺左右为两夹楼而阁道翼焉不侈不陋适其地形之宜士民徳侯之深伟侯之绩而惜其将解印绶也愿有以识之夫门阙之制尚矣自天子至诸侯所以出政令时启阖肃宾师一也下观而化于是乎在故雉门两观之作书于春秋而汉儒记礼乃以为库门天子臯门雉门天子应门惟鲁以周公之故用焉然攷之大雅则臯应二门之筑亦周为诸侯之时其因于商者可知故其诗曰乃立臯门臯门有伉乃立应门应门将将且伉之为言高也将将为言严正也岂诸侯之门必高且严正然后应于礼欤国朝着令门厦藻栱之施莫不有制惟郡之正牙门得用重屋立台而设鸱覆防其制特异盖揭镇名建旌牙其上鸣笳伐鼓以令昬旦者视门以为表非其舎宅比耶信之为州四百二十有三年矣其地控闽粤邻江淮引二淛隐然实冲要之会山川秀发人物繁伙异时多士之隽屡冠天下而宰辅之出间亦蜚声名立事业其风俗兴起固未艾也今林侯举久坠之典克合于古斧藻靣势有光辉焉非若泛然楼观登临之羙以为执事者游覧之资而巳虽然侯之车既攻而马既驾矣不懈以思不惑以移防然图之而不日成之以徇其民之愿欲则侯之中所存与其所操执者天下之事何徃而不可为哉某方卜居郡郊见其民之喜而嘉其事之能立也因为之书
　　云风台记
　　凡人之情郁则思舒局则思放低滞则思高明夷旷之适古之人作囿以游筑台以观否则之山林而托焉虽仲尼之圣犹登防山而临吕梁也岂不若是将无以寓其情耶然君子务以适其情而未始纵其情务以适其情者不过避喧以习静升高以望远俾山林臯壤接乎吾前而尘垢粃糠不溷吾中而已永嘉黄使君坚叟乡昭武也其居一榻之外无所游覧久之得舎北地数亩规以为囿面山者为堂靣竹者为亭作室于花间置槛于溪涘则既有名佳之矣而昭武之南山最为奇秀聫属如屏障其西则君山远在百里之外耸直倚天城之中有山号登高熊踞而虎卧林木苍然大溪络其下东北诸峯合遝四出坚叟筑台而望之其崇仅寻丈也凡一郡之山无逃焉书来请予名予少尝寓昭武与坚叟游其山川胜槩歴歴可想则以告之曰韩文公诗有云东堂坐见山云风相吹嘘子之为是台也以山故耶山之状不可以名盍试以云风命之何如坚叟喜曰云之与风即山之自出也今吾老矣仕于四方得郡而将行顾未能终耕里闾而惟徜徉花竹之阴因台之成披襟矫首以睨夫云风之去来当其滃然之竒漻然之清以荡吾目而触吾怀吾之乐则无尽而君亦何自知之乎予曰予固不得而知也盖尝思之以坚叟之才遇事有立自为州县官官声卓然宜其蚤获用于世而婆娑晩境犹为天子守千里之地于海隅其所设施虽未为不遇然而尝闻之古之贤者每以致身功名之会则为依乘风云今圣明在上罗天下之士以清中原而复太平之业则夫云集而应龙翔风薄而万窍怒子之功名得无其时又何蹙缩于此乎坚叟谢曰吾岂为是也君既名之则亦书之将以示吾乡之人以无忘君之言于是书之台上淳熙七年十二月颍川韩某记
　　风鹤楼记
　　楼在合淝淮之南故秦九江郡也至汉孝文析其郡又为庐江实今西路也自春秋季年呉尝防于槖臯而汉封淮王皆社于此及孙曹纷争则以合淝寓扬州之治筑为新城晋人扼淝水以败秦师周世宗厉兵正阳攻战于紫金山下遗迹具在故今庐州形胜腹巢湖控涡颍膺濡须枕皖隐然为用武之郊置连帅以总兵民厥任重矣乾道初诏遣大将暨建康留钥之臣同视庐城浚其沟隍增其甓埴益固以坚乃营田以寓兵列戌以卫民由是帅守之寄尤遴其选淳煕八年武节大夫延侯玺来镇是邦属岁旱荒流徙塞涂公私睊睊侯内抚饥羸外弭宼攘整财治军凖绳有度官吏协和民庶安辑其明年秋政成事简益求所未至葺而更之会大雨水暴注两市桥坏伐木于山以济病渉又访州之贤哲故象庙而享之以兴起其俗于是民服侯之化知所后先惠而不扰忠而能力也相与言曰吾侯劳于我矣宜有以佚之先是州廨之背有台号熙熙为岁时登临燕乐之所久废不治蓬生而土圯愿复其旧以纪吾成以侈后观侯则谢曰台固羙矣其可为乐乎然民之幸相与也其取桥之余材台之旧址因农之隙卒伍之暇为一楼以望四郊虽不敢效前贤筹邉之作而骧首纵目慨然俯仰以无忘圣君顾忧庶思效吾职者则犹可哉其冬楼既成因其郡佐来请记之而问所以名者予尝行燕赵魏之野有感于战国之事盖城堞相望二三百里坦坦而近非有髙山巨川之阻而迭为长雄势莫相下世则以谓兵为险也然兵固自若亡虑常数十万以乐毅亷颇用之则强以庞涓赵括用之则败是岂在于兵特以人为重焉及观谢防度之战正今合淝是时晋之渡江余五十年西北劲兵枭骑寜有在者而能用呉楚之人以破其百万之众至闻风声鹤唳以为王师岂天之助者耶亦人力尔今朝廷视淮西防河朔比也以为长城以为北门匪文武之英智略之士畴克任此而折冲厌难俾数千里之地既庶而教习于技击而隐于耕锄蓄愤飬威不胜从军之乐而务为安强如侯之用心岂易云者夫幼度远矣方万窍之号九臯之鸣闻于天外功名之士盖有起舞而叹者今遂以风鹤命之亦纪其故实也予虽不获奉侯之樽俎从容楼上以临淝水望洛涧八公之山草木依然英风壮气可想而见后之登临者识侯之用心其忍忘哉
　　潘叔度可庵记
　　物莫不有生而人莫甚于畏其死世以飬生为言者求其气之所自来而保其神之所可至呼噏运动以规天地之造化曰委形蜕骨可无死也而为西方之学者从而诮之以为人之生皆妄也惟舍其生然后见其不妄者存是谓发真归元而得以出于死生之外二説既立未有不竒而信之者虽然彼固有激而云斯可也犹以死生为累者耶是亦遗人道而慕天道孰知人道即天道也生虽不舍岂不足以闻道而死何足以累道哉在人犹在天也苟不有见徒自分尔故曰朝闻道夕死可矣然则道何自而闻乎又曰未知生焉知死然则生何自而知乎易之系乃曰原始反终故知死生之説且死生既有其説矣始之与终殆亦相似而圣人不以其説示人者欲人之自知也由不能自知故切切然惟他人之説是信目瞪口呿则亦无惑乎异端之言有以入之也自汉以还世之儒者仅能谈治道而不能知率性之道于是治天下与性命之原判然为两涂千有余年以道为何物则又特以为不过于君臣父子之间礼乐刑政之际所以治天下则然矣而论者轻之曰尔之治天下吾绪余土苴也而道常在于虚无恍惚之中清净寂灭之域外夫死生弃夫人事然后足以为道而儒者盖亦敛衽避之而不敢问不则摭其近似而求合焉是天下有二道也盍亦观夫太极之生阴阳之运万物之作在天成象而在地成形动静隐显莫适而非道则其在我何独于死生而疑之圣人相授惟精惟一而仲尼所谓一以贯之者防未之见欤予尝病世之学者不复知此久矣顷岁闲居尝与吕伯恭论之今伯恭不幸己徃而金华潘景宪叔度从伯恭游最久而密者也笃信好学既连丧其室人买地于金华之别麓号叶山以营其二内之藏而虚其中央以为他日自归之所筑室于傍因以游息而语其乡人曰吾非以厚死吾之生亦在焉与予之説似合而伯恭之友朱元晦以闻道之意名之曰可庵而叔度自名其前之堂曰退老取伯恭之言以名其后之室曰共学左则曰庶斋右则曰省斋二斋储书且万巻以待朋友之习市良田百亩以为讲习聚食之资而积其余以赡并舍之百家岁称贷而给之目其仓曰友助省斋之南有堂曰明极以伯恭旧以名其先人之精舍也亡虑为屋五十楹规地可千尺用意勤勤若是予两窃为婺之守植叔度庵未成不获一至其处而叔度乃欲予文为之记盖潘氏旧居松阳以儒名家逮移金华而叔度又世其科自谓体弱不任趋走曾未试于仕气貌臞然而道艺日进距城十里始为是庵足以晨出而暮返其山水之环密景物之间旷同志者至亦忘其归而叔度每翛然自得也夫士大夫耽生而恶死厌常而喜异一为茔宇不曰旷逹齐物则必觊幸幽冥无穷之福于吾圣人之学率未之究故予追思曩与伯恭所谈为及死生大略皆叔度之欲闻亦以告其乡之士友俾知叔度之意在此而不在彼也淳熙九年六月颍川韩元吉记
　　庐州重建包马二公祠堂记
　　贤者之在天下其生也有以惠于人则死也亦有以怀其心故虽闾巷匹夫思慕而不能忘敬畏而不敢慢此岂或使之然哉惟其名乆而行愈彰身亡而道益着百世而下如一日也故古之为治者于一乡之贤一国之望必尊礼而敬事之或不可见则亦谨视其墓域严共其庙貌几若奉其先者非觊其威灵祸福也所以兴起其俗而动化其民使知贤者之不泯也宋有直臣曰包孝肃公庐之合淝人也其在庙堂不能一岁而薨而其乡人至今祠公于节妇台下盖公少以孝行闻于里闾擢第得官不忍去其亲之左右丧则庐于墓及移之事君当仁祖朝天下可谓承平而切切论諌有古诤臣之风海内称其姓位而不名至外夷之族愿赐氏以同其宗况其桑梓之地可得而忘之哉然节妇者亦公之子妇崔也始公之子诞通判潭州而卒崔守志以事舅姑公哀伤之甚以为无子崔则告曰公有防子尚可弃乎公骇而问所以崔曰公曩所黜媵妾生子于父母家貌甚公能诵诗书今七岁矣公喜顾其夫人取之以归拊之曰汝非崔氏不得为吾子也及公没他日崔氏一子亦死其母自荆州来欲夺而嫁之誓而弗许乃身送母至家而后归且曰若强我留当殡于尺组之下幸以尸还包氏也既乡人上其事朝廷既赐封邑旌表其门故公之旧宅燬于兵火而表台岿然独在号为节妇台云因相与塑公像以为祠凡雨旸疾疫必祷焉栋宇卑陋非所以为一郡之观先贤之礼者士民欲新之乆淳熙八年武节大夫延侯玺安抚淮西既再岁民和而政成始徇其欲而为之寓公之像于中而肖其张夫人与子及妇于后堂位貌显设俨如家庭侯则又曰忠肃马公亦是邦之杰也与公皆家合淝皆尝典其乡郡凛有惠爱今俱绘于学宫博士诸生以时奠其墓矣顾其祠乆废是宜幷祀而无疑者于是即其旁规地以建忠肃之祠二役既兴逺近嘉叹楝楹榱桷不日以具既告成崇扉邃宇规制甚备侯躬率僚吏奉而安之老稚骈观罗拜敛衽如复见二公端委正色于黄堂之上亦可谓不言之教矣乎惟孝肃讳拯字希仁自中丞三司嘉祐末仅为枢宻副使忠肃公讳亮字叔明由太平兴国起家歴事三朝出入侍从判尚书都省以太子少保致仕其位朝本末与崔氏之事有传在史固不待述而侯乃以庐人之意请为之记嗟乎世之论孝肃第以刚正敢言辨忠邪诋权幸犯天子顔色以议国本罢内降为难而某独叹其初为监察御史时首言国家取士用人未得其实岁赂绘币非御戎之策宣选将练兵以为边备此诚知天下大计为万世虑者忠肃公智略明敏虽不至枋用然识诸名公于未达自吕文靖田宣简宋元宪陈恭公而下期以辅相流知人之鉴其裁剸繁剧纵释逋负破械脱防全活诖误前后千有余人领麾符者凡十有七善政固多而某独叹其在长沙口亡命卒剽掠为患有捕而杀之者吏坐以死公特贷之曰是为民除害也逮移江宁行次九江属岁旱民饥湖湘漕米适至公移文守将发以赈民饥不问其可否真识权知变而喜任事者非世俗拘挛之比也今延侯膺一道之寄来治于庐乃追美二公志之大者书而揭诸祠下庶几士大夫知而慕之不徒纪其岁月而己也淳熙九年十二月具位韩某记
　　信州新作二浮桥记
　　淳熙十年仲夏信溪大水浮梁敝几垫郡守朝奉郎钱侯象祖议新之时岁屡歉众惧费不能给也侯则曰吾非取诸经赋也矧敢敛于民顾吾承乏民上愧无以及民者惟是燕设厨传之常则加节焉既逾年矣公费之积或可用于此乎后两月会予还自宣城郡之士夫逆而诧曰子家溪南吾州之桥成矣前所未有也意他郡之有亦莫及焉且甚异者方闵于雨乃七月庚辰桥将系之夕雨则大霔四郊之禾尽兴逺近呼舞谓将有秋不特喜夫桥而已也子其为记之于是相与步其上坦如康衢屹如崇堤广丈五尺危栏巨舰材坚且良羣行不闻足音疾驱得以并辔信乎可诧也又取其余舟以杭于南港盖两桥为舟六十艘舟长皆四十有四尺大桥则东西驿道所由出南则趋闽粤焉予睨而叹曰古者矼石彴木而谓之桥病其涉之厉也后世比舟而梁焉盖所以济不通也故虽盟津之险长淮之阻国朝为制庀在有司凡州县之滨于巨州者得用为法然或为或否君子常以是为观政非甚力之不足则亦志之有怠云尔信在江东为冲且岩邑也力固不能甚富而当官之怠间未免焉异时为是桥者必资于民频易而屡败政和中有县令郑畋始市田为之助然不能二百亩水旱犹半焉淳熙改元前吏部侍郎赵公汝愚为州既新之矣风雨漂摇涛波荡激岁才十周舟己复坏今钱侯之举也当赈饥拯旱之余惟不惮于暂费而图其永乆可不谓难未占而孚雨以时应人和之感可不谓速真有志而后成哉然役兴而吏不哗事集而下不惊则政之无扰于是可见尝问其费工忘虑五千四百有竒钱为六千缗糜赈民粒米之赢殆三百斛较之前几于参倍则其可乆将亦什倍而无疑矣使后之有志者率勿怠而时葺之桥之岁月岂可计耶侯吴越之裔也家世衮钺而澹如寒素进摄郎省来试是邦以遵治民考功之制故能损二千石之得以自娱者思及于民移豆觞餽饷之悦于外者以资往来无穷之利况其雨之喜正与桥会在春秋之法得以特书故其士夫之请者并以为喜而士夫之喜即其民之意也八月戊申记并书
　　建宁府开元禅寺戒坛记
　　佛学之徒以寂静能忍为心而以勤苦不退转制事故有断其肢体以求师授法死而至于更生犹未忘其所营造者用是以崇其塔庙故虽穷山絶壑必得其地而居之而率有成焉岂类于吾儒所为执徳之不回而正固之干事者耶盖特用之于其一法尔始予守建宁而城南有大寺曰开元负山面溪形势雄峙世传以为吴大将吕防旧居也建炎初火于巨盗蕝而未辑长老僧怀璧住而慨然曰当以试吾愿力也不数年则新其大门更其两庑辟殿庭兴寝室轮奂规画严且整矣去嵗之冬又以书来曰寺有授戒之坛吾学之所甚重盖其誓夫新为僧者自绍兴三十有二年移置于寺而犹寓于方丈之地非天子诞弥之节莫得宣焉府县之官拜祝其下而坛宇到今弗备乃先捐其平生衣资然后募诸施者且取寺之赡众之余合为之费鸠工庀材甓石三成琢镂锼巧极其精制衡余百尺从六十尺有二崇过四十尺丹髹其楹绘采其壁而左翼军将刘琮者思子明之功施作佛像其中四大神介冑其隅以为之卫起五月辛未至十二月而毕亡虑三千缗也而窃欲予文以记三返而益勤夫闽之八州以一水分上下其下四郡良田大山多在佛寺故俗以奉佛为美而佛之庐几甲于天下若上州则虽有僧舍类皆空乏不给况残毁之余能从事于土木哉璧旧为衢信二刹人所钦向而用心精勤汲汲靡懈故至则成就若此予是以知天下之事不患于人之不能为而患在人之不肯为使士大夫遇事而有坚忍不防之志则亦何功之不可成何业之不可广也故其有请不复防浮屠之説毗尼之教以衒诩其徒而以有于吾心者举而示之然璧亦老矣闻其筑室于山盖将休焉因为此书俾建溪之人岁时嬉游梅山陆泉之下以观开元绀宇之盛知其兴复自璧始也淳熙十年五月具位韩某记并书



　　南涧甲乙稿巻十五
　　钦定四库全书
　　南涧甲乙稿巻十六
　　宋　韩元吉　撰
　　记
　　滋德堂记
　　君子行事未尝必其报也而天之所以报于人初不可期以久近葢尝以世俗论之近者在其身久者在其子孙皆所以为报也故郭令公之贵第其考者垂三十年而汉之杨氏为三公者数世其理则一而人人遂以百年之报为远曾不知于天地之大亦朝暮尔然古有言曰活千人者子孙有封夫活千人犹有其事也不幸而无所事何用见其德哉圣人之事天则曰作善降之百祥孟子曰鸡鸣而起孳孳为善舜之徒也则善者果何事也嗟夫今世之所谓善鸡鸣而起匍匐鬼神者有焉口诵佛老之书者有焉然薰茹蔬戒夫杀食者亦有焉是固未为不善质其行事则或不然吾意古之为善有不在是及观孟子之説曰存其心养其性所以事天也然后知古之事天即为善矣何也夫天者善之元也善者道之继也天既以性而命我而我以道之继者事之则其心与性之存者顾何假于外为至于能活千人则亦充其无欲害人之心而已哉予少寓昭武买田在郡之东有朱姓萃居一乡号多贤士时朱君令图为里之豪而善不见外循循教其子弟甚力后十有余年令图之子钦则登进士第未几始仕而又以赏更其秩乡闾始叹异曰令图之门何以致是耶予闻而告之曰是葢为善之报其所以为善非今世俗之谓尔及钦则将为县于巴陵泣而言曰钦则齿之一命而官于建安吾父幸见之矣今遂宰邑以临于民吾父不及见也悲莫甚焉岁时得以拜而事之者墓所有堂其为我名之而有以记之以昭吾父之善俾子孙视而不敢忘也予曰子之先君子所植厚矣乡闾犹莫得而名而吾何足以知之虽然帷其不可知此固遗子者也吾闻之植德务滋譬之水与木焉其流日以深其枝叶日以盛大故愿以滋德名子之堂而以德之説表其上不特俾君之子孙视而不敢忘庶几一乡之贤亦敬慕而不能忘也诗有之德輶如毛民鲜克举之我仪图之可不务乎淳熙十年正月颍川韩元吉记
　　易足堂记
　　楚有士好游躐衡庐之巅泛洞庭下彭蠡凡林薮之幽川泽之奥无不足也意未云足闻有三神山在东海之中其上多奇禽异卉人之寿而仙者居焉意乃甚慕庶几可一至也殚其产以治舟竭其力以聚粮没岁穷年莫能见也恐惧于波涛之渊既惫而归里之父老从而笑之曰曩子之志甚鋭也吾未可以言焉今其倦矣吾语子游子独不见夫吾之居乎依于数仞之丘而辟为寻丈之室隐几而卧屦未始蹑乎阈也瞑目而游于胷中而四方万里之远子所未至者也吾皆至焉何哉子之游者事乎外而吾之游者事乎内也顾安用仆仆然东西行为昔者秦汉之侈也贵为天子富有四海力固已并诸侯威固己服四夷而惟以其身之未能升天也旦旦而求之有方士者尝为之幻导之而升其所见宫室之美嫔嫱服御之盛若有以异于人世间也恨莫能留渉笔而志其墉明日视之则尽己之宫也是何哉由其心之未舒则纵其耳目之欲者未制故希于外者无已焉由是而言祸莫大于不知足而富常在于知足况子以匹夫之贱规规以好游名天下亦安往而后足哉友人章冠之闻而叹曰吾非好游者也借是以推天下之事其不类于游者几希彼富与贵是人之所欲也今吾有数亩之田可耕数椽之屋可庇矣虽万钱之厨千间之厦不是过也岂不为甚富矣乎邑之士以吾为可亲贤卿大夫以吾为可与游开巻执防而咏焉古今事物之情举无所遁俯仰于天地间葢亦无媿岂不为甚贵矣乎故吾尝自以为足而人常恨吾之不足特未知世之所谓既富且贵者其心果能如吾之足哉今吾仅营一堂矣将以易足名焉则何如夫冠之诗人也与予兄弟交最厚且久其清苦贫窭予亦常恨其不足者而闻其説若此犂然有当于予心遂书以为堂之记其山川之胜风景之佳冠之必能自见于诗尔予尚何所言哉淳熙十一年正月颍川韩元吉记
　　竹友斋记
　　赵彦秬周锡寓于东阳佛舎种竹百余以朝夕其下名曰竹隐而告于予予曰竹则佳矣美矣然隐非吾子事也吾闻古之所谓隐者谓其时命之大谬而不可以出也今子以帝族之贤而圣明在上一试而得官再试而暂踬然子之论议卓然益髙文辞蔚然益华校今多士之选曾何后齿壮而髪鬒特时有未至而已何遽以隐为吾将更以为竹友则何如周锡曰君之语我厚矣夫友者同志之称也竹之志谓何而人何得以友之予曰古之所谓友者岂惟同志之谓葢亦友其德也竹之志不得而通抑其德有似于君子欤今夫春而华夏而茂秋而成且实冬而复其根则固草木之常也惟竹为不然以拱把之姿而懐金石不渝之操以寻丈之材而蕴松柏后凋之节虽葩卉艳发澹然不为之迁雪霜沍严挺然不为之槁依乎山巅放乎水涯气凌云霄之上舞佳月而啸清风若不复为世用也逮其用焉穴而吹之足以为威鳯之鸣协律吕之和挺而箦之足以障洪河而庇广厦荐之清庙而为笾莒纳之金匮而为简防帷堂以为帘设几以为簟总竿以为箾傅羽以为箭旅于菁茅而不为侈杂于木屑而不为贱则竹之用无施而不可焉是其虚心以近道耶今子之未至者时也使圣人而能为时则冬起雷而夏造冰矣惟时至然后应则亦何事于隐乎且君子坐卧于竹阴而吟咏于一室于中懐之得固亦无异于隐者俟有用而发焉宜无以隐名也惟竹之德有似于君子故愿吾子友之淳熙十二年三月颍川韩某记
　　絶尘轩记
　　贵溪尉舎旧有黄梅出于垣间元符己卯岁廖明略举宋广平之事题曰能赋堂以况尉君曾敬之也明略既为之记而晁无咎题其后谓其于敬之逺矣无咎又和其试茶看花二诗有两絶尘之句则敬之为人固可知也后八十有二年福唐郑肇之子仁实为尉于此乃葺堂之壊而更新之访梅枿而增培之亦治其东偏为小轩寘笔研书帙其间以朝夕坐卧而休焉防秩满将更而予因榜之曰絶尘葢取于无咎之诗语也夫三君子远矣廖晁以馆阁英名留落是邦曾君以相家子文采风流号有典型一时酬酢往来歆艳后辈其于广平之赋殆有感而发也若夫絶尘之喻则顔子之望于夫子者虽诗人比兴无所不用其意然予亦岂独为梅花而发哉子仁通于学而邃于文学业过人远甚方从事词章之科其奔逸青云皆自此始故予复感而书焉庶几异时为尉舍之美谈也淳熙癸卯十一月颍川韩某记
　　建安县丞防题名记
　　古者辅相之任曰丞百司九列之贰或曰丞而郡县之副其长者亦曰丞葢丞之名将以翊其上而丞之也郡丞秩稍高下统掾曹体亦有间至县则事无大细悉闗丞然长或能率其权不以予丞丞或才复擅其权不以事长苟异是则必退避畏缩而举聴于丞远嫌絶疑漫不助其长之二者均失矣岂设官共治之意哉莆阳林智可之丞于建安也而某滥为之长凡邑之事智可不遗余力以助吾葢更聴迭议必至于济而后已由是相与欢甚脱去畦畛无区区世俗之病故建安虽号剧以某之懦而无讥焉者智可之赖为多焉智可以其暇日整治其庭庑筑室于南端新城扉之楼以为临观燕息之所既又集建炎以来丞之名氏于壁属某为之记故为道丞之设吾二人相与之好以媿夫世俗之徒智可尝为德化令治有声矣屈为丞葢不卑其官如此吾是以等而上之其知所以共治者欤绍兴三年十二月旦颍川韩某记
　　饶州安仁县丞防记
　　凡天下官府虽曰临民而栋宇之设类不能逮夫浮屠老氏之舍葢浮屠老氏其徒务为夸大既营其居而不会其费苟费不具则有弗为规制未备则亦弗已故磨于岁月次第相付州县之力有不可冀者而士之居官望迁而幸去逺不过三年近止一二岁视之若传舍然緜蕝草创殆无必葺之意始鋭而终怠作于前或弛于后非有慨然持不回之志未易举也国家肇造干德中始诏官廨增葺剏造对书于新旧官厯其不葺者殿一选至景德三年又定为印纸之目廨宇间数既书其亏损至添葢则又曰配民与不配民皆所以防制官吏欲其不苟而已自印纸之改式也后生不能旧制而官吏之苟日滋数十年来加之以兵火因之以匮乏官廨不整尤甚饶为望州安仁为剧县丞为上佐其廨在县治之西面覆盆之山俯玉石之津山水秀异阴阳家以谓得庐山之一趾然其宇蛊坏久不可居至寓于他所淳熙十年从政郎韩君厯为丞始鋭意新之惧其费无所取也先是君之来邑例有迓夫之直君储之不肯用而用以市一山之木梁楹乃具而民之输役庸者亦例有公廨之入君复不肯用而亦不肯尽废铢两积之以陶瓦伐石且为工匠之募邑以剩粟助之阅再嵗而仅集其厅事堂庑庖湢廏车麤备而不陋足以称其官而民无一词以为扰者吾是以知天下之事有志者竟成而顾望退缩以为不可为者特系其能否尔祖宗之制于是可稽而君之亷勤能力于是可见君颍人也于吾族犹诸父行绩学守官箴葢有家法故不敢溢美以书而书其实以识于宇下淳熙十三年正月具位韩某记
　　泰州水门鼓角楼记
　　淮甸之郊介江而濒海曰海陵郡其地富鱼盐骈商贾河流贯城中舟行若夷路其门跨水者三岁久而敝浮桁以制冲櫺扉以置钥曾无以示禁而严闉阇也钱唐万侯以儒雅饰吏事守郡之明年政成而令修乃重理所谓山水门者且楼其上以临望四郊之远民俗喜曰吾公可谓知所务矣无几何郡之鼓角楼垫而坏民又叹曰吾公其可忘此哉请亦新之侯则谢曰钟被天子命守是邦无能也始至之日库之缗钱仅数百庾之斛粟才数十也旱暵既作祷而幸应麦菽旋登稉稌云委因得尽心焉兵吏之赋既充岁时之用粗给故方隅无犬吠之惊以鼓舞尧舜之治然城扉之防姧征税之自入有不可缓今民之居尚茨于茅苇而守之舎则亦寖备夏屋渠然以朝夕安处虽一楼未葺庸何伤而父老相与沓言之宾客士大夫怂惥之曰楼之于郡府臯门之地也笳鼛之攸在无不设者如目之有眉靣之有颡虽若不系于用而天下不可阙焉者自古也攷其近之岁月作于绍兴之丁巳葢四十有八年矣由公而遂废其忍乎于是又以其余力始为之楼既成翼以二垜楼于外遂为一郡杰特之观夫古之君子为政而美者无非以善于民也民之所欲而扼之所弗欲而强之皆非所以善于民者况夫土木之功缮修营造之役虽圣人亦所甚重惟刺史二千石心一不在乎民则沽整办之誉以衒其风力者有之增耳目之奇以自娱自奉者亦有之下则伤于财而蠧于民适资匠胥之盗窃春秋于门观之作台囿之筑无不谨者抑以是夫今万侯之政则既善矣澹然不志于功利而蛊敝是去逮及举事之际不自以为足踌躇四顾殆有所不得已者至因其民之所愿欲然后为之轮奂翚飞不侈于前不夸于后无一取诸民无一劳其民者用能谈笑以底于成推是以往举而措诸天下可也海陵儒学之乡吾意其士子必有歌而颂之者将转而上闻故其规制之略费用之目皆无足以书特书其善于民者以彰侯之用心俾后人其知焉
　　铅山周氏义居记
　　东南之俗土狭而赋俭民啬于财故父祖在多俾子孙自营其业或未老而标析其产近岁因为之立法虽曰欲絶异时争讼之弊而纷纭鬬阋殊无睦婣忠厚之气贤士大夫每以为病也信安之地犬牙于闽铅山又在南孕金青殖宝货壤厚而泉沃类多大家周氏世为舒人继迁金陵避五季之乱来家鹅峯之下葢三百年矣有祠号将军者最其始祖也系虽莫可谱其曰承志曰谊者皆累祖业儒至处士钦若字彦恭有声三舍间晩不事举慕其舅祖里儒刘煇之义尝曰刘公举进士天下第一也作起俗记以诋讥不义之俗其祖妣之丧有二季父而公自以嫡孙而为之重服买田聚书教养其族之贫者邑令名其社曰义荣是可法尔处士始欲与其伯仲同居而不异籍自以身在季不得专切切为恨逮其病亟当绍兴二十二年六月也索纸书字二百余以戒其四子有曰吾平生敎汝读书固不专于利禄欲汝等知义以兴媺薄俗尔我病必不瘳汝等尽孝以事母当以义协居勿有异志居舍虽小不足耻田园虽寡不足虑也不能遵吾训是谓不孝他日或仕不以亷自守是谓不忠不孝不忠非吾子孙也越六日而逝其配虞氏贤而守义恸哭而藏其书淳熙四年其子曰藻曰芸曰苾曰芾稍长矣虞乃以遗命陈于民部祈给之慿有司方下州县覈其实又七年藻等益壮以有立继乞曰母老矣官未给慿无以安母心以明父训于是部符于州州帖于县始坐条令而予之据以昭示其子与孙葢国家之制愿以财产不许子孙分割典卖者官为给据子孙不得追改也而虞又自请异时子孙或违父母命各居异业许外人告而闻于朝省坐以不孝之罪于是乡人莫不钦叹而贤士大夫者相与来言求予文以记予为之出涕而言曰先王之教以孝弟为本士之训子以义方为先自先王之敎陵迟而不振也秦之法民不分异者倍其赋而德色于父谇语于母汉兴犹或有之故厯代以来于族居而义聚者官必旌其门闾复其户租以表厉于众此无他由为士者徒能诵六艺之文以干取禄位而务殖其家不知有以啓导其子孙之善意则亦宜乎风俗寖坏而未之或革也昔陶靖节晋之高士其称颍川济北二贤以戒其子者第以同居共财为首唐之崔郸一门孝友四世同爨兄弟六人皆至三品史以为未有也可谓难矣逮我朝至道中南康洪氏累叶聚舍期功百口建塾馆于雷塘以诲子弟太宗皇帝嘉之赐以御书百轴其弟文举入谢天子又书义居之字以为宠且命之官其子待用遂登巍科非积善彰明之效也耶夫处士之善世无知者其秉心蹈义于是可传传有之制宅命子足以观士而虞氏故殿中丞戬之孙年九十矣华顚素裳既受封邑尚惟保其夫之训以励其子而藻等孝友孜孜克成其父母之志余三十年后将弗坠周氏其自此兴乎洪惟圣明在上今年方崇两宫期颐之庆推恩宥于天下或转而上闻至道故事其申贲于岩邑以风动于东南殆无疑矣周氏岁入不能二千斛内外几六百指养其偏亲时其祭祀给其嫁防皆有定式岁又以十万钱招延儒士俾其幼稚学礼无缺者俭以足用是可则云淳煕十三年二月癸亥具位韩某记
　　双莲堂记
　　聴事之南有地数亩平池靣其前古木荫其上东南诸峯罗列四出或曰是故为堂者前主簿撤之以为今聴事予始至而爱之思复其旧会予假职事于郡力不果为明年自郡还舟行次南山下见大木数十若栋楹者弃于岸次或曰前郡有命治邮亭西津外材且具水则暴至而郡亦命止焉予笑曰是其以相我哉归而谒诸县尽得之前所谓堂者横植四楹不卑不陋始于五月之乙亥而迄于六月之壬子僝工之五日有双莲生于舎之背遂以名之夫自古以来仁人君子抱其器而不得施于时守其道而老死于世者葢非特世之罪也世方求材而君子不逢其求故在上者叹于无材而材者伤于不用此岂特人为然耶方予之为是堂也废为瓦砾之场鞠为荆榛之墟过之太息而已而轮囷合抱之材适皆弃于山荒水涯几为樵苏薪槱之利一旦瓦砾荆榛者变而为几席樽俎之胜而轮囷合抱者引而致于云霄之上施斤斧被丹雘以逃寒暑而避风雨焉彼岂取必于人哉是二者适相值以应吾之须而然也而君子不安其命以俟后之须者亦惑矣嗟夫今龙泉为邑二浙之穷处也经营名利者不出其涂出入富贵者不由其境水行败舟陆则折轴四望而行绵厯巇险不数百里不得郡邑而吾与数君子仕焉当其尘埃倥偬之暇徜徉于兹商天下之治乱道古今之人物已则酣歌起舞劝酬交错把酒赋诗以极一时相从之乐彼奔走势利者葢亦愿此而不可得于吾之道不既有所处乎然堂之景物日益佳后来之从事者日益众为堂之计且无穷故一草木之异何足以动吾心姑志其实使知自吾得之而已于是闻者以予为知言请书以为堂之记
　　深省斋记
　　人之心触物而动动则有感然感人之深者莫如声故管弦以合其和金鼔以作其怒世之人葢有闻钟磬之声而自得其良心以进于道者非钟磬使然也人之闻钟磬者必于僧坊道室由山林之幽寂适耳目之清净将以会道而未得惟钟磬有以发之耳杜子美游龙门寺诗欲觉闻晨钟令人发深省子美平生学道岂至此而后悟哉特以示禅宗一观而已是于吾儒实有之学者昩而不察也曾子曰吾日三省吾身夫识其遗忘谓之省审视其微亦谓之省人能内省其身如识其遗忘与审视其微则所以存其心者葢当如何盱江邓器先好古博逹士也寓居石壁辟室数椽而寺僧日鸣钟其上器先因以深省命之是有取于子美之诗者然也吾闻之君子之于道立则参于前在舆则倚于衡亦何事求于视聴昔西方之人尝以诲其徒矣以谓闻则言闻声则言声惟闻与声俱名矫乱器先之为是室左右图史日与宾客吟讽饮奕谈笑议论而浮屠氏之慕其贤者亦参其间盍以此説问之当有得句而击钟者耶
　　景德寺五轮藏记
　　比丘颢宁住池州景德寺有大藏经一夕而火众皆聚泣以为不祥宁独笑曰是将待我而易也庸何伤宁始传法在长芦能鼎新其栋宇而老于佛乘池人亦敬异之不逾月果以其愿力更为所覆之殿悉大其旧又为藏者五摹诸经分寘其上阅再岁而后成中为机轮轇轕运动复以无量金银五防而为严餙又以无数幡幢宝铎网幔而为供具珠珍间错丹碧照耀老稚环观叹未曾有于是书来乞记三返而益勤乃谓之曰吾之不托于文久矣况为佛之语乎然吾闻之佛经之入中国重译而仅传其杂伪纷舛殆与儒书未删者同而中国之学者穿凿傅防亦不异于俗儒稽古之説也尔之徒不务其择而惟取其富又度而弗读乃为是机关技巧以衒于愚夫愚妇而曰是将运之而与读无异不几于儿戏而自诳哉且在尔之法一已多矣而安用五为宁曰不然子特知子之説非知吾之説也夫佛之説为经经之设以藏藏之转以轮皆假名而合者也黙而识之则佛固未尝有经经固未尝有藏藏固未尝有轮使世之学佛者不以目视而以耳聴不以口诵而以心通吾之藏信无用于五也然自其五而言之若天之纬星地之乔岳与夫气之行于天地之间者发而为声聚而为色防而为味数犹是尔至于四肢之与首也手足之有指也虽以我身无或异者不知我身动者为谁有动者故是以凡夫莫能测知今吾合一臂之力而令此藏皆悉运转藏运转已亦令此经皆悉运转经运转已则令此心皆悉运转心运转已一切眞经当在何处子见夫琅函犀轴辐萃鳞委而经未始读也曾不见夫手臂从衡雷奔电激而藏未始动也即动与静一刹那顷于此藏中当有能证三摩地者昔有童子聚沙为塔或以爪甲画成佛像而犹许之况吾此藏众宝所成愿力所就诸经所集人天所护以为儿戏不亦可乎予曰吾不复辨也请问尔之费几何曰縻金钱一万七千缗为日月几何曰始乾道七年正月迄九年十月其广若大几何曰藏崇二十五尺袤十有三尺四傍者崇减于中六尺袤则减其半焉施者为谁曰相仲德邓居谅而下施财者也汪彦施经者也工之与民施力者也寺之徒施缘化者也故愿子施以文予曰尔之志坚若此其求无不获又若此吾文何吝哉于是施之以为记
　　广教院重修转轮藏记
　　信州城北有大宝刹名曰广教惟昔陆羽即山种茶泉乳甘洁草木清润刹西南隅实建大藏爰以精金合众宝色天宫楼台徧覆其上复作大海激水腾波鱼龙出没守防其下诸天防女箜篌笙笛作乐歌舞围绕其前此土所有诸佛菩萨真经妙义分巻析轴函寘其中有主藏神绀靣赤髪双角嶷然非龙非妖非夜叉鬼以指划口出风雨声率领眷属挟持其轮州之境内若男若女凡曰祈祷惟神是依或时江湖舟堕险处出手云间捄度危急以是因缘多厯年所一日藏轴倾偃自摧竭千夫力不能摇动四众环观愁恼怖畏长老懐璧来住是刹以大慈悲出善巧智即告四众我有无边愿力重兴此藏汝有珍宝及钱谷米当即随舍毋作爱恡初以一钱积至千万曾未几月藏忽运转迅如风旋隐若靁动观者作礼叹未曾有更相为言此藏前日非有增减何因不动今者何得外相不易运转如初是大长老必有幻术使我不知孰能为我决疑惑网尔时长老笑谓四众我岂冇术非不示汝我观此藏机牙交关轮辐互设阿僧祗刦未有可壤而其坏相独在于心心初不坚虫蝎蝼螘诸湿生类得其间便然其本体庄严具在真经妙义元不欠阙我以方便复安其心得端正木补其故处是法藏也犹再生人精神既还手足自用由此故能运转不息汝等当知一切世间欲证如来无上妙果非从天降不自地出究竟圆觉皆在汝心以汝眞心不能自见虽有八万四千秘密宝藏充载汝身眼耳鼻舌同于如来而无如来智慧明了流浪生死如逆风波蔑有暂止佛以方便直指汝心若对镜时自识其靣使汝法轮触处运转亦如此藏圆满眼前汝心夲无我法安有由心非心悟法无法返求汝心当得自在于是四众同声以偈赞曰
　　我观世间诸幻师或时防出诸技巧楼阁宝座及天宫龙神夜叉非一相了知是幻卽非实谓佛示现亦复然一切皆由心所生知佛是心非是幻譬如迷走狂痴人眼耳鼻舌元具足观瞻动作及言语在人趣中无有是医王调以无上药其心既正身亦随六时所用常获安自然欢乐有生意惟大宝藏妙法轮此土地方悉瞻敬虽有五千四十八如来所説众妙经繇其心病未即除一时乃有诸坏相大士愿力度众生圆满布施弹指顷心华发明不空过十方佛刹皆现前须知此藏及是心悉无工施力用所天轮长旋地轴涌法界空虚元不动以不动者观诸佛还以动处作佛事河沙刼尘徧庄严尽未来际无有坏
　　慈相院重月泉题记【案此文似泉铭而不用韵且坚肖明等句义不可晓谨依原题附存于记之末】
　　繄瀵乃神道自嵚碕坚肖明祀蛊弗治易甓而石泉用蠲洁施及坛宇既液既墁盈饮以涤泽濊其永休工识勤敬谂来裔
　　题名
　　金华洞题名
　　淳熙改元七月既望陈岩肖子象陈良祐天与黄掞子余赵师龙德言韩元吉无咎观稼秋郊自智者山来谒双龙洞篝火蒲伏徧阅乳石之状寒气袭人酌酒竹阴支笻至中洞饮泉乃归
　　凌风亭题字
　　予昨以绍兴戊寅岁来宰建安逮兹假守今年上元后一日始得携家登凌风亭作此以示知县赵伟文葢恍然辽鹤之游也淳熙丙申颍川韩元吉题
　　建安县治之凌风亭待制尚书韩公尹邑旧创也去思之政犹甘棠然汝彧承乏之初葺治未几而公镇是邦不忘畴昔乃以暇日特枉旌骑临贲斯亭置酒赐诗前所未有顾汝彧何者得此荣遇敬摹诸石以侈公休是岁仲春宣敎郎知建安县赵汝彧题【案此题原本附于韩元吉题字之后今仍其旧】
　　题跋
　　跋文潞公诸贤墨迹
　　黄廷老家所藏元祐三跋尾其二则鲁公祭常山父子文李大夫帖郭仆射书尝见石刻矣其一则藏眞书葢未见也观颍叔所识谓鲁公得张长史笔法者岂此耶劒去而遗櫑具钟亡而宝追蠡顔素帖虽不存文忠烈而下名公之墨得一已可珍矣
　　跋赵郡王墨迹
　　少师安化郡王以宗藩之英及见中原太平之盛艰难渡江享有富贵而手书此文推原道德仁义诋讥前代欲使人君用为镜是以知其所感者深所蕴者厚矣乾道丁亥岁二月甲戌颍川韩某书
　　跋曾吉甫帖后
　　永丰周日章日新兄弟少力于学尝以师谒曽吉甫于茶山此其报字也公之去茶山逾二十年矣周氏兄弟华发萧然犹连蹇场屋也览之叹息淳熙十二年二月十日南涧翁韩某题
　　跋李和文帖
　　国朝文雅至章圣时乃盛杨刘二公制作彬彬为天下表仪而和文公以勲阀尚帝女笔力颉顽号相师友此帖葢与中山论禅可概见也晩尝援韦嗣立故事祈衲禄以老山林其胸次所蕴视富贵真何物耶乾道八年十二月五日颍川韩某盥手以观
　　跋邓圣求除拜帖
　　邓安惠公制册深厚宏雅自成一家东坡先生相与酬唱尝并直玉堂矣逮其拜辖乃假手贺之岂应用之文特礼不可废者或欲试其门人笔语能道己意否耶乾道壬辰五月己丑颍川韩某书
　　跋仁风堂
　　晋袁宏为东阳郡谢安以扇赠之宏曰辄当奉扬仁风慰彼黎庶葢前贤美谈也郡有燕寝因以仁风榜焉庶修东阳故事且俾里俗共兴于仁云淳熙元年四月丁卯颍川韩某题
　　跋范元卿所藏欧阳公帖
　　文忠公手墨世固多有之二帖葢与原甫君谟皆平日至厚周致委曲情如家人足以见前辈交友之谊为可宝也称谢原甫戒其用快而颇讥其豪饮不可当劝君谟以疮愈当治内犹寇贼后修武备所以御后来之患而自谓各有少病其为药石之言互相啓发又可宝也淳熙二年八月壬午颍川韩某敬观
　　跋司马公倚几铭
　　温文正公倚几铭今传家集所未见者铭文甚简而注义特详其告君之善惟恐不尽也勾注涂改甚多而无一字行草其敬谨之至未尝斯须忘可不法哉淳熙三年十一月庚午颍川韩某观
　　跋荆公书弥勒偈
　　阿逸多偈忏悔法也蔡元度自谓荆公好书此不知几本岂平时行事于心有所不安亦如暮年舍居为兰若者耶不然是葢学佛之末耳
　　跋山谷醉帖
　　山谷草圣数纸醉帖尤奇乃知用笔在有真意也
　　跋蔡君谟帖
　　高伯祖丞相献肃公帅成都时蔡忠惠公任寄省所寄书也语简而意亲无复世俗不情之态前辈尺牍多类此可敬而法哉公以壬子正月庚子生不知距蔡公为几日书尾致呉茶益见嗜好之不忘也淳熙六年刻石婺女郡斋七月壬戌颍川韩某记
　　跋东坡帖六纸
　　东坡前四帖以倅杭及黄冈时书也后帖言屡乞解职则在朝矣淳熙七年十二月丙午韩某观
　　题陈季陵所藏东坡墨迹后
　　醉翁梦中所作絶句好事者谓其非梦也语妙而意不属尔然思致髙远殆欲仙去东坡在杭刘景文数从公游湖上其戏景文絶句为西湖而作也一笔书二诗意必有在后人徒赏其字画耳
　　跋苏公父子墨迹
　　右文安黄门二帖所言皆私家细事至烦碎而靡密无足深论学士大夫相与存而传之者岂不以其人哉夫不能以古人自任千载自期而欲恃区区之文墨以为不朽者可以慨然于此矣
　　跋辛企李得孙诗
　　辛公以直道劲节意忤时相闲废退藏者十有余年既得一孙赋诗自慰优游平淡气恬而意新有德之言也然晩预大政名德昭垂以享高寿今其孙颀然出而世其家矣天之祐善顾可量耶
　　跋沈寺丞墓志
　　国朝设科进士前辈谓惟庆厯二年得人最盛葢王岐公居第二先献肃公居第三王文公第四而吕正献公先庄敏公苏魏公皆在榜中相踵至相位祖宗至今未有也此外犹多贤士大夫寺丞沈公信其一矣沈公素以行艺表其乡年未艾辄请老时献肃判吏铨岐公在西掖故制词甚美究观志文所载位不既其材德而着见若此其余庆将有待而发耶
　　跋李正之祖坟约束后
　　正之欲葬其亲久未获兆至闭户不肯出曰吾母之未有藏也其忍徇世俗之礼日夜祷而泣焉既襄事矣述其得地之由因为条目以令子孙纤悉备尽可为士大夫家龟镜也顾平时熟于阴阳地里之书虽日坌集经营殆逾年葢莫当其意一旦得大洋之卜于上饶而西安亲旧又予之以乌巨之穴靣势流泉悉应于法固已甚异而两源之山始属数家犬牙交互若未易谋皆惠然乐从掉首弗受其直故正之得以竝用俾其室人亦有归焉此实纯孝之感而神明之所阴相然陈族又以千夫力助其劳则诸陈与杨徐好义之风兹可以兴薄俗哉
　　书师説后
　　二程先生讲论答问之言门弟子记之旧日师説厥后见于世其号河南雅言而分大小程子者程氏诸孙所修也其号伊川杂説自通言明大本而下名以为十三篇者胡明仲兄弟所辑也雅言则润色以文间遗其意复以章奏书记交寘其中杨谢诸公之语缀于后而杂説者亦广记而未择下此悉号语録未知其谁定尤混乱不可攷明道先生蚤没伊川先生复坐党籍之謪逮还伊阙闻诸故老蔡京至遣人伺察之俾无敢著书则当时私淑其徒所记亦略矣靖康初公道始开杨龟山首辟王氏建炎龙兴先生门弟子相继有闻易春秋语孟之学始行于天下而赵丞相尝官于洛素知推敬其书一时士君子靡然向之及秦益公当国诸贤零落殆尽秦亦旧从洛学者也晩乃谓人为其所惑葢三十年且诋其説为提先手由是虽进士之文亦不复道之矣夫圣学之有夲与儒术之有传授曾何计于时好然天下之士惑于异端者深溺于文辞者众不议而非之亦指而笑之予家有师説其编各有名氏或者相劝传之以谓非且笑者顾何足恤使传而习焉虽数十百年千万而得一人亦斯文之幸也用厘为十巻刋置江东漕斋间有异同不敢悉去而首以尹和靖之编者得所先也二先生之説不复异録者不能尽知也顷和靖为张子韶言伊川暮年为易传未肯出也其学于是乎在后生宜尽心焉因并以记乾道三年后七月颍川韩某书
　　书朔行日记后
　　呜呼靖康之祸吾及之也尚忍趋庭而见于敌哉然吾尝念之中原陷没滋久人情向背未可测也传闻之事类多失实朝廷遣侦伺之人捐费千金仅得一二异时使者率畏风埃避嫌疑闭车内一语不敢接岂古之所谓觇国者哉故自渡淮几所以觇敌者日夜不敢忘虽驻车乞浆下马盥手遇小儿妇女率以言挑之又使亲故之从行者反覆私焉往往遂得其情然后知中原之人怨敌者故在而每恨吾人之不能举也归因为圣主言敌之强盛几五十年矣臣有知其不能久者特以人心不附而已是将何时可附愿思所以图之合谋定算养威蓄力以俟可乘之衅不必规小利以触其几也上深以为然葢不敢广也淳熙改元出守婺女夏曝书见朔行日记因书其后以明吾志之非苟然耳无咎记
　　书许昌唱和集后
　　叶公为许昌时先大父贰府事相得欢甚大父以绍圣改元登第对防廷中有宜虑未形之祸之言由是连蹇不得用建中靖国初几用复已凡四为郡倅秩满辄丐宫祠遂自许昌得请洞霄以就休致平生喜赋诗一时士大夫之所推重故晁景迂公以谓远则似谢康乐近则似韦苏州也中更乱离家藏无复有者绍兴甲子岁某见叶公于福唐首问诗集在亡抵掌慨叹且曰昔与许昌诸公唱酬甚多许人类以成编他日当授子其后见公石林得之以归又三十余年矣今年某叨守建安苏岘叔子为市舶使者防于郡斋相与道乡闾人物之伟因出此集披玩始议刻之葢叔子父祖诸诗亦多在也箕颍隔絶故家沦落殆尽典型未远其交好之美文采风流之盛犹可概见于此云淳熙二年九月具位韩某谨书
　　跋和靖先生手笔后
　　某所见和靖先生书此凡三本矣一得于九江一邢正夫家而此为最后葢又二年以赠吕景实者今藏于潘叔度以校前二本皆有改削前辈谨于言若此哉欲言之无择难矣叔度好学宜知者也某既假而移诸石因志其后而归之
　　书尹和靖所书东铭后
　　和靖先生手书东铭修水黄子余所藏寓九江时笔也先生少喜字书尝因书碑同舍聚观伊川笑谓之曰是固无害第将为人役也自是不复书然暮年笔力犹健如此其教学者必先读东铭然后看西铭谓从寡过而入子余其知之也展玩太息淳煕改元六月戊寅书
　　书和靖先生手书石刻后
　　绍兴初和靖先生自蜀出至九江书此以示夏翇间亦录赠门人今所见凡数本也其意深哉当是时士大夫颇以伊川语录资诵説言事者直以狂怪淫鄙诋之葢难力辩也先生既长道山馆中俊彦多从先生问学且求伊川语録先生谢曰某无録也掇同门所记仅数十端示之【昨载于师説之首】张公子韶亦以为请先生曰伊川之学在易传不必他求也其后先生归寓会稽学者犹以不看语录为疑先生曰诸君知乎易传所自作也语录他人作也人之意他人能道者几何哉又尝曰伊川先生顷亦为中庸解疾革命焚于前门人问焉伊川曰某有易传在足矣何以多为此非先生不知也某假守婺女见此纸于潘景宪家葢吕坚中所得者因摹之石以遗后学追思拜先生于道山时遂四十一寒暑矣抚巻慨然淳熙六年六月庚戍门人颍川韩元吉记
　　书尹和靖论语后
　　和靖先生论语解词极简严将俾学者深味其旨而有所自得也乾道庚寅岁某忧居上饶过先生门人王德修问此书亡恙且曰子异时官守不刋行之耶某于是愧其言会明年复将官中都度未可辑也乃以旧年兄弟手所抄本往累故人赵德庄于建安庶可成焉昔和靖尝云少从伊川先生学易时伊川出易传七十余家和靖茫然未知所从伊川曰日观一爻可也继有所质问伊川色庄而气严未尝语也或曰未也姑求之已而意有所会伊川始忻然为之剖析诸传而伸以已説葢终身不忘也故其诲人亦欲如此此书所以简严者欤
　　题郑侍郎所得钦宗御书后
　　靖康改元敌骑薄京师朝廷备守布河灌之兵于城下宰执与二三侍从议遣使军前皆未肯往郑公时为驾部独入都堂问状遂假以工部侍郎少宰张邦昌脱所衣紫袍兵部尚书路允迪解腰下金帯并鞍勒狨坐借公登时啓行公平日慷慨有志气谈笑无所惮中使押至安上门缒而下敌帅知公至亦遣呉孝迪等来夜会于河灌帐中且曰皇子郎君赵州见新天子即位赦以手加额曰今无所争矣而议割河朔犒军金帛二事公与其使还至都亭驿则已四鼔钦宗皇帝御批若此公有记录甚详呜呼事变仓猝噬脐何追尚忍言哉淳熙十一年正月十日具位韩某敬书
　　题郑侍郎所得太上皇帝御书后
　　郑公再以珠玉使金营时太上皇帝既至军前矣而金人方因姚平仲刼寨事送公于都统寨将害之也太上皇帝为之泣下葢君臣同患难故公在侍从独示以三书谓之熟敌情伪可料之尔公虽不至柄用优游林下年几九十其福寿之蕴敌人何所容其刃耶淳熙十一年正月十日具位韩某恭览御笔敬题其后
　　书眞清堂诗后
　　唐陆景倩任扶沟丞按察使覈其治状曰某强清某诈清景倩眞清也予顷为建安宰作丞廨一堂因以真清命之赋诗其上二十有五年矣而久废不治宗室善罙深甫今丞建安乃以邑仪例给而不欲私者积而葺之几一岁栋宇复新益禃双槐二桐于南墙之下整其西偏以舎客为庖厨辟小亭以待试茗亦足以见其贰令之暇有余适也深甫以近族命官尝同僚于东阳力学积文遂以决科有志于事业而不肯沽激取誉可谓不负此名哉而摹予旧诗为寄览之慨然因书其后
　　读管子
　　管子之书战国游士之术也孟子曰齐桓公之于管仲学焉而后臣之故不劳而覇则仲之与桓公平日谋国议政者其亦详矣然举而着之书者则齐国之士也当是时齐有稷下之邑葢亦是尧舜非桀纣谈道徳而言仁义虽仲之作内政以寓军令在于强兵富国而覇齐今其书则尚权术务笼络要以愚其民而用其力驳杂为甚已有战国之风不知仲之説果若是乎故吾意其为游士之术也庄周之言曰道术为天下裂葢六经未经圣人之手则士之谈道者不能淳且正汉兴贾谊晁错之流莫不推尊管氏之书使是书而得尽用则亦犹之乎申韩之刑名商鞅李斯之惨刻岂复先王爱民养人之政哉呜呼孔子之后犹有孟子其言王政皆本于仁义粹然一出于正后世推之以为孔孟非虚语也孟子之论管仲止于以其君覇而未尝议其治齐之政夫是以疑之淳熙丙午八月南涧翁书


　　南涧甲乙稿巻十六
　　钦定四库全书
　　南涧甲乙稿巻十七
　　宋　韩元吉　撰
　　论
　　易论
　　天下之数其出无穷而天下之理皆本于一夫一者所以为天下之数也自一而至于十百十百而至于千万有是理然后有是数焉葢理者存乎内而数者见乎外也存乎内者微妙而有所难言见乎外者纤细而可以毕举是二者其所由来皆始于一矣易者圣人所以穷天下之理而非止论乎数也然而天下之理非数亦无以明是故画之不足而定以为爻爻之不足而变以为卦卦之不足而系以为辞辞之不足而衍以为防后世以之窥天地厯日月占星辰騐风雨筮人事知鬼神而推万物之变自数而言葢有不可穷尽自理而言六十四实本于一卦三百八十四实本于一爻万有一千五百二十实本于一防也何也夫干之初九即卦之震也震之初九即卦之复也坤之初六即卦之巽也巽之初六即卦之姤也夫岂非一卦耶自隂阳而画二卦自二卦而生六子自六子之交而为六十有四夫岂非一爻耶六十四卦之爻皆归于乾坤二篇之防皆始于太极夫岂非一防耶圣人以谓天下之理一卦之画不足以尽而一爻之辞不足以载一防之少不足以推也是故自一画而分以为二自二而变以为八自八而生以为六十有四自六十有四而散以为三百八十有竒自三百八十有竒而总以为万有一千五百二十以明其时以寓其象以定其体以作其用使天下之人由是以探焉则亦庶乎其可喻矣世之言易者类不能喻乎此焦赣京房之徒则曰吾知为数而已理则吾不知也王弼韩康伯之徒则曰吾知为理而已数则吾不知也其言数则蔽于卜筮福祸而入于瞽史之淫僻其言理则溺于虚无汗漫而流于佛老之迂妄使圣人开物成务冒天下之道千载而不传谓之不逹乎理可也谓之不明乎数亦可也葢逹乎理则知所谓数矣明乎数则知所谓理矣嗟夫天下安有理之外别有数数之外别有理也哉
　　礼乐论
　　儒者之效莫先于礼乐儒者之弊莫大于徇礼乐之名而不识其实葢礼乐之实不可一日去于天下而礼乐之名则天下有时而不用人见夫礼乐之名有时而不用也遂以为天下真无礼乐夫天下一日而无礼乐其可以言治哉世儒之説曰王者治定制礼功成作乐陋哉斯言也治未定独无礼乎功不成独无乐乎彼之所谓制礼作乐云者惑其名者也今夫饰黼黻盛文绣筑坛于郊祖考庙而享主宾豆而宴可谓礼矣撞钟而伐鼓总干而献羽鸣律而应吕可谓乐矣而礼乐之实有不在于是夫天下一日而无礼则君臣父子夫妇长防之节将大乱而不可为矣一日而无乐则陵暴鬬怒争夺贼杀之祸将接迹而起矣是二者礼乐之实日用而不知者也黼黻文绣钟鼓干羽礼乐之名尔苟天下既已享其实则夫所谓名者存可也亡可也而必待夫黼黻文绣大备而始谓之礼钟鼓干羽毕陈而始谓之乐奈之何天下其不疲且病也夫世之儒者不识其实者众故必窃其名以自鬻于世谓时君世主将兴于所谓礼乐者非从吾言则不足以自见师以是传之弟子父兄以是诏其子弟譊譊然号于天下俾天下视礼乐以为难致而不易得之物而时君世主当功成治定之极睥睨天下无可为之事则亦欲以夸耀于后世未有不溺其説而信之者铸九鼎作大辂不逺千里登防山之穹崇辇石泗滨伐竹嶰谷有意于舞百兽而张洞庭也百姓之力已竭大农之藏已虚而世儒之论未厌其斁耗天下有异于军旅者几希呜呼是真圣人所谓礼乐哉善乎夫子之言曰名不正则言不顺言不顺则事不成事不成则礼乐不兴礼乐不兴则刑罚不中葢天下之论礼乐始于名正事成而刑罚亦在其间于是而可以探其指矣又请问礼曰上下安之谓礼请问乐曰民庶和之谓乐若是则先王之制礼乐非耶先王之制礼乐其大要本诸此其下则因人情而为之节文者也何也人君者其富甚矣其贵极矣其情则无以异于人也而得肆而不巳必荡荡而不制则患生故必顺其情而制焉葢人情莫不好尊安为之堂陛以严之莫不好华好为之服采以章之莫不好声音为之歌舞以悦之莫不好驰骋为之搜狝以行之莫不好顔色为之妾媵以娯之莫不好饮食为之宴享以乐之莫不好鬼神为之祭祀以福之莫不好游观为之廵狩以适之数者礼乐所自出也使人君之治上下安焉民庶和焉则有不待堂陛而严不待服采而章不待歌舞而悦不待搜狝而行不待妾媵而娱不待宴享而乐不待祭祀而福不待廵狩而适矣苟为不然上下乱而不能安也民庶怨而不能和也虽有堂陛其能安之虽有服采其能被之虽有歌舞其能玩之虽有搜狝其能举之虽有媵妾其能保之虽有燕享其能居之虽有祭祀其能宗之虽有廵狩其能备之何以言也汉高帝未尝郊天岂妨为创业之英主周宣王未尝籍田不害为中兴之贤君当是时也天下谓之亡礼得乎景王铸无射不捄周室之乱成帝好声音无益汉祚之衰当是时也天下谓之备乐可乎故以汉高宣王之治问其四夷则服从问其诸侯则顺朝上之则天地悦豫下之则人神恊同岂非所谓得礼乐之实也以景王成帝之治四代之乐虽陈于庭三雍之仪虽正于郊嫡庶乱而不分外戚强而不制岂非所谓得礼乐之名也説者徒见夫子之告顔子有礼乐之事遂以为治道不越乎此曾不知夫子之门政事征伐皆礼乐也故以钟鼓玉帛为不足议夫子之后惟孟子为能知之故其论礼则曰执中无权犹执一论乐则曰今乐犹古乐唐之诸臣如魏郑公者举其君于尧舜而世儒訾之以为不能答礼乐之问嗟夫使天下而不知礼乐之实者斯人之徒有以啓之也
　　诗论
　　圣人顺民心以立法于天下者不过曰礼与义而已礼义者非有以强天下也一家行之举国异之圣人不遽以为礼也一人是之众人非之圣人不遽以为义也惟其一人言之而众人奉之以为则一家行之而举国视之以为制然后圣人揭而号于天下曰如是而足以为礼如是而足以为义而天下莫敢不从焉非圣人为是纷纷以矫拂于人也亦曰天下之心吾先得之云尔奈何务高其説以衒于世俗者则曰圣人之所谓礼义非出于自然也忠信之薄而情文之繁者矣嗟乎为是説者果足以知礼义哉葢其説出于老子老子之言曰失道而后徳失徳而后仁失仁而后义失义而后礼老子之所谓失犹曰去之而一变云尔非果以为失之也今夫穉而防长而健老而死者人之常也饮食牝牡居处歩走日异而嵗不同老氏亦曰复归于婴儿者孟子所谓不失其赤子之心也如使天下之人去其饮食牝牡居处歩走之事而悉效于婴儿之匍匐以乳是何异于絶吾礼义而必务于道徳之説也耶圣人之礼义将以复民于道徳也礼义之兴则道徳于是乎在谓雅与颂者则固贤人君子之所作也其为风与变风有非贤人君子之所作而出于匹夫匹妇之作矣以匹夫匹妇之作宜其于礼义有不能合而当时君臣之间一悖于礼义则匹夫匹妇羣聚而讥之至其甚则曰不可详也不可道也鹑鹊之不若也夫国君之行事而匹夫匹妇乃以为不可道以为鸟兽之不若是其心必有感愤而不能安者矣心之感愤而不能安则求其所以安者非礼义哉若是则礼义其出于人心之自然也明矣緑衣之诗曰我思古人实获我心雄雉之诗曰不忮不求何用不臧由是言之履加于首徒忿怒祼裎适市童子羞之吾是以知世儒之陋以礼为伪以义为外者曾徒隷童子之不若也
　　三国志论
　　史之法以记事为先然其大畧不可以无春秋之遗意也司马迁作河渠书述禹贡作货殖传述子贡范蠡班固因之夫迁之书五帝以来之史也固之书汉之史也禹与子贡范蠡何以见于汉哉则亦不得乎记事之体矣自迁固作吕后本纪而为唐史者则亦作武后本纪夫吕后以女子而擅汉者也其国与主犹在也武废其国与主而称周矣何以得纪于唐乎是大失乎春秋之意者也陈寿之志三国其记事亦畧矣欲取春秋之意则未也寿之书以三国云者是矣以三国云者示天下莫适有统也魏则纪之吴蜀则传之是有统也魏之君曰帝曰崩吴之君曰某曰薨蜀之君曰主曰殂此何谓耶夫既巳有统矣而又私于蜀是将以存汉也存汉则不可列于传也且蜀者当时之称也昭烈之名国亦曰汉尔今不以汉与之者畏其逼魏也然其名不可没也其所以名国者则汉不存矣无已则曰蜀汉乎孙氏之有江东其何名哉诸侯割据者也虽然魏巳代汉矣纪之可也吾将加蜀以汉加其主以帝王而并纪之以其与蜀者与吴易其名与薨而存于传庶乎后世知所去取矣
　　魏论【案集内上建康尚书书有云徃尝着三国论颇有意见此下所辑是也】
　　姧雄莫不负天下之才与窥天下之志而其所以不得肆者无窥天下之时尔圣人之治也必谨为夫天下之时者故使奸雄之志无得而生亦使其才卒为我用今夫猛兽之在山也齿足以决而爪足以裂气足以暴怒及其既扰于人也可以玩之于掌股而纳之于行阵用其决裂之具而伏其暴怒之气此岂有他哉制之有术尔故时者亦圣人制奸雄之术也然天下之时不能常治与安惟无使其至于不可治与不可安而已圣人者知可治之时难得而易失也而奸雄者知可乱之时亦难得而易失也故其心惟恐夫天下之治且安非恐其治且安也恐无以肆其窥天下志也东汉之末也治天下者不思为其时而惟思去其患纷纷然召天下之兵此奸雄窥天下之时也其窥之骤者固以仓卒而无成其窥之深者祸至于不可救若夫曹操其可谓窥之深者矣不先视其窥之迹而力为其窥之之时夫天下豪杰奋臂而皆起此窥之之时也使之尽去而吾独存不亦可乎操则不然以为天下豪杰苟不至于皆起则吾无其时矣乞州焉与之州请命焉锡之命窃地不呵杀人不问隂持其权以鬬天下而徐为自取之计且夫刘备者操之所深忌也得备不杀而又与之兵此所谓假虎以翼者其飞去决矣非不欲杀也与之兵幸其或为我用与之兵而少与之则虽不为我用亦不足以自立起而収之未晚也孙权之有江东又非不欲图也吾方用兵于中原必先攻其易者而后攻其难者夫先攻其易者则难者将不顾其易者而势足以孤先攻其难者则易者或合于难者而势足以众是故中原畧定然后借刘表而加兵于吴当是时也备在荆州而备可得苟以袭权之无备也而权可除是一举而二患去矣天下将无如我何操之计信未失也虽然操精于用兵而拙于此何哉奕者之鬬棋也志在于敌则必乱志在于己则必审其胜与败之形莫不先见而奕者有不能知也必观于奕者而后知之操之兵非素习于舟楫也不可以施于吴也为操之计者使数十万之众水陆并进得一戌焉而守一戌得一城焉而守一城连营列栅势禁而力逼之备之力既衰而呉之步兵亦不足用磨以嵗月而事举矣不知出此而轻闘于江湖之上欲以虚声下之则不既踈矣乎呜呼备亦尝攻吴矣扫境内之众合五谿之蛮连营列栅七百余里而亦至于败何哉操之败在于不用歩兵备之败在于不用舟兵也当蜀之战利以速当魏之战利以久而以备之防资于操以操之防资于备此固周瑜陆逊之所忧也
　　蜀论
　　天下有大计有近功善为国者先定其大计而不急其近功不善为国者反是夫大计者吾之所以自立也近功者吾之所以自利也负斧斤而入山林其志将以求薪也遇横草而束之者此童穉之力而斧斤何预焉曹操之盗汉也天下莫不欲诛之也然其诛之也无名而强有力者又常急于自利是以易败而卒无成刘备以宗室之英则诛操之有名者也以区区之巴蜀岂诚足以鬬魏哉虽不足以鬬魏岂不足以得魏之尺寸也哉然而诸葛亮日动其师以临其境而数徃数来若不胜其任者何耶吾然后知善为国者真不急于近功也夫以亮之才天下可运于掌岂不能积粟而后动今嵗之言曰吾粮匮矣吾兵不可以不归明嵗之言曰吾粮匮矣吾兵不可以不归是不能不见嗤于愚夫愚妇况能以保天下之英雄哉亮之告备曰天下有变命一大将将荆州之军以向宛洛而将军自率益州之众出于秦川则百姓孰不箪食壶浆以迎将军者乎呜呼此亮之始谋也始谋之而不能成之则是亮之无谋也虽然亮之言固曰天下有变云尔今也天下未有变则吾固不可以轻用其师虽不可以轻用吾师而亦不可以忘夫讨魏之名慑其强大而遂已也于是齐其国家训其士卒扬旂荷戈日将讨于魏者以隂俟其变而亦不贪其尺寸之利不幸而变之无有也于是又托于粮匮而复还外足以系天下之望内足以养吾士卒之气而不使天下知汉之不可兴而忧吾之师不复出也及夫魏之三世也权臣弄其威柄而政日以弊土木戕民之务骎骎然而起是魏有可乘之渐也于是乎始为屯田久驻之基而不复还矣嗟乎蜀之所以为国者以有亮也亮死而蒋费继之犹足以有立也蒋费死而继之者非其人块然一隅国既不治而翘翘然竞其小利今日拔一县明日下一城吾之国亦疲而吾之师亦厌天下且以为吾之所以胜敌者止于如此而大计去矣噫亮之出师也魏延尝请以万人东当子午而防于潼闗此韩信之谋也而不可用乎夫与人鬬者奋梃而呼于门此鬬之常也挟刃而窥其室此鬬之贼也夺梃而呼其门是度我之力足以胜之也挟刃而窥其室是幸其人之寝且病也寝且病不可常故挟刃而窥其室者鲜有不败韩信之兵也当秦项之纷争天下莫适为主之时也故其谋可以遂今魏方无事而欲幸其寝且病此樊哙横行匈奴之説也闗羽之围樊也不顾其后而殱焉而况于延乎故夫天下之勇而无谋者不可以用也
　　又论
　　人臣不可以无才而人君不可以有才人臣无才则无以成其君之务人君有才必有以夺其臣之事故君者天也臣者地也丘陵江河草木人兽皆附于地者也丘陵之所以高江河之所以流草木之所以华且实人民禽兽之所以蕃且育皆因地而见者也天固若无预焉而人徒见其穹穹然而高莽莽然而大也夫穹穹然而高莽莽然而大此所以覆地而成物者也必也物物焉而降于天吾见其不足以为高且大也烛之以日星沛之以雨露鼓之以大风大霆摧之以大霜大雪而使物莫不由于其中天之所为如是足矣三代而下人君未尝不以才胜也夫人君者必将有其君之度者也人君而无其君之度是幸而居君者也两汉之君也惟高祖为得之而孝武为似之虽东京之光武唐之太宗未免屑屑而任其才也呜呼孰谓三国之际而有徳乎徳之为人也用兵则不若曹操智数则不若孙权技勇击刺则不若吕布夫不若者诚不若也是以多败而少成狼狈而屡走几无以容于天下而吾以人君之事许之者以其度也葢人君者无事于用兵无事于智数无事于技勇击刺苟度之不足也则不急于人而急于自用矣不能爱民而至于害民矣用兵智数技勇击刺者皆人臣之事也徳之为人也二者常有余而数者常不足其不能有天下者是其得臣之晚也夫孔明之才非屈于吴魏者也非徳亦不能屈也后世知其君臣之相欢而不知其所以相欢葢必有以相伏者也漆之合者以胶也酒之和者以糵也益以水焉则漆坏而酒醨矣荆州之败也曹操之师猛于风雨此人之疾走而亟避者也而徳方爱荆人之归一日一夜行不过十余里其言曰夫济大事必以人为本今人归吾吾何忍弃去呜呼此虞舜文王之言也徳何自而得之哉吾是知孔明之所为屈也冀城之拔也得士女且数千人蜀人相贺而孔明独愀然曰普天之下莫非汉民一夫有死者亮之罪呜呼此伊尹周公之言也孔明何自而得之哉吾是知徳之所为欢也故观于徳孔明之事君知所以为君而臣知所以为臣矣
　　吴论
　　天下之势一然后可以言治天下之势不一而言治者是犹同居而异戸也其道必离三国之鼎防也天下其不可一乎虽然三人者皆当世之雄也曹操长于用兵刘备挟君人之度若夫孙权有智谋而无逺畧者也虽其成败不可以豫测然不幸者备也而可责者权也备之不幸者无先为其资尔权之可责者葢尝以其世而论之也毁齿而艺木于国其实可跂而待也黄耉而艺之则享其实也不能必矣操与备其年相若也其死相先后也权为最少居位为最久而其立国无可言治国无可称也其君臣之日夜以为计者不过欲画其长江而有之尔且天下皆知魏之为贼也而已独受其命夫受其命则君也名为之臣而不实之其可也有事焉则战无事焉则聘吾不知其立国之説也外则嬖其臣以乱政内则昵其子以乱分吾不知其治国之説也故终身言兵而不能望中原以发一矢其乘闗羽败曹休皆市井之小数而盗贼之浅谋也淮南之近曾不足以得之而规规然逺求夷州儋耳尺寸之地且为大言以三分天下葢亦可笑也已呜呼使备而有吴之资与权之年其中志不巴蜀而止也夫天下之相持也常惧其无机至而失之者是无乘机之具也葢弩之发也必以机其乘机也必以矢机发而絶者是无矢之过也善为射者必厉其镞以符机善应变者必厉其防以狥时方权之初也山越之众猘其东交广之寇梗其南武陵之羌阚其西境内且未治而魏亦未有衅苟责权以讨魏是责人之无已也及夫五十余年国内既富寇夷且平势足以有为矣魏人一旦不恤其民命司马懿抗四万之众以兴辽东之役当是时也权臣自将而甲兵空葢逾年而后反此取魏之机而不可失者也踌躇不顾魏兵既归而拾取其余此不亦雀鼠贪生之计也哉官渡之战也孙防欲袭许桞城之师也刘备请伐魏葢英雄之志未尝一日而忘机亦不可一日而失机也虽然曹芳之践阼也魏人益弱诸葛恪以二十万曽不能以取新城今是举也能保其必胜乎吾之説为权设也司马懿既出魏之诸臣非权敌也恪之时权死久矣恪知贼之衰而君臣防弱智能之士不用而不知己之主少国危亦何以异于魏也噫此孟子所谓燕伐燕安徃而不败防
　　太公论
　　用兵之事有制有法而又有道积人以为伍积伍以为两积两以为卒积卒以为旅积旅以为军甲以副歩歩以衞军此所谓制教之以战阵严之以鼓铎表之以旗物辨之以号名劝之以赏罚此所谓法度彼巳之强弱较事理之顺逆量仁义之有无明利害之轻重此所谓道嗟乎后之用兵者其详于制与法者有矣而知其道者几何人防太古之论兵天下皆曰黄帝黄帝之兵其制与法不可得而见矣其可见者不过曰去天下之害云尔非若战国之士角其诈力以朝夕从事于军旅者也使太公而有言亦用兵之道而已文王武王得太公而为辅者也文王之用兵载于书者曰戡黎载于诗者曰伐崇曰侵阮徂共武王之用兵亦曰戎车三百两虎贲三千人四伐五伐六伐七伐而已未尝久暴师用众也然则太公之武功于是可见矣故诗人称之曰维师尚父时维鹰扬凉彼武王肆伐大啇防朝清明是太公之功特相武王伐商之事也伐商之事其用兵亦畧矣战国之时天下方以兵争也好兵之士思寓其説而不可得凡用兵之説乃举而归诸太公然则太公者其亦好兵者哉而又有甚不可者任诈与术反覆机变之论从而着之于书以为此太公所以造周者也天下从而信之后世从而师之曰是真太公之言云尔今也请无问其他彼其所谓十二节者有曰养其乱臣以迷之进羙女滛声以惑之遗良犬马以劳之时与大势而诱之然则纣之无道皆太公有以訹之欤文王武王其以是而谋之欤是非特文王武王不以是而谋虽战国之君未有以是谋之而成者也其以是而成者仅见于勾践之亡吴有近于儿女子之戏非夫差之闇其亦觉矣呜呼而谓太公为之乎后世徒见其书有以窥天道察地利明人事谨符节严号令潜谋应猝变化若神车旗器械沟垒糗粮之具纤悉备见遂以为三代圣人之兵亦复出此不知圣人用兵之有道也昔孟子称太公以比伯夷曰天下之二老又曰太公望见而知之是孟子以太公同于圣人从后世之言则仅足为孙吴之辈矣
　　周公论
　　处天下之变者必思所以任天下之疑任天下之疑者必思所以弭天下之祸今夫天下之变非圣人无以处之也而不能使天下不致疑于其间惟圣人于此有以任其疑而不顾夫虽有以任其疑而不顾若使天下之疑久而不释则上将见疑于君下将见疑于民天下之祸吾其无以弭之哉是故处之非难而任之为难任之非难而弭之为难然众人所谓弭天下之疑者不过曰委而去之而已夫使圣人处天下之变而惧于天下之疑亦不过于委而去则是天下之祸自我而啓矣曽何足以为圣人惟圣人所以弭之者为道不特有以弭众人之疑而卒使天下之祸无自而发此其为圣人者欤周之为周未再世也成王防冲不能绍文武之业此可谓天下之变也举天下之大而聴于周公天下不能无疑焉诛管叔放蔡叔流言四起而周公端委于上寂然如不闻是周公有以任之也任之既久果何以弭之哉虽然成王寖已长矣其聪明志虑犹未足自治其天下而周公归政焉以常人论之既归之政则周公可以致为臣而去矣公乃偃然自处于师傅之位而不去由是知周公弭天下之祸之深也葢周公以谓成王之聪明志虑虽未足以自治其天下而吾与一二贤者辅之则亦足以治苟必待其聪明志虑足以自治其天下而政始归之则天下之祸有不可弭者矣何也人君之聪明志虑足以自治其天下而犹制于大臣则恶忌之心易生纳谗间之言况以叔父之尊而临之哉故于是举天下还之君而不去其位以为之臣当是时也非特羣臣不足以知周公之心虽召公亦不之知也故曰召公为保周公为师相成王为左右召公不説夫召公之不説谓周公归政之早也故公为言嗣前人恭明徳在今予小子旦而悉举啇周辅相之盛伊尹伊陟巫咸甘盘虢叔闳夭散宜生泰颠南宫括之徒用乂厥辟受有天命之事以广召公之心其终又曰若游大川予徃暨汝奭其济小子同未在位诞无我责及成王足以自治其天下而聪明志虑皆吾有以啓廸于前而恶忌谗间无自而发君臣罔有间隙而至于太平此周公归政之早之效也由是言之周公之变召公有不能处而思弭其祸者召公之智且有所不及而以责夫后世之臣此周勃霍光不能自保者欤
　　老子论
　　昔者尝怪太史公之书以谓申韩之学者原道徳之説葢申韩之学自以刑名为宗而商鞅用其术使秦之民重足而立身死名僇为天下笑岂与老氏所谓道徳同日而语虽然其弊岂无驯致者哉夫老氏之説以无为为宗者也天下之治而至于无为可谓极矣后世之能致此者莫过于虞舜而舜之时尝去四凶也举十六相也修礼而作乐廵狩之辙徧于天下皇皇然未之少休号为无为而亦无不为矣何则无为者其治之理无不为者其治之具也是以儒者之学毎论其为治之具而不论其无为之理使天下后世守其具而施之则亦足以至于无为矣尚有虚言之务哉老氏则不然不先论其为治之具而姑论其无为之理彼无为之説既胜视夫为治之具若卑近而凂焉则天下之人惟其空言之慕思所以致夫无为者葢亦不知所为矣不知所为以号于天下而天下将何从是必纷纭胶扰以不顺吾之令而吾之所谓无为之志无自而伸矣言发而下不随命出而众不应故必刑法然后可以威之刑法之威既立天下之人始无敢犯以成吾之所谓无为之治者呜呼是申韩之术如此而岂老氏之意哉今夫老氏之意葢将以明吾道徳之归而致天下于无为也葢世之欲行礼者必教其升降揖逊之节然后上下之分明而不乱今有人焉恶其升降揖逊之繁不若安坐拱手以为无事至于少者狎之强者侮之而无以禁也然后为令以齐之曰不安坐而拱手者断弃其命则鞭扑不巳而刀锯相寻矣不知圣人制为升降揖逊之节者将以使民至于安坐而拱手也申韩之弊何以异此呜呼孔子之不言性与命与仁非不言也葢尝发其端而使人之自得也老氏之学则尽言焉后之人用而不知其要者流而入于刑名习而不察其理者流而入于虚无刑名之弊商鞅以之虚无之弊王衍以之二者皆贻患于天下吾是以知太史公之言未为过也
　　孟子论
　　性者所以受于生者也自孟子道性善天下之言性者犹惑之夫惑之者未能求之于天也夫天之所以为天人之所以为人其有异者乎人之所以不能知性者以不能知天也言天之道莫辩乎易欲知人之性盍观夫易之所谓天乎欲知人性之善盍观夫天之所谓元乎故易于干则曰大哉乾元于坤则曰至哉坤元由元而后有亨有利贞然则元者果何谓哉太极之未判隂阳之未形于是而有理焉天地万物得之则生不得则死圣人无以表之故曰元是元者善之所由出也人之性有以异此乎喜怒哀乐爱恶欲者人之情也情发于性而性非情也性则夲中而情则有正当喜怒哀乐爱恶欲之未见于是而有理焉足以见夫人之所受者矣圣人无以表之故曰善是善者出于元者也而天下之言善者皆以对恶而言葢无以表之云尔今夫天下之人指以为性恶者桀纣盗跖也桀纣盗跖之恶者不过于屠戮残贼之暴而已然其屠戮残贼之暴岂终食之间而无违哉其终食之间屠戮残贼之暴有时而不作者则其所谓善也所谓性也其作于屠戮残贼之暴者情夺之也使其屠戮残贼之暴终食之间而无违则亦不可以为人矣知此则知善之説矣天下之所以不知者止以善为对恶而言不知其所谓无以表之之説也书不云乎惟皇上帝降衷下民诗不云乎民之秉彛好是懿徳夫民之衷天所降也其好徳者秉其常也是道也惟易言之孟子能明之耳荀况掦雄其皆未逹于易者乎
　　荀子论
　　天下之风能变天下之士而士之所守要在不为天下所移夫天下之风皆善而吾无移焉非所谓士也惟天下之风未善宜吾有以易之斯可以谓之士矣吾之道不足以易之而返惧其有不合也假吾道以务为合之之説则未见其为不移者也当孔子之时天下未知以儒为贵也而孔子必自贵其儒者之説彼虽不吾聴而吾亦未尝屈焉故孔子之道日尊传孔子之道曰孟子当孟子之时诸侯惟知以利为急也而孟子则曰亦有仁义惟知以地为广也而孟子则曰辟土地者民贼惟知以兵为事也而孟子则曰善战者服上刑夫孔孟之説其于当世不翅如水火之殊科方圆之异凿也惟其所守不为天下所移而亦不务于求合此后世之士跂望而不可及也若夫荀卿子之书其亦未免于求合者欤何则卿所负者儒术也所遭者战国也战国之时非富不安非强不立非兵不雄也故世之游士持是三者以要诸侯曰吾足以富尔国吾足以强尔国吾足以用兵决胜而谋尔国战国之君非是三者亦莫之听焉而卿之书皆有之卿之意以为吾所谓富国者非彼之所谓富国者也吾所谓强国者非彼之所谓强国者也吾所谓用兵者非彼之所谓用兵者也由吾之説亦足致富强而善用兵矣故富国之説曰节用裕民而善藏其余强国之説曰道徳之威成乎安强用兵之説曰兵要在乎附民而巳卿之言非不正也其所以为言者将以求合也彼其见战国之士以是得君则亦惧其言之不入也饰仁义之説以附于三者焉然其论雄深而辩博此其所以使李斯之徒学之而失其所后先哉然昔齐王好战而孟子请以战喻好勇而孟子请无好小勇好货而以为公刘好货好色而以为太王好色岂亦徇时乎孟子之言因事而有讽以诱其君者非着之书以求合也
　　管宁论【后见苏子由管宁赞乃有同者然以偶合不复改也】
　　人君不能必以择臣而人臣能必以择君不能择臣者一于失人不能择君者一于失身或曰天下一家而君可择乎曰不食焉而已天下有大利害焉食焉而不告之是不忠也不食焉而必告之是强忠也不忠者非圣人之事也强忠者亦非圣人之事也虽然天下方贪也而吾独亷天下方愚也而吾独智苟天下之尚贤也则其亷与智也皆足成名如不尚贤也则其亷与智也不足以保身伯夷叔齐天下之亷者也比干子胥天下之智者也何伯夷叔齐足以成名而比干子胥不足以保身所遇之时异也伯夷叔齐而非成王也则亦足以杀其躯而已君子不幸而处此既不可以失身于人矣亦不可以不保身于时也当汉之大乱也田丰沮授其为计非不忠且尽也而不知袁绍之不足用此失其身之罪也孔融祢衡其智非不先见也而皆陷于死此不保其身之罪也彼荀彧郭嘉之流又以操为真吾主也拳拳然导其私而成其志天下之士未有不惑而从之者也其不从之者得防安一人焉夫盗方据主人之居吾固知其非也知其非而力不足以救之请无汚于盗而已迎而拜之餽而受之者是汚于盗也无汚者去之也去之而盗知焉则以为将赴诉而图已也露刃而见追则亦不足矣故其去也必将伪为游而逺之及其餽也必将婉为词而谢之如是则吾不汚而盗不疑虽不足以救主人之亡其与拜之受之者亦有间矣操之盗汉也防安知其力之不足以救之者也逃于辽东则亦逺矣彼有聘焉则亦不可以不返也虽然其禄不义也则亦不可以不辞也故聘焉而返者所以解其疑也禄焉而辞者所以谢其餽也厯其四世优游没于牖下而足不一至于其庭呜呼其权谋智畧虽不外见自其大者而观之吾意其为不用之孔明也云之滃然见于山也其势将以成雨也大旱焉则山或不足于云云或不足于雨矣遂以为山无云而云无雨可乎其可以见者用也其不可以见者不用也邴原华歆世以并于防安者也原既无足道矣歆之才亦有过人者也然而躬引伏后而断其首则犬彘之不若也陈登之称歆曰渊清玉洁有礼有法夫清与洁礼与法果何事哉清与洁者处世而不汚也礼与法者君臣之大义也歆之为操用也则既汚矣而预弑天下之母也则大义去矣是语也吾将移之幼安天下其不信之哉
　　孔明论
　　君子之事君也必将告其君以所欲为者而济其君之所未为者君以为然耶吾将起而就之其不然耶吾将引而去之是故君不劳而臣不辱伊尹之于汤也将使为王也管仲之于齐也将使为霸也其王与霸者莫不一告其君而终身未尝言也其终身言者附其王霸者也其君也亦不以其一告于我者朝夕而问之也其朝夕而问之者亦附其一告者也故上下寂然安坐以待其成呜呼今儒之言曰吾君未能用我也吾将以其小者告之小者而用也吾将以其大者告之而君之待其臣亦曰是人其可用耶姑试其小者而徐咨其大者旦是而夕非者有之矣朝可而暮否者有之矣是待凡君与凡臣之道也望其成功者则不然也孔明之始告其君也葢将以兴汉室而取荆益也兴汉室者所以正名于天下也取荆益者所以为兴汉室之资也善耕者必有其地善贾者必有其财无地与财而言耕与贾者是惰农与游手也而天下非之曰曹操之得罪于天下者以胁汉而取之也方诛之而亦胁人以取之则何以正名于天下哉呜呼帝王之兴也虽汤武不能无惭徳孔子与之者以其救民之功而赎其放弑之罪也曹操胁汉而可以诛之者汉非有桀纣之恶也弱而不振散而不守尔徳之于荆益宾客也非君臣也虽然景升之既死也孔明欲袭其孤可乎此徳之失而败于呉者也徳之在新野也景升葢尝疑之矣魏兵一旦加之其孤不爱其地而降焉而其民惟徳之归也今也令民之归废其孤而用其地则不失为汤武也非特不失为汤武而其豪杰之众犹可以効一战战而胜耶则荆州固吾有也其不胜耶借力于吴而胜之则荆州亦固吾有也尚何用假于人乎惟其小不忍而终无以寓其足也于是从呉而假之夫假之者他人之物也假人之车者必畏其折假人之马者必畏其跌夫折与跌非所畏也畏其伤轮与足也既假之必归之伤且不敢而况于不归乎不归而犹怒人取之是已负其曲而他人擅其直也猇亭之衅于是啓矣噫荆州者争物也而曲直不可以不先定故孔明之计吾未见其失也
　　韩愈论
　　君子之所学葢思以造于道也圣人之立言葢将以明于道也三代而上圣人之相授者以道故其治有不可跂及三代而下圣人之道独存于书故其治不见于天下后之学圣人者能言其道者既罕矣况所以治天下哉昔者夫子之道葢详于易矣曰立天之道曰隂与阳立地之道曰柔与刚立人之道曰仁与义又曰一隂一阳之谓道继之者善也成之者性也仁者见之谓之仁智者见之谓之智百姓日用而不知夫孔子所谓道人与天地一也夫子之后言道者有子思则曰天命之谓性率性之谓道子思之后言道者有孟子则曰仁也者人也合而言之道也子思所谓性孟子所谓仁其皆合于孔子矣自荀况扬雄曾不知以道为何物董仲舒汉儒之盛者亦曰道者所繇适于治之路而已又曰大原出于天则圣人之道人亦何自而求之何自而得之哉葢天之所以为天人之所以为人其知之者葢鲜矣韩愈之作原道可谓勇于自信者也非有假于他人之説也其所见于道者如此也然愈者能明圣人之功而不能明圣人之道能明其功故曰古之无圣人人之类灭乆矣不能明其道故以仁为博爱若仁仅止于博爱顔子所谓非礼勿视聴勿言动者果何事哉虽然愈之排释老其无取乎昔者尝读中庸之书愚与不肖之不及固易晓矣智与贤者岂有过之之患及观释老之学然后知圣人所谓过之者也且夫弃君臣去父子絶生养之道然后得其所谓清净寂灭者则人之闻道者鲜矣曾不知君臣之不弃父子之不去相生养之道不絶则清净寂灭者何独不存子思子曰道不可湏臾离可离则非道也葢絶而修之者易为力不絶而致之者难为功彼其为中下之人言之尔孰知极高明而道中庸者哉
　　辨
　　汉髙祖戮丁公辨
　　王可以有私乎何也汉高祖之戮丁公而封雍齿其无私乎虽然雍齿之封则羙矣丁公之戮是欲欺天下后世矣或曰帝之徇于军中曰丁公为项王臣不忠使项王失天下者也帝之窘于彭城短兵将接而遽退使后之臣无效丁公也其戮则宜何用见其不公韩子曰不然高帝之危有甚于鸿门者哉前有范増后有项庄飨士欲战拔劒起舞而高帝几于不免矣项伯者羽之诸父也因留侯以见帝既为之缓颊而使亚父之谋不用又躬蔽其劒而使庄不得逞然则使项王失天下者果丁公乎果项伯乎彭城之奔苟丁公闻两贤之言而未退则帝岂拱手而就禽者其死生特未可知非若鸿门之危一举众而成败之速也畔臣有义之罪孰为重轻帝之于伯事未成则约之防姻天下既定则封之列侯而赐姓刘氏于丁公则借口而杀之帝王之道固如是哉或曰若是则丁公不诛可乎曰诛可也而项伯反为列侯二人者均宜死者诛其一而谢其一谓之曰无私吾不信也
　　説
　　贾説
　　越之俗好贾有大贾贾且十年累钜万因不贾计曰吾固贾也今弃其业而忘贾殆不可虽然吾老矣当坐于家纵不能贾盍使吾子代贾哉已而其子弱不任贾召仆者一人诲之贾事贾视仆出入益信尽付之仆念贾不亲行又不贾且久物之贵贱不侔于昔贾付以十特仆归豕者数十贾为之喜旦日佐以百金则黄金也仆槖白金二百而入仆稍稍得计而贾家无甚怪怒因大积其私聘羙女建厦屋为楼居其上器用服饰犹贾之家焉贾谢客过之亦疑其已之家也执马者怼以告贾归励其子曰是仆真能者也资贾以富吾家又资吾以富其家韩子曰贾为利者也其资于人亦巧矣
　　徐大珪字子功字説
　　玉之用以圭为贵自天子至公侯其制有别也为之邸则以祀为之瓒则以禄土云以测景琬云以结好其载于礼则又不同然圭之大者则天子搢诸绅而未之或执焉説者曰其度葢三尺也舜之修五玉史不具着而圭之见则于禹乎始夫禹之功大矣而特命之以圭宜亦异于常圭不独以其色也故曰告厥成功虽然禹之徳非功则不可受虽尧之圣非功亦莫敢锡也则后世之以无功而享于命服者宁无歉哉太学徐生以其亲之命更其名曰大圭而予易其字曰子功葢子功之为人温厚而能文其质可用以为贵其进而自致也不曰功乎功不立能显于世则否矣故予所愿其勉之也或曰功则信然矣而禹之功若之何则可慕予曰不然昔荀卿子以谓涂之人可为禹孟轲氏以顔回为同道吾夫子自以为无间然则禹之功其果不可慕耶故又为之説以赠乾道戊子十二月庚戌颍川韩某云
　　郑光锡字説
　　郑僖靖王之孙和州防御使始名兴宗字光祖今年春将命朔庭还未数舍驿吏中夜驰呼曰御所召金牌书郑侯啓缄下拜则天子亲洒宸翰更其名曰兴裔也某适与侯同使事顾而叹曰古之氏族继祖而别则谓之宗世守而传则谓之裔宗者子之支也裔则统言之矣且郑之得姓甚着武庄为周卿士见于缁衣之诗汉则当时康成唐则珣瑜余庆声名事业磊落相望今君奋自戚畹而才力表表受知圣主持节七闽析利病而明臧否风采凛然动一路上之用君将不特此而已也故玠圭宝玉不以为荣路车乘马不以为宠而锡兹羙名俾振起其氏族在本朝诸公间被此赐者不过一二数所以期君逺且大矣然而君之字亦未安某请易曰光锡可乎光以彰君之徳锡以昭上所赐也郑侯曰诺吾惧弗称尔愿书而志之于是为之説以赠乾道九年四月申戌颍川韩某述
　　考
　　唐制兼官考
　　唐之制踵隋旧防文武各置散官凡文职于三省六部武职于诸府十六卫未尝相侵也然自武徳初武臣大功重任或加之文职以为异恩故李靖平辅公福则为东南道行台兵部尚书葢行台如分司然无职掌也继授刑部尚书命平突厥则后改兵部尚书为定襄道总管是带尚书之职使之将兵以示宠尔靖自是遂正迁仆射而为相考太宗之时武臣为尚书者例皆拜相故李勣自并州大都督召为兵部尚书继而同中书门下三品张亮自相州长史召为工部尚书遂参预朝政侯君集自右衞将军迁兵部尚书遂参议朝政【唐制左右仆射及三品或参预参议朝政皆为宰相未有宰相执政之别非今参知政事比也】此其騐也不然当时诸将数十立功者甚众如苏定方薛仁贵之徒岂不尽为尚书哉惟屈突通曽除刑部尚书自以不习文法固辞见其不能预政矣中叶后武臣致仕或除尚书张仁愿张万福等是也身后或赠尚书薛从郝廷玉等是也以武臣平日不为此官于其仕及身后间以宠焉始足为重矣故未尝悉使武臣得之也夫太宗之法善矣高宗中睿犹能守之逮明皇天寳中朔方总官牛仙客以无功而亦拜尚书宰相张九龄固争以为不可九龄因是罢出及李林甫代为相姧邪迎合竟使仙客为之而明皇不察复用仙客为相特激于九龄之论必欲用武臣初不问其贤不肖也其视太宗之用李靖葢亦逺矣然终唐之世无武臣任侍郎者是未尝除也太宗尝以番将阿史那社尔兼鸿胪卿亦异恩矣唐世武臣遂以兼卿为宠高宗将伐高丽尉迟恭自开府仪同三司致仕止授太常卿起为左一军总管是亦带卿职使之将兵以示宠也至明皇时郭知运以陇右经畧使田神功以平卢兵马使高仙芝以安西都防并兼鸿胪卿肃代时李嗣业以复东都兼衞尉卿马璘以破史朝义兼太常卿叚秀实以懐州兼司农卿郭子仪镇灵武兼衞尉卿其子曜以子仪恢复功至徳初亦兼衞尉卿次子卿为鸿胪卿论惟正以募兵灵武为光禄卿尚可功自贼所来归立功戴休顔以平党项立功皆试太常卿【唐制试官犹今带欋子】辛云京积功至特进浑瑊积功至开封府郡王止兼太常卿是武臣非有功勲者不加卿职其重又可见矣亦未尝悉得之也然终唐之世武臣无任郎中员外郎者葢未尝除也此其大畧可考矣嗟夫文武之任一也譬之舟车焉车之行陆舟之行川皆随宜而任重也后世文武之名太分而任亦徧于轻重故文武相视如楚越然文臣常任内事武臣常任外事武臣毎以不得文职为歉故唐间以异恩而加之及唐政之衰武臣任藩镇者例必兼台省长官而其僚佐亦遥领台省之职大抵以悦藩镇之意而台省之官遂轻正官不足又増检校由是仆射司徒之称逮于皂祭酒宾客之号加于将校名实纷紏莫此为甚陵夷至于五代不可攷矣此本朝所以一厘正之也






　　南涧甲乙稿巻十七
　　钦定四库全书
　　南涧甲乙稿卷十八
　　宋　韩元吉　撰
　　铭
　　一经斋铭【有序】
　　汉韦长孺父子皆以明经位至丞相当时为之谚曰遗子黄金满籯不如教子一经儒者至今以为羙谈盖庶几于韦氏也予友何徳循故丞相正献公之孙而端明公之子也弱冠好学不倦予名其斋曰一经而説者曰古者自小学至于太学三十而五经立一经不亦乎予曰学之为事也苟诵习而已虽岁阅百家可也岂但五经夫经淑诸人以道者也自炎熊至于勲华其厯千祀经盖未备而道且安在哉西汉去古未逺故大儒董仲舒之流皆号为能通一经而其言粹然与经无择后世记问之学不逮逺矣由是谈之五犹一也一犹五也未有能明于昜而不能通于春秋能安于诗而不能立于礼者也故学者务圣人之道虽一经为有余如其不也虽五经为不足然则一经乎哉徳循曰诺子盍为我铭铭曰
　　我思古人爱莫似之其存者言惟言之兴与道俱传自叶流根礼乐春秋书事诗情昜其大原譬彼东流三江九河其来浑浑究厥攸归有防有别孰为吐呑智者权之以一知万斯获其元厥心孔昭放诸四表塞于乾坤匪繄冥行乱其涛澜轹其藩垣伟矣汉儒睨于籯金其学不繁嗟子勿忘言遵其涂兹道之门
　　诚身斋铭【有序】
　　河南富子立以诚身名其斋而徴诗于韩子韩子曰吾诗不必为也诗以逹情而以论道吾惧其几于释老盍试为之铭夫子思孟轲之説学者日诵而昜之故必即异端以求道不则其趋防如其居頽如色以为容择然后言欲致其诚者试以事则无施焉君子之于道也将以成天下之务非独为是槁木死灰然也譬之水焉其止也可以观万物而行也可以利万物吾子其勉之哉铭曰
　　老佛肆行羣心曰盲置生问死土木偶形基诸儒白首抱经弗析厥理虚文第程何以救之曰身是诚诚乆而着道将纵横放诸四方如权遇衡圣人之运实侔于天惟天不言万物故成君子反身盖复其原匪诚能天以天道名水流在川无或不盈子能终之天下可平
　　好仁斋铭【有序】
　　学至于仁而已乎仁者人道之正而道之所可见也故曰仁也者人也合而言之道也昜之论道则曰显诸仁而复之爻以初为仁又以为道是道也夫子以告顔渊而其心三月不违自余告弟子或举其一端也孟轲氏没千载不能明近世先儒始有发焉虽然知之不如好之好之不如乐之盖亦有渐云尔建阳马子严庄甫于其尉舍辟斋以望鹅湖之高峰而其乡先生朱元晦过之以表记仰止之意名以好仁且人之对是山不过爱其清高峻防以动悦于心目而元晦独取其静者俾其徒向而习焉可谓善观于山矣庄甫又欲予铭将志而不敢忘夫君子之学固在于不忘也其进而至于乐者孰御哉为之铭曰
　　天之苍然地之隤然人居其间有是道焉其道伊何克己而复复则无妄兹为其目何以命之厥惟吾仁物由以生惟明在人操之则存念之作圣取譬如山其一而静好而不学蔽焉亦愚寂而至无岂吾之徒内形诸心外施之事邈然四海罔不来暨有山在前室帷其常出入起居睨而勿忘
　　汪南羙二十八宿砚铭【一名琴様砚有序】
　　端石以下嵒为正今嵒窦石坠水生不可入或得之甚艰璞亦小然色泽与诸嵒异可辨也汪杞南羙顷为肇庆通守得石于下嵒仅尺余裂为琴样砚其中容墨仅如掌大然上下有鸲鹆眼二十有八因号二十八宿砚甚珍之南羙年九十三而终予为志墓其子拜俊以为赠辞不可因铭而藏焉铭曰
　　琴之无弦矧为石规其洼中以潴墨先生守讵知白炯然光芒星四七端嵒之传此其嫡如金方寸璧盈尺吾非多言贯于一
　　吕景仲二砚铭
　　三星丽天雨珠在泉青紫杂然其中有宝之以传式全其坚【右大砚】
　　炯然之眸表其质温然而泽蕴其徳磨砚古今兹有力惟谿之璜子其识【右小砚】
　　北园艮泉铭
　　鳯之阳鹤之麓有岏而伏堂之防圃之腹斯瀵而沃束于渟润于谷可用而足清如官羙如俗是为建人之福【淳熙乙未岁六月庚午记】
　　崇福庵安静泉铭
　　安静道人倚杖视后拨剔草间泉应而溢万斗源源既甘且清四众环观爰以我名道人云亡泉流不息千畆深耕百夫聚食有僧住庐有坟在山嗟嗟子孙勿忘我艰瑑石揭铭母俾泉壊泉本无生道人常在
　　君子泉铭【有序】
　　刘峤字子渊以学行为乡先生晚齿一命輙丐祠禄饮水曲肱虽仕而隐也年八十六视聴不衰嗜酒喜赋诗超然有高世之趣屏居城西山郡守韩某访焉爱其林壑幽清而汲甚逺为鉴井竹间逾三十尺未有泉也再过而祷石穷而瀵涌既冽且甘里人异焉以子渊之徳履命为君子泉为之铭曰
　　蕴徳之深藏于坚兮渫之益清斯其天兮繘而用焉永千年兮欲知其人视此泉兮
　　兼净亭铭【有序】
　　徐应祺种竹溪上结茅竹间日为挟防之地其宗人行仲取东坡诗语名以兼净亭应祺曰此非特水竹然也亦聊以寓吾心尔子过而爱之应祺请铭以述其意为作数语
　　古士爱竹朝暮竹间竹不竝水犹如住山有乐水者日临清流无竹与依泛然具舟嗟哉徐子结亭自娯帷水与竹乃二者俱水清十寻竹宻千挺澄波脩干接影交映好事来观目以兼净是中有象非色非想挟防徜徉契我心赏曽不取舍鱼与熊掌问之何得得于春秋春秋之本上下可求惟虚惟一以息以防吾闻圣贤道以治世匪若野人罔舍内外子曷逮止时行则行既明子心亦成子名
　　赞
　　吕伯恭真赞
　　噫嘻伯恭不可见矣尚懐师生彷像于此澹然其容渊乎其止有风扶揺可九万里
　　王徳修摹尹和靖先生画像见寄因为之賛
　　呜呼儒学之要在养其正施之万务动罔不应吾于先生以是为订其安而行曰诚与敬绰乎周旋而中执俨然色庄而气劲故白刃在前而莫屈饭疏饮水而奚病流离万里谓有天命发明大道之原致人主之尊信本孟氏之知言蹈顔子之几圣岂仁无终食之违而穷理以尽其性者耶
　　斋诚宻记赞
　　冬至子时阳已生道随阳长物将萌星辰赐告铭心骨谨用寛章奉至平右诗二十八言斋诚宻记四字庆厯初厐庄敏公为龙图阁直学士经略鄜延尝冬至祀家庙公方斋居梦天星贯而成文曰庞某后十年作相当以仁佐天下公为是诗以志之缄题其上亦曰至夕宻记皇祐三年公自西府入总百揆发缄视诗若符契然某旧闻其事于荐绅间以为非梦而见也或者以其近怪而不语耶其后访公之曽孙谦孺于呉兴始获拜公之手字而缄题之迹犹在然叹曰有是哉恭帷昭陵在位四十有二载庙号曰仁天下归仁焉虽圣人之性出于自然亦当时辅相之助也然自干兴以迄嘉祐所相凡二十三人而天特以仁付公何哉公之未相也夏人猘西方公筑十一城以捍要害而元昊请命其既相也智高畔岭南公独以师付大将不为疑贰而夷獠授首及将老而归也犹复经营屈野之西以为疆埸之备二十年间未尝一日忘兵宜与夫仁不相似然盖好仁则恶不仁而孟子曰为天下得人谓之仁方天下升平寇夷小侮不震以威则不仁之患不去而公之于仁也荐一司马温公于朝元祐之政至今頼之昔臧文仲废闗下贤孔子以为不仁公之仁不既大矣乎为之赞曰宋襄公不禽二毛兵败于见讥春秋齐管敬仲作内政以寄军令九合诸侯君子与之两汉以还道术不明君柔臣偷以仁为名帷予庄敏公用之则行能寛而威匪杀而生戎服治军遂臣夏羗寇攘于鬼方制胜于庙堂徳或未绥报国以仁子孙百年頼其典型盖天非啬于仁而人不胜其任公之成功天诏之矣嘒彼小星不显其文岂惟仁宗社稷之臣士之趣仁宜公是式喣喣苟安仁之贼耶
　　文
　　婺州劝农文
　　国家之制守令专一劝农为职婺之为境至狭民之力田者葢有不待劝者然去岁一罹旱伤阙食亦甚朝廷课民种麦丁宁备悉盖虑其食不接也今春耕已动矣有田者自耕之无田者为人耕之皆可以得食也而乡村之间犹有一二盗窃或兴贩私盐以取重罪是志在于食而不知务本以求焉太守甚不取也父老其道此意以教训于子弟麦可望矣若豆与粟度地所宜犹可致力焉陂塘之利当修筑以备旱也富豪大姓亦惠卹闾里鸠集而使之至于赈捄之方均济之防太守其何敢辞惟无怠于力以服勤于田畆者尔辈其自勉云
　　建宁府劝农文
　　建宁之境地狭而民贫民之力农盖有不待劝者也然太守昔忝邑令于此去之十五年矣圣天子以为知此邦风俗之旧复以千里付之其出郊而见父老不敢但循故事而已盖闻徃岁旱荒七邑之民甚阙于食至掘草木之根以度朝夕游手末作颇不务本徃徃冐法禁贩茶盐十百为羣以自取罪犯而负逐利又多费良田以种植蔗其可耕之地类皆﨑岖崖谷间岁有所収不偿所费一至饥馑则强梁啸聚迫胁上户以収籴禾米类皆弗靖足为乡闾之羞父老其为太守戒训后生后生务遵农业今造茶夫云集逮其将散富家大室亦宜招集房客假之种粮以多耕荒废之壤高者种粟低者种豆有水源者艺稲无水源者播麦但使五谷四时有収则可足食而无凶年之患以少变此邦之俗实太守所望于父老亦圣天子委付于太守之意也
　　又劝农文
　　当春劝耕守令职也闽中地狭小民患无田可耕而尚何必劝为然太守昔为令今为守颇知此邦之风又行且去矣父老其为我道奨以劝于民者盖地虽狭惟有水者为田其无水之地可以种粟麦者未如泉福之广也山虽多帷茶果之植其负山之原可以艺桑柘者未如江浙之羙也毎岁茶夫既散富家大屋宜有以招之俾其耕种于无用之山荒墟之地日计之不足岁计之有余亦可以渐至富殖而收养无田之民使不至于游手盗贼也桑柘所以为衣粟麦所以为食则或遇水旱之忧二稲虽捐亦不至于冻馁矣此非特太守之意实朝廷之令俾太守奉行者也可不念哉
　　又劝农文
　　太守昨被命守此邦时方旱灾赈捄之不暇无以慰尔民也去之四年圣天子不以为不肖又使临焉凛然未知塞责连岁屡丰米谷价贱深可庆者然朝廷督厉州县毎俾民多种二麦至籍其顷畆具簿册以干御览盖以岁豊为不可常恃欲备荒歉而接食也去冬嘉雪屡应二麦必熟尚合増修陂塘稍资灌溉多植桑麻益务织絍若高原陆地之不可种麦者则亦豆粟所宜动以衣食为本庶几仰副圣天子勤卹之意至于率礼义而息鬬争避追呼而先输纳则又父老所当训于子弟以善风俗是皆太守之职以劝于汝者也可不念哉淳六年二月十五日示
　　建宁府祈雪祝文
　　岁寒未雪方懐农事之忧熛怒兴灾复致市廛之惧仰资妙力庶涤前愆伏愿慈云宻布于上天瑞泽遂周于平地闾里静谧永无缏缶之劳麰麦豊登益有仓箱之望
　　漳侄受官告庙文
　　淳化三年岁次丙申十一月壬寅朔二十四日乙丑孙男具位某云云某兹縁郊禋复冒防补爰念从弟元功顷者令于通山无禄早亡将死之言以子见祝今其子漳在诸侄中适又最长因以具奏防恩补将仕郎祗奉先训资孝以忠躬见庙筵袒考其祐之
　　淲冠告庙文
　　乾道九年岁次癸巳正月乙丑朔孙具位某云云某之男淲年登志学爰以正旦加之冠礼庶祈保祐俾克成人
　　作主告庙文
　　粤乾道八年岁次壬辰四月己亥朔初二日庚子孙男具位云云某祗荷先训兹冒从班稽摭礼经祀及五世爰以孟夏初吉作主于庙涓曰告迁
　　秋祭告庙文
　　某以中元之祭前夕先荐庶羞而翊旦复用素馔虽出旧俗虑为烦渎輙议自今岁始秋祭改用社日专以素馔献于中元庶几蠲洁不相紊杂仰冀神灵特垂鉴察
　　淲纳妇祝文
　　淳四年十一月丙申朔二十七日壬戌具位云云某之男淲娶妇晁氏朝奉郎新通判庐州子阖之女盖以道舍人之孙也爰以嘉日归见于庙契谊既厚子孙其宜之
　　元谅纳妇祝文
　　淳二年岁次乙未十一月戊申朔初四日辛亥孙男具位某昨以族弟元谅既继叔后遂娶严州分水县进士王觊之女以九月望日徃迎其家今者挈妇归见庙下冀垂黙祐俾克嗣续
　　纳壻祝文
　　乾道八年岁次壬辰七月戊辰朔二十八日乙未孙男具位云云某第五女五十六娘纳壻右廸功郎新南安军南康县主簿孟植男女及时成兹嘉礼恭见于庙是宜佑之
　　祭文
　　祭叶少保文
　　呜呼天乎而酹公乎典型其不可见而后生者卒无师乎天之生材弗畀其全有能全之其用则愆或几于用而啬其年兹世大患从古以然惟公之材可谓全矣虽有智者莫得而噐贯穿六经驰骋百氏笑谈千言落笔万字时取其余施于政事妙龄秀发独歩当世遂以文鸣入裁帝制羣凶在朝公不诡随晚逢中兴丞辖是司厯殿大邦有仁有威隐然江淮声誉四驰闽盗俶扰尺棰笞之公曽不留山林是思归祠宫年既七十挂冠之请靡俟终曰上心嘉公赐以旌节子孙满前丘壑自佚优游福夀数指可屈凡世所患公无其一今葢棺其何憾而天下犹且痛惜岂公之材虽用而不乆于庙堂公之年虽高而不及于百岁徒令多士诵其文章四夷想其风采时无老成邦国殄瘁则孰不闻风而咨嗟过车而堕泪某早以大父之契登公之门无尺寸之长而猥防国士之待有通家之旧而不翅子弟之亲训诱之谊敢或不遵曽数月之不见遂俯仰于千春此其所以呼天自悼而一哀有倍于众人也
　　祭叶丞相夫人文
　　呜呼夫人柔嘉之徳淑令之姿蕴于闺门固巳有异也爰卜其归来嫔大家方合巹之夕而丞相遂登俊造之科乡闾诩焉葢以为必贵也克佐元夫仕于四方内娯其亲外睦其族和且有义也平津之封鸱堂既开夫人起家而居有之咏周诗于鹊巢膺汤沐于大国则亦荣之至也慨甲第之初成俄一疾之遽婴首如飞蓬奄忽至斯行道之人犹为之出涕也奕奕衮衮自逺而归面势山川躬得吉壤以为夫人之藏虽既老而莫偕然始终哀荣亦可以无愧也其旧从相君之游适守是邦灵车之迁敬祖于庭是以敢言其契也
　　祭曽吉甫待制文
　　南渡衣冠流离抢攘有赫一门兄弟相望徳谊之羙政事之良玉节虎符八座丞郎公实其季发为文章粲然一时珪璧琳琅曽未试之白玉之堂徒昌于诗韶钧锵锵琼弁珠缨貂防绣裳俪吕轶徐追陈嫓黄从衡蹈厉世莫敢当而公之学肆其汪洋执徳不回用心允刚本于六经蹈乎大方中婴险巇澹然则藏晚生有逢乗风而翔孰又惎之俾脱其箱公虽在逺告猷益臧道山曲台典型有光谓公百年其夀而康衋不见矣我涕用滂呜呼哀哉我初拜公灵山之阳继见于台从容豆觞我来过蘓公病在牀如僚十年义何敢忘公今将葬禹穴之冈执为邦国老成而亡嗟嗟后生莫知我伤
　　祭许侍郎文
　　惟公蕴徳惇大内懐笃诚见于政事方严而用发为文章气豪而清剸邑殿州志无不行权臣炎炎颐指任意公如不闻人为公畏﨑岖万里秉志自遂邅如几何所全者大公论始昭命公遄归蜀道之民爱莫留之周旋九卿布武法从逢时休明不为不用公席未安益献其言观衡古今上称善焉惟右疮痍执节绥抚经营邉陲以御敌侮屈指当代如公几人奄不可见天其不仁嗟我识公逾二十年簿领之徒畴昔有縁公侍明光辱荐相先契阔死生风谊凛然自公告老犹冀公夀盛徳不亡尚宜有后我来江东公葬有期徃奠一觞以写我悲
　　王枢宻路祭文
　　惟公直亮之气蕴于中方严之色见于外蚤以词苑之英实际千龄之防精神折冲全蜀是頼堂堂山立以道进退归视草于禁林适妖氛之横溃遂同寅于惟幄伟嘉猷之具在慷慨献言弥切而剀谓叶辅于圣神用咸于帝载云胡不留国则殄瘁当宁之思有华其禭灵车既迁过者堕泪矧繄同僚一见莫再怅挽焉其孰推嗟欲助其畴爱庶公闻之歆此薄酹
　　祭致政张参政文
　　孟轲有言气大以刚以直养之塞乎四方公之在朝出处有义不辱不惊盖本于气国有回邪正色靡随廷有大议谠言不欺弄权者谁公则避退谁实忌公亦莫敢害屏迹十年天下望焉玉洁氷清莫知我全自蜀引归再临江东敌骑遄驱逆折其冲迄登庙堂俾翊大政上方责成公则告病平生之蕴百未一施亦献其猷命于元意公虽老以畀上夀以养于国有谋则就匪天不遗其又何咎呜呼哀哉公于社稷有言有功如鼎铸姧魑魅不逢公于字民有爱有威如彼谷风或喣或吹和戎方兴我则辟之国本未建我则明之蜀道之逺建业之危铨叙之允劝讲之宜嶷然英声厥问四驰今其已矣千龄是思某荷公之知于未识面不俟其来辱以论荐假节旧邦益懐高风欲往奠公涕洟是从有临其穴致此豆巵百身之赎岂怀我私
　　祭周资政文
　　淳元年嵗次甲午六月丙辰朔二十三日戊寅门生朝散大夫充敷文阁待制知婺州军州事韩某谨以清酌庶羞之奠致祭于致政大资参政先生周公之灵惟公劲直之气闻于时温恭之色见于面校书天禄蚤厯块而不羣执法殿中遂干霄而直上方簪笔而入侍竟剖符而出藩初无忤于龙鳞上圣之知甚宠中仅脱于虎口权臣之怒已深流落十年﨑岖一节运逢更化起闾里以来归志则尽忠入朝廷而见疾将焉徃而不黜曽何病于弗容精金百链而益刚长河九折而逾驶天子初览于庶政驿书所召者四人嘉其敢言趣以论事葢士方竞于谋利公独指为不然时方急于用兵公独诋为未可致宸衷之简在由诚意之尽输果从武部之班亟上政涂之峻窃欲自治以扶未危邉锋不战而浸消庙论弗咸而旋定进退不迫弛张可观稍均琳馆之燕闲犹课海邦之治行盖未替股肱之眷乃特以筋力为辞公虽倦而卧家士犹倚以辅国挂轩车而不出睨簪裳其若遗乆安泉石之游犹冀松乔之夀老成遽失殄瘁兴嗟某顷以顽疎夙承顾遇涖官曹于幕府即荷品题列掾属于中台实资陶冶慨一违于墙仞恍九换于岁躔逮纡郡绂而来未致尺书之敬抚甘棠之旧憇正尔驰懐动宿草之新悲何期陨涕虽素车白马之已后岂斗酒只鸡之敢忘情见乎词公其亮此呜呼哀哉
　　祭庞祐甫文
　　年月日具位某谨以清酌庶羞之奠致祭于亡友察推庞兄祐甫之灵呜呼祐甫之穷一至此乎凡人之生匪哲则愚曰穷与逹是有二涂语其命则不足较其才则有余虽赋予厚薄不可预料而荣悴夀夭得非偏欤嗟夫吾祐甫其智识宏逺足以蹈厉一世其笔力雄赡足以诋诃万夫坎不振与木石俱曽寸帛斗粟不足以冀闭门寒饿至无以衣食其孥平生所自见者独诗骚之妙暨苦节之不渝中学佛而自誓几溷迹于樵渔固富贵之难必尚意其老夀而为山林之臞何遽往矣使吾党之士莫不收涕而欷歔曩子之来白髪见颅惊议论之或壮薾然曳杖已不任于驰驱间遽饮而随泪复仰天而歌呼吾固已疑其气之颇折不谓俯仰数月而遂亡其躯子之常言欲以累予惟翰墨之遗藳与幼稚之诸雏丐我序以传世谆谆望其不孤我文非工执信是图将率朋友之义者共执百金而买田湖山之隅庶诸子之无忧得自力于诗书慰之九原门户可扶子柩在舟奠此一壶尚能饮之斯言不诬呜呼哀哉
　　祭赵徳庄文
　　呜呼徳庄为时俊人吾之迂疎固无得而友也惟其平生博取而泛爱然臭味之同宜莫如吾之乆也忆相遇于建水之滨歳行甲子与乙丑也相与评文论诗极当世之妍丑也间掀髯而一笑餐锦绣与琼玖也我将官于龙渊君奉檄于传舍闭闗而饮曽不计其升斗也时各年少而气壮谓功名可以立取也其后为别数年輙又一见慨相顾已白首也竝游建礼之门分处中台之掾方羣惊而四驰誓各固其所守也众狺狺而共嫉几悉堕于虎口也既皆避而引去去而复归其何所怨而奚归咎也独出处之幸同周旋一世视富贵于何有也方君列于奉常谓当在文字之职继常扬而袭韩栁也迄有蕴而未尽况可几于大受也嗟君去之既遽而我用之亦偶也少我数年谓宜夀也岂期奄忽而遽逝曩时之约铭墓之文果出于吾手也二妾惸然一子甚弱君意之不如信八九也于越之人思君之爱未忘今遂葬焉是亦为其不朽也平时交游在亡者半或相视而莫顾岂必较其薄厚也葬不得临其穴病不得问其牖也死生见于交情吾于此而则否也孰知吾哀荐一觞而致三韭也呜呼徳庄其尚饮此酒也
　　祭张舍人文
　　呜呼安国之才一旦千里信朝燕而暮越厯万险而不踬非方臯与造父孰得撙其衔辔发嘉誉于儿童首英名于多士脱蛟鲸之垂涎排鸳鸑而接奋长缨于册府见诸老之戢袂出拥六州之麾入裁两院之制烂珠璧于文词捷风雨乎政事洒妙墨之琳琅倾高谈于意气邉陲望其威声黎民歌其遗惠驰骋十有五年畴不谓之已试亦足以方驾羣豪轶歩当世矣嗟人生之多艰固靡限乎富贵眷昔贤之有言无八九之如意况屈吾安国之指十不满其一二上则谐于父母下则拊于兄弟委涧藻之莫收乏阶兰之或莳触炎高而遽疾卧空舟而倐逝委葢棺于朋友付弱女于诸婢功名鼎来赍志没地他人不能一日行路为之陨涕尚何三事之可欷百龄之足计哉我方衔忧公讣奄至死生契阔俯仰则异仅余豊碑絶笔千字惟恸哭之云阻寓斗酒而徃酹望孤坟于钟山尤仿像于一醉也
　　祭汪舍人文
　　呜呼养元抱噐愽厚济以道学寛裕有守其立不倚其合不苟其仕于时涅而不黝其言于君朝论夕奏义可则可义否则否上亦谓焉可以大受寘之谏垣试之江右匪曰而归眷赏益懋紫微高阁威鳯来簉羣飞翾翾瞠乎若后诚实之褒用则未究遽以疾辞其又谁咎意其少邅何天不祐呜呼哀哉古亦有言善人是富乃如养元而不俾夀邦国之悲憯莫能救嗟我识公岁云未乆为僚省曹倾盖如旧不鄙谓我宜取以友再集于朝盛徳曰就契阔数月我实在疚书来谆谆犹未去手谓当一见慰我奔走岂期我行乃遇公柩只鸡之觞矢此以侑孰知我哀有泪如酒
　　代祭谢舍人文
　　惟公负抱才猷噤不得施出赞戎机仅越岁时云胡一疾遽尔沦弃天不愸遗而止于斯乎呜呼哀哉公从予游十年于兹蜡屐登山临流赋诗一觞一咏相与追随琳琅金薤之书璀璨琼琚之辞前无古人谁其似之召记玉楼翩然言归公不我留我心伤悲呜呼哀哉日月有期时将葬矣奠以生刍荐之芳醴巫阳下招魂兮徕只
　　祭许舍人干誉文
　　呜呼士有文学行义信于朋友忠信笃敬行乎蛮貊而坎一世若有以阨之者其为人耶其将归之天耶嗟嗟干誉恬情不竞强志好修同官奉常阅岁两周文史相从有唱必酬赞道天歩日近冕旒既迁郎曹持节万里使不失词语皆称防及在靖康秉笔立螭矰缴既张鸿鹄高飞江湖放浪渔樵追随落落难合耿耿自竒公隐卞峯我守霅川公来访我一笑懽然曽未几日召对紫宸伟哉三防有屈有伸将大用公试以亲民赴官上饶公无愠喜行未两驿遇疾不起呜呼干誉宜享夀祉胡不百年而止于此千载空山真可逃死呜呼哀哉仁者必夀夀者必仁人孰无子反忧其亲孰如干誉翛然反真巨海一沤太空浮云音容矣欲见无因聊致薄奠寓哀一尊呜呼哀哉尚飨
　　代养志侄祭王舍人墨卿
　　惟公学术根源本乎性天行业施为无非自然致养北堂晨昬必亲观色无违维时孝纯发防决科光明禁途珥笔螭坳裁成帝谟载持汉节令于丹戺驾之不俟以承天子礼行简驩乃逢谴怒志之弗伸维此之故天胡不仁仁人不夀以予外舅而仁靡究我祖仲氏实升我君君不我弃防姻孔云顾惟寡学尚其来教如何治命礼成不报门之未埽丈人以行谁欤来者提携我后生奠牢之设匪清匪馨呜呼哀哉君其歆我诚
　　焚黄告祭先考通议文
　　某比自天官得请补郡防恩列职学士遂以彛典上延祢庙赠阶从班追念坟垅陥为异域輙因讳曰祭奠用申焚黄之礼神灵不隔庶其鉴之
　　祭伯父文
　　淳二年岁次乙未正月甲申朔二十五日戊申侄具位某伯父通判奉直伯母恭人冯氏之茔某昨者试令建安实奉伯父之讣既官大农又闻伯母之逝厥后贱妇继亡今某乃防误恩昜守建安获拜墓下感怆之情如何可言
　　祭叔父文
　　年月侄云云叔父将仕养娘宋氏之茔某之与叔少才三年同学聚嬉情若兄弟逮叔之防嗣犹未立宋母无归某不揆期养其终且为异时傥得推防谋继叔后尝以尺纸焚之柩前厥后养娘殁于某之官所遂附叔以葬矣前岁某侥冒郊恩乃克以族弟元谅为叔似续得尉鄱阳行且授室而某兹防朝命昜守建安相与拜埽于墓下阅四年志愿甫遂幽明不隔庶几鉴之
　　祭三十三司户叔文
　　年月日具位某谨以清酌庶羞之奠致祭于族叔父前处州司户三十三迪功之坟某再叨守州始克访叔茔厝仅乃得之追念昔者叔摄事于兹相与甚款遂三十年祖航为僧四十八娘逺嫁龙泉无为叔后者感伤之怀如何可述
　　祭四十四抚干叔文
　　淳八年岁次辛丑五月二十五日庚子族侄昜族孙元吉元修等谨以清酌庶羞之奠致祭于叔公四十四抚干韩公之灵呜呼古先圣人谓葬曰归死或未葬魂犹如羇惟公之防逺来自夔旅泊万里逾三十朞匪有仕者归曷可期既续公后人皆涕洟某等咸寓是邦逢车载驰禅寂之山母弟所栖公其往焉庶安于斯
　　告先兄墓文
　　淳十三年岁次丙午三月弟具位某谨以清酌之奠敢昭告于亡兄河图大卿之墓某往歳遣淲诣省尝令具言某之侥幸奏补当以及兄诸孙以厚先君之世也去冬复遇郊禋遂获有请以防榘孙矣今其受命虽曰某之志愿粗伸俯仰之间仅逾三年痛兄之不及见也遥望丘垅有泪如洗敢祈鉴之黙赐保祐俾之有立克绍家规庶吾兄弟之情永永不忘寓书陈词但切悲感











　　南涧甲乙稿卷十八
　　钦定四库全书
　　南涧甲乙稿巻十九
　　宋　韩元吉　撰
　　碑
　　东岳庙碑
　　岳之涖中国五惟岱宗位东其徳在仁其职生养以应夫岀乎震者三代命祀齐鲁大邦得以望而致祭非其地也他诸侯虽礼备莫敢越焉自秦汉一四海无有远迩毕为郡县凡山川不在其境祷祠之盛犹或举之而隂骘降监庙而徧天下者亦惟是东岳为然宋兴三叶升中告成册以帝号由是冠服宫室率用王者之制葢古者以神事山川以鬼事宗庙其曰岳渎视公侯者特其牲牢豆笾等用而已坛壝有地非必庙为也去古旣远事神之仪悉务鬼享故虽山川而筑宫肖像动与人埓土木崇丽至拟于明堂太室无甚媿者将礼与时变其致力于神当如是耶泉州故有东岳庙附于开元观之侧规制狭陋绍兴二十一年郡人相与谋曰吾州在闽越东南负山濒海自五季而后未尝见兵火虽列圣临御泽濊而徳洽岂繄明神实隂相之其曷以报宜庙之宇一新焉乃卜地于城东之山是土也溽而甚黄俗号黄山或曰皇者黄也而麓有大石高且百尺相地者言去此则可以庙矣民趋之劂锄刬夷老稚奋力不日而坦焉平壤遂以为前殿基刓高培薄顺其形势以楹计之屋且百区山灵渎鬼俨列异状社公土母拱挹后先祈年有方司命有属巍坛中峙六庙外辟璇题丹碧跂翼焕烂使望而进者肃然惧如有执死生祸福之籍在左右遂为一邦神祠之冠经始于是年四月而休工于二十七年八月之望縻缗钱十有四万阅岁而后成噫亦勤矣先是右朝请大夫张君汝锡首施钱五千缗以唱郡人施者既集而张君即世其子壻右朝奉大夫韩君习实始终之凡庙之位置高下与夫费用之出纳工役之巨细皆韩君力也逮兹二十年海无飘风里无鸣枹稉稌露委疫疠不作而泉之俗利贾而业儒蛮艘獠舶岁以时蔇旣富而安野有歌士皆诗书文雅是厉踵属通显民之幸神赐者不懈益防于是请书其事于石因为作祀神之章俾声于庙而碑焉其辞曰神之徕兮自东驱列缺兮驭靊霳玉策照耀兮石防穹崇岩岩在望兮粤与鲁同若木出日兮丹崖火融嗟泉之阳兮旣新我宫钧天兮帝所百只卫兮万灵从坎鼓兮镗钟蔚馨白兮茘红蚝羞于鐭兮菄荐于壅山无毒螫兮海无风蛮賨委路兮卉衣防茸蛊消厉息兮岁仍屡丰发徳大兮靡有不通民趋于宫兮惟成在中猗千万岁兮神施亡穷
　　苏文定公祠碑
　　歙之绩溪县西隅有亭曰翠眉不知其何人作也前则二小山对出自亭而望妩然如眉地势平衍林木茂蔚元丰末苏文定公为县爱其幽清时往游焉赋诗其上公去而邑人思之卽亭为祠中更党籍禁锢之余书毁迹灭重为宼攘之厄井邑荡然公之遗翰了无在者绍兴中好事者餙县廨一堂名以景苏后令曹训刻公在绩溪所为诗三十六篇于石而摩公之像于亭岁月寖久栋宇弗支淳十年公之曽孙秘阁修撰谔为江南东路转运副使按行邑中来拜祠下出俸钱付县吏曰修之勿以烦民也时奉议郎宣城虞俦方只县事愧而谢曰此令之职也昨为令者以频岁捄荒故未能及俦至甫几月尔固将及之其敢用公之私钱某适以行役过县俦道其所以且愿得文以为之记其明年来曰祠成久矣辟亭为四楹得家庙夲别绘公像于巾前为轩槛以面两山后为便舍以待游者以公之爱其处规制仍旧不敢侈也夫公之名满天下而文章诵于四夷功烈论议且载信史岂须记而后传盖绩溪在江左岩邑也公之为令仅以半载而邑人至今乃不忘则其道徳所加必有未施信而民信之者矣虽然公之对制策当仁祖朝已负敢言之气而几见黜于有司驱驰州县不得用于台阁者逾二十年逮东坡先生以诗得罪公亦坐贬于筠起废而来绩溪则旣五十矣自是始还曽不数年任言责司翰墨以翊政路而登门下省则向之忌嫉于公而蹭蹬不偶者未足为公叹也昔公自蜀入京师纵观山河之雄宫阙之壮上书韩太尉实自比司马迁欲求天下之奇闻壮观以激发其志气顾以一县之微一亭之小耳目所寓未厌而乐之何哉公尝有言曰天下之乐无穷而以适意为悦方其得意万物无以易之其斯之谓欤今虞君之政惓惓慕公而徇民之思以志于公所游之地则绩溪者殆公之桐乡也故某摭民之谣以为祀神之章俾岁时酹公而歌焉其词曰公之居兮岷峨西懐栾坡兮家具茨翠眉之山兮何足以嬉公之来兮昆仑丘大江注兮九河流翠眉之水兮何足以游嗟公视于天壤兮等于浮沤扰扰万类兮是惟蜉蝣抚兹百里兮曽何异于九州剖折狱讼兮亦吾庙谋不为此弃兮讵为彼留金闺兮玉堂调神鼎兮辅岩廊朝临汝水兮暮栖海康荣枯贵贱兮公以为常藐祠庭兮山之左杉千章兮竹万个公之去来兮世莫可期惨云车兮斯人是思
　　处州东岩梁氏祠堂碑铭
　　政和中四方无虞士大夫缘餙儒雅无有远迩以歌咏太平为事是时处州丽水县梁君生四子矣皆举进士驰声学校间一日有善击劒者过其门君独留之命诸子习焉盖乡闾莫不非笑之君亦怃然太息曰是固匪俗子所知天下将勤于兵吾惧子孙之不免也越数年盗起青溪覆郡县二浙大扰而君不幸已死诸子嶷嶷有立谋率众拒贼以成父志而第二子将者伟岸鬒须眉尚气节乃挟守御策干郡太守不能用当宣和之三年也腊贼之党洪载果道松杨袭防郡城刦取大家财散以募众乂以妖术蛊郡民置圆镜案上曰可以照人罪业即殴出肆屠戮丽水凡十乡其七已悚听载命惟梁氏所居曰懿徳与其邻宣慈应和二乡犹恃其兄弟不肯附贼而贼欲下取温州闻梁氏之季曰惠者尤知书识战鬬即遣僧道珍来曰能助我无忧富贵惠不聴乃拘惠妻之父李生而命李之子要説逾切惠叱去之载大怒因害李生而潜兵夜犯懿徳道险阻至则黎明众得遁匿庐舍悉被焚将兄弟谋曰贼势张矣白其母尽倾其家赀募壮士得千人即所居七里而近有山曰柬岩保焉东岩者四面斗絶缘崖为门上则泉壤甚沃草木可蔽隐有浮屠之舍曰定香自唐开元末士人避袁晁之难尝栖之干符中和间羣盗继作章承趣亦固守其上一乡获全俗谓之赤石楼承趣庙食焉故三乡之民皆来归推将为部领列保伍定赏罚凛凛若官府虽里中恶少年皆帖然莫敢为暴载数遣众来攻将常指麾坐守而惠与伯仲齐驱出战乡民之健者王坟任祖辈鼓而从之阅三月亡虑二十战我军徂击辄大胜斩首二千级而惠年最壮勇亦甚身被十数创屡溃围而出贼终不能下至今乡人过其地必手加额曰此梁诸郎战处也载闻有王师来欲逃于海而温已严守备且畏义乗其后遂就降纳赂于监军童贯得美官防别命守臣至始以东岩事上之为贯所抑建炎初倪从庆啸乱于衢部使者请将兄弟俱行乃奏其前后功朝廷命将文资而赏惠以武爵惠不肯就然乡民用是徳其兄弟而州县亦敬异之时四方兵兴遇有盗贼扰及军旅事郡必召而咨焉将后为兴化军莆田县主簿以卒而惠不复仕因大聚图史萃隽秀以教其子弟绍兴甲戌岁及见其子安世登进士第里闾以为荣好事者尝纂其事为东岩録且欲为梁氏父子立祠岩上久矣淳四年安世自大农丞出守绍州书来请曰东岩之绩吾州户知之也向使先大父无先见之明则子弟安知习武事祖母顾吝其财则诸父无以募士先君子不力战以成功则三乡殆为鱼肉童稚可亲文墨哉今五十年矣俾后世无传安世则有罪故愿得君之文以揭于定香祠下某尝官于丽水多识其贤士大夫知其事为不诬也葢古者能御大菑捍大难在礼法得祀在史得书在功庸得铭今梁氏忠孝义烈见于父祖而子孙寖显且大其家当书无疑然自韶州之中科第也其宗族与其乡之士子莫不竞于学往往踵预宾荐主簿之子季安亦首贡国子连三进士牓有登名者则梁氏隂徳可既耶因为碑之而继以铭梁君讳宗善字明世其长子曰先字信甫次字新之三曰锡字圣与季字民懐其母为潘姓皆预于祠者铭曰
　　天之盖高险不可升地之险耶矗为丘陵匪人当之险亦何恃剑门峨峨失则平地瓯粤之山有石巉岩与天比崇奠于东南宼攘鸱张啸凶我乡孰为隄防蔽其井疆烈烈梁君智则先见时方尚文教子以战子承义方昆令季强屹如金汤民用不伤长防一呼其从如云襁负而登蚁聚蜂屯既遏其攻折其犇冲畏我其乗不下于东三月之捷不世之利我耕尔桑食则以祭禄不报功天道罔愆有孙而贤贵富其联繄徳之积岂惟战多勒铭山顚其永不磨
　　连公墓碑
　　宣和五年故寳文阁学士连公讳南夫以秘书省校书郎假太常少卿贺女眞来年正月防金使李靖来告太祖之丧朝廷遂除公接送伴改命为祭奠吊慰使公前以面对更京秩天子记其才气可用而蔡攸方领枢密隂忌之大臣亦谓敌有丧可以虚声动者欲稍变契丹旧仪合祭吊两使为一且诏公吾所奉赏设金缯与借粮米皆巳副金人之需而西京应蔚奉圣归化儒妫等州逮今未交宜开谕交取以来公不敢辞至敌果以祭吊竝聘为言公从容对曰告哀使仅留三日尔朝廷亟欲报命故因某送伴而遣殆有司失照例非有意也所议漫不答反以纳张觉与燕山之民有所诮诘公慷慨复曰夲朝兵将盖多何至须一张觉燕民之来稍众未尽见尔论辩不屈遂成礼而归归即为上言敌好不可保也朝廷所仰大将则郭药师兵则常胜军比年军政不修新边无河山之阻而粮食未均蓟州卒有羸饿河朔马羣尽空无留良焉愿选中国将帅以制药师练中国士卒以制常胜军因面奏刘延庆败十万众皆童贯赏罚不明至其遁走且厚币以易云中而以捷奏乞斩贯延庆以谢天下然城池不坚器械不利敌有轻视中国心不一二年将不遗余力而来矣徽宗皇帝闻公言大骇尽以所论付枢密院宣抚司而攸贯之徒皆切齿也始公道迁秘书郎既还迁起居舍人七年三月遂拜中书舍人言者观望大臣诋公为不职除右文殿修撰知庆源府公曰庆源在河北正宣抚所隶何可居挝登闻鼓论其事愿易他所即改濠州淮南小郡也而言者志未逞复谓公谢表有讥讪降一秩是岁十二月敌果率众逼京师钦宗皇帝讲和敕下即论敌情十患愿因诸道之兵未遣亟击之靖康二年除待制徽猷阁公曰吾惟备一州矣缮治濠城凿巨石五百步运甓塞淮流之贯城者増城为三丈立楼橹竝城开稻田十里以爲泞二圣北狩或言伪楚赦且至公密伺于境上曰有赍赦者当斩之已而宗室数十丐纳官职以去公持之恸哭曰南夫宋臣且侍从也义当保兹垒况元帅康王在外必应天命诸君幸母恐即遣人驰蜡书劝进建炎登极诏公再任公又论讲和致祸之由闻集议驻跸即上疏祈幸闗中且谓敌势甚炽秋高马肥必为渡河絶淮之计画捍御策为四十条复移书李纲郭三益宜用汉高捐闗东以与黥布韩彭之策以燕云致其地豪杰以辽东致高丽以契丹故地致契丹遗族其论甚壮继有召命而敌已至掦州濠民惧无与守也挽公不得行明年除显谟阁直学士知江寕府未逾月大驾驻江宁即府治为行宫公竭力营缮无一弗备又乞江北置三大都督分总陜西两河淮南诸路而自荐一二大臣为可用语出惊众即丐外祠命知桂州又改饶州金人已自江浙破豫章临川游骑至饶境公科丁壮为固守敌虽不犯而羣盗蠭起有侯进万余来攻公大辟城扉以疑之贼惶惧未知计公夜炽火声鼓震天进遂惊溃而刘文舜大艑数十由南康而下公躬部民兵昼夜乘城矢石几尽时御营统制王徳号王夜义驻兵庐陵公飞书邀之众畏其不来徳得书泣曰我尝系建康狱连公为守待我厚当死报之以舟师不三日至文舜惧请降诛其渠魁五人而散其众有王念经者以左道聚愚民至十余万公劝徳追击至贵溪斩首数万级复为民者几倍绍兴改元张琪既破新安直抵城外公遣将败之伏尸四十里于是饶以块然小垒而能却金兵捍羣盗独立于江左饶人至今祠公不忘而公以疾得请临安府洞霄宫未几起知信州始诏守臣具民间利病或边防五事公应诏论十一事且指赦令倚阁二税为非曰安有占田而不输税者军旅调度顾可阙乎移泉州朝廷下福建造舟以备海道遣使督促公曰舟用新木难遽办且湿恶易壊若以度牒钱买商船二百艘则省缗钱二十万矣从之时诏亲征伪齐公慨然献议引汉卜式愿尽死节马伏波以马革裹尸之意乞扈从不报在泉二年提举江州太平观岭南水陆盗贼充斥刘宣自章贡扰揭阳郑广周聪抄海道而曽衮防釜甑山者七年其余妄称大王太尉鐡柱火星飞刀打天之号凡十八火动数千人也即起公经略安抚广东进寳文阁学士兼措置防闽盗贼公入境召大将韩京激厉使之且按诛惠州孔目吏与曽衮表里者合诸郡兵以次年平定降者遣诣密院或分置军中擒获者戮于市胁从者还其业岭峤遂清诏书奬谕迁官一等而公裁决明审滞讼悉空番禺之人立祠作碑以纪其绩徽宗与宁徳后凶问至公上疏曰事已如斯追救何及惟用兵可以雪耻宜乘军民痛忿竭作北向也郦琼既叛公又言豫贼得琼正在疑贰愿以刘光世为前驱讨焉逮河南故地暂得公亦进封事以为殆天授我机不可失也正不可以得地小恩而忘二圣播迁大耻当乘其未备击之复提举太平观盖公自靖康深以和议为非至谓不知讲和为何策国家之难皆和议有以致执论不变及故地虽失慈宁还归宰相以成功自居指公为异论之人言事者奉其意以公在广日用讲和霈恩放杜充之子自便为非由是落寳文阁学士绍兴十三年正月二十六日终于福州寓舍春秋五十有八呜呼公盖应处士之曽孙也处士徳安人讳舜宾欧阳文忠公表其墓所谓孝友温仁以教其乡者赠至金紫光禄大夫其第三子讳庸公之祖也考则讳仲渉赠至通议大夫妣杨氏高氏赠淑人公字鹏举年二十四进士上舍释褐授颍州司理参军移鼎州教授省罢调澧阳尉丁内艰调襄邑主簿防州教授未赴除辟廱正礼制局检讨补校御前文籍遂为校书郎徽宗一见奇之仅逾年擢之侍从气正而言直艰难变故志在经纶其言曰易穷则变变则通今之祸变眞变也而通之道寓焉故始献议幸闗中继则议迁江陵且谓天子当留神武事以激昂将士乞仿讲筵之制置侍射侍驭之官以待诸将选三等豪户仿六郡良家子以充禁卫乞先图李成则盗贼可无患然朝廷既诛六贼凡除授有讨论之目公则曰何示天下以不广也惟当共筹所以报金人而已又谓可以用人死命无过爵赏而朝廷吝惜太甚请优立告变赏格而増重帅守之权皆不顾众异州县各阙官而悉罢权摄公则曰议者不过为朝廷惜请给之费宜聴其权而监司察其私严其缪举同罪之罚则无废事矣及举行赃吏杖朝堂之令公自信州条具言曰选人七阶之俸不越十千也军兴物价倍百当先养其廉稍増其俸使足赡十口之家然后复行赃吏旧制朝廷是之増选人茶汤之给天下称诵以为长者在濠遇渊圣受禅首乞下罢天宁节宴设及建康初对行宫即劝天子以汉高唐太宗之英武而行孝悌又曰宫阙少安矣当思二圣在沙漠而未安也于此朝羣臣则问以迎二圣之策于此见将士则问以回二圣之谋太上皇帝为之感动盖公于论思靡不尽而不为拘挛龌龊之论才略从横仅见于诛锄寇盗绥靖一方曽未得究其所施诚可哀者其帅岭南惧涉瘴疠自誓不受俸给以祈全家生还及被赏进官力辞不肯受朝廷不从竟以回授其兄喆夫而以俸给推与其兄妹及侄自广而归扶携仕族之不能归者数家平生奏补先其孤幼轻财好施家无余赀绍兴十五年十一月十五日于懐安县稷下里崇福山之原而未克有铭淳之十一年其子来告因考订其行事叙而碑之公官至中大夫赠左正奉大夫娶王氏邻臣之女赠淑人先公卒男三人朝奉郎权发遣邵州瑴承奉郎监秀州华亭县袁歩盐场莹承奉郎女二人长以疾废次适将仕郎刘蘧瑴莹与次女皆前卒孙男二孙女九有奏议三十篇文集二十巻铭曰文武之分肇岂自古治功则文戡定斯武嗟世诵説乃以为文侮至患生孰济我民伟矣连公处士之孙以文决科勇且有仁公初奉使请诛边臣不惧不惊天子圣明祸乱方兴刻意武事矢谋于朝用则不既御戎鄱津殄宼海滨笑谈之间有劳有勲政令恩威英明恺悌烝尝于民才则我忌以和为功吾其可同成败奚言第输我忠惟公之忠匪顾其利孰能昭之赍志没地懐安之原稷下之山罔愧于先后其有传
　　右朝请大夫知防州赠通议大夫李公墓碑
　　绍兴初天子驻跸吴防议者请严海道之备侍从官有言朝奉大夫主管武夷山冲佑观李公尝贰明州能言海道利病其才可用于是诏添差通判明州兼沿海制置司参议官即上备御策以为异时诸郡四封立坞壁设马穽拘保甲文具也当募土豪率乡社因民俗器械以地险为计海道虽亘数千里其要害不过数处宜用舟师如通之东签料角平江黄牛垜头是也于是台諌又言公之説信而不夸乞尽付之以责其效是岁天子下诏亲征遂命措置防托海道总舟师驻许浦又戍于通州之崇明七年再其任秩满防知南剑州庚申夏六月敌复渝平朝廷大讲守备侍从台諌各荐所知又以公应诏被召至行阙太上皇帝问以海道事宜而故相张魏公为福建安抚大使招降海宼得多桨船五十三艘兵将二千五百人献于朝乞付公节制而荐公尤力众谓公且用也而时相忌不已出特不用之第复以公参议沿海制置司公请候事息即赴新任移驻京口抚驭招降之人与诸军兵上下甚肃海道帖然事息矣莫有论其功者公曰吾知赴新任而已然南剑凋久汀防多草宼为邻公经理其赋入郡以不乏而寇以不敢侵防朝廷遣五分弓弩手分戍江淮且命以其家行公曰闽俗安土重迁道里甚邈无舟车之利事未便奏论之乞依祖宗旧制三岁而更则犹可也时诸郡皆应命独公州迁延未遣既而有旨罢之老稚驩呼连营在郡二年得官田数百斛给郡学养诸生以倍郡人绘像祠焉代还除知防州兼管内安抚南安南雄兵甲司绍兴十六年九月己酉卒于嘉禾之寓舍春秋六十有二贤士大夫之与公游者公卿贵人尝荐公为可用者莫不悼恨叹息不谓其止此也公尝知杭之富阳县政有惠爱未及代而遭其考少师公忧因卜县之白升山以县民相率来助有出财者公悉谢之方腊之乱民为密防其丘垅得不犯至公之防遂附于少师之右盖其年十二月甲申也二子大卞今为朝散郎知澧州大正朝散郎潼州府路提防刑狱泣而言曰兄弟奉先人之泽粗有立矣而岁月寖远先人之善未有志述富阳之人愿有以书于墓下予既与二子交又获与公之二三壻游知其行与事用书之曰公讳文渊字深道按其谱颍州七世祖逊仕五代周为行军司马六世祖汉捷仕闽为王审知监察御史东平把截将即建之松溪县家焉五世祖懐徳袭父官为闽马步军都总管逮公之高曽犹儒业不得仕至考讳规始登元丰五年进士官中奉大夫防州路提防刑狱赠其祖仲元朝散大夫而中奉累赠至少师矣妣呉氏赠魏国夫人公以少师恩入官主陜之湖城簿摄卢氏令中使过县裁物价游手辈挟势侵商贾公为禁戢得无扰再为开封之东明簿方田均税公当开封祥符中牟三邑多权贵豪族皆敛避莫敢奸号为平允调郑州荣泽丞用荐者改通直郎遂为富阳时府中鬻爵下属县公力谢吾邑民贫不敢受邑民至今称之知明之鄞县权接伴高丽奉表使人宣和四年也出戍卒当给犒赏羣吏要之哗噪于庭皆愕眙不敢问公为驰入好谕之请寘吏于法郡以无事县西有广徳湖延袤数十里溉田余二千顷废以为田给高丽供备之费公得唐大和中复湖事迹及宁曽舍人巩所为修湖记以请于朝丐以还民奏且下值靖康之难公亦丁内艰去主管南外宗室财用不赴添差通判明州绍兴改元高丽遣奉表官崔惟清至以公旧尝与其使接也又为引伴至行朝且命送之仅逾年以省员罢遂丐冲佑之祠在明三任前后阅十年积官至右朝请大夫公少习于文喜观昌黎文公之作老犹成诵亦慕其为人其召对论事敷奏详雅盖首言褒宠节义修政事然后可复境土且乞郡守以三年为任天子嘉之然劲直不肯附丽以取世资平时家居不妄言笑教子弟必以礼法性孝友与仲季同居虽罢官归不私有其俸积少师泽不逮其季公则奏之而后其子抚嫠妹之子教以学而资其二女以嫁在延平有倅贰死官子留落无依公薄而厚赙之为买田业道出松溪上冡防亲族赡防其孤穷故其乡党尤称之二子既通朝籍才赠公通议大夫娶张氏中大夫右文殿修撰徽言之女继室以其娣皆封宜人赠硕人女四吏部侍郎方滋直秘阁张祁常州司法参军胡知言通判绍兴府沈云应婿也孙男七初度叔度公度防度侯度景度伯度孙女八曽孙男二女一公生虽不得尽其蕴今四十年二子以才谞嶷嶷着见诸孙好学森立庆未艾也因为之铭以志于墓下其文曰
　　修之在身用之在人君子所以自贵也匪时不伸匪用不行君子贵乎有位也若夫位不既其才用不副其志在我者亦奚愧也嗟哉李公时非不逢用而不终公卿侍从既不我知尼而不施子孙是宜富春之阳有封如堂善政喜言公其可忘












　　南涧甲乙稿巻十九
　　钦定四库全书
　　南涧甲乙稿巻二十
　　宋　韩元吉　撰
　　墓志铭
　　武经郎主管台州崇道观赵府君墓志铭
　　魏悼王五世诸孙讳辚之字积中仕至武经郎以仲子南雄州恩赠右朝奉大夫既葬二十年矣南雄泣而请曰先君子之葬也公晰兄弟未有立也故逮今乃欲铭于墓隧鸣呼某虽未识君而识其二子知君为贤宗室也以其子甚秀而文知君敎之有道也以其子官而有能名知君之行事可法也君没未几而子之仕者达幼者仕诸孙林立家道可观知君所积者厚而不薄也是皆宜铭葢悼王之子讳徳钧赠保平郡王王子赠濮州团练使讳承棐濮州之子赠和州防御使厯阳侯讳克周厯阳之子赠少师开府仪同三司荣国公讳叔何君荣国之子也以父任补三班奉职厯监磁州滏阳县驿者三年三门白波辇司催促纲运者四年皆尽力无乏事国信使李弥大辇运使吕博问才而荐之监兴仁府南华县市易务有提举官按部据籍索抵当物未即见其直且数十万使者喜甚谓能摘伏也同事者噤栗不敢语君则怡然曰物固在孰敢盗之已而果得使者改容谢君以为有守绍兴初调潭州兵马都监易监信州上饶县包家山银场授建昌军兵马都监遂请奉祠凡主管成都府玉局观者一江州太平观台州崇道观者三而终身焉其在建昌也任不厘务每治药以施病者防军且变戕人于市逢君愕曰是施药济人者耶相戒毋敢犯君虽小官而徳服强暴如此然君少处上庠不克卒业常欲励诸子稍酬其志及诸子就学问方流离兵火间君课使读书日夜不倦且厚礼俾择师友游公晰遂擢绍兴十二年进士第公晫亦以取应得官在髙选君固恬不复进乃刻意黄老养生之书凡链形服气之説与夫丹砂变化之术悉穷其奥终日清谈未尝辄及荣利而乐善好施疾病与之药饵死亡赙之槥贫且不给者为经理其家故厯官四十年俸禄随尽不治产业为后日计人谓君必享上寿绍兴二十二年二月七日乃以小疾不起年才六十有一也南雄方为处州録事参军遂以其年四月某甲子葬君处州青田县鸣鹤乡龙回山之原娶元氏武经佾之女先君二十九年卒男女四人公时公晰公晫公昭男也传杲唐廙张廷询郑良辅壻也其后公时终武翼郎临江军兵马监押至乾道八年公晰以左朝奉郎权发遣南雄州而公晫从义郎公昭秉义郎俱监潭州南岳庙孙男七人孙女十二人矣葢天将厚其报而昌其后也欤铭曰
　　赵公六十非遐龄鋭志敎子登科名位卑徳重人匪轻南雄款款兴孝思表以封碣増光辉死者令徳今有知
　　沈氏考妣墓志铭
　　勾吴之邑曰无锡衣冠萃居故多贤士有沈君端辅者字温卿一字相之其六世祖来自湖之徳清县世业儒好义事至君尤谦厚长者澹然口不言人过与物无忤博习羣书下至方技小説无不通也既科举累不利益不肯随众下笔作谄语以媚有司开门授徒以敎其乡里由是搢绅大家争延之君亦训诱不倦间赋诗自娱多出竒语好吹洞箫善奕棊或弄翰为枯槎怪石率以寓其意翩翩有隐君子风已而其兄以累举得官其季中太常第君则喜曰门户有责矣又何求愈自放于诗酒然其室吴姓葢同里人名文刚聪悟知书善区处其家故君游于外辄数月门内事悉不一烦君虑又好宾客具杯酌不问有无吴欣然承之至躬刀匕弗惮凡祭祀之常亲族还往奴婢耕爨琐细无乏者生七子矣皆短折吴年四十有六梦力士抱婴儿坠云中曰锡汝子既而生子稍能言吴日置膝上授以方名六甲长则敎以孝经论语间为説古今易晓故事授名千里才十嵗绍兴十六年九月二十五日吴以疾终后二年六月十九日君亦不起君享年五十有九吴则又少于君四嵗君不嗜释老而探于性理若自得属纩无他语第抚其子曰好视吾笔砚也当乾道之壬辰千里乃登进士科与当世贤士大夫游有声称吴与君相继葬于县北天授乡后祁村久矣千里念其考妣欲有所志而幼孤不能知其行与事则外咨乎交朋内叩诸傅姆仅闻其一二哀慕不能朝夕忘至淳熙之九年疏而泣曰不敢丝铢増损以不信于长者也愿有以铭予怛然谓之曰子言固信矣为表于墓道何如千里复曰表则彰于人铭则慰诸幽今先君与母之善皆闻其大略于人者则人葢有知之矣惟生不及养于家仕不及谢于堂千里之恨亡穷焉可不慰诸幽乎而予之从妹为千里之继室既厚且亲以其子之立知其父母有以遗之也则其贤为可知因叙而铭君二子长则千里也迪功郎邵州州学敎授次曰芑举进士女适迪功郎无为军巢县主簿张宗尹其次适进士曹俊徳孙男今三人曰钦若炳若一未名铭曰
　　士以成其身女则成其家徳之令也未有成焉俱以待其子亶为命也扬其名显其亲谓之有后也虽不克见焉繇其施之厚沈氏之藏人莫不哀之而其后宜之悲夫
　　左朝请大夫致仕李公墓志铭
　　宣城士大夫其为端重老成而直亮博洽者皆称李公彦恢而在朝仅为御史台主簿外则淮南京西两道转运判官年六十有七官左朝请大夫莫不以为未尽其蕴也有孙兼谨厚好学从吾兄子云游能裒其事与言而谒予曰祖父之葬未铭愿得铭以传永久予既熟公之誉且嘉兼之有志以掦其先君此固何爱于铭因考而系之曰惟公冑出唐西平王晟是生宪宪生游自长安徙宜春有咸用者为吉州推官避乱隐庐山着诗名当时号李再梅生昭逸为南康大庾令令生含章登太平兴国五年进士科官至太常少卿祥符中守宣后家焉生公曽祖师文任宣州泾县主簿赠中散大夫娶陈氏颍川郡太君中散生公祖孝先任朝散郎娶梅氏永年县君朝散生公父磻任忻州助敎广州番禺县主簿赠右朝议大夫娶石氏封太恭人彦恢公之字也讳宏政和五年进士授深州敎授以便亲易庐州舒城县主簿盗刘五窃发公首捕其徒六郎者以迹问其巢穴导官军获之积受赏承直郎除父丧调饶州司士曹事庙堂见公姓名讶不我求改沧州敎授道梗不得赴权宣州旌徳县守吕右相好问李参政光皆深知之吕公且荐公有文武才大可用公在邑教土豪练民兵勒以部伍贼张遇不敢犯李公檄公率众赴郡城以解剧宼之围邑民相率诣州请于监司丐公为真以不应法罢覃恩改宣敎郎敎授明州学军旅方兴士业偷惰公榜于堂劝以忠孝而诱一二俊者俾习制举通判建康府曽车驾巡幸缮修行宫有劳密赐秘阁新法帖茶香甚宠决狱属县多所平反绍兴八年用御史中丞常同荐入台议论刚直无隐一坐尽倾因转对乃言陛下不可谓穹苍悔祸而忘修徳之戒不可谓夷夏乐推而懐自圣之心愿无忘在莒敦明恕于天下且谓大臣平用舍之心则小臣无侥觊之望公道一举私恩两忘宜察其情伪明示好恶上称善而大臣方怙权用事见奏果不乐公因丐外得知南安军不赴乞主管台州崇道观十三年起漕淮南许民输菽粟以代防绢蠲上供一年増籴常平米至三十万斛用吴序宾之説通西南二漕财赋以便饷给遂为定制庐州僧广允以呪水愈疾聚众公曰此左道也邉城讵宜尔杖而逐之有旨帅漕议团结禁旅以备红巾盗公秘不发卒无恐代还天子嘉奬以为得人十九年漕京西治官吏之舍易苫以瓦定邮置程限为摆铺曰襄阳距行都远驿书不可滞也既而朝廷遣使按行诸路递独公所部以先办闻刺举务大体不察察郡倅故堂吏讦其守乔大观以谤讪被黜因求公奏辟公正色拒之或谓此人宰相耳目宜虑其祸公曰吾知尽职耳何可虑论者果以为言遂罢归明年复主管崇道观二十四年六月十七日以疾终于家九月壬戍葬于宣城县长安乡黄村公倜傥有气节雅志当世赵忠简公再为相公见赵公从容论事切于治道至言天下之患莫大于上下委靡兵将骄惰今强敌外窥僭伪内侮未足多惧也秦太师与公布衣交以公论用人为讥己犹重公复以为部使者至知郢州事入谮事几陷罗织然公防介自守论者不能深文中之当官俸入非令所载一钱不受取公使酒饭必偿其直平生不治赀产父时有田二顷屋数十间悉推与二仲曰吾仕斯有禄矣训子弟以不欺为先防嫁孤幼十余晚年虽贫聚族至数百指买妾问知士族亟嫁之里人陈姓女流落外邑赎以还其家郊恩先与其弟故乡里推敬以为师法所为文号指劒集若干巻娶石氏朝奉大夫振之女继秦氏朝奉大夫绶之女子鼐迪功郎淮西安抚使准备差遣女适进士翁升之孙男兼也迪功郎隆兴府进贤县丞导早世孙女二壻修职郎吕得中进士石徽曽孙男女九故吏部侍郎陈天麟常云太上皇帝既更化诸贤彚集一日问向为漕臣李某安在知枢密院汤思退对以物故仅数月也上慨然久之乃知公之被简记如此使未没其进用岂后他人乡里至今哀之铭曰
　　治道之兴略匪一士世用以济逮其不然以私害公士为不逢时之泰否士亦何病兹为有命我来寓宣旧闻公名既忠且清考其世系访其行事足以垂世直道正言当路忌之粤惟其私才为小试外而不内则以有悔公虽逝矣简于圣神犹公是询敬亭峩峩宛水汤汤念公不忘
　　中奉大夫直敷文阁黄公墓志铭
　　建寜衣冠氏族惟浦城之邑最盛卿相侍从蝉联大家郡人类其子孙为爵里记而黄姓其一也端拱二年有名震者起进士至谏议大夫世寖以显多登儒科至公之大父讳实与眉山二苏公为文字交有声当时出入从班为朝请大夫宝文阁待制定州路安抚使以没赠龙图阁直学士大中大夫龙图之父讳好谦为朝散郎知颍州赠通议大夫龙图之子讳子有任太庙斋郎者即公之父也赠正奉大夫公讳任荣字择之四嵗而孤母李夫人敎之有法年十三则通羣书遇事辄解叔祖金紫公宰俾治其守冢僧舍钩校无遗喜曰是儿才可见后必远大矣以大父恩补假承务郎蔡安持知顺昌府公始为太和县主簿甚器之俾摄府椽平决咸尽理既还邑有戍卒过县凌夺市民哗甚令捕而欲治则并令詈辱令退缩不敢问公召而诘曰军侵平民既犯法复詈吾长官奈何皆惧失色曰惟公命公徐曰吾不汝穷也宜避罪亟去取劵米蹙与之众谓公少年有立移颍上尉太和乡胥裒白金以赆公笑而斥之辟京西转运司准备差遣金兵薄京师不克赴季陵帅临安辟录事参军李光代季待公逾厚率诸司荐于朝而公前有捕盗赏既迁京秩犹用荐得监行在北仓秩满知抚州金谿县时江西羣盗方扰他邑贼类澒洞莫知所为公集民兵外严守备而内理狱讼自若民几不知有盗而盗亦不道公境邑人相与绘公像祠事之都转运使赵子淔以其事闻诏审察都堂防户部侍郎张澄又荐之除浙西路常平主管官改知广徳军张叔献为临安屈公自助奏为安抚司干办公事改主管机宜文字迁提举浙西常平茶盐有仓官怙时相亲慢不受约束且谬妄有请公辄沮郤之遽诬公盐课不登即奉祠未几起知兴国军移知信州绍兴二十六年就除江东转运判官防江西转运周绾避安抚使闾丘昕姻连诏公两易公至而昕卒摄帅事者几嵗寛明有恵政改知衢州而永嘉郡兵鼓噪殴监官几为乱提防刑狱抚之不能定命公往镇治公疾驱至郡流其首者余悉不问一郡肃然而听决务合民情莫不畏爱防淮西谋帅加直秘阁知庐州温之士民日数千人遮道不得行至挽公舆复于郡廨而后已公曰朝命安可辞也夜假小吏舆遁而登舟众觉而去逺易谓视履考祥而其旋有庆者非公也耶某顷以信幕沬公知荐甚异子直向以铭为请义不得辞铭曰
　　惟古循吏民不忍欺不赫厥称去而见思公之为县民敬而祠逮其为州民挽留之惟公之政善不见外察而不苛防而不刿握节四方再漕于畿天府峩峩两治其师富贵在前曽不汲汲究其所施人莫我及上既眷公用岂不尽垂用而归世以为恨天之俾公则寿而臧厚徳淳名呜呼此藏
　　左大中大夫充龙图阁待制致仕赠左正奉大夫吕公墓志铭
　　隆兴改元之次年前礼部侍郎吕公自徽州入对内殿言致治之要当以内为先収人心为急而朝廷当守一定之论不可屡变时天子新即位切于求治闻公言大称善欲任以事公谢曰臣蚤衰且病矣理一郡犹不能其敢任事有诏除敷文阁待制提举神佑观兼侍讲公在讲席凡可进谏必因经陈谊反覆论辨尽其説而后己防敌使再通礼有未定上问公和议成否公曰彼利吾币何患不和但既和之后勿以为无事宜思患豫防之未几已病乞外祠章五上而不受既不能朝矣上犹问大臣公果病耶是老成有学问者进龙图阁待制提举江州太平兴国宫六年十一月七日终于家鸣呼公之论思大略可覩矣葢国朝吕姓自丞相文靖公始大世有显人公曽祖讳宗简于文靖为兄弟仕至尚书刑部员外郎赠金紫光禄大夫其配鲁氏赠普寜郡太夫人祖讳公雅仕至徽猷阁待制赠少师其配安氏赠邓国太夫人考讳希朴仕至承议郎赠右正议大夫其配张氏赠硕人公讳广问字仁甫自少隽拔能文年二十即贡太学登宣和七年进士第授宣州士曹掾改司理参军治狱以情未始徇上官意调徽州婺源县主簿权邦彦安抚江东辟为干办公事权公拜枢密李光继至又辟公书冩机宜文字召试馆职辞不就得宣州学敎授用荐者改宣敎郎李公帅江西再辟主管机宜文字防其入参大政诏荐西北人材乃首以公应诏给事中刘一止辈交荐之宰相専且愎指以为党公与荐者皆罢去李公自是南迁且兴大狱得其私书有所善姓名悉中以事公屏居黄山之隅怡然若无意于世者以流寓恩监西京中岳庙从吏部选知江州徳安县招辑流亡建学舍以教其子弟狱讼几息邑人相与祠公于学添差通判筠州又通判防州及用事者死旧人稍稍复用公始召为礼部员外郎而言者尝有旧怨又诋公礼部侍郎周葵党也复俱罢明年除提举江南东路常平茶盐公事移浙西路入对言常平钱谷自军兴多用之以法严故不上闻今虚数未除恐缓急误指挥上为遣使覈其实迁本路提防刑狱兼权湖州除直秘阁两浙路转运副使异时漕臣多媚悦上下媒进取公独屹屹无依倚而人亦不敢干以私因奏事太上皇帝问所部人材悉以实对除右司员外郎假某官充接伴金国贺生辰使时金人且畔盟使者入见无恭顺礼公曰是求衅端不足计愿増邉备待之既至盱敌有宣徽使衔命越境来见者公曰此非常礼也见之而不拜其命时以为得体迁中书门下省检正诸房公事拜起居郎一日上曰吕某练达不沽激也大臣皆未谕既至中书则御批除公侍御史矣以宰相陈康伯有姻聨避不就遂除权礼部侍郎凡内禅典礼前未有者多所订正且密议先建储宫以示四方之信上践阼疏十有二事以献其言深切皆留中不出兼同修国史请外除集英殿修撰知池州以病移徽州嵗饥损常平米价以赈民而任其所损之数时州郡多献羡余公不肯曰无以使上知民之贫也为人和易长者与物无忤而内实刚重不可犯毎读书见昔人行事有所感或为出涕遇憸佞狡险之徒至不忍视其面其受知李泰发尝劝其明公道而察附己者周敦义与公平生交自贫贱至贵达未始一语相诡随而世皆目以为党屡踬不伸非明圣在上则朋党之祸将复起矣然公之任宰掾当军书旁午与同列阴赞庙堂为多其为池州论沿江备守甚至然后知公之用有不尽者也少时家贫兄弟奉亲至孝聚族数百指无间言宾客过之疏食菜羮讲论道义终日不厌或见其市鱼肉而客馔无有戏问之公蹙然曰吾亲所以为养吾徒可享哉及贵有远族乞附公服属以就国子试公曰是岂特欺君非幼子毋诳之义也不可敎后生葢诚信不欺类如此临终处其家事如平时手疏邉防利害为遗奏有曰远斥导谀之言力行责实之政结人心以固本养民力以待时皆公雅志也享年七十有三官至左大中大夫爵太平县开国伯食其邑七百户赠左正奉大夫娶王氏太府寺丞有之女封令人先十二年卒男三人得中修职郎监行在草料埸庻中皆早世自中承务郎女适从事郎胡琏孙男女三尚幼公家自河东迁符离而世葬郑州管城县因公之南始家寜国府太平县葬其夫人与其兄弟长寿乡之古城山且自为穴今遂窆焉是宜铭俾其后有考铭曰
　　世之诬贤以党斥兮空而去之易为力兮其不可去圣不惑兮既去复还姧则熄兮不有君子其能国兮猗嗟吕公蕴厥徳兮不玷不缺如圭璧兮致柔与和中则直兮人皆曰贤识不识兮谁其举之抑又踣兮出入事君尽其职兮有言必信义不嘿兮以筮以决如龟防兮俾以重任宜柱石兮视彼憸壬孰失得兮黄山之隅聚族百兮孝友中庸善斯积兮兄从弟从永此域兮
　　秘阁修撰郑公墓志铭
　　秘阁修撰郑公既葬于衡山其孙景先来告曰大父之未有病也命景先买地衡州得衡山县紫葢乡长兴之原且叹曰昔吾考之寿不登七十今吾过七十者三焉吾乡在襄邑生不可归矣死可无地而葬以累汝耶于是为兆以迁其二夫人而虚其左以俟景先闻其言之悲而不忍言也大父以乾道七年七月二十日果弃诸孙而景先以九月甲申葬公其穴请为之铭呜呼葢公元祐大臣尚书右丞公之子也自党籍之祸起子孙禁锢几不容于时故公晚而得仕中兴逾四十年元祐大臣子惟公在天子尝谓其材谞风绩称其家也今又亡矣在法得铭按郑氏世为拱州襄邑人右丞以寛厚忠信闻天下讳雍任资政殿学士以公之恩赠太师右丞之考讳有彰任驾部郎中以右丞公恩亦赠太师驾部之考讳元吉赠太傅公讳安恭字子礼以避后諡改思恭四嵗而孤未冠游太学有声称党禁稍开始得以右丞遗泽授承务郎监淄州酒税务签书武昌军节度判官厅公事通判道州权发遣容州改鬰林州再为容州得主管台州崇道观辟广南西路经略安抚司主管机宜文字权发遣肇庆府就差徳庆府再为肇庆府知卲州兼沿邉溪洞都巡检使除广南东路转运判官改西路加直秘阁陞计度转运副使移荆湖南路进秘阁修撰除荆湖南路提防刑狱公事复提举崇道观积阶至右中奉大夫爵文安县开国男食邑三百户始公在武昌佐其守御寇有劳冦攻汉阳守檄公赴之被命即縁江至躬自缒城谕以祸福而解猺贼犯道营公出战缚其酋防曹成兵大至郡僚皆遁独登城呼军士曰吾与尔守此敢去者斩众谓贼不敌公即持牛酒直抵其营曰吾道州倅来劳军飞矢雨注城上皆为公惧成见公无甲惊异公徐曰道为州数家聚也产赋不满千缗何足辱诸君闻王师且来岂若束兵刃为社稷立功名哉成笑曰通判不疑我所敎亦诚也愿无犯城留一夕于外明日果去而守令未还宣抚岳太尉军骤集廪空无粟君召四郊父老曰大军之来为尔辈却贼也有粟宜以十三助我与其饷军犹胜没于贼也众感泣得粟五百斛岳军少之呼公至帐下左右示以滛刑具公不顾对曰郡无粟取于民也今民力亦竭矣请为民受法岳公遽起曰飞敢有此也军无食且怨欲与君议其防耳公曰米税未当输诚得幕府榜俾先期输且得其赢可足用也遂从之民知公且被罪凡输米不复计其量迄飞之平贺州无乏即以书谢曰当奏厚酬公官宣谕使薛徽言荐为容州在容几三年莫知公政之善者既移鬰林容民遮道留公而鬰林之人相贺转运司议置盐仓鬰林公指其非便议十上且请于朝得寝时诸郡守献羡余部使者以为言公曰吾郡无余也何所献高雷化三州流民来归义廪不足公亟取常平米以赈有司谓常平不当用也遂捐俸米以偿再为容州盗贼屏息龙图阁直学士张宗元经略广西谓公能弭盗辟置幕下妖贼谭友谅作乱公招捕之既移肇庆转运又以南恩盗属公因伸严保伍重赏以捕贾盐者濒海之盗遂清劝民植桑万六千株在徳庆三年遇大水当赈济同判者不肯公曰民无食即死是死于水等也吾専任之再为肇庆认金坑额千两丐无扰民肇境接溪洞一切以寛为治岭外铨拟素不平允至公则无间言其罢而复起信宜县茶宼窃发执邑尉屠令之子杀将高居弁获李宏朝廷遣卾军歩骑千人来赴乂失期公摄提防刑狱会兵雷州水军统领皇甫谨逗挠不进将斩以徇同列叩头乞赐自赎谨遂以劲兵败贼俄李云三千人犯容营建黄麾语僭甚公以骑兵夹攻遂获云与其左丞相而散其众于农有诏拜直秘阁降贼中夜复变公设伏以待斩其为首者七人遂定奏闻迁中奉大夫陞副使帅宪台皆阙公佩三印备御郴贼李金甚至朝廷用是易公湖南俾捕金且随军应办钱粮金既平加秘阁修撰逾年改提防刑狱凡囚之丽死者阅再四而后决曰是不可复生矣为人端厚长者闲居无惰容与物无忤方临淄嵗饥民相食公持檄单骑遇暴客负而趋仆者自后至捄脱之将追刃其人公曰是于吾何冤规食遣死尔安用必其死耶故其数年锄盗先以恩信招抚逮不从而后诛至治兵临戎介然有不可犯之威以是知公非苟然者平生未尝营产第以教子孙恤宗族为念所居号西湖作佚老堂以自适衡人举尊重之初娶吴氏未逾年卒再娶梁公左丞焘之孙朝奉大夫颐吉之女其卒先二十五年三娶陈丞相文惠公四世孙朝奉郎蕡之女其卒先十三年皆赠令人曽祖妣太夫人王氏国于蔡祖妣太夫人郭氏国于庆妣李氏夫人国于郓王氏夫人国于周母宋氏追封令人子曰謩终右从事郎女二适右承议郎周彭迪功郎赵师忞孙男景先也迪功郎横州司理参军次景文将仕郎曽孙女尚幼郑之去襄邑也至是始家于衡故叙而铭之铭曰元祐之政伟矣一时时之多贤而党目之摈其生全俾没于地锢其宗支俾弗得仕既清返夷逾四十年如木有枿典型寓焉云谁独存右辖之子温温而良克绍其美恵及远民外殿七州既去复还民渴其留帝曰嘉哉赐尔簜节有威尔宣有冲尔折嗟时举才弗竞惟武宼攘方张公则不惧翦其蟊牙革其枭吟外削其锋内懐其心曰湖之滨曰岭之外穷靡吁天饥弗罪嵗岂无吏师公恵实多释甲而田士不荷戈官参九卿位首中秘有来明廷寜不我俟公知甚先佚老有堂紫葢衡山遂为公乡惟郑之迁自拱襄邑伐石勒铭其庻可识资政殿大学士左通议大夫致仕贺公墓志铭
　　上即位之二年诏资政殿大学士贺公落致仕提举万寿观兼侍读上亲御翰墨累数十语其略曰朕嗣服以来思得黄髪老成询咨政要其为朕幡然而起勿以髦疾为辞公捧诏泣而言曰陛下龙飞臣以得谢在田里无繇一望清光今恩意若此年将八十其敢矫情饰词尚以虚文末礼为解因不复具免束担就道第辞所授职愿一见而归既入见所陈治道之要甚切时和战未定上问公防将安出公曰臣向非主和者也自符离之役器械刓敝而军气尚索愿少需之姑听其和而战未可终日忘尔上称善即日拜知抠密院事兼参知政事公誉望益髙谓且相也仅数月当路有忌公者议率不合防庆节佛寺开启公拜而偶踬因待罪上虽优诏开谕继而请曰臣老甚愿赐骸骨沥恳再四天子重违公意乃复以资政殿大学士致仕还台州乾道四年三月二十九日薨于家享年七十有九讣闻天子震悼辍视朝赠左光禄大夫其年五月乙酉葬于天台县太平乡善屿山之原公所自营也淳熙八年其孙敦仁来曰大父之薨与葬也敦仁兄弟幼未有知尝闻治命将以铭志属君逮今始克请幸加惠其死生呜呼某顷少年荷公鉴裁辱荐于朝熟闻公之行事今公葢不可见矣其可见而传者敢不次而铭之按贺姓本庆氏胄出于姜春秋齐有其族至东汉纯仕侍中厥后避孝徳讳而更焉着于防稽当三国吴齐以武功显晋则循唐则知章贤誉具着逮公之七世祖从僖宗幸蜀为眉州防御推官卒葬其地遂为眉之青神人移籍蔡州汝阳曽祖讳息机皇任尚书屯田员外郎赠太子太师配杨氏赠文安郡侯氏赠同安郡皆夫人祖讳抚辰皇任朝议大夫赠太傅配王氏吴氏皆赠秦国夫人考讳现皇任承议郎赠太师配王氏赠楚国夫人公讳允中字子忱登政和五年进士第积官至左通议大夫爵防稽郡开国公食邑二千户实封二百户其厯官则任颍昌府学教授辟雍録迁正及博士国子监宗正寺丞入秘书省为校书著作郎假太常少卿使金国贺正旦公自少颍悟不羣慷慨有大志尝遇异人授以兵书曰此吾昔授滕甫者也读之非世所传遂黙以经纶自负时金人始通众皆惮行公被选笑曰是可觇之也道远且险馆饩或不时敌之伴者率麤鲜礼公嘻笑待之而惟刺其下情且问契丹遗民果得其实谓药师不可保宣抚必不能任事归曰敌之诸帅盗贼薮也可不虑乎所亲执政谓公后生毋妄言赐服五品迁司门员外郎浩然请退休靖康改元选户部不复拜命遂以某官致仕祸乱既作张邦昌亦邓族壻公独不被其汚众始服公先见建炎初罹内艰上书荐布衣王大智知兵可用而朝廷并召公公曰士大夫惟不知兵故无以御国之难某之居防荐士非自媒进也可伤名教害风俗乎即缴所被省劄不受而被宼转徙湖湘间剧贼马有迫潭州守向子諲患无备思以利害说之公为见有曰宋祚更兴足下风貎勇略正宜立功名者何自弃于此自古盗贼有夀终者乎有不觉心动改容谢曰郎中将以教有耶公为留数夕有卒不犯城而公既飘泊因自放于山水至天台爱其幽深得地万年山间结茅种蔬若无意当世者而范丞相宗尹以抱膝名其庵地故无泉公黙祷于山得泉舍下自名曰应心泉时巳落致仕乆矣绍兴八年始得用为江西安抚制置大使司参议官九年入为仓部郎转吏部请外除福建路转运副使平盐货谨黜陟号为称职而宰相谓公不肯下巳凡主管崇道观者阅六十月又命公为福建安抚使参议官以抑之公尝持节本道而回翔入幕府处之怡然人用是莫涯其量复为崇道观太上既更政化始起公太常少卿除礼部侍郎实録院修撰接伴金国贺正人使兼侍讲俄拜给事中皇后殿奏补非亲属吴国大长公主女夫转行两官且陞事任勲臣三子授待制集英殿修撰皆涂归无所顾避宰相乞其便私差遣有防改合入官者二人仍与内外窠阙公奏曰寒士改官视为再第内则筦库外则属官俾宰相子则主司孰敢令之昔司马康以光之子扶侍改服色光犹力辞今陛下既新万务宰相当忘其私臣甚为沈该惜也不然桧熺覆辙可不杜其渐哉上览奏称叹谓非公不能及自余如三衙刺兵改易军分牧马营地占夺民田大将回授其子而转阁职中贵人迁秩不应法或免试补官特差之类缴论不一于是执政者相与怀愧而权贵亦仄目睨公矣然太上特知公深眷之厚凡中外奏对论事者多付公防详以闻一日对论君子小人事君之异公曰君子志在尊君则不能无忤小人志在悦君故第为诡随此不可不辨也太上称美乆之因言闻陛下欲辟御苑以近某人园果乎太上曰谁为此言公曰臣既有闻不得不奏也太上曰卿言甚忠继有所闻宜悉以奏公知之无不言类若此或具奏辄焚其藁迁吏部尚书兼修国史进侍读时增修六部公论于朝费缗钱三十万且役殿司军妨其阅武不必为也不从再乞致仕不允公善书笔法遒美太上尝以所临王羲之四帖为赐且批纸尾曰卿留心翰墨深得八法之妙勿以不工为笑也张循王神道碑成诏公书之公因讲筵三留身曰臣葢论张俊诸子除次对论譔不当矣今君命宠其父不敢辞若其家有所谓润笔不敢受也既张氏果致金防甚厚有防受之公卒辞焉拜参知致事奉顕仁皇太后遗留物使金国至汴京敌就馆赐宴大合乐且用常例赐花时敌人已骄倨有背盟意用吾畔将孔彦周押宴公谢曰使人之来致太母遗物也国有大丧乐何忍闻况戴花乎语酬复数四其大使怒至露刃胁公公曰王人毋暴慢也事固有体强弱岂有常哉端笏不动自副使而下皆屏息惊惧其使语益不逊谓将杀汝公徐曰尔辈杀人外得何能吾年余七十矣当守节而死声色俱厉其使为郤立彦周从旁觧曰两国通和乆参政勿动心也揖公坐令左右捧花侍侧曰不湏戴也敌之甲士相顾窃语二十年无此使矣行次邢州迓者辄车骑疾驰甚遽凡百余里道傍居民乃言太行有仕契丹者欲取贺相公为都统也至敌廷掖门有阍者坐不起其一肘之曰是使者忠勇可为之起也微侦之葢李氏之子然后知公名巳传敌中先是奉使者畏敌人欲留北人例诡以为贯江淛公待班客省果问公郷里年甲皆以实对莫不叹异遂成礼而归归即言敌势必大侵宜亟为之备太上疑未决而同列谓公之徃应故事尔不宜生事端先自纷扰公叹曰吾谋不可用也即引年丐致仕章三上且面奏以母夫人藁葬汉阳欲移厝天台非亲行不可者太上恻然允公请锡金卣金鬲二茶药甚厚御书二大字以宠之特许朝辞上殿宰执置酒江亭朝士赋诗祖帐之盛中兴以来未之有公既得谢即走汉阳迁楚国太夫人之丧葬天台前平山买宅郡城即城外野水营别墅号小鉴湖筑亭于抱膝庵之侧号杉亭为记以叙其意上在潜宫雅闻公名注想以待仅决大计而归葢公益老矣尝与士大夫论之公之清介放旷栖神养志初若李长源其隐卧髙蹈而有志天下中若谢安石及刚正不屈引去自全又若孔君严其出处始终真盛徳哉有文集奏议共若干巻秦太师桧与公同年第进士同在学省三馆且齐庚甲契亦甚厚而公素善赵丞相鼎李参政光故秦用是沮公特甚反谓公趣向有异而公亦竟毅然不顾殆将终老山林晩遇二圣致位通显得非天耶雅有知人之鉴所荐至辅相侍从者十数次亦名闻当世毎叹曰吾老无能为荐贤所以报国也性孝友遇奏荫先与其弟侄而后其子孙赡养宗族孤幼婚嫁之甚众寡交逰所取严甚至其爱厚或千里命驾有昔贤之风和政郡夫人邓氏京东提举盐香洵彦之女先公之二十七年薨至是合祔焉男昶右朝奉郎主管台州崇道观先公二年卒女嫁右朝请大夫直秘阁朱啇卿先公十余年卒孙男三人敦仁今为通直郎主管台州崇道观敦义承务郎敦礼承务郎新监淮西江东总领所太平惠民局孙女三进士林宪谢宗经韩桧壻也曾孙四人光登仕郎诜贶充皆将仕郎公平生疎财货未尝治产业在二府得给使尝积而不用将薨诸孙甚弱招郡太守俾视其箧并赐金面析之下逮仆妾之信厚者了然不乱葢于死生如此铭曰
　　伊昔子文仕尝三已见称圣门繇不愠喜公之在朝三挂其冠老则故常壮也实难惟公存心岂尚富贵有位则行以道进退公之未老志在经纶及其既老志则初伸姧贼丑类抗词靡惧在我能全矢死勿顾公在东台正色凛然敕书屡涂以尽我言公在二府整刚立矩思防众材以齐百度孙吴之畧有蕴自抱膝岩栖不为不逄既逄而归迄未悉施左琴右书乐我镜湖熙运天飞黄髪是咨公不俟驾竭蹶而驰粤执事枢行付天柄成谋甫决公亦告病我评于公清莭令名邺侯谢傅及孔左丞惟天降才功岂易就八十之年徒俾我夀赤城之山上应三台自公我开式宪后来
　　右通直郎知袁州万载县杜君墓志铭
　　宋朝衣冠姓系惟杜氏谱録最逺自汉建平侯延年晋当阳侯预至唐京兆族望皆有其传而元和宰相宣献公之子有名胜者尝为掦州租庸使遂贯于阳之永正今仪真郡也三世仕南唐徙家建业是生礼部尚书镉以文学受知太宗真宗又再世是生天章阁待制杞以才略事仁宗任方面皆号名臣天章之子照仕不及显以其子大夫恩赠右正奉大夫而大夫公讳圯仕至右朝请大夫歴福建江西路提举常平生二子君其次也君少习礼义而天资孝友矻矻就学问为人忠信不欺居官以亷称遇事介然有立仅更七品秩得宰两县年甫六十以没呜呼其可悲夫始予寓闽中与君父子游最厚且乆于君契谊实弟兄虽家人妇女犹姻戚也君之兄锡既早世而大夫公继以夀终今又哭君之防而君之子颍乃欲予文以志君墓其何敢辞君讳铎字文振以父任起家右修职郎提防坑冶铸钱司检踏官福建安抚司凖备差遣丁大夫公忧服除为湖广总领司属得监潭州南岳庙改右宣教郎知泉州永春县再为袁州万载县未及徃也君才力实有余而退抑不自见其在铸钱司被檄走诸郡不扰而办治使者始称其能在总领司防移军分驻九江君且受代疾驰曰军至惟当得食尔他非急也为之日夜经画而饷餽悉集营垒以次亦就众始服君识先后之宜者闽帅幕府僚吏二十许人多轻鋭喜进君独恬静自守故参知政事贺公允中工部侍郎王弗参议其军事皆器重君与之善逮为永春刮剔蠧政方有条而君多病蚤衰告满以去既调万载归治其家矣乾道六年十月二十五日疾遽作一夕不起葢大夫公尝签书邵武军判官防公事因家焉君事大夫公孝以尽礼而颍之事君如君之事大夫公者然大夫公之疾革君适在官号泣就道既大敛而始知而君之防也颍之至亦然里人莫不哀之遂以七年八月戊申塟君香林之原始大夫公自仪真迁正奉及夫人之柩于邵武大夫公亦祔之至今三世矣娶黄氏左通奉大夫中美之女男二人颍右廸功郎南劒州尤溪县主簿沔尚幼孙男女皆二人大夫公以诗名当世君亦得其句法与他文类之得若干巻藏于家铭曰
　　三代之懿以世象贤委则有原斯乆其传惟唐杜氏代有令系事业文章益显于唐诗甫论牧如晦黄裳其在本朝太真仁宗祖孙服儒有烈有功我求典型慨今五世善其莫耶郤未试玉洁氷清志则大行岂不我思定交平生樵水道山世亦有诔过车弗驰铭以弗愧
　　故中防大夫致仕苏公墓志铭
　　苏姓在本朝凡三望族其系出梓州者则太简举进士为天下第一被遇太宗入翰苑参大政出眉山者明允以布衣显名而文忠兄弟同时登制举典内外制长春官辅门下省惟同安之苏盛于中间翰林公以贤良方正受知昭陵出入侍从而丞相亦冠多士于南省厯事五朝为时宗臣是相哲宗具有劳烈三家子孙各绍其阀文献典型相与上下可谓盛哉公葢丞相诸孙而翰林曾孙也翰林讳绅丞相讳颂皆赠太师公于魏国有传在国史徙举镇江之丹徒其第五子讳京者公之考也终朝请郎赠至金紫光禄大夫与其兄景谟学识行谊俱称于时邹志完游定夫崔徳符辈葢其交友故门下侍郎讳南阳公尤知之而仕不获显其赠安康郡太夫人欧阳氏者公之妣也实文忠公之孙女公讳师徳字仁仲少颖悟丰貎秀整丞相甚爱抚之以为类我饮食必置左右未始以去膝下既知学问而明敏彊记其得于父祖闻于外家习于游朋皆过人逺甚崇寕四年始以丞相绘像景灵宫恩补假承务郎初调和州厯阳县主簿监秀州华亭县市舶务丁内艰服除吕尚书安老抚江东辟准备差使改右宣教郎监都进奏院充枢密院计议官请外得广徳军以言者罢主观台州崇道观者再乆之通判平江府公之为计议也与端明殿学士胡邦衡为僚邦衡上书论和议诋执政为可斩公谓之宜婉也后邦衡谪岭外用事者罪公尝预其藳而不以言遂罢广徳矣至是王晌守平江议多不侔而晌移建康公适摄府事有小人之甚者干公以私而不得逞防公友壻常中丞子正没于邻邑遂相与谮公防与郡守周三畏持官钱二千缗致赙且父子共为祭文有指执政语实皆无也并以邦衡之事为证秦丞相大怒訹御史劾奏公遂削籍投汀州且下部使者究其事逮系甚众势熖熏灼榜掠皆诬服公之子玭亦停官葢人人知其寃在汀六年践蹈不敢喘息而公买地种竹葺茅茨其间父子相对读书将终身焉继徙徽州怒者亦死太上皇帝更庶政凡流窜非其罪悉俾自便公父子始得生还仍复故官方上朝谒太上见姓名识之曰是无故远窜者耶众谓公且进防而政路又有不能知公者止除通判建康府然尽还罪籍年月凡一嵗四迁其位恬不见喜愠居官暇日则与佳宾客走郊野访寻六朝旧迹萃集为图以正昔人传述谬误阅再嵗始得提举荆湖南路常平茶盐全州军士啸乱部使者多论守将失抚驭公曰守固有罪矣军士可不惩乎乃手书数十移督视府乃庙堂卒用公防遣裨将市马道清湘捕首恶诛之一路以寕代还复主崇道观吏部尚书汪圣锡辈荐公宰辅谓老成恬退可用有诏赴行在而公以耄疾力辞丐闲朝廷特许以再任始筑室防稽城西镜湖之上赋诗见志超然有晋士之风乾道八年叹曰吾不复苟禄矣即以右奉直大夫致其仕时巳赐服三品爵为丹徒县开国男食邑三百户玭通朝籍以郊祀恩进封朝议大夫淳煕二年以庆寿恩迁中防大夫四年八月几日将啓手足与医者语相酢酬晏然而逝享年八十其年十二月壬申葬于防稽县五云乡陶山之原初娶欧阳氏朝请大夫恕之女公之舅子也再娶方氏朝请郎元修女先公二年卒男三人长玭也今为承议郎新通判明州琏早世瑑某官女四人长适朝请大夫直显谟阁吕正巳次适迪功郎舒康老次适某官某人孙男七人渭廸功郎常州晋陵县主簿溱将仕郎温汭河濓湜尚幼孙女二人长适进士徐邦杰次在室公为人温厚乐易介然有守笃于信行少事母孝遭冦乱与兄亲负其舆而奔吕安老之引公自助也待公甚异至相约同归田里安老不幸殁于事公遂以女归其子为小官尽职不苟华亭增盐课至百万余斤在邸院值疆场多事书奏旁午诏命不可稽率未有条公以法律定为程度至今用焉持节湖湘大抵抑豪强惠贫弱民至越境送之恋恋不忍去其为诗文甚工韩子苍汪彦章皆称以为不下古人有文集三十巻藏于家闻见殚洽议论有据依自其家传士大夫多从之质问故实及将召归议者谓宜优闲文史之选非必劳其筋力之务己也而竟不少见呜呼可胜惜哉始吾友苏季真欲志公墓而自以病弱不能致思屡以属予未之诺也今季真亦下世而公之二子又以为请追念季真之言与夫家世之契而顷嵗尚及与公周旋悉其始终抑又何辞铭曰世之大患君子信谗譬彼烧城孰捄其炎嗟谮人者豺虎弗食挤之下石亦尽其力坠而不殒是为有天人谅其冤天与其贤显显魏公天下中庸畴克似之以亢其宗魏公不亡有令孙子一罹于谗不起于仕既诎而信兹病以老上圣悯焉其用不蚤文而蔚然行而粹然黄发之询奚又舎旃稽山之阴铭以诏世植此百年善其后裔
　　右朝奉大夫致仕曾公墓志铭
　　乾道九年二月甲申右朝奉大夫曽公葬于池州贵池县崇贤乡长乐山之原问其享年则八十有四也问其子若孙则二子尝为郡守县令年皆过五十蒲伏哀号在道有孙俱出仕孙又有子矣逺近来观相与叹息曰斯非积善植徳之报欤是何夀考之隆而子孙之滋也始公之子穜得郡于龙城奉公以就养人见公襃衣长身视聼不衰而奕棋饮酒超然有自得之乐葢莫不荣之今其亡也子孙盈前家道日昌考其平生无一可憾又莫不哀之古之所谓高朗令终者哉其二子来请铭因叙之曰惟曾氏出于有夏自莒迁鲁为鲁着姓汉都乡侯乐四世孙据避新室之难徙江淮间唐末家于泉之晋江国朝有讳穆仕至殿中丞者公高祖也累赠太师中书令兼尚书令魏国公讳防以文学取高第仕至刑部郎中集贤殿修撰者公曾祖也累赠太师中书令兼尚书令楚国公讳公望仕至虞部郎中者公祖也累赠金紫光禄大夫考讳孝蕴以才业事徽宗为江淮发运使入户部为侍郎终龙图阁学士累赠少师曾祖妣呉氏黄氏赠太夫人于呉楚二国祖妣朱氏戴氏赠夫人于广陵普宁二郡妣谢氏赠夫人于秦国母王氏赠太宜人公讳浩字徳充少以父思补承务郎调成徳军仓草场持太宜人心丧再调池州永丰监丁秦国忧方侍疾不解衣颒面者逾月及居丧水浆不入口者十日少师公抚之曰尔能若此其知忠以事君矣服除两授官旣以省罢凡十年乃叹曰人子事亲职也今事亲日少矣安能舍所事以从外物遂不忍去少师公左右居久之制置司辟为苏州司録事少师除帅杭州即以亲嫌丐罢朝廷命为两浙提举盐香司干当公事未逾月少师公薨时四方俶扰公扶柩居池州葬于黄龙矶下因遁迹九华山无复宦游意刘洪道守池辟公青阳县丞公以有田在焉为请宣谕使过邑民遮道诣使者留公公不顾竟去张丞相开都督府范漴知岳州以丞相意辟公岳阳军节度判官漴怒其酒官訹公文致其罪公輙直之尝俾公出按属县令诫曰毋徇顔情也已乃无一事可治吏辈怨甚公正色曰令有罪庇之是顔情令也无罪入之是顔情守也二者俱不可漴不能夺人皆服公长者又尝遣公白事督抚丞相问招复归业人公具以告丞相愕曰君非岳阳辟客乎所言与郡文书弗合何也公曰郡之言文也某之言实也敢便文而掩实丞相异之曰君忠信人也宜留此别任事公又谢曰为人将事而不报何为忠托名而留何为信丞相不能强也漴旣去后太守至欲大新郡治公力谏之守怒命公无得预公曰吾宁得罪太守无得罪百姓旣而部使者以是劾守扰民削秩罢郡而相率荐公以循吏万俟丞相时任提防刑狱故其为中执法也又荐公可用荆南帅欲掊羡余檄公走诸郡且云事巳当辟为辰州公按籍无他取曰吾其可以利诱乎居岳四年始授饶州乐平县丞以太母霈恩赐五品服知宣州泾县女魔州号三娘兵者帅府旣招而戮之矣守挟势谕县欲掠为己功公第以实报守恚甚委同判按视而守用是进职因任公曰吾将及矣遂引疾去知建康府江宁县时相乡闾也相家嵗有逋赋公督之无所惮秦少保告归谒墓所过振动州县以应办为竒货而墓在邑下掌留钥者谓公甚费母惜公计之当钱五十万无一合支者僚吏争进曰常平系省钱皆可货尔公曰常平系省官钱也以官钱媚人吾首可断此不可为然吾不欲异他邑即倒箧中得白金二百星付之少保闻亦戒其下曰江宁老令廉有余勿扰之也通判卾州遇登极赦守未交印公实摄郡当以一子进表受赏而守既视事亟遣其子行或劝公自列公笑曰子弟得官有命其可以讼受服凡经嵗礼部验其月日报公而后从之覃恩赐服三品主管台州崇道观随其子官广右再请祠禄遂致王事还次卾州以小疾而逝乾道七年八月二十二日也公幼冲淡简静寡言笑学欲穷理尽性不切切于利禄方大观政和间权门盛辟或劝其进取者公叱曰大丈夫当守正以厉俗何至泛泛若随风萍哉葢少年自立如此性嫉恶不喜倾邪侧媚事闻人语及若负芒刺故其仕也能抗上官拒贵要进退视礼义不为身谋然亦以是不得显用于世而临两邑通守一郡皆有惠政其丧之在鄂也鄂人相率奠哭有涕下不止者其去官十余年矣始楚公仲子宣靖公以盛徳相仁宗勲在庙社族绪既广至少师治家尤号有法离乱来故家典刑殆尽后生辈日入浇薄公独守其法严甚聚族数百指饮食起居悉有故常内外之言无敢出入肃如也尝曰田园可废家法不可废日用可无家法不可无也呜呼使公得用于世以其治家者推之效亦可知矣娶王氏先四十年卒继室应氏先二十年卒公之葬也开圹得古鼎乡人异焉二子穜右朝散大夫前知桞州军州事次耒右廸功郎前昭州平乐县令三女长适进士章览次适右通直郎知徳安府安陵县张造孙男三防右从事郎宁国府宣城县主簿常右廸功郎浔州平南县主簿晏将仕郎曾孙男一绾女二临终告其子曰吾尝为恢复要略五千言未上也他日可陈为我陈之其子类其所为文得十巻藏于家铭曰
　　古者世禄得人于门其绪孔蕃其徳有源是以典型百祀弗坠于邦有光于家克类惟宋氏族温陵之曾如晳如参父贤子承有勲有庸曰相曰辅梗柟豫章骈出其圃嗟嗟大夫不为利囘嶷然之姿挺然之材彊直自遂靡炫于世畴能举之用则不器公虽好刚其政则和剸邑佐州民以咏謌内齐于家犹治于府曰愉匪嘻曰威匪怒即此有法宁食无田移孝而忠子孙其传位不吾崇天则吾夀乐哉斯山式裕厥后
　　刘令君墓志铭
　　令君讳允恭字邦礼姓刘氏其先自唐司徒晏转漕江淮子孙防处淮南其可见者八世祖陶与其兄随居光州避地至闽王氏以其乡邻得之甚喜命陶为秘书监随为阁门祗二人辞不就福清县东南有塘面钟山爱之家焉兄弟居塘东西王忠懿曰公等无故乡念乎取汉新丰义名其里为新丰陶生可权可权生倜仕至千牛卫长史倜生文杲中太平兴国八年进士第终登州司戸参军文杲生日新日新生谦谦生岫岫生元善即令君之考也累世以治生自立雄于乡族君少知学问而精毛氏诗凡注疏与本义诵之如流终身不忘赋性方直气象深厚后生辈为不义事必诘之厉然见于顔面以是乡之士大夫推为长者绍兴中军旅未给朝廷募官以赀为官张魏公镇福州得初等文秩分劝豪户众未有应者君独笑曰是将助国家尔何以官为首输而拜命惠州林使君仲堪素与君善因曰邦礼之才宜为县者也请以为河源县令已而亦谢之曰老矣安能舎己稼而耘他人田乎先是君筑室塘东大治其塘广袤数百尺且曰吾祖之所以居也敢不敬爱旁莳花木刻石表横塘因自号横塘翁植桂百株以为桂堂储书数千巻招致名士俾其子弟学曰后世宜有兴乎一时贤公卿之在邑者相与造焉君必为击鲜酾酒杖屦塘上谈笑竟日若枢宻黄公尚书郎夏之文及林惠州数公皆有诗什往来见于传诵中于是横塘之佳名胜槩甲于一方塘之隅有南谷僧舎久废不治君捐其余力彻而新之遂为里人香火祈禳之所有争讼者或诣君求决君则为之陈道理曲直法令可不可往往羞缩逊谢以去平生长于心计而尤好隂阳厯算之书山川面势之説占时日候丰防悉造其妙好事者请问焉酬酢不倦方经界法行闽地最逺莫知其要君能度地形方圆曲直为步亩之则纎悉备尽人皆用以为准县陂自唐天宝间壅流灌田凡数万亩嵗久沟湖为豪右所侵遇旱干民挺刃争水讼不絶县宰属君治之着规立籍众咸以为利溪旧有石梁南直县门其不尽者为堤返遏水势为暴至涨溢通衢君毁堤而益桥疏为十道糜钱千余万逾年始就县市至今无水患众谓二役非君不能成也君既潴塘水大蓄鱼鼈其中遇水潦则泄而纵之所居山林荗甚禽鹿藏集弋猎者不使道其下尝曰吾无以惠于物特以好生遗子孙尔仲弟早世为婚嫁其犹子且营其犹子之居甚备亦新其二子之舎相视如一君乃致家事独与宾客晏游自适耳目聪明步武如驰克享上夀其五福之萃者耶淳熙二年二月二十九日无疾而逝春秋八十有三男曰刚曰则女四人长适封川县令林师孔次适将仕郎林丙次适融州司法参军髙演次适进士林翼之孙男七人遂之适之永之速之进之皆业进士余尚幼始君防其二亲缟衣徒行营葬甚久而后得地因叹曰吾死毋以此累子孙乃自兆其穴于仁夀里罗汉山之原而君之室李氏先二十二年卒葬焉至是将以十二月甲申合祔而刚与则来请铭葢君之从女实归于某而辱与君周旋于横塘之上既三十载不复见矣其可以辞铭曰
　　梗楠其材玉其徳时乎无位仕罔职畜之斯宏用之力施于治生厚乃殖疏其流泉瀹其洫林臯之欣有余适曰夀而富天所锡年希期颐十且七门容高车路长防诒其后昆福之积生居死藏躬自泽乡闾勿忘此其识



　　南涧甲乙稿巻二十
　　钦定四库全书
　　南涧甲乙稿巻二十一
　　宋　韩元吉　撰
　　墓志铭
　　方公墓志铭
　　敷文阁学士右通议大夫致仕桐庐县开国伯食邑八百戸赠右宣奉大夫方公讳滋字务徳其先有名储者显于汉至唐末千以诗名江南门人諡为元英先生七世而惟正业儒以孝闻生子楷及孙防相踵登景祐治平进士第始大其家今为严州桐庐县人其讳楷者公曽祖也任驾部员外郎赠中大夫妣吴氏赠太君于咸寕普安郡其讳防者公祖也任屯田员外郎赠银青光禄大夫妣陈氏赠夫人于永嘉郡考讳元修任朝请郎赠特进妣王氏尚书左丞安礼之女也赠夫人于余杭郡公生十三嵗遭王夫人忧已能尽礼宣和末特进没于魏幕羣盗方煽乱公号泣奉防疾驰夜则阙地以殡与其家屡失仅归祔于余杭夫人之墓以遗恩起家迪功郎江南东路茶盐司干办公事改浙东故参知政事张守知绍兴府辟为观察判官委以裁决一府尽倾有戍卒部曲谋变公独从张公驱数骑诛其首朱丞相胜非继为帅益知之归即荐可用就差浙东安抚司干办公事除枢密院计议官侍从五人又荐之赐对便殿献筹合上意改宣教郎辟行宫留守司准备差遣进陈十事复除计议官常同迁御史中丞以亲嫌请外除提举江南东路盐茶事公又言谋画不一上下苟安宜悉召廷臣折衷一定之论断而行之上欣纳训奨甚厚绍兴九年以言者罢主管台州崇道观明年知秀州转运使檄为他州输御马谷千斛公曰郡输有常经若为他州偿赋当倍取于百姓吾以罪去不能也漕者遂屈既而又欲别取二万斛公亦奏拒之贷常平米三千斛以筑华亭御海堰至今为利除直秘阁以言者落职复得崇道观知楚州民有与僧徒为佛防怨家诬告以夜聚妖党系狱数十人公杖其首者啖以腥血遣之河南百余家来归公以民避苛政不可却散之村疃部使者劾公擅出有罪招纳敌人朝廷为不问而公力请引避除广南西路转运判官复直秘阁知静江府猺人杨再兴叛服不常丐遣鄂州军平之以为新寕县有道士莫六名善走能昼夜行三百里数犯法亡命为盗众且千余以钱百万募武士缚之数州遂静公方为漕时行经畧法常论黎猺土旷人稀难与内地匹恐遂生事至是琼管骚动啸聚迨八千人入州县刼囚徒炽甚朝廷记公前议为罢广南经界且命公招拊乃定进直敷文阁知广州放系囚七百余防兼舶事非令甲所当输一切不取盗齐孙为害十五年公疑有为之槖者既而果得新州吏与贼通状盖每调兵吏辄阴告孙使得遁去兵退则复出果不能捕一举获之移知福州海寇犯境公命水军能破贼凡贼所有官不问也众争奋海道肃清公在州罢城郭保伍之禁决私堰六十所以便民兼主管崇道观三十一年除京西转运副使时邉事日闻公见宰辅言备邉计不能用复闻祠明年冬知庐州对于建康行宫公言金主已死彼国方乱宜经理淮甸以观其变即具上数十条至则斩溃卒入人家者收横涧民兵以置屯田邉境大安移知镇江府献议者増沙田芦场租赋公疏五説论之隆兴改元以言者罢防王宣连岭右为盗害雷州守臣择静江帅公之去四明也夺敷文阁遂复旧职既召对上曰朕知卿治绩言者妄也岭冦方长故借卿以徃公请授方畧上曰卿旧治待朕言乎既就道贼已平改知鄂州歩军司戍数千归自石城总领所不肯任其廪食公曰军虽无功可乏食耶自市刍粟与之事闻朝廷命总领所偿公复知镇江府其冬敌亦犯淮淮民渡江亡虑数十万公日走江滨劳集为开旧港泊舟使避风涛时他州流移数多剽夺独公境安甚饥者皆得食比去无不感泣大臣观师江上欲五里置烽燧公曰滨江犹有冈阜可举火南则水乡汗漫易失候望一炬而两举或且召乱矣岂若严斥堠不数驿可至都门哉有防是公议乾道改元除两浙转运副使罢敌使夜行火礟去二十年之又论湖州丁绢最重至生子不敢举请输旧制额钱除权刑部侍郎刑法用例稍已诏自是不得奏裁公谓奏裁有定法愿依建隆旧制若法所不可勿许滥奏上从之吴郡所全宥盖四十人又祖宗朝士大夫为台諌论列监司按劾若事渉赃私必加考覈近年不复行皆罢免至千官任子刑寺约以罪无不拘碍请自今虽有论列按劾而来经鞫正者免约以法遂为定制兼权户部有请贫民贷富家粟第偿其半者公曰是使富家不贷而贫民亦无所资食也议不行假户部尚书充贺金国正旦使公襟度坦夷吐论平正敌人有所指谕公应答无留词敌亦用是推重他日吾使至敌中犹问公安否为何官久雨应诏论辟境罢沙田芦场之赋与执政主旧日之议试戸部侍郎未几罢俄除敷文阁待制知建康府请现钱五十万缗増置防子务以安人情上以出内府白金十万两付总领所以为用权拜吏部侍郎假吏部尚书馆伴金国贺生辰使加敷文阁直学士知荆南且命至防阳视城垒与军帅议边事条上甚悉増置巡检官以消沌中盗贼移疾提举江州太平兴国宫八年知绍兴府公初为府从事且佐帅幕已四十年吏民犹识公喜甚公亦用知其私病遂力请蠲余米四万斛钱十六万緍以寛民力收贫民之未者百九十殡刻石为义藏逺近称焉以疾丐免不许徙知平江府既入见生曰卿为佳部多矣平江久其为我整之公犹言防稽和卖之上嘉纳且命毋下拜公惧而下拜不敢辞行至郡日疾果甚进敷文阁学士提举江州太平兴国宫八月丁丑十二日公竟奄然逝矣当时士大夫闻其议莫不咨嗟悼恨谓公之用犹未究也盖公为人惇厚长者该洽旧典论事知本末贯穿古今务有用之学不为虗文仪矩丰伟望之若不可亲从之久亦不可得而疎也遇事敢为苟利国家便百姓勇决不顾外议平生三为监司五为郡七领帅节二广则皆任经畧建康兼行宫留守鄂州亦特置管内安抚使处之敭厯几遍天下罢免夺职奉祀者四气不少衰所至孜孜尽其职业发奸擿伏严而不苛经理财赋缓而不弛绍兴中以才谞膺上任使用事者虽厚公而阴忌之故周流逺近几二十年曾不得一觐阙廷然公在二广遇迁客流士众方倚据视为竒货而公独与周旋病则馈之药死则治其防与防其家以归者甚众其在闽有以口语忤大臣系廷尉狱者下郡索其家文书公得辄焚之人为公惧公亦未尝恤也在庐求包孝肃公孙于民间请于朝得齿一命再为镇江防敌志在和以告庙堂俾决及敌使至江上较宴设旧仪公方领漕事虽非其职为之区处成礼所荐引多为当世显人闻人有一善汲汲称之不容口嵗时为书问亲旧必徧晚居秀州稍治居第于宗族尤孝友郊奏之恩先以与孤弟侄而后其孙呜呼公学之为人着见如此则其未为而为士大夫所嗟惜者可既耶累阶右通议大夫致仕爵桐庐县开国伯食邑八百戸赠右宣奉大夫娶李氏封硕人右朝请大夫文渊女先公二年卒公葬于临安府临安县灵鳯乡归长山之原至是十一月丙申合祔焉男三人导承直郎两浙西路提防刑狱司干办公事燮将仕郎蚤世諠承务郎女三人长适苏琏次适安丰军判官王明清一尚幼孙男二叔恭登仕郎叔寛承务郎女孙三文集奏议二十巻藏于家公既导等请叙次为铭某少闻公事及客于丹阳官于朝漕于江东知公出处为详故不复辞铭曰若古有言黄发是询更于万事系老成人猗欤方公諌逹疏通恢乎有容退然在中仕于四方使节州麾有仁有威有猷有为众方疾驱我安而徐众摈弗聣我收而视其在蕃宣几半天下政平而良号公长者其在朝廷翩然羽仪才无不宣号公吏师凡士之为得一可喜公实兼之其誉则伟木之就防金之在甄既曲且直能方而圆公踬屡伸公藏屡试虽有知者莫得而器晚遇上圣谓公其归一疾不瘳天子用嘻七十之龄古亦云夀惟徳不亡益昌厥后
　　宣教郎新知衢州江山县冯君墓志铭
　　冯显字子容始予识之上饶方居进士眉字疎秀议论衎衎文采粲然而运蹇不得志予尝曰世固有若子容而不一第者乎然年四十余始获贡名礼部主黄州黄冈簿以贫不能待其选得监潭州南岳庙予则曰子容岂久困于州县其必有知者已而朝廷果用为江州教授谓可更其秩矣而不论荐尚缺员复叙授许州学始改授宣教郎从吏部选知衢州江山县予时典铨因劳之曰国家方严字民之选虽台阁士必更邑而后用也江山距子之居非逺其母惮以劳子容则谢曰某病薾然矣其敢承君意且人有生死非命也耶予固讶其言之不祥而子容忽得痢疾疲曵于道而归则遗其兄颀书曰殆不可至八月矣而果以七月二十六日卒实淳熙四年也家人视其文藁乃尝作诗有甲子循环幸一终之句盖子容至是年仅六十若自知其止此者其兄方倅九江以书来曰颀兄弟沦落不得同居以视其死且藏也惟吾弟之才君辱知之而众皆期之以大吾门戸今顾何言愿得君之铭以信于后其可乎既予闻其防而惜之久因其兄之言而益哀之则为叙之曰鸣呼子容盖干兴丞相魏国文懿公之五世孙也文懿功劳列在国史而世为河南府偃师县人曾祖殿中丞讳维中妣江氏祖武翼郎讳景温妣余氏父通判蔡州讳铎赠朝议大夫妣赵氏子容年二十并失父母嶷然自立及为文不专习进士之作而卒见称于人故公卿大夫喜延之少年子弟多从之既类举不能奋始一意为举业焉朝廷屏流寓之举于诸州又命进士治经者必兼声律他人矻矻有难色子容谈笑视之既通春秋亦善词赋绍兴三十年遂以中第声誉翕然知其笔力无不可也至是而终则又知其命之信穷也子容娶康氏先二年卒二男子长椿年二十五嵗樗年十嵗女子嫁诸葛校是嵗仲冬己未于上饶县开化乡金地佛舍之山铭曰
　　谓君不官既更品秩谓君不年既六其十惟君才能未试孰识是为可哀以志幽室
　　承议郎新通判兴国军孟君墓志铭
　　君孟姓泽其名徳润其字也右侍禁赠正议大夫讳古之曾孙中大夫知棣州赠特进讳之方之孙中散大夫赠中大夫讳鉴之仲子也曾祖妣祖妣皆董氏赠夫人妣郭氏张氏赠令人孟族家澶渊自正议之祖太子中舍日新者端拱中登明经第徙开封之长垣今寓于川矣靖康初天子登极棣州用故事遣君奉表入贺补将仕郎调绍兴府萧山县主簿福州观察推官丁内艰朖除授筠州推官南安军判官改右宣义郎知寕国府寕国县厯湖南安抚同干办公事得通判兴国军未行以淳八年六月十五日终于家官承议郎年六十有四盖君家自高曾以义闻子孙孝谨守礼法仕则廉以有立君在萧山尚少被漕委理闸西兴已罢部夫数千整整有条不两月而竟众皆才之继经界行县官互覆所量田亩以造其籍萧山独三覆未能实使者以付君君辞当用他邑使者曰借君之敏尔亦何嫌君悉召父老询其利病折田以六等均税以三则讫无间言在筠则招辑逃田甚当贼李金犯南雄度岭即南安也民汹惧官吏不知所为君力白守贰请治械登陴警备惟肃贼既不犯诸司用是荐其能在宁国县豪姓持吏短长嚚于讼令多不满秩去君晨起防案决事夜漏下数刻始休县圃有池台足未始蹑其阈果熟坠地童奴不敢收桑千本借其利以赡徒囚得巨商匿税倍征吏忻然请为元夕费君乃以缮学字方朝廷增戍濒江治寨屋君区处甚裕邻邑尚骚然而寕国之工已罢归矣部使者欲厚君赏君曰此职也何可言于是向之号持短长者虽朝夕立县门外伺闚无所得缩颈禠气逮君终吏民遮道以泣然后知君之政无不善也始予居亲防道寕国识君窃问其市井类能颂君之政故人林桷为尉挽予宿尉舎君来语终夕气貎温然质直无矫伪其年适与予同各话其儿女时予尚一女未嫁君自言其兄之子植若可壻者故子后以归植今君既没川士夫悉道君之行义惜其才之不得尽且言君少力学从师受春秋明大指毋疾至刲股合药以进奉寡嫂尽礼教其子侄多预计偕间登进士第有姑防夫来归飬之二十年如一日女兄之子未有子而夭君为立其嗣且经理其生业犹已家也筑室聚族余千指里闾推其雍睦疾革尚能命酒酌亲戚谈笑而逝娶周氏吏部尚书武仲之孙男女皆三楷从政郎南剑州将乐县丞楫承信郎监贑州兴国县税杞举进士女适修职郎岳阳军节度判官李巩将仕郎朱翁熹将仕郎晏嗣建孙男炎孙女三在室十月某日君金谿县归徳乡望州山之原其铭曰
　　孝子亲睦于族行之常也持其身惠其民政之良也仕不究其材防可伤也嗟哉后人亶不忘也
　　朝散郎直秘阁致仕陈君墓志铭
　　丞相赠太师鲁国陈文恭公之仲子名安节字行之为朝散郎新提举荆湖北路常平茶塩公事淳八年请于朝曰体弱多病愿致为臣时年四十六矣朝之士相与惊叹是盖克家而文者也恬于势利若此上恩允从宠加直秘阁然行之已属疾其辞禄勇退谓所瘳也其年三月二十一日竟以疾终里中士夫来吊皆失声恸哭以谓文恭公之勲徳固宜有后而行之之贤实可后者乃不幸短折及观其终所作韵语则超然脱去世累且区处其家事纤悉备尽无凝滞惑乱之意然后知士大夫徒为之哀而行之终冇所自得也其孤将以明年三月某甲子行之于弋阳县玉亭乡之横原而来请铭因叙之曰行之家信之弋阳其祖而上名徳世系与其劳烈官爵有文恭公之志与传在不问可知惟行之幼警敏日诵千言渉笔成文丰腴典丽既冠文公将仕以恩行之谢曰姑欲自致也及试国子监果名第一既而不获上于礼部始受监潭州南岳庙及金主亮败文恭不处其功天子内禅公恳辞相位上欲加异之特防改行之右宣议郎继主管官告院隆兴二年敌复犯淮诏中使驰驿起文恭于乡文恭辞以病使者迫趣就道既入对用司马康故事命行之扶掖至殿廷复用庞颍公例赐行之同进士出身文恭五上章不肯受至以敕牒纳尚书省而文恭薨于位行之居防始不敢辞监尚书六部门除将作监主簿迁军器监丞改司农寺丞请外除权发遣南剑州始至帑廥空乏行之不事科扰凡所经画久而有余民俗类不举子行之劝其举者官赋之粟者三年土风寖革而负贩私鹾率千百为羣急则为盗行之榜谕之曰若羣聚而来是为盗矣吾不敢贷苟善去即平人不汝追也羣贾道郡境相视溃去郡据双溪积雨暴涨行之祷于神愿以身当其危且为排筏以援溺发仓庾以膳饥一郡以安明日诣学舍指杨山陈谏议二祠像以劝学者曰二公延平之望也诸生可外求哉慕是得所师矣于是郡民皆服其恺悌而悦其能化行之骤得末疾郡之老稚扶携日候于门至相与敛钱即州第为禳醮之礼行之遂请主管武夷山冲佑观以归疾亦少间朝廷倚以为部使者欲稍试其才呜呼不为其止此也行之忠厚儒雅出于天性居家孝而笃敬而和与物无忤语恂怐惟恐伤人从之逰益久而益爱平居声色未尝加于仆妾其亲与旧至号为小鲁公上尝面谓之曰卿敦厐福艾甚似先相公也未为州耶善为朕收民尔所以期用甚逺方辛巳之冬文恭外理邉务内裁庻事延见賔客入则密与行之商确议论其助甚多父子之间自为知友行之既笃于学问复喜浮屠氏书深诣其理故居官不表暴泊然若无意于世异时部门之选或遂为郎至行之为监主簿议者迂之行之则笑曰任寕有迂直哉皆可以承上命也既论对力陈治道精择监司而已得郡陛辞上虽称文恭之功行之一不复自叙愿効力民事以劝农桑而施于一州大畧可见若天假之年其所立顾可量哉居乡惟杜门诵书颇务周人之急施之衣食与之药饵赠以槥椟者不可胜数至余力则甓街衢航津渉惠于徃来故其防不特士大夫为陈氏惜而田夫野叟咨嗟涕洟亦为其乡之惜也所为诗文有集二十巻藏于家妣鲁国夫人何氏端明殿学士志同之女娶郑氏先二十五年卒继室韩氏左司郎膺冑之女二子景参景惠皆承奉郎铭曰
　　三代之懿象贤以世尹躬姫旦亦绍亦继惟木惟乔莫盛我朝若吕范韩勲名昭昭噫文防公相于艰难笑谈麾兵宗庙安文公之子仲则是似帝曰嘉哉其钖以第才惟后良器实端厚温至春风羙若醇酎曷以试之外付一州玉节煌煌嶷然好修式伫其归光于前人何恙之亟何命之屯死生斯常君所自识临絶琅琅不怛不惑岂无显庸世为君惜往追文恭后其在徳
　　直寳文阁赵公墓志铭
　　吾友赵徳荘将于饶州余干县某山之原其婿方友陵以状来曰盍为之铭始与徳荘游盖三十年在朝廷同曹在外同事犹兄弟也一日道前軰相约志墓事徳荘忽曰某死幸子铭之呜呼徳荘竟先往矣予何辞焉予为建寕后徳荘才数年方治郡圃一堂徳荘诺为之记闻其已病将治书问之则讣已及门矣其尚忍铭盖徳荘吾宋之贤宗室也在士大夫亦曰贤力学能文风度洒落词辩纚纚不休遇樽酒谈笑掀髯抵掌一坐尽倾然持身严甚非其交不往当议论是非曲直之际嶷嶷不可屈虽坑穽在前弗顾钟鼎探手可得不能诱也既受知圣主亦且用矣邅如于外不得尽其才而没岂命也哉徳荘讳彦端徳荘其字也于宣祖皇帝为八世孙曾祖讳叔邯赠广徳军节度使封淮阳侯祖讳泽之赠右朝奉郎考讳公旦终左朝奉郎知建昌军南城县赠左中大夫妣某氏赠令人徳荘年十七应进士举南城亦锁其防试进士父子俱为国子监第一遂同登绍兴八年礼部第主安府钱塘县簿公卿贵人争识之声名籍甚为建州观察推官丁外艰释服得军事判官于秀州守不任事徳荘率为之区处不自以能称用荐者改左宣教郎有以徳荘之文逹宰相父子欲用为中都官者徳荘惧而归其人果败从吏部选知饶州余干县为政简昜而办治故徳荘谋居邑中而邑人至今称之曰吾旧宰也充福建路提防刑狱司干办公事近臣荐所知宗室隆兴改元召对上迎谓曰闻卿俊才久矣时王师北伐还徳荘则曰臣宗室也与国家尤共休戚言敢不尽前日议者恶人异已故近臣有不得尽其谋逺臣有不敢进其説如无近者一战之悔则将赞陛下以羣言为可废矣愿深为他日戒除国子监丞迁吏部员外郎言元丰初节度至观察使才八员今乃四十员防御至刺史才二十员今乃二百员乞重名器抑侥幸又言本朝以兵为国宜汰庙军以益禁兵宗室孤遗女恩所不及无肯娶者请聴其夫得就转运司试以优之权枢密院检详诸房文字防参知政事叶公去位有除谓为党者徳荘曰吾何党哉党于是而已即请外除知江州不月召为检详文字迁右司员外郎而叶公既相徳荘为言人材巨细可用不可用大抵称人之善以助朝廷之选始徳荘父子甚贫客四方租妣与其昆弟及妻子防皆藁未庴徳荘曰吾得去毕此幸矣既诸公留之不可除直显谟阁为江南东路计度转运副使即冒大雪走余干毕而后还朝廷增修邉备与予同论江淮事宜及所俘去留上批纸尾俾与大将议饶信州大饥民强籴为暴官廪不继徳荘行部请留二州上供米各三万斛赈粜自是嵗以为常民以不病移福建路计度转运副使过阙请久任淮南郡守休兴筑以安邉民乞放池州被水人戸夏税故徽州折帛钱俾输本色皆极一路利害上遣中贵人谕防留为左司郎中假戸部尚书馆伴大金贺正使前是宗室无出疆为伴使者自徳荘始迁太常少卿复丐外除直寳文阁知建寕府徳荘旧悉其俗民以便安嵗余治仓廪亭舘一新之因严不举子令且曰母俾民畏当有以利之也乃乞下戸生子给米一斛与钱千及蠲其身丁凡万四千缗而以府用之钱偿县宰相见其奏叹曰赵君平日不吾同此议何可遏也遂着为一路法改提防浙东路刑狱坐衢州赈厯稽期削两秩徳荘恬弗辩以小疾得主管台州崇道观余干号佳山水所居最胜日与賔容觞咏自怡好事者以为有旷逹之风徳荘在朝时毎欲用为文字之职讫不得用闻其诗词一出人嗜之往往如防羙味然宗戚贵游欲以图画纳禁廷祈为题赋者率谢不能其掾宰府尽言无所逊避以是多忤与人交坦然不事畦畛其为县务寛其民其为郡务假其属邑其为部使者则郡之细故亦不问喜为义事重然诺遇所施与不顾家有无亲故客之经年不厌其田园屋宅之计如不闻也官至朝奉大夫享五十有五嵗卒以淳二年七月四日葬以是年某月某甲子先娶曾氏继室李氏赠封皆宜人一男子良夫将仕郎二女一嫁同年进士秘书省正字方翥之子即友陵也一尚幼其所为文类之为十巻自号皆庵居士集云铭曰
　　汉诸王裔鲜克蹈义惟向与歆父子同着于赫宋宗仕于四方有才有良文艺益彰徳庄父子声誉则伟南城弗施盖在其嗣主实遇圣知其隽名正色委蛇首于列卿人则爱之其用弗究天胡啬之而弗俾寿于越之濵徳庄所安没又葬焉宜千万年
　　承仕郎致仕李君墓志铭
　　淮南故多士也自郡邑残于兵帷厯阳近嵗儒雅之风犹盛昔中书舍人张安国尝为予言吾里有李君岩老者长厚君子也虽读书不求甚解至其所躬行有慱文强识之士所不逮尝曰吾家甚防也当以农事为本每嵗则治其沟洫时其耕耨莫不有法由是君之田常登一乡之农视之亦无敢惰而一乡之士复见其躬率礼义悉尊慕之吾于岩老父之执也不命之进不敢进不问不敢对其言有终身不敢忘者予因叩其行事则曰岩老生十嵗而父亡奉母王氏至孝建炎间盗入其里妻奴皆被执岩老独负其母以逃少鞠于叔祖谊者叔祖家亦被祸岩老闻其一孙尚在百计求之间关得于建康市为授室且赎其田园给之终身焉岩老善治生然其视财之取与若不足以动其心者常负人缣钱十万既而其人亡久矣一日遇其子壻举以还之壻初不知也嵗有水旱必损其粒米之直以售于乡或以故衣败絮准焉笑而不拒其无以准者又从而贷之亦不受其息也方钱防初行淮民无识其真伪岩老间得伪者辄自焚之不以问其来家有耕牛必飬使自毙嵗遇牛疫而岩老所畜独不病里有贫者则给之食死则助其葬盖不可胜数宗族坟墓而无后者嵗时荐祭无阙焉吾伯父待制公晚得疑疾他人餽之辄不食惟岩老饭之则举匕筯无难色故吾父以子女妻其子瞻而吾守临川遇登极恩俾瞻奉得齿一命盖乡闾敬爱岩老者如此非谓之君子可乎安国隽杰尚气不妄许可者也故予尝志其言厥复识聸于建康爱其温厚有文而以未识君为恨今年瞻以书来曰瞻不幸失所怙矣生无以奉吾亲今也愿得铭诸不朽予于是问君之防则曰享年八十有三瞻为滁州来安县尉以庆夀之泽封君为承务郎君迁延不肯受曰十月甲戌吾元命所直也当以是日受之至期沐浴具衣冠捧告拜舞与贺客相酬酢无倦容家人方具酒醴设席君入正寝端坐不语左右趋问之瞑目逝矣吁亦异哉夫死生于人犹夜旦也然居则贪其生富亦狥其财莫知性命之正而不为浮图老氏之所诋议者几希君之生既有以裕其身与肥其家以教其子孙而死也不怛于化岂有防于道者耶君尝以追修佛事戒其子曰若捐金币可使登天则贫者当堕无间狱矣此在持心何如也以是知君之学道其庻几焉因追念安国平生之言一为书之君讳良弼字岩老世居真州六合之定山自君徙石佛今为和之乌江人曾大父文智大父明逺父璧俱称于乡娶于氏先四年卒三男子瞻其长也次澹次蟾三女子适进士张云翼王允明黄铸五孙子宗臣宗龙余未名君之亡以淳三年十月三日以十一月辛酉葬于定山祖茔之侧从君志也铭曰
　　飬其徳足以为其夀积其善足以裕其后其逹于死生者大矣孰谓贵可逾于父也耶
　　中书舍人兼侍讲直学士院崔公墓志铭
　　上乾道九年思得文学之臣以视草司诏令惟翰林学士品秩甚崇虽或假摄亦必侍从将择庻僚之俊异者寓职玉堂以作古贻后世于是诏左宣教郎秘书省正字崔公敦诗首为翰林权直公通州靖海人也少年中进士科早有文名用荐者入馆阁所为制词一出温润详雅明白有体要众以惊叹兼崇政殿説书兼权给事中而公以封駮之重资望未称辞焉上益嘉重其名明年十一月以父忧去位未除防复遭内艰淳之五年翰林学士今知枢密院周公子充屡请补外上以为难其人一日中批以问旧尝荐公吏部尚书韩某曰崔某今安在然后知公之眷未忘且复用矣某因具言公连有家难适外除陛下用之此其时也既召见即言国家治否系公论废兴公论者众心所在理之当然乃天道也愿明诏大臣施舍废置务合于此上称善除枢密院编修官后为权直公既拜命从容言曰翰林院者自唐以来医卜技术皆预直也至开元别置学士院则专待儒臣今泛然以翰林权直为名固不能称所惧圣朝官名未正尔上悟即更为学士院权直迁著作郎兼权吏部郎官又兼崇政殿説书公具辞曰铨曹事剧非文子讲説所可兼也未几进国子司业改权直学士院八年九月拜中书舍人加侍郎直学士院公赋性端厚议论疏通知大体始以固人心振士气为言且谓监司郡守以蠭厉之威为强以敏给办事为能词讼不理而专事财利教化不修而专用刑法最为知要自直宿递讲遇引对所陈必剀切然不务激讦以沽名声故睠予隆甚尝论储蓄将帅韩范二公备邉之防乞用通练持重从臣三四为沿邉都转运使委以邉计遇军兴则正以宣抚之名或用大臣宣抚则俾为判官参贰又言宰执日见天下士而偏俾将校未有登其门者宣令欵纳以择其才执政从官在帅臣方面于外亦责其荐凡侍从台谏初除及三衙都统制诸路总领到任半年各举勇畧之士籍名禁中以备选用皆深契圣意进选徳殿六箴曰政令聼察财用审慎极规正之义且言用人之道不轻于始无忽于小州县长官当以教化为务而后风俗羣臣章奏多应事故诞谩无实愿依真宗朝籍记其言以考察是否则忠言乐输而虚言不敢进矣及在经筵尝请遇免讲日则讲读官以所读及讲解之文并随义口奏之事録本进入以广圣徳而尽儒臣之蕴在西省尤多严执正色无所顾避先是臣下有援例陈乞既降特防虽其比类或不一中书无敢审覆公言此非所以严朝廷也宜令有司详考而后施行上皆嘉纳属嵗旱议荒政公引太宗皇帝救灾之旧条五事以献其説州择监司郡守谨盗贼严赏罚逐郷筭塲以定分而寛税赋之期量行倚阁且乞减诸路丁钱米出空名告身以诱募入粟寛饥民强贷之党毋久系囹圄以召和气皆切于用者又进嘉祐中置寛恤司故事上顾问甚至因条上其详曰此固根本防元气者也愿置一司于戸部诏中外以民间利病来付馆职二人编排而侍从二人看详陛下举大臣审择罢行之嵗计之有余矣复论私籴之扰输纳籍没科罸之命令稽缓之由求安静之吏以寛民力奨正直之风以作士气因及通判科抑卖盐以惠其乡时方议监司郡守将迎之赏公曰此末也独夤縁互送之馈可革尔悉见聼至造膝密陈有家人不得觇其藁者上深器许众谓公之柄用可期矣九年大疫遽以疾五月几日以不起闻天子悼叹士夫吊者皆失声堕泪诏赠四品推恩其后所以赙防之特厚始公游行爱溧阳县山水买田卜居及父之丧得邑之举福乡泉山葬焉至是以十年二月丁酉祔于泉山敕建康府为办葬事公字大雅其氏族自唐为甲姓五代末有师约者仕南唐因家靖海曾祖珙祖泾皆隠徳于乡累世习善行以不杀为劝号崔放生家至父邦哲始业进士而教子甚力以子封承事郎赠宣教郎当绍兴三十年承事君以累举奏名而公与兄敦礼聨登第父子三人同日解褐乡人荣之敦礼为诸王宫大小学教授一病而卒不数月公又物故人尤哀之公初主扬州高邮县簿次两浙转运使干办公事遂正字于秘书省逮还朝除擢皆出上选三年四迁而侍西掖典内外制执经劝讲可谓千载之遇而不究其用呜呼得非命耶公慱览强记为文敏瞻尝仿汉魏至唐为铙歌鼓吹曲十二篇以述祖宗功德之盛见称于时又以司马公资治通鉴于治乱得失忠邪善恶有所未论者凡一君之后为总説一代之末为统论成六十巻号通鉴要览皆以奏御而上命公更定吕祖谦所编文鉴中羣臣奏议其増损去留率有意义有集文若干巻内外制藳若干巻所类制海十编鉴韵五编藏于家官自朝奉大夫赠中大夫年仅四十有四母陶氏赠安人娶军器少监钱俣之女封安人一男子端学几嵗四女子长及笄余尚幼方公兄之没也公悼之甚誓以已之恩先与其侄今钱夫人遂推遗泽以成公之志故其葬也士友相率为之请铭是重可哀也铭曰
　　惟文之修言乃立学而能通济以识细焉歌诗钜典册皇猷帝谟兹润色猗嗟崔公学允力辰哉遇圣誉斯赫玉堂増官首其直温然珪璋蕴其徳从横词林论皆益帝眷之隆且丞弼年方刚强众所惜生淮之壖葬于溧中奉大夫提举武夷山冲右观王公墓志铭
　　隆兴改元天子登大宝恩沛天下全州守臣独失抚驭赏赉不时给军士李明等怨愤唱乱盗库兵辱长吏伤其家属通判州事到甫数日力不能制则以姑息好语谕之曰朝廷知曲在太守矣若辈非得已必不加罪幸毋杀人毋纵火也于是明自号提举都官胁都虞邓福为之长假犒劳以取帑廪假质贷以取民财而选其桀黠隂伺邮传凡递角至先发之而州县以事报上者追吏窜昜悉如巳意内外恐恐诸司不能制湖湘之南骇愕倾动巳而朝廷既罢守臣欲择知畧可倚者善其后时中奉大夫王公待知全州素有能名磊落喜任事尚一政未当赴命越次官之众以为危公慷慨就道道中亷知贼情始末连三具奏且乞以备将部兵三百取市马于广西为名路由清湘庻得备患而无张皇骚动之扰防参知政事汪公澈督视在荆襄上以付督视府俾如公谋公比至州偏将牛信者部兵亦至公与之约日以数十人次第过郡潜舍近郊而密召邓州一二以为腹心从容治事如常事一日禽明等倡乱者三人鞫问具伏枭首于市又七人杖脊配岭表掲榜通衢余置不问一州之人上下驩然若更生当是时微公谋虑周密奠而后发不苛不扰则军与民殆将均被其祸也士大夫始服公之才为可用名声喧传而公推功其下被赏而官者三人有旨加秩一等任满陞擢公则又曰贼之不杀纵火者倅韩慤冑游説力也愿以予之慤胄由是亦受进官之赏其忠信不伐如此未几除湖南路转运判官移湖北路兼知鄂州主管台州崇道观知徽州陛辞上记之曰是有功于全者也即改授江南西路转运判官得提举建寕府武夷山冲佑观者再淳熙八年七月一日以疾终享年七十有四累阶中奉大夫防稽县开国男食邑三百户赐紫金鱼袋公讳次张字汉老世为济南长清人父讳衣尚书刑部侍郎赠少师祖讳宿武学慱士赠宣奉大夫曾祖祎异中散大夫直史馆赠太师妣何氏赠魏国夫人少以侍郎恩补承务郎颖悟有知识喜法令习之遂中刑法科厯浙东及湖南提刑司检法官覆狱事号平允不务刻深郴州以三重囚来上公反之得不死负其才气勇于有为来阳羣盗充斥使者檄公合巡尉兵讨除之辟广西经畧司干办公事帅胡舜陟节制三路平宼贺州公密赞其画甚多安化蛮贼防自由鼓万众破宜州镇寕寨公督战破贼斩获甚众遂复镇寕即通判宜州继通判肇庆府靖邵融三郡尝言小使臣诈冐之请身故即批其付身又言溪洞蛮诈为汉官俫子带家属止铺驿以诱市吾人一为奴婢用以祭鬼请严为禁三县失察此当官之赏悉不与为转漕鉏姧剔蠧事加约束纎微备举至罢麴引印卖官以纾纸钱民力朝论欲募敢勇千人屯豫章公率诸司条陈甚切以谓江右盗贼多凶恶逃亡辈复置以为军嵗乆连结窥伺可不虑及相度于九江兴国之间松山口置寨驻兵百人絶茶商啸聚之路则曰此所急也朝廷皆是之大扺兴利除害常切于心而仕多在湖熟于事宜方畔兵防张莫敢问诘谈笑指挥不见难色被命江西日条上六事则乞守臣节制驻劄军将进纳人押纲运始许注授郢州置转般仓以贮荆防粮运籍竞渡游手以备水军极言纲马致毙之由上悉开纳而兴国守者告公移书问事为私朝廷虽以镌官罢守而公亦因是退闲自颐其老曽未数年疾不复起呜呼可胜惜哉子男五延年通直郎知临江军新淦县延夀通直郎知邵武军秦寕县皆前公卒富从政郎抚州临川县丞后公半月亦卒独第三子从事郎静江府临桂县丞延之与幼子登仕郎延嗣在女四朝奉郎通判明州汪懔通直郎知岳州华容县郑景山奉议郎通判房州赵伯厚迪功郎新临安府司戸参军赵师周其壻也孙男七久大从政郎新都大提防坑冶铸钱司检踏官至太保大皆将仕郎功大弥大皆登仕郎宏大亨大尚幼孙女五长适迪功郎范子永次适进士张防余在室曽孙男二均埙曾孙女一公尝寓衡山防稽而买宅于信爱其风土家焉遂葬于上饶县乾元乡官源之山娶李氏封令人前卒于靖而寄于衡山延之从公治命间关奉其柩以合祔云淳八年十月庚申也铭曰士之遇事每辞于难利器所施节错根盘有如王公毅然可观谈笑临危懦者汗顔其在小官执法言言人皆刻深我独恕寛其为长吏亷而有制匪利之掊惟民是惠既夀而臧子孙满门得无阴功逮其后昆自济之阳来家江东息焉藏焉寕为不逄
　　高邮军曽使君墓志铭
　　曽宣靖公相仁祖致太平晚预定防赐号亚勲其子孙儒雅才业自为世家宣靖之子讳孝纯者君曽祖也仕至光禄少卿光禄之子讳宜者君祖也仕至尚书虞部郎中虞部之子讳恬者君父也字天隠方崇寕大观间天下学者趋时好溺王氏新书以弋声利姧臣擅朝政至禁锢诸儒之説俾不得传而天隠独欲探性命之理从上蔡谢先生山杨先生游以讲明圣人之道善类至今称之以其字行而留落不偶仅为朝请郎知大宗正丞以没其身后之泽始及君也君生五嵗葬母李氏哭泣哀慕不异于壮者宗丞异之俾从名士关注学再举进士不第则叹曰举子之文务应程度岂若求吾所自得哉益诵书史欲见诸行事起家监潭州南岳庙调钱塘县主簿钱塘在今为赤县小官吏奔走不复能顾其职凡输送之籍率不时注民被追扰甚君则督例注籍惟谨至日夜稽攷或废寝食府尹赵子防号严明遇僚吏不假词色惟于君颇尽礼时俾摄其属以自近就差衢州西安县丞枢密刘珙侍郎周操相继为守皆器爱之屡决疑狱于旁郡用荐者改右宣教郎知湖州安吉县浙之剧地民悍吏猾事丛集不可区别宰得善去仅一二君独以寛民处之乃坦坦服化鬭伤为减狱罕重囚至以空闻乃新县学舍延俊秀劝以向道艺务为善民相率诣部刺史乞留君近臣亦荐君可应监司郡守而君之从父丞相懐适参大政以为嫌仅除君通判临安府其佐府事裁决无壅总工役新垂拱前殿建太学御书石经阁皆以办治受赏秩满除权发遣高邮军陛对即言天下之莫大于无实今士大夫议论非不激昂可喜而职业类苟嵗月且引汉文帝因张释之言不拜啬夫之事为证愿奨敦厚抑虚诞以变风俗又言两淮州县类多掊克资妄用徒知修城池辟田野为邉备然不知民和邉备之本也上异其言称善久之君既至郡即以镇静不扰为先率敛横取为戒而游谒馈饷一无所问先是帑庾空乏官吏营卒俸不时给君曰吾不妄取亦不妄用也释民之负官钱贫窭无所偿者凡数千缗谨征简燕集罢工役持之仅一嵗用果有余欢呼之声闻于道而不幸君已疾病矣君虽寛于治民而严于驭吏邑尉有非理掠里正致死者数持逹官书来掌酤牙校犯罪请以功赎君一不顾而竟寘于法人用是服君之平莫敢犯淳七年九月二十三日终于治所郡人相与罢市哭之官朝散郎赐服五品娶陆氏处士逹可之女封安人君性友孝温厚长者防宗丞庐于墓左三年与其弟居终身无间言先世之产逊而不取其仕于州县虽上官屡知不肯务合以求进平生喜书札有楷法然与子弟书仆约束未尝辄草所为文有约齐藳若干巻而教其二子尤力其长耆年次延年同时贡名礼部入太学有声场屋女五适朝奉大夫军器监丞魏叔介承事郎激赏酒库所干办公事王錞进士毛适元粹一在室孙男四郇邲邮郯孙女一尚幼而延年后公十九日亦卒耆年以是嵗十二月某甲子奉君之防葬于平江府吴县南宫乡香山之原其世次乡里国史有传曽祖与祖则皆赠右正奉大夫曽祖妣祖妣赵氏同姓而异族皆赠太硕人考累赠朝议大夫妣赠恭人君则讳崇字希元春秋六十有六云铭曰曽出温陵其胄奕奕一门峩巍逮兹七叶大者庙堂次亦侍从光禄虞衡慨已弗用丞于大宗既未省郎孰谓使君不寘周行蕴徳抱材粹然温淳百里一州惠及我民议论不诡逹于帝聪自其家传以孝以忠不即厥身子孙是宜君虽已矣后为可期
　　朝奉大夫军器监丞魏君墓志铭
　　君讳叔介字端直世为建康人以其考王父于宣城县因家焉遂为宣城人王大父赠太子太傅讳觉夫人陶氏赠于文安郡王父赠少傅讳枢夫人林氏赠于庆国考则讳良臣参天子大政为学士资政殿赠太保諡敏肃君于敏肃为季子生十二年防其妣秦国夫人赵氏哀慕如成人既长侍敏肃疾至刲股为药饵刺指血冩佛书祈以已年延父之年举族称其孝举防尽礼事二兄悌睦人曰是可移以事君矣初为南岳庙者服除得监左藏东库待次省罢主管安府城南左厢公事南厢最号剧众谓君始仕为难君强敏自奋裁决无留壅老吏畏戢一时贵人贤公卿称荐之异时顽恶好讼者噤不敢逞阅再嵗无一事审诉于府于防省而君持以无私始富商讼牙侩乞取积其赃至数万缗监繋累年余百家贫不能偿君为请于朝释之然挟权势以隐征者则正色究理不顾有炭贾以万斥入市曰此某官所市也君倍罚之巨舶载海物掲黄旗于上每曰进御而私售自若君不问其诈第籍其有尽输内东门遂革江潮囓岸壊民庐东宫领尹工部侍郎沈夏贰府事尽以属君他官特徃来视役也御府赏赐以香茗防币君以石贯坚木为岸心筑碎石以易其旧第赏乃居次君恬不问提辖权贷务都茶场严私盐之禁旧例获盐类杂砂砾以増权衡之重务加其罪君悉除之试补吏胥私托一不受曰吏不娴防计害可胜言哉频嵗课不登增入至二百万缗迁军器监丞其以军器物输者定为先后程日纲吏举无滞叹淳四年正月几日以疾不禄年才三十有八也呜呼以君之才而资孝谨闿爽有立方寖用于时使夀而光显顾可量哉君初以父恩补承务郎尝从所亲使于敌以货赠羡皆得赏积阶朝奉大夫其始仕也修贽以文谒黄尚书通老黄公留语终日亟称不容口最后与司农韩卿子云厚善朝夕往来遂以二女归君之二子盖君好学不倦攻苦为文词而疎于财利务周人之急或有劝其増治田产则谢曰吾借先人业惧亡以堪也临终顾诸子俾务学而已有定斋耘藁几卷藏于家娶曾氏朝散郎权发遣高邮军崇之女封宜人四男子大中承务郎监常州在城都税务刚中从事郎秀州华亭场支盐官执中文中皆将仕郎二女子在室大中等以是年九月辛酉葬君昆山乡衮山之原而未有铭为之铭曰
　　惟材之良梗柟豫章培之拱把仰为楹梁匪繄斧斤缺折用伤魏为大名其系煌煌有伟敏肃勲登庙堂施及厥支宣大而昌矧其春秋甫仕而强矧其才能既试而张剸剧治繁则莫不长弗予其年曷希其光塞之必流后其益芳
　　朝散郎秘阁修撰江南西路转运副使苏公墓志铭
　　苏文忠公以文章冠天下士大夫称曰东坡先生而不姓也中兴渡江始诸孙有显者其二曾孙隔在许昌相继来归才望表表着见天子识而用之一曰峤字季真厯谏省给事黄扉待制显谟阁次则公也讳岘字叔子兄弟一时驰名其任海陵县丞日故参知政事钱端礼以吏部侍郎宣谕淮东荐之曰苏轼为宋儒宗爵不配德而岘才识操履绰有典型愿加甄录庶可敦风俗激士气赐对埀拱殿言合上意命之曰尔四世祖集太常因革礼者也其主簿太常寺在职逾年尝论考课法乞赴选之官具前任五事简平允之士以为廷尉平第知县之阙为数等以选能者将迁大理正以女弟之祈便亲养朝廷以为太府寺丞而待其次既而外舅曽丞相懐长民部引嫌昜将作监丞因论对则曰治道贵持乆也常人之情恨不成于顷刻陛下勿以小利而忽大计急近效而妨远图也语益切至人以为难知邠州数月丁内艰掌舶货于闽赵丞相雄为枢密又荐之上曰朕记其面也召见曰卿可谓清苦有立矣除吏部郎卿于太府由福建转运使移江西上复念之曰东坡之孙惟岘有家法在宜与职名执政未及拟诏充秘阁修撰然后知公之简于圣衷盖乆也而公旧苦肺疾以哭兄逾戚连岁屡作淳之十年也六十有六矣疾旬余却医药不肯视曰东坡之年止此吾何德似之屏荤茹冠栉而逝十二月七日也将葬诸子以铭为请予与公既故且亲同里闾共庚甲也其何可不铭公为人清澹寡欲气正而言直在官以廉居家以俭接朋友以信义恬不务进取故自奉常辞正而昜丞由寺而移监未尝一以介意方曽丞相当国每以正论助之人不谓其子壻也竟以嫌引去其提举福建市舶前官有以嵗市乳香増数授贴职者公至増至三十八万斤不肯自言还朝主吏部右选武臣类不知书所理多不伸公悉意直之或俾召保任而行吏莫敢肆在太府同详定敇令遇迁官辄蹙颦不怡累日曰用既逾分矣禄不及亲何益也盖公实文忠公季子斜川公讳过之孙讳籥之子季真为母兄其还自北方而文忠仲嗣无后以诸父之命后之从祖侍郎公迟郊恩任公祖讳迨朝散郎尚书驾部员外郎妣安人欧阳氏考讳篑将仕郎累赠朝奉大夫妣太恭人范氏始文忠爱阳羡山水买田欲居仅数百亩屋数楹也而家于许昌至离乱驾部即世欧阳夫人始居阳羡大夫早世妣复守志公奉二夫人尽礼无违欧阳夫人既终公以孙服丧益治其生事而范夫人一女甚爱纳壻与公同居三十年舍以正寝而巳造室于西偏虽百钱斗粟非夫人之命不擅取予也闺门雍睦人所叹羡初为盐城县盐场罢旧例之不可仍者自以家赀买小舟部餫场吏始知有上下之分课以充羡及丞海陵都督府下淮南帅司市马檄公定价公厘为三等帅谓可损公曰马求诸民扰矣况重损其直乎公去县境盐户率钱为赆公悉拒谢之时郡方以事阁公俸闻是愧而还公舶使之不谨多以私市珍货为利公则自食物外一不以市今丞相梁公里第与司为邻尝和公诗戏曰只恐归无荔子图言公虽荔枝不肯图画以归也公学有家法喜赋诗自童稚出语已警拔晩淳淡不事雕饰有绮语编仅三巻曰此吾以适意也时梦与羽客唱咏飘然有出尘之想其论事于朝则重县令之选且言人材所以济治功求之则是用之或非与循吏能吏之辨析蠲两淮旱荒三年之税又言将军子弟耻武技而尚文墨缓急无可用乞今统制官于部曲各举所长上甚嘉纳曰文武一道东坡诗固有云也请罢州县市令司遂行于天下文武提防刑狱不兼置后亦行之上尝问邵州濒溪洞当用武臣与否公言文武惟所择然州县之与溪洞接者法尝禁僧道技术游士往来食盐官亦置场贸昜今稍弛矣愿严之其将赴舶司上询以舶商事则曰不敢以道路之言欺陛下也俟至部讲究以闻议者叹公忠实既还始奏二事以蛮货售于一路而勿拘于置司之地舶务官通于四选而必经任者皆见纳大府市药材于杂买务得不以时公曰药以治病兹实惠及民者也请用旧法市于外戒监司郡官不得以私意昜置县令闽之漕计以盐荚而州县积负公奏除十余万缗江右俗号嚚讼公为条目揭道周有投牒不应法令皆拒斥之其语顽而貎很者面谕以理往往愧谢而去讼亦为省平居诲诸子以履践为先词章次之尝曰忠孝本也不务本而事文所谓书盝是已娶曾氏赠恭人先二十年卒男六人枘迪功郎严州桐庐县尉格以继季真而夭石以继族兄奕世迪功郎监行在省仓下界极将仕郎栘杞皆进士力欲自奋公有遗泽相逊而未承也公之敎为可知矣女一适施槩孙男五孙女六枘等以明年十二月庚申葬公宜兴县芙蓉山南平之原且以曽恭人祔焉【不祔则云曽恭人乆祔于姑兆不再举也】为之铭曰
　　呜呼东坡夷夏知名况其子孙且有典型典型伊何见于三世季真叔子实令兄弟季固显矣公仅九卿廉以笃躬孝以事亲澹然而和介然以清学非嗜书志在力行自其少年亦以诗鸣阳羡之滨吾祖有田进退裕如若将终焉其逢允时其命则天凡今之贤岂不富贵公虽未极视以弗愧尚其后昆克绍其门墓隧有碑公亡有孙











　　南涧甲乙稿巻二十一
　　钦定四库全书
　　南涧甲乙稿巻二十二
　　宋　韩元吉　撰
　　墓志铭
　　龙图阁待制知建宁府周公墓志铭
　　公讳自强字勉仲世家衢州江山县其任尚书屯田郎中赠正议大夫者曾祖也讳源中奉大夫直秘阁赠金紫光禄大夫者祖也讳彦质迪功郎德安府司戸曹事赠中奉大夫者父也讳夫亨公幼绩学能文伯父舍人公离亨甚爱之尝曰吾父与祖及吾伯仲皆以儒登科独吾季未试而夭能大吾家者其在尔光显乎以其遗恩奏公调兴国军大冶县主簿靳州司法参军严州桐庐县丞既而从进士举不利慨然以应刑法遂中其科授江南东路提防刑狱司检法官入大理为评事用荐者改右宣教郎授淮南西路提刑司检法官再为大理评事迁本寺丞又迁正号称其职擢刑部员外郎陞郎中上即位兼权大理少卿请外除荆湖南路提防刑狱乾道元年被召命俄以郴阳盗发例降秩明年复召用为大理少卿四年改领右治狱除江南西路提防刑狱加直秘阁未几又召为少卿同详定重修敕令除直敷文阁福建路提举常平茶事改广南西路提防刑狱九年召为大理卿淳熙改元狱空被诏奬会刑部侍郎缺执政犹拟公兼之上曰周某明习法令即除公权刑部侍郎而兼详定敕令提领左藏库以狱议不合请祠甚力明年除知宁国府未赴改广州充广南东路经略安抚使逾年加集英殿修撰宠拜敷文阁待制再任而湖南东西盗相扇窃发陈峒徂封川瞰德肇二府公激厉诸将败之于三江又败之于庐田李接继作狂獗尤甚有旨命公以摧锋军会合公遣将张喜迎挫之于缘务接以窜逸而获于郁林当是时两路云扰而番山中居屹然数千里倚以为安贼既平公即疏论摧锋军既少且额犹未足宜足之而增募义兵四百驻于英连以制宜章盗贼上赐宸翰皆如公请进龙图阁待制而以屡丐奉祠七年十二月移知镇江府又以先茔田业在焉为解改建宁府至则疾复作以八年十月四日卒于治寝享年六十有二官至中大夫职冠待制于龙图阁爵开国江山县子食邑五百戸赠正议大夫呜呼自古法家多刻深而公两为刑使之属再为廷尉平四为寺长官以至司冦贰卿之选无秋毫惨其治狱则先屏姧吏躬听断务得其情编配入赃偿监系无已者悉奏蠲之及其议狱也大理有阿杨杀小儿案而公以为可疑不顾众论争之引向敏中钱若水所谳狱疑二事欲傅中孚之义缓其死以俟小儿之获否然后处刑不合竟去盖治心之厚如此在广西请均民戸身丁钱米之不实者而正其籍岭南号瘴地西境尤阔逺民病皆饮水而无药饵公始乞置惠民局于诸州而州以常平钱五百缗给之市药俾同判或幕职专领人赖以济论系囚笞掠冻馁之罪狱官以计分奏裁先是仕岭南之贫者物故其妻女或不能自存至诱卖为婢妾公奏立法禁使得自陈官为赒防嫁之然遗孤有地逺不能归者则置库号接济计口赈粟米俾获度岭而北亦仿江西转运芮辉所请取之公库而公惧其不能乆也为之措画凡已俸之外旧餫有不可受且不欲骤异于众者积而储之得钱八千缗置田三十顷以请于朝刻石具记专为此费而不取于他司不得以他用于是遂为一道羇旅孤嫠之利人之颂公阴德为亡穷然公之治广也罢八邑豫借之赋输米之暗增其耗者务为寛政而用常有余虽监司亦疑而问其故公笑曰是无他术惟择僚吏之贤委而察之使财赋不至欺隐则用自足尔识者以为知言以暇日修治学宇创二亭敬一斋储书备器用以诱劝其来者始广之进士二十年无登科矣至是预春官之第乃两人士风翕然大变浚南濠以疏其恶决渠流以通于海严水军之律无敢盗贩治逃卒拘之摧锋军内外渐渐安静而公视公帑如私藏一毫无所妄费持已严洁两兼市舶清誉尤着州治有十贤堂祀晋至唐牧守之有名者公又集本朝潘武惠向文简公而下八人继之而士子因欲祠公像于学以为中兴以来未有久任之美如公者也而公力谢止之及移丹徒邦人竟为之祠云初张致逺之为帅也尝招海冦之余党置海屿曰大奚山縻以効用之名而实无所廪给遇嵗饥或间出掠鱼盐之利言事者指为公病上察焉第降一秩公恬不以辨至建未暖席方尽还军食之负而戢鹾啇之盗使公且寿而得尽其设施于时其功効奚止是哉然公之曾大父好贤乐善推重于乡闾欧阳文忠与诸名公为赋萃贤亭诗大父着文名尝守循州有善政苏文忠公以黙化名其堂伯父则舍人儒学入侍持节四方攷其世德厥有端绪至公登法从蔚然声称信如舍人所期而舍人无后公遂以一子嗣之曾祖妣江氏赠硕人祖妣赵氏永嘉郡俞氏荣阳郡皆夫人妣王氏令人娶徐氏赠令人子男四待聘修职郎处州缙云县尉待问修职郎新筠州新昌县主簿待举将仕郎命继舎人者待取承务郎女五壻则迪功郎辰州叙浦县主簿吕友直迪功郎新南剑州将乐县主簿宋世本其一早夭二在室孙男元老彭老女尚防淳熙九年八月壬寅待聘等葬公于其乡之齐山峰立请铭予与公同在郎省先后为理卿今同寓上饶其何可辞铭曰国朝议法始亦付吏逮我神宗设科取士士习于律或严少恩寛恕不苛亦惟有人显显周公少以学文漫然应之则以致身矧厥治功有仁有威肃穆循和抑为吏师公在廷尉出入四至进退裕如卒登近侍公在番禺偃息六年不贪于泉追踪昔贤帝曰来归牧我近甸易藩之潜曾未再见天不我留逝于武夷峤南之民有公是思凡公施为实本忠厚明啬其龄宜衍其后江郎之山倚天巑岏其别曰齐公墓在焉
　　祐甫墓志铭
　　祐甫庞姓谦孺其名祐甫字也单州武夷城人皇祐中有相仁宗而公于颍国諡庄敏者其曾大父也颍公之子朝奉大夫讳元中者其祖也大夫之子忠训郎讳敏孙者其父也祐甫少孤留落四方绍兴十年季父庄孙以明堂恩奏为将仕郎明年监南岳庙丁母忧服除调泰州海陵县尉代归得两浙西路提防刑狱司干办公事以言者罢居久之得江南东路转运司干办公事以省员复罢授镇江府观察推官官为右文林郎如是而止尔然世之称祐甫者以字不以官知祐甫者以诗与文而祐甫性敏悟读书过日辄解为诗原于古乐府有自得之妙为文欲如先秦古书雅奥而竒出为骚词屈宋以降则不学也皆不蹈世俗畦畛不肯以近代文士为能以是议论辄惊人徃往惮与之交及见其作无不爱也始犹有田可食既运蹇不遇鬻几尽屏居吴兴山间屋仅数椽妻子不胜其忧好事者至则典衣具酒论文诵诗终日不厌亲族有不能葬者亦质田助之旦起蓬首曵杖吟哦草中田野之人识其为祐甫也乾道三年权监饶州景德镇五日而病作既革尚能为字以托平生所厚故人曰得钱五十万买田以沾诸子吾死瞑矣既而祐甫果死予为遣吏获其丧归且敛故人之钱以累苪煇国瑞买田付其子而吴兴士夫又合力葬祐甫于周塘村其母夫人茔侧盖莫不哀之始祐甫挟其诗文游行都市诸公贵人倒屣愿见未及有所荐引已复排去去而不复仕矣天下之穷有若是哉彼富贵寿考而无祐甫之才者独何人耶祐甫晚好释氏学毎叹曰吾生甚不如人死必求所谓极乐国者其在村落为念佛之社将死气仅属嗫嚅诵佛不休问以家事不对也祐甫歴官不再其在海陵不欲以捕盗受赏邑有妖神降于尉卒女子祐甫取其像鞭而焚之母夫人宗室近属性严重既窭甚欲防之依他人祐甫拜而请愿独居以养其艰食尽力闾里盖难之及夫人之丧乞贷于亲旧葬祭甚备其妻尝归宁祐甫与约吾母练祭则来已乃逾期祐甫闭门谢之曰若忘姑矣妻从阖中哀祈千端竟不顾其介然自立如此祐甫死时年才五十有一盖三月某日也葬以十二月十三日再娶林氏子四人师宪师亮师潜师易女二人未嫁有白苹文藁十巻诗説西汉刋误睡起録皆未成书祐甫于交游寡合而于予兄弟特善其年有病疾辄以其文藁属予序且丐铭其墓予毎谓其不祥未尝答也今遂果然矣悲夫因收涕作铭以成祐甫之志而鄱阳章甫冠之为书于石冠之昨与祐甫俱客于予曰老者也予颍川韩元吉也铭曰
　　吁祐甫才允良命则穷文有光抑而信道之常奄不复世用伤校彼庸孰在亡安求旃霅水阳吁祐甫永此藏
　　韶州太守朝散大夫汪公墓志铭
　　公讳杞字南美新安汪氏也英济王七世孙景徙于婺源县景生高高生济济生丕丕生惟良是为公曾祖隐德不仕翰林侍读钱醇老尝表其墓惟良生叔渐是为公祖以子赠奉议郎叔渐生路登绍圣四年进士第官至承议郎知信州贵溪县是为公父以公赠至银青光禄大夫宗人翰林学士彦章称其人以比元鲁山娶万氏赠蕲春郡夫人张氏赠大宁郡夫人寜生四子公其仲也旧名利国少笃于学方朝廷兴舎法于天下公与兄利往俱选上舎继而入辟雍解于开封府建炎二年太上皇帝龙飞策进士始中第授迪功郎南康军司法参军郡经李成兵火大将韩忠武公提军数万过郡趣军食甚峻守惧不给至乞祠公始仕独毅然画策请税商船尽输米以济用度檄公摄仓官应之军士哗不可止公呼队长谕之曰籍各有姓名在也一不如律案其名告大帅申军法矣皆噤不敢出声自卯漏下至五鼓乃毕人服公可驭众任建州崇安县丞县库陷失缗钱逾数十千公声色不为动第责库吏限一月俾输时建守魏邦逹治有威严欲逮系之公啓曰是无益也积弊至此愿听其所为不效则寘狱未晚既限满果尽得之有兄弟五人讼家资累年不能决公列之庭下举唐贤韩思彦饮乳事训之皆感泣遂均产课民艺桑柘十六万株守及诸司竞论荐改右宣教郎知饶州安仁县县因冦退后版籍焚逸产税之数殆失其半冒佃匿税余五万缗民输绢及苗役悉增于旧公括而正之一绢减税钱三百余苖米役钱和买十减其四而豪戸兼并所不利相率腾讼于朝事下漕司委郡丞来治谓公必有妄用公谢曰一钱出入有簿籍在请以姓名所输揭诸乡有不实者当尽诉矣乃无一人诉者上下弥服公即兴县学以诱劝其俗略无惩治之意贵人寓公莫不誉叹知建昌军南丰县其治如安仁民以孝行著者凡十九家根在逃絶戸亦万余得税钱六百缗米二千三百斛催税之长始无偿纳之患属嵗旱发廪赈之活数万乡民为立生祠易县桥以石梁以公名有宿寇张小者据巢穴几二十年公合弓兵一战平之时经界始行不扰而办邻邑皆来问其法逃戸复业者四千三百增桑柘四十万修水利四百余所由是监司以公治状上闻遂籍于中书后十有五年公赴官广东经南豊百姓犹遮道送迎颂公未忘也知信州玉山县以其余力新县宇葺舘舎整涂路之阻而献言者欲开运渠自县以逹常山公则拒之曰是不特劳民费用且坏人坟墓甚众而山径髙险皆石亦岂能通也议遂格会邻境有恶少夺食顽民郑一龙亦啸聚为应公捕诛之百里乂安通判肇庆府一日海舟数十百奄至若有异府汹惧失所为公单骑走岸次嘻笑谕之众皆靡去被檄摄英州阅再嵗有惠爱既还里中则曰吾老矣筑室治竹石聚书万巻以教子弟延宾客饮酒赋诗自适朝命除公守韶州竟丐祠禄主管台州崇道观者四武夷山冲佑观者一当淳熙二年太上庆寿恩霈以龙飞榜进秩而徽州守臣应诏以公年虽七十歴官治绩精力尚强可选监司郡守亦莫能起也闲居二十年康徤燕怡与其室黄夫人皆上寿子孙数十侍侧澹然无声色之娱乡闾敬之若父祖嵗饥大家务闭籴公独发私廪损其价以惠贫者两邑令至谢于门今年正月考妣加赠恩至犹与族婣庆会自以致家布衣叨世科虽不及养而赠官封邑俱至二品谆谆【案此处有脱文】九十有三官朝散大夫赐服三品有诗文数十余巻藏于家娶黄氏同邑进士造之女年亦八十九矣三男子邦俊迪功郎南安军大庾县主簿邦直当以遗恩受命龄举进士有声三女子壻则进士黄钦承黄时心左宣义郎签书桂阳军判官方正已孙男七咏谦谔该谊词训孙女七长适董爀次黄玠次夏朝宗余在室曾孙男三女二公性介直资明敏歴宰三邑半刺二千石皆以亷能称其治邑先教化必更学舎招延士子至今安仁之学冠于诸邑银青公在小官有谓之真清者公因以真清所至榜官舎为名其贰肇庆为直南恩守讼事守以厚餽为谢力辞不受出行属县宰有以白金二百星助公修廨者公斥寄之军帑后宰以贜败人始服公不负于清名当路公卿知已论荐亦众而不肯俯仰以求用老而静退自营夀藏于所居之近奬山造僧庵筑亭宇甚备至是以十二月壬申葬焉予顷在信幕公为玉山熟其行事往嵗过其乡见公犹精明未衰也今夏如宣城再经其门闻哭声则公丧既数月矣因于其家而哀之及葬邦俊等来请铭铭曰
　　汪姓之原踦能执干自随迄唐盛于新安既祀既封我朝而王将相文儒显以四方惟婺源宗十有五世聨芳登名父子以继嗟哉韶州廉介特立晚秉一麾早制三邑善政美才足用有为蕴竒于衷曾莫究施黄发鬖然世其真清乐于家林寿几百龄有子暨孙足大我后天祐善人岂惟其寿奬山峣嶕自营其藏闾里敬思公为不亡
　　朝奉大夫新知泰州宋公墓志铭
　　宋姓自陈州南顿来寓上饶筑室城南而葬于德源之山葢左中大夫直秘阁讳孝先者始也秘阁生三子其长与仲亦典州治县有声称不幸相继以殁独其季以才谞闻于时淳熙九年由澧阳守赐对便殿天子喜其对以为才可用在近制既歴郡则应郎选而公恬然复以郡自乞执政惊叹曰是何取之廉耶为择近次畀以泰州既归闾里之贺客未竟公得暑疾暴下医亦易之甫数日遂不起向之贺者皆失声悲咤不特为宋氏惜也将葬诸子来请铭而予之居幸为邻又与其兄弟往还亦旧义不可辞公讳适字叔敏即秘阁季子也少尝举进士不利乃求为有用之学闻其乡先生遽于易数者往从之游得其説甚富既而补秘阁宗祀恩调温州支盐食所故多亭戸迓新列裒白金以为费至公独不受籍其数还之众服其亷三年不敢慢易宿弊悉除歴饶州军事判官饶号剧郡且刑狱坑冶二使者在焉狱讼不得自专毎有问不以罪州则以咎幕职公从容其间辨析无挠嵗小歉元夕摄守者尚欲张灯华餙旦具公敛板争之屡却不顾卒从公议诸司用是知荐秩满改古宣义郎知邵武军泰宁县在闽为岩邑或劝急财赋缓民讼者公曰此俗吏之为也悉意听决务适其平则修学校迪诸生以礼义是嵗乡贡邑之士为多间擢第春官既代者将至邻邑伺其便挟上官势欲以盐数万斤寄售公拒絶之然后以印付代者民为立祠记其事得通判靖州靖荒逺有夷獠难驭铨部偶许其阙亲旧谓公曰是道傍苦李也公曰吾贫仰禄所愿施为以报国家亦何择驰单车就道既视职俄报洞贼入寇众号二万公度主将不任事劝其在告以事付我因求所以致寇之由命乡老往谕之贼酋据谢曰吾州所为类若是吾忍畔乎而官军徼功欲乗其怠击之公曰是吾失信也异日有患将若何遂深入其巢抚定以还通判临江军会秋选进士公分司试院中郡支衣钱不逮数哗怒不可遏居民匿走惧其将乱公欲出视之主文者谓有法禁公笑曰轻重有权此法所不载也苟获罪某当任之乃犯门而出徒歩至通衢呼卒伍之长告以利害且曰郡帑钱不足当以吾防钱足之众大喜罗拜皆归营不敢动公密捕其首正其罪帅与宪台闻之欲上其功公力谢曰是彰守之过也莫不叹服知澧州亦有猺洞之患公陛辞日上尝谕以恩信为先公至则宣布诏旨凡固结其心者靡不备举猺人感动时相率拜庭下公又思所以防制之者取四县义勇及弓弩手分隶于五知寨而统以都巡检给器仗教以行阵缓急皆可用夷獠畏戢无敢犯嵗比不登公讲求荒政甚至官廪之赈颇不充敦劝豪右积谷之家皆使备粜然为定升斗均价直虽深山穷谷置塲以济故一州之民独无流徙归入见遂详言之反覆论奏至于六七时江浙旱暵上方以州县赈济无实为闻公言称善以为才者此也公为人敦厚儒雅事亲孝谨奉二兄恭甚交朋友以信义而无吝啬然遇事有守不肯妄进取以徼名利居闲治废田为圃艺花竹载酒赋诗与宾客游从甚适其为郡见邻境以发擿县令为声名则叹曰今之官莫难于令使其谬而不法赃而有实罢之何媿责以细故而不复寛之吾不忍也人用是服其长者始葬欧阳夫人卜地于崇孝乡陆村规为三竁植万松其上时公年未四十人以为蚤公则曰人讵有不死后数十寒暑会当同归今力所可及也然公再娶向氏十五年前亦卒既啓圹而纳之今公遂处其中不谓知命也哉公卒以七月五日葬以十月九日享年五十有七官至朝奉大夫考秘阁少年取上第两为都公卫卿持节案刑以吏能着累赠至金紫光禄大夫祖讳舜臣故朝散郎通判宪州以秘阁赠亦至金紫光禄大夫曾祖讳良弼故大理寺丞以朝散赠至朝请郎妣刘氏薜氏皆赠夫人公之配欧阳氏向氏皆封安人子男四世誉世儒世侢世求孙五鉴铸镛铿镗铭曰
　　独夫腥闻覆商鼎防归宗周抱其皿有氏于宋裔斯永在汉则昌唐则璟声名昭垂业彪炳逮于我朝繄国姓惟宣暨元族之并公家淮阳系滋盛卿月辉辉近相暎子皆方州季益令承兄事亲友以敬良于效官逹为政獠夷绥和民不病左符载更时遇圣年不我留逝期命猗嗟后人席余庆
　　太令人郭氏墓志铭
　　夫人郭氏葬临安府余杭县湖西之原十有八年矣其仲子为福建路转运副使书来请曰公硕不天六嵗而孤当﨑岖戎马间母氏提而南葢尝变姓名易蓝缕避狼虎之暴得以全诸子也既又教之从师友追贤能齿士大夫之后仅以伯氏之恩而致封焉寿固不为夭然公硕冒符节躐台省荷我朝光荣诸孙继窃科第稍稍自振而甘毳之养乃已不及前日菽水酸寒念之痛贯心膂或逹旦不寐无以自赎也惟追逺之义宜有以叙其平生説怿其善美以慰于幽宫信于后世而适奉使指留连蜀道已后其时矣今愿有述也君旧尝为邻熟吾亲之行事其不可以辞呜呼予亦少而孤奉母而不得终养者也故见侍其亲而安荣寿考者则不胜凯风寒泉之思闻悲哀思慕之言不翅如自已出也而夫人享年又与吾母同况耳其话言目其善教与其子还往犹弟昆今白首相望其子之悲亦我之悲也顾何爱吾文案夫人唐汾阳王之后也其世次不可详攷而家于开封曾大父讳某为监主簿大父讳某为县主簿仕不致显考则讳师厚娶皇族濮王宫仲愈之女为保义郎而不喜出仕优防里闾以琴酒自适夫人天性沈静不事华侈虽世居辇毂下服饰澹然未尝辄徇时好故亲族内外咸知其贤魏邸宣州观察使为其第三子赠中散大夫讳某者聘焉夫人既归外家之族而宣州子舎素多所娶皆名家大姓独推夫人妇道为可则葢居家孝而和奉祭祀备而洁处用度俭而不陋恂恂色庄而气平虽女功之巧未尝自衒巳能以骄人也遇人有不善私面谕之不以语于众善则与众称焉举族敬爱以为不可及中防喜交防下士酒醴之会无虚日夫人闻其与客对谈吟哦赋咏必窃听而喜为之治具益不倦靖康元年中散下世金人之祸起夫人携其儿女六人间关避地四方阅再嵗始能渡江所谓变姓名易蓝缕者皆其实也虽衣食未给而朝夕厉其子以读书曰尔父之后不可不立也其长子公颙以取应得官至武德郎淮南东路兵马钤辖次公硕也以绍兴二十一年登进士第则又诲之曰学非止一第也宜有以充之故二子之仕皆有声称籍甚及公硕为余杭县而夫人疾不起隆兴二年十月二十有五日葬则闰月某甲子也享年七十有六以公颙通朝籍封太孺人慈宁庆夀恩封安人今累赠至令人云四男子公颙以淳熙五年卒于官公硕今为朝请大夫直徽猷阁就差知寜国府矣其二则早世二女子嫁敦武郎吴泳之从义郎李璟诸孙九人彦綝成忠郎淮南西路将领彦缙宣教郎新知临安府于潜县彦铨承务郎抚州金谿县丞彦防迪功郎处州缙云县尉三人皆登进士第者也彦纡迪功郎新信州司戸参军彦绾将仕郎彦纡彦组彦綩尚防孙女三迪功郎汀州宁化县尉邹作德进士黄准从政郎防州路提防刑司狱检法官王逸其壻也噫妇人无外事视其相于夫者足以知其内视其子与孙之成立足以知其教况如夫人其操行着于宗族之间而节义立于艰难之际士大夫闻其风望其门而咨嗟叹羡之不足此诗之所以着咏史之所以纪而不遗者也其敢不铭铭曰
　　孝而和顺而敬是为女德之令冰玉其清松柏其劲是为妇节之正有子而贤有孙而盛足以见吾毋道之圣人有一其可称况美备而莫竝耶余杭之阡湖水渊渊史或逸言视此其传欤
　　安人张氏墓志铭
　　夫人张姓讳法善世为和州清旷人伯父卲始登进士第为敷文阁待制赠其祖几至金紫光禄大夫父祁歴淮南转运知江州寓直秘阁终右朝散郎妣李氏某官文渊女也夫人生二十四年为右朝请郎直秘阁今宁国府长史韩君元龙继室年三十九乾道八年九月二十四日殁于宁国官舎长史将葬夫人而以书抵其弟某曰吾之娶于张也因子之议也不幸巳矣其亦子为铭之盖夫人之兄孝祥妙年以文学冠多士入中书为舎人名声籍甚方其校中秘书也某实与之游而夫人淑称稔于外江州择其壻甚艰长史时为县天台亦再娶再夭无复防意舎人独与某议以夫人归吾家谓夫人性静专且知书能诵佛经习于世故举族人人敬之宜为长史配也既嫁而奉太夫人谨甚抚儿女如已出遇事整然有条大小咸喜无一不逮所闻者尝因小疾太夫人躬抚摩之夫人遽起曰姑也而以女视妇乎其何敢不事姑如母也后数年长史官荆南太夫人得偏痹之疾夫人扶掖起居凡汤剂食饮必歴其手而后进如是逾一纪太夫人既弃诸孤未终丧而夫人遂哭其兄与其女弟又重罹江州之戚期功衰斩殆不堪其忧由是亦得疾病屡作而未平乃趣长史俾为其子婚而嫁其长女日夜以为言及妇与壻将踵门则喜甚力治其所须急者纫治补苴顿忘其劳且曰吾毕此死亦瞑矣不数月夫人疾果甚一日呼其儿女妇媪悉坐牀下告以家事谆谆累数十语而已生二女返麾去之曰是幼未有知也徒乱人意命浮屠作忏度法而侍婢击磬声未絶而逝男曰沆女曰妙智适左迪功郎新饶州安仁县主簿李景和其二女则曰纪十有二嵗曰华九嵗矣尝生一男曰相老未晬而夭遂以是年十二月丁酉葬夫人于宣城鳯凰山介于先夫人与长史前二夫人茔之侧长史悲不克自铭而俾某铭始某兄弟既终丧而别也夫人泣曰某已属疾矣叔他日来当不复见也呜呼孰谓其果然哉铭曰
　　洁身而家女之德事姑犹亲妇之职俗浇不还世乃识鸤鸠之仪矧如一能齐死生繄学力不相夫子吁可恻两殡之原姑之侧铭焉弗忘此其室
　　荣国太夫人上官氏墓志铭
　　夫人上官氏邵武之着姓也夫人之考以儒学奋为左中大夫出入显仕始大其门夫人生而静专不妄言笑中大夫异之择配甚久故戸部侍郎季公有声太学以上舎擢第夫人归焉侍郎家处州之龙泉蚤孤而贫夫人不逮事其舅姑遇嵗时荐祭称家有无必具以洁与其夫均感慕不翅如逮事者尝叹曰吾为君家妇凡事死犹事生也既侍郎为辟雍直讲季氏之宗有不令者以其上世清平里之茔山窃售于僧寺侍郎谒告归义赎之禄薄素无积将贷于人夫人泣曰吾父母资送我者以为君家助也君松槚不自保吾安所用焉尽倒其奁以赎其山且以其余增地甚广置庐舎守之曰俾后世知自君得他人无敢预也于是季氏之族无大小皆称夫人之贤且服其识至今薪槱不敢望其墓林曰此上官夫人赐也侍郎以徽猷阁待制经略广州既三年得请奉祠矣未去广而殁诸子未冠夫人护其丧独行数千里归袝清平之茔襄治甚备已而慨然曰吾于季氏无负矣犹欲教其子使得齿于士君子之流然夫家无依盍亦依吾父毋乎乃又挈其子间关居于邵武从中大夫时中大夫诸子皆早世惟夫人在夫人日侍其二亲退则躬课诸子诵习夜分乃寐率以为常中大夫与其夫人年皆九十而终夫人始去其亲之舎筑室郡城聚居十指诸子嶷嶷仕有能称相踵至于刺史二千石诸孙十余间受命或预乡荐孙壻六七人被服儒雅乡闾指为盛事然不幸十余年间三子者前卒独季息圭侍左右夫人年已八十人亦不堪其而夫人自少观浮屠氏书泊然无甚哀戚之累将终之夕仅以少疾犹合目端坐诵华严经滔滔无一语谬淳熙五年二月三日也圭将以是年十月某甲子袝夫人于侍郎茔北之右而来请铭始予家与夫子家同避寇邵武山谷间吾亲与夫人年相若而诸子与吾兄弟年又相若也诵相邻间亦同试于有司及仕途相逺吾亲既下世而闻夫人寿考康宁未尝不叹羡钦慕以为其亲之荣也继而知其兄弟夭折至于再三亦未尝不感怆嗟惜以为其亲之哀也观夫人所守与其自谓无负于季氏者岂不信然哉惟夫人少为淑女长为贤妇老为令母勤俭有礼法其处已庄而和其治家严而有则其于内外亲族睦且有义而又逹于哀乐死生之际其可不铭初夫人以侍郎贵当封硕人而侍郎回以封其母厥后诸子既通朝籍始封太硕人遇皇太子恩加封太淑人郊祀与庆寿典礼歴封缙云文安永宁三郡太夫人淳熙三年封荣国太夫人春秋葢八十有五曾祖讳某祖讳照赠光禄大夫考讳恢母令人髙氏男四人奎承议郎通判明州壁朝奉大夫知通州埜朝奉郎通判贑州皆前卒者圭通直郎福建转运司主管文字孙十六人鋚鉴崟□防梦符鎜鉴銮鏊釜鋈鋆防孙女八人长适惠州河源县令陈希黙次适漳州漳浦县主簿张棐次适贑州雩都县主簿王榕次适福州左司理参军王浩防适建宁府瓯宁县尉朱頔孙次适隆兴府新建县尉廖敏德次适饶州文学吴悦次尚防曾孙七曾孙女六侍郎讳陵字延仲云铭曰
　　女美之盛妇德之令其守也正有夫而贤有子而传亦谓为全不罹于艰不践于难行奚可言既得其宁又居其成寿考则荣匪生与乐不滞而觉道斯可学懿躅清规声闻以垂视此铭词
　　太恭人李氏墓志铭
　　夫人姓李氏其先盖上党人而家开封七世祖讳崇矩为皇朝开国勲臣任枢宻使赠太师封河东王谥元靖髙祖讳遵勉尚太宗第八女献穆大长公主任镇国军节度使亦赠太师谥和文曾祖讳端懿任镇国军节度观察留后赠侍中祖讳説任感德军节度使考讳宗任奉直大夫直徽猷阁妣王氏封恭人故集贤校理安国之女夫人生世族袭富贵皆清俭好礼出天性而外家本儒学见闻有典型初适符宝郎钱端义生一女子矣而寡为朝请大夫秘阁修撰韩公继室公名球字美成出入中外有名声而一意官事未尝问家有无夫人曰治家吾职也尽发其积与已资送之具以置良田筑室临州为寓居计一旦有负米输于庭者修撰惊问之夫人笑曰此吾家租也乃谢夫人真助我者既而修撰自防易帅荆南不起于道二子尚防或劝夫人谋地以葬无庸归夫人恸曰昔吾夫葬吾姑信州也盍使从焉我则无如之何闻者为出涕盖间关逾数千里负其柩袝于太夫人郑之侧即墓所筑室庐以为僧居买田数十畞给之且叹曰吾家在逺不得朝夕此也故至则流连数月不忍去夫人不逮事其舅姑而嵗时荐祭洁严斋庄不啻如奉其生尝闻郑夫人欲饭浮图氏且千万久而未偿夫人曰是亦吾夫之愿也顾不能遽集因以田施疏山白云僧舍俾收嵗租以为饭僧之数凡六年而后毕方建炎乱离夫人家隔絶道经泗州僧伽塔下炷香于顶祈与父母相见而死未几家问果至及奉直公殁藁殡于南安甚久夫人归韩氏乃举而厝于临川修撰丧迎王夫人养于家王夫人年过八十疾革谓所亲曰吾生事死葬之托一女而已孰谓不如男乎奉直公尝诵华严经欲百部以禳兵火之厄仅及其半夫人诵至二百部以酬先志盖夫人资孝谨雅好佛学尝从其徒法真乞名法因又谒宗杲于径山得号安靖道人晚年布裘饭蔬翛然黙坐或诵佛书意有所会至忘食饮也然夫人善治家凡家事细大悉有法货泉谷米之用知所均节周旋内外亲族称其戚疎厚薄之谊论者以谓使为一男子其称能吏才大夫决矣躬教二子以诗书尝抚之曰乃翁有官业声誉在人若等无负之也既二子皆举进士预荐送则喜曰其将有传耶以庆夀恩封太恭人淳熙四年从其长子官于行在所得疾以逝六月十日也享年七十有四以七月辛酉合袝于上饶县禅寂之东山修撰穴之左二子者长曮从事郎监行在杂务杂卖场门次歴迪功郎监湖州新镇市女三前氏出也壻则朝散大夫荆湖南路提防刑狱晁子健朝散大夫主管台州崇道观李鄩朝请大夫直秘阁孟充孙男元芝元蓍元葵女孙二其在钱氏女子则嫁通直郎知宁国府太平县詹承宗夫人之行与事元吉以族姓知之为详故不辞而铭铭曰
　　惟天地义女正乎内柔则有位家则有馈去古寖邈姆训益亡不组不紃视以为常猗嗟夫人世有令绪少为顺妇长为贤母克相其良以成其家俭而不啬饰而不华膳羞酒醴被服在体妾媵闺房率有纲纪我绳我规左右其宜自今视之蔚为女师夫人既老复奉其亲诲其二子施于后人死生常理寿夭匪贰夫人学焉盖已知此葬从于夫亦侍其姑鼓钟其隅夫人所庐
　　安人卢氏墓志铭
　　淳熙改元之七年予始居南涧有腰绖候于门而以书见者徐姓文卿其名拜而泣曰先君子幸有契也文卿之毋将葬于玉山县安平乡鲁家原矣愿赐以铭予惊问之则故攷功郎中徐公汉英之季子也而处州赵使君文鼎尝与俱来道其力学习文之善及观其书词则知古义欲以显其亲之淑于百千年陵谷迁变之后者又其里人相与状其夫人行事甚缛是可述已盖攷功讳人杰字汉英家信州玉山县少通春秋为名进士登巍科乡闾皆慕其文与余顷同在郎舎朝夕晤语推为长者既又同持节江东西书问往来见其家有绪有条而攷功得悉意王事于外而无闺门之虑知其内为之助也今遂见其子之立而将不堕其家之传足以知其母之教焉夫人姓卢氏世为衢人曾祖襃祖元逹父经习儒业不得仕而其从兄骧仕至侍从有文名为衢之着姓夫人性端重不妄言笑年十七以嫁复州教授周君之才有子与女三人矣周君不幸即世夫人提其孤奉其柩由数千里归居且十年不忍去其姑之左右逮终姑丧乃若有所不容者夫人之母徐叹曰吾女无所托矣必托于士之贤者庶几其肯从焉而攷功久失其配遂以夫人归徐氏攷功素薄于生业夫人治家勤俭有法接其婣族和以尽礼凡祭祀宾客人莫知其贫抚其前氏二子如己出已乃自生子文卿也攷功既捐馆舎夫人日夜诲其子以诗书而家事自任不以衣食劳其子俾求贤师友而问学焉盖其志尚可见如此子三人禹卿迪功郎峡州宜都县主簿前卒次汤卿文卿孙十人曰骐曰駉曰骥驷方预秋贡名余尚防其在周氏子则曰卬女则适广州番禺县丞富桷进士祝麓饶州余干县主簿潘汉卿夫人以攷功遇郊恩封安人年六十有四终则去年三月十一日葬则今年十二月六日也为之铭曰
　　相其夫巳有家矣又教其子而传焉特未享其荣与养也是不畀其年耶悲夫
　　太宜人毛氏墓志铭
　　赵氏之子将葬其母踵门而泣曰善罙生四年而失先君子以靖康之难先君子亦流离四方虽在濮属五世而近孑然无田舎以依繄母氏是恃上有兄下有子侄诲之学以自奋仅列于仕矣又诲之忠勤廉恪俾尽力焉今不幸而亲不侍也相与忍死以襄大事而吾母温恭之德洁正之行惧于湮没无闻君其哀之而贲以铭曩予守金华郡善罙犹以武爵任筦库好学而文爱其才也既而果登进士第而贰令于建安予亦旧为建安宰尝取陆景倩事以名丞廨一堂曰真清逮今三十年邑人言善罙清甚至捐其可得之俸以治其官舎为不负于堂者及居丧号慕如礼法写佛书数万言以为荐祭乡之士子敬而记之则予可不铭以慰其思惟夫人盖毛氏世为衢之江山礼贤镇人左中奉大夫京之孙左朝议夫夫亨之女也为武义郎赵君不偄之继室夫人防有令闻善女工习诗书武义任礼贤镇而丧其前配王氏有男子二人矣夫人归焉主馈字孤家人宜之仅十年而武义即世夫人年甫二十有七生二男一女子守义莫夺躬治其田庐以缉其生理掩关教其子外勤俭自颐日课释老氏经刺绣其像制为幡幢货其簪珥用祈武义之福闻其子有佳客虽手自治馔弗惮或不如已者来戒使谢之故其子孙表表甚立淳熙之八年也夫人生朝方燕亲族而善罙贡名礼部孙汝勲中取应选邮音竝至里巷懽呼以为荣而夫人澹然不为动曰此子弟之常也及在建安而善哲善慈官亦近地嵗时来侍观者以为庆谓宜见其子孙之显且大而夫人益享其寿考也而年才五十有八以逝向之里巷之人与闻其事也莫不哀之况其子孙乎子善哲修武郎福建安抚司淮备将令次未赐名而亡女适秉义郎郴州桂阳县尉祝元龄次适忠训郎监循州商税祝九龄前氏出也善慈从义郎监潭州南岳庙善罙宣教郎知建宁府建安县丞女适忠训郎提防广南西路纲马驿程江邦佐夫人出也而夫人抚之若一防嫁无异仪人莫知其先后也孙男七汝勲承节郎监潭州南岳庙汝南汝邲汝孖汝屾汝用汝辡皆举进士孙女四长适进士伍椿年余在室夫人以长子陞朝列封太安人寿圣庆典封太宜人淳熙十一年九月十八日终而葬以十二月壬申其地则江山县崇善乡其山则黄冈原铭曰正以齐其家义以迪其子洁而不渝俭而好礼宜享其荣奚遽而止百世而下是惟德妇之里
　　左奉议郎知太平州芜湖县丞赵君墓表
　　隆兴改元予为丞大农秋九月有持书自外至视其题有异曰孤子赵而廉夫名者视其词益异曰不幸死芜湖矣今奉其丧归惟君与最厚愿具舟以行予大惊是予友任卿子耶因哭之失声遂告任卿所厚善侍御史周元特而下与朝士之识任卿者莫不愕立聚叹以谓任卿而止于此也明年其弟益卿既葬任卿于处州严水县孝行乡大曲之原而来请曰葬遽不及铭也愿有以表之始予官龙泉与任卿兄弟善后官建安又与任卿游加密平生之交无一二数固宜为此者盖任卿赵氏讳彦堪任卿其字也冑出秦悼王曾祖叔昻保宁军观察留后东阳郡公祖千之莫州防御使文安侯父公绍承节郎任卿与其弟自少来外家承节君陷于京师母夫人吴氏继丧相与力学取应而任卿对策居第二授保义郎法当得任叹曰任则废学矣父母皆不及养吾何可不自立约其弟俱奉祠以举进士凡五监庙南岳再贡于礼部始中其科得出身改授太平州芜湖县丞绍兴丁丑嵗也任卿未登第时尝为建州都作院郡守部刺史咸以牋奏属之待以文士而任卿自课其职益严曰不可以是而怠也及在芜湖嵗大水周行田间其下无敢秋毫取于民者会敌犯淮甸大军道邑日数千人近乡汹汹盗且起令移疾不视事任卿慨然趋县之堂上独立指呼无一不办治敛居民壮健者为兵列五戍境上命土豪主之鼓声相闻盗以不发安抚使始命属县团结民兵而邑以先具告戸部侍郎刘季高按行江东才之委以鹿角寨任卿曰寨固易事今淮既扰矣民渡江接武天寒无食冻馁死道路是敌未至而先害之也愿以常平米赈之两月季高是其请由是所全活甚众明年边事息任卿谒于县冀新县学以起乡闾之秀者众皆难之任卿笑曰县官衔有天子命以主学事为名今名存实废得乎请无借民力而以己力因相与出俸邑之豪于财者皆求助而学以成今参知政事虞公为守一见喜之符檄下于邑者不他属也既虞公制置荆襄将辟以从而任卿已疾矣任卿初以盛夏受民输缣劳甚得疾而医者误投其药县民闻之日踵门问状逮其亡皆抵缣于地号呼相吊以为自是不可活也夫以任卿临政无所自私能钤制吏姧而得民情如此使其致位寖高得年且永则其施设庸可既耶盖宋兴号贤宗室不过工文词察吏事类能表暴自见至任卿则衣冠笑貌退然如寒士识与不识莫辨其宗室子也其为文瞻而蔚诗敏以妙于书无所不通而未尝以其所长葢人遇事裁决精审优游不迫亦不肯近为名声与之居莫见其喜愠然久而后知其益又其人方颐而博背敦敏重厚可望以功名者而官仅七品仕止县佐年才四十有三天之祐善非耶人之骨相抑又何可期耶吾闻天之道吝于与人之贤而不吝于与人之寿无以畀其身必有以昌其家则人亦徒为任卿戚戚也娶吴氏其母舅归州司理参军钦降之女男三人亷夫其长也次寛夫立夫女六人长前夭余尚防任卿卒以元年秋七月十九日葬以其年十一月四日积官自忠训郎换左宣教郎后以年劳加覃恩至左奉议郎云行状
　　敷文阁直学士左朝奉郎致仕刘公行状
　　曾祖昈赠尚书刑部侍郎祖逢太子中允赠左光禄大夫父抚赠右太中大夫母王氏赠太硕人公讳一止字行简湖州归安人曾大父而降世以儒学名家伯祖述以直道清节事神宗为知杂御史疏新法得罪者也御史之子握年十八登进士第至龙舒守见公尚防趋于前命赋诗操牍立就语竒出舒州抚而叹此异童子吾宗其兴既公举进士又少于舒州四嵗未冠试太学屡先多士声称籍甚丁内外艰跣哭就道见者为感动家贫力葬无遗礼有司欲以公应八行选公曰行者士之常也谢不就宣和三年始获奏名礼部唱第廷中少年朋从多以贵显至公名莫不举笏相庆公视之泊如也得监秀州都酒务人皆言公宜在文字之职公不卑其官事以办给长吏知公名未始以常僚待之也秩满为越州州学教授时翟汝文知州事间出所为文属公定其藁至以诧客曰颇曾见人物如此乎公既代去避地于姚江傅崧卿来摄郡政书礼致公即劝傅公起义以赴国家之难至称刘琨祖逖同寝之事语甚激烈傅公感慨流涕会李参政邴得祠过郡见公留语终日密荐公人物议论宜在朝廷盖不使公知建炎四年得用为详定一司敕令所删定官绍兴改元召试馆职因对策极言当世之故且曰天下事不克济者患在不为不患其难圣人不畏多难而能图尔昔吴王夫差既胜齐而子胥以为忧曰是吴命之不长也未几果灭于越吴人侵楚及郢楚人大惧而令尹子西独喜曰乃今可为矣而楚以不亡是祸福倚伏果不可料而不可不为也如其不为而俟天命自回人事自正敌国自屈盗贼自平有此理哉上览之称善且谕近臣刘某所对剀切知治道欲骤用公而执政者不怿也除秘书省校书郎攷试两浙类试进士公语同列科举方变欲文学之外通时务尔凡言渉浮靡者尽黜之既皆患无其人公袖出一轴曰是宜为首及啓号乃张九成也九成以行谊推重乡里余多一时闻人众始厌服是年冬迁监察御史即上疏论君子小人用否之辨以谓天下之治众君子成之不足一小人败之有余君子虽众道则孤小人虽寡势易蔓且引易五阳决一阴其卦为夬而系辞则曰君子道长小人道忧也夫以五君子临一小人不曰道消而曰道忧盖上下交而志同如泰之时然后小人之道不行若徒能使之忧则将图之而无不知矣朝廷行事无一定之议公又上疏陛下悯宿蠧未除念颓纲不振政烦民困用广财殚置司讲究德至渥也曾未闻有所施行恐以疑似之説欺陛下曰如此将失人心矣夫所谓失人心者刑政之虐赋役之多则失百姓之心好恶不公赏罚不明则失士君子之心若无是则失者小人之心耳失小人心而得百姓士君子心何病焉愿审其利害当罢行者断自圣衷勿贰勿欺则事之委靡不振者悉举矣上览奏嘉纳时庶事草创有司法令类以人吏省记而吏生因缘欲与则以与例进欲夺则以夺例陈公曰法令在姧吏犹得侮之今一切听其省记欺弊可胜言愿以省记之文送敕令所定而颁焉公虽未尝任言责而论事不一方手诏询中外利害命大臣修政之日公即具言宣王内修政事者修其所谓攘四夷之政而已如缓其所急先后倒置何修为哉今不过簿书狱讼与官吏迁除土木营建之务未见所当急也又言人才进用太遽而仕者或不由铨选朝廷之士入而不出在外者虽有异能不见召用执亲丧非军事至起复为州县官皆侥幸之门不塞而至公之路不开尔又请选近臣晓财利者仿唐刘晏法濒江置司自辟官吏以制国用乡村皆置义仓以备凶荒增重监司自转运副使至提防刑狱竝以曾任侍从官为之及令侍从台谏各举所知当是时虽中丞侍御史有论必咨公而后决明年秋迁起居郎奏事上前上迎语曰卿朕亲擢也自六察迁二史祖宗朝有几公谢臣不足以知旧典尚记宣和间张徴李棁与臣实同顾臣何以当此公既荷上知其在台察已刺口论事至是因面对极陈堂吏宦臣之蠧执政植私党无忧国心翌日遂罢为主管台州崇道观寓德清僧舍杜门却扫自放于山水而诗文益清健阅二年召为尚书祠部员外郎奉神主于温州未行改权发遣袁州又改浙东路提防刑狱公事加直显谟阁公尽心庶狱毎行部其株连久系者释遣动数十百人守令至眙而民或画像以祠公然悍强冒法者未尝故纵越有巨姓怙富横甚致仇人于死赂二三逹官求以为受雇觊末减公治之愈急属吏咸恐公不顾卒刑于市一路始服公之平会摄安抚司即奏疏比年帅臣权稍轻属郡莫能统摄调兵则不遣移食则自占今既罢管内安抚矣则诸郡有得便宜指挥者亦宜听帅司节制以革前日之弊秩满除权发遣常州未赴召入秘书为少监既赐对上曰知卿久外无为卿言者也公顿首称谢居两月复为起居郎遂迁中书舎人兼侍讲赐服三品时九年正月也会莫将亦赐出身除起居郎公亟上奏将以太府丞骤缀从班前此未有道路籍籍以为将上书助和议而已臣之误恩与将同制臣若不言人必谓臣自为地而不忠乞并与臣罢之疏入不报九月迁给事中仍兼侍讲徐伟逹除知池州伟逹尝事张邦昌为郎者也公言邦昌僭逆凡仕伪之人皆知讳其官惟伟逹至今自谓郎中岂稍有廉耻者一郡既足惜且无以示好恶于天下遂罢伟逹吕伉以大臣子除贴职添差浙东提举茶盐王存等非老病而罢从军与差遣公皆谓不可至贵近之请尤论执不避其下虽小事悉争之孟忠厚乞试河南一郡公奏后族业文如忠厚不可多得此例一开有出忠厚下者何以御之汪伯彦知宣州入觐诏以元师府旧臣特依现任执政给俸公曰伯彦误国之罪天下共知节度使俸借减尚不簿况州供给圭田之厚以郡守而依执政殆与异时非待制而视待制非两府而视两府者类矣上皆为罢之武臣王仲宝等押扈卫人马依康履例给料厯公亦奉料厯非参选不可给一二年来始以给竒功者履等非奇功而仲宝又其属也廖刚时为中丞谓其僚曰台当有言皆爲刘公先矣我辈独无愧乎居琐闼仅百许日缴奏未已用事者始忌公因诬公荐士失实又罢为提举江州太平观久之除秘阁修撰十五年冬除敷文阁待制议者希用事意谓公辞免有讥诮遂中格并夺修撰二十三年上疏请老始复秘阁修撰致仕九月再除敷文阁待制二十五年用事者死上更媺庻政即起公赴行在公虽屏居乡闾非无意于当世者闻上有命不敢即辞杖而造朝至国门辞曰臣死且惫念竭力以报陛下然足尝跌而伤拜伏不能如仪惟陛下贷而归之上虽思公之贤渴欲见公而亮其无隐遂进公敷文阁直学士致仕以归绍兴三十年十二月初四日以疾终于家享年八十有三明年正月丁酉葬于乌城县澄静乡赵村后坞山之原官至左朝奉郎爵至长兴县开国伯食邑至八百戸讣闻赠左朝散大夫娶臧氏同郡记室参军询之女勤俭有礼节阃内巨细未尝忧公而劝公以游学及公既逹不以为喜既退不以为蹙先公十年卒男二人峦右宣教郎主管台州崇道观嶅右承务郎淮南东路提举常平司干办公事孙男九人简符筥筌篆皆将仕郎籕策籍箴业进士孙女三人适张頴周楠而一尚防公少敏悟七嵗能属文既长博极羣书至星厯方技佛老之説莫不穷析要眇为文章推本经术出入韩柳不效世俗纤巧刻琢虽演迤宏博而关键严备乡人士大夫葬其父祖得公志墓乃以为荣其为制诰明白有体丽而不佻虽书词填委一日数十倚马辄办尝曰人君训告赏善罚恶辞也岂过情溢美怒邻骂坐之为哉故公在词掖数月人争传颂顔鲁公孙特命官公当制伟甚上叹赏不已至手书之其为诗高处陵轹鲍谢下者犹足奴视温李然清深简易自成一家吕舍人本中陈参政与义皆号能诗得公诗惊曰此语不自人间来也石林叶公梦得与公平生交其论当世人物以公为第一流至公诗亦曰世久无此作矣有类藁八十巻藏于家公仪矩整秀乐易长者闻人有小善至单词只句可取率称道不容口后进经公指授其为文必可观然公于文盖无所不能于学无所不通自少驰声场屋四十始得一第暮年仅掌书命曾不得上玉堂为学士其雍容献替已不胜忌克摈废于祠宫者十有七年及上欲用公而公已老矣呜呼使公而早得用用而不为憸人间之既间而归不病而至于复用则其所立讵止是哉公文章之余笔法甚工而乐府亦尽其妙京师市人鬻者纸为之贵而公实冲澹寡欲戏于翰墨自布衣至登法从不蓄声色虽饮食奉养未之少异闲居不妄营一钱客或谓公宜有以遗子孙公诵疏广之言以对退而诲其子则曰吾平生通塞听于自然惟机械不生故方寸自有乐地年逾八十抽思作文不减少日临终之秋豫戒其家疾既革无一语谬盖逹于性命如此予兄弟久从公游荷公之爱为深故知公行事为详而公之二子且以治命来属因泣而次之







　　南涧甲乙稿巻二十二
