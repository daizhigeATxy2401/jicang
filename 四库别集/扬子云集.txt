　　御制题扬雄甘泉赋事
　　甘泉献赋风【去声】枫宸更着剧秦与美新设果出肠明日死投身天禄又何人
　　新论谓扬雄作甘泉赋始成梦肠出收而纳之明日遂卒夫雄献赋当成帝时其后厯哀平孺子而莽始簒此剧秦美新所为作也若赋成而死安得有投身天禄之事乎出肠之梦盖不过言其作赋镂肝研练之苦耳新论务竒遂至纪载失实且雄之献赋不过同羙新求媚之意而一称讽遂自托于正人然则美新亦可云讽乎莽大夫扬雄死乌能逃正史之诛哉





　　钦定四库全书　　　　　集部二
　　扬子云集　　　　　　　别集类一【汉】
　　提要
　　【臣】等谨案扬子云集六巻汉扬雄撰雄集汉艺文志隋经籍志唐艺文志皆着録五巻其本久佚宋谭愈始取汉书及古文苑所载四十余篇仍辑为五巻已非旧本明万厯中遂州郑朴又取所撰太法言方言三书及类书所引蜀王本纪琴清英诸条与诸文赋合编之厘为六巻而以逸篇之目附巻末即此本也雄所撰诸箴古文苑及中兴书目皆二十四篇惟晁公武读书志称二十八篇多司空尚书博士太常四篇是集复益以太官令太史令为三十篇考后汉书班固传注引雄尚书箴太平御览引雄太官令太史令二箴则朴之所增未为无据然考汉书胡广传称雄作十二州箴二十五官箴其九箴亡则汉世止二十八篇刘勰文心雕龙称卿尹州牧二十五篇则又亡其三不应其后复出且古文苑载司空等四箴明注崔子玉瑗之名则艺文类聚诸书或属误引未可遽定为雄作也是书之首又冠以雄始末辨一篇乃焦竑笔乗之文谓汉书载雄仕莽作符命投阁年七十一天凤五年卒考雄至京见成帝年四十余自成帝建始改元至天凤五年计五十有二嵗以五十二合四十余已近百年则与年七十一者又相抵牾又考雄至京大司马王音竒其文而音薨于永始初年则雄来必在永始之前谓雄为延于莽年者妄也云云近人多祖其説为雄讼枉案文选任昉所作王文宪公集序家牒字下李善注引刘歆七畧曰考子云家牒以甘露元年生汉书成帝纪载行幸甘泉行幸长杨宫并在元延元年已酉上距宣帝甘露元年戊辰正四十二年与四十余嵗之数合其后元延凡五年绥和凡二年哀帝建平凡四年元夀凡二年平帝元始凡五年孺子婴凡三年王莽始建国凡五年积至莽天凤五年正得七十一年与七十一卒之数亦合其为仕莽十年毫无疑义竑不考祠甘泉猎长杨之嵗而以成帝即位之建始元年起算悖谬殊甚惟王音卒嵗实与雄传不合然音字为根字之误宋祁固已言之其文载今本汉书注中竑岂未之见欤乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀


　　扬子云集原序
　　郑朴曰呜呼自莽大夫之言信而子云罪案不可解矣迩者解以泰和胡正甫阐以秣陵焦弱侯投阁之悲美新之诟一经湔袚便成名儒此余彚集意也客有献疑者曰请徴之班固与顔之推固典引云扬雄美新典而无实之推文章篇云剧秦美新妄投于阁二子去雄未逺宁俟宋乎余曰固也夫正甫之证子云也以其仕与殁之年秊且相左他可知耳而更例以宰我子贡则论人于史者之衡也其有浮焉千里一士有如比肩春秋传信法亦传疑居子云于疑而存秦汉以来一有行之文人抗节之儒者客过信邪过疑耶子云尝耻雕虫矣故去而为法为训纂学士大夫轶所称雕虫而上之凡防唾其疑与信半之事而腼然逊其不必置疑之文夷考其行或将忍剧汉欤又奚但剧也故子云之可传不必以美新投阁掩也而矧其诋焉者乎此余彚集意也若其拟论拟易之非僭也拟者不僭僭者不拟犹列眉然不具论论其世如此万厯乙未九月朔















　　扬子云集序
　　扬雄字子云蜀郡成都人其先出自有周伯侨者以支庶初食采于晋之扬因氏焉不知伯侨周何别也扬在河汾之间周衰而扬氏或称侯号曰扬侯防晋六卿争权韩魏赵兴而范中行知伯弊当是时偪扬侯扬侯逃于楚巫山因家焉楚汉之兴也扬氏遡江上处巴江州而扬季官至庐江太守汉元鼎间避雠复遡江上处防山之阳曰郫有田二防有宅一区世世以农桑为业自季至雄五世而传一子故雄亡他扬于蜀雄少而好学不为章句训诂通而已博览无所不见为人简易佚荡口吃不能剧谭黙而好深湛之思清静亡为少嗜欲不汲汲于富贵不戚戚于贫贱不修防隅以徼名当世家产不过十金乏无儋石之储晏如也自有大度非圣哲之书不好也非其意虽富贵不事也顾尝好辞赋先是蜀有司马相如作赋甚丽温雅雄心壮之每作赋常拟之以为式又恠屈原文过相如至不容作离骚自投江而死悲其文读之未尝不流涕也以为君子得时则大行不得时则龙蛇遇不遇命也何必湛身哉乃作书往往摭离骚文而反之自岷山投诸江流以吊屈原名曰反离骚又旁离骚作重一篇名曰广骚又旁惜诵以下至懐沙一巻名曰畔牢愁又是时赵昭仪方大幸每上甘泉常法从在属车间豹尾中故雄聊盛言车骑之众参丽之驾非所以感动天地逆厘三神又言屏玉女郤虙妃以微戒齐肃之事赋成奏之天子异焉其三月将祭后土上乃帅羣臣横大河凑汾阴既祭行游介山回安邑顾龙门览盐池登厯观陟西岳以望八荒迹殷周之虚眇然以思唐虞之风雄以为临川羡鱼不如归而结网还上河东赋以劝十二月羽猎雄从作校猎赋以风明年上将大夸胡人以多禽兽秋命右扶风发民入南山西自襃斜东至农南敺汉中张罗防罝罘捕熊罴豪猪虎豹狖玃狐兎麋鹿载以槛车输长杨射熊馆以罔为周阹纵禽兽其中令胡人手搏之自取其获上亲临观焉是时农民不得收敛雄从至射熊馆还上长杨赋聊因笔墨成文章故借翰林以为主人子墨为客卿以风哀帝时丁傅董贤用事诸附离之者或起家至二千石时雄方草太有以自守泊如也或嘲雄以尚白而雄解之号曰解嘲雄以为赋者将以风也必推类而言极丽靡之辞闳侈钜衍竞于使人不能加也既乃归之于正然览者已过矣往时武帝好神仙相如上大人赋欲以风帝反缥缥有凌云之志繇是言之赋劝而不止明矣又颇似俳优淳于髠优孟之徒非法度所存贤人君子诗赋之正也于是辍不复为而大潭思浑天参摹而四分之极于八十一旁则三摹九据极之七百二十九賛亦自然之道也故观易者见其卦而名之观者数其画而定之首四重者非卦也数也其用自天元推一昼一夜阴阳数度律厯之纪九九大运与天终始故三方九州二十七部八十一家二百四十三表七百二十九賛分为三巻曰一二三与泰初厯相应亦有颛顼之厯焉之以三防开之以休咎絣之以象类播之以人事文之以五行拟之以道徳仁义礼知无主无名要合五经茍非其事文不虚生为其泰防漶而不可知故有首冲错测攡莹数文掜图告十一篇皆以解剥体离散其文章句尚不存焉文多故不着观之者难知学之者难成客有难太深众人之不好也雄解之号曰解难雄见诸子各以其知舛驰大抵诋訾圣人即为恠迂析辩诡辞以挠世事虽小辩终破大道而惑众使溺于所闻而不自知其非也及太史公记六国厯楚汉讫麟趾不与圣人同是非颇谬于经故人时有问雄者常用法应之譔为十三巻象论语号曰法言




　　扬子云集始末辩【焦氏笔乗】
　　子云古以比孟荀自宋人始訾议之介甫子固皆有辩然其剧秦美新之作未有以解也近泰和胡正甫辩证甚悉吠声者当无所置喙矣正甫之言曰往予阅扬雄仕莽投阁剧秦美新而纲目书莽大夫恠雄以彼其才而媚莽心窃鄙之后见程叔子取其美厥灵根之语愕曰雄乃有是语乎又韩退之邵尧夫司马君实诸君子咸称引其説往往怵予心已乃取法言读之其防六经翊孔顔义甚深又尝髙饿显下禄隐虽不韪屈原而屡斥公孙之容且曰如诎道信身虽天下不可为也予则叹曰世之论雄其然岂其然乎终无以决于心最后读雄传称雄有大度自守泊如仕成帝哀平间未言仕莽独其賛谓雄仕莽作符命投阁年七十一天鳯五年卒予考雄至京见成帝年四十余矣自成帝建始改元至天鳯五年计五十有二嵗以五十二合四十余已近百年则与所谓年七十一者又相抵牾矣又考雄至京大司马王音奇其文而音薨永始初年则雄来必在永始之前无疑然则谓雄为延于莽年者妄也其云媚莽妄可知矣葢予懐此乆矣今年春按部郫县而雄郫人也读其邑志得于乡人简公绍芳辩证尤悉简引桓谭新语曰雄作甘泉赋一首梦肠出收而内之明日遂卒而祠甘泉在永始四年雄卒永始四年去莽簒尚逺而剧秦美新或出于谷子云以予校之莽自平帝元始间始号安汉公今法言称汉公且云汉兴二百一十载爰自髙帝至平帝末葢其数矣而谓雄卒永始亦未必然计雄之终或在平帝末则其年正七十余矣因雄厯成哀平故称三世不徙官若复仕莽讵止三世哉繇是知雄决无仕莽投阁美新之事而简公谓班孟坚早世曹大家辈传失其实岂不然哉当平帝末莽已有都四海代汉室之形矣而雄犹称汉道如日中天力不能回莽而假法言以讽切之雄之意至矣雄其媚莽者乎谅乎叔子之言曰阁百尺未必能投曰然则史不足信乎曰太史公记子贡宰我一以为游説一以为叛乱是亦足信乎而孔子主痈疽百里奚自鬻身在当时之言比比也何独雄哉予悲守道君子防诬逮千载故因简公之言而毕其説












　　钦定四库全书
　　扬子云集巻一
　　汉　扬雄　撰
　　明　郑朴　编
　　法言
　　学行篇
　　天降生民倥侗颛防恣于情性聦明不开训诸理譔学行学行之上也言之次也教人又其次也咸无焉为众人或曰人羡乆生将以学也可谓好学已乎曰未之好也学不羡天之道不在仲尼乎仲尼驾説者也不在兹儒乎如将复驾其所説则莫若使诸儒金口而木舌或曰学无益也如质何曰未之思矣夫有刀者礲诸有玉者错诸不礲不错焉攸用礲而错诸质在其中矣否则辍螟之子殪而逢蜾蠃祝之曰类我类我乆则肖之矣速哉七十子之肖仲尼也学以治之思以精之朋友以磨之名誉以崇之不倦以终之可谓好学也已矣孔子习周公者也顔渊习孔子者也羿逄防分其弓良舍其策般投其斧而习诸孰曰非也或曰此名也彼名也处一焉而已矣曰川有渎山有岳髙而且大者众人所不能逾也或问世言铸金金可铸欤曰吾闻觌君子者问铸人不问铸金或曰人可铸欤曰孔子铸顔渊矣或人踧尔曰防哉问铸金得铸人学者所以修性也视聴言貌思性所有也学则正否则邪师哉师哉桐子之命也务学不如务求师师者人之模范也模不模范不范为害不少矣一閧之市不胜异意焉一巻之书不胜异説焉一閧之市必立之平一巻之书必立之师习乎习以习非之胜是也况习是之胜非乎于戏学者审其是而已矣或曰焉知是而习之曰视日月而知众星之蔑也仰圣人而知众説之小也学之为王者事其已乆矣尧舜禹汤文武汲汲仲尼皇皇其已乆矣或问进曰水或曰为其不舍昼夜欤曰有是哉满而后渐者其水乎或问鸿渐曰非其往不往非其居不居渐犹水乎请问木渐曰止于下而渐于上者其木也哉亦犹水而已矣吾未见好斧藻其徳若斧藻其楶者欤鸟兽触其情者也众人则异乎贤人则异众人矣圣人则异贤人矣礼义之作有以矣夫人而不学虽无忧如禽何学者所以求为君子也求而不得者有矣夫未有不求而得之者也睎骥之马亦骥之乗也睎顔之人亦顔之徒也或曰顔徒易乎睎之则是曰昔顔常睎夫子矣正考甫常睎尹吉甫矣公子奚斯常睎正考甫矣如不欲睎则已矣如欲睎孰御焉或曰书与经同而世不尚治之可乎曰可或人哑尔笑曰须以发防决科曰大人之学为道也小人之学为利也子为道乎为利乎或曰耕不获猎不飨耕猎乎曰耕道而得道猎徳而得徳是获飨也吾不覩参辰之相比也是以君子贵迁善迁善也者圣人之徒欤百川学海而至于海丘陵学山而不至于山是故恶夫画也频频之党甚于斯亦贼夫粮食而已矣朋而不心面朋也友而不心面友也或谓子之治产不如丹圭之富曰吾闻先生相与言则以仁与义市井相与言则以财与利如其富如其义或曰先生生无以养死无以葬如之何曰以其所以养养之至也以其所以葬葬之至也或曰猗顿之富以为孝不亦至乎顔其馁矣曰彼以其麊顔以其精彼以其回顔以其贞顔其劣乎顔其劣乎或曰使我纡朱懐金其乐不可量也曰纡朱懐金之乐不如顔氏子之乐顔氏子之乐也内纡朱懐金之乐也外或曰请问屡空之内曰顔不孔虽得天下不足以为乐然亦有苦乎曰顔苦孔之卓也或人瞿然曰兹苦也祗其所以为乐也欤曰有教立道无心仲尼有学术业无心顔渊或曰立道仲尼不可为思矣术业顔渊不可为力矣曰未之思也孰御焉
　　吾子篇
　　降周迄孔成于王道然后诞章乖离诸子图徽譔吾子或问吾子少而好赋曰然童子雕虫篆刻俄而曰壮夫不为也或曰赋可以讽乎曰讽则已不已吾恐不免于劝也或曰雾縠之组丽曰女工之蠧矣劒客论曰劒可以爱身曰狴犴使人多礼乎或问景差唐勒宋玉枚乗之赋也益乎曰必也淫淫则奈何曰诗人之赋丽以则辞人之赋丽以淫如孔氏之门用赋也则贾谊升堂相如入室矣如其不用何或问苍绳红紫曰明视问郑卫之似曰聪聴或曰朱旷不世如之何曰亦精之而已矣或问交五声十二律也或雅或郑何也曰中正则雅多哇则郑请问本曰黄钟以生之中正以平之确乎郑卫不能入也或曰女有色书亦有色乎曰有女恶华丹之乱窈窕也书恶淫辞之淈法度也或问屈原智乎曰如玉如莹爰变丹青如其智如其智或曰君子尚辞乎曰君子事之为尚事胜辞则伉辞胜事则赋事辞称则经足言足容徳之藻矣或问公孙龙诡辞数万以为法法欤曰断木为棊捖革为鞠亦皆有法焉不合乎先王之法者君子不法也观书者譬诸观山及水升东岳而知众山之峛崺也况介丘乎浮沧海而知江河之恶沱也况枯泽乎舍舟航而济乎渎者末矣舍五经而济乎道者末矣弃常珍而嗜乎异馔者恶覩其识味也委大圣而好乎诸子者恶覩其识道也山径之蹊不可胜由矣向墙之户不可胜入矣曰恶由入曰孔氏孔氏者户也曰子户乎曰户哉户哉吾独有不户者矣或欲学苍颉史篇曰史乎史乎愈于妄阙也或曰有人焉自姓孔而字仲尼入其室升其堂伏其几袭其裳则可谓仲尼乎曰其文是也其质非也敢问质曰羊质而虎皮见草而説见豺而战忘其皮之虎也圣人虎别其文炳也君子豹别其文蔚也辩人貍别其文萃也貍变则豹豹变则虎好书而不要诸仲尼书肆也好説而不见诸仲尼説铃也君子言也无择聴也无淫择则乱淫则辟述正道而稍邪侈者有矣未有述邪侈而稍正也孔子之道其较且易也或曰童而习之白纷如也何其较且易曰谓其不姧姧不诈诈也如姧姧而诈诈虽有耳目焉得而正诸多闻则守之以约多见则守之以卓寡闻则无约也寡见则无卓也縁衣三百色如之何矣纻絮三千寒如之何矣君子之道有四易简而易用也要而易守也炳而易见也法而易言也震风凌雨然后知夏屋之为帡幪也虐政虐世然后知圣人之为郛郭也古者杨墨塞路孟子辞而辟之廓如也后之塞路者有矣窃自比于孟子或曰人各是其所是而非其所非将谁使正之曰万物纷错则悬诸天众言淆乱则折诸圣或曰恶覩乎圣而折诸曰在则人亡则书其统一也
　　修身篇
　　事有本真陈施于意动不克咸本诸身譔修身修身以为弓矫思以为矢立义以为的奠而后发发必中矣人之性也善恶混修其善则为善人修其恶则为恶人气也者所适善恶之马也欤或曰孔子之事多矣不用则亦勤且忧乎曰圣人乐天知命乐天则不勤知命则不忧或问铭曰铭哉铭哉有意于慎也圣人之辞可为也使人信之所不可为也是以君子彊学而力行珍其货而后市修其身而后交善其谋而后动成道也君子之所慎言礼书上交不謟下交不骄则可以有为矣或曰君子自守奚其交曰天地交万物生人道交功勲成奚其守好大而不为大不大矣好髙而不为髙不髙矣仰天庭而不知天下之居卑也哉公仪子董仲舒之才之邵也使见善不明用心不刚俦克尔或问仁义礼智信之用曰仁宅也义路也礼服也智烛也信符也处宅由路正服明烛执符君子不动动斯得矣有意哉孟子曰夫有意而不至者有矣未有无意而至者也或问治巳曰治已以仲尼或曰治已以仲尼仲尼奚寡也曰率马以骥不亦可乎或曰田甫田者莠乔乔思逺人者心忉忉曰日有光月有明三年不目日视必盲三年不目月精必蒙荧魂旷枯糟莩旷沈擿埴索涂防行而已矣或问何如斯谓之人曰取四重去四轻则可谓之人曰何谓四重曰重言重行重貌重好言重则有法行重则有徳貌重则有威好重则有观敢问四轻曰言轻则招忧行轻则招辜貌轻则招辱好轻则招淫礼多仪或曰日昃不食肉肉必干日昃不饮酒酒必酸宾主百拜而酒三行不已华乎曰实无华则野华无实则史华实副则礼山雌之肥其意得乎或曰回之箪瓢臞如之何曰明明在上百官牛羊亦山雌也闇闇在上箪瓢捽茹亦山雌也何其臞千钧之轻乌获力也箪瓢之乐顔氏徳也或问犂牛之鞹与骍之鞹有以异乎曰同然则何以不犂也曰将致孝乎神不敢以其犂也如刲羊刺豕罢宾犒师恶在犂不犂也有徳者好问圣人或曰鲁人鲜徳奚其好问仲尼也曰鲁未能好问仲尼故也如其好问仲尼则鲁作东周矣或问人有倚孔子之墙郑卫之声诵韩庄之书则引诸门乎曰在夷貉则引之倚门墙则麾之惜乎衣未成而转为裳也圣人耳不顺乎非口不乎善贤者耳择口择众人无择焉或问众人曰富贵生贤者曰义圣人曰神观乎贤人则见众人观乎圣人则见贤人观乎天地则见圣人天下有三好众人好己从贤人好己正圣人好已师天下有三检众人用家检贤人用国检圣人用天下检天下有三门由于情欲入自禽门由于礼义入自人门由于独智入自圣门或问士何如斯可以褆身曰其为中也深其为外也肃括则可以禔身矣君子微慎厥徳悔吝不至何元憞之有上士之耳训乎徳下士之耳训乎巳言不慙行不耻者孔子惮焉
　　问道篇
　　芒芒大道昔在圣考过则失中不及则不至不可姧罔譔问道或问道曰道也者通也无不通也或曰可以适佗欤曰适尧舜文王者为正道非尧舜文王者为佗道君子正而不佗或问道曰道若涂若川车航混混不舍昼夜或曰焉得直道而由诸曰涂虽曲而通诸夏则由诸川虽曲而通诸海则由诸或曰事虽曲而通诸圣则由诸乎道徳仁义礼譬诸身乎夫道以导之徳以得之仁以人之义以宜之礼以体之天也合则浑离则散一人而兼统四体者其身全乎或问徳表曰莫知作上作下请问莫知曰行礼于彼而得民于此奚其知或曰孰若无礼而徳曰礼体也人而无礼焉以为徳或问天曰吾于天欤见无为之为矣或问雕刻众形者匪天欤曰以其不雕刻也如物刻而雕之焉得力而给诸老子之言道徳吾有取焉耳及捶提仁义絶灭礼学吾无取焉耳吾焉开明哉惟圣人为可以开明佗则苓开发大哉圣人言之至也开之廓然见四海闭之闇然不覩墙之里圣人之言似于水火或问水火曰水测之而益深穷之而益逺火用之而弥明宿之而弥壮允治天下不待礼文与五教则吾以黄帝尧舜为疣赘或曰太上无法而治法非所以为治也曰鸿荒之世圣人恶之是以法始乎伏牺而成乎尧匪伏匪尧礼义哨哨圣人不取也或问八荒之礼礼也乐也孰是曰殷之以中国或曰孰为中国曰五政之所加七赋之所养中于天地者为中国过此而往人也哉圣人之治天下也碍诸以礼乐无则禽异则貉吾见诸子之小礼乐也不见圣人之小礼乐也孰有书不由笔言不由舌吾见天常为帝王之笔舌也智也者知也夫智用不用益不益则不赘亏矣深于器械舟车宫室之为则礼由已或问大声曰非雷非霆隠隠谹谹久而愈盈尸诸圣或问道有因无因乎曰可则因否则革或问无为曰奚为哉在昔虞夏袭尧之爵行尧之道法度彰礼乐着垂拱而视天民之阜也无为矣绍桀之后纂纣之余法度废礼乐亏安坐而视天民之死无为乎或曰太古涂民耳目惟其见也闻也见则难蔽闻则难塞曰天之肇降生民使其目见耳闻是以视之礼聴之乐如视不礼聴不乐虽有民焉得而涂诸或问新敝曰新则袭之敝则损益之或问太古徳懐不礼懐婴儿慕驹犊从焉以礼曰婴犊乎婴犊母懐不父懐母懐爱也父懐敬也独母而不父未若父母之懿也狙诈之家曰狙诈之计不战而屈人兵尧舜也曰不战而屈人兵尧舜也霑项渐尧舜乎玉而贾石者其狙诈乎或问狙诈与亡孰愈曰亡愈或曰子将六师则谁使曰御得其道则天下狙诈咸作使御失其道则天下狙诈咸作敌故有天下者审其御而已矣或问威震诸侯须于征欤狙诈之力也如其亡曰威震诸侯须于狙诈可也未若威震诸侯而不须狙诈也或曰无狙诈将何以征乎曰纵不得不征不有司马法乎何必狙诈乎申韩之术不仁之至矣若何牛羊之用人也若牛羊用人则狐貍蝼螾不膢腊也欤或曰刀不利笔不铦而独加诸砥不亦可乎曰人砥则秦尚矣或曰刑名非道邪何自然矣曰何必刑名围碁击劒反自刑亦皆自然也由其大者作正道由其小者作奸道或曰申韩之法非法欤曰法者谓唐虞成周之法也如申韩如申韩庄周申韩不乖寡圣人而渐诸篇则顔氏之子闵氏之孙其如台或曰庄周有取乎曰少欲邹衍有取乎曰自持至周罔君臣之义衍无知于天地之间虽隣不觌也
　　问神篇
　　神心惚怳经纬万方事系诸道徳仁义礼譔问神或问神曰心请闻之曰潜天而天潜地而地天地神明而不测者也心之潜也犹将测之况于人乎况于事伦乎敢问潜心于圣曰昔仲尼潜心于文王矣达之顔渊亦潜心于仲尼矣未达一间耳神在所潜而已矣天神天明照知四方天精天粹万物作类人心其神矣乎操则存舍则亡能常操而存者其惟圣人乎圣人存神索至成天下之大顺致天下之大利和同天人之际使之无间者也龙蟠于泥蚖其肆矣蚖哉蚖哉恶覩龙之志也欤或曰龙必欲飞天乎曰时飞则飞时潜则潜既飞且潜食其不妄形其不可得而制也欤曰圣人不制则何为乎羑里曰龙以不制为龙圣人以不手为圣人或曰经可损益欤曰易始八卦而文王六十四其益可知也诗书礼春秋或因或作而成于仲尼乎其益可知也故夫道非天然应时而造者损益可知也或曰易损其一虽惷知阙焉至书之不备过半矣而习者不知惜乎书序之不如易也曰彼数也可数焉故也如书序虽孔子亦末如之何矣昔之説书者序以百而酒诰之篇俄空焉今亡夫虞夏之书浑浑尔商书灏灏尔周书噩噩尔下周者其书谁乎或问圣人之经不可使易知欤曰不可天俄而可度则其覆物也浅矣地俄而可测则其载物也薄矣大哉天地之为万物郭五经之为众説郛或问圣人之作事不能昭若日月乎何后世之訔訔也曰瞽旷能黙瞽旷不能齐不齐之耳狄牙能喊狄牙不能齐不齐之口君子之言幽必有验乎明逺必有验乎近大必有验乎小微必有验乎着无验而言之谓妄君子妄乎不妄言不能达其心书不能达其言难矣哉惟圣人得言之解得书之体白日以照之江河以涤之浩浩乎其莫之御也面目之辞相适捈中心之所欲通诸人之防防者莫如言弥纶天下之事记久明逺着古昔之防防传千里之忞忞者莫如书故言心声也书心画也声画形君子小人见矣声画者君子小人之所以动情乎圣人之辞浑浑若川顺则便逆则否者其惟川乎或曰仲尼圣者欤何不能居世也曽范蔡之不若曰圣人者范蔡乎若范蔡其如圣何或曰淮南太史公者其多知欤曷其杂也曰杂乎杂人病以多知为杂惟圣人为不杂书不经非书也言不经非言也言书不经多多赘矣或曰述而不作何以作曰其事则述其书则作育而不苗者吾家之童乌乎九龄而与我文或曰何为曰为仁义曰孰不为仁孰不为义曰勿杂也而已矣或问经之艰易曰存亡或人不谕曰其人存则易亡则艰延陵季子之于乐也其庶矣乎如乐弛虽札末如之何矣如周之礼乐庶事之备也每可以为不难矣如秦之礼乐庶事之不备也每可以为难矣衣而不裳未知其可也裳而不衣未知其可也衣裳其顺矣乎或问文曰训问武曰克未达曰事得其序之谓训胜已之私之谓克为之而行动之而光者其徳乎或曰知徳者鲜何其光曰我知为之不我知亦为之厥光大矣必我知而为之光亦小矣或曰君子病没世而无名盍势诸名卿可几也曰君子徳名为几梁齐赵楚之君非不富且贵也恶乎成名谷口郑子真不屈其志而耕乎岩石之下名震于京师岂其卿岂其卿或问人曰难知也曰焉难曰太山之与螘垤江河之与行潦非难也大圣之与大佞难也呜呼能参以似者为无难或问邹庄有取乎曰徳则取愆则否何谓徳愆曰言天地人经徳也否愆也
　　问明篇
　　明哲煌煌旁烛无疆逊于不虞以保天命譔问明或问明曰微或曰微何如其明也曰微而见之明其誖【布内切】乎聪明其至矣乎不聪实无耳也不明实无目也敢问大聪明曰乎惟天为聪惟天为明夫能髙其目而下其耳者匪天也夫或问小每知之可谓师乎曰是何师欤是何师欤天下小事为不少矣每知之是谓师乎师之贵也知大知也小知之师亦贱矣孟子疾过我门而不入我室或曰亦有疾乎曰摭我华而不食我实或谓仲尼事弥其年葢天劳诸病矣夫曰天非独劳仲尼亦自劳也天病乎哉天乐天圣乐圣或问鸟有凤兽有麟鸟兽皆可凤麟乎曰羣鸟之于凤也羣兽之于麟也形性岂羣人之于圣乎或曰甚矣圣道无益于庸也圣读而庸行盍去诸曰甚矣子之不达也圣读而庸行犹有闻焉去之阬也阬秦者非斯乎投诸火或问人何尚曰尚智曰多以智杀身者何其尚曰昔臯陶以其智为帝谟杀身者逺矣箕子以其智为武王陈洪范杀身者逺矣仲尼圣人也或劣诸子贡子贡辞而精之然后廓如也于戏观书者违子贡虽多亦何以为慎哉成汤丕承也文王渊懿也或问丕承曰由小致大不亦丕乎革夏以天不亦承乎渊懿曰重易六爻不亦渊乎浸以光大不亦懿乎或问命曰命者天之命也非人为也人为不为命请问人为曰可以存亡可以死生非命也命不可避也或曰顔氏之子冉氏之孙曰以其无避也若立岩墙之下动而徴病行而招死命乎命乎吉人凶其吉凶人吉其凶辰乎辰曷来之迟去之速也君子竞诸言败俗好败则姑息败徳君子谨于言慎于好亟于时吾不见震风之能动聋瞆也或问君子在治曰若凤在乱曰若凤或人不谕曰未之思矣曰治则见乱则隠鸿飞冥冥弋人何篡焉鹪明遴集食其絜者矣凤鸟跄跄匪尧之庭亨龙潜升其贞利乎或曰龙何可以贞利而亨曰时未可而潜不亦贞乎可而升不亦利乎潜升在已用之以时不亦亨乎或问活身曰明哲或曰童防则活何乃明哲乎曰君子所贵亦越用明保慎其身也如庸行翳路冲冲而活君子不贵也楚两龚之絜其清矣乎蜀庄沈冥蜀庄之才之珍也不作茍见不治茍得久幽而不改其操虽隋和何以加诸举兹以旃不亦寳乎吾珍庄也居难为也不慕由即夷矣何毚欲之有或问尧将譲天下于许由由耻有诸曰好大者为之也顾由无求于世而已矣允哲尧儃舜之重则不轻于由矣好大累克巢父洒耳不亦宜乎灵场之威宜夜矣乎朱鸟翾翾归其肆矣或曰奚取于朱鸟哉曰时来则来时徃则徃能来能徃者朱鸟之谓欤或问韩非作説难之书而卒死乎説难敢问何反也曰説难葢其所以死乎曰何也曰君子以礼动以义止合则进否则退确乎不忧其不合也夫説人而忧其不合则亦无所不至矣或曰説之不合非忧邪曰説不由道忧也由道而不合非忧也或问哲曰旁明厥思问行曰旁通厥徳
　　寡见篇
　　假【遐】言周于天地賛于神明幽横广絶于迩言譔寡见吾寡见人之好假者也迩文之视迩言之聴假则偭焉或曰曷若兹之甚也先王之道满门曰不得已也得已则已矣得已而不已者寡哉好尽其心于圣人之道者君子也人亦有好尽其心矣未必圣人之道也多闻见而识乎正道者至识也多闻见而识乎邪道者迷识也如贤人谋之美也诎人而从道如小人谋之不美也诎道以从人或问五经有辩乎曰惟五经为辩説天者莫辩乎易説事者莫辩乎书説体者莫辩乎礼説志者莫辩乎诗説理者莫辩乎春秋舍斯辩亦小矣春木之芚兮援我手之鹑兮去之五百嵗其人若存兮或曰譊譊者天下皆讼也奚其存曰曼是为也天下之亡圣也久矣呱呱之子各识其亲譊譊之学各习其师精而精之是在其中矣或曰良玉不雕美言不文何谓也曰玉不雕璵璠不作器言不文典谟不作经或问司马子长有言曰五经不如老子之约也当年不能极其变终身不能究其业曰若是则周公惑孔子贼古者之学耕且养三年通一经今之学也非独为之华藻也又从而绣其鞶帨恶在老不老也或曰学者之説可约邪曰可约解科或曰君子聴声乎曰君子惟正之聴荒乎淫佛【佛违也】乎正沈而乐者君子弗聴也或问侍君子以博乎曰侍坐则聴言有酒则观礼焉事博乎或曰不有博奕者乎曰为之犹贤于巳尔侍君子者贤于已乎君子不可得而侍也侍君子晦斯光窒斯通亡斯有辱斯荣败斯成如之何贤于已也鹪明冲天不在六翮乎拔而传尸鸠其累矣夫雷震乎天风薄乎山云徂乎方雨流乎渊其事矣乎魏武侯与吴起浮于西河寳河山之固起曰在徳不在固曰美哉言乎使起之兵每如斯则太公何以加诸或问周寳九鼎寳乎曰器寳也器寳待人而后寳齐桓晋文已下至于秦兼其无观已或曰秦无观奚其兼曰所谓观观徳也如观兵开辟以来未有秦也或问鲁用儒而削何也曰鲁不用儒也昔在姬公用于周而四海皇皇奠枕于京孔子用于鲁齐人章章归其侵疆鲁不用真儒故也如用真儒无敌于天下安得削浩浩之海济楼航之力也航人无楫如航何或曰奔垒之车沈流之航可乎曰否或曰焉用智曰用智于未奔沈大寒而后索衣裘不亦晩乎乗国者其如乗航乎航安则人斯安矣惠以厚下民忘其死忠以卫上君念其赏自后者人先之自下者人髙之诚哉是言也或曰羊搉利而国用足盍搉诸曰譬诸父子为人父而搉其子纵利如子何卜式之云不亦匡乎或曰因秦之法清而行之亦可以致平乎曰譬诸琴瑟郑卫调俾夔因之亦不可以致箫韶矣或问处秦之世抱周之书益乎曰举世寒貂狐不亦燠乎或曰炎之以火沃之以汤燠亦燠矣曰燠哉燠哉时亦有寒者矣非其时而望之非其道而行之亦不可以至矣秦之有司负秦之法度秦之法度负圣人之法度秦违天地之道而天地违秦亦矣
　　五百篇
　　圣人聪明渊懿继天测灵冠乎羣伦经诸范譔五百或问五百嵗而圣人出有诸曰尧舜禹君臣也而并文武周公父子也而处汤孔子数百嵗而生因徃以推来虽千一不可知也圣人有以拟天地而参诸身乎或问圣人有诎乎曰有曰焉诎乎曰仲尼于南子所不欲见也于阳虎所不欲敬也见所不见敬所不敬不诎如何或曰卫灵公问陈则何以不诎曰诎身将以信道也如诎道而信身虽天下不可为也圣人重其道而轻其禄众人轻其道而重其禄圣人曰于道行欤众人曰于禄殖欤昔者齐鲁有大臣史失其名曰如何其大也曰叔孙通欲制君臣之仪徴先生于齐鲁所不能致者二人曰若是则仲尼之开迹诸侯也非邪曰仲尼开迹将以自用也如委已而从人虽有规矩准绳焉得而用之或问孔子之时诸侯有知其圣者欤曰知之曰知之则曷为不用曰不能曰知圣而不能用也可得闻乎曰用之则宜从之从之则弃其所习逆其所顺彊其所劣捐其所能冲冲如也非天下之至徳孰能用之或问孔子知其道之不用也则载而恶乎之曰之后世君子曰贾如是不亦钝乎曰众人愈利而后钝圣人愈钝而后利关百圣而不慙蔽天地而不耻能言之类莫能加也贵无敌富无伦利孰大焉或曰孔子之道不可小欤曰小则败圣如何曰若是则何为去乎曰爱日曰爱日而去何也曰由羣婢之故也不聴政谏而不用雉噫者吾于观庸邪无为饱食安坐而懕观也由此观之夫子之日亦爱矣或曰君子爱日乎曰君子仕则欲行其义居则欲彰其道事不懕教不倦焉得日或问其有继周者虽百世可知也秦已继周矣不待夏礼而治者其不验乎曰圣人之言天也天妄乎继周者未欲泰平也如欲泰平也舍之而用佗道亦无由至矣赫赫乎日出之光羣目之用也浑浑乎圣人之道羣心之用也或问天地简易而圣人法之何五经之支离曰支离葢其所以为简易也已简已易焉支焉离或曰圣人无益于庸也曰世人之益者仓廪也取之如单仲尼神明也小以成小大以成大虽山川丘陵草木鸟兽裕如也如不用也神明亦末如之何矣或问圣人占天乎曰占天也若此则史也何异曰史以天占人圣人以人占天或问星有甘石何如曰在徳不在星徳隆则晷星星隆则晷徳也或问大人曰无事于小为大人请问小曰事非礼义为小圣人之言逺如天贤人之言近如地珑其声者其质玉乎圣人矢口而成言肆笔而成书言可闻而不可殚书可观而不可尽周之人多行秦之人多病行有之也病曼之也周之士也贵秦之士也贱周之士也肆秦之士也拘月未望则载魄于西既望则终魄于东其遡于日乎彤弓黸矢不为有矣聆徳前世清视在下鉴莫近于斯矣或问何如动而见畏曰畏人何如动而见侮曰侮人夫见畏与见侮无不由已或问礼难以彊世曰难故彊世如夷俟倨肆羁角之哺果而啗之奚其彊或性或彊及其名一也见弓之张兮弛而不失其良兮或曰何谓也曰擏之而已矣川有防器有范见礼教之至也经营然后知干桢之克立也庄杨荡而不法墨晏俭而废礼申韩险而无化邹衍迂而不信圣人之材天地也次山陵川泉也次鸟兽草木也
　　先知篇
　　立政鼓众动化天下莫尚于中和中和之发在哲民情譔先知先知其几于神乎敢问先知曰不知知其道者其如视忽渺緜作炳先甲一日易后甲一日难或问何以治国曰立政曰何以立政曰政之本身也身立则政立矣或问为政有几曰思斁或问思斁曰昔在周公征于东方四国是王召伯述职蔽芾甘棠其思矣夫齐桓公欲径陈陈不果内执袁涛涂其斁矣夫呜呼从政者审其思斁而已矣或问何思何斁曰老人老孤人孤病者养死者葬男子亩妇人桑之谓思若汗人老屈人孤病者独死者逋田亩荒杼轴空之谓斁为政日新或人曰敢问日新曰使之利其仁乐其义厉之以名引之以美使之陶陶然之谓日新或问民所勤曰民有三勤曰何哉所谓三勤曰政善而吏恶一勤也吏善而政恶二勤也政吏骈恶三勤也禽兽食人之食土木衣人之帛谷人不足于昼丝人不足于夜之谓恶政圣人文质者也车服以彰之藻色以明之声音以扬之诗书以光之笾豆不陈玉帛不分琴瑟不铿钟鼓不眃吾则无以见圣人矣或曰以徃圣人之法治将来譬犹胶柱而调瑟有诸曰有之曰圣君少而庸君多如独守仲尼之道是漆也曰圣人之法未尝不关盛衰焉昔者尧有天下举大纲命禹夏殷周属其子不胶者卓矣唐虞象刑惟明夏后肉辟三千不胶者卓矣尧亲九族协和万国汤武桓桓征伐四克由是言之不胶者卓矣礼乐征伐自天子所出春秋之时齐晋实予不胶者卓矣或曰人君不可不学律令曰君子为国张其纲纪谨其教化导之以仁则下不相贼莅之以廉则下不相盗临之以正则下不相诈修之以礼义则下多徳譲此君子所当学也如有犯法则司狱在或苦乱曰纲纪曰恶在于纲纪曰大作纲小作纪如纲不纲纪不纪虽有罗网恶得一目而正诸或曰齐得夷吾而霸仲尼曰小器请问大器曰大器其犹规矩准防乎先自治而后治人之谓大器或曰正国何先曰躬工人绩或曰为政先杀后教曰呜呼天先秋而后春乎将先春而后秋乎吾见驹之步雉之晨雊也化其可以已矣哉民可使觌徳不可使觌刑觌徳则纯觌刑则乱象龙之致雨也难矣哉曰龙乎龙乎或问政核曰真伪真伪则政核如真不真伪不伪则政事不核鼓舞万物者其雷风乎鼔舞万民者其号令乎雷不一风不再圣人乐天陶成天下之化使人有士君子之器者也故不遁于世不离于羣遁离者是圣人乎雌之不才其卵矣君之不才其民野矣或曰载使子草律曰吾不如恭草奏曰吾不如陈汤曰何为曰必也律不犯奏不剡甄陶天下者其在和乎刚则甈柔则坯龙之潜亢不获其中矣是以过中则惕不及中则跃其近于中乎圣人之道譬犹日之中矣不及则末过则昃什一天下之正也多则桀寡则貉井田之田田也肉刑之刑刑也田也者与众田之刑也者与众弃之法无限则庶人田侯田处侯宅食侯食服侯服人亦多不足矣为国不迪其法而望其效譬诸算乎
　　重黎篇
　　仲尼以来国君将相卿士名臣参差不齐一槩诸圣譔重黎或问南正重司天北正黎司地今何僚也曰近羲近和孰重孰黎曰羲近重和近黎或问黄帝终始曰托也昔者姒氏治水土而巫步多禹扁鹊卢人也而医多卢夫欲雠伪者必假真禹乎卢乎终始乎或问浑天曰落下闳营之鲜于妄人度之耿中丞象之几几乎莫之能违也请问葢天曰葢哉葢哉应难未几也或问赵世多神何也曰神怪茫茫若存若亡圣人曼云或问子胥种蠡孰贤曰胥也俾吴作乱破楚入郢鞭尸借馆皆不由徳谋越谏齐不式不能去卒眼之种蠡不彊谏而山栖俾其君诎社稷之灵而童仆又终弊吴贤皆不足邵也至蠡策种而遁肥矣哉或问陈胜吴广曰乱曰不若是则秦不亡曰亡秦乎恐秦未亡而先亡矣或问六国并其已久矣一病一瘳迄始皇三载而咸时激地保人事乎曰具请问事曰孝公以下彊兵力农以蚕食六国事也保曰东沟大河南阻髙山西采雍梁北卤泾垠便则申否则蟠保也激曰始皇方斧将相方刀六国方木将相方肉激也或问秦伯列为侯卫卒吞天下而赧曽无以制乎曰天子制公侯伯子男也庸节节莫差于僣僣莫僣于祭祭莫重于地地莫重于天则襄文宣灵其兆也昔者襄公始僣西畤以祭白帝文宣灵宗兴鄜密上下用事四帝而天王不匡反致文武胙是以四疆之内各以其力来侵攘肌及骨赧独何以制秦乎或问嬴政二十六载天下擅秦秦十五载而楚楚五载而汉五十载之际而天下三嬗天邪人邪曰具周建子弟列名城班五爵流之十二当时虽欲汉得乎六国蚩蚩为嬴弱姬卒之屏营嬴擅其政故天下擅秦秦失其猷罢侯置守守失其微天下孤暌项氏暴彊改宰侯王故天下擅楚擅楚之月有汉剏业山南发迹三秦追项山东故天下擅汉天也人曰兼才尚权右计左数动谨于时人也天不人不因人不天不成或问楚败垓下方死曰天也谅乎曰汉屈羣策羣策屈羣力楚憞羣策而自屈其力屈人者克自屈者负天曷故焉或问秦楚既为天典命矣秦缢灞上楚分江西兴废何速也曰天胙光徳而陨民忒昔在有熊髙阳髙辛唐虞三代咸有显徳故天胙之为神明主且着在天庭是生民之愿也厥飨国久长若秦楚彊防震扑胎【当作跆徒来切踻也】借三正播其虐于黎苗子弟且欲丧之况于民乎况于神乎废未速也或问仲尼大圣则天曷不胙曰无土然则舜禹有土乎曰舜以尧作土禹以舜作土或问圣人表里曰威仪文辞表也徳行忠信里也或问义帝初矫刘龛南阳项救河北二方分崩一离一合设秦得人如何曰人无为秦也丧其灵久矣韩信黥布皆劒立南面称孤卒穷时戮无乃勿乎或曰勿则无名如何曰名者谓令名也忠不终而躬逆焉攸令或问淳于越曰伎曲请问曰始皇方虎挒而枭磔噬士犹腊肉也越兴亢眉终无挠辞可谓伎矣仕无妄之国食无妄之粟分无妄之桡自令之间而不违可谓曲矣或问茅焦厯井干之死使始皇奉虚左之乗蔡生【案汉书云韩生】欲安项咸阳不能移又亨之或者未辩欤曰生舍其木侯【当作沐猴】而谓人木侯亨不亦宜乎焦逆讦而顺守之虽辩劘虎牙矣或问甘罗之悟吕不韦张辟彊之觉平勃皆以十二龄茂良乎曰才也茂良不必父祖或问郦食其説陈留下敖仓説齐罢厯下军何辩也韩信袭齐以身脂鼎何讷也曰夫辩也者自辩也如辩人几矣或问蒯通抵韩信不能下又狂之曰方遭信闭如其抵曰巇可抵乎曰贤者司礼小人司巇况拊键乎或问李斯尽忠胡亥极刑忠乎曰斯以留客至作相用狂人之言从浮大海立赵髙之邪説废沙丘之正阿意督责焉用忠霍光始元之初拥少帝之微摧燕上官之锋处兴废之分堂堂乎忠难矣哉至显不终矣或问冯唐面文帝得廉颇李牧不能用也谅乎曰彼将有激也亲屈帝尊以信亚夫之军至颇牧曷不用哉徳曰罪不孥宫不女馆不新陵不坟或问交曰仁问余耳曰光初窦灌曰凶终或问信曰不食其言请人曰晋荀息赵程婴公孙杵臼秦大夫凿穆公之侧问义曰事得其宜之谓义或问季布忍焉可为曰能者为之明哲不为也或曰当布之急虽明哲如之何曰明哲不终项仕如终焉攸避或问贤曰为人所不能请人曰顔渊黔娄四皓韦成问长者曰蔺相如伸秦而屈廉颇栾布之不涂朱家之不徳直不疑之不校韩安国之通使或问臣之自得曰石太仆之对金将军之谨张卫将军之善慎邴大夫之不伐善请问臣之自失曰李贰师之执二田祈连之滥帅韩冯翊之愬萧赵京兆之犯魏或问持满曰防欹【防于革反】扬王孙倮葬以矫世曰矫世以礼倮乎如矫世则葛沟尚矣或问周官曰立事左氏曰品藻大史迁曰实録
　　渊骞篇
　　仲尼之后迄于汉道徳行顔闵股肱萧曹爰及名将尊卑之条称述品藻譔渊骞或问渊骞之徒恶乎在曰在寝或曰渊骞曷不寝曰攀龙鳞附凤翼巽以扬之勃勃乎其不可及乎如其寝如其寝七十子之于仲尼也日闻所不闻见所不见文章亦不足为矣君子絶徳小人絶力或问絶徳曰舜以孝禹以功臯陶以谟非絶徳邪力秦悼武乌获任鄙扛鼎抃牛非絶力邪或问勇曰轲也曰何轲也曰轲也者谓孟轲也若荆轲君子盗诸请问孟轲之勇曰勇于义而果于徳不以贫富贵贱死生动其心于勇也其庶乎鲁仲连偒【古荡字】而不剬【古制字】蔺相如剬而不偒或问邹阳曰未信而分疑忼辞免罿【昌钟切】几矣哉或问信陵平原孟尝春申益乎曰上失其政姧臣窃国命何其益乎樗里子之智也使知国如知葬则吾以疾为蓍龟周之慎赧以成周而西倾秦之惠文昭防以西山而东并孰愈曰周也羊秦也狼然则狼愈欤曰羊狼一也或曰防恬忠而被诛忠奚可为也曰堑山堙谷起临洮击辽水力不足而尸有余忠不足相也或问吕不韦其智矣乎以人易货曰谁谓不韦智者欤以国易宗吕不韦之盗穿窬之雄乎穿窬也者吾见担石矣未见雒阳也秦将白起不仁奚用为也长平之战四十万人死蚩尤之乱不过于此矣原野厌人之肉川谷流人之血将不仁奚用为翦曰始皇方猎六国而翦牙欸或问要离非义者欤不以家辞国曰离也火妻灰子以反于庆忌实蛛蝥【音矛】之靡也焉可谓之义也政也为严氏犯韩刺相侠累曼面为姊实壮士之靡也焉可谓之义也轲也为丹奉于期之首燕督亢之圗入不测之秦实刺客之靡也焉可谓之义也或问仪秦学乎谷术而习乎纵横言安中国者各十余年是夫曰诈人也圣人恶诸曰孔子读而仪秦行何如也曰甚矣凤鸣而鸷翰也曰然则子贡不为欤曰乱而不解子贡耻诸説而不富贵仪秦耻诸或曰仪秦其才矣乎迹不蹈已曰昔在任人帝曰难之亦才矣才乎才非吾徒之才也美行东园公绮里季夏黄公角里先生言辞娄敬陆贾执正王陵申屠嘉折节周昌汲黯守儒袁固申公灾异董相夏侯胜京房或问萧曹曰萧也规曹也随滕灌樊郦曰侠介叔孙通曰椠人也袁盎曰忠不足而谈有余错曰愚酷吏曰虎哉虎哉角而翼者也货殖曰蚊曰血国三千使将疏饮水褐博没齿然也或问循吏曰吏也游侠曰窃国灵也佞幸曰不料而已或问近世社稷之臣曰若张子房之智陈平之无悮绛侯勃之果霍将军之勇终之以礼乐则可谓社稷之臣矣或问公孙董仲舒孰迩曰仲舒欲为而不可得容而已矣或问近世名卿曰若张廷尉之平隽京兆之见尹扶风之絜王子贡之介斯名卿矣将曰若条侯之守长平冠军之征伐博陆之持重可谓名将矣请问古曰鼓之以道徳征之以仁义舆尸血刃皆所不为也张骞苏武之奉使也执节没身不屈王命虽古之肤使其犹劣诸世称东方生之盛也言不纯师行不纯表其流风遗书蔑如也或曰隠者也曰昔之隠者吾闻其语矣又闻其行矣或曰隠道多端曰固也圣言圣行不逢其时圣人隠也贤言贤行不逢其时贤者隠也谈言谈行不逢其时谈者隠也昔者箕子之漆其身也狂接舆之被其发也欲去而恐罹害者也箕子之洪范接舆之歌凤也哉或问东方生名过实者何也曰应谐不穷正谏秽徳应谐似优不穷似哲正谏似直秽徳似隠请问名曰诙达恶比曰非夷齐而是栁下惠戒其子以尚容首阳为拙柱下为工饱食安坐以仕易农依隠玩世诡时不逢其滑稽之雄乎或问栁下惠非朝隠者欤曰君子谓之不恭古者髙饿显下禄隠妄誉仁之贼也妄毁义之贼也贼仁近乡原贼义近乡讪或问子蜀人也请人曰有李仲元者人也其为人也奈何曰不屈其意不累其身曰是夷之徒欤曰不夷不惠可否之间也如是则奚名之不彰也曰无仲尼则西山之饿夫与东国之绌臣恶乎闻曰王阳贡禹遇仲尼乎曰明星皓皓华藻之力也欤曰若是则奚为不自髙曰皓皓者已也引而髙之者天也子欲自髙邪仲元世之师也见其貌者肃如也闻其言者愀如也观其行者穆如也但闻以徳诎人矣未闻以徳诎于人也仲元畏人也或曰育贲曰育贲也人畏其力而侮其徳请条曰非正不视非正不聴非正不言非正不行夫能正其视聴言行者昔吾先师之所畏也如视不视聴不聴言不言行不行虽有育贲其犹侮诸
　　君子篇
　　君子纯终领闻蠢迪捡押旁开圣则譔君子或问君子言则成文动则成徳何以也曰以其弸中而彪外也般之挥斤羿之激矢君子不言言必有中也不行行必有称也或问君子之柔刚曰君子于仁也柔于义也刚或问航不浆冲不荠有诸曰有之或曰大器固不周于小乎曰斯械也君子不械或问孟子知言之要知徳之奥曰非茍知之亦允蹈之或曰子小诸子孟子非诸子乎曰诸子者以其知异于孔子者也孟子异乎不异或曰荀卿非数家之书侻【佗括切可也】也至于子思孟轲诡哉曰吾于荀卿欤见同门而异户也惟圣人为不异牛骍白睟【粹同】而角其升诸庙乎是以君子全徳或问君子似玉曰纯沦温润柔而坚玩【作刓】而廉队乎其不可形也或问仲尼之术周而不泰大而不小用之犹牛鼠也曰仲尼之道犹四渎也经营中国终入大海他人之道者西北之流也纲纪夷貉或入于沱或沦于汉淮南説之用不如太史公之用也太史公圣人将有取焉淮南鲜取焉尔必也儒乎乍出乍入淮南也文丽用寡长卿也多爱不忍子长也仲尼多爱爱义也子长多爱爱奇也或曰甚矣传书之不果也曰不果则不果矣人以巫鼓或问圣人之言炳若丹青有诸曰吁是何言欤丹青初则炳久则渝渝乎哉或曰圣人之道若天天则有常矣奚圣人之多变也曰圣人固多变子游子夏得其书矣未得其所以书也宰我子贡得其言矣未得其所以言也顔渊闵子得其行矣未得其所以行也圣人之书言行天也天其少变乎或曰圣人自恣欤何言之多端也曰子未覩禹之行水欤一东一北行之无碍也君子之行独无碍乎如何直徃也水避碍则通于海君子避碍则通于理君子好人之好而忘已之好小人好已之好而忘人之好或曰子于天下则谁与曰与夫进者乎或曰贪夫位也慕夫禄也何其与曰此贪也非进也夫进也者进于道慕于徳殷之以仁义进而进退而退日孳孳而不知勌者也或曰进退则闻命矣请问退进曰昔乎顔渊以退为进天下鲜俪焉或曰若此则何小于必退也曰必进易俪也必退易俪也进以礼退以义难俪也或曰人有齐死生同贫富等贵贱何如曰作此者其有惧乎信死生齐贫富同贵贱等则吾以圣人为嚣嚣通天地人曰儒通天地而不通人曰伎人必先作然后人名之先求然后人与之人必其自爱也然后人爱诸人必其自敬也然后人敬诸自爱仁之至也自敬礼之至也未有不自爱敬而人爱敬之者也或问龙鸿鹄不亦寿乎曰寿曰人可寿乎曰物以其性人以其仁或问人言仙者有诸乎曰吁吾闻伏羲神农殁黄帝尧舜殂落而死文王毕孔子鲁城之北独子爱其死乎非人之所及也仙亦无益子之彚矣或曰圣人不师仙厥术异也圣人之于天下耻一物之不知仙人之于天下耻一日之不生曰生乎生乎名生而实死也或曰世无仙则焉得斯语曰语乎者非嚣嚣也欤惟嚣嚣能使无为有或问仙之实曰无以为也有与无非问也问也者忠孝之问也忠臣孝子偟乎不偟或问寿可益乎曰徳曰回牛之行徳矣曷寿之不益也曰徳故尔如回之残牛之贼也焉得尔曰残贼或寿曰彼妄也君子不妄有生者必有死有始者必有终自然之道也君子忠人况已乎小人欺已况人乎
　　孝至篇
　　孝莫大于宁亲宁亲莫大于宁神宁神莫大于四表之欢心譔孝至孝至矣一言而该圣人不加焉父母子之天地欤无天何生无地何形天地裕于万物万物裕于天地裕父母之裕不裕矣事父母自知不足者其舜乎不可得而久者事亲之谓也孝子爱日孝子有祭乎有斋乎夫能存亡形属荒絶者惟斋乎故孝子之于斋见父母之存也是以祭不宾人而不祭豺獭乎或曰死生尽礼可谓能子乎曰石奋石建父子之美也无是父无是子无是子无是父或曰必也两乎曰与尧无子舜无父不如尧父舜子也子有含菽緼絮而致滋美其亲将以求孝也人曰伪如之何曰假儒衣书服而读之三月不归孰曰非儒也或曰何以处伪曰有人则作之无人则辍之之谓伪观人者审其作辍而已矣不为名之名其至矣为名之名其次也或问忠言嘉谟曰言合稷契之谓忠谟合臯陶之谓嘉或曰邵如之何曰亦朂之而已庳则秦仪鞅斯亦忠嘉矣尧舜之道皇兮夏殷周之道将兮而以延其光兮或曰何谓也曰尧舜以其让夏以其功殷周以其伐或曰食如螘衣如华朱轮驷马金朱煌煌无已泰乎曰由其徳舜禹受天下不为泰不由其徳五两之纶半通之铜亦泰矣天下之通道五所以行之者一曰勉或曰力有扛洪鼎揭华旗智徳亦有之乎曰百人矣徳谐顽嚚让万国知情天地形不测百人乎或问君曰明光问臣曰若禔敢问何谓也曰君子在上则明而光其下在下则顺而安其上或曰圣人事异乎曰圣人徳之为事异亚之故常修徳者本也见异而修徳者末也本末不修而存者未之有也天地之得斯民也斯民之得一人也一人之得心矣吾闻诸传老则戒之在得年弥髙而徳弥卲者是孔子之徒欤或问徳有始而无终与有终而无始也孰宁曰宁先病而后瘳乎宁先瘳而后病乎或问大曰小问逺曰迩未达曰天下为大治之在道不亦小乎四海为逺治之在心不亦迩乎或问俊哲洪秀曰知哲圣人之谓俊秀颖徳行之谓洪君子动则拟诸事事则拟诸礼或问羣言之长羣行之宗曰羣言之长徳言也羣行之宗徳行也或问泰和曰其在唐虞成周乎观书及诗温温乎其和可知也周康之时颂声作乎下关雎作乎上习治也齐桓之时緼而春秋美邵陵习乱也故习治则伤始乱也习乱则好始治也汉徳其可谓允懐矣黄支之南大夏之西东鞮北女来贡其珍汉徳其可谓允懐矣世鲜焉芒芒圣徳逺人咸慕上也武义璜璜兵征四方次也宗夷猾夏蠢迪王人屈国丧师无次也麟之仪仪凤之师师其至矣乎螭虎桓桓鹰隼防防【暴也】未至也或曰讻讻北夷被我纯缋带我金犀珍膳宁鍸不亦享乎曰昔在髙文武实为兵主今稽首来臣称为北藩是为宗庙之神社稷之灵也可不享乎龙堆以西大漠以北鸟夷兽夷郡劳王师汉家不为也朱厓之絶捐之之力也否则介鳞易我衣裳君人者务在殷民阜财明道信义致帝者之用成天地之化使粒食之民粲也晏也享于神不亦飨乎天道劳功或问劳功曰日一曰劳考载曰功或曰君逸臣劳何天之劳曰于事则逸于道则劳周公以来未有汉公之懿也勤劳则过于阿衡汉兴二百一十载而中天其庶矣乎辟廱以本之校学以教之礼乐以容之舆服以表之复其井刑勉人役唐矣夫
　　扬子云集巻一
　　钦定四库全书
　　扬子云集巻二
　　汉　扬雄　撰
　　明　郑朴　编
　　太经
　　都首序
　　驯乎浑行无穷正象天隂阳防叅以一阳乘一统万物资形方州部家三位疎成曰陈其九九以为数生赞上羣纲乃综乎名八十一首岁事咸贞盛哉日乎丙明离章五色淳光夜则测阴昼则测阳昼夜之测或否或臧阳推五福以类升阴幽六极以类降升降相关大贞乃通经则有南有北纬则有西有东巡乘六甲与斗相逢歴以记岁而百谷时雍
　　太经从中至增第一
　　□【一方一州一部一家】中阳气潜萌于黄宫信无不在乎中初一昆仑旁薄幽测曰昆仑旁薄思诸贞也次二神战于其陈隂阳测曰神战于善恶幷也次三龙出于中首尾信可以为庸测曰龙出于中见其造也次四庳虚无因大受性命否测曰庳虚无否不能大受也次五日正于天利以其辰作主测曰日正于天贵当位也次六月阙其博不如开明于西测曰月阙其博明始退也次七酋酋大魁颐水包贞测曰酋酋之包任臣则也次八黄不黄覆秋常测曰黄不黄失中德也上九巅灵气形反测曰巅灵之反时不克也□【一方一州一部二家】周阳气周神而反乎始物继其彚初一还于天心何德之濳否测曰还心之否中不恕也次二植中枢周无隅测曰植中枢立督虑也次三出我入我吉凶之魁测曰出我入我不可不惧也次四带其钩鞶锤以玉环测曰带其钩鞶自约束也次五土中其庐设于金舆厥戒渝测曰庐金戒渝小人不克也次六信周其诚上通于天测曰信周其诚上通也次七丰淫见其朋还于防不克从测曰丰淫见朋不能从也次八还遇躬外其祸不大测曰还遇躬外祸不中也上九还于丧或弃之行测曰还于丧其道穷也
　　□【一方一州一部三家】礥阳气微动动而礥礥物生之难也初一黄纯于濳不见其畛藏郁于泉测曰黄纯于濳化在啧也次二黄不纯屈于根测曰黄不纯失中适也次三赤子扶扶元贞有终测曰赤子扶扶父母瞻也次四拔我不德以力不克测曰拔我德力不堪也次五拔车山渊宜于大人测曰拔车山渊大位力也次六将其车入于丘虚测曰将车入虚道不得也次七出险登丘或牵之牛测曰出险登丘莫之伐也次八车不拔髀轴折测曰车不拔躬自贼也上九崇崇高山下有川波其人有辑航可与过其测曰高山大川不辑航不克也
　　□【一方一州二部一家】闲阳气闲于阴礥然物咸见闲初一蛇伏于泥无雄有雌终莫受施测曰蛇伏于泥君不君也次二闲其藏固珍宝测曰闲其藏中心渊也次三关无键舍金管测曰关无键盗入门也次四拔我輗軏小得利小征测曰拔我輗軏贵以信也次五礥而闲而拔我姧而非石如石厉测曰礥闲如石其敌坚也次六闲黄垁席金笫测曰闲黄垁以德固也次七跙跙闲于蘧除或寝之庐测曰跙跙之闲恶在舍也次八赤臭播关大君不闲克国乗家测曰赤臭播关恐入室也上九闲门以终虚测曰闲门以虚终不可实也
　　□【二方一州二部一家】少阳气澹然施于渊物溓然能自韯初一冥自少眇于谦测曰冥自少不见谦也次二自少不至怀其防测曰自少不至谦不成也次三动韯其得人主之式测曰韯其得人谦贞也次四贫贫或妄之振测曰贫贫妄振不能守正也次五地自冲下于川测曰地自冲人之所圣也次六少持满今盛后倾测曰少持满何足盛也次七贫自究利用见富测曰贫自究富之聘也次八贫不贫人莫之振测曰贫不贫何足敬也上九密雨溟沐润于枯渎三日射谷测曰密雨射谷谦之静也□【一方一州二部三家】戾阳气孚微物各乖离而触其类初一虚既邪心有倾测曰虚邪心倾怀不正也次二正其腹引其背酋贞测曰正其腹中心定也次三戾其腹正其背测曰戾腹正背中外争也次四夫妻反道维家之保测曰夫妻反道各有守也次五东南射兕西北其矢测曰东南射兕不得其首也次六准绳规矩不同其施测曰准绳规矩乖其道也次七女不女其心予覆夫諿测曰女不女大可丑也次八杀生相矢中和其道测曰杀生相矢中为畍也上九仓灵之雌不同宿而离失则岁之功乖测曰仓灵之雌失作败也
　　□【一方一州三部一家】上阳气育物于下咸射地而登乎上初一上其纯心挫厥鏩鏩测曰上其纯心和以悦也次二上无根思登于天谷在于渊测曰上无根不能自治也次三出于幽谷登于茂木思其珍谷测曰出谷登木知向方也次四即上不贞无根繁荣孚虚名测曰即上不贞妄升也次五鸣鹤升自深泽阶天不防测曰鸣鹤不防有诸中也次六升于堂颠衣到裳廷人不庆测曰升堂颠到失大众也次七升于颠台或柱之材测曰升台柱辅弗坚也次八升于高危或斧之梯测曰升危梯斧失士民也上九栖于菑初亡后得基测曰栖菑得基后得人也
　　□【一方一州三部二家】干阳气扶物而鑚乎坚铪然有穿初一丸鑚鑚于内隟厉测曰丸鑚于内转丸非也次二以微干正维用轨命测曰以微干正大谏微也次三键挈挈匪贞测曰键挈挈干禄囘也次四干言入骨时贞测曰干骨之时直其道也次五蚩蚩干于丘饴或锡之坏测曰蚩蚩之干锡不好也次六干干于天贞驯测曰干干之贞顺可保也次七何防解解遘测曰何防解解不容道也次八赤舌烧城吐水于缾测曰赤舌吐水君子以解祟也上九干于浮云从坠于天测曰干于浮云乃从天坠也
　　□【一方一州三部三家】阳气彊内而弱外物咸扶而进乎大初一自我匍匐好是宜德测曰匍匐宜德若无行也次二荧狧狧不利有攸往测曰荧狧狧多欲往也次三卉炎于宜于丘陵测曰卉炎丘陵短临长也次四于酒食肥无誉测曰于酒食仕无方也次五有足托坚谷测曰有足位正当也次六独逝逝利小不利大测曰独逝逝不可大也次七白日临辰可以卒其所闻测曰白日临辰老得势也次八蚤虱之厉测曰蚤虱之不足赖也上九全絭其首尾临于渊测曰全之絭恐遇困也
　　□【一方二州一部一家】羡阳气賛幽推包羡爽未得正行初一羡于初其次迂涂测曰羡于初后难正也次二羡于微克复可以为仪测曰羡微克复不逺定也次三羡迂涂不能直如测曰羡迂涂不能直行也次四羡权正吉人不幸测曰羡权正善反常也次五孔道夷如蹊路微如大舆之忧测曰孔道之夷奚不遵也次六大虚既邪或直之或翼之得弄夫测曰虚邪弄夫得贤臣也次七曲其故迂其涂厉之驯测曰曲其故为作意也次八羡其足济于沟渎面贞测曰羡其足避凶事也上九车轴折其衡抈四马就括髙人吐血测曰轴折吐血终不可悔也□【一方二州一部二家】差阳气蠢辟于东帝由羣雍物差其容初一微失自攻端测曰微失自攻人未知也次二其所好将以致其所恶测曰其所好渐以差也次三其亡其亡将至于晖光测曰其亡其亡震自卫也次四过小善不克测曰过小善不能至大也次五过门折入得此中行测曰过门折入近复还也次六大跌过其门不入其室测曰大跌不入诚可患也次七累卵业业惧贞安测曰累卵业业自危作安也次八足累累其步蹉躟辅铭灭麋测曰足累累履祸不还也上九过其枯城或蘖青青测曰过其枯城改过更生也
　　□【一方二州一部三家】童阳气始窥物僮然咸未有知初一颛童不寤防我防昬测曰童不寤恐终晦也次二错于灵蓍焯于龟资出泥入脂测曰错蓍焯龟比光道也次三东辰以明不能以行测曰东辰以明奚不逝也次四或后前夫先锡之光测曰或后前夫先光大也次五防柴求兕其德不美测曰防柴求兕得不庆也次六大开帷幕以引方客测曰大开帷幕览众明也次七脩侏侏比于朱儒测曰侏侏之脩无可为也次八或撃之或刺之脩其鉴渝测曰撃之刺之过以衰也上九童麋触犀灰其首测曰童麋触犀还自累也
　　□【一方二州三部一家】増阳气蕃息物则益増日宣而殖初一闻贞増黙外人不得测曰闻贞増默识内也次二不増其方而増其光冥测曰不増其方徒饰外也次三木以止渐増测曰木止渐増不可益也次四要不克或増之戴测曰要不克可败也次五泽庳其容众润攸同测曰泽庳其容谦虚大也次六朱车烛分一日増我三千君子庆小人伤测曰朱车之増小人不当也次七増其高刃其削丘贞测曰増高刃峭与损皆行也次八兼贝以役往益来测曰兼贝以役前庆后亡也上九崔嵬不崩赖彼峡崥测曰崔嵬不崩羣士橿橿也
　　太经从锐至事第二
　　□【一方二州二部二家】锐阳气岑以锐物之生也咸专一而不二初一蟹之郭索后蚓黄泉测曰蟹之郭索心不一也次二锐一无不达测曰锐一之达执道必也次三狂锐荡测曰狂锐之荡不能处一也次四锐于时无不利测曰锐于时得其适也次五锐其东防其西见其背不见其心测曰锐东防西不能回避也次六锐于丑含于五轨万钟贞测曰锐于丑福禄不量也次七锐于利忝恶至测曰锐于利辱在一方也次八锐其锐救其败测曰锐其锐恐转作殃也上九陵峥岸峭陁测曰陵峥岸峭锐极必崩也
　　□【一方二州二部三家】达阳气枝枝条出物莫不达初一中防独达迵迵不屈测曰中防独达内皢无方也次二迷腹达目测曰迷腹达目以道不明也次三苍术维流厥美可以达于瓜苞测曰苍术维流内恕以量也次四小利小达大迷扁扁不故测曰小达大迷独皢隅方也次五达于中衢大小无迷测曰达于中衢道四通也次六大达无畛不要止洫作否测曰大达无畛不可偏从也次七达于砭割前亡后赖测曰达于砭割终以不废也次八迷目达腹测曰迷目达腹外惑其内也上九达于咎贞终誉测曰达咎终誉善以道退也
　　□【一方二州三部一家】交阳交于阴阴交于阳物登明堂矞矞皇皇初一冥交于神齐不以其贞测曰冥交不以怀非含慙也次二冥交有孚明如测曰冥交之孚信接神明也次三交于木石测曰交于木石不能向人也次四往来熏熏得亡之门测曰往来熏熏与神交行也次五交于鸎猩不获其荣测曰交于鸎猩鸟兽同方也次六大圏闳闳小圈交之我有灵殽与尔殽之测曰大小之交待贤焕光也次七交于鸟鼠费其资黍测曰交于鸟鼠徒费也次八戈矛往来以其贞不悔测曰戈矛往来征不可废也上九交于战伐不贞覆于城猛则噉测曰交于战伐奚可遂也
　　□【一方二州三部二家】防阳气能刚能柔能作能休见难而缩初一赤卉方锐利进以退测曰赤卉方锐退以动也次二防其心作疾测曰防其心中无勇也次三防其防守其节虽勿肆终无拂测曰防其防体不可肆也次四防其哇三岁不噣测曰防哇不噣时数失也次五黄菌不诞俟于庆云测曰黄菌不诞俟逑耦也次六缩失时或承之菑测曰缩失时坐逋后也次七诎其节执其术共所歾测曰诎节共歾内有主也次八窽枯木丁冲振其枝小人有防三郄钩罗测曰窽木之振小人见侮也上九悔缩往去来复测曰悔缩之复得在后也
　　□【一方二州三部三家】傒阳气有傒可以进而进物咸得其愿初一冥贼傒天凶测曰冥贼之傒时无吉也次二冥德傒天昌测曰冥德之傒昌将日也次三傒后时测曰傒而后之解也次四诎其角直其足维以傒谷测曰屈角直足不伎刺也次五大爵集于宫庸小人庳傒空测曰宫庸之爵不可空得也次六傒福贞贞食于金测曰傒福贞贞正可服也次七傒祸介介凶人之邮测曰傒祸介介与祸期也次八不祸祸傒天活我测曰祸不祸非厥訧也上九傒尫尫天擈之颡测曰傒尫之擈终不可治也
　　□【一方三州一部一家】从阳跃于渊于泽于田于岳物企其足初一日幽嫔之月冥随之基测曰日嫔月随臣应基也次二方出旭旭朋从尔丑测曰方出朋从不知所之也次三人不攻之自牵从之测曰人不攻之自然证也次四鸣从不臧有女承其血匡亡测曰鸣从之亡奚足朋也次五从水之科满测曰从水满科不自越也次六从其目失其腹测曰从目失腹欲丕从也次七拂其恶从其淑雄黄食肉测曰拂恶从淑救凶也次八从不淑祸飞不逐测曰从不淑祸不可讼也上九从徽徽后乃登于阶终测曰从徽徽后得功也
　　□【一方三州一部二家】进阳引而进物出溱溱开明而前初一冥进否作退毋测曰冥进否邪作退也次二进以中刑大人独见测曰进以中刑刑不可外也次三狂章章不得中行测曰狂章章进不中也次四日飞悬阴万物融融测曰飞悬阴君道隆也次五进以欋疏或杖之扶测曰进以欋疏制于尊也次六进以髙明受祉无疆测曰进以髙明其道迂也次七进非其以听咎窒耳测曰进非其以毁滋章也次八进于渊君子用舩测曰进渊且舩以道行也上九逆凭山川三岁不还测曰逆凭山川终不可长也
　　□【一方三州一部三家】释阳气和震圜煦释物咸税其枯而解其甲初一动而无名酋测曰动而无名不可得名也次二动于响景测曰动于响景不足观听也次三风动雷兴从其高崇测曰风动雷兴动有为也次四动之丘陵失泽朋测曰动之丘陵失下危也次五和释之脂四国之夷测曰和释之脂民说无疆也次六震于廷丧其和贞测曰震于廷和正俱亡也次七震震不侮濯潄其訽测曰震震不侮解耻无方也次八震于利巅仆死测曰震于利与死偕行也上九今狱后谷终说桎梏测曰今狱后谷于彼释殃也
　　□【一方三州二部一家】格阳气内壮能格乎羣阴攘而郄之初一格内善失贞类测曰格内善不省也次二格内恶幽贞类测曰格内恶幽贞妙也次三裳格鞶钩渝测曰裳格鞶钩无以制也次四毕格禽鸟之贞测曰毕格禽正法位也次五胶漆释弓不射角木离测曰胶漆释信不结也次六息金消石往小来奕测曰息金消石美日大也次七格其珍类龟緺厉测曰格其珍类无以自匡也次八格彼鞶坚君子得时小人忧否测曰格彼鞶坚谊不得行也上九郭其目防其角不庳其体测曰郭目觧角还自伤也
　　□【一方三州二部二家】夷阳气伤阴无救瘣物则平易初一载幽贰执夷内测曰载幽执夷易其内也次二阴夷冒于天罔测曰阴夷冒罔防不失也次三柔婴儿于号三日不嗄测曰婴儿于号中心和也次四夷其牙或饫之徒测曰夷其牙食不足嘉也次五中夷无不利测曰中夷之利其道多也次六夷于庐其宅丘虚测曰夷于庐厥德亡也次七榦柔榦弱离木芖金夷测曰榦柔芖金弱胜彊也次八夷其角厉测曰夷其角以威伤也上九夷于耇利敬病年贞测曰夷耇之贞悬车乡也
　　□【一方三州二部三家】乐阳始出奥舒叠得以和淖物咸喜乐初一独乐款款及不逺测曰独乐款款滛其内也次二乐不知辰于天测曰乐不可知以时岁也次三不宴不雅呱哑咋号咷倚戸测曰不宴不雅礼乐废也次四拂其系絶其纗佚厥心测曰拂其系絶纗心诚快也次五钟鼓喈喈管弦哜哜或承之衰测曰钟鼔喈喈乐后悲也次六大乐无间民神禽鸟之般测曰大乐无间无不怀也次七人嘻嘻天要之期测曰人嘻嘻称乐毕也次八嘻嘻自惧亡彼愆虞测曰嘻嘻自惧终自保也上九极乐之几不移日而悲则哭泣之资测曰极乐之几信可悔也
　　□【一方三州三部一家】争阳气泛施不偏不颇物与争讼各遵其仪初一争不争隐防测曰争不争道之素也次二赫河臞测曰赫河之臞何可也次三争射龈龈测曰争射訚訚君子让邻也次四争小利不酋贞测曰小利不絶正道乃昬也次五争于逵利以无方测曰争于逵争处中也次六臂膊胫如股脚防如维身之疾测曰臂胫如股臣大隆也次七争干及矛防用亨于王前行测曰干矛之争卫君躬也次八狼盈口弄在其后测曰狼盈口不顾害也上九两虎相牙知掣者全测曰两虎相牙知所制也
　　□【一方三州三部二家】务阳气勉务物咸若其心而总其事初一始务无方小人亦用罔测曰始务无方非小人所理也次二新鲜自求珍絜精其芳君子攸行测曰新鲜自求光于己也次三不拘不掣其心腐且败测曰不拘不掣其体不全也次四见矢自升利羽之朋盖戴车载测曰矢及盖厥道然也次五蜘蛛之务不如蚕之緰测曰蜘蛛之务无益人也次六华实芳若用则臧若测曰华芳用臧利当年也次七丧其芳无攸往测曰丧其芳德以衰也次八黄中免于祸贞测曰黄中免祸和以正也上九务成自败雨成自队测曰务成自败非厥命也□【一方三州三部三家】事阳气大冒昭职物则信信各致其力初一事无事至无不事测曰事无事以道行也次二事在枢不咨不丧其哲符测曰不咨不其知亡也次三时往时来间不容厘测曰时往时来不失趣也次四男女事不代之字测曰男女事非厥务也次五事其事王假之食测曰事其事职所任也次六任大自事方来不救测曰任大自事奚可堪也次七丈人扶孤竖子提壶测曰丈人扶孤小子知方也次八男女事十年不诲测曰男女事终家不亨也上九到耳顺止事贞测曰到耳顺止逆闻顺行也
　　太经从更至应第三
　　□【二方一州一部一家】更阳气既飞变势易形物改其灵初一冥化否贞若性测曰冥化否贞少更方也次二时七时九轸转其道测曰时七时九不失当也次三化白于泥淄测曰化白于泥变不明也次四更之小得用无不利测曰更之小得民所望也次五童牛角马不今不古测曰童牛角马变天常也次六入水载车出水载杭宜于王之更测曰车杭出入其道更也次七更不更以作病测曰更不更能自臧也次八驷马跙跙而更其御测曰驷马跙跙更御乃良也上九不终其德二岁见代测曰不终之代不可长也
　　□【二方一州一部二家】断阳气彊内而刚外动而能有断决初一断心灭斧冥其绳矩测曰断心灭斧内自治也次二冥断否在塞耳测曰冥断否中心疑也次三决其聋利以治秽测曰决其聋利有谋也次四断我否食非其有耻测曰断我否食可耻也次五大腹决其股脱君子有断小人以活测曰大腹决脱断得理也次六决不决尔雠不阔乃后有钺测曰决不决辜及身也次七庚断甲我心孔硕乃后有铄测曰庚断甲义断仁也次八勇佅之傠盗防决夬测曰盗防之决妄断也上九斧刃蛾蛾利匠人之贞测曰蛾蛾之斧利征乱也
　　□【二方一州一部三家】毅阳气方良毅然敢行物信其志初一怀威满虚测曰怀威满虚道德亡也次二毅于心腹贞测曰毅于心腹内坚刚也次三戴威满头君子不足小人有余测曰戴威满头小人所长也次四君子说器其人柔且毅测曰君子说器言有方也次五不田而谷毅于拣禄测曰不田而谷食不当也次六毅于栋柱利安大主测曰毅于栋柱国任彊也次七觥羊之毅鸣不类测曰觥羊之毅言不法也次八毅于祸贞君子攸名测曰毅于祸贞不可幽蔀也上九豨毅其牙发以张弧测曰豨毅其牙吏所猎也
　　□【二方一州二部一家】装阳气虽大用事微阴据下装而欲去初一幽装莫见之行测曰幽装莫见心已外也次二鹅惨于冰翼彼南风内怀其乗测曰鹅之惨怀忧无快也次三往其志或承之喜测曰往其志遇所快也次四鶤鸡朝飞踤于北嘤嘤相和不辍食测曰鶤鸡朝飞何足赖也次五鸿装于淄饮食頥頥测曰鸿装于淄大将得志也次六经衢周九路不限其行覆测曰经六衢商旅事也次七装无防利征咎测曰装无防祸且至也次八季仲播轨泣于之道用送厥往测曰季仲播轨送其死也上九装于昬测曰装于昬尚可避也
　　□【二方一州二部二家】众阳气信高怀齐万物宣明嫭大众多初一冥兵始火入耳农辍马谷尸将班于田测曰冥兵之始始则不臧也次二兵无刃师无陈麟或賔之温测曰兵无刃德服无方也次三军或累车丈人摧孥内蹈之瑕测曰军或累车庙战内伤也次四虎虓振廞豹胜其秘否测曰虎虓振廞如鹰之扬也次五躆战喈喈若熊若螭测曰躆战喈喈恃力作王也次六大兵雷霆震其耳维用诎腹测曰大兵雷霆威震无疆也次七旌旗絓罗干戈蛾蛾师孕言之哭且防测曰旌旗絓罗大恨民也次八兵衰衰见其病不见舆尸测曰兵衰衰不血刃也上九斧刃阙其柯折可以止不可以伐往血测曰刃阙柯折将不足往也
　　□【二方一州二部三家】密阳气亲天万物丸兰咸密无间初一窥之无间大幽之门测曰窥之无间密无方也次二不密不比我心即次测曰不密不比违厥乡也次三密于亲利以作人测曰密于亲为利臧也次四密于腥臊三日不觉殽测曰密于腥臊小恶通也次五密密不罅嫔于天测曰密密不罅并天功也次六大恶之比或益之恤测曰大恶之比四异同也次七密有口小鳃大君在无后测曰密口小鳃赖君逢也次八琢齿依龈三岁无君测曰琢齿依龈君自拔也上九密祸之比先下后得其死测曰密祸之比终不可夺也
　　□【二方一州三部一家】亲阳方仁爱全真敦笃物咸亲睦初一亲非其肤其志龃龉测曰亲非其肤中心闲也次二孚其肉其志资戚测曰孚其肉人莫闻也次三螟蛉不属蜾臝取之不迓侮测曰螟蛉不属失其体也次四賔亲于礼饮食几几测曰宾亲于礼宾主偕也次五厚不厚比人将走测曰厚不厚失类无方也次六厚厚君子秉斗测曰厚厚君子得人无疆也次七髙亢其位庳于同事测曰位高事卑德不能也次八肺附干糇其干已良君子攸行测曰肺附之行不我材也上九童亲不贞测曰童亲不贞还自荄也
　　□【二方一州三部二家】敛阳气大满于外微阴小敛于内初一小敛不贷利用安人正国测曰小敛不贷其道当也次二墨敛韱韱我匪贞测曰墨敛韱韱非所以光也次三见小勿用以我扶疏测曰见小勿用俟我大也次四敛利小刑小进大退测曰敛利小刑其正退也次五畜槃而衍茧纯于田测曰畜槃茧纯不夺时也次六闵而緜而作大元而小人不戒测曰闵緜之戒不识微也次七夫牵于车妻为剥荼利于王姑不利公家病测曰牵牛剥荼敛之资也次八大敛大巅测曰大敛之巅所敛非也上九敛于时利圉极菑测曰敛于时奚可几也□【二方一州三部三家】彊阳气统刚干干万物莫不彊梁初一彊中否贞无攸用测曰彊中否贞不可与谋也次二凤鸟于飞脩其羽君子于辰终莫之圉测曰鳯鸟于飞君子得时也次三柱不中梁不隆大厦微测曰柱不中不能正基也次四爰聪爰明左右橿橿测曰爰聪爰明庶士方来也次五君子彊梁以德小人彊梁以力测曰小人彊梁得位益尤也次六克我彊梁于天无疆测曰克我彊梁大美无基也次七金刚肉柔血流于田测曰金刚肉柔法太伤也次八彊其衰勉其弱测曰彊其衰勉自彊也上九防山拔梁柱折其人颠且蹶测曰山拔梁折终以猛也
　　□【二方二州一部一家】睟阳气袀睟淸明物咸重光保厥昭阳初一睟于内清无秽测曰睟于内淸无秽也次二冥駮冒睟聏于中测曰冥駮冒睟中自防也次三目上于天耳下于渊恭测曰目上耳下聪察极也次四小人慕睟失禄贞测曰小人慕睟道不得也次五睟于幽黄元贞无方测曰睟于幽黄正地则也次六大睟承愆易测曰大睟承愆小人不克也次七睟辰愆君子补愆测曰睟辰愆善补过也次八睟恶无善测曰睟恶无善终不可佐也上九睟终永初贞测曰睟终之贞诚可嘉也
　　□【二方二州一部二家】盛阳气隆盛充塞物窴然尽满厥意初一盛不墨失冥德测曰盛不墨中不自克也次二作不恃克大有测曰作不恃称德也次三怀利满匈不利于公测曰怀利满匈营私门也次四小盛臣臣大人之门测曰小盛臣臣事仁贤也次五何福满肩提祸掸掸测曰何福提祸小人之道也次六天锡之光大开之疆于谦有庆测曰天锡之光谦大有也次七乘火寒泉至测曰乗火泉至祸不逺也次八挹于满荧几后之倾测曰挹于满几危也上九极盛不救祸降自天测曰极盛不救天道反也
　　□【二方二州一部三家】居阳方躆肤赫赫为物城郭物咸得度初一匪誉匪咎克守厥家测曰匪誉匪咎其道常也次二家无壶妇承之姑或洗之涂测曰家无壶无以相承也次三长幼序序子克父测曰子克父乃能有兴也次四见豕在堂狗系之迒测曰见豕在堂其体不庆也次五舳舻调安利富贞测曰舳舻安和顺其疆也次六外其井灶三岁见背测曰外其井灶三岁不享也次七老夫擐车少女提壶利考家测曰老父擐车其体乃庄也次八反其几双其牝几家不防测曰反几双牝家用不臧也上九株生蘖其种不絶测曰株生蘖其类乃长也□【二方二州二部一家】法阳高县厥法物仰其墨莫不被则初一造法不法测曰造法不法不足用也次二摹法以中克测曰摹法以中众之所共也次三准绳不甫亡其规矩测曰准绳不甫其用爽也次四准绳规矩莫违我施测曰准绳规矩由身行也次五繘陆陆缾寘腹井潢洋终不得食测曰缾寘腹非学方也次六于纪干纲示以贞光测曰于纪于纲大统明也次七密网离于渊不利于鳞测曰密网离渊苛法张也次八正彼有辜格我无邪测曰正彼有辜敺而至也上九井无干水直衍匪谿匪谷终于愆测曰井无干法妄恣也
　　□【二方二州二部二家】应阳气极于上阴信萌乎下上下相应初一六干罗如五枝离如测曰干罗如附离君也次二上歴施之下律和之非则否测曰上施下和非其肯也次三一从一横天网防防测曰一从一横经纬陈也次四援我罘罟絓罗于野至测曰援我罘罟不能以仁也次五龙干于天贞栗其鳞测曰龙翰之栗极惧坠也次六炽承于天冰萌于地测曰承天萌地阳始退也次七日彊其衰应蕃贞测曰日彊其衰恶败类也次八极阳征阴不移日而应测曰极阳征阴应其发也上九元离之极君子应以大稷测曰元离之极不可遏止也太经从迎至昆第四
　　□【二方二州二部三家】迎阴气成形乎下物咸遡而迎之初一迎他匪应无贞有邪测曰迎他匪应非所与并也次二蛟潜于渊陵卵化之人或阴言百姓和之测曰潜蛟之化中精诚也次三精微往来妖先灵觉测曰精微往来妖咎征也次四裳有衣襦男子目珠妇人啑钩贞测曰裳有衣襦阴感阳也次五黄乗否贞测曰黄乗否贞不可与朋也次六黄相迎其意感感测曰黄相迎以类应也次七逺之近之棓迎父迦逅测曰逺近棓失父类也次八见血入门捬迎中庭测曰见血入门以贤自卫也上九湿迎牀足罦于墙屋测曰湿迎牀足愿在内也
　　□【二方二州三部一家】遇阴气始来阳气始往往来相逢初一幽遇神及师梦贞测曰幽遇神思得理也次二冲冲儿遇不受定之谕测曰冲冲儿遇不肖子也次三不往来不求得士女之贞测曰不往不求士女则也次四防防兑人遇雨厉测曰兑人遇雨还自贼也次五田遇禽人莫之禁测曰田遇禽诚可勉也次六俾蛛罔罔遇螽利虽大不得从测曰蛛之罔害不逺也次七振其角君父遇辱匪正命测曰振其角直道行也次八两兕鬬一角亡不胜丧测曰两兕鬬亡角丧也上九觝其角遇下毁足测曰觝其角何可当也
　　□【二方二州三部二家】灶阴虽沃而洒之阳犹执而龢之初一灶无实乞于邻测曰灶无有虚名也次二黄鼎介其中裔不饮不食孚无害测曰黄鼎介中亷贞也次三灶无薪黄金濒测曰灶无薪有不用也次四鬲实之食得其劳力测曰鬲实之食时我奉也次五鼎大可觞不齐不庄测曰鼎大可觞飨无意也次六五味龢调如美如大人之飨测曰味龢之飨宰辅事也次七脂牛正肪不濯釜而烹则欧歍之疾至测曰脂牛欧歍不絜志也次八食其委虽噭不毁测曰食其委防厥德也上九灶灭其火唯家之祸测曰灶灭其火国之贼也
　　□【二方二州三部三家】大阴虚其内阳逢其外物与盘盖初一渊潢洋包无方冥测曰渊潢洋资裹无方也次二大其虑躬自鑢测曰大其虑为思所伤也次三大不大利以成大测曰大不大以小作基也次四大其门郊不得其刀鸣虚测曰大其门郊实去名来也次五包荒以中克测曰包荒以中督九夷也次六大失小多失少测曰大失小祸由微也次七大奢迃自削以觚或益之餔测曰奢迃自削能自非也次八丰墙峭阯三岁不筑崩测曰丰墙之峭崩不迟也上九大终以蔑否出天外测曰大终以蔑小为大质也
　　□【二方三州一部一家】廓阴气防而之阳犹恢而廓之初一廓之恢之不正其基测曰廓之恢之始基倾也次二金榦玉桢廓干城测曰金榦玉桢蕃辅正也次三廓无子室石妇测曰廓无子焉得后生也次四恢其门戸以御寇虏测曰恢其门戸大经营也次五天门大开恢堂之阶或生之差测曰天门大开德不能满堂也次六维丰维崇百辟冯冯伊德攸兴测曰维丰维崇兹太平也次七外大扢其中失君子至野小人入室测曰外大扢中无人也次八廓其外虚其内利鼓钲测曰廓外虚内乃能有闻也上九极廓于高庸三岁无童测曰极廓高庸终无所臣也
　　□【二方三州一部二家】文阴敛其质阳散其文文质班班万物粲然初一祫何缦玉贞测曰祫何缦文在内也次二文蔚质否测曰文蔚质否不能俱睟也次三大文弥朴孚似不足测曰大文弥朴质有余也次四斐如邠如虎豹文如匪天之享否测曰斐邠之否奚足誉也次五炳如彪如尚文昭如车服庸如测曰彪如在上天文炳也次六鸿文无范恣于川测曰鸿文无范恣意往也次七雉之不禄而鸡荩谷测曰雉之不禄难幽养也次八雕韱谷布亡于时文则乱测曰雕韱之文徒费日也上九极文密密易以黼黻测曰极文易当以质也
　　□【二方三州一部三家】礼阴在下而阳在上上下正体物与有礼初一履于跂后其祖祢测曰履于跂退其亲也次二目穆穆足肃肃乃贯以棘测曰穆穆肃肃敬出心也次三画象成形孚无成测曰画象成形非其真也次四孔鴈之仪利用登于阶测曰孔鴈之仪可法则也次五怀其违折其匕过丧锡九天测曰怀违折匕贬天禄也次六鱼鳞差之乃矢施之帝用登于天测曰鱼鳞差之贵贱位也次七出礼不畏入畏测曰出礼不畏人所弃也次八冠戚防履全履测曰戚防明不可上也上九戴无首焉用此九测曰无首之戴焉所往也
　　□【二方三州二部一家】逃阴气章彊阳气濳退万物将亡初一逃水之夷灭其创迹测曰逃水之夷迹不创也次二心惕惕足金舄不志沟壑测曰心惕惕义不将也次三兢其股鞭其马寇其戸逃利测曰兢股鞭马近有见也次四乔木维摐飞鸟过之或降测曰乔木之鸟欲止则降也次五见鷕踤于林獭入于渊征测曰见鷕及獭深居逃凶也次六多田不娄费我膎功测曰多田不娄费力忘功也次七见于累后乃克飞测曰见于累几不足高也次八颈加于矰维防其绳测曰颈加维防无自劳也上九利逃跰跰盗德婴城测曰盗德婴城何至逃也□【二方三州二部二家】唐阴气兹来阳气兹往物且荡荡初一唐于内勿作厉测曰唐于内无执守也次二唐处冥利用东征测曰唐冥之利利明道也次三唐素不贞亡彼珑玲测曰亡彼珑玲非尔所也次四唐无适道义之辟测曰唐无适惟义予也次五奔鹿怀鼷得不訾测曰奔鹿怀鼷奚足功也次六唐不独足代天班禄测曰唐不独足无私容也次七弋彼三飞明明于征终日不归亡测曰弋彼三飞适无所从也次八唐收禄社辍哭或得其沐测曰唐收禄复亡也上九明珠弹于飞肉其得不复测曰明珠弹肉费不当也
　　□【二方三州二部三家】常阴以知臣阳以知辟君臣之道万世不易初一戴神墨履灵式以一耦万终不稷测曰戴神墨体一形也次二内常微女贞厉测曰内常微女不正也次三日常其德三岁不食测曰日常其德君道明也次四月不常或失之行测曰月不常臣失行也次五其从其横天地之常测曰其从其横君臣常也次六得七而九懦挠其刚不克常测曰得七而九弃盛而衰也次七滔滔往来有常衰如克承贞测曰滔滔往来以正承非也次八常疾不疾咎成不诘测曰常疾不疾不能自治也上九疾其疾巫医不失测曰疾其疾能自医也□【二方三州三部一家】度阴气日躁阳气日舍躁躁舍舍各得其度初一中度独失测曰中度独失不能有成也次二泽不舍冥中度测曰泽不舍乃能有正也次三小度差差大櫴之阶测曰小度之差大度倾也次四榦桢利干城测曰榦桢之利利经营也次五榦不榦櫴于营测曰榦不榦不能有宁也次六大度检检于天示象垂其范测曰大度检检垂象贞也次七不度规之即訾之测曰不度规之明察笑也次八石赤不夺节士之必测曰石赤不夺可与有要也上九积善之贷十年不复测曰积善之贷不得造也
　　□【二方三州三部二家】永阴以武取阳以文与道可长久初一不替不爽长子之常测曰不替不爽永宗道也次二内怀替爽永失贞祥测曰内怀替爽安可久也次三永其道未得无咎测曰永其道诚可保也次四子序不序先宾永失主测曰子序不序非永方也次五三纲得于中极天永厥福测曰三纲之永其道长也次六大永于福反虚庭入酋冥测曰大永于福福反亡也次七老木生莳永以纒其所无测曰老木生莳永厥体也次八永不轨凶亡流于后测曰永不轨其命剂也上九永终驯首测曰永终驯首长恺悌也
　　□【二方三州三部三家】昆阴将离之阳尚昆之昆道尚同初一昆于黑不知白测曰昆于黑不可谓人也次二白黑菲菲三禽一角同尾测曰三禽一角无害心也次三昆于白失不黒无除一尾三角测曰昆白不黒不相亲也次四鸟托巢于丛人寄命于公测曰鸟托巢公无贫也次五谷不谷失疏数众毁玉测曰谷失疏数奚足旬也次六昆于井市文车同轨测曰昆于井市同一伦也次七盖徧不覆晏雨不救测曰盖徧不覆德不均也次八昆于危难乃覆之安测曰危难之安素施仁也上九昆于死弃寇遗测曰昆于死弃厥身也
　　太经从减至晦第五
　　□【三方一州一部一家】减阴气息阳气消阴盛阳衰万物以微初一善减不减冥测曰善减不减常自冲也次二心减自中以形于身测曰心减形身困诸中也次三减其仪利用光于阶测曰减其仪欲自禁也次四减于乂贬其位测曰减于乂无以莅众也次五减其黄贞下承于上宁测曰减黄贞臣道丁也次六幽阐积不减不施石测曰幽阐不施泽不平也次七减其疾损其防厉不至测曰减其疾不至危也次八浏涟涟减于生根测曰浏涟之减生根毁也上九减终利用登于西山临于大川测曰减终之登诚可为也
　　□【三方一州一部二家】唫阴不之化阳不之施万物各唫初一唫不予丈夫妇处测曰唫不予人所违也次二唫于血资干骨测曰唫于血防自肥也次三貌不交唭防唫无辞测曰貌不交人道微也次四唫其谷不振不俗累老及族测曰唫其谷不得相希也次五不中不督腐蠧之啬测曰不中不督其唫非也次六泉源洋洋唫于丘园测曰泉源之唫不可讥也次七唫于体黄肉毁测曰唫于体骨肉伤也次八唫遇祸祷以牛解测曰唫遇祸大费当也上九唫不雨孚干脯测曰唫不雨何可望也
　　□【三方一州一部三家】守阴守戸阳守门物莫相干初一闭朋牖守元有测曰闭朋牖善持有也次二迷自守不如一之有测曰迷自守中无所以也次三无丧无得往来黙黙测曰无丧无得守厥故也次四象艮有守测曰象艮之守亷无也次五守中以和要侯贞测曰守中以和侯之素也次六车案轫圭璧尘测曰车案轫不接邻也次七羣阳不守男子之贞测曰羣阳之守守贞信也次八臼无杵其碓举天阴不雨白日毁暑测曰臼无杵其守贫也上九与荼有守辞于卢首不殆测曰与荼有守故愈新也
　　□【三方一州二部一家】翕阴来逆变阳往顺化物退降集初一狂冲于冥翕其志虽欲逍遥天不之兹测曰狂冲于防天未与也次二翕冥中射贞测曰翕冥中正予也次三翕食嘬嘬测曰翕食嘬嘬利如舞也次四翕其羽利用举测曰翕其羽朋友助也次五翕其腹辟金谷测曰翕其腹非所以举也次六黄心鸿翼翕于天测曰黄心鸿翼利得辅也次七翕缴恻恻测曰翕缴恻恻被离害也次八挥其罦絶其羂殆测曰挥罦絶羂危得遂也上九防其角维用抵族测曰防其角殄厥类也
　　□【三方一州二部二家】聚阴气收聚阳不禁御物相崇聚初一神以无灵测曰神无灵形不见也次二燕聚嘻嘻测曰燕聚嘻嘻乐淫衍也次三宗其高年羣之门测曰宗其高年待敬也次四牵羊示于丛社执圭信辟其左股野测曰牵羊于丛不足劳也次五鼎血之莸九宗之好乃后有孚测曰鼎血之莸信王命也次六畏其尊其礼狂作昧淫亡测曰畏之狂过其正也次七竦萃于丘冢测曰竦萃丘冢礼不废也次八鸱鸠在林防彼众禽测曰鸱鸠在林众所防也上九垂涕累鼻聚家之彚测曰垂涕累鼻时命絶也
　　□【三方一州二部三家】积阴将大闭阳尚小开山川薮泽万物攸归初一冥积否作明基测曰冥积否在恶也次二积不用而至于大用君子介心测曰积不用不可规度也次三积石不食费其劳力测曰积石不食无可获也次四君子积善至于车耳测曰君子积善至于蕃也次五藏不满盗不赢测曰藏满盗赢还自损也次六大满硕施得人无亢测曰大满硕施人所来也次七魁而颜而玉帛班而决欲收寇测曰魁而颜而盗之招也次八积善辰祸维先之罪测曰积善辰祸非己辜也上九小人积非至于苗裔测曰小人积非祸所骫也
　　□【三方一州三部一家】饰阴白阳黒分行其职出入有饰初一言不言不以言测曰言不言黙而信也次二无质饰先文后失服测曰无质先文失贞也次三吐黄酋舌拑黄聿利见哲人测曰舌聿之利利见知人也次四利口哇哇商人之贞测曰哇哇之贞利于商也次五下言如水实以天牝测曰下言之水能自冲也次六言无追如抑亦飞如大人震风测曰言无追如抑亦扬也次七不丁言时微于辞见上疑测曰不丁言时何可章也次八蛁鸣喁喁血出其口测曰蛁鸣喁喁口自伤也上九白舌于于屈于根君子否信测曰白舌于于诚可长也
　　□【三方一州三部二家】疑阴阳相硙物咸雕离若是若非初一疑恛恛失贞弄测曰疑恛失贞何可定也次二疑自反孚不逺测曰疑自反反淸静也次三疑彊昭受兹闵闵于其心祖测曰疑彊昭中心冥也次四疑考旧遇贞孚测曰疑考旧先问也次五黄疑金中测曰黄疑中邪夺正也次六誓贞可听疑则有诚测曰誓贞可听明王命也次七魂疑贞厉嚘呜戈木之乌射穴之狐反自耳厉测曰魂之疑诚不可信也次八颠疑遇干客三岁不射测曰颠疑遇客甚足敬也上九九疑无信控弧拟麋无测曰九疑无信终无所名也
　　□【三方一州三部三家】视阴成魄阳成妣物之形貌咸可视初一内其明不用其光测曰内其明自窥深也次二君子视内小人视外测曰小人视外不能见心也次三视其德可以干王之国测曰视德之干乃能有全也次四粉其题防雨其渥须视无姝测曰粉题雨须不可忍瞻也次五鸾凤粉如厥德晖如测曰鸾凤粉如德光皓也次六素车翠盖维视之害贞测曰素车翠盖徒好外也次七视其瑕无秽测曰视其瑕能自矫也次八翡翠于飞离其翼狐鼦之毛躬之贼测曰翡翠狐鼦好作咎也上九日没其光贲于东方用视厥始测曰日没贲东终顾始也
　　□【三方二州一部一家】沈阴怀于阳阳怀于阴志在宫初一沈耳于闺不闻贞测曰沈耳于闺失德体也次二沈视自见贒于眇之盼测曰沈视之见得正美也次三沈于美失贞弄测曰沈于弄作聋盲也次四宛雏沈视食苦贞测曰宛雏沈视择食方也次五雕鹰高翔沈其腹好恶粥测曰雕鹰高翔在腐粮也次六见票如累明利以正于王测曰见票如累其道明也次七离如娄如赤肉鸱枭厉测曰离娄赤肉食不臧也次八盼得药利征测曰盼得其药利征迈也次九血如刚沈于颡前尸后丧测曰血刚沈颡终以贪败也
　　□【三方二州一部二家】内阴去其内而在于外阳去其外而在乎内万物之既初一谨于媐防初贞后宁测曰谨于媐防始女贞也次二邪其内主迂彼黄牀测曰邪其内主逺乃宁也次三尔仪而悲坎我西阶测曰尔仪而悲代母情也次四好小好危丧其緼袍厉测曰好小好危不足荣也次五龙下于泥君子利用取媐遇庸夷测曰龙下于泥阳下阴也次六黄昬于飞内其羽虽欲满宫不见其女测曰黄昬内羽不能自禁也次七枯垣生莠皬头内其雉妇有测曰枯垣生莠勿庆类也次八内不克妇荒家及国涉深不可测测曰内不克妇国之孽也上九雨降于地不得止不得过测曰雨降于地泽节也□【三方二州一部三家】去阳去其阴阴去其阳物咸倜倡初一去此灵渊舍彼枯园测曰去此灵渊不以谦将也次二去彼枯园舍下灵渊测曰舍下灵渊谦道光也次三高其步之堂有露测曰高步有露妄升也次四去于父子去于臣主测曰去于父子非所望也次五攓其衣之庭有麋测曰攓衣有麋亦可惧也次六躬去于成天遗厥名测曰躬去于成让不居也次七去其德贞三死不令测曰去其德贞终死丑也次八月高火几县不可以动动有愆测曰月火县恐见咎也上九求我不得自我西北测曰求我不得安可久也
　　□【三方二州二部一家】晦阴登于阳阳降于阴物咸丧明初一同冥独见幽贞测曰同冥独见中独昭也次二盲征否测曰盲征否明不见道也次三阴行阳从利作不凶测曰阴行阳从事必外也次四晦其类失金匮测曰晦其类法度废也次五日正中月正隆君子自晦不入穷测曰日中月隆明恐挫也次六鸟维愁明降于幽测曰鸟维愁将下昧也次七防提明德或遵之行测曰防提明德将遵行也次八视非其直夷其右目灭国丧家测曰视非夷目国以丧也上九晦冥冥利于不明之贞测曰晦冥之利不得独明也
　　太经从瞢至养第六
　　□【三方二州二部二家】瞢阴征南阳征北物失明贞莫不瞢瞢初一瞢复睒天不覩其轸测曰瞢复睒天无能见也次二明复睒天覩其根测曰明复睒天中独烂也次三师或导射豚其埻测曰师或导射无以辨也次四鉴贞不迷于人攸资测曰鉴贞不迷诚可信也次五倍明仮光触防昬测曰倍明仮光人可频也次六瞢瞢之离不宜荧且测曰瞢瞢之离中薆薆也次七瞢好明其所恶测曰瞢好之恶着不可昧也次八昬辰利于月小贞未及星测曰昬辰利月尚可愿也上九时不获其嘉男子折笄妇人易哿测曰不获其嘉男死妇叹也
　　□【三方二州二部三家】穷阴气塞宇阳亡其所万物穷遽初一穷其穷而民好中测曰穷其穷情在中也次二穷不穷而民不中测曰穷不穷诈可隆也次三穷思达测曰穷思达师在心也次四土不和木科椭测曰土不和病乎民也次五羹无糁其腹坎坎不失其范测曰羹无糁犹不失其正也次六山无角水无鳞困犯身测曰山无角困百姓也次七正其足蹛于狴狱三岁见録测曰正其足险得平也次八涉于霜雪累项于防测曰累项于防亦不足生也上九破璧毁圭曰灶生天祸以他测曰破璧毁圭逢不幸也
　　□【三方二州三部一家】割阴气割物阳形县杀七日几絶初一割其耳目及其心腹厉测曰割其耳目中无外也次二割其肬赘利以无秽测曰割其肬赘恶不得大也次三割鼻食口丧其息主测曰割鼻丧主损无荣也次四宰割平平测曰宰割平平能有成也次五割其股肱丧其服马测曰割其股肱亡大臣也次六割之无创饱于四方测曰割之无创道可分也次七紫蜺矞云朋围日其疾不割测曰紫蜺矞云不知刋也次八割其蠧得必疾测曰割其蠧国所便也上九割肉取骨灭顶于血测曰割肉灭血不能自全也
　　□【三方二州三部二家】止阴大止物于上阳亦止物于下下上俱止初一止于止内明无咎测曰止于止智足明也次二车轫俟马酋止测曰车轫马止不可以行也次三关其门戸用止狂蛊测曰关其门戸御不当也次四止于童木求其疏谷测曰止于童木求其穷也次五柱奠庐盖盖车谷均疏测曰柱及盖谷贵中也次六方轮广轴坎轲其舆测曰方轮坎轲还自震也次七车累其俿马猎其蹄止贞测曰车累马猎行可邻也次八弓善反弓恶反善马恨恶马恨絶弸破车终不偃测曰反弓马恨终不可以也上九折于株木輆于砭石止测曰折木輆石君子所止也
　　□【三方二州三部三家】坚阴形胼冒阳丧其绪物竞坚彊初一磐石固内不化贞测曰磐石固内不可化也次二坚白玉形内化贞测曰坚白玉形变可为也次三坚不凌或泄其中测曰坚不凌不能持齐也次四小螽营营防其蛡蛡不介在坚防测曰小螽营营固其氐也次五蛡大防小虚测曰蛡大防小国虚空也次六韯防纱纱县于九州测曰韯防之县民以康也次七坚颠触冢测曰坚颠触冢不知所行也次八坚祸维用解豸之贞测曰坚祸用直方也上九螽焚其翊丧于尸测曰螽焚其翊所凭丧也
　　□【三方三州一部一家】成阴气方消阳藏于灵物济成形初一成若否其用不已冥测曰成若否所以不败也次二成微改改未成而殆测曰成微改改不能自遂也次三成跃以缩成飞不逐测曰或跃以缩成德壮也次四将成矜败测曰将成之矜成道病也次五中成独督大测曰中成独督能处中也次六成魁琐以成获祸测曰成之魁琐不以让也次七成阙补测曰成阙之补固难承也次八时成不成天降亡贞测曰时成不成独失中也上九成穷入于败毁成君子不成测曰成穷以毁君子以终也□【三方三州一部二家】防阴阳交跌相阖成一其祸泣万物初一圜方杌棿其内窾换测曰圜方杌棿内相失也次二防无间测曰无间之防一其二也次三龙袭非其穴光亡于室测曰龙袭非穴失其常也次四臭肥灭鼻利美贞测曰灭鼻之贞没所劳也次五齧骨折齿满缶测曰齧骨折齿大贪利也次六饮汗吭吭得其膏滑测曰饮汗吭吭道足嗜也次七防其差前合后离测曰防其差其合离也次八辅其折廅其缺其人晖且偈测曰辅折廅缺犹可善也上九阴阳啓其变赤白测曰阴阳啓极则反也
　　□【三方三州一部三家】失阴大作贼阳不能得物陷不测初一刺虚灭刃测曰刺虚灭刃深自几也次二藐德灵征失测曰藐德之失不知畏征也次三卒而从而防而悚而于其心祖测曰卒而从而能自改也次四信过不食至于侧匿测曰信过不食失正禄也次五黄儿以中蕃君子以之洗于愆测曰黄儿以中过以洗也次六满其仓芜其田食其实不养其根测曰满仓芜田不能脩本也次七疾则药巫则酌测曰疾药巫酌祸可转也次八雌鸣于辰牝角鱼木测曰雌呜于辰厥正反也上九日月之逝改于尸测曰改于尸尚不逺也
　　□【三方三州二部一家】剧阴穷大泣阳无介俦离之剧初一骨累其肉内幽测曰骨累其肉贼内行也次二血出之蚀凶贞测曰血出之蚀君子伤之也次三酒作失德睒其室测曰酒作失德不能持也次四食于剧父母采馂若测曰食剧以若为顺禄也次五出野见虚有虎攸猪攓绔与测曰出野见虚无所措足也次六四国满斯宅测曰四国满斯求安宅也次七麃而半而戴祸颜而测曰麃而半而戴祸较也次八缾累于繘贞顇测曰缾累于繘厥职迫也上九海水羣飞蔽于天杭测曰海水羣飞终不可语也
　　□【三方三州二部二家】驯阴气大顺浑沌无端莫见其根初一黄灵幽贞驯测曰黄灵幽贞顺以正也次二其膏女子之劳不静亡命测曰膏之亡不能清净也次三牝贞常慈卫其根测曰牝贞常慈不忘本也次四徇其劳不如五之豪测曰徇其劳伐善也次五灵囊大包其德珍黄测曰灵囊大包不敢自盛也次六囊失括泄珍器测曰囊失括臣口溢也次七方坚犯顺利臣贞测曰方坚犯顺守正节也次八驯非其正不保厥命测曰驯非其正无所统一也上九驯义忘生赖于天贞测曰驯义忘生受命必也
　　□【三方三州二部三家】将阴气济物乎上阳信将复始之乎下初一将造邪元厉测曰将造邪危作主也次二将无疵元睟测曰将无疵易为后也次三鑪钧否利用止测曰鑪钧否化内伤也次四将飞得羽利以登于天测曰将飞得羽其辅彊也次五大爵将飞拔其翮毛羽虽众不得适测曰大雀拔翮不足赖也次六日失烈烈君子将衰降测曰日失烈烈自光大也次七趹舩跋车其害不遐测曰趹舩跋车不逺害也次八小子在渊丈人播舩测曰丈人播舩济溺世也上九红蚕缘于枯桑其茧不黄测曰缘于枯桑蚕功败也
　　□【三方三州三部一家】难阴气方难水凝地拆阳弱于渊初一难我冥冥测曰难我冥冥未见形也次二冻冰渎狂马椯木测曰狂马椯木妄生也次三中坚刚难于非常测曰中坚刚终莫倾也次四卵破石毈测曰卵破之毈小人难也次五难无间虽大不勤测曰难无间中密塞也次六大车川川上輆于山下触于川测曰大车川川上下輆也次七拔石防防力没以尽测曰拔石防防乗时也次八触石决木维折角测曰触石决木非所治也上九角解豸终以直其有施测曰角解豸终以直之也□【三方三州三部二家】勤阴冻沍戁创于外微阴邸冥膂力于内初一勤于心否贞测曰勤否贞中不正也次二劳有恩勤悾悾君子有中测曰劳有恩勤有诸情也次三羁角之吾其泣呱呱未得繦杖测曰羁角之吾不得命也次四勤于力放倍忘食大人有克测曰勤力忘食大人德也次五往蹇蹇祸迩福逺测曰往之蹇蹇逺乎福也次六勤有成功几于天测曰勤有成功天所来辅也次七劳牵不其鼻于尾弊测曰劳牵之弊其道逆也次八劳踖踖心爽防柴不却测曰劳踖踖躬殉国也上九其勤其勤抱车入渊负舟上山测曰其勤其勤劳不得也□【三方三州三部三家】养阴弸于野阳蓲万物赤之于下初一藏心于渊美厥灵根测曰藏心于渊神不外也次二墨养邪元函否贞测曰墨养邪中心败也次三粪以肥丘育厥根荄测曰粪以肥丘中光大也次四燕食扁扁其志利用征贾测曰燕食扁扁志在赖也次五黄心在腹白骨生肉孚德不复测曰黄心在腹上得天也次六次次一日三饩祗牛之兆肥不利测曰次次之饩肥无身也次七小子牵象妇人徽猛君子养病测曰牵象养病不相因也次八鲠不脱毒疾发上垄测曰鲠疾之发归于坟也上九星如岁如复继之初测曰星如岁如终始养也
　　踦賛一冻登赤天晏入泉测曰冻登赤天阴作首也赢賛二一虚一赢踦竒所生测曰虚赢踦踦禅无已也太经冲第七
　　中则阳始应则阴生周复乎德迎逆乎刑礥大戚遇小愿闲孤而灶邻少微也大肥也戾内反廓外违上触素文多故干狂也礼方也则来而逃则亡羡私曲唐公而无欲差过也而常谷童寡有而度无乏増始昌而永极长鋭执一而昆大同达日益其类减日损其彚交相从也唫不通也防有畏守不可攻傒也出翕也入从散也而聚集也进多谋积多财释推也饰衰也格好也是而疑恶也非夷平而视倾乐上杨沈下藏争士齐也内女怀也务则憙而去则悲事尚作晦尚休更变而共笑瞢久而益忧断多事穷无喜毅敢而割惫装徙乡止不行众温柔坚寒刚密不可间成不可更亲亲乎善防防乎恩敛也得失亡福彊善不倦剧恶不息睟君道也驯臣保也盛壮将老也居得乎位难遇乎诎法易与天下同也勤苦而无功也养受羣余君子养吉小人养凶也太经错第八
　　中始周旋羡曲毅端睟文之道或淳或班彊也健傒也弱积也多而少也约视也见而晦也瞀童无知盛而有余去离故而将来初大也外而翕也内也进防也退乐佚逷勤蹶蹶达思通穷思索于在朝而内在席差自憎餙自好格不容而昆寛裕増日益而减日损驯奉令而戾相反释也柔而坚也刚夷平易而难颉顽断多决而疑犹与逃有避争有趣进欲行止欲鸷廓无方务无二应也今而度也古迎知前永见后从也牵守也固礥拔难剧无赦唐荡荡而闲瘗塞更造新常因故失大亡敛小得灶好利法恶刻礼也都而居也室聚事虚众事实防也皆合二而密也成用一上志高沈志下交多友唫少与锐鏩鏩瞢跙亲附疏割犯血遇逢难装候时事自竭养自兹格也乖而昆也同増有益而减有损成者功就不可易也
　　太经攡第九
　　者幽攡万类而不见形者也资陶虚无而生乎规神明而定摹通同古今以开类攡措阴阳而发气一判一合天地备矣天日回行刚柔接矣还复其所终始定矣一生一死性命莹矣仰以观乎象俯以视乎情察性知命原始见终三仪同科厚薄相劘圜则杌棿方则啬嘘则流体唫则凝形是故阖天谓之宇辟宇谓之宙日月往来一寒一暑律则成物厯则编时律厯交道圣人以谋昼以好之夜以丑之一昼一夜阴阳分索夜道极阴昼道极阳牝牡羣贞以攡吉凶则君臣父子夫妇之道辩矣是故日动而东天动而西天日错行阴阳更巡死生相摎万物乃缠故聘取天下之合而连之者也缀之以其类占之以其觚皢天下之瞆瞆莹天下之晦晦者其唯乎夫晦其位而冥其畛深其阜而眇其根欀其功而幽其所以然者也故卓然示人逺矣旷然廓人大矣渊然引人深矣渺然絶人眇矣嘿而该之者也防而散之者人也稽其门辟其戸叩其键然后乃应况其否者乎人之所好而不足者善也人之所丑而有余者恶也君子日彊其所不足而拂其所有余则道之几矣仰而视之在乎上俯而窥之在乎下企而望之在乎前弃而忘之在乎后欲违则不能嘿则得其所者也故者用之至也见而知之者智也视而爱之者仁也断而决之者勇也兼制而博用者公也能以偶物者通也无所系輆者圣也时与不时者命也虚形万物所道之谓道也因循无革天下之理得之谓德也理生昆羣兼爱之谓仁也列敌度宜之谓义也秉道德仁义而施之之谓业也莹天功明万物之谓阳也幽无形深不测之谓阴也阳知阳而不知阴阴知阴而不知阳知阴知阳知止知行知晦知明者其唯乎县之者权也平之者衡也浊者使清险者使平离乎情者必着乎伪离乎伪者必着乎情情伪相荡而君子小人之道较然见矣者以衡量者也高者下之卑者举之饶者取之罄者与之明者定之疑者提之规之者思也立之者事也説之者辩也成之者信也夫天宙然示人神矣夫地他然示人明矣天地奠位神明通气有一有二有三位各殊辈囘行九区终始连属上下无隅察龙虎之文观鸟龟之理运诸桼政系之泰始极焉以通璇玑之统正玉衡之平圜方之相研刚柔之相干盛则人衰穷则更生有实有虚流止无常夫天地设故贵贱序四时行故父子继律厯陈故君臣理常变错故百事扸质文形故有无明吉凶见故善否着虚实荡故万物纒阳不极则阴不萌阴不极则阳不牙极寒生热极热生寒信道致诎诎道致信其动也日造其所无而好其所新其静也日减其所有而损其所成故推之以刻参之以晷反覆其序轸转其道也以见不见之形抽不抽之绪与万类相连也其上也县天下也沦渊纎也入薉广也包畛其道游冥而挹盈存存而亡亡微微而章章始始而终终近者亦近之逺者亦逺之譬若天苍苍然在于东面南面西面北面仰而无不在焉及其俛则不见也天岂去人哉人自去也冬至及夜半以后者近之象也进而未极往而未至虚而未满故谓之近夏至及日中以后者逺之象也进极而退往穷而还已满而损故谓之逺日一南而万物死日一北而万物生斗一北而万物虚斗一南而万物盈日之南也右行而左还斗之南也左行而右还或左或右或死或生神灵合谋天地乃并天神而地灵
　　太经莹第十
　　天地开辟宇宙祏坦天元咫步日月纪数周浑厯纪羣伦品庶或合或离或嬴或踦故曰假哉天地啗函啓化罔裕于终始幽明表賛神灵太阳乗阴万物该兼周流九虚而祸福絓罗凡十有二始羣伦抽绪故有一二三以絓以罗术莹之鸿本五行九位施重上下相因丑在其中术莹之天圜地方极植中央动以厯静时乗十二以建七政术莹之斗振天而进日违天而退或振或违以立五纪术莹之植表施景楡漏率刻昬明考中作者以戒术莹之泠竹为管室灰为候以揆百度百度既设济民不误术莹之东西为纬南北为经经纬交错邪正以分吉凶以形术莹之凿井澹水鑚火防木流金陶土以和五美五美之资以资百体术莹之竒以数阳偶以数阴竒偶推演以计天下术莹之六始为律六间为吕律吕既协十二以调日辰以数术莹之方州部家八十一所画下中上以表四海术莹之一辟三公九卿二十七大夫八十一元士少则制众无则治有术莹之古者不不虞慢其思虑匪筮匪卜吉凶交渎于是圣人乃作蓍龟鑚精倚神防知休咎术莹之是故欲知不可知则拟之以乎卦兆测深摹逺则索之以乎思虑二者其以精立乎夫精以卜筮神动其变精以思虑谋合其适精以立正莫之能仆精以有守莫之能夺故夫抽天下之蔓蔓散天下之混混者非精其孰能之夫作者贵其有循而体自然也其所循也大则其体也壮其所循也小则其体也瘠其所循也直则其体也浑其所循也曲则其体也散故不防所有不彊所无譬诸身増则赘而割则亏故质干在乎自然华藻在乎人事人事也具可损益欤夫一一所以摹始而测深也三三所以尽终而极崇也二二所以参事而要中也人道象焉务其事而不务其辞多其变而不多其文也不约则其指不详不要则其应不博不浑则其事不散不沈则其意不见是故文以见乎质辞以睹乎情观其施辞则其心之所欲者见矣夫道有因有循有革有化因而循之与道神之革而化之与时宜之故因而能革天道乃得革而能因天道乃驯夫物不因不生不革不成故知因而不知革物失其则知革而不知因物失其均革之匪时物失其基因之匪理物丧其纪因革乎因革国家之矩范也矩范之动成败之効也立天之经曰阴与阳形地之纬曰从与横表人之行曰晦与明阴阳曰合其判从横曰纬其经晦明曰别其材阴阳该极也经纬所遇也晦明质性也阳不阴无与合其施经不纬无以成其谊明不晦无以别其德阴阳所以抽啧也从横所以莹理也明晦所以昭事也啧情也抽理也莹事也昭君子之道也往来熏熏得亡之门夫何得何亡得福而亡祸也天地福顺而祸逆山川福庳而祸高人道福正而祸邪故君子内正而外驯每以下人是以动得福而亡祸也福不丑不能生祸祸不好不能成福丑好乎丑好乎丑好君子所以亶表也夫福乐终而祸忧始天地所贵曰福神所祐曰福人道所喜曰福其所贱在恶皆曰祸故恶福甚者其祸亢书人之祸少夜人之祸多昼夜散者其祸福杂
　　太数第十一
　　昆仑天地而产蓍参珍睟精三以防数散幽于三重而立家旁拟两仪则覩事逢遭并合□系其名而极命焉精则经疑之事其质乎令曰假太假太孚贞爰质所疑于神于灵休则逢阳星时数辞从咎则逢阴星时数时违凡筮有道不精不筮不疑不筮不轨不筮不以其占不若不筮神灵之神灵之曜曾越卓三十有六而防视焉天以三分终于六成故十有八防天不施地不成因而倍之地则虚三以扮天十八也别一以挂于左手之小指中分其余以三捜之并余于艻一艻之后而数其余七为一八为二九为三六算而防道穷也逢有下中上下思也中福也上祸也思福祸各有下中上以昼夜别其休咎焉极一为二极二为三极三为推推三为赢賛賛赢入表表赢入家家赢入部部赢入州州赢入方方赢则一从二从三从是谓大休一从二从三违始中休终咎一从二违三违始休中终咎一违二从三从始咎中终休一违二违三从始中咎终休一违二违三违是谓大咎占有四或星或时或数或辞旦则用经夕则用纬观始中决从终
　　三八为木为东方为春日甲乙辰寅卯声角色青味酸臭羶形诎信生火胜土时生藏脾侟志性仁情喜事貌用恭防肃征旱帝太昊神勾芒星从其位类为鳞为雷为鼓为恢声为新为躁为户为牖为嗣为承为叶为绪为赦为解为多子为出为予为竹为草为果为实为鱼为疏器为规为田为木工为矛为青恠为为狂四九为金为西方为秋日庚辛辰申酉声商色白味辛臭腥形革生水胜木时杀藏肝侟魄性谊情怒事言用从防乂征雨帝少昊神蓐收星从其位类为毛为医为巫祝为猛为旧为鸣为门为山为限为边为城为骨为石为环佩为首饰为重宝为大哆为扣器为舂为椎为力为县为燧为兵为械为齿为角为螫为毒为狗为入为取为罕为为贼为理为矩为金工为钺为白恠为瘖为谮
　　二七为火为南方为夏日丙丁辰巳午声徴色赤味苦臭焦形上生土胜金时养藏肺侟魂性礼情乐事视用明防哲征热帝炎帝神祝融星从其位类为羽为灶为丝为网为索为珠为文为駮为印为绶为书为轻为髙为台为酒为吐为射为戈为甲为丛为司马为礼为绳为火工为刀为赤恠为盲为舒
　　一六为水为北方为冬日壬癸辰子亥声羽色黑味咸臭朽形下生木胜火时藏藏肾侟精性智情悲事听用聪防谋征寒帝颛顼神冥星从其位类为介为为祠为庙为井为穴为窦为镜为玉为履为逺行为劳为血为膏为贪为含为蛰为火猎为闭为盗为司空为法为准为水工为盾为黒恠为聋为急
　　五五为土为中央为四维日戊己辰辰戌丑未声宫色黄味甘臭芳形殖生金胜水时该藏心侟神性信情恐惧事思用睿防圣征风帝黄帝神后土星从其位类为其裸为封为缾为宫为宅为中霤为内事为织为衣为裘为茧为絮为牀为荐为驯为懐为腹器为脂为漆为胶为囊为包为舆为毂为稼为啬为食为兵为棺为犊为衢为防为都为度为量为土工为弓矢为黄恠为愚为牟
　　五行用事者王王所生相故王废胜王囚王所胜死其在声也宫为君徴为事商为相角为民羽为物其以为律吕黄钟生林钟林钟生太蔟太蔟生南吕南吕生姑洗姑洗生应钟应钟生蕤宾蕤宾生大吕大吕生夷则夷则生夹钟夹钟生无射无射生仲吕
　　子午之数九丑未八寅申七卯酉六辰戌五己亥四故律四十二吕三十六并律吕之数或还或否凡七十有八黄钟之数立焉其以为度也皆生黄钟
　　甲己之数九乙庚八丙辛七丁壬六戊癸五声生于日律生于辰声以情质律以和声声律相协而八音生九天一为中天二为羡天三为从天四为更天五为睟天六为廓天七为减天八为沈天九为成天
　　九地一为沙泥二为泽池三为沚崖四为下田五为中田六为上田七为下山八为中山九为上山
　　九人一为下人二为平人三为进人四为下禄五为中禄六为上禄七为失志八为疾瘀九为极
　　九体一为手足二为臂胫三为股肱四为要五为腹六为肩七为防喖八为面九为颡
　　九属一为孙二为曽孙三为仍孙四为子五为身六为父七为祖父八为曽祖父九为高祖父
　　九窍一六为前为耳二七为目三八为四九为口五五为后
　　九序一为孟孟二为孟仲三为孟季四为仲孟五为仲仲六为仲季七为季孟八为季仲九为季季
　　九事一为规模二为方沮三为自如四为外他五为中和六为盛多七为消八为耗九为尽弊
　　九年一为一十二为二十三为三十四为四十五为五十六为六十七为七十八为八十九为九十
　　推算家一置一二置二三置三部一勿増二増三三増六州一勿増二増九三増十八方一勿増二増二十七三増五十四求表之賛置姓去太始策数减而九之増賛去数半之则得賛去冬至日数矣偶为所得日之夜竒为所明日之昼也求星从牵牛始除算尽则是其日也
　　太经文第十二
　　罔直防酋冥罔北方也冬也未有形也直东方也春也质而未有文也防南方也夏也物之脩长也皆可得而载也酋西方也秋也物皆成象而就也有形则复于无形故曰冥故万物罔乎北直乎东防乎南酋乎西冥乎北故罔者有之舍也直者文之素也防者亡之主也酋者生之府也冥者明之藏也罔舍其气直触其类防极其脩酋考其亲冥反其奥罔防相极直酋相敕出冥入冥新故更代阴阳迭循清浊相废将来者进成功者退已用则贱当时则贵天文地质不易厥位罔直防酋冥言出乎罔行出乎罔祸福出乎罔罔之时矣哉行则有踪言则有声福则有膊祸则有形有形之谓直有直则可防也有防则可酋也可酋则反乎冥矣是故罔之时则可制也八十一家由罔者也天出于无畛熿熿出于无垠故罔之时矣哉是故天道虚以藏之动以发之崇以临之刻以制之终以幽之渊乎其不可测也曜乎其不可高也故君子藏渊足以礼神发动足以振众高明足以覆照制刻足以竦懝幽冥足以隐塞君子能此五者故曰罔直防酋冥或曰昆仑旁薄幽何为也曰贤人天地思而包羣类也昆诸中未形乎外独居而乐独思而忧乐不可堪忧不可胜故曰幽神战于何为也曰小人之心杂将形乎外陈阴阳以战其吉凶者也阳以战乎吉阴以战乎凶风而识虎云而知龙贤人作而万类同龙出乎中何为也曰龙德始着也阴不极则阳不生乱不极则德不形君子脩德以俟时不先时而起不后时而缩动止微章不失其法者其唯君子乎故首尾可以为庸也庳虚无因大受性命否何为也曰小人不能怀虚处乎下庳而不可临虚而不可满无而能有因而能作故大受性命而无辞辟也故否日正于天何为也曰君子乘位为车为马车軨马可以周天下故利其为主也月阙其博不如开明于西何为也曰小人盛满也自虚毁者水息渊木消林山杀痩泽増肥贤人覩而众莫知酋酋之包何为也曰仁疾乎不仁谊疾乎不谊君子寛裕足以长众和柔足以安物天地无不容也不容乎天地者其唯不仁不谊乎故水包贞黄不黄何为也曰小人失刑中也诸一则始诸三则终二者得其中乎君子在则正在福则冲在祸则反小人在则邪在福则骄在祸则穷故君子得位则昌失位则良小人得位则横失位则丧八虽得位然犹覆秋长乎颠灵气形反何为也曰絶而极乎上也极上则运絶下则颠灵已颠矣气形恶得在而不反乎君子年高而极时者也欤阳极上阴极下气形乖神阻贤者惧小人怙昆仑旁薄大容也神战于相攻也龙出于中事从也庳虚之否不公也日正于天光通也月阙其博损赢也酋酋之包法乎则也黄不黄失中经也颠灵之反穷天情也罔直防酋賛羣防也昆仑旁薄资怀无方神战于邪正两行龙出于中法度文明庳虚之否臣道不当日正于天乘干之刚月阙其博以观消息酋酋之包揩任乎形德黄不黄不可与即颠灵之反时则有极罔直防酋乃穷乎神域天地之所贵曰生物之所尊曰人人之大伦曰治治之所因曰辟崇天普地分羣偶物使不失其统者莫若乎辟夫天辟乎上地辟乎下君辟乎中仰天而天不惓俯地而地不怠惓不天怠不地惓怠而能乎其事者古今未诸是以圣人仰天则常穷神掘变极物穷情与天地配其体与神即其灵与阴阳挻其化与四时合其诚视天而天视地而地视神而神视时而时天地神时皆驯而恶入乎逆
　　太经棿第十三
　　之賛辞也或以气或以类或以事之骫卒谨问其性而审其家观其所遭遇劘之于事详之于数逢神而天之触地而田之则之情也得矣故首者天性也冲对其正也错絣也测所以知其情攡张之莹明之数为品式文为藻饰棿拟也图象也告其所由往也维天肇降生民使其貌动口言目视耳听心思有法则成无法则不成诚有不威棿拟之经垂绡为衣襞幅为裳衣裳之示以示天下棿拟之三八比札为甲冠矜为防被甲何防以威不恪棿拟之四九尊尊为君卑卑为臣君臣之制上下以际棿拟之二七神耗荒想之无方无冬无夏祭之无度故圣人着之以祀典棿拟之一六时天时力地力维酒维食爰作稼穑棿拟之五五古者宝而货贝后世君子易之以金币国家以通万民以赖棿拟之思虑建侯开国涣爵般秩以引百禄棿拟之福越陨不令维用五刑棿拟之祸秉珪戴璧胪凑羣辟棿拟之八十一首棘木为杼削木为柚杼柚既施民得以焕棿拟之经纬防割匏竹革木土金击石弹丝以和天下棿拟之八风隂阳相错男女不相射人人物物各由厥彚棿拟之虚赢日月相斛星辰不相触音律差列竒耦异气父子殊面兄弟不挛帝王莫同棿拟之岁啧以牙者童其角防以翼者两其足无角无翼材以道德棿拟之九日平分存见知隐由迩拟逺推阴阳之荒考神明之隐棿拟之晷刻一明一幽跌刚跌柔知阴者逆知阳者流棿拟之昼夜上索下索遵天之度往述来述遵天之术无或改造遵天之丑棿拟之天元天地神胞法易久而不已当往者终当来者始棿拟之罔直防酋冥故拟水于川水得其驯拟行于德行得其中拟言于法言得其正言正则无择行正则无爽水顺则无败无败故久也无爽故可观也无择故可听也可听者圣人之极也可观者圣人之德也可久者天地之道也是以昔者羣圣人之作事也上拟诸天下拟诸地中拟诸人天地作函日月固明五行该丑五岳宗山四渎长川五经标矩天违地违人违而天下之大事悖矣
　　太经图第十四
　　一都覆三方方同九州枝载庶部分正羣家事事其中则阴质北斗日月畛营阴阳沈交四时濳处五行伏行六合既混七宿轸转驯幽推厯六甲内驯九九实有律吕孔幽厯数匿纪图象形賛载成功始哉中羡从百卉权舆乃讯感天雷椎□舆物旁震寅賛柔微拔拫于元东动青龙光离于渊摧上万物天地舆新中哉更睟廓象天重明雷风焕与物时行阴酋西北阳尚东南内虽有应外觝亢贞龙干于天长类无疆南征不利遇崩光终哉减沈成天根还向成气收精阅入庶物咸首艰鸣深合黄纯广含羣生泰柄云行时监地营邪谟高吸乃驯神灵旁该终始天地人功咸奠贞天甸其道地杝其绪阴阳杂厠有男有女天道成规地道成矩规动周营矩静安物周营故能神明安物故能类聚类聚故能富神明故至贵夫也者天道也地道也人道也兼三道而天名之君臣父子夫妻之道有一道一以三起一以三生以三起者方州部家也以三生者参分阳气以为三重极为九营是为同本离生天地之经也旁通上下万物并也九营周流终始贞也始于十一月终于十月罗重九行行四十日诚有内者存乎中宣而出者存乎羡云行雨施存乎从变节易度存乎更珍光淳全存乎睟虚中外存乎廓削退消部存乎减降队幽藏存乎沈考终性命存乎成是故一至九者阴阳消息之计邪反而陈之子则阳生于十一月阴终十月可见也午则阴生于五月阳终于四月可见也生阳莫如子生阴莫如午西北则子美尽矣东南则午美极矣故思心乎一反复乎二成意乎三条畅乎四着明乎五极太乎六败损乎七剥落乎八殄絶乎九生神莫先乎一中和莫盛乎五倨勮莫困乎九夫一也者思之微者也四也者福之资者也七也者祸之阶者也三也者思之崇者也六也者福之隆者也九也者祸之穷者也二五八三者之中也福则往而祸则承也九虚设辟君子小人所为宫也自一至三者贫贱而心劳四至六者富贵而尊高七至九者离咎而犯菑五以下作息五以上作消数多者见贵而实索数少者见贱而实饶息与消糺贵与贱交祸至而福逃幽濳道卑元极道高昼夜相承夫妇系也终始相生父子继也日月合离君臣义也孟季有序长幼际也两两相阖朋友防也一昼一夜然后作一日一阴一阳然后生万物昼数多夜数少象月闚而日溢君行光而臣行灭君子道全小人道阙一与六共宗二与七共明三与八成友四与九同道五与五相守有一规一矩一绳一准以从横天地之道驯阴阳之数拟诸其神明阐诸其幽昬则八方平正之道可得而察也有六九之数策用三六仪用二九其十有八用乎泰积之要始于十有八策终于五十有四并始终策数半之为泰中泰中之数三十有六策以律七百二十九賛凡二万六千二百四十四策为太积七十二策为一日凡三百六十四日有半踦满焉以合岁之日而律厯行故自子至辰自辰至申自申至子冠之以甲而章防统元与月蚀俱没之道也
　　太经告第十五
　　生神象二神象二生规规生三摹三摹生九据一摹而得乎天故谓之有天再摹而得乎地故谓之有地三摹而得乎人故谓之有人天三据而乃成故谓之始中终地三据而乃形故谓之下中上人三据而乃着故谓之思福祸下欱上欱出入九虚小索大索周行九度者神之魁也天以不见为地以不形为人以心腹为天奥西北郁化精也地奥黄泉隐魄荣也人奥思虑含至精也天穹隆而周乎下地旁薄而向乎上人而处乎中天浑而防故其运不已地隤而静故其生不遟人驯乎天地故其施行不穷天地相对日月相刿山川相流轻重相浮阴阳相续尊卑不相黩是故地坎而天严月遄而日湛五行迭王四时不俱壮日以昱乎昼月以昱乎夜昴则登乎冬火则发乎夏南北定位东西通气万物错离乎其中一德而作五生一刑而作五克五生不相殄五克不相逆不相殄乃能相继也不相逆乃能相治也相继则父子之道也相治则君臣之宝也日书斗书而月不书常满以御虚也岁宁恙而年病十九年七闰天之偿也阳动吐阴静翕阳道常饶阴道常乏阴阳之道也天彊健而侨躆一昼一夜自复而有余日有南有北月有往有来日不南不北则无冬无夏月不往不来则望晦不成圣人察乎朓侧匿之变而律乎日月雄雌之序经之于无已也故鸿纶天元娄而拑之于将来者乎大无方易无时然后为神也神游乎六宗魂魂万物动而常冲故之辞也沈以穷乎下浮以际乎上曲而端散而聚美也不尽于味大也不尽其彚上连下连非一方也逺近无常以类行也或多或寡事适乎明也故善言天地者以人事善言人事者以天地明晦相推而日月逾迈岁岁相荡而天地弥陶之谓神明不穷原本者难由流末者易从故有宗祖者则称乎孝序君臣者则称乎忠实告大训
　　扬子云集巻二
　　钦定四库全书
　　扬子云集巻三
　　汉　扬雄　撰
　　明　郑朴　编
　　方言
　　輶轩使者絶代语释别国方言第一
　　党皢哲知也楚谓之党或曰皢齐宋之间谓之哲虔儇慧也秦谓之漫晋谓之防宋楚之间谓之倢楚或谓之防自闗而东赵魏之间谓之黠或谓之
　　娥防好也秦曰娥宋魏之间谓之防秦晋之间凡好而轻者谓之娥自闗而东河济之间谓之媌或谓之姣赵魏燕代之间曰姝或曰妦自闗而西秦晋之故都曰妍好其通语也
　　烈枿余也陈郑之间曰枿晋卫之间曰烈秦晋之间曰隷或曰烈
　　台胎陶鞠养也晋卫燕魏曰台陈楚韩郑之间曰鞠秦或曰陶汝颍梁宋之间曰胎或曰艾
　　怃防怜牟爱也韩郑曰怃晋卫曰情汝颍之间曰怜宋鲁之间曰牟或曰怜怜通语也
　　防怃矜悼怜哀也齐鲁之间曰矜陈楚之间曰悼赵魏燕代之间曰防自楚之北郊曰怃秦晋之间或曰矜或曰悼
　　咺唏防怛痛也凡哀泣而不止曰咺哀而不泣曰唏于方则楚言哀曰唏燕之外鄙朝鲜洌水之间少儿泣而不止曰咺自闗而西秦晋之间凡大人少儿泣而不止谓之唴哭极音絶亦谓之唴平原谓啼极无声谓之唴哴楚谓之噭咷齐宋之间谓之喑或谓之惄
　　悼惄悴憖伤也自闗而东汝颍陈楚之间通语也汝谓之惄秦谓之悼宋谓之悴楚颍之间谓之憖
　　慎济惄湿桓忧也宋卫或谓之慎或曰陈楚或曰湿或曰济自闗而西秦晋之间或曰惄或曰湿自闗而西秦晋之间凡志而不得欲而不获髙而有坠得而中亡谓之湿或谓之惄
　　郁悠懐惄惟虑愿念靖慎思也晋宋卫鲁之间谓之郁悠惟凡思也虑谋思也愿欲思也念常思也东齐海岱之间曰靖秦晋或曰慎凡思之貌亦曰慎或曰惄敦丰厖怃般嘏奕戎京奘将大也凡物之大貌曰丰厖深之大也东齐海岱之间曰或曰怃宋鲁陈卫之间谓之嘏或曰戎秦晋之间凡物壮大谓之嘏或曰夏秦晋之间凡人之大谓之奘或谓之壮燕之北鄙齐楚之郊或曰京或曰将皆古今语也初别国不相往来之言也今或同而旧书雅记故俗语不失其方而后人不知故为之作释也
　　假懐摧詹戾艐至也邠唐冀兖之间曰假或曰齐楚之会郊或曰懐摧詹戾楚语也艐宋语也皆古雅之别语也今则或同嫁逝徂适往也自家而出谓之嫁由女而出为嫁也逝秦晋语也徂齐语也适宋鲁语也往凡语也
　　漫台胁防惧也燕代之间曰漫台齐楚之间曰胁防宋卫之间凡怒而噎噫谓之胁防南楚江湘之间谓之啴咺
　　虔刘惨防杀也秦晋宋卫之间谓杀曰刘晋之北鄙亦曰刘秦晋之北鄙燕之北郊翟县之郊谓贼为虔晋魏河内之北谓防曰残楚谓之贪南楚江湘之间谓之欺亟怜怃防爱也东齐海岱之间曰亟自闗而西秦晋之间凡相敬爱谓之亟陈楚江淮之间曰怜宋卫邠陶之间曰怃或曰防
　　睂棃耋鲐老也东齐曰睂燕代之北鄙曰棃宋卫兖豫之内曰耋秦晋之郊陈兖之会曰耇鲐
　　脩骏融绎寻延长也陈楚之间曰脩海岱大野之间曰寻宋卫荆呉之间曰融自闗而西秦晋梁益之间凡物长谓之寻周官之法度广为寻幅广为充延永长也凡施于年者谓之延施于众长谓之永
　　允訦恂展谅穆信也齐鲁之间曰允燕代东齐曰訦宋卫汝颍之间曰恂荆呉淮汭之间曰展西瓯毒屋黄石野之间曰穆众信曰谅周南召南卫之语也
　　硕沈巨濯訏敦夏于大也齐宋之间曰巨曰硕凡物盛多谓之冦齐宋之郊楚魏之际曰伙自闗而西秦晋之间凡人语而过谓之或曰佥东齐谓之剑或谓之弩弩犹怒也陈郑之间曰敦荆呉扬瓯之郊曰濯中齐西楚之间曰訏自闗而西秦晋之间凡物之壮大者而爱伟之谓之夏周郑之间谓之暇郴齐语也于通词也抵会也雍梁之间曰抵秦晋亦曰抵凡会物谓之华荂晠也齐楚之间或谓之华或谓之荂
　　坟地大也青幽之间凡土而髙且大者谓之坟张小使大谓之廓陈楚之间谓之模
　　嬛蝉防撚未续也楚曰嬛蝉出也楚曰蝉或曰未及也防跳也楚曰防陈郑之间曰防楚曰蹠自闗而西秦晋之间曰跳或曰
　　蹑郅跂跻防登也自闗而西秦晋之间曰蹑东齐海岱之间谓之跻鲁卫曰郅梁益之间曰或曰跂逢逆迎也自闗而东曰逆自闗而西或曰迎或曰逢挦攓摭挻取也南楚曰攓陈宋之间曰摭卫鲁扬徐荆衡之郊曰挦自闗而西秦晋之间凡取物而逆谓之籑楚部或谓之挻
　　餥飵食也陈楚之内相谒而食麦饘谓之餥楚曰飵凡陈楚之郊南楚之外相谒而飱或曰飵或曰防秦晋之际河阴之间曰防此秦语也
　　钊薄勉也秦晋曰钊或曰薄故其鄙语曰薄努犹勉弩也南楚之外曰薄努自闗而东周郑之间曰勔钊齐鲁曰勗兹
　　輶轩使者絶代语释别国方言第二
　　釥嫽好也青徐海岱之间曰釥或谓之嫽好凡通语也朦厖丰也自闗而西秦晋之间凡大貌谓之朦或谓之厖丰其通语也赵魏之郊燕之北鄙凡大人谓之丰人燕记曰丰人杼首杼首长首也楚谓之伃燕谓之杼燕赵之间言围大谓之丰
　　娃媠窕艶美也呉楚衡淮之间曰娃南楚之外曰媠宋卫晋郑之间曰艶陈楚周南之间曰窕自闗而西秦晋之间凡美色或谓之好或谓之窕故呉有馆娃之宫秦有防娥之台秦晋之间美貌谓之娥美状为窕美色为艶美心为窈
　　奕僷容也自闗而西凡美容谓之奕或谓之僷宋卫曰僷陈楚汝颍之间谓之奕
　　防铄扬只也南楚江淮之间曰防或曰好目谓之顺黸瞳之子谓之宋卫韩郑之间曰铄燕代朝鲜洌水之间曰盱或谓之扬
　　魏笙揫掺细也自闗而西秦晋之间凡细而有容谓之魏或曰徥凡细貌谓之笙敛物而细谓之揫或曰掺浑防防泡盛也自闗而西秦晋之间语也陈宋之间曰江淮之间曰泡秦晋或曰防梁益之间凡人言盛及其所爱曰讳其肥谓之防
　　私策纎防稺杪小也自闗而西秦晋之郊梁益之间凡物小者谓之私小或曰纎缯帛之细者谓之纎东齐言布帛之细者曰绫秦晋曰靡凡草生而初达谓之防稺年小也木细枝谓之杪江淮陈楚之内谓之篾青齐兖冀之间谓之葼燕之北鄙朝鲜洌水之间谓之防故传曰慈母之怒子也虽折葼笞之其惠存焉
　　殗殜微也宋卫之间曰殗自闗而西秦晋之间凡病而不甚曰殗殜
　　台敌延也东齐海岱之间曰台自闗而西秦晋之间物力同者谓之台敌
　　抱防耦也荆呉江湖之间曰抱防宋颍之间或曰防倚踦竒也自闗而西秦晋之间凡全物而体不具谓之倚梁楚之间谓之踦雍梁之西郊凡嘼支体不具者谓之踦
　　逴獡透惊也自闗而西秦晋之间凡蹇者或谓之逴体而偏长短亦谓之逴宋卫南楚凡相惊曰獡或曰透仪来也陈颍之间曰仪自闗而东周郑之郊齐鲁之间或谓曰懐
　　防黏也齐鲁青徐自闗而东或曰防或曰
　　糊托庇寓寄也齐卫宋鲁陈晋汝颍荆州江淮之间曰庇或曰寓寄食为糊凡寄为托寄物为
　　逞苦了快也自山而东或曰逞楚曰苦秦曰了
　　挴防愧也晋曰挴或曰防秦晋之间凡愧而见上谓之梁宋曰防
　　叨惏残也陈楚曰惏
　　冯苛怒也楚曰凭小怒曰陈谓之苛
　　憡刺痛也自闗而西秦晋之间或曰憡
　　挢捎选也自闗而西秦晋之间凡取物之上谓之挢捎梗爽猛也晋魏之间曰韩赵之间曰梗齐晋曰爽瞷睇睎防眄也陈楚之间南楚之外曰睇东齐青徐之间曰睎呉扬江淮之间或曰瞷或曰防自闗而西秦晋之间曰眄
　　防喙呬息也周郑宋沛之间曰防自闗而西秦晋之间或曰喙或曰防东齐曰呬
　　防摫裁也梁益之间裁木为器曰防裂帛为衣曰摫防又斵也晋赵之间谓之防防
　　镌防也晋赵谓之镌
　　锴鑙坚也自闗而西秦晋之间曰锴呉扬江淮之间曰鑙
　　揄铺帗缕叶输毳也荆扬江湖之间曰揄铺楚曰陈宋郑卫之间谓之帗缕燕之北郊朝鲜洌水之间曰叶输
　　孑荩余也周郑之间曰荩或曰孑青徐楚之间曰孑自闗而西秦晋之间炊薪不尽曰荩孑俊也遵俊也翿幢翳也楚曰翿闗西闗东皆曰幢
　　略求也秦晋之间曰摉就室曰于道曰略略强取也攗摭取也此通语也
　　茫矜奄遽也呉扬曰茫陈颍之间曰奄秦晋或曰矜或曰遽
　　速逞揺扇疾也东齐海岱之间曰速燕之外鄙朝鲜洌水之间曰揺扇楚曰逞
　　予赖雠也南楚之外曰赖秦晋曰雠
　　恒慨参绥羞绎纷毋言既广又大也荆扬之间凡言广大者谓之恒慨东瓯之间谓之参绥或谓之羞绎纷毋劋蹶狯也秦晋之间曰狯楚谓之劋或曰蹶楚郑曰蒍或曰姡
　　輶轩使者絶代语释别国方言第三
　　陈楚之间凡人嘼乳而双产谓之厘孳秦晋之间谓之僆子自闗而东赵魏之间谓之孪生女谓之嫁子东齐之间聓谓之倩
　　燕齐之间养马者谓之娠官婢女厮谓之娠
　　楚东海之间亭父谓之亭公卒谓之弩父或谓之楮臧甬侮获奴婢贱称也荆淮海岱杂齐之间骂奴曰臧骂婢曰获齐之北鄙燕之北郊凡民男而聓婢谓之臧女而妇奴谓之获亡奴谓之亡婢谓之获皆异方骂奴婢之丑称也自闗而东陈魏宋楚之间保庸谓之甬秦晋之间骂奴婢曰侮
　　蒍譌哗涅化也燕朝鲜洌水之间曰涅或曰哗鸡伏卵而未孚始化之时谓之涅
　　斟协汁也北燕朝鲜洌水之间曰斟自闗而东曰协闗西曰汁
　　苏芥草也江淮南楚之间曰苏自闗而西或曰草或曰芥南楚江湘之间谓之芥苏亦荏也闗之东西或谓之苏或谓之荏周郑之间谓之公蕡沅湘之南或谓之其小者谓之防葇
　　蘴荛芜菁也陈楚之郊谓之蘴鲁齐之郊谓之荛闗之东西谓之芜菁赵魏之郊谓之大芥其小者谓之辛芥或谓之幽芥其紫华者谓之芦菔东鲁谓之菈葰芡鸡头也北燕谓之葰青徐淮泗之间谓之芡南楚江湘之间谓之鸡头或谓之雁头或谓之乌头
　　凡草木刺人北燕朝鲜之间谓之防或谓之壮自闗而东或谓之梗或谓之刿自闗而西谓之刺江湘之间谓之棘
　　凡饮药傅药而毒南楚之外谓之瘌北燕朝鲜之间谓之痨东齐海岱之间谓之眠或谓之自闗而西谓之毒瘌痛也
　　逞皢恔苦快也自闗而东或曰皢或曰逞江淮陈楚之间曰逞宋郑周洛韩魏之间曰苦东齐海岱之间曰恔自闗而西谓之快
　　胶谲诈也凉州西南之间曰胶自闗而东西或曰谲或曰胶诈通语也
　　揠擢拂戎拔也自闗而西或曰拔或曰擢自闗而东江淮南楚之间或曰戎东齐海岱之间曰揠
　　慰廛度凥也江淮青徐之间曰慰东齐海岱之间或曰度或曰廛或曰践
　　萃杂集也东齐曰圣
　　迨遝及也东齐曰迨闗之东西曰遝或曰及
　　荄杜根也东齐曰杜或曰茇
　　班彻列也北燕曰班东齐曰彻
　　瘼癁病也东齐海岱之间曰瘼或曰癁秦曰瘎
　　掩丑掍綷同也江淮南楚之间曰掩宋卫之间曰綷或曰掍东齐曰丑
　　裕猷道也东齐曰裕或曰猷
　　虔散杀也东齐曰散青徐淮楚之间曰虔
　　汜浼防洼洿也自闗而东或曰洼或曰汜东齐海岱之间或曰浼或曰防
　　庸恣比侹更佚代也齐曰佚江淮陈楚之间曰侹余四方之通语也
　　氓民也
　　朹仇也
　　寓寄也
　　露败也
　　别治也
　　枨法也
　　谪怒也
　　间非也
　　格正也
　　数也
　　轸戾也
　　屑洁也
　　□罪也
　　俚聊也
　　梱就也
　　苙圂也
　　廋隠也
　　餂取也
　　枨随也
　　儓农夫之丑称也南楚凡骂庸贱谓之田儓或谓之或谓之辟辟商人丑称也
　　庸谓之倯转语也
　　褛裂须□挟斯败也南楚凡人贫衣被丑弊谓之须□或谓之褛裂或谓之褴褛故左传曰荜路褴褛以启山林殆谓此也或谓之挟斯器物弊亦谓之挟斯
　　铤澌尽也南楚凡物尽生者曰生物空尽者曰铤铤赐也连此澌皆尽也铤空也语之转也
　　翕叶聚也楚谓之或谓之翕叶楚通语也
　　斟益也南楚凡相益而又少谓之不斟凡病少愈而加剧亦谓之不斟或谓之何斟
　　差间知愈也南楚病愈者谓之差或谓之间或谓之知知通语也或谓之慧或谓之憭或谓之瘳或谓之蠲或谓之除
　　輶轩使者絶代语释别国方言第四
　　襌衣江淮南楚之间谓之褋闗之东西谓之襌衣有袌者赵魏之间谓之袏衣无袌者谓之裎衣古谓之深衣襜褕江淮南楚谓之褣自闗而西谓之襜褕其短者谓之裋褕以布而无缘敝而紩之谓之褴褛自闗而西谓之防防其敝者谓之致
　　汗襦江淮南楚之间谓之防自闗而西或谓之袛裯自闗而东谓之甲襦陈魏宋楚之间谓之襜襦或谓之襌襦
　　帬陈魏之间谓之帔自闗而东或谓之摆
　　蔽防江淮之间谓之袆或谓之袚魏宋南楚之间谓之大巾自闗东西谓之蔽防齐鲁之郊谓之袡襦西南属汉谓之曲领或谓之襦裈陈楚江淮之间谓之防袴齐鲁之间谓之防或谓之襱闗西谓之袴
　　褕谓之袖
　　衱谓之褗
　　袿谓之裾
　　褛谓之袵
　　褛谓之致
　　裯谓之褴
　　无缘之衣谓之褴
　　无袂之衣谓之防
　　无之袴谓之襣
　　防谓之袩
　　衿谓之交
　　裺谓之襦
　　襜谓之防
　　佩紟谓之裎
　　褛谓之袩
　　覆防谓之襌衣
　　偏襌谓之襌襦
　　礿繵谓之裈
　　袒饰谓之直衿
　　襃明谓之袍
　　绕衿谓之帬
　　悬裺谓之缘
　　絜襦谓之蔽膝
　　裪谓之袖
　　帍裱谓之被巾
　　绕防谓之裺
　　厉谓之带
　　襎裷谓之幭繄袼谓之防楚谓无缘之衣曰褴紩衣谓之褛秦谓之致自闗而西秦晋之间无缘之衣谓之防防
　　复襦江湘之间谓之褴或谓之筩褹
　　大袴谓之倒顿小袴谓之防楚通语也
　　巾也大巾谓之嵩岳之南陈颍之间谓之帤亦谓之
　　络头帞头也纱缋防带防带防幧头也自闗而西秦晋之郊曰络头南楚江湘之间曰帞头自河以北赵魏之间曰幧头或谓之或谓之防其遍者谓之防带或谓之防带覆结谓之帻巾或谓之承露或谓之覆防皆赵魏之间通语也
　　屝屦麄履也徐兖之郊谓之屝自闗而西谓之屦中有木者谓之复舄自闗而东复履其庳者谓之下襌者谓之鞮丝作之者谓之履麻作之者谓之不借麄者谓之□东北朝鲜洌水之间谓之防角南楚江沔之间总谓之麄西南梁益之间或谓之□或谓之防履其通语也徐土邳圻之间大麄谓之防角
　　緉绞也闗之东西或谓之緉或谓之绞通语也纑谓之缜
　　輶轩使者絶代语释别国方言第五
　　鍑北燕朝鲜洌水之间或谓之錪或谓之鉼江淮陈楚之间谓之锜或谓之镂呉扬之间谓之鬲
　　釜自闗而西或谓之釜或谓之鍑
　　甑自闗而东谓之甗或谓之鬵或谓之酢镏
　　盂宋楚魏之间或谓之盌盌谓之盂或谓之铫鋭盌谓之櫂盂谓之柯海岱东齐北燕之间或谓之
　　防椷盏防閜桮也秦晋之郊谓之防自闗而东赵魏之间曰椷或曰盏或曰防其大者谓之閜呉越之间曰齐右平原以东或谓之桮其通语也
　　防陈楚宋魏之间或谓之箪或谓之或谓之瓢案陈楚宋魏之间谓之自闗东西谓之案
　　桮陈楚宋魏之间谓之桮又谓之豆筥自闗东西谓之桮
　　箸筩陈楚宋魏之间谓之筲或谓之籝自闗而西谓之桶檧
　　防瓭防防防甀瓮瓿甊防甖灵桂之郊谓之防其小者谓之瓭周魏之间谓之秦之旧都谓之防淮汝之间谓之防冮湘之间谓之防自闗而西晋之旧都河汾之间其大者谓之甀其中者谓之瓿甊自闗而东赵魏之郊谓之瓮或谓之甖东齐海岱之间谓之防甖其通语也
　　防陈魏宋楚之间曰防或曰防燕之东北朝鲜洌水之间谓之瓺齐之东北海岱之间谓之儋周洛韩郑之间谓之甀或谓之防防谓之防谓之防
　　缶谓之瓿防其小者谓之瓶
　　防甈谓之盎自闗而西或谓之盆或谓之盎其小者谓之升瓯
　　甂陈魏宋楚之间谓之防自闗而西谓之甂其大者谓之瓯
　　【缺】所以注斛陈魏宋楚之间谓之防自闗而西谓之注箕陈魏宋楚之间谓之箩
　　炊防谓之缩或谓之或谓之防
　　篝陈楚宋魏之间谓之墙居
　　扇自闗而东谓之箑自闗而西谓之扇
　　碓机陈魏宋楚自闗而东谓之梴硙或谓之防
　　繘自闗而东周洛韩魏之间谓之绠或谓之络闗西谓之繘绠
　　枥梁宋齐楚北燕之间或谓之樎或谓之皁
　　饮马橐自闗而西谓之裺嚢或谓之裺篼或谓之防篼燕齐之间谓之帪
　　钩宋楚陈魏之间谓之鹿觡或谓之钩格自闗而西谓之钩或谓之防
　　□燕之东北朝鲜洌水之间谓之宋魏之间谓之铧或谓之鍏江淮南楚之间谓之臿沅湘之间谓之畚赵魏之间谓之喿东齐谓之梩
　　宋魏之间谓之渠挐或谓之渠疏
　　佥宋魏之间谓之摄殳或谓之度自闗而西谓之棓或谓之柫齐楚江淮之间谓之柍或谓之桲
　　刈钩江淮陈楚之间谓之鉊或谓之鐹自闗而西或谓之钩或谓之鎌或谓之锲
　　薄宋魏陈楚江淮之间谓之防或谓之麴自闗而西谓之薄南楚谓之蓬薄
　　橛燕之东北朝鲜洌水之间谓之椴
　　槌宋魏陈楚江淮之间谓之植自闗而西谓之槌齐谓之祥其横闗西曰防宋魏陈楚江淮之间谓之防齐部谓之防胡以县防闗西谓之防东齐海岱之间谓之宋魏陈楚江淮之间谓之缳或谓之环
　　簟宋魏之间谓之笙或谓之籧防自闗而西谓之簟或谓之防其麄者谓之籧篨自闗而东或谓之篕掞筕篖自闗而东周洛楚魏之间谓之倚佯自闗而西谓之筕篖南楚之外谓之篖
　　牀齐鲁之间谓之陈楚之间或谓之笫其杠北燕朝鲜之间谓之树自闗而西秦晋之间谓之杠南楚之间谓之赵东齐海岱之间谓之桦其上板卫之北郊赵魏之间谓之牒或曰牑
　　俎几也西南蜀汉之郊曰杫
　　榻前几江沔之间曰桯赵魏之间谓之椸凡其髙者谓之虡
　　篗榬也兖豫河济之间谓之榬
　　络谓之格
　　繀车赵魏之间谓之轣辘车东齐海岱之间谓之道轨户钥自闗而东陈楚之间谓之键自闗而西谓之钥簙谓之蔽或谓之箘秦晋之间谓之簙呉楚之间或谓之蔽或谓之箭裹或谓之簙毒或谓之夗専或谓之璇或谓之碁所以投簙谓之枰或谓之广平所以行碁谓之局或谓之曲道
　　围碁谓之奕自闗而东齐鲁之间皆谓之奕
　　輶轩使者絶代语释别国方言第六
　　耸□欲也荆呉之间曰耸晋赵曰□自闗而西秦晋之间相劝曰耸或曰□中心不欲而由旁人之劝语亦曰耸凡相被饰亦曰□
　　耸防聋也半聋梁益之间谓之防秦晋之间聴而不聪闻而不达谓之防生而聋陈楚江淮之间谓之耸荆扬之间及山之东西双聋者谓之耸聋之甚者秦晋之间谓之呉楚之外郊凡无有耳者亦谓之其言聧者若秦晋中土谓堕耳者明也
　　陂傜衺也陈楚荆扬曰陂自山而西凡物细大不纯者谓之傜
　　由迪正也东齐青徐之间相正谓之由迪
　　防恧慙也荆扬青徐之间曰防若梁益秦晋之间言心内慙矣山之东西自愧曰恧赵魏之间谓之防
　　弿展难也齐晋曰弿山之东西凡难貌曰展荆呉之人相难谓之展若秦晋之言相惮矣齐鲁曰燀
　　胥由辅也呉越曰胥燕之北鄙曰由
　　蛩防战栗也荆呉曰蛩防蛩防又恐也
　　錪锤重也东齐之间曰錪宋鲁曰锤
　　鋡龛受也齐楚曰鋡扬越曰龛受盛也犹秦晋言容盛也
　　矔眮转目也梁益之间瞠目曰矔转目顾视亦曰矔呉楚曰眮
　　逴骚蹇也呉楚偏蹇曰骚齐楚晋曰逴
　　嗌噎也楚曰秦晋或曰嗌又曰噎
　　怠陁壊也
　　防垫下也凡柱而下曰防屋而下曰垫
　　伆邈离也楚谓之越或谓之逺呉越曰伆
　　颠顶上也
　　诬防与也呉越曰诬荆齐曰防与犹秦晋言阿与掩取也自闗而东曰掩自闗而西曰或曰狚防防视也东齐曰防呉扬曰防凡以目相戏曰防遥广逺也梁楚曰遥
　　汩遥疾行也南楚之外曰汩或曰遥
　　蹇妯扰也人不静曰妯秦晋曰蹇齐宋曰妯
　　絓挈防介特也楚曰防晋曰絓秦曰挈物无耦曰特兽无耦曰介飞鸟曰双鴈曰椉
　　台既失也宋鲁之间曰台
　　既隠据定也
　　禀浚敬也秦晋之间曰禀齐曰浚呉楚之间自敬曰禀悛怿改也自山而东或曰悛或曰怿
　　坻坦塲也梁宋之间蚍蜉防防之塲谓之坻螾塲谓之坦
　　徥用行也朝鲜洌水之间或曰徥
　　铺颁索也东齐曰铺颁犹秦晋言抖薮也
　　参蠡分也齐曰参楚曰蠡秦晋曰离
　　披散也东齐声散曰器破曰披秦晋声变曰器破而不殊其音亦谓之器破而未离谓之璺南楚之间谓之
　　緍緜施也秦曰緍赵曰緜呉越之间脱衣相被谓之緍緜
　　悀偪满也凡以器盛而满谓之悀腹满曰偪
　　徯醯冉鎌危也东齐槣物而危谓之徯醯伪物谓之冉鎌
　　纰绎督雉理也秦晋之间曰纰凡物曰督之丝曰绎之矤吕长也东齐曰矤宋鲁曰吕
　　防膐力也东齐曰防宋鲁曰膐膐由力也
　　瘱审也齐楚曰瘱秦晋曰
　　諟也呉越曰
　　揞揜错摩灭也荆楚曰揞呉扬曰揜周秦曰错陈之东鄙曰摩
　　抾摸去也齐赵之总语也抾摸犹言持去也
　　舒勃展也东齐之间凡展物谓之舒勃
　　抠揄旋也秦晋凡物树稼早成熟谓之旋燕齐之间谓之抠揄
　　絙筳竟也秦晋或曰絙或曰竟楚曰筳
　　续也秦晋续折谓之绳索谓之
　　擘楚谓之纫
　　阎笘开也东齐开户谓之阎笘楚谓之闿
　　杼柚作也东齐土作谓之杼木作谓之柚
　　厉卬为也瓯越曰卬呉曰厉
　　戏惮怒也齐曰戏楚曰惮
　　爰喛恚也楚曰爰秦晋曰喛皆不欲譍而强畣之意也□艾长老也东齐鲁卫之间凡尊老谓之□或谓之艾周晋秦陇谓之公或谓之翁南楚谓之父或谓之父老南楚淮之间母谓之媓谓妇妣曰母姼称妇考曰父姼
　　巍峣崝崄髙也
　　猒塞安也
　　防怜也
　　掩翳□也
　　佚惕缓也
　　輶轩使者絶代语释别国方言第七
　　谆憎所疾也宋鲁凡相恶谓之谆憎若秦晋言可恶矣杜蹻歰也赵曰杜山之东西或曰蹻
　　佻抗县也赵魏之间曰佻自山之东西曰抗燕赵之郊县物于台之上谓之佻
　　发税舍车也东齐海岱之间谓之发宋赵陈魏之间谓之税
　　肖类法也齐曰类西楚梁益之间曰肖秦晋之西鄙自冀陇而西使犬曰哨西南梁益之间凡言相类者亦谓之肖
　　憎懹惮也陈曰懹
　　谯讙让也齐楚宋卫荆陈之间曰谯自闗而西秦晋之间凡言相责让曰谯让北燕曰讙
　　佥胥皆也自山而东五国之郊曰佥东齐曰胥
　　侔莫强也北燕之外郊凡劳而相勉若言努力者谓之侔莫
　　倯骂也燕之北郊曰倯
　　展悙信也东齐海岱之间曰展燕曰悙
　　斯掬离也齐陈曰斯燕之外郊朝鲜洌水之间曰掬蝎噬逮也东齐曰蝎北燕曰噬逮通语也
　　皮弹憸强也秦晋言非其事谓之皮□东齐陈宋江淮之间曰弹憸
　　膊晒晞防也东齐及秦之西鄙言相防僇为膊燕之外郊朝鲜洌水之间凡防肉发人之私披牛羊之五蔵谓之防五谷之类秦晋之间谓之晒东齐北燕海岱之郊谓之晞
　　熬防煎防巩火干也凡以火而干五谷之类自山而东齐楚以往谓之熬闗西陇冀以往谓之防秦晋之间或谓之防凡有汁而干谓之煎东齐谓之巩
　　胹饪亨烂糦酋酷熟也自闗而西秦晋之郊曰胹徐扬之间曰饪嵩岳以南陈颍之间曰□自河以北赵魏之间火熟曰烂气熟曰糦久熟曰酋谷熟曰酷熟其通语也
　　魏盈怒也燕之外郊朝鲜洌水之间凡言呵叱者谓之魏盈
　　防隑企立也东齐海岱北燕之郊跪谓之防委痿谓之隑企
　　泷涿谓之霑□
　　希铄摩也燕齐摩铝谓之希
　　平均赋也燕之北鄙东齐北郊凡相赋敛谓之平均罗谓之离离谓之罗
　　钊超逺也燕之北郊曰钊东齐曰超
　　汉漫防懑也朝鲜洌水之间烦懑谓之汉漫颠眴谓之防
　　怜职也言相怜者呉越之间谓之怜职
　　茹食也呉越之间凡贪饮食者谓之茹
　　竘貌治也呉越饰貌为竘或谓之巧
　　煦煅热也干也呉越曰煦煅
　　攍膂贺儋也齐楚陈宋之间曰攍燕之外郊越之垂瓯呉之外鄙谓之膂南楚或谓之攍自闗而西陇冀以往谓之贺凡以驴马馲驼载物者谓之负他亦谓之贺树植立也燕之外郊朝鲜洌水之间凡言置立者谓之树植
　　过度谓之涉济
　　福禄谓之祓戬
　　傺眙逗也南楚谓之傺西秦谓之眙逗其通语也
　　輶轩使者絶代语释别国方言第八
　　虎陈魏宋楚之间或谓之李父江淮南楚之间谓之李耳或谓之于防自闗东西或谓之伯都
　　貔陈楚江淮之间谓之猍北燕朝鲜之间谓之闗西谓之狸
　　貛闗西谓之貒
　　鸡陈楚宋魏之间谓之鸊鸱桂林之中谓之割鸡或曰北燕朝鲜洌水之间谓伏鸡曰抱爵子及鸡雏皆谓之其卵伏而未孚始化谓之涅
　　猪北燕朝鲜之间谓之豭闗东西或谓之彘或谓之豕南楚谓之豨其子或谓之豚或谓之貕呉扬之间谓之猪子其槛及蓐曰橧
　　布谷自闗东西梁楚之间谓之结诰周魏之间谓之撃谷自闗而西或谓之布谷
　　防鴠周魏齐宋楚之间谓之定甲或谓之独舂自闗而东谓之城旦或谓之倒悬或谓之鴠鴠自闗而西秦陇之内谓之鹖鴠
　　鸠自闗而东周郑之郊韩魏之都谓之
　　鷱其鸠谓之鸊鷱自闗而西秦汉之间谓之鵴鸠其大者谓之鳻鸠其小者谓之鸠或谓防鸠或谓之防鸠或谓之鹘鸠梁宋之间谓之鹪鸤
　　尸鸠燕之东北朝鲜洌水之间谓之鶝防自闗而东谓之戴鵀东齐海岱之间谓之戴南南犹鵀也或谓之鶭鸅或谓之戴鳻或谓之戴胜东齐呉扬之间谓之鵀自闗而西谓之服鶝或谓之鶝燕之东北朝鲜洌水之间谓之
　　蝙蝠自闗而东谓之服翼或谓之飞防或谓之老防或谓之防自闗而西秦陇之间谓之蝙蝠北燕谓之蟙防
　　鴈自闗而东谓之鴚防南楚之外谓之鹅或谓之鸧鴚桑飞自闗而东谓之工爵或谓之过臝或谓之女自闗而东谓之鸋鴂自闗而西谓之桑飞或谓之懱爵鹂黄自闗而东谓之鸧鹒自闗而西谓之鹂黄或谓之黄鸟或谓之楚雀
　　野鳬其小而好没水中者南楚之外谓之防鷉大者谓之鹘蹏
　　守宫秦晋西夏谓之守宫或谓之蠦或谓之蜤易其在泽中者谓之易蜴南楚谓之蛇医或谓之蝾螈东齐海岱谓之螔防北燕谓之祝蜒桂林之中守宫大者而能鸣谓之蛤解
　　宛野谓防为防
　　鸡雏徐鲁之间谓之秋侯子
　　輶轩使者絶代语释别国方言第九
　　防楚谓之孑凡防而无刃秦晋之间谓之釨或谓之鏔呉扬之间谓之戈东齐秦晋之间谓其大者曰镘胡其曲者谓之钩釨镘胡
　　三刃枝南楚宛郢谓之匽防其柄自闗而西谓之柲或谓之殳
　　矛呉扬江淮南楚五湖之间谓之鍦或谓之鋋或谓之鏦其柄谓之钤
　　箭自闗而东谓之矢江淮之间谓之鍭闗西曰箭鑚谓之鍴
　　矜谓之杖
　　剑削自河而北燕赵之间谓之窒自闗而东或谓之廓或谓之削自闗而西谓之
　　盾自闗而东或谓之或谓之干闗西谓之盾
　　车下铁陈宋淮楚之间谓之毕
　　大车谓之綦
　　车防齐谓之
　　车枸篓宋魏陈楚之间谓之防或谓之笼其上约谓之或谓之防秦晋之间自闗而西谓之枸篓西陇谓之防南楚之外谓之篷或谓之隆屈
　　轮韩楚之间谓之轪或谓之軧闗西谓之
　　輑谓之轴
　　辕楚卫之间谓之辀
　　箱谓之輫
　　轸谓之枕
　　车纠自闗而东周洛韩郑汝颍而东谓之防或谓之曲绹或谓之曲纶自闗而西谓之纠
　　輨轪链闗之东西曰輨南楚曰轪赵魏之间曰链车釭齐燕海岱之间谓之锅或谓之锟自闗而西谓之釭盛膏者乃谓之锅
　　凡箭镞胡合嬴者四镰或曰拘肠三镰者谓之羊头其广长而薄镰谓之錍或谓之钯
　　箭其小而长中穿二孔者谓之钾鑪其三镰长尺六者谓之飞防者谓之平题所以蔵箭弩谓之箙
　　弓谓之鞬或谓之皾
　　凡矛骹细如鴈胫者谓之鹤防有小枝刃者谓之钩釨矛或谓之釨
　　锬谓之铍
　　骹谓之銎
　　鐏谓之釪
　　舟自闗而西谓之船自闗而东或谓之舟或谓之航南楚江湘凡船大者谓之舸小舸谓之艖艖谓之艒防小艒防谓之艇艇长而薄者谓之艜短而深者谓之防小而深者谓之防东南丹阳会稽之间谓艖为欚泭谓之谓之筏筏秦晋之通语也江淮家居中谓之荐方舟谓之防艁舟谓之浮梁楫谓之桡或谓之櫂所以隠櫂谓之所以县櫂谓之缉所以刺船谓之防维之谓之鼎首谓之閤闾或谓之艗艏后曰舳舳制水也伪谓之仡仡不安也
　　輶轩使者絶代语释别国方言第十
　　婬惕游也江沅之间谓戏为婬或谓之惕或谓之嬉曾訾何也湘潭之原荆之南鄙谓何为曾或谓之訾若中夏言何为也
　　央亡嚜杘姡狯也江湘之间或谓之无赖或谓之防凡小儿多诈而狯谓之央亡或谓之嚜杘或谓之姡姡娗也或谓之猾皆通语也
　　崽者子也湘沅之防凡言是子者谓之崽若东齐言子矣
　　誺不知也沅澧之间凡相问而不知答曰誺使之而不肯答曰吂
　　粃不知也
　　防火也楚转语也犹齐言火也
　　嘳无冩怜也沅澧之原凡言相怜哀谓之嘳或谓之无冩江濵谓之思皆相见驩喜有得亡之意也九嶷湘潭之间谓之人兮
　　婩□鲜好也南楚之外通语也
　　防哰謰謱拏也东齐周晋之鄙曰防哰防哰亦通语也南楚曰謰謱或谓之支注或谓之詀謕转语也拏扬州会稽之语也或谓之惹或谓之防
　　亄□贪也荆汝江湘之郊凡贪而不施谓之亄或谓之□或谓之悋悋恨也
　　遥窕淫也九嶷荆郊之鄙谓淫曰遥沅湘之间谓之窕潜涵沈也楚郢以南曰涵或曰潜潜又游也
　　安静也江湘九嶷之郊谓之
　　拌弃也楚凡挥弃物谓之拌或谓之敲淮汝之间谓之伇
　　诼愬也楚以南谓之诼
　　戏泄歇也楚谓之戏泄奄息也楚扬谓之泄
　　攓取也楚谓之攓
　　昲晒干物也扬楚通语也
　　防猝也江湘之间凡卒相见谓之防相见或曰突迹迹屑屑不安也江沅之间谓之迹迹秦晋谓之屑屑或谓之塞塞或谓之省省不安之语也
　　沐佂伀遑遽也江湘之间凡窘猝怖遽谓之沐或谓之佂伀
　　翥举也楚谓之翥
　　忸怩慙歰也楚郢江湘之间谓之忸怩或谓之防咨垤封塲也楚郢以南蚁土谓之垤垤中齐语也
　　讁过也南楚以南凡相非议人谓之讁或谓之衇衇又慧也
　　兄也荆扬之鄙谓之桂林之中谓之□
　　极吃也楚语也或谓之轧或谓之歰
　　啙矲短也江湘之会谓之啙凡物生而不长大亦谓之鮆又曰□桂林之中谓短矲矲通语也东阳之间谓之防
　　钳防憋恶也南楚凡人残骂谓之钳又谓之防
　　痴騃也扬越之郊凡人相侮以为无知谓之眲眲耳目不相信也或谓之斫
　　惃愂顿愍惽也楚扬谓之惃或谓之愂江湘之间谓之顿愍或谓之氐惆南楚饮毒药懑谓之氐惆亦谓之顿愍犹中齐言眠也愁恚愦愦毒而不发谓之氐惆悦舒苏也楚通语也
　　眠娗脉蝪赐施茭媞譠慢防忚皆欺慢之语也楚郢以南东扬之郊通语也
　　顔颡也湘江之间谓之中夏谓之东齐谓之颡汝颍淮泗之间谓之顔
　　颔颐颌也南楚谓之颔秦晋谓之颌颐其通语也纷怡喜也湘潭之间曰纷怡或曰巸已
　　或也沅澧之间凡言或如此者曰如是
　　愮疗治也江湘郊会谓医治之曰愮愮又忧也或曰疗芔莽草也东越扬州之间曰芔南楚曰莽
　　悈鳃干都耉革老也皆南楚江湘之间代语也
　　防抌推也南楚凡相推抟曰防或曰揔沅涌幽之语或曰攩
　　食阎怂慂劝也南楚凡已不欲喜而旁人説之不欲怒而旁人怒之谓之食阎或谓之怂慂
　　欸然也南楚凡言然者曰欸或曰
　　緤末纪绪也南楚皆曰緤或曰端或曰纪或曰末皆楚转语也
　　防闚防占伺视也凡相窃视南楚谓之闚或谓之防或谓之防或谓之占或谓之中夏语也闚其通语也自江而北谓之防或谓之覗凡相候谓之占占犹瞻也
　　郺晠多也南楚凡大而多谓之郺或谓之凡人语言过度及妄施行亦谓之
　　抯摣取也南楚之间凡取物沟泥中谓之担或谓之摣僄轻也楚凡相轻薄谓之相或谓之僄也
　　輶轩使者絶代语释别国方言第十一
　　蛥蚗齐谓之螇螰楚谓之蟪蛄或谓之蛉蛄秦谓之蛥蚗自闗而东谓之虭蟧或谓之蝭蟧或谓之蜓蚞西楚与秦通名也
　　蝉楚谓之蜩宋卫之间谓之螗蜩陈郑之间谓之蜋蜩秦晋之间谓之蝉海岱之间谓之防其大者谓之蟧或谓之蝒马其小者谓之麦蚻有文者谓之蜻蜻其雌蜻谓之疋大而黑者谓之防黑而赤者谓之蜺蜩蟧谓之蜩谓之寒蜩寒蜩瘖蜩也
　　蛄诣谓之杜蛒蝼螲谓之蝼蛄或谓之蟓蛉南楚谓之杜狗或谓之蛄蝼
　　蜻蛚楚谓之蟋蟀或谓之蛬南楚之间谓之蚟孙螳蜋谓之髦或谓之虰或谓之芉芉姑防谓之强防蟒宋魏之间谓之蚮南楚之外谓之蟅蟒或谓之蟒或谓之
　　蜻蛉谓之蝍蛉
　　舂黍谓之蝑
　　蠀谓之蚇蠖
　　燕赵之间谓之蠓螉其小者谓之螉或谓之蚴蜕其大而蜜谓之壶
　　蝇东□谓之羊陈楚之间谓之蝇自闗而西秦晋之间谓之蝇
　　蚍蜉齐鲁之间谓之蚼蟓西南梁益之间谓之蚼燕谓之蛾防其塲谓之坻或谓之蛭
　　蠀螬谓之蟦自闗而东谓之蝤蠀或谓之防蠾或谓之蝖梁益之间谓之蛒或谓之蝎或谓之蛭蛒秦晋之间谓之蠧或谓之天蝼四方异语而通者也
　　蚰自闗而东谓之螾或谓之入耳或谓之防赵魏之间或谓之蚨虶北燕谓之防蚭
　　鼅鼄鼄蝥也自闗而西秦晋之间谓之鼄蝥自闗而东赵魏之郊谓之鼅鼄或谓之蠾蝓蠾蝓者侏儒语之转也北燕朝鲜洌水之间谓之蝳蜍
　　蜉防秦晋之间谓之蟝
　　马蚿北燕谓之蛆蟝其大者谓之马蚰
　　輶轩使者絶代语释别国方言第十二
　　爰喛哀也
　　儒输愚也
　　愋谅知也
　　拊抚疾也
　　菲惄怅也
　　郁熈长也
　　娋孟姉也
　　筑娌匹也
　　娌耦也
　　防裔习也
　　躔逡循也
　　躔歴行也日运为躔月运为逡
　　逭逳转也逭逳步也
　　防虞望也
　　榆楕脱也
　　解输税也
　　赋与操也
　　歇涸也
　　潎澂清也
　　逯遡行也
　　垦牧司也垦力也
　　牧飤也
　　监牧察也
　　□始也□化也
　　铺脾止也
　　攘掩止也
　　幕覆也
　　侗胴状也
　　疋杪小也
　　屑往劳也
　　屑狯也
　　效烓明也
　　□将威也
　　妫娗僈也
　　儇虔慢也
　　佻疾也
　　鞅侼强也
　　鞅侼怼也
　　追未随也
　　佥怚剧也
　　佥伙也
　　夸烝媱也
　　毗顮懑也
　　焭激清也
　　纾退缓也
　　清蹑急也
　　杼解也
　　蒇逞解也
　　柢柲刺也
　　倩荼借也
　　憵朴猝也
　　麋黎老也
　　萃离时也
　　汉赫怒也
　　赫发也
　　吁然也
　　猜忦恨也
　　艮硙坚也
　　苂眼明也
　　怤愉悦也
　　即围就即半也
　　惙防中也
　　防防覆也
　　筹戴也
　　堪輂载也
　　摇祖上也
　　祖摇也
　　祖转也
　　括闗闭也
　　冲俶动也
　　羞厉熟也
　　厉今也
　　备该咸也
　　噬食也
　　噬忧也
　　悸也
　　虏钞强也
　　卤夺也
　　鑈正也
　　莳殖立也
　　莳更也
　　鬐尾稍尽也
　　尾梢也
　　也
　　鼃律始也
　　蓐臧厚也
　　遵遃行也
　　鑴錣餽也
　　饩鐛饱也
　　惵耉嬴也
　　赵肖小也
　　蚩愮悖也
　　吹扇助也
　　焜晠也
　　苦翕炽也
　　蕴崇也
　　蕴积也
　　殄合也
　　翚防飞也
　　愤自盈也
　　噪諻音也
　　攎张也
　　岑夤大也
　　岑髙也
　　效昈文也
　　鈵董锢也
　　扞搷扬也
　　水中可居为洲三辅谓之淤蜀汉谓之嬖
　　殹幕也
　　刳狄也
　　度髙为揣
　　半步为跬
　　半盲为睺
　　未陞天龙谓之蟠龙
　　裔夷狄之总名
　　考引也
　　弼髙也
　　上重也
　　个枚也
　　一蜀也南楚谓之独
　　輶轩使者絶代语释别国方言第十三
　　裔歴相也
　　裔旅末也
　　缘废也
　　纯毣好也
　　藐素广也
　　藐渐也
　　抍拔也出防为抍出火为也
　　炖焃煓赫貌也
　　愤窍阨也
　　杪眇小也
　　讟咎谤也
　　蒇敕戒备也
　　摵防到也
　　声腆忘也
　　黮防私也
　　龛喊防唏声也
　　筡箄析也析竹谓之筡
　　宵使也
　　蠢作也
　　忽达芒也
　　芒济灭也
　　劙解也魏能也刻也
　　耸悚也
　　跌蹷也
　　蘪芜也
　　澷淹败也湿敝为澷水敝为淹
　　厘防贪也
　　防挻竟也
　　谴喘转也
　　困胎□逃也
　　隋毻易也
　　朓説好也
　　惮怛恶也
　　呉大也
　　灼惊也
　　赋动也
　　极也
　　煎尽也
　　爽过也
　　蝉毒也
　　惨防也
　　防恶也
　　还积也
　　宛蓄也
　　翭本也
　　惧病也惊也
　　药薄也
　　短也
　　掊深也
　　湟防也
　　捞取也
　　膜抚也
　　由式也
　　猷诈也
　　防随也
　　揣试也
　　防怒也
　　埝下也
　　讃解也
　　赖取也
　　扲业也
　　带行也
　　漮空也
　　湛安也
　　防乐也
　　倇欢也
　　衎定也
　　防也
　　讟痛也
　　鼻始也嘼之初生谓之鼻人之初生谓之首梁益之间谓鼻为初或谓之祖祖居也
　　兖养也
　　翳掩也
　　台支也
　　纯文也
　　祐乱也
　　恌理也
　　蕴晠也
　　搪张也
　　恽谋也
　　陶养也
　　防挌也
　　毗皢明也
　　扱擭也
　　扶护也
　　淬寒也
　　□浄也
　　漉极也
　　牧凡也
　　易始也
　　逭周也
　　防色也
　　恬静也
　　禔福也
　　禔喜也
　　攋隓壊也
　　息归也
　　抑安也
　　潜亡也
　　皢过也
　　皢嬴也
　　短也
　　隑陭也
　　迒长也
　　迒迹也
　　赋臧也
　　蕴饶也
　　芬和也
　　依也
　　依禄也
　　□腯也
　　盬杂猝也
　　行也
　　盬且也
　　抽读也
　　媵托也
　　适牾也
　　捭予也
　　弥缝也
　　译传也
　　译见也
　　梗略也
　　臆满也
　　防益也
　　空待也
　　珇好也
　　珇美也
　　妪色也
　　阎开也
　　靡灭也
　　菲薄也
　　腆厚也
　　媟狎也
　　芋大也
　　炀翕炙也
　　炀烈暴也
　　馺马驰也
　　选延偏也
　　澌索也
　　晞燥也
　　梗觉也
　　萃集也
　　晲防明也
　　暟临昭也
　　暟美也
　　箄篓籅防也江沔之间谓之籅赵代之间谓之防淇衞之间谓之牛筐其通语也
　　小者南楚谓之篓自闗而西秦晋之间谓之箄笼南楚江沔之间谓之篣或谓之笯
　　南楚谓之筲赵魏之郊谓之去
　　锥谓之
　　无升谓之刁斗
　　匕谓之匙
　　盂谓之防河□之间谓之防
　　椀谓之□
　　盂谓之铫鋭木谓之防抉
　　饵谓之餻或谓之粢或谓之或谓之餣或谓之防饼谓之饦或谓之餦馄
　　饧谓之餦餭饴谓之防谓之防饧谓之餹凡饴谓之饧自闗而东陈楚宋衞之通语也
　　□防麰防防防麴也自闗而西秦豳之间曰□晋之旧都曰防□右河□曰或曰麰北鄙曰防麴其通语也
　　屋梠谓之棂
　　谓之
　　冡秦晋之间谓之坟或谓之培或谓之堬或谓之采或谓之埌或谓之垅自闗而东谓之甘小者谓之塿大者谓之甘凡葬而无坟谓之墓所以墓谓之墲
　　扬子云集巻三
　　钦定四库全书
　　扬子云集巻四
　　汉　扬雄　撰
　　明　郑朴　编
　　上书
　　谏不受单于朝书
　　臣闻六经之治贵于未乱兵家之胜贵于未战二者皆微然而大事之本不可不察也今单于上书求朝国家不许而辞之臣愚以为汉与匈奴从此隙矣夫北地之狄五帝所不能臣三王所不能制其不可使隙甚明臣不敢逺称请引秦以来明之以秦始皇之彊防恬之威带甲四十余万然不敢窥西河乃筑长城以界之会汉初兴以髙祖之威灵三十万众困于平城士或七日不食时竒谲之士硕画之臣甚众卒其所以脱者世莫得而言也又髙皇后尝忿匈奴羣臣廷议樊哙请以十万众横行匈奴中季布曰哙可斩也妄阿顺防于是大臣权书遗之然后匈奴之结解中国之忧平及孝文时匈奴侵暴北边候骑至雍甘泉京师大骇发三将军屯细栁棘门霸上以备之数月乃罢孝武即位设马邑之权欲诱匈奴使韩安国将三十万众徼于便墬匈奴觉之而去徒费财劳师一虏且不可得见况单于之面乎其后深惟社稷之计规恢万载之防乃大兴师数十万载使卫青霍去病操兵前后十余年于是浮西河絶大幕破窴顔袭王庭穷极其地追奔逐北封狼居胥山禅于姑衍以临瀚海俘名王贵人以百数自是之后匈奴震怖益求和亲然而未肯称臣也且夫前世岂乐倾无量之费役无罪之人快心于狼望之北哉以为不壹劳者不久佚不暂费者不永宁是以忍百万之师以摧饿虎之喙运府库之财填卢山之壑而不悔也至本始之初匈奴有桀心欲掠乌孙侵公主乃发五将之师十五万骑猎其南而长罗侯以乌孙五万骑震其西皆至质而还时鲜有所获徒奋扬威武明汉兵若风雷耳虽空行空反尚诛两将军故北狄不服中国未得髙枕安寝也逮至元康神爵之间大化神明鸿恩溥洽而匈奴内乱五单于争立日逐呼韩邪携国归死扶伏称臣然尚羁縻之计不颛制自此之后欲朝者不距不欲者不彊何者外国天性忿鸷形容魁健负力怙气难化以善易隶以恶其彊难诎其和难得故未服之时劳师逺攻倾国殚货伏尸流血破坚拔敌如彼之难也既服之后慰荐抚循交接赂遗威仪俯仰如此之备也往时尝屠大宛之城蹈乌桓之垒探姑缯之壁借荡姐之场艾朝鲜之旃拔两越之旗近不过旬月之役逺不离二时之劳固已犁其庭扫其闾郡县而置之云彻席巻后无余菑惟北狄为不然真中国之坚敌也三垂比之悬矣前世重之兹甚未易可轻也今单于归义懐款诚之心欲离其庭陈见于前此乃上世之遗防神灵之所想望国家虽费不得已者也奈何距以来厌之辞疎以无日之期消往昔之恩开将来之隙夫款而隙之使有恨心负前言縁往辞归怨于汉因以自絶终无北面之心威之不可谕之不能焉得不为大忧乎夫明者视于无形聪者聴于无声诚先于未然即防恬樊哙不复施棘门细栁不复备马邑之防安所设卫霍之功何得用五将之威安所震不然壹有隙之后虽智者劳心于内辩者毂击于外犹不若未然之时也且往者图西域制车师置城郭都防三十六国费嵗以大万计者岂为康居乌孙能逾白龙堆而冦西边哉乃以制匈奴也夫百年劳之一日失之费十而爱一臣窃为国不安也惟陛下少留意于未乱未战以遏边萌之祸
　　答刘歆书
　　雄叩头赐命谨至又告以田仪事事穷竟白案显出甚厚甚厚田仪与雄同乡里幼穉为邻长艾相爱视觊动精采似不为非者故举至之雄之任也不意淫迹暴于官朝今举者懐赧而低眉任者含声而寃舌知人之徳尧犹病诸雄何慙焉叩头叩头又敕以殊言十五巻君何由知之谨归诚底里不敢违信雄少不师章句亦于五经之训所不解常闻先代輶轩之使奏籍之书皆蔵于周秦之室及其破也遗弃无见之者独蜀人有严君平临卬林闾翁孺者深好训诂犹见輶轩之使所奉言翁孺与雄外家牵连之亲又君平过误有以私遇少而与雄也君平财有千言耳翁孺梗概之法略有翁孺往数嵗死妇蜀郡掌氏子无子而去而雄始能草文先作县邸铭王佴颂阶闼铭及成都城四堣铭蜀人有扬庄者为郎诵之于成帝成帝好之以为似相如雄遂以此得外见此数者皆都水君常见故不复奏雄为郎之嵗自奏少不得学而心好沈博絶丽之文愿不受三嵗之奉且休脱直事之繇得肆心广意以自克就有诏可不夺奉令尚书赐笔墨钱六万得观书于石渠如是后一嵗作绣补灵节龙之铭诗三章成帝好之遂得尽意故天下上计孝防及内郡卫率会者雄常把三寸弱翰赍油素四尺以问其异语归即以鈆摘次之于椠二十七嵗于今矣而语言或交错相反覆方论思详悉集之燕其疑张伯松不好雄赋诵之文然亦有以竒之常为雄道言其父及其先君喜典训属雄以此篇目颇示其成者伯松曰是县诸日月不刋之书也又言恐雄为太经由防坻之与牛塲也如其用则实五稼饱邦民否则为抵粪弃之于道矣而雄般之伯松与雄独何徳慧而君与雄独何譛隙而当匿乎其不劳戎马髙车令人君坐帏幙之中知絶遐异俗之语典流于昆嗣言列于汉籍诚雄心之所絶极至精之所想遘也扶圣朝逺照之明使君求此如君之意诚雄散之会也死之日则今之荣也不敢有贰不敢有爱少而不以行立于乡里长而不以功显于县官者训此于帝籍但言词情览翰墨为士诚欲崇而就之不可以遗不可以忘即君必欲胁之以威陵之以武欲令入之于此此又未定未可以见今君又终之则缢死以从命也且寛假延期必不敢有爱雄之所为得使君辅贡于明朝则雄无恨何敢有匿唯执事图之长监所规绣之就死以为小雄敢行之谨因还使雄叩头叩头
　　答茂陵郭威
　　尔雅孔门游夏之俦所记以解释六艺者也记言史佚教其子以尔雅尔雅者小学也又言孔子教鲁哀公学尔雅尔雅之出逺矣学者皆云周公所记也张仲孝友之类后人所增耳
　　答桓谭
　　长卿赋不似从人间来其神化所至耶大谛能读千赋则能为之谚云伏习众神巧者不过习者之门
　　剧秦美新
　　诸吏中散大夫臣雄稽首再拜上封事皇帝陛下臣雄经术浅薄行能无异数防渥恩拔擢伦比与羣贤并媿无以称职臣伏惟陛下以至圣之徳龙兴登庸钦明尚古作民父母为天下主执粹精之道镜照四海聴聆风俗博览广包参天贰地兼并神明配五帝冠三王开辟以来未之闻也臣诚乐昭著新徳光之罔极往时司马相如作封禅一篇以彰汉氏之休臣常有颠眴病恐一旦先犬马填沟壑所懐不章长恨黄泉敢竭肝胆冩腹心作剧秦美新一篇虽未究万分之一亦臣之极思也臣雄稽首再拜以闻曰权舆天地未袪睢睢盱盱或而萌或黄而芽黄剖判上下相呕爰初生民帝王始存在乎混混茫茫之时衅闻罕漫而不昭察世莫得而云也厥有云者上罔显于羲皇中莫盛于唐虞迩靡着于成周仲尼不遭用春秋因斯发言神明所祚兆民所托罔不云道徳仁义礼智独秦崛起西戎邠荒岐雍之疆因襄文宣灵之僣迹立基孝公茂惠文奋昭庄至政破纵擅衡并吞六国遂称乎始皇盛从鞅仪韦斯之邪政驰骛起翦恬贲之用兵刬灭古文刮语烧书弛礼崩乐涂民耳目遂欲流唐漂虞涤殷荡周防除仲尼之篇籍自勒功业改制度轨量咸稽之于秦纪是以耆儒硕老抱其书而逺逊礼官博士巻其舌而不谈来仪之鸟肉角之兽狙犷而不臻甘露嘉醴景曜浸潭之瑞潜大茀经霣巨狄信之妖发神歇灵绎海水羣飞二世而亡何其剧与帝王之道兢兢乎不可离已夫能贞而明之者穷祥瑞回而昧之者极妖愆上览古在昔有凭应而尚阙焉壊彻而能全故若古者稽尧舜威侮者陷桀纣况尽汛埽前圣数千载功业専用已之私而能享祐者哉会汉祖龙腾丰沛奋迅宛叶自武闗与项戮力咸阳创业蜀汉发迹三秦克项山东而帝天下擿秦政惨酷尤烦者应时而蠲如儒林刑辟厯纪图典之用稍增焉秦余制度项氏爵号虽违古而犹袭之是以帝典阙而不补王纲弛而未张道极数殚闇忽不还逮至大新受命上帝还资后土顾懐符灵契黄瑞涌出滭浡沕潏川流海渟云动风偃雾集雨散诞弥八圻上陈天庭震声日景炎光飞响盈塞天渊之间必有不可辞譲云尔于是乃奉若天命穷宠极崇与天剖神符地合灵契创亿兆规万世竒伟倜傥诡谲天祭地事其异物殊恠存乎五威将帅班乎天下者四十有八章登假皇穹铺衍下土非新家其畴离之卓哉煌煌真天子之表也若夫白鸠丹乌素鱼断虵方斯蔑矣受命甚易格来甚勤昔帝纉皇王纉帝随前踵古或无为而治或损益而亡岂知新室委心积意储思垂务旁作穆穆明旦亦不寐勤勤恳恳者非秦之为与夫不勤勤则前人不当不恳恳则觉徳不恺是以发秘府览书林遥集乎文雅之囿翺翔乎礼乐之场殷周之失业绍唐虞之絶风懿律嘉量金科玉条神卦灵兆古文毕发焕炳照耀靡不宣臻式軨轩旂旗以示之扬和鸾肆夏以节之施黼黻衮冕以昭之正嫁娶送终以尊之亲九族淑贤以穆之夫改定神只上仪也钦修百祀咸秩也明堂雍台壮观也九庙长夀极孝也制成六经洪业也北懐单于广徳也若复五爵度三壌经井田免人役方甫刑匡马法恢崇祗庸烁徳懿和之风广彼缙绅讲习言谏箴诵之涂振鹭之声充庭鸿鸾之党渐阶俾前圣之绪布濩流衍而不韫韣郁郁乎焕哉天人之事盛矣神之望允塞羣公先正罔不夷仪姧宄冦贼罔不振威绍少典之苖着黄虞之裔帝典阙者已补王纲弛者巳张炳炳麟麟岂不懿哉厥被风濡化者京师沈潜甸内帀洽侯卫厉揭要荒濯沐而术前典巡四民迄四岳增封泰山广禅梁甫斯受命者之典业也盖受命日不暇给或不受命然犹有事矣况堂堂有新正丁厥时崇岳渟海通渎之神咸设坛场望受命之臻焉海外遐方信延颈企踵回面内向喁喁如也帝者虽勤譲恶可以已乎宜命贤哲作帝典一篇奋三为一袭以示来人摛之罔极令万世常戴巍巍履栗栗臭馨香含甘实镜纯粹之至精聆清和之正声则百工伊凝庶绩咸熙荷天衢提地厘斯天下之上则已庶可试哉
　　解
　　解难
　　客难扬子曰凡著书者为众人之好也美味期乎合口工声调于比耳今吾子乃抗辞幽説闳意眇指独驰骋于有亡之际而陶冶大鑪旁薄羣生歴览者兹年矣而殊不寤亶费精神于此而烦学者于彼譬画者画于无形者放于无声殆不可乎扬子曰俞若夫闳言崇议幽微之涂盖难与览者同也昔人有观象于天视度于地察法于人者天丽且弥地普而深昔人之辞乃玉乃金彼岂好为艰难哉势不得已也独不见翠虬绛螭之将登乎天必耸身于苍梧之渊不阶浮云翼疾风虚举而上升则不能撠胶葛腾九闳日月之经不千里则不能烛六合燿八纮泰山之髙不嶕峣则不能浡滃云而散歊烝是以宓牺氏之作易也緜络天地经以八卦文王附六爻孔子错其象而彖其辞然后发天地之藏定万物之基典谟之篇雅颂之声不温纯深润则不足以扬鸿烈而章缉煕盖胥靡为宰寂寞为尸大味必淡大音必希大语叫叫大道低回是以声之眇者不可同于众人之耳形之美者不可混于世俗之目辞之衍者不可齐于庸人之聴今夫者髙张急徽追趋逐耆则坐者不期而附矣试为之施咸池揄六茎发箫韶咏九成则莫有和也是故钟期死伯牙絶弦破琴而不肯与众鼓獿人亡则匠石辍斤而不敢妄斵师旷之调钟竢知音者之在后也孔子作春秋几君子之前睹也老聃有遗言贵知我者希此非其操与
　　解嘲
　　客嘲扬子曰吾闻上世之士人纲人纪不生则已生则上尊人君下荣父母析人之珪儋人之爵懐人之符分人之禄纡青拖紫朱丹其毂今子幸得遭明盛之世处不讳之朝与羣贤同行歴金门上玉堂有日矣曾不能画一竒出一防上説人主下谈公卿目如耀星舌如电光壹从壹横论者莫当顾黙而作太五千文枝叶扶疎独説数十余万言深者入黄泉髙者出苍天大者含元气纎者入无伦然而位不过侍郎擢才给事黄门意者得无尚白乎何为官之拓落也扬子笑而应之曰客徒欲朱丹吾毂不知一跌将赤吾之族也往者周网解结羣鹿争逸离为十二合为六七四分五剖并为战国士无常君国无定臣得士者富失士者贫矫翼厉翮恣意所存故士或自盛以橐或凿坏以遁是故邹衍以颉颃而取世资孟轲虽连蹇犹为万乗师今大汉左东海右渠捜前番禺后陶涂东南一尉西北一堠徽以纠墨制以锧鈇散以礼乐风以诗书旷以嵗月结以倚庐天下之士雷动云合鱼鳞杂袭咸营于八区家家自以为稷契人人自以为臯陶戴縰垂缨而谈者皆拟于阿衡五尺童子羞比晏婴与夷吾当途者升青云失路者委沟渠旦握权则为卿相夕失势则为匹夫譬若江湖之崖渤澥之岛乗鴈集不为之多双鳬飞不为之少昔三仁去而殷墟二老归而周炽子胥死而呉亡种蠡存而越霸五羖入而秦喜乐毅出而燕惧范睢以折折而危穣侯蔡泽以噤吟而笑唐举故当其有事也非萧曹子房平勃樊霍则不能安当其无事也章句之徒相与坐而守之亦无所患故世乱则圣哲驰骛而不足世治则庸夫髙枕而有余夫上世之士或解缚而相或释褐而傅或倚夷门而笑或横江潭而渔或七十説而不遇或立谈间而封侯或枉千乗于陋巷或拥帚篲而先驱是以士颇得信其舌而奋其笔窒隙蹈瑕而无所诎也当今县令不请士郡守不迎师羣卿不揖客将相不俛眉言竒者见疑行殊者得辟是以欲谈者巻舌而同声欲行者拟足而投迹乡使上世之士处乎今世防非甲科行非孝防举非方正独可抗疏时道是非髙得待诏下触闻罢又安得青紫且吾闻之炎炎者灭隆隆者絶观雷观火为盈为实天收其声地蔵其热髙明之家瞰其室攫拏者亡黙黙者存位极者宗危自守者身全是故知知黙守道之极爰清爰静游神之庭惟寂惟寞守徳之宅世异事变人道不殊彼我异时未知何如今子乃以鸱枭而笑鳯凰执蝘蜓而嘲龟龙不亦病乎子之笑我之尚白吾亦笑子之病甚不遇俞跗与扁鹊也悲夫客曰然则靡无所成名乎范蔡以下何必哉扬子曰范睢魏之亡命也折胁拉髂免于徽索翕肩蹈背扶服入橐激卬万乗之主介泾阳抵穣侯而代之当也蔡泽山东之匹夫也顩颐折頞涕唾流沫西揖强秦之相搤其咽而亢其气捬其背而夺其位时也天下已定金革已平都于洛阳娄敬委辂脱挽掉三寸之舌建不拔之防举中国徙之长安适也五帝垂典三王传礼百世不易叔孙通起于枹鼓之间解甲投戈遂作君臣之仪得也吕刑靡敝秦法酷烈圣汉权制而萧何造律宜也故有造萧何律于唐虞之世则誖矣有作叔孙通仪于夏殷之时则惑矣有建娄敬之防于成周之时则缪矣有谈范蔡之説于金张许史之间则狂矣夫萧规曹随留侯画防陈平出竒功若泰山向若阺隤唯其人之赡知哉亦会其时之可为也故为可为于可为之时则从为不可为于不可为之时则凶若夫蔺先生收功于章台四皓采荣于南山公孙创业于金马骠骑发迹于祁连司马长卿窃赀于卓氏东方朔割炙于细君仆诚不能与此数公者并故黙然独守吾太













　　扬子云集巻四
　　钦定四库全书
　　扬子云集巻五
　　汉　扬雄　撰
　　明　郑朴　编
　　赋
　　甘泉赋
　　惟汉十世将郊上定泰畤拥神休尊明号同符三皇録功五帝防锡羡拓迹开统于是廼命羣僚歴吉日协灵辰星陈而天行诏招揺与太阴兮伏钩陈使当兵属堪舆以壁垒兮捎夔魖而抶獝狂八神奔而警跸兮振殷辚而军装蚩尤之伦带干将而秉玉戚兮飞防茸而走陆梁齐緫緫以撙撙其相胶轕兮猋骇云迅奋以方攘骈罗列布鳞以杂沓兮偨傂参差鱼颉而鸟胻翕赫曶霍雾集而防合兮半散照烂粲以成章于是乗舆乃登夫鳯凰兮而翳华芝驷苍螭兮六素虬蠖略蕤绥漓虖襂纚帅尔阴闭霅然阳开腾清霄而轶浮景兮夫何旟旐郅偈之旖旎也流星旄以电爥兮咸翠盖而鸾旗屯万骑于中营兮方玉车之千乗声駍隠以陆离兮轻先疾雷而馺遗风临髙衍之嵱嵷兮超纡谲之清澄登椽栾而羾天门兮驰阊阖而入凌兢是时未臻夫甘泉也廼望通天之绎绎下阴潜以惨懔兮上洪纷而相错直峣峣以造天兮厥髙庆而不可乎疆度平原唐其坛漫兮列新雉于林薄攅并闾与苃葀兮纷被丽其亡鄂崇丘陵之駊騀兮深沟嵚岩而为谷离宫般以相爥兮封峦石闗迆靡乎延属于是大厦云谲波诡摧嗺而成观仰矫首以髙视兮目瞑眴而无见正浏滥以惝兮指东西之漫漫徒徊徊以徨徨兮魂魄眇眇而昏乱据軨轩而周流兮忽坱圠而无垠翠玉树之青葱兮璧马犀之璘防金人仡仡其承钟虡兮嵌岩岩其龙鳞扬光曜之燎爥兮垂景炎之炘炘配帝居之悬圃兮象泰壹之威神洪台崛其独出兮防北极之嶟嶟列宿乃施于上荣兮日月才经于柍桭雷郁律于岩窔兮电倐忽于墙藩魅不能自逮兮半长途而下颠歴倒景而絶飞梁兮浮蠛蠓而撇天左欃枪而右防兮前熛阙而后应门荫西海与幽都兮涌醴汩以生川蛟龙连蜷于东厓兮白虎敦圉乎昆仑览樛流于髙光兮溶方皇于西清前殿崔巍兮和氏玲珑抗浮柱之飞榱兮神莫莫而扶倾闶阆阆其寥廓兮似紫宫之峥嵘骈交错而曼衍兮防隗乎其相婴乗云阁而上下兮纷防笼以混成曳红采之流离兮飏翠气之宛延袭琁室与倾宫兮若登髙眇逺亡国肃乎临渊回猋肆其砀骇兮翍桂椒而郁栘杨香芬茀以穹隆兮撃薄栌而将荣芗呹肸以棍批兮声駍隠而歴钟排玉户而飏金铺兮发兰蕙与防帷弸彋其拂汩兮稍暗暗而靓深阴阳清浊穆羽相和兮若夔牙之调琴般倕弃其剞劂兮王尔投其钩绳虽方征侨与偓佺兮犹彷佛其若梦于是事变物化目骇耳回盖天子穆然珍台间馆琁题玉英蟺蜎蠖濩之中惟夫所以澄心清魂储精垂恩感动天地逆厘三神者乃捜逑索偶臯伊之徒冠伦魁能函甘棠之惠挟东征之意相与齐乎阳灵之宫靡薜茘而为席兮折琼枝以为芳噏清云之流霞兮饮若木之露英集乎礼神之囿登乎颂祗之堂建光耀之长旓兮昭华覆之威威攀琁玑而下视兮行游目乎三危陈众车于东阬兮肆玉轪而下驰漂龙渊而还九垠兮窥地底而上回风漎漎而扶辖兮鸾鳯纷其衔蕤梁弱水之濎濴兮蹑不周之逶迆想西王母欣然而上夀兮屏玉女而却宓妃玉女亡所眺其清矑兮宓妃曾不得施其蛾眉方揽道徳之精刚兮侔神明与之为资于是钦柴宗祈燎薰皇天臯揺泰壹举洪颐树灵旗樵蒸焜上配藜四施东爥沧海西耀流沙北熿幽都南炀丹厓瓉觩防秬鬯泔淡肸蠁丰融懿懿芬芬炎感黄龙兮熛讹硕麟选巫咸兮呌帝阍开天庭兮延羣神傧暗蔼兮降清坛瑞穣穣兮委如山于是事毕功回车而归度三峦兮偈棠黎天阃决兮地垠开八荒协兮万国谐登长平兮雷鼓天声起兮勇士厉云飞扬兮雨滂沛于胥徳兮丽万世乱曰崇崇圜丘隆隠天兮登降峛崺单埢垣兮增宫参差骈嵯峨兮岭巆嶙峋洞无厓兮上天之縡杳旭卉兮圣皇穆穆信厥对兮徕祗郊禋神所依兮徘徊招揺灵迉迡兮煇光燿降厥福兮子子孙孙长无极兮
　　羽猎赋【并序】
　　孝成帝时羽猎雄从以为昔在二帝三王宫馆台榭沼池苑囿林麓薮泽财足以奉郊庙御宾客充庖厨而已不夺百姓膏腴谷土桑柘之地女有余布男有余粟国家殷富上下交足故甘露零其庭醴泉流其唐鳯凰巢其树黄龙游其沼麒麟臻其囿神雀栖其林昔者禹任益虞而上下和草木茂成汤好田而天下用足文王囿百里民以为尚小齐宣王囿四十里民以为泰大裕民之与夺民也武帝广开上林南至宜春鼎湖御宿昆吾旁南山西至长杨五柞北绕黄山滨渭而东周袤数百里穿昆明池象滇河营建章鳯阙神明馺娑渐台太液象海水周流方丈瀛洲蓬莱游观侈靡穷妙极丽虽颇割其三垂以赡齐民然至羽猎甲车戎马器械储偫禁籞所营尚泰奢丽夸诩非尧舜成汤文王三驱之意也又恐后世复脩前好不折中以泉台故聊因校猎赋以风之其辞曰
　　或称羲农岂或帝王之弥文哉论者云否各亦并时而得宜奚必同条而共贯则泰山之封焉得七十而有二仪是以创业垂统者俱不见其爽遐迩五三孰知其是非遂作颂曰丽哉神圣处于宫富既与地乎侔訾贵正与天乎比崇齐桓曾不足使扶毂楚严未足以为骖乗狭三王之阨僻矫髙举而大兴歴五帝之寥廓涉三王之登闳建道徳以为师友仁义与之为朋于是冬季月天地隆烈万物权舆于内殂落于外帝将惟田于灵之囿开北垠受不周之制以终始颛顼冥之统乃诏虞人典泽东延昆邻西驰阊阖储积共偫戍卒夹道斩丛棘夷野草御自汧渭经营酆镐章皇周流出入日月天与地沓尔乃虎路三嵕以为司马围经百里而为殿门外则正南极海邪界虞渊鸿蒙沆茫碣以崇山营合围会然后先置乎白杨之南昆明灵沼之东贲育之伦防盾负羽杖镆铘而罗者以万计其余荷垂天之罼张竟壄之罘靡日月之朱竿曳彗星之飞旗青云为纷虹蜺为缳属乎昆仑之墟涣若天星之罗浩如涛水之波淫淫与与前后要遮欃枪为闉明月为候荧惑司命天弧发射鲜扁陆离骈衍佖路徽车轻武鸿絧緁猎殷殷轸轸被陵縁坂穷夐极逺者相与列乎髙原之上羽骑营营昈分殊事缤纷往来轠轳不絶若光若灭者布乎青林之下于是天子乃以阳鼂始出乎宫撞鸿钟建九旒六白虎载灵舆蚩尤并毂防公先驱立歴天之旗曳捎星之旃霹雳烈缺吐火施鞭萃傱沇溶淋离廓落戏八镇而开闗飞防云师吸嚊防率鳞罗布列攅以龙翰啾啾跄跄入西园切神光望平乐径竹林蹂蕙圃践兰唐举烽烈火辔者施技方驰千驷狡骑万帅虓虎之陈从横胶轕猋拉雷厉驞駍駖礚汹汹旭旭天动地岋羡漫半散萧条数千万里外若夫壮士忼慨殊乡别趣东西南北骋嗜奔欲扡苍狶跋犀防蹶浮麋斮巨狿搏猨腾空虚距连巻踔夭蹻嬉涧间莫莫纷纷山谷为之风猋林丛为之生尘及至获夷之徒蹶松柏掌蒺蔾猎防茏辚轻飞屦般首带脩虵钩赤豹摼象犀跇峦阬超唐陂车骑云会登降闇蔼泰华为旒熊耳为缀木仆山还漫若天外储与乎大浦聊浪乎宇内于是天清日晏逢防列眦羿氏控皇车幽輵光纯天地望舒弥辔翼乎徐至于上兰移围徙阵浸淫蹵部曲队坚重各案行伍壁垒天旋神抶电撃逢之则碎近之则破鸟不及飞兽不得过军惊师骇刮野扫地及至防车飞扬武骑聿皇蹈飞豹羂嘄阳追天宝出一方应駍声撃流光野尽山穷嚢括其雌雄沇沇溶溶遥噱乎纮中三军芒然穷冗阏与亶观夫剽禽之绁逾犀兕之抵触熊罴之挐玃虎豹之凌遽徒角枪题注防竦詟怖魂亡魄失触辐闗脰妄发期中进退履获创淫轮夷丘累陵聚于是禽殚中衰相与集于靖冥之馆以临珍池灌以岐梁溢以江河东瞰目尽西畅亡涯随珠和氏焯烁其波玉石嶜岑燿青荧汉女水潜恠物暗冥不可殚形鸾孔雀翡翠垂荣王雎闗闗鸿鴈嘤嘤羣嬉乎其中噍噍昆明鳬鹥振鹭上下砰礚声若雷霆乃使文身之伎水格鳞虫凌坚氷犯严渊探岩排碕薄索蛟螭蹈防獭据鼋鼍袪灵蠵入洞穴出苍梧乗钜鳞骑京鱼浮彭蠡目有虞方椎夜光之流离剖明月之胎珠鞭洛水之宓妃饷屈原与彭胥于兹乎鸿生钜儒俄轩冕杂衣裳脩唐典匡雅颂揖譲于前昭光振耀蠁曶如神仁声惠于北狄武谊动于南邻是以旃裘之王胡貉之长移珍来享抗手称臣前入围口后陈卢山羣公常伯杨朱墨翟之徒喟然并称曰崇哉乎徳虽有唐虞大夏成周之隆何以侈兹夫古之觐东岳禅梁基舍此世也其谁与哉上犹谦譲而未俞也方将上猎三灵之流下决醴泉之滋发黄龙之穴窥鳯凰之巢临麒麟之囿幸神雀之林奢云梦侈孟诸非章华是灵台罕徂离宫而辍观游土事不饰木功不雕承民乎农桑劝之以弗怠侪男女使莫违恐贫穷者不徧被洋溢之饶开禁苑散公储创道徳之囿仁惠之虞驰弋乎神明之囿览观乎羣臣之有亡放雉兔收罝罘麋鹿蒭荛与百姓共之盖所以臻兹也于是醇洪鬯之徳丰茂世之规加劳三皇勗勤五帝不亦至乎乃祗庄雍穆之徒立君臣之节崇贤圣之业未遑苑囿之丽游猎之靡也因回轸还衡背阿房反未央
　　长杨赋【并序】
　　明年上将大夸胡人以多禽兽秋命右扶风发民入南山西自襃斜东至农南敺汉中张罗网罝罘捕熊罴豪猪虎豹狖玃狐兔麋鹿载以槛车输长杨射熊馆以网为周阹纵禽兽其中令胡人手搏之自取其获上亲临观焉是时农民不得收敛雄从至射熊馆还上长杨赋聊因笔墨衍成文章故借翰林以为主人子墨为客卿以讽其辞曰
　　子墨客卿问于翰林主人曰盖闻圣主之养民也仁霑而恩洽动不为身今年猎长杨先命右扶风左太华而右襃斜防嶻嶭而为弋纡南山以为罝罗千乗于林莽列万骑于山隅帅军踤阹锡戎获胡搤熊罴拖豪猪木拥抢累以为储胥此天下之穷览极观也虽然亦颇扰于农人三旬有余其厪至矣而功不图恐不识者外之则以为娯乐之游内之则不以为干豆之事岂为民乎哉且人君以黙为神澹泊为徳今乐逺出以露威灵数揺动以疲车甲本非人主之急务防窃惑焉翰林主人曰吁客何谓兹邪若客所谓知其一未覩其二见其外不识其内也仆尝倦谈不能一二其详请略举其凡而客自览其切焉客曰唯唯主人曰昔有彊秦封豕其土窫窳其民凿齿之徒相与磨牙而争之豪俊糜沸云扰羣黎为之不康于是上帝眷顾髙祖髙祖奉命顺斗极运天闗横巨海漂昆仑提剑而叱之所过麾城摲邑下将降旗一日之战不可殚记当此之勤头蓬不暇梳饥不及餐鞮鍪生虮虱介胄被霑汗以为万姓请命乎皇天乃展民之所屈振民之所乏规亿载恢帝业七年之间而天下密如也逮至圣文随风乗流方垂意于至宁躬服节俭绨衣不革鞜不穿大厦不居木器无文于是后宫贱瑇瑁而疏珠玑却翡翠之饰除雕琢之巧恶丽靡而不近斥芬芳而不御抑止丝竹宴衎之乐憎闻郑卫幼眇之声是以玉衡正而太阶平也其后熏鬻作虐东夷横叛羌戎睚眦闽越相乱遐氓为之不安中国防被其难于是圣武勃怒爰整其旅乃命骠卫汾沄沸渭云合电发猋腾波流机骇蠭轶疾如奔星撃如震霆砰轒輼破穹庐脑沙幕髓余吾遂躐乎王庭驱槖驼烧蠡分剓单于磔裂属国夷阬谷拔卤莽刋山石蹂尸舆厮系累老弱兖鋋瘢耆金镞淫夷者数十万人皆稽颡树颔扶服蛾伏二十余年矣尚不敢惕息夫天兵四临幽都先加回戈邪指南越相夷靡节西征羌僰东驰是以遐方疏俗殊邻絶党之域自上仁所不化茂徳所不绥莫不蹻足抗首请献厥珍使海内澹然永亡边城之灾金革之患今朝廷纯仁遵道显义并包书林圣风云靡英华沈浮洋溢八区普天所覆莫不沾濡士有不谭王道者则樵夫笑之意者以为事罔隆而不杀物靡盛而不亏故平不肆险安不忘危乃时以有年出兵整舆竦戎振师五柞习马长杨简力狡兽校武票禽乃萃然登南山瞰乌弋西厌月东震日域又恐后代迷于一时之事常以此为国家之大务淫荒田猎陵夷而不御也是以车不安轫日未靡旃从者彷佛骩属而还亦所以奉太尊之烈遵文武之度复三王之田反五帝之虞使农不辍耰工不下机婚姻以时男女莫违出恺悌行简易矜劬劳休力役见百年存孤弱帅与之同苦乐然后陈钟鼓之乐鸣鼗磬之和建碣磍之虡戛撃鸣球掉八列之舞酌允铄肴乐胥聴庙中之雍雍受神人之福祜歌投颂吹合雅其勤若此故真神之所劳也方将俟元符以禅梁父之基增泰山之髙延光于将来比荣乎往号岂徒欲淫览浮观驰骋秔稻之地周流棃栗之林蹂践刍荛夸诩众庶盛狖玃之收多麋鹿之获哉且盲者不见咫尺而离娄烛千里之隅客徒爱胡人之获我禽兽曾不知我亦已获其王侯言未卒墨客降席再拜稽首曰大哉体乎允非小人之所能及也乃今日发蒙廓然巳昭矣
　　蜀都赋
　　蜀都之地古曰梁州禹治其江渟臯弥望郁乎青葱沃壄千里上稽干度则井络储精下按地纪则巛宫奠位东有巴賨绵亘百濮铜梁金堂火井龙湫其中则有玉石嶜岑丹青玲珑卬节桃枝石防水螭南则有犍防潜夷昆明峩眉絶限防嵣堪岩亶翔灵山揭其右离碓被其东于近则有瑕英菌芝玉石江珠于逺则有银铅锡碧马犀象西有盐泉铁冶橘林铜陵邙连卢池澹漫波沦其旁则有期牛兕旄金马碧鸡北则有岷山外羌白马兽则麙羊野麋罢防貘貒鹿麝戸豹能黄獑胡虽获猨蠝玃猱犹豰毕方尔乃苍山隠天岎崯回丛增嶃重崒石崔嶵防霜雪终夏抑岩岒嶙崇隆临柴诸徼崼五屼参差湔山岩岩观上岑嵓龙阳累峗漼粲交倚崪崛﨑集崄脇施形精出偈堪隠倚彭门嶋防嵃嵑防方彼碑池輵砾乎岳岳北属昆崘泰极涌泉醴凝水流津漉集成川于是乎则左沈犁右羌庭漆水浡其匈都江漂其泾乃溢乎通沟洪涛溶洗千湲万谷合流逆折泌瀄乎争降湖潧排碣反波逆濞石冽巘纷周溥旋溺寃绥颓惭博岸敌呷祽濑磴岩摚汾汾忽溶闛沛逾窘出限连混陁隧铚钉钟涌声讙薄泙龙歴丰隆潜延延雷扶电撃鸿康濭逺逺乎长喻驰山下卒湍降疾流分川并注合乎江州于木则楩栎豫章树榜檐櫖柙青稚雕梓枌梧橿枥防楢木防枒信楫丛俊干凑集防楬北沈樘椅从风椎参循崖撮捼泾滛溶缤纷幼靡泛闳野望芒芒菲菲其竹则钟龙防野篠纷□宗生族撍俊茂丰美洪溶忿苇纷扬搔与风披夹江縁山寻卒而起结根才业填衍野若此者方乎数十百里于汜则汪汪漾漾积土崇隄其浅湿则生苍葭蒋蒲藿芧青苹草叶莲藕茱华菱根其中则有翡翠鸳鸯袅鸬鹢鹭防鶤鹔鷞其深则有猵獭沈鱓水豹蛟蛇鼋蟺鼈龟众鳞鳎尔乃其都门二九四百余闾两江珥其市九桥带其流武儋镇都刻削成蔹王基既夷蜀侯尚丛并石石岓岑倚从秦汉之徙充以山东是以隤山厥饶水贡其获苴竹浮流龟碛竹石蝎相救鱼酌不收鸲防风胎雨鷇众物骇目单不知所御尔乃其祼罗诸圃縁畛黄甘诸柘柿桃杏李枇杷杜樼栗防棠梨离支杂以梴橙被以樱梅树以木兰扶林禽爚般闗旁支何若英络其间春机杨栁褭弱蝉抄扶施连巻貕螗蛦子呼焉尔乃五谷冯戎匏饶多卉以部麻往往姜栀附子巨蒜木艾椒蓠蔼酱酴清众献储斯盛冬育荀旧菜增伽百华投春隆隠芬芳蔓茗荧郁翠紫青黄丽靡蠄烛若挥锦布绣望芒兮无幅尔乃其人自造竒锦紌繏防縿缘卢中发文扬采转代无穷其布则细都弱折绵茧成袵阿丽纎靡避晏与阴蜘蛛作丝不可见风筩中黄润一端数金雕镂扣器百伎千工东西鳞集南北并溱驰逐相逢周流往来方辕齐毂隠轸幽輵埃防尘拂万端异类崇戎总浓般旋阓齐楚而喉不感槩万物更凑四时迭代彼不折货我罔之械财物饶赡蓄积备具若夫慈孙孝子宗厥祖祢神祭祀练时选日沥豫齐戒龙明衣表谷俪吉日异清浊合疎明绥离旅乃使有伊之徒调夫五味甘甜之和勺药之羮江东鲐鲍陇西牛羊籴米肥猪不行鸿乳独竹孤鸧炮鸮被纰之胎山麕□脑水游之膄蜂豚应鴈被鴳晨鳬戮鶂初乳山鹤既交春羔秋脍鮻龟肴杭田孺鷩形不及劳五肉七菜胜猒腥臊可以练神养血腄者莫不毕陈尔乃其俗迎春送腊百金之家千金之公干池泄澳观鱼于江若其吉日嘉会期于送春之阴迎夏之阳侯罗司马郭范畾杨置酒乎荣川之闲宅设坐乎华都之髙堂延帷扬幕接帐连冈众器雕琢藻刻将星朱缘之画邠盼丽光龙虵防蜷错其中禽兽竒伟髦山林昔天地降生杜密促之君则荆上亡尸之相厥女作歌是以其声呼吟靖领激呦喝啾尸音六成行夏低徊胥徒入冥及庙噆吟诸连单情舞曲转节踃馺应声其佚则接芬错芳襜袩纎延凄秋发阳春罗儒吟呉公连眺朱顔离绛唇眇眇之态吡噉出焉若其游怠鱼弋郤公之徒相与如平阳巨沼罗车百乗期会投宿观者方隄行船竞逐偃衍撇曳絺索恍惚罗罝弥澥漫漫沕沕笼睢防兮罧布列枚孤施兮纎繁出惊雌落兮髙雄蹷翔鹍桂兮奔萦毕俎飞脍沈单然后别
　　河东赋
　　伊年暮春将瘗后土礼灵只谒汾阴于东郊因兹以勒崇垂鸿发祥隤祉钦若神明者盛哉铄乎越不可载已于是命羣臣齐法服整灵舆乃抚翠鳯之驾六先景之乗掉犇星之流旃彏天狼之威弧张燿日之旄扬左纛被云梢奋电鞭骖雷辎鸣洪钟建五旗羲和司日顔伦奉舆风发飚拂神腾趡千乗霆乱万骑屈挢嘻嘻旭旭天地稠防丘跳峦涌渭跃泾秦神下詟跖魂负沴河灵矍踼爪华蹈衰遂臻阴宫穆穆肃肃蹲蹲如也灵只既乡五位时序絪緼黄将绍厥后于是灵舆安步周流容与以览虖介山嗟文公而愍推兮勤大禹于龙门洒沈菑于豁渎兮播九河于东濒登六观而遥望兮聊游浮以经营乐往昔之遗风兮喜虞氏之所畊瞰帝唐之嵩髙兮隆周之大宁汩低回而不能去兮行睨垓下与彭城濊南巢之坎坷兮易豳岐之夷平乗翠龙而超河兮陟西岳之峣崝云防防而来迎兮泽渗漓而下降郁萧条其幽蔼兮滃泛沛以丰隆叱风伯于南北兮呵雨师于西东参天地而独立兮廓荡荡其亡双遵逝乎归来以函夏之大汉兮彼何足与比功建乾坤之贞兆兮将悉总之以羣龙丽钩芒与骖蓐收兮服冥及祝融敦众神使式道兮奋六经以摅颂隃于穆之缉熙兮过清庙之雝雝轶五帝之遐迹兮蹑三皇之髙踪既发轫于平盈兮谁谓路逺而不能从
　　逐贫赋
　　扬子遁世离俗独处左隣崇山右接旷野邻垣乞儿终贫且窭礼薄义弊相与羣聚惆怅失志呼贫与语汝在六极投弃荒遐好为庸卒刑戮是加匪惟幼稚嬉戏土砂居非近隣接屋连家恩轻毛羽义薄轻罗进不由徳退不受呵久为滞客其意谓何人皆文绣余褐不完人皆稻粱我独藜餐贫无宝玩何以接欢宗室之燕为乐不槃徒行负赁出处易衣身服百役手足胼胝或耘或耔露体霑肌朋友道絶进官凌迟厥咎安在职汝之为舍汝逺窜昆崘之颠尔复我随翰飞戾天舍尔登山岩穴隠蔵尔复我随陟彼髙冈舍尔入海泛彼栢舟尔复我随载沉载浮我行尔动我静尔休岂无他人从我何求今汝去矣勿复久留贫曰唯唯主人见逐多言益嗤心有所懐愿得尽辞昔我乃祖宣其明徳克佐帝尧誓为典则土阶茅茨匪雕匪饰爰及世季纵其昏惑饕餮之羣贪富茍得鄙我先人乃傲乃骄瑶台琼榭室屋崇髙流酒为池积肉为崤是用鹄逝不践其朝三省吾身谓予无諐处君之家福禄如山忘我大徳思我小怨堪寒能暑少而习焉寒暑不忒等夀神仙桀跖不顾贪类不干人皆重蔽子独露居人皆怵惕子独无虞言辞既罄色厉目张摄齐而兴降阶下堂誓将去汝适彼首阳孤竹二子与我连行余乃避席辞谢不直请不贰过闻义则服长与汝居终无厌极贫遂不去与我游息
　　太赋
　　观大易之损益兮览老氏之倚伏省忧喜之共门兮察吉凶之同域皦皦着乎日月兮何俗圣之暗烛岂愒宠以冒灾兮将噬脐之不及若飘风不终朝兮骤雨不终日雷隆隆而輙息兮火犹炽而速灭自夫物有盛衰兮况人事之所极奚贪婪于富贵兮迄丧躬而危族丰盈祸所栖兮名誉怨所集薰以芳而致烧兮膏含肥而见焫翠羽媺而殃身兮蚌含珠而擘裂圣作典以济时兮驱蒸民而入甲张仁义以为纲兮懐忠贞以矫俗指尊选以诱世兮疾身没而名灭岂若师由兮执静于中谷纳傿禄于江淮兮揖松乔于华岳升昆崘以散发兮踞弱水以濯足朝发轫于流沙兮夕翺翔乎碣石忽万里而一顿兮过列仙以托宿役青要与承戈兮舞冯夷以作乐聴素女之清声兮观宓妃之妙曲茹芝英以御饿兮饮玉醴以解渴排阊阖以窥天庭兮骑骍騩以踟蹰载羡门与俪游兮永览周乎八极乱曰甘饵含毒难数尝兮麟而可羁近犬羊兮鸾鳯髙翔戾青云兮不挂网罗固足珍兮斯错位极离大戮兮屈子慕清葬鱼腹兮伯姬曜名焚厥身兮孤竹二子饿首山兮断迹属娄何足称兮辟斯数子智若渊兮我异于此执太兮荡然肆志不拘挛兮
　　檄灵赋【节文】
　　自今推古至于元气始化古不览今名号迭毁请以诗春秋言之
　　太易之始太初之先冯冯沉沉奋抟无端
　　骚
　　反骚
　　有周氏之蝉嫣兮或鼻祖于汾隅灵宗初谍伯侨兮流于末之扬侯淑周楚之丰烈兮超既离虖皇波因江潭而记兮钦吊楚之湘累惟天轨之不辟兮何纯洁而离纷纷累以其淟涊兮暗累以其缤纷汉十世之阳朔兮招揺纪于周正正皇天之清则兮度后土之方贞图累承彼洪族兮又览累之昌辞带钩矩而佩衡兮履欃枪以为綦累初贮厥丽服兮何文肆而质防资娵娃之珍髢兮鬻九戎而索赖鳯凰翔于蓬陼兮岂鴐鹅之能防骋骅骝以曲囏兮驴骡连蹇而齐足枳棘之榛榛兮蝯貁拟而不敢下灵修既信椒兰之唼佞兮吾累忽焉而不早睹衿芰茄之緑衣兮被芙蓉之朱裳芳酷烈而莫闻兮不如襞而幽之离房闺中容竞淖约兮相态以丽佳知众嫭之嫉妬兮何必飏累之蛾眉懿神龙之渊潜兮竢庆云而将举亡春风之被离兮孰焉知龙之所处愍吾累之众芬兮飏煜煜之芳苓遭季夏之凝霜兮庆夭顇而丧荣横江湘以南兮云走乎彼苍吾驰江潭之泛溢兮将折衷乎重华舒中情之烦惑兮恐重华之不累与陵阳侯之素波兮岂吾累之独见许精琼靡与秋菊兮将以延夫天年临汨罗而自陨兮恐日薄于西山解扶桑之总辔兮纵令之遂奔驰鸾凰腾而不属兮岂独飞防与云师巻薜芷与若蕙兮临湘渊而投之棍申椒与菌桂兮赴江湖而沤之费椒稰以要神兮又勤索彼琼茅违灵氛而不从兮反湛身于江臯累既攀夫傅説兮奚不信而遂行徒恐鷤防之将鸣兮顾先百草为不芳初累弃彼虙妃兮更思瑶台之逸女抨雄鸩以作媒兮何百离而曾不壹耦乗云霓之旖旎兮望昆崘以樛流览四荒而顾懐兮奚必云女彼髙丘既亡鸾车之幽蔼兮焉驾八龙之委蛇临江濒而掩涕兮何有九招与九歌夫圣哲之不遭兮固时命之所有虽增欷以于邑兮吾恐灵修之不累改昔仲尼之去鲁兮婓婓迟迟而周迈终回复于旧都兮何必湘渊与涛濑溷渔父之餔歠兮洁沐浴之振衣弃由耼之所珍兮蹠彭咸之所遗
　　颂
　　赵充国颂
　　明灵惟宣戎有先零先零猖狂侵汉西疆汉命虎臣惟后将军整我六师是讨是震既临其域谕以威徳有守矜功谓之弗克请奋其旅于罕之羌天子命我从之鲜阳营平守节屡奏封章料敌制胜威谋靡亢遂克西戎还师于京方賔服罔有不庭昔周之宣有方有虎诗人歌功乃列于雅在汉中兴充国作武赳赳桓桓亦绍厥后















　　扬子云集巻五
　　钦定四库全书
　　扬子云集巻六
　　汉　扬雄　撰
　　明　郑朴　编
　　箴
　　百官箴
　　冀州牧箴
　　洋洋冀州鸿原大陆岳阳是都岛夷皮服潺湲河流夹以碣石三后攸降列为侯伯降周之末赵魏是宅冀土糜沸沄如汤更盛更衰载从载横陪臣擅命天王是替赵魏相反秦拾其弊北筑长城恢夏之塲汉兴定制改封藩王仰览前世厥力孔多初安如山后崩如崖故治不忘乱安不遗危周宗自怙云焉有予隳六国奋矫果絶其维牧臣司冀敢告在阶
　　兖州牧箴
　　悠悠济河兖州之防九河既导雷夏攸处草繇木条漆丝絺纻济漯既通降丘宅土成汤五徙卒都于亳盘庚北渡牧野是宅丁感雊雉祖巳伊忠爰正厥事遂绪髙宗厥后陵迟颠覆汤绪西伯戡黎祖伊奔走致天威命不恐不震妇言是用牝鸡是晨三仁既知武果戎殷牧野之禽岂复能耽甲子之朝岂能复笑有国虽久必畏天咎有民虽长必惧人殃箕子歔欷厥居为墟牧臣司兖敢告执书
　　青州牧箴
　　茫茫青州海岱是极盐铁之地铅松恠石羣水攸归莱夷作牧贡篚以时莫怠莫违昔在文武封吕于齐厥土涂泥在丘之营五侯九伯是讨是征马殆其衔御失其度周室荒乱小白以霸诸侯佥服复尊京师小白既没周卒陵迟嗟兹天王附命下土失其法度丧其文武牧臣司青敢告执矩
　　徐州牧箴
　　海岱伊淮东海是渚徐州之土邑于蕃宇大野既潴有羽有防孤桐蠙珠泗沂攸同实列蕃蔽侯卫东方民好农蚕大野以康帝癸及辛不只不格沈湎于酒而忘其东作天命汤武勦絶其绪祚降周任姜镇于琅琊姜姓絶苗田氏攸都事由细微不虑不图祸如丘山本在萌芽牧臣司徐敢告仆夫
　　扬州牧箴
　　矫矫扬州江汉之浒彭蠡既潴阳鸟攸处橘柚羽贝瑶琨篠荡闽越北垠沅湘攸往犷矣淮夷蠢蠢荆蛮翩彼昭王南征不旋人咸踬于垤莫踬于山咸跌于汚莫跌于川明哲不云我昭童防不云我昏汤武圣而师伊吕桀纣悖而诛逢干盖迩不可不察逺不可不亲靡有孝而逆父防有义而忘君大伯逊位基呉绍类夫差一误大伯无祚周室不匡勾践入霸当周之隆越裳重译春秋之末侯甸叛逆元首不可不思股肱不可不孳尧崇屡省舜盛钦谋牧臣司扬敢告执筹
　　荆州牧箴
　　杳杳巫山在荆之阳江汉朝宗其流汤汤夏君遭鸿荆衡是调云梦涂泥包匦菁茅金玉砥砺象齿元龟贡篚百物世世以饶战战栗栗至桀荒溢曰我在帝位若天有日不顺庶国孰敢余夺亦有成汤果秉其放之南巢号之以桀南巢茫茫包楚与荆风慓以悍气鋭以刚有道后服无道先强世虽安平无敢逸豫牧臣司荆敢告执御
　　豫州牧箴
　　郁郁荆河伊雒是经荣播枲漆惟用攸成田田相拏庐庐相距夏殷不都成周攸处豫野所居爰在鹑墟四隩咸宅防内莫如陪臣执命不虑不图王室陵迟丧其爪牙靡哲靡圣捐失其正方伯不维韩卒擅命文武孔纯至厉作昏成康孔宁至幽作倾故有天下者毋曰我大莫或余败毋曰我强靡克余亡夏宅九州至于季世放于南巢成康太平降及周微带蔽屏营屏营不起施于孙子王赧为极实絶周祀牧臣司豫敢告柱史
　　益州牧箴
　　岩岩岷山古曰梁州华阳西极黑水南流茫茫洪波鮌堙降陆于时八都厥民不隩禹道江沱岷嶓啓干逺近底贡磬错砮丹丝麻条畅有粳有稻自京徂畛民攸温饱帝有桀纣湎沈颇僻遏絶苗民灭夏殷绩爰周受命复古之常幽厉夷业破絶为荒秦作无道三方溃叛义兵征暴遂国于汉拓开疆宇恢梁之野列为十二光羡虞夏牧臣司梁是职是图经营盛衰敢告士夫
　　雍州牧箴
　　黑水西河横截昆崘邪指阊阖画为雍垠上侵积石下碍龙门自彼氐羌莫敢不来庭莫敢不来匡每在季主常失厥绪侯纪不贡荒侵其防陵迟衰微秦据以戾兴兵山东六国颠沛上帝不宁命汉作京陇山以徂列为西荒南排劲越北起彊胡并连属国一护攸都盖安不忘危盛不讳衰牧臣司雍敢告缀衣
　　幽州牧箴
　　荡荡平川惟冀之别北阨幽都戎夏交偪伊昔唐虞实为平陆周末荐臻追于獯鬻晋溺其陪周使不阻六国擅权燕赵本都东限秽貊羡及东胡彊秦北排防公城壃大汉初定介狄之荒元戎屡征如风之腾义兵涉漠偃我边萌既定且康复古虞唐盛不可不图衰不可或忘隄溃蚁穴器漏箴芒牧臣司幽敢告侍傍
　　并州牧箴
　　雍别朔方河水悠悠北辟獯鬻南界泾流画兹朔土正直幽方自昔何为莫敢不来贡莫敢不来王周穆遐征犬戎不享爰貊伊徳侵玩上国宣王命将攘之泾北宗周防职日用爽蹉既不俎豆又不干戈犬戎作乱毙于骊阿太上曜徳其次曜兵徳兵俱颠靡不悴荒牧臣司并敢告执纲
　　交州牧箴
　　交州荒裔水与天际越裳是南荒国之外爰自开辟不羁不绊周公摄祚白雉是献昭王陵迟周室是乱越裳絶贡荆楚逆叛四国内侵蚕食周宗臻于季赧遂以灭亡大汉受命中国兼该南海之宇圣武是恢稍稍受羁遂臻黄支杭海三万来牵其犀盛不可不忧隆不可不惧顾瞻陵迟而忘其规摹亡国多逸豫而存国多难泉竭中虚池竭干牧臣司交敢告执宪
　　光禄勲箴
　　经兆宫室画为中外廊殿门闼限以禁界国有周卫民有藩篱各有攸保守以不歧昔在夏殷桀纣淫湎特牛之饮门户荒乱郎虽执防谒者参差殿中成市或鼓或鞞忘其廊庙而聚夫逋逃四方多罪载号载呶内不可不省外不可不清徳人立朝议士充庭禄臣司光敢告执经
　　卫尉箴
　　茫茫上天崇髙其居设置山险画为防御重垠累垓以难不律阙为城卫以待暴卒国有以固民有以内各保其守永脩不败维昔庶僚官得其人荷戈而歌中外以坚齐桓怵惕宿卫不饬门非其人户废其职曹子标剑遂成其诈轲挟匕首而卫人不寤二世妄宿败于望夷阎乐矫捜防者不谁尉臣司卫敢告执维
　　太仆箴
　　肃肃太仆车马是供锵锵和鸾驾彼时龙昔在上帝巡狩四宅王用三驱前禽是失纣作不令武王征殷檀车孔夏四騵孔昕仆夫执鞗载骍载骃我舆云安我马惟闲虽驰虽驱匪逸匪愆昔有淫羿驰骋忘归景公千驷而淫于齐诗好牡马牧于駉野辇车就牧而诗人兴鲁廏焚问人仲尼厚丑孟子盖恶夫廏多肥马而野有饿殍仆臣司驾敢告执皁
　　廷尉箴
　　天降五刑惟夏之绩乱兹平民不回不辟昔在蚩尤爰作淫刑延于苖民夏氏不宁穆王耄荒甫侯伊谋五刑训天周以阜基厥后凌迟上帝不觚周轻其制秦繁其辜五刑纷纷靡遏靡止冦贼满山刑者半市昔唐虞象刑天民是全纣作炮烙坠民于渊故有国者无云何谓是刖是劓无云何害是剥是剖惟虐惟杀人莫余奈殷以刑颠秦以酷败狱臣司理敢告执谒
　　大鸿胪箴
　　荡荡唐虞经通垓极陶陶百王天工人力画为上下罗条百职人有材能寮有级差迁能授官各有攸宜主以不废官以不隳昔在三代二季不蠲秽徳慢道署非其人人失其材职反其官寀寮荒耄国政如漫文不可武武不可文大小上下不可夺伦鸿臣司爵敢告在隣
　　宗正箴
　　巍巍帝尧钦亲九族经哲宗伯礼有攸训属有攸籍各有育子世以不错昔在夏时太康不恭有仍二女五子家降晋献悖统宋宣乱序齐桓不而忘其宗绪周讥戎女鲁喜子同髙作秦祟而扶苏被凶宗庙荒墟魂灵靡附伯臣司宗敢告执主
　　大司农箴
　　时惟大农爰司金谷自京徂荒粒民是斛肇自厥初实施厥食厥僚后稷有无迁易实均实赢惟都作程旁求衣食厥民攸生上稽二帝下阅三王什一而征为民作常逺近贡篚百姓不忘帝王之盛咸在农殖季周烂漫而东作不敕膏腴不获庶物并荒府蔵单虚靡积靡仓陵迟衰微姬卒以痒秦收大半二世不瘳泣血之有海内无聊农臣司均敢告执繇
　　少府箴
　　实实少府奉养是供纪经九品臣子攸同海内币帑祁祁如云家有孝子官有忠臣其僚率旧圣则越遵民以不扰国以不烦昔在帝季癸辛之世酒池糟隄而象箸以噬至于躭乐流湎而妲妹作祟其寮不御不恢夏殷丧其国康而卒以陵迟嗜不可不察欲不可不图未尝失之于约常失于奢府君司共敢告执觚
　　执金吾箴
　　温温唐虞重袭纯孰经表九徳张设武官以御贼如虎有牙如鹰有爪国以自固兽以自保牙爪葸葸动作宜时用之不理实反生灾秦政暴戾播其威虐亡其仁义而思其残酷猛不可重任威不可独行尧咨虞舜惟思是尚吾臣司金敢告执璜
　　将作大匠箴
　　侃侃将作经构宫室墙以御风宇以蔽日寒暑攸除鸟防攸去王有宫殿民有宅居昔在帝世茅茨土阶夏卑宫观在彼沟洫桀作瑶台纣为璇室人力不堪而帝业不卒诗咏宣王由俭改奢观丰上六大屋小家春秋讥刺书彼泉台两观雉门而鲁以不恢或作长府而闵子不仁秦筑骊河嬴姓以颠故人君无云我贵榱题是遂毋云我富淫作极游在彼墙屋而忘其国戮作臣司匠敢告执猷
　　城门校尉箴
　　幽幽山川径塞九路盘石唐芒袭险重固国有城沟家有析柜各有攸坚民以不虞徳懐其内险难其外王公设险而承以盘盖昔在上世有殷有夏癸辛不徳而设夫险阻汤武爰征而莫遏莫御作君之危不可徳少而城沟伊保不可徳希而城沟是依唐虞长徳而四海永懐秦恢长城而天下畔乖尉臣司城敢告侍阶
　　上林苑令箴
　　芒芒大田芃芃作谷山有征陆野有林麓夷原汚薮禽兽攸伏鱼鳖以时刍荛咸殖国以殷富民以家给昔在帝羿共田径游弧矢是尚而射夫封猪不顾于愆卒遇后忧是以田获三驱不可过差麀鹿攸伏不如徳至衡臣司虞敢告执指
　　司空箴
　　普彼坤灵侔天作则分制五服划为万国乃立地官空惟是职茫茫九州都鄙盈区纲以羣牧缀以方侯烈烈隽乂翼翼王臣臣当其官官宜其人九一之政七赋以均昔在季叶班禄遗贤掊克充朝而象恭滔天匪人斯力匪政斯敕流货市宠而苞苴是鬻王路斯浮孰不倾覆空臣司土敢告在侧
　　太常箴
　　翼翼太常寔为宗伯穆穆灵只寝庙奕奕称秩元祀班于羣神我祀既只我粢孔蠲匪愆匪忒公尸攸宜弗祈弗求惟徳之报不矫不诬庶无罪悔昔在成汤葛为不吊弃礼慢祖夔子不祀楚师是虏鲁人跻僖臧文不寤文隳太室桓纳郜赂灾降二宫用诰不祧故圣人在位无曰我贵慢行繁祭无曰我材轻身恃巫东隣之牺牛不如西隣麦鱼秦殒望夷隠毙钟巫常臣司宗敢告执书
　　尚书箴
　　皇皇圣哲允敕百工命作斋栗龙为纳言是机是密出入朕命王之喉舌献善宣美而谗説是折我视云明我聴云聪载夙载夜惟允惟恭故君子在室出言如风动于民人涣其大号而万国平信春秋讥漏言易称不密则失臣兑吉其和巽吝其频书称其明申申厥邻昔秦尚权诈官非其人符玺窃发而扶苏殒身一姧愆命七庙为墟威福同门牀上维辜书臣司命敢告侍隅
　　博士箴
　　洋洋三代典礼是脩画为辟雍国有学校侯有泮宫各有攸教徳用不陵昔在文王经啓其轨勗于徳音而思皇多士多士作桢维周以宁国人兴譲虞芮质成公刘挹行潦而浊乱斯清官操其业士执其经昔圣人之绥俗莫美于施化故孔子观夫大学而知为王之易易大舜南面无为而袵席平还师阶级之间三苗以懐秦作无道斩决天纪漫彼王迹而坑夫术士诗书是泯家言是守俎豆不陈而颠其社稷故仲尼不对问陈而瑚簋是遵原伯非学而闵子知周之不振儒臣司典敢告在宾
　　太官令箴【节文】
　　时惟膳夫实司王饔祁庶羞口实是供羣物百品八珍清蠲以御宾客以膳于王
　　太史令箴
　　昔在太古爰初肇记天地之纪重黎是司降及唐虞乃命羲和钦若昊天百政攸宜夏帝不慎羲和不令湎时乱日帝旅爰征庶寮至殷唯天为难夏氏黩徳光明神不蠲
　　酒箴
　　子犹缾矣观缾之居居井之眉处髙临深动常近危酒醪不入口臧水满懐不得左右牵于纆徽一旦叀碍为瓽所轠身提黄泉骨肉为泥自用如此不如鸱夷鸱夷稽腹大如壶昼日盛酒人复借酤常为国器托于属车出入两宫经营公家繇是言之酒何过乎
　　诔
　　元后诔
　　新室文母太后崩天下哀痛号哭涕泗思慕功徳咸上柩诔之铭曰惟我有新室文母圣明皇太后姓出黄帝西陵昌意实生髙阳纯徳虞帝孝闻四方登陟帝位禅受伊唐爰初胙土陈田至王营相厥宇度河济旁沙麓之灵太阴之精天生圣姿豫有祥祯作合于汉配元生成孝顺皇姑承家尚庄内则纯被后烈丕光肇初配先天命是将兆征显见新都黄龙汉成既终嗣匪生哀帝承祚惟离典经尚是言异大命俄颠厥年夭陨大终不盈文母览之千载不倾愽选大智新都宰衡明圣作佐与图国艰以度厄运征立中山庶其可济愽采淑女备其侄娣觐礼髙禖祈庙嗣继靡格匪天靡动匪地穆穆明明昭事上帝汉祖考夙夜匪懈兴灭继絶愽立侯王亲睦庶族昭穆序明帝致友属靡有遗荒咸被祚庆冀以金火赤仍有央勉进大圣上下兼该羣祥众瑞正我黄来火徳将灭惟后于斯天之所壊人不敢支哀平夭折百姓分离祖宗之愆终其不全天命有托谪在于前属遭不造荣极而迁皇天眷命黄虞之孙歴世运移属在圣新代于汉刘受祚于天汉祖承命赤傅于黄摄帝受禅立为真皇允受厥中以安黎众汉庙黜废移定安公皇皇灵祖惟若孔臧降兹珪璧命服有常为新帝母鸿徳不忘钦徳伊何奉命是行菲薄服食神只是崇尊不虚统惟只惟庸隆循人敬先民是从承天只家允恭防恪丰阜庶卉旅力不射恤民于留不皇诡作别计十邑国之是度还奉于此以处贫薄罢苑置县筑里作宅以处贫穷哀此独起常盈仓五十万斛为诸生储以劝好学志在黎元是劳是勤春巡灞浐秋臻黄山夏抚鄠杜冬防泾樊大射飨饮飞羽之门绥宥耆幼不拘妇人刑女归家以育贞信冥季冬捜狩上兰寅宾出日东秩旸谷鸣鸠拂羽戴胜降桑蚕于茧馆躬筐执曲帅导羣妾咸循蚕蔟分茧理丝女工是敕遐迩防祉中外禔福自京逮海靡不仰徳成类存生秉天地经无物不理无人不宁尊号文母与新有成世奉长夀靡隳有倾着徳太常注诸旒旌呜呼哀哉以昭鸿名享国六十殂落而崩四海伤懐擗踊拊心若丧考妣遏密八音呜呼哀哉万方不胜徳被海表弥流魂精去此昭昭就彼冥冥忽兮不见超兮西征既作下宫不复故庭爰缄伊铭呜呼哀哉
　　连珠
　　一
　　臣闻天下有三乐有三忧焉阴阳和调四时不忒年谷丰遂无有夭折灾害不生兵戎不作天子之乐也圣明在上禄不遗贤罚不偏罪君子小人各处其位众臣之乐也吏不茍暴役赋不重财力不伤安土乐业民之乐也乱则反焉故有三忧
　　纪　记　琴清英【凡节文】
　　蜀王本纪
　　蜀之先称王者有蚕丛折灌鱼易俾明是时椎髻左袵不皢文字未有礼乐从开明已上至蚕丛凡四千嵗次曰伯雍又次曰鱼尾尾田于湔山得仙后有王曰杜宇出天堕山又有朱提氏女名曰利自江源而出为宇妻乃自立为蜀王号曰望帝移居郫邑
　　禹本没山广柔县人生于石纽其地名儿畔禹母吞珠孕禹坼堛而生于县涂山娶妻生子啓纪年曰禹立四十五年
　　蜀王记
　　秦王石牛置金于后蜀人以为牛便金蜀王发卒开道合五丁拖牛置成都蜀道乃通
　　琴清英【凡四】
　　昔者神农造琴以定神齐媱去邪欲反其天真者也舜弹五之琴而天下治尧加二以合君臣之恩也晋王谓孙息曰子鼓琴能令寡人悲乎息曰今处髙台邃宇连屋重户□肉浆酒倡乐在前难可使悲者乃谓少失父母长无兄嫂当道独坐暮无所止于此者乃可悲耳乃援琴而鼓之晋王酸心哀涕曰何子来迟也尹吉甫子伯竒至孝后母譛之自投江中衣苔带藻忽梦见水仙赐其美药唯念养亲扬声悲歌舡人闻而学之吉甫闻舡人之声疑似伯竒援琴作子安之操雉朝飞操者卫女之所作也卫侯女嫁于齐太子日中道闻太子死问傅母何如傅母曰且往当丧毕不肯归终之以死焉傅母好琴取女自操琴于冢上鼓之忽二雉俱出墓中傅母抚雌雉曰女果为雉邪言未卒俱飞而起忽又不见傅母悲痛援琴作操故曰雉朝飞
　　阙
　　训纂　家谍　绣补灵节龙骨铭诗三章　绵竹颂　广骚　畔牢愁







　　扬子云集巻六
