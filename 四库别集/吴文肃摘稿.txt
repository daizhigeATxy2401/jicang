　　钦定四库全书　　　　　集部六
　　呉文肃摘稿　　　　　　别集类五【明】
　　提要
　　【臣】等谨案吴文肃摘稿四巻明吴俨撰俨字克温宜兴人成化丁未进士官至南京礼部尚书諡文肃正徳初俨主顺天乡试以为臣不易命题为刘瑾所怒以飞语罢去瑾诛乃复进用其程文今在集中存其事也其集初蔵于家至万歴甲申同邑王升武进庄煦及其从孙达可为选而存之其孙士遇始刋板故名曰摘稿史称俨性方严操履清慎为文章庄重简古诗词清丽可讽今观所作当何李未出以前犹守明初旧格无钩棘涂饰之习其才其学虽皆不及李东阳之宏富而文笔舂容诗格亦娴雅往往因题寓意不似当时台阁流沿为肤廓虽名不甚着要与东阳肩随亦骖之靳也乾隆四十二年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　钦定四库全书
　　吴文肃摘稿巻一
　　明　吴俨　撰
　　五言古诗
　　送髙舜穆宰瑞安
　　尝闻陶隐居烧丹白云岭所志在神僊不落死生境至今岭边人相传事幽屏出门见县吏退避匿形影君今往治之顺俗须清静勿求上官知而乃事威猛威猛民不堪举目视前穽譬如汲浅井不烦用修绠又如煑小鲜不烦用牛鼎鼎大火易燔绠长势难整清静两言中味之觉隽永
　　题画屏次国贤韵
　　少年诵诗书心恒慕伊周蹉跎成老大白髪上我头作羮不为梅济川不为舟金马石渠间强陪英俊逰去年归故山幸得两月留坐石听啼鸟持杯发清讴岂敢肆雄辩万物移春愁自从到京国仍懐杞人忧故山不能见画中容可求
　　长桥跨蛟溪青山绕四周闻君年少时扁舟泊溪头临深戒在心坐卧不出舟于今二十年乃复思追游追游不可得官职相牵留溪上采莲曲山中采芝讴采芝贵及春采莲贵及秋秋无蛟龙害春无虎豹忧二者不可兼问君欲何求
　　誉竹
　　勿谓吾竹瘦竹瘦形乃竒潜龙月下影老鹤风前姿云丘有帝竹其种舜所遗一节可为船维楫将安施况我未眼见传闻犹可疑何如此瘦竹真作俗士医挺挺若骨立森森如直鳍万古孰同节西山饥伯夷
　　灵夀杖为罗进士父赋
　　尝闻灵夀杖似竹还非竹天然合尺度而自有节目汉庭赐孔光不称三公服今归罗隐君始脱泥涂辱暂曳过崆峒终携入盘谷扶颠与持危要不借僮防赤藤苦不坚桃竹颇类俗草木若有知安能不羞缩但恐君力强弃置倚墙屋蛟螭见光怪雷电时相逐
　　题陈明之画桃
　　蟠桃在海中去此防万里西横一枝来累累生九子九在易之阳一乃数之始从一至百千其算犹未已阳虽有老少中各含生理祝夀更祈男画意或如此
　　湘水飞云为徐廷用主事赋
　　湘水有白云飞飞无定止朝从水东生暮向水西起东西浩无涯要不离湘涘防子在长安去湘八千里望云云不知吾寄吾思耳他山岂无云吾亲不在彼湘水岂不遥白云长恋此朝暮望不休变化安可拟或薄如轻绡或积如结绮或碎如衣穿或乱如旗靡或如鸟翼张或如鱼鳞比或如马脱衔或如车就轨或如神仙人冠服尽竒诡或如礼法士弁冕而端委郁郁复纷纷千里犹尺咫髙山不碍目况乃隔城垒愿言借长风吹我渡湘水长风软无力不能移步跬愿言随飞鸿直入湘云里飞鸿有长翮我乃无短羽望之若可亲即之又不迩何日得依云不以望为喜我作飞云篇聊以代陟屺
　　赠浃侄
　　家有二顷田负郭仍膏腴城有五畆宅绕屋皆桑榆客来一斗酒不则饭一盂僮奴足使令而不亲樵苏髙眠日晏起州县无追呼试问举族间尽有此乐无
　　国贤示和陶止酒诗因次其韵
　　吾饮苦不多不待戒而止止不在多言戒在方寸里五斗可觧酲古人绐妻子不饮固鲜欢剧饮亦何喜从容五七行客散主亦起饮与不饮间乃自有至理独醒似絶人沈湎必伤已有徳以将之庶防其免矣糟丘本无山酒池焉有涘不醉不醒人寥寥百千祀
　　国贤再和以止酒意出杨太常复用韵
　　和陶复和陶止酒亦云止君不慕子云胡为相表里太常日日斋以礼拒妻子君不属礼官胡为共悲喜纷纷止酒人暮止朝仍起不如吾少饮终亦无醉理文士多尚同达人惟任已趣舍既殊途发言斯异矣吾尝梦醉乡旷逺无涯涘世复杜康家不废刘伶祀
　　送凌志学
　　君性巧过人乃自谓养拙岂恶人间世纷纷学奸谲行拙常欲方言拙常欲讷出门拙何为不学事干谒北窓日髙眠诗书自怡恱文格不随时自咲肱三折朅来试校职就补赞皇缺但得禄代耕莫问官冷热况此函丈间论议皆时哲春乗帐下风夜立门前雪岂无恶巧者为拙传衣鉢
　　竹居为子雨父赋
　　结庐在深巷濒水仍栽竹岂无闲隙地可种竒花木恶彼竞春妍爱此凌寒緑主人好藏书架揷三万轴挟册就清隂自课诸郎读业成献琅玕万言犹未足杀青日无虚坐见长林秃
　　送王成宪分韵得带字
　　王君名真愚恶世多狡狯千金为卜隣喜我愚相类彼此两忘形送迎嫌琐碎客或不具冠主亦不束带有时呼浊醪对酌取同醉殽核随有无盘飱戒奢忲古人纵真率要不过吾辈君今别我行拂衣何綷防岂忆秋江寒鲈肥正堪脍檇李有青襟一一待品裁既无州县劳亦鲜簿书债教育得英才君心岂不快嗟我愚无徒独行恐招悔賸馥与残膏何由复沾丐临岐对樽酒不饮发长嘅
　　送徐三母舅
　　我观天下人一一皆有母独我无母儿少小依诸舅朅来幸长成恒不侍左右防官逺乡闾薄禄恋升斗舅从江南来出迎急奔走扶掖上髙堂百拜九顿首开樽呼小童具馔命新妇婴儿喜牵衣效我前为夀岂是骨肉情天然知所厚欢声动比隣自卯饮至酉人生百年中此乐良不偶舅呼我来前我乐汝知不见汝犹见娣意岂在樽酒乐极翻成悲又恐别不久防风吹薄衣斜阳挂衰柳恨无鲁阳戈匆匆遽分手昔日渭水阳今朝潞河口世异情不殊所乏惟琼玖
　　除夜喜丁生饷酒戱用东坡馈歳韵呈景鸣汝砺
　　结髪事诗书常以酒为佐买书不论钱得酒宁复货书多酒满缸不慕官职大天寒研生氷饮剧缾屡卧光隂箭脱岂但蚁行磨不饮复不吟落莫可能过送酒两隣翁对酌相赓和
　　送董训导思学
　　董子汉大儒正谊不谋利君为几代孙家学尚未坠下帷诵诗书世事不挂意焚膏补日力汲汲求道义先达每指云是必清庙器安知古鼎彛不粥今市肆计偕来京师再就彤庭试拜官复儒冠刀笔耻为吏月俸纵云薄尚可供糗糒何必公与卿然后可行志吾知函丈前亦自有公事师生论议中岂独在文字八闽善人多春风应逺被象贤古所称知君谅无愧
　　次匏庵先生版屋韵
　　达官宜髙居胡为喜卑下岂是三命余动欲循墙者天予固甚丰自取恒欲寡何必大厦成而后虚三瓦无梁架榱题无牖餙丹赭惟有牕隙中尚能通野马鬼瞰非所忧客来可延坐看云数卷帘看月疑乗舸温燠不知冬通明复宜夏有书常满床有酒常盈斚自读仍自斟髙情还自冩岂无数仞堂得志弗为也
　　处黙为姚廷佐
　　钟声非不宏不扣常不鸣灵鸡本司晨暮夜乃无声自鸣钟不祥夜啼鸡遭烹在物尚如此况为物之灵处世有至道片言不可轻兴戎与阶乱圣训何昭明十语九中理一失祸所生所以不如黙终身安且荣仰观巻舌星俯诵缄口铭直欲效瘖痖匪但守如缾
　　浴鳬
　　僊人王子乔旧赐上方履双双化飞鳬翺翔云霄里吾鳬居水中只影不相比春风杨柳堤秋月芙蓉渚新蒲细藻间浮防复容与朝在河之洲暮宿渭之涘孰云两胫短竟不致千里天然性好洁日日浴不已非是惜竒毛不屑受泥滓彼为稻粱谋唼喋祸所倚吾自爱吾鳬网罗知免矣
　　齿落
　　我年六十一已落第三齿若更活数年所存知有几刚风着唇吻利与剑防比岂待入腹中而后疾病起譬若建重门一扉常自启外侮窥其间孰御而能止又若筑长堰隙穴不容蚁今已决寻丈不竭安肯已或言死与生其机不在此不见张相国齿尽乃食乳髫齓若编贝或有短折死此虽释吾忧终焉非至理齿落竟何悲不落亦何喜但愿不肿痛呌号动隣里食物有所妨肴核宜弃置朝夕啖粥糜其味固自美出言有所妨对客宜少语况我之所病正在伤烦易忆我初落时掩口含羞耻只今落已惯与不落相似作诗记嵗月亦漫戯云耳
　　同白岩诸公清凉寺避暑
　　寺出髙城上已与尘世隔谁知眺逺人犹恨髙未极睠兹西北岑擥衣思峻陟初绕东冈行相顾戒勿亟丛篁夹疎松苍苔封断壁扪萝心尚恐踏磴足屡仄登顿自忘疲攀援谁所迫山腰若稍平欲坐恨太窄倚树憩重隂于兹休足力囘头瞰其下黯闇深莫测恍闻风雨声疑是蛟龙宅排云更直上从吏不能掖藤蔓直垂肩巑岏低碍额倐忽至絶顶一览千峰碧始觉宇宙寛八荒无畛域不知上去天还有防千尺长江地底来秪见一线白岂是禹凿余抑乃巨灵擘不然混沌初融液已无迹风巻白云飞山衔红日昃星斗悬碧空一一手可摘飞盖结层轩翚翚若张翼持杯复髙歌沈思还对奕豁我千里眸愈我烟霞癖且勿论废兴俯仰懐畴昔
　　从军行
　　驱马出长城天寒日色薄四顾寂无人黄云暗沙漠疆吏为予言云中兵屡黩近入阳和川纵横恣杀掠少壮悉奔逃老弱填沟壑安得用韩范惊彼心胆落昨闻大将军自比卫与霍张灯召宾御置酒纵蒱愽誓封狼居胥单于蕃服此意岂不佳恐遂成疏略辕门荷戈者两手冻如束雪深饥不餐氷坚渇难凿靖边未有期凯歌何日作欲归归未能未信从军乐
　　送陈子居主政天津收粮
　　粼粼海边庾积粟半红腐每嵗犹转输道路日旁午簸扬随沙尘漂流任风雨辛勤千里来输十不得五田家米如珠官仓贱如土岂是入官人不知作田苦今日好分司岂弟民父母为国仍为民岂徒为小补
　　送李徳崇
　　一别二十年顔面尚如旧岂惟不改顔长贫能固守自烹阳羡茶旋酌金陵酒聊以叙契濶为问当时友半死半漂零所余惟某某增予感慨懐停杯复低首翻思天地间万物无不朽人比物虽灵安得与天久弃置且勿言君姑酌大斗
　　题画
　　青青百尺松下有一亩隂南风吹松枝拂我膝上琴一弹猗兰操再鼓白雪音余响入松去枝头作龙吟
　　寄刘东山五首次国贤韵
　　去冬天苦寒平地一尺雪长安百万家十五告粮絶谁起刘司徒慰此民望觖莫学谢东山令我心愁结东山归东山东山今益髙荆薪煑白石心逸亡身劳清风不用买明月时可招今日靖节翁何必仍姓陶雅志在山水所至輙搜竒君山十二峰髙深孰似之一峰留一月周防嵗为期山花与山鸟相熟亦相思东山有耆叟古貌复古心古人不在今今孰为知音觧冠挂神武归来卧山林白云似相逆英英起前岑白日未云暮青春先独归采兰以为佩采荷以为衣钓鱼不设饵况复为钓矶鸥鸟与公狎知公本无机
　　月下丝桐为阎大防作下二首同
　　琴操古且澹殊无恱耳声所以世俗人纷纷喜秦筝秦筝虽恱耳安得如琴清对月一再鼔庶几姮娥听
　　药圃晴耘
　　春初雨力肥药圃发生早谁知百药中亦自有恶草草性易滋蔓药苖易枯槁去草勿去迟趂此日杲杲
　　平芜晓望
　　懐古视平芜尝闻少陵语今公复有懐所懐在何许前望龙盘山道路修且阻草木鬰苍苍独不见伊吕五言絶句
　　东庄十八景为匏庵先生赋
　　东庄在东城宛似江村里翠竹防茆檐柴门暎流水【右东庄】
　　菱头初刺人菱叶已零乱试问采菱归作蔬还作饭【右菱濠】
　　主人爱此君手植三十畆明月落空庭清风来短牖【右竹田】
　　地僻人踪少溪深树影多遥看泊舟处斜日晒渔蓑【右南港】
　　树影连村暗荷香隔防闻移舟向南浦惊散鹜鵞羣【右北港】
　　双井何人凿村名今尚存试看栏石上或识汉文园【右双井村】
　　稻畦如矩方畦疎收亦寡从知道人心不是喜圆者【右方田】
　　春暖蚕初浴柔桑绿未匀小姫持酒果来祀马头神【右桑洲】
　　细雨红初熟薫风绿满林采时留防颗明日饲山禽【右朱樱径】
　　上冈振衣尘下冈恐还有不识冈上头能容结茅否【右振衣冈】
　　流水萦林外回波绕槛前天光与云影不得直相连【右曲池】
　　垂杨夹古防容我寄轻舠莫向江湖里惊风挟怒涛【右艇子浜】
　　青青丘陇上晔晔紫芝芳众草惊秋色云根不着霜【右紫芝丘】
　　仙桂从谁折桥名是处传人言吴季子家住水东边【右折桂桥】
　　家近神僊宅苍松一径遥闲来弄泉石无意问参寥【右全真馆】
　　古人已云徂今人思继武应知后来人要以今为古【右续古堂】
　　日暮荷锄归就此轩上息西畴犹未耕迟我养余力【右畊息轩】
　　煦煦依浮藻遥遥避钓钩濠梁隠君子知乐不知愁【右鱼乐亭】
　　寄俦弟
　　故国青山好春来梦不真去家虽太近犹是未归人
　　题陶知州菊庄
　　爱菊因投绂柴桑亦任真谁知千载后复有姓陶人
　　闻李健斋斫牕前双桐诗以唁之
　　斫却青桐树墙根自少隂流金日应铄何物助清吟
　　题扇
　　茅屋藏深树柴门对逺山主人多不出杖屦得常闲五言律诗
　　宿安平驿
　　昔年逢险厄今夜宿安平流水船前过防风树底生入云孤鸟影隔岸一蝉声追忆樯倾日中宵梦亦惊
　　集天趣园二首
　　髙丘构华屋物理近人情止水留云影防风度鸟声委泥花有恨匝地草无名欲试登山屐﨑岖路不平爱客频移席张筵复傍池酒行常引满坐久不知疲风动花増媚云开石献竒休文才最富无借雨催诗
　　游观音阁二首
　　石壁临无地江流激有声樯乌依岸宿水鸟避人行日度松隂转风来暑气平要知形胜在歴歴问山名极目江波濶惊心沙岸摧倚岩谁搆阁断石自封苔水鸟随潮去风帆逆浪来江山千古恨尽付掌中杯
　　寄堵乐耕
　　两地无千里谁能忆旧逰李邕归北海徐穉卧南州月出防云敛风来宿雨收羡君双足健独上水西楼路僻书难寄官闲客亦稀卧聴黄鸟哢竚看白云飞月暗燃藜杖风轻换葛衣南来才一月无日不思归
　　赠瀚侄
　　白屋无遗业青年自立家众皆称汝俭我独恶人奢客到惟供茗春来不种花有田仍负郭着意树桑麻春夜寒犹峭门前雪更深老予甞独坐谢子逺相寻共说耕田乐能谙聚族心大家聊自足何用积黄金【新春寒甚雨雪连日艰于行路瀚侄省予南都八日而后能至其勤甚矣侍间因问羣从治生之道歴歴为我言之且为一二好游者忧其用心不亦厚乎因赋此以赠】
　　送引之黄门两广勘事
　　一别成万里此懐良黯然鸟声人语杂山色水光连御瘴常携药调琴更解清风盈两袖千古激贪泉
　　送程瑶
　　一夕金风动飘然振客衣自知防尚早又逐燕先归水落江流急天寒树影稀独怜城上月不减旧清辉
　　别春
　　九十春光尽如君惜别何树头花片少林外鸟声多抚景频移席怡云独放歌明年知此日还向客中过
　　次师惟明韵
　　西湖岸东畔上有故人居会数常凭梦情真少寄书直钩聊作钓大泽岂忧鱼试问寒潭月年来虚不虚
　　闻三弟移居城中喜作
　　城郭依青嶂门墙带碧流出逰无十里来徃有孤舟鰕菜随时具诗书不逺求已闻开小阁何必更髙楼
　　书李时馨扇
　　初夏天犹冷疎帘日渐长读书穷壸奥问字识偏旁对案常忘食抠衣屡上堂取青如拾芥老我有余光
　　题沈克寅扇
　　功名无捷迳学问有阶梯夜寝常看月晨兴每聴鸡要从年少日思与古人齐老我犹看镜衰年更噬脐
　　题林廷振扇
　　前舟泊沙汀早发不相待岸口树隂多天边风色改抚几对青山何须更沧海同时采珠人今有几人在
　　北望
　　烟火千家瘴霜风十月天羣臣不从驾八骏自巡边日落孤城逺云低朔漠连翠华何日返黔首得安眠
　　朝天宫习仪回道中口占一首
　　翠华前日出戎辂几时还绵蕞依穷塞嵩呼出逺山云迷青琐闼月照玊门闗汉槛嶙峋在凭谁许一攀
　　船牕对月
　　船牕看月出光彩射人眸水底鱼龙避林间魍魉愁影分云外树波动驿边楼五月江湖上萧然似早秋
　　送李司徒
　　南国佳山水悤悤未遍逰栖霞聊试屐静海蹔停舟道梗谁能进身轻不用忧劝公无入险一月住扬州
　　送万生润
　　至日闗将闭明朝客欲归一身依棘寺百里问庭闱水落溪声静霜寒树影稀故乡如问我老病不胜衣
　　闻渡江诸亲遇险惊叹有作
　　记得江头别悤悤又一年船开官渡口帆落寺门前不守垂堂戒翻思彼岸悬近传消息到令我意茫然
　　送唐黄门
　　国计劳神算边储辍从臣回头青琐近随路防衣新庾岭风迎节清湘月照人此行成万里樽酒莫辞频
　　寄王子麟潘惟乔
　　扁舟君送我恨不送君还雨过添新水云飞恋旧山客牕长畏病宦辙几能闲双骑何时到秋风为启闗
　　次匏庵先生煨橘韵
　　白雪枝头蕋黄金叶底团既疑为火齐复认作氷丸冷热随时改调和适口难炉中方就灼掌上复传看软比鸡头肉圆如鹤顶丹瓤虚还可剖核小岂容钻追念致来逺还怜味带酸殷勤重乡味常贮水晶盘
　　七言律诗
　　元宵应制二首
　　一年好景上元多又送春声到踏歌灯照九衢通禁苑月明双阙近银河虹桥影里龙旗动琪树隂中鳯辇过欢乐不忘民疾苦皇华逺近布阳和
　　玉宇璚楼入望賖五云长防帝王家鱼龙出没灯前戯桃李芬菲火底花鳯吹声低风力细云和奏罢月轮斜儿童未识升平象咲指祥光作晓霞
　　国贤宪副见寄次韵二首
　　留都无处不堪防何独鸡鸣与覆舟澹澹烟笼淮水月疎疎雨送秣陵秋城边好景看将遍野外荒祠吊未周已约词林诸老宿肩舆九月上牛头
　　散地偏宜着菲才清时谁合过江来庭前趂雨移松栢屋后先秋去草莱纪徳谩寻前代石读书还忆旧时台故人相去无多路时见虹光烛上台
　　闻石田逰荆溪欲观予所藏小画以诗迎之
　　画船未泊五云溪信息先传满邑知花渐飘零愁置酒鸟犹啁哳苦催诗莫忧震泽波涛濶须信南宫笔画竒自扫水边山下路候公杖屦欲追随
　　次石田观画韵
　　锦标玉轴家家重任耳人多任目稀鉴藻要知颠末在丹青只论古今非山居幽寂柴门迥溪渚萧条野鹜飞忽忆平南渡江日仓黄七帖尚藏衣【石田诗祗言画而不言书故末句及之】
　　予庄晩歩
　　扶笻闲歩洛桥东水色山光迥不同黄鸟引雏青嶂外绿杨倒影碧波中分秧日近愁无雨刈麦时来喜有风造物可随人意变较量笑杀两隣翁
　　和杨少宰孪子韵
　　屋头不用听灵乌闻得家人笑语呼夜半灯花长一尺朝来日影射双弧蓝田种就连城璧沧海生成照乗珠家学渊源知有自勿愁参鲁与柴愚
　　送周生楷
　　千里寻师到石头思乡忽上仲宣楼道逢二鸟人争羡赋就三都志未酬江上芙蓉花试雨岸边杨柳叶惊秋归防好趂东风便昨夜髙堂梦逺逰
　　送李府丞乃兄某
　　新年莫恨客中过未有春风到薜萝池草自成非梦得塞鸿行断奈愁何今宵对月同尊酒明日中流起棹歌千里相思定何处夜深独卧翠岩阿
　　次东园先生除夕韵
　　爆竹声残夜未央六隂极处转三阳羲和自有无穷意鳯厯因留不尽行去国两年犹昨日县家百里亦他乡换符祀灶聊随俗自叹闲官反学忙
　　送马太守还任
　　儿童竹马候江边行路人歌太守贤淮海两堧皆赤地合肥一郡自丰年甘棠树底还听讼绿柳隂中复课田太史续书循吏传芳名合置李离前
　　次东园先生斋居韵
　　东园新竹有新居五月长斋此屋庐【先生不出五月矣】画省喜瞻红日近碧山怅望翠屏虚心存国计纡筹防道在吾身任巻舒宾客到门俱有意案头勿着絶交书
　　次东园先生春雪韵
　　雪花如掌暗长衢绿树妆成白玉株属国一心惟在汉将军中夜已平吴忍寒独立堦前鹤攫食羣飞野外乌冻砚连朝未消释诗翁莫恠有新逋
　　送孙少卿
　　殿头供奉老鸿胪心欲求闲过旧都月请俸钱真不薄春防山水自堪娱礼成为奏三年绩家近浑无百里途明日玉堦仙仗外也应随众效嵩呼
　　哭太皇太后次郑亚卿韵二首
　　地维将缺莫能支哀诏函封下玉墀任姒徳音堪继续髙曹家法可差池外廷不与当时政中壸还留旧日仪夜夜长秋宫里月清光惨澹似凝思
　　万金方药竟难支臣庶悲号望赤墀长乐春归花满地影娥人散月当池一朝奄弃三宫养百世长存九嫔仪圣子神孙哀罔极春来秋去不胜思
　　环山楼为陈太仆瑞卿作
　　滁阳新起见京楼楼外青山绕四周春意自催禽鸟乐浮云不记古今愁树笼月色千家暝松度风声万壑秋莫道诸峰能掩闭举头西望是皇州
　　夀包太守父八十
　　池阳太守年六十犹有八旬翁在堂白髪还为稚子舞斑衣自学老莱装松髙百尺根如铁菊至重阳花更黄逺我不随賔客后双溪同进紫霞觞
　　送韩司徒
　　君命临门不敢稽嵗朝就道尚嫌迟春风前引朝天佩冬日还留去国思西北军兴常告乏东南民力又堪悲司徒自有生财道谁谓时艰未可为
　　挽伏羌伯
　　竹帛曾书大将功百年威望重西戎战酣塞上云连地敌退辕前草偃风御侮自来三防在杀身曾有防人同至今血染山头石雨洗年深色更红
　　夀林廷振
　　平市街东第一楼主人虽老尚风流六旬下夀明年是十二同庚与宴不歌吹忽惊梁上燕起居无借杖头鸠鳯雏稛载来江右一笑能消万斛愁
　　夀都景章八十
　　已到磻溪感梦时何心更慕帝王师曾逢仙授长生诀每遇人吟遣兴诗囊里有钱堪买酒镜中无发可成丝髙年谁似翁强健日日登临力未衰
　　次吕太常赏牡丹韵
　　浅红深绿自相承妆靓何劳粉黛凝种自洛阳城里乞诗从长庆后来增若夸国色应无敌欲殿春光恐未能只此尚嫌花富贵不须更染碧金棱
　　侍家君逰牛首登兠率崖次青谿韵
　　老大登临兴尚豪逺随杖屦竟何劳道傍雨洗松根瘦树杪云连石笋髙僧爱孤虚新起阁鸟嫌峻极不营巢为休足力频思坐欲问青天首屡搔
　　次前韵荅吕太常
　　公负诗中一世豪朝吟暮咏未言劳衰年莫作青年看小隐还输大隐髙夜静灯残蛾扑火春归花落燕争巢细评物理应长叹短发萧萧不耐搔
　　送魏都宪
　　奉勅江南仅两年蜚声已达冕旒前何人为补中丞缺此日还将旧政传贪贿吏惊先解绶弄兵人散欲畊田愿公为国持三尺一嵗官应见几迁
　　送邦彦学士先生二首
　　散地偏于懒性便我来君去思悠然出门是处成三昧视日何人记八甎夜静月移花影乱春深风度鸟声圆而今每忆当年乐始信瀛洲别有僊
　　朝阳门不比春明别逺无过是两京名姓尚留东观在官衔不减北扉清船从白鹭洲边过马向乌衣巷口行冠盖几人来送别独予南望不胜情
　　沙河道中次周检讨韵
　　防风无力可飞沙天气如春自可嘉勒马问途将几里入门留客是谁家义鱼滩浅氷初合射雉林深日渐斜遥望万山环拱处六陵尚有五云遮
　　谒刘谏议祠
　　萧萧风木古祠前千载英灵尚凛然锐意一言能悟主岂知无力可囘天寒蝉抱树何由化冻雀争枝未肯还溪涧絶无苹藻在不妨一勺荐甘泉
　　西望泰陵恭赋
　　北斗杓西是泰陵小臣瞻拜泪填膺功髙尧舜曾无忝道在诗书可并称遏宻岂知闻四海太平何必见三登词林老宿心思竭欲绘乾坤恨未能【时修实録未成故云】
　　囘至清河小憩
　　风静云开天日晴草平沙软小舆轻防茸虚有狐裘在蹀躞时闻马足声卖药僧归山麓去负薪人避道傍行倦来蹔憇清河侧折足铛调骨董羮
　　和石学士予庄韵四首
　　招隐何须赋小山杜门更欲建重闗采菱歌落云烟外打麦声来咫尺间昔日种成松老大清晨放去鹤飞还道人本是心无事较雨量晴亦不闲
　　长镵不用斸蒿莱数月浑无一客来带雨初移庭下竹试花又见腊前梅月明松迳随山转岸仄柴门逐水开莫道白云飞不去有心长防读书台
　　镜里丛丛白发新痴心方且学修真论文客到常辞出问性人来不厌频短牖南头修竹谱曲防东畔酹花神夜深篝火寻芝术勉强支持此病身
　　矮屋低墙草树平百年别业喜初成满头白发犹忘老对面青山不记名行路喜逄田父骂出门恠有野人迎春禽何与农家事布谷声声为劝畊
　　舣舟蜀山候沈石田晨起闻已过怅然赋此
　　自到衰年常懒出终朝何事坐江干兰桨桂桡留黄渎茗碗薫炉对蜀山无柰寂寥呼晩酌可堪风雨作春寒相迎三日还相失始觉人生防面难
　　方山送别
　　逺上方山更土山寻春选胜送君还故人情重思投辖明主恩深见赐环车骑渐分斜照里旌旗犹在万松间利名自古谁能脱今日输君破一闗
　　请柴墟赏紫牡丹
　　十年前赏旧花栏幸喜重来得饱看谩揷藩篱防折损欲留富贵补酸寒竹笼无借青丝菜画省应怜紫玉盘明日花前须尽醉一畨风雨一凋残
　　登鸡鸣塔次白岩二首
　　浮屠髙倚石头城不信慈恩独擅名万里空蒙看鴈过一声咿喔听鸡鸣长江细浪添春雨半壁斜阳弄晩晴搔首问天知不逺碧云深处有人声
　　寳轮矗矗倚天髙拾级相从岂惮劳东望风烟连鲁国西来云雨失临臯烦公倚壁题名氏容我凭栏散鬰陶铃语听来浑不识恍疑江外落春涛
　　复次赏花韵
　　珍重名花置曲栏百年能得防回看未开长怕春风恶载酒还愁夜雨寒帘幙髙县垂地碧鸾凰欲下绕空盘诗人有意来重赏为语羣儿莫折残
　　迁居后泾川以诗见惠因次韵
　　莫因四壁笑相如自愧无能称此庐避雨蹔为终日计痴儿便拟百年居酒酣夜卧牕前月睡起朝繙架上书正苦炎蒸侵病骨可堪鳯厯数归余
　　用韵荅白岩
　　谁说东迁意不如青山重叠绕吾庐可怜京国繁华地还似江村水竹居蛛网未应封笔砚燕泥偏欲涴琴书愿公广厦成千万大庇穷人喜有余
　　次荅泾川
　　每读新诗意戄如虹光连夜贯吾庐山东羣盗无寜日海内何人有定居三尺尚存腰下剑一编不废案头书髙轩来日能相过玉屑霏霏听绪余
　　送房叅将
　　父子亲曾授六韬十年不试怒冲霄防戎新沐君王宠万里寜辞道路遥浔水月明烽火熄苍梧云破瘴烟消功成防见封侯日宣政门前揷左貂
　　次白岩韵
　　江壖潮落水痕深江岸楼髙近十寻云鸟影从牕外度水龙声在树头吟空林雨过无三伏石窍风来有八音自古国谋多野获不妨乗兴数登临
　　次白岩西亭韵
　　橘中妙理不容谈帘外青山自可耽鸟度方塘归瞑树风吹急雨洗朝岚诗章立就公何敏酒令方严我不堪囘首故园无百里对人休唱望江南
　　鲥鱼次泾川韵
　　水族纷纷此独清鸾刀欲下细无声澄江网集波涛濶深夜人喧炬火明食指动知尝美味泽梁禁在说渔征脍余弃掷还珍重鳞甲支离觉渐生
　　和鵞湖留别韵
　　昨夜雨声先作寒朝来那复听鸣銮风前莫弄桓伊笛日下应弹贡禹冠老去著书犹未晩病中投绂始知难人传药石言盈耳尚有囊中未试丹
　　邀鵞湖过山庄避暑
　　小洛桥西碧涧长濯缨不必问沧浪五湖地濶春无瘴六月山深夜自凉池面雨浮菱叶乱门前风细稻花香髙旌暂住柴门里音信何愁滞一乡
　　送李亚卿致仕
　　才看平冦归台省又见投簮出国门报主有心身尚健论兵无地舌空存青山梦与红尘隔绿野词从白雪翻归路正当春景暮东风江上落花繁
　　送严州赵推官
　　百年琴鹤不须携两袖清风拂钓矶昼静讼庭芳草合春深山馆落花稀隣封佩犊人犹在阖境飞刍卒未归安得家家千树漆不愁无食与无衣
　　送列县丞致仕
　　行囊不办买山资问我先求赠别诗有子入官心自足任人生谤怒何为门前旧种千竿竹屋后新开五亩池宾客未来风日好乗闲独钓大江湄
　　鸡鸣山和邓司徒
　　习静空山物物幽出闗何必问青牛阁依岩构如巢小云过檐前似水流断壁斜阳红欲敛逺峯新雨翠偏稠鸡鸣独占城西胜蓬岛徒传海外洲
　　和白岩再叠前韵
　　山城面面俯长溪万古溪流不向西莺逐春风林外啭鴈归寒渚雪中迷雨晴石上泉声细日落岩前树影低老圃不须长抱瓮只今新水已成畦
　　夀张司冦乃翁
　　鸾书昨夜出天扉八座貤封世所稀钟鼎已非前日养斑斓还着旧时衣云留咫尺无劳望夀过冈陵不用祈堂下有人吹玉笛分明为奏鹤南飞
　　夀刘尚寳克柔
　　留都闲静独符台散地何烦济世才白发几年愁逺别防衣今日喜重来银丝细斫秋风鲙玉液新篘雪夜醅千里江山随处乐夀筵何啻一时开
　　次西涯假山韵
　　秋深病起强登台不倩人扶亦壮哉恠石立当狂客拜新题还待醉翁来空岩泉落琴初奏断壁云生锦未裁谁道冈峦真是假层层叠叠似天开
　　观梅次西涯韵
　　带雪移来竹外枝藏深犹恐或伤之百花头上应先发二月江南已过时莫向髙楼吹玊笛秪宜东阁赋新诗广平纵使心如铁相对寜辞酒满巵
　　送田尚书致仕
　　一朝投绂竟何心爱国惓惓意自深老去身犹依辇毂春来梦已在山林送迎门外无生客供具囊中有赐金莫道二疏踪迹逺古人还恐不如今
　　送杨中书代父扫墓
　　办装曾见赐千缗乗传何烦更问津禋祀本承明主意出门非爱逺逰人长亭客散车尘暗旧陇春囘树色新今日故乡谁不羡鳯池相继掌丝纶
　　皋湘书屋次西涯韵为敬所阁老作
　　碧栏朱槛俯沅湘不比长沙隔异乡江上水清鱼可数迳边霜冷菊偏香钩帘静爱青山近抚巻闲知白昼长昨夜客牕真梦见海阳云树晩苍苍
　　过歌风台
　　项蹶嬴颠四海平更思壮士作长城岂知产禄初萌蘖应恨韩彭已就烹富贵渐生亡国态英雄偏重故乡情风云不作歌声歇日暮惟闻鸟雀声
　　饮仕弟淮安官署
　　汝到淮南已半年汝兄无夜得安眠须知此防成佳遇莫恨相逄是别筵古树苍苍留夕照断鸿呖呖唳霜天追思老祖清风在闾巷歌謡百世传
　　和郑先生病中见雪韵
　　春愁万斛几时消谷日隂云自嵗朝逐客正迷秦岭路诗人犹记灞陵桥草根冻合犹含润木未花开亦旋飘忽忆词林诸故旧五更骑马正趋朝
　　马先生徙宅戱赠
　　家具能胜几两车车声轧轧过前闾缾罂未卧知藏酒行李虽多半是书雪后园林春事近夜深灯火客牕虚悤忙好记鱼轩在白发年来恨独居
　　观史黄门莲叶砚有感
　　石莲不信世人栽太华峰移一瓣来髙洁岂为盛酒器坚贞长傍读书台纵然剥落伤全璧犹胜沈埋卧绿苔寄语黄门好收防玉函珍重莫频开
　　一叶芙蕖翰墨香百年故物借珍藏换鵞人去遗书在瘗鹤铭存旧迹亡承露尚堪毛頴饮含汚不恠客卿狂皁囊疏草常咨尔未敢淹留在玉堂
　　【砚乃宜兴王氏旧物其甥张云翘得之不戒于仆遂至残缺既而为友人所绐售于毘陵俗子李铎无所用又入方庄李氏兹归巽仲黄门此诗盖纪实也二十五年前予尝见之巻中尚有彛斋云林诸公往复数书及履道铭一首未刻今皆零落独倪迂一书存耳可叹可叹】
　　元宵遇雪次郑东园先生韵
　　记得前年此夜中观灯曾入建章宫三千火树髙低见十里星河逺近通破敌有时思将帅驾虹无地覔僊翁今宵踏雪街头去赢得璚瑶衬软红
　　送陈黄门父还闽
　　白发新封谏议归山林岩壑尽光辉长溪水落滩声静逺岸秋深树影稀双斾清风迎紫诰满船红日照斑衣天恩浩荡应难报早遣僊郎侍琐闱
　　送徐二母舅
　　箫皷喧喧满画船路人遥指作神僊居家不必千金产赡族先分二顷田云影倒流歌扇底燕雏轻拂舞筵前谁知元舅长相忆夜夜池塘梦惠连
　　待曙楼次西涯韵为俞黄门作
　　楼头清旭敛轻霏楼下还看过客稀秉笏有人思待旦髙居无地比凝晖啼乌声将歇彩鳯翩翩势欲飞今日皁囊无别事万言意只在宵衣











　　吴文肃摘稿巻一
　　钦定四库全书
　　吴文肃摘稿巻二
　　明　吴俨　撰
　　七言律诗
　　砚瓦墩为周仲鸣作
　　孰移龙尾晋陵来风巻波涛翠作堆髙树恍疑为象管薄云遥认作松煤春泉不洗千年垢秋藓常封数尺台形胜眼前人未识久藏榛莽待君开
　　和邓司徒逰神乐观登醴泉亭韵二首
　　不学修真访羽仙曾将词赋奏甘泉画龙可致千峰雨养鹤还谋二顷田厌听南音歌乐府笑持野防荐宾筵追思四老同逰日倐忽于今十五年【壬戌秋与王东麓马紫岩杨邃庵李东庄同逰故云】
　　留都官府似神仙下马闲听石上泉但得醒心兼洗耳不须问舍复求田黄鹂避客藏云树翠竹分隂入绮筵莫道人生难聚首重逰仍约在今年
　　同白岩诸公清凉寺避暑二首
　　城西古刹倚层空鹫岭东来有路通樵唱不知萝径外梵音只在竹林中隔江鼓棹人乗月溽暑添衣客避风【时周大理増木棉衣故云】白发老僧殊解事问谁诗句似休公古寺遥看入碧空竹间石径暗相通九重宫阙云霄里千里山河指顾中地迥自应消暑气树髙偏易起秋风翠防【陈后主亭名】旧址今安在不用殷勤问逺公
　　中秋夜与俦弟翫月用西涯韵
　　谁悬明镜在中天把酒无从问谪仙昨日雨随风作党今宵人与月俱圆对床已办留同叔得句何烦梦惠连弟劝兄酬须尽醉西楼一缺又明年
　　邓司徒宅赏菊
　　折得东篱数种花白衣未到酒须賖低昻鹤顶迎风舞零落鵞毛带雨斜龙脑清贞香不散御袍端正色偏嘉司徒宅里频来看何必陶潜处士家
　　夀贾鸣和乃翁
　　神仙谁说驻崆峒颍上亲逢百嵗翁语笑不谈今日事衣冠真有古人风芙蓉花发香犹浅瑇瑁筵开月正中拜舞司成年老大膝前还看作儿童
　　荷花灯
　　分明玉井小芙蕖髙盖亭亭出翠防暂借东风开紫熖不愁清露落红衣六郎自怪年年热妃子应怜歩步非笑杀诗人看不厌夜深更仆尚忘归
　　小圃丝丛生有一蒂三四茎者园丁以为怪一老仆独以为瑞来语予予曰谓之怪者非也谓之瑞者亦非也乃赋一诗以记之
　　秋圃丛生并蒂我知非怪亦非祥气钟此地偶同发物有何心独擅塲翠蔓出墙风袅袅黄花盈架露瀼瀼自嗟潦倒无他祝但愿儿孙满画堂
　　城南晓行限韵与白岩双溪同赋
　　侵晨出郭旋添衣自笑浮生未息机终日驰驱何所事故乡咫尺尚忘归江空月落潮声小野旷天低树影防不识饥乌底心性避人还欲向人飞
　　听郑伶琵琶
　　郑伶名价重江东五百梨园技尽空子夜猿啼残月白上林莺老落花红江头商妇愁无限塞外明妃恨不同可惜曹纲今去逺何由两市鬬西风
　　雪中送李时馨
　　嵗暮天寒朔雪飞故乡有客苦思归据鞍不觉频呼酒对灶何妨共燎衣路比山隂清絶似人如东郭履全非健翁久矣无消息为问年来瘦与肥
　　送汪海云
　　浮溪之后见斯人意广才髙志未伸愁对落花先置像喜看脩竹为传神轻防欲去常逢雨久病归来正及春要识松楸须问我洛桥西畔石嶙峋
　　梦予庄
　　梦到山庄自扣扉山人惊喜主人归民饥莫怪牛羊瘦嵗歉谁言地土肥庭草色囘春意早林鸦声乱暝烟防醒来何事犹惆怅水浸矶头旧钓矶
　　谕骥儿二首
　　交防零落少知音骥子须当识我心盛酒盆埋红杏底采莲舟系緑杨隂梅开溪上千株雪橘熟霜前满树金终日击鲜应溷汝行厨多只在山林
　　眼底何人是赏音老年心异少年心春深倚杖听莺语日午移床就竹隂倒屣自迎门外客买山无借槖中金平生所爱惟柑橘归日须看绿满林
　　用韵赠沈夀卿
　　吴人相对共吴音须信侬心即若心旅馆今宵看月色故园何日醉花隂门前不厌频来客囊里犹存旧赐金吟得新诗宜自爱莫教轻易与鸡林
　　拜王司马墓
　　海内惊闻早拂衣白鸥犹道未忘机自从禹穴探竒去不见辽城化鹤归人逺鳯台春寂寞月明仙峤露霏防英灵耿耿知何在应附龙髯左右飞
　　逰土山寺用前韵
　　倦向双林欲解衣入门何暇问禅机义鱼稚子持竿去卖药山僧负米归松迳月明樵唱逺竹林风细磬声防归来舆皂心偏急遥望重门步若飞
　　饮魏国园亭
　　台榭秋深百卉空空庭惟有鴈来红曲池暗接秦淮北小迳遥连魏阙东富贵岂争金谷胜文章不与建安同上公亭馆无多地犹有前人朴素风
　　恽宪副书约春尽防龙江驿
　　送客时登黄鹤楼江波日日向东流诗人谩道眼前景老叟空懐身外忧鹦鹉洲边春草细鳯凰山下暮云收故人旌节闻东下借问何时到石头
　　乙卯季冬见白发效乐天体三首
　　白发新生岂少恩天教小子渐称尊一茎便作千茎种四十将开八十门拔去自家难讳老染来何物可除根后生切莫轻前辈日月随君万马奔【右喜白发】
　　晓来对雪常梳发镜里何縁得上头岂为作诗真太苦或因谋国有深忧官叨七品谁言贵年过三旬未识愁莫是家庭元有种人言今日可凭不【右问白发】
　　人生大率百年期四十寜当发白时秪许头颅留少雪可容髭发尽成丝恒言未敢先称老壮志安能便服衰春笋秋禾今已悟东坡两语是吾师【右止白发】
　　除夕景鸣饷酒戏作小诗奉谢
　　一诗换得两缾罂文字年来价渐轻润笔不知金石例危词长恐鬼神惊嵗除狂态还依旧老去浮名敢浪争明日衣冠随万国山呼不尽小臣情
　　元旦醉后与景鸣引之聨句戯柬国贤
　　醉边倔强妄称兄醒后心降气亦平藏鹿隍中真是梦伏尸蜗角竟何兵棊能不着为长胜辩到忘言更有情忽忆木鸡因有得独输全徳与隣生
　　景鸣和章欲任痴名予不敢许复次前韵
　　低头真合拜吾兄兄自无言意亦平地让一头明退舎【予居与景鸣第相连而退一舍】战曾三北敢称兵亡夸为有予真妄智欲成愚子不情掷笔据梧聊假寐令人千载忆庄生
　　送马学士
　　人间何处是蓬瀛翰苑相传近玊清苍藓阶除春雨合绿槐庭院午风轻安眠竟夕无宣诏读史随人有品评今日长卿仍姓马又因消渇暂南行
　　送西寜兵备潘以正
　　五月霜风巻斾旌六蕃相率道傍迎只今塞外无烽火空负胸中有甲兵校猎平原秋草碧投壶客舎夜灯明谁知缓带轻裘者自是官家万里城
　　送王世赏云南提学
　　归向沧洲近十春始持宪节出风尘干将可合埋藏久薏苡何妨谤语频絶塞竞看金马客雄词惊倒碧鸡神他年宣室虚前席应为苍生访旧臣
　　寳应湖阻风
　　琉璃城阙水晶官玉局仙人到此中便觉鼋鼍忙徙窟不妨波浪直翻空隔溪茅店鸡声早千里家山月色同明日樯乌幸无恙莫教深怨石尤风
　　送充道乃兄某南归
　　友于一见即成别不欲缁尘上素衣霜信似催鸿鴈去月明如送鹡鸰归官河氷合来时路江渚烟迷旧钓矶又恐移文先有在不容重采北山薇
　　挽周月牕医者
　　南来北去任天真到处逢人论谷神医不专门兼老少药无定法有君臣读书牕小能留月种术堂虚尚贮春愧我独无迁史笔仓公传后续斯人
　　和西涯先生拟卜居宜兴韵三首
　　画船曾泊旧城隂防笔亲题汉上襟梦卜敢忘明主意登临不负壮年心幽并客向沙尘老湘汉人愁草木深阳羡溪山真不恶即今坡老是知音
　　一雨商岩万里隂清时亟欲解尘襟田园有兴成前约杖屦相从是夙心玉在铜官山益润珠藏罨画水增深古来风土同荆楚不用咻咻学语音
　　莫为槎头忆汉隂长桥南下可开襟采芝试听山人曲伐木应知长者心江夏米无阳羡好巨区水似洞庭深勿言少贱无知已草泽中间有赏音
　　用前韵戯柬徴伯
　　五云溪傍太湖隂不借三江逺作襟谁说市朝成大隐要知父子本同心石能攻玉皆为砺水可容舠即是深何事卜隣无一语疑君未欲听南音
　　用卜居韵邀国贤赏雪
　　宻云千里夜同隂有客相邀话素襟凝结固知由地力丰登谁识是天心纸牕外借三分白瓦陇中铺一尺深五鼎待君同下筯【时新作五小鼎】莫劳终日听车音
　　西涯宅观梅花
　　东风聊借一枝春特慰巡檐索笑人花比去年香不改诗从今日思尤新旧传傅老能调鼎近许逋仙为卜隣忽忆故园千树雪无由独步大江滨
　　次敬所少宰赠傅北潭韵
　　重重烟树数家村王事何须与客论老鹤风前声更逺孤松雪后色长存万言不尽明公意一饭难忘圣主恩今日鸡泉东咫尺草亭聊尔寄乾坤
　　送张亚卿进万夀表分得秋字
　　一尊酒饯小瀛洲明日神京拜冕旒云为从龙归北去水因朝海向东流清风到处迎僊斾好雨随时送客舟万口山呼意难尽独将金镜续千秋
　　逰天竺
　　佛国谁闻有此山【门有佛国山三字故云】幽深彷佛类商顔鸟归故道如相引云起前岑自不闲月落钟鸣僧入定风吹酒醒客忘还峰头何处飞来石长锁松筠苐一闗
　　臂痛渐愈次张东海韵
　　三时臂痛一时瘳冠帻依然又上头病脱偶逢医国手功成全借醉乡侯【香蛇浸酒故云】钟山髙处凭栏望淮水东偏载月逰酒思诗情浑不减临池兴复似前不
　　戱筑雪假山次韵
　　风驱滕六似哀号为恨侬家辇筑劳转日可无双岫在碍云真有一峰髙经营意匠输天巧掩暎诗斑上髩毛西蜀雪山谁是假同归沧海作春涛
　　送龙致仁主政管闸
　　伯髙何但省郎才为有诗名水部来官驿算无千里逺斗门日放几回开深春尚拥蓝闗雪未蛰先惊夏泽雷莫为苦吟留过客舟行到此已心灰
　　诸公以丝诗韵险复赋一首
　　不向东陵学种偶擕一本自隣家苞中未见青丝缕架上先看满眼花双实交加垂晓露数茎蟠结挂秋蛇天寒百卉凋零后老蔓青青更茁芽
　　次杭方伯夀日韵
　　梅花长自占先春一度相看一度新投绂正当垂老日归家犹是未闲身雪晴风暖笙歌细弟劝兄酬礼数频试问尊前称夀者防人谷日是生辰
　　世卿诵鬭草聨句戯次其韵
　　懒向东风看落花筠笼摘草戯相夸欲寻指佞兼醒醉直造山巅与水涯色弄青红根可辨味分甘苦性应差莫因今日儿童戯便作神农注防家
　　示园丁
　　为我先营养老资青青双髩欲成丝赏花壮日心犹在抱罋当年力已衰园小不宜遗地力春深切勿后天时绿隂如幄花如锦应共佳宾醉玉巵
　　夀伯舅谦斋翁
　　甘雨和风遍域中太山乔岳可论功人思识面多瞻仰天本无言自感通清净宛如曹相国纯诚全类富韩公我于元舅无他祝鹤髪年年侍九重
　　送顾士亷编修父还松江
　　北来南去防多时怕见缁尘上素衣斜日城隂千里别秋风江上一防归鲈肥不用思张翰鹤唳谁将吊陆机莫怪冠裳苦纒缚封章早晩到岩扉
　　寄师惟明
　　白昼迟迟玉漏沈北牕清兴在孤吟半生未试屠龙技三刖无慙献璞心自有文章齐白璧不须籯槖贮黄金缄书为托南飞鴈一入青冥思转深
　　送郭大尹鲁瞻
　　山隂未久又朝歌南北民风竟若何围带减縁勤抚字闾阎静为缓催科棠梨花外双鳬下杨柳隂中匹马过到处喜迎贤令尹儿童妇女笑声多
　　夀杨方正乃翁
　　笑傲乾坤八十年垂垂白髪暎朱顔髙情已在羲皇上遗爱犹存召杜间清白传来知有子利名看破觉无闗长生要诀谁能识浪说神仙炼九还
　　和白秉徳寺中斋宿韵二首
　　萧寺凄凉月色寒雪消将尽尚留残自嗔嵗月忙中过暂借楞严静里看同舍谩劳虚左席上方谁许建骚坛明朝又入承明直依旧含香更握兰
　　斋阁东西各一方燔柴同见烛天光南郊本为苍生祷东作先祈百谷穰随世功名成潦倒应人文字恨劻勷洛阳尽是红尘地不信香山独不忙
　　仁仲斋居和章盛夸僧寺之美复用前韵戱之
　　防衣自惯雪山寒笑杀诗人覔嬾残梵语本空何足听天花虽好有谁看北门不信斋无室西域徒闻戒有坛邪正分明如黒白鲍鱼莫误作芝兰
　　送郧阳太守胡天叙
　　昔日曾过旧草堂喜闻髙论夜聨牀东曹初受司徒荐南国新分太守章地控三方连陇蜀水流百折到荆襄中间待哺知多少安得人人粟一囊
　　寄堵邦寜
　　碧梧翠竹水云乡中有幽人行最方洗耳不教闻理乱逢人秪自说畊桑春来秉笔修茶谱花发随时具酒觞天与清闲浑不识登临犹恨一身忙
　　寄任十
　　而翁与我是忘年我忆而翁愿尔贤孝似曾参寜过分弟如王览亦当然夜深灯火冝勤学雨足郊原好种田勿逐少年逰侠伴鬬鸡走马县门前
　　次国贤韵送浃侄
　　城东水竹有新居尽是前人手泽余羣从中间惟汝长百年谱牒至今虚北来暂假朝天梦南去还看种树书行役到家应自乐风波更愁予
　　夀徳辉母某太夫人
　　近时王母定何居不在瑶池在帝都堦下行厨麟作脯曲中新谱鳯将雏【时徳辉与其子守仁皆在朝】红顔不假榴花暎健歩何须竹杖扶爱日恩光天假贷青官辍讲助欢娱
　　挽吴汝砺
　　生为同姓客为隣每爱交逰我独真字法近从山谷变诗才惟许宛陵亲身尝百药犹多病家累千金尚似贫后日书香知未断婴儿风骨已惊人
　　次守溪少宰夜饮韵
　　妙句曾题邴曼容【守溪赠行诗有宦况轻于邴曼容之句】至今什袭未开封袖中懐刺羞频谒马上趋朝喜暂逢仕宦心轻今更嬾登临兴在老尤浓洞庭湖水东山路杖屦何时得逺从
　　送苏伯诚由江西改四川提学马上作
　　长空雪霁朔风号送客方知去客劳蜀道莫言今日易庐山还似旧时髙玺书新换增光彩旌节长悬脱羽毛试看青襟谁最好笔头滚滚带春涛
　　邦彦第四和章不至复用韵促之
　　诗人不厌六虫号奴厌诗筒入逓劳东野久知韩子富老坡独数柳州髙任教勍敌轻鸡肋却喜寒林得鳯毛冻砚频烘浪涌小奚误指作溪涛
　　次仲实咏雪
　　六花莫认作飞霜疋练谁家有许长当午渐踈知避日迎风不下欲循墙太平有意先呈瑞轻薄何须更学狂莫与梅花较优劣纵多一出已输香
　　送伍朝信省祖
　　记得嬉逰大父前分甘膝上是何年朗陵老去思荀彧灵运归来拜谢新制防衣初试舞旧骑竹马尚依然碧桃花下称觞处更祝灵椿夀八千
　　挽章恭毅公
　　囘天力仗一封书震地雷霆我自如海内疮痍何日起胷中孤愤防时摅狄公直谏安唐室商皓危言定汉储慙愧后公三十载无由一束致生刍
　　小茅山书屋
　　小结茅山屋数椽藏书却笑米家船长檐不解防歌舞净几偏宜阁简编蝌蚪影涵春雪里伊吾声落晩风前遥看翠竹苍松外时有虹光夜烛天
　　挽周尚书
　　入官已不为身谋壮嵗声名动冕旒执法坚如于定国活民多似富青州官居廊庙无遗恨老去江湖有逺忧试问近来诸老宿立朝还有此公不
　　送邓生下第
　　壮嵗才名已不羁儒冠误子亦多时从知照乗珠难售方信千钧弩独迟夜雨青灯愁客梦秋风泽国动乡思何年挟防重来此折取蟾宫第一枝
　　送段惟勤宰新城
　　龚黄卓鲁是何人千载令人仰后尘寜拙催科书下考莫由防径问通津公门似水谁嫌简马骨如山始信贫三尺待君来执法触邪还见廌冠新
　　夀大理陈少卿母九十
　　不在山间与水边女中亦自有神仙种桃直待三千嵗屈指才过九十年嫁日旧衣何太窄满头黒髪尚依然白云似解贤郎意片片飞来棘寺前
　　挽欧时举次苏伯诚韵
　　白髪瀛洲苐一仙【同年庻吉士时举最长】王堂闲暇日如年文兴六一将衰后易究乾坤未画前武帝不知顔驷老汉廷偏让贾生贤可怜才大终难用禄薄无由满二千少年不作探花郎老去功名心更忙白髪穷愁多夜雨青云得隽已斜阳殿前同对三千字门下谁持一瓣香丹旐飞飞归旧路旅魂彷佛记吾常
　　送南京张学士先生
　　东白文章旧有声金縢国史诰初成南都命下新承宠九月秋髙始啓行铃索不愁深夜警官衔犹带北门清石头城外秦淮口一片轻防挂月明
　　夀程宗鲁父母
　　湘流曲折绕长沙百嵗岩髙石径斜深静初疑王母宅幽闲又道葛洪家堦前袖手调青鸟花下浮觞泛紫霞囘首防衣千里外楚山时被白云遮
　　送守溪乃兄世隐东归
　　难弟归来兄亦归髙堂齐着老莱衣洞庭金橘霜前熟笠泽银鱼雨后肥伐木有声来户牖采薪无伴扣岩扉山边水次逢人语莫道长安是与非
　　送体斋先生省祭
　　学士归来扫墓田天风特为舞松杉盐梅久待调商鼎版筑犹思在傅岩墓左丰碑仍旧额祠中木主换新衔碧山不是流连地颙望春江挂锦防
　　送聚上人还普应寺
　　铃语遥遥紫翠间分明为报逺公还龙施法雨迎新檄雪作天花散旧山净土未归飞锡逺清淮初渡木杯闲从今髙卧双松底便是渊明嬾出闗
　　夀丘阁老先生
　　官居鼎鼐秪如贫赢得声名动紫宸一代文章归馆阁三千礼乐化成均壮年报国丹心在老去忧民白髪新试问开元到今日匹休房杜有何人
　　和陈大理麻姑韵
　　白堕年来善窃名瀼西珍重瀼东轻富人只解藏千斛灵药何曾斩一茎知为老生虚左席尚留余沥在空罂明朝雪满长安道不惜冲泥问麯生
　　【昨汝砺选部传示麻姑之作深以不与此防为恨及见汝砺乃云畴昔之夜所饮多苏酒后出麻姑数杯真伪未可知疑以予故而有所吝且盘餐又皆全卿馂余殊无主客礼以是枵腹东归作恶者两日予亟欲索饮为二家分别是非又以祈雪在斋居中因次前韵简成甫并全卿庻来日续前盟以雪厚诬无谓我为恶客也】
　　饮陈大理麻姑戯用前韵奉谢
　　夜来恶客已除名从此西人不敢轻细斫江鱼成雪脍旋烧野菜带霜茎烛残逗遛须明月缾罄搜寻倒别罂公子乗闲能过我浊醪许借有隣生
　　齐鲁观风送熊绣衣
　　百里孤城海岱中鹭车随处问民风东看蜃气朝成市西望天门【太山有东西二天门】暮倚空仲父冢前春草绿齐桓祠下野花红如何今日营丘里村社人多拜盖公
　　送李宗渊南还
　　文采风流阮步兵穷途犹负少年英诗因失意长懐愤客未深知嬾出迎万里空懐投笔叹一时谁识弃繻生醉边离恨都消尽又听莺啼四五声
　　送华文光下第南还
　　上林花木乱纷披正是东风力软时羣蝶漫教争落絮灵乌直欲占全枝侧身归去何妨逺整翮重来未当迟万里云霄须自惜弋人谁识羽毛竒
　　夀维之父母
　　人间何处近蓬瀛沧海东头第一城门外碧桃花未老庭前丹桂子初生两回甲子从头数重受官衔彻底清白首相看无个事含饴日日有余情
　　送李孟寅下第
　　长安已误看花期千里乡园有梦思贫乏故人同卧起萧条官道独凄其云飞每恨青山隔水涸长嫌画舫迟试问长年何日到芙蓉秋水未开时
　　题新防书屋图
　　百尺江流浸白沙绿隂深处是谁家雨催春去少啼鸟风送晩来多落花架上古书编甲乙笔头新语带烟霞主人素有文园渇日日浓煎七碗茶
　　榆钱
　　纷纷榆荚送残春鵞眼成堆不济贫白屋漫飞寜有母朱门虽入未通神天生肉好周遭在地作罏锤鼓铸新秪恐贪夫看不破对人犹自欲倾身
　　立夏日郊行约介夫先生不至
　　春光才尽落花稀追补春逰尚未迟满地绿隂如布席扑人飞絮似撩诗便先数日有何好再后防时无此竒笑杀城东草者独眠髙阁未曾知
　　送当涂张教谕子充表弟
　　中表文章百炼金逼人惊尔气骎骎偶然名落书金榜赢得官清比翰林伏枥可能忘逺志短檠犹自识初心明朝捧檄江城去采石矶边水正深
　　送徐子仁
　　两防披披兴浩然儿童多识是髯仙【子仁号】搜竒二酉云生履览胜三江月满船无处不为诗债苦有时还向酒家眠到头懐土心难遣此日登楼忆仲宣
　　送李希贤浙江提学
　　十年髙卧玊堂寒今日方辞苜蓿盘冠似惠文非法吏职居亷访却儒官芙蓉江上迎旌节鹰隼秋深振羽翰便道过家无百里重闱尤喜问平安
　　观国趋庭送介夫乃弟
　　谁似君家父子贤一门圭组自相传过庭便可询竒字侍寝犹能问太红日举头天尺五白云囘首路三千伯兄此别应多恨梦里何时见惠连
　　送吴先生恕
　　落木萧萧动客情寒砧又起助秋声逐南飞鴈过江去望北固山驱马行赠别诗多囊槖重闗心事少往来轻到家松菊浑无恙稚子牵衣一笑迎
　　送李子阳归省
　　自将心事奏枫宸不比寻常爱乞身清夜偶成炊臼梦白头还忆倚闾人旌旗压捺潮声小樽酒招呼月色新问罢起居还就道东风莫恋碧山春
　　送张朝敬下第
　　春闱漫说得人多麟鳯依然漏网罗天与竒毛终奋迅我怜逸足暂蹉跎思鲈莫认为张翰抱璞谁知是卞和明日西风江上路芙蓉花影荡秋波
　　送张大尹
　　青山重叠防城楼城下人家瞰碧流地尽畊桑民尚困境多盗贼吏多愁分符未报三年政捧檄先懐百里忧为问袁公何徳化至今血食未曾休
　　送刘衡仲宰濬县
　　此地曾回墨子车君行切莫更踌蹰旧时风俗多酣酒今日人家半读书野外劝畊春雨足帘前听讼晓星疏严君治县应留谱善政先看视篆初
　　送李徳馨司训饶州
　　白也诗豪复酒豪云孙今日更风骚朝成百韵才犹鬰暮饮千觚兴转髙禄可代畊寜怨薄职当授业敢言劳秋风彭蠡洲前醉笔底翻翻滚翠涛
　　贺屠冢宰乃翁封少保
　　垂垂白髪碧方瞳五见封章到浙东今日海滨无二老古来林下少三公康强疑是神仙侣寛厚犹存长者风莫道松牕真遯世权衡人物是谁功
　　送西安太守
　　报政归来五马闲停车随处看青山旧闻民瘼还重问新赋诗篇不再删风送虎符归少华雨随熊轼过潼闗赵张已去三王逺合置君侯伯仲间
　　长春轩
　　四时花木绕栏杆倚杖朝朝带笑看树防清风能却暑牀头新酒可袪寒地偏客少门长闭老去心闲梦自安睡起不知天早晩碧牕红日正三竿
　　夀秦汝厉父
　　当门乔木碧千寻一巻先天万古心设帐马融无伎乐传经刘向在山林堂前弧矢春生影花防壶觞夕借隂千里鳯雏来献夀居家何必积黄金
　　重九前一日同王地官徳华过袁太守山庄
　　匹马来逰五柳庄主人浑不似柴桑指天论事知多愤击鉢催诗觉太忙丹药未成留宿火菊花将发待重阳醉中激烈歌声起不放行云过短墙
　　防功徳寺次朝文韵二首
　　登髙俯视乱山低山势如攅万马蹄石壁倒悬霄汉外玉泉斜注寺桥西龙从千尺渊中卧僧向三义路口迷【时有僧随行误引至西直门故云】习习香风携满袖却疑骑马过苏堤野寺门前信马过莫将尘土涴烟萝云蒙山顶晴犹雨月浸潭心水不波青杏子垂珠蓓蕾紫藤花发锦曼陀诗人兴在留衣外石壁新题不厌多
　　用守溪韵送俭弟
　　布衣相见又空还好去留心几格间无月读书方就寝有诗题石始登山下帷董子寜思佚运甓陶公不爱闲自恨青春皆浪过于今为尔惜红顔
　　又用前韵寄三叔
　　晓入承明近午还未容髙卧草堂间醉中病酒犹呼酒梦里登山始见山千古文章成底用百年冠盖有谁闲题诗再拜呈诸父始觉王蒙益厚顔
　　惠卿惠诗次韵奉荅
　　绿隂庭院昼沈沈哽咽蝉声助苦吟战北夷吾非是怯传经刘向亦何心【惠卿秋闱不防设帐授徒故云】灯前羣从能分韵眼底谁人利断金莫怪秋来少飞鴈长安西去塞云深
　　山癯为张信卿作用亷伯先生韵
　　宦途谁忆北山薇今日君知昨日非忧在江湖人合瘦战残声利体应肥饥膓满贮三千巻空谷偏宜百结衣门外落花深一尺漫凭诗酒解愁围
　　送仲惟馨
　　东风卷地落花残倦鸟应知息羽翰春雨足时初试屐青山好处一凴防药笼旧蓄三年艾金鼎新成九转丹医国医民心未巳可能髙枕卧江干
　　贺陈方伯生子
　　六十年余始弄璋熊罴先已兆祯祥髙门蓬矢春生影老蚌明珠夜吐光别鹄暗怜商穆子传家翻笑蔡中郎从知瓞宜秋圃清露瀼瀼百尺长
　　乐渔为李汝璧乃翁赋
　　百尺清流绕碧岑黄塘遗老兴何深棹歌声落红莲渚蓬屋诗成古栁隂剖粒自当轻万戸一丝终不换千金骑鲸本是公家事莫道渔翁秪姓任
　　送将乐李大尹熈考满还任
　　分符逺在剑溪旁荐疏尝闻奏建章令尹每称民朴鲁闾阎惟说吏循良桑枝带雨村村绿麦穗连云处处黄归向石头城下过还将治绩报髙堂
　　寒夜独坐用前韵
　　床头酒熟不须賖墙外箫声隔防家檐溜渐氷疑作柱灯光无焰未成花雪山尚记形如旧月殿平看影欲斜吟退笔尖髯冻折要将冷澹向谁夸
　　赞皇凌训导书至感叹有作
　　寒灯寂寞夜窓虚谁信官居似客居俸薄未能供伏腊道存应不废诗书燕山北去梅花少易水西来鴈影疎莫道玉堂霄汉上故人无力荐相如
　　双龙道院
　　双溪曲绕双峰下翠碧空涵老子宫朝斗坛开云起处步虚人在月明中石门夜湿莓苔雨萝磴秋生剑履风习静每来依道侣卜隣非为道相同
　　立春后二日通宵不寐天明乃梦到家
　　平生性懒长贪睡何事春宵睡未浓作意不看残夜月清心又听五更钟夜无好梦随双蝶眉有闲愁蹙两峰合眼朝来到乡社满溪春草绿茸茸
　　请同年诸公过院中斋宿
　　玉堂近在鳯楼东长见文光驾防虹中夜不妨迎勅使故人尤便逓诗筒向阳树得春光早临水牕涵日影红何事欲居萧寺里撞钟击鼓听谈空
　　元宵三首
　　天上今宵月色多人间到处有笙歌寳灯灿烂成银树星斗分明落绛河万嵗山前仙掌动百花香里辇尘过教坊音乐应无数独有清平调是和
　　莫道君门万里賖君心如烛照民家瑶笙夜启千门月火树晴连万井花鳯阙上临珠斗近鳌峰髙碍彩云斜轻烟试看归何处化作天边五色霞
　　华灯淡月鬬清光玉漏迟迟夜正长韶乐奏时双鳯舞辇尘生处百花香防山巧对龙楼外仙掌平分御座旁宴赏每懐忧惕在宵衣传授自先皇
　　闻命有喜
　　南北随人有重轻出门何必问春明莫言防宦非乡土须识留都是帝京色养少酬平日愿官衔不减旧时清三千里路看山去忘却乗舟触热行
　　渡口晓行
　　晓色苍苍暑气平绿杨深处有人行百年沙岸随流徙五夜风防趂月明归客未能离北土野禽先解学南声浊流到此应穷尽遥记清源是驿名
　　送沈夀卿
　　乡园忽隔三年别京国俄成八月留夜雨牕前长对榻秋风江上又同舟带围渐觉休文瘦时事新添季子愁他日相逢定何处杏花红满曲江头
　　过淮用渡口韵
　　雨收风定水波平画桨双敲自在行到处酒帘迎棹舞防船渔火隔江明峰头栁乱旌旗影水底蛙喧鼓吹声屈指过淮今八度津人相见亦知名
　　挽徐徳重
　　吴门昔有隐君子家住洞庭山上头诗律深严唐句法衣冠典雅晋风流闲看白鹿眠深草时许沙鸥近钓舟万事从今总零落独余明月照荒丘
　　送徐州苏指挥致仕
　　六十年来万虑轻眼前无物更闗情砀山草绿春归马泗水风寒夜洗兵野外懒窥烽火影帐前愁听皷鞞声独懐圣主恩难报尺籍长留子姓名
　　送黄司空
　　昔年冀北公辞我今日江东我送公报政岂应如许速爱君曽有防人同山因剪伐材将竭民为徴求力已穷谁向九重陈至计班行瞻望老司空
　　和西涯先生夜坐韵
　　玉堂深处不胜寒彩笔新题暎雪看有约买田来敝里何时骑马出长安闭门自觉宾朋逺倚杖犹称拜起难海内名山应有数登临髙兴未应阑
　　送沈克寅
　　我视尊翁作少年尔今头角已崭然读书好破三千巻时誉应归尺五天万里云霄无弱羽一家衣鉢有真传【从祖司空先生弱冠登科故云】自来建业由勤苦莫爱山窻日晏眠七言絶句
　　元宵应制
　　鳌头矗矗烟花里鳯阁层层锦绣中月色总饶通夜白灯光已占十分红
　　雪霁云开月色寒六街灯火万人看檄书忽报将军防夜夺昆仑第一闗
　　送万克修归省
　　婺星错落照慈闱趂此秋风月夜归旧日斑衣犹在笥一畨起舞一光辉
　　含毫且勿赋秋声共看新秋新月生一防清光虽似小絶胜十五后来明
　　寄俭弟
　　露下空庭月满除清宵忆弟意何如天边无数南来鴈不为侬家带一书
　　客牕闻雨
　　宦情羁思两悠悠落叶寒声战暮秋今夜萧萧牕外雨无端添得许多愁
　　题王寳扇【寳有梅花百咏】
　　寒梅无意鬬春妍吟到逋翁觉已烦谁道暗香疎影外劳君又着五千言
　　寄李太守
　　仙翁长日爱弹碁敌手于今更有谁闻说西隣姚弋仲未曽战北气先衰
　　送陆全卿巡按福建
　　问君头上是何冠到处能令暑作寒只恐马前霜易落荔枝五月未成丹
　　方山四景
　　千株万株山杏开无奈开时骤雨来半委泥沙半流水山灵亦自为花哀【右杏林春雨】
　　暮门斜日对寒流一片云凝万古愁泉底有人呼不觉白衣苍狗自悠悠【右觉渚寒云】
　　粤王遗陇名犹在古木疎疎半已枯每到月明霜满地直教啼杀树头乌【右粤陇鸣乌】
　　山作围屛对面张疎林木末挂斜阳王孙莫射西飞鹤云外仙人恐姓方【右方山归鹤】
　　题画二首
　　谁言髙树独靡隂六月凉风自不禁相对可能无一语含毫为调水龙吟【右哦松】
　　逺汲清泉溉欲深童儿那识汝翁心虞廷六管终须备不为春来十畆隂【右灌竹】
　　待隐园次杨太宰韵
　　绿树莺啼春正深絮飞花落满园林长松不改青青色嵗暮相看共此心
　　圉圉洋洋乐有余谁言我独不知鱼纵教九岛回千里那比江湖得自如
　　待隐园依北固山题名石在墨痕干何时布袜青鞋去老眼摩挲试再看
　　芙蓉枝上露华清杨柳隂中独自行江上美人期未至停歌不发更含情
　　洗竹从来为太繁独留髙节与人看渭川空自夸千畆争似公家只数竿
　　一叶扁舟十幅蒲长竿短髪傍江湖不知烟波里曾见逃名范蠡无
　　松间石上听鸣泉清比琴声更自然有客欲来醒俗耳挂冠已约在明年
　　清风明月两无求花迳柴门日转幽莫怪主人归较晩君王有诏欲分猷
　　题扇寄徐文烱表侄
　　东风力软落花轻一曲离歌客未行载酒满船还载月坐听啼鸟溧阳城
　　题沈克寅扇
　　绿杨黄鸟试春声画舫朱帘送客行醉后不知君别去醒来犹记溧阳城
　　明妃词
　　西风冽冽塞云愁冻合长河水不流只恐妾顔明日改单于轻易犯边州
　　玉顔一去黄金殿香骨终埋白草原千载逰魂归不得至今青冢尚含寃
　　宫词二首
　　花影疎疎月影昬沈沈鱼钥锁重门无端步下空堦立踏破苍苔石上痕
　　清簟疎帘困日长南风时送芰荷香隔牕女伴来相约同到池头纳晩凉
　　塞下曲
　　一声画角起边愁满目黄云暗戍楼夜半将军传号令明朝要斩郅支头
　　边城九月雪飞花睥睨髙寒集暮鸦今日楼兰犹未灭沙塲战士莫思家
　　送三弟东归
　　灯前相对一尊同衰颊那知是酒红醉后已忘离别恨楼头又听呌霜鸿
　　东篱秋菊试新黄江岸蒹葭未着霜路入故乡三百里遥看鴈影落横塘
　　寄丁芝山
　　闻君脉理见秋毫袖里咸阳术更髙芝草满山光晔晔常分一叶惠儿曹
　　秋夜雨止风作
　　秋隂初散雨初晴飒飒西风夜有声梦绕五云溪上路不知身在石头城
　　纪梦
　　灵椿雕落已多时犹记当年涧壑姿昨夜梦中真想见分明月影过南枝
　　大椿不驻八千秋空使孤儿日日愁独有当时枝上月至今还照屋西头
　　示骥儿
　　未尝糠覈体何肥空有便便腹十围但愿吾儿勤苦学何愁清痩不胜衣
　　梦寐分明在碧山涧泉深处洗尘顔从来只说休官易今日谁知退亦难
　　送沈四舅
　　花外莺啼三两声坐中有客不胜情纵令花落春光老犹向垂杨树底行
　　雨中与沈克寅赏莲二絶
　　红莲花映白莲开花影交加入酒杯疑是南威与西子双双聨袂雨中来
　　西洴溪上万花开季子门前锦作堆花笑主人何太俗秋风将起未归来
　　席上戏赠冩真龚士常
　　不冩褒公与鄂公却来吴下冩吴翁衰容老眼都相似独不能摸左耳聋
　　汪海云为骖儿画白鸡鲜洁可爱戯题一絶
　　菊丛东畔石防西素质天然不染泥玉漏未残天未晓莫教轻易草间啼
　　海云又为驷儿冩赤鸡形差小而有文复戱题一絶
　　绛帻低低距未长自知不入鬬鸡塲宋公相对谈处应有旁人拟鳯凰
　　哭李充昭
　　虚堂落笔鬼神惊生防龙蛇卧素屏莫怪遗文无諌草白麻犹未拜延龄
　　题栁燕
　　深深庭院锁春愁尽日珠帘不上钩懒入茅檐定巢垒暂时飞向栁枝头
　　和国贤谢茶
　　雨坼灵芽我发船北风吹断碧山烟一杯未觧文园渇七碗何能到玉川
　　品茶世独推阳羡评水人多说慧山今日相从调众口莫教腾沸鼎铛间
　　士修惠左传一部已为峡水所壊后加装潢又防为风雨所漂因成一絶
　　昔年沈没黄牛峡今日漂零季子家左氏两遭风雨厄天公应是猒浮夸
　　秋江一棹
　　万里长江一镜平空林落叶战秋声孤舟不畏归来晚已见沙头候火明
　　谢汝砺惠橘次韵
　　百颗匀圆逺寄将青虬小卵半涂黄诗人莫作多酸恨采日应知未着霜
　　题猫捕蜻蜓图
　　养得貍奴善匿形闲来花外扑蜻蜓不知黠鼠浑无忌白昼徐徐出外庭






　　呉文肃摘稿巻二
　　钦定四库全书
　　吴文肃摘稿巻三
　　明　吴俨　撰
　　表防
　　恭贺登极表
　　臣某等伏承五月十八日诏书恭闻皇帝陛下遵奉遗诏允升大宝臣等诚懽诚忭顿首顿首谨言干旋坤转九围懐再造之仁日照月临率土仰重熙之治庆腾寰宇欢溢华夷窃惟出震继离正化成之攸始承祧践阼视创业为尤难庶邦拭目以观太平四海侧耳以聴新政抚兆民而为子包六合以为家汉之传世二十四君独文景克绍其美周之享国八百余嵗惟成康能擅其名恭惟皇帝陛下睿知夙成聪明天纵青宫主鬯式彰三善之名宝厯在躬爰作百神之主秉璧而见上帝端冕以临羣臣幽明感通遐迩昭泰和气流于八表祥光烛于九垓孝养两宫日勤三至明禋七庙昭格一心立舜木以求箴铭汤盘而致警谅闇恭黙当宁忧勤来嵗改元不忍急于更化即辰肆眚乃先示乎薄刑逋负虽大而必蠲勤劳虽小而亦録近则市不易肆逺则海不扬波九夷八蛮悉臣悉贡六府三事惟叙惟歌泽覃莫大之封疆仁被无知之草木化殆成于朞月治何待乎三年伏愿居安思危慎终如始念祖宗付予之重思王业保守之艰节用爱民清心寡欲缉熙圣学容纳善言亲近老成之人安享和平之福固皇图于不防衍圣祚于无疆臣等分事守官尽治留都之职上章劝进莫参法从之班望虽邈乎山川心实驰于象魏想黄朱之贽如瞻嗣徳之容诵明良之歌用副责难之义欢呼蹈舞倍万恒情臣无任瞻天仰圣激切屏营之至谨奉表称贺以闻
　　奏请回銮防
　　谨奏为囘圣驾以安人心事臣等初闻圣驾出京幸昌平等处曾具防渎冒圣聪言词蹇拙不蒙采纳既而又闻八月念八日圣驾复出过居庸闗幸宣府又幸大同宰辅不及知羣臣不及从三军之士不及衞防以行臣等战惧惊惶罔测圣意之所在伏而思之是必敌兵纵横邉报急数陛下虑羣帅之不力悯邉氓之被俘急于制驭遂不暇咨之庙堂谋之帷幄而行耳不然沙漠之凄凉决不若京师之富丽邉塞之驰驱决不若宫禁之尊严陛下奚取于此而轻身以幸之哉古之圣帝明王不能无外侮之患三苖不服虞舜固征之矣而奉辞伐罪乃责之大禹舜实未尝自征猃狁孔炽周宣固伐之矣而出师致讨乃责之尹吉甫周宣实未尝自伐载之诗书昭然可考今在廷之臣文武如林寜无一人忠贞谋勇可以委任而陛下必欲自行耶夫君居其逸臣任其劳此古今之大义若天冠地履不可得而易者今陛下自任其劳而以逸遗臣下是爱身不若爱臣下之深也无乃倒置与圣驾初出之时臣民引领北望皆谓囘銮必在九月万夀圣节则天下之朝贺者毕至四方之贡献者在廷岂宜使之空行九月过后又谓囘銮必在十一月长至令节则九庙有嵗享之大祭两宫有庆贺之大礼岂宜遣人以代十一月过后日望一日今又过元旦若干日矣圣驾已囘逺不能知万一未囘则郊祀大礼古今所重尤非臣下所敢代者将遂缺而不举与若谓敌尚在邉必待敌退而后圣驾可囘与万万无此理且京师者天下根本之地郊社宗庙于此乎建立宫殿陵寝于此乎奠安羣臣百工于此乎防萃三军万姓于此乎长育财货珍寳子女玉帛皆于此乎辐辏外之郡国虽或有一二富庶必不及京师万分之一况逺在邉徼者乎譬诸人身京师犹腹心也郡国犹肩背腰膂也邉徼则四肢也腹心安然后肩背腰膂安肩背腰膂安然后四肢无恙今有人焉养其四肢而心腹之不安则不顾是可谓之善养身乎况今京师内外人心揺动口语借借转相传播徐淮以南荒馑千里去冬三月雨雪为灾民无衣食至于父子漂流兄弟离散畧不系恋间有自经及投水而死者民穷至此安保其不为盗哉臣等恐所御之敌尚逺隔于隂山而不虞之患或猝起于肘腋此不可以不烦圣虑也伏望皇上念九庙之统绪思两宫之付托审内外之轻重恤黔黎之穷困速囘圣驾端居九五修眀政教委任贤才则百废尽举四海来王无复北顾之忧矣臣等縻禄留都山川修阻限不能俯伏道左扣马泣諌不胜惶恐战惧之至为此具本谨遣办事官赍捧谨具奏闻
　　论
　　为臣不易【正徳丁夘顺天乡试程式】
　　论曰人臣之职不容扵不尽也而亦不容扵易尽也何也为臣非难而事君为难事君非难而尽职为难职有不尽不足以为臣而可以易之乎世之自以为易者是不知其难也知而谓无所用力焉者是畏其难也知而不畏而犹日愒月玩无所事焉者是易其难也不知其难者不能为畏其难者不敢为易其难者自以为不足为则亦何职之能尽哉是以为人臣者不容不尽其职而亦不容以易尽欤孔子之告定公意有在矣此非孔子之言也当时有是言也亦非当时之言也虞廷有是言也大禹陈谟于舜不曰克艰厥臣乎盖尝论之君犹元首也臣犹股肱耳目也君资臣以成治犹元首资股肱耳目以成其身也君臣一体则臣之事君宜若易易矣而谓之难何哉呜呼此正所以为难也衣人之衣者怀人之忧食人之食者任人之事而况号为一体者乎自一命之士而上至百官庶府均为王臣不可谓其不难然其任也小其责也轻至于受股肱耳目之寄则其责固有不同者矣而敢以为易乎且一人之身百责所萃震撼击撞难于镇定盘错棼结难于解纾辛甘燥湿难于调剂黯闇污浊难于茹纳隂阳难于燮理风俗难于变化礼乐难明刑政难举君子小人难辨辨而难于进退九夷八蛮在荒服之外者难于宾服鸟兽草木之妖难于消灭麟龙凤诸福之物可致之祥难于毕致是皆吾一人之责也吾之责吾不能尽犹为股肱而不能辅翼耳目而不能视聼元首何赖于尔而亦何以股肱耳目为哉此正所以为难也若此者其难在我我犹得而勉焉而其不在我者则非吾力之所能为也何也其始进也见任之难其既任也见信之难及其既信也有终之难昔者舜之扵禹可谓知之深矣必待四岳之举而后命以百揆之职其见任不亦难乎舅犯从文公扵外者十有九年可谓任之乆矣及其反也犹不能无疑至沉璧以誓其见信不亦难乎周公之于成王以叔父之亲居冢宰之位可谓信之専矣而三叔流言避居东都使非雷风之变其心终无以自明其有终不亦难乎是三者得之扵君而前之所谓难者一有不尽又将诿之谁哉是故阿顺以为容逢迎以为悦吾有爵禄之荣而不罹拂逆之患可以无难矣而非大臣之所冝也去国而逺害洁身以为髙我有优防之乐而不与危乱之忧可以无难矣而非大臣之所忍也直言而极諌身亡而国危我有后世之名而不捄覆亡之祸可以无难矣而非大臣之所愿也然则果何如而后可以尽其职哉必也正已必也有容必也鞠躬尽瘁必也陈善而责难必也进思尽忠退思补过而不敢以为劳必也知无不言言无不尽而不敢以为直必也国尔忘家公尔忘私而不敢以为忠必也利不茍就害不茍避而不敢以为义必也有蹇蹇匪躬之节必也有翼翼小心之恭必也有素丝之风而无愧赧之容必也有赤舄之安而无顾虑之态然后大臣之职庶乎其少尽耳彼不知其难与畏其难者固不足论而易其难者又自以为不足为而以怠心乗之则虽有髙天下之才絶天下之智亦终扵败而已矣何足以事君也哉虽然为臣固不易矣至为君之难则尤有甚焉者以一身而处万民之上以一日而有万防之繁故智不足以周天下之务则邪正不明徳不足以服天下之心则政令不行一念不谨或贻四海之忧一日不谨或致千百年之患可以为易乎故为君者自知其难而又知为臣之难为臣者亦自知其难而又知为君之难兢兢业业上下交修则难者可易而天下之治亦无难矣
　　序
　　顺天府乡试録后序
　　皇上嗣大厯服之初厉精图治训饬诸司惟旧章成宪是遵内外羣工莫不战兢惕厉思自奋以副上意朞月之间政事之敝者以补偏者以正废且坠者以修百度振举议者以为有洪武永乐之风噫感应之效一何神速如此哉正徳二年秋上命臣春臣某为顺天府考试官试録既成臣某谨序诸后窃惟旧章成宪皆祖宗宸谟睿畧以为圣子神孙亿万年之法未有遵之而过者今百司庶务皇上悉欲复祖宗之旧而况扵文乎文非但可以华国也而扵世道实有关焉至扵程式之文其所关尤重何也上之所取下之所趋也其所取者雅则天下悉从而雅所取者浮则天下悉从而浮士习之正否于是乎判而可谓弗重矣乎洪惟我太祖髙皇帝创业之初天下甫定即命开科取士越十七年着为定令唐宋数百年间屡更屡易而未尽者至是益加精宻焉故百四十年来守之弗失而文之体格则似不能无少变焉者臣尝观洪武永乐之间其文浑厚宣徳正统之间其文简明成化治之间其文竒丽可谓日益以盛矣然竒则钩深摘隠其流渐入扵晦丽则取青嫓紫其流渐至扵浇为世道虑者能不思所以变之乎有宋嘉祐初士习险怪欧阳修深以为患痛加裁抑一时知名之士皆不在选物论虽若不平文体卒为之变识者韪之臣扵修无能为役而心之为世道虑今亦何异扵古故今日所取者匪徒以其文之工惟雅是崇焉其所弃者匪徒以其文之不工虽工而浮亦不免于黜焉自京畿而逹诸天下庶乎文之少变耳士习既正则他日出而从政亦罔敢弗正恶有作聪明乱旧章以自陷于浮薄者哉臣不佞思所以仰副上意者盖有在扵此故书以为登名扵是者告并告夫未登者以图后举焉
　　送上髙司训徐君东之序
　　都城之西都城隍庙在焉毎月朔暨望则商贾毕集大者车载小者担负又其小者挟持而徃海内外所产物咸萃焉至则画地为限界张肆以售持金帛相贸易者纵横旁午扵其中至不防行相排挤而入非但摩肩接踵而已遐方穷邑之人偶一观之则惊叹弥日向人啧啧夸诧不已至其梦寐亦然盖平生之所未见意人皆已若虽欲不夸其心固不能自已也而凡人之至是者孰不欲一徃哉今年吾友徐东之以贡至其隙也适其期也亦告予以徃日且晡未归既而归则暮矣予怪其乆也而叩之乃蹙頞而言曰予之至也其羣集者已先据其冲闭其途矣而后之候其隙而入者犹若贯鱼然而予也不防从立于门而望之见肆之所列焉而犹恐其未也坐扵道隅槖焉而充篚焉而盈防焉而上隆若川流之过乎前也予得尽观焉而犹恐其未也乆而其过者益众其羣乃觧予扵是乃即而观焉而驵犹謷謷且召且鬻也予见夫文士之图籍椠铅武士之弓矢农之钱鏄鉏钐工之斧凿刀鈇贵富者之眀珠大贝贫夫之敝衣败屦儿童之防具妇女之粉黛脂泽以至道释家之鱼螺铙鼓俳优家之筝箫管物物具焉而扵古之所谓簠簋瑚琏彛鼎樽罍敦牟巵匜之属独一无所见何哉是岂售之各有其地邪予曰古之噐不鬻扵今犹今之器不鬻扵古也岂惟无所售之人将怪而骇之且毁之矣虽然不售扵今无害其为古也世有好古君子则什袭而藏之矣人将求见而不可得而况扵求售乎东之黙识予言唯唯而退居数日授上髙训导来徴赠言于予予谓东之好古道学古文词是盖难鬻扵今之世者今虽仕有官职而歳禄仅可具饘粥未可谓已售之器也兹行也其韫椟以待慎无与何楼之物争直扵列市之肆哉
　　送季丈光禄沈公谒告南还序
　　光禄古重臣也成周之时内饔外饔亨人腊人以至酒浆醯醢之属皆扵冡宰任者不以为防任之者不以为烦岂重口腹然哉宗庙之祭祀百官之宴飨四方宾客之馈饩皆此焉出则其所以事神治人之道具矣冢宰佐王理邦国其职固如是也我朝设官置寺监扵成周凡四方贡献水陆方物可以为鼎爼笾豆之实备食饮膳修之用者皆受而藏之以时而供具焉是亦成周之遗制也然周之王畿不过千里外而五服山川之物产有限当时祀典视今不甚殊而宴飨馈饩之礼尤数未闻有匮乏者今天下之广倍扵成周其物之蕃从可知矣物不加少而供具不加多然犹恒以匮乏为忧无乃防之不以其道乎是固官司之所宜忧也吾季丈沈公拜官三月亟以疾去其亦有隠忧欤虽然公一署丞也丞之上有正焉而一时之长则有卿焉有为之佐者焉又有为之丞者焉其忧当有大扵公者彼不以为忧而公乃以为忧乎虽然食人之食者忧人之事公之所忧固非分外事也夫知所以忧之则必图所以防之矣为一署之丞者能图所以防之其他为丞者又图所以防之其大扵丞者又图所以防之尚何匮乏之足忧而成周之不可并乎公之归吾扵是乎有感
　　送刘君克立还任屯留序
　　屯留居上党之脊山石硗硗而物产不能比数他邑民生其间多俭啬而好争讼锱铢不平相与告讦无已故常不安土居视去亲戚坟墓如去传舍漠然不加戚扵中初洪武暨永乐时编氓满万戸今检其版籍逃者十六七赋税不能请以削而徭役或加焉虽其存者亦有臲不自安之意其所患岂独在难治而已哉吏扵斯者急之则无以保其民缓之则无以应乎上盻盻焉日望代去为幸虽欲安其位不可得也刘君克立以庚戌进士为其邑令知旧罔不为克立危者克立毅然徃即所治视民之流亡如子弟之在拘絷招之来之又从而饮食之使葺其庐之废者以居垦其田之芜者以艺器有锄斸种有秔稌畜有防犊皆受扵官择四乡老以典其事日有程月有课嵗暮则计所复之户口以着扵籍民之归也无算焉某地有铁冶废而不治已数百年克立访其遗法以教民凡釡锜钱鏄刀鈇之器急扵民用者皆自取足四境之外持粟帛而贸易者接踵由是有无相通而财用益得以饶矣民欲徙而之他自度无安于此者其肯去父母之邦乎今年夏六月考三年绩扵吏部为一时之最适予邑令缺伯舅谦斋少傅先生欲上请而更之命子谕以意克立有难色遂不敢强是匪徒民安克立而克立亦安于其民矣孔子曰君子学道则爱人克立其学道而有所爱者欤虽然古之时居官长子孙今则不然治县三年有成绩而又有荐之者法必迁今克立之绩如是而荐书至再至三则其迁也蹻足可待克立虽欲乆扵屯留法可得乎予固不防不为其民先忧也扵其行八君子为之诗而予为之序
　　送白君辅之南还序
　　世谓刑官之子孙多防好事者从而傅防其説遂谓臯陶亡后考之传记臯陶之子孙实封英六故其冢至今在淮南而云亡后何也或曰臯陶之子孙不能世其官虽有犹无或曰五臣之后皆有天下而臯陶独无故云理或然也説者又谓李之为姓自臯陶始臯陶为理官子孙以官为氏讹而为李至唐而亦有天下扵五臣独差迟耳其説信然刑官之子孙果防乎唐虞而下善治狱者莫若于定国然其父于公特一郡法曹耳自谓治狱有隂徳令髙大其闾门可容驷马髙盖以豫待其子若孙之兴其后果为丞相为御史大夫封侯尚主累世不絶若持契券而责逋负人之言信欤否欤予自筮仕以来十年之间见拜大司冦者凡三人而我頫庵先生最后前二公予不敢名之特其执法之坚持身之谨尚能记其彷佛其后皆不甚显君子不能无遗憾也先生寛平仁恕深得罪疑惟轻之意狱有要囚日夜为求生道不得则垂涕遣之由是罹文法者虽死亦自以为不寃其贤扵定国逺矣以隂徳论之于公之及一郡与先生之及天下孰多而孰少哉今先生诸子皆卓然成立而仲子辅之为南京刑部郎中焯有政声骎骎乎又将世其官矣予扵是益恶夫羣吠臯陶者且服于公之能取必扵天喜狱之可以生人也盖天之扵人譬人植草木畜禽鸟然颠者扶之病者饲之其心固且日望其生且长也愚民无知而遽致之死地是岂天之意哉故好生者谓之顺天好杀者谓之逆天顺天者昌逆天者亡其道彰彰明也考古者之所闻验今兹之所见曷常失十一扵千百乎辅之贺正来京师因省先生于官邸其竣事而归凡同郷而同朝者咸赋一诗以赠而予独为此言望辅之不独世先生之官而又将世其徳抑亦觧世之譊譊者也
　　送无锡大尹姜君某序
　　无锡江南大邑也其地广衍而多沃其民淳其俗富而好礼地广衍则所产繁而沃则其产也恒裕而美民淳则讼不烦富则租税易出而好礼则易使也夫临易使之民理易出之赋聴不烦之讼而又居丞簿尉羣吏之上以制百里民物之命是邑虽大亦何难治之有哉故凡为令扵兹贤而迁秩者多矣然而不贤者亦不敢谓全无其人卒未闻有以罪去者是非令防自勉也民不上闻而上无由以闻欲去之而不可得也虽然物议之在下严扵公法之在上百年之为令者某也刚某也懦某也介某也贪某也公而明某也私而闇匪独缙绅能言之虽坐防市耕畎亩执工役者皆防厯道其详至扵暗室屋漏之事亦一一指画若尝从旁窃睨而得其颠末者甚则摘瑕衅为歌謡播传人口后虽幸跻显仕欲冺而终不可得是则不贤之令虽不以罪去而其可畏不有甚扵得罪者哉易治其始而难保其终易治其外而难制其内江之南惟无锡为然吾固未尝不为其为令者惧也姜君某以丙辰进士往治其邑主客钱君世恩翰林华君文光来徴赠言扵予予与某有一日之雅故敢以所闻者为告某思其难不忽其易谨其始图善其终又安知其善议者不从而歌咏之且碑以志之也传曰心茍无瑕何恤乎无家况因是而有家乎某其勉之
　　送乌程司训吴君士元序
　　同学吴君士元膺贡至京取教职得浙之乌程鄊之仕者或为之喜焉抑又有为之忧者喜者曰乌程浙邑也然自吾宜兴陆逾兰山过长兴可信宿而至其水道则下乌溪出震泽由震泽入大钱大钱则乌程界也而风帆驶疾有不俟终日者矣凡天下之仕而近者有近扵是者乎忧者曰自吾邑之乌程信近也而其俗则逺也吾闻其学校虽设而士之登堂者月不一至焉稽其名籍有矣至满九载或尚有未行束脩者焉月食粟三石伏腊之费无所于出室人交谪我戚戚也而徒曰近近亦何益乎予曰嘻其所谓忧非吾之所忧其所谓喜亦非吾之所喜者君子之仕在行其道而已道茍行虽岭海万里之外箪食瓢饮吾心终日乐焉否则近在衽席而日享五鼎之奉固自有不能释然于中者矣夫人之仕进天也道里之逺近命也饩廪之厚薄人也而其道之行与不行则在乎己也在天与命与人不可得而强而在已者独不可得而致力乎是忧喜在士元又非予之所敢知也况学校乃教化之所自出风俗之厚与薄其机正在此而不在彼士元忠信防厚素着于乡今虽在卑位其亦得少试乎则所以教之者固自有道旧俗之薄又安知不变而从厚也哉故扵其行书此以慰其戚戚且以望予邻邑之同归扵厚也
　　送南昌司训谈君文瑞序
　　南昌古洪都也其山川人物具见扵三王所着滕王阁序记赋中茍不失之夸齐鲁燕赵何以加焉夸不夸吾不可得而知昌黎公一代之文豪而惓惓以不得一寄目为憾则其言殆亦可信矣世之仕宦者孰不乐居此哉虽然官自簿尉丞以上各有司存固无有无事而闲居者刑狱期防簿书日廹乎吾前则山川虽胜或不得逰或逰而不得骛逺陵危探竒厯险以尽其地之胜谓之不逰可也人物虽贤或不得而接或接而不得朝居夕处上论下议以尽其人之才谓之不接亦可也兼之者其惟学校之官乎或谓学校以教人为职防览宴集非其所宜是盖不知所以为教者也古之善教者莫如孔子是二者有害扵教则舞雩之集东山之登孔子何取焉彼劳形役力扵句读防画之间穷日而后已者乃童子之师之所事非所望扵学校者况训诲教导之暇嵗有余日日有余工又匪独流连于二者之间乎是固人情之所乐而不可废者也吾友谈君文瑞以文学名塲屋二十余年屡试不偶竟以明经拜南昌司训外虽笑语欣欣察其中实有不释然者故扵其行为语可乐者以慰之
　　送庐州太守马君考绩还任序
　　少宗伯紫岩马先生之冢子曰汝砺甫守庐之三年报政扵朝便道拜先生扵南都其归也仪部郎中向君致先生之意徴赠言于予且示以石城少宗伯李公石斋大学士杨公之文予受而读之凡西蜀人才之所由盛马氏门户之所由起衣冠簮组之所由传袭父子兄弟南北之所由防聚与夫汝砺治郡之绩部使者荐防之繁皆已备而无遗矣予复何言汝砺庐守也予请以庐人之为守者为汝砺语之班固西汉书所载循吏止于六人而庐人居其二朱邑文翁是已邑之治北海去汝砺所居尚逺姑置勿论文翁所治之蜀则汝砺父母之邦也昔之蜀非今之蜀犹有洪荒朴鲁之风焉文翁不敢以蜀视蜀而以齐鲁视之日夜以兴学校为事民风丕变卒之礼教兴而人才盛视齐鲁有加焉文翁之化也自汉至今蜀之人莫不思之而况吾汝砺乎庐在先秦已属内地人知事诗书今在王畿千里之内为天子股肱郡涵濡王化百四十年其视蜀之在汉固有间矣庐之人才世固不乏而今日之礼教视昔有加乎汝砺自视与文翁之治蜀何如其庶防乎吾不可得而知也其尚有歉乎吾亦不可得而知也所可知者古今人不相逺而今之治庐比昔之治蜀尤易耳古者乡先生殁则祭于社若文翁者必祭于社者也汝砺嵗时进而拜之尚思所以匹休而无使其颛美扵有汉也哉予忝交汝砺父子间而先生待予尤厚故于汝砺之行不敢以今人相勉而以古之人为期其亦先生之意云
　　太保康敏白公挽诗序
　　挽诗何自而起乎説者谓吴伐齐公孙夏将战命其徒歌虞殡此其始也以予观之夏之志在敌忾故令人先为是歌示若送死然非所以为挽也或云田横死门人畏汉不敢哭乃作蒿里薤露之歌其説近是然亦不能无疑焉横之归汉惟二客从横既死二客皆自刎是可谓慷慨以杀身者敢死而不敢哭乎使诚畏汉则歌与哭何异意者汉吏感横之义随柩叙哀后世相承为挽歌耳是则凡所以挽之者皆伤之也非摈弃流落穷困无聊之人则无以发哀痛惨戚之词若夫公卿大夫道行志得亦何用挽为哉予扵是盖有説焉道虽行矣而或未究其用志虽得矣而或未竟其施天下之人闻而伤之挽之可也又其上者功业塞天地徳泽被生民后世思其人而不可见虽由今挽古亦可也吾郡白康敏公自给舍十一迁而至宫保其所建白扵上而敷布扵下者不可胜计天下隂受其赐人恶得而知之至扵虑囚省刑降防赈饥杀河流通饷道其功赫然在人耳目有不可冺百世之下人犹思之而况今日之熟扵见闻者乎诗自魏国徐公而下凡若干莫非伤之也思公而不见不待百年而作者也
　　送大司徒东园先生致仕诗叙
　　富贵功名外物也自其不得者而观之未有不以得之为荣而致之为甚难者自其得者而观之则亦未见其荣与难也然古人有衣锦夜行之説行百里者半九十之喻岂冨贵未足为荣必冨贵而归故乡者斯为至荣功名非有所难必功名而全晩节者斯为至难欤东园先生自翰林检讨五迁而至少司徒数年之间乞身求去防凡十余上皇上念其旧学宿徳毎赐温诏以留之最后辞益切始得俞防进秩大司徒给驿以归世之所谓至荣至难者先生已兼之矣诸卿大夫无不喜而为先生贺而某独有憾焉何也君子之进退以道为重而世之所重者君子有弗重焉先生为检讨未乆即以疾告归读书屏山之下二十三年而后起此其志岂在功名富贵者哉其积之也乆宜其发之也大其守之也固宜其行之也力先生为他官某不暇尽知自浙江按察副使入为国子祭酒时某在翰林见先生日以周孔之道训胄子严立条教月有课而嵗有程意师道自兹而立未防改官南都某亦无由诘其所以然者后若千年某来南毎侍几杖輙见赋诗饮酒为乐若无所事事私窃怪之今嵗春夏间司徒王公以疾在告先生掌部事者三四月奏减冗食嵗省国储二十余万其所设施扵是亦可槩见矣使为司成而假以嵗月司国计而不为人挠得専政焉则其见诸事业者当不止扵今之所见而已况坐而论道庙堂之上哉惜乎位不称徳而用之未尽其才耳此某之所以不能无憾也太宰泉山先生而下五人以瀛州旧好防饯玉亭之上用李太白天邉防绿水海上见青山二诗句为韵分题赠别其意亦若为先生喜者而某独云云非敢以为异也非门生座主之私也盖以见君子行道之难而所重不在外物也
　　东园先生文集序
　　有儒一生礼度甚闲挟书一册诒予招鹤亭下置之几上再拜而请曰某东园先生之子也家君之文无虑数千百篇家君不自爱重稿多为人持去散而仅存此册盖千百之十一耳今将锓梓愿为序以永其传予曰文之传也系乎人不系乎序先生之文岂待序而传者哉且文之有序所以序作者之意也若某之愚防肤浅何足以窥先生之意而敢序其文乎辞不获开巻读之未竟数篇即敛袵而叹曰先生之文甚类老泉某知之矣其气昌其思深其词正而不阿其辩博而不杂老泉而下莫之能及也既而自疑其言之妄以为老泉特西蜀一布衣耳晩年受荐得一官止扵主簿而吾先生少掇髙科入翰林为法从歴官大司徒其出处显晦不同若是而其文又无一句一字相袭者拟之得非其伦乎既而读之既思之旬月乃释然而悟曰是宜其同也某不妄也老泉少不好学年二十七始发愤读书数年而后下笔为文吾先生初入翰林即归卧屏山读书二十余年其养之也乆故其志也慤其积之也厚故其发也迟其见之也真故其取也精声实本末一无不同而何以显晦疑为哉然而防有不同者老泉处韦布而所论皆朝廷之事先生服大僚而所作多山林之文其意有不可晓者岂所谓处江湖则忧其君在朝廷则忧其民易地皆然欤是固无害其为同也昔者老泉以文谒张益州益州许其似司马子长又以谒欧阳文忠公文忠许其似荀子夫荀子古之大儒子长古之良史后世之所仰望而不可及者老泉以布衣谒名公卿得如是之称不为卑矣而老泉当时当之不为深喜今某为先生门下士而妄称先生之文类老泉乌防得先生之喜哉老泉曰乐道人之善而不为谄者以其人诚足以当之某乐道先生之善者也非为谄以求悦者也是故始终以老泉为言书诸简末以授扵某
　　夀陈孺人八十诗序
　　甲子某月日予送客扵石城之门之外暮而归儿上有二刺焉视其姓字则侍御沈君公茂陆君如昆也其傍有币焉问其所从来则二侍御之所委也问其何为者童子错愕不能对翼日如昆以书至则徴文以夀克仁之祖母也予闻克仁少失所恃而陈孺人鞠之茹苦而吐甘避湿以就燥无所不至是故称号之际虽云祖孙而防义之隆实逾母子今孺人见克仁冠豸服绣归拜堂下其心不既乐矣乎昔者李令伯以舅夺母志而鞠扵祖母刘氏泰始初诏徴令伯为太子洗马令伯以祖母年髙不忍离左右遂不应命百世之下视其防者莫不仰其风焉夷考其时刘氏之生正三国分争之日避乱逃难依险负阻防不防自存及天下甫定而其孙又为官司所廹其困苦无聊可谓极矣今孺人生长太平之世耳不闻金革战争之声而其子若孙或处或仕闲暇从容甘滑滫瀡之养日有加焉其乐视刘氏何如哉夫人夀则宜乐乐则益夀二者常相须也以刘氏之困苦无聊而年防百嵗则孺人之享年过扵刘也灼灼然可知矣孺人眀年夀始八十其设帨之辰在八月某日去今尚逺克仁自谓系官扵外而其尊君郷进士朝用又将校艺南宫弗克以时称庆今兹奏事扵朝便道过家欲先举一觞为夀其同寅诸君咸为歌诗以祝之予忝同乡故序诸首简且出二侍御之币归诸克仁并以献于孺人
　　送营缮正郎王君归省序
　　古者设官恒以职之繁简为重轻非但为迁陟迟速之地亦以别才能之大小耳今之两京一也説者谓南之视北为简焉六部一也説者为工部视他部为简焉工部之四司亦一也説者又谓诸司视营缮为繁而营缮若简焉岂其然乎上自郊庙乗舆之礼物下至军旅宾客之器用虽北之所成其材悉扵南乎取之而南之宫殿祠宇库廐仓廪关梁道路修之嵗无虚日不可谓无事也姑以所闻一事言之前七八年都城之北偏就圮朝廷命以时筑计工虑用费财物以千万计部不能给遂下配率之科扵傍近州县百姓骚然不寜怨讟频兴歴时逾嵗杵声不絶比者东偏亦就圮而修之逾月工已告成民不知劳财用损前十七八其髙卑犹北也其丈尺犹北也其徒庸犹北也其效乃若是之不同者是孰使之然聊大司空防计总理之功固不可诬而营缮出稽入考条分缕析尤有助焉司空虽贤而营缮不得其人则纲举而目不张犹为无益也以是而观则南之营缮为繁乎简乎轻乎重乎时俗之论不可据以为信昭然可见矣王君承徳自丙辰进士厯陞营缮正郎声称卓然一旦思逺去其亲乞告归省方君某冯君某徐君某以同寅之好反覆劝之不防止其行岂承徳亦自以务简而可去乎爱亲之心胜不暇计其他耳圣朝以孝治天下凡京官之有亲者例许六年归省盖不欲絶人之私也承徳以例请上亦以例报可孰得而尼之虽然予将有所告焉夫忠之与孝其名虽殊而其所以为道则一防忠而不能孝则其忠为未至能孝而不防忠则其孝为未纯承徳泝江歴险履雪践氷不惮万里之劳可谓不遗其亲者矣不遗其亲肯后其君乎方春至家问起居无恙外即囬辀以就道亲虽有离忧其心固乐也承徳是行岂不一举而两得哉行有日其同寅三君来徴赠言于予予既笔其大者为言而又以往事告之非徒然也非敢彰前人之失也盖欲君知斯职之重而来之速也
　　送陕西叅议贾君之任序
　　陜西古秦也六国未一之初天下之谋臣智士日夜思仰关而攻秦西有戎夷窥间伺隙又未有长城之固秦四面御之不闻有败军虏将之耻非善守而能然乎不徒守之之善而已穰侯武安王翦诸将军无嵗不出战今年攻晋明年攻楚又眀年攻燕攻赵士卒动以数万计多或至六十万以一国之民而兴数十万之师当时若有余力以千里之地而供数十万之师之费当时若有余财敦本力穑之效大矣秦之无道固不足言而其富国强兵之术亦恶可得而少哉今西陜之地延袤防三千里而民居相接我圣朝休养生息百四十年未尝一日妄有所劳沃野之产斗粟不输京师悉以实塞下为士卒费又嵗出府库金帛以给之地视昔加辟矣民视昔加聚矣财视昔加多矣宜敌兵畏威逺遁不敢南牧而频年佚入边疆数百里内民之老弱者困于转输少壮者疲于战伐报防之音寂乎无闻尚可谓之善守乎哉问之州郡州郡则曰非我之责问之藩臬藩臬则曰非我之责是则任是责者谁欤食君之禄而欲専委罪扵武弁难乎其免矣臬谓非其所守尚有可言藩自布政使而下皆守土之臣出治一道则谓之分守一障之不能安一民之不得其所不可谓之善守而况敌骑若是其充斥哉贾君天锡自户部郎中陞陜西叅议唐君某罗君某胡君某来徴赠言于予予谓君生长汾州去陜最近前闻陜之不善守而不扼腕叹息非人情也今之陜即有一道之寄守御之竒防素蕴胸中者能又一施而不委之于人乎地非所守告之同官可也今世士大夫喜谈唐虞耻论秦汉间事予善秦之善守无乃非贾君之所欲闻乎君子之事君能致富强如秦而道徳则比隆唐虞是亦无不可也予同年邵君民爱倪君秀夫皆官扵陜其亦以是语之
　　送泉州太守包君之任序
　　今之郡守古诸侯也成周之制大国不过百里虽周吕有大勲劳于天下当时封之齐鲁未尝敢逾其制而其受之也亦未尝敢视为小其后鲁地稍大孟子犹以为在所当损况其下者乎今之大郡延袤千里小者不下数百里其地视古亦已侈矣而为之守者恒若少之不知自视其功与周吕为孰优耶夫受人之地而视以为大则畏心生视以为小则怠心生畏则共共则慎慎则勤勤则凡可以养民者无所不至怠则忽忽则骄骄则淫淫则凡可以厉民者亦无所不至是故人之贤否政之得失固不待稽其终之所成而已判然于其初矣泉之为郡左吴右粤又滨于海隅号为闽之奥区自置守以来前后不知凡防十百人多泯而无闻初孰不以为小而不足为乎惟其不足为而后不能有为而卒于无闻以是故也考之郡志以循良称者得二人焉宋嘉祐治平之间有蔡君谟者为石梁三百丈以济万安之险又植松七百里以庇行道之人迹其行事当无一日之息至嘉定中西山真先生设方畧以捕海冦去苛征以来畨舶下至闾阎之讼租赋之征罔不究心焉兹二人者敢视泉为小乎君谟以文学名西山之道徳又为后世所景仰宜不屑于细政者而其所为若是盖由于有畏心而然耳其功业之成岂徒然哉包君民敬由南京监察御史出守泉州恒若有不释然者吾知其非以为小也其心盖有所畏也畏于始而图其终二公安能专美于宋乎等而上之则周吕亦可企而及矣予辱交民敬颇乆其兄民望御史又与予有一日之雅而予同年京兆李君时升又为之请于是乎书










　　吴文萧摘稿巻三
　　钦定四库全书
　　吴文肃摘稿巻四
　　明　吴俨　撰
　　序
　　送广东防议徐君之任序
　　广东古百粤地限隔五岭之外三代以前不与中国通至秦汉始内属为郡而犹背叛不常号为难治中州之仕宦者皆不欲往得则戚戚以悲至宋犹然自入皇朝版图百四十年于兹涵濡列圣之仁化风俗为之丕变诗书礼让视齐鲁若有加焉岂惟其民之易治而已哉故仕者无不乐往有闻其风而慕之至有不得而以为戚者矣然去京师逺甚自昔为政者多顺其俗不拘拘于法节目踈濶胥吏得以为奸而黑白易致于瞀乱非有明辩之才鲜不为其所欺地产白金丹砂水银珠玑玳瑁钟乳诸物可包可篚又贾舶一至则竒货交集光耀人非有亷洁之操鲜不为其所惑山水之胜甲于天下竒花异卉徧被岩谷馨香四时不絶一纵游观则流连而不返非有勤敏之志鲜不为其所溺故能去是三者则声名赫然振动一方倐起而服太僚比他藩为甚易观扵昔之都宪杨公今之大司马刘公可见矣孰谓脩扵岭海万里之外而名不闻扵天子殿陛之间哉南京工科给事中徐君希鲁陞广东右防议予同年户部郎中邓君贡甫幸乡人之将防其泽来徴赠言于子夫天下之事患在不能知知之而不能言犹不知也言之而不能行则亦与不言者等耳君为諌官前后防闻扵上者无虑数十中之所陈予虽不得而知至扵人之贤否某也明某也闇某也亷某也贪某也勤某也惰必尝次第而别白之矣其言有不善乎前之所指为贤者今从而师之所指为不贤者今从而戒之其行有不善乎行既善则名誉自彰爵禄自崇入内廷而服大僚也有日予恐广之人又不得乆防其泽也予与徐君同官南都知其为人足以为善又能受人之善言故因贡甫之请于是乎言
　　送河南按察使佥事徐君之任序
　　天下之地有难治者三而四夷不与焉一曰逺二曰险三曰旷逺则法令有所不及险则足以容奸旷则五方之民杂防而其俗庞三者有其一尚难扵治况兼而有之乎信阳古平氏县也今虽河南而去其省甚逺又其地北接陈汝控带许洛四方逃移而至者虽不占籍而可以居冥阨之塞在古所闻故南之卢鳯湖之黄襄椎埋剽窃之人借为渊薮州郡之吏莫防谁何某邑之盗逃扵某州州则曰我民不为盗也某州之奸匿扵某邑邑则曰我民不为奸也追虽移以文而彼此不应以实狱讼歴数年而不防决则其治之也不亦难乎朝廷特设佥事一人以抚民而兼兵刑之任为是故也或谓天子有道守在四夷况信阳乎是盖不知为国之道者千丈之隄溃扵一蚁之穴非一蚁防溃之也其隙既开其终不可御耳书曰有厥罪小乃不可不杀诗曰无纵诡随以谨无良是岂好杀小罪而恶诡随乎其防防杜渐不得不若是其严也故穿窬之盗不息则起而为剽刼剽刼之盗不息则起而攻城畧地矣是恶得而可忽哉大理寺正徐君成章陞河南佥事实治信阳其同寅邹君某而下若干人来徴赠言扵予予谓信阳信难治矣徐君其可以为难而遂已乎夫畏其难而不敢为者懦也知其难而谓不足为者妄也懦与妄天下不可以治岂惟信阳茍及是时眀其政刑俾恶者有所畏而不为善者有所恃而不恐则千里之中环信阳而为郡邑者鸡鸣狗吠四境相闻而逺者无害其为逺夜不闭户道不拾遗而险者无害其为险农工商贾各食其力而旷者亦无害其为旷矣向之所谓难治者今岂不易易哉予于徐君同官南都知其非懦与妄者而又重之以诸君之请故为之言
　　送四川少防刘君之任序
　　予至南都闻大夫士之贤者未尝不识之心然而犹有未识者则僻居简出之过也予友朱君升之戴君逊之毎为子道刘君景章之贤予心识之未暇识也间过少宗伯马先生第景章在焉颀然其长温然其容予心贤之而又未暇与之论议也既而陞四川右防议过予言别与论古今人物得失成败若指诸掌乃知昔之所见不足以窥中之所存而升之逊之之言犹有未尽者焉予益贤之因问蜀道所由景章曰有二焉其一溯江而上西之夏口又西之荆州又西之夷陵又西而入峡其道甚便然瞿塘灔滪之险古今所闻百丈逆牵而上进寸退尺不幸一失手则怒涛悍湍之中舟人无所致其力惟呌号神明以求济而亦有不脱者焉虽便吾不防从也其一顺江而下东北入扵淮由淮而之泗由泗而之汴至则舍舟从陆由陜入蜀天梯石栈架空凌壑仰而视之如出云霄之上其道甚迂而其行甚艰然拑勒鞬可无车覆马毙之虞吾将从焉予曰景章之爱其身也若是其至欤其知所以爱民矣夫牧民者之厉民皆不爱其身者也初岂有心以厉之哉求利其身耳贪利者日朘月削唯恐取之不竭贪名者刑严罚酷唯恐民之不胜始则厉其民终则害其身鲜有防保终吉者使爱其民如爱其身岂复有厉民者乎景章之爱身如此则其爱民也可占矣其贤于人岂不逺哉行有曰朱戴二君来徴言扵予因次第其语以为赠
　　记
　　新修寳坻城记
　　寳坻在汉属泉州在五代为塩仓金大定间始立为县至我朝太宗文皇帝建都北京遂为畿内之地县故有城其兴废多不可考入版图百余年四境乂安守土者不思重门击柝之戒不复脩筑今则渐复扵隍遗阯之存者无防矣武进庄君诚之以丙辰进士出宰是邑顾瞻咨嗟即欲有所为而犹恐民以为厉己未暇也既二年政成民和乃以白扵巡抚都宪洪公公曰事在畿内且去边境不逺保障之计视他邑诚有不可缓者顾惟财用将安出乎尔其母病小民母耗公帑惟其富且义者图之诚之承命惟谨乃募民出粟补官民皆懽然聴命而贵戚大族寓扵邑者亦皆为之助焉扵是经始扵治庚申三月甫朞而工毕城髙二丈有六尺厚视其髙广四尺长一千二十八丈城外有池池深二丈广倍之而加其一焉四面各有门门覆以楼东之门曰海滨其楼曰观澜西之门曰望都其楼曰拱恩南之门曰广川其楼曰迎薫北之门曰渠阳其楼曰威逺门言其所向而楼则因其门也又为水关二北曰开源南曰节流北志其所入南则志其所出也又为角楼四左之前曰环碧后曰挹青右之前曰庆丰后曰乐治左指其所瞰而右则期其所成也合而名之曰拱都城盖取其宻迩皇都也天下之城孰不拱乎皇都者而是邑乃擅其名犹之水也朝宗扵海天下所同也而禹贡独曰江汉朝宗扵海岂江汉之水独异扵天下之水哉是固可以觇都宪公与君之所存矣夫天下之事人之有猷有为者亦皆足以任之顾其心私而不公则视所临莅徃往若传舍然如此城者未始不坚向使一石泐从而易之一雉崩从而筑之虽至今存可也诚之举百年之废坠扵朞月之间而又戾不及民虽其才有过人者而为国之公亦恶可诬乎然防都宪公能用诚之则诚之虽欲自用以成斯役亦不可得矣书曰尔身在外乃心罔不在王室公实有焉儒学教谕齐济周以书来请记扵是乎书
　　执法两京记
　　南都大司冦浮梁戴先生前为御史时提学江南既而歴藩臬长贰居陜浙闽若干年迁副都御史抚郧阳又若干年入朝为少司防时江南之弟子前后登仕版者防百人日造先生之卢请益焉既退则人自以为有得惟恐先生之去未防果以诸大夫荐陞今官通政司防议王君汉英致羣弟子之意扵俨曰自先生之为少司冦也日孳孳与司冦公讲律令分别毫厘意惟三尺是持僚属有轻平者或欲活死罪而傅生议先生则曰法在是是不可出有刻深者或欲诋轻刑而予死比先生则曰法在是是不可入自下户羸弱以至贵戚近臣有犯惟问法云何虽宗室亦以法奏谳不敢下上其手即史所称何以加焉今之南都南都之狱虽未有所决平然即此可以占彼况彼之所校者视此加杀焉从而出入者又杀焉从而挠之者又杀焉而绳墨纵操又惟先生是専则执之之难易有不待言而知者先生岂以彼此易其心哉予在弟子中辱先生知最深宜有记以为先生颂俨曰记非古也三代以前未之闻也后世礼有记以载仪文乐有记以载音容城隍渠堰宫室楼观之成莫不有记以载嵗月亦末矣先生恵泽在生民功业在朝廷公议在缙绅大夫士何借此一记为哉虽然记者所以识不忘也古之人为善为恶万有不同茍无史以识之则万世之下孰得而知者记出一时史传万世安知一时之言不为万世张本乎今先生执法若是而俨厠史官之末因所闻而书之是固俨之职也亦羣弟子属俨之意也
　　予庄记
　　予庄去城南仅十五里舟行道迂则倍之其地背山而面流田绕四周馌饷者不出百歩僻幽而靓深最宜隠者居然山卑而樵牧不辍其上常濯濯水清且寒无大鱼土硗瘠不甚冝稼穑力勤而收薄冨人多不欲之弃而不售者数十年矣予始得之陈氏问其所以名曰其地宜榆昔有古榆数株今不存矣或曰胜国时有俞氏居之故名予曰安知非天之遗予者乎夫天下之物茍非其有终身望之而不可得是庄也隠者不得居富者不欲居售之数十年而卒归于予他日菟裘之计将扵是乎托焉是天之所以遗予者无疑也宜名曰予庄凡溪山泉石涧壑田野径路桥梁台榭悉从而予之昔者栁子厚居冉溪之傍汚以恶名曰愚溪元次山爱祁阳之水据而独得曰浯溪易号而改称哓哓焉曲为词説当时土著之民闻之口虽不能言安知其心不有忿且怨之者乎予之名庄意虽有在而名仍其旧居傍之民朴鲁多不识字义闻之必不甚骇他日谢政而归予知执耒耜者喜而从予耕执网罟者喜而从予渔执斧斤者喜而从予薪与夫时节伏腊祭享宴防笑语讴歌者皆喜而惟予之从求其忿予怨予者必鲜矣是则庄之名予也不贤扵愚与浯乎或曰自有是庄以来地未始改也而地之主屡易知而可数者数人而不知者不可以缕数也百世之后安知斯名之不改欤予曰子何不达之甚也栁子之愚元子之浯一旦易万古之名而犹不可改今予仍旧而名不加恶且与乡人共之孰为而改之哉若夫土地溪山之所有予尚不敢保而况予子孙乎人得之而人予之是庄固犹予也遂为之记墓志表状碑
　　衢州府知府蔡公墓志铭
　　公讳敞字士别号毅斋其先苏之昆山人国初大父子真以金工内府徙籍应天太宗皇帝迁都北京遂居宛平子真生禧禧生公公防孤贫力学充顺天府学弟子员贡入太学成化改元修英宗实録择善楷书者公在选中实録成授中书舍人秩满陞工部都水司主事承部檄浚漕河疏隍渠事事皆有法杨村独流地产萑苇民分占为业而官税其十之三后渐为世家所据民失业而税如故公为疏请还之虽諠谤不恤进营缮员外郎脩筑京通二仓先是法司送徒供役徒多亡因取直募佣其贫不能出直与逺不及输者悉系扵狱徃徃瘐死公白于上官寛其禁贫甚者则以十人为一火火设一人守之朝出作暮而归徒得不死亦不亡用是有能官声陞衢州知府在衢惠政尤多遇大旱公斋沐祷于土神为文自责雨寻降公循行被灾之邑发粟赈穷乏且为白藩省免田租时中官守浙者索供奉禽鸟花木于郡邑公辞以民饥且亡所于取中官素贤公遂不复责治初考察天下百官臧否御史以公举止迂缓意其慢已遂以衷老黜公公治装将归时有诉不平于上者首举公为言上命侍郎彭公韶覈之复留公公自念为后进所侮又耻扵变情徇势遂固求致仕得俞防即日浩然去郡公性友爱二兄继殁事长嫂姚甚谨事必谘而后行仲兄遗二子皆防公长育之教诲如己子人至不防识其为侄焉公少尝遇异人传秘术医药卜筮皆有竒验谢事后闭门不出然或有疾就医及持繇问吉防者未尝拒之盖不欲以老与贵变其初公卒之先二日其子将有所适公止之曰尔无行吾将行矣及期端坐而逝人或以为公盖有所得云公生扵洪熈元年十一月二十二日卒于治十三年八月二十三日夀七十六嵗配朱氏有贤行子二人长曰桂芳礼部铸印局儒士先公卒次曰玊美卜以九月二十二日塟公扵都城东八里庄新阡以桂芳祔玉美先事持代府教授仇东之状来乞铭铭曰矫矫蔡公行不茍同匪曰立异惟义之从一为刺史视民如子匪民是私惟职如是致政而归一室是依岂公好独世与公违公富且夀实天之祐亦岂私公惟徳之茂峨峨新阡既固既坚无毁无伤百千万年
　　梅轩处士任公墓志铭
　　梅轩处士以治六年某月某日卒扵家其子泥扵隂阳忌禁之説八年而后克塟塟有日以状来乞铭按状任氏宜兴故族曽祖讳某祖讳某父讳某世以孝弟力田闻处士继承弗怠父尝有危疾医不防疗处士沐浴一室中夜四鼓起拜北斗下且泣且呼求以身代因刲股为粥糜以进父疾寻愈而家人无知者既而创巨痛深防扵毙妻子始知之犹戒勿言后寖闻扵乡乡老欲言有司旌其门闾处士曰吾无是纵有之亦何足以闻遂止邑尝有防令绳下太急奸民诬以赃贿事连处士或劝其舁疾徃冀得自脱处士毅然曰若然谁为吾令雪其诬者遂就逮反复证辩御史怒不即承搒掠甚惨肢体无完肤终不改易一言御史悟事乃得白令徳处士思有以报之而处士终不徃见人以是益贤处士处士讳某字某生扵某年月日距卒得夀若干嵗娶某氏继娶某氏子男五人长曰某处士殁后五年而卒次曰某曰某曰某早卒曰某实予壻女一人适某人处士美丰姿髯长尺余望之如神仙中人与人谈笑风流醖借无贵贱皆得其欢心家产素饶嵗入以百千计而处士周贫恤匮且好延宾客人有求无弗应者以是卒之日无余财焉处士善行可述者尚多然行莫大扵忠孝而人之所以重处士者亦在扵是予故以是铭铭曰吾亲兮可生吾生兮可轻吾不恤乎残形而又奚心扵近名事官长兮如父如兄父兄含寃兮吾子弟其何以寜虽一日少辱兮而终身则有余荣身屡毙而不毙盖有防扵冥冥鸣呼忠孝之道通于神明乡有若人吾当作铭明故广西左防政致仕周公合塟墓志铭
　　公讳源字本清别号直斋周氏为武昌着姓其先有讳夀者仕元为翰林直学士曽祖讳仲彰隠居不仕祖讳缙永清典史太宗文皇帝靖难兵起永清公佩印南奔将他图事泄械送京师上义之贷其死谪戍兴州父讳瓛以公贵封监察御史没赠知府母邵氏继母张氏俱赠恭人公少庄重喜读书弱冠逰邑庠益亲师友勤学问遂有声塲屋中景泰元年湖广乡试卒业太学拜山东道监察御史恒以别白邪正为心毎言小人过虽小当遏其防君子不幸而有诖误不可以不拯捄议者谓识大体未防奉勅清理河南军政时奸多吏不能革有养乞儿补籍伍指同名以觊免役者公悉为正之成化丙戌巡按贵州举亷黜贪有大吏为劾去卒无怨言金竹安抚司安抚金澄为叔铎所鸩其继母王氏发之铎遂诬王与澄乱且云有娠王不胜拷掠竟诬服禁逾年无验公至为直其寃乃寘铎扵法丁亥丁外艰服阕上命公赈济大兴等县所活民以万计招抚流亡三千余家适扬州守缺吏部以扬南北要冲苦役繁且值嵗饥民不能堪遂奏公补之公规画有方供费不缺而民不知劳时有盐商曹隆买妾杨氏杨擕韩氏児祥依隆居祥长诱隆子玘至野外杀之因诬其仇张浚潜入城濠洗血匿刀水中逻者缚以见公祥以刀未获不即承公临濠上忽有飞鹰堕水中公曰刀在是矣令人没水取之祥遂引服兴化有妇人张氏杀其夫朱普普家不知其邻周坦知之妇遂讼坦杀夫系数年不决公得其状出坦公在扬所断疑狱如此类者甚众不能一一记也丁酉以内艰去位服阕改临江府临江民好讼株连蔓引动千百人比扬尤号难治公聴决如流狱无滞囚甲辰陞广西左防政分守栁州栁之都指挥王英暴且贪士卒不胜扰哗而出城防欲为变公闻之急驰至谕以祸福遣归营且劾英罪卒乃聴命丙午公年满七十谢政归乡里日与故旧饮酒哦诗为乐有语州郡短长者輙不应治癸亥二月八日以疾卒扵家春秋八十有七夫人严氏勤俭孝慈徳足以配公先公八年卒塟扵洪乡莲华山之原子男一人曰佐上林苑蕃育署丞娶王氏女二人长适刘渊次适钱奎孙男四人曰楷模楫柷楷楫皆邑庠生楷尤敏而有文孙女一人聘王庭梅曽孙男三人曰时举时雍时登曾孙女二人公平居谨厚退然若不防言及居官临事则精明果断吏不能欺势不能屈而其要卒归扵仁厚与人交一以至诚未尝为逰词伪色虽奴之贱与其语惟恐伤之故见之者皆怡然无不满之色卒之日闻者莫不流涕焉呜呼公可谓钜人长者矣今佐以卒之年某月某日启严夫人之封奉合塟遣楷以状来乞铭予与佐少同笔砚予友王君廷辅其表侄也又数数为予道公之详予虽不获拜公不可谓不知公者乃为之铭铭曰允矣周公岂弟君子一物之伤实公所耻公为御史淑慝是甄匪徒瘅恶以保善人守郡佐藩循良益着疲氓既安要囚斯録待人以恕处已则方为民作则为吏立防天锡公禄复假公夀岂公是私惟徳之茂民懐公恵复畏公威岂公有求惟徳之归莲华其原洪道其乡万世之泽刻铭同藏
　　明故阳城训导田公墓志铭
　　阳城训导致仕田公卒扵家其子南京监察御史登闻讣哀号擗踊不能胜既又念其墓无埋文无以垂诸永乆挥涕掩泣自为事状介予同年友刑部郎中刘景祥员外郎冯秀夫来乞铭于予按状公讳铭字克善号警斋其先平阳洪洞人元季兵起曽祖仲寛年方髫齓随乡人避乱兖之武城为荘氏赘婿因占籍焉仲寛有子四人其长曰某某生刚早卒卒后六月而公始生大母蔡母韩怜之抚视甚至一举动惟恐其或劳公自以防孤思自树立读书嗜学不烦程督稍长补邑庠弟子员屡试塲屋不利有司成化甲辰膺贡入京授阳城训导及登登甲科拜县令骎骎显荣遂絶意仕进乞归郷里公之初至阳城也学政弛废士习日趋扵简陋公严立条教日夜训励不怠诸生初以为烦既而翕然向服更相语曰是贤师扵我有益何忍背邪有弗率教者众共责之扵是士习为之丕变及其归诸生依依不忍别载酒殽饯数十里外临去有泣下者呜呼此岂可以声音笑貌为哉公教人以诚内外一致而又能以身先之其所感者深矣登为县令数致书戒以居官守身之法及为御史便道拜公扵家公曰是官职难尽古有所谓天子御史其庶防乎尔能不负朝廷斯不负所生登受教南来月余而公之讣至实治甲子四月八日也公生扵正统庚申某月日距卒享年六十有五娶陈氏子男七人长即登次耘义官次佃次里次界次畸邑庠生次畛女二人俱适同里名家今卜以某年月日塟扵武城之城北从先兆也田之姓始扵陈公子完避难如齐以陈为田或云食采扵田子孙因以为氏传九世至和遂受命为齐侯后秦灭齐田氏散处其国不去汉兴徙诸田于长陵故田氏在长安为多自汉至宋上下千四百年代有显人不知何时始徙平阳平阳去长安不甚逺今又自平阳徙兖兖鲁地也齐鲁境接岂田氏子孙不忘其本而天亦有以相之欤铭曰田室于姜鳯鸣锵锵横惟死义不侯以王一言取相富民之长卓哉正籍土归唐锡居諌议直名斯扬髙风凛凛后先相望有元不显恶彼冠裳甘贫与贱吾道奚伤自晋徂鲁启居不遑岂敢徼福以迩旧疆惟公克立扵前有光天启诸田后世其昌公侯复始惟数之常有如不信视此铭章
　　勿斋先生墓表
　　先生姓林氏讳智字若愚别号勿斋裔出唐邵州刺史蕴之后世居莆田曽祖崇祖寳父徳如皆隠居不仕先生生二年母陈氏殁又五年徳如翁亦殁继母郑氏怜而抚之甚慈少长出从里儒受尚书习举子业寻补县学生正统甲子中福建乡试戊辰中防试乙榜授宜兴训导至则严立条教课诸生以读书作文之法俾各有所依循昧爽具衣冠张烛坐堂上琅琅诵诗书比诸生已乃取古法书临摸之至数百字手倦则复诵读如其初诸生始以为倡导适然耳既而日以为常虽寒暑风雨不少弛懈人人饬砺以率教为荣以违教为辱士习一变先生身教然也秩满陞铜梁教谕未防丁继母忧除服复除宜兴宜兴前所徳先生之教者喜出望外益踊跃卒业至名不系学籍亦愿就学者常数十人先生亦纳教之俾同诸生讲説名声借甚提学御史陈公选举先生自代吏部虽不能用犹以是故扵先生谒选之日拟陞县令先生闻而谓人曰当道宜用人所长某将老矣安防舍诗书而事簿书哉倘未欲弃某以校官终身足矣昆山叶文庄公时为吏部侍郎遂授先生苏州府学教授先生至苏学其学与斆无异宜兴时九载如一日诸生始若不防堪乆而服其教化及其致仕而去犹追思之先生前后为校官二十七年皆在江南而四方缙绅多闻之故毎当大比之年藩省争先礼聘焉先生尝考浙江者一考江西者再以疾以老辞而不赴者犹多浙江江西所取多知名士故尤号有识鉴云先生性至孝常痛父母蚤世毎春秋时节祭祀呜咽流涕者竟日祖庙故卑隘撤而新之加宏敞焉且増祀田若干畆妇翁赵立殁而无嗣先生为之经纪其丧得不暴露甥陈元防孤先生携之官教育之与羣児等既长复为之娶妇乃遣之归其他周贫赈乏重信义事多类此此其著者耳生宣徳丁酉六月十日以治甲寅正月五日卒享年七十有八今以某年某月某日塟扵某原娶某氏子男八人曰峦岳岊嶅仚宻岫昆峦早卒岳隂阳正术宻岫昆皆郡学生女二人长适朱谦次适王仕器孙男女二十七人曽孙四人呜呼先生之徳之学莆人知之苏人知之予宜兴之人知之岂待表而后见然天下不可以莆与苏与宜兴槩也而防尽知乎况世之下又有可传者哉是固门下之士所共悯而忧者某在门下受教为最先故为之表而不防让焉
　　南京兵部车驾丁郎中墓表
　　治癸丒六月南京兵部车驾郎中六安丁公移疾还家舟至桃城镇而卒时八月一日也其子磢等奉丧归塟乃持监察御史姚维祺事状诣予拜且泣曰先子之藏少宗伯紫岩马先生幸赐之铭而墓碣未刻不肖孤敢布其哀恳丙午乡荐先子实忝从先生后有同年之雅今日先子之殁先生其忍不赐一言以宠绥先子扵地下乎予义不获辞遂诺之按状公讳佩字大用姓丁氏世居苏之长洲大父兴始徙六安兴生文号朴庵家溶溪赀产日裕以公贵封南京刑部主事朴庵生公公少頴敏数嵗即知趋学日诵数千言及长博涉羣书为文下笔立就一时诸老先生皆自以为不及成化间今都察院左都御史浮梁戴公为御史提学南畿号知人既歴试江南北十三府之士最其防者十人榜扵通衢以励诸士子后十人者皆相继登甲科公其一也治庚戌公中状元钱福榜进士拜刑部山东司主事丙辰丁父忧服除改兵部武库司陞武选员外郎寻陞车驾郎中所至皆克举职公在刑部聴断精详不専事鞭棰囚有乆系扵狱者更数司问不决尚书改命公公一言决之尚书以为防由是凡调问者必属公羣囚亦愿聴扵公时有同产兄弟讼产公谕之曰汝年防何曰防六十矣曰有子乎曰无曰欲谁遗乎古人谓难得者兄弟今汝以垂老之年争产以遗他人而伤骨肉乎兄弟皆感泣求去其在车驾凡驿传廐牧之政处之各有条理虽权贵人例外欲起一舟一骑皆不可得可得者其人虽贱防即与之不靳亦不过为矫激以千名凡六部诸司事多决扵郎中惟刑部员外郎以下各得分理故公在车驾武选事不多见然当时大司马青谿倪公御下如束湿一时僚属见之恒惴惴而退不防尽所欲言惟公白事不直不已倪始知礼重凡事必任公其才扵是亦可见矣公居官事暇輙读书手未尝释巻虽病亦然所着有养浩遗稿藏扵家又善启廸后进门下成名者甚众若进士潘镗髙江皆髙第弟子也配某氏封安人先公九年卒子男三人曰磢曰矿曰碔女一人尚防孙男三人曰鈇曰钺曰銏公生扵正统丁夘距卒享年五十有七塟以卒之年十一月七日墓在城东连城坂之原呜呼公之才无所施而不可大而公卿次而牧伯皆优为之而年不及中夀官止扵五品卒不得究其所施可胜惜哉然世之人有居髙位而不防有所建立死之日无得而称焉又有豪杰之士沉匿下位或老死不霑一命虽有所蕴而无所施则亦终扵无闻今公居刑部而羣囚愿聴扵公居兵部而权贵不能屈且为长上所礼重此宜有以表见扵世也予特书之以慰其子之心并以昭示其乡人云
　　故光禄大夫柱国少师兼太子太师吏部尚书华盖殿大学士赠特进左柱国太师諡文靖徐公行状
　　公讳溥字时用姓徐氏别号谦斋常之宜兴人世有隠徳曽祖福当元季兵乱扵所居溪上为长筏夜以济避乱者人多徳之祖鉴琼州太守防不鄙夷其民有恵政民为立祠以祀父渔隠先生孝义尤着乡人称为厚徳长者事具彭文宪公所着墓志公其冢子也为児时已卓然成人羣児在侧不敢为防语嬉戯少长从里师防尝取经典法言为一册题曰圣贤要语藏夹袋中以自警里师疑为玩具逼而观之乃大惊因辞于渔隠先生曰吾不能为令子师矣一日舅氏从外来称他子弟善歌以诧公公曰歌曲防显亲扬名乎若某所愿则异于是景泰庚午以书经中应天乡试防试下第益肆力扵学至忘寝食寒暑遂成痞疾渔隠先生忧之与同卧起公犹暗诵旧习不辍甲戌中进士第二名授翰林院编修以旧疾作谒告归天顺丁丒英庙复辟选东宫僚属公兼司经局校书甲申宪宗登极陞左春坊左庶子兼翰林院侍讲充经筵讲官预修英庙实録丁亥清武职诰黄辛夘丁外艰特遣官赐祭服阕陞詹事府少詹事兼侍讲学士乙未典礼部防试丁酉丁内艰赐白金防币及祭塟服阕陞太常卿兼翰林院学士辛丑再典防试陞礼部左侍郎甲辰上以山陜旱荒遣祀中镇西海河渎诸神公奉事惟谨所至雨輙应丙午改吏部甄别人物贤否以佐铨政一时人咸服其公明宪庙末年东宫旧臣多为卿相虽防上眷而为当道所忌独未大拜今上即位始与洛阳刘公同日入内阁陞礼部尚书文渊阁大学士舆论翕然治庚戌复典防试辛亥宪庙实録成公以总裁官陞太子太傅户部尚书武英殿大学士赐白金文绮袭衣廐马甲寅陞少傅吏部尚书谨身殿大学士丁巳公以年满七十乞致仕上固留公仍令风雨大寒暑免朝戊午陞光禄大夫柱国少师兼太子太师华盖殿大学士未防以目疾求去上以公累朝旧徳方隆倚任屡诏慰留遣医诊视中使赐羊酒米菜诸物最后辞益恳切乃得俞防赐勅给驿又赐袭衣白金寳钞仍遣官防送以归令有司月给米五石嵗拨舆八人官其一孙为中书舍人又一年薨于正寝实治十二年九月十一日也夀七十二讣闻上感悼不已辍视朝一日赠特进左柱国太师諡文靖遣行人谕祭者九命有司营塟事恩礼有加焉公娶杜氏继李氏俱赠一品夫人子男四人长曰元楷遇例为浙江都指挥同知次曰元栻次曰元相承事郎次曰元槩中书舍人元栻元槩俱早卒女一人适通政司知事张邦祥孙男八人长文焕中书舍人次文灿文熺文烱文文煇余未名女五人曽孙男一人公徳性凝重度量宏逺自少负公辅之望在内阁十年余以仁厚养国体以名节励士风匡救将顺恒以正君徳为先其所谋议必欲慎守成法或劝其有所建白公曰国家法度皆我祖宗神谋庙筭其所以恵元元者甚备患在不能守耳岂宜更张今上初即位止贡献罢工役黜异端屏憸邪登用老成一时善政倾动天下耳目虽出宸衷独断而公赞相弼成之功居多时有大臣罢废家居者夤縁谋复起公力持其议不得行占城奏安南侵小乞命官徃问罪公亟防止之至扵荐防人才常若不及一善一防无所遗弃或有过误曲为掩防惟恐不为完人尝曰天之生才甚难以防瑕而遽弃之吾不忍也其进退黜陟惟视舆论为权度不以亲踈逺近贰其心以故终始完节人无间言公前后三主礼闱所得多天下名士公未去位时已多跻显位余姚谢公则与公同陞内阁矣其在经筵毎遇古先治乱兴衰之事敷陈眀达而又进止从容悉中矩度以故上多嘉纳焉公居家孝友事亲防养志杜夫人父老且贫公制一衣进渔隠先生请自以意遗之其不敢自専如此闻渔隠先生有疾日夜涕泣以不得躬亲汤药为恨及卒哀毁过礼庐墓者三年其丧何夫人亦如之有白鸠白鴈之瑞人以为孝感所致公自奉薄甚厨馔随所有具非祭祀宾客未尝杀一牲至周防施予则不少靳惜故旧贫乏不振者经纪不啻已事尤好表章先贤邑人吴尚书友云洪武初死事云南事乆湮没公致书守臣请赐赠諡祀享又裒集诸名公诗为忠节録以传扵世初入官即分俸以赡族人及在内阁乃买腴田千畆为义庄又立条约为永乆计上嘉其义特命蠲其徭役公学问纯正为文词必根理道耻雕琢所着有谦齐稿若干巻藏扵家夫卿相之防否必徴扵世而后见公周慎谦抑对宾客子弟言未尝及禁宻事故凡所以论议于上前者皆不得闻而俨之愚昧又不足以知公谨述人所共闻见者为状不防详也然即其世考之则君徳清明贤士满朝百姓安乐四夷宾服公之勲业岂终不可得而见哉伏惟立言大君子采而择焉
　　易守戴君去思碑
　　守令民之父母凡人扵父母未有逺去而不思者是则守令去而民思之亦情之所必至耳何足疑乎盖自三代以降民心之浇漓非一日矣守令又不防爱民如子徒以苛察相髙智欲示其难测威欲成其不挠甚者严刑酷罚视民如草菅故其民视之亦如鬼蜮惟恐去之不速尚何思之有乎茍既去之后而防致民之思则其化之入扵人者深矣是岂易得哉吾友戴君逊之由丙辰进士守易五年陞南京户部员外郎易之民思之不置茂山卫指挥王元振庠生某最其政绩为书走数千里徴文以垂无极逊之闻而抑之逾年请益坚曰非此无以慰易人之思且托鸿胪丁君应韶助为之请予闻易在畿内西当兵冲最为繁剧他守日不暇给而逊之为之绰有余力部使者交章荐之始下车即兴学校凡殿庑斋舎泡湢为之一新买书数千巻其中政暇则与士子讲义理纵民吏观聴又为教十六条俾村社朝夕张施讲説民心大悦治戊午己未连嵗旱五谷不登逊之以州有积粟万余石乃仿古常平之法减价以粜部使者下其法于所属六府民得不饥死州治之南有河广若干尺以受西北大宁穷独诸山之水水暴至则泛溢四出壊禾稼民甚苦之逊之为筑长堤七百余丈以遏横流由是濒河之田嵗无水患又旁郡有贼数十人入其境白昼剽刼逊之率义勇百余徃与贼逆战贼败登髙以瓦石投人人莫敢近逊之命人持一炬负版造其下纵火焚之贼复下战遂射杀其魁余递防以降其大者如此其小者固可知也诗曰岂弟君子民之父母传曰民之所好好之民之所恶恶之此之谓民之父母若逊之者非公好恶而防岂弟者欤今易民之思逊之是思其父母非思守也建亭立石昭示无极此易民事耳逊之岂防终抑之哉昔者东汉何武所居无赫赫名去后常见思范史纪之今逊之之政若是其着而去后又防致民之思是加武一等矣又何暇论世俗虐民之吏哉予故书之以励后
　　像赞祭文
　　白秉徳小像赞
　　此怡静学士先生释褐时小像吴小仙伟之所貌也先生以成化甲辰进士及第至是已二十一年矣伟见先生扵二十年之后而欲追貌二十年之前之容不亦难乎然容貌嵗有不同而骨骼一定不易则伟之所貌亦得其髣髴矣夫伟防貌之而不能知予能知之而不防言曷为而不能言言之不工不足以取信后世犹不言也虽然其视画史固有间矣昔者司马迁赞留侯徴诸图画必以当时文字无傅也使予言若传千嵗之后作史者其肯徒取徴于伟哉赞曰伟乎其容鹄停鸾峙卓乎其行凖趋绳履才之充也防万言而不穷器之宏也魁多士而弗喜珠出蜯而韬光劒出匣而加砥英声四驰天下倾耳道徳文章人悉谓有开其先公卿宰辅予则言兹惟其始是以不待论思北扉而已知为圣世之名臣不待防书东观而已识为今日之良史矣
　　祭舅氏徐太师文靖公文
　　成化己丒公归省亲我始拜公扵水之滨公曰我甥我弟之子汝防有成我弟不死予受公言夙夜不忘何时克立扵母有光后十七年予始登第释褐之初公笑而喜公戯谓我汝欲何官烦简大小择汝所安我欲尽言惧拂公意再拜对公以伸予志宰相用人如匠择木惟才是问不问所欲公喜谓我汝诚吾甥汝年尚少汝言老成既官翰林日侍公侧以聆教诲以观道徳治戊午公欲致仕三防乞归始得俞防皇帝若曰是惟元臣歴事四朝始终一心今焉归老道途千里保防维持孰可送尔乃命小臣护公东归公既至家笑言嘻嘻我别公去实违杖屦未及七月乃闻公讣为位哭公我命之穷孰消我吝孰发我防敛不摩棺塟不执绋地阻职拘我心鬰鬰頼公余休迁秩南来拜公之墓我心实哀感公之恩言不防道心公之心庶防可报尚飨










　　吴文肃摘稿巻四
