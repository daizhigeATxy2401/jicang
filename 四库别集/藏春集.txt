　　钦定四库全书　　　　　集部五
　　藏春集　　　　　　　别集类四【元】
　　提要
　　【臣】等谨案藏春集六巻元刘秉忠撰秉忠有玉尺经已著录秉忠博览好学尤防于易凡天文地理律厯三式六壬遁甲之属无不精通故术数家言多托之以行世往往不可尽信至其所着文集见于本传者十巻今此本只六巻乃明处州知府马伟所刋前五巻为各体诗末一巻附录诰勅志文行状而不及所着杂文故秉忠所上万言书及其他奏疏见于本传者概阙焉葢文已佚而仅存其诗故卷目多寡与本传不合也秉忠起自缁流身叅佐命与明道衍踪迹颇同然道衍首搆逆谋获罪名教而秉忠则乘时应运防赞经纶以典章礼乐为先务卒开一代治平其人品相去悬絶故所作大都平正通达无噍杀之音史称其诗萧散闲澹类其为人虽推之稍过然如小诗中鸣鸠唤住西山雨桑叶如云麦始花之类亦未尝不时露风致也乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　藏春集原序
　　易曰观乎天文以察时变观乎人文以化成天下大哉文乎在天为日月之着明云汉之昭囘星辰之错综在人为三纲五常之道礼乐刑政之方典章法度之美文乎文乎章句云乎哉大傅文贞公学参天人思周变通早慕空寂脱弃世务一旦遭际圣主运应风云契同鱼水有若留侯规画以兴汉业召公相宅以营都邑叔孙奉常绵蕝以定朝仪陆贾诗书之语贾生仁义之说当云霾草昧之世天开地辟赞成文明之治其谥曰文不亦宜乎至于裁云镂月之章阳春白雪之曲在公乃为余事公殁后十有四年是集始行于世夫人窦氏曁其子璋介翰林待制王之纲求为叙引晩生愚陋诚不足知公万一姑以时论所同然者附诸编末云至元丁亥四月初吉翰林学士太中大夫知制诰同修国史阎复序

　　钦定四库全书
　　藏春集卷一
　　元　刘秉忠　撰
　　七言律诗
　　溪山晩兴
　　楚山临水适幽情无意成诗诗自成秋雨滴残秋草暗晩云收尽晩风清渔舟散去横烟霭樵担归来踏月明是树有枝堪架足南飞乌鹊莫多惊
　　帐中
　　四旬巳过五旬数髪际青丝间白丝万虑困心成底事一闲安分在何时自知量小难禁酒人笑才疎强赋诗惬意数篇真可老采残百草得灵芝
　　闲中
　　两字功名千万红尘遮断海西东碧梧直干终栖凤绿竹虚心尽化龙明处细曾推物理昧时都错怨天公年来颇得闲中乐世路区区梦也慵
　　读遗古诗
　　人没诗存重与看芳馨死干比芝兰生前富贵虽由命身后文章足可观蜀锦丝头从此细巴歌韵脚自来寛未言雪曲无人和传者几希作者难
　　小斋
　　小斋香火结闲縁钟鼎山林各自天世事省来都合道凡心消去不须禅一庭花发青春里七字诗成白酒边醉倒未尝知早晩客来长怪日髙眠
　　斋中
　　芝兰玉树映风前白石青泉翠霭边照世圣经明似镜通方古道直如弦立心无罔盖当尔处事有成皆偶然求彼不如求在我一檠灯火对残编
　　蜗舎闲适三首
　　今古无穷嵗月流山林鼎篆自悠悠意还本分是为足事不自然难免忧夺得凤池终犯手搆成蜗舎且抽头南窻尽日消闲在细聴莘公说四休
　　其二
　　画防朱门将相家山间一室息纷哗素飡得饱那思食薄酒消愁宛胜茶就里静为真受用倒头闲是好生涯此身久置功名外万户封侯任被夸
　　其三
　　半世劳生天地间千金易得一安难庭前松菊成闲趣窻外云山得卧看光满此宵逢好月香来何处有幽兰横琴消尽尘中虑一曲秋风对月弹
　　尝云芝茶
　　铁色皱皮带老霜含英咀美入诗肠舌根未得天真味鼻观先通圣妙香海上精华难品第江南叶木属寻常待将肤凑浸微汗毛骨生风六月凉
　　试髙丽茶
　　含味芳英久始真咀回微涩得甘津翠成海上三峯秀夺得江南百苑春香袭芝兰开窍气清挥氷雪爽精神平生尘虑消融后余韵骎骎正可人
　　江边晩望
　　沙白江青返照红沧波老树动秋风天光与水浑相似山面如人了不同千古周郎余事业一时曹操漫英雄东南几许繁华地长在元戎指画中
　　醉后
　　清明天气赏花时桃李风前酒一巵梦独不成春草句闲多记得古人诗倦将碎事然心火笑被虚名恼鬓丝惟有醉乡同大化从他物理自参差
　　读诸葛传
　　贤圣随时出处同道存元不计穷通一畨天地鸿蒙后千载君臣草昧中徳必咨当世事孔明良有古人风长才自献成何用三顾还酬莫大功
　　读书
　　画饼功名抵死图何如闲里得看书衣冠三代凋零后经传一秦灰烬余梧叶打窻秋院静松梢转月夜窻虚乂开黄卷青灯下坐进人间驷马车
　　醉中作
　　年年防马走风埃钟鼎山林事两乖千古兴亡归恍惚一身行止赖编排无才济世当缄口有酒盈樽且放怀何日还山寻旧隠瘦笻偏称着芒鞋
　　秋怀
　　昨夜西风撼绿荷芙蓉凋尽奈秋何归心又落宾鸿后别梦还随夜雨多客气有时难制伏官身无事亦蹉跎近来只赖杯中物醉到半欹方浩歌
　　堤畔二首
　　金沙堤畔栁丝垂燕往鸎还蜂蝶随烂漫一春花发早飘零万里鴈归迟闲来于物少相碍行处与时多背驰几树野桃开未了东风无力赖谁吹
　　穿林步水陟崔嵬塞北云南转一回诗句漫随秋色澹梦魂长被皷声催蜗房小小权书舎马酮清清当酒杯门外众人忙似火几前孤坐冷如灰
　　梦觉偶成
　　秋菊春兰醉眼中纷纷红碧不堪穷郑季白从白马异卢同果异同岂有功名归竪子枉将文字困英雄鸟声唤觉南窻梦扑簌槐花堕晚风
　　岭北道中
　　雨霁轻烟鎻翠岚五更残月照征骖王戈定指何方去天意仍教我辈参霸气堂堂在西北长庚朗朗照东南江山如旧年年换谁把功名入笑谈
　　行中
　　一夜轻霜塞草愁闗山惨淡又成秋西飞白日难绳系东去黄河海自收节序催人无处避生涯随分不须求长歌短咏行程里心逸能忙百事休
　　惭愧
　　紫庭仙客驾飞鸾多少云霄着眼看情节琴书于世澹元龙湖海为谁寛小诗吟罢仍须和长铗归来不必弹门外黄尘数千丈穷庐惭愧一年安
　　守常二首
　　得失纷纷不必穷一鸣一息古今同韩侯假印元无命李广祈封未有功世事百年魂梦里人生几日笑谈中朝三暮四相狙戏识破从前赋芋翁
　　熏天富贵等浮云流水年光梦里身但着眼观皆外物不开口笑是痴人歌台买酒闲消日醉帽簮花老弄春燕燕莺莺莫相戏渠应未识此心真
　　论交
　　山前春色梦中残镜里秋霜鬓际繁处世羡人能办事论交愧我未忘言苍梧云气时时变赤壁波涛日日翻谁解立心如砥柱百湍冲激只依元
　　春晩还山
　　人生无计免风埃漠北江南鴈往来万木何曾秋未老百花争向暖俱开未能乞食寻歌院要想游山到啸台明月满庭闲杖履翠烟惹徧绿纹苔
　　秋夜
　　读诗怀古掩重扄上世淳风在典刑仪凤作歌犹有道感麟絶笔再无经明星堕地曾为石腐草逢秋也化萤殿阁参横月斜落夜寒书舎一灯青
　　山家
　　翠微深崦遯肥家占断安闲阅物华不但爱诗仍爱酒何妨栽竹更栽花固知天命元无间还信人生各有涯华屋山丘都是梦且图沈醉卧烟霞
　　春闲遣兴
　　自任张衡说四愁不令一防上眉头是非海里有何论名利场中无所求扫睡拟将茶作箒钓诗须着酒为钩春风吹绿山前草尽日携壶胜处游
　　闲况四首
　　车马长安荡路尘商山一曲紫芝新林泉谁伴隠君子云月自归闲主人蝴蝶日长庄叟梦鸳鸯沙暖杜陵春汨罗江上独醒客空感秋风撼白苹
　　一理未明常暧昧七情能节自冲和孟轲求巳行时简顔子斋心乐处多脩禊水边羣客会舞雩风里一僧歌沙汀日暖春烟澹无数闲鸥没浩波
　　闲中日月读书舎醉里乾坤沽酒楼金满千籝遗子患官髙一品替人愁于身道理行须记随分生涯过即休看取飘飘无系防烟波江上一虚舟
　　山有岚光水有声得闲便是大功名彼长然觉此为短我圣未知人所轻几树好花风乍静一钩新月雨初晴此心只合长无事莫为人间宠辱惊
　　秋夜饮
　　叶打银牀谢井梧芰荷池沼半成枯青山阻兴长千里白酒消愁只一壶日暮西风吹过鴈夜凉明月照惊乌黄花离落秋香里醉倒渊明不要扶
　　自然
　　名利场中散诞仙只将吟乐度流年酒逢知巳心方醉诗到收功意更圆碧水悠悠入东海白云曳曳上宾天但能直往无凝滞不自然时也自然
　　漫兴
　　春风吹入客中怀滞气愁眉总散开谁暮兰馨将作佩自惭樗散不成材诗吟百首兴犹在酒饮两杯春巳来累土岂如平地穏当年浪筑九层台
　　醒来
　　尺蠖微虫解屈伸人生何用两眉颦前前后后都为梦是是非非总未真巳幸有书消永日岂堪无酒度芳春东风院落花梢上午醉醒来月色新
　　客散
　　南山秋色气相髙肥马轻裘尽俊豪载笑载歌谁得意相趋相奉总成劳涂中易曳灵尾池上难寻彩凤毛自觉不堪仍不可嵇康未欲絶山涛
　　别张平章仲一
　　四旬未老头先白可笑区区纸上名张翰且休归故里谢安应不负苍生穷通此际难开口离合中年易动情恨杀溪流与山色天南地北送人行
　　吟诗
　　七情荒逸难追雅六义纶纷始到骚句穏先须辨长短字工端要定推敲言非精当功应少意不包含气漫髙出手若能圆似弹千回万转任吟嘲
　　有感
　　大道荒芜没草莱一囘翘首一囘哀论文须谓可方可言志岂拘才不才美锦几时无善制好花随季有新开风人托物成骚雅未必初心在物来
　　适意
　　静里乾坤醉里仙闲愁不到两眉边堂中立足有余地井里举头无大天浅酌酒杯消永日细开书卷度流年霸陵桥下长安道自在诸公鬬着鞭
　　自平
　　输情尽意尚难行专利如何不致争未解塞将他意满但宜持得自心平溪声逺作千年调山色髙移万古情自向书中识天爵巳当克处渐能轻
　　对镜
　　镜中人向镜边羞有底功名早白头识字岂知为物忌读书空想解民忧星疎月朗元非昼老木苍波宛是秋千古五湖髙兴在秋风不管未归舟
　　适情
　　鹊喜举枝鹤啄苔能闲能宦各天才北山逋客携琴去南垅幽人防杖来莫看鳯鸾栖枳棘任他斥鷃笑蒿莱据牀三弄桓伊笛岂愧孙登有啸台
　　自勉
　　镜里流年髪渐皤殷勤学道莫蹉跎黄金断要经烧炼白璧元曾受啄磨能自处心终始一任他开口是非多当如织女机头锦每日须教进几梭
　　接舆狂歌
　　唐虞风化尚真纯天壤熈熈万物春三代盛时存此道六经今日付何人狂歌楚叟能知凤絶笔宣尼自感麟沧海波光泰山色漫劳平地赴纎尘
　　秋感
　　流光渐渐日相抛镜里班班见二毛世事短长量不定人生趋舎哂徒劳鴈翻夜月还三楚鹤驾秋风唳九皋独有紫庭闲散客碧云哦罢读离骚
　　寡合
　　平生寡合嬾拘牵独自看云独自眠伐木友逢多龃龉散花人至短因縁长教身类沾泥絮赢得心如出水莲诗卷两牛拖不动囊中那有一文钱
　　不同
　　髙楼百尺卧元龙问舎求田那得同孟子臧仓讥礼义使君曹操识英雄鹪鹩不过一枝木骐骥更追千里风莫向华山陈老说睡魂不在是非中
　　古今
　　道存南北马牛风古往今来了不同彼在古时诸事遂我生今日百忧逢赵髙漫指鹿为马李贺不羞蛇作龙太华山前一樽酒放开醉眼看莲峰
　　凭髙
　　凭髙四顾入无穷万物云云见此容世事醯鸡深瓮里人身稊米太仓中漫漫流地海无岸落落倚空山有峰一个肚皮都着了更教谁去号天公
　　观豪
　　富贵繁华得几秋生存华屋老山丘谢安携妓东山醉李白骑鲸北海游水冷鱼龙俱漠漠天长鱼鴈亦悠悠求田问舎麄疎倒惭愧陈家百尺楼
　　对酒
　　浮世人稀七十强忧愁朝夕半相妨骚中不奈灵均苦酒里从教太白狂歌后清声自嘹喨舞来长袖任郎当任将世务闲拘捡杯卷东风醉一场
　　西蕃道中
　　鞍马生平四逺游又经絶域入蛮陬荒寒风土人皆怆险恶闗山鸟亦愁天地春秋几苍鴈江湖今古一扁舟功名到底花梢露何事区区不自由
　　乌蛮道中
　　稠林夹路冠依违彪骑单行压众威重劝小心防暗箭深知老将识兵机风号日落江声逺山鎻寒烟树叶稀鹦鹉喧啾似鸦雀百千都作一羣飞
　　乌蛮
　　华夷图始岂虚传经过分明在目前日月照开诸国土乾坤包着几山川曾闻仙阙多官府足信人寰有洞天万木嵗寒青不落乔松古栢想长年
　　过白蛮
　　脊背沧江面对山兵逾北险更无难投亡置死虽能胜履薄临深未敢安赳赳一夫当入路萧萧万马倒征鞍巳升虚邑如平地应下诸蛮似激湍
　　南诏
　　半生鞍马苦劳形鬓影难求晓镜青万里又征南诏国九霄还识老人星直将日月锁书帙更假云山作画屏满地干戈虽有酒不能长醉似刘伶
　　下南诏
　　天王号令迅如雷百里长城四合围龙尾闗前儿作戏虎贲阵上象惊威开疆弧矢无人敌空壁蛮酋何处归南诏江山皆我有新民日月再光辉
　　灭髙国主
　　事君忠义子孙优莽操源泉得逺流折足鼎空公餗覆剖心人若鬼魂讐青山不管废兴事白酒可消今古愁愿戢干戈息征伐归期先卜两眉头
　　满坦北边
　　神机恍惚统鸦兵韬畧闲文岂足凭风急旌旗髙卷日夜长刁斗寂无声阵云垂作中军幕萤火防成元夜灯万里封侯男子事定谁唾手取功名
　　九日满坦山
　　凌云气节鬓惊秋书剑荒寒事逺游万里岚光乘马背一川红叶上鳌头西风不管防军帽絶塞空凋季子裘谁把茱茰念行役凭髙拭目望神州
　　驴湫道中
　　烹水凝泥踏有声北风摧发更南征一旗飐飐山边过万里彭彭皷上行几复囘头迷故国再堪屈指数前程凤凰望断麒麟絶空想箫韶奏太平
　　玷食山前
　　隂云浓淡水洄环飐飐旌旗湿未干惯熟人情生处乐﨑岖世路古来难一川野草霜前死万树西风雨后寒遥想家园未揺落不能容易报平安
　　乌蛮江上
　　一碧玉垂天影万丈丹梯壮地形世路不能平险阻人生还得免飘零月娥无语照吟坐河伯有声呼醉醒明日乌蛮属行役又攀参角上青冥
　　江上寄别
　　军中无酒慰飘零辜负沙头双玉瓶鞍马几年南北路闗河千古短长亭好风到枕客愁破残月入帘归梦醒梦断故山人不见晓来江上数蜂青
　　江边梅树
　　江边缭绕惜芳丛绝笔天真在眼中素艳乍开珠防蕾暗香微度玉玲珑一枝倒影斜斜月满树浮光细细风明日行经山下路几囘特地驻青骢
　　过梅户
　　龙角东昻斗柄回春风无恙远人归干戈绝扰程程酒景色堪怜戸戸梅鸂鶒波寒浑懒戯鸳鸯沙暖不惊飞青云出岫縁何事马上诗成雨莫催
　　过玲珑山
　　世外徒闻说洞天桃源迷路再无縁摩青磈磊谁能凿绣白玲珑自可穿别有一壶藏日月正看万窍吐云烟劳生得遇崆峒客炼诀还丹问隠仙
　　山寺
　　防花堆白麦苖青山寺南头帐玉停流水纵横成篆字逺山前后簇围屏汉唐浩瀚开疆土蛮貊依稀在典刑士庶何曾避戎马总知仁主惜生灵
　　峡西
　　鳞层竹屋倚岩阿是嵗秋成粳稻多逺障屏横开户牗细泉磴引上坡陀民人各得安家住辞气总如平日和箪食壶浆迎马首汤征元不弄干戈
　　云南北谷
　　征震作旅魂惊直入云南谷口行一水循环通地脉四山连避壮天城兵还失律难依险国旣无人立可平马援班师铜柱在谁知儿戯得功名
　　鹤州南川
　　闲情平日惬林丘不忆南来得此游逺近树分山障列纵横水入稻畦流一川风物撩诗兴满地干戈破客愁囘首斜阳在乔木独怜幽境更迟留
　　过鹤州
　　千山险阻此川平未审州何鹤得名緑水泗环浇万垅黄尘隠约认孤城田畴傍舎存恒产兵火谁家得乐生伐罪令行元不杀逺蛮归服感仁声
　　春闲
　　尽向青霄驾彩鸾鹪鹩先得一枝安诗书况味闲偏得歌酒情怀醉愈寛时雨荒山添润泽春风野水动波澜都观里桃花放应待刘郎醒后看
　　闲淡
　　闲淡功成百事休秋风生计任萧飕客携酒至须轰饮人寄诗来愧懒酬碌碌无才甘自滞栖栖有道果谁求平途欵段犹多蹶歴愧输他紫燕骝
　　秋怀
　　梧桐残翠落成堆燕去鸿来秋社催刺眼不须翻着袜放怀且好右持杯空堦寒雨滴愁尽髙枕晓风吹梦囘咫尺登髙是重九黄花更酌醉金罍
　　秋夜有感
　　竹影斜斜转月辉西风飒飒透征衣菊残爱菊人空感家逺思家客未归战马频嘶秋正徤惊乌无睡夜犹飞几时一榻南窻下不见黄尘老翠微
　　藏春集卷一
　　钦定四库全书
　　藏春集卷二
　　元　刘秉忠　撰
　　七言律诗
　　夏日遣怀
　　拏云心事倚楼边镜髪星星过少年学步谁知翻失故效颦自笑不成妍诗章骚雅唐新变字体风流晋旧传吟写总为闲伎俩且将消遣日长天
　　客中
　　人间机事细如麻落魄身心到处家无帚扫清堂下地有书遮静眼前花两杯粉泼猫头笋一椀酥烹雀舌茶只此一朝公事毕焚香髙枕卧烟霞
　　将归见鴈
　　一别沙陀白帐房数朝栖止李君堂转逢世路身浑懒趂食人间口尚忙百变浮云谙世态千回流水转年光山城欲问春消息淡淡长空见鴈行
　　西州客中
　　蕙帐空闲客塞城猿惊鹤怨可怜生风云逺际千年会天地中含万古情总指青山作归计直将白髪换虚名向谁得遂求田意楼上元龙气未平
　　黄河
　　万仞昆崘顶上头頽然委质下林丘九随地势曲千里一返天源经百州碛石西边才北转太行南下巳东流黄匀一线穿沧海直接银河浸斗牛
　　冬夜饮南京酒
　　煨开琥珀明黄色散作蔷薇輭细香欢伯情怀浑易见麴生风味实难忘一尊尽可消尘虑万事何能到醉乡尽道三冬无暖气谁知春色此中藏
　　答崔梦臣
　　青春去却再难寻白髪还从鬓际侵顾我百年成几事得人一语胜千金佳宾久望孙閤旱稼专祈传说霖此意朱但聊复不能声处有知音
　　寄冯世昌三首
　　大中为体用时巾酌古宜今道可通临事若私先有碍立心非正后无功在天何问但存义进我无疑当效忠有所不行须自反争如桃李待春风
　　心差利一毫间谁肯寻思扩四端人事要于多里炼物情宜向静中观止时休恨窠巢窄行处须开路径寛天道好还冬对夏为仁由巳意非难
　　君子随时出处同庙堂筹画驭英雄文经武纬通今古玉振金声贯始终葛亮冈头千垅月严陵波上一丝风自从两汉分三国青史书谁第一功
　　呈全一庵主
　　百结千围系物绳古根金种未忘情庄周一梦花间蝶圆泽三生石上僧诗有仙风抛世网酒藏竒计破愁城放他少室山头月代祖流传不尽灯
　　呈南庵友人
　　一箧诗书三尺琴忘懐钟鼎是山林圣贤处世常存道男子遭时始见心嗅杀芳兰无恶气听残流水只清音虚名肉味从来薄况复闻韶嵗月深
　　春日效宫体二首
　　雨洗芳尘绝防埃桃花零落海棠开沈香亭小围红树太液池清映绿苔夜月也曾悬汉殿朝云何只在阳台六宫帘卷东风輭一仙音翠辇来
　　婀娜腰肢窈窕娘云鬟十八鬬新妆曾怜歌舞留香閤乍学笙箫入洞房禁苑春来花竞放闲堦雨霁燕争忙长生殿里明皇醉梦断华胥白日长
　　看书
　　香焚铜鼎翠烟盘无意安心郤自安一语终身莫能践九经尽日若为看流行似水那云易习惯如天不觉难大地含章秉元气木生松栢草芝兰
　　习字
　　砚水氷清墨细研紫毫深蘸拭华笺始从大里收来小复自方中画作圆锋隠豹眠千嶂雾势雄龙跃九重天鸾飞凤立难穷变要把王颜得处传
　　和林道中
　　扶桑日晓雨初收襟袖凉生六月秋两壁云山夹行客一川烟草看飞骝车轧轧长轰耳白帐连连不断头宫阙上横龙虎气和林遥见帝王州
　　禁中
　　帐中书帙案头存大禁炎炎不出门难为苍生济饥渇漫搜诗句废晨昏衔珠报德成劳想衣锦还乡莫浪论时止时行吾不强笑他楚些作招魂
　　蜀先主孔明
　　智涉图深往事非茅庐一论定真依风云龙虎随时有鱼水君臣自古稀月照锦江翻夜色烟波玉垒动朝晖精英不死青天上留得文昌奉紫防
　　跋李太白舟中醉卧图
　　仙籍标名世不收锦袍当在酒家楼水天上下两轮月吴越经过一叶舟壶内乾坤无昼夜江边花草自春秋浮云能蔽长安日万事纷纷一醉休
　　防太白醉归图
　　五斗先生未解醒一生爱酒不曾醒人间词翰传名字天上星辰萃性灵鴈带暖囘波泛绿燕衔春至草抽青纱巾醉岸南山道几处哦诗补画屏
　　太白还山图
　　一片灵台照世明共传太白是元精心中有道时时乐眼底无尘物物清千首未知诗作癖百杯寻与酒为盟长安多少风和月不尽先生吟醉情
　　孤云
　　触石初兴一寸防渐张鹏翼赴天池无心出岫何忧累有象悬空不碍飞斜日只期风送逺枯苗还怪雨来迟曾同李愿栖盘谷应是从龙忘了归
　　仙客
　　骨青髓绿紫霞腮玉府真游出世才眼里方瞳萃神秀胷中明镜绝尘埃风生嵩岳三花树月浸瑶池七寳台夜半朝元初饮散醉飞星驭到蓬莱
　　忆鬅头王先生
　　玉京金阙五云间月满琼楼十二栏仙子巳随鸾驭去世人空想鹤书还唤囘石上三生梦烧尽炉中九转丹别后幽怀渺何许怅然沧海隔蓬山
　　忆窦侍讲先生
　　暖到沙陀雪巳残春光犹惜照衣冠旋酬世事心浑懒不见幽人眼益寒明月只于圆处缺佳期常向易中难相思一日三千里欲学忘情自未安
　　途中寄张平章仲二
　　触热从军数载还髙家书记到何官道存贤圣行藏里人在乾坤动静间为善不图垂报逺济时宁长涉艰难惟君胷次明如镜照我区区两鬓班
　　呈焦尚书仲益
　　道义犹难辅友生可将名字竞时名为人当有往还理所事岂无憎爱情棊上高低谁计较镜中姸丑自分明泰山多少闲堆阜沧海漫漫一望平
　　寄津长老
　　云溪侧畔竹林边未塞平生未了縁诗里久怀方外士酒前犹伴饮中仙真经纵暇开金卷难字还慵检玉篇【师许传韵法故及之】槐火石泉烹雪蘂阿师此梦共谁圆
　　忆顔仲复
　　满座春风笑语生客中长记在家情赤心岂没新朋友白髪难忘旧弟兄夜雨正令人百感秋窻忽放月孤明禅房花木通幽处水逺山长梦不成
　　嵗暮有怀寄仲脩宗旧三首
　　嵗暮严风晓夜寒老烟苍色满闗山骚人思和阳春曲迁客赓歌行路难美酒欲期千日醉浮生谁得百年闲扬州廨舎周遭树清淡梅花也属官
　　嵗寒亲友淡相陪助发诗程举两杯情与古人千里合梦随隣笛一声囘虚心立节霜秋竹瘦影横窻月夜梅天意渐随人莫测龙蛇飞动待春雷
　　踪迹飘零事愿违生平亲旧总披离同人忧乐犹难易与世浮沈果是非寒雪自应随腊尽菁莪何恨得春迟玉京一望漫于海安得超然控鹤飞
　　送乡僧
　　中年怀抱要寛和故友依依奈别何梦到家来殊不逺情随人去更还多龙冈雪尽囘春色鸳水氷开漾月波若遇相知问踪迹穷庐近日到沙陀
　　寄友人四首
　　闲里诗书慰寂寥低垂绛帐谢尘嚣心如秋月十分朗病逐春氷一向消陋巷顔渊贫有乐安车子贡富无骄更看万丈颓波里砥柱巍巍不动摇
　　亲朋离阔往还稀十载天边一鴈飞北阙书人俱自献南山诗客与谁归碧云望久不成兴青障梦残还又非明日桃花如烂锦且须携酒赏春辉
　　悠悠离阔感中年我辈情钟岂不然好景与时浑易过可人和月只难圆五更残梦鸡声里千里归心鴈影前漠北云南空浪走今春又负杏花天
　　香满檀心雪满枝梨花开近海棠时陇西鹦鹉藏金防海底珊瑚绞铁丝劲画快心观晋字清光在眼读唐诗功名富贵非吾事惟有幽人是所思
　　答友人留饮
　　黄尘道路竞抛梭不觉行年四十过世事逾多逾细人生渐老渐蹉跎愁城平却无遗址乐府开来有妙歌桃李花间一壶酒君留不醉欲如何
　　会故人小饮
　　俗事长将乐事违小园今日偶成期喜君落笔题诗就笑我停杯吸酒迟柳叶巳将春雨展桃花犹待晓风吹倚栏红杏低无语应为劳心蝶不知
　　劝友人酒
　　西风落叶共萧飕百感中来不自由豪客空携铁如意舞嬛徒费锦纒头曳过雨脚云归岫涌出山头月满楼一曲清歌一杯酒为君洗尽古今愁
　　为友人解嘲
　　德益休休伪益劳泰山不重亦毫毛九成岂脱试金石一割难同切玉刀系日绳头宜自顿拏云手段任他髙元龙骨化坟中土谁是中州第一豪
　　孤怀
　　孤怀嬾与世浮沈哀乐中年白发侵射隼高墉犹可待亡羊多路定难寻镜明惟解照人面尺曲不能量我心流水髙山无尽意伯牙指下有知音
　　客兴
　　闗河牢落别离中到处题诗记转蓬啼鸟不知春是客落花还逐水流东云开千里逺山碧楼映半溪残照红雌蝶雄蜂不同类双双相趂舞回风
　　读韩信传
　　将将将兵各有权棊家一着要争先依平得路犹难保弄险成功岂易全破赵有谋都一日假齐无分仅三年良弓髙鸟俱尘土赢得英雄一惘然
　　再读杜诗
　　规矩方圆称物施运斤风度见工师干霄气象动髙兴际海波涛生逺思三月闻韶忘肉味几年疑郢和巴词骚人尽在清光里恰似中秋月满时
　　读山谷诗
　　清竒雅淡破工夫句句氷霜字字珠并举鸿方上霄汉相忘鱼巳得江湖笔头应有神灵助言外全无翰墨拘酒醒梦囘秋气爽似看明月在蓬壶
　　读梁甫吟
　　调髙辞雅动知音声寂名存意愈深千载有闻诸葛语三人无愧晏公心称贤未必皆能肖吊古何尝不在今荷得锄归茅屋底一篇梁甫更谁吟
　　秋江渔父图
　　白苹红蓼满沧洲江上青峰倒玉楼出没不拘同水鸭往来无系伴沙鸥烟波围绕几渔舎天地横斜一钓舟蓑笠为渠相盖管潇潇风雨不胜秋
　　秋江晩景图
　　落笔纵横不自休抹成小景绝清幽碧波千里楚山晩红叶一林荆树秋古渡任分南北岸长橰自送往来舟十年间事漫如昨对此依稀复旧游
　　竹林七贤图
　　螳螂怒臂大车前礼乐萧条几百年兰省久无三老贵竹林徒有七人贤忘形到底为形累嗜酒寻常被酒颠何似公何月台上一声长啸裂秋烟
　　宋汉臣墨梅
　　体尽江村雅淡情映来纸上照人清枝梢欲向风中动根干原从笔下生几簇芳英雪妆防一弯新月玉斜横花光不死西湖见也索惊嗟问姓名
　　梨花
　　玉骨氷姿映晓光露盈檀蕊洗新妆夭桃艳杏果谁赏雌蝶雄蜂空自忙仙桂是髙宁有种海棠虽美郤无香司花防惜花长好莫遣东风取次狂
　　竹
　　几竿苍翠抵千金对皷焦桐意更深双泪洒时匀作防七贤居处密成隂飞霜着叶不改色流水漱根还有音我似此君君似我枝枝节节本无心
　　竹笋
　　亭亭瘦玉倚疎篱日夕摩挱恐长迟立节未能森似束出头休若锐如锥共言爱物终成癖不道忘情却近痴料得此君霜雪后虚心定有子猷知
　　月中桂
　　丹皮翠叶实花鲜深固灵根不记年老颖共为天上物嫦娥同有月中縁蓬莱山里红瑶草太华峰头白玉莲安得移来都一处醉看光彩照诗仙
　　秋斋
　　萧萧落叶打窻櫺梦觉幽斋熟睡僧万里西风扬鸷鸟半窻烘日聚痴蝇物华老尽只秋徤天运斡回非力能且倒芳尊暖和气门前物态冷如氷
　　太清宫
　　一簮鹤髪莹童顔乔木森森古殿寒自驾白云还帝阙不传紫气映函闗五千道德留真诰八百工夫链大丹地老天荒无覔处犹龙那复落人间
　　因张平章就对东坡海棠诗二首遂赋一首
　　一种竒花号海棠十分顔色岂须香雨中有泪真倾国月下无言更断肠不待金盘荐华屋髙烧银烛照红妆少陵避讳将佳句留与眉山苏二郎
　　因宋义甫宿香山寺
　　摩空削出碧芙蓉缱绻香山一带峰野树去年曾系马闲云今日复从龙玉钩三寸月沈水琴调数声风入松清彻梦魂眠不得觉来那假晓楼钟
　　秋晩同友僧宿潞南山寺
　　集林倦鸟巳成栖石磴连沙涩马蹄晩寺共携明月入寒岩谁听雪猿啼愁行十里九盘路梦断五更三唱鸡声利不闗陶靖节黄花零落醉如泥
　　宿山寺
　　是非不到石坛边物外闲人第二仙赤羽林梢映斜日白虹山半驾飞泉客来总是寻僧话猿去多应伴鹤眠一曲清歌古松下且依胜境谢尘縁
　　闻宋义甫对竹引
　　髙情逺韵无凝滞发作声音指下弹玉调未曾终一曲朱何故叠三叹优游似道虚心易感慨如筠立节难昨夜绿筠亭上醉正同风雨梦
　　宋义甫弹秋风
　　穹庐悄悄夜漫漫午醉醒来坐席寒富贵有媒皆豹变功名无分独螭蟠子陵实愧三公爵靖节非轻一县官髙卷氊帘对明月秋风一曲入琴弹
　　戏宋义甫
　　香飘庭院牡丹妍荷贴池塘小翠圆生物不知春有老照人还爱月无偏黄尘道路嗟游子紫陌烟光误少年欲着儒冠替僧帽而今直得几文钱
　　佳人
　　锦心绣口性萧闲学海波澜挹不干竒语八篇传欲满阳春一曲和皆难佩兰袭袭生风韵怀玉温温辟雪寒别后佳人渺何许倚楼空咏碧云端
　　宿中山干明寺
　　客散闗门厌事哗炉香满屋卧烟霞人辞故里凡三载僧到伽蓝自一家梦破小窻浮月色漏残寒角奏梅花天明又上滹阳道鸳水归程渐有涯
　　过居庸闗
　　车箱来往若流泉绝壁巉岩倚翠烟限破中州四十里凿开大路几千年函闗不谓平如地蜀道无知险似天万里挥鞭犹咫尺谁能掌上保幽燕
　　过也乎岭
　　一夜隂云风皷开岭头凝望动吟怀烟分雪阜相髙下日出氊车竞往来天定更无人可胜智衰还有力能排中原保鄣长安道西北天髙控九垓
　　鸡鸣山
　　俯瞰防阳小洛城一川山色万家屏翠环有茀云初合碧玉无瑕雨乍晴岩穴直通天地气峰峦平揖斗牛星野僧不管人间事卧听洋河防耳声
　　桓抚道中
　　老烟苍色北风寒驿马趋程不敢闲一寸丹心尘土里两年尘迹抚桓间晓看太白配残月暮送孤云还故山要趂新春贺正去鬅头能不愧朝班
　　桓州寄乡中友人
　　青山四合路纵横解辔乌桓古塞城五载转蓬离故地几时促席话平生停云霭霭落春雪明月辉辉开晩晴适意宁无一鐏酒渇尘难洗为谁倾
　　大碛
　　漫川沙石地枯干入夏无青雨露悭人马数程饥渇里风程一月往还间侧横鳌背登髙地淡扫蛾眉见逺山安得司春生物诀桑田也似海东湾
　　秋日途中
　　半纸功名满地愁都教白了少年头早应未拜曹参相终不当封李广侯曲水乱山红树晚西风残照白云秋归鸦一片投林去自笑劳生未解休
　　丁未始还邢台三首
　　十年朔漠到乡城里巷传闻喜复惊老者相看更相会小童争拜又争迎忘怀不讲世俗礼无外始知乡党情向日垂髫皆冠带旋通小字始知名
　　布袍抖擞客途尘闾里归来感慨频一代衣冠风又变千年城郭物还新黄耆总作墓中鬼街巷半居乡外人精舍东边存旧宅眼前浑不识比隣
　　清明左侧上归鞍急到邢台六月间万里春风吹緑鬓一城和气暖朱顔昔年林下闲为贵今日乡中贵是闲布衲蓝衫人调笑如何不着锦衣还
　　新春有怀
　　笛声吹落小溪梅寅位还看斗建回蛰物得春当出地阿香贪睡不推雷百年囊里诗千首万事花前酒一杯别后故园桃李树他年宁肯重栽培
　　春日园中
　　人生难预定行藏且着闲吟寄醉乡还有江湖供酒杓岂无珠玉入诗囊春风花发蜂儿閙细雨泥融燕子忙一架酴防开较晩海棠虽好惜无香
　　春日寄友二首
　　东风吹梦入家频梦觉来时总不真处士固知为赘物还山终欲作闲人渔樵有话同谁说花栁无情各自春一曲髙歌一杯酒江边醒客莫相嗔
　　暖过新春料峭寒寒鸦欲逐晓风还万千世事囘头后四十流年倒指间白酒有时长可醉青山无处不堪闲功名到底谁能了赢得劳生鬓早班
　　正月十三日得乡官书
　　浮云流水不相依时止时行各自知万事至天无不乐一心于道有何疑溪边杨栁飞花早海外蟠桃结子迟一树甘棠方破蕚东风应着好风吹














　　藏春集卷二
　　钦定四库全书
　　藏春集卷三
　　元　刘秉忠　撰
　　七言律诗
　　二月寄乡友
　　漠北燕南几日程鴈来人去总飘零春隂将散好风至野烧渐空芳草生桥下洄澴鸳水绿城头突兀鹊山青此情拟托新诗遣写就新诗转系情
　　春日遣怀
　　盖世功名一局棊千年城郭昔人非分开春色花休妬流尽年光水不知诗酒可娱惟自得林泉虽好几人归长绳不系天边日寄与东风且慢吹
　　春晴晓望
　　水涨池塘雨洗尘际空楼阁倚防人星潜月落千山晓日暖风和万物春何树落花飘荡逺谁家飞燕往来频眼前尽是无声句却恐诗人道不真
　　闲中
　　成物心存一寸丹行年半百鬓毛班鹓鸿眷眷期同列猿鹤颙颙怪未还懒性从来倦驰逐坦怀元不厌萧闲平生游世东方朔金马门中是隠仙
　　溪亭小饮
　　亭前桃李水边楼与客携壶慰倦游眼底谁知花妩媚人间惟有酒风流情元易感千生在愁不难消一醉休传与京华年美少莫将白髪博封侯
　　秋晩
　　秋晩梧桐翠巳残松风竹雨正珊功名果是将人悮怀抱惟除着酒寛一枕清风醒后觉满轩明月卧中看乾坤里许元无事闲杀东山旧谢安
　　寄友
　　归心揺荡菊花期浊酒留连奈别离方外半生人事略天边九月鴈书迟昨非今是翻然觉坎止流行断不疑却恠青春无柱杖满头白髪尽相欺
　　答隘客
　　坎蛙自蔽无余地海若汪洋纳百川士子行藏须达节人生贵贱定由天翰林自不拘吟放御史谁曽管醉颠万事转头都是梦枉教愁扰转头前
　　答乡友
　　人生终老覔莵裘白髪行藏独倚楼南鴈纵能传尺素西风不解送扁舟苍山老树烟波晩零雨疎松水墨秋愿偃旌旗舞干羽功名输与玉闗侯
　　倚楼
　　倚楼雨霁暑风凉满眼西山晚翠长书传纷纷自今古汉唐亹亹有兴亡一时王谢讦方畧万世伊周合庙堂致主泽民非我辈任人疑怪水云乡
　　花时客至
　　翠染新成杨栁丝红妆争簇海棠枝官身纵酒惟闲日老眼看花胜少时好客一来深有幸曲巵满劝不须辞晴明壮徤相逢处莫负唐人七字诗
　　嵗暮遣怀
　　白首何从望省郎青春无伴共还乡采薇纵广饥终疾食肉非多智岂长半夜谈天人寂寂明朝涉世事茫茫雪消咫尺春来到拟对芳华醉几场
　　庆王承防慎独八帙之寿
　　白玉碑中第一人黄金殿下老朝臣富公同享八旬寿【阙】

















　　袖垂扶又倒家人轰笑醉归来
　　南北春秋鴈往来一年怀抱几畨开风云气在元飘逸锦绣诗成不剪裁饮但饮人非饮酒怜须怜德亦怜才自因量窄常先醉惭愧君家大盏台
　　遣怀寄顔仲复二首
　　名利场中名利儿寸心徒用恶寻思人才自有安排处物理宁无否泰时纵量倾残一壶酒畅情吟杀七言诗诗成酒醉东风晩月照梨花第一枝
　　朱顔白髪任流年睥睨揶揄置两边皆醉皆醒人岂尔一鸣一息物当然飞腾起处须从地智力穷时便到天惟有无生话无尽何如缄口坐痴禅
　　寓桓州
　　百年行止料皆难今是昨非豹一斑辜负夙心泉石畔累垂短髪缙绅间梦囘枕上闻归鴈雨霁城中见逺山三径就荒松菊在人生底事不能闲
　　思归
　　溪山幽境老情懐闲着渔矶与啸台陶糓果然无相分翰林都道有仙才尘容俗状今如此绿鬓朱顔安在哉会向桃源访消息云迷洞口没人来
　　山居晓起
　　禅客生涯贵寂寥幸居山寺逺尘嚣情难断处千年在心肯闲来万事消新月看残还旧月今朝过了任明朝须知元气常流转平旦无风自海潮
　　晩游
　　山水清佳自在游利名莫莫复休休瘦笻此日真忘世长笛何人效倚楼鸦落防成千树墨鴈飞横绝一天秋归来小院松梢上新月低斜玉一钩
　　归来
　　昨非今是海漫漫蜀道容吾曳杖还数友偶成诗酒会一年不入缙绅班风吹栁叶先舒皱春窘桃花亦破防但得樽前开口笑未为辜负此生闲
　　楼上
　　睡起重持金曲巵要凭芳酒缓离思醉魂屡作还山梦吟兴多因寄友诗千里波光风定后一楼山色雨晴时碧云望断佳人逺投树栖鸦巳满枝
　　春暮有感
　　残花离树酒盈巵但愿春归熟醉时杨栁随风飘翡翠海棠和雨滴胭脂半生不定犹飞梗诸事无能强赋诗昨日溪边闲倚杖水明如镜鬓如丝
　　睡起
　　连嵗驱驰万里程碧台歌舞笑争名山中猿鹤丹心在塞上风烟白髪生对客倦谈当世事向人难悉未归情雪花乱打西窻急总似芭蕉夜雨声
　　卷帘
　　烟笼碧草绕回溪水向东流日向西鸦队落来和树黑鴈行横处与云齐杯中有物甜如蜜心上无愁醉似泥蜗舎睡醒帘半卷逺山相拥翠环低
　　遣怀
　　世事茫茫今古同人生无奈落西东几年羇旅鴈声里千里家乡蝶梦中梧叶打残秋夜雨菊花开尽晓晴风渊明醉卧东篱下不管明朝酒盎空
　　银河
　　一道银河万里横遥看似接凤凰城晴波不受防云防夜色还随浩月明七夕桥成牛女防九秋霜降浪涛平归途试问乘槎客却到人间有几程
　　大理途中寄窦侍讲先生二首
　　昔闻名德仰髙山近识髙贤未敢攀富贵不求惊见擢田园成趣喜归闲一心止水常平湛万事浮云任往还解把阳和涵养就不言春色满人间
　　元气匀将造化施自然闲雅贵天资只言世上无黄石谁信人间有紫芝一见顿忘名利志剧谈浑没是非辞别来万里知安否时复临风有所思
　　重看江上梅花
　　万里纵横戈防中嵗云暮矣遇芳丛江边疎影斜斜月天外幽香细细风初见一枝珠琲瓃再看满树雪玲珑无才不得西湖句空对氷容驻玉騘
　　寄张平章仲一
　　春光满眼酒盈樽难得同观易见分秋气着人凉似水晩山和我淡如云清歌月影檐头转残梦钟声桃上闻鸟欲归黄鸟断诗哦伐木正思君
　　野园防饮
　　都城不得纵蹉跎乐事还于僻处多酒里薫陶成受用胷中块垒自消磨树头鸣鸟闗闗好花底春风淡淡和一卧醉乡如洞府人间日月任飞梭
　　暮春楼上
　　松风竹雨夜珊睡起楼头怯晓寒手里酒杯随接饮眼前书册懒拈看緑稠树叶迷蝴蝶红尽花枝放牡丹欲覔春归无处问满城飞絮凭栏干
　　漫成
　　上苑风光烂漫游紫兰黄菊各春秋一心不逐荣枯变万事宁为得失忧充塞乾坤惟道在博通今古有书求惯曾泽畔翺翔雉莫谓楚笼不自由
　　小饮
　　清欢媚景好光隂自古犹难况在今坐下人多年渐老樽中酒满兴偏深将歌雪曲先倾耳叠泛霞杯足快心百嵗奔忙縁底事且一醉谢浮沈
　　别友
　　鸾凤栖梧枳棘空车行步路有穷通九秋霜落树无绿三月日回花自红物态莫惊时冷暖人生还恨限西东一杯酒尽阳闗曲万叠云山入望中
　　寄友弟
　　一别阳闗金曲巵深秋节物动离思蝶飞篱畔菊开后鴈满江头枫落时才大难为鹦鹉赋情亲易感鹡鸰诗愿将村老真诚语寄谢悠悠世上儿
　　思友人
　　乱防苍山壮地形西风白草动秋声几条野水马争饮一带荒田人不耕蜗舎鴈程随处客龙冈鸳水故园情闗河月底人千里一夜相思白髪生
　　田家
　　衡门昼掩绝萧骚麄粝充肠体布袍许泛垅头甘自若陈登楼上对谁豪有田何必悬金印无犊还须卖宝刀青帝布恩先畎亩谷生如草雨如膏
　　渔父
　　拨棹垂竿日日同藕花丛了荻花丛朝云暮雨闲身外春水秋山醉眼中十里烟波明落日数声渔笛响西风红尘不到孤舟上谁得江湖伴此翁
　　囘杖
　　逺山横扫翠眉低春事闗情莺更啼防杖欲寻佳境去出门还被乱云迷野花野草同三月闲鹭闲鸥共一溪沽酒归来北窻下人间如梦醉如泥
　　赠栖云王真人
　　壶内光风境界寛骨青髓绿发朱顔三生勘破人间梦九转烧成日里丹鹤驭不知天地阔凤书还许水云闲随縁应世元无事一片灵台处处安
　　再观木庵书
　　书法都归篆意圆木庵别有笔中天一家楷式由来妙半世功名非偶然我欲穷源苍颉上谁能得趣鲁公前鳌山成道宁无日更为挑灯续断篇
　　临苍颉书
　　落魄心情与世疎人皆知癖不知愚平生专究伏羲易渐老又临苍颉书但愿自宗为法度不辞人笑费功夫他年变尽龙蛇体更看飞云满太虚
　　重九后作
　　地雄西北帝王州一月登髙未即休红叶黄花空应节苍山白草不胜詶寒风无意频吹面破帽多情却恋头恰遇乡人来送酒渊明不醉复何愁
　　闻鴈
　　织锦文章学不成更看斵句覔诗名黄花陟觉泣愁思白酒良能解宿酲月里闗河家正逺楼头皷角梦初惊尺书写下还慵寄初动风前有鴈声
　　过并州
　　山川满目翠成围流水悠悠鴈北飞一枕黄粱新梦断千年华表昔人非烟霞有路迷芳草桃李无言对落晖明日征鞍泊何处春光虽好亦思归
　　自泽州过怀衞
　　防泽南来过二州太行背腹得兼游陷泥蹶马十朝雨落叶粘人九月秋白日悠悠又西转黄河滚滚只东流山林水竹行程里是处都堪画扇头
　　对酒
　　秋水澄澄照影孤百年逆旅转蘧庐聊生莫问鸠为计忆逺须凭鴈寄书北海鲸鱼钩巳重中州麟凤网犹疎清愁万丈干云月着酒浇来自破除
　　赠槀城董万户
　　老帅曾酬报国心遗君兄弟茂如林荆花一院长生色棠树千年勿剪隂私物应官于巳薄家童代役感民深更能设药除羣病四境谁非播徳音
　　感事
　　万物芒芒体一如只争秉赋有精粗若非礼义人谁教又是诗书我更愚蜂虿亦能摧猛士庙堂安敢悔樵渔愚夫愚妇予能胜料必贤明见是图
　　赠完顔伯诚甫【仲德之子也】
　　春风秋月透孤房恨杀闗雎窈窕娘枯木岩前空积思散花天上不闻香生民世系来千古相国人家只一郎安可断流同潦水合随江汉入汪洋
　　对菊
　　啼杀前村栖后鸦黑头江总早还家荆山玉定难同石丽水金元不在沙谁有才猷资国用自无勲业向人夸满城风雨重阳近摇荡归心对菊花
　　对月
　　鹤髪貂裘映月波兎疑蟾恋竟如何绝知诗老丹心苦未信书生白眼多半夜香风飘桂子九秋寒色带姮娥无人共竭樽中醁独酌清光送浩歌
　　新春城外
　　青山怀抱古城隈杨栁梢黄海鴈囘诗思不髙无好句酒肠虽窄有余杯岭头寒盛云犹雪炉内香消火巳灰为问名园起花手可将桃李强栽培
　　过丰州二首
　　平生清兴在林泉世路谁教也着鞭马上青山长万里镜中华髪巳三年又经黒水还沙漠才自乌云出瘴烟盖世功名正低首西风秋树一声蝉
　　边山弥弥水西流夹路离离禾黍稠出塞入塞动千里去年今年经两秋晴空髙显寺中塔晓日半明城上楼车马骈阗尘不断吟鞭斜袅过丰州
　　云内道中
　　逺水平芜间野花寒云淡淡际寒沙闲禽向晩无投树逺客逢秋空念家万里经年走风雨一身无计卧烟霞来朝又上居延道懐古思乡改鬓华
　　过东胜
　　秋山漠漠晩烟横牢落闗河鴈一声钟鼎无媒希望断江湖有志利名轻皇天不吊衣冠绝神物还从臭腐生惨淡风云会银夏短衣匹马过边城
　　过盐州
　　山川纡曲际遐荒万国华夷入混茫草木不生枯燥地风云长惨战争场雨余千嶂添秋色尘定孤城下夕阳感慨征人太辛苦东山诗就鬓毛苍
　　四月望日途中大风
　　惨淡乾坤震皷飞沙转石卷云霓山川道路俱难辨南北东西一向迷声浩浩时霾雨落色苍苍处玉蟾低四更力少犹吹荡催上征鞍骤马蹄
　　过天井闗
　　云冷风髙天井闗太行岭上看河湾九州占绝中原地一壍拦回左界山王霸分争图未卷英雄鏖战血犹殷华阳春草年年緑污马南来不放闲
　　闗外感秋二首
　　白露为霜隂始凝挽回春律果谁能只宜缄口人间事未解含情客里僧黒水浪涛方括括南山气象愈棱棱草枯叶脱西风劲正看掀飞掣臂鹰
　　一岩幽隠几时还猿鹤萧条蕙帐闲画饼功名谁得饱浮云富贵此堪攀归禽侧畔千章木行客前头万叠山不道世人无定分本图何事鬓毛班
　　宜阳道中
　　一架飞梁映霁虹玉流通灌稻畦中烟云忽鎻山川好城郭新脩市井空逺树深深人出没长空淡淡鸟西东季鹰不忆莼鲈美万里秋风又转蓬
　　龙德城上
　　风还垅麦掉青旗烟敛人家住翠微绿水歌残山落落碧云望断树依依一封乡里书才到三月天涯客未归燕子衔将春色去游蜂空趂落花飞
　　六盘防仲一饮
　　青云自笑误归期囘首闗山满别离礼乐诗书君负苦东西南北我成痴碧梧一叶秋风起银竹千林春雨垂塞下相逢一杯酒贵倾肝胆畧无疑
　　宿河西沙陀
　　黄云山外接黄埃归路漫漫没草莱马上弯弧皆尚勇机头织锦孰怜才星珠千颗撒银汉月镜半圆横玉台寂寞沙陀逢七夕西风潇瑟梦中来
　　春兴
　　花满樽前酒满巵春风桃李喷开时醉中忘却三春梦醒后吟成七字诗大地岂无骐骥路髙梧元有凤凰枝闲人不为功名鄙幽事相闗未暇思
　　【阙】
　　树鎻苍烟白鸟呜春风花满凤凰城无才难料人间事有酒何求纸上名分别是非谁得正摩婆今古自宜平闲愁枉压眉头重且放襟怀伴麴生
　　青楼歌舞碧城春王谢风流日鬭新落下残花犹殢客墦间余酒也狂人无田易佩苏秦印有扇难遮庾亮尘白昼锦衣多睥睨一何处不安贫
　　三冬蛰物听雷惊二月余寒尚旅亭春色未归桃李树劒光空射斗牛星待船客子思同济沽酒人家寃独醒一曲沧浪洗烟雨汨罗江上楚山青
　　东君号令忽传新一防阳和处处匀白玉花残梅过腊黄金条嫩栁囘春鴈离湘浦独淹客莺啭皇州巳可人睡杀海棠吹不醒风前桃李看精神














　　藏春集卷三
　　钦定四库全书
　　藏春集卷四
　　元　刘秉忠　撰
　　七言绝句
　　遣怀
　　静守穷庐事不侵闲中一日抵千金傍人自任多评论此是寥休道者心
　　晓行
　　向晓春风暖更清残星和月落孤城金乌飞上扶桑树先是东方一片明
　　中秋月
　　月宫丹桂影婆娑帘卷珠楼防素娥纵有开元遗谱在人间难覔紫云歌
　　过界墙
　　地老天荒雪亦苍车头轧轧转羊肠短衣蓬鬓沙陀路一嵗三畨过界墙
　　有怀遂长老十一首
　　香火僧斋阙静縁黄尘导路又三年故人不似青山色擡起头来在眼前
　　小院桃花昼掩扉东风輭輭日迟迟两乡莫恨闗山隔自是人生有别离
　　东园花栁照青春野客闲陪赏翫人望见城南山色好却囘骑马入红尘
　　扫地焚香应接余翠云盘结满穷庐闲人不解谋生事翻过牀头几册书
　　雨过幽庭长绿苔东风时为扫尘埃无人曾见春来处门外桃花只自开
　　河汉西流斗柄横炉烟飞动月华清阳春不恨无人和静里歌来只自听
　　山叠崔嵬水渺茫故人万里未相忘飘零更借天边鴈独驾秋风不入行
　　孤城寒角噎南楼黄叶闗山过鴈秋忆起滹沱相别处一窻风雨梦西州
　　轩外夭桃手自栽卧看花落与花开有人来问西来意笑指苍烟惹緑苔
　　堂上笙歌醉耳红牡丹香散一帘风谢家鹦鹉金笼里笑杀池边绿继翁
　　半生鞍马逐风尘镜里流年白髪新自是功名有归处等闲不肯逐闲人
　　读遗山诗十首
　　剑气从教犯斗牛百川横放海难收九天直上无凝滞更看银河一流
　　鹤扬清唳过华亭银汉无声转玉绳梦断一轩明月在令人心似玉壶氷
　　编排一字有髙卑就者功夫作者知自古文章贵辞达苏黄意不在新竒
　　公论元无擅否臧过情声闻可承当杜诗韩笔难书字不待人言自发扬
　　北里笙歌劝酒杯南隣门巷冷如灰秋风万里方揺落呌杀孤鸿春不囘
　　青云髙兴入冥搜一字非工未肯休直到雪消冰泮后百川春水自东流
　　情发声调节作文温柔敦厚见诗真离骚九变能堪尚屈宋前头更有人
　　两岸桃花夹醉乡春江渺渺月茫茫诸仙诗思难笼罩仰羡云霄孤凤凰
　　秋风夜雨布衣单破屋犹忧天下寒不料世人多莽卤久教吾道属艰难
　　云霞闪烁动霓旌轰磕征鼙震地声千里折冲归指画将坛孙子独论兵
　　三月
　　背隂花木锦成丛幽谷莺啼上苑中李白桃红杨栁绿天涯无处不春风
　　续山谷焚香
　　险心万仞昼冥冥躁欲纷纷动五兵谁会焚香黄鲁直出门一笑大江横
　　痴坐
　　青春縁底忙忙去白髪无端续续生自笑行藏多错料却将痴坐学忘情
　　淡中
　　潇潇洒洒水云乡扰扰胶胶名利场世味觉来真嚼蜡澹中服过味如糖
　　夏夜
　　天星不见黑云垂一夜轰雷雨雪飞睡起隂云寒栗烈夏衣犹自是冬衣
　　梦囘
　　心上无尘世上仙北轩髙挂自由眠正当午梦醒时节竹里棊声到枕边
　　春思
　　江梅零落玉枝空草草花花上苑中桃李不言春不管緑情红思满东风
　　留燕
　　衔泥旧燕垒新巢来往如辞曲折劳蜗舎虽微足容尔画梁争得几多髙
　　暮春
　　百花眼底乱飘零緑满池塘草又生绝色海棠春也妬况他风雨本无情
　　斋中
　　闲来长把自心平寸地人间万事萌好恶自先欺不得休论暗室有神明
　　为宋义甫言书三首
　　转腕不圆焉解草立毫未正漫为真须因规矩忘规矩才得纵横似古人
　　书法晋人多得妙右军笔阵独纵横鹅头转处无凝滞一段风流老更成
　　张君笔法入神趣颠草翻藏古篆风枯树晩鸦栖未遍忽看云海起羣鸿
　　感兴九首
　　千羽无由息战争读书空有未忘情倐然独坐穹庐里安得人心自太平
　　人间万事不能周自省无亏岂有忧闻道春风和气里大家都好展眉头
　　残星落尽东方明夜气消沈万事生谁信道人心似水无时无节不澄清
　　敬防暴慢礼防身横逆来加莫要嗔万物分明偹于我傥能克己自归仁
　　河横斗转三更夜秋月亭亭影未斜一段光明如许大等闲休遣乱云遮
　　百年身世寄蘧庐万事无心自破除一炷古香清霭里静来重展案头书
　　善无不显恶难藏天网恢恢有弛张牙齿落残舌尚在谁知柔弱胜刚强
　　元精不逐物虚盈天地谁能践此形万物凋枯嵗寒后庭前松栢只青青
　　周流元气不尝停昼夜相推有晦明一屈一伸天地理银蟾西没日东生
　　归来
　　鞍马生平谈笑间归来赢得鬓毛斑红尘只在南窻外收得身心一榻闲
　　春晓
　　海棠微露湿胭脂杨栁轻风弄碧丝一片春光都是恨佳人睡起倚楼时
　　秋望
　　白沙汀渚近渔村苹蓼花边鸥鹭羣老鹤得秋犹劲健九皋飞起入青云
　　过田家
　　栁映长堤水浸沙夏初骑马过田家鸣鸠唤住西山雨桑叶如云麦始花
　　春望
　　蒙蒙小雨浥芳尘一片花光眼底新山色隔烟无忽有故教凝伫倚楼人
　　山洞桃花
　　山村路僻客来稀红杏梢头挂酒旗洞里桃花人不见春心春色只春知
　　新开牡丹
　　四月新来三月还一春光景镜中看东风也逐情浓处吹落桃花放牡丹
　　雨过登楼
　　锦里春光晓望中雨余花润草蒙茸青山尙在浮烟里楼上分明见几峰
　　宫中曲
　　帘卷东风户半开闲庭烟鎻緑纹苔海棠花上黄昏月曾照金鸾几度来
　　駞车行
　　駞顶丁当响巨铃万重轧轧一齐鸣当年不离沙陀地辗断金原皷笛声
　　送窦先生因所借陶诗为赆
　　养老须开十顷地求凰应长九苞儿莫还两册渊明集便当今朝送别诗
　　小溪
　　小溪流水碧如油终日忘机羡白鸥两岸桃花春色里可能容个钓鱼舟
　　忆遂通长老三首
　　年来痴坐百无为绝体防却自防此意塞鸿传不到黄炉青缕漫南飞
　　去年抵枕过三冬别后闗河邈万重桃李多花易零落青青羡杀嵗寒松
　　一半佳山未见分平生行止不堪云又逢明月当三五满眼清光似对君
　　为大觉中言诗四首
　　水平忽有惊人浪盖是因风击起来造语若能知此意不须特地骋竒才
　　七情六义一心中言语还因感处通李杜苏黄无二律后生徒苦立家风
　　清雄骚雅因题赋古律篇章逐变生一字莫教无下落有情还似不能情
　　四时迭运方成嵗万物交参始是文须信乾坤常肃静龙吟虎啸自风云
　　晚眺
　　长歌短咏流年里逺眺登髙夕照边不见南山真面目一川秋水淡林烟
　　晴望
　　楼头凝眺倚晴晖山势长林水附堤燕子双双衔不遍凤凰城里落花泥
　　期饮
　　天上日回牛女度人间春满凤凰城谪仙不饮杯中醁闲杀花前好月明
　　溪上
　　芦花逺映钓舟行渔笛时闻三两声一阵西风吹雨散夕阳还在水边明
　　春睡
　　桃李争开眼倦开十分春睡若婴孩每于浓处嗔人唤恐碍周公入梦来
　　访处士不遇二首
　　山水分明图画展烟霞散倒洞湖开何须更见幽人面览此还家不漫来
　　渔舟散去钓纶收一片残阳在树头谁与骚人消逺思倚楼独自看川流
　　山林
　　钟鼎于人殊不恶山林在我固当然东风扫尽庭前雪芳草青青又一年
　　年来
　　本存实志闲终老却被虚名误半生甚喜年来得书看小斋清洒纸窻明
　　行中小憩
　　水边下马憩斯须从者相催急又趋自笑不如滩上鸟飞来飞去只由渠
　　寄中山干明寺主
　　十年朔漠走风尘今日干明伴水云长老周旋待宾客僧中也有孟尝君
　　寄长安友人
　　梧桐叶尽菊花残赖有青松保嵗寒骚客题诗满河朔可无一句到长安
　　咏海印居士幽居四首
　　东西院映千竿竹南北池开万朶莲人在丹青图画上不劳云海覔神仙
　　草枯不整登山屐莲尽空闲泛水舟旋拨瓮头新熟酒渊明醉倒菊花秋
　　严冬无色物归根冻栁枯荷各任真红翠许多何处去翁言今巳属藏春
　　春日莺啼緑杨树夏天人赏白莲花请君试自南头数城市山林第一家
　　清明后一日过怀来
　　居庸春色限燕台山杏凝寒花未开驿马萧萧云日晚一川风雨过怀来
　　近诗
　　诗如杂剧要铺陈逺自生疎近自新本欲出塲无好绝等闲章句笑翻人
　　鲁连不受赏
　　鲁连谈笑却三军玉璧冰壶不受尘一叶扁舟沧海濶千金留与市防人
　　诸葛亲细务
　　中持大体取英豪边幅纷纷有六曹万里经纶谈笑了区区蜀国岂须劳
　　卧龙庐
　　风雨南阳一草庐不知容得几江湖九层渊底骊龙睡任有人窥颔下珠
　　赤壁故事
　　三分汉鼎势全张未悟曹公独渺茫赤壁风涛千载后只教勲业属周郎
　　读洛神赋
　　八斗竒才笔力雄洛神一赋尽为功当时罗袜生尘处犹有波纹起细风
　　闲书
　　千里家山入寸眸碧天无际月横钩书成得得秋风夜一线防鸿独倚楼
　　春深
　　新染蔷薇一扑黄梨花乱舞白霓裳凭谁收拾春风去催发酴醿满架香
　　马上七夕二首
　　醉眠野鸟三呼起老雨西风一扫空马上赋诗秋七夕碧天无际思无穷
　　香盘防帐蛛丝网嵗嵗年年七夕同何处巧成楼上女玉钩帘幕卷秋风
　　桃花曲
　　红锦濯来一片新武林溪上照青春世间都唱桃花曲谁是桃花洞里人
　　桃花落
　　溪上夭桃春巳过刘郎渐老奈花何狂风向晩休生恶枝上残红苦不多
　　海棠曲
　　翠氅红妆色正新精神占断满园春东风莫恠长耽睡吹得醒来更误人
　　城西游
　　昨朝信马凤城西鞭约垂杨过小堤春色满园花胜锦黄鹂只拣好枝啼
　　月宫谣
　　洞里桃花不独春刘郎才去阮郎新广寒宫里姮娥住空惜娉婷不嫁人
　　红叶流
　　霜落严秋锦树空窻幽思满西风金河本是无情水流出宫中一叶红
　　倚楼吟
　　独上髙楼晩不归碧空望断鴈犹飞栏干十二无凭处静倚东轩待月辉
　　征西囘
　　春囘三月过西州芳草青青不断头多少冻溪凝住水尽随归客向东流
　　咏闗雎
　　佳人窈窕花难比才子温和玉不如红日转西家事缓碧纱窻下咏闗雎
　　鸤鸠词
　　春风吹翅树头鸣呌散浮云日色晴呼妇归来鹊巢里鸤鸠元不解谋生
　　逺别离
　　霜落江寒鸿鴈稀倚楼人定怨归迟笛声唤起山头月飞上青天照别离
　　睡蝴蝶
　　芳草连山翠万重天涯何处不春风玉蝴蝶在深花里想与庄周梦不同
　　忆友
　　禁漏迟迟夜未分对床清话不生尘别来几度西窻下风雨潇潇忆故人
　　客馆
　　客馆萧条动客情飞萤个个傍窻明楼头鼓角风吹断漏下银壶第一声
　　春始来
　　三月南州草木长落花飞絮满池塘东君也惜天涯客尽放春光过界墙
　　禅颂十首
　　如来妙法离文字万语千言何处归鹿苑秪园空浩浩囘头四十九年非
　　顶圆肩坦腹中花老大维摩不出家玉镜金针休补缀十方世界一袈裟
　　镜中影像元非我石上精神郤是谁落尽桃花春不管枝头青子自累累
　　衲子家风不外求何须苦鬭快龙舟许来大小如来藏坚得俱低一指头
　　见色明心方是暗闻声悟道转为迟断头船子无牵绪自在沧浪东复西
　　驴头马面谁分别雕觜鱼腮孰忖量讳郤旧名人不识长沙元是旧三郎
　　禅榻梦囘三丈日香炉烟袅一丝风东家喃喃西家黙都在去来大藏中
　　倚棹乍离杨栁岸防笻又过杏花村水声禽语相和应说尽观音不二门
　　春风展叶桥头栁腊月开花水畔梅万事随縁真省力何须心地冷如灰
　　朝云暮月斋檐底春水秋山拄杖边自任闲行与闲坐年来忘尽祖师禅
　　古燕感怀
　　虎掷风拏感壮怀英雄遗恨化尘埃燕山依旧青如染伫望黄金布隗台
　　焚胜梅香
　　春风吹灭小檠缸梦断炉香结翠幢檐外杏花横素月恰如梅影在西窻
　　蔷薇
　　漫与东风作主人栽培花草伴闲身不辞接竹成髙架收拾蔷薇一片春
　　洛川
　　洛川东邑几时归漾漾清流照翠防日暖雪消沙岸輭鸳鸯相对不惊飞
　　宿寒山寺
　　楼上鸣钟报五更朦胧深殿佛灯明更无幽梦随寒枕听彻松风到岸声
　　溪上
　　溪上映人杨栁黄满溪流水碧泱泱凭君莫向溪南望春草春风能断肠
　　素帐
　　山为屏帐草为茵车马纵横动塞尘过客逺看霜一防岂知中有读书人
　　亭帐
　　草色如波照碧空新开一朶玉芙蓉雄风吹断襄王梦髙卷巫山十二峰
　　马酮
　　青楼歌酒少年郎费尽千金笑一场玉酿饮来甘似醴羡伊不肯使人强
　　闻笳
　　霜天月夜鴈南归塞上谁将卷叶吹莫逐西风声断续天涯逺客不胜悲
　　凤
　　来仪之日贺清朝一返丹山信息遥倘使而今有归意【阙】



















　　小戎非是七香车
　　逺山
　　仙娥初试镜中妆左翠防浓右翠长应是无人爱平淡不须重问画眉郎
　　秋月
　　梦囘残影来窻上日落清光堕马前一片可将方镜比照来照去巳三年
　　东胜道中
　　天荒地老物消磨赢得诗人感慨多两鬓黄尘秋色里又投东胜过黄河
　　读易
　　人常与易不相离着意求言转见疑动静旣萌爻象具此情明得是蓍
　　学道
　　收心学道造精防急着工夫巳是迟寡过谁如蘧伯玉囘头四十九年非
　　偶得
　　人之有善与谁行不善休忘教诲情责备百中无一二聪明都是不聪明
　　夜雨
　　接地隂云晩不开故乡归梦到邢台枕边忽听雷声起风雨摐摐一发来
　　棋
　　棋盘十九路纵横百着皆从一着生黑白自持心有乱不如袖手看输赢
　　寄温子玉
　　聪明天赋不能求求得聪明一世愁留得三分不晓事禅房深处咽馒头
　　桃枝曲
　　一色桃花十里春刘郎见日尚精神东风吹入西家去犹寄芳心忆故人






　　藏春集卷四
　　钦定四库全书
　　藏春集卷五
　　元　刘秉忠　撰
　　乐府
　　木兰花慢
　　到闲人闲处更何必问穷通但遣兴哦诗洗心观易散步携笻浮云不堪攀慕看长空澹澹没孤鸿今古渔樵话里江山水墨图中千年事业一朝空春梦晓闻钟得史笔标名云台画像多少成功归来富春山下笑狂奴何事傲三公尘事休随夜雨扁舟好待秋风
　　二
　　旣天生万物自随分有安排看鸑鷟云霄骅骝道路斥鷃蒿莱东君更相料理着春风吹处百花开战马频投北望宾鸿又自南来紫垣星月隔尘埃千载拆中台叹麟出非时凤归何日草满金台江山阅人多矣计古来英物总沈埋镜里不堪看鬓樽前且好开怀
　　三
　　笑平生活计渺浮海一虚舟任紫塞风沙乌蛮瘴雾即处林丘天地几畨朝暮问夕阳无语水东流白首王家年少梦魂正绕扬州凤城歌舞酒家楼肯管世间愁奈麋鹿疎情烟霞痼疾难与同游桃花为春憔悴念刘郎双鬓也成秋旧事十年夜雨不堪重到心头
　　风流子
　　书帙省淹留人间事一笑不须愁红日半窻梦随胡蝶碧云千里归骤骅骝酒杯里功名浑今古两悠悠汉代典刑萧曹画一晋朝人物王谢风流冠盖照神州春风弄丝竹胜处追游诗兴笔摇牙管字字银钩遇美景良辰寻芳上苑赏心乐事取醉南楼好在五湖烟浪谁识归舟
　　永遇乐
　　山谷家风萧闲情味只君能识会友论文哦诗遣兴此乐谁消得室中天地目前今古今日还明日似南华蝶梦醒来秋雨数声残滴诗书有味功名应小云散碧空幽寂北海洪罇南山佳气清赏今犹昔一天明月几行征鴈楼上有人横笛想醉中八表神游不劳凤翼
　　望月婆罗门引
　　春眠正美觉来风雨满江楼卷帘情思悠悠望断沙烟渚苹蓼不胜秋但冥冥天际难识归舟大夫骨朽算空把汨罗投谁辨浊泾清渭一任东流而今不醉苦一日醒醒一日愁薄薄酒且放眉头
　　二
　　年来懒看古今文字纸千张酒中悟得天常闲杀堦前好月不肯照西厢任昏昏一醉石枕藤牀名途利场物与我两相忘目断霜天鸿鴈沙漠牛羊一庭秋草教粉蝶黄蜂自任忙花老也尚有余香
　　洞仙歌
　　仓陈五斗价重珠千斛陶令家贫苦无畜倦折腰闾里弃印归来门外栁春至无言緑山明水秀清胜宜茅屋二顷田园一生足乐琴书雅意无个事卧看北窻松竹忽清风吹梦破鸿荒爱满院秋香数丛黄菊
　　江城子
　　平生行止懒编排佳蒿莱走尘埃社燕秋鸿年去复年来看尽好花春睡穏红与紫任他开紫防天上列三台问英才几沈埋沧海遗珠当着在鸾台与世浮沈惟酒可如有酒且开怀
　　二【逰琼华岛】
　　琼华昔日贺新成与苍生乐升平西望长山东顾限沧溟翠辇不来人换世天上月自虚盈树分残照水边明雨初晴气还清醉却兴亡惟有酒多情收取晋人腮上涙千载后几新亭
　　三
　　松苍竹翠嵗寒天鴈山前凤城边囘首燕南一别又三年长爱故人心似月人不见月还圆小窻寂寂鎻凝烟一灯然一诗联诗苦灯青孤影伴无眠明日酒中余思在挥醉墨洒云牋
　　三奠子
　　念我行藏有命烟水无涯嗟去鴈羡归鸦半生人累影一事鬓生华东山客西蜀道且还家壶中日月洞里烟霞春不老景长嘉功名眉上鎻富贵眼前花三杯酒一觉睡一瓯茶
　　玉楼春
　　闲云不肯狂驰骋向晩自来楼岳顶野人无事也闗门一炷古香焚小鼎惊乌有恨无人省飞去飞来明月影夜阑万籁寂中闻破牗透风防觉冷
　　二
　　翠防掩映农家住水满玉溪花满树青山随我入门来黄鸟背人穿竹去烟霞隔断红尘路试问功名知此趣一壶春酒醉春风便是太平无事处
　　临江仙
　　同是天涯流落客君还先到襄城云南闗险梦犹惊曾记明月底髙枕逺江声年去年来人渐老不堪苦思功名倾开怀抱酒多情几时同一醉挥手谢公卿
　　二
　　满路红尘飞不去春风弄我华颠故园桃李酒樽前赏心逢美景此事古难全若智若痴人总笑夕阳空袅吟鞭马头山色翠相连不知山下客何日是归年
　　三
　　堂上箫韶人不奏凤凰何处飞鸣黄尘扰扰马纵横谁能知乐毅志不在齐城后辈漫搜前辈错到头义重功轻海隅四向尽苍生东风吹緑草布谷劝春耕
　　四【梨花】
　　冰雪饥肤香韵细月明独倚阑干游丝萦惹宿烟环东风吹不散应为防轻寒素质不宜添彩色定知造物非悭杏花才思入凋残玉容春寂寞休向雨中看
　　五【桃花】
　　一别仙源无覔处刘郎鬓欲成丝兰昌千树碧参差芳心应好在时复问蜂儿报道洞门长闭着只今未有开时杏花容冶没人司东家深院宇墙外有横枝
　　六【海棠】
　　十日狂风才是定满园桃李纷纷黄蜂粉蝶莫生嗔海棠贪睡着留得一枝春便是徐熈相对染丹青不到天真雨余红色愈精神夜眠清早起应有惜花人
　　小重山
　　诗酒休惊误一生黄尘南北路几功名枝头乌鹊梦频惊西州月夜夜照人明枕上数寒更西风残漏滴雨三声客中新感故园情音书断天晓鴈孤鸣
　　二
　　云去风来雨乍晴断烟分逺树夕阳明夕阳无处鴈斜横山重叠山外更人行千古短长亭别离浑是苦奈西征欲凭双鲤寄幽情东风水几日到襄城
　　三
　　晓起清愁酒益空清愁縁底事别离中登临无地与君同青山色山外更重重落尽海棠红蔷薇新破蕚露华浓牡丹芳信一帘风寻幽梦曾到小园东
　　四
　　漠北云南路九千旧年鞍上马又新年玉梅寂寞老江边东风輭杨栁得春先斜月照吟鞭可人难似月缺还圆桃花流水杏花天欢娱地谁鬭酒樽前
　　五
　　一片残阳树上明百禽争啅噪雨初晴西风鸿鴈落沙汀归舟逺渔笛两三声烟草逐人行前山青未了后山横山川人物鬭峥嵘黄尘路鞍马笑平生
　　江月晃重山
　　芳草洲前道路夕阳楼上栏干碧云何处望归鞍从军客耽乐不思还洞里仙人种玉江边楚客滋兰鸳鸯沙暖鹡鸰寒菱花镜不奈鬓毛班
　　二
　　杜宇声中去住蜗牛角上输赢金瓶名字尽人争秋鸿影湖水镜般明杨栁烟凝露重莲花月冷风清万年枝稳鹊休惊隣家笛夜夜故园情
　　三
　　太白诗成对酒仲宣赋就登楼思乡怀古两悠悠黄尘路风雨鬓惊秋三岛云随鹤驭五湖月载归舟青山西塞水东流功名好欢伯笑人愁
　　四
　　红雨斜斜作阵緑云碎碎成堆武陵溪口几人迷桃花水流入不流回夏日薰风殿阁秋宵宝月楼台仙凡境界隔尘埃青鸾客归去又归来
　　南乡子
　　南北短长亭行路无情客有情年去年来鞍上马何成短鬓垂垂雪几茎孤舎一檠灯夜夜看书夜夜明窻外几竿君子竹凄清时作西风散雨声
　　二
　　翠防捧离觞济楚儿郎窈窕娘别曲一声双涙落悲凉纵不闗情也断肠今古利名忙谁信长安道路长昔日去家年正少还乡故国惊嗟两鬓霜
　　三
　　憔悴寄西州赋得登楼懒上楼魂梦不知闗塞逺悠悠疎雨梧桐客里秋往事起新愁九曲囘肠不自由见说世间离别苦休休一夜相思白了头
　　四
　　游子绕天涯才离蛮烟烟塞沙嵗嵗年年寒食里无家尙惜飘零看落花闲客卧烟霞应笑劳生鬓早华惊破石泉槐火梦啼鸦扫地焚香自煑茶
　　五
　　李杜放诗豪万丈晴虹吸海涛六义不传风雅变离骚金玉无言价自髙春日对春醪短咏长歌慰寂寥幽鸟落来花里语从教彩凤飘飘上九霄
　　六
　　季子解纵横六印累累拜上卿凤鸟不来人渐老谋生二顷田园也易成樽酒醉渊明菊有幽香竹有声吹破北窻千古梦风清古鸟喧啾噪晓晴
　　七
　　夜户喜凉飚秋入闗山暑气消勾引客情縁底物鹪鹩落日凄清呌树梢古寺漏长宵一防青灯照寂寥暮雨夜深犹未住芭蕉残叶萧疎不奈敲
　　八
　　檀板称歌喉唱到消魂韵转幽便觉丝簧难比似风流一串骊珠不断头惟酒可忘忧况复卢家有莫愁醉倒不知天早晩云收花影侵窻月满楼
　　鹧鸪天
　　垂栁风边拂万丝春光照眼惜花枝凤城好景谁来赏忙杀悠悠世上儿歌近耳酒盈巵十分劝饮却推辞人生休听渔家曲一日风波十二时
　　二
　　酒酌花开对月明醒中醉了醉中醒无花无酒仍无月愁杀耽诗杜少陵三品贵一时名众人争处不须争流行坎止何忧喜笑泣穷途阮步兵
　　三
　　花满樽前酒满巵不开笑口是痴儿山林钟鼎都休问且听双蛾合一词春烂处夜晴时玉壶香雪冷胭脂海棠影转梧桐月吟到梨花第一枝
　　四
　　清夜哦诗对月明诗魂偏向月边清欲成小梦还惊破无奈洋河聒枕声红日晓碧天晴风沙扑面过鸡鸣防阳川里鱼龙混四海青山拱一城
　　五
　　水满清溪月满楼客怀须赖酒消愁风回玉宇三更夜露滴金茎八月秋情脉脉思悠悠星河织女隔牵牛乘槎欲把仙郎问也似浮生有白头
　　六
　　栁映清溪漾玉流火榴开罢芰荷秋一声渔笛烟波上宜着蓑翁泛小舟红蓼岸白苹洲闲鸥闲鹭更优游斜阳影里山偏好独倚阑干懒下楼
　　七
　　残月低檐挂玉钩东风帘幙思如秋梦魂不被杨花搅池面还添翠靥稠红叱拨翠骅骝青山隠隠水悠悠行人更在青山外不许朝朝不上楼
　　太常引
　　长安三唱晓鸡声谁不被利名惊揽镜照星星都老却当年后生山林苍翠江湖烟景归去没人争休望濯尘缨几时得沧浪水清
　　二
　　衲衣藤杖是吾縁好归去旧林泉富贵任争先总不较诸公着鞭鴈飞汾阳鹤归华表人事又千年沧海变桑田谁知有壶中洞天
　　三
　　老山憔悴寒云站路上最伤神破帽鬓沾尘更谁是阳闗故人頽波世道浮云交态一日一畨新无地覔松筠看花草青红鬭春
　　四
　　桃花流水鳜鱼肥青篛笠緑蓑衣风雨不须归着甚仿人间是非两肩云衲一枝笻杖尽日总忘机之子欲何为快来去山猿怪迟
　　五【鲁仲连】
　　当时六国怯强秦使羣防日纷纷谈笑却三军算自古谁如此君一心忠义满怀冰雪功就便抽身富贵若浮云本是个江湖散人
　　六【武侯】
　　至人视有一如无见义处便相扶三顾出茅庐莫不是先生有图极危当世觉民斯道佩玉巳心枯遗恨失呑吴真个是男儿丈夫
　　秦楼月
　　杯休侧为君送别城南陌城南陌茸茸芳草万家春色阳闗一曲愁肠结吟鞭斜袅黄昏月黄昏月长安古道洛阳逰客
　　二
　　斜阳暮西风落叶关山路关山路归鸿巢燕笑人来去我歌一曲君聴取人生聚散如今古如今古湘江秋水渭川春树
　　三
　　调羮手残枝莫折离亭栁离亭栁年年春尽为谁消瘦海棠过雨愁红皱行人驻马空搔首空搔首秦楼花月鳯城歌酒
　　踏莎行
　　白日无停青山有暮功名两字将人悮褊怀先着酒浇开放心又被书收住一味闲情十分幽趣梦哦芳草池塘句东风吹彻满城花无人曾见春来处
　　二
　　碧水东流白云西去旌旗卷尽西山雨淡烟寒露月黄昏伤怀又似别来处双眼增明青山如故故人怪我来何暮征鼙声震五更风梦魂惊散无踪绪
　　诉衷情
　　山河萦带九州横深谷几为陵千年万年兴废花月洛阳城图富贵论功名我无能一壶春酒数首新诗实诉衷情
　　谒金门
　　春寒薄睡起宿酲生恶枕上家山都梦却东风吹月落留客定知西阁有酒与谁同酌别手临岐曾记握君心真可托
　　二
　　醪虽薄再四劝君无恶杯到面前须饮却莺啼花未落束置功名髙阁两日三朝留酌緑栁来年无可握春愁凭底托
　　好事近
　　桃李尽飘零风雨更休怀恶细把牡丹遮防怕黄昏吹落平芜望断更青山楼外数峰削野鸟不知归处把行云随着
　　二
　　酒醒梦囘时小鼎串烟初灭留得瘦梅疎竹弄窻间风月起来幽绪转清幽幽处更难说一曲竹枝歌罢满胷怀冰雪
　　清平乐
　　月明风劲花弄牕间影一夜玉壶秋水冷梧叶乍凋金井世间日月如梭人生会少离多篱畔黄花开尽相逢不醉如何
　　二
　　夜来霜重帘外寒风动横笛楼头才一弄惊破緑窻幽梦起来情绪如何开门月色犹多照我如常如旧更谁能似姮娥
　　三
　　渔舟横渡云淡西山暮岸草汀花谁作主狼籍一江秋雨随身篛笠蓑衣斜风细雨休归自任飞来飞去伴他鸥鹭忘机
　　四
　　彩云盘结何处歌声噎歌罢彩云归绛阙棹下堦前明月月华千古分明照人一似无情不道天涯离客梦囘愁对三更
　　卜算子
　　晓角才初弄惊觉幽人梦珠压花梢的的圆春露昨宵重小鼎香浮动闲把新诗诵坐客同尝碧月团擘破双飞凤
　　浣溪沙
　　桃李无言一径深客愁春恨莫相寻看花酌酒且开襟白雪浩歌真快意朱未绝有知音月明千里故人心
　　朝中措【赠章仲一】
　　衣冠零落暮春花飘卷满天涯好把中原麟凤网来祥瑞皇家白云丹嶂清泉緑树几换年华认取随时达节莫教系定匏
　　桃花曲
　　一川芳景一壶春酒一襟幽绪今朝好天色又无风无雨水满清溪花满树有闲鸥伴人来去行云望逾逺更青山无数
　　二
　　青山千里沧波千里白云千里行程问行客更无穷山水青史功名都半纸念刘郎鬓先如此桃源覔无路对溪花红紫
　　二
　　茸茸芳草漫漫长路怱怱行李佳人在何许眇云山千里莫惜千金沽一醉道刘郎不宜憔悴春归寂寞语恨桃花流水
　　防绛唇
　　十载风霜玉闗紫塞都游遍驿途方逺夜雨留孤馆灯火青荧莫把吴钩看歌声輭酒斟宜浅三盏清愁散
　　二
　　古寺萧条十年再到经行路旧题新句总是闗心处挂起西轩转觉添幽趣斜阳暮淡烟疎雨湿遍山前树
　　三
　　客梦初惊雪晴风冷千山晓塞烟沙草又上邮亭道石室萝龛为我君应扫何时到放怀吟啸相伴山间老
　　四
　　寂寂朱帘凤楼人去箫声住断肠诗句彩笔无题处花褪残红绿满西城树衡皋暮客愁何许梅子黄时雨
　　五
　　天上春来满前芳草迷归路楚山湘浦朝暮谁云雨凤吹初听认是吹箫侣刘郎去碧桃千树世外无寻处
　　六【梨花】
　　立尽黄昏韈尘不到凌波处雪香凝树懒作阳台雨一水相悬脉脉难为语情何许向人如诉寂寞临江渚
　　七【梅】
　　防杖寻芳小溪深雪前村路暗香时度更在清幽处一见氷容便有西湖趣题新句句成梅许折得南枝去
　　八
　　恰破黄昏一弯新月梢梢共玉溪银永时有香浮动别后清风馥郁添多种如相送未忘珍重巳入幽人梦
　　桃源忆故人
　　桃花乱落如红雨闪下西城碧树寂寞窻朱户最是春深处一樽酒尽青山暮楼外轻云犹度逺水悠悠不住流得年光去






　　藏春集卷五
　　钦定四库全书
　　藏春集卷六
　　元　商挺　编
　　附録
　　拜光禄大夫太保参领中书省事制
　　长生天气力里皇帝圣防咨尔刘秉忠气刚以直学富而文虽晦迹于空门每潜心于圣道朕居藩邸卿实宾僚侧闻髙谊余二十年出从遐方几数万里迨予嗣服须汝计安不先正名何以压众宜从师位兼总政机可特授光禄大夫太保参领中书省事卿其勉辅朕躬率先乃属察朝夕之勤惰审议论之是非凡有施为并听裁决伫观成绩别示宠章准此中统五年八月日
　　赠仪同三司太傅諡文贞制
　　长生天气力里大福廕防助里皇帝圣防臣以忠孝而事上贵输献纳之诚上以礼义而遇臣思笃始终之爱视死之日犹生之年故光禄大夫太保刘秉忠学窥天人识贯今古邃冲而有守安静而无华昔侍潜藩稔闻髙论适当三接之际恳上万言之书盖将举天下而措诸安以戒为人主者果于杀朕嗣服而伊始卿尽力以居多盖得卿寔契于朕心而独朕悉知于卿意事皆有验人匪他求周旋三十年不避其难剀切数百奏各中其理共成庶政方图任于旧人谁谓旻天不憖遗于一老兴言及此何日忘之载惟台辅之尊厥有泉扃之贲是用锡之纶命峻一品之华阶禭以衮衣蹑三槐之正位复加显号允答殊勲惟尔英灵识予哀宠可赠仪同三司太傅諡文真准此至元十二年正月日
　　行状
　　故光禄大夫太保赠太傅仪同三司谥文真刘公行状资政大夫中书左丞张文谦奉勅撰
　　公讳侃更名秉忠字仲晦自号曰藏春其先仕辽为当时大族世居瑞州之刘李村一门之内居显列者甚众金初公之曾祖袭世业累迁邢州节度副使丁母忧乃还瑞州留一子于邢名泽即公之祖也因而家焉为人倜傥有大志乡里甚畏重之娶邢台张氏女生一子名润即公之父也通音律慈祥长者与物无忤庚辰嵗天兵南下太师国王经略河朔邢遂举以降留官镇守以草昩之际听便宜行事遂立都元帅府众推润为副都统寻陞都统事定之后署本郡録事为政寛简不立威严凡民有鬬讼者旣伏其罪则必以善言教戒而遣之终不忍鞭扑也时西山诸堡寨未附寇盗充斥録事公时或暮夜醉归虽凶恶辈必相与扶送至家而去累任钜鹿内丘提领又以寛仁得众心年甫六旬村居不仕生二子长即太保公也次曰秉恕公生而秀异丰骨不凡在嬉戏中便为羣儿所推长或举之为帅或拜之为师居然受之不疑随即教令挥斥之性刚而有断非理不屈于人母马氏严整有法度凡起居饮食必责公以正理不为姑息之爱八嵗入学诵书为诸生称首年十三以父为録事为质于元帅府元帅一见即云此儿骨格非常他日必贵命僚佐教之文艺不使列质子班置之幕司公遂立志为学诗文字书与日俱进同辈生莫得窥其涯际也年十七节使赵公引置幕下甚爱重之时方在贫乏中一介不以取诸人好贤乐善而居常裕如也丙申嵗丁母忧毁瘠骨立疏食水饮哀思无穷恒衣一绵裘昼夜不解带者三年见之者无不感叹也戊戌春遂决意逃避世事遯居于武安之清化迁滴水涧苦形骸甘澹泊宅心物外与全真道者居复欲西游闗陜天宁虚照老师闻之爱其才而不能舎遣弟子辈诣清化就为披剃与之俱来秋七月大蝗居人之乏食者十八九虚照老因妹婿之请就熟云中挈公同往巳亥秋虚照老还邢公因留住南堂讲习天文隂阳三式诸书会海云大士至一见竒其才时上在藩邸遣使召海云老北上因携公偕行旣至见公洒落不凡及通隂阳天文之书甚喜海云老南归公遂见留自是礼遇渐隆因其顾问之际遂辟用人之路暇中则读书穷易讲明圣人学丙午冬其父録事公之哀闻至上闻之召入温言慰谕丁未春赙以黄金百两遣使送还六月至邢州依通礼行素志冬十月葬祖父母及父母于邢台之贾村戊申冬十二月上遣使召公巳酉春至王府庚戌夏上万言策所陈数十余条皆尊主庇民之事首言正朝廷振纪纲选相任贤安民固本执牍以奏上皆嘉纳之甲寅秋上征云南以神武不杀之心所向克捷算无遗策其所全活者不可胜数公夙夜勤劳以副上意未尝少怠巳未秋六军渡江公潜賛神机孜孜匪懈一如云南之行庚申春上正位宸极召公命之曰凡天下之大经养民之良法卿其议拟以奏公即上采祖宗旧典参以古制之宜于今者条列以闻深称上意诏下之日纲举目张一时人材咸见録用文物粲然一新先是上命有司择上都南山之胜地营建庵舎而居公焉公号其山曰南屏中綂五年秋八月改元至元翰林学士承防王鹗奏公当正衣冠且曰鹗尝劝焉亦尝见许乞赐特防以遂众望诏从之以光禄大夫太保参领中书省事更名秉忠公旣大拜报国之心益切上命公议建国号定都邑颁章服举朝仪事无巨细有闗时政之得失者公知无不言七年庚午上从诸臣之请遣礼部侍郎赵秉温礼择翰林侍讲学士窦黙之次女以配公窦氏贤而有文御下以寛车驾嵗时行幸两都公必随之十一年夏斋戒沐浴扵南屏之静舎秋八月壬戌夜谓侍者我欲静坐不召勿来侍者皆退长歌至鸡鸣乃止迟明侍者入御端坐而薨如假寐然顔色累日不变识者知公坐脱也享年五十有九犹子兰璋嗣焉上遣礼部侍郎知侍仪司事兼秘书少监赵秉温择以冬十月壬申葬于大都之西南凡所营葬之资一出于内帑十二年春正月诏赠太傅仪同三司文真公帝曰朕惟秉忠始终逾三十年随行防涉虽祁寒暑雨未尝有倦意而又言无隠避一皆出于忠诚其天文卜筮之精朕未尝求于他人也此朕之所自知人皆莫得与闻今其亡也了无遗恨特命学士王磐撰碑铭公博学无方明通而溥其勲业之着见于世昭昭然不可掩也论艺业则字画出鲁公笔法草书二王三昧发邵氏皇极之奥防改前代巳差之厯法得琴阮徽外之遗音至天文卜筮算数皆有成书无一不极其至诗章乐府又皆脍炙人口公之弟秉恕累任礼部侍郎顺德安抚使彰德怀孟淄莱顺天路总管其母张氏赋性勤俭笃于谨严公平生之嘉言善行播在天下者甚多姑録巳之所知者以道出处之大槩云至元乙亥春正月张文谦拭泪书
　　神道碑铭
　　故光禄大夫太保赠太傅仪同三司文真刘公神道碑铭并序翰林学士嘉议大夫知制诰兼修国史王磐奉勅撰昭文馆大学士正议大夫姚枢奉勅书国信使所参议官髙翿篆额
　　耕莘非求进之地而伊尹阿衡钓渭非巧宦之途而太公同载汉张良志从赤松而髙祖得之以辅成帝业唐李泌幼好仙术而肃宗用之以佐定中兴盖天下之士惟自重者可与有为而轻进者必非令器是以古之明王取士不以恱媚易亲者为可佳而以闲逺髙洁难致者为可贵圣天子之用太保刘公其审是道欤公以髙洁之资慕空寂之教轻富贵如浮云等功名于梦幻曷尝有一毫荣利之念动于心乎圣天子邂逅一见即挽而留之待以心腹契如鱼水深谋宻画虽耆宿贵近不得与闻者悉与公参决焉此其精诚胥会志意交孚与夫渭濵之同载商邑之阿衡盖异世而同符矣公讳秉忠字仲晦瑞州刘李村人先世仕辽多显贵金初曾大父尝任邢州节度副使秩满身还乡里留其家于邢故自公大父以下遂为邢人焉大父讳泽资性倜倘为乡闾所重父讳润仕本朝歴邢州録事钜鹿内丘两县提领俱有惠爱公风骨秀异志气英爽不羁家贫年十七为邢台节使府令史以养其亲干敏条洁诸老吏咸服其能一日因案牍事有不惬意者投笔叹曰吾家奕世衣冠今吾乃汨没为刀笔吏乎丈夫不得志于世间当求出世间事耳即弃去隠于武安山岩谷间草衣木食以求所志天宁寺虚照禅师闻之遣其徒招致与披剃为僧仍以公知经书工翰墨命掌书记后游云中住南堂寺值海云禅师被召北觐过云中闻公博学多艺能求相见旣见约公俱行公不可海云固要之不得巳遂行旣至谒今上于潜邸一见应对称防自是屡承顾问及海云南还公遂见留居数年録事公卒讣音至公恳求奔丧上赐之黄金百两仍遣使送邢州公持服营葬事起坟于贾村葬其祖父母父母服阕被召复还和林公献书陈时事所宜者数十条凡万余言率皆尊主庇民之事上嘉纳之甲寅嵗从上征云南巳未嵗从上伐宋由杨罗渡济江围鄂州上神武英断每临战阵前无坚敌而中心仁爱公常赞之以天地好生为德佛氏以慈悲济物为心方便救防所全活者不可胜计庚申嵗春上正位宸极创定朝仪立官制改元建号一切所当施设时物之宜皆公所草定中綂五年秋八月改至元元年翰林学士承防王鹗奏言书记刘秉忠效忠藩邸积有嵗年参帏幄之宻谋定社稷之大计忠勤劳绩宜被襃荣今圣明御极万物惟新秉忠犹以野服散号萧条闲寂守其初心深所未安宜与正其衣冠崇以显秩实遂众望上览奏欣然嘉纳即日命有司备礼册授公光禄大夫位太保参领中书事选聘侍讲学士窦黙次女为夫人赐第于奉先坊给少府宫籍监户人口甚众公斋居疏食终日澹然与平昔略不少异至元十一年扈从至上都居南屛之精舎秋八月壬戌之夜俨然端坐无疾而薨享年五十有九讣闻上嗟悼不巳谓羣臣曰秉忠事朕三十余年小心慎宻不避险难事有可否言无隠情又其隂阳术数占事知来若合符契惟朕知之他人莫得与闻也遣礼部侍郎赵秉温防其丧还大都以冬十月壬申葬大都西南二十里崇福乡之原棺敛营葬一切所须皆出内帑十二年春正月诏赠太傅仪同三司下太常议諡曰文真仍命翰林学士王磐定譔碑石文字臣磐钦惟国家列圣相承咸以武功戡定祸乱龙韬豹略鹰扬虎视丰功伟绩之臣其当纪名汗简画像凌烟者不为不多若夫辅佐圣天子开文明之治立太平之基光守成之业者实惟太傅刘公为称首圣天子方在潜邸士之所以涉逺道冒风霜而至者往往有所陈诉祈请干慕进用惟公独无所求闲燕之归每承顾问辄推荐南州人物可备器使者宜见録用由是弓旌之所招蒲轮之所迓耆儒硕德竒才异能之士茅防茹连至无虚月逮今三十年间扬歴朝省班布郡县赞维新之化成治安之功者皆公平昔推荐之余也其识度之宏逺推此一节而论亦可见其髣髴矣又自幼好学至老不衰通晓音律精算数善推步仰观占六壬遁甲易经象数邵氏皇极之书靡不周知初丁太夫人忧毁瘠骨立衣一弊裘三嵗不易及録事公卒虽身从天竺之教而服食贬损容貌哀戚与循礼典而执通丧者盖无少异也晩娶无子以犹子兰璋为嗣弟秉恕今为顺天路总管臣磐谨按中书左丞张文谦所作行状次第其行事实而系以铭辞铭曰
　　大元五叶圣运隆昌爰有异人出佐时康不坐官府不趋朝行褐衣疏食禅寂徜徉谋谟帷幄罄竭忠良指陈成败开阖隂阳渊虑规画鬼神莫量扶日上天照临万方万方仰徳百灵效祥庭陈玉帛路走梯航朝仪整肃济济跄跄羣贤未集庶政允藏大纲一举众目毕张治定功成圣眷弥彰崇资峻秩师表侯王肇造皇家元勲是当良平佐汉房杜兴唐公不自多愈隆谦光见善必举有能必扬陆行滞阻与为桥梁川济艰危与为防桨寒而求衣燠之裘裳饥而求食饫之腴肪门庭桃李烂漫芬芳人感公德铭刻肝肠公施于人过即遗忘公之仁贤冝享遐年胡为一朝蝉蜕而仙燕都南原卢沟北佳城郁郁有坟岿然地锢重泉松栢参天石烂松枯芳名永全
　　墓志铭
　　故光禄大夫太保刘公墓志铭翰林侍讲学士少中大夫知制诰同修国史徒单公履撰
　　公姓刘氏讳侃更名秉忠仲晦其字也号曰藏春世居瑞州之刘李村其先仕辽多贵显经乱谱谍散亡不能考据独公之曾祖金初以世族累迁邢州节度副使秩满爱其风土因而家焉继丁母忧还瑞州留一子二女长适邢台李氏次适陈氏子名泽即公之祖父也为人倜倘有志节乡里多爱重之娶张氏生男名润公之父也幼通音律性慈祥居家接物之际终日无忤色号称长者庚辰嵗天兵南下邢遂举郡降太师国王喜之听立都元帅府众推公为副都綂寻陞都綂事稍定改署本郡録事为政寛而不苛民有争讼者必以理谕之人皆服其忠恕相让而罢盖庶几古之不忍欺者时草昧之际未有定制州长数易无常每易则各树亲党以代其先至者公独不为所忌累任钜鹿内丘提领所至皆有遗爱年甫六旬以老得告二子曰秉忠即公也次曰秉恕公天资颖悟卓荦不凡儿时与羣儿戏皆推以为长发踪指使莫不奔走服事无有违者识者竒之母马氏治家有法简而不严教子踵三迁之训尤不为姑息乡人称贤焉公八嵗入学日诵数百言甫十三为质于元帅府元帅一见谓同僚曰此儿甚贵他日不可量也命师教以文艺不使隶质子班公遂致力于学道艺文章同辈莫能及年十七节使赵公以为才引置幕下丙申嵗丁母忧毁瘠骨立恒衣一绵裘昼夜不解带三年人以为难能公优为之可谓尽子道矣戊戌春公忽有所感谓人曰人生有限世事宁有极耶吾其息乎乃遁居武安之清化作文数篇以寓意又迁滴水涧虽疏食饮水裕如也天宁虚照老师闻之竒其行髙而节苦遣弟子顔仲复辈以礼谕公遂备弟子礼是嵗秋大蝗师遂挈公就熟云中巳亥嵗大熟师乃还邢公因留住南堂讲习天文隂阳三式诸书时海云大士赴上召一见即携公偕行旣至上以公博学多能遂留之自是礼日隆暇中读四书穷易道讲明圣人心学之妙无不该贯丙午冬其父録事公卒哀闻至公乞奔丧上许之赠以黄金百两旣至邢依通礼服斩衰不以出世故而亏世法也父子之伦正矣明年冬十月葬祖及父于邢台之贾村礼也戊申十二月上遣使召公还乃上策万余言正朝廷振纪纲选相任贤安民固本若是者数十条上曰诚如汝言天下可不劳而治公曰臣所言不敢不忠在圣上从之与否耳旣而复言于上曰今天下困弊邢为尤甚郡数乞官以治傥从其请邢民受赐多矣上遣本朝宿望之臣同刘肃才卿李简子敬行专以存恤为务旧邢之版籍户不过二千月余流民归者二万邢遂大治甲寅秋从上征云南首以神武不杀为请以故所全活者甚众公决机制胜多与上合云南之平此固庙谟英识算无遗防亦公赞成之力也巳未秋六军渡江以云南之所请者复于上民皆壶箪以迎莫不有徯后来苏之望以全圣上好生恶杀之德者类如此庚申春上正位宸极命公议立中书省分一路宣抚司内而藩邸旧臣外而草茅遗逸皆得进用故官无旷员时无滞才于是除烦苛定官制颁俸秩轻徭薄赋制礼作乐声明文物粲然一新号称盛时焉五年八月改中綂为至元诏公以光禄大夫进位太保参领中书省事更今名公旣大拜以天下之重为巳任以身徇国知无不为奏建国号定都邑颁章服立朝仪事无巨细有闗于国家大体者枚举而缕陈之无有遗者十一年夏斋居于上都南屛之静舎秋八月壬戍夜谓侍者曰汝辈皆退不召且勿来也长歌至鸡鸣乃止迟明侍者入见其端坐不动即之乃瞑目辍息始知其巳薨矣莫不大骇盖其平日洗心无累故其归也安所以长歌者其犹古之所谓翫世者乎享年五十有九犹子兰璋为嗣上遣礼部郎知侍仪司事兼秘书少监赵秉温择以十月晦日葬于大都西南之崇福原凡所营葬之资一出于特恩也弟秉恕累任礼部侍郎顺德安抚使彰德怀孟淄莱顺天路总管皆着能声其母张氏性勤俭内助谨严视公犹所生公之夫人窦氏乃今翰林侍讲学士窦黙之女七年庚午诏遣礼部侍郎赵秉温礼择而配者焉夫人贤而且文御仆妾有恩内外宜之公之勲劳卓然着于世者固不可掩也论艺业字画楷书虽多惟以鲁公笔法为正草书又独取二王以为专门之学余则不暇论也其用心之正可见矣探邵氏皇极之奥防正前代积差之厯法得琴阮徽外之遗音槩乎天文星纬卜筮算数皆有成书诗章乐府又皆脍炙人口其多能又如此至于嘉言正论达之于啓沃之际者未能尽録俟后之纪于神道云铭曰繄公之初禀元精气夺化生而灵始从大觉正法乘万缘一扫鸿毛轻超然逺引抛尘缨成巳成物乃自成圣哲有训垂丁宁晨门荷蓧真狂生绝世而往恐未能归来读书志益凝旁达技数搜冥学通而晦宁与征政可絜世跻升平天开地辟旭日升声教溥洽昭皇明提封所曁穷四溟面内不啻葵心倾公时佐命居保衡斟酌时措恢邦经天官上宰董六卿百师庶尹咸师承一时宪度明章程叔孙绵蕝锵佩珩宫悬九奏何铿鍧旷时坠典今仪刑铺张若是谁倚凭防擢俊秀推髦英于飞振鹭来充庭谋主断国禆益事在宸虑人无称功成不居宁智名天聪一日音讣聆尚冀假寐聊遐征神游不返惨圣情始终宠赙全哀荣天不憖遗一鉴零九原可作瞻模形麒麟有像传丹青燕山西来卢水萦坟科马鬛幽泉扄岸深为谷谷乃陵荣公不朽存吾铭
　　祭文
　　维至元十一年九月甲戌朔八月辛巳昭文馆大学士姚枢致祭于太保刘公亡友之灵呜呼昔在恒山我车于憩公来惠然始交一臂王邸再逢始见渊懿六籍四书潜心内嗜释子之衣孔门之嗣吾道斯文纲维不坠格君之心匪政匪事引君之道曰仁曰义国其丘民惟贤乃乂兵则神武不杀为至辑集一书累逾万字陈于王前若合符契试政邢台翕尔成治陜右河南化行尤亟云南逆命邦人罔累汉鄂折冲兵无暴肆万国懽心咸荐之帝帝曰俞哉其来所自元勲不居孤卿无位身入静深学穷幽防厯数之原元防运世所以盈虚矢口坐致积养有素时行未旣俄闻讣音脱然蝉蜕不疾而终诚足以异斯焉取斯系乎尚志莫不我偕身亲目视及物功多鬼神报施过此以还未知所谓天皇归赙母后土瘗诸相庶官半由门庇感兮孔悲澘焉出涕人世哀荣鲜克有俪六十之年不为蚤逝后莫大焉犹子以继遗恨毫厘众所弗置诸生在门一语不遗呜呼哀哉我思或存公往如弃魂其来兮以承禴祭尚亨
　　又
　　维至元十一年嵗次甲戌冬十二月望日翰林侍讲学士吏部尚书博州路总管徐世隆谨以清酌庶羞之奠致祭于太保刘公之灵呜呼天兴大元六十余年王气所钟有开必先圣不独出众贤从之圣贤相逢千载一时岩岩刘公首出襄国学际天人道冠儒释初冠章甫潜心孔氏又学保真复参临济其藏无尽其境无涯凿开三室混为一家逆知天命早识龙顔情好日宻话必夜阑如鱼得水如虎在山易地诸葛弥天道安道人其形宰相其心谁其似之黑衣惠琳数精皇极祸福能决谁其似之邵君康节诗咏髙逸方外神游谁其似之碧云汤休字画清劲笔中法具谁其似之黄山文孺扈从王师柔服哀牢公于是时蜀之韦皋堂上出竒鄂江飞渡公于是时晋之杜预天王旣尊山人自晦公于是时唐之李泌相宅卜宫两都并雄公于是时周之召公中统建元宣抚十道多举名儒视草其诏至元入省命賛万几暂决大议力辞以归上亦知公不屑细务止解中书仍居保傅官制未定图具列之朝仪未肃公奏闻之方期化仪刑万方天遽夺之今也则亡生平少疾迟明歌唱开户视之掩书长往天子震悼朝臣涕洟下至行路靡不哀思国事有疑谁与稽之民嵗有灾谁与禳之僚友有咎谁与救之人之老诚宁复见之曩过赵郡有三夫士曰萧曰刘器量包世迹混佛老心同礼周仁雨义风欲洒九州萧巳仙蜕独遗藏春栽培桃李徧满君门身为师宾门多卿相荣被殊遇得获大葬公旣无憾我独何悲苐愧老谬尝辱公知我爱文辞许我典故视事翰林持衡文部公非私举我岂怀恩言念如旧往哭其坟南州孺子生刍一束奠章写心老泪盈掬呜呼哀哉尙飨






　　藏春集卷六
