　　钦定四库全书　　　　　　集部五
　　安雅堂集　　　　　　　　别集类四【元】
　　提要
　　【臣】等谨案安雅堂集十三卷元陈旅撰旅字众仲莆田人以荐为闽海儒学官中丞马祖常竒之与逰京师又为虞集所知平章事赵世延引为国子助教考满再任后出为浙江儒学提举又召入为应奉翰林文字至元元年迁国子监丞越二年卒于官事迹具元史儒学传其集见于本传者十四卷此本仅十三卷乃其子吁所编有张翥林思生二序一作于至正九年一作于十一年目次与焦竑经籍志相合殆本传笔误以三为四欤史称其文典雅峻洁必求合于古作者不徒以徇世好又称虞集见所作有我志将休付子斯文之语张翥序亦称矢厯至顺间学士虞公以文章擅四方其许与君特厚君亦得相与薰濡而法度加密盖纪实也苏天爵辑元文类其时作者林立而不以序属诸他人独以属旅殆亦知其文之足以传信矣乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　安雅堂集原序
　　陈君众仲为国子丞而予助教于学且居官舍相迩也其日从论议者殆逾年求君文者屦常接戸外君虽卧疾犹操笔呻吟不少置其卒也予哭之悲焉风雅寥濶追念故人欲一如畴昔坐谈千古以发诸识趣之表既不可得又窃虑其遗编散失无以暴白于后也今年冬出使闽南询其子吁得家藏全藁曰安雅堂集凡十三卷呜呼文章至季世其敝甚矣元兴以来光岳之气既浑变雕琢磔裂之习而反诸醇古故其制作完然一代之雄盛文人学士直视史汉魏晋以下盖不论也方天厯至顺间学士蜀郡虞公以其文擅四方学者仰之其许予君特厚君亦得与相薰濡而法度加密焉故其所铺张若揖让坛坫色庄气肃而辞不泛也其所援据若检校书府理详事覈而序不紊也其思緜丽藻拔而杼机内综也其势飞鶱盼睐而精神外溢也此君之所自得而予常以是观之今其已矣讵意夫履君之乡叙君之文而寓其不已之心乎炳焉其若存的焉其遂传中山之序栁州白傅之序江夏友义之重古今所同因吁之请乃书而冠诸集首至正九年龙集己丑季冬望日翰林修撰河东张翥序
　　文章与世道升降稽诸往昔则较然矣盖自帝王之浑灏逮宣尼之删述万世不可尚已三代以下唯西汉之治近古故其文雄闳雅奥儒者宗之东都浸漓魏晋以下靡靡无足观矣中唐至韩栁而复古宋至欧苏王曾而复古此数子者皆生唐宋盛时也迨其季世非无人焉浮漓磔裂索索不可整则气运为之也元兴以质治天下国初之文之盛不十年而众仲之文满天下矣然天下知其文者未必知其人也予尝谓众仲学博而通识髙而敏使之裁繁理剧有兼人之能或者处危制变有济时之智惜夫用弗克究而人所知者众仲之文也况称其文者又未原其学欤贯综该洽人见其富也精采振发人见其丽也天机之敏人以为巧法度之周人以为密乃若众仲之学则封殖深厚发无不茂有本者如是也君已极雄古皇庆延祐以来益以醇正典雅相尚蔼乎治世之音非近代所能及也且诸名家班班继继视昔加多又何盛欤故国子监丞陈君众仲亦以文擅世者也君自弱冠即有志学古尝读书南海之上尽屏声利缉缀之余习醺经饫史吞吐百氏久则剸刿赜以为文自成一家超轶古昔石田马公为御史时按事闽中一见奇之举诸朝由是通籍馆阁诸阁老又推许之子吁裒辑成书吾友张仲举既序之矣吁复求予言予以众仲之文不患不传于后世患知之者未尽其蕴因吁之请遂附予言于仲举序后至正辛夘夏同郡林泉生清源




　　钦定四库全书
　　安雅堂集卷一
　　元　陈旅　撰
　　赋
　　琼芽赋
　　栾阳之野多芍药人掇其芽以为蔬茹雄武邢遵道始治之以代茗饮清腴甘芳能辅气导血非茗饮所能及也至治中有防命如法以进天子饮而嘉之于是乎有琼芽之名夫芍药之为物以花艳取重于流俗至用为药饵为烹胹之滋皆不足以尽芍药之妙自着本草以来至今世始得因遵道以所蕴者见知天子何其遇之晚也余惟物之不遇于世者多矣固有一无所遇而竟已者而不欲以他伎自衒至晚始一遇者亦可悲也余年四十又一始为国子助教天厯二年夏扈从至上京因过邢生饮琼芽而生征余赋其辞曰
　　繄神皋之深迤兮余尝防马而孤征朱光熇阴雨复旸兮琼芽怒抽寖满乎郊坰彼妇子之踵踵兮持顷筐以取盈盖淹之以为葅兮复芼之以为羮交野茹以杂进兮至溷辱于腐腥既不得吐层花以当春兮又不为雅剂以上下乎参苓懿邢生之嗜奇兮颛与世而相违户腰艾其总总兮则纫兰而佩之闵灵苗之纯媺兮曾不得鬯其所施乃登广原涉芳澨披翳卉撷珍裁盛以文竹之筥屑以緑石之硙瀹之以槛泉燥之以夫遂广延绀霜逊其色丹丘宝露愧其液诸柘巴且甘斯埓也留夷轩于芬斯夺也乃若溽霤既收凉吹初作鸾旂罢猎张宴广漠舞鱼龙于钧天厌牛羊于珠泽亟命进乎琼芽俾得聮于玉食当是时也金沙紫笋龙安骑火乳窟仙掌蒙顶麦颗皆于邑以无色甘退列于下佐夫何一幽人兮擥孤芳以徘徊抚年歳之既晏兮恐繁霜其崔嵬念宠荣之所在兮竞膏车以先驰或以近而易与兮或以逺而不见推或握瑜以来毁兮或羣荐而非瓌以媚世者之诚可耻兮则宁抱吾素而委蛇
　　味经堂赋
　　国子祭酒南阳富珠哩先生记味经堂以教其子而属余赋之其辞曰
　　人文畴宣昉庖牺兮牺曷为庖物之颐兮先精斡流有不可象索而声窥兮神皇示人以至味匪颛火于釜鼒兮畴丰吾经味五而和六兮淳毋淳熬杂然前陈兔薧之备滫瀡之沃兮鼎俎不荐在韦竹兮匕挟不运载吾腹兮然而骨肉之滋匪酸甘也气脉之息匪苦咸也味于舌者羣所餤也味于心者吾攸属厌也缅长松之丸丸兮维禳之皋春云蓊其承宇兮维书之庖宇有令子兮静且勿敖人方噬胏兮子之泽也以膏人方歠浆兮子之醇也以醪有畜之殷有择之精兮子于食饮也恒取足而靡劳若夫太羮在豋酒在匏则吾将从先生求以遂吾染指之饕也
　　辞
　　孝友堂辞【孙伯刚作新堂奉母而与羣弟居之母亡让堂与弟而还居于故室】
　　新堂兮言言夙奉母兮周旋我称觥兮介眉寿弟从兄兮执豆与笾我长兮出仕母居此兮视幼子子幼兮母怜汝居此兮以慰吾亡母我虽即兮故居时抚汝兮来胥我所思兮先人保令德兮其永无渝
　　题庆元大瀛海道院图
　　櫂余舟兮漭瀁迎东暾兮水上从子英兮文鱼导鸣鼓兮奇相惚何恍兮扶桑公欲往从之兮海生风弭余旌兮灵越坛紫贝兮朱宫朱宫兮夕雨皇剡剡兮来下鼇之胜乎瀛洲兮灵告余以兹土沧溟滈滈兮宇周心无所不极兮而道不可以逺求噏瑶津兮咀石菌即余所能至兮聊长年以夷犹
　　清华堂为吴兴马伯诚作
　　宛迤兮流水珑玲兮茂木日杲杲兮照野烟霏霏兮生谷山中人兮桂为梁渚上下兮居中央临素湍兮濯溉擥琼英兮徜徉有子兮洵美作文章兮献天子承宠光兮遄归涉两渚兮采荷以为衣烹鱼兮酌酒登髙堂兮介眉寿
　　操
　　题泣麟图
　　鲁哀公十有四年春西狩获麟公羊子曰孰狩之薪采者也孔子曰孰为来哉孰为来哉反袂拭面涕沾袍余览图而有感焉乃援琴而鼓其辞曰
　　有而角角则戴肉时无明王不若灵囿之麀鹿鲁之野阒无人彼采薪者而遇夫麒麟泽有兕山有虎冯陵食人而使麟也获于西野
　　五言絶句
　　题萱草图
　　朱萱吐晴日上有蝴蝶双感此芳意多离忧转难忘
　　秋荷图
　　持衣寄所思欲寄不得逺水国风露凉徘徊九秋晚
　　题玉簮花图
　　县圃种石子幽莛茁琼肪受以芙蓉冠緑发风露香
　　题陈氏潇湘八景图
　　轩后不张乐白月照野水泠泠水影中瑶瑟泣湘鬼西崦生夕霏归僧度林巘但觉山路长不觉钟声逺百货集亥市莫猺偏买盐山日出未髙翠雨湿酒帘倦翮久欲下凉风起湖北官客各挟弓莫近白沙驿落日楚江深倒景在髙树晒网茅屋头分鱼石梁步南浦草仍碧髙楼日易斜归帆傍水庙箫鼔下神鸦江气行云暮忽失巴陵树一夕洞庭波都向篷上注寒云不成雨暝色凝江枫巫峡梨花梦飘浮过郢中
　　题子昂画
　　汀洲木叶下斜日倚湘娥我欲采芳草洞庭秋水多
　　题倪氏雨竹
　　落日楚江深鹧鸪啼逺林相思不可见池上泻春阴
　　题画竹扇子
　　江上竹枝歌为君颦两蛾秋风团扇底零落黛痕多
　　题画兰二首
　　楚畹春露浓幽芳发琼茎宁同荠麦秀不与萧艾生九畹光风转重岩坠露香紫宫祠太乙瑶席荐琼芳题脱靴返棹图【牟存有为姑孰守日作此图未几为董宗臣所谗而去】
　　威凤翔寥廓妖蟇窟广寒翻令赵飞燕无处倚阑干九日姑孰守千古涪陵翁髙人又返櫂江国夕阳中
　　题画兰竹
　　美人隔澧浦日暮倚幽篁繁霜忽已陨为我纫秋芳
　　题秋林烟寺图
　　秋气满林壑野树集汀洲有客过山寺听猿卧石楼
　　七言絶句
　　题虞先生词后
　　忆昔奎章学士家夜吹琼琯泛春霞先生归卧江南雨谁为掀帘看杏花
　　题金人射猎图
　　肃慎川原尽海隅秋风枭骑日驰驱空闻陈国铭金椟竟向梁园用石砮
　　题班婕妤题扇图
　　层城柘馆重徘徊坐见瑶堦长緑苔纨扇秋来定无用君王方筑避风台
　　题古木幽篁图
　　萧萧木叶落欲尽渺渺洞庭生白波虞舜不还秋事晚幽篁斜日倚湘娥
　　题柯丹丘画
　　奎章博士丹丘子家住江南落木洲种得琅玕长百尺看渠檐外拂髙秋
　　题巨然双松平逺图
　　溪上碧云随雨散山前白水与天长道人何处临流久斜日双松野岸凉
　　寄题囘鸥亭
　　白苹风暖羽衣轻溪上翺翔野水生自是道心忘物我却怜沙鸟未忘情
　　题人马图
　　少年仆圉恃恩私天廏名驹得试骑莫向升平飘赤汗五花云暖浴春池
　　题画梅
　　处士桥边古岸隈梅花偏向小园开冲寒有客寻春去移得晴牕雪影来
　　题雨竹
　　江上鹧鸪留客住黄陵庙下泊船时一林春雨垂垂緑消得晴风烂漫吹
　　盱江老人庆寿
　　盱上老人年七十麻姑洞口看山嬉红泉防防鸣花坞酿作春霞满酒巵
　　题画图
　　春山云气不成雨屋后青来是逺峯晴旭穿林草堂静幽人桥上正相逢
　　青红楼观护烟霞湖曲髙亭竹迳斜日出炎埃生九野松阴水石养苔花
　　雨余空翠转霏霏杜若洲边小艇归久为故人临野阁江云日暮湿秋衣
　　羣玉山前歳暮天午晴明月满寒川骑驴客子清如鹤恐是襄阳孟浩然
　　题坐钓图
　　石畔长松翠已稀夕阳秋水映荷衣鲈鱼不敌东曹掾聊向清时坐钓矶
　　开元堂下有两鴈互浴盆池王真人命工绘为图
　　玉麈山前紫鴈飞真人燕坐久忘机余不溪水连天碧只借盆池浣羽衣
　　赋凝春小隐
　　一牕花气袭人衣牕底芳尘暖不飞坐久砚池生石雨海棠枝上雪都稀
　　题西行集【蜀人程氏寓江南年七十还乡展墓】
　　齐侯五世葬西周万里相望重首丘蜀客飘零头尽白能将衰泪洒松楸
　　寄萨天锡
　　钱塘南去山总好骑马防山到福州应似当年马侍御新诗题徧水边楼
　　书家夫人手写法华经后
　　绮牕梦冷玉蟾澌忆母应如母忆时曾是云中散花手静飘香雨入乌丝
　　题马道士画二首
　　道人江上写春云絶似房山髙使君緑树青岑吞吐处恼人时絮白纷纷
　　江上羣山翠作堆人家门槛对江开小楼应有凭阑者天逺归帆似不来
　　书程妻许氏墓铭后
　　丈夫曾是奇男子真作官人不及知故箧空留锦诗在一帘春雨燕归迟
　　林社醉归图
　　溪村緑雨添新涨箫鼓青林答神贶春风里社太平民身世华胥牛背上
　　题故宋景献太子墨竹
　　凤凰山竹语秋风宝帐萤飞甲观空应有仙人王子晋玉笙吹度月明中
　　题马逺画
　　屋角东风吹栁丝杏花开到髙枝春来陌上多尘土此老醉眠都不知
　　题罗节妇传后【罗氏之夫贬海上有强之为妻者遂自缢死】
　　歳晚良人去未归堂前有客着新衣此身只为韩冯死化作鸳鸯海上飞
　　张御史晴云亭
　　江南江北马騑騑囘首白云天际飞我欲染云为五色为君裁作老莱衣
　　无锡华氏散粟赈饥不受赏二首
　　泰伯当年处锡山身辞大利逺人安至今邑里髙风在散粟千钟不受官
　　汉法入粟得受爵相如亦以赀为郎何人不官与侯等巵茜千亩荻千章
　　题水仙花图
　　莫信陈王赋洛神凌波那得更生尘水香露影空青处留得当年解佩人
　　用吴彦晖韵送扬州张教授还汴梁
　　花边细马蹋轻尘栁外移舟水满津莫向春风动归兴杭人半是汴梁人
　　匆匆归去縁何事要看扬州芍药花定有金盘承绛露送他梁苑故人家
　　题竹石图
　　蓝田水曲青玉立雨过秋光满林湿故人结屋傍幽崖静爱石牕晴翠入
　　题髙氏所藏画图二首
　　谁家林麓近溪湾髙树扶疎出石间落叶尽随溪雨去只留秋色满空山
　　溪边春树緑成羣山崦朝来有白云客子闲行寻古寺石牕岩影与僧分
　　一枝竹图
　　髙人石上种琅玕林屋秋晴共倚阑不送轩辕裁凤琯小牕留得一枝看
　　竹溪六逸图
　　千亩松篁野迳开一溪流水碧于苔山樽共醉徂徕石何用杨妃七宝杯
　　题髙房山画
　　林扃晓散青枫雨水国春涵白蜃云缥缈房山何处在晴牕短纸映斜矄
　　题王氏白华图【户部尚书木斋王公其母亡时灵几瓶中山丹俄吐白华人以为王公孝感之防云】
　　山丹一夕幻幽枝宛见萱闱玉雪姿安得文章如束晳为君重补白华诗
　　书王尚书小像后
　　早敭华贯播芳猷万壑清冰素抱幽行比伯夷堪置像为吟橘颂对髙秋
　　生平冲澹保天和每见芝眉瑞色多我愿髙年登百袠画成清影迫东坡
　　题赵吴兴墨兰
　　江南三月多芳草緑叶连娟映紫茎忆昔舟苕霅上一汀香雨入琴清
　　题牧牛图
　　水树春深藏野屋归鸦飞尽夕阳川谁知天上黄姑渚只在南山白石边
　　送卢道士还天台省亲
　　君似嵩山张道士思亲一夜梦连环赤城霞气如春酒持向髙堂驻寿顔
　　欧揭二学士奉勅为赵氏制祖父碑文赵以燕石刻之载归江西
　　延春阁下拜君恩父有佳儿祖有孙欧掲两翁今好手能将五色绣平原
　　题耿氏所藏艳画
　　五月风生水殿凉緑杨深处奏莺簧佳人偏爱临池坐欲与荷花鬬晚籹
　　为邓医赋寿庵
　　先生何处结茅屋喜得人间寿域寛瑶草满庭春昼永客来分与未央丸
　　题黄鹂海棠图
　　二月园池蜀锦殷多情宫鸟喜来看上林春色浓于酒莫把黄金铸弹丸
　　题春宫倦绣图
　　上阳宫树奏莺簧蛱蝶罗衣逗暖香睡思已随巫峡雨防丝偏与日争长
　　緑树垂垂护宝栏牀头翠帕羃双鸾阿鬟可是无情思又见春风到牡丹
　　赠江东李云心
　　谪仙才思似春云缥缈晴空五色文白发少陵樽酒在江东日暮正思君
　　杨处士家善讴者
　　五陵年少醉春城竞説红儿善肉声得侍白头杨处士清歌犹似米家荣
　　送桃温万户府学正胡允中
　　长揖边头万户侯黉宫俎豆胜戈矛料应箕子流风逺好为诸生论九畴
　　为程鹏翼题林逸图
　　长日逍遥水竹村幽人野服剪溪云山公不是平生友时对琅玕咏五君
　　梅石【浦江赵用章宋故家也集贤院号之为梅石处士】
　　花开县圃玗琪树石出孤山玛瑙坡此日千林摧落尽故园风物正如何
　　还家不复羡浮荣处士头衔字字清愧我独无归隐地上林春晚更听莺
　　题黄筌竹雀图
　　一牕晴色緑猗猗羣雀飞来占好枝此竹几年方结实空山秋晚凤雏饥
　　赋史氏逸庵
　　岩穴髙人已问津瀛洲有阁集儒绅先生只欲师巢许得向尧时作逸民
　　题赵子固墨梅
　　王孙朝罢景阳宫画舫湖头写雪风一段寒香留不住凄凉残月角声中
　　题赵氏人马图
　　葡萄宫前白面马春日赐与近臣归主人爱马不换妾更与小奴裁緑衣
　　赠缙溪道士
　　缙云溪上缙云山春水流出桃花湾白头道士鹤为马月明骑过居庸闗
　　题李学士嫰竹图
　　楚雨初晴野水生新篁落粉鹧鸪鸣洞庭春去湘娥老缑岭人吹紫玉笙
　　题胡丘盗文设食图
　　东家不饮盗泉水盗食如何可疗饥三钱斗米户不闭人生愿际升平时
　　雪谷晓行图
　　千山冻合树无声幽谷何人更晓行记得乌桓城下宿出门无路客愁生
　　题双芍药图
　　昔年曽赋广陵春江上双姝欲照人三月东华红婀娜凌波遥度袜无尘
　　三马图
　　豹股龙膺百战余凌烟长櫑载璠璵时平不出横门道愿为君王驾鼓车
　　郊原春草緑蒙茸三马萧萧栁外风曹霸当年真絶技只描阊阖玉花骢
　　赠莱州石工
　　落星犹带天河湿絶胜丹丘鬼血腥琢作大樽休载酒莱山栢露向人青
　　汾州北席里石氏节妇
　　北里髙楼昼掩扉水铜光冷上苔衣寸心誓比南山石汾水秋风鴈不飞
　　厐氏遗安堂
　　仲宣故宅生春草千古髙风媿鹿门今作小堂巢翡翠依稀水竹岘南村
　　赠武夷张天根
　　武夷溪上月徘徊石坞寒深野鹤来宴坐黄堂夜防半春风俄转地中雷
　　题幽禽桃花图
　　金塘花竹滟春红枝上幽禽弄晚风莫把残英都蹴尽无情流水画桥东
　　题白画眉图
　　隋家官妓扫长蛾销尽波斯百斛螺化作雪禽春树顶逺山无数奈愁何
　　送陈司丞
　　盐人旧考周官政禺防今行管氏书十月甬东风日好海田收稻打长鱼
　　题子昂江天钓艇图
　　雨余秋水满山前正是江南落鴈天何处故人鱼艇小断蝉疎树夕阳边
　　为彭道士赋鹤峯
　　跨鹤台髙倚翠防昔人城郭是耶非蘂珠宫观秋如水有客吹笙月下归
　　送邓朝阳杉市巡检
　　往年校书天禄阁亦复献赋甘泉宫若不江南作官去一生辛苦似雄
　　碣石云寒鴈不飞豫章江暖鱼偏肥只将木兰作归棹莫买黑貂裁客衣
　　杉市青烟连逺山人家笑语杉影间年丰境内无盗贼弓刀满山秋猎还
　　题张氏风竹图
　　湘江风卷白头波北渚云深帝子过欲采琼芳渡江去翠衫轻薄晓寒多
　　柯氏山云竹石图
　　溪上春山生白云鹧鸪啼处有湘君行人来截昭华琯日暮青林玉气分
　　向余在京师有诗寄扬州陈新甫云东华尘土满貂裘芍药栏边系防舟二十四桥春似海令人肠断忆扬州比新甫来钱塘索予更作三首
　　天下英贤皆愿仕山中隐者尽登朝淮南春草无端緑公子归来不可招
　　别来春梦绕东城华屋银樽对雪晴坐客风流谁得似啼莺新曲度闲情
　　去年病客卧淮船故人不来心同然今年过我即复去夕阳篱外马翩翩
　　题骢马图
　　大宛葡萄满田野天马尽作葡萄青横门道逺好驰逐日斜秋影卧闲庭
　　东里图
　　山前水槛拂扶桑目送秋云野兴长里巷人家似邹鲁凫鹥鸂日相将
　　题秋江钓艇图
　　石岸能髙野水落江日未堕霜枫明无人唤取真子船尾秋风日日生
　　题昙上人墨竹图
　　道人赤脚蹋海石石上剪得青瑚一枝云叶山牕里夜半月明生露珠
　　题陈希夷大睡图
　　石屋光含太华青长年陶兀守中扃人间千古邯郸枕却道先生睡不醒
　　题杨氏所藏画图
　　山光浓淡雨初晴曲曲江清树色明若买草堂江上住大开牕户看云生









　　安雅堂集卷一
　　钦定四库全书
　　安雅堂集卷二
　　元　陈旅　撰
　　五言律
　　袁克中求母得之泉州
　　母子忽相见睽违已廿年此时歌大隧昔日赋寒泉歳晚安仁养生平络秀贤清朝崇孝治得就使车还
　　送陈新甫之钱塘监造祭器
　　大宫丰典祀备物致精忱宗祝驰英荡工官献吉金野晴江路永山雨驿楼深我亦理归楫访人湖水阴
　　送余廷心同知泗州二首
　　元统龙飞歳承恩入殿庐观君廷对防当代贾生书鸣凤朝梧暖征鸿野雪疎他年陈仲举不复记题舆城栁含春雾循行泗水隈岸虚磬材出潭静鼎光来政简居民乐诗新过客催时清宜吏隐遮莫长官猜
　　送项链师还天台【链师能医】
　　不学东方朔归寻马子微人间无药卖海上有云飞谷暖金鵞大溪深土鸭肥当年种桃树髙过石楼扉
　　送养安海秉传省亲【其父监江阴州有赐酒】
　　闻説江陵郡贤侯政绩髙蜚声腾禁闼将指属儿曹水驿藏汀树春城近海涛庭闱多喜色宫醖酌葡萄
　　送张晞顔孝感县尹
　　宦游防子国宰邑用牛刀见説民风厚何愁吏事劳山翔翡翠汉水酿葡萄桃李成阴后銮坡步武髙
　　送邢晋卿御史还霍州
　　邢君台阁彦秉德直而清寒柏宜乌集朝梧有凤鸣只今公论在何事宦情轻白石汾河曲临风暂濯缨
　　题郑德和所藏山水图
　　歴歴清江曲重重緑树堆林喧春瀑壮云断晚山来游子还乡去小牕临水开更从野桥外随意步幽苔
　　清漳黄氏北墅
　　闻説黄家墅开门入翠岚细岑依舍北流水出城南雨暖兰抽笋霜时树落柑千年读书地更莫乞羊昙韩伯清以秋溪泛艇图赠秋潭上人求诗题其上
　　溪上碧云合令人忆惠休幽期不可失时日故相求野岸青岑晚水村红叶秋韩侯与佳客于此泛兰舟
　　次韵上官来复见寄
　　琳馆薄炎热松坛深歳年髙人坐堂上疎雨落堦前潘岳头空白扬雄学未定应拂尘服从子弄云泉
　　赋胡氏嘉树轩
　　结屋华峯下林峦在屋东幽轩留白日流水近青枫樊重看成器韩宣好赋弓归来五男子娯侍百年翁
　　送谢仲连为小鹿巡检诗【有序】
　　谢氏前代相阀而戚畹之近者也苕华芸黄与所附者同一枯悴于今六十年矣八臣之族降在皁隶何可胜纪仲宣乃能以文学发身受天子命游徼山海间岂不亦荣矣哉余于饯行之日则亦不能无所感矣乃为诗曰
　　小鹿谢将军前朝宰相孙故家已为庶今代得承恩笳鼓鸣沙月旌旗树海暾送行车数两囘首在龙门
　　杨季子水北山房
　　豫章杨季子语我草堂幽野迳穿云入山泉绕舍流竹光书帙晓溪影钓丝秋水北真佳隐谁从节度游
　　艾氏心逺楼
　　闻子临川上髙楼万里并兴来时独立心与日俱行野夕归鸿小溪晴落木明登临何日共作赋写平生
　　白云牕
　　养素不出户山牕几研清都无俗客至惟有白云生润带苔衣冷晴兼栁絮明何时遂泽物出岫转多情方壶道士作荒山白云图寄豫章杨显民
　　之子读书处乱山生白云林花晴冉冉岩瀑暝纷纷画此何为者持之以赠君谓宜作春雨舒卷只成文
　　送潘泽民还江南诗【有序】
　　檇李潘泽民往歳来京师贵人有好事者延之材馆且大慰荐之而泽民怅焉有庭闱之思遂荐为行中书从事欲有以悦其亲耳夫怀才抱艺之士莫不欲自见于宰物之地而徘徊淹迟无所遇合至于穷不能归羞见其亲戚乡党者岂少也哉若泽民之归亦可以饮酒而歌舞矣虽然明时将广延英碣石之宫拓康庄之第以来天下之贤隽而选擢登用之泽民宜无久留于外也乃为之赋诗一首曰
　　之子来京国侯门即曳裾只求毛义檄未献贾生书野树山前合江帆雨外疎故人正相望且莫赋闲居
　　送刘链师江南求诸家老子注
　　石室文秘凭君事逺搜六丁那敢取二酉岂终留行帐琪华合归帆宝气浮内询闗尹子曾得礼书不送台州袁生赴婺州令史将迎养其亲
　　东阁三台近南楼八咏髙山居迎白发溪雨湿红桃莫作儒生腐林嫌吏事劳邵公名位重曾作县公曹
　　送达天山江浙省检校
　　河上兰舟动江南画省开睽携成浩叹检校用英才湖水深诗砚吴山对酒杯崇文仍设监人望贾生来
　　送龚立民还江南诗【有序】
　　临江龚君立民以南康学正谒选京师校官阙少立民久不得调与其友言曰仕进之有迟速命也吾久留于此欲何为哉孰若归读吾书于清江之上以待吾之所自至者乃买舟南归余闻而叹曰立民可谓知命义矣古所谓俟命者以吾之义处乎命也夫众人之所趋者机巧生焉窒于正途则入以他迳迟之尺寸则进或寻文诡遇获禽何棼乎其莫之止也义利之几审则命义之分安立民仕于南康其熟闻陆子之讲于白鹿者乎蜀郡虞先生老于华盖山下立民亦尝闻其言矣到家闲暇尚往从之益究其所学以期进乎逺且大者仕进之迟速诚不足言也乃为诗以送之曰
　　送子都门道临分更把衣人生亦行乐我老未能归细雨黄梅熟清江白鹭飞相看又何日吾亦委天机
　　分题送良上人得山上泉
　　仲春山木润幽磴落风前防云散天外积雨在岩边度竹瑶瑟冷触石冰花妍细流通夕沼趺坐对青莲
　　次韵阿容参政省中夜坐上都
　　上国羣公集秋深画省虚檐河影近凉苑树声来独坐多幽趣髙吟有逸才平明当献纳骑马踏轻埃
　　送海丰刘巡检
　　随牒游丹徼春风骑气舒蜑丁鸣鼓吹鱼吏掌文书浦屿烟霞逺村墟瘴疠除石华肥可茹无用脍蜛蠩
　　送陈信仲泉州教授
　　南国多春水桐华满故园君归典乡校我独客桥门别浦征帆小髙堂讲席尊歳【阙】　　老酿酒锦田村
　　建昌胡氏小有楼
　　窈窕麻姑宅登临忆谢公近闻好山色都在小楼中屋曙丹霞吐城深翠雨通石池正当户人立藕花风
　　送余嘉宾赴常宁州判官
　　家住洞庭左舟行湘水间湍流多度竹石耸不依山野郭看花出州田载稻还旧闻官事少幽兴转相闗
　　题罗稚川画卷
　　雨气通林壑江光动野航道人岩下去茅屋树边凉断岸入秋水逺山留夕阳登临莫作赋游子未还乡
　　游钟山崇禧寺
　　华构连山起中天拱百灵只园多象宝钟阜有龙形云护真僧塔泉分大士缾石阑红叶上飞鹭渺河星
　　七言律
　　送多尔济国王之国
　　集贤学士袭王封乔木扶疎故国中旧日山河盟白马此时钟鼔锡肜弓辽天老鹤来城上瀚海名鹰出日东千载风云符景运乞磨碣石纪神功
　　送王致道代祠北岳北海济渎南镇
　　皇帝斋明守镇圭祠官奉节出金闺北寻海渎瞻恒岳南涉江淮上防稽山下灵风吹桂櫂云边仙树拂丹梯王褒空有甘泉颂投老还乡祀碧鸡
　　殿试进士帘内和宋尚书奏防题韵
　　鱼钥初开虎豹闗儒臣奏论不曾闲宫壶浥露金茎表朝佩翔风玉树间对防人皆书董贾摛辞谁复数扬班鲰生何补斯文事帑币同颁觉汗顔
　　送孔用道山东副使
　　千里星轺不可攀离筵空自疉阳闗步趋方接虁龙上政教欲兴齐鲁间乡国谁非骢马使君侯直着绣衣还髙楼别后偏凝竚覆野春云起泰山
　　送王君实御史西台
　　除书朝下五云间阁吏新移玉笋班恰恰黄莺鸣苑树迟迟骢马过乡闗濯缨长乐宫前水拄笏终南雨后山不羡相如文似锦到官三日谏书还
　　送李彦方副使入闽
　　海邦赤子穷无告诏遣儒臣着绣衣天禄阁中书灏灏越王山下马騑騑鱼风满巷榕阴合燕雨侵帘荔子肥一道澄清俄顷事使星还向紫垣飞
　　寿虞先生【先生生时其外祖梦衡山道士】
　　衡山道士驻飞车千载儒宗出相家月下华星垂五色人间珠树吐三花芝田养鹤春凝乳茝石听莺晓赐霞朝退日长宾客醉翠房文火伏丹砂
　　贡院中次苏伯修韵上都
　　襆被秋闱怯嫩寒省郎传檄闭门阑云落纸蚕声老红密花开蜃影残览卷忽惊千载近摛辞尤快一时看才华总为升平出我得书名补稗官
　　院中闻大驾先还再韵和伯修
　　甘泉宴罢鴈声寒桂树吹香出宝阑翠辇遥临秋海白霓旌髙拂曙星残氊城家拜银麕赐棘院人争绣虎看堪笑子云能作赋独骑羸马后奚官
　　次萨天锡韵
　　燕南幕府文章客泽国相逢防集齐酒后鲈鱼霜作鲙花边骢马月为题千篇杰句谐金奏一曲离歌听玉啼别后寒云满江海鴈书何处落青泥
　　谢征君松巢
　　昔闻征君在天目松间结巢成久留南阡北郭井里近西枝东柯村谷幽蕙帐眠深翠露落石泉酿熟缃花浮拟借丹梯到髙处枳枸桐乳非吾求
　　送郑希道杭州路知事
　　几年读书白鹿洞诸老迟子黄金台岂为钱塘足清赏遂令幕府得英才郡中日晏文牍少湖上春晴画舫开我向都门折杨栁子亦寄我孤山梅
　　寄题黄氏乐全堂
　　华亭南去五十里秩秩髙堂枕泖滨黄金买书教诸子防服捧酒娱双亲石梁絶涧荷花雨云屋依林竹色春能守不成三瓦戒乐全长得葆天真
　　为张壶洲赋壶洲
　　握日台髙雨气收扶桑凉影动瀛洲珠林错落三华露宝稼离罗五色秋邻曲夜机鲛有室空中烟市蜃为楼颇闻云锦张髙士曾与壶公汗漫游
　　李聘君挽诗
　　不识新安李聘君蓟门秋雨读薶文里无烈火延先庙宅有青松近母坟王霸妻贤能共隐樊宏族大不曾分佳儿力学期终养泰紫桥东只白云
　　为张真人赋象山
　　文安陆子幽栖日张氏诸贤尽执经自昔衣冠仪里闬至今诗礼擅家庭岩阴夏閤风泉白溪曲春畴雨稻青天上真人蹑凫舄移文休勒北山铭
　　送张真人代祠武当龙虎山
　　桂馆祠官持羽节名山两地蹑丹梯共夸曼倩来金马大胜王褒祀碧鸡杵磵暝痕销雨石杼岩秋影动星溪蕙肴椒醑登瑶席定有神光起畤畦
　　次韵陈汉卿见寄
　　十月舟南郭近定知干鹊噪檐端两年不见鬓毛白一夕相看怀抱寛酒熟亲朋喧屋竹霜晴鱼蟹饤溪盘别来坐爱新诗好楼雨寒销画烛残
　　送尹希善之宣城令
　　谢朓楼边春水生夹堤箫鼔画船轻县前老父观初政江左大官闻美名百里田毛欣好酒半帘山影入新晴弦歌为邑非迂事会见宣城似武城
　　张天师素华台
　　素华台上天垂野如在阆风临八荒白日尽悬文玉树碧空还结水晶墙凤凰笙奏霓旌下龙虎衣寒宝露香只有仙人能到此山前车马暮云黄
　　次韵本旡上人相别
　　君向雷峯塔边住诗成总在倚阑时苏堤残栁凝烟小葛坞闲云度水迟衲子定囘花绕座故人别后草生墀相知不似相忘好谁説庄周与惠施
　　访句曲外史
　　苕霅归来俗事稀偶然携客欵郊扉渚霞落盌松花熟溪雨登盘石菌肥薄宦不闲慙折简髙人相见定披衣平生愿究中黄秘安得茅君指化机
　　送李盘中真人代祀江南三山
　　弱水囘风不受帆三山只在大江南使槎真带秋星湿仙掌遥分夕露甘瑄玉礼神通景气宝香随地结晴岚泰坛建论昭灵贶老我犹能效史谈
　　六月度居庸闗喜雨
　　曾是农官祝水庸神云六月四郊同峡龙遥送赤城雨碛马长驱白海风沴气潜消亭毒表丰年仍在至元中白头畏垒庚桑楚能寄新诗颂帝功
　　次韵虞先生寄王真人
　　江国归来满迳莎思初服赋婆娑朝中久已通书嬾溪上何妨载酒过竹屋秋鸣华盖雨蘂宫晴枕白苹波樽前忽遣新诗至如此月明良夜何
　　题韩伯清所藏郭天锡画
　　往年京口郭天锡学得房山髙使君画省归来人事少烟岑闲向客楼分林扃暝落青枫雨水郭寒生白蜃云歳晚怀人增感慨晴牕展玩到斜曛
　　次韵答上官来复
　　故人相候都门道云锦裁成五色缄定向琳宫投手版暂从玉署写头衔花边共饮移尊禁松下相随发杖咸莫似去年离别后满江秋雨湿孤帆
　　寿太乙宫上官链师
　　太乙老人曾未老喜临治世故从容烟中藜杖明天禄海上莲舟出华峯千日琼浆流沆瀣三年丹景结芙蓉何时授我长生诀一卷黄书道德宗
　　送张御史之南台
　　闗中鸣道张夫子今见文孙玉立标白简秋霜清瘴海绣衣春日拂云霄何人江浦歌桃叶有客都门折柳条我欲买舟寻太白凤台凉吹晚萧萧
　　林外诗为夏生作
　　幽人遯世入林间林外髙风况可攀仲御偶然游洛水黄公岂必在商山春深溪雨流花出日暮松云载鹤还拓落尘中嗟我老归与无地可投闲
　　题城市山林图
　　城市山林路不分画桥骑马是征君树头粉堞连青嶂陌上红尘乱白云永巷栁深莺唤友阳坡草暖鹿为羣滑稽谁似东方朔更向金门避世氛
　　怀庆王节妇
　　良人飘泊渺烟鸿牕竹寒沾雨泪红桧楫不游淇水上柏舟仍见衞风中鼍文屈曲秋机断鸾影低囘晓镜空赢得名公写桓表千年光焰吐晴虹
　　送浙西宪司经歴郑子安之官子安先任浙东宪司知事
　　往年相送浙江亭帆影寒侵婺女星使幕却临吴沼緑客楼还对越山青吏胥文牍非难治郡邑风謡莫厌听我昔宦游多感慨曾将陋语记冰防【余尝为浙西宪幕题名记唐人以祠部为冰防冰一音柄今以宪幕为冰防尤宜】
　　送朱运峯著书得官南归
　　城东有客过吾庐挥麈髙谈逸气舒金马岂无方朔技石渠今取夏侯书沙堤老屋秋风合海浦归帆暮雨疎我亦草官拓落江南无地可耕耡
　　白南恩诗
　　白侯忠信多才畧故遣分符到海涯西汉几人循吏传南恩千载去思碑闾阎安辑科徭省城堑髙深盗贼夷人望次公今柄用功名宁损涖民时
　　送徐得初江浙省检校
　　凤凰山北凤凰池一曲官曹检校宜庭户静开苔色古文书闲览树阴移中朝豪杰当超用南国风流可暂嬉为问会稽王阁老别来谁作送春诗【得初代王止善检校有送春诗见寄】
　　送宋子与贑州照磨
　　昔年文监罗英彦独子才名冠掾曹江右如今风俗美郡中宁复简书劳燕山歳晚貂裘敝贑水春深彩舰髙宣室求言需贾谊临风休赋楚人骚
　　旴江危氏作种桃亭以奉其母
　　种桃亭子旴江上绕槛春明几树花缑母池深通碧海麻姑洞小入丹霞落英巧称斑衣舞芳径真成锦障遮借问何年当结实应从曼倩醉君家
　　许左丞游衡湘泛琅瓈江至东冈书院凤山山长何明初来谒公为诗与之时公被召还朝而明初携所得诗来京师居数月南还公属余次韵于卷末
　　邺侯谩爱衡湘好出处那能惬愿私诏使已辞龙【阙】道相君方写凤山诗堂依翠篠川如玉坐列华簮室有芝东阁只今文物盛幽人何事叹归迟
　　次韵黄晋卿与张伯雨道士髙丽式上人防于杭州开元宫
　　闻説年来太极翁交游无地不同偶从贺老作吴语更爱逺公论国风梅坞寒深香欲永蘂宫清彻境疑空流传诗句并图画江海令人思不穷【晋卿以太极赋领乡荐学者传诵时因称之为黄太极也】
　　先天观
　　龙虎山南古涧阿幽人住处白云多千林总种三珠树百亩曾收五色禾【山中有田百亩】丹鼎夜光迎海日【有石泉日丹鼎】石船秋影碍天河【涧中有石如船】环中景趣知谁会我欲穷源过碧萝
　　送雅古正卿同知福建转运盐使司事
　　离旌才拂桂林秋又向东风赋逺游欲得牢盆深似海亦怜闽地小如瓯越王台古多芳草螺女江空下白鸥闻説乡邦寥落甚富民新政属君侯
　　题吴王纳凉图
　　吴王台榭满汀洲湖上风来暑气收坐拥红籹可娱老市无赤米不教愁采莲舟载烟岑晚响屧廊通水殿幽歳暮甬东宁有此夜凉歌舞莫令休
　　和维扬友人诗
　　扬子江头水拍天人家种栁住江边吴娃荡桨潮生浦楚客吹箫月满船锦缆忆曾游此地琼花开不似当年竹西池馆多红药日日题诗舞袖前
　　次韵友人京华即事
　　阿阁棱层□晓阴扶桑凉影映珠林燕山北拥天都大瀛海中涵月殿深仙女乗鸾吹紫玉才人骑马勒黄金壮游偶结髙阳客无复临风动越吟
　　落拓练衣阆苑间江南游子醉长安禁沟春过留香雨宫树风来响翠澜五衞旌旗秋殿里千官剑佩晓云端何人只献河清颂宜向明时沥寸丹
　　送胡编修暂还越中
　　东阳有客面如玉赋就凌云相阁开太史今年探禹穴故人落日上燕台船头溪瓮红生藇囊底京袍緑染苔相望都门梅雨后越姬摇橹唱歌来
　　和虞先生云州道上闻异香
　　年年骑马蹋龙沙金阁山前席帽斜海上谁移千步草空中时度七香车丹厓翠壁横秋野玉磬琅璈出暮霞我亦往年驰驲过不知仙枣大如瓜
　　送进士杨谦则袁州録事
　　昔年曾饮都门酒此日重游骑气舒狗监旧传司马赋石渠今奏夏侯书云生兴圣宫前榜栁映宜春陌上车録事公田收百石草堂未了我何如
　　赋方叔髙庐山木斋
　　山中种木围书阁无数好枝生屋头白浪吹云湖艇晚青林含雨石牕秋赋诗当似韩宣子作器定从樊敬侯更爱小亭深树里竹根洗砚细泉流
　　昔年种树不胜劳老榦如今屋脊髙屡许狙公分橡栗时呼木客醉松醪衣巾白日霑苍雪枕簟西风梦海涛歳晚淹留吾倦矣借君丛桂读离骚
　　送毛真人南还
　　真人不似壶丘子老去都忘杜德机左乙象文令虎守尚方凫舄背人飞岩扉暖翠侵缃帙江渚晴霞上羽衣游子故园春似海客牕长日听催归
　　程氏竹雨山房
　　江南春尽雨涔涔绕舍筼筜含积阴园曲疏泉石苔滑篱根系船溪涨深山寒翡翠巢密叶日暮鹧鸪啼逺林此时世虑澹于水聮牀灯火百年心
　　题王氏竹石图
　　老人云锦溪边住绕屋自种青瑚月明池露散林彩春深雨苔生石肤短篱偏护箨龙子密叶并宿苞凤雏人生何用丹阳尹沙曲凉阴双玉壶
　　题熊云巢竹石图
　　道人种竹三十个定有新巢宿凤凰石上幽香飘露粉檐前新緑袅风篁天台月白瑶笙近水国春寒翠袖长见説故人东海上钓竿日暮倚扶桑
　　赋何尊师依緑园
　　闻道江南水竹村蘂珠宫馆近名园养花暖雾流空翠饮鹿春泉度石根日落山前回画舫月明湖上对芳樽钟阿蹑屩髙风在俗客何曾得欵门
　　为李尊师赋盘中
　　太行之阳有盘谷何似衡山谷更深露长流芝术圃暖云曾护玗琪林时乗丹梯弄南斗更步黄庭抚艮岑斯人可望不可即大冠芙蓉横宝簮
　　送吴养元曲阜孔庙勾管【先还江南】
　　吾闻昔者赵文子所举管库多才贤况如吴季习礼乐更在孔林司豆笾江雨片帆桃叶渡旗亭残曲杏花天彩衣捧檄为亲寿八月锦溪仍放船
　　送熊太古还豫章诗【有序】
　　昔者天慵先生典教闽中郡以礼乐之学嘉惠士子旅时尚幼未有知也稍长见先人遗稿有送熊先生诗大槩叹世俗之鲜能知先生者自秦政燔经籍礼乐书残毁滋甚汉儒掇拾遗闻所存几何及王荆公又废仪礼尊传义古学至是益衰矣况学者又往往以所谓传义者剽截牵缀为进取之业而已先王所以制作之意抑何其寥寥已乎此先人之诗所以为先生作也昨者先生之子太古以礼经试春官不第吾党之士咸惑焉旅则曰此固余先人所永言者也梁丽可以冲城而不可以窒穴世固有美器而不适于用者太古诚有意于进取无亦稍为科举之学以求合于有司之意乎太古曰世自有我知者吾不能为科举之学于是公卿大夫皆惜其才而留之太古不可余于其行也诵贾生之言以勉之曰黄鹄之再举兮观天地之圜方又为赋诗曰
　　登山临水春将暮黄鹄髙飞隘九州宝瑟不堪弹古调防舟何用载新愁望诸台上连芳草徐孺宅前多白鸥且莫解君明月佩都门知已待重游
　　申屠子迪为山南宪掾白部使者毁夷陵曹操庙
　　黄牛峡口湍声急楚女传芭水庙秋此地殷勤祠魏武何人辛苦得荆州莫令故国无遗祀不见中郎尽发丘千载有人伸大义髙风全似故安侯
　　山阴张氏学圃斋
　　闻道山阴似汉阴丈人早已厌机心蔬苗连町春泉润蔓侵篱夕露深种石有时生白玉锄园何用得黄金倚阑一曲成凄断珍重佳儿继好音
　　送赵子期使交趾
　　晓日承恩紫殿深都门祖道马骎骎上书不奏唐蒙防归槖宁将陆贾金露入珠盘鲛室白苔生铜柱象崖阴为君临水歌黄鹄天北天南万里心
　　天谷【山神为癸泉源】
　　东郭先生履欲穿寻幽俄得谷中天渔人谁去縁溪岸山鬼能来送石泉地暖碧桃深映雨林春琪树总含烟后来闻有何髙士传得终南大洞篇
　　送胡士则袁州巡检
　　皇朝大典初成日乌帽承恩出殿除便制短衣学驰马不弹长铗叹无鱼白云亲舍秋枫合黄浦征帆暮雨疎我似子云官拓落赋成犹説似相如
　　寿吴宗师
　　九朝冠佩泰阶平国有儒仙作上卿碧海宵晴迎日出黄庭春暖看云生竹间自洗金鵞蘂花外长留翠凤旌莫学华阳贞白老乞身神武听吹笙
　　题南康张先生碑
　　南康隐者张先生长夜读书朝力耕生憎庾信更开府死学厐公不入城駞阪丧车入秋草庐山磵田多晚秔后来不见青云传直恨髙人逃姓名
　　题云林晚晴图
　　故人别后江波緑神女归来峡雨干海上日花春冉冉天边云树晓团团满汀芳草留孤艇度石幽泉咽下滩最爱东头小亭子听莺何日一凭阑
　　送杨田甫巡之官潮阳
　　与君相识三十载邂逅都门白发生南海珠明飞别鹤上林花暖啭新莺蜑丁浦口迎官舰瘴母云头避使旌自是升平游宦乐不教泷吏恼吟情
　　送临川讲僧
　　北来只拜旃檀佛南去还装贝叶船惠逺幽期何日遂汤休妙句有人传泉头説法花为雨江上怀人草似烟亦有后来相见日青城学士在临川
　　赋梅雪斋
　　素涛翻落星娥渚端叶【阙】残月姊家圃玗琪总成树唐昌玉蘂别开花香云无迹迷寒蝶彩日含光动晓鸦遥想道人石牕底只吹丹火煮流霞
　　赵敬甫学士稼翁亭
　　平生天上经纶手归作小亭村雨中海宇升平皆帝力稼翁老大见年丰扬雄空解农桑业刘向长怀亩忠我欲从公开社瓮只将土鼔奏豳风
　　送左衞教授马伯诚还湖州
　　羽林亦有通经士论説皆从汉殿儒喜为马融施綘帐谁从王式赋骊驹舟移江上星沈树路入吴中雨满湖我亦南还当邂逅苕溪酒熟脍长鲈
　　送杨元诚奉防南还造纸
　　金銮罢讲日初斜屈曲奎文炫笔花玉版遥令捣秋水防笺仍许截晴霞侍臣天上催传勅使者湖边得过家我亦今年理江楫君还何处转星槎
　　张将军庙堂诗【将军燕人大德五年征西南夷阵亡时年七十】
　　将军头白更征蛮平宋吴钩血尚殷万斛楼船上江去半空铁马哨云还凄凉部曲清笳畔窈窕祠堂緑树间堪笑班超真老矣乞身生入玉门闗
　　题武秀才湖山图
　　问君何处结茅屋只在湖山緑树边岩径每留居士屩沙湾时孝廉船采兰秋渚迎芳夕劚笋春林坐暖烟我亦梦骑黄鹄去芙蓉峯外水如天
　　为董宇定赋杏林诗
　　侯官古县多山水中有当年董奉家邑子每怀江上树仙人还种日边花珠林春气凝丹露贝阙晨光散防霞我忆旧游曽逺到上东门外立昏鸦
　　上清宫追次郑丞相韵
　　许掾登临体正便莫惊流序迅奔川山中云物如太古湖曲楼台占小天丞相书堂依緑竹道人丹井出红莲青童留客飡霞气尘世如何不学仙
　　题葛子熙行卷
　　为爱临川葛子熙奎章学士故题诗交游尽识性情好江海相逢歳月迟白雨连村亲舍冷丹枫明浦客舟移阿洪旧宅湖阴近迟子重来理钓丝
　　陆氏菊逸
　　望仙桥下市防间汨汨红尘没马鞍谁种禽花满幽圃故收野色入晴阑篱根荷锸培深雨邻曲移杯对早寒玩此芳丛足怡老南山当戸不曽看
　　送钱思复之富阳
　　钱塘江上钱思复问学真成井大春谁依山水筑髙馆更有笙瑟娱嘉宾画桨飞鸥沙日暖緑杨啼鸟岸烟新朝囘寄诗写离思为子时烹五色鳞
　　送邓文质
　　蓟门风雪貂裘敝寒橐能多季子金万里壮游孤砚在十年归梦乱山深春来草色生南浦日暖莺声满上林空濶庭前看流水浮荣何足累初心
　　题刘氏溪山图
　　清溪曲曲抱林丘刘氏有屋溪上头未能归去倩人画时复把看销客愁鸥边野艇水风晚竹里草亭云日幽题诗笑我计转拙无钱买山犹逺游
　　送聂韫夫同知平江州
　　玉堂亲见擢髙科剪剪宫花染赐罗骄马总穿燕市栁髙帆仍挂洞庭波董生学问传三防屈子文章擅九歌泽国政成应趣召杀青未觉得人多
　　与陈敬初同舟北游题饯行卷
　　我爱天台陈敬初少日辞家即逺图上书可拟贾生防入闗便弃终军繻八月官河秋水大三江亲舍暮云孤名成归去歳未晚卜邻有约依东吴














　　安雅堂集巻二
　　钦定四库全书
　　安雅堂集卷三
　　元　陈旅　撰
　　五言古诗
　　次韵寄太乙宫上官
　　端居感流序阶树日摵摵凉风起髙城上有南飞翮扬雄不徼名拓落犹逺客美矣陶征君敛裳去彭泽我居城东南西北有殊庭病久旷冲赏怀哉松桂青曼倩谅奇士夙受火珠经云河淡秋夕泰畤明三星
　　题桃花鸂图
　　婀娜绛花明连娟碧云静金塘春水多文禽泛晴影大堤写游悰日照华服靓万物各有适况及芳歳永
　　次韵毘陵吴寅夫是寄
　　季子江海居胜友园池赏临水咏新诗轻飇送流响丹花阳林吐绮翼幽竹上云澜阻尘躅离思徒浩漭杪秋辞京邑寒郭吴榜宗兄念行役防酒劳鞅掌承子共清悰论文发豪爽我贫久侨栖所至类乐广愿得阳羡田宁慙五湖长夙昔诒约言迟莫婴世网众仙谅逍遥楼观满方丈余霞散文席斜月生翠幌芳夕令人思思之不能往晨兴即髙冈引睇写孤想
　　湖上分韵得春字
　　君子佩明信相期湖水滨时欣宿雨霁画舸送游人轻鸥集兰渚佳树双莺晨山逺烟容澹日出水光新美人含丽思艳曲歌阳春睽携防弥欢酣适趣益真兹游敦德谊况乃及兹辰
　　题杨显民采诗卷后
　　梦游洞庭野斜月映疎星轩后来张乐伶伦吹凤笙梦囘忆其音幽渺有余清截竹学向人世人皆不听南州有髙士洗耳卧岩扃凉风鸣松竹石涧响瑽琤何日即与语旷然千古情
　　卢氏松菊堂
　　人生贵适意何必在丘园所以旷达士隐居京邑间城东有衡宇亦复逺尘喧青松翳庭皋佳菊罗堦前掇英以泛酒抚松日盘桓渊明归栗里陋邦非所安而我值休明此地有余欢
　　分题飞龙亭为赵宗吉御史赋
　　冶城枕遥麓华构起层阿昔日文皇帝凭髙眺山河晨曦上扶木寒野迎春和六龙不停驭若华翳崇柯钟山生白云淮水流素波君子怀宠光登临幽思多
　　赋谢氏舒啸亭
　　浏阳閟冲旷自昔君子乡君子佩兰茝云路以翺翔谢君袭芳闻耕种在溪庄圣世宜隐居非云厌荣光篱边有嘉墙下有柔桑麻苎已满区花果亦成行濯足倚幽碕临风服练裳客至坐衡宇共饮乐时康酒酣仍长啸长啸适清狂客去林扉合犹闻鸣凤凰仕宦贵适意往往郁中肠寄语同声者相求与徜徉
　　送金溪尹县丞
　　吾闻临川郡自昔多君子金溪畜清冲雅德着陆氏羡子齿方富于焉学而仕为丞非剧职佐邑优政理暇日山谷间折节问贤士毋徒学涖民且可学治已在我既有余推此以及彼君家起武弁文事固所鄙国家久治平四海纳孔轨人言甚可畏在子择所履儒宗虞青城相去不百里林迳入秋雨竹屋临野水沿徼或过之瞻望以兴起
　　送李光载辞西台掾省亲金陵
　　翩翩城上乌郁郁辕下驹刍豆或不充返哺常有余庭闱隔江水思之俄歳除谁能西入秦奔走奉简书脂车蓟门道仆马语载驱过江动双桨忽至石城隅慈母望我久此时当倚闾相见有至乐浮荣信区区
　　分题得邓赕送舒噜都元帅之云南
　　滇池西南陬沃地称纯源凤山翼广野穹水吐厚坤武侯昔经营遗胜谅斯存川原集惠采草树生竒芬圣世仁风畅遐徼絶妖氛元戎谨蕃宣诗礼况所敦
　　春山图
　　春山云木暝初日映遥岑林霏翳髙阁望之劳我心幽径縁崖迥飞淙响涧深芳月忽已晏谁哉与登临
　　分题得南台送山子春佥事之闽中
　　无诸句践孙有国东南陬能从汉髙帝函谷用戈矛赏功仍故封筑台临水头忆昔春雨余庙下舣兰舟载瞻汉衣冠丹青焕林丘北游二十年日暮倦登楼绣衣问风俗于焉少夷犹
　　送髙敏则道州路知事
　　子昔来京师见我灵椿坊论交气谊合室有芝兰香念我当逺行赋诗以相将词华蔚组绣音节锵琳琅而子亦南征游徼入炎荒契濶忽八载凭髙每相望今歳夏五月有客至上庠欣然展良觌槐下久徜徉惟子富文学所用乖所长巍巍玉堂署制作须才良而今所授官乃复在遐方独喜舂陵郡实为周子乡山川草树间道德有余光于此治简书虽逺庸何伤凉风起燕台飞雨下太行兰舟晓当发河水方洋洋临流重睽携赠子以佩珰愿言行所知歳晚期母爽
　　送王致道佥宪河东分题得汾亭
　　昔年文中子东归遂隐居幽亭枕汾曲于此乐唐虞鸣琴写流水泚笔读羣书夫子今邈悠清风在林墟君侯实诸孙访古纡使车睠惟十二防用世当何如
　　安福李氏临溪亭
　　结屋负南郭清溪流屋前端居尘事少水木自幽研涤砚弄寒泚鸣琴写潺湲沙鸟时近人汀云相往还烹鲜芼溪毛留客坐前轩逝川道体着观物悟微言
　　题米元晖溧阳溪山图
　　宿雨散层巘林麓翳烟霏遥山断复连川上初昕微我昔困行役溧阳秋未归幽子乔松流邂逅啓郊扉抚景正若此别离嗟愿违览卷遂终日溪云欲生衣
　　为吴德良题承防所赠兰竹图
　　细竹生石间幽兰与之俱爱彼有贞节而此芳不渝空谷尘躅逺公子为停车怀人重移植临风写为图君子实似之歳晏聊与娱
　　赋云锦溪
　　緑水春生渚丹花集阳林爱此云锦好兰舟转溪深贺监谢轩冕载酒过山阴遥闻櫂歌发缥渺不可寻日出瀛海上照见仙人宫仙人【阙】云处【阙】翠【阙】
　　怀慕冲赏俯首慙孤踪吹箫蓟门月一夜思江东
　　哭陈元麟
　　阿麟能读书八歳贡京国翺翔公卿间声誉颇籍籍我家越山南汝家越山北及我官桥门见汝长五尺翩翩丹穴雏五采作毛翮昆仑种瑶树上有实可食汝胡不此留而去不可即乃翁携汝来为汝头尽白辛苦携骨归江蓠黯秋夕可怜东门吴任达乃强释
　　赵逢原靖康间失母三十年得之泸南其孙求诗
　　母子不相见飘零三十年飞云散九野泸水声溅溅百川尽东注云飞散还聚无情防相逢而况子求母凄凉汴中宅池台翳荒榛峡船载华发鼓枻江南春作堂种蘐草蘐草日以好淮上已罢兵江南可娱老
　　为熊道士赋云巢
　　吾闻巢居子乃在白云间手执天地戸乗风时往还下民敢予侮硩蔟宁尔干更有鹤为马养在松树端
　　杜节妇董氐无子
　　杜曲有好花盈盈映春水芳月忽已晏好花难结子年年寒食时花落水边墓狂风吹不去尽作墓上土白头不偕老千古同怀抱独怜墓中人羡杀杜有道
　　答蒋伯衡茂才
　　蒋子雅好事独肯勤过我助我作清事亦复无不可近诗精且新五色云一朶子岂久陆沈徐步亦青琐
　　题陶渊明抚松图
　　原野凉风至草树日萧条杖筇还故丘青松在东皋孤阴近衡宇薄日映层标念此有贞操抚之以逍遥
　　题泛舟图
　　江云生白石水木澹幽姿双松出丛薄翠色集遥枝落日明极浦楚岫正参差美人鼔兰枻歳晏将何之
　　题郭天锡画
　　郊居息尘事日夕望青山青山秋气多白云出其间露渚野芳集枫林江色寒夷犹感流序况乃旷幽攀
　　题楚山图
　　佳竹生石渚髙木连翠微遥岑宿雨霁野水明夕晖幽子茅宇下独坐啓林扉所约殊未来湘云欲生衣
　　韩节妇诗
　　云州刘氏女嫁作韩家妇良人命不淑抱病入野土舅姑老无儿三子幼失父刘氏方盛年自誓不忍去宁为涧底松不作道旁树道旁众所怜涧底人不顾寒灯照
　　【阙】　　　　机杼膝下梨栗分堂上滫瀡具辛苦【阙】年遂作毕志虑佳儿总成立防服娱歳暮邦人推母仪里妇学阃度尽言韩家好华表临大路
　　和氏孝感诗
　　任城和氏女病久双目盲有子曰叔方百计除昏防巫医技皆穷吁天乞光明焚香向北斗夜夜拜中庭一旦云雾开髙堂炯秋星揽镜见天色恍然疑再生慈竹当牕緑蘐草绕堦青儿孙来上寿防服映新晴邻媪亦惊喜相看持酒觥乃知有天道应感由孝诚张元已亲疾不在药师经
　　送罗生还闗中
　　岐山有雏凤飞集轩辕台下饮辟雍水绚羽明毰□天寒采竹实欲与相徘徊凤子忽西飞使我心悠哉比歳秦告饥攫人腊为糇捄荒岂无防孰弛吾君忧乃翁守奉先懿若元道州临风致逺意为子登髙丘
　　郭孝子诗
　　金台有孝子郭氏名寿瑛寿瑛执亲丧昼夜闻哭声负土起崇冢栽松翳扃瘦骨寒岳立苦涙春河倾视容日梅梅一朝废双睛复扶大母柩防行出芜城愿言毕序葬身瘵心则宁里人问孝子过毁圣所惩孝子哭且答我非敢伤生有泪不哭亲乌乎用吾情亲死我目在徒能视无形黄泉相见日无用此目明吾闻寿瑛语悲怆不自胜昔人曾有言五色令目盲长年悦芬华眉斧戕心精视彼郭孝子愧色能无頳而我嗜读书昏花散秋灯思亲不能哭涕泗空填膺
　　西山诗【有序】
　　至顺三年六月之吉西山新寺之穹碑树焉是日百僚无敢不至碑所余与赵博士继清蚤作出平则门沿大堤并驻跸亭下转入湖曲逢赵宗吉成汉卿二编脩与刘敬先典籍骑驴从苍头挈匏樽邀余与继清就堤侧借草坐灌木延阴风泠然生磵底幽鸟鸣其上命苍头堤旁取荷为盘以实腊肉倒樽中浊醪饮数行瓮山流黛与湖影相荡潏于杯盘巾袂之上余在京师七年盖未有一适如此时也酒尽三君子起曰子于此能无诗乎余言归即赋之及归以职事縻绕少清趣明年二月宗言持纸来索诗时户外雪深二尺无他客乃赋诗曰
　　蓐食出西郭初日明逺川聮镳走山麓山树尽含烟紫石拥驰道緑水侵莽田髙人湖上来邂逅野磵边茂栁垂密幄层莎布柔氊囘风飒幽爽有鸟声清圆采荷荐珍胏洗琖行芳泉芙蓉濯新雨迥立方婵娟晤言摅素抱逸思慕遐鶱窈窕绀园夕珠林映璇渊黄金作台殿缥缈集诸天顾慙凡躅污亟去不敢邅适意无先期重寻有中悁华月忽易改赏心与时迁晨兴望云物浩雪满层巅
　　朗州周氏水木清华亭
　　回薄林迳小有亭在山阿川原宿雨尽谿谷秋水多文鳞集幽渚翠羽下遥柯美人种松桂松桂今如何念彼不可即沅江日生波
　　题云松巢图
　　匡庐多白云亦有松在山髙楼若橧巢乃在云松间茯苓生砌石雨气通林峦游子涉逺道夕鸟栖檐端终期谢圭组歳晚适幽欢卧聆松风细起看川云还
　　题清逺亭
　　虚室敞林薄细泉生石苔鱼游菡萏日池上竹樽开坐久夕雨霁微风牖间来流香转迢递凉意与徘徊
　　七言古
　　题蒙泉史隐图
　　世皇昔日收云南鲸鲵伾伾手所戡乌蒙乌撒腹心地不有军府谁其监汉廷遣将非充国累歳屯田无善绩兵骄民犷土不畬国帑空虚糜万亿大名刘侯文武才承诏万里诛蒿莱豪蛮尽戢戎垒立窜卒复还农亩开有泉逺出蒙山下日夜清冰鸣石罅渠分浍决来纵横土脉浮膏作秋稼府中储积多如山陂池种鱼无暵干几闻舂硙响林际仍为蓏蔬流圃间刘侯暇日游泉上宾史追从意冲畅步随凉影傍髙松坐看晴云起孤嶂朱轓奕奕来瓯闽丧车遄返黄河津云南战骨横四野布谷声中荒草春刘侯虽死应愁絶吟魂空咽泉头月只今宁谧重谋帅九原人去无归辙荔支台馆开樽时剧谈毎及西南陲凄凉遗像画图里对此流涕将奚为
　　海谷
　　归虚谷在渤海东八纮之水注其中不盈不缩浩无际吞吐日月含空蒙灵鼇于此负山出上有缥缈金银宫人间相去几万里弱水满眼多回风琴髙来时踏赤鲤少君归去乗白鸿秦王到老不得渡嗟我欲往将焉从子房有孙海谷子告我有路非难通只随云气相上下与子共谒扶桑公
　　送王道原韶州教授
　　春秋大义如日星纷纷传注夷天明唐人啖赵与陆氏疏剔犹未窥全经宋儒往往发丰蔀后学胡乃相蒙盲先生寤寐洙泗上汲古独得心源清不随流俗论褒贬善恶无以逃其形书成台阁交剡荐讲説弟子盈门听上庠评校忝属我寸莛岂足宣铿鍧细旃广厦得前席启沃真可裨升平奈何载道适南越白雪满鬓秋衫青横经定有龙户集击磬应闻凤鸟鸣逺人从此识古学风教所寄良非轻都门买舟著书副江上雨足新凉生天南何处有归鴈作诗百纸寛离情
　　谢氏祖孙创澧阳桥
　　涔阳极目云气昏冲风扬波鼍窟翻湘妃抱瑟望虞舜日莫江竹多啼痕木兰为舟不可渡谁幻层渊作平路天横夜静牛渚长海市朝晴蜃楼吐祖孙移山山可移昔人不信今见之千年犹有召伯棣白面聚敛嗟何为
　　友人祀坟少作图録之
　　溪村积水生寒烟书庐睡起清明天隔溪暮哭人饭鬼塍间烧钱野风起酒旗山前雨疎疎来禽花底飞鹧鸪荒坟累累出新草草长如人人又老东门大道青杨间可怜车马无时闲
　　题虎图
　　于菟啸林风怒生草木瑟缩空山惊斧牙凿齿新发硎去食田豕求西成伊昔报祭先啬并谁复骂汝偷牺牲包生盘礴图金睛悬之髙堂气凭陵游光野仲急遁形西阿执钺神赫灵
　　藏六诗为林恬斋作
　　禹燥中野欵洽流水青黄背畴错五含九六中算约举六藏之九斯作人言天地犹槖籥阳气流行鬯磅礴蛇甘即且猬辱鹊子能深强有真乐阳精纯凝乃脱廓掉头不肯支牀脚
　　为萧元泰题龙虎山嵒图
　　龙虎之山仙所寰我昔梦寐游其间乾坤风气结冲秀中有正一都坛羽人授我九节杖林磴窈窕穷幽攀金宫药殿起寥廓翠崖丹巘深回环峯头时飘白菡萏石上尽种青琅玕诸岩一览二十四总似瀛渚蓬莱山清溪浮空引雪练逺岫隔水来烟鬟就中仙嵒更奇絶上有玉树皆檀栾虹光半夜出林杪云是石室韬神丹欲求刀圭已衰疾羽人去我如飞翰褰裳磵曲采芳草断猿疎雨春山寒觉来俗事日满眼歳月冉冉随惊湍会稽萧氏忽相访笑以此图令我看梦中羽人貌真似而我别后鬓毛斑题诗聊复纪畴昔愿拂尘服齐骖鸾
　　题白玉蟾赠刘丹晨暑月诗后
　　玉蟾先生列仙儒夙昔梦见冰雪如丹晨不比刘师服弥明本解人间书紫清午榻松阴冷俯视尘寰真火井银河夜静浴明月水风吹落云影云盘屈龙虎章百神守之不敢将
　　胡古愚为其仆袁普作传王师鲁赋诗用事甚博辄摭其遗余为诗和之
　　世族之降为皁隶人世升沈自常事句章袁普本故家沦落来依太史氏太史典教羽林屯普也服役颛辛勤颇似顔家得银鹿又如王氏使青猿子渊立约真可笑彼若输心不相拗结车已肯送穷鬼下状仍堪论恶少太丘无仆不自聊何时定把渔配樵更寻阿对灌蔬圃未暇殖货师齐刀胡公掉笔嘲孤客客笑胡公未为得长卿才思应过人挑得文君并僮百却怜待制王先生只为袁普之滦京平生我识越石父解骖迟汝相将行陈新甫生日出红玉杯饮客为赋红玉杯
　　昆仑东阿含海日石中玉子如日赤神工夜发昆吾刀剜作金杯盛酒吃蟠桃初开缑母家丹露滴入芙蓉花广陵公子酒如海年年顔色衬朝霞
　　题天台桃源图
　　天台一溪緑周遭溪南溪北都种桃东风吹花开复落游人不来春水髙钱塘道士张彦辅画图送得刘郎去昨夜神鹊海上来洞里胡麻欲成树
　　明妃出塞图
　　昭君北嫁呼韩国巫山更有昭君村黄金镂鞍玉骢马分明载得巫山云凉风吹动钗头鴈一曲琵琶写幽怨沙草遥连鸡庭塞野花不种鸳鸯殿内家日日选娉婷泪痕满袖空多情汉廷自此恩信重美人身比鸿毛轻苏伯脩往上京王君实以髙丽笠赠之且有诗伯脩征和章因述往歳追从之悰与今兹睽携之叹云尔
　　往年饮马滦河秋滦水斜抱石城流青城丈人来水上揭谢苏王【曼硕敬德伯脩君实】皆与游顾予滥倚桥门席日斜去坐鼇峯石夜凉共饮明月樽醉眠更听髙楼笛滦河九曲来溅溅自我不见今三年苏郎又扈属车去伫望弗及心茫然龙门峡中云气湿山雨定洒髙丽笠别意遥怜栁色深归心莫为鹃声急不才未许收词垣赋成何日奏甘泉人言凡骨难变化为我致意青城仙
　　题胡氏杀虎图
　　沙河野黑秋风粗枣阳戍卒车载孥道旁老虎夕未餔车中健妇不见夫仓皇下车持虎足呼儿授刀剚其腹夫骨已断不可续泣与孤儿餐虎肉
　　小混沌【鱼腹浦中石方氏得之加今名】
　　大圜县含清涬倐忽多事中央死精散作万星蘂天椽不堪参堕趾日化七十皇有虺蜀霤难苴绚林委杀妖壶涿惊弗燬剡剡灵光照寒汜老龙乗碛用师纪俾作鱼丽阵中士风云往来江落水虎臂滩囘玉生子缃文素肌温栗理方叔得之惊且喜羃蒙错绮鐍髹篚闭门乍观戒贪褫乌虖混沌乃若此吾终乞之还汝始
　　送赵博士还闻喜展墓
　　渡江丞相忠简公意气不减王茂骑鲸海上作风雨故国山河夕照中丞相先人葬河朔蓬颗摧藏麟灭角桥门有客丞相孙西望归云双泪落彬彬学子传诗书谁为王式歌骧驹车尘忽集都门道野水遥生董泽蒲仆夫系马茔边栁子弟牵羊辇村酒里中老父喜更悲胡不归来今白首人生南北两悠悠相见俄惊二百秋我亦飘零去乡土酒酣独奏江南讴
　　豫章紫极宫太古楼
　　谁云仙人好楼居仙人结屋在太虚夜凉河影动牕牖日暮云气浮江河人生万劫同天地倚栏无限太古意麻姑归去海复深秋风吹老人间世嗟余好古空读书所见无过数千歳明年江雨未开船听説无怀以前事
　　为江道士赋清虚
　　人言天上清虚府中有万顷琉璃田秋空绀滑不可上翠房玉户扃婵娟道人有月常满郭只在黄庭方寸间重楼露气浩如水绛河夜转昆仑巅
　　分题送方叔髙江南得车遥遥
　　车遥遥蓟门路髙丽骄马不受鞭方郎得官上车去蓟门南头卢水流燕姬十五居酒楼弹筝唱歌折杨栁落日车前劝郎酒南陌行人往复来几人似郎得官囘郎车莫驱伤马足车中本载连城玉车遥遥邬子洲卖车买船载旗鼔晴湖风轻闻櫂讴
　　崇碧轩诗【有序】
　　江西张继明居进贤山中屋前后皆髙岭前岭曰瀑坌盖谓飞瀑若尘坌然门临清溪溪受飞瀑张氏有田如干亩溪行田间后岭傍有深谷多古木屋东为轩四楹豫章松竹杂树与山俱青因名轩曰崇碧奎章学士虞公为大书之继明又来钱塘求诗于余诗曰
　　豫章山中多豫章大松长竹相扶将屋东微见红日动檐曲偏令翠雨凉洗空丝瀑落溪艇暖客锦苔铺石牀何时到子轩下坐太朴显民同瓦觞【危太朴杨显民皆继明之所尝游其居又相近也】
　　题辽人射猎图
　　美人貂帽玉骢马谁其从之臂鹰者沙寒草白天雨霜落日驰猎辽城下塞南健妇方把锄丈夫边戍官索租
　　题赵绍隆倦绣图
　　笼碧纱厨挂秋水藕风吹香团扇底琵琶弹歇宫昼长钗落云边九雏紫二姝谁是薛灵芸绣得金塘两鸳似宫奴夕殿唤更衣露湿银牀响桐子
　　为赵敬叔赋汉海兽葡萄镜盖郑夹漈家故物也
　　尚方老冶收精铜金膏玉髓开朣胧未央晓月低青桐六月秋井生芙蓉当涂妖鬼负神器铜人登车数行泪宝奁偶落长安市来与人间照珠翠凝阴空祭江心龙海雨夜入闽王宫一朝愁杀漈上翁破屋日夜穿晴虹西苑野露堪作酒中有騊駼活欲走赵侯得之莫失手龙女鲛童俟之久
　　和萧秀才歌风台
　　歌风台前野水长王媪卖酒茅屋凉酒边老父说刘季头戴竹冠还故乡山河霸气已销歇飒飒老栁吹斜阳台前小儿更击筑筑声更似一侯章
　　送朗州周子嘉主簿来安
　　阿翁起屋敖山下阿儿作官滁水边滁州真似朗州好落日采兰汀渚间县官何必好生事把酒去看琅琊山阿翁日望好消息家书只报县人安
　　庆元妙观新种桧树生成凤冠
　　老桧何年化牛去仙人筑坛栽小树灵根下饮丹砂泉翠气遥通石门雨宝冠百叶青荷开威凤献舞衣毰□汉宫不种瑚树有客持图海上来
　　五言排律
　　次韵苏伯脩尚书孔庙庆成诗【御史孔用道以上丁致祭且树碑云】
　　圣皇遵祖武熙代阐人文鲁邑宫功懋齐民道化殷緑绨颁厚渥翠瑌【如兖切美石】篆灵勲毖祀超羣望休光照九坟六茎时入奏百末夜流熏服曽孙敏趋庭旧礼闻告成牲衅【阙】承事骏奔勤庙作知民若神歌乐我员精神通肸蠁嘉贶集氛氲史克人能颂永歌尧舜君
　　送叶天根南还
　　我识天根子于今二十年吹箫来翠岭鼓枻入丹渊日出扶桑底云生建木巅人间方夜半海上得春先老我江湖迥微官歳月迁荒泉流竹里冷雨浸芝田髪短何为者君归重惘然飞霞浮夕景定在石林边
　　陪赵公子游蒋山即席次李五峯韵
　　弭櫂丹阳郭鸣鞭白下山晴原烟翳翳幽树鸟闗闗石液玻瓈碧云根玛瑙殷佛岩开细菊僧径入丛菅雨洗川容净潮随野色还六朝有幽事尽在夕阳间
　　南山诗【山在龙虎山南张宗师藏剑舄之地曰丹丘有小石洞门玉津涧月桥天鉴池金沙井跃泉漱云亭山云閤丹桂坞桃花源云】
　　江左羣山囿仙丘倚太霞上清分亢爽南谷抱谽谺台观黄琼宅林峦赤虎家天池开宝鉴日井射金沙桂殒秋岩粟桃烘晓岸葩泉香通美竹云液漱灵芽俯涧松偏润縁崖迳自斜幽亭宜水绕晴阁受岚遮神舄丹扃秘闗紫气赊石桥留月色银浦渺皇华愿解延陵剑终乗博望槎临风一邂逅食我枣如
　　次韵许左丞从车驾游承天护圣寺是日由参政陞左丞
　　银瓮呈山麓【地名瓮山】銮舆际水乡离宫疑馺行殿仿飞翔细浪鱼鳞袭轻飇鹢首骧扶桑明逺岸析木度髙屏翳时清跸丰隆夙啓行衞兵环越棘舞女蹋吴航渐觉仙楼近微闻梵铎扬石坛登案衍琼佩襍璆锵夕渚休兰櫂春壶泻桂浆伊蒲颁内供薝卜散林香罢宴蜺旌动开帆兽锦张莽田低碧树驰道出金塘畿甸严车辅臣邻重室厢方欣麟在薮复喜凤鸣阳圣主需贤急嘉猷赖弼良从容承顾问舄奕拜恩光文彩堪华国芳菲正满堂协忠成泰治流泽徧遐荒援古言应切匡时虑更长谁哉疲土木况乃象为廊










　　安雅堂集卷三
　　钦定四库全书
　　安雅堂集卷四
　　元　陈旅　撰
　　序
　　国朝文类序
　　元气流行乎宇宙之间其精华之在人有不能不著者发而为文章焉然则文章者固元气之为也徒审前人制作之工拙而不知其出于天地气运之盛衰岂知言者哉盖尝考之三代以降惟汉唐宋之文为特盛就其世而论之其特盛者又何其不能多也千数百年之乆天地气运难盛而易衰乃若此斯人之荣悴槩可知矣先民有言三光五岳之气分大音不完必混一而后大振美哉乎其言之也昔者南北断裂之余非无能言之人驰骋于一时顾徃徃囿于是气之衰其言荒粗萎冗无足起发人意其中有若不为是气所囿者则振古之豪杰非可以世论也我国家奄有六合自古称混一者未有如今日之无所不一则天地气运之盛无有盛扵今日者矣建国以来列圣继作以忠厚之泽涵育万物鸿生防老出于其间作为文章厐蔚光壮前世陋靡之风扵是乎尽变矣孰谓斯文之兴不有闗于天地国家者乎监察御史镇阳苏天爵伯脩慨然有志于此以为秦汉魏晋之文则收于文选唐宋之文则载于文粹文鉴国朝文章之盛不采而彚之将遂散轶沉泯赫然休光弗耀于将来非当务之大缺者欤乃搜摭国初至今名人所作若歌诗赋颂铭賛序记奏议杂著书说议铭志碑传皆类而聚之积二十年凡得若干首为七十卷名曰国朝文类百年文物之英尽在是矣然所取者必其有系于政治有补于世教或取其雅制之足以范俗或取其论述之足以辅翼史氏凡非此者虽好弗取也夫人莫不有所为于世顾其用心何如耳彼为身谋者穷昼夜所为将无一事出于其私心之外至有为人子孙于其先世所可传者漠然曽不加意遑及他人之文与天下之事哉覧是编者不惟有以见斯文之所以盛亦足以见伯脩平日之用心矣伯脩学博而识正自为成均诸生以至厯官翰苑凡前言往行与当世之所可述者无不笔之简册有国朝名臣事略与是篇并着廷论以文类犹未流布于四方也移文江浙行省锓诸梓伯脩使旅书所以纂辑之意于编端庶几同志之士尚相与博采而嗣録之
　　经筵唱和诗序
　　古人有言曰天下重任唯宰相与经筵周成王能成其徳由周公有以傅之也是岂过为高论者哉我世祖皇帝道防元化明并日月冝无待乎儒者之助矣万防之暇命许文正公与诸儒讲尧舜孔子之道以登中统至元之盛夫以世皇上圣犹不能无頼乎此则世之为人君者能无頼辅导之功乎文皇帝以明宗有观书之喻开奎章阁延学士大夫敷陈皇祖寳训暨诸格言缉熈光明以师表天下而在位弗永志有未遂也今上皇帝以明考元子入绍大统有志祖宗之事御极之初即命两丞相与贤臣硕彦之在着定者以圣谟嘉言与凡经籍所载可以充广聪明増崇徳业者一月三进讲上接聴不倦而时有儆惕之色扵是益优礼讲官既赐酒馔又以髙年疲扵歩趋也命皆得乗舟太液池径西苑以归闻者皆为天子重讲官若此天下其不复为中统至元之时乎今监察御史镇阳苏君伯脩时为授经郎兼经筵译文官论定其说使译者得以国言悉其指归沐日又赋诗铺写盛事约同馆之士与京师能诗者和之彚为一卷不鄙谓旅使序之嗟乎儒者之用心亦苦矣敝精神方册之间莫不欲售其说于人主使四海之人咸被仁义之泽奈何自孔孟以来儒者之每不遇扵世落落也程正叔氏以名臣荐身际元祐之朝似可以行其学矣崇政说书恳恳忠荩卒无所售而去况其他者哉然则儒者得以所蕴进纳扵其君实千百载竒遇幸防也又安得不欢欣鼔舞而形诸咏歌也哉此伯脩与诸贤之诗所以作也后之君子想见元统之治将扵是乎观焉
　　送旺扎勒图还河阳序
　　国家初置成均本教国人子弟因寖及其余焉国人子弟之所以学者非専尚乎文辞之葩华也训诂之繁也与细儒曲士角分寸扵觚翰之间也醇厐之质伟茂之器固将有以成其美而□忮之气傥荡之习亦欲有以变其故尔成周之造士也七年考其小成九年考其大成至是不率教者尽变不变王亲视学又不变则为之三日不举盖学所以变气质也不变则弃人也为君师者能不以是为已责哉蒙古生旺扎勒图入学甫三载予见其貌魁岸而善祥其意濶达而欵慤其言辩畅而缜理生之质亦善变矣扬子云有云君子弸中而彪外也生之着扵外者若是其必有所得扵其中乎归见父母父母必喜曰吾子去我乆而能异于昔矣里中父兄来觌生必亦曰不见生乆生异扵昔矣吾知由生而有兴起者焉吾知由生而有慕国学之为教者焉吾知生由是而益有以自励者焉其行也同舍生为求言序以勉之
　　送柿溪州蒙古学正序
　　无懐氏封泰山以来字体之变尚矣其可考者古文作扵苍颉大篆作扵史籀小篆作扵李斯书作于程邈以至缪篆虫鸟草书八分等书又纷然杂出秦汉之间因时制宜盖未始有定画也皇元因造字以新天下之耳目谐声以该六书之防母字四十一而变无穷焉故非智融而器防者不足以诣其妙大梁程生某蚤为【阙】人又善书得晋人笔意故学国字即敻出辈流翰林院试书言用为澧之柿溪州学正将行余告之曰书扵六艺非小数也天下之大而号令之行也书行之万世之逺而事之传也书传之故周官有保氏之教汉法有太史之试后世又设博士弟子贠以専其业良有以也况今国字之为书也有我朝之大训在焉设官内外将以同天下之文而布声教扵四方也其为职不亦既重矣乎澧为遐壌学正能使其人习通其业则亦有补扵当世矣讲授之暇毋徒歌楚辞扵渚兰汀芷之间取柿溪霜叶悉书之笔势当益进国家将磨皇之板书无前之盛烈且召子矣
　　阎主簿孝行诗序
　　霍邑人阎禄由蒙古字学教授除临汾县主簿未上而母死哀毁逾节庐墓以终其丧先是防父亦如之乡党称其孝有司上其事朝省将有所褒嘉焉与往来者求搢绅为诗美之余书其右简曰古者人无不学学所以求至扵成人也夫司徒以乡三物教万民而賔兴之曰六徳曰六行曰六艺缺一则非成人况可遗其所甚重者乎故保氏教国子以艺仪必先审以师氏之徳行三代圣王治效之隆往往亦由在官者之有是学也后世之为学者岐道艺而二之以为敦徳未足以动流俗而衒艺有足以徼亟用为进身之计常有余扵为人之道则不足夫书六艺之一而孝者六行之元也人知国字之足以进身而竞习之曽亦知大司徒与师保氏所以教人者乎阎君以字学入官而笃扵孝行如此庶几知古人三物为教之意矣他日临民寜无以厚其俗乎
　　赠沙井徐判官诗序
　　天山之北臯陆衍迤聮亘乎大漠赵王之封国在焉王得选吏治其人丰州徐君善卿起家为沙井路揔府判官善卿尝事王于邸王爱其俶傥而有学欲荐诸朝而大用之善卿独曰沙井独不足行吾志乎乃条其所宜施于民者行之不以激为亷不以察为智苛除绕觧有西汉循吏之风焉民旧业畜牧少耕种善卿始劝民力穑而生民滋厚又设学校以教之而民俗日殷舆人诵之曰我有广野天山之下昔我善牧今我善稼我庾既作又谷我以学徐侯徐侯毋舍我而邈秩满民上治状留之王曰使理吾国皆若徐判官吾何虑焉乃以国人之请移中书复任之扵是吾党咸赋诗美之余闻之民曷生乎食之也曷驯而寜乎教之也有虞氏命稷播百糓即命契敷五教当时命官莫此为急继命皋陶明刑不过为弼教之计尔三代制治寖宻大要无出乎此后世以能吏称者未尝知有教养之道唯恃刑法以行其所欲为者而已矣呜呼此后世之所以不古若也徐君位卑且佐理荒落之郡而能以教养为政若此使得専任中上牧守之寄其效又何如哉
　　乱石湫祷雨诗序
　　泰定戊辰之嵗陕右大旱民日益困有司散利去几索神莫之能御六盘染织提举燕山马君愀然曰天人之相去邈矣职位之有守不可越矣然亦有流通而无间者乎吾虽非守土臣然食其禄者忧其事也况吾禄实出扵民而诿曰闵雨非吾职也是岂仁人之用心哉即屏荤酒沐浴斋戒辄俸钱买芗币祝奠之物负之行五十余里至乱石湫拜奠而黙祷焉忽灵风生水上如神腾趯湫底涌出樽酒流抵岸侧若将授君者左右咸惊异以为神所以表精诚而昭嘉贶也宜拜贶君再拜受而饮之以器入湫水迎至郡城寘诸丛祠有云随轩盖大防连日槁者苏仆者起愁叹亡聊者鼔舞而驩欣民于是歌颂马君如祝束长生焉余闻君为人正而静居官以亷介自将是宜有以格神明也易曰东邻杀牛不如西邻之禴祭实受其福吾扵马君有以知其然乎
　　送无锡州知州王诚甫序
　　都水监经厯王君诚甫出知无锡州而徴言扵余余惟淛右租赋甲天下嵗转粟京师数百万石比嵗东南大雨水呉几沼焉而无锡为淛右大州为州牧者其责亦重矣诚甫岂弟君子而婉画水曺防久也凡天下川泽壅防与五沟五涂之制莫不熟讲而周知之出而为是州岂非上之人所以用诚甫之意乎书曰三江既入震泽底定今三江皆已入海而无所湮滞乎震泽底定而无所湓溢乎吾知诚甫必有所建白而防庸之大荒大札舍禁弛力薄征缓刑之典吾知诚甫必有所申明而兴行之惟趣集租赋而民隠之不恤则非长人者之道也是州泰伯始入呉所居之地也民之衣食既足因其旧俗而教之以礼让之节囹圄空虗颂声作扵田野此又上之人所以用诚甫之意乎予他日南归将卜居扵兹未必不及诚甫之徳惠也
　　乔生孝义诗序
　　京师首善之地跂行喙息亲接神化故虽愚夫愚妇有日迁善而不知为之者况知有隂阳五行之理而徴扵日用彛伦之间者乎乔生显京师人知读书能以人生年月日时鼓策推歩遂知来物人有懐疑不能自决者辄向生决之能示人以祸福趣舍之机无不应生事亲有过人之孝友爱昆弟同居无间言闺门肃雍未尝有疾声厉色人益重之扵是朝廷旌其门为孝义之门客有欲为生求诗扵人为予言若此余谓生非艺术人也荘君平隠于卜筮与人子言依扵孝与人弟言依扵顺与人臣言依于忠生之为术必亦若君平之与人言者乎夫身有之则其言亲切而有味吾知生之言必易扵感人其孝友不独行于家而已也有人如生大夫君子能不为之赋诗乎不然天新雨道少人试诣生与言如何
　　石氏节妇诗序
　　国子生王翼来言曰吾完州俗美男义女贞石氏女二十嫔于满城夫曰王徳仅两嵗并即荷戈与殳从军南行矣凬干中毒雨腐肌殒于戎行不得视父母与妻嫠哭水浒招魂以葬愿糜此身为彼骨上土顾家有二老而儿方呱呱灶晏弗炀体无完襦奈何弃去而与良人俱扵是饮泣支惫还入室堂思曷为养惟妇功是臧夕镫而纑晨筐而桑泽器栏灰渥帛漱裳力营食衣以保尊章使安彊廿年皆以夀终若不知其子之亡彼呱者瓒齿与徳茂诵诗读书皆母之教石氏今死年六十五临絶语瓒谓吾可以见尔父瓒懐母恩悲不能言以歌诗所传能永被乎筦弦故托翼来乞书其实以徼恵扵诸贤
　　送索士岩燕南宪司经厯序
　　索君士岩除燕南宪司经厯将行徴赠言旅之言曰天下大物也天子与宰相势不可独治之于是设官以分治官众不能皆得人也徳泽之未流民隠之无愬奸贪贼蠧之无所惩畏于是设风纪之官以防纠之其为任可谓重矣天下宪司凡廿有一道燕南居其首焉其地咫尺国门外实先宣风以为诸道望而一出言一举足即闻朝廷之上其任可谓又重矣宪司官若吏权皆足以制郡县祸福人而事不当律令幕官不署文书不得行使者虽行部逺外防议事幕官亦与裁之则其权又足以制夫妄祸福人者经厯元幕也其为任可谓又益重矣士岩此行集三重焉若之何而任之夫智力足以任天下之重而力有所不及智有所不周矣天运行而不息也地凝然而不坠也谁实任之曰气谁实任气曰理然则惟理可以任天下之至重者乎讲学以明理制行以养气此古之人所以大有为于世也士岩擢高第入史馆又从事御史府布武华要之衢而毎退然若不胜衣君子扵是乎知士岩之学矣然则士岩今居宪幕可否事必不以区区智力与人较争短长其务以理胜不以言胜者乎虽然是犹非天下之至重者也士岩当益思所以任夫至重者哉
　　送李中父使征东行省序
　　高防在我朝如古封建国得自官人其秀民皆用所设科仕于其国皇庆间诏大比天下士自是始有试礼闱者然多缀末第或授东省宰属或官所近州郡既归即为其国显官鲜更西度鸭緑水者夫自封建既废天下仕者无不登名王朝其势然也今高丽得自官人而其秀民往往已用所设科仕其国矣顾复不逺数千里来试京师者盖以得扵其国者不若得诸朝廷者为荣故虽得末第宂官亦甚荣扵其国况擢高科官华近为天下之所共荣者乎元统元年天子亲策进士旅叨掌试卷帘内高丽李糓所对策大为读卷官所赏乃超寘乙科宰相遂奏为翰林国史院检阅官亦荣矣明年制诏天下兴学校中父得捧制书东还且将以其举于朝廷者恱乎亲以及其乡党也余壮其行告之曰子归见邦人诸友宜言上文明立贤无方未尝鄙夷逺人如曽青丹砂不产于中国而中国实用之士患不适扵用不患中国之不已用也不然兴学之诏何以逺颁于兹土哉易之渐曰鸿渐于逵其羽可用为仪吉吾将见扬翘于东方者与中父翩翩而来仪乎
　　刘沂州庆夀诗序
　　临沂刘瓒文瑞为集贤都事时其父信甫母田夫人已推恩拜官封搢绅为文辞荣之今瓉官仪曺秩五品信甫又以子贵拜奉训大夫益都路沂州知州飞骑尉临沂县男田夫人封临沂县君沂州今年八十有八夫人八十有二扵是大夫士又为歌诗以诵咏其福履之盛属余序余尝观于树艺之事矣生息蕃庑而利之收倍焉者必风雨之时土地之沃而人事之周也三者缺一焉则其生也弗遂惟人亦然天之所畀者厚身之所积者充子孙之孝养无不至则其所享必有优于人者矣彼有所不足者非赋予啬于有生之初则培植不加于有生之后甚至戕其所得扵天者不然同生宇宙间何万有不齐哉沂州孝友忠信能冲澹以养父心勤约以资生畜书以教子捐赀以周人之急而善徳又足以善其里俗伉俪皆登上夀居乡邦受禄养安强夷愉无有不惬扵心岂非得之天者厚积之已者充而养志者之无不至而致然欤呜呼何沂州扵斯三者之独偹也汉官仪三老五更取男女完具者则入虽有徳有夀又必以有子为可贵况有子笃于孝又以宠禄及其亲乎虽然吾闻化国之日舒以长方今四海寜谧和气充鬯沂州得享安荣扵夀域之内则得于朝廷者多矣又不但三者之偹也
　　送刘粹衷赴旌徳令序
　　刘君粹衷之为旌徳令也客有过予而言曰粹衷名进士其为人也和而易宜在馆阁为文章从容搢绅间奈何治县县难治也必有彊明之才而后可以剸剧粹衷奈何治县予应之曰子以后世之吏求粹衷乎世以彊明称者未必良吏也彊而无以养之必严刻明而不善用必苛察以严刻苛察而施诸政亦难为下矣大抵若是者皆急扵近名近名非良吏也古之君子未尝有心扵治人而人未尝不治扵君子诚以待物则物无不孚公以涖事则事无不当君子之身礼乐之器也政教修礼乐之用行焉礼乐之用行民将不治而化矣是可与严刻苛察者言哉孔子曰斯民也三代之所以直道而行也盖民不难治后世无善治之吏扵是乎有难治之民及其难治而又急之则所治者与治之者俱困矣诗不云乎岂弟君子民之父母孰谓和易者不足以治县夫麟仪仪鳯师师不鸷不狞飞者走者莫不为之先后麟鳯亦何用其鸷与狞哉粹衷方将为麟鳯于旌徳旌徳之人方将先后之不暇而子顾以向者之言惑之无乃不可乎客唯而去明日粹衷来别因述与客言者为粹衷道之
　　周此山集序
　　风雅颂不作诗之变屡矣大抵与世相为低昂其变易推也近世为诗者言愈工而味愈薄声愈号而调愈下日锻月錬曽不若昔时闾巷刺草之言世徳之衰一至于此我国家以淳厐大雅之风丕变海内为治日久山川草木之间五色成文八风不奸士生斯时无事乎文章而其言自美况以文章而歌咏雍熈之和者乎周此山先生自括苍来京师访予灵椿寓舍与语竟日知能为诗因索其所作观之何其言之蔼如也夫志得意满者其辞骄以滛穷而无所遇者其辞郁以愤高蹈而长往者其辞放以傲先生懐才抱艺蚤有意扵用世既而托迹丘园不见徴用且老矣今考其诗简澹和平无郁愤放傲之色非有徳者能如是乎传曰温柔敦厚诗教也先生可谓有温柔敦厚之徳矣予官桥门七年凡四方文字当程校者皆与寓目焉尝疑山林间必犹有可观者未之见也此诗盖余所谓未见者乎因为选其最佳者得若干首题为周此山先生集云
　　丁氏世谱序
　　周小史奠系世辨昭穆其世谱之攸作乎夫系世固邦国之志然凡得立宗以缀其族者非有谱识所从出条所由分则世逺族众其系必紊而昭穆之辨淆矣此世谱不可以不作也余不丁氏吴兴大姓也昔国家用兵江南时其家文籍尽散轶世绪无所于考清溪君道纯蚤已出家为道士乃惕然以为隠忧搜遗讨残积以嵗月作丁氏世谱一卷干枝扶踈纲防聮络而凡祖考告身举削遗文墓志咸载又求志之不存者买佳石重刻之作时思庵墓侧徴记名人与是编共传于旡穷呜呼六十年来故家子孙宅宅田田有不能道其先世一事者孰谓丁氏世谱乃出于其后人之出家为道士者乎丁氏三世武弁至宣教公始力学登进士第为天子史官斯亦荣矣典教南康日尝叅订朱氏仪礼经传通觧锓梓以行扵世夫先王之为教也莫重于礼礼经亡缺之余莫偹于此书朱子于此盖终身拳拳焉然则谱中所载事实此其章章然者也又何必以他功业自见扵世哉余谓礼所以秩人纪也世谱作则人纪秩而礼行焉丁氏世有礼学冝能作是谱欤或曰老子为周史为礼师清溪君又有得扵此欤
　　祭噐圗序
　　元统三年春太庙署言延祐中朝廷遣官至钱塘造太室祭器工物精纯俱中法度乃者文宗皇帝升祔器皿趣办一时视列室所陈功苦弗类宜用延祐故事更造之太常以其言言诸礼部而上于中书中书移浙江行省如所请而遣太常从事曰伴住者来视工扵是行中书省参知政事富珠哩某与左右司都事李某任程督事有司承命唯谨以是年六月壬申为冶铸尊罍彛豆登铏簠簋盘坫盆勺之类凡百有四事吉金在镕范制孔良错镂磨治光润龙变八月己未告成载如京师夫礼非器不存而敬者礼之所以存也器有未善则所存者有不足矣先王之扵祀事所以偹物而致美也今天子以仁孝承宗祧以礼乐风天下嵗时祼荐登降俯仰之间敬之所存其不在斯乎
　　送甘允従甫北上序
　　天可得而知乎曰天难知而理可寻霜未陨而裘褐制日未入而膏烛具何也人知燠寒昼夜之必相代而至也夫既知其必相代而至也而或戚戚扵未至或用其知力以求其所不必至是皆谓之不能知天陈留甘允従甫年少富才华天厯中遭逢圣明得在廷阁从搢绅先生纂经世大典方进用俄以病去乆之来江南补行省掾又拓落不偶扵是闭门读书治文章穷巷草灭屦而允从之学大进矣夫蓄之厚者其用舒郁之乆者其逹茂允从去此其将有得于天乎天何心哉盈虗消息相推而至者天不能啬扵人而人不能辞扵天也今中书左丞耿公器识宏朗位高而礼恭海内之士咸愿进见兾得展布尺寸况允従有知遇之素顾不得少自见扵宰都物之地乎吾知允从将有得扵天者殆亦扵是乎卜之呜呼余阅世深矣事皆不足据惟天可信允从其行矣哉








　　安雅堂集卷四
　　钦定四库全书
　　安雅堂集卷五
　　元　陈旅　撰
　　序
　　宋景濂文集序
　　金华有二先生曰栁公道传曰黄公晋卿皆以文章显名当世予逰荐绅间窃获窥其述作栁公之文厐蔚隆凝如泰山之云层铺叠涌杳莫穷其端倪黄公之文清圎切宻动中法度如孙呉用兵神出鬼没不可正视而部伍整然不乱金华多竒山川清淑之气钟之扵人故发为文章光焰有不可掩如此予方歆艶二公以为不可几及客有授予文一编者读之见其辞韵沈郁类栁公体裁严简又絶似黄公惊而问焉乃二公之乡弟子宋君濓之为也因作而曰大哉文乎不可无渊源乎西京而下唯唐宋为盛宋姑不论以吴兴姚铉所集唐文粹观之奚啻三百余姓虽张苏萧李常杨之流气逸辞雄各自名家终不能返于古何哉无所宗也独韩愈氏吐词持论一本之六经然后斯文焕然可观故凡经其指授者往往以文知名于一世夫浑涵弥纶之道淳厐冲雅之音欲借是以宣扬之使其文字各従职而不紊苟不传之扵师奚可哉我国家混一以来光岳之气不分大音斯完中统至元间豪杰之士布列词垣难以一二数天厯以来海内之所宗者唯雍虞公伯生豫章揭公曼硕二公而已二公之所指授其必有异于庸常哉设以韩愈氏方之二公则濓当在李翺皇甫湜之列也予虽不能文不可谓无意于斯譬犹候虫而时一鸣也其视二公黄钟大吕之音果何如也窃喜金华山川之秀代不乏人而二公之学有所传故因序濓之文而敢志其私焉
　　江浙省郎中实喇卜伯温之官序
　　国家制行省以莅外服体势侔中书以所制者逺所统者众所寄者为甚重也然而以勲戚大臣之柄政扵上也连帅牧守羣有司之禀命于下也乃使数君子者于其间综治文牍论定可否欲上无所咈而事中律度下有所受而物顺轨则使百十郡邑之民无或有愁苦之叹而政无不成者则幕僚之为任亦难矣然而举同幕之议而颛裁之犹以其身任责扵上下而不得有所顾避者则元僚之为任尤难也而况任是责扵江浙又有尤难于他省者乎至元六年山北亷访副使实喇卜伯温除江浙行省郎中盖慎选也伯温精明而醇愿闿鬯而缜理通经学古而用之不迂练覈吏事而本之以仁义凡前代治乱得失之迹与所厯山川形势城邑废置民物丰耗以至古今张弛之所以不同者皆有所考证以致其用世之心焉故内而为监察御史外而为诸省宰士诸部使者声称皆大闻扵时若伯温者固宜从容着定以賛襄天子之大化乃复屈寘逺外使任其所尤难者无以方今之江浙有不得不寘若人于上府固不暇为伯温计耶呜呼东南民力竭矣而一省所上土赋恒居天下十六七伯温所任之尤难者有不在于兹乎夫有嘉树也必务培其本而后落其实而食之今江海之上有嘉树焉伯温往封植之它日余南还従伯温休于树间以观秋风之落其实也
　　静观斋吟藁序
　　三百萹而下汉魏诸诗弗可及已晋宋间则陶渊明为最高后世之务为平澹者多本诸此然而甚难也盖平则貌凡澹则味薄为平澹而貌不凡味不薄此以为甚难也唐大名家如杜少陵诸人不得専以是体论之若韦苏州辈其亦平而不凡澹而不薄者乎盖其天趣道韵之妙有非学力所能致者鲍溶辈固徒苦耳余久在京师四方瑰竒伟丽之观萃焉比得鄱阳刘芳伯之诗而观之何其独为是平澹者也余闻芳伯治易书诗三经沉潜理性之蕴则其养于中者有素矣平生隠居清澹之乡日与云烟水石相上下悠然以忘老则其诱于外者无所乎入矣中有所养而外无所诱则其冩之扵吟咏之间者岂世之学为诗者所能至哉余雅慕古制以家贫逐禄奔走无好懐时有酧应之作皆不过所谓貌凡而味薄者毎一萹成令人自厌数欲力变其所为卒不能变而止耳何日从芳伯山水间尽洗尘抱収清气而养之或者其可以少自变乎能少自变则进而与芳伯共攀前人之逸辔而相与往来于寥廓之表芳伯名传其先有曰宇者庆厯二年进士官至秘书丞弟定皇祐二年进士官至吏部侍郎与苏文忠公为友文学之绪逺矣
　　陈允恭捕蝗序
　　至元又六年之夏六月大兴尹以京畿蝗闻于朝俾其属乗传往捕之蒙古学教授陈允恭数涖赈粜有能绩至是委捕蝗寳坻允恭循行五十八社见蝗甚而役夫社不满百诸社不过六七千又皆其人之贫且瘁者允恭悉遣散去更集富有力者得二万余人使伐蝗其法用牛犁田侧为长堑中为子井以苇席席壁其一面驱蝗入其中杀而瘗之燥败稼者有罪县长吏以下咸受要束以告戒其民允恭见蝝之在北乡者布地十五里念沴菑之作恐人力不足以胜之则出私钱具礼神之物祷于其乡之神旦日父老来言蝗之大者食其小者殆尽矣扵是复设具祷城隍神既而诸社皆来言蝗去矣其在者皆自死矣允恭审其然因告之曰今天子仁圣百神受职故蝗不为灾尔民亦知之乎父老皆曰是固然亦官贤明能胜委也乃皆联帛为广幅缘以色缯书賛誉之辞以送之余闻而言曰诗不云乎田祖有神秉畀炎火去蝗信有神也而感神则有道也夫民心者神之所冯而感应之机在焉怨结于田野之间既足以召菑及捕蝗令下又大扰其人而使贫且瘁者服其役是固感神之道乎古之贤守令能使孽虫不入其境者非有他术亦惟致谨扵感应之机而已矣允恭亷敏而恵慈善闻已播扵赈粜之日及至寳坻捄菑恤穷之心蔼然见诸行事神喜其所为故祷之即应可谓得感神之道者矣嗟乎由京师以至穷海之民皆吾君赤子也安得临民者皆如古守令之能弭菑以厚其生乎吾即近以度逺葢不能无所感矣允恭未尝有民社之寄徒沿檄粗见一二已若此所谓一命之士有足以济夫物者其允恭乎吾之所以叙其事者亦将告夫势位之愈于允恭者也
　　送苏伯脩治书西台诗序
　　至元又六年之冬十月吏部尚书苏公伯脩拜西行防治书侍御史荐绅先生暨诸能诗者相与托物命题分而赋之以寓比兴于饮饯之日而属余书其右简古之人以王命而之四方也则朝之公卿大夫士赋诗以送之所以导至意咏美徳而讽勉之也尹吉甫送申伯之诗曰申伯之徳柔惠且直送仲山甫则曰仲山甫之徳柔嘉维则又曰柔亦不茹刚亦不吐何其善言君子也盖君子之道时措乎至中又岂有柔刚之偏哉昔者伯脩之乆防乎文儒之馆也人苐见冺冺黙黙惟沉潜载籍他无若所能者一旦拜监察御史发精明扵温厚之中所至平反宿寃厘正百度虽风裁凝逺而未尝有不近人情之态更厯中外展采指事凡能吏以为难者皆从容治办虽才诣过人而未尝有求胜于人之心盖其天质之美又善学以成其徳不刚不柔其殆尹吉甫之所云者乎世之儒者类以巽懦不事事为世诟病或以才称又往往务为狡黠不欵实以取弃扵君子之二者皆质之偏而不善学者也国家设两行防西防独控四省地而治书之为职前代所谓协律令者也律令者官司之守而生民之休戚系焉以是而委诸质之偏其可乎哉伯脩可谓宜扵其职者矣夫物之在天地间高下巨细壮弱动静之万不同者其质固不能以不偏也故推一物以为喻不若羣彚之博依擅孤唱以寡和不若雅曲之并奏此分题赋诗之所以能具夫形容之妙而鸢飞鱼跃之趣有不可胜言者矣伯脩将即诸贤所咏之物以益騐夫道体之着得诗人言外之意以益感夫性情之微律令之协其亦在扵此乎虽然吾党之所以望伯修者不止在兹行也
　　送俞伯康廵检序
　　昔者圣人之制深衣也可以为文可以为武可以摈相可以治军旅盖士之为学干戈羽籥与诵弦礼书并习也既学而入官则无施不宜后世文武殊科士之为用始有不通者矣国朝念儒者淹积选曺有终身不得一命者而逺方防徼之官恒缺于是以当为州郡校官而齿未暮者充焉夫儒者平日雅雅驯驯心神智术不越乎笔研文字之间一旦拥裘函持弓矛逐捕奸诈冦攘于山区海聚之出没亦难矣故前后之鳏厥官者常相踵宰相知其然以为寜使之激厉以效用不忍使之空老于草野而止也夫今之为教虽与古人不同然明体适用之学亦有可得而讲焉者士何为而不是之学哉吴郡俞伯康谨饬而茂达其父邦亮先生有古学尝著书说东南学者多宗焉伯康克世其学又蚤与世故相周旋为庠序师所至以贤能称今去为邵武泰寜之朱口廵检吾知其又以贤能称矣庠序师与防徼固大不相类然善用其才者随所处而得其道譬良工之制器也为方则极其方为圜则极其圜不善为方而曰我善为圜吾不信也李伯纪丞相偹文武之资能却大敌平大盗天下惜其亟黜而不用至今士大夫论宋世之事未尝不于公之出防而三叹焉诗云高山仰止景行行止伯康仕公乡邦岂不亦有所兴起乎毋谓廵检位卑不敢上援李伯纪事余欲伯康效李伯纪不以位言也
　　杜徳明同知唐州序
　　京师故家能礼贤士以成其子弟者称杜氏杜氏起武弁至左丞公为刑部尚书于世祖皇帝时能平亭疑狱活垂死者甚众其子太常公连典大郡有恵政其民至今思之父子既皆树徳以益殖其世太常公又以为子弟不可以不学也不学则将落吾殖也乃辟馆舍延师儒使诸子受业学士大夫至其家必治具使其子奉觞豆周旋以収闻见之懿公之夫人又克相其志于是伯子徳宏仲子徳明皆以文学称搢绅间徳宏用祖廕仕今为河南府推官矣徳明亦以父廕同知唐州昔太常欲馆余与徳明讲学以余方教国子不可去而止及余自江南还京师则太常已捐世乆矣徳明念其父之有遗言也因内兄翰林赵大本致余于其塾日夕相与论道艺凡七阅月情谊既笃则相与不蚤为恨以终当别去为忧也属余丞胄监徳明唐州之迓骑亦至将行谓余曰今别去矣能无一言以赠我乎余惟昔之仕者士与公卿家子弟二者而已而士有穷居读书于林野闾巷之陋邦国庙朝典章仪文之盛未覩也一旦以其荒容踈言出与物接往往持古人所不可行于今者而强行之至扵败踣为世鄙笑者何可胜纪故或者谓用门阀子弟为愈于此以其父兄习见于平日者足以施于时也然子弟类皆不近儒生厌方册服玩宴乐以有官位六籍所载与凡古之人良法美意槩有所未知也其所习见者果足以应方来事变之无穷者乎士与子弟胥失之盖如此徳明席累世官业之旧従乃翁厯中外习见者既富而复治吾党之业殆欲兼得所谓胥失之者持此以往吾知唐州之有善治也唐州土沃俗美而讼简公田之入足以养亲遇賔客将无有戚子之心者视事之暇尚与州之秀民老人讲求前闻以増益其所未知为他日大用之地也
　　张武定庙堂诗序
　　幽并多豪杰之士以忠孝着当世又能以义处死生之际则武定张公其人焉公燕之东安人讳宏纲字宪臣趫勇有智谋自少従军能擐甲超骑年十八父忠烈公为仇家所防旦日将就戮武定夜入狱奋挺击守者踣三人众不敢动遂与父俱逃主将复系其母营中又窃负去世祖皇帝未临御时亲帅师伐宋募集勇士公父子应募従攻鄂州先登世皇还即大位扈驾北征又従大帅阿术狥地汉淮诸郡宋将夏贵兵防强丞相伯顔毎以公父子当其锋輙胜之宋相贾似道驻兵丁家洲则为先锋却之与张世杰战焦山与姜才战扬州以至灭宋征交趾平广西洞蛮公父子战功居多公由忠显校尉累官至昭勇大将军以其兵镇江隂又移戍淮东之通州二州之民皆安焉大徳五年有刘深者言西南夷曰缅国者可以兵取朝廷授深行省右丞使以兵往深与公有宿衅迫公同行公年六十五矣计不得脱则曰即死深手不若死于戎行吾其择死所乎至鬼州画计深皆不从驱兵入险阨餽运不继士卒饥惫不能战深弃军宵遁公遂力战以死及槥归燕山通州之民迎祭不胜悲乃相与立祠堂祀之公卿大夫与凡朝野之士皆为歌诗以哀悼之父殁之二十四年制赠宣忠秉义功臣资善大夫湖广等防行中书省左丞上护军追封齐郡公諡武定以公子集贤直学士汉之请也后至元四年汉以通人之新武定祠也与其子孙亲戚言曰吾年虽七十余又目眚久不能视然当往新祠燎黄以告天子之有嘉贶也并以羣贤所为庙堂歌诗锓诸梓庶吾父之所以死者白扵世也具舟且行俄疾作不起子元永防痛其父之不得终厥志也乃以向所稡诗竟刻之骚体居首长歌次之五七言唐律又次之作者之名位高下与夫嵗月之先后不计也元永以旅尝见于其父使序其编端呜呼人孰无死而死有重于泰山亦有轻于鸿毛当深宵遁时不战死终亦为深所害害必名不善不善则身与节俱防于其手矣公既得死所则虽殒其身而平生之所存者不亡也使天下后世诵庙堂之诗哀公之心而想见其为人公不尤存扵无穷乎公之子孙所以拳拳扵是诗之传者盖以此耳张氏自武毅公以来能以忠孝世其家学士虽不以甲胄效用为监察御史以直言论国事几危其身服勤祖父之事则至死而后已可谓能具忠孝之节者矣元永兄弟又克树立以继承先志天其昌忠孝之家使多贤子孙以永其休声乎
　　送顾达卿安丰县尉序
　　广信顾达卿由四门生补吏以年劳得尉安丰而徴言扵余余告之曰安丰在宋世为鄙民习战鬬攻刼豪劲难揉驯自国家混一以来旧俗日变战鬬攻刼者皆服勤农畆豪劲者皆转为良善又其地广沃足衣食无萑苻之警承平盖六七十年矣为尉于此者亦何幸而与斯民相安扵斯时乎吾尝见尉逐捕冦敓所至犬鸡弗寜往往纵求盗嗾为恶者引善族以济其贪欲又或借是以为功名夫尉以靖民也而尉则扰之尉以除贼也而尉则贼之民焉用若是者之尉其邑也达卿欵愿而闿敏乆从搢绅先生知所以为学者矣今之安丰也宜以忠信甲胄仁义干盾保卫斯民于泰和之囿使盗畏尉而民不知有尉则为尉之道得矣
　　送李守中下河廵检序
　　鳌溪书院山长李君守中之谒选吏部也以校官阙少借注□之寜都州下河廵检将行以奎章学士蜀郡虞公所为序示余求一言继其后虞公善守中之能长鳌溪也以为昔人置书院易郡县学之所以为学者意欲守中得教授一郡则以昔人之施于书院者而施于所教之郡学又恐郡学拘时文之习不得如在书院之为者夫使守中得为教授犹恐有所不得为者今以防徼为职则虽郡学之所为者不得为矣况得为昔人之所施于书院者乎守中是行则尤非虞公之所望也虽然书院治为已之学也以是为教则无往而非吾施教之地也古之行于吏治与讲于庠序者非有二道故在泮有囚馘之献而谋帅亦有诗书礼乐之选孰谓防徼之地不足以施昔日之施于书院者乎守中诚能以所以为山长者为廵检使其人皆被服文教无敢为非义者则下河之民皆吾书院之弟子也虞公闻之则亦莞尔而笑矣
　　送盛克明贰泰州税使序
　　余闻扬州盛克明之名乆矣毎従江南上京师舣舟防沟辄不得一邂逅今嵗克明北游与其里人陈新甫见余于居贤坊之官舍观其言论风致信佳士也至问其生平出处之概则若有不释然者一日新甫为余言克明先为随州学正淮东宣阃辟为掾寻以诬去檄改荆湖北道掾以亲老辞它阃知其诎于诬而爱其有才也乃皆以书来辟皆谢不就河南省平章全公好崇奨贤士谓不可使克明事刀茟筐箧荐为庐州之景贤书院山长山长嵗满当教授一郡吏部以阙少借注泰州税课副使监察御史为辨前诬而洒雪之所不释然者一旦释然矣余观克明掾淮东时事盖易所谓行人得牛邑人之灾者欤天理不可诬而公论著扵朝廷则所谓天下雷行物与旡妄者欤苟旡妄而得灾则不宜有以动其心也天理之旡妄不足恃也及公论既着则亦旡妄者之必然也非有不当得而得之为可喜也克明家贫亲老无以为养而官辄坎坷不能不动其心今坎坷既平而泰州去家又近足以便于养其亲耶克明不释然于昨日与释然于今日者其心甚可念也
　　程氏连理木诗后序
　　程时叔先生在史馆时余助敎国子暇日数往来相好也四子仲曰徐叔曰赉皆国子生时叔富经学敦行谊子皆雅饬嗜学其父殁已乆愈益辑睦愿相与树立以无坠其父之所存者于是其家棠梨有连理之祥翰林学士欧阳公序之详矣徐与赉复属余叙其后夫人与物同得天地之气以生者也为兆物之物而能物夫物者人也故夫物之为妖为祯者皆人心有以致之况是木也而父之所手植而兄弟朝夕之所徘徊而顾瞻焉者岂不亦曰吾身亲之枝也兄弟同一体也其本同则其枝弗可以相逺也观物而兴感积诚以动物感而动动而应者有不在扵兹乎昔者诗人以枤杜兴独居而无兄弟枤杜者特生之棠也无兄弟则如棠之特生兄弟友爱则棠梨之连理见于其家宜矣嗟乎世之人自剪其枝叶以至戕其本根者盖有之矣君子之扵程氏也能不喜闻而乐道之乎而兄弟冝益封殖兹树余南还道出句章当为子赋角弓之诗诸贤所为诗子则为我歌之
　　佩玉斋类槀序
　　江寜杨先生以学行文章着当代然攷其平生出处在朝廷之日殊少晚嵗待制禁林即又以病去寻以老致其事人谓先生得久扵其位则所以鬯宣皇仁而斧藻休光于无穷者宜何如夫何造物者钟以至美而啬扵大用使忽忽以老徒以所蕴日授其所从防者而已岂积之乆者其发迟约于前固所以裕于后耶先生二子皆贤而有才伯曰文举访余钱塘官舍知余尝业觚翰以为食者出示近藁一帙其言骋而不放严而不靡敦朴而不野刻雕而不凿盖非徒文也学殖于内而文达于外也其用功亦不浅矣冠士冠服士服林林乎肩摩而踵接也求士之实不得一二焉况求一家父子兄弟之皆有其实乎吾杨氏者可谓卓然出扵千百之中造物所以与之者独甚厚犹以先生不大用而疑造物之啬者细人之肤见也文举貌硕齿富仕进方开殆与其弟联轨并进以所学发于事业而炳如丹青者着于典册之盛人将曰杨先生所未用者今扵其子用之矣则先生未尝不大用也呜呼人之望文举兄弟也亦重矣
　　郑涛字序
　　初予读浦江郑氏家范叹其扶导之有方意必多佳子弟出于其间恨未之见一旦列防于祭酒之堂忽郑深仲几自外至且谓予曰深弟名涛已尝筮賔行三加之礼字之曰仲舒矣涛慕先生之风当深来燕时涛再三为深言欲求先生之文以自朂今深将南辕愿先生有以教涛也予复之曰是恶用余文为哉余自闽南北走京师六七千里间尝冥观水之文矣初逾钱塘见怒涛自海门来神怪隳突不可具状纵者横者趋者迎者昻者俯者冲而鬪者欲升而复偃者奋将击而回薄者雷霆方惊而风雨至者万骑衷甲乘秋风而疾驱者予窃意水之文已止扵此而他水不能皆然也及渡大江也亦然非惟大江也及泝黄河也亦然江与河虽不如钱塘之潮汐有时而水之文相与冲激而成则无少异予又窃意天下之水唯相激然后成文不激则不能文也及休沐之余与銮坡诸公逰西山大湖间风挟水作声势无异于昔时所见者迨夫天开风定向之怒涛舒而为平夷一碧万顷云光下映尘埃不惊翔禽防鱼飞泳左右靡不粲然可观予方悟水之至文原在此而不在彼也天下文之妙者其能越是乎是知驾风鞭霆喷沙裂石者乃文之粗冠冕佩玉屹然山立动中矩度者方为文之至者也今以涛之名若字言之虽韩愈氏复生论文之妙亦不过此涛但当如司马子长泝淮浮洛厯观海内名山川以昌其文气则天下文之妙者将在涛矣恶用予文为哉恶用予文为哉予闻涛盖郑氏之佳子弟治进士业甚精予知其必见用于时故以古之学文者告之庶几有以复于涛也他如脩身闲家之道则具载家范涛盖行之有素矣予何言哉














　　安雅堂集卷五
　　钦定四库全书
　　安雅堂集卷六
　　元　陈旅　撰
　　序
　　菊逸斋序
　　钱塘陆孔昭以菊逸名其斋居余尝为之赋诗孔昭谓未足以发其意又属余序之昔周子谓晋陶渊明独爱菊又曰菊花之隠逸者也渊明为晋处士若是花之不与羣艳竞吐而退然独秀于风霜摇落之时则渊明可谓菊隠者矣孔昭名宗亮盖慕渊明之为人乎然吾闻渊明中嵗更字元亮者慕诸葛孔明也孔明与渊明出处不同吾不知渊明所以慕孔明者何故渊明与孔昭又不同吾不知孔昭所以慕渊明者何事吾以人求人犹不得其所同又乌知夫菊之有同于孔昭者乎盖尝思之士有旷百世而相感者不扵其迹而于其心物非人而能与人同者不同乎人而同乎天惟其心之可以相感则渊明何必不为孔明惟其天者之可同则菊又何必不为孔昭然则孔昭虽自命为菊逸亦何不可之有哉虽然是亦强言之也真得菊逸之趣者又在扵忘言乎孔昭恬静而嗜学为诗多秀句尝从刘师鲁先生游师鲁隠君子孔昭又得其隠撡云
　　王文忠公文集序
　　王文忠公既薨三年礼部侍郎苏公伯脩稡其遗文而使旅序之旅三复而言曰道无往而不着也达则着之扵事业之大穷则着之于其身之所及以文辞而着其道则又未尝有穷达之分也夫徳茂者业富理充者言従故古之君子非有意于立功而功常被于世非有意于立言而人谓其言以为法后世以文辞名者或不察乎理义以政事显者或不明于学术以穷经学古为务而文辞政事之无足观者亦有之矣凡若是者皆不足以语夫道也何也道则无往而不着也呜呼公其几于古之君子者乎公天资高朗又质直温厚弱冠上书庙堂论列时政皆经国之要言也及事仁宗皇帝入则尽论思献纳之诚出则效承流宣化之职敭厯累朝再渉近辅皆以直道賛大化虽若未究所志而天下之受其恵者亦侈矣此其道之着于事业者也文辞典实丰畅兴致本乎风雅言论廸乎徳义和平之音正大之气蔼然见于编帙之间读之可以使人息浮靡浇凉之风此其道之着于文辞者也夫道之在人也为事业则着于事业为文辞则着于文辞道岂有二哉后之知言君子观公之文可以知其施于当时者矣公自早嵗即刻志为学従董太史朴讲求理性之蕴自是日取羣籍而悉讨之又求海内之硕儒而质正之盖欲防众理而融诸心而履诸其躬宜其道之无往而不着也昔我世祖皇帝知文事之可以善世也敦尚儒雅以恢张皇猷故至元之治度越前古迨乎皇庆延祐之世文治盖弥盛矣公于此时賔賔然与诸贤行其所学实我世皇作兴培养之效矣数十年来昔之儒臣凋落殆尽斯文之未冺者犹有望于延祐之遗老而公遽即世矣可胜叹哉旅辱公雅知又重以伯脩之言故为序不辞因幷识吾党之所感于公者焉公讳结字仪伯中山人其家世官簿行事详具伯脩所述行状云
　　送张学士之江淮诗序
　　集贤直学士张公良卿纯孝君子也尝拜两御史声光着扵当时而未尝有荣进之意既以老谢事而凡施于其亲者则未尝不力为之不自知其身之已老也昔学士之父左丞武定公以水军镇淮东之通州军肃而民安之大徳中朝廷用兵西南徼外武定公殁于戎行学士号泣走战所以槥归通人迎哭野祭乃相与建祠以奉其遗像学士治窀穸燕山五载始释防服除命至五六皆不拜唯乞推恩祖父制赠其三世皆崇爵令諡又皆得钜人之能文章者篆其碑石通州之祠或变置之则愬扵官得复故址为新祠武定之父忠烈公之戍江隂也遗爱在民民到于今不忘亦请建祠如通州扵是学士告其子孙亲戚与平日所尝往来者曰吾祖父勤事之忠国家防典之厚皆不可不表暴扵世通祠新成吾当衅祭江隂祠方建吾当与其民同执畚锸二祠皆成则吾当燎黄祠下告天子之有嘉贶也吾又将以家乗与士林所为歌诗刻之梓以行逺永凡吾所为皆欲天下后世知为人臣能尽其忠勤则上报之其民祠而享之士大夫又为文辞以哀褒所以劝忠也吾其行哉学士之子孙皆曰大人春秋高顾不能代吾亲行乎公曰吾亦为扵吾亲者不可代也搢绅先生闻之皆叹曰公真纯孝君子也乃皆赋诗以彰其行余闻孟子有言事亲若曽子者可也盖谓人子事亲无非所当为者则未尝有可止之时也公既悬车子孙足以代行乃不能自己扵风霜高寒之日而顾渉淮江数千里之逺岂非以施于亲者未尝有可止之时也欤然则是行也不惟有劝忠之举而锡类之孝又有以劝于人矣
　　静方诗集序
　　余在闽中时闻浦城郑旼之母李氏聪慧而静淑能孝扵亲义于夫又晓艺术以儒学为女师盖许明宋文宣之流亚也旼至京师以其母静方集来余再阅之何其言之蒨秀而温妥也夫言者徳之文而诗又言之文者也妇徳妇言观于其诗而知之矣闽中山水清美钟扵妇人女子者已若此况道徳文学之士蔚然为海内之所慕尚者乎旼之言曰吾母得以孝节旌其门矣吾独虑其诗之不闻于世也幸先生序之余谓昔欧阳文忠公尝序闽女谢希孟之诗谓其隠约深厚守礼而不放希孟自此有闻扵人子往求世之如文忠公者序而母诗则而母闻矣予言不足信于世也旼请不置扵是始为述其可信者扵编端李氏名智贞诗曰静方盖取坤之文言传云
　　程氏具庆诗序
　　三衢程伯东甫与其夫人生同年又皆眉夀其子琚与余言曰吾兄弟三人力贫不足以为养琚自领鄊荐以来虽时得薄禄然趋走仕途曽不得从容娯侍膝下属闽阃辟为掾去家又稍逺矣今嵗吾父母年皆七十琚得以计簿诣行中书省嵗暮南还得乗传过家奉巵酒为夀预求能言者为歌诗将使子弟歌之以乐吾亲也余观天下之可以智力致者人犹有不得焉今程氏于智力所不可致者不惟得之又何其得之厚也夫同年而生者有之矣同年而伉俪则鲜也同年伉俪者有之矣伉俪而皆眉夀则鲜也伉俪皆眉夀者有之矣眉夀而有子孙则鲜也眉夀而有子孙者有之矣三子皆才又能得禄以致其养则鲜也凡是数者人有一焉已云幸矣今诸福之物具集程氏之门天奚専厚于若人哉意其所以得此于天者必有非智力之所为者矣琚兄弟益善谋诸天两亲夀未艾仕日显朝廷推恩有好爵来矣视今兹所得之厚不弥厚乎余扵此时当更为文辞以倡士林之歌诗焉
　　厯代纪统序
　　故宋知台州郡监陈公子微之仕于朝也雅操足以厉俗谠论足以匡政而卒扼扵枋臣不得大用宋亡隠居句章山中不与世接叹曰吾无复有可为者矣教子犹吾职也乃日取载籍所存与伊洛儒先绪言为诸子道之既又以为韩退之善教子谓人之所以异扵牛马者以其通古今也乃又取厯代史自三皇迄于祥兴撰为四言叶以声韵若胡氏叙古为千文蒙求之类辞约而事备笔直而义婉一目成诵则数千百年之事粲然在胷中矣然名其书曰厯代纪统者则以为帝王之统出扵天虽偏弱如蜀汉东晋皆天统所在当时敌国虽强大据有中土要不得紊天统也是统一正则人心之天理可得而言矣此朱子所以为纲目之书而公之所以教其子也呜呼公之意微矣公幼子泌蚤受其书而读之今老矣尝尊纪统为经而自为之传其传则又纲挈目张之至扵有闗世教之大者则必具论其是非以贻鍳于来世大抵皆所以明其父之意若史迁述太史公之言以为书而自为成一家言者乎昔我先人之教旅兄弟也亦尝为书述伏羲至赵宋之事名曰羲宋其法大较与纪统相类而旅奔走四方袖简无复存者见是书不能不刺然于心也呜呼泌其遂为陈氏之贤子哉公讳着子微字也文丞相同年进士人号之为本堂先生泌字汝泉观扵是书可以知其学矣汝泉扵旅敦宗盟之好故属旅序之
　　乐清县尹卫侯之官诗序
　　乐之用大矣圣人以是箫勺天下八风従律沴气不作神行奸伏物化刑措所谓体信以达顺天地将为昭焉者也昔舜命防典乐教胄子而先王之学曰瞽宗曰成均官曰乐正曰太师曰籥师曰司成曰司业皆以乐言者谓乐以中和为徳而胄子与所共学者皆将有长人之责具是徳则可以长人矣蓟丘卫侯好义成均之胄子也学成入官所至声实着闻余见其貌荘以舒其言畅以节其涖事静易而辨理其与人交慤愿而驩和盖庶几乐徳之具焉至元二年秋将如东瓯为乐清令所尝往来者皆送之以诗而使余序焉呜呼乐清非轩辕氏奏乐之地乎山海之间流响销落而靡靡之音谁其倡之当时识者已知宋氏之不国矣我朝造都于燕实轩辕氏之墟也治功既成作乐崇徳简大雅壮充宣咸和江南被声教六十年矣乐清之风声气习固何如也孔子闻弦歌于武城喜子防能以道教其民顔子问为邦则告之曰放郑声甚矣声音之有闗扵政治也好义以成均旧学而施于乐清君子寜不扵是乎观焉饮钱之日凡得诗若干首余与客歌之有审音者过而闻之曰美哉沨沨乎卫侯将大治其邑
　　韩明善祷雨诗序
　　防稽韩明善先生以学行着于东南部使者数慰荐盖雅约不事荣进且老矣盖古所谓修其天爵者至元后丙子嵗夏五月至于秋七月不雨原隰尽舋陂渠胶舟民瘵滋甚先生斋防潜祷于天地山川之神乃大澍三日薧苏滞行物意条鬯邦人审雨则相与告语曰先生未尝有民社之责能泽加于民若此使有位于时所施宜何如也盍赋诗美之以无忘先生之恵来请序余闻有天爵者有天职焉何谓天爵我所固有者也何谓天职我所当为者也天地万物不外乎吾身则位天地育万物皆吾职之所当为者矣庚桑楚居畏垒之山而畏垒大穣庚桑楚岂必有民社之责哉夫以所当为者怪而不为则其平日之所以用其心力者皆非其职可知矣先生之闵闵乎吁雨也亦惟惧夫职之不修初非有干誉扵人之心而徳其施者固可以弗报也晋束广微为民祷雨而应人歌之曰束先生通神明请天三日甘雨零又曰何以酬之报束长生越人之歌韩先生将亦若晋人之报束长生乎
　　送韩伯清北上诗序
　　至元后丙子嵗浙河西东皆不雨自钱塘至京口水不足以负舟吴江之渊可厉而渉也秋八月始大雨连日晚谷之处扵隰者得以滋茂呉颿越柁交午城下盖于是人心郁悒乆矣防稽韩伯清氏以世宦家钱塘而浮湛乎里闾之间一日送客过河上覧凉野之空迥伫晴云之高驰心神欣舒继以忼慷乃悠然叹曰吾不至京师有年矣谁能鞠缩若樊中雉耶客且毋行吾亦欲从子游其所亲者皆留之曰子之行未尝豫决而宿计也胡为而遽动夫动不可以弗审也伯清曰往者吾不自知胡为而仕也既不自知胡为而止也今又不自知胡为而有是行也不自知其然则吾之或动防静必有司其机者矣吾且不自知子又安能策吾之去留哉客曰是庶几荘生所谓天游者乎乃相与为诗饯之而陈旅为之序
　　王平章文集序
　　昔者许文正公以尧舜孔子之道佐世祖皇帝基大化于天下上虑其道之载扵其躬而止也俾国人子弟之贵近者学焉而嗣用之又虑人才之不尽出扵贵近也俾士之畯茂者得共学而并用之至元大徳间厐臣硕彦之能以其徳业着见扵世者往往许氏之门人故光禄大夫中书平章政事王清宪公盖当世之所谓畯茂者其学以明经饬行为先务以匡时泽物为已责居家以孝弟称于乡立朝以忠慤亷防闻于上廊庙畅其谠议方州霈乎恵政位极人臣而不有其责年至大耋而儆愓弗怠是岂专事乎文章者哉盖其蕴于心履于事而吐于言者莫非其学之所存也传曰天下有道则行有枝叶天下无道则辞有枝叶夫行本也辞从而生者也徒有其辞又蔓衍而披张之【阙】　之本也益逺矣学士大夫幸而处乎有道之世曽不愧其辞之有枝叶乎公之文根扵义理之正不纂组以防其质诗原扵性情之微不刻斵以戕其真淳直简易之风足以矫儇浮巧靡之习亦可谓之行有枝叶者矣孔子曰如用之则吾从先进有意于世教者能不有取于公之所为者哉公四子皆以才良入官仲子宗敏任江淛行省理问谋以公诗文锓诸梓而使旅序之旅因推公言之所以为学者庶覧者有所兴起而知治其本焉尔公讳泰亨字子通晋寜人晚嵗自号康荘老人其官簿行事具翰林侍讲学士富珠哩公所撰神道碑云
　　乌程县谯门诗序
　　郡邑有谯门尚矣谯门者谓其高楼扵门上也盖楼一名谯谯又呼为巢故车之有楼者亦曰巢车云元统三年冬镇阳宋侯丞乌程见县之谯门陋且敝顾谓其人曰楼之美者曰丽谯非惟以望逺也以政令之所由出而容观不可以弗荘也奈何陋且敝若是乃辍俸入规力以缮治之易圮腐为崇固改残落为辉华民不知役而功成于是相与求诗于士大夫以誉美之邑文学许季蕃求余叙余谓昔周古公之为门也诗人歌之曰臯门有伉又曰应门将将喜其门之能高而严正也今郡邑视古诸侯之国而乌程为东南壮县天下有道君子得盈礼焉然则是门之成也亦可以作诗而歌之矣季蕃言宋侯又能兴造邑校以崇教为急务余盖嘉侯之能作新斯人不独在是门也故乐道之
　　省部政典举要序
　　省部摠天下之务庶政之所由出也士以明体适用为学于是而有不知其将何以致夫用哉孔子祖述尧舜宪章文武盖欲大有为于世也然微而在下王朝之仪章器数有不可得而悉者故见老子则问礼见剡子则问官名圣人犹然况众人之为士者乎上艾吕公仲实早入国学従搢绅先生习闻朝着之事遂以明体适用之学登进士乙科为修邑令设施若素宦然及为国子监丞则以省部政典之要彚而成书不惟有以见其志之所存亦将使夫士之微而在下者得有以考其致用于他日焉尔书成仲实以国子司业拜监察御史首刻大臣之紊政典者物论韪之既而佥浙右宪事乃出是书使旅绎一言于其端旅观所着官制之类盖若周官之为书粲乎纲挈而目张有志于天下之务者其豫考于斯乎虽然周官法度必行之以闗雎麟趾之意子程子【阙】
　　送杨志仁之淛东序
　　宣城杨志仁典文牍于浙右宪幕法当迁他部于是有浙东之行将行请于余曰先生能无一言以赠我乎余谓向尝以子所宜知者着字说矣又奚言哉志仁请不已乃以所尝告者绎而言之孔子曰唯仁者能爱人能恶人盖谓好恶者人情之所同能得好恶之正者仁人之独也然而为仁人者或位卑势诎力不足以施其情之所及则仁之用有弗行矣是则仁人之所不能者也今夫临乎民上者皆得以施其好恶之情矣而或众论之不齐识鍳之贸瞀私意挠扵中而牵制摇轧扵上下也则其情之所施又安得近扵仁哉是故国家特设宪司于郡有司之上以防其所施之不当律令者则宪司为能専好恶之权得以行乎仁者之事矣虽然宪司之防夫羣有司也必幕僚署文书而后行之则幕僚者又得以律令而权其重轻之宜焉呜呼好恶至此庶几孔子之所谓能者矣志仁従事于宪幕者也为仁之学顾不在于兹乎金华乃东莱先生讲道之邦也耆生宿彦犹有能诵其绪言者志仁试以余言质之
　　婺源州学正余志贤之官序
　　郡邑皆建学立师以教其人而守令实身涖之所以崇治本也杭之仁和县学旧与县治比为县者得视其教事大徳中县治徙丽郡治之左则去学逺矣令若佐趋走众大府簿书期防徴调共亿饥不遑食过学曽不一下马月朔十五日部使者入郡庙谒先圣先师郡守以下无敢不至县学恒空焉风檐雨壁缺仄坠漏壊塌生菌虫乌集宇下校官率僦民舍以居脩其三嵗学田之入以去从容进退于无责之地故少以兴学为意者广信余志贤之典教于兹也顾其敝且甚慨然谓其人曰胡为而然哉吾职所在而以人责所不及而旷然可乎人縦不吾责吾能逭无媿扵心乎扵是亟白令议营葺事而吏胥欲因是为奸利则又亟白令戢吏胥使勿来愿与士自任役乃合钱并力治殿堂门庑之甚敝者既完舍诸生庑下志贤日坐堂上教饬之既而又以私钱作居室于学北之隙地使后之为校官者得以处守而勿废也呜呼志贤亦庶几乎为己之学矣诗曰相在尔室尚不愧于屋漏君子于人所不见之地常若十手十目之所指视也彼廹于责而后为乐于无责而弛其所当为者曽奚足与语君子之学哉志贤代去为婺源州学正婺源朱子之乡邦也朱子之所以为教者亦不过欲人审义利之几而进于为己之学耳今其绪言具载简册天下学者莫不诵而习之况生于其郷学于其郷而又有志贤以为之师乎
　　送孔彦明教授建昌序
　　孔氏世世得为衍圣公古之有国家以传其子孙者未有盛于此矣然自宋建炎中四十八代曰端友者以袭封从高宗渡江因家于衢至五十三代曰洙者始内附我朝防曲阜有争立之讼廷论谓洙实宗绪之正宜绍爵如故而洙乃力辞南归爵遂弗及其后君子盖深惜之五十五代曰公俊曰公溥者洙之孙也公溥字彦明醇厚荘谨将为建昌儒学教授求言于余余告之曰彦明子兄弟必袭封而后为能世其家乎盖能传夫子之道以教人者诚世职也昔舜命契为司徒以敷五教是孔氏之祖以教为职矣成汤着降衷绥猷之训箕子陈洪范为武王之师至夫子遂以大成之圣垂宪万世子思又能推明其道授其徒传至于今日是天专以教事属孔氏则彦明之为教授也得其世职矣又何必袭封之为能世其家哉虽然教授之责甚重也人曰孔子垂宪以教人今教我者孔子之孙也其所为必异于众人矣以孔子之孙典孔子之教而无异于众人则人将又曰如是而谓之孔子之孙乎呜呼教授之责在众人已甚重以孔子之孙处之又益甚重矣
　　洪氏一家言序
　　古有天下之言无一家之言先王一道徳同风俗出其言以为天下法人无敢为私言以乱政者王政既衰诸侯始各肆其言以为国好异之士亦往往用所见立言以惑世孔子孟子皆防然伤之乃取古人方册之所存与凡所以廸天良扶人纪者日与其徒讲之使相告语以祛异言之惑而立言之家又何其嚣然而未止也生于其心害于其事作于其事害于其政不有知言之学后世之祸其有瘳乎太史公网罗古今贯穿经传作史记之书自黄帝至于麟止其心盖欲上拟孔子而自谓成一家言又述其父之说以隂阳儒墨名法道为六家是固以儒为一家言矣呜呼儒岂可与彼五者列为家哉孔孟穷而在下其言与众人并出故在当时不免为一家言在先王之世实天下之言也唯其为天下之言所以行之万世而无弊世之立言君子能不倍于孔孟则虽自为一家又安知其不可施于天下哉严陵洪頥以先世所着诗文辑而成编它人之为洪氏作者亦附焉名其编曰洪氏一家言属余序之余考其制作非一而皆典礼之为范英华纷旉而皆徳义之为本虽曰洪氏一家亦岂出扵孔孟户庭之外者乎譬之良工之为器也必名其家世之人闻其名而争用之苟器不适用而徒欲自异以为一家则亦一家而已矣然则是编当行扵世頥之名亦自此有闻于人
　　马中丞文集序
　　文章何与乎天地之运哉元化之斡流神气之推荡凡以之而生者则亦以之而盛衰焉吾尝观礼与乐矣升降揖譲周旋禓袭之容屈伸俯仰缀兆舒疾亷肉之节文之者也而乐由天作礼以地制礼乐不曰天地之文乎昔者圣人之以礼乐为天下也治与运防文从而生焉世之为文章者盖亦有出于此而已矣汉唐之治不及三代逺甚而其人之述作乃或有治古之风者亦幸而际夫天地之运之盛也赵宋钜儒载道之书与欧曽王苏数子之文君子于是有所徴矣而其运往治弛则凡以文鸣者皆靡然若绪风之泛弱卉也我国家龙起朔漠运符羲轩淳厐雅大之风于变四海士大夫争自奋厉洗濯旧习至仁宗时遂以科目取天下之士而用之浚仪马公伯庸褎然以古文擢上第声光煜如清河元文敏公谓其所作可以被筦弦荐郊庙天马寳鼎之作殆未之能优也公蚤嵗吐辞即不类近世人语言古诗似汉魏律句入盛唐散言得西汉之体尝谓人学诗文固贵有师授至于高古竒妙要必有得于天吾未尝有所授而为之计所尝师者往往为近世人语言吾固自知吾之所以为者非由有所授而然也盖公以英特之资而涵育于熈洽之世自决科以来践敭清华至为御史中丞其所际者盛矣则其文章又岂由有所授而然哉国家且益崇礼乐以对天地之景运能言之士幸而际乎斯时则其所着当益有可观者而美盛徳之形容以昭天地之至文则亦有頼于若人之为者而公不可作矣淮东宪使赵郡苏天爵伯修彚公文藁若干卷将锓梓以行于世适旅至广陵乃使缀一言于编端伯脩在成均时公以监察御史试国子生得其所试碣石赋嗟赏不置伯脩以学行政事致位通显非徒以文知名独不能忘昔之尝知己者风谊之笃可以愧浇俗矣旅光州人而生于瓯粤延祐中公以襍事入闽归而告诸朝之公卿大夫士曰闽中有陈旅者可以言文事也则公亦旅之知己者矣追念曩日与公晤言至夜分不休约它日还浮光为我结屋并石田山房暮年数往来相欢今则不然乃执笔序公遗文于空江落木之间俯仰人世不知涕泗之横流也
　　汪氏介夀诗序
　　三衢山去常山县治十余里山之下有隠君子曰汪君则明善教子子曰文璟辰良登泰定元年进士第则明遂闻搢绅间辰良由州县入官奉常既代言于学士大夫曰家君以九月九日生于时菊有黄花故尝号所居曰菊庵今年六十朝廷推恩封衢州路常山县尹吾将奉勅书还觐因举酒为夀愿公等赋诗道之又谓余曰子宜序余闻则明为人欵易静舒与物无竞交友不以富贵贫贱为轻重拙于治生而赈给穷乏至扵嵗入不足以为出人咲其迂而亦皆称善人长者云夫汪君隠居行道初无意于荣名而其子以儒科列着定君一旦受封鄊邑朱衣象笏照映里闬殚智巧敝筋力奔走一世而有不得焉者求之于外而不知求之之在己也君才六十而子孙众多辰良宦业方起余皆力学皆将进有禄秩计君至大耋时所积愈多所得当益厚矣三衢山中有泉名菊潭然饮之令人夀辰良到家与兄弟多醸泉日集好客与若翁饮歌羣贤之诗以乐之勿使若翁谓毋乆慁公为也
　　舒噜复旧氏序
　　昔契丹之氏耶律舒噜者皆其国之贵族也契丹与金世仇及金灭辽遂改耶律为伊喇舒噜为舒穆噜伊喇谓养马之卒也舒穆噜谓臧获也今云南都元帅舒噜从道为余述其父征西公临没之言曰吾志未遂者三兾寜旧军祖考都元帅公所亲募效用者也自吾为寳寜万户是军败入他部吾未能复之一也先世墓在阳曲而吾以逺戍未能立家庙以奉时祀二也吾世舒噜金人氏我为舒穆噜今幸入圣朝沐休泽而犹未释前代之辱三也汝其慎毕吾志从道自受遗言其心未尝一日不在于此乃还兾寜因故宅为祠堂置田以供祠事复氏之请有难之者従道请不已中书为数下书礼曺议凡十年始得复氏舒噜复军之议尤有难之者则亦请之而不已也夫以三事观之复氏一事为能雪数世之深耻而贻方来无穷之美称是可谓能卓然于其世者余闻古者天子建徳因生赐姓胙土命氏其余氏族或以字防以諡或以官防以邑盖姓者所以统繋百世使有别也氏者所以别子孙之所出也故氏有时而变姓则无时而不同也余在江南尝见舒噜氏谱牒舒噜即萧氏系出梁武帝本汉鄼侯又考萧氏所自盖宋戴公子衎之裔孙大心封于萧后遂以为氏然则曰萧曰舒噜曰舒穆噜皆氏也氏虽不同其实皆子姓也金人徒能改人之氏而不知其姓之未尝改也夫自春秋战国以至于暴秦生民之祸极矣鄼侯佐汉定天下有功徳扵民故其子孙多能亢其宗者金人舒穆噜之云犹唐武后之改萧为枭而唐萧氏之盛至于八叶宰相他族鲜及舒噜又累世富贵为名将而从道方以忠孝文武向用于世是岂人之所能改者君子盖于是而观徳焉






　　安雅堂集卷六
　　钦定四库全书
　　安雅堂集卷七
　　元　陈旅　撰
　　记
　　羣玉内司华直题名记
　　天厯元年秋皇帝入缵丕绪戡定之后思与天下休息而底治于无为也明年某月乃作奎章阁于兴圣殿西于以稽古而怡神焉故凡皇祖寳训暨诸载籍与夫玩好之珍率于是乎在至顺元年某月置羣玉内司以掌之司设监司一员司尉一员亚尉二员佥司二员司丞二员典簿一员又设给使八人司膳四人监司库库谓旅曰吾等入直得日望清光至幸也而上且思所以覆帱之俾留守张金界努作直舍于阁之旁凡居是官者将列名于壁以昭宠荣于无穷焉奎章学士虞集谓宜扁曰华直库库闻于上矣又尝奏尔为记诏曰可以是臣旅谨再拜稽首而言曰圣天子以武防定大业以文德致太平天下无事宜优游岩廊之上而犹虑夫接于燕闲者有以湮乎出治之源也故非圣谟嘉言不留于聪明非古物雅器不陈于左右枢在天星纬环列而万物顺成于其下矣按周官王府掌王之金玉玩好兵器凡良货贿之藏至于王之燕衣服祍席牀笫皆掌之今羣玉之司极天下之清华而无昔人烦猥之责虽居昆仑羣玉之山又何以加于此乎虽然传有之曰孝子如执玉如奉盈洞洞属属然如弗胜如将失之人臣之事君如孝子之事亲也讵止致谨于羣玉之所司物而已哉
　　上都分学题名记
　　天厯二年六月国子助教陈旅与学録辛传鼎伴读王励王退思逯弼王劼等分学上都七月三日留守司具礼请开学中书省御史台暨禁近诸贤来至又各助以尊爼之实礼成旅语于诸生曰车驾嵗幸于兹百司庶府罔不奔走尽瘁廼事非特有所任使必备舆马畜资粮僦庐次不敢勤馆人也唯学官与其徒得给驿传委积至则与诸生大屋以处而有司归饩焉公卿大夫又持酒肉醉饱之校其所为则唯朝夕讲诵自资其所学不作劳于官也何惠贶之殷而责效之凉也如是哉窃尝思其故矣国家所以优吾党异于他职业者得非以吾道功用之大其他固莫可得而比欤然则吾党之为责也重矣至元以来厐臣硕辅出于吾国学者防在社稷泽被生民有足徴已凡在斯堂者其毋愒毋玩毋忽毋诞当究心圣人之言约而有之于已举而措之于事业则无媿于昔之为国学生者不然徒食县官无补于治人得以议我矣若夫倚席不讲唯窃稍焉则亦不能逭其责也语已诸生咸曰分学嵗有记以是语请识诸壁可乎曰恶乎其不可也是嵗八月望日皇帝御大安阁正大位大赦天下与民休息申命有司举行学校纠举之制二十日试上都贡士廿七日出院九月二日南还
　　月楼记
　　吉之万安有刘国明氏隠居读书而名其所居之楼曰月楼其弟国器在京师乆贵人贤士大夫多与之游国明用是亦闻扵人翰林直学士豫章掲公为书月楼两大字国器又徴余记万安在吉上防楼临大江西对芙蓉峰峰秀最诸山北有五云洲唐贾至舍人见有五色云起洲上也南有知津阁宋苏文忠公之诗在焉月楼盖据清气之防流光之所以徘徊于其间乎君子之为宫室也其崇卑广狭之度翕宣爽燠之揆所以顺隂阳适防息以燕其身頥其心者况欲有以逹夫吾之髙明者哉是故昔之为观阁台榭以出乎埃氛云气而凭之以望逺者或亦为进徳之具也然则为月楼以居者非欲有以达其髙明者与夫莫非髙也而为楼于江水之上莫非明也而延月于水上之楼国明亦善为进徳之具矣想夫素秋无云碧落县镜川充灏彩交贯牖户于是而知心之为体亦若明月之在斯楼也识闇者质阂趣下者物累破阂而祛累非刻志于学其将能乎国明以悟夫所以至于上逹之道矣余姑记名楼之意以相勉也或者他日舣舟西江尚为国明赋之
　　掲学士生祠记
　　君子何其使人感之深而爱之至也思天下之物有不足以报之则唯愿其生世之乆以庶几夫深感至爱之心焉昔者召南之人之不忘召公也于其所尝舍之木不惟不忍剪伤之至于稍屈其枝亦弗忍也于木犹然则当时之愿扵其身者可知矣余读甘棠之诗见召公犹生于天地之间而知后世生祠之所以作也今翰林直学士豫章掲公古之所谓君子者乎公以学行文章为天子近臣声光着于海内亦已乆矣然贱者即之不知其爵之贵少者从之不知其齿之长愚不肖者遇之不知其人之智且贤盖天性忠厚以乐易近物不以贵长贤智自逺也故所至士子皆依归焉公有使令之人曰邹福善事公公以其习上也诲诱挈提使得挺出于甿之众大官名人若四方士徃徃知掲氏有邹福者福之言曰我富州黎塘里舍子也泰定二年得服事公所以至于今日未尝辄去左右初未知学从公始粗识字读书遂学为诗公休暇则质所学不自知其鄙贱公亦不为鄙贱怜而教之至手冩吾诗之若可采者而识其卷末于是他先生之来掲氏者亦皆不以我为不可与语者矣公凡恩吾身者不可胜纪生我者父母成我者公我小人何以报其德哉欲为衣以燠之则我衣于公者欲为食以饫之则我食于公者欲求天下之货寳以利悦之则力不能致纵致之亦不足以称其所施而亦非公之所好将何为而能庶几夫吾之心乎至正五年福从公使江南因至田里乃以明年六月吉日于所居之西构堂四楹立重门周垣为公生祠中设画像并祠其生之辰以祈夀嘏生辰诗传所谓六物之值者也福之意以为蚤莫跪拜祠下精诚感通庶休祥之应有以惬其效报之心焉属余文诸贞石则又欲其子孙视之以无变也余为之叹曰孰无使令之人而孰不结之以恩一旦化为敌仇者盖有之矣公何其使人感之深而爱之至也公老于馆阁使得如召伯布政教于所能及之地则愿其生世之乆者讵独见于是哉虽然公为国家老成人而以其身任斯文之寄世有赖于公者甚重此则吾党之所以欲其夀者非以私恩而愿之也福未必及此然欲夀公则吾党所同而视祠之作则有以见盛德所致与福之能报德者皆足为世俗劝也
　　余姚州海隄记
　　余姚北枕大海其地曰兰风东山开元孝义云柯海川上林者皆潮汐之所争也州在宋为县庆厯七年知县事谢景初自云柯至上林为隄二万八千尺庆元二年知县事施宿自上林至兰风为隄四万二千余尺中石隄四计五千七百尺余尽累圡耳施令以土累者易败当毎歳劝民集财乃请于其上之人置隄田二千亩以得于田者时其败而治之而寳庆中民沦于海者殆百家土隄虽谨治不足恃也皇元陞余姚为州州视县得展其所为然未有能除民所甚病者葢海壖自寳庆内移大德以来复益冲溃今壖去旧涯之垫海中者十有六里歳揵木笼竹纳土石潮辄齧去之谢家塘南为汝仇湖大将千顷余支湖连之其大强半州西北田悉受灌注海既廹湖夺为广斥而潮势卭于平地咸流入港遂逹内江田失美溉故连嵗弗获而殚民力隳农功与风涛亢而卒不胜盖四十年矣至元再元之四年四月方成隄六月复大壊绍兴路縂管府檄委州判叶君恒治之君视壊隄自开元至兰风见凡土为者皆缺恶愀然曰是之为民祸也有穷已乎遂与其乡老人议为石隄宜则又曰攻石费钜出钱大农当烦文书迟歳月比得请州其沼矣若等能与我共为之乎今费虽钜常歳之费则省而若与子孙奠居无虞也闻者咸曰民志则然白于府府亦聴民所为于是有田者愿计亩出粟或输其直至者以力亦喜扵服役君属民髙年与正于里者掌出纳以率作又请于府免民他科徭得以悉力是役宣阃亦下书毋以他事使叶判官辄去州君先使人浚河渠复废防畜湖水伐石于山以舟致之分众作为十有五所所有程督君徃来涖之其法布杙为址前后参错杙长八尺尽入土中当其前行陷寝木以承侧石石与杙平乃以大石衡纵积叠而厚宻其表隄上侧置衡石若比栉然又以碎石傅其里而加土筑之隄髙下视海地浅深深则髙丈余浅则余七尺长则为尺二万一千二百十有一也其中旧石塘之危且阙者亦皆治完之至正元年三月癸亥成是役也用民之力而民不知其劳赋民之粟而民不以为费徃徃喜而言曰余姚自今其有州乎吾嵗歳困于御海自今其遂休乎因运石以治川泽遂得沃吾田浮吾舟乎州士杨瑛以校官谒选京师致其长老之言以求记叶君鄞人字敬常国子生释褐授是官在成均时余忝师属最相亲能深知之天下之事盖未有不可为者不知所以为又使人得以其私欲而挠之是以为之而难成也敬常清谨而详练清谨则守严详练则虑周虑周而守严则得其所以为又无有能挠之者故于人所难成者而能成之余姚自前代至今岂无用意于是隄者而其迹泯矣数百年之乆惟谢施二令与敬常之功称焉而敬常所为视二令又尤备也则求世之能为如敬常者岂不亦甚少哉余故着其所以能者为世道也敬常到州当大火后能佐其长举百废作谯门制刻漏起舜江楼新捕盗司廨舍以至伸禁令与教化锄奸抑强以保寜良善事多可纪者而隄则其大云
　　明美堂记
　　古之君子其出处固有大不同者善观人者乃或比而同之禹稷之与顔子邈乎不相侔也孟子何以知其易地则皆然哉孔子曰不知言无以知人也孟子知言者也观人之法盖得于此矣三代以降世之豪杰孰有如诸葛孔明者乎曹操父子根盘中夏汉氏已澌灭不可复作公于此时用﨑岖之蜀辅昏孱之张皇大义恢复帝室其所为盖三代之王佐也而公愿退比管乐人犹莫之许至陈夀又抑之以为管箫之亚后世大儒著书亦复不少假之自夀以来世之真知孔明者孰有如唐之杜子美者乎观其流落成都数谒故祠锦亭之东而抚其遗树感慨悲歌诗凡数篇皆足以发千载之忠愤而直以伊吕与武侯相伯仲夫唯贤而后知贤子美知孔明可为伊吕则其所以自许者可知矣当宗之播迁也子美亦走三川肃宗立又自鄜奔行在所遂陷贼中几不自免后客秦州入同谷采橡栗自给饥寒困惫而忠义之气形于歌诗蔼如也惜乎平生抱负不得施诸事业而一发于诗世之不知子美者惟以能诗称之谁知子美之与孔明有所甚同者乎子美以孔明比伊吕人固信之矣自比稷契则未有见于当世无以取信于人故必有知言君子颂其诗知其人而后信之中书平章云中赵公世之知言君子也于天水郡之鸾山筑读书堂榜曰明美以孔明子美皆尝宿留于是遗迹可攷也因摭二公之字以名斯堂又得二公真像绘于明美堂中以寓夫尚友之敬盖真有以见二公之所同者矣是堂也枕鹭羽之湾长松偃于盘石素湍激于戸外于焉栖迟殆不知人世之有氛也公旧第距兹裁十余里賔客胜日从公徃来辄治具相欢乐又将给良田以资子弟及四方学者之饔飱焉公乆在京师毎懐故丘浩然有归老之兴乃属其门生陈旅记所以名堂之防归伐溪石刻之旅屡辞不得辞也乃言曰天以河岳深厚之气旷世而生公为纯臣硕儒以任天下之重实有元之稷契伊吕曽奚孔明子美之足美哉盖公虽遭际盛时位都宰辅而秉心直方与憸人居如氷炭之不相容也尝弭节于蚕丛鱼鳬之区席不暇暖而奔走患难因有感孔明子美之忠荩而皆履艰虞于兹土事虽不同其心与迹皆有与已同者聊引以自近尔夫金有时而刻也石有时而泐也天地之间亘万古而不朽者其惟人之心乎古之人吾不得而见之矣其心固常在也公得古人之心吾不知其孰为稷契孰为伊吕孰为孔明子美而孰为公也然则凡读书于是堂者当因古人之遗迹而求其心之所同者乎是为记
　　阅稼亭记
　　曩予客虎林与冦公斡臣相见于西湖之西和易而不同于世俗旷逹而不逺于人情有晋人之流风而蹈儒者之轨度者也日既夕公登舟去不知所如徃予亦北游京师慨邂逅之无从也尝与礼部尚书康里公言之公曰冦公我舅氏乃为予详言其为人公蚤歳读书有志节居尝多野趣风日佳时辄与雅游乗欵段马出郭外寻培塿借草坐望平野逺山饮酒数杯悠然自得居官亷介临民如遇家人不为赫赫之政而人实防其恵中歳野趣更深念世居京邑无夫田可以任地事也守沧州政成乃于城西买地数区因其髙以为宅环植竹木为茅亭其中扁以阅稼厥田既臧田器惟良圣天子在位曰雨而雨曰旸而旸四郊无虞百糓顺成公得优游斯亭设瓦尊榼豆与里中老父谈治世田野之乐壤种树艺蚤莫之宜里之弟子进趋揖拜于前则劝之力耕而教之以孝弟忠信之道田间行者过之辄邀与晤语人恐数数溷公也徃徃避道逺去而心不忍舍公则间一来也予闻斯言喟然叹曰世有斯人乎哉士之未释耒耜也其心已汲汲于利禄一旦身宠家温遂不复知有稼穑之事及不得志又或托退耕以为髙原其心自始至终何尝一日在于此古之贤士大夫不以农亩为卑贱而弃去之其出而有为于世也欲无一民之失职欲无一物之失养其退而耕于野也则治粢盛以祀其先人出贡赋以供乎公上使子弟不忘衣食之所自则易于向义身于乡甿接则可以廸化而善俗贤者之中处无徃而不得其道冦公之作斯亭也岂直为游目骋懐之地而已乎尚书曰子真知吾舅氏也乃以冦公之言来徴记因喜而书之公名某以湖州路縂管秩满家居云
　　果育亭记
　　大司成鲁先生有别墅在邓之顺阳其山磅礴廓双泉出焉木石皆秀润稻畦蔬圃之溉无不足饮之又甚甘因名墅为双泉庄旅事先生成均闻而乐之思一至其所未能也至顺癸酉春先生之子逺明道来京师与旅言曰吾作亭山椒以息以游名亭曰果育义取易之防幸为记旅固辞先生又使记之则不敢辞也乃以所尝闻者而言曰防之为卦上艮下坎有山下出泉之象圣人因象立教曰君子以果行育徳先儒谓其必行而有渐也尝观夫泉之出于岩窦之间壅窒窘束与丛石相角鬬怒决不可禁然其下必有溪谷窈深渟滀之所奫沦纡余体静而气舒然而迤而为长川潴而为大泽汪洋弥漫吞吐漱涤于空蒙澒洞之野涵浸日月播荡风雨蛟龙鼋鼍水族之众蠙珠文贝晁采之珍产焉其沃可以广百谷草木之殖其流可放乎四海天下于是受其大利君子之为学能不有取诸此明道读书是泉之上其有得于已者必行之力养之深得以致乎用也旅追念早歳强力之时不能厉志就业亦以家无置锥之地穷年奔走糊口之不暇既稍得食可以为学则歳月徃矣明道才弱冠厐硕爽朗为先生之子有为学之赀有为学之时又有为学之地而又能引是泉以自勉则他日之所就者讵可量哉
　　玉壶堂记
　　冲粹素贞静真人何公作万夀德元观龙虎山中以山水之空清而神仙家所居之异于人间世也名其堂曰玉壶真人之言曰人生扵造化者之囿而宛转熏垫于歊熇淖浊之境何曾一日招泠风而近素湍也彼其以奎蹄曲隈为广宫大囿固已陋矣然而抟扶摇而上者九万里则亦何所底止乎吾闻古之所谓至人者造化者所不能囿而未尝离乎造化者之囿故其所为宫也居其中而何有乎中极其外而何所乎外至虚而非虚也有象而非可为象也匡郭之体立上下之用通含抱光景廓落冲漠日月恒徃来吾壶之中又孰知夫造化者之囿我乎我囿造化者乎京师有游方之士访其友琵琶岩而采芙蓉石湖之上日莫矣造玉壶堂宿焉闻真人是言而信也归质于教大宗师呉公公曰真人吾师其言信然陈旅曰余尝读范汉史汝南市掾费长房从卖药翁入壶中见玉堂严丽翁即何真人耶然考其时至今已千余歳
　　广居堂记
　　国子生张竒有志于求仁取孟子答景春之言名其堂曰广居奎章学士虞公为篆书之竒又请余述求仁之方以为记吾尝以为天至大也而八尺之表可得而测焉地至大也而八纮之土可得而悉焉人心未必大也而心之所至则有不可得而极焉孟子曰仁人心也心无限量仁之为道又有限量乎古之君子逹而坐乎庙堂之上穷而隐扵荜门圭窦之间出而越疆圉之逺处而周旋家庭乡党之近皆未始离乎此也有蔀于室我则牖之有坌于堂我则埽之有翳于庭我则撤而取之天下之人吾常与共处兹宇也世之能居广居者孰有出于方寸之域乎一举足而违乎方寸之所存者则在广居之外矣彼有破其大闲驰逐奔放于荒虚吻漠之境可谓广矣然舍其所居则亦何所底止乎诗曰相在尔室尚不愧于屋漏又曰昊天曰旦及尔游衍盖自居室以至出游之地无适而不致其敬然后可以谓之广居
　　国子监营缮官舍记
　　成均天下文物之府也髙门深静大屋如垂云诸生食有廪居有次独师贠十数多僦民舍以居儒官禄薄京师地贵所僦舍率陋隘蚤作入馆戴冠束衣授业终日不得休还舍昬惫意气抑郁弗舒故多不乐居是官者至顺三年春南阳孛术鲁先生以集贤直学士兼国子祭酒越明年徳教大孚师逸道尊乃谂于寮寀曰古者教有业退有居非苟焉也监有隙地在居贤坊北者大徳中有司议以建学余力筑屋以舍师儒不果也我仪图之防学馆请増贡国子伴读生以徕英髦人闻有是请也愿为弟子员益众凡新入学皆以羊贽所贰之品与羊相当先生曰嘻与其日餍口腹孰若为吾侪燥湿寒暑之虞乎司业岳公齐髙监丞张公彦谦典簿郭君彦父博士潘君履道助教张君常道邬君棣华祁君伯温咸賛其事属掌仪王仪孙师鲁约所入贽赀方规度而未就也五月祭酒召赴上京居三月始还乃益撙集凡得中统楮泉二万余缗筮吉日筹工度费除地北扉画为四区区各立屋五间中三间为居室旁二间为肃官具饔之所庭荧室防爽闿宏宅之门以东西门之衖以南北衖北距通衢立大门衖南羡壤可艺蔬东浚井西置屋居者使掌大门之管以赢赀治旧宅二区之在坊中者其西圮甚因正仄柱植壊壁易败桷腐杗补以新瓦而塈涂之旁起屋如北坊之制东宅西偏作室象舟可居琴书东南作见賔之室曰賔庵先是宅南仆舍侵门俭狭不容骑乃徙其舍于宅之北仍作新舍二间以庇仆之无栖者于是前辟后阖中树卉木如蔚如也凡数处营缮所费不出公帑而基构覆缔无不完好常道伯温董其役生员韩思道卫彛贾瑞焕住服其劳七月经始九月成祭酒与监学官举酒落之赏劳者以币诸生请旅识其颠末呜呼君子之心视同一宇内者皆不忍其有震风凌雨之戚而力有不及则为其所可及者而已移已所享者以利人其用心何其厚且逺也嗣而葺之则有望于后之君子
　　东斋记
　　东斋者庐陵贺良叔氏因所居以自号也贺氏世居郡之禾川唐末有曰秦者刺洪州死国事庙食象牙潭上其逺祖也自是衣冠蝉聨讫宋世多显人良叔资质方严好读书尤防史学蓄书万余卷延名师教子子皆雅训有文良叔又善治生有田入稻嵗万石嵗恶则出以振饥者散粟例予官则恬无所请中嵗家青原与寓公名人数相过为驩他无所婴于心兄弟二人皆老矣犹同财不忍分晚归旧隠治花竹号小桃源年七十终其子泰思其亲不能休也更于东偏作堂扁曰东斋继前修云旅闻之古之事其亲者必于其所居之东祖生气也体魄既降魂气之来归庶其妥于此乎虽然孝子之心不能顷刻逺其亲又不可凟其亲于此也则奈何哉旅又闻之君子之祀其亲有所也有时也不可凟也至于思其亲则吾平日之所居所游皆所也皆时也孝子固未尝顷刻逺其亲也泰作东斋以居仍揭其父之号仰而观俯而思如将见闻其容声可谓着存不忘乎心者矣良叔所尝相过者来观于是斋殆亦曰吾见良叔犹有生气也况其子若孙乎
　　江南淛西道肃政亷访司幕官题名记
　　经歴刘君信卿知事徐君彦寿照磨李君从义相与言于陈旅曰题名有记尚矣今宪幕之记缺焉幸为文旅辞弗获乃言曰宪司之立所以肃风纪崇政治也故必用名人以为是官又必慎简幕僚以承賛之其职亦重矣夫羣有司之事防于一司一司之吏牍总于幕僚权衡事宜允迪规制使善无僣赏恶靡滥罚则公道昭而庶物理矣中正以持志明通以周事守法而不刻婉画而非阿则于是职其庶防乎呜呼不患名之不着于世也列名于兹者宜着令名于无穷焉
　　旌徳县便民政迹记
　　旌徳大夫刘君粹衷以书来言曰旌徳宁国属邑也治万山中其山高者皆断行云却飞鸟其人不得以舟车适四方耕凿崖谷间用力恒倍它土又嵗输租米郡仓万四千二百九石有竒行数百里壮者荷担老弱赍糗粮不下二万余人陟危降深前蹶后颠严冬雨雪交作路益恶山多竒寒徃徃有死于是者至而稽期则刑加其人凡邑之督租者其有责焉至顺辛未冬典史曹弥昌来知斯人之病乎此也乃延见父老曰吾职治文书能为若达所苦于上若第言之于是程公亮张子昭程子云等聨名具词愿罢输米算米直入钞民良便邑令王君舜卿移文如父老言弥昌谨书牍悉便状属其外弟吴子真持牍达于府于行省于都省经营往来比得请还报再阅嵗矣凡资粮屝屦之费皆弥昌出也元统甲戌冬民始得入米直钞易重以轻承勚以休脱焉若沉痼之去身也咸乞纪其故于石因忆昔日子尝与我论为政曰民力殚矣息其力所以养其生也弥昌庶防乎子之言子盍记诸余受书叹曰诚有是言也疲氓自养不赡奈何尽其力而用之古者甸服度地逺近制为总秷秸粟米之赋九州方物之贡以水致于京师皆重民力也国家造都于燕嵗转东南米以实之惟水力行焉和宁天下重地而难于委输则县重利使贾人自致粟国家亦何尝不重民力哉旌徳之民不幸生穷山之陬势不能自吁于上有能达其所苦则从其请而蠲除之无他息其力所以养其生也呜呼仁哉弥昌承省命吏者尔毅然有为而民蒙其恵位高于弥昌者宜无不可者矣可为而不为曾不愧弥昌乎粹衷代王君县初未尝预兹事乃不啻若自其已出君子知其有爱人之心也是皆可书舜卿名应祚温陵人粹衷名性庐陵人弥昌字季文永嘉人
　　琼林台记
　　昔余闻萨君卿有志操能文章常游渤碣间候羡门安期生之徒天子闻其贤俾侍祠行宫日与名卿才大夫周旋为歌诗以颂熙事既而采药江南诸名山人莫得其所在余在京师时或言龙虎山中有曰上清外史者其人也元统元年卿忽遣弟子持书来曰求我于琼林台明年余南还遇之句曲山中又明年卿过钱唐与余登吴山望野水见邑屋鳞鳞然曰吾台所临亦若是矣泰定元年六月十五日偶与客扪幽至龙虎西山颠见有若坛然者拔地数百丈佳木皆入云翳白日根贯崖石石液上行枝叶华泽如玗琪文玉之植焉二年三月之吉始见治兹土去恶草树因其基以石巩之设大盘石荐琴册碁砰食饮之物旁布方石以坐游者于是羣山环立乎莽苍之野若征君琵琶尘湖云林鹧鸪大王藐姑云锦仙岩之类皆献态效技无所藏遁霏翠翕至林彩动荡其前大溪横流吞吐原隰烟帆水鸟出入有无左俯丹楼碧宫晻映于方壶华葢者正乙之都也其外阛阓四周万丛错若螘垤吾尝与隠君子数人且东向坐食霞气木露尽坠衣巾俄长风起溪上有两黄鹄乗之以飞过台前囘翔乆之乃去客有咏神岳之章曰寥笼灵谷虚琼林蔚萧森因以名吾台云陈旅曰余闻三山七变而仙家有化宫焉仙人以卿之好逺游也故化山为台充益殊观乐其心而休之不然环上清地其人搜占尽矣容有遗胜在目睫间哉后之拂石苔读吾文知兹台之攸始而处人世埃雾之中者亦知有超然逍遥于空髙之上者乎
　　泉州路儒学修学记
　　温陵校官陈应麟驰书于旅曰应麟郡诸生也猥承宠光得归与邦人诸友讲学于泮水之上惟绵薄不足荷兹宠也则蚤夜思所以尽吾心焉乃晨谒先圣庙顾屋室凋败神物故闇下视廊门暨师弟子舍皆缺恶坠漏弗妥弗严葢因循不葺二十年矣谓吾郡诸生也又可玩愒嵗月视此为传舍如向之为是官者乎即以脩兴事白郡侯怯来侯矍然曰事孰有尚于此当与子亟圗之毋使我有既去之悔乃召木土石金设色之工求众敝以筹费既又曰士廪薄不可以大给也民力瘁不可以重劳也则出私帑倡在郡之笃于义者于是某等咸佽助官于学者业于学者亦合钱以相役元统三年五月庚寅肇功自礼殿至殿门悉易其壊而丹艧之作櫺星门饰先圣先师从祀贤人像明伦堂学正録防左右斋四十间悉改覆筑窊地为堂涂辟斋所为广庑凡得祀者之祠又靡不缮其年七月告成是何其既完且美之易也葢侯能以是为已责而助之者亦以为已所当为也皆可书敢用请于执事旅闻之学以治乎心也心有不治则其见于事者荒矣心之为物至微也而周流于日用之间至着也失于耳目之所不及君子犹得以议其心学之未善常接于耳目又其事之不可已者坐视而弗治则其存于中者陋亦甚矣尚得谓之尝有学也乎哉敬者治心之道也不能有为者有苟焉之心也心主敬则体信事由敬则达顺方寸之矩天下之物则尽焉是役之成吾知郡侯校官皆非能以苟焉之心成之以苟焉之心倡则人亦将以是心应之矣恶乎而能成鲁颂曰济济多士克广徳心游于兹者盍亦因修泮宫者之心而充之也旅生是邦得闻绪言于乡先生自治弗勇徒佩言以移日而去家益乆故老之存者葢寡矣将其言之不可以易闻也因书以谂同志
　　阁石记
　　钱唐邑屋丛凑数十里至为重楼以居委巷居閧市人气滃郁为溽雾城西山水清旷而歌笙粉黛下上无空曰夫杭东南奥区芬华之所簇而亦幽静者之所去也城北有村曰马塍居民多业艺花土沃俗质聚近而逺至元后丙子嵗句曲外史来栖焉外史杭人入华阳洞学道廿余年世虑消尽独嵗一还里展墓擥春水踟蹰不能去乃二月雨作舣舟西塍宿故人朱明宇所居院院有止堂余壤杂栽草树溪流折入鱼鸟来亲人雨未止外史欣然为留因约结屋共处于是审曲靣势治地戒工为阁四楹南向以二庑翼三月甲戌成益构佳卉植其下旁有长松数十章落落如髙人湖上之山腾伏阁外葢得冲览之会焉外史旧有阁在金山吴兴赵文敏公篆榜极高古兹复以真迹署新阁意扁舟往来所至皆山也时外史方着幽文史二书将于是成之暑退乃去去则明宇处守而嵗以为常茅岭云气深厚大虎时出林冲人杭人思见外史而莫能往也幸春时来归得一候言笑于是阁矣余闻黄宁之宫灵草生焉金支离罗霞绚露腴当宫之虚至人攸居搴华茹芳孺色如外史盖游其宫视人世犹弃帑也余方攻车从外史索涂求至人于芴漠之墟外史告余曰子游方之内者奚而言之迂也吾有阁并乃邑郛请与子逍遥于其上又安知黄宁之宫不在于兹乎因征记刻于溪石外史张氏名天雨字伯雨风趣孤夐善古文歌诗虽托迹老氏而著书必本于仁义葢海昌无垢翁后昆也明宇名希晦龙虎山高士止堂易氏之裔云








　　安雅堂集卷七
　　钦定四库全书
　　安雅堂集卷八
　　元　陈旅　撰
　　记
　　赵氏祭田记
　　古之君子有圭田以蠲祭有宗法以聨族子孙嵗时得相与追念其所从出者焉自夫田制宗法之皆废也虽贵臣大家有私田以供粢盛而世逺族分能存田以祀其先者寡矣惟不知祀其先也则寖昧其身之所从出惟昧其所从出也则视其族人若涂人矣鸣呼此后世人纪之所以解散而莫收也天台黄岩赵氏之族长与庆使其从子海盐州知州孟贯致书于陈旅曰吾祖宗正少卿讳子英宋南迁时为黄岩丞因家于邑之西桥有子六人讳伯淮伯渷伯洙伯淔伯浒伯澐皆以文学登膴仕至其孙太常丞讳师渊判宗讳师夏皆受业于朱子之门且缔姻焉故赵氏能以礼世其家焉虽宗支蕃旉而必合族以祭凡执事皆子弟为之少长秩然周旋一庭之间如是者百有五十余年赵氏之老人谋于庙曰中州之宗祏园墓化为墟草久矣自宗正来则不可无祀然世益逺族益分矣逺则易忘分则易携诲忘宜有其物乃以宗正所遗田百六十亩存之以为祭田族之长者主之嵗更择子姓之愿而才者掌其出入而世以为常至元内附时宗正四世孙与票以硕学雅徳受知于我世祖皇帝为翰林学士得请自宗正四世而下俱复其役遂欲以昔之祭田托荐绅记诸石庶后人知所以存田之意未及记而卒今又三十余年矣与庆于学士为弟以齿序实主族事念前志不可以不竟子宜记之旅受书叹曰嗟乎故国之社屋矣西桥之宗犹有田以祀其先其人犹得不与编氓同役甚矣我世皇之优贤而学士之能亢其宗也凡在是族者盍亦思曰祭以报本也有身则有祭初不系乎田之有无况有田乎又以世承恩庥得安然用其地之入以祭以燕于其私乎诚若是思之则掌兹田以祭者又何忍以其身为蟊贼哉不是之思惟欲得利于已则隳成规启端曽几何时田且不存祭于何有而逺者日益忘分者日益携矣吾闻赵氏多贤子孙必无是也万有一焉则上负国家中负祖宗下负来裔尚得谓之贤子孙乎
　　拙休堂记
　　严陵洪省吾外朴而内文笃志古人之学雅不乐荣进钱塘学者迎致吴山下请授徒数月亦不乐去将行与余言曰吾居淳安锦溪之上北有严峰青峭若植笔然又有赤甲岩危瞰溪北下临层渊岩中可坐卄人山石丹碧错若织文前有素沙如雪可百亩许月夕泛舟登岸光皦夺目东则石山屹立水心竹树森翳号小金山此锦溪山水之槩也吾于其闻以畊以渔以读吾书而遂老于斯矣葢造物者赋我以拙不足以有为于世吾又安能违物以闯闯然于有为者之途故以拙休名堂子为我记之余谓省吾殆若晋人所谓拙者可以絶意乎宠荣之事者欤彼固不能以拙自全省吾真用其言以保其身欤余尝见縁高竿以衒技者恃其儇捷可侥幸得厚利遂为之不已一旦手足失措忽若飘瓦仆地观者皆失声有过之而叹曰嗟乎巧之使人至是哉人不能用巧为巧所用不至于颠坠不已余以其言类知道进而问之曰有用巧之道乎曰用之以拙而不强用之也古之能大用其巧者无为而功成妙万物而万物不知也至于所不必用则亦不用而已矣世之人顾有以拙为巧而又强用之于所不必用之地是以败者常相踵也夫巧者犹有所不必用而况拙乎余悲世之縁高竿而不已者众矣又善若人之言类省吾之所名其堂者因述之以为记
　　致亭记
　　鲁郡王致道先生因其字而名其亭曰致亭葢取鲁论所述子夏之言也致道使余记之屡辞弗获乃言曰儒者之任甚重也道甚逺也而吾欲以眇然之身任其所重而必至其所甚逺者焉亦难矣是故君子之敎人也必考前言以审其所向求往行以廸其轨辙身吾车也载之不可不气吾马也防之不可不力志吾御也持之不可不敬夫如是则庶乎重与逺者之可至也易之文言传曰知至至之知终终之以刚健而致力于学亦奚重与逺之有哉致道蚤嵗屏弃俗事聚书峄山之幽昼诵而夜思葢欲约羣籍之浩然者而防通之亦良勤矣学成賔兴遂擢进士第学者私相朂曰先生为学犹农夫之治穑事【阙】　其获矣吾不可不致力于学乎致道闻之曰吾【阙】　　非欲致进士而止也周子不云乎士希贤贤希圣圣希天吾虽不敢妄意古人所造之地俛然日有孶孶不敢半途而自画也是固致道所以名亭之意余又闻致道曩居峄山实汉韦贤读书之所也因为诵韦氏之诗曰谁为华高企其齐而谁谓徳难厉其庶而请书此以为记致道名思诚学行纯正士林之望也累官翰苑其文又益着云
　　水月楼记
　　兰溪州知州陈侯奕为余言曰吾祖南隠翁居弋阳梅山之下务树徳以贻后人先子黄嵒府君又于其所作小屋环植梅数百著书其中名其屋曰梅间而吾又辟南隠翁之故址为屋如干楹奎章学士蜀郡虞公为书寿梅二字以颜吾堂搢绅先生又皆为歌诗焉然吾所居之前尝凿池十余畆以大来山泉静深开舒鱼鸟下上池西为楼池左右为亭楼前老梅数本花时明月来照水光乗之幽馥寒艶殆若化为清氷夫然后知梅花之有得于水与月也因取孤山林君复诗语名楼曰水月它日倦游来归将与客衔杯赋诗于其上聊以佚吾老也子为我记余曰妙矣乎陈侯之观夫水与月也水得月则益清月得水则益明观二者之相与徘徊乎空洞之野则又不若于其精神之防而观之方诸非水也而水兴焉夫遂非火也而火集焉梅花非水月也而水月之精神防焉陈侯为楼以观夫二者之防天下之言观者孰有妙于此哉想其端居芳夕晤兹流光必又有契于其心之所防者矣昔之言先天者有天根月窟之喻有天心水面之咏而言梅花者则有具太极之防陈侯其又有得于此者乎请以是为记
　　福州文殊禅寺记
　　福唐郡治之东南有寺曰文殊五代时闽王王氏创始也当宋之季有强宗据之以作室寺遂废既而强宗向衰若有物凭陵其中居者辄不宁因数易主而竟归释氏国朝初置僧司尝以是司署寻复迁毁至为榛芜之区至元甲午东谷禅师慧日慨然以起废为已责遂度故址为寺法堂粗成而师老矣元统甲戌师之弟子宗茂乃大捐私钱以究师志里之好善者徃徃翕悦佽助于是构秘殿以居文佛树长垣以周寳坊山门有严寮庑咸秩又缮法堂制供器立伽蓝神祠于寺之左而凡所冝有者以次具治黝垩丹漆侈然光新开士之良爰集爰处以祝景贶于国家而相与讲其所传者于此也宗茂通敏而镇愿数游京师公卿贵人多雅重者奎章阁大学士康里公世家名臣清慎不妄接物而书名又重当世时为大书寺额与之人以为荣宗茂谓余曰吾寺久废而师与我复之非易也愿为我记使后之委情而无立者知所儆厉而一时之势力足以肆其豪夺者亦知其所为之不足恃也余曰昔之为此与夺而有此者自今观之等梦幻耳子之所为又有足恃者乎宗茂曰不然吾之所学常欲空诸所有则不空者常存世之人常欲有其所无故终归于无有而况空有两无亦何有乎梦幻且吾方欲与吾徒讲此于兹寺也济无涯之渊而欲吾失其艅艎可乎余曰宗茂亦善辩因为述其言以为记
　　春风亭记
　　礼部侍郎赵郡苏公伯脩有别墅在真定城北之安丰治其地为园植桃杏数十本而筑亭其中意倦游来归则与里之贤者于焉夷犹览春物以舒神情也徃嵗奎章阁学士蜀郡虞公尝名之曰春风亭且为大书之今年旅防伯脩于京师则又使旅为之记尝闻古之君子知人身有同于天地而万物之皆备于我也故常欲以其身槖籥乎天地之和虽或制于势力之所不及而睟面盎背足以使人歆动向慕而善祥之心兴焉是故居人之乡则其乡大穰为人之国则其国大治此世所谓仁人而有志之士所以学至于是焉者也昔者孔子喟然叹曰吾与防也程子谓其言有尧舜气象旅尝因程子之言而思之于变时雍与绥来动和同一机也体信以达顺穷神以知化鼔万物而万物不自知其所以然也近世伊洛数君子其亦有志于此者乎卲子之学不见于施用佳时出游士大夫欣然耳其车音虽童儿仆亦莫不喜其至使以其学施用于世又何如耶程伯子所至而民化既去而人思之以忠诚孚于人主而始终不疑极言新法之非便而争者不怒朱公掞以春风言之可谓善言徳行矣方宋盛时而二子居天下风土之中游从往来托风云卉木以吟咏其所适何其蔼然浴沂风雩之悰乎呜呼二子皆学尧舜孔子之道然也而世之学者莫不曰学尧舜孔子亦曽及此乎哉不及乎此不过得尧舜孔子之粗耳伯脩清明而温厚又善学以成其徳人与之处不知和气之薰蒸也今为春官小宗伯方为天子治礼乐翕宣隂阳以和神人又将入政府赞大化使仁风翔乎四表而后言归故乡与壤翁辕童燕休斯亭以同歌尧舜之治不亦盛欤
　　环溪堂记
　　古之君子其祀先也有庙其合族也有宗所以崇孝而广爱也自夫后世之弗笃乎此也故虽世家子孙有漠焉于其所从出而旷焉于其所同生者矣至有家自为祭则惟其意之所欲祀人自为族则惟其势之所未分况又于是有不逮者人纪一斁岂天下之细故哉有志之士以为先王之礼固未之能行苟可以廸天衷翼世教则宁过于厚而亟为之是亦制礼者之心也世有若人吾能勿予之乎冲真明逺静真人张公徳隆造余而言曰广信之贵溪有山若大象然山隂雨瀑喷薄飞舞于青林丹崖之间流为两川透折弥迤两川所环而有良田美地则吾张氏之居在焉吾甞筑堂川上名曰环溪云漪抱堂清气囬合盖将于此祀吾先合吾族也愿记诸石以示吾后人按张氏起汉留侯魏太山太守岱自河南徙清河唐相文瓘之孙介为杭州刺史因家于杭后迁徽又迁饶自饶分宅建昌宋初讳戬者从建昌来贵溪戬四世孙为绪绪生赠大中大夫贯贯子运登宣和进士第官至通奉大夫敷文阁待制累赠少师开府仪同三司贵溪开国伯诸子弟皆通显后又分迁畨易绪之季子遹止居贵溪五世而生开府仪同三司特进上卿教大宗师讳留孙以清静无为之道弼我世皇皇帝于宁壹海隅之日列圣咸用其言以出化其父九徳贰江东宣慰积阶大中大夫既而推恩三世大中加开府仪同三司大司徒上柱国魏国公两孙皆良二千石族之仕者视昔盖弥众矣遹之长子曰适适二子宗伯行已端其诸子皆学于陆文安先生宗伯四世为德隆则大宗师从子也其言曰自显祖以来固吾之所祀者而张氏盛于今日由大宗师吾以从子绳嗣其道则又吾之所当祀者然大宗师实用老氏之教以兴甞请于朝追赠祖师七人皆为真人始曰张思永四曰张闻诗皆吾族之达尊而大宗师入道讳闻诗者复挈将之凡若是者吾之所不得不祀者也吾族之会于斯堂以共思夫裕吾后亢吾宗者何可忘又思夫同出于吾祖之一身者何可不相戚也上而祀先下而合族精神血气之感通有不在于斯乎予尝观于易之萃与涣矣萃聚也涣散也皆以庙言之何也葢谓人心难一也鬼神难合也必于庙而后可以摄持天下之离散者矣故先王制礼公卿大夫士皆得立庙以祭以燕憧憧往来之思莫不敛束于懓然肃然之时祭于是则祖考格矣燕于是则宗族睦矣传曰礼犹酒蘖也君子以厚小人以薄真人祀先合族虽不必尽准古礼宁过于厚以厉夫已薄之俗则又君子用礼之权也欤昔孔子学礼于老耼本乎常以通乎变概见于戴氏之书老子固百世之礼师而礼无大于秋伦理者张氏世儒复有所受于文安先生其所为夐于流俗之为老氏者冝矣真人侍祠尚方嵗时来归荐常事于环溪之上小大咸集处畨易者不逺亦来雕车文驷克溢里衖明簪华韨焕映轩所漆漆以祭衎衎以宴将不自知所祭者之既逺所燕者之已防也里人丛然观之孝爱之心有不油然而生者乎然则真人又匪直厚于一家而已也世有若人吾能勿与之乎
　　环翠楼记
　　豫章范孟徳集贤直学士揭先生之世姻也其子良臣静庄而嗜学先生以其弟之子妻之良臣从先生学于京师余数与语而知其世之务夫徳也范氏居丰城东六十里槠山在其南寳林招云在其东西灌溪在其北而游溪之山峙焉孟德于所居之东为楼四楹以庋书而使良臣居之良臣读书之暇凭高望逺则层峦列岑拱会聨络近则巨木崇竹防错翳蓊环楼而观何其苍然者之咸来也于是先生名其楼曰环翠且爲大书之良臣又以先生之言来请记予告之曰先生亦欲子之益务夫德也珠生而厓不枯地有寳藏则神明之光舒焉善候息耗者不求之于人而观其屋室门户之润泽也贤者亦何事于山川草术之观哉而贤之所居则山川为之明秀草木为之津华其善色之所钟则在其屋室门户之间矣然则楼曰环翠者其范氏务徳之休徴乎昔御史中丞马公伯庸与余言曰吾昼坐华隂县廨山翠飞至几上其山有隠君子吾不得而见也予每忆其言则有夐尘之思焉他日过豫章之野望丰城槠山挹其飞翠而想见其隠于是者亦庶几若人之高情哉
　　西岩书院记
　　巢湖周三百里湖北之山曰西岩其颠石笋高百尺山原麓衍迤左右隆起环向风气深厚河南程氏居其中再世矣屋后有松万章笋石逈出松上直檐中屋前大池缭以嘉植池前有田冝稻屋傍竹万个排园蔬畦果蓏之区丽焉程氏之仕于朝者曰谦夫与序言曰士莫不欲仕也而吾恶夫士之徒仕也旧学荒落而事变之方来无穷拮荒落之学以应无穷之事变欲其能及物难矣吾于吾宅之左为堂四楹以聚书其地窈而燠其址夷以固其材美而朴其户牖适暄凉之冝吾出而仕退而休则与同志者温燖故读以考求前言徃行之懿或者他日措诸行事之纷而弗缪也堂之后得亢爽之所为小亭西南面湖湖中孤山蔚然烟帆水鸟往来于空蒙澒洞之中吾读书之暇则登斯亭临广野以观夫天地之大吾之滞焉者于是乎释之狭焉者于是乎廓之而吾又思乎立志之难而持其志之尤难也志立于穷居之时而不夺于富贵利达盖鲜矣顾亭侧长松弥望因取范鲁公质之诗名亭曰晚翠吾于居而学焉于游观而儆焉则庶几吾之所欲至者矣予在京师与谦夫雅厚同舟南归见其读名臣言行録辄叹曰善为政者孰非学之力哉谦夫葢有志于及物者也予闻善仕者必善学为政不本于学术则斯民不被仁义之泽世之擅吏事者类指儒生为腐迂不足用儒生病其不与已也或既入官则凡孔孟之言噤不出口日与传簿书者相狎习则引挈入要途取髙爵厚禄以去不复计其及于物者何如也谦夫由国子生防京秩可与羣有才者驰骛于功名之会乃为书堂与乡党子弟论学于人所不与之地非器识过人逺甚其能之乎昔者儒先往往既仕之后归与其徒讲道山林之间后人又即所为书院以企慕其风猷而有得焉谦夫诚笃志儒先之所为者将见淮南学者日兴起于西岩之下矣谦夫属予记之是为记
　　嘉兴路儒学教授题名记
　　无锡强可仕行之之教授嘉兴也以书来言曰江南被国家声教六十四年矣典教于此者多昔时名士而皆未之有记学中老人犹能厯厯言之失今不纪益久将无徴焉而吾方饰起坠惟日力之不逮也兹始追考至元丙子以来得廿四人勒其名于贞石吾与来者得序书其后愿记之以视儆也予惟尧舜禹汤文武周公孔子之道大矣善为治者每使校官掌之以授多士葢以为士者民之望也士习正则民俗美民俗美则世徳厚世徳厚则唐虞三代在是矣任教事者固为治之机寓焉泛乎其来蔑尔以去亦何其不为吾道计也氏名邑里与其嵗月既一一具列后之人其有考矣陆宣公郡之先哲也其言曰上不负天子下不负所学为此邦校官其亦味斯言哉其亦味斯言哉行之敦茂而有才用意学事吾将见其有成绩也
　　昆山州崇福观记
　　崇福观者本昆山胥氏之宅也胥氏之族曰舜举者学黄帝老子之道又自念幸居太平之世食田而衣桑优游以无虞者上之贶也吾侪小人报贶何以惟以吾之所有者格诸神明以求致景福于国家乎元贞元年乃改宅为观殿堂门庑与凡室屋髙广中度象设神君仙人之属身为道士事之又以田十顷有竒为观田总道教者因表其观曰崇福以舜举为之主者延祐五年舜举卒其子曰处仁曰若弼者继之泰定中有司以老佛之未异于民者民之胥氏去为民而观日寖圮矣初文宗皇帝之龙潜金陵也尝至郡之妙观登冶亭以览其山川既临御改妙观为大元永寿宫命晋云赵嗣祺主领宫事授教门真士明道虗一先生宣城陈寳琳为主持提防教门髙士虚白先生嗣祺等遂大作新宫雄丽甲江左四方以为荣观元统二年处仁若弼与其弟斗孙起宗谋曰吾兄弟固不得主崇福而坐视其圮可乎冝托才美闻望之士治而起之苟先绪勿坠犹胥民主之也乃皆曰愿以宗福永寿为友院赵真士并治诚冝事闻上为降玺书如所请亦俾寳琳共治之于是观之敝者葺散者集而久之规立矣真士风神峻爽志广而虑周自受知仁庙以来数奉诏代祠名山大川与诸所宜祀者领道宫凡数处其大者皆赐名视五品宠光晔然而嗣天师与大宗师张真君今大宗师吴公暨诸名公卿大夫士又皆爱重之真士未甞有侈盈之色益冲约勤力勿懈陈高士又辅成之故所治之宫无不如志胥氏可谓得其所托者矣夫是观之作所以崇福于吾君也而福萃于一人所以及天下也天下受其福胥氏不与有乎昆丘在东海上果有羡门安期之徒乗云气往来于其间真士则设其谨之曰蜚亷桂馆不在故处今天子使我公等于此矣
　　思敬堂记
　　敬之于人大矣吾以之事天吾身天之所赋也敬身则事天矣天理流行于君臣父子兄弟夫妇朋友之间吾忠君爱亲而善于兄弟夫妇朋友则事天矣自屋漏以至于户庭之外自吾身以及乎事物之众无非天之所在则无一息之可以不敬也吾其可弛焉而不思乎夫敬者所以持吾心也世之人日以其心与世之得失利害相转旋于无穷忽不自知为禽犊者亦何其不思之甚也不思而使人至为禽犊则思之于人亦大矣是故君子之于其心也静而未思则敬以存之念虑之萌则敬以察之敬存则体信敬察则达顺信体则礼立顺达则乐作礼乐其于身而天地万物之情通焉吾将为若人于斯世也如之何勿思天台许广大具瞻为予言曰我先人以思敬名堂又尝以是为诗使广大诵之广大不敢忘也泰定三年先人即位其年堂厄于吴囘越三年作新堂仍旧名元统元年广大忝进士第遂有俸食粗树立念先人不可复见子幸记吾堂吾蚤暮视之庶绪言之未逺也子曰许氏善教子矣圣人教敬之言着诸方策者盖谆谆焉学者类习见闻而弗思也思则敬在兹矣其瞻宦学四方甞槖其父所示诗而时阅之父殁十五年堂非其旧犹属予记所以名堂之意非思之笃于敬者其能之乎古之能大为善于天下者未有不由孝亲之心而充之具瞻将大思敬之道其亦本于此哉
　　洞虚宫三元洞仙殿记
　　无锡洞虚宫本梁大同间所创斗山青观也宋初徙置城中赐额曰洞虚观我朝泰定元年改观为宫盖为国家建熙事之会所士民祷祠之灵区也初州之髙士华君益谦既主宫事又兼治杭之宗阳西太乙宫以谓洞虚则出家受业之地土田之入虽薄室屋衰坏不可以不葺乃数往来缮完之至顺三年秋有不戒于火者三元祠山之殿燬焉则又叹曰兹其可以已乎夫穹然而覆于上者天也兀然而载于中者地也沛然而流于下愈逺而不可穷者皆水也是三者物莫能大之人生其间善恶之有纪功过之有考得不在其官乎将使人逺祸而趋福者其亦在于此矣若祠山大神则古所谓御大菑捍大患者天高矣地厚矣水深矣髙则人莫得而至也厚与深则人莫得而入矣大神则能出入有无而通乎人所不能通者故旱干水溢与凡隂阳之沴皆能为人干囘于沕漠之顷而销弭之则三元与祠山之祠皆不可以不作于是在宫之有职掌者曰安以道沈常徳童德和等经营之好善之家乐于佽助遂庀工度材作而新之至元元之四年某月吉日告成坛堂防严像设庄丽光灵威望视昔有加州人来观歆向畏饬之心生焉夫盈宇宙之内者皆鬼神也物之细者鬼神具焉况其大者与其精爽之赫然者乎然而人心者鬼神感应之机也以泛散之心茫然求之则不若为貌位以聚夫求之之心心之所聚鬼神之所在也华君于其所在以其法醮祭之亦必有其应矣葢三辰顺轨川泽率职寒暑节风雨时百物咸殖上之人无忧而有寿下之人皆无恶而有善防神之庥得相与安乐于太平之世此所以祝厘之意也世之务私其身者固不遑于他及其或脱去物累翛然而独往者又皆有所不为求其能如华君之用心者亦鲜矣予于其徴记也故喜为书之宫昔有方丈之室自宋南渡以来尉假之以为署至于摧腐不可支也因撒去之且六十年矣今亦仍故址以为室云
　　庆元路儒学新修庙学记
　　学记曰古之教者家有塾党有庠术有序国有学谓学所以化民而成俗也故善为治者必建学以崇教化而任风纪师帅之职者不敢不以是为己责也四明郡学唐开元中立贞元中宣圣庙立宋天禧中庙与学徙郡东北陬建炎中燬于兵而殿独存宋在江左百五十载鸿生钜臣蔚然出乎句章其弦诵之舍冝益完且美矣我世祖皇帝既统壹海宇以孔子之道可以隆化基也乃兴起学校登用儒雅天下翕然向风至元十九年庆元庙学灾当时守臣务亟成室屋规制简易二十八年始大营建至大二年更造大成殿皆部使者作兴焉厯嵗滋久昔之闳壮而炳绚者皆頽圮而黝闇矣仍改至元之四年冬亷访副使宁夏顺昌公行部至郡首展谒庙下又环视师弟子舍叹曰是出风化之地也而衰敝若此今不葺责在我矣总管上饶张荥祖蹙然曰是吾责也于是亷访公属侯即图之乃考学田之入徴宿逋缩浮费以庀材物工佣之需属同知燕山齐侯谦总程督事齐侯展布心力先葺礼殿新圣容为坛构神栖而加幎焉四配十哲暨从祀诸子皆饰其容观在殿上者为坛防在两庑者施承尘颙卬圭璋之仪黻黼文章之盛来观者若见圣贤于洙泗之上低囘而不能去也先是尊经阁梁楹栋榱皆朽蠧且压明伦堂亦坠漏不足蔽风雨矣至是悉以贞材代腐木以密瓦易踈以夷甓除坏阶若殿门先贤祠八斋大小学庖庾莫不缮治又仍故址为守神之祠范金以补礼器之未备者明年秌教授金华王苰以书来请记窃惟孔子之道尧舜禹汤文武之所以善天下者孔子则以之而善万世也其理具于人心而着于君臣父子兄弟夫妇朋友之伦其教具于六籍而讲于庠序行于邦国庙朝乡党家庭之间人知讲学则孔子之道明孔子之道明则唐虞三代将不在尧舜禹汤文武而在乎今之世矣为天下者不能使人人皆从道也故既设校官教之又俾为师帅者教而率之任风纪者宣风化而饬厉之不以是道善其民是鄙其民不以是道善其身是不爱其身鄙民非仁不爱身非孝亷访公与郡长贰以兴学为己责为其民者盍亦知所劝矣四明多硕学笃行之士而故家遗俗犹有存者父兄尚告子弟使究其所学者以有诸已黜浇习养厚徳也鲁人颂僖公能修泮宫曰济济多士克广徳心则化民成俗之事亦有望于泮宫之诸贤焉
　　海盐州儒学新修庙学记
　　海盐州士韩允元等致书于旅曰昔吾州之为县也宣圣庙在县治之南县东别有学今学丽于庙者前代之所并也学有田万余亩至元内附之初民乘问据有之利之归于我者十无二三元贞元年县陞州以学为州学设教授大徳中教授丘世良等始复田延祐二年刘文翁典教事田始尽复帑庾既实乃治宫室之坏者而新之今二十余年田不加少嵗不恒歉而赀用弗克称贷弥重深蠧积莫或弭之顾于室翘翘殆不可御风雨矣至元再元之三年单父吕徳裕文饶为教授慨然有作兴之志知州赵孟贯子唯愿相与以有为也俄而终更亷访赡思得之适行部至州得之儒者又甞知文饶而知新州贾甫吉甫亦意向文事教授于是得展其志蠧之深者剔之之积者锄之佃田而自封者悉惩而徴之大防既立不益自盈是嵗又有年教授喜曰天其相吾兴庙学乎乃鸠工市材缮大成众木之腐且桡者皆以贞材代之坏于上者则撤而瓦之剥于下者则除而甓之漫漶于其间者则涂莹而丹垩之凡故构之垂圮者又莫不更治之圣贤像设则益新其光辉从祀诸贤则重绘于庑壁门殿南东旧有屋四楹以祠守神至是筑新祠南西迁神居之奠谒先圣则以故祠为修容之次又作櫺星门采芹桥门庙南之路西折而出则为外西门余若门若墙皆为之经始于四年之春明年夏成故宋县学设主学有官廨海盐主学所舍距庙三里许遗址仅存以故为学官者率于庙旁近僦舍以居湫隘无以自适庙西有民宅将卖文饶以诸生请遂买宅为廨计自营葺庙学以至于为此也费亦殷矣然宿债毕赓士廪仍继弟子员增至五十人皆食而教之允元等又言教授处已以严行事有节用钱五十缗以上必禀于州顽犷者畏而服之善愿者悦而助之故能化窘为裕而卓然有成若此愿记诸石旅闻之能有为者无难事能尽职者无卑官委吏乘田职之鄙者也孔子居之则会计当而牛羊茁壮长矣鲁国已不可为也孔子为之则国大治齐人归侵疆圣人相鲁之效己具于委吏乘田之时也是州校官每病于难为葢以为位卑则力有所不及吁位岂有卑于委吏乘田事岂有难于治鲁者乎文饶处卑制难而能从容集事吾知其可以大用于世矣孟子曰乃所愿则学孔子吾党舍孔子又谁学耶教授鲁之贤者观其所为可以因之而兴起矣今教养之具既已完美学者于此其务学乎骋华不若居实习骜不若敦让周旋爼豆之间以舒其容鼔舞于弦诵之风以和其气他日有至海上而观风者必曰何此邦之似乎鲁也是役也治钱谷出入者曰朱綋治文书者曰张玉戴从诲
　　存诚斋记
　　金华萧氏衣冠之族也曰思明者在钱塘与余游颇久予爱其言与行之皆谨也武夷杜先生篆其读书之斋曰存诚思明来徴记于予予曰先生善教人哉人不能无过而过恒生于意虑之所不及故干之九二虽处无过之地而文言传则曰庸言之信庸行之谨闲邪存其诚盖谓不可自谓无过而弗谨也能闲邪则诚存矣圣人于徳之正中者犹议之若是况众人之未能正中者乎夫诚者天地之实理人与物具是以生初无有不存者也有不存者邪实害之譬元气之充于人身也邪气一攻则元气为之轧摇故善衞生者惟不使邪气之得以乗吾间也而曰吾之体完以固吾无用夫卫生之道吁是亦不智之甚矣昔曾子之言诚意也曰君子必慎其独周子之言诚则曰诚无为几善恶曰慎独曰几善恶其皆本于闲邪存诚之言哉思明其毋自谓言行之已谨也念虑之萌人所易忽冝尤致谨于隠防之间乎
　　谨严斋记
　　钱塘方直卿静谨而嗜学甞学春秋取韩子之言名其读书之所曰谨严斋盖将以是而治身也集贤直学士豫章揭公为大书之直卿又来徴言以为记予谓直卿亦知圣人之所以作春秋者乎先王之为天下国家以人有欲而易乱也制为谨严之礼以为之范防焉礼也者所以秩人纪而维持乎世道也陵夷至于衰周天王与列国君臣以先王之所以为范防者皆毁裂而弃去人纪于是乎大斁世道于是乎大坏圣人念周礼之不可以尽废也乃作春秋以救其失凡出于礼者皆入于春秋故曰圣人之刑书也夫谨严者礼之体也春秋救礼之失又乌得不谨严哉君子之达而有为也则欲使斯世之人皆入于礼毋入于春秋穷而独善其身也则必使吾身毋入春秋而入于礼吾有君也则事君必忠吾有父也则事父必孝吾有兄也夫妇也则必尽兄弟夫妇之道吾一出言一举足凛乎若圣人执笔临吾前而书之谨乎严乎不知春秋吾何以知礼之所存者乎虽然重典不刑于治世厉色不设于雅人君子以谨严治身至于动容周旋中礼则亦无事乎春秋
　　约斋记
　　钱塘陈子安治琴书之室以燕处也将题其扁而于予徴焉予谓子名宁字子安是子之所以为居者乎然子甞见世之狃于安者往往委弛而骄肆之委弛则隳事骄肆则傲物隳事而傲物则其安为危君子于是有持危之道焉譬之水也为之防以导之则不至于冲决譬之马也为之羁以驭之则不至于奔放人身血气之所为也血气之欲无涯能不为之防与羁乎故吾言焉则有言之则吾行焉则有行之度吾室屋以居焉食饮以养焉衣裳以服焉祍席以寝焉则有室屋食饮衣裳祍席之节葢礼义者人之大闲也入乎是则安出乎是则危智者知其然故常退然不敢以人之所侈者自处也人方恣睢吾宁儒儒人方哆哆吾宁显显人甘履巇则吾倚固而借夷孔子曰以约失之者鲜矣约谓不侈然以自放也请名所居为约斋可乎子安曰善乃属予记之予因言孔子之道至大也当时门人莫不有得而传至于今者曽子之学也曾子之学谨身而已葢万物之理具于吾身谨之于念虑之防则可以充之于宇宙之大又岂为身谋乎哉子安静重而闿敏静重则不侈于流俗闿敏则知所趋舍而务学也故为之记
　　逊敏斋记
　　学之于人大矣林林而生蠢蠢而动其初草木禽犊然乃有秉徳廸道被服文雅而美出于其间者学之力也昔者圣王之立极于天下也葢欲使天下之人皆会归于有极此学之所由起至商傅説之言曰学于古训惟学逊志务时敏则学之言方见于説命而为之方亦未有尚于此矣葢人身者血气之物也志不足以帅之则骄怠矣骄则易盈盈则不足以受学怠则易辍辍则遂至于废学天下之善无穷春秋代序老冉冉其将至不逊志则虽为学终无异于众人且不自知而入于草木禽犊矣夫海至下也则能受百川之入河江之流不已也则能达于海而同其大善逊志者其海乎善时敏者其河江乎彼蹄涔而洋洋潢污而洸洸又奚足与言夫海与江河孔子大圣人也入太庙每事问老耼郯子师襄之徒皆不逾于孔子而圣人每折节而问学焉其言曰好古敏以求之曰我学不厌曰学如不及则圣人为学亦不过逊志时敏而已矣况众人之为学者乎武林陆宗亮孔昭隠于市防能勤生以事其亲而心诚好学虽处贾肆常持书观之暇日则从缙绅先生质其所疑见其文辞之善者辄録而识之甞以逊敏名其所居亦可以见其志矣孔昭来徴文以为记乃为释其说示之亦以自儆也












　　安雅堂集卷八
　　钦定四库全书
　　安雅堂集卷九
　　元　陈旅　撰
　　小蓬山记
　　史圃氏既作龙翔宫为国家祝厘于无穷周室树其背以自栖翕翼爽防时燕时寝凿羡坏为池上积怪石错植卉木象神山之在海中者乃榜室曰小蓬山盖昔有有道之士曰孙君者居大涤之山甞以蓬山名其堂圃氏实孙君也其意若曰吾山视吾祖直其小者尔吾祖不可复见惟蓬山之常在吾目也予甞造其室适春雨止无他客圃氏具尊豆揖余面山坐阶下绀泉浮动山趾芝岑橤谷窈曲青润若耕耘五徳冲气旁达窻户间有轻云焉当是时世抱尽释物我两忘将不知泰山为大秋毫为小又孰辩蓬山之小大哉圃氏曰子不欲小吾山邪顾吾之所以为吾者小也则凡与吾同处者必以类聚山纵大而乐与吾处则亦甘自小矣况有小之实者乎秦汉方士往徃欲为人主求其大者而不可得吾又何小之嫌哉予曰圃氏真有得老氏之道者为道日损殆以小为贵也是为记圃氏本余杭世家名景仁字元甫凝重蕳旷能词章被防主洞霄龙翔两宫云
　　浙省题名记
　　昔在世祖皇帝之奠区夏也众建行省分大臣以下外服民有疾痛愁结仰而呼号则天子股肱亲摩抚而解纾之故虽遐徼之民若在畿甸承休光此海宇之所以乂谧邦基之所以丕巩而弥昌也江浙行省自至元二十六年始以江淮省治置于钱唐总两浙江东之地寻又置福建省以其地属焉夫物大则制劳务烦则理艰土赋居天下十六七则办集之责殷矣是故朝廷恒慎选勲戚大臣与猷为之优著者行中书于兹厥惟重哉至元后丙子嵗冬十月平章特黙齐罕右丞呼图哈雅左丞扬阿徳济相与言曰凡府署必刻官聨姓氏于石所以昭宠荣列序次而鉴贤否也矧今圣天子新治象于四方命前中书丞相高昌王保厘东南体隆数异绚贲方岳何可无纪乃俾其属并考旧官名氏嵗月书之虚其左以容方来又俾校官陈旅为文记之旅以贱辞弗获乃拜手言曰大臣之名纪旗常勒鼎钟岂其他在官者所可比哉然而书于司勲者防逖之人有弗见也刻于兹石则斯民之具瞻系焉知逺者视迩测往者騐今观所以系斯民之具瞻则可以知司勲之所以书者矣
　　江淮等处财赋都总管府题名记
　　皇王既壹宇内以东南财赋足以裕国用矣乃以故宋水衡少府之所有与其宗室之所私其大臣之甞借入者设官掌之以备宫壸之奉而天子得以致孝养焉至元十六年始立江浙等处财赋总管府二十六年改江淮府至大元年始立江淮等处都总管府至顺元年复立焉大抵财赋之东朝者不总于大农而使数官嵗集褚泉三百余万缗米百余万石于江淮数千里之地其责亦剧矣苟非其人不鳏厥官则瘵夫民也可胜言哉于是朝廷恒选有清裁者而用之或由宪台而迁是官或由是官而入宪台秩数优崇隠然列郡之上故莫不益自饬励以究夫只慎之道焉都总管刘公敬同知公纳延特穆尔张公谦副总管公茂巴尔斯库公礼经厯郭君抑照磨王君徳良相与言曰官聨姓名冝有所纪以章示于无穷今行御史台治书图噜公长兹府时有是谋矣久而无作可乎乃琢贞石并旧今官名氏嵗月刻之庶来者得嗣列也
　　王经厯惠政记
　　古者诸侯之有土也用其国之士以治其国之民士与民羣然而处也终其身至于子孙相与也利害之虑侔忻戚之情通一旦得有为于羣然者之情不过以己之所同欲者聚之以己之所同恶者去之士亦何有于民哉井田坏封建废士始有不得仕于其间而仕者率三嵗代视其民若寓舍子漫不为意而况势有所不得为与其才之不足以有为者乎鸣呼斯民之所以徳夫拯已者而弗忘也延祐中计口食盐之法行郡邑务迎合不复考实所赋越人盐防赢于大男大女之数嵗积赢又悉责寡民庾之民不胜病死徙者众矣泰定中总管王公克敬上其状行省既而王公迁两浙转运盐使于公九思代守越省檄新总管与转运使议咸谓赢防难尽除也冝稍损以寛民力而沮是议者以谓列郡计口有成籍矣柰何损之王君止善时为转运司经厯毅然言曰民口实寡而所赋多民之钱今死徙已众顾重改成籍而轻弃民命乎夫苏杭商旅之所集也他郡口会苏杭未甞会也移越赢防散诸商旅所集之地不亦可乎于是议嵗损越盐五千六百余引引四百斤也亡何王公除湖南亷访使后转运使又力排前议且以语侵止善止善曰腕可断议不可易愿解职去丞相达尔罕公闻之亟遣人留止善议遂定满秩迁漕运府经厯初越米之入海运者嵗为石十万有竒越城距海十八里大艘不得抵城下漕府豫檄有司拘民舟以备短送程期峻急榜棰滛及非辜仰舟为衣食者皆失业无舟者转僦以纾祸僦值视他时数倍吏胥又并縁为奸利米既及海主海艘者难之久不得卸且有折兊之患民困甚矣止善悉列其曰官不有雇舟工价乎何独变通比而为是纷纷也遂俾海运户以官所给钱自雇舟用之越人自是无舟祸止善越之诸暨人其仕于转运漕运也皆足以及其乡所谓势有所得为而才又足以有为者也昔之君子视天下之人犹同室也至于父母之邦尤倦倦焉者非私也厚于其所当厚者也越人既为止善刻石郡中诸暨父老又求予记之止善由宪掾厯转运宣慰行中书掾以至为两经厯具有劳于人而惟越人再刻石纪之者其心亦若止善之于越人也孔子曰鲁无君子者斯焉取斯越亦多贤矣乎止善名良明秀敦重又善学能为文词云
　　嘉兴路总管府架阁库记
　　古者营室中则始土功在营室之东者曰东璧天下图书之府也夫众物之丽乎室者莫非日用之所需而独图书之府着象室东岂非以是为有国家者之所甚重而不可后者乎葢上古之世民气朴厚以结绳治之而有余庖犠氏作世寖不古非书契不足以防民况又后世风降习媮矫伪日滋一失据稽将奚足恃以为治此天所以早示法于后世也嘉兴路总管府提控案牍兼照磨承发架阁唐棣言于其府曰天子以六合为一室凡郡邑户口钱谷刑名造作之类皆朝廷事也载诸案牍者必有庋宿之库焉嘉兴浙右大郡也两至元之间所积成案十万五千有竒簿厯万三千九百有竒皆无所于藏散处府廊东西楼及经厯司之旁屋风雨之与俱虫鼠之与伍猾胥豪民得以厠其奸谋而氓户比聨焬炊防如万一顾府容有周人宰人之出乎冝亟求空爽之所作架阁库今立成犹已后也府以其言上之省省视之乃度地府东纵百九十尺衡廿有八尺创库若防事若房若门凡有十五间糜楮泉万五千七百五十缗经始于至元丙子之冬明年夏成用约于官役止于佣陶坚斧良缔构严缜于是悉聚散处之牍年秋月次标识昭明徴索有彚启闭有节丛防弗邻地自为守照磨可谓克尽其职矣而其言则曰兹役也达噜噶齐按达拉总管和元升同知呼图哈雅治中金山判官玛哈黙特推官李椿刘好礼经厯逯瑞知事杨守谦等共落成之而任程督者则嘉兴令杨某也吾何力焉惟是兴造嵗月不可以不纪乃致书币来请记予善是库之作于水昏正也既得其时位于府之东也又得其地藏牍所以定民也而役不勤乎民民定所以事国也而财无甚费于国不谓之克尽其职者乎照磨字子华吴兴人韵度清美以词翰名世然实长于政事属嵗大祲饥民廿有二万余郡赈之不足子华请以给孤老赢粮万二千七百余石赢钞三十万余缗益之不得请则规米为粥日于僧寺食之此又足以见其及于人者矣或者他日掌图书秘府以所知古今得失之迹民生休戚之故从容为上言之则人又将大受其恵也
　　长洲县宣圣庙学记
　　郡邑必设学以教其人而治之徒制人以法而不纳民于道非善国也唐武后时以吴县大治有所不及始割县北境置长洲县而未甞建学是时岂知教之为足尚哉宋世主学事者甞假并县浮图氏之室以为学则亦未有専所矣皇元既一六合乃兴起学校以崇化基天下莫不向学而当时邑令以浮图之室既不可久假遂即长洲驿舍为孔子庙大徳六年始徙丽郡治明年移驿林构县治故址卑隘简陋师弟子登降周旋相荡摩又无所于休不足副国家右文之盛心郡人陆惪原顾而叹曰长洲为吴巨邑自唐至今六百余载而庙学若此吾虽非其民而与其民同郡况吾学孔子之道者也道有不同者乎幸而席先世赀产足以供公上之赋而具衣食于吾私矣于此而用其赢不亦可乎县长官元重等闻而喜曰是能纾吾责者益以礼劝成之于是筮吉日除故县治地筑长垣周之前起礼殿辟广庭穹门翼以邃庑后为讲堂为两斋为庖庾凡所宜有者以次皆为之材必良工必差规制严壮而工作坚缜淛右邑校葢未能胜之者又属名工凝土为先圣四侑十哲之像而绘羣贤于从祀之位道徳之光宛其在此至元再元之三年某月经始明年某月告成观者咨嗟谓世之人率罄其所有以为老佛氏之宫今亦有为是者乎徳原又以为学虽美而嵗入不足以养士则徒为是虚器乃又以田如干畆为学田以实之五年秋旅以国史之命如京师道出吴门邑之人士来请记辞弗获乃与之言曰古者党庠术序与二十五家之塾皆所以教其人也今长洲之民逺处郡外而设学于此无亦不相及乎抑闻之士者民之秀也秀民虽生穷乡不能自达于耳目所接之近故必游通都名域以充广其所学而姑苏为郡东南大道之交而名士大夫之所集也邑人之来此者出而有见闻之富退而讲道艺于其学学成而归则以美徳着于其乡必有观感而企之者矣一乡得一士犹足以善俗况多士哉子皆邑之秀士也能善美其身以归表于其人庶防建学者之意欤诗云攸介攸止烝我髦士吾将见长洲之士烝烝然起于田野之间矣是为记徳原字静逺笃慎而通练蕴抱美器而退然不自表暴今为徽州路儒学教授云
　　雪所记
　　中书左司都事李君仲美治琴书之室于所居之南因以晤賔客也室无斵雕藻绘之观以素楮承尘而傍施于四壁户牖入是室者见之如在雪中乃题室曰雪所至元再元之五年十有一月五日雪初止予适至其所客有问于予曰冬者处隩之时也仲美顾欲取乎雪何哉予应之曰子不见夫绥绥而下璀璀而集者乎山川原野城郭邑屋以至荒絶无人之壤未尝有所不被拂焉而潦潴焉而秽黝焉而莫名其类者皆转而为琼瑶之田玕琪之圃是能以皎皎防防而变乎世之污浊者雪何负于人哉且阴塞乎九懋防阳锢乎厚坤层氷嵯峨冻木僵立于斯时也山泽之气盎然上行布为大云散为蜚霙乘囘风于曲户映明月于广榭有以见阴阳之和致五谷之精着见于闭藏之日所谓豊年之兆而太平之象也雪何负于人哉仲美以明粹之资清白之操践敭华要及物之志行矣今处学相之地前履政路以皎皎防防而变夫世之污浊者不在仲美乎佐天子賛大臣燮理隂阳以登丰年而庆太平者又不在仲美乎然则雪何所不至在兹室矣予惟恐是所之不大也而客以为疑仲美闻而笑曰子之言过高非吾之所知也虽然不敢不勉也幸为我记因书与客言者识诸壁
　　贞白庵记
　　道家相传谓汉时张天师由龙虎山入蜀炼大丹于鹤鸣青城之山感老君来授其道阅二十四治以正一法箓厌伏鬼物之为人灾者立石象天地日月以誓之曰石天地运石日月明汝则复出鬼物之属皆谨受誓去不敢更为人灾葢千有五百余年而蜀人大残于兵沴气充盛向所誓者徃徃乘之以兴至元甲午龙虎山汪君集虚以所传正一之秘规复二十四治以治之乃作贞白庵于青城以居十年逺近皆知求汪君人以所苦来告则立禜除之于是见者辄敬拜谓是汉天师所使来者汪君出入羣治兹庵则其凝道一恒之所也庵以石为址以茅为宇若覆瓮然前为户东西为牖青城三十六峰与上皇大罗六顶大人诸山森秀环列老人村与麻姑诸洞皆在傍近其地最胜吾闻诸蜀人云仍改至元之元年嗣天师太子期汪君会京师明年春觐上钖嗣天师玺书褒嘉之又以汪君能用其道寕蜀人也赐号太无贞白静明昊真人青城诸山正一宗主将还属以为庵记以刻于山之石昔者禹平水土水怪之类皆有其法吁何其仁之至而智之周也秦汉以来官失其守而崇山厚林物或丽之有能于此去其厉于民者则亦君子之所愿闻也圣天子既钖真人美号复使之还治其旧其古先圣王之所以用其心者乎虽然真人以贞白名庵非以是美自居也贞欲守之敦也白欲履之纯也守敦则神完履纯则天全惟贞惟白太无之宅惟白惟真太无之庭入乎太无鬼神不能窥其室庐真人葢陶贞白之俦欤抑造物者之与游也欤
　　书淡乐斋记后
　　君子之道如菽粟布帛人日用之而不知其美于是必得厚味而后以为良烹必得文绣而后以为珍服葢嗜欲之为人害大矣若菽粟布帛者岂足以甘其心哉则世之能乐于淡者葢絶鲜也贾太傅之惜誓曰澹然而自乐桞桞州亦言以淡薄为乐其皆庶防于此者矣然贾生之淡出于怨子厚之淡出于悔是不得厚味文绣而后规规于菽粟布帛尚得谓之乐乎夫乐之者处富贵贫贱患难一于是焉而不知有富贵贫贱患难此吾所谓絶鲜者也舒噜公东辽世家早握兵符以享富贵之奉顾以澹乐名其斋非有所怨悔而后欲得之者其出于天性之自然者哉
　　书三节记序后
　　节其天下之中道乎过则约之不及则至之所谓节也故节之在易中正则通苦节则不可贞甚矣中道之不立也乆矣世之人见有尽节于所天者徃徃以为一时奋激之所为而不知节之于人无徃不在特平居无事之时人习所见而不之察至于履患难之日人始见其节之着耳夫为国击贼则甘死于战陈盛年而夫殁则誓死以存其家孺子而母危则进股以为药乃自世俗观之三者皆人所难能而偰氏之为臣为妇为子者皆不过尽其所当至者独不幸其节之因患难而着也故人莫不幸于丧节尤莫不幸于着其节偰氏三节固世之所共美君子则深悲之以为可美也而非可愿也虽然节有亨之义焉三节之节安节也元帅公寿康诸子皆擢科苐福禄方至而未艾者安节亨也人又何其厚幸于偰氏若是哉天以其节与其所以报之者如此是亦将厉衰俗而幸世道耶
　　秋亭记
　　予识杜君企颜于其从弟徳明氏之馆企颜檏茂喜读书未曽有纷华之悦一日出李昭文所书秋亭二字谓予曰故燕城南偏多隙地吾宅在焉秋亭则吾圃中之小亭也清泉流其北废垒峙其南若山然吾仕而归则服勤于树艺之事临流濯足而休于斯亭则与客论遗经以究理义之奥或对酒雅歌吹箫以冩夷犹之悰亭无时不然而独以秋言者则以为京师之名园美池佳花胜卉皆有力者之所能致而花卉盛时车马日集则又皆富贵者之赏玩也吾不得与焉然而秋风摧落之余园空池冷游者亦无所寓其目矣顾吾亭之松桧则郁乎其青亭后之竹则猗乎其緑丹枫湘菊又错出于左右吾是亭于秋为独宜葢贫贱之所遭恒不足于暄妍之资而富贵之所乐者曽不足以御夫霜日之变故吾虽不得于彼宁甘处吾之所能有者焉此名亭之意也先生幸为我记之余惟秋之为言收也天地之成功载豳风之诗不以正月首章而数以七月言者所以虞卒嵗而谨始于此也世之人当春夏之时亦有凉秋之思者乎企颜所居有金源氏之遗址葢昔日繁华之地也庸讵知后人之因其寂寞而为亭以玩其秋乎企颜之所以秋名其亭者其所思者逺矣企颜名师孟今为方城主簿云
　　陈高士寿藏记
　　陈高士预为归藏之所于信州贵溪县之三坑李墩使人来言曰吾百嵗之后子孙志吾墓与其志于我所不见以示乎他人孰若即今志之使我与人皆见之也予不获辞乃为序其大较为寿藏记云福州高士之长乐人祖晃咸淳名进士父实翁母高氏第三子名白诚字物初者高士也八嵗入学警敏异凡儿有日者筮其生时所值之六物谓是儿方外人年三十六当见天子龙虎山之太上清宫其地衍奥而冲谧高蹈之士多寄迹其间闽人若陈公义高张公彦纲王公澧翁皆其宫之杰特者也张公家长乐知陈氏多贤以书来求宜为弟子者高士年十七闻之欣然欲徃父母不欲其逺去又重违其意姑使至福州城西之冲虚宫冲虚宫者五代时仙人王覇故宅也有白龟泉泉上有龟归亭髙士居七日郁郁不乐指龟归亭曰吾他日过此今决去矣众皆笑之遂去游上清宫见张公于宫之崇禧院公使从李则阳受学大徳九年正月元日度为道士延祐七年嗣天师太公以高士入觐时年三十六果符日者之言名卿才士爱其清醇皆为文章赠之及归遂领冲虚宫龟归亭之言騐矣泰定元年复侍嗣天师来朝三年春制授灵悟宁文泰法师泉州路报恩光孝观住持提防元统二年奉表至京师明年有防使持节还乡祠上清仍改至元之二年召嗣天师高士又从之制仍提防光孝观明年制授至正元嘉文泰法师敎门高士龙虎山繁禧观提举知观事是年夏病因自念曰吾以贫出家四十余年夙夜畏饬不敢毫髪侈肆以负成我者之意又数奔走道路与接世故之不得不在已者亦良勤矣今吾病作其亦可以少自纾乎崇禧传序若张公与李公谨脩等皆高士师祖也昔李公作繁禧观于汉上高士因筑室其西曰清辉堂堂前筑亭曰回鸥至是悉屏去人事闭户静坐移日或至夜半或鼓瑟读书赋诗以为乐或凭虚亭或歩溪渚抚云霞而搴芳草不知白日之将晏也尝语其弟子曰吾字物初物乆则敝而为之初者不与之同敝也其有敝者吾亦末如之何也已虽然是物也吾托之以生于物百嵗之乆者又乌得无情哉向吾所为于李墩者亦以待夫是物之敝也故所以虞燥湿而谨闭藏至矣又作归云之室于傍近有田嵗收禾百九十斛析而四之以入上清宫崇禧院繁禧观归云庵所以厚吾之所自而及吾之身后者靡不具矣汝等宜体吾志弟子周成大等识其言惟谨余闻古之王公豫为送终之器焉与所谓嵗制时制者皆不以早为讳也葢有始则必有终者理之常也制事于未然者君子之能成其终也虑不足以周其身则事之有未备者不鲜矣高士事师能尽其道去家虽久归而执亲之丧能致于礼他所为又多可称至于为乎此也则平生之所欲为者将无有遗之而弗为者矣
　　义庄记
　　宁国儒学敎授丹阳蒋銁公秉长厚而尚义予与游久益敬之比公秉谒选京师将还与予言曰士之仕也将以施其及于物也吾之仕计不足以及逺今亦为吾之所可及者而已哉予本同邑洪氏子也防丧母桐林蒋氏以我为子鞠而敎之使粗克树立不知身之出洪氏也葢蒋氏父母之卵翼我也至矣先人既即世稍有为我言者及求得洪氏父子他所养之三年而亦卒彷徨天地间皆无所为孝矣今年六十六有二子五孙两曽孙田园足给衣食顾洪蒋二族多困乏不自聊者此岂非吾之所可及者乎二族虽殊实皆切于吾身又乌得不皆及者向尝赈其甚贫者虑非恒及之计则节缩日用専积之以买田千畆为义田立祠堂县北之石羊里以祀吾之所宜祀者旁为屋以受千畆之入用其入具嵗时祀事余以廪二族之众丧塟嫁娶悉资之择二族之贤者各一人掌其出纳吾之黾勉以为此也葢欲无负洪氏之生我与蒋氏之所以子我者执事幸记之庶吾子孙之弗敢变也予惟先王之时无穷民五家为比使相保也五比为闾使相爱也四闾为族使相塟也五族为党使相救也五党为州使相赒也五州为乡使相賔也夫比闾族党州乡之人不必皆亲也徒以其地之寖近得相为谋以恤其患菑况二族之切于一身者其可漠然视之如涂人乎以是言之公秉之施于洪与蒋也情谊当矣呜呼甚矣民风之日凉也视利所在辄仰拾俯取不肯遗一毫于其所亲者比比也观公秉所为必有感其良心而敦族之风兴焉若然则公秉之所施者未尝不及逺也后之人其毋贪毋啬以共保义庄于无穷乎公秉之义既足以范俗则部使者与其守令能不为之主张而纲维乎使人人皆知其所当及者则周官比闾族党州乡之法虽不必行而民之穷者亦寡矣是庄规模大率效范文正公其给与之目则详载于碑隂云
　　平江路归元兴国禅寺碑
　　姑苏人曹聚因予友俞伯康见余而言曰吾世居长洲县之武丘乡曰归元兴国禅寺者吾家所创也吾父讳如理母张氏皆俭勤以治生赀殖日殷而皆向慕佛乘吾父以至元十八年为杜多礼文殊五台有竒应遂游京师会世祖皇帝度僧得赐僧牒以归乃入虎丘云岩禅寺从云梦南禅师为弟子吾母亦去为比丘尼伯兄法珙从父祝髪仲无实蕃如伯兄而受业于竹房开师聚既如两兄复念曹氏之不可以无也还为民有二子矣昔吾父之在虎丘也歴小大职掌苟可以致其力者无不为若其寺之佛殿千佛阁御书阁寳塔藏殿库堂浴院皆以私钱营缮之人多其功于是有不悦而嫉之者矣吾父叹曰来出家者所以求离乎此也今寘身羣嫉孰若事吾佛于吾之地乎归梅林故居緑野逈秀流水旁绕其地冲爽以居佛诚宜乃攻石累土为大殿夹以长庑蔽以重门法堂佛阁高广雅称兰栭井藻金碧相错寮曰前资曰老宿曰退居与役者之舍以及于库廪庖湢皆为之置良田三千余畆为寺恒产既又曰地非人不重闻中峰海禅师实仲林所宗为寺初祖则地至重矣俄而吾父示寂两兄与我辟方丈之室以遗言迎海师来居延祐三年天子为降玺书防持于是卓然为中吴一钜刹矣两兄后皆化去吾夙夜愓焉犹惧先志之未继也既力完其故复建钟楼蔵殿观音阁后殿东西方丈众寮照堂行堂賔馆且过寮暨诸室屋益以良田三千余畆又置廨院城中凡寺之所未备者至是靡不备矣经始于大徳二年之春讫防于至元再元之夏吾父子所以为此者以生长安乐于太平之世皆上赐也借佛力以为报则吾小人之心也愿先生记之庶来者知吾寺之不徒作也予惟释氏之説固足以动人然能为浮图起大寺市田大类皆世之王公有力专势者为之否则其人能坚苦持乆积众力于万千之防而后有成绩焉理师奋起编氓而克济登兹可谓有过人之才矣使以若人而用之于世授以古人已试之法以施夫所可为之事其効讵止若是之为哉曹氏父子夫妇兄弟于其所固然者皆舍之以从事于佛其亦难矣使若吾党之士因其日用之常而加以力行之防所至又何如聚既滋髪以嗣续其世而后拳拳于其父之所愿成者其心又益可念也已呜呼予之书乎此也其亦有所感夫其亦有所感夫
　　陈孝子墓记
　　永嘉陈孝子亚宗年十六母瘵病甚亚宗割股为药病寻愈俄病复作不救亚宗既无所用其力日夜哀慕不自堪以至于死郡守陆徳舆闻而怜之谓斯人也固未得孝道之正然于闾阎中能为人所难能亦其发于天性之至有足以起人心励衰俗毋使其善弗着于世乃为择美地集云门外并其母塟之表曰陈孝子墓时淳祐十一年也毎嵗暮春郡人士女游于湖山间徃徃指而言曰此孝子墓必伫立而咨嗟兵火后墓与表俱壊有元大徳八年县尹王安贞始理其坏而加亭焉延祐五年总管赵鳯仪复葺完之是后墓与亭又壊至顺二年赵尹塔纳实来既视事进父老问民风故实得孝子事徘徊山阿顾寒鸟集空林而伤其封识之缺亡也喟然叹曰兹非吾当务之急乎夫为政而能使民兴于孝于为政乎何有乃庀工徒剪丰草除蔽土袭甓于垄并垄为亭又立门署榜设厚垣而禁刍牧于是夷者隆扑者起露者宻幽者显矣来观者若见孝子新死于其亲怆然动乎中情将不知其事之在前代邈焉恫瘝之不接于身也赵侯真纳民于道哉予惟孟子有言孩提之童无不知爱其亲则爱亲者人心固有之良最易感者也先王之感人心亦惟先施其最易者而已矣是故以难从者强人临之以三军而不足以易感者为教表一竖子而有余世之称能吏者未尝不急于政刑而民益顽犷难治者不知有易感之道焉耳然则赵侯之为永嘉也宁有难治之民哉诚使其人因其易感之心而充之则顺徳之达所至又何如也呜呼邑子弟来视吾文尚其思尔贤令所以教尔之意侯字敬叔金华世家也有文学政事所至得为治之要云





　　安雅堂集卷九
　　钦定四库全书
　　安雅堂集卷十
　　元　陈旅　撰
　　碑
　　坛祠碑【有序】
　　轩辕氏以神明制天下尝战蚩尤于涿鹿之野其时将兵类非常人世传坛大神葢将也又谓大神本水金二气之精降而为人秦时修道终南山中上帝召为神霄之官又谓汉天师炼丹龙虎山尝请于帝命大神守丹故又天师之正一坛得赏善罚恶之柄焉大抵神变不测要不可以迹求之也杭大开元宫有祠在宫门东祠中为坛植木凝土为立像其上又为神虎其侧望之俨然有生气也至治元年十月火夜起宫西民舍遂逾宫中郡侯子公无思与主宫事真人王公寿衍亟救不克唯外门存黎明见大神屹立外门之外神虎在于河濵观者骇愕以为夜半仓卒人自救不暇安得羣有力者舁是以出况植木入地之难遽拔也既又于烬灰中得木主帛旛与凡供神之器皆不壊先是郡人欲为转运使筑亭树碑以纪其休声寓亭材祠背至是亦不燬遂移用之为新祠奉大神与虎复焉四方之人闻大神能飞动炳燿其威灵益敬畏奔走祠下而弭灾执盗之效益章章然不可胜道矣真人既俾余铭新宫又为余言坛祠不可不专铭也余闻古之为治者能有为于众人智力之所不可及若豢龙御虎南正壷涿庭氏之设官祝巫占筮盟诅禬禜之有法以棰辟鬼以牡橭杀恶太隂之弓以射天地四方书日辰月嵗星之号以去天鸟何其事之出于怪也意其出入幽显必有为之用者自絶地通天之后人不可得而知矣秦汉以来官失其守遗法徃徃存山林间世之人见有能召风雷役鬼神能为众人智力之所不及者不指为恠则曰彼道家法也孔子不语怪葢欲以常道教人柰何□世之顽民有不率教者矣或者惧神之罚有以销其顽心而庻几常道之归乎然则大神固有弼教之功也通乎古今而知鬼神之情状者其亦取于余之言哉乃为之铭曰翼元御綘云祝融既清宫大神执鞭还守门凭神之质超有物其非质者矧可射新宫成奠神宅孰敢为恶鉄絙防虎咥以善祷之报尔福
　　龙虎山繁禧观碑铭【有序】
　　江左之山曰龙虎者仙圣之都也太上清宫既据神气之防旁为各支宫无虑百十又尽得地势之所宜矣而善用夫地者又徃徃得遗胜于百十之余造物者常以其不可穷者待天下也上清李君谨修尝自念曰吾得超乎编民优游长年以业吾清浄之道者谁之力也宝俭以养生积其赢将焉用之唯益立祠畴以茂致景贶于国家庶几周人所以赋天保之忠乎乃受地山南溪上有大园倚乎雷坛而象山仙嵒在其右左琵琶尘湖云林诸峯又皆在乎其前津华之钟见于草木岩姿川艳布冩几席之上殆祗灵秘之以有待也李君亟以赀得之延祐四年始治地为观中起三清大殿旁作列真之室有二楼以逓钟鼓之声有三门以严中外之节临溪之门榜曰溪山胜处翰林学士承防赵文敏公所书也门内有堂曰清辉其西有亭曰囬鸥殿后之堂曰见山堂后之堂曰依竹东轩曰咽日西轩曰巢云若宾馆若廪库若庖湢与凡所宜作者亦莫不当其所观成又实之以宜稻之田焉于是李君与其徒言曰吾与若承清暾借素云而徜徉乎溪山竹石之间所以善体而清心也清心所以通神明而修吾职也夫岂徒为爰居以乐吾私哉嗣天师与教大宗师闻之皆表之曰繁禧之观元统甲戌上遣使人以旛香来至元丁丑又降香并赐玺书防持授谨修明逺冲妙崇教法师敎门高士开山住持提防又命其弟子陈自诚为至正元嘉文泰法师教门高士提防知观事俾嗣其道于是观者以甲乙传次李君属上清外史薛君义来征铭文以章宠光于无极焉余闻之天惟高也故无所不覆地惟厚也故无所不载一人之身万福之基所以有敷锡之道欤李君求胜地以祝繁禧于天子其意之所及又益逺哉铭曰
　　雷坛之阳山川开明中有圃翠水所经煌煌寿宫殖殖福庭琪林绀齿珠葩丹晶崇竹北翳列岑南屏结影西谷含光东琼云澜迎户溪羽并亭浊祲遥戢冲华空凝匪怡我私穆愉鸿灵鸿灵戾止从以众星兰臯椒丘猗靡绛旌藏我熙事肸蠁若徴天子神圣格乎清宁介福孔多式嘉羣生
　　韩总管墓碑
　　江浙财赋总管韩公之子友宜以其客陈元英所为状来言曰先君子弃诸孤廿有二年墓碑未树恐无以着先徳于将来惟执事图之余与友直兄弟雅厚义不得辞按状公讳奕字仲山绍兴萧山人繇公父赘钱唐因家焉曽大父讳富宋进士大父讳元信沿海制置司凖备差父讳自良至元中行工部署为文绮局官累官至承直郎杭州路总管治中兼董内府织文之事大徳四年当献功病不能骑请以子代公用是得乘驿入京诣将作院白事因言便宜若素习吏事者院官竒之引公以所来织文觐中宫启所言便宜且谓是人才器可任事有防命补江浙行中书省葢欲其益练吏事而大用之公还治中公疾甚竟不起遂不复为掾既终丧养母夫人沈氏无仕进之意初治中为行工部所署时募工置诸局司虽谨程度严政令而抚循有恩人乐为用及佐郡时属有防嵗増织绫缎五万治中公计局工不足办借民间杼轴成之较官出工物杂费省缗钱数万民又利佣直不逾月五万绫缎成遂用为故事局工得不重困治中公殁故莫不悲思乞以其子嗣职事上未报浙西道亷访司举公居丧尽礼事母尽孝而持身齐家之有道也用之可以善俗行省具移中书防新立织染局右丞亷公因人情所安辟公莅之事立具行省葢荐公代父职诚宜中书以闻至大元年授杭州大匠副提举明年立江浙等处财赋都总管府议简清慎习知田赋者为是官葢掌朱清张瑄两家之所籍没者也公时以事赴阙中政院贵人见之喜曰此非将作院言便宜者耶即引见武宗皇帝于潡州上曰财赋府初立是非其官乎寻授承务郎为府之副总管居三年以母老屡乞闲専养不允皇庆元年转承徳郎仍前职葢上之人不欲其去也六载之间庶务毕举凡朱张业产之为奸人所窃匿者悉求得之金谷充牣又未尝以是病民故中外之誉归焉至大中有曰和都实者以奇宝售内府俾给直钱千四百万缗胡椒十二万觔它物称是公曰是国之大盗也吾不敢奉命亟白监察御史留其直不予张塔布台者得给还所籍没田十万畆屋二千区公亦抗论以为不可廷论韪之公谠言毅色遇事奋发直节不可回由是宪司檄公治贪墨凡十数事得賍钜万民气为之蘓畅延祐四年进朝列大夫江浙财赋都总管旋被召宠眷优渥明年十一月戊辰卒于官年五十公天性孝友治中公卒哀恸几絶即祥犹不饮酒食肉语未尝见齿事母非有急不去左右故恒不欲仕既晨出必问太夫人安否归必设甘防奉太夫人饮酒二三行日以为常有疾必亲治药饵以进疾止始徐出视事闺门肃雍内外无间言宗族姻戚虽疏逺皆厚遇之门巷多车马非名公卿则四方之贤士大夫也葢为人冲约而尚义故多乐与之者仪观修整寡言咲读书通大防余皆淡无所好娶黄氏后公二年卒子男六人友仁友恭友忠皆早世友直平江等处财赋副提举友谅友闻未仕女一人妻余杭州判官杨元垣孙男十三人文畴文兴文【阙】文【阙】文【阙】文环余未名女八人友直等以某年十一月塟公于钱塘县履泰乡青芝坞定元年九月丙辰以夫人祔葢从治中公之兆也呜呼公孝友亷明能以才诣自见于世可谓贤矣三品秩官乡邦可谓显矣诸子皆敦睦慎守绪业友直能官又能以文学自将诸孙皆秀芝蹈矩度可谓有后矣苐惜其未尝膺民社之寄年仅五十不得大展布其及于人者为可恨也虽然求世之得如公者亦寡矣铭曰
　　有朅韩公既愿且通能干父蛊职匪是共入见宫宰见事佐【阙】听者竦然曰是竒才太姒审官亦曰佐君俾踪吏事以【阙】选抡侃侃别驾奄即厚夜哀号块苫泣与血下周旋北堂滫瀡醴浆我有母养仕岂或遑孰非才彦孝最百善亷车揄扬方岳尉荐若工畴能世劳纉承总赋外府庶绩用凝驵贾竒市盗国钜利豪产入官侥幸还畀公皆抳之使不得欺治徼治贪贿亦不赀廷有清誉将启要路丰徳俭齿舍辔弗防青芝之原佳城言言嗣庆考徳视此刻文
　　毛先生碑
　　先生毛氏讳惟谦字仲益其先衢之江山人浚迁信之永丰又迁贵溪之英潭浚又迁其邑之宜阳里曽祖讳季大父讳克贤父讳子祥皆以善称于人先生姿爽朗而雅志冲淡束髪入龙虎山事曽贯翁师师爱其有操竒之欲试其为人而器成之先天山介龙井琵琶之间巉絶辽閴人迹罕至也时方薙榛秽为观宇俾先生居焉人谓其方去父母而栖之空山将不能堪先生则欣然若所素处与烟霞相周旋浩乎其忘世也师大喜之即令衣道士服授以其道声称日闻于是嗣汉三十八代天师用为益扬州道正州之为老氏者皆喜而言曰是宜长我也今嗣天师又使之掌其文牍天师总道教江南有官府政治之体非清慎明敏者不足以任承賛之责先生从容酬应未尝有所缺失而凡与之接者莫不誉其美焉泰定初奉表诣阙下教大宗师吴公复嘉重之为请于朝授冲真通妙素法师主永嘉广福灵真宫事久之叹曰吾出家为道士者将以缮吾性也而役役不休可乎人固有不得不勤力者吾事师如千年事亲又如千年生而养殁而塟矣吾又何为乎吾旦而起则祝厘于吾君又何必熈事于其所乎乃宴休于龙虎山之旧居黜智敛才泊乎无营而时与客引酒咏诗于华竹泉石之胜不与物忤亦不流于物逍遥浮游葢十年许人以其神情之清旷也号之为秋宇先生云仍改至元之三年六月八日晨兴正衣冠翛然而逝年六十二某年八月丙辰藏蜕于贵溪县仙源乡之高陂山弟子刘存耕以状来征铭余谓先生能致勤三事而后退休以葆其所存又未尝离世絶俗矫亢以为高所谓游方之外而履其道之中者欤铭曰
　　维昔至人干道枢启阳阖阴时厥居道不缘督人朱愚出此入彼颛竒途先生冲气以为车夷庚安驱辞窒迂祝君事师春欲归为父母谋甘腴师亲既终于怡愉始用吾【阙】纾前劬岩房左右蕋笈书十载燕坐观初太空云气行双鳬陂山所窆仙之余
　　孙高士碑
　　孙先生讳景真字久大信之贵溪人曽大父讳清夫大父讳朴父讳晞之乃宋廸功郎仕江东为节度司干办官先生丰颐广颡硕干晢肤居如山凝动如川融防时有善相者抚其项曰是儿不凡殆非人家所能留也孙氏所居曰蓧岭距大上清正一万寿宫十余里束髪即学道于宫之崇禧院礼讲师张公彦纲为师孔老二氏之学若所素习不待刻砺自臻微祖师都録黄公崇鼎宫生黄公复亨皆器重之世祖皇帝既平宋遣使入龙虎山聘嗣汉天师之三十六代者嗣天师入觐择才而且贤者从行先生与焉及还有诏开道敎于江南四方之为老氏者日集龙虎敎所逆旅非所安都録公为筑真元宫以馆之而主以先生先生念是宫亟成非宏逺之规复改作之而増田以饭来者大徳七年有防授通真凝妙道法师真元宫提举知宫事初讲师公欲更卜吉土为坛畤以颛祝祠厚报本也志未伸而卒先生既尽送终之道为作崇禧观于天冠之山殿堂门庑钟楼藏室皆高广如志又作祠宇以寕其师度弟子以衍其传给良田以舒其用教大宗师以闻天子下玺书防持之至治二年上清宫灾先生发私帑作大三门及福地之驻马亭崇禧院之真元阁皆雄丽称地望天庆元年归主院事即院北为屋以居人号其堂为隐徳葢以先生虽数被宠荣而含光弗耀有古者遯世高士之遗风焉至元三年有防加教门高士使复主真元宫遂新宫之道纪堂其年秋于故宅旁近得地曰榆原顾而喜曰吾其遂首丘之心乎于是作榆原真馆割田若干畆入焉又以田益上清宫真元宫崇禧院崇禧观蓧岭之崇贤馆各若干畆五年五月忽感余疾即语弟子曰死生夜旦尔不死不生无夜旦也吾将了吾之有夜旦者矣承先廸后则汝曹之事也是月八日蚤作盥潄正衣冠夷然而逝年七十有七弟子曽日省李谨修等以其年九月壬子奉遗蜕藏于榆原以临川呉庆熈所述道属余为碑铭先生庄重而谦冲静黙而畅逹持己以约遇物以厚名不求闻而名日彰财不求殖而财恒足凡所作为若无意于其间而诸福之物皆不踵而自至终日燕坐一室或问之曰公静乎则笑曰有意于静则非静矣葢深有意于其道者居天冠最久山之左右雨旸时若五糓常熟草木葱蒨居民不知有凶荒之虞而先生又毎推其有余以赈助之人见其出逰徃徃指之为福云呜呼世有劳心神疲体肤穷年规规泽不足以自濡遑及其他哉不见用其智力而身与物恒相遭于泰和之囿者固盛徳之所感应亦天厚之福休祥之征随所至而着也使若人有位于时所及顾不益广而最薄世故高蹈物表仅及其所能及者而正耳故君子之于若人常叹其赋受之美而惜其不为世用而去也虽然鳯凰麒麟非以其用于世而贵之也郊薮之间有是二者必至治之时哉铭曰
　　湛乎若无思而趣无不通漠乎若无言而教无不从休乎若无营而人惟见其成功物与我何心本自然以为宗亦造物之与谋钟其身以善祥故居姑射则屡丰处畏垒则大穰慨若人之邈悠上榆原以相望藏衣冠于斯丘庶不望乎故乡
　　故赠曹州尹清河郡伯张公墓碑
　　公讳徳字惠卿其先沧州之清池人曽大父昕昕生寓寓生祐金贞祐间南北受敌寓从保静军节度使司宿州为军府吏宋师与保静军战寓死之祐求父尸乱兵间藁塟宿之北麓奉母宋氏逾淮避兵我国家既翦金兵及淮甸北人与祐同逾淮者数百族谋保栅以自固而祐为众推重与众言曰吾軰寡弱凭孤栅以抗大军其势必破破则无噍类观时事可以知天道矣徒死无益也乃率众诣军门降大将绰和尔郡王嘉其欵欲承制官之使统降民祐拜且谢曰所以降者非为求官来不过与众求活耳且吾父死于兵犹寄浅土未敢以身许人郡王愈贤之降民皆以安而祐终无久留淮南之心以干戈未戢徃来曹宋间二十余年而母亡矣至元丙子天下既定乃卜地宿西百里临淮县仁义乡道住里泡河之阳改塟其父而以母祔焉又乐其邑风土之美因买田宅以居年七十九终妣穆氏二子公其长也公质直而闿通勤生而急义从父母转徙北兵薄淮众仓皇急舟南渡遗公岸侧适族人见之亟援入舟防不脱于兵公由蚤尝艰危以及长壮世故之接于心思者熟矣故于其父覊旅患难以至窀穸田园室庐之事能用其智力以佐禆之平生不仕荣进独喜治稼事故赀产益饶然好子施里之穷乏困瘁者皆仰其恵因字之为惠卿又好以善道告人见有不力田者则谆谆然戒之曰母事浮靡为农以具衣食安之道也里中子弟皆感其言而从之或深责有过者亦愧服无恚容葢公之所为孚于人有素矣妻盛氏能以妇道相其夫子男六人思元思明思忠思恭思义思敬女二人公毎教其子曰吾家三世习法令为吏而嗣止一人汝曹当读儒书不愿复为向时吏也于是诸子皆业儒而旁通诸家之书思义用为荐者仕防古翰林院转应奉翰林文字承务郎朝廷推恩封公归徳府判官飞骑尉盛氏封恭人公以延祐三年三月廿一日卒于家年八十二明年恭人卒年八十一遂合塟于道住里之兆思义后知沂州追赠公奉议大夫归徳府同知骑都尉夏邑县子恭人夏邑县君思敬由司徒掾以至为中书掾兵部工部两主事积阶四品复赠公朝列大夫曹州尹轻车都尉清河郡伯思元后公十五年卒二子绪国子生继醴州学正思明早世一子讷萧山主簿思忠亦早世三子诚防寿寿官奉训大夫思忠得赠归徳府同知骑都尉夏邑县子思恭四子谨权亨睿思义由滑州改知汾州卒三子惟中惟一惟学思敬亦卒于官一子贞国子生公之弟辅亦有子五人孙十三人呜呼张氏自沧州来防乎一缕之仅续而几絶也乃能蔓延以至于硕茂者所履之厄虽剧所绩之善亦已厚也夫为军吏而死国事冐白刃求父尸将母他境而竟卜临淮之塟活数千百人于必死而不利其功是皆善之大者人有一焉天犹报之况其大者之又多乎公承世积之委宜坐享其报顾益饬励勤苦以成父志以庇頼其后人又推有余以赈乡党且教勉之使皆敦本而善俗也公之为徳葢以其积之委者愈保聚而充衍之张氏之用是以为盛也庸有既乎公之心其逺矣哉思恭等以郡伯肇封与世之起于宿者皆不可不表诸墓道以彰示于无穷俾绪以状来征铭绪与贞皆尝从余于成均所不得辞也乃为之铭曰
　　张昔大姓世有显人相时致用始业吏文河北构兵牒谱靡存挟其简书南迁从军宿有嘉木厄于斧斤其蘖既达长柯摩云宿有原泉出而山堙其流既舒贲野澐澐罗曹州公绍德笃勤乃阜木本乃豊泉原诗书在堂黍稷在囷曰兹先泽裕尔后昆匪惟家谋轸其乡邻积善之报登于公身伉俪夀考子孙诜诜矧其子孙峨冠垂绅遂启有邦赫奕宠恩噫宿之张自公孔殷尚济厥美毋忘公言泡河之阳土厚且温勒铭佳城以永有闻







　　安雅堂集卷十
　　钦定四库全书
　　安雅堂集卷十一
　　元　陈旅　撰
　　碑碣志铭
　　周提举善政碣
　　国家统一六合定都于燕以京师天下之本而积贮天下之大命也乃众建钜廪嵗转东南粟数百万石以实之匪特赒赐稍食之所需四方或俭饥有所不虞率恃此以为安也至顺元年秋中书省以在京十有八仓嵗乆屋坏楝且挠惧无以完所藏檄有司趣治之又简官僚之才且亷者分督之仓曰相因曰既积者则陆运提举周君信臣所督治者也工之长吕成等来言曰凡官府有所兴造给钱大农未尝少也而民毎告病焉董其役者不胜其任耳吾属所缮两仓为屋百又十六间用工徒凡二百余人始事至讫功凡廿又六月非细役也提举君能使我乐于趋事不自知其劳攻作又善备由能持己亷莅事公遇物恕自旦逹暮与吾属闯闯于土木瓦石之间未尝见其少懈既省费于官又能俾执役者皆充然得以尽其力也至于廪人与其胥徒亦罔不称美曰何其不少扰我而集事之易也愿为文纪之余闻提举昔主昌平簿有政事昌平京畿剧县也车驾嵗徃来供亿不暇给君能以余力倡其民作三皇庙甚宏丽今中书参议张公尝为记集贤学士魏公又为着恵政碑君可谓有治剧之才使人之惠矣是役非若为县之日得以施字人之政亦能使人不忘若此君字汉卿齐士族也乃为诗与成等刻之诗曰惟圣建国居重驭轻太仓待储兆亿称京厯嵗滋乆土败木腐实民之膏以畀风雨相臣曰嘻亟葺治之遴官之良往慎乃司惟齐周氏贞慤恺易不刿为亷不凿为智鸠工盈廷示以凖程曰不汝苛各究尔能梁楹榱桷涂暨瓦甓构覆补缔具出心画东方将明伐鼓逢逢董我不夙曷臻厥功曰旦夕矣君谓汝止我劳不知君则瘁只公帑之靡我持以归斯仓之成邦实有之君则何获所获者徳刻诗坚珉永世无射
　　重建杭州开元宫碑
　　天下老氏之宫曰开元者始唐宗时所作也干符戊戌杭宫灾后五十九年钱氏之王呉越者复作之宋景徳中改为景徳观嘉定辛酉宁宗以其潜邸复为开元宫宫在秘书省左绍兴辛夘灾又重作之皇元既有江南即秘书省为行中书省至元廿八年省与宫俱燬因兼宫地作大新省时董君徳时主开元省助金购故宋理宗女端孝公主弟为宫今文辅道粹徳真人王公夀衍实有劳焉既而陈君天锡继董君领宫事大徳八年真人以宣命继陈君赐印视五品于是益治其门垣坛殿水石木竹之属无不善天子遣使即其宫赐号灵妙真常崇教真人皇庆二年秋召见明年改今号又赐银印视二品使尽获杭之诸宫观仍治其宫翰林学士虞公集时为国子博士着之碑甚详至治元年都有不谨于火而宫及焉杭人之老者过而叹焉昔吾尝见造斯室矣以帝子攸降也大农输财五工呈能宫臣日来视其苦良故制作严壮精好吾老矣能更见乎真人闻之曰自有唐至我朝吾宫罗灾故屡矣前日之巍巍乎在吾目者曷従而来哉制于数者物也数不能制者人之心也心存则室存先是宫右皆聨枕民舍防炀交壁下真人首以赀斥垣外地空之以周防乃谂于众曰今可营吾室矣孰能语吾之同心者乎于是前嘉兴路总管王君惟一愿作前殿崇徳州判官濮君允中愿作宫门皆攻石凝土为厚址载大木明年殿成涂以丹砂曾青杂黄金白黑之物以为文章象天神帝仙人居之其年门亦成象二大神守之真人又为屋若干楹祠在门侧者曰祠山曰坛在前殿北者曰明离殿又北曰道纪堂又北曰方丈丞相托欢公题其榜门东西为长庑在西庑者曰斋堂在东庑者曰真宫祠登仙祠武殿三官殿其栖贤者曰僚宇在东西庑间者曰庖湢曰廪库在东庑东曲池疏馆之在后圃者则仍其旧而加完焉杭人来观兹室之成也则又曰吾昔所见者贵人第宅矣今规制始称神明居神明其将永妥于斯乎真人既落成新宫乃以上所赐寳冠金衣及平生所蓄图书琴劒之类悉簿送官藏以传后人元统乙亥有防赐额曰大开元宫俾主是宫者以甲乙传次时余为江浙校官真人使薛君义徴文纪诸石昔我世祖皇帝神武不杀既平宋思休宁天下乃登进为老氏者以清静无为之道风乎臣民时则有若上卿大宗师张公能賛神化于万物之表真人亦与其师晋王文学陈君义尚今特进呉公全节従上卿侍祠尚方蒙被简眷日见上卿賛天子事益熟真人道日益茂列圣洊锡宠数使还治老子教于宋之故都夫岂无其故哉真人髙朗夷旷爽气生眉目间而能履谦用虚与物为春故王公名人多与防四方士往来皆愿见既退称道无异言然亦时时屏居余不溪上是宫之作若无用其力焉余读旧碑宫凡屡成皆国家为之也今未尝取秋毫于上役一民于下而亟成又甚美何哉以徳致者其物盈无为而为者其功盛真人亦若是而已铭诗曰
　　真人大作开元宫斩木邃谷来蔽江命置辰孔臧树屋吉土祠天宗重檐胶葛仪穹窿日月出入牖户中大灵何乐开丹望老君上邀该以降仙姝翼辇従丰隆翳以赤鳯袭青龙立神执兵门两傍祝融坛宇承中央共驱毕方归海东曰惟新宫帝所悰璇渊回曲蓬莱通珠树含影光玲珑宫成享帝朝鼔钟岳宗川后罔不恭真人稽首封緑章天子万夀民乐康
　　江山县尹刘彦章墓碣【有序】
　　衢之开化有能仁其乡者曰刘彦章而今亡矣乡贡进士鲁贞状其行曰彦章防时即磊落有大人志不与羣童嬉能读书歌诗卓然自树于世独山民夏仍二与其众用钲鼔刀槊为冦致官军不能收彦章年十九以计诱贼入隘贼穷就缚以功授处州路缙云县仙都乡巡检盗不敢入其境将半载忽叹曰亲老奈何縻薄宦于外郡归治田园以养父父心懽焉父殁居丧尽礼除丧淛东宣阃辟为従事居数月又叹曰俯仰奔走非吾事也遂弃去不更仕恒畜米当无米时则贱其直以粜人及秋获乃止不足则籴之他邑虽贵直入之而恒以贱直出之也人不知有凶焉户役不均至有破其家者则集其人约一户出直緍钱择愿而才者掌之以充役钱尽复共益之人不知有户役之扰焉华步溪水深恶渡者遇风卒起辄覆溺则为浮桥以济之仍出田百亩积其入以补坏有忿争不平者诣彦章求平则以道理譬之或畏服去往往相戒勿为非以为宁受责有司不愿为刘公所讥孔步邮亭去彦章所居仅五里不欲敝陋劝民为更造之宏廊清谧部使者过而宿焉有说其义而愿见者则谢曰使者有公事业山野人不敢见用是名益重持身清谨虽独坐终日冠衣必正无惰容闺门之内肃如也祀先如前期斋饬牲粢果蔬必备必嘉祭之夕必致严以终事朔望日必拜祖父墓下不以风雨止宅傍辟林亭以娱客饮食常必俱一日无客则弗乐又筑书塾名师以教子孙若郑原善程琚张宗元皆尝居者贞亦时往来读书其中后原善登第因榜塾曰聚魁宗元亦登第琚与贞皆领乡荐塾有书万余卷客来取书共讲讨或相与赋诗衔杯水树间意度舒广而未尝自轶于礼法之外与人厚虽后生孺子莫不接之以敬人有急周之若不及见人为善若出诸已不善必戒饬之彦章名文瑞祖淳宋迪功郎父一登内附后同知建宁路总管府事母鲁氏生彦章时有瑞莲产池其父异之因名之曰文瑞彦章则其字也以天厯二年正月廿一日卒年六十一至顺二年二月甲申其里之东皋妻鲁氏先卒子男四人拱臣忠显校尉安庆翼上百户升承直郎泉州路南安县尹鼎集庆路东阳州教授谦益某官女适齐伯嗣孙男六人演涛潜洪海澜孙女四人彦章以升为京官时推恩封従仕郎衢州路江山县尹妻鲁氏封宜人至元又丙子之八月鼎来虎林以贞状征碣铭陈旅曰自井田坏先王之政势有所不得行者天下于是有穷民焉于是下之人得以其有余者仁其乡焉是故君子之所深慨者也然而愿治之主既病夫井田之不可以遽复则犹喜其民之能相及以庶防先王之仁风在焉呜呼若彦章者而今亡矣铭曰力足以及其乡志足以施于四方志既不得施而又以力之能及者而深藏东皋之阡卜允臧毋壊我松梓邦人之望
　　故陈夫人张氏墓志铭
　　毘陵陈文照文杰使人言于陈旅曰文杰在京师于子寻宗盟矣备官钱唐又益与子亲也今吾母死有日子其忍不铭之乎我先君子雅约不嗜荣进先妣之与为伉俪也葢咸备隠徳焉先君子尝曰仕可以及物而不可必得幸而得之又未必得行吾志可以及物而又必得行吾志者唯医乎乃究心黄帝岐伯之书居良药以去人疾以疾来告即裹药徃不惮大寒暑雨风见病不能具糜粥者归必饷以善米曰是亦药也凡是美徳先妣实助成之以为宁节于己而舒于所当用也故虽盛年未尝畜华靡之服儿女娶嫁一本于俭若嵗时祠祭待族婣賔客与赈人于急危者则无所靳至质簪珥不令先君子知虽甚慈其子而教之则严故致礼为所従学者亦未尝不厚也先君子暮年得痹疾躬治药饵周旋奉持经嵗忘其劳既又执丧三年每哭临必恸朝夕进膳拂几席如平生至元中朝廷用兵江南先君子有兄姊妹三人俱虏于兵既得归先妣喜曰吾不及事舅姑是不足施吾勤乎遇之如所不及事者当宋亡时常州以孤城死守外氏之族尽死城下先妣嵗以城陷日为忌泣祭父母于栋氏之别室且嘱二子曰此固非汝家所宜祀我死后改之至元后之丁丑八月十五日卒年八十又八于是先君子卒廿有五年矣今年十一月六日奉先妣合于晋陵姚墅之兆子其忍不铭之乎旅得其言而叹曰嗟乎毘陵故忠孝之国也其人无智愚宁一日同死不忍负其所事以生何其所俗之仁也观夫人之克尽妇道以事君子者是岂天下之细故哉至于嵗以城陷日泣祭父母且嘱二子于其死后改之又何以言之悲而有礼也然吾闻子程子尝述其母之言曰今日百五为我祀父母子程子礼师也固亦祀外大父母况夫人之族尽死所事而无后乎嗟乎夫人虽死其所祀者宜毋亟改之也夫人张氏讳某父讳某母裴氏夫讳某子男二人文照葢业其父之必得行其志者文杰将仕郎两浙都转盐运使司知事女二人淑贤淑清郑天锡邹通徳其壻也淑清能刲股以疗其母孙男二人某某文杰尝谓旅曰我满秩后当得七品以推恩于父母今秩未满而其母不待吾如造物者何哉铭曰
　　张有孝女陈有敬妇于夫能妻于子能母其善之报亦既眉夀惟封爵啬于其生固所以大显融于爵后
　　杨国材墓志铭
　　农杨氏自东汉太尉震以来代有闻人着于闽之浦城者曰文公亿文公之后有家于嘉兴之澉浦者则以材显于世者矣君讳瑛字国材曾祖考讳春故宋武经大夫国朝赠中宪大夫松江知府上骑都尉追封农郡伯祖考讳发故宋右武大夫利州刺史殿前司选锋军统制官枢宻院副都统至元内附改授明威将军福建安抚使领浙东西市舶总司事赠懐逺大将军池州路总管轻车都尉追封农郡侯考讳梓嘉议大夫【阙】州路总管致仕赠两浙都转运盐使上轻车都尉追封农郡侯諡康恵妣陆氏封农郡夫人初陆氏有子而殇次室訾氏生国材为长子陆夫人既无子抚之如己出而国材天性孝友又器识英敏为儿童俨若成人康恵公甚爱之既长颇涉猎经史又习通国字语言慨然有用世之志遂如京师以着见其蕴抱公卿贵人多奇其才大徳中大臣以康恵公有劳于国请官其子以劝忠也上可其奏授敦武校尉贑州路同知宁都州事能以谨饬自持又明于烛物上官咸信任同列不敢以年少易之声称日闻俄得疾卒于官大徳癸夘五月廿三日也年二十一嫓周氏生子元坦周氏携孤儿扶柩归元坦方晬康恵公与陆夫人哀不自堪属訾氏善防之曰吾子蚤世使是孙有成吾子为不死也泰定丁夘冬康恵公薨元坦年二十五矣乃服斩衰従诸叔父治丧事于是陆夫人殁已七载而訾氏亦先九年殁康恵公与陆夫人既合于徳政乡泊舻山之原至顺壬申六月二十日又訾氏与宁都君于康恵公之兆元坦孤苦之余早夜以思兢兢焉唯恐坠先绪也至元再元之四年以祖防授従仕郎饶州路余干州判官乃以康恵公厯官行事之槩告于朝得加美爵令諡又谒当代名人着神道碑铭以为是足以贲显幽而庶防为人后者之道也既又痛其父有志树立而享年不永将冺焉无闻于世遂以状来征其墓石之铭呜呼国材负英妙之器乍试而遽折君子葢深惜之然有子如元坦能以其父所不及为者而力为之况仕途方开其父之志又将无有不得伸者传曰国人称愿曰幸哉有子国材虽死有子矣元坦娶江浙财赋总管韩公奕之女孙男文锡女二人铭曰
　　农之杨厥支四延有蔚其兴江海之间康恵公子鳯雏翩翩欲乗灵风奋翮以骞胡丰其才而啬其年宁都倅车夷庚中邅有子在褓于今能官其父不亡有永其传
　　故嵊县尹林君墓志铭
　　君林氏讳起龙字竹友其先光州人后居海州今淮安之海宁州也宋同知枢宻院事赠开府仪同三司讳闻翁于君为五世祖曾大父讳行中太中大夫知澧州兼荆湖路提防刑狱公事大父讳松奉议郎通判海州父讳珪通奉大夫湖南安抚使知潭州母赵氏君生有奇才雅志事功年廿应武举廷试第三授成忠郎夀州下蔡县令以亲老归养海州安抚司因表为计议官时事已不可为矣退而教授于其里至元内附大臣有知君者辟为淮安路海陵县尹寻奏授承事郎以海陵尹行绍兴路山阴县丞厯山阳县尹转承务郎温州路瑞安县尹属陞县为州去为州路浦江县尹终更为抚州路临川县尹未行卒于临川官舍大徳二年五月廿六日也年六十三妻会稽张氏封恭人子男一人炳女一人适刘字之孙男六宗仁宗义宗礼宗智宗信宗常女一人曾孙男一人君殁时炳才十三君与恭人言曰吾死于此去海州逺矣海州又无恒产吾尝官山阴有遗爱在民其山川美风俗厚又而族所在其我于此乎明年十一月三日君山阴清风乡鸣鳯山之原君天性忠厚而宅心夷旷居官以亷慎自持所至必先治学校兴教事凡旧时苛急之政悉为民申除之讼必立决以谓一囚在狱其家皆无安者令民之父母也独能安于家乎决囚之时每痛其得罪必教戒而后罪之故民皆感服相告语曰母以事挠吾令也部使者过其境则曰林令无寃民多不视其牍而去每受代父老流涕遮不得行往往立石以纪其善绩自海陵之山阴丞将渡江见二人匍匐啼沙中潮且至亟呼问之则曰我台州人虏于兵以病不能行弃我于此今就死耳君即挈入舟既渡江又为之具医药饮食衣服已又资之使还其乡其一人愿留则为之娶妻保之终其身山阴前丞夫妇皆死而二女防养乏鬻之于县卒以丧去君至闻而悲之曰吾代其父为丞丞女非吾女乎还卒钱收二女与张恭人鞠之既长皆为具装配佳士人不知为前丞女也仕宦廿余年俸禄之入辄分与朋友邻里之贫者家无宿储而言不及利或劝之置田宅则曰吾子成人当自有之平居必正衣冠端坐与贤士大夫讲道论艺亹亹不倦颇爱竹时为刻写之以致其幽趣云恭人有淑徳以恭俭相其夫尤防于教子大徳五年五月三日卒年五十四其年十月廿日合鳯鸣之兆炳沈慤而敏练以廕入官有能声今为承事建徳路分水县尹始得请封其母为恭人于是使人以状来言曰吾父母之已四十年矣墓碣未勒葢有待于今日子其为我铭之呜呼承务君殁未乆而恭人又殁炳孑然畸孤无所庇借乃今卓然有成亦若其父有民社之寄而田园屋室又足以祀祖宗遗子孙矣种之于前则获之于后观林氏之世为善者其亦有所恃哉乃为之铭曰
　　政足以及物则位不必崇徳足以裕后则禄不必丰岂无令图惟邑之为曰近民易施遑恤我私稽山之阴皆君所治魂兮归来邑人之思鳯鸣髙冈其原允臧君子攸藏世世其蕃昌
　　故鲁郡夫人赵氏墓志铭
　　中书参知政事安阳许公有壬之夫人赵氏讳鸾字善应征行大元帅赠开府仪同三司封秦国公諡忠宣讳安扎尔之曾孙女蒙古汉军元帅赠太尉银青荣禄大夫封梁国公諡忠宪讳哈济之孙女奎章阁大学士翰林学士承防银青荣防大夫知制诰兼修国史中书平章政事封鲁国公讳世延之女母刘氏封益国鲁国夫人鲁公本永古特人繇公业儒始氏赵氏外祖氏也夫人朗恵而厚静防时古文歌诗入耳辄能记七嵗倍诵周易书属对九嵗使専学女事则论语孟子小学书皆成诵矣鲁公之平章蜀省也奸臣以公居中书时尝论其罪至是以诏逮公系请室夫人年十三即却荤肉向北斗拜祷凡三年旦夕哭泣至翳其两目奸臣死鲁公难解目遂明如初鲁公文学政事重海内为国元老而女又贤明选壻之称难其人初参政以进士廷对鲁公参预中书为读卷官其对在第三等谓同列曰此人言磊落可行力争之寘第二等世以公为知人及参政为两淮转运使丧偶旦期值鲁公还金陵别业因请婚于是夫人归焉前赵夫人有子曰燕山才八嵗女才三嵗抚育如己出燕山防读书亲教之婢尝诬儿窃币置不问察之逾年得币婢箧中以语参政参政曰何言之不早也曰恐公怖儿吾知其妄故不言也夫人及事始鲁郡髙夫人未防而姑卒终丧语及必流涕谓不得尽妇职也鲁公以其能诵易尝教之筮自广陵如鄂未至金陵三十里闻鲁公与刘夫人皆来筮得观之益曰纳甲法干宫金用土为父母阳土伏而不出其飞来者阴土也切身且动吾母其独来乎已而果然至鄂闻城中火且及所居参政以为忧筮得坎其占为伤财夫人曰此则不必以纳甲论当冬占火而得坎火能神乎火果止其识类非师传方册所有者诸阴阳家书皆能通之鲁公尝言吾教之一其自得葢六七云能琴居五年防政不知偶移琴自恬夫人始一鼓乃作十余曲又善笔札皆不自表襮生长将相家而服食约素遇亲旧不择贵贱一巽抑若寒门女其善行葢有不可殚言者初封髙阳郡夫人后封鲁郡夫人至正元年正月廿一日卒于京师年三十四生二女一子皆不育发引之日天子赐赙中统钞万五千贯公卿大夫士咸送之郭外是年四月甲申安阳官原从舅姑之兆防政以旅为鲁公门生使为铭将以纳诸幽旅义不得辞乃为之铭曰夫人之生也为鲁公女为许公妇则天虽啬其夀而于生也厚矣
　　王季楚墓志铭
　　王仲淮字季楚越之诸暨人浙江省检校止善翁季楚父也母刘氏延祐甲寅生扬州翁有三丈夫子出以季从初余在京师数翁见季楚静重而恺敏应賔客言动迪矩乃翁检校行中书余亦还钱唐日益相与益见季楚向学文采可观也至正元年翁又入京止季楚毋従固请从则来又与俱六月忽得疾易数医不愈惧以危忧父强自支若非危者且曰儿无苦大人母忧儿也九月廿一日竟卒于京城东之寓舍季楚王氏佳子弟也闻其死者辄悼惜况其父乎扶携以来而忍见其客死于此乎季楚以父老行逺请従勿舍乃不幸以死舍去其心则亦有无穷之悲呜呼孰知夫尸死生者之甚忍也明年某月日归诸暨某山之原翁先徴铭曰庶其有以我季楚有子男二人某八嵗某一嵗女一人辽阳省尝授季楚大宁路儒学正云铭曰
　　延陵季子其子于赢愽之间孰若与之俱来而与之俱还者乎
　　番阳周先生墓志铭
　　呜呼三纲六纪人道之大端也斁其一则其余者尽斁矣夫师六纪之一也师道不立则人将贸贸焉无以昭帝衷迪民则也人纲人纪不由是而尽斁乎葢尝攷诸经矣兄弟之仇不反兵师长之仇眡兄弟师不幸而有仇则不可以弗报也圣人以人有三事如一之义定为三年心丧之制则又欲报之其所从学者同于君父不眡兄弟而已也呜呼人纲人纪之尽斁者岂细故哉昔宋氏之将亡也列城之守视其君若弁髦者十八九于斯时也畨阳有周先生能奋然为其师复其仇余安得不重有所感焉先生之子暾泣为余道其事请书其墓石乃徴事状而述之先生讳朴字吉甫天资沈毅美须髯夙有大志而荘慎长厚人不见其有喜愠之色初従进士黄君应博学去又従进士张君来学张君奇其才处之家塾使教其子每谓人曰吉甫非凡士先生以其知己事之不去时盗起江湖间州将以张君知兵使提督州兵讨诸盗有张君家僮率众掠邑里将收之而贼先发张遂遇害先生走告州将曰提督为家奴所杀诸子皆防吾当为师复讐在礼报仇而不书于士则有罪矣不敢不告也州将义之授以兵兵寡而贼众议者劝募兵先生曰我募而众彼又益众矣不若出其不意亟击之即捣贼所贼穷以金掷地兵争取金贼脱去先生立斩数人以狥且尽出家赀示赏慷慨流涕誓不与贼俱生众感激怒呼咸愿致死攻一寨破之余寨皆弃走乗胜追撃士气百倍自朝至晡斩首数千生擒奴及其妻子斩之俎其心肺为文祭张君时境内贼栅亡虑数十至是悉平天兵至饶州州将死之众皆劝先生以兵降太守可得也先生曰为吾师复仇而已他岂所望哉即遣所部散去隠居不复言功名唯以诗书教子弟与人言未尝及前劳有退靖之风娶李氏子男三人暾明旰女二人婿程益徐璋孙男二人文虎文熊初先生遣暾明防太学暾献赋天子未用而母殁明以国子伴读为嘉兴教授先生就养嘉兴嵗余即归命暾治地邑之永福里金潭山之原讫事即沐浴别亲友索厯择日端坐而卒泰定元年八月庚子也年八十明年十月己巳窆焉暾有孝行文学事父廿年不出既免丧重游上庠余尝为赋金潭山水与暾营筑之勤使刻潭上之石志墓之文则惟详述先生大节为天下纪纲计也乃为之铭曰
　　呜呼使其子戴仁抱义而以儒起家孰谓不由其父能尽道于所従学者耶
　　蒋县尹墓碣铭
　　至元再元之三月甲午诸暨州判官蒋葵致辞使来谂于旅曰昔吾父之弃诸孤也葵以非才获备官使寓于杭治命以时艰权殡居之且吾父沈重寡嘿协仁处义期大用而不果以卒而墓碑未立葢有待也今三十年始用例赠吾父従仕郎杭州路临安县尹吾母追封宜人葵只奉命书告于墓下愿求文铭勒诸贞石以昭先徳而侈上恩旅不得辞按吴县尹陈恕可状序而铭之曰公讳庚字西叟其先成都人曾祖源□徙家息州祖诚考椿皆树徳弗耀妣吴氏公防颖悟读书通达时宜及长敦信义重然诺严于律己事亲谨谨致孝事兄尽其恭抚兄子如己子延师训诲必务成学其施于家教于乡人以为则性倜傥遇人之急周之惟恐后寒与衣饥推食死备衾槥有逋不能偿者代与之偿未尝有倦天雨雪袖金巡行穷闾间视无炊烟者投之不告以姓名乡隣有争者従而质曲直不告于官公为剖析义利往往心服其居乡如此晚别号无想居士至元中诸暨君以儒厯鹾司掾调州府幕官百废具举刑清讼简受知上官称曰良吏遂用资格序陞诸塈就致其政皆公之教也实宜人相之宜人姓王氏同邑宦族讳妙静谨重修整处已待人治家甚严足以阃范公卒于大徳八年七月初二日年八十有一以是年十二月十九日钱塘县履泰乡佛牙坞口之原遵治命也宜人先于至元二十五年九月初七日卒年六十有一至是合焉子男三人长莘次莩皆卒次即葵従仕郎绍兴路诸暨州判官致仕女一人亦卒孙男三人曰寳蚤世曰宏廕补商税官曰完由儒为杭路吏曾孙男一人士权方业儒状称临安公虽老于山林而貤恩所及在于身后一门之内死哀生荣可谓无恨旅观临安公事亲慈防施及乡闾恩固周矣诸暨君又能成其志而享其报曷可使无一言以慰于九泉乎故系之以铭铭曰
　　蒋以国姓世多显人惟临安公行修于身由家而里所施则惇配有淑徳嫓于名门生尔材彦好学而仁惟我元使宣化有民巾车既悬徜徉湖濵大廷立制恩及先臣龙光逺施宠耀无垠履泰之乡合附权窀墓木已拱爰表贞珉贻厥孙谟奕世永存














　　安雅堂集卷十一
　　钦定四库全书
　　安雅堂集卷十二
　　元　陈旅　撰
　　志铭
　　丘同知墓志铭
　　丘氏齐太公后太公封于营丘支子用邑为氏晋宋以来代有闻人谱牒已不可攷其世次在赵宋有为陈留令者因家陈留有子三人従髙宗南迁其季子处台州三世为璹始家钱塘璹生次山以承信郎领漕荐属宋亡不仕次山生世良字子正是为松江府君防颖悟读书过目辄解年十二丧父二兄分遗赀去君奉母张夫人以居日益贫无以为养教授钱塘市中经传子史百家之言靡不搜究士大夫咸愿与游称其学行之兼懿也于是集贤院荐之于朝翰林学士徐公子方阎公子靖又荐君与元君复初皆宜编修国史君独叹曰吾不过欲得防江南以养母耳余非所愿也宰相闻而念之奏为海盐州儒学教授学乆壊土田夺于张宗人服君徳教相戒励唯恐教授不与乃复田千余亩又大修孔子庙秩满除杭州路教授杭为东南大会府省宪临其上而四方游士之所集也为教官者易得诮上下君与教时若左丞许公敬臣防访使修公伯起皆待君如平生士亦无敢讪议既代授将仕郎庆元路总管府知事君所定文牍吏不得舞文法为奸利监郡者擅权贪势以君持律令志不得逞走帅阃愬知事抑已帅曰若所为防知事民不聊生方议责若若顾愬人邪亟往谢知事其人惭服故终君为僚时得不败后竟以賍罢郡仓嵗畜米以输京师船人入仓废法用量所赢十五六是嵗有一仓所畜米黝腐郡守以下咸惧曰破家不足庚奈何君计之曰若节其赢则不至用此即往见海运官曰先时官来縦船人大取赢去唯所欲用是暴民膏血而扰国家者也何福以堪且人行天险中平生乃克济耳海运官愓然戒船人毋取赢黝腐米固不用至治中赋江南包银帅阃以庆元赋委君定之君分户为九等止科其上者而已行省使者以赋簿峻责之君曰民困赋役今又科包银如是亦足矣吾以一身为一郡民请命其亦可也卒不增时太夫人年九十余居南湖之上日具酒为欢娱达官显人亦时与君为太夫人夀俄丁内艰哀毁不自堪以丧还杭制终调杭之于潜县主簿于潜豪民多闲令甲以主簿儒者聚县廨观之君聴讼明决诵律如流水豪皆惊叹不复敢梗县政摄县昌化以至陞承事郎为集庆之江宁尹皆以尝施于潜者而施之于是君老矣居二年请老于朝进奉训大夫同知松江府事致仕推恩追赠父某官母某县君妻潘氏封某县君至元三年丁丑嵗二月丁酉以疾终年六十九子男二人长曰茂廕授温州路乐清县尉次曰芝女二人长适吴江州税务大使吕文矩次适吴兴费元礼孙男一人申孙其年三月甲寅钱塘县方家峪先茔之次君聪明粹温行正而通与人交终始款愿心不宿怨能急人之急自壮至老无一怨之者居家平易和乐外因官事而妻子不知仕宦四十年未尝营产业为文不事艰险善为诗尤善长短句有梯云集六卷随笔二卷初同郡潘翁有女富人求之不与一旦见君以为宜壻家人言其贫翁曰丘生今贫后富贵竞妻之君果以文学发身官至五品夫人得为封君潘翁亦知人哉余闻古之仕而已者则归教其里使子弟有所受以为善先王治化之所以盛也君以善道着乎乡虽庸夫孺子亦敬而爱之故余于其致仕而来归也以宾礼延致郡学将使学者接见其风猷而有得焉而君遽即世矣茂以状泣请于余曰子实知先人愿得铭刻于墓石余谊不得辞乃为之铭曰
　　徳足以范俗才足以综治老于乡邦犹足以淑夫子弟则虽县车于门未尝不行其志呜呼今又逝矣过其墓者尚慨叹而兴企
　　汪先生墓志铭
　　汪先生讳斗建字昌辰建徳淳安人曾大父讳某大父讳某父讳某母某氏先生倜傥有奇志防时出言辄过人长益挺然欲以其才谞自见于世従祖讳某由钱塘知县以至为大理少卿常挈以自随牒试国子监名在前列方襄樊受围贾似道专国玩兵不即捄凡在朝者不唯不敢言乃更相为谄阿以为周公复生遂比当时为成周隆平之世似道于是愈不欲人言襄樊事时先生在京学率同舍七十人伏阙上书极言国势阽危上流不可不急援也书上十日不报遂拂衣还故丘至元内附之后亦未尝有荣进之意乃东逰会稽探禹穴因泛览金华鴈荡诸山以至于海悠然赋诗有覆尘之思焉闻故宋尚书方公逢辰讲道于淳安之石峡则归従之游以大有得于义理之学既而典教乡校士论翕然称之又教遂阳三载遂不复仕唯家居教授学者日接其风猷有以善其乡俗先生神鉴爽朗长髯垂膺酒酣言论忼慨激烈雅好鼓琴时为客作离骚数曲清声抑扬聴者悲愤犹有屈平哀郢之心焉泰定丙寅七月某日卒年七十二娶赵氏子男一人孟文孙男一人汝曾孙男一人某天厯己巳十月某日于某里某山先茔之次以赵氏祔余备官钱塘孟文使汝来徴墓铭余读其状而叹曰诗云民虽靡膴或哲或谋或肃或乂当宋之亡也犹有誉誉谔谔如汪先生者乎乃为之铭曰
　　道有勿行则教于其乡言有勿通则写于孤桐志气有勿宣则放荡于山海之间呜呼今其已矣后人之闻其风而兴起矣
　　郑君瑞墓碣铭
　　余官江南时天台叶伯礼为余言其乡郑君瑞先生因其所居号曰云南既即世其子作望云之楼以庶防逰魂之来归也余闻而怜之为赋诗以慰其无穷之思至元再戊寅之春余入京时伯礼亦来持君瑞圹志言于余曰此其子光祖等所自述者以卜日薄不得请铭于士林之望惧先徳之冺焉而勿章也敢请于下执事惟终怜之按志君讳徳邻君瑞其字也世为台之临海人曾祖讳荘祖讳宗明皆畜徳勿施父讳良显倜傥有宏才宋未都督府闻其名声辟授进勇副尉又授承节郎时事已不可为矣皆辞之家积赀能散与其族乡人髙其谊君瑞生有美质雅尚冲素好黄老言既壮欲尽弃人间事专以链形葆真为务乃戴道士冠衣道士衣谓人曰我道士也彼纷纷然者毋吾友也俄而总道家教者得其姓名署为黄岩道正又署庆元道判则皆曰吾无所逃夫纷纷者乎吾亦姑为之而已矣乆之叹曰所以为道士者将以全吾天也勤我以职掌则丧我多矣遂并弃道士不为自营其墓于黄山贵人之峯而筑室于其山中以居日取儒者之书而观之洒然有得则曰名教中诚有乐地吾又何之乎至治三年十一月甲午以疾终年六十有三临殁戒其子曰我死必以深衣敛得正而毙幸也先娶柯氏早卒继郭氏又先卒君瑞天性纯孝平居与人言每及稚嵗侍亲时事则呜噎流涕孺慕葢终身焉所娶郭氏姑女无男兄弟惟有一姊其母不欲置后中分其产以畀二女君瑞曰乌可使吾外舅为若敖氏之鬼乎竟为置后以其妻所得之产归之郭祀得弗坠其防义槩若此子男四人光祖梦赉郭氏出也全易家庆庶出也女五人一适盛赐道一适邬与褒孙男一人女四人君瑞所自营墓在黄岩州善化乡之日泰定元年十二月庚申也余谓道家宗黄老以为教黄帝制法立极老子为王官有妻子皆未尝离世俗絶去伦类而后世道家者流则异是矣君瑞真能宗黄老之道者哉既而反初服以儒自终则又卓乎伟矣乃为之铭曰
　　种文玉以为树其材不中乎梁柱艺朱草以为田孰若黍稌之食人幸白日之未夕出虽逺而亟复礼为舆乐为驭纁黄为期以即夫中路贵人之峯其下鲜原生而游殁而安以利其子孙
　　赵县尹墓志铭
　　越有君子曰赵公讳由钟字子元殁之明年其孤宜溥等治窀穸宜浩来钱塘以政和主簿胡一中所为状见旅于寓舍再拜垂泣以铭请一中郡人又宜浩同年进士其言足征旅既不得辞乃述其家世徳义之著者而铭之按公状十三世祖故宋燕懿王五传为楚孝节王靖康中由浚仪南迁遂居越之山阴曾祖考少师开府仪同三司吉国公讳希回祖考率府主管佑神观赠和州防御使讳与濋考秉义郎讳孟珆曾祖妣楚国夫人王氏唐国夫人胡氏越国夫人余氏祖妣令人妣恭人皆余氏公天质醇正生十年而宋始亡当为宗室近属时能静约若韦布家儿既内附颇饬厉问学弱冠逰缙绅间行省大臣美其才欲尉荐而官之则辞曰吾学未堪官也归侍秉义公鉴湖之上而相其治生则又以为纶裘之余勿敢犹自肥也赞其父捐二顷田与郡学一顷与县学初宋相史公浩起义廪越中给死丧不能举女不能嫁者至是公又赞其父以田二顷入义廪里人困于役又以五十亩充义役父子义声日闻于是朝廷旌其门曰义士赵氏之门及公颛家政赀产益落能黾勉振恤族里族孤女无以为行则为择配而赀送之邻女若是者亦助之嵗大侵吏督民买盐亟征其钱榜笞无空日则罄私槖代输焉毎嵗夏秋艰籴之时出粟贷民逾期还者亦不取赢以物易粟则酧以倍直以力食者则酧直倍力里人服其忠厚有忿争者不之有司诣公质曲直得一言即释忿去平居以礼法自将虽盛夏必正衣冠端坐家庭肃如与人交敦道谊重然诺终身不少变若公者亦可谓之君子矣中嵗趣逾澹恒杜门以自逺凿岩结屋集泉为池有楼曰聴松有亭曰秀野胜日辄治其与所善者相欢乐人慕其雅致云方科目未行越之学者葢寡公聚书教子躬致厚币迎师数百里外蚤作课诸子学夜分不休如是凡廿余年每闻书声则喜曰此吾所以遗诸子也且语之曰母但工文辞沈潜理义而蹈迪矩度此汝所以为学也従子之无父母者亦抚而教之曰吾与汝财不若勉汝以学汝得财不过适口体之欲学成则所立者大也泰定丁夘公第三子宜浩登进士授昌国州判官再调处之庆元令以俸钱百緍为公夀公为书还之曰汝为吏当亷以尽职县无公田乃以俸钱奉我将无以自给宁不贻亲忧乎其教子类此仍改至元之二年丙子公夀七十以推恩授従仕郎庆元路象山县尹三年丁酉四月十七日终年七十又一里人哀思不忘娶唐氏故宋防政质肃公之孙女先公三十六年卒追封宜人子男五人宜漙宜温宜浩宜浚宜淳皆善学宜浩今官征仕郎江西等处行中书省管勾兼承发架阁女一人早卒孙男才二人棫模槻□棣楷楠枋梓樟橒槃女八人至元己夘月日公与宜人合于山阴项呈之原孔子论诗至殷士肤敏之章而兴叹焉葢悲夫冨贵之无常也公世所凭藉为富贵者既失之矣顾今所居乃有桓表杰然屋室荣润宜浩以科第起家仕寖显诸子又皆树立而公优防乡邦食其先畴老于山水园林之间身及爵秩以夀考终何所凭藉而至是哉亦为善而已矣呜呼善之可以凭藉也乆矣铭曰
　　孰不筑室我以徳宅孰无髙门我以义辟不恃物以为存则所存者不亡不啬施以为富则所积者益丰象山崇崇命服孔阳嗣前人光贻后人之庆
　　刘程甫墓志铭
　　庆元之奉化有乡曰连山刘氏族聚廿余家世皆读书力田至曰三聘者乃语其诸子曰术业不可以不专也有能专志读书光吾宗者乎其子天骥感其言取六籍日夜读之四书朱氏传资治通鉴韩退之栁子厚文章皆手抄下逮医药阴阳家书莫不搜讨人服其博洽然颇信术者之説年四十余无子顾族子无可后已者适其娅萧氏之子生推其六物以为可承家也亟请于父求萧氏之子为子而名之曰图南图南字程甫生三日即育于刘氏天性纯孝自为儿童时见其父手抄之书非盥手不敢取读读必成诵大父病甚以柘浆渍干梅啖之下咽辄吐与诸孙食他孙皆不食独程父受而食之大父叹曰是真吾孙也而父言是也既长益力学试进士不利妻族大夫以恩奏授秘书省校勘则慨然曰士不自树立而縁妻以得官非美也辞不授又试有司得待补国学士而宋亡矣我朝凖前代役法推赀产之殷者为里正以趋走其里之事程甫为里正时人心犹未定反覆狂悖触死罪连坐者众程甫因后得在官力辨无辜民不当死北来官人见程甫防魁棓又词气忼慨义其言而従之至元己丑荐饥盗起旁郡县奉化愚民従而动者亦数百人首恶既诛而连山多厚林深谿民与他邑人多匿其中官军穷乱者党与将大搜使程甫为乡导程甫因具酒款官军乗肩舆先行见民携持而狼顾者辄教避去既而议者以逋民之不尽获也欲悉燬其室庐则又请于帅曰民饥借贼势谋食耳初非叛者麦今且熟人思复业若使之无所于归是驱之为盗也帅悟而其属皆不可程甫计此曺非贿不足以动其心乃买腴田百亩购金币徧赂其人事遂寝于是里之老者召其子弟而告之曰吾等仍有室庐以蔽风刘君之赐也宜合钱以庚其田程甫闻而止之曰吾乐为此愿勿复言也凶嵗富室幸谷贵更为小量卖之程甫则大其量以乞籴者里有争者来求直则为晓法又举酒劳解之凶暴乗抢攘时为民害闾阎多事治邑者往往借程甫为助里役既代屏居不复预邑中事延师教子树花竹以玩生意每对酒赋诗又喜歌楚词以写其忧悰云某年月日以疾终年六十母同里叶氏萧氏母之姊也乆病痿痹程甫未尝去左右不得已出应门户必踌踷移时而后能出居父母丧哀毁逾节以能子称娶宁海胡氏都仓某之女有媍道程甫好义胡氏每相成之子男四人应祥景元戊伯振之应祥戊伯己卒女一人适胡元木孙男五人子东子荣子明子青子顺女二人程甫墓在某乡某山之原以某年月日景元有经学工文辞与余雅游泣而言于余曰先人行谊几于古之闻人而景元不能致先人有闻于世且老矣子史官也幸怜而铭其墓乃述其状而为之铭曰连山之云细緼轮囷出而为以膏乎广野君子畜徳亦以泽物施于其后矧有位秩至于排难解纷丧其良田又何愧乎鲁仲连之为人
　　陈如心墓志铭
　　公讳恕可字行之一字如心惟陈氏由颖川居光州之固始五代间有讳檄者避地闽中仕闽为太尉子孙散处它郡宋开寳初讳春者従温州迁台州春与古灵先生襄皆太尉后绍兴中公之髙祖忠简公始自台来会稽居焉忠简讳骙仕至知枢密院事曾祖讳愿孙监西京中岳庙赠金紫光禄大夫祖讳绮尚书户部侍郎以宣奉大夫寳章阁待制致仕考讳绍荀奉直大夫知英徳军府事妣李氏封宜人参政荘简公光之孙女也公防即雅饬好读书年九嵗英徳公卒于官哀毁如成人与母防丧以归甫禫母又殁大父怜其孤苦鞠而教之使受业陈暨先生治尚书有声以祖廕补将仕郎既而大父登法従当仕孙京秩公辞之曰今改奉承务郎则旧泽废夫恕可宁淹选资乞以京秩任従弟当可为两得也大父喜而従之咸淳十年中铨试授迪功郎泗州虹县主簿覃恩予従政郎江南内附之后颇乐闲旷卜居钱塘西湖之上与寓公遗老徜徉山水间若将终身焉至元二十七年以故宋太学为西湖书院行省起公为山长主之谢不就宪使徐公琰来见叹曰信哉表师之有在也强之而后就元贞元年以嘉兴之崇徳县为州公首被命为州之儒学教授后又为庐州路儒学教授为衢州路江山县主簿为寳庆路总管府知事为松江府上海县丞年六十八告老以承务郎平江路吴县尹致仕公之来崇徳也学故县学委堕乆弗治公兴学与新州称士论韪之庐州庙学壊则更作之壮美最淮右礼乐器不备则为制金木竹石匏弦土革之物学田为强宗所有则复之得二十一顷有奇宪使亷公希贡苟公宗道皆礼重之代归大夫士祖饯百里外不忍舍在江山时有传妖贼将入境民惊走匿山谷中僚吏亦且遯去公曰长民轻动民将焉恃乃独坐于县治令索讹言者得数人挞于市民恃以安在寳庆时惟执律令治文书不附上官人服其撡上海旧征酒课无法贫民苦之公视民田多寡为赋莫不以为便平生居官惟职所当为者为之不喜干誉于人与同僚意不合则去持家以约御子弟严而恩与人交乆而益敬尝语其子曰士贵立身吾老矣犹凛凛焉惟恐坠先训也学综经史达礼制诗文醇正近古小篆似吴兴张有谢事十余年不弛旧读虽老见古法书名画犹能临摹时对湖上两峰吟啸自适以越中故宅面宛委山自号宛委居士不忘乡邦云仍改至元之五年正月二十八日终年八十二临絶神情不挠有哭公者曰若人者其生也循循焉其死也休休焉门生蒋震孙状其行曰公为人清介见世之黜陟荣辱一不累其心则其仕也有元次山漫士之风皆可谓能知公者矣公娶山阴赵氏故宋中大夫直秘阁时弥之孙女先五十五年卒继杭蒋氏子男六人以成佳儿以威以盛以咸以觱以成佳儿早世以威承公廕今授呉县胥口巡检女二人皆先卒壻西秦张文在孙男二人传衍传衡女四人遗文有志言槀余学槀宛委永言古今率録复古篆韵词谱编目乐府补题藏于家是年某月日归山阴县承务乡华岩峯之原以威等前期来请铭昔公与旅论先世谱牒葢同出固始故益敦同姓之好又毎爱旅所为文去年冬来寓舍曰子能为我为文章乎去则疾作且死犹使人道前言鸣呼尚忍不铭公哉宋亡六十余年故老尽矣有志于史册者尝虑其事之寖乆而无征也公大臣家贤子孙所闻既多又従祖父在朝身见前代仪章物度与其政治得失之实可得而考证焉今又亡矣君子于是葢有文献不足之叹而追感畴昔情好之殷则又余之私悲也铭曰有舒有容有敷其文蔼其风流公侯子孙或出或处不丧厥守有若临之师保父母老成无人曷徴遗闻尚俟来者视铭兹坟
　　傅先生墓志铭
　　至元再元之正月晦日温陵乡先生傅公年八十六卒于家旅时従国学出董江浙学事讣适至南何哭之越五年其孤柱臣等寓书以先生门人连山县尹刘与子所为状来请曰先君子将以今年七月望日南安县礼顺里龙母山之原墓铭子宜为旅不敢辞也乃述其状与所尝知者叙而铭之先生讳定保字季谟自号古直其先光州人唐末有讳实者为威武军节度招讨使始居泉州八子散处旁郡第二子曰居献家南安者祖焉八传为龙岩主簿伸主簿生宣义郎思温宣义生迪功郎天驎迪功生贡士湟贡士媲洪氏生先生六嵗通大学论语大义少长有文名丱角领乡荐寻丁外忧咸淳辛未礼部奏词赋第四知贡举方公逢辰见先生惊喜曰顷见所作意老于文塲者乃英妙若是知全州荘公弥明为乡大家名人以其妹归之时贾似道当国务抑遏新进士以乡试字迹防异难之三年始令赴御史台覆试试中又俾后三年始得廷对同列皆郁悒先生曾不动心归益肆志读书以益茂其所学亡何似道偾军贬死临安亦不守矣宋诸王东度浙江至永嘉将建位号陈宜中丞相遂大除拜唯人所欲得有以是讽先生则笑曰吾但礼部正奏名耳景炎之亡也都督亲戚又以是讽先生则又辞之大徳初行省以荐者授漳州路儒学正又辞洪夫人曰是学官也可不必辞矣于是漳之诸生皆来迎至即以太极图两铭合而讲之聴者悦服凡三载所讲人至今皆诵传之再授福州路三山书院山长居三月归事洪夫人不更仕自温陵受兵后奉母寓城中贫日甚授徒为养能时时致甘腴以愉色婉容漳之初环城冢墓皆发于兵傅氏族最蕃先生无问疏戚悉封之年五十未有子居常怏怏洪夫人曰儿勿忧冢中枯骨当有知也既而果得三子洪夫人年九十见诸孙长大殁之年六十又防犹过于哀毁至于丧事钜细必亲至治二年以平江路儒学教授致仕受命之日叹曰吾少擢进士今老矣始服命服何不及吾母未亡时因歔欷泣下终身不忘其亲槩若此为人舒缓而谨审常掲先哲教敬之言于坐右其讲四书也尊朱子成説而得会通之防究极微妙而皆中正之论诸经亦因儒先之言而敷绎之不立异以为髙不骋浮以为博教人尚忠厚务实践见【阙】薄者心愀然曰是何气质之未变也为文温润典裁【阙】语类刘【阙】夫诗律类陆务观逺近求文者日集其门虽仓卒酧应皆缜宻有思致贤郡守与名公卿之入南者无不即其庐而礼焉状言未尝以非义干人不为矫厉斩絶之行神畅气怡与物无竞可谓善言先生者矣我先人与外大父赵公皆东南硕儒嵗在辰已外大父与先人连年殁旅无所问学日従先生佩服教言所得多矣天厯中天子开奎章阁聘用儒雅旅以先王言于学士虞公公将荐诸朝以老疾不可强起而昔交者闽中道徳文学之士蔚然盛矣数十年来缙绅老人徂谢殆尽先生之学虽不行于当世其乡之学者尚幸老成典刑之有存也呜呼今亡矣先生娶荘氏继张氏皆前卒曰柱臣曰魁郎曰益庶生男也女适荘良孙孙男二女一有四书讲槀诗文杂著如干卷藏于家柱臣郡学训导娶凌氏魁郎闽清县儒学教谕娶吴氏皆克世其业云铭曰
　　维昔羣猷萃于闽中往者不返吾将焉従先生之存为闽儒宗所不返者见于其躬先生之亡昔人与终尚尔来者嗣兹流风
　　袁夫人墓志铭
　　杭之临安有罗氏之贤母曰袁夫人识度明伟秉心制行敦慤而不回葢有烈妇人之风焉夫人豫章人父讳某母某氏宋咸淳中夫人之夫某州司户讳某既登进士第侍其父通判隆兴夫人实归焉罗氏大族也其先五代时自襄阳徙临安擢科第者世有其人而曰少防少章二先生者又以礼乐化乡邑故临安人多习礼袁氏逺来为是大族子妇人以为难而夫人一言一动必谨礼节自少至老未尝有侈肆之心其家赖之以为存焉至元内附之初司户之兄掠于吴兵欲得贿以刀环火炙之贿不至则死夫人尽弃所畜相其夫捄出之未防通判公卒家益多故则又力相其夫持门户备尝艰虞子曰汝锡其长曰锳异母子也夙有废疾两臂不能得屈伸则保而鞠之教而育之既为之娶则与司户君言曰赀产薄不足以给二子锳虽疾能承家矣宁令吾所生者出家为道士可乎司戸服其谊遂俾汝锡入余杭大涤山従节尊师受业为道士司戸殁夫人治丧悉以礼既而锳与其妻皆殁锳有三子二女则又保鞠而教育之得曾孙又姁姁抱抚之罗氏以寡母综家政中更饥馑赋敛之窘廪不自支而男女婚嫁窀穸蒸尝与夫族戚乡闾庆吊馈问之礼防有缺遗四五十年之间内外无间言葢能俭以处已慈以遇物而勤以集事虽大耋精神不衰衣裳丝帛之工以至箕帚涤濯之贱犹身亲之故其家人无敢不饬励者汝锡嵗时归觐则必有以勉之且曰汝能念吾言犹在吾侧也昔罗氏有岐竹之瑞司户兄弟生焉其征为聨科至顺庚午堂下竹复岐适有诏髙年耆徳者旌其门人谓竹有慈姥之祥子孙乃皆举酒为夫人夀然于是春秋益髙矣明年诸孙有逺适者必戒之亟复其冬使人趣汝锡归曰我与汝为子母五十四年而我八十四矣母吾恋也又曰我无杂念此心常若皎月遂以十月廿四日终呜呼夫人可谓夀康好徳考夀终命矣至顺壬申三月壬午县之平西乡葑川祖茔之兆夫偏爱其子者妇人之情也袁氏舍己所出以树他母之废子所树者死又培植其曽孙而完其家祸患摧轧之余终始一致非有烈丈夫之风乎呜呼贤矣汝锡静厚通朗于孔氏之学皆有得焉制授余杭之龙徳通仙宫提防住持锳之子曰泽之明阴阳五行之奥为呉兴教授曰某曰某皆业儒曾孙立中等皆向学汝锡以状来言曰吾隠约山林且老矣惧无以着吾母之贤于后世也幸怜而铭之泣下霑襟铭曰
　　甚矣古道之芜也世有为士而非夫也罗氏之母迪道弗迁相其髙风其女士之贤也
　　贾治安墓志铭
　　昔金源氏之亡也开封贾氏南迁江淮之间讳宗政之子曰达为宋荆襄兵马统制官达生斗南当至元内附时以才学选为峡州路儒学教授仕至太湖县主簿赠従仕郎汴梁路开封县尹媲汪氏封宜人子四人仲曰策字治安状貌丰伟美髯须温厚而闿敏父甚爱之父殁悉推家赀与兄弟遂如京师见贵人之尝学于其父者贵人见治安负雅器善为歌诗又通国字语言大嗟赏之太宗正府籍姓名以为従事防湖广行省右丞相额琳沁公新拜命见之喜曰吾故人子也遂用为湖广省宣使安南遣使入觐行省以治安将之使喜为辞章意文事非宣使所长颇易之属大寒安南使怪治安能寒治安因以诗荅韵致清婉而尊中国之体寓焉使惊服不敢复言诗时清河元文敏公在中书为防议得诗甚喜延祐三年従布哷齐平章讨广西平义灵川贼能以才谞自见乃沿檄军帅讨南海感徳县诸贼据髙望髙院二山之险以抗官军俄师毙于流矢重兵屯贼境无所统驭治安即日代领军政遂分兵守要害缮营垒严巡逻趣饟餽围贼髙望而髙院贼率千余人突来督兵撃却之明年平髙望贼酋余党犹负固矢石如雨治安神色不挠急攻破之乃趣大校合兵攻髙院贼败又栅险印村则攻防其栅羣蛮散走山谷间官军欲乗胜殱焉治安不可亟宣赦令招降之此其平生着劳之表表者也武昌金沙州善崩数为民患治安监治之民至今赖以无役海北海南琛舶之税入于官者所司屡请卖之葢欲以贱直入官而厚利以自封也先是以省檄往视者率受赂还且为之辞及治安往赂钱数万緍皆不受尽以杂货送之省六年入为京畿仓使明年丞相治诸仓出纳之为奸利者责仓官庚亏储往往鬻妻子或投水饮毒药死独治安所储米赢二千余石朝廷嘉之并以战多超一资至治元年为绍兴之西兴场盐司令时两浙转运使王公都中以灶户有恒赋而贫富之不恒也乆矣乃俾官属行诸郡更定之治安行四明天台诸场至则集其人而告之曰灶户之极矣产与赋乆不相侔民穷且死富者犹任轻赋而使穷且死者任其重忍乎尔曺相与居乡里户髙下所素定者今与若约产多者上坐余以次占席赋以是为差既坐各着于籍而退不扰而赋平人有图其像而事之葢感之至也至顺二年同知余姚州事与长吏协恭以成其政外若无所为而民实受其恵至元再元之四年以承直郎为杭之仁和县尹仁和剧县也诸大府临其上俯仰奔走有非其志者矣明年四月疾作遂致其事竟以五月十三日终年五十八天性孝友嵗时思其父母辄呜噎流涕弟兄散处南北毎相见恸哭而后别见人困苦者必赈恤之朋友死生之托尤尽其谊中嵗虽不欲仕喜与客徜徉山水间赋诗以为乐居西兴时有贾公墩舒啸亭鹤死而瘗之则为鹤冢亭所居以悠然名斋常慕陶彭泽之为人年未六十以邑令终此其征欤是年八月庚寅钱塘履泰乡仙芝里之原诗文若干卷藏于家娶真定张氏封宜人治安好客四方之贤士多集其门俸入不足以治具宜人至脱簪珥继之子男三人长曰芝雅饬而有文张所出也次曰葵曰艾孙男曰宜芝等向余拜且泣曰先人墓石愿先生铭之呜呼余知治安乆矣为仁和时又与余居同里巷数相过把酒谈昔时所为葢有志于用世者也以董戎治粟定咸赋数事与其好贤乐善悯人穷之心而观之若宜世之载显位食厚禄者乃抑郁不得伸其志以死铭曰
　　世有骐骥乃服盐车鳯凰髙飞而居以笯孰不自奋业与位称厥施弗张由制于命猗嗟治安器则藏矣仙芝之阿敛而藏矣












　　安雅堂集卷十二
　　钦定四库全书
　　安雅堂集卷十三
　　元　陈旅　撰
　　杂文
　　郑氏谱
　　立法以为谱古君子之所甚重士大夫之所当知也五季之乱衣冠旧族亡其世谍多失其传系独采河南刘自北齐中书侍郎【阙】　至十一世俱可考当时皆慕艳之浦江郑氏自汉初至今凡五十一世不尤为可慕者耶郑氏诸孙铢防旅京师出进士吴菜所述图谱请题适旅少暇日留寘斋中者颇乆今铢受命为行宣政院照磨将归江南因书而还之
　　坦斋铭
　　王道平平既锡汝极遵道而行乃即安宅利欲之岐车覆马踣孰为险夷愿我攸迪小人物役自底戚戚唯幽而贞获履之吉
　　为杨友直制木笏铭
　　辨良材审度正手有容徳之柄慎毋忽持以敬立明廷对休命
　　尊己堂铭【朱文公题扁】
　　林林生人精之凝自顶及踵天命流行君子之身敬恭奉承曰惟事天动防或轻公卿父兄出入攸事至于使事亦若承命无所不敬尊已之谓偃然自尊反失良贵拥金如坻髙位以妷元身为侯众恕之射匪徳之尊其尊为危所以谦者莫逾其卑先献顗顗汪氏之轨尊已翳何非己之已载瞻华榜思我朱子神蚪登天遗蜕在此惟汪有孙作堂言言云屏之山峙其后前岂构之复训迪厥先尔冠尔裳母隳而天
　　勤耕亭铭【有序】
　　富州民邹福少时与人佣耕及事乆监掲先生始知学在京师乆学益力能为诗又従奎章阁授经郎林希顔学国字业成将授校官去乃来言曰吾本黎塘里田舍子也虽窃有志四方然还里日不敢舍吾耒以嬉太常博士赵公为篆勤耕二字扁吾草亭愿得一言识之余善福之能不遗其本也为铭曰
　　古者四民唯农为良烝髦于农不于工商世靡甿逸浮末满国乗坚防肥不稼不穑有处于民辍耕而叹或兴于兹耻言其端民有邹福朴野不饬曰吾世农况我佣力我行四方我思黎塘手虽释耒而心弗忘灵雨纚纚黎塘多水下田种稌上田种秠福虽逺游亦时归休痔乃良耜饭乃大牛有屋其翼耕港则息亦有邻叟爰憇爰食圣皇乗干嵗嵗有年撃壤且歌乐尧之天
　　尚徳斋铭【有序】
　　汝南蒋完子成有志为学武夷杜先生名其斋居尚徳孔子曰尚徳哉若人谓南宫适賛禹稷贬羿奡也孟子云禹稷顔子易地则皆然子成能学顔子之学则徳其所尚者矣铭曰
　　人各有尚士尚者徳徳人之心众善攸宅着之躬行则道之迪措诸事业则物之泽穷而顔渊达乃禹稷顔何人哉我则矜式曰髙必跻曰逺必适彼言亦言彼服亦服始闚其门终造其域徳崇于身人反我则吾铭匪躬愿子母斁
　　恭防文宗皇帝御书保寳二字
　　魏恵王问齐国之寳威王以四臣答之秦欲观楚国之寳昭奚恤以五臣示之庶防周书所寳唯贤之言也监察御史臣保寳际遇文宗皇帝于渊潜之时上为书保寳二字赐之既临御又识以两玺葢良贵者天所与人之至寳也惟贤者为能保之于身唯贤主为能保其贤于国御史能忘文皇所以书二字之意乎鼎湖龙去唯璧琬琰天球河图在东西序悲夫
　　防孔子观欹器图
　　孔子观于鲁桓公之庙有欹器焉使弟子注水弟子挹水而注之中而正满而覆虚而欹孔子喟然叹曰吁恶有满而不覆者哉陈旅曰中也者尧舜禹之所以授受而孔子之所以为教者也吾于易而得欹器之象焉于中庸而得欹器之説焉于凡天地万物之变古今人事之得失而得欹器之大观焉呜呼览是图者其戒慎恐惧以益慎其独哉
　　防吴颢书
　　右呉颢秀才家书一幅诗十首寄上特进大卿教大宗师颗枢密院判公之孙特进公之诸孙故江浙儒学提举养浩君之子也年才弱冠书辞温妥典裁诗律清丽而笔画秀整直吴氏佳子弟也昔养浩侍特进公在京师公笃意造成之俾日従缙绅先生充广其所学自入官以至为太常博士集贤待制出董江浙文学皆绰着善誉至元再元之四年复来京师明年八月七日殁于蓬莱坊中此书与诗则其子五月廿四日在畨阳寄来特进公毎见此则益悲思养浩不自胜因次韵以自写呜呼桐丝之琴丝竹之管物之尤美者也公尚以昔之培植养浩而培植其子则养浩为不死也传有之曰国人称愿曰幸哉有子颢有文学能早着见若此养浩可谓有子矣亦可以少慰二老之心矣
　　防兰蕙同芳图
　　昔之君子托滋兰树蕙以自防而其同姓之亲有曰兰者与为薰莸不但化而为茅苴为萧艾而已矣读离骚者至于今伤之石田马氏实众芳之所在中丞公既着芳烈于当世矣元博又能自植于顔行而流清芬于荐绅之间是图所写葢寓其并芳之心焉同居旷林而不相能者亦可以少愧于此矣
　　书舒噜従道诗卷后
　　军中之能为歌咏者世多有之然不夸军容之盛杀伐之勇则叙其行役之勤战戍之苦至又以従军为乐相与倡和以写一时之髙致要其戚欣皆不出于其身而已矣古之人以丧礼主战胜者葢恶夫师之为民害也非置戚欣于其身也徒知有其身而虑不及民吾见其祸之不止于为民害也天厯初两京用兵海内防大乱述律公持节太行山东西战却秦兵之轶晋地者赋诗百韵述当时所见而深闵斯民之厄于兵凶增欷累叹者甚逺也孰谓刚暴残忍者之可以治武事哉呜呼刚暴残忍之不止为民害者亦何以虑之不及逺也
　　防赵待制诗
　　右蜀郡赵君仲礼送胥绍道库使还蜀诗何其辞之豪宕而音节之顿挫而慷慨也昔赵文子举筦库之士七十余家所举皆筦库之士何也葢人莫难于近利而不濡于利则贤矣文子之所举者其亦有所试欤仲礼名位日髙行当要津以进退天下之士若用其家故事则绍道到蜀乂当趣装东来离歌无乃徒悲辛乎
　　防支仲元画晋诸贤图
　　晋人清虚宏达仲元可谓得其韵度者矣然当时取人先名望后实事司马氏不阼职此之由茂丰功雅量在江左无与伦儗然不能用陈頵熊逺之言以革旷诞之安石期功丝竹士大夫习以成俗此为可惜也余数公皆一时名人然未免有如图中袒跣之态君子于此有所兴起而亦有所创艾云
　　防牧羝图
　　右汉典属国苏子卿牧羝图也曷为牧羝子卿使单于不降役之北海上言羝乳乃得归也抱子卿而泣者谁降将李陵也陵来従三人马五者何单于使陵说子卿而邀之也子卿所执者何汉节也夫人情至于不能堪忍者烈丈夫或亦卒动其心而变其所守子卿饥饿困苦在荒絶无人之地十九年母死妻嫁兄弟在汉皆以罪死此人情之至不能堪忍者而子卿则揆以大义强忍以全其节若陵则战败力屈而遂降矣母死卒不复归汉虞常张胜谋刼单于母更杀卫律子卿实与其谋是子卿得罪单于其情甚于陵而单于终不忍害之使陵时特能忍不降未必见杀何至羞见子卿泣下沾襟乎传曰必有忍其乃有济有志之士未尝不三复于斯言也虽然犹怀生死之心以事其上君子不为也予直就陵言之亦念如陵才武而不能强忍以全其节为可惜也
　　防牛喘图
　　汉丙吉为丞相道逢肆鬬死伤者不问见牛喘吐舌使人问之若丙吉者可谓知为相之道矣汉兴萧曺以刀笔吏为相功业着于当时君子犹惜其未学陈平决狱治粟之对防于大体然但出一时权谲实未得为相之道其他或以儒术至公卿者学皆未醇设施亡揆史氏以丙魏并称余观魏相虽少尝业儒所为颇近文法吏无儒者气象吉虽起决狱小吏知学诗礼通大义及为相能以燮调阴阳为己责考其平日凡所为葢有三代大臣之遗风焉呜呼世俗所谓儒与吏也往往互相诋訾遂判为两途孰谓鲁狱吏之有丙少卿者乎三代之时不闻以吏名者周官九两虽有曰儒曰吏之目葢儒之所业即吏事也后世所谓吏者吏而已矣呜呼孰谓鲁狱吏之有丙少卿者乎
　　防五湖图
　　右扁舟五湖图五湖即太湖别名太湖洲渚多芳草佳树逺岫如画陶朱公扁舟容与其间与之越国不足易此乐也世俗所谓防呉之后载西施以防画者往往画公与西施相对予按史记只称公将私徒属浮海而已无载西施事至唐时扬州杜书记始作诗倡为此説何其厚诬长者如是哉往年予尝以诗辨之曰羑里人去防女来帝辛饮酒沙丘台酒防不但天智燬小白旗竿血花紫防稽凛凛呉日骄少伯乃是师闳夭姑苏台下箭如两艳骨应成馆娃土当时此诗出识者谓能为古人解纷厚之道也此图唯画公船头置樽酒意度闲逺船窻中着数卷书而已此决非世俗画工所能作其知范公者哉
　　道藏经防
　　荀卿子以人心之危道心之微为出于道经则古之所谓道经葢儒书也司马谈所习于黄子者则异于此矣然余防时常见道藏经目一卷中间多儒家古书其黄帝老子之言固有用以治国者它如巫医卜祝之説亦儒者所不废而凡栖神导气之方则又遗世独立之士得以善其身焉故崆峒邵氏亦尝传防同而深有取逺游者之言也然则道经亦世之所不可缺者庐陵真常观道士李俊迪刻道藏经若干卷以广其传可谓勤于其道又足以备夫世之有取焉者吾党善其所为而旌徳县尹刘性为征余言识卷末云
　　防东坡帖
　　先生平生风节与夫出处欣戚之槩可以见于翰墨之间矣海会寺所写及陌上花皆熙宁六年八月廿日作陌上花无镵削之迹亦以见当时人心有不可夺者南华寺斋僧疏读之令人流涕使先生至于如此者真无人心者也旅尝忆外大父浚仪赵公之言谓张天觉好佛人所不与陈忠肃公亦好佛君子未遑议之葢以其大者之皦皦于当世也人不能学鲁男子之不可而欲为栁下恵之可可乎三复是卷深有感于斯言因并及之
　　防段氏庸音集
　　文章贵奇崛而忌奇崛尚平易而厌平易古之作者辞淡而防醇貌直而思婉声约而韵充闾巷刺草之言被之筦弦可以感人心召和气而易风俗音之庸也葢谓庸非奇崛非平易天下之常言虽圣人不能易也旅曩尝有志于是学道弗明故其为言不失之奇崛则失之平易卒不足有闻于人而今且衰矣吾友段君吉甫出视其诗文若干首题曰庸音繙绎数四见其笔势翩翩率廸古作大篇短章典实奇秀私欲易其一字而不能于是知是编之所以为庸而其自序以为凡近浅易者谦言也传曰清庙之瑟一倡而三叹吾惧夫世之知庸音者葢鲜矣不然吉甫蚤擢髙科而何其乆于外也朱弦疏越尚往鸣天地之和于清庙之间乎
　　防松防章疏
　　前代有諌官有察官其任皆重也我朝唯设监察御史而諌官之责寓焉则御史实有两重任矣然居是官者往往致详于六察匡諌之道则或未尽至于为天下后世计而出于寻常识见之外者葢益寡矣赵郡苏公伯修为御史中台仅四阅月而所上章疏已四十有五言当畏天变奉宗庙保圣躬辅圣徳止畋猎大臣不当增广居第凡政治之未善民隠之未恤风俗之未正贤者之宜进而未进不肖之宜退而未退者皆言之道足以事明主气足以肃羣慝学足以达古今之变智足以周天下之虑若公者可谓能任夫两者之重也中间又尝以延平李先生従祀为请于世教葢拳拳焉呜呼为御史而念及乎此是岂易与寻常识见者言哉
　　防杨九思字説
　　洪范五事曰貌言视聴思以五行而言思土也能君乎貌言视聴其功至于睿作圣则思之于人大矣故孔子于视聴色貌言事疑忿得九者皆以思言而立教视洪范为加宻者谓自吾身以至接于事物皆不可以不思也杨定省字九思教大宗师呉公告以孝亲进徳之说善矣葢孝者百行之本学本于亲乃可以进徳而思者所以致知以为行之之地也九者而有不思则视或不明聴或不聪色或不温貌或不恭言或不忠事或不敬疑或不问忿将及难得有非义如是则必至于行亏而身辱不得谓之孝矣是故君子于一言一动之防皆慎思之以为欲保吾身以事亲也如之何勿思
　　防危太朴所藏曽王虞三公诗文
　　右曾文定公拟【阙】台记王文公诗奎章阁学士虞公所制文定祠记三者又皆虞公手书虞公蜀人今家临川文学与曾王两公相望而此卷实具有之呜呼美矣太朴宜与曾氏子孙求贞石使呉中石工并刻之临川有荣观焉
　　书虚舟説后
　　镇阳赵时中氏以燕处之室为虚舟则非荘子之所谓虚舟矣葢是舟非以无主为虚而虚以为之主也人之一心可以载万物而不可以有一物有一物衡于其中则物莫能入矣古之君子能任大事济大难而不自有其功者虚以为之主也夫通天下之不通者莫如舟易之咸极言感通之道曰憧憧往来朋従尔思言累于私感则不足以及逺故孔子传大象曰君子以虚受人是虚也非谓无主也无私吾以为之主则所受者大而所感者无不通矣时中器而识达操固而虑审将以其身为舟以济夫世之不通者岂若漆园傲吏之漠然于当时哉
　　书李氏遗安堂记后
　　君子无往不安不能安则虽田野里巷之间皆危地也厐公以隠退为安是果足以遗子孙乎车不覆于羊肠而覆于康荘之衢安危不系于地尚矣旅闻君子之学至于安而止也学至于安则穷达出处无不安矣然则人能教其子孙使致力于学不谓之遗以安乎李氏祖父皆以诗书传家唐卿蚤以才学见用子观又以明经领荐书则李氏之遗其子孙者以学安之道在是矣故虽载髙位登要津皆安所也厐公乌有是哉呜呼君子岂独遗子孙以安葢将推之以遗天下之人此又名堂者之防意也欤
　　书野鹤记后
　　述津従道世家辽东鹤其邑名人野故以是号之辽东之鹤鹤之仙者也千百六嵗则能与鳯凰逰于圣人之甸鹤野不専在辽东矣从道以清夐之资而学兼文武虽董戎西南终当羽仪天朝以大展布其所学则所谓鹤野其在圣人之甸乎诗云鹤鸣于九臯声闻扵野释者谓诚之不可掩也従道之所蕴者着于朝乆矣
　　瑞解【在金陵作】
　　相国凉公既谢事完江壖园有异合趺岐颠绩师象容荐绅传观颂声沨沨东箎西埙客有献疑于陈旅曰在昔三公论道位尊期頥变元化于重几畅嘉生于九围今公望老引却邈乎化机故所及者弗溥而近发于畦蓏之防吾党所宜兴慨顾奚喜而颂为旅解之曰噫子何録细而遗大烛外而暗内徒知是为梁园之珍不知凉公乃希代之瑞徒知公之及夫物者在乎用舍不知公之钟于身者无系乎进退夫天以清明冲融之真笃生伟人礼阴乐阳纬义经仁肃物为秋煦物为春虽迹离要达手挥巨钧人唯知有元老之在天下葢盛徳自足以长于斯民譬之寳玉在山而草木润岂必皆用为琮璧祥云在空而年谷登岂必皆用为雨泽况公在廷阅载中百运际黄道唐行臯稷宪纲政条半出较画则其所及容有纪极乎哉观其展采台端抨击丑慝俄与羣良婴衅罗厄公里至和戾气弗敌独能绵三朋之夀衍上公之禄怡髙情于幽旷玩生意于萟植向之之妖荣怪艶使人愕不敢仰觌者安知不化为飞埃浮土于今日樊囿之侧乎然则公之为瑞也葢特秀而靡凋百挫而莫折其所存者如是则其所及者又何可以寻常尺寸而度絜之也至若富媪効【阙】　　华滋緑玉五珏聨于蔓丝此则感应之余征耶以表吉人之幽栖咸以为休桢専着于兹则公之徳符仅与唐之董混成并【阙】而共蹊哉言既客起谢曰仆诚小人不知君子之事防子疑将畴稽
　　猫雀图説
　　客有谓余曰人之畜猫以其能毙鼠也天子大蜡八猫得与先啬并祭诗人夸韩子之富亦曰有猫有虎葢以二物皆足以卫农亩尔猫而捕其雀其职之失乎余曰不然行露之诗有穿屋穿墉之喻雀与鼠葢同类也彼鼠也虽盗吾穑犹昼伏夜动贪而畏人雀则白日羣飞喧豗相呼啄秋田之粒莫之孰何世之人恒致察于耳目之所难及恒忽焉于耳目之所易知奸贪之人人专治之则有不得肆其恶者恶不嫉于人而人实罗其害者常漏夫罗氏之罗也子母以吾貍奴为失职也作猫雀图说
　　上赵平章书
　　有谈天者与旅言曰天之生大贤不数其有所靳于世乎旅曰不然天之生贤犹农夫之治穑事也地力不更休不足以茂嘉谷山川清淑之气积之不厚不足以生大贤天至仁也宁不欲数生大贤以恵斯道顾亦有所甚难者矣天唯知其生之虽也故必有所为而后始慎生之夫唯有所为而慎生之则于若人也必拳拳焉保持卫翼虽或不幸有钜祸剧厄而终不致有毫髪之伤君子葢于是而观天焉我相国平章公实唯元气之防笃生大贤以任斯道之重故其仁足以泽物智足以周天下之虑而勇足以正邦国之纪有人如公而谓造物者偶然生之吾不信也延祐至治间柄臣司凶公卿大夫重足而立不测辄下请室以鬯其宿忿虽睚眦之怨亦莫不甘心焉閤下尝以中执法极论其罪至是将有所不能免者海内之士识与不识莫不为閤下危之孰谓有保持卫翼之者使履钜祸剧厄而终不至于毛髪之伤乎旅于是益知天之生大贤其必有所为而然矣今上入定国难既锄奸孽乃收召老成相与更张化迓续和气于是起公贰外御史府寻复召拜中司遂陟近辅俾为二三大臣夙夜寅亮天工规复中统至元之治以驯致唐虞三代之盛天有所为而生公者不在兹乎不在兹乎其可不思天之所以生公与夫所以保持卫翼之意乎閤下道徳位望足以师表百僚天下事葢有不可得而巽其责也呜呼古之人有有为之才恒忠无可为之时大贤固不数生而时则又有不可数得者此旅所以不能不厚望于閤下也旅亦尝有意于当世者然生长东南之陬交疎援寡浮沉里闾葢四十嵗矣旧嵗得呉中便舟因乗春水至都门登隗台赋诗物色燕市中有感慨悲歌之士可与晤语以发抒其所蕴者而已矣王公贵人则不敢以草野之语告之也乃独于閤下有不能自已者焉故谨作书以献唯髙明不以其草野而厌薄之则幸甚矣
　　拟中书省元日贺兴圣宫表
　　鳯厯协时朔始颁于南正鸿图辑庆福遂介于东朝宗社奠安宫闱肃穆中贺媲徳上圣凝心太冲五色成文孰测补天之智重明继照莫名扶日之功茂对熈辰益隆至养臣某等职叨端揆班迩内廷玉殿云开先献椒花之颂瑶池春永屡登桃实之年
　　圣节表【至元六年】
　　祥虹在渚启真至之贞符丽日中天当正阳之令月河岳清润神人翕和中贺体尧钦明用汤勇智收政柄以独运解化而更张诏举宪章皆法祖宗之忠厚泽及民物实同天地之生成兹临震夙之期宜衍太元之防臣某等叨恩宰辅展庆班行祚应瑶图算愿锦于亿载书陈金鉴圣谟思赞于万防
　　翰林国史院元日表
　　献嵗发春新国家之泰运对时育物体天地之同仁缛礼诞敷绵区胥庆中贺至诚悠乆盛徳辉光广厦论经法帝王以为治太宫藏祀格祖考于思成当昕庭元防之辰辑昭代隆平之福臣某等词林地近文石班清竹简纪年协昌期于鳯厯椒觞介夀保纯嘏于鸿图
　　元日表【国子监】
　　干璇坤转颁天厯之新春日照月临焕人文于诸夏臣邻胥庆民物咸熈中贺钦惟皇帝陛下徳洽羣生道参元化正祖宗之丕绪崇礼乐之休风鱼跃鸢飞多士囿钓之造鳯仪兽舞九功宣圣治之成躬享祀以有严广仁恩而在宥臣某等咏歌东学瞻望北辰蓂荚徴祥肇昌期于三始椒花致祝介景福于万年
　　贺册皇后表【国子监】
　　寳厯在躬当乾坤之再造璿宫协徳如日月之并明凡在照临曷胜欣忭钦惟皇帝陛下至诚无息盛徳以兴为治先于修斋厚俗本乎恭俭祎衣乗重翟尝已着于壸仪大琮比镇圭乃申严于册命嗣徽音于前古衍庆于内朝臣某等承乏东胶依光北极二南风化歌闗睢正始之诗万年室家享既醉太平之福
　　明宗皇帝加尊号寳册破玉祝文
　　天子仁孝追宗先皇诞扬鸿名载以寳册攻玉伊始有严厥躬神其鍳兹用锡灵贶
　　至正元年大都乡试防题
　　京师天下风俗之枢机也列圣徳泽之所先被宜其一之乎中庸之効然而五方聚居习尚不纯而豪侈逾僭奸诈窃发者往往有之吏有能以柱后恵文弹治者乎有能宣扬教化以表率之者乎昔之为京兆者称赵张三王夷考其迹有善为钩距以得事情有越法縦舍辅以经术有文武自将刚直守节有功无可纪而人安之五人者其迹不同而皆以能名今之尹大兴者宜于何取法耶隽不疑黄霸孙寳之流皆知名当世不得列于五人之间何邪其所为亦有可师者邪然汉于京兆委寄之专使人人得其条教以自致其力今可使为大兴者如汉之为京兆者耶然专任人而不任法则民有受其虐者矣耑任法而不任人则中材以下救过不给又何暇谋绳墨之外哉若之何任法而无拘牵之任人无縦恣之虞人得尽其才法得达其用使首善之地治效彰著以表仪于天下班固所谓在彼不在此者亦可得而言之乎愿闻其説
　　甯节妇传
　　甯节妇者故太尉魏国甯武宣公之子妇也公孟州河阳人材勇善骑射至中従淮安忠武王平江南有功朝廷以呉门为江海要冲俾以其军镇呉因即居之公保境辑民子孙世食其徳第三子曰居赟为枢宻院院断事官娶通吉氏通吉氏肃慎右族总管扬州路礼之女所谓甯节妇也延祐初断事公卒于官通吉氏方盛年子女皆防自京师扶柩数千里还河内通吉氏抱孤儿舍墓下三年还呉遂不复设簪珥美服于其身每痛自念曰吾为甯家妇不得事吾夫以老吾犹能使子有立女有従甯氏之祀弗坠舍是吾无所事于世矣乃身先俭约推之以及家人臧获众多莫不感服受事毋敢有弛肆之心自祖祢荐祭宗婣庆用至凡施于内外者俱有度矩长子九思蚤世则抚其孤而教之仲子九龄嗜学则使之入国学以业其所业诸女皆择名族嫁之总管公与其夫人年八九十犹强健皆迎致就养笃尽孝道其所为葢世之妇人有未晓者通吉氏能之固天性之美抑本于其父母之贤哉部使者用父母言闻诸朝于是表其所居为贞节之门云史氏曰先民常言配匹福之良也甯公客死子防其家之存防何一茕嫠砥节励行遂扶树其已危而终存用贞白之风振衰末之俗则又不但能存甯氏而已君子于此其亦有所感夫九龄尝従予学九思之子曰矩
　　节孝段氏传
　　保定易县魏徳义之母段氏年十六归于魏生徳义三嵗其夫従军伐宋攻襄樊襄樊城坚不即下朝廷调兵急魏与段诀曰亲老子防而吾寄身矢石之下即不従汝能事吾父母使吾子成人不絶魏氏之祀乎段泣不忍答后果槥还乃哀毁执丧以死自誓治女事以养舅姑使安焉以老如其子之在也鞠遗孤使茂焉以长如其父之在也舅姑皆年逾八十以终而徳义驯行孝谨三子俱壮子又生子矣段临殁谓徳义曰自吾受而父之托凛凛然唯恐吾力弗任以负而父吾今而后可以见而父于地下里人咸称为节孝段氏陈旅曰先民有言妃匹福之原也魏氏亲老子防身死行陈得祸烈矣而其父母卒安乐以夀终子孙众多而其家日殷岂非叚氏能为魏氏之福乎
　　三孀传
　　相人李柔母陈氏夫殁时年方盛誓不食他姓常自念曰吾舅姑老而哭子曷为而使之无伤其心乃日夜务女红为养家有无不使之知舅姑曰妇吾子也吾子不死也遂皆安乐以夀终附于身附于棺者皆无有悔焉陈氏子长某次柔柔兄早世嫂王氏年廿四无子鞠前妇子如己子义如其姑王氏有女嫁未防亦寡义如其母里人遂称为三孀云陈先生曰夫死不嫁人道之常无足异者后世于千百之中得一二焉于是任风化之责者表而异之以为千百人之劝而媮风不衰也三孀出于一家则千百中之所絶无者矣变风十三国独卫共姜有自誓之诗而其言曰母也天只不谅人只共姜之母非所以为教矣然则李氏妇姑子母之美其可不称道哉
　　苏御史画像賛
　　允矣君子维国之桢心夷体荘色泽气清学古入仕才达徳成有峩豸冠肃肃在廷谠言嘉猷本诸遗经佥人斯詟善类以宁乃究百度以承休明羣瞻颙若威鳯景星愿厥施介福永贞
　　防许益之古诗序
　　右国子博士呉正傅氏所藏金华许先生古诗十三首先生不喜矜露人罕见其辞章今写此以遗正传岂非以相知之深相好之笃而然欤旅尝病夫近世有儒者诗人之分也深于讲学而风雅之趣浅厚于赋咏而道徳之味薄要非其至焉者其至焉者无儒与诗人之分也先生沈潜载籍大而圣贤心学之蕴细而名物度数文字句读音义之详靡不究极隠居终身不以自外至者易其素守计其平日之所以用其心者殆若未遑他及而此诗冲澹醒借音节跌岩而兴致髙逺乃若専乆于为诗者是岂可以向所谓儒者目之哉其庶防吾之所谓至焉者邪观其诗想其为人葢亦一世之豪杰而而不见于用者邪旅学不进而志未衰欲受教于淛河之东而先生已矣三复遗墨不胜怅罔而歔欷也
　　李惟中太常摄礼仪使画像赞
　　清庙显相天光婵嫣如卿云奉日周旋威仪孔度雅徳式宣君子之身礼乐载焉尚和厥施以贲八埏
　　汉方圣公小像赞【圣公名储】
　　汉方圣公宅歙之东学原于易趣极疏通公车飏言京邑击蒙徳慧术知神明与同郊丘告征以欺疑忠忿世之浊去而上蛡皋禽飘飖有丱者従如彼云气防乎太空落月照野临黝故封俾尔孙子晤瞻冲风
　　章命字子与説
　　永嘉章命字子与学于其乡李季和先生又从之钱唐见行省元僚泰无善公为篆子与两大字子与求余说余谓生名字之义着于中庸诸书详矣学季和先生又能言生归求之子与曰吾日从先生受经不患无闻子试为我言请之数乃与之言曰尝闻民受天地之中以生所谓命也仁义礼智者中之物也以是命我者天也以是与我者亦天也天职尽矣我独无所事乎昔余见邻富人以田宅财货与羣子旦日坐堂上教之曰若有田则不饥有室屋则不露有财货则不匮吾非一日得之以与子也旦日又教戒之余别去十数年还过其家则羣子者大半贫不自存问其存者则曰吾父所与非不厚且有也吾能保之兄弟不能保也吾父能与之不能使之有也余因念人之得于天者初无同异而终有圣贤愚不肖之异者亦若是矣夫天下之物可以与我者则强有力者皆得而夺之彼富人子或亦不学而自夺也吾仁义礼智无有封守人莫能取再拜而献诸强有力者彼且不受吾唯惧夫物欲之内贼甚于世之为夺者矣人莫能取者自举而弃之卒为愚不肖而不怪者也然则天与我矣我果无所事乎葢士贵乎讲学学贵乎慎独讲学则明于义利之辨慎独则致谨于其防焉吾之所以辨义利而谨其防者所以保吾有也孟子曰庶民去之君子存之生母但日天与我矣独不见吾邻富人之羣子乎
　　徐仲同字说
　　浮光徐君复初之従子曰寀静恵而好学复初属余字之余字曰同又属余为之说以告之余惟寀之为学也固将入官以行之也然事有不可以独任而智不可以自用也故国家设官有寮寀焉葢欲使居官者同用其智而同任其事也夫众力之所至则无重之不举众虑之所及则无隠之不周人不吾与也者吾言未公也吾与人忤者人心未孚也狭量不足以处众偏见不足以烛理固执不足以达务天下有大同之道固吾众人之所共趋者也同乎同乎其居官者之善物乎虽然同亦有二义有不同之同焉有以同为同者焉不同之同孔子谓和而不同者也以同为同则晏子之所以议梁丘据也易不云乎同人于野亨又不云乎出门同人旡咎寀之所以为同者宜亦进于此哉宜亦进于此哉
　　沃哷允常字说
　　肃慎望族之家于洛者曰沃哷氏今秘书典簿曰海夀者英敏沈毅逺大之器也尝过于余而有请曰海夀幼嵗备宿卫未防而先人即世弱冠又备官使今年廿有六矣以幼孤又出入奔走无宁日故宿宾命字之礼阙如夫字以敬名也敬名所以责成人也子宜图之余辞不获乃与其所雅敬者谋所宜字皆谓宜字允常又皆属余为之说以授之余惟夀之为言乆也君子之所为无非可乆之道然后可谓之夀可乆之道岂有他哉亦曰常而已矣天有常运也日月有常度也四时有常序也有常运则天之行不息有常度则日月之往来不忒有常序则四时之相代不见其究极天也日月也四时也犹用是道以为夀而况于人乎朝作而夕辍非常也始勤而终怠非常也言従而行违非常也穷守而达变非常也非常则非可乆之道矣故作而不辍勤而不怠従而勿违守而勿变循循焉孳孳焉敬以持其志和以养其徳静以宁其神勇以致其力则凡吾之所为者皆乆而弗易也夀固不在吾乎葢人夀虽命于天而在于吾者君子不谓命也命于天者有穷在于我者无穷而我之所为又足以保其在于天者是又古人介夀之道也礼祝辞云爰字孔嘉髦士攸宜宜之于嘏永受保之
　　陆师顔字说
　　呉兴陆观复静厚而嗜学従余游乆一日来请曰观复长矣愿先生赐之字余谓生之名其取诸易之复乎复之初九曰不逺复旡只悔元吉孔子释之曰顔氏之子其殆庶防乎有不善未尝不知知之未尝复行也夫自姤至剥剥极为坤则为阳矣一阳复于下斯为反善之义而复之最先者故不至于悔大善而吉也学者能省察于一念之防以求复夫本然之善是谓观复顾子之所以为顔子者亦若是而已字生为师顔可乎观复再拜受教余曰未也孔子又尝以克已复礼告顔子矣克已复礼乾道也复之阳即干之阳不逺复即克己复礼之复由一阳之复以至于纯干此顔子为仁事也观复其师顔哉
　　为蒋师父作思勉说
　　学必思于心而勉于为二者恒相须也然非澄静不能思非坚乆不足言勉葢思以泪乱之心则所思者谬勉以狂锐之力则其勉也有时而衰矣生尝往观夫流泉乎其出也绎绎而有绪类乎思其奔迸于崖石窘束之间势不可遏类乎勉至于达而为长川潴而为大泽浩乎其往也渊乎其止也则不见有所用其力焉君子之为学不亦若是乎哉生归当日从杜先生游武夷溪上试指流泉以吾言质之
　　大都海子桥火徳庙疏
　　火政行四时祭已严于周礼阳气弥六合祠岂系乎商丘睠国都之所崇宜庙貌之有赫故必增广旧制妥宁大神使处守者有以栖其身而祷禳者得以布其武银瓮丹甑愿辇致于殊庭绛节朱游来环卫于吉土廓黍米之境结蕋珠于新宫海上之蜃阁横开桥左之星河斜转东风解冻深囘寒谷之春南面向明永介圣皇之寿
　　祭许中丞文【代人作】
　　伊昔先正为元儒宗克绍厥家实维我公所绍伊何曰孝与忠司成于学左辖靖共矧是二者与先正同出秉宪节防奸摧凶方岳佐理载熈民庸及登銮坡位望愈崇晚居中司益厉髙风谠言或违去如蜚鸿琴册几杖丘园从容公齿虽暮顔如冬松尚需安车太行之东来朝来言以广帝聪天不憗遗倐焉告终缙绅聚哭莫启幽宫某追念曩嵗游于辟雍公独恵爱牖其颛蒙乃今粗成敢昧所従顾瞻覃懐寒云蒙蒙爰致泂酌以写悲恫










　　安雅堂集卷十三
