　　钦定四库全书　　　　集部四
　　竹斋诗集　　　　　　别集类三【宋】
　　提要
　　臣等谨案竹斋诗集三巻附录一巻宋裘万顷撰万顷字元量新建人淳熙十四年进士厯官大理司直请外任添差江西抚干杨简志其墓以黙识称之陈宏绪寒夜录称万顷在当时与胡桐原万澹庵徐竹堂往来倡和号为四杰今三人俱已湮没惟万顷集存刘克庄后村集有裘元量司直诗跋称其标致髙胜有顔氏之臞龚生之洁又称其犹子南昌理椽应材擕竹斋遗墨古律诗三首其季元龄又手录四十二首其言若近而逺若淡而深近而淡者可能逺而深者不可能为人自贵重耻表襮惟诗亦然世知竹斋者多而见其诗者絶少理椽盍锓诸梓与同志共之云云则元量之诗克庄时尚无専集此本为康熙己丑其裔孙锦县知县奏所刋凡诗三巻末一巻附录诰勅志铭不知何人所编近时工部尚书裘曰修又重刋之曰修亦万顷裔也其诗虽风骨未髙而清婉有余不染江湖之滥派赵与虤娯书堂诗话尝称其归兴一篇又称其初官乐平印曹与洪迈诗篇往来迈最推其云归青嶂雨初歇花卧碧苔春已休之句云乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　　校　　官【臣】陆费墀





　　竹斋集序
　　宋自汴京南渡学诗者多以黄鲁直为师吕居仁集二十五人之作目曰江西诗派攷其官阀门世不尽学诗鲁直之门亦不尽江西人也杨廷秀于诗推尤萧范陆豫章居其一焉继萧东夫起者姜尧章其尤也余子多见録于江湖集盖终宋之世诗集流传于今惟江西最盛云竹斋裘先生为真希元魏华父之友而仕宦不达一官司直以终其诗不作硬语清疏韶亮异乎鲁直流派顾世未见其全裔孙奏始镂板行之余因慨诗派诸人之作当年布诸通邑大都今遗集存者惟陈无已韩子苍洪玉父饶徳操鼂以道谢幼槃及居仁七家而已身后之名显者或晦司直藏之名山者晦久而明虽显晦有时亦系乎子孙之贤能表其幽光濳徳也康熈己丑蒲月南书房旧史官小长芦朱彞尊序


　　江西诗自吕居仁倡论以黄山谷为标凖后人輙多诋诃其实诗沠图中人不必皆江西诗不必尽宗山谷也先是严沧浪论诗有元祐体注云元祐体即江西沠如蘓东坡刘后村戴石屏之诗皆是也岂惟山谷诸家哉然则诗何足病病在不善学山谷诸家耳厥后有同乡能诗而未尝附防山谷者为新建裘元量先生先生起家淳熙进士授乐平簿迁大理司直父方家居力请外任便禄飬添差江西抚干时真西山官安抚雅相倾倒迨其卒也扬慈湖为志其墓葢先生沉潜理学故一时谈理学者多称之诗特其绪余耳今所存竹斋诗集三巻大抵罗罗清踈直摅胸臆不欲为山谷之峭刻而别自成家惜其书晚出吾友吴子孟举尝选録宋诗诸名家仅列其名而亦未见其集也著述之流传何其难与先生十六世孙奏方宰锦县亟以表章先集为兢兢奉其遗诗命子思芹侄思鉓至京师请予序往予填抚江西访求昔人遗佚者数年了不可得防兵燹频仍其故家子孙有莫知先世之能诗文者间有世守耕读抱残书于荒江寂寞之濵亦苦表章之无力良可叹也即如明季诗人徐巨源身既不得其死诗复渐就湮没予遂选订为一集行世使当日早见竹斋集与巨源诗并行讵非新建后先两快事哉予于是集之刻深幸前哲之有后而又喜江西诗学骎骎有振兴之势政不必祖祢山谷诸家而皆可续江西诗也则夫以山谷为诗口实者尤可息喙矣夫康熙丁亥嵗杪商邱后学宋荦题







　　自海内言诗之家多归宋人宋名人之潜晦堙郁者多爬罗搜剔竞出以赴一时之盛予丙寅在京师得高九万先生菊磵集手钞而读之不四三年则海寜陈子言扬巳刻而传世以高与陈同所自出言扬其裔孙也戊子予宰兴国友人新建裘子羽若官教谕擕竹斋集示予曰此吾先世宋大理寺丞元量先生之诗也刻于明嘉靖中板巳燬今谋复梓以传于世君为予序其意予又亟手钞焉读之中有寄谢菊磵唱酬之作其诗之恬澹峻洁迈往不屑亦与菊磵相上下非近世浮文弱植模声范势者所得而窃附集中别録称先生为西山真文忠公帅属以学行见重于公与杨寳谟慈湖友契特深其没也慈湖志其墓端平中吴丞相许公表请为其子补授文资其见重于当时若此予又考南昌耆旧志入为朝士寜踈拙毋便习竹斋拜其言呜呼世之耻拙而求工忌疎而营宻者众矣掌故内徴资序有几脂韦趋竞常惧不得为人先而故以踈拙作赠言其于世态凿枘不相入乃闻而莫逆于心遵而行之月上三书丐外以终老葢其介石之操卓然自信于中不乐于史郑权幸之途趦趄托足而文忠公之所以重之者毋亦以其心迹一辙有同道邪今读其诗恬淡峻洁亦有寜踈毋宻寜拙毋工之意象焉视彼揣摩依附以为仕粉泽盗窃以为诗者不啻奴命之与菊磵之营信天巢操瓢酌泉风同趣舍宜其往来诗筒声气应和于乌石冈葛岭之旁而今日之堙郁而竞出也亦后先相望贤子孙之表章夫遗藻者更不容稍缓矣吴江后学张尚瑗谨序






　　宋兴自庆厯彬彬多理学之士闚圣宗叙人纪沿源而上下之遐哉盛矣其植表立则唯以闻道往往微情逸兴播于声诗而音节与世代斯异天下后世有识传焉于乎其见大则其旨逺隽永之味终不可缓也南渡后作者岿然慈湖杨先生洞究陆学名震南服紫阳夫子韪其言议竹斋裘先生鏊乡先哲也一见黙识慈湖氏称畏友焉鏊阅慈湖氏志铭先生三致景仰又读其诗叹曰文其徴乎夫纪物以阐幽要之在明婉辞以道志要之在实涵悟以抉真要在不渝雅朴先生之诗三者备焉是故律而咏粹而贞可以传己嘉靖戊子献嵗先生十一世孙汝中持遗槀得若干首请曰我祖竹斋氏之言冨矣幸犹存什一于千百我裘氏世世奉以周旋予小子不敏讵敢附丽唯霣坠是惧子其序之将属锲工鏊惟风雅不作天下无诗教矣君子慎取后之作者意尔也况宋非所趋尚者哉蘓黄二家卓荦一世今或以文词气节槩其诗况本之先生道谊孝友逖配前人是诗也殆出其余矣乎固宜洋洋纚纚意在而有遗音矣虽然诗以晋盛以唐工彭泽少陵今取之者言人人殊善哉陆子曰诗如陶杜可谓知道予尝因其言求其诗质之己意是或一道矣先生出象山氏者也尚论先生象山氏之意可少哉先生在当时真西山氏亟称之而诗不与焉此其意犹夫象山氏也于戏防是诗先生自有不朽于天地矣又奚俟予言然则汝中曷为而梓也示守也奚守也不闻鼎彛之铭乎裘氏视斯集鼎彛也巳恶得弗慎礼云先祖无美而嗣人称之诬也善而弗知不明也知而弗传不仁也仁也明也汝中其几矣作竹斋诗集序赐进士出身礼部仪制司主事前翰林院庶吉士南昌后学张鏊书




　　钦定四库全书
　　竹斋诗集巻一
　　宋　裘万顷撰
　　五言古诗
　　行役
　　宿雾锁山椒落月挂林侧﨑岖歴冈峦髣髴辨阡陌秋高风露寒道逺时序迫安得归故园篝灯理书册
　　武阳渡
　　一舟小如叶横在波涛中纷纷川上人欲渡愁北风有帆天际来渐近葭苇丛寄声与问讯恐是陶朱公
　　宿佛头塔
　　孤村三四家篱下尽禾黍主人惯入市能作市中语开牕对竹山揖客治尊俎白云忽在眼客泪堕如雨
　　罗溪桥
　　我来从西昌日日困尘土谁知罗溪桥净若初过雨长松列左右清风奏宫羽薄暮舍篮舆扁舟渡溪去
　　别友
　　清宵月满梁相思几搔首不图尘土中得共一尊酒人事好乖甚随复而分手惟有管鲍心明明若箕斗
　　次许秀才韵二首
　　痴儿欲了事事竟莫之了崇朝防朱墨校勘是与否徐观雁鹜行大半落渠手败羣虽巳去考牧未有道拙工不量力自谓中了了高谈葢一座众可巳独否斯须临斧斤汗背血两手旁观信善斲莫肯告以道
　　病中闻伯量相访寄之二首
　　我屋修竹根身闲境逾静维摩本无心谁令示人病夕阳耿踈林影落莓苔径伫立有所懐髙人傥乘兴髙人在城郭应酬颇纷如忆我烟霞栖遗我一纸书雨余窻户凉蛩声满阶除相过有成言何时命巾车
　　次范光伯泛江韵
　　夫君陶玩徒俗子所不快屹然颓其中特立葢甚介平生江湖乐欲去不得迈何当从君逰渔钓寄吾觧
　　螘运
　　知战不能损檀氏所以亡吾媿与敌槐将何固封疆及此闲暇时相与积乃仓不须更他骛富国兵自强
　　次伯仁善利阁小室韵
　　山林吾所庐夜月但对影焉知江上人一日了万境褰裳步崇台有室妍且静徘徊不能去坐见四山暝
　　见雪
　　冥当语谁饷我一檐雪吾庐本来静得此更清絶遥怜北海上往往已盈尺齧氊人在否毋凌汉臣节
　　出门
　　出门复入门吾行竟安之擕书北牕下翻阅聊自怡有懐千载人掩巻还歔欷采采首阳薇恋恋商山芝一裘或终身欣然钓江湄斯人不可作斯道日湮微目前稻粱谋鳬雁方齐飞青田寂无音嵗晚将畴依慎勿出门去尘埃染人衣
　　菖蒲
　　康庐入吾懐十载驰梦魂踵门者何人遗予以芳荪欢然得其趣如对五老言幽姿出岩谷常带氷雪痕尘容为一洗两目不复昏忽思三峡流褰衣涉潺湲因仍一寸石浸润九节根人言可扶老嵗月须其蕃兹理谅不诬吾将从绮园
　　宿田家竹亭
　　我家西山巅四壁皆此君朅来事奔驰日与茅苇亲方思坡仙诗恐入俗士羣止我宿者谁此君满其门颀然千百夫一见若故人夜深清风来好音梦中闻呼童啓北牕为渠炷炉芬
　　送诗僧如师西逰
　　乡来诗坛上权可声籍籍君虽后两翁而巳分半席主人龙门髙宜有如此客横行翰墨场往往一当百挟是今西逰吐谈取双璧要须早归来成就法王宅
　　从人覔墨梅
　　熏炉束诗魂茗盌驱睡思掩闗寂无营翰墨自娱戯山寒溪正清月澹雪初霁横斜两三枝见説可人意天机如胸中出手特余事何时翦氷纨来对病居士
　　睡起
　　疾去得安卧寒宵不知长邻鸡忽闻声曙色侵我牀人生孰无营晨兴固其常奈何以一身投之百忧场吾方休吾心与世长相忘适逢希夷翁授我枕中方意行到华胥日吴犹徜徉回观一世人扰扰良可伤谁能从我逰要须留春皇
　　读邸报【时杨慈湖诸公得郡】
　　纷纷天下事翻覆良难期不知窈冥中主张者云谁工拙判两途人谋岂容施得非欲平治机缄遂潜移目前三四公并用无一遗毋嫌滞一州民实邦之基乡来畨江头亲见国子师【谓慈湖】徳行渊与骞千载如同时斯人使临民儿不頼母慈人言致泰和须索登臯防位崇泽斯均否则失所宜天乎傥人从何时可臻兹
　　次伯量赠别诗韵
　　我生既驽下且复寡见闻时时警其愚姻党頼有君自惭将且疲不足张此军君乃不我弃欢然与同羣愿学如之何此志亦巳勤正坐未知方所得不足云人生所好杂其力用是分词章末技耳安能嫓皇坟而况字书学兀兀纂説文曷若鞭吾心或有汗马勲请益恨未能别君大江濆长吟昌黎诗安得身登云
　　老农叹
　　霜耕氷在趾雨种泥没膝旱魃忽为虐畊种漫劳力去年幸一稔今嵗免艰食细聼老农语令我三叹息但愿从此去龙骨长挂壁大田多黍稌髙廪若山积或云谷大丰则恐钱转啬夏租星火急处此未有策细民一钱税往往亦追索谷贱反伤农此语传自昔语客且勿忧新丝尚堪质
　　送范光伯北行
　　冥将归休勾芒已促装江邉踈柳青江上寒梅香有客当此时中流驾风樯欲学太史公穷汶泗沅湘吾闻帝王州雄丽几钱塘畴昔驻六龙至今绘未央鹭洲横渺弥凤台摩青苍名山与大川往往遥相望是间或小留不妨月徜徉平生学屠龙袖手五字章兹逢贤主人定知奏宫商追李逐杜陵相与升其堂要令千万篇金薤埀琳琅秋风鸿雁来因之东南翔写君磊磈胸慰我离别肠
　　安乐窝示元徳弟二首
　　往时病僧寮今为安乐窝昔病而今安所得良巳多百年直须臾一丘且婆娑倦翼栖茂林潜鳞渺重波方欣随所愿岂复知其他朝来启南牕羣山郁嵯峨上有无心云乘风逺相过却观声利塲纷纷正横戈到头蛮与触胜负能几何曷若休吾心考槃依涧阿孟夏草木繁雨余气清和四壁环断碑经史星宿罗幅巾据胡牀翛然自吟哦因之成此诗要使儿童歌
　　清泉出石窦白云卧山窝淋淫乍开霁原野欢声多吾庐近西峯其下林婆娑觧衣坐磐石持竿钓清波主人忘机心鸥鸟亦无他东鲁与南郭防山等峩峩周子何人哉自许不啻过一朝离草堂山英遂横戈折辕不得还如此俗驾何仰视前修翁铅刀比太阿子弟山林人心平气自和懽然乐箪瓢笑彼荤羶罗好书不厌观佳句时一哦烦赓紫芝曲为我醉时歌
　　题余仲祥松斋
　　芳妍桃李塲纷趋歘成蹊长松坐偃蹇遂尔不见知平生异时人不与俗转移萧然尘埃中擅此丘壑竒牕空境逾清四壁风来吹抱琴揖苍髯喜气掀两眉臭味既与同相亲不相违直期阅嵗寒可但忘朝饥斯正如乃翁过处更过之直比千丈干厯落不受羁只恐大厦成梁栋各有施出处初何心山灵勿疑渠
　　题伯量春风堂
　　未登春风堂尝读春风诗春风不易得令人毎懐思一堂谁独无所至皆有之奈何堂中人此意多背驰聼雨不对牀煮豆先燃萁寕赓粟布歌不肯吹埙篪和气自此伤怨怒无休时遂令君家堂独立修江湄昔我尝宦游兄弟轻别离自从失予季忧闷鬓成丝仲叔幸无他相从日怡怡数榻松竹间颇与我辈宜浊醪无独斟陈编有同披从今当杜门共试春风词燕谷恐尚寒暖律冀一吹君能不靳否春风元不私
　　钱塘别吴长文司理
　　同心而异乡既见复轻别岂终无防期南北渺难必邮亭君与我强饭再三説此意非不领欲话声巳咽肩舆使前驱分手大江侧升髙輙回首犹拟望颜色予家古南州胜友固不乏如君相知深千百未见一君才十倍我君徳更刚直赠行诗满纸字字良有益谁与趣我去胡不缓旬浃噬脐怅弗及写心寄愁絶
　　咨咨草根虫
　　咨咨草根虫瑟瑟叶上雨休休退食人落落谁与语陈编竟日披陋室随时处此心苟自乐贫贱亦得所夷齐虽饿死清风冠千古颜子瓢屡空宣父极称许但当守吾仁晋楚何足数试防松与柏矫矫傲寒暑
　　七言古诗
　　夜坐荐福寺次王成之韵
　　鞭鸾未暇相追逐且向祗园止君宿清谈待得月华生牕户明明耿残烛谁令泉石堕吾前洗浄人间丝与竹风帆明发君不留此乐只应吾所独
　　厌【音叶】原山中晓行
　　碧鸡夜半声啁哳唤起幽人歩林樾秋髙风露着羣木无数寒花泣明月松篁一径宛如画石溜涓涓更清絶山巅便好结茅庐莫待他年鬓成雪
　　秋试示诸儿
　　漠漠轻云弄寒影霏霏小雨生秋兴黄槐开尽举子心丹桂喜传仙籍信竹斋双手缩袖间坐防羣儿鏖一战春风跃马不为难此去毋言日邉逺
　　十二月大雨
　　一冬都无五日寒赤日杲杲后土干水官丐归帝弗许饭颗山头谁着汝何如一尊随意倾酒酣不问浊与清明朝纵有三尺雪灞陵诗句无庸説
　　赠拂云主人
　　十年作计须种木一日不可使无竹道人于此得三昧绿雾中间着苍玉拂云谁为名其居我亦心同云巻舒相期直觅飞霞佩不用重拈种树书
　　次余主簿仲庸梅韵
　　春醪欲氷木欲折急雨风吹不成雪玉妃夜堕广寒宫开作寒花赛清絶未须千树插山巅且要几枝横水邉暗香踈影尚无恙凭谁唤起西湖仙不妨琢句【一作白】更驰送一洗十年尘土梦铁心元不为渠回眼底珠玑聊簸弄
　　再呈仲庸
　　芳枝莫遣风吹折要防枝头千防雪孤山畴昔盛开时十里香飔飞不絶蹇驴乌帽照霜颠长吟竟曰溪桥边自从和靖收声后一时翰墨归坡仙只今往事飞鸿送寂寞西湖投老梦花开花落漫伤心明月清湍谁与弄
　　赠仙茅道士
　　茅斋髙卧日将午自起钩帘试香缕门前剥喙谁叩门杖履萧然颜貎古亟呼儿童延入座饷以清风涤袢暑论医説相俱第一触热逺来寻我语嗟哉人生浪辛苦到头事事皆尘土万钱鼎食吾无取君有仙茅幸分与
　　寄题胡穑斋盆池
　　穑斋主人嗜泉石一舸来家楚江侧水光山色晴逼人中有轩更清絶汲泉为池良不恶坐见涟漪照金碧匳开寳鉴大如许月堕氷轮光欲溢何须泰华寻玉井漫説仇池有仙穴个中风露无处着长为昭华洗炎热嗟予踈嬾真成癖想像哦诗竟何益安得身为穑斋客醉卧池边听锦瑟


　　竹斋诗集巻一
　　钦定四库全书
　　竹斋诗集巻二
　　宋裘万顷撰
　　五言律诗
　　雨后
　　秋事雨巳毕秋容晴为妍新香浮防防余润溢潺湲机杼蛩声里犁鉏鹭影邉吾生一何幸田里又丰年
　　凉风
　　凉风几时动日暮巳秋声稍稍月华白纷纷林影清予懐元不恶世事巧相撄所愿西成后边头息戍兵
　　用郑浮梁韵简圜师二首
　　杖履山蹊窄钟鱼佛界深寒梅残屋角春荠老墙隂一水元无恙扁舟尚可寻烦师掬清溜为我洗尘心古寺规模壮空山嵗月深春排千树緑云堕一溪隂地僻人稀到官闲我得寻归来诧清赏未觉负初心
　　次黄存之韵
　　客宦何时了官居又嵗余归心五湖梦病眼一牀书近作君能富新功我略无不妨赋逰猎防有荐相如
　　旸谷偶成
　　爱日袪愁雾微和散积隂一牕尘外趣万竹嵗寒心士要崇清节吾将老故林抱琴聊一醉何用覔知音
　　书率更西林碑
　　冉冉老将至区区心巳疲文章非世用字画漫儿嬉庐阜多名刹隋人有断碑骊黄虽易辩堂奥未容窥
　　晚嵗送馆人归省
　　不厌氷霜路冲寒办一归晨鸡戒鞍马春酒夀庭闱灯火知辛苦云霄防奋飞相期纡緑绶非但戏斑衣
　　别敬叔
　　笔砚君无间氷霜嵗又除诸生得模范六艺共耕鉏松菊渊明宅蓬蒿仲蔚居相望傥相忆时寄数行书
　　赠画工
　　防笔三生梦春莲万叶花笑人为市道随分足生涯山路浑如水溪流浅见沙能来良不恶看我傲烟霞
　　次胡伯仁韵
　　山长飞鸟急江濶去帆微唱晚几渔笛慿髙一钓矶从君濯氷雪满袖得珠玑三叹不能巳归来吟夕晖
　　书晁文元道院集
　　华屋金狨座雕鞍四马车才堪夸世俗早巳落丘墟此病乆沈痼无人解埽除千年子晁子道院有遗书
　　送范二丈入蓝田书院二首
　　今代崔斯立才髙不负丞君方为重客人谓得良朋敏捷朝千字辛勤夜一灯明年冠秋试万里防飞腾君在淳熙日尝师陆监丞今为后死者乐有逺来朋此道未坠地他时要续灯病夫力不足拱立看鶱腾
　　夜坐再用韵二首
　　洪井今真隠长沙昔漫丞余生付岩壑拙宦愧交朋饭菜浑忘肉囊萤足代灯诗成夜将半云际月腾腾家有辋川集人如王右丞琴书多暇日觞咏尽髙朋拟脱云山屐来分夜案灯新诗要传冩病眼在瞢腾
　　送胡仲立入京
　　昔对延英日诸公叹弗如敢言天下事不负案头书此去朝双阙悬知有异除荣途方着脚未用曵长裾
　　次施真人韵
　　素方多难丹砂傥一逢勿疑蕉覆鹿防见竹成龙涧水逺仍防岩花幽更浓行行望仙宇知在最高峰
　　偶成
　　松径烦风扫柴门为雨扄行擕道院集坐对敬斋铭好事心常记闲谈耳不听观空为时悮无异醉初醒
　　老屋
　　老屋久欹侧随宜聊拄撑吾今且共住縁尽防须行雨打从教壊风揺不用惊世间虚幻相聚散本无情
　　留浅沙
　　故山岂不好萧寺亦堪居作意多成碍无心始自如钟鱼饱香积枕簟熟华胥但惜诗成后旁无阿买书
　　寄题喻髙士澹轩
　　世事邯郸枕生涯老子书能知澹中味雅称竹闲居石径排云入霜根带月鉏纷华不到眼赢得玩清虚
　　晚歩
　　日落欲闭戸风清聊杖藜千山犹带雨一径巳无泥防防水声急悠悠云影低催归縁底事着意傍人啼
　　荣侄试周
　　汝生方满嵗伯髪已星星桑苎甘投老兰荪喜向荣席间无一印帷下有诸经莫学鱼儿戯来年快聚萤七言律诗
　　题洪内翰爽榭
　　雾阁云牕天外安悬知幽趣胜人间帘栊夜月浮银海桃李春风醉玉山自笑红尘无暇日浪慿清梦覔商颜何如飞佩随君后细防匡庐紫翠鬟
　　次元徳弟示从龙入学
　　生儿虽小莫怜渠学问工夫在谨初今日从师良不恶他年闭户反成踈双亲未老身无事诸父能大家有书好与汝兄俱努力后生丛里试羣居【一作少年丛裹鬬龙潴】
　　次洪内相菊亭
　　诗僊种菊未多时因菊名亭早有诗欲为寒花标晚节故将新句寄东篱平生未省翻三峡髙处那能賛一辞便得从容侍公侧回头已是十年迟
　　次洪内相梅亭
　　人间多是梅开后旋踵东篱事故常那得红帘巻朱户细防素质傲清霜一生寄兴云山外几度搔头江路傍咫尺名园身未到夜羞对返魂香
　　夜坐
　　炉火篝灯孰与同此心吾欲付冥鸿茅檐巳作十旬雨蕙帐不禁连夜风一段清愁诗句里十分寒事酒杯中溪云未用安排雪且听梅花试小红
　　雪
　　天花一夜泄春机飞坠人间片片竒有色有光欺栁絮无声无臭防梅枝纵横万舞风回处表里双清月霁时此景惟诗可摹冩却怜老去不工诗
　　寄髙菊磵谢恵诗集
　　髙名如斗夜埀天无地追思毎自怜正欲为君寻五老乃防因我到双泉新诗妙絶闲方就稚子擕归喜欲颠此去湖邉不多逺秋风当覔钓鱼船
　　寄元龄弟
　　夜牀风雨梦到处东湖西山如接连安信喜随乌鹊后雅懐知寄白鸥邉轩牕春动花隂满图史香浮墨色鲜个里诗书应有味不妨兼读飬生篇
　　次元徳弟
　　寜逐春风上下狂懒从桃李借恩光只应朝市风波恶不似山林气味长莫惜举杯邀太白要看骑马似知章南征他日如相忆诗句还须付革囊
　　玉山道中时赴掌故之命
　　麦苗堆绿菜花黄一簇人家古道旁酒熟不妨邀里巷年丰赢得事农桑世情只説宦逰好客里那知归兴长我有平生蓑笠在钓丝何日理斜阳
　　端午上饶道中
　　一春留滞在京华午日依前未到家细葛香罗素无望黄尘乌帽亦堪嗟争舟野渡人如簇立马邮亭日欲斜遥想埙篪献亲夀防衣罗拜酌流霞
　　临安别余求之
　　长安车葢喜如云邂逅惟君是故人风月满懐情洒落珠玑撒纸句清新擕来客里一尊酒洗尽湖邉十里尘富贵功名丈夫事别离无用泪沾巾
　　乡人罗朝宗与兵部尚书京公有旧将往见之遇予于乐平因饯别
　　四时成嵗秋云暮九月肃霜天渐寒有客褰裳涉鄱水逢人剧口话长安悬知欲听星辰履厌见从来苜蓿盘姑举一觞饯行色无鱼长铗切休弹
　　旸谷偶成
　　竹近颇欣衣袂爽苔深长恐履痕侵夜灯四壁图书影晓日一牀花木隂载酒只今谁好事絶弦从昔为知音区区外物成何用慎勿縁渠愁此心
　　入京道中风雨因赋此遂退休
　　新筑书堂壁未干马蹄催我上长安儿时只道为官好老去方知行路难千里闗山千里梦【一作念】一畨风雨一畨寒何如静坐茅斋【一作归卧南牕】下翠竹苍梧仔细防
　　闲居
　　闲居最与性相便勤即繙书嬾即眠终日闭门真省事有时面壁似耽禅大椿嵗籥祈亲夀断简生涯聼子传待问洪崖觅丹诀白云深处引寒泉
　　松花开竹笋茂喜而咏之
　　繁花宻笋暮春时妆防园林一段竒金粉生香风细细斑衣留润露埀埀品髙宜入神仙药节劲终全氷雪姿笑彼杏桃儿女态漫争艳冶媚山歧
　　睡起书懐时诸公相勉再出
　　北终日废书眠一枕清风直万钱云度茅檐轻冉冉泉生石砌净涓涓不嫌雨脚花间注要聼秋声屋外传三径初成吾欲老幕中何用泛红莲
　　有感时与李宏斋有约
　　去年今日西归客曝背茅檐又一冬嵗月催人虽迅速简编于我却从容知名焉用诗千首飬病聊须酒一钟早晚杖藜修水去故人有约许相从
　　用前韵谢伯量过访山中
　　胜逰千里笑谈中雪片梅花正仲冬肯向席门寻孺子更能草具重茅容春风顿觉生寒谷夜榻惟愁聼晓钟半世坡梅门下客乃今何幸得过从
　　送胡仲衡穑斋
　　忆昔樵江一见君喜君吃吃善谈文别来嵗月今如许书里工夫想得勤近世起家多白屋几人驰志在青云穑斋已踏贤闗路更有诸孙策异勲
　　喜范光伯相过
　　章江东下几湾洄谁伴臞仙夜探梅离别不禁诗社冷遭逢莫放酒船回氷霜满眼嵗将换花栁转头春又来安得飞腾九霄外鞭鸾笞凤日相陪
　　懐范光伯再用韵
　　梅邉流水碧洄洄都把相思付折梅十载不禁双泪落一樽期慰九肠回惊残蝶梦鹊空喜望断马蹄人不来咫尺云山尚如此天涯那觧得追陪
　　次光伯韵
　　竹迳当年手自开只今无处着莓苔絶怜此地过从少頼有髙人时复来篱下乆霜犹有菊水邉近腊正多梅我云眷眷三年别君莫匆匆一夕回
　　钱塘次孙教南韵
　　簿领归来得泮宫一时衮衮任诸公市朝竞逐利名走草木谁为臭味同霅水不妨披宿雾蓬山正要挹清风尘埃不得从君后岂但他时媿两翁
　　次朱震逺韵
　　芳池緑水自生肥【一作漪】上有轩隐翠微花竹旧尝开小迳门阑今又启重扉直须阊阖排云去要看长安跃马归词赋合魁天下士春光端不负刘煇
　　次王成之咏梅
　　谁遣氷魂照夕阳揺揺一任北风凉眼前共有几多蕊鼻观【一作孔】胡为如此香佳实防须归列鼎孤标已自压羣芳濡毫我欲从君赋未害平生铁石肠
　　读伯仁诗巻
　　忆昔从君渔钓时小舟行徧楚江湄僧房夜月琴三叠客舍秋风酒一巵别后相思梅折尽书成欲寄雁来迟蛩声惊觉寒牕梦自起挑灯读旧诗
　　不雨
　　农时阅月天不雨嘉谷丛中龟兆生云势只随风聚散鸠声空报客隂晴半生忧国髪欲白一饱无期心屡惊尚愿秋阳化甘澍稍苏枯槁望西成
　　乙亥六月乡民祈雨夀春祠下嘉澍既降槁苗尽兴万口一辞颂神之徳予喜聊成俚语以书祠壁
　　忧时曾上天庭疏悯物今为旱嵗霖一夕风霆百川水四郊香火万民心山巅定有烟霞宅夜半常闻钟磬音傥许尘踪拜仙驭愿营茅屋老云岑
　　郊行即事
　　病来多日废将迎试命巾车作此行稲实满田秋事了松隂堆径午凉生数山见我争倾葢一水邀人请濯缨却忆吾庐南浦外何时得与白鸥盟
　　兀坐有感
　　忘言编简倦三复适意丝桐聊再行巳共白云论久要更寻青鸟问长生按行泉石苔侵屦披拂松篁露湿缨此事洪崖知我旧归与端合与同盟
　　有感
　　政尔双泉【谓王成之】忆旧游栁江【谓周架阇】闻又有归舟谁能不作千年调梦断真成万事休倾葢向来情莫逆奠刍无计泪空流重云巳失鹍鹏影愁絶沧浪一白鸥
　　送张髙安入京
　　青衫十载蟾宫客黒绶三年凤岭头循吏声名武阳令故家风味冨平侯江邉休叹双鳬去天上行防一网収八簉鹓班立仙仗莫忘回首顾沙鸥
　　用黄子益韵二首
　　青衫日日困尘沙安用浮名与世夸巳过半生真似梦未荒三径且还家恨无沈水纡香穂喜有寒泉防茗花袖却西归遮日手园林幽处看桑麻
　　睡起忻然思虑少病余犹觉应酬艰招揺风月聊须竹収拾云烟幸有山但要世縁随手断莫忧诗债几时还追奔冨贵非吾事且占林泉一味闲
　　寄刘择之新居成
　　西风吹雁过吾庐特地传君一纸书九载不须论旧事万金良喜得新居春回院落花侵座雨过池塘水绕除我欲退之门下去却愁无处覔金鱼
　　题懐秀堂
　　莫教满地长莓苔杖履从今日日来曲径要随松巷转柴门须对石桥开墙头花木因时种案上图书任意堆幸有林泉可投老忍将双脚踏尘埃
　　竹斋述事
　　梦魂惊断渺难续卧聼竹里风泠泠寒蛩争鸣绕四壁缺月半堕横踈櫺平生细字髪欲白午夜短檠灯尚青稻粱作计吾不愿愿学沧海鸿飞冥
　　大雪用前韵五首
　　雨师风伯妙天机幻出乾坤一段竒晓对青山浑似画夜防黄巻可忘饥金貂换酒非吾事鐡甲屯邉正此时失国残兵应冻死书生犹赋采薇诗
　　天孙云里散支机飞坠人间分外竒勾引芳尊留客醉栽培玉粒疗民饥幅巾篱落寻梅处一舸江湖钓月时妙处惟诗可摹冩却怜老去不工诗
　　谁扶天女下氷机剪水成花片片竒影落池塘波不动寒侵鸥鹭色皆饥纵横万舞风回处表里双清月霁时浪战未能无寸鐡对人羞诵醉翁诗
　　伊人元不堕危机踏冻冲寒正自竒只怪飞花无处避都忘炊玉有时饥月明剡水回舟夜嵗暮梁园作赋时一段风流谁得似只今王谢却能诗
　　谁知天巧出机但怪飞璚过眼竒暝立风枝寒雀倦愁吟氷谷晓猨饥芦花洲渚月明夜栁絮池塘春暮时此景人间不长有冩真传影正须诗
　　题小桃源
　　半月池邉倚痩藤望仙台上岸乌巾尘埃一防不到地花木四时长是春载酒岂无好事者烂柯应有着棊人请君更种桃千树凖拟渔郎来问津
　　次伯仁善利阁
　　看经堂中钟磬鸣防经堂外水云清山连逺渚鸟飞急风入轻帆舟去平烟树不妨留夕照尘缨正欲濯寒慿谁为我问造物乞与少陵常眼明
　　挽霞溪髙县丞二首
　　少年挟策上金銮三拜郎官鬓未斑不説知音在霄汉但知投老向云山柳丝隂里陶潜乐花锦香中潘岳闲逝者不堪人事异洪崖亭下水潺潺
　　公家原在洪崖宅自是洪崖向上人嗜酒一生真简淡风标八秩更精神纷纷偶厌人间事去去归寻洞里春朱绂只今无覔处但余佳句镇长新









　　竹斋诗集巻二
　　钦定四库全书
　　竹斋诗集巻三
　　宋　裘万顷　撰
　　五言絶句
　　善利阁次伯仁所题赵子良画四首
　　箜篌君乡来分明记江树想君诗成时梦作白鸥去平生交防间吾帻葢屡岸区区稻粱谋君亦逐鸿雁风檐手君诗心迹已清絶何当更长吟坐对澄江雪扁舟两渔翁清唱发日暮安得如鸱夷相与五湖去饯吴长文司理用脩持贤业教无欠为韵
　　平生不量力妄意希前脩懵懵虽无见拳拳未敢休狂澜涌如此砥柱其谁为天意必有在吾身姑自持考亭无恙时从防孰非贤嵗寒万木雕松柏始杰然圣贤去我逺何者名事业吾欲到彼岸须君借舟楫过从资直谅夫岂势利交谓朋党者谁仁人姑聴教人生天地间离别安能无莫作儿女态相期烈丈夫君姿正而刚名节非所欠临岐赠一言惟有学不厌
　　自警
　　俗尘易汚人胷次须自洁君看四明老冰壶浸秋月
　　题蘓希亮画
　　石梁渡山涧上有秦人居嵗寒不种桃汲泉灌佳蔬六言絶句
　　兀坐
　　息绵绵而不絶心了了以常明静室我方燕坐傍人唤作修行
　　七言絶句
　　保福寺对橙菊有感
　　平生爱菊陶彭泽清夜移橙杜草堂千载诗魂招不得独留风味在僧房
　　兀坐有感
　　意行曾到楚江臯占得双泉第一寮牕戸防深钟磬逺客尘都向静中消
　　癸亥夜梦
　　丙夜清眠正熟时梦魂飞去拜丹墀小臣乍得披肝胆感慨分明涕泪埀
　　次洪内翰十月桃韵三首
　　千枝万蕊雕零尽安得枝头数防红疑是神人冩春色镇长留影在屏风
　　旧日骊山宫殿中玉妃无数舞衫红只因归去蓬莱后梦作寒花笑北风
　　不湏羯鼓促春工一树霜邉取意红寄语元冥为収拾莫教人恨五更风
　　次洪内相双竹韵三首
　　延平两龙几年卧歘尔化作寒枝双春桧长松皆敌国防须因垒一时降
　　婵娟两枝翠可掬絶胜白璧南金双留与先生作椽笔诗坛八面受人降
　　管鲍交情真耐乆夷齐义气更无双虚花满眼风号怒一节青青终不降
　　荐福寺次许师咏竹
　　浮云踪迹任西东翰墨塲中且用功时对此君哦七字也胜痴坐辩幡风
　　次余仲庸松风阁韵十九首
　　飞花数防雨初歇啼鸟一声春正长读罢黄庭了无事旋安银叶试炉香
　　古木隂隂六月凉幽花借借四时香丝桐清夜作三弄明月入帘风拂牀
　　烂漫花隂覆短墙花开时候日偏长道人不被春勾引到处惟闻薝卜香
　　不见诗仙何逊来春风几度早梅开竹篱茅舍自清絶未用移根东阁栽
　　恰则梅邉春意萌困人天气又清明炉熏茗盌北牕下卧聼绵蛮黄鸟声
　　已着遗经洗此心更寻流水濯吾襟经旬不涉溪邉路荇帯苔钱如许深
　　雾阁云先自幽水声那更绕源流春红雨落桃径昼永清风生茗瓯
　　杨栁隂中啼杜鹃梧桐枝上噪蝉篇章满眼无人防赢得诗翁取意编
　　纷纷眼底正争驰我独冥心絶五綦説与傍人俱不信故山惟有白云知
　　争春桃李太匆匆随手飘零逐晓风氷雪不侵尘不汚可人惟有嵗寒松
　　颜杨翰墨今谁觧陶谢篇章古所无安得金丹换凡骨白头深恐媿吾夫
　　平池春去水溶溶人在笙歌一部中柳叶翻风罗带緑荷花着雨锦衣红
　　檐间新燕几时来檐外闲花往嵗栽丹杏碧桃浑落尽绿隂低处结青梅
　　淡月笼花花映牕好风吹竹竹浮香梦回何处一声笛人静山幽天正凉
　　无所用心鱼在沼居然生子燕成窠谁言春去花事歇萱草石榴情更多
　　为怜风雨趣春回故着秋花到处栽兰菊从来盛风味不妨环绕读书斋
　　白云殊不作俗态流水更似知人心溪邉濯足溪上坐樵唱一声秋满林
　　坡谷遗书那复有向来一纸抵千金谁知悬腕与卧笔如用大都留此心
　　俗书本作于湖様野鹜家鸡强自分王氏无人鲁公死只今何处覔云仍
　　松斋秋吟
　　骄阳赫赫转秋隂便觉萧然鬓影侵世事炎凉俄忽尔闲来物理静推寻
　　宿翠岩寺呈李斋签判
　　匡庐胜处君曾到谁是渊明与逺公幸有和陶诗巻在好依莲社此山中
　　同李签判山行午饭野店檐外羣蜂翂翂因成絶句
　　脱畧人间势利塲来寻泉石共徜徉饭余小立茅檐外试问羣蜂有底忙
　　寄宋居士脩叔求庵记
　　翠琰新刋照眼明流传何日到柴荆从今不恨论交晚我亦碑中有姓名
　　睆山纸帐送宋居士
　　翦裁不惜褚先生要防髙人雪屋眠只恐鹤书催起去长留空帐北山巅
　　题书院壁间碑
　　天上真龙去不回世间凡马漫争驰少年气习今犹在袖手时来省断碑
　　日出
　　日出柴门尚嬾开绿隂多处且徘徊槐花满地无人扫半在墙根印紫苔
　　早作四首
　　雨过长江浪拍天迢迢羲驭水中行舟人指防云开处喜见青山一抹横
　　井梧飞叶送秋声篱菊缄香待晚晴斗柄横斜河欲没数山青处乱鸦鸣
　　北牕清冷不成眠风递蛩声到枕邉试唤儿童巻踈箔一檐花影月娟娟
　　炉香清晓坐书帷竹拥藤牀日到迟自赋短章还自笑不知颜闵有何诗
　　冬日早作
　　黄昏月姊翦云开夜半雷车送雨来晨起钩帘望霄汉风花吹堕万璚瑰
　　午睡
　　午牕春日影悠悠一觉清眠万事休堪笑邯郸槐里梦痴儿到老不回头
　　入京道中曝背
　　露湿芳桃午未干花时全似麦秋寒征衫不敌东风力试上邮亭曝背看
　　即事二首
　　门前溪水欲平堤漫着渔竿浅处埀晴雨毎闗忧国念丰凶端欲问人知
　　春时耕种夏时耘七月农夫始食新此去田家常要雨雨多元自不妨人
　　次伯仁过道傍田家韵
　　桃源千载锁烟云若辈安知古有秦恐是吴兴沈东老一尊聊复醉诗人
　　絶句
　　数声牧笛日将晚一曲樵歌山更幽觧带盘桓小溪上坐防红叶泛清流
　　久雨
　　园林清樾净无尘池沼黄流去有声不用飞花来防缀但须霁日为澄清
　　上元忆大梵明灯二首
　　经年不到豫章城灯火遥闻鼓吹声却忆秋屏台上寺绛纱青玉几长明
　　突兀招提枕古城夜深钟磬寂无声坐驰灯火笙歌地知有何人一防明
　　秋日即事
　　断雁声邉小雨来菊花强半卧苍苔乍寒天气虽宜酒冷淡无心把酒杯
　　九日
　　篱落黄花尚自无白衣况未到吾庐莫令此日负佳节为展渊明采菊图
　　松斋秋咏次黄存之韵七首
　　少年有策志平戎心事今成一老翁蜀客欵门茶未了防秋又説枣儿红
　　西风黄叶埽空庭舞鹤翩翩堕雪翎一阵清风通鼻观木犀亭下读骚经
　　牵牛引蔓上东篱气肃清商雨过时人意若随天意好秋光又到菊花枝
　　闭门思古或伤今每有诗来黙契心纸上不须评巧拙尧夫只是静中吟
　　闲中无辱亦无荣案上图书有课程静对秋花香黙黙晩风休送乱蝉鸣
　　防梧枝防事纷纭楼上看山对晩曛纵是楼无山色逺只如小米画烟云
　　无事萦心昼掩扉松风度曲入琴徽登髙老矣兴犹在塞上秋风战马肥
　　次仲庸初冬即事二首
　　常岁霜天分外晴一溪如练浸冰轮今年风雨宁无夜谁与溪梅作小春
　　君家秋实洞庭种小子持来独未黄莫作蘓州书后梦只今正欠满林霜
　　雪中戏元徳元龄二弟二首
　　在昔梅花犹有赋如今冰柱亦无诗吾衰不作池塘梦春草生时子合知
　　袖间出手不应迟栁絮渔蓑总是诗二妙得君眞所喜一寒如我有谁知
　　再韵寄元龄弟二首
　　季也东归何太迟伯兮西望屡吟诗茅檐昨夜雪深尺人在寒牕知不知
　　小舟闲已江湄满眼璚瑶定有诗诗似其人人似雪只应清处恐人知
　　雪中再示徳龄二弟三首
　　只道园林春未归风前一夜桞花飞东皇自是繁华主不用冥荐玉妃
　　平生蓑笠惯冲寒长忆江湖把钓竿昨夜北牎闻雪作梦魂飞到子陵滩
　　青青牎外几修篁也学宫梅巧様妆説与恵连须着句雪边春色到池塘
　　再用韵三首
　　乱飘牎户重重积巧入帘栊细细飞想见钧天张乐处琼琚玉佩列千妃
　　蕙帐一冬无苦寒梦囬长是日三竿那知今夜剡溪路月淡扁舟水满滩
　　凤台仙姊巻银篁归去瑶池试晓妆剰粉残脂无处着化为风絮满池塘
　　再用韵三首
　　无人低唱两三巵一任璚瑶满眼飞罗韈暗尘应洗尽月明吾欲看江妃
　　忆昔骑驴犯晓寒酒旗随处认长竿灞陵物物皆诗句不用牵船八节滩
　　眼前修洁独修篁屡倩东风洗晓妆学舞腰肢困珠玉可怜官桞在寒塘
　　再用韵三首
　　棃花月淡珠帘巻桞絮风轻粉蝶飞宫漏无声牎欲曙霓裳催舞广寒妃
　　雪里鸥盟元未寒小舟南浦着渔竿眼明似共月千里衣冷欲迷云一滩
　　疎梅元自映疎篁谁把璚瑶特地妆雪后园林应更好却输和靖在钱塘
　　次元徳弟韵
　　跋扈飞扬使我惊鐡中双镞日铮铮陈桥旧将今无用一任于菟绕屋行
　　予从元徳弟借到西廊书斋朝夕其间今二年矣戏题作病僧寮且赋三絶
　　虽有圗书伴寂寥不妨题作病僧寮蒲团竹椅南牎下一炷炉香百念消
　　华发苍颜一病僧向来文史颇闗情只縁世网无由脱遂学枯禅度此生
　　朝来寮外望西山正在云烟缥缈间既欲与山为保社不妨身世似云闲
　　再用韵三首
　　病僧行脚归来后万事无心每闭寮日射竹牎风叶乱烟凝香鼎篆纹消
　　厌趋朝市元无梦惯处山林似有情圆觉楞严俱不觧维摩防下一书生
　　无心对客煨黄独有意看云傍白间终日区区弄文墨笑他齐已与髙闲
　　寄元龄弟五首
　　余生端合老吾庐心地全然与世疎安得数椽西岭下自行溪水灌园蔬
　　莫怪穷年不入州载书前已防盟鸥市朝毕竟多尘事且傍溪山静处留
　　俯仰之间又一年即看科诏下天邉功名万一来相逼试向荣途小着鞭
　　少年妄作防名想説着长安喜欲狂多病年来怕奔走却思云壑置藤牀
　　一室萧然百事无崇朝趺坐对熏炉岫云舒巻元无碍赢得从容飬病躯
　　元龄弟寄悲秋四诗因次
　　不到青云志未休近来何事却悲秋短檠防目元无恙快读诗书莫浪愁
　　圗书绕屋未为贫想见长吟日闭门西社诸公久寥落不知招得几人魂
　　幸有平生古战场不妨髙卧到羲皇一朝冀北空凡马须信骅骝道路长
　　支离病骨怯初寒眼底清愁更万端勉和新诗寄鸿雁江城夜月觅君防
　　予旣得乌石岗西望葛坛在云霄中相去虽逺山势不断林木歴歴可数异时乞灵仙翁不难矣喜而成诗寄葛坛主人
　　东西知隔几牛鸣山势緜緜若引绳待向冈边结茅屋幅巾遥礼夜坛灯
　　寄张仲符时得乌石冈地二首
　　今人那似古人贤一锸随身日醉眠此老有灵应笑我区区常费买山钱
　　寸田尺地可长久此诀刘郎却未传他日驭风蓬岛去漫留陈迹在山巅
　　次敬叔韵二首
　　玉鉴氷壶一段清鐡中谁与鬬铮铮眼防万里云霄路不信骅骝地上行
　　别我新诗有许清玉声金韵两琮琤笔端定自翻三峡乞与余波赠此行
　　次李司直韵二首【字敬子号斋】
　　老来方欲卧林泉一蹑红尘只自怜己与山灵有成说秋风归骑急加鞭
　　清虚絶迹竟何为自笑平生颇好之正路傥非君得似冥行未免用多岐
　　别胡仲立次敬子伯量二丈韵二首
　　脩水相望无百里从来人物胜西昌斋自是朝阳凤伯仲行看接翼翔
　　干枯如我眞何用漫结蒲团竹椅縁缄口向人无一语此灯他日遣谁传
　　次余求之坐间所赋
　　地僻不闻车马闹官闲但觉屋庐深摆除诗债寂无事一炷炉香观此心
　　酬余求之二首
　　枕中久已黄粱熟镜里从教白发垂但得渔樵分半席此生何必要人知
　　雨后轩牎无一尘牎前松竹更清新不妨踏遍莓苔地遗我青鞋有故人
　　钱仲庸主簿入京三首
　　风帆转眼即长安好在交游半逹官旣有王阳知贡禹不妨乗兴一弹冠
　　孤山梅蕊正开时杕履还须访水湄莫遣冰魂叹牢落只今和靖自能诗
　　野梅官桞自供愁空倚鄱江百尺楼待倩天边几鸿鴈为传消息到皇州
　　别曹敎授三首
　　一歳与君三别离盍簮此去定何时梅花未必堪相寄待倩邮筒寄小诗
　　从渠桞色自青青莫为行人赋渭城只恐南墙旧时竹误随风雨作离声
　　江花岸桞太多情长逐春风管送迎我亦思归归未得夜牎愁聼杜鹃声
　　次吴长文见寄时有衡山之役
　　夜半诗成欲寄君梦魂飞渡楚江津怡怡前日如兄弟今作东西南北人
　　次吴司理见贻二絶韵
　　朱金得丧日悲懽内乐知谁梦见颜君有上池无限水不将涓滴到人间
　　湛然胷次幸清明忍看人间势利轻我辈相知端有道未应胶漆付雷陈
　　寄题眞爱堂三首
　　终南佳处暂栖迟堪笑唐朝左拾遗渠但借山为捷径山中滋味岂曽知
　　眞实爱山今有谁此心猨鹤亦难欺看来却是朱居士不媿昌黎五字诗
　　筑堂谁不要看山往往襟期了不关欲识此翁髙絶处一心长在白云间
　　安乐窝三首
　　天阙飞来三大字云山留住一闲身老仙驾鹤蓬莱去丹灶而今属后人
　　孤山尝试一登临归梦纷然绕故林个是平生安乐处清泉白石緫关心
　　生来嵗晚寄南牎燕坐常闻御墨香却笑到天亭上客日将茗粥搅枯肠
　　有感二首
　　絶怜修竹知人意更爱双泉不世情囬首旧游浑似梦却因多难悟无生
　　三四知音緫道山荷鉏吾独在田间人言病骥犹堪秣伏枥何心十二闲
　　髙安别苏野塘三首
　　独立每怜陶靖节北牎终日傲羲皇如今我亦无侪辈逺把心期付野塘
　　胷中泉石眞成癖纸上云烟緫是诗分我渔舟三四个故山归去弄涟漪
　　交盖才倾便语离絶怜立马送君时梅花未必堪相寄待倩邮筒寄小诗
　　题希亮画
　　晩牧归来月在山夜深茅舍不胜寒栖乌欲动催翁起快傍烟汀把钓竿
　　题昭君图
　　纷纷争赂毛延寿今日丹青竟不传万事无过眞实处后人赢得写婵娟
　　题老悟画巻四首
　　中兴以前作山水只说李成与郭熙谁知淳熙有此老健笔不减巨然师
　　吏隐三年楚水头每随鳬鴈扁舟归来喜色惊邻里分得潇湘一片秋
　　何处移来一川竹空蒙烟雾染人衣其间应有葛陂杖时出林梢帯雨飞
　　谡谡风前荷叶枯揺揺霜后蓼花疎春鉏旧有江湖约数辈相依正要渠
　　牎前古槐二首
　　密叶繁阴画不成卷帘双眼爲渠眀人间炎热无来处赢得轩牎分外清
　　去岁西湖避暑来藕花无数眼慵开而今归卧洪崖侧看尽飞泉看古槐
　　题针出字韵
　　一寸坚刚铁琢成绮罗丛里度平生有时稚子敲成钓钓得鱼儿便作
　　题笺
　　六七叶芦秋雨里两三个鴈夕阳边青天万里浑无碍冲【一作埽】破寒潭一抹烟
　　简瑄上人
　　千里归来觅故林朱虽在少知音春风玉几山前路忍负平生一片心
　　简瑄上人借楞严经
　　石室云山鎭日扃午鸡啼处醉初醒案头尚有炉熏在试读楞严一巻经
　　题隐室
　　闽浙相望两道场上人曽炷室中香直须了却旧公案莫向空山便隐藏
　　题破尘读经所
　　试爲众生破一尘出经为筏渡沧溟待渠到岸无惊畏复破微尘纳此经
　　右隐室破尘二诗爲新陂瑄上人作也瑄师随孤云自西禅过育王凡三阅岁孤云待之甚厚旣归故山榜其读经之室曰破尘盖取华严破尘出经巻普饶益众生之语题其燕坐之室则曰隐室将自是隐藏也予谓育王一段公案尚未结絶世须再出不应便爲隠藏计故首章及之瑄师傥以予言爲然则一笠支笻可以东矣嘉定戊寅二月甲子竹斋翁书赞【附】
　　十八公赞【并序】
　　世号松为十八公以其字言也予所居四旁皆松而森列于前者十有八本因緫名之曰十八公鲁论曰岁寒然后知松柏之后雕也公之髙节见称于洙泗亿世而不朽秦时公尝爲大夫丧失所守反不若桃源之花因避秦得名传之至今是不知公者所谓大夫特强名耳公何心哉且以祖龙之威灵气焰而仓卒之际非公无以蔽其身公素所蓄积求之当世虽谷城老翁爲留侯师视之犹褊彼区区以颜色媚人才比于儿女子之态者为公役且不足而谓其得名过于公何其谬论欤公自春秋以来歴年悠久殆若华表之鹤而尚能傲睨霜雪无所回畏盖其天姿若是予幸与诸公周旋不知有古今先后之异惧公一旦舍予而去柱眀堂栋清庙则予将无以自托于公也遂为之赞曰
　　矫矫乎云霄之外挺挺乎霜雪之中语操则林下之杰语形则洞口之龙噫大材终大用乌不逢逢则必曰公等何出之晚斯民久望于帡幪惟如是其孰与同


　　竹斋诗集卷三
　　钦定四库全书
　　竹斋诗集附録
　　宋宁宗赐秘书监丞裘万顷勅
　　勅秘书监丞裘万顷帝王之治必有典籍之藏又择当世聪明拔出之士聚于其间使得渐摩文学之益奬成其材以待国家之用故书省之设不计近功而要于广蓄徳所以厚其礼秩而难于用人庶以眀朕好古乐善之勤而励学士大夫之行也尔万顷博识多闻操行笃实诸儒所尚令闻惟旧延处兹位蔽自朕知夫尊其所闻而行之不倦使辅于世教而其效可言非独优游册府而已在尔自强以承朕志可依前件
　　宋大理司直裘竹斋墓志铭
　　朝请大夫宝谟阁待制提举南京鸿庆宫杨简譔
　　古未有道之名尧曰畴咨若时登庸时是音之轻清者时谓顺是道者我将登庸之时者以道无得而名故曰时舜曰人心惟危道心惟微始有道之名孔子语子思曰心之精神是谓圣又曰哀乐相生正明目而视之不可得而见倾耳而聼之不可得而闻孟子曰气配义道列而为三简之行年二十有八首秋居太学循理斋之东序以我先大夫尝有训俾时复反观简方反观忽见天地内外空同一体范围天地发育万物果然焯然心之精神无形体无际畔无异同孟子推测而未觉屡有嚣嚣之言此何等态度而出诸口言仁人心也而曰不下帯直可笑曰说大人则藐之直可鄙简旧同寅裘元量日者因问答从容元量忽觉觉非心思言语所及即伊川之觉孔子谓智及之颜渊庶几余子日月至焉而已元量后为大理司直府君讳继祖字庆源号无诤居士有不逞登门慢骂居士饮之酒骂者惭而退自是过其门者咸曰长者家也府君中年谢家事摄衣危坐终日泊然二三世无一字入公门有以语见侵略不动曰吾祖固如是吾家法则然乾道七年饥质田得粟疗饥者不辍里中癃老今犹感泣以爲卯辰之嵗微此翁与某而人皆为沟中瘠矣元量讳万顷嘉定癸酉六年除吏部架阁明年迁大理司直力丐外任月三上章有旨添差江西抚干以便禄飬卒于官铭曰
　　庆源厚德元量黙识慈湖杨简哀敬老笔
　　乞裘万顷幸元龙遗泽表
　　臣闻居贤德以善俗者君子之泽也善善而及子孙者春秋之义也盖仪型一方必有善士上之人固当超越故常不间存没庶足以昭劝惩而敦礼教臣备员江南西路延见父老询问人物皆言江右夙号多士率为显人独豫章裘万顷髙安幸元龙皆乡之师友不幸以厄穷终其身莫有为之言者恭惟皇帝陛下励精改纪正气日伸当世老成博雅之彦收召无遗而此二人者存不及见天日之清明殁不获沾雨露之膏泽为善而不报识者惧之臣旣忝外台耳目敢不以闻伏见赠通直郎裘万顷清名厚德矜式士林博学髙文源流贤派方嘉定时大臣徳政万顷虽防收召遇除官则辞之旣辞掌故又辞司直乃乞添差帅属而去不知者谓为亲老也乃其自度枘凿又不欲近名耳秩满不调退归西山衡茅之下旣老且病犹日孜孜以治心飬气为躬行纲要以忠信孝悌教其乡党子弟诸司曹彦约等继为乞差遣于朝仅还幕府一月而殁盖近世以老选调如万顷者极少而万顷不悔也故朝章郎幸元龙英辞伟论万字立成直气雄才一毫不屈分教随州先臣喜其刚正奏举改秩自是宰邑倅州声满江汉轻财急义以儒知兵屡奏书天阙指陈时政忠义激发皆所难言当路恶其论髙志广亟闻于朝遂令致仕时年方五十有八襆被而归日与其徒穷经讲学防墨不入帝城大臣讽令陈乞屹不为动盖元龙去才九阅月而路门亲政贤路彚征矣照得万顷尝缀朝列有子四上礼部尚为布衣元龙既为员外郎有子亦与漕荐然以义方所渐不肯自行陈理一则无泽而厄于天一则泽可及而困于人此江右有识之士尚友论世而每为之慨叹也岂所以扶頺风而起人心哉臣愚欲望圣慈深考春秋之义追怀君子之泽除万顷己防赠官外特与其子从龙补受文资将元龙改正致仕放行合得恩泽俾其子应鉴承受仍与元龙追理生前磨勘酬赏庆典恩例优加赠恤庶使贤者之后不絶于禄仕公议之屈获伸于明时其于治化实非小补须至奏闻者右谨録奏闻伏勅旨端平二年七月日朝散大夫秘阁修撰江南西路计度转运副使兼权知隆兴府新除太常少卿臣吴潜状奏
　　林庭防嘉靖江西通志人物志
　　裘万顷字元量新建人淳熙十四年进士有孝行节操其学惟以存心为主嘉定初除吏部架阁迁大理司直力丐外任添差江西抚干以便禄飬卒于帅属赠通直郎慈湖杨简志其墓刻云
　　卢廷选万厯南昌府志儒林传
　　裘万顷字元量新建县人淳熙进士有孝行节操其学专以存心为主粹然一出乎正迁乐平簿清誉播闻转大理司直力求补外以便禄飬添差江西抚干时真徳秀为安抚深器重焉着竹斋诗集卒赠通直郎慈湖杨简志其墓以黙识称之端平间知隆兴府吴潜疏言万顷清名厚徳矜式士林博学髙文源流前辈其生平出处与故李燔相似乃録其子乡贡士从龙为防和尉从龙仕至兵部侍郎
　　答竹斋劄
　　某切以新阳旣复物有生意伏惟抚干司直契丈羽仪幕府天相徳人台候万福某甲戌都门之别转首六寒燠矣钦仰道义未之或忘敢图比来叨恩分阃而执事者实居温石之任殆天意也前过莆中见一二士友始知司直已再入幕不胜喜慰旣抵乡闗迓吏出示函翰益用感怿某驽钝之资初无可用公朝过聼躐付十连拜命以来日夕危惧未知所济所赖贤者为僚且于郑乡利病请求素熟继自今切望推诚倾助俾免于戾实千万大幸短启不工他俟续续遣状伏乞台照右谨具呈嘉定十二年己卯十一月十又八日朝散大夫新除集英殿修撰权知隆兴府江西安抚眞德秀劄子
　　荅竹斋启
　　某启伏以分顾忧于阃外自视阙然賛筹画于幕中赖有贤者颇曽见否何喜如之伏惟抚干司直学问配于古人孝友闻于天下阳亢宗之居晋鄙闻者皆善良之归崔祐甫之佐江西伟然多谋议之益往者朝行之获缀今焉王事之偶同岂非天悯其疎慵故俾日亲于鸿硕议论至于十反窃有望焉功徳被于八州庶几昔者谨奉启起居兼谢伏惟台察眞德秀再拜
　　跋竹斋漫存遗藁
　　西山外夷而中秀故多逸士与贵人盖贵则有大显荣于时而不与生俱尽则竹斋翁其人也坚苦好修发之声画其清彻骨殁后数年孤从龙料检手泽得诗文数百篇示予予把玩起悲起敬遂书巻首而归之时嘉定癸未夏五月之吉修江桐原胡泳伯量敬书
　　跋竹斋指南
　　竹斋翁清德照映一世发于声画超逸遒劲亦可宝玩予少翁八岁行辈与之交者半世今亡矣欲搜检故书防聚所藏书翰表而出之未暇也一日新陂瑄上人出翁遗墨一轴示予诗四帖七且题其端曰竹斋指南把玩久之如见其人因思吾徒碌碌不如林下人爱慕之専也愿志其巻末为之内媿云宝庆丙戍仲夏朔吉修江小防病叟胡泳书
　　跋竹斋手帖
　　裘元量孝友着于家节概闻于时遗珠賸馥散落人间者未能尽见即此二帖可以观其表里如一矣无所怨于天而年不称其徳无所求于人而仕不优于学乃其所也寳庆丙戌季夏昌谷曹彦约书于吴山寓舍
　　跋竹斋墓碑
　　嘉定丙子孟冬十有二日惟孝省拜慈湖先生于浚眀尝从容问四方从游之士有悟道者得二十六人裘君元量司直其一也惟孝识而藏之防敢失坠而于司直无一面之雅后六年闻司直亡矣未尝不往来予怀也又四年为寳庆二年仲春天子命试进士于南宫惟孝备员考校得三防甚伟观者莫不击节拆号视之裘其姓由庚其名盖自是士大夫间往往言司直之有子也一日访予示司直墓碑即乃慈湖老笔读之肃然起敬又得披挹言议风度于一序一诗之间信乎学有渊源而由庚之振其家声也九原不作由庚其勉之秋孟四明林惟孝敬书于寅清堂
　　跋竹斋遗藁
　　可怜堂堂十八公老死不入明光宫东坡和张文潜髙丽松扇诗也竹斋翁坚刚之操不防于用盖甚似之急雪鹡鸰相并影惊风鸿雁不成行山谷和元明赠别诗也竹斋翁友悌之爱情见乎词亦黙契之至于文章典雅字画妍秀足以自成一家而九原不作矣敛袵太息附名于后寳庆丙戌季冬朔霅川倪祖义谨书
　　题竹斋指南诗　　　　　　　李　燔
　　元量清标酷似僧诗情书意两相承于今自有髙人处不尚空牎尚防升
　　送裘司直得请西归诗　　　　眞徳秀
　　轻舸龙山头木兰作双橹飘然【一作飘飘】裘司直乗向南昌去问君鹓鸾中脱身遽如许栖迟三十年始得官掌故小须上上考岂不登省户自言野心性眯目九衢雾修竹岁云晚萱草秋亦暮嗷嗷投林乌犹得反其哺江西父母邦非复旧饶裕蛮烟一腥秽乐岁且狼顾遗黎空杼轴行旅窘刀布天门窅万里可望不可吁君今佐元戎安危【一作精采】系一路疮痍俟涤濯画诺归佽助先声奸人惴【一作路人喜】髙节懦夫慕遄当在前席一正天子度白鸥没浩荡苍鹘任指呼我亦南陔人扁舟从此具
　　挽竹斋诗
　　忆昔抠衣造竹斋竹声琴韵两相谐重来琴锁红尘满寒雨萧萧滴藓苔
　　无奈斯文坠不兴防防吾党又凋零白云寒锁洪厓顶一度翘瞻一怆情
　　挽竹斋诗　　　　　　　　　刘克庄
　　筑室西山下孤标未易亲长闲如野鹤偶出似祥麟属者陪髦士嗟乎瘗玉人北风吹老涙空洒暮江濵
　　赠云卿诗【并序】　　　　　　　赵蕃
　　裘司直之子元龙访予于章泉山中示以司直手泽一册呼灯阅之廹寐而止待旦始卒编司直诗既工字亦圆熟可玩元龙即欲携之以东兹来又怱怱无自可借留子州有词人可以呈似傥能摹刻十数纸与放翁临川所刋陵阳诗稾并行正自佳耳属病目不暇为写洪公书纳谒之际道我此意
　　乃翁里居时曽上庐山牍【曹公待制】懐贤访其孤今值词人牧我尝爱临川韩草刋于陆尔侯古雅趣与陆并堪躅而翁词翰佳世亦思在目尔其持此诗勿惮拜仆仆侯宁谓我易未遂嗔尔渎峩峩兮西山光焰那乆伏
　　题竹斋遗像　　　　　　　　魏了翁
　　箕裘克绍潇洒出尘身能致主泽足及民厥裔象贤令范尝新










　　竹斋诗集跋
　　宋大理司直先竹斋诗集三巻明嘉靖间工部郎中先鲁江公锓版行世兵燹后版散失先府君将重授诸梓其心未尝一日防也府君知四川之荣经县奏侍荣经署承府君命迄今十有六年又未敢一日忘也奏今待罪锦县县为兴京地土厚民淳无讼狱簿书之扰歴三考得积俸以剞劂是集集成奉而叹息奏父子两世各六十余年而此志始克成可不谓难乎不宁惟是鲁江公之初刻也自宋淳熈至嘉靖中间三百有六十年今之重刻也自鲁江公以来又二百四十年歴岁月何其多也而是集经世代兴亡兵火变迁犹能巻帙依然寿之棃枣以传于世后之人可不知所重乎先君之属子姓也岂徒刻是集而谆谆己也后之人不好学则是集置于庋阁饱于蟫鱼虽重刻与未刻等非先君所期望之意也愿后之人善承之歴亿万年毋坠厥绪可也十六世孙奏谨跋
