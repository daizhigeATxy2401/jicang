　　钦定四库全书　　　　　集部四
　　栁塘外集　　　　　　　别集类三【宋】
　　提要
　　【臣】等谨按栁塘外集四卷宋释道璨撰道璨字无文姓陶氏南昌人咸淳间尝主饶州荐福寺所着别有语录故此以外集为名释氏以佛典为内学以儒书为外学也其诗边幅颇狭未能脱蔬笋之气而短章絶句善用其短者亦时有清致如题水墨草虫陈了翁祠和恕斋濂溪书院诸作未尝不楚楚可观沙中金屑固亦不容捐弃矣杂文中送一侍者序一首乃为日本僧作考宋史外国传所载自太宗时奝然入朝后屡有倭僧奉贡迄南渡不复见仅纪其国舟飘至内境数事至嘉泰三年以后遂絶不复书此序作于淳祐戊申称其去国六年一日东归计其来日当在淳祐三年殆求法东来非充贡使故史不得而载之非漏畧也集凡诗一巻铭记一卷序文疏书一巻墖铭墓志圹志祭文一卷宋以来诸家书皆未著录
　　国朝康熙甲寅释大雷始访得旧本释元宏灯岱因为校正锓版书虽晚出而核其格意确为宋末江湖之体不缘赝造考吴师道礼部诗话已载其题苏堂竹一首则宋代实有其人疑当时名不甚着仅彼教自相传录故阅数百年始见于世云乾隆四十三年月防校上
　　总纂官【臣】纪昀【臣】陆锡熊【臣】孙士毅
　　总　校官　【臣】陆费　墀



　　钦定四库全书
　　栁塘外集巻一　　　　　宋　释道璨　撰五言古
　　陪山泉登芝山和文正公旧韵
　　培塿视崔巍眼髙如许哉举头天在上四靣景皆来渐老成多病防山又一囬尽供诗世界霁色为君开
　　水月轩
　　江水清无底江月明如洗开轩浥清明道人清若此春风不摇江面波春云不载江头雨天地无尘夜未央照影轩中惟自许我来风雨夜漫漫水月俱忘无表里笑拍防干问阿师水在月兮月在水
　　题物初蕙兰
　　花短秋意长神清顔色少笔端有西风国香来未了
　　仙巢海棠洞
　　领客坐花隂饮客酌花露先生自家春八荒一牖户凄其望前修一枝阅世故鹤车来不来东风吹日暮
　　野水横舟
　　望之一叶轻即之万钧重天风吹不去世波摇不动送尽千帆飞济川已无夣月冷苹花秋此兴白鸥共
　　月窟【三题为徐竹堂吟】
　　凿开浑沌窍豁见天地根举瓢酌桂浆引足蹈昆崘湛然一精明身外无乾坤我欲从之游云深入无门
　　兰溪夜泊
　　我泛淅西船夜泊兰溪岸篷窗坐不眠县鼓鸣夜半桥上趂墟人徃来彻清旦办此朝夕劳不博一日饭复氊睡正暖闭户有人嫌夜短
　　赠观妙道士
　　妙处不可观可观非是妙杳杳无方所冥冥无朕兆我观三十年力尽不能透及其防心时忻然惟一笑碧桃开晚花黄鹂啭春昼大哉众妙门老子亲传授
　　题源虚叟庐山行巻
　　胸中有庐山笔下有庐山窗下有庐山眼中有庐山别山十七年见山一日间韵险落鬼胆语妙破天悭永懐防山人恨不同跻攀摩娑青石砚负山良厚顔天风几时来乗之欲西还
　　题于潜西菩兼山阁参寥受业
　　青山在屋头易见甚难识如玉有碎气如土有正色平生万里眼付此千丈壁云行山欲动云深山更碧动止同一机兼处贵自得心外无青山身外无周易安得识山人倚防论未画
　　题防稽孙竹阁望梅亭
　　梅梁在屋东梅溪在屋西举头东西望古意入双眉彼溺犹已溺彼饥犹巳饥皇皇圣人心万世同一机诚明与物欲方寸分町畦火然而泉达扩充无邉涯禹亦何人哉勉之宜及时
　　和雨崖吴提刑奉母夫人雨中登鲁公亭
　　白髪照黄花薄晚散幽歩何年乗五云来自三神屿膝下千载人冨贵等儒素西风天地秋细雨江城莫酒酣拍阑干忧时起愁绪懐哉平原公孤忠乃吾与重此一臂力日月容易去
　　喜雨呈梅石赵都大
　　久旱天地焦酷出秦法外一雨中夜来汉兵起丰沛万物皆吐气昭苏脱厄防忧国有天人爱民如子軰心香彻九关化为云靉叇生意一万里直在方寸内老农相与言晓晴坐牛背
　　寄题瑞昌簿防景苏堂墨竹【有序】
　　东坡以黄移汝别頴滨于髙安过瑞昌亭子山题字石嵒防墨竹叶上至今环山之竹叶叶有墨防王北麓主瑞昌簿移植防事扁其堂曰景苏盖簿防东坡夜宿地也
　　一叶复一叶世道几翻覆一防复一防书胍要接续亲见长公来一节不肯曲见竹如见公北麓能不俗囬首熙丰间几人愧此竹翰墨直枝叶防化到草木长公有深意此事付北麓
　　和卧龙招隐吟【孔明卧龙在南阳朱晦庵卧龙在庐山】
　　武侯与晦翁千载两名流各以一臂力能镇百世浮神游天地间或为山阿留心期有佳人驾言写幽忧水流崖华开山空明月秋桂树影团团乳鹿鸣呦呦荐菊秋盈筐酌茶花满瓯両翁来不来徘徊驻归驺
　　和梅边汪提干
　　我梦稽山隂茂林映修竹鉴湖八百里眼看不盈掬管领天下清此乐梅边独几欲驱车去云根夜同宿山空秋月明安期未可卜蓬莱水清浅褰裳同徃复径谒蔡少霞不待青童覆共草新宫铭调髙语圆熟
　　和童敬重
　　空山木叶下坐观不二门茶香舌本甘直探天地根两袖江海风眼前见夫君十年戎马间未发诗与文逐禄士之常一亷减万想六经在日用论説漫深广躬行能尺寸光焰长万丈世波易溺人外此无保障
　　潜上人求菊山
　　具郎号菊山秀色已衰朽潜郎号菊山清香满襟袖天地一东篱万古一重九絶爱陶渊明揽之不盈手后人不识秋多向篱邉守璨璨万黄金把玩岂长久西风容易老回首已如箒因潜忆具郎有泪如苦酒
　　送愿上人过雪窦兼呈弁山
　　去年无准死今年痴絶防二老百世师一去空天壤玉磬与天球满耳皆新响堂堂万钟鼎横列乳峰上愿也天台来双眉拥青嶂要见乳峰人不作行役相碧树明秋花吹香上藤杖长松四十围悬水一千丈到门相见时为我问无恙
　　雪菊【并序】
　　山泉圃中有雪菊雪盛乃开今嵗雪止再作犹未开也山泉有诗次其韵
　　大雪冻不死秋风吹不开许大天地间受得一气獃生意在根本肯趂阳和回要从梅兄游一笑霜雪堆六花巳飞舞槁悴如根荄下有返魂香英英死不摧老仙造化手妙处能夺胎唤醒万黄金桃李皆奴侪对花酌老仙髙致谁能陪东篱有佳人万防招不来
　　坐圆常江天轩听谋西江示众语
　　三洲相接连断处直如割中洲二十里平沙浄如刷云开天四垂雨晴山一抹緑波三万顷乞与渔翁拨纳之窗戸间道人巧防缀我来不忍去倚防腕欲脱草青烟冉冉栁静浪聒聒天风驾沧海奔突不可遏忻然见此翁句险眼能活遡流欲从之水深春岸阔
　　纪梦
　　我不识灵溪梦向溪邉去溪绕屋头流桥通溪上路轩窗水靣开水清石无数煮茶僧请诗茶香竹当户花笺晕浅红霜毫脱毛兔引笔信手书波峭含韵度置笔喜语客眼明失沉痼梦觉秋满床残月挂庭树病二十年万花舞深雾梦中能楷书以我心念故人生孰非梦百年等是寓便欲驱车去傍溪防茅住但恐秋雨来溪深不可渡
　　赠明侍者
　　好诗无音律至文难言説学之无他术先要心路絶兀坐送清昼万事付一拙如是三十年大巧自发越万象赴陶冶百怪乞提挈兴来忽运笔妙处无前哲古来翰墨士外此别无诀明也江南来俊气方烈烈乗潮观海门入越探禹穴湏从言外参莫向纸上窃此方吾必秘为子轻漏泄慎勿语俗子只可自怡悦
　　吴太清有逺役以诗寄别次韵
　　宇宙入八窗芙蓉制衣裳両眼挂万古深柱书传香笔端肤寸合要作天下凉余事亦演雅簸弄正未妨顚倒走百怪陆离罗众芳气焰压牛斗何止万丈光笑他儿女曹白道空茫茫秋风三尺劔尘土压下方斫却月中桂及此鬓未苍我欲援北斗酌以椒桂浆文章于此道太山一毫茫洙泗到伊洛波澜正泱泱多少遡流人褰裳复回翔孰知方寸间一苇直可航勉哉吴夫子此事当毋忘
　　蹋雪下云居山宿崇寿寄草堂
　　别山三十年见山双眼碧山灵喜我来一笑作戱剧纵横万花舞变乱山顔色圭璧防地起自在羣玉国去兴纷莫留下足深没膝冻合坡长短石碍路剞侧跻攀脚未穏失势落数尺平生江海屐常患天地窄立处贵穏宻取道贵径直只要缓歩行不在多用力秪以到为期半途肯休息湏臾到山趾坦途随意适回看行路处倚天立青壁极爱山上云长年抱幽石耐得许多清一夜遥相忆
　　和郭澹溪
　　秋气入我窗秋风吹我裳可人溪上来语妙齿颊香余味彻肝肺散作六月凉苦吟有天知不知正无妨譬如藂生兰无人亦自芳明珠遗我把烂烂照乗光疾风驾沧海世波正茫茫老气盖九州老眼隘四方黄尘暗长淮蒹葭色苍苍醉草马上檄举瓢酌天浆云开帝星明妖彗収光芒长江砥様平鸥鸟水泱泱照影东湖濵矫首看横翔钓竿拂瑚凉意满归航到海得明月寄我毋相忘
　　送西苑径上人见深居冯常簿求寺记
　　西苑宝峰麓占地寛一弓梵放青冥与峰相长雄鬼域何方来包举归提封楼钟不敢鸣僧趋邻寺钟径也铁石姿直欲笺天公天髙不可呌虎豹守九重六年长安道徃来如飞蓬云开日正杲死草生华风青山复入手尽埽狐兔踪鱼鼓发新响松桂还旧容掘地寻泉源锄荒理菊丛桃李一家春万古无异宗玉色十丈煇秀润净磨砻大书付谁氏千载深居翁他年来读碑病眼摩朦胧为碑三夕留卧听寒岩松
　　七言古
　　和萧太山韵相士李月斋
　　心明于月过于月广寒有殿无城阙不须更服九转丹目光射人如月寒凌烟阁上公侯像未必肩如山字様玉川地上虮虱臣未必文章非此人口眼分明天不夜输与月斋擅声价
　　和沧洲尚书送坦上人
　　貂蝉换却章甫冠十年出入鹓行间天门九重虎豹恶手携諌防归掩关白鸥浩荡沧波阔冷看诸公治三窟庭院无人春日长尚记向来频徃复平生眼里无机云建安余子不足吞剔起枝叶见根本【沧洲语】上人将底詶公恩
　　题饶徳操关子长紫芝诗轴
　　郭家墓田土花碧轮菌紫芝大盈尺淋浪雨泪种得成不识春风生长力晴云练练依遥岑霁月烱烱悬崖隂苦心实竹谁赏识青山重叠黄泉深两翁落笔九天上发煇潜徳光千丈此巻长留天地间灵芝万古常无恙
　　送诚上人
　　长安城头秋日黄长安道上秋风凉游子念亲从定起一衲巻云归故乡七月八月吴楚路十里五里东南疆遥知子母相见处篱落黄花吹晚香我母今年六十四千丈白髪应沧浪石田茒屋归未得西山几度明斜阳因送君行发深省天地阔逺愁茫茫他年相寻君勿忘杨栁当门水满塘
　　题善住阁
　　阁前溪水声潺湲阁后山色空巑岏取之不得舍不得善住道人如是观浩荡春风满天地飞絮防丝无定处去无所至来无踪善住道人如是住有所住兮成守株鱼止泺兮鸟栖芦无所住兮成漫浪空中迹兮镜中像道人一笑璨琳琅住不住兮吾巳忘闲倚防干春昼长眼看白鸟浮沧浪
　　题和山推蓬看梅
　　沙头寒声入芦苇沙际暝烟湿防雨踈花明在树梢头吟身卧在船蓬底相看一笑大江横白鸟不飞天似水逃禅英骨閟九原楮郎有神呼得起倔强横枝不受屈玲珑孤标浄如洗春风满面吹不开氷雪满身冻不死嵗寒心事谁得知大似和山隠君子我有扁舟簔笠盟落在吴头并楚尾挑灯今夜不成眠免得相寻来梦里
　　寄题赵山台莲花方丈
　　四壁纵横都十尺门对若耶溪水碧畵防漠漠吹香风緑窻练练浮秋色中有诗家白玉顔饮露沐芳度朝夕当轩大坐眼波横只许诗人来入室
　　和郑半溪
　　词林丈夫安晩氏笔端有口吞余子阿戎在傍横防头万言不直一杯水文词于道秪毫芒枉劳平生两鬓苍落花植实愿自【缺】

　　和腾可赵司户
　　可人久别喜逢迎分坐南窗晓放晴竹所多时无此乐梅兄一笑让渠清字如晋様神饶韵诗比唐人语更精隽永韦编有真味更湏分我一杯羮
　　赋张寺丞樗寮
　　樗寮先生千载士草木有谁同臭味外无刀斧斫削防中有氷霜不老气红紫纷纷满上林我自无心趂桃李苏秦张仪自纵横宠辱不惊鲁连氏梁栋峩峩入阿阁我自无心为杞梓杜乔李固自党锢网罗不及徐孺子故家乔木百世隂有此孙枝能蔽芾落去英华植本根深培不朽圣贤事牺尊青黄互翻覆眼看世事如醒醉愿言善保丘壑姿留取清风在天地
　　樗寮生日
　　长庚流煇千丈强斗南夜气浮耿光晋唐以前旧人物翩然乗风下大荒平生厌官不爱做自歌招隠山中住后园明月手自锄多种山前老梅树嵗寒心事梅花清沧浪白发梅花明有时指花对客道此是吾家难弟兄上国春风醉桃李过眼纷纷付流水禁得清寒耐后霜幽独何曽有如许今年枝间着子无黄金作颗应累累想见日长庭院静时时绕枝如哺雏摘来不用供调鼎且唤麯生相管领等闲一醉一千年莫遣东风吹酒醒
　　和余山南佥判清溪观荷
　　东风已老南风急浪蕊浮花和露泣翠袖盈盈波上来相向羙人如玉立轩渠一笑俱动容彼此一様氷雪踪明珠散不论斛斗清溪化作骊龙宫大江以东北山北时様新糚皆失色古心一寸谁得知江上晩来数峰碧普天之下率土濵容着不尽胸中春濓溪爱花我爱叶难将此意轻语人探寻胜处到深杳两眼眈眈天地小不离枝叶见花实红白纷纷迹如埽膝间不着无弦琴酒中清浊时自斟兴寄超然八方内身在水流香世界緑云冉冉拨不开乐地可中能许大中通外直真絶竒一语能觉千古迷二百年后谁传衣清溪滚滚通濓溪
　　五言律
　　和陈东庐提干
　　发白为忧时思家日念归渉春问行李隔嵗理征衣夜雨繙书屋秋风把钓矶叮咛旧僮仆拂拭藓痕微
　　和吴山泉知府
　　乱来谁访古杖屦竹边闻小立真堪画闲谈亦自文长翁千载语中允百年坟寂寞庐山下幽寻独有君
　　和冯叔炎梅桂二首
　　色香俱第一知己是华光风味嫌肤浅精神贵敛藏一生虽抱独千古却流芳若论调羮事还他一日长风露透枝叶团团翠满坡但教秋思足不必月明多骚在谁招隐山空自放歌故家射科手折取莫蹉跎
　　和致轩送余魁
　　眉睫功名气笔端天地春孰知心念苦秪与圣贤亲味淡有真乐眼髙无古人金鸾行夜直坐听漏声频
　　哭冯深居常簿
　　泛宅江湖上萧萧两鬓皤秪知衣可典不厌客来多文富家安有名髙实若何身前身后事令我起悲歌致轩赵使君领客及妻子入山即事原韵
　　戴家湖上宅近市有山林雨足四郊润云低尽日隂竹踈和翠减松老受春深留得行窝住楼头午漏沉
　　和致轩赵使君午日读骚
　　君王爱不均不信问江濵却是一江水能知千载人仲连宁蹈海百里忍之秦先死依兰芷还他不二臣
　　七言律诗
　　西湖除夜
　　又来上国看新元细嚼梅花咽冷泉阿母在家年六十孤儿为客路三千身居东海沧波上心在西山落照邉碧户朱门杨栁岸不知归日是何年
　　送松冈黄提干
　　人物如公岂久淹极和平处极森严无心为禄长思去直道从人肯避嫌学务躬行惟恐失贫于未仕不言亷书邉大有闲田地有口从今只学钳
　　和恕斋吴提刑秋阳庵居
　　截断人间名利尘横塘深碧防新坟昏明不定霜天月开合无心竹屋云风雨对床差可喜乾坤万事不堪闻栽松种竹闲功课却为忧时一半分
　　和邓讲书
　　杨栁隂隂水一涯无邉天地入纱土阶过雨苔生润竹迳无人草自花圣处工夫期我立吟邉生活頼成家夜来梦泛沧浪水两袖清风钓岸沙
　　贺恕斋除兵部侍郎
　　面无老色气精明南海归来住未成不道山中无宰相要从恕上做功名云屯万骑西风急月浸三更夜柝清谋国定知有长筭鹓雏不树向南旌
　　和谢君泽题弋阳桃花寺并吊郑盘翁
　　一曲清　十二防分明常在画中安千年药灶和云暖五色丹光彻夜寒魂梦不来懐好友山居能久是苍官葛翁顔色红如染不信桃花树上看
　　和杨在轩剂院
　　箭下曽亲一鹄来一簔风雨霅川回近诗不逐唐声变燕服多依晋様裁竹屋逢僧闲煮茗梅邉领客惯行杯终当夜直金鸾去要试平生倚马才
　　和君泽谢主簿
　　掉臂纷纷桃李塲声名暴耀急收藏春风未解瞻顔色落月长思满屋梁大学十年心独苦天门一防日争光弟兄千载诗书泽染得人间草木香
　　和耕道赵制干与贾秋壑同科
　　家近芝山傍淡湖城居清似隐人庐凌烟阁上同年在光范门前一字无信口语言多得忌谋身术数不嫌踈人生要是闲中好轩冕何湏苦见拘
　　和谢君直新除史舘检阅
　　久矣常峩豸角冠未应上缀史臣班名髙自是难推去才大如何爱得闲斋阁不须垂绛帐精神留取上蓬山散人梦落沧浪外白鸟冥冥去不还
　　和山泉喜雪
　　髙下随风自在吹纵横万里急还迟园林顷刻生春意天地中间有此竒深入重城垂防处不持寸刃令行时夜来竹外生盈尺冻损梅花人未知
　　和春谷赵泉使贺端斋赵宪使喜雪
　　蕊宫仙子下明湖剪水桃花更滴酥洁白十分天下瑞光明一片剡溪图园林春到何嫌早阊阖云开不待呼方寸去天才尺五笑他上界觅元都
　　和菊隐陈知县西庵有感【并序】
　　半语未尝及诗仙翁去逾年矣岂以此为欠事故为余修末后供邪余平生梦中所作诗文不能退忆一语而此诗能记六句吁亦异矣返念夙昔感慨生死泣然书之
　　轻云巻雨过檐牙杨柳池塘合乱蛙四壁月华春夜永一年风物此时嘉诗当淡处工差退心到平时语不夸睡眼醒来人不见杏花散影满窗纱
　　七言絶句
　　上安晩节丞相三首
　　相国归来卧旧山功名虽好不如闲向来北望中原眼送在沧波白鸟间
　　清于独鹤瘦于梅小袖春衫晋様裁推出柴车人不指前身曽住洛中来
　　日食何曽费万钱只将苜蓿荐春盘俸余不用肥奴马留买青山取性看
　　迎晦静汤先生
　　向来九虎守天关巳是无心便出山宇里春风闲不得又携桃李种人间
　　寄无闻知侍者
　　手把黄花语后期孤山雪后早梅时春风不管人无信又要吹香上北枝
　　题水墨草虫
　　蜻蜓低傍豆花飞络纬无声抱竹枝忆得西湖烟雨里小园清晓独行时
　　过桃花寺懐东叟
　　主人去后客来过丹灶重重鎻薜萝满院碧桃花寂寞春风不似旧时多
　　踈山问竹
　　坐对青青仔细看别来且喜尚平安山中嵗晚风霜恶不易孤标耐得寒
　　立秋
　　碧树萧萧凉气回一年懐抱此时开槿花篱下占秋事早有牵牛上竹来
　　睡起
　　青青岸草緑于袍雨后江流数尺髙庭院日长春睡足幽兰花底读离骚
　　秋思
　　草根无数虫鸣月在梧桐树上明庭院无人过夜半自携团扇绕阶行
　　国祥斋中晩坐
　　罏香烧罢欲黄昏风雨潇潇嬾闭门听得踈钟林后发上方道士正朝元
　　过舅氏宅
　　墙头杨柳老无枝门外新泥淤旧泥因看儿童骑竹马忆曽随母北归时
　　超师房
　　岩桂花开满院香青莎叶底有鸣螀人家只在西林住鸡犬声中又夕阳
　　悼延庆教僧
　　灯火青青照夜堂诵经辛苦早年亡白莲花发秋池上谁住池邉旧日房
　　送薛野鹤子侄过洛阳秋壑制使
　　笙鹤孤云宿子围冩诗阿买巳能诗旧时先友今谁贵红叶花开有牧之
　　和南屏汤司戸
　　望断南屏眼力穷吟邉不见玉璁珑日长十二防干外谁共庭槐一院风
　　寄题髙大清东村
　　浮花浪蕊易飘零看着桑麻眼便青荷锸归来春昼永案头重读相牛经
　　和蔡提干二首
　　新吟痛快底能加八月秋风万里槎海上诗家无行軰分明春雨一池蛙
　　落尽灯花独倚防四檐风雨夜漫漫也知忧乐先天下不是推敲字未安
　　和吴山泉万竹亭
　　风流不减晋诸贤氷雪精神巳凛然嵗晩莫教氷雪盛听他明月下青天
　　陈了翁祠【讳瓘】
　　一窗南日照芳祠忧国空存两鬓丝更化早知成绍述平舟悔不用元
　　和恕斋濓溪书院二首
　　满目青山满面风谁云太极在图中晦翁去后僧来少苔满空堂晓日融
　　洙泗渊源水一溪藓花緑遍考亭碑白云散尽青山出一巻通书未冩时
　　和题洪内翰埜航
　　学海无边心自谋天风满櫂去还留庆源以后波澜小老却湖邉月一舟
　　题信国墨梅
　　太耐氷霜老玉关北风满面不知寒无邉生意天难泄春色教人纸上看
　　病起和徐处士并寄致轩二首
　　卧闻开到碧桃花病起情懐属自家报到春风无可得呼童洗鼎煮新茶
　　读易年深眼易花尚余心力到诗家日长更有幽忧病临罢兰亭品建茶
　　读陆云西志供定城墓有感书呈子勉总干三首
　　汲水伤多井水浑刈葵放手损葵根不能误国宁归去无愧忠宣直下孙
　　到家差晩两眉颦直气轮菌吐未伸却恨青山埋骨早不教眼见洛阳人
　　一艇东来公已仙午天花柳为谁妍深培根本存生意把握春风有阿连
　　和渊明祠
　　一寸归心酒得知门前官道是危机道傍也有人归去不似先生真个归
　　和庆兄览镜
　　清癯骨相瘦观流诗不能工满靣羞镜里新愁无一防却因吟事上眉头
　　和红梅
　　姑射真人笑脸开肯将顔色涴香腮仙防曽向桃源过引得春风上靣来
　　懐旧业
　　云满空阶书满床开门对面是清江多时不看梅花影闲却中庭月一窗
　　投笔
　　无心检防笔头春踈嬾从教到十分留取半生挥翰手崖前无事学耕云
　　为邓子煇赋拙斋
　　歴尽风波学得獃全无伎俩口慵开门前不厌频来客要学聪明莫入来
　　钓台
　　汉室兴亡一聚尘山河社稷几翻新独余七里滩头水只属严家不属人







　　柳塘外集巻一
　　钦定四库全书
　　柳塘外集巻二　　　　　宋　释道璨　撰铭
　　砚【并序】
　　姜叔坚临川人其祖平圆公客所收古砚平圆遗物也求铭铭曰
　　秀润而文刚方而温防徳之泽浚道之源波及天下无斧凿防谁其似之我思平圆
　　又
　　外持正内守坚传千古文章之印述百圣道徳之言极沧海于一壑太华于一拳寳之哉渊古源
　　琴【并序】
　　澄古泉所蓄琴盖治平巳已惟广斵后一百八十五年江西某铭铭曰
　　我英考在御四年声教之在天下百世如一日和而不失其正乐而不失其节猗欤盛哉
　　鳯咮砚
　　鳯咮一鸣百鸟不敢啼春风矣周旋翰墨林相与鸣世之盛者文章钜公也某也无文胡为乎相从哉
　　镜
　　明不察浄不滓物以万来我以一视以我为隐乎吾无隐乎尔
　　石镜【并序】
　　石镜之义我友逺无外一序足以尽之矣他説不必可也而况于铭乎或谓无外之文不可无偶何惜乎铭铭曰
　　谓石即镜光从何来谓石非镜本来无埃惟石与镜于无自性无自性中外明内莹云磨雨洗藓驳苔封顾镜者谁问取太空
　　无学寮
　　行亦学坐亦学无不学无所学如是学名无学
　　书储
　　去圣云逺大道荒芜尔岂逺哉存乎其书开关啓钥回向心初不见一法在门外者其斯之谓乎
　　功甫
　　安襌防念不足以为工昼诵夜讲不足以为功休心敛念不足以为甫寒焉而衣饥焉而食无为也无不为焉无不为也无为焉时乃功懋哉
　　饮緑阁【并序】
　　閠藏主结阁湖光山色间请铭予摭东坡语扁曰緑饮又从而为之铭铭曰
　　谓緑可饮山髙奈何山果髙哉嫩緑浮波夜雨新霁晓光融液翠如泼醅不压自滴倚防一笑和风薫人呼吸咽嗽百体皆春松在屋头竹在屋角招之斯来汝酬我酢踏月打门客何人哉我醉欲眠君去勿来
　　荐福刻漏【并序】
　　坐禅为入道要门缓急后先必中度然后久之而不动予作院以是为先务寺距谯楼数里而中隔重关风雨晦明迟速疾徐付之一夫之手予病甚比丘净智自鉴湖山中来为置滴漏为壶五为筹二十有四鸣鼓以限更为丁宁以节防滴凡吐纳抑纵之具以偹缓急有度起卧有节予之病至是而辞去予嘉之为飞楼百尺东序南向而贮焉施虽微而所关也大此予所以不易之也予一再来湖寺自门至寝无数室并不书而独书此可以觇予心之所存矣铭曰
　　一防一滴神动天随机括自行操之者谁翕张夜旦盈缩四时千嵗日至毫髪不移灯寒夜短月老云凄咨尔学人无怠无疲炽然作用一物不为坐以待旦何思何惟勿廹而激勿荒而迷勿拘而泥勿肆而支八万尘劳我其巳之十二时辰我其使之辰乎辰乎去速来迟更筹有语勉而勉而
　　寳林土地堂钟
　　形气斯立神物凭之噐云敝矣于神乎何有淳祐甲辰比丘某祗领院事作新更始与神为谋作之噐斯古而陋宣威乞灵大惧弗称制而新之昭神贶也铭曰
　　外圆而正中虚而刚有扣斯应厥声孔扬声来耳邉耳徃何处神而明之与圣为度
　　笔墖【并序】
　　孤竹氏之后渭川为盛徙居临汝者勇墨战其锋甚鋭不以一毫挫于人而毛人氏实为其向导淳祐癸夘禇君将有事于华严大集厥众以邦之彦氏知言能黙者以相其役前旌载征深入法界崇山大海不知其几千万重过之砥如也下城一百一十纵横君长五十三人明年师还饮觯防勲夷伤者十八九楮君劳之务与休息凿崖邑而处之胙之以西域土田为茧丝焉然虑其室庐瓦合嵗久易毁无以昭后世故序其事而系之铭
　　海可竭山可移我此法界无壊无亏谓予不信天实临之
　　云谷轩【并序】
　　谷以虚心而能受云以无心而去留阅世遇物之道无易此也彼外立墙堑内存城府孰非云谷之罪人哉轩中主人当作是观也铭曰
　　有者谷中虚而通虚而能应通而能容英英飞云周行太空从龙来归泄泄融融白衣苍狗初无定踪世变如云顷刻不同瞻彼空谷伊剡而东我将去之与云相从
　　雪庐【并序】
　　谢太傅戴安道皆镜湖剡溪髙士也东山山背镜面剡草木蓊翳则上人防屋其下扁曰雪庐有志于道传风节者也铭曰
　　瓮无蚁浮釡有鱼逰大雪塞门老屋打头我思古人剡溪之上一榻支离万世榜様钟鼎山林奴隷诸公平生心事白鸟冥鸿士生世间标准天地舍道与节将何凭恃太傅旧庐有山可锄则公居之与古为徒梅兄在前竹君在后嵗晩相看尔癯我瘦客非可人莫来打门我方拥被有耳不闻
　　见山楼【并序】
　　嘉熙三年予同故人云太虚游东山借榻谢家池舘得士曰杰笑云盖负一字宗之左劵者筑防曰见山而请铭予方汲汲问医未暇后十年来京师时笑云散席称心留众菩提寺复理前请又明年九月乃克铭铭曰
　　望之兮孤危即之兮坦夷存乎中也泽而腴发乎外也华而滋纎浓荣枯虽顺乎四时髙明博厚俨万古而不移此盖吾心之常分不待智者而后知采菊东篱悠然始见何其逺且背而嗟夫渊明逺矣吾不及见望其形仪月在屋梁秋在防干援北斗兮为杯酌长江兮为酒而招以楚人之词待其跨白鹤御冷风翩然而来也以斯文告之
　　倚林【并序】
　　不偏不倚圣人之大中也以法为林则周旋举措皆此中矣何以倚为哉实际理地一尘不立于林乎何有上无攀仰下絶已躬于倚乎何有倚林徴説于予故铭而复之
　　长林际天烟晞翠腻于焉婆娑大有乐地心法之妙等彼十虚于林何有倚者谁欤有美一人冺其观照曰有曰空二俱不受寒栖瘦坐一种平懐孰谈真如清风徐来
　　竹林【并序】
　　员其外虚其中学道之要如是而巳逺取诸物近取之身此古之善学者也庆上人方致力于斯道而以竹林自号其得员外虚中之防与乃为铭曰
　　泛应等受故圆其外去有即空故虚其内我此境界非外非内唯道人庆证此三昧吸清饮翠嚼雪囓氷防俗千丈不过常情我将与君青眼同横相隈嵗晩母寒此盟
　　雪嵒【并序】
　　崖头雪峯出入诸老间时钦山以英迈俊发之气实从其防他日道行天下与二老相伯仲犹醍醐饮人无二味也钦侍者尚友千载自号雪嵒而请以铭铭曰
　　夫奯与存百圣之师邃也褰裳溯流从之后千万年道如白日一即是三三即是一雪覆寒崖面目俨临则而象之徃哉惟钦
　　归云【并序】
　　云无心物也巻舒出没万有不同何尝寓意其间哉归以无心安知不以无心出耶铭曰
　　山泽气升充塞天地飞扬灭没顷刻万致道人出处云行太虚度也无心彭泽之徒肤寸聿兴泽流天下彼自有人我则不暇龙湫月老雁宕云深归与归与实获我心
　　越台【并序】
　　越台南海赵陀僭帝时筑也庸防界家于其下故号焉丁未春法界东征属铭于予秋八月乃克缄寄铭曰
　　昔在尉陀筑台濒海陀去台存俯仰千载劫火炽然乱云飞扬岿然无恙如鲁灵光或曰莲陀漏于从网抔土未除泽秽天壤厥监不逺何以号为猗欤斯言我不敢知遗臭万年流芳百世存乎其人台乌足议越山青青越台峩峩瞻望弗及懐哉如何
　　絶岸【并序】
　　以静观动道在其中沧海横流断岸壁立盖观者有取焉天台湘絶岸既谒序于故人定胜叟防四明日又属铭于璨后四年来径山乃克铭曰
　　道在天地如柱如砥世故婴婴波流风靡逺不可极在天一涯谁其似之语溪断崖髙不可及拔地千尺谁其似之武昌赤壁万窍并号倒海拔山彼方愕愕我则闲闲百川沸腾驾空沃日彼方摇摇我则屹屹静以观动于道庶几瞻彼絶岸悠悠我思
　　初叟
　　惟叟曰初觉上人字之天童老灭翁序之江西璨子铭之初之于人犹稻麻布粟一日不可逺离终身所当佩服今夫安口体之娱从耳目之欲而昧夫厥初者甚樊笼而逾桎梏是以仲尼作易致谨于不逺而复春江缩波秋山落木去枝叶而归本根收横流而返溪谷是理之周流天地备于吾身者夷町畦而畧邉幅返而观之充乎有余泛而求之惟日不足谓予不信叟其问之天目
　　雪冈【并序】
　　余居径山日頴雪冈自天竺来访留一月常以雪冈谒铭后六年雪冈应部使者命出世住灵源予将有事于四明共载而东乃铭曰
　　维雪伊何其明皎皎维冈伊何其髙矫矫维髙维明道体现前渺无方所洞无中邉即之斯逺向之斯背是故昧者望崖而退彼美一人睨视周旋不起于崖径登其巅嵗晩江湖千丈玉立彼美人兮瞻望弗及
　　梅庄
　　白云绕屋青山当户中有玉人自娱嵗暮熟锄明月深种春风不暴其力不计其工玲珑踈花槎枒老树有香可濯有花可茹霜雪贸贸生意无邉我寒彻骨我富薫天外无町畦内无屏蔽所蓄者何乾坤清气
　　竹涧【并序】
　　予来白云既铭梅庄又铭竹涧专天下之清者莫甚二物而尽入我翰墨东征笔砚毋乃太清也欤铭曰
　　道有本源表里不二髙人太虗深入九地仰观俯察备于吾身神而明之存乎其人暴长易折骤盈易涸勿矫勿流斯为善学必清而徳必直而躬必平而心必虗而中毋茂枝叶毋立涯涘固本浚源圣贤之事波澄沙晩风髙露寒我将从君于以考槃
　　樵庐【并序】
　　南昌賔上人号樵庐既谒序于其季父临武令尹而又请铭于予予曰序即铭也又何加焉賔将北归必欲予铭以复临武故不得辞铭曰
　　道若大树直大径正枝叶茂宻斯为大病卑弱支离迂曲纷披云胡尔耶末盛本衰必利而噐必竭而力删繁去蠧其根斯植母释尔负毋惑他岐急急归来夕阳已西山在屋头泉流屋下门掩西风灯寒深夜一物不为大用炽然如鸢飞天如鱼跃渊昔在曹溪道用斯显执柯伐柯其则不逺
　　寤窗【并序】
　　天台庐寤窗持隂阳造化之学方行天下使天下昏迷困顿于利害得防之途者知所觉焉其有补于世道也大矣鹤林先生铭之樗寮先生书之豫章僧璨铭之
　　天地一窗古今一顷云胡世人漫不加省困于名塲昏于利境长夜弗旦大梦弗醒我观乾象其文有儆小大洪纎有操其柄开阖翕张俾正性命如枹在鼓如像在镜神而非诞辨而非骋惟虚故明惟定故应孰能如此心防神领云破月来梅花弄影
　　秀嵒
　　瞻彼秀崖浑然天成曷为有哉隂阳未形英华外发至刚内凝与秋争髙与春争明风动籁作云开雾闭善説般若不谈一字胡然而天胡然而帝听法而来雨花满地
　　是亦楼【并序】
　　栁塘兄名东阁曰是亦楼而请题于樗寮寺丞张公予江海归来多宴其上藏天下于天下是焉得之铭曰
　　太山峙云沧海流天极其至也一滴一拳极小同大极大同小细入无间大无邉表我登此楼两眼横秋日月一萤天地一沤世间小儿苍黄鞅掌呼之斯来卧于其上
　　记
　　勲节堂记
　　昔我先桓公仗节南方任居天下之半晋室存亡且悬于其手勲名猎猎塞乎天壤社稷之臣也三传而靖节先生出冲澹静晦薄彭泽不为视荣枯得防不值一杯酒天地万物举而纳之诗巻中北牕清风与乃祖勲名并行天壤千载之人也至今柴桑栗里云仍犹有存者朱门碧戸竹房茆舍属耳皆伊吾诵声西华荣先兄早有志四方隘髙平旧庐将徙义丰夜梦访靖莭祠有紫衣者逆谓之曰义丰土薄水浅不可以族相与前行至所谓蔡家坪指旧基曰可大可久应在兹乎明日即其地视之山趋水揖与梦相见无异葢其曾太母宋夫人旧宅而从弟得一业也即得一谋之一言而决程工度役合岐夷穽不数年飞楼华屋突兀后先如畵图居之二十年生计视前日益裕像紫衣神祠之扁其堂曰勲节昭示子孙母忘乃祖风烈开庆巳未贼犯江西荣先合大姓子弟数千人避地庐山黄石嵒予时主开先寺实相依为命秋九月访荣先于西华留兼旬荣先偕予乗下泽车出入桑畴松坞间手遮落日寒风冽冽吹面耄气矍铄不少馁使得志推而逹之天下其成就何如哉虽然士生世间遭时遇变以勲以节表见于当时亦其所甚不得已是故敛膝危坐爱惜分隂此余先桓公运动四海也虎符龙节照映日月公志宁有是哉一琴五栁他无余资此靖节之气行乎万物表也觧印裂冠巾车徃适当其机耳盖桓公非有意于事功靖节非有意于髙蹈易地而居之安知桓公不为靖节靖节不为桓公哉荣先若子若孙皆有志世学荣先其升诸堂而语之曰朝升夕降于斯防賔友于斯诵诗读书于斯遥遥两翁是则是效其或醉名淫利而不自觉也随流合汚而不自返也荡心灭性而不自悔也两翁有灵洋洋在上
　　归元庵记
　　学道无他术欲归元而巳人之未生寂然本无既生矣强名为有百骸溃散有者安在无者自若也认无为有营营生死周流而不息佛制八万四千法门不过使人归元而已学者求乎元也死者归乎元也归元性无二方便有多门所谓八万四千云者是岂得已哉去荐福寺后数十百歩崇冈蜿蜒来自风雨山至是偃然平伏湖开山辟桥平岸整浮洲回岭与湖水相周旋澄湛明洁如圆镜两塔离立如笔在架雉堞横列如屏罳如歩障飞櫩华屋奋迅出雉堞上如揖譲升降而相顾盻者目力所及境界甚阔顷有囊括封树开穴营巢若已固有之事闻有司部使者东嘉陈公金华王公察其状覆巢破穴举其地归诸寺予再住山之明年斵石为墖者三而屋其上举无住壊衲曹源三老遗骨藏其中左则待住山人之来者右则待众僧之迁化归焉或问予尔氏之学以无为宗今乃塔百骸于已散岂前所谓认无为有耶予不答已而歌曰山色兮陆离湖光兮敷腴纳天地兮庭除付万古兮湏臾元者何物归者谁欤孰为有耶孰为无乎
　　锦屏山记
　　锦屏山在嘉陵大江上奔突驰骤如饮江骏马中偃傍耸如翔鳯展翅少土多石苍黛如染松桧出石上盘屈偃蹇与他山不类二小峯倔起絶顶离立不倚昔人着亭其巅全蜀万里皆防干上物由二峰而下青攒碧拥斜抑展衍列为横嶂山半有佛屋曰广夀轩窗临水风颿雨楫巴歌渔唱浮江上下者皆寺僧图畵唐大山令袁天纲刻字崕石云此山磨灭英灵乃絶寺东有洞曰英灵本此淳熙间汉中信师古为之铭安史乱天下杜少陵展转兵戈间扁舟入峡避地山中甚久长歌短吟韶頀人间日月不能老狂冦犯闗异时名山秀水率为鬼域倚天青壁亦岂独无恙少陵复作结茅恐无地矣悲夫防日庵家在山麓别山十五年念山如一日尝命牧溪为图属予以志非识山之真者不如是之切也世波方怒未知税驾安得横江大舰同君西上婆娑隠约山之胜处朝防城南暮游城北裁锦屏之云以为衣煮玉堂之玉以为食朗诵少陵惊人句张白眼而望青天哉
　　双竹记
　　淳祐癸夘归自浙右税驾白云为杂华也精舍小室仅容几砚賔客徃来无地寄足冰雪相看唯此君数軰耳夏六月壊垣石砌间青鞭横出可六七尺趋伏几前若惊蛇起蛰而垂首下饮者予甚竒之秋声西来风枝下陨而中折若勇士赴敌而断首不悔者予甚惜之无何鞭折之上双竹并起髙逾寻尺不偏不倚若苍龙耸壑而矫首上翔者予甚异之嗟夫物不受变则材不成人不渉难则智不明蒹葭苍苍白露为霜此博物君子所由赋也予漫防江海咫尺九洲盛年壮气可沮金石天下之士见而竒之犹是青鞭之横出也学道得病千里来归向来心事十忘八九天下之士闻而惜之犹是鞭之中折也収敛英华顿挫精鋭用晦飬明以植所学横翔捷出安知不如二竹哉夫记实録异考徃騐来春秋法也是鞭是竹与予出处大畧相似畧而不书是贻主林之愧
　　景福寺轮藏记
　　七均师于无声五和主于无味大经本于无文言语文章圣人不得已而有之门人弟子尊而为经严而为律支而为论圣人之道于是衡决矣嗟夫三传作而春秋散九师兴而易道微何独后世哉函以秘之藏以蔵之轮以转之介胄之士又从固守之使学者求是道于周旋转运之间学圣人于口耳文辞之外此桑林大藏所由作也后世遂指为竒货仰给以为口体之养郑声乱雅滔滔者天下皆是也作法于凉其犹贪使桑林知此其不自悔也几希景福有藏知山本觉建也曰景福门临孔道徃来如织而昼突无烟过者病焉吾挟越鳯遗书以适四方所售竭于此盖为防衲一饱之地固非货殖自封如前者云也呜呼视其所以观其所由觉也其庶几矣虽然阳张阴翕无非经也霜晴雪明无非律也百鸟鸣春虫鸣秋无非论也天地一函盖也日月一机轴也玲珑八靣峭峻一方岂曰藏之云乎桑林徃矣吾不得而见之矣西山多隠君子觉持此语而问之是耶非欤
　　重修寳华寺记
　　拙庵盛时登其门者皆天下竒士南昌祖标其一焉予游四方见前辈长者必问标无恙予固知其为南昌望人未知其为寳华徒也归自长安道经是刹留累日门庭靖深鼓钟明亮居然宿师老衲之故家也问其废兴巅末则曰寺基于唐昌于五季世异事殊随葺随毁嘉泰间景昕始建转轮藏经太傅刘公尝记之若堂若寝若佛屋若天像若僧堂鲸阁盖成于祖标祖机伯仲丝忽无内施毫厘无外入也予曰是故标公旧业耶吾固疑之矣吾闻之顷在江湖一锡之外无余资费安从出则曰机标世家周氏饶于财然知止为居不贪为室虽力竭于是无靳色也呜呼贤而多财则损其志愚而多财则益其过予行天下歴观人物不以财而损益者寡矣二师何絶人哉淳祐甲辰予客临川其徒师可师璨以记见属时方有事于华岩未暇明年冬北归旧庐复使来告予曰祖机之智虑周物祖标之内外笃实而又皆能斥财兴役可书也然吾窃有请焉林居而野处木食而涧饮异时所向大乗气象蔼如也今也丹楹刻桷安居暇食而吾道不及昔者其本安在
　　重修普济寺记
　　豫章城东出少折而北平原沃壤极目无界限林隐冈伏聚青丛碧有寺曰普济顚末无志可考今额治平天子所赐予西归时常过之门庭辟殿庐饰像设尊严钟阁歩廊从衡数十楹皆坚壮新好内与外称时徳庄以短褐肃客因讯之曰予来自京师道经诸刹皆山荒地老龙象丹青有愧色是刹独异乎昔者所见岂寺之事力足以给寺之费欤曰非也抑冨家大室勇于为善出力以相缮修之役欤曰非也昔我先师辛勤半世始有此殿未溃于成赍志而没徳庄寸积铢累勉卒先志又二十年尽竟众役丝忽无外入也嗟夫拓厥父基号称贤子弟者或弗克搆德庄既能述父志又尽发所积斥卑陋倾覆为髙明大可表也巳昔人尝谓伐徳之斧斤莫如财利若世衰俗降民溺于货风靡波流举天下之能扼其冲者予游四方见役精神于贸迁化居者鲜不聚怨植仇羣不逞之徒日夜盻盻焉窥瞰其室一旦瞑目牖下纷争豪夺甚至露不及掩并覆巢穴者有之此无他无义理以胜其贪与吝故也徳庄专静好修一足不出戸庭非佛书不读坚忍精苦制行如头陀视天地万物无一可挠其心者于货利乎何有是故殖之无心而人不以为贪用之有道而人不以为吝心和气平靣无骄色而人不以为怨予然后知义理之在人心而师友讲学之功无与焉有子志妙空皆防四方亦既有闻而归矣妙空别予七年书来西湖属记寺之所以成与乃祖之所以立因感士之髙明英伟者或不免伐其徳于货利之斧斤固不若沉黙渊静者见理明为善果为可书也毋念尔祖聿修厥徳予于妙空不能忘言
　　竹轩记
　　霍山住雪窦之明年以架僧堂余日广明觉竹轩而表章之丛竹小山苍然相向异时明觉防然一榻之上此君盖亲见氷霜面目髙洁严冷一见知识充然有抱道者气象予尝徘徊轩中想见明觉偶来闲坐时摩云万峯青入箕踞仰观天地而不知其大俯察毫末而不知其小怡然纵目自以为知我者谁凛姿孤标防俗千丈第不知当是之时所谓我者又果何人也方与霍山议论及此天籁自西北来风枝露叶萧然成声遂相视轩渠一笑而罢而今而后居此轩也对此竹也仰止古人于千载之上清风一叚凛然眉睫间其或耕于空言战于强辨内焉无所主也外焉无所视也如明觉何如此君何
　　踈山砌路记
　　北塔去寺五里而门临通衢北抵郡治南至金溪傍趋建邑皆由是崇冈蜿蜒中断复起白石巉巉与足为仇行者病之三百祀矣徳霑住山之四年众倍多而庶绩咸理寺僧崇琏斫石他山躬率力役风雨不废逾年竣工其直矢如其砥平如也由通衢至墖所岐径萦回逺杀通衢之上二僧谋诸耆旧用竟厥役穹者夷隘者辟露裾不濡雨履不涂信歩意行足不择地睨而视之盘旋如垂虹之下饮也跂而望之夭矫如盘龙之上翔也昔持地菩萨平地待佛佛告以当平心地心地平则世界地一切皆平由是悟入二僧之勤可谓至矣无文老子不应乆黙斯要也不然石岂得无言乎
　　处州丽水县寳溪济庵记
　　建水自庆源龙泉掠寳溪而下出清田入蜃江达于海三衢支江循遂昌松阳而东者亦防与寳溪二水交值犄角不相下奔放湍急浪起欲立舟婴其锋飘荡倾覆如败荷如壊叶祟或凭之人舟胥溺嵗率不免居民病之斲石为七级浮图树溪上以压之祟无所逞其技舟行安稳如平地结庵塔下遇庚申甲子士女羣集诵法华诸经各遂所愿欲上人师善者捐药石田为常住若稻谷若麦若豆嵗收若干春秋二甲子饭诵经者以济其先善号同叟吴氏子昆弟六夭者四其季以贸迁永嘉善不忍其先为若敖氏之鬼故托祠塔下香火可以不朽善歴参诸老乆同予游别十数年访予东湖上诵所以然请书之予笑语之曰至柔而刚至弱而强水之性也为祟所凭威福之柄倒持于其手所谓强于刚者安在依附凭托操窃播弄以舞其怪此鬼神之情状也昔也何来今也何往善持此语扣塔而问之曰石茍有言岂惟公之先由是而升昔之逝于川者可以济爱欲河可以济阴入坑可以济生死海坐五色莲花对紫金天人师说极乐法彼窃勺水以自多者将请命于其手矣公之施犹覆一篑于平地为山九仭实自此始精蓝日以盛福慧日以兴凡溺于声利溺于嗜好溺于贪毒忌嫉者皆将诵经而悟闻经而觉翛然如醉斯醒恍然如梦斯觉豁然如困迷途而出孔道也公之济岂不溥哉
　　慈观寺记
　　予旧家柳塘上左腋有寺曰慈观隐然隆起聚青丛碧在西畴南畆间废兴颠末无志可考其东北隅地势下趋平旷舒缓置番湖彭蠡为提封开户纵望数百里无寸碧风寒而气不聚败屋数十椽倾欹颠仆与老竹相俯仰僧之居焉者面目无生气予儿时极厌其卑且陋东游海上三十年而归视昔所见卑陋益甚而未有志于兴起也予眩既甚无四方万里志欲庵先垅且买田度僧世守松槚开庆巳未予赴开先晨兴入室问先妣无恙与柳塘兄拥炉附火予曰墓庵有田异时必废于子侄之手若兴慈观废寺奉先可与寺乆兄未知所以对先妣卧榻上遽曰慈观废甚将安兴乎某对曰自门至寝欲皆新之先妣曰役大费广恐非汝所及汝生长柳塘果竟是役亦吾所愿者予他日有营輙视先妣意可否遂度材赋工明年建两廊库堂又明年建山门又明年修佛殿即旧法堂东序营夀祠以祀笑翁无准痴絶三老受业师杞室与焉柳塘兄命家人侍先妣拈香周视殿庑轩眉一笑又五年法堂始崇成中为普陀岩石肖观音大士像樗寮张公大书清净愿海揭诸楣间欲再奉板舆以防不可得矣悲夫予为不敏所驱早而从释去母四十余年近而数十里逺而千里外一饭不能忘母是故洒埽应对欲进乎学不敢违母教也视听言动欲由乎礼不敢辱母慈也巻舒出处欲合乎道不敢负母望也尊皆行之死而后已求无愧于吾母而已矣升防利天三月而返佛之于母未尝不极其至而后之为僧者乃曰吾佛子矣母犹路人也呜呼天下岂有无母之国哉纳万世学者于不孝之域是岂佛之所以为佛哉予行年五十有五筑室竹下方塘一弓在竹外才数步风行竹上水光竹色俛仰低昂往来户牖若供予清事者予适焉得侍祠以老予志毕矣初番阳彭氏妙信饷予白金百二十两斥其半买田于寳椉常住余兴是役又竭四方之餽以成之丝忽不求施也寺之徒二宗旋永超予亦度徒奉蒸尝矣虗名误予不能遂为寺留朝而香夕而灯谅予所以兴寺之意吾徒其勉诸
　　崇寿寺记
　　马祖大寂禅帅转江西法轮度知识八十四辈归宗居庐山百丈居分宁大梅居四明南泉杉山居九华得法上方散处残山剰水间皆托其师以名后世建昌崇夀其一也创始于有唐中兴于政和大废于绍熈晦庵朱公镇南康日檄池阳无沔任起废事时寺废已乆尺土寸地豪家挟为已有牢不可致无沔奔走台郡衣无完缕食无完粒五十年尽复旧业自寝至门凡丛林所宜有者悉备门临孔道衲子絶江涉淮泛沅渡湘者必过焉鼓鸣饭香众集如云将迎至今无倦色予行脚时常过之长松大石曾见马祖皆充然有知道气象西北用武征调繁兴江淮间无不废之寺此独完美无恙时开庆元年秋狂冦偷渡江许伏黄州十一月袭夀昌犯兴国窥南康豕突深入建昌当贼冲受祸甚烈无沔遗迹尺寸不复存夏四月王师逐北江以南无寸失知山觉煇収合余烬防茅集徒誓图恢复冬十月予致开先事寓柳塘觉煇欲行化四方求予言劝发予嘉其志果而未信其遂也后五年予自义丰登欧阜蹋雪下山借榻山中则其门屹如其廊翼如其堂寝馆库沈沈渠渠坚状如昔而广则倍于昔矣予环视大骇谓觉煇曰役如是其大也材如是其良也工如是其精也异时四方之施果倍而入乎觉煇曰吾之助得二人焉公安师祐一十二百缗黄龙崇元二百缗余则竭吾庐之入殚吾地之出无他也佛未有殿僧未有堂吾将复即公安而图之予去觉煇遂行又明年访予则曰殿已立矣问祐所授则获不补忘也觉煇寒瘁坚劲如枯株槁木语言无枝叶而定见逺识有非口诵诗书者所能及方众役未兴首建旦过后架疏通明洁若治已室或谓其急人所缓笑而不答呜呼其中所存是岂易与凡子道哉予往来闽浙寺之徒多与之游寺焚之三年永讷始归自海上又二年一再过予柳塘请记寺之所以重建予心许之今年复自庐山来东湖申前请留数月不去予既书而受之且告之曰天下事无不可为者蔽之一言公而已道防俗壊人懐侈心利欲之波溺肝挟肺如饴蜜羣居共处讲明履践利外无他营江南山色间十寺九废使无明信因果之士谁克有成今一寺数百楹使他人为之穷二三十年之力不可办而觉煇崇寿成于七八年之间其受于人者仅如前所云不过以崇夀兴崇夀耳岂有他道哉讷持予说归复而师且告而徒曰宫庭复古矣鼓钟复古矣佛香僧饭复古矣尔师尔徒可无忧矣然时不古道不古人心趋向又大不古是则可忧也忧之如何如马祖大寂禅师而已矣







　　柳塘外集巻二
　　钦定四库全书
　　栁塘外集巻三　　　　　宋　释道璨　撰序
　　送一侍者归日本序
　　淳祐戊申春予自西湖来四明既哭笑翁老子遂访樗寮隐君于翠岩山中留十日复归径山初夏日夲一侍者闻予西泝踉跄来送别至江浒夜漏已二十刻又明日矛抵舟次夕阳在西岭矣一握手别色黯然见于面目且言去国六年首见痴絶老人于灵隐来育王侍笑翁老师且三年翁今不作莫知所向茅屋石田在扶桑若木间已办艅艎解维在朝夕予念其请之勤而词之悲也因谓之曰子逾海越漠万里西游昔也何所持而来乎曰无有也驾风御潮一日东归今也何所持而去乎曰无有也猗欤防哉无有之义斯言足以蔽之予虽巧为之説无以尚也子归国中建大法幢击大法鼓升大法座而以无得之法普告大众育王有灵必将为子防头曰如是如是
　　橘林诗集序
　　端嘉间予漫游闽浙橘林挟贫携病实与偕行山程水堠风亭月驿予方欠申思睡而橘林拥鼻苦吟声与候虫俱切予常笑谓之曰速贫致病不在此乎未几病甚辞归后五年防于临川诗与贫病俱长又明年而死矣淳祐丁未予客径山其季沾上人得遗稿于西行季虽流传失次不无遗恨然皆未炫珷玞之良玉也噫忍贫而学诗诗工而身死诗之不虚如此九原不可作予言何益哉悲夫
　　云太虚四六序
　　四六词人难能之伎变为傍疏尤词人之所甚难能者盖体格贵劲正意味贵暴白句法贵苍老使工于词学为之不失于优柔绰约必流于怪僻诡俗未见其能也亡友云太虚用力于此积三十年劲正而婉婏暴白而停蓄苍老而敷腴叙事无剰词约理无遗意纡余不牵合简切不窘束盖太虚以气为根本学为枝榦词为花叶此所以兼词人之能而无词人之失欤太虚之赴中峯也以其手编寄予于径山既没之明年属四明观物初择其工致精粹者付其孙讷刻梓以惠后学虽然太虚嗜教有味学道有闻能诗有声今予独取其四六以掩其大者太虚有灵未必不以是见罪
　　周衡屋诗集序
　　诗至于唐风雅已不竞元和以后体弱而徘气惫而索声浮而淫诗道几亡矣天台周衡屋学唐三十年积诗三百篇顷见故人南叔凯于南湖为予説衡屋咄咄不絶口吟今观其诗益信叔凯之不吾欺也或谓衡屋年益日髙诗益日冨而功名之途日盖左岂非山川英灵之气取之伤亷隂阳开阖之机发之太尽故造物乗除之理厄之至此邪予曰不然南溪之上有秫数十畆有菊数百夲有书数千巻衡屋未穷于诗也养性使全养心使正养气使直养吾胸中之清明者塞乎天地之间然后发而为吟则唐季诸子将北面稽首于衡屋之下矣菊田方君方柄兹能事衡屋东还试举似之
　　潜仲刚诗集序
　　诗天地间清气非胸中清气者不足与论诗近时诗家艳丽新美如插花舞女一见非不使人心醉移顷则意败无他其所自出者有欠耳仲刚生长藕花汀洲间天地清气固以染其肺腑久从北涧游受诗学于东嘉赵紫芝警拔清苦无近世诗家之弊晩登华顶窥鴈荡酌飞泉萧散闲谈大异西湖北山但惜北涧紫芝不及见也自风雅之道废世之善诗者不以性情而以意气不以学问而以才力甚者务为艰深晦涩谓之托兴幽逺斯道日以不竞风月三千首自怜心尚在顾予病长学落不得与吾仲刚讲明此事
　　营玉涧诗集序
　　诗主性情止礼义非深于学者不敢言大歴元和后废六义专尚浮淫新巧声固艳矣气固矫矣诗之道安在哉然当时君子要未必不学特为风声习气所移迷不知返耳数十年东南之言诗者皆袭唐声而于根夲之学未尝一日用其力是故浅陋而无节乱杂而无章岂其所自出者有欠欤予友莹玉涧早为诸生游塲屋数不利于是以缁易儒胸中所存浩浩不可遏溢而为诗夲之礼义以浚其源参之经史以畅其文游观逺览以利其器反闻黙照以导其归由千煆万炼以归于平易自大江大河而入于短浅轻不浮巧不淫肥不腴癯不瘠吾是以知有夲者如是而非前所谓不学者所能也予常谓惟俨诗不传于后世而托名于欧阳一序叅寥诗可传者十数解借东坡一语而盛行世无二公孰知玉涧者虽然玉涧岂托人以传哉
　　韶雪屋诗集序
　　雪屋入天童室已叅活句晩入康山宴坐絶顶一足不印人间地乾坤清气尽入其手无怪乎诗之清而活也予与雪屋未即一日雅大雪没屋行吟梅花树下甚想见其人顷防吴越间见所刋兔园集反覆阅之不无毫髪遗恨欲告雪屋未能今观此编前之遗恨者毫髪不存岂雪屋晩年所见亦与予暗合邪诗至于清而止于活清之失也癯活之失也放此近日诗家大病无他学不胜才气不胜识理不胜词故未得其真先得其似耳学也气也理也难与今之有唐声者言也雪屋大肆其力于是三者久故清不癯活不放黎然有当于人心呜呼微雪屋吾将谁与论哉
　　仙东溪诗集序
　　癞可结庵鹤鸣峯下山谷扁曰东溪打头老屋犹在松声竹色间断崖流水至今尚有诗家气象予东冈走三百里别予姚江上后四年予来京师东冈居乳窦予书招之至再又三年乃来学益老养益正予之欠焉者犹故而病则长矣秋九月东冈以师老东归白云爱之而不能留也东冈世业儒同产皆佳士伯氏澄古潭挟其所负其失也放季氏玉秀岩矫兄之枉其失也介东冈行乎二者之中予于三者莫知去取而欲学未能东冈徃矣未有期矣予谬而正之者谁乎予跌而挽之者谁乎一堂秋雨四壁白云步晩雪于东冈候春风于梅坞屋山佳致毋谓不堪持赠而忘予寂寞也
　　送然松麓归南岳序
　　南岳去江西千余里去浙三千余里士之游江西已少防浙絶少予来江湖不独少见见之亦不满人意嘉熙庚子然松麓偕庐陵頴钝翁访天童三夕遂别不暇尽记所蕴然逆知其为佳士后七年相防径山学问声实已与年俱长明年侍记又明年掌记盖沅江九肋鳖也松麓有大志不修细行遇事如暴风迅霆不可禁遏移顷则风休雨霁不见涯涘属文不凡为歌诗有纪律故先无凖喜之无凖没省亲西上予语之曰他日登山与子相劳徘徊其处问可行藏于苍烟白鸟莫有能为予言者方孤闷不自聊南昌东溪以诗集来清整丽密思致风度俱不凡欣然与可酬酢所谓孤闷遂亡去岂可有灵以是慰吾牢落邪不然何东溪诗来与予不自聊者适相偶也或问诗以何为宗予曰心为宗茍得其宗矣可以晋魏可以唐可以宋可以江西投之所向无不如意有夲者如是难与专门曲学泥纸上死语者论也风来一阵药花香可晩年所进亦岂在纸上哉东溪曽从吴越诸公游出语波峭吾见其进未见其止更于所宗者留意他日能事当不在可下
　　送省东冈归白云序
　　千人之诺诺不如一士之谔谔予持是説阅士天下所谓谔谔者絶不多见窃自叹曰鲁国男子何其少耶抑予之不敏士之高明英特者不可得而见欤嘉熙庚子乃得省东冈于四明和而严粹而正明目张胆直词正色常见于茍合诡随之际盖得我心之所同然者东冈亦谓予风味略相似所欠者和与粹爱之犹伯仲予之行已有物辄敢与诸任齿东冈之教居多三年予病有事于临川苦于天开图画者有开石门有南康翁俯仰三年石门死南翁死今子又舍我而西旧家江南吾亦从此逝矣岳云湘水间逸驾无久留方行海上使天下知岳之有人无徐徐其行也一舸东来经豫章而下近水楼台在白鸥洲渚之上秋花绕屋老竹当户而中有弦诵声者必吾庐也能舣舟而问无恙乎
　　送一怡云序
　　物之无定姿者莫甚云散之则充塞天地敛之则不肤寸飘忽变没顷刻万状嗟夫天下之事孰非云哉异时陶景隐约山中下视江表君臣纷纷逐鹿骤起倐灭不啻如浮云由是无志当世观隂阳消长之变察草木臭味之良参君臣佐使之义谓时君沉痼已不可疗民之疾苦独不可疗乎其曰怡云者非悦夫云也今怡云主人后景五百余嵗而生形迹不同而气味相似是故阅世如云视身如云用草木金石之精起人疾痛死生如反掌吾今而后知是理之在人心同一陶冶景不能独有也予十年病百药不灵行当荷锸从公采药白云间矣公其无谓只可自怡不堪持赠
　　送讷蓬寄坦竹州卜筑序
　　隐居以求其志士之甚不获已智不胜尤才不胜忌风髙波险天湫地隘故自放于残山剰水间不然千楹万础何地不可寄此一息哉吾友讷蓬寄坦竹洲二公负才挟智不忍与众角借楼读书于南山之下虽败檐老壁充然有广厦万间气象然谓入山未深猿鸟尚少又营别业于巘云深处将筑室数十楹储书数十巻莳花艺果自娱歳寒予方东走西驰怅怅天地间未知税驾不谓湖上青山先入二妙之手二君尚气节交游多名士视黄金如粪土夫岂无人一庵不足忧然隐身易隐名难异时鸣驺入谷鹤书赴陇山空月明水流花开所谓主人者或不在焉北山有灵吾惧其未必不移丈也
　　送源虚叟归蜀序
　　自蜀学盛行于天下蜀士之明秀肤敏者袂属而南前辈长者予不及多见顷于痴絶老人防中得有四人焉曰沂艮岩迂亷谷定胜叟逺无外盖所谓明秀肤敏者无何艮岩死胜叟又死予哭之哀去京之三年亷谷又死予哀之甚于艮岩胜叟也渝江源虚叟盖痴絶之所爱四君子之所敬予之所畏者一锡西来徧参歴叩久游痴絶之门以才得忌而遂登双径周旋二老间冷暖自知犹漱井也上天悔祸蜀道稍通归袂翩翩挽之不可或谓虚叟见道明白如五紽之素横机迅疾如百炼之金保防固惜曽不少试其伎挟之以归何果于自閟也耶予曰不然寒暑之节龙蛇之蛰不积不施不屈不伸深培厚蓄大有为于斯世也虚叟其以是哉然予窃有忧焉蜀之遗老才二三人短景灭没夕阳在山此正蜀学隆替通塞之时也艮岩诸君子不可复见虚叟又自是而西疏通蜀学之渊源发挥诸老之遗响其遂付之谁乎哉此予所以忧也此予所以重为虚叟惜也
　　送清奚翁序
　　余汗漫游四方十有七年才疏意广学道无得当世竒士则尽得而友之造物者亦悉举以见遗不惜也嘉熈丙申得清奚翁于南闽明年防于永嘉又六年会于临川又三年防于钱塘其才之美众人未识予独先知之嗜学工夫吾见其进未见其止也常窃论之古之学者以学成已今之学者以学厉己百金谒书肆闭门而读之自以为吾业已足大言濶步傲倪丛林间谓世不我若倒行逆施弗恤也伤亷害义弗恤也得罪清议受诛名教弗恤也人语之则曰吾能学矣吾能文矣世之议者亦曰彼文学人也可以不论嗟夫率天下之人而祸文学者非此辈耶予生也幸受教师友不可谓不畧涉其濒然中隘近燥语直近讦简事近傲所以为吾贼者莫甚三物平而气养而疾既奉面训于先圆照低一堦退一步又受笔语于先痴絶今而后知用力矣奚翁学优而不燿气直而不回此予之所以甚知也深惩痛艾以求无愧于前之所云者亦能一日用其力乎仲尼不云行有余力则以学文
　　赠开图书翁生序
　　书学厄于钟繇卫夫人辈大坏于王氏父子极弊于禇薛欧虞万波横流举天下莫之能遏先秦古书遂流为符玺印籕之学世变使然可与识者论翁生越人少以古学自负秦彛汉鼎之制鸟书虫篆之文精考熟辨积三十年不退初志其用心亦难矣然时不好古士不师古以风帆阵马为痛快以插花舞女为姿媚翁学虽古孰肯过而问哉淳祐己酉自越来杭登径山留两月乃行以所得江湖歌颂谒序予谓曰序不难予有一印号无文其间字义诡然如蛟龙翔蔚然如威凤跃也翁生识之乎曰不识予曰果若不识则可与论学矣
　　石门进禅师语録序
　　进禅师中叶县之毒活防石门山中带累二十人同入地狱天人怨怒火焚其庐土燥石焦草木百年无生气樗寮寺丞请命于天子为开地狱门贷其过恶于己失人之后住练溪仁翁得瑞岩才公公所抄师末后欵案于故纸堆中大书深刻暴扬其恶于丛林予读而叹曰此老受于人者毒施于人者亦毒其言如刃上蜜如酒中鸩如涂毒鼓如生铁蒺藜当时中毒而死者亦岂二十人而已掩耳而去赤脚过溪其毒亦发于草鞋绊树榸之时吁可畏哉才公受毒最深宜不能掩其恶练溪果何所为而暴扬之殃害乎人未有了日此予之所甚忧也
　　能侍者编无准语録序
　　圆照之道如春行天地万物咸被其泽华而为草木动而为蜚鸣媚而为山川盖其迹之可见也冩生像真巧状妙似又其迹之相似者也嗟夫以迹而观春色造物已不幸矣即其似者而观之又何其大不幸也然传者久在薰陶坱圠中化机生意染肺腑故华而草木动而蜚鸣媚而山川状其夲真无二无别因告之曰似则似矣无乃包裹春风耶
　　宗门防要序
　　宗门书自传灯后传记日出学者既不能尽见亦不暇周览闽人朋介石为书曰宗门防要根以统要参以五灯逺而古宿之代别近而诸方之拈颂旁而佛鉴大圆之法语八方珠玉一展巻而灿焉在目其惠后学不浅矣予尝侍无准痴絶二老语及近世丛林有书曰类要颇便览考二老作而曰古人活意寄之言外今指为实法类而编之他日必有指为故事用者古人有灵当不瞑目今观此编初不区分类次博而不烦约而不畧惜二老不见之耳大抵宗门之答问抑扬皆自根夲而逹枝叶善观者当从枝叶而及根本今有人焉未展巻时机动眼活则古人性命皆悬于陈案旧牍何地可着手哉介石朝勘夕较积三十年始为成书检阅编摩其子彻侍者实侍其侧扬雄草而童乌不与后世惜之彻乎何止较昔人三步
　　西湖髙僧传序
　　唐之世僧有列传皆出于太史氏手国朝太平兴国中常诏賛宁修僧史及欧阳子修唐书尽去僧传山林氏名自此不复入史馆宣和间觉范传髙僧凡録于传灯者不复登载西湖佳山水自隋唐以来抱道避世者多隐约其间僧无董狐旧闻放失之矣东嘉复休庵顷寓天竺取其姓名著于耳目者三十二人为传为賛以诏后学后三年敬节庵始刻之孤山其尊德乐道之心与休庵无二揆也虽然国一鸟窠以道鸣万世孤山慈云以教淑天下功在斯文若掲日月而槩以髙僧目之已非诸老所望若镜清阁大慈若钦山又逸而不书论者于此不能无遗憾焉予出也晚不及同休庵防今又痼竒疾发潜徳之幽光已不能毕兹能事矣访遗徳于林丘摩断碑于草莽奋笔端之鋭而表章之以成一世之大典天下岂无人乎哉
　　大光明藏后序
　　橘州在大慧门如孔门游夏晚以忧患徙天台寓紫微陈公舘舍取传广续三灯阅之自七佛至大慧凡若干传各疏其説于左方目之曰大光明藏凡其师友之渊源证悟之深浅机圆之向背闗键之坚密异时宿师大衲剖击不破者皆支分条解之若指诸掌巍巍乎其大有功于名教也然以文章斧斤开知见户牖论者固不免以此议之矣予尝反覆观之其説辨而正其理微而着其出入经史子传深而逺道明而学不修者无以知其词之所出学优而道不胜者无以知其理之所存故观之者如身在上林目炫红紫造化春色不知何自而来奚自而去所谓知见户牖由是而开者又几何人哉然则公之低徊未路寂寥遗书既不见恕于论者又不见知于学者此予所以重为之太息也
　　空明颂集序
　　外不见有法内不见有我此空嵒所以得名然名字一立则空即有矣短歌数十丈长句三两言实其有也空崖道人轩渠而言曰大般若六百巻重宣复演数千言其所诠者性空而己文字语言何尝与空为碍哉尔乃无説我乃无闻谓此故也诸君遗我以无言之言公当赠我以无文之文空兮有兮乌乎论
　　无岸序
　　嘉熈已亥夏五月海若作恶江失故道不由西陵而径奔蔡市吞食沃野日数百尺拔山转石莫能己也予客长安常徃观焉狂澜惊波逆走横击大哉伟观因得以发吾胸中磊磊掀天地者目送万里神宇仙去驾长风排阊阖凌厉万化与造物防而后知寛闲之野广莫之乡皆非方外物回视前日之物我两立町畦私为大可陋也无岸盖无物我者也平坦处孤危深浚中浅近盖自得于心而常以告人者虽然泛滥之流方且滔滔天下无岸当障而东之使大川三百支川三千咸复故道鼓棹迷源不失趋向吾将斫额而望曰法海有人
　　顽极序
　　聪明智慧者不可与适道顽钝木讷者乃可与语道回之愚参之鲁而佩洙泗左劵以此也不然言语文学当时岂无游夏辈哉越人弥顽极早受顽之见于下竺古云晚闻顽之道于天童痴絶予久与之游麤见其略外和内严如春在雪中是此顽也圆转委折如水行地上是此顽也落花植实如冬归木杪是此顽也至其所以为顽予不得以语人顽极不能以示人也舞智凭愚贼夫顽者方天下槖籥一顽奴众巧顽极乌能久閟其顽哉予因于聪明日胜月负而学顽已晩他日操戈而入室顽极何以待之
　　方石序
　　刦石一方介然特立圭角森严女娲无以措其手四隅平正匠石无所投其刃未有天地已有此石矣吾常摩挲而语之曰能方而不熊圆者执而不化能圆而不能方者流而忘返皆非所谓道也非方非圆而能方能圆歴劫常坚者不在兹乎方石防头曰敬闻命矣
　　即山序
　　圣道髙逺如泰山如乔岳有望而弗见者有见而弗升者有升而弗至者登东山而小鲁登泰山而小天下则周旋俯仰者在其中矣仰之弥髙钻之弥坚见山而不见我也心外无法满目青山见我而不见山也上无攀仰下絶已躬所谓我者又何物耶天台雁宕之前岷峨衡岳之后举目为白云青嶂所迷举步为悬崖絶壁所碍者几何人哉开道以来之引手以招之即山他日幸无壁立万仞
　　瘦岩序
　　淳祐戊申二月隆上人自灵隐访予于径山以瘦岩谒序时五峯新霁春在千崖万壑间晩色晴光与天地中和气荡摩霄汉大哉伟观于是可以论瘦岩矣何以言之秋老霜飞树凋叶零山苍苍而翠落石岩岩而露骨异时消弥剥落今日华滋秀媚之机也道学损益之效于此又何加焉消弥其敷腴剥落其浮靡而空洞其中外则华滋秀媚者不可胜用矣予方以是义告隆执笔未下天风忽来飞花冉冉入室几砚管城翁奋髯而言曰此第一义也隆击节曰吾得之矣
　　海翁序
　　海于天地间大包无外昔者达观逸游之士咸至焉泛灵槎而上霄汉踞殻而食蛤蜊者心与海为侔身与海为准而二子或未知也海翁家在东国百千大海纳在一眉睫不待登科从汗漫已彻海之源底矣来游大唐受钓竿于径山老子所谓大身众生盖其掌握中物也世路迫隘吾将乗槎东游矣翁归国中为问津者北道主人闻沧茫广漠外逐文鱼而畧扶桑脍苍龙而索明月必予无疑者翁倘问讯行藏当质之眠沙鸥鹭
　　洪崖序
　　洪崖在西山右倚天青壁鸟飞不度昔者藏真翁烧药其间药成仙去遗力着草木华滋肤腴至今犹有仙者气象而翁之精神未必不已随混沌死矣恭惟郍受活人书于海上诸老归隐嵒下山上月明夜凉如水酌清泉命楚歌而些之待其跨翰雪精腾跃崕上不惜引臂推而纳诸万仞之下使之起死还丹在此而不在彼则石桥一湾丹井千尺必将懽喜賛叹踊跃相命曰不谓仙人去后有此主人西山未寂寥也
　　古泉序
　　太极未分时醴泉发西域清冷香冽犹醍醐甘露迦叶以上皆秘密惟谨不以饮人后五百世浊恶界中甘泽不降大海枯竭人将渴死达磨大师始开凿疏导决之东流被无臂人以漏巵汲之器器相传五世为夜半有力者负之而去骤步疾走泛滥溢出于是离为两脉列为五滔滔汩汩横流四达与百川四海同为一味天龙鬼神修罗蚊防随其器量悉得充足然后涉其濒而不识其源者徃徃皆是四明蒙上人负一锸游四天下穷其夲源经三大阿僧祗刦无寻觅处反覆求之忽于脚跟下沸涌而深不盈尺澄不见底清冷香冽醍醐甘露无二无别或问饮者如何蒙曰死
　　无照序
　　予辰兴宴坐无垢轩有号无照曰慧者踵门来见曰久不奉教予曰夜来一雨今日便凉又曰今夏多幸获此同处予曰昨日有人自山下来言蚕麦大熟又曰体中安乐否予指青衣曰置来十余年矣已而出纸求无照序予谓之曰尤嫌少在
　　止堂序
　　止止不须説已是草深一丈殊不知春禽昼啼秋虫夜鸣户牖阃奥六通四辟盖覆之不得穿凿之不得止止一字又何地安着哉震风凌雨不动如山大坐当轩闻万象炽然説法此止堂现行三昧也若曰寂如遥夜万籁不动湛如古井一波不摇难与论止矣何故止堂止处雷轰电掣不如此説即彼自説
　　梅峰序
　　少林一枝到庾岭遂分南北一花五叶由是大盛三传至大梅早得春信于江南道中深入四明落花植实自娱歳晩已而七花八裂终不免老厐之口仅存核子散落丛林根荄芽蘖日滋月茂至今数百年动人春色犹满眼也茔侍者生长江南山水间色香枝叶无所嗜好独向百杂碎处微见少林庾岭所传消息生机活意盎盎千崖万壑间如春风行空不见其迹大梅老人于灭尽定中轩渠而言曰咄哉此郎逼我太甚
　　竹洲序
　　一击忘所知须是田地稳密方可进此一步打风打雨説短说长脚根下浮偪偪地人不足议矣竹洲道人久在江湖间深究本根之学虽未常东敲西击而忘之一字已无着处是故八风浩宕而不屈其身万波横流而不失其节我欲从之兮路絶隔秋水兮共明月
　　别峰序
　　天下无二道圣人无二法有别乎仰而观之则高而无上睨而视之则大而无外同且不可得乌乎别善财失之于未离觉城之时而得之于已登妙髙之后何其与此峰相见之晩也别峰道人要识是峰但心无所着生无处所徐步经行间忽然踏着吾将普吿诸人曰徳云比丘者即比丘是
　　文
　　荐福法堂上梁文
　　伏虎师受戴叔伦之施奄有湖山古塔主为范文正而来大兴禅学如洪钟巨镛声满天地如景星霁月光照古今懐哉若人慨焉孤闷起百年之已废岂一饭之可忘无文长老为母还乡信縁住持平日不谈世故或谓其疎随分畧振丛林姑试所学一日必葺三年于兹顾瞻数仞之危堂曽经诸老之説法应庵万庵不可作矣松源曹源其谁嗣之尚论祖室之兴衰大惧宗门之顚覆寥寥千载耿耿寸心花雨诸天笑空生执之失度草深一丈惜长沙散去太奢用埽除建立之机为开示悟入之夲孰曰修造而非提持是用作歌未能免俗诸老难追两眼空活意生机无恙在一堤杨栁万丝风【东】
　　一印无文手自提不住语言文字相佛来也放一头低【西】
　　【原阙】
　　【南】
　　垂手不能空费力颇怪春风多事生梅子飞来花五色【北】
　　面力全无难近傍客来探水有乌藤与伊防折归方丈【上】
　　春染湖波緑如画岸花汀草长精神伏虎门庭非昔者【下】
　　伏愿上梁之后国家闲暇佛法兴隆有太原见雪峰底作畧乃登此堂有赵州验茱茰底眼目乃陞此座举头数屋桷山僧不敢放憨背身着草鞋衲子尽教逞俊
　　感山依云阁上梁文
　　展开下之溪山地谁云狭放出眼前之境界楼不在髙收天涯万里于一覧之中卧世界小儿于百尺之下此举出人意表何为合住其中花外日长明千圣不传之事茶边夜永看一沤未发之机同经异论者揖之使行演雅使骚者麾之使去盇维摩室中无非大士而曹溪门下不许俗谈作四方上下之歌颂北道主人之意一片闲云卧此中语客兴隆乾道士月明楼上有疎钟【东】
　　案上遗书有纪谈只作语言传诵去悬知老子不能甘【南】
　　碧桃丹杏已成蹊一笻海上横行去回首方知剑气低【西】
　　雪径樵归能领客共倚春风十二防眼中各自看山色【北】
　　我欲借楼看万象说与堂堂云卧翁莫道丈人无辈行【上】
　　举世炎炎苦长夏清风树下有高风卖与时人谁着价【下】
　　伏愿上梁之后主賔皆一时名胜笑谭极千载风流云散月明弄画防之花影泉香火活汤鼎之松声入此门来莫作境防
　　疏
　　佛成道
　　大定如如木槁灰寒于六载明星灿灿云开天霁于一时与天地生灵同证同修故万世古今无二无别防哉圣学允也大成伏愿刦浊界昏益竪光明大藏天荒地老常转清净法轮
　　禳火醮青疏
　　仰瞻乾象凛竒祸之可忧内省臣心实吉祥之所舍密移造化仅在须防伏念臣某娱侍偏亲居连季氏俯见屋庐之成就庶几母子之安居赤日当空咸谓天星飞坠垂光下烛深疑荧惑流行举室震惊反躬祗惧与物周旋而岂无谬戾去天咫尺而并在鉴临或因土木之妄兴辄犯乾坤之大禁九关在望百拜陈词伏愿察伏枥之悲鸣念营巢之辛苦阳张隂翕运回天转地之机弟应兄呼罢曲突徙薪之役
　　明州翠崖火后过日夲国化修造疏
　　大宋军州三百余所惟四明多是名山雪峯弟子一十四人独老参号称上首室庐在翠山桃源之上声价列天童玉几之间云门大师曽扬锡而来笃素先生实埋玉于此颇怪郁攸之不恕未信梵刹之难兴万里浮海于东幸有化人之国一舸泛潮而徃便成古徳之居佛法不隔丝毫境界何分彼此钓竿直拂瑚枝不同汗漫之游赤手抉取骊龙珠要了庄严之事好风吹去即日归来
　　求僧疏
　　出岭二十年居无所定短三千丈老不饶人卧听穷鬼之揶揄羞见少时之行辈手植青松一万树肯退大心气压黄梅七百僧只消四句念此道坠地乆矣谓后世无人可乎以圆觉为伽蓝便与麽去尽大地是自已作如是观现比丘身了丈夫事
　　正续入内化装佛藏疏
　　云楼月殿寺疑天上移来金榜玉章额自日边降下前佛后佛同时出现大藏小藏从此流通要见放光动地之祥须借旋干转坤之手素冨贵行乎冨贵无边刹境在毫端是庄严即非庄严万两黄金也消得
　　径山化楞严防香烛疏
　　水云普防踞圆觉而住持口耳俱忘用音闻而修证九十日内不离是定三千年事祗在于今平等发心接续光明之种大家出手发挥知见之香
　　书
　　上方侍郎蛟峰书
　　比禀违后为慈亲请田事见实堂又留两日乃絶江省洪氏女兄桃花峰下徘徊玉溪栁塘间三月初方还鄱锋车促觐屡见近诏正人登庸固可为天下国家贺然骤失贤父毋又极为西民惜也度闗紫气已行复辍岂山川鬼神隂留潜尼以遂斯民所大欲耶某伏奉公移以上蓝缺住持事俾举所知敢不循名考实以求无负侍郎主张佛法之意已见之甲牍矣明老领鵞湖于大坏极弊之时百废具兴内和外恱惟恐其不留而飜然引去寺僧申邑邑申台此侍郎曽出公帖留之矣明老去意不可夺托某申恳乃已今之为住山者多弥缝鑚刺深根固蒂惟恐不尽其术若僧若俗又惟恐去之不速于此可以观明老人品矣侍郎求僧于数百里之外某以妄人应举不特有愧侍郎亦愧此心也荒荒眼底求一可人如某意者不可得而况侍郎两眼空一世乎此所以舍明老外不复他举也




　　栁塘外集巻三
　　钦定四库全书
　　栁塘外集巻四　　　　　宋　释道璨　撰墖铭
　　天池雪屋韶禅师墖铭
　　曹洞诸老以真履实践与道为配溢为语言葩流丽如花透春色真积力乆机动籁鸣有不自知其所以然者雨洗淡红桃萼嫩风摇浅碧栁丝轻眼正句活汔传洞宗正印甚矣未易以语言观也嘉定间净禅师唱足庵之道于天童惧洞宗学或为语言胜以恶拳痛棒陶冶学者肆口纵谈摆落枝叶无花滋防味如苍松驾壑风雨盘空曹洞正宗为之一变天池雪屋禅师时在侍傍亲证是三昧已而横防头曰吾宗不如是吾祖不如是也吾其绍述宗祖乎宴坐天池十有八年仰观俯察谓道满天地间阳舒隂惨秋明春媚皆道之所存点染融化活弄死语精神百倍而俗眼少有识之者师讳正韶番之干越人父谢母柴少从雄峰法慈祝髪游吴越受心要于天童歴登诸老门以印其所得亲老还江南复侍香列岫掌记疎山声名猎猎不可掩文昌赵公必愿以天池请出世山高云深众不及百而职分甚修居七年寺燬师不亟不徐寻复旧观疏通玲珑悉出心画口授无或不强人意筑庵山阿凿池引泉环以幽花细竹夷犹其间以遂所乐端明厉公文翁为扁曰明月景定元年四月庚子示寂夀五十九腊四十度弟子若干其徒奉师灵骨舍利及火后顶骨牙齿不坏者墖于明月庵后若凤状师行请予铭予行天下凡三十年多交天下名尊宿独欠识师东游海上尝阅师兔园集诵其语想见其人自京还番数交讯番去庐山不逺欲见莫能来开先可以一见而师灭矣师萧闲凝逺有晋唐人风味工歌诗托物寄兴陶冩其胸中至乐意在言外观者不具眼乃以诗家目之是见师杜清机也道防千载托于语言纷纷末流能以语言发挥道妙者不多见仅仅有之而世之识真者又絶少淡红浅碧眼固正矣句固活矣使居今之世不目为诗家也几希此予之所以为师太息也铭曰
　　洞学防日行太空大于丹霞盛于芙蓉大休足庵扶持正续似地擎山如石涵玉天童长翁初无寸长无寸长处万象耿光雪屋空寒春行万里防染风华散在百卉大痴小黠萃于一门我行芳草汝入深林所同者道不同者迹捉象捉各全其力为师灭度指北为南精神照人明月一庵
　　石霜竹崖印禅师墖铭
　　昔东山以白云之道陶冶天下学者开福宁寔捷出其间沉濳博约所挟不下三佛而枯瘁寒瘠剥落华滋如冬在木杪老拳谨握老死不轻售宻语圆悟似明月庵果再传而月林观出以行配道方行吴越间开福之门益大以肆竹崖印师其嫡也师讳妙印豫章进贤万氏子无适俗韵受僧学于邑之龙塘绍昙年十六受僧服杖锡行四方时去干淳未逺江浙多名宿歴叩其庐留龙门光痴钝頴浙翁琰防最乆用心良苦而不遂其大欲乃见月林于平江灵谷入室次月林问如何是祖师西来意师答云值甚破灯盏月林可其言而竒其器朝煆夕链异时所得尺短寸长悉亡去无影像载道而归无二月公住南台致师分座已而复首众岳麓舍人张公嗣古以长沙谷山请出世劬躬苦节有古住山人风味六年侍郎余公嵘迁住石霜湖南自无二散席衲子怅怅无所归宿至是云集如水赴壑未几建之开元瑞之黄檗南岳福严洪之翠崖寳峯聘命交至率谢不徃徙高安洞山行道如石霜时枢相贾公似道镇九江虚东林屈师为庐山重入院不两月即去归卧旧业金枢陈公韡守潭州首以龙牙起师未领事易石霜法道复大振长松片石皆长顔色尽发所积筑庵曰紫霞为藏焉修焉之地侍郎杨公为之记时丞相赵公葵燕居里第招师论道无虚月寳祐二年秋退居紫霞明年示寂手书四句偈云六十九年一场大梦归去来兮珍重珍重八月二十三日茶毘牙齿数珠不壊舍利陆离五色相激射墖于紫霞庵侧度小师四十余軰其徒惠隆以师四偈语走数千里求较于雪窦江西复来番请予铭予周旋诸老间窃闻议论谓月林制行纯白视天地万物皆自已思天下之人一夫不闻道犹已负之故善巧方便诱之趣入而皆粹然一出于诚其徒未得其真取其似焉者嚼饭喂婴伊阿煦妪如田翁村媪谓是足以尽先师之道或者反是则曰身不必修行不必果理欲界限不必严诳言伪行于其师之道不啻如氷炭师与二家无所依违谓天下无事外之理住山二十年所至一日必葺而不废唱道非不慈也而断之以义非不善诱也而临之以正机之峻而发于用也大行之力而信于人也深此其眞得月林之心欤数十年来二浙无江西尊宿予防京师屡以师道望白之有位者方将令行吴越而师则灭矣悲夫铭曰
　　道若大路孔平且直躬行实践无徃费获发为机用如剑斯划溢为棒喝如电斯激厥维伊何躬行之力彼昏不知以舌为的身违行戾舞诳肆惑竹岩曰嘻其究安宅持规挈矩崇道尊德涖众行已如临万敌矫矫一节始终不易后五百世古道顔色于月林门一直千百用不尽施究则无极谓予不信有如此石
　　墓志
　　中沙张公先生墓志铭
　　庆元嘉定间大理司直竹斋裘公万顷以清风亮节闻天下里之人士耳濡目染多笃行好修表倡后学某生晩不识见闻所及者盖四人焉竹堂徐公应科北山王公申之竹嵒傅公梓中沙张公祥龙是四君子皆学修行立识不识皆以先生称之昔者省女兄桃花峰下一再登竹堂竹崖门独未见北山客有以谬语诵于公者辱印可虽不识犹识矣中沙先生则少尝执弟子礼者也先生字仲符新建樵舍人父某母某世以书种相授受先生少頴悟不好弄从昭州司法参军王公若氷学精敏自强工倍师逸挟所学游郡泮屡魁诸生郡博士期之以逺先生亦自负一科不难取而命不胜其有衷甲场屋间屡战屡北气不少贬受徒讲学五十余年夜诵晓讲以道徳性命为根本以语言文字为枝叶一时从游多心领神防去而与偕计者有人翔太学者有人蛰而不奋者亦不失为名胜士庭槐放花必躬率子弟欲背一试以发其所积为有司者多以新巧为程度学深文老贾用不售而岁月逝矣究心易学手集诸儒训説遇自得处则疏于左方为歌诗有古作者风味竹斋谓其字字入律天风吹松篁烂熳翳溪光山樊亦多媚素面团春香尤为知丞髙公所爱敬寂寞短章舂容大篇韶頀人间洋洋盈耳间诵释氏书于金刚荡空破执之学若有所得晩于竹堂北山诸老仿洛下旧制以文字饮为真率防沧浪白髪鲜明相照映笑语流丽花气扬春醉帽倾欹皆可入畵不数年竹堂死北山死一老虽无恙然骊驹在门仆夫整驾矣寳祐戊午七月二十七日卒临终索笔书五言诗八句感时伤事辞甚切至娶杨山万氏先二十七年卒子三人頴灏顷女二长夭次适王梦龙孙男四学子惠子闵子敬子孙女四二出适二未笄诸孤以是年十二月二十二日于大木清塘之先垄治命也先生得于天者清自幼至壮至老嗜书外无他营气行万物表权门贵家一足不印其地善善恶恶不以好恶乱其真困顿隐约取分造物固甚亷然有诗文可以名后世有子孙可以昌遗学是取于造物者已多矣奚其亷平生著述有大易集解四巻金刚经大义一巻星源纪行集鄂渚集家居杂咏皆手泽也端平丙申某将求道四方别先生竹屋下先生以序送之其言有曰勿泛而求也勿迫而索也勿拘而泥也勿肆而诞也呜呼是岂得于纸上者哉海上二十年一舸来归欲持所得于诸老者复之先生而先生不可见矣悲夫惟先生修名实行大书深刻当属之于当世闻人璨也何敢頴等书来谓受教于先生之深者莫如某知先生之深者又莫如某具衔列爵又先生之素不愿闻也璨不敢辞铭曰
　　取于学也冨取于世也亷一彼一此轻重悬异于亷乎何嫌清塘之源草木秾纎郁然有诗书之气过者具瞻
　　圹志
　　诰封赠孺人先妣吴氏圹志
　　赠孺人吴氏豫章进士陶跃之之妻迪功郎灨州灨县丞叔量之母生于淳祐戊申二月戊子没于咸淳丙寅正月庚子冬十月戊申叔量率诸孤扶同里阳和山叔量哀荒废笔砚命弟住持饶州荐福寺僧道璨书嵗月纳诸圹曰先妣讳某年十八归我先君恭顺勤俭其天性则然先君少自负气行万物表御事应物不以毫挫于人年过三十始大悔艾以和易刚赴人患难蹈水火不自惜乡里族党有鬬能以片言析曲直无少长贵贱皆翕然归之先妣与有力道璨兄弟稍长先君授之学四方賔友来栁塘以先君为的杀鸡为黍烧松煮韭客至辄办先妣无难色且曰賔客不来门户俗唐书虽典可赎也道璨少也鲁去从释氏先妣留莫可则曰既服僧服当尽僧业今之似僧而非僧者酒祟之汝宜戒伯兄叔量早有声塲屋以工深多不合有司尺度从主一张公洽晦静汤公巾受晦翁书而读之与功名相忘与仲弟万均各筑室栁塘上相去数百步风暄日暖先妣间一徃来诸孙前后相追随媻姗歩栁塘中如画烧灯夜坐子孙环侍几坐不能容待拥衾就枕乃去数年如一日伯兄登丙辰进士第归拜堂下先妣无喜容岁丁已先君没明年仲弟没稚子幼女长短成列先妣见辄涕下区画其家事某先某后某缓某急口授指画无倦伯兄除先君服调灨州县丞欲将母之职适璨致开先事而归不忍母适千里外执不可无何璨又为番守忠斋孟公之约招之东湖兄弟相望数百里之外庭闱无兼侍寝食不自安明年冬璨谒告入闽访樗寮张公即之不忍别膝下乃白泉使溪山谢公奕焘檄伯兄入治幕以便奉养先是天子有事于明堂诏子大夫父母赠初品服伯兄请于朝奉诏归省而洪氏女兄自桃花峰来时先妣病在胸膈厌厌卧榻上子自逺归诰从天下踉蹡出户外病若辞去既拜受服属亲戚罗拜止巵酒加餐强饮面无老色乆之谓伯兄曰吾病且间尔初仕毋畔官离次番毋留且返灨乎伯兄次番谒溪山具扁舟絶湖欲从豫章而上次鱼门水缩不可舟巡北掠西舍舟而徒归问安否偶膈疾再作遂留侍汤药起坐言笑如常而食事日减迄不可为道璨逺在千七百里外后二十七日乃闻讣天乎痛哉夀七十有八子四人长叔量娶万氏次道璨次万钧娶杨氏次万里奉祖妣命继伯父女一人妻山谷洪甥诸孙进士庭桂孙男女七人曽孙男女四人治命合梅山先茔拘隂阳莫能异也道璨不肖漫游四方未能忘母十年还江南志在疾病医药一脚出浙遂无相见期巧相避乃如此天髙不可叫奈何尚记七八嵗时与女兄仲弟俱疾疼先君出未返儿女咿嘤满室先妣入视医药出理门户事待夜篝灯制衣履朝夕樵然无宁晩节末路子女各植立而养不能久天可荒也地可老也母恩不可报也道璨无母可恃江南其能久留然狐死正首丘终当防茅阳和冈矣谨书嵗月志诸圹又当求立言君子表诸墓
　　祭文
　　赴开先告先人墓文
　　半生病已无心涉世矣薄游人间父命不可违也一钩明月甫退还东湖双磵两峯又居焉入手去家不逺省母差便可以一行矣尊闻行知不负所学矣敢不自勉仰报亲恩
　　祭逢原兄
　　族兄逢原宣义没已三月且有日矣住持庐山开先华藏禅寺弟道璨不得奔走防谨具香茗专遣徒弟惟康奠于几筵曰栁塘之族二十年来日盛且大敏事足以应一乡之缓急好事足以来四方賔客如兄者可屈指也我乗天风归自海上迫于爱母挟病游人间兄告之以当用晦以养明毋劳心以害明爱之至语之切如兄者又可屈指也满船明月甫退还东湖又拾枯松煮庐山清气兄既喜其出又甚惜其行江澄烽浄一舸东归侍母不一月而还山之檄交至兄僵卧榻上骨见衣表骤焉语离焉出涕居者行者皆不能为懐别去两月仆至而问则曰病且笃矣兄至而问则曰死且殓矣呜呼惜哉子女已立门庭已张田园已植兄死无憾矣八十之老母生不得养老不得送谓之无憾可乎哉若夫和以全手足和以安尊幼和以保门户和以却外侮破尔我之籓篱成一家之桃李兄之所以望于后人者想死不能忘言也死不及语殓不及视葬不及送璨也与兄几若忘情者矣栁色映门竹色入座欵我于堂送我于路问我于老母之庭他日归来兄可复见乎悲夫
　　笑翁和尚奉安先世祠祝文
　　为王父尸职在冡嫡大经大法万世遵守也祭非其人其鬼不食反经合道圣人有取焉天祸我家宗师既斩蕙殽兰借于豆于登有斋季女惧弗克任郁彼西寺敞厥祠宇爰奉神灵于焉奠居资冥致严岁有定制所以反经合道之大权奉先追逺之大孝也猗欤休哉尊严像设足以正吾之视于烁鼓钟足以正吾之听惟视惟听乃正厥性夫如是则西日明边大花深沼犹外物也灵兮钦哉
　　灵源叟祭母【代】
　　生其夭夭死正其命豺虎无所容其喙锋镝无所投其刃母之取于造化已无欠者矣问道四方漫游忘返身经大乱而不省不幸大故而不知源于吾母有大欠焉前秋西泝需伴九江人或有言吾母已不相待天涯独哭且信且疑兹焉得书乃知屋头青山稚松已长而源也方得的讣有声彻天有泪如雨不足以泄此悲也然自蜀复以来二十年间全蜀之人有首领之可保有墓之可寻如吾母者几何人安不及养病不及问闻讣十四年之后望哭一万里之外如源之为子者又几何人哉狐死首丘此计以决省白髪于堂上披宿草于墓前且有日矣蜀天遥遥蜀江迢迢蜀山可磨我恨难消
　　祭无准和尚
　　径山堂上佛鉴禅师入湼槃之明年叅学某追慕不已百拜具奠为文昭告曰维师道徳其大无伦如天行春不见其防斵封破执随根利钝峻不设险平不落地刋陈出新浚道根源少不病简多不病繁望重当世眇视一已量包天下不遗一士璨也未至师徯其来亦既至止师谓不才相从三年思意千万从行侍坐朝夕无间耿耿自好师置不论嗷嗷羣吠师若不闻暴气増眚嗜书废道定气捐书持养之要大哉明训皎如日星重提复命告戒叮咛我省痴翁乆留建业归来问安喜泛眉睫曰我出处子合叙之九天遗奏子合具之死生在前谈笑自若察其所安如三禅乐去年春莫徃哭鄮峰孰云今年又哭师终朞年之间并送二老如此哲人天夺何早守其所学尊其所闻敢不自勉仰愧师门
　　径山两浙祭笑翁和尚
　　呜呼道在丛林名在天下公论在衲子藐焉后学何敢睥睨其籓篱哉然观其进退出处措注设施则万人之杰一世之师也忿教嫉邪议论不恕如雷霆无心于搏击而有歉者适自婴之得谤大如屋孰曰不宜向非智识之高明植立之径正难乎免于今之时矣嗟夫嘉定遗老十存二三而师又长徃有志之士不如凛其众芳日无羣艾岁长谓恶不必戒善不必为此论一胜朋千百而从之圣人之道其不大坏而极弊也几希簠簋五峰之苍翠俎豆双磵之涟漪合万象兮配享师庶几兮来仪
　　祭先师塔
　　问修途而载征望松楸而堕泪岁行十祀矣春入林端宿草漫漫芟夷蕴崇西归第一义也嗟夫先师灵骨异时觅之于闽山浙水之间矣洪波浩渺白浪滔天果在西山原上哉虽然无事外之理无理外之事万行门中不舍一法盖谓此也挈挈此剑来刻舟求剑自不容已耳
　　祭痴絶和尚五章
　　呜呼师乎法施如云雨道鸣如雷霆上而天子下而庶士皆能知之至于有古尊宿之道三世之论者或未知焉曹源门户荒寒寂寞老臂独支卒使之广大髙明福庇天下虽道盛如松源不以易其素一也气正而严不以辞色少假学者我从我违不尔暇顾二也僵卧一榻泰定清明説偈书赞终日无倦色侍僧以遗颂请则麾斥不顾而以月望自期三也嗟夫是岂志满气扬尝试为之者所能及哉常谓势可以服众而不可以服善类之口力可以得位而不可以得善类之心今夫方丈其居绚采其衣彼信矣此或不服此服矣彼或不信师不求信而人信之不求服而人服之故其髙卧玉山望之者如渴养疴双径从之者如市此其必有不依势而立不恃力而行者矣遵秉遗言服役大事煇也何幸身亲见之然隳此大法之幢灭此大法之炬坏此大法之栋梁天下将安仰哉悲夫【煇石堂】
　　佛法至密庵谨严缜宻如金匮石室过者不敢仰视三传至师暴白宣明若掲日月天下皆得而见焉肆口而説纵笔而书或辩而放或径而约谓其平易则断崖絶岸不容趋歩也谓其峻峭则通涂坦道不禁徃来也猗欤防哉自先大慧以来未有盛于师者也是故六座道场不足为师荣三奉明诏不足为师圣甫登径山即入灭定不足为师惜也虽然去年哭佛鉴今年哭老师天下大老并哭之于期月之内自是而徃眼中有泪其将为谁哭欤吁【众寮】
　　道无方所不可名状何以求之视师所向我乘天风来从海上师与佛鉴二甘露门説法径山一音普闻如海流天如山吐云万里去国得师如此愿言从之至死不二曽不期年相继而逝茫茫客路孰训孰箴岂不懐归波险岸深斐哉斯文莫冩我心【日本能侍者】
　　侯门相迎欢声如雷去年嵗晩方见师来聚头相送苦泪如雨今年嵗晩又见师去凡今诸老几何人哉如此送迎能堪几何悲风满山愁云满目虽欲不哭焉得不哭【门祭】
　　老气盎而白髪练而一笻秋色师来何迟灵骨灿而征车烂而一道悲风师去何之修途遥遥税驾何时瞻彼玉山悠悠我思【含晖亭祭骨】
　　祭育王无极和尚
　　嘉兴开禧间先空叟唱江西之学于玉几师是时年盛气鋭振厉其间如文逺之在赵州耽源之在南阳也嗟夫空叟墓田松桂参天矣国中大刹歩武而升方行吴越发挥家学属意于师者极不浅也烂遗墨之鲜明羞众香之芳烈塔中有灵几何不怆然动色也哉伤今懐古忧心如焚谁其似之江东暮云
　　上人祭父
　　呜呼生不能承欢于膝下死不能寅奉于几筵某之罪何如哉然法界海慧照了诸相生死别离如梦不实吾父之训也异时常以是説质之东南宿师老衲矣嵗晩庭闱深谭密语千里逺来之本意也一簪华髪而相见无由秋堂夜深而寒蛩乱泣今夕何夕尚忍见哉虽然防衣缟服曲尽礼仪非谓养生送死也烟笻雪笠漫浪江湖非谓情忘义断也迎之而不见其首随之而不见其后曰父曰子各不相知子道毕矣衘哀茹苦沥血矢词昭其礼也
　　笑翁祭余参政
　　公自草莱一飞冲天滚滚功名逾三十年身在庙堂心存佛寺观其规模卫王是似出殿丰沛遭时孔艰惠化傍宣春在花间越人累累白骨重肉如冨郑公作青州牧皇皇衮衣东归里门扶杖父老咸告子孙今来相公昔我邻舍尔贾于途我耕于野罢争休讼母致甘棠恐妨相公凊温萱堂天子曰都东民已化盍归乎来宰我天下玉音方至奄息已灰山頺梁坏畴能不哀嗟我何人受知一世出幽归隐曽无二致问其安否访其衰迟易箦之后何能念之瀹茗矢词神交言外携手同游大寂灭海
　　无凖祭开首座
　　才忌大竒徳忌大美端嘉之还士防以此嗟夫元光之死予哭之恸曽日月之几何忍复以哭元光之泪而哭子乎青松成隂稚子至止老我未死尚期见之
　　无凖小师祭老彰
　　石之洼木之瘿乾坤变化各正性命既偻而躬复防其明天地之大也公独竛竮斫轮老子巧于造化花自短长春无髙下伊彼棠棣偏其反而却立东风哀此一枝
　　祭幻庵
　　住如幻境界修如幻法门学如幻三昧幻庵用力于此其已乆矣是故周旋给侍于圆照痴絶二老之间观法如幻也低徊婆娑于万众之底观心如幻也支离磅礴于一榻之上观身如幻也入如幻世间示如幻方便作如幻佛事所蕴未竟而翛然长徃何哉荐如幻词具如幻供修如幻化幻庵其吐之乎
　　祭实上人
　　愿而质柔而栗观身无常根道甚力与贫相忘与死相敌嗟哉斯人亦岂易得今亡矣夫吁可叹息
　　东谷祭李寺丞
　　昔先正乐庵持文献正印发明道统仁言膏泽至今犹在天下封胡羯末世守旧学昆山之阳堂堂万钟也公犹力学好修有乃祖风烈白髪千丈而不易其壮青衿一命而不华其色苹渚借之而不留云阳望之而不至淮海风高边城月冷授之以政试其所学逸轨未驾而九原不作噫乐庵诗书之泽何其斩欤老我城寺十有余年秋堂风露夜灯火与公相从葢通家也遗像山立英风凛凛揖之而不前语之而不应平生两眼不识有泪却立几筵澘其如雨
　　祭南康升老宿
　　玲珑峩峩可砺可磨虎跑涓涓可濯可渊公游是中爱忘其返临碧倚青婆娑嵗晩大江之南人物凋零如残秋叶如欲旦星嗟公老成夫岂易得譬彼嵗寒后凋松柏生耶死耶果何有哉莫云低徊悲风徐来
　　天童祭乡人
　　曹源正派滙于甬东濯渊之头角者皆至焉兄赤稍鲤也鬛翻风而鳞横海翔青冥而上河汉方且有待天风不来海波不扬困苦枯瘠殆涸辙之不如矣已矣乎以斯人也止于是乎
　　祭安危峰
　　仰止云霄多士如墙兄于其间捷出横翔挺特自将豪放自许白眼自横清贫自处纷纷交道如马牛风槩观等视仅有危峰岂无他人狎比亲眤彼疆此界自为区域相彼三泸宅西北隅风寒不毛有此人欤讣音东来初疑是梦载问载询失声悲恸我恸伊何非爱与私为朋友恸非君而谁曰夀与才天不并授得陇望蜀鬼见失笑歴观古人鲜不若兹猗欤危峰又乌足悲
　　祭明州上人
　　微雨西风黄花时节异时常哭迂兄矣徃者不可再见方且恻然入念兄与迂伯仲也亦与此时长徃何哉嗟夫其生若浮其死若休兄既不可免矣酌以寒泉荐之秋菊吾其可免乎
　　同叅祭明晦室
　　知进非难知退不易知难与易有道君子师来东南位望方峙逾年谢去与病为侣视其进退如盈科水盈而后进有碍即止我观今世力挟货取侥幸一得忍死不已闻师之风其颡有泚道之与时得此失彼古犹病诸师乎宜矣峩峩鄮峰特立不倚用舍进退曽不与是贻厥后人有此焉耳
　　孚藏主祭夀无量塔
　　道术行否系乎时出处乆速悬诸天翳我季父得位与时方且大鸣厥道而天固啬之何哉孚也不敏何足以知之尚记指其从师俾其得度畴昔于我三致意焉大地平沉十三年矣望东南云挥天际泪无顷焉望之薄游五峰磅礴数载剪拂松楸有志未遂木杪秋枯风露増感十里问途拜省塔户宿草漫漫而狐免自驯老屋荒荒而乌鸢不下右绕一恸声震林薄恨不俱殒也虽然博厚高明深固幽逺刦灰载扬而不然世波横流而自若有大窣堵盖若此也挈挈此来鞔峰之下拂拭其题碑树艺其宰木不几于藻绘明镜而滓秽清明者欤悲夫
　　祭径山滋都监
　　虑淡兮宁气和兮平老竹兮同夀羸鹤兮同形常只肩兮任重竒祸巧发兮莫之或撄卧一榻兮涧东挂眼长松兮足了此生水流兮花开山空兮月明嗟乐地兮如许何大梦兮弗醒桂浆兮孔清兰借兮孔馨防公兮不来烟渺渺兮云冥冥
　　祭樗寮张寺丞二首
　　我登公门年二十余公曰可教进之座隅睠焉顾之若抚其鶵垂三十年爱我甚初省我还南久留敝庐前年候公桃源之居公健犹昔我欲扶喜极而感言与涕俱阿母讣我我车载途四檐夜雨灯寒漏徐忍以别言长揖而趋居者行者心忧焚如岁晩仆回楷字亲书曰母既葬无留东湖亟其来柬慰此阔疎驾言相从亦岂踌躇公乃仙去曽不待予公也天人清明气腴视死生际云行太虚而我何为抆泪盈襟敛不及临令葬是图涓吉得报即命我车遥想雪村石径萦纡梅花自老病鹤自癯主人不来慰藉谁欤我病崖壑竹瘦松枯公今徃矣宁久世乎手把芙渠从公净都苜蓿防干花茗芬敷梦公不来呜呼悲夫
　　乙丑冬省公于一别十年之后我喜公健公喜我来轩眉相向喜不自禁也周旋才七十日而先妣讣来挥泪别公而归负土种松幸未即死从公桃花源上行矣有日公乃不能忍死相待何欤噫入不能侍母出不能见公天地虽大璨也何所依归哉公视天地如传舍视名位如刍狗视身世如露电视死生如梦觉住而云凝去而风休宜也闻讣后时既不能防葬矣瞻仪形于几席抚马鬛于松楸此志甚坚且确也名为住山人俯仰不能自用今年春就巢西山下我车东征秋以为期自二月来疾发胸膈昼不能饭夜不能寝今十阅月矣零露晓装落日晩炊既非呻吟疾痛者所能而都台招隐檄至再四扶病此来仅数十日而遽曰谒告咸以为不可前之坚且确者至是遂回且夺矣嗟夫出公门三十年寒而衣之病而药之饥渴而饮食之契濶而访问抚存之公之于我犹父之爱子母之念雏也而公死生之际璨乃若此是所谓胸中有义理者乎倾东海不足以洗愧矣虽然公之神在天下犹水行地中寺有祠宇案有神主箧有画像典型仪度又何必逺求东海之濵哉璨自病来气血凋耗形神枯悴亦将槁死岩谷麾斥八极从公复游人间三生固未艾公虽死于璨未相忘然前不云乎传舍刍狗露电梦觉公知之深察之审矣夫岂梏于情义沦于生死胶轕鞅掌若是云乎哉璨之行天下从师友所叅所学亦岂胶柱调弦若是云乎哉酌以寒泉荐以秋菊吴越千里如对面目
　　诸山祭云大虚
　　才不与气合不足为士学不与道合不足为士具是四者而欲得志于天下虽圣贤不能为盖天之所必恶人之所必忌也太虚负才髙明挟气正大始而博之以儒学中而参之以圣教终而约之以至道故其发而为文则浑而厚变而为诗则雅而正溢而为骈俪则华而滋犯天之恶而不顾取人之忌而不恤是故住山虽荣而不贷其苦取名虽冨而不疗其贫涉世虽艰而不缓其死由是而言食不知防太虚之钟鼎也衣不及完太虚之文绣也髪不及华太虚之夀考也士焉若此可以为士矣峩峩小峰翠压江湖乃翁由是声彻九天道行四海太虚居之不数月而遽讣告曰恶曰忌不施于翁而独施于太虚吾又未见天人之能恶能忌也虽然能贫太虚之身而不能贫太虚之道学能啬太虚之福而不能啬太虚之才气能夭太虚之夀而不能夭太虚之诗文翕之而愈张抑之而愈扬吾今而后知凡为仕者惟恐天之弗恶人之弗忌耳犯恶取忌太虚胜天之胜人者不在兹乎扬西湖之清风挹北山之爽气绘太虚于斯文落遗哀于百世
　　祭毛提刑
　　哭公以泪邪我泪无痕哭公以文耶我言无文念我与公相从十有九载爱之至念之笃殆非手足之可伦亟见亟别深谈密语此是而彼非心同而论异又非尔汝之可分公所禀者直气所蕴者正学入而峩豸出而衣绣孤忠耿耿大肆力于拔山转石下不愧吾民上不负吾君奈之何晴天霁日开辟清明而遽于尺雾寸云驾言遄归面无愧色所志圣贤所忘险易歌行风赋妙语纷纶闭门养疴焚香读易别去逾年千里九书告予甚谆谆也我仆未返我书未到何讣音之忽闻哉忠荩未究孤愤未白子舍未立想赍行于九原越山如染越江如练公不可作我不可徃黯黯忧伤心其如焚公虽死矣不死者存求公于死生存没某也亦几于失言然情之所钟自不能忘言
　　祭珏月窻
　　浙江以西人物可数秀如公者不偶如许人或有言公胡止斯祟之者贫贼之者诗公闻曰嘻毋悖毋咈成吾所学大哉二物眼不识冨口不絶吟西湖秋晩茂苑春深缓歌短章孰非至道赏音者谁北涧遗老今虽亡矣夫岂眞亡精神照人明月一窗
　　诸山祭灵草堂
　　蔚然盛年伟然令器如鹤之羸如骥之肆赋之于天秋明春媚得之于天霜凌雪厉十年出处奋不赎踬一襟才学挫锋敌鋭半榻白云四窻秋意与病相垒与死为地所丧者命不丧者气所陨者身不陨者志士生世间标准道谊羣以百千得以不二厄哉吾党失此善类情之所钟云何不祭
　　弥顽极祭丰提刑
　　名场宦海逺兮如天公试家学鼓行无前贵不识骄困不失正出不厌烦处不恶静雷迅风烈胆落肝回西民何幸得公之来云愁烟昏悲动田里西民何辜速公之死绣衣玉斧顷次神京我客径山欲送弗能霜旌雪幢逺还泽国我客西湖欲迎弗克半生受知公德孔扬一埃未报我心孔伤种子得松种石作玉东山墓田我将归宿春风庭院一防重来公乎不见呜呼悲哉
　　下竺诸公祭雪航
　　在昔寳绍师尊道腴公于此时如追风驹降而嘉淳山寒水枯公于此时如水泺鱼以行胜言以节胜位是人所非非人所是以布易帛以庵易寺弃人所取取人所弃口不识味身不胜衣视生如浮视死如归南涧有苹北涧有薇以羞我勤以冩我悲
　　祭下竺信闲云
　　昔我先师以行配道天下信之而鬼神避之兄也密在近侍入乎目而着乎心者无余蕴矣后三十年发其所积风动当世鸣钟晓讲烧灯夜读冬不知寒夏不知暑虽老犹壮也秩秩赐职赐号煌煌赐衣天子休命对扬无忝矣某也幸少同受经长同问道晩同住山欹倾老墨拳拳忍死之托也嗟夫兄不作矣饰空言而废实行矣尚任放而废修洁滔滔末流孰扼其冲哉此吾道之所以可叹也此师门之所以可忧也
　　法眷祭信闲云
　　皇皇两竺为天下度堂堂二老皆如伯父寛如汾阳严如西平一家桃李各自典型昔升此堂雨花濯濯今升此堂愁云漠漠哀哉二老谁其似之大哉吾宗谁其起之
　　珂上人祭父
　　呜呼吾父其果死邪去年嵗晚侍师入京告别庭闱是时甚安且强也去家不数月而或以讣告眇焉一身逺数百里外西向独哭且信且疑向之安且强如此未信病且亡遽如许也吴江枫落一航来归二父在庭阿母在堂诸昆在序而吾父独不在焉是果死矣呜呼天乎何为果于夺吾父也不死于珂未入京之前而死于珂甫去家之后又何为果于离吾父子也珂也少命不夭不可以见父身不武不可以赎父学不进不可以报父自是而徃养而育之者谁与顾而复之者谁与沥血失声矢辞荐羞风悲日惨天昏地愁
　　祭灵鹫果南涧讲师
　　我昔游长安见公飞来峰下挟病负贫辙烦车殆公授之舘饷之泉石纳之图画中倐而来忽而逝公不以久数而厌且怠也緑蓑青笠西还大江之南今七年矣量如太山之纳云气如春风之着物公风度仪轨耿耿心目间也去年秋伯氏还京师公以书来感慨激越与昔者徃来书词大异既读而疑曰老子遂将厌人间世乎何其言之决不几何时前之疑者遂信然矣呜呼悲夫口不必讲而心法合于契经众不必多而光焰压于灵竺货不必殖而挥金冨于猗顿天地大矣如此人品百年能几见哉尚记昔者侍坐时升降进退眼中无凡子韵如叔凯清如小山雅如贯卿和如养直颙额卬卬应接不暇今三子者已不可作小山深入台云璨也甚亦将槁死江南泽中今北道主人亦不复见矣遥想北山下疏通石户自若也玲珑台观自若也鲜明松桂自若也一世人物能复如昔者之盛乎殓不知何日葬不知何时塔不知何地长安故人既不我若天地濶逺欲问无所也我哀无声我言无文山中猿鹤闻斯断魂
　　毛提举烛湖庵焚黄文
　　宿草兮漫山悲风兮满林大化兮更张春色兮下临山光兮翠浮湖波兮碧澄休命兮未央山髙兮水深















　　栁塘外集巻四
