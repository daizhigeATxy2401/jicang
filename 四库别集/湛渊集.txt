　　钦定四库全书　　　　　集部五
　　湛渊集　　　　　　　　别集类四【元】
　　提要
　　【臣】等谨案湛渊集一卷元白珽撰珽字廷玊钱塘人以李衎荐授太平路儒学正官至兰溪州判官致仕结庐西湖之金沙滩榜之曰湛渊因以自号晚复自号栖霞山人成化杭州府志载珽湛渊集八卷文渊阁书目尚着録今已久佚此本为近时杭州沈崧町所辑凡赋二首诗六十三首文六首冠以戴表元序而附以宋濂所作墓志表元序称其诗甚似渡江陈去非濂志载刘辰翁之言称其不为雕刻苛碎有云山韶护之音又月泉吟社第十八名唐楚友者即珽之寓名谢翺方凤等亦评其格调甚髙陶九成撰辍耕録载其演雅十首葢珽在宋咸淳中已与仇逺同以诗名入元后二人皆应荐为儒官坎坷不达退老湖山出处亦畧相近其集皆散佚之后经后人重辑畧存什一而逺所撰金渊集以永乐大典全部收入恭逢
　　圣代右文获邀
　　睿鉴重得刋行而珽集以永乐大典未收无从裒録故所传祗有此本其中又间襍伪作如成化杭州府志所载三月八日过西马塍一首中四句全与月泉吟社诗同而第二句以塍字与晴声名字同押是于至正之初已用洪武正韵其为依托淆混不问可知是则与逺所遭有幸有不幸矣然吉光片羽终足寳贵固不妨与逺并传也乾隆四十四年二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　湛渊集序
　　日余得白廷玉姓字于周义乌往还书中其赋铜浮沤一篇尤清驯可念自是欲识廷玉逢人輙问之而廷玉授书北闗数里外栖栖然穷书生耳时节一入城不能与故人从容立谈而去则余无自而接廷玉焉一日俨褒博之衣忽来顾余逆旅中辞倾意酣慨然有古人班荆之喜倾葢之诚又出其自冩诗数十百篇赠余以其有以自重也愈益念之昔者杭为行都士非欲售其业者不至杭诗虽非干世之业而自山林攻诗者一涉足于杭而迁焉若杭人之所自为诗则迁愈甚何也累于知也今夫士大夫之居游于杭者皆无前时之心而余之得廷玉与廷玉之得于余岂不亦有可言者哉廷玉诗甚似渡江陈去非而尝讳言去非又特好记览每一篇必欲令注波于六经之渊披条于百氏之畹诚放此不止余何云以得廷玉哉剡源戴表元帅初父撰

　　钦定四库全书
　　湛渊集　　　　　　　　　元　白珽　撰西湖赋
　　杭之有西湖不独如人之有眉目也如楚有金如蜀有锦人得贵而玩之也凡水在天地间由山而出由地而受为里合万有六千奚止此水可夸絶于天地哉顾一州一县理所在水之东者皆西湖也颍有之松有之山阳四明类有之独在杭者齿响诸夏而笔骋羣彦是盖有明珠玊树不待斲而成大圭圆璧不待缫而贵者矣是湖也发源南北之诸峯而风气曼延乎东州之列岫近而秦望逺而桐扣左龙飞之两乳右凤凰之孤咮势将合五州之芳泽集万山之鲜溜岂惟武林之一泉【武林即灵隠山也俗称钱塘门里太乙宫小阜非】能专此江北江南之秀原夫竒状天造胜境【一作丽景】人为古称图画之如则陋今曰蓬莱之山亦非若欲知三叹望洋之盛当不惮登一览众小之危怅天地之尤物何简牒之偶遗于邺侯之六井获肇见于唐碑荡海滨【一作濒】之泻卤弭疾厉于羣黎今衍之而为井十或通贯乎园池继崇隄而节水将下塘而注陂羌运漕而达河亦溉旱而涵弥泽及田畴之广乃继闻于太傅之记辞钱氏置千兵而设撩陈氏述古资众僧而缮治既大备于苏公树三塔于中流横六桥于长隄复继志于赵侯与□【音筹】扩波光于板目续麯院之一支亭馆日增而月益崇筑前防而后随此特表其人为之序廼以见夫天造之机南北两峯亦有祠宇譬之蒙为望于鲁皇妃保叔双擎窣堵截羣峯之骏奔为西湖之门户冠之以南屏襟之以赤土宫其湄以致斋圃其墟而阅武烟霞乍举白云不去金钟无声玊岑有数鵶鸡延为向背灵鹫衍为胥附五峯【飞来白猿莲花稽留月桂】指列乎虎林三竺骈罗乎玊女按驼巘而巾子巍如带束【一作粟】山而石甑酷似在水中央孤立一屿辽鹤不来处士谁与幸庾梅之犹昨惜陈柏之非古由四刹【报恩智果广化玛瑙】负鳌而徙成太一祝厘之所复有寳莲瑞石逺暎胥山之辅金地七寳【南屏至此皆叙绕湖山名】翠瓦丹柱写影乎水浒凡此前后联络复多岭隝葛公巳徃而丹井不改仙姥旣去而慈云如故二麦当风篁之冲胭脂割黄泥之据万松东接乎宫垣栖霞南沿乎岳墓紫坊铁冶石人大青之俦散不计其在处中有水竹青芝法华大悲桃花瑞冈之相背巢沟龙驹之并驰咏呉王之枫木表金妪之杨梅抑不过因人烟之所聚曽不若朱野葛隝之得人而竒洞则有龙香林水乐石屋呼理公之白猿避里人之苍蝠烟霞【后即蝙蝠洞】干湿二洞【在栖霞岭】徃徃刓岩而嵌谷虽形势之或殊皆所以发湖光而增山渌泉石井潭涧谷实繁厘为十八合为一源濯惠因之沧浪防金沙之潺湲冷可洗耳甘可涤烦【旁城有甘泉坊】祷白鳝而祠乌龙记水鱼【龙井】而碑灵鳗限玊为池跳珠为轩香山六一参寥东迁各井其井各泉其泉终归于【一作乎】一万顷之湖天若也【一作夫】园池楼观佛宫仙宇辩口不能殚其名巧厯不能知其数余固拙于言辞始槩陈其泄露尚虑齐人不知有稷下徂丘徒知有管仲晏子湖咏维百先言御园爰有聚景图经所尊致坤宫之孝养据震位以生蕃来四朝之游幸揽众逺以平吞【揽逺堂名】南有翠芳兰栧在焉【御舟名】接蓬莱于中沚【甘园有水中蓬莱堂】宾慧日于前轩北有玊壶红鹃尚存创于鄜王于慈元去环碧兮百櫂隔水月兮一垣庆乐有梅闗桂林之胜珍鸟异兽之繁【内畜天鵞牯牛鹿三尾等】亭连栋为十锦碑蚀【一作角】苔以千言记南园之絶景扁西湖之洞天此皆始属于禁籞又不但尝锡之侯藩次则仰真珠之髙寒听水乐之声在【髙寒声在皆园中堂名】云洞居下湖之左古栁列昭庆之外得万景之天全揽【一作擅】九曲之紫翠【万景天全堂名前有紫翠间亭】总宜尽晴雨之竒养乐集雕锼之艺【廖氏九经等书镂板其中】梅冈班衣择胜秀野蔼梅坡之緑隂逆【一作通】花家之红霭尚名苑与胜圃滋角竒而鬭异矗不知其几百十所所可言者特言其最堂则有徳生溥泳飞之仁依光觉贪浊之迷伟观兴顽懦之志湖山广夀乐之基三贤先贤序列一隄表义夫节妇三十九人之乐石俨大人君子千载一心之令仪闳雪江之讲肆【湖侊讲堂在新路】褰氷壑之书帷【金渊书堂在南山下】隠居思真玉莲【旧名一清】翠樾九师者美尚可按迹于品题亭称冷泉旁连壑雷上有天香下有客儿花光巧于公输通掩于招提春雨为观香月为隣水竹院落无边风月见天地心以总之【皆贾氏亭舘名】池有涌金金牛白瑶池白洋分占湖之四涯林塘之凿花径之构各择其地各揭其楣非窥园则莫知礼重崇报有国所祠夏禹据城隍之堞神胥峙辇道之陴旌金祝之奋忠慨朱跸之蹈危【皆湖上捍御金兵死节者】嘶府君之神马游宰相之白衣海州死节【张玘】鄂国锡圭传呗林于霍山之阜荐菊泉于嘉泽之墀维庙食于百世皆功徳搜于祀典【一作祝司】非若倚草附木徒祸福于六时陵墓则有后妃嗣之攒宫侯王君公之茔碑朱少章之节旄已落马三寳之壶蜂不飞和靖赞宁花翁紫芝【孙惟信赵师秀】皆炳乎山灵水秀【一作婓】之濳辉惟塔【阙】　　　教也太乙奠福曜之临【阙】　防先哲之【阙】四圣显应报隂相于中兴三茅表忠见阐灵于内向安晚峙玉【一作上】清之下初阳台玉清之上云涛灵曜崇真希夷明真神仙虽藏幽占爽隠显于【一作乎】此湖要不若佛寺兰若后先乎重山复水之广松门九里袁公是崇【仁敬】七峯两涧灵隠其中秀石竒木灵泉怪峯兼幽人禅衲之盛将互见于累代能言之钜公揵竺有三连甍接墉观自下而中而上始王囿而臻大士之宫神桧重荣御梅犹红草堂绕枕流之翠香林挂古藤之虹礼寳掌而登天岩瞻珠鬘而下乳峯前生仙而广利【普福寺】后月桂而洪钟【集庆寺】圆觉藏思陵之扆灵芝抱越王之弓遡云扉之幽窈【显庆寺】抚灵石之玲珑【演福寺】现长耳之妙相演句丽之慈风南屏列家人之象瑞龙豁竒观之胷五百应真万钧巨釜画廊绚日铁塔挿空惟净慈为南山众刹之宗玛瑙而坡鸟窠而丛佛三寸不为小楼十三以龛其像佛百丈不为大舟万斛以维之踪借竹智光埽缶中庸惟夀星为北岭丛林之雄岂唐朝四百八十犹有存者而宋兴几三百载损益其中楼阁则丰乐中峙据湖之防丛以亭榭附以阛阓鱼庄曼衍栁洲萦带竹山城而可眺迎光【张循王园楼】云而不碍清旷专负山之美【南屏山下】先得俯近山【一作水】之快【即苏公望湖楼】红梅阁于孙沔緑竹阁于居易巢居瘗杖于屏下四照挿峯于镜外【二阁在孤山上】外如延宾望海蓬莱云汉正遍海防顾层见迭出之多而半为白鹤青鸾之所蔽【皆在道宫佛寺中也】复有如虹者六御笔仰题西泠处士宛武扬鬐断桥非荒藓之旧长桥有古木之依琮老金佛【二桥在天竺前】节奔泉之所发行春合涧条众壑之攸归余则凌金跨玉斜斜整整将举趾而皆迷其或男帬女袿东游西泛画舫兰舟轻舠巨舰各标令名明渌清泛金胜小而善疾寳瓶大而宜缓明玉坐百客而有裕总胜列四筵而才半赏心泛渌百花望月皱緑翻篙流苏飐幔坐若室处行若物换值御舟之游幸从水嬉之宣唤前金吾而不禁后天香之拂靣鳞如翼如恍众星拱辰于天河之畔非万斛之能拟岂千丈之为筭【史记船长千丈谓积数也】别有龙舟两两鼍鼓冯冯花帽表于御爱绣袍见于神歆陈百戏于水面竖六标于湖心【一作滨】参前两后三令五申观者舟两行如广陌迓者锦万竿如长林五歩一亭酒斾茶裀笙歌沸腾轩鞅纷纭栁行扑地花阵排云梭门秋千出没乎翠围舞衣歌扇周旋乎香尘新路习金鸡之跖【郊祀大礼嵗则御前百戏预于南新路习肆赦之艺】祠山迎寳马之羣【二月八日迎七寳社马社祭于霍山张祠观者甚盛】目不暇瞬步不得循想见进鱼羮之宋嫂犹多呈鹤舞之优人翦罗饤采花之蓝范饴为穿栁之鳞饰木兵于小桁串家具于修筠篙矢激半空之霹雳纸鸢竞九天之经纶柘弹象弩画棍髹盆【踏混才泼巨盆皆水戏】罗袜凌波金钗照春时固多揽红拾翠之子亦岂无寻幽讨胜之宾此特言万一于春九十之辰薰风动弦清和云始粲里湖之栀林拂夹塘之荷翠紫燕瞥过白鸥乍起早崔祠之度【磁州府君六月六日诞辰都人于显庆观烧香已集湖中为避暑饮】正盾日之方炽水镜濯髪【谓善泅者】氷山厉齿移舟南向防衾夜防无人世之热恼有月宫之寒意艳丽见于水如见于仙醲【一作酿】鲜取诸舟如取诸市秋容不淡拒霜已红映后开之菡萏杂战水之游龙剖霜柑于骢辔簪露菊于船篷西山赋红叶之句南山釂紫茰之钟北风戒寒城人简出肉辇酒船亦无虚日延祥之红白梅城呉阜之髙低雪域寳骑跃长隄而蹴琼瑶幔车穿名园而擿珠瓅是盖四时之景不同亦各以见赏心乐事之不一尔乃旣闻遨娱之盛请言风土之美水凭山而甘洁土得湖而丰泥菘葍取种于苕霅莲芡移根于檇李紫芋青菰白藕红芰文鳬章鹂黄雀锦雉鱼甜蠏香笋鲜芹脆松杉桧栢参术兰芷实钟此湖山之秀故无物而不备矧佳气之磅礴至人材而尤异所谓佣儿贩妇涵氷玉之不翅况彼都人士褚陶【晋人十三嵗作赋才徳为张华所称】杜栖【南齐人笃孝为学士】之文行全琮【吴人父令赍米数千斛皆以振饥贫者以功为大司马】许逺之忠义元綘唐肃【皆宋人有功徳及物】广恩惠于民人伯玉【姓禇南齐人隠瀑布山累召不至】君复抱孤贞于林翳禇氏世济其美于大唐钱氏开国承家于五季顾欢郎兰之岂弟【宋齐间人以学术济人者由闻道而为】罗隠杨蟠之峻烈岂工诗而已矣惟此人物之盛不可殚纪方外则郭文王复马湘潘阆管归真之流以发挥其英声法照赞宁道潜清顺抱一子之徒以陶写其清气时人但知游观之可乐而不知景物縁人之可贵且自有天地即有此湖羣峯注流底而成潴尚念东渐于海咸恶所濡草木齧余而色变山川薄久而气殂所以消沮沈昧之不已虽有此湖而如无于是筑而防之使泾渭各得其所浚而辟之俾鸢鱼各遂其初风无大浪雨无奔湍将翺将翔以佃以渔以此知古人有功于此水将举一朝而利万世以无余何【阙】寳正以还六龙南渡搜胜抉竒重丹叠素致洞心骇目之观非晴光雨色之故彼徒知嵗增侈而月益奢至以釜销金之为喻殊不知神京不返忧勤圣宁千官展转而择栖万姓彷徨而懐土故思极耳目之娱而为安旦夕之具不然中原岂无黄河泰山之雄观花石艮岳之竒趣日月云迈裵瞻顾嗟居人游女不能不极盘游无度之欢而志士仁人不能不兴宴安鸩毒之虑咸淳庚午嵗作
　　游后湖赋【按此赋又载方回桐江续集】
　　三月廿又三日张鹏飞及方万里李和之白廷玉泛湖值雨各赋诗一首万里曰隄栁春浓万緑垂开懐消得好风吹絶怜白也诗无敌共赏坡仙雨亦竒兴欲狂时呼酒急境当佳处任船迟岂无顾陆丹青手画与人间后世知余戏作小赋云
　　栁絮化萍浓緑藏莺不见其处止闻其声此岂非春工之极致欤湛然宴坐轻舟自行万姿千态逺山纵横透防帘而湿衣忽骤雨之若倾甫下矴而闭户才顷刻而复晴白子酒稍酣矣奋髯而慷慨曰此何为者邪抚流光之倏忽悟惨舒之不常于是诵赵抃表忠之奏歌苏仙荐菊之章彼割据于五季若钱氏之数王渺丘垄之无迹怆松楸其可伤涸银海而出金盌穴狐兎而上牛羊岂不亦雄杰一时兮终若雍门之泣孟尝赋梅处士妙解影香骨可以腐千古不忘郁孤山其硉兀拥万树之青苍罔蔗节之遗恨保故封犹若堂天道茫茫一雨一旸荣悴隆替柔刚微彰谓偶然不足芥蔕兮曰作善降之百祥谓理有必可恃兮曷顔夭而蹠长二客方李遨头目张嗔无故而多事掇陈迹而揣量指金叵罗其犹浅兮举大白而浮【一作罚】之觞白子曰不然老隂为六老阳为九老则必变如屈伸肘惟知变者可与长久知六之变固乃可守知九之变健不为首顾此湖中之舟与舟中之人宁常夀而不朽能畏谨以自修庶吉亨而无咎幸乗时而过分负且乗兮致寇环绰约之蛾眉佩金印而如斗管弦沸其前后紫绯奔其左右一旦不能自保率同归于石友蠢苗窜于三危防风积【一作横】于九畆曾不见或裸体以罩鱼或跣足而踏藕侔带索之荣公甚泥涂之綘叟立层氷而弗寒茹野堇其适口无乐亦复无忧不自知其不偶岂不胜于梦晋而疾颠者乎此庄子所以不为庙牺而李斯所以忆上蔡之狗也舟且抵岸悉辟其牖赋诗各成肴核再取有化而无无化而有雨晴晴雨纷糅结纠斯时也度夕阳犹未至于酉多言数穷姑相与大笑尽樽中之酒
　　吴季子墓
　　圣人如日月下照无党私藏珠与韫玉所得自华滋恭惟吴季子夙禀明睿姿近取子臧节逺绍泰伯基两以大国让亷风起蛮夷观乐义已烛挂剑心如饴时方尚诈力子独恪且祗时方事冦攘子独甘弃遗孔子不到吴闻风重赍咨佳城介申浦采地亦在兹特书寄余哀岂不遐迩思惋惋龙蛇翥皎皎星日垂禹世懐道义取舍实撃之寄言邦之人无但岘首悲
　　题斩蛟桥
　　桓桓周将军英烈照千祀少年知自艾成人【一作仁】不惜死射虎南山下斫潜北桥底腾拏三日夜洒血四十里激波为岳立挥刃电亦驶想当批鳞初见义不见水及其立人朝矫矫中不倚文学既英发武事复霆起殱儿善丑正甘作忠义鬼至今有生气耿耿耀青史苏公百世豪气味有相似泊舟蛟川下洗石题所以平生疾恶意十有二言里丰碑刻祠宇词翰晋二美二美固足珍吾取不在是
　　同陈太博诸公登六和塔
　　龙山古化城浮屠峙其巅开殿生妙香金碧森贝筵应真俨若生倒飞青金莲头陀绀林丛导我丹梯縁初犹借佛日閟境鯈已回头失谁何呌啸衣相牵且复忍须防当见快意天娇儿诧先登网户相钩连炯若蚁在珠九曲随盘旋烂烂沧海开落落云气悬羣峯可俯拾背阅黄鹄骞竒观兴懦夫便欲凌飞仙絶顶按坤维始见南纪偏神京渺何许王气须停【一作停须】躔舟车集百蛮岛屿通人烟一为帝王州气压三大千罡风洒毛髪铎语空蝉联红红杏园花愧乏慈恩篇
　　冷泉亭
　　灵山本清净一泉渟其中灵山孤飞来此水将无同山影压不尽照见天玲珑分明千尺氷不独疑寒虫京洛多风尘到此一洗空炎寒无二心凛有操者风泊然守空梵万刼岂【一作无】终穷骊山有温泉虚【一作曾】筑华清宫
　　题松雪临郭河阳溪山渔乐图
　　逺山近山何歴歴下有长溪横一碧溪中亦有钓鳌手此手不遮长安目野桥烟树接草庐飞流如练悬空虚截山白云凝不去要人写作岩居图
　　河南妇【按辍耕録妇世为河南民家元兵下江南妇被掠姑与夫行求数年得之河南妇已嫁千户某饶于财情好甚洽视夫姑若涂人防有防凡妇人被掠许银赎敢匿者死某惧罪急遣妇妇坚不行夫姑留以俟妇闭其室弗与通遂号恸顿絶而去行未百歩青天无云而雷回视妇已震死】
　　从军古云乐获罪祷应难母望明珠复夫求破镜完押衙逢义士公主奉春官为报河南妇天刑不可干春日田园杂兴【月泉吟社第十八名唐楚友即湛渊先生也】
　　雨后散幽歩村村社鼔鸣隂晴虽不定天地自分明栁处风无力蛙时水有声几朝寒食近吾事及躬耕【月泉吟社评曰前聮不束于题栁处蛙时一聫题意俱足格调甚髙结亦不浮】
　　山中懐友
　　几年音问絶此夕更闗情寒雨人孤坐残灯鴈一声干戈犹故国贫病自空城惟有琴堪诉愁深弹不成
　　清和
　　白苎渐相便因知物候迁空山一雨后小槛緑隂前莺在留春思人幽减昼眠此时风日好元不似梅天
　　余杭四月
　　四月余杭道一晴生意繁朱樱青荳酒緑草白鵞村水满船头滑风轻袖影翻几家事动寂寂昼关门
　　游宜兴张公洞
　　天开福地据雄尊果老张公几代孙一窍通天才直上千崖转石已平吞山头白鹤来无影石上青骡去有痕我欲放身如脱屣仙凡一辙隔重阍
　　净慈禅寺
　　奎额昭回龙屈盘入门已觉厌尘寰何当白髪三千丈来寄清风五百间帝子釜摇金防灎家人卦剔翠潺顔西湖日日船如织半在南屏第一山
　　湖楼玩雪
　　上湖十里卷帘中幻出瑶华【一作台】第一宫山势蹴天银作浪栁行扑【一作横】地玉为虹渔蓑鹤氅同为我【一作伍】爵舌羊羔不负公明日凤池朝退蚤一鞭曾约试吟骢
　　酒边赠朱处士
　　乌葛唐巾白苎裘扫庭终夕共淹留醉中谈论心犹壮老去歌欢泪亦流对客呈诗如献佛课儿收橘当封侯明年好理西风棹重约三呉烂漫游
　　游天竺后山
　　山转龙一径深岚烟吹润扑衣巾松萝掩映似无路猿鸟徃来如有人讲石尚存天寳字御梅尝识建炎春城中遮日空西望自与长安隔两尘
　　竹隂
　　占断人间潇洒地全身水墨画筼筜非烟非雾一林碧似雨似晴三径凉翠袖佳人黯空谷白髭道士隠南塘数竿醉曰君须记移向西窓补夕阳
　　题苏东坡书楚颂并菩萨蛮满庭芳词卷后
　　南荒九死幸生还种树书成手自删赤壁梦难同楚颂洞庭乐不减商山人生堕地少如意老子对天无愧顔千古莵裘有遗恨断珪残璧自人间
　　续演雅十诗
　　海青羽中虎燕燕能制之小隙沈【一作乗】大舟关尹不吾欺【海青俊禽也而羣燕縁扑之即坠物受于所制者无小大也】
　　草食押不芦虽死元不死未见涤膓人先闻弃箦子【漠北有名押不芦食其汁立死然以他药解之即苏华陀洗膓胃攻疾疑先服此】
　　谁令珠玉唾出彼藜藿膓仁人不为寳良贾宜深藏【和林有尼能吐珠玉杂寳】
　　婴啼闻木枝羝乳见茅茹何如百年身反尔无根据【漠北种羊角能产羊其大如兎食之肥美婴啼木枝见山海经所载】
　　西狩获白麟至死意不吐代北有角端能通诸国语【角端北地异兽也能人言其髙如浮图】
　　才脱海鹤啄已登方物舆仰面勿啾啾我长非侨如【小人长仅七寸夫妇二枚形体毕具】
　　羯尾大如斛坚车载不起此以不掉灭彼以不掉死【西漠有羯尼大于身之半非车载尾不可行】
　　八珍殽龙凤此出龙凤外荔枝配江防徒夸有风味【谓迤北八珍也所谓八珍则醍醐沆野驼蹄鹿唇驼乳糜天鵞炙紫玉浆玉浆也玉浆即马妳子】滦人薪巨松童山八百里世无奚超勇惆怅渡易水【取松煤于滦阳即今上都去上都二百里即古松林千里其大十围居人薪之将八百里也】
　　两驼侍雪立终日饥不起一觉沙日黄肉屏那足拟【沙漠雪盛命两驼趺其旁终夜不动用断梗架片氊其上而寝处于下暖胜肉屏且不起心兵也】
　　积雪峯访梁道士【刘大彬茅山志作积金峯】
　　惊羽穿林看细碎健舆绕石聴欹斜道人住近茅峯北一簇楼台五色霞
　　湖居杂兴八首
　　御舟初出赏春霏传是诸王与后妃香雾渐深帘幙暗日斜微见淡黄衣
　　脉脉吹香屋角梅背风移烛小帘开鳯城几日元宵近一片箫声水上来
　　龙舟晓发断桥西别有轻舟两两随春色可人晴较稳酒家争出栁梢旗
　　相国平泉水竹居呉山【一作中】花石世间无游人马上休囘首一半春风在里湖
　　雨后林塘夏亦秋一葫芦酒在船头醉来深入荷花去卧看青天飞白鸥
　　三贤犹得仰髙风冠服虽殊气味同后五百年无继者桃花含笑夕阳中
　　车鱼人散水风腥雨色凉分栁外晴囘首夕阳都落尽忽然东向数峯明
　　万树芙蓉两蘂宫秋风开遍水边丛白墙遮尽红墙出只见红墙一半红
　　翔泳堂酒边【堂在西湖永夀寺】
　　环辞度得【一作出】雪儿歌浓墨斜书碧玉柯醉折芙蓉薰酒盏里湖凉似外湖多
　　题江贯道百牛图
　　几年散放桃林后余四百蹄犹可骑揽镜【一作境】挂书多自在能骑惟有一凝之
　　题龚翠岩中山出游图
　　何处张弧鬼一车中山曾见夜搜图纷纷眼底朱成碧后乗钟家有此姝
　　玉清宫与赵达夫鲜于枢联句二首【宫在西湖锦坞宋绍定初建】
　　湖光【一作田】漠漠水禽飞【达夫】堤栁斜斜带夕晖【枢】二月江南好天气【珽】初阳台上惬春衣【枢】
　　巾子峰头舣钓船【达夫】初阳台上坐鸣弦出云髙树明残日【珽】过雨苍苔泣细泉【枢】絶俗谁能继髙【一作遐】躅凌云【一作虚】我欲学飞仙【达夫】还家正恐乡人问【珽】化鹤归【一作重】来知几年【枢】
　　灵隠寺暮归
　　山色晚苍苍山门下夕阳栴林飘槲叶新月到禅牀迳出千峯秀亭廻一涧长淹留不可及露湿薜衣裳
　　宿上天竺
　　名山倦游历挂起手中藤佛国三生石天岩百嵗僧定囘松院磬吟苦雪龛灯愧我心犹杂何因问二乗
　　西湖访古
　　隠约湖【一作湘】山一防青秋风归去阻云程贝宫珠阙无寻处夜夜凌波哭月明
　　山居懐林处士
　　昔有【一作在】林处士结庐邻峯巅年年不入城梅花有佳联童鹤三数口负郭十畆田弟侄列朝裾咸平好时年人品既已髙奉养常充然嗟我何为者日用买山钱爱诗不能佳未了区中縁空有一寸心羡杀处士贤饱看贵人靣不若饥看天捶牀呼伯雅且此相周旋有田足几时卓哉坡翁言
　　题郑子真画四季诗意
　　红杏緑杨永昼野服柴门散仙莫道无人知处东风都在吟笺
　　莲叶吹香澹澹扁舟撑港斜斜惊散一行白鹭西风卷起梨花
　　赠张知府周卿
　　人品中原説此翁雄文直气耿心胸几年天上张公子今日云间陆士龙来暮已闻歌五袴平反何翅禄千钟相从愧落诸公后拭目西岩第一峯
　　赠青龙任月山
　　倾盖相逢意已亲风流儒雅迈同伦曾来东阁观竒士又向西湖见伟人放棹小溪梅皪皪敲棋深院烛燐燐悬知后夜相懐切帆落胥山月一轮
　　题洞霄宫药圃
　　仙翁曾播植琼圃尚敷荣春日祥光满秋风瑞实成黄精宜益夀萱草足忘情候采灵芝服还应羽翼生
　　蛾眉亭
　　秦赭凿填石不受鞭棰考零落楚江浒相峙矗三岛穿松得细迳据一陵二小奔流浩浩来五色烂华藻至寳地不惜絶境天所造谁言两蛾黛功夺京兆巧终朝对颦蹙似为今古恼然犀矶沉沉跨鲸月皎皎丝纶三千丈蒙冲百万櫂天风吹过梦多忧只空老今者吾与子所惬在幽讨供帐莫悤悤槃觞从草草雅琴鼓一再领此风日好临崖发清啸倚树或颠倒礼存玉帛外纵弛或一道兴极不知归白沤破晴昊
　　李翰林墓
　　出城得佳山两峰特竒诡一如植躬圭一峰拱而侍我见犹爱之而况谪仙子孤坟在其下政尔直一死谪仙真仙人出处见诸史岂敢傲吾君辛苦植唐祀嗟予偘偘者尘土正如此停车不忍发载拜颡有泚仰止青山髙清风与终始孰谓千载人不在天地里
　　题如镜净讲师房
　　娱老林房世路賖尘埃飞不到袈裟西湖草木虽同土北寺烟霞自一家静敞白闲翻贝叶闲输赤仄养椒花鉴光炯炯辉今古身后何须用五车
　　春日重过如镜上人房
　　忆昔敲门赋瑞筠鹿园佳话又重新屋头能拓三三径林下知非陆陆人凿沼何须晋康乐种荪还忆楚灵均老师链得心如镜更把髙台比月轮
　　题惠山
　　名山名刹大佳处绀殿翠宇开云霞陆羽廼事已千载九龙诸峯元一家雨前茶有如此水月里树岂寻常花竒竒怪怪心语口无根柱杖任横斜
　　题碧桃折枝
　　都千树欲无枝全得春风烂漫吹晓露未晞红郁郁仙源长在日迟迟
　　吊林处士墓
　　千古西湖见一贤断碑犹在草芊芊人间岂少题梅者石上谁来酹菊泉陈柏墓门疑是宅唐衣庙貌望如仙可怜辽鹤无消息寂寞春风二百年
　　击蛇笏
　　孔明庙前柏手版贼其枝枯秭无生气众目炫一时何如孔公笏鉄面含霜姿虺蛇何足道正气屡奸欺祥符庆厯间岂无纤人斯闻之胆为落不在彼在兹圣学亿万年圣源浩无涯八传得巨源愤学求似之遗经与遗物保防如婴儿万里去复逺见者咸赍咨况此一尺槐千载孔林思非无原壤杖非无少正铍用舍各有时小大各有施畴能起叚公共赋甘棠诗
　　寄天香庵恬上人
　　门掩天香竹树丛了无尘翳此心同东林社散图空在南国山多梦不通白草秋闲支遁马黄沙春断子卿鸿思君记得逢君处一片归云海树空
　　岳武穆精忠庙
　　国势已如此孤忠天地知死生同父子奸宄系安危偃月无封桧栖霞有谥碑中原遗老在嵗嵗梦王师
　　三月八日过西马塍
　　散策好春日湖西古马塍隂晴虽不定天地自分明栁处风无力蛙时水有声园家分半席问得御花名【按此首见成化杭州府志中二联与田园杂兴诗同】
　　过东寺
　　倚空楼阁竞翚飞铁凤金铃一望齐多少流民无片瓦江南四月雨凄凄
　　止征妇哭
　　战国曾闻挟两戈病中军不渡交河一身同为明庭死死敌强于死病多
　　大易集说序
　　易言吉凶悔吝进退存亡无非切已之用迩年以来谈易者棼棼借借三人是之一人非之则攘袂瞠目而与之争谦卦谓何三人非之一人是之则扬眉顿足而为之喜颐卦谓何呜呼徒能言不能行易之道几乎熄矣苏台俞玉吾乐贫安道华皓一节于易则不但能言之又能行之辑先儒诸名家之善为是书条列胪分醇正明白深有益于后学所居榜石涧学者称石涧先生云皇庆元年春将仕郎江浙等处儒学副提举白珽序
　　淮云寺化縁序
　　佛庙之治有二补饬故物为二梵福崇建新制为三有利崇建之利三谓入海安稳多获重寳欲作寺且不贪惜也噫凡天下事即以利而后有所为是名未离尘着虽然苟利一一切不间缁褐无论苍雅皆宜有为但利已不利于人利寡不利于众岂徒尘着犹之贪惜可也昆山太仓之陈泾前无寺自顾氏由淮而吴占地清旷而通上人与师正庭结茅而栖焉且曰吾里崇明有永宁而民日趋于善惜寺薄海隅涛齧风击嵗虞欹垫欲迁善地而未能也我佛创四庙两塔或伽邪山或祗陁园如白云去来随所止息无有方所若即此殊胜有所建推原其本顔曰淮云锐心善果日增月益克臻于有成不四三年绀楼翠宇翚飞金丽若就地涌出栴林嶷嶷法轮囷囷食有堂寝有竂行有庑衍膏腴以丰巾鉢辟崇深以继薪水首踵寒暑之奉罔有或阙呜呼今念慈教徧天下招提兰若如恒河沙数岂系有无于太仓一沤地哉徒以象教所至如日之无不照云之无不覆使人观感兴起为善者众于国家政教与有助焉为是縁果非了通其谁尚勉之哉至大庚戌正月旣望述
　　跋顔鲁公刘中使真迹【又名瀛州帖】
　　瀛州帖视鲁公他书特大而凛凛忠义之气如对生面非石刻所能仿佛也余生平获见真迹二小字麻姑记与此耳尝有云桃源在何处乃见世道污所以顔鲁公细书记麻姑事近荒忽时贤者适婴多虞世降俗卑陋假异境以明其志殆子欲居夷也虽鲁公忠贯日月功载旂常固不待善书名于代况笔精墨妙若是耶昔桓彛渡江伤晋之弱及见王导辈语则知有托足之地余于是观公剪禽之帖亦知夫唐爝未熄欤史侯处厚尚义士也旷嵗月而得之既得之非尚义者不出示处厚知所尚哉钱塘白珽题
　　跋米海岳临唐宗书鹡鸰颂
　　余生平见米氏真迹将八九种皆晚年放纵之作其摹学古人者惟诸石搨中见之墨迹不多得迩来得见此帖然后知米氏之剑拔努张悉从小心翼翼中来也论者谓元章之书沈着痛快超妙入神不亚于唐宗当并肩齐驱耳何故摹之吁此以管窥天未知书之奥妙者也凡天下事最忌自满器满则盈舟满则覆故狂夫之言圣人择焉君子戒于阙党也况右颂笔法结搆遒媚精神骨立不狃于世习得自然丰度亦有元章所不能到者今截长补短更觉神韵不凡耳所谓至寳必百镕炼而后成者耶然元章摹书与他人异元章此帖与他帖异将来必有肯余论者钱唐白珽
　　赵临禇书跋
　　禇公书六朝众长而成一家于代何独枯树赋而已子昂后五百年一振豪顷夺其符而代之岂规规学禇而能之抑胸中有所谓者也谓予不信有木居士在
　　木斋王公孝感白华颂【并序】
　　古孝亲之感以致物之异多白故刘殷白雁林攒白乌程袁师白狼梁文贞白兎而诗之素冠白华可见矣若宇文周之王崇神草生庭以有徳感无情登之信史传以为祥不可诬也今木斋王史君孝母之徴着朱华白实于离根去土之瓶盎此又因心之效贯于神明者钱塘白珽谨拜手为之颂曰
　　草木何知所知者天母也天只隔彼壤泉事死如生将终身焉酌水献花罔或不防洁白之感着于几筵徳有所届在尔象贤守富守贵孝忠则全国人称颂【一作愿】憇棠树萱敛华就实遗训乃宣播此徽烈本支永年


　　湛渊集
　　湛渊集附録
　　元故湛渊先生白公墓铭　　　　宋　濓
　　呜呼是惟湛渊先生白公之墓先生讳珽字廷玉白其姓也出于宋丞相时中之裔世居文水时中之从子翼扈跸南渡官至防御使生武畧大夫良辅食邑檇李因家焉武畧之后又至武功大夫显始占籍于钱塘生修武郎必腾修武生通武郎嵘先生父也妣方氏先生本四明名儒舒少度遗腹子通武育以为嗣五歳能属对八歳能赋诗十三受经太学习为科举业轰然有声塲屋间一时贵人争欲出其门下甫及壮元丞相巴延平江南闻先生贤檄为安丰丞辞不赴乃客授藏书之家昼繙夜诵灯坠花穴帽不知也如是者一十七年程文宪公钜夫刘中丞伯宣前后交荐之复以疾辞中歳尝出游梁郑齐鲁厯览河山之胜登临吊古讯人物风土慨然有尚友千载之意及至燕王公贵人见辄賔礼或欲举为东宫官者先生复引义固辞南北孤逺士久困逆旅则必昌言甄拔之自是学益充文益富而家益贫宣尉都事鲜于公枢帅一时名士援杜甫邵尧夫故事共买屋使之居防李文简公衎出将使指喟然叹曰有才如是坐视其穷可乎力挽起之授太平路儒学正先生不得己应命未几摄行教授事悉心官政修建天门采石二书院政成当时事例可贡行台令史逹官劝之行先生笑曰吾守章缝尔它何觊哉寻转常州路儒学教授兵燹之后礼殿与堂庑皆废弗治祭器载籍亦阙先先为完之且复侵疆三千余畆俄再迁教授庆元未上翰林集贤两院谋曰白先生淹回下列吾侪不启齿一言可谓汗顔矣共尉荐之陞江浙等处儒学提举司副提举阶将仕佐郎时邓文肃公文原实为之长与先生志气脗合举刺得宜文化大行秩既满铨曹有不知先生者署淮东盐仓大使先生自以盐防非所谙习不俟终更即谢事养疴海陵逺近学徒担簦相从者殆无虚月先生已六十又七及再迁从事郎州路兰溪州判官则不复有宦情矣日与韵朋胜友曳杖游衍衔杯赋诗惟恐日之易夕所居西湖有泉自天竺来及门而滙榜之曰湛渊因以自号晚归老栖霞又号栖霞山人以天厯元年九月十五日卒年八十一其年十一月二日钱塘县履泰乡栖霞山之阳其子遵治命题曰西湖诗人白君之墓云先生性至孝母病刲股和药起濒死者再及殁号恸自掷呕血至数升父感奇疾医言必得兎屎可疗先生踏氷雪縁崖穴求之三日不得父死抱尸哭絶而复苏继母虐不子厥子先生事之愈恭既而改适他氏无儋石之储先生为营朝夕且负其避兵迄免于难然汲汲行义尤不顾家之窭孤嫠不能昏者嫁之死而无所归者藁殡之道中拾遗珠待其人访索审而还之或以质剂假金匮乏不获偿焚而慰之生平无骄辞怠色一以谦抑为事闻人善未尝不艶慕见扬人过掩身亟避去奉先之外不惑异端不謟凟鬼神疾疢忧患之来一委之于天自幼至老无一日废问学故能长于诗文紫阳方公回称其冠絶古今有英雄大丈夫气剡源戴公表元谓其注波五经之渊披条百氏之畹庐陵刘公辰翁又言其不为雕刻苛碎苍然者不惟极尘外之趣兼有云山韶防之音皆确论也翰墨虽其余事亦有晋魏风酒酣命二童持纸悬笔一挥疾如雨风声光翕然四达而先生素志邱壑以退为进故位不逮名君子惜之先生娶沈氏有贤行前二十七年卒子二贲文林郎南安路总管府经厯采温州路永嘉县镇海东寨廵检女一归常州路儒学正郑禾孙四栩越东明皆蚤世孙女一适平阳宋允恒允恒由绍庆路儒学正陞授新州新兴县福縁寨廵检贲以子夭命允恒仲子范为后范有学而文能继其家者也范生子二弢女三先生所著书曰诗曰文曰经子类训曰集翠裘曰静语皆二十卷尝锓诸梓四方多传诵呜呼先生已矣濓生也晚虽不能识先生幸从乡先生黄文献公游听谈杭都旧事有如淮隂龚公开严陵何公梦桂眉山家公之巽莆田刘公防西秦张公楧虎林仇公逺齐东周公宻凡十余人相与倡明雅道而先生齿为最少乃与羣公相颉顽南北两山间其遗迹班班故在仅逾五十春秋而先軰流风遗韵弗可复见不亦悲夫呜呼死者固不可作若并其言行而不彰将何以为耸善扶俗之劝于是徇范之请钜细毕书之呜呼先生之名其果待文而后传哉铭曰
　　虎林有哲夫兮秉徳良优柔嗜义如嗜利兮避名如避讐指退以为进兮谦抑每自修知分中自定兮不假外物求天经况所惇兮血泪交頥流冠冕百行先兮伦品庶不偷发越见声诗兮笙镛间鸣球律品素和协兮八音交相缪雄章落四海兮虹气日夜浮栖霞有名山兮草木光如油纪徳荐石章兮千古振诸幽



