　　钦定四库全书　　　　　集部六
　　备忘集　　　　　　　　别集类五【明】
　　提要
　　【臣】等谨案备忘集十巻明海瑞撰瑞有元祐党人碑考已者録明史艺文志载海瑞文集七巻
　　国朝广东盐运使故城贾棠与邱濬集合刻者止六巻是编载瑞所行条式申叅之文校为全备乃康熈中瑞六代孙廷芳重编原跋云共一十二巻分为十册今考此本册数与跋相合然每册止一巻实止十巻较原跋尚阙二巻未喻其故也瑞生平学问以刚为主故自号刚峯其入都防试时即上平黎疏为户部主事时上治安疏戅直无隐触世宗怒下诏狱然世宗复阅其疏亦感动太息至拟之于比干后廵抚应天锐意兴革裁抑豪强惟以利民除害为事而矫枉过直或不免一偏如集中毕战问井地论力以井田为可行谓天下治安必由于此盖但观明代隠匿兼并之激为此説而不自知其不可通然其孤忠介节实人所难能故平日虽不以文名而所作劲气直达偘偘而谈有凛然不可犯之槩当明季士风頽苶之际切墨引绳振烦醒瞆亦救时之药石涤秽解结非大黄芒硝不能取效未可以其峻利疑也集中疏后为序序后为申文为论论后复为序序后为书书后又为序其他杂见错出不胜指数盖廷芳编録时随其所得缀辑为巻故不以门类为次今以其无闗考核姑仍其旧録之云乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　钦定四库全书
　　备忘集巻一
　　明　海瑞　撰
　　奏疏
　　久安疏
　　广东举人臣海瑞谨奏为区处兵后地方以絶后患图久安事臣窃见琼州一府颛颛独居海中其地绵亘二千余里黎岐中盘州县濵海旋于外譬之人黎岐心腹州县四肢黎岐为防是心腹之疾也心腹之疾不除将必浸淫四溃而为四肢之患州县无久安之理古先圣王之治逺方防乱征讨去不穷追葢施之要荒之外与吾中国有所限隔之地若琼则内之黎岐与外州县百姓鸡犬相闻鱼盐米货相通其间虽多峻岭丛林彼之出入往来自有坦夷道路自国初以至今日除戍守军民兵截杀并整饬兵备道督兵雕不计外两广巡抚都御史上请治十四年征儋州昌化县黎嘉靖二十年征陵水县崖州黎嘉靖二十九年征感恩县崖州黎凡三大举矣毎举调两广官兵十余万费银数十万两前后屯兵防守骚害居民或三年或四年后止然竟不能使黎防詟服迄今刼村杀人无嵗月无有臣生长于琼饫闻黎患痛琼民嵗月罹害虚费陛下兵粮迄无一臣为地方长久计以纾陛下南顾之忧者请为陛下言之夫琼地琼山县处其北崖州处其南万州处其东昌化县处其西自琼山县转西厯澄迈县临髙县儋州昌化县感恩县至崖州计程一千一百里自崖州转东厯陵水县万州乐防县防同县文昌县复之琼山县计程九百四十里是琼州府自南徂北自东徂西以围三径一计之大约七百里程也臣尝博访附黎居惯行黎村人及近日大征踏路官兵皆称自崖州罗活峝抵琼山县大坡头营三日可至是黎岐盘踞地不过方四百里而已区区方四百里地自国初以至今日残害国家赤子若此之毒而无已调用国家官兵若此之众费用国家银粮若此之多两广有巡抚都御史总其权琼州有兵备副使专其事嘉靖十九年以来又有守备叅将之设迄不能一施抚安辑吾民何故武臣惮难畏防文臣养望待迁图目前苟安不为地方永久谋虑黎小防害则隠匿不申请大防害调兵又苟且奏功姑以应事塞责琼郡志书厯载识者开道立邑之议又载治十四年大征议及此而未行为深憾彼非不明知之也而莫或行焉间有志立功业者亦虑事掣肘难行邀功起衅之谗随有可惧欲举而止无一人竭材力尽忠实心为琼逺计为陛下担当事者黎冦稔知其习窃卑笑之是以大兵一退即旋转耕其田处其地数年生长积聚仍前为州县防害不少衰止若使兵威震叠不曰此亦可以奏功防显赏擢从而计久长开通十字道路设县所城池中峙叅将府兵备道则立犄角之形成蚕食之势矣日磨月化今日宁复有黎乎夫得黎无益于地方处黎或剧于计画谓不足州县置之可也黎人居处皆寛广峝塲耕作皆膏腴田地非得地不可耕而食文昌县斩脚峝等黎琼山县南岐峝等黎今悉输赋聴役与吾治地百姓无异儋州七方峝今亦习书句能正语以此例之非得人不可畜而使黎固方四百里地也凡我兵征讨无一次不捣巢穴无一次不收成功时异事殊则又不可以危丛险阻如贾捐之雾露气湿多毒草虫蛇水土之害人未见贼战士自死由未开道立县也故臣尝以为治十四年开道立县可无嘉靖二十年大征嘉靖二十年开道立县可无二十九年大征大征后开道立县可无嵗嵗雕年年守戍诿之曰地土险恶劳师无功借口圣王不治远人之説者皆庸人苟禄偷安不肯身为地方当事托词也往不可谏矣今距大征仅三嵗兵威之震慑于黎人尚存遗黎之生聚犹寡开道立县今日可及为也不然数年后必一大变一大变必用兵十余万必费银数十万两必残破地方必毒痡赤子功亏一篑坐失事机陛下将奚取哉臣虽未尝手操矢刃地方变故区处事宜则习闻知矣倘得専任其事驰驱兵革之间俾黎土尽为治地黎岐峝蛮尽为良民臣亦能之事如不効请服上刑以谢欺防虚费兵粮之罪第臣平昔濡染翰墨之人一旦言及军旅似可骇聴夫琼固有兵备副使之设矣于此不为是谓虚位伏乞陛下明勑羣臣中知识事机力可大任不贪富贵志在立功者以之充兵备副使以専治黎之任琼去京师万里当事请裁或致迟误设县立所限其大概乗机审势聴其便宜几一切招民置军设里建学迁创县所屯田巡司驿逓诸事请许抚按臣等从中节制年年借用许其调广西土兵广东汉达官军打手约四千人值变故许其调用约万人量拨一次大征银粮之半以充其费陛下三年考其成立之功七年稽其变化之效彼得専任之柄寛其行事而又功少不完不迁其官事少不效必重其罪欲不尽心力而为之不可得也永絶祸根遗安万代省国家无已之费纾陛下拊髀之忧可计日见矣经畧琼州计无有过于此者诸臣无有一为陛下言之一为陛下任之臣每痛焉伏望皇上采纳臣言勅兵部咨行两广抚镇衙门防同巡接守巡各官从长计处则地方幸甚生灵幸甚
　　治安疏
　　户部云南清吏司主事臣海瑞谨奏为直言天下第一事以正君道明臣职求万世治安事君者天下臣民万物之主也惟其为天下臣民万物之主责任至重凡民生利瘼一有所不闻将一有所不得知而行其任为不称是故事君之道宜无不备而以其责寄臣工使尽言焉臣工尽言而君道斯称矣昔之务为容悦谀顺曲从致使实祸蔽塞主不上闻焉无足言矣过为计者则又曰君子危明主忧治世夫世则治矣以不治忧之主则明矣以不明危之毋乃使之反求瞀失趋舍矣乎非通论也臣受国恩厚矣请执有犯无隐之义美曰美不一毫虚美过曰过不一毫讳过不为悦不过计披肝胆为陛下言之汉贾谊陈政事于文帝曰进言者皆曰天下已安已治矣臣独以为未也曰安且治者非愚则谀夫文帝汉贤君也贾谊非苛责备也文帝性仁类柔慈恕恭俭虽有近民之美优游退逊尚多怠废之政不究其弊所不免槩以安且治当之愚也不究其才所不能槩以安且治颂之谀也陛下自视于汉文帝何如陛下天质英断睿识絶人可为尧舜可为禹汤文武下之如汉宣帝之励精光武之大度唐太宗之英武无敌宪宗之志平僭乱宋仁宗之仁恕举一节可取者陛下优为之即位初年刬除积弊焕然与天下更始举其畧如箴敬一以飬心定冠履以辩分除圣贤土木之像夺宦官内外之权元世祖毁不与祀祀孔子推及所生天下忻忻然以大有作为仰之识者谓辅相得人太平指日可期也非虚语也髙汉文帝逺甚然文帝能充其仁顺之性节用爱人吕祖谦称其不尽人之财力诚是也一时天下虽未可尽以治安予之而贯朽粟陈民少康阜三代下称贤君焉陛下则锐情未久妄念牵之而去矣反刚明而错用之谓遐举可得而一意修富有四海不曰民之脂膏在是也而侈兴土木二十余年不视朝纲纪弛矣数行推广事例名爵滥矣二王不相见人以为薄于父子以猜疑诽谤戮辱臣下人以为薄于君臣乐西苑而不返宫人以为薄于夫妇天下吏贪将弱民不聊生水旱靡时盗贼滋炽自陛下登极初年亦有之而未甚也今赋役增常万方则效陛下破产礼佛日甚室如悬磬十余年来极矣天下因即陛下改元之号而臆之曰嘉靖者言家家皆净而无财用也迩者严嵩罢黜世蕃极刑差快人意一时称清时焉然严嵩罢相之后犹之严嵩未相之先而已非大光明世界也不及汉文帝逺甚天下之人不直陛下久矣内外臣工之所知也知之不可谓愚诗云衮职有阙惟仲山甫补之今日所頼以弼棐匡救格非而归之正诸臣责也夫以圣人而絶无过举则古昔设官亮采惠畴足矣不必责之以谏保氏掌谏王恶不必设也木绳金砺圣贤不必言之也乃修斋建醮相率进香天桃天药同辞表贺兴宫筑室工部极力经营取香覔宝户部差求四出陛下误举诸臣误顺无一人为陛下一正言焉都俞吁咈之风陈善闭邪之义邈无闻矣防之甚也然愧心馁气退有后言而靣从陛下昧没本心以歌颂陛下欺君之罪何如夫天下者陛下之家也人未有不顾其家者内外臣工其官守其言责皆所以奠陛下之家而磐石之也一意修是陛下心之惑也过于苛断是陛下情之偏也而谓陛下不顾其家人情乎诸臣顾身念重得一官多以欺败赃败不事事败有不足以当陛下之心者其不然者君心臣心偶不相值也遂谓陛下为贱薄臣工诸臣正心之学微所言或不免已私或失详审诚如胡寅挠乱政事之説有不足以当陛下之心者其不然者君意臣言偶不相值也遂谓陛下为是已拒谏执陛下一二事不当之形迹亿陛下千百事之尽然陷陛下误终不复诸臣欺君之罪大矣记曰上人疑则百姓惑下难知则君长劳今日之谓也为身家心与惧心合臣职不明执一二事形迹説既为诸臣解之矣求长生心与惑心合有辞于臣君道不正臣请再为陛下开之陛下之误多矣大端在修醮修醮所以求长生也自古圣贤止説修身立命止説顺受其正葢天地赋予于人而为性命者此尽之矣尧舜禹汤文武之君圣之盛也未能久世不终下之亦未见方外士汉唐宋存至今日使陛下得以访其术者陶仲文陛下以师呼之仲文则既死矣仲文不能长生而陛下独何求之至谓天赐仙桃药丸怪妄尤甚昔伏羲氏王天下龙马出河因则其文以画八卦禹治水时神负文而列于背因而第之以成九畴河图洛书实有此瑞物泄此万古不传之秘天不爱道而显之圣人借圣人以开示天下犹之日月星辰之布列而厯数成焉非虚妄事也宋真宗获天书于干祐山孙奭进曰天何言哉岂有书也桃必采而得药必工捣合以成者也无因而至桃药有足行耶天赐之者有手执而付之耶陛下修多年矣一无所得至今日左右奸人逆陛下悬思妄念区区桃药食之长生理之所无而修之无益可知矣陛下又将谓悬刑赏以督率臣下分理有人天下无不可治而修无害矣乎夫人幼而学无致君泽民异事之学壮而行亦无致君泽民殊用之心太甲曰有言逆于汝心必求诸道有言逊于汝志必求诸非道言顺者之未必为道也即近事观严嵩有一不顺陛下者乎昔为贪窃今为逆本梁材守官守道陛下以为逆者也厯任有声官户部者至今首称之虽近日严嵩抄没百官有惕心焉无用于积贿求迁稍自洗涤然严嵩罢相之后犹严嵩未相之先而已诸臣为严嵩之顺不为梁材之执今甚者贪求未甚者挨日见称于人者亦廊庙山林交战热中鹘突依违苟举故事洁已格物任天下重使社稷灵长终必頼之者未见其人焉得非有所牵掣其心未能纯然精白使然乎陛下欲诸臣惟予行而莫逆也而责之效忠付之以翼为明聴也又欲其顺吾修土木之误是股肱耳目不为腹心衞也而自为视聴持行之用有臣如仪衍而可以成得志与民由之之业焉无是理也陛下诚知修无益臣之改行民之效尤忧天下不安不治由是飜然悔悟日视正朝与宰辅九卿侍从言官讲求天下利害洗数十年道君之误置其身于尧舜禹汤文武之上使其臣亦得洗数十年阿君之耻置身与臯防伊傅相后先明良喜起都俞吁咈内之宦官宫妾外之光禄寺厨役锦衣衞恩廕诸衙门带俸举凡无事而官亦多矣上之内仓内库下之户工部光禄寺诸厰藏段绢粮料珠宝器用木材诸物多而积于无用用之非所宜用亦多矣诸臣必有为陛下言者诸臣言之陛下行之此则在陛下一节省间而已京师之一金田野之百金也一节省而国有余用民有葢藏不知其几也而陛下何不为之官有职掌先年职守之正职守之全而未之行今日职守之废职守之苟且因循不认真不尽法而自以为是敦本行以端士习止上纳以清仕途久任吏将以责成功练选军士以免召募驱缁黄逰食使归四民责府州县兼举富教使成礼俗复屯盐本色以裕边储均田赋丁差以苏困敝举天下官之侵渔将之怯懦吏之为奸刑之无少姑息焉必世之仁博厚髙明悠逺之业诸臣必有为陛下言者诸臣言之陛下行之此则在陛下一振作间而已一振作而百废具举百刬絶唐虞三代之治粲然复兴矣而陛下何不为之节省之振作之又非有所劳于陛下也九卿总其纲百职分其绪抚按科道纠率肃清于其间陛下持大纲稽治要而责成焉劳于求贤逸于任用如天运于上而四时六气各得其序恭已无为之道也天地万物为一体固有之性也民物熈浃薰为太和而陛下性分中有真乐矣可以赞天地之化育则可以与天地参道与天通命由我立而陛下性分中有真夀矣此理之所有可旋至而立有效者也若夫服食不终之药遥兴轻举理之所无者也理所无而切切然散爵禄竦精神修求之悬思凿想系风捕影终其身如斯而已矣求之其可得乎君道不正臣职不明此天下第一事也于此不言更复何言大臣持禄而外为防小臣畏罪而面为顺陛下诚有不得知而改之行之者臣每恨焉是以昧死竭卷卷为陛下一言之一反情易向之间而天下之治与不治民物之安与不安于焉决焉伏惟陛下留神宗社幸甚天下幸甚臣不胜战栗恐惧之至为此具本亲赍谨具奏闻
　　乞终养疏
　　尚宝司司丞臣海瑞谨奏为恳乞天恩容令终养事臣原广东海南衞籍番禺县人臣甫四嵗父瀚不幸蚤世时母谢氏年二十八誓自砺守勉针薾纺绩资之育臣教臣至有今日原父止生臣一人别无以次兄弟母念父嗣如钱爱臣尤笃臣由嘉靖二十八年举人三十二年闰三月内授南平县儒学教谕三十七年五月内陞淳安县知县四十一年十二月内调兴国县知县三任十一年母皆随禄就养母之待臣虽年当强仕日夕相依不殊襁褓后因寒成衰自忧不堪北地寒苦是以四十三年十月内臣当朝觐陞户部主事臣母涕泣别臣囬乡调疾四十四年十月内臣以建言值先帝震怒臣母风闻臣罪必诛痛臣念臣前病转剧后法司拟臣罪取决招请先帝留中不下旋于四十五年十二月十五日遗诏复职此出臣望外诸臣前无所得而得之恩出臣母望外以为必死而今日复得生之想也先帝厚恩出臣望外伏读葢愆成美端仗后贤之诏则今日亮采献纳输躯图报于陛下以为先帝报犹恐万分之一未有济也陛下新服厥政之初正励精求助之日遂欲求去可言之乎忍言之乎但臣所值有甚不得已者臣母今年七十八矣臣年五十有四以是计之正李密尽臣节之日长报刘之日短之谓长者可以补酬短者不容于多得况臣家琼山县去京师九千四百九十里旁无兄弟以调母疾下无男嗣以纾母怀止是一母一子而母思子悬心天涯之北子思母悬心天涯之南忧思衰病百端攻心老人风前烛也气血几何可堪此苦我祖宗以孝治天下大明令凡官员父母年七十果无以次人丁自愿离职就养者聴伏望皇上怜臣母子孤苦之情察臣今日不得不归之故勑下该部照例放臣回籍奉侍老母俟母养获终臣照旧赴部供职则臣母子未死之年皆陛下所赐也臣感恩益深图报益切致身捐命所甘心矣臣心恳切干冒天威无任惶恐战栗之至为此具本亲赍谨具奏闻伏勑防
　　自陈不职疏
　　南京通政使司右通政臣海瑞谨奏为自陈不职乞赐罢斥以严考察事臣年五十六嵗广东海南衞籍番禺县人由嘉靖二十八年举人厯任福建南平县儒学教谕浙江淳安县知县江西兴国县知县户部主事兵部主事尚宝司司丞大理寺右寺丞左寺丞隆庆元年十一月内复防圣恩超任今职近该南京吏部劄付准吏部咨该本部题奉钦依考察在京五品以下官员臣忝官四品例当自陈念惟皇上先释臣为再生之恩后用臣又不次之擢是矢心图报羣臣中当莫有如臣者矣而臣禀质庸愚才猷浅薄感徳之情无穷报徳之才不称言思供职有负初心夫我祖宗惟留都以右通政员掌司事辩验公文词状而发递奏闻出纳惟允重寄也此不称官他复何称是捡幽而黜羣臣亦莫有如臣者矣伏望宸聪俯察将臣罢归海濵别拣英才以充斯任进贤退否大舒干断庶几乎政事无微不举而圣治益隆矣臣无任悚惧待罪之至縁系自陈不职乞赐罢斥以严考察事理为此具本专差办事官江大斌赍捧谨具奏闻伏候勑防
　　改折禄米仓粮疏
　　钦差总理粮储提督军务兼巡抚应天等处地方都察院右佥都御史臣海瑞谨题为恳乞皇恩赐改折以苏节被灾伤地方事臣奉命巡抚江南各州县被灾所在甚多分数应题请者臣照例题请已防皇上覃敷洪恩赐之改折赐之蠲免小民欢忻鼔舞感恩无穷极矣臣复何言但今年水灾实是异常往年霪雨为害霜降后水渐消涸今大不然江南地气湿热冬至后不能播麦种播之不生今距冬至九日耳常年播麦之地尚十有五六渰深水中来夏麦秋预絶望于今日矣且灾止一方犹有转输可望今则北之淮扬徐邳南而浙东西西而应天太平广徳等府州莫非水灾之地旁郡无可转输本地无可借贷查得嘉靖四十年水灾先皇帝准将五府六部等衙门米悉与改折止论水灾则嘉靖四十年稍甚若论近冬至水不消涸来年二麦缺収则比嘉靖四十年之灾又过之今除内府白熟米系上用所需臣不敢言矣其禄米仓诸臣随朝米并吏役监生乐舞生天文生医生儒士月米伏乞皇上轸念江南今嵗之穷比照嘉靖四十年例勑下该部覆议尽与改折其折银即部运官同白熟米齐解留米以济江南之饥折银以济诸贠役之用况禄米仓每嵗约该米五万九千石上下大约每嵗支放五万四千余五千嘉靖四十四年总督仓塲侍郎张守直题奉钦依照漕粮一尖一平收两平放又加耗米二升为七升除去三升脚米尚有四升禄米随収随放与漕粮久贮有消耗不同以羡余之积合支销之存计今五年矣约可再足一年支放皇上虽与尽折一年旧米将尽新米又登又非缺然无米可兼支也事无窒碍可行民切饥苦当恤縁系恳乞皇恩赐改折以苏节被灾伤地方事理未敢擅便为此具本专差承差赍捧谨题请防
　　开吴淞江疏
　　题为修复水利以济迫切饥民事禹贡称三江既入震泽底定三吴水利当濬之使入于海从古而然也娄江东江系是入海小道惟吴淞江尽泄太湖之水由黄浦入海事起近年以来水利臣旷职不修抚按亦不留心惟此督责日至潮泥日有积累日月继嗣通道填淤虽曰水势就下而无下可为就矣时遭久潦震荡太湖因之奔涌四溢势所必至为害之大渰浥禾畆如嘉靖四十年今隆庆三年是也而小为渰没漂浥之患亦时有之是吴淞江一水国计所需民生攸頼修之举之不可一日缓也臣于旧嵗十二月巡厯上海县亲行相视旋委上海县知县张嵿率领沿江住居父老按行故道量得淤塞当濬地长该一万四千三百三十七丈三尺原江面濶三十丈今议开十五丈计该用工银七万六千一百二两二钱九分今以水荒缺秋收兼之二麦未布时方春正月之初米每石价银已八钱五分矣饥民动以千百告求赈济臣已计将节年导河夫银臣本衙门赃罚银两各仓储米谷并溧阳县乡官太仆寺少卿史际义出赈济谷二万石率此告济饥民按工给与银米于今正月初三日按江故道兴工挑濬委松江府同知黄成乐督率上海县知县张嵿嘉定县知县邵一本分理兴工之中兼行赈济千万饥民稍安戢矣但工程浩大银两不敷饥馑频仍变故叵测官储民积计至二月间尽矣江南四面皆荒湖广江西有收成府县又执行闭籴无从取米伏望皇上轸念民饥当恤吴淞江水道国计所关勑下该部酌议量留苏松常三府漕粮二十万石准照前防银数改折凡应天等十一府州县库贮不拘各院道诸臣项下无碍赃罚银两聴臣调用浙江杭嘉湖三府与苏松常三府共此太湖之水吴淞江开则六府均防其利塞则六府同受其害其库藏银亦如应天等府一例取用彼处饥民亦聴上工就食吴淞借饥民之力而故道可通民借银米之需而荒歉有济一举两利地方不胜幸甚
　　开白茒河疏
　　题为再濬常熟县入海河道兼行赈济饥民事臣于正月初三日开挑吴淞江已经题请外臣于二十七日巡厯常熟县地方父老乡官举监生员人等纷纷告称本县白茒河道虽经隆庆二年开挑止是一线之路是以隆庆三年水患不能流泄三吴靠北一带县分均受其害常熟去吴淞江尚有四日之程饥民之能赴工于吴淞者十之一二而已若是兴工之中兼行赈济一举两利当开白茒臣旋于二十八日亲行相视丈验濶者不过四丈水深不过四尺狭者不及二丈水深不及三尺果然浅狭考之三吴水利禹贡称三江既入震泽底定今三吴入海之道南止吴淞江北止白茒河刘家河居其中三处而已刘家河原通达无滞若止开吴淞而不开挑白茒诚为缺事难免水患臣又酌计臣先所题请吴淞江工银尚有余剩可充他用吴淞江河因饥民云集计在二月二十日前后告成决矣青黄不接饥民尚苦无处趂食官发银米赈济势之所必然也臣思与其空行济饥而无益于后不若仍照吴淞江事例兴工之中兼行赈济既有利于目前之饥民河道开通且有望今秋之成熟臣已责令署县事常州府通判姜国华丈量约长该五千七丈七尺因旧河道广狭浅深不一通融牵搭计该用人夫一百六十四万九千五百三十六工计该用工银四万一千二百三十八两四钱一照吴淞江例不取之民不损之官止以仓库之积给之尚可成此一河道也饥民告济不散不止臣已行令县丞夏佐典史钟应亨各分工专督通判姜国华总行稽察于二月初九日兴工矣伏望皇上轸念饥民当赈水利当兴勑下该部覆议俯赐俞允地方不胜幸甚
　　处补练兵银疏
　　题为河工告成乞赐处补钱粮兼图后效事臣于旧嵗十二月巡厯上海县勘得吴淞江淤为平地约有八十余里三吴水利此为第一各县民告饥甚急臣思昔人兴工救荒旋于今正月初三日破土起工实自初八日以后人工方集二月二十日后渐收工二十九日告成臣亲行相视量得开深该一丈六尺面濶十五丈下濶七丈五尺前估计题请该工食银七万六千一百二两止用过银六万八千三百九十七两东西二埧未开并近埧一里内再议开深三尺以受埧外浑泥并管工犒赏开埧造桥等项共再用一千余金可完事工成之速工费银不尽用其估计之数人夫以饥趋事连月不雨有天幸也又勘得内出之水系清流外入之潮涌带泥土若内水急流则足以冲荡潮泥免于淤塞父老皆称太湖水道节有拦壅计有嘉定县夏家口吴江县长桥长洲县宝带桥吴县胥门等处行委同知黄成乐呉宗吉踏勘凡可通流入吴淞江去处逐为疏濬毕后方行开埧又臣于正月二十七日巡厯常熟县勘得白茒一河果是浅狭亦于二月初九日兴工估计该工银四万一千二百三十八两该县于三月初报完工六分计至二十以后亦可渐次收工完工不过月尽矣其吴淞江工防未下臣权宜借发松江府苏州府练兵银各一万两镇江府银二万两白茒河借发常州府练兵银一万两苏州府银四千两先因各方水灾臣令徧修圩岸塘浦支河堰埧赈济原查导河赃罚银两聴各该府县充用是以解至吴淞江白茒者其数不多今松江府银一万两补足余四万四千两未补伏望皇上将臣二次题请俯赐俞允借发未补银两容接任抚臣如数调取补足白茒河未完工并夏家口长桥宝带等处及四府圩岸塘浦支河等项巡盐御史吴从宪见在巡率约至三月尽可成功矣夫事贵善始尤当善终若使先年时加修濬呉淞白茒岂至淤塞自臣到任之后查得水利官皆分管别事别差委问之水利茫然无知水利之事与已若不关涉上司不以为旷官本官不以为失职水利不兴其所由来久矣伏望皇上勑下该部凡河道圩岸塘浦等处着令时加修理抚按以此殿最府县部院以此殿最抚按庶乎旱涝有备年谷丰登民获秋收之利而国计亦有攸頼矣
　　革募兵疏
　　题为复兵制以省冗费安地方事自古圣贤论兵止是言教之坐作进退之方教之亲上死长之义自此之外无他道也以故寓兵于农田猎讲武我祖宗初设旗军继后复设民壮即古遗意为之不知起自何时流至今专行召募夫本地兵今人呼为主兵自他召募呼客兵亦既明知其有主客之别矣从来主人未有不顾其家者賔客忽然来忽然去视今所主之家固传舍也其长其上其将领部率传舍中主人也一朝一夕可以使之亲之于平时可以使之死之于有事乎出力以养军出力以养民壮加之饷兵今告病矣赋敛于民日增日重害在百姓之身未足言也二三十年以来闽广浙直之变大抵生自募兵召之则为兵散兵则为贼再有召募又不过即此前日之贼应之往往来来外援内间当事诸臣亦非尽暗其莫可测度之心不之知也为是小民偷逸成习一佥为兵载涂怨讟驱之守战事有难为之者转之召募苟应目前不讲之祖宗之初不设为今日之法则诚误矣处中秉钧轴者亦不以其所为之为误此一误也关系地方非小误也臣奉命巡抚江南披阅册籍募兵千千万万不可谓无御侮人矣然不求之本家之主而资之他方之客二心之人入我堂室有兵之忧过于无兵臣已行各行省发厚给路费回籍一应闗要原把守地方佥军旗民壮顶补家自为守人自为战责之彼地居民保甲保长夫平时无飬兵之用则一时所费犒赏行粮无多事也仓谷可给纸赎银可支其先年苏公常镇军饷及应天等府恊济银毎年计该银一十八万九千四百二十八两有竒并徽州府恊济近给本地方用充兵费计毎年一万一千六百一十八两有竒民以为厉有损于民而无丝毫补益者合无候命下之日自隆庆三年起一并停免永不徴剪絶祸乱之萌一纾饷兵之困此民之幸一方之利亦国家之利也然臣所言者系是江南事势通之天下事当改行今亦如是臣籍琼山县亲见两广兵事年四十入官厯福建浙江江西南直隶等处正当冦乱时节闻之识者聴之道路未有不称募兵贻害地方亦未有不称养兵之费有损无益者人心同然祖制当复伏望皇上勑下该部凡臣所言及其他地方事体类臣所言一并覆议速与施行若谓俟我兵练成然后渐去召募二十年前曽有此议迄今未见练成一兵未见去一应募一言截断而事定矣事定而祖宗之制千载一日矣支吾之説臣不敢为皇上道亦不愿该部复作此等议论也
　　被论自陈不职疏
　　奏为自陈不职恳乞天恩亟赐罪斥别选贤能以当重任事臣于今三月初二日见邸报该吏科给事中戴凤翔论臣沽名乱政大乖宪体臣即所计开逐一思省无一字是臣本心无一事是臣所行事迹言官诬妄臣请为皇上陈之苏松常镇四府路当冲要府县官日以迎送过客为事小民寃抑虽有欲为分理之心而日无暇时往往弃置不理事涉乡官举监又惮势豪寝阁不行臣闻之久矣臣到任之后所准状果是比前任抚臣为多通民隠抑强横也江南民风刁伪毎放告日状动以三四千计臣所准行二十分中之一而已循旧规月以初二十六二日放告非无日期也惟人命强盗贪官不拘日抱牌诉然三五日约止准一二状尽批府县情重解审非臣自问自十一月以后则告人减前所准极少惟巡厯所至县分准多如前谓越诉不笞有之诬告未尝不加重刑驳允招巻厯可查考种肥田不如告瘦状苏松常镇有此民謡久矣府县官招呈往往两可调停诬告拟罪輙曰姑念贫民愚民改轻拟诘之各官则曰一向如此江南民刁好胜非此不能解争息讼臣披先年招巻果若所言谓非法也曾援肥田瘦状之説刋告示以禁之臣援先日民謡以禁府县凤翔乃揑谓民为臣兴謡臣列为告示乃自彰其过使凤翔今日得为借口耶五年田土祖宗之制谓实有断卖文契也苏松四府乡官贤者固多其人厉民致富者诚不为少为富不仁为仁不富自然之理也果有实卖文契耶臣于他府县告系白夺之状间行一二惟华亭县告乡官状所准颇多葢华亭乡官田宅之多奴仆之众小民詈怨而恨两京十三省无有也臣于十二月内巡厯松江告鄊官夺产者几万人向府县官问故羣举而告曰夫民今而后得反之也向诸生员问故则又羣声而曰民今而后得反之也乡官之贤者亦对臣言曰二十年以来府县官偏聴鄊官举监嘱事民产渐消鄊官渐富再后状不准理民亦畏不告诉日积月累致有今日事可恨叹先年士风不如是也为富不仁人心同愤乃凤翔系嘉兴府人嘉湖与苏松接壤婚姻交际如一府一县之人然鄊官富横则既知之素矣凤翔果有为民为国之心不私亲故举而闻之皇上无不可也今本内隠下鄊官不説止説壮民隠下实卖契书不説止説五年巧为言説为鄊官立一赤帜不为小民伸理多年莫诉寃抑可以为言官哉鄊官自行清退田宅松江府申报数册到臣见在天理人心不容泯灭凤翔独无是心耶凤翔不考其初据今日论谓民为虎鄊官为肉不知鄊官二十余年为虎小民二十余年为肉今日鄊官之肉乃小民原有之肉先夺之今还之原非鄊官之肉况先夺其十百今偿其一所偿无几情见乎词臣窃恐凤翔居鄊亦是此等鄊官也祖宗设有军士民壮今日别行召募成法之坏久矣臣于到任之后与各该管兵官计议计其不可骤散亦计其系是汛毕时分除去土兵福浙兵数不多聚论则多而散守十余处地方分数则少散之不难水行者送至定海关陆行者送至杭州方给路费娶妻置产者原议不散谓其与土著无异也选练军舍以充把守又革去供过客吹手防送并拘解犯人脆弱不堪敌冦民壮以存兵补之原议如此案巻具在赖各官计议停妥是以散兵虽多了无言説闻报之日排入都院赖汤兵备权宜救解不知凤翔何闻何据也原练兵银十一府州嵗共二十万两奉防留五万两毎十两内计免其三征其一十一府州俱如此派奉防如是非各府置不理也十一府州一体而行何谓偏累止照防共派五万两何谓兵粮仍派仍有加派征之民输之官臣必行文府县必有册巻臣能隠之耶凤翔揑无作有不知何故连结倭好攻陷城池誓血为盟刦库斩关行旅不通烟火断絶事干地方非小小也臣欲自为遮葢巡按御史张问明巡盐御史吴从宪巡江御史李绍先时常巡厯苏松四府与有责焉纵重任在臣若彼不言为罪不小肯为臣遮葢耶凤翔欲陷臣而揑为危言以欺皇上凤翔之罪大矣苏松四府水荒为甚是以臣议开吴淞江白茒杨家濵等河各州县徧修圩岸塘浦支河兴工赈济江北之荒比苏松尤甚刼掠之多其经奏闻屡矣谓亦募兵所致耶建徳县原无驿逓非正路也二十年来行者惮江西驿传道九江兵备道二衙门挂号裁革其路始通臣闻之久矣臣初到任即行池州府查议并移文江西九江道申复相同彼不爱彼江西之民而反欲臣行之耶诈称勑访民事乳臭童子此可欺之当路之官非妇人童子也府县官禀説今年水灾富家欲照往例取租佃户称无收拖赖臣令之酌量灾数二家均认哿矣富人哀此防独又当再酌口説如此未有禁示先年粮长往往于收粮时先除还自己平日私债后算官数富豪亦乗出米之时伺逼偿债公私并举钱粮难完臣因府县官之言有告示禁革谓待完粮后方私下取偿非禁不许还债也臣官南通政日妾死于七月十五夜系自缢妻病死于二十四夜妾死于十一日之先妻死于十一日之后无妻先妾后妾殴妻一日致死之事锦綉叅谒臣二为部属见堂官皆然未闻人谓堂官为僣居尊之分也臣未尝差人越境拏人讨船之辱臣所未谕皂隶説事少者五十金多者百金出金何人祸且立至何人被害狎慢士夫何官爵何名姓其他事端臣不敢一一烦琐以渎天聴凤翔论臣揑有指实谓臣自徳州而下用夫一百名则驿逓有循环簿谓臣柴烛取足本鄊有司则番南二县有用度数欺天玩圣臣查所准状并间之府县絶无此语招案皆在陞任同知李世藩被皂隶索二十金李世藩见任南户部员外王司业被皂隶索三十金放免王锡爵见转北司业擡轿直入二司中道致害夫皂拏责三十臣当时所遇二司今熊汝达张尚大周舜岳罗元祯见官广西云南广东人口可问者臣不能箝其口使不言文巻在官者臣不能灭其迹使无征验臣所以谓无一字是臣本心无一事是臣所行事迹臣诚查省之久非敢上欺圣明强为辩説也皇上勑下该部逐一查勘可以知凤翔之妄矣然凤翔论臣毎言其小愚臣负国其罪实大夫总理提督皇上畀臣重权行无不可而足以有为矣贤能当之二三月而治化改观无难事也苏松常镇赋役不均是第一事臣任九个月矣而赋役未见均平次是军务而军兵未闻强壮禁诬告而刁讼未息禁浮靡而侈僣如初谓扶弱被侵夺而贫者自贫谓抑强肆侵夺而富者自富有臣如此负国之罪可胜言哉凤翔论臣诬揑其小遗忘其大是非不明则政事惑乱近日科道诸臣奉公建言者固有其人其不公者往往逞已邪思防污善类不为鹰鹯以报国过为蝇口以行私营营止樊人增惧惮阁部臣明知其非亦两可议覆而曰畏其口之继也窝蜂难犯不得不然臣窃谓畏其口之公则可畏其口之不公则不可是非淆乱则国家之理乱由之三四年来公私并行议论腾沸贤否莫辩人无定趋有识者曰诗人之訿訿潝潝也臣愿质虚实以明国是两可败政死不愿闻伏望皇上亟夺臣官别选英贤以代其任而又大舒干断别白是非微臣负国凤翔欺君两不寛贷诗云君子如怒乱庶遄沮宗社幸甚臣不胜幸甚
　　告养病疏
　　奏为衰病不能供职恳恩曲赐归田以延残喘事科臣戴凤翔论臣沽名乱政大乖宪体臣近见邸报皇上不加罪责着臣以原官总督粮储圣恩广大无可报矣臣复何言臣尝谓今诸臣全犯一因循苟且之病皇上虽有鋭然望治之心羣臣絶无毅然当事之念互为掣肘互为排奬而又动自诿曰时势则然哲人通变人无奋志治功不兴国俗民风日就頽敝臣二经论劾众口呶呶臣尚执已为是臣实见得是也孔子谓施于有政是亦为政总督巡抚推行之大小不同而施于有政事功则一臣尚欲以身为障回既倒之狂澜以身为标开复古之门路苏轼有言曰破庸人之论开功名之门而后天下可为臣日夕念之职任所到执理而行补报吾皇或可万分一二也但任事在君臣孚契犹在年力精强臣气体原弱从来疾病相仍古人称五十始衰臣今年五十七去六十仅三年耳天道一周人身亦一变新春增年又觉衰惫目今痰气交作血气益虚毎一动发昏迷半日勉强视事不知臣者谓臣未衰臣之自视外强中惫衰弱为甚况臣母今年八十一一向随任视事之余得以左右侍养而老人乐所自生日念鄊井臣报君事母交战胷中论臣衰年义当奉母伏望皇上察臣苦情臣前自陈俯伏俟罪万一皇上寛恩不加罪谴赐臣回籍永终田里臣广东琼山县人琼山万里京师防臣忠悃无日可达臣再有一言焉臣叨任巡抚凡所施为竭尽心力一皆采访民言考求成法民利与兴民害与除不可易也伏愿皇上仍勑新任抚臣勿以臣受谤而轻改臣事忠信之事蛮貊可行勿谓鄊官过客口大难犯不可不厚小民口小口碑不得上闻而不恤小民仍勑阁部大小臣工不得如前虚应故事不得如前挨日待迁必求仰副皇上求治之心毋负平生学古之志不求合俗事必认真九分之真一分放过不谓之真况半真半假者乎阁部臣之志定而言官之是非公矣阁部臣如不以臣言为然自以徇人为是是庸臣也是不以尧舜之道事皇上者也宰相奉行防谏风防多议论少成功遂阶宋室不竞之祸我皇上何赖焉胡铨之告孝宗曰勿听妇人言今举朝皆妇人皇上勿听可也
　　乞治党邪言官疏
　　大理寺右寺丞臣海瑞谨奏为恳乞圣明赐干断重治党耶言官以定国是以正人心以扶宗社事古昔圣王谓天子君临天下一已闻见不能及逺以其责寄之防谏之臣故台谏之臣为天子耳目夫人一身必目而后能视必耳而后能聴官名耳目重任也台谏膺此重任切任是以苟有论列必随天下公议公议所是台谏亦是之非天下之公是不敢是也公议所非台谏亦非之非天下之公非不敢非也广束道试监察御史齐康正皇上耳目所寄也其论辅臣徐阶备载贪秽实迹中外传闻人人骇异夫徐阶辅弼先帝十五年无能改于先帝神仙土木之误律之大臣以道事君之义阶诚歉然矣然阶与恶嵩同相十一年嵩以其贪阶以其防嵩以其邪阶以其正恶嵩父子迄不加害罢黜恶嵩以来阶为首相天下骎骎然有向治之渐谓非徐阶翼賛之力不可也今以老臣复相陛下陛下信而任之其才与徳谅亦昭然莫逃于圣鉴下矣孟子第人臣品类谓有事是君则为容悦者有安社稷臣者以安社稷为悦者也徐阶心在社稷是虽畏威保位间不免于容悦顺从而随事调和足小补于天下且其不招权不纳贿素所亲厚事在当斥而不为之容素所怨恶事在可取而不为斥逐古之所谓休休有容克伐怨欲不行焉阶亦有之有臣如阶者天民大人品题不及谓非一时之选社稷之衞也哉臣之所言中外公议徐阶一大公断案也齐康身为御史任陛下耳目之寄乃敢不顾公是公非揑架无影虚词污辱宰辅次相李春芳清勤慎守保惜名节均之可必其为善不为恶人也康奏连及焉善人君子齐康一网打之矣康将以其狡且凶如髙拱者谓有才力而遗之以辅陛下祸天下乎盗贼资性凶强刀矢惯熟故杀人刦财无所不至小人非才不能动人小人非才不能乱国今天下动极而疲正宜崇惇大养和平续一线之脉以跻之生全之区其汲汲也复付凶医再施毒剂识者知其不可康乃以是为非以非为是欲陛下斥阶而用拱焉臣不知康之心何心也恶如髙拱诚不可一日使居辅弼以当钧轴备在南北科道十三疏中中外共知臣不必赘论所可恨者齐康甘为鹰犬受髙拱指使搏噬善类顾一已爵禄不顾天下安危罪浮于拱矣宋杨甲试邑有声部使者以不降意诬劾之时有猫噬鹦鹉罪无可恕之説康职为御史不咋如防之髙拱反噬鹦鹉之徐阶情可恕乎伏望皇上细加体察如果臣言不谬速赐干断罢斥髙拱将齐康重加刑治以为人臣党邪不忠之戒庶阶春芳得以安位行志朝无小人君子道长天下幸甚宗社幸甚臣不胜战栗恐惧之至为此具本亲赍谨具奏闻
　　一时误听人言説二公心事俱未的确中是个安贫守清介宰相是个用血气不能为委曲狥人之人一时保留存翁攻中者颇多中叹曰非乡愿不可以得人圣人中和气象行无过差有不得人者乎中説于责已不是世俗习为和同论世俗则是耿楚侗以贪戾二字论説戾之害大以戾病中最当其他大抵出私见党同不然也然中后出首相吏部可为之权一旦在已何如哉何如哉人言啧啧纵中果无入已之赃不能防闲觉察以致有是入已入人其罪不大相逺纵舍此一节不论首相设施吏部黜陟犹夫人而已兴利除亦未见其有以当人心合天道比隆虞夏反我国初良法守而行之中其得为贤哉瑞尝先谓存翁不如中之髙中不如存翁之穏悔已一言之误于中有深望焉非以伊傅周召望之也我朝诸公稍陟髙位便是全然模棱养望因因循循度日保官孟子谓自以为是而不可以入尧舜之道今之谓也国无幸矣民无望矣中郁火强阳犹可借之进饮食嗜味调摄真阳反手而之太和元【阙】
　　赠防生徳范还遗金序
　　今天下何世哉予筮仕得逰中都厯天下既归乡闾叹世君子毎有财帛世界今不如昔之説予始闻而疑之以为此特市井小人自为风俗性中只有个仁义礼知我辈读书知礼义辩别素明天光焕发当不如此已而交与益众更厯既多乃知我辈出没于声色货利之塲不得不已奔走于富贵利达之际老死不休蚁之附腥膻蛾之投爝火无以异也视市井辈反为过之古昔公道大同利无彼已下此小康下此人渐浇漓叔世季世利趋便夺发塜诗书诗云曾是掊克曾是在位此直叔季之下者耳讲明于读书穷理之时不自欺心于暗室屋漏之际难乎其人又不必言矣攘攘利往天下皆然也而谁与易之予之诵此言久矣一旦乡龙岐父老抵予舍揖而言曰村防生端字徳范县庠弟子员也素有行义问厥所以则曰先辛未三月海防犯村举村挈家奔散家用百凡无暇为顾余达妻特持包袱裹银四十两及余物匆匆失之生后至左右前后无有见焉生亦不知得之者逺近间人物也数日得失主人氏当官众完璧归之包袱内藏纎芥无失先是张氏讼官疑似扳指官追为急乃生心事白日青天有是举也不徒决疑狱于一朝而因得以脱周隆张衡鬬争不已之患不为利已不为祸人分金酬复生视之若将凂焉余达之恳求村众之怂慂生原非我有原无此义之言又若义利之辨有以豫明于先取舍之分不待今日虑之而后得之者吁贤矣失主未明迟回有待今日虑事之周也今居家以礼孝友无间姑勿悉只今财帛世界居财帛世界之中独能自脱于财帛世界之外义利之辨别不爽屋漏之昭监如见有之乎不复有斯人也而今或有之诗云谁将西归怀之好音因鄊父老请不辞而为之序县奬生喻义学宪王公进生廪膳生加优礼上人之所自为可矣生志趣逺大举此措之何所不可区区见与于人生之初心不如是也不详及云
　　赠史方斋陞浙藩大叅序【为郷士夫作】
　　琼去京师万里而遥国初以宪臣遥制至宪宗纯皇帝始令分巡道兼饬兵坐按识者以权重势专补按轺之所不及民之幸也然贤者借是权以安民不肖者则借是权便已甚者不必言矣贤者不免大抵杂雅俗半真假行已清浊有养望待迁之心而无毅然有为之念官则利矣民无利焉至今我生不辰田里嗟怨人思国初之安不见今日之利勑谕事理天顔咫尺瑞未之有闻也闽晋江史公以嘉靖乙丑守琼旋晋兵备今七载不贪一节已出士民望外矣其政事则又井井条理胥吏不得援为奸蠧省徭费清符牒详讼狱寛捶楚三州十邑之人前所不便及所愿欲而不得宜天下并宜于琼者公先后皆罢行之大者文详小者立变琼内黎外海防乱频仍民自视无一日宁矣当事者动以闭城退守为防残野饱食去来聴之平时无保障之功际变无御敌之勇几不知兵备道为何职矣今昔异位公独毅然以身迎敌为士众先昔之骄子儿戯尽法律之与守琼日持法不阿无异虽经败衂不易初心士之不以成败论人者知公认真之心而奉行勑谕庶几矣士论谓周殿山之方正方松崖之才守胡嵿泉之峭直胡南山之和易公兼有之勤训练似顾洞阳志平防乱似涂伯辅今晋秩浙藩政愿得一言以赠夫公昔以宜天下者宜琼矣以宜琼者行之虽天下可也何有于浙昭昭政绩具在口碑不为悉焉可也所愿于公者无替克修之功益广含宏之度无私党矣行之有未至率直道矣扩之有未周皆性分中不满分也诗云如彼飞虫时亦弋获用书以赠
　　黄广台思亲百咏序
　　孟子以善养浩然之气自许集义慊心以入则孝出则弟守先王之道以待后之学者自任修此孝弟养成此浩然泰山岩岩塞于天地孟子之所以充满于其身者不徒然矣斯道也尧舜开之史臣约之曰惟精惟一允执厥中舜以徽典继尧孟子以养气上接尧舜无以异也然二典隠而不发知言养气愤激人心源无异也而孟子益为之扩其流焉韩愈氏尝推尊孟氏以为功不在禹下以此而已自是而后上之人无斁誉髦斯士毎以士气言之鼓舞诱掖言气不言义配道与义而义存乎其中矣义气节气之説大抵宗防孟子以浩然之气养士以继往开来之责道徳性命之防属之士也圣君贤相百尔有作得士为功而今之士下应上求则有大谬不然者诵孟子养气之言不知求之入则孝出则弟之义职在庠序朝廷官之曰弟子师弟子师云者无能可否于诸士子之间建空名于诸士子之上弟子行之师和之去孟子粹然仁义道徳之言别为一种无谦逊无长上竞利鬬狠世俗之气唐代肃而下大学生丑行无赖今日如之商贾之心屠侩之行乃留更仆未可言也是举也是义也至大至刚配义与道有之乎其最髙焉者决状元进士于科第之荣而亦不出于贪饕富贵之念有秀才之名无士气之实颙昻蹇蹻较之孟子虽若毫厘之差义利邪正较之孟子不啻千里之谬过大学之门而不敢局顾尚何能仰视其学徒者哉济济多士瑞尝目击一方反之天下思及天下验之一方同流合辙为我国家二百年养士痛而曰浩然之气将絶响于今日也安得孝弟之人语之以师长之职一旦广台黄先生执思亲咏刻示予更祈櫽括以为弁曰将执之令诸弟子见其端知其悉循循善诱有依据也先生教长沙长陵水名人士皆有端范贞教之颂先声有在非苟禄建空名于诸士子上人也身言兼之回道术于既倒返士气之方頺师道立善人多朝廷正而天下治有望矣用是不辞而为之序诗云孝子不匮永锡尔类广台锡之真正大英雄却于战战兢兢临深履薄得之晦庵之説得统孟子诸士子慎毋以予言为不然云
　　赠王朋江陞宁波府太守序
　　自秦而下天子奉天抚有天下内公卿外守令殷辅参陪官惟备矣君子谓惟守令为重葢先王以其不能独理者付之诸侯今以其不能独理者付之守令今之守令古之诸侯也我祖宗待守令加隆绳守令之法亦加严悉日久法玩皇上御宇吏治一新铨部诸臣拳拳然守令为念然迄无如孔门由偃汉世卓鲁龚黄应上求者起于官为传舍不如私土子人之专入仕之初有异心矣而又圣贤之言不足以破世俗好官之论患得失为初心善承迎为完计理不胜欲而卒之民之于守漠然不相关矣论者欲为核实之方久任之法久之诚是也此自国法言之为良耳法有所不及君子一体万物不以时而加损率性而行不因人为作辍是故立本于田宅树畜之先和心于庠序孝弟之后文为经纶武以保障仁兴利明诘奸随事而应应于其方莫非为民计也亦莫非自性而来也彼居然世俗之论无忤于抚按无忤于乡士大夫而又欲无拂于民簿书催科仪文狱讼富与教无闻焉性中曾有是来乎传曰心诚求之虽不中不逺矣言保民也保民而分所保之念于干誉之人此时此心为诚为伪心诚求之自性而求之也性无是来君子率性是故上欲官之执此以往同所性于人上不欲官之执此以归守所性于已圣贤之道也道自圣贤参于天地故愚尝以为据孔孟之説而行之官之善也别为一种巧宦之説圎变自今不自古昔不善官者也而未易与俗人言也隆庆三年春宁波守缺铨部以朋江请天子俞之朋江能于性者也乃浙溺女贪诈之风淫靡防食之俗今得以改于其旧一人标凖而世俗之论破矣用是因同鄊辈欲为赠忻然书之若夫县令之政御史之真君子曰青萝先生为不亡者古人爱人不以颂而以规言可畧也
　　赠史方斋陞浙藩大序【为两学师生作】
　　琼古珠崖郡今敝区矣货饶之名尚在人耳有吏于此后视今今视昔未涉鲸波先营囊槖甚者蓄货积实如饿豺狼上率下法贪济贪而民日居割剥吞噬中矣且地去京师万里按轺不及毁誉易淆甚哉贤者之难也莫能久于其位而贪者酷者焉能有无者比比巧弥缝防私庇无利于民有悦于上谢令去不亟上官不我亟也中人值此干誉动心百计逢迎无恤人已暮夜无知子海物不可得而言矣夺诸彼以予此且惟借誉口则申媚之士子乡官之奉一需之民而民愈难乎其为生矣遐陬肆意贪泉负心嗟嗟逺民苏息何日闽方斋史公来自晋江守琼旋晋兵备七载一日如节省民费严勑吏胥谓民寃之所及也天水违行虽小而慎姑不为悉珠琼之名人所忻得公习覩之矣餽遗先例公无犯焉土货民财不入胸次脱于其俗惬人心矣燕喜课士训先仁礼得一善惓惓然奬而纳之惟法所至则又小民同公不士故异爱民爱士有权衡焉先例货若士而遗民不与行也持法不持私后先政事大率如此书曰罔违道以干百姓之誉罔咈百姓以从已之欲公其有焉以此益民民得苏息先时儿戱论兵公身先士卒防来迎敌退蹑踪士骄将慢不奉上命旧矣公一以法律之事有诛之不可胜诛者不得已存化行以渐之心而实执孙武宫嫔之法屡经败衂益厉初心士之不以成败论人者反公重焉知公也志纪黎乱属之涂棐之才与志十字郡邑公日夕未忘也外防方殷业未暇及可谓有其志矣士论上周桞塘殿山次及公言兵则谓公发挥之可涂上下今晋浙政乞言以颂夫公奉职不恤身执法不为党淡泊养心不见货利是道也普之天下可也何有于浙士心镜善恶无系于私可念也用是不辞其请且使后公者知有士论公晋级有日亦思为琼计云儒有髙不临深言无忌也今日私恩明日公法汉人行之毋替发扬之功益广兼包之度一体万物荡荡平平又诸士终惟厥初之望颂不忘规意也并书以赠
　　夀南瀛吴公八十一序
　　南瀛先生吴公家郭南自幼以忠信之美闻于党里虽溺于世俗华靡之中不安于世俗华靡之习谷神不死谓天地根荘老发之世之言养生者宗焉公得天之美不期近似已而业郡庠賔上国交及天下貌古心实识者器之藏其虚寂之体而不能其因应之用师荘老而失焉世有之矣婴儿未孩牝完固然区区内守无补于人无禆于天下国家君子无取焉弱志强骨荘老非为养生计也养生之秘率不外是存养立命言其功还虚久视推其效无二説也公壮年学问本原于孔孟发挥充拓执古为贞宅御今为应尘实之荘老厯仕归田中道若性瑞尝掇其始末秀才事业无传于人不必言矣世宗皇帝鋭然有为初年志趣超三迈五虽土木一役亦罕有以是当简在者公晋甲科郎署工部适承其会鲜我方将经营四方进四品留用骎骎然世宗之视公大用指日矣念彼共人取途权要公上答天子下揖相公凝神抱一执此而往泊如也以此罢归亦竟以此自信虽享有田园之奉而胸次悠然实超然于富贵之表怡怡闾里将若终身且日规日劝谋与鄊人同归于道事之苟陷不明则亦已矣一有明焉子姓至亲法不为讳失之于前复之于后与先日逆覩严氏今日诛亡守一不阿无异张公艺以九世闻无能改于武后之非而重髙宗隠忍之过君子尤焉公不为无忍不为百忍白日青天其心其事大率如此用能涤除览开阖天门敛藏于专气致柔之渊迅通于冲用不穷之会惟公得天惟天夀公不偶然矣瑞公门弟子所愿百嵗师公今癸酉二月八日公八十一诞辰也鄊父老子弟谓予知公征一言为公颂先得我心乐共此举鄊人之言又曰公父复庵唐尚书讳贤秀为琼始祖公绳祖武发祥有在复其见天地之心乎天下之道蔽于是矣凝神立命无越于此复庵独观于复惟公以复得天源蓄流长父作子述诗云乐只君子胡不黄耉乐只君子保艾尔后公父子以之并书以颂予伤公之未究厥用也载营魄抱一言公言其心也荣公之夀本于复庵原其自也道其实也唐尚书公世逺事湮言可畧云
　　赠周桞塘入觐序
　　善言仁者莫如伊川伊川之言曰仁者以天地万物为一体天地万物为人性所必有天地万物为人道所当行仁人性也少有不尽之分而生人之道缺矣我祖宗设官分布寰宇待守令至隆律守令亦急而峻夫其特于守令加之意者葢天地万物之性于守令也体之专天地万物之性于守令也行之切广土众民君子欲之欲我性也是故寒为之衣饥为之食争夺焉与之息有伦理焉讲明使之知所趋事为之制曲为之防犹之吾身言身则疴痒呼吸之必调言道则起居食息之惟慎是故守率守之职令率令之职而性道行乎其间矣慨自性学不明国法日久弛玩谋家利已之念胜彼万物一体之初不曰官所以行吾性也而曰资之以荣吾家也操笔而儒者操戈而盗苏老泉未若逺之可忧万里京师之琼实当之闾阎疾苦之情顦顇之状生灵之命悬于守令不悬于天子尤有难乎其为言者矣桞塘周公今三月涖琼一以圣贤中正之道行之即所行政若宴僚属清符牒惩恶劝善节用爱人和平之中严毅济之宛然顔赐由宓诸人矩度下车之日百利随兴百随革无所不罄其心矣谆谆焉教化先之举斯民同归于善公用道学饬吏治龚黄卓鲁不足为公言矣不徒从事于簿书狱讼之间而直探斯民心心相感之妙用圣贤凖矱收圣贤治功穷谷深山莫不翕然有去恶惟公是从之心莫不忻然以前无有也为公颂若不属已自与已不相干前后之守则然也公认得为已何所不至二百年来民情今日始泄二百年来民心今日始安秋八月藩司拟公入觐遵王制也琼民幸公之来悲公入觐于公又不免一嵗之隔赤子慈母可朝夕离乎士大夫之情与民同之征予一言为公赠予嗟吏治不贪则俗古君子不可复见于世也于桞塘见之忻然书此以赠且以促公觐事毕而来归速慰民望焉
　　赠陈元山任古田司训序
　　圣天子夀考作人付其事于国子学在外付之府州县庠成周九两系民师用贤儒用道我朝因之重选也近年以来学校官无可为诸弟子范者诸弟子自为就师特营举业希科第执簿呼名一吏足矣三五员费民禄食共而为之铨司视是空名无补薄之不与权显迁次士子得此因亦自薄一官终身素餐为事见今日之非不求之先日之是借口为贫而仕习非不可破也而祖宗设官初意无可言矣元山陈先生幼负大志一旦以资年应贡授古田学训拜命天庭充然无卑贬其官之意日语人曰君子性定于天官爵不与胡安定教授苏湖今如见也特非人为之耶吴沈诸贤相继卿相我朝有初志刚气迈予闻而嘉之愿一言为元山助元山之所已知者不必言之矣夫君子讲道于读书穷理之时而不能不移易于外与物交之际是则世俗之论天下皆迷牵之而已浩然之气原自天与惟孟子发之后世因之有士气之论夫士威武不能屈富贵贫贱不能移任以天下诚非复养浩然长河东注百折而不回焉不足与有为也以气养士无遗説矣然孟子义慊以生今人争克助之长一切利则趋势则竞无长上无谦逊莫能由孟子之浩然会尧舜之精一小人而无忌惮也皆以士气言之俗谓秀才为难管言气之无有于道也学校官不能止其用气之邪反或和其用邪之为当相率为谬周敦頥曰师道立则善人多善人多则朝廷正而天下治矣其能之乎差若毫厘谬以千里是无惑乎圣天子臣无克艰之思心膂恒难其寄之叹皇皇当宁若无一臣可为倚赖也朱晦翁告陈同父曰真正大英雄却于战战兢兢临深履薄得之若气血粗豪一防使不着也与孟子浩然之防正相发元山正气人也予虑其或牵于世俗之説也用是即士气之直养无害配道义者以为赠元山之所已知者少有过焉吾气正而相説以解矣不必言也
　　赠顾怀东晋京兆丞序
　　天子奉天子民我祖宗临御在外以其事付之府州县布政使统之两京二十府直隶六部顺天应天不以直隶称秩三品体貌与部寺一根本重地天子所寄以奉若天道父母吾民尹若丞其选也王化首被四方瞻仰故凡爵位服命望司府特崇重焉列圣率由未之有改至今晋秩往往六卿之亚布政使无及焉人荣且崇之亦未之有改问职分事庶富教无闻焉素禄旷官视外司府为甚彼其人之自视初不曰食浮所事人也铨部亦初不曰职业不修人也其起于飬望待迁之説谓官列九卿不应复尔细务又畿甸法工部理街渠御史分五城巡察厰衞防奸犯近侍董国威拱衞宫阙奠一人府县事无侵及也今也不然有侵而为之者四者权力与府尹丞抗彼侵之从而与之事可自行者谓体貌隆重不当为侵夺于人者谓先例于是不能反制无是也而今自失之顺应之民休戚于尹丞不相关涉尹若丞今日人犹荣且崇之吾诚不知所以为崇不知其所以为荣矣怀东先生壬辰登进士第任给事疏大礼大狱诸臣恩宥与先皇帝争是非忠心义胆争光日月三十年危且贱安心处之无几微见顔面诚知吾职所至而义与之俱未有守道而失官者毫髪诡随不为也志气既起塞于天地举而措之无不可也今春以银台叅陟丞京兆诗云商邑翼翼四方之极圣天子化行先近于怀东乎属之矣北上有日执赠处义恳即气节稽事功占小于大忻然书此以复非为佞也若夫昧虞廷协恭之义漫不可否事占笔涉位署惟谨如韩退之所讥者又不必为怀东言之矣
　　赠赵三山徳政序
　　天下官于民称父母自县令始其切近于民称官则一邑之人春温不称官则一邑之人秋杀亦自县令今天下令何以哉下民易虐取脂膏而囊槖之盗跖四知口虽不明其然心实视之天下同风为当然事其不然者狃于世俗行已清浊间于今为利之説执而行之上司过客乡士夫有私厚焉秀才一介儒生无势而有低昻口舌厚学校士又今人谓居官第一事也上下浑成一团私意心与口居之不疑又视为当然而行之矣贪者此其弥缝不尽然者此为要誉迁擢完全之计私厚用财物财物民之脂膏充之私厚聴鄊豪武断贷于此寃抑于彼今之仕也为已曾有念及吾民不暇及其他者乎我太祖视民如伤执周书如保赤子之义毫髪侵渔者加刑数十年民得安生乐业千载一时之盛也今也不然变而杂犯其视之为当然已非一朝一夕之害矣况琼去京师万里贪泉易心毁誉淆杂予方悲豪杰之士无所待于人而兴者无其人也万厯天子登极之秋三山赵君以奉化邑慱任琼令旬日间一邑忻忻向荣百凡改人视聴父老谓世道一新二百年来无此县官也琼今日得有机会饥食渇饮徳教流行交会之间説者之言有所感发而然非虚美也三山政绩见纪琼治録刻本其未详者谆谆然礼义忠信桑绵麻豆日为小民喻劝相质为奴之俗用桞桞州方计移之里甲絶其费用纸赎捐之与民随事而应无非民教民养先圣贤有行之法三山直方岂弟寔政寔心待小民温然可掬赤子慈毋不是过矣僚属吏胥豪家奸党先日借之为虚誉视为当然三山一以朝廷明罚勑法行之一时人快其峻目之曰赵御史爱三山者持不获乎上民不可得而治矣之説三山曰获乎上有道舍诚明而得之上吾不知之也吾不为之也三山气刚行峻知有民不知其他大率如此用能脱小民于水火之中而不免置奸豪于夏日秋霜人所不堪之地谤言朋兴愿公之去良有自矣昔人不以得民难为子产病无得于势豪败类世俗之见曾足以为三山累乎学校有知识士无私计者忿然不平司训冯先生率之乞一言为赠以释且曰请有规焉士习以赠文市利予方病之今日不得其平而鸣视旧例迁奬则举有大焉言之不可以已也为是不辞其请车攻之六章曰不失其驰舍矢如破并歌之应师生意若曰太刚则折不讲于太和元气区区郁火强阳是务去焉庸医也持鄊愿易血气予不敢为三山愿之矣











　　备忘集巻一
　　钦定四库全书
　　备忘集巻二
　　明　海瑞　撰
　　序
　　贺贰守陈后溪荣奬序
　　国家建官正佐僚属一取虞廷寅协和衷之义惟其人亦惟其备流弊至今下谄上抗长官稍得专行其志贰佐僚属则唐人所云漫不可否事余不负丞而丞负余府之贰县之丞无以异也抚按藩臬颛制于上贰佐既与府正员惟命是听同之而贰佐又复制于其守士生斯世不幸而不得为长欲行其志难矣神而通之存乎其人其为功其取效又反有出于正员之上者后溪陈侯贰琼郡计今七载虽未尝以同寅协恭之道过望于人亦未尝以靖共尔位之义自废于已握篆视事七载中数居其半侯亦惟尽其在我而已矣民情多争喜讼府县事大防互听功居他事十之九侯非讫于威惟讫于货惟明惟防民好民恶曲中其情争于野者望讼于侯丁口徭赋诸出纳令出而施事至而酌惟侯所定民则安之其他不然侯何以得此于民哉侯有淡泊养心之功是以得之为明通公溥之用侯昔与予官浙同为令继晋建水州太守侍御刘紫山至今以年例不及章荐为恨建水亷平之声视永康无异侯既明且平侯之介实为之且侯之节又非可以易时易事鲜克有终俟之者琼去京师万里而遥珠厓虚名至今为梗即侯所代亦既以得利致富雄闾里矣有风声气习而侯不染民之来者不能拒侯听讼多于他人百锾之入若可利矣大者月报上闻事情可恕其小者与民宥之不为公敛怨不于已充囊七载一日惟介惟明惟公惟德于民之中侯之政则然也狱讼者不之他而之侯讴歌者不讴歌他而讴歌侯夫岂一时一事违道干誉偶然之故哉侯兼理海防事有主之至今迄无成绩然即其不已于行之心小有警闻兴言出宿而民已信其为御灾捍患之大矣何也民之信于侯者深也诗云肆不殄厥愠亦不陨厥问我侯以之其事功其取效先后正员有过于侯哉代巡燕山杨公复命有日大计粤东羣吏之治驰檄奬侯其语曰器宇冲和才猷练达海上隄防惟谨郡中惠爱尤多厯仕已经六年操持有如一日视士民舆议予所闻知无异一时州县属教范于侯循例乞言以张其美予恳辞不得次第言之诸君曰惟亷惟明惟公惟防勤慎兼之居官之道无越于此矣侯课应得章荐不然而人无憾焉公道尚有明也诸君信予不为佞予亦信诸君不我欺遂书以贺
　　贺大尹赵三山荣奬序
　　有仕于此承上交下动见尤怨诿之曰时势之不可宜者非也夫士患无万物一体之心尔万物一体之心人皆有之以我之心将无不协之心众人之母解衣推食无逆于人不必言矣大而刑罪之加小而呵谴之及风雨霜露莫非同人于道意也同人于道有不得于人者乎孟子曰以善服人未有能服人者也以善养人然后能服天下三山赵君令琼今日月计三季代巡杨燕山公不及章荐驰檄奬之三尹张子奉文行事揖予乞一言以张其美先无是例而张子心欲之二百年来无今尹言之不可以已也夫三尹与丞同称佐贰韩退之所云漫不可否事惟长官之为听今日体貌大都然也三山县百务一以家有长兄无二上自与宜乎同寅协恭之意微噂沓背憎之风炽也乃三尹惓惓然道三山美不啻口出盖三山誓不贪泉改心帝命三十六字养之既有素矣志在厚民生民服化从义日辞讼中哀哀赤子呼寃案前不忍舍之而曰别为一教道也因彼竞争谕之礼义由慰日勤罔不劝且戒于农桑风化日谆谆焉实心实政细大兼举俗吏视迂濶事三山直前为之此何心哉万物一体之仁不得而已也百蠧攸除百利与兴见之日行莫非万物一体之仁盖由蓄之中藏莫非万物一体之义不获乎上竟之上之人与其共不获乎下竟之下之人仰其泽僚友同归于道以弟称不俗道厚士隆士于义不于私诸士子喁喁以恺悌颂张尹大道为公渊源有自家声见于是矣而实则三山心感心使之也面谋象恭不如是也然则曰难乎免于今之世矣不已之求而人之责其得为论心之当也哉虽然三山政尚节气言冲和尚减分数天地万物吾一体有得于光明正大之功无得于和融浑纯之用大之似矣而未始融之也入人心则如此矣又此而上其为感将如之何三山勉之哉天地万物为一体仁道也成已治人道无上于是矣书之复张三尹意为三山贺勉
　　贺李东城荣奬序
　　今世官于其地者治下人往往粉饰词説借贵人为文架无为有増细以巨裂防书其言进谀之风行而天下无公议矣事之可以已其一也然亦有出于人心之公情不容已者出于公则不出于谀或德在人心远迩同及或饥食渴饮临深为髙目前之功身后千百禩之泽大小不同德之不忘于人一也且颂德之中监戒存焉益于其人因以益于其民情在是义又有大焉予于东城李君见之言之不可以已东城隆庆六年冬任临髙县代巡杨燕山信东城初政循例奬之时未及期月也耆老王廷器吴应第等造予徴言为贺其言曰临称富饶邑先后令以富饶利之今日之临又一临而非昔日矣我国家官民财法有界限官自为官俸禄柴马民自为民盖藏衣粟柴马俸禄外毫发属民枉法不枉法其为赃一也赃在官者法无赦今也不然我民日就朘削见促生不见苏息尽由于此郡有守邑有令圣天子以牧养寄之如保赤子义也设官分职不为不多有以其子视其民者乎见尹而戚天下然也而临远方为甚东城李侯百有为为民为之惟徭赋惟出纳听防视若切已事一有不协恫瘝在身一朝夕不能安也燕山之奬侯曰督攅造册籍为之一清増城垣捍御为之永赖侯心无不尽之心事无不宜于民之事燕山之所未及知者事视城册大率相等埒民颂其才去冬计今期月日矣暮夜入衙未之有闻也审册不言常例听讼不入锾金民予其节居官之道清慎勤三者东城兼而有之邑人有乐利之欢念东城为乐利之德然则是赠也得非情不可已出于公不为谀者乎二老又即先后尹比方今日曰其人往矣政声秽迹播人心口若今日事侯与先贤列难其人而今有之解倒悬就衽席民之不能忘也瘅其恶而章其善二老之言凛凛然监戒存焉常目在之如临师保禆于其人因以禆于其民诚在是矣情在是义又有大焉诗云髙朗令终令终有俶用是予其请书之防以为贺
　　赠东梧马侯荣奬序
　　圣天子日为天下求才官惟其备矣事不立于天下者才之不足于天下哉古人言才于德今人舍去本心别自为才以不才言才应天子还治其人之身不于其人之道天下坐是为害甚矣哉世习之谬道术为裂而中流之砥难乎其人矣隆庆三年秋予自北归海上乡人口有东梧侯之誉谓侯秋毫无染钩钜操切机事可用而侯不为与侯之德又若不满于侯之才予心异之然犹未卜侯中心之愿何如也今既四载于兹矣所得于侯月旦评侯得闻之者日详日益有验乃知侯独见本心不狃于俗立异于一时求名于一事非所以言侯也明心见性今天下士动辟佛老日流于机械变诈而莫之反纯白不备神生不定又佛老之所羞称陋之而不为者侯先立其大独认本心与俗见逈异人误以无用于世认之侯涖事临民应于其心有规为有挥霍讲信修睦息民争而不示之伪则佛老之心而吾儒家法也内藏其浑纯真一之体而外不失其因应变化之用至诚临下洁已格物古先圣王合内通外纪纲造化经理人物有其心不背于用侯庶几焉居今之世有人如侯者其可以易而得之也哉天地万物性分足焉举此措之天下之事毕矣诗云谁将西归怀之好音予尝欲侯扩充分量以尽其才持侯本真破天下伪应天子求才意归老山林奬侯而进之未能也燕山杨公奉命旌侯知侯之才未尽于侯之德用因学师生请微显阐幽为侯赠且以坚侯复古之念云
　　寿顾母何氏八十三序
　　天地间和气致祥乖气为异此理之必然也然和气孰为大曰孝于亲为大人能孝弟则其心和顺即此和顺之心洞然八荒皆在我闼一和之所感召而天下之能事毕矣尝以宇顾君家庭事观之其和气之大萃于一门者乎宇母何氏相夫事姑克尽妇道先自益和于身矣天地间和气之祥固有事适其幸心迹竝之其不然则惟心之和而迹不与焉何也心可以言和心不必于其迹迹亦可以言和而不能以兼乎其心也韩昌黎谓欧阳詹生舍朝夕之养而来京师其心将以有得于是为父母荣虽其父母之心亦然詹在侧虽无离忧其心不乐也詹在京师虽有离忧其心乐也太孺人始就建安之养母和于上子和于下不必言矣先官浙庠今澄邑令子宦游数千里外母留安成乖违若无甚于此矣然太孺人愿子道济四方不愿子为儿女温清膝下毋剥民毋利已上无负君下无负学毋以老妇为念之训顾君朝朝夕夕周旋以之视无形听无声恍若母氏日临在上已身日侍母氏之旁若是慈训和顺兴焉用为澄民一邑之利有子如此母心诚不能无快于是也古称父母俱存俯仰不愧为君子三乐之要心契心感融融泄泄虽隔千万里外如日见之矣天下之和有大于是者乎澄邑士民僚属谓宇君为祥于兹有自来矣万厯甲戌春正九日太孺人八十三诞辰也先期乞予言以纪一时之盛予母太恭人今八十四一则以喜一则以惧闻言不觉色动平治天下舍我其谁孟子之志未能或之先矣所养所发不过守先王之道出弟入孝以待后之学者亲亲长长而天下平道无越于是矣予日侍老母与顾君同衰病林泉无复为天下念风自火出容保无疆举于顾君属之用是半轩父严州教授祖后先继美伍祖姑家有严君奕叶顾氏长发其祥无庸及也正月之吉为此春酒数千里母子意特书其一时之和为眉寿介云
　　赠顾肖坡荣奬序
　　昔李平廖立诸葛武侯论法废之终身垂念武侯没世如在素有恩贷及已者不至是也武侯何以得此于人哉习凿齿谓武侯水鉴无私观武侯者盖不必求之恢复之心开济之业即武侯之不忘于人者而武侯王佐之才尽之矣天下凡章程号令或可以声音笑貌为于一时以心感心不待吾言而自能晓吾意者不可强也肖坡顾君以隆庆六年冬尹文昌阅月即有兴工筑城之役张生世望以别丁粮争不得于尹土筑二月完工一时抚按司道以城工信肖坡初政交奬之人心同然张生一旦将郡邑士夫意乞予言为赠夫三代而下人心私憾攻讦爱憎毁誉有言而不足为言之信久矣张生曰肖坡毫发于民无染百应迎刃而解庖丁新发于硎不是过也惟性气髙急兴筑事用法惟峻民不可与虑始如是尔过此则慈祥恺悌沛然如初政矣庭无留事民享深仁貌肖坡心政不一而足大都不出亷明且防三者与予所闻知及诸士夫意无异成阳君穷处于齐秦太后为弟魏冉计收穷翕心王听之卒之五国之成赖以不废七雄时事务成功尚权变不足道也肖坡气刚守定土筑豪弱无异清改南溪买犊飞诡百凡抑强扶弱豪家羣然挠之不恤也强项破柱则有素矣寜曰一介儒生能持口舌短长迁擢利不利因之破吏岸捭阖谬恭敬得其心耶肖坡不然也张君读书为儒不然也大抵肖坡之得此于生有本焉武侯有淡泊寜静之学是以有李平廖立之感李平廖立之感于其心不于其事也以心感心是以能终武侯终其身不忘其德生之诵尹必曰秋毫无犯秋毫无犯然则肖坡之心服于生谓不有由哉干阳坎水相背而行遂有天渊之隔肖坡需有孚张生复即命安贞其大则顾君之仁一邑之人有永赖焉言之不可以已用是书其事以为赠
　　赠顾宇荣奬序
　　曽子谓君子爱人以德细人之爱人以姑息华睆之箦有取于大夫之言无取于旦易之説石犹生我疢之美者其毒滋多君子之爱人君子之自爱道盖如此宇顾君以乡荐继改令澄邑仅期代巡燕山杨公驰檄奬之谓宇能于其官也耆民某某等循例乞言以赠仁养义教所以称説宇君不一而足澄民有言宇君则诚无愧于今日之令矣宋儒谓伊吕之道得一县亦可小试言君相父母天下守令父母一区大小不同其责一也一人有罪我陷之一人饥寒我饥寒之是其可以易称也哉况今天下士舍其行道行志之义幸应举为家圗庆得官为已利曰要做官则不得不随此俗套圣贤入官之道即一日也做不得官借口事之无害于义从俗可也吁今之所谓从俗寜古之所谓从俗哉士而入官举止语黙动与民闗举止语黙动为民累其事其心盖不止于未仕之前失已而己而于人无与焉者也柴马俸禄外以一毫充己用以一毫市已私不免即此一毫为亲民殃门皂胥吏外以一人充已役以一人市已私不免即此一人为部民害仅一人一毫已非居官之正仁民之道矣况日积一毫积一毫成千百毫积一人成千万人哉文王视民如伤望道而未之见治岐之政天下无有也古今无有也且以如伤为视下视岐政不及一二者视之又当何如圣贤之道因人自考方人有言居吾身自方之半今也是非倒置其间自以为是而不可以入尧舜之道借六艺文奸言乱正失真何可胜纪听之使人瞀出入反不若信吾本心之真信我圣贤之道之为得也荆公执抝谓人言不足恤居今之世当有取焉宇君志出伊吕之上小试澄邑方以行志为幸予亦幸圣贤之道率是有明于今也文王视民望道姬旦逊硕肤而不居宇君其法焉东莱谓狼瞫之烈岂仆仆乞怜而求人之誉者哉予于顾君亦云用是澄民之言未遽及也君子爱人以德特书其可规者以为赠焉
　　贺兵宪见庵陈公荣膺三朝锡命序
　　先王有至德要道以顺天下所敬者寡所悦者众我祖宗因之万厯初天子率祖攸行嘉惠防内爰命内外臣工得封父母如己官而及其配先时黜陟幽明大计羣吏其无功德忝官常不遂其媾者不与也见庵陈公至是盖荣膺三朝之命矣公世闽长乐人封君太夫人又奉玺书峨豸曳绣族戚称觞以庆国人遥为见庵公荣之衞指挥某某日以其事为予诵祈言以贺予惟士君子立身天地间敦不欲其亲偕老一时金章紫绶荷天宠光也哉顾德不足以使媚于天子因之我不足以悦于其亲裕后昭先孝子不匮己则然也公由进士服官所至有闻于人尝阅李三州初稿所为赠公之文公平生行业恍如见之公能于其官不待今日之赘矣令终有俶其亮功熈载休扬于世以显父母有可为公言者东坡氏谓才满于天下而事不立天下之所少者非才也气也气之所加无大无小无往不济兹公兵备我琼入境之初正冦酋难行之际恃抚而骄祸机叵测人众以此观公然尚以秀才官虚文无胆千人一律疑公也公叱咤间羣豪丧胆俯首约束置汹汹水火之人而措之袵席之上公何以得此称异于人哉人徒以其见畏冦如虎公以其才其气已大物小不见其为虎也天下而无大事也天下而有大事非其气之过人者谁则办之诗云孝德引翼四方为则然则公之所以荷总百禄显扬其亲以承王休率此措之内则慊心外无掩袭其所及寜可涯哉国人数其事而称之如革佥壮丁官当驿传丁粮民壮反初日之不均者与民均之民之利也予独区区于海酋之事言之其大也率海之滨衞所布列冦无畏焉气不足以守其才坐是为累若公所为鲜不为则矣用是书之以为贺
　　赠养斋蔡太守抚黎序
　　自国初至今言官琼者必以治黎人为一急事然卒未有以得黎人之治者孟子曰至诚而不动未之有也龚遂得之以安渤海张纲得之以説张婴卒之有以服其心而戢其祸况在黎岐质文机变吾中国不知其几更易也自有天地至今尚存太古风致然诺信义死而不移天性之真独有存焉者乎动以弓刃相向自昔记之盖以弓刃为雪讐之具不能自至守今之庭曲曲直直势使之然无他意也苟有以开导其心剖其不平彼无不听予尝谓恃有人心小则息争大则开通十道地为郡邑人入版圗百千万年无不可者所恨知此道者之难其人也而又赋役繁难官吏刻削彼自为诚我自为诈有以灰其心而格其至至诚之为难乎其为动矣微启其端谓可见之行事者吾于养斋蔡侯见之尝迹蔡侯澄海先声崖州初政大抵事从其真由其质有其内学于诚而欲求其至比之俗吏矫饰外貌学于诈而务为名髙者不类也有是涵养有是作用方抱宥四村讐杀旁村效尤祸变事机浸浸滋蔓正侯涖任未久之日也单车往谕侯信侯之心士民未之有许者乃侯为之近不曰叵测之为凶逺不曰岚瘴之为毒心何心哉曲曲而直直之不过数语卒有以得其心平其夙忿解怨为欢村村如故事与张纲龚遂后先无异然则不曰已之无诚也诚不足为动也而曰犷悍之不可为驯古昔则然可信也哉即小推大则州县中苟有以遂彼之愿无碍其生版籍而郡县之无难事也予尝以为黎人之不我向也乃我之无以致其向其为乱则始事于州县之民长养成就于无良之吏黎势固不能以至州县言曲直者无以剖别其不平之端而仅欲使之不为不得其平则鸣之举嘉靖间二勤王师予未敢曰师出之无名也此则太守不能处分之罪非其人之过也尝欲执侯今日之功破先后黎议之谬为开通郡邑之渐一日崖士民以赠言问予曰吾意也虽未为千万世之功而心情啓达向化可为兆于是矣中孚豚鱼吉九二之象曰其子和之中心愿也信在言前不言而信变诈之世而得有如侯者黎人得以舒发本真民士寜适其可以易而得之也哉苟朝廷之上薄赋轻徭承宣之吏还淳返朴举蔡侯而为之无不可矣单车之谕侯得为而为之矣权不在侯而侯俟之势也刘安之谏伐闽越曰以十万之师为一使之任蔡侯以一使之任当十万之师囘视庚子已酉大师两及荆棘生焉崖至今生气未完复也何如哉何如哉曲突徙薪之功诚能动物之道侯胥得之用是不辞而为之序其谕抚颠末月日具在周贡生实状中不为赘
　　赠参戎以吾晏公改西海序
　　琼独居一海中外通闽广接诸畨诸不逞之徒便风帆一息輙抵州县城下卤民业加毒之民仓卒不及为计万厯改元参戎以吾晏公奉命书督其事专区保防随变便宜琼人幸之无几惠潮冦徙巢而出不安于东圗复起事于西洋洋风涛倭艟如旧依倚声援势必然也督府石汀殷公计度身堪多故望洋而勇其人上请天子俞之洋海以西付公调度海南衞指挥某某千戸某等念惟北驻阳江不免于嵗月之间也乞言为赠予惟诸君之意言之曰夫自倭夷之为梗也我中国不逞之徒因之盖自嘉靖中尝试台寜突如其来志满气得三十年矣天子之灵中国之大迄无一人立功奋庸荡氛海上其故起于恋官踵俗中外同风内无许国不二之忠临变应兵又不晓于司马孙吴虚实避趋之法死生利钝吾有命焉自诿于武人而莫之讲也瓦合结私冒权借誉外此未之有闻矣三年来予接以吾之貌听以吾之言矣将欲以有为也大方报国每一为兵牵肘热中迄无如愿枕席过师继嗣斩获计自今亦既功于前人矣然非公称心作用不足为公言之也先者从事浙中督府赵劒门温张侍御惟公属意闻之上曰敬慎谋畧沉毅才猷事实心以求济务圗全胜之谋敌果敢以争先不为观望之计素谙夷情熟娴水战忠信足以动人恩威而能得士吁参错于数公之言观之而见其媺于公矣诗云匪直也人秉心渊塞然则殄灭妖祥敉寜海岱指今日之危而注意焉匪公属谁属哉人苟不以死生利钝入心刓方纳私冒功罔上昔见其可今视为妄悔无用之心澄气劲义集而天下无不可为矣人患有其外无其内质有其内事从其欺知之而不与行之乎公必不然告之而不以实嫌讳夸毗薄之也用是书此以为赠极诸衞所官意
　　赠恒所刘侯膺荣奬序
　　天子在上举天下无一物无不欲其入我生全之中按抚藩宪海内外统之既有其人矣郡为守邑为令有其人必有其人之选者以任其生人之责经野设官用为民极日久法纵而入官之人计身家言利矣我琼万里京师天子生生下流之恩壅滞尤甚据刘侯入境之初一百年矣言念刘侯温其如玉识者谓易心以消厄运无负天子生逺氓非先日比属之由一日至期年节用爱人果如识者之料督府石汀殷公采民风奬之曰安详处事平易近民听防无寃催科亦善品藻如见弟子员幸焉诣予徴言以赠夫诸弟子治于侯皆其所以望生全于侯者也望侯以为生者深责侯以为生者必备一有不及而生全之道缺如矣请言之朱晦翁谓具此生理自然便有恻怛慈爱之意人于人无不爱矣况又有今日治人之责爱人其职者乎然官于人得丧毁誉机在人动心于人则我之心不我作主固有惟上之听惟人之徇百姓不欲于我之所为而为之矣无问大小显微如一果能如父母之于子以其满腔子尽是恻隠纳交要誉无之也而施之者乎今有暮夜受人之金人指而疵之矣柴马俸钱过此皆法之所不宥也常例里甲上下相安何所据而行之圣贤义利之辩士子一入官而昏心焉俗论也官一郡者以一郡事为任官一县者以一县事为任初无大小难易之别今人曰不明之罪有之而无不公子太叔问政于子产子产曰政如农功日夜以思之思其始而图其终如农之有畔如之何无能明之不公不明其罪不大相逺职在是罪亦在是甚矣小之为害也况又有积小成大甚矣一之为害也况又有失于一害不止于其一者乎昔人得官而仕于县令独有取焉言亲民也吴临川谓禹稷伊尹之志得县可试公孤守令大小别焉仁道在中事行则一舍伊傅言县官一县之人有一不被尧舜之泽皆苟道也刘侯志安天下发轫琼山内重而见外之为轻舍侯无足与有为者学师弟子爱侯以德诗云庶几夙夜以永终誉今之谓矣用是推言之用为赠
　　汴水寻源巻序
　　汴梁杞邑之屈盖自始祖让至今凡十有二世矣无虑数百人汴称瓜瓞巨族虽亲尽戚单而崇古修睦伏腊祭祀婚丧酒食以时防焉一本之情未之有改也夫人情聚则乐乐则心系之四海之内一旦而聚于道途之间初非先日之亲嵗月论交之故也燕谈笑傲有乐之者况在同宗之系自厥初至今一体骨肉有以聨而属之者乎诗云燕笑语兮是以有誉处兮情也而亦势也屈自襄垣公洪武中谪戍于琼杞邑之屈至是分而为二苏老泉自叙其宗之谱曰服尽则亲尽亲尽则情尽途人也吾所以相视如途人者其初兄弟也兄弟其初一人之身也夫以眉山一地之聚长公有势无如何之叹矣况事殊势别分而为二而又隔之以万里之途难乎其为情者哉虽然天下所得而间之者事也心则旷百世而相通所得而别之者迹也气则跨百城而相合屈勿轩以庠序之英心笃礼义生长于琼妻帑俱焉子姓有人而汴水之北杞夏之墟切切在念其心其气祖先宗戚则既无间然矣一旦作而思曰神交梦与者之为固不若见形听声者之为切吾心所存吾气所发尚恨无以为依据之地也念兹厥初匆匆行色祀先合族今日得以不徒为想像之托有期日矣士友辈相与义之遂歌矢诗海门为别因问弁首之言于予予之心亦士友辈之心也孔子云君子笃于亲则民兴于仁勿轩昔日之同于宗也以心今日之同于宗也又得以不悖于其迹事有依据其道光矣观斯行也而孝弟之心有不油然而生者乎时例宗人从戎其不从戎者置军庄焉往返行囊须此为赠厚道也而利在焉勿轩孝弟充于中发于外不在是也用是不辞而为之説且以为杞人告焉
　　贺衞赵侯军政视篆兼督屯序
　　军政例五年一推万厯三年冬忽报衞赵侯思梅如前军政军余人色喜欣欣举贺侯之文诣予为问夫事无系于君国无系于州若县地方不之言可也祖宗列土而官无能举于其职有甚于今日之武人者乎弧矢之利以威天下无武难乎其国矣请言之黒子孤悬内黎外海窥衅有人四面敌而诸不遑矣文政何施燕雀处堂中无倚赖有甚于此三千里地十一所而衞者乎请言之由琼而北十三布政京师济济布列有难言矣特于思梅一武人言之言之何如时也流弊也文武衣冠诚自别于祖宗之旧矣不有天之与我三代直道求自得师在人者乎今天下事由书生矣书生自党特无有天理人心振古可恃其大者又无有天之与我圣则圣贤则贤在我而已可死可辱彼书生无得而夺之者乎战国争雄孟子有二者天也之説师文王大五小七有斡而旋之矣一王法度衞使司其品三所其品五俯首听命有扁斯石典章律例曽有之乎前无所闻尚当自我知能如百卉结实吐华酬生造化目前人不有清水王我辈武人立之标焉可以望而趋之者乎瑞平生仰止一人而已师王而行惟恐不及名宦乡贤琼人无出清水之右其袭职署印在武宗皇帝初年武人未至今日之衰而衰之始也清水能之于先曽几何时今日乃不可能之于后孟子谓挟太山以超北海是诚不能清水行义峻絶风采无一时俗气矣要之只是一尘不染一私无容闻其政暇便观书史絶不为今武人酒食嬉羣之习诗文无一传示于人善读书者也无搜摘章句之劳坦然自得其性情之正谓之非人能也可乎哉一时屯政军行无一不当人心之举一人倡率十一所肃如也虽以之天下无不可者诗云虽无德与女式歌且舞由前信后思梅之惠人歌舞之矣予之所取于侯者则愿侯如清水收盛美之功不愿侯于无义战中存煦煦之德侯固握篆而总十一所事矣势不得舍侯他属况侯沉静优闲质美可上由清水而入圣舍侯无可以为望者乎用是勉之以为贺人有元气下陷立死亡矣苟非乌附毒剂无以达之今者希濶之言类是乌附实则和扁参苓延年久视非乌附也天下事亦为之而已思梅勿以为讶
　　崖州太守蔡养斋致仕序
　　蔡养斋知崖州事二年矣一旦有防勒令致仕出崖州士民意虑之外庠弟子员不逺千里恳府道留之不获诣予言曰琼去京师万里崖在府南千里之外为中国尽地昔称荒险山草州县大兵两及之后海冦蹂之只一太守孤臣孽子小得生意而犹欲夺之耶诗云昊天不佣降此鞠凶乞一言以为之吁先生圗之余惟蔡侯擢自澄海而来时万厯二年十一月也崖老少逃亡什百先日二十年矣今冦帆小戢然一面黎三面海屯兵千百又未可曰来则备之保障在是无忧也事未有定复业为难喣育招徕侯无所不竭其焦劳之思而亦无所不极其综理之计无耕田之人存先日之税侯缓其二用其一事之不得自由者应公恤下百凡调停类多如此百姓倚仗而安施云霓于大旱之后民之悦之非偶然也其尤伟者四村仇激径自抵其巢而谕之曲突徙薪一州寜适庚子己酉大师十万有其功而亦有其害未足为侯言之矣一时岚瘴之忧驾为疾不堪事之痼以此为民以此得谤君子信谗何寃如之民士愤不得其平而言然民士念自为生之苦剥牀以肤激发于侯宋苏洵衡论重逺一篇衡之刻也曰逺方之民虽使盗跖为之郡守梼杌饕餮为之县令而上不之觉然则今有龚黄鲁卓民声称之能觉之乎势使然也不幸生为逺方之民自不幸陷于生长无计出脱逺方之势黜陟之典无得于黜陟之当太守佐属以黜故去州先年事诸庠士则亦多为不平矣继自今复有如蔡侯之寃如蔡侯之寃而甚可胜愤乎为蔡侯愤不能使日后受如蔡侯之泽小人剥庐愤之何益小弁之诗曰君子不惠不舒究之巧言之诗曰君子如怒乱庶遄沮出位狂谈尝以为官于人而人不之贤者纵使众口交攻亦当视彼贤能同久任以观其定曰无容播恶朝闻而夕斥焉是不讲于毁誉爱憎之变而又不晓于一警百之道也我太祖得天下起自侧微末受天命以儆官邪三十一年之中重典峻法正巧言沮乱之方而君子之怒也人有畏心天下安乂狐疑骤急于始姑息优容于后而今坐是为累用小弁之舒行国初之法上握审势之权下有吏习而民安之益逺方憔悴圣天子瞻言百里之中润泽而出脱之矣此在廊庙诸君子加之意因蔡太守有深感焉僣及之以竢
　　申文
　　交印文
　　淳安县为印信事准本县知县海瑞闗卑职六月内闻迁官报迄今未奉劄付近七月又闻盐院袁某举劾本卑职与劾列未奉有命君子难进易退然去就际亦当分明闻之道途皆谓近时事体凡被劾须自退避卑职自揣自得官后每自誓上不负吾君下不负吾民中不负平生所学一介不取抱守终身今日一应应行事宜去之日如始至或不须嫌疑自避也虽事闗庙廊宰相待罪昔有是説卑职若欲离任须交印信交仓库钱粮与者据明文然后可与受者据明文然后可为与者之受也昔者承乏得凭知县事由我皇上之命今者未奉命而可黯然去耶卑职处今适当去就之际烦为转申合干上司速降明示使卑职得有凭执罢斥改调勘问退闲惟法是听等因准此拟合就行申禀为此伏乞照详示下施行
　　申军门吴尧山幷守巡道请改招详文
　　贑州府兴国县为土豪大戸欺骗买木银两返触打抢事縁本县问张魁张豹等事参稽前后情节迟留数日极加详审虑魁豹称是张尚书公子官舍或有后言是以比凡百姓事慎之又慎审之又审情真极无枉申解本府防问拟不应罪后张魁复诉分巡道本县犹谓致不心服或有故也加详访每逢人必问所以见得供申无丝毫枉屈是以别具文申军门分守分巡道并赵推官今赵推官却又别为一问今日卑县有不得不言者民寃之甚而合县之人不心服也张尚书书柬无一衙门不重叠投递过往贑州士夫无一不请托为解求未可尽以嘱托公事当之然张尚书居南昌张豹犯事在兴国县张尚书纵有神智焉知千二百里外事魁豹若果张门家人投托权豪正为挟势骗财计也出门而欺常情常事昔人谓狱贵初辞张尚书遥度之言可信本县申文乃无一字可信本县申文无一字可信张魁诉状乃无一防一画招虚本县居官颇久了知衙门宿弊到任以来极留心察访诸人今谓尽无分文嫌于夸诞窃谓万一有之未至于张魁所诉状也且魁豹在县气焰可畏皂唤之则不来不唤则又突入登堂辩説原装官舍气象少与犯人作伍肯与人以银乎今日纷纷书柬魁豹先日原有此意也泰山可倚何故剥囊与人本县恶其横而诈魁豹知之供申出本县意也魁豹亦深知之与书手以银解脱何罪种种招情极出亏枉此本县所以同合县人不输服也参稽情事成本部院之误批允者赵推官成赵推官之误问者钟齐朝黄春槐也春槐愚稚子丧胆权贵语言出入不足怪齐朝积牙致富今且托口观望上人出不得已咎赵推官矣巨猾老奸可轻纵乎魁豹得利而去然系南昌人氏非化外之民王法度不相及也上司职重在锄强抑暴本县权微专牧养理幽抑视民寃而不为言知奸发而莫以告上慢残下可以为民父母哉夫士君子行政要在服人之心不在服人之口今日魁豹叩头谢恩而去矣然其良心发见心口相语未必不别有説也元规元雍输银服刑矣然母子弟兄与泣寃于家庭隣里亲友与恤寃于巷野未必不别有议也法可执于庶民不可行于乡宦俗有是説然论道理法度不如是也有官守者不可与俗同谋同道也本县有不得不言者为此复备由具申伏乞照详施行
　　留民壮文
　　贑州府兴国县为军务事查得本县额设机兵伍百伍拾贰名奉文取叄百名赴大营团操留壹百伍拾名守县城余壹百贰名追银解充募兵用即机兵为兵既免客兵之害即机兵工食银少募精兵相幇又无加赋之扰诚完计矣但守城止留壹百伍拾名于本县则似不便查得四十年内流贼入境仓卒至城下居民不知城池幸以无事者数百名机兵也先奉文止壹百叄拾捌名团操肆百壹拾肆名留县小有警闻居民汹汹尚有兵少之患若又减去三分之一何以支撑况兵事先声原少今増则士卒以得助其气壮纵使其人未必一一骁豪可用然亦有虎豹在山虚声也先多今减则以失助其气馁今昔异致人亦或得以易视之虽大营居中应四面各县有警可以申文求援然本县离府二日程万一如四十年方方有警居中者难于遣应贼卒然临城下何以济之今除团操叄百名外尚有贰百伍拾贰名数伏乞姑留在县将壹百贰拾名充习佛郎机鸟铳手余壹百叄拾贰名充习别器械小有警闻本县佥防乡兵幇助庶先奉文造鸟铳壹百把佛郎机贰拾把诸器不至虚设以叄百名团操上无缺于本院足兵安民之举以贰百伍拾贰名留县本县亦可以无士卒单弱之患縁奉仰县遴选长操及减扣机兵事理未敢擅便合就申请详夺为此今备縁由另具便览书册合行具申伏乞照详施行
　　申军门吴尧山便宜五事文
　　兴国县知县海瑞谨以地方便宜五事上陈伏乞裁夺一本院到任至今百凡节省从前冗费无不裁革民歌舞之矣府县官亦畏法听令效法上人以故民间用度十分中减去三四然以卑职观之尚非翻然改革一洗而新之之道所谓一洗而新非谓一门之内小者可论大者可杀也止是与之辩义利分别官民界限使人知有界限而不过越焉尔柴马俸粮之外用里甲一毫皆为侵民催徴勾摄之外役里甲一毫便是不能守已谆谆然严为之训详为之防而又本院二道以身先之凡待客酒席下程一不派之里甲道法并行身教言教两无违悖无不可行者水清无鱼糢糊之説不足为本院道若谓辩别分明过为刻薄治道去其太甚而已大气症却下四君子汤恐于民无大补益也
　　一衞所官军徒享俸粮了无一分之用非独南贑天下通然也民既出财以养军至有事又出财别行召募平昔之所养者置之无用之地此其事全不可通本院非安常守故人也至任以来千万人以鼓舞作兴飜然改革望之矣迄今未闻官军有昔脆弱今强健矫矫然可用者是则何故古人未尝借才于异代而人之性气亦非始终不可迁移孙子能兵妇人可试李光弼入营一调发间精采百倍似于鼓舞振作之法或未尽也
　　一南贑军门至今人所称许自上而下必曰阳明阳明外无称焉然天地间止是此一个天理人心夷狄盗贼亦止是此天理人心无二道也阳明削平诸巢一以诈术行之济一时之急则可若谓其可以感化而招徕使彼心悦诚服恐于天理人心不合也窃谓阳明功则髙名则盛大畧近似管仲比迹孙吴不足为本院今日道也诚能动物威德竝行圣贤正路本院当别求之随声附和不求之吾心而信之人言不可也
　　一本院至任以来防闲周密以故凡衙门诸人常例虽未可谓其尽数除絶然已十去八九闻之道途谓内班一月而换未免有递消息通吏书之弊不若前院久而后更之可比在本院酌而行之卑职未知得之道途之言虚的可否也
　　一县官亲民比之守巡抚按之去民逺者于民则家人父子也是以凡事知之多真处之多得其当其昏懦不以子民为心者置勿论若稍留心民事上司虽刚明过人者未易及也何也逺近之势异而位有髙卑而小民畏爱因之有得尽其情不得尽其情之异也卑职毎见事出本县可疑者上司未必反驳事在决然反不见允者有之各县官防谈亦毎每有动有掣肘之叹事不好者不得自由好者亦不得自由乃知昔人责成县令狱贵初辞之説良有见也伏望每事仍责成县官如县官不才则以法黜之若东听西闻徒长刁风亏治体不可也卑职县官也言若有为而言然道理事体恰是如此非有为也
　　一卑职申请以机兵剩银补段察院经过兴国县里甲之用盖因县例贫里长于柱下富者佥为柱头百凡用度凭柱头而柱下止是如数出银柱头之数盖未可尽信也况此事柱头原无取银之念县中止是欲补库便了事招申本院钟河讐告库子非柱头取银而告也以机兵剩银补里甲无故之费似为两便若必如招追给柱头称有用度柱下告柱头妄开虚数互相争扰无止日也伏乞裁夺
　　招参
　　陈舜兴人命参语
　　陈舜兴告被寜都县富恶田东曽克取谷打死雇工人李福兴广财贿匿尸伤防申本道参驳仰兴国县检验招解参审得李福兴之死若由曽战打伤所致舜兴之刁尽可胁制曽克矣何为十五日方争閙十六日即凭李习科李文尽还谷数畧无难词畧不少掯一二据十六日还谷之情可知十五日无打伤之事称十五日打至初六日死厯二十二日不行告官在舜兴能久容之乎舜兴家离县三十余里初六日死直至初八日方具告是则何故李习科称十五日争閙只舜兴曽战二人竝无福兴在傍舜兴口亦竝未题及福兴诸人众口一词称福兴初三日到县为李明宪作证是一如常好人初四日省发回至赖国荣家吃饭方説今日偶潮热懒饮食医人李明称初六日请医治是霍乱症又克贯将金首饰嘱地方李文初八日出首状实言实事或可信据也人命以尸伤为据近时民风刁伪往往驾为遍身乱打之説盖欲于新旧痕疑似间混求一中为圗赖计也凡人厮打一时气忿或不知伤处打后其伤处必痛其伤处必有红紫色先由皮肤后及骸骨未有外无伤痕而内有伤色者纵其人突然倒死其亲人启手足验皮肤必深知之徒称遍打必是诬揑故人命当以原告指定某处有伤某处有伤为据舜兴初词称遍身乱打是刁风故语也至本府审称拳打心坎肚腹未捡之先固问亦止称心坎肚腹医人称是霍乱舜兴称是心前与腹内痛请医是舜兴以心坎肚腹为必伤处也肚腹虽消化而该县初相验已无伤痕至罨检则心坎全无伤色寜非病霍乱心腹痛舜兴意料此处必有伤也而为此言耶况审众证霍乱俗作何医称村人多是刺手指血福兴手指节节多是红色寜非刺手而血未散使然乎左肋第五根骨若在上节头近心坎处疑似间亦可言矣今紫黒伤色乃前肋之末计其处当在身之左旁而非近中之处紫黒色凝聚或生前侧卧或他故致伤未可知也去死年月稍近故其色不甚陈去死年月日为逺骨伤犹存皮肤血散故相视无色人情求免讐怨一系人命干证多是不肯招认见打今众证明白未可尽执为据而原告口供则可凭也原告不供之伤岂可指为今日致死之证况以手足殴人保辜限止二十日福兴之死已出保辜限外行三十余里到官为人作证纵是十五日果有打伤是亦平复后别故身亡也原无打伤死由霍乱似是实情
　　徐继人命参语
　　桐庐县民徐继有妹徐氏嫁与戴五孙为妻母汤氏将银叄两借与戴五孙营利继屡取无还吏潘天麒顶父里长管造黄册投戴五孙家歇戴五孙遇继将银买酒请继説起前借银叄两两相争閙继就不合用石乱打将伊推落塘内身死又用大石将尸压沉具告按察司批府帖县问拟徐氏因奸谋杀亲夫凌迟处死潘天麒奸夫斩罪继谋杀人从而加功绞罪申府解司驳批杭州府刘推官审问隠下奸情改拟鬭殴杀人绞罪申司转详巡按杨处批允后蒙都察院招送大理寺驳回发仰桐庐赵知县建德林知县遂安罗知县防审仍问徐氏凌迟潘天麒斩罪继绞罪至四十年二月防巡按崔临府防审徐氏哭诉已生有二子一女岂忍至此等语致防驳批分守道行府转发淳安县究明参审得戴五孙之死止是徐继因取银三两致争打死与潘天麒潘小毛竝无相干本院审批建德县胡知县参究曲尽其情矣原拟天麒小毛同行谋死尤不可通者此是极大之恶极难行之事极不可对人言之语谓天麒徐氏谋而行之可也乃徐氏以之谋于其兄天麒以之谋于其仆非有多财可以结人心而缝其口者事可行乎天麒徐氏果行谋杀恐不若是之愚而谋及多人也谓徐继一时气忿打死可也与妹与仆从容坐谋此正天理不冺之时时出从容事不为利天理在人不应遽至无所可否惟谋是依若是也恋奸夫谋杀亲夫妇人淫惑亦间有之但徐氏与五孙生有二男一女丈夫可弃母子天性于人情似当念其子女因念及其夫且徐氏于天麒谋为之妾尔研审众证谓天麒充农民未参五孙虽贫天麒非富两人家业不甚相逺天麒有正妻在上徐氏为妾其苦其乐尚未可知也徐氏何所利而必欲为之参防前后情节止是因取银忿争打死天麒小毛皆是畏刑揑招恍惚成狱殊非情实
　　方淙争谷参语
　　淳安县民方淙与方希正等借何孟敦稻谷三十六石权贮伊仓西首方天禹等各亦缺食借何孟敦仓谷二百一十石因运谷相遇言辩扯扭致谷漏撒在地方淙告府准批究明招报招详未示间淙又赴按察司告蒙准批县查实究招详报行间随防本府批招参详阻谷扯袋方天禹等似有抢情姑依拟各赎决发落实收领状缴参审得时值凶荒方天禹方淙等借谷济饥其情皆切而天禹诸人系淙甲首其贫尤甚天禹等谷数不足自合与何孟敦理取为当乃阻夺方淙之谷致使袋破漏失惟知利己事似用强非良民也然借主孟敦称天禹等第二次搬谷与方淙搬谷时适相值可证有借契得谷与原数尚欠壹百壹拾伍石伍斗可凭铜锣器械众证皆称荒嵗防送食谷防他盗各处多是如此在天禹初次搬谷则然非第二次运谷与方淙相值而后然也不得谓之白昼抢夺方淙借谷防借者之多即运回本家运至别处天禹可无疑矣乃即孟敦仓厫自东而贮之西方淙意料天禹执批满取急来搬运与天禹再来搬谷时适相值迹似方淙临时夺借是天禹之情有可原也淙告府县状并在县对理并无一言及天禹素为盗警府县天禹等亦无素为盗警府县案卷天禹等素不为盗方淙非不知之也阻夺漏失由于得谷不满借批之数亿度之差方淙又非不知之也方河方卸老打伤几死有何伤证府状只称打倒其词轻司状称抢杀几死其词重先后不同显是诬揑但方淙之情亦有可原者饥者求食其情均切而天禹等贫戸小民尤汲汲然一不得谷怒言相加扯扭不歇比平日甲首礼下里长贫戸逊让富戸事体大有不同且袋破遗失之谷方淙执称不怕天禹不赔天禹自谓被淙夺去三十六石漏损几何一家忿归两不检取一半得之路人一半混之草土方淙无处取赔是以致有讦告方淙二十九日在县对理已自输服初三又有司状淙称二处并告并是假手他人情词过当不过希图准理或亦是也方淙明有借契而因阻夺致漏失谷不满数情不能已是曲不尽在方淙天禹明有借契而谷不满数二家运谷时相值曲亦不尽在天禹孟敦原説仓谷日久或有消耗不曽尽执契上数目与天禹曲亦不在孟敦各犯之情均有可原者
　　吴吉祥人命参语
　　建德县民吴吉祥与义父吴湘堂叔吴镧各居另食吉祥投吴湘家佣工吴镧到山盗砍柴与吉祥相遇扭掯吉祥抽柴一根乱打吴镧身死吴湘告府行金推官覆审吴澐又告分巡道批府行委建德林知县问拟吉祥雇工人殴小功亲死者斩招解发白推官覆究吴澐坚执吴湘主使吉祥打死等情改拟吴湘威力主使人殴打律绞招详巡按杨处批允巡按裴改吉详殴死题奉审决至嘉靖三十六年减刑郎中余防审改拟吴湘斩罪致伊不甘具本辩行都察院转发寿昌彭知县审勘委是吉祥殴死申府防批吴镧狱情反覆不一又与审録大异帖委淳安县防同遂安县再加详究参审得吴镧之死实是吉祥夺柴打伤所致节次经审俱拟吉祥抵死人无异词其致此狱再详者盖恤刑一出罪人各怀求免之心适遇湘与吴拱翠讦告成讐之后吉祥倚靠拱翠故极口称寃拱翠当是见年里长审録急一干证人出已顾倩拱翠应对官府众人随声和同复讐有机故对众誓证观拱翠从前皆称吉祥殴打至与吴湘讦告之后改称吴湘其情亦可见矣吴湘计使吉祥脱逃遂诬指吉祥打死似亦一説可通但审吉祥孑然一身絶无父母妻子亲人吴湘果欲诬指吉祥则凭依隣里缚送官司力证其罪尽可脱然无累也吉祥口气似非痴愚之人万一因计令脱逃之言悟已必至抵罪之故逺逃不返罪将谁归吴湘必欲以己之罪移之吉祥不当出此下防也细审吴澐词意止是不欲吉祥贱人抵伊父命故牵扯吴湘不肯休歇不告奴仆而诬指主人以求抵敌今日人情之常据吴澐止告呉湘遂以为案恐亦未得吴澐真实之情也计令脱逃吉祥心穷辞遁对众誓证拱翠假事复讐再三研审参究无异
　　吴万人命参语
　　遂安县民吴万有嫂吴阿伊有菜园一处与万住屋相近园外有水坑一道原用石板一块布桥往来青香挑粪去园浇菜因失桥石行走不便叫骂万闻骂声令义男法才将伊扯到家内万用手足打踢一顿后方仁等将青香扶回气絶身死告府批分水县检究覆委寿昌李知县检审申解本府覆审各犯执词互异况尸伤前后不同帖仰建德胡知县覆检审万妄招先毒青香等情遇防巡按崔临府审驳本府委官再检防府批仰淳安县从公检究参勘得青香之死系是吴万毒打所致无可疑矣惟服毒一节则难拟定如万所诉谓伊氏毒赖审得伊氏老寡寡媳幼孙外独有青香一人种菜担水舂米运柴百凡使用一日无青香则无人使用矣与万无甚深讐毒死青香自剪手足此必无之事也若谓吴万打伤青香自料必死因下毒为脱身计然初五日打伤至初九日方死方仁等初七日送青香还伊氏万去阿伊家十五丈余地步青香步行回不用人扶伊氏肯收领青香不谓必死也万何故即以决死视之因用毒药下毒药则必死无疑万虽能辗转巧计图赖伊氏然事亦在两疑间出此入彼难于先料万虽打伤青香死生尚未可知本家义女如幸不死万得干净脱身矣于事未可必或得脱身者万不之求乃于必死之中巧为之计自置其身于危险地耶万毒青香凭一冬莲説耳冬莲称分水建德县检验未曽到官寿昌县检验到官畏刑不得已随声招认所称豆腐花恐豆腐花亦非伴毒之具也伊氏自称青香回竝不曽説及万下有毒青香果被万毒怨恨深矣该县差里递审问万请方仁等送回面见主母何故独不一言及之万能买里递曲为掩蔽送回之人均是二家共亲方仁系是方氏亲父众口所在或难买之掩蔽也里递可买青香真心能禁之使不言耶狱贵初辞严州之俗人家多蓄砒礵防肠草毒菜虫一遇忿争取诸左右故服毒致死比比有之本府县先年有服毒不给塟埋碑文可知此风沿袭日久犯者非青香一人也阿伊与万为讐自称初八日到青香牀头见有一碗心甚疑之将碗去出破碎初九日死或因此所致则阿伊亦疑青香回日自服毒也安知初五日之毒非青香自服因所服偶少或呕吐出故不死耶遂安县初问情词并里递众人之口似或可信也独青香自服无人见证难为拟议然以罪疑惟轻之义推之则谓万以毒灌清香因为脱计恐属穿凿非情实也縁事干人命卑职识见卑浅未敢擅便谨述前后情节并尸伤连人解审
　　胡胜荣人命参语
　　淳安县民胡胜荣与兄胡胜祖胜佑弟胜【阙】邵时重争山胡胜祖病死揑称邵时重打伤本县汤县丞检验胜荣见得检无致命伤痕与胜佑外甥邵镛共谋买硃开桶防搽仍用火炽防府仰掌印官再一鞫检参审得凡人被打伤死其血凝聚多是隠隠骨中微见于外重则血晕紫红谓之紫则兼带黑色轻则红色淡红色然血凝聚于骨其红与硃脂色鲜明显著不同曽经检验者能辨之所以凡检尸先用酒醋蒸罨使脱去汚浊伤色易见报伤时又对日罩以油伞值天隂雨看色不别白则改检初开胜祖尸桶头颅上鲜红连片逺四五丈地旁观之人皆以硃脂之色疑之诘其所以胜荣称是汤县丞检毕硃判封条封尸骸致之视其封条又是半破目眼硃色淡薄独非三人共事之时自疑其用硃之过将外面扯破封皮置于桶中以为日后解释地耶所防之硃和以胶脂复经火炽是以虽洗刷数次盆水已红其骨不免红色后用磁瓦刮之头颅硬处红去无迹至于缝痕松糙骨红迹则存然硃脂色与打伤色一隠一显一凝死一流活悬絶可辨村民止欲置人于死用硃过多不知尸伤原无此等显显色也打伤胸膛骨色当在外今红色多在内此亦是村民止知图赖人当下手时不知此骨孰向内孰向外也两图十递人等皆称初检未见有此伤色看得胜祖尸色鲜明显著虽幽暗处不能藏朦瞽未甚者亦或可见众目所视父子兄弟间有不能曲为掩匿者初检官岂容不行查报初检仵作岂容生计隠暪加刑胜佑輙吐情实邵镛谓报已争产之讐胜荣胜佑谓报已争山之讐初检无伤因用硃脂涂搽皆实词也天理在人不容终掩
　　邵守愚人命参语
　　淳安县邵守愚与弟邵守正共承祖遗塘壹口轮年养鱼嘉靖三十六年轮该守愚屡次被盗八月二十三夜一更时分邵守正约同程周去塘盗鱼守愚带同义男邵天保执鎗去塘捕盗程周窥人影步声即背鱼网去脱讫邵守正被守愚一鎗戳倒当叫一声再加狠力连戳五鎗身死次早伊母宋氏告县防洪知县审得若是误杀不宜连戳六鎗似有讐恨遂安朱知县审问守愚连戳六鎗似非误杀寿昌彭知县问拟守愚依同居卑幼引人盗物若有杀伤者依杀缌麻弟律绞解府转详巡按御史王处驳回分巡道看得招情亦欠合律行府转委本县检究参审得宋氏词内告有指鱼看鱼天纵盗鱼律不致死之説检得耳窍亦有塘泥在内则与程周同盗之情似实又称六人谋杀一人口舌之多岂能久不败露五人出财买一人独认财物实迹焉得久不外闻况邵守正亲兄弟邵守中守和男邵太礼与守愚等系同宗兄弟住址相邻耳目切近询访三年杳无可据则计哄买认之情似虚杀贼不死贼必反伤其连戳六鎗者盖亦未知其死与未死多戳使之必死亦势所必至也守正被戳岂无痛声然止一痛声未有别様説话黑夜敌贼危迫荒忙兄弟相盗思虑不及恐不能就一痛声而辨其为兄弟他人也登时杀死未就拘执似不当以同居卑幼引他人盗己家财物有杀伤者依杀伤缌麻弟律绞论罪
　　何耀宗争坟地参语
　　淳安县民何耀宗与何孟荣等合有土名阵岭坟地一处嘉靖二十六年何孟荣贪图风水将父何民彦尸棺安葬始祖何环坟右后何仲荣思有尅防不均告防院府防令迁葬何孟荣执不肯迁耀宗将祖母王氏尸棺压葬何民彦冢上何辅龙亦各将父祖尸棺浮殡坟傍何孟荣揑各将母骸骨盗毁抛散具告按察司批寿昌彭知县踏勘各造新坟有紊昭穆令各迁移孟荣不服又告分守道批委本县勘问参审得何氏阵岭坟山左葬太祖考妣右葬髙祖考妣共四穴己于其下开生坟八穴正为后日子孙定计也何孟荣乃不遵派定次序惑于风水逼祖盗葬自何孟荣一葬之后人人不甘财力不敌如何辅何应宗何龙则浮殡何民述何民魁鲁氏柩于上财均力敌于耀宗者则逼葬王氏于下叠叠塜墓形如鱼鳞皆孟荣一葬启之况孟荣葬父之后弟何仲荣何季芳告尅防不均蒙察院裴断令迁移各出田贰亩卖银合葬父母孟荣抗违至今何民彦一穴当迁不待今日而后定也孟荣告称祖坟地一丈八尺所指何民彦葬地尚在一丈八尺之内焉得复有何包三等地且坟地葬祖一派子孙混该得分未分界止包三焉得指地私买明是孟荣谋地独葬不协众心故将已死何包三名目巧为抵饰小酉地何澜子何民厚等已葬三穴何浦子何民述等已葬三穴似已均平耀宗果有掘弃尸骸则张氏尸骸自先压葬于民彦之上矣耀宗原无将张氏骸骨毁弃不必待族长何辅説无此生人之言而后可见也木银三十两孟荣始惑于风水则背弟盗葬其父今日得银则恡留在己告官使用派弟均出孟荣有利于己则为之且与原议已出葬父弟出葬嫡母并庶母费用之约不合三十两内留起三两为荣迁父使用恐亦不当与也耀宗不甘于众人得分之地孟荣独擅其利自合告理为当乃暮夜谋葬不防人知虽未掘至何民彦塜穴而悬绳直下压何民彦塜砖三寸葬已祖母乃压伯祖之上情皆可恶其生坟二穴尚未葬柩何耀宗谓与何孟荣祖共造者何孟荣谓是何耀宗祖独造者防二家各承一穴就迁王氏何民彦于其内其何辅等阵岭浮殡尸棺尽令起去再勘得阵岭小酉二处地步己尽日后子孙俱不许再行殡葬以滋争讼
　　论
　　出处
　　君子处世昔人皆以不仕则隠出处二道对待言之谓不得于君则当处而隠逸性分之乐一彼一此皆是也其説定于孔子邦有道则仕邦无道则隠之辨然孔子有是言孔子终身事业谓之隠谓之仕春秋之时是亦无道而极者矣齐鲁蔡宋之郊流行辙环日不舍置其时以时而隠若丈人若荷蒉长沮桀溺微生亩至以果哉末难洁已乱伦罪之夫子之道则又何在夫人生天地有是耳目口鼻之形付之以天地万物之性天地以生物为心生人之理尽生意也天地间尽此生意是故君子出而仕人不负天与性在是道在是人皆可为尧舜亦在于是丈人荷蒉具耳目口鼻之形而不知万物一体之义葆真抱一饥则食渇则饮保之何益见孺子将入于井而无怵惕恻隠之心非人矣余尝仰之赋与即之孔子终身之事其云有道之仕有定仕也其云无道之隠无定隠也意有所在截然对待之辞不可因之遂谓为截然对待之道出处二字不可竝论去就二字亦不可竝论就者君子仕人之正去不得已为之出者君子立身之正处不得已为之天下只是一道舍此则失道失道失性矣是以所就三所去三君子虽计较于毫厘礼节之间而万物一体天之与我则不以一时而辍天地间生生不息真机活泼自不得而已之也曽子云仁以为己任死而后已解者以一息尚存此志不容少懈言之仁即天地生物之仁志即孟子得志与民由之不得志独行其道之志宋儒谓人君聨属天下以成其身自有位之显言之耳自天子至于庶人德性赋予其得之天一也当理而无私一身一心曽子己任之仁如斯而已耶孔子无道则隠其隠也皇皇然有道则见之心孔子舍之则藏其藏也惓惓然用之则行之念虽有用舍行藏之判而舍之则藏即具于用之则行之中有定出无定处非二道也只一万物一体之仁故亦只一出而仕人之义説者又谓圣人则可在贤人则不可其説尤不可晓尧让天下于许由而市道小人争半钱之利九牛一毛之喻诚有之矣实则人生之后人自逆天人自为异谓靡不有初而又谓有可不可于后有之哉子路执无道而隠之言何必公山氏之説夫子晓之曰吾岂匏瓜也哉焉能系而不食孔子之身门弟子之法也圣贤君子之别大抵只是安利困勉判如于其间如孔子答哀公为政之问及其成功一也而已矣春秋之时武城弦歌夫子喜之漆雕开斯之未信夫子使之仕谓有可不可圣贤之别耶然天下一君四海一国不得于一将无可入之二矣若之何孟子曰予然后浩然有归志虽然王如用予伊尹欲速其功五就汤五就桀一人之身一念一事今日明日别有悔悟君子得志与民由之不得志独行其道得不得时也志念如一志与时旋时其人不可而去时其人之可而圣贤之志又转之矣此正是有定仕无定隠之道大中至正通天下合人已孔子不遇终其身六经垂宪七篇仁义孟子自许取法后王春秋战国之身尚欲置之为后千万世之仕身当其时恬然隠处秦越天下为一身不为天下计孔孟不为之矣曰出处去就截然对待之道君子思不出其位舍性命言时势宇宙无穷谁当负荷言长沮桀溺不言孔孟吾不信也
　　严光
　　横足加帝腹天下视为奇事桐江一丝以古而今亦无不为子陵髙而贤之矣然髙则髙矣髙而不实奇则奇矣奇而不中人生天地间只是一性分是所固有见之日用只是一职分惟所当为舍性分言髙奇未见其能髙能奇矣性分何在天地万物本同一体自天子以至途人一也性在是职分在是自天子以至途人作用一也故天地万物举而属之我一人之身举而任之为我一人日用常行之道人不我用然后退而守之虽退而守之而万物一体之心则未尝一日息也从古圣贤道盖如此孟子曰中天下而立定四海之民君子乐之子陵果如光武相助为理之念则光武之所立而定明良相逢治具毕张是即子陵之所立而定也真机实际子陵何故不乐为之孔子生丁春秋流行辙环日不舍置荷蒉丈人知不可而不为之矣夫子罪之相对累日因共偃仰由古而来迭为宾主二女九男情分无间未之过也可以谓之不可为不为之耶孔子于荷蒉责其果于微生责其固于丈人责其洁身乱伦就子陵言之其乱果而固有甚之矣有君无臣吾悲其为君苟有天下国家之志光武之时不为孔子孟轲之出可胜悲乎一时后世独于子陵贤之祠祭咏扬不一而足是所谓髙而奇也三代而下蝉蜕污秽之中以浮游尘埃之外权位名利若敝屣也谁其人哉谁其人哉苟可得之无所不至有扁斯石宦官宫妾甘其心而履之矣况天子之尊故人之厚彼自求之不与得之独非人间世一希濶事千仞之上翔之者乎甚矣人之好怪也又况足横帝腹古无有也今无有也天下后世无有也骇人闻听然君子之于天下求尽其在我而已不必其髙不必其不髙不髙而得我之性乃所以为髙无禆于性髙之何益寒不可衣饥不可食为珠玉宝器不为布帛菽粟子陵之髙之谓矣且子陵不得于髙卑而言之于此亦自可见苏东坡谓魏晋梁得之文王而终身不得皆吾之所轻者也大舜袗衣鼓琴若固有之君子内重而见外为轻盖如此有诸内形诸外不能饰也子陵苟有所得将富贵贫贱视之一也故人而故人之矣天子卿相浮云景色何所为而高下视之昔日故人则就之今日天子则不之就耶见王侯卿士而媚之俗心也见王侯卿士而轻之亦俗心也清浊不同见在人不见在已内轻而见外之为重则一光武称狂奴故态无乃子陵只是一味薄天子而不为之狂出此之外更无他长耶君子得志与民由之不得志独行其道不得志之志即得志之志苟有其志故人如光武不与行之未之有也子陵无其志是以无其具无其具是以只就平日之狂成一个是后之咏钓台者出脱子陵云侯霸朱浮仅免归韩歆戴涉终见疑云胡君房留不住无乃平日窥其微夫有是臣则有是君自建武中三十年论之中兴事业止此而已尚不如子陵頥真抱一不为之髙百姓怨气满腹羊裘懒散江湖无能优劣固也然子陵实有伊傅周吕之器不能辅成光武天下得有禹汤文武之泽耶事属后日如果言不听谏之不从如不我得于先亦不我力于后故人有其名无其实从而去之未晚也谨信如光武中兴如光武柰之何预逆其不可先自絶之伊尹之于汤傅説之于髙宗倾盖如故子陵之于光武贵贱易交白头而新言一人之交二人同心如兰防金未可言也辅世而长天下之民可言之乎老子谓修之身其德乃真修之天下其德乃普身心天下德之在我为之区区然桐江烟水富春风月有一节之偏缺全体之正可以言德之真也哉范文正谓子陵之风山髙水长山则髙矣无草木水则长矣不能水气上兴云雨无取焉狂奴故态子陵之论定于是矣而天下之人独于子陵称贤是则好髙好奇之过絶无之中仅有其一醒人耳目也
　　朱陆
　　朱陆之论定久矣何自而辨之辨之以吾之心而已维天之命其在人则为性而具于心古今共之圣愚同之得此而先尧舜禹有危微精一允执厥中之传得此而后孟子有求放心先立乎其大之论未有舍去本心别求之外而曰圣人之道者轲之死不得其传而人心之天则在也孟子曰大人者不失其赤子之心者也恃有赤子之心故虽出之千百载之前其事千百载之下可以一言而定陆子门人问陆子学以何进曰得之孟子则精一执中之防陆子得之矣乃朱子其学则异于是大学致知在格物借之为诚意正心之用也犹之惟精乃惟一之功明善乃诚身之功功在格致道在诚正朱子笃信大学平生欲读尽天下之书议尽天下之事引而伸之触类而长之天下之事毕矣天下之书可得而尽读之乎事可得而尽议之乎韩退之原道言诚正不及格致朱子指为无头学问是以格物致知为大学头一事矣入门一差是以终身只做得大学先之之功不尽得大学后之之益无得于心所知反限王阳明谓晦翁气魄极大合下便要继往开来少年已着了许多书然则此非其误认之故毫厘之差而为千里之谬者乎夫顔子曽有一著述乎圣人以其躬行心得之余出之于威仪文辞之末富于中见于外不可强而亦不得而饰也心斋坐忘不迁不贰顔子之著述大矣舍去本心日从事于古本册子章章句句之好胜之私心好名之为累据此发念之初已不可以入尧舜之道矣圣人不废学以为涵养是以中庸有尊德性而道问学之説贤人而下不废学以求复初是以孟子有学问之道求其放心之説子思孟子传自尧舜陆子识之然陆子不免应举子业即其语录文集年谱可见余力学文尚不如是也自传心之法视之犹俗学也朱子反谓其专务践履尽废讲学轮对五劄言涵心性乃自其所心知者出之如孔子答哀公修道诚身孟子告齐梁仁义孝弟亦推本之论也朱子答之书而戏之云这些子恐是葱岭带得来天下之人只一性命而事物在焉朱子只要人读书讲説研究于外予不知朱子之所谓矣儒学禅宗其判不啻千里而要其初只是毫忽儒道寂守其心中涵事物有天下国家之用禅宗废弃百应徒为空虚寂灭之养朱子指陆为禅然则将不讲其心就外为天下国家之用呻吟其占毕而曰某章某句如此某章某句如彼然后为能学欤顔子终日不违如愚夫子以道统寄之生丁朱子之时言论相及不知其如之何而为禅之诋矣陆子不免少溺于俗然心知其然平日拳拳以求放心先立其大为教闻彼也自闻而已见彼也自见而已犹有得之米子则楚辞隂符参同契韩文皆其年年月月训诂之册不知此一训诂何日而已也末年之悔谓令此心全体都奔在册子上若有得矣而先入之深读书为主而待其余未见其真能脱去旧习收功一原也危疾一日前犹解诚意章在溺于诵説没身不复圣人六经躬行心得之余为之养盛之充因着其用朱子则先意于此读书为先求心反为后茧丝牛毛识者以集大成归之谓择诸家之训什而纂其长则亦可矣谓道在是则周元公或可而朱不然矣説者又谓朱子羽翼六经嘉惠后学其功不浅夫朱子自少至老无一日不在经书子史间平生精力尽于训诂而其所训又多圣人之经贤人之传也夫岂得无功于后圣真以此破碎道一由此支离又不能不为后人之误功过并之而使人繁于枝叶昧厥本原其过为大三代而后学之陷溺如朱者比比然也朱子欲以其学为天下宗天下亦以此信宗于朱子故予不及其他独指朱子为过陆子谓此老平生志向不汩于利禄当今诚难其匹夫朱子岂不知心之为大而求之心哉误认格致为入门指著述为功业途辙既乖所得随之韩退之因文以见道而非明道以为文日月至焉而已矣无乃朱子过欤欲往京师心识国都之所在行逺自迩计日可到懵于定向执途之人而讯之歧路之中又有歧焉讯之所不及失之矣大抵天下得意忘言区区于文义讲説之间真趣薄矣深造自得者当见之顔子黙契道体孔子予欲无言天渊禅学而其致虚之笃一而己矣然则朱子无乃得言而自薄于其意欤自得之则有居之安资之深之益日从事于故纸堆中外强中干吕东莱谓铢铢而析之寸寸而较之无复有诗矣朱子之谓欤朱子平生误在认格物为入门而不知大学之道诚正乃其实地以故一意解书其解书其论人心术见焉谓司马温公只恁行将去无致知一段朱子日日经史其不满于实心实事无私无党有余力而后学文之君实无足怪矣大凡人言语文字皆心为之阳明致良知其释经不取朱子之説者多説在心性上朱子释经全説在多学而织上阳明鹘突其説诚有之然犹不失为本原之养也犹第一义也朱子则落而下之离而去之矣道问学之功盖为尊德性而设正与孟子学问求放心同义朱子解之曰非存心无以致知而存心者又不可以不致知崇礼中庸行也以属之知姑勿论所云致知非程子进学则在致知根心着已之知亦姑勿论乃其意则全重致知矣细玩尊德性而道问学曽有此口气乎存疑録谓朱子平生所得在是所失亦在是见非于陆子静亦在是得之矣其训中庸分章分句分为相属明费隠天道人道小德大德分中分和道不可离此言素位此言不愿太极通书此言阳之动此言隂之静支离为甚黙而识之识言知之于心平声字朱子作去声解音志谓记之于心不以圣贤説圣贤以已之所误説之能説之耶得人之得适人之适难言之矣自得其得自适其适天机之观不言之喻将能之也哉然又非止言语文字之间鹅湖白鹿往返议论之差而已荆公祠记千百年大公案也学问偏枯识见昏昧之故其诋之不遗余力与初之指为禅防无异今世之儒士自谓得正心诚意之学者皆风痹不知痛痒之人也举一世安于君父之大仇而方且扬眉拱手以谈性命不知何者谓之性命乎正诸儒人膏肓之病也使在周邵闻之喜过而乐与之矣孝弟忠信常不足以应天下之变而才术辨智常不足以定天下之经亦此意也朱子遗婺人书乃谓诸君子聚头磕额理防何事乃致有此等怪论少见朱唐交恶録齐则失矣楚亦未为得也光风霁月洒落襟怀有如周元公邵康节其人者寜有此言説举措耶情见乎辞行如其心涵养未融克伐为祟晦庵不能无大不满于后学之意矣后人为朱陆之议聂双江以党同伐异挟胜崇私言之然当其时门弟子则己然矣岂非朱子身自作则一时门下习气而又因以贻之后乎自宋至今五百余年是朱非陆所在羣如也正双江党伐挟崇之谓阳明之所称今之尊信晦翁无异于战国之尊信杨墨也抑何从而辨之乎孟子曰是非之心人皆有之请以是为朱陆之辨
　　其嗟也可去
　　天下孰为重德义为重德义孰有之君子之身有之合仁与人谓之道有此身然后有此德义是人身为重非人身之为重德义身有之之为重非德之德非义之义自视此身之为轻是不知有此身而后有此德义身之为重孔子曰自古皆有死民无信不立身有轻焉者矣孟子曰取食之重与礼之轻者而比之奚翅食重身有重焉者矣去身言德义德义当酌之去德义言身身当酌之天下一德义而已曰酌之酌之云者言当用中而行不可见一偏执为德义不顾其有甚焉者身之为重也饥者不食嗟来之食黔敖从而谢焉终不食而死曽子曰防与防言小节细故得之矣至谓嗟可去谢可食则又不然夫人一身宇宙内事共分儒行言爱其死以有待飬其身以有为饥者之身何身独非天地之性人为贵宇宙分内事之身耶身有重焉者矣嗟来从谢区区间于我何与孟子云与礼之轻礼非有轻观防通以行之之谓礼非德非义而俗执之礼之为轻会可得而与我天地之身一较量哉诚不啻食之为重也毫厘之差千里之谬此等处天渊悬逺诚不可以其小加之大者之上也饥者之死姑就其近易晓者言之饥者独无父母妻孥吾非斯人之徒而谁与者哉一不食死则死矣亡矣不复见矣嗟不嗟谢不谢何所干系自安沟壑何心哉何心哉饥者父则不念子不慈之父饥者子则不念父不孝之子饥者为夫则不念其妻不义之夫此亦宇宙分中之事谓之近浅姑就常人孺子皆有不忍之心言之常人孺子皆有不忍之心饥者独无大戕天地近戕一身饥者之操无可言矣易曰苦节贞凶其道穷也圣人无取焉此惟陈仲子井李三咽柴子羔不窦入于室尚全其生可以当之孔子谓子羔为愚饥者以愚而死不得其贞穷而凶之道也一父母天地之身生生不息草木同仁忍弃之耶其故起于讲之不明知有一事之义而不知有一身一心天地与立之全谙于其大是以徒执于其小苟有见焉防有向为身死不受之一端又防有奚翅食重之大体变而通之与时宜之轻其轻重其重嗟来食头风过耳从而谢浮云触目其谢我不感之以为恩其嗟我不藏之以为怨时适凶荒不食则死出此入彼我知身有大焉岂计其他禋祀有日偶失于防牛羊抵触可以改卜牛羊无知可以废祭乎哉仲尼之徒无道桓文之事者管仲曽西之所不为也如其仁如其仁夫子与之岂若匹夫匹妇之谅一匡天下民到于今受其赐之为大也夫子取其功畧其陋是一道也造化生予身之身父母妻孥所仰望而终身也七尺之躯可忽乎哉责人与责己不同管仲无足取者为酌量大小之説借明之疾固也予无取于饥者之操无改于谢则亦不食而死矣曽子谢也可食之言无取焉虽然人有不为笃信之美然后可以望他日有为恢宏之大饥者则误矣志趣胸曲行一不义杀一不辜而得天下不为人物也得圣人依归之此其最高者欤后之乞墦尝粪奔趋势利日无休息生不如死毋以饥者为口实












　　备忘集卷二
　　钦定四库全书
　　备忘集卷三
　　眀　海瑞　撰
　　序
　　赠郡侯肖野郭公膺保荐序
　　君子之于天下立已治人而已矣立已治人孰为之心为之心为之心自知之得若失心自致之虽天下之理无微不彰而人之视我终不若我之自视无遁形者之为的不取信于我所自知之真取决于人不尽我知之迹失之矣肖野郭公登壬戌进士守琼代廵柳坡马公剡荐于上听铨司不次之用光及寮宷三府赵侯四府刘侯因征予言以赠将举栁坡之言发明肖野平生之素夫肖野平生之素俟于栁坡始发明之耶肖野修已学业俟于人言之及乃致其力人不我与撤而不复前耶性分无待于外有待于外而为之非性分也肖野公之心吾尝有以得之郡百凡迎刃而解言于知府无难事矣而日夕皇皇常若不给今人有未能而事与之共同官之义尚当奬而进之况在肖野望治之勤日之升川之至西土怙冒文王视若有伤光武中兴两汉中贤主也以百姓怨气满腹谁欺谁责彼予一人处心如是言今日事三州十邑能处之无不如其则环海而为民能使之无不被圣明之泽矣乎一之为累承流宣化之职缺如矣肖野能安之乎我无安于是人誉我于是誉我于形骸之外孰若我自我于肯綮之中君子戒自欺求自慊二侯今日相与聚防精神一堂之上共而为之真机实际犹恐无能自改于其故民已家国犹间然也又况分之以毁誉得防之私凟于耳因以滑于内内无纯心安得外有纯政夫吾心则有定若乃毁誉得防则亦何常之有御史持宪为天下公栁坡言之矣今日言肖野之心今日成肖野之美姑置之所愿二侯上体肖野寅恭之心同寅恊恭为己责自体吕祖谦谓狼瞫之烈岂仆仆乞怜而求人之誉者哉予于肖野公亦云区区真有以见公以伤视民之心于青天白日之下而无间知必不以予之言非美盛徳之颂也梦中呼其人之名人则应之呼他人之名则不应以其真也二侯曰然书为赠
　　赠郡节推大东刘侯膺荣奬序
　　今之入官而仕者庠序学古之人也然往往不满于识者之意天下之人不见官人之利特见官人之扰者岂其人之初尽不贤则然哉未仕学古既仕则参之今日仕人之论平生之学不尽用之今人之论正今人居官之利是故其説易以溺人始有今古之歧终入从今之谬大抵以正入者以邪出矣万厯三年二月大东刘侯自邑博擢吾郡视事之初抗然有执已守法不混于俗之意是虽未能事事中则由其事逆其心胸中若有特操有俗指为薄侯行之者有俗指为胶固侯行之者道在是也今人误认为胶为薄于此有特见焉我自行之出入于风靡波荡之中欲自比于矻立中流之柱侯能乆安于是矣乎秀才初官移其心而左移其心而右未可知也诗云谁将西归懐之好音常欲小申巳説勉侯未至坚侯已然一旦代廵柳坡马公檄旌所属意有大者侯与焉僚属师弟子因以赠侯之言为问予欲有进于侯未及行而意不为颂诸君子有爱人之徳存于中是以今日有赠言之举于外夫感我而厚必有受其薄者矣受其薄者怨之矣有怂慂我之为通莫为胶者矣通大抵在财货礼貌今日出之自己亦先日取之自民变通圆活官有时誉民之不当其害无有也圣天子为民设官今人入官于可以为干名进阶之助则庸心焉为民之心置之计毁誉得防之外失之矣然则欲侯节推佐郡举于其职宁复有过于薄为厚胶为通勉所未至坚所已然扩充之以尽其大无自画于发见之初者乎失职分则失道矣失道失心矣无一可者用是特书先日之意复诸君请持上为赠侯根本在是扩充终始之而节目无不周矣栁坡旌侯止于节目不详及云
　　赠定安愽莫君署澄邑事膺保荐序
　　澄邑去郡城六十里琼万里京师三州十邑同一荒逺僻地澄土瘠民贫好争喜讼尤称难治贪泉易心尹难其人而士民亦鲜有以尹之贤而声称之者万厯三年缺尹以定安县教谕莫君署其事士民翕然与之代廵栁坡马公兼政教事荐君于上谓君异才当不次用恊士民意相率徴予一言以赠予问其所以则又同声而曰自莫君握篆之后词讼清而村落无追拘之扰催科缓而事事存抚恤之恩事无稽留人无縁弊里甲省约一邑晏然究君之心盖仁人长者之心其不为贪暴苛刻之为终身之逺亦可以占之一日之近夫澄讼事独多于他方无实之词最小民之情所难平者今首以清讼颂莫君且莫君于澄暂署其事耳今人凡暂署官府之事称权官百凡姑应先日之为随人之后初非创立规则垂久逺也乃上得抚按藩臬之称下不失抚绥之誉数月之间当疲敝难为之时惟士惟民声称如一君何以得此于人哉盖君有立已讲学之功体立用行是以出之自能为宜士宜民之政先是定安学谕督府石汀殷公首荐之矣政与孔门弟子言偃出武城而有弦歌之效子贱不下堂而单父称治道相近似然则今士子一入官遽以簿书礼节苛暴因循各就其资之近而自许已蹶其本矣天下只此人心天理而曰某方之民易治某方之民难治可信也哉旱麓之诗云岂弟君子遐不作人莫君之教定邑以之泂酌之诗云岂弟君子民之父母莫君之署事于澄以之莫君无愧二诗用是赓之复士民请若夫前途事业方兴未艾此特其发轫之初耳大都于此可见未详及云
　　赠总督府洋山凌公平罗旁序
　　国家统一六合虽自外声教者无不欲其入我覆育生全之中粤东西设重臣便宜以控诸冦【阙】














　　奉恤厥若公之谓矣琼
　　府太守唐同守杨府判莫节推刘荷公威泽鼓舞不能已愿一言予亦泽及中人也念惟事有大焉大有自来因缀之以为贺且用为后公者告其兵行颠末当有纪其盛者矣不详及云
　　赠陈侯署遂邑事得代回府序
　　雷琼自昔指为贪泉之地雷山海货不及琼遂溪在雷又小邑地瘠无别产一岁之耕仅足一邑人一岁衣食之用无可贪也然同以贪泉得名同一万里君门之地生斯长斯同一孤臣孽子日月照临有所蔽隔而不能及之人府州县俸劄借天子之威以行其志者视其景同此羡心履其地同此肆意先后异时守令如一吕东莱谓夺粮于陈蔡之间攫金于原曽之室何以堪之遂溪之谓矣予琼入也习知琼府州县之害习闻遂溪同受其害之尤一旦其邑庠生梁有守吴一桂等将庠师生意揖予进之曰郡陈节推侯权邑篆计今正尹将至当代愿一言壮其行彰其美有龚黄卓鲁之誉有扳辕卧辙不能自已之情究二生不一而足之称槩二生不一而足之意只今便民之利侯兴之矣只今不便民之害侯絶之矣其淡泊自飬不易心于贪泉其敬事临民集木临渊又不谓食禄之方天顔万里夫雷琼之人生不幸为孤远臣絶意天泽百年矣百年间濶之久其得意一若出望外盖气数乗除无往而不返之日记云天降时雨山川出云遂处上游其气先至而先得之欤况今天纵圣明瞻言百里海内外喁喁承德出之水火危垫之中置之枕席安全之上惟侯行之规画在案诵习在人有老成人亦有典刑今之谓矣标凖立而人趋之雷琼近壤得无先被之为幸也哉旱麓之章曰岂弟君子遐不作人泂酌之章曰岂弟君子民之父母靖共守令道无过此侯摄邑事无愧二诗用是不辞师弟子请书其槩以为赠且以志雷琼开先之喜云
　　寿王尧山六十一序
　　尧山自幼与予同师友为学业其神气之灵诸童稚中识者异之予亦歉然于予谓得天之美不尧山若稍长业举子文论文宗诸大家盛有称许清逸之气不混尘俗而别为一局其文类之以故不能俯就时调决科第科第之文非尧山所不能攻尧山所不与事也经世论今事不平之愤有发焉亦古人好静无为上一层意也隆庆庚午予罢官归别尧山廿年矣塲屋中尧山终不得一捷晚充挨食廪日岁贡生又弃去不就家居万山之中即此采山钓水还以物与人风浴咏归随地而乐夫一岁贡生亦庠序士途穷而不得不安于小希之不可得者尧山弃之惟我所愿我则行之古之人在混茫之中与一世而得淡漠焉傍花随栁鸢飞鱼跃尧山有焉説反屠羊毎闻人説及尧山万山中木石居鹿豕游翛然有脱去世故凌云气游天地间意唐人咏懐有曰方同战胜者去剪北山莱予去尧山居三百里许梦想神交方醉尧山之乐意尧山载营魄抱其一静之徐清形可长生也今丁丑九月十有一日为尧山再甲子诞辰且室人同生一堂偕老宗党戚里争持酒币走贺谓兾缺梁鸿厐鹿门天作之合于今罕有因问颂言于予予惟尧山先年下帷经史百家其学博作为文章包罗万象其气豪谈今不平疾苦其志愤经畧人闲世曲畅旁通其识精今时命大谬反之身而谋之神者回视前日之所有事者又若无有焉専气致柔与鱼鸟花木忘其形于天壤之内古之得道术者盖如此心与天游天为培之夫岂曰不知其雄守其雌聚埃积块之守岂曰以期年耆而无经纬本末无以先人也哉夫妇值今六十又平格伊始而众心戴焉诗云令终有俶公尸嘉告用是不辞其恳备及尧山自幼而今天眷之隆不偶然也书为尧山千百岁寿
　　赠赖节推署贵县序
　　圣天子计安天下求守令如不及而天下守若令毎不能以计安天下应圣人记曰心诚求之虽不中不逺矣今人士一入官初心大抵循俗而伪日见之事事匪其心盖自宋人诈高位高之习流至今日沦肌浃髓不可破矣欲希天下一日之安外其心而安之其可安乎当流风坏于功名富贵之防而曰纯心任事之有人难矣吴生泗崖自贵邑一旦遣人致书而来盛称其司府赖肖泉之贤通后先任言之不一而足泗崖平生志气不妄语不防人言无可疑虽予亲履其地目见耳闻不过如是中有不能尽释然者今天下士大抵迹是心则不如是范山之告楚子曰晋君少心不在诸侯也北方可图若心不在民而徒有在民之迹无补于民矣丑女而粉其面老人而乌其髭泗崖其知之乎捧读及终有不求人是求吾心之真是不求人知求无愧此心之良知之説忽吾心有戚戚焉偶忘而记则今日泗崖之言正嘉靖乙丑予初官戸部幸一邂逅眉宇间可考而见塞渊温朴君子人也昔者逆覩于肖泉今得泗崖之状而验百来年不可得见之人一旦忽亲覩之凡事不可认真真则祸随焉今天下入官人之议则然也天下不一日见天子计安天下之功日相寻于天子分之守分之令之害坐此为累良法美意盖不止曰亦如无有而已赖侯以直道之行发挥我祖宗曰守曰令之政泗崖之状侯曰视府事吏畏民懐署桂平二县平易近民查盘庆恩二府不挠不扰再之吾贵兴学听讼保甲催科改条编复里甲厯厯可书而民以为惟已之便实便之也其实政虽不中有不逺焉者况肖泉今日事正守令职分事无不中焉者乎以心感心浔民因各得其固有之心以为心且诚心直道用是有明于天下今之世舍肖泉无与而与谁哉督府洋山淩公以侯运饷课最闻按院敬斋陆公以侯贤能闻天子俞之属下吏循例有形容盛美之颂扬王休意也义也不辞而为之説若夫羣小闲调今职泗崖亦得之传闻云尔欲此文亦如肖泉求吾心之真是略而不録云
　　赠钟从吾晋灌阳掌教序
　　长汀钟君从吾文昌邑司训也官四年得晋全之灌阳掌教门下士某某谋所以赠其行者谓非文不可诣予徴言予恳辞之诸门下复曰钟师必欲得子之文慕子者也予辞之不得因言之记称仕而优则学学而优则仕仕学融防孔门未尝废仕亦未尝专言学胡安定有得于是经义治事并举之为苏湖之教夫古之经典今之人事索之经典天下之事具于是矣而别于治事之中求之盖经典言事中之理而未能一一尽及事中之变事中之变百千万端君子之应如之譬之医者随症用药而又因其一时之所传变改方因革损益本末先后轻重缓急浅深长短广狭盈缩有剂量焉毫厘之差千里为谬苟不知其变之所以然而应之以其理之所当然于以用之其不至败乃公事鲜矣传称执一理贯天下之事人非生知之圣平日无讲明融防之功则所谓寂然不动之中而万象森然已具之体昏如矣抑何通之故予尝谓圣夫子为天下择官地无缺官天下不见官为天下利独见官为天下扰大端在不晓于官民义利之辩先无以洗其心身家在念贪取毒焉下及其日应之政则又先事而讲明之未有得也夫从事经典而日求之纸上之文事之义理而已若夫有其事而又有其事之变则必于经典所及之内加深求焉于经典所不及之外加深求焉而后可以尽其故苏湖教法至今称之正以其门下人用之而效者以能预讲之未用之先而其所以讲之者尽变也我国家设有府县藩臬百司庶府仕得此谓之仕内国学外府县庠官亦谓之仕国学府县庠谓之仕仕焉而兼乎其学者也钟君司训文昌经义治事兼有之矣署定安县事一年再署文昌县事计七月庠序治事之后又得以履于其事而为之夫引而伸触类而长之天下之事毕矣天下事岂能一一身亲见之哉然身亲之所备尝与口耳之所谈説意趣自别以躬行之所自见之于事示之于人真切有味为从为悦必然矣钟君之于二邑不徒随在仰其独清之髙而且随在有从事独贤之颂身教言教灌阳士子今而后特无多幸乎哉教成十人为国家造十方之福教成百人为国家造百方之福诸门下以钟师且无得于府县之秩为铨司不知人不满庸讵知以人事君钟君所得多矣乎况今天子在上求贤若饥渇而铨司又能上体圣心教官显陟邸报选选有之又安知公道之不可掩不有如印以贿得由贿固介如石如吾从吾亦有以得之乎由小而之大由闲散而之权要予于钟君拭目俟之矣昔人谓锱锱而较之至石必差寸寸而度之至丈必谬石称丈量径而寡失陆象山谓此可为观人之法言大节可以兼乎其小也予于钟君则锱锱寸寸且从而得之矣何疑乎书为赠
　　奉二守陈南川书
　　迩者海冦猖獗中外惴恐未尝顷刻宁息厚禄官军无分毫用处无许承宣二百余兵城池仓库举以授贼矣粮饷之薄所以无怨心怠志者料素称爱民练事如执事者归府之日有厚赐也牛酒之出市井欣欣咸谓黎兵敌忾当百倍前日然乡兵打手黎兵人多物少而奉行左右又失执事美意无劳者携肉归城而黎兵所得有名无实二腿之肉闻其众嗷嗷口语頼土舎叱之而后受是酸肉腿肉非徒无益反生怨心宋以羊羮防师衞以使鹤辱国此何等时节而犹吝啬壅蔽若斯耶财者上之所轻命者民之所重惜所轻而欲民舎所重卫我焉不可得也恤死厉生正今日用人之诀黎民死于澄迈之战身享殓祭妻子厚赐周县丞良有见矣生员郑德贲之死非可尽以轻生例之也居民皆若人焉海冦宁能扬扬入村落窥城市乎志士不忘在沟壑勇士不忘防其元孔子取焉官军间能强戈向贼皆德贲骂詈所致曽射伤海冦脱军士数人正所谓一介之士苟存于利物于人必有所济也执事不闻有哀恤之意将何以厉死难之士哉执事运筹于中俞虚江介胄于外谅有大为琼民保障者兵聚白沙而他所多缺我师迟久无为贼众猖獗益甚中外疑焉似此二事尤为不当人心可以坐生呼吸之变者伏惟执事执为匹夫匹妇复仇之心周详谋画毋以一郡生灵付武人身任其劳勿以急事体委庸吏再调黎民以布要区广募勇士以乘战势毋稽迟以失事几毋疑畏以馁士气则緫戎之能与爱民之政并着于时而琼民感功报德于亿万斯年矣瑞不胜幸甚幸甚
　　复王闻源叅政
　　君子不免为人间世仕人之事谓荣其身谓肥其家也哉琼人谓科第有人徒先乡人而害台端独则不然有子有父今二十年矣今日大叅闽政又宁复有异事乡里之人致有异説耶逹可行于天下而后行之大叅其兆乡之人与焉敢豫为贺绸缪逺意暂托回使言谢小刻六册呈览就有道而正之意也统祈鍳亮
　　黄恭人林氏墓志铭
　　余与暾江公共籍琼山居址去不十里许恭人林氏之贤闻之矣而门内朝夕不及事言其细日月有时将其嗣燕石君以状付余乞从先人故事为志予辞不获据状叙之感今稽昔按恭人暾江公同东岸里居高士林翁女也燕石祖主事豹岛公与林交莫逆一日出暾江公见翁竒之口言恭人矢与为配意与其母冯氏不合盖冯不欲以已富家之女贫士如豹岛公俯就之而为其子妇旦夕进有沮言乃翁执初不易毋论丰约恭人逆知父意之有大也言归黄门之后虽处贫则难未尝以毫末缺为夫君向学内歧其心之累脱富而贫有亡黾勉盖自入门来而妇人从夫之义无歉然矣萱堂有姑峭厉其性而恭人朝朝夕夕反得吴太安人之心出内外人难乎其妇意料之外啜菽饮水饥仍之岁有之太安人见妇有色笑焉盖恭人妇礼无失深爱之下又婉愉而有感动也暾江得有恭人之后不徒外有亲师取友之资抑且内无高堂奉养之缺年二十五预乡荐厯六科第进士盖又十又九年彼一时也士风恬啬无异其先黉中之日也而恭人安之第进士又四年乃授西曹主事西曹无外差京城衣食难于给而恭人安之安之于不得之日易安之于妻妾之奉改心他图得之矣之日难我入自外室人交徧谪我恭人不为也暾江不变塞于举人进士之初豫养澹泊之心为他日有为之地恭人成之其尤可言者暾江以嘉靖二十九年部郎资及得推临汝刺史二千石一迁衔而诸不同矣恭人方且不自为逸随官仆蔬艺绩纺有不堪尤之曰秀才小家照旧如是不自逸于太守恭人之日反逸于其他焉乎恭人惟俭惟勤初终一心虽百十年之乆可以占知于始有一官之日何也俗言得官喜其享有一官之大享入而盛内外员不亲民知府若也暾江不幸嘉靖癸丑岁内艰服阕则赴部例也法也而恭人意独不然枕席之言若于古人知足知止先防而退有黙得之今士夸功名大指又在富贵钟鸣漏尽行犹不休多之矣日无见闻闺守之女反有出于日有见闻士人者之上有之乎宦海波涛暾江补池阳晋宪副望荆襄而戒心焉上疏请田恭人不行一着为先导也归田之后夫妇如賔若加先日恭人之为暾江公敬有自来矣吁贤矣哉大抵暾江性达旷恭人性深沈达旷矣而非得深沈者加之收肃终不免于水以济水琴瑟专一之失黄氏厥子若孙于琼称盛经史精微暾江之力而朝夕检约自童孩以至今日弗使纳邪而由之正恭人之助居其多也言念恭人妻道妇道母道无不可纪奉先筵賔酒浆应对内外宜之家下人不失恩顾事事训讨虽小不遗葭莩之中有急则周少或渐染流俗不以一失不勤饬谕暾江晚年益自踈放恭人又自严整过前持其家及身内外斩斩微无不谨可否相成以一妇人而天资近道有如此燕石谓家有严君父母之谓并暾江公而称之诚得恭人之所为恭人矣恭人生于治癸亥十二月二十二日卒于万厯乙亥九月十二日享年七十有三先嘉靖甲辰以夫贵封安人后嘉靖甲子以子贵封恭人子男八其二早夭长宏宇任浙江叅政次宏寭南康知县次宏賔宏宸宏宬俱郡廪生宏賔先卒宏宸近卒季宏寰亦先卒女二其一早夭一适侍郎唐西洲公孙已故郡庠生惇孙男十八喜之举人右之式之郡庠生寿之诏之建之名之立之倜之升之诰之性之及之任之修之储之佩之见之女十三一适已故邑庠生冯应防一适知府王申公孙邑庠生廷瑜一适大卿夏东庵公孙百戸一适邑庠生陈起元一适少傅丘文庄公孙承裘一适郡庠生杨绣一适副使林义公孙林启元余幼在室曽孙男三见曽希曽防曾女四各幼以丁丑年十二月十七日合葬于金鸡岭暾江公茔之左恭人有是全徳天与全福铭曰
　　亦有先防之见又不止于为妇女之仁翼夫迪子奉姑及身小无不及惟大有伦利牝马之贞往元亨也齐驱士人振声今日正家而定盖自有因御穷持富莫与之臻鲐年命服羽螽趾麟勿替而引命自天申金鸡之兆卜者曰气固而悠益久益申百千万年猗与恭人式徳如新
　　注唐诗鼓吹序
　　古先王成就人才由今考之大抵六经并行诗教为首夫教以言行诗亦言尔何以益人而先之若是盖人禀天地之精言语文字之间天地精神之发也约而为诗不多言而内见蕴借外着风韵天地精神以诗而骋骋则袭物感人变化因之礼称人声在上长啸中宵敌人因之而却走矣诗能兴人往往而是时飏九歌之方兴诗游艺之道百世以俟圣人不可易也锦台廖先生有得于是丁丑防试中乙榜来署琼山学事课弟子员因出所注唐诗鼓吹八卷示之夫宋一代抡士用时义论策我朝因之先宋而唐则以诗赋锦台日课生徒遵时制也乃以先日于鼓吹中有见并之前人之注鼔吹多矣章什句解究其事之所自来探其意之所含议较锦台不及为甚余谓同一文章取士如以其文而已兼唐及宋为得我朝之阙亦宋人之阙也使之为文不使之为诗且可以为全乎哉锦台造精学博得我心之然矣虽然锦台新防人昔公甫陈先生讲学白沙天下企仰其品题以前诗人曰子美诗之圣尧夫有别传向来称作者二妙罕能兼唐而下学诗匪社人卑其诗未有许可及康节者乃公甫又若于康节独推焉少陵爱君忧国兼之于野之获发之视彼流连光景漫无邑居为据诚一人矣吟哦浩歌胸中造化一动一静之间天地人之妙也少陵能之乎盖不特文彩动君之夸随尘冷炙不用为愧一二不足道拳拳君国之念尧夫亦奴仆而命之矣宋进士许洞诗防九僧约以山水风云竹石花草雪霜禽日星鸟无犯其一九僧阁笔夫天光物色抑亦一时之触尔本真在我因触而悦故亦因触而诗假若周朱张程有洞之约性真之悦出之矣无待于外能困之乎子美除却君国诸作一时曵白料必九僧同之可圣取哉严沧浪説诗方之妙悟禅道曰诗有别材非关书也诗有别趣非闗理也羚羊挂角万履庵鄙焉夫水月镜象言若荒诞水诚有不可执着之月镜诚有不可执着之象而非诞也文泥矣以诗之曲畅旁通随乐而兴济之文之妙也履庵直据文理或者古诗人同物之趣无深防乎伊川程子指穿花防水之句闲言无用惜工部一生之心自少而老止有二诗絶句是亦履庵之见也余尝谓唐宋诗人均尔一知半解之悟孰为唐髙孰为宋下欲定説于沧浪履庵之闲二妙合去取焉而未之及荆川唐子履庵之师也履庵尝以其意附刘因于邵子之后谓天资学力若未足然已为庄陈权舆矣吁礼义无穷人心有觉况赓歌风雅颂诗法在焉自是而后又安知无有兼庄陈静修出且入二妙而上之者乎余时以注白沙古近叩之锦台锦台谦曰无得也夫锦台生长新防时去白沙无防有得于白沙权舆后学有在矣权舆于白沙鼓吹又不必言矣透彻之悟锦台其尚求之
　　赠廖锦防膺首荐序
　　天下事如斯而已谓今无经学士大有为于天下哉国朝以经学造士士非此无以进其身迨得官则又有今时应官之道经术之在圣人刍狗矣有儒官焉薄收而薄出之人无望焉而奔走奉迎故事虚文视热衙门无异人之所以责官人之所以责士判然两途矣然天下有称善读书者又不如是吾省新防锦台廖先生富有经学文翰擅名于时即彼小试琼山而言丁丑落第乙防而琼非今人为贫之仕借此自暇逸者乎举人教官又今以一过路譬之上下所不深责者锦台自做秀才攻坟典而举人得矣比今仕有职掌寒暑灯窻无殊先日干干惕若中有实趣者不能课士子不废文论为时制也孝弟礼义尤所课中谆切之急道有本末教有后先誉髦士于鸢鱼得所之中一不见其崖岸自居严师尊道必人为敬学之实旱麓之三章心有天游之圣也锦台防之矣然即此而论不过即事论事得锦台之小尚无得于内蕴之多所以为他日设施之大尝自督府淩洋山公之荐言之锦台盖茧丝牛毛之学天髙海濶之心矣简编之在今日盖前百千万年事也前百千万年事莫不有于方寸之中举此而措今日之应酬莫非已往之成效措之而有不当焉者乎夫士子读经为文又经史正道中出乃入仕则背而驰若戴圣祝钦明之流谓其初不过假此以为阶禄之地真心本不如此锦台不变塞于今日之官矣不变于既闲且逸人不深青之官变之于遗艰投大人所属心之日乎又不然若荆公以一执抝得之始败之终锦台温如玉不然也然则锦台非如心之经学有用之文华也乎洋山意欲廊庙上大用锦台使得尽展底蕴不负初学言其大畧其小言学问富有兼见其小盖经学文章其精神心术之蕴今日举行教事其精神心术中小小之余也老子谓朴散而为器故大制不割今日与其言锦台于一官一事之中孰若论之于不出戸知天下之上洋山之见有大焉者矣因言之内之廊庙百执事谓外抚按荐章为据外有荐章之美大行其志机防也庠弟子欣欣有此相与问言于余余养疴简人事有闻见不尽有闻见衍而文章因人言也若其当不当则非余之所及矣书为赠
　　赠高将军陞指挥使序
　　指挥同知高前江死于儋之神尖三载矣死以王事天子卹焉加其子一级指挥使世袭卫僚属某某谓天恩所及生死光荣也问言于余为今肇南君赠余惟神尖之役前江廹于兵廵道不得已而非其本心子加之级何将在外君命有所不受史方斋不知有此陷前江为不知彼已之死前江寃矣然兵发有期方斋至儋前江不至前江得当而后进非畏死也方斋不谅其心然方斋灭此后食之心其急如火初非有讐于前江前江知之小不胜大而以二小舟突二十七舟前江不爱其死至此欲以平生不顾身家心事为后人计白之史方斋也死于迫不死于义赠其子以其父之义何以赠卫指挥及军余先后前江日冦未到股栗先之不能前发一矢者比比万一不然亦大抵顾有身家之心无死绥封疆之念虽卢和髙手饮之乌附数百未易起其陷下气也前江度越此等百千万倍余尝谓使方翁若能少谅其心谋勇兼资前江非徒死者无神尖事得不死将不为虎豹在山之壮乎外海内黎方斋之功尤大前江原领兵前进方斋迫不为无因君命不受将终执之于义或可今日始知狱吏之贵乎不可为也有此二难前江受迫即死之轻志无异先日虑胜死绥之慎心卒之李贼破胆俯首聴招一死而地方之受益多矣前江之勇于是可见时以其事上闻隐此不及其实前江白日青天心当厚典无歉夫厚既死之身因厚其子其父未见也何以及之天下有有其父子不如其父者乎一血脉之亲而又气习风声之近子不似父千百之一从古而然以目所见言千戸常升能无惧而已骁雄之将也今其子名维绩者他何观法气槩大抵近之今高将军夫苟无能如绩近似其父夫独非前江之子耶古称父作子述子不似父人以不肖子呼之今高将军得阶一级圣天子亦以有其父有其子也得天之荣尝思所以保有其荣孟子曰事亲若曾子则可谓能养其志保荣之道也市井人一时之忿有甘以其身偿人之死不顾者职分内事不尽国法乡评奈之何独无忿心猛烈而死之人气之壮者也其精爽英灵常存天地间一气子孙防有依附昔人自责何面目见先人于地下髙将军苟无识朝廷加今官之意能见前江于依附之间也哉家有祠堂郊有墟墓随入随出可怆可感父倡子和天机有必然者僚属赠言之乞有闻者莫不兴起况于亲炙之之趣焉故不辞而为之説言长矣一言以蔽之曰肇南今将军是则前江之子而已书为赠
　　内江龚氏族谱序
　　蜀之内江有龚氏焉其先人福一郎避元末乱逃楚之蜀家内江遂为内江龚氏始迁之祖发祥及今以其子姓之逺于先人言之九世矣枝干蕃衍而皆端朴淳谨言义不言利故虽代无中人百金之产科贡寥寥有人未及仕始自懐川父子兄懋赏方入仕籍而内江之言名族则公井之龚氏预焉七世希遂汉臣八世以荐文魁亦尝合心断自可知之祖商具传次图谱聚合礼文附见图谱之末不幸未就继前人之志述前人之事懐川登甲科及今奔走王事未尝不一日并懐念也搜猎多年具有成稿万厯丁丑得持天子节按吾广其厯事国子生受吾王氏文学家传史才也出而托之讨论润色遂得完帙懐川幸今继述之有成而又念无一言以引其端族人未知为谱由来之意导而化之无因也属之余余惟秦汉而下天下无世卿不复能为五宗法士君子记其家人名厯传次标初一人为始谓之谱事不师古矣然人心有真经称万物本乎天人本乎祖水木本原之地人心真切之机也族谱执以故典物之迹示子姓于视无形听无声之中其机神矣有子所称立本生道之原孟子所称人人亲其亲长其长而天下平之大此机为之宗法执纲纪于宗人之事族谱见纲纪于族人之心人心有切近精实之原孝弟有充周无穷之用谱握其机族谱之功于是为大我祖宗孝治天下士大夫稍言诗礼其家大抵有谱纯心忠义出自孝子之门不多见有谱之文主张作谱之人非孝弟忠顺之身无谱之实也子孙以虚文视谱则祖先之名次不神御史代天巡狩二百年来琼人未有见突于懐川见之邂逅间怀川三复旱麓之三章酧予言念懐川鸢鱼防心其温如玉鋭意多年创有此谱龚氏谱得其实矣福一郎之神可以如见子孙继序思不忘翊国家日升之运龚氏亦日之东君执龚氏之谱见抜茅茹之象焉事在家庭之中道关天下之大为是不辞懐川请具所以为之序
　　赠呉颐庵二尹句容序
　　頥庵吴子二尹句容三年矣其亲友人某某自京行别以至于今日有思慕思慕何谓意气不时人物也入官有年不失初意又敬宇丁进士为之长官贤而知贤可有显擢乞余遥致一言以见其爱頥庵于余亲故时有防晤曽以一二言一二事高之谒选将行廵崖邂逅托马鞍于余回舟之上日久不复详其时酬答所以大槩指今官而有得丑状戏之供一笑也頥庵变声色而曰公人品髙矣乃允贤矣则不然有友同行曰显显戏谈囬言如是友人亦雷同余许之而终以为愚戅犯执滞之病不可官吁非也言念頥庵地芥青紫自幼而志有大焉不遂有日一旦旷典恩贡人意必頥庵之得果然选天官所授不过县尹事有堂长主之而为其贰南都上下京师琼人必由且止之地也句容去之不逺乡人一接頥庵而归曰衙中空空如也柴马俸钱外无从有毫厘之入事自堂付之彼尽心如法而行不贪不酷不自巧防不自为惰无殊先日秀才之气如是二尹于今罕有人有同言余信之有不尽然于余心者頥庵句容而今三启于余矣大抵卑抑无聊之情因之有懐乡挂冠之想夫吾平日有取于頥庵取于气之直也直气即孟子知言养气之气行则慊心之功乃其有事勿忘之騐气之所加无大无小无不荣无不逸乗田委吏孔孟无一日为归与之兴行道之气充如不暇为心也頥庵三书于余向家加切大抵见小官之亦有荣又见还乡之反为适不能遂不能退是以三思苏氏发明慊心之验曰卒然遇之王公失其贵王公失所贵之常心服于吾可见之气心服其所本然之理也今由岁贡而出之人偶授知县府判推犹有向前气槩降此而下自视小矣其言曰如此官阶所由如是侍之诸进士大官之下譬之云泥纵使出羣其才谁则我与泰山压卵因而頽废頥庵归心或亦然矣夫人岂其尽无仁义之良哉吾能不见官之为小养成此气由中发外而天下之人神肯之矣谓世无不好防之人谀幸少安夫岂其不然然而自谓熟是人情上官又有其説曰一为资格所限见可侵渔不为侵渔之计无有也鞭策不前十人而十余以为二説皆是做成今天下有其事无立事之人天下靡靡国家无赖人不能重已以致无人有之已不能自重致人轻已有之在彼在此均当分任其咎使吾执掌无缺不爱一文其心好防之人彼亦人尔絶无一服义心哉不然矣句容堂长丁敬宇之贤也有知于頥庵必不以堂长崖岸绳頥庵不绳之必能扬之至此而頥庵无不可为之丞矣虽然吾人浩然之气不因物而亡自不依形而立吾执其是彼峻其权鹳鹊蚊蝱相过乎前也浩然于天地之闲其大无外圣贤论在我不论在人道又如此頥庵素有方直之气入仕途不免动其心于荣辱得防之来转歩移身余忧之君子爱人防所未见书为赠世尚圆活圆活私意之所自起也败尽天下頥庵能如先日之执滞而天下无不可为矣頥庵勉之
　　赠大尹吴秋塘徳政序
　　学为已仕为人其义不讲久矣以故天下之人坐受仕人之害琼州号为岭南百粤益南之逺陵地连崖州山海货比郡治下为胜其地又居郡城之尽有仕于此为贪为肆实为已百方文饰传为人又毒于郡治中人矣自非介石之守豪杰自命未有不以地变者浮梁秋塘吴侯由恩贡国子生授万州判判为州守之贰韩昌黎谓漫不可否事者无得自见之怀虽有识者亦无不曰其有不为有制之尔三载考绩得晋其州属陵水尹言陵则无有出尹之上矣其贪其作用有制之而不得逞乎乃侯履任又二载竒矣无意于香仔无索于海泊里甲纸赎徴收火耗有事于官而为暮夜之入其非己所有不为已入不必言矣虽出村至府饭食供需前人求办于里甲中者侯亦不然其清节有过人者以言其才则昔日漫不可否今则可者可否者否有猷有为毅然身独当之勤事励精吏胥无能为弊行乡约辨争讼百凡有为民则便之利无不兴弊无不革曽不得已捐俸二十金充蛋户额课虽谓之满腔子恻隐之心可也然皆未足为异事也白面书生出人意料牛岭剽夺非百来年前尹以为无如何事哉招抚劝谕诚信有以服其心营堡屯戍先人而险又有以屈其力小则深田归心大则万州龙吟峝二十余村雄桀不受控驭亦惟侯所指无不如意洋贼林道干扬帆掳掠非犯则无敌者哉防御有严士气百倍打水六七人先试而侯众突擒其一道干反以畏途视陵转洋他去侯盖不特牧民有政才课士子有文字内黎外海四百里内民蛋伏侯武事而安亦先年诸尹之上人也大抵天下人内有涵养然后外有施设侯仕能为人侯学能为已为之若侯者其可以今日仕途中人物视之哉予杜门谢事如前所云大抵多出一时耳闻予厯世故多于人情亦熟尝谓人心不古毁誉难信然酌量于彼此公私之闲参之以尚书聴词于差之法百与而百无失矣况今廵道锡崖舒公日时亷访尤加之意者府州县正官也激浊扬清于侯许与民牧若侯也而又何疑乎虽然州县亲民琐屑暧昧日杂然尹前府及守廵抚按千百端其难为亦付州县草创十室之邑自昔难之侯果能曲当于应学优外无歉然不满吾当官之懐哉反吾歉而求之分尽于所求之中矣用是因士民图侯抚黎事并徳政大端乞言以彰其美防所説附已意书为赠
　　赠丁敬宇父封君寿诞序
　　夫天下有亲如父子者乎一气脉而流传之形虽二而不可以二言父子也况日夕家庭又有风声气习之近苏氏谓称人之善必本其父兄师友夫岂以子弟故为父兄隐如直在其中之为厚也哉子不如父人以不肖子呼之谓子必其父也子必如其父乃其父先如其子为之矣其不尽然万一不至瞽叟丹朱言动易入大人能格君心之非天下有不陷亲为不义之子天下有陷身不义之父乎百端言之未有子贤父不贤者今封君七十有二之老敬宇丁君之父也余于封君一无闻焉于敬宇子则尝闻之敬宇之于句容何如哉大抵百度具举满腔子尽是恻隐政又足以发越之而无遗其才也一尘不染六年一日其节也目见耳闻一时循良声称天下未有若此尹者然人之贤不贤亦有自来余意度之苟非先有封君然后得有敬宇则必敬宇有执而行父子情亲封君顺之二端之中苟处一焉君子曰父之能贤也犹有可言者今之时何时哉子得一官之荣又望子满为足家之计财帛世界见可欲而心无止足焉又富家习气也若曽子则可谓能养志亦未有弃口体不为父母计者敬宇六年之中人一不见其有内累于家意气吁非封君之能贤敬宇能若是乎余于敬宇完美于六年之中见封君教有义方之大封君于是乎大非时俗人物矣时礼于人父母有生之辰一则以喜同其子而庆之今己卯孟秋望日封君七十初度之辰也夫亦诚可为敬宇庆矣然一人有向隅之泣满堂燕笑不能为心况居官则有民责明有百姓之非幽则有吾心无能于职之愧封君父子能为敬宇一日之安乎不安于是日用三牲之养不能乐矣得子敬宇人称大尹之贤六年之久甘雨和风邑无异议是今日斑斓之衣莫非一邑欢娱之色持觞庆祝子拜稽首子为之亦一邑之人为之也天地和气萃于一门吁盛矣文林封诰锡之天子七十有二之寿平格自天夫岂偶然之故哉人闲乐事无越于此用是不辞其僚属师生请寿所以可庆之实为之赠
　　杂著
　　复巡按龚怀川
　　庐陵邂逅至今神采器度犹如见之以过可化以绥可来区区东粤下及禽鱼草木有沾被矣地方何幸地方何幸天下惟患无其志有志如翁其人又以代天巡守之权济而行之尚有不尽之分无能满慰一方之望有之耶十府云霓可预为贺古人有博访之説又有五听之法五听所以为博访详也先民有言询于蒭荛访之而其人止是属官止托查盘官访之详而非博然此特明照中不及分数十而有一不足为翁言者笔至姑及之瑞平生有济世之念而人不与庚午告归展布万分无能及一此非怨天尤人之念终止一生止此还天不能不自为歉也区区泉石有梦不在周公忽覩云章魄营犹动孟子谓广土众民君子欲之中定四海君子之乐有此施为之本怀以故有此乐欲之情色天下惟俗见久之能遮蔽人本然之明俗説纷纭立有根脚者亦或牵之而去苟其不然性分天地感之而应决江河矣事有俟人言而后可行有不俟人言行而无不当者今何人哉唐以声诗取士三百年之中杜审言天下之狂也反席未安之前尚有不见代人之恨今请以台翁当之瑞临楮惓惓无任
　　复总督凌洋山
　　罗旁为门庭之冦二百年矣开府至公乃能使之入我版图一鼓而擒永絶其害诗云方叔元老克壮其猷盖必如此而后可云猷之壮也日者湾中窃有大亿于公自今言之可谓能中愚者一得所恨学踈才窘有司贺文惟公运用之妙揄扬万分无得其一为歉为歉误防垂恵稽首升受惭感并之差官回谨致谢私附转上琼人不幸三次大举不遇如公其人尺寸无得正尊疏中捐其险以与贼之谓贼今日亦杀之矣报尽未尽之贼兵退而归大征何用夫黎岐中处而州县环之天下事有易于琼州事者乎部议及丘文庄要将五指山开十字路廊庙之上亦有心公之心者矣今日得如先年涂兵备名棐者其人不请一兵指日指月版图黎岐初非难事何也威之也化之也食之也可县可所即县之所之如今日罗旁事也天下事不可无故发难端亦不可当几自失其防瑞桑梓切情并附告
　　复总督殷石汀
　　哀苦中本府赍到华翰生废弃山林无交于人久矣门下乃能不我遐弃绸缪礼意过越于人感荷可言尽耶琼崖事以二三年言门下云果若文移似亦非尽诬妄也第日月间又有清澜麻锡之变突如其来官兵就缚麾下洗海大兵已追及之穷防又旋防北上虽未大加剿灭彼狂奔逃窜日无安所则解散可计或亦可以称晏然于潮惠间矣门下文武吉甫为地方了此一事海濵何幸何幸肃启付本府转致谢私哀苦昏迷不能纎悉事变机要其大槩则如此矣惟台照杀伐抚绥并举不遗尤幸
　　与博白大尹林仲和
　　北都一面未防时而泉石安吾身矣知子愽白之行乃黄生来任感恩之日先夜陞刑曹主事入梦吾无心也何以来之回思子平日节槩痴人説梦尚是鸿渐于干而已无足为异有此人事有此天机夫岂偶然之故哉日月之间料必有验今吏部止是一个资格这资格格了许多贤者不得出头格了许多不贤者使不退步诚如极地之説然吾人出处之小系国家气运之大有握其几不必在念所恨山修海阻不得朝夕仲和视是今日割鸡之功可否伊吕小试之道庄子曰轩冕者物之傥来也寄也今人以寄为累毁誉得防官阶所系我心随之做官累心做官何用仲和试验之念头如动是何景象比之不动此念时分何若自知之矣圣贤无问时之达不达尽其在我自有无限受用此正庄子寄在乐不为荒寄去未尝不乐之谓何大小高下迁不迁足言哉区区所望仲和不过如此而已祖宗初原无资格吏部无端作俑而行不知遵何训令沿习不改岁贡五迁六迁之官乃进士出门卑而不授之职进寸进尺借之口曰今日三途并用矣吏部局人也我亦随吏部之鄙而鄙吾心耶不可也不可也子官七品尚非与尔邻里时节逺来绢段不得已受之矣余未开封付回人返璧新刻奉览并照入
　　复陵水大尹吴秋塘
　　执事龚黄卓鲁辈人也生以谢客少闻外事近方得之二任叅论其贤如公无复可疑者矣所恨原非能文之人矢辞措意揄扬万分无得其一执事方且歉然不满于是实为退托宁非中所自许尚不止是徳盛心下有大焉者乎仰羡仰羡捧读七议锡崖公谓林道干突至公应之裕如以事有条理致许即此而观宁非胸中之区画素定故应之也而区画见乎诚体立用行不得而穷之学也承惠使旋谨此附谢兼致逺念昔人谓伊吕之道得县亦可小试区区有望又不止曰一官今日令终有俶而已统祈台鉴不一
　　复廵按龚懐川
　　区区凡自上府而来者必问新院行事日严峻而风采有加人人同言又云亦自有寛处虽严而不为刻惟士惟民喜色欢心百来年一人而已来翰称同寅谓之过当传闻二司近日皆不得私自取与酒席之小亦有限而不得为过无乃此其人有不便为之言欤我辈行事当自信之以吾心之理若必俗人之言转移吾事是虽或无关系之小而机之所至败大多矣二谕今人乆迷不知公发端言之恰是圣贤正当道理恰是国家正当法度而又舒锡崖持正不私唐敬亭发声徴色与公行之无乃徳星防聚士子反正一大机防耶士民望公如望父母落月满梁生亦时时在念台从果于何日慰此人心先年亦有按院到琼相传以为勘事而非正差若提学则正徳间宋端仪二次按考各州县皆亲发落渡海虽险仔细看量天色万无一失其亦有之乃民间轻身冒利之人而非官府中之事道府同有阻言是亦过慎之意不可信为行止琼生员毎三年方得一考又多是先行府官截取有赏无退士无惩戒以故人才寥落科第不多今日得比甘肃事例琼人之幸也不然明公倡先题请能使提学如公一年一至亦可惟公酌之今天下事尚是从头差到底我辈止是从中做起中起不差犹可但恐中起亦差耳执事中起不差能保其终不至差耶廵按令行禁止一省事无所不可士君子得行其志宰相居中不及此官可使事权不在已之日有今日有权不为之悔哉直已而行无复顾忌是在今日区区见并附告
　　复廵按龚懐川
　　承惠初行条约读之读之未见有此等文字也圣贤政事士子类能言之非无此等文字无此等文字之中风流醖借也流之胸腑躬行心得天下有言之如是无能行之者乎一十七欵防与之中有法存焉法语之中有防存焉见者能无悦听者能无从乎用是为十府乡井今见生意舞忭累日其不尽释然于中者事大而急又今下官人人犯者条约止言其亷不详其不亷之大一一为禁发端之初士夫礼际是虽沿袭之旧然百姓未见赐也独此先之此处厚一分毋乃百姓身上亦薄去一分耶尊约及续示三端原本存顾諟毎欵具开端一语防已见于下呈览山人爱莫为助公以他山之石视之幸矣
　　启户部正堂郭一泉
　　前至南都日承教良多至今感荷感荷然尚恨以事在苏松不得日侍左右如愿想必在来春正月半间也粮解因有解户苦被各衙门人掯索蔡知府改差官解北解亦然百姓如出水火各府县有申请者生已令通如蔡知府议行矣近有官解贵部苦以银不足秤此误听各衙门胥吏之言耳我辈奉命而官将于衙门左右之人利将于闾阎百姓利公今日破旧担当利民题目人心同然日后得援今日之例江南受有无尽之福矣区区咨恳于此之故利民利左右惟公别之
　　启戸部正堂刘清渠右堂陈洛南
　　禄米改折得公主张题覆小民得存五六万米倍常喜跃生与有地方之责何感如之何感如之今年水荒甚是异常先以题灾在先九月十月复遭渰没府县亦不复再报是以改折分数小民皆以为灾数过之而有折少之恨今米价日増一日逃流刼夺势所不免二三月间又不知何处取米也今议兴工赈济乞留米二十余万石盖不特吴淞江当濬亦不得已而弭其乱也此事甚是苦恼生毎思及此寝食不安限千里阻隔不得与公面谈所以也二十余万石不过京军一月支银而已事无难行而可以救江南千百万人之命祈公力为主张速赐题覆不胜幸甚
　　复按院张惺宇
　　领教祭赠本当迟迟良是约在二月初一日出不再奉凟近南都诸公谓陆路夫马短少陆非如水一舟而载事可一定生原疑之已如命夫单外量加之矣若舟行夫则有余裕生一向南北行不及此数非以已不能而难之人止为惜此糜费耳承谕了见执事心无彼此事求同济虽生亦宁有各自为异之心耶惟执事谅之酌之而已事行已定恐不必再加也尊差回谨此奉复百凡统希鉴照不宣
　　赠总督府凝斋刘公平八寨序
　　萧望之谓民莫不有仁义欲利之心虽桀在上不能去民好义之心道之不可不慎粤东西万山中生聚之众倚险作害其人习气亦如其山之险然同函阴阳之气得生天地非他类也逺人不服夫子以修文徳以来之为策亦无以来之而已祖宗兼设文武重臣控制其众后又革去征蛮将军之任总其事于都御史一人吾夫子意也列圣奉运二百年余矣不见文徳之修日寻用兵之害何故夫自其不尽王化恃有山以自雄诚横矣然北仰九重曰天朝知有天子如天之尊谓督府天朝选择而来天下人也视如神明望为标凖覊縻去留大抵督府之命惟听威畏朝廷威畏及督府先后坐开府不一其人何如督府日有政令仁义之言不絶人耳可谓曰贤然言在仁义者十之一事不在仁义在利欲者十之九军门得以便宜行事天下谓握重权故宦囊特多两广贪泉其多又居天下之一夫止此柴马止此俸钱出此之外一文一分赃证也经曰懐恶而讨虽死不服军门罪我刼掠军门刼掠犹我山中人之言也非瑞经行苍梧等处数十年前耳饫闻者乎流至今日其言尚存标凖之地先自壊之欲持之以服山中之人难言之矣臣子之权有重于军门者乎荣身及亲一时称最答恩报主当亦无过于军门济济在列时事至今回首天朝言之可为愧口湖湘凝斋刘公当风靡波荡之中超然千人一律之外百事如新姑即其切近之小特言之督府兼有廵抚兵事甚急故曰军门决胜千里大抵身不亲行籍总叅而下将领于外运用晚唐债帅宋南渡而下殖私财以自结于私人今日踵之行焉自痿痹其手足之用余不知其所谓公下车初政突然反之贿门不开将领生气所在有李光弼入营调发间精采百倍之象八寨之举瑞时以先事之端倪占后事之成就师不愆期果尔捷奏天顔有喜逺近欢声先公而行如公之举有之而纸笔闻功级不同也先事一方用兵百方枯骨府县民牧不得安于其牧矣一将功成琼州府知府唐可封同知杨继文通判黎九臯恳一言以志今日之喜夫天下有清其心不能以清于事者乎天下有养成此气不能以驾驭一时游其刄于天下者乎万古人心又有虽之蛮貊无能行之者乎不图今日复见威仪书为赠
　　赠文昌大尹罗近云入觐序
　　易冒天下之道图□中起中起言心也天下未有一物一事出心之外者心何以得曰得之寡欲圣天子思得寡欲之才与天下共宵旰尤切文昌地濵海独称硗瘠贡役之繁反甚其他州县硕鼠食苗天子需才才不我顾亦惟文昌为剧以今时事言之盖非大过人之才不足以为大过栋桡之济也自昔宦游琼土惟江右人士民则宜之然资禀近民求如丰城伯辅之凃天下坚无不可破深无不可入又不可得近云罗君来自宜黄一时邂逅余犹妄意君一江右之才而已矣任事无几絶无之中得仅有之见邑人逺迩不约同颂究其所以则曰当年里甲逐辰罪锾及一切非县官所可有时呼常例前人未有不特秋毫无犯之者侯独不然质之天日无愧心无赧色罗侯也彼阕生白尘尽鉴空见之行事不足以称其心之所存天下无有文昌非人穷而诈百年来鼠穴不可诘不可尚者乎君惩一儆百之余意气所加一朝如洗大抵惟民之利君无不见亦无不兴惟民之孽君无不见亦无不革乃留更仆未可悉数君何以得此于民哉君之心为之也集义所生是非义袭而取以故可大可小可常可变一里之城切近清澜抱淩等方剽防往来之薮非前人付之无可奈何急则抱印而奔者乎君无所不尽之心战守得地林道干所向无敌视之若无有焉逺近恃为无恐一邑安堵大抵近云侯一人之力民苦衣食转徙他资空存籍版名戸亦既有年岁矣识微君子不能无日后孑遗之虑非过虑也前人亦非不曰当务为急招来有文复业无一近而三年之内告归于故者源源可计乆当何如天下事心感心应者有原有机毫髪掩袭之而不可得鸿鴈于飞集于中泽言尹如君吁贤矣哉君趋庚辰王正之觐以已卯八月去任急王事也邑人不能朝夕去君邑庠教谕某训导某生员某将其意恳一言为赠述职者述所职也守令六事对扬上休君无愧矣虽然无非事者而今视为故事矣反以书帕之礼用为入京之急内京谓之礼外京谓之赃君行之乎书为赠用为君省
　　赠李太守母七十寿诞序
　　天下有亲如子于父母者乎念其子念及父母情之不得而已也通之天下皆然清江检斋李先生起官桐庐已卯夏有命晋任万州太守月日无防一州一县是虽山谷以为居者亦无不有徳守之心焉人无异心守何以得此于人哉徳守之深日夕思所以为守报庚辰王正二十又七其母七十初度之辰运周而始人子一则以喜之日也庠士某某将郡士夫师生意乞言望清江之浒拜云端以致其孝报守也而止于世类之系言之夸张而不当其实母子一气有待而成事言必其事请为诸人士言之今圣天子代天理物设有百官官必其备无一而非为斯民地也士读书文入式而后授之以官谓言如是行不然哉初不然终则大谬有然大抵牵于外持之不坚不免变于中也牵外变中孟子以三可已不已当之此在已可父母之际难母又难之难者闺门人见俗尚如是谓义理恰是如是子之爱亲命也不可解于心李侯亦当乎难而难矣汉有行已其人或亦君子与可之中毛义是也初心何心捧檄安阳不觉喜动顔面万以香藤板葛先年枉羡于人小民衣食并积防榔海舶间盖为耕不足以供不得已而赖之者也他方之人一官此方不知其方愁苦十人九人满载而北惟侯今日盖不止曰于事应事自恻隐中发之见德于人已也退食委蛇羔羊之皮又一州一县之人老老少少谈不容口有从容自得之美无牵掣难心之态非先得其母脱然于财帛之中能得有脱然无累之子出世俗外吴隐之之心其心也哉诗有不遑将母四牡之使父母何尝羽鸨之臣一时里仁为美家庭之中不止一陟岵之母不恤其纬之可以想见然春秋而上人物无足异也今此何时桑柔之篇曰其何能淑载胥及溺有母如此吁不贤而能之乎先有母氏之贤然后从子之后颂母之美有言不为虚渉言之可矣犹有进于是者养生家谓怡恬为保元和上寿之自家不入民怨之钱欧阳詹生虽有离忧亲心乐也母和于清江之原矣民怨钱不以养母朱晦庵谓日用三牲不足以为孝子心乐也子和于今日牧民之堂矣聚州县之欢声将望云之喜意孟子曰父母俱存俯仰不愧二者之乐李氏一门以之为此春酒以介眉寿酒之可以为介也和气也天地和气萃于一人吁盛矣用是不辞人士之请书之以为赠若夫行道扬名召伯甘棠勿剪伐拜孝大而逺俟他日与侯记之不先及云
　　赠霜栢陈先生得奬劝序
　　士子入官曰教官人则卑之何卑吏部亦一资格而已这资格格了许多贤者使不上迁格了许多不贤者亦有进歩人心排下进上资格限焉而气因之孔门在得之戒为戒无有也御史怀川龚公百年波荡之后屹然执焉曰教职有初周元公朝廷正天下治之言教官之所自来也非诬也正名正义闗系不小三谕之文行于一十七条之外谕教官较府县特详责教官较府县独切责之详人之应之或不及至乃岁贡出三仕不脱于儒吾郡霜栢先生上肩乡科之士奬荐亦有与焉诸弟子谓此希濶遇也乞一言为先生庆吾观霜柏于未得奬荐之先究霜柏于既得奬荐之后大抵即霜柏之言貌可以得霜柏之心胸古人指闪倐狡狯之辈不可方物曰小人霜柏内虽文理有别外则寛易舒夷口不伐功行如其口苟非养素之正定静之衷当不及此诸弟子之言曰事师三年二经幇补入学矣不一见有计利言色先后进生自行束脩以上均此诲心待之不满懐翁充类之望固也轻重厚薄聴之人我无与其间其心清矣内有清心外自有清应教官无府县吏事之繁习读考课外无防也霜柏之素行之而有不至乎人各有师霜柏初谓不可撄人就我来不拒不来不追锡崖舒公条约既行之后一槩取必若与已异而霜柏奉行之谨不啻已出已不夸名是以人亦不见其有事之迹今士人有成就锡崖振刷之功抑亦霜柏奉行之力也不见物我之分霜柏之贤于是为大余故曰苟非其养素之至亦必其生质之美夫师取模范弟子已矣道不在于言语文字之粗在于身心性情之际古人有先之者兀者王骀温伯雪子是也霜柏如之虚而往实而归模范有过之者乎虽然一先生事都人士赖之矣其他何有不脱吏部资格之外积次程功霜柏可一县尹刘方未有他异吏民同声谓之不烦霜柏事也过此以往得志以鸣国家之盛未敢言矣何也吏部有三途并用之言终实不然仅此复弟子爱师之意借之赠
　　修学宫记
　　宫室一手一足之力也哉民日从事于官府造作之中伤其力不能不伤其财其害孰要于是俗有与人不睦劝人盖屋之説受天子之民而牧之外者顾其智不俗人若哉目谓供游观之丽也心谓不为出已之财也南华之经有曰大林丘山之善于人也亦神者不胜余意欲持上古茅茨土阶之道不失赤子之心化今人心然天下事亦有必不可已虽大舜生今之世不能已之者取譬近事以例其余府学之为官五琼山三一官一舍仅有其一人间世有不同之人情乎出纳盈缩之权今非有司官不能官舍美不美不同未见其一人不得居止之安六训导独无所有祖宗九经治天下体羣臣则士之报礼重初不如此不可一日安之事二三十年人安之太守敬亭唐公涖任之次年书院中有危阁改公馆而日封锁之何补也转之府学后山之麓事非创新为之通风日于文庄石室之中版其周围上下尊经贮从古经史石室贮文庄公著述世史正纲学的遗稿防稿墨版犹有存焉贮其版启圣祠地址湫隘更之前右爽垲之所合训导宇而时一新之材力不至于此创成其一其五期渐图之堪舆家有白虎昂头之忌复门櫺星之左见龙于东敌西方之口前南城麓坡陀草昧之象也辟而广之城壁立而廓然文明矣士子前瞻鴈塔后眺尊经风光物丽不可谓非身心性情一助也省牲置之所储祭品别之库有合于制先有今坠先人未有行之者今则为之后先错举皆万厯七年八年月日之事其修径栽植一瓦一木补葺罅陋亦事之不可己而非其大者不计一心在民亦未尝不一日一心在士其功如此士类感徳之深向余毋吝一言纪事之盛夫今日可以茅茨土阶言之乎非其时也势有不行因之士有天下国家之志不能待舜圣人之时毋失舜圣人之心庶可小补之尔敬亭公太守当日之事爱民必其俗之改爱士必其习之正不觉声色之峻俗士言不便矣不以今之所谓厚悦其口伤民财力悦其目乎日举兴作之中不忘与民休息之意造士之功于是尤见其大贰守賔湖杨侯别驾鹤峯黎侯以调去任刑防大东刘侯与有賛成之力皆懐川御史公懐得其人人物也于义得书虽然古人谓文人纸费梓文曰灾木今灾石矣茅茨土阶是亦不可以已乎并之为记
　　复分守道王用吾书
　　泉石间报有贵人书使空谷足音诚有不胜跫然之喜者矣何幸何幸再及开缄捧读诵之玩之则又百姓地方拳拳在念有真切之情有真切之辞此其今时交接中所易得有者乎喜复何如今天下了矣不特不防做官人之福而又反当做官人之害正以徒有其言鹦鹉从人有其言未必有其心也即言见心有如翁其人者生可无一言以为复乎今时视做官为戏塲事口曰认真而心实不然昧没本心此其一也其中似是之非袭古之谬又且日羣羣然见矣居之不疑妨民病国可不扼腕而叹者又非可以一言尽也敬以先刻八册居官职分大槩散见于其中者呈览瑜矣或亦不免于瑕有之乎髙明幸自择之续集完刻日容再致使人回谨此附意诸所不及者祈台鉴统旁及之
　　奉王尧山
　　龆齓相与以来如兄如弟一别十年彼此不得一通音问为歉为歉继闻得贡入京用为喜慰然歳歳月月徒尔跂望兄不行之故阻滞之由未备闻也生旧岁七月内得祭告南差从前濶懐或可少遂老母北上生又仅至五羊而转事之不能恰恰如意如此令人怅恨奈何奈何万里间可少通一二纸笔而巳兹因便特此申诸不及一一者统祈台照
　　复万载彭举人
　　生为龙溪公属下吏计三年恩深而重不能以一言悉也托传文以传久逺当自致之况雷子拳拳致有尊意耶但生平日拙于为文而承托之日又亡母凶变之时今己服除文尚未就雷上舍行近特此附告尚俟后日勉而为之不相负也迟慢至此惟门下勿深罪焉为幸为幸
　　奉张旋衢大理评事
　　别后于心拳拳时防令侄亦云得京信之难盖地逺而僻自是如此今闻兄稍迁大理寺正此无足为言然亦受知于上而大行其志之一也致君泽民今日无限事业深山密林之下惟吾年丈望之而已矣北来人谓兄到京以来其精采尚倍在家之日令郎二人崭然见头角称年丈意殊为喜慰琼人近有陪库盗扳之苦令侄与焉然捐巳之财而己较他人无大为害也其事令侄必能言之年丈抑何以为之一致力耶雷上舍行特此覼缕并附余不及尽者统祈台鉴
　　奉王忠铭翰林检讨
　　生以事村行及归而公渡海北上矣区区别懐至今为歉北来人谓公试官事毕即当经筵进讲启心沃心虽借之言语文字之末然大行其志卜于是矣盐梅庙廊霖雨天下指日于公属之忻慰忻慰雷上舍行谨此申天眷方新慎为调燮以慰天下之望又万里外拳拳意也吾琼年荒盗起百凡比前一二年急促为甚台照所及一吹嘘之而事或不同矣何如何如不宣


　　备忘集巻三
　　钦定四库全书
　　备忘集卷四
　　明　海瑞　撰
　　序
　　赠罗近云代丈定安田序
　　东坡苏子有言古之所谓从众者非从众多之口从其所同然之心古今有不曰井田之为美法者乎汉初限民名田今日廊庙有人遍举均粮新例是虽贫无立锥犹自先日而可以己一时飞诡之痛千百而取其一是亦井田之遗也发令之初家之田连阡陌亦曰此一均平美事贫富心口同然余喜之谓事行可立见也迟而今日则大不然部题有曰以国初流水鱼鳞册为主名曰流水鱼鳞葢有其义今不讲此而别臆为之开端既差末流之弊莫可禁止东扶西倾朝更暮改百病之所由生独临髙防同文昌人以彼善于此分之文昌者近云先生今晋钦州太守旧治也文昌丈事方中上官知美才复付为定安之丈近云不辞委于始不昏懈于终大抵事本易简古称治乱丝有法有田则丈显显条绪非乱丝也近云坐得易简之道是以得之定安之事余未之有闻也然观其彼善于文昌可以卜于定安亦必有善心力不能以两见任人为而理其绪闻其后一得间亲行核奸匿不丈之家二十有一准之改补完报虽曰安知其无尚有出于二十一家之外而近云精明果毅之才亦可见矣近云才大过人爱人之仁一介之操又足以镇之排难觧棼乃其余绪道有出于丈田之上不可以其一尽者是宜乎朱尹忠斋神服而乐与之也忠斋必余言为近云赠秦穆之誓曰人之有技若己有之忠斋有焉均之义不得辞书之赠
　　赠黄体斋陞南京国子助教序
　　感防掌学事黄生仁甫别号体斋余署教南平之日门下人也自防苦心文学而行巳亦自谨饬不风气自苟余素谓是亦科第人数也顾屡试无幸挨贡得分新淦之教后三年晋掌琼之感恩三州十邑之中感恩邑之至小者也弟子员数计亦诸州邑之后乡荐寥寥百年不一人与若不足为人师中留意者仁甫以丁丑之夏任特愤愤而起曰孔子不诬十室也存乎其人焉耳虽小有大诸凡庠序规件祖宗先年之定日寻纲目提数十生耳而新之不责货于嵗时拜见之间意实志恳师道无愧焉一时御史有贤曰怀川先生巴蜀内江之杰也三谕详婉复之廵约通行之外千载一时声倡于上仁甫亦克千载一时和之然诸人联翩有年月日而仁甫助教之请则今壬午五年后事也士之素重仁甫者曰吏部三途借口之言今见行事之实色喜征文言赠夫士苟无防于锡崖之为髙赠之诚是也夫亦知京师之所为美观而四方极乎两京天子之耿光今流之弊名利风生而诡随因循之病丛如矣冯道胡广之区苏味道娄师徳之地崔亮裴光庭一切軰防而合之之乡井家室也首善人耳到此则染京师人人出得口京师人人出得头茫茫乎天下之是也逹可行于天下而后行之到此无望虽今振作有人进之寸而退尺祖宗逓升积分之法及格方许出身且曰未也未也无乃途辙亦不免歧惑欤徃北京而南行终身无到北京之日新淦感恩初脱井中之见错之科甲济济之间十手指摘发言盈庭爱仁甫者为仁甫喜吁能执之乎无能执之乎有师道朝廷有治平笃其实而艺者书之天下之逹道如是书曰矧曰其有能稽谋自天请诵之为行色之壮立己于大请自舒锡崖官至今无一帐文始
　　赠喻川奬劝序
　　言有出于一人之私可信为天下之公者澄迈大尹川喻先生任甫五月按院凝初公有奬耆老洪以让雷一诚辛巳季冬之朔揖予而曰我尹二以不获上有今日今得之矣得上有道先自得民而来造福于澄当不至如富阳建安年月不多指屈也愿得一言将阖县人意志其喜言若止于二人之私矣澄去琼山不逺余简出亦有所闻尚不能无私意结民民与之惑姑诘之曰县官日与百姓亲古称此之谓民之父母子之于父母寒求衣饥求食苟有不得求与有一焉致子于不得其所之地父母之责缺如矣二老之言曰徭差之均当聼断之公明称收先后之弊无有也先时吏胥作奸今若无有待民接士法不废而以仁礼济之葢无一不当人心之举有尹如喻可以无愧牧堂之上而吾民福矣举澄迈事言语错乱而语尹之贤终不离口且曰有大焉人曰暮夜无知我尹杨伯起四知也其贿赂不行不必言称收不为火耗之借名纸罪不为深文之充囊先后尹不及二老谓将一县人意若出于自为私而借之口矣汉人谓处士纯盗虚声夫处士无事可见名则可盗县官日与民亲日与民酬应乃其本职有一事则有及一人之恩有千百事则有及千百人之恩亦有一事而千百人受恩者安得以一人之言掩一县人之见二老之言皆川日日行事之的正苏老泉某也贤以某事知其贤某也能以某事知其能之谓葢不特一县人意言实不实即一一行事之据可信其为一县人意而非私矣二老欲县官念此之故此后刮目非一县人之公也安知县官不谓衙门出入之积笼络之为术也刮目之乎以其时与事考之信二老之言不妄洪武三十一年定八十贯赃绞罪之律我太祖爱民之深与初年皮塲设庙无异同一处死姑以其峻厉之形改从和缓之象葢亦使人士覩典刑而有惮心严之于先全之于后刑期无刑也自托钦定事例改杂犯失初意而刑法繁矣民不蒙惠瑞自出仕至今徃返所到大抵唐人防来尚可尹来杀我之怨此祸琼为甚澄迈治不附郭又甚防来言刼财也川能不为刼财之政当祖法废弛之后且不逺遗特非无待犹兴之杰与庄生谓嗜欲深天机浅川无今仕为己之心清本原而心在民矣天下未有贪鄙之心能假为在民之事亦未有心在民由中可见之迹民不宜之正本而万事出焉余于是益信二老之言为一县之公言而非妄言矣虽然君子之徳必本于父兄师友余廵抚应天十一府州俗之美朴近古惟太平晴江公自厯官而廵抚南贑政声在人过庭诗礼风声气习宜川之有今日也政宜民而一县人宜之其妄乎一二人之言可信为天下之公是可书也书之
　　赠喻川得抚按奬劝序
　　圣天子作天下君师势所不及外设府州县官共而理之府州县于民曰父母官天子之君道天下也于凡民之俊秀则不曰父母改称提调别之言提调者立之标焉礼义亷耻日提撕而调度之如人之爱其子必思劳其子期之逺大进之圣贤天子之师道天下也师天下与君天下徒衣食之聼之由不强使知不同今府县官有顾父母提调之名而思之义者乎模不模范不范言提调失官则百来年视父母为甚起于厚学校之为私谬于借士誉之为累事之牢不可破其大也御史有贤学校三谕特严之出廵条约之外而今学校之中圣人之经贤人之传也二年之中不见有一堪能怀川之应余以为终焉己矣天下以虚器视学校天下之提调为之壬午春初忽一日澄士揖余而曰今有贤尹梅刘二公不约同奬愿言为今获上有道之赠先是老防亦同此请而余言之矣川新政大槩具举学校仪未详得也诸人士之言姚师之状则曰今县与先年有异乡先生投刺之难非公事未尝至于偃之室也此子羽之自守则然今有欲至之而不能先日嘱托之风今日消絶夫曰投刺曰出入请托非人所芥人士有口不为逆而聼之者乎履任之初正其要誉之棘观之蒋公政训时好尚可见川特自为执无期防也上与怀川之谕符合如一提撕调度握大纲而夫子教我正矣陆九渊谓丈度石量径而寡失可为论人之法然则有贤川待士执之矣其他之小而不能执乎仁父母不能为提调之严有之提调称官不能父母之仁无有虽然执之是也道有出于有执之上不得不足以执耆老未及人士能道其详请再言之夫琼事出十年之近人称破家亡身莫得伸吁非强盗扳扯事乎葢官中以得盗为功竒货可居富户也川初任特忿然曰盗人何心有自扳其党乎置不问上人先日风旨不顾也未几别得实有賍物真犯十人脱然无累苏子瞻谓孙君介夫刚者也不仁而能以一言脱十二人于必死乎余于川亦云夫执今人所不执过此而徃何所不执明今时人所不明过此而徃何所不明先之明成就其执后之执完美其明父母提调人何间言且事若薄士而士反归之曰厚大夫士能相与以有成也皆可书也用是不辞其请书之赠
　　赠罗近云陞钦州太守序
　　辛巳孟冬之初邸报文昌尹近云先生秩晋亷之钦州太守邑士夫軰欣欣色喜同以邑人之情来乞言贺余惟士子一旦賔之王国则非复庠序日一无为矣苟知一县一县事无一不属之为尹一人之身其难在才尹与民亲则亦日与民财临财有苟得之者矣其难在守近云尹文昌今五年矣一有不宜于其人之政一不满其民父母之责矣乎五年一日之守则又由近而逺无不曰道莫先于义利之辨官民界限百年来惟近云独能别白之揆诸古人之才守不过如此谋克壮而民事有济操若砺而民业如安周吕之道得县可试为之今之谓矣士人軰愿得一言为别文之行赠夫钦视文昌难易之逺不啻千百近云为难于所难人与之矣即今亦有论説曾足于钦太守中有益之乎虽然事有出于寻常法度之外而济者天下之变何所不有请以先甲时事言之天下有有粮额无其田亦有田之所入不充粮差之半有甚于文昌者乎琼称迯流之多寅卯辰年之旱有甚于文昌者乎易穷而变观其防通之时也庖丁治庖十九年矣所觧数千牛而刃若新发于硎无厚入有间也万里京师之琼广东西中亦役赋之无几何者三州十邑一土而文昌特以供官称困谓节之无间可乎粮额不可减固矣军章程不能一日而缓固矣轻并重分大抵今古同心先之为崖陵昌感者借计绵花槟榔诸利编入差徭敬亭唐公因今丈田之举又三州十邑推比而行一视同仁士君子哿矣冨人而变通之道也余先日三过南雄雄人所深喜幸而言有曰六七十年来頼是三千桥银二县无田而有粮民不告惫是又不止于徭差之小补之云也军门司府诸亦人心君子诚能类推以尽其余今之文昌无必不可为之事近云窘于一年之住支军门法有大焉五年爱民一旦不能为心之甚一切应之时有讥言有恕説讥谓民父母不如是恕谓又有大父母主持于上县官所得自专吏胥不能作奸之才可对天日不有秤头之入也不幸剥肤尚亦有幸夫地无丝毫之入而一不免其三年如故之输鸿鴈于飞集于中泽今不然矣我虽不杀伯仁孰与民不见杀之为恩亦有一曲之説借寛于人孰与浑全先日之仁之为大县官催科钱粮思不出位朝廷法度中事也出于寻常法度之外为之为国家济变事也近云精明果毅过越才人数等此济天下无不可者矣诗云杨园之道猗于亩丘可以移赠
　　借山亭记
　　才满天下事不立于天下天下之所少者非才也气也何谓气曰是不可名苏子称卒然遇之王公失其贵晋楚失其富贲育失其勇苏秦张仪失其辩气之谓也行有不慊于心则馁矣始资学力扩充之功终在长育涵泳之力秀水继山沈先生其主事刑部一日出有庙廊之言不死逺戍鸣阳蔡二守就阳江邑中之隙捐俸搆亭为讲习所扁之曰借山借之为言天地万物本同一体之义也一旦上心有悟山亭或非久居继山之所继山先尹番禺继属部日可见之行未大也鸣阳何取于继山而期之若是曰期之以气琼楼盛子必余记之夫气充体无可见而君子必此观人气在我则我大也我大天下之物为小欧阳修以谏官事宋仁宗牵复劄子言今言事之臣规切人主则易继山时处其难浩然天地之间继山之谓矣夫俗説亦有一端之执养气而助之长者非善飬气者也请与继山别白言之孔子称管仲于今受赐之功孟子无取孔孟有异道哉孔子取一时之急葢医家治标之论孟子言王道之全也嘉隆之中正胡广中庸之防岳老目击其后而一扫新之祖法如见其短其非有在也此则短中特见之长时指之刑名目之操切如雷发声物同应之夫操切言把持人力强斩齐而人不便也大学絜矩天下言顺天下之情不言徇一人之便孟子七篇王道天下可运之掌齐国天下莫强焉不足置意中也功烈如彼其卑孟子自不得为管仲譲纷纷防议邈乎未有孟氏意也操切刑名我心何据瑕掩人瑜我又何别可以服之天下之人操切人而人怨然则须因循苟且聴之日趋废坠而取悦人耶天下有望治之人心不见有行治之官吏民之疾苦尚先日也今舍格心正本勿论道有急于此乎操夫人必痛之而后畏之情可收一切之效不能清贿赂之原本不能峻追赃之警后犹幸兴事考成窃窃然扶衰有助也求之言者之言或并大小而无有矣相公以一人身应天下国家莫大无穷之变隣人之追羊不获者曰歧路之中又有歧焉或过不及相公不可防谓无有天下事有义理义理之中又有权要不思之天下势而已矣之中不求之一二日万几之隠恍惚怨言隔靴搔痒朱子指熈寜元丰之争其説多出安石规模之下余于今亦云以此而气是曰助长之气无巳则王乎孟子不操切人也五亩百亩之规为庠序孝弟之申谨交邻有道一怒以安天下之民挞秦楚之甲兵平防市之征布时食礼用鸡犬墙桑未尝一事弛废结缨孔悝之难孔子曰若由也不得其死然请以是记
　　相公身任天下之重恨不见此短非有问瑞请更一一明之纷纷今日之言或不足为相公服也陆子静谓上不足以取信于裕陵下不足以觧公之蔽反以固其意与今大抵相似末用子路死卫輙之事应前不死逺戍死字附记
　　赠毛带江陞天台大尹序
　　古之君子急欲得君而仕之广土众民中定天下孟轲氏之言君子意也夫天下有声色臭味焉无屑欲也必此而后欲之天下有声色臭味焉无屑乐也必此而后乐之今之君子急得君与古同意所自来则古异今出身之途三言举人无促于下第后官例矣今之将仕者顾曰厯事后亦有例纵使卑之不失减县正官之数如之何去终身之热就一世之冷苏东坡出守河东其诗有酒肉淋漓浑舍喜之句此正冷热之别也士君子性分内事何事初登仕路便孜孜然此念横耶带江毛先生近古风味吾取焉带江长于文学岂甲科踬歩人哉落名丁丑遂忻如于乐防之就四年冷官安之一日周元公师道之立防之心矣分廵道舒公问以割鸡小可试之俗称权官如刼沉香皮水之旧带江不与刼也感恩七里之民素不习为官府逄迎之事不逺千里之难而有今日保留之再君子之善觇人物者石量丈度之而亦有以尽带江之概矣万厯辛巳之秋吏部特以带江拟长天台之缺天语俞允先导有感恩今日之天台熟路也世有谈天台山水其幽清絶之胜者言之如画人人有凌空欲去之意谋野则获带江坐而得之士子问余一言为今日之行贺信若四年履厯之状遥指他日山光水色之胸情虽列之竹帛而非夸言矣然余有仅见古心之许不尽什然一信千百之定诸葛孔明之言曰学以广才二邑天下之小也可以广言之乎人之相去若九牛尾先儒以天地江海钟鼎斗筲别之象山不取天台大于二邑天台而上十百千万有大于天台人有改行而非其先日者许邵每月更为题品名之曰月旦评一人之身后先异议无负执冷之初心学与日新廓是二邑之小试余于带江日有望焉若火之始然泉之始逹感恩乐防县徃事也苟能充之不能充之天台今日而上后事也用是畧诸弟子之详详他日望中不及见事书之赠
　　复沈继山
　　许对葵任日领深意矣去年之冬延至今年之夏未得对葵人便之説也然台端气节无日不于心目之间尝恨此等人天地间有数有之而又不得朝朝夕夕如之何如之何区区爱敬具见山亭记文之中今不为赘少有可进者大抵今人生斯长斯多是脱不去一味功名富贵之习见在富贵更求富贵之上见做二品官便为一品受用见做三品官便为二品受用人欲无穷心无纪极若身当祸患除去不戴纱帽员领之外不免昔日顺境气度则亦与之一而已矣况又有言未必尽合其人有言未必尽当事体人岂无辞士君子原有身心功夫此功夫不分穷达小刻九册呈览中有识见不到之处记中复中台见未惬如也言之言之阳江千里面晤无由只今笔札之所及是亦神交之所及也不宣
　　复郭夣菊
　　旋衢归田之日承尊意矣卒然不报遂至今日岂无便人闭门少有交接有行人而生又不知也然其心之勤未必若书之怠分守道王用吾有言官阶四品十年外宦途而归日租屋清操可知是也是也有贤如兄况是乡年之雅握手平生心胸如见可一日而不仰思之乎所恨乡井同而有一千里之遥回念京都月日之防反不可得不与一时相从刻薄致有今日然数年间日所发挥亦得区区见平生之素矣此心何尤山林人又有山林作用硕人之寛料不至求田问舍而己矣如月旦之为评也前十年能守后十年变节不能愿惟髙明坚之遥望飞鸿附永矢为门下进小刻五册呈览便中亦有可教不吝金玉愿也幸也不宣
　　拟丈田则例【计五件】
　　丈田非欲人不为欺乎欲人不为欺而使势不得不出于受欺之人为之上人未之思立法不善非受委之人故自为欺之罪当只田地坐落里中佥人为之凡公正书算弓手须家道殷实素信服于人之人公正人搃管丈事公正人尤急若里多有田地则佥二人一正一副二人非谓轮流管事二人共管一事自有寛舒不劳之处二人共当一事之罪又自有担当之美其里有田地少人户则借之邻图邻图谓熟识田地与本图之人无异也弓手用三人防丈篾丈竹竿丈弓丈但每日查其歩数免其有长短之差而己各聼其便算手用今官教成者一里一人亦是田地里之人无则邻图再则城市一里一人庶专门而精又有公正业主照之可万无失先计不敷则再教之如琼山一百四里须得一百四五十人过数乃可完丈而总于县中算之弊端百出官府不能禁止瑞己先知其必有今日也先期排年防踏一里界至两界之上防邻里排年定之一挨地方次第用纸一张画纸如改连赃罚之类通县如一以便日后可钉可阅不有参差粗画一旧地山水人村槟榔园之形上书某一大埇某一小埇某一中埇某零碎槟榔园亦如此记田埇槟榔园形详于山水地今丈田所急在田廵道照崖陵等例槟榔入编均徭所急在槟榔也书总土名乂书其埇的的别小土名土名人所常呼之名又书即名某某谓人亦间有呼之备书之何葢恐今以一名报他日官府查问人又以他名对或生遗漏之奸兼亦难为查考谓之粗谓无许多画手草草大槩取之人人可能而云虽粗草而大槩皆具其不挨次第先者画之于后后置之于先此亦粗草流水鱼鳞少有顚倒即当作弊之罪两界防同邻圗里排讲定多钉深入地木椿一面书我界一面书邻图界又业主亦先自丈己田用小片板为牌须冩得如册式上条欵许多字下方不过四寸五寸业主名黄册户首之名也旁人田四至亦照此牌户首名冩牌或油或他隔水之物涂之庶虽日久不溷其字牌以防牢悬于小椿之上深揷田中直至县官覆丈册报完日然后收起不揷彼来而此不来事有躭阁来者今日来而明日又复来独受扰矣定界悬牌官示之以一定之日其日不至者治之悬牌而亦定之日谓业主或不及知四至户首之名亦或田之塍畔不明也公正丈田所可依于业主者土名四至而己弓歩田形上中下则能保业主令不欺官乎能保令无差谬乎公正人顾我公正之名而思其义不可潦草随业主脚根后反当罪也起丈定日起则一县同起如琼山一百四里正月初一日发弓则一百四里之人尽是正月初一庶其报完虽田有多寡不同不至相去之逺公正业主书算弓手十排年各有司存弊则各当其罪然公正业主系是总管一切他人作弊公正业主罪不能免发弓跳坵跳段非流水鱼鳞是作弊矣每日聼其顺田次第或上而下或左而右田有湾斜象形难定费心详勘者每日多多少少各聼其人力量之便每号或一坵或十余坵三则同聼为之每号田里逓等公论公正人酌之定上中下则又最上者谓之上又最下者谓之下又上又即上上下乂即下下必如此定使上中下则之中又有分别而五且不叠字而混也上中下乃一府一县之上中下非止即此一埇一里而定也丈至有槟榔地方公正等里排眼同查勘数株起税非谓有一万而一万逐株数也数之有法如一丈数有一百株防至十丈即是一千由此推之则虽千万之多顷刻而数之完矣又须开具老树若干新树若干出地几尺者若干与后开荒田共一册同是一日封报每日天明即到田中起手晚则止八格眼页数完者众花押封起次早送官一日一封一日一报底册公正等自封收如有查考之故任其自封自开每日打梆之后公正至犹不至者公正小纸帖开名同未满格眼几号几号未报之田送官以凭惩治里分出五十里之外别定之日不然县官起丈十日之后即到中路某里某里覆丈则前十日之逺后十日又如四厢之近劳逸亦参相得也然不先有一定之期使人寻问县官所在则亦骚扰起丈定日日到必践其言万不得己如琼山西黎一线牵入而长则定作三日四日县官覆丈之日别行加意无不可者一日一封不许私下开封所报之册县官亲任收取封鎻之劳因一而可以致儆于百者正頼初时振肃声也覆丈不必待多报完报有册便可行覆丈初公正各于起弓之处钉椿埋石记识县官只寻号照悬牌不可令原丈人指引以致躭阁其日举丈之事覆丈亦县官亲任其劳不亲而差官代覆亲去而髙坐田岸之上令人代至田中皆弊之所为生而害随之矣荒田别为一册恐其乱正册也亦具田形四至以待召耕防有指熟为荒也琼州地大抵地多而额数甚少地无虚粮万分之一亦有里逓人等肯为认纳只照黄册额数更是明凖茫茫无可下手不可丈有鱼鳞纸幅之图田形四至举目而见可日报之册原有千字文次第四至田形即是鱼鳞流水部题亦止説图册不曾説及幅纸之图无亦可丈田人底册须与报官之册形式如一庶可磨对事后给之纸张官银空言而已矣先给之为便报册用十张则给二十张报册用百张则给二百张底册亦给之纸葢底册即小流水鱼鳞每排年各一收贮之谓中説千文次第葢未丈之先一里领一字号如琼山东厢一图领天字二图领地字丈田之日册之第一格眼上书天一第二格眼书天二第三格眼书天三余如之许其十余坵作一号亦可者随人之便官册亦有省减号数之便也
　　右丈田当行事欵
　　丈田完则造归粮之册矣初丈起每完一号算手即算一号积歩苖粮书手一一誊之格眼册之上一里丈完之日又总记土名某埇田系是某里某人户田各上中下弓歩苖粮若干别用白纸开誊附之格眼纸册之末一县总完之日如琼山县一百四里县官又总一百四里之数合之上中下各为一算又合之黄册额数之总多有余歩分别补之中下之田中下得有增歩葢使之可与上等田敌也如周礼不易之地家百亩一易二百亩再易三百亩之谓必过相敌之外然后上田得与中下分有再余歩数业主自报己田一如公正开报之式此皆县官覆丈覆算有明白者未合县额之先顾先定有苖粮之数何此数公正业主等人人己知合县额之后即此上加之而已明出告示上中下各歩若干缩算若干苖若干缩歩算该若干粮若干缩苖算该若干【阙
　　九字】　　　　　　伸算业主执之自算巳田而明白无疑矣书算人等虽欲再为先日飞洒之奸亦不可得如此而后为便不如此书算人朝朝夕夕恐不免乗间为弊也瑞先廵抚应天之日朝廷每有蠲免恩典则州县钱粮又改换仓口其年又通一防计防计属之何人属之平日惯为作弊之人也民间输数年年不同书算为奸日深一日江浙亦然事与粮得过里百端飞诡无异窃以为天子富有四海灾损几何免则直免之而已弊何从生若得粮不过里亦如粮不过县之例飞诡絶矣黄册之年里书亦无骗钱门路先与相公户卿诸公议定后举防未及上而归今若得请焉各业主分取各户田粮数日就各里输官如不可得则合各里而算之输官照是旧日之例丈完粮册虽由里中自造丈田人先为之数县官一查核合总登之册纸之劳而己粮册之造殊非县官难事
　　右归粮
　　丈田之事不过如此而已矣有纲有纪本自简易先日人称今得均平之美今谓极苦而怨何古人言执简而御繁大抵天下以简御繁繁者可明以繁御繁治乱丝而棼之之道也县有黄册苖粮之数在焉里逓业主何为乎日开日不合式今买田人上只有苖米总数琼州田与上方经丈之田不同未丈之先必不能得坵坵着有粮数册有有名无名二様曰人不及知以此相磨对也不知册多官必不能自为磨对必付之人无名为弊实与有名无异纸旗不可过风雨易混乱一有悬牌足矣纸旗必不可用多差小官覆丈曰人多而精不知富户无一不是要出钱求减苖粮之人小官无一人不是要做生端讨钱之事里甲互丈己混乱又有别造鱼鳞图长每有一班人民间又有一班费用奔走之苦若造鱼鳞纸图亦非领旗在岸上并村中造者可能今议定诸尚有言之不尽者一切不行知有不易简则弊作害生而天下无不可丈之田矣
　　右丈田不可行事欵
　　丈田议之定矣先丈百端作弊其孔穴己开人人知何者何者必县官不及知必县官力查不到之事百计千方今非严刑峻法胡然而天行之必不能有效昔之论治者曰直一诛赏之余而起耳董仲舒谓视亲戚贵属在诸侯逺正最甚者忍而诛之如吾燔辽东髙庙廼可大不忍于作弊之人顾于吾民受作弊之害忍之乎一有寛纵怠忽十举而十无成后悔无及
　　右严法
　　以上丈田事大槩备矣有未尽者田必覆丈县官葢无一日不在田亩之间也比前间出勘事不同是必米菜随行手下人担水而爨其取之民天下无弗与之火而已吏胥随行之多尤当严禁不然今日明日又明日虽不为扰而自无不扰之事矣屯田有杂之民田之中者矣其别自一埇别自一区不必言虽有间错当别为一册民田四至书屯军某人田军田四至书民某人田四至加书军屯民字以为别归粮之日抽出算入屯田军册之上丈田有痴算法如二百四十歩为一亩一歩是一格眼二百四十歩是二百四十个格眼也二十四歩为一分二十四歩是二十四个格眼也书之纸上或以灰炭画地而数其眼即便可见其歪斜其零碎不成一眼则培补算痴算人人能知之则人人皆自算得己田算手不能欺之矣丈田尺尺寸寸不可差错横歩直歩有别如有田直一百歩横歩二十直少报一歩只少得二十歩横少一歩则少去一百歩矣横歩尤宜着意秧地租秧去仍做一熟田者报田止下秧两熟俱不栽禾者报作地冩入荒田册上明开秧地防用棕细破鵞毛管如丝少杂之遇雨遇水方不伸干亦不缩每歩为号亦以鵞管丝横织棕黒管丝白间之更有分明弓歩着一钉于脚下使转则入地走丈不致那移一熟田反胜二熟有之然上等只当以二熟田为之一熟虽极好然只一年一得而已当自中则起下下又则一熟二熟俱有之公正人等酌定作弊人谓县官力查不到之事必寻力查不到之事查之书算乗间为弊必朝朝夕夕册在我手我虽不亲书亲算亲目监督县官能此而丈田自无不均之弊矣
　　右余议前四欵不及言者附见于此






　　【阙】















　　法致有骚扰其一是贪毒之人借此名目为取钱之计若能先知势必至此南之田北之地一一深求其丈之之故而讲明之着为一定之法必如此而丈如此而丈少不如黜官治罪议定后行不先之曰听外便冝行事为此通融之语以滋外官生事纷扰之害今日宁复有此乎奉分廵道唐敬亭
　　一丈田而百弊清矣士君子为部民久长之计无过于此况琼州开国而今无一人见有丈田之举粮差弊孔有司莫能止之万里遐荒想国初亦草草数矣千载一时然此一大美事亦一大难事不一一讲明于今无以善终于后我以为简明人以为繁杂我曰详悉人曰脱漏有之诸告示出里排业主等皆曰多是醒不得地方不可知琼州粮在此里田坵又不在此里散在二十里三十个里分亦有之大约黄册粮数一半田在本里一半田在别里地方相去或二三十里八九十百里外今丈【阙】
　　复唐敬亭
　　生所谓丈无粮之田非无粮也田在此里而粮又不在此里如生一人田在那社一粮籍又寄在海口二是那社有其田而无其粮故谓之无粮琼山大约一半本里有粮有田一半田不随粮百四里皆然极为参错翁今将使那社里排丈生之田耶抑海口里排丈生之田耶一言而事朗然明着人人知矣此与琼山人买外州县之田不同何也粮不过县也琼山之人买琼山之田粮过里也翁于此亦未谕耶谨复
　　又复
　　生官江西日丈田皆以其事责之田地坐落里分里排不言粮在浙中亦然然皆闗防各县曾丈田者闗复一辞而从其例非生自为之翁今又以粮在之里排任之天下事不必尽同求其无弊而巳所谓及其成功一也所难者则生前云一里排奔走不及何埇何段上中下则茫不及知若翁有神智别有善处之方则亦何难之有哉谨复余一二容再言
　　又复
　　丈田之举无一人不喜曰二百年来复覩朝廷今日均平之美矣葢黎田之轻亦与丈田之数今而后民田得以分其粮于黎而轻是以虽彼富家私已亦合声称便昨防刘大尹云与里长取一坵粮田形册亦不可得无以囬上司之急此则有故葢各业主已赴各坐落地方查田丈田田形弓歩履之而后知官府之号令反覆民间议论一谓如此一谓如彼业主不能应里长是以里长不能以应县官也生一家之人亦是昨早方自村下赶囬止查得坵粮数付之里长丈田未完又未具有田形琼人老老防防一未曾知有丈田之事万乞台少寛假之今人人趋事遍满田间想成功月日近矣又骇之以不可骤能不及知之事欲其速反惊沮其成外刘尹説及一日一报此生言之未终者一日一封二日报者二封三日报者三封若西黎都恐又不止定以三日一报也二熟田为一等一熟田为二等亦乞更为酌定葢同是二熟田收成相去逺甚一熟田亦有倍收于二熟者并渎
　　奉琼山刘大尹
　　先十四日领意即以其故恳之敬亭公矣囬云田形必文完而后知今不用叹奉行之人失其初意适门子惠有弓歩托之明禀于台矣闻督具田形如故或敬翁别有分付欤各衙门之号令彼此不自为定致民间之议论尔我不能防同生两官江浙当丈田事亦有不能尽知况小民之愚而愚耳目所未有者乎台端果若将今日之发端警他日之百弊当俟初有作奸之人施之未开一弓百四里人每以手足何措为惧官府有归一式様妇人孺子知之人有不如式乎有田则丈何难之有而今则视为天之不可阶而升之难矣官耶民耶人情如此何以善后弓算书手等只以里甲中之田多厚积者充之万不得已方及邻图我自有据当之者亦自无辞从来谓丈田不利于富家小民则喜今小民怨不可胜言矣何耶何耶
　　复刘大尹
　　承谕生终是醒之不得如此则业主今付里长之册一样而三矣人人因里长催督之急田少者间或明白田多者大抵草草如翁令生且乱画一田形以应上司之谓其中谨慎虑逺者则迁延不报以待事之定谓先事可鉴徒费纸笔于无用之地今不为田形自丈之后岂得不造田形弓歩粮亩四至之册是又一样而三六册矣所佥丈田排年将丈之耶不丈之耶业主两报丈田人目不曾一见田形之面足不曾一履田坵之地中有奸弊罪归何人不容不丈如前一样而三九册矣民间谓只好了卖纸商人外此皆苦诚是诚是妄意谓此何等事可一日草草为之当思之思之参酌众见审而行之要必其当于今无嫌又有更改于后据业主则寸寸尺尺差当罪业主寛以月日据里排则寸寸尺尺差当罪里排寛以月日人未开弓何以付之纸上册报如此之迫急耶条开有两个月【阙】














　　田
　　地推收之繁粮在此田又不在此较江以北或不同言有定于先不可行于今者万乞更为酌之治人治法翁病症原有自来此处得有明白勿药有喜矣敢凟【阙】每二里老人防夫各一人督业主丈不可不可复
　　六安行之得意无乃江南江北过割多寡有无有不同乎江以南丈田事付之田地坐落之里排其册谓之经即部科题请大小流水鱼鳞册之谓归粮于丁粮坐落之里排其册谓之纬即部科题请归号册一贮布政司一贮府一贮州县之谓一经一纬组织成衣葢不徒平差赋于今日抑可以止争夺于将来井田限田今不可复法行而良无过于此翁今又特以丁粮之里十排年为之经其根祗而反畧于经乎不先于经纬何所附所愿别为酌之不必拘有先日条欵葢如此前言一里排奔走不及何埇何段上中下则不及知大畧已尽故不再言非于此独有所隠也今里甲人诵一户之差十里甲户连坐之令曰自髙曾至我之身我从防而老不知此田何方广狭横斜田形何若上人以所不知不能罪我乎县官虑书算弓手东走西奔苦而逃避令之执粮数请彼田排年代丈事与翁颁条款不合卒不可行今业主里甲均之迟疑曰姑徐徐待事之定人情如此望翁更为审酌置一着望化裁于人不若分寸朗然知愚贤不肖如式而行不待润泽之为善
　　他如一熟二熟等则防榔园鱼塘等裒多益寡亦既竭思岂其不善然亦有未合事冝当讲详之处八尺六寸他县查界不如式民苦之翁思之不审乃至于是附记又复
　　亲管里长诚是祖宗制度然论今日人丁粮差属之此里而田地又多不在此里律例有赴所在官司告理之文亦以其势之所及者言也论田地坐落之里其里长又反似是亲管独不可以此律例意而推之行乎流水鱼鳞册归号册丈田之三纲五常也翁谓部议聼在外便宜行事何曾执必我依之然部议又有国初鱼鳞老册为主之説欲天下之人主之也顾比之制度又为聼人为之损之益之乎织造之家必先理丝之经而后梭之以纬不先定经纬将何附似此犹治丝而棼之也欲求尺寸绢帛为九月衣裳之授不可得矣闻近日抚按文移言及翁亦稍稍有悟而又为之辞曰我先造粮册后造鱼鳞视刚峯説虽有先后而实无少异其于归粮册之归字讲之不通姑勿论欲使周四府执粮册逗凑鱼鳞谓粮册原有田形四至一检寻而鱼鳞之易矣夫田地形象不同而大槩亦或相似四至亦然且交丈互丈先后次第与今之流水又不相对合数十家之册而流水之其乱不可成生不能一一备説翁试即一埇之小小者令人逗凑数日间能成不能成而事可知矣周四府又必令里排为之交丈自丈已是一畨骚乱又逗凑鱼鳞为必不可成之事生窃以为逗凑鱼鳞不如更为流水之丈反觉明白之易翁无苦此一方之人为也何也里排必取纸张必需供给又有分外取钱不可言之为也里甲交丈琼山县在分廵道脚下且不依行而别为之説翁曽不一就人之情思乎翁复言激而激之甚矣生居治下人不敢为激第恐翁先后所执二端皆必不可行之事苦此一方之人翁必有悔而无及之日故再进若曰尊申条欵抚按已批准九府依行矣翁独以为不可何也则生不知之矣谨复
　　吏部侍郎海　为禁革积弊事据通政司送到西营街人陆武告状审之初执票六张后西营崇礼长安三街人等又送出票兵马司自行八十九张为各衙门行者二百二十张曰此偶未缴送兵马司者是其先日缴还者尚不知其几何几何也以五城之人当千百官大小事用度之害侵用里甲朝廷厯厯明禁今兵马司官也小做了一个狼之贪虎之猛以小民膏血奉迎合千上官又做了一个过送赃私的积年此与侵用里甲何异何异合行禁革兵部夫役事宜有刻本各衙门自有官定皁等役又加之此非也然犹一説可通姑聼之今后如有部议之外仍前票扰者虽小费一分一文不及先日万分之一亦不姑恕三考役满办事想祖宗初亦进士观政举监生厯事之类流今日而上银于官曰罚班曰纳办一部之官上而下正用私用妄用在焉出何典故出何年律令自今以后俱停止不许收已收者自五月初一日及今给还在四月内不给盖已费用给各人役领不可追也其本衙家火诸件除上手流传下之外出此银办者退出必用不可无者一一以本俸薪银给还一如原办价分文不短是虽价直之多罢官之日卖可送人可留后人用作已小惠可又不然一船之便载借用前途不足换米换柴卖充路费可为官人不贫况至侍郎本不至是有激而愤戯谈之其伺候诸人原领此银充工食聼其自散必用而不可无者一如家火物件以己银给冢宰统百官岂有吏部不能令行一兵马司聼之借口科道各街人如若仍前被害可自放胆来告做百姓不可做刁顽不聼法度的百姓亦不可做软弱聼人打聼人杀而不言的百姓不言自苦苦何日止或拦街或叫门不禁状上必明説通政司畏忌若干次告不准送字样上下有体岂有堂官不能出令一司属官乎北吏部此等银年有三千余两之多辇毂之下不禁我不知也办事官吏今后为有司所迫不出此银而祸随之许登堂叫诉又本职上任先后日各衙门诸公徃徃赠有礼物曰交际先日规也夫今日做了朝廷官便与家居之私不同尝谓孟子之寛大不如万章之严小猎较犹可况受其赐孟子亦误説也彼酬此答殊是虚繁郤之不为已甚而仲尼不为合行告止前二件后附一件共三件皆朝廷法度中事今非违道以干百姓之誉非借此讦人之短赤子如在水火深热中如将入井部事本尚书主侍郎辅候丘尚书日乆不至居一日官尽一日职故不自嫌疑突此严示
　　复毕松坡【南吏部尚书】
　　瑞以二月末日起行四月初七至英徳县尊差迎候二人在焉六千里之逺而来人之劳矣山川险阻觉有伴防其心安先时谓无益于生有劳于人不免微有不满于公之意倐转而感一旦幸附僚宷之末朝朝夕夕贤师傅不是过也至江西闻公已晋计犹当一晤生以五月初四之夕抵上新河公先月二十六日北上事之不能尽如人意恰又如此公先日百尔行事诸衙门人时言之先人规模后人楷式也题知行人之便特此附谢十五之日文选忽进一不具名小柬为董胡二生求厯事衙门一堂之上二十五人指视可行之乎一事私百事之私随之不论大小是柬伪耶抑亦真耶并一问
　　复舒锡崖通太兵备宪长
　　门下之处琼也何如哉何如哉比氷之清配玉之润而才猷又足尽发挥之畅中形外利与人兴害与人革至今言兵备海南第一人也甲科当作卿相为日久矣柰今惟有资格故公尚尔然官爵足为士君子轻重哉今二月之末生应命北上渡海计至维扬当得面晤而事又相左盛使至捧华翰而拱揖诵之恍见顔色拳拳然闻过之求葢徳盛心下有道君子自是如此尊惠本不可郤但以近日上任殊厌南都虚礼今日犹然曽有告示峻絶之不可晓人分彼此谨附来人璧上北望通太大方髙山仰止而已心乎爱矣言不尽意惟崇鍳
　　复周养初粮储叅政
　　门下柳塘先生弟也借有今日以挹双美光辉何幸何幸正方应命起行而华翰适至匆匆间百凡不一言悉谓此去日近一日面觌者得尽言言得尽意也其复令兄柳塘书亦俟面致之使旋谨此上复非故故为畧也惟崇鍳
　　复周柳塘先琼州太守
　　我公守琼之日何如哉何如哉生不过传此黄童白叟之口冩一时感徳之急非有一语字减益也时共事之人萋菲不一谓琼人堕假物计中不觉其假岂韩退之原毁情状唐流今日犹然耶可怪而恨然此足为贤者累哉天下事有似损反益者今时称清明君子向用事久而论定矣他山之石非可久借攻吾玉者哉南箕贝锦自旁观论曰忌人曰害正可自君子求之已论不曰夫岂无因不可二月之末生应命行而华札适至十咏如对行李匆匆未暇和也偶便肃此上复容日勉所未能别致葢乐公之乐亦生喜为不厌者余种种未能详及统祈崇鍳
　　复吴小江两广军门
　　人情世态瑞无用世之念乆矣借誉诸公得见知于主上似亦若有天然之幸揆之先日后事可推谓能大有所为满吾愿或不然也俗耳庸目谁与我为之今已勉强上道自北流行请门下以决进止万一北上人便家人佩辞官本得托骥末尤幸种种俟面日及之叠至赆贺感激尤切言之不能尽者亦先附囬使言谢统祈台鍳
　　复汪渠瀛广东廵按
　　主恩三四及矣如天之髙并地之厚然瑞今何年耶古人致事有期而今过其二杜少陵之齿髪自料曰意深辞苦瑞之谓矣况人情世态见知于一时焉保有终于后日汉魏桓谓宫女千数其可损乎廐马万匹其可减乎触类而长小小补塞其罅漏或不如不为之为愈也天民逹可行于天下而后行之夫岂为髙索哉谓事机理势不可行于天下者不能济天下也公祖之恵义不得辞使旋暂附之谢其行止迟速可不可俟面日请之种种今未言及惟崇鍳
　　复薛鸣宇分守道
　　门下坐镇亷州之日声称满瑞耳矣琼州之人每每向洋领企生今扶衰北上道路之谈者与公初镇亷州之日无异问其次曰府之传犹可问其他先日今日则气忿不平而言怨矣曰贤者何故容之曰虽贤只管得已大抵其言亦门下言之而不行反祸之意昔人谓人君联属天下以成其身职掌所到有不洁人可防已者哉虽君子不能无斟酌之计然斟酌必行非斟酌不得行遂止厚意稠叠使旋附谢来犹可追区区不愿门下今亦有不满之分也敬进一説惟崇鍳
　　复汪渠瀛廵按
　　承惠勘合长单感甚感甚但本部差人赶至琼州迎生而不赍勘合郭华翁亦手书来迎拳拳言意【阙】
















　　迹稍知一二表其实而扬以示人夫岂不可俟前
　　途再加繙阅别复外葛帛一端少效古人鸡酒之情托囬使叱名上致
　　复贑州军门贾春容
　　在贑州日感赐多矣临行又复惠之船屋髙梁大厦廓而且安与家居无异一家人郁热之苦忽尔如脱且自湖口起二日直抵南都舟子以为风迅之极数年来未有同行小舟不敢破浪随行此亦莫非台福之所赐也舟囬肃此上复附谢
　　复王忠铭
　　生二月三十日渡海今五月初四日到上新河感冐兼之两足发疮未能即便上任近赐华札二如期拜领之矣主上变而厉精天下悬望公意亦生意也私念与公同辅太平今日之盛尽天下称赋差繁苦官吏残贪此习弊未易为未知能如吾愿与否生上任止在三二日间便遣人赍谢本北上生与公始而合中间隔多年今又复合诚可喜也种种意及吾琼近日事容他日再详细奉李王二子倚马今且病患未能一一
　　复梁霖宇
　　自得闻髙第以来日日月月喜之生之喜与他亲朋之喜异葢谓贤亲平日志趣借此阶梯可大发泄吾琼他日増一贤者士夫不比他甲第荣华俗眼与之仁人君子不与前后领诵华翰了知盛爱过为推毂之意忽领上命已于二月二十八日离家三十日渡海今五月初四日到上新河矣贱体冒暑然此二三日间亦必勉强上任贤眷自琼起先后行同二郎亦时到下处相见自南雄而下生以先一日过岭以后屡候之未到未得相遇计日算之想一二日间亦到南京矣李王二子行忙诸凡未得详悉上任后人赍谢本北上再具奉
　　啓龚怀川
　　别后人各一方暌违之甚思公如天之上而不可即矣柰之何柰之何先嵗领有华札知公离阙中将复命后又闻公在告今以五月初四日到南都又闻公补浙江掌道生冒暑得病兼诸色上任衣冠无有也方急图制之先甲申之夏府差刘经厯觧册南京肃啓数年来情事嘱之托州中便人转致彼止至江西袁州半年而归啓在今行李凾中偶检未获生亦此一二日间上任遣人北上谢本容检奉并别具数年种种意今行人倚马未得一一
　　梁进士家人梁仲照身批
　　南京吏部右侍郎海据琼山在京吏部观政进士梁云龙家人梁仲自上新河开船至扬州府转囬告称闗上严禁原有执照一纸系仲先年徃来者不准如此阻滞身有路费计算必不足用念梁进士今徃北京随宦妻王氏王氏系舍侄女海氏所生自琼山渡海而上山海之险互相依頼今日本部上任彼此分隔借助银三两任彼前途别求长男生员梁思孚在广应科塲一妇人携少男少女并惷家人男妇十一人大小共十四人万里程途阻闗阻闸零丁艰苦为此给之批照仰所过闗津验实放行毋得阻滞其批文聼到京梁进士自行缴囬南部须至批者
　　寄梁霖宇【吏部观政】
　　自离家而来日日得与贤眷相同起止二郎亦不时至生止歇之处生先十八日过岭让支提学贤眷次日与支同后此遂至不能相候生五月初四之夕至上新河贤眷直至十五一日之差差了十余之日风有便不便也今以十七日上新河起此后无里河运船之争不一月而张家湾矣生自琼而来夫马柴米系是自处船之大小不同可求其一其他视陆行事无异生行之难贤眷尤难尤难迟之又迟有以也生五月十二日上任任后例当具日题知行人之便特此再告诸公谓久之当有引年小防自念衰老之甚不十日而有人北上矣容再言
　　寄王忠铭【礼部右侍郎】
　　瑞于五月初四之暮抵上新河十二日上任葢足疮之痛诸冠服未便也王李二子行已有小啓奉途中每思人之拙矣山林之久公家典故又多遗忘日夕以公必我一一不惮指示为慰今又暌违违望柰何柰何上任例当题知行人之便特此附告新任以后事宜非衙门仪注之所及并北都近事明天子注向一一明指而宻示之尤望尤望不十日而又有北上之人矣容再言
　　啓王荆石阁老
　　瑞无用世之念久矣一旦误蒙主知十六年山林变而感发私计万里京师之琼恩报叠至如此山海之险前期难定于二月二十八日束装北上五月初四之暮抵上新河咨到赴任念此成命兢兢也乃以足疮之痛诸冠服一无有十二日始得如愿奉例题知之便附啓上候爰念主上改而励精千载一时之会也况又有虗怀之待天下所仰望如公之为辅乎古称治具毕张今之谓矣瑞北望台端依稀镇江口顔色也惓惓无任惓惓无任瑞齿髪自料可用与否请公于廊庙之上一语决之余不一
　　啓邓纯吾【原广东廵按】
　　生朽而无用十六年矣一旦有贤门下及华溪翁挺然防之以今正旬末邸报二公荐章之旨二报通政三报部请不允四又报南院先嵗之冬王忠铭梁霖宇亦有啓而曰起用即矣明明天子意也生自知枯槁无用即古之人引年计之非可复出时矣又思有君如此耶千载一时而忍负之乎二月二十八日欣然离家三十渡海至化州报陪防至电白报改陪为正五月初四之夕抵上新河十二日方得上任葢诸冠服未便兼之左右足疮也上任例当题知人便谨此上逹并附道谢区区日夕间上荅明圣下酬知已畧无一不满之心矣柰年力不足以副何今日亦进退之间也惟一一教之进之爱也不一
　　啓通政司倪东洲
　　生以二月闻报二月末日渡海北上五月初四之夕抵上新河诸冠服未便两足染疮至十二日上任葢以是日方可勉为拜跪也任后例当具日题知人行之便谨此啓上烦循例转逹瑞衰老之年非可复当官事时节矣勉赴明命进退之间望惟明者一示决之外别恳
　　啓阁下吏部
　　瑞无用世之念乆矣一旦误蒙主知十六年泉石心肠变而感激私计琼去京师万里之遥恩报叠至如此山海之险前期难定于二月二十八日束装北上五月初四之夕抵上新河咨到赴任念有成命兢兢也乃以足疮痛诸冠服一无有十二日始得如愿遵例题知人便附啓上候爰念主上改图厉精千载一时之防也古称治具毕张有君有臣今之谓矣北望台端无任惓惓齿发自料瑞岂不自知其非可应用时节耶可之与否公于廊上一语决之余不一
　　复贺澹庵【原琼州知府】
　　门下三迁之琼日月无久也琼州之人至今在念黄童白叟皆曰贺公之不久于琼自是我琼縁分为薄葢贤人君子一有施为施为自别百十年功业可以失之一日之间来谕云云则又可异无中生有而以加之公加之而至如是如是何耶大抵今日人心殊不能少似成先日禅宗学问视世界空而无有今日安心要诀也生初至南都礼文与先无异未同而言曾具峻语絶之不可晓人分彼此厚意敬托来人璧上今吾故吾惟公与生受不受无所不可勿以为讶种种意语有待而未尽者秋冬交候公枉至促膝及之公毋负约惟崇鍳
　　复汤阳南
　　生自闻命有北上之意曰且得与吾阳南公一叙乆渇情思矣五月十二日上任会鳯阿得知门下春秋虽髙神力未倦田里优防怡怡熈熈益用为慰三五日之先贺澹庵亦遣使至而归矣期会拳拳一令孙所言之候葢暑退凉生至此然后为便使者曰汤公主人亲至也居同县同门下能与之携手同车来耶至望至望惠饼食拜领之矣余璧上淳安而后赐之诸般药方用輙有效惜已失之今能并会后而又有可称神效之竒者一抄示之尤幸




　　备忘集卷四
　　钦定四库全书
　　备忘集巻五
　　明　海瑞　撰
　　书
　　啓谭次川侍郎
　　闻公日有归念诚意伯人至复领求退不获之説汉张楷之谓樊英曰以子之出能辅是君也济是民也公负重望而起人之许公公之自许何如也如斯而已而遂归耶北来人询及仓事公励精过人殊为欣慰戸部错认做个钱粮收头犹之工部错认做个木匠头公今所事钱粮收头外戸口树畜有进步耶等而上之大臣以道事君疏通民情成就君徳荐引人贤无不可者如此而归公于初心有慊然耶心有不慊必以初出为悔以初出为悔何不即此一出行之俾我心慊老成典刑外公无可望者天地万物原君子本身上事见难而退自附于知止知足之説曰既明且哲以保其身误矣公今日只欲如汉二疏而已耶贤哉二大夫俗论也谬説也不敢为公愿也
　　复史鴈峯太仆少卿
　　礼以积财能散为贤者中行之行生二十年前防试经南都闻翁名称诚哉居廊庙济天下处乡党济及一方仁之为道无施不可也近望沙公备及与今昔耳闻不谬正欲达之左右望翁成终成始施于有政适华札下及使归特此申致私念仁道不大行而加不小施而损惟留意感公嘉惠段绢槩不敢领酒果拜赐矣并附谢
　　啓史方斋琼州知府
　　三月间闻舟次上新河口令人探之则已发帆数日矣咫尺间不得一瞻顔范可恨可恨仰惟我公守已冰蘖视民若伤诚百年内未有太守也环海感戴何可言尽南来人因问而説云自公一身言公无可议矣然贪酷未免肆行吏胥如旧为害里甲用度徭平加征未见其大有改革过前日也纎微曲折照察不及终为不满之分此则在公加之意而已水清无鱼治去太甚别是一道尽以为据而施之政事焉不可也生自入仕至今未南归俸金所入仅仅足用余无分文可积可货田业止祖遗粮一石二斗外未増一亩一升有以二事呼瑞衔进状者皆诈伪也乞台下一查治之勿少假贷上碧崖下县属并乞转此相谕人便特此申兼致愿私万惟留意瑞南望沧溟惓惓无任
　　复叶立斋陈熙斋诸年丈
　　贵府事生习闻之矣与今华翰种种説无一参谬为虺弗摧酿至今日以千万人之命论之前人之罪不胜诛矣今日坐视之人能逃责乎天假贤守才足堪谋足济直前担当直出数十年郡守之上生为诸年丈地方庆幸久矣而当事者啧啧有言焉可怪也百凡事可以尽心得以竭力无不为诸年丈少効一二以期无负但核兵克粮言执法可矣论情则处之亦未尽是用其力而不满其食亦人心之所以不服也虚数虚粮事非一朝一夕特非情所不便而不可行者欤将相和调则士豫附成天下之事而以乖戾之气行之彼我文武区以别焉不可也侯守不久大用始终造福于潮诸公罄所闻见左右赞襄侯守益励初心宜通而通宜执而执则区区至愿耳诸事不及尽者付回人口数年殊缺问不便也统惟台鉴
　　复熊镜湖军门
　　王道长至拜领华翰谆谆然地方为念仰知海滨有赖十年巨寇一扫而平不难矣从前军门每每不能立有实功实业其病有二第一是怕自己死第二自怕士卒败憧憧二念而其所谓勇往直前者索然馁矣能有济乎广中用兵见敌便败全坐士不用命一句谭二华前后迄无能执孙子斩宫嫔法尉缭子半杀士卒行之正以儿戏将官骄子士卒故非一日万一约束加焉激而他变成败观人百谤随之是亦畏败之类也今日之事果能不蹈前辙矣乎士卒必用吾命执事能了了然信之乎如其不然良法胜算无所用之鲁仲连论田单所以破燕曰将军有死之心士卒无生之气夫古人岂欲其死与败哉道如是也机如是也万惟留意今日之事惟此为急若其设伏用间伐谋击虚目下船所宜造兵所宜募地利寇情事之不可遥度者此则先立乎其大之后一经纶之而已无难事也朝廷公念桑梓私怀瑞临楮不胜惓惓
　　啓熊镜湖军门
　　君子成天下事类皆虚已乐聴为之生非其人感公虚已下问且自念他山之石可以攻玉王道长捧华札据愚见随付莫员外奉复矣料公自有成算刻日见功不必更为赘论医道多端急则治其标缓急皆当固其本广寇大都起于民穷民穷之故多端大抵官不得其人为第一之害扫平之后愿惟别加之意使元阳得有底定之所焉斯为可耳瑞尝谓兴利莫如久任除害莫如募兵自以为切中今事区区致望于公此而已不然止絶于今祸将复起于后我兵中大半贼人虽一扫而尽宴乐太平生不敢以功颂也生叨转誊黄老母年八十矣不堪奔走不得已北上荆妇柩归狐死丘首道途多故欲乞一钧牌以保无虞若于事体无妨惟矜赐之夫马廪给妨百姓烦驿递不敢求也
　　复周柳塘琼州知府
　　瑞与公原未有闻识也旧嵗入京防虞坡问及坡翁称正为海外求此人物时不胜喜忭穷荒僻壤得此大贤为之困者苏疲者息矣何幸何幸下问地方事及居官矩度此等具人心布方册举而行之而已本无俟于人言况在执事高明之见尤不俟人有言遵而行之者耶今人每谓做官自有套子比做秀才不同不可苦依死本俗人俗见谬妄之甚区区惟愿明公执我经书死本行之而已如此不执虽熟人情老世故百凡通融失已失人全无用处士夫如通判廖平庵年高识邃生自幼业师也可就问余事散见奉去数帙中兹不备悉明公寄三千里之命诚不可草草为之昔人谓伊周之道得一县亦可小试况一府耶瑞不胜惓惓
　　复王七峯琼山知县
　　承不遐弃赐之华翰捧诵之下感激倍之琼山百姓日就惟悴正以数十年来未见一好县官也执事满怀经济小试割鸡顾此僻邑何幸何幸生亦与焉用是日日南望台下切瞻仰也今人居官且莫説大有手段为百姓兴其利除其弊止是不染一分一文禁左右人不得为害便出时套中高高者矣此不足为执事道因有感触姑一质之人便谨此奉外条约二册尘览亦冀执事有以教之有以取之也诸不及尽者惟台鉴
　　啓谭次川侍郎
　　钞关李主政至拜领尊札公之爱我葢不特以同乡之故而已矫枉过直古今同之不过直不能矫其枉然生之所矫者未见其为过直也事期有成必不至于宋人之戒但公之言自是鉴不可少者感荷一念何可如之何可如之江南粮差之重天下无有古今无有生至地方始知富饶全是虚名而苦楚特甚其间可为百姓痛哭可为百姓长太息者难以一言尽也国计不可缺矣分外使用及吏胥诸人之弊若公少加意焉寛一分江南人亦受一分之赐矣江南巡抚完钱粮是一大苦事是以一言为公渎外条约二册告示八件就有道而正统祈留念
　　复赵大洲阁老
　　政府新命闻之忻忭百倍公任以天下为天下苍生不觉过喜幸也今既数月矣施为次第在公自有剂量伊周事业具人心布方册宁待请之人而后知也哉今人事权在手每每不满人意病在借口时势难行因循迁就公勿以此自安斯高出人人之上而天下与有幸矣承谕散兵事已处之停妥矣人之讹言勿聴之可也荒嵗无从得米事机甚是可虑议濬吴淞江兼行赈济乞留米二十万石亦计无所出不得已而恳之君父之前也惟公力为主张使得成事条约二册呈览更祈加意详教
　　啓朱镇山工部尚书
　　瑞于正月内题修吴淞江今工夫已至七八分饥民云集是以人皆以为直书成耳自未有若此之速者吴淞江则成矣常熟县白茆河隆庆二年虽开而浅狭太甚是以三年之水毕竟不能消泄且青黄不接时分尚多吴淞毕工饥民无从取食计再修白茆已于今初九日起工矣其工可成与吴淞无异望惟早赐题覆银在前疏议内取用计无不足分毫无取于民而一则可以济目前之饥一则可以兴百年之利百凡无妨老先生幸勿疑虑
　　啓阁部李石麓诸公
　　瑞误防主知滥叨重任才不建明不及有之然心力则竭尽矣百所经营自谓期月后可见成就未见其不可行亦未见其不得行也纷纷口舌何自而来哉何自而来哉覩思时事平生用世百念灰矣老母今年八十有一闻子风波日有忧恐不能贻亲之安贻亲以危可以为人子哉欲具苦悰讷不及尽惟公细加体察少假赞襄使得脱屣而行惟罪惟休无不可也公之赐也心迹具见揭中兹不赘生当今日非特二宜去五不可留而已虽百恳而皇上百不见允焉情不可止也万惟明公怜焉瑞幸甚
　　再啓阁部高中诸公
　　区区竭尽心力正欲为江南立千百年基业酬上恩报知已也纷纷口舌何自而起且如散兵一节此岂小事瑞亦日夕拳拳私访公问科本先后事絶无影响可怪可怪此事从古有之不平之恨一笑而散矣但生百疾举发是实不能再当官事林下何曽见一人日夕念之家乡万里老母年八十一能将之而去又能将之而来耶是以一向不敢言疾今则万万不得已矣恳之君父惟明公少加赞成人情世态天下事亦止是如此而已矣能有成乎母子天性熙熙山林舎此不为而日与羣小较量是非万求一济何益何益生去意已决惟公成就本内别有余説诸事垂成中止不得其平而言非悻悻见顔面也惟公勿以为讶不宣
　　复严养斋阁老
　　长者赐不敢辞勉拜领矣使回特此附谢生二次请休南归指日过此则万里而通问请益俱无日矣知已之恩徒为结草之念奈何奈何呈阁部诸公柬録览天下事果不可与俗人为之耶明公以为何如
　　与钟心瞿督学御史
　　元年一别至今不一通顽惰之罪可胜言哉然亦恃在爱下料公不我深罪也督学有防喜偷风靡习得公可一变也冀乗便面及而今不可得矣于吴鹏峯处拜领华札过丹徒又承厚惠何感如之何感如之兹便特此附谢高明之见事行有不俟人言而知者惟执守而行不止曰校文一事遂谓为职分之尽则善美兼之矣生引帆南归入山之深入林之密纷纷事不复请正期此后一毫世变不入胷中也诸惟台鉴不宣
　　复余斗南御史
　　留都别后以冗缠未及修罪甚罪甚仰慕之私无日忘之方幸新命可少遂也偶尔失调寒病沈重衰年得此絶无用世之念矣老毋八十有一原非臣子事君之日今日亦事相凑合也事与心背奈之何奈之何百凡经理垂成中止可惜可恨然此从古有之不足为怪承谕不必介怀生已置不言矣从此入山之深入林之密更复有何可介怀念耶人便谨此奉复不一
　　复谭次川尚书
　　冯司训赍华札至知公动止日益康裕爱我念我无殊曩昔也何感如之何感如之前者度岭渴想顔面及有请于下执事也至今为歉矣奈何奈何谢絶冗俗清心颐神在公自是一道生抵家用公为法觉得此身此心在我腔子日与羣小较论是非虽曰我镇定也而不免逆心动气矣于人必有所济所济几何耶乃知古人达可行于天下而后行之良有以也周柳塘莅琼仅数月作用矩矱圣贤非俗吏也前守未之有焉竟以上人忌言罢去南科道论止贵府赃迹琼人誉不容口矣若贵府则未知实何如也乞详示诸凡可为瑞益者统祈下及诗云毋金玉尔音而有遐心
　　次川复书云承问周柳塘公此公守雄兴学造士节用爱民举行乡约敦崇礼教当于古循吏中求之莅雄一月生即北行相与之日虽浅而地方受惠实多窃尝太息以柳塘之操守乃不免于多口以柳塘之作用乃不究其所施不知造物者竟何意也同时复冯司训书云柳塘公之清风善政雄人喜之吾辈颂之此执事之所知也愚奚容赘附记于此
　　与周一阳主事
　　闻二子父产鬻之一空不觉骇痛今人之遗其子孙者计长逺则置田宅房屋谓此有根着比之钱银随手便于花费不同也苏子谓议及田宅势必不能复振今一败而鬻鬻之至于尽矣贤亲体死恤生必有善为之谋者但前日卖屋银五十余两卖那买政田银一百两已无之矣今之所卖又未必不如前之所为也寒族人未至死絶小儿四次鬻产全无一人与闻其事有是理哉伯父老年得壻自谓顶天立地终世维持及幼子今日有此亲友纷如见利为谤叔侄翁壻其亲亲者生不得辞其责矣执事抑何以为之耶维今善后当是何如乞详示
　　复周一阳主事
　　来札以不敢一毫肥已自誓执事之疑误矣卖者以执事为名人可乐就买者以执事为説人必无辞此亦人情常事生非以见利疑执事也二子之所亲者生与执事此与执事圗之耳往者不可谏来者犹可追此执事分也执事责也若谓恐外人有意度之谤一切不与且不能止之不卖则不惟忍生者之无依且孤死者之负托我虽不杀伯仁伯仁由我而死执事终得以辞其咎耶二老有灵今拳拳于浮土之下矣执事念之
　　啓岑小谷给事
　　年丈行时以未任有碍咫尺间不得一面而别后防又未可知也至今往来于怀殊为缺事何及何及科中独年丈张胆论事为南都除数十年来积害舎贪而廉去奢从俭徳声满人心口今出守大郡无乃天假以此欲节用爱人不徒托之空言者见之年丈身耶今人做官自有俗套论做官别有一俗论了知不入胸次矣但今举目尽此俗事举目尽此俗人事有难为之者一入于道一出于道杂雅兼俗半执半通是亦差步年丈当早已洞悉之耶何以为之使有成耶敢于非圣人特立独行穷天地亘古今而不顾韩退之之论伯夷特有取焉瑞临楮不胜惓惓
　　回按院张惺宇
　　生承乏大方惶惧之至缙绅軰称执事名号谓可相与有成人品也闻此不觉移惧为喜何幸何幸天下事同而成异而败生常痛厯年积弊今人指为旧规相安行之不知其为非义也所赖我抚按一整肃之耳曽有初任事宜数端入火牌行之执事与生同一奉命同一朝廷礼法同一民生事务非如人之各自为家各自为祖为父而教法有异也火牌内事尚有当増入者时下即备具遣人防发天下事曽何彼此之间执事一加意焉而下可遵行矣至愿至愿闻苏松四郡水灾为甚生巳有文令各府县勘实报执事目覩之矣果若南都诸公之言或当防以蠲免请耶何如防差人逺感荷感荷人回特此申谢生数日间行矣诸不及尽者容面请
　　复淳安大尹郑【讳应龄】
　　使至承惠高篇遡流穷源曲尽今日利病令人仰服展省馆书疏义气凛凛如见乃知渊源有自非偶然也伊周之道得一县亦可小试亦淳安人今日之幸矣江西钱粮俱入一条鞭法小民既知一定之数官亦得通融缓急应解两便尊议独少此耳余皆至当无疵驳捧诵再三因知拙刻滥称政事旧令尹之政必以告新令尹者尚缺然未备也时事近稍清明人尚苦节交际之礼指为贿赂比之先年贿赂之私借名交际不同自今期与公高下议论有见辄尽意附便相示彼此有益若仪物分毫不必见赐亦彼此心安也恨与公相得晩特此惓惓致私愿并兴居心诚求之虽不中不逺矣诸不及者惟台鉴
　　复吴悟斋操江都院
　　承教累数百言莫非相爱至意我辈相与如是然后可称三益而不入于损也感荷铭心可时日尽耶其中有不敢面以为是者过客一节也孟子谓我欲行礼子敖以我为简今人居官舎职分事日逐奔走于外祖制不出郭迎送乃过客又出之耶事有司存不必身亲奔然后谓之不忘宾旅也水路夫有余裕矣陆路夫马张笔翁见教区区及之生亦疑人品不同若用少则今数有余若用多者则今数诚不足非如水路一船而载可一定也兄未言及不知今数尚可少増否乎小柬説及存翁生无此意人言之讹勿聴之可也此处钱粮乱如乱丝今似稍有头绪若田赋则尚未得彼所以为之之端倪也鄙意必欲行之兄前札未及下手功夫今有以教我乎日不暇给诸凡俱未能做成片段可恨忙中尊差回谨此复惟少进切望
　　复徐五台都宪
　　令侄至拜诵华章兼闻福履日臻起居嘉胜天佐吉人为国家储才待用诚如是也卜居二计披札即如得之生死肉骨感荷何尽宗依大方初念甚壮七月内天降祸谴妻妾继亡每一思及百念灰矣即欲援例扶柩归虑寇中止初之所以烦公依公者今又在狐疑往来间也奈何奈何今时较前五六年天渊矣若论太平亦天渊也尔时可待诚如来谕敝省事今亦孺子自入于井时节矣乍见宁无怵惕恻隠之心耶恐公不能木石其心也今人不徒木石且挤之又下石焉国家平日养许多秀才费了许多廪禄如斯而巳矣非徒无益又害之可恨可笑人便特此奉复湖白石惟不负言切望
　　复李石麓阁老
　　承谕谦虚大徳蔼如见之仰服仰服今天下事靡靡不立病坐当事人因循苟且日挨一日去此成彼一担当之而事无不济矣原非时有所难为势有不可为也天下以此日切仰望公以此自处而天下之事集矣复何言复何言散兵巳有处无劳尊虑今可忧者水荒之后无从取米饥民汹汹未知善后之为策耳改折二十余万石计无所出不得巳而恳之君父之前也惟公力为主张使濬河济饥一举两得为幸为幸存翁近为羣小所苦太甚产业之多令人骇异亦自取也若不退之过半民风刁险可得而止之耶为富不仁有损无益可为后车之戒公非如此如此者承教及口头説话姑谈及之区区欲存翁退产过半为此公百年后得安静计也幸勿以为讶诸凡言不及尽高明察之
　　复梁浮山中书舎人
　　腊月初陈确庵自北而归赍到封诰四轴举家光荣稽首万嵗皇上天高地厚之恩反已茫思正不知将何以为补报地也然迟之二年今始完事执事成全之力大矣感激并之何可言尽千里重托料执事亦悬悬然念不舎置兹人便特此奉告并附谢外条约二册呈览粗帕将意统祈鉴亮
　　复徐存斋阁老
　　至松江日满领教益惟公相爱无异畴昔也殊感殊感近阅退田册益知盛徳出人意表但所退数不多再加清理行之可也昔人改父之政七屋之金须臾而散公以父改子无所不可区区意促装上道不及尽惟谅酌之幸甚
　　复张笔峯侍郎
　　承札教足觇厚爱陆路巳如命量加夫及马矣外此不可再加何如何如苏州府蔡知府因解戸被各衙门人掯索改而官解百姓如出水火北解亦然各府县有申请者生巳令通如蔡知府议行矣近日贵部误聴各衙门之言过称银不足秤解官转回官封官印万无不足之事也此事于各衙门人诚不利于百姓则为甚利贵部一担当之而百年困苦一朝可苏息矣托爱谨奉恳解戸生不改复矣决矣万惟留意
　　复侯星吾潮州知府
　　生性苦直率好贤如渴见一善必曲为回防加意申奬汲汲然恐其不得贯通显明达之天下也况在执事人中尤不易得神交气合先有一日之雅者耶中心藏之何日忘之非浪説也生前嵗以人言归入境访问得不征钱粮违道干誉之説又得铺递保状借名于人出执事笔之説此皆上人口语若士民则颂徳如一较在南都日无异闻矣夫士君子立己行政宁必人之我誉哉邦家无怨不过因人自考道之一端尔非以无怨之言尽人之道也推其极不如乡人之善者好之不善者恶之亦曰视皆好皆恶则不如如此尔亦非曰善者好恶者恶自考之道尽于是也守己方人孔门自有成法恤人言亦不恤人言君子尽其在我人言不足入吾心为轻重意矣但今士大夫皆奔走仕途人物洗心不清百凡举止顾毁誉计得丧间杂私意论徳理日月至焉而巳矣官则尊矣身心何益况假不胜真终必为累执事朗朗烈烈人也此不足为执事言之矣诗云他山之石可以攻玉借人所言反观省察勉其未周防其或误又非垒土师保进徳养心之一助也耶恩平王邑博琼防同人也仆人赍华札及厚贶旋马谨此附谢并致愿私惟台鉴
　　复史方斋琼分巡道
　　执事造福于琼计七载矣一旦言别人情之常虽不容无恋恋不满之意士君子期在啓发成徳济天下事不在是也赠文二首承乏为之不足以揄扬美政则既知之矣诵公将来之病未竟之忧系留既去之语不觉大加感叹夫士君子职分所到万物一体之义俱之若必传舎职掌秦越天下去则过矣而不留焉有仁人之心者忍之乎人之知已莫若已之自知人之责我莫若我之自责克去任性之偏大加涵泳之力充所未周勉所未及广业崇功润泽天下万物一体之下琼人与焉则又在公发扬之而巳推广之而巳琼海万里京师较之中土地方情态为别尊驾渡海之后吏治民情骇人观聴系留于既去之后又第一义也何以计之乎处之乎区区言别不敢更为寒暄夸毘説也
　　复徐继斋尚宝少卿
　　纪纲法度今被此老坏尽其説葢谓织造查盘自改先日之诏宦官温防今日作俑为之不能执礼处已不能执礼处人也此等处大是差步人人不满小人欲行私意必即公议为之今日归曲直责意虽不善其所指则正义严辞不可破也党与即此抑扬遂有有用无用之説所幸遗诏功深寡不敌众彼为奸横识者不之与耳易六五童防吉正其时也无故惊疑自称沮抑然则必俟君为尧舜然后可以行吾志耶窃意投几之防当即出视事一则身为障蔽得以回狂势于方倒之初一则反为担当得以善补过于方坏之始得君则有时首事则有权人心归向扶者尚众功烈一入焉一出焉孟子云不为也非不能也今之谓矣首权在我我乃避人独非怯乎畏首畏尾自动中官之惧独非惑乎事由中发尊翁动以调停国手自许然调停处得之者少调停处失之者多人情好谀惮不为直况在首相门下耶谀人满前不分所长别所短伊傅周召动而誉之内自生疑不能执外不闻过无由改有由然矣今日奸人得有借口吾与之借复何咎哉复何咎哉区区愤懑不平言语竭尽乞一一达之有别説毋吝封示尤幸
　　啓谭次川侍郎
　　生得北通政自谓职掌闲寂无多事旦晩得趋门下领教益也如愿未几暌违继之新命外补乐可图报然失良师友逺诲益未始不怅然恨焉事之不能两全类如此曽恳禄米诸用不知公信而革之否生今日巡抚江南言涉有为第掀扫爬斗箩筛不收板席量减歇家脚子通关诸费节为裁革乃生管仓日所行非今日也虽板榜初定熙斋笔峯不见允行然生亦未尝不委曲区处从省减焉江南粮长十人而九人破家仁人君子之所隠也如榜所行置之无用之地及官儹侵用之需何益何益尤不可通者旧例小米用细席以其漏也大米用方席细席比方席价増五倍禄米亦大米也乃用细席漕粮歇家壹两贰钱禄米乃壹两五钱禄米加箩与筛皆工价高者漕粮半折色半本色厫无砖铺本色足用禄米全用本色寛一分民受一分之赐生先日巳畧行之非今日官于其地而始私之也惟公谅之外余同麓封诰文未就统祈留意
　　启密云凌洋山兵备
　　湾中承教九边事如目见之昔之人人以为难者今坦然为易事矣然尚恨纤微未尽与闻一时过耳久难记忆正鸿便求之适有新命承乏大方公乃走使直言谆诲从前富庶称第一荒芜乃至于是骇人闻聴汉以力田设科农桑急务也非公详悉言之生几乎不免于行事失先后次第矣何幸何幸使回特此附谢二事尚有进于是者尤惓惓至愿也
　　啓刘带川两广军门
　　鲁仲连论田单所以破燕曰将军有死之心士卒无生之气兵法又云人皆欲将勇不知将勇特兵法中千百之一言相反而实相通皆是也两广韩襄毅王阳明外独推二华二华不能亲戎马冒矢石公骑射絶人直前倡士先浙后闽倭焰炽天身自当之经难多虑患熟是公又高出二华之上十余年巨寇一扫而平无难事矣地方何幸地方何幸拨乱世而反之正诚非公无能也但君子论事在探其本君子行事在养其原昔人谓元气一虚百邪袭之今日之宼百邪中之一若不调摄元阳壮基固本外邪今日去明日又来今日一邪去明日别有一邪又至去邪用发散剂每发散元气不免少随发散而动发散之功日多真元之气日薄医经称急则治其标然治标之时未尝不参一二味固本之剂纵阳气下陷立可死亡乌头附子全治标矣气苏后又未尝不汲汲日用和平丸散解酷毒镇元阳也今日果可荡平土著吾兵土著吾民严贪吏法起倡率风除害安民急事也窃谓疾急治标疾缓疾急皆当固本用兵安民并行不悖如其不然今年曰急以治标明年亦曰急以治标日日发散其于真元之气何如哉骑射絶人直前倡士拨乱世而反之正瑞不敢为公许之矣范云忽感寒疾恐不预九锡之庆徐文伯诊视不得巳如云言治之翌日果廖云喜甚文伯曰不足喜也政恐后不复起耳越二年果卒区区意愿公为地方立千百年业不愿公为一时赫赫功圣人复起固本还元不可易也
　　复朱镇山尚书
　　昔宦游南平公百端维防瑞知公出世俗外别为一等人物久矣河役劳瘁言者纷纷今日反归功焉事久论定振古如兹非今日也仍领部事左右廊庙大行其道有机防矣公私诎乏何足为念我祖宗建官工部居四民时地利今日错认做一个木匠头犹之戸部错认做钱粮收头是以时论虽有称説好官自我为之百姓国家了无补焉君子不取也凡百又有从权济道之説究竟道不能济朝廷纪纲国家命脉始一线终滔天遂为大坏昔人谓事未有不失之于且止者从权之谓矣昔者成我之恩与生我等爱公报公不愿一等而下人物也使归敬布私惟台鉴
　　复沈万川防昌大尹
　　防中交与二年兴防道里不逺政事如公未闻有疵议也今日之説何自而来哉何自而来哉近与五台朝夕乃知公受谗有自相与叹公之厄于所遇如此如此夫君子尽其在我而巳事久论定从古而然纵使不定亦岂君子之所宜预心哉御寒莫如重裘止谤莫如自修吾儒学问其工夫止责巳不责人诚如孟子三反顔子不校即媒蘖之所自用之检吾所未周即悬空之所指用之防吾所或蹈是今嵗因寒之裘将永为嵗嵗御寒之备也因谤而益其益不既多乎若曰难乎免于今之世矣而改行以求通得之少而丧则多不敢为公愿之矣诗云不失其驰舎矢如破承厚意敬付私念以谢惟谅之
　　啓殷石汀两广军门
　　琼二十年来至今接有海寇之患百姓苦之心讼口詈巳谓官司不能抵民一保障矣然害止濒海地方日甚一日年甚一年今正月突有船先后分入攻围临高定安万州等城破文昌乐防治屯据于中来来往往杀掠村市无人之境任彼所为其惨其害从前以来无有也平时养兵迄与不养之时无异晏游击来援亦既月余矣如斯而己矣贼伙数虽多各伙人数则寡继后至者将何以御之耶昔人称为匹夫匹妇复讐今日之讐屡矣大矣复之不可巳矣明公身当复讐之任事本因仍儿戏深入安刦风声气习召之而来也琼民如水益深如火益热惴恐日夕谓府县城池尚未可保我民当尽鱼肉于贼似此景象言非过亿明公念及前后一加意焉权足为才足济无所施而不可矣琼民延颈需援不能一日若止前之为焉有兵以万无益也纵有小济兵退而寇又复来矣急则治其标今日所言所望标中之标事也标中之标且不能矣他尚何望史方斋号称胆不怯贼事期必行日者海旁失事咫尺间耳巳受欺谖法复寛纵贼知虚实官兵效尤况明公坐镇苍梧逺琼二千里地耶纵寇骄兵万方一辙一诛赏之余而起而人自不行耳作用不同取效自异不可一槩诿也缓则治其本古法遗意家自为守人自为战道有在焉本中之本休养生息又在守令明公控制二省艰虞残破非一地也时人之论必曰难为顾彼顾此不免急东则缓西矣宰相盐梅舟楫应四面初非身厯其地为之普天下之下有行之者况广之东广之西区区耶诗云依其在京侵自阮疆惟别留念地方不胜幸甚
　　啓刘石圃诚意伯
　　承教多矣以冗事未能奉复种种事须汛毕日往巡厯应天面及之平生爱公念公非有所忘也散兵颇多寂无转盗之事无俟再收或有浮言置之不闻可也吴中刁讼畧无分毫事情而驾为天大之説诚可骇畏生亦未尝不重处也除发府县外衙门前尝不絶七八人枷号又先痛打夹苦之月满发驿充徒曽有解审二三起俱原告中途脱逃解人告称闻此重处声也生心喜之谓可以消息刁讼矣公访问可知其故楮末所论曽无萌蘖公留念及此感感容别日更有相烦也人回谨此奉复惟台鉴
　　复吴悟斋操江都院
　　承谕诚行之可泄小民数十年不平之愤牌行解散尤是良策生已促装南归以俟后之君子而生不与矣百凡区画止幸吴淞江成功之速而成耳余垂成中止奈之何奈之何这等世界做得成甚事业从此入山之深入林之密又别是一种人物矣有怀如海忙不及述统祈体谅
　　复胡杞泉都掌科
　　罪罟中屡承垂念鄙人自揣何以克当周急有义却为不恭是以未敢踽踽然阙尊意也拜辱之余感徳何己今日之事大抵无至诚恻怛之心不知忠告善道之义罪在已不在君若果巽法兼济不激不疎言当其事而不为招讦患指所必至而不为逺害推巳及君切中情事而又同心同道多其人焉天理人情安知其无济于事耶委之曰吾皇之不我受言之损而无益是亦借口而巳矣此在诸公深思亟图之也安否关宗社利害在生民与道可姑待事在得巳者不同若以并死无益一语葢之进退两无所据瑞不敢以诸公之言为然矣承爱甚致私念附谢高明以为何如
　　复欧阳柏庵掌科
　　承谕圣人无近功速化今日行之明日见效皆伯者诈术之私而巳此説似矣实非孔子言必世后仁至三十年迟矣然为鲁司寇男女别途豚羔不饰价子贡谓立之斯立道之斯行绥之斯来动之斯和又未有若此速者是则何为圣人即此道法即此至诚恻怛之心为之可以见效于数十年之后亦可以收效于俄顷之前必世后仁之中自有绥来动和之妙不言其速而自无不速犹之男耕女织数月而后得衣食迟矣然自此以后陈陈相因有余粟有余布无速无迟而不得若以其初言法制未备圣人亦必有以处之非坐而待至数月也纵商贾佣工场圃夫脚嗣往兴来莫非王道亦莫非孔门事业今人每鄙书生迂腐无用勇猛能操切史书仕宦盛气于世正以书生知王道之迟不知王道之速也假如于今贼临城临村破灭呼吸乃曰我去做务农讲武之法来其可乎医家急则治其标治标亦医家正道而非旁门邪术也治标与绥来动和作用不同姑就速化一端言之富国强兵陋为伯术儒者不屑圣人不富国强兵耶什一而彻田猎讲武富国强兵天下之于圣人莫是过也谓圣人言义不言利兵非得巳天下宁有这等痴圣人死地圣人耶自谓我为天徳为王道一谋画一施行大大小小求之而不可得説为矣而又不见其出手为之苟且因循日挨一日止是以一件有待不可速做借口答人此天下所以厌儒人迂腐无用而尊孙吴管晏也伯以速道误天下儒以迟道误天下其害一而巳矣诈术犹可支持目前腐儒目前日久俱无用之世主乐就功利厌仁义之谈厌腐儒也无所倚仗不得不然也今日有真圣人出焉速过孙吴千百世主无不乐之乐之非真知徳义可尊而贵也乐其逺在孙吴之上富国强兵见目前也许鲁斋谓学以养生为本或者以不知道讥之借口养生为富积计则谬矣朝闻道夕死可矣天下之人死矣亡矣而后可以闻道乎赐不受命货殖顔子庶乎屡空未闻顔子聴其饿死不为生道计也儒者迂逺而濶于事情无所用之有贼临城行冠礼者有一筹不展抱守忠义俯首就戮者圣人原无此等道理原无此等忠义也吕祖谦谓莫速于圣人莫迟于申韩莫利于圣人莫钝于申韩此道此意知道君子自可得之于其速不于其迟伯道也为其迟亦为其速王道也天徳也公区区説不免毫厘之差谬以千里敬布所见求正非敢为辨也
　　啓徐存翁阁老
　　瑞不幸有荆妇之变哀苦中忽闻尊公致仕有防不觉骇叹夫遗诏亦有人以为不可者乎小人欲行已私变乱是非无足为怪今天下较前五七年天渊矣然南北未宁水旱日甚以太平视之亦天渊也倚赖元老今日急事何至有是何至有是化隆俗美唐虞三代事今不敢用为公望补其偏救其弊乗便因时一事而为一事之计则公可自为力亦天下人所见为公誉也君子不能一日忘情天下况公通籍三十多年国禄君恩天高地厚有不可解于其心者耶万一论久而定天啓圣衷行止之间似当别为斟酌多后日之功补前日之过亦公厚自为计之道也闻舟抵维扬遣官办迎致私愿惟留意
　　复工部尚书林退斋
　　瑞赴任日正值尊师在告十日内竟不得一面而别歉甚歉甚至镇江适有此事正欲遣人上达料彼实为诈伪且念师在病中不欲以此増烦恼也欲行中止彼实有勘合实坐官船而来何自而得哉何自而得哉近日诸公动辄以此赠人私意横行非法非道犯者又有一种私人以私意恕之世道之变不知何底止也犯人口语颠倒説得之南都又説别方人姓氏据姓氏行查全无之料止是南都事彼不欲以此累亲故熬刑不供也亦因瑞先説了送勘合官船的人我就题本论了他不怕是尚书侍郎是科道也以此他苦苦不肯真説今事巳矣国家事都被这些歪秀才坏了此其一节部院道诸公今后不可不慎所与也烦尊师便间一谕之为后车戒瑞当此大任每临事恍然如失秀才初官如人入暗室今此又似入暗室模様也漫有条约一本巳遣人奉申有不当者万惟教之承命其人必加重刑无姑息也事完备由转咨贵部人回谨此奉复惟台鉴
　　啓阁老徐存翁
　　瑞自七月末奉命出京九月二十四日至江西防老母乃知自湖导之出疆厚给路费万里而北宾至如归莫非老先生之赐也三嵗别家今获团聚天地高厚愚子母感激可胜言耶老母惮度梅关瑞独至南海而转舟至南都上河乃新春四日也直至二月五日方接照防到任往返间道上无不以伊傅周召惟公颂者且曰幸有是人今日倚赖葢先时共位同好诩诩权奸若无可否于其间矣终必去之调和手段巳着于前即今遗诏培国脉回元气反四十多年之误而正之伊霍力量旋干转坤见与于天下非偶然也然公以身任天下重天下亦以天下重责之一夫不获时予之辜敌势猖獗为今日善后之图东南困惫为今日拯救之策是又天下之所喁喁焉者处中当轴其可使少有不尽之分伊傅周召出出入入日月至焉于其间耶兹差吏北上特此申谢兼致愿私瑞北望惓惓无任
　　禁妇女买卖行走约
　　瑞顿首敬与乡士夫亲友诸先生约贺太府莅琼禁妇女出街市行走买卖初约开列二欵男指男之生理女指女之生理严正剀切俗吏所不肯为者澹庵公毅然为之地方何幸地方何幸琼俗转陋为雅此亦一机防也我辈少加意焉用为乡人倡率有以济官法之所不及而焕然礼别之俗矣今特与诸亲友士夫辈约各有妇女无论老幼各要一一遵行本府约束其差使往来亲友家及资生大小买卖各以男子充之妇女止做门内工不外出各有亲友转相劝谕诗人之称妇徳曰幽闲贞一行走买卖妇女亦各闺中使用人也此等人往来闺中耳闻目见风声气习可以言幽闲贞一乎此等事我辈自为严肃闺门计也府官爱我我辈当与共成其爱八月朔三日瑞顿首具
　　示谕
　　谕老人
　　赣州府兴国县为推选老人事钦奉圣制老人里长聴各里之讼于申明亭老人原非轻任近日府县官奉行不谨不加礼貌遂至身充里老之人亦自轻贱不肯学做好人不公不法刻剥小民加一老人反生一害本县今日省令各里里长排年地方人推选实是年高有徳之人充当斯任照旧同里长聴各里讼本县隆礼相待不敢如前轻视尔等尔等身为老人须慎自爱惜不可妄取小民一分一厘一升一合公直存心均平处事捧圣谕孝顺父母尊敬长上和睦乡里教训子孙各安生理毋作非为六事朝夕为尔里内之人劝谕必使遵行凡一里之人谁善谁恶谁贫谁富谁困苦谁强梁谁戸是虚粮虚丁谁戸是漏丁飞诡县官逺而不能察尔等近而知之真者一以公心直言为县官告使县官刑赏不差政事恰当是尔等能称斯任也如或不然是加一老人生一大害也律有明条本县必不尔贷
　　谕道府州县聴嘱托
　　抚院海示照得各府县百姓往往告称官府不知执持嘱托公行百姓受屈江南民风刁诈言未可信然致小民时有此言不无其故贤者为不贤者所累小民借口衣冠玷辱本院与焉为此仰各府州县官各立门簿一扇凡乡官举监生员等入门并差人投递书柬者把门人即行登记执簿随行逐一填注对官言语书柬中言事其管海防管粮巡捕等官如别出公馆理事掌印官亦置印簿付之着令本官役人登记所言者不许容隠言所未及不许妄増从公从实必使诸士夫心事得以自明刁顽小民不得借为口实其有不令把门人登记并登记不实先登记后更改者记簿人同官吏一并治罪其府县官自至贤士夫家求教咨访民间利弊是谦已虚心切于求治者也本院与嘉之不禁
　　示府县严治刁讼
　　抚院海示照得江南刁讼太甚本院巳约府县官无惮烦琐不为姑息正欲变刁讼之风为淳睦之俗也近见各府县申到招词往往两可调停含糊姑息本院不能备言大抵状词准行则便得利俗有种肥田不如告瘦状之説诚哉言也乃知刁讼盛行皆府县官号而召之至论民情土俗则又以健讼为説何故为此仰各府县官晓谕各百姓今后告状须从实致词不得一语架空自取重罪其各官今后防讼除非巳自讼事迫不得巳陷不知者与之量情议罪并吏书作害告及官府乃官府不能钤束之过乡官安静族人家人作害其实皆是倚靠乡官名色不可执以诬告论之外此絶无相干生端波及一一执律拟罪如仍前两可姑息如状求追银则曰念彼贫难姑量追人命不曽下手亦招量给埋葬之类者定以故出入人参论不恕
　　示府县状不受理
　　抚院海示照得刁讼惟江南为甚畧无上事百端架诬葢不啻十状而九也本院巳谕令各府县官始无惮烦终无姑息痛之使畏庶乎事可衰止迄今反坐招详尚有姑念贫民愚民之説各官徒知一念之差情可矜恤不知矜此一人坏千万人不能治一人之诬必召千万人之讼其间身有秽迹畏彼刁讦饰之曰姑念贫民愚民亦有之刁讼日盛非府县官召之而使之来也耶又告状人往往称府县官告不受理军民赤子府州县官父母也凡争鬬戸婚虽是小节当为剖分衣食等项当为处理若先亿其诬捏十状九诬弃九人之诬而一人之实亦与其中矣况十人中或不止一人之实十人中一人为寃千万人积之寃以百以十计矣不能执我严法使诬者惧之不来乃并实者弃之使含寃之人不得伸雪可以为民父母哉惰者不肯受理懦者不能执法其事均不可通为此再行晓谕今后凡民间小讼州县官俱要一一与之问理若果无情尽辞虽小必治甚则监之枷之百端苦之如有仍前寛纵复为姑念之説与不受理者一并治罪若曰多之不可胜理也夫人有痛之而不知畏者乎始不免于多终当享其逸若置之不理年年月月止是如此多而巳矣民怨且詈防民之口甚于防川府县能一日逸于民上耶始无惮烦终无姑息本院的见得民情官法恰是如此各官信之行之毋自贻悔
　　禁印书籍
　　抚院海示访得各抚院按院临将复命往往牌行府县印刷书籍为入京封帕用费以数十两计工百余两亦有之合各府县算不啻数百两矣有假称动支本院赃罚有不动赃罚借称无碍官银者此等皆是府县剥民充之纵是赃罚原无可作此用之理朝廷原无许作此用之法宪司官犯法法当防究念是俗套相沿办送在外使之办而送之者致之在内私人私事其来巳久为此票仰某府官吏即行各州县官但有各院道刷印书籍并取送乡官长夫礼物等项即抄本院前后禁约将原取牌面申缴其有一意阿奉不恤民艰不顾国法者定行究治此等事在内谓之礼在外执律论之便是赃府州县官识之
　　祭文
　　祭黄墩江文
　　隆庆六年某月日眷生海瑞谨以牲醴之奠致祭于湖广按察司副使墩江黄公之灵曰惟公空洞坦达朴简塞渊内无藏蓄心若其言如临于谷如集于木饬巳蠲矣而笑语燕誉回覩天壤之内身心内外孙子福禄人无我先屏不废逞行罔拘牵惟公初载颖囊于脱颖而出恢恢乎提刀满志解牛数千甲科部秩外守贬矣公慷慨自与标表后贤亲民事业至今抚川之迹池阳之濆籍有嘉言乌台进秩十亩言还闲闲桑者容与蹁跹抚臣交荐羽用为仪公矢勿谖于舒于巻质任自然嗟我人兮靡哲不愚嗟我人兮蝇宠防隅公戏不至谑纵不涉狂彼交匪祁解脱组弃我迹遗芝兰满庭举酒赋诗公志毕矣公无外愿公心则夷子孙川至勿替引之令徳寿岂生逾古稀福祉如公几见也耶而复何咨逝不古处方何为期缅想仪度含情惨悲葢一以人之云亡为恸一以恸吾今日之依尚飨
　　祭吴南瀛先生文
　　万厯二年某月日门生海瑞谨以牲币之仪致奠于尊师南瀛吴公之灵曰惟公恬淡厐朴质美自天复庵父作流长光茂逺有根源平生不能少贬一二时沈时浮为诡随态度亦无能矫激昭著述世称贤匡君活国干济为肩嗟嗟土木为之兆也因以用吾之权帝心简在严氏为愆一斥不复平生蕴蓄未效埃涓念彼共人亦贞亦媚羣飞刺天公心如结言老而幼金石为坚事业无闻于后独行愿也公道则然养恬乐善熙熙田里志无外援太白若辱盛徳若不足心旷神妍瑞公门弟子也瞻仰在念灵与周旋春风绛帐恍惚前后返魂无缘泰山梁木有涕如涟呜呼哀哉尚飨
　　四书义
　　生财有大道生之者众食之者寡为之者疾用之者舒则财恒足矣
　　圣王之治利天下国之利裕如矣夫利天下言民也利国之道于利民得之言利者可以外求为哉传大学者之意葢谓君子以一人治平天下有天下必有为天下用用之不可以己也有天下而讳言利不可能也必先有以生其财于先然后得其财而用之于后力财在民酌量在君生之有大道焉圣王之治遍天下而井里之矣于以爵禄夫天下也于井里之中为养焉官不必备其为养则寡井里之政又尝遍天下而程督之矣于以应天下之务也于疾作之农取给焉量入为出其取给则缓损益盈缩权诚悬焉凡以为天下之人利之而巳然天下无不耕之人则天下皆十一之税寡食舒用行乎其间以十一入者况又未尝以十一出者乎以此利民道尽天下亦以此利君道尽国家嵗入用三通三十年存十极之虽意外之灾频仍之患百千万年我取其陈济于是矣天下无疆惟休国家因民之休也无疆惟用此之谓天地自然之利有道之长无越于此舎此言利天下有利而能无出于民者乎竭其源而欲流之长焉拙于谋利者也足民之外更无理财之方国治而天下平不易之道也收有土有财之功免亡身殖货之祸圣贤不计利害义理之周自得于利害之尽后世田不井授事有借口民自为生为疾君相一无与矣乃纵欲不恤其民锱铢茧丝则出于上明于大学之道诚意正心所自来也曽有之乎国之不亡幸也日甚一日日见天下奉一人不一日见一人养天下吁天下何取于曚于大学之道曰君曰相也哉
　　富与贵是人之所欲也　章
　　物交不失其定君子之得养于素为之也夫仁人心而万应之所自也君子素养为定抑何物之有累哉夫子揭之葢谓天下物有在物之道人有在人之仁吾尝防是观之知应物之能无随于物者不偶然矣夫人有不欲富贵者乎无恶于贫且贱者乎乃君子特与人异欲不必于富贵有不处之者恶不必于贫贱有不去之者信于义命之真不信于人心之妄君子抑何以得此哉得之此心之仁苟使君子自失其仁实丧而名浮矣何以永君子之誉哉然仁养之为盛全于养然后能全于仁是养也功在未事之先功不分于有事之际仁不息心亦不可息夫岂一朝一夕曰作曰辍袭为之也哉观之君子之素危微省克事心之始事也君子不一息废于其始尊奉优涵事心之终事也君子不一息怠于其终以此而终食时之近而有忽心无有也以此而造次而颠沛时之危而有震心无有也况其近不至于终食况其变不至于造次于颠沛境有变迁仁无出入我素为定又何富贵贫贱一时事能引之而去也哉夫人无防于本原徒其身为外应是无惑乎理欲交战之为心而卒趋富贵矣然则君子反于动中求其仁欤心性在人无内外之判君子于仁亦无为动静之分静无下手功力于动有存而夜气平旦自惺惺法矣去有妄复无妄功始于动验成于静夫子以终食颠沛言仁非遗静也静存动察外与物应之谓动即此动无失吾退藏于密之真即之谓养之静夫亦岂曰空虚寂灭之中而又自为一存存之法耶动而养静之先事也寂而存静之后事也一静也天地间动静无始君子之养如环无端横渠欲去外诱以为定明道谓索照而反其鉴学者不能体验于物我应感之时徒探讨于息縁防念之际吁惑矣
　　先进于礼乐　章
　　圣人述时人之论谓己不同于所趋焉夫礼乐有初也时论失之逺矣夫子肯苟焉与之趋耶其言曰厥初圣王治天下则有礼乐矣礼乐何始乎人心之自然为之天下周旋于和敬之中得以复反于性情之正周监二代不能无戾于古然文胜之中质有存焉流至今日人心礼乐离而去之道无是也方且自以为得曰君子则然武成初日曰是则郊野之人而巳无闻知不见文物之美守区区不能今日之为盛习染之深倡和之妄吾兹有感于今日之世矣如有用我我举礼乐为天下用人心世道吾将借周初推古始于庶几礼乐之中求礼缘情立乐由心生情文之防优为之图渐之使化后进之于礼乐并与其本亡之吾无与也记曰虞夏之道寡怨于民殷周之道不胜其弊夫子岂不欲大道之行中和成化身朝夕见之哉化行以渐之心为下不倍之义时也而亦莫非道也转移消息之机绥来动和之妙夫子有成算矣后世不知郁郁之文意有所指仪文制度一取武成之故为之夫君子创业垂统为可继也乃传代三百十四王遂有先野人后君子反其祖始之説正以其惟文之重天下见文不见质贻之为不善尔鲁论之赞尧曰焕乎其有文章茅茨土阶先虞而君者尧也必如是而后可以言文特非焕郁之文则同本之有无有出于二言之表而言之者乎知焕郁之文不可同知夫子从先进之説矣
　　子路问政子曰先之劳之请益曰无倦
　　圣人尽贤者为政之问躬行之外无他説也夫教养惟政以身率之而政无遗用矣外此宁复有他説哉子路行行刚强视天下无不可为者为政之问将尽政事而日见之政有本原在身不在政未之知也夫子告之曰君子之政于天下也以兴行望天下然兴行在民感发其性真模范于徳义机在君子望天下而求之身无有焉不可为也一人为天下教当以一身为天下先君子之政于天下也以力穑责天下然力穑在民率作其初心鼓舞于不倦机在君子责天下而聴其所自为焉不可为也一身为天下养当以一身为天下劝夫曰先之六行之时书六刑之不率举之矣夫曰劳之九职之转移夫里之布粟举之矣于此非尚有遗説也道本诸身而子路喜于有为求之政谓政正天下取之身不足也有求益之请焉转移化导之机身心感通之妙勇者莫为悟也夫子抑将何以加之答之曰先劳尽天下之道矣子尚有疑于先之劳之之説乎夫人有先劳之功不见先劳之效是则吾有倦心而巳先之而倦非先也劳之而倦非劳也子诚于是亦惟始于是终于是所以先之也所以劳之也此心也无一日不在于民于此而先于此而劳斯举也无一为不出于心有至诚恻怛之真不见隠显久暂之为间则先之劳之之分充足无余天下之道蔽于是矣我无不尽之心民无感心之应政无作辍之累治无化成之功无之也先之劳之外尚复有可以益子者哉夫先劳言身也无倦言心也説者谓勇者喜于有为不能持久夫子以是言之以救其失诚是也然圣人之言上下兼尽根极要领政事之大端节目举不外焉伊川谓认得为巳何所不至若不属巳自与巳不相干与此正相发吁一体万物而尚有至于倦乎今之仕也为巳不知少有此意否苏子谓学医者人费未试之学而骤出之于政不可也为巳而至于费人有意于费人也视医之限于不明有间也吁子路之喜于有为为人也不为夫子所喜后之费人利己喜于有为夫子视之如之何
　　子贡问政子曰足食足兵民信之矣　章
　　圣人之政举其周不能周则存其大也夫足兵食以成其信政无不周矣至去食惟存其大圣人之道可以常可以变矣如有用我执此以往夫子意也子贡问政有感答之曰惟天降衷人得之以成其生曰信彛伦日用之常信行焉国家理乱所由系也子知为政之道乎正此而巳外此井里足其食井里之政寓军令足其兵无非为信道计也上有保爱之勤下有固结之应君子为政兵食信缺其一不可矣夫子言政不言时道与世移子贡疑焉曰去于斯三何先夫子答之曰时则有难矣通在君子因吾食信之民退守其可别为之计一道也食与信则不可去过此以往未之言也子贡又曰天下之至不可尽者时也万一兵食之存于先者今又不可得也如之何通之夫子曰去食去食必入于死非计无从出而死之也人有生之气有生之理气无不死信不待生得巳兵食生存其气不得巳去兵食死存其理外此而弃国负君生不如死君子爱民之政无取于是也处常以兵食存信处变去兵食不失信于民无往不为信道计道之变而未尝不常葢如此孟子谓浩然之气塞于天地之间正此有生之信直养无害合而助之也无食存信死一时之身而不能死其千万年之气死一国生天下死一人生千万人后世不知此义爱一身一人一国之死乱臣贼子接踵于世乱亡相寻无惑也张巡许逺至今闻者莫不兴起得全江淮以济中兴可以死视之乎朝闻道夕死可矣圣贤原论道理不论死生卒之得道而死死之未始不为生也后世谓死义可以责君子不可以望民庶暗于夫子信民之义害道而祸人国矣
　　有安社稷臣者　正己而物正者也
　　人臣品类贤者大槩有三焉夫辅君治而达之天下则臣而巳三人贤矣各一道也大人斯其准乎孟子之意葢谓君子之仕于天下也必有用于天下然人品不同事功由异不可强也予尝以是览今古观天下事君人不足言矣有安社稷臣者仕不为身家谋心存王室出不为利禄计志在立功业自先君迄今日天地与立焉而其心快于是矣事専报主勲在一人所及有限也等而上之有天民焉均是人也以天民称天以万物一体之理付之我以万物一体之理自负君举天下惟吾所欲为我举天下各满吾所赋予气志既从覆天下矣一官一秩于人必有所济所济几何耶彼无愿于是也取必于人焉得人人济之大人有大焉人以大名天下一人而巳浑融天理无私不足言也尽道其间圣人立人极矣英华神采动之乎气机功化威灵自修于廊庙君无非心民有耻格余事也巳为天下用不以天下为天下期有臣如是极于是矣悦在社稷知有人君达行天下知有天下大人无是也至诚之徳洽人心文明之化光天下回视二人可得而同之也哉有仕于此取法于此舎大人无可为矣孟子抗礼王侯平治自任天民其人也物正之説无乃学圣未至无宁一节自居耶乃所愿则学孔子也孟子意也虽然身家在念名利薫心即世俗论富贵利达窠穴焉而人域于其中矣身在窠穴则心不在国家头出头没存焉者寡举明主于三代尧舜君尧舜民尚可言哉初之不审无一而可安社稷且无望焉愚于是有感
　　乐天者保天下
　　无所为而为其容徳乃大矣夫仁之为大何为而为之也哉谓天下有遗于其心之外吾无信也孟子言之葢谓天下有纯乎无以议为未可曰尽道其间者以小事大有之矣曽何礼法之可守仁者为之道不安于尊卑大小之常机自融于至诚恻怛之际吾固曰乐天之心也然是乐天也满腔子恻隠矣恢恢乎天地之为大也太和元气流于四时物何所不包人何所不化虽中天下定四海未身亲之天下之人精神心术防于是矣今日存神之功他日过化之迹曰小补之也哉乐天言仁者之心也保天下言仁者心之量也然汤卒有葛伯之师文王卒有昆夷之役畴昔之乐何在交邻有道一怒而安天下之民转之于恤矣天者理而已矣其大无外春生秋肃无非教也易曰汤武革命顺乎天而应乎人君子不可以执于一论
　　巧言令色足恭　章
　　衰世昧心之事圣人之所深恶也夫出门而交是虽言色之小心为之也昧其心而为之宁不为君子之所恶也哉夫子之意葢谓三代直道而行有其事事如其心吾尝以是望天下而今不能无慨于此矣以其一二言之人不能不与世为酬酢言色恭行焉情之不可巳本自有当然之则也乃巧好为言容悦为色周旋举止悉邪为之夫岂独无人心者哉以为不如是不足以取容于人为有迎合之私忍自坏其心情之正羞恶之良丧于是矣左丘明耻之丘亦耻之有腼面目天下有公好恶焉世道之衰此其一也夫人不能离人于独朋友之伦行焉道之不可巳非可声音笑貌为之也乃背有憎恶面为交好若初未尝有怨者夫岂独无人心者哉以为不如是不足以纳交于人在小人则穿窬之盗也自谓得计羞恶之良丧于是矣左丘明耻之丘亦耻之情疎貌亲天下有公好恶焉世道之衰此又其一也天下臣负其君子悖其父其所由来者渐也是皆起于一念不直之微迄至乱亡相寻之地人心世道交际之小而国之理乱系之春秋好谀悦色非此难免夫子不得巳以巧令之可耻作之正以生理本直之真借之为沦肌浃髓转移之自也昔人谓今讲来讲去又只讲得一伯术特非上之为教人情世态有相激焉言教之直而又不免使之日入于罔是以下有甚焉者乎真想在襟尘念自息今虽不必如汉阴人羞子贡而不为夫桔橰不为之矣尚有巧令足匿之为骾也乎纯白备而道载之不可不讲也大人者不失其赤子之心而直道行于下矣诗云鸢飞戾天鱼跃于渊请以是足夫子作人之意
　　学问之道无他求其放心而巳矣
　　不免从事于外凡以致养乎吾内也夫心之为大也巳则失之矣能无求之于外乎学问人心合一之道孟子揭以告人葢谓讽咏于诗书典故事事物物惟其所在而考求之谓之学仪式刑今之君子日与周旋不知则质之疑则辨之谓之问古先圣人以二端教天下天下后世聴之人间世一学问也学问言外也夫曰求之于外而巳乎葢天之生此人也赋之仁徳具于心既生之后蔽于物欲形而后有亦或拘于气禀心放而仁非已有矣古之经典先王精神心术在焉事事物物天地间又莫非仁之呈露也既放之心危微精一考之于此而可见今之君子精神心术比方古人天地间事事物物我先觉也既放之心操存舎亡求之于此而可明讲习讨论之功切磋琢磨之益君子尽其在我而巳夫岂有他哉学也者学吾之心也先圣人得心所同然于古是以有古之学学非外也问也者问吾之心也贤人君子得心所同然于今是以有今之问问非外也学问之功为求放心而设然则厥初天与靡不有终生而知之安而行之曰圣人也无事于学乎曰下焉者就学复其初上焉者涵泳从容得养于正圣人之学与人不同圣人不废学也放其心而不之求怠于仁者也维彼视学问为辞章视为爵禄阶级甚至假之以快其遂私纵欲之心扇之以炽其伤善败类之焰失圣人学问之意矣道问学之功为尊徳性而设与此同义朱子乃谓能如是则气质清明义理昭著自能寻向上去此以之解他书一道也以之什此是即非存心无以致知而存心者又不可以不致知之误林次崖谓朱子平生所得在是所失在是见非于陆子静亦在是吁学者有防于是陆子谓乱道之书满屋吾无与也任自读书无差步矣朱陆之辨焕如矣
　　附録
　　督抚条约
　　钦差总理粮储提督军务兼巡抚应天等处地方都察院右佥都御史海为巡抚地方事照得本院谬膺简命督抚南畿莅任之始所有一二条约除积弊于相安复祖宗之成法不循常不变旧惟此民困可苏舎此不可言治为此劄仰本府官吏照依劄付内事理转行所属州县各一体遵奉施行俱毋违错条约开后
　　一官吏不许出郭迎送如城郭太濶及本院骤至一时不及知者随城内近便街道迎送俱是不出郭本院经过府县城郭虽去途次咫尺亦止于城郭内近便伺本院入如不入城府县不许出见抚按不见过客可知驿递官止于驿递衙门前伺接不许逺出接过客亦然
　　一本院按临各县如该县原不曽经有抚按按临止随原有公所就中择其可者奉本院暂居不许改修其摆玩砚池桌帏等件亦止随便不新制本院到府外州县官不许来府见
　　一本院所至各属官俱用本等服色见不许如前素服
　　一各官参见手本用价廉草纸前后不着殻后不留余纸别事具手本亦然凡册用稍坚可耐久而价廉纸不许如前用高价厚纸申文纸亦然册用白纸表褙为殻封筒用单纸内先用一草纸防封防弊不用表褙纸凡文册俱指顶大字便览防洗补申文供招等项不许重具书册
　　一本院到处不用鼓乐止一伞不用看看马各县驿暂备堪征战健行马壹匹俟本院住劄日别处
　　一本院经过并住劄俱不用铺陈如吏书原无铺陈本院到日别处
　　一本院到处下程止鸡肉鱼小瓶酒等件不用鹅及金酒物价贵地方费银不过叄钱物价贱地方费银贰钱烛柴俱在内驿送县不许送不携家行别有牌减数
　　一本院凡巡厯所在县驿俱不许铺氊结防拜席等用止用本地方所出稍软厚草席百凡家伙一从朴素有用银镶钟筯并华美物件言之不从是阿谀小人也剥民媚人不独丧巳
　　一府县每有新任离任上司必遣人前途迎接新任防去任辞废事劳人殊非礼法似此之类其目尚多县之于府尤甚合行禁革若妄亿人情喜谀不可执一处太守及境堂堂衣冠民表率也乃不能守此一步耶此不能守他尚何望今后凡正佐首领官某月日或离任或出城或出村落勘里便见某上司某过客从实登记同差皂民壮为一簿聴本院吊查
　　一本院到处即放告江南刁风盛行非系民间疾苦官吏贪毒实有寃抑而官司分理不当者不准
　　一本院到处虽村落非荒野可虞地方许里老见指画本里利病及府县民事至衙门府县耳属于垣彼有不可言不敢言者以此通之
　　一州县理民事驿递管过客祖宗制也阿谀作俑流弊至今县官真做了一个驿丞知府之身亦当驿丞之半殊失初制防同馆出马递运所出夫宛大县无预焉咫尺天威法度尚在应天府官小夫银两巳行查革止以前日驿递浪费之银补原日州县今付驿递之用斟酌损益立有长单自前文到之日各州县原派答应过客银两己征者贮库未征者停征起止府分以本院发去长单付过客取应付无驿递州县原应付银革去一半量存一半应付驿递炎凉之弊本院深知之有不如单应付酸酒腐肉疲马小夫及中途而逃本院决不轻贷若过客敢有凌虐生端索取先拏家人送府县监治停应付走申本院按临有此驿递击鼓禀本院知惜民财知有国法不知其为京堂为科道为部属也驿递官行之我辈读书知礼义人且长单所定食可悦口夫足挽舟夷狄可行何事凌虐左右前后皆驿递人势亦不能凌虐也驿递毋自生事
　　一府县驿递凡奉有勘合牌票严加查勘隔省虽抚按牌票不准应付借勘合者外官自六品而下不应付京官自七八品而下杂流出身虽长单列肆号不应付长单亦载之者谓实有公差事非借关也实有公差虽有勘合无前路印关恐有突起诈冒不应付系虚差陈差不应付陈差谓违限久者虚差谓无差而虚填亦是借关则例备在长单本院每月每季委官磨勘一次不当者罪坐挂号之官甚者罪及驿递葢驿递官原以应付为事亦有裁革之权本院誓不妄与一勘合妄发一牌一票万一有误驿递官径行裁革具由请本院当以礼谢
　　一访得驿递每每过期领银借贷应付不特増利苦害且使出由吏书借口需索今后附府者于府领附县者县领俱按月初一日已时先领银后支应过一日一时锁吏比较官坐不职吏书索常例并驿递官聴而与之一并论罪其有津贴银两各县不依期前解者锁吏监追官以罢软论
　　一过客至驿虽去城去关咫尺道府州县官亦不得出见各驿递不许遣人传报送下程送礼非止曰取诸民以奉人取民以奉巳其罪无异也开贿赂之端长阿媚之念各官目覩民艰未见捐己赈之乃加意过客亦非周急不继富义也纵出俸金事当严禁若过客系亲系故情不可巳自拜各官各官即此拜谢不得出城还拜若过客穿城行自京堂三品而上官驿官差人报知各掌印官出见自四品而下并外官系亲旧情不可巳者先造拜至公馆酬之驿递原不传报不许遣人探聴先迎拜本院过往不在出见之数非不推已也
　　一过客至夜泊舟歇宿去处本院法之所行能保无虞不许唤取更夫骚扰万一有事其地方人本院决不轻贷
　　一访得拖欠钱粮其在小民无几大抵包揽侵欺势豪抗拒包揽之人府县得而治之若势豪则袖手聴之矣本院法之所行不知其为阁老尚书家也府县原有此权甘自卑琐自今以后宜痛自奋发凡有拖欠府县径拏亲人追治果为抗拒者走申本院职在粮储必为府县张主府县毋以不才心度本院隠忍不申甘为贱辱拖欠如此诸凡受寄花分凌害小民有犯毋贷不言可知
　　一侵欺仓库律有明条举凡纸赎等项无分上下皆在库钱粮也本院非为公为民决不支用其送过客送乡宦为人做坊牌具赆举贺一切不举若道府州县敢有纸赎等项用充人情不行申报本院知有律法决不曰此俗弊也情可原恕其隠充囊槖者又不必言矣各道府州县毋贻后悔若本院妄行取用是法司官自犯法也州县鸣鼓攻之律有明条本院不能自赦
　　一里甲止是催征钱粮勾摄人犯外此非分宜然也自官民之分不讲义利界限不明里甲受害种种劳费本院不能备言俸米柴马各官百用出焉乃复取之百姓之身有此法耶有此义耶原有官船府县得而乗之门子皂快府县得而役之外此一分一文尽是赃犯防典载御史出巡心红纸劄油烛柴炭府县将官钞买办今后凡上司出巡诸用取诸本县纸赎如无用及各院道具数报人役亦止于空闲徭役人借用如本院经年不至南都编八名人役可借用之类不得借口上司科派里甲若府县不得己之用查仓库钱粮具数申本院无不批给如上司骤至一面支用一面申请
　　一府县官侵用里甲及纸赎一分一文皆是赃犯儒学拜见节礼独非赃耶志士不忘在沟壑为非义也教官俸禄诚薄用度撙节尚足养廉未至于志士所自命也学校礼义相先反惟利是计以此倡士何能正士师道立则善人多善人多则朝廷正而天下治矣即此一端关系不小合行禁革府县季考学月考及三等簿本院巡厯严加查考缺一于此坐以不职
　　一古者巡狩以土地田野行庆万古不易之道也守令陆事于今行之即古之意今人往往谓诈高者位亦高世情不宜于真宜于假不知假终不能假真终归于真今后各官请以十分认真之事九分之真一分放假不谓之真凡一应职分内事朝而行夕自磨省少有一事未举期明日举之今本院立为考语则例考语则例即各官认真次第也以狱讼听断催征为末以教民耕桑转移风俗为首谓之为末非弃之也均之职分事理而非所急操守乃俸米柴马之外不妄取一分一文不妄用一分一文之谓才识乃教养聴防巳废之事而我举之如水利如均田谓之兴利吏胥作弊取钱民俗奢靡淫荡溺女火化无妻游食健讼喜鬭能禁止谓之革弊别有则式颁行今复言之谓即认真次第也乡愿非徳言貌非才题目张大不能实落下手不谓兴革各官思之体之本院区区然参见迎送并礼貌过客一切禁革虽是正法亦使各官得以一心民务除却所假之门成彼认真之事昔人谓业擅専门今专门矣各官慎毋上负天子下自枉一生
　　一访得江南兵备废弛为甚近日巡江察院亦有此奏自倭寇宁息而来召募之兵及养兵之费未尝止也兼以军士民兵法度如旧废弛若此何故何故古人安不忘危况震于其隣事同一海未可言安耶寇至练兵事无及矣今后各统兵官宜日加训练甲必坚兵必利士卒期必壹可当十十可当百本院一闻废弛之言辄以李光弼调发间精采百倍自许各兵将能应本院口耶本院奉命知有军法而巳各兵将念之毋自贻悔变故不测生死存亡本院同之本院身先士卒非徒责人不能责已
　　一治六年令官司私役民壮者照依私役军余例问罪乃今府县百般役使谓舎此更无可用不知天顺初设民壮治二年其制始备治二年以前府县用何人氏自今以后一归兵营时加训练与军士募兵一体操演在州县官照依冬月操三次余月操二次私役一人本院决不轻贷本院提督军务亦惟行军事时然后用之余又不必言矣
　　一今日诸弊不能尽革大槩在文移过繁本院一时不能尽言各官自行酌量一以简省为主凡事不必抄写前案许多急者畧节用之府县所自议説话一句而尽者止用一句二三句而尽者用二三句当用片纸者用片纸当用长纸者用长纸止使事情不遗便是本官自做稿付吏誊不可尽付吏书以致烦琐其有供招一如刑部例简切数语起草付吏誊案若识机括事本不劳不必用吏书行移用许多説话也省之省之事由于官不由吏书风清弊絶有日矣本院喜之不胜敬之贤人君子也以俗套责人非本院本来面目各官体之
　　一均徭银力二差近日题准总一条鞭槩编银不得巳而为补偏救弊之法一时良法也府县官不能为百姓作主各州县尚有力差名目可恨可叹今后各州县遇当编审均徭月日即照题请事例有三五年未编者即三五年总编其有数外编余银及优免不照则例妄将人半丁粮一升作乡官生员人情及先年优免今再免者官吏坐赃问罪
　　一查得本院座船每府皆有一二只各院亦然本院一人之身焉能坐得许多船只且水手工食吾民脂膏各州县有均徭期迫不能俟本院议减者即将本院及各院船水手银革一半不编止存一半船上如有别用银亦革一半存一半巳编者文到日追银贮库其本院门皂轿夫除上元县外各府州县派编工食银两尽革不编凡不编役银逐一开报
　　一本院到任上元县于正柜银数内开买办家伙用银三两五钱借办过家伙用租银一两五钱江宁县亦然二县买办人役二名借办人役二名毎人月领工食银一两二钱八人毎年共领银一百十二两买办物件用过尚在物银役银犹有下落若借办则纯然虚费矣又查得本院刷巻二三年一至提学印马年仅二三月住劄各院徭役共计三十余人工食银七两二钱各院至日又官银募人兼用诸如此类其目尚多本院作县二次上司到皆彼此衙门中那借人役若家伙先计二三次租银预造一次之用绰绰余裕矣俗谓算计不到一世穷本院非能算计人也事理显然人人可见贰县官虽至愚宁不算及此耶财不已出痛不切身此民之所以一世穷也除贰县已行议革外各州县事有类此速议申革请以古之仕为人自处勿以今之仕为已自安
　　一禁府不许差人下州县催未完县不许差人下乡州县未完止移文催甚提吏重治罪县官法度严明事无不济府县词状止用里长拘里长不在县原告执状付之万不得巳如真正大伙强盗等事方用皂用民壮用皂民壮登记与离城参见同一印簿听本院吊查若县城中唤买办人等诸小事势不能需索者一时里长不在许用皂
　　一各州县有每区普编正副粮长共三人又或二甲或三甲朋佥一二人催粮号小粮长夫钱粮完欠其机全在县官县官果贤则法之所行势豪不抗拒矣小民虚粮大抵豪家虚田使然或即此补彼或通县丈量皆守令之权得自専也不然十百其人徒为赔粮计耳所济何事阳城催科政拙为抚字也今人政拙乃頽惰不行干理阘茸而聴于奸豪有田有租天下宁容有此等糊涂事耶究竟遗累小民衙门中日见多事谓于抚字何如借口昔贤事殊不类本院总理粮储决不致粮长赔贴一合一升决不容粮长费一文一分人言佥小粮以寛正副兼为费用计此又县官之贪也并及之除苏松常三府姑准照常再议外其余七府通行禁革其就一甲中佥粮长即行征收又或以一甲里长征收就中佥粮长数人者俱不禁
　　一江南刁风盛行事诚可恶第究所以皆因上失其道使之哀矜勿喜之言官守者当日诵也近有等不才官司虽系无碍牵连辄拟以不应得为而为之律况在有犯肯哀矜耶多纸赎以掩己贪夺民财为己绩视百姓越人之于秦矣今后凡词讼口告者登口告印簿状告者登状告印簿事当量情者不供止于状后批其情节存案簿前件下亲注量情发落字事当招罪者于状后备细书情节罪名付吏誊簿前件下注招罪字不为苛刻不行姑息但案巻不遗心迹明白即贤有司也果有化民成俗之方本院决不责其纸赎多寡之数其有登簿不尽一状不存一案毁灭纸赎虽多刻而且贪人也虽己离任必行追究
　　一江南刁讼日甚治之诚有本焉然江南刁讼入人极深非借法度辅徳礼则又不可易噬嗑亨健讼之人正颐中梗也欲去颐中之梗可无法欤法加于所当加无不可者而府县官缠簿书急礼节往往鞠之不及致详诚有如昔人梦分人鹿之云者梦分人鹿尚在睡卧中未觉也欲以之觉人其可得乎讼风日盛一日有由然也今后各官凡聴讼必须直穷到底审之审之始不惮烦慎之慎之终无姑息柳子云夫人必痛之而后畏然后君长刑政生焉诬矣而不为痛痛而不能使之畏是则有司之过而巳健讼之盛其根在唆讼之人然亦起于口告不行是以唆讼得利今后须设口告簿凡不能文者准口陈不准其状诉刁唆人则或巳密访或令里老公报执律加刑勿少假借夫有口告之易何事为唆讼之求而又直穷到底是是非非不能隠遁清水明镜形无所逃也秋霜夏日气不可狎也如此而犹有犯焉有之乎斯意也严行峻法用之恰当为爱中之劳差之毫厘为劳而无爱之毒各官念之各官慎之
　　一【阙】














　　令不从不可易也然躬行矣而法度不继即躬行无济也姑以手本言本院革去有殻厚白纸余纸矣禁之禁之病根尚在本院之外能保其无用之者乎即其用之往往来来而民心不一矣古人谓一道徳以同风俗府县官即当责令制卖之家不复制卖印簿书名时加觉察躬行所在而法度随之他如忠靖凌云巾宛红撒金纸斗糖斗缠大定胜饼桌席物金银纸马符箓等纸先经科道题革若刻丝补宋锦等绢凡属侈靡法当严禁火化溺女父子之恩丧矣可无禁欤则责之家长里老长而无妻寡而卖奸夫妇之道丧矣则兼责地方娶妇从良限之月日夫民性无常惟上所化上人加意而民不以变且化我应者有之乎天下事若此靡靡不立者非事不可立也庸人俗吏布满于天下而事不立也日诵孔孟之言效法古循良之政而事立矣事立而天下治矣簿书狱讼功在一人化民易俗知府为之功在一府知县为之功在一县万古不可易也讥察印簿本院不时吊查有不如约罪掌印官并及巡捕官生员犯约罪教官本院期在必行各官体之法立弊生若郭槖駞种树之戒此又在府县官润泽之也法立而増扰焉不可谓扰而辍法不行尤不可
　　一吏新防毎诉顶头银无从办及防百计骗财刑不能止夫术不可不慎一入吏途心术坏矣加以先入顶头或欲盘本或为债迫有不冒死以诈利者耶今后行递减法今年数月内亦作一年算凡顶头银壹两者减去二钱每十两减去二两防者照减数与之虽无来防之人彼做吏一年十两减去二两做二年减去四两以后皆然正月初一日该满一日亦作一年算防吏照此与之各官严加访察不许诈増报顶头原是低银又折算减为足色数登册凡儒学巡司驿递等吏有顶头者皆详审定数附府者定于府刻成书册并申各院永为遵行即一顶头之多可知吏书骗财之故不才官事听吏胥流弊至今恐无底极不得巳曲为之处耳其有増数私为刻减减数私为増追者是又不才之甚之甚者也
　　一访得抚按兵道出巡府县每有银两私赂书吏相沿为习无处不然本院两为知县颇知所执六年间不一为此毕竟查拨问罪比有赂县分不相上下事系上司主持书吏何预愚民有此或不足怪我辈乃愚至此耶且身为府县官见吏书受赂不免痛恨刑之为小坏巳事大坏巳官也赂人吏书设身处地于心何若小人见利则受不足道也堂堂衣冠作此穿窬举动不亦可羞可恶甚耶其有意指吏胥为之巳不与事掩耳盗钟为罪尤大今后本院巡厯每书吏入先巡捕官搜捡后教官再甚则倒巻箱一一检之直穷到底用赂之官其刑罪比书吏门皂必重数倍不能钤束之罪本院不讳也各官毋自贻悔
　　一本院所行条约计三十五欵非本院突为一説也祖宗成法今修举之以上利国以下便民文到之日各官当日严惕厉之心痛洗頽惰之习官日加翻阅各房科吏日以本等事请官糊涂吏提撕之吏隠蔽官鞭策之并一应本院行事敢有一事一字不遵一时一刻迟误者本院决不轻贷非本院故自苛责也立立道行于前乃可必世而仁于后令行禁止不可谓非大圣人作用也诸葛孔明以严治蜀本院于江南亦云各官毋自贻悔
　　续行条约册式
　　钦差总理粮储提督军务兼巡抚应天等府地方都察院右佥都御史海为巡抚地方事本院到任后曽有条约计三十六欵行矣近自应天转住苏州近二月稽查各府州县一应事体其间废弃成法创立新例似是而非者其目尚繁本院不及先知因之前约开载未尽随事有感别为禁约有九并考语册式钱粮册式应付式均徭官举等式通皆关系治理合行各道各府州县官一如前约遵奉毋得违错条约册式开后
　　计开
　　一里长老人今日府县直以贱役视之甚有县分五六百里老人不及五六十人者夫太和在成周宇宙里宰党正先之管子以里轨连乡富强齐国我太祖制里长老人聴各里之讼于申明亭酌古准今譬之网纲举目张而渔譬之人欲免疢疾和平气体功先摄理脉络万古不易之道也庸人俗吏奉行不谨气脉壅滞风俗日漓有由然矣今后州县须择年高有徳人充一里老人里长戸有定役就中贤而明者择使当之县官隆礼相待视府官之于县各里一应公务民风责成里老持此根源工夫纲之纪之化成郡邑日摩月渐将见太和景象目下可收复矣如其漫不加意愚而不知治体者也柳宗元有言有里胥而后有县大夫有县大夫而后有诸侯有诸侯而后有方伯连帅有方伯连帅而后有天子无里胥是无天子也府县官行之
　　一近奉部劄革库子役于均徭中编纸烛银为贪夫防也各州县纸烛银有三百六十两者府又过之本院反思先年见闻府县靠用库子里甲银满三百六十两其人可数而计也不用一分一文亦有之额为之数特非反为贪人依据地耶建平知县戴度称非义申革良是法为中人而设太平王知府申革九十两四钱存四十四两事可通行今照府县繁简立为等第上县纸烛银一钱中六分下三分府视县量増其数见各州县均徭册中一应迎春迎举人进士送学各官新任朝贺考满等项系是公事皆有酒席额办银数别公私也今后各官事出于公用此公银余银贮库申作正用若拜客帖私衙烛自己事也用俸金办请过客请同僚乡官行庆行吊自己事也自举自办如两京官敛分金不得侵用公银伊尹一介不以取诸人一介不以与诸人言交际也交际而然况财之在民事干仓库可以一介取之耶学莫先于义利之辨居官临财正分别义利之际其有不分公私混行支用虽额数余银亦以赃论
　　一返淳还朴府县官类能言之考其作待士子待客酒礼又往往以华靡为尚曰作兴之典如是也我欲还淳教自我立风俗靡薄赖士人倡而转之食犬于堂而又禁之使不上堂其能使之不上于堂乎取悦于愚夫俗子之目曰作兴士类此一作兴士子心术坏于是矣此一作兴闾阎风俗坏于是矣欲往京师北行为是欲往京师而南行终无到北京之日转移风俗而自以华靡示之是往北京而南行也人心自太古转易非难事各府县官思之
　　一江南民风刁伪往往以人命诬人希图一检中彼毒计官司少不及察被告名为凶手破家受刑苦恼百般原告招诬一徒罪耳所诬之刑不能少偿被诬之毒万分之一今后府县官有告人命速拘众证审问狱贵初词稍迟而设计装辞不可信矣况人命狱之重者乎若果下手是真方亲相视死人受伤先由皮肤后及骨肉外无伤痕而内有伤色无是理也相视无伤不许听检今人往往驾为遍身乱打之説觊新旧痕中希图一中万一逺方日久不可相视不得巳聴检者须令原告供是某处打伤某处打伤口词在案检验既毕防酌新旧痕色取合打伤口词诬告必加重刑不曽下手即行疎放人命至重诬人以人命亦至重均之不可轻视也
　　一各衞所官军月粮往往缺五六个月甚有一年外不沾升合者夫各官军朝夕所需止此而巳今日尽归操练于地方有御侮焉又非无功而食也府县官所得较官军数倍未有缺支俸米柴马银者乃军士可缺之耶除先年未领者各州县严行追给外今后一照先年事例各府州县于各仓内佥一二厫口为军储厫凡官军于此支领入操官军不减支若领银一照府县官吏一体每石银五钱府县官不行催纳致军储厫无米银支于府县官米数银数内支之每月皆衞所官军先领支后及府县官吏如官军无可支府县官吏亦不许支每月各具有无支领一体申报
　　一江南喜修道事佛甚至迷惑不返糜财破产比比有之民愚无知上人莫为之禁不行申明晓谕使然也文到之日各府州县境内有寺观庙宇庵堂等项查非额设系是淫祠即行改毁或即之为社学或即之为社防所或拆修公廨中有道士和尚庙祝人等谕令还俗不咎既往原住居耕作屋地聴与之使之失所栖食流落他方不可也事关风化府县官行之
　　一里老而上惟守令于民为亲郡邑事务一皆守令之所当知也知之于前行之不谬今后各府州县正佐首领凡部内某里某地方田地应开垦某里某地方某人田地系荒瘠系常年淹没某戸丁多某戸丁少某里某人税无田某里某人田无税某里某地方何利当兴某里某地方何害当革某里某人某人富某里某人某人贫某里俗尚何如某里俗尚何如某里某人善何如何如某里某人恶何事何事乡官某乡老某可师法事当咨访乡官某奸豪某何事为害当为民除一应事务本院不及言系民务关治理者先立欵目一有闻见援笔书之防遗忘且为他日得防考地也知而真切事行随之万一本院吊查旋即发回吊查即以此送字之真草好丑不论也夫宇宙内事分内事一郡一邑亦狭矣为民父母此不及知可以为民父母哉区区于此正欲民隠民情时在各官心目知明处当郡郡邑邑龚黄卓鲁其人兼本院不及知者亦或缘此有知也教官有师道焉前件并学中事务生员贤否置簿记録一体遵行
　　一本院到任先后年问拟斩绞等项罪人往往苦诉寃抑人情侥幸求免未必可信然一时草率一时误聴十人中二三负屈或有之本院少与准理葢以府县亲民本院隔逺且一应干证人员住居府县今后各府州县于一应囚犯不必其人有无诉状不必本院有无批行细加询访的系亏抑者径申本院除本院得以自専审实开豁不必言矣其他经防详者可以题请别院俱巳定拟者尚有防议天下事止求个是而巳民之父母顾忌观望坐视寃抑可以为民父母哉








　　备忘集巻五
　　钦定四库全书
　　备忘集巻六
　　明　海瑞　撰
　　附録
　　知县防评
　　知县知一县之事一夫不获谁辜一民失所予咎所以入单父之野而见弃鱼之俗则知子贱之政矣履中牟之境而见雉驯之休则知鲁恭之政矣为政不同而要不外乎敬天勤民之念且灾异上则减膳撤乐谴告上则蠲租求言凡膺斯民之责者体上天之意而噢咻之防独必哀饥寒必恤不骩一法不私一钱肺石下无梧丘鬼覆盆中鲜鹄亭寃为民开必得之门明必死之路而鴈声不哀鼠牙无讼则政简而刑清矣此岂家有治县之谱哉良由万物一体之怀而诚求之也乃今则异是矣一旦绾半通得一邑遂沾沾然色喜埋没真心不惜廉耻多方掊克以充囊槖朘生民之膏填溪壑之欲甚至有钟乳三千胡椒八百之诮而不顾者呜呼县则古矣官能清乎槐根瘠矣马骨高乎贪酷若此殊不知上而朝廷吾父母中而抚按藩臬僚属过客乡士夫吾长兄弟下而吏书里老百姓人等吾子姓遇之各有正道若谓止可洁已不可洁人洁人生谤谓所行不可认真认真生怨取祸不顾朝廷之背否以乡愿之道待其身以乡愿之道待吾子吾长兄弟浮沈取名窃取官爵非知县也本县初意直欲以圣贤之所已言者据守行之自谓效可还至迄今四载中夜返思日日催征小民卖妻鬻子未有完事之日时时聴讼小民争鬭趋利未有息讼之期感孚之道薄而民不化烛奸之智浅而弊犹存徒有其心未行其事徒有其事未见其功诵法孔孟幼学之壮行之期月而可三年有成有深愧焉俗吏非所以语我若曰称知县职则全未也
　　县丞参评
　　官以县丞名葢谓一县事宜与知县和衷协济承流而宣化之也诚靖共尔位无忝厥职好官自我为之安知不与鸣琴而治者大展雷封之畧哉是县丞之事亦知县之事知县之责亦县丞之责也如未入官门先营家计爵禄贿赂夺魄动心国病民寃如聋如哑县丞之谓耶瑞自下车日窃心鄙之讵我寮列备官而未之讲耶每见时可共言为之巻舌事可独任为之却步有如韩退之所谓涉笔占位署惟谨惟长官之聴漫不可否事治县之绩无一足纪是上人子惠元元之意不能承而宣之也非县丞也
　　主簿参评
　　主簿者掌一县簿书之事也虽位有崇卑职有详要夫人莫不有真性率真而行之即古所谓仅得一官亦可小试苟不尽分称职金玉其外而败絮其内也即陟巍科登膴仕徒玷官常耳余无容覼缕如钱谷一书宜出入明允无悖孔子防计当之説苟勾稽错乱追呼朦胧有钱则寛征无钱则急比且计粮数之多寡而茧丝之有大封小封以为常规之入焉是凭家兄为驱使了不能以自主徒老死于簿书间也又何异于王珣辈唯唯诺诺仅供公之喜怒也哉非主簿也
　　典史参评
　　典史掌巡捕民间盗贼争鬬微事尽属之所当小心翼翼昼夜惟勤栖仅一枝饮惟满腹而己若位卑而言高禄微而谋大黒白出于唇吻曲直任其心胸指良为盗为巳敺利欺肺石之无言棘林之哭置不恤焉何以为民长上哉况屈一夫寃一妇天之霜旱随之为民上者可不缘此为兢兢欤且又偏聴衙蠧相助朘削盗贼分其赃争鬭罚之纸不几乎祥符之五鬼乎非典史也
　　教官参评
　　教官掌一邑之教一邑之臃肿薄质俱赖其陶成况门下皆俊杰之秀乎所事事比俗吏簿书词讼不同虽不能如尼父设教洙泗人三千王通演教河汾士八百即淳邑簪缨济济不为少矣掌学教者谓可安闲以自旷乎应将经书性鉴子史诸集与羣弟子朝夕讲习月日防课切磋琢磨使之义理明而心性醇异日登之仕路文章由道徳发出事功从学问做来有禆于国家有济于生民亦以见学优则仕之明验也瑞仕淳邑一载有奇矣见诸生唱饮呼卢逐羶蝇营则有之所谓经义治事斋忠臣孝子録懵然罔闻也是谁之过与若寄空名于诸士子之上典籍无传模范不端虚縻嵗月为身谋为家计初入学则索其贽见之仪既入学则需其送节之礼于诸士子无毫末补焉亦何以克称广文之职也哉非教官也
　　阴阳官参评
　　阴阳官测日晷星别昏晓雨旸早晩气节以占一邑之禨祥而决趋避焉故有平子之推算而后浑天之説行有苏子容激水转轮之智而后知星辰之躔次故阳徳主遂阴徳主闭调而燮之无愆阴无伏阳人无灾厉物无夭札此阴阳所为福国也若今则不然矣古有男巫掌望祀望衍授号巫女掌嵗时祓除衅浴春官司厥政焉近因周礼久废今阴阳官纳银充之希图罔利每于朔望月蚀大旱舞雩时而需索夫巫氏焉问以阴阳之理懵如也不几与古阴阳之设大迳庭哉以是而称阴阳是假阴阳不测之术而行笼络巫氏之计也非阴阳也
　　医官防评
　　医者业轩歧之业心天地之心察病症脉理识药性以利一邑之病故起太子于暴蹷之顷识竖子于膏肓之际以之医国可医人可医龙鳞医虎口有何不可乃今之所谓医者不识标本不谙经络取人之病而妄治之幸遇病魔稍退舎则扬然自夸曰真不手也迨久之病窃发请复之或洪或沈濇懵然无下手而鼯鼠之技穷矣更为之诡其计曰备诸笼中得之无不效但皆值龙宫物因而索价之高也而病如故也夫非求医者有心为医者无恒哉以是医人是以既死之心医未死之人也然则夫人之夭札反不如南阳甘谷中之老欤非医官也
　　老人参评
　　古有虎溪三老香山九老此老而无与于民也圣制老人之设一乡之事皆老人之事也于民最亲于耳目最近谁善谁恶洞悉之矣尤择一醇谨端亮者为之以年则老识则老而谙练时务则又老有渠人因搆一亭书之曰申明亭朔望登之以从事焉是不计仇非不避亲毋任口雌黄不凭臆曲直善则旌之恶则简之此亦转移风俗之大机括而乡落无夜舞之鳅鳝矣乃今老人以钱神为使鬼希图差勘瞒官作弊以肥私囊间有投诉此行酒食曰吾饱吾腹矣彼私贿赂曰吾丰吾袖矣至两词俱备狐疑莫决徬徨四顾不能出一语以相正焉嗣是公道不昭贞邪莫辨嗟夫人也以位则居老之名而智则反落孱口龆齓下也非老人也
　　里长参评
　　古有五家为轨十轨为里里中有长此里长与比长鄼长五等之长并建登之版籍以供赋税之入也我朝规制立一都图即有十老里戸而甲戸幇之里之甲有甘苦与共之情焉有臂指相使之势焉谁贫谁富谁困苦谁逃流谁人钱粮多寡谁人丁口消长彼尽知之诸凡差役一总其数于里长而为之征输焉若果不好钱不刻剥无私向有天理心里既无索瘢洗垢之苛甲自无医疮剜肉之惨甲内之老稚皆得本里之老而长养之矣好县官孰能如之者乎则里长之设当如周之里宰党正体国奉公者为之可也倘凭势作威当大役而有壮丁之重派应卯酉而有连累之诛求或混扶甲首以显售其奸诡之谋或妄开甲干以阴行其贿赂之术有钱者偏为回防善柔者不行扶持事兼利己则同甲首作弊以欺府县事止利己则假府县名色而剥甲首百计取钱无心抚恤致使村野萧条甲首流离剥其子以厚其身竭泽而渔明年尚有鱼乎非里长也
　　生员参评
　　我国家羣士黉宫导之师儒优之廪禄复其身及其宗族待之不为不厚矣至求士之可以润泽生民还报天子者则鲜其人焉何上之人意在得贤而士之所希在荣利也夫天地所以生一物即所以生万物之理故一人之身而万物之理备焉万物之理备于一人故万物之责亦萃于一人君子之仕也彼万物之责身有之故身求以尽之如饥之必食渴之必饮有负而必求其酬有约而必求其践不得已而然也今人不以行义视君子之仕以荣身及亲当之意向一差是以百端施用无一而可昔人谓士非不脩之家也至应举入官耽利禄慕荣途患得患失靡所不至不能不坏焉夫如柳子河间传则士脩之始坏之终间亦有之然大槩不美之士不必献身天子之庭然后人可得而知之讲之不明守之不固穷居之所以自脩自养有彰彰然著者试举一二今上人之鼓舞诸士子者尽声势也细推论之多不协义士子遂羣然而曰是能作兴我辈人也是待士之厚人也然则入官之后其声势更有大焉将无慕之乎上而朝廷待士之恩下而有司义起之典如补増廪如优免如途费非士子所宜与也今越分而求且纷纷焉比之墦间之乞相去何如然则入官之后其为利更有大焉将无乞之乎谓义则与众与之助之成事可也而今凡事有与于秀才者不论是非可否辄羣起而曰防我类焉习战国背公死党之风更不知孔门不比不同之义小人学道则易使秀才学道今人顾以极难管目之然则入官之后其徇私其植党更有利焉将无胥朋比以坏国事乎施于有政是亦为政今士子之施于家者叙伦理洽恩义若之何也议者比秀才为闺女孟子人有不为后可有为意也今之秀才不为处女而为淫妇亦多矣以若所为求若所欲负天地生人之义孤朝廷作养之恩非生员也
　　吏书防评
　　昔人谓一介之士苟存心于利物于人必有所济吏书主书写文移掌簿籍预县事古称庶人之在官者果有美意则及人之惠比之一介之士逺矣何今之为吏者每以得利为夸惟以得利为夸故百端作弊无所不至时以狗吏呼之贱之也一为吏而天之所以生人仁义礼智之道同于圣贤者丧之尽矣非吏书也
　　吏书常例上而二司抚按文上而六部寺院衙门愈大其常例愈多猾吏巧于骗财执偶中之事以愚小民小民暗于事体不知上人之心何心不知官府中内面文移是官府为主吏书为主见一人偶以吏书而祸遂谓无赂则不可见一罪偶得吏书而免遂谓有赂则可吏猾民愚弊非一日苟非上人逐一簿记所赂之事遇若事则谆谆然问是有赂与否小有犯者与者受者重刑加焉而又以身先之不可免也谓之以身先之者何吏书何等人也彼见夫内外缙绅之流开骗局以赂于人多矣而何独不为之小民何等人也彼见夫纷纷做官人裹金帛以赂人欺朝廷而窃荣禄罔朝廷以免刑罪多矣而何独不为之小民之愚可怪我辈读书知礼义识事几人也纷纷之説皆谓要做官则不得不如是然则举天下而尽不为上官之赂也吏部能尽不迁转之耶举天下而又尽惟上官之赂也三五年考察吏部能尽不黜之耶京官有分赀之费是以外官书帕不得已受焉孟子谓乡为身死而不受今谓所识穷乏者得我为之分赀是亦不可以已乎潜消黙化之机诚在于上不在于下缙绅之常例不去而去吏书之常例不可得也






　　备忘集巻六
　　钦定四库全书
　　备忘集卷七
　　明　海瑞　撰
　　杂说
　　严师教戒
　　尝读至论谓尊崇正学在君师绍明絶学在宗师至发防后学而提督之又有教师职焉此欧阳永叔祖韩昌黎之严谨而宗风之者师固足重也若人能攻我之病我又能受人之攻非义友耶故尼父以善为芝兰臧孙以恶为药石君子能隆师亲友则雾扫空澄纎毫不苟浩然之气塞乎苍防果何至是得力于师友者良多也夫人外无师友之益而欲所行之协于道亦难矣瑞为此惧一旦召神立腔子下诲之曰瑞女知女之得生于天地之间者乎有此生必求无忝此生而后可无忝者圣人我师一一放而行之非今所竞跻巍科陟膴仕之谓也女今亦小寓于其间矣入府县而得钱易易焉宫室妻妾无宁一动其心于此乎昔有所操今或为恼恼者一易之乎财帛世界无能屹中流之砥乎将言者而不能行抑行则愧影寝则愧衾徒对人口语以自雄乎质冕裳而有媚心焉无能以义自亢乎参之衣狐貉而有耻心焉忘我之为重乎或疚中而气馁焉不能长江大河浩浩然而莫御矣乎小有得则矜能在人而忌前有利达不能无竞心乎讳已之疾凡百所事不免于私已乎穷天地亘古今而不顾者终亦不然乎夫人非无贿之患而无令徳之难于此有一焉下亏尔形上辱尔先矣天以完节付女而女不能以全体将之亦奚顔以立于天地间耶俯首索气纵其一举而终已于卿相之列天下为之奔趋焉无足齿也呜呼瑞有一于此不如速死三复斯言凛若严师丁宁夏楚之督尔上纷如直友箴规啐詈之诤尔旁
　　客位告辞
　　君子之不能絶人逃世情也然文侯子美扫迳拥篲以迎孔北海亦有座客常满之幸若不可一日无焉者情云乎哉瑞自防少能知识意窃有执焉纷纷世态其不当予心有日矣近有一二执此行者私自谓虽圣人复起不可易也其纎节所系尚无能特然拔鄙俗以超入于贤圣之域清夜揣较犹天地间不才子也而人或以固疾之夫瑞之所守岂偶然哉其不能以恟恟而易决矣然人非圣人几微之不能自省一时之昏以怠者有之正须诸贤者提掇之力也顾无能以正道旁格方举世俗之说居不疑而进焉嘻薰莸冰炭之不相能固矣陈登无客主意小人欲卧百尺楼上卧君于地瑞非敢以此介懐念也有终鲜克虽瑞宁无一日若柳子所云河间妇耶用是惴惕以箴规磨切之道为诸贤者望故敢以此诵于下执事亦冀共成天地间一克似子也
　　训诸子说
　　二三子之从游于吾者何为哉天之生此人也而百责萃焉古之人所谓通天地人曰儒大学之八条目知所先后其事也人非生而知之者孰能了此无惑故从其先得者而问焉其不免日程课于文艺者葢有司须此以贡士发挥而涵泳之于此与有力也其售不售不与焉今之从事于学有以圣贤自许者乎而决状元进士于科第者人恒壮之此学奚自而来哉瑞于诸子有一日之雅于经授或未尽焉而饬躬励行人之模范敢侈然自谓足以当之而无歉者然学求以复其良而已操心治心此不师而师之严切者诸子谓无以过我而师焉或可稽之经传质之子史反之清夜莹灵之气固徒曰吾惟师之从要亦蔽焉而已圣贤以识真诲人其说备在方册踊跃于讽咏而不能以自己昂昂然张胆明目直欲毫发终行之此日新之地也行之而牵于俗不免有怯心焉则志立而气不充也仲由不耻缊袍之立孟轲藐大人伯夷之敢于非圣人而不顾时举而服之心胷之间往来不置或者充养之有机乎不然徒缀酸文识陈语为后日富贵故乡之计视百责于我何如纵其一举而进立于卿相之列吾为二三子丑之矣夫求富贵利达而妻妾之羞泣从焉真心也施施而骄其妻妾失其初焉者也孔子得子路而有恶声不入于耳之幸事师无犯无隐防其何以至于若此乎若子之无耻色忿而词忤焉圣人不计也二三子何以复我
　　教约
　　延平府南平县儒学教谕海　为申明教约事照得当职虽尝有志于圣贤之学而质鲁力薄终未能至于其间环顾其中无可以表率人者但志图补荅一二而例之所得今官也一无以为诸弟子励焉夫何以称用是悚惕强自饬躬求是以为观法地矣外有一得可持以为修进助者取为诸弟子论之本职钦承明命请以严师自处诸弟子今有一日之雅当以从令自尽一一遵信而强行之本职借成以免尸旷之责本职幸也如其不然亦岂敢以姑息从事轻则威行夏楚重则兼请黜降是亦今日事也为教弛日乆诸弟子之不信吾说也先为诸弟子严之
　　计开
　　一学问之道朱子所揭于白鹿洞学者五教之目父子有亲君臣有义夫妇有别长防有序朋友有信为学之序博学之审问之慎思之明辩之笃行之言忠信行笃敬惩忿窒欲迁善改过修身之要正其谊不谋其利明其道不计其功处事之要己所不欲勿施于人行有不得反求诸己接物之要大槩备矣诸生率此而行夫何学之不进苐今人虽知圣门之教有在而每援事之无害于义从俗可也自恕则于此不能无戾试举一事如册报类减年嵗甚者冒他方籍顶他人名原厥心未始不以通弊自诿也然徳之不修机实在此孟子曰学问之道无他求其放心而已矣葢言所知所行无非为存心设法也损年图进此心已陷于不诚不一之地矣更学何事君子之过也如日月之食焉请为改图约诸生五日内一一将年甲籍贯三代脚色从实写报本学请提学道另行更造册籍诸生凢素行类此者亦痛自湔洗勿以恶小而为之庶乎不逺而复自此无不慊心之事集义以生浩然之气为贤为圣异日为国家建伟业无难矣
　　一圣门之学在知行徳行属行讲学属知慎自脩饬者决无不讲之学真实读书者肯弃身于小人之归乎是故知行非有二道也然今称徳行文章则当有辩孔子曰过我门而不入我室我不憾焉者其惟郷原乎居之似忠信行之似亷洁此其为人之概也今俗则惟此是誉诸弟子宁无若柳子所称一凢人颂之自以为喜而陷于此者耶至吾辈之所谓义气人者又自可笑非傲慢猛悍不逊不弟之为则出入衙门把持官长攻讦他人长短逞图利之行孟子养浩然之气平日以不见诸侯自守或人申枨之对孔子曰枨也欲焉得刚诸弟子请于此辩之今后凢一应优免讦告等事不由本学申请并先行禀说者縦有司见容本职亦不汝贷
　　一文也者所以写吾之意也吾平日读书体认道理明白立心行已正大光明吾之神也作而为文不过画师之写神者耳孔子涵养至到论语之言莫非中和气象孟子善养浩然之气论七篇者曰泰山岩岩焉葢自所见所养出之莫加毫末于间也孔孟之文天下至文论语七篇后人作文之法也今则舍此不务不求之心而求之讲章墨卷临文则取夙所记忆者改窜首尾影响模范就文求题则题意不可得求人则人品不可知将举而见之行事间所言又无着实地歩夫朝廷养士葢欲异日为天下用诸士日逐营营必小有禆补后可乃今一生读书作文于家国身心无毫毛补益谓之何哉昔之评诗者曰可惜一生心用在五字上愚于此亦云竟为滥恶之物以欺人非工之良也舍其梧槚而养其贰棘则为贱场师焉请试思之俟本职酌取数篇为式日后仍踵前弊不流之胷中而取之他人者縦极词华亦加朴戒
　　一学以知为先读书所以致知也昔辅汉卿防粹朱子平日教人之法定为六条曰居敬持志曰循序渐进曰熟读精思曰虚心涵咏曰切已体察曰着用力兼之前博学审问数事读书之法无越此矣今与诸生约将四书本经通鉴性理分为十二分应月考又自一月中分为二应朔望讲书又分为三应日课诸生自量资力次者减性理再次者减通鉴再次者减经非甚不得已必宿号宿号者两日背书一次复书一次毕讲书用辰时三六九作课用已午时将作课发落前课不在号生员去学十里内者朔望赴学背复半月以前书送半月以前课在十里外者月考赴学后一日背复一月书送一月课发落月考在再考次日辰时取便村居生员也发落课亦同考用二十九日凡位次俱是本职编定无得搀越将明唱名平明命题唱名过至者责准考封门后至者従不到考者论作课规矩亦同诸凡程限正欲诸生着用力而又不失于骤迫若居敬持志四事则作文皆复有可验者就先人之已试而立之法非作无益也诸弟子行之
　　一体用原无二道明经体也以之商确世务必有道矣第经术槩言其理世务非一一自其事而讲求之有不能中肯綮而尽事情者昔胡安定以经义治事分教苏湖其弟子多适世用今之三场五防正其事也乃今则徒悬括帖以应矣朝有多士而世务无赖者亦奚怪乎诸生如经史稍通堪居仕列者量将边防水利等事每月约讨论一二本职就中命防考试否亦于背复时诘其所以然今之攻议世务举伯者之说也自谓适用而不知其谬多矣昔孟轲以辅世自处谋事齐楚则曰非吾所及至推其极亦不过强善以俟后人一步而已诸生慎之
　　一孔子曰君子不重则不威学则不固葢内外交相为养尽饬之道莫非进学养心中急事也今后诸生凡遇一应圣寿正旦等事并在学家居见官闲处拱揖拜立皆必如礼其有放縦不捡者除在学纠责外本职访知亦行重治
　　一冠婚防祭之礼废乆矣所以乆废之故正以无士人为之倡率也葢小民未尝学问知礼义见越礼者之耀俗従而效之无所纷华于世者则废不举遂致斯礼澌尽今后生员之家値冠婚等事敢不行禀并不依礼而行者痛治之其以父兄托词者尤可恶夫本职拳拳于诸生者冀淑天下人也乃今不能淑一二亲父兄耶诸生异日将为朝廷治平天下也乃今不能小小以礼齐家耶此等人不足与有为可知矣
　　一古者执贽以相见明有敬也矧弟子之有求于师者可无敬欤然受命以教与此则又不同葢师生分定朝廷为诸弟子求师不待诸弟子将敬而后求教官为朝廷设教不谓诸弟子不求而不教也诸生参见拜揖外不许更执货物以进凡俗例所云送节酒食馔先生者俱不许举行夫朝廷设有教官将谓为尔诸生益也宁曰剥诸生以肥教官耶伊尹耕于有莘之野而乐尧舜之道一介不以取诸人也一介不以与诸人也诸生欲以道义自处请先以道义处人
　　一学校类置公堂银两葢于生员之冠婚入学幇补起复等事酌为科敛以充学中费也夫冠婚等事诸生宁无小费乎有力者当共助之义也今反科剥其道何在或又谓无公堂银则诸师费用无自出犹之可也一应上司防帐于何取之夫上官果贤则诸生以文章为事歌之咏之传之序之又不然而行人口碑之贤者得以光不朽矣不贤而歌颂及焉是诸生忍见一路之哭灭是非心矣且今帐文厯颂其美私居则痛讦其过匿怨友人孔子耻之本职诚不欲诸生为此不情举动也延平多贤上官然执帐文而归正贾谊所谓墙屋被文绣可痛哭流涕者而诸生独何喜为之今日以革公堂为急帐文次之上人有縁是怪责者责在本职于诸生无与也
　　一诸生接见上人防典诸书明有礼节今后于明伦堂见官不许行跪学前迎接亦然本学在郭外接官不许离闗门出郊野宪司官至本县一见后不许再同有司行三日揖有犯于各衙门罪人也亦勿得免冠叩头奴顔哀免自贬士气葢不特本职力能为诸生立一赤帜位尊者徳必大其遵制尤笃诿之曰一介书生可以生于人可以死于人有不得不舍礼以媚人焉是亦以小人心度君子腹也诸弟子无恐
　　一凢一应祭祀等事礼生并赍诏书人员俱本职秉公自行编取诸生但有言及者必加重责其因之射利又不必论矣
　　一郷贤名宦孝子节妇朝廷旌之礼之所以彰先徳励后人也有未举者诸生商确举之举之未正者商确请废之知而不言异日将何以直言天下事耶学校公论所自出诸弟子行之
　　一诸生人众本职稽考不能经乆记忆今立大簿二扇一稽徳一考学稽徳簿记诸生某月某日行某好事某月某日行某不好事责几礼貌得失附焉考学簿记月日背复何书全记并记多忘少责几记忘相半责几记少忘多责几考课之记如之写字敬简附焉嵗终执此厯厯稽验参酌书之三等更为一大赏罚诸生失之前宜补之后不可当顽钝无耻之责有厥初求一于终不可当始勤终怠之责
　　一诸生住居学左前后右某街某巷第几家城中某街某巷第几家约去学几里某村第几家约去学几里书馆如之师某与某生员同防一一具帖同年籍送学俟本职投之于簿此葢非独以为号课呼唤之节诸生家之所行学之所习亦或縁此有知也
　　一学吏职在供写文案今后纸笔费用俱系本职区处敢有因幇补等事索取生员一钱并为生员改洗文卷决无轻贷夫上人每每贱吏正为趋利酷也我于人无不爱且敬况尔之有劳于我耶苐本职养诸生如父母深闺养处子任尔纳赂生其利心学校地光明洁净容尔一贱吏私为汚秽理必不然也尔慎思之
　　一凡所示条约无非欲诸生立有成就父兄爱子弟之道也子弟独无爱父兄之心耶本职无似辄领今官睇目而视昔之教戒我者不在上矣昔之箴规我者不在左右矣识见昏愚心志怠忽是将奚赖孔子于商赐有起予之叹恶声不入于耳于子路致欣幸焉诸生如不以我长而难言匡之翼之予之福也本职离师友得此其感报当如之何以上条约大槩也本职初至学中某善可兴某弊可革尚未尽识容与诸生防议并参酌提学道教条别为更定





　　备忘集卷七
　　钦定四库全书
　　备忘集卷八
　　附録
　　御制祭葬文
　　维万厯十六年十一月初二日皇帝遣广东布政司分守海北兼管海南道左叅政徐应奎谕祭南京都察院右都御史赠太子少保諡忠介海瑞曰惟尔髙标絶俗直道禔身视斯民由已饥寒耻厥辟不为尧舜矢孤忠而叩阙抗言争日月之光出百死以登朝揽辔励澄清之志迨起家于再废乃浃嵗而三迁岩石具瞻卓尔旧京之望素丝无染裒然先进之风综铨务而议主惩贪领法台而政先厘弊若金在冶虽百炼之愈坚俟河之清奈九泉之莫及特颁祭葬爰贲始终不昧尔灵尚其歆服
　　维万厯十六年十一月初五日皇帝遣广东布政司分守海北兼管海南道左参政徐应奎谕葬南京都察院右都御史赠太子少保諡忠介海瑞曰尔介节清风老而弥厉直声正气殁且犹生迨兹归窆之期益轸遗簪之痛载颁御祭特示眷思惟尔明灵歆兹渥典
　　祭文
　　维万厯十五年嵗次丁亥十二月乙卯朔越祭日辛巳太子少保吏部尚书杨巍太子少保礼部尚书沈鲤户部尚书宋纁兵部尚书王一鹗恊理京营戎政兵部尚书傅希摰刑部尚书李世逹工部尚书石星都察院左都御史吴时来掌詹事府太子宾客礼部左侍郎兼侍读学士王诲太子宾客吏部左侍郎兼侍读学士教习庶吉士朱赓吏部右侍郎赵焕户部左侍郎温纯总督仓塲左侍郎胡执礼右侍郎孙丕扬礼部左侍郎兼侍读学士于慎行右侍郎兼侍读学士徐显卿兵部左侍郎杨俊民右侍郎萧大亨刑部左侍郎陈瓒工部左侍郎曽同亨右侍郎李辅通政使掌司事工部右侍郎张孟男都察院左副都御史魏时亮左佥都御史詹仰庇大理寺卿孙鑨左通政赵世卿右通政黄克念左参议田蕙右参议季观光陈大科大理寺左少卿李尚思右少卿许子良左寺丞李栋右寺丞吴定谨以牲帛之仪致祭于明故资善大夫南京都察院右都御史赠太子少保諡忠介刚峰海老先生之灵曰惟公廉贞之气钟于南方挺生哲人直毅以刚嘉靖末年以敢谏着威触雷霆分甘刀锯圜扉长系正志从容先皇嗣服首拔狱中廷尉纳言中丞出抚剪右锄贪士民歌舞居无防何増口孔多若火于水世情则那龙蟠虎伏十七八载光不终含恭荷宸采起佐铨务进总宪章帝曰遗直镇我南方曰予有吏职堕于贿惟汝片玉以戢魑魅曰予有民俗以侈移惟汝束帛以挽浇漓公介益坚千仞壁立侧耳生风豺狼屏息陪都荼毒莫如火夫痛行裁革民用以苏一心精白报我轩尧庶防百辟是式是标方公乞骸先后七疏皇揆慰留民望所聚天胡不憗一梦逍遥讣来自南天子辍朝乙酉之冬丘公观化公胡为者相邀泉下畴如二公旅室萧条灵斾千里孰临孰招居者持奠行者心恻官居鼎鼐检资羣賉公节良苦公行实端公事已定公名已完以葬以祭増秩予諡朝士争请皇恩示异余辈谊则寮友景行如何生不可即寄此挽歌尚飨
　　维万厯十五年嵗次丁亥十月丙辰朔越二十二日丁丑南京都察院右副都御史王用汲经厯司经厯江沛然司务防司务蔡如川照磨所照磨潘元度南京河南等道监察御史方万山党杰李一阳田一麟潘维岳黄正色王藩臣谨以刚鬛柔毛清酌庶馐之仪致祭于明故资善大夫南京都察院右都御史刚峯海老先生之灵曰呜呼惟公挺生琼海万夫之特鸣铎南屏长揖郡伯眼空一世天植孤操两宰剧邑抚字心劳不侮矜寡力抗彊御人醉我醒爰腾清誉声闻上驰粉署攸司日刬宿蠧峻却羡余惟时多艰职竞斯力气夺朱云羣工动色忠言逆耳身罹狴犴圣主寛恩何怨何叹肃皇晏驾乃忆比干曰旌骨鲠中使赐环荐歴卿寺超秩朱轮三吴秉钺防貐销魂直道难容人言继起不容何病抽簪故里天啓睿圣图惟旧臣海滨应诏风采犹新总宪留台执法不忒无縦诡随纪纲南国黔首归仁当宁切倚屡疏未俞一夕乃死呜呼以公之俭何啻公孙躬被大布麤粝是飱以公之操何啻伊尹严视一介千金不陨寿宜天保为国具瞻夺我黄耉胡然而然都邑惊心缙绅失望讣闻廊庙南顾悼丧呜呼谁云公贫而有令名譬彼江流万古长清谁云无后而传不朽譬彼钟山霄壤同乆贤愚好丑朝菌防灵人为公惜乃公则瞑汲等生乎公后夙仰高风共事一堂觌徳维躬肃肃其仪岩岩岳立允矣君子是矜是式倐尔长逝百计莫留忆公慷慨虹飞云浮敬奠一觞聊申私鄙公灵不昧陟降庭止尚飨
　　维万厯十七年二月十五日钦差总督两广军务兼理粮饷带管盐法兼廵抚广东地方兵部右侍郎兼都察院右佥都御史侍生刘继文谨以刚鬛柔毛香帛之仪致祭于明故南京都察院右都御史赠太子少保諡忠介刚翁海老先生之墓曰呜呼古称天下竒男子者公非所谓其人哉天下皆男子而或淟涊依违如脂如韦逐波而流随风而靡则男子而妇人也若公者其挺琼山之嵂崒毓珠海之洪浩刚大塞乎天地鸿厐挽乎世道屹砥柱于中流回狂澜于既倒而裒然擅天下之竒者乎公巍科奋迹振铎南平长揖郡伯气节棱棱庠序而竒于教也及宰淳安再移兴国家仆负薪惟民褆福邑宰而竒于政也继司粉署批鳞抗疏折指乘舆雷霆震怒鼎镬如饴絷囚靡顾斯郎曹之竒节哉荐登卿寺拥麾江左濬淞溥泽锄强植懦防貐魂消豺狼气挫斯抚镇之竒标哉萋菲交侵徜徉泉石特起铨卿风猷赫奕裁革浮华讴歌四溢竒勋岿于八座矣爰总宪台纪纲振饬冰蘖自持布被粝食杜絶私交仪刑百辟竒采表于三台矣呜呼公真天下竒男子哉不知而诋公者或谓沽直要誉矫情戾俗而公固率之天性盟之幽独不自觉其竒也知而惜公者或谓四壁萧然一嗣不足而公固以天下为家万世为续乃益见其竒也兹焉赠諡葬祭皇揆鉴其忠尸祝俎豆赤庶铭其徳勲业镌之鼎彛而声名垂之史册则公之彪竒蜚异者永永霄壤无极矣于公复何憾耶继文西江筮仕北觐聨镳业已心竒之嗣是仰公作用愈出愈竒今观风兹土欲瞻依而不可得谨述公之所为竒者临风寄诔共为天下悲尚飨
　　维万厯十六年嵗次戊子三月甲申朔越六日己丑钦差刑部云南清吏司署员外郎事主事朱天应谨以香帛牲醴庶羞之仪致祭于南京都察院右都御史海老先生老大人之灵曰公真天下竒男子哉抗疏世宗批逆鳞言今昔不敢言九死不回公岂直捐生以博名哉既而开制整頽风振纲常公岂博美官而已哉归老无縁野塘再起励金石操时欲修前人未有业补前生未了事公之所为时人异之骇者骇忌者忌而其节益坚公真天下竒男子哉其犹冰壶秋月一腑青天自总角而宦成一辙生乎后者匪公之植孰识公之心哉公为天造朝廷之福而天胡不颐公之身公为穆宗正万防之统而天胡不永公之传天将使公以亿万载为寿以百千忠臣义士为裔哉应奉天命钦恤兹土慨泰山之既頽嗟典刑之日逺望南告奠公其歆哉公其歆哉尚飨
　　维万厯十六年嵗次戊子仲冬月朔有七日钦差督造坟茔兼赍谕祭文行人司行人门下郷晚生许子伟谨以刚鬛柔毛牲醴庶羞之仪致祭于明故资善大夫南京都察院右都御史赠太子少保諡忠介尊师刚峯海老先生之墓曰呜呼我公生平大致已扬扢于人人或状而赞或纪而铭先后奠章轴楮无筭莫非盛徳之流形而所不能尽扬扢者则公至诚动物之心葢公之学戒惧于不睹不闻之地而独觉天理之真公之行蝉蜕乎自私自利之涂而追乎防古之英士论始疑而竟信公道几蚀而綦明故自显爵锡之媺諡褒之雄文重典慰厝之而因以见公之得君自兴国祠之淳安像之苏松金陵之属咸俎豆之而因以见公之得民自交口颂之交章直之挽歌唁词揄播遐迩而因以见公得中外之朋情公素所重者忠孝亷节而皆为公有公素所轻者爵禄名寿而皆为公膺即此生之志遂知九土之目瞑俾后公生者咀之有余味而闻之有余馨子伟叨承钦命载妥公灵虽靖恭之常职寔报徳之夙襟其旦夕祗事蕲以逭谴捄辠者惟公所嘿相而兹菲陈觕荐竭防诚以对越者惟公所厘歆呜呼哀哉尚飨
　　补遗
　　申海南道陈双山文
　　福建延平府南平县儒学为区处兵后地方以絶后患图乆安事縁本职防试未第曽具奏防兵部奉圣防行抚按守廵道従公计议后授今职母老在堂便道归省且冀得一至台奏所未尽并不可先言者一一诵之事或可成也时台下往雷州府候清军察院旋琼与本职起日相値不得已更日求见柰门者拒之咫尺间候二日不得一接思凭过期始渡海北上中途每思及此深用怃然今已至任未得言者请为台下言之夫琼州府州县外旋黎岐中处正皇甫规所谓虺蛇入室焉者台下试思天下有此等心腹疾而能一日安者耶无黎则三州十县可宁谧去二三万黎人安五十六万百姓加五七年功成千万年逸台下试思天下有此等用力少获利多事而可舍不为者耶黎溃则三州十县举受祸然以三州十县制黎则又千谿万径皆可施功五裂四分柄执在我台下试思天下有此等反掌易事而可曰不可能者耶然自国初至今日竟无一人担当此者何其故有四全无志者不必论大约今人官居类传舍至任未乆迁擢竞心影响间见黎岐难处遂终以难处视黎五年七年事也慕荣途之速心蔽迟难之一见先入为主一也询访未的妄信人言谓黎岐地方阔山岭峻林木茂密通之为难妄信人言谓黎人强众出没千百为辈十发十中敌之为难英雄豪杰当先为而不为是则无故二也平素攻举子业未尝留心经畧民事区处犹难况兵戈危险不知其易妄意其难思及存亡呼吸心胆丧矣不复为谋三也其有思得其方志立功业者又虑黎平我去后万一事出不虞邀功起衅人将置我何地目前成功后当显祸四也自国初以至今日言者屡矣迄无能取信上人者何其故有三雷同平黎之说懵然不识地利险阻兵行法粮随费致上人以白面书生笑之一也津津然说平黎易究竟所以见其一不见其二说东遗了西中南差了北上人因其二尽疑其一二也志书歴载诸人议论然其人亦有可为地步言之不行毋乃议事易处事难欤致上人以纸上空谈视之三也二者皆非矣台下诚能以必为为志于本职奏疏上兵部图说治黎防一道少致意焉且于不可信之三求其必执此说之故于不担当之四深求众不担当之由彼此参互不用其三借三以壮吾胆鄙笑其四借四以深吾谋将见反掌事炯然台下目中矣夫一时之爵孰与千万世功名一世之荣孰与千万年庙食台下欲不为之得耶本职言尽矣然尚疑台下有惮心焉宁非谓提督府不与我以地方兵粮乎夫本职云调广西土兵广东汉达官军量拨一次大征银粮之半此据人皆可行言耳若台下兵备之权则不然葢琼民游荡并无衣食弃为盗贼者甚多练集五六月可成精兵借用县民壮工食权宜区处给其始资黎地米山货木价给其终兵行粮随殊无难事又宁无谓兵事一举存亡呼吸谁则料之乎夫本职云用兵良亦以势不在我或生奸人玩侮之念大约此举先易后难随机鼔舞止用一抚字自可了事本职思之日乆考之日深问之日多事决可成成无后患台下请壮胆行之本职初官遽不得上人意这等世界究竟做成甚事业母老在堂归期指日中有言未尽者俟到台日悉焉竒货可居无越于此台下幸勿犹豫
　　以黎为竒货此细人趋功名之心也一时欲激双山姑用此语
　　治黎防【此愚己酉科中式防也于奏疏图说有相发明者附记于此】
　　天下之事图之固贵于有其法而尤在于得其人何谓法经画而条理之卓有成绪可考者法之谓也何谓人所以经画而条理之卓以成绩自许者人之谓也得其人而不得其法则事必不能行得其法而不得其人则法必不能济人法兼资而天下之治成则夫今之琼黎其处置之法固所当讲而以身任事之人又非琼人之所深望者乎夫执事之问革心宣化之图山川夷险之势叛服失得之由愚生固曰得其人之为贵何也诚见夫蠢兹有众可以一鼓而擒而直为是廪廪者亦曰地险不可以驰驱兵强不可以御敌不知自古及今之冦未尝不据险以为强自古及今之师亦未尝畏险而长冦苟我不弱天下无强兵苟我术周天下无险地琼崖卫所之兵自丘文庄奏不许征调以来今日已如骄子其不足以应敌也明矣故前郎温之败皆未战怯闻千里临敌先期于败为之也先哨去而后哨改彼欲进而此欲退为之也今日之祸虽有以激之使然然猖獗二年崖民死徙将尽未有能剿絶而安辑之者尚得谓之有人乎今上命赫然举兵诛之夫以万全之力视此直狐兔耳其束身系颈计日可待也然愚生之所忧者元至元屯田立学复起文河之忧毛伏羌提师压境不开十字之道欲为目前苟安之图不思万世无穷之利根株之不拔则未必后日之不如今也夫琼黎中处环海州县譬之人则心腹之疾也失今不治必将浸淫四溃而为四肢之患皇甫规所谓虺蛇入室不可一日安焉者也故愚生以为今日之计不过坚持开十字道之心固执立州县之计而已自此之外虽议之之尽其方处之之尽其术皆下防也何者昔之议者谓尽殱其类为忍而究其所以为说不过曰禁商人之贸易则黎无以为矢刃之资夫利之所在人共趋之虽死有所不顾而况于铁首其戎者乎是奸商虽不可不禁而有不容于尽禁者矣不过曰禁军民之逃亡则黎无以深刼夺之毒夫徭役不扰俯仰足资固有乐之者况于州县复为之敺乎是逃亡虽不可不禁而有不容于终禁者矣不过曰治土贼之刻削则黎无以为变乱之激夫读书知礼义者浚剥良民虽亷耻有所不顾而况于土贼之无知者乎是贪贼虽不可不惩而有不容尽惩者矣始终悮宋者在一和字姑为一时抚绥之计不可以防黎也革心宣化效且迟于百年官吏之迁陟不常人性之贪暴不一以一人之身而思一以徳化之不可以防黎也所宜乘今日大军之势首恶既平之后开通十字大路州县所之可移者移之屯田之可徙者徙之迁良民之无田者佃其中其不宜剿灭者徙之于外夫然后为百年之计而琼民享无穷之福矣不然今日赫然之举复如前日收兵之速剿除虽尽于小民无所益也又安知后日之不如今而复为民害乎又不然而徒曰革心宣化云者吾未见州县之不立十道之未通而可以革心宣化也呜呼此所以得其人之为难而非得其法之为难也愚生之所忧者如此而已矣而其所以防于执事者亦不过如此而已若夫山川夷险之势叛服得失之由琼志厯厯如照愚生欲语而未暇焉狂瞽之见惟执事进而教之
　　序记
　　贺景竹王千兵荣膺军政序
　　圣天子分天下职下都司卫而立之所焉所与州县错峙葢五品秩也兵以千一百计余人倍蓰之所管辖有戎务有屯粮讼狱是其以卫封圉翊我圣明之治实兼牧养允厘役焉行道遂志视州县有大者今守令下民莫敢仰视人视之不胜其崇且荣所则不然其故起于秩袭父祖不由问学于官守义懵无所识且其无理徳以和心气也动辄猛悍残厉以凌剥其下抚按藩臬用是従而抑之抑之诚是也沿以成习遂致厚相党与者率以坐受爵冕致斥显显然中秩之崇反出文杂流下居之者恒亦愀然不乐曰此奴冠裳尔其间志有所尚者竟亦以莫可柰何付之莫知所以致此之由去此之道夫人之参其身于天地中者岂必人之荣我而后能立哉执义以往天下有莫能御者况五品之秩森然明也吾得执国制以为倚公理之在人心未尝泯也势之极重有甚焉者吾得以执人心之公而反之理可以张屈抑之势制足以振品爵之崇故愚尝以为今日之武受抑于文者十一我之莫能自立十九也且其所取以自范者缪戾尤甚既以威莫如州县诿叹矣乃曰剥媚之行州县固名文士也我何人斯而独不然抚按藩臬之我督者固伟然名进士龂龂然天下望也彼亦州县之为尔我何人斯而独不然效殖货利以求容媚方以为庶或可申一二不然甚矣计之良也孟子曰小国师大国而耻受命焉是犹弟子而耻受命于先师也然则武秩之邈乎其卑而谓尽由于文士之私者其然乎其不然乎如耻之莫若师文王为今之防亦曰执制以自守据义以行制而已毅然不诿于莫与之微斩然不牵于剥媚之习则吾固参天地人也彼之并且上乎我者将唾秽而奴视之矣吁独与之角也与哉独求不我抑也与哉千兵景竹亦有志而付叹者抚按请于廷而军政及焉反此而遂有由矣愚惧其莫知所执也因军士之请用是书之以贺天下事亦为之而已矣景竹尚勉之
　　贺屈元礼生子序
　　屈子年三十余矣仲秋之夕得嘉梦觉而生子众咸欣欣于余庆之说相率徴予言以贺焉予曰人生而无以嗣于其身者能几言之抑可以已也或者教以成子之贵乎然今之教者于圣贤之道则戾葢自门左之悬乆废马援之遗王昶柳玭之诫特书于司马氏者与郷习之愿符节遂脍炙焉夫天地四方之事举而属之男子之身矣其负荷若之何也顾沉黙之名而精若义者能堪之乎是故孟子善养浩然之气正以为天地四方之射也汉人因有生男如虎犹恐其鼠之说予非敢以汉人为适中见也第中人之性振其气而挽之中也易抑其气而企之中则难中行不得惟过中之狂士属心焉仲尼之所以善于造就也矧今所取当于天下之教者何如哉爱其子而深为之计顾以守雌之道进焉以水济水血肉虽可保永于世而徳义之有于身者去贤圣或邈矣谓之能成其子也然乎哉疏少傅不以财遗自谓为子孙念光奕史册矣而犯者屡焉矧道之见颂于君实而世又率以为是者谁则挽之诸友耸然曰元礼少学礼知此义者也予亦欣欣然赓余庆焉幸天地四方事于此子乎攸寄也用是次之以为贺
　　乐耕亭记
　　始予未接西埜先生意一豢养之人云尔获交数歳见其诵砥行亷隅之士欣欣然羡焉若有企望弗及之意呜呼休哉兹世禄之难也交益乆见其闻仁笃俭约之行欣欣然羡焉行且钦崇勅厥躬诗礼训厥子败度维欲败礼维縦将深愧弗为焉呜呼休哉兹世禄之尤难也嘉靖甲辰之嵗于瞻玉堂遗址之西墨客村搆乐耕亭于上将以统率仆佃之耕非徒取名于此也一旦以其事为予诵予讶且喜曰贤哉先生乐耕之意乎而尤之者则曰不此之葺而顾彼营焉裕祖之蛊非孝也予意不然贾子称一夫不耕或受之饥一女不织或受之寒今之为民者五曰士农工商军士以明道军以卫国农以生九谷工以利器用商贾通焉而资于天下身不居一于此谓之游惰之民游惰之民君子之所不齿也世咸以异端游手目之而不知儒生贵族特甚先生以文庄嫡裔居寳丞之荣俾自弃于游惰之域以逞无疆之欲则凡可侈可淫之物罔一不备其为园夫红女之蠧可胜痛哉视异端游手之害十百矣维亭有作为耕也且以乐名推斯意也必不忍腴若饮食为谷粟之糜必不忍晥若衣服为布帛之蠧又必不忍厚若声色之娱妄若货贿之聚为好生伤年弥邵徳弥崇举凡淫侈小物为世禄子所有者咸芟荑蕴崇之澌尽矣呜呼不贤而能之乎仁笃俭约亲覩之行义清节善行且于反官之日可期矣亭扁乐耕岂曰小补哉若夫流连光景假此亭为聚游之地瞻玉堂有述亦殃也乌乎孝始而士今而农不为五民之蠧诗曰孝子不匮永锡尔类其先生之谓乎呜呼贤矣哉先生曰兹吾志也敬持以为记
　　赠林东臯考绩序
　　予于东臯先生均业儒友也然东臯令琼山计七年于此矣实有大夫义焉古之人有曰君子居是邦不非其大夫自斯言之出也故凡有涖于人者虽心晳淑慝纪事执春秋笔焉其显诵于人裂采而赠之者必掩咎为美増细以巨虽以龚黄召杜显显然拟之者实反出严来下用是善恶诋冒莫可凭倚君子习见其然故凡采而书之飏歌而休颂之者皆将曰此不非其大夫义也虽厯厯可按者莫之听焉夫以善恶之相冒若此声乃底实莫能白之君子之心又若此今欲侈言以为东臯赠也亦奚益哉是故东臯惠泽着于人心政声播于行口绩业留于郡邑之志瑞不必多为之赘然东臯此以奏绩行也行将擢而之他郡陟而之科之道其统赖有大于琼山者统赖大则其绩之所奏随之东臯以其迎刃而解之才乘迎刃可解之力随职业之所到执平日之所学者毅然行之罔狥身以忘国毋私已而弃民小之琼山大之天下则闻誉逹于遐迩功烈着于不刋循良宪诤映耀今古予得以従而鼓舞于其后矣吁岂不盛哉岂不快哉昔子路去鲁谓顔渊曰何以赠我曰吾闻之也去国则哭于墓而后行反其国不哭展墓而入谓子路曰何以处我子路曰吾闻之也过墓则式过祀则下儒有见善以相示者东臯先生何以复我
　　賛萧氏一门二节
　　予读东洲李太仆所为双节传观二母寡于华年依孙子为命厯三四纪而念夫之心迄如其始矢心天日苦志丝枲未尝不壮其竞于守而可为顽懦者寓激劝也嗟夫人之自立于天地间能以其身为天地万物之依者其道有五焉五教贯三才而为一君子重之然圣王制世御俗所急而且先者惟臣之良妇之节崇显褒异拳拳然持此以为天下励者是则何故葢以义合者而能不悖其心可以改醮而他従者顾终守于一志一行类无往非其自立之地焉矣况夫遇有常变君子觇人恒于乆近间求之昔人谓慷慨杀身易従容就义难乆近之谓也是故夫亡则无所为矣无所为而一从不移虽金石之坚未能逺过彼夫存之备妇顺而家理宁未足为难矣士之従事于上多者计三四十歳少者亦不下十余嵗承于显或悖于幽毅然誓不以所职负吾君者竞于始或渝于后歴年所而心一焉彼殉君于日月未足为难矣藩宣不悖可以见臣义之终孀守克坚足以辩妇行之备故君子论人廷之效忠闺之着节无轩轾焉而厉世振俗独于此拳拳焉者亦以其乆且大者身有之五教于斯贯焉故尔虽然彼士尝学问知礼义以应上求者亲师友以撤蔽酌古今以达疑谓能尽所事焉可也闺中之见视此何若矧士之布列在位考其所以受人防命之寄而不贰乃心者则或鲜焉易于闺门女子之间难于多士讲学之际二贞并萃独非君子之所歆扬而不容自己者乎孟子曰百世之下闻者莫不兴起也况于亲炙之者窃慨臣义之衰节守之壊有如三才所借以立者而仅于二妇焉寄之则夫祗念母氏不改之心奋臣子不悖之义侍御公之造福南粤有必然矣予粤人也鼔舞之懐不能自己用是书之以颂议论
　　泰伯论上
　　太王剪商之志金仁山胡双湖辩之详矣愚窃谓太王实有是志太伯去之夫子亦不当以至徳许夫太王当祖甲之时去高宗中兴未逺后一百有余年殷始亡则当太王时乃商家盛强之末衰弱之始其天命人心尚完固未动所谓剪商亦言乎其志焉耳非爰整其旅如观兵孟津陈师牧野之为也泰伯无荆蛮之逃则国属之泰伯矣属之泰伯而泰伯以不取为心则剪商之志蓄于太王者息之泰伯季厯不得位日后无武王事纣无灭亡之理此其以天下让商更为何如太王欲传位季厯则剪商之志季厯従之矣太王啓于先季厯従于后父作子述事必有可成无难者君臣之义泰伯不以此身维持其间而托于采药之去我虽不杀伯仁伯仁由我而死充类至义之尽泰伯其得为有君也哉且弑君天下大恶也幸而成之公议凛于斧钺不幸不成大则身首异处破壊家门小则贬削投荒流离终世王述之子坦之欲以女与桓温述怒排坦之曰汝真痴耶乃欲以女与兵坦之是以不与桓温之祸窃以为泰伯之爱太王不如述之爱其子矣圣贤之论曰君有过三谏而不听则逃之父有过三谏而不听则号泣而随之夫子臣异道非止谓其天合人合义当如此也子之于父一体而生比之异姓君臣情分有别以光明正大之义投一气相通之亲婉顺号泣至三至再无不可以感通而挽回焉者父有诤子则身不陷于不义无君一念此其事为何如可逆料其不可反而遂逃之耶仁杰周旋于则天之朝双陆不胜之兆姑侄子母之言且能动之俾天下复为唐有太王固非昏暗之武后也仁杰能行于异姓之妇人伯不能行于至亲之父子且朱子之论伯曰徳足以朝诸侯而有天下夫足以朝诸侯有天下而不能以大义回父心吾不信之矣以子事父情有可为而不为身为世子权有可为而不为以事父言则不孝以事商言则不忠啓天下无君之祸贻家门弑逆之羞皆荆蛮一逃为之也天子旁通事物之变酌见义理之原而顾以至徳称之哉
　　泰伯论下
　　果如剪商说则泰伯洁身而去仅得与申生之恭为类质美未学谓之徳且不可矣况可谓之至乎葢采药一去使太王果成剪商之事则商家天下不得于太王当得于季厯是泰伯不取商家之天下而任父与弟取之也春秋书赵盾弑其君任父与弟取之不以此身维持其间绳以春秋法泰伯罪不可逃矣仁杰周旋于女主之朝君子取焉葢君子期于成天下之事而不必于明巳之志苟谓惟求无愧直遂径行可以维持左右使不至于成其逆者皆不为之泰伯不得为圣贤矣朱子以遂成呉国事料泰伯于商周之际足以朝诸侯有天下太王邑于岐山之下従如归市不能以有天下乎太王可有天下而泰伯洁身去之谓让天下于商可乎且朝诸侯有天下之说尤不可晓说者谓周之顽民为商忠臣观多方多士训殷民者详矣必三纪而后风俗移易牧野之师虽殷民有倒戈之志然犹有前徒交战之人孟子曰其故家遗俗流风善政犹有存者是以难也泰伯虽盛徳当不过于文王文王値罪恶贯盈之纣不能为之泰伯当祖甲世去高宗中兴未逺又焉能朝诸侯有天下易易耶三分有二以服事殷说者谓九州所以不遽叛者皆小心翼翼延焉夫纣犹有可延之势以泰伯不従之徳当祖甲盛时为天下倡率民可知方商室太山而四维之矣朝诸侯有天下此必无之事也孟子曰继世而有天下者天之所废必若桀纣故益伊尹周公不有天下适圣贤六七作之后而天遽弃之耶以徳言泰伯无取天下之理以时言泰伯无取天下之几徒见夫遂成呉国之迹谓可以朝诸侯有天下夫归泰伯之人正邠人従太王之人也其心知有君臣之义故见夫可君者翕然归之又跻我于天下一君之上恐知有仁人之人不如是也归市之太王不能即遂剪商之心遂成呉国之泰伯能朝诸侯有天下乎且推已之物以与人谓之让指商家未败之天下为泰伯当得而不取之恩是何以异于盗贼指所未刼之家其所积为已有而姑让与积财者所用耶大禹太甲成王之天下不可谓为益伊尹周公旦所让周之天下不可谓为泰伯所让尤可知矣夫子之言当不如是朱子凭史记之语而想像推之于太王泰伯心事皆不得其实而其时其事并夫子称许之言有相悖戾不可强通者不若止以让国季厯说武王终有天下故以让天下推许之无碍也
　　孟子为贫而仕议
　　人生天地间曰士曰农曰工曰商皆男子事也其事虽一然士在行道天地间惟道最大故士居四民首士当斯世既贫而无养矣曰农曰工曰商无非资身防也此其事之在我者一仕于人则制于人制于人则不得以自由制于人而望于人者惟禄焉且云非出处之正吁非其正者而可以谓之出乎以不正之出悬望禄之思此其心何如也君子之仕所以行其义臣子之义分无彼此而以言高行道自诿失君子出仕义矣天地间无可以生此身者为之可也舍农工商之养自己出区区于抱闗击柝之禄由人制者焉大贤君子之所为宁若此哉孔子平日进以礼难于进也退以义易于退也乘田委吏安然受之而不辞葢亦顺其举授者而无容心焉亦且行道之端所系耳事君敬其事而后其食为贫以进宁复能后其食耶孟子平日执不见诸侯之义分庭抗礼直若壁立万仞之不可即者莫非刚且大者为之斯言一出吾恐气体亦有所不充集义所生者或不能长江大河浩浩然而来矣
　　周公使管叔监殷
　　周公之处管蔡诸家皆以为不忍逆探其兄之恶而弃之愚窃谓不然舜之处象虽云封之有庳而天子之吏实理所以然者正以全吾亲爱之心又使之不得少肆其恶其为家国臣民之计详而宻矣人必有恻隐之心恻隐之心于亲切人必有是非之心是非之心于亲真谓之真者非独详于此也日夕周旋心术之善否见事之明暗才调之大与小莫不毕照于我而非若他人之日月一至见其一二而未见其千万也古称知子莫若父知弟子莫若师羣居终日而以知友称亦以亲比不离之故也谓蔽于爱兄之心然则舜何以不蔽四端必有随感异应举天下皆然而周公独何以得此失彼大学称莫知其子之恶责溺爱者之不明也古称诤子为贤子教以义方为贤父子朱啓明臣民称焉尧且以嚚讼弃之见有真否之别也将谓过恶未着而其志其才有可取者知人则哲维帝其难四防不去于尧而去于舜人心之藏不可测度虽明圣亦有未能先为之别者奚必兄弟间而后然哉立亡国之子而求所以监之此其闗系若何当何如以计之者监以亲亲之兄周公虑事之详亦可想矣若夫日后之事则所谓维帝之艰圣人之不幸也而其初之必使焉者正其才志之可观兄弟之真见今观金縢之册公之爱武王何若恩斯勤斯之咏公之爱成王何若孩提之童无不知爱其兄在彼犹在此者附仇人以背懿亲管所为有出于天理人情之外者而公安得逆知之窃以为监殷之举公必自庆以为得安国之计矣而宁意其后之至此耶周公弟也管叔兄也周公之过不亦宜乎孟子意或如此无取我子鬻子之闵斯之言哀而切所谓垂涕泣而道之也败露之后其亲爱之情尚如此防墙御侮之亲而使之监我仇人焉独非圣人之至计也乎天理人情周公之所不能不过也若谓蔽于爱兄以至今日稽之古今反之人心不能以强通矣
　　使毕战问井地
　　不井田而能致天下之治者无是理也何也人必衣食有所资然后为善之心以生日夕有所事然后淫侈之念不作井田者衣食之资日夕之事返朴还淳之道去盗絶讼之原举赖于此故尝以为一井田而天下之事毕矣然自三代而下垂数千载而莫之行者何井田所以为民而亦兼以足国自秦汉而下其心于为民者能几人哉间有欲为民隐之恤乆逺之计者又苦于考究之不详变通之无法彼见夫天下若此其大夺富民之田以畀贫者纷纷籍籍无従下手其讲学之臣多词章记诵之士议及井田懵然不知所以行之之故或见其莫已利也因不举之以为君诵者亦有之举世相安于因循之习竟无经乆之计望治之思胶柱鼓瑟宜乎其卒不可行也考之后之称稽古博识者莫如端临马氏其为井田之议谓后之君子每慨叹世主不能复三代之法以利其民使豪强坐擅兼并之利其说固正矣至于斟酌古今究竟利病则莫如老泉水心二公之论最为确实其出二公之外而为之议者必能备知闾里之利病详悉然后授受可以无弊然则自周而下吏于民者举不欲知其利病也耶不知民间之利病用民之脂膏以奉之何用设官分职旁午而縦横之者何为守令之迁除其嵗月有限独不可举而乆任之乎污吏黠胥能舞文以乱簿书田里之一一可覩丈尺可凭或不可乱还授之奸弊无穷今则然矣井田既行之后而民犹有无穷之弊耶商君决裂井田废壊阡陌以静百姓之业而一其志果若斯言则三代之贡助彻法将不静而一乎不反其静一之故而见夫末流之弊遂举而弃之不揣其本而齐其末端临于是为失言矣我朝丘文庄有取于苏叶之论而其言曰可于国初人寡之时为之承平日乆生齿日繁之后终归于隳废程子谓天地间决无人多地少之理今之糜费五谷计当数倍吾民日夕之食而犹可以取给事可知矣随时制宜而不失先王之制厯举贡助以为滕文诵孟子之所云润泽不如是也丁田相配取效于数百年之后井田以渐为之而俟其成独不可举而行之乎谓张载处之有术之言惜其要妙隐而未发吁三代行之其为日若此其乆也地里举目可见量度反掌而行宁能隐之耶文庄之见亦端临之见也误之者苏叶而二公之言尤自可笑周礼遂人凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿郑康成谓此郷遂用沟洫之法也用之近郊郷遂匠人九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之涂专达于川康成以为此都鄙用井田之法也用之野外县都此葢以平原旷野之地行助法以山林陵麓之地行贡法然非贡助一定于此而不易也昔朱子论建国谓必依山川形势无截然可方之理孟子若夫润泽正此意也必若塞溪壑平防谷夷丘陵破坟墓壊庐舍徙城郭易疆陇而后可为圣王之井田将塞之平之夷之壊之易之而后为之也耶为高必因丘陵为下必因川泽谓圣人也而所行之事宁若此愚痴不通耶必九百亩而后井必方百里而后同不足于九夫之地百里之同而可耕可植者将弃之乎随田之广狭而为多少之授可井则井不可井则一夫二夫当之可同则同不可同则百夫千夫当之助不必野而行赋不必国中而行此圣人之法也二氏以不通之见而议古法难乎其为古矣所见之舛若此则其谓井田成而民之死其骨已朽驱天下之人竭天下之粮穷数百年专力于此不治他事宜乎其然矣井田者井田之名也人必有田而不必于井者井田之实也观野行助法国中十一自赋圣人变通之权可想见矣为今之计不必访求故堰遗陂之已废者按今日之土田随地区画举周礼大司徒所谓不易之地家百亩小司徒上地家七人与夫大宰九职任万民者而酌用之守宰县令一以井田为事其纎悉又属之一里之长不以今日纷纷之病而沮其必行之心必委曲以力行而求为乆逺之计既定之后举簿书以验田土度地不定则吏胥之奸弊可稽正不必慈祥如龚黄精明如张赵而亦可以济斯世于虞周之盛区斯民于乐乐利利之中矣横渠曰世之病难行者未始不以亟夺富人之田为辞葢谓其或以召乱也然天下富人多乎贫人多乎田井而贫者得免奴佃富家之苦吾知其欣従必矣王者固有灭人之族没人之产而束手听者取其有余之田而不夺其上下之养彼亦安得而违之窃以为井田之决可复于后世者谅夫有同然之心而不必恤其众多之口反覆晓谕委曲变通必无召乱之事也然则数世之后而其子孙众多不可以死徙无出郷之法行之者若何曰物之不齐物之情也自夏后以至八百年之周其间独无若此者乎然要在必有田宅而不失所养化裁变通之而已要之不能以一一如意而较之田不井授一遇灾旱而民之辗转沟壑白骨遍野平时则奸伪朋兴有故则羣横冦盗其相去万万矣愚故以为防然必在可行而无疑也
　　古今论井田之难者惟强夺民田以召怨讟一语为稍近似举今日吏胥无穷之弊守宰迁徙不常之由乃不揣其本而齐其末之论若夫执沟洫井同之法而谓今日之地非古昔平原之区者以胶柱鼓瑟而论圣人不通之甚者也天人贫富不相耀以和其心而后天下之治可定今日太平之业必世后仁之化举须于此彼夫心所同然而口之怨讟固不必恤也力而行之而民可与乐成矣然封建所以维持井田者也田欲井授亦将举封建而行之乎曰乆守宰之任而一里之长长子孙于其中者复为之维持焉井田之可行也必矣制度一定则心志一风俗成其所以维持之者不难矣然则奚必封建为哉
　　人皆以井田为圣王之养庠序为圣王之教养民于先教民于后有养而后教行焉若井田自为养庠序自为教不相渉矣然易履卦君子象之以辩上下定民志上下辩民志定教之成也一夫百亩之田百亩外不能加毫末五亩之宅五亩外不能加毫末上下四旁长短广狭彼此如一而无不方民志之定何如程伊川传乃叹后世自士庶至于公卿日志于尊荣农工商贾日志于富侈亿兆之心交骛于利天下纷然如之何其可一也欲其不乱难矣降至今日较伊川言殆又甚焉所称名人贤士口谈道义者皆不能絶去为富不仁之心小民持此为观法借此为口实用是风俗日流莫知纪极法不能止大抵皆厚田宅丰衣食美妻妾一念使之有此一念又皆田宅无分界人人得以自买自卖致焉井田行则民贫富不相耀而心和矣生长所习见而志定矣汉人以富人观欲天下为悲止此田宅更何欲可观汉人以彼民情见美则恱为叹止此田宅更何美可恱富者欲过贫者欲企虽有其心而葢无其由也无其由而过企之心灭矣井田未尝教民而域民于教教道之妙有若此尝谓井田立而先王之教斯过半矣天下之治井田为之学校不过辅翼之先王之教井田教于始学校不过成教于终一井田而天下之事毕矣后世纷纷然交骛于利彼身当教化之责者亦惟利是驰制度非不详教戒非不切也以言相禁实则别以心相传夫曰教之夫曰教之云者是亦空言而已天下如之何其能治耶井田尽天下之事与其竭力为庠序为教约百端鼔舞民志不定迄无成功不若竭力为一井田以复唐虞三代之治不可以王莽王田増纷扰借口也
　　孟子道性善
　　孔子论性曰性相近习相逺虽未一一剖析而天命气质实兼于中程子所谓二之则不是相近一言尽之矣论性不论气无以见其生禀之异论气不论性无以见夫义理之同言性不可不析而为二无气则此理无处安顿曰理曰气无离合无先后性即在气质中非二物也言性又不可不合而为一合之而未尝不分浑然之中灿然者着焉圣人之言妙矣孟子论性区区然执一性善之说夫人之所以信服于人服其心也服其心者彼亦有所验之于心证之天下也程张生于战国一言而告子服矣告子不为孟子服者实孟子言之执于一辩之不能详使之非告子诸人故屡变以求胜也说者谓孟子时当战国人欲横流不得不执性善之说矫焉春秋时俗较去战国不逺孔子称性相近继之曰惟上智与下愚不移周流不舍孔子救世之心亦均切矣将不欲矫正之耶不正言以屈其心欲反言而矫其失不可得而矫矣告子所谓仁内义外乃不知仁义二字字义所谓不知仁义二字义固欲反之孟子不曰心之徳爱之理谓之仁心之制事之宜谓之义区区执敬酌汤水之说辩之不详亦徒多言而无益也
　　孟子有命也有性焉君子不谓命之说于气质之性既知之矣荅告子诸人独不一言及之葢孟子意欲伸此抑彼如说夜气欲人知涵养此性说四端说扩充欲人知体认此性充广此性谆谆然不一而止无非为性善谋也孟子之功大矣然理气不相离而离言之知为性善谋不能使人信吾性善之说是则孟子之过也
　　乡愿乱徳
　　従古未有言及养气者而孟子言之古有诡随上容之说即乡愿意也亦无有若孟子之论剀切痛快者葢乡愿馁其浩然之气以従俗浩然之气孟子身有之见乡愿若为身害故言之详恶之痛今天下惟乡愿之教入人最深凢处已待人事上治下一以乡愿道行之世俗羣然称僻性称所行大过者多是中行之士谓如此然后得中道善处世则必乡愿之为而已所称贤士大夫不免取道乡愿调停行之乡愿去大奸恶不甚逺今人不为大恶必为乡愿事在一时毒流后世乡愿之害如此说者谓孟子扩前圣所未发指养气言也孟子之功不在禹下当以恶乡愿为第一





　　备忘集巻八
　　钦定四库全书
　　备忘集巻九
　　附録
　　挽诗
　　哭海刚峯先生　　　　　　　何以尚
　　乾坤正气独钟竒直道堪为百世师忠似比干名并乆寿过尼父逝还迟先生与我元同志后死何人更相知杖血未干流作泪哀哀岂为哭吾私
　　又
　　公为男子一生竒烈烈轰轰是我师胡尔正人归去速莫云病客吊来迟公于我昔非为薄我谓公今或有知终始交情当勿改临风杯酒奠吾私
　　范世清
　　皇天召海老黎庶丧若考悬知圣主闻致厪渊衷懊安得天下官亦护身余寳洒泪附行舟私心惄如
　　又
　　舍然痛哭还大笑个中谁解机缄妙古今日月自升沈春生秋杀天之道天之道元之窍水底燃灯曽一照又何须为生者忺又何须为死者吊生耶死耶皆是幻惟有一灵真性常炳耀吁嗟兮名利客心死形存贪尚墨污身秽徳増媸嗔何如琼山海老不嫌贫台宪官常贵生平愿已伸风清月白为知已天长地乆通同神
　　姜愈
　　舆衬披肝旧有声南台秉轴慰苍生蛮夷感义波涛静豺虎潜形道路平正是孤忠扶国是何堪一梦赋楼成深山穷谷皆悲恸汗简千秋表直名
　　许光祖
　　江南十月雨如倾总是悲号道路声云冻霜寒敷政肃月溶水澈涖官清劒剜义胆言何壮星殒忠魂气尚生谩道姓名光国史于今草泽口碑成
　　凌霄汉
　　生平正气肃朝端胸次忠清世所难忠似赤葵倾烈日清如秋水挽狂澜时多俊乂无尸諌人有萋菲幸骨寒千古芳名光史笔应留精爽照长安
　　叶绪昌
　　南都秉节望如山总宪重来父老欢杨绾相唐骄侈格长孺在汉觊觎寒功収治水三旬易防救饥民十万难今日仙輀向琼海野人酧酒泣江干　公治呉淞救饥民十五万故及之
　　朱良性
　　批鳞玉阙丈夫竒正是风雷示变时万死一生千古事孤忠独立寸心知神飞琼岛乾坤老泪满江南草木悲幸有圣明公道在防看殊典勅名祠
　　徐元贞
　　砥柱中流大丈夫刚风清节古今无赤心自矢天人与白髪还将社稷扶原是神龙翻瀚海遥怜鸣凤起高梧旻天不为留元老忍见防茕万姓孤
　　李麟
　　忆昔史防司直后螭头今复振遗风匡时白简飞霜冷恋主丹心夹日红妇服容容羞娬媚男冠落落见豪雄人乘箕尾归何处惆怅秦廷几署空
　　李蔼春
　　骨鲠原来有几臣惟公透悟本来真文章领袖辉南粤节操冰霜动北辰身歴三朝惟白简名高五岭祗丹心英风耿耿今犹烈歩武何人踵后尘
　　梁肖灏
　　独把真心事衮袍三朝威望肃清高殿前有请危张禹阶下无言悦子敖君惮汉时新汲卜民歌舜日旧防臯千秋絶调难为和转觉当年意自豪
　　梁栋国
　　谁将石画献承明耿耿孤忠直史生一防丹心汉日白几回章奏楚天清眼伤沧海波涛急气满乾坤山岳惊千载令威无复返五山家学有蜚声
　　朱汝能
　　秋霜烈日独公竒不世勲庸在口碑君念民嵓方倚重天揺柱石已无支梦归瀛海清风逺影落江天正气随此日拜公人世隔涕零如雨不胜悲
　　姚光舜
　　劲节刚风未易寻孤峰峭立气森森方期拭目沾仁泽遽尔伤心泣讣音一疏直言天下事两朝眷注圣明心独嗟未罄经纶蕴遗恨苍生泪满襟
　　李文秀
　　羲皇风度出明时葵藿丹百世师邦国乂安犹戮力经纶未巻忽乘箕琼崖白雪封茆土柱石青天树羽仪昭代古良天下老千年遗像镇华夷
　　叶于乔
　　海上生人杰才钟天下竒谏书光日月声价震华夷孤介水如澈寸忠山可移公今骑鹤去千载有余师
　　朱良知
　　批鳞直夺比干志苦节还同孤竹清龙隐海天云万里鹤归华表月三更萧条棺外无余物冷落灵前有菜羮说与傍人浑不信山人亲见泪如倾　哭公柩前止见菜羮故云
　　又
　　哲人逝矣泰山倾载道弦歌总哭声南国甘棠思徳政雷阳枯竹动民情忠扶社稷轻荣辱功满乾坤任死生屡疏承恩留白骨英灵千载佐平成
　　姜谧
　　海父真人杰三朝第一臣寸心惟为主百计只安民折槛彰忠迹埋轮詟佞人最怜贫与独青史泪痕新
　　凌一鸾
　　简命吴淞续禹功顿令万水朝宗力排豪贵驱妖鳄为拯民穷副衮龙疏抗三朝辞激烈身经百折意従容圣朝注念嘉忠直防见恩光下九重
　　许子伟
　　本来正气参天地气正如公信可参九死孤忠回圣哲一生竒操媿贪婪已闻呉下呼为母防见朝中满是男蝉翼介轮何事重对公衾影欲无惭
　　曽养正
　　人钟天地秀春过海山新两宦苏民隐三朝报主身臣忠防帝眷牧戯识公贫谁谓夷齐死名刋万古唇
　　林宪防
　　云边五指一峯倾緑野苍生两不平摩汉早知鹏逺奋朝阳惟见凤高鸣松生璚岛従头直月印吴江彻底清祗卧一裘恬晏子未开三迳慰元卿庙廊忧切三朝志忠介荣留万古名纶綍自天光海澨九原含笑逝犹生
　　饶宪学
　　一生骾骨自天成厯厯冰霜愈不惊眼底直空尘世界胸中惟认此真诚谏回北阙星辰动泽满南臯草木清遥望五峯何处是海天秋月古今明
　　黄裳吉
　　五指苍苍凌太清百年间气钟竒英挺身直作回澜柱逆耳时闻折槛声一防孤忠回主悟三朝完节自天成由来地脉连沧海万里山河拱帝京
　　黄中美
　　劲节凌霜不改容明时啧啧羡英风尘埃絶防寒烟净丹赤高悬烈日红调鼎鹓班惟独歩含香槛外慑羣雄天南更有臯防霖雨还看防碧空
　　谭可为
　　忠本真诚介益坚三朝元望肃当年乾坤不朽匡时业日月长悬报国篇古去何人堪伯仲汉来汲黯让高贤先生可起承明日小子犹能快执鞭





　　备忘集巻九
　　钦定四库全书
　　备忘集巻十
　　附録
　　行状　　　　　　　　　　　梁云龙
　　明故资善大夫南京都察院右都御史赠太子少保諡忠介刚峰海公行状
　　呜呼公正气直节独行敢言业已简在帝心昭于国史即愚夫稚子俱能道之安所事状顾有隠微行足以师世范俗而或出于士人所不尽睹记者不佞龙忝在戚末事左右最久亲炙最真宁独忍不搦管详之而令泯没为公讳瑞字汝贤其上世以来未详在国初以军功世广州卫指挥某者籍番禺今为番禺人洪武十六年答儿从军海南着姓于琼遂为琼山人不再传而族氏蕃衍明经纷起有讳寛者以经行闻领乡荐知闽中县事即公大父也寛从子澄登成化十一年进士为御史又有讳潣讳鹏讳迈皆举于乡俱名贤有讳瀚系廪生瀚即公父也以公贵赠承徳郎尚寳司丞加赠中宪大夫南通政司右通政母谢氏封太安人加封太恭人赠公警敏豪宕不治生产公甫四龄而赠公捐馆太恭人年方二十有八矢志励节日夜与公偕寝处口授孝经学庸诸书长就外傅为访择严明师托之其贞一不渝似栢舟而慈训孚翼则有防杼和丸之风故公尝自谓勉自脩饬若非冲年背父者母氏之力为多然公立志之坚任道之勇则固其天性然也公生而颀秀挺拔风神逈异稍知识直欲学做圣贤而纷纷世态皆无当于心以圣贤教人千言万语只是欲人识其真心率其真性明目张胆终身行之卓然不牵于俗者圣贤也昧其真而馁其浩然之气不免与俗相为浮沈者乡愿也非圣贤也今天下惟乡愿之教入人最深世俗羣然称僻性称太过者多是中行之士而所称贤士大夫善处世者或不免乡愿之为乡愿去大奸恶不甚逺今人不为大恶必为乡愿而孟子功不在禹下当以恶乡原为第一公盖櫽括叔季人情物态尽于郷原一言故其平生所学惟务识真必为圣贤不为乡原力破夫无害従俗之说猎较受赐之说仕不为道为贫之说以为此皆圣贤偶有为而言今纷纷为俗夫庸人借口岂不大谬居恒着严师教戒召神立腔子下诲之曰瑞乎女知女之托形于天地间者乎天付完节女须完之毋宫室妻妾动心毋恟恟易操毋财帛世界而中流不砥毋对人语雄而媿影媿衾毋质冕裳参狐貉而有媚心耻心毋疚中而气馁毋矜能而讳医毋自许穷天地亘古今而不顾者而终或不然有一于此不如遄死公执此以往终身诵之自谓圣人复起不能易也然犹见时之人纷然举俗说以进惧夫纎节少狥竟亦天地不肖子于是复撰客位告辞与同志者共砥淬而自号曰刚峯以代箴儆云乃若居室之间人所忽易公独谓于此不谨性命之理即为之壅阏而不流君子造端之道谓何以故位内位外刑家肃然一切男女仆役至老死不逾阃阈相往来处伯仲婣娅恂恂怡怡而坐立跪拜则惟礼是娴有従子鹏与公年相埓同铅椠同寝食起居又同上春官然言必名事必禀毋敢几微媟狎司徒郎二溪杨公于郷为先达年最长而于公之门为侄婿相见间公才弱冠必持叔丈礼不以长故贵故稍假在郡庠时独与一二同志辨学明古即郡博且严敬不敢问餽遗常例琼人士庄为道学先生相率师事公惕然为作训说以诏之曰今之学者决状元进士于科第人恒壮之此学奚自而来圣贤以识真诲人其说备在方册惟潜心玩味而踊跃于讽咏时举仲由之不耻緼袍孟子藐大人伯夷之敢于非圣服之心胸往来不置或者充养有机耳其程文艺则曰文不过如画师之写神者耳穷一生读书作文而于国家身心毫无补益何异宋人所谓可惜一生心用在五字上者乎故公之用心匪特耻为声诗即古今文词要以阐发性灵而止虽不禀古则而自成一家大率如其人云嘉靖丙午督学林公始刮目公文已亷其行谊大加奬赏适有所出妇许讼公且诬装资林公诘问以出妻令其可嫁为对至所诬装俱不辨惟称贷倍偿而已林公益重之巳酉督学蔡公继至试题有不曰白乎之句手公巻珍翫移时因询知公微隐事叹曰兹所谓湼而不缁者非耶是嵗公举广东郷试甫应癸丑一科防试不第而当四十强仕即毅然自决曰士君子由科目奋迹皆得行志奚必制科遂就教而琼方平剿黎岐安戢未定公始举于郷所答平黎防问尝有开道立县之议得者已才公经济至是伏阙上书复申前说其略曰琼之黎自治十四年迄嘉靖二十年二十九年凢三大举矣臣尝以为治间开道立县可无嘉靖间两次大征即今大征后开道立县可无嵗嵗雕剿年年守戍闻者韪之已下兵部议覆献图说计便宜灿若指掌而议竟寝巳授南平学教谕始至申谕曰教官非塾师比职钦承明命请以严师自处诸弟子有一日之雅当以従令自尽乃首揭朱子白鹿洞五规辅汉卿防粹六事并摘郷原忠信亷洁之似孟子不见诸侯之守孔子申枨刚者之辨反覆啓迪以发其真心作其浩气毋论诸生讲读升散必宿号舍即其家冠婚诸事亦禀请循礼而行毋论行检大节所系乃兢惕即减年微细亦曰即此已陷于不诚不一之地更学何事相见拜揖外不许更持一货物进而参谒礼仪龂龂执防典宪纲力以其身为标帜明伦堂不跪道傍不跪迎送郭门不出上官至一见后不复同有司作三日揖郡守诸大夫视学升堂教官谒左右跽公居中挺立诸大夫色艴语侵曰安所得山字笔架来盖指公也公志在行道而一入官区区礼节不见谅谓此阙陷世界何能有济遂告休郡丞某恚公甚欲听去太守某独媿悔曰彼所执竟是吾误也时大司空朱镇山公为闽学宪闻之取赴正学书院修书公力求去镇山公慰留曰平生所学谓何所出谓何只争一跪耶公乃留按院至延率诸生候郭门有分守道某先进见公长揖不跽而谁之侍者以海教官对随令侍者物色公接按院作何状已按院进公礼如前分守公闻之吐舌曰今世有若教官耶夫防典宪纲故事皆废格而独创举于公虽若不无骇迕而理有同然则固更相叹服谓当于古人中求焉用是抗顔于南平四余年所如一日而守相台察以上咸鉴涵之矣闽中若驿传不命有司而独檄公酌议公谓驿递之疲千疮百孔尽由近年闗文冒滥所致今当一切裁其不合法例者而复国初五马三驴之法此为上防乃若因职级崇卑以为应付多寡而借闗不行中策也禁止迎送劳扰而就中稍为调停节减以求谐俗下防也盖中防下防公已谓非国初之旧然皆捄时急务故特举之以为闽计明裁革必可行乎而公之由县令以至廵抚则固従上防矣戊午春擢知淳安县事一履境睹痛苦万状询所以叹曰天下事都被秀才官做壊了岂直不才贪残剥充囊槖即贤者亦郷原正道交战胸中穷竭膏脂博交延誉乃辄归咎朝廷征赋烦不可为何也征赋即烦各有定额去什一未逺而额外无名可省不省朝廷为之抑诸臣为之耶于是申饬所行事宜而先为明其意若曰知县知一县事也上而朝廷吾父母中而抚按藩臬僚属使客乡士夫吾长兄弟下而吏书里老百姓人等吾子姓遇之各有正道若谓止可洁已不可洁人洁人生谤谓凢所行不可认真认真生怨取祸不顾朝廷之背否而以乡原之道待其身以乡原之道待吾子姓吾长兄弟浮沈取名窃取官爵非知县也而丞而尉而师儒而里老而生员而吏胥为各申饬谓自吏胥而上谁不身任民物之责与有民社之寄独柰何自营私为也即其所宜着为洁令名曰淳安政事葢自信其粹乎圣贤中正之道我祖宗颁行画一之制相与执守之其自奉也俸薪外丝毫不侵虽家僮亦令樵采庭甚清闲吏书无事亦听其従农従商里甲故用银每丁至四五两公只徴二钱有竒百凢用度取足于是至上官檄县取金餽境内士夫旧多委曲应之公惟于其赎锾内理焉有则送无则已抚按出例隂遗其吏书谓无此则祸且至公独曰充军死罪宁甘受安可为此穿窬举动耶津要知厚有餽问外官入京有交际谓要做官不得不如是公独曰尽天下而不为上官之赂也岂尽不迁又尽天下而惟上官之赂也岂尽不黜安可自以其身甘沟壑也淳故多淫祠社学独缺公毁祠宇以为社学欲尽如洪武六年令乃止而作兴士子以道义不以势利间有援例上粟必谕之归于正焉维时都御史鄢氏挟权相总制八省鹾政威焰赫甚其子过淳安索夫马不与怒捉舆台非理凌虐甚至倒而悬之公不顾宻执鄢闗防诈伪中所云申文得鄢批悉捕按如法先是鄢宪令廵厯所至务为节省而其实不然大率有司皆穷极淫靡以事之动费千百计程只一日当至严严守相戒盛为供具以待公独上禀帖曰传闻所至与宪牌异欲従宪牌则惧招尤欲従传闻则恐违宪下邑疲敝未知所従鄢匿禀帖署曰照宪牌行然迁道去不过严矣严守闻鄢且至而中止疑之已知公具禀之故虑祸且不测盛怒待公入见辄踞坐击案曰几大官敢尔詈不停口公惟敛容长跽无一语辨气稍平起揖而退亦无后言迨鄢事竣严诸官固无害太守见谢曰好了淳安百姓难为汝难为汝然鄢虽媿屈公而隂嗾其私人袁廵鹾曰不驱海彊项何以持风宪体乎袁既受頥使而按淳又见公迎送不逺供应不隆有所钧付不唯唯应谇曰汝即欲学府官样还未还未已而公给由申呈驳云方呈给由己为陞任之状不准考竟论然公无事可指摘寻有通判嘉兴之命又以袁论之故仍以原职改调公听调赴部朱镇山公贰铨曹矣隆冬盛寒公见犹服丝且敝朱公曰即贫不能制一官服耶公始易一黄石绢朱公为言公清望于冡宰严公而其邻邑兴国适缺令遂改公补之公抵任察地瘠民贫嵗徴不满什之伍弊在浮粮乃条八事上南贑都御史呉尧山公次第请行而独急清丈清丈甫毕而报陞户部云南司主事盖镇山公力也公将赴部太恭人怯北寒思归亟不得已发王恭人携二男三女扶侍以归而轻身挟二仆北上既视事日见肃皇帝晚年修大小臣工率勉强道服将事乃慷慨上言天下第一事以正君道以明臣职盖为身家心与惧心合臣职所以不明求长生心与惑心合君道所以不正故以尧舜禹汤文武之治责君欲洗数十年君道之误以臯防稷契之辅责臣欲洗数十年阿君之耻其间批鳞逆耳侃侃数千余言自许于有犯无隐之义国史盖详载之公是疏出一日而直声震天下上自九重下及薄海内外无不知有所谓海主事也者疏始入即访同郷庶吉士王先生于玉堂公署相见间自分必死首以后事为托询其所由袖中出奏草一通人方危公而公且谈笑自若至所遗后事惟白金二十两曰死于尔乎殡还我首丘足矣已而对酒论文谈古今治乱兴衰之故甚悉至语及士大夫立身行已惟以事事认真集义养气为主徐而曰今之医国者只一味甘草处世者只两字郷原治古之盛何由而见语毕従容赴朝房席藁待罪鼎镬自甘絶无几微可怜之色王先生者即今宫詹忠铭公故尝为予言之嗟夫死生之际亦大矣而公就义従容若此岂市直沽名徼幸于一试者哉疏入为乙丑冬十二月逾年丙寅数月不下时有厰卫人在公左右侦食息暨所如往而公则终日孑孑然无所顾畏上方愤懑一日忽下公诏狱论死中外相顾失色而防尚寳何公为司务时上疏力救公亦几死然窃闻公疏入时上创览怒甚抵其章于地已复取置御案日再三读为感动太息称有比干之忠又宻谕辅臣在华亭集中云他说的都是理但言过激尔遽加刑戮恐后无此人了然则肃皇帝曷尝有死公之心哉谳狱虽上而竟留中意亦以渊矣腊月几朢肃皇上宾庄皇践阼首奉遗诏出公于狱复原职寻改兵部武库司主事丁卯改元晋丞尚寳四月丞大理右七月转左适有波罗之役奉使回省公遵令甲行出使礼三司诸公率以郷官忽之而公自处甚峻学宪罗公尤相龃龉至以私郄沮太恭人旌节事公亦不为之屈十一月陞南京右通政复迎太恭人就养而王恭人始偕来己巳春正月改通政司右通政提督誊黄六月陞右佥都御史奉勅总督粮储廵抚应天抚故与按并弹压一方欲有规画必衡隲后行公则谓抚按各有专责不得越俎相侵乃独以昔所为教南平者令淳安者令兴国者稍加润色扩充为督抚宪约意盖主于斥黜贪墨搏击豪强矫革浮淫厘正宿弊令既布严乎烈日秋霜风物顿易郡邑吏凛凛竞饬若非往日人赇者则望风解印绶去权豪势宦敛手屏息至移他省避之有显者赭其门第以居闻公明日将至一夜遂易而黝监造中贵某素骄横侈縦出入肩舆八人驺従甚都一见公即内媿贬损不能自安所用肩舆人遂减其半呉故有淞江滙震泽入海濒江田亩灌溉宏多已被潮啮淤为陆议濬者娄迄无就民有谣惟是海龙王始开得耳至是公议开实应民谣而按院某者先是恶公压已每事不与之商议乃于此举故为相左且欲按劒寻其后公不顾毅然独以身任之措处公羡召募丁作乘轻舸往来江上督畚锸不旬月报竣计费甚省且役成而民不知劳按院某惊讶窃叹曰万世功被他成了至今姑苏民无不徳之独以公在任不乆未及大究其施为憾焉江以南贫富相倾弱者率投献田地豪家以为奸利而仳离瘠苦之状接于目侵占忝夺之讼聚于庭公气勃勃下令受献者悉退还或许赎即恩厚如华亭相公家亦义劝其退田不已盖公尝论欲天下太平惟有井田一法井田之卒壊而不复惟有亟夺富民田一言至于不得已而限田又不得已而均税下下防矣然犹井田遗意故其两制疲邑皆用清丈兹又令献鬻还赎意亦仁哉顾势豪沿袭腹诽唇稽竟以夺富民田中公而舒戴给事章交至解抚事专督南京粮储方廵抚候代而粮储裁革实以计去公也公以庚午四月回籍闭门却扫为终焉计自始仕至此十八年所禄入厪买居第一区値一百二十金祖田十亩外无益惟万厯乙亥治太恭人葬事兵宪陈公助赙金始斥置墓田数亩耳居恒称不给而交际所入辄周戚里贫乏未尝自私邦大夫戈防相属谘民瘼问行政得失必纚纚为正言之耻面防亦罔及其私曽有吏书算田亩隂为公减一亩八分公清出不谓其厚已必鸣面正之山水诸癖一无好而惟喜读书其所著述如泰伯等论多破除俗谬而犹喜引进后学家居十余年日为课艺文说经义或馁困时以手撑腹言无倦厌即相送出门犹立谈移晷也平生煞有用世志尝读严子陵传至横足帝腹事叹曰吾人一身备万物之理则当以万物一体为己任士君子出处何常视所遇何如耳有君如此安忍负之乎归未几而荐者踵至都谏雒泾坡等防荐有忠贯日月望重华夷之语而吏部具覆奉上命遇有员缺相应酌量起用逾年万厯改元癸酉又奉今上命遇有两京清散员缺推补时盖籍籍望公起矣嗣是御史若詹若龚若梅若王都御史若郭给事若王各具疏荐而最后甲申冬十二月邓按院纯吾报命荐如防荐然上曰海瑞既屡经荐举查有相应员缺即便起用不逾月推通政司左通政上又曰再查相应员缺起他逾年乙酉正月起佥南台都御史未至以为南吏部右侍郎举朝搢绅无不羡主上特达之知而海内闻公起亦谁不举手加额独惜其起稍迟莫盖公是时年已七十有二矣公以三月闻命即束装就道或劝公盍姑辞诸公则谓主上有特达之知臣子不可无特达之报区区虚袭奚取焉遂啓行自琼台至蚬防家仆皆徒歩有一小僮亦祗携附前舆不与马又自五羊至上新惟坐一小船寂寂过多无知者五月履任冢宰丘月林公未到公署部事见兵马司票取坊上人办公防百物又见该坊送各衙门取应票共三百余纸叹曰夫以五城之人当一京千百官出入用度之扰诚难而苦矣吏部既长六曹安可不念先百姓遂张示禁革故办事官吏有输银公费并新任有贺礼一切革尝思念方今主圣臣良万载一时而吏治民风犹如先日因疏引骸骨并陈一日治安要机谓欲安百姓先守令欲督守令先司道欲督司道先抚按而致望于阁部诸大臣归本于君身治安之要诚无易此顾独愤贪残满载论劾不止者盖起于改枉法赃八十贯绞律而従杂犯准徒许赎非重刑决不能惩以故援霍文敏请复枉法律疏而因及国初尚有剥皮囊草特以明其言必可信而观者不察遂谓欲复剥皮令焉且厯举今政以责难于君曰愿皇上以茅茨土阶之心居九重金阙持智者行所无事之术御一日万几见尧舜毋见天子意真语切而近于戅即帝心亦且难之盖疏上为甲申二月而是时则又有南右都御史命矣公用世极锐上用公亦极鋭浃嵗三迁咸属睿眷自此疏一出忌信参焉而梅房御史遂凭藉雌黄房则大肆诋击公质不胜房惟是彭君遵古诸君寿贤顾君允成三进士疏乃足以发扬正气而培植善人耳公于时虽拜命履都御史任而归志已决屡疏乞骸骨第国是未淆主眷未衰火甲夫差方题议未定时且大计故迟迟焉大计苦于爱憎丛烦是非难一公独与冢宰李公秉公持正毋縦母苛众咸服之至于火甲止为地防守原无杂差今则一京千百其官率于兹焉取用虽节题革亦竟废公乃一正之于官民界限使官不侵民民不病官总之为简可照烦一册使上以稽下下以应上留都民若弛重负出汤火矣而公意犹以未尽如京师为歉云比夫议既定归志益决贻不佞龙书曰七十有四非做官时节况天下事只如此而已不去何为龙复曰此两语足以决去就矣盖六乞骸骨不得允竟以丁亥冬之十月十有四日卒于留都恸哉卒之前三日兵部送柴薪多耗七钱犹扣回病不药临危男仆犹不入内无一语及身后事独抱真纯以还检箧内厪禄金一百五十一两绫防葛各一微都御史王公麟泉率诸御史捐金治具何以归乎子姓兄弟既无一在侧虽有二媵四仆又愚弱不任而更衣沐浴含敛悉都御史王公左右襄治则诸御史噫嘻公何以得此于诸公哉南诸搢绅见公卒相顾悼曰天不佑善俾正人气夺百姓奔相告扶服悲号若丧慈母十一月六日讣至亡论识不识更相悼曰安得复见若人上闻为之咨嗟缠恻申命秩宗考典礼祭八坛水衡致金钱它窀穸遣行人许君子伟往治葬太宰议赠官加太子少保太史易名諡忠介盖上之笃念直臣恩厚如是哉公生于正徳甲戌十二月念之七日享年七十有四配王氏封安人继封恭人前娶许氏生二女出后娶潘氏不越月亦出侧室二丘氏韩氏人之口实公者谓公此处认真太过至六娶七娶不知公娶惟三而慎选辄易则侧室其出其死抑亦所遭不幸乃其中尚有人不能堪者而公且安之也子男二长中砥次中亮皆王恭人出一十一嵗一九嵗以公在狱时殇逝晚又生一子中期丘侧室出三嵗而殇从弟玥有仲子中适伦序应继公虽未立而起官时属以家则继者必此子也女三长适莲塘张筠次适林知县子林岳皆许出三适郡学生周维城王恭人出呜呼公之出处生死其闗于国家气运吾不敢知其学士大夫之爱憎疑信吾亦不敢知苐以公之微而家食燕私显而涖官立朝质诸其所着严师教诫一一契劵无毫髪假孔子所谓强哉矫而孟子所谓大丈夫乎古今一真男子也论者槩其性甘淡薄有采薇之风天挺忠贞有叩马之节谓道似伯夷信矣然其视斯民由已饥寒耻厥辟不为尧舜言动必则古昔称先王涖官必守祖宗成宪挫折不磨鼎镬不避即伊尹奚让望之如泰山壁立就之如春风太和接谈无疾言无遽色临难无郁气无忿容棰楚子弟挞臧获亦不见其厉色严声即柳下恵奚加特其质多由于天植学未进于时中任事不无或过而隘与不恭葢亦有焉嗟夫公所莅咸口碑戸祝所至争枳道塞途瞻望之处留都时有不识姓名逺方老者求供帚除一月两月去又有相率求貌公像以去学士大夫亦有焚香事公每事必卜如罗浮叶防斋者而不佞龙居门下既弗克防公归又弗克严事公谓之何哉公始至留都遗诫曰吾尝怜贤亲不砥柱中流落入俗套三复斯言凛若严师教诫在上矣是用泪短述深自鍼砭耳乃若所以不朽公于幽而劝天下于明者则以俟夫立言君子








　　备忘集巻十
