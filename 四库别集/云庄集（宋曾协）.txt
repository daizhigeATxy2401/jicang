　　钦定四库全书　　　　　集部四
　　提要
　　云庄集五巻　　　　　别集类三【宋】
　　【臣】等谨案云庄集五巻宋曾协撰协字同季南丰人宋史无传志乗亦不载其名据傅伯夀所作集序知为曾肇之孙曾纁之子而所叙仕履但曰官零陵太守不及其详且宋无零陵郡亦无太守之名殊非事实今以集中诗文考之知绍兴中举进士不第以世赏得官初为长兴丞迁嵊县丞继为镇江通判迁临安通判乾道癸巳权知永州事以卒伯夀所云盖以古地名与古官名假借用之文人换字之陋习耳伯夀又称庆元庚申协没已二十八年其子直敷文阁福建转运副使炎辑其文为二十通考刘禹锡作栁宗元集序称一巻为一通则原集盖二十巻今其传于世者惟咏芭蕉一诗仅见陈景沂全芳备祖中他不概见则其亡已乆矣今捃摭永乐大典所载以类编次尚得五巻又得傅伯夀序一篇亦并録入序称其古诗多效选体然合其诸作观之大抵源出苏轼陈与义故同沈正卿作仇池石诗用轼韵陈晞顔过零陵赠诗亦用与义韵而絶不及于他家知其唱和讲求在二家旧格也杂文颇雅饬有法賔对一赋为集中巨篇语特伟丽而大防以安享太平为浑穆之王风以恢复中原为战争之覇术夸大其词以文偏安之陋曲学阿世持论殊乖姑以文采录之从昭明文选不废剧秦美新之例读其文者分别观之可矣乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　原序
　　云庄集故零陵太守曾公所作也公家世以儒显至南丰先生遂以经术文章名天下学者宗之以继唐韩文公本朝欧阳文忠公时文肃文昭公同以才学进兄弟鼎峙于朝文肃公位至宰相佐徽朝初政文昭公出入三朝终始全节号为名臣其所更践多翰墨之职今其遗文具在典雅温纯盖与南丰先生真雁行也公文昭公之孙龙舒太守讳纁之子也文昭晚罹钩党之祸龙舒公力奋于学既践世科官曲台矣中道而殒龙溪翰林汪公尝叹其文若川增条逹莫见其止及志其墓以简古目之公五岁而孤太夫人强氏故资政殿学士文宪公之女贤而明智亲授以经而督之学公颖悟异凡儿少长益骏发每读书五行俱下日记数千言文昭公家多书已而燬于兵家贫无以市一阅于肆终身不忘遂博通六籍诸史传记百家之言少从人假春秋左氏传未兼旬归之人讶其速公曰已习矣摘而问之口诵如注水终巻乃已尝憇临安孤山僧舎客有称僧如璧冷泉亭记者就借所乗马驰九里至亭上一阅即归写以示客客往覆之不差一字时人惊服以为王氏之仲任仲宣延氏之叔坚不是过也年未弱冠试于国子监褎然为举首已而不利于春官氏去从博学宏词举有司异其文将以名闻于中书矣夺于异议而止公遂絶意科目然嗜书愈笃虽祁寒盛暑手不释巻为文操笔立成初若不经意者徐而绎之虽积功精思者不逮也公卒之二十八年公之子今直敷文阁福建转运副使炎辑公之文为二十通面以授伯寿曰先人生平为文甚众然未尝属藁以故多所遗轶不肖之孤纂集论次堇堇是耳愿丐序以行诸逺伯寿辞不获命退发公文而读之弥日不厌叹曰夫文章之作古病其难其所以难者何也盖材之禀于天者其警敏不可以强而能而学之传于家者其源流又贵于逺且深也世之豪俊之士博闻强识一览无遗材非不警且敏也然家之所传无源流之学徒凿其意而为之则矜能骋怪或至于畔弃绳尺矣文章之家重规叠矩奕叶相承源非不深且逺也然天之所禀无警敏之才独勤其业而守之则罢精鉥心或不免于沿蹈故常矣传之论吏道者曰能与不能自有资材何可学也记之论百工者曰知者创物巧者述之守之世谓之工呜呼吏俗务工末技也能犹有材而守亦以世况于文乎公之聪明该博既踔絶辈流而鸿儒宗工代起相袭心通性解目濡耳染其于文也是唯无作作则追美于前埀声于后必矣故其古诗则兴寄渊邈词防超迈多效选体为之唐律则务造平淡间出清新比事赓韵精诣妥帖至表章牋啓则又繁约适中铺陈有叙摭古语而加剪截之功造新句而遗斧凿之痕他文一皆类是盖深有文昭之遗风焉亷靖乐道恬于势利仕三十年仅至二千石而终曾不获以诗鸣国家之盛而文出中朝之词命位不配徳时共惜之今敷文公擢隆兴元年进士第入为尚书郎出建使者节俱有声绩谦厚明敏天子方乡用之然则继文昭兄弟之业而使公无九泉之憾者将于是乎在传曰非在其身在其子孙其是之谓夫公讳协字同季云庄盖公自号云庆元庚申八月朔徽猷阁学士大中大夫知建寜军府河阳傅伯寿序











　　钦定四库全书
　　云庄集巻一　　　　　　　宋　曾协　撰赋
　　賔对赋
　　漫生伏于衡茅之下咏康衢之歌诵赓载之章想唐虞之光明欣吾身之亲当賔有引吭轩眉扬袂濶步而前者曰古之兴王必有武事以震叠海内冶金伐石昭示万代发成画运多算蹴防虐搏强悍定纷争弭祸乱如雷霆作而物始萌氛防清而日将旦方其整师而皷之连龙蛇翼鹅鹳兼老弱起庸愞壮士断髪勇夫扼腕旌旃旂帜韅靷鞅靽翕赫防霍灿烂炳焕猿惊雁落云合星散及其介马而驰之莫不魂裭魄夺拳拘喘汗侧匿防伏周章鸟窜脯尸而食薪骸以爨然后俘寳玉以告庙社筑鲸鲵而为京观夫无敌而不摧又何防之可玩商颂猗那周歌江汉退之述下蜀之艰宗元纪平淮之断虽先后之辽絶悉同条而共贯维圣代之阙如无乃起后人之永叹漫生曰噫子所谓志其小而遗其大闻其利而不见其害壮武威之遐暨而不知文徳之逺届愤敌国之俱立而不知王者之无外吾将反腐防之器而饱子以大鲸之鲙放咬哇之音而飨子以九秋之天籁賔曰唯唯生曰厥初生民浩浩其多林林而羣虽形万之不同俱一气之絪缊圣人爰兴絶类离伦配天地以合徳抚万物而为君子焉其亲臣焉其隣翕如其来臻如兽之驯而鸟之賔疾痒抑搔天下一身敷文徳而舞干羽又何有逆命之苗民逮夫中衰世道多变濩有慙徳武未尽善追盛制之莫及矜善师之不战岂威略之不足恶得名之至贱降及秦汉蜂聚蚁鬭微哉眇乎无足为见也若夫勒卒万旅出车千辆劳徒众于絶域逞雄心于一饷缭绕重湖间关叠嶂屣弃稚耄星驰丁壮风劲路永天凄野旷既啜泣以相送复望辕而凄怆则或马负金勒弓闲锦韔怅暴骨之何所抚逰魂而伪葬天下之人既夕得哺当寒未纩辍衣食之所资足军须于塞上曾分壤之防时已持兵而相向霜积锋刃星攒铠仗肉饫野草血殷川浪系赤子以为俘廼矜功而献状杀不辜其防何夫焉取乎覇王方今防圣贤谐明良整地轴正天纲推不忍之良心勉力行之方彊瞻上天之髙髙疑临下之茫茫持诚意以上格如握劵而责偿信王者之孔易甚反掌之与探囊濯燠暍起仆僵凉乎清风骧乎康荘即危为安以弱为强无调发之杂扰俨不改其故常曾延目之未瞬四海欣其乐康蓐收伏匿蚩尤遁藏堕搀抢于九天而招揺澹其不芒矣其闲暇也考制度修宪章制旌旗陈舆裳法度着礼乐彰辑瑞三朝升烟一阳千亩之甸九筵之堂賔太一于闲馆谨燕禖而祈禳考皷叩钟玉帛低昂搜简编集缣缃施丹青刋琳琅漰泙铿锵焜燿炜煌聚画史而绘事莫克象日月之光兹所以轥夏轹商磅礴虞唐甄陶帝皇垂永宪于万祀掩成功于百王者也驩欣交通比屋连墙人曳绮縠家储稻粱更饷迭馈一肉五浆仁心所覃鸟鱼勿伤秋秋跄跄圉圉洋洋如栖邓林而乐濠梁槎蘖自保乔木相望岂物微而类异怀报心而不忘成回巧以出技将献心以效祥日星云雾之灿丽羽毛草木之繁昌史不暇书府不能藏彼僊者禽聿来坛场不菑不畬廼积廼仓总瑞牒而厯选盖创见于未尝彼溢银于山跃鱼在航者何足以方之其为士者则荫以夏屋范以良师饱以粱肉训以书诗非正不谈放逺怪竒教其内也则端亮广肆静専坦夷贯穿悠逺搜抉细微道古验今涣然不疑毁蓍掷龟斯焉取斯文于外也则雅歌丽句不浮不枝虎豹炳蔚珪璋陆离如斯之人鼓箧曳裾云萃影随放乎四逺俗易风移穷山之陲野水之湄四无比隣岿然茅茨莫不抑首竹帛弦歌自怡耳目端而志正无异説以挠之其为农者则力役不兴年谷屡丰屏斥蟊贼扫除螟螽人力不施十雨五风町畦绮错渠脉相通交灌防澍蜿如防龙白露始降场圃献工或黍或稌或稑或穜重重纷纷芃芃如雾散云合之无穷至若鸟兽四灵来同奉笥昼馌篝灯夜舂暴赋弗闻什一是供弛担息肩白叟黄童扶擕笑歌以输于公如川之融如山之崇茫洋巃嵸归视其家囷廪既充酾酒伐羔以娱歳终昔时服田畏秋之逢霜至草衰肥马劲弓污邪满车弃捐成功自兵革之不作含哺鼓腹不自知其成翁其百工之事也各售其技以安其生业有世守事无月更栋宇器用既备既成人効侯伯家拟公卿里巷相闻斧斤之声埴土伐石凿金屑琼贵适用之为先斥巧伪而勿营长子孙而不迁何他艺之敢名其万金之贾也乘车衣丝累累什百草行露宿交路阡陌或水而舟绵亘薮泽张帆鼓枻顷刻数驿尚不取于厚征何盗贼之敢廹今吾与子广意肆志泊乎安宅休乎乐地趋要道于百圣咏余音于六艺室家载寜忧患不至履后土而戴皇天庸可不知其所自也耶今子誉其所鄙笑拾其所余弃拟沧海于污渎侪泰山于一篑无乃颠踬顿踣伤子之义语未毕賔旷目挢舌顿颡振臆进牍请书以无忘吾君之徳
　　植菊赋
　　余问舎之未遂憇供佛之余屋得闲地之函丈逺莫待于种木聊因既雨之泽植以未霜之菊商吹始披朝露新沐脱落尘坌恱畅心目斯时也天地将塞岁晏风积飜渤澥以揺动搅邓林而辟易汹汹薨薨柯改叶脱日将旦而起视惨乔木之无色旋俯盼于孤芳曾不磷坚而淄白瞻柔弱之自持羡光彩之相射彼羣妍之竞春散红紫之纷如顾庆赏之未已倐颠沛于须臾乍乌合而鸟散正比夫市人之与贩夫况白头之如新约久要于索居何此华之挺特蓂再荚而犹初处顾盼之近地期香尽而色渝岂跗萼之胶固卒自逺于泥涂当三径之就荒扳孤松以为徒形传画史之谱功载医师之书还翠葆于槁项防空华于清矑奉晨昏于甘防欣寿母之顔朱故得英实骚人之腹苗登天随之案供南阳之汲饮入东篱之把玩伟微物之异禀宜君子之屡观命家僮以封植俾本根之无患春茁兮秋芳永作幽人之伴
　　五言古诗
　　拟古六首
　　濯濯春月柳低暎金张宅风光到飞絮枝头少顔色荣华岂不好岁晚负赏识坚贞自中心君看松与栢幽牕射明月寂寞闲素琴朱弦不改调抚弄无好音文衣袭绿绮明徽钿黄金君恩一朝异对此千恨深忆昨初离别羞容不成歌长袖未曾舞尘埃生绮罗君恩一言足岁月岂在多泽国多悲风江湖易涛波逰子久行役歳晏今若何迢迢朱楼夜数起瞻明河不如长江月素影常相过
　　迢迢千尺松下有绿髪龟流膏穿厚地配此凌云姿隐见虽若殊雪霜俱不移置身茍得地共保千岁期孤峯郁嵯峨千古常峻峙下有回环水流浪无定止如何深逺意尽寄七弦里妾意极髙山君心甚流水日月无时停飘忽成隆冬烟云惨不舒暮雪陵飚风永怀皲瘃忧借此衣褐重蛰虫逐微暖地底度岁穷饮啄却外物一气常自充人貌肖天地不能保微躬
　　拟结客少年塲
　　结客少年塲定交杯酒间相倾在意气握手出肺肝仓皇夜扣门然诺曾不难所至足賔客后乘车班班鄠杜走马归百万供一飡路人侧目视仇家骨常寒红尘一箭飞大索喧长安可笑愚儒生相逢话辛酸
　　和唐使君秬古风二首
　　宦逰非所安举足常徊徨官事似马曹自谓真漫郎犹惭上官前簪裳久低昂归輙痛扫溉草木有幽香但令眼中青不问眉间黄何期逢故侯一见心清凉扬袂指乡国矫翼西南翔危言气峥嵘髙怀涕淋浪更怜凡草木欲置桃李场作诗借光辉此意寜可忘
　　志士身许国夫岂慕髙爵感慨九重恩领受千里托安边志获就解印良亦乐厚禄弃千钟壮气横六幕造朝吐竒论投合期契钥终焉谩喋喋逺意谁领略琳馆返髙卧铃斋休画诺拟寻一亩宫未办千金槖松楸已在眼阡陌想交错回头长安日倾心比葵藿
　　送汪汝冯沿檄造朝
　　春风扇微和散入桃李塲枯枿受披拂处处生辉光有客事行役起柂凌官塘浮家入烟浪琴书粲成行旁有玉颊人妙指出宫商主人志超俗心胸莹琳琅但使秋月明岂虑浮云翔富贵恐不免赋予元有常善保万金璧毋遗轻毁伤岂无山径蹊徐歩遵康庄
　　陈晞顔获玉兔甚竒邀予赋诗【晞顔名从古】
　　一气散万有飞潜异形姿乌鹄自昔然羽翼不可移頴也衣褐徒斓斑乃其宜今兹独何事皓皓湼不淄毳毛玉雪如整整机上丝无乃真得僊传载非诡辞骑蟾入广寒成此一叚竒长生侣素娥不受尘土覊秖应得得来隐见必其时往牒纪创见奕奕登瑞旗退之号崛强雄夸见文词君侯过人行精神动皇只屡供平反笑长咏南陔诗异物自来驯不起山林思霜月照庭户晴云防堦墀致此非好玩于焉卜期颐上堂问起居秀色增两眉
　　邓器先北窓
　　今人竞圗南朗朗百间屋夫子胡不然向晦一窓足北窓吾亦爱尝谓所乐独岂知交游中昌歜或同欲光澄穷永昼风逺宜三伏诵书音和平髙卧梦清熟吟诗与作赋未觉环堵蹙心安尔许寛六合寄一粟闲听飞雨洒静看游蜂触一笑知莫逆排闼不待速
　　次韵李粹伯登镇江倅防富览亭【粹伯名处全】
　　酒余共逍遥散步升髙冈万物困霜雪岁晏俱老苍江山一临眺志欲凌八荒青霞傥见分谁能束冠裳【原注韩退之云乞君青霞佩与我髙颉颃】
　　题李粹伯晦庵
　　天道有消息物理兼屈伸鸟匿定将击龙蛰以存身巻舒虽不同为用常相因老聃晞髪时恝然似非人肢体尚可堕外物真埃尘信知犹龙姿涵养知几春寂寥千载下裔孙岂其伦磊落感意气峥嵘富精神廼以晦自居悠然返天真渔樵欲争席鸥鸟行相亲形谍不可掩眉端已津津风云一朝便埀天起潜鳞
　　王炎防安吉丞防真清轩和沈文伯韵【炎防名彦融文伯名长卿】
　　青山如君子臭味我族类向来傲官府正自恶俗吏主人清且贤菽水无虚伪胸次尘滓尽端可肖人意轩窓自罗列献此重叠翠公余一隐几举目穷幽事昔为幕中賔妙语了同异孰堪畏栖迟胜境配髙义要从孺子濯不逐众人醉吟哦坐书藂袖手太阿利沈侯负能名二絶一言蔽聊同座右铭此语君莫坠
　　江梅
　　北风号乔林万象无容姿髙标自有时正与氷雪宜老榦俨枯木疎花粲横枝刻玉费天巧不为俗眼窥托质在空谷清髙终见知论功鼎鼐间枝头子离离
　　蜡梅
　　小树列仙质翛然道家装云帔挂浅绛铢衣曳微黄清风一披拂芝兰让幽香老子专鼻观此花正相当就令困霜雪肯受泥涂伤题评得名字诗人惜辉光虽无调鼎实不作时世妆
　　章季子携所作乐府来以诗谢之
　　平生尚幽僻尘务百不省屡从松竹逰身闲爱官冷何知事大缪穷日厌鞭打抽身对佳客屣倒冠不整吏徒环顾人为我忍俄顷怱怱上马揖语略意已领新诗满怀袖璀璨吐光景归来坐明月万象入清境风林起惊鹊闲窓散花影吟哦不成寐尽此良夜永
　　题大儿新安官舎三乐斋
　　吾先圣人徒防夏同渊源孝友与忠信入道先本根下视晋楚富商歌满乾坤一唯了万事伋轲继师尊至今百世后家法要不烦近数髙曾来防身等璵璠当时天下士白首称曾门【原注陈后山自谓曽门一老】世掇太常第自致冕与轩养禄到北堂孝哉无间言犹悲鲤庭空遗恨终自吞至我壮无成浪使岁月奔文科始不嗣媿此朱两轓赖汝念祖烈先登倡诸孙寂寥四十载重拜雨露恩吾年独天假将鶵见飞飜腼顔幸一洗积徳惭九原三年作尉归横经处侯藩孤城山水稠草木霜不蕃官闲身无事旧书可重繙故职在六经绪业勤讨论避堂舎翁媪齿在髪未髠不忧俸酸寒罗列奉晨飱公黉沸弦诵私室合箎埙气完万物轻始騐中所存结屋将乐此不换钟鼓喧爱汝此乐地老苍离童昏朱金了无慕况廼纨绮繁真趣出自然盎盎如春温名斋怜汝志可使薄俗敦此乐吾家无诗之劝仍昆
　　饮沈氏园得僻字
　　防心足胜侣暇日访春色慵寻剡溪榜厌曳永嘉屐名园可徘徊胜槩在咫尺峯峦起平地村落堕城壁梅横前岭峻栁列长堤直最爱临水亭欲背依山石沉沉想潜鳞铮铮听仙奕初无杖屦劳具享山林适一尊供笑语四座列豪逸规摹西洛旧髣髴香山昔【原注是日防者九人】爱酒太白狂耽诗少陵僻始静姑纵谈中喧或争席残钟咽林际新月挂檐隙饮散兴未厌人归境愈寂何必记昔游虗空了无迹
　　送邓器先赴罗田尉五首
　　我始来相居谈公口澜飜平生惊人句笔力正始间古人不可作因君见班班矍然起懦庸褰裳撼诗关吾乡盱江西流转半天下梦为故国逰流涕指丘社漂萍偶同止风力巧相借感君声气似剪烛对清夜之子抱竒器弹冠始兹年邑人望风度夫岂南昌仙乐土风俗淳吠犬申旦眠弓刀无可试斑衣日蹁蹮古郡有竒观祖祖灯相传子来后往哲青山古依然纷纷簿领中深观常安然但使内外尽饥餐困须眠君齿余四十见推十年兄惊呼昔安在相逢太晚生坐语未及尽风帆忽遐征愿君怀此都吾庐始经营送赵徳庄右司赴江东漕八首【德庄名彦端】
　　往年际风云濯濯春月栁俊气横九天下笔蛟龙走歳晚收其实落落坚且久澹然松桧质不为霜雪朽轩盖事朝谒阊阖方晨趋霜露怀松楸慨然赋归欤确志感清衷载以使者车往宣问事条勿但安田庐正色立公府嘉谋赞岩廊材华动人主咫尺鸳鹭行掉头不肯住清宵梦沧浪丈夫贵勇决养此百链刚行迈未为逺两州东西都中天敞华阙鱼钥黄金铺山川俨形势貔貅凛戈殳正须埋轮手先声震江吴建业一都防由来帝王畿旷哉怀古心陈迹犹依依当年王谢家青紫满乌衣万事一丘土简防徒是非饱学兼内外超然悟空无是身任东西乾坤一蘧庐目前谩纷纭一致总万殊良欲行世间不效山泽癯乡来逺门墙引睇想光辉宦防偶相值间关得因依都门送星轺依然寸心违勿为贾胡留速书季子归我公廊庙姿当为济时霖生材必有用应物初无心异时百僚上金貂耀华簪富贵恐不免易退其自今赋赵有翼仇池石次沈正卿用苏翰林韵【有翼名师严正卿名清臣】
　　贪夫居竒货什袭藏结绿寜知十五城不救卞和足岂如嗜石人丘壑在胸腹不知连城价但赏数峯蹙长公仙去后兵马遂南牧尤物落何许心知委沟渎何期超世贤爱石不爱玉夜半负之走包裹随窜伏一朝返窓几时清端可卜李虎初平羊案上纷相逐峥嵘幸无恙不问牛马谷赵侯天机异阅世轻嗜欲好竒与嗜利逹观均一曲正恐便弃置就赏君宜速
　　送赵有翼通守吴兴
　　江南雨无时桃李迹已陈有客念江湖别乗陪朱轮明徳先九族恩殊在廷臣惟公真龙种眉宇犹津津不受膏粱昬辞章动枫宸合着玉笋班冠冕朝大昕去丞股肱郡要此骨肉亲萧萧霅水乡溪山绕城闉空光缬纹乱倒影圗画新金石富文墨烟波多隐沦坐想贤使君迎笑均凭茵席间荀陈俱防此主与賔陈榻对清夜潘舆行莫春拄颊爱爽气挥毫咏风苹逺近入题品苍翠生精神我忘鸥鸟盟低徊践香尘因子动归兴诘旦车当巾
　　七言古诗
　　寄题兰陵郡斋梅露堂
　　兰陵为郡更齐梁地望卓荦闻四方清班诜诜储材良相踵徃佩太守章宪公遗爱初未忘当时瑞露今名堂于兹辽辽几星霜此邦复得尚书郎政似古人天降祥揭榜华屋遥相望使君燕寝东西厢岭梅林林分两傍春事已退堕茫调羮有实升庙廊叶间竒葩忽芬芳缥白异状中有香襞绩千叶成花房天公好善善必彰故出瑞物非其常此花顔色见未尝浴以沆瀣宵瀼瀼炯如珠玑缀琳琅蜂房割蜜蔗流浆邦人欢呼走且僵我公中心念丁黄抚摩凋瘵还耕桑天锡嘉瑞不肯当尽掇钜美归圣皇公岂我留返鹓行但有盛事存甘棠
　　送赵有翼监丞造朝供职
　　君侯昻然百夫雄近之和气如春风扬眉髙论多折众人敛袵称名通发为诗章灿璧琮气豪笔健敏且工口占欲使十手供春云容与朝霞烘肯如空堦号秋虫槁项岩穴甘老穷是将织文禆衮龙润色造化分天功奏之清庙流笙镛宜使正笏趋槐枫发舒平生学古胸时吐竒论惊羣公久矣髙门暎衰宗金兰投分自诸翁我尝联曹愧凡庸竭蹷道上昔所同朔雪扑面花蒙茸六龙先路如云从重来苕溪奉从容好若胶漆始且终先后唱和如歌钟君还清班朝九重我将毂下居治中他时渉笔朱墨丛已见矫翼凌长空一笑道旧防颊红
　　次翁士秀喜雪长咏【士秀名擢】
　　阴阳持权或赢缩运气循环更剥复忽惊寒凛袭重裘元是祥霙散平陆登山不觉屐齿折索酒仍催葛巾漉萧条贫居马为二瑟缩冻坐龟藏六挥毫谩诧句中眼对案常逢食无肉未谋南亩五百弓浪说朱轮三十辐且欣膏润入郊原为拯黔黎出沟渎敢将固陋测帝心概想生灵皆子育将春欲放草木叶成岁先须天地肃伊余平生贪静胜有此一防从穆卜应怜此地久憔悴端向吾庐增煜煜巧随髙下缀琪树任逐横斜落云屋尘縁顿觉一羽轻诗句但惊飜水速坐令欢意荡愁思仍遣时寒破常燠嵇康醉状耸危石衞玠羸姿立修竹排来一一尽连璧环立诜诜皆冠玉晚风徐韵仍佩环枯木无心亦冠服晓连青女增粲粲夜映金波兼穆穆遮藏春色失斓斑漏泄梅花有芬馥掀髯一笑万事空细读君诗倒醽醁
　　次韵翁士秀雪再作
　　尚记东郊千顷白夜不闻声晓盈尺飘洒速若赴敌兵密阵横空谁督责且从膏泽落田畴不厌寒威凌枕席朅来重见冻云凝似欲飞花袭遗迹起寻藜杖行东臯麦陇芊芊净揺碧平生殷雷转空肠此日准拟千仓积老农甚喜天破悭尊酒相携慰疲剧土膏渗漉入锄犂丁寜孙子耕须力劝农使君软语多莫待官侬费鞭防人言回天古所难坐变乐岁须臾间丈夫行志自其所防作一朝黄鹄举
　　和裘父侄季貍竹夫人歌
　　我家门户潇洒侯渭川千亩封君俦自应秀气到儿女骨格凛凛含清秋向来玉立蹄轮道已解使人除热恼事君为取氷雪清岂是与君相媚好人生用舍元有时秋堂挂壁何足悲不是短檠长弃置防与夏簟还相宜周知和以苏陈倡和韵赋水仙江梅蜡梅三种花谨次韵【知和名郔】
　　天工着意初放花三英凛凛真一家镂氷防酥更团蜡始信功深解生物临风却嗅心自知粲兮粲兮哦古诗几年刻玉但成叶一笑真同长康絶得非仙种来神山为伴老子终朝眠岁寒得友不忍去且对众香勤覔句鼎分风月俱可人如陈窦刘人所君【原注三君事见东汉】诗塲战罢戢干越尽扫色尘歌一鉢
　　周知和李粹伯一再和鉢字韵诗益工勉继元韵
　　道人钟情独此花封植絶类富贵家毋令攀折强封蜡精神顿减非生物五陵少年那得知气使造化须新诗春工未遍裁云叶但赋贡金品皆絶公家甥舅如玉山清夜秉烛愁花眠一朝奉节公驰去又叠阳闗断肠句谁专此花蒋径人公自无愧面觐君来诗声调转清越谬对霜钟扣铜鉢
　　次韵翁士秀病起
　　一间何濶昔未有拟遣苍头问安否果然示疾毗耶城静看医方出吾肘平生豪气干青云客疾来侵岂能久已知筋力却几杖复见精神照窓牖花时倐忽风雨过无语酬春愧顔厚管城端复束髙阁公不自倡谁为首俄惊肆笔出大篇聊示作家三昧手我今方觉疾病婴岂是同生值阳九【原注翁与余同歳生】镜中华髪略相似材具超人定非偶公今濶歩蹑中朝顾我一麾方出守如何江湖大国楚笑谓曹郐言地丑似矜断木欲青黄寜有长松生培塿
　　五言律诗
　　暮春杂咏八首
　　曲径穿深樾支流旁小亭鸟将云共逺天与树俱青水色清堪掇风声静可听壁间余地在落笔记曽经莲沼琼瑶堕萱庭锦绣张静闻人语好闲爱水风凉藜杖休行乐蒲团且坐忘沙禽相识惯趯趯近胡床昼永常支枕賔来旋整冠日筛槐影细风撼竹声干壤沃耘耕少人闲赋敛寛近知田舎乐不记昔为官客路清溪好人家緑树间凄凉何县雨想像别州山驯雀飞还下逰鱼去自还儿曹了官事天地一身闲目断江头树襟披海上风荷锄偕妇子掷钓共儿童晚筀关心碧秋莲满意红歌声何处起舞手为年丰信使频驱传元戎罢枕戈茆茨随处有禾稼望中多寓客时吴语丰年半楚歌泰然真乐土谁为挽天河楚甸三千里旌麾列大邦弥连沃野隐辚抱长江此际藩王室何人拥将幢向来称下邑国士有无双隔岸连平野邻家背短城海风无日息楚水照人清有子能干禄全家可代耕饭余无一事更觉胜平生
　　蓬户
　　野客何为户编非茅即蓬松坚难阖辟竹瘦谩牢笼疎密殊无凖麄纎任不同我常知善闭寜向此矜功王叔武示忠州张使君徳逺近诗次韵三首【叔武名珌】
　　垂绅立朝着智略胜吾丘列防分名郡儿童説细侯巻舒谁罣碍中外且嬉逰闻説淮南守天边又拜州妙理居言外髙怀见酒边无心千里奉有意一灯传栢树谁能指虗空莫问年炉香聊闭阁何处覔心田安心今得法问道旧名庵雅致追厐老髙风数泐潭逺公容入社弥勒本同龛寄语邦人道丛林始罢参
　　倪文举寺簿挽诗三首【文举名偁】
　　盛徳逾人逺髙谈造理深保身元有道应世了无心别日更寒暑交情隔古今纸窓风雪夜犹记掉头吟学植春同富词源海様寛细听朝士説宜着侍臣冠泉壤归何遽容台席未安苍旻如可问不遣泪河干水国相从日文塲并进时驽材元有限逸驾自难追方指青云路俄闻薤露诗鹏程千万里却付称家儿
　　和韩子文【子文名彦质】
　　寄迹惊殊县论诗得胜流更容参往返不恨此淹留絶唱终三叠长謡拟四愁同逰有陶谢莫赋仲宣楼








　　钦定四库全书
　　云庄集巻二　　　　　　　宋　曾协　撰七言律诗
　　送李秀叔吏部拜命赴阙二首
　　此地详闻月旦评精神英发气和平胸蟠七泽波澜濶骨鬬九秋风露清穷巷萧条从我老半生懐抱向君倾忽闻来促朝天骑应记当年曳履声
　　君王念旧数星霜驿骑风驰诏湿黄濶步入趋天北极旧班聨践汉中郎好行素志应须力穏上青云不用忙异日相从话功业知无愧色沮刚肠
　　李懋之壶中斋请赋诗【懋之名劝】
　　山川吞尽一壶中未见先生芥蔕胷要识广轮藏粟粒且将谈笑举针锋橘中载酒初无碍花里行车足有容可但大千归眼界网尘从此现重重
　　次韵翁士秀见赠二首
　　川原积嵗阻交情佳客常思置驿迎花县论心尊俎乐竹宫识面嵗时惊乆知书作征南癖更觉诗同东野清却敛櫜鞬真退舍君才屹立五言城
　　兴来蹑履便追随共约乗风汗漫期述作正须陶令手利名不上紫芝眉名髙似斗谁能挹量大如渊不可窥老去故交今絶少髙情倾盖乐新知
　　再次前韵二首呈士秀
　　相逢此日胜平生不厌搘笻数送迎乐地共欣三径就诗坛仍见一军惊风飘栁线曾经染雪着梅梢分外清光景唤人无计奈剰烦佳句破愁城
　　锦囊惠我句増竒赏防应须得子期万顷渊深连渤澥千寻巉刻对峨眉心防旧简几忘食家有名园不暇窥谁报诗人春到了屋山应有禽知
　　次韵汪汝冯见赠
　　身闲官冷巧相如草舍柴扉况并居刮目尚为三日别论心真胜十年书屡烦折简催羸马知有新妆出绮防兴发防须携短防要看风味慰逃虗
　　次赵有翼简徐圣可元韵【圣可名行简】
　　已向幽居赋晩晴欲经絶壁访神清不忧五栁荒松菊敢叹三闾带杜蘅媿无风月三千首頼有丝桐一再行谁似孔庭能父子继挥髙韵思如倾
　　喜晴
　　诗翁髙兴动新晴未踏湖山句已清领略风光初入眼指麾泉石欲盱衡屡传黼扆方图旧应有锋车便趣行莫向苕溪恋行乐葵心元向太阳倾
　　李粹伯对月见懐次韵
　　初收雨脚万丝悬妙手谁人补漏天佳月素华迷夜旦好诗余味满中边【原注佛书吾説如蜜中邉皆甜】裴无柰谢希逸齁防总输边孝先见説百篇酬一斗髙门重见酒中仙
　　王叔武示和人雪诗次韵二首
　　天上琼花次第埀且教微霰向尘飞玉糅重见娇飞燕鹤舞初疑老令威农事预知三径乐钓舟遥忆五湖归梦廻陡觉衾裯薄应是迷空一尺围
　　廻瞻一色暮云埀痴雀相看冻不飞地辟烂银窥佛界班连万玉想天威轻明照日千山静寒碧浮江一棹归见説孤吟清到骨知君不羡妓成围
　　送薛士昭
　　邂逅江干得胜流襟懐氷玉气横秋相逢便及平生事欲去知难苦死留残漏寒灯催别酒淡云微雨送行舟虎头自是封侯骨穏上青云莫倦防
　　沈正卿示探梅诗次韵
　　数防微明已露竒解顔相见却先知携壶拟醉无穷树走马来看第一枝照水意闲真我軰酿寒云重正花时自从亲识春风面不信良工画有诗
　　再次沈韵
　　独将春信报天涯岂是无情定有知巧占嵗寒怜韵胜搜诗句愧辞枝松篁有约成三友桃李争功彼一时珍重休文三昧手尽回佳处入清诗
　　正卿借韵招同社雨霁访梅次韵
　　看梅常拟到参横最爱微霜堕太清轻棹幽探烦结约繁花乱防要晴明直须香里同扶杖莫问尊前几举觥谁向诗盟最先防定知一座自公倾
　　总司官饯董少卿
　　蚤闻天诏下江津元是君王自赏音阔步穏登霄汉路借留难副士民心缓歌共有留连意别酒休辞防灔斟三节踵来公去后空余离恨一江深
　　谢翁子履子进惠诗二首【子履名履之子进名升之】
　　聨翩连璧扣柴荆剥啄初闻屣履迎华衮借褒知不称累珠入手见须惊长篇势欲倾三峡古调声堪被四清聊遣世人知句法君家元有谢宣城
　　偶结茅茨一水湄便从佳士得心期可堪大老留青眼更向诸郎识白眉骥足方求千里附豹文先许一斑窥鹤鸣子和君家事此乐外人那得知
　　次韵谢郑仲南惠诗二首【仲南名粢】
　　毫端万态鬬森严山比崇髙粟比纎学博自应前辈似才多真可万人兼心传家法书仍在腹有成章笔未拈雄辩纵横皆正论却羞季子尚飞箝
　　腰组归来且打乖阖庐才可着吾侪可堪佳客寻衰迹更着新诗起壮懐枉对青山记排闼好当红药咏翻阶一从悟得惊人句自悔枚臯赋似俳
　　谢翁子亨惠诗【子亨名泰之】
　　为爱髙门足凤麟恂恂济济燕双亲和声自得壎箎乐巧思争裁锦绣新句里直须希鲍谢客来今复见荀陈要知家法传无尽更到埀髫总过人
　　谢蜀人侯君惠诗
　　我曽魂梦到西南翠碧相围逺近山睡觉不知身许逺神逰却悔便求还【原注丙子歳梦至蜀道浓翠周匝可爱求还二字用列子化人事】国家旧数两川最人物尤胜二汉间笑读君诗生羽翼便如举目对孱顔
　　送向兄荆父帅维扬二首【荆父名均】
　　宠数频烦色愈温耐官丞相克家孙川原迤逦提封阔旌纛森严上将尊心识古人风节似望知前軰典刑存春风草緑长淮净眼看频流雨露恩
　　大父曽开刺史天固应陈迹尚依然邦人却怪家风在故老今推宅相贤仗钺秉旄仍置使轻裘缓带更安边须知此日分忧重更觉光荣掩后前
　　和陈晞顔春尽思归二首
　　坐阅荣枯鸟过空青防谁解指行踪【原注佛书如虚空鸟迹】栁边初见莺调舌树底俄惊鹿养茸称副闲身清昼永装添静境緑隂浓宫桃正倚东风醉也逐廽沟出九重
　　小白长红几畨【去声】飞清诗端为解愁围莫贪借草寻幽事须念留花苦待归【原注意属陈文】杜酒政须常在手沈腰元自不胜衣织成春恨无穷尽谁遣天孙不下机
　　夜饮枕流次日以诗记陈迹
　　水轩幽防六人同【原注李粹伯汪汝冯蔡清宇王景文柴鹏举与余六人】夜色苍茫蜡炬红淅淅好风天似水纷纷髙论气如虹罚筹猬起觞无筭醉骨山颓榼屡空却坐胡床看月上对人楼殿有无中
　　再饮枕流和王景文韵
　　乞得微官本为闲生憎簿领积如山鼎来佳客无陶谢向后微言到孔顔【原注饮将防诸丈谈道】安得朱弦起秋思预愁清泪落阳关壮懐醉里依然在不信萧萧两鬓斑
　　昔先君子与司直兄相知文字间诸孤悬隔各未相闻一旦裘父侄惠然见访共道家庭旧好抚今念昔慨然伤懐因成小诗呈裘父
　　传业悬知臭味同许时踪迹马牛风莫夸今夕为何夕不见吾翁对若翁道旧几惊心欲折问年俱恨鬓成蓬只应饱学非同调满箧新诗字字工
　　裘父见和复次韵
　　郢质由来迥不同曽当巧匠运斤风肯过异县寻痴叔聊遣髙谈慰病翁肮脏吾甘老苕霅飞腾君合上昆蓬秪今已恨成名晩好把文章问化工
　　和裘父见赠二首
　　平生传业志诗书常耻朱门衒绮襦作意文塲旋阁笔强顔宦路亦分符骎骎春意回平野戛戛篮舆入画图但恐相思劳小阮想从烟际望重湖
　　乡闗重见慰余年踉蹡迎门喜欲颠先遣好诗陈曲折更搜余论尽中边尚勤药石论臣佐莫向杯觞近圣贤杜口不言穷逹事知君客疾不难痊
　　俞义仲挽诗
　　适意平生水竹居雌黄在手为藏书乆看英子声名早常恐良朋过徃踈方喜安舆迎防袖忽惊平陌走防车青松翠栢新阡路常使行人泪满裾
　　邵衮臣挽诗二首【衮臣名希仲】
　　轩冕初期咳唾收一官白首叹淹留已嗟逰宦骞腾晩遽遣功名取次休中夀不令周甲子遗编曽拟传春秋未应埋没随黄壤定作骑鲸汗漫逰
　　防年耆旧识东牀【原注衮臣王子云司諌壻】壮嵗名喧翰墨塲老去里闾推闻望向来士子诵文章芊绵宿草悲春尽牢落佳城怨夜长頼有集贤多故旧笔端三絶刻琳琅
　　寒食雨霁
　　乱云将雨趂狂风扫溉氛埃瞬息中指防山川开净緑按行花草失欹红槐榆改火年年事箫鼓迎神处处同自是平生观物化不因春去始知空
　　湖山堂
　　自从幽处得官居不向良工覔画图青绕帘帷山极望冷侵庭户水平铺渔歌歴歴来天外防影飞飞入坐隅俸粟有余公事少卧听风雨落江湖
　　卫公堂二首
　　卫公精爽故依然陈迹凄凉不记年亭逺谩传曽起草楼髙无复见筹边新铭初勒风烟上旧观都忘嵗月迁从此南徐矜胜槩羙谈留与后生传
　　寥寥相望两邦君氷雪襟懐锦绣文身见共夸新令尹名髙犹榜故将军神交顿觉千年近心逺初无一间分只有谈探佛海坐倾端复掩前闻【原注今太守郑公穷探妙道与卫公小异耳】
　　送张忠州使君八兄二首
　　邂逅江干不自期坐倾谈屑看霏霏岂无清禁摛华地只得名城衣锦归惜别定知双鬓换问诗常恨寸心违目穷千里苍茫际惟有樯乌向北飞
　　东阁如公不挽留又飘征袖入西州四方谩説多竒士千骑才教占上头那得长绳萦去棹不堪淋雨助离愁长江自古常东注莫遣仙舟得泝流
　　题陈倅升卿芝草图二首
　　别驾隂功草木知一朝变化出神竒乍惊蓂荚还同长更羡卿云向下垂文笔分明传异状画图次第记当时嘉祥创见轻千古信宿曽看十様芝【原注圗记云两日之间十变其状】髙义从来盖里闾枌榆社底得新居萱堂秀骨松难老兰砌清才玉不如天产寳芝彰瑞应地灵妙相纪生初定知继展调元手不负平生万巻书
　　沈正卿重梅次韵
　　恰占春工一倍竒休言造化总无私香罗翦透因稠叠瑴玉裁成却附离爱玩枝头无限思题评笔下若为辞开时纵晩春犹早底事游蜂便得知
　　和俞几先喜雨二首【几先名长吉】
　　万人望嵗正艰难坐对盘飡泚在顔沿泝谩谈舟楫利圃畦未放桔橰闲欢呼甘雨今朝足准拟丰年旧观还眼里尘氛扫除尽扑人空翠绕西山
　　自嗤宦况局寒蝉已觉归心决大川勿使山灵长谢客幸余溪友旧忘年无心欲羡千钟禄有意初谋二顷田雨足年丰无一事春蚕将老只思眠
　　和蒋子尚【子尚名志祖】
　　偶随舶趠上淮州忽见霜凝尚此留屡指云天谈故国几从烟水理归舟自知客子惊残嵗赖有斯人破旅愁他日西牕剪银烛巴山却话梦中逰
　　和王雅州见赠
　　懐人俄复几春秋三舍相望见末由千骑前驱催首路九重侧席纳嘉谋茅茨至陋何堪顾苹藻虽微尚可羞准拟扫除迎上客玉蕤隂底列觥筹【原注谓酴醿盛开】
　　陈晞顔董漕湖南过零陵用简斋韵见赠次韵谢之又赋一篇述懐
　　笔到钟王意有余诗章髙古过黄初班行未上论思地逺使聊宣寛大书乞与丰年均饱暖更申严令絶侵渔肯迂使节存支郡咫尺犹嫌防面疎
　　平生志不在赢余乆拟挥毫赋遂初莫问倚墙空甔石但令盈几足琴书幸存茅屋幽堪隠况有清溪近可渔賸欲抽簮访松菊要凴突兀看扶疎
　　都漕适至作诗相庆次韵
　　邂逅江干倍冁然喜公彊健过前年笔端电扫三千字言下氷消十二縁传业有人吾免矣击鲜溷汝古同然自今拟弃人间事摠把传家付阿圆
　　和李粹伯
　　万事知公一髪轻尚怜花草唤愁生酒边意气来酣战笔下文章要主盟絶唱共惊神有助擅塲将见敌无争摠输老子工藏拙饱食安眠百不营
　　寄题陈晞顔敦复斋
　　一入虚斋百虑沉个中何待覔知音雪收未起龙蛇蛰境静初窥天地心五里雾中藏豹穏九重渊底得珠深自从占断寛闲野寂寞虚空无古今
　　赵有翼招同社出逰次韵
　　总道无情却有情撩人幽事不胜清拟同骚仆从长吉不遣橘奴寛季衡四山浓淡要题品百卉后先宜按行登览不忧风雨廹挥戈须驻日西倾
　　诸公出逰有翼有诗和者盈轴次日饮正卿家出以示余走笔继韵
　　可堪俗事苦相留不许聨翩李郭舟酒兴定知鲸浪吸词源聊看峡江流名髙北斗谁能挹价重连城未易酬恰似西都数人物校书中秘让诸刘
　　有翼有诗督真率第二防次韵
　　满眼春光处处山妨人行乐几多端絶怜圃一步地便胜香山八节滩莫放赏心闲里过拟将物化静中观未开桃李留春事可是芳苞不耐寒
　　送裘父侄还乡二首
　　气吐长虹一世豪尚怜花草助风骚正须重碧浇胷次不遣轻霜上鬓毛浪说清时敞东阁谁捐好语到西曹江神却解归欤兴賸放潮头百尺髙
　　尘外情懐得自由便防琴鹤上归舟露寒月白关心夜山瘦江清满意秋却背京城无眷恋去寻古迹有迟留奚奴莫厌诗囊满重纪山川烂漫游
　　代常州请平江郑侍郎
　　接壤西东似犬牙一时迎送使君车应怜壮嵗棠隂在未觉神京驿路赊飞观惯看凉月挂层楼将见瑞云遮当筵莫诉杯行速两地春光作一家
　　代人上平江徐侍郎五首
　　秋到人间敛麴尘于门初见矞星辰须知宇内风云合况是天边雨露新盛徳可容窥底蕴殊功端自见经纶不应乆袖安邦手运指从教转大钧
　　汉朝法从让严徐却数羣公总不如千载流芳传竹简一言偃革见囊书由来东海传髙阁复见甘泉载后车富贵功名两相似昆丘元自产璠璵
　　双旌来自日华边帝遣衔恩下九天膏泽已周家十万道途不叹驿三千封疆旧占江湖濶驩颂新从里巷传可是圣朝私此地教将和气作丰年
　　巍峩冠冕耸精神好傍轩墀对紫宸一徳拟推黄帝防纪年还数绛人旬悬知紫诏驰三节肯使朱轓驻两轮闻说邦人称夀处香云低覆玉嶙峋
　　哦诗献夀信知难门馆材多不可攀敢曳长裾居客右只容滥吹列行间为陵便恐轻深谷若砺还应誓泰山千载通明宫殿里常看冠佩压清班
　　五言絶句
　　紫岩杂咏
　　飞瀑
　　欲作银河落支笻仰面看防须雷电散已觉逼人寒
　　坳池
　　峭絶崩云处澄忽此逢宁知一勺水清润入千峯
　　留烟
　　暝色苍然至浮烟漫不分小留岩窦底为伴宿檐云
　　溅石
　　淅沥排炎暑潺湲弄晩晴不知来逺近常作对床声送王炎防赴山阳守以兵卫森画防宴寝凝清香为韵十首
　　盛世须材杰髙名动圣明一麾淮海去青斾拥千兵别兄今几时邦人指难弟莫诵海沂康两冯如鲁卫公材如武库劒槊方森森亦复擅风流坐继正始音诗成啸诺余谋出壶觞暇却整进贤冠麒麟要图画公家西州烈武事冠方册祖孙世有人要足门三防平生功名心不肯事酣宴向来话淮南山川眼中见楚国尚勇力秉羽而甘寝虽无倒载名胜饮懐安鸩疆事须长筭朝家得实能坐来酬万务心地自虗凝复旦风云合丹心日月明江神廻朗照霁色向来清壶矢新油幕春芜旧战埸亭闲夜柝归袖着天香
　　山云
　　自耸干霄势应怜望嵗心试将肤寸泽来作济时霖
　　小山丛桂
　　暗緑团团树浮苍浅浅山不须吟些些幽韵已班班
　　七言絶句
　　题留烟亭
　　漠漠萦空漫不收只应此地占清幽云烟本是无心物亦为山人重挽留
　　题零陵郡治环翠亭
　　铃索无声讼牒稀雨余四野竞扶犂小亭独坐心无事满地緑隂山鸟啼
　　醒心亭
　　主人谁与解春酲百斛香醪一小亭兀兀泠泠俱可乐醒来还醉醉还醒
　　荻华渚
　　揺揺小渚荻初成逺意浑疑接洞庭准拟秋来看积雪更和风雨醉时聴
　　睡足轩
　　落尽庭花日未西枝间栩栩定为谁遥知城市纷纷际正是幽人睡足时
　　洁泉
　　絶爱然一鉴渟肯教尘土犯清泠秪縁较徳先生似不为争名陆羽经
　　清富庵
　　一衲纒身便有余乱山深处卜幽居举头物物皆呈露试问金多得似无
　　薝卜林
　　可人浓翠防微黄寳树森森自着行居士饭余无一事坐来还印寂然香
　　凝香迳
　　白葛乌纱一迳长心清草木自成香何须炉里烟成缕不用衣间紫作囊
　　野菊涧
　　泠泠清涨濯秋芳采撷堪供九日觞为乞晓缾真沆瀣不应眉夀独南阳
　　逰罨画溪【有序】
　　春深欲至画溪堆案相仍不果徃四月十八日舟行溪中已有后时之叹舟人见告徃年藤花甚盛今虽花时亦无几矣盖尽于斧斤云感之为赋
　　春去无踪緑满堤空移征棹过涟漪自惊朱墨抽身晩不及青红倒影时
　　罨画溪头事已空桑条都逐运斤风东君緑遍当时岸只欠低埀照水红
　　罨画声名逺近知水光花影巧相宜不知此去几多日重见斓斑似旧时
　　芭蕉
　　炎蒸谁解换清凉扇影揺揺上竹牕凖拟小轩添睡羙梦成风雨夜翻江
　　西溪冬夜
　　并堤松栢与云齐月夜青山一望低山鸟不惊人迹絶步随流水到前溪
　　偶作二首
　　身闲赢得闭斋房不向尘中染色香静处试寻真面目光隂非短亦非长
　　世人言语尽君房一一班聨玉殿香解识逍遥浑一致水鳬非短鹤非长
　　和史侍郎游澹岩韵六首
　　底叹兹岩省见稀惯居故国看山围应縁此日慰岑寂聊遣清诗为发挥
　　潇湘少驻便经年自信孤忠莫问天果为冕旒懃注想不容泉石得髙眠
　　隠士洪崖可拍肩尚留陈迹此山巅秪应千古人如在陵谷髙深却变迁
　　九重温诏下江边应览甘泉旧奏篇却背烟岚理归棹晓猿夜鹤总凄然
　　我公得入如来室心镜常明不用磨好倚悬崖结趺座任从来者问云何
　　眼看岩石千寻起面对炉烟一缕轻顿觉世縁无染着个中消息有谁明
　　督几先画
　　北固江山自有余不分清景到绳枢慿君笔底真三昧幻出云烟入坐隅
　　李粹伯命赋枕流已读佳篇不容着语戏书二伽陀问之
　　六尺玲珑日日开个中那解着纎埃主人无耳谁求洗试问声从何处来
　　水轩宴坐死灰同一息呼号万窍风纵有溪流清似镜不知何处洗虚空
　　和剡宰二首
　　緑隂匼匝欲周阿正午庭空雀可罗更许瘦笻支病骨玉山影里聴弦歌
　　防数诗流一唯阿胷中星斗想森罗新篇莫浪传红粉堪与朱弦荐咏歌【原注来诗云一时分付雪儿歌】
　　月夜再和
　　月当亭午憩纎阿拟逐香风到大罗急作新诗报天上更慿阿监一声歌
　　和韩子文五首
　　宻云阁雨靳春晴不放芒鞋取次行却坐蒲团政无赖好诗端为破愁城
　　雪痕尚使石泉润山色不堪烟雨昏见说树头春意动从头花栁看村村
　　与君聨辔聴冬珑下马荀陈列座中南北东西乡国异笑谈天与一尊同
　　谁人解遣醉时醒始变鸣禽第一声似向幽人催蜡屐水边沙际看春生
　　寒浅定知春已至意闲仍觉日初长已谙荣谢如空幻一室萧然且坐忘
　　和翁士秀瑞香水仙二首
　　蝶绕团碧玉丛紫罗囊小透香风自从鼻观销烦恼疑在维摩丈室中
　　正白深黄态自浓不将红粉作华容却疑洛浦波心见合向瑶台月下逢
　　上平江徐侍郎十絶句
　　露华先遣麴尘收要产英豪奠九州织女槎廻逢八月老人星见恰中秋
　　声华奕世擅江南谁似公家伯仲间想见当年育英物髙秋爽气满西山
　　盛徳由来自邈绵偃王功徳至今传朱弓赤矢符嘉瑞留得隂功不计年
　　并列西京侍从多吾丘司马岂同科孤忠只有囊书在独见丁宁为偃戈
　　五湖城郭带重楼幕府初开第一州燕寝香凝了无事四郊禾穗自盈畴
　　绕郭旧称家十万朝天常恨驿三千【原注并见唐人诗】而今已是繁华倍更觉旌麾近日边
　　不但寛平似有功笔端重覩建安风邦人竞劝金钟釂愿见君侯圣一中
　　雅歌字字巧安排争颂君王治道谐好把抉猊奔骥手大书深刻着悬崖
　　拥麾仗节徃来频抚字澄清处处新想见兹辰介眉夀遥应驩动几州人
　　槐鼎虗班侧席求已应难遂防恂留不如黄髪貂蝉底长占青云最上头
　　老农十首
　　雨帯好风匀净緑云开暖日染娇黄今年不识农家苦总把隂晴属上苍
　　荷笠腰镰醉里回和衣卧处息如雷定无门外催租吏赢得柴荆日晏开
　　朝家寛诏年年下天上秋阳日日明租税入官公事了壤歌逓与子孙赓
　　闻说边隅长草莱汉家肤使漠南廻黍苖正自归仓廪不怕西风巻地来
　　田畴总是十分苗处处逢人意气骄不问神祠赛箫皷君臣有道四时调
　　敢将体足惮霑涂日日髙原帯雨锄乞与丰年酬作苦也知天意解乗除
　　归牛将犊茅檐晩饥鸟窥人稻圃秋准拟明年大作社鸡豚须养秫须留
　　饱食丰年酒不空水村山崦老于农囷仓在眼心无事邻里经过乐嵗穷
　　儿孙力作莫辞勤仁政如天四海春尽说干汤功已就泽流莘野并耕人
　　淮上营屯尽偃戈官军从此罢经过且书太史丰年瑞不数周公异亩禾
　　和叔武逢梅二首
　　爱花不厌百逥看细数香须定若干莫怨东风消息早为凭佳句唤司寒
　　愁中相对病中看喜愠都忘非意干从此定交形迹外只羞氷玉照人寒
　　再和前韵三首
　　骚人岂作腐儒酸逸气清霄坐可干东阁只今诗兴动韩豪元不似郊寒
　　幽姿健骨两相看二絶真成聚莫干【原注莫邪干将】好学纫兰供楚佩琼琚端可胜金寒
　　猛士相逢亦破顔恰如组练壮师干谁令野宿三更月缀铁成衣彻骨寒
　　春至无梅追用前韵一首
　　为覔梢头一防酸缥枝红萼谩防干东君已误当时约犹敛幽芳待嵗寒
　　和粹伯七夕韵
　　常时泪雨乆涟洳准拟晴牕叫勃姑报答月华思善画便和风露入新图【原注今年六月七月皆无雨】
　　天上相逢絶防尘莫将世态测髙真深闺儿女传闻误见说秋期便妬人
　　谁纪天孙谪堕时浪言能致古宣尼【原注事见异闻録】只今天上秋宵短莫近鸡星聴喔咿
　　词
　　防綘唇【原注送李粹伯赴春闱】
　　小驻征骖一尊古寺留君住六花无数飞舞朝天路上苑繁华却似词章富春将暮玉鞭凝竚总是经行处
　　防绛唇【原注汪汝冯置酒请赋芍药】
　　乱叠香罗玉纎微把胭脂污靓妆无数十里扬州路怨緑啼红总道春归去君知否画栏幽处留得韶光住
　　浣溪沙【原注咏芍药金系腰海陵席上作】
　　昼漏新来一倍长众賔霑醉尚传觞浓云遮日惜红妆应是主人归鳯沼为传芳讯到黄堂腰围恰恰束金
　　黄
　　秦楼月【原注留别海陵诸公】
　　清秋月长空万里烟华白烟华白江云收尽楚天一色莼丝惹起思归客清光正好伤离别五湖烟水伴人
　　愁絶
　　桃源忆故人【原注和翁士秀】
　　野亭问栁今朝试更访小园开未月下山横空际两两修眉对　骚人对此増髙致意入笔端清邃投分周郎心醉真解消人意
　　踏沙行【原注春归别怨】
　　栁眼传情花心蹙恨春风处处关方寸朱帘卷尽画屏闲云鬟半亸罗衣褪　燕语莺啼日长人困鱼沉鴈断无音信琵琶声乱篆烟斜寸肠欲断无人问
　　凤栖梧【原注西溪道中作】
　　栁弄轻黄花泣露万叠春山不记尘寰路日射霜林烟罩素长空不着纎云涴　厯厯逺村明可数緑涨前溪迷津渡客子光隂能几许画图拟卷晴川去
　　祝英台【原注和翁士秀牡丹韵】
　　放花开催花谢谁解东君意要遣花王独占花蹊邃且看玉镜台前霞觞新举红玉软晓妆慵试　好风味须信金屋中人谁堪并娇媚隠约微潮应向尊前醉最怜纹锦褰帷青罗飞盖尘土外轻盈相倚
　　水调歌头【原注送史侍郎】
　　今日复何日懽动楚江濵紫泥来自天上优诏起元臣想见传岩梦断记得金瓯名在却念佩兰人永昼通明殿曽聴话经纶　促归装趋北阙觐严宸玉阶陈迹如故天笑一畨新好借食间前箸尽吐胸中竒计指顾静烟尘九万云霄路飞步趁新春
　　水调歌头【原注细君生日作】
　　日永向槐夏绕屋树扶踈麦秋天气清润设帨记生初新拜小君佳号更过诸郎官舎仍玩掌中珠乐事似今少一笑倒双壶　列山肴烹野防且欢娱鹿门逺引平生此志与君俱终向苕溪烟水擕手云庄风月不践利名区功业看儿辈相对老江湖
　　酹江月【原注扬州菊坡席上作】
　　一年好处是霜轻尘敛山川如洗晩菊留花供燕赏金镂寳衣铺地旧观初还层楼相望重见升平际小春时节绮罗丛里人醉　此日武帐贤侯六年仁政浃长淮千里欲入鸳行仍缓帯聊抚竹西歌吹紫塞烟清玉关人老宜趣朝天骑香尘归路旧游回首应记
　　酹江月【原注宴叶叔范新第】
　　苕溪古岸有朱门初建落成华屋对啓园林随杖履迤逦栁蹊相属好是危亭片峯迎面独占清溪曲芜城低逺一尘不碍游目　公子豪饮方酣夜堂深静隠隠鸣丝竹却尽春寒賔满坐深酌蒲萄新緑宻户储香广庭留月待得清欢足纷纷霑醉四筵倒尽羣玉
　　酹江月【原注咏芍药】
　　一年好处是满城红药留连十里扬州应费了多少春工妆饰弱质欹风芳心带露酒困娇无力园林緑暗粉光低占丛碧　谁与千载声名飜堦髙咏出文章仙伯阅尽繁华芳意歇初识倾城风格双脸晞红春衫挽并天巧终难敌十千沽酒筭应花畔消得
　　水龙吟【原注别故人】
　　楚乡菰黍初尝马蹄偶踏扬州路莼丝向老江鲈堪脍催人归去秋气萧骚月华如洗一天风露望重重烟水呉淞万顷曽约旧时鸥鹭　惆怅别离无奈整孤防依然回顾玉龙节底故人情重欲行犹驻敛散功多澄清志遂好回髙步看归鞍穏上文鸳班里五云深处

　　钦定四库全书
　　云庄集巻三　　　　　　　宋　曽协　撰表
　　献耤田赋表
　　蒇事东郊举百王之坠典贡词北阙张一代之闳休局地蹐天间旒黩纩敢恃好文之德尚寛越职之诛中谢窃以奉上帝之粢盛匪资人力劝下民之稼穑盖自躬行岂惟供祀以训农是乃敦本而致孝周官分职嵗举典常汉诏埀文事存仪注诒谋甚逺继志多违千亩荒芜徒记箴规之语上林咫尺仅存戯防之名盖非特起之君莫展殊常之礼古无与拟今也其逢恭惟皇帝陛下奉三王损益之权继二帝勲华之业九功叙而人所助一德享而天弗违大有为之时巍巍杰立甚盛德之事荡荡难名泽暨么防鸟鱼咸若信孚幽神鬼克寜鳯麟号着于纪年芝鼎声流于乐府田耕井饮莫知洪覆之功肉食帛衣但识屡丰之乐更下紫泥之诏尚勤青辂之车万首颙颙想履綦于阡陌羣心亹亹兴耒耜于污莱固已书竹素于史臣被弦歌于宗庙笙镛在列何施靡靡之琴金石充庭自屏呜呜之缶顾臣谫薄逢主休明世被国恩家传儒业窃读古人之糟粕谬窥作者之藩篱发言为诗盖圣贤之能事不歌而诵亦雅颂之流音泛滥虚辞不减卿云之作周流诡辨尚因屈宋之余仰惟至德之全宜黜夸词之累约片言之或纵关百世之不疑甫终抱椠之工敢后呌阍之请第从臣之颂絶妄意于末篇相康衢之謡或见收于俚韵
　　永州到任谢表
　　臣某言昨准勑差权知永州军州事臣已于三月初三日到任望阙遥谢交割职事管干讫者怀组去都久窃拜州之宠引麾问道更承易地之恩始服官常具宣德意中谢窃念臣进繇世赏学愧家传少期自奋于清流壮廼遂甘于俗吏第谨诗书之习麤知孝谨之传一践防官寖隣膴仕备司存于百执参陪贰于上都仅逃瘝旷之愆遽冒藩宣之寄代为牧守有惭万石之称官列大夫尤乏九能之誉维此潇湘之防实居楚越之交仍汉朝初置之名存虞氏南廵之迹适寛条之始布属荒政之当修虽居发粟之时政及劝耕之日周原膴膴渐施于耜之功陵麦青青已兆食新之喜未觉居夷之陋第惊去国之遥云水攀跻敢慕宗元之纵逸巅崖镵刻愿赓元结之歌诗此盖伏遇皇帝陛下盛德曲成至仁徧覆出号令九筵之防遵宪章三尺之规苦身焦思将欲责菅茅之用明目张胆必使无李之疑曽是防踪洊叨改命臣敢不力求民瘼务广上恩分土治民敢妄意迩遐之异因时立事固无心寛猛之间庶防有补于明时抑亦不孤于先训或收薄效仰荅殊私
　　代谢赐御书表
　　宸章炳焕掩能事于百王奎画昭回下灵光于万国观瞻尽耸拜舞知荣中谢窃以体备六书通之盖鲜字兼八法得者益稀惟帝学之髙明视古人而超絶一经圣手昭定论于太初肆阐人文陋能名于逸少扩为大赐覃及緜区恭惟皇帝陛下盛德日新多能天纵已致四方之乂靡专一艺之游正笔以心蚤悟公权之谏进技于道下收庄叟之言御翰墨以娱燕闲镂金石以传永久肆令蕞陋亦被照临臣适奉藩条与分君赐正冠以拜庶防河图洛书之文韫匵而藏何啻璜玉精金之得臣无任感激屛营之至
　　代王楚州谢到任表
　　怀章闾左将牧逺民下诏日边更叨便郡既登时而引道乃揆日以即工甫见吏民具宣德意中谢窃以国家抚广轮之地庀中外之臣任重事繁毎艰民社之寄地饶壤沃莫盛江淮之间虽中更俶扰之烦而久遂涵濡之乐问险阻艰难之旧恍若前生防还定安集之恩殆将一世田畴日辟戸口嵗増信使星驰第有劳迎之喜边兵雨洗不知屯戍之劳伙矣遗黎隐然乐国孰副焦劳之念宜先慈惠之求曽是妄庸乃膺任使伏念臣禀生多难受性至愚把玩陈编已负传家之学激昻孤节自期报上之忠未输执耒之劳遽遂彯缨之愿居官白首半为楚甸之游许国丹心未断淮山之梦方尚须于逺次亦固守于穷途身留有余愿展肺肝之蕴年运而徃频惊齿发之衰何意明纶忽加误宠此盖恭遇皇帝陛下贲明庶政鼎养羣贤知人安民奉天地无私之照显仁藏用合隂阳不测之神收精虑于九重轸渊衷于一鄣肆令绵力徃布寛条臣敢不内竭疲驽仰酬造化以书生而立武事莫追家世之余帅疆吏以广诏恩或称清时之用庶收防效仰答隆私八口无饥是谓忘家之日千钟不洎但坚移孝之心
　　啓
　　贺汤相再除左揆啓
　　敬审诞告明廷延登元宰代天理物特居百揆之先开国承家仍越五侯之贵锡宠名而由旧兼命数以惟新礼絶羣工庆均四海生灵鼔舞宗社尊安窃以左右之置傅岩虽均作相之任一二以资仲父当极为臣之尊要令首出于百僚斯可下宜于万物精神相得亶称千载之亲逢位貌絶殊将使万邦之为宪推一心而无间展四体以不疑志合道同将见得君之专也官尊职大盖将举国而听焉恭惟某官道际天人名髙中夏得圣人耦应三聘以幡然为帝者师由一编而足矣着外抚内亲之效彰出藩入辅之功防圣皇遵汾水之游命旧德起平泉之佚无烦肖象具存説命之三篇不待割烹咸识伊躬之五就际遗大投艰之运开重熈累洽之期方将建一柱以扶明堂示六符以昭上象合谋猷为黼扆共圗万世之功收威柄于庙堂坐制四方之动果闻作命重冠在庭山川土田大啓周公之宇衮冕黻珽益隆汉相之仪伟东第之复开极人间之至乐防衣入谢再观上相之进趋象服受仪肆展回班之庆贺耸高风于绅笏流盛事于简编助圣朝孝治之风为天下人子之劝岂止二十四考阅嵗时礼貌之加盖将万有千年观朝夕精神之聚极幅舄帯裳之盛増旂常鼎鼐之华某井谷寒生门防旧物自惟朴早出鑪锤每怜朽质之穷益负曲成之意舞手蹈足莫殚欣喜之心附翼攀鳞期赴功名之防
　　贺刘太尉啓
　　伏审出纶作命推毂授师赐将钺以宠行握兵符而就道方朝廷谋帅谁如文武之兼资而吏士归心逆料恩威之相济副京辇藩维之重増江山形势之雄风烈传闻军民鼔舞窃以清朝置将付以训齐平世养兵贵乎整暇惟此三军之众尝更百战之劳虽久憩于承平固未忘于勇敢欲使鴈行之増气系于虎帐之有人虽所贵于知兵然莫先于驭众惟义足以作士志亷足以服人心恩足以立威公足以行法霍去病功成絶域犹不恤于饥寒程不识名震穷边尚自嫌于烦扰兼是众事凛乎其难独在我公具有全美恭惟某官受材冠古降任自天英英非章句之儒济济实诗书之帅鼎彞有纪早推世德之隆旄节相望独擅将门之盛有如伟畧益亢华宗信知国士之无双可谓中兴之第一威加邻国声名可怖于四方功在本朝和好盖成于一战防纛縂十连之重班联跻二府之崇御众牧人共服教条之寛简好贤下士盛传尊爼之风流辍委寄于上游分顾忧于北固尽防诸将如陈曲逆独当一面如韩淮隂草木知名已见一军之心服旌旗改色更观三令之风传将屡上于骏功方沓来于异数某资材甚少宗绪既衰慙书劒之无成奈啼号之不置为贫求仕已乖自奋之心多病早衰每愧赴功之缓侧闻命将共喜得贤虽酬披雾之私自廹及之代仰瞻顔色旧知髙义之可亲耸听风声自觉懦夫之有立
　　贺梁枢宻啓
　　伏审宠膺宸綍进翼元枢仰庙社之尊安翕官师之鼓舞窃以男子有四方之志盖间气之所钟圣人为百世之师实生民之共仰虽能设教以埀世岂皆行道而得时孰若言之于不讳之朝施之于有为之日恭惟盛世懋建宏规广数路以招徕诗书礼乐以造士选羣公而倚用左右前后皆正人至于魁一世之英材荷上天之大任是为兼美允属真儒当射策于王庭已见致君之定论暨参华于政路乃酬康世之初心既首被于言扬复踵闻于身见宜风声之四逹致欢喜之一词恭惟某官觉在民先任从天降力斡千钧之重气回万物之春地负海涵独禀佐王之学识鸾停鹄峙共观华国之表仪为一时多士之师立百世懦夫之志起贵名于日月际盛防于风云寓禁直于北门尝受代言之任列从臣于东省更髙批敇之风方作命之亟颁知登庸之有日某伶俜弱植孤陋寡闻早失足于世科偶寄身于吏役望余光于阶戺获瞻山岳之崇记孤迹于门防方赖鑪锤之力敢叙欢忻之意益抒祈向之诚
　　贺汤知院啓
　　伏审光膺中防进位上枢庙略纵横久属苍生之望诏音深润益隆师尹之瞻风声所加朝野交重窃以文武之备本出于相须军国之容固由于一律国家复祖宗之旧列辅弼之官置左右之相以交总于政机列东西之府以分董于戎事安如鼎足之峙备若台符之聨维时豪英首被圗任恭惟某官伟材经世钜业代天亷折以清美若正音之播温润而泽粲如良玉之陈翕为吾道之宗允作斯文之倡掇异科而占等阶迩列以升华翰苑专荣独号禁中之颇牧文衡屡秉数逢闇里之曹刘果从共政之巍班奄宅本兵之正席筹合上意宜有吾子房之褒名动逺方固多彼李揆之对雅闻诸将之尽服无复一军之皆惊忠谨不欺以冕旒为知己妖讹自息知庙堂之有人爼豆军旅之事兼闻之太尉丞相之尊盖等耳方共期于涣号即大正于鼎司俯前后之三三已践斗宫之秘参上下之两两盍从台铉之崇某结约无竒嵚﨑可笑早游塲屋滥随俊造之后尘晩困簿书获陪州县之下列邈矣清流之逺居然俗吏之归屡从松竹之游未免稻粱之廹顾惟极陋可谓至穷髀里肉生叹初心之已负酒后耳热觉壮志之尚存窃自念于庸尝早承于盼睐缅懐二父同登千佛之题藐是孤生谓托两家之子每自忘于位貎犹曲记于姓名得意坦涂尚作飞黄之顾程工永夜愿分隣烛之光病颡傥辱于系覊焦尾或加于朴斵三折肱之久敢自列于平生一引手之劳方有望于门下
　　贺王知院啓
　　窃审诞敷诏綍登冠枢庭帷幄居中宻运止戈之武陛亷増峻益隆助德之威厯考简编灼见古昔三监甫定周爰作于六师百粤既平汉始増于七校盖欲示威于无敌亦将备患于未萌凡遇昌期必张武备连营置将责以训齐无事养兵贵于整暇既用命无设施之所而均劳非安靖之常甘苦絶异而上下之情寖踈宴安可懐而纪律之防易弛必有志术得其忠心使之饱暖逸居常若衔恩之未报必也威爱允济乃或流涕而用刑结之也浃肌肤之深驭之也如臂指之易心悦诚服懐平日之拊循命贱威尊待一朝之号令虽赴汤蹈火而可用况按甲休徒之匪艰助成万世之安坐却四方之侮凡兹军政之可纪实自庙谟之有人维是杰材独膺重寄恭惟某官材兼文武名盖华戎劲气精忠干云霄而直上正言谠论质鬼神而不疑自许以古人之为可任以天下之重昔居乌府多胆落于霜威寖陟銮坡亦涕流于云诏已知诸将之尽服犹俟三年之有成自陞枢斗之崇果阅星霜之变折冲绥逺爰酬命数之新经体賛元行副登庸之望某久厠曵裾之列尝叨赠衮之荣仰之弥高同有具瞻之志喜而不寐独懐起舞之心
　　贺黄同知啓
　　伏审进膺云诏入践斗宫庙廊居中宻运止戈之武陛亷増峻益隆助德之威宗社尊安官师鼓舞窃以士得时而行道初不知遇合之求天降任于是人必试以阨穷之事刃厯千牛而不顿金由百錬而愈刚既不失其本心斯可临于大节国家总文武之柄建丞疑之官方当多事之时尤重本兵之寄居帷幄之中而知万里事机之屡至当尊爼之上而识四方戍守之异宜夫惟明足以察逺防断足以济权变威望足以落三军之胆号令足以服诸将之心独钟不世之材斯与非常之选恭惟某官储休星斗钟秀山川洽见殚闻专师友渊源之盛崇论谹议包古今治忽之繁既久播于英声尝早陞于华贯穷而独善确尔不移时可偕行沛然孰御再履班行之旧益推明德之隆布心腹肾肠擅知无不言之誉作股肱耳目副人惟求旧之圗维时共政之初翕若阿衡之望当四郊多垒其如责任之愈深然一士可王将见安强之有赖某早聆盛德辱记防踪恩被最先实甚防山之仰身求所庇莫如大厦之成
　　贺王同知啓
　　窃审进从鼇禁入秉鸿枢风烈所加未见真儒之敌仪型自逺共知有德之尊恭惟某官识际天人学该今古持赤心而致主蕴素业以经邦全器难名文武维其所用精忠不挠安危任之以身髙懐不改于险夷浩气兼全于刚大久持笔槖独结冕旒辩贯六经聊探立谈之白璧文成数刻曽倾买赋之黄金自闻盛事之传共企徽章之下延邹枚于客右久受圣知得颇牧于禁中更膺天奬且熈代厯推于庻姓维相门特盛于诸王匪惟冠冕之相望抑亦简编之有纪或谋谟德业凛然有大臣之风或学问文章允尔为百世之表适临昌运更出伟人方当圗任之初允属迩遐之望某早窥声采当辱甄收狐腋虽多未弃一毛之陋骥足可附不难千里之遥方自托于陶镕曽不知其鼓舞
　　贺程叅政啓
　　伏审光膺命綍入与政机庙略纵横久属苍生之望诏音深润益隆师尹之瞻风声所加朝野交庆恭惟某官伟才经世钜业格天亷折以清美若正音之播温润而泽粲如良玉之陈翕为吾道之宗允作斯文之倡自翺翔于近宻最绵厯于嵗时晩从翰墨之清班旋宅枢机之要地敛七兵于兰锜助成不杀之功还百姓于锄犁尽获有生之乐名遂而退功成不居养重望于乡闾十有三载播英声于海宇万口一辞威名闻草木之知姓字入儿童之诵果趣介圭之觐且留千乗之行愿公行勿迟共致邦人之祝然外论不尔方倾海宇之心当圣神亲总于万几而辅弼备列于三省允极一道之选倚成万世之功维时耆英首被圗任不见贾生之久自勤宣室之思毋以我公之归徒有东山之叹方共期于涣号即大正于鼎司某结约无竒嵚﨑可笑早失庭趋之训粗窥家有之书偶失足于世科遂寄身于吏禄驰驱州县荏苒嵗时屡从松竹之游未免稻粱之廹重念某甫登冠嵗已出髙门程艺文衡处以诸生之右剡章黼扆借之一字之褒自黾勉于一官忽侵寻于七闰顾无成之若此岂有命之使然腼顔苦负于已知殁齿忍居于人后静思愚陋宜在弃捐顷因尺牍之修畧叙寸心之蕴随关听览傥辱哀怜皂盖飜飜已处帡幪之下衮衣奕奕更居埏埴之间自欣幸防之逢輙写悃悰之素曳裾相望曽莫与于后陈坠履见收或兴怜于旧物
　　贺兵部汤侍郎禹立啓
　　伏审显奉诏纶荣陞法从师言均穆知献纳之得人除目流传播风声而及外窃以国家品式备具章程着明三省并居总百僚于外治六官率属分庶务于中台维时八座之荣亚以贰卿之贵致身清切接武奋庸恭惟某官望重儒林学优圣域爱人利物夙闻忠厚之风致君泽民素负经纶之志践扬既久誉望益隆执简乌台或行且止饷军井路尽饱而歌侧席九重不见贾生之久还辕万里大书季子之归甫入奉于冕旒遂进持于笔槖扫棠隂而追画像爱存两蜀之间升金门而上玉堂望出百僚之右简知特甚圗任可期某早玷后陈误防左顾虽足迹久违于墙宇而姓名尚挂于齿牙负负无可言犹逺下賔之进旅欣欣有喜色获逢君子之揆辰
　　贺周内翰茂振啓
　　伏审诏发中宸朝登内相极盛世文儒之选冠清朝供奉之班方满嵗为真固四海倾心之已久而旧人共政岂九重注意之自今窃以厯代以来百官备设翰墨文章之任自昔尤难论思献纳之流于斯为最自从臣列于盛汉成中外义理之文暨学士置于有唐居台省司存之外官尊禄厚地秘职亲自非声华髙出于具僚体裁徧周于众制其辞章渊蕴大而为郊天告庙之文而藻绘绪余小可及警夜眠儿之作赏善罚恶劝惩于百辟发号施令鼓舞于四方岂惟宻賛于圣谟抑亦显禆于治效寜令虚位必待真材第惊宠数之甚优可见倚毗之甚重调和给君羮之美辉光分宫烛之华紫禁相连自逺人间之风日金堦不逺可攀天上之星辰振古以还得人而重恭惟某官英风盖世间气自天髙文追三代之醇嘉论合六经之正连鸧叠中烦弯弓盘马之劳一鹗孤鶱骋耸壑昻霄之便嘉猷辰告令闻日彰西掖东台徧仪要近南宫北戸厯践清华尚稽圗任之崇共识登庸之渐江山环绕助开胸次之竒雨露鼎来输作笔端之润暂直复门之防径跻二府之崇设絶礼于坐中宠光可待绕曼声于殿上显册将颁某早以孱庸误防甄録施大恩于卵翼借余论于齿牙有愧诗人身伴凝严之直方同武将涕流寛大之书益殚依斗之心愿毕在镕之赐
　　贺张舎人安国啓
　　窃审光对纶恩就跻星掖淹异材于满嵗示清朝守法之公备异数于近班彰圣世得人之盛窃以建官而训以事自古则然行逺而载以文于今不废故书命之任其来尚矣而体裁之当鲜或得之要当无意于为文庶防不匿于厥指辨忠邪而明好恶不先偶俪之工写要妙而尽精防讵借丹青之助仰惟大手最简渊衷播告迩遐坦若帝王之制流传方册浑然虞夏之书果以殊知遂加申命恭惟某官运逢千载名重一时亷折以清琴瑟自符于均节温润而泽璠璵无待于刻雕谠论谹议辏于上前先见敏识出于人表天钟大任受圯上之一编人服博闻诵河东之三箧卓矣圣朝之望翕为士论之归自布衣结旒扆之知古无与拟将端冕运甄陶之妙今也其时某迹困尘埃心驰斗岳仰褎然之首举识弥纶经纬之竒诵大哉之王言见润色讨论之妙共喜斯文之遂振且知公道之方行顾虽疎逖之踪同有咏歌之志
　　贺新湖州程枢宻啓
　　伏审起从真馆荣镇辅藩抚熊轼以班条方耸一圻之望弹貂冠而就道实归四海之心凢在门防举皆抃蹈恭惟某官材任王佐言为帝谟利器无前頴若万金之寳劔直躬不倚凛如千尺之乔松心胸罗星斗之华舌颊振风雷之厉奋髯抵几议论得其本根掷简揺毫文章盖其余事素负经纶之业特深旒扆之知周旋视草之清班宻勿面槐之正席幄筹黙运助成不杀之功枢柄宻操力赞有成之业俄遂真庭之逸遂谐仙里之归寓直太平孰若我公之最久受厘宣室果闻天子之见思方深圗旧之谋式赞继新之政将入持于宰柄始暂析于州符幕府将开地接日圗之近驺徒始戒已传天语之温曽不俟于下车亟借筹于前箸柱石之待元老方倾侧席之求衮绣以归我公深切具瞻之望某庸无取厯落多竒早窥家有之书莫逮庭趋之训腼顔塲屋已坠世科俯首簿书尚尘官使邈矣清流之逺居然俗吏之归重念某获出髙门最先多士昔元老傅潜邸之日在晚生偕胄子之游方当未冠之年已出提衡之下寜为鸡口仅成小战之名先啗牛心遂借虚声之重射石为虎再发已穷防翼傅鸠羣飞则殆年运而徃寖惊齿髪之早衰嵗计有余更觉诗书之可乐益厌有求之谬退思至当之归忧患相仍况销精锐田园半没遂逐斗升髀里肉生叹初心之已负酒后耳热知壮志之犹存何由心迹之两岐自觉语言之无味听除书之传播耸懦志以激昻松竹相亲久自安于困踬李桃犹在况旧出于裁培
　　上湖州王尚书与道啓
　　髙门蹑履才离竹马之羣乐土受防值奉苹洲之诏仰徳既偿于累歳依仁复过于平生恭惟某官学贯九流声髙一世温润而泽随所用于圭璋亷折以清自成文于宫角卓尔万人之杰隐然千载之英逺袭庆源配淮水灵长之势尽钟秀气分天孙明润之辉早追终贾之声称久践严徐之步武官居喉舌实长六卿郡号股肱或连十国轻裘缓帯屡书方面之功闲馆珍台聊遂燕休之适维名郡去长安之近正凝旒兴宣室之思将大属于藩条果首圗于旧徳山川清逺暂持江海之一麾禁省凝严将见承明之三入愿缓弓旌之贲少勤马骑之临入为三公终遂颍川之徴拜地方千里且从河内之借留某厯落亡竒伶俜多难私门衰落少尝妄意于世科天分竒穷长乃甘心于俗吏田园索尔丘社悠然巢林一枝未遂鹪鹩之托绕树三匝方同乌鹊之惊昨满秩于中都偶待期于近地为贫而仕作计以踈叹异乡萍水之逢仰仕路云泥之间忽覩东方之骑从乃为北道之主人拭目除书既罢草登楼之赋倾心报政或能赓乐职之诗
　　贺平江徐侍郎献之启
　　伏审光膺帝命就易侯藩麾从星驰播风声于千里纶音天降改观听于四方凡属吏民举深抃蹈恭惟某官宏猷瑞世雅望熈朝蔚王室之羽仪卓士林之蓍蔡富矣致身之学蔚然华国之文耸士论于一时振家声于四逺持槖簮笔入居献替之司植纛建牙出受承宣之寄一人注意四海具瞻岂容坐席之温将见诏纶之出下车赋政暂居画防之深严乗驷造朝行被衮衣之粹美某效官属邑托庇下风引脰知归方窃圗于望履扬眉自喜将有幸于执鞭
　　上建康晁留守恭道啓
　　光尘在望髙深惊龙虎之竒文字为容庶防同禽鸟之贽既叨与进敢遂陈情窃念某志或妄庸质难强勉早失庭趋之训谬传家有之书追祖考之绪余已隳世业缘父兄之保任仅玷官聨甔石倚墙空空如也诗书束阁望望去之穷且益坚岂遂忘于先志时哉易失已深负于初心何圗漂泊之孤踪廼获览观于乐国山川四合设表里于留都宫殿千门待徃来之清跸逓歌謡于比屋肃号令于三军久懐慕蔺之素心今副识韩之始愿裹趦趄之足俄遂及门戴忸怩之顔措焉无地贤愚相去何啻九牛之毛巨细兼收岂弃一狐之腋无能为役所慕执鞭恭惟某官孕秀星辰毓灵河岳富忠言之活国伟厚徳之照人隐然家声着在国史或出或处无愧古人有徳有言可传来世弁髦翼翼皆一时人物之英印组累累为八朝氏族之冠欲扶昌运更出伟人书汉家镇抚之功膺周室保厘之命旗旄道从辍禁直于九重樽爼笑谈折遐冲于千里独当一面坐成夹辅之功助理万防行即前疑之列斯文允赖多士所归某自怜末路之微踪方借后陈之余地蓄马勃以待用或庶防焉割牛心而知名非敢望也
　　长兴丞任满求批书啓
　　课难自脱当谨俟于谴诃情或可哀敢尽输于悃愊遂忘僣冒輙叩髙明窃念某樗栎散材草茅下品早失庭趋之训粗窥家有之书叨世赏以得官慨先声之坠地碌碌尘埃之末区区簿领之间策蹇磨铅冀逃瘝旷饮氷食蘖祈免悔尤既择地以不详毎吁天而奚及载念幅员之内率遵什一之供食租衣税者既非妄输凿井耕田者岂容茍免虽曰徴科之有限其如剧易之不同维是长城素名大邑赋繁俗犷地瘠人贫武断乡曲者履犴狱如夷涂家无见粮者视铢两为竒货顽悍或难移于嵗月饥寒或莫保于朝昏兼二者之至难视一州而特异适此及之代尚遥登谷之秋阅时已廹于常期问数始盈于太半自占阳城之考诚所甘心却回墨翟之车固知无益风中鹢退不许过都纸尾鴈行复难占位第徬徨而亡措姑黾勉以自寛觧印绶以径行于今不可挂衣冠而长徃其决已难一从袖手以旁观始悔噬脐之何及方州郡交嗤其不职而士民或悯其复来虽不能如古人之为课更以最然告之以使君之怒言或见从顾何力之有焉多相踵而来者方令行郡境敢代帅以受名且政出县官真因人而成事正谋身之无策敢借手以陈辞念大贤何所不容自知获免若小人必文其过终不忍为恭惟枢宻相公寰宇真贤岩廊旧徳举正已之事以正物推爱君之心而爱民清约出于天资安静符于人欲政声四逹治状上闻扶杖叩阍恐此日君侯之去赐书増秩慰一方父老之心姑从河内之留未即颍川之拜寛和服物尝表见于賛书轻约待人岂独遗于贱品敢陈始末幸辱哀怜某傥以余庥尚尘仕路铭心异日齰舌前非谨期防以为先敢许知事罄夙宵而自勉庶补将来
　　嵊县丞通太守啓
　　得调铨曹效官岩邑既获居于封部将仰奉于条章引脰知归扪心自幸恭惟某官斯民先觉间世伟材孕天地之元精际风云之盛防身兼数器之美气备四时之和国有蓍卓矣典刑之旧人瞻斗岳巍然徳义之尊自奉对于大廷蚤结知于黈纩久负经纶之业暂烦镇抚之才立玉英姿自与山川而映发摛云大手坐令草木以増华兵卫森罗节旄交峙拥六州之鼔吹控百越之江山棊布列城安教条之不扰云屯万旅谨号令以无哗聊嬉老监之镜湖合傍玉皇之香案袴襦何慕共推仁者之安仁衮绣以归自是相门之出相某庸无取厯落多竒早窥家有之书莫逮庭趋之训腼顔塲屋已坠世科俯首簿书尚尘官使低徊十载黾勉半生第属吏之贪亷傥占真清之目覈下官之勤惰敢贻渉笔之讥
　　嵊县丞通李宰啓
　　兹缘末宦将佐下风慰平生慕徳之心继先世同僚之好幸逾愿始喜溢顔间伏惟某官瑞世英资传家奥学竒材剸剧恢然游刄之有余敏识造微卓若灼之先见共仰一时之人物还追累世之风流花县优游山水适登临之乐琴堂暇豫弦歌娱政事之余坐令百里之得人庶俟三年而报政爰书课最行被诏褒啖逸少以牛心久彰闻望展士元之骥足益赴事功某结约无竒嵚﨑可笑低回三釡黾勉一官斯立文书敢知何事度风月傥或见分苶然懦衷何有心迹之竒崛蕞尔弱质预忧拜起之舒迟
　　镇江任满通交代龚判院啓
　　乡风南北居多景慕之私随牒后先偶有交承之幸事逾愿始喜溢顔间恭惟某官议论纵横辞情慷慨学穷渊奥伟家法之得传气禀浑全凛祖风之不坠久宜濶歩适尔假涂均常数于廪庖岂劳施设沸欢声于将士聊助威灵行观鳯诏之华入簉鹓行之防某孤踪连蹇弱质伶俜缅怀先祖之在朝实与大贤而彚进自微而显三腾论荐之章以退为高一上挽留之奏虽裔子贤愚之絶异而两家臭味之固同曽是孱庸更深契好并英游于此日已怀扬粃之惭仰荣路于他年敢起积薪之叹
　　行在诸军粮料院谢啓
　　已试罔功宜在黜幽之典惟新作命更谐重内之私腼面知惭抚躬无措窃以以禄驭富示至尊操柄之专聚人曰财致羣下干城之用凡名于军籍率仰给于县官列栅绮分伍符山积科级既非一致等威防至万殊人事所难擐甲兵而即死主恩欲报援枹鼓以忘身使之盈志气于无事之时所以责勇敢于有为之际刻肌铭骨莫移平日之心糜首捐躯期效一朝之力阚若虎之勇浩乎鹅鹳之繁或始委质以从戎或既策功而赐爵不可以人而悦使赋予之有偏则惟计铢而称在均平而不失当求开敏以济事功如某者井谷寒乡簮緌遗绪未替诗书之习尚余孝谨之承粤自髙曽以来不以父兄而进家繇儒显传四代之文科世以直闻受七朝之眷奬藐兹小子媿我先人伤辞气之两衰抚懦愚而何用家徒四壁莫専探讨之功智效一官不救啼号之迫顷从疎贱初被使令蔑闻横草之功俄请及之代名无赫赫惭非何武之居官言本平平惧向班生而问策既趣装于官次方结绶于王畿夫何顽钝之姿遽受生成之赐兹盖伏遇某官【入颂徳云云】某敢不防绎旧闻激昻懦质防计当而已寜怀下位之惭诵说云乎哉益励壮行之志庻收薄效上答殊私
　　临安倅通姜运使庭彦啓
　　随牒宦游莫觌侯门之防効官京邑廼依使节之华引脰知归扪心自庆窃以当行阙衣冠之防敞外台幕府之崇奔走官僚居常左顾而右睨班宣条教固可朝令而夕行斯为依托之尤更觉欢荣之甚恭惟某官壮猷经世盛徳佐时利器无前頴若万金之寳劒直躬不倚凛如千尺之乔松心胸罗星斗之华舌颊振风雷之厉早由简在绰着事功更承流宣化之权受激浊扬清之寄报抚字之政遐追表海之风畴转漕之劳逺继凿渠之绩声名暴白治行彰闻河圗洛书宻寓云霄之直木牛流马仍居天日之畿既课最之屡书宜恩章之沓至持紫荷之槖入居献纳之司趋文石之班常奉清闲之燕某伶俜一介厯落半生世科莫并于英豪家法或余于孝谨考贪亷之目庻有取于寸长覈勤惰之科或兼收于一节
　　临安倅通王帅啓
　　备数羣司尝遵泉府之约束効官上国复承大帅之教条幸防自天依归有地恭惟某官学该今古道贯圣贤气俱备于四时身独兼于数器温润而泽璠璵居清庙之先亷折以清琴瑟冠雅歌之首凛凛神锋之隽恢恢游刄之优氷鉴洞然或指已经于平子规抚逺矣咸推自有于夷吾智略屡凑于上前人物独髙于朝右坐郎官之帐列宿増辉乗使者之车二星动色遂付神京之剧行跻禁路之严直道自将允矣贵强之莫夺持心不扰晏然贫弱之举安褒嘉时出于枫宸论譔遂居于芸阁总戎一道已兼二辅之权著绩当时逺继三王之次威名暴白治行彰闻鳞比万家尽起袴襦之咏日围千里自稀桴鼓之鸣既课最之屡书宜恩章之沓至持紫荷之槖入居献纳之司趋文石之班常奉清闲之燕某伶俜一介厯落半生论材宜在于弃捐持已粗知于谨畏偶叨官使获备属僚五月报成已莫効涓埃之助四方取法将与观竹帛之功惟务恭承庻逃大谴
　　临安任满通交代李倅彦将啓
　　结绶登朝久负妨贤之诮及请代尚怀先长之惭托厚契于子孙酬愿言于曩昔恭惟某官身兼众美材过万夫落落髙标人共推于国器恢恢游刄世咸仰于吏师迨兹敭厯之多绰有事功之着宜在要津而行志尚须烦使以观材辇毂浩繁暂倚题舆之重丝纶清润寖陞持槖之华难留奔逸之踪姑借扶揺之便某仰髙有素结好自今愧在卢前益觉妄庸之不称请从隗始更欣贤俊之方来
　　与新临安周倅季彻啓
　　璧水同升尝愧暂先于长者日畿俱宦复惭仰并于先生念平时幸防之多欣此日游从之宻恭惟某官文豪一世智过万夫亷折以清音自谐于律吕温润而泽器实备于璠璵早登千佛之题将陟百僚之上鸣琴花县更称宰字之功题坐神京顿借扶揺之便想不容于暖席即进列于清班某连蹇自怜摧頽可笑君何见晚既逾请代之时公勿行迟庻获为寮之幸
　　永州到任谢宰执啓
　　身逺脩门再阅清台之律腰存旧组三更支郡之章曽是么微屡勤造化窃念某受材甚下赋分多竒场屋无成但借世延之赏诗书具在实惭家学之传昔从吏役之劳屡阅戍期之满寖陞膴仕谬缀周行班军食之等差两总践有司之事賛神州之弹压一分半刺史之权偶逃瘝旷之愆遽冒蕃宣之寄安居私室谨俟官期方将襆被以问津又复假符而易命偶当故国犹有先畴舍旧圗新本非择地去近即逺实出避嫌既奔走于道涂亦经从于里巷阡陌犹存于标榜山川未济于平生固无童子之钓游真见先人之庐舎亲交咸集亦同衣锦之归父老相亲更免坐车之责既弗拘于文法益获尽于私恩比行楚越之交正据潇湘之防凡此闾阎之庶适当饥馑之余始播寛恩即修荒政开仓发粟待彼四方力穑服田勉之东作庶使沟中之瘠尽归垅上之耕环视山川未觉居夷之陋回瞻象魏不知去国之遥夫何惷防亦叨委寄此盖伏遇某官任从天降觉在民先虽宻賛于万几亦曲成于一物量能度徳欲无毫髪之差别嫌明微不厌再三之渎遂令改命洊及寒踪某敢不自激懦衷益坚素守政无寛猛事但贵于适宜地有迩遐心实同于慕向
　　钦定四库全书
　　云荘集巻四　　　　　　　宋　曽协　撰铭
　　求已斋铭
　　孟子曰可欲之谓善有诸已之谓信学者方其未知自反也但知善之为可欲而已一朝反求而得之始信其为已之固有而非外铄我也学而至于信止矣自此以往充实之而已耳夫人之患莫大于已小而物大内轻而外重已小而物大内轻而外重则见纷华美丽而慕遇交错纠纷而惑当贫贱而病处富贵而泰威可以夺货可以取此皆不知求已之过也若夫日思其所亡而去其害之者真积力乆其成也自反而缩内省而不疚弱者以刚虚者以充三军莫能陵千驷莫能诱寛以居之安以行之于书也博观而无所流于人也泛爱而无所狎敛之而一身治廓之而天下平穷逹犹是死生犹是然后为得也古之人必先志其逺者大者要其所成就虽未臻其极后世犹不可及者用是道也然学此者岂有他术哉本之经史以深固其根防之子集以助发其奥优而游之餍而饫之以求其所自得者然后以已之所有观古人所言所行之得失如秉权衡握绳墨轻重曲直之不可诬也力有余日有暇骋辞措意于文章议论之繁辨疑考异于形名度数之末而学者之事备矣小子炎年十有五始志于学余惧其闻人之长而起歆起羡望道之逺而自暴自弃而不知其足乎已也一日求名其读书之所而告之以求已小子勉之古圣昔贤岂欺我哉有为者亦若是耳夫铭以训之非父与师其谁宜为铭曰
　　维学之初贵夫日新取已而足匪资于人方其求之在物为象养其梧槚干霄直上不治茅塞助长苗槁耘耔待时实茂实好于以弦诵于以游息寤寐贤圣左右经籍浑然防覆孰发孰启是诚在我其愤其悱敛袵危坐收视反聴【叶】简编在前如观日星归宿于道应对以文博毋欲惑约毋寡闻毋怠而画毋忽而疑往归而求将有余师
　　辨
　　李泌辨
　　无事则能治民有急则能将帅投之羽檄纷纠之中而不乱用之饥馑师旅之后而不穷凡此者世之所谓才而富贵之所归也天下之大计安危之至算争于毫厘杪忽之间如是而为利如是而为害思深而虑逺唯静者能之官尊而禄厚身安而名尊有初而有终惟无欲者得之何则人之智固如是也畏心挠之欲念汩之惟静者能去其蔽富贵人之所欲而吾不以为事果利害明而大计定虽不求位位将焉往古之人以是二者而得之者子房李泌是也子房得汉高帝以为君适当与秦项并争之时吞羣雄而得天下故子房之功人不敢议李泌出非其时事非其君入朝而邪慝见嫉纳谏而君不尽从故其功名不及子房而议者病其以怪自置而史氏因而实之至与王屿黎干同科斯亦过矣又谓肃代二主不以宰相器之夫泌愿辞官而以客从宰相岂泌之所好哉富贵来逼耳岂阿时君者哉且徳宗之所信者隂阳巫祝时日拘忌耳而泌岂尝为大言欲致神仙如文成五利者乎岂尝滛祀而秘祝明鬼道而挟禁方如缪忌公孙卿者乎岂尝治药而好鍜行险徼幸如栁贲者乎其传之所载举无是也其从容风议皆事君之大节经国之常道料敌之竒计安天下之逺略与夫骨肉之际智者不能言勇者不暇谋者也至于不信桑道茂奉天之騐以谓君而言命则桀纣也不复赏善罚恶矣使泌因徳宗所好以进奨誉道茂以自神其术其肯力诋之乎泌之所慕者冲虚而寡欲正如子房辟谷导引之事耳子房得黄石而祭之至与之并又欲从赤松子游又可以为怪乎子房不肯直谏而泌数忤贵近与陈父子之际不为身谋然则爱君之忠又未易优劣也
　　书
　　辛巳上时相书
　　正月某日右宣教郎前监分差镇江府诸军司粮料院曽某谨斋沐裁书百拜献于平章仆射相公阁下某闻进言之难自古然也高之则张皇而不可聴卑之则防萃而不足取是言之果无益于干人也鬷蔑一言而得之于堂下阮瞻三语而置之于幕府名位之相辽贵贱之相求言之不可以已也如此虽然言之难莫难于今之朝也非为忌讳壅蔽而不欲闻也非有声音顔色之拒人也而其所以难者何故特以海内乂安朝廷清明百官承序盗贼屏迹又何用哓哓然多言为也某闻三代之盛时莫如成周而周公之诗曰迨天之未隂雨彻彼桑土绸缪牖户方是时囹圄空虚者四十余年越裳氏重九译而至制礼作乐以文太平之时也何隂雨之足戒何牖戸之当谨耶此盖圣人当极治之时耻一事之不举于持盈之际为万世之逺图长虑却顾殆过于抢攘纷纭之时也某窃料阁下以周公之心为心而某愿有言焉今事之大者不可以诵言而其可言者有四一曰正风俗二曰重命令三曰择计臣四曰戒狱吏某闻今世之患悉在于民志之不定自舆台以上皆有侈心此最有国之大患也古之圣人谨上下之分宫室有制舆马有度衣服有章器用有等人徒有数凡为此者岂夺民之所愿而强其所恶者哉诚以为物之生有限而人之欲无穷以有限之生而给无穷之欲安得而不屈是故汲汲于明分者无他将以兼足天下而已耳易曰辩上下定民志夫民志之不定自常人视之如不甚急而圣人深忧之丁宁着之于经以谓民志定则上下辩上下辩则财力有余而天下不臻于富足者未之有也古者五十而后食肉七十而后衣帛今也自童稚时宴然家居而享侯伯之奉闾阎之人绮襦玉食竞为侈靡嫁娶丧率逾礼制力有不足则疾视其胜已者而求其财力之有余盗窃之不作不可得也或者乃以是为迂阔之论呜呼世之所以望于阁下者岂为区区钱谷甲兵之间哉今主上克已自励躬尚冲素以风天下不为不至也愿公卿大臣奉明天子之徳意倡率之于下毅然力行以示四方庶几风俗一变家给人足太平之极功无大于此某之所谓正风俗者此也某闻亏令者诛益令者诛不行令者诛留令者诛不从令者诛令之下如涣汗如流水如雷之不一如风之不再夫惟不出出之必行夫惟不发发之必逹何则其虑之也审则其从之也易其事当于人心则人皆鼔舞而趋向之今也朝廷急于求言从之如转圜盖千载一时也而人之智虑未必皆精议论未必皆当悉举而行殆无遗者然是之于前或非之于后从之于暂或革之于乆或未见其利而已受其害或得其一而不得其二郡县格而弗行吏胥舞而为奸遂与良法美意徳音明诏并为文具无只恪奉行之意良可惜也国家法令明具所患者不能推行之耳固不在于纷纷也某愿一令之出反复熟议极其利害而后行毋轻出令而郡县之吏毋擅沮令毋輙议令如此则下知所从而上之作命不为虚文矣某之所谓重命令者此也某闻易曰何以守位曰仁何以聚人曰财故财计者有国之最急而令之所宜先也仓廪既实府库既充可以固根本可以施惠泽静而守成则可以修礼文动而御侮则可以抗威武惟所欲之无不如志国家政本惠养变政易令归于裕民毎下蠲复之诏尽罢无名之献为移东就西之说者无有也陈损下益上之术者无有也美则美矣然矫枉者或过其正商功计利之臣人耻名之理财之事几至于不讲左支右吾玩嵗愒日圣上时出内帑以佐国计甚盛徳也然非经国之逺图数年以来掌计之臣更出迭入席未暖而輙去算计见效何所得也故责成莫如乆任乆任莫如慎择规模先定按图而求之耳不知今日金钱粟帛所从入者嵗凢几何廪给之度赐予之节嵗又几何其盈虚之数凢几何为水旱之备者又几何前人之所谓防计録者尝有之欤某不得而知也若或未然愿阁下少留意焉择之慎用之乆毋茍嵗月毋懐顾望则一登再登三登之数当见于今日矣某之所谓择计臣者此也某闻刑者侀也侀者成也一成而不可变故君子尽心焉刑辟之设圣人禁暴止奸不得已而为之者也故曰如得其情则哀矜而勿喜夫欲得其情五聴之所及三刺之所加如斯而已矣不幸而索罪于棰楚之下固已逺矣桁杨刀锯陈于前徽纆梏拲列于后而人始无所措其手足矣至或巧为鞫囚之具惨毒万状见之者胆落闻之者心悸甚非圣世之所宜有也使所治者皆奸猾巨蠧何为而不可至于情伪未分迹状未具将于此乎求之孰谓内无善良懦弱之人而畏威诬服者乎使狱吏善聴耶舍此亦可以得之矣如其不然其滥及善人也多矣当戒者未戒可毁者未毁伤败和气莫此为甚孟子曰国家闲暇明其政刑此正无事之时所宜深思而痛革之也某之所谓当戒狱吏者此也凢某之所言朝廷之上已讲究而施行之则某为喋喋矣不然则千虑一得不为无分毫补也某不佞生于宗绪颓落之余自束髪以来妄以振起为任诵古今考成败不可谓无其志也少防尊亲之教育长闻师友之议论亦不为不多矣而资本顽顿迄不能自致于名流宦游逾三十年困踬朱墨间昨者受代造朝适阁下参大政始得登门防聆謦欬望顔色忘其踈贱以书干下执事首防陶冶而成之使厠足于亨途之上某之受大造于门下也旧矣恪居官次二年而复代归伏遇阁下亲秉机轴宻运化钧其所以造化生成之力与前日不侔矣然而门下之士才俊满前得之某也未为重失之某也不为轻譬犹江湖渤澥鳬鴈之去来何计于少多则某之区区愿曳长裾于门者果能动阁下之聴乎然而某闻之古人不能为时亦不失时某之不肖何足以知此方今圣贤相逢百废具举茍挟一艺莫不治其业以赴功如某之愚亦愿出寸长薄技以无失乎斯时者盖亦不为过也欂栌侏儒有用于大厦牛溲马勃见取于名剂螺甲可以助椒兰殻可以齐彖象孰谓以某之贱而遽弃之乎某之所向而阁下不念之乎姑诵其言而聴命焉不宣
　　上张同知书
　　正月十五日承议郎干办行在诸军粮料院曽某谨斋沐裁书百拜献于枢宻同知阁下某愚无似其敢自托于先世之绪余言之则近于不知愧不言则心之精微无以自见虽然不敢诵言于他门而输之于门下其亦有意矣敢终言之阁下试垂聴焉某世家南丰自高曽以降当时先生长者知推与之其于推毂天下士不翅如饥渴之于饮食故陻阨隠沦之贤与夫一时之秀往往得之而名益彰流风遗俗于今未泯也某不幸先大父捐馆舍一星终矣而某始生生五年而又丧先人甫冠而诸父无存者其渊源所渐盖如断港絶潢也平时负抱手泽慨然永叹而已若夫自暴自弃以为先世之辱者虽颠沛万状犹不忍为持是心以往庶几先友之不吾弃也又自惟念古之人得其父祖之传不必耳闻而目见之盖有假之他人而终萃于吾宗者如鲁孔氏是也仲尼之没子思之年不载于传记而伯鱼死于夫子之生存是子思生乆矣犹未若某之声容不接也然子思请疑荅问不见于其先君子之书则其弱可知矣不然以子思之资长而立于贤父兄之侧传道授业当不在游夏后未知与顔氏之子如何耳天将付斯文于孔氏也曽晳为父而子舆为之子是曽氏世有人而孔氏之所资也子思不得其传于父祖而得之于子舆是无异于传之其父祖也某之愚何敢言此然生世四十有四年矣平生闻之于长老先正殿撰公正言直道劲气高节挠之而不乱湼之而不变挽之而不回抑之而不衰其所成就如星日之在上而山川之无终穷也当是时先大父道同志合上下其议论先后相汲引而期于古人之域者也今曽氏寖衰而阁下徳名之不替功业之是似闗百圣质鬼神而不可诬也是高门之独得其传也夫前辈之立于世膏馥之所沾溉清润之所沦浃隠然气象望而使人之意消者某未之见也且某既不获亲传之父祖矣又不能即先友之世得其传者而求之是防先君子之业也是不得从先君子于九原也某实惧焉恭惟阁下功业塞天地声名昭日月高卧乡里视富贵如浮云而世挽留之夫利害交于前而心不没于利者古之人有能之张子房李长源是也临大节断大事舍斯人其谁欤此圣天子以此委之阁下而四海之人举属望焉某于此时始获登门将抽毫进牍为短章大篇道古今誉盛徳以求阁下一盼之遇耶某所不忍为而阁下之所恶也将开口论利害援古今列成败粲然如组绣之成文章了然如烛照数计而龟卜也某不敢先且意阁下之不乏斯人也独以先友之世得其传者惟高门为然心悦诚服不自知其足之及门也以平昔愿见之心相望乎千里之外始得备数司存居徳宇之下傥辱念其先君子之末绪数使趋拜于左右而仰聴其议论或以为可教而幸教之庻几失父祖之传而复于高门得之则其为赐宜无大于此者矣先君子有知实宠绥之呜呼不知者又以为阁下持黜陟之柄将以为阶取爵禄之资此非某之所志亦岂所望于门下者哉阁下之所以赐某者不在是也伏惟深察而垂纳焉不宣某皇恐百拜
　　上黄叔愚主管谢墓铭书
　　八月日具位某谨斋沐裁书再拜献于主管学士阁下向者防示所制先妣墓铭一通伏读号恸哀感兼极夫铭之为传后之具也尚矣古者于器不于墓于生不于死战胜而功着事建而名立则必于此明示得意如臧武仲所谓诸侯言时计功大夫称伐者皆是也其防主于耀当时而震后世固不问其作者之谁何后世因其人之殁平生毁誉之既定然后枚数缕陈之铭之石而纳诸墓其辞加哀焉后世诵之乃与史氏相表里其卜异时之信否则视其秉笔者贤愚何如耳虽然男子之自见于世也易逹而立朝也言语议论闻于时施为注措见于事穷而在下也犹有乡国之所评友朋之所称言出而人诵之行成而人师之不患乎世之无传也若夫身居阃阈之内无游谈揄扬之助不与于立朝治人之事虽有高材盛徳宜见称述非亲与故盖不得而知之矣不幸而生世不谐困阨穷陋以死非亲则故其谁哀之茍能知其贤而哀其穷而力不足焉则虽言之尚谁传伯姬共姜最处妇人之不幸而其令名卒与天壤相敝若以酧其生平之不遇者诗与春秋表见之尔仲尼之所取而后世黙不敢议虽然此非今人之所敢希也其或与亲与故能知而哀之以当世之望力能表而出之而为之铭则亦可以慰九原无穷之悲矣此某乡者所以不敢舍门下而他求也先妣不幸禀生多艰防则其家困于小官既嫁则舅在谪籍从夫而夫丧从子而子夭向使其为男子以彼材徳必能自树立于世而屈三从之美所从輙无禄早世颠踬困阨有如是甚者耶晚节末路遗体几尽独与不肖之防子处其子进不能处高官大位以为亲之宠退不能殖货财以丰其家以解亲之忧又不能取英声显号以光荣其亲前二者可以诿之命也有所制而不得骋也后者某将安所逃罪以是为亲与故者莫不深哀之而执事者特甚焉闻其葬也而相之以哀挽闻其无以识其墓也而锡之以铭诗悲夫堂既掩日月有制食粗而衣菲者不可以为常矣惕凄怆之心未改而所乐所嗜之荐有时矣昔之训诲之音抚怜之色不可得而闻见之矣其所以慰凯风寒泉之思者容貎在于画像行事在于铭文而止耳而执事以至诚恻怛之心精确显白之文摹写其精微拜赐之日恍焉如再获侍桮圏而闻謦欬不自知其涕之流也虽然某之所望于门下者岂以其书之咫尺之石庻几于陵谷迁变之后始有以耸动于人耶直以为执事之文必有传于世至平日陪侍杖履窃聴余论许与必公其见信于人也决矣诚可以偿先妣生平之不幸而稍逭其孤之罪戾则执事之所以见赐于存没者岂有既耶瞻望门防无由鞠躬以谢而拜送书于庭惟执事谅之不宣某皇恐再拜
　　序
　　送王景文教授归江西序
　　某族子熹颇有大志喜交天下竒伟士尝为余道郭从范王景文李粹伯之为人虽未识面常往来余懐也前年客郭城始得从范稠人中往来日相亲一日过族子家而景文适至是年冬官京口则粹伯又光在盖向所慕爱者一旦尽得之为交游今年从范无禄早世而粹伯景文始同擢第以归徘徊于大江之滨二公骤相过某也幸輙介处其间记景文初相过时防有酒所议论逸发粲然成文章迈往之气郁郁出眉宇间某于是知族子之言不吾欺也当是时景文名满天下要官大人犹忘势愿交而某廹行役不暇也今幸相遇于此暑风凉月举杯以相属登髙临深摄衣以相从岂非天耶毎念取友之难而会合之不易也闻其来輙挽不听去属其谈惟恐止也又时为某出诗骚古文虽体裁之不齐而位置施设各当机杼毎愧叹弥日始知曩时得景文犹有所未尽也尝与之上危亭抚江山豁然以惊怡然而嬉曰天下壮观尽在是矣酒酣起舞廻立四顾则又悠然以思愀然以悲曰古今一山川也曩之陈迹了然在吾目中而其人不可得而见景文者岂若夫骚人墨客悲伤憔悴而为是言也哉景文胸懐朗朗疎眉而哆口颀然有丈夫之表腹如挈而背若负也然则其任大也固宜景文勉之气之养也愈深则其发也愈竒术之择也愈审则其用也愈精使后之人登斯亭览故迹抗懐遐想知千载之上有王景文者书竹帛而上鼎钟慨然有不同时之叹者必自今日始而某则亲周旋其间又自知其幸也是为序
　　记
　　大愚堂记
　　子章子启山林于具区之上环亘百畆亭观相临径术相错仰有苍翠俯有清泚四时草木行布而族别夸竒而竞秀升高视下间见层出章子乐之益种秫以备酒材畜鱼以供膳羞果薪槱取足于畛域之内而择其地之中结庐以为家朝于是夕于是防然不知嵗月之迁流而外物之可羡也廼名其堂曰大愚而谓客曰吾闻古之愚者多矣坐进此道终日不违者有如顔渊巻舒无方知不能及者有如武子是皆抱贤人之资以愚自托者也我则异于是其行于于其处蘧蘧不知功业之可慕与爵禄之可趋得丧交于前而无所择事物接于心而无所居盖天下之真愚者也今吾筑圃以自休揭之居室以沐浴于斯言其可乎客曰有是哉夫子之能名也吾悲夫智之为累也夫人之生四支百体筋骨绵络至弱也利害诱于外思虑动于内物交于物日自戕贼甚矣智之害吾身也天地之间人物错居而惟机心之为胜人伪兴而天真逺剽攘争夺将无不为也罟擭陷穽将无不至也智者满于天下而天下之人始踧踖而不安甚矣智之害天下也其于已也所得不足以补所丧其于人也所利不足以偿所害夫子知其然望其末流而塞其源息迹灭影以愚自全此老氏所谓盛徳而仲尼独以回也为贤者欤虽然愚而为诈愚而好自用愚而不及于中固非夫子之所病也若夫坐于堂上离形去知堕支体黜聪明恝然游于物之初则彼所谓智者固不得而累我矣而此所谓愚者亦安得而名之耶章子掀髯一笑而作客因书以为记绍兴己卯十二月戊戌南丰曽某记
　　强衍之愚庵记
　　呉兴郡擅水国之胜为东南冠背城而南舟行不再舎水广而益清山逺而益秀浮图倚空邑屋合散旷泽砥平引睇百里仙圣之所游而幽人之所家也余之友有强子衍之乐乎此乃即先庐之旧而新之藩篱萦回窻户简素竒花大树植立就列相方视址不改其故而幽情野态如在世外强子日逍遥乎其间种于园题曰抱瓮开轩南荣名以照膝直居室之后越回塘为北渚筑台其末以领溪山之竒燕坐堂上隠几而两忘引觞而径醉兀然颓然万虑俱尽虽千钟三旌不汝易也而顾谓余曰将以愚庵名吾之居余且应且疑曰强子以智称居官所向治办余虑之所及视夫人相什伯也为之长者誉其能杂然无异辞顾欲以愚自名得无非其实乎敢请其説强子曰噫人之所甚乐莫过乎安外不为耳目之所惑内不为思虑之所耗安矣不可以有加矣虚明寂静内心不生外物自逺此得道者所能而无所适而不安者也贫富贵贱形于外毁誉是非交于前众人穷日夜骋智巧以与物竞而愚者胸中懵无分别此亦无所适而不安者也得道者非吾所敢望以愚求安吾之志也余于是喟然而叹曰强子求息于愚者也万物芸芸各有所息日息乎夜月息乎昼农息乎冬行旅息乎夕而况于为君子者乎且强子亦知愚者之乐乎疾雷破山呼声动天而不能震聩者之耳神鬼变化大地涌没而不能骇瞽者之目存亡得失哀乐好恶相防于前而不能入善忘者之舎盖其能动者人也所不能动者天也静可以制动恬可以养智人为尽而天真全善刀而藏则芒刃不顿离娄索珠而象罔得之又安知大愚之不为大智也乎强子其知之矣余与强子相谓内兄弟其相友也乆忆往见其年甚少时清夜人寂焚香黙坐盖有意于静者长而渉世知味着之为非去健羡绌聪明而自息于愚亦其本心然也昔者洙泗之间子路之勇子贡之辩于道无闻焉而得其传者离形去知者也以鲁称者也余又以知强子之进乎道者也异日有得将为子贺因书以为记乾道改元十月日南丰曽某记
　　超宗道人妙用庵记
　　超宗先生居妙用庵中千变万化四通六辟或生或杀或纵或夺防铁成金指南作北横拈倒用于法自在如摩尼珠随现五色如老大悲千手现前无有间断无有疲劳无有穷尽欢喜赞叹比比皆是时有无得居士致问来者汝亦识所谓妙用者乎先生泊然太虚无所附着杳然深渊不见源底如金刚杵触之者碎如大火聚近之者彻内彻外了无一物石光雷光满虚空界不见踪迹如世伎儿幻出物象适从何来可骇可笑如张空拳诳吓小儿啼止张开元无所有识此乃为识妙用者咄哉来者先生微露头角使汝犹得见闻万一收卷波澜销镕劔防坐断要津塞却唇吻汝又将于何见先生耶昔有维摩诘者不披袈裟不去须髪游行俗间为诸菩萨声闻觧去法缚将释迦世尊慈悲救物所立教言一一扫除不遗余力名报佛恩又将见大见小见逺见近见浄见秽见圣见凡一切分别破壊浄尽名度众生若但以取香积饭断妙喜界有大神力观维摩诘未为知音今者汝复欲以此观先生耶若能于无作用时常相对面不为幻躯之所隔碍始知先生终日为而未尝为终日言而未尝言妙用纵横不离当处开大施门不虚设矣居士一日谒先生于是庵谓居士曰汝其记此闻命之次奋笔直书虽然一防一画个中容受不得先生终日説法一毫也説不着而况引纸濡墨文彩愈彰去道益逺读之者须知居士不曽作如是说庶几免相负累乾道元年十一月癸酉无得居士记
　　直节堂记
　　王子居室之东南钜竹盈畆蔚然而青油然而泽颀然而长身过其下者视为上行为迟清风爽气回薄襟袖间如执热而濯负载而休倦游而还故乡也然弃于一隅有斯须之爱而不可以常也王子病之乃即其北为堂四楹宏敞靓深以燕以游向之林立者一旦森列庭下因指谓客曰草木之可録者众桃杏李梅之华盛矣而不足于清兰芷茝蓠之质清矣而不足于劲吾所取友其惟此君乎将以直节名吾堂子其为我记客曰噫彼之见取于王子者其必有道矣夫求箭者于防稽制笛者于蕲春度杖者于卭崃东南之美并周于天下材则材矣众人利之而好事者不忍也色涵烟露声挟风雨檀栾婵娟生意媚好美则美矣好事者悦之而非君子之所敬也若夫干霄而上不待矫揉遂其天资而无所屈不为欹形诡状勾身侧足以相媚悦寒暑犹是荣悴犹是凛凛乎志气之不可夺也超超乎其忘荣辱也其使百世之下懦夫有立志者欤其折而不挠近古社稷臣者欤斯王子之所为敬也耶不取其姿而取其意不取其意而取其徳爱竹一也独得其逺且大者岂知之极深者耶岂王子之所存固然耶始竹之植乎此也杖履之所不留觞豆之所不至翛然泠然不为无人而改也今去几席不能防丈人意则异矣而竹犹故也又见其终身不易其操者耶其见取也固宜王子宦游再终星两为县公以能见称抽身于公府息驾于私室而粲然辉光发于草木又能托于物以自励其志逺矣凡人之寓兴多得其近似之者因是可以观其人吾愿王子勉之以有成也自今以始朝于是夕于是俯仰乎高标游息乎清隂英华膏润沦人肌骨将日与之俱化而不自知也其渐人也速感人也深王子之善取友也王子曰是吾心也客曰未也嵗晩凝沍万物改色尝试与子坐于堂上下有挺然自若强项风雪中者举目得之欣然领防子其于斯时乎取之王子逌然而笑客因书以为记乾道丙戌三月既望南丰曽某记
　　棣华堂记
　　余筑室龟谿之上长乐林夫子踵至暇则相从游一日语余曰吾之友有卨君者居于渝上其先人以文材被荐扬以忠节死王事卨君与季处伤夫遗体之不可复益矣则交相砥砺共甘苦以终其身又于所居之旁辟地以观游名其堂曰棣华志可嘉也子其为彼识之余逡廵对曰余虽与卨君未际也不知其人视其友卨君之为端人也必矣敢诵其说夫子则择之夫三荆之感足以还离居之心束箭之譬足以坚忍死之托况于棠棣之诗小雅之所赋周公之所叹而孔氏之所取也哉命物以托兴揭名以见志至矣夫其用心也余知夫卨氏伯仲之居是堂也偶坐俪立以交其驩徘徊游息以同其志豆觞歌以合其乐至于春草池塘之思夜牀风雨之适则必相恱以相亲也陈之以诗书观之以图史设疑问难以穷其所当然研究曲折以求其所指归至夫防意也涣然而信驩然而喜则必相资以相成也惟其先人之徳善劳烈忘其身之谋而防于国家以夀夫后之人凡起居饮食之间可不知其自也耶穆然而深思悄然而长懐则必相泣以相命也士生于世惟出与处处而在野则养生治性睦婣族接隣里乡党无间言出而仕于朝则蹈义赴节全其令名不为先人羞以至为酥为酪之称得龙得虎之目则必相勉以相期也志立而行益成业广而名益彰积善在躬宠荣随之异时高车结驷并驱于里门乡人父老聚首而观合辞而叹则又相映以相耀也是数者举类夫棠棣之为华枝叶之条逹跗萼之固结相承以相辉者也卨氏之有闻于时其必自斯堂始矣古者圣贤之进乎徳也凡盘杅几杖皆铭之今则接武堂上仰视梁栋间而大书在焉退而求夫毎事之必称则伯仲之好愈久而愈坚虽至于数千百年可也是亦进徳之微意而可为卨氏贺者也匪惟卨氏之福也凡过卨氏之庐属目于斯皆将有感焉是又可以为夫人之劝也然则命名之效岂浅浅也哉若夫栋宇榱题之制广袤寻丈之数带以台沼缭以经术松竹之行布花草之错处登斯堂者当能赋之乾道六年四月三日南丰曾某记
　　书后
　　书柴鸣举易索隠后
　　圣人之言由近以及逺推见以至隠盖善诱之道也后之人志其空言而遗其日用使学者不得其门以入防何其不怠且废也传六经者往往如是而易最为甚夫易之为教二巻舒而已矣刚柔髙下消息盈虚存乎理屈伸进退出处语黙存乎人此一经之大凡也柴氏之书因而明之于事为交际之间世我从违之际如是而可如是而不可近而易晓如指诸掌于以保身于以经世于以体常于以应变无一不与易合而咎悔自逺易之获用于世岂不较然明白也哉夫经者常也使须臾而可离乌乎而为常然则求易之用者当自此书得之
　　书陈池州芝亭记后
　　楩楠豫章干霄而直上任栋梁庇牛马然其生也以根荄其植也以耡耰金张许史之家山林苑圃指顾而就名花异卉无不可致然栽培灌溉力屈而后有得虽皆资于天地之和气类非尤俶诡异不知其所以然者也夫心之精微茍有诸中山川鬼神实知之于是有非人力所能致而自至者此陈氏之墓松槚成列而所贵者芝也若夫状貎竒特黄如紫金赤如珊瑚而光明如坚氷盖合于神农草木之经此又不可诬者也草木之类多矣神仙之书独称芝田而以芝为茹者商山之四皓也自汉书考之不言其所终而世纪其为橘中之游变化恍惚盖古之得道者古人云三世忠孝可至神仙自昔以往登道家之箓者未有悖乎此而得者也池阳郡侯恬淡寂寞而谨于奉先辟隂阳不经之説以身任之盖其用心不期合于神仙而自合者则芝所为生从可知矣抑又闻之先正贤良以布衣言天下事登殊尤之科负经纶之业名震四海而身殁于摈弃其积之之厚岂止发为瑞草以为子孙诚孝之报而已哉将见文献相续夸一时而名后世者当以是为信
　　书邓器先所藏苏帖后
　　元祐初俊杰满朝刘安惠公入居丞辖而东坡先生将修启为贺盖二公玉堂对直之旧也斯见一时人物之盛器先闻斯帖有在力致以归椟而藏之以永两家之好可为故家之劝
　　题侯齐彦乐府后
　　经世之书六诗乃与礼并夫正君臣辨上下安国家逺祸乱礼之为用大矣而诗以空言配之何哉古之君子摅下情必以诗通政事必以诗考风俗必以诗正得失必以诗观休咎必以诗悲忧愉佚皆于诗得之三百五篇皆有为而发不肯徒作当是时内有太师之职外有采诗之官汲汲然唯恐言之不予闻也其于治道岂曰小补之哉春秋之先王泽未竭而诗未亡者举如是也三代既逺其或诵晨风黍离之章犹能感文侯之心全天性之恩是犹得古人之遗意夫制礼防于未然采诗救其过差其并行也固宜后世文人排比声韵流连光景为人作容姿不几于倡优畜之也耶诗之为诗至是微矣余之友侯齐彦自其少时以篇章知名得之者摭其华咀其味而已一旦出乐府十九篇简而当直而婉惓惓而不伤耿耿而不迫其志在于转而上闻非为取一时声名而已也意气格力盖余事耳呜呼庶几乎一饮一食未尝忘君者耶使齐彦有列于朝尽行其言尊主庇民其不为謟笑取容之语也必矣诗以见志余于是乎取之南丰曽某书
　　题本事方后
　　某伯父谏议公绍兴丙辰嵗守新安叔舅强常州在焉而幕中有许叔微知可老于文学而尤深于方书伯父尝有竒疾于是良已某始闻其贤恨未面也后三十年乃得此书于士大夫家皆推已然之明效以告后之人使之据旧以鉴新言古以验今截然易晓不待精于医者而后能用之又知其用心之勤且博也某乾道癸巳假守零陵因锓木置于部中以广许公济众之志又得江夏使君歴阳张之彦所记异梦诚有补于是书故并刻之于戯前事之不防后事之师也岂独医哉傥能祖其所得而遵其所戒则何往而不利诚可以无咎悔矣





　　钦定四库全书
　　云庄集巻五　　　　　　　宋　曽协　撰状
　　左朝请大夫前知建昌军陆公行状
　　公讳时雍字尧夫世为严州淳安人曽大父某大父某潜徳不仕父某始以公贵赠右朝散大夫公防警敏为婴儿时已不凢能以指画字问人七嵗知读书十三能属文乡先生往往竒之大夫公以告其家人曰此子他日大吾门汝毋忧贫年十四丁外艰执丧如成人退即夙夜强学期以起家三舎法行公始游乡校比比居髙等始有闻于时诸生日廪食县官公自取疏粝而储其资以归养既而与贡书居上庠阅七年有诏释褐赐上舍出身方腊窃发太夫人在乡邑公时未注籍闻盗即日驰归越明年始以试学官中选得福州教授秩满改池州训导不茍所至学者归之入为秘书丞在馆二年求补外以便迎养得通判湖州是年天子祀南郊泽流诸臣太夫人年逾八十矣躬享封号捧诏拜舞起入为夀母子欣欣闻者歆艳谓公孝养诚笃率如其志云湖州自军兴以来事出一切差其民之贫富使入粟县官而予之直督索同赋租官私俱病至是公请于州积钱于场与民为市未期月而足民不告困郡人至今頼之其余去害就利者类如此秩满求奉祠以养无几何太夫人感疾公忧形于色昼不饭夜不寝以致力乎医药既遭艰棘衔哀柴瘠毎恸几絶至负土石封其坟不茹荤者终丧焉乡闾父老交口叹嗟以诏其子服除通判襄阳府襄阳新免兵革民未土著公劝课劳来抚摩疲瘵朝廷之徳泽无所壅疲民以故不转徙签书枢宻院事詹公某以使事出疆防公还朝因请掌记室归报除知建昌军防州戍卒婴城叛邻郡多乗时科敛官吏将效之公弗聴至以利害怵公坚不为动旋踵贼平诸郡骚然而建昌之人不知也先是禁旅阙以故事选州卒之丁壮者檄至郡郡兵不肯去乡里至流言相惊公独条上其事朝廷是之命姑母至江西建昌阜繁为一路剧盗贼出没郊野为民患公至设方畧明赏募无问乆近皆获狱讼或累政不能决者一问情辄得郡中骇服先是造舟于溪嵗数毁征诸往来者以赡其费卒徒利其赢至所取无艺公至一切禁絶且出库钱以更之官鬻酒于民强民之有婚丧者公至悉罢除之代还百姓涕泣遮道不忍其去云绍兴乙亥嵗公年六十有三矣以是年四月十三日卒于湖州乌墩镇之寓舍公醇厚端靖内外完好心平而气舒虽乆处者未尝际其喜怒对賔客清谈亹亹不及荣利见者不自知其意之消也闲居终日襟抱冲澹寂然若无意于世者而中实明敏遇事洞见无所遗为文援笔立成典则而丽读者厌服家多蓄竒书尽得其指归平生操行过人发于至诚无毫髪欺伪虽家居淡泊卒以济人利物为先毎告戒子侄即曰惟忠惟孝可以立身惟亷惟慎可以涖政吾自入仕橐饘取给县官毎自反思所以称是者未能也汝曹其勉之与伯氏处既老滋益恭始任子舍其子耕老而官其兄之子曰及吾兄之生存也至公之殁耕老犹未官凡内外姻戚赒其不足而字其无所归者不为戚疎之间尝曰我常欲买田数百亩为义田尽収宗族之贫者以毕吾志吾家非所忧也其为郡无暴政无矫情以清静为治所至晏然平生不问生产身虽宦达所以自奉不异为书生时去郡而归橐无余金居无尺椽寓居环堵之下湫隘嚣尘若不可堪忍而公安之泊如也早嵗通六经至老探赜益深而尤覃思于易贯穿孔孟出入释老以求其所自得者毎一防意信容德色晬然见于外汲汲相告语葢所志者治心修身之要非若俗儒猎取华采为文章而已也病革时公之壻宋某开说云云公曰了此久矣毋多言葢其所以处死生者如此公之所居乡邻爱之虽庸夫贱无异辞闻其殁往往太息泣下夫人安吉朱氏先公卒男一人耕老女二人长适宋某公姊子也尝以进士举于乡次适林森业进士其家卜以某年某月某日于湖州吴感山之阳从君志也且属某状公行事将以谒诸能文之士而铭诸幽乃次比而授之谨状
　　右中散大夫提举台州崇道观强公行状
　　公讳某字防安钱塘人也皇曽祖讳冲隠徳不仕累赠尚书职方员外郎妣程氏封仙源县太君皇祖讳至始以进士起家终尚书祠部郎中三司户部判官以子贵赠金紫光禄大夫妣杨氏曽氏封吴鲁郡夫人皇考讳浚明歴尚书主客员外郎终两浙路提防刑狱以公贵赠开府仪同三司妣赵氏封荣国夫人强氏之先其别自齐葢本姜姓班班见于汉唐苻秦之书至国朝公之祖考始以文学大显为世称首公尤警敏四嵗能辨四声年十有五而孤太夫人相继即世刻意问学居乡数年人罕识面从乡先生施国光学遇讲解尝黙记数千言退而笔之无一脱遗齿最少同辈敬惮不敢为逸防慢戯开府公嗜学博极百氏造次未始释巻公从旁观之悉能记忆问辄响答馆客傅崧卿子骏极爱重之叔父文宪公渊明尤器焉居乡最为乡人所推薛太尉昂目为后进第一李修撰友闻而敬爱与为忘年交未冠以开府公恩补太庙斋郎调睦州遂安县兼主簿时年二十二持身亷约一介不以取人滞讼有越十年者付公一言决之一邑称服民有方泽者讼前令去之亟输粟得官以自庇横益甚士子郭霖邵振民之徒持吏短长以自衣食公来皆屏息悔过时朝廷重兴州县学官吏奉行唯谨闾阎甿假逢掖立讼庭则长吏改容加礼事无曲直一切右之不则叫号讙呶或面骂不顾令不能制值公在坐则循循如平时以是公旦旦造令讼未毕不聴去也有詹天申者稍不逊公遣人谕以理少选詹之族长相率擕天申诣公愧谢公因勉励之卒为善士后登科仕为陞朝官云县嵗给蚕盐豪民刼持强取多或倍蓰吏破产以偿公命工织竹为畚者百余细大有差预实之乱其钞而覆置之次第而赋讫事无敢哗者吏以手加额曰使官得宰天下当如此盐矣未几移长洲尉过市民皆啜泣后十有九年以避地复来士民争出劳问相与调防焉时去乱未几邑豪杰更为长雄乱屡起令姑息不暇公适寓居独以遗爱得其欢心嵗时问遗邑人頼以为安又尝之淳安遣仆市药于肆主人潜益其数公觉而归之不从县吏见之叱使去曰是尝官吾乡邑唯井水不以钱取汝曹无知敢汚若人耶及为长洲尉守盛章恃势恣横郡官多謟以求进小忤意中以危法公从容有常章敬爱之既去称誉不衰未几除主管编估局既而复改刬刷折钞官物时文宪公年髙多病跬步不许离侍侧而折钞官例不坐曹如公之志云改承奉郎除光禄寺丞兼大晟府杂务官逾年文宪公薨除公通判杭州年二十六人初少之而公遇事敏明老吏皆畏服以为不可及杭本乡郡公持身亷平亲旧来者礼之馈者厚报之恩意往来如平时皆得其欢心然终不敢以毫髪私慁公也杭为一都防多奸盗吏薛昌以善迹捕名里中昌弟宁桀骜横一方州郡倚以为用虽名太守莫敢诘毎捕弗满品即推一无頼者号家人代之受责公取其牒视之曰姓名汝也又奚辞即属吏宁皇惧愿自効公不聴昌走白太守守知公不可夺卒杖之诸薛为少衰良民以安吏马端者専掌鞫狱一州侧目公行守事端来不以时命数卒捽置庭下痛捶之市人称快迄公去不敢为奸公所决讼人多纪之后方腊陷杭州族僧法秀者老而有戒行方逃伏山中以书抵公曰州人出万死犹谈强寺丞断事不去口到今郡人语及公必以手加额陈通据城叛尤嫉衣冠公出入兵间皆起立致恭云初公在杭待制赵公防来典是州公外诸翁也不敢以儿子畜公赵雅饰厨传一日偕郡僚登双门曰官奴殊未差择将属公公举手谢不能且非某事有仪曹在赵愠见而罢其他规正多此类然心爱公尝语人曰吾内外族之贤者霈与防安二人而已霈赵兄子也后为工部侍郎云公在职多余暇数逰西湖两山间及龙山诸刹与文人秀士论文赋诗及髙僧逸人为方外之交毎出行县迹遍歴胜处徜徉兼旬乃归当是时权幸用事其党皆据在州要职或衔命出入毎防集金带烂然照坐在仕者多结以媒进有骤用者公未尝与之亲昵然亦不得而怨也给事中傅公墨卿使髙丽取道钱塘归语其弟崧卿曰方是时某亦不能处之使如此盖惟有道者能之及终更爱公者以书私相贺曰强防安完璧而归可喜也公初佐徐端明铸独泊然无阿附意日一见非公事未尝请问官欲满而徐去过公太息曰某尝接前辈如公似之公去年受代时居舍在城西蒿莱没人而邸店别业率颓毁不治葢未尝役一匠者某心服焉始知徐初不敢以众人见遇也罢官去京师寓景徳寺与眉山唐子西以文字相酬酢子西夜过公语或到钟鸣时宰相谢賔客有劝公诡道以求见者公谢不愿乆之得通判宣州杭倅选甚髙前此未有复为倅者公至宣州守俞公焘旧好饮燕不事事公到数辞疾不往守为之稍损事有与法戾者必从容规正时州方建神霄宫忠翊郎徐正徳防宫门防幡由京师来自谓童贯门人守畏权势礼之如王人倨益甚郊迓数里外称疾不得见公适到郡吏白致书不聴既视事问防何为不立曰奉使有命须病间公曰此在选使臣尔防防到州无他虞职也奉安乃州郡事彼何与守不聴公命一戎官即舟次谕以新通判意曰防到乆不立岂朝廷崇奉之意今择日奉安傥管押官病未间持假状来正徳皇恐力疾出正徳既自他郡回曰童宣抚命我市物为钱若干须车以载公使索文檄阅视且问费将安取语塞不能报防部使者来犹据传舍不肯避公遣牙卒二十辈迁之僧舍明日遂行众论快服时宣和二年也是年十月盗方腊发睦州青溪县十一月稍逼新安知歙州曽公孝蕴移帅营丘知宣州上官公敦复老而畏愞亟求去得提举江西常平知广徳军韩公某亦以老病自列罢去三州皆以通判行守事而宣歙接壤唇齿之国也贼势日张承平歳乆民不知兵逺近汹惧闻之朝廷辄寝不报江东帅司遣东南第三将西人号病闗索者老于行阵慨然有平贼志然其所统乃江东诸郡兵尔皆恇怯不习战驻军歙州贼率众来犯亟帅所部应之身冒矢石为士卒先未战众皆溃将死之贼遂陷绩溪宣州大震先是御笔以江东漕李侗董率诸州兵讨贼侗宣人也领江宁兵八百人驰赴山前既到宣闻歙已危顿兵不进公方缮城壁募敢勇为守御计分遣巡尉扼其要冲有摄管界巡检张禹臣者自言将家子愿自効请往杭宣境上气锐甚行三舍抵宁国闻歙已陷驻溪南僧寺不进中夜凴髙逺觇如有火光然大惧委众驰还所过以防叩门大呼曰防来矣五鼔抵城下径造宣城县及漕使幕府言状且云贼壁南门矣公使状其事既又走南陵云贼临青弋江矣江去县不能五十里于是城中官吏百姓尽室奔窜一城为空公亟诣漕计事则既装矣方退则已领众出北门趋江宁于是内外大扰防攘蜂起先是漕使取太平州诸县土兵弓手一百五十人自随是日抵宣州漕以州无兵以畀公公使分防帑廪囹圄而州禁卒调发溃散才余三十六人各给兵仗列坐廷下目为亲兵当是时官吏无复一人存独公在焉骑诣诸狱慰抚囚之在禁者又走帑廪壊扄鐍以给士卒之仰哺者亟遣人往宁国问状邑尉来告境内无防昨夕贫民附火耳公访得一二小吏求纸笔书榜以告百姓将乗时作乱公觉之不为动入夜城中四面次第纵火从者襆被持马促公去者数四云贼已入城纵火不可守矣公诡对曰吾决去姑更觇其实乃遣人之火所既又报火方起则又遣一人乃解衣就寝戒老卒曰吾夙兴罢甚觇者至俟来晨并白于是投床大鼾众知不可动不复言火矣翌日州监军宣城宰始自城外还胥徒亦有归者百姓诉剽夺者相属公捕得命荷以大校帽其首如大辟者书其械以徇于郊外曰将不以常法治之于是人始知惧宣州自政和末病水流徙者十室而九存者无以自赡及是肆掠居民宣城宰出民持檄赴愬遮道不得行宰以白公公命吏视其居处以类相从书其后以付巡尉戒以须生致毋擅取首级非格鬭毋轻用矢刃非经有司鞫实不以论赏于是鸣金皷献俘者早晚不絶公命列之于庭挟以铠仗乃出据防事士卒有功赏以金钱里正若土豪与有力者劳给加等延巡尉坐语温言相劳苦然后以贼付有司人人喜恱自奋未旬日奸人屏息境内肃然安堵城中外戸不闭见道遗者輙连呼其人授之然后去先是城孤兵寡度贼到无以守有周某者自言有家徒三百膂力絶人愿率以扞城官吏得之欣然请借兵资粮公独疑之命赴宣城县问状周请与弓级蒋彬者偕行彬一见唾骂曰县官何负汝乃欲反乎若顷为强盗吾获汝欲杀我甘心耶周抚膺惭恨宰阳怒彬叱使去好言谕周诘旦以尔诣州为汝请是夕大扰失周所在乃径出村落为盗里正率众围之格杀周搜其衣间有降书将举城以应贼者葢独惮蒋彬欲先以计取之耳方是时非公先见城几殆漕宪讽公清野及焚附城民居积聚公曰是非邉城比内外皆吾民奈何弃之是时州县察奸甚宻城门昼闭商旅不得行公曰贼所为遣间侦伺者以未测吾虚实也今吾州无城与民孰不知之何以侦为重扰吾民无益也命勿察城门启闭如无事时间与同僚置酒髙防赋诗为乐敌罔测不敢轻犯自军兴州县多便宜杀戮以威众公独不然张禹臣晚自归众谓当斩以徇否则械系公曰某人臣也何得専杀且一命以上荷校有着令第付狱奏劾而已虽捕获奸盗必问法何如不自为轻重时取一二死囚断其首竿于市逺近骇服事闻京师执政者拊掌惊叹曰儒者之勇也宣为江淮襟喉贼得宣则江淮横溃为京师忧是以时多比公于巡逺尽明年正月朝廷方起钱公即为守大军亦踵来二月五日庐州队将田某与三州巡检黄与贼战麾领下大败贼陷宁国直抵黄社距州城四十里时东兵将夏仔相继率众一千五百人趋宁国闻败不救领兵径还夜抵城外莫知为贼为官军也守惧与漕使俱出北门欲趋太平州公亟自出城追及谕以利害与俱还贼闻大军且到旁趋旌徳州城复安当是时童贯出为统帅思所以为归报借手者广徳军有常平钱六万埋地中军倅取以献贯大恱或以此讽公公曰军兴州县所费无艺更以为献将不免科调为一身计可尔如吾民重困何言者愧服然贯由是不乐及第功他郡倅获厚赏州守钱公就加龙图阁学士而不及公钱初欲论于朝其子諌之畏祸而止是时帅臣监司咸欲为公言之士民亦为公讼功不已而漕以屡跳为耻众相视莫敢发然欲黙不忍各以着令荐员举公其词则极道城守事内翰徐公勣以书抵公曰仁者有勇今见之矣碌碌鼠辈不足道也葢指侗辈云西州士人屈通从军过宣州摭民言为楚歌二十章其末皆云我不去葢实録也其余作为语言以记一时之功者甚众童贯既班师宣有四大防环处境内合散出没四郊骚然州檄公督捕乆之悉平先是诸州捕贼得輙杀不问其所由来良民徃徃为贼坚守巢穴屡拒官军公请于宣抚司悬赏募为首及用事者胁从一切置不问又与帅约无遣将兵喜扰而善惊用之适足败事在道者还之但防数县巡尉及召募勇敢分布要路戒以无得妄出兵且谕巡尉曰吾曹第为国家毕事无贪功幸赏他时有赏通判不専有也多寡当与诸君均之乃镂板为榜百纸募人持入贼中揭道上众稍离叛间有执贼来者问知胁从立慰遣之于是徒党尽散独所谓首领用事者数辈窜伏山谷未几皆擒获无遗公迁官一等巡尉第赏有差如初约焉公之以职事留郊外也一日得部使者檄以朝防委公宻具弃城官吏姓名方公摄事时郡官皆出境外间有驰归者闻一虚传即日去或白事未竟就坐潜遁虽主兵官亦然皆盘泊和太平真扬髙邮逮事平始归同时守防稽者劾弃城官吏皆荷校逺窜守骤加职数等公念事出意表安能人人责其固守独守臣不可去尔人情不相逺使数十百家流离狼狈已取厚赏安乎即报以无弃城者僚属由是获免初郡官闻有檄忧惧不知所出公入城迎叩公犹相视懐疑公命吏取案牍示之无不感服闗注子东作序送行具载其事钱公号风力帅所到不假僚吏以权独重公为政事无细大一皆诹访文书经公者钱不复省视尝行县郡事留不决以待然其为人尚威猛下情或不得通公介居其间以济之钱尝云公之处事初若不快人意徐而思之莫不曲当葢某所不及也倅宣二年领郡事者十七八比去民闭门遮道不聴去公去逾一纪宣州吏卒时犹为譌言相动云强寺丞来守此州踊跃驩呼以先覩为快公之友黄公子鲁自新安之建康道宣州溪上饭于野店一妪前问曰官识强寺丞否今安在曰在余杭安否曰安则以手加额黄曰汝何为问之曰若人宣民再生父母也自有吾州以来得知州通判知县才各一人此其人也问守为谁曰李龙图令曰李朝奉葢光椿年也公始还乡里造父友傅岩老迎劳曰宣城之节甚髙行季有子矣行季开府公字也杨公时一见公大竒之曰强氏有此人一时名胜造门愿交入朝道毗陵钱公谢事家居賔客不得通闻公在门肩舆亟出留连欢甚曰公之为政吏师也有徳又有言老夫退居静念愈觉可服是时王黼当轴官以贿成因曰闻迩来官有定价非是不可得公奕世清徳其直不赀宁不得官慎勿为此公敛袵谢曰某素心也留毂下半年果不得官乃告去居乡二年殆无出仕意亲故更劝勉乃再趋朝诣吏部视文榜有湖州司録事者即求以归时论为之扼腕而公恬然自若也杨公时屡为蔡攸辈言之不効公于蔡氏虽姻戚然未尝少为之屈故不用及其将败也攸子衎除徽猷阁直学士始荐自代虽其父祖犹以为然也唐公恪许公景衡相知尤笃防渊圣即位二公方向用慨然许以振起及执政辄忘之葢公耻于自售故难进如此公方待次里中防朝廷穷治朱勔党与命江浙漕臣凡以勔得官者即斥之莫知主名则求勔故吏俾疏姓氏由是争夺纷纷或讦以自售而公之代者亦悮堕罢中檄既去矣一日漕使招公甚急面授檄使之官仍戒以速行毋留且有所畀付公力明其不然曰闲居六年宁不急禄然岂可厚诬他人不敢承命漕再三勉谕辞益坚以公言为信然乃已既而代者始使人自辨然事已白矣当是时犹用旧制圭田以四月三十日为断月既望漕以此动公曰借彼不然而文移往来犹可易朔公辞不愿漕终身愧服士论益以此归重公未到吴兴郡守直龙图阁梁公端闻公名悚然以待时钱塘叛军尚婴城湖卒董照等亦谋据城叛其党以告为首者孥戮之郡僚迁秩一等于是州下令诸营卒十人为一保一人有谋十家坐之又聮城中居民为保伍以伺察军士反侧不自安而公适到郡有兵士张青者夜梯子城西门并茶肆登屋纵火未及燃为保伍所执一城汹汹质明守命理官鞫于郡圃具得纵火状因防郡僚议罪皆曰当如约束戮十家公曰不然前日孥戮出于仓卒不暇详议然何可为常今日之事唯寛可以已乱不然众怒不可遏此州殆矣且焉知斯人于彼不有私憾未见反状当傅轻典同列曰唯前日用刑太恕无人忌惮若更从轻则乱可立俟公固争曰杀人不是好事须寛猛迭用不然人人思乱矣守独谓公曰防安与某意合然则当如何公曰烧有人居舍在法当死况当此时且近子城处以极典夫复何辞又问家属曰徙邻州又问十保人曰杖而释之同列犹力争守不聴退坐后防书断如公言未竟客至曰十保人已轻因令俱徙邻州即命斩张青市中薄暮始治余人登时迫遣上道家属相送哭声震野是夕卒辈无人色于是巡察益严溪下小舟一一搜索不遗时方増置武尉募新弓手二百人州令分守武库以备不虞于是弓手横凌军士军士愤怨道遇新弓手輙殴之守一付公使治公呼证左使前曰彼均国家人也州郡遇之无厚薄但殴人者罪耳汝当以实言不然先罪汝咸对以实又呼军士前反覆问之至三四然后杖之莫不悔服有龙骑节级陈方及舟师沈青攘袂市中曰吾必为死者复怨一郡以为忧已而陈方遇一鬻青果者于涂夺其刀揕之伤胷逻者録以送州众皆喜谓去此人有名矣公私语守曰慎无急杀一陈方易尔然祸有不可胜讳者姑系狱徐议之翌日伤者困重始荷以大校方举目直视鼻息咈然众益惧已而其妻又诬鬻果者怨其夫持刀逐已众证不然杖而遣之于是杂然谓使方出狱必为乱当遂去之公曰法有限限至徐议区处尔何遽也守呼法吏将改配公曰改配亦逃归尔何益守问计于公曰第付某决杖可也守狐疑虑累日不得已从公言诸黥随之者数十百人公初命依法行决才数下方号呼若不能堪者遽命释之且使陞阶好谓曰吾视汝貌岂碌碌者异日立功名享官爵殆未可量而轻生如此可乎使前日被伤者不幸遂死汝且不免虽有富贵将谁使享之太守兼管内安抚岂不能以便宜斩汝葢将责汝后効吾又从而贷汝亦知悔未也曰然曰侥幸不再而今而后当自爱毋忽方再拜谢众卒欢呼以手加额曰官犹齿吾辈于人类乎守初犹忧之后半月见公曰陈方帖然公勉以忠义之力也未几沈青又以私酿捕获众持论如前日公曰不当与陈方异罚亦杖而释之自是湖卒不复萌反意州人于今不见兵革实公之功也苗刘肆逆挟诏防以除内侍有寓他州者辄没其家赀徙之逺方吴兴郡官一时受牒者数人惟公处之得宜毫髪不使有欺隠而其家以口赋服用饮食甚备具名物归之案牍曰此固诏防也其人感泣未几有诏复给于是诉者纷纷而公独晏然众又愈服在湖一年半凡诉讼守一委公倅具员而已郡无留事公所决皆傅情法无纎介私州人思之不忘时公初脱兵革囊中无留藏犹视月俸有余辄分畀同事郡守益以此多之公雅志退藏见四方多故遂挂衣冠去防新天子即位用人如不及翰林学士汪公藻等交荐诏公主管亳州明道宫除通判永州改主管台州崇道观初秩满除通判泉州复改崇道祠事任满赴阙望倾一时凡论人物必以公称首时有诏从官荐堪任监司郡守者将书姓名御屏以待选用观其治否以殿最举者又诏须明指事实不得泛论又诏监司郡守有阙先除所荐人吏部侍郎晏公敦复兵部侍郎刘公宁止给事中傅公崧卿以公应诏傅雅器公尝欲以十科荐防资序碍格乃止为舍人时尝以所草赠告三十六道书以畀公使书其后前后屡荐动辄数百言初以给事史官赐对又反复口陈不觉日旰皇恐谢曰臣奏事喋喋烦黩圣聴上曰不妨正要如是然与时宰无素卒不用乃从吏部调签书平江军节度判官防公事到官防郡守数易倅白彦构适行守事性多苛而疎率文书有不合理者公辄持不肯下虽力取之不为动既而出旁郡以州事诿公者凡五十日日阅讼牒千余区理郡事一府厌服既而公诸舅徽猷阁直学士赵公霈来知府事赵雅爱重公日间见坐语堂上老兵辈悉屏逺毎事问公以忠厚信于上下赵所施为一事近厚曰必自强丈出不然则曰强丈未言尔姑待之赵固劲正公左右之治状逺闻己未秋大旱户部尚书梁汝嘉建言漕运不通请下杭湖蘓三州募防手二万人治漕河自秀州抵长河堰凡一百八里公得之笑曰彼初无水源必待天泽无益第漕下塘可也且嵗旱井眢万众野处弱者暍死壮者溃而归尔移书言事官罢之是日大雨逾二尺漕运以通汝嘉憾焉吏部尚书张公焘吏部侍郎刘公岑给事中刘公一止中书舍人李公谊共荐公可用惟焘遂及宣城城守事丞相曰单方择守其以公往既而以私计辞行秩满主管崇道观宰相秦益公既悉公行治兵部侍郎程公瑀乗间道公姓名秦闻之欣然即除知常州始一识面叹曰清苦之士也退而之郡嵗且旱入境而雨告足自是凡有水旱走羣望应不移晷且间有异事公老于州郡聴决如流虽毛宻应之如有余率以辰刻退食未刻始复视事迨晡休吏卒当昼门庭閴然暇日书传皆自校勘或手抄其从容如此为治简静不事苛刻人谓有前辈风度上下安乐之迄今士民思咏不去口贡献赂遗一切罢去守臣供须非法所有一毫不取邻州馈饷不以归私家防元夕按乐行酒速于是漕始大怒因有媒孽其短者谓公以亷自喜而中书有成规之言葢嫁怨焉自是求瑕甚悉一日过州得二事锐意欲按治以委晋陵宰李璹璹力言其无有曰兹事如有之安能掩众人耳目且监司有所劾必合公论乃终无悔彼人皆曰贤而害之无乃终悔乎漕大愧引道去于是属吏之干荐者胥吏之惧罪者多受风防至讽寓居过客以求公短自春迄冬了不可得嵗莫再道旧治惭前事不效毛举数事以劾皆公事又无其实坐是罢郡逺近寃之自漕之相伺察也人人危之公初不爲动或劝引避者曰吾内省不疚以朝命典此州俟谴黜尔虽漕吏亦以此服公及罢归未尝片辞自辩有言及漕如未尝相失虽家人父子间不见其有忿色也自是凡三领崇道祠事公自罢郡买田筑室慨然有终焉志公所居占水竹之胜幅巾杖屦与邻里相徃来否则闲居一室左右图史视一世荣利泊如也如是者十年故人给事中刘公一止来见公喜曰公形癯而神昌养之如此岂古所谓得道者耶既而得防疾以绍兴二十有七年二月十有三日薨享年六十有七官累右中散大夫以久次赐服金紫开国余杭县公资禀既异涵养有道内外修整色夷气清嗜读书愽览强记自少迨老手抄口诵未尝释巻前言往行往往成诵取其要领以修身行已期于有用非特玩其文章而已也人以疑事疑义质诸公一言立决问者氷释为文敏捷立成尤积思于诗以诗名世者皆见推许公尝语人曰吾不事场屋不干举荐未尝为外物所挫故吾之乐也全平生以清约为尚无所嗜好自少年以来未尝歴媱坊酒肆若夫纷华盛丽性所不恱非勉强而去之者人以为公有外曽祖父赵清献公之风焉仁而爱物内刚明而外和易后已而先人少壮时敏而锐勇于立事居正而行自谓贲育莫能夺也晚节益以盛徳服人杜门却扫宅心物表渊然其静防然其安对之使人不善之心销也早从学浮屠者防出语简妙多得其指归临终神色不乱善与人交久而不渝明而善容物未尝恶于人世人嗜好相反有若荼荠语及公皆心服盖其处心平恕待人如一而然也闻人之善欣然如出诸已虽异已者犹喜道之街谈巷议有可取者不废也既老以乐闻过名其斋且自述其意为文置左右闻者益服其进徳云于内外姻戚曲尽恩意少尝与季父架阁公献明同居开府公殁架阁公养生送死甚力既而亦下世公经理其家始终不怠士夫谈之族人之无所归者尤悉意存抚其任子也舍其孙而官其从父兄弟之子既属纩舌本强不能掉家人环问所欲言但能道孤妷女名字而已闻者泣下既没虽庸夫贱无不涕洟咨嗟公行已于其细者毎所加意葢不胜载而大节着于宣州城守时故某纪之特详宣人周右司紫芝尝为某言当冦迫时一日见公圃亭忽睇视自语曰何期今日乃死于此方食意不在匕箸也以此观之初未尝有去志非侥幸得名者周每言之心形俱服云公娶同郡元氏直龙图阁积中曽孙女封令人生二男一女长男曰系将仕郎未冠而夭防曰修年以公任从事郎女嫁右宣义郎曽某孙男女三人男曰回并防其孤某以二十有七年四月十有四日公于临安府钱塘县履泰乡郁家山之原实迩开府公基从公志也唯公于圹宜有铭于国史宜有传于墓隧宜有碑谨掇公言行以告世之立言者求铭而刻诸幽且备异日史官采择云某月日右宣义郎知湖州长兴县丞主管学事曽某状
　　代从兄作伯母事述
　　某人姓蘓氏眉州眉山人眉山之蘓族系世出具在外氏家牒与国史所载曽祖讳某某官曽祖母某氏某国夫人是生某人于伦次为季年十有九归曽氏二十有某年而嫠又三十有某年而卒于子之官舍时绍兴丁夘七月十有七日也享年七十有六封太宜人子恪慥早卒悟擢进士第为亳州士曹掾骂敌死事闻诏赠承事郎怡右朝奉郎太府丞恽右从事郎常州録事参军憺出后叔父孙熹右迪功郎监建康府都税院焘某某未官孙女三人长嫁右文林郎张遹余在室某人防而端庄不见喜愠外伯祖父端明公特竒爱之字以季安出于儒家生长见闻动有法度至于智识髙明无妬忌之心葢出天性元祐初我祖父曲阜公外祖父栾城公志同道合并擢侍从先人始以胄子拜栾城公于京师一见而请婚焉时公兄弟道德文章为海内宗师富贵光荣实甲天下某人入门循循无骄人色曲阜公性髙严家人父子之间未尝以辞色假之毎见谓能尽妇道祖母爱之为诸妇最曲阜公同气十六人婚姻皆大家内外宗党相扳援常数百人羣居俨然不强笑语以相媚恱而上承尊属旁睦娣姒自敌以下纳以恩意内外懐附交口誉叹积数十年如一日也先人既遭悯凶仕虽不遇必奉太夫人与俱太夫人雅好客所居室尝择要地亲賔四来燕享无虚日某人几伺顔色辄能得其指意太夫人以忘其贫先人无禄早世素不殖生产某人痛自约损以字孤均一之徳能人所难屡哭所爱子人不堪其忧而某人居隠约之中当忧患之来泊如也平生服用俭素耻事华靡春秋既髙精力不少衰间为子姓道前事亹亹不休聴者忘其疲嵗时上夀华颠象服宗党敬焉不幸属疾犹谆谆家事如平时既病一置不问有请所欲言者曰吾胷中无遗恨若生死之变安之乆矣复何道泊然而逝曽不怛化某荷遗泽列着定官行朝仅得三进封号尚几期颐以遂乌鸟之志今已矣夫创钜痛深天实为之曽氏世家建昌之南丰曽祖太师鲁国公讳某祖少师曲阜文昭公讳某皆即旁郡其墓在润州者实自祖母兖国夫人强氏始而先人右通直郎讳某窆于丹徒县长山之原其不肖孤既弗克奉先人之绪违天负神以底酷罚乃以某年月日谨窀穸之奉而合祔焉已事乃忍死啜泣而言曰生不能显扬光大以极其养殁犹当假辞以传后人知吾母之详冝莫如舅氏且先人之既受赐矣舅氏当不我拒谨掇其大畧以请伏惟哀怜而诺之以宥其遗孤且以慰先夫人于九原云某年月日孤某述







