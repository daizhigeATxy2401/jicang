　　钦定四库全书　　　　　集部四
　　防川遗稿　　　　　　　别集类三【宋】
　　提要
　　【臣】等谨案防川遗稿四巻宋刘黻撰黻字升伯号质翁乐清人淳祐初以试入太学伏阙上书攻丁大全送南安军安置大全败后召还廷试又以对策忤贾似道复为所抑后由昭庆军节度掌书记除学官擢御史累官至吏部尚书遭母丧解官遂不复起防宋亡二王航海黻追从入广至罗浮而卒諡忠肃所着有谏坡奏牍薇垣制藁经帷纳献诸书航海时挟以自随遂散落不存此诗文残藁四巻乃其弟应奎所裒集也黻危言劲气屡触权奸当国家板荡之时琐尾相从流离海上卒之抱节以死忠义之气已足不朽其诗亦淳古淡泊多规橅陈子昻体虽限于风防格律未纯而人品既髙神思自别下视方回诸人如鳯皇之翔千仭矣惟传抄既久文多讹脱更无别本可校为足惜耳巻首有应奎序作于元大徳中又有郑滁孙朝阳阁记一篇朝阳阁者黻山中读书之地黻没以后旧宅尽燬惟是阁尚存故应奎请滁孙为之记云乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　蒙川遗稿原序
　　先伯氏蒙川先生少有志操刻励清苦以成其学而惟孝惟忠虽流离颠沛中亦未尝忘于言其立身大节虽没齿无愧怍也生无他嗜好惟殚精毕思于文字间凡所著述与谏坡奏牍薇垣制藁经帷纳献若干巻悉以自随今皆散落不复见矣可哀也若夫庐室为燬幸而读书之朝阳阁岿然于苍松翠竹间亦天也耶喜而为谒记求当代之鸿师硕儒晨星稀矣惟息堂先生郑公又赴蒲轮之召应奎遂有请焉乃蒙念同年之旧思献纳之暇摭其实而着之炳如也然每追念先生不无遗憾于撰述之仅有存者或得之防简残篇或得之朋友记识若诗若文裒聚止四卷为蒙川先生遗稿以应奎之年已衰朝露行晞何能广索冥捜姑锓诸梓以示子若孙而朝阳阁记虽已刻于阁之楣矣今并入巻之首夫文载道者也文虽不能尽得茍能仅存则道亦与之俱存庶乎不与龙门草木俱腐焉尔大徳歳上元日弟应奎谨序















　　朝阳阁记
　　东瓯背江以城环斗而治江北东峦嶂峭巁状若挂防望之辄动人乗桴之兴循是舟行数十里睇海门为近遂东入河为乐清邑境又数十里至其邑势则负山面海亦奇观也于是陆行东越芳林将入雁荡有聚落日郭路父老云晋郭景纯奠瓯治时所经而盘桓也其地旷且奥自台山万八千丈来下屹为雁荡诸峰奇崛异状至是始蝉蜕鳯翥钟毓人物焉凡由是腾跃而西宾揖孤屿外异妩媚而雄健博大者皆其物也山隂为梅溪王公宅其阳于【阙】　定丁丑遂生刘公黻两公相照映天降时雨山川出云不虚也哉公少字升伯早闻于人二十余年读书僧坊嗜陈子昂吟哦髙视物表荡中有峰曰朝阳清润而特立梧桐生之晚作室以名读书之阁公之志其在黄虞与文王之时乎左麓有泉汩汩之海弟子尊事公曰蒙川先生公生二十四年试入太学侪辈已翕然韪有司得贤后月书暇日授学苏湖闲丁大全方为台属移牒迫逐宰相去国将夺其位同舎生以公尝言大全署公为首伏阙言失体貌大臣礼书上追送南安军安置大全贬公还公之赴南安也曰吾诚言既还太学也曰吾诚未尝言舍法入优等歳壬戌廷策莫不期公必冠多士贾似道専国贪天欲网罗公以自诡恳恳明道不计功之对遂失髙选当唱第雨暴如注隂霾激射庭中不相覩太史占者失人色公之不当此不祥有以哉其后公由昭庆军节度使掌书记除学官试馆职擢御史迁谏省常与是科亚魁接武权臣能绌公于一时终不能抑公于他日中孚之信淇澳之盛徳威仪葢自有以得之丁宫师公讳允懐艰服阕除集英殿脩撰开【阙】海阃为贤牧伯召还由刑部侍郎中书舎人吏部尚书丁太夫人解氏艰明年江【阙】　　师亚魁继相起复公端明殿学士视仪执政倚公【阙】子海邦以临之公不为起未几似道洎军帅韩震皆殛死卒用其谋拥二王由桐乡入海以兵逆公共政将逊相位印公不复省成败利钝托宗祀于母弟成伯遂起既起则觉田横栖海之谋信庄生辞楚之志及罗浮以疾薨公薨其配林夫人举室蹈海公一家就义而海上瓦解矣平时有为许负之术者曰公当以忧死不幸其言而中成伯居城中既附携后公之二子归寻故里十室九墟慨公所营朝阳阁岿然独存属同年进士郑滁孙记之伤哉公之为志也公其逝矣南山其矸白石为烂存者奚独此庋哉阁也鸱鸮晦鸣鼪鼯夜啸不足以为妖也隂风曀曀疾雷虺虺不足以为虐也旦日东出清光一瞬歴危防而满上床宜见公之顔色也哉至是公薨三十余年矣伯夷之清周民犹得称之遂为之记而系以辞成伯仕宋尝佐九卿既附以推择尹为邑乡遂隠田间文学行谊肖其昆辞曰西伯寂寞鳯悠悠瑞图不下十二楼先生有道垂鸿猷殆今已矣如东流髙卧百尺昔所【阙】深夜书声【阙】复【阙】山下出泉分龙湫日旭泉新清悲幽酌兹朝荐神来游逝去混混叹川流歌此聊释风雨忧诜诜兴仁化鲁邹















　　钦定四库全书
　　蒙川遗稿巻一
　　宋　刘黻　撰
　　古诗
　　太玉洞听琴
　　无弦不成声有弦多失真真声在何所和陶方寸春文操惜已逺孔坛嗟复陈所以桑濮响郑衞波嬴秦讵知幽谷间乃闻太古淳游鱼出春水鸣鹤横霜晨休羡广陵秘是雅皆怡神
　　接家书
　　朝朝聴来鸿来鸿一何邈秋往冬又至尔鸿胡来【阙】凝眸屡东眺飞云渺天角薄晚云四低来鸿似微雀习习逺近人尺书坠犹玉亟啓读平安字字发天乐殷勤谢来鸿相过勿惮数
　　中兴更化诗
　　东南天一隅谁起铜驼思雁荡山之臞匕饭悲黍离矫首中兴期儒风昌四维隂霾苦凝沍光景几逶迟鸱鸮腾恶音蛇虺纷剥脂忠愤发夜气歴歴排奸辞黎明叫阊阖骨鲠苍旻知阳嘘一脉春万宇同掀眉睿智觉今是庙防消前非畴昔两揆贤烛照朋邪欺化弦易新调活着扶危机孽蜮遁妖迹鸣鳯览徳辉聋聩一苏醒皇运兴炎基耿耿忠孝图炳炳恢复规有志竟成事失机将奚为布帛可御寒谷粟能疗饥盘错见利器疾病知良医今日坠悠邈千古羞涂碑
　　悼孙龙坡居士【魏鹤山铭其墓】
　　世教嗟芜棘独立狷者俦寄隠万卷林不知霜满头抗论异端息观志天爵脩一室即着庭圣贤时与酬编摩发云汉千古芸香留毋云食报邈诸郎稼方收
　　前庑两学録罢职公堂求经明行脩之士充员时蜀人杨时发当其选杨君以贱姓名荐或谓余求之蜀人董【阙】行越人俞季渊永嘉陈行之咸以为不然余亦自揆焉而记以诗云
　　汲古绠惧絶植徳根惧斸绳枢守穷贱旦旦天境续防意如长城视身等良玉祢荐非吾荣臧毁讵吾辱暗漏但勿欺人心胜明烛
　　挽新昌俞夫人【俞季海母】
　　我与令子交道味见颜色乃知贻教来谆谆及岐嶷世多谀墓文令子序其实范身唯礼闲齐家本天则子哀难尽书母徳更何极寒风号古林慈乌绕珉刻
　　寄徐子苍【琦】
　　洙泗千载孤师友道已寂柯山风雪间古韵响金石予生眇云晚志苦毛髪赤大道惟一中如渴饥饮食智过愚不及均之失天则虚舟发真机戸庭满春色印之贤圣言充然乃有得
　　风水
　　不雨五十日一雨生意回讵料雨复痴日日闻震雷中元节倏届巨颷恣喧故挽水倒流能撼山欲摧掀茅与扬沙境境人号哀余禾垫西甽大木横荒垓芝田逮楠溪防井归丘莱飘骸填港滙悲魄栖山隈吁嗟今之人瘥札相辘轠吁天岂耄昏静【阙】　　　积乖必致盭养烬终成炲造化一感应予夺何心哉未闻豳诗官租税星火催
　　癸丑九月苦雨和宋饮氷韵
　　旱潦苦伤稼景象难休休老农蚤夜祝愿见虞与周弥望泪欲滴相对如楚囚苍天叫不譍空使霜白头市防强喧饰村落多阒幽偻指千载间曽无三两秋灶冷蛙产釡瓮闲埃积蒭长此更不已菜色沦荒丘阳精赫隂霾庶寛漆室忧
　　代寿徐意一参政
　　东南仁气氲堪舆武夷相望钟真儒考亭西山接伊洛戸庭坦荡除榛芜意一先生续正传刚以直养轲其徒端平御史凛风节歴歴抗疏诛奸谀爱君忧国根性天实与名称名非沽艺祖所谓社稷臣四海欢呼登政途津梁善类植泰道柱石明堂开逺模丹心炳炳照白髪力扶国是消民瘉共期圣祉登嵩华长使廊庙闻都俞黎元翘首望太平愿斡圣化还唐虞
　　哭艺堂汤先生
　　天地之性人为贵四体百骸仁义具先生领之皇降初繇稚及耆全故步深居独观昭旷原学不师传能自悟真贫不挠万境融实行已熟羣【阙】　深衣褒带山泽癯经史百家罗府库东南清叙知几何见谓生贤扶世数申公不召老丘园共惜烟霞早成痼予尝北面承至言如立明堂闻大濩是时年方二十三自叹抠趋已云暮讵知穷饿驱逺游倏忽五年疏杖屦世界剥烂志士稀稽首斯文独终慕家书一幅来雁山报言先生溘朝露肝肠欲防声欲瘖六月悲风起荒圃先生谅与混沌游魂魄聪明还太素生兮无辱死有荣虎护龙居老师墓
　　焦溪茶
　　上犹石硙天下无霏霏吐出焦溪腴泉二湛康庐如瓦鼎才跳鱼眼珠顾我常苦书肠枯一汲河润九里余山精木怪不作魔浇过秦论风生裾几回唤醒眉山苏诗句零落樵与渔向非朔洛角植党焦溪安得声价俱似闻东观罗遗逸烦君寄上图经书
　　东坡竹石【东坡先生自海上归过横浦戏笔竹石于常乐寺壁突兀苍老隘视八游不知何年归册府今有石刻留郡圃无垢先生志其下笔画同一遒劲真二妙也】
　　坡翁北归留戏笔数竹离奇生磈石世如有鳯必先知碌碌凡禽谁得识风不声兮月不影山僧笑我移枯瘠岭阯毎苦烟瘴深烟瘴何曽祸忠直天使无垢来此邦要与坡翁发真迹大书特书等傲岸方寸一虚隘八极何年移植蓬莱宫清风逼人寒半壁枝可磨叶可摘石上根只如昔
　　用韵酬胡编校
　　诗成防肝腑寄我光焰长贞女守闲寂志士多悲伤烟云起寒屿风雨喧夕牕忧时付酒斚惜日惟书牀頥养匪丹汞坤徳明黄裳羡君富奇植独榦难为芳
　　追和渊明贫士诗七首【横浦作】
　　贫士何所营但知贫可依日月照不尽朝暮常分晖水瘦鱼自跃林寒鸟亦飞纷纷苦多求此境谁同归石田久不种难免良夜饥饥本士之常独抱嫠妇悲
　　把书不释手非志冕与轩昔有董仲舒三载不窥园道味归肝脾遑恤厨无烟家贫未为贫有书足可研寤寐千载心俗子难与言勿叹师友寂日日亲圣贤
　　髙山与流水妙趣归之琴吾媿学未成匪叹无知音但向胸中防毋劳指下寻种菊或可茹得酒聊复斟穷达非所期动静一以钦发为琴之声邈矣天地心
　　平生抱狷介深愧唾面娄蒿莱常闭门与世疎应酬奈何世患稔鲠鲠如马周颠顿亦良苦饥羸非所忧皇路益以榛忍作寒蝉俦口祸渺无际困辱秖自求
　　静对松竹枝一尘无相干饮酒不至醉读书匪求官畦瘠多种菊采采亦可餐衣冠背时样笔砚同歳寒但求圣贤心肯效儿女颜纷纷往来者笑我柴门闗
　　人生特寄耳何往非萍蓬世挟智反愚予谓拙乃工渊明有姱节髙迈疏与龚大抵豪杰士所见自畧同箪瓢非遂穷轩冕岂真通倘不达至理冥雾将奚从
　　扁舟溯西江忽抵梅花州二忠俨遗像予愧非其俦肝胆照氷雪要亦狷者流言直不砭时掇祸贻亲忧山禽似相盼来往疑劝酬阒坐生万感矫首观前脩
　　兀兀栖精庐
　　兀兀栖精庐青山日相对静照年少非动虞壮士悔耕锄计已晚畚筑力犹耐夜卧司马衾晨餐鲁直菜自计清庙修谁知圜壁壊人情春水波世事寒云态直道丛百谪孤踪绕羣吠拘累僒形骸忧危积肝肺逢人口即瘖出戸足如碍周程俨范模刘张遗謦欬涤垢学归愚达増务韬晦志苦秋不磨髪白春匪载采菊聊倾觞延兰可纫佩官餽乏三月家书隔千载楚语欲聴惯峒闗惊未溃冥冥瘴雾间冋冋灵光在莫挥感时泪山水怡吾爱
　　和张无垢胡澹庵二先生清江亭记
　　一静心境融飞跃昭上下大道元不磨人情自荣谢两翁投遐荒浩然独余暇悲此当道狐羞彼立仗马命义俯仰间谁复论冬夏一笑清江滨瓦杯胜琼斚
　　丙子复丙辰【丙子无垢谪丙辰余被谪】居然百载下青山招我来寒燠任更谢寤寐古人心处变亦如暇纷纷艳孔张翕翕啧贾马世道长江流何人屹中夏漆室空兴嗟且酌宜城斚
　　寄时天彞
　　亭亭万木林古柏集新翠凌厉雪与霜不凋自天粹清庙嗟欲頽谁堪栋梁器之材百世珍造物巧相遗予抱忧国心相逢喜忘寐
　　草【周濓溪先生窗前草不除云与自家意思一般故予作草诗】
　　万卉争献奇小草亦足贵四时春不防可识天地意穉子谨勿斵叶叶含元气人皆讶姑息姑息特细事秖恐生道灭形色鼎中沸
　　菜【黄山谷居士有言士大夫不可一日忘此味斯民不可一日有此色故予作菜诗】
　　鉏荒种新雨擢秀美且艳生理未羞窄采撷足饫餍每擅筐筥芳湘以盐与酽舌根多嗜珍味尔乃针砭充之宇宙间境境浩无欠
　　夏夜
　　青灯人语寂池塘响蛙蛤孤坐如老禅门开风自阖
　　谢惠笋
　　饥肠数日吼往往茄苋争幽人盻寂寥饷我慈竹萌斑斑未离防白下莫与京寒泉煮青茒手调玉版羮招僧招不来贳酒乃独烹茄苋避三舍纸帐午梦宁
　　月
　　天公属月为眼睛晓夜不息天中行痴人习见圆复缺谓此眼睛非长明渠思一照千古白奚分朔望隂与晴彼昏病痴苦营营以月视之蝇在罂
　　赠江山人【精地理】
　　相山如相人不论肥与瘠神气参有无毫厘千里隔今古非茫茫山骨水为液谁欤璞辂翁眼为天地碧
　　和紫阳先生感兴诗二十首
　　至理根一初精微实髙广寄之形气中今来齐古往众曜列太空环侍惟斗仰变化妙不测虚灵本常朗井坐识易陋帘窥学云罔静玩感兴篇剖陈如指掌
　　隂阳着太极万化惟一中权衡迭轩轾枢纽相始终人受命以生今古穉耄同彼昏自不觉安用尤聩聋仰观复俯察上下融真机元气无奇耦鱼跃鸢自飞神圣奠中域静动心勿违天地敛诸躬照以日月辉逊志纳众有先虑周万微胞与岂不伙游泳皇极归
　　造化泄元秘河洛图书出龙亦何心以灵乃受役微旨竟先天妙用普经国三圣受心印执中数语毕诂学长枝蔓往往胶陈迹伟哉千载下元公指无极
　　文盛起太息姬壤半沦夷仁积天所亲道丧人已离霸图迭雄长明诅兴自兹王纲久不竞览巻空涕洏日月照干戈风雨撼璧珪仲尼不梦周世道无复为元气日以薾荏苒朝露悲嫠妇抱隠忧忠矣非知机
　　宇宙浩无际主静即其纲静非寂以槁密运治乃良公明闼晏灿忠慤消彊梁山河帝居壮日月天徳光八荒囿一和此界均彼疆鸱鸮息昼鸣鳯凰梧桐翔黔黎歌尔极逢掖趋大方皇风播品物道辟淑运昌枢机不盈握妙斡见弛张奈何动志静反袂千古伤
　　我闻嬴秦氏威力横提封北方迤长城中土销春风阡陌鞅肆孽简编斯造凶民命眇以坠天势巍且崇中焦痼成痞怨气蟠壤穹炎汉一洗之讵诧百战功规模纳羣策意度恢大公约法止三章赤子归包容溺冠胶余习莫致商山翁过鲁尝藏祠犹足醒昏蒙
　　东都党锢祸机阱深九渊标榜起俊厨接踵沈黄泉西园久握爵龙门昧几先忠魂招不返炎祚孰以绵谅矣文君痴犹觊冷烬然吁嗟万钧压一线那能牵
　　坤舆载五岳乾象垂三光太极宰元化俯仰无低昂一理贯万有形色皆停当晋风竞清谈幽眇夸辉煌坐销白昼尽狐兔睨其旁天地亦为愁何但頽偏方
　　立朝观大节炳炳在行已李唐号多才屹立整頽纪前狄后有韩髙风世仰止孤忠翼正祚大论辟非礼老榦挺冬岭明魄浸秋水均抱扶世心勲学岂殊轨
　　黙观羲圣书先天着复坤画画妙理具森立河图文宇宙斡生意日月宁辞奔乗承着不息反穷性存存透彼名利闗洞此道义门用功不精密频复何由敦
　　诗道发金石世苦壁聴讹正色落刍荛一掬真意多众窍本虚寂其如天籁何不悟康衢謡不识黍离歌礼乐节性情工夫贵深省爱亲笃氷履酬世尚锦防勿任忘与助一敬收众骋威仪筋骸束趣味精神领相彼屋漏中森若指见炳穷达付天分灵光勿随境
　　书法严贬褒明辨邪正根寒暑自迭禅日星常与存浮云岂不翳昭晰谁其昏笔削匪烂报执抝开乱原仙佛各有门托言深入山一探寂灭宗一透铅汞闗菩提悟非树刀圭诧灵丹槁形付尘幻蜕骨冲飞翰咄咄亦奇事讵惮力到难儒先着明训整辔皇路安
　　智巧役一世往往悲古愚触蛮荣利塲白日事浮虚情流失固有意骛希本无相与龙防登独不捷径趋是非遂倒植大道归糊涂发愤中夜思犹有未亡书
　　扶舆播清淑何代不毓才森森万壑松盍厚拱把培蒙养正性存临教大义开嗟哉古道息习气少已乖区区黄册子所事惟夺魁户庭且得色斯文何望哉
　　人生戒悠悠蚤已闇大方卓尔志有立不坠炎与凉孙弟浃闾里孝爱充室堂应对动以恪操存静而庄见善如乗珠视恶如釜汤毫厘贵明辨造次宜谨详勿谓居壮年光隂隙驹忙穷理养夜气任运为沈翔
　　交游重金石里巷毋泛寻胸中抱明镜妍丑不相侵热交但以貌冷交惟其心势利易茍合道义难力任咏春发真趣邀月开凡襟夷险只一节鸡鸣风雨林
　　圣人不可见犹幸闻绪言万古宇宙立一脉理义温専门凿私智百家起喧太阳炳离照坐收烟雾昏鲁语本非畧轲书岂为繁资之歳月深左右皆逢原
　　送茶
　　我得新焙珍如金持以饷君将我心纵无龙文与棋局白云一椀搜书林玉川不作陆羽沈茫茫世上谁知音昙济道人亦复往八公山顶留荒岑我生与渠似有分一日不见几成瘖槟榔是弟橄榄兄大抵苦澁味乃深车声出鼎策奇隽书窗静坐闻山禽
　　悼使君赵计院
　　我作寿公诗倏闻公已古道路涕行人田闾愕农父谓公肫肫仁润泽溢横浦谷我艰尔振防我惊尔抚涉我病尔梁役我殚尔宇冬我瘴尔雪夏我魃尔雨饮乡罗俎豆建学闱仪矩善政袭西都文风被东鲁阖一郡三邑担簦白绣斧草木为动色禽鱼亦掀舞谁趣玉楼文竟夺鲤城主人物落晓星如公不多数岂但贺白伦端与间平伍我崎岖逺来不絶命如缕凄风守憔悴暖意勤噢咻我生特蝗粟公死即倾柱顾我莫赎公龙徳啬下土
　　矻矻何所思
　　矻矻何所思一默照羣妄门外风雨深山鸟亦不访有书足遮眼寤寐古人様菜根清苦趣木朽支离状深衣持夜香往往御烟瘴矫首知己贤大有苍生望
　　饯傅理掾
　　一郡一理掾横浦为之宗青青草不枯曽识无极翁遂宁起鼻祖陆续书问通乃今有耳孙力学追遐踪洁静二湛水峭介双秀峰平反几春意坐令古犴空政最复政最匪诧赫赫功庭草色若何还与庆厯同归欤浩无怍扁舟惊轻篷邦民再见公绣斧番禺东
　　寄与权器之二友
　　鸿钧盎一宇何物非生意轮囷得此剥而有此憔悴根蠧聚螾蛭榦古御魑魅旦旦斧斤寻九殒特其易飞鸟不敢栖何哉蓊蔚芘风雨极震凌霜雪苦颠踬天地大父母荣枯均厚施腐植产灵芝至美终不閟桃李信春妍奈何骨妩媚
　　秋心
　　秋日日苦短秋夜夜苦长长短不易晷处厄心自伤秋风独有声叶叶闯我窗秋月岂无情隙隙窥我床苒苒寒事迫孰整衾与裳故乡隔万山篱菊那能芳
　　城中有髙树
　　城中有髙树与我相为邻薄味生古道静坐疎今人渊明酷爱菊张翰勤思莼莼菊我何有一杯天地春
　　避冦【寳祐戊午年】
　　戊午九月十汹汹羣冦生疋枹与赤水参防童石氓【童子保石门保】烹牛饫凶竖剚人谄妖灵长驱无龃龉四境腾沸羮野庐竞趋察防市争奔城啼号震暮夜隂气昏冥冥携持半箱筥扛舁及瓮罂鸡豕头骈阗胁息惊吞声宇内同一胞何事起搀抢据险恶氛聚血牙余种狞原岭迤巢穴习鬬惟轻生掷首视为戏揭竿谁敢撄父老谓曩日草窃恣横行羣将出奇计一诸峒平老熊痛已定悍虎谋方兴若非急讨捕终难保桑耕官兵驻大曷警报驰飞星探旗逼军旅登城罗义丁菱角隠阨塞松明通晓更山前号令肃铃阁筹算精疋马熟往来老穉倚以寜溪潜鳞且遁林散翼亦惊顾予久放逐逢此増伶俜夜寝不忍睫朝餐何所营无垢画火攻坐令妖祲清【张侍讲九成谪南安时冦作画火攻之策遂擒之】孰谓毛锥钝不逮蝥旗登
　　雪屋为吴梦蟾赋
　　一庐天地寛玉雪照四壁天风吹不摇夜半响铁笛彼美人无眠梅花对岑寂访戴独回舟破蔡谁草檄静坐敛逸气中边透虚白
　　平冦
　　西江十二州自昔闻冦警按图览上游峒俗号最梗嗜杀等儿戯纵掠恣狼犷右通崆峒东左接梅花岭郴桂贯肘腋相据易驰骋巢穴聚一邑流毒烈四境寳祐戊午春童石肆不静【童子石门二保】蔓延及夏秋养成痈在颈聚落焦山寨防市空灶井田野寂牛鸣道路息人影焚刼不可计闻问已先哽太守赵大夫一念切救拯符移密有置纪律务森整宪钤选精锐薙狝赫弄挺凶丑恶已贯屠掳势犹逞提兵总郡将指授疾雷霆直捣姜坑屯锋交生死顷夹击驰若神贼溃乱奔町辎重委荆棘累累殊首领义丁羣搜山擒械半雄猛天俾殱其渠阳精遂昭炳窠蜂果何号花兽亦终穽顾汝宇宙同乃甘犬羊并如醉复饮酒亡生不知醒圣徳溥涵濡皇心极忉怲造化开生机春寄雪霜冷
　　咏月追和韩昌黎韵
　　初秋十五夕皓月来沧溟白鹭与共色乌鹊能践灵逢掖觅桂防孩提窥兔形凉气净余暑浮光滑青冥列宿各韬彩腐草休衒萤浩荡灵槎泛莹洁仙掌泠门静送佳客窗虚照羣经佛阁髙低见谯更逺近聆竹风摇琐碎花影列娉婷静坐禅安室闲行诗绕庭银河占米价璇象认文星何处笛传浦谁家酒散亭深闺悲蟋蟀逆旅愬蓬萍水濶平连素山低逺抹青有心齐肘腋无计得轮停八蜡神司社方诸溜纳瓶鱼翻波可乐禽警露频聴歴歴天疑近沈沈夜不扃广寒非寂寞沙界徧辉荧盈阙天之理尧堦任落蓂
　　饯李叔飞赴刘朔斋招
　　五侯之鲭紫駞峰鹿鹿鬬饤难争雄世多果腹鲜知味北斗以南推朔翁桂林延入莲花丛相邀皓月烹清风讵羡鲊麋与胹熊座有一珍羣品空舂容樽俎须折冲海戢鲸波列上功
　　六友诗寄林景云留寿国林道初俞季渊
　　静友【兰】
　　静友性不凡惟嗜土石瘦与草似无瘉于吾如有旧抱独足养真韬芳何深茂清风苦好事揄扬古今宙
　　直友【竹】
　　直友古耐交莫问三两个玉立君子姿足以警吾惰虚心内有容劲节老无挫荒逺亲旧违得汝乃自贺
　　净友【莲】
　　净友何亭亭脩洁得自性本生淤泥中乃与玉同莹一净消万暑特立起羣敬色香非色香是谓花之圣
　　髙友【松】
　　髙友住山中无心涉尘圃山中有明月明月照栖鹭幽人眠不成披衣起闲步相得静无际勿讶秦官污
　　节友【菊】
　　节友独爱秋相得匪迟暮受气惟至正睟见黄与素饱谙风露味甘守烟霞痼如何千载人仅一渊明遇
　　清友【梅】
　　清友天赋完歳晚树独暖粲此白玉英瑟彼清庙瓒香自根中来氷雪匪压防一见一回老殷勤呼茗椀
　　还谭鸣玉北枝藁
　　天下惟此花渠町南与北有翁号北枝似惋宇宙塞纷纷红紫蹊阳春岂不力枝北春虽迟今古氷霜特
　　赠钟春谷星学
　　五星聚东井老人现端门总是太平象浑仪妙用存岩傅本骑箕执筑付无言一旦寄霖雨夜梦形至尊试问古冯相此数如何论太乙照西蜀子午斜谷昏毘陵星霣石田里春风温穹壤一理气理为气之根歩推寻其元太极昭乾坤
　　饯湖南赵提举
　　丹湖伟人维南城胸有老范真甲兵挈来庾江镇鱼垒坐令【阙】　　无惊峒獠习鬬不识机亦以出草为常程痛勦根株詟羣哄方知弄梃不如耕吾皇诏趣度湘水溪蛮辟易枭休声玉节清风肃九郡清风肃处春风生邦民借防欲防桥愿公为我诛鲵鲸邦民爱公欲植棠愿公为我销欃枪爱旗猎猎罗道左竹马截镫儿童争我为峒冦特区区更有西江狡谋成蜀危累卵淮破甑声东撃西谁拄撑二矛重弓列御屏衡山云起潇湘清指日南城障东南托天半壁一柱擎愿摩浯石歌中兴
　　古兴和饶云峯韵
　　贫妇守蓬藋顦顇无颜姿挈瓶养公姑肯涉山径蹊夫君昵浮响疏越成暌离家欠蚕织具茹苦宁力支叫天天不譍聴彼风雨迷明月古镜清夜长分辉见月如见君此道惟心知造化毋羣动一耦仍一奇得耦固有分失意吾何悲緑髪已改色素节难转移君有内觉时伯牙逢子期
　　贱妾命犹纸青灯傍低墙羣艳逞春娇半叶难言芳手织补天线五色生辉光主家不顾盼内美谁铺张妾命痛在身病痞非病狂滴滴肝胃泣奚暇宫様妆层隂阁深燠雨露胶雪霜犹记承恩时曽不一饷忘忠劝勿饮酒【阙】恕乃溢觞妾心谅安往勿饮君寿长渠知沧海深难以升斗量
　　闻陈正学理琴
　　闻君整琴待秋风我欲从之魂梦通素麻髣髴苍髯翁扬休山立崆峒东泪痕犹湿龙门桐有曲无音悲天公猗兰未冷拘幽浓那知斯道将遂穷山矸石烂冥感丛枝蜩盘蝇迭相雄两耳年来怪不聪羣哇扰杂安于聋烦君为我调怔忡流泉隠隠深涧中春温亷折各不同声虽在指意在胸云飘栁絮风入松恍然楼阁坐虚空伯牙所知何必钟白鹤飞来采芹宫
　　梅使君守横浦擒防闵雨
　　猛虎久负嵎吞噬草木痏流毒烈赣吉一呼蜂猬起老天福黔黎雪村镇梅垒指授讨捕略前驱谢张李火箭穷其巢推算捷如驶露布星火驰余狞悉披靡大暑炽焚惔心芗焫一缕甘泽随车至咸曰雪村雨人事天道协除恶乃臻媺洞落洗腥秽生意从此始鸡豚醉秋社老农自相语生长子复孙一饭不安七南人今不反合爪鲤城主愿缓除书来徳风徧田里
　　喜雨呈赵使君【崇栗】
　　闰余五月即六月一雨不来天欲裂邦侯赤心走羣望唤醒痴龙睡时节雷车风驭相后先甘霔连天声未歇茅檐静聴老农语今歳夐与他年别烟瘴压低曽见雪晴未兼旬雨复咽区区枯草宁有知孕出灵芝光吐结邦侯求仁求此心表里不欺天地彻为霖何暇蜥藏瓮占云已喜鹳鸣垤斗顿溪流髙一尺尽与疲氓洗炎热晚禾猎猎实方腴早稻津津香已馝饥者可饱饱者逸深夜城箫响清絶持此丰年还圣主愿同何武歌休烈与李叔夔钱子云同游兴教寺约齐都巡
　　古寺壊壁存菩提又有达磨苍龙如我来问讯若旧知宇宙中间真蘧庐朋侪邂逅谁亲疎秋风相对一笑醵杯行草草复徐徐山僧野朴谈古初谓元城老当此居浩叹不足歌继之满庭灿灿木芙蕖疑是莱柏邓栟榈人多病俗不可医天欲废道还从渠儒生腹大能几围但教盛酒勿盛书【栟榈事用误东坡谪恵阳寓嘉祐寺种枞树耳】
　　和酬张梅埜
　　郭行载酒相挈提蹑根探窟天津如相逢何必皆亲知天地许大犹吾庐矫首梅涧迹若疎舂容婉画妨清醵诗如琴弦分疾徐惊我一声聋聩初萧萧白日金仙居东西求仲时从之静对夕阳搴红蕖或聴夜雨隣翠榈国步孔棘须神医纵有鹊醯谁信渠风传西事方解围愿君勿藏圯上书
　　和谭学士见寄
　　大道久磔裂啾啾夸毗子彷佛皮毛鲜孰探古人髓我亦坐兹疾默閴照非是束身云瘴乡凡论悉掩耳梦不到伊傅志惟髙角绮人生驹过隙鹿鹿何时已耽书夜不睡省事日髙起疎苎寒亦燠硬菜苦犹美非忘漆室忧莫救沙界痏生死不可料何哉为泰否佛祖显云封道源开岭趾谁云筑底邦亶为通徳里庐陵有可人访梅一至此扣我理义闗无言但心只新篇发天趣步骤古诗史穷通从所择柔舌与刚齿
　　一舸
　　一舸泛漭沆风涛正掀舞驾空赫鱼龙沈浮未知所同舟一性命俱父父母母倚门望儿归天亦谅辛苦胡为托笑言射影学溪弩



　　蒙川遗稿巻一
　　钦定四库全书
　　蒙川遗稿巻二
　　宋　刘黻　撰
　　行
　　猩猩行
　　肩发肖人形言语剧机警罝罣不可招幽旷从驰骋胡为所嗜偏遇醪即首肯染指疑含沙浸淫归酩酊蹀履意欲欢孰知堕深穽鄙哉酣爵人白头犹未醒
　　畏虎行
　　于菟伏林薄樵者逺斤斧宁甘骨肉饥毋蹈爪牙苦山居聚落消十室九闭户形影自相吊祝神为驱祸兽毒犹可逃急征罄罍鬴
　　董孝子行【寳祐甲寅剡孝嘉乡董道成以父病刲肝粥进随愈县闻而给之虽非圣经之孝于不知书者求之亦可言孝】
　　嵊有董孝子父病刲其肝肝还犹可刲一念充之难遗体戒毁伤此毁乃为完萧条邨落区四顾药饵艰亲病日且革不疗何由安有父始有身无父身奚存裂肝粥以进果获急证寛嗟哉古道閴天纪纷夷残讼讟滓官府县尹悲溢颜惓惓敦教化各各还根元邑民以孝闻莫喻心所欢大篇述梗概讵侈词藻繁托之剡山川千古礼义宣
　　吟
　　戍妇吟
　　月色暗还明邻家砧杵声有衣难寄逺无衣不闗情氷合长沙渡霜枯细栁营北征人未返鸿雁又南征
　　和赵寺丞忆鹤吟
　　既名仙者物何恙亦沈冥吊月怜孤影埋云惜瘦形琴中空作操诗外不消铭叶落鸣皋处犹疑昨夜聴
　　三十一歳吟
　　三十一年鸿荡癯只影流落长江湄耐寒忍苦还力饥寤寐千古圣贤书有时理到意独防有时欲动心如痴有时目睫交宇宙有时咫尺生藩篱有时开口邈豪杰有时瞑目慙婴儿坚凝力量在深省但守潇潇风雨鸡
　　丙辰吟
　　熈宁歳丙辰海内厄安石庆元歳丙辰伪学禁如织寳祐复丙辰衣冠堕荆棘龙蛇数云恶郑炳先识诸生不齚舌投荒诚予职鹡鹠号屋头鼯防搅牀侧云集肤已粟日出汗欲赤瘴疠半南州可轩靠神力【崇宁间司谏江公望贬南安寓寳界作经藏】所寓乃畧同苍苔共岑寂丙辰自丙辰焚香且读易
　　五穷吟
　　智学文交与命穷瘴江风雨值衰翁昌黎送别劳三揖何似檀栾一笑中
　　四不吟【邵康节】
　　大寒风雨暑不出公防坐广醵不赴我奉遗体投遐荒相尔室中胡不惧
　　六无吟【苏东坡】
　　食无肉兮出无友居无室兮病无医冬无炭兮夏无泉祠有坡翁慰我思
　　田家吟【少时作】
　　旧谷未没新谷登家家击壤含欢声惭愧今年雨水足只鸡防酒相逢迎豪家征敛纵狞隷单巾大帕如蛮兵索钱沽酒不满欲大者罗织小者惊谷有扬簸实亦簸钜斛凸槩谋其赢讵思一粒复一粒尽是农人汗血成
　　四十吟三首
　　四十年来父子情吁嗟今日任飘零虽惭负米供三釜莫悔倾籯教一经饮水西江甘冷味炷香南极祝髙龄白云纵隔三千里诗礼朝朝似过庭
　　四十年来兄弟情渠渠天理境中行形如鹤瘦困书癖志不蝇营守笔耕庭燎献箴知圣主台评飞劾到诸生阿奴抑郁休嫌拙门戸如氷耐拄撑
　　四十年来朋友情朱弦疏越最希声闲思白日同天乐每向清宵坐月明世事只随沤起灭故交不趂木枯荣早知党祸今如织只合渔樵老此生
　　五言律诗
　　寄菊庐舅氏
　　文章时不偶髩影想苍苍抱剑客千里忆家书数行草莱荒菊圃风雨冷诗堂若问求安策东归策最长
　　过白沙
　　出郭才数里片景尽渔家夜静惟闻犬潮平不见沙寒风欺槿叶淡月让芦花世路几销歇一翁常施茶
　　题花岩
　　厌聴朝鸡唱归来觅栁栽半山张锦绣一水隔尘埃寻壑疑无路看潮别有台仙人不可见孤鹤夜深回
　　淮上
　　翠华南渡后此地独防秋明月家家泪西风处处愁鼔鼙寒出塞烽火夜分楼征战何时息长河万古流
　　访石门洞
　　洞中谁是主一树野桃开仙驾青牛去瀑疑碧汉来门闲云阖辟山好客徘徊已拟归休日临溪筑钓台
　　登舟西郭别城友
　　久静还思动离觞江上斟文章关世道科目坏人心门掩溪云早舟横野水深清猿不解事应向故山寻
　　赋渔村晚照
　　自许同渔者筑庐云水乡利名俱是幻鸥鹭亦相忘古塔明秋树归舟动夕阳临流不尽意何必问潇湘
　　冷泉亭
　　两峯相对立佛屋住中央有水地偏洁无风心自凉林虚猿应谷人定月归廊造物余清供山栀一树香
　　寄冯贺州
　　鸣凤起朝阳斯文气脉昌谏书留北阙诗笔化南荒湖栁生新意冈梅续旧芳相期功行逺何但説龚黄
　　灵岩
　　千岩围一寺入境便无尘古木犹知己髙崖若正人山灵祛虎迹石髓幻龙身上有通天窍民愁独未伸
　　大龙湫
　　总是佳山水龙居又不同神明専一壑气势压羣雄派想从天落湫疑与海通髙秋看不厌宴坐雨声中
　　斗山接待
　　云水无南北几人相往还井深应接海石显为开山佛塔寒流上渔帆夕照间何当脱尘鞅分石伴僧闲
　　和朱运筦郊行
　　扁舟随处泊山影动清波栁惜春风老花嗔宿雨多野棋惊鹤梦僧磬荅渔歌灵运经行地今年几度过
　　永春道中呈贾九
　　永春春不防桑柘满林丘云薄无多雨山清即是秋浅沙寒立鹭小迳晚归牛不惯同为客逢人问宿头
　　腊雪
　　八窗唯一色穉子诧天花不稔已多歳无寒能几家山川増古老宇宙顿奢华冻坐无他事呼松自煮茶
　　东皋
　　天然岩壑怪官况此中闲台阁人烟上防干树影间引泉归月沼分菊上秋山咫尺神仙洞聴笙防却还
　　沧浪阁为王宪使赋
　　独得萧台趣心清不受尘我多临水屋谁是濯缨人波渺涵天濶沙渟印月真防机有鸥鹭浑不厌相亲
　　游长渠石洞
　　六月访古壑衣巾全似秋多无百年寿能得几番游泛酒月流硖聴笙云满楼相忘有樵者来往共夷犹
　　游灵岩天竺【俞季渊舒东叟平叟李君美黄达道同游】
　　秋气饱林壑清旷恱所性山禽不避人野猿亦从命临流悟世情过刹知民病论交慎勿忘森森古松劲
　　赋顽石坐寄中上人
　　一日复一日坐来空世尘清潭常见月老木不知春室静佛为证山深石作邻莫询门外路风雨暗荆榛
　　哭菊庐舅氏
　　舅甥三十年生别且潸然书落雁来处病深秋到边故人伤逺道孤子伴归船定有焚黄日西山松树阡
　　赋鹿岩贾司理所筑懐京台
　　铜驼无万里长忆再游难歳月英雄老山河草木寒梦随归雁逺愁赖酒杯寛寂寞先朝事斜阳莫倚防
　　赵坟
　　客愁同路入行不尽青松水去成双瀑山来坚一峰土坟存旧垒木主上新封勿谓寻龙贵苍姬积在农
　　剡县呈何视履
　　剡为山水宅中有隠沦居未续戴逵赞闲寻支遁书云深丹井逺城老古州余何事频来往愧看人钓鱼
　　寄解性存
　　相望才咫尺防面若登天破屋人多厌空山月独怜未贫犹有易屡旱却无田时到青松下西风伴鹤眠
　　思弟
　　久客知秋早近湖秋更多以予眠不穏知汝夜难过歳俭山空粟门闲路没莎归期毋太晚亲老髩俱皤
　　寄缪景文
　　髫年闻俊发两歳喜相过薄俗交游少清谈警处多巷深留虎迹树老集禽窠无计买隣住青铜谁共磨
　　南山龙门
　　山椒谁立石人说有龙居此地终招隠何年定结庐云封秋嶂老瀑倒夕林虚不似膺门峻为谋恐未疎
　　旱
　　一雨连三月当秋乃亢晴不知老天意何忍悮民生川竭无云起山凉有月明忧时心欲折空聴海鱓声
　　牛头庵次王九山宪使韵
　　有此投闲处羣山绕地图声名出朝士笑语乐樵夫招鹤松为主开泉月作模犹嫌居欠僻来往是征途
　　游太玉峯【宋饮氷九曲郑松岩同游分韵得花字】
　　一秋吟不尽才拙媿黄花极目皆成市论心有几家淡交期白髪清话证丹砂却忆分携处寒林集暮鸦
　　白石洞
　　片石立云端羣峯向下看夜坛星斗近秋阁洞天寒泉滴疑传漏人危怯倚防降魔孤剑在却并御书安
　　溪上翁
　　问年知近百伛偻合形不理儿孙事惟占水旱星惯医闲施草贳酒自携瓶劝世行方便何消念佛经
　　寄朱徳卿
　　世事何拘束清吟秪羡君半牕聴夜雨一雁叫秋云壁润琴音濇山寒酒力分何时野堂上重与看骚文
　　出邑
　　出邑欣逢友不知三岭遥云深山失树月上海生潮县小官租急年荒酒戸销且寻僧舍泊第一免喧嚣
　　西际
　　一径寒松老因来采茯苓水禽鸣杞涧野鹿卧防亭瀑近云根湿仙遗石井灵守庐青道者不厌客频经
　　腊月六日见雪
　　一冬长是暖见雪独精神田野眠方穏湖山认不真众禽忧失树孤客喜忘贫只此严凝气中含造化仁
　　暮春寄友
　　春归无路寻烟水一村深中酒易成癖惜花空用心嫩刍青引犊新树緑藏禽每念离乡友经年不寄吟
　　过柘溪得西字
　　晴雨春无定东风忽转西地肥桑眼大天暖麦须齐食顿寻幽所舟行畏恶溪野禽如避客飞上半山啼
　　西湖
　　沧波混碧空杨栁路皆通列岫疑奔马新桥学跨虹东风香迹满西日乐声丛总是游观者幽人趣不同
　　扫松
　　西原百五日寂寞故松阡挑饭瘗黄土酹觞焚纸钱烟林窥老狖雨岛哭蛮鹃旧植亭前桂一年髙一年
　　朱菊山汪眉山防宿萧寺
　　共游溪上寺因得话诗縁客髩添新雪梅花似去年疎钟含暮雨古木带寒烟后防知难定分题废夕眠
　　题吟所
　　为吟新搆屋喧寂一溪分洗竹夜留月开门朝放云佛藏孤塔见虎啸别山闻予喜频来此幽情尔共云
　　仁静山房为孙君赋
　　一庐含万象古意在聴琴虽有种事却无锄草金山幽驯野鹿树老带巢禽自得延生法从渠事养心
　　见东阁
　　大唐诗派逺今复有唐人慎吐氷霜句恐妨天地春闭门惟嗜古养鹤亦甘贫未识孤髙貌梅花想逼真
　　悼许氏柔则
　　青青北山柏苍苍南山松属彼氷雪姿无言意趣同造物何冥冥摧以头夜风伤心复伤心忍聴风中钟
　　挽陈太傅
　　由来安澹泊人叹歴官迟两邑犹思宰诸生共哭师文名如日在心事只天知未竟经纶业传家有桂枝
　　赋林氏集云庵
　　云入此山深余常拄屦行客樵分茗处碑碛半苔侵地僻终招隠池清独照心顺宁皆是道谨勿厌书林
　　别脩门【丙辰冬往横浦】
　　晓发别脩门湖山雾气昏百年培正脉今日罪忠言死节闗宗社生还赖圣恩问天天不语愿及见亲存
　　过富阳
　　是非终有定世路苦多屯山色难留客江湖亦送人牛羊寒日晚桑柘一阳新早悟深矰缴山中合隠沦
　　呈贑守陈千峰先生
　　此行滩最险犹幸拜先生身与天俱逺心惟月共明家书何日到世路几时平歳晚嗟寥落春风独满城
　　别闻益谦大有
　　歳事十分九吾为梅岭行人皆忧路滑天独惜霜晴公论无今古忠臣有死生玉溪一杯酒话别若无情
　　二月十五日游兴教寺
　　一僧癯似竹结坐对观音但见夕阳过不知春事深茗芳留野客树老集巢禽卓锡泉千古泠然照此心
　　横浦十咏
　　周程三先生书院
　　千载斯文冷先生以道鸣山川师友趣日月弟兄情门静一松在源深双浦横儿童游里巷犹喜说周程
　　二忠堂【刘忠定公元城先生张文忠公无垢先生】
　　斯道今犹古相望百载间孤忠如白日遗像对青山寂寞吾儒事﨑岖世路艰圣朝仁脉在先后惨生还
　　横浦
　　地与崆峒接中多隠者韬山腰僧寺小水口古榕髙粗石草木瘦细民衣食劳予来无一事吟荇补离骚
　　湛泉
　　境僻逺尘迹湛然风雨林一泉通地脉千古照人心灌菊増花蘤煎茶得味深石渠才此尔谁向道山寻贤女祠【刘氏年及笄父许蔡未几改适吴及吴卒而父又俾适蔡女曰昔已负蔡今又负吴遂投潭而死至今村名贤女村】
　　山崦人家聚路旁贤女祠不移初嫁志宁殒及笄时古木有生意清潭即旧知吾宗女犹尔况复号男儿
　　梅岭
　　曲江曽凿险梅岭到今夸何代移来树几人羞此花诛茅新佛屋盖竹半樵家冷暖分南北谁兴世道嗟
　　六祖
　　碓头功行满非意祖师名世事春风过禅心夜月明清泉灵石窦老鉢镇山城冷看梅花笑纷纷事送迎
　　东坡祠
　　何年海上还坐镇此山川笔砚归京阙衣冠带瘴烟一生忠胆在万古党名传吾道多流落西风问老天
　　寳界寺【无垢读书于此双趺隠然】
　　城中惟一寺僧老雪盈头曽识神仙到仍多谏议游钟闻香火夕碑隠桂杉秋可惜髙堂上双趺石不留
　　解太尉墓【潜】
　　桧肉不可食但增忠义悲焚香临决日扼腕议和时偃月人何在凌烟草亦知曽闻无垢语刋入墓头碑
　　思西弟
　　栖栖梅岭下禁足老僧如白髪双亲泪青灯一纸书譍门犹看汝强饭莫思予何事成乖隔低头媿荷锄
　　夜气
　　夜气不盈握浩然天地清风行石不动云走月常明陋巷颜回乐深山大舜耕此心无旦昼万物自生生
　　次酬吴仙尉张都监游兴教寺
　　野寺坐寥閴跫然闻足音四山经雨过六月似秋深灯静窥饥防钟清悟宿禽元城今已逺共此白云心【元城先生尝寓居兴教寺】
　　次酬胡编校
　　癯然同旦过一饭鼔鱼音对俗情全懒忘言道亦深斜阳浮野马明月照栖禽谁续梅花赋相期铁石心
　　寿胡编校
　　岭根逢诞日相对意如何直道遭时少清贫得寿多仙茅丹已熟邻秫味方和休说南冠事穷通付浩歌
　　和康节三诗
　　安分
　　所寓即为乡萧萧竹护房山中观造化世上任炎凉鷃莫攀鹏大鳬难比鹤长荣枯从堕地全不着商量
　　晨起
　　一日事在寅晨兴宜自今天澄万古气人醒半生心残月留僧阁寒烟度石林营营何所得白发易相寻
　　聴琴
　　何人不爱琴难聴是真声急雨蓬中过流泉石底鸣忧时身欲瘦歴处梦犹惊拟续昌黎操泠泠写此情
　　逢腊
　　一歳忽逢腊倚防清气浮雪飞淛山上月照楚江头家逺易成梦酒悭难散愁读书果何补自笑不骑牛
　　得弟书
　　我自甘流落翻令汝不眠世嗤伯氏拙家赖阿奴贤地恶烟为瘴书迟日作年何时风雨夕炙火勘新编
　　立春
　　腊月廿四夕冷坐梅花州无梦到金马有诗迎土牛半生常见肘一歳又从头形影人相释先生达理否
　　谢胡编校惠药医膝病遂以药名赋
　　益智莫如愚谁甘遂作非年増思续防亲老忆当归起石安吟久防风见客稀前胡古君子松节自相依
　　元夕
　　一来生万感动是两番春俗朴少灯火年丰多醉人逺乡犹有旧明月只如新无奈梅花落相看老树身
　　寄郭仙尉
　　三千里外人梅下忽逢君共对鸦山月如依雁荡云命奇明主弃心白老天闻贳酒非耽饮烦渠御瘴氛
　　饯张都巡
　　有梅横石涧庾岭树还同名更因诗重心常与月通期君坚老节媿我作頽翁此去天风便吹归馆阁中
　　飘零
　　飘零吾道在安处即为家夜雨生蒲叶秋风到蓼花貌添平日瘦学悟少年差白足闲相问蕉溪一供茶
　　偶作
　　四十一年身天南作逐臣病居僧却到淡饭仆犹嗔州浅稀髙木山荒阙伏神退藏还有味所憾逺双亲
　　寺居
　　寺居贫亦乐多被忆家分井脉寒生雾钟声逺入云青松知出处白发耐耕耘此地民风古如何弄挺闻【时戊子歳峒冦偷发】
　　闲步
　　出门俱寂寞短褐步东皋语简反疑傲诗枯亦近骚水轮寒碓急山寨晚烟髙邈矣飞来雁令人赋折刀
　　拜无垢先生祠
　　中兴遗此老梦寐亦中原泣血两朝事披肝一万言名方登禁掖身已谪南源苦学无寒暑双趺片石存
　　饮啄
　　饮啄天之分吾何泣逺涂落身近南粤结梦屡西湖雇仆知乡谊【时公在南安乡里故人率钱雇仆往问讯】依僧免屋租新栽窗外竹明月照同癯
　　和题临赋
　　近南逢剧暑多病客难禁与物甘同静何人肯见寻望云生逺梦看月得禅心咫尺西闗路输君杖履临输君杖履临草径静深深野鸟随晴步邻钟荅晚吟飞沈皆有趣穷达付无心对月悭于酒寒泉聊一斟
　　饯别郭帚斋游湘南【攀龙】
　　扁舟今日去昨夜月添愁诗满湘波上名髙庾岭头友朋千载事今古一般秋石鼓多遗刻君能寄雁不
　　寄云峯饶安国【汝济】
　　千年古松树树下两翁吟语不到时事笑皆非壮心江添明月净山共白云深寂寞砖趺在何时重许寻
　　和南涧叔见寄
　　五年风雨别家信忆浮沈独隠金仙屋谁明铁汉心粤邻蛮瘴恶蜀急客忧深此地无黄犬朝朝说寄音
　　和杜老人龙门寺诗题寳界东柱
　　招提有宿缘坐此豁心境风来松寄声月过竹移影殿依鲤石古井汲泉冷究竞定慧门如何日三省
　　赋云山阁呈贰车
　　万山列屏障来往一溪云倚槛古今异望阙南北分地清梅是主天濶鹭成羣唐相经行处勋名更属君
　　迂拙
　　迂拙全无补区区秪耐劳青灯常独照白发不相饶恋阙江云隔忆家山月髙武夷有余藁何事注离骚





　　蒙川遗稿巻二
　　钦定四库全书
　　蒙川遗稿巻三
　　宋　刘黻　撰
　　七言律诗
　　园翁
　　租得西山数亩园自甘学圃竟穷年芟锄如秉太史笔种接应分造化权编竹为防邻犬践蟠花不碍树禽眠圣朝征士惟科目束帛无因到尔前
　　梅花
　　之子孤髙势莫攀分甘肥遯此林间独先草木有生意几歴风霜无老颜气质泠泠全太古声名籍籍重孤山时人却拟调羮手到底调羮不似闲
　　苇航
　　世路崎岖即险滩扁舟随处着渔竿主盟鸥鹭交全淡管领江湖梦亦安吟定月侵蓬戸静钓闲潮打石矶寒即今航国真难事莫作寻常一苇看
　　钱塘观潮
　　此是东南形胜地子胥祠下步周遭不知几防英雄泪翻作千年愤怒涛雷鼓逺惊江怪蛰雪车横驾海门髙吴儿视命轻犹叶争舞潮头意气豪
　　偶得
　　淡饭清茶处处安学儒容易识真叹风无形迹通羣窍日有光明阻覆盘竹色满庭留夜气栁隂夹径怯秋寒世间万象俱呈露输与山人自在看
　　王宗臣赵处仁郑季克同游分得村字
　　出闗非为看桃李爱识西山深处村舟泊野桥分栁色屐寻闲径破苔痕鸠占欲雨唤夫妇鸡傍残阳聚子孙得友不知商议久归来灯火已黄昏
　　黄山楼
　　风生汐恶舟难去独上危楼立暮云数片斜阳随处没一声清磬隔江闻庙灵古木悬新纸碑老苍苔补防文惭愧年丰官酒贱往来人每乐醺醺
　　雨中和酬贾君寳
　　亷纎花雨送残春不出书楼动数旬闲梦有鱼占乐歳瘦形如鹤耐清贫漏欺白屋添苔晕泽浊青林长树身惟忆西湖旧游夕光风霁月几精神
　　寄魏佥判
　　君住山我雁山天教识面帝圻间书楼自喜看山色诗卷相寻待月删镜不可欺知貌改寝惟无梦觉心闲西湖大有真泉石何日携琴更出闗
　　寄徐经畈吏部
　　舎则安贫用则行休嗟时事几番更鸾皇只向明时出鬼魅偏为暗处生改秩屡勤天子诏养亲甘共野人耕要知出处惟参易莫学鸱夷变姓名
　　又寄
　　元阳诏墨动天霞喜到东都处士家世路几年滋艾草道山今日聚梅花作舟济国看商傅链石补天过女娲珍重诸贤扶大道声名毋使后人嗟
　　愧不柯山与执经曽将尺纸话飘萍六年忆别心如醉一日相逢眼倍醒结友苦无鸥共志癖书瘦得鹤同形自怜所性惟方拙水洁山髙即座铭
　　题江湖伟观
　　栁残荷老客凄凉独对西风立上方万井人烟环魏阙千年王气到钱塘湖澄古塔明寒屿江逺归舟动夕阳北望中原在何所半生赢得髩毛霜
　　投赵玉堂使君
　　銮坡荣拜锦袍新雁荡行春作守臣无扰可回民气脉有才能振国精神柝沈海峤三更月草长池塘一雨春闻道铃斋少公事肯分吟席与樵人
　　和何明府爱莲诗
　　濓溪题品非轻许秪爱亭亭臭味同日晚色归霞照里夜凉香在月明中独惭冬叶留寒翠却笑春花学醉红天付清姿尝净植曽闻结社有陶公
　　次何爱山喜雨韵
　　梵宫默祷托炉烟火繖愁张六月天雨倐随车符蚁垤水分沃野免田已知帘影多琴暇更与花封结饭縁坐聴四方同润泽庶几大有特书年
　　偕剡中诸友游明心寺
　　一春风雨掩柴扉今日相羊竟晚晖山逺从谁寻古迹水髙何处认渔矶衣冠揖逊禽鱼恱觞咏流行草树馡共出戴公亭下路邑人疑是舞雩归
　　挽赵少卿
　　班陞金掌擢清才苦欲归田挽不回淛右尚思菩萨去荆南空望使星来苔侵书阁秋山静竹锁吟庭夜鹤哀路出箫台多巷祭几人和泪折寒梅
　　挽曹夫人
　　一见丰碑已怆情大家名重乞谁铭金花屡锡华封诰白发重看禁从荣三世种成庭上桂一生读尽藏中经当年曽佐先夫子誓守潼川冦自平
　　挽杨砥轩録参
　　讣落乡山各泪倾世间难冺是贤名一生官正为州掾到死人称似砥平夜烛已残宾馆寂晓梅空防墨池清秪应养得丹砂熟却向金华洞里行
　　挽万竹西隠君
　　哭到先生道已穷夕阳千古起悲风耆英防上减名哲髙士传中添此翁【阙】

　　呈经畈徐左司【以下横浦作】
　　五载相违一日过巷无车迹有樵歌因嗟世上深危证合住山中养太和蔓草不知春事去梅花曽识歳寒多予今问道三千里白发双亲可奈何
　　贵溪道中
　　自昔输忠多贾祸逢人何敢说抨弹三杯村酒逐时醉五里堠碑随处看行李无金童仆叹深林有虎路涂难流行坎止吾儒事但把胸中易自寛
　　赋求仁斋和赵使君【崇粟】
　　一编论语半言仁克复工夫理趣真敛在黄堂三寸地散为横浦十分春元阳有宰羣霾伏太极无边万象陈生意源源如谷种即为天地本来身
　　道源
　　父师兄弟一堂深貌像如生世所钦直向端倪明万古不専占毕诏来今地灵香火溪山护岭近衣冠岚雾侵千派万流同一水来从濓洛洗人心
　　和酬刘监岳
　　四十余程到庾闗到来无日不看山誓持氷雪松筠操肯学春风桃李颜一饭不忘三祝处【寓寳界寺有堂名华封三祝】瓣香何慊二忠间【有二忠堂刘忠定张文忠二公寓此】梵宫咫尺骚坛近犹愿奚囊续往还
　　横浦有感
　　风雨忧时梦不成忍将佞舌博功名学如谷永生何辱节若刘陶死亦荣苍藓无心同客静寒梅有眼照人明此邦风物多淳古曾识濓溪与二程
　　思亲
　　拟着青衫归拜亲青衫未着已危身鸦山地阻无书到雁荡峰髙有梦频节物荒凉嗟逺客家庭笑语愧乡人葵心但秉丹在冬极从来又有春
　　和赵友竹呈求仁使君
　　贤哉太守即长城领客郊行天放晴鸥鸟不惊知政静樵夫相对说官清骚坛突兀谁劘垒学海苍寒敢濯缨世事无如一杯酒龙门谨勿太标名
　　次酬胡编校赋竹屋
　　癖为看书借壁光肯随鹏鷃论行藏聴僧鱼鼔斋粮办留客茶杯礼数常小屋槃姗贪巷静矮檐伛偻笑身长黄花也识人寥落不待重阳已吐香
　　紫气曽临屋有光老僧相对说脩藏貌癯渐觉衣冠古交淡谁知道谊常文类锦机君独艳才如袜线我无长近来悟得安心法菜饭蒲团一炷香
　　一屋中含万象光掩闗独坐类藏梧桐弄月思康节枫柞吟秋忆履常事到中年心更懒人从多难识应长几回梦觉南窗下闻得邻家煮稻香
　　赋望云寮
　　家山一望三千里华发双亲七十稀自许朴忠寛社稷谁知甘旨悮庭闱菜根有味逢春雨草色无边傍日晖总总白云何处是夜寒结梦但东归
　　谪居
　　无垢双趺十四年予今恰已一年全开窗賸向春风坐闭戸闲聴暮雨眠白髪相寻非偶尔青山可对只依然蘧庐世事皆如此且诵先生庭草篇
　　次酬杨徳中
　　丹心炯炯老天知莫问人间识者稀孤雁过门思古荡慈鸦满树忆重闱醉因酒贱歌丰歳寒觉衣单恋晚晖珍重五穷同寂寞忍教结栁向谁归
　　挽妻母郑夫人【龙图郑先生景望之孙】
　　诗礼传家耦吉人雍雍完得性中仁乡评莫识生前面堂影惟悲死后身孀节虎号坟柏夜妇仪鱼忆涧头春九泉寂寂应无憾双璧分明作世珍
　　幸壻名门仅两年一编心事苦难牋袖因哭妇痕犹湿觞未登堂讣已传自悟浮生如泡幻渠知党祸炽株连墓头片石垂千古亦把蛮烟姓字镌
　　此意
　　此意苍苍晓不难罚令狂士受饥寒春风纵好惟贪坐夜月虽明亦懒看杜老却因贫得句陶潜非为拙辞官世情一味嫌清淡多刈幽兰种牡丹
　　寿赵使君计院求仁先生
　　西江郡以梅花重无愧梅花有此翁学到静边皆实地仁常熟处更春风吏看判笔如神异民拟生祠与佛同愿为八荒开寿域欢声何但鲤城中
　　次胡潜父先辈
　　圣世如何肯弃贤唐书笔削赖君传山云相望三千里岭雾同游恰一年才刃固难居众后智囊犹欠烛几先嗟吁寄迹寒梅下白首青灯哭诉天
　　用韵自述
　　掩闗谁复抱琴来静坐工夫欲换胎事到平心方是道行希前哲奈非才镜中华发侵寻矣松下衰翁矍铄哉亩未能忘一饭经纶犹愿济云雷
　　喜刘主簿归
　　同是青藜一祖来晚成天欲老其才家传虎榜新承渥人说牺经旧屡魁春色风流都羡栁歳寒事业莫过梅谁怜歴落如蕡者闲把离骚咽一杯
　　病鹭
　　得汝相依若友朋无端鸣啄顿伶俜莫亲野水应生梦几立斜阳不整翎肩耸可齐工部瘦神清犹逐楚臣醒人言气习多濡染却笑吾今髩亦星
　　问防
　　只影投荒阅两秋汝曹何苦侮畸囚诗书尽啮从谁愬冠履俱伤重我羞相国溷人宁处垢永州某氏未轻投翻盆搅瓮何时了肯事张汤法吏不
　　偶书
　　暮云漠漠数行鸦心事凄凉正忆家不向孤山留谏草那能庾岭见梅花峒丁嗜鬬牙成血楚俗趋蛮发半髽明日絶粮难早计好流水嚼胡麻
　　梅花
　　人夸之子得春早道眼看来春最迟万木已悲山欲瘦一花才与水相宜乾坤寂寞常如客今古平章无尽诗说着色香犹近俗丹心秪许伯夷知
　　章江信笔
　　自从谪向章江上两饭惟聴寳界钟尚忆贾生陈痛哭肯为胡广说中庸春风举世知骑鹤夜雨何人识卧龙吾道未嫌拘絷苦一编炯炯照人胸
　　和陈大庾新建邑庠讲堂
　　从来道体播翔沈黉序舂容领佩衿庭草静中春不老岭梅孤处日相寻艮防已探圣贤蕴剥复方知天地心赖有诸公扶大道如予未害入深林
　　和酬黄霞砀见寄
　　此心难与俗人言终日深居养浩然学到苦时方见道数当厄处不由天烟霞约客成三友风雨忧时及四边珍重故人相劳苦器之元与铁同坚
　　十月十三生日
　　居常出户便思亲况复流离值诞辰命薄不嫌増甲子骚清犹可记庚寅菊香留晚招同醉梅意才先喜卜邻警省工夫须力进客髭已有数茎新
　　和郭帚斋咏泉
　　镕出形模造化工石中有冽泉通来从西峡虾蟇碚静镇南源玛瑙宫润泽一城消众渴澄波千古照孤忠贪亷名氏俱标榜无涸无盈道不穷
　　春雪和谭知县韵酬北枝
　　雪到南边不论春倚防万象纵横陈糢糊世界山川老轩豁人心宇宙新镜沼窥鸾应眼蓝闗拥马最伤神功名悟到空花处输与当年髙卧人
　　诸葛武侯
　　髙卧曽吟梁父诗痛无鍼石活当时天公未坠炎刘祀心事能令先主知八阵尚存惊对垒一星才落便无师勋忠遗舄藏岷蜀老柏苍苍万古思
　　韩文公
　　斯文久矣叹荆榛一疏披忠彻紫宸不忍中原生只树甘寻南土作累臣邹轲以后功何逊鲁道于今脉尚新宇宙欲昏星斗落空山韩木亦悲春
　　杜工部
　　禾黍秋深泣乱离尽将歳月付于诗天髙有语云霾隔夜半无眠神鬼知心抱孤忠生已晚身逢多难死应迟自从大雅收声后赖有篇章续楚辞
　　和帚斋见寄
　　栖栖惯聴鼓鱼声心印相传第几灯江有白鸥闲似我地惟苍藓懒于僧吟难用世皆东野穷亦忧时秪少陵多谢故人相厚意一笺当暑敌凝氷
　　咏桂呈张贰车
　　昨夜秋风吹作花异香早已满天涯蓬莱深处两三树风月分来第一家绰约道妆如侍案婆娑醉影欲乗槎广寒莫遣痴蟇食留取芬芳与世夸
　　饯梅提刑
　　梅花山下送先生持节西江衣锦荣国步正巇须砥柱邉尘方涨待澄清来时野草知春暖去路山禽语日晴不怕风寒今满地摩挲浯石记勳名
　　絶句
　　聴松
　　寺门松未老早有鹤来栖一夜枕衾冷半天风雨啼
　　同俞季渊访王脩斋遇雨次季渊韵
　　投宿西山雨抗论由羣居冥冥白雾深谁卧隆中庐
　　防酬五羊李子先见寄【春叟】
　　山深万木寂一片古心枯昨夜梅花月相期道不孤
　　饯潘吴二察院去国五首
　　两豸归欤一相留孤山草木亦含羞忠言不必排阊阖付与钱塘江自流
　　涂碑共说台官去局面还忧宰相来今古几多兴废事只缘忠佞是胚胎
　　谁新白屋当灵鹫倚汉横霓几栋梁因想中原陵寝处防垣衰草正斜阳
　　宰相从来号读书晚年似欲效痴儿痴儿多病伤于饱爵禄如何对饱时
　　生节雷声午夜残囊封一疏夺氷寒先生此去非沽誉留与时人作样看
　　和薛仲止渔村杂诗十首
　　料理楚辞甘冷閴卜隣惟喜近渔家昨宵雨过平湖濶闲看菰蒲添几花
　　半生心力左吟编链得形如孟浩然水屋数间城市隔客来无路只呼船
　　老松瘦竹可相俦穉髪骎骎到白头世道已如寒日晚惟消把酒赋三休
　　非逺城中欲避尘渔村邻里笑言真自从范子扁舟后肯着蓑衣有几人
　　酒欲醒时邻已静斗横月落尚闻桡炷香杯茗灯相照不枉人生又一宵
　　甘友渔樵懒做官静占时事转艰难近来地气如南瘴腊月梅花不识寒
　　苜蓿村中卜钓矶临流搆屋不嫌低屋头所种无多树大有新来白鹭栖
　　情性常嗤俗者劳世间何处免风涛小舟泊向荷花荡一个渔翁熟睡髙
　　幸观世事已忘机觞咏流行度几时万物本来同一性可知猿鸟不相疑
　　白髪疎疎青道衣苦吟应有鬼神知篇章但可陶情性羞杀唐人自献诗
　　寄西弟六首
　　寂寂书堂秋夜凉一编心画一炉香弟兄动是经年别羞见天边有雁行
　　儒生事业戒悠悠凿井求泉须到头要识汝兄勤苦事顶门白髪一茎秋
　　千里家山入梦频又封书尺寄行人未慙定省多疎濶守道安贫即是亲
　　汝兄望汝撑门戸汝不耽书奈汝何汝看二程兄弟传肯将几月付蹉跎
　　向上工夫肯惮难须知篑土可为山若还志力无回转直透龙门亦等闲
　　一别狮山千载期萧条吟屋费修治手栽门戸新杨栁试问春风长几枝
　　访西湖
　　东风吹客到西湖汀草沙禽半识吾惟欠数间茒屋在种梅花处伴林逋
　　寄社中
　　暗壁寒螀聚夜愁孤灯相忆话绸缪雁来不接西风字又见黄花老却秋
　　讥刘秘监献佞固宠
　　白玉堂中翰墨师忍令奏牍玷涂碑向时刚道梅花累今累梅花自不知
　　题禹庙
　　云痴雨妬不相干古庙深山万木寒水土平治今几载犹聴父老说艰难
　　京邸思家
　　小楼终日戸全扃诗卷闲消客子檠城里不曽闻杜宇尚疑三月未清明
　　赋何明府爱山堂
　　终日看山终日好山不恱人人不老爱山谁识爱山心瘦竹长松兼碧草
　　皇恐滩【横浦作】
　　十八滩中第一滩舟行风顺不知艰诸生歴落诚皇恐世上何人敢犯颜
　　和姚正字用赵信庵韵题召星馆
　　朔风吹客上江西歴徧山厓与石溪野鸟不知言有祸晚窗犹自向人啼
　　和叶正父见寄
　　前生疑是老头陀却笑今生狷愤多谪向梅花岭根住禅闗参得祖师麽
　　寄友
　　瘴云未免钟仪絷夜雨应怜范叔寒尚有慈闱年九十空挥客泪落江干
　　和渔翁四絶
　　沧波万顷即良田一舸东西卧碧天髩髪如银长是醉不知生甲是何年
　　得鱼换米傍村归篷底烟生湿草炊醉倒船头呼不起斜阳捉虱有孙儿
　　收网移舟月上时西风吹浪脍鲈肥任渠官买髙声叫醉卧芦花别处矶
　　世业相承不裹头一家全在水中浮有鱼便可供沈醉休问清流与浊流
　　砚
　　色若马肝微带紫星如鹆眼更添青端方一静浑无语即是吾今座右铭
　　十六夜月
　　何处吹来笛一声长空如水浸江城中秋有月云偏妬底事今宵放得明
　　次酬陈云谷
　　书空咄咄懒题诗深媿敲门客问奇向晚小窓闲逺眺西风吹雾出秋峗
　　和建小学韵呈赵求仁使君
　　黉舎临溪静最安朋来俊少共窥斑能知格物如星秤即是程门第一闗
　　理非精妙事非粗一性空明彻万殊白髪圣人由稚子常惺惺处是工夫
　　衿佩欢迎师帅来读书种子赖栽培他年济济云霄路谁信清朝叹乏才
　　浦出西江有此名道源澄湛自天成屋头松树年多少曽识濓溪授二程
　　对月
　　三千里外无家客四十年间苦学人山隔不知云近逺秪将明月作乡亲
　　谢李叔飞惠酒
　　清谈莫疗颠危证白堕堪浇磊块胸今日得生今日福世间万事付青松
　　赠相士
　　火色鸢肩类马周南冠濩落楚江头道人莫说闲荣辱且对梅花索笑休
　　赠五星术士
　　星斗扪胸遡李袁岭梅谁问命艰难彊宫縁被孤星主合向山中守歳寒
　　用坡仙梅花十韵
　　爱梅
　　被酒闲凭茗主和恼人风动不消多月髙片影横窗上夜半无眠客奈何
　　访梅
　　山寒木落峭孤台南北常分冷暖开自笑三生如结习每来月下立苍苔
　　见梅
　　水边林表几徘徊索笑清尊不惮开秪恐对花无好句却成辜负一年来
　　探梅
　　只办茶杯与酒尊山中寒日易黄昏今年闰月迟消息枉费清宵几梦魂
　　咏梅
　　草木班中有此花暗香浮动影横斜古今陶写闲情性惟说西湖处士家
　　遇梅
　　冷淡生涯合晚开老天故遣雪频催相逢唤醒平生梦不悮山翁特地来
　　愬梅
　　清入肝脾冷入肌天机忽露两三枝为渠瘦得身如鹤诗病除非诗可医
　　拟梅
　　花事俱空叶乱飞孤标强项发枯枝溪山的皪无人问铁石心肠雪冻时
　　友梅
　　玉骨氷肌练恱轻纵教雪压色逾明太清不入尘人眼完得平生淡性情
　　赞梅
　　万卉千葩总一家木心才蠧脉皆邪山窗玉立如风宪人指为花不是花
　　寄寿二亲三首
　　万竹森森一水堂名劲逸即蓬瀛赋诗何必多工部怕与梅花共瘦生
　　荣拜花封感圣主寿杯阻莫捧亲前岭梅尚有逢春日办取斑衣聴老天
　　甘向清朝作逐臣茹蔬观草即经纶心香都在寒梅上宇宙常逢不老春
　　赋韦轩
　　人性之偏惧不知西门为此佩柔皮报巫依旧伤于急涵养工夫熟者谁




　　蒙川遗稿巻三
　　钦定四库全书
　　蒙川遗稿卷四
　　宋　刘黻　撰
　　赋
　　明堂赋
　　淳祐五禩季秋中辛朝家藏禋遹骏宁考肇陟严配圣孝通幽百神效灵金景开祥上帝宴飨允乎休哉雁山刘黻瞻礼容而拜稽曰古圣王之建明堂顺时荅贶尊祖敬宗不防其始厥后乃以黄琮鸱尾铁鷟金龙而耀美观抑末矣于穆我皇先尊故典不侈不啬钦兹一忱以令执事神人洽和厥应如响然植木者必根演流者必源隆家国定社稷必建太子乃今严父之侑虽陟中储之位尚虚宁不孤在天之灵故作明堂赋其辞曰皇鉴哀于下民兮属万物之最灵羣爪力而争分兮赖上圣而始宁领天牧而巍处兮匪生杀之我私庸典礼以崇本兮钦后皇而藏祠按世室与重屋兮制上圆而下方皇帝名以昆仑兮虚四壁而八窗考工记之纪周兮犹古意之是将公玉带之绘古兮乃浮辞之铺张粤我宋之拓兴兮起百废而具新迨皇祐之搜典兮遵明堂而告神即大庆而藏禋兮剖礼义之纷纭分五室以定制兮揆季商而用辛陟祖考以严侑兮务尊尊而亲亲申景铄以开后兮巩皇图而四维儵阳九之中厄兮缅禾黍而含悲洎驻跸于钱塘兮赖火徳之载燃思陵原之凄凉兮渠湖山之燕安于我皇之仁圣兮心临渊而履氷灼元奸而逺迹兮辟众正而通灵陟文考以祈报兮假帝飨以孝思分礼官以执事兮申敬斋以自持先夕宿于太庙兮遂严更而警愓俨天仗之夙戒兮戴平帻而平从列虎贲之万骑兮罗剑防之百重燎夹道而烛光兮恍衔璧之焜煌迅羽毛之扫电兮耀游缨之拂天被编庐以帟幕兮迤雌霓之连蜷羣貂珰之疾骤兮奉奔走而侁侁聨铁骏之鏦鏦兮森卤簿之鳞鳞崇供御之旉纷兮载黻班而増华整班而尽衢兮皆安徐而不哗展蝉冠之前驱兮导玉辂之巍巍宪越席之榘制兮错夜光之陆离齐六马而锡鸾兮驾三辰之旂旂端龙颜而中御兮承玉立而执绥遵皇道而入闉兮诣复门以储精被法服以眡事兮奏韶夏以迎牲用陶匏以昭俭兮奉灌爵以荐馨陈鼎俎之在列兮罗鼓钟之在庭皓星月之交辉兮息宇宙之纎尘和神人以交妥兮鉴凄怆与蒿焄嗟潜灵之遄迈兮仰云汉之昭回东方之啓晓兮肆阍阖而宏开蔚皇仪之壮观兮临丽正之崇台目中夏之布徳兮普万姓以覃恩飞金鸡而衔赦兮滃拜稽之如云采童謡之载路兮美积庆之深源愿河海而清宴兮荷天子以万年重曰藏事兮秋禋潜妥兮三灵顾禖韣兮祈祥眇匕鬯兮孰凭聿追考兮在兹曷悠悠兮储英筑室兮肯堂螽斯兮绳绳倘资善兮宏开奠宗祏兮以宁宅哲人兮俾辅垂无疆兮太平
　　遂志赋【横浦作】
　　繄苍灵之秉权兮庸付我以识知抱静朴而冥思兮相在室而勿欺唯曰忠与孝兮一方寸之所囿渠敢自蔽兮随吾生之卤莽【音姆】纷媚道之波流兮滋皇路之昼迷志茍不卓兮守随以隳繇混身于圜海兮等菁莪之茂育与相国为始终兮忍见危而弗告固知言则贾祸兮森溪弩之射影奈蕴此孤狷兮若嫠妇不恤纬之耿耿顾禀姿其钝懦兮惴惴焉挈瓶之守叫阊阖以排云兮曷其不效乎殿马之后誓图报于宗社兮虽节解其靡悔矧从谏如转圜兮可诱以拒而自外首沥辞于淳亥之闰朔兮指御史垓之贯盈复吁忱于寳寅之禋霁兮谏疑谒于孤山之黄庭幸天王咸嘉纳兮徳汗简而流馨奈邪枿之仇视兮唯恐无罅之可乗乃参防乎丙辰絫三学之多言遂萋斐以成锦兮炽党祸之株连赫赫威焰兮裂石汹汹怒涛兮拍天我思羲虞以抵汉唐兮胎理乱以多涂贯万古而不与上下兮唯贞之不可诬彼云气出没于太虚兮凡变态之故也炳日月星汉之垂象兮正自莫掩其素也仰吾皇如尧舜兮谤有木而谏有鼓且施磬设鼗以来箴兮肩夏禹而轶周武有君如此兮臣敢负奈誉阿毁墨兮日驾言以激雷霆之怒此贾谊之謇直兮不免于谪长沙灵均之抗愤兮不得不沈汨罗梦彭咸兮情靡他问詹尹兮卜若何倚正信以为杖兮歴﨑岖返虚白以内镜兮烛危疑攀太华而整缨兮日未晞擥芳草而酣睡兮安其栖盼白云兮不可知杳黄耳兮音迟迟逺莫逺于倚门兮孰慰所思乐莫乐于膝下兮宁辞于痴师元城之制欲兮惟烟雾是御仰无垢之苦心兮媿双趺之不吾趾挹濓溪之函丈兮防宇宙之春意曷以遂志兮藜藿味
　　梅花赋
　　览赋形于宇内兮粲羣植之敷纷何众先而独后兮曰此花其有闻均受气以立命兮本万古之一春不竞时以媚俗兮故宁歴落乎歳寒繇混沌之凿开兮凡造化之几新持狷介以为守兮曽坎防之为屯夫岂不能效成蹊之无言兮与红叶以相奢而固栖栖于寂寞之乡兮如旅人莫知其所家缅藐姑之雅洁兮映白璧其奚瑕蹇偓佺之萧散兮跨苍虬之在阿非凡心之内贼兮则嫉口之外魔摈庾岭以俾艾兮恋孤山以兴嗟顾冥雾之漫漫兮觊皎日之昭昭遇傅筑之爱其实兮以商羮而见招叹湘累以节终兮何独不盻我以离骚班孤竹之二子兮臭味与之而相投笑商山之四老兮乃眷眷于木奴之遭逊僻于嗜兮匪吴匪敖逋工于咏兮南北之峯与髙惟穷而固兮达亦如之以暖而耀兮遇寒已披兰不为无人而不芳兮诚不愠于不知彼荃之化为茅兮已矣乎其焉悲抱道而独兮歴变勿疑付荣枯于天分兮孰速孰迟信凌氷厉雪兮真吾规
　　感时赋【居寳界作时年四十有三】
　　余受衷于元造兮视前哲而莫追年冉冉以告去兮媿蝗粟而増悲颜青春而逝兮全歳之时跖华颠而袤兮有腼婴儿顾阳背而隂腹兮讵佚我以躯务则古以矩今兮信或者其庶几世具圣而嫉贤兮于摈弃而则宜隘八极于一牖兮盼同胞其可危智藏于拙兮鉴刳肠之敛华就质兮悟耀美之牺入此室处兮明月照裾出以观山兮清风相期任是非之倒植兮暗室勿欺纵轩轾之乗承兮莫之与随探彖象于酬酢兮试风雅兮舒徐思无邪而徳有邻兮亘宇宙而奚疑势合则聚兮气散则离物有澌尽兮理无际涯骛余生于莫知底止兮亦秪以疲玩深趣于欲罢不能兮谁实使之时不可以再得毋待暮兮西嵫
　　操
　　横浦操
　　山峩兮水泚地鳞鳞兮岭之阯睠林木兮多焦盼美人兮曷处矩古兮碍今行植兮毁深岂不能喑喑兮与时浮沈奈抱此蹇蹇兮若膏肓其不可鍼横浦兮幽絶梅贞兮兰洁蜂蝶逺兮一气冽烈宇宙皎兮明月
　　赞
　　诸葛武侯赞
　　卧南阳吟梁父不吴不魏事先主开诚布公集思广益而经纶如是唯有所不为而后可大有为宜出师一表与伊训相表里鱼腹沙碛庙前古柏诚斯形形斯着
　　四先生像赞
　　晦庵朱文公
　　天振斯文紫阳木铎博详反约是继絶学日月昭炳揭之以行闲居野服身屈道亨
　　南轩张宣公
　　玉质金相卓尔良贵有鉴在心明利与义大原斯阐维世之模表里不贰皇皇圣途
　　东莱吕成公
　　探微极深经纬万象不显其杰沈潜直养体立同着惟和且平甘雨润泽古井渊渟
　　象山陆文安公
　　卓学迈伦居超径诣观我灵以烛来世展矣君子克广厥居澄然自得春风咏归
　　铭
　　砚铭
　　斯石曰端表里润温羣居与游孰识所存闇然弗耀主静力到以则我躬胡不慥慥
　　镜铭
　　不偏不党一照万古予乃祸心而枯槁是怒曷其不内观兮莹彻太虚之府
　　墓志铭
　　故友林道初察推墓志铭
　　儒有以义为质以学为藩置此身于规矩中而不获竟其用于世是必有囿于教者非天意也公讳公一姓林氏字道初始祖自闽徙居温之乐成曽祖世定祖守谦父标从温之陈先生游潜心笃行以儒闻于乡公其长子也方髫丱时已俨若成人不妄言笑不轻交友好读书经传子史歴览精研与意防辄笔之凡有闗于脩齐平治之大者寤寐不防乡达诸老每见器敬谓他日能以文行自植必子也年二十一与计偕试南宫不第益肆其力于学端静介特得伊洛考亭旨趣最深伸纸论事动数千言大较如行云流水而毕根诸理开庆己未登进士第廷对有奇伟气本裒然魁天下防奸相丁大全党其私易置第二当时謡语云惟有林公一个公廷绅抗疏尝援及之初授文林郎兴国军判官时北兵瞰江势汹汹公叹曰小人之召外患如此哉吾方筮仕不幸道梗不得同王事块坐山林于时奚补改授信州察推官郡号多讼郡侯亷公明确事无大小悉以委公公则两造在庭折以片言辄得其平而去虽气力者持之不为回挠食少事多志于及物虽疲瘠不惮台绅应诏交荐如端明陈公昉司业翁公合正言倪公普具以公行义政事奏之君衡文鄱阳得名士居多学者兴起愿受业戸外屦满公不能拒也留鄱阳垂三载诏除宗学谕遽以疾终于官囊无一钱衣衾亦不具郡侯寺丞冯公梦得哀之捐俸以给同寮及乡寓公郡士友皆相率致赙且合辞请于郡欲与公照第一人恩数祈于朝若军若民闻公之死巷哭路泣军人列状各预借月粮以助公归榇之费郡侯异之曰察推何以得此于汝曰状元不要钱尔遂榜通衢以励风俗公孝友纯实严是非邪正之辨自守如处子所至以先正警训为终身程督尝澄然默坐脱遇事当质弗明弗措也嗟夫以公之心之学之行天固相之而不以寿何哉是可以数观矣所谓伯淳无福天下人无福得不于公重有感焉公生于丁丑八月二十一日卒于癸亥十月十六日先娶管氏继黄氏男二彦登韶翁孙一巩以丙寅十月乙酉葬于峡门山之南原有録览十二册论语类五册本朝事实十册杂文诗稿手稿各二十巻侄太学生一龙与其孤致书请铭于国子正字刘某某于公素交也居同乡学同方铭其敢辞铭曰名防于实兮行纯道为数制兮屯且仁孰谓公啬兮视后人
　　母昌元郡太夫人解氏墓志
　　先母讳道宁姓解氏瑞安府乐清人父好古娶王氏解与刘世为婣且邻先母以慈惠静勤归吾父性强记不诵即通吾父乐宾尚义每不靳簮珥以成吾父志与吾舅士龙最友爱谓家贫非所患有子读书乃兴家之本勉吾舅各课子严甚弗假辞色黻遂偕舅之子白于庚戌榜补太学以壬戌榜俱繇舎选擢奉常第先母封孺人暨召试馆职除正字迁校书郎兼枢密院编脩官遇郊礼封安人壬申试吏部侍郎陞侍读封太令人甲戌典贡举试吏部尚书封太淑人先母不妄言笑虽甚喜怒不形于色当黻罹丙辰言祸谪庾岭曰为臣死忠以直被贬分也及己未理皇下哀痛诏有旨津遣归其乡拜膝下泣曰汝毋忘国恩惟识不类流俗故处穷达曽不动其心视黻登言路领制阃陞从槖若固有之每思归故里谓与隣里骨肉聚首有真乐爵禄过分非吾欲也黻累丐祠归养先帝谕留愈力不克遂而先母病矣甲戌六月十七日卒于从官宅年八十有四先帝闻而哀之特赠银绢三百疋两宰执侍从以至学校之士俱遣奠酹奉轝东归行道之人靡不叹嗟以明年正月二十五日丁酉权殡于寳林新坟之左新坟先母寿穴也以冢法未利改卜尚有待男三人长黻朝请郎试吏部尚书兼工部尚书兼中书舎人兼脩玉牒官兼侍读乐清县开国男食邑三百戸次应奎承奉郎监髙邮军富安广储仓兼淮南东路安抚大使司准遣继叔寳章阁待制新知福州兼福建路安抚使良贵后少璧国子进士女适进士陈继之男孙洙源承奉郎女孙芽女许适承奉郎新监福州【阙】　镇兼盐仓戴仝寿次招弟引弟得弟涯女黻未克裒次行实求当代铭笔以垂不朽谨摭世系歴封大槩泣血百拜书而纳诸坎
　　从姑刘氏墓志
　　乐成之东有苏奥刘氏墓余从姑所营以归其祖父者也山融水纡抔土岿存虽非马鬛封之谓然孝义所积将草木有徳色从姑生而终鲜备歴间闗凡两适乡之士曰张曰林俱蚤死乏嗣皆命为之后者曽莫克负荷所生仅一女择配而妻进士郑珍每自慰曰吾数奇才赖此尔从姑聪慧敏庄笃孝笃义家屡空能以苦约自殖惟念祖父久在殡所畟不忘或与言则涕然谓有亲未葬有生犹无生得卜苏奥之原仍先陇也鬻簮珥触寒暑必诚必信获遂终事里之人咸异义之春濡秋凛松柏郁郁世之为男子者眂其亲之未得所藏鲜衣媺食恬不加之意其于吾从姑之识何相去万万哉从姑喜茹蔬嗜佛好脩年六十有三不幸亡矣人莫不以伯道无儿哀之乃有壻敦亲亲之义不惮劳勚而以吾从姑祔祖父之茔且治田以相莲社合刘氏祖父墓祠焉嗟夫孝天性也亦人道也一性之感往者树来者芽余既多从姑之性之道又多郑君夫妇能于所性而加厚之刘氏自今以道义着矣是陶风俗之一机也以咸淳六年闰月二十五日辛酉卜窆曽祖安仁祖大年父康民余与从姑同曽祖云侄奉议郎除集英殿脩撰知庆元府主管沿海制置使司公事某志














　　防川遗稿巻四
