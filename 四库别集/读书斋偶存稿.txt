　　钦定四库全书　　　　　集部七
　　读书斋偶存稿　　　　　别集类六　【国朝】提要
　　【臣】等谨案读书斋偶存稿四巻
　　国朝叶方蔼撰方蔼字子吉号讱庵昆山人顺治己亥进士第三人及第官至翰林院学士兼礼部侍郎加本部尚书衘卒諡文敏方蔼释褐后即以文章受知
　　世祖章皇帝数称道其学问方蔼授学士述怀诗所云敢道齐贤留异日屡称苏轼是奇才者是也后复防
　　圣祖仁皇帝召入南书房与张英等同预
　　内直矢音赓唱拜手飏言歌咏升平遭逢盛际其诗亦进而益上未遇时尝着有斋集得第后遂置不复存此本皆在朝及告归时所作不分体不编年疑方蔼所自选辑故篇什虽少而已足尽其佳胜矣王原称方蔼以诗文为已任诗宗苏陆文宗眉山生平服膺王士祯之诗汪琬之文实兼有二家之长云云今是稿不及杂文而诗则诸体具备核其格律大都风神俊逸清丽芊绵虽未及士祯之秀骨天成而和雅舂容其清才正未可及在
　　国初诸名家中实可参置一席焉乾隆四十六年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀






　　钦定四库全书
　　读书斋偶存稿巻一
　　礼部尚书衔叶方蔼撰
　　西域贡师子行
　　皇帝御寓十七载化东渐海西流沙欵关重译走万里梯高航险轻舟车都人讙謼贡兽至隘道毂击肩争摩臣时槖笔侍丹禁但听传説相咨嗟喙多音杂语非一尽惊异物声呀呀雄筋附骨太碨礧拳毛垂体何鬖髿爪利千钩积沉铁眦翻百炬凌頳霞哮呼恍疑撼山岳蹴踏直恐堙江河谲怪不数夏鼎勒瓌诡足使山经夸小臣闻此内思省吾
　　君声教诚无涯
　　圣朝讵贵难得物逺人输荩良可嘉西旅之獒越裳雉盛世岂必遮荒遐
　　皇心毋乃欲柔逺区区一兽宁足多
　　勅付虞官掌刍秣隶之熊馆与虎衙臣退又伏考图记此物实禀金行奢在上星精应太白譬诸于器为莫邪山林所至百兽伏亦如王国有爪牙刚劲端可作士气古人所以轼怒蛙况乃
　　圣主正垂拱能变犷戾皆中和大开明堂辑羣瑞侯尉何异共一家雕题凿齿尽来防进琛贡賮纷如麻此物亦同百兽舞驺虞麟趾奚争差小臣再拜复献赋敢笑虞监无才华
　　康熈十七年闰三月二十八日
　　皇上亲洒宸翰颁赐从臣各两幅臣方蔼获与焉主恩臣遇千载一时恭赋七言二章以纪遭逢之盛龙牋两幅日星凝
　　帝语传颁肃拜兴直向仓轩披奥窔俯看羲献总云仍一波欲挽千钧弩三折真垂万嵗藤知是化工名莫得掞天测海媿无能
　　墨池春暖涨恩波晓日光先上馺娑自幸身频沾雨露忽惊影欲傍星河宠同题署知还倍【宋太宗皇帝为翰林承旨苏易简题玉堂之署四字以臣方之所叨】
　　【圣赐为多】荣比登牀较更多【唐臣刘洎登太宗皇帝御牀求赐书法以臣方之所沭圣恩尤厚】永与儒臣增盛事千秋青简待编摩
　　八月六日于神武门
　　睗观西洋进贡师子
　　神物何时降海涯逺随贡使出流沙思瞻化日依灵囿欲薾浮云驾鼓车百兽舞中看独异万年图上见曽賖【宋人万年瑞应图后世多橅之所画异兽形极多未若今所见之威神也】承
　　恩窃纪来庭盛乐府惭无好句夸
　　八月十八日防
　　恩赐观
　　御制诗集恭纪十六韵
　　唐德文思首虞徽濬哲名负图龙出字吹律凤谐声吾后尤天纵皇王总莫京礼园时啸咏书圃复峥嵘散藻星云竝镂章绮绣成六经同黼黻五典比篪笙民物纡宸虑山川入
　　睿情片言蘓万象一气宥羣生
　　特勅教披览
　　温纶更叠并捧来霞的烁拜起日光明彩识金符绚音聆玉琯清愚瞢飒开爽躁竞忽和平戴斗神常竦瞻霄体欲轻几人沾异数毕世沐殊荣管益知穹大蠡惟见海盈端如闻广乐七日寤还惊
　　五月三十日进讲毕
　　皇上天语慰勉赐讲臣
　　御笔各二幅元臣赵孟頫书不自弃文石刻一册方蔼侍讲未久叨预兹赐感恩慙报仄难名恭赋志盛兼呈説岩梦敦澹人诸公
　　禁苑追陪二十春向来名迹最情亲承恩屡许同前席拜赐犹能接后尘玉陛从容鱼贯入文茵分列鴈行陈常思郑重
　　君王意共誓丹诚拱北辰
　　恭和
　　圣制题御廏絶句
　　十二闲开御道旁龙鬐凤臆宛交翔一从
　　天语亲题后世上方知有骕骦
　　恭和
　　圣制赐内大臣辅国将军俄启絶句
　　双飞一箭堕秋风繁弱犹弯旧赐弓
　　天子正歌貍首待将军不数虎头雄
　　恭和
　　圣制大将军奏至元凶陨毙贼党溃散
　　勅谕诸将帅分道进勦以安集斯民毋为贼众所侵其
　　有归命者用心抚辑毋负朝廷至意
　　已正天诛待
　　后来
　　皇恩一面网还开即看洱海垂櫜入直向澜江洗甲廻
　　八月二十日
　　召见懋勤殿奉
　　命赋经筵诗
　　延英别殿集簪裾
　　圣主亲临问道初稽古思陈金镜录文时展石渠书一元苞衍应无外半部经纶自有余【是日讲臣进讲周易论语二书】多愧小儒逢
　　盛典欲赓访落恨才疎
　　防拜翰林学士之
　　命感
　　恩述懐四首
　　袐殿朝趋晓钟七年
　　经幄许从容昼三接处
　　恩偏厚官九迁时愧更重【康熙十二年五月以翰林院编修充讲官十四年三月升国子监司业五月升翰林院侍讲仍充讲官十五年正月升左春坊左庶子兼侍读五年升翰林院侍讲学士十六年四月转侍读学士十七年七月充　经筵讲官十二月遂有此　　命】
　　御笔屡教瞻翥凤
　　衮衣频得傍升龙平生稽古思尧舜何幸
　　彤墀咫尺逢
　　颛愚讵敢忘抒忠捧土何能益岱嵩
　　圣徳已周三极溥
　　王言长并六经崇宵看奎聚占乾象晨检书籖识帝鸿縻禄祗羞无寸补空余履迹玷
　　璇穹
　　麻衣席帽满尘埃亲荷
　　先皇衅沐来敢道齐贤留异日屡称苏轼是竒才【戊戌春充贡士入都　　　先皇帝召见亲试列名第八已亥春再试列第一八月举南宫九月传胪日　　　亲谕朕知汝久特拔汝为一甲进士又数对臣下称道其文章】身离牛口惊还在梦挽龙髯恨不回今遇我
　　君重拂拭孤桐果否爨余材
　　柯亭刘井昔贤情【明代学士柯潜于院中搆一亭学士刘定之于亭傍浚一井二人皆有贤名其遗迹至今仰之】异代风流忆老成龊龊可能追徃彦悠悠多恐负浮名质文尚欲陈三代礼乐终应俟两生闻道济川才不乏髙冈翽羽聴长鸣【时方奉　　防征聘海内博闻之士云集　阙下故云】
　　赐鱼恭纪
　　太液波涵晓日明锦鳞出水浪纹轻曽经在沼娱宸览忽许充庖荷
　　圣情斫处银刀光错落盛来玉盌雪纵横频扪馋腹沾恩重却愧非贤负鼎烹
　　赐文雉恭纪
　　云防髙张
　　帝道隆颁禽义取羽毛丰昔年陈寳徒虚语今日君王自获雄
　　五色离披坠马前俄欣登爼味芳鲜分甘共贺文明瑞不数安仁射雉篇
　　越裳纵堪驯不畜珍禽自
　　圣神要使在廷思耿介特传
　　天语赐词臣
　　惊看翚彩出
　　仙庖为掺盐梅济泰交筯幸沾真雨露何须还筮鼎三爻
　　温泉恭纪
　　何来瑶窦溅珠新皎洁琉璃莹絶尘灵液滙成千顷碧天波散作万家春
　　千里浑河水欲冰寒流此日更清澄应縁地脉偏深厚王气如龙拱
　　孝陵
　　融融湑湑是琼浆
　　圣母同称万夀觞解道
　　天心多福应须知水徳本灵长
　　神泉脉脉流仙都直欲置身游此中
　　圣泽深无际汪濊端能润九州
　　凝成甘露拂薫风喷薄还应万古同缥缈源通霄汉上絪緼人在太和中
　　阳春早已遍郊坰温润还堪騐水经
　　圣主不须黄竹咏微臣殊愧醴泉铭
　　癸丑侍宴瀛台泛舟赏荷应
　　制
　　凤辇凌晨出龙旂夹道陈雨师才洒路风伯更清尘九陌
　　恩光遍千门淑气新万人扶杖看
　　天子肃嘉賔
　　夏后璿台上周王瑶水前何如逢
　　圣主开宴集羣贤云壑冥丹地冠簮俨列仙千秋传盛事光耀史臣编
　　御座霞为幄花林玉作台更无凡迹到只许近臣来晬穆依
　　天表恩荣浃上台太平欣正永长日得追陪
　　诏许僊舟泛人行一镜中象将河汉接气与斗牛通荇藻翻轻影鳬鹥接逺空朝宗皆到海心共百川同光风动水际异采发华滋翠盖亭亭立红衣冉冉时卑枝低骇鬛宻叶暗巢龟微物生多幸终年荷
　　圣私
　　泰始骈花见元嘉合干生昔人闻艳羡此日睹芬荣美景纡
　　皇览佳辰鬯
　　睿情迎颷前复却应是恋霓旌
　　台鼎罗庖膳中人献酒浆兼珍
　　宸泽沛温语
　　帝情长北斗临尧陛南薰拂舜裳还应歌既醉一为答君王
　　饮出仙盘露餐分
　　内殿冰清讴聴緑水美防就苍藤坐许移前席车容托后乘熊彲今不少谁与梦相应
　　皥皥人归化欣欣物遂初
　　瑶堦争拾菓玉洞竞探书驯狎冈鸣鹿纷披藻跃鱼愿将式食意普被万方余
　　先帝昔召见微臣拜
　　冕旒【臣昔丁酉嵗充江南贡士至京师防　　　世祖皇帝召见试瀛台赋于稠人中拔置第一】今来还槖笔复得奉
　　宸游术浅慙无补
　　恩深憾莫酬此心同沼卉嵗嵗绕瀛洲
　　拟应制
　　尧日昭千古虞风洽九州山川争献瑞河洛共陈畴絶域妖氛洗邉庭猎火收七旬宣至徳六月壮猷玉弩干灵震璇枢庙筭周受降先筑堑定逺不须侯大度惟容众神功定遏刘自能驯虎豹多事奋貔貅苜蓿将花献瑚作树投归心随马首拜手列螭头曙晓开阊阖天髙识冕旒朱鳬穷异域白道达遐陬榆塞看飞鴈桃林好放牛羽书沙海絶烽戍玉闗休共仰车书逺还看礼乐修九功歌凤管七徳舞龙斿星届轩台外风随禹甸流百年销反侧万国效共球士享承平乐人从大化游鹓班垂缙笏虎旅脱呉钩极拱辰偏焕云开气欲浮升文绵寳厯戢武固金瓯遥识千山净应知百禄遒丈章思报国弭笔上歌讴
　　咏史二首
　　王阳忼慨士谈经琅邪东一朝徴赴阙被服何雍容上书陈至治责难首君躬意欲兴礼乐再还三代风天子览书笑迂阔哉是翁道高不偶俗丑正众所同公卿莫推挽淹卧伏丘中惟有弹冠者千秋忆贡公
　　吾思作仆射不如饮酒乐渠岂不爱官难免中心怍世固哂吾愚吾亦苦世窄便令希韦脂终然成枘凿常恐十州铁不能铸一错以兹凛失蹈若履春冰薄望古邈兴嗟素懐庶可托
　　宿通州水月庵故人朱锡鬯客龚使君所怅不得见寄以是诗
　　明月如积雪招提悄无人朗然入懐抱鉴吾须眉真徘徊檐宇下脉脉谁相亲故人朱夫子闻居此城闉入幕称上客不数郗嘉宾吾恨别来濶郁结苦未申径欲披其帷又畏桓公嗔相思但搔首一夕素髪新题诗倘君见知吾欵欵因皇都淑气早风光漾新春吾庐虽百无榻尚悬梁尘况复酒家姥近移住西邻珍珠滴槽红入口味尤醇君车无四角疾来莫逡巡解榻賖邻酒疑义共评论
　　送宋员外之贑州
　　急霰中宵零征客侵晨发如何行役期恰値苦寒月王事有严程讵敢惜离别马毛缩短猬去踏坚冰裂稍喜前路稳从容理舟楫鼔柁乘江流春潮正层叠防州古名郡维南控百越章贡二水汇环抱形如玦商旅喜君至懽噪迎使节此方我夙歴风土足怡悦近闻兵火靖三户颇宁帖郁孤有高台披襟甚轩豁灌侯旧筑城遗趾亦突兀直北眺中原青天露一髪却愁轸故交逺思难抑遏手折庾岭花目断燕山雪
　　上冯相国二十四韵
　　列郡青齐大东连万里津地钟星斗异帝赉股肱新仪凤鸣岐岭非熊猎渭滨乘时逢
　　圣代翊运赖斯人早应金瓯卜旋闻玉铉陈紫宸扶日月黄阁掌丝纶变理三公贵都俞一德亲恩波天浩荡风采岳嶙峋袖拂祥烟细笺题
　　御墨频小心常翼翼大议必谆谆巩固思磐石绸缪在徙薪长庚光独旦霖雨泽皆春吐握招多士休容识个臣宅师襄
　　黼扆賛化补鸿钧行使横戈偃将令比屋淳清名传饮蘖正色厉垂绅燕许文章并防龙事业均志长縁报国髪短为忧民听律知佳节悬弧及令辰尚方颁翠釡别墅防朱轮偃盖松逾茂修翎鹤更驯吹嘘慙寸卉游泳托纎鳞靡禄曾无补抠衣幸有因惟应颂平格翘首仰高旻
　　苍水移寓戏讯三首
　　人生非蜗牛安能行戴屋看君席未暖旅舍已屡卜六月黄尘飞炎天正三伏一马逐二童情思何毣毣先生本胜流行李亦不俗摒当旧琴弦提携破衣簏瓶虀与瓮酱饥时佐充腹防夷盛余沥尚可葛巾漉此外无长物担荷一夫足只愁吟巻富盈箱复累轴凢牛压弗胜须覔千斤犊
　　新舍何所有君言有驴鸣昼愁聒耳聋夜苦侵梦惊有如众楚咻鴂舌无时停如何王武子爱之比琴笙子荆亦佳士作意肖其声乃知世所尚美丑讵敢争千秋韩陵石砺角今已平
　　便便十围腹昻昻七尺躯先生伟衣冠胡为来此居欠伸欲打头容膝略无余来往路旁子驻马皆踟蹰朝多贤公卿风雷化呵嘘曷不早荐士孰若先生如立之在阊阖高咏陈黄虞渠渠夏屋内岂不承权舆惟吾为君谋彼非良图世路苦偪侧公门讵坦途先生有心胸先生有眉须奚舍吾嚬笑强随众步趋此室诚已卑俯仰任巻舒入无妻子谪出无长官拘糟糠茍不忧曲肱梦蘧蘧君王虽有问莫奏东封书
　　苍水过寓招阮亭骏孙同饮前一日得细林山人书【限个字】
　　侵晨干雀声喧呼儿言今日高轩过吾居此庐近两载门前客来有防个董侯落拓偏好吾屐齿刚冲苔靣破空梁一榻悬已久为君拂拭留君坐急呼东隣彭与王共斟浊醪慰轗轲自从都城十日霖车轮摧折马蹄涴眼看沧海便横流谁能手障狂澜那书生未暇忧人国关情桂玉愁寒饿今夕何夕把盏望屋角斜挂明星大尔曹雄辩复衮衮顿令惊听失慵惰昨朝接得细林书怪吾虚名被网罗譬如北斗不可挹譬如南箕不可廿年游宦百无成团团空似驴逐磨田园芜尽只不归山灵有知宁免唾以兹孤懐忽触拨乡心半夜难抑挫天明朝簮真可脱那惜冲泥整鞍防劝君对酒且为欢此庐岂我能长卧却愁公等再来时高歌击筑何人和
　　附录董俞作
　　玉堂故人折简招彭王二妙聨辔过冰瓯冷侵果鲜兰醖香透黄封破何来青衫一腐儒脱帽啣杯据上坐自怜潦倒走风尘偶憩燕市解鞍防荆高死后剑客稀谁能击筑杂哀些相逢旧好三太息生也形神顿摧挫丁年意气盛莫当昔何其强今何愞自从举世憎文笔哦吚辄遭贵游唾逢掖固知非俊物屠贩居然号竒货奚为白首不追悔诗人例应获穷饿眼前劝尔尽一尊仰视檐角星斗大王子郎署宦不逹彭郎禄位亦轗轲学士萧散江湖情清吟抱膝愁无那小臣忝备頋问列大事诸公克负荷生平痼疾烟霞深南望云山隔紫逻因兹闲话九峯游九峯主人同唱和此子落拓谢浮名廿年高拥白云卧遥思幽筑青山巅梅花千树竹万个篛笠荷衣世外装饲鱼调鹤闲居课言罢知君少宦情仙骨肯教繁华涴贱子无端京洛游自笑筋力干谒惰明日拂衣归去来一犂春雨耕黄稬
　　附録王士祯作
　　长安风尘日堀堁扇障不能衣苦涴天官昨占月离毕十日愁霖足高卧高车大马诸贵人今雨萧条谁肯过玉峯学士数相见打门不辞泥没髁今朝置酒招吾饮黄雀披绵蜻鲊剉百杯以后呼酪奴白绢斜封朱印破天下健者今董公富贵浮云轻涕唾彭郎未奉一囊粟路鬼揶揄甘冻饿抱膝谁信比管乐高论依然溯卿轲世情莫问牢石邪女子犹知伯休那酒酣岸帻忽大笑吾曹蚕丝自纒裹青山一髪江南路雨笠烟蓑有几个细林主人老躭隐枕上九峯青错磨渔樵近局不争席复有名僧伴高座空山水流花更开不识都门送临贺吾生未睹细林面闻君快语殊已瘅【已瘅见山海经】当年吾作万里游剑阁西风听铃防凌霄九峯悔轻别筋驽肉缓四体惰他年但乞五湖长才话莼鲈口先哆未须木石笑呉儿小海歌时吾当和
　　附録彭孙遹作
　　经年未乞一囊粟侏儒饱死东方饿朝来庭叶忽坐飞感此茫茫意摧挫出门四頋安所之短驴踯躅蚁行磨东呉故人数见招容我高斋时一过蝉聨清话每向夕羇思消除旅顔破长安麯米擅高价斗酒青钱三百个西隣贳得命杯鎗轩脍堆盘细劖剉高歌不叹食无鱼邾莒餐如齐鲁大王郎最有箕颍情珠玉缤纷生咳唾董生本是疎狂人白社相寻能唱和吟懐俊快鹰得霜饮态清妍梨饤坐停杯更话细林游逃名有客耽高卧葛帔绡巾尠俗縁横琴散帙留清课翠微长任白云封青山肯受黄尘涴只今天地未休兵湖海风波日掀簸衮衮京华多贵游出入承明奉朝贺扫除祸乱还太平勉在羣公相担荷吾今瓠落无所容万事生平尽慵惰一官刺促复何有驽马犹然恋豆莝闻君此语发狂喜顿令身世忘坎坷逝当长往老此中秋风羇宦谁能那
　　苍水以答阮亭四诗见示意似夸其捷者戏柬二首
　　董生潇洒似青莲斗酒挥毫满百篇举世尽惊又手捷何人能学捧心妍不愁吟苦须防秃实恐书多腕怕穿便欲把君诗过日闲来搔首问高天
　　王郎狎主齐盟久常笑南风不竞无海内敦盘皆下拜惟公鞭弭欲争驱鸡鸣亲秉钟錞铎马首羣惊墨火荼漫谓诸侯已服晋黄池今日歃先吴
　　清明最后一日同人集东山书屋分体赋诗吊宋刘龙洲先生遗墓拈得七言古席上漫成
　　龙洲先生布衣耳忧时痛哭陈天阙志图匡复计不就登楼感赋悲心骨偶依故人驻此土一时酬唱称竒絶老死不归留藳葬诗魂长卧东山窟昔吾高曾慕遗躅一抔重为新碑碣【碑文系先宗伯所撰】吊古非徒事胜游【吾邑旧有吊古会】风流不使轻湮没年来往事痛销沉碑埋蔓草多残缺羊豕谁禁白昼游鸺鹠呌落三更月血食何曽废夏畦先生墓下偏萧瑟诗巻长留败簏中姓名枉被途人説今日羣将鸡酒陈九原定不嫌唐突俯仰兴衰意惘然遥遥暮霭连天末
　　题故人画鹤
　　鹤兮鹤兮女不如鹄之苍乌之黒日溷尘埃人不识又不能鹜同食鸡同栖昂藏特立安所依是中风景何其殊别老松百围峭壁千折羡女独来还独往惟见烟明与水濶朝随羽客去依约到十洲暮逐孤云还相伴宿丹丘卫国之轩女不慕呉王之市女不游山人昔年住山中一饮一啄与鹤同山人出山今几载梦里时时鹤唳在见君画还沉吟蕙帐空兮怨复怨萝壑阅兮深复深长鸣欲吸三危露侧望真含万里心此身已苦羁网久明日拂衣亦何有君应骑鹤三山头待吾东归一携手摩挲铜狄两咨嗟城郭人民如昨否
　　读阮亭蜀道集作
　　巴蜀地形天下无西控关陇东荆巫自从秦人始开凿疆与上国通舟车古来奸雄盗名字其间窟穴逋天诛行子估客试一过往往霜雪生头颅王郎学王尊不肯为王阳一朝叱驭去万里单车长两川人士舒颈立麻衣夹道如堵墙王郎奋髯吟一声上掩奎壁无光芒下视乡人渊云辈汗流疾走走且僵江山物产百难状一一揽取归奚囊王郎去后人事改战鼔南来动滇海逆臣片纸持入蜀百城望风先瓦解居民大半化狐豺井邑俄然成废垒谯周子弟作俘囚诸葛祠茔供樵采前年官军收广元螘贼釜底同游魂何人逗遛师不进时乎一失难再论坐令凶竖复坚壁士无宿饱艰留屯军旋草草复不戒犀兕之弃同垝垣病中闻此捶胸臆国家岂遂忘三尺
　　朝廷寛大固有体姑息或恐非长策井络天彭蔓草深防时再睹使星临可怜蜀道真天上空向王郎句重寻
　　九日直
　　南书房同説梦敦澹人诸公限韵二首
　　禁里秋光似水澄校书终日对良朋
　　恩深共拥三重席【戴凭与诸儒论经夺席数十重帝厚遇凭坐为设三重席】寒近先思半臂绫【宋子景修史天寒着紫绫半臂】暮齿自羞识路马【予齿最衰而无知故以自况】俊才真羡得霜鹰【蘓味道与王无竞同直蘓才俊目为九月得霜鹰举以况诸公】相看诗兴谁偏健尽让蝥弧及早登【诸公诗皆就予独未成】
　　大官法馔笑时叨【唐宋九日赐侍臣法酒綉糕予辈则日叨大官之馔矣】独向佳辰感二毛幸免风前欺落帽秪愁筵上怯题糕【用刘梦得事】心惊白雁秋空迥人比黄花晩节高下直浑疑身尺五中宵铃索梦还劳
　　南书房梅花盛开呈梦敦学士澹人舍人
　　姑射仙人玉作肌自矜曾笑百花迟岂知托质非凢境更喜当暄最胜时戴向瑶钗偏觉好栖来翠羽恰相宜谁怜篱下寒香在也望春风到北枝
　　正月尽牡丹开已烂漫戏示梦敦
　　倾城一笑奈君何总有铅华合避他色艶只縁承日近开先原为得春多初醒乍湿阳台雨微歩如凌洛水波若使旁教揎翠袖定应添却玉顔酡【花皆因火催出苐无緑叶耳】宫声以咏寓中葵花诗见示读之深有感焉赋此以广其意
　　秋清孤馆对萧辰堦下残葵吐艳新纵有妍姿谁肯问只縁幽意倍相亲丛疎尚耐风霜在根浅还思雨露频君若倾心能向日移栽上苑岂无因
　　附录钱中谐作
　　一防葵心竟未枯萧辰还见漾红柎雅知杞菊芳非晩转觉松篁韵不孤弱植那堪凌劲草衰丛偏得媚寒芜朱门讵少移根地可似荒庭卫足无
　　金文学谷似用蘓黄徃来韵作二诗见寄赋此答之
　　吴绫半幅剪秋水中有奕奕银钩书顚倒细数百十二颗颗俱是骊颔珠君才雄妙旷世无譬诸万斛龙骧如动天之风古来有蹄涔媿吾非江湖
　　鸿都门下盛竒字三体尚有中郎书满堂诸生竞鵞鴈薏苡岂能谤明珠曲学阿世昔所叹孙侧目固自如人生穷逹由命耳肯为三公轻五湖
　　附录金居敬作
　　碧山学士爱闲居下直闭关多著书灵台清明书巻气絶胜五色牟尼珠长安索米窘臣朔公即屡空常晏如人间风尘不到处玉堂清坐如江湖
　　草学易十年余今来重校孔壁书百家传注都贯穿何用燕公记事珠承天将雏何善谑一官不调公泊如待要举而措之耳勿为莼鲈思五湖
　　谷似复叠前韵见示适江南信至秋秫粗熟酿酒可望喜赋奉答次章兼柬元少侍讲
　　寂寂莫捶王融车咄咄莫作殷浩书江南近报酿新熟小槽殷红滴真珠君方弹冠去未可吾将拂衣行得如醉拍铜斗歌乌乌竹弓射鸭巴城湖【巴城昆邑河名】
　　吾友韩侯性耽古缥笔手续素王书爱士不啻如贾胡直欲剖腹藏其珠【谷似寓元少第昨往奉访门禁甚严竟不得见故云】
　　诏书昨者延名儒为子踊跃端何如愿子早陈六符事忧君今日惟江湖
　　附録金居敬作
　　短章久矣捐箧笥长歌率尔诗代书枉沐长者论投报咳唾随风天雨珠废事爱闲日益愚子云君卿逺弗如岑牟单绞未俊物白鸥浩荡没春湖
　　神仙字岂饱蠧鱼徒向人间鑚故书昬昬俗心阮校尉睫泪不化鲛人珠待公致君尧舜上端忆旷如与奥如彻侯相印直敝屣为佐刺船浮五湖
　　谷似再叠前韵见示又次二首
　　毛生年来老而秃中书君今不中书世人未知失上意犹将鱼目呼为珠四时之运成功退应侯蔡泽何纷如岂待贺监七十余始向君王乞鉴湖
　　君岂南山缚虎师何妨暂学人间书暗投往往遭按剑夜光之璧明月珠卑之无甚高论耳折杨皇荂里耳如昂昂勿作驹驰坂泛泛且为鳬浮湖【来诗有读之未喻其妙者故云】
　　附録金居敬作
　　漫云奏牍上公车曾无两令仅胜书何当自賛只自责川媚不掩水懐珠公家种秫酿桑落自可封致胡醒如巴城会待
　　宸翰赐比似鹤山与石湖
　　轩辕弥明滑稽耳诗声媿非侯校书【元老亦有和诗以嗜酒相谑故引石鼎聨句谓其滑稽】石鼎彭亨荷斟酌逃禅累累百八珠幻住风埃五葭琯炊黍功名带砺如吾家甫里有敝庐散人无号易江湖赠嘉定陆稼书
　　华鞯绣毂九衢间入世清风独徃还举世谁思千古在惟君不放六经闲鸢鱼偶觌堪乘兴尘土难逢不上顔闻道近来多一事出城只为看西山
　　王先生寓予邸苦无酒饮
　　荆高市上化为尘谁与先生作主賔但有三升堪壮胆【管辂事】若无一斗肯呈身【王绩事】襟懐宁着累累绶意气平摧岳岳人挂壁鸱夷空在眼因君转恨我长贫
　　三十
　　三十能文到帝州绣鞍闲跨紫骅骝枝从玉轮边折峰向金鼇顶上游月里姊亲投彩佩云中君与捧琼辀那堪隔别音书断碧海尘生夜夜愁
　　严朱二徐四检讨夜集
　　黄叶门前径秋深断客踪却怜今夕会共听
　　帝城钟未穏栖枝鹊难平咽砌蛩论心诸妙在寜惜嵗寒逢
　　立春日口号三长句
　　十日闭关如猬缩今朝启户正逢春且从阊阖瞻新象也把衣冠振旧尘窃禄自知慙报补归耕祗合恨逡巡鲈鱼莼菜方才过江柳山梅又逼人
　　四十四年成底事儿时嬉戏忆还賖堆盘賸有青丝菜簮髻稀逢防胜花已信形容安老丑并无魂梦到繁华开箱试捡春衣换半在西邻酒姥家
　　今是何曾减昨非行藏计拙转相违潜鱼冻久应忘跃倦鸟惊多更怯飞破榻空悬留客少羸骖长卧出门疎软红尘土东华路犹喜无能上素衣
　　同人集光孝寺
　　古寺带残汀同人此过停共期穷胜日不惮逐流萍台树名仍旧风幡事已冥法因如可悟宁直片时醒
　　送僧【僧系同乡人时同寓粤僧先北归而送之】
　　偶来炎瘴地得与我师逢旧好乡情切新知道气浓聚谈仍是寄别思岂留踪此意原无解晨鸡共暮钟
　　送沈子相令新宁
　　闻説新宁地千山复万山看君双舄去独伴一琴闲花落空城里莺啼废垒间须传
　　明主意为念逺人艰
　　江上朱玉如孝亷贻诗深相推许答赠三首
　　斯道久生棘清吟那得闻捧心真媿我乂手却怜君逸调宁谐俗竒懐自防羣好将冰玉句吟讽到微曛徃往巡檐笑时时倚柱哦只凭消日月遑敢问江河病觉贫来甚狂怜醒后多感君思老马识路意如何昔日词坛老推君盖代才前贤深寄托后进孰追陪白雪篇中奏朱霞笔底开时流莫轻议曾破铁闗来
　　和企山陈年伯见赠一律
　　世事茫茫无足观羣鸦争舞防欺鸾陶公罢后门垂柳阮子穷来犊繋竿浪厠炎方喜共晤每逢高谊欲扶抟枉防珍重金阊约伫看秋风振羽翰
　　拟古
　　人生百嵗风中烛焉用役役被尘我今至壮犹无成有似辕下驹局促忆昔景年四十一朝挂冠神武门此事于今诚所罕令人对之难为言
　　过大红门
　　武帝升天去不回万方弓剑集灵台金舆寂寞荒烟合玉殿参差返照来鸟哢乍疑仙乐动花殷犹望
　　御筵开白头消渴余生在羞説当时献赋才
　　上高阳公
　　紫霄烟霭昼沉沉独掌鸿钧副
　　帝心万卉齐摇松自劲众流皆涸海长深岂贪黄阁形须画要与苍生旱作霖一物只今无失所肯教防下有遗音
　　上曲沃公
　　两朝出入秉丝纶共识
　　先皇社稷臣肝胆倾来縁荐士头须枯尽为忧民敢同门下三千众耻作堦前十九人何事感恩心独切一年两度沐陶钧【予己亥三月】
　　【御试八月举南宫皆出公荐拔】
　　寄同年生
　　去年阙下逐行尘记得登科第七人天濶好容龙偃蹇露高偏助鹤精神裁红晕碧花前句蹴踘弹棊醉里身吾有醁三百斛伫君踏尽
　　帝城春
　　送酒与东痴
　　东臯未三里潢水凢防曲风雪被荒蹊徃来断樵牧先生高卧处柴门翳苦竹雪深门未开村鸡鸣乔木日午炊烟絶吟声出茒屋欲寄一瓢酒聊以慰幽独天暗倘来过就成西斋宿
　　题上林署壁四首
　　守拙真忘拙求闲果得闲濯缨贪照水拄笏饱看山何术堪逢世无能合抱关此身吾自料材与不材间不敢称高卧还应胜折腰吏人闲采牧官舍长蔬苗乌鹊寻枝倦牛羊上坂骄南山田防日芜秽到今朝三月已过半郊原尚朔风未抽庭草緑难覔野棠红笑逐祝鸡叟闲随失马翁春光正浩荡愿与万方同遥遥宫阙耸天半望觚棱不见尘中客时逢林下僧挈瓶常夜起抱瓮晨兴早晩相期处还思不负丞
　　上林署中紫薇一株花开特茂
　　念尔非凢种縁谁谪堕来亦知顔色好却背艶阳开影弱依书幌枝低亚酒杯托根同失地欲去更徘徊
　　偶成
　　漫説花顔好花鲜得防晨君看花落去重有扫花人
　　柬徐生二絶
　　昨来霜信熟黄柑小阁离离夕照酣为报故人须过饮挂防何必洞庭南
　　楚颂吟来忆左徒酒牀新漉待招呼田园别后春芜长欲买青山种木奴
　　东方朔故里【同王阮亭作】
　　据地曽闻隐汉庭残碑斜日树防防禅衣丝帻俱承宠谁向金门问嵗星
　　喜张君素存家弟丙霞并登第选馆
　　暖日花开照曲江青春走马过红牕行人啧啧夸风貌何偃王成是一双
　　偶成十絶
　　葵园【呼高士谷】冥蹈是吾师标致天然冠一时更爱城南归处士【归庄元恭】风流防首落花诗
　　机云昔日皆工赋轼辙当年并擅文今见二王诗律峻始知鼎足是三分【新城王司勋士禄仪曹士正兄弟工诗时称二王】
　　王家小美擅词塲五字坚城势莫当吟到池荷暗香句教人不忆孟襄阳【予最爱仪曹萤火出深碧池荷闻暗香句】
　　海虞冯叟【马班定逺】笔通神比兴诗篇字字新若较呉均【吴殳修龄】真敌手邢夫人见尹夫人
　　长沙旧着吊屈赋南海【程舍人可则】今为哭贾词鱼腹消沉千古怨蛾眉謡诼万人悲
　　菊秀兰芳并一时玉遮【汪农部琬号玉遮山人】风调略堪思省曹谁是知名士便欲烦君替左司
　　木客山顚啸华月水仙泉底弄朱霞夜深自写钟生句寸寸枯毫战鬼花【里人钟生诗多杰句】
　　破扉烟断出孤吟庑下高风尚可寻万手雷同谁敢儗悬轩箫鼔一声琴【梁逸能为五言古诗】
　　鸳水骚人彭骏孙【彭进士孙遹】两年诗格未评论邹阳出狱犹流落何日含毫奉园
　　同是
　　先皇紫禁臣君开铃阁我垂纶翩翩小队花间驻海晏河清报
　　圣人
　　南海子
　　御柳千条拂面丝风吹依旧緑离离何当小住三千嵗再见桑田变海时
　　张编修素存新昬戏赠三絶句
　　秾李夭桃各自栽天公移向一春开若非词客生花梦那敌闺人咏絮才
　　一曲瑶琴两意和文园幽兴近如何可知夜语脂香处比似金茎解渴多
　　绣阁才离又玉墀宫衣日日印胭脂袖中好带朝天笔画日归时便画眉
　　书愚山少参送黄君诗后二絶句
　　牵衣泣别最堪悲不信真成永诀期归望国门那便哭犹疑白髪倚闾时
　　故国三千驿路尘哀猿落日呌还频不知流血能多少肠断东西南北人
　　题盆梅
　　琼姿常似带微酡天上春光占独多红杏碧桃夸异种和羮争许得如佗
　　书所见
　　真有高名动
　　至尊临轩色笑借春温反风渡虎偶然尔今日亲闻长者言
　　送友人
　　廿年游宦滞天涯自笑龙钟玷
　　圣时一领青衫浑似旧争教君鬓不成丝
　　钜鹿春光草色新马蹄犹带
　　帝京尘莫愁此去无知己前路应逢解人
　　送杜侍读三絶句
　　数载承明厌直庐一朝解组意何如五经同异姑抛却且检山中种树书
　　长安拜免防公卿过眼浮云不系情忽见巾车出都去登仙今日羡君行
　　日望东吴万里船趂风饱飰舵楼眠自怜微禄犹縻却输与先生早着鞭
　　口占
　　天畔秋云日日孤休将腐鼠吓鹓雏不知酒醒灯残一防心还畧动无
　　长安自古奕棋同袖手何妨让国工堪笑孙刘成底事无过使我不三公
　　寓舍花
　　傅粉施朱恰正匀天然幽意自宜人风风雨雨休欺压让与娇莺坐一春
　　席上放歌呈王使君阮亭十一兄
　　我昔排阊阖献赋紫皇宫笔翻翠虹蜺手捉生蛟龙黒风吹天天忽裂泰山东崩海西竭羲和鞭轮轮不起云旌雷车失行列我时失足堕澒洞弱水万里沉一叶岐路杨朱漫发悲穷途阮籍空流血广陵十月潮如山片颿直下背长安道途使君停皂葢绨袍恋恋范叔寒感此纒绵意一洗风尘顔酌君白玉巵掷我瑚鞭佳人能为鸜鹆舞上客自吟鹦鹉篇酒酣仰天泪双落防剑斫地心茫然王夫子汝是中原第一流余亦江东有心客即今文章政事谁敢出公右三年手板淹泽国公卿虽厌裦衣人如尔宁徒长【上】文墨我归故里乐渔樵钓竿学掣海上鼇买酒自浇要离塜移家欲住伯通桥人生难遇是俦匹何论烟霞与簮笏我身愿充五湖长君才合入三公席淮海岂能留旌斾廊庙终看曳履舄他时仗钺过江来莫忘呉市变名卒
　　登金山四首
　　万里无空阔孤峯耸泬寥阁收三楚雨门接九江潮鹳鹤青天劲鱼龙白日骄乘桴吾岂敢行止任蓬飘叠翠天开画森竒鬼献工惊涛飞破壁怪石走当空梵呗层层寺防樯面面风游鱼与过鸟歴歴镜中同海岳楼头月江天阁外云连年暗熢火几日靖妖氛壁垒南徐镇旌旗北府军书生还自笑磨石待铭勲吾友王明府题诗最上头【寺有阮亭使君诗】俊人淹海角翰墨想风流月黒精灵泣天高列愁千秋留带客与尔或堪俦
　　丹徒镇题同年蒋解元壁
　　曽题名姓压羣英献赋归来昼揜衡北阙已无求骏意南山空有饭牛情马卿岂合称才子阮籍终应唤老兵醉后掀髯重看剑与君悔作两儒生
　　舟抵浒关立春后一日
　　今夕是何夕暄风暖客顔春光不肯待先我到呉关灭烛延新月推篷认旧山连牀中夜梦安稳乱流间
　　咄咄行
　　咄咄复咄咄空城白昼生荆棘前有猛虎后有长蛇磨牙鼔吻争人食我欲射虎还断蛇手无利器空顔澁归来故里不见春但闻天隂鬼哭声啾唧吁嗟乎三吴百万户东南自古称雄国纵横白骨高于山民命本轻奚足恤只愁公家重财赋县官租税那取给君不见大星芒鬛光盈尺海底九乌朝并出鱼鼈曝死蛟龙泣天门日夜飞霹雳俯瞰下土血殷赤真宰之怒犹不息
　　蒋辰生吉士旧第
　　冷巷萧条不见春雀罗蛛网尽伤神空留少妇持门户怕对衰亲作主宾案上萤来栖败幌堂前鵩去堕承尘酸辛并马金台路生死交情几个真
　　醉歌别友人
　　去年送君燕台侧君方塌翅无顔色今年遇君阖闾城我已抽却头上簮人生相知不相见何似宾鸿与社燕多君惠我好句新错落珠玑盈便靣春风骀宕百花天垆头日日酒家眠红妆小妇歌金缕白马少年拂玉鞭与君对花酒如海人事沧桑朝暮改桂舘兰宫久不开西园东壁知何在今日相逢且尽欢明朝别去路漫漫屋梁落月如相忆时展懐中尺素看
　　四月大雨余时坐卧小楼旦夕不能移步
　　骤雨行无节寒云冻不飞昼长凭竹几客去鏁柴扉梅借水功熟榴传火德微未应占夏令重理木绵衣池涨疑无岸楼居恰似船一枝吾自适百尺客谁贤盈涸随沟浍行藏信简编岂真边腹满赢得枕书眠
　　寄彭十骏孙
　　幽谷芳兰尚畏锄况教当户更何如空吟王粲登楼赋谁献邹阳入狱书林际周周怜倦羽河边蹙蹙数劳鱼天涯失足应无限休怨清时独掩庐
　　吴门赠别三首
　　春风江上独鸣桡怆别残魂黯欲消鸟去鸟来人窅窅花开花谢雨萧萧游燕未听荆卿筑背楚先愁伍相箫自笑行藏两无计羞将心事托渔樵
　　南北相望路几千乡关回首更凄然便教欢笑无多刻纵得音书定半年去客偏怜沽市酒家人错怪过江船梅花到处开如雪珍重他时逺使传
　　羸马重驱入紫宸敝裘三月走风尘休嫌弱水飘舟客曽作蓬山骂坐人草暗关河遮旧路莺啼驿树怨新春烟波不少容身处争敢清时乞钓缗
　　渡江
　　三年两渡此客计竟如何市酒消愁少江花恨别多自怜轻道路不敢怨风波羞见垂纶叟沧浪正放歌
　　淮城咏古四絶句
　　垓下隂风巻日昬楚歌未了尽声吞八千子弟如烟散只有佳人不负恩【虞姬】
　　桥边纳履话从容千古英雄是此翁枉把诗书尽烧却隂符一巻出懐中【圯上老人】
　　鸟尽弓藏自古嗟真王遗恨日西斜一身未省归何处枉却坟旁置万家【淮隂侯】
　　荷锸随身好掩形酒徒醉倒夕阳亭铜驼指日生荆棘此世知君不愿醒【刘伯伦】

　　读书斋偶存稿巻一
　　钦定四库全书
　　读书斋偶存稿巻二
　　礼部尚书衔叶方蔼撰
　　途中咏物诗
　　云
　　巫峡高高湘水深来从何处去难寻逺随孤鹤一片影轻结平田十里隂未信为霖终有日应知出岫本无心自怜漂泊常相似目断氤氲满禁林
　　新月
　　娟娟细魄吐逡巡隐汉藏云逈莫亲巻幔乍疑钩堕影开奁直认镜生尘预愁仄正安难定漫讶寒纎照未匀寄语嫦娥劳自爱夜来斫树是何人
　　细雨
　　飘如轻霰散如丝洒幕侵灯独夜时幽伴苦吟听更逺恨和残泪滴俱迟寒门白日消都尽京国浮云望愈疑晓起前林倍惆怅百花狼藉草华滋
　　梅花
　　亭亭玉立正消魂照眼寒英处处繁争忍负他春白昼最难忘是月黄昬折残野岸俱无主开遍村家尽掩门料得有谁怜寂寞秪应啅雀自争喧
　　松
　　百尺森踈倚梵宫雪欺霜压更葱茏晴摇翠粒娟娟露雨裛苍鳞冉冉风汉畤荒来龙驭断葛仙去后鹤巢空西园桃李时相笑占尽韶华住绮栊
　　杏花
　　曽托孤根上苑栽数株飘拂野塘隈艶随流水溶溶去香逐轻风欵欵来犹媿生成劳雨露敢期移植近楼台可怜攀折供人便辜负东皇着意开
　　柳
　　汉宫三百六妆楼处处垂阴满御沟天子折来亲赐佩内人挿遍待招游思攀纎手丝千缕欲鬬脩眉黛一钩今日相逢江岸上藏鸦繋马不胜愁
　　枯树
　　无复凌霄耸壑心千寻落落卧幽岑敢将荣悴争时代独与流共古今纵使泛来难近汉便教斵就不堪琴南朝名士虽工赋未解庄休意更深
　　青草
　　春风吹遍郤还生一片青青染不成南浦别来犹髣髴西堂梦去最分明待施舞席层层满忍碾香车处处平露压烟迷多少恨防人为尔倍伤情
　　燕
　　飘零此去欲何依满目东风计縂非翠幙香消春窅窅梁月断影微微钗头曽忆双栖稳掌上谁怜独舞稀知有旧巢无路入马前惆怅乱红飞
　　莺
　　何年却下建章枝驻马斜阳独听时漫有竒姿临野水空传巧语出村篱五更百舌休相妒一树繁花秪自悲好谢嘤鸣旧时伴春风那忆有佳期
　　鹭
　　曽随春水泛轻潮浴罢横塘苐防桥汀草汀烟愁漠漠江南江北恨迢迢青天飞处云离岫碧树栖来雪缀条京雒风尘今正满可能不上素衣飘
　　乌
　　羣飞羣趂夕阳西哑哑天边接翅齐秦女机头愁未歇蜀姫弦里怨初低风号黒夜凭巫语月冷黄沙杂鬼啼莫笑纷纷恶毛羽凤城多半是君栖
　　蜂
　　小苑华池路未遥众香深处坐朝朝六宫美女争涂额一国佳人尽细腰晴逐柳花飞掩冉暖随蜨翅去飘飖却惊树底纷纷散忆得当时早晩朝
　　废宅
　　堕碧頺朱委道边兽镮鱼钥倍凄然更无上客回珠履时有行人拾翠钿风荡帷空萤自入雨淋檐断燕还迁阿谁计得当年事可许轻临画阁前
　　丛祠
　　冕服巍峩列像崇也应一国有三公知此日生民病惯窃从来造化功篝火妖狐鸣半夜啄腥怪鸟噪西风堪怜野老纷陈乞犹自勤望嵗丰
　　琴
　　钟期已逝蔡邕亡太息朱弦尚在房玉轸金徽谁爱惜高山流水自凄凉蛛丝断处星争露防斧停时语忽长伐尽梧桐千万树不教重种峄阳旁
　　残焰
　　残焰微微背壁幽铜壶滴尽转添愁可堪夜雨黄茆驿最忆春风紫桂楼顾我已甘灰并冷问君何恨泪长流多情此夕分明处不照华筵照白头
　　清明日河闲道上
　　客里对春春可怜况逢佳节更澘然一枝两枝还垂柳十家五家常禁烟梦草不青惟北地望云多白是南天依稀忆似故乡处水鸟双飞緑满川
　　偶成
　　厮飬谁家妇徒行陌上尘都言赵宫里原是旧才人
　　入都门
　　三条九陌望中清又睹青云接凤城身逐梗萍和浪转心同葵藿向阳倾从教隐士嘲西笑漫托骚人赋北征便隔风波千万里人间何路覔蓬瀛
　　上王子雍先生
　　三年函丈沐清光玉笋叨陪最末行自笑门生新印绶却慙夫子旧宫墙莺啼浑欲迷芳树燕语犹能记画梁惟有啣恩知不忘寸心应共海波长
　　题画戏示同舘友人
　　舞风歌月旧时娇寂寞胭脂半欲消好语楚王宫里伴披图莫更妬纎腰
　　帘
　　画楼西畔曲堂东银蒜低垂靣靣同影叠千层花掩冉光摇一片雾朦胧沉沉伴梦宵难醒漠漠遮春路不通愁煞緑窗鸾髪女几时容易出房栊
　　七月一日大雨书署壁
　　七月一日南风急倒巻海水水飞立天呉纷趋海若走怒涛恶浪訇相射野夫梦里枕席惊忽疑万马中原奔又似刀摩与劒突鎗鎗铜铁烟尘昬披衣眎天天容墨扶桑金鸡呌不得但见玉女投壶失笑屡开眼东方阿香掉车扇霹雳须臾牀榻成深渊龙宫鬼国在眼前防剑裂眦忽大呌失势恐落馋蛟涎谁为纵此雨工恶我欲乘云诉寥廓虎豹森森争攫人九关不肯轻开钥上帝尊严绛阙防白玉为阁黄金除瑶池传觞百灵醉那知下土民为鱼罡风吹我堕尘陌犹闻哀声满薮泽裂裳拥被塞耳卧冻蚕缩茧鸟塌翼君不见长安衮衮多公卿冲泥跃马气横参朝来泚笔缘何事惟颂商家傅説霖
　　中秋对月有感
　　不遣防云滓依然此太清无私应解照有象尽能呈影浴金河净光含玉露盈流萤何意绪犹向隙明冢宰贞庵公相见次谆谆以进退人才为言兼念及家兄情意眞挚小诗二首奉献情见乎词
　　廿年清望冠诸公新领铨衡职更崇玉尺自量羣品上氷壶独湛万人中披开云雾青天皎搜尽珠玑碧海空知道报
　　君惟荐士只今吐握有谁同
　　早同献赋识相如晩向高门滥曵裾【家兄与公同领壬午乡荐戊戌殿对出公门下】北望可怜迷雁翼东归寕为忆鲈鱼已钦季布千金诺肯惜刘一纸书愿借春风速调律有人寒谷待吹嘘
　　忽忽
　　忽忽秋都尽萧萧昼屡隂交因贫易淡门为闭长深新雪催双鬂寒灰证此心南飞何处雁愁絶故乡音
　　都门春望
　　东风吹雨复吹烟怅望新年忆旧年拂面游丝争匝地遮人芳草更粘天情多肻学捎花蜨愁极难听呌树鹃七尺緑波三尺艇与谁相约碧云邉
　　题二画扇呈知己
　　灼灼朱霞射晓空花开花落片时中争知海上蟠桃树直到千年一度红【朱槿花】
　　珍果曽登寝庙来孤芳今见伴蒿莱无人攀折无人赏赢得春风自在开【樱桃花】
　　送左防孙学士归里
　　公竟拂衣去翩然辞帝关须令千载下犹见一人还鸿鹄清霄远龙蛇大泽闲翻嫌谢安石捉鼻向东山
　　庭鹤
　　池畔摧頺花下鸣雪衣丹顶不胜情思乡远隔华亭水忆别长牵缑岭笙云路断寕生怅望鸡羣立最憎分明终年一饱知难得敢想乘轩道上行
　　董侍御教伎人花下度曲自与诸賔饮酒别院即席戏赠三首
　　红墙隠隠接天河皓齿花前自按歌最喜春风关不住梁尘偏落座中多
　　娇喉宛似击瑚一曲新声一串珠纵有周郎猜误处横波频送得知无
　　千巵引满不成欢祗为名花一见难我有狂言惊四座与君单借紫云看
　　书董侍御斋壁
　　长安惟此径日日緑苔生地僻尘难到窗幽梦易成汲泉防竹洗分食待禽鸣笑对花开落知君不系情
　　拥鼻
　　拥鼻褰裳上马时此身何处许相宜百千队里懐常怯十二衢中歩独迟未免形容溪鸟笑可怜心事落花知鲈鱼正羙莼丝脆莫到秋风更后期
　　歳暮作四首
　　卧聼钟动杵撞胸噩梦惊廻欹枕中可有车堪投鼠穴忽疑身暂寄鹅笼纵横穷鬼凴文送层叠愁城仗酒攻笑指黄粱炊熟未荣枯歴尽本来同
　　饥鹰脱臂向风呼廿载消磨旧壮图入夜星昬恒拭劒临秋月满数弯弧狂思海上医龙病危欲山头捋虎须准拟雄飞九万里可怜原只在枪榆
　　滑滑泥声塞路岐深居端莫叹凄其观河皱面寕如我窥井悬腰更譲谁便听钧天惟解睡纵游蓬岛亦嫌罢簟瓢门巷无多地果否前贤乐在斯
　　欲凭简册且婆娑祗觉开编恨转多但説艰虞三太息偶逄得意一高歌椒花栢叶羞陈颂土梗桃符任刺诃蓑笠江湖无恙在期君不至奈君何
　　连日不见健庵编修今晨苦热特甚走笔奉讯
　　吾居帝城南君居帝城北闭戸十日散髪卧瘦马不识东西陌美人娟娟隔清汉孤身欲傍无羽翼思君作官未三载歘忽声华满京国上殿
　　至尊屡含笑入坐公卿皆动色嗟予潦倒恒愁饥伏处眞如禈中虱牀头老瓮倾渐干月俸不充沽酒直丈夫但免巾帼诮此生敢辞藜苋食朝来束带出门望火云升似峰崪峍羲和挥鞭更翕霍夸父暍死邓林侧发狂大呌苦不止咫尺一见何由得那凭尔辈为霖手尽挽天河洗结轖坐看雷雨濯亨涂道上清风生两腋野夫翛然巻懐退鼓腹康衢歌帝力
　　戯题西樵考功长斋绣佛图三首
　　如水臣门日下帘知君心性爱幽探退朝啓事方才了便与弥陀共一龛
　　妓房匣镜终嫌癖酒库封瓶亦太迷寄语街南王吏部不妨何肉更周妻
　　趺居可便了尘牵长日清斋结净缘争免谢家灵运笑他时端只好生天
　　史馆马君麟徴故秦督子偶过其居感而有作
　　宣武门东半畆宫居人犹説旧从龙金貂拜命啣恩数玉帐开牙出鎭重去病未为居第计叔敖应待寝丘封传家清白看君在勋业相期继昔踪
　　简熊学士
　　百丈狂澜手障余一人岳岳众谁如趋朝旒冕同严友下直门庭似隠居忧国终朝时减食致君半部只探书太平啓沃须相待肯使闲人属望虚
　　阮亭以抱琴洗桐小像索题乆未及报于其奉
　　命试蜀口占二絶调之
　　王郎日抱文章坐底有闲情似此时早向虞廷传一曲薫风拂拂五条丝
　　蜀桐闻道产高冈君去应看百丈长休令两川人士笑赏音只説蔡中郎
　　阮亭以骏孙南集示予因题一絶其上
　　春风上苑闘名花处处游人揽物华可惜一枝琼蕊好不教移植到天家
　　送欧阳寳坻罢官还江右
　　故人别来十年乆乞得一城大如斗姓字不博公卿怜惠爱长在苍赤口一朝忤时不得意解组复向风尘走笑指庐舍长江西卜邻幸有柴桑叟拂衣行歌归去来但问松菊犹存不予亦江湖潦倒人强袭冠裳羞老丑便儗相从汗漫游高挂云颿上庐阜他时杖防一访君先数门前五株柳
　　送李编修晋卿归闽
　　风雨听鸡鸣愁黯忽生还持古人意今日送君行防服高堂志孤装薄宦情归山如有信好报著书成里人蔡翁年七十矣除黔中一幕职止其行不可诗以送之
　　手撚霜髭万里行宦情浓似酒初酲知君过岭遥回望忽见台星笑口生
　　歳暮病中效元白放言五首
　　急景奔腾去似梭镜中华髪奈他何西寻弱水无舟楫东望龟山乏斧柯衔食鸟应悲力少号寒虫自觉声多几时借得驺生管穷谷吹来遍太和
　　九陌千轮闘万鞍谁人不愿老长安生贪周顗黄金印死盼王乔白玉棺举扇遮尘寕得了抱薪止火果然难防防东下元无底几见天潢倒却干
　　病非魇魅复非狂筮得爻词勿药良未遣三尸行出戸难驱二已离肓梦中帝所闻天乐海上仙人乞异方説与时流浑不信灵台赢得自清凉
　　鱼游荇藻恋沙汀鹤破樊笼入窅防各有升沉依本性苦将桎梏防眞形鲁邦展季甘三黜楚国灵均爱独醒蕙死兰枯元不惜只教留得是芳馨
　　早知天地是蘧庐去住奚分乆暂殊有肘尽堪生柳树此身行便作桃符刼残尚问灰存否柯烂休惊局换无一掷得枭君莫笑争禁明日不成卢
　　济寕太白楼
　　一醉偶然事兹楼万古传吾来吊遗迹云木正参天揽鳯下千仞骑鲸吸百川防防槛外水犹比浊醪贤
　　杏花
　　脉脉岂无怨亭亭如有言开时犹恨少落处不为繁山鸟晓还閙邻蜂晩更喧未甘顦顇意恐负艶阳防
　　题角湾僧院
　　但有云来去扉昼不关鸟啼林屋树人数浙江山颿影交诸浦钟声静一湾谁能便捐累蹔遣片时闲
　　秋夜
　　一夜秋风徧草堂空堦凉月逈如霜水禽噪客喧兰渚山鬼窥人傍荔墙漫兴诗成闲处咏絶交书在箧中藏祢衡夭折嵇康死始信时危不易狂
　　南池
　　东屯西瀼迹全荒何处先生旧草堂賸有南池风景在残蝉依旧噪斜阳
　　龙梭
　　龙梭夜静緑中十载行云夣未通秦女有情终化日楚臣无泪不成枫三春病怯亷雨一夜魂移荡漾风无限寂寥収拾尽斜阳深树是江东
　　上高阳公
　　紫霄烟霭昼沉沉独掌鸿钓副
　　帝心万卉齐摇松自劲众流皆涸海常深岂贪黄阁形须画要与苍生旱作霖一物只今无失所肯教爨下有遗音
　　旅歩见马上新荐诸君
　　连钱骄马蹴芳埃槐影纷纷动地廻记得阿婆年少日也曽涂抺向人来
　　辰山谪仙楼戯示主人
　　谪仙人死一千年鱼去何劳更问筌今日相逄君不识祗应未覩锦袍鲜
　　东山一草亭
　　东山一草亭雨屐偶来经烟迳封犹湿苔痕洗更青欲窥泉的的羞照鬓星星捉鼻何人事苍生梦已醒
　　题小镜湖呈勿庵
　　季眞七十玷朝班始乞君王水一湾何似先生方緑鬂比他早占廿年闲
　　饮勿庵二十四峯阁
　　二十四峯新与君充下陈开牕云入座巻幔月窥人小驻寻花屐频擕漉酒巾醉醒俱不忌始见两情眞辰山下赠陆兰陔少叅陆尝备兵两粤
　　解组还家鬓未丝遂初早见赋新辞试看翠竹碧梧下何似红蕉丹荔时亷石载归犹压砌名花携种已交枝君家二陆长遗恨今日文孙更是谁
　　饮兰陔水阁
　　爱君水阁好不异在濠梁禽噪知林濶鱼潜喜沼长榜人歌欵乃孺子濯沧浪满酌无劳劝谁怜醒更狂
　　横山访一公云化去数月矣
　　端如一弹指俄成来去今影堂遗挂在竹几暗尘侵一榻维摩病三生圆泽吟重来忽挥涕转媿世缘深
　　九日三高士墓下作【天马山麓】
　　欲登最高处应知不在山来寻逸士冢恍覩昔人顔俯仰世俱远徘徊心自闲郤怜辨亡客入雒几时还【山下即平原村二陆所居】
　　吊鐡崕先生墓
　　先生不可见遗冢自斜晖无复擕红防还闻白衣才消明主忌老幸故人依鐡篴穿云起犹疑踏月归
　　勿庵赠方竹杖为别
　　素质琅琅玉比坚幽人持赠更堪怜他年倘与君重见不敢随时妄削员
　　寄勿庵子
　　昨夕何夕一尊共对枫林月今夕何夕孤舟独宿芦花雪半夜相思不相见搔首踟蹰防肠絶人道君家气太豪灌夫醉骂四坐逃我道君家无俗态魏公娬媚眞可爱丈夫重结契托附同金兰怜君一片心尽君十日欢西风吹何急送我出云端抗手便辞故人去瑚几时拂钓竿簁簁双鲤鱼凌晨撇波至烹鱼得素书讯我游踪向何处南北东西路不平莫教哭杀阮歩兵但令厨中多美酒休论世上有浮名嗟予比君狂自许吞八九君才尚不容矧我老且丑李白当年皆欲杀相怜只有贺家叟终当拂衣从尔之阳采芝食柏同徜徉寕能低眉折腰学年少更向魑魅争宵光
　　客有引韦防赋嘲予好奕者戯举谢安石事荅之
　　淝水千羣鐡骑尘谢公方罫鎭随身无因説与韦郎道三百枯棊敌万人
　　寄素存编修二首
　　苦忆张公子年年侍玉墀西清朝上直东观夜防书心岂形骸隔交因老病踈殷勤门外水好为寄双鱼几载菰芦卧身如片羽轻岂眞羞薄禄直恐厌浮名旧好违京雒余年仗友生题诗报知己相望迥含情
　　虎丘晩歩
　　芒鞵独往与谁期且为秋山憩少时隔浦飞颿偏见疾出林残磬更闻迟轻抛狂泪眞嬢墓闲咏幽懐短簿祠欲讯行藏向何处寻枝倦鸟已先知
　　家兄书来言刘吏部公防将入呉闻其在梁溪急具舟访之已发三日矣诗以寄之
　　刘侯昨辞金闺籍解鞍偶憩泰山侧意气翻嫌岳势低襟懐直觉河流窄山东小吏迎道邉腰支磬折学周旋羸避路不知处敝裘受风眞可怜刘侯一见称同调下马呼酒共倾倒出手寕辞拯沉溺开言便欲嘘枯槁蹉跎五十笑无成一官惟愁白髪生寻常慰藉犹足善矧乃出自名公卿早秋书附南飞雁刘侯挂防下呉甸丁寕弱弟扫蓬门八月九月应相见梁溪苍苍烟水寒美人踪迹隔云端我来侯去若巧避人生良防嗟何难大儿北海人中杰小児四世三公烈闻侯屈指天下士不才名姓常劳説泽鹿山麋野姓存惭余乆已谢笼樊嵇康懒废殊无状辜负中朝山巨源
　　送人
　　嵗暮复为别川涂雨雪繁悠悠驱马去向谁论季路只一诺侯嬴惟片言知君重风义不肯扫他门
　　呉门过汪大与别八年矣
　　并马京华对夕曛退朝犹记共论文同时晼晩应怜我今日英雄只数君书著名山徒自解琴弹流水定谁闻门前千尺沄沄緑可许闲鸥占一羣
　　同友人对落花
　　昨日春风吹花开今日春风吹花落流莺睍睆燕呢喃嘲笑春风太轻薄东家美人惜芳菲双抛红泪湿罗衣但愿似花开即落犹胜年年怨空幕
　　汉武外纪
　　通宵甲帐暗香开鸾寉声声玉殿来一个歳星犹不识可怜虚筑集仙台
　　清明曲
　　细雨斜风作寒食柳条拖地春无力饥鸦来往傍人飞纸钱衔挂棠梨白香车辚辚殷若雷罗裳一色空中开哭声未絶笑声杂花前不醉寕空回摘蕊攀条情未已落日遥听莫钟起情知花事未防但望来朝风日美吾愿北邙莫种柏与松只种万树烂熳花开红花红儿孙应到此泉下年年鬼不馁
　　伏枕
　　伏枕三竿日廵檐半畆居愁同塡海鸟恨比过河鱼往事羞重忆浮名忍更除茂陵松柏老谁问病相如
　　题呉氏女子画扇牡丹
　　妖红一抹闘新妆国色依然压众芳恨少千重锦歩障为渠遮断蜨蜂狂
　　江上酬诸勿庵进士
　　只此江城里谁知良觌难何时一尊满同对九寒花落怨春寂鸟啼惊梦阑把君佳句在珍重比琅玕
　　江上漫兴
　　尘土支离已一翁更披华髪向江东壮心不尽登临后倦眼时开醉醒中走马单身愁暮雨呼鹰双臂健秋风终然丘壑还须我何处溪流无钓筒【欧公作醉翁记时年才四十余予是年亦四十矣】
　　雨歇
　　雨歇新凉满夕柯小楼五月麦风和乍披幌处三花色欲上堦来十字波緑绮听时佳绪少乌丝写出怨情多不知何事萦懐抱日日人前唤奈何
　　睡起
　　楼头春尽怯朝寒睡起惺忪小带寛志士凄凉闲处老名花憔悴雨中看残书竟日便搘枕短篴谁家正倚阑収拾吟牋与酒醆此生眞信遣愁难
　　送人渡江
　　江草江花夹防生扁舟三月过芜城劝君彩笔休轻弄此赋参军乆擅名
　　寄鄢陵梁侍御
　　不见旬时悔吝萌那堪经歳隔良朋毎从呉苑懐梁苑常恨鄢陵远秣陵谁道青袍眞御史早疑白足是禅僧枚生八月涛声在乘兴扁舟待一登
　　侯将军歌赠京口侯都阃
　　侯将军尔何人上马能击贼下马作露布眼中龊龊谁比数随陆之文绛灌武昨朝揖客登中堂轻裘缓带多辉光擘窠大书三百字字字触目成琳琅忽闻江上烽烟起鲸鲵防浪东溟水将军紫髯猬毛出门仰天顔色喜携归髑髅血糢糊当筵掷向红毺要博上客一欢笑区区侯印非所须予乃夷门抱关者感君虚左停驷马割鲜酌醴何殷勤説劒论兵更潇洒酒酣两眼缬为我歌北风左手操不律右手鸣雕弓笔奔万龙蛇箭洛双飞鸿书生气尽顔索莫将军神志逾豪雄金山峨峨数千尺江心玉柱排空立请磨悬崖一片石将军亲自铭功绩
　　为人寄荆州守
　　荆南风物美如何三十专城拥传过应怪赋如鹦武少空传士比鲫鱼多呉山东望峨峨影蜀水西来浩浩波恐有依刘王粲在登楼莫令怨蹉跎
　　月下偶成
　　雪消云巻欲深更傍危防万感生酒力共春随日减诗懐和月着人清未妨窥沼潜鱼跃更儗攀条宿鸟惊多媿烟霞竞招引有谁肯与野人争
　　新莺
　　簇簇毛衣柘色新穿花度栁见还频怜君不借春风力那得娇音动主人
　　柬友人
　　穷通分定莫须惊怨曲劳歌澷引声榻下应怜徐孺子刺残谁识祢先生自倾浊酒浇花落巻疎帘对月明休怪芳时倚惆怅古来多恨是多情
　　西牕
　　残烟漠漠雨丝丝淅沥西牕梦醒时遮断碧山横槛牖催成青藓上堦墀暂凭纵屐聊舒眼休儗裁诗更皱眉多少春光到桃李蓬蒿三径不曾知
　　李氏别业看梅
　　镂氷琢玉一丛丛风格天成自不同肯向妆台迷艶质好依巗壑伴衰翁寒生冉冉流香外春在亭亭送影中莫遣高楼便吹笛清宵幽怨恐难穷
　　隠公归述五台之胜
　　台山真胜迹路出万云层白日常防虎炎天见凿氷洗心千涧水扶老一枝藤便合诛茒住愁师亦未能
　　题呉处士庄
　　二月春泥一尺深杏花门巷费招寻争传市上摇头过忽见牕间拥鼻吟砌迸笋皆成碧玉囊余药尽化黄金纁尚儗何时到只着麻衣弄渚禽
　　檐外
　　檐外隂云羃远天花开花谢损芳年春风那似春愁急晓露长和晓泪悬孔氏罇中空緑酒陶家琴上少朱弦凄四壁真堪笑羞见争飞下食鸢
　　雒阳花
　　碎剪明霞作锦堆殷红如火照堦苔天津桥上啼鹃血一夜春风染徧开
　　与周生
　　舶客寻芳渡海迟千重鐡网罥尘丝夜来忽诧前洲火新见瑚长一枝
　　浮云
　　浮云流水总无根鱼自深潜鸟自鶱庄叟已忘栎是社晋人忽怪石能言蛇逰杯底寕知祟蚁鬬牀头那觉喧敢道真心免猜竞一生赢得是昬昬
　　琼树
　　琼树何曾见一枝纷靡众草竞英蕤儗从骚客求兰佩欲向霛妃问桂旗天上只疑星是石人间枉泣墨非丝偶经抵鹊山前过终古无端替玉悲
　　墐戸
　　墐戸惟宜睡开尊祗合醺剧秦空有论诅楚岂无文苍狗朝朝变青蝇处处闻那能便长往欲与鹿麋羣
　　赠梁大将军
　　长城万里屹呉天威着东南已十年枥下驹吟鬃八尺帐前士怒剑三千亲裁朱鹭铙歌细自按黄龙水阵全日晩防门闻更啓时容揖客醉登筵
　　陈徴君墓下作二首
　　巗栖谷饮一生中瞬息高名付太空今日歳星应尚在凭谁寄问大王公
　　堦上苔痕雨更青无人载酒过亭五株松顶千年鹤留得先生旧日形
　　横云山房八絶句
　　云木毵毵锁夕岚喜来丈室暂停骖从教尘世难容我尚有弥陀借半龛【方丈】
　　蔓草寒烟覆石台雍门琴罢不须哀逰人未悟兴衰理犹对山僧问刼灰【丽秋堂旧址】
　　二客相从歩屧晴雪堂重到古今情分明赤壁孤舟夜尚少横江鹤一声【雪堂】
　　防坐观心万象幽廻看六合尽蜉蝣还怜驺衍谈天陋海外寕惟一九州【高视亭】
　　一枕松风梦不凡白云来往恋巉巗前身便是陶景官署蓬莱防后衔【只怡堂】
　　緑玉森森倚碧云千竿风袅翠成纹子猷去后知音少今日谁堪对此君【菉庵】
　　古涧无声波寂寥辘轳千尺影迢迢仙灵那许凢踪到一月亲来一换桥【石梁】
　　携诗搔首问青天太白当年兴只顚若遣谢宣城果在与他吟徧夕阳川【可诗亭】
　　天马山歌
　　君不见天上房星堕地化为石山头隠露蛟龙脊摇烟踏雾空中横万马惊视俱辟易疑是流沙西来东渡海千里腾骧暂一息渴不饮天池水饥不仰圉官食年年僵卧苍苔满蚀尽连钱好顔色问汝何为不跃还不鸣空有神骏人莫识寕甘将身膏原野耻向庸奴受棰防知音欲覔自古少九方已逝难复得吾闻天闲十二防春风苜蓿花开残侏儒饱死朔饥死凄凉遗恨同悲叹黄金日日买马骨吁嗟兹马无人看
　　京口遇马章民状元归榇
　　六年彩笔冠词林一夜文星地下沉不见相如归驷马徒闻子敬返遗琴素帷寂寞名空在丹旐飘扬恨转深从此九苞谁贡瑞竹枯桐死更难寻
　　赠豪客
　　青骊八尺身过市不惊尘燕尾雕弧劲龙文匕首新才辞磨镜客便揖卖浆人冠盖堦前满寕知意所亲
　　江上兵
　　罗似繁星布似棊太平闲杀射雕儿栁间挂甲花间卧错认征旗作酒旗
　　江邉见白鸟
　　呉波楚浪两茫茫独占荒原立夕阳海鹤肯教成伴侣野鸥翻自笑行藏谁怜皓白衣如雪秪恨飘萧顶似霜难遣江湖幽兴在汀兰岸芷梦魂长
　　石城謡
　　石头城下清霜路黄蒿如林涨烟雾此地行人来往稀寒鸱昼啸枯桑树鬼炬千羣大似轮金银宫阙化为尘寃魂夜半相逄哭听得声声怨皖人
　　友人命咏团扇值其新下第
　　月宫素女独乘鸾抛掷秋风怨歳寒但保今朝顔色在明年依旧掌中看
　　青溪庙
　　青溪白石渺相望独处终年不嫁郎曾笑素娥蟾作窟更羞织女鹊成梁龙旂影罥萧萧月鸳瓦寒消寂寂霜廿载无媒路旁客还来下马奠椒浆
　　月
　　每向愁邉见多于客里亲云疑淹逸彩露欲洗幽尘一澹能娯我三更转近人偶窥防缺处清泪忽沾巾周元亮少叅过访兼示新诗巻率尔奉答
　　经旬淹卧废逄迎小队花间鸟雀惊僻径行迟縁草暗破扉开澁为苔生句吟金石神尤王巻对云山眼忽明敢倚嵇康真病懒不裁书札报公卿
　　将去白下留题寓壁
　　旅游日日闭双扉祗怪浮踪与世违絶磵断崕行处路岑牟单绞着时衣无心偶逐云同出避色还随鸟共飞底事风光留不住江乡乆误钓鱼矶
　　秋日过邻院
　　山云禅榻静相因偶为孤游得笑嚬闲对景光真逝水暗悲身世总流尘频来檐鸟疑新主别去庭花是故人一阕渔歌数声篴溪邉林下转情亲
　　采石对月歌
　　长江荡荡清无烟谁提明月空中悬寒辉流波两相漾照见万里秋无邉颇忆昔时锦袍客仰邀皓魄金尊前掬水捉月月不得骑鲸奔入千重泉月里霜娥搴帏笑狂奴故态犹依然不闻天上蟾兔窟乃落水底蛟龙渊前人已往后人在依旧江流月不改恨无往日君竒句能使江月添光彩夜深江清月转明泠泠环佩天风鸣彷佛精灵来共语长呼不应还心惊愿乞阳侯一掬水为君结祠幽崕里歳歳秋光三五前高歌先生问月篇
　　熊青岳学士建言部议处分奉
　　防特免诗以志喜
　　上圣能容直孤忠肯惜身尽传飏鳯彩不信触龙鳞道合转圜美功同补衮新将无
　　明主意普欲劝廷臣
　　大笑
　　大笑狂歌剰一身任他沧海自扬尘杨朱哭泣缘悲路孔圣凄为问津箧里空文秪逐鬼防中秃刺不投人谁知磊落襟还在目送飞鸿万里亲
　　欲决
　　欲决升沉未有因相逄谁信自由身三更楼上刘琨月十丈门前庾亮尘偶探药名知小草忽看车脚悟劳薪家山如难安卧枉自弥年羡隠沦
　　闻雁
　　知尔何时到哀声苦动人稲梁应畏少矰缴郤愁频榆塞归期远湘川去路新可堪羇绪乱日暮更酸辛
　　酬邱生
　　不见邱迟乆新诗更斐然娥眉谁解妬牛角自相怜吟苦防须秃书多怕腕穿好携谢家句还去问高天
　　邀笛歩
　　落梅折桺调纷披独客中宵听自悲欲向尘中还物色不知若个是桓伊
　　呉门席罢作
　　醉听韩娥一阕歌秋云不动碧嵯峨兰桡筵散悲斜日桂馆人归逐逝波伍相祠前潮响急梁鸿宅畔杵声多由来信是伤心地緑鬂从教片刻皤
　　鹦武
　　聪明何意堕笼樊碧树丹山寄梦魂莫怪花前浑不语秪应羞作世人言
　　宿翁氏山楼
　　澄波万叠竹千竿延眺层楼景色寛过雨山疑经沐见穿云月似隔帷看渚莲暗堕红衣冷水鸟惊飜翠影寒心事欲抛抛未得无言倚遍短长防
　　荷花
　　千二百惊鸿翩然小队同采珠洛浦上弄佩汉江东颦处矜眉翠啼时怨脸红一生心事在辛苦緑房中
　　耦畊堂居人谈近事
　　一枝翠栁碧苔封天遣多情不负侬堦下靡芜成劲草庭前桃李傲贞松蜂疑残黛含愁乱月作羞娥鏁恨重金谷风光尚如旧坠楼心事更从容
　　夏日忆呉中城西宅二十二韵
　　忆得幽栖处城西景物增数椽依水石三伏失炎蒸白板扉双闭鸟皮几独凭闲常芟竹径闷即理鱼罾桐露清晨重荷香静夜凝披襟能洒落散髪任鬅鬙葵扇团于月桃笙滑似氷厨供拗项瓠溪荐折腰菱自检书千巻堪消酒百升红妆花当妓白拂客多僧觅句行时遍围碁唤不譍小儿学跳虎稚女解驱蝇买鹤添新料分蜂换旧称松知蹲踞惯云譲巻舒能何昆为侣梁鸿妇是朋可应齐北郭寕复羡东陵倐忽离三载艰难出百层拊髀羞寂寂抱膝恨腾腾火宅谁能防烟霄拟忽升行藏溪鸟笑顔貌野渔憎望逺心徒切怀愁病莫胜今朝谈往事惟有泪如渑
　　老将词送近夫罢省试
　　汉家飞将老邉州射虎山南恨未休雪鬂霜髭零落尽却看奴取封侯
　　蘓台新竹枝词六首
　　昔老鐡制西河竹枝词东南士女和者数百人至今以为美谈予屏居多暇感呉中近事作蘓台新竹枝词六首辞虽不工语皆摭实世有君子属而和之他日采风者或有取焉
　　江南燕子日衔泥江北燕子双双栖衔泥底用太辛苦双栖只恨画梁低
　　山塘十里杏花风不见飞沙扑靣红笑指山邉斜露处初三月子似弯弓
　　小小呉娃细马防春衫蔟蔟剪轻罗自从幕府曽教入不唱江南白苎歌
　　海门深锁浪头廻不放黄鱼入市来晓起腥风满城郭侯家今日绮筵开
　　桃花坞里千章木拙政园中万朶花紫蜨黄蜂来往惯肯分春色到邻家
　　十丈平湖一尺潮红防亭子緑杨桥侬家自有东青鸟不许駌鸯近桡
　　撰西樵考功志文毕寄阮亭戸部
　　恍惚相随把袂时幽明难间两心期敢云下笔不加防最喜临文无媿辞比似束刍应恨薄即同挂劔已嫌迟【予诺阮亭请逾歳始报】友生投契犹如此况尔连根荆树枝
　　徐生入都即去诗以送之
　　怜君衫袖满埃尘往日风流剩角巾开口几曾投俗好若吟端不救身贫还因郭乐思竒士自失荆高少酒人匹马担簦又南去萧萧落木满关津
　　次韵答山中人
　　万巻千竿奉一身云饶水濶岂为贫无端杯酒寻常醉有几篱花次第春鱼腹好容独醒客松毛稳卧不言人长沮旧宅君今主肯向防防一问津
　　富川令刘君殉节诗刘名钦隣江南仪真人中顺治辛丑科进士
　　富川碧血射虹明刘令孤忠此着声敌笑南朝惟若水帝惊河北有真卿往来食肉心多死忼忾衔须气独生两圣崇儒三十载可无一士重科名
　　附魏象枢作
　　千秋完节日星明舌在犹闻骂贼声汉水秋高劳将士富川血碧动公卿魂依北斗升还降庙食南蛮死即生
　　圣主方怜臣义重定教青史大书名
　　附张贞生作
　　读书心事盖棺明可慨风闻只附声志遂休言归井里节高何必位公卿城池雪愤趋谁死草木啣悲哭尔生人岂不知君父义漫云激烈是沽名
　　感秋呈环溪先生
　　秋风秋雨鎭相牵更被哀蛩唤不眠与世无求寕恝尔关身何计转凄然眼悲东海栽桑地心忆南山种豆田听説乘桴再三喜取裁应媿昔人贤【与先生言及去官故云】
　　敬哉先生招饮容园即事
　　先生幽兴寄东山早沐
　　君恩许赐闲杖履追陪尘外壶觞狼藉图间童携麈尾花邉至客赌棋枰墅畔还底是当欢闻叹息应知国意相关
　　目暗
　　眯目由来世所同岂期今日到衰翁蒙蒙只觉雾长在烂烂俄惊电忽空敢向人前争黒白不防灯下校鱼虫连朝强起摩挲看为説尧天日再中
　　题水月庵壁时伤蒉山先生之逝
　　九逵三市暗尘开此地如何絶防埃松树欲枯龙忽蜕竹花无实鳯空来已知西日頺难驻长恨东流逝不廻苦忆临岐珍重语乆要寕肯负泉台
　　玉如下第见过作
　　北去南来似践更看君几度上书行无波枉击三千里不售縁无十五城将母可能忘薄禄荣身未必是浮名春隂愁思俱难遣浊酒荒斋细细倾
　　净业寺荷花
　　玉立亭亭照水孤繁红缛緑胜渠无清光雅称闲僧供静气如披高士图楚服裁惊衫制异呉筩饮爱茗香殊廵池为共缨堪濯不遣飞尘到鬂须
　　别敬芝侍御
　　千秋矢志共观摩惜别其如远道何十日留君犹恨少一人知我亦为多寒灰自分难然火古井悬知不起波正是朔风凄节要从霜雪辨乔柯
　　拜少宰孙先生墓
　　拜公牀下几何时执手丁寕后死期忽见荒丘今永闭忍将宿草更重披眼昏难认题碑字肠断还寻挂劔枝一代可怜文献尽伤心不独感深知
　　郊外偶作
　　郊外东风飏酒旗北来南去剧如丝百年浑似下坡毂万事只同覆局棋漫喜春深催草茁终嫌寒勒花迟从来不信杨朱泪那有无穷洒路岐
　　道旁老松
　　古松不解何时植但怪龙鳞老益多巢顶鹤翎黄似鞠傅枝螘翼白于珂摩挲忽作三年别翫赏寕辞百遍过韦偃毕宏今未遇无人貌尔恨如何
　　村舎
　　板屋春风对一瓢荻帘土锉共萧萧无妨世上嫌迂濶最喜尘中有寂寥邻寺远传茶鼓发隔村防见酒旗摇分明忆似江南景辜负幽人歳歳招
　　寒夜
　　数巻陈编独夜灯纸扑冻笑痴蝇兴衰过眼悲何益非是关心剖未能仰靣祗愁看屋栋安身无过摸牀棱强将浊酒摅懐抱芒刺时时着背膺
　　和就斯学士新歳韵
　　相看又见歳华新五十无闻笑此身冷碧细倾初醸酒软红重试隔年尘扊扅犹喜能供爨虀臼堪悲只爱辛忆得西溪薮椽在一竿春雨待归人
　　梦至一高阁下仰眺可数十仞有人凭防引手招予旁一人曰此七十二阁凭防者诸勿庵也觉赋此诗
　　岐路悠悠误此生出山泉浊在山清三千余里客中梦七十二阁上晴长愧当年结绶意敢忘他日耦耕情怜君扄戸空岩老犹被谁何识姓名
　　吹竽
　　吹竽鼓瑟两难工遮莫春光望眼中相对盈盈还脉脉可堪雨雨复风风间何濶怕逄诸葛得入城羞防子公岂有浮名滞胸底怪君兀坐但书空
　　十四夜
　　挝鼓烧灯罢此欢绳牀布被梦差安醆中浊酒醉亦足墙角短檠照自寛少日曾夸人了了老来真负靣团团相怜尚有今宵月万里清光属倚防
　　阮亭入都即别去用其途中见懐韵送之
　　相逄真草草相别更匆匆歳月风尘里行藏涕泪中勿言一尊满又待隔年同惟有关门吏怜君西复东
　　附王士祯作
　　长安几度别忽作白头翁君辈还簪笔吾生自转蓬王师悬楚塞羣盗横关中努力匡时略归心沧海东酬锡山马云翎秀才即文肃公孙也以乃祖集见示故次章及之
　　年少才无敌诗情句莫酬众人皆折角吾老亦低头咄咄惊难定期期语不休鹍鹏与尺鷃可许暂同逰太息前贤逝遗言更觉尊家声留国士
　　天语表忠门
　　【世祖嘉文肃殉节特赐祭諡】桓后推元子袁孤得愍孙他时应珥笔莫忘
　　圣朝防
　　余与鄢陵梁御史曰缉别八年今春至都谓必相见闻又请告先期行矣怅然有作
　　传闻骢马客复返旧栖山嵩落悠悠外孤云冉冉闲若将游子意远恋故人顔相顾稀相识长吟自掩关
　　月下
　　此夕天邉月寒光逼寝帏可怜欲谁照空自赏清辉只益呉牛喘能惊魏鹊飞故园南望里老泪强沾衣
　　过阮亭不遇书壁
　　疲马无所适出门还过君披帷人不见独坐又斜曛径草澹逾碧林蝉寂更闻清风来入戸宛似未离羣和阮亭秋日过讱庵读书斋兼懐汪大
　　苔靣无人破常思双屐行惟君数来往相对见平生肯作身名计何多太息情却输呉苑客叱犊正秋耕
　　附王士祯作
　　翰林官自达疲马独行吟日午炊烟寂闲门落叶深平生有知己高卧洞庭隂莫谓升沉絶千秋共此心彰义门外书所见
　　此走江南道问君归几时山遮将去路栁卧欲攀枝酒合攅眉得书思挂角宜马蹄行忽住最恨是临岐
　　题胡侍御山荘
　　緑暗过墙树红明委地花谁知柱史宅却胜住山家曲径淹
　　天仗居人稔翠华更闻
　　宸翰在丽藻发云霞　　【上尝亲幸其庄　　赐以御笔】
　　不识
　　不识平阳宅今看拂面花春风是何物只许在君家
　　送慕庐兄归楚
　　呉歈兼楚调离怨杂然陈落日螀鸣急秋风雁影新难将欲去意更对独归人一滴思乡泪随君驿路尘
　　二月二十八日题善果寺壁
　　平生孤往怀未忍薄凉踽爱兹片林幽凡禽足藏羽杂英竞吐蕚枝上轻霞举濯濯露叶翻犹栖昨宵雨化工无停机吾心憺容与嗒坐静忘言风铃自相语
　　喜晤彭十戯赠
　　东归吾意逐流波西笑逄君兴转多欲把冠尘暂弹却满头霜雪奈他何
　　阮亭以人所赠山居图示予有感题三絶句
　　千树斒斓一曲渠两门茒屋半牀书江南何地不如此只少闲人肯卜居
　　昨梦经过旧垞东青蓑倒着卧牛宫邻鸡无赖惊眠起羸马依然九陌中
　　相携拄笏立多时但解朝衣也未遅好似渔洋山下路使君那忘旧题诗【渔洋太湖诸山之胜阮亭尝过其地爱之自称渔洋山人】
　　寄弟
　　惊春如驶惜流年赴壑修鳞去不还燕柘才经一畨緑呉蚕又见几廻眠厨空尚有东方米囊澁长无赵壹钱媿尔加餐勤致语杞人终日只天
　　祠旁鸦
　　散似灰飞聚作团荒祠攫食暮烟寒金丸年少从旁过尽説神鸦不敢弹
　　水关马上口占
　　荷叶如钱緑渐抽鳬翳拍拍散中流可怜骑马黄尘客羞向青波照白顔
　　为汪舎人题画
　　高楼烟暝欲防昏黄叶声中自掩门疑有幽人据梧坐嗒然终日竟忘言
　　往年谪官上林今秋又过其地戯题
　　昔年谪宦此逡廵衢术依稀记尚真父老定然能忆我来时谢灶请比邻
　　陵迁谷变只须臾笑我能成一事无赢得児童齐拍手使君新换白髭须
　　偶成
　　毎恨前贤不见我却愁开巻媿先増无端检得熈寕史似有人曽谏淛灯









　　读书斋偶存稿巻二
　　钦定四库全书
　　读书斋偶存稿巻三
　　礼部尚书衔叶方蔼撰
　　饮亮工侍讲庭菊下四首并请蒉山学士同作
　　嗟君庭前菊才逾二尺彊擢秀无人处不言弥芬芳细枝青玉润繁蕋黄金香几时饱雨露早见吟风霜他家岂无花华屋髙筵张粲若叠绮绣艶欲夺姬姜我思匪伊存相遇等道傍胡此独延伫百廽嗅难忘
　　草木有臭味托根君子堂有草名维薏厥状颇类菊青茎间翠叶经冬鲜如沐菊性甘且龢食之荐嘉福薏苦如艾蒿中更含辛毒如何逞顔色歘忽夺吾目为办湏及早芟除贵神速种菊勿种薏期君共相朂
　　屈子餐落英至今清沁齿骚客借品评千载称芳美胡广饮菊泉百龄负讯毁惜哉神仙药遗秽等马矢彼菊奚与焉丑好系人耳今日植君庐他年视君履困逐有灵均荣寿有伯始请君择于斯勿自贻菊耻
　　堂下数竿竹堂上千巻书所喜菊有邻维徳翳不孤况复三径开招寻来吾徒无劳白衣送主能贳百壶葛巾漉花前觞行如辘轳浩歌灵府寛顿觉逼仄除一醉便欹枕安知非吾庐笑彼芳兰花日忧当门锄
　　附张贞生和作
　　病起惋菸防冲颷弥矫彊丛桂迸金粟缤纷早减芳橘柚圃中叟朔北鲜余香彼羙庭前菊曷尝示矜张杂色均承露正色更凌霜天然如处子骄宠薄齐姜幽人顾比徳移之就坐旁譬吾性情交纫佩矢弗忘缅思昨夕防须记蘓子堂癖哉晋处士种秫兼种菊种秫偹醇醪种菊厌膏沐所托在素心不与争厚福徘徊篱落间吟赏逺螫毒非羡方家言枕之足泽目招集冩清风客来喜不速勿愧彼孤芳满饮交相朂莲以君子埓菊以隠逸齿韩公题晩节钟子称五美奈何虫蠧之苖叶遭齧毁剪氏急殱除未尝费一矢声罪虫何知物与人同耳虎而翼者纷贤哉谨履蟊贼乘间侵壊心自此始菊死犹可懐心死实可耻餐英不能饱剪叶不能书或曰菊性傲霜节介以孤惟傲实凶徳狷洁岂其徒睨视诸躭逐髙士许挈壶四序元代行循环若辘轳焉得独寄傲习气盍蠲除陶淑中且和万物共蘧庐胡用太倔彊为汝带经锄成给事贻诗却赠四百字
　　穷巷不设罗羣雀昼喧阗忽听剥啄声从吾两版传云是成黄门遣使贻诗篇展诵未尽纸喟然发长叹长安仕宦路车马若云烟夫子秉亮节趋舍异时贤大冠张如箕惟君不慕官积金髙至斗惟君不爱钱奚为慼慼音促多烦煎诚知体国意忧愤寄所宣方今寓县急不啻身倒悬滇闽首糜烂荆蜀继刘防巨憝愈桀骜羣寇弥紏纒
　　王师出经嵗未见奏凯旋军行頼宿饱士马始腾骞一日费万金何可令久延计臣持筹坐仰屋目徒穿近闻贼稍逼氛防弥秦川山河百二地烽燧相接连处处繁螟蟘户户化螘蝝此軰皆赤子
　　皇恩沐多年如何甘附贼盗弄吾戈鋋中间讵无故所宜察其端得非长民者抚驭或乖焉朽索绊六马反更严棰鞭从来制胜策贵在防未然曲突徙其薪功居焦烂先谁得将此语一奏
　　重瞳前
　　朝廷置台諌耳目责所专庸庸厚福子出口惧尤愆独君着谠直受知
　　圣主偏此诚国大计呼吸安危闗伏蒲早论列片言可回天何用徒悒鬰枉费餐与眠三代士执雉耿介性不迁伏节死官下寕计身安全予本窃禄人进退屡迍遭尚啣孤恤未肯轸饥寒君诗触吾绪一为冩纒绵还期鍳愚戅庶勿负拳拳
　　阮亭入都久不相见悲喜交集即事四首
　　与君三载别人事靡不有百忧捣枯肠有似杵舂臼飘萧领上髪早衰媿蒲桞君顔方郁然于思只如旧新亭风景殊举目泪沾袖神州忽陆沈谁欲任其咎犹闻窟室中鸣钟正饮酒轩车争道驰但夸热炙手焚栋且不知奚暇虑焚牖稍稍吐忧恤徃徃得讪诟吾愿糊其心不复辨可否共君黯无言相对惟指口
　　温温考功君粹美瑚琏器对之心自逺淡然释势利如何弗憗遗歘尔便委蜕新城一抔土宿草已如篲斯人招不起朅来对难弟把酒话畴昔俛仰疑梦寐向我噭然号眼枯反无泪浮云惨不行阳精忽沦坠始知匹夫诚可以动天地彊思慰一辞肝肠亦先碎感此在原情为君废棠棣
　　少小弄弱翰所业在缥缃左畋右复渔什劳鲜一偿晩来始自悔暗室苦伥伥宵梦一鸿生峩冠切云长衣间破寳璐隠耀明月光笑吾枉辛勤白首同靣墙败絮驰荆棘何时得康庄觉起视庭际星河未渠央恍如饮沆瀣心腑生清凉誓将毕余生徃求圣津梁盘旋周孔地游戏羲文塲安能守雕虫爼豆班与扬曝温芹味美献君幸勿忘
　　古人重进徳尤贵得师资丽泽系大易伐木风诗求友于今世岌岌其难之宗国无君子子贱焉取斯翼翼魏先生言行称人师齐心对屋漏俨与九賔期吾愧私淑久悔吝犹日滋君为某曹郎昏旦得相随江汉黄鹄卵抱之须鲁鸡大圭费雕琢良工堪砻治莫前美莫彰莫后传莫知两贤如继起千载此一时
　　大雨屋壊説巗学士贻诗相慰为赋六章奉答
　　鹊巢縁风迁蚁穴因雨移智不如二物坐见此屋隳昨夜栋忽折殷殷南山雷谁为王夷甫而受排墙灾匡坐三嵗余容膝良已足雨工何不仁歘忽壊吾屋譬如新宫灾对之三日哭祸匪降自天握粟思出卜病卧移旁舍下湿上复穿室中防苇筏人渡学螘縁饥乌噪檐际跕跕疑飞鸢何如马伏波曳脚望青天雨来风浩浩巻瓦秋蓬根妻孥呌且噪沸羮声纷纭吾耳如悬瑱褎然如不闻仰首视屋漏不愧复何云吾怜鐡衣子六月戍万里鹳鸣兼妇叹归室未可儗自慙縻薄禄端居诵经史琴书无恙在一笑斯可矣东邻陈学士大厦今一木贻予破屋篇闵吾情何渥愿言得斯人早秉国之轴寒士生欢顔长庇万间屋
　　破屋行陈廷敬原作
　　破屋不任葺四壁空嵯峨夜半风雨至屋漏成洪河漂摇増繁忧夏秋连滂沱崩腾夺视听耳目被倾邪讵谁错昏画实恐隂阳讹重茅巻轻湍余花委廻波空梁燕雀飞蝙蝠伺其窠禽鸟饥为身所见理则那黄鹄翅翎湿亦如婴虞罗悲鸣如有诉翻惧弹射加偪侧南巷士移居近西家书籍正捆载瓶罍亦纷挐君如迁乔莺吾如盘室蜗破屋雨不止压覆将如何感君有同患寓意于诗歌
　　酬玉汝孝亷
　　采金铸范蠡买丝绣赵胜多君欵欵心懐抱靡不罄吾衰百无能穷老一身并徒持匹夫志谬托逹人命苦节或难贞长贫谅非病众弃独君取情亲舍貌敬使吾贾余勇年徂气弥劲时俗妬蛾眉謡诼今方盛婉娈季女饥独宿空闺静安能重跕屣再与倚门竞
　　送徐生
　　徐生苕川秀文頴世无匹少年爱竒字颇能读雌霓往者官辟雍校士实所职众中觏徐生奚啻获尺璧今春辞亲闱跨马返乡国吾家太湖西距亦不咫尺甚思樵钓美亦欲投冠帻他时知过访良舟得良觌荒斋何所有草木有蓊勃乞生为十咏聊以书吾壁
　　花下
　　吾庭不半弓杂植竹木繁娟娟丁香花托吾西南垣阳春三二月桃李曜朝暾此花如静女婉娈独不言岂无心中恨待与何人论两年吾对汝恻恻暗伤魂黙坐细推测恍悟倚伏根寂寞少懽愉荣盛非久存天机自启闭人理孰畔援呼童即布席花下开清尊
　　与友人饮酒五首
　　兹酒清且美何如頋建康汪汪照尊卣湛然几席光吾素不名饮而颇知平章恶酒如暴客踅人势莫当涓滴乍沾吻芒角突撑肠甜酒如佞人柔媚非善良多食苦烦闷闗鬲暗受伤拒之恐不速那敢洗醆尝頋独爱兹酒一举尽累觞意切比中行岂若狷与狂冲和得至味令吾形神臧古称君子交唯淡乃久长
　　京洛多贵人张筵日兼夕名酒产四方不胫走都邑宁愁道里逺徃来輙置驲人肩或颠仆马背时泛溢毎计一罂到何啻十金直缄题复再拜辇载输豪室贵人酒苦多对之宛不识譬若汉廷上用人常薪积弃掷壁落间累累等塼埴吾如扬子云一防求未得兹酒偶然至相夸动顔色瓮面未及启酒器已屡拭折简召吾友引杯同岸帻清圣浊亦贤从容考其徳物遇良有时奚用多恻恻笑彼井泉冽终古叹不食
　　唐尧罄千钟尼父尽百觚季路苦嗑嗑十榼不能无两圣暨一贤相望千载孤看君比长鲸一吸无江湖入室或未优升堂谅有余吾饮不五合欹倒须人扶醉中发髙咏犹自述黄虞鄙哉斗筲器斯岂圣人徒
　　吾爱刘伯伦饮酒得真味五斗差解酲浩歌过朝市君看如此人底物视富贵一锸动随身即是窀穸具形躯尚作逹外嗜那足累不见卫与霍戚里薫天势起家象祁连今亦成平地欲浇一杯酒枯骨无生气
　　昨日公卿侧逐队前上寿低头不出气有若三日妇酒行尽膝席四坐停觞久仰靣吐一言愕眙下堂走今朝遇故人雨中剪春韭发醅新瓮香馋涎免流口促坐共嗢噱浑似脱械杻不知乌雌雄那问兽牝牡指吾头上冠譬彼堦前帚董龙今安在此时何鸡狗君毋多酌多恐吾犹狂否吾狂醒较多醉来复何有
　　予久慕淛东黄太冲先生恨未之见四明董孝亷过访询知为太冲门人于其南行作此送之并寄黄先生
　　防稽有大儒世系出忠门黄童名无双白首晦丘园六经探奥窔百氏穷渊源躬蹈某与轲不肯托空言青衿数十徒讲诵彻朝昏曽经其指授规榘秩秩存吾聆声誉久仰止情弥敦一官苦束防负笈失讨论董生家东海献赋来
　　帝阍视吾颂一篇浩浩三峡奔所言虽甚伙仁义实本根进止更可观语笑蔼春温都雅周容刀贵重鲁璵璠惊问所师谁答云是黄君闻之増慨慕寸心暗自扪譬如观河者溯源必昆仑便欲裁尺书因风附南云緜邈泝大始涬溟防无垠隂阳所管摄方册所罗陈圣狂何悬阔王伯何剖分一一质茫昧了了破紏纷书成再三读羞澁还手焚寸莛撞黄钟如何不逡廵徒询容貎异那得謦欬真在昔文中子道学偪河汾韬迹隠弗仕著述儗丘坟髙弟魏房流佐唐为名臣吾学茍措施奚必在其身先生富门徒半作王国賔斯道已有传奚用嗟沉沦
　　兴朝急求贤侧席心殷殷安知柴荆外旦夕无纁北面修盛典宪乞礼数勤予亦得挟册函丈时相亲勿着羊裘去苍茫烟水濵
　　附録黄宗羲作
　　三百五十字投来自修门意欲规感兴严不数文园谁开塲屋眼而涤濂洛源读之再三叹洗濯出佳言吾闻玉麓庄渠□晓昏此心为主宰屹如砥柱存瓣香展余干千军归玉敦干城意自逺碎鉢何足论一传为震川月脇开九阍文章以载道不与江湖奔太史金闺秀学不离天根源深流自长仁体春风温何意罍洗中有此瑟若璠念予处幽箐何得御李君风期托想像求日而烛扪吾徒辱赠言朗月照昆仑茫然数难端口吃类子云隐公已未来治乱留其垠何条可说施忼慨未敢陈为学五十载菽粟真不分崇王及贱覇众説徒纷纭当身试证之不能救巢焚始信本领濶寰宇方周廵不然朱墨行为儒恐未真所以介子推抱桂枯于汾悯予幼失学患难屡破坟幽情发思古靣目诚主臣姑置四海大未能康一身密尔文自娱无以答戱賔牧豕海上老所嗟非隐沦斯民方憔悴何以返夏殷圣学将坠地何以辨朱纁其职在公等学优而仕勤危举天下溺岂徒门人亲勿令吾乡校窃议东海濵
　　饮王九青侍讲斋次日有诗见示奉答
　　爱君官阁幽庭下罗蒿蓬宛然仲蔚居开户延清风吾非二仲侣闲暇相过从君其具壶觞谈笑许从容北牖出西山岩壑窥玲珑归云扶飞鸟恍忽蹑竒踪东林复吐月徘徊入帘栊流光若积雪荡吾尘腑空念此良防暂恰与佳景逄已忘今夕躯犹寄九陌中君诗振髙唱大声何沨沨予亦发微吟喓喓草根虫但资风义合宁计词格工敢云牛铎音调共黄钟同
　　附録王豫嘉作
　　青山雨初歇新凉上庭砌剪蔬罗盘飡禄薄无过费况与数君子纫兰结素契分座列髙防飔飔南风至久迹城市间草木鲜嘉嵗欣瞻天宇旷逺林苍翠胸中有丘壑何处非幽寄落日下平芜暮钟起楼际槐花堕阶黄丹萤流衣袂月明东邻树泠泠清露坠倾觞闻晩香髙谈羲轩世懐彼古昔人终夜难成寐示周生
　　梡革以为鞠断木以为棋犹不可无法而况乎学为古称在三义所重厥惟师传道与解惑舍此其焉资分谊一以定服事终不移如何倾葢间轻以名相施周生贤喆裔卓荦负竒姿抠衣登吾堂再拜起何迟我惊嘿内慙欲应拙言词长安十二门丹毂交加驰岂无吹嘘者寒谷生春熈掉头逝不返顾此穷且羸得非生所慕其在于道而吾少不自重干禄思逄时常羞尺寸获恐致丘山隳晩节始追悔蹉跎抱深悲彊勉贾余勇此意未知裒多生不吾弃感激动心脾为学所大戒在随俗习非立志茍卓然奚患建竖卑神圣为奥防善信为堂基切问为津梁勤学为阶梯吾闻之前人敬奉等蓍今何以益生请诵此语贻生如汗血驹蹀躞千里蹄歴块同一瞬万古羡权竒吾老困伏枥兀硉筋骨疲卧听鼓鼙鸣昂首还长嘶师友虽已邈风义谅可追斆学恒得半期生为予规六籍方洋洋庶几可乐饥
　　梁水部赠洮河石研歌
　　梁生诒吾古石砚肌理细腻格端正滑于十五好女肤光如一片青铜镜问知此砚产洮河摩挲百遍感激多自从逆臣反秦地闗中处处持干戈洮河逺隔秦西防烽燧连天行旅断十万貔貅河上屯只言持重休轻战至尊宵旰坐枫宸玉剑时闻及寝门纷纷尽是承恩者碌碌真羞食肉人白头老涙迸双落书生未肯甘髙阁触事弥存报主心抚时益切匡君略梦魂昨度洮河隈挼防手防逆臣廻持君此砚将何用好草三军露布来同阮亭户部湘北説岩两学士登慈仁寺佛阁
　　衰年作客便慵惰长安只如井底坐今朝杰阁相随登一笑醯鸡瓮新破仰睇中央阁道辽下窥两戒山河大三条九陌平似掌来牛去马旋若磨忆昔耶律始都此歴金元明弹指过髙轩大车还在眼折轴脱辐非一个如此家居岂不好纎儿撞壊谁能中原遗事共谁谈凄凉翁仲草间卧吾欲跳身四海游视弃妻子轻涕唾大人一钓六鼇翻龙伯之宫愁扬廻睹蜣蜋方转丸死抱粪壤号竒货造化未得便休息吾曹那忍辞饥饿归来防被汗浃背素衣幸免缁尘涴
　　附録王士祯作
　　化人阅世恒河沙老松攫地龙衙衙盘空阁道下无地竗香似有陀罗花吾衰作客不称意每逄望逺疑还家三闗寥落数行雁宫阙霏防千防鸦翰林三君负公望髙文大册流滂葩惜我旅病色枯槁头纲屡许分宫茶兵车辚辚指荆楚门外萧萧多马挝从来决胜在廊庙岂有羣盗烦梳爬书生手无五尺棰中宵倚柱徒咨嗟罪言欲发但指口遥山雨脚低残霞此日阮亭相见輙诵云翎诗不置戱作此贻阮亭并示云翎
　　先生二十年称诗齐鲁诸儒皆受学迩来声教益广被渐合西东并南朔海内词人纷牛毛一一低首奉防削朝朱暮墨不停手防勘都是时贤作金钟大镛音并奏豫章邓林枝交错吾但崛彊未下拜自顾门庭太萧索梁谿马生好年少后来之秀才卓荦与吾谈诗颇称久风义周旋宛如昨今年上书复报罢可怜有目俱同矐虽然榜中失此士郤喜吾得私褚槖匹夫被褐非有辠懐璧未免中心怍常恐大力负而趋果然还被先生攫区区一士何轻重防女絶胜得官乐朅来向客盛夸诩独自把巻细咀嚼先生门下富才彦生今一旦折其角吾诗茧弱意凡近不中英俊作凖格如生瓌玮诚异寳大圭合付玉人琢只愁借生欲待老失去懐抱数日恶先生诗体世争尚人称济南王氏脚生也当仁幸毋让他年衣鉢洵可托有所闻时定告吾勿如顔苦孔之卓
　　阮亭遣人告予云考选
　　命下幼华得给事中敬芝亦授御史喜而赋此并呈阮
　　亭
　　王生叩门贻片纸使吾入户屐齿折吕侯已戴惠文冠令弟复入青闼二子经年卧空丘灶突稀烟车骑絶公卿何人肯延誉升沉由命非巧拙吾
　　皇埀拱辟四门八荒之逺庭阶列防十得五讵足异知人其难
　　帝则哲得士端属
　　兴朝庆岂为朋友私相悦窃闻盛名不易副皦皦者汚峣峣缺只今防县正多事眼中戎马太骚屑方州民瘼难细数
　　庙堂衮职那无阙食粟都是马立仗藏身却如蝉翳叶试思白笔縁何簮毋乃青蒲亦虚设二子奚以答主知方因直木愁先伐王生头白老郎署日抱文书袍袖裂予亦偃蹇承明庐耳聋目眵牙齿豁杞狂忧天计常过鲁女恤纬心还切车轮腹内百千转欲凭二子鬰结朝拜官归夕上书想见古人旧风节
　　题翰林院壁用东坡清虚堂韵
　　翰林门外风吹沙翰林先生早放衙怪君靣目太尘土经年不识长安花朝咽虀盐暮唫诵虫鱼细罗百家官舍如水何所有髙槐踈桞啼栖鸦犹言读书洞千古富贵过眼同春葩孔孟以来路榛塞立志猛欲为梳爬龙种挟册趋
　　秘殿头纲日费
　　君王茶天街独归跨欵段有时马防翻倒挝人见先生争匿笑先生对人徒咨嗟昼长扪腹无一事拄笏且防西山霞
　　附王士祯作
　　院门晨开埽积沙秋风猎猎云衙衙井泉百丈彻骨泠干霄老树青无花男儿读书慕中秘蓬瀛旧拟神仙家何为到此转愁寂宦况萧瑟如寒鸦纷华不异草头露薰焰一似霜前葩荣名中人等虮虱麻姑鸟爪不可爬先生相士先器识品第别若鸿渐茶欲驱驽骀步天驷王良挟防不忘挝前贤无数此成就小儒后来胡叹嗟敝裘羸马自神王轩轩暗室开朝霞秋夜宿陈吉士頴侯止轩作
　　老堕世网厌偪侧始觉轩冕非真荣触籓遂退两失防人生所误縁浮名纷华道义皆可慕鱼与熊掌难合并二者交战不自决未便趣驾还柴荆子今乍通金闺籍一官项领才云成胡然淡漠安此室笑睨外物浮云轻间布席大似掌屋角仰视明星荧空梁惟闻蝙蝠沸破灶时睹伊威盈雒诵殷殷出金石辘轳那惜饥膓鸣上泝羲文下周孔若立参前与倚衡迂濶毋乃真过吾令人对尔顔发頳牀头咫尺争驰道蝇纷螘逐声薨薨严霜谁不畏凛冽马蹄东西各有营何如布衾足余暖栩栩四体无将迎翔风撼壁轰雷动羡子忘机梦不惊
　　寓舍对花歌
　　天公于人何厚薄春光亦到蓬户中东风次第巧妆遍一株髙下酡顔红桃娇杏姹奚足比细防人靣将无同若令嫣然更一笑阳城下蔡难为工老夫谩诧心鐡石对此不觉神怡融长安朱门相接连千金买花置房栊爱花还设紫丝帐宴客时出琉璃钟可怜托根叹非所年年长伴白头翁惟愁雨淋与日炙空妬狂蝶兼游蜂不辞窈窕守寂寞毋乃真为悦己容人生相知一已足倾城絶代宁易逄瑶姫神女画不得岂于长短分纎浓老大自知才久尽闲情欲赋让陶公
　　月下同友人作
　　何处无此月顾少吾两人空庭荇交光景相鲜新微焰偶然防摇动波粼粼爱此久延伫清露衣巾谈谐时领要吟咏还入神岂营文史适实资风义亲朱丝縆枯桐三尺懐中珍非君能好古此调为谁陈
　　雨霁
　　雨霁景物好新禽媚朝旭此时掩巻坐忽忆故山曲池动波弥弥林吹香簌簌王孙自不归空怨庭草緑
　　送同年某丞
　　名士不为簿不遭无不可此语闻昔贤未尝厌卑子才匪百里迁官偶然左毋言佐邑小君命岂敢堕民人与社稷尔实共肩荷但恐吾负丞宁忧丞负吾王程行有期疾鼔秋风柁慎勿捶破壁车中且安坐
　　金陵道中即事
　　万里江平一镜开中流击檝蹔徘徊逺天山际浮青出深树村家送緑来无复然犀惊堵渚空倚鸣鸟下髙防偶然忆着腾腾坐鬂似霜丝念似灰
　　渡江行
　　黒云压波波如山银城雪屋翻飞间老鱼扬鬐洲前立倒巻金山同一粒万斛龙骧秋箨轻长年呼天呌仓卒雨工驱雷鞭羣羊朱旗白葢蚩尤光眼前彷佛多竒状虹霓照耀三重梁井蛙谷鲋俱得意喷涛吹沫争人噬灌坛老妇忽廻车湖口龙姑亦旋斾还吾万里之山川青天不动白日悬狂氛毒焰势难久片帆破浪无忧煎伹愿世路风波亦如此天道好还理固尔
　　此径
　　长安惟此径日日緑苔生地僻尘难到幽梦易成汲泉防竹洗分食待禽鸣笑对花开落知君不系情
　　归家
　　错忆倚闾待归程恐较迟忽惊幽显异方悟死生期有泪都成血无鬒不变丝寒塘行过处黄草应时衰
　　虎丘晩歩
　　虎丘山下路独徃与谁期明月不改色好风无尽时凉深蝉响寂吟细履行迟一叶林端坠惟应倦客知
　　送雪州还楚
　　京华同踏十年尘君去扁舟正莫春惜别有情伤晼晩邀欢无地许逡廵湘江水是愁中泪巫峡云为夣里人明夜开时还北望倚舷定对月相亲
　　芙蓉花
　　雨欺风压苦禁持堕白飘红满曲池敢向人前怨摧折自怜迟暮失春时
　　口占
　　秋心切切复凄凄月落空江影忽低自是愁多眠不得错教人恨夜乌啼
　　冬夜渡江
　　击楫中流万古情客心牢落暗多惊天随逝水茫茫去月共孤峰的的明潮势欲吞郭璞冡角声犹绕吕防营舟人指防前年事却怪几成子名
　　梁将军战塲歌
　　天吴倒蹙东海水毒雾罩空白日死妖蛟百丈腥风黄鬼马踏云平地起龙江渡口天狗落燕子矶头波声恶瓮城一片竪降旗健児十万崩厥角将军此时吴淞来提戈一怒烛龙回指麾五丁发神弩百怪辟易隂霾开倐如秋鹰纵搏击雨血风毛洒原隰又如春蚕食叶声千筐顷刻无留停昨朝余皇倚北岸兕甲蛮刀耀飞电今朝髑髅钟山平万防哀燐蔽江面防书飞入玉河桥天子开殿册勋劳鸦翎寳钞麒麟袍勅赐甲第功臣髙呜呼将军真人豪君不见黄须鲜卑轻朝士侧目独惮髙敖曹
　　旅次家弟拏舟相迓喜而有作
　　执手犹疑入梦无屋梁顔色炤糢糊一官失路饥寒并万里新逢涕笑俱梁上寻巢防旧燕堂前反哺媿慈乌从今喜遂连牀约休恨西夜雨孤
　　河间旅壁见西樵阮亭前后题诗因忆故园兄弟感而有作
　　兄弟乌衣擅盛名十年游宦各闗情因君重作江南梦一夜池塘草尽生
　　又题二王诗后
　　满把骊龙颔下珠摘来都与世间殊何縁暗里轻抛掷可有旁人按剑无
　　太白百篇徒浪语陈王八斗亦虚名尽人夸说多才思争似王家好弟兄
　　王元之谪居广陵赋僧舍芍药有感伤纶阁多情客之语予屏居田里偶过邻僧院中适见此花感而有作并寄鵞湖立斋岵思
　　顾影婵媛不自持芳菲空睹上堦迟凄凉晓日辜新宠憔悴春风泣旧枝纶阁夣迷起草地锦袍膓防赏花时敢思五味为君和惆怅茅檐泪暗垂
　　万年枝上转春晖忆尔同时下直归白发飘零余我在青云俦侣似君稀雕防望断人何处金屋恩深梦已非怪底天香消不尽可怜还染衲僧衣
　　少年行
　　翠袖双弹碧玉筝觥船一吸卷长鲸才成微笑千金散买得人间侠少名
　　春昼
　　湿云漠漠覆沙汀春雨春风昼窅防花似敛愁初欲睡山如中酒未全醒人间那有屠龙技世上虚传相鹤经帘外光隂不相待空教莺语费丁宁
　　秋夜与骏孙话近事三首
　　十年回首忆同游牢落西风卧一丘吾作官人疑剑外君真廷尉望山头发如緑草经秋短身似黄杨遇闰愁【去岁予与骏孙罢官俱在闰七月】苦欲乗查问消息夜凉河汉正悠悠
　　云霄数子共腾骞上殿常邀
　　圣主恩醉酒时汚丞相席挥鞭不踏五侯门风前泪落山阳笛【时嘉賔新亡兼伤辰生之逝】月下愁倾北海尊今日昬昬吾与汝齐名江左媿时论【己亥榜发后贾人以予丈同骏孙作合刻号江左二名家】
　　翟公賔客散如烟絮酒生刍几个探【少师安邱公】东阁久应成马廐西州空自笑羊昙【鵞湖书来始知公讣】閤棺终荷
　　君恩厚正笏谁将国是担三载扶风门下士犹余穷泪洒天南
　　吴门喜遇济南王龙师年文兼懐令侄阮亭使君
　　三载京华别相逢但舌存黄尘辞上国白眼看中原俗薄轻文士时清厌酒尊留君共寂寞新月到柴门最怜君小阮江国久停麾才大真诗伯风流实吏师琼花神女馆碧桞隋【叶】皇陂何日重擕酒论文慰夙期
　　同龙师饮山房
　　胜地堪乗兴临髙数举觞天清秋在水树冷月浮霜咄咄殷生病栖栖鲁叟狂此心两不有何事尔难忘
　　呈呼先生
　　先生志节古人风五十犹然孺慕同久废修琴入市少时来卖药见壶空思探玉女凌秦岳欲访金人到汉宫【先生将于来岁西防华岳便道即过京师】策杖担簦夙愿在何时陪侍上崆峒
　　赠链师
　　笑戴黄冠下玉京飘然尘得闲情身从云外寻丹药客向峰头礼磬声指屈沧桑真短景功资鸡犬亦长生何时谢却浮名累与汝同防十二城
　　送人
　　卢郎年少正风流少妇闺中有莫愁不学杨雄陪执防却同范蠡去乗舟吹箫自爱君山曲觧佩真怜汉水头行到高唐休作赋恐教神女更添羞
　　野泊
　　萧条残日噪寒鸦野岸维舟静不哗高寺风多闻夜磬逺村木落见人家犬声似豹来穷巷萤火如星度浅沙入望明河应更迩祗怜无计问归槎
　　扁舟
　　扁舟趂晓潮独坐听鸣桡野鹤浑相识沙鸥时欲招枫明霞岸岸苹吐雪朝朝蓑笠真堪老何人爱寂寥
　　懐骏孙云间
　　海国风髙雁影踈美人渺渺正愁予空吟王粲登楼赋谁献邹阳入狱书梦去青云伤旧侣悲来白髪满新梳茫茫歧路终难问休怨明时独掩庐
　　白鹭
　　吴波越浪两茫茫却占荒原立夕阳海鹤肯教成伴侣野鸥应自笑行藏风尘不染衣间素春色难销顶上霜剩有江湖余念否汀花防芷梦魂长
　　北发令蓉有诗见赠次韵奉答
　　终年学泛五湖船吴越相看作水仙自问功名三黜老休言词赋万人传青云多媿车中客白首甘师柱下贤念尔雄文谁荐逹临歧太息蓼莪篇【令蓉新遭内艰】
　　北上过扬州寄别阮亭司理
　　三秋索莫感违羣乍喜相逢便惜分仙吏情深东道主故人心负北山文马嘶别恨随春草雁带声入暮云无限防沟千万桞长条折尽为夫君
　　送阮亭省觐东归
　　黄叶投空似散丝相留无计转凄其知君正急庭闱慕媿我徒深离别悲欲去倍应怜往日未行先已数来期生憎赤棒诸门卒稳放车轮出路歧
　　附王士祯作
　　忧患余生见面迟故人惊喜鬂成丝茶杯冷淡香残处麈尾横斜月落时沙碛防鸿千防没都亭衰桞数行垂沾衿又作消魂别不为中年好酒悲
　　题云翎诗巻三絶
　　不分方丈与蓬莱突耸中天万玉台怪道九龙同培塿六鼇新驾一山来
　　暂驻颷轮玩物华儗斟琼液灌灵芽千年结子犹嫌少休爱人间顷刻花
　　东海悠悠浪拍天丹砂抛尽未成田他时莫被方平笑狡狯麻姑一少年
　　秋夜不寐三首
　　孤馆夜不寐寒衾转萧爽惊颷振庭柯落叶无隠响离忧静中起羁懐益难广起抚朱弦残灯耿虚幌应龙果何物飞腾在斯须气嘘烟雾蒸降雨沛九衢防下差差鳞批之常杀躯因防欲牵豢畜同凡鱼我爱庭前柏经霜常緑林上有千嵗禽唳月扬清音直节无旁柯顔色忘冬春人云桃李花不言蹊自深青青嵗寒姿树此岂无隂
　　见入京郷人
　　君家西溪上我家东溪头君家门前水我家门前流忆得初别君扁舟趂潮发岂无澄清志自击中流楫朅来骑瘦马复踏京华春半年縻薄禄辜负头上巾怪君亦奚为防渉三千里乍见故郷人还思故郷水水中何所有蹙蹙多劳鱼昔时鱼尾赤问讯今何如
　　苔
　　萦砌复縁防凄凉不断青虽非侵要路亦自占闲庭顔子操瓢巷扬家载酒亭尚堪留汝在终嵗共沈冥
　　咏汉史三首
　　猨臂将军恨未封老居列校众人中秋来射虎雄心在自挽蓝田十石弓
　　朝夕常赢粟一囊先生索米底须忙可知殿上容君住犹胜前人逺吊湘
　　圣主贤臣久寂寥子渊一颂彻中朝如何丽夸难并只替君王赋洞箫
　　又咏汉史三首
　　一篇书奏卓然惊汉殿人人説陆生知道多时交绛灌帝前日日为通名
　　犬马余年恋主私汲公遗语使人悲如何不悟淮阳谴忘却狂言妄发时
　　贾乐才华盖帝京鸿都词赋剏新刑天如留得中郎在好为君王校五经
　　寄询健庵编修三首
　　昔与故人别秋风满帝京今朝相忆处春草绕堦荣息影江湖兴忧时魏阙情劝君休捉鼻蚤起念苍生闻道名园胜新开渌水濵轻轩縁奉母重阁为延賔泉石推迁数生徒讲肄频闲居亦有政未肯偃经纶契濶已三载对君仍故吾忧生常鹿鹿感物但乌乌官拙同门限身卑学戸枢可应车马地反乆着潜夫















　　读书斋偶存稿巻三
　　钦定四库全书
　　读书斋偶存稿巻四
　　礼部尚书衔叶方蔼撰
　　亮工石公裕庵同坐花下
　　步屧过从不猒赊暂时忘却在天涯聊擕清圣浊贤酒共对朝开暮落花最惜娟娟当晓日谁怜衮衮隔风沙豪门不少新移种庭院深沉锦幕遮
　　送魏中翰苍石从
　　王师驻防山东余兄时任兖丞治河传闻东土大旱末
　　章并托问讯
　　翩翩东征士万马如飞电注矢激流星被甲明秋练清晨超乘出啧啧都人叹中有一儒生白服挥羽扇隘涂尤属目之子允邦彦檄草陈琳羞记奏阮瑀羡讵止佐一筹实乃握全算长揖玉帐前抗舌不肯巻能令介胄徒犷悍登时变黔黎乐袵席道路安乘传始知尊爼功他人莫能先
　　戡外良匪昜辑内诚亦难惟民实邦本本固邦乃安山东股肱郡天府资屏翰其地苟巩奠三辅斯不单年来困杼柚男饥女号寒麦苖既罄尽桑枣复摧残榛菅狐夜鸣昼探赤白丸中泽声嗸嗸入耳盈悲酸古云十万户今但遗疮瘢赫斯我禁旅将士何桓桓须先卫良善岂徒诘暴奸吾
　　后有至意君其告登坛
　　万国为陆海神京乃谿壑转漕起东南逺辇向幽朔鳞鳞千万艘衔尾奉绳约仅资一线流国命此槖钥顷传东土旱山林苦焚灼我圭虽已罄神听终寂莫诸泉既云匮尺水行即涸十里方牵挽五里又淹泊军兴百所须仰頼在升合天庾稍乏空中外将安托仲氏老一丞白发叹萧索官小责反钜仰屋中心怍知君轩车到负弩敢前却防闻订交早班荆定如昨叙旧借尊酒开顔一嗢噱君其念故人前箸指方略上借培主计下用蘓民瘼因风报京国免我逺懐恶
　　消息
　　消息传难定愁心不自聊飬痈多事日缄口敢言朝天实滋蝥螣人谁产獍枭茫茫一舒眼氛祲几时销
　　喜元着侍御出狱
　　金鸡早下放孤臣顷刻欢呼动缙绅九死何曽忘圣主重生真喜答衰亲偶谈冦祸须犹磔为痛时艰哭愈频好语淮南莫无忌汉庭汲黯尚全身
　　得李信宜书
　　惠不在天上出门行即到数君赴官日两年隔穷徼常恐困迁谪未能悟静躁尺书来何方读罢喜颠倒既知眠食安复稔政事妙陶潜工种秫孙寳解祀灶山县勿嫌卑前行十夫导课耕度晴冈祷雨临幽窖【县龙山上有风雨二窖嵗旱祷之輙应】猺謌杂獞舞殊助开顔笑长安车马路十步九险峭不见永年生【元着侍御】锒铛向天呌千金书牍背狱吏尤伉暴芋魁苟充腹无肉安足道
　　咏唐史二首
　　轧荦山前暗祷神唐家河朔合烽尘上皇蜀道空流涕今日方思先见人
　　半夜军中撼帐竿逆膓流出血澷澷满朝公相持杯贺河北都忘史窣干
　　闷极对酒戯成此篇
　　人生恰似蚁附磨蚁欲右旋磨向左万事纷紏难预料百忧鬰结空如鎻丝从染后任白黒粟入臼中随扬簸我身自媿非至人焉能无可无不可却思此际真难遣安得浊醪浇磊砢忽闻麯车道上驰两颊流涎口先哆呼童急挈鸱夷沽新甆盛来玉光瑳中圣中贤亦偶然相逢且莫论某轲初倾一醆顔色醺再倾一醆冠帻堕兴到何妨狗窦窥狂来直上木杪坐门外风波百不知惧欹防与侧柁
　　捶鐡
　　捶鐡作吴钩空思绕指柔广塲聊袖手曲径少低头澷羡登牀马还怜入庙牛人生悟倚伏亦可减余愁
　　万桞堂即事
　　亚夫营畔知多少陶令门前信有无何似平泉今日好春风舞遍万千株
　　欲构凌云百尺台须求巗壑不凡材君防婀娜千条色好与行人繋马来
　　树人树木理相同此世终思软美工涧底贞松鬰千尺为经霜雪更菁葱
　　短发
　　萧萧短发不盈巾犹逐诸贤马足尘半世已成荘叟木一官长作汉家薪思枯笔秃排千管臂弱弓弯罢六钧秪有忧天心未泯才教开口又防嗔
　　大雪口号三絶句
　　官舍萧寒剥啄无朔风撼户似惊呼日髙厨冷炊烟断天为妆成卧雪图
　　破絮防头冻不支巾宵忧
　　国睡来迟比邻鹅鸭声喧閙梦里三更入蔡时
　　三寸毛锥百战余长抢大剑比何如平滇露布新裁就盾鼻横磨手自书
　　防闗旅次酬雪洲
　　以我悠悠者怜君落落神兹游欣接袂把巻忽沾巾此事推袁乆何人説项频江湖相对意休恨二毛新
　　旅舍对月
　　皎皎侵隟盈盈出水壖惯欺孤客枕偏照别离筵露濯应增洁烟霏更益妍祗怜谢希逸纡轸向谁宣防上同周大西编修王雪洲给諌夜坐时大西雪洲各有所适予亦将还吴门
　　楚客三年别吴歈一夕同峡云虚旦暮沟水忽西东杯度深更雨灯残静夜风有懐俱不寐非是为飘蓬龊龊人谁笑营营俗共称秪应悲晼晩莫更羡飞腾徃事真骑虎今身得纵鹰贾生两行泪无路洒桥陵
　　与雪洲饮酒作
　　王郎手持金叵罗长鲸一吸无洪波叶生攅眉对醽醁郤防巵酒如鸩毒王郎大笑絶冠缨髭髯拂醆俱有声旧日交逰乆零落眼中之人惟麯生自古贤圣嗜此物君今不饮名真唐尧千钟孔百觚淳于一石季十榼头上须留陶令巾腰间常荷刘伶锸拨闷端如雨洗尘浇愁还似汤驱雪醉鄊何贤愚憧憧来徃无巧拙醉鄊何昬旦澷澷长夜无日月盗跖何浊伯夷何洁鸾鸟何祥鸱鸮何孽陶然付混沌万轮齐一辙叶生掉头不肯休谁能解释心烦忧哺糟啜醨矜逹莭嗟予自媿非其俦君不见汝鄊屈大夫行吟顦顇湘江头便令云夣变春酒更教大别成糟丘詹尹引觞渔父劝借问此子肯醉不
　　僧院见壊翅鹤为赋八韵
　　癯骨相怜乆摧頽此不禁尘泥应有恨霄汉竟无心白雪翎常短丹砂顶澷深舞余两垂手曝障一边隂卫国轩何在吴都市莫寻晩栖乌共占晓食鹜先侵犹许依孤锡防教伴破琴寥寥九皋上几日更闻音
　　过筑夫王先生馆留饮时伤伯吁之逝
　　耆英零落似晨星犹喜今朝见典刑老子在周须问礼伏生归汉尚传经可縁爱客亲烹雁每为开编自聚萤天许生人留正始斯文肯便付沉
　　题锡山秦对巗检讨园亭二首
　　淮海风流客幽巗此卜居清秋作赋里白日巻帘余神女贻斑管山灵授素书已忘东壁下宛挂一银鱼曲曲皆依水层层尽作峦风尘徒自窄云壑喜常寛草暖蔵麑径花深鬬鸭阑可容薜衣子暂此听鸣湍
　　得二兄黔中书二首
　　千金片纸半年程泪湿缄题字灭明第一书中难忘处对牀风雨五更声
　　苦竹冈头望故鄊千峯万岭路茫茫如何割得愁膓断枉説山尖似剑铓
　　庭桂方开遇雨不止
　　桂树幽巗下开时近小楼那堪一夜雨禁断满园秋细蕋和香落繁条带恨休自怜愁万种更欲替花愁
　　偶吟
　　蝉吟木叶乱山隈对残阳白发催着短衣随射虎去携长竿待钓鼇来倦时捧腹便便笥醉里张頥满满杯顾影掀髯还自笑祗应我与尔徘徊
　　商君
　　商君立法古无伦谁道兴秦是灭秦防到车前分裂日咸阳市上笑千人
　　秋夜
　　眼防秋尽此江濆客自凄清酒自醺欹枕梦廽钟窈窈窥梁影堕月纷纷豹栖巗底终嫌雾鹤宿松颠更碍云谁念多生顦顇质年年行迹在人羣
　　吴定逺畵虎歌
　　吴侯示我猛虎图邀我为赋猛虎歌市朝陵谷乆迁变世间恠事何其多昔闻猛虎负嵎恶山中无人采藜藿今来猛虎悉化人着朱骑马据要津真虎食人犹可避人虎食人那敢拒天符赫赫手自将驱使杜公如驱羊人肝作炙血作酪千夫未充一馔乐太山妇人哭声悲朝食其夫暮食児黄公赤刀伥鬼窃可怜失势翻遭狎吴侯吴侯请君貌虎毋貌形冠裳之徒比虎还狰狞呜呼吾生不辰眼中日对汝名汝为虎虎亦耻
　　赠一公
　　北镇日坐腾腾自把闲身阅废兴顾我全抛黄绶客爱君不着紫衣僧秋林汲罢沾双屐夜雨吟残静一灯十载名心刋落尽不须更为説三乗
　　霜叶
　　亦知春去乆刺眼乱红迷树树开能徧村村列正齐乍疑金谷路忽讶武陵溪锦暗千重障丹明百丈梯栖偏怜翡翠舞只许山鸡有恨过桃井无言胜李蹊烘霞长似醉染露恰成啼用尽妍华力防来秪一凄
　　赠侯生大年
　　氷玉诗篇句絶伦相逄真对上清人风前已捉驱蝇麈雨后仍夸垫角巾无奈销魂当白昼谁怜拥鼻过青春自慙不是山公比欲望嵇生早致身
　　咏西隐寺古松寄陆处士天浥
　　万草俱凉露开门揖古松端如君子节不羡大夫封萝茑寕能附烟霄喜见容翩翾疑下鳯拏攫忽成龙白鹤栖来迹青牛化去踪昼惊霜飒飒晴恠雨淙淙突兀无妨傲支欲任慵葛洪祠畔覩韦偃畵中逄竹老犹输劲兰衰自让茸惟应迟幽客寒月共听钟
　　一夜
　　一夜秋风徧草堂空堦凉月迥如霜水禽噪客喧兰渚山鬼窥人傍茘墙澷兴诗成闲处咏絶交书在箧中藏祢衡短折嵇康死始信时危不昜狂
　　南荣
　　破絮罢朝眠南荣兀坐偏不知愁有力翻恨酒无权日爱赵衰暖风忧张旭颠还怜曝背乐难得献君前
　　有感
　　始信天难问谁言照便廽单车孤使去一箧谤书来絺绣真牺累青黄是水灾巫咸何处呌还望帝阍开
　　山中招吴明府饮酒
　　青山如故人别乆情愈好投馆未停骖一笑先倾倒故人狎主此青山年年为政心长闲胷中自具丘壑古衣上时露烟霞斑怜我爱山癖置驿常近青山侧手携陶令巾脚踏谢公屐巗头紫翠落纷纷朝来暮去唯行云林间独寉引幽步堦下流泉洗俗闻十千沽得吴市酒玉壶朱绳繋双肘折简殷勤问故人肯来共酌青山不白衣苍狗时时新桑田三变底须论相逄不改生平意只有青山与故人
　　邹黎眉令子
　　片玉是肌肤天成骨相殊已能谙调笑讵仅识之无客喜争摩顶亲怜任挽须防君时抱出何似鳯将雏
　　托九江守江侯问彭泽令李君消息
　　寄语浔阳宰风流挹妙才遥知书到日定值鞠花开邑小稀停牍官贫罢举杯江州使君在应遣白衣来
　　闻学士张蒉山先生去官二首
　　北使新传信西江又上书事危同折槛情急类牵裾葵藿终须罄雷霆幸尚虚玉堦立仗马相顾道何如十载登朝梦扁舟去国程
　　主恩诚浩荡臣罪自分明肯负论思职羞髙諌静名知君恋阙意耿耿寸丹清
　　十月二日作
　　簇蜨金泥罢舞裙帐中残梦昼氤氲可知半面刚畱郤犹胜他时觅少君
　　河上
　　楚魂湘血两悠悠离恨从来怕遇秋肠断今朝河上路他年忍为再廽眸
　　无题
　　一寸万愁侵危膓九曲深销魂惟有别拥鼻不成吟枕上明传恨尊前暗损心何曽通嬿婉只是费思寻苐一花难种初三月昜沉已知虚却扇犹自惜遗簪呜咽村邉篴凄凉屋下砧东厨步兵泪痛洒定谁禁
　　按圗
　　按图何处索骅骝惆怅空羣一顾休珍重昭王求骏意年年马骨长如丘
　　嵇留山抱犊图【二美人侍侧】
　　经年抱犊意如何消得佳人一盼多应笑当时穷寗戚有谁相和饭牛歌
　　吴使君席上遇宣城沈生长歌
　　敬亭才子何絶竒长髯飘洒青云姿开襟恍疑握氷雪摇笔便欲奔蛟螭延陵使君今大雅倾身接士心弥下道旁频见驻旌旄市上时闻停驷马神物防合岂偶然嘉賔贤主人争传恰如碧眼儿忽覩珍珠船又如骅骝騄耳逄伯乐追风逐电相后先三衅复三沐礼数逾常贤堦下亲结王生袜众中独赠绕朝鞭贱子迷方适至此徃徃蹑屐叅华筵见之感叹生慕悦令我胸中磈礧抑塞登时捐天下几人未聋瞽风尘碌碌徒相苦牺牛常自被文绣爰居公然飨钟鼓一人知已死不恨纷纷轻薄那足数乞米肯向陶胡奴求食须从谢仁祖丈夫致身防有时不用萧条色如土杜陵广厦千万间但愿使君永作寒士主君不见东京甲第髙刺天五侯七贵门喧阗三千珠履士过眼成荒烟又不见石家金谷夜宴客车行醴酒马行炙昔时歌舞地今朝狐兔迹手中尽我金屈巵令名不朽君须知古来惟有留賔驿人人只説郑当时
　　冬夜过汪大闲话时予将入都
　　荷衣脱郤换朝绅再向东华趂软尘敢道身真违鹿豕可缘形要上麒麟须眉尚在终嫌我项领无成合让人不信孤懐常脉脉相逄未好共君论
　　江湖廊庙总漫漫出便难时处更难捩手覆羮寕自取转喉触讳太无端未知血向何方洒暂觉心从此际安犹有无聊堪借期君为我一弹冠
　　题马相士英畵兰巻子
　　萧兰同尽复何言巻里春光似故园想得当年含墨意如何不怕碍当门
　　寄彭十进士
　　忆得金昌别蹉跎复几年懐君长落拓媿我屡迍邅寂寂供人笑伥伥暗自怜风尘频扑面霜雪渐侵颠枥马思千里韝鹰盼九天未能忘小草还望涉前川忼忾王阳绶殷勤祖逖鞭相期终一出休办买山钱
　　钖山雪夜饮对巗舍
　　雪花片片大于席庭下碎琼践一尺主人投辖客忘还明灯促坐重闭闗清酒三升面沃若狐裘虽暖不堪着北风吹雪入帘来堂中庭下共皑皑对雪还思何处好门前便是九龙道主人清羸絶世顔四坐朗如行玉山九龙岞崿攀难及未若主人近可即千巗万壑胷懐间随人领取心更闲东方渐髙柝声急乌头尽白啼不得客爱主人进一杯殷勤莫放玉山頽
　　题昭阳李季子诗巻
　　寒灯照雨夜幽横吹才听泪已流彷佛余音诗巻里怜君比我更多愁
　　絶句
　　初见江草緑复惊江花红自怜惘惘意怎底对春风
　　枕上闻鸟鸣
　　林鸟才一转羇懐已万端不辞言语拙真恨羽毛单出谷势方逺迁乔路更难春风来枕上秪是助汍澜
　　河上
　　莽莽河声不断愁拍天惊浪共云浮几时来告两黄鹄终日忘机双白鸥使者徴求徒跃马灵巫歌舞只沈牛慿谁为语波臣道宵旰须寛
　　圣主忧
　　途中晩发
　　风急雨潇潇行人晩渡桥野花浓淡色官桞短长条扳处方别开时正閴寥谁教背鄊邑错恨马啼遥
　　清明
　　暖风芳草尽伤情客里昏昏不记程林外卖刚唤过忽惊今日是清明
　　客中见新月
　　马头新月正纎纎作意随人到短檐长有清光流肺腑不知霜影入髭髯最怜迢逓频移席为爱分明数巻帘灵药捣成应乞我免教愁病一身兼
　　途次遇房慎庵考吏部入都
　　梁公好孙子献赋旧同逰判袂当京雒班荆喜道周郎官应星象启事更风流早待铨人物提衡遍九州
　　偶成
　　极目惊沙巻断蓬敝裘羸马夕阳中剧怜防狗形相似妄儗犹龙气不同少日几曽嗤邓禹晩来祗自笑扬雄九衢咫尺非容昜防何当见此翁
　　村舍梨花
　　承露玉盘新生成絶防尘真嫌脂粉涴不许蝶蜂亲投宿疑鲛馆通名是璧人郤怜荒径里占断十分春
　　晩望
　　暮云深树帯遥津斜日平沙少去人惟有多情河畔草青青一道防雕轮
　　旅舍灯
　　防焰消欲尽余光寒尚荧不甘为烬灭强欲向人明幽称僮酣睡昬骄鼠鬬争羁愁正无頼黙坐数残更
　　题沈侍讲应制诗
　　月眉云髻众争夸一缕先封繋臂纱多少秋宵眠不穏竹枝挿户待羊车
　　予与秦中李大令屺瞻相慕甚久尚未识面旅中忽防枉顾值其初罢官感赋此诗
　　鼓罢焦桐叹絶伦相逄都惜爨余身多时把巻亲佳句忽地通名似故人万累未除那免恨一官虽去尚留贫钓璜梦卜寻常事闻道君家渭水濵
　　屺瞻偶为武人所詈戱柬一絶
　　防陵夜猎罢亭尉醉呵闻几时北平守重拜李将军
　　同屺瞻听琵琶伎三首
　　共听旗亭一夕歌闗山迢逓奈愁何可堪处处浮云在鲁道难于蜀道多
　　声声怨似扣哀玉片片清如击断氷座上岂无白司马尊前自对郑中丞
　　知君世本谪仙家斗酒千篇乐事奢闲煞清平三调手却来村舍赏凡花
　　歴下赠徳州卢进士【予兄所取士】
　　前年献赋动京华到处人惊手八乂尽道崔卢真旧望不知孔李是通家新莺乍啭眀湖桞骄马曽嘶上苑花自媿周南留滞客逄君青眼倍咨嗟
　　题斋壁
　　荒堦十月尚鸣蛩老树无枝宿鸟空未晤前贤真乐处箪瓢风味宛然同
　　紫陌诗柬曰缉侍御
　　紫陌风吹扑面烟朝来昏去只骈阗便教白日有沉处争奈红尘无尽年得路马皆矜騕褭隔帘花更鬭婵娟何如一叩梁居士半夜心清绣佛前
　　瞢腾
　　醉便瞢腾醒便哀思量无计絶嫌猜千条尽烛难争月百树竒花不当楳倚柱立多频怅望绕廊吟徧只徘徊瑶池宴罢须臾事一瞬终防八骏廻
　　赠琹客陈生生尝从张御史渡海使琉球
　　一曲南风始奏薰碧空飞尽海山云莫言古调无人赏犹有鱼龙防识君
　　寂寂
　　寂寂空庭浅浅斋爱闲最喜是无才苍苔旧为寻诗破素醖新因拨闷开蹀马防隔巷去悠扬蜨怕过墙来羸童拥絮呼慵起不信春光到郤廽
　　吾庐
　　浩荡东风寄此身吾庐虽破足相亲月如逺客归常夜花当人见隔春谁信东方官是隠应知原宪病縁贫此生争不甘沦落未解何门去扫尘
　　黯黯
　　黯黯轻寒减复増半牀眀月一帘灯睡难稳似懐春女坐易枯如结夏僧雨细尚能淹楚簟风踈浑欲透吴绫眀朝怕向城西过愁对峨峨数仞氷
　　偶见
　　公子垂鞭出禁城翩翩珠勒映花眀金丸脱手知无数莫为乌鸦弹恶声
　　送薛大武给事罢官归里
　　无嗟壮嵗早抽簪去国休为泽畔吟当宁爱才还侧席故交惜别更沾襟堦前白马行空意臂上青骹竦汉心隠跃眉端黄色露防君那肯老长林
　　咸池
　　想像咸池出浴迟扶桑隠隠最髙枝无人为唤阳乌睡万国中天待照时
　　重到院中作
　　玉堂铃索响丁东禁籞深沉有路通春色未须悲晼晩花光犹自爱葱茏坡前视草鸾俱集池上吟诗鳯不空肯笑一枝栖处少几多梧竹月眀中
　　旧逰
　　犀押湘帘拂地长旧曽逰处扑衣霜凄凉汉室黄金屋惆怅卢家白玉堂兰为作膏终化烬桂縁经蠧枉留芳一双紫燕寻巢入只认当时玳瑁梁
　　院中花
　　灼灼粉闱晓辉辉青晨自矜曽笑日不肯更撩人蜨舞防无数莺啼恨太频谁知禁苑里亦有寂寥春
　　出城望西山遇雨却返
　　万重云雾暗严闗紫翠苍茫窅莫攀防待长风俱扫尽家家开户有西山
　　云梯
　　鹤困深林玉贮泥强将病眼望云梯谁能寂寂心无闷长怅悠悠运不齐鲁国岂知容海鸟秦台枉自骇山鸡多情红蜡相怜惜只向春宵泪似啼
　　题苕文紫藤架三首
　　红尘日日马蹄生踏遍天街不记名只有君家容易认紫藤花底读书声
　　幸与髙贤相近栽芳菲肯鬭春开除君共我慿阑望更有何人解防来
　　轻红澹紫自然妆拂槛拖檐锦幕张却恼杨花太无頼异香深处独颠狂
　　过安邱公故第
　　隂隂古巷昼长幽一度经过满目愁谢傅围棊无别墅庾公明月有髙楼【公在日有言其第宅逾制者勅使按验惟小楼数楹】马嘶径熟行频驻燕蹴帘空去不留独抱鮿生两行泪感恩兼为感时流
　　胡给事宅邉闻蝉
　　一树金风动晩烟苦吟狂噪夕阳前早知徒聒愁人耳争似寒宵抱叶眠
　　题吴君闻夏诗巻三首
　　枫落吴江句乍成崔郎五字擅时名防君衮衮千篇在好遣前贤避后生
　　官舍秋风叹二毛感君诗句慰萧骚抽毫欲报还搔首始信阳春调最髙【集中有赠予二诗】
　　一卧穷荒嵗月多君家难弟恨如何新诗一变当年体和尽隂山勅勒歌【君家汉槎予同年生乆谪塞外尝于友人处见其所寄诗叙述彼中景状悲惨动人君集中亦有寄弟诗】
　　中秋夜对月独坐三首
　　乍雨却成别【是早微雨】忽晴如有期人夸方满际吾惜渐亏时消息谁相待升沉自不知此中能防得何用问庖牺逺雾参差巻明河浅淡流清光能皎皎孤客共悠悠败砌吟虫杂卑枝宿鸟幽寂喧随物感吾意总无留楚蜀方添戍江闽未息兵
　　国忧今日急民命此时轻短杵传邻怨长謡识旅情殷勤中夜月好炤鐡衣明
　　乙已除夕前一日邀吴处士小饮时予自都下归抵家六日矣
　　窗拂虫丝迳翦莱为君解榻暂徘囬无多景已除将尽有几人能暇即来碧袅香抽双穗出红催烛报一花开相逄莫澷嗟穷老差胜天涯浊酒杯【处士向同客都下】
　　丙午元日和吴处士
　　身世无劳唤奈何宦情乡思两蹉跎酒中千日秪嫌少鬓上一星犹恠多标格未妨梅冷淡风懐犹怯桞婆娑何人能解阳春意怪尔轻为白雪歌
　　人日
　　新年春色暖融融人日晴光更不同水向野塘犹自緑花非绣幕亦能红听莺树下霑初雨试马堤邉畏晩风若比道衡鄊思苦还家已是二年中
　　得二兄贵阳除目
　　十年初见一官成谁料翻为万里行塞马亦知难预计原鸰无奈独关情僰中童叟瞻冠葢黔口山川记姓名我乍廽车君叱驭相期忠孝是家声
　　梅花
　　千林霭霭淡斜晖独凭阑干露湿衣但爱笛声清似水不知片片玉鳞飞
　　偶成
　　婷婷嬝嬝十三春撩鬓当筵色色新莫为千金轻一笑枉将下蔡望时人
　　过山庄荅邻人问
　　几年踪迹厌蹄辕倦翮新思返故园适兴已无欵段马消愁还有雀罗门前鳯馁桐生子堦下龙吟竹长孙二顷甘禾桑百本与君事业在山村
　　村舍见红紫葵花开特可爱
　　挿棘编荆茒舍清此中谁儗见倾城紫丝作障遮空暗红锦裁衣曳地明惆怅忽从攀处得凄凉多为别时生不须更结繁华梦野蜨山蜂自有情
　　得汪大都中书讯予近况赋此代荅末章兼懐王十一兄弟
　　层叠离懐黯自知剧于茹檗乱于丝梦中屡逐追欢地醉里频吟赠别诗怕按危弦肠易断懒拈清镜鬂先悲黄金若使真堪采不铸君来更铸谁
　　岐路西东举足生故乡翻似异乡行石碑衔口谁能语棊局中心自不平虚为花殷怜宿雨每因月好厌春晴淳于善笑唐衢哭未敌长吟半句情
　　浮云晻霭日车蔵东望扶桑万里长蜃自蔽空难作屋虹虽架逺不成梁移山欲笑愚公拙填海终悲帝女狂争敢遽夸身事了一竿烟水便相忘
　　陆家兄弟本竒才入洛聨翩塌翅廽空有心常依禁闼可怜泣尽化琼瑰【二王皆以郎斥】泥埋骐骥终教瘦雪压芝兰不放开曽忝交知称夙昔暮云春树更余哀
　　读亡友朱生遗诗
　　文心雄骨两成尘黄土生埋玉树春一代尚无容迹处九泉有爱才人珠沉断浦光终露剑没深渊气自新比似山阳闻篴涙今宵巻里更沾巾
　　赠张秀才十二韵
　　楚楚张公子清新千首诗才堪题柱日年正弃繻时尽爱成风笔争夸倒峡辞连章珠作贯单句玉无缁比射穿如札为锋鋭若锥王髯应结舌汪瘦定低眉【予尝称海内词客二人汪琬苕文王士祯贻上也】谬许将蠡测多慙类管窥枕中行擅秘席上屡称竒欲和还搔首才吟便解頥时名甘避汝古调防矜谁李泌推仙骨杨修是小见投桃真恨拙报玖莫教迟
　　方塘
　　方塘如镜月如绮陌风光只似前草暖庾郎盘马地絮飞谢女咏诗天重寻好事疑经梦更盼佳期恍遇仙待与何人共擕手隔花羞见蜨翩翩
　　一炷
　　一炷心香半夜钟落花时莭感相逄未知别后情何限但觉春来恨便浓官阁鹖曽欺彩鳯洞房犬亦号乌龙尘间真伪诚难辨弱水仙山隔万重
　　春日
　　桞短间莎长春风触处狂蜨飞遗剰粉莺过炙新簧银榼频倾酒金罏满爇香可容穷阮籍一恸绮罗旁
　　二十二夜月
　　四更三防万方眠起步清光思悄然捉取妖蟇付灵药不教破镜上青天
　　桞
　　袅雨拖烟万万丝秋来顦顇不胜悲何人曾到灵和殿记得君王手种时
　　雪洲给谏夜过
　　奎光东壁黯神伤闲夜相携酒数觞鳯胫照残人寂寂鱼膓防罢月苍苍罗衫浥醆防常湿粉纸沾煤麝更香共话沧桑十年事一声触拨泪千行
　　偶成
　　不识平阳宅今防拂面花春风是何物只许在君家
　　董孝防苍水入都诗以讯之
　　青衫破帽老骑驴尚有狂吟癖未除入市摇头谁识汝逄人拥鼻只愁予囊中留得一钱不箧底赢将万巻余圣主若求词赋客雄文今日似相如
　　送刘教谕之唐山故相安邱公长子
　　一经且莫叹磋跎韦相传家事若何每念恩施同戴岳忽惊嵗月似流波自从东阁丘虚后时过西州恸哭多白首门生怜尚在郎君今日又鸣珂
　　送钱孝防南归谒其座主慕方伯
　　献防归辞
　　帝里防送君仍复上扁舟屠龙有术身空贱相马无经世自羞踈雨过城槐叶暮夕阳连树早蝉秋还闻博物司空在拂拭光芒动斗牛
　　东城行
　　东城上酒一尊东城下冡三尺分明记得冡中人旧是东城饮酒客防日髙台贮歌舞今朝废院牵荆棘繁华俄逐东逝水欢娱难驻西飞日登丘一长望惟见草间狐兔纵横迹欲弹雍门琴悲风转萧瑟世无孟尝君谁能听之生于邑君不见千人万人邪许声东城又报新第成
　　游侠篇
　　君不见道旁游侠客衣冠结束何济楚十千防酒共欢乐下马握手吐肺腑腰间短钩冷血腥借身报仇不知数黄金牀头飞电光满堂顔色焦如土吁嗟乎夷门轵里何人斯千载之上亦可疑
　　题钱宫声画兰扇
　　只此数茎色幽意繁宛传骚客怨疑共美人言未必求充佩犹应畏碍门羡君懐袖里吹气不胜温
　　江上偶成
　　欵欵风传澹澹钟低空暝色暗千重欲将何物销尘念每为芳时损病容江外余霞怜谢眺桞邉新月想王恭华阳书信今宵到忆得前身住此
　　寄二兄莱芜二首
　　见面常虚嵗开椷动隔旬谁怜彊项吏犹作折腰人薄禄仍懐寳清时且积薪朝朝拄手板岱色足相亲弱弟烦且念狂奴态未除祗縁甘失马讵敢学防鱼诗垒频分阃糟丘屡卜居翻思对牀夜风雨闭空庐赠慕寉鸣方伯慕尝使海外受岛帅降
　　早闻儒术振闗西闽海还防靖鼓鼙岛上降王捧马足道旁垂白卧车泥共推雅操南金并真仰髙名北斗齐今日属公分陜事可教江左慰残黎
　　燕
　　翩翩双燕子相别隔年賖去日秋千里来时春万家新泥坊底叶旧垒屋檐花欲问乌衣事前朝日未斜
　　寄阮亭淮上二首
　　长淮浊浪昼喧豗如水门清日日开独抚素琴堂吏防自烹新茗埜僧来啣杯便合无公事作赋应惊有异才待寄相思与明月髙楼频上影徘徊
　　短髪萧骚卧涧阿非才争敢怨蹉跎兰生幽谷凄凉惯木老深山拥肿多澷倩青蝇为设吊空劳闲雀与张罗渉江祗道风波恶欲采芙蓉奈逺何
　　过呼先生郊居
　　先生竟白首日日坐空林鉏菜英雄事灌园髙士心鱼跳莲叶外虫响荳花隂客防将归去时闻梁甫吟
　　偶见
　　百尺楼台上矗天千人畚锸不论钱劝君棘艾休芟尽狐他时欲穏眠
　　清江旅次
　　信美犹吾土登楼百感生雕龙还自笑画虎竟谁成易下春风涙难平夜雨情故居连上苑乔木正迁莺
　　将登陆寄书二簏旅馆戱题其壁
　　读书易为感废巻复愀然晒腹骄时軰悬头哂防贤纵横防鬼簿杂沓祭鱼篇尚可千瓿覆休教便弃捐
　　过阮亭署值其卧疾
　　小院春风防鬰陶帘前草色妬青袍知君正抱安仁恨三十休教有二毛
　　河上早发
　　喔喔荒鸡旅梦廽驿门才啓马啼催道旁曽见裂繻出吏还疑投笔来西望长庚光胜月东奔河水疾过雷青禽一去无消息鸩鸟如何好作媒
　　莱芜家兄署
　　青山匝县城涧水比人清径僻稀邮迹官贫称邑名村童呼犊起瘤女报蚕成尘甑前贤事休令独擅声赠静海令同年卫侯卫先为保定推官
　　故人昔佐郡三辅已驰名疲邑今为宰期年政又成胡威匹绢美刘宠一钱清试听舆人颂知君更足荣
　　役乆
　　役乆已忘瘁登临忽自伤客情鲁酒薄乡思越吟长望尽游元气愁来塞大荒帝车髙指处应记是中央
　　小游仙诗十二首
　　员峤松仁大若壶携将日观赌摴蒱偶抛数粒沉脚不道曾封五大夫
　　沧瀛清浅未扬尘此日麻姑又问津寄语蔡经洒扫待方平相过欲烹麟
　　洲四序只如春王子茅君作比邻来徃不须争礼数樱桃花下着纶巾
　　传道西王下碧虚抠衣趋侍五云车眞言不敢教人捧肩佩盘囊贮玉书
　　自信成眞自未凭嘿朝常灼九枝灯乘风使者遥相贺仙牓题名叶静能
　　天半刚风特地吹尘躯凭仗得相随青鸾未惯人间事郤恠儿童不解骑
　　度索蟠桃得种来玉田金劚手亲栽三千年后身犹在防取红花一树开
　　雷府烦劳不昜为清班惟有八霞司顽仙也爱文章事把巻同吟丈丈诗
　　上清无事不成忙河伯相邀赌桂浆赢得先生开口笑人间已是电飞光
　　紫云穿处日初斜上士飞轩降碧霞乞与安期一枚枣防来只道玉园
　　上眞相唤共闲防风雾为波偃月舟善现城中才一日人间千嵗事悠悠
　　一簇笙歌出海云夜深同宴小茅君先生醉后挥狂草墨污星娥紫电裙
　　吴郎歌赠虞升秀才
　　吴郎白面红颊颧风姿奕奕人中仙萧条仅有马卿壁寂莫秪守扬雄乡里儿童好项领纷纷得路争先骋吴郎三十犹麻衣独抱残经吊孤影侧闻使者选才贤喧传吴郎早着鞭乂手万言应时毕众目一叶当先穿男儿有身谁不羡要令千人万人见槖笔须登白玉堂振衣应入金华殿上林二月花参差马蹏蹀躞香风吹摇鞭跃马防花去始是吴郎得意时
　　山行
　　春浓如酒水如油乘兴东风上钓舟壮志已消还击檝孤懐无柰更登楼桞条爱客舒青眼梅蘂禁人弄白头早被山灵暗相笑年年心事逺沙鸥
　　题葛处士庭中緑萼梅
　　短竹踈篱处士家闲门深闭日初斜凢花防尽无颜色应为仙人萼緑华
　　梅花
　　标格非不好孤髙难共亲伤长在眼赠逺与何人照水唯怜影含风只弄颦窥墙寕有意宋玉枉伤神
　　舟中雨
　　倚篷独对雨巻箔时闻翦翦风坐似维摩方丈里人如陶岘畵图中掠波水鸟一双白照防林花无数红歌罢沧浪还自哂尘缨欲濯与谁同
　　酬钱叟赠别二首
　　识君名姓廿年前此日相逄雪满颠入市吹篪心尚在当筵挝鼓态依然唯应酒到常开口但合诗成自耸肩枉説长安半知已几人为办买山钱
　　栖鸦门巷冷如氷剥啄随人唤不譍賸有数编堪永日还悬一榻待髙朋违时祗恨须眉在忧
　　国频教涕泪増更拟期君定何处吴山越水一枝藤同魏侍郎环溪先生寄李学士厚庵二首【李时奉讳家居】
　　疾风劲草共称难真信乔松耐嵗寒此日敢云臣节尽千秋惟觉已心安人间大有当为事天下从今着眼防自古盛名非易副期君努力答弹冠
　　屈指征轺盼望频音书忽到泪防新
　　帝方需尔为良弼天忍教君作鲜民读罢蓼莪应有恨听残风木转伤神显亲他日无穷在聊复裁诗慰故人
　　附録魏象枢作
　　闽海由来礼义乡妖氛忽尔报猖狂奴顔婢膝真无頼大节孤忠倍有光间道蜡书臣分在中朝纶綍
　　圣恩彰平生学道今方用自愧衰庸老侍郎
　　心恋
　　彤廷出户难
　　至尊久已鍳忠肝绸缪乡土休遗防保防家门莫苟安忽抱椿庭千古恨可怜苫块一身单生刍欲寄闗河阻静夜题诗月色寒
　　忆故山柬説岩先生
　　家傍东吴鱄设诸思归日夜未曽除夣题笠泽波间寺心忆灵威洞里书后乐先忧公正在昨非今是我还知终期一奏
　　重瞳听乞取江湖养拙踈
　　附録陈廷敬和作
　　传柑时节见桃诸物乡思未破除自爱松风景梦已多经笥邺侯书某丘某水今无恙公望公才世得如欲解朝簮先让我青春双髩又萧踈
　　立春日叠前韵柬説岩先生
　　九十春光信有诸六分取次一分除【唐人云六分春色向人流今嵗以正月十二日立春则六分已去一分矣】客来厌听新生事老去愁逄未读书挝鼓烧灯诚欠此焚香扫地亦悠如西园桃李休相笑松栢青葱那便踈
　　附陈廷敬作
　　莫向东风吊望诸黄金恩重让新除频年霄汉依经幄数纸龙鸾捧
　　御书师友平生夫子共文章当代几人如春来崇政朝朝防名迹相亲应未踈
　　闻李雷州陷贼不屈二首
　　岭南斜日战云埋尽説雷州太守来幸免鸱夷浮骨去并无马革裹尸廻一身取义诚何悔百口同归实可哀深憾竟稀血在不留残祀慰泉台
　　孤城援絶执奚支嚼齿如闻怒骂时人道钟仪作囚卤吾知南八是男儿生羇命已防同寄身在心还欲有为厉鬼从来能杀贼祝君速死不须疑















　　读书斋偶存稿巻四
