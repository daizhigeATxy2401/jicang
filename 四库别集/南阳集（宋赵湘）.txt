　　钦定四库全书　　　　集部三
　　南阳集　　　　　　　别集类二【宋】
　　提要
　　【臣】等谨案南阳集六巻宋赵湘撰湘字叔灵其先自京兆徙家于越至湘始家于衢遂为西安人登淳化三年孙何榜进士即资政殿大学士赵抃之祖也宋史抃传不着世系故湘始末亦不具惟苏轼为抃作碑称湘官为庐州庐江尉其后追赠司徒则以抃贵推防者也湘著作散佚仅文鉴载其春夕偶作诗一首剡录载其剡中齐唐郎中所居诗一首方舆胜览载其方广寺石桥诗一首瀛奎律髓载其赠水墨峦上人赠张处士诗二首文翰类选载其秋夜集李式西斋诗一首云门集载其别耶溪诸叔诗一首烂柯山志载其游烂柯山诗一首余悉不传并南阳集之名知者亦罕惟永乐大典所载诗文颇伙裒之尚可成帙北宋遗集传者日稀是亦难觏之秘本矣案元方回作罗夀可诗序称宋刬五代旧习诗有白体昆晚唐体其晩唐一体九僧最迫真冦莱公林和靖魏仲先父子潘逍遥赵清献之祖凡数家深涵茂育气势极盛又回所选瀛奎律髓评湘赠张处士诗曰清献家审言如此宜乎乃孙之诗如其人之清有自来哉云云其推挹湘者甚至然回录湘二诗皆取其体近江西者殊不尽湘所长今以永乐大典所载观之大抵运意清新而风骨不失苍秀虽原出姚合实与雕镂琐碎务趋僻澁者逈殊其古文亦扫除排偶有皇甫湜孙樵之遗非五季诸家所可及沈埋晦蚀防数百年今逢
　　圣代右文复得掇拾散亡表见于世岂非其精神足以不朽故光气终莫可掩欤其中扬子三辨一篇推重扬雄颇为过当然孙复司马光亦同此失葢壮宋儒者所见如斯不能独为湘责知其所短则可矣据方回称清献漕益路时宋景文序叔灵集欧阳公跋亦称之是原集实抃所编今其目次已不可考谨分类排订厘为六巻乾隆四十二年二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　原序
　　曩予以布衣偕计来京师凡当世有名士必求得其文章尽疏之牍凡数十百家其间南阳赵叔灵诗才十余解清整有法度浑焉所得不琢不美无丹雘而采然恨未见其多哜醴亟釂闻雅音不竟曲其嗛于愿也后四十年予为益州于是叔灵之孙抃以殿中侍御史领益路转运使始尽得叔灵所集疾启而玩快然乃大偿所素则诗之外又有文焉其文恢动沈蔚不减于诗然叔灵以诗自名信其好也叔灵名湘淳化中贡进士未试而春官已题其警句于都堂之壁俄中第调庐江尉阅期卒于官生平所蕴未及设张论著不盈志名虽在四方而不彻天子赍恨大宵与化而蟺报亨之昧昧使仁鄙一归于数可胜叹哉殿中曰君旣知吾祖请遂冠篇以信于传予曰诺大抵近世之诗多师祖前人不丐竒博于少陵萧散于摩诘则肖貌乐天祖长江而摹许昌也故陈言旧辞未读而先厌若叔灵不旁古不縁今独行太虚探出新意其无借一家者与惜寿夺其壮不克广取而究述宁夫于诗有所啬乎殿中蹈庆址复有名于时为天子才臣则叔灵弗大于身而大于后者身虽没其言意所谓不朽者叔灵尚无憾云雍丘宋祁撰












　　钦定四库全书
　　南阳集巻一　　　　　　　宋　赵湘　撰赋
　　正性赋
　　性天性也不可以不正易曰各正性命保合太和乃利贞又曰利贞者性情也从而正之则爲仁爲义爲刚直爲果毅其于君也爲唐尧爲虞舜爲禹汤爲文武其于臣也爲防龙爲伯益爲臯陶爲説爲申皆是也其于教也为尹为旦为丘为轲反而邪之爲诡爲诈爲滛乱爲错襍其于君也爲夏桀爲商受爲秦始爲隋炀其于臣也爲梼杌爲穷竒爲管爲蔡爲髙爲斯其于教也爲杨爲墨爲申爲韩抑邪之正损益可知也士君子立身将保太和决利贞非正性则不可得故作正性赋
　　噫嘻乎淳和之遯兮天性靡常浇漓之生兮错襍黄执之以正兮厥道弥昌舍之而邪兮其道将亡悲夫君子之爲性兮岂不宅正而居方将卜基于圣阃兮实爲其良薙诡谲之根兮投彼遐荒骋忠良之砥兮即乎中央斤道斧徳兮振乎纪纲绳圣墨贤兮求诸栋梁崇仁乎髙墉兮垒义乎墙搆礼于庑兮作乐于廊惟聪启户兮惟明启房惟智是奥惟孝是堂始经中而营外终藻文而绘章严其闉兮魑魅不得而飞扬职其事兮滛乱不得而弛张次三皇兮爲虞而爲唐后二帝兮爲禹而爲汤尹完旦葺兮其址荧煌丘整轲修兮厥道芬芳伊奸回之肆毒兮情性爲殃惟昏愚之嗜味兮仁义攸荒随浇逐浮兮深爲沧浪积乱堆邪兮如彼髙冈蠧壤朽桷兮爲韩爲庄拔柱倾基兮爲墨爲杨始絶圣弃智兮其祸防茫终反道败徳兮罹毒汪洋孰当救之兮舍短从长非正夫性兮其何以当惟其固之兮罔用弗臧俾之求象兮系于苞桑
　　姑苏台赋
　　勾践病使西施来夫差悦作姑苏台于是阗椒筑兰基烟搆月屹屹而立出岩谷之超絶雕沉镂檀涂霞甃雪捜琼取瑰疑山之枯悬珠错金畏海之竭参其上若天门之欲逼压其下若地轴之将折楹飞鸟碍栏倚云截山其节藻其棁欲使西施慰其心而旦夕望越复虑其神魂之未乐命金石丝竹发宫商羽角秦声郑声日月更作众喧呑之于管万籁沈之于索霓裳参差若晴霞之未移歌喉宛转若贯珠之在兹肉如山焉或腐而弃之酒如河焉或厌而倾之遂使一人两人笑而千人万人悲一人两人饫而千人万人饥悲者之声百倍于歌之声饥者之情千倍于酒之酲呜呼夫差之心也西施乐则知天下人不乐则不知知者则忧其忧不知者亦不増其羞夫差之耳也西施懽则闻天下人哀则不闻闻者则忧其不懽不闻者亦不察其哀使人惶惶不知所裁忠臣之言贱如红埃一旦乐极越兵东来歌变舞罢榱崩桷摧以金以玉爲尘爲灰麋兮鹿兮优哉游哉噫吾不知西子登是台也望越耶待越耶乐呉耶醉呉耶向使夫差忧呉之民如西子固呉之垒如姑苏则虽鸱夷之筹自救无憀何暇爲人谋呉之灭也人或悲之呉之后也秦其邻之秦人亦悲悲之未终变之爲阿房宫阿房之后魏人复哀哀之未巳变之爲铜雀台铜雀之后陈人知之陈不自见变之爲水殿水殿之间隋君及之隋不自忧变之爲迷楼迷楼之后知之而不自知者虽百世可知也吁
　　后感知赋【并序】
　　前感知赋陇西李翺作其感梁补阙肃也后感知赋南阳赵湘作其感罗著作处约也端拱二年秋九月湘穷悴在衢适罗君衔钦恤之命南来湘始闻罗君好诗复以王命迅遽罔以留驾不暇以所爲文爲贽但献诗二轴就馆一见称赏过分且曰当垂名尔岂止博一第换一官而已余当力荐子之善于公卿大夫之前也逮夫去衢赴辇下过苏杭扬泗之间逢知识之士徃徃不语他事而腾口振齿首鼓其名南北之人有来衢言是事时时闻之逾一年罗君不禄湘不幸也又一年湘由再举抵京师复于朋友间闻君吹唱之声犹在耳也又闻以湘章句题公卿屋壁间其志也盖欲使王公大人共知之然后共成之聆其说酸腑堕睫不知身之所以处也呜呼知己不易得也罗君当时之誉确然未尝轻许湘也何人获誉如是得非天与之而又夺之耶所以恨者唯始一见未得尽贽文艺是所贽之浅而受知之深矣苟天授罗君使湘再见得罄所有罗君必当直荐于明天子之前况于公卿大夫乎不知梁肃之知李翺能如是乎噫赵湘之贤不如李翺罗君之知逾于梁肃是使湘泣血増感不知天之夺罗君耶厄赵湘耶因作后感知赋比夫翺之作或辞有所浅而感有所深者亦无多愧也其辞曰
　　惟歳庚子西风其凉余未知名悴于遐荒罗君驾轺聿来南乡其仪锵锵其声煌煌文价沸腾以充四方余将求知冀于道芳始闻好诗风教用昌因贡其有仅三十章始献刺而登门终览辞而登堂一见君子婉兮清扬鼔舌大称发言尤良若金应石类宫入商确谓其艺垂名必当一第匪艰一官乃常吾归京师子诗在囊公卿大夫吾其首扬去衢赴京道阻且长或经苏而涉杭或过泗而馆扬逢人有言益称允臧聴者在侧视者在旁心怪色变眉伸目张自东自西或昭或彰洎止帝墟厥臂思攘尝题献词公卿之墙奋于异人启于周行询我且誉于湘有光将使立事乎清朝受吉乎黄裳辛丑不幸罗君云亡目唯血零心如刃伤上不可穷乎髙天之苍苍下不可问乎厚地之茫茫呜呼罗君天胡不祥知我之深曷罹其殃昔梁去世翺既颠兮且狂今罗奄泉湘亦凄而复惶湘之文莫甚乎翺罗之知特深于梁罗生则余之道兮汪洋罗没则余之道兮防茫噫嘻噫嘻天锡余知何始与也而终夺之罗之知兮若是余欲报兮何为朝夕之池兮余谓可以挹嵚之华兮余谓可以持唯罗之知兮虽今日后日徒念兹在兹罗君去兮余将畴依不遇厥徳虽恨可追已而已而
　　雅
　　圣号雅二篇
　　法天宋天子所以神也
　　天监王徳莫如宋赫宋道平平莫如法天皇法昊天覆罔攸私达乎鬼方化被孔时维戬维禄维生维育被彼虫鱼及尔草木惟命克遂于其有俶　皇振厥猷法天以宁我法我度我经我营或风或雨或雷或霆日月昭然奋皇之眀霜肃以平露泽以清左右百辟烂兮敷星皇实法之配道无作始则以寛终靡庸度呜呼下民
　　亦孔之莫皇鉴下土将安将乐皇视四方匪丑匪恶法尔天永民祷斯恪
　　法天三章一章十句二章章十二句
　　崇道皇自道也
　　赫赫君道皇其崇之遹彼丕教皇实基之维基伊何实以无为海隅苍生被服熙熈　天下既平狄人既庭其棘匪劳神圣以宁无乱斯聪无惑斯明衣裳自垂冕旒是凝　烝哉皇极道靡有息勤勤以謩罔视其迹凿饮自鼓耕食自绩维相以歌勿荷后辟　皇宅斯道污污浩浩贤俊茀茀钟鼓考考爰煦尔赤爰妥其老乐只万国宁徳攸寳　皇道靡彻载昭载晰克彼有截万国是悦皇矣圣朝绵尔瓞是崇是洁万世贻厥
　　崇道五章章八句
　　颂
　　宋颂【并序】
　　臣湘言古皇王之徳若日月流干江河注坤烜赫不没浩浩无息虽鸟兽鱼鼈草木动植之类咸尽性命保合丕道章人宪物横今矗古彛伦攸叙文武不坠故厥猷塞夷夏功徳弗穷括而书之为三坟为五典为八索为九丘然后谟训诰誓诗颂铭赞等相继而兴咸以纪圣人之绩述其行道敷徳演教畅化使后世君臣父子夫妇之道治而弗忒焉故称唐尧曰若稽古帝尧曰放勲钦明文思安安允恭克让称舜曰若稽古帝舜重华恊于帝又曰明四目达四聪称禹称汤称文称武皆有道焉周公旦召公奭大圣大贤捃摭雅颂唱圣君贤臣之大业发五声八音风腾四方治则颂乱则刺圣人之道不爲岩穴之人而拾遗是以尹吉甫召穆公等皆极宣王之颂厥后两汉之名士颇能颂皇王之风若相如扬雄班固司马迁尤笃是事凡炎汉之事迹罔不研极晋宋齐梁累累有焉然其时君之道或沿袭之不至故厥颂之风亦渐防弱陈隋虽有文学之士颂爲滛哇雅正之风遂息苹末皇唐发挥帝图颇延上圣下明逺迩只肃斯文既盛颂声甚闻其末及季千跳楯掷六马奋踶朽索遂剪草草后君文势颇僻巫词滛唱不生清风颂源芜污流失其畅繇是四海之内离析崩散山不连带河不续砺车既异轨书复殊文仁义礼乐其将颠邪怨怒哀思纷然聒聪上帝降监矜及下土祚我炎宋绰复其道太祖皇帝率受天命璿玑七齐班瑞羣牧追二帝之道体三代之事流凶举贤舞羽阶陛荆探湖賮南尽海际比于庸蜀防卢彭濮人声教一被罔不率服蠢尔含戴久翳倏旭渴饮饥食暑凉寒燠溥天之下莫不受福今皇帝纂位立极光照天地浙右土献太原面缚黄钺白旄不秉左右天下大定日月所照风露所霑鸿賔葵捧一一无异然后张废礼修坠乐驱信驰惠浸仁沐义宗庙社稷郊祀耕借之事歳无虚焉徇路之器立春以鸣区宇文物翕然爲变嘉祥上瑞若丽天者蟠地者悬于雨露者附于草木者竒爲禽兽者丰爲稼穑者维月系日维日系时知良史之不遑暇食至于拳拳待天下贤俊躬试而亲礼升降黜陟坦然明白由是左防右龙前稷后契凡百执事骏奔走莫不克贤风教辑睦天地肃节易曰尧舜垂衣裳而天下治传曰无爲而治者其舜也与又曰谓武尽美矣未尽善也今推尊吾君之道克定天下不因流杵之血守文于域中恬澹冲寂恭已南面奸回汩沉正直飞举诰未出而俗化典将启而时行所谓先天弗违后天奉时者岂功不出于武王哉易传之称尧舜者岂止待于尧舜而不待于后之圣君焉是符之道不在沿袭者非天与天授乎故观吾君者可以知尧舜焉可以识易传焉武王之功既未尽善夫岂下乎宣王之道邪诗人之颂宣王辉焕赫奕至于今日而吾君之道讵宜黙黙乎方今左右前后岩穴薮泽悉多聪明之人而颂吾君者莫不众也然吾君之功业虽竭天下之智慧聚天下之笔舌岂能罄露其渊奥故天地之功百姓日用而不知唯吾君之道亦然也然而生其时爲儒冠而不能薄颂仁圣之业亦负笑于樵夫尔臣湘谨清净心意盥沐舌髪稽首穹昊拜手皎日撰爲宋颂以告于神明其辞曰
　　九区混茫皇天锡皇羲教农化勋纪华彰继华于禹承禹于汤比于文武逮其成康圣道攸传富夀无疆隋之弃仁天命不常殱厥侈毒祚归巨唐唐孙复昏荡于四方民瘼其咨逾于怀襄草创中间崩析滋章割山裂川国爲披猖氓不堪命神恫其殃俾宋有图横弛竪张日月五辰齐其启光实维太祖肇基建邦有若有苗逆命弗祥爰整其师赫怒斯扬荆舒既贡南海趋跄庸蜀防卢虽险无当惟尔曰夏毒靡有流民始克昌屡饥而馔久渴而浆氷极授衣暑烦降凉洎我圣君传叶振芳圣神仁明浩浩汪汪呉人来王并汾慑降服不以戎鼓罔其镗风雨攸暨如禽集翔淳复天人礼修夏商前正后直左贤右良忠正并驱回邪局藏鳏恤寡矜冦屏宄亡药蒸石黎法衡度量乃宅孝悌乃谨序庠衣帛食肉罔有攸伤闗讥匪艰什一靡厐虽有罟网不罹污潢虽有山林不乱斧斨虽有权衡民不以强虽有郛郭民不以防宗庙既清郊社甚庄品物争瑞史载交相未诰俗化将时合苍盈耳四海但闻洋洋其雍其熈无施无爲乾坤法之治于垂衣防彼蚩蚩不觉不知天下一致夫何虑思清之净之平之泰之倏变于道殊途同归伟焉厥图本蕃益枝百世之后实流其竒史官既良康哉具书古有吉甫爲宣王诗是故臣湘作夫颂辞圣徳形容神明告兹狂斐恐慴少颂史遗
　　送驾部刘侯赴阙诗【并序】
　　天子富有四海诸侯述职于四方天下爲藩屏者有逺近小大民有奢俭淳猾故天灾时数丽其土地有吉凶否泰则政事有好恶险易者虽古亦然当天下之凶否者唯圣人乃能御之当一方之灾祥者唯贤人乃能守之由是圣朝慎四方之选革唐室之故不以隼旟熊轼之贵使有千里必命服读圣人书行圣人教识天灾时数之变知奢俭淳猾之俗察吉凶险易之事者乃能爲之如是焉始命之于宰相俞之于天子亦以平章百姓恊和万邦也庐之爲郡也不在邉徼不可谓逺矣其支邑在商世有放桀之地在春秋时则有称唐子者称舒鸠者其爲大亦可知矣然而其土沃壤其民侈僭其风猾其俗险六朝之后兵不及其境周世宗皇帝下十四城怒夀敌者则苦夀而不苦于庐繇是其土地益富人民益骄维屋室墙宇皆丹刻楹桷玩具器皿皆雕镂金玉子女服饰皆纨绣珠翠燕燕然盈且满其亦久矣天子宰相亦知其侈而且骄也复惧天之恶盈也将有时数之变非有道之士守其土则庐之民必荡爲疫鬼免者无矣幸而驾部刘侯出于相庭也天生竒姿神与明智尊六经知四方利害凶吉变动之数必察其始终奢猾险诐之俗必识其去就淳化二年宰相签牧于庐帝曰俞公固辞帝曰汝徃哉公再拜驾轺以布天子命至则示俭约淳略行礼乐忠信禁侈制猾秩然有法度然而民未知教也或咨咨而云云公恐惧曰若是则吾知天命之将变矣明年正月至于六月不雨民遂困冬十一月火于城民复惧公弗祷弗祈或问其意对曰吾愿与庐民祷于今日之后弗祷于今日之前矣然而歳虽凶无殍路之氓熖虽炽无逋土之客盖守者之贤能御警戒俾庐之民皆幸而免也故民始知天之道复知公之教相谓曰刘侯始示我以俭略劝我以礼乐禁我以奢猾吾谓迫而残今天责之变乃知刘侯之忧我也故民始咨咨而终怡怡爲子者父始教弗聴及其贱于人也然后知父焉爲臣者君始劝而弗诫及其殚于人也然后知君焉由是奢者从俭猾者从教知礼乐忠信之可依也次年风栉而雨沐虽天之锡亦公之惠则移俗之道使庐爲康宁之后图其功与徳必焕史牒爲后世之则也未考绩天子有诏将命腹心肾肠也今则升泰阶则知夫致吾君于尧舜复何疑哉前进士赵湘始仕爲庐江尉走公麾下幸爲公知闻其去作诗以明之又作颂冠诗之首云
　　帝有天命四方是宣祥有时数元极则传爱物在皇恶盈在天惟彼庐墟安宁有年土沃无蠧民骄且専穷侈勿度宄猾相肩彼孽既盈厥兆斯绵天子眷之丞相竦然佥曰畴当刘侯其贤帝命钦哉布教甚俭以示之信以布之侈焉猾焉禁之制之惟公拳拳是民咨咨惟民未知其恶去迟公恐公惧吾知天时将及弗度明年果饥雨师不顾其歳莫支回禄仍怒公预其知虽凶虽焰弗祷弗祈厥民既羸爰求其私始恻天变相议而辞公始俭我我莫肯随公始防我谓公启威公实爱我而莫之知洎禀公教里闾相师易侈以俭猾庸悔追逮夫次歳百物咸宜雨奋于毕火藏于离民歌且谣四郊怡怡教民肃祗功徳流滋史臣弗遗后世是资考绩未彰徴于帝畿腹心肾肠帝将布其民之懐仁亦孔之防公不我留赍咨涕洟来既云暮去惟是思湘采民謡播于声诗
　　七言古诗
　　答圣俞设脍示客
　　梅侯三年江上居盘羞惯饱鮆与鲈客居京城厌麤粝买鱼斫鲙邀朋徒孰亲刀匕擅精巧闺中丽人家本呉缕裁长丝叶剪藿饤饾自与寻常殊霜橙虀饭香稻一饱岂顾家有无我虽日病兴不浅坐想落纸霏红腴雕盘隽味傥可再赠子佳酒随长鱼




　　南阳集巻一
　　钦定四库全书
　　南阳集巻二　　　　　　　宋　赵湘　撰五言律诗
　　华顶峯
　　连天含积翠石路接危藤日近栖雕树云迎望海僧传幽谷响泉落断崖氷中有仙人宅知居第几层
　　黄莺
　　黄金类羽翰飞出雪晴山语晓他禽黙啼花别树闲防阳疑独照急管偶相闗红杏园林濶经时得往还
　　登程主簿南亭
　　南溪亭蔽月主簿好防云暇日曽移树炎风尽带薫四牕山曲入一径草防分买石清流底名贤待赠君
　　兰江仁智亭
　　兰江江上亭仁智称为名山色晓争出水光秋更清防云飘复断好鸟过还鸣曽伴陶公醉叠闻渔唱声
　　题石桥寺山井
　　何年凿藓纹寒气触僧魂穴在青松底泉通白石根汲因尝茗客窥有断肠猿偶向秋来照吟髭雪露痕
　　书松门寺壁
　　物外纎尘絶堪闻乐道歌好山光不尽幽鸟语无多树影秋云杂泉声昼磬和髙僧自禅定时有野人过
　　登扬州孝先寺佛阁
　　胜寺登危阁凭栏即近雕无云生北固防日下南朝木落吴山逈天晴楚水遥从容万虑息自喜赴僧招
　　金山寺
　　众木皆穿石名香自合焚两廊呉分月一阁楚天云雨过新灯露潮平晚磬分僧吟贝多偈夜静钓人闻
　　九日松林寺登髙
　　九日松门寺登髙过石桥野僧怜不醉山菊笑无憀屐齿慿泉漱云衣近树飘自知清静意应免俗人招
　　登天竺灵隠寺上方
　　寺髙传絶顶一到即忘机夜月逢僧早秋云出树防磬邉岩狖过牕外海雕飞欲下莓苔磴题名却惜归
　　题国清寺
　　物外千年寺人间四絶名两廊诸岳色九里乱松声海气飘僧院秋钟彻县城夜来踈磬断月影徧楼清
　　兰汀晚泊
　　孤舟愁晚泊葭苇暂相邻旅鴈初栖雨江花偶向人强吟还自爱忽语有谁亲倚棹烟将暝秋风起白苹
　　秦淮晚泊
　　晚泊秦淮上无人独倚樯遥峰平积水别浦露残阳往事随天望新蝉聒树黄渔翁有深意不语自鸣榔
　　书韩隠人壁
　　雨黒径垂莎全家在薜萝树空穿井出门掩烧痕过冩易澌生砚悬壶月上柯近来山屐老枯齿旋无多
　　戊子嵗东归书事呈厐先辈
　　上国有春榜逺人无试期携琴出关早闻雨到家迟卧病隣皆笑嫌贫仆转痴髙堂倚门乆此去尚多岐
　　题张防士山庭落叶
　　揺落拂残棊萧骚傍菊篱砚浮牕外影人拾树中诗扫緑粘苔冷烧红煑茗迟巢乌还有意犹在月明枝
　　招阮山人宿
　　初晴石路新溪戸别无邻自夏评诗徧经秋扫叶频拂琴堂有月飡药病离身欲话因来宿西轩只两人
　　赠省安上人
　　闭门栖古寺尘路杳无踪夜讲香飘月晨斋磬入松石屏泉气冷山屐藓痕浓自説秋来兴时时梦逺峰
　　僧院苔
　　香销人寂寂铺碧断尘埃积雨声初尽髙僧定未开冷痕穿竹去秋阵隔泉囬此防应长在闲人况不来
　　防平上人夜话
　　秋灯照岳客深夜坐前轩白髪新闻雨青山旧聴猿病多添药债吟苦避虫喧不寐还相对髙梧叶自翻
　　照上人山房庭树
　　惹云非手植自与薜萝交雨过苔侵影秋来月照巢锡寒枝上挂偈好叶中抄谁见僧行绕烟凉夜磬敲
　　赠水墨蛮上人
　　讲余精小笔深院竹脩脩试墨因磨雨思山忽冩秋静曽穷鹤趣髙亦近诗流更拟縁清思和云状沃州
　　送僧归终南
　　夏满辞京寺终南路有松月髙缘白阁叶尽到中峰漱齿泉飘锡冥心露滴钟长安如不去期与鹿相逢
　　天台香栢峯防思上人
　　孤峯连鸟道幽防兴难防对坐无人到空林尽日香断崖逢积雪髙木露防阳静话防晴晓聫聨过晚冈
　　送杜少府赴华隂
　　行路华山前之官髪黒年移家拟防宅作尉已呼仙近县云随鹤当门树着蝉吟诗因夜坐毛女落秋天
　　送张用砺殿丞赴阙
　　诏书徴入阙数日醉离筵野老衣多泪山溪雨送船郡斋闲月色江鸟得诗篇省阁人相待供吟几树烟
　　寄梁鼎殿丞
　　登门长失约千里阻闗河每为秋风至空令夜梦多旧时曽见许新诺复如何想望临荒径防防雨滴蓑
　　送韩屿秀才南游
　　杨栁一蝉清关河九日行却来时未熟此去雨初晴仆嬾嫌书重驴幽喜骨轻还因得新句山寺徧题名
　　送李先辈罢官之四明
　　官满鹤衣轻全家在四明上船秋月白到岸海山青药妙初痊病诗髙旧振名遥思落防防太守出郊迎
　　送李著作赴四明
　　暂辞芸阁伴欲上海邉城地近瀛洲见山连越水迎驻防寒草动移斾晓霞明到日新题出登髙待雪晴
　　送沈天锡赴始兴司户
　　落叶上青衫携家赴岭南欲行犹买药侵早即冲岚乆贱唯知事长贫不解慙山城骑病马吟句去庭防
　　送周洞之蜀
　　剑阁冲秋去迢迢动鬰陶千山非故国九日莫登髙峡树参天碧巴猿向夕号当垆人不在何以慰离骚
　　送丁鹗下第客逰
　　尊前泣复歌清泪酒相和别岸春风静孤舟夜雨多鸟鸣烟草露花逐夕阳波我亦无憀者东西欲柰何送周湜秀才之武川谒黄员外【黄即周旧主人】
　　特地照青铜行行谒谢公山新入梦池馆旧闻鸿岐路云邉去炎蒸雨后空郡斋如伴话满座是清风
　　送罗权
　　相逢从冷澹此别复凄凉去路迎秋色行衣拂夕阳酒浓心易感诗好意难防莫作闗山役吟髭况渐长
　　送韩起
　　门外雨初晴春深送客行离筵近流水芳草向空城逺鸟啼仍乱残花坠欲并防须频饮酒莫遣白髭生
　　送到逢吉
　　独去谁相待全家寄旧林雨声乡外尽秋色水邉深别酒香和菊新诗束傍琴将行还共立江上起孤砧
　　辇下送沈天锡
　　未第逢花尽残阳照渡头入关频值雨归棹独随鸥树暗藏呜鸟山空接漫流琴书不同去犹在酒家楼
　　送刘熈
　　落日照行衣乡程隔翠防聴蝉临水别闻雨抱琴归鬓髪各疑短天涯相见稀离歌一声断江上有鸿飞
　　荅徐本
　　天逺草离离秋霖寄信迟相思逢叶尽独坐聴蝉悲岳色寒前见松心雪后知频招犹未至时复检清辞
　　别所知
　　知音不可得此去但消魂别夜俱闻雨残秋自出门水横芳草渡烟蔽夕阳村应念千山外明朝独聴猿
　　别杨埙
　　此身偏似鴈南北但孤飞乆客难为别穷秋况未归去程寒雨细留话夕阳防试共江邉立踈砧又捣衣
　　及第东归泗上遇孙穆之话别
　　偶负同年约知君先出京相逢得酒病欲别值蝉声共立山当眼分题雨过城东归几人问为子耻诗名
　　赠何明府
　　陶家宜寂寞多醉复多才锁印秋山入移琴夜雨来试茶还扫叶买树亦和苔妙句隣僧乞仍闻得药囘
　　寄东阳王明府
　　经炎虽得信旦夕梦兼思多暇知无事新秋合有诗树凉防雨过吏散见蝉移谁共清宵坐西轩月满池
　　闻蝉因寄东阳王穆明府
　　孤蝉鸣水湄独立少人知急恐移他树清还似旧时曽同秋馆聴并起雨堂思南望临风乆经年不得诗
　　别王穆明府
　　又作残秋役陶公为断魂此行知入梦欲去更登门落叶堆霜径防阳隔雨村预愁山馆宿相忆独闻猿
　　寄杨坦明府
　　不语仍孤立何人知此情春禽鸣别树夜雨入空城望逺魂堪断思闲梦亦清曽陪逰岳寺绕竹共题名
　　赠潜溪李明府
　　县幽多水石栽竹亦成畦聴雨公田近开牕月岳齐宿禽无别语病马立闲蹄夜坐闻清唱何人钓月溪
　　寄杨埙
　　闭门苔自长春恨极天涯落日山横水空城雨过花断狂曽避蝶多病更闻蛙江上无消息风吹渡栁斜
　　旅中示所知
　　无憀作客时况逼入闗期聴雨醒如醉闻蝉坐欲移病催新髪长贫有故人知应念将行计出门多路岐
　　秋夕宿杨明府防
　　主人无俗縁留客菊花邉雨气寒并竹秋声夜杂蝉爽知于酒称闲觉爱棊偏不欲欹孤枕更深却潄泉
　　暮春郊园雨霁
　　郊园春已暮霁色射踈篱池静苔过竹沙清树入池野人来尽日山鸟语多时偶傍松牕立防风动七丝
　　咏山屐
　　鸟道人分去同行只有笻过桥泉照齿穿竹藓留踪夜阁吟登月秋山醉挂松自窥还忆谢防着在诸
　　秋日过呉侃幽居
　　掩门多径草凉气动踈林细雨经烟尽防阳到菊深话诗无鸟过试茗有僧寻欲去还留宿牕邉月照琴
　　登髙
　　天晴九月九秋思搅腾腾大醉无人防髙山独自登看鸿时背水采菊阻寻僧往事还堪忆狂吟罢末能
　　自乐
　　自乐原西趣疎林入户清洗池秋得月移菊夜栖萤古意怜琴淡新题喜病醒时闻岳僧至闲讲煑茶经
　　官舍偶书
　　病枕方行药公门似隠居孤烟寄庭木防雨长秋蔬宦薄慙骑马山髙梦结庐期僧仍未至慵写与人书
　　野歩
　　原野宜秋歩支笻日欲斜断桥时立鸟踈草露行蛇细雨霑梨叶防风过稻花坡西又吹笛烟火两三家
　　夏夜山中喜雨
　　何峯云共出一夜洒山檐爽气连灯湿凉声得树兼醉吟还有意卧聴似无厌已约凌晨起泉声自巻帘
　　饮茶
　　昼梦囘牕下秋声碾树邉僧敲石里火瓶汲竹根泉影照吟髭碧香医酒病痊坐余重有味犹见半墙烟
　　逰山
　　白石峰犹在桥横一径防多年无客过落日有云归水净苔生髪山寒树着枝如何方广寺千古去人稀仙人与王质相防偶多时落日千年事空山一局棊树髙明月在风动白云移未得酧身计闲来学采芝
　　自题
　　独居顔子巷还自种忘忧偶病闲辜月因吟瘦过秋泣多曾忆阮贫极尚师丘散拙兼成癖如何称俗流
　　江秀才新居
　　营居知避俗领鹤过秋郊泉照书初架牕移树未巢留题新墨湿掩户旧邻敲数本当帘竹茶烟渐欲交










　　南阳集巻二
　　钦定四库全书
　　南阳集巻三　　　　　　　宋　赵湘　撰七言律诗
　　上谷川尹殿丞
　　闼题诗送赴官郡斋潇洒谢公闲树邉棊阁开秋鎻池上吟牕见昼山吏散独行红叶外酒醒时望白云间郊原渐有新烟火知是逋民鸟道还
　　寄新安梁殿丞
　　郡孤诗句许秋供见説多闲却似慵移树好禽来独院上楼髙雪在诸峰泉当月际摇吟影藓自云邉得屣踪此兴未寻频挂梦阮公池舘旧相容
　　寄湖州刁殿丞
　　白苹溪湛五亭寒物象全宜谢守闲秋尽棊声过竹寺雨余诗思落茶山鸟依髙树和烟宿人钓清流带月还池馆有情多入梦近来谁在笛声间
　　秋日过韩原隠居
　　霜落门前石齿清静中曽聴咽泉声分题会客多无説抱疾迎僧忽强行牕外叶随蝉影过井邉苔趂雨痕生纱巾任侧衣从破二十年来不到城
　　赠兰江鞠明府
　　笛里声飘栁色寒县斋深在白云间孤吟夜倚琴邉月半醉秋登宅后山烟径树清苔藓长雨塘人散鹭鸶还兰舟有客题诗望溪上家家晚唱阑
　　寄兰江鞠评事
　　东望堪思捧刺时姓名相齿有人知公堂伴语山光入秋閤尝茶树影移石上琴尊容赏月水邉防榭许题诗重因送客留连甚长记还家不敢辞
　　送春
　　留客强歌还强醉送春多雨又多风五更池馆孤灯尽三月江城一夜空青鉴照髭疑有白子规啼树已无红相逢頼得明年约应向花前慰断蓬
　　春日宿信安张明府防
　　夕景含钟露欲零幽人醉宿长官防牀头藓色虽连月池底花隂更杂星梧叶乍题无物污蜀琴防响有风经陶公伴客不思睡门外数峰山晓青
　　秋日江亭
　　逺岸鸣蝉未拟休蝉邉风叶动飕飗平沙露白聊宜鹤孤岛分青独映秋野色半侵凉气湿水光低引夕阳流题诗尽日无人伴空忆潇湘有钓舟
　　秋夜舟中作
　　酒醒身计正悠悠泽国如萍信水流独夜聴鸿深浦宿壊篷连雨一灯秋年来自觉新诗澹江上谁怜旧业优肠断山家数声笛不知孤客在孤舟
　　秋夕旅馆言事
　　一防孤灯万里身离肠曽搅九囘频梧桐自管秋来雨蟋蟀谁妨夜后人枕上梦将衣共短巻中诗与髪同新江邉但厌携琴去明月西风满路尘
　　郊居言事
　　断径危桥积藓防闭闗终与俗尘分深秋鹤影临池见静夜棊声隔水闻山榻病来谁寄药石床僧去独防云闲吟闲醉慵开眼门外寒虫叫日曛
　　早秋言事
　　苔染衡门緑有钱不堪风月渐凄然蛩声乍出斜阳外山色初来落木邉扫叶偶窥栽菊地巻帘因作衣篇故人南北新髭长昨夜髙懐雨滴蝉
　　暮秋过沈齐别业
　　暮蝉频响胜闻歌白石床清藓色和径冷独留寒菊在树疎分得夕阳多沙泉月澹曽栖鴈篱落烟防半着莎谁问寂寥诗景趣竹扉时有野僧过
　　宿成秀才水阁
　　巻箔无应永夜虚凭栏还似钓鱼师牀头雨细飘芦苇池上灯寒照鹭鸶孤枕聴泉随防梦好风吹竹隔残棊主人不寐客魂爽晓色欲来犹赋诗
　　雨中寄所思
　　寒气萧萧瘦惊自知分得四愁平秋堂病起莓苔色池阁梦囘芦苇声幽滴冷防连树影暗驱浮气入诗情衡门独掩还无语一日相思万缕并
　　登杭州冷泉亭
　　天竺峰西月几层亭孤应忌俗人登山光晓射闻猿客泉影秋揺倚树僧防雨洒台青有防片云生石冷多棱斜阳更起题诗兴还喜重来或未能
　　题包山人拄杖
　　倚云生处絶尘埃见説嵩髙客寄来扶醉未闻和屐到伴吟曽是探山回寻僧过竹青敲月防鹤防池冷卓苔知渡寒溪偏得力夕阳风打氷开
　　萧山李宰君北亭即事
　　扫洒仍闻属意劳绕池生藓不生蒿敲花雨过琴弦润吹竹风来鹤语髙牕里树光清着枕砚中山色冷趋毫何人可作题诗伴试茗应思谢法曹
　　留连李寺丞吟诗阁
　　静阁采诗人罕到栖栖树石尽当檐长因夜月全开户独为南山不下帘得句砚中秋水减覔题池上晚花添炎天几度相留宿曾值风凉雨气兼
　　逰石桥寺
　　陶令寻山胜境开偶陪清赏忆天台秋云尽放诸峰出野水时闻独鸟来岩畔坐宜窥蟋蟀树邉行亦避莓苔斜阳石上题诗去更向松隂绕一回
　　秋日宿楚江西寺
　　沧浪生计任西东人向萧园寄断蓬灯影半轩无梦寐雨声长夜在梧桐闲僧正吟髭白故国那堪水树红志业未知谁念我明朝江上苇花风
　　闻晓角
　　一声初起晓光浮吟笛啼猿亦暗羞清动月华犹满树冷呼山色欲归楼时萦别馆侵灯过偶带凉飔入梦流谁防酒醒倾耳聴近来沙塞不吹秋
　　观楚上人陈处士夜棊
　　对局清宵解客曛坐窥妙杳难羣势侵孤烛和秋冷声隔髙梧带雨分闗外散飞星出汉水邉斜起鴈穿云无人得见争先意时被西林宿鸟闻
　　山居引泉
　　自引灵泉胜取氷入云穷穴始因僧闲防咽处秋无际静聴时来月有层乍觉疎林多爽气渐疑幽石减寒棱雨余终夜西风起流过吟牕溅着灯
　　九日幽居书懐
　　九月蝉稀九日催年光如逐水声囘人思往事凄凉在菊倚荒庭寂寞开落叶偶从池上过夕阳初傍酒邉来白衣去后无消息雨湿东篱欲长苔
　　山行
　　翠满衣裳逺径分渐供幽兴入诗门临泉自爱窥笻影过藓何妨驻屐防因惹防云还倚石偶防残照学呼猿行行却喜无人到曽为秋来挂梦魂
　　忆别
　　何处离筵酒欲空夜凉横玉自吹风人当木落闗山外秋在月明池馆中隔水不堪惊逺梦入云犹拟触孤鸿凴栏寂寂还多感谁防无言忆马融
　　书韩山人壁
　　山木争髙叶尽深山人半醉在庭隂常时具馔多飡药偶夜聴松不防琴雨后防苔连井口秋来见月到池心近闻墙外诸峰卖只向茶铛便煮金
　　闲居书事寄逸人平上人
　　雨驱寒藓入衡门顔子箪瓢近水濆静话忽容幽鸟聴好诗长忌俗人闻半帘松影和秋巻一槛棊声与竹分野客有情僧有意相思时望过溪云
　　五言排律
　　寄霅川刁殿丞十二韵
　　栁浑曽吟郡中间遇牧之留连皆往日寂寞偶多时物象应无改轩车自有期忆山辞阙早采药上官迟泽国闲堪赏公堂静好窥扫苔红叶过临水白苹移树石秋供画汀洲晓入诗讴謡渔父得孤防鹭鸶知笛外风含酒楼中月照棊野田畊带雨寒井汲和凘城郭烟霞近人家橘柚垂防须寻此景况与二公宜
　　寄梁鼎殿丞十二韵
　　忆昔初投刺秋风八咏邉偶参知好日一见自多年吏散公堂雨帘垂馆树烟共吟曽试茗同坐或闻蝉渡水寻支遁登山学地仙献酬多奥妙谈笑屡迁延夜月侵诗巻寒灯落酒船醉容韦带去卧许石床连池馆今何逺汀洲思倍牵庾楼知有约顔巷奈多縁病眼随篷断愁心逐斾悬髙防聊一望芳草夕阳天
　　五言絶句
　　皇帝閤春帖子
　　和气生金殿防风转画旗年年好春色先是帝先知迎气来归祚宜春祝降祥皇心勤治切应喜寸隂长醇醴浮金斚柔蔬饤玉盘尝新兼介夀齐奉两宫欢画漏新添刻春寒早放班恩随寛大诏一日徧人间
　　太皇太后閤春帖子
　　位厯三朝重风行四海深坐将仁厚意潜助发生心铜霤消残冻朱楼拂早霞传声囘步辇来赏小花视膳囘天仗含饴乐圣辰定应彤管笔书美系王春
　　太后閤春帖子
　　正阃成王化开宫奉母仪身当四海养夀祝万年期玉律生阳早金铺上日迟枝间双鹊语应是报春祺平晓开朱户轻寒御练衣宫童移钿扇庆夀早期归
　　皇后閤春帖子
　　后徳侔姬国嫔风恊舜家进贤阳为长修教月増华春色平明到防风防防幡稍回宫栁弱更助壁椒温暖日晖晖动清渠泱泱流六宫修嵗事拂拭采桑钩
　　夫人閤春帖子
　　腊雪余香径朝晖上绮甍翠生兰蕙色和入管弦声重锦褰妆幕轻罗换舞衣钗头双燕子先向社前飞
　　七言絶句
　　皇帝閤春帖子
　　晴日渐消宫瓦雪和风防散御炉烟千官拜舞皇恩罢防胜金幡下九天
　　早莺啼滑知寒薄午马休迟觉昼长四海欢康几务暇箫韶时奉万年觞
　　太皇太后閤春帖子
　　镂成寳字题宫戸剪出名花趂御筵人世不知春色早忽惊歌吹下中天
　　长乐钟残寳殿开鸣梢移仗问安来欲知纯孝通天地和气氤氲绕御杯
　　残氷未放沟声滑小雨频催栁色新昼漏渐长无一字坐披黄老味天真
　　金花镂胜随春燕防仗萦丝逐土牛迎得韶华入中禁和风次第遍神州
　　防仗朝来散玉京绮牕新网结初晴静呼宫女教调曲闲引皇孙防学行
　　九奏清新称玉斚八珍和防奉兰羞须知天子娯亲意不为乗春事燕游
　　皇后閤春帖子
　　紫兰红蓼簇香盘晓逐金壶下太官朝罢三宫归已晚日华明丽雪消残
　　葭灰已逐阳和动绣镂初随日景加欲助君王修俭徳不将宫様织新花
　　夫人閤春帖子
　　渐暖正当挑菜日轻隂新变养花天君王勤政稀游幸院院相过理管
　　宫娃拂晓已催班拜谢春幡列御前不待春风报花信红酥防缕鬭芳妍
　　和子华对雨有感
　　小桃凌乱逐东风繁杏枝梢次第红把雨直须连日防春风一半已成空
　　雪白朱红几万枝年年长恨失花期莫嗟飞雨淹游棹却頼春寒发较迟
　　防恵拄杖及诗依韵奉荅
　　藤枝既老解纵横禅老因何有道情识取个中无把捉眼前瓦砾是瑶琼
　　防以诗恵水晶鲙輙次韵荅谢
　　凝如宝匣开明镜散逐金刀落素丝我为年来多内热径呼玉筯尽三巵
　　闻太素絶食饮水颇甚清羸以诗奉招
　　曲肱饮水归寒士服气休粮号道人顾我非寒亦非道好来相伴祭身神





　　南阳集巻三
　　钦定四库全书
　　南阳集巻四　　　　　　　宋　赵湘　撰序
　　送司门何公赴阙序
　　舜典曰明四目逹四聪所以观天下而听百执事之人天下风教之未备洽礼乐之未修理必求于百执事之贤者是故尧命夙夜岀纳惟允禹闻昌言则拜周公待人则不暇沭或吐哺而出斯实圣人慕于贤急于治然则贤者或患不得位得位或惧不获言天下利害及其得位而获言则风教礼乐何患乎不修天下利害何患乎不显司门何公读经晓圣人意以道德公忠为便宜开口论事无忌讳抵斥回佞无嫌疑公家之利知无不为亷而济勤而智倅于庐则讼简而狱清宾只而吏肃亦尝自语曰吾胷中亦有竒乎天子仁圣吾未得纷纷吐天下事惧嵗不我与也然而天髙而近听之惟公之善流于四聪易所谓应之于千里之外者癸已嵗夏六月天子遣皇华者抵庐而诏且将待其纳言求其所识者是得位而获言也噫昔孟子见梁惠王问有利吾国乎孟子曰何必曰利亦有仁义焉孟子之贤踵于仲尼是当以仁义而利之不以利而利之湘知今天子非梁惠王不当问乎利求风教之未僃洽者礼乐之未修理者亦将泰生民使跻富夀之域而公继踵于孟子是圣道之宜孟子不得言而公得言邪今不俟驾行其至也天子虽如尧舜命夙夜出纳言虽如禹闻其言亦当拜宰相虽如周公闻其至将不暇沐吐哺而出焉及是时也则知纷纷吐天下事然后树功业振名教洋洋乎裴囬于圣时不可知其终穷湘职在秉笔吏于属邑见贤不书谓之隠见义不为谓之无勇闻天子之用贤也于是乎懽畅鼓舞造言摭实备史之阙
　　送杜骧序
　　儒有穷逹而待时命者古圣贤亦然然则古之人皆善逰或以名逰或以艺逰或以仁义逰或以忠信逰是故逰之名焕乎亘千古不可得而斥焉今逰者则不然或以趋媚逰或以权势逰或以颊舌逰是皆非自为之逰徃徃为逰而愈穷况张仁义行忠信为后世之称乎呜呼士之为道也将欲能长且永莫不宜乎自然自然之道岂惟逰而已矣是进名干禄亦然矣今之造塲屋者苟非用古道而以诈媚权势颊舌而获志皆不能久有位则显者着昭晰之声蔑有闻也京兆杜君盖古之善逰者也行发艺振名行实随貎甚古言益当不喜百氏之説为诗着文皆附经籍道既孤介气亦寡合故多为今之逰者之所鄙邪传所谓道不同不相为谋有怜杜者吊其穷悴谓其不能学速化之术湘独贤而不吊古君子患道不能速不患不能速位所谓不待速者命也非行道不能之罪若道而速穷果甚矣今观君之逰既异于众人之化夫如是又何晚之为耻耶以其速化而疾毁曷若晚逹而久芳湘察其言无怨旷之气视其面无陨获之色是敢进説以赠行
　　送周湜下第归寜序
　　周氏自文武克哲且为圣人其族茂而代有贤者出不可畧也今厥嗣复有其人曰湜少敏性直烈不为儿女子之气好古秉笔游学天下淳化二年秋客缙云郡因为洗马林侯之荐升礼部有弟曰湛自天府升礼部有司明试以艺工并荐于天子之前一旦二子俱为风波之困其进也无喜色其退也无怨容昆仲相与而辞曰吾家其有后矣兄弟学古俱获中于有司其未称防者得非明天子爱吾兄弟也励吾文学也又得非其时也有命也今举于礼部苟一战而称覇是不能尽险阻艰难之身于塲屋之间其得官也又恶能尽民之情伪而终身不辱乎大哉君子人也今进无忻色退无旷言者鲜矣周君进不以文自胜退不以文自负知其时逹其命古人所谓良田之不忧嵗晚也传曰不知命无以为君子周君其庶防乎今将驾舟东归慰慈母淬辞锋其复来也吾知其擅塲无能争乎勇者又何疑哉湘旧与之逰是嵗先鸣负不让之愧复爱周君不陨获之道因致言送于都门之外
　　观王岩弹筝序
　　乐主于音也音雅则和人诚能雅而和虽名噐异而不滛于色不害于德也苟离于是虽埙箎钟磬为郑人卫人之执恶能免乎趋数傲辟之过也淳化三年湘始作尉潜溪明年夏五月事稍闲一日同僚者挈酒登邑之南亭以避烦毒四顾晴爽薰风时来有王岩者实金陵人末至而居客之右观其貎则脱畧视其神则非俗人语爽而气清主人扬之曰岩善为秦声问之则唯唯然湘闻则意有所不乐隂语曰是子貌脱畧而神不俗求其艺则何鄙而且俗哉未防主人命是噐置于岩之前岩色无愧复不让试调之铿铿然始作泠泠然纵之纯纯然自初而终且为瑟声似非秦也爱而问之则舍噐而作对曰某之志始在琴瑟也防能学琴逮成人遇秦弦或试调弄调之则心存乎雅正由是至于和徃徃离部之曲作操弄宛尔琴瑟之道如是亦使人不荡其心不滛其志无凝滞之想鸣呼邪正之音果在乎人不在乎噐也岩之志本雅虽手因乎秦而心存乎焦桐夫岂异乎在荘墨之教而好周公孔子之道居蛮貊之国而乐忠信礼乐之事苟手存乎焦桐心存乎秦又岂异乎读尧舜之书行桀纣之教立冠裳之门发屠沽之行易所谓外君子而内小人也噫手焦桐而心秦者皆是也湘爱岩异于众因书实而为序
　　王彖支使甬上诗集序
　　诗者文之精气古圣人持之摄天下邪心非细故也由是天惜其气不与常人虽在圣门中犹有偏者故文人未必皆诗防夏文学人也仲尼以为始可与言者与夏而不与防防不预焉则于文而偏者不疑矣然则用是为冷风以除天下烦鬰之毒功德不息故其名逺而且大也近代为诗者甚众其章句为君子或鲜矣或问之何为君子耶曰温而正峭而容淡而味贞而润美而不滛刺而不怒非君子乎反于是皆小人尔未有小人而能教化天下使名以充于后世者也太原王公文固天与之精气又能诗也造意发辞夐在象外戞击金石飘杂天籁閟邃淳浑幽与防其为美也无骄媚之志以形于内其为刺也无狠戾之气以奋于外所谓婉而成章者岂惟春秋用之盖王公之诗亦然矣夫如是实章句之君子也当持之摄天下邪心除天下烦鬰之毒岂诬也哉君始登第即逰甬桥幕得二百章号甬上集淳化癸已十一月授湘谓湘知诗可以发文言是诗以为冠湘既好学复有癖于其间因不敢辞聊为精气君子之説题于集之初如有责之以简畧亦敢对曰一言以蔽之是月二十五日前进士南阳赵湘序
　　送桂九官归乡序
　　士君子生有四方之志以其立功名享富贵而已不知其道者耻乎身未能赫然为冠裳之耿光徃徃忸怩于乡党无归欤之心呜呼其真不知功名富贵之道也所谓功者学登乎古贤名者先声而后实富者仁义充乎心贵者朋友敬其志四者行矣虽布素之衣委乎尘凡其归也小人知其穷君子知其富四者不行矣虽轩冕之光熠乎其地其归也小人知其贵君子知其贱华阳桂君余乡人也于余家为三世之旧十年之前与余之河朔寜其父乃逰京师学圣人之道去年余再举礼部见之实未求诸侯之荐诘之则其辞谦谦及徴其书观其行则皆宻迩贤室其不陨获者余知夫待价焉今将归衢焉其貎古而神清学既工名复振仁义斯备朋友斯敬其邻里乡党有君子也则知其功名富贵焉苟贵其中而责其外余则歌曰衣锦褧衣裳锦褧裳今过予馆留三四宿言不能竟其言也余作送桂九官归乡序云
　　论
　　薰莸论
　　传曰一薰一莸十年尚犹有臭説者以为人之善恶可染而成也造物者虽一木一草莫不禀性于天苟可易之则天之性无复尽矣然则人之所禀莫非一气非一性言乎其要在上中下明矣考乎其防则贤不肖别矣薰莸之説可以下而不可以上可以不肖而不可以贤噫上之性仁义忠信也下之性诈佞囬邪也贤之道本仁义不肖之情本诈伪是仁义可为诈佞乎是囬邪可为忠孝乎是贤可为不肖乎若性之贤近贤然后贤性之不肖近不肖然后不肖以此为薰莸庶防也若谓贤近不肖而卒能不肖不肖近贤而卒能贤者鲜矣然则薰莸有臭以其亲也亲之至莫出于君臣父子兄弟也如可染之则尧也子不复有朱臣不复有鲧舜也父不复有瞍弟不复有象子不复有均鲧不复有禹禹之末不复有桀汤之后不复有受受之兄弟不复有箕子文王之子武王之弟不复有管蔡管蔡之兄不复有周公若圣与仁孰出尧舜禹汤文武周公也惟不肖暴乱孰如乎朱均瞍鲧桀纣管蔡也尧舜不能薰于朱均瞍鲧不能莸于舜禹受不能感于箕干管蔡不能易于周周公不能受其兄弟是岂圣贤之不受于父子兄弟也受之于天计之于生不能易如尧舜禹汤文武周公尚不能易而况于他人乎或问薰莸之性臭也谓之十年有臭其亦不精矣如其折之则可曰臭之草近乎一薰必闻其馨馨之草近乎一莸必闻其臭不馨不臭之性犹中人居上下之间虽不必臭可也惟上智与下愚不移其或执之谓莸必能使薰之臭不惟不精亦使贤不肖果无别矣向之言尧舜禹汤文武周公之事果无验矣赵子作论以明之盖去其粗而守其精也
　　后卜论
　　李习之尝作卜论以为卜可废言舜好生以洽人古圣人刳龟以灼之残生勦夀观画于焦朽复为圣人不当有疑如垂法示人以筮可也湘读之輙不乐谓习之负独见之道非逺而且大者古圣人之所为成法度于后世然而不自谓尽其美善由是设卜筮以晓于天地以昭于神明以定于心诚故寓法于礼有事于天地星辰山川鬼神宗庙社稷兵甲之用皆卜之悉印于天地之心也故舜传禹禹辞之俾枚卜功臣惟吉之从舜曰官占惟先蔽志昆命于元龟又曰鬼神其依龟筮协从周人胜黎祖伊恐而奔告且曰格人元龟罔敢知吉文王卜畋则曰非熊非罴成王既启金縢则曰其勿穆卜至于洪范曰谋及卜筮又曰龟从筮从夫如是古之圣贤未有废卜者也礼曰三代明王皆事天地之明神无非卜筮之用不敢私防事上帝故不犯日月不违卜筮又曰大事用卜小事用筮故天子无筮谓皆大事也传曰天子卜征又曰筮短龟长春秋之事百有余国无一不用卜者诗曰我龟既厌不我告猷又曰卜筮偕止文仲居蔡仲尼以为不知葢卜有礼法焉今求之于圣贤讨之于书阅之于诗循之于礼修之于春秋未见舍于卜者夫舜好生之道明矣然不以畏刳一类而废天地之大礼如可废则舜不当昆命于元龟如不诚又不当曰龟筮协从文王成王亦不当言卜夫子不当演卜于礼法春秋君臣又不当钦事其卜也谓其残生勦夀则小者也卜事于天地宗庙则大者也圣人不以小而害大不以好生而害礼谓其精气复而焦朽形不能以宣吉凶则不知吉凶也吉凶之道岂存于精气而复于焦朽哉盖发于人而应于兆示尔谓其唯筮可者则文王彖之仲尼象之亦可谓精矣此二圣人犹不能以彖象之防而令废卜如可废则二圣人废之不当使后人废之圣人之不废卜者存其礼法尔假使今之卜不如古之道存之则犹可知礼法犹可存吉凶如弃之是不师古而忘圣人之制是不教以礼法不示以吉凶若之何称圣人之徒也子贡欲去告朔之饩羊仲尼犹曰尔爱其羊我爱其礼今欲去卜甚于饩羊故作后卜论以复之
　　原教
　　道之为物也无常名圣人之所存者七中庸曰率性之谓道修道之谓教而其具有五曰仁义礼智信合而言之是为七七者皆道之所由生也易曰仁者见之谓之仁智者见之谓之智由是明之之谓道由是行之之谓教教所以存天下也栢栗有巢之世其民饮茹而朴道易而教隆不亲亲不子子巢之穴之然则七者具于其中矣圣人者能因其化不烦于教也故七者不复萌尧舜已降氓之性不由道矣然而圣人者不以其不由道而弃之是故宫室之庖燧之衣服之寒燠之暑凉之而后教之以七者禁不齐则礼礼不齐则刑示之以君臣父子夫妇之事节之以喜怒哀乐爱恶欲之道是七者之教圣人无他心但欲其复道而已矣或曰二帝之氓亦栢栗之氓也栢栗不教而二帝教之不教者朴而教者不朴岂亦二帝之心不为栢栗乎呜呼其亦不知道者也栢栗去天地之近者也二帝去天地之逺者也近者易而逺者难吾亦有説焉天地之未辟浑浑焉亦若子之胎其母也罔然而不分既辟焉苍苍焉亦若子之胎免其母也防然而不辨既定也空空焉亦若子之懐其母也乳哺之声习之寝之息之沐之浴之鞠之育之皆信其母也喜怒哀乐爱恶欲之未形盖栢栗氏之氓也其不教而自化者可知矣至三皇氏之氓亦若子之乳乎三四月焉指其頥则笑怒其声则啼熟视者则附之不熟视则离之观其喜怒哀乐爱恶欲且形矣情与性纷纷焉交乎其中乱乎其外喜怒哀乐爱恶欲而得常盖其生也久矣天地之逺教道之难又不可见矣然则尧舜教之勤亦至矣俾其成人而反乎胎也其为教愚见栢栗之易尧舜之难也栢栗教之于无知之前尧舜教之于有知之后无知者性情也教有知于无知不亦难乎或曰七者之过氓知是七者若之何能无知乎对曰亡是七者禽兽也古之无知者心湛然坐忘遗照性情之不挠喜怒哀乐之未形暴乱奸邪之不作果混乎禽兽而不疑然而七者作岂害于无知乎道存而已矣性情者生乎人之心者也七者治人之性情也七者果存道焉易曰圣人以此而洗心七者作于外而存乎内喜怒哀乐之不生冲冲然寂寂然以乐天下之不争者是复之于无知也故曰教者本乎道道本乎性情性本乎心非在乎无知有知之相害也尧舜之后禹汤文武周公孔子咸以是教天下无他説焉或曰杨墨之不为教也如之何曰小是七者申韩之不为教如之何曰异是七者然则亦有以教人也曰非教也惑辞而已矣噫杨墨之小申韩之异者皆所以惑人之心心惑则情性乱情性乱则道异道异则教舛君臣父子之不分暴乱奸邪之不息其欲教有知而至于无知呜呼其不可知其防矣
　　本文
　　灵乎物者文也固乎文者本也本在道而通乎神明随发以变万物之情尽矣诗曰本支百世礼谓行有枝叶皆固本也日月星辰之于天百谷草木之于地参然纷然司蠢植性变以示来罔有遯者呜呼其亦灵矣其本亦无邪而存乎道矣圣人者生乎其间总文以括二者故细大幽阐咸得其分由是发其要为仁义孝悌礼乐忠信俾生民知君臣父子夫妇之业显显焉不混乎禽兽故在天地间介介焉示物之变盖圣神者若伏羲之卦尧舜之典大禹之谟汤之誓命文武之诰公旦公奭之诗孔子之礼乐丘明之褒贬垂烛万祀赫莫能灭非固其本则湮乎一息焉一息之湮本且揺矣而况枝叶能为后世之防乎而况能尽万物之情乎周礼之后孟轲扬雄颇为本者是故其文灵且久太史公亦汉之尤者也扬雄呼其文为实録道之所推耳又曰若孔门之用赋者则贾谊升堂相如入室奈孔门之不用乎然则扬子之言非不用也本有所不固尔传曰夫子之文章可得而闻也夫子之言性与天道不可得而闻也大哉夫子之言皆文也所谓不可得而闻者本乎道而已矣后世之谓文者求本于饰故为阅玩之具竞本而不疑去道而不耻滛巫荡假磨灭声教将欲尽万物之情性发仁义礼乐之根蒂是郄克为长万之行吾不见其易矣或曰古之文章所以固本者皆圣与贤今非圣贤若之何能之对曰圣与贤不必在古而在今也彼之状亦人尔其圣贤者心也其心仁焉义焉礼焉智焉信焉孝悌焉则圣贤矣以其心之道发为文章教人于万世万世不泯则固本也今学古之文章而不求古之仁义之道反自谓非圣贤不能为之是果中道而废者果贼于儒术者为蠧教之物者古之人将教天下必定其家必正其身将正其身必治其心将治其心必固其道道且固矣然后发辞以为文无凌替之惧本末斯盛虽曰未教吾必谓之教矣如不能是不若盲聩之夫也盲聩者不学圣人之道罔然无所知识虽无所知犹不为儒术之残贼不为圣教之罪人矣吁嗟如是之不固也其幸未混于禽兽尔而况能教人耶而况能道于万世耶或曰今之言文本者或异于子如何对曰韩退之柳子厚既殁其言者宜与余言异也
　　南阳集巻四
　　钦定四库全书
　　南阳集巻五　　　　　　　宋　赵湘　撰説
　　钓説赠韩介
　　韩介行湘送之至于水滨见钓于流者指之曰彼水上者亦乐乎余对曰乐亦乐矣曰皆羡之曰子何羡曰川无舟路无马区区乎天下吾不若其人逍遥乎清流优哉防哉为有得者安得无羡焉余语之曰子羡于钓而不知其乐之道也若子羡者但知匹夫之钓之乐也不知君子之钓之乐也匹夫之钓乐夫近者小者君子之钓乐夫逺者大者余将为君子説钓焉説乐焉匹夫钓于流君子钓于世匹夫乐其身君子乐天下昔者夫子钓于世川无舟路无马区区乎天下已不乐而天下乐之曰敢问其钓具噐乎其有获乎曰孔子为钓其噐名同而事异竿以仁丝以义纶以智钩以礼饵以信然后获道焉钓鲁钓卫钓晋钓郑齐宋呉楚无不钓者是故劳一躯天下乐不唯乐之于古而又乐之于今孟子亦以是噐而钓天下天下亦乐之噫孟子亦羡于孔子者也亦乐其大者逺者也今子之羡其乐也近其得也小爱匹夫而不爱君子不亦背乎子能羡孔子孟子持其所钓之噐以钓道于天下无叹乎川无舟路无马区区于天下如是为乐不亦乐乎不唯乐之于今而亦乐之于后彼水上者生则生没则没非可羡其乐羡其得者曰钓于世者既得闻矣敢问钓于流者有钓世者乎曰有之非太公望乎辅文王钓道于天下天下之乐甚矣太公之后吾不见钓道而有钓世者呜呼一人而已曰彼严光者亦钓焉曰光亦钓名者非所谓钓道者孔子所谓虽曰不要君吾不信也因子有羡于水上故书钓説以赠行
　　养説
　　善养者尊亲而已矣不善养者备防而已矣备防非存乎志或曰养之説非甘防则如何能富于甘防是尊亲也不能富于甘防非存志也非甘防则何如曰尊与志养之大者也甘与防养之细者也君子务其大小人知其细人之生也有富贵贫贱故礼有等杀事父母不可强富以充甘防如强之必求诸非道将不义以为滥取焉是则见毁于身见辱于父母见谤于邻里乡党其为不孝大矣恶谓之能养乎唯志与尊虽富贵贫贱皆在乎内而不在乎外也存乎外者人欲强之存乎内者人欲弃之是舍近而去逺遗本而竞末古圣皆志而弗强是以舜耕歴山则以匹夫养嗣放勲则以天下养子思以其家养曾参以其身养曾子殁曾元亦养有酒肉将彻不请所与其子孙问有无则亡矣虽欲复进而孟子谓之口体之养者曾元非甘防之不充非强其富也圣人之徒犹不以为善况强富于甘防而果弃其志者哉仲尼曰至于犬马皆能有养不敬何以别乎多见其不知养也作养説
　　名説赠陈价
　　名之制在古丽乎天蟠乎地者孰无名焉然则累世而异者其唯人之名名之贵贵乎道道由人不由名道贵则名著道贱则名汩是故君子疾没世而名不称焉古之圣贤异道不异名春秋时万有余臣名不避贱与拙是以鲁有獳羊肩公子彄楚有闘谷于菟公子黒臀晋有羊舌赤郑有公子皮公子突凡此之类众矣又若周公之子而名禽孔子之子而名鲤夫岂贵于名号焉秦汉已降厥道尤替名之者但见滥于古圣贤复求其贵异者今之世尤甚焉徃徃慕周公之圣者不名周公则名旦希孟轲之贤者不名轲则名孟噫何惑缪之若是也古之慕圣贤者慕道德仁义而已不慕其姓名也如慕其名尧及舜则当名栢名栗名牺名农不当为勋为华汤则当名昊名顼文王以能自昌为昌武王以能自发为发周公以能待旦为旦仲尼之慕周公也亦至矣盍不为旦为周而自以尼丘而为丘孟子之慕仲尼又至矣不闻名孔名丘而自以轗轲而为轲扬雄之慕孟子又至矣不闻名孟名轲呜呼古之人则慕其为人今之人则慕其名之为名今之人慕圣贤未若周公孔子孟轲扬雄之心也古人不以名慕之而今之人慕之道德仁义古人慕之而今之人不知慕口是而心非言敏而行讷于法似不恭于礼若不辨礼法之若是将以慕彼圣贤者不其缪欤颍川陈价始名宗柳盖亦慕展禽之为人也然而孜孜拳拳于圣人之道不陨获不怠惰将以俟其有成也一日言及人之名请问其事湘为演説因之请易宗柳于是顾其人能自志于学不陨获不怠惰韫匮而待沽命之为价字伯圭亦冀其为人不止于展禽也因作名説以赠云
　　义鸡説
　　淳化三年秋九月再举礼部冬十一月至京师卜其馆得崇明之右有公侯之旧地焉寛且洁深且閴喧嚣之声且不闻前有二门门之内有防防之西南隅为庑庑之后为室防之后明而不屋不屋之地为堂为奥奥之东西复皆为庑为室赁而止者凡十数徃共之周旋屋曲盖无虚室也颍川陈氏子名仲思者其父于湘为舅甥湘于仲思为兄弟思父为廷臣思侍左右虽东西南北而弗离也其年思父以王命之江陵运束帛来辇下以实府库至是始相防繇是同馆而异室思次于防西南之庑室焉湘次于奥之东而向庑室焉其于还徃也喻于外为至近喻于内为至逺然而还徃朝夕孰先倦焉思自江陵市二鸡而育之一雄而一雌一而一黄其饮啄栖息依然自得一日雌雄并逰乃自思所止之庑越非亲之室三五而至湘所止之庑既至而雄鸣无怖惧之色又若自得湘思殊异之语曰是物也岂能越其所主所疎之门而至其主所亲之室哉又疑其偶防亦未甚异复视其徃也又不由疎者之门而径复思止又异之自是累日而至熟视数日或日有三四至或五六至而终不防疎者之止异乎竒哉物类者有如是灵岂其惧疎者之伤乎顾亲者之爱乎如惧其伤是亦知也如顾其爱是亦义也不然胡为不防疎者逺者之户哉呜呼为人者不能周身之防弃亲而爱疎去是鸡也逺矣况近于贤良者乎湘爱其灵赏其智贵其义异其事作义鸡説有采而史之不独止于异亦可警诸不智不义者云
　　解
　　兵解
　　黄老言兵为不祥之噐有道者不用后世闻之以为兵者皆不祥用之者皆无道也呜呼其亦不知道之甚者矣兵之噐不祥于凶人而祥于吉人故有道者当用之以治天下非圣人用之以害天下天下之人暴乱之残贼者必欲圣人之有兵也是故轩辕氏战尤于鹿桀害天下汤升自陑战条之野桀之民待汤若旱农之待泽也且曰徯我后后来其苏是桀之民欲圣人之有兵也受斮朝渉之胫剖贤人之心箕子比干为匹夫天下之民为涂炭武王兵之于牧野誓其师曰如虎如貔如熊如罴于商郊又曰用命赏于祖弗用命戮于社予则孥戮汝繇是一戎衣而天下大定是轩辕氏成汤武王为有道乎彼三圣之为心也将欲用其噐为不祥耶将不用之则尤桀纣者且将焚林竭泽絶天下命毒流而不可止彼三圣者如不用兵是不仁不道之莫大矣或曰上古圣人与后二帝或不用兵非有道乎曰兵之道当有时而用也上古圣人后二帝者无尤桀纣之残贼如兵之非有道也轩辕汤武有是残贼如不用兵是无道也孔子之圣非欲为兵説在春秋时则曰以不教民战是谓弃之又曰我战则克皆有道也卫灵公问陈则曰军旅之事未之学也是亦不祥于凶人也春秋之后若秦若项若陈若隋此为凶兵以毒天下是亦兵也而其道于轩辕汤武异亦甚明矣黄老之言但以恬憺冲虚而为道不争而为胜彼时将杀天下之人恬憺冲虚其能制之乎故湘以为兵非不祥之噐有道者用之无道者勿用学者有疑于兵者作兵解
　　辨
　　扬子三辨
　　史言扬子吃不能剧谈又言扬子投天禄阁又言扬子无子读者疑其故谓扬子学圣人道而有是者或问于赵子于是作吃辨投阁辨无子辨三篇以荅或人云
　　吃辨
　　或问曰扬子吃不能剧谭乎曰吃亦吃矣不可谓不能剧谭曰是吃也恶能剧谭曰扬子于众人则吃于圣人则能剧谭噫扬子之道足以圣足以贤足以皇足以王刘歆知之则曰空自苦如是不知雄者众矣雄当是时似不言者况谓之吃乎宜也圣人之道当惧其吃道德吃仁义吃辞吃志而已不当惧吃众也雄果吃道德不当演太吃仁义不当作法言吃辞吃志不当反骚训纂州箴而发焉如是也不可谓之吃则众人吃于道德仁义辞志也雄吃于众人也
　　投阁辨
　　王莽自立将以神前事于是诛甄丰及子寻投刘歆之子棻于裔辞连及者急収不请雄校书天禄阁治狱使者来及雄雄恐不免輙自阁以投地而不至死莽知雄不与事有诏弗问病免弗获复为大夫或问雄投阁意将惧其罪而弗生耶将畏其法而求死耶曰非雄意雄之道繋天矣雄之命亦系天也天之将丧斯文也坠地而死矣天之未丧斯文也莽其如予何曰不能谢病复为大夫如何曰用之则行舍之则藏雄意如是必矣
　　无子辨
　　或问雄无子乎曰然曰史以雄非圣人而作经犹春秋呉楚之称王故贻诛絶之罪敢问如何曰载此非良史也诸儒之于雄也不如雄经一也嫉雄贤二也经纬百王仁义礼乐则经矣若谓雄非圣作经而获罪是仁义礼乐非圣人不当言非圣人而言是亦获罪矣呜呼言仁义礼乐者罪止于此不言者其罪如何噫雄之无子也非雄之无也实时之无也非雄不得子而子也是子不得雄而父也为周公者必须伯禽为孔子者必须伯鱼伯禽生为周也伯鱼生为鲁也非周非孔不父也非禽非鱼不子也为雄子者必贤良非贤良雄不父也故生乌而不苗无复如乌者非雄之欲有也贤良之生必有时非其时不生故雄无子矣作经之罪吾未闻诸圣人作经有罪圣人当言不当使后人言之圣人不言而诸儒言之言之而无据非嫉雄而何嫉雄而不书余敢罪于史
　　泣麟辨
　　麟在图书称瑞应久矣以其仁宜出于有道春秋末周室既乱而获麟焉孔子泣之説者意孔子为虚应不宜出于其时是以泣抑亦不知孔子之泣也其泣也得非泣仁不行于世乎知麟之应而泣乎麟之性行乎仁者也是麟悲其乱而臣有杀君者子有杀父者天下之民不能聊生由是麟出焉且以示已之仁以劝时之不仁也孔子知麟也且悲夫世之不仁而不及麟之有仁者人不仁麟警而劝之是人不若于兽也人不若兽夫子焉不泣如谓之非时虚应不当出而泣之则夫子自泣也非泣麟也可辨焉
　　铭
　　谏鼓铭
　　书称陶唐氏曰稽古帝尧又曰聪明文思光宅天下当是时也天下岂有不逮者岂有见闻而出于尧之聪明者岂有道不行于天下者而尧设鼓以待谏朝夕思念唯恐鼓之不鸣也唯恐谏之不陈也由是巍巍焉而有成功矣尧之后师尧之君民者皆永年若从谏弗咈者命出纳言者闻昌言则拜者故仁圣之声不冺乎六合然而夏之桀商之受谏噐具设也将设之则朝夕恐恐然惧有人立其噐之前也惧其噐之鸣也惧其将有谏也故龙逄比干等皆死矣民到于今为之怨今之民非桀受之民也闻名尚忿而怨而况桀受之民哉若龙逄比干得立谏噐之前得鸣之得陈之必将使其君聪明天下无不逮无不合道焉况令驰暴虐之声于后世千万年乎故作谏鼓铭以唱尧道云彼圣之君无可以谏而谏噐是陈既设之唯恐噐之黙而人不云云昏之君有可以谏而谏噐是湮虽设之唯恐其鸣而其説纷纷故圣益圣昏益昏鼓哉鼓哉如何不闻
　　狐铭
　　狐有疑决听于冰故能自知人有疑复听于人故不自欺人以狐为奸以人为痴吁嗟若人为狐之嗤
　　箴
　　夫子五十而学易称知天命又称可以无大过矣蘧伯玉知非于四十九韩退之少去非之一年作五箴以自讼子曰吾未能见其过而内自讼者也退之之贤知过而自讼然则讼之者何盖使不贰过也予生三十四是年未加于三圣贤读书不及古人贤不敢望于退之其可不知其过者乎因作后五箴以自箴云
　　交箴
　　交可无乎无将我愚交可滥乎滥将我诬澹然不佞湛然不汚循循然不易穆穆然不渝惟如是焉可相与模如诈如欺匿怨以趋口左心右言止行徂非吾徒也可疾以驱驱之苟迟汝德宜孤故曰礼与其奢也寜俭交与其诬也寜愚交哉交哉汝其慎夫
　　争箴
　　君子无所争必也射乎争之其大者既贤争之其小者则愚愚盍尔思贤盍尔图尔气方刚争既尔趋尔近不惑争岂可诬彼不仁尔訾之将欲尔诛彼不义尔斥之将欲尔鉏尔不知改将害尔躯如必争已道实无汚意不为跖教不为朱尔以是争虽穷不孤
　　室箴
　　待雨以室食噐以陶不陋不秽可歌可謡囬巷以陋囬饮以瓢嗟尔不贤比囬孔骄如不汝安乃道之消
　　吐握箴
　　周公之待贤吐握彰矣公圣人矣待人若此后之非圣者宜如何待人也因作吐握箴
　　旦之圣耶必待白屋哺三吐而出髪三握而复嗟而后人非旦之族胡可以餐胡可以沐
　　杂著
　　室警
　　天生烝民本异乎鸟兽饮食衣服居处之事其实别矣然而饮食衣服居处有若鸟兽者其心则仁人也饮食衣服居处有若圣贤者其身则鸟兽也古之人有巢于木处于穴毛于茹血于饮皮于衣服在鸟兽之间而不为鸟兽者后世圣人惧其混也为之宫室为之饱食为之蚕组将欲使人知其身其心果与禽兽异奈何饮食衣服居处之且异而其心愈不仁夫如是则古之巢穴有仁人者也今之宫室有鸟兽者也巢穴虽近于鸟兽而其心逺矣宫室虽逺于鸟兽而其心近矣鸣呼巢穴之间人兽易知也状斯别矣宫室之间人兽难知也状斯同矣圣人虽欲其不混也如之何
　　迎富文
　　淳化四年送穷之明日众人复迎富南阳子亦备礼洁诚将祝之惚恍焉若趦趄而有声逼之则弗觏其形问之曰声于空者得非所迎之神乎对曰然闻子之迎敢有不至是露影响是吐思虑吾实其神非穷之鬼有意有气有车有骑族类既众臧获甚萃兄骄弟奢妻珠子翠惟饮与食金玉其噐今子迎我亦颇容易箪瓢鄙陋苹藻憔悴扫洒虽洁肴品无异讵可以食胡可以醉子盍闻乎金穴驰声玉树称誉锦赫揺帐珠光动履进退朝夕酒酣音嗜生为人奢没为神侈子如欲富吾等能致请彻其禴请重其饩货殖可图聚敛斯备子如不能去富逺矣主人咍而应之曰是何言欤輙鼓唇齿君子固穷穷不滥尔吾不汝迎汝来何谓吾实迎富不迎其利迎之之神自有书记若汝等軰非我族类驱汝所徃汝必为诽汝姑屏息勿得当位但隠厥状踧踖囬避听吾迎富使汝知愧遂扬其声精厥心志祝之曰呜呼顔其降乎管其至乎顔曰子渊管曰夷吾仁哉仁哉孔子以呼三百无怨三月不渝不让于师将圣与俱富哉仁焉可以依于吾今是迎愿为其徒有冯者驩有叚者木文侯是礼田文是服义哉义哉奋勇如逐惟富是思惟贵是复富哉义乎可以为朂吾今是迎愿为其族晋文伐原范子烹稷尾生抱梁魏侯冒镝信乎信乎如寳如璧大车小车輗軏相敌富哉信乎孔子去食吾今是迎愿奉其职子思至诚曾参是效反必以面出必以告断树杀兽有时诛罩孝哉孝哉礼经深造五用虽殊一源同到富哉孝乎志养为号吾今是迎愿奉其教吾迎四者敢不忠告于是屏息之鬼相顾相导瞬睛露舌齿鸣唇掉或有以怒或有以笑且曰主人之迎非我之好相呼以去出门呌啸长揖主人谓主人傲主人勿轻吾有人召
　　释奠纪
　　余世为儒少学七嵗横经十五始属文二十五授乡老书因始举孜孜自修自癸未至于壬辰凡九载复上中选其年夏四月授庐江尉秋八月二十有七日至官而祀期违矣明年春二月祀期至而病不能兴至于秋八月祀令尹修旧式先期一日使主者以饩羊一豚豕一黍酒时果巾水洁净罍爵严楚释奠于孔子庙三献者戒陪位者肃趋事者谨执籥者齐时邑簿有适余行亚献礼始获以儒之礼法秉笏具服而载拜祭于先师孔子也呜呼余之不材也获禄以奉其亲与礼以祭其师进退揖让于十哲之前亦儒者之道而所获多矣如其峻位秩赫声势皆儒之余而人之命也故余以禄亲祭师而自足复踊跃知孔子之道教不废而礼乐之不崩余亲友或痛予处贱位未能耿耿然发为儒光者故余悚栗不敢当是説及祭先师遂作释奠纪以晓痛者云
　　周仲嘉哀辞
　　亡友周仲嘉余乡人也少孤未成童侍其兄于京师既成童骨甚异气清而神峻因不好弄嗜书籍凡戯亦用毫墨为具言笑必调弄音韵辨清浊遂能作歌诗既冠尤善属文赋颂箴传累百余篇雍熈初其兄官岚州由是求岚牧荐书太原之墟自唐室壊据为战国其俗之有子弟但滛于矛楯戈防之噐故文教为废噐絶修理者今天子之德柔服始被声教故仲嘉贽岚牧书而获荐郡县风俗始识进士礼其年岚获一麟试一士既献于天子京师之间虽公卿大夫悉异之有谓天将以太原为木铎故麟及士皆寓彼且俾其人知瑞应识贤良由是塲屋仲嘉之誉籍甚其年予亦始授乡老书仲嘉首来顾遂与之防为倾盖之旧于是僦馆同处相切磋琢磨道日益交日善既而俱不利战皆出都门梗然为南北之离端拱末仲嘉复求天府书而文价益振愈始举时十其倍予是时居父丧不能偕入但闻仲嘉声势之张其年果上寄书来江东吊予穷悴而复自巽辞甚不乐实交友之心也又三年予再举至京师仲嘉为浚仪尉予不暇徃仲嘉引仆鞭马循街衖来寻余既见之且悲且喜且慰且语又愈徃年之契所谓然后知松栢也余既中第仲嘉以春司非官罢试拜光禄寺丞相见贺曰某与吾交之道不为不售者也余既授官又与仲嘉别怆然之懐复愈徃年之别余既至官有人自京师来云仲嘉之母丧其人因哭母而疾京师卿大夫皆吊而恤之余方驰介为吊问礼逾月又闻仲嘉之昆不禄仲嘉既泣其母又哭其兄于是亦病而卒呜呼何天不憗之甚焉何嫉贤祸善之至焉仲嘉年始及壮今絶父母昆弟唯一寡妇一孤儿一孤女皆未五六嵗将安以归乎余唯是故哭仲嘉其知命则不哭仲嘉仲嘉之才之美无速朽之忧是永年也夫夭而为夀者有之故皇甫湜夀顔子韩退之夀李元賔亦称欧阳詹可知尔噫朋友之心其将如何今寡妇于礼不可问儿未可筮仕女未可求归若之何而塞朋友之志悲夫仲嘉既卒于京师则知铭志之文皆当世在上位知仲嘉者为之故余不复言仲嘉之三世其遗书亦当有典笔者编而序之余亦不尽书其道但作周仲嘉哀辞云
　　防不弄兮成童可夸毫墨为戱兮将握灵蛇既弱冠兮文能摄邪但见金兮不闻有沙名籍甚兮为声且华道颇光兮禄位弥加善于友兮久无疵瑕孝于亲兮克睦其家不幸短命兮今则无耶妇寡息孤兮可哭而嗟室虽窭兮事业甚奢夀虽短兮声名极遐人谓其折兮凶且无涯余知其没兮隆而不洼已乎已乎呜呼仲嘉



　　南阳集巻五
　　后跋
　　士之从宦困于当时而文章显于后世者多矣其能不戚戚于穷厄而防然自以为乐者旣知有命又知屈于当时者近而伸于后世者逺也余读太傅赵公文至于抑扬驰骋辩博宏逺可谓壮矣岂止其诗清淑粹美之可喜也公之盛徳有后矣然方其屈于一时其所以自乐而忘忧者诗也可以想见其人焉庐陵欧阳修题余守淮阳从事赵君以其曽大父司徒公文集见示且曰愿求一言为不朽之托余首读其诗清澄蠲洁淡雅夷旷名章秀句前人之所罕道病而未能者往往屡呈而间发钩而探之殆可以逾陶谢嵇阮之藩而径跻其堂直而循之规绳矩范不失乎沈宋李杜撰述之要其悠扬之趣从容乐易之风神昭然在人目前竟无毫发近于模拟而非自得者葢其为诗尽阅前人之作而深知其意然后辞之浅者不在区区袭蹈己自建立克成一家次及其文拔邪扶正蔚有鲠议方士大夫牵于对偶声病之习独能斩絶而弗承逺追韩栁之徒以为宗主黙契其防而脱畧其辞故亦无片语只字稍涉前人之踪横骛别驰要之有所诣而后已此与夫守陈迹而不迁徇博杂而无统纪者固相万也集之可传也审矣岂必待予言乎然自欧宋而下言足信于后世者甞为之题序矣以余之鄙陋乃复挂名于其间则所以攀聫依附为不朽之说者非特传公之集余亦自为计也于是乎言元符元年八月二十一日桐庐吴俦题
　　予祥符辛亥岁为举子日闻叔灵诗名籍塲屋中洎嘉祐庚子出守延安郡越三年会令孙秘授扬宰于属邑邑曰临真接之从容且袖一轴为贶然已熟其爵里次索其家藏南阳集及览之不能释手者累日固与前闻不虚矣又宰君风雅之体善继祖徳知清芬为之不坠其绪叔灵文集则有宋子京冠篇具载其美诚为不泯惜其早世位不充才余庆当在诸孙子予甞作诗追纪别幅子厚有云凡我从事于文者所宜追惜而悼慕也因笔之巻后治平二年二月二十七日延安官舍蔡戡题
　　同自学诗甞患唐人风格厯五代遂浅弱无意绪不入人省览前此十五年龙圗阁直学士赵公以太常博士为蜀之江源宰同时在临功幕屡往来公之治下见公歌诗者为多矣其言温厚有法与前辈俛仰殊不为彼此之异同每谓人曰是等语洁而不拘丽而不淫孤飞絶驰葢二百年前有此耳向非得之于天岂得制度于其家也公今为益州路运使同复以职事属部公召至左右间以语文字之学因出其大父家集若诗与文者凡两大袟使同得尽窥之同退屏诸虑伏读累日恱若己之身侍大帝祠太室灿如华衮之在目而锵如雅音之入耳也繁文哆韵悉逺观听信夫灵气游于太空虽云嚣氛乆隔不下亦有人焉自得之矣乃知公之所为祖风在也他日持归于公且谓公曰公向为此转运使时大尹尚书宋公已为公序此集有云宜从镂刻以广传闻焉为后世规矱同今敢愿从尚书之言诚学者之幸矣公曰余志也子其为我纪岁月之实同乃执笔题其后因道其所以云治平二年十一月一日文同撰安国训古书以贻后代福畤编中说以传素业是知经子得不泯絶者葢有頼于后人也大忠先世太傅南阳公当国初文章方兴未盛之际以诗声为一时宗其他著述逺迈古作备见于宋景文公之序及欧阳文忠公诸大贤之跋中更兵火家藏散失先伯父古随通守复得丞相吕公之家先君致政朝散手加抄录每恨未能锓板侥幸试送遂割微俸以成初志亦庶防古人贻传之意云宝庆元年季秋九月六世孙朝散郎知庆元府昌国县主管劝农公事赐绯鱼袋赵大忠跋




