　　钦定四库全书　　　　　集部二
　　孙可之集　　　　　　　别集类一【唐】
　　提要
　　臣等谨案孙可之集十巻唐孙樵撰樵字可之又字隠之自称闗东人函谷以外幅员辽阔不知其籍何郡县也大中九年进士授中书舍人僖宗幸岐陇时诏赴行在迁职方郎中上柱国赐紫金鱼袋新唐书艺文志通志通考皆载樵经纬集三巻书録解题称樵自为序凡三十五篇此本十巻为毛晋汲古阁所刋称王鏊从内阁抄出近时汪师韩集有孙文志疑序一篇因谓樵文惟唐文粹所载后佛寺奏读开元杂报书襄城驿刻武侯碑隂文贞公笏铭与李谏议行方书与贾秀才书孙氏西斋铭书田将军边事书何易于十篇为真余一十五篇皆后人伪撰然巻帙分合古书多有未可以是定真伪且师韩别无确据但以其句字格局断之尤不足以为定论也乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀











　　钦定四库全书
　　孙可之集巻一
　　唐　孙樵　撰
　　大明宫赋
　　孙樵齿贡士名旅见大明宫前庭仰眙俛骇隂意灵怪莫归魄动中宵而防防彼大明宫神前有云且曰太宗皇帝缭瀛啓居廓穹起庐圜然而划隆然而赫孰窬孰隟永求帝宅帝诏吾司其宫【太宗创立大明宫后高宗増修遂移仗焉下帝谓上帝】与日月终翼圣防艰十有六君荡妖斩氛孰知吾勤吾当庐陵锡武【天后即真天下号周废中宗为庐陵王赐姓武氏】庙祏彻主【司礼博士周宗奏増武庙为七削唐庙为五】吾则协二毗辅【谓梁公仁杰魏公元忠也】左右提防义甲愤徒起帝仆周【五王兴辇帝出东宫斩贼迎仙殿迫后归政天后惊黙还卧明日革周复唐】吾则械二黠雏【谓昌宗易之也】俾即其诛胡猘饱腯【谓禄山也】踣肌齚骨惊血溅阙仰吠白日二圣各辙大麓北挈【肃宗遂位于灵武】吾则激髯孽悖节【谓庆绪也】俾济逆杀翼两杰愤烈【谓汾阳王及临淮王】俾克斮灭蓟枭妖狂【谓朱泚也】突集五堂纵啄怒吞大驾惊奔吾则励隂刀翦其翼俾不得逃明殛三革蚀黑孰匪吾力吾见若正声在悬诤舌在轩辍黈延谏刳襟沃善赏必正名怒必正刑当狱撤腥【太宗每遇行刑谓之御谏】当稼吞螟吾则入渎革浊【贞观中河屡清】入囿肉角【贞观中麟见】旬泽莫漙【太平十日一雨雨必以夜】防谷视土【开元中斗米五文钱】吾见若姧声在堂谀舌在防窒聪怫讽正斥邪宠嘉赏失节怒罚失杀夺农而徭厚征而雕吾则反耀而彗【永崇总章中彗星屡见】反泽而沴荡坤而坼【地有坼而复合终日不止】裂干而石【天有裂而殒石】然吾留帝宫中二百年昔亦日月今亦日月徃孰为设今孰为缺籍民其凋有野而蒿【开元中籍戸九百万今二百万】籍甲其虚有垒而墟【开元中籍府兵三时务农一时讲武寳甲总六十万今天下兵仰给疲农而幕府多虚者也】西垣何缩疋马不牧【开元中北庭拒邻门万三千陇西平凉天水金城四郡息马匹至七十万谷四十八监以使董之是时帛疋易马壹】北垣何蹙垒城粒言未及阕樵迎斩其舌且曰余闻宰获其哲【房杜姚宋】得是赫日烈老魅迹结尔曾何伐宰获其慝【林甫敬宗】得是昏蚀魅怪横惑尔曾何力今者日白风清忠简盈庭阖南俟霈阖北俟霁矧帝城阗阗何赖穷边帑廪如封何赖疲农禁甲饱狞尚何用天下兵神曾何知孰愧徃时神不能对退而笑曰孙樵谁欺乎欺古乎欺今乎吁
　　露台遗基赋【并序】
　　武皇郊天明年作望仙台于城之南农事方殷而兴土功且有麋于县官也樵东过骊山得露台遗基遂作赋以讽之骊横秦原东走盘连有土如积其髙逾尺隐于修冈屹若环堂徘徊山下问于牧者对曰惟昔汉文为天下君守以恭黙民无怨慝天下大同帝驾而东经营相视兹山之址乃因其崇以兴土功兹台始基轸于帝思旣命其吏校之经费下诏曰朕以凉德君于万国唯日兢兢如蹈春冰髙祖惠宗肇我邦圪作此宫室庻防无逸逮夫朕躬孰敢加隆矧麋府财以经此台周为灵台成乎子来文王以升以考休征兹台以平周德惟馨章华虽髙楚民亦劳灵王宣骄诸侯不朝民既携贰王遂以死岂朕不惩斯役实兴鸠材啸工以害三农斯岂文王灵台之不日哉宜诏有司亟令罢之此其基者乎卒歌而去之且曰彼通天兮鞅埃之巍巍此灵台兮蔽秋草之离离已而巳而世无比兮吾孰知其是非
　　出蜀赋
　　辛酉之年兮引败车而还秦济潼梓之重江出大劎之复关骇天险之重阻兮峙连冈而外坤谲石诡崖汨其城属兮屹纡郁于云昏嵌嵒嵒而查牙兮上攅罗而戞天中呀坼以隙斜兮途诘屈而隘穿以去以来奔蹄疾足兮鼠出入乎穴间蹇余马之不息届峡山之偪侧划崇峦之怒来水涵空而混碧途迫髙而縁深不尺而又曲跬危歩之促促栗若跣而蹈棘朝天双峙以亏蔽中惨栗而隂翳倐下驰而上回若出地而天开龙堂呀呀而上啓怪若虎而欲噬泉觱沸而中洌灵窸窣乎像设盼山川以怀古得筹笔于途说指前峯之孤秀传卧龙之余烈尝枚师而北去抗霸图而此决曾尺疆之不辟徒赍志而灰灭越百牢而南指憩石门之委防六隂崖而戸开屹巍巍以皑皑外攅怪石之参差兮势嶪峩而上排状若郁云之始腾又似乎潮波之却頽中防窱以窙豁敞曭朗而洞达摧嵓泉之瀯瀯锵环佩于闺闼蹑危石而后通忽泱漭而无穷包溪怀壑而为深兮缭峦冈而四崇萝薜羃厯于嵓穴兮云木森其青葱郁桂椒与木兰兮芬淑郁而骇风曾不可以乆留兮车轧轧而又东陟鸡帻之蹇防下七折之峻坂褒斜吁其隘束兮左穷溪兮右重巘绵飞栈而属危梁兮续畏途而呀断下临千之惊流兮波澒洞而雷抃当冬之隆烈触宻雪之飞喷舞回颷而飏九垠天地纷其漫漫路萦积以迷马萧萧而不进心悸悸而程不敢逸兮徒憭栗而兴叹出大散之奥区若脱足于囚拘涉汧渭之沄沄厯岐雍之通途田原郁以澶漫兮弥千里而为都背槐里而趋咸阳兮索嬴刘之旧墟承明冀关缅以夷漫兮得隐嶙之顔隅独五陵之尚完兀髙平而草芜抵长都之岌岌排阊阖而西入荷天衢之广关仰白日之赫赫彀弱弓而满鈆镞兮即泽宫而睨的夫何号贡之缺条兮忽有司之吾斥曾不得而上通兮居悒悒而不适阙庭蔼其多士兮皆云夫贤索不自分其能否兮瞰朱门之投迹蔑一人之我先若捧水而投石念初心之来斯岂穷愁而徒疑忽徊徊以惶惶蹇东西而独悲因黙黙以心计兮私展转而自非胡不知进之与道谋兮徒盛气而愤时不知求已以为虑兮而患人之不知九衢广其茫茫兮混埃而红飞漂世波而上下兮旁穷走而相追不亦劳乎于是谢唯唯之面朋而焚逐逐之燥机馁不饱谋冻不暖谋兮环畮墙而阖扉邀仁义与之为友兮追五经而为师徜徉文章之林圃兮与百氏而驱驰不谷吾不耻谷亦吾不辞彼上章为公者岂终吾遗哉


　　孙可之集巻一
　　钦定四库全书
　　孙可之集巻二
　　唐　孙樵　撰
　　与李谏议行方书
　　樵尝为日蚀书以为国家设谏官期换君心之非不以一咈其言而怠于谏即继以死非其职耶执事居其官亦尝有意于此乎开元之间岂待谏官而后言耶苟立天子廷者皆开口奋舌争于上前故自贞观以还开元之政最为修明及林甫舞智以固权张诈以聋上于是胶羣僚之口缚谏官之舌且以法中敢言者由是林甫之恶炽而勿复闻禄山之逆秘而勿复知天寳之政由此而荒矣今者下无林甫遏谏之权上有开元虚巳之劳如此则叙立朝廷者皆得道上是非不顾时忌矧执事官曰谏议哉执事卒不能言避其官而逃其禄可也他官秩优而位崇者岂少耶今年三月上尝欲营治国门执事尚谏罢之今诏营废寺以复羣髠三年之间斤斧之声不絶度其经费岂特国门之广乎稽其所务岂特国门之急乎何执事在国门则知谏在复寺则缄黙勇其细而怯其大岂谏议大夫职耶樵以为大蠧生民者不过羣髠武皇帝发愤除之冀活疲甿今天下之民喘未及息国家复欲兴旣除之髠以重困之将何致民之蕃冨乎樵不知时态窃所愤勇故作奏书一通以明羣髠大蠧之由生民重困之源无路上闻辄以愚献执事倘以樵书不为狂试入为上言其畧
　　与髙锡望书
　　文章如面史才最难到司马子长之地千载独闻得扬子云唐朝以文索士二百年间作者数十辈独髙韩吏部吏部修顺宗实録尚不能当班坚其能与子长子云相上下乎足下乃小史尚宜世嗣史法矧足下才力雄独意语横阔尝序义复冈及乐武事其说要害在樵宜一二百言者足下能数十字辄尽情状及意穷事际反若有千百言在笔下足下齿发未及壮其所得如此则不知子长子云当足下年齿时文章果何如也然足下所传史法与樵所闻者异耶古史有直事俚言者有文饰者乃特纪前人一时语以立实録非为俚言奇健能为史笔精魄故其立言序事及出没得失皆字字典要何尝以俚言汨其间哉今世俚言文章谓得史法因牵韩吏部曰如此如此樵不知韩吏部以此欺后学耶韩吏部亦未知史法邪又史家纪职官山川地理礼乐衣服亦宜直书一时制度使后人知某时如此某时如彼不当以秃屑浅俗则取前代名品以就简絶夫史家条序人物宜存警训不当徒以官大宠浓讲文张字故大恶大善虽贱必纪尸生浪职虽贵得黜至如司马迁序周缪班孟坚传蔡义尚可用耶为史官者明不顾刑辟幽不见神怪若梗避于其间其书可烧也古者国君不得视史今朝廷以宰相监撰大丈夫当一时宠遇皆欲齐政房杜跻俗太平孰能受恶于不隐乎古者七十子不与笔削今朝廷以史馆丛文士儒家擅一时胸臆皆欲各任憎爱手出白黑孰能专门立言乎樵未知唐史诚何如也樵虽承史法于师又尝熟司马迁扬子云书然才韵枯梗文过乎质尝序庐江何易于首末千言贵文则防质近质则太秃刮垢磨痕卒不到史独谓足下才力天出最与史近故以樵所授于师者致足下
　　寓汴观察判官书
　　大梁居东诸侯兵最为雄军乘权肆豪奴视州县官州县官即熛缩自下美言立闻观察使徃徃得上下考即欲认官为治必为军所倾折大者至夺观察使小者至为军人所系辱州县官格手失职不敢与抗由是军候得侵绳平民鞠讯授辞徃徃狱至数百不以时省以故平民益畏军候至不知有观察使矧州县官耶国家设州县官以治平民岂以属之军乎今京兆二十四县半为东西军所夺然亦不过籍占编民翼蔽恳田其辞狱曲直尚归京兆今汴军所侵州县者反愈东西军士大夫丛居未尝不病东西军侵州县事及自提兵符则不知有以规画之矧天子之贵耶执事三从事卢公其所以佐卢公使炳炳不磨于世者襄阳南渡之民皆能道之今居汴有日而曾无所闻岂屑屑未暇耶执事宜亟以前之所陈辨之卢公稍稍夺左右军权且使系狱者不得治于军门凡当州县者悉索归之使军自军州县自州县无相夺也今执事官曰判官察州县事正执事职幸无忽
　　与贾希逸书
　　主数足下曩者樵耳足下声愤足下售于时何晚及目足下五通五十篇则足下困十上亦宜矣物之精华天地所秘惜故防金以砂锢玉以璞珊瑚之丛必茂重溟夜光之珠必含骊龙抉而不巳椟而不知止不穷则祸天地雠也文章亦然所取者廉其得必多取者深其身必穷六经作孔子削迹不粒矣孟子述子车坎轲齐鲁矣马迁以史记祸班固以西汉祸扬雄以法言太穷元结以浯溪碣穷陈拾遗以感遇穷王勃以宣尼庙碑穷玉川子以月蚀诗穷杜甫李白王江宁皆相望于穷者也天地其无意乎今足下立言必奇摭意必深抉精剔华期到圣人以此贾于时钓荣邀富犹欲疾其驱而方其轮若曰爵禄不动于心穷达与时上下成一家书自期不朽则非樵之所敢知也呜乎孤进患心不苦及其苦知者何人古人抱玉而泣樵捧足下文能不濡睫惧足下自持也浅且疑其道不固因归五通不得无言
　　与王霖秀才书
　　太原君足下雷赋逾千六言推之大易参之象其旨甚防其辞甚奇如观骇涛于重溟徒知褫魄眙目莫得畔岸诚谓足下怪于文方举降旗将大夸朋从间且疑子云复生无何足下继以翼旨及杂题十七篇则与雷赋相阔数百里足下未到其壸则非樵所敢与知既入其城设不如意亦宜上下铢两不当如此悬隔不知足下以此见尝耶抑以背时戾众且欲哺粕啜醨以其苟合耶何自待则浅而徇人反深鸾凤之音必倾听雷霆之声必骇心龙章虎皮是何等物日月五星是何等象储思必深摛辞必髙道人之所不道到人之所不到趋怪走奇中病归正以之明道则显而微以之扬名则乆而传前辈作者正如是譬玉川子月蚀诗杨司城华山赋韩吏部进学解冯常侍清河壁记莫不拔地倚天句句欲活读之如赤手捕长蛇不施控骑生马急不得暇莫不捉搦又如逺人入太兴城茫然自失讵比十家县足未及东郭目巳极西郭耶樵尝得为文眞诀于来无择来无择得之于皇甫持正皇甫持正得之于韩吏部退之然樵未始与人言及文章且惧得罪于时今足下有意于此而自疑尚多其可无言乎樵再拜
　　与友人论文书
　　尝与足下评古今文章似好恶不相阔者然不有所竟顾樵何所得哉古今所谓文者辞必髙然后为奇意必深然后为工焕然如日月之经天也炳然如虎豹之异犬羊也是故以之明道则显而微以之扬名则乆而传今天下以文进取者嵗丛试于有司不下八百辈人人矜执自大所得故其习于易者则斥涩艰之辞攻于难者则鄙平淡之言至有破句读以为工摘俚语以为奇秦汉巳降古文所称工而奇者莫若扬马然吾观其书乃与今之作者异耳岂二子所工不及今之人乎此樵所以惑也当元和长庆之间达官以文驰名者接武于朝皆开设户牖主张后进以磨定文章故天下之文薰然归正洎李御史甘以乐进后士飘然南迁由是达官皆阖关齚舌不敢上下后进宜其为文者得以盛任其意无所取质此诚可悲也足下才力雄健意语铿耀至于发论尚徃往为时俗所拘岂所谓以黄金注者昏耶顾顽朴无所知晓然尝得为文之道于来公无择来公无择得之皇甫公持正皇甫持正得之韩先生退之其所闻者如前所述岂樵所能臆说乎

　　孙可之集巻二
　　钦定四库全书
　　孙可之集巻三
　　唐　孙樵　撰
　　书何易于
　　何易于尝为益昌令县距刺史治所四十里城嘉陵河南刺史崔朴尝乘春自上游多从宾客歌酒泛舟东下直出益昌防至则索民挽舟易于即腰笏引舟上下刺史惊【一有呌字】问状易于曰方春百姓不耕即蚕隙不可夺易于为属令当其无事可以充役刺史与宾客跳出舟偕骑还去益昌民多即山树茶利私自入防盐鐡官奏重筦诏下所在不得为百姓匿易于视诏曰益昌不征茶百姓尚不可活矧厚其赋以毒民乎命吏刬去吏争曰天子诏所在不得为百姓匿今刬去罪愈重吏止死明府公【一有宁字】窜海裔【一无裔字】耶易于曰吾宁爱一身以毒一邑民乎亦不使罪蔓尔曹即自纵火焚之观察【一作风】使闻其状以易于挺身为民卒不加劾邑民死防子弱业破不能具葬者易于辄出俸钱使吏为办百姓入常赋有垂白偻杖者易于必召坐食问政得失庭有竞民易于皆【一作辄】亲自与语为指白枉直罪小者劝大者杖悉立遣之不以付吏治益昌三年狱无系民民不知役改绵州罗江令其治视益昌是时故【一无故字】相国裴公刺史【一作出鎭】绵州独能嘉易于治尝从观其政道从不过三人其合【一作察】易于廉【一有约字】如是防昌五年樵道出益昌民有能言何易于治状者且曰天子设上下考以勉吏而易于考止中上何哉樵曰易于督赋如何曰止请常期不欲紧【一作坚】绳百姓使贱出粟帛督役如何曰度支费不足遂出俸钱冀优贫民馈给徃来权势如何曰传符外一无所与擒盗如何曰无盗樵曰予居长安【一有中十二字】岁【一作年】闻给事中校考则曰某人为某县得上下考由考【一作某人由上下考】得某官问其政则曰某人能督赋先期而毕某人能督役省度支费某人当道能得徃来达官为好言某人能擒若干盗反若干盗【一无四字】县令得上下考者如此邑民不对笑去樵以为当世【一有在字】上位者皆知求才【一作财】为切至如缓急补吏则曰吾患无以共治膺命举贤则曰吾患无以塞诏及其有之知者何人哉继而言之使何易于不有得于生必有得于死者有史官在
　　书田将军边事
　　背临卭南驰越二百里得严道郡实与沈黎越嶲俱为边城迫【一作逼下同】于羣蛮田在宾将军刺严道三年能条悉南蛮事为樵言曰巴蜀西迫于戎南迫于蛮宜有以制之者当广德建中之间西戎两饮马于岷江其众如蚁前锋魁健皆擐五属之甲持倍寻之防徐呼按【一作接】步且战且进蜀兵遇鬭如植横堵罗戈如林发矢如防皆折刅吞镞不能毙一戎而况陷其阵乎然其戎兵践吾地日深而疫死者日众即自度不能留亦辄引去故蜀人为之语曰西戎尚可南蛮残我自南康公凿青谿道以和羣蛮俾由蜀而贡又择羣蛮子弟丛【一作聚】于锦城使习书算业就辄去复以他继如此垂五十年不絶其来则其学于蜀者不啻千百故其国人皆能习知巴蜀土风山川要害文皇帝三年南蛮果大入成都门其三门四日而旋【一本无其三门四日而旋七字非】其所剽掠自成都以南越嶲以北八百里之间民畜为空加以败卒贫民持兵羣聚因缘刧杀官不能禁由是西蜀十六州至今为病自是以来羣蛮常有屠蜀之心居则息畜聚粟动则练兵讲战【一作武】而又俾其习于蜀者伺连帅之间隙察兵赋之虚实或闻蜀之细民苦于重征且将啓之以幸非常【李丞相固言鎭西时有编民李权者遣子赍书通蛮言蜀无备可取状边城获之按问得实遂弃市至今或有踵其所为者】吾不知羣蛮此举大劒以南为国家所有乎且每岁发卒以戍南者皆成都顽民饱稻饫豕十九如瓠虽知钲鼓之数不习山川之险吾尝伺其来朔风正严缓步坦途日次一舍固巳呀然汗矣而况厯重阻即严程束甲而趋扶防而鬭耶加以为将者刻薄以自入餽运者纵吏而鼠窃县官当给帛则以苦【一作疎】而易良当赈粟则以砂而参粒【每岁当给帛主将辄先市轻帛以易其重帛然后散诸边卒当给粮丁吏必先盗其米然后以砂补其数以给边卒常以为怨】如此则边卒将怨望之不暇又安能殊死而力战乎此巴蜀所以为忧也樵曰诚如将军言苟为国家计者孰若诏严道沈黎越嶲三城太守俾度其要害按其壁垒得自募卒以守之且兵籍于郡则易为役卒出于边则习其险而又各于其部缮相美地分卒为屯春夏则耕蚕以资衣食秋冬则严壁以俟冦敌连帅即能督之岁遣廉白吏视其卒之有无劾其守之不法者以闻如此则县官无餽运之费奸吏无因縁之盗兵足食给卒无胥怨于将军何如田将军曰如此何患言卒遂书
　　书褒城驿壁
　　褒城驿号天下第一及得寓目视其沼则浅混而茅【一作污】视其舟则离败而胶庭除甚芜堂庑甚残【一作浅】乌覩其所谓宏丽者讯于驿吏则曰忠穆公尝牧梁州以褒城控三节度治所龙节虎旗驰驿犇轺以去以来毂交蹄劘由是崇侈其驿以示雄大葢当时视他驿为壮且一岁宾至者不下数百辈苟夕得其庇饥得其饱皆莫至朝去宁有顾惜心耶至如棹舟则必折篙破舷碎鹢而后止鱼钓则必枯泉汨泥尽鱼而后止至有饲马于轩宿隼于堂凡所以污败室庐糜毁器用官小者其下虽气猛可制官大者其下益暴横难禁由是日益破碎不与曩类其曹八九辈虽以供馈之隟一二力治之其能补数十百人残暴乎语未既有老甿笑于防且曰举今州县皆驿也吾闻开元中天下冨蕃号为理平踵千里者不裹粮长子孙者不知兵今者天下无金革之声而户口【一作编氓】日益破疆场无侵削之虞而垦田日益寡生民日益困财力日益竭其故何哉凡与天子共治天下者刺史县令而巳以其耳目接于民而政令速于行也今朝廷命官既巳轻任刺史县令而又促数于更易且刺史县令远者三岁一更近者一二岁再更故州县之政苟有不利于民可以出意革去其甚者在刺史曰明日我即去何用如此在县令亦曰明日我即去何用如此当愁醉醲当饥饱鲜【一作愁当醉饥当饱】囊帛椟金笑与秩终呜呼州县眞驿耶矧更代之隟黠吏因缘恣为奸欺以卖州县者乎如此而欲望生民不困财力不竭戸口不破垦田不寡难哉予既揖退老甿条其言书于褒城驿屋壁









　　孙可之集巻三
　　钦定四库全书
　　孙可之集巻四
　　唐　孙樵　撰
　　梓潼移江记
　　涪缭于郪迫城如蟠淫潦涨秋狂澜陆髙突堤啮涯包城荡垆岁杀州民以为官忧荥阳公始至则思所以洗民患颇闻前观察使欲凿江东壖地别为新江使东北注流五里复汇而东即堤墟旧江使水道与城相远以薄江怒遂命武吏发卒三千迹其前谋役兴三月功不可就有谒于荥阳公曰公开新江将抉民忧然江势不可决讹言不可絶公将何以终之荥阳公曰吾欲厚其直以劝其卒可乎对曰饥卒赖厚直民惜其田以顗得不可荥阳公曰吾欲戮其将以动其卒可乎对曰代之将者必苦吾卒卒若叛不可荥阳公曰奈何对曰夫民可与乐终难与图始故自役兴已来彼其民曰夏王鞭促万灵以导百川今果能改夏王迹耶非徒无功抑有后灾羣疑牵绵民心荡揺前时观察使欲凿新江中辍议而罢岂病此耶公即能先堤民言新江可度日而决也荥阳公诺明日荥阳公视政加猛决狱加断又明日杖杀左右有所贰事鞭官吏有所阻政者遂下令曰开新江非我家事将脱郪民于鱼祸耳民敢横议者死郪民以荥阳公尝为京兆既惮其猛及是民心大栗羣舌如斩未几而新江吿成荥阳公欢出临视班赏罢卒巳而叹曰民言不堤新江其不决耶新江长步一千五百阔十分其长之二深七分其阔之一盘堤既隆旧江遂墟凡得田五百亩其年七月水果大至虽逾防稽陆不能病民其绩宜何如哉荥阳公既以上闻有司劾其不先白诏夺俸钱一月之半樵尝为褒城驿记恨所在长吏不肻出毫力以利民及覩荥阳公以开新江受谴岂立事者亦未易耶是岁开成五年也
　　兴元新路记
　　入扶风东臯门十举步折而南平行二十里下念济坂下折而西行十里渡渭又十里至郿郿多美田不为中贵人所并则借东西军居民百一系县自郿南平行二十五里至临溪驿驿扼谷口夹道居民皆籍东西军出临溪驿百步南登黄蜂岭平行不能百步又步登潗潗岭盘折而上甚峻【潗岭北竝磵可为阁道平出潗潗岭南可罢潗潗路】下潗潗岭岭稍平二岭之间凡行十里自临溪有支路直絶涧竝山复絶涧虵行碛上十里合于大路【秋夏此路当絶】下黄蜂岭复有支路竝涧出潗潗岭下行乱石中五六里与涧西支路合【秋夏此路亦絶】由大路十里桥无定河河东南来触西山下堕号怒北去河中多白石磊磊如斛又十里至松岭驿逆旅三户马始食茅自松岭平行三里逾二桥登八里坂甚峻下坂行十里平如九衢又髙低行五里行连云驿自连云西平行二十里上五里岭路极盘折凡行六七里及岭上泥深灭踝【行者多苦于此可为栈路以易之】路防树徃往如挂尘缨纚纚而长从风纷然讯于薪者曰此泥榆也岂此岭常泥而树有此名乎凡泥行十里稍稍下去又平行十里则山谷四拓原隰平旷水浅草细可耕稼有居民似樊川间景气又五里至平川驿自平川西竝涧髙下行十里复度岭【岭东度涧可诣为阁路平行五十里出岭西亦古道】上下岭凡五里复平不能一里复髙低有阁路行七八里扼路为关关北为临洮关为河池自黄蜂岭洎河池关中间百余里皆故汾阳王私田尝用息马多至万蹄今为飞龙租入地耳入关行十里皆阁路竝涧阁絶有人桥蜿蜿如虹絶涧西南去桥尽路如九衢夹道植树步步一株凡行六七里至白云驿自白云驿西竝涧皆阁道行十里岩上有石刻横为一行曰郑淮造凡三字不知何等人也【人多以淮为准字葢视之误】又一十三里至芝田驿皆阁道卒髙下多碎石自芝田至仙岑虽阁路皆平行往往涧防谷中有桑柘民多藂居鸡犬相闻水益清山益奇气候甚和自仙岑南行十三里路左有崖壁然而髙出其下殷其有声如风怒薄水里人谓之鸣崖岂石常鸣耶抑俟人而鸣耶又行十五里至二十四孔阁【古阁名也】阁上岩甚奇有石刻其刻云褒中与阁主簿王颙汉中郡道阁县椽马甫汉中郡北部督邮逈通都匠中郎将王胡典知二县匠卫绩教蒲池石佐张梓等百二十人匠张羌教褒中石佐泉疆等百四十人阁道教习常民学川石等三人【一本作川五人】凡七十字其侧则曰太康元年正月二十九日案其刻乃晋武平呉时葢晋由此路耳又行十五里至青松驿驿自仙岑而南路防人烟相望涧防地益平旷往往垦田至一二百亩桑柘愈多至青松即平田五六百亩谷中号为夷地居民尤多自青松西行一二里夹路多松竹稍稍深入不复有平田行五六里上小雪岭极峻折岭东多泥土疎而黒岭西尤峻十里百折上下岭凡十八里四望多丛竹又髙低行十里至山辉驿居民甚少行旅无庇自山辉西髙低行二十里上长松岭极峻羊肠而上十里及岭上复羊肠而下十五里及岭下又髙下行十里至回雪驿自回雪驿南行三里上下乐坂极盘折上下凡十五里至福溪【自福溪有路竝自山下由大雪岭平行五里上长松岭北与山辉大路合葢古所通乃坦途也禆将将开此路都将贾昭争功且欲折之遂开古松岭路】又髙下行十里至黄崖崖南极峻折上下黄崖六七里至盘云驿西行复竝涧行二十里即背絶小岭上下凡五六里稍平又行十里至双溪驿【自盘云驿西有路竝涧出白城西又平行三十里至城又行六十里至兴元亦古所通尤坦途也城固之要道出其县遂略开路长开天岭路也】自双溪南平行四里至天苞岭羊肠而上凡十五里极峻折往往阁路至岭上南望兴元烟霭中也下岭尤峻折凡三十里至文川驿自文川南行三十五里至灵泉驿自灵泉平行十五里至长栁店夹道居民又行十五里至兴元西平行三十里至褒城县与斜谷旧路合矣【议者多以谓此路不及褒斜此言不公耳樵尝淑中褒斜一经文川至于山川险易道途迹悉得条记尝用披挍葢亦折耳苟使贾昭尽心于荥阳公如樵所条注诚逾于褒斜路】孙樵曰古人尚谋新仍曰何必改作利不十法不变岂谋新亦未易耶荥阳公为汉中以褒斜旧路修阻上疏开文川道以易之观其上劳及将下劳及卒其勤至矣其始立心诚无意于古人将济民于艰难也然朝廷有窃窃之议道路有喞喞之叹岂荥阳公始望耶况谋肇乎贾昭事倡乎李俅役卒督工者不増品秩于天子则加班列于荥阳公荥阳公无毫利以自与而怨咎独归荥阳公岂古所谓为民上者难耶
　　萧相国眞讃
　　咫尺天威首出时杰英盼横溢神锋秀发秋空健骨霜夜皎月劎淬愈利玉烧不热锦浦宸游传岩梦説驭物惟诚在公抗节再安宗祏荡扫氛孽黄道囘日翠华归阙粃糠魏丙肩袂稷契仰止丹青永保徽烈






　　孙可之集巻四
　　钦定四库全书
　　孙可之集巻五
　　唐　孙樵　撰
　　孙氏西斋録
　　孙樵谓陆长源唐春秋乃编年杂録因掇其体【一作絜】切峭独可以示惩劝者掷其丛冗秃屑不足以警训者自为十八通书号孙氏西斋録起髙祖之初洎武皇之终首庙号以表元首日月以表事尚功力正刑名登崇善良荡戮凶囘有所鲠避则防文示讥无所顾栗则直书志慝所谓髙祖杀太子建成者何黜功循爱讥失教也【太宗有大功宜嗣有天下髙祖不当立建成为太子至有六月二十四日事故书髙祖杀建成】李勣立皇后武氏者何忘谏賛慝惩废命也【李勣为顾命大臣傥坚谏不夺髙宗不敢立武氏为后故书李勣立皇后武氏】起王后已废之魂上配天皇者何登嫌黜冢不可谓顺予惧后世疑于禘祼也【髙宗废王后立武后乃贞观侍女何以列昭穆故时以王后配髙宗示天后有嫌于禘祼矣】条天后擅政之年下系中宗者何紫色閠位不可谓正予惧后世牵以称临也【天后改元即真今悉以天后年号及行事系于中宗示女子不得改元者政也】崔察贼杀中书令裴炎【名犯武宗庙讳】者何诡谀梯乱肇杀机也【裴为顾命大臣屡白天后归政御史崔察廷诘裴曰若不有异谋何故白太后归政天后遂发怒斩裴于都亭驿故书曰崔察贼杀中书令裴】张守珪以安禄山叛者何贷刑怫教稔祸阶也【禄山乃张守珪部将尝犯令张曲江令守珪案之守珪不从卒使乱天下故书张守珪以安禄山叛他皆仿此】称天下杀者何罪暴天下示众与杀也称天子杀者何死非其罪示众不与杀也臣或不书卒者何不以直终去卒以示贬也君或不书葬者何不以正终去葬以示讥也惧怠云瑞示戒志沴尚德必书贱尸位则黜贵皆所以敺邪合正俾归大义【则前所谓起王后配天皇条天后年号行事系于中宗之类是也】操实寘例以示惩劝【前所谓李勣立皇后武氏张守珪以禄山叛之类是也】呜呼宰相升沈人于十数年间史官出没人于千百岁后是史官与宰相分挈死生权也为史官者不能忭直骨于枯坟脔谄魄于下泉磨毫黩扎丛阁饱帙岂国家任史官意耶樵既序其略授其友髙锡望传之矣
　　武皇遗劎録
　　武皇帝得利剑于希夷之间提携六年而四用之宜其庻绩晖如哉往者北戎猖狂渝盟盗壃大出虏门戍卒屡奔武皇赫然奋雷霆之威驱貔武之师靖边尘于塞垣复帝子于敌庭非武皇一用其劎耶贼鎭阻兵邀爵山东刼众以济其奸擘险以扞其诛王师萃之屡战无功兵衂将稽贼势益张并丑乘之遂萌枭心乃刼吾兵乃固吾城反书既闻卒愕京师舆人謡曰上宜亟以节假之且赦其辜俾守北门以伐敌谋不然并且东连潞兵北合戎师分卒以趋太行巻甲以下河东国家其能甘心于潞冦耶武皇曾不逗挠于其亟发武符按言诛之羽檄朝驰夕擒并顽非武皇再用其劎耶并部既平潞守益坚王师吿劳国用吿虚内外咨嗟讹言沸腾飞言上闻上为不闻诛潞之心益牢责战之诏日卒能克大憝于山东枭渠魁于国门非武皇帝三用其劎耶浮屠之流其来绵绵根盘蔓滋日炽而昌蛊于民心蚕于民生力屈财殚民恬不知武皇始议除之女泣于闺男号于途廷臣辨之于朝防臣争之于防羣疑胶牢万口一辞武皇曾不待疑卒诏有司驱羣髠而发之毁其居而田之其徒既防其教仅存民瘼其瘳国用有加风雨以时灾沴不生非武皇四用其劎耶今者嗣皇帝纂武皇之耿光传武皇之遗劎宜乎铦其锷不使其挫寳其刃不使其泥而又硎之以义淬之以智匣之以礼苞之以仁持之以信与天下终始天下幸甚
　　龙多山録
　　梓潼南鄙越五百里其中有山崛起中天即山之趾得迳委延举武三十北出其巅气象鲜妍孕成隂烟屹石巉巉别为东巗槎牙重复争先角逐若絶若裂若缺若穴突者虎怒企者猿踞横者木仆挺者碑植又有似乎飞檐连轩栌交攅欹撑兀柱悬栋危础殊状诡类愕不得视下有亩平砥若户庭摅乳侧脉膏停石俯对絶壑钞临兰薄仙台摽异藂石负起屹与山别猿鸟碛絶腹窦而空路由其中龂腭相望攀縁上下闯然而出曜见白日始时永嘉飞眞葢罗【人传晋永嘉中有为葢罗者于北台上学道焉葢罗于此白日上升今台下有碑志存焉者也】去踪斯存石刻传闻丹成而蜕驾鹤腾天一去辽廓千载寂寞澄泉传灵别壑絶明风闲境清寂寥无声嘉木美竹冈峦交植风来怒黒雷动崖谷山禽嵓兽捷翔牙惊晓吟暝啼听之凄凄回环下瞩万类在目洇山带川青萦碧聨莽苍际天杳杳不分月上于东日薄于泉魄朗轮昏出入目前其或宿雾朝云糊空缚山漠漠漫漫莫知其端阳曜始浴彻天昏红轮髙而赤洪流散射浓透薄释绵裂绮折千状万态倐然收霁樵起耒而游泊车而休登降信防闻见习熟始曰山乎曾未始有得乎无处夸世钓名者汚此岩扃乎且欲闻于颍阳之徒乎



　　孙可之集巻五
　　钦定四库全书
　　孙可之集巻六
　　唐　孙樵　撰
　　迎春奏
　　黑帝厯穷帝命青帝嗣其公【以其无私】皇帝备牲牢鼔钟迎飨于郊东贱臣樵寓疏太常上奏曰天有四时陛下实行之是天乘陛下政令明昏而为燠寒也青帝何功而飨乎寛空春之日陛下廪以时出帛以时防则蘖芽弩拔勾萌毕达矣夏之日陛下农事无所夺山麓无所伐则草木壮茁国无夭札矣秋之日陛下狱无曲次畋无围杀则霜露不失节万物固结矣冬之日陛下地气不掘泄室屋不彻发则丰隆不敢系越百蛰塞穴矣圣人之时日南无骄阳啓蛰无繁霜斗北无伏隂火西无滞霖淫昏之世反膏而波【春行秋令大水废民庐舍】反冰而花【冬行夏令能李花】雹伤螟齧【夏行冬令则雨雹时则蝗飞蔽天】旱赤雨血【秋行夏令则雨血时则赤旱千里】是陛下政令出乎修明则寒暑运行政令出乎淫昏则灾祥屡臻其可忽乎臣又闻陛下与人为春得革惨作和起枿生华喜满其家沃穆欢咳如暖景时开树色烟光觉葱茏芳苍陛下与人为秋得愁刮人魄风日冷白栗栗萧索觉庭槐枯落陛下与人为夏得变絺成襦嘘烬作炉驹驱辙结杂遝噎禊门如三伏热陛下与人为冬得举皆不见日涷薄人骨间间慼慼灯青火白门无蹄辙迹顾陛下左右皆春天下病悴者众也陛下肘腋皆热中国病冻者众也岂陛下用心有颇焉陛下苟能平其心虽泽不周惠不均天下无恨言不然天将视陛下心而燠寒也
　　复佛寺奏
　　贱臣樵上言臣以为残蠧于理者羣髠最大且十口之家【谓中户也】男力而耕女力而桑卒岁其衣食仅自给也栋宇仅自完也若羣髠者所饱必稻粱所衣必绵縠居则邃宇出则肥马是则中户不十不足以活一髠武皇帝元年籍天下羣髠者凡十七万夫以十家给一髠是编民百七十万困于羣髠矣武皇帝一旦发天下髠悉归平民是时一百七十万家之心咸知生地陛下自卽位以来诏营废寺以复羣髠自元年正月卽位以来洎今年五月斤斧之声不絶天下而工未巳讯闻陛下卽复之不休臣恐数年之间天下十七万髠如故矣臣以为武皇帝卽不能除羣髠陛下尚宜勉思而去之以苏疲民况将兴于巳废乎请以开元之事明之开元之年大驾还自东封从以千官之众六军之士三日留于陈留民犹有余力今陛下即能东封道次给一食则民力殚矣何开元之民力有余而陛下之民力不足耶开元之间率户出兵【索若干戸共出若干兵也】籍而为伍春夏纵之家以力耕稼秋冬聚之将以戒武事如此则兵未始废于农农未尝夺于兵故开元之民力有余也今天下常兵不下百万皆衣食于平民岁度费率中戸五仅能活一兵如此则编户不五百万不足以给之故陛下之民力不足也今陛下以力不足之民而欲重困于羣髠将何以踵开元太平事耶贞观以还开元户口最为殷繁不能逾九百万卽今有问于户部其能如开元乎借如陛下以五百万给天下之兵今欲又以一百七十万给于羣髠是六百七十万无羡赋矣即令户口不下于开元其余止二百万而国家万故毕出其间陛下孰与其足耶卽是盐鐡不可除而筦加算矣天下之民得不重困乎日者陛下尝欲营国东门谏议大夫入争于前一言未及终陛下非徒辍其工而又赐帛以优之今所复寺宇岂特国门之急乎丛徒啸工岂特国门之使乎宁谏议大夫不以言而陛下不以听耶陛下则不能复废之臣愿陛下巳复之髠止而勿复加巳营之寺止而勿复修庻几天下之民尚可活也今天下最不可去者兵也尚为陛下日夜思去兵之术究开元太平事冀异日为陛下言之况去无用之髠耶臣昧死以言

　　孙可之集巻六
　　钦定四库全书
　　孙可之集巻七
　　唐　孙樵　撰
　　序西南夷
　　道齐之东偏泛钜海不知其几千里其岛夷之大者曰新罗由蜀而南逾昆明涉不毛驰七八千里其羣蛮之雄者曰南诏是皆鸟兽之民鴂舌言语难辨皮服犷悍难化其素风也唐宅有天下二国之民率以儒为教先彬彬然与诸夏肖矣其新罗大姓士有观艺上国科举射策与国士偕鸣者载籍之传蔑然前闻夫其生穷海之中托瘴野之外徒知便弓马校战猎而巳乌识所谓文儒者哉今抉兽心而知礼节褫左衽而同衣服非皇风远洽耶尝闻化之所被虽草木顽石飞走异彚咸知怀德于是乎有殊能诡形之効祉者二国之为其瑞与夫瑞之出不孤将必有类者则庾朔之隅不怀之伦其向风仰流归吾化哉世之言唐瑞者徒曰肉角格六德稼天酒庭苑巢神禽樵则曰二国文学也
　　序陈生举进士
　　夫物不得以时而发其发必炽风时溪谷飗飗习习卽不得遂作必飘忽源泉混混然堤防陂蓄波决壅缺亦不可遏于其人也亦然颍川陈君学积乎勤艺髙乎专防家途歉志用不通郁然而居者有年矣累为连帅宾礼贡之天子赍咨喑呜辄以穷尽今年稍始克偕计吏僶勉上道久愤湮郁一旦决发若风波之得宣泄吁可当耶名光耀乎天庭声飞驰乎海浦其在此行矣然君子学道以循禄端巳以售道不肯尺枉以蕲寻直况突梯滑稽以苟得与君其勉之樵弱弓蓬矢难以妄彀徒羡君之引满强劲指期命中于行不能无述
　　寓居对
　　长安寓居阖戸讽书悴如涷灰癯如槁柴志枮气索怳怳不乐一旦有曾识面者排户入室咤骇唧唧且曰惫耶饿耶何自残耶则对曰樵天付穷骨宜安守拙无何提笔入贡士列抉文倒魄读书烂舌十试泽宫十黜有司知巳日懈朋徒分离矧远来关东槖装锁空一入长安十年屡穷长日猛赤饿肠火迫满眼花黑晡西方食莫雪严洌入夜断骨穴衾败褐到晓方活古人取文其责葢轻一篇跳出至死驰名今人取文章章贵奇一句戾意巻前知解言念每岁徂春背暑洗剔精魂澄拓襟虑晓窗夜烛上下雕斵摭言必髙储思必深字字磨校以牢知音况荣辱挠其外得失戕其内机穽在乎足锋刃在乎背吾非槛豕笼雏其能穷而反谀乎客退遂书几为歌曰
　　肥于貌孰与肥其道求于人孰与求其身处乎出乎孰为得而孰为失乎
　　乞巧对
　　孟秋莫天当庭布筵有瓜于盘有果于盆拜而言若祈于神者从而问之对曰七夕祈巧祀也若有求乎樵应之曰吾守吾拙以全吾节巧如可求适为吾羞彼巧在言便便翻翻出口簧然媚于人间革白成黑蛊直残德誉跖为圣譛囘为贼离间君亲卖乱家国彼巧在文摘奇搴新辖字束句稽程合度磨韵调声决浊流清雕枝镂英花鬭窠明至有破经碎史稽古倒置大类于俳观者啓齿下醨沈谢上残骚雅取媚于时古风不归彼巧在官窃誉假善齚舌钳口媚灶赂权忍耻受侮愧畏如鼠望尘扫门指期九迁君纳于达赞唱菲菲翫世偷安败俗紊官彼巧在工坏诡不穷唾古笑朴雕锼错落凭云亘天防霍延绵穷侈殚丽越礼逾制绣纹锦幅云绡雾縠若出鬼力大蠧妇织遂使俗尚浮华名溺于奢凋家磨国未骋胸臆蛊于化源戕此民力由此观之巧何足云吾寳吾拙虽与事阔优游经史卧云啸月九衢喧喧夹路朱门晓鼓一发车驰马犇予方髙枕偃然就寝腹揺鼻息梦到乡国槐花扑庭鸣蜩噪晴怀轴囊刺门门买声方予屏居咏歌吾庐对松欹石莫知其余上天付性吾岂无命何求于巧以挠吾静吾方欲上叫帝阍以窒巧门使天下人各归其根无虑无思其乐怡怡耕食织衣如上古时巧乎巧乎将何所施为













　　孙可之集巻七
　　钦定四库全书
　　孙可之集巻八
　　唐　孙樵　撰
　　文贞公笏铭
　　大中六年诏出文贞公笏归其孙丞相謩孙樵请铭其笏曰
　　灵豸廌角比干献骨合此愤烈在公为笏怒虎可唾笏不可挫太华可裂笏不可折拄天不仄指日不蚀摽仪条臆起梗开直噫谏舌切上磨帝缺不逆不怫笏则公笏拱折列诤舌不发胶荣顾餗下偷上愎非公之节孰为公笏
　　潼关甲铭【并序】
　　潼户呀东翼廉敞南有甲数十扎焉委于前楹涩尘飘风缀断革刓樵过而诮之且曰此国之阃也是小欲遏冦偷大欲扼诸侯今者关禁弛而不讥守甲存而不完将何抑天下心而割天子忧耶关吏笑而进曰借如潼之甲可以烛日潼之旗可以绛天战鞞昼惊惊柝夜鸣吾曹将摆坚荷锻投死地之不暇又安得与客合繻而东合繻而西哉今上君临万邦号令所加风清日明理为大和如此则关之禁何为而申严关之甲何为而缮坚宗四十二年关中之兵其屯如云远敌西来叱而辟之守甲其不完耶古之善守天下者展礼以防之阐乐以和之明刑以齐之修政以固之则其守在四海之外何以关为而况完其甲乎是天下愈安而其禁愈弛天下愈平而其甲愈弊耳樵将去之且铭其甲云潼关之甲完吾孰与安潼关之甲弊吾孰与济甲乎甲乎理与尔谋乱与尔谋无俾工尔修
　　唐故仓部郎中康公墓志铭【并序】
　　唐尚书仓部郎中姓康氏以咸通十三年月日薨于郑州官舍其年月日前左拾遗陈画寓书孙樵曰与子俱恩康公门今先远有期其孤征志于子子其无让樵哭之恸巳而挥涕叙平生公讳某字某防稽人曾祖讳某赠某官祖讳某赠某官父讳某赠某官公防嗜书及冠能属词尤工四六文章援毫立成清媚新峭学者无能如自宣城来长安三举进士登上第是岁防昌元年也其年冬得博学宏词授秘书省正字明年临桂元公以观风支使来辟换试秘书郎五年调再授秘书省校书郎大中二年复调授京兆府参军其年冬为进士试官峭独不顾虽权势莫能挠其与选者不逾年继踵升第故中书侍郎髙公璩尚书仓部郎中崔亚前左拾遗陈画洎樵十軰皆出其等列也明年授大理评事兼监察御史户部廵官明年改盐廵官天付介直不能谄言故丞相河东公休使盐铁转运公或请计事将入门裴公谓谒者曰必康君也裴公始以直知终以直废明年去盐铁诏授大理司直或有所谳宰相莫能回其笔明年授赐大理司议郎兼侍御史度支廵官明年改授检校户部员外郎兼侍御史转运推官明年换判官今华州刺史李公讷拜盐铁转运使将涖事且召羣吏曰二十年巳旋推官判官谁为廉平可以助吾治者羣吏皆以公塞问李公曰吾得之矣公由是不去职咸通元年改检校礼部郎中兼侍御史充转运判官李公始以廉平知终以章奏加厚常称于班行间曰康公宜掌帝制或与宰相言必慰荐之明年诏授海州刺史廉而不刻明而不抉案牍符檄公一以口授之羣胥軰徒搦管捉纸字字书出蓄缩汗栗何暇为奸犯耶以故老吏猾胥畏之如神明秩罢退居淮隂咸通八年诏拜大理少卿明年迁尚书仓部郎中充西川宣谕制置盐法使兼西川供军使赐紫金鱼袋公驰驿至西川不浃旬而盐无二价蜀甿至今赖之防西川节度使刘公以疾薨戍兵日至军储不给糗无常价而度支有定估遂乘传诣门且请与度支计事无何诏以窦滂代公公遂守仓部郎中防窦滂逗遛不以时之任朝廷欲以警之其年十一月遂贬公为醴州刺史明年移郑州长史朝廷或有繁难之任议莫不以公为言宰相且将用之呜呼天歼正人诚疲民之不幸非公之不幸也公娶长乐冯氏故给事中累赠太尉讳审第三女也公十二男八女长曰齐乡贡进士次曰顔乡贡进士次曰言明经及第次曰某某云长女适盐州防御判官试大理评事髙迟七女未筓夫人自京师携其孤犇防于管城某年九月三日以公之防权窆于孟州河隂县某乡里铭曰
　　防稽之英斗牛之灵并钟德门公实挺生月中搴桂日下驰名芸阁清秩牢盆美声出牧东海贰卿棘寺鹓行望郎锦川星使骐骥蹀足蛟龙得水富贵可期烟霄渐迩谪非其罪天道宁论不复双阙遽归九泉圃田发纼河隂封树勒石载铭庻几终古
　　刻武侯碑隂
　　赤帝子火炽四百年天厌其热洎献烬矣武侯独发愤不顾收死灰于蜀欲嘘而再燃之艰乎为力哉是以四称武岐雍间地不尺阔抑非智不周天意炳炳然也夫以武侯之贤宁靡筹其不可也葢激备隆中天下托不欲曲肱安谷终儿女子手将驱驰死备志耶由是覈武侯之所为殆庻几矣然跨西南一隅与呉魏抗国提卒数万绰绰乎去留无我枝者是亦善为兵矣史寿以为短应变眞抑武侯哉俾武侯不早入地曹之君臣将犇走固圉之不暇钟邓寕能越岩悬兵决胜指取耶是井络之野与武侯存亡俱矣天歼武侯其不爱刘愈明白其姜维何力焉曩蟠南阳时人不与仲毅伍洎受社稷寄擅刑赏柄曾心不愧畏人不疑黩何意气明信卓卓也武侯死五百载迄今梁汉之民歌道遗烈庙而祭者如在其爱于民如此而久也独谓武侯之治比于燕奭彼屠齐城合诸侯在下矣
　　舜城碑
　　帝承天休纂尧之勲啓宫于蒲守不以城帝守以城孰守不城阻湖为池限华为门波非不狂岩非不崇守不以仁社为周迁将蒙监扶理土朔方万里扞边贻谋子孙始讫其功阿房已墟帝岂不城城在民和自华洎夷罔不顺同屹为国垣以藩有虞其坚如金其厚如坤荡荡巍巍牢不可屠四罪虽顽莫敢来攻一家熙熙相视而安帝配商均不私以城帝死苍梧授之夏家太甲不修帝城乃頽厥唯帝城哲王独知求之民心乃见其基帝城虽隳筑之不难无宁无荒帝城复髙不识不知相传峻隅其板虽崇其筑难坚非帝之心孰为帝城









　　孙可之集巻八
　　钦定四库全书
　　孙可之集巻九
　　唐　孙樵　撰
　　逐痁鬼文
　　孙子病痁其友踵门请曰始则栗缩撼怀有若仆子于严冰者终则愤胸烁肌有若寘子于烈炉者子知动作皆鬼耶余试为子逐之以文樵应之曰予病诚鬼也然樵居平亦有不自了事者抑有鬼乎樵尝思委质以事君则有若刳心而死者立于防曰当如此谏樵尝思不入于危难则有若结缨而死者立于防曰当如此忠樵尝欲不固其穷则有若拜拒馈粟者立于防曰当如此廉樵尝欲苟违其期则有若拥梁汨死者立于防曰当如此信樵尝欲与人美言则有若教予讦谈而鲠人耳者樵尝欲与人市交则有若教予违热而去势者樵尝欲趋权豪以冀得则有若牵予裾而踬予足者樵尝欲忍汗以自媒则有若缚予舌而胶予口者予之不得专也如此以故学勤而吾道愈穷业修而知己日消是残吾生于痁鬼也子并为我逐之吾闻有陈万年者射利乘机迩顔作怡愉愉便便阿意奉欢死而有灵是为谄鬼此鬼依人使人防福人见辄喜摆去不得复有公孙者尅已沽名饰情钓声内苞祸心外示舒死而有知是为娇鬼此鬼凭人使人有闻上信于君下喜于民复有司马安者攘义盗仁缚舌交唇柔声婉颜狐媚当权死而有灵是为巧鬼此鬼依人辞枯即荣长劎华缨髙步天庭复有和长舆者钜万藏家贯腐镪磨鳞差螭缩阵阵腥涩死而有知是为钱鬼此鬼凭人使人气豪意适交欢贩禄买曲成直此四鬼者苟与吾游吾必快所求是资吾生于他鬼也子并为我招之其友不对退而歌曰
　　穷吾知其所羞达吾知其所求此不当逐而彼不当游君乎君乎诚有激于中乎吁
　　祭髙谏议文
　　咸通十一年十一月五日友人孙樵谨遣家僮犀角雁儿具时羞之奠敬祭于故友滁州刺史赠谏议大夫髙公叶卜之灵呜呼与君定友不谢古人为分日牢为道日亲二十五年彼我一身人谓我愚君谓我贤人欲我后君欲我先我为一善君喜见顔我为一失君愠形言意我尚华布衣御寒【樵常意在华饰故友为樵常葢布被用以示俭素】意我苟进蓑笠当轩【樵常汲汲于进取故友为樵悬蓑笠于前轩以示髙尚】我蟠浊泥君蹑青云不以升沈壍隔其间诲我如兄煦我如春我何敢忘铭骨书绅君之文章可动鬼神君之器业可活生民我之赖君如倚华山庻寡吾过期大吾门君牧滁甿我从邠军方恨绵凶讣遽闻东向恸哭痛贯心肝三日麻衣朝晡忘飡百身莫赎何裨往魂呜呼痛哉杵臼死义比干死仁君殒贼手为怨难论呜呼痛哉君殡乔谷我归咸秦试发旧箧君书盈千词旨重重墨色如新苟非相谏即是慰安塡臆悲来泪如迸泉呜呼哀哉天防吾友吾何望焉谁拯湮溺孰开顽昏呜呼痛哉世人结交违寒集温如我不易如君固难呜呼痛哉敬姜昼哭嵇绍幸存輤车其东归骨洛川远备醪馔告辞柩前呜呼哀哉尚飨
　　祭梓潼神君文
　　大中十八年七月九日乡贡进士孙樵再拜献辞张君灵座之前樵实顽民不知鬼神凡过祠庙不笑即唾今于张君信有灵云防昌五年夜跻此山冻雨如泣滑不可陟满眼漆黑索途不得跛马愠仆前仆后踣樵因有言非烛莫前须臾有光来马足间北望空山火起庙壖焰焰逾丈飞芒射天暝色斜透峻途如昼樵谓庙奴苦寒爇薪取温晓及山顚鏁涩庙门余烬莫覩孰知其然大中四年冐暑还秦午及山足猛雨如雹樵复有言神诚能神反雨为晴曩火乃灵斯言才阕回风大发始自马前怒号满山劈云飘雨使四山去兹山巍巍轻尘如飞讫四十里雨不霑衣顾樵当时嘉神不欺与神心期神其自知今过祠宇其敢黙去觞酒豆脯捧拜庭下神其歆此














　　孙可之集巻九
　　钦定四库全书
　　孙可之集巻十
　　唐　孙樵　撰
　　读开元杂报
　　樵曩于襄汉间得数十幅书系日条事不立首末其略曰某日皇帝亲耕籍田行九推礼某日百寮行大射礼于安福楼南某日安北诸蕃君长请扈从封禅某日皇帝自东封还赏赐有差某日宣政门宰相与百寮廷争十刻罢如此凡数十百条樵当时未知何等书徒以为朝廷近所行事有自长安来者出其书示之则曰吾居长安中新天子嗣国及敌兵自溃则见行南郊礼安有籍田事乎况九推非天子礼耶又尝入太学见丛甓负土而起若堂皇者就视得石刻乃射堂旧址则射礼废已久矣国家安能行大射礼耶自关巳东水不败田则旱败苗百姓入常赋不足至有卖子为豪家役者吾尝背华走洛遇西戍还兵千人县给一食力屈不支国家安能东封从官禁兵安所仰给耶敌兵惊扰边甿势不可控宰相驰出责战尚未报功况西关复惊于西戎安有扈从事耶武皇帝以御史窃议宰相事望岭南走者四人至今卿士齚舌相戒况宰相陈奏于仗乎安有廷奏诤事耶语未及终有知书者自外来曰此皆开元政事葢当时条布于外者樵后得开元録验之条条可复云然尚以为前朝所行不当尽为坠典及来长安日见条报朝廷事者徒曰今日除某官明日授某官今日幸于某明日畋于某诚不类数十幅书樵恨生不为太平男子及覩开元中事如奋臂出其间因取其书帛而漫志其末凡补缺文者十三正讹文者十一是岁大中五年也
　　骂僮志
　　孙樵既黜于有司忽怳乎若病酲之未醒茫洋若痴人之暝行据床隐几懑然不寐二僮以樵尚甘于眠偶语户间且曰吾闻他举进士者有门吏诸生为之前焉有亲戚知旧为之地焉走健仆囊大轴肥马四驰门门求知所至之家入去如归阍者迎屈引主人出取巻开读喜叹入骨自某至某如到一户口口附和不敢指破亲朋扳聨声光烂然其于名达进取如掇今主远来关东居长安中进无所归居无所依忿割口食以就巻轴冐暑触雪携出借谒所至之门当关迎嗔俛眉与语授巻而去望一字到主人目且不可得矧其开口以延乎时或不弃而遇主人推心于公是者当开缄引读苟合心曲又曰彼何人耶彼何自耶况所为幽拙大与时阔凡为世人宛顔巧唇望风趋尘以售其身则必淡面钝口戅揖痴步昧于知机买嫌于时凡为读书东猎西渔麤知首尾则为有余则必灯前月下寒朝暑夜磨砻反覆期入圣域徒苦其神孰禆其身凡为文章拈新摘芳鼓势求知取媚一时则必摆落尖新期到古人上规时政下达民病句句淡涩读不可入徒乖于众孰适于用凡为造谒去冷附热大求其力小求其得则必拥门扫迹寂寞是适所至之处雀罗在户人皆嫌去愈恭好慕凡为结交搜罗英豪相醉以酒相饫以庖则必屑去温燠胶牢淡泊时或藂处冻冷彻曙晨起散去洁腹出户迨慕以故学猎今古不为众誉文近于奇不为人知九试泽宫九黜有司十年辇下与穷为期一岁之间几日晨炊饥不饱菜寒无袭衣此皆自掇何怨于时浪死无成孰与归耕言始及是樵闻起喜二童遽匿呼谕不得遂敲几而歌曰彼以其势我专吾勤彼以其力我勤其学学之不修骨肉如仇学之苟修四海何雠噫吾之所贵僮之所薄吾之所恶僮之所乐僮何知吾岂独无时
　　复召堰籍
　　防昌元年汉波逾堤陆走漂民襄阳以渚于是天子曰户部侍郎卢某前为广州治称廉平家无余储府有羡财耕夫无所徭舶贾无所征蠢蠢海隅赖之而安其以襄阳之残民属治之卢公既来襄阳始用李从事之画能成新堤即问可以为治状对曰天子以襄阳饥甿寄活于公宜有以休养之者襄阳之属城为唐州唐州之支邑为泌阳泌之东有二流走出断堤啮道而西派于二流南别为沟壤髙岸頽水不得行昔召信臣尝为南阳能为民障水泉广溉灌世赖其利俗用蕃富尝披地图北尽南阳故地岂古所谓召堰者耶代邈时移功不加修堤豁于流浸泄为波自泌阳以南平民以西居民甚逋垦田甚凋公则能复信臣旧规眞民十世利者卢公立召管田部将出卒与谷率以听命李从事即为条分程度指画经略且使迹其故堤以鲠二渠凿其枯沟折为南流水门既陈百渎脉分蔓蔓于原枝枝于屯数百里间野无隟田旱无槁苗召堰既成秋田大登八州之民咸忘其饥范阳卢庠能道李从事佐卢公事且曰卢公自南海主襄阳再以李从事参画军事凡其所居铿耀有闻及为潞州声光削然发戍兵甲屡兴而哗卢公骇咤谓他从事曰使李从事从我宁及此耶是时李从事陷于谗言获谴当夺权自卢公黜留乐阳如此则李从事前佐卢公宜如何哉李从事去襄阳五年召堰之利益大于民嵗増良田顿至四万樵惜李从事之迹不为人知作复召堰籍












　　孙可之集巻十
