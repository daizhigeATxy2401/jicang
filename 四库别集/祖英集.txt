　　钦定四库全书　　　　　集部三
　　祖英集　　　　　　　　别集类二【宋】
　　提要
　　【臣】等谨案祖英集二巻宋释重显撰重显字隠之遂州李氏子幼依普安院僧仁铙落髪后至灵隠翠峰晚住明州雪窦皇祐四年卒事迹详具僧寳传此篇乃其诗集前有僧文政序称师自戾止雪窦或先徳言句师因而颂之或感兴懐别贻赠之作总辑成二百二十首末署天圣十年孟陬月天圣十年即明道元年是嵗十一月改元故正月犹称天圣也重显戒行清洁彼教称为古徳故其诗多语涉禅宗与道潜恵洪诸人専事吟咏者蹊迳稍别然胸懐脱洒韵度自高随意所如皆天然拔俗五言如静空孤鹗逺高栁一蝉新草随春岸緑风倚夜涛寒片石幽笼藓残花冷衬云啼狖冲寒影归鸿见防行皆绰有九僧遗意七言絶句如自贻送僧喜禅人回山诸篇亦皆风致清婉琅然可诵固非概作禅家酸馅语也乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　祖英集原序
　　师之形言也且异乎阳春白雪碧云清风者也夫大圭不琢贵乎天真至言不文尚于理实乃世之衡鉴岂智识而拟议哉师自戾止翠峯雪窦或先徳言句渊密师因而颂之或感兴懐别贻赠之作固亦多矣其有好道者并録而囊之一日摠缉成二百二十首乃冩呈师师曰余偶兴而作宁存于本不许行焉禅者应曰乃祖阐千载之芳烈也勿轻舎诸师察其慤志勉弗获已抑而从之文政幸侍座机辄述序引用识嵗时炎宋天圣十年孟陬日参学小师文政序






　　钦定四库全书
　　祖英集巻上
　　宋　释重显　撰
　　送宝相长老【并序】
　　大师欢禅徳将赴丹丘辟命光阐宗乗盖时应必行固不可抑留者也且抚防之作肇旷絶之道虽一凝一流一彼一此又何间然率织芜辞以代賮别
　　奥域灵区存物外独标台岭为絶槩掩胜濳奇列作屏堆青冩碧深如黛彤霞暖影生岩壁香桂茂隂笼藓石赤松子也浪虚闲白道猷兮大轻掷曹溪有叟归其中风从虎兮云从龙乗兴正值二三月坐断还依千万峯花飞飞日迟迟清飚吹无时玲珑八面自回合峭峻一方谁敢窥窥来须得乾坤眼照古腾今谓非间若能此去副全提开发人天有何限
　　送法海长老
　　常爱裴相国式芳尘断际高风慕要伦拟欲事师为弟子不知将法付何人常爱李相国垂列星药峤深源宅性灵我来问道无余説云在清霄水在缾缅想当时二台辅出镇藩维访诸祖寥寥浮幻轻百年落落宏规照千古今闻仙都贤太守入政褰帷声浩浩英佐一一分化条文经武纬亦难讨逺逺牋函飞乳峯选开士兮恢吾宗觌夜光非震沧海聆正音岂玩焦桐徒夸麟龙自西自东应排防象得象必须觉雄让雄今既塞请还也奇别茫茫普热纷纷下雪倒流四河载发枯枿巻舒立方外乾坤踪横挂域中日月黄头碧眼知未知去去凭谁继清絶
　　送文政禅者
　　古有焦桐音聴寡不在弹古有阳春曲和寡不在言言兮牙齿寒未极离微根弹兮嵗月阑未尽升沉源少休几坐花木落庾岭独行天地寛因笑仲尼温伯雪倾盖同途不同辙麟兮凤兮安可论许兮巢兮复何説秋光澄澄蟾印水秋风萧萧叶初坠送君高蹈谁不知如曰不知则为贵
　　送昭敏首座
　　君不见鹫峯胜集百万茫茫等闲过壊衲之外皆清墯君又不见熊岭孤运嵗月索索艰难生深雪之中有一个宛转流落千余年危分崄布空平间弁龙蛇兮眼何正擒虎兕兮机不全石窻四顾沧溟窄寥寥不许白云白掣断金锁天麒麟高举铁鞭击三百犹轻舎争知也别有七星光鬭射风前把欲赠行人将报不平绕天下
　　送知白禅者
　　松不直棘不曲谁笑卞和三献玉经天纬地太无端迈古超今亦轻触靡羇束何必云素范还还真规复复栴檀叶落香风清千里万里长相逐
　　送胜因长者
　　黄梅散席三百载续熖聨芳事空在宗兮派分生异端花兮叶兮太烦碎韶阳间出多慷慨权要雄雄曽絶待曲本防位知几何利刀翦却令人爱近还有个披老衲楚甸横身风防防鐡作一寻非等闲壁立千仞须摧蹋报君知江南江北徒累累鼇转海运兮纤鳞片甲雷奔电驱兮寸毫尺牦斯言勿谓存规矩平不留兮险非取周行独立如便休谁振宏纲照千古
　　送重郜禅者
　　春雨如膏春云如鹤忽此忽彼乍休乍作枯荄离离维风太迟幽石片片辽空亦危一花五叶兮不相似独孤明兮还自知还自知厯魏游梁徒尔为
　　送僧归灵隠
　　白云无羇泠淡清奇雪格未可鹤态还卑垂天沃日兮似结不结为雨从龙兮后期必期噫悠悠忽尔春风吹南北东西唯我知谁知菡萏峯前布影时
　　送僧之石梁
　　万卉流芳不知春力岩畔涧下蹙红皱碧乗兴复谁同孤踪逺雠敌君不见五百尊者雄机灵峯晦育深无极寒山老寒山老随沈迹迢迢此去须寻覔花落花开独望时记取白云抱幽石
　　送师旻禅者
　　深岩寂寂披兰芷碧雾红霞映流水空生别我期未期絶域殊方拟轻拟堪笑归岭南奔驰何鄙彼危急乱抛下尽云提不起伊予本自不将来相送奚凭挂唇齿旻禅客旻禅客师子子应须落落存终始君不见古人有言兮扑碎骊龙明月珠大丈夫到如此行行不用频弹指
　　寄白云长老
　　八纮云静明寥泬夜永松堂对寒月凋残片叶坠虚庭泠寂何人立深雪因忆钱唐郜禅者十载岩栖曽未下分飞谁谓絶相同逺念冥冥欲奚冩忽闻赴请之仙都声光蔼蔼登清途孰云天骥骤方外自笑大鹏离海隅乾坤窄乾坤窄湛卢濳射斗牛白茫茫无限未归人到必为时除防额
　　送智迁首座
　　云萝杳杳藏岩曲碧叠清飞冷相促瘦藤轻衲休便休短熖残芳续何续禅家本自冥羇绊洲渚园林曽不惮十影神驹立海涯五色祥麟步天岸君防取君防取匝地茫茫有谁举瓴甋频磨如未回为吾深忆卢公语
　　送善暹首座
　　名之基实之蒂深兮固兮宛相继古之名也在希声今之实也同浮瞖子州善巻之流也尧驱舜驰让无暇归兮归兮归不归到头未出防防者吾徒孰谓标奇絶动静凭君试甄别叶零零兮秋暮半凋花片片兮春暖齐发暹禅老暹禅老意曽高旷排沽待忽致讥褒天人列请兮屡轻笑祖佛位卑兮还拟逃我恐逃之逃不得大方无外皆充塞茫茫扰扰知何极八面香风惹衣裓
　　送僧
　　吴山碧楚江碧吴楚悠悠兴何极一寻寒木自为邻三事秋云更谁识乾坤不是无知巳玉石休云辨真伪待时沽誉漫沦生晦迹韬光亦何意春风急春风急八骏奔驰追不及南北东西把定时为君直上孤峯立【观气分枝非独古有诚之言也】
　　颂药山师子话送僧
　　厇愬金毛师子子栴檀林下青莎里置也置也威自全一咄六咄眉剔起非拟拟知几几星流不问三千里天外风清哮吼时为君吸尽西江水
　　送秀大师
　　岩窦宵寒拥山帔月高古木霜禽睡西庵禅者来扣门别我凌晨下层翠欲留不可留冩意不及意屈眴迢迢安足云花偈聨聨太容易君不见刘阳叟絶希冀送人只道无他事行行防有知音知何必清风动天地
　　送广华严归鹫峯
　　海山孤僻非蓬岛雾泠云深松桂老有客凝冬何太高巨野宵征苦相讨岩房杳杳凌寒空霜落落分谭丛谁云百城沈古月自笑八面生清风俄然别我还归去恵理之徒望回驭重重无尽楼阁门到必为时略轻防
　　送逺尘禅者
　　衲巻残云风高絶邻倚天照雪堪抗要津八纮极目兮春山若黛九野纵步兮汀草如茵三十四老未轻识澟然方外奚相亲
　　送徳隆山主
　　霜叶凋残岩风凛寒彼之禅老忽下崇峦衲有云兮曾巻未巻琴无弦兮解弹不弹迢迢既行宜聼斯语明暗路岐生死洲渚而今而后知不知頺纲委地凭谁举
　　送澄禅者
　　春色依依袭尔原草春风浩浩拂我窻牖念此分飞赠无琼玖片片乱飘岩上梅条条纵舞溪边栁澄禅澄禅聴斯言古也今也行路难知之者石火星流未急不知者龙骥步骤曾寛防防孰云平地起波澜
　　送恵俦禅者
　　少林风规何太萧洒笼古罩今睥真睨假谁云发机射虎自笑品类观马劔客茫茫不要呈甑人徃徃须擒下俦禅俦禫峥嵘象驾
　　送恵文禅者
　　正法眼絶尘沙二三四七水月空花千灯续焰曾间五叶分披未葩君不见巻席百丈掩耳丹霞龙行虎步争孤立尽同云去无涯文禅文禅腾焕吾家
　　送道成禅者
　　曹溪流非止水一防忽来千波自起直须钓鼇钓鲸莫问得皮得髓君不见石头有言兮圣不慕他灵不在巳成禅成禅谁家之子
　　送清演禅者
　　我年老大心力衰微赠别无语防同振飞因思古之送人有言吾不知其殊途同归独爱新丰曲腾清辉寸草不生千万里出门春色共依依
　　送继宝禅者
　　宝非宝日杲杲上上机无防讨赤水求来何太狂荆山覔得苦相恼不恼不狂排夜光险恶道中为津梁
　　送小师元楚
　　道之防机一何相守汝竞光隂我亲蒲栁毋厚弁之夺席毋薄愚之诵箒深思彼伐木丁丁之声照古照今兮宜善求友
　　送清杲禅者
　　作性金鐡冷落为骨知我者谓我高蹈世表不知我者谓我下视尘窟道恣随方情融羇锁紫果一寻青山万朶行行思古人之言无可不可南北东西但唯我
　　酬行奯长老
　　黄金为骨松为姿道高曾鄙天人师有言遗我千古奇无人知石虎吞却木羊儿
　　至人不器
　　谁当机举不赚亦还稀摧残峭峻销烁微重关曾巨辟作者未同归玉兔乍圆乍缺金乌似飞不飞卢老不知何处去白云流水共依依
　　因事示众
　　石本落落玉自碌碌古之今之一何斯速师子不咬麒麟猛虎不食伏肉君不见洞庭孤岛烟浪深木马追风有人识
　　日暮游东涧【五首】
　　极目生晚照溪云偶成朶大朴曾未分青山自唯我极目生晚照逺树笼微隂谁知清浅流别有沧海深极目生晚照幽情眷兰芷白苹叶里风不在秋江起极目生晚照步影何迟迟归禽古木中相对频相窥极目生晚照蓬莱匪仙境钓得十二鼇重来谢孤影
　　思归引【三首】
　　一住翠峯顶两见溪草緑不知朝市间几畨生荣辱萧条岩上云冷淡水边竹报谁归去来向此空踟躅常忆在庐山随时寄缾锡五百与一千聚头同遣日猿攀影未回鹤望情还失教他王老师痴钝无处覔时雨洒如膏万卉皆滋益枯根甘自休也似春无力耕夫晓尚眠蚕妇夜多息从兹家业荒共落风尘迹
　　送蕴懽禅者西上
　　金阙路曽遥行行直开防石房云未闲杳杳若相待高踪逾履何人不倾盖早晩承帝恩再卜林泉防
　　送僧
　　春云情既高片段飞虚碧去留机未消今古望还积澄澄天影回杳杳地形直别夜共相思谁栖此泉石
　　法尔不尔
　　夏云多奇峯干城冷相映借问诸禅僧那个堪凭定干城高鏁月夏云欲为若谓非全功子细防规矩
　　送诸方化主
　　空岩暖律回极目望还普数防方外云几处人间雨寥寥沧海月依依少林祖去必示劳生清风立千古
　　刘禹端公问云居雨从何来
　　东平问官人风作何色
　　雨从何来风作何色龙门万仭曾留宿客进退相将谁遭防额
　　风作何色雨从何来不用弹指楼阁门开波波棱棱南方未回
　　送僧
　　松风清未休水月淡相对去来非等闲必许孤云防
　　颂云门九九八十一【二首】
　　三三九九八十一一一观风随召出千古有谁同共知一毛师子众毛毕
　　九九八十一大勲不竖赏若谓无詨讹金刚曾合掌
　　乌龙和尚
　　空岩清夜坐藓径积深雪瞑目思古人彻曙落残月童敲石磬寒猿挂枯枝折杳杳无限情分明向谁説
　　秋日送僧
　　边雁影邪寒蝉声速乗时毳流逺别岩谷林惊一叶兮微风触袖水肃百川兮片月在目因忆象骨老师曾送人行行不谓抽金镞
　　早防示众
　　晓天云静浓霜白千峯万峯锁寒色骊龙失珠知不知无限平人遭防额
　　春风辞寄武威石秘校
　　春风何萧萧和雨复兼雪坼花功未深偃草势曾烈毗城痴爱老怯寒对清拙襄岩影响士难御同孤劣鼇峯人不来柴门亦休闭松头栗鼠下时把藤牀囓庭际霜禽归屡啄雪钱缺一旦春风息暖日生林樾幽径磐百上拄笻行且歇无弦兮莫弹有语兮存舌冷落流水声古之若为説凋残早梅树今之若为别俯仰身力轻翻忆春风切为吾吹却尘欲革分岐辙为吾吹却云欲问辽空月不知天地间堪为谁交结
　　送百丈专使
　　大雄孤顶曾遐举偏索诸方谁敢拒乳窦峯前捋虎须再得完全又归去
　　送清素禅者之金华
　　古策风高缾浪阔春云片段分清絶金盆后夜孤顶寒去去谁同落残月
　　拟寒山送僧
　　择木有灵禽寒空寄羽翼不止蓬莱山冥冥去何极
　　送如香大师
　　栴檀叶落雨初歇天外风清亦何别后夜莲城溪月寒孤光谁共倚寥泬
　　寄于秘丞【二首】
　　石径通岩窦引步藏欹侧蓬莱人不来扫尽苍苔色飞瀑千万层五月状冰雪将期云雾开永夜对孤月
　　再成古诗
　　霜花一镊中玉童摘未摘斯言如不闻千古动愁色因忆商山吟在乌如在白
　　荅当生不生
　　咄咄休强名刍狗亦为累寂寥金粟身曾未求诸己
　　戏靠安岩呈双溪大师
　　陜府鐡牛却知有春秋几几成过咎一身还作二如来黑白不分辨香臭
　　防黑白无从
　　天地不仁万化蠢蠢若谓非縁竹何从笋发兮髪兮黑白是凖
　　暮冬感怀寄瑞岩禅师
　　雪水绕松槛迟迟结清浅病眼时懒开幽情况难遣故人乆相别飞文屡慙腼仰谢十二峯分照月如翦
　　送知乆禅者
　　霜竹凝寒携九节铜缾浪锁千溪月天上人间不自知行行谁共分清絶
　　送庆顔禅者
　　岩桂风清香露滴定起高秋映虚碧断云不是归帝乡飞落人间有谁识
　　春日怀古【四首】
　　门外春将半岩冰暖有声沙曾未到虚得偃溪名门外春将半青青野色分桃花开欲尽无处覔灵云门外春将半羣芳鬭盛时邻家有庭栢诸祖共相知门外春将半幽禽语共新宝陀岩上客应笑未归人
　　送僧之金陵
　　胜游生末迹杳自狎时羣巻衲消寒木扬防寄断云曙缾花外汲午磬浪边闻别后石城月依依逺共分
　　送僧
　　知方流古意云树别诸邻月不澄微水山应立是尘静空孤鹗逺高栁一蝉新欲究劳生问归思莫厌频
　　千里不来
　　不见古君子因循又隔秋浮生多自掷好事更难留碧巘高沈月寒云静锁楼宗雷何处是白鸟下汀洲
　　僧归霅上
　　海国浮轻檝悠悠兴未阑草随春岸緑风倚夜涛寒沙鹭宜相狎霜蟾望更寛河声西聼日谁得共云端
　　春晴野歩
　　乗兴携多士迟迟傍水濆春山不在目啼鸟共谁闻片石寒笼藓残花冷衬云只应融老辈庵际境犹分
　　赋瑞雪送穆大师
　　五六皆名出飘花独见稀若教同一色还似负羣机玉马犹空説铜驼转更非争如千万里相对共依依
　　送鐡佛专使
　　荷防来寻我泛舟思旧山不知何处月相照在深湾风助秋涛急云兼野树闲到时如请益先忆赵州关
　　同于秘丞赋瀑泉
　　大禹不知凿来源亦自成色应邻众白声合让孤清逺势曾吞海飞流未喷鲸灵槎如可泛天问归程
　　送简能禅者归仙都
　　荷策下丹嶂纷纷雪正飞浮生谁未到旧国自重归云背猿声断天遥鹗影微莲城古风月又得振清机
　　天竺送僧
　　雪霁莲峯顶孤禅起石牀向时机自絶异域路空长啼狖冲寒影归鸿见断行后期无定迹烟水共茫茫
　　寄石秘校
　　重林冥坐乆引望复迟迟烦暑未消日凉风来几时天云飞积火岩溜散垂丝欲拟相寻去浮生巳共知
　　因事示众
　　客从逺方来遗我径寸璧中有四个字字字无人识清涵鲸海寛泠射蟾轮窄今朝呈似防请道末后句
　　静而善应【二首】
　　觌面相见不在多端龙蛇易辨衲子难瞒金槌影动宝劒光寒直下来也急着眼防
　　对扬殊特本同防谁自辽空强指南今古不存师弟子一轮秋月印寒潭
　　自诲
　　麟龙不为瑞草木生光辉三尺一丈六且同携手归慙尔惩世师巍巍何巍巍
　　宗门三印【三首】
　　印空印水印泥炳然字义还迷黄头大士不识敢问谁得亲提
　　印泥印空印水匝地寒涛竞起其中无限麟龙几处争求出觜
　　印水印泥印空衲子不辨西东拨开向上一窍千圣齐立下风
　　革辙二门【四首】
　　刼火曽洞然木人泪先落可怜傅大士处处失楼阁徳云闲古锥几下妙峯顶唤他痴圣人担雪共填井祖佛未生前巳震涂毒皷如今谁乐闻请试分回互宛转复宛转真金休百链丧却毗耶离无人解防箭
　　拟弋者慕
　　翠羽立高枝危巢对落辉碧潭千万丈直下取鱼归
　　透法身句【二首】
　　潦倒云门泛鐡舷江南江北竞头防可怜无限垂钩者随例茫茫失钓竿
　　一叶飘空便见秋法身须透閙啾啾明年更有新条在恼乱春风卒未休
　　灵隠小防
　　六合茫茫竞不知灵山经夏是便宜虚堂夜静无余事留得禅僧立片时
　　因雪示众
　　清光欹月不相饶堆积虚庭卒未消为瑞为祥也难得不知谁解立齐腰
　　秘魔岩
　　把断重津过者艰擎扠须信髑髅干藿山到后知端的同死同生未足观
　　保福四谩人
　　竿木随身老作家逢场作戏更难加谩人谩我无人防水长舩高眼里沙
　　灵云和尚
　　本无迷悟数如麻独许灵云是作家借问偏参诸祖客不知何处见桃花
　　僧问縁生义
　　义列縁生笑未闻孰呈布皷向雷门金刚鐡券诸方问报道三千海岳昬
　　名实无当
　　玉转珠回祖佛言精通犹是汚心田老卢只解长春米何得黄梅万古传
　　迷悟相返
　　霏霏梅雨洒危层五月山房冷似莫谓乾坤大信未明心地是炎蒸
　　道贵如愚
　　雨过云凝晓半开数峯如画碧崔嵬空生不解岩中坐惹得天花动地来
　　大功不宰
　　牛头峯顶锁重云独坐寥寥寄此身百鸟不来春又过不知谁是到庵人
　　晦迹自贻
　　图画当年爱洞庭波心七十二峯青如今高卧思前事添得卢公倚石屏
　　五老师子
　　踞地磐空势未休爪牙何必竞时流天教生在千峯上不得云擎也出头
　　与时寡合
　　居士门高谒未期闲隈岩石且相宜太湖一万八千顷月在清波説向谁
　　宜谦山主赴鄞城命
　　休向千峯过好时白云高卧趣还卑涂中无限未归客不待相依更待谁
　　庭前栢树子【二首】
　　七百甲子老禅和安贴家邦苦是他人问西来指庭栢却令天下动干戈
　　千圣灵机不易亲龙生龙子莫因循赵州夺得连城璧秦主相如摠丧身
　　赠琴僧
　　太古清音发指端月当松顶夜堂寒悲风流水多呜咽不聼希声不用弹
　　送僧
　　防挂澄江雨霁时緑铺春岸草离离定乾坤句轻相送逢着知音举向伊
　　送僧之婺城【二首】
　　孤云徒自类行踪高指金华思不穷日暮轻防映秋色沙禽啼断一江风
　　婺溪烟景称生涯轻泛兰舟意未賖八咏清风好相继碧云流水是诗家
　　送文用庵主归旧隠
　　太白峯前旧隠基杉松寒翠滴无时经年抛却又归去再聼岩猿只自知
　　送显冲禅者之霅上觐兄著作
　　选佛选官应在我难兄难弟不唯他汀花岸草芳菲日逺逺清风争奈何
　　送宝月禅者之天台
　　春风吹断海山云别夜寥寥絶四邻月在石桥更无月不知谁是月边人
　　沙和尚
　　本是钓鱼船上客偶除须髪着袈裟祖佛位中留不得夜来依旧宿芦花
　　偶作
　　拾翠寻芳烈夜灯芦芽穿膝笑无能飞泉泠淡与谁聼空落断崖千万层
　　送僧
　　路岐长草带青青云片相兼野思生多谢春风莫吹散等闲为盖赠君行
　　送纯禅者
　　莎萝雨滴苍苔痕前峯后峯啼断猿携笻别我下层翠何处静敲仁者门
　　和颃书记见寄
　　古松吟绕石磷磷汤恵休辞岂易闻红叶冩成藏不得暮风吹断碧溪云
　　送允诚禅者
　　飞泉列岫压穷野冷碧寒青光鬭射片云片石何太高为谁留在长松下
　　送僧
　　古藤枝寒索索方倚靠又拈却海阔天遥非等闲风前曾共孤云约
　　送清禅者
　　瘦藤春云深天涯去无侣时笑野泉声似共流莺语落落风规今古情相逢防有知音举
　　辞于秘丞
　　永夜濳思槁木身蓬仙门馆渐经旬虽干清政为高客争奈白云无主人岩防瀑泉机未息雨零寒叶梦犹频此时贤宰容归去古像焚檀祝有因
　　送僧
　　凉飚新叶坠岩隂禅起高秋别翠岑孤月冷光清有兴断云闲影合无心缾分吴浪情何极鉢化膺门道更深好是却回旧房日倚栏同防橘铺金
　　徃复无间【十二首】
　　平旦寅朕兆之前已丧真老胡鹤树惭开口犹举双趺诳后人
　　日出夘万国香花竞头走邯郸学步笑傍观岂知凶祸逐其后
　　食时辰大向那堪列主賔维摩香饭本非设怪他鹙鹭独生瞠
　　禺中已荆棘园林偏大地南北东西卒未休金刚熖复从何起
　　日南午寥廓腾辉示天皷鬰头蓝巳定全身何假周行夸七步
　　日昳未碧眼胡来欺汉地九年计较不能成刚有痴人求断臂
　　晡时申急急逃生路上人草鞋踏尽家乡逺顶罩烧钟一万斤
　　日入酉空内覆盆且依旧尘尘彼彼丈夫儿井中之物同哮吼
　　黄昬戌寰中不碍平人出瓦砾光生珠玉闲将军岂用驱边卒
　　人定亥六合茫茫谁不在长空有月自寻常雾起云腾也奇怪
　　半夜子樵唱渔歌声未巳雨花徒説问空生高枕千门睡方美
　　鸡鸣丑贵贱尊卑各相守忙者忙兮闲者闻古今休论自长乆
　　送僧
　　岩泉高锁黄金宅衲巻秋云古标格离歌谁赠欲行人偏界同为一宿客春色依依日杲杲南北东西好防好閙市拶笑娇尸迦草头青防俱胝老呵呵呵人间天上不知他粝竭节有顶门眼归去清风拂薜萝
　　寄李都尉
　　水月拈来作者殊东西南北谩区区也知金粟李居士端坐重城笑老卢
　　寄池阳曾学士
　　山万重兮水万枝堆青流碧冷便宜筭来免得生遥恨不在诗情在祖师
　　寄四明使君沈祠部【二首】
　　露冕民谣物物成江山千里古风清曹溪客是无机者日在深云聴颂声
　　苍苍徳也亦如斯政化全归副倚毗十万人家写春色不知谁解立生祠
　　寄内侍太保【二首】
　　千尺岩泉喷冷声草堂云淡竹风清蒲团时倚无他事永日寥寥谢太平
　　萝龛藓室狎猿猱忽捧纶言挂紫袍恩大不知何以报五云天上望空劳
　　寄曹都护
　　故国休言万里程为官为释且分明道存不必曾倾盖俱有清风匝地生
　　送僧
　　虎角深藏不待时全机曾许雪林知如今百越拈来也草偃风行是信旗
　　寄灵隠惠明禅师【二首】
　　千峯影里叶初凋极望还将慰寂寥也谓毫端不相隔秋云秋水奈遥遥
　　海峤生片云有时忽如盖不挂飞来峯悠悠拟何待
　　送益书记之霅水
　　白苹汀是旧家乡归兴兰舟泛茫日暮沙禽啼欲断不知谁在碧云房
　　祖英集巻上
　　钦定四库全书
　　祖英集巻下
　　宋　释重显　撰
　　三宝讃【并序】
　　予天禧中寓迹灵隠与宝真禅者为友或游或处固以道义相揖投报相袭泠泠然自乐天常之性也一日真公谓予曰愚近偶作三宝讃三十韵宜请赓唱因披阅加叹率尔而继之类蚀木也俄属分飞吴楚将二十载殊不复记忆真公不以事旷诚隔逺逺附僧如衍而至再窥荒斐愧慰多集且夫圣人之立言也必朕虚必冥奥使文外之士同振古风垂千万世又焉知来者及之不及道在其中也斯之賛辞曾不沽不待但遐仰觉皇宗致禅徒告而行之得不曲为序引
　　佛宝
　　甘蔗流苗应刹尘觉场高发利生因紫金莲捧千轮足白玉毫飞万徳身孤立大方资定惠等观含类舍慈亲挨星相好中天主匝地名闻出世人螺髪右旋仙岛碧月眉斜印海门新鸾翔凤舞非殊品象转龙蟠絶比伦璎络聚中腾瑞色花鬘影里夺芳春慈仪恋望知何极梵徳言辞莫可陈胷字杳分无量义顶珠常照百由旬双林孰谓归圆寂坐断乾坤日见真
　　法宝
　　后得智生功徳聚大悲留演润禽鱼贯花虽自科千品标月还归理一如过量刼应期广布刹那心合未忘书四衢道内抛红焰五欲波中绽白蕖排斥众魔登寿域引携诸子下安车义天星象荧荧也辞海波澜浩浩欤违背此恩难拯拔遭逢末世岂踌躇闻来半偈须相斆惜去全身莫共居飞辩恨曾亏激问頥幽欣且免长嘘生生顶奉辉心镜廓照尘劳信有余
　　僧宝
　　方袍圆顶义何宣续焰千灯岂小縁花雨座前犹滞相虎驯庵畔尚稽诠岩栖冢宿难依望鹤貌云心迥洒然宝杖夜鸣寒峤月铜瓶秋潄碧潭烟名标练若澄諠猾迹念昬衢警睡眠林下雅为方外客人间堪作火中莲情高不是超三际道在非同入四禅浮世勉谁知逝水深峯甘自聼飞泉苾蒭草馥僧只后玳瑁盂传古佛先珍重觉皇有真子坤维高步列金田
　　夏寄辩禅者山房
　　枕簟云作屏必固黄金宅轩窻月为昼岂止虚生白麟龙愧头角雕鹗慙羽翮庶拟羣类心在寛如在窄
　　和钱太博见寄覔山药【二首】
　　文柄谁持合自持忧民风槩乍清羸禅林草药如为效愿见皇家急诏时
　　圣君鸿业在扶持日角龙章固不羸摛藻玉堂归未晩百花开赴御筵时
　　送钱太博应贤良选
　　贤才当召试彪炳对吾君千古不遗恨八元应主文岸花明列斾天籁拂防云后夜观垂象中台位已分
　　荅天童新和尚
　　中峯深且寒欹接海边岛松凋不死枝花坼未萌草飞瀑吼蛟宫幽径分鸟道伊余空寂徒浮光寄枯槁冥游天地间谁兮可寻讨孤立云霞外谁兮可长保兹来仁者来还称太白老荷防扣岩扃重席展怀抱示我商颂清休夸郢歌好报投慙抒辞难以论嘉藻
　　和颂
　　玲珑岩古寺冠乎明越境海眼通洌泉天心耸危岭尝游兴未阑遐想神忽凝彼士真觉雄相邻不孤迥吾爱济横流孰云烦虑屏吾爱整頺纲岂止浮根静栖梧瑞九包追风骏十影顾我不争衡与谁闲鬭茗乗时既磊落照世非昬暝伫为王者师三千统摩顶
　　赠别太臻禅者
　　武陵山水何秘防元化功兮不容易坛曾善巻韬龙光洞亦桃花副麟趾仍思昔日吾祖浩浩提纲宗消息旷断寰宇空又闻高大舜让公器祥瑞却生芦苇丛人由境兮防道徳境有人兮分玉石臻禅本自偃殊方忽向其中诞孤迹迢迢海甸来寻我一十二年同冷坐羽翼抟风今是时拂尽天云乃飞过
　　云门俱字
　　百草头何太极重与禅徒下锥刺云门俱字好防详雪峯辊毬亦端的黛非青兮蓝一色辰锦砂兮敢言赤紫罗帐里有真珠曹溪路上生荆棘还防麽此时若不究根源直向当来问弥勒
　　僧问四賔主因而有颂颂之
　　如何是賔中賔云满面埃尘又曰噫
　　颂
　　賔中之賔少喜多瞑丈夫壮志当付何人　如何是賔中主云兆分其五又曰引
　　颂
　　賔中之主沙猛虎半合半开唯自相许　如何是主中賔云月带重轮又曰收
　　颂
　　主中之賔温故知新互换相照师子嚬呻　如何是主中主云大千揑聚又曰掲
　　颂
　　主中之主正令齐举长劒倚天谁敢当御
　　都颂
　　賔主分不分颟顸絶异闻解布劳生手寄言来白云
　　令僧把衲
　　七八既难直须教透来不在前去不在后麤细自防缓相就一日圆成呈似君想得诸方未知有
　　送知一入京兼简清河从事
　　六月干江水似秋片防高挂岸云收行行莫谓朝天阙况倚文星在巨舟
　　送徳珉山主
　　溪山春色映云袍爱住隍城意转高翻笑忘机自安者不能垂手入尘劳
　　送僧【二首】
　　红芍药边方舞蝶碧梧桐里正啼莺离亭不折依依栁况有春山送又迎
　　祖域高亲日未央家林归去意何长旧交不识初相见曾振沧溟夺夜光
　　送崇已阇黎归天台
　　石桥云瀑冷相侵藓径萝龛入更深却羡搘笻逺归去半千尊者是知音
　　送邃悟上人之防稽
　　百越江山冠九州如屏还媿谩相襃惠休此去多吟赏嬴得清风价转高
　　送僧【四首】
　　乗兴飞防别翠峯水光春尽冷涵空到人若问曹溪意只报卢能在下风
　　禅石飞流溅碧莎利生还喜下云坡途中若立三千客剔起眉毛不在多
　　栴檀林里振金毛四顾清风拂几遭曾许全威作云雨不知何处是尘劳
　　云衣轻拂下层峦松桧生风触袖寒谁问亲游乳峯意百千年后与谁防
　　寄员外黄君
　　碧岫层层列杳冥涟漪环绕贲寒青韬藏未识古君子空仰嘉声过洞庭
　　送僧
　　五色祥麟白月轮乗时应不念离羣松根石上未归日谁防暮山飞断云
　　寄刘秀才
　　逺逺飞来一幅书愈风诚重复何如相逢相见未期日目断千山挿大虚
　　送僧
　　古之别今之别目对春江倚寥泬三树两树啼断猿千峯万峯落残雪花蒙蒙雨蒙蒙坤维步步生清风
　　闻百舌鸟送僧
　　曾来芳树几回飞烟霭栁晴又见伊巧语向人莫相笑知音知后更谁知
　　送中座主入广
　　舶主船中寄恵持云霞无迹共依依海山见説多嘉赏莫便因循忘却归
　　送陇西秀才入京
　　国器难藏孰可知携来书劒莫迟迟明年桂籍登文阵夺取龙头更是谁
　　送僧
　　灵残春岛路迢迢水静云开见碧霄别后谁同此深意只应孤月共寥寥
　　因仰山气毬颂
　　四大假合非虚妄儱儱侗侗为一相东西南北不相知留与衲僧作牓様
　　赴翠峯请别灵隠禅师
　　临行情绪懒开言提唱宗乗亦是闲珍重师并海众不胜依恋向灵山
　　送僧归闽
　　雪老当年曾入岭真禅今日又思乡孤防隠隠曾唯我月照夜涛空茫
　　送僧
　　春风花正飞红霞碧霭笼高低越山日暮少林客应聼子规深夜啼
　　寄陈悦秀才
　　水中得火防何深握草由来不是金莫道庄生解齐物几人穷极到无心
　　寄钱唐观音朋山主
　　逺念依依阙附书还同秋水淡相于冲云况是曾无定几掩寒蟾出太虚
　　送僧
　　极目春光水照空岸莎汀草碧茸茸三千里外生灵望独倚寒藤振祖风
　　春日示众【二首】
　　门外春将半闲花处处开山童不用折幽鸟自衔来门外春将半闲花处处开山童曾折后幽鸟不衔来
　　寄乌龙长老
　　雪带烟云冷不开相思无复上高台江山况是数千里只聴嘉声动地来
　　寄太平端和尚
　　千朶危岩杳霭间石房长带瀑声寒鸟啼花发寻常事松本青青雪里防
　　送僧
　　千峯雨雪时别我情何极不知天地间更有谁相识
　　因官人请陞座
　　晓天云静冷涵霜满槛风清敌夜光莫谓座间人不识孤明孤影射虚堂
　　因金鹅和尚语药病
　　药病相治见最难百重关鏁太无端金鹅道者来相访学海波澜一夜干
　　赋冲云鹞送僧
　　侧翼雄飞天势阔电闪星流太轻脱南北东西相对看千里万里阿喇喇
　　风幡竞辨【二首】
　　不是幡兮不是风衲僧于此作流通渡河用筏寻常事南山烧炭北山红
　　不是风幡何处着新开作者曾拈却如今懵憧痴禅和谩道为独脚
　　渔父
　　春光冉冉岸烟轻水面无风钓艇横千尺丝纶在方寸不知何处得鲲鲸
　　牧童
　　呕啊唱与那鸣咿百草拈来鬭不知日晩骑牛未归去指前坡笑又嘘嚱
　　送僧
　　嵓房高下折寒梅极目寥寥雁影回相别相逢竟何事一声江上发春雷
　　寄天童凝和尚
　　经旬抱疾阻春霖莎砌重重藓晕侵曾约偕游未能得暮山空锁碧云深
　　送僧入城
　　云笼碧嶂月笼台此去城中早晩回不为佛光谒韩愈问君何事出山来
　　病中寄诸化主
　　雪里梅花见早春东西南北路行人不知何处圆蟾夜同念山头老病身
　　和于秘丞见召之什【二首】
　　民瘼求来吏放闲万家深夜啓重关斋中既是清凉国应笑支公别买山
　　垂垂甘自养衰残度嵗无人到竹关何幸文星枉嘉什殷勤相唤出层山
　　和王殿直见寄【二首】
　　华野非殊古所难得安闲处未为安大方无外谁相到空笑重云鏁碧峦
　　清风凛凛字人官堪对弥天释道安不日归朝狎鸳鹭也须音问寄层峦
　　送僧
　　澄江依棹碧光流风冷蒹葭雨乍收别夜新吟许谁约白苹汀上月陵秋
　　送僧归永嘉
　　韶石曾披此性灵三年孤与急流争永嘉旧隠今归去堪聴海涛中夜声
　　兔角拄杖
　　少室传来兔角杖千圣护持为顶相虎踞龙蟠势未休云影山形冷相向有时闲倚在虚堂寥寥匝地凝秋霜有时大作师子吼徳峤临际何茫茫今日提来还不惜分明普示诸知识解拈天下任横行高振风规有何极
　　送从吉禅者
　　君不见行路难亦容易握草为金不为贵难曾平地涌波澜易复到处列祥瑞堪笑堪悲能几几天上人间立高轨兄弟十字越参星一义同心淡秋水因忆韶阳古风骨石火电光迟出没隔身之句是程途扣门之问非窠窟殷勤报君君记取方外周游看爪距虎狼丛不遇知音剔起眉毛便归去
　　寄承天长老
　　道义相资复是谁岩房深夜思迟迟海山云静见孤月高照婺城人不知
　　送僧
　　古路枝分列洲渚纲兮领兮若为举病眼方开忽送人落花惊断山禽语亲禅客亲禅客行复行独步坤维消此情
　　送因大师
　　瘦藤清到紫方袍闲步坤维意转高若到慎江人借问金轮王子是吾曹
　　送实师弟
　　天伦曾重意难分争奈孤踪若断云去去休同亮禅者西山一入杳无闻
　　送新茶【二首】
　　元化功深陆羽知雨前微露见鎗旗收来献佛余堪惜不寄诗家复寄谁
　　乗春雀舌上高名龙麝相资笑解酲莫讶山家少为送郑都官谓草中英
　　赋月生云际送诚监寺
　　皎洁离云鹤梦时孤光还与雪相宜金盂后夜重垂影拂尽天风不自知
　　送僧之金华兼简周屯田
　　瘦藤轻屦藓衣并路过危峯截杳冥若到金华拂云雾不应容易见文星
　　送僧之永嘉
　　故园不是阻天涯花木光中见独归蜃水鄞江人莫问月分春浪冷依依
　　寄送疑长老
　　徳不孤兮必有邻四明留住是因循如今高步钱塘境只许灵山个老人
　　放白鹇
　　朱冠首戢雪为毛不近鸾凰意亦高放你云林莫回首如今何处是仙曹
　　喜禅人回山
　　别我游方意未论缾盂还喜到云根旧岩房有安禅石再折松枝拂藓痕
　　送僧
　　七尺岩藤握便行旧山归去几多程相逢忽问迢迢意应发春雷动地声
　　送僧归天童
　　峩峩太白峯倚翠列霄汉羡君乗兴归凭栏与谁看
　　和曾推官示嘉遁之什
　　少微星出古风还匝地声光不掩关三馆峻迁同陌路九华高卧是蓬山岩莎步入祥麟稳海树飞求白凤闲祗恐致君休未得蒲轮重到薜萝间
　　经古堰偶作
　　出城四十里古堰若天外飞棹清浅中孤影自相对
　　谢张太保见访
　　老病还同叶半凋经旬门掩夜萧萧海城都防曾垂访一片清风慰寂寥
　　送宗朴禅者
　　洞庭乳窦皆泉石抱疾何縁寄幽迹曾列狂机一二三东山西岭非相识屈指嚬眉不可寻云飞散空沈沈如今转觉流年隔强把冥悰苦搜索纵止言欺白雪辞宁忘笑与黄梅客朴禅者朴禅者珠月有光慙照夜
　　送尚辞
　　浮图之子履道为贵天兮地兮何泰何否动无饰非静还雕伪辞也云行后生可畏
　　歌寄留英禅徳
　　当时临际辞黄蘗或指河南或河北英禅此日下中峯机案曾焚笑仍则九包一角慙称瑞导月观星亦非意争以韶阳振古风半途未肯还希冀归去来归去来飞泉浩浩声如雷
　　送小师元贲
　　愧尔求师为吾弟子学虽无闻道亦可拟平飞辩月照复流水斯意斯言兮如不忘行行兮步兰芷【善应殊宗吾不知也思之】
　　送文佶归庐岳
　　春色未深兴无迟早缾谢九江峯寻五老到日攀萝独上时依依莫忘海山脑
　　送侃禅者之丹丘
　　石桥多古迹路崄少人过如同白日闲冷拥青苔坐寒老若相逢为吾略嘲破
　　送实山主
　　野水春山风光极目千里万里太迟太速絶域澄澄兮非犀炬可照希声杳杳兮非凤胶可续叶落花开知不知人天景行为高躅
　　示众
　　了角女子白头丝报你诸方作者知借问住山何境界春风春鸟喧喧翠峯不能助发心印却是他传
　　和范监簿
　　吏散帘垂思莫穷山光溪影恣相容谁夸靖节偏栽栁自笑隠居高聴松丹阙尚遥芝检密讼庭闲列藓花重岩间野客虽多病终再携笻谒士龙
　　又
　　品彚不自适善政还可得县楼清夜上岛月思云侵谁有古菱花照此真宰心
　　因香岩和尚
　　我有一机禅子湏知烁迦罗眼摠是胶黐若人借问伏惟伏惟
　　送雄直嵗
　　罢防还欲勘诸方竿木随身不易当【是则随行非则擒下】飜忆古来兴化老主賔用尽力牵羊
　　为道日损
　　二分光隂二早过灵台一防不揩磨贪生逐日区区去唤不回头争奈何
　　防古
　　我有面镜到处悬挂凢圣不来谁上谁下
　　访俞秀才
　　万叠云山未得归寂寥心许老卢知江城雪书名纸不谒鸿儒更谒谁
　　再詶
　　万巻无书道用归闲文公也未须知倚天长劒如重战更有龙头复是谁
　　留暹首座
　　从龙为雨复清闲片段依依水石间慙问秋风欲吹散不能畱得覆青山【不慙问者为我畱之】
　　送俞居士归蜀
　　何处深栖役梦频青城抛却数溪云如今老大归难得只写情怀逺送君
　　和王殿丞蘡粟种之什
　　纤纤圆实占芳春得自侯门胜楚珍开叶开花人不防百千年是等闲身
　　和江桥晩望
　　公余纵目望江山万化穷来罔象间闻説圣君将下诏未容清澹与僧闲
　　病起示众
　　门揜还同嵗月摧石牕经雨积莓苔一牀枕簟净名老时见断云孤月来
　　送麻居士
　　纱防山仪白苎袍逺披孤顶近吾曹携来七尺霜前竹划断天云不放高
　　酬李校书
　　一回辞我一回吟睠恋岩丛意转深飜谢霜松不凋落与君同有嵗寒心
　　苦热中怀寄永固山主
　　火云高下影相连几欲披寻恨不前无限清风无处问只应迟步绕林泉
　　送元安禅者
　　羣峯杳蔼留不住逺道依依只藤屦旧隠萝龛付与谁寒猿夜夜啼高树
　　赋病鹤送奉伦禅者
　　欲飞飞未得冷泊杉松枝如何垂天云逺逺同一涯
　　偶作
　　列岫霁新雨凭栏秪澹交夕阳明逺水秋叶露空巢思极曽无玷神清未动爻只应千古意谁得共云坳
　　谢鲍学士惠腊茶
　　丛卉乗春独让灵建溪从此振家声使君分赐深深意曾涤禅曹万虑清
　　因游育王亭寄收主郎给事
　　冷翠千万峯当轩列如黛蒲团及禅板永日澹相对彤云曾无机烧松亦成盖逺谢幽隠情难与台星防
　　送遇能禅者
　　湖绕岩城列象寛万家台榭水光寒片防隠隠生遥极谁问曹溪意转难
　　送觉海大师
　　秋云岩叶两悠悠半逐风驰半水流凭问禅家有何意不知方外若为酬
　　送曾侍禁
　　冷匣秋波射斗星鐡衣随从古霜清宣池莫问当年事一片威风动地生
　　病起酬如禅徳
　　大明一寸光腐草一何假人命呼吸间诚哉是言也呼之曾巳休吸之尚未舎寄问诸苦源来者不来者
　　送云禅徳
　　古之送人言作怀宝我慙老病困乏辞藻熊岭迢迢兮曾立夜雪谢池依依兮笑生春草头角麟龙安可论清风步步应相讨
　　送乆禅徳归兰亭
　　右军墨池月照我复照谁千里忽相到中峯多病师
　　送羲大师
　　岩房抱病经一月门有诸生即来谒长徃之期犹未能七十之年更何説若耶溪老忽留语溪上旧游且归去春风兮兼断云弱栁依依兮带轻絮古今离恨虽如此动静于吾亦多意高握霜笻独步时音书莫忘逺飞寄
　　酬海宗二侍者【二首】
　　荪之得兰其道匪难扶吾病起如珠在盘一兮二兮自看谁看
　　兰之得荪其道必存扶吾病起古风入门二兮一兮且论勿论
　　谢郎给事送建茗
　　陆羽仙经不易夸诗家珍重寄禅家松根石上春光里瀑水烹来鬭百花
　　送山茶上知府郎给事
　　谷雨前收献至公不争春力避芳丛烟开曾入深深捣百万枪旗在下风
　　送郎侍郎致政归钱塘
　　防挂西风别海城二疏千古道相应谁夸富贵沽时誉自笑经纶作技能残叶赋题红片片逺山供望碧层层武林到日符嘉遁高访岩扃只许僧
　　山行逢懃禅徳
　　乳岩秋日无他作防杖层层止寥廓四顾有语分野情一防彤云起深壑藓石迟迟略轻踞逢个衲僧忽骤步
　　频唤回头不肯回及至回兮眉卓竪阿喇喇千里万里横该抹【咄】
　　送小师元哲
　　老卢之子四三二一将欲振飞巻比丛室松凌霜兮运青水带岩兮流急南北东西云开见日
　　永丰庄新植径松忽二本邻偃抒辞纪之
　　双偃松何似螺文结数遭清声虽竞发寒影不相高对客圆分盖孤禅翠滴袍若教图画得争奈有萧搔
　　送白云宣长老
　　鄞江秋晩忽成春况有台星作主人去去高携古刀尺二千年运续芳尘
　　送亲禅者
　　万木带秋声古今念暌别我有赠行意临行为君説重岩休滞云逺水且观月生生知不知天风助清彻
　　送显冲禅者
　　聚散非常凖古今亦标格如何无事人还似未归客秋风生羣林野水资寒色谁兮谢寸隂观彼青山白冲禅行复行五叶待时折
　　送天童普和尚
　　迢迢别海涯防挂杪秋时岛树落寒叶人谁访祖师浪开游象急天阔过鸿迟早晩归林下千徒不共知
　　张秀才下第
　　得第何人愧不平道存顔巷亦为荣应知未丧斯文也且把新诗乐性情
　　寄乆监收
　　田中稻熟及时收颗立圆成免外求一日归来古岩上白云红树共悠悠
　　暮冬夜坐寄岫禅者
　　碧落无片云虚庭积深雪负春还有谁彻曙对孤月岩松影拂翠不断瀑水声来聴忽絶岫禅岫禅知也如未知八面清风逺逺待时説
　　寄崇寿懐长老歌
　　寂住峯兮触星斗寂住师兮古为道死中得活未轻詶不许夜行投晓到蔼蔼声光一百年吾其后兮吾其先振领提纲笑多事掩扉塞路空依然龙朔老卢同兀兀土为貌兮金作骨万国争求肯便行我要重新敲鐡佛东西南北休云识枯槁冥冥颇相忆天外清风结阵来狂歌逺寄从抛掷
　　送廷利禅者
　　雷峯孤顶谁家路上兮下兮复何故曽列三千一半徒我今独满当时数鲸麟麟龙鳞鳞坤维高步生清尘休云裴相慕黄蘗额有圆珠七尺身利禅者利禅者倚天长劒应牢把或谓风云不再来谁为苍苍分昼夜
　　送倧禅者
　　涪江怒激鲸鼇宅岌岌三山大倾侧冥数俄然一个来步武羣方作禅客振声谓我分纲宗今兮古兮何忩忩令吾强为抉辞句句句字字凛凛生狂风拂散四七单传之落叶扫荡二三直指之流蓬似带微芒敢未勦絶寒木在握兮全机可笑秋水横按兮半提可灭使八极顶目者不自争衡见斯人兮驾御昻枿
　　送鼎禅者
　　落落禅家流携笻巻云毳别我振辞锋夜堂消祖偈【鼎禅之句】霜天飞一鹗目对弹其滞春岸立千峯指也乎其势行行复行行清飇起兰蕙
　　观泉送演禅者
　　云根漱野泉照空复照月冷声曾未消飞澜似相别岩近生风雷天遥新冰雪演禅乗与知不知源流依依共澄洁
　　答忠禅者
　　一字七字三五字万象穷来不为据夜深月白下沧溟搜得骊珠有多许
　　和陆轸学士夏日见寄
　　良牧归诗匠雅风消郁蒸官清难滞爵吏散逺同僧棠树非烟合仙槎碧浪乗因思穷万化【使君早制圆明鉴图冠之序引或闻或见令人旷达】千古更无能
　　送化主
　　春色依依笼逺树巻衲搘藤轻屦尘世茫茫无限人不知谁问曹溪路
　　送通判刘国博【黄中】
　　为星当贰职权化不相饶白屋如多恨清风何处消岸鸥窥列斾天辟看陞朝别有生灵意寒枝未变条
　　送别陈秘丞古意
　　悠悠层山云断兮仍复续离离双岸草变兮且兼緑如何苦雪霜后凋蠧松竹松竹有节操雪霜无伎俩敢折嵗寒枝赠君作嘉赏行行天地间清风在谁掌
　　送通判学士归南国【杨】
　　斾拥防开照徳星天风高兴国风清武夷仙仗知回也各下祥云到地迎【千里之外应之非此则珠侍者也】
　　和酬郎签判殿丞
　　向国心存了了身大方无外且同尘江城早晚重相见解笑宗雷十八人
　　歌送范阳卢君【兼简华严昱大师】
　　范阳居士来鄞水动地山飇向人起乳峯直上云霞间步骤大衢到如此茫茫尘世谁知交当场问我非相饶禅家毕竟无他事古雪岩前曾未消俄然怅望辞丛室荷负难兮泪深溢逺幸流方且莫论再得从容又何日迢迢故国殊存想冷碧柯山分指掌况有觉雄华藏归归去百城共游赏
　　送广教专使
　　峩峩石头使乎让祖已之匪存圣之【缺】慕或妄以止或索云斧音耗不通兮清源派分吾斯语兮讵可论古
　　送微文章
　　双莲亭上送行客菡萏清香散秋色野兴断山云片高孤影澄江月华白希声险絶堪谁知大道机存曾未可纵辟天常立下风安教类变丛流火君不见梁兮阖国难滞留千古遗恨空悠悠君又不见魏兮小桂生寒翠一花对雪开无休微禅亦并聨芳驾徳星文星仰萧洒物外情深不【缺】闲环中趣别非轻舍相访从容为我言屈指多求更何者
　　送怀秀禅者
　　麻衣草座思灵彻一食安闲更无别儵忽迁流数【缺】年杳杳谁来继其絶吾兮亦是疎慵辈冷淡身心存慷恺偶续灵峯照夜灯防泛鐡船下沧海深嗟知困不知休奔驰骇浪空淹留纵得长鼇拟何待堪白头时好白头因观坏衲秀禅客清苦如冰复如蘗别我携笻步大方为叶为花恣披折伏枕寥寥情意阑率冩狂歌赠行色
　　孤运铭
　　云根石圹容身待老南来北来闲且寻讨五叶一花兮堪对谁寥寥万古兮空有知
　　寄海防之长老
　　百花开后一花开风递清香逺逺来谁问黄梅不平事照中依旧惹尘埃
　　杂言送贤专使
　　使乎谁老作者百战场中飞鐡马秋水藏来人不知笑李将军被擒下阿呵呵却归湖山唱凯歌
　　歌纪四明汪君信士
　　古君子兮道诸己道器用兮合天理同尘还若待时生观象不知何处起荆丛丛袭莪丛丛孝兮悌兮非沚中聚应落落滴仙露散或泠泠扬士风风之上兮风之下近一指兮逺一马秋水淡交无限情夜光照乗胡为者伊予匪谓有余人咏高义兮困胸臆






　　祖英集巻下
