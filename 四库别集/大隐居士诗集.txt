　　钦定四库全书　　　　　集部四
　　提要
　　大隐居士诗集二巻　　别集类三【宋】
　　【臣】等谨案大隐居士集永乐大典原题邓绅伯集其散见各韵内者裒集排纂尚得二巻然原本不着其名亦不着时代诸家目录皆不载其书惟集中有逰罗正仲磬沼分韵诗题曰深得一字诸人集贫乐轩赏花分韵诗题曰深得把字则其名当为邓深考永乐大典邓字韵下引古罗志曰宋邓深字资道试中教官入为太府丞轮对论京西湖南北户及士大夫风俗髙宗嘉纳提举广西市舶以亲老求便郡知衡州茶陵安仁溪峒之盗望风帖息擢潼川漕盐酒虚额久为民害请扵朝蠲川引四十七万守令贪虐劾奏之虞允文贻书云不畏强御思济斯民挺然之撡未见近比后以朝请大夫终于家爱居东湖之胜建阁曰明秀有文集十巻凌廸知万姓通谱亦载邓深湘隂人绍兴中进士余与古罗志相同是编中乡人祷雨有应时寓乌石及咏醴泉题巗石山石鼔赠别饶司理别长沙驿渡玉虚洞诸作其地皆与衡州相近溯峡三游洞峡江灔滪堆诸作其地亦皆近潼川与深宦逰所厯一一相符则此集为邓深所撰审矣惟绅伯之字与古罗志所载不同殆有两字欤黄虞稷千顷堂书目载有元邓大隐居士诗集此集中答社友诗有小轩名大隐句又有自赋大隐一律与之相合然核其诗句标题实宋人而非元人疑大隐为深别号故其集即以是名虞稷等辗转传写遂误宋为元耳今特据以改题集名而时代则仍従古罗志系之扵宋焉乾隆四十六年十二
　　月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀













　　钦定四库全书
　　大隠居士诗集巻上　　　　宋　邓深　撰五言古诗
　　乡人祷雨有应时寓乌石
　　力穑乃有秋斯言闻自古天时或不顺人事亦安取今年问何如常旸颇为苦大田纷拆裂槁苗渇灌注井瓮走墟落河车喧旦暮江溪近复涸手足了无措祷旱急农夫迓神击村鼓动以千百人为此万一举烈日仍朝朝乞灵空处处谁知天地囬正在顷刻许旱魃翻然收丰隆激其怒真龙奋寂寞商羊自鼔舞张盖作浓云翻盆下甘雨剰水有平畴旷原无焦土言功任鬼神介我喜稷黍饱饭可预期晚歳复何宪懽声变愁叹忧心成悦豫惟时对江村所寓隘茅宇因循已半月侵凌奈酷暑快此一日凉美甚八珍具浇肠欠浊醪钱兄寻酒户
　　探禹穴
　　禹穴镇名山神龙夙呵卫告成余此迹天地相终始昔在绍兴中吊古先君子探穴勇跻攀慨叹不能已援笔赋防稽兼述风土美趋庭童丱时诵之能畧记颇识寻幽趣便有东逰志道路阻且长日月疾难恃此兴堕渺茫转烛逾三纪两年寓临安相隔才一水登览似可期特未敢必耳今年正月末乃不料行止云随渡江风身着千岩里借问自何方可访夏后氏或指髙云近在十五里是日天气清好风濯衣袂兴来不假懒偕行二三子犹子试上庠邂逅亦能侍呼舟泛镜湖肌肤扑空翠新荷防青钱鱼行不相避水净无波涛曽不逾时至舍棹叩仙扉宫额赐龙瑞古道怪松引重门老栢倚苔径稍深登曲折穷幽防巨石忽在眼不与他石类势压千万山魑魅敢睥睨人言为洞天我忻识胜地当中生裂纹旧传有深閟重锁闗钥莫测神灵意恋恋不防去而有感于已平生喜搜访幽山殆有契何以俛仰间来逰者三世先赋那敢攀灵光诚自愧强裁五言诗未能无习气诗成不湏写阿龟聊复识
　　逰北禅
　　城市有深逺为兴逺如近冒暑一来逰政使俗者哂萧然清浄界软语接支遁小童敬杖屦添香拨余烬煮饼撷园徐以茗椀进窻外得小坡野意颇无尽胡床移最宜清风来有信静暑荷送气敲凉竹成韵夕阳归鸟疾参差不作阵古寺忽横烟巧与画张本防心忻有得贪坐苦易晚酒固无献酬言亦忘答问
　　丰城道中
　　西风着衣袂凉意晓来加宿露光彩朝阳湿精华人烟互踈宻物色兴叹嗟喧嚣鸭子市萧索渔人家皂裙妇多跣及冠男犹髽挽犁并双防截江横流沙佐饭缺蔬茹作糜和鱼虾湖田不薅草沙畦多莳麻露空立禾架结屋卧牛车水叶枯荷芰山果瘦梨樝乌桕动千树杂木不一丫縁塍豆欲实编篱槿才花三分莫问酒一啜不可茶行行入暮烟两两数归鸦聨歩得姻戚浪语殊讙哗毕景自忘倦所厯不觉遐问宿于谁馆有轩临水涯暗壁飞蝙蝠皓月升虾蟆式盘叠饼饵击缶出姜携来尚余樽取酌如流霞少饮不必醉遣兴固自嘉欲眠复出门渔灯认蒹葭
　　醴泉
　　醴陵以泉名问泉良不逺平田数顷开方池三尺浅含秋色幽幽辟尘光淀淀觱沸生其间的皪纷可辨累累似喷珠一一如穿线多至丛万颗少或作疎串迟速固难期南北初无限占地喻寻丈有时忽隠见恍兮莫穷源杂然应有眼沙石那防窒苔荇不得炫千载曾未枯一日知防畨酿酒味固佳煮茗香可羡名泉世不乏此竒吾未见醒心聊一掬赋诗寓三叹
　　次韵答社友
　　小轩名大隠粗可供趺坐遮眼时翻书静愿结香火似介还似痴所向与时左不践名利途窃谓志亦果人生天地间世路多坎坷成败端有数巧力不容佐昧者迷所之大似蚁旋磨君防禽髙飞翼倦千仭堕太刚者易亡太鋭者必挫得失相乗除倚伏两福祸顾予何所乐曰晏得髙卧岂惟七不堪万事付懒惰侪类毎见寛亦不攻其过美人如敬翁学问精而伙松柏生涧壑霜干乆长大富贵应不免时有可未可何湏穷妇吟再三叹寒饿且冀寛此抱防当有知我属和聊写情暂辍园蔬课
　　次韵易髙士【并引】
　　都录髙士归自吴中出示苕溪渔唱一编意其模写山水尽得佳防因借归读终巻则伤时之作过半其忧国念民之意灿然不可掩殆异乎方外之人区区嘲风咏月而已三叹之余因次末篇之韵以还之然是行也初有同舟之约后乃不果故于诗中并及
　　新诗叹干戈流移痛眼邉公若防要路不惜金躯捐同舟曾有约傥行亦忧煎政恐无此吟掩巻空自怜
　　齐云
　　闲云【一作浮云】无定在为问齐不齐风髙衣裳冷天近日月低寛虚快【一作供】舒啸领览时杖藜南城块苏耳扰扰人自迷
　　赋椿楸二树【月湖手植赋诗輙次韵】
　　爱均召伯棠名殊诸葛菜轩槛顿辉光东西相映带此意存千年其势当两大梨枣汛乆生于焉称内外
　　寄题真乐斋
　　鱼潜深渊水鸟巢茂林枝潜者忘于渊洋洋縦尾鳍巢者忘于林飞鸣唯所宜庄周叹从容未免恵子疑师旷岂知声缪以占齐师彼各有真乐果孰得而窥陋巷顔氏子箪瓢甘忍饥陶潜怕折腰素琴弦不施其乐可闻欤夫盖黙识之非丝亦非竹且复非蛾眉譬如执热者洒然濯凉飔又如渇不禁快饮清江湄当其得意时何以富贵为手舞而足蹈诚不之自知自知犹不可人胡可度思君辟真乐斋我赋真乐诗写诗聊寄意名齐傥在斯置之勿复道焚香诵楚词
　　逰罗正仲磬沼深得一字
　　磬沼去郭近得朋忻一出曲水媚秋花轻云翳寒日幽野惬心期平逺快目力率尔进所携杂陈初匪一初无恶客来不妨歌妓宻浮白行觞政追韵严诗律晚醉语纷纷夕寒风淅淅策杖归去来书床鸣蟋蟀
　　山庄石室清坐
　　时登大石楼雅爱小石室欠伸欲打头睡卧可舒膝眀洁意自寛深沉境逾寂蔵春絶严风生秋无畏日天设世莫知神工鬼有力防舆饱丘壑马融富书籍洞门何尝扄俗客自灭迹谁欤助防吟幽虫声唧唧
　　诸人集予贫乐轩赏花以直把春赏酒都将命乞花为韵深得把字
　　旭日酿融和化工幻夭冶吾家最岑寂亦有花枝亚光浮蝶翅动香倩须惹名传文中谱品入赵昌畵春归不可挽恐被东风嫁急呼我軰人趺坐花隂下虽无裙可幄頼有草堪借但愁欢未防酒尽不容把明年长安城走马逐东野
　　官舍梅树【并引】
　　当轩一树虽小古怪可爱尝与赵醇道相睥睨曰此必红梅也既花乃红色作此以自嘲
　　东风慰寂寞花到堦前树一枝花十余一树枝四五妙处在不多酴醿更屏防半开半未开十分好态度去年初来时爱此当庭户便指为红梅试问何以故入檐一枝低偃亚复数处有是好风骨他木安敢许逮至臈前后梅开不择所此独未有芽春信来何暮时着手摩挲切勿为文具相劳虽无酒典衣吾有取因循及初春椒蕚才可数怂恿荷防暖红英忽然吐惊喜出不料绕翫遂成屡頳颊人共怜惭顔我自误着眼未分明殆湏卷帘顾昔甞笑北人浑作杏花覩认桃无绿叶吾不事斯语吾本待以梅恨不辨红素见花乃识花康节应笑汝
　　七言古诗
　　忘归
　　端能来作栖霞侣从他浮世悲今古翻怜春色满天台刘阮掉头留不住【案此诗上半首阙】
　　中秋无月感而作歌
　　天时相催日如流今夕何夕云中秋不见佳月黙有感试走退笔书其由去年此时汝川客一病纒绵真险厄贪生强药寸心酸与死为隣片纸隔破窻髣髴光朦胧推枕起来呼小童问云月髙今防尺答以云生俄灭踪拥衾独坐谩空想纵有挂华未能赏重城防许追欢娱终宴无聊徒怅望而今一榻烟村中稍喜时同事不同世味淡薄幽意足元和咽漱真气充歩屧出门舒逸兴清风洒靣衣襟冷暗雨淅作寒声浓云黯黪无光影月兮月兮胡寡情故向良时多不明无乃韬光不自满故能养兎得长生我今解悟月深意荣华咄嗟复凋悴归来塞窓仍闭门众人昭昭我独昏
　　遡峡诗【并引】
　　峡山之胜千态万状妙不可穷有指其形似而写行记者吴仲方黄正臣之説相继而出乃复櫽括其语以赋诗诗成凡五十韵庸以祈教于月湖先生
　　胪言峡山天下竒欲观愁隔三千里常恐因循孤此兴非假夤缘那得至偶逄月湖起仕宦正指防门慗凋敝忻然谓我便登陟乆矣与予同臭味何尝佳处倦扶藜莫惮西征共行李绣斾前驱抵江陵畵鹢迎车舣沙市长年槌鼔转船头川后囘风送旂尾侵寻崖石惬幽赏汹涌波涛反轻视雾船烟防恣深逰露宿风飡浥清气百巧千竒类神工纷至防来恼吟思取句未佳恐难操传笔欲书还复止去歳延陵骇心目指摘形容写行记今年江夏袭见闻掇拾绪余循故事试以七言用櫽括庶防二妙相表里或若洞户之谽谺或若楼台之峻峙或若香山之挿炉或若茟架之横几或遮防如重帘幙或张展如大旂帜或戍削如城堞髙或森列如刀劔鋭或若蕉叶之斜纹或若莲花之叠起或若顶相之初浄或若蓬头之未理或剥落为枯松身或刻画为古篆体或斧伤而防迹乱或锯解而缝罅细或如秋作四分或如笼饼裂十字或如白盐之浮霜或如红霞之防绮或陈寳藏之所珍或堆铁冶之所弃或累万块而不危或悬一髪而欲坠或飞磴而可扪天或断崖而无立地或窝如狐兎之穴或窈如龙蛇之閟或整如排立之衙或鬌如对髽之髻或皎如日光玉洁或霭如云碧烟翠或蜂腰而或蟇吻或牛头而或马耳或鸾飘而或鳯翥或猫伏而或羊跪或如皷卧如盘擎或如幢埀如盖倚或如塔孤如桥拱或如壁立如屏翳或激卧鲸之冲波八月潮生怒不已或送埀虹之飞瀑四时雪缟莹无比或如壮士之宵征十十五五相拥蔽或如醉人之春逰两两三三互牵拽变怪纷然莫穷状约畧陈之可推类百篇湏赋谪仙才一石难施王宰技是时致身何萧爽防月清魂无梦寐弱水蓬莱何用到孤岸落伽寜有此由来介性不婚宦聊寓闲情在山水既贪清致豁心胷仍湏长语琢肝肺糟糠虽恶饥者厌土炭无味病者嗜万事终然总是空一物未忘犹有累况闻南山韩退之不及北征杜子美议论从公何足凭唯阿相去真能防浮屠公案无尽话维摩法门不容喙昭文不鼔无成亏乞就先生叅此意
　　次正臣韵
　　黄牛偶际半槽水忻然解防离江涘旧闻峡山最多竒非渉风波难説似千金莫买丹青临今日真行图畵里魂惊险怪千万状眼洗清竒数千里戯石鹿儿玩铙鼓缘木王孙卖弓矢鹭鸶乆立应有待鸬鷀深没殊无底大淖瀑濆续续生怒涛惊浪层层起好风转旂防有神长年捩柂飜堪倚渔人生长谩不知叶舟来去纷可喜惟愁三峡总黄浊安得一瓢独清泚甘泉剰贮虾蟇碚时瀹玉尘香漱齿
　　观逰女次韵【并引】
　　长沙风俗毎歳二月妇女纷然出城扫墓谓之上山率以日午而返因逰帅漕花圃歌饮尽欢穷日而后防时与张庆夫坐观于竹迳张赋诗乃次韵书所见
　　丽人春逰相百十此风长沙云旧习绮罗映肌白玉鲜珠翠压鬓乌云湿借地持杯逓呼唤笑指花枝时小立晩风忽遣栁棉飞竹迳梅亭巧穿入恼乱逰人归不去使我樽中无以给谁念朝来丘陇间纸钱吹落无人拾
　　清隠为知观李元礼作
　　世氛扰扰人遑遑静有八室无八方壶中酒好谁独觉橘间碁乐何可量峩峩汤汤知音少管弦呕哑人称好归来水深山更竒玉徽不按心自知
　　涌云
　　溪神骋技天公拙非雪之雪白于雪倚栏小立不禁寒却愿天日长炎热
　　月湖新得浮石岩
　　月湖先生乐山水搜竒曾不逺千里那知去郭三牛鸣浮石岩中晦佳致神剜鬼划有许工天坠地出知防世平时樵径所不由一旦屐齿胡为至由来絶景难乆藏竟湏好事与经始见之三叹欲忘归市以千金不惜费公之得此真无价我亦闻之喜不寐朝来幽事颇相闗乗兴纵观约聨骑霜明日暖马蹄轻曾不逾时即其地喷云泄雾疑有神旋呼斤斧诛榛苇初惊巨石防百寻突兀嶙峋湿云气嵌窦谽谺元自开藤蔓骈罗巧相缔清涵竹木总坚瘦隂生莓苔倍葱翠老根侧出掀虬髯幽草倒生揺鳯尾前山一抹横蛾眉隔尽俗尘如户闭褰裳振足履﨑岖披棘扪萝穷幽防忽有一径出自然委蛇深隠阔盈咫四靣周遭歩转髙心领目撃纷可喜处处出石作竒怪续续哦诗聊比拟或黎其色如铁绣或赭其容如酒醉或傲睨而痴自笑或突怒而狠相视或开幽室为书院或引长廊为客次或虚髙下成楼閤或严尊卑作堂陛或分半月隠天形或展胡床圏地势或露码碯红而润或错琉璃青且腻或如入闗如升堂或如卧榻如隠几或如立壁如拱梁或如卓笔如布字逓逓逄迎巧献状试举其凡莫殚纪最喜宾从可从容甲乙其间有一二昔闻淡岩天下稀金华仙伯载称美围中仅可坐十客举此十倍加不啻余贺兹丘有所遭初不逺人人自弃先生一笑与我言平生此兴觉为累岂期幸防得所图孰使之然天实畀湏臾更渉屏岩巅指云此有无尽意一水萦纡殊有情万山囘环杳无际规以数椽安一榻时来长啸舒清思愿观余力佐天巧名与此山传不替自惟野性寡所嗜犹喜登临同臭味剰欲相徔为乆计祝公先了公家事
　　五言律诗
　　寄清旷兄弟
　　一别春三见相思日防囘自离防府后已过岳阳来寒食还虚度酴醿幸晩开到时犹可及应得共衔杯
　　寄麻姑山李元礼
　　不见山中客还经四度春近闻归旧隠真个是闲人吹发松风逈当轩琴月新悬知心更静【一作心迹浄】梦不到【一作乆逺】红尘
　　春寒
　　二月寒如腊群芳冻未芽有人能剪水无树不飞花终不禁风暖难教带月华却还桃李径次苐散晴葩
　　黙坐
　　黙坐形如槁清闲智养恬飞虫黏宻网鬭雀堕虚檐却暑寜湏扇留香畧下帘无人挠清思至夜待明蟾
　　山庄氷壶避暑
　　偏屋支岩稳斜廊引路通虚明疑贮月凄冷自迎风六月尤宜此红尘不到中洒然无热恼坐我广寒宫
　　东池把酒
　　隠显亭台旧浅深桃杏新池光迷野鸟春色醉逰人改席那嫌数持杯不记巡海棠宜秉烛归恨隔城闉
　　鉴堂把酒
　　池舘媚春华凭栏午更嘉日光凝水靣波影炫檐牙鱼出冲浮梗萍交载落花半酣拏小艇落调唱渔家
　　三伏中一雨苏旱
　　江涨如三月天凉似九秋遭逄今日雨安穏一年收处处香瓮面村村肥藁头小春前后好待挂百钱逰
　　山斋早起
　　推枕凌晨起添衣奈冷何新霜浮瓦薄缺月挂檐多野烧犹残熖邻鸡尚冻歌拨灰添宿火一快松柯
　　早秋
　　风入题诗叶清音已奏商夜来堪简册客至便衣裳次第征鸿到还令团扇蔵人情兼物意殊觉漫炎凉
　　梦囘
　　日日风吹雨秋深寒气催檐声中夜断月色上窻来冷砌虫吟穏幽屏蝶梦囘明朝应露重晩菊正宜开
　　遣兴
　　颇觉今朝好全无俗事闗风清林鹤喜雨霁野云闲橘柚埀枝重莓苔上砌斑芼羮挑野菜风味不吾悭
　　摘橘
　　乆矣经霜白全然映日黄仰头忻自摘流齿惬新尝未抵千奴利应堪四老藏犹胜橘州上灭迹不闻香
　　竹筩养梅置牕间
　　竹与梅为友梅非竹不宜截筩存老节折树冻踈枝静牖初安处清泉满注时暗香披拂外细细觉风吹
　　除夕把酒
　　爆竹惊今夕屠苏荐诘朝去来时转眼新旧歳中腰立地符先钉倚门钱未烧土人珍裂饼聊以荐金蕉
　　懐清旷兄弟
　　残腊迎除夕新春接上元常时陪内集排日醉芳樽歳月惊殊俗闗山隔故园谈邉应记我频怪黄昏
　　感懐
　　旧日城壕兴真成一梦间伯伦坟上土叔子望中山落日难留恋孤云自往还秋风吹杖屦囘首涕空潜一棹载愁归翩翩旅旐飞鹡鸰空自急鸿鴈失相依水澁滩胶艇风斜雨湿衣感时无意绪伫立暮烟霏
　　即事
　　水夹山围近天悭日到迟塞沙擎巨石古木障崇祠黄藁畬田栗青烟茅舍炊两村生理足乐处防人知
　　躬耕
　　靖节田园兴子真岩谷情古人虽不见今代有同清道义丘山重轩裳羽翮轻萧然无俗累心地湛虚明
　　寓寜庵縦歩
　　野润雨初歇晓隂云未开访君行李处许我杖藜来及到田家问还闻辙迹囘西风黄叶下怅望立苍苔
　　静晖楼晓坐
　　岭宿寒云薄楼迎晓日斜危檐排语雀落木防啼雅佛鼓依山寺炊烟隔防家移时收足坐清兴防烟霞
　　施食
　　它乡身总健毎食饭何如一饱寜无限三人动有余娇鸦来木杪喜鹊下庭除施食僧家事何妨领畧渠
　　逰再兴院
　　山逺平田濶村深古寺幽屋头支老树门靣闯双流归翼碧天暮寒蝉红叶秋瘦藤聊倚壁胜处欲迟留
　　岩石山鼔【月湖自赋因次韵】
　　有字留诗锦无皮入药嚢同坚唯铁杖易穴岂藜床况有千年润能添六月凉因岩作书院驰誉比衡阳
　　留报恩定老
　　住山姑小试同学偶相求两手便分付诸公坚挽留退庵曾毒手进歩莫囘头早晩江湖去闲云更自由
　　涌翠为知观周允升作
　　山翠来如涌开轩不怕深浑疑霏雾雨已觉湿衣襟世事归楸局泉声当玉琴道人尘外越我欲剰追寻
　　新滩阻风
　　髙浪惊人处新滩复眼中虽无曳尾淖奈有打头风秉烛破春闇防山坐雨蒙终朝收足坐兀兀与僧同
　　解舟
　　波面孤篷窄关头古渡幽舟轻疾移岸岸曲屡囘舟野润蒸梅雨天寒张麦秋欠伸思晚歩舍棹渉芳洲
　　宿长湖尾
　　古木侵沙路柴门引竹篱山低秋水濶天逺夕阳迟杳杳来鸿鴈翩翩下鹭鸶渔舟何处宿横笛未休吹
　　三防洞【唐元防之白乐天韩退之尝防故以取名】
　　诘曲山蹊晚清冷石涧秋三门俨呀豁四壁极雕锼上穴重岩閟中龛一室幽斐然成五字聊尔继三防
　　接天阁为武将荣叔赋
　　山色浑连水波光总映空卷帘秋雨后注目夕阳中低下翩翩鹭斜行防防鸿去天应尺五归去防乗风
　　别长沙驿渡
　　别去六年乆重来四日留笋舆离古驿荻岸即方舟云淡楚天濶风髙湘水秋洞庭知不逺乗兴欲盟鸥
　　留别赵徽猷
　　自客湖州市时登韫美堂云烟防挥染风月共平章酒子常同醉梅兄已再香遽为今日别欲乞旧诗嚢
　　赋何仲敏小蓬瀛
　　特地去人逺绕亭教水环眼前今有此海上更无山风月随时好琴书尽日闲方今重文舘勿乆恋人间
　　题古亭诗
　　日月车双毂功名黍一炊逹人观物化万事本儿嬉浊酒聊浇舌闲愁莫上眉刘伶多事在荷锸竟何之
　　春夜次韵荅肯堂兄
　　天赋踈慵性身将四十年逄欢开口笑遇醉倒头眠世事多翻覆时光易变迁置之无足校五字要清圆
　　赠别饶司理述古【许借近诗】
　　岳麓一樽酒湘江万里秋匆匆别后语冉冉歳华流正喜重相见胡为不少留参军诗俊逸还肯寄来不赠别周徳夫【徳夫本涪州判官而逾年摄运属且始见子可喜】
　　郡治资参佐计台湏借留居常元少事有子更无忧君问归涪棹予寻出峡舟一樽谈旧事何日重相求
　　送仲敏东归
　　别仅三千里书才一载通固应难邂逅那得许从容今日君先去何时我亦东社中如借问为道转踈慵
　　贺陈仲思【得近书知长甥秋荐】
　　中鹄知谁好烹鱼始认名报公勤有子似我懒无甥何日亲相见因风且寄声金闻喜处樽酒欲同倾
　　寄徐广文【并序】
　　予客长沙用之亦寓居春闲忽告别往宾州暨予还家闻渠复返所寓寄四韵索诗债云
　　自我还荒径知君返寓居秋来曾醉否月下有诗无两地成千里相防不一书可能忘旧债五字当追湏
　　寄曾徳广
　　懒慢多违俗寻常倦作书分襟还许乆为况定何如鸿鴈秋风冷梧桐夜雨踈相如病好否何日过吾庐
　　五言排律
　　寄别国清月老
　　珍重国清老由来隠薜萝诗清堪供佛禅定已降魔不向名山住其如讲席何无心聊一出余论自相多别去今逾逺后期难重过丁寜一句子还肯寄来麽













　　钦定四库全书
　　大隠居士诗集巻下　　　　宋　邓深　撰七言律诗
　　春雪
　　勾芒新政譲元防一雪填门讶许平不夜乾坤月留照无尘世界玉装成如何辩认梅花发只得夸张栁絮轻数片檐前休扫去且留窻下快书生
　　月湖山谷劝耕次韵
　　皂盖朱幡逰近郭野桃山杏炫红旂防防新燕啣泥恰恰鸣鸠唤雨时未用经丘思靖节何妨学稼许樊迟老农应悉使君意六劝传教到处知【劝农有六事】
　　陪吴正字赏花诗
　　名园无物不芳妍上个篮舆缓绕旋曲径幽亭留客地防云淡日养花天四时公举春为最万事铨量酒是先管领风光湏一醉要防诗笔落云烟
　　橘花
　　香最可爱前軰偶遗未之赋也且花于春时实于霜后它果不若是宜并书之
　　糁枝碎玉吐香竒鼻观频参试论之清比木犀虽未的烈如茉莉已无疑自从白雪避花后更好黄金铸实时四老隠居冝取此可能无意赋新诗
　　晚春
　　雨催柔绿上桑枝新霁浮云未尽归寂寂帘栊留燕舞隂隂杨栁防莺衣莫于绮席嫌筹并已觉青春作鸟飞满径落花愁踏损羊欣切勿欵柴扉
　　次韵晩春
　　阆仙晦日惜春归尚喜争他五日迟延蝶晚花余小蒨藏莺暗栁尽低埀频催布谷能谋野苦劝提壶殆为私寄语社中湏痛饮喜晴山色也开眉
　　夏日寓山斋
　　山斋长夏断过从扫地长教尘灭踪松架青毛云翳日扇揺白翅雪生风书床琴匣时相近茶鼎熏炉间自供心地清凉无热恼炎天直与冷秋同
　　鉴堂初夏把酒
　　新笋过林竹有筠老蚕登箔茧成身日穿云出潜驱雾风卷花飞猛送春乳燕帘栊中昼后绿隂池舘一畨新欲酬佳致湏何物莫厌芳醪满入唇
　　漕司君子堂把酒【侍吴司封坐懐月湖】
　　拥岸芙蓉媚晚秋败荷颠倒雨初收杯盘不料今朝欵杖履如陪昔日逰竹迳以东蔵曲折水村而下转清幽穉松戢戢存遗爱不用诗来问好不
　　喜雨
　　间防疎花稻已香老农犹未拟丰穰不堪雌霓频妨雨反厌雄风但作凉傍日猖狂唯野马为霖信息欠商羊忽惊头上云雷集甘注如倾洗夕阳
　　月湖祷雨有应李渭赋诗次韵并呈
　　一雨端由诚意通不然笔落有神功奔云拥树千山里迅电飜江万丈红黍稷盈畴才可望尘埃眯眼顿成空民间歳晚知何事饱饭无忧属两公
　　秋大阅呈月湖先生
　　将兵还似将风骚军帐从容自不劳皷角悲风肃人马旌旗蔽日闪弓刀折冲正自烦樽俎急檄寜闻借羽毛洗眼临淮新号令凭谁挑战醉挥毫
　　七夕竞渡
　　水马相先急画桡朱楼红粉宴笙箫月中谁念穿防线江上齐防夺锦标冷眼诸人旁贾勇争头一皷喜成謡凭谁试展乗槎手直入银湾防鹊桥
　　十四夜赏月
　　月婵娟对竹婵娟竹影萧疎月转妍才过中庭十分好直疑明晚一般圆银河漾漾无尘界玉宇昭昭不夜天君饮不多湏强饮何妨醉里却逃禅
　　夜兴
　　官舍浑如僧舍幽炉香静防兴悠悠一灯火鸣蛩夜千里湖山落鴈秋只恐有诗成笔下自余无事到心头何妨信手翻书巻不限更深困即休
　　九日灵兴山沽酒赏菊
　　众山环绕一溪斜低小轩眺望賖行遣方兄寻野店防邀欢伯过仙家多情恋顶乌纱防不语向人黄菊花山月上时归更好何妨有待至昏鵶
　　重九宿王孙铺
　　兰江路尽接荆江竹屋萧条草树荒许乆长晴防极暑霎时疎雨做重阳明眸纵少新开菊随量何妨浅举觞驿舍明朝便陈迹牛山徃事莫徒伤
　　前五日赋重九
　　侵寻重九雨余秋采菊登髙事事幽偶尔见山忘日夕頽然落防自风流二三日外追清赏千百年间继旧游烂漫赋诗兼酩酊不然嘉节若为酬
　　九日方壶
　　返照重城暮色催人家十万出楼台江流湛湛洞庭去山色青青衡岳来佳处緑樽穷日饮故园黄菊向谁开人间此防论今古醉聴西风拂帽埃
　　晚秋懐社中诸子
　　池塘水落倒枯荷橘绿橙黄晚菊多日暖懐沙鼈甲霜清奔火蟹横戈如今时节从来好得醉工夫似旧麽傥有征鸿过巫峡待凭诗句问如何
　　次韵赋十月桃为罗司理生朝
　　根苗不自武陵乡挟暖凌寒独有光韵过海棠春带露红羞篱菊晚经霜宅仙本结千年实瑞世仍开十月芳过挿一枝谁称靣后堂杨栁舞霓裳
　　梅方开一花
　　烟村清浅白沙溪篱落槎枒老树枝一朶梅开如许早防多人过不曾知风前遇我还青眼花里推渠是白眉未办酒樽浇磊块试凭诗句写新竒
　　早梅
　　荒村野水小春时纵有梅开人未知防度携笻无覔处今朝映竹忽横枝脱非入骨清香动恐被传神淡墨欺酸意中含和鼎实相期逺到诵黄诗
　　腊月立春
　　栁条弄色舞轻风不与寻常歳暮同寒气望尘先敛退阳和发轫已交通菜丝盘玉还充席幡字花房正代功首迓东皇湏痛饮可能无句着新工
　　嵗暮寄兰牕兄在郴阳
　　毎日登楼望欲迷家书写罢复题诗对床夜雨还非昨啜茗春风未可期歳月催人惊合防梦魂覔路苦参差也应梅竹多新句千里因风慰我思
　　寄饶云叟【渠怪人不作书】
　　别来毎辱遗双鲤颇怪吾侬不作书非为广文官独冷自缘中防性常踈静晖待月昏钟后制胜登髙晓雨余正忆去年同此防只今相望问何如
　　月湖楼晩霁呈侍郎
　　湖光灔灔水平堤醉倚栏干晩霁时入镜往来人倒影窥天拂掠燕低飞雨防犹向梅妆见风色偏于栁线知景物相撩无好句乞公诗作畵图归
　　内集阁
　　月湖名阁之语曰此阁髙明暖宻宜供团栾遥赏山雪取谢道韫故事然而月湖单骑于此殆为后来者设今之七言所谓像赋髙唐者也
　　畵阁深明雪压冬团栾宴赏酒樽同兽炉香雾辟寒气翠幙妓围囘暖风起絮撒盐酬唱外清歌妙舞笑谈中寜无好事贤张禹不独相忘着戴崇
　　晩坐散花之室
　　官居无处寄幽栖洞户深沉坐最宜静拨炉薫挹香气间论畵壁数花枝虫鸣颇似防来后果熟还如莺老时吹彻角声巫峡晩片云催雨更催诗
　　玉虚洞其上有日月之象其旁有龙象之形
　　立马香溪唤渡船羊肠绕尽洞呀然知谁开辟羣工巧直许寛虚一室圆龙象现形严佛土乌蟾埀象烛壶天惜哉不遇东坡赏为作新诗与世传
　　市桥成次韵
　　雷雹平时生马蹄偶冲暴涨去难追一年病渉愁无奈今日安行喜可知虹饮江头愁雨霁龙横水靣暮云埀却怜舟楫无人渡借我江心理钓丝
　　峡江
　　撃电浮霜浪作堆峡江试险眼初开常惊四畔山围绕不见中间水去来石出多竒吾甚爱舟移太疾首频囘濒涯穏处凭谁问我欲其间作钓台
　　柔逺楼
　　柔逺楼髙豁寸眸白盐赤甲锁闗头四川形胜当前险三峡波涛防上防鸟道极天云日近靴城匝地市烟浮时平乆矣无戎马囘首当年老杜忧
　　赋清映阁
　　数椽茅屋小桥头地叚无多景自幽为爱平池三尺水最宜明月一轮秋静留人影揺歌扇轻动风涟下钓钩相去幽居无十歩不论时节恣来逰
　　同友人新陂庄少憩
　　家家轣辘络丝声竹杖芒鞋取次行村笛牧羊烟欲暝农歌秧稻雨初晴随瓶沽得酒堪醉就野挑来菜可羮此是田家真况味吾曹借取片时清
　　赋清旷亭
　　半村半郭事林丘非阁非船傍钓舟秋月无邉凉细细江天不尽水悠悠谁开图畵当前靣絶防尘埃到上头我軰不妨频假榻主人应喜共盟鸥
　　登光寺塔
　　凯之曾説越中行塔级亲登眼始惊畵合千山翠浓淡枝分万水练纵横树头低压昏烟重鹤背斜拖夕照明疑是丹成生羽翼冷然云表御风清
　　同廷美兄宿龙福寺
　　囘路转竹间扄古寺寻幽当下程浅屋近山寒较早小窻容榻意偏清睡魔催枕如元约山鬼吹灯似薄情樽酒重温休惜醉恐君长夜厌蛩声
　　过吕坊渡
　　江阔寒风痛括肌村醪无力破寒威融霜防滴松间雨爱日晴明身上衣闯竹柴扉黄犬吠卧沙蓬艇白鸥飞烧防已觉春来近稍放青青出土肥
　　自赋大隠
　　柴门虽设日常闗秪有琴书几案间屋宇无多聊近市尘埃不到即深山悠悠世事非吾事徃徃云间是我间出处尚疑陶靖节倦如飞鸟始知还
　　赋芷【并引】
　　昔兰窻先生尝作芷赋其序畧曰干长短则兰相若花大小则兰相若香浅深则蕙相若色虽绿而上加之浅黄其説如此癸亥六月予寓防之镇峡堂有以香草献者其花尖瘦毎干四五可以比蕙其香清逺菲菲袭人不减于兰细观花叶则外青白而中实防紫土人未始知名予意此即芷也不然舍兰蕙之族又安得有此臭味清絶哉第所见乃与兰窻所述不同是不可无语以记之遂成唐律继赋之后将求证于离骚之士云
　　缥裁衣袂紫中单触眼亭亭露未干态度全然逼秋蕙馨香的不让春兰数枝潇洒北窻书一室清幽六月寒了不知名疑是芷赋前诗后两存防
　　寄月湖先生兼简渭叟
　　山庄杖屦饱相从毎月湏十日中鼎足三人同宿留瓮头一盏奉从容别来不隔千山月旧赏难乘雨腋风更想先生新活计烟波别业兴方浓
　　赠别饶云叟赴万州教官
　　话别哦诗当酒瓯竹萌成笋麦方秋数声春后呼风鸟百丈朝来送浪舟已得通津好消息何妨旧物小淹留到官应动乡闗思南浦西山若个优
　　遣兴次韵
　　山阁舂容丈尺间元无俗事挠清间有时把笔抄新句整日开窻对旧山叶帐静防青似染禽言细聴字终蛮可怜蜂子尊王意毎到衙时似趂班
　　追送何伯宪不及
　　追送无从谩寄诗道间安穏我能知情懐亦似居家乐笑语依然奉母慈巴水栁风新霁后钱塘花雨暮春时乃翁邂逅询佳况膝上时时置坦之
　　送王敦素
　　龙蟠山色引衡庐霜落江清影碧虚鼔枻厌骑沙苑马行厨饫食武昌鱼缓歌玉树飜新曲趣入金銮续旧书官达故人稀防靣君来相见肯如初
　　次韵方徳秀【渠所居有方桥又喜诵圆觉经偶相识于三山之氷壶欲挽相过】
　　清风一榻借氷壶邂逅相逄日与俱学辩痴龙君有见诗穷馋犬我何癯似闻圆觉常开巻未到方桥欲问途稍待秋风凉冷后相从十日却归欤
　　次韵欧阳天聪【渠赋排闷因广其説】
　　今古由来防废兴人生底事谩劳生一身休作笼中鸟万事终归墙角檠且与风光闲作主莫于诗社倦寻盟相从只麽消间暇自快人间物外情
　　次韵吴文美
　　决科君軰不须疑好采来如博局嬉拾芥紫青非外事举杯富贵可前期相将竞奏大人赋怂恿常谈小子诗接武虞廷须八凯頴阳深遁我何知
　　次韵荅克脩【并引】
　　予不才且懒乆无所作克修毎见讶一日兰章恵示责予属和之意峻甚欲勉强未得也朝来牕间手正书帙见来诗犹在侧忽复发兴乃抖擞嗣轴尾虽不成言语抑亦见踈慵之意耳
　　懒慢相成拙似初亲朋莫问近何如居然野性成孤鹤聊尔尘编扑蠧鱼才比刘墙犹自短诗如陶粟了无储骊珠相畀知君厚燕石轻酬笑我疎
　　又次韵荅克修
　　前囘藜杖绕芳郊底处梅花出好梢野彴低横盈尺水竹篱深防数家茅春风桃李成生客腊雪松筠是故交剰欲携樽酒去柴门应复许人敲
　　次韵荅周公美
　　温风怂恿栁婆娑两见春来蝶多迁变时光如转烛迟留日影欠挥戈思君欲问加飡未苦思能令太瘦麽歳晚忘言除习气寒灰试共拨隂何
　　次韵荅公美二首【来诗首篇谢药及茶次篇以啼饥为题】
　　幽居正傍小溪斜想见樵风似若耶固有诗章舒眼界可无药物助脾家追欢难共长沙酒遣睡姑尝陆羽茶更祝安心为妙法都将世事等空花
　　四至长沙熟物情留题胜处记吾曾三生防是湖湘客一鉢浑如云水僧赢得身轻闲有味尽从人笑老无能如君应饱田园乐犹道啼饥有怨憎
　　谒何世南
　　吾清轩先生年二十以经学为古文一出出而世不售于是退而叹曰可以止矣乃结茅清轩外形于酒托神于字以自放于愚溪之上故醉輙作草然诗家所作甚少其所交亦不过二三君子毎相遇必命酒以其所嗜也在醉必书日或十幅或二三十幅或百十幅今不有见之者其爱之重之而蔵之什袭欤其不知其道而委而弃之欤予不得而知之也予独知世南所收先君书为多甚爱重之蔵之而不轻示人乆矣尝请观世南曰清轩先生有赠行诗必和此以来乃得见之不然不得见也予欲亟见之忘其不孝之诛輙次先韵鸣呼今日而使予得见先君之字予如见先君也唯君图之
　　愚溪草圣祖钟王宰木今伤叶屡黄何处巻蔵云满纸唯君防惜锦成不聆洒翰音声入欲认惊龙气熖长一见自消饥渇念天厨珍味不湏尝
　　谒赵徽猷
　　把麾持节旧乡闗虽幸为眠一枕安未覩青天孤此眼不图今日见公顔云烟秋霁湖山静霜月晨清橘柚寒应属诗翁搜好句相从正愿得窥斑
　　再用韵【徽猷诸子坐间和前韵于是得之】
　　葛巾藜杖欵重闗不独风流识谢安兰玉满庭惊醉眼云烟落纸照衰顔也知鸿防行应起莫管鳬鸥盟渐寒自笑断须安字拙空令短髪作诗斑
　　懐清旷兄弟
　　可观阁上借牀眠明月清风不用钱防靣向来无空日离羣何事有经年相望千思江湖地正坐三秋风雨天耿耿青灯空透影可堪新防一声传
　　防府长至诸州之酒毕集毎品尝之或有味而无香或有香而无色月湖一日命酒匠置大瓮悉以酒投其中而和之不费麯蘖逡巡而化洗盏一吸竒絶出于意外于是从新封名之曰十州春请以七言赋之
　　樽中贤圣杂然陈防化湏防清且醇味压宜城九醖酒名髙防府十州春投丸仙子难争手合麯香山未尽神从事有灵应自庆而今十部萃吾身
　　村中病起
　　访医墟落疾难痊肘后竒方得旧编药济君臣亲剂和火停文武事烹煎旁人笑道徒为尔午睡醒来已脱然从此节宣防未病那须扁鹊信真传
　　赠唐道士
　　灵应堂中一羽衣衡山来此住多时困来拂榻终朝卧醉后敲门半夜归留客屡尝教买酒向人长自説吟诗开轩畧种闲花木此外悬知少是非
　　畵壁
　　松柏竹鹤四者甚清然又旁出繁杏一株似是生客要不无意赋之
　　松柏双双夹竹青来逰仙客称闲情一时幻出谁能尔四者依然太瘦生郁欝相交堪掬翠昻昻自得若闻声如何艳冶容繁杏殆恐人嫌境过清
　　铁拄杖次韵答赵侍郎
　　非竹非藤性最刚铁君风骨凛秋霜清坚阅世千年乆正直持身九节长宜向山林扶矍铄难随车马入康荘只愁雷电搜蛟蜃并及新诗不许藏
　　尝云安麴米春
　　名自云安已乆传未尝先觉口流涎三杯通道正须此一盏醺人今信然取醉间闗怜杜老闻香比拟忆苏僊岂知闲防江湖客快饮瞿唐灔滪邉
　　何先生月湖楼
　　青天素月古今流竒观还须自我谋照有余辉众人共取之不禁此湖收水容天色交光处玉鉴氷壶不夜秋俯仰无尘清絶甚栏干百尺独宜搜
　　五言絶句
　　书事
　　柱础书生水云雷暮出山天时已秋杪气尚春间
　　伏暑
　　正觉纎絺便未容团扇闲儿童昧灾变赤体更欢顔
　　野外新秋
　　平野寛无际层云拨不开晓容收雨后凉意送秋来
　　野眺即景
　　山晩余红照林昬集众鸦深茭欲笋水满稻初花
　　江亭
　　村舍随山逺沙寮傍岸还轻烟鱼复浦残雪手巾山
　　六言絶句
　　散花之室六言【月湖新名】
　　无动现身説法毗耶到处为家谁识逄塲作戯从教现女防花
　　本有献花佛事何妨乞食歌姬若了悟不住相斯参透无言师
　　赋张以道寒绿【陆防杞菊赋惟杞惟菊偕寒互緑】
　　领畧一轩寒绿扫除万种春红饱取披烟沐雨全胜抹月批风
　　百世东坡居士千秋甫里先生近识南湖髙隠相望今古同情
　　冬郊
　　荒草冈头牧笛急舂屋角吹烟短景做催冬日防暖号小春天
　　枇杷六言
　　大似明珠径寸黄如香蜡成丸落处韩嫣遗弹可怜不救饥寒
　　七言絶句
　　仲春即事
　　嘲防春晴禽鬬语揄扬风色栁揺丝麦苖含穂枇杷熟却似江南四月时
　　杨花
　　杨花似雪雪应嗔防漫轻飞太逼真结习已消那得住却沾尘土不沾身
　　睡起
　　案头黄妳温存睡榻上青奴诱引凉幽梦觉来山月上一庭树影滴金光
　　晨雪渡洑陂
　　竹外杨枝学小梅竹间茅屋白皑皑撑舟独拥蓑衣出堪畵何须待晚来
　　雪消
　　檐声不断元非雨山色才开岂是云万象终然仍旧贯讵须装防巧纷纷
　　清旷静坐
　　草迷犊角挂林笋风起茧毛扬树花不见黄莺飞上栁得知深处暗蔵鵶
　　偶感
　　兀兀诗书早嵗勤而今掩巻养天真政须无语叅摩诘底用清谈学晋人
　　即事六絶
　　卧橹无声百丈斜牵夫匍匐入芦花寒云过鴈愁相頋踏损寻常落处沙
　　凄风夜雨黄牛峡爱日寒云白狗岍穏上瞿唐犹防日闗山须防月初圆
　　旧年不雪新年雪今日非春明日春滕六勾芒真劣相寒温相语作比隣
　　缬纹斑駮绕山园青带萦纡落涧泉十月梨花开满树直疑梅蘂破寒烟
　　昏烟漠漠雨霏霏四月轻寒浸裌衣叶满筠篮桑径晚杜鹃声急栋花飞
　　林间无叶供风落溪上有梅迎雪开斜日未收门巷暖儿童笑指蹇驴来
　　翠竹人家
　　户外江平不肯流短篱疎竹翠光浮畦蔬绕舍畬田粟一饱无求百不忧
　　村童
　　侵星褁饭下髙山负石趋城得米还不识往来为防里秪言住处指云间
　　渔父词二首
　　西风淅淅飐菰蒲独棹扁舟钓五湖买断水乡真乐处月明云冷笛声孤
　　活计平生一钓船将鱼换酒不论钱夜来醉倒篷笼底却在芦花宿防邉
　　舟中即事三首
　　两岸农家各自耕相过正欠小舟撑牧童来往如平地骑得吴牛入水行
　　腾身赤鲤江心跃浮鼻乌牛渡口过雨后风清云净尽一眉新月映寒波
　　防翅鸬鷀映日斜倒悬羣鸭趂鱼虾槿篱石径通门处茅屋松林卖酒家
　　雨卧舟中
　　不许擡头篷底下仅容舒膝簟中间聴风聴雨聴滩浪才得晴时出防山
　　乐口桥即事
　　雨余溪涨急机舂縁岸人家栁防风路转源深行歩缓青山暎水野桃红
　　宜春解防
　　江逈晨光独早囘放船东下兴悠防西风嫋嫋携将去细雨防防防得来
　　瀼西亭即事
　　危亭曲槛俯溪流去去来来渡口舟防雨不妨人刈麦轻烟正可客埀钩
　　灔滪堆
　　水合百源争一闗正须灔滪控奔湍露机象马浑间事合作頺波砥柱防
　　飞练
　　见説天孙巧一机银河练就雪争辉长风吹下三千尺秪恐麻姑合得衣
　　登普济寺慈氏阁
　　柔逺楼中俯市嚣万家蚁聚汩尘劳此中更觉楼低小佛界由来着眼髙
　　题壁平沙落雁
　　江寒烟暮水明霞曲折斜行雁落沙曾是潇湘篷底见还疑今夜宿芦花
　　次韵绣屏
　　定是司花怯晓寒花枝围处密萦蟠草针栁线藏真巧莫作寻常倚市看
　　戯留友人把酒
　　桞还飞絮春余防幸有清樽可共持今我未眠卿莫去古人皆饮子休辞
　　观酒库落成
　　毕卓夜行因满瓮嗣宗喜仕为盈厨自怜小户无如我不断瓶沽断酒沽
　　沙糟粕不堪传有酒知盈防百船浪説添杯吹野水何如真变锡山泉
　　荷
　　田田藕叶绿如裳拍塞池亭尽是香不受纎尘偏受露十分清絶倚晨光
　　莲未开时香在叶他花纵好叶无香制衣未入骚人手象鼻何妨吸酒光
　　悯松
　　道入澧陵旁多古松上钉小牌书千字文记之间为取明者残伤致有倾折
　　谁借毛锥千字力曲留髯叟百年身未能晦迹终难保樗栎林间是散人
　　赠梅
　　花防腊雪袁安卧影落寒江正则魂忽见江南春信息谁教驿使到防门
　　别金华朱丞
　　客中相识便相知日日相过不问时除却酒杯浇旅况若非坐隠即论诗
　　梅信传黄麦正秋征衣抖擞去难留应从临汝江邉过传语滩头旧钓舟
　　答庄权之【并引】
　　权之以四絶见贻且索和章值予戒口业已数月矣黾勉赋二十八字既以谢权之它或
　　有覔诗者亦可举似以为对
　　寒窻十载江湖梦夜月三更风露秋静坐观心香一炷平生诗病一时瘳
　　次韵答陈仲思【来诗邀守嵗】
　　彤云冻合晚来风百里溪山雪色同李那能説诗兴嗣宗端复叹途穷
　　吟君诗罢不成欢尚阻青灯话歳寒亦欲分尝竹碧少须春后荐春盘
　　赠钱道人【説相不覔钱】
　　善説相传唐世术不言钱有晋人风非钱可况言真寔肯与寻常卖相同
　　赋欧阳道士舞仙
　　博山烟烬夜三更万籁声沉月一庭拂拭琴床弹古调松梢鹤睡洒然醒
　　千叶石榴
　　丹房叠蘤烱双眸熖熖烧空夜不收莫遣残英颠倒落一枝开早见钗头
　　谁家巧妇为花谋针线残零细意收不管生红难熨贴从教百皱缀枝头
　　长短句【附】
　　中秋无月肯堂邀小酌赋三五七言
　　飘零风凄清坐念今夕月知从何处明未湏无月更作恶但愿有酒常同倾

