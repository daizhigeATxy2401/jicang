　　钦定四库全书　　　　　集部四
　　兰臯集　　　　　　　　别集类三【宋】
　　提要
　　【臣】等谨案兰臯集二巻宋吴锡畴撰锡畴字元伦休寕人广南西路安抚使儆之从孙处士垕之子也锡畴四嵗而孤刻志扵学慕徐稚茅容之为人师事程若庸所传授甚正咸淳间南康守叶阊聘为白龙洞书院堂长不赴所居每艺兰自况因以兰臯为号集中存诗无多盖皆晚年所自删定者儆所作竹洲集气体髙迈锡畴承其家学故吟咏亦多有可观宋末名流交相引重如题林逋墓之清风千载梅花共説着梅花定説君则为吕午所赏春日之燕未成家寒食雨人如中酒落花风则为方岳所赏而山居诗十首渐造平淡陆梦发罗椅辈尤亟称之此外佳句之见于集中者尚颇不乏葢其刻意清頴虽不免过尖新而视宋季庸腐率易之作尚能稍开生面宜诸家之揄扬不置也乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校官【臣】陆　费墀










　　兰臯集序
　　曩见冯深居言旧客海寜之渔亭枚举吟社起自竹洲之客汪柳塘以下二十余人一时雅集不减山阴余生晚学后仅及事竹坡吕公其序竹洲诸孙兰臯君之诗实目击之私窃谓曰此客亹亹逼人俛仰三十年忧患来归依然倦翼故林之喜吴君袖新吟过余鹤立清秋今犹昔也读彻至山居杂言怃然曰浸近平淡矣诚斋老子每官每集每集每变每变每进兰皋嗜诗如嗜炙世间利达事不入其心予知君之进于诗未艾也他日相逢瑚扶疎髙三四尺端不止如今诗之所观咸淳七年重九陆梦发书





　　钦定四库全书
　　兰臯集巻一　　　　　　宋　吴锡畴　撰春望
　　春事今如此凭高兴未防半帘疎雨过一院落花闲草色迷幽迳禽声出晚山东风能育物不改鬓毛斑
　　迂拙
　　迂拙安吾分炎凉任世情箪瓢自钟鼎风月即勲名春树重重暗晴云片片明沧波山阁外浩荡一鸥轻
　　晚步
　　晚日弄晴阴徐行野迳深山寒梅韵峭林杳鹤声沈缓水元无响飞云岂有心颇知闲最乐天地入清吟
　　烟波竒观写兴
　　层楼一望立斜晖三两人家出翠微浅濑欲流山影去疎帘不碍月明归自来樵钓无荣辱到底功名有是非识得老天穷我意免教世俗践危机
　　林和靖墓
　　遗稿曽无封禅文鹤归何处但【一作认】孤坟清风千载梅花共说着梅花定说君
　　春日
　　韶光大半去匆匆几许幽情递不通燕未成家寒食雨人如中酒落花风一草忆【一作逆】濓溪老五畆园思【一作私】涑水翁无赋招魂成独啸【一本云难独笑】且排春句荅春工
　　兰
　　石畔棱棱翠叶长葳防紫蕊吐幽芳灵均去后无人问林密山深只自香
　　夕阳
　　夕阳牛背数家邨一笛声中欲断魂人世百年双短鬓不知禁得几黄昏
　　洲上
　　藜杖步芳洲风花防碧流诗情鳬泛泛心事水悠悠有约山长翠无名草自幽声声啼布谷夜雨足西畴
　　寄漫客汪子美兼简竹牖东美
　　鴈断无书到笔峰暮云空自满江东漫郎一片襟期杳子美三生习气同身外有赀惟老砚竹边无价是清风何时共听檐花雨小醉防吟夜烛红
　　晚春
　　书防炉熏了日闲雨余庭砌緑回环一春又是寻常过两鬓谁知容易斑轻薄杨花芳草岸凄凉杜宇夕阳山不嫌贫有双飞燕依旧衔泥自往还
　　新荷
　　园林春去后幽景属池塘过雨钿犹小吹襟风已香莫期包作馈好待集为裳太极翁何在花时爱敢忘
　　夜坐
　　萧萧下庭叶未晚闭柴门故箧捜诗读残灯唤酒温砧鸣深巷月犬吠隔溪邨人世如无夜劳生事更繁
　　闻莺
　　湖边春压柳丝低云淡风轻一杖藜伐木诗亡交道絶绵蛮空为尽情啼
　　渔父
　　笭箵尽自了生涯岸尾沙头即是家入夜醉归横短笛满江明月浸芦花
　　春日从伯氏领子侄郊行
　　寒食清明共一时柔红开徧野棠梨繁禽声乐风光丽弱柳阴浓日脚迟身外生涯何似酒人间局面只如棊行春莫待花飞却借草开樽剰赋诗
　　棣华堂先大父国録叔大父安抚教授之地堂前古桂岿然独存花时踏月徘徊其下诵先君旧隠之诗次韵追感
　　古桂吹香秋月明当年曾听读书声角弓有赋门人在邂逅犹须问悴荣
　　醉吟
　　一径碧苔深萧闲几醉吟野花开自落春色霁还阴涉世谋多拙逢人口欲瘖门前流水净洗尽利名心
　　山邨问宿
　　问宿山村里人烟断复连高峰明落日危石响幽泉世事双眉上年华两鬓边沧洲森万玉飞梦月娟娟郡侯奏请为先竹洲易名因送逢原入京
　　一封奏入五云开褒录儒先动九垓生意欲回洲上竹好风已递陇头梅志铭标揭留幽隧諡法昭彰在曲台去去片帆春水滑捧持飞诰看归来
　　友人有约未至
　　梅破疎英饯嵗华寻梅有约过山家短牕昨夜占佳晤挑尽寒灯未肯花
　　分题牡丹
　　此花谁实与封王公道东皇有品量宿露低垂苍玉佩暄风轻振紫罗裳精神因为得春久富贵何妨到晚芳醉把一枝簪帽侧从教人笑老夫狂
　　荷葭坞呈秋崖方工部
　　怕惊啼鸟推棊罢为爱落花迂屐行窈窈緑云春一坞游丝飞絮弄新晴
　　晚眺
　　日未沈西月色东一山秋叶染霜红鲜明恰胜春花好不似春花耐得风
　　闻鴈
　　暮霞天角正红酣渺渺飞鸣鴈两三万里中原消息断赖能带得过江南
　　僮谕
　　小隠生涯无别事防持蓑笠傍鸥沙清泉频注吟边砚活火随煎饭后茶趂蚤须来添鹤料便忙也去看梅花焚香扫地齐书帙客到邻墙有酒賖
　　遇梅初花
　　陇上无人寄一枝疎花忽见喜生眉岩棱面瘦霜明里潇洒香寒月上时比姑射仙同调度与林逋老共襟期孤芳不竞能坚守肯向离骚怨未知
　　秋日
　　西风吹雨故将寒斗室盘旋宇宙寛芦已成花衰鬓白枫犹染叶醉容丹人间嵗月几羊胛身外勲名一防肝领略秋光无限意东篱闲掇落英餐
　　闻笛
　　乾坤沈万籁风露杳双清城近更初转山空月正明揽裘寒意重看剑壮心惊迢递谁家笛凄凉此夜情
　　杨花
　　为见春风不久归颠狂上下弄晴晖只饶天与无拘束入幕穿帘任意飞
　　飞舞随春去不停空条留得罩邮亭狂心未肯沾泥死犹作轻浮水上萍
　　次韵答吴仲山
　　声利驱人万毂忙何如林下翫幽芳一池草色春不尽半树梅花月也香古锦忽分诗眼巧短牋难寄话头长相望正恨相逢晚莫惜来过剪韭黄
　　舟中
　　一笑起推篷烟云望眼中舻鸣无调乐帆饱有情风山近水偏緑防啼花正红前途足竒观行色莫怱怱
　　次韵题纯老房竹
　　有竹便不俗萧疎三数竿云深茶灶湿雨过佛灯寒纪壁何年种停经了日看尘劳应可涤几欲借蒲团
　　元日
　　寂寞柴门贺客疎已输渐后饮屠苏花情柳思开新嵗竹简蒲团只故吾献楚有谁能辨玉求齐正自不工竽朝来笑挽春风问亦解重青两鬓无
　　临川忆旧
　　漫浪同为逆旅人倐然离合入思频清明上已多愁雨芍药荼防各殿春不改交情山翠旧渐添老色鬓华新近来世念寒烟薄已办青蓑理钓纶
　　擘蟹
　　寒蒲就缚失横行巳矣甘从五鼎烹凭恃甲戈名以躁贮藏风露败于清芦花洲冷霜威健竹叶杯深饮兴生且与老饕成后赋正须一笑付姜橙
　　次韵逢原偶兴
　　曽共清灯坐夜防依然故我只儒酸昏眸但觉看山易倦足方知行路难扪虱坐谈思傲睨闻鸡起舞叹衰残闲中恰续无功记以醉为乡尽自寛
　　晚晴
　　雨脚风收断斜阳漏晚天径芜蛙张王花霁蝶轻儇画思平林外诗情步屧边无山将亦隠底用买山钱
　　还友人诗巻
　　坛荒杜陵后何以续诗名千里江山秀一襟风露清淡中无浅短豪处有和平细读松间集如闻雅奏声
　　笼鹤
　　本是云霄万里身樊笼着向緑槐阴虽然禄料曽无欠孤却寛闲自在心
　　送春
　　红衬晴霞一角天小楼重上眺前川莫言春去无踪迹尽在枝头嫩緑边
　　惆怅春归自不禁日长门巷静沈沈应知不止为花地沃沃桑麻雨露深
　　新緑回环暗竹扉静中物物总天机啼莺戯蝶浑如旧莫是春风尚未归
　　九日集客
　　佳节欲酬须酩酊东篱不记几飞觞从教乌帽吹将去且对黄花领取香世事漫劳三太息人生寛破百重阳英雄葢代今何在戯马高台久已荒
　　听雨
　　细细檐花雨青灯耿客魂轻烟腾栢子流水响桐孙日月双车毂乾坤一酒樽螘柯分已定人自苦追奔
　　次韵谢元寿
　　曽被儒冠误谋生事事疎洲无千树橘家有五车书叠石和苔斸移梅带雪鉏好非人所好习气未能除
　　赠写照陈生【审鉴】
　　燕颔鸢肩总属天几何人得上凌烟且烦写在山岩里野服黄冠看瀑泉
　　山中杂言
　　小小柴门傍竹开幽深不惯有人来颇嫌老鹤无情思啄损庭前一径苔
　　老作山翁行辈人素衣曽不化京尘只应猿鹤无惊怨从自龙蛇有屈伸
　　数家鸡犬小成村一带冈峦近入门怕有渔人来问讯溪流那得截云根
　　草色侵除雨后深天教闲静在山林无田种秫供桑落有地栽兰当水沈
　　移春有槛徧京华剰种人间富贵花谁识山中穷活计眼前沃沃只桑麻
　　得失升沈是与非纷纷世上局如棊白云谷口横遮断万事山中总不知
　　谬有生涯类蠧鱼萧然四壁一牀书儿曹未信儒冠误犹事青灯废耒鉏
　　次韵题璜原僧舎
　　鱼鼔无声昼閴沈荒碑积雨古苔侵忽飞寒雀窥斋鉢偶有驯猿听梵音
　　寂寂
　　寂寂闭门坐身闲心太平豆花含雨重梧叶坐秋鸣道路风波恶山林梦寐清少狂无复在未减是诗情
　　鸂鶒
　　满身文彩漫成愁一曲清池强滞留翘足有时双睡去梦魂依旧绕沧洲
　　桂花
　　许多香却不多花灏气浮空月满家明日石坛金屑富旋收賸馥入龙茶【近作桂花茶供】
　　次韵写兴
　　不学韩公咎斗牛此心无愧许沙鸥阴晴明日自难料得失频年已熟筹痴计空为千载虑虚名翻误一生忧闲中菘韭皆真味絶胜羊腔进膳羞
　　老境
　　老境已骎骎功名负壮心昏眸云雾隔短鬓雪霜侵身为贫长客诗因病懒吟春山归未得门径藓花深
　　客枕闻防
　　烟新寒食过月皎子规来万里他乡恨千年故国哀深攲枕聴梦短到家回为尔添愁寂春风不耐催
　　寻梅
　　迤逦寻梅过别村归来新月照黄昏更无可覔春风面撚断冰髭立断魂
　　晚春喜友人至
　　柳门竹巷静生苔节序俄惊物物催一雨拉将寒食过百花让与牡丹开若为缱绻留春日正可淋漓纵酒杯呼舞忽闻猿鹤喜儿童忙报故人来


　　兰臯集卷一
　　钦定四库全书
　　兰臯集卷二　　　　　　宋　吴锡畴　撰竹洲重葺仁寿堂
　　抗章当日勇辞荣三咏循陔世念轻娱悦高堂仁者寿壅培遗植圣之清云涵翠葆添新荫秋逼青琅戛旧声故址依然成栋宇水心题扁尚晶明【先文肃建以娱亲】
　　雨中过昱岭
　　下舆扶杖过山蹊雨溅征裾屐溅泥正自不禁行路苦一声何处竹鸡啼
　　湖上闻防
　　涌金门外买湖船緑树阴阴叫杜防恰莫叫从城里去有谁人肯办归田
　　独酌
　　独酌悠然醉应无语笑哗百年柯上螘万事琖中蛇诗定重删草灯挑又作花不烦眠遣客长啸岸乌纱
　　秋懐
　　鴈声叫断一天秋寒气凭陵季子裘莫恨蛾眉偏薄命曽知猿臂自难侯绕黄花有诗消遣持紫螯兼酒拍浮未用凄凉如宋玉月明清思满前洲
　　悼鹤
　　乗化归辽海双笼一不开坠翎畱片雪遗迹印荒苔月朗怜孤唳琴闲忆共来瘗铭为琢石鸡鹜不须猜【洲上二鹤忽毙其一】
　　次韵孙艮夫赠别
　　第一江山第一程新诗快读逼梅清碧云不断飞帆急立尽樯竿晚日明
　　扬子江头欸乃歌一天星斗络斜河怕无才思堪风月拾入奚囊未必多
　　次韵叶介夫
　　芳草垂杨浥嫩寒苔痕新过雨斑斑一年春付花开落长日庭分燕往还世事只堪频对酒诗情自可饱看山尽穷莫用文为送郊岛曽容季孟间
　　秋夜
　　寂寂虚堂风露凉边声惊听鴈南翔短笻梦涉秋三迳长笛思乗月一航老眼添昏如浊镜吟懐多感类寒螀久知拙不趍时様肯羡东邻鬬靓妆
　　荆溪舟中对月
　　歴眼旬余半终宵月在天若将今嵗看仅有此畨圆寒逼鸿洲外光摇螘瓮边家山千里逺应共一婵娟【十二月十五夜】
　　姑苏晚泊
　　有味吟边景无愁醉里身如何连夜梦只是到家频更永迟留月梅寒漏泄春吴王台下泊访古待清晨
　　山行
　　防蹇又山行看山不识名平林秋后薄叠嶂日边明云近侵衣湿泉幽照影清归樵饶乐意笛弄两三声
　　醉起
　　水宿篙师报歇程维舟聊此问旗亭醉来顿觉乡愁失苦被霜风吹又醒
　　严滩
　　极目飞鸿外苍茫一渺然风清垂钓濑月淡放梅天展卷评诗句探囊结酒缘舟中无此乐但只闭篷眠
　　新城
　　短棹泊新城江寛风易生帆随潮共上烟接岸俱平冷蘂江南信孤鸿塞北声诗成休朗诵怕有老龙惊
　　晚山
　　晚山欣静对杳杳碧无垠病叶明残照飞鸿带断云自怜麋鹿性宜入鹭鸥羣世路多殊辙升沈迹已分
　　夜感
　　少年未识隄防老不办坡翁大字书犹有壮心躭万巻其如昏目负三余睡迟祗怕中宵觉交淡从教俗轨疎瞑坐漫搜诗拨遣灵台一片炯如初
　　凭栏
　　刘伯龙如鬼笑何居然幻境螘南柯世间知止人应少天下难言事最多梧叶凄凉依节序鴈声依约自闗河凭栏莫起悲秋意老色何妨借酒酡
　　无古琴
　　寥寥谁是识琴心得趣元来不在音可惜伯牙犹未达絶当日恨徒深
　　偶成
　　酒能成病姑停饮诗怕伤时莫浪吟客又不来春欲去一帘花影哢鸣琴【琴疑禽】
　　酿宻山蜂初割户衔泥梁燕已成家春愁漠漠连芳草闲过东园数落花
　　多景楼
　　栏干投北是神州莫怪诸公怯上楼千载潮声如有恨犹能含怒到洲
　　姑苏台
　　歌舞声消迹已陈危台今日压城闉麋游莫恨终亡国谁把鸱夷载谏臣
　　三高祠
　　去越思吴居甫里并祠千载説三高到头杞菊饶余味不涉人间富贵劳
　　旅舟度嵗呈范尧臣
　　柏琖椒盘且罢休吕蒙城下泊孤舟昏灯独照还乡梦久客新添别嵗愁爆竹无声惊寂寞梅花有意伴淹留明朝例是加年事不信公侯不白头
　　夏日
　　雨作年丰计凉为午睡媒不烦思饮露已可洗飞埃延月帘高卷看山牖尽开心闲逢事懒褦襶且休来
　　菊边持螯
　　奔火狂难改横戈事已非形模虽可恠风味故应稀玉斫双螯洁金披一殻肥持杯篱菊畔又见醉忘归
　　对月有懐
　　破晴斜月入帘阴鬓影萧骚老不禁九十日春风与雨百千年事后犹今牡丹红褪残妆面杜宇声寒故国心眼底交游期又误飞鸿杳杳鲤沈沈
　　哭赵成徳
　　鹤怅东岩夜声悲不可闻有图留水月无句管烟云身后空传稾生前事作坟忍思携手日溅泪漫纷纷
　　重午于潜道中
　　逢人篸艾知重午漫把青钱问酒杯岂是醉狂慵吊古独醒不禁客愁来
　　六和塔
　　直上浮屠最上头茫茫渺渺入双眸斜阳断鴈新秋意惹起西风一段愁
　　次韵汪仁甫
　　斜河炯炯鴈飞飞老却斯人天未知三迳秋光犹在菊一年心事可无诗岁华迅似离箭愁思多于盈杼丝寂寂空山明月里谁拈霜竹倚风吹
　　结屋
　　结屋须教坐对山把茅才此有三间浇花抱瓮调停懒洗砚裁牋准备闲未问丹砂能蜕骨久知緑酒可酡顔江湖浪迹成何事抖擞归囊句不悭
　　夜雨
　　漠漠春阴未肯晴空阶滴防到平明应知不入笙歌耳来作愁人枕畔声
　　客思
　　淹留为客久萧散与心违妻病家缘废奴逃书问稀雨荒招鹤迳苔滑钓鱼矶愧尔汀头惊沧波自在飞
　　蓝溪道中
　　緑窈雨初歇清和日正长乳禽穿薄霭弱蔓上颓墙村市笋厨美田家麰饵香老翁扶杖出小立看移秧
　　看山
　　一寒未办买山赀随处看山总可诗人事无常山换主青山依旧不曽移
　　秋来
　　秋来病叶不禁风渐觉虚櫩坠片红斜日半溪人唤渡断云千里鴈横空诗情得似驯鸥子世事徐观失马翁忻戚莫将为我役此懐拍拍自春融
　　九日
　　九日今朝是风吹防欲斜愁惟添白髪贫莫负黄花蟹上橙初熟秋登酒易賖茱萸休把玩且办醉生涯
　　江氏静山堂
　　一炷清香万叠山依仁体艮寂然间油云自去为霖雨千古苍苍只恁闲
　　楚东嵗暮
　　楼高霜冷漏声迟独立防干忆别离明月一奁磨后镜踈星几防刼残棊岁寒时节难为客老日头颅尽付诗颇觉凄凉无晤语临风说与冻梅知
　　重题钓台
　　不向云台恋故袍清风固自钓台高渭川八十年烟雨岂是渔竿把不牢
　　除夜
　　日月跳丸嵗又除书生作计太迂踈也知穷鬼难驱逐郁垒神荼莫用渠
　　守嵗儿童语笑频老翁醉拥地炉春欠伸起唤梅花说明日平头五十人
　　冬日
　　日薄霜清水见沙水边偶到野人家满阶风叶浑慵扫爲爱深红似落花
　　夕阳孤倚立溪头三两渔舟遡碧流惊起一行新宿鴈斜飞又过别汀洲
　　谁人雅趣似林逋绕屋栽梅入画图淡日笼晴霜转暖从头看过有花无
　　癸酉元日
　　一声爆竹又惊春荼垒中间写此心忽忽行年周六甲便便痴腹拟三壬酒泉郡里寜甘饮饭颗山头尚苦吟强健得闲元是福何妨终老住云林
　　琴枕
　　三尺焦桐称醉眠邯郸底用遇囘仙梦中髣髴闻流水元是山间响瀑泉
　　别吴仲俊
　　背人春事水趍东浅紫深红次第空宿霭未干桑叶雨薄罗初试楝花风诗聨锻链微吟里豪气施行半醉中此去相逢堪几度别懐作恶老来同
　　山居寂寥与世如隔是非不到荣辱两忘因忆秋崖工部尝教以我爱山居好十诗追次其韵聊写穷山之趣
　　我爱山居好扶藜步晚晴俗醇存古意境寂快诗情杜老银丝脍坡翁玉糁羮随缘清供足尽可佚余生我爱山居好蔬畦间莳花笕泉归爨舎篝火乞邻家茁嫩猫头荀焙芳雀舌茶野人曾拜号何用给黄麻我爱山居好乾坤自在身林泉睎隠士风月谥闲人村酿添春困庖蔬胜鼎珍几携蓑笠去保社在鸥津我爱山居好轩傍水开游鱼吹堕絮闲鹤啄荒苔有字人谁问无租吏不来寂寥门迳侧数尺长蒿莱我爱山居好陶然与世忘细听泉潄玉那羡佩鸣珰乳燕飞闲宇新篁出矮墙静观机不息天地为谁忙我爱山居好崖云湿爨烟琴横双鹤舞犁阁一牛眠酒熟花开日诗成雨霁天逢塲聊适意总结喜欢縁我爱山居好枌榆老故丘好峯当戸立逺水防田流鼓响移秧日耞鸣获稻秋年丰身老健一饱外无求我爱山居好苍【一作荒】矶一钓竿白鸥春水濶黄犊緑坡寛径菊香秋晚溪梅约【一作报】岁寒人间幽意足诗思倚防干
　　我爱山居好茶瓯困解围松边横藓石柳下敞渔扉细雨噞喁出斜阳觳觫归交情殊贵贱似觉故人非我爱山居好田园在力耘樵歌风外断猿啸月中闻舴艋夜招鹤辘轳晓汲云久惭呼处士未必应星文
　　对雪
　　婆娑舞忽凌空去散漫狂还扫地来几片飞黏梅树上恍疑昨夜有花开
　　友人幽居
　　空谷境常寂幽居趣最真蛙鸣聊当乐花发即为春白首惟诗酒青山自主宾惜无骚雅笔写寄市朝人











　　兰臯集巻二
　　兰臯诗集跋
　　兰臯吴君元伦以吟编三十首见示予读之如萤光水上下林影月高低箪瓢自钟鼎风月即勲名草色迷幽径禽声出晚山髙峯明落日危石响幽泉此五言之佳也轻薄杨花芳草岸凄凉杜宇夕阳山以咏晚春幽梦长随明月去寸心难逐片云通以和友人见寄清风千载梅花共说着梅花便说君以题林和靖墓此七言之竒也至题友人幽居小槛秋九日与渔父闻莺等作皆全篇有思致以三十首之诗而句妙已如此他可概见已始余每念竹洲先生以文章行义惊动一世岂无有能继家声者近岁逢原以诗名寔先生曽孙今兰臯又先生之孙吴氏世不乏季子矣虽然未说因风翻柳絮须看和月上梅花非先生雪诗乎人家深蔽树野水濶浮空非先生弋阳道中诗乎其在郡城与客夜坐达旦诗曰淡月微云对倚楼无声河汉自西流髙城忽起梅花弄散作晴空万里秋其以乌纱巾饷客诗曰落托乌纱垫角巾已将清泚涤京尘请君便漉渊明酒醉后从他雪满簪词意清新而豪气勃勃不可遏直与坡杜相周旋一洗郊岛之寒瘦真可畏而可仰也敢为兰皋诵之淳祐九年五月望日竹坡吕午书
　　余尝于何人卷中见左史公称说着梅花定说君之句不知其竹洲后人也意王恺之瑚扶疎二尺美止此矣比吴君过予崖下出其宝则髙三四尺者六七株如燕未成家寒食雨人如中酒落花风者尚多也子其秘之毋使豆粥韭虀为帐下儿所笑【宋诗纪事作卖】彼恺辈那得与君争长宝祐甲寅十月既望秋崖方岳拜手书兰皋稿多竒句信如秋崖翁所谓瑚三四尺髙者六七株然予尝恨王恺奢华夸一时而为如意所折遂至恍然自失使予为恺当复碎崇所示而出吾谷粟丝麻之富以夸之夫谷粟丝麻竒不如瑚而吾欲以此夸彼何也此适用而彼则玩而已恺能为此论崇又当恍然自失惜恺不足以知此观兰皋压卷拟古深得此意而卷中感慨之作又多匪徒瑚之玩也茍类以是求诗则嘲风防月无补世教虽竒亦末矣君如不信其归而问诸竹洲咸淳改元正月梧冈程鸣凤拜手敬书余尝爱竹洲先生之为伟丈夫也游戯翰墨如戛玉铿金迨慷慨论事顾飘飘然有封狼居胥意葢其胸中义理磅礴郁积举而措之事业且无留连文章特其土苴予来守是邦尝恨老成之不可见而见其孙兰皋人与诗俱清者也特未知视当世事还肯如竹洲先生规模布置否虽然余观兰臯诗集肮脏不遇之意多卞和之璞固未尝献非献而不售也呜呼其珍毖之竹洲之泽未艾也咸淳甲戌仲春华阳宇文十朋从父书于观风驿
　　以字以句以聨观诗不若以趣观诗字句聨骊黄也趣骊黄外也识诗之趣然后识诗之用涵用于体然后谓之诗山中云出雨太虚此五峯翁所以进紫阳夫子之意读吴君元伦兰皋编体而用者与山居之什虚谷之什闇而章藏而显郁而不积怨而不瘁糅今古惜时日不得已而付人间事于难言使见之用厥用溥矣虽然微吟缓节归来晚一任轻风拂面吹此紫阳后来所造也体自昭然用在何许元伦更参之则紫阳必自攷亭而返君东家云咸淳甲戌季春之朔庐陵罗椅书余年二十余以诗游于竹坡秋崖二先生之间二先生喜称道兰皋吴元伦佳句说着梅花定说君坡喜之人如中酒落花风崖喜之坡今仙去二十余年崖亦十余年而元伦年六十余亦四十七矣细读摘稿如泉幽影照清者余击节喜之幽淡靓深有贾浪仙之风而人世如无夜劳生事更繁亦古人所未道昔者山谷喜宛丘潄井扫花之词诚斋谓后来全集别有天珍恨山谷未见余于元伦亦云葢坡崖所见者元伦中年诗而余所见者又有晚年诗元伦进而余不进则余之老矣可耻哉咸淳九年中秋前一日里人虚谷方囘敬跋
　　晦翁言诗以三百五篇为根本翁诗为中兴冠冕岂刿目鉥心有意于诗哉本深而末茂实大而华荣竹洲亦然节行事业之外诗文超轶絶尘宜凤毛之世美也竹坡摘兰皋五七言佳句而以竹洲吟咏妙处勉其进审言之有子美余既见之矣荥阳之有东莱岂直以诗鸣而已哉嗣徳有继将不一书咸淳辛未仲秋浚仪王应麟题巻后










