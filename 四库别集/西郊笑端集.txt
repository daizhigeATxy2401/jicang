　　钦定四库全书　　　　　集部六
　　西郊笑端集　　　　　　别集类五【明】
　　提要
　　【臣】等谨案西郊笑端集一巻明董纪撰纪字良史以字行更字述夫上海人洪武壬戌举贤良方正廷试对策称防授江西按察使佥事未防告归筑西郊草堂以居因即以名其集然未及锓板稿藏其门人周鼎家成化中鼎孙光禄寺少卿庠始为刋印此本有宣徳辛亥鼎后跋又有成化戊子钱溥序葢又従庠刻本传写者也纪诗平易朴实视袁凯诸人稍为不逮故张汝弼作是集序谓其漫尔而仕漫尔而归诗文亦漫尔而着弗冀有传颇致微词而朱彛尊静志居诗话则举其题海屋诗过桥云磬天台寺泊岸风帆日本船句谓亦不为率漫然纪集明世未经再刻流播颇稀明史艺文志亦阙而不载彛尊明诗综所录但采之赖良大雅集中未及见其全帙故所摘佳句仅此今观此集过质伤俚之诚所不免然其合作徃徃得元白张王遗意汝弼以一格绳人不足以尽诗体彛尊执一二语以争之亦未尽纪所长也乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　钦定四库全书
　　西郊笑端集巻一　　　　　明　董纪　撰日重光行
　　日重光日日向西没朝朝出东方日重光谁目尔名为太阳当时羿射十杀九如何尔独箭不伤日重光浴乎咸池拂榑桑周天不停照八荒人归长夜台长夜一何长日重光混沌初分有盘古尔今独在盘古亡日重光东方天又明【叶】夜台自防防【叶】
　　短歌行
　　山鸟日日唤提壶劝君酒尽须更沽千金五花不足惜莫计囊中钱有无人生百嵗几时好大是愁多欢乐少朝见开花暮落花昨日朱顔今日老为君起舞为君歌当年不乐奈老何
　　春闺曲
　　重门半掩梨花院博山飞烟绕梁转晓莺啼傍小牕来只在栁梢看不见罗衣单薄恶春风却要卷帘令燕通春愁只能清臂玉何时得消红守宫对花强拣花枝折心事可向旁人说
　　薄交行
　　古人结交能结心云天争高海同深许身慷慨死知已一诺不翅千黄金近来此辈交难托昨日寻盟今背约动于利害计秋毫未及春风已霜落薄交薄交奚足嗔莫望今人似古人
　　鸿门防
　　夘金刀先入关不合楚人意楚人力拔山气葢世言可食盟可弃四十万人皆勇鋭张子房别无防抱竒货临不测重瞳玉玦光相射坐上龙顔如土色使落当时舞劔手安知误人非项伯呜呼鬼朴犹怒唉未疽身已病是何竪子不足谋四百开基有真命覇上立杀曺无伤玉斗一声分汉疆
　　来日大难
　　来日大难谁汝怜头白面皱命弗延早知大难学神仙不食烟火无死年王乔八公术可传蓬莱采药无楼船不如即时有酒据眼前一醉可以通大道合自然无事长欢笑荷锸相随不须吊营营以朝暮寿比籛铿亦虚度
　　拜月词
　　畵堂红影揺银烛绣幕围春香馥馥晚妆着意新梳沐梨花月上防干曲阑干曲扫花阴氍毹席地朝月拜夜夜愿得长如今
　　乌夜啼
　　青桐月仄乌夜啼银河倒转红楼西虫声唧唧在四壁麝兰烟袅金狻猊碧纱盈盈风暗起银缸吐花十分喜试将鸳锦计短长恰好裁为合欢被合欢被缝不成金斗无温剪刀冷细意熨帖难为平沉吟停素手相思情转多看罢回文字粉泪湿香罗
　　霸上军
　　三纲陵夷秦失鹿天下纷纷竞追逐白蛇当道毒伤人神劔一挥蛇母哭素车来降轵道旁诸侯有约当为王悉与父老除苛法约三章仓粟既多兵有粮不劳献飨持牛羊逆理则败顺则昌何必猛士守四方君不见弑义帝屠咸阳阴陵失道嗟天亡
　　望夫石
　　昔此与郎别此是郎归路望郎不归几朝暮当时恨不随郎去今日知郎在何处妾身化为石恐郎归来郎不识石眼有时开郎面何时觌石泪涔涔土中滴
　　鬻女謡
　　余尝读两山李侍郎鬻孙謡意谓昔时养民厚俗之政大备宜无一物不得其所何至使人有此者不无惑焉隣人张氏鬻女其事颇与此类不意于今目及见之作鬻女謡
　　东家夫妇无丁男止有两女冬犹衫客来又议鬻其一父母不忍聴儿谈长云弟防我应去防谓我去兄当住心知父母非不慈不然租税从何措两儿去住争未决父母狐疑客催别大儿行泣小儿随道旁观者皆呜咽
　　四时词
　　日高绣栊花影满流苏不动香云暖春来欲睡起偏迟犹自向人嫌夜短墙外秋千士女嬉海棠开傍禁烟时金笼鹦鹉新调舌学得回文锦上诗
　　象牀翠拂潇湘水碧纱如烟吹不起瑚云枕七宝妆玉山自倒冰壶里荷花鸂鶒银屏光扇车风来薇露香佳人雪手卷轻翠荔枝压浆调蔗霜
　　露下碧梧巢凤寒悲螀暗啼金井阑风吹绣帏罗袂薄琵琶冷落无心弹谁家月明正捣练十二阑干愁倚遍锦水鸳鸯不独栖芙蓉一夜生新怨
　　江天欲雪云已同畵堂和气春风中银鹅金凤盘翠防肉屏光照氍毹红熊掌駞峯羊尾酒锦筝宝瑟如荑手烛花落翦香半奁铜壶滴漏三更后
　　织布謡
　　朝拾园中花暮作机上纱妇织不停手姑纺不停车园中花有尽虫螙兼风损茍遇商贩来腾踊价无准经多愁纬少买花连夜造不惜斤两过且要边幅好门前索租赋催钱又催布细意织得成犹恐监官怒年饥负私债钱物无称贷拟尽纳官余抱布城中卖城中布虽贱得钱图得现不恨利轻微但愿身常徤举家忙不已一丝难上体钱布汗血成监官莫轻视
　　凤鸟何不至
　　凤鸟何不至碧梧空好枝百世一巢阿千年一鸣岐虽云有其名谁得常见之余生去古逺仰愧闻而知仲尼叹吾已楚狂歌德衰燕雀争高骞白日喧枭防箫韶在虞廷此物当来仪
　　问天
　　顔渊短于命盗跖终以寿贞亷迫虀盐滛富酒肉臭奸凶恶不报良善吉防佑兰蕙花易衰萧艾根易茂虽云物有数天意实大缪赋予亦既偏视聴复贸贸是非竟何在斯理孰可究问天天不言纳纳自昏昼
　　螳螂捕蝉歌
　　蜘蛛网破蜻蜓走燕子穿花避鸦舅幽人睡起静中观更有蝉声在高栁螳螂捕蝉蝉未知黄雀又拟螳螂后儿童调黐欲黏雀竿动雀惊儿缩手须臾螳螂亦引去彼蝉蚩蚩得无咎世间万事无不然人或设机天却否莫将闲虑挂眉头不如且进杯中酒
　　采桑曲
　　清晨采桑露如雨妾身本是良家女使君有妇妾有夫妾请使君聴妾语人生节义重移山一女二夫非等闲秋胡黄金道旁意直见生死嫌疑间不惜朱顔镜中老只恐蚕多叶稀少蚕多叶少蚕苦饥蚕少不堪衣债讨朝桑暮桑欲如何缫车未停催上梭无心巧妆浓画蛾镜台蛛丝萦网罗
　　存介斋箴【有序】
　　华亭刘克让掲其斋曰存介时名贤咸赋诗一日持巻来征余言作存介箴
　　人或未然我审其几人图已然我防其微静而能虑动则弗违避恶如仇从善如归毋蔽尔明视于无形毋塞尔聪聴于无声悔吝先觉咎从何生是谓存介慎保令名
　　读书庄为张梦辰
　　榆栁荫我门萝薜网我屋开牕与山对逶迤见深谷风来地如扫云傍檐下宿药苗青葢畦桑柘连村緑半间鹤平分清玩靡不畜纵横列左右畵巻杂诗轴无侣酒一壶有客棋再局好琴弃书置惜书典琴赎笔牀干燕泥茶烟暗溪竹同游半纡绂诸弟皆食禄经年不入市隣曲还徃复黄鸡啄黍肥今嵗畬田熟新春已储庤机鸣绢盈柚衣食在温饱官赋期早足理乱既不知亦竟忘宠辱白头抱遗经自课儿曹读
　　六有斋
　　沙冈俞子诚氏名其斋曰六有葢取横渠张先生告其门人尹氏之语谓言有教动有法昼有为宵有得瞬有养息有存也学士大夫咸咏歌之求余品题为作诗一首
　　人性靡不善至理无古今苟能希圣贤彼心即吾心升高必自卑厯浅当就深庄岳置数年楚子亦齐音我友清老裔超然脱尘簪挥手谢声利畊凿东溪浔延师教孙子买书不论金暇日私绪余闻善意所钦六有用名斋佩服作规箴言动慎躁妄日夕思无滛以兹瞬息微存养防牟侵仰止敢或懈常若横渠临春风扇微和凉月敷清阴幽花拂檐舞好鸟当牕吟于时一壶酒自酌还自斟其中有真乐乐向其中寻
　　人居天地间
　　人居天地间所遇皆我宅视宅已如寄视身又为客百年犹苦短何况不满百不生竟不死有失因有得造物既如此多言愧缄黙
　　次韵全希言学士
　　慎言玷可磨学道坚可钻垩尽鼻不伤唇亡齿先寒得防本前定居俟何后患终南径虽捷蜀道行转难至理岂云逺在人方寸间
　　钱舜举捕鱼图
　　脱蓑挂船尾鼓枻坐船头得鱼既换酒欵乃扬中流妻儿冐短篷喜无风雨忧日暮向何处白鹭古时洲
　　古意
　　妾心石中玉郎性风中花花飞自不定玉洁终无瑕不照妾心洁不如弃道旁任郎轻薄性飘转随风狂
　　次韵樊文渊郎中四首
　　老骥志千里蛰龙卧三冬嵗寒知后凋惟彼栢与松所以古君子韬光养疎慵时来意气得叱咤风云从莫操齐门瑟莫投光范书孔明有知已自顾南阳庐蕴真玉混石失势龙为鱼君看才名误文园老相如堂前可栽竹墙下可树桑更祈广阡陌稼苗无害伤治生防乱后真如反屠羊冨贵非所愿淳风仰羲皇东家哭未已西家复悲啼出门问何故役夫行别妻少壮既从役谁当荷锄犁归来掩空室念此常栖栖
　　晚翠轩
　　逺山沐新雨秀色如淀泼红衔日半边紫带烟一抹浮看衣欲染浅讶眉初刷彼美轩中人相望眼开豁
　　次韵畣林彦恭并柬王防议二首
　　二卵疑茍变五皮致百里用舍各聴天在人何愠喜求全造物病凿窍混沌死营营彼何为万事同一理阳春既寡和聒耳皆下里鸮鸣何足怪鹊噪未必喜日及夜方开蜉蝣暮不死近观众物情变灭无定理
　　风木轩为丁季悦
　　有生非无母失恃才五龄已惭泣杖俞徒慕刻木丁谁知树欲静无奈风不停终身防极悲年年坟草青
　　过七里八冈
　　黄昏宿山店鸡鸣起晨炊风雨亦戒行恐失公家期陆行多泥涂山行多险下高甫平地及前复乗危七里过八冈车顿仆已疲候门多稚子衡门足栖迟自非刺史荐逺道来胡为西郊俨松菊敢赋归来辞
　　槐云轩
　　槐之云兮团团欲雨不雨兮其阴夏寒彼世之人兮汗马未干吾方髙枕兮南柯梦还
　　槐之云兮人所爱覆我屋庐兮如幢如葢山作平地兮桑田变海吾视其下兮蚁穴犹在
　　自释
　　有天即有日在人生禀先未形开辟后已具混沌前天运如磨转日行犹蚁旋夜夜向西没朝朝出东边今日复明日不知几流年大率百年期三万又六千其间阴晴外一半夜相牵天地自悠久人生皆茍延七十犹古稀况可满百焉但见世人死不见日离天圣贤何异人虚名身后传生前一滴酒安能及黄泉徃者旣如此我何苦忧煎
　　怡顔轩为夏长文御史
　　孤松出岩阿性岂好奇恠长材受屈抑偃蹇为此熊髙人识物性拔置轩槛外俾全凌云势萧散极自在种树如种德所贵厚能载欲令枝叶茂要在根本大以兹奉亲夀目到心已防欣然坐忘倦轩宇増爽垲月明看虬龙风过聴竽籁昔同羊枣嗜今比甘棠爱嵗寒三友间此友交独耐茯苓煑醍醐艾纳薫馣馤櫩花落香粉庭草荫书带洞啓南薫牕一笑豁晴霭
　　养正斋为沈一中
　　幽斋絶氛嚣独擅林塘胜野色纳虚舟天光堕明镜囊琴手亲斵世事耳慵聴免移北山文耻捷终南径洗心玩周易持志企邹孟恶名忌食蒿乱乐思放郑栖鸟安巢居游鱼遂川泳云开月自朗风止树还定顺理多所得与物更无竞不假身外求由来复初性
　　葵轩为平恩尹苏德辅
　　菊遇陶靖节莲遇舂陵翁菊取隐逸意莲有君子风嘉话至今传所遇非虚防卓哉苏平恩襟期古人同植葵用名轩勉兹培养功睠焉举可则树德匡厥躬进此正色黄逺彼乱朱红夕萼知向西朝葩还附东卫足喻吾智倾心喻吾忠拳拳爱君念对之弥敬恭牛腰冨品题千里走诗筒葵遇视菊莲未必惭二公花若敷而荣轩若増而崇勉旃名轩义有初期有终
　　江南多荒山
　　江南多荒山无名亦无数于民弗宜畊于官弗宜赋不生灵芝草不产松桂树崎岖复崎岖总是不平路昔谓山可爱今知山可恶何时双眼开得见无山处
　　存耕堂为维扬李廷仲
　　愚者务兼并良田亘阡陌苦作子孙计贪心犹未塞有田不自耕安能知稼穑但见家不訾大小生骄佚殊不晓此田乃是无情物百年三易主到汝知几易一朝天不佑复为他人得李公维扬彦高世有絶识防乱二十年所向无定迹或寓南山南或侨北山北岂不念子孙为置美田宅积金与广业视彼皆下防惟于方寸地平居常种德诗书即耒耜仁义廼沟洫利欲比稂莠孝悌为黍稷既无水旱忧宁假耘耔力冨势不能夺螟蟊不能贼一气至和沛然有余泽兰芽茁庭砌玉树森相植家训重义方弗效于墙防高堂日清晏燕乐宜酒食坐上无白丁谈笑尽逢掖封胡与羯末偘偘咸侍侧父菑子肯播慈顔喜盈色大书特书之世作贻谋则
　　折杨栁
　　攀折道旁栁相送道旁人行人视无用弃掷随车尘折来既弃掷赠之有何情本不管别离别离情自生三复章台词再和阳关曲旧恨与新愁几换依依緑不如且休折留与归鸦宿但使树多阴归鸦来自熟
　　次韵答陆宅之兼柬郑有孚
　　西墅方黔突东皋复结庐蔵修为上防覆坠戒前车地锄成町苔矶坐或渔种花须带土断竹更开渠世俗高无比林泉乐有余傲风凉幕卷掩月夜牕虚故步惟称独清谈每起予习池存彷佛蜀道免崎岖不见令相忆那堪叹索居多烦谷口郑道甫问何如
　　立春日偶书
　　我生行年四十五去年失恃今何怙四人兄弟一人在敢叹零丁与孤苦家贫无田惟有书读书未遇将何如不农不商又不禄百事无成生计疎大儿痴顽无好习见人懒作低头揖小儿学语未分明近始扶牀能独立山妻抱儿认父面愿汝父子长相见但令骨肉在眼前到老不嫌贫与贱纫穿补绽无时息昼纺绵花连夜绩食指衣身累转多头焦鬓秃空啾唧婢较初来过半长手拙未解调羮汤学攻针线更迟钝两日一袴缝三行苍头入门懒无匹面垢脚朘常菜色使令内外岂云无自然不得分毫力破屋数间如玉川牀头旧物余青氊愁来就枕且醉眠万事得失皆由天
　　蜡月十日大雪有怀去年在防诸友时临清已死洪洞荆南俱为迁客梅雪系狱嗟叹不足形诸歌咏以寓感慨之情云耳
　　去年西郊三日雪故人满眼情欢悦相邀不愧竹兠寒酒后酣歌耳还热今年西郊雪又飞故人故人胡不归公冶缧絏竟何罪蓝关去马音书稀临清官闲陶谢流造物乃与人为仇延陵欲挂树头剑不知何处寻荒丘此时尽为丰年喜我思故人愁未已忍向今年说去年未必明年更何似
　　何如野老住深村二首
　　伊喔寒鸡啼未了人在霜天待天晓仪礼喧呼已唱名犹怪朝官来不早马上公卿兀残梦手冷青丝无力控酒醒未得半夜眠又被纱笼催走动何如野老住深村日高丈五犹闭门
　　此行敢谓儒冠误进步青云登仕路不投光范一封书底用蓬莱三献赋鸡鸣待诏留金马日仄拜辞丹陛下独持使节瘴乡来性命鸿毛身土苴何如野老住深村一生不识州县门
　　挹翠楼为周彦章
　　元龙豪气高百尺眼界只嫌平地窄小楼牕戸出林开面对好山如好客好山可望不可招或若有意来相朝世间万事迹易扫惟有山色无时消蓬莱之股畴割左似是天边落星堕偶然唤作大小金十二峯头青朶朶楼中看山无厌时阴晴朝暮总相宜何须他求赋挹翠倚阑满目无声诗几家有楼能防山有楼无人如我闲山外看山山更好反胜俗子居山间
　　赵文敏公畵马
　　君不见良马出自余吾渊体流赤汗口赭涎目如华星走如烟鸡鸣鞴越夕税燕天地不足相周旋亲随真龙飞上天乃在元狩之二年奚官鞚引丹墀前锦鞯玉勒黄金鞭重价不售如山钱玉山之禾新甫栢为刍为皁声籍籍当时图写岂无人神骏不传空自惜开元畵马谁称首曹韩并驾真希有歘见骅骝笔法亲孟頫王孙今絶手看畵非难识畵难此图未许常人观眼中有畵始知畵但恨世无杨契丹
　　子猷访戴图为朱梅雪题壁
　　清夜开门满山雪梅云淡锁朦胧月迸泉走突涧底冰空谷应声如石裂此时此景天好奇天发人趣人无知自非子猷杀风景剡溪寂寥徒尔为扁舟乘兴亦草草兴尽何须见安道当时不见故云高若使见时无此好高轩素壁莹如练乃有徐卿涂抹遍千载山阴一笑端髣髴于今畵中见
　　感废
　　桑田或时变成海古来人物今谁在燕入乌衣巷陌非鹤归华表居民改王家冨窟石家楼至死贪求未肯休金银成堆珠论斛一朝尽属他人收独立西风重歔欷回头不忍分明视荆棘丛边瓦砾场亦是谁家歌舞地平生两眼醉复醒看尽人间几兴废
　　三味轩为张瑞卿
　　人莫不饮食所病知味少惟有江东老步兵世味深知见几早菰嫩儿臂白莼香钗股肥鲈鱼更堪脍四腮天下稀人生贵适意冨贵将何为万钱下筯空暴殄千钟食禄多忧疑当时岂真为口腹直指秋风作题目敢言主簿死铜驼华亭鹤唳伤都督步兵上天家法在子子孙孙今几代侍郎夕食止卜匏此云三味犹嫌汰见在生前酒一杯何如身后名千载
　　送罗照磨之官庐陵
　　我昔观风十载前绣衣光耀西江船卖劒归耕十载后君向西江我折云间栁西江水日日清西江月夜夜明愿君之心如水复如月洗民烦寃照奸谲贤才为政效验多要聴一一归来说
　　亲戚情话诗【并序】
　　故人俞原肃不逺数千里自武功来归访亲旧于二十年后如残星之落落存者无几其弟原鲁已物故原举挈家仕逺方惜不及见惟原鲁妻子在乡里及见耳况原鲁续弦凡其有所出皆别时以后事今所及见则为易世矣余故作是诗以遗之
　　故人前身丁令威去家多年今复归江山如旧城郭在宗族易世隣人非弟妇从来未识面升堂叙礼还相见呼集诸孤伯父前举觞逐一殷勤劝为言夫主去从军五载音书絶不闻人生有死亦何恨最苦军籍名犹存丁男未大要补役往往移文催不息纪录申鸣续有条案吏无钱行未得期功强近希谁助叔在旁州守坟墓今年两度寄声来又作长淮幕官去零丁薄命止一躯况乃累嵗多艰虞残喘虽存食指众自度何以全诸孤故人低头聴说罢不觉吞声泪盈把我今自是羁旅人有防安能捄孤寡
　　雨潇潇戏而有所赠
　　雨潇潇泥滑滑风如刀耳如割行路正难行行人欲愁杀马上顾舟中贵郎遇冨翁驱驰莫相笑同是路途穷冨翁舟中无坐立贵郎马上氊衫湿腰纒十万受此寒不如在家贫亦安
　　击壤歌言民乐有贤令尹而美之也二首
　　姑缉麻妇纺花丁男在田女在家吏卒不下乡官无横科差老翁防儿孙逐影向壁拏东隣酒西隣茶从朝至暮笑呀呀布谷昨夜鸣村村补桑麻不违农作时今年落秧早爱民如子县令心无事扰民如此好
　　夫撒秧妻采桑农事已兴蚕事忙大麦防防秀小麦菶菶长菜花半稀青间黄今年县官好官役不下乡田家得安业出入无惊惶日力岂敢嬉夜共灯烛光催了机上布便是囊中粮饥寒庶可免逋负亦可偿不患心头损新肉只要眼前医旧疮
　　中秋对月
　　天长地久无年数已徃中秋知几度世人看月自古今月色年年只如故一年一度看中秋看去看来今白头不如有酒酹明月更能几度登高楼
　　己巳正月十五日雪中怀仲基公子
　　腊前不能分寸积才入春来便盈尺彻夜东风吹不消太阳无光云四塞莫问宜多与宜少丰凶未卜为何兆江山图畵若天开人境一时夸絶好故人只隔瀼东西近似山阴到剡溪乘兴出门还兴尽此时应已醉如泥
　　短歌行次韵俞仲基
　　君不见朱门空锁春寞粉墙影防秋千索昨夜欢娱今已非空有闲花自开落人生何必多苦思得失兴亡俱有时捧心尝胆事何异越看勾践吴夫差馆娃姑苏极佳丽防献西施比魑魅机深乌喙亦徒然蜀道难行却云易朝为桑田暮白波此理谁知蓝采和少年不饮复不歌百嵗光阴能几何
　　金仲宣畵
　　上方楼阁层峦颠钟鼓髣髴云间传丹梯有路容一到伸手便可扪青天霞标东望赤城近水光下瞰潇湘连褒斜潜通子午谷瀑布倒挂香炉烟曲阑回磴走千转合抱长松知几年衣冠何来抱琴客莫是避世商山贤夕阳残钓催罢去西风快帆争后先金郎笔法拟北苑咫尺万里多清妍高堂看画动归兴明朝亦理松江船
　　送黄师古归凤山卖药
　　凤山之云如凤起凤江之水清无滓山中美人黄石孙面山结屋临江水家传一编圯上书读书不为章句儒年已三十未有须学识逈与常人殊春风杏林红绕屋石田夜雨参苖绿松花酿酒压流霞茯苓煮饭抄香玉卖药不较利重轻丹砂炼得黄金成伯休自谓人不识何事女子犹知名去年俄膺太守荐歘然声价超群彦南城最喜得贤才无异昔时三语掾金陵逆旅相逢日舌似澜翻目如漆胸中耿耿不得平肯复区区事刀笔促理归装买吴榜囊无一钱胆何壮三十六防此为上能作良医比良相
　　采石夜泊
　　江月寒生千尺晕江声暗流千古恨谪仙醉魂招不来月在青天谁与问放歌把酒蛾眉亭白露洒洒风泠泠无人然犀照幽怪夜静鱼龙还出聴
　　游山聫句
　　洪武乙丑嵗三月十有七日仲基俞公子舟次西郊之上邀予游干将凤凰诸山偕行者五六辈俱清淡风流是夕抵中山之净行寺登半云亭访栖霞楼遗迹主僧设茶供具蔬笋意甚勤欵以其拘浮屠戒初弗置酒众皆索然无欢仲基命舟中取一壶就酌酌之无筭酒尽更续顾谓予曰今日之防乐甚不可无一语以识嵗月予欣然捉笔率在席之能诗者相次聫句得二十韵明日客请录之故序其畧于篇首云时同赋者仲基之兄原鲁弟季明其三人则朱良佐氏陆德舆氏洎予董良史氏也
　　皇帝十八年立夏前二日烟消雨开霁【史】天朗云献矞舞雩咏既罢【鲁】兰亭防方毕农人将勤动【史】我辈俱暇隙良辰每难逢【基】乐事安可失放舟中山寺【明】借榻半云室登临戒匆匆【佐】厯览期一一凤凰飞不去【史】干将对相屹【舆】仗此泉石缘【鲁】已我烟霞疾评诗遇支遁【基】看畵思摩诘【史】茗瀹先春芽【鲁】香集逺方物【史】空谷应羣响【基】清风生两腋庖厨絶荤羶【明】杯盘示真率锦棚脱稚子【佐】火剂供崖蜜【史】蔬品芥台辣【鲁】饼饀藤花馝【史】防筹督酒令【基】挑灯检书帙【史】赌聫弥明句【明】窘阁侯喜笔【史】墨枯草书滞韵险奇语出【鲁】谈禅石防头促席月在膝同行尽能作兹游可无述【史】
　　次韵俞仲基寄颙天际【有序】
　　法出奸生古今之通患法出于上奸生于下法者上之所以禁民为非者也天下之公道也奸生者下之所以倚法而为非也一人之私心也下不能逹上不得闻法何由行奸何由止予尝欲建白于朝有志而未能者也天际颙上人乃丛林之师德戒行严谨不外教律卓锡于兹有年矣或有倚法将胁之者师闻之度无以塞其欲不与交一语竟出走众遂咎胁者彼亦自悔而止师出久不返故旧乃相与遍求之得师所在复迎师归吁奸之为患一至是乎向使师不出走彼胁而不从必诬之官官不能察虽佛出世亦不能不中其奸谋而陷于不义矣其他有若是者又可胜言哉仲基作家有诗寄颙师于予深有感于是亦次其韵以俟观民风者采焉
　　君子当避路狐狸正纵横日月虽丽天不照覆盆明颙师释门老久断世俗情黄金来布地白马先防经书逼智永真诗得恵休清贪嗔了不起怨尤何自生彼心或有竞我意终无争猝然跖犬吠猿鹤还失惊此辈逺为贵何须问君平曲直与是非乡邦自有评及归舆人喜裹茶就师烹仰笑看中秋几何亏复盈
　　纪梦
　　梦中挟飞仙与我肩相齐手持绿玉杖脚踏青云梯弹指天门开天家难久稽培塿视三山九州一丸泥蓬莱自清浅海水忽流西金鸡半夜出又向扶桑啼
　　次韵俞东村雨中见寄
　　九月风雨交秋色已云暮砰湃惊波涛防蒙襍烟雾排兵蚁方酣逐妇鸠转怒防去承尘空马踬障泥汚敛揫缩众手饮啄饱羣嗉鬼愁阴多哭儿闻夜常怖凉生墨池鱼润逼管城忧怀不可适髙情尚能赋
　　昔人种树
　　昔人种树时树小花未开今日花满树别人看花来花开今几度种树人何处把酒对花倾问花花不譍花开还又落酒尽须更酌只换看花人年年花自春
　　季子延奴初学语见书帙在案时辄作嚅嚅唲唲声若解诵然以其不由教而能尔故喜而赋诗且以示浩使知有所警云
　　小儿不识无与之摊书学诵能嚅唲他日贤否未可必眼前便作聪明期人家爱儿如爱寳不愿儿多愿儿好无儿所忧在未得生得痴儿被儿恼我年日壮始得男至今空年十二三纸笔不好懒无匹正类豚犬令人慙阿奴碌碌已如彼满谓兴宗当在此君不闻杜陵达道笑渊明有子贤愚何足齿
　　游观音山简主僧大用并范彦华
　　两山出云气众山自开晴游人看山来浮舟绕山行舟行虽可意未惬登览情舍舟入山去山僧出相迎问予从何来谓予欲何征殷勤待逺客茶香石泉清范卿文正孙解后诘姓名自言在山住欢爱如平生追陪极遐眺高步凌云轻细路曲穿岭旁出猱惊千里析秋毫所向双眼明灵岩见孤塔去鸟投天平风帆太湖口烟火夫差城沧海东南流青天西北倾后巘方献奇前防巧已呈何当庐涧阿聴此潺湲声尘襟正披豁落日催归程怅然别二子私与烟霞盟
　　次韵俞仲基
　　孔圣在陈日行槖枵然空由也虽愠色君子当固穷灵公问不答一去难牢笼春秋明王道周南存国风笔削示来世斯文代天工及门三千徒尽若麻中蓬其功过尧舜万古谁能同吾生恨独晚束脩谅难从私淑诵其书拳拳仰仪容
　　樗散轩为戴彦文
　　椅桐可琴瑟楩楠可梁栋斧斤日相寻出类先自送问之胡为尔不幸材有用膏以明受煎象以齿唤痛我生本樗散何必人器重规矩既弗就绳墨谅难中雨露极滋长土力暗培壅拥肿与拳曲此意殆天纵其下根株连其上枝叶蓊风过鸣笙竽月明舞虬凤商丘暨栎社气势相伯仲棼槐作奴视庄椿等儿防并移八千春同一南柯梦扫壁醉留题掀髯对樗讽
　　与张梦辰陶九成姚比玉陆防章分韵得山字
　　生平无他好惟在山水间无钱买山居年年来看山九峯多雅趣一一堪跻攀良时遇良友意适几忘还饮酒莫辞醉赋诗奚暇删偷闲乃吾乐待足何时闲寒暑有徃来甲子互循环世上逹人辈营营苦贪悭少壮忽以过局促凋朱顔此语秘勿传徒取昧者讪明年幸无事再来扣禅关
　　得洛容兄递中报二十韵【有序】
　　自春首得茂名书后声迹邈然无闻侍仪伯祺钱公得衢人语谓移倅贑州虽未敢必信窃以为果能尔则胜在瘴海多矣近于递中得报始知贑説为诬其实乃调栁之洛容也栁虽不及贑然比之高凉亦有间但毙其所携仆无亲信在左右为可憾也作诗以寓其嗟叹不足之意云
　　向来出门别谁作万里看及闻茂名去不得送征鞍高堂有白髪遽违菽水欢本心岂急仕君命敢盘桓六月冐炎瘴所忧行路难妻孥每话及我泪常不干新年附书至到县幸平安既得消息佳在逺心亦寛侍仪重报喜道聴传弗端移贑固就近讹言竟空欢递音始真的果调洛容官骨肉不在眼视仆犹肺肝更失此力助无乃形影单虽云有民社土俗嫌凋残隃知退食处对案时长叹吟腰带围缩短髪那胜冠几回欲飞徃恨身无羽翰云山隔长望万叠青巑岏征衣未遑寄又见秋风寒冀能自爱重努力当加飡
　　煮鹤
　　山人偶劈琴寂寞九臯音借问纒腰想何如食肉心青田真易写赤壁梦难寻恐袭乘轩弊防微意亦深
　　立春前一日见雪
　　殿腊残年里搀春一日前意如天弄巧势似雪争权表瑞何嫌晚成功不贵先喜来呼热酒莫上剡溪船
　　移居新卜草堂
　　为爱林塘好移家向瀼西半生乌绕树一旦燕衘泥花径偏宜曲茅堂不厌低犹烦车马客时复问幽栖
　　与胡彦恭同宿释耕所之西轩
　　同下西牕榻凄凉强説诗暮秋将尽夜风雨正来时屡翦生花烛频夸杀着棊侍儿先欲寐意似恠眠迟
　　挽杨仲桓学正
　　开巻即潸然斯人不永年春秋郯子国风雨广文氊遗德令人爱清诗与世传至今华表鹤夜夜月中旋
　　东野草堂
　　隐迹向东野草堂幽趣多门埀系船栁池放换经鹅象局间中戏禅牀醉后歌不知名利客扰扰欲如何
　　舟次采石
　　风雨黄昏后帆收采石来人家临驿住野庙向江开蜡面倾浮蚁灯花落细煤谪仙何处问夜静水声哀
　　送翁应吕宪佥之罗浮
　　绣衣分按处父老候官船绿水青山郭红螺白酒天不忧蛮俗悍政要使君贤公暇堪游息苏堤尚宛然
　　思家
　　生别双埀泪虚名五品官岂能忘顷刻不见寄平安逺道三千里孤舟十八滩何时得归去细与说艰难
　　花朝徒步
　　花气蔼晴芬游人暖欲曛白飞天际鸟红起海东云酒斾遥相指渔歌防更闻野塘春水黒科斗自成文
　　过淀湖
　　舟前白鹤孤相引过平湖时景莺花月烟村水墨图朦胧山似有浩荡地如无天与东风便帆开十幅蒲
　　寄明古镜上人
　　山中多雅趣只有翠微庵绿树半过屋白云长满龛诗留逋客和禅对隐君谈拟约胡高士来寻玉版参
　　畣陆宅之
　　世情方矫揉吾道欠亨嘉志似笼中鹤身如井底蛙几人蛇画足每事槿开花留得春衣在都将付酒家
　　挽全希言学士
　　今代瀛洲客先朝太学生桓荣稽古力防广乞骸情丹旐书官爵黄麻载姓名无人堪继述墓碣待谁铭舣舟干山下时久雨新霁泥淖不及登山
　　此雨败人兴到山无分登若非猿鹤怪定是鬼神憎泥汚阶千级云埋塔半层振衣凌絶顶空想旧游曾
　　送高德初左迁琼州学谕
　　领职琼台去心犹恋紫宸不辞官独冷但愿物皆春卉服方沾化儒冠信误身雕题本非类何意与相亲
　　送李孟起贡士
　　老朽归田日贤良出仕时未斟辞别酒先写送行诗红树江边驿黄花宅畔篱客程秋正好去舸莫嫌迟
　　浦南待月
　　出浦无多路停舟且莫行不愁潮正逆少待月微明隔岸罾依火沿汀鴈报更掩篷虽假寐时复梦魂惊
　　除夕立春
　　今嵗将除夜明年预立春未能荣及物但觉老催人漏滴时交子星移月建寅屠苏来次第末后亦沾唇
　　送吴友仁
　　此行何处去云是向京华别意犹堪画离杯不忍拿水通三泖接云起九峯遮圣代恩波阔归期定有涯
　　中秋感怀二首
　　今夜中秋月清光满太空乾坤同覆载故旧各西东余事皆身外浮生亦梦中惟凭一杯酒酬此桂花风昔闻天柱乐今慨庾楼空玉字青防上银桥碧汉东舞庭鸾绕侧捣药兎居中桂子飘香处凭阑立下风
　　凤台怀古
　　凤去名犹在龙蟠势莫过好春三月遗恨六朝多寂寞金莲步凄凉玉树歌对花须痛饮感慨欲如何
　　陪陆友章登佘山值雨
　　行乐非无分依违必有因江山能爱客风雨故留人篷底茶烟湿樽前竹叶醇米家船似屋到处白鸥驯
　　寿陆宅之先生
　　海屋添筹日天河役鹊时偷桃嗔曼倩授枣谢安期醉里生涯好闲中嵗月迟若邀汤饼客须遣广成知
　　次韵俞仲基对雨二首
　　田家信五行甲子只祈晴柱础俄先润天瓢忽屡倾水声寒汨汨云气白英英缩手防揫敛农人奈此情竟日无聊赖愁来睡转浓故人离别后徃事梦魂中儿懒如工部妻贤异敬通业耕天未许滛雨故妨农寒食夙兴闻有祭墦而野哭者因怀梅雪父子澄心祖孙并畊读汝舟孟熈诸迁客况民有饥色屋多逃亡感存念殁悲不胜情
　　村落萧条甚犹如防乱民谁家能乐业何处可容身野哭添新鬼风流减旧人今年寒食泪不觉易沾巾
　　次韵陆宅之雪中见示
　　瑞象新年有纎埃到处无山开银洞府地涌玉浮屠笔冻诗难写樽空酒更沽重茵莫嫌冷跣足有樵夫
　　上滩
　　滩声何汹涌未到已先闻乱石狼牙出支流燕尾分天寒虹复见山晚日初曛倦客无机事沙鸥自一群
　　下滩
　　一滩盘几曲两界会三义磊磊水中石斑斑岩上花牛归知熟路犬吠是谁家舟子相催促天寒日易斜
　　南村杂兴次韵陶九成十首
　　闲居心不竞无辱也无荣涧水流来曲松风响得清东林因社入南畆待时耕敕断相关事寻思效子平郊墟鸣吠接隣曲往来通好古襟期逺登高眼界空鹿肥茸嫩碧鹤长顶深红何以扶衰老君臣药有功白云和地扫明月就牕赊囊蓄三年艾庭栽四季花旋炊鱼信美新酿酒偏嘉稳代青鞋步肩舆胜鹿车祈晨投里社学圃问园丁高阁屠龙技重刋相鹤经浩歌惊木客幽讨泣山灵长爲催诗债人来夜扣扃雾敛山罗列云来树隐藏芝田平似案花宅小如航侍立皆清秀交游尽老苍闲身百无事天赐醉为乡尽称家法好生计孰云疎妇肯随夫唱儿能读父书爲花春载酒因月夜巾车惟恐声名出难容只隐居爱居山水窟因此托归耕不仕名逾重非臞貌自清神交来太乙梦防应长庚有酒能留客毋劳问治生一曲清泠水深如濯锦江啭枝花底鸟吠窦月中厖鱼罧通西泖茶烟起北牕许多幽隐趣不让鹿门庞五栁如今宅云间第一林竹肥鞭笋出松老茯苓深鹅放临池浴莺聴出谷吟朝冠非懒戴髪自不胜簪南村风景异胜似辋川多山露前峯塔江明落照波诗僧留偈别学究抱琴过石上残棊局旁观已烂柯
　　九月三日奉天门早朝得赐寳镪
　　香蔼天门卫仗闲例随鹓鹭入朝班侍仪引进名初奏给事传宣赏就颁宫扇受风开雉尾衮衣燿日动龙顔腐儒何幸遭明圣得预观光禁阙间
　　九月十四日上亲防试赐膳华葢殿西庑下以大行皇后防设酒不荤
　　大明开运主文昌多士争能翰墨场有分只尝光禄酒无縁得享大官羊殿庭重典归仪礼乐府新声出教坊喜动天顔防顾问朝衣熏染御炉香
　　十月十五日奉天殿早朝
　　蓬莱日暎柘袍黄宫扇低回翊御牀乐谱总传天上曲炉烟不是世间香九重德意通蛮貊一统根基轶汉唐晚进小臣亲得覩愧无才力赋长杨
　　十月十有六日早发龙江驿晚泊新河上流望采石山
　　船出龙湾去路賖故鄊回首眇天涯一双柔橹西风逆三面空樯落日斜云起淮山将作雨潮登江岸欲吞沙明朝采石经行处闪闪寒空见落鸦
　　春晖堂宴集
　　美景良辰不易逢高堂欢宴且从容画防芍药笼灯照银碗樱桃和酪供公子清谈霏唾玉佳人低唱敛眉峯主宾乐有如渑酒起坐喧哗意正浓
　　帐房坐眺次韵张思亷
　　壮士如貔力拔山将军勇气葢人寰旌旗影里蚩尤动鼓声中觇骑还印佩黄金作钮劒磨白雪兽衔镮不妨谈笑青油幕预遣精兵夜守关
　　送石达卿赴淮南之辟
　　当代搜罗急俊英岂容徒老鹿门畊淮南幕府多招隐水北山人最得名参术正须归狄笼盐梅甫用入商只应湖上秋风起犹为鲈鱼惜此行
　　宅之约余中秋过小海楼不克徃
　　万里长风扫积阴碧天如洗籁沉沉今宵何处无明月比屋谁家有赏心诗句惊人从和寡酒杯到手莫辞深南楼已负凭阑约老子胡牀兴不禁
　　渔隐为赖善卿
　　钓船随处可为生二十余年不到城剩水残山原自在清风明月有谁争元真解后留诗别甫里寻常载酒迎南往北来无定迹恐人情熟渐知名
　　海屋为彞古鼎
　　海上高僧屋数椽瑚碧树绕阶前过桥云磬天台寺对岸风帆日本船龙女献珠来供佛鲛人分席与参禅百千刼数如弹指眼见桑田几变迁
　　由小孤山过彭泽县访晋处士故居
　　碧天新霁片云无一望澄江似练铺鱼向小孤山下买酒从彭泽县前沽征帆催卸风微转飞鸟知还日欲晡五栁人家今在否凭谁为我问樵夫
　　览镜自嘲
　　官様乌纱换角巾已非巢许辈中人枉烦徴币加殊礼敢谓儒冠误此身旧隐定招林鹤怨前呵应被野鸥嗔寄书杨璞能诗妇添得愁眉日几颦
　　防庆堂
　　尹山高耸碧崔嵬防庆堂中百福来五色灵芝皆瑞象千年仙鹤岂凡胎客前嬉戏怜萧愿兵后间关见老莱留与子孙夸盛事品题多出翰林才
　　雪后宿城南精舍
　　因寻竹院到江村释子初归客在门残雪又颠风作党寒潮已落岸留痕研池滴水冰随结炉烬飘香火自温借榻西牕学趺坐一灯寂寂照黄昏
　　旧时月色为吕希阳训导
　　月到衡门有意无相随出塞又归吴适来此夕又何夕照见今吾即故吾屈指秋光重自省满身花影再谁扶阴晴圆缺寻常事消得平生酒几壶
　　悼洛客兄
　　射防期空冀北羣却于百粤吊刘蕡山连高窦天如葢地接融藤瘴似云贾谊过秦空有论相如喻蜀岂无文深埋万里收归骨泪洒东冈四尺坟
　　次韵俞原举致谢高都官惠锦熏笼
　　穷巷东风气力微尚能嘘拂到柴扉燕冲细雨乌衣湿花落闲庭雪防稀恨别江淹虽好赋乞骸疏广未遄归多情割赠熏笼锦钿合分香出绣帏
　　次韵姚比玉雪中之作
　　风雪虽严莫掩关天开图畵一时间闾阎均作白银阙培塿尽为羣玉山上将功成淮蔡下故人兴尽剡溪还屯边百万皆骁勇伫聴王师奏捷班
　　纪梦
　　麻姑相约看扶桑海水如今可斗量谁放金鸡天上呌自骑丹凤日边翔三花树底逢萧史五色云中拜玉皇下视寰区类蓬颗三山似一毫芒
　　白云归岫送道士吴德常还洞霄宫
　　本是无心出翠微英英还傍故山归五交洞口从龙入九锁峯头伴鹤飞只许丹霞分窟宅或随明月到岩扉世人何处寻踪迹惟有松风振白衣
　　草堂偶书
　　屈曲縁江出路賖青山多被四隣遮岂无修竹来鸣凤尽有埀杨宿暮鸦俗祀勾龙招近局僧逢谷雨寄新茶往来尽是山王辈不比寻常野老家
　　留别华亭尹蒋季和二首
　　别时栁花沾客衣相逢又惊黄叶飞惠州饭中子瞻吃柴桑菊待渊明归真金百炼色不改大雅再调声更希攀辕有人且少驻九峯酒酽松鲈肥
　　否泰穷通各有时东西南北正多岐四愁适类张平子三黜何慙鲁士师细酌瓦盆初泼酒重论石鼎旧聮诗如今且莫匆匆别后防明年未可期
　　味莼轩
　　尔家江东老步兵秋风归兴托莼羮生前惟务一杯酒身后不图千载名华亭鹤唳已成恨松江鲈鱼方可烹至今世有贤孙子亦比他人见独明
　　尹节妇
　　二十妇道无欠亏儿未三月身孤嫠共姜有誓天与圮令女此心山不移能扶纲常励风俗可使旌表光门楣后来史笔重节义佳传必资征是诗
　　贺张季自临濠还乡
　　十年淮甸叹离居喜得归来有敝庐衣裂去时慈母线囊留别后故人书四隣访旧多为鬼三径开荒半是墟且把钓竿重整理江南还有四顋鱼
　　寄成安尹彭子润
　　江湖白沤寒只有黄花独耐看老去厐公惟欲隐归来陶令已辞官诗名肯落他人后酒量何如昔日寛自是山阴无好兴扁舟来徃不为难
　　次韵姚比玉赠薛相士秋蟾
　　秋蟾跃出明月腹光熖照人双眼开何事不归天上去有时还傍海边来灵探理窟鬼神泣影落寒潭鱼鼈猜且待烹茶浇汝口炉中笑指折铛煨
　　东村隐居为长州赵伯善
　　都说长州多絶景东村只数隐君家开牕正与青山对绕屋偏宜绿树遮梯傍西岩收笋蕨船来南泖买鱼虾日长门外无人过时仗清风扫落花
　　苏台夜泊
　　扁舟暮抵阖闾城愁聴傍人话战争龙井水光相荡潏虎丘山色自阴晴野花原是吴宫草甲马曽来越国兵西子不归台亦废空留江月照人明
　　游虎丘山
　　参差楼阁半山开迤登高入寺来宝蔵虎归风撼树劒池龙去水生苔尘封坡老题诗壁云锁生公说法台但过不须穷古迹上方鹤易惊猜
　　九江道中二首
　　吴头之西楚尾东路分川广此俱通水来彭蠡滔滔白树对浔阳的的红司马泪多衫易湿翰林才逸句何雄风帆且莫匆匆过瀑布香炉在望中
　　湖口路分如曲叉山连吴楚水无涯行舟破浪十双橹野店傍桥三四家负炭急呼招渡客悬罾逆上洑流槎南方地暖春偏早开遍寒梅一树花
　　惶恐滩夜泊
　　天下只闻巫峡险谁知此处更堪愁舟穿乱石堆中过帆向荒山脚下收闪闪燐灯随魍魉啾啾蓬颗聚鸺鹠滩名惶恐非虚得一夜令人白尽头
　　巎口人家
　　簇簇人家竹崦西悬崖置屋竞高低石梁横布岩前路涧水斜通峡外溪隐隐白云藏吠犬茸茸碧草卧驯麑舟中过客方多险得借晴牕一榻栖
　　贑州道中
　　亲到金门奉紫泥一麾遥领大江西路从惶恐滩头过诗向欝孤台上题风撼紫藤鼯鼠立雨深斑竹鹧鸪啼九峯回首家何在杳杳青天覆地低
　　予与翁应吕同至贑州府是日各从本道予徃雩都翁赴惠州作诗送之时十一月十有七日也
　　客乡送客不胜愁君尚驱驰我暂休好趁梅花登庾岭直骑官马到罗浮盘游骨董还中吃橄榄槟榔莫外求荒服近闻炎瘴息公余饱饭亦何忧
　　雩峡道中
　　客况无聊只自悲凄凉怕近夕阳时收帘野店关门早荷担樵夫下岭迟雩峡水浑沙鸟浴芦花烟起钓船炊驱驰已觉劳形甚愁说前滩路更危
　　世情
　　世情扰扰亦奚为百年几枰翻覆棋东隣旧业已易主西家新第才寻基也知石有能言日莫信马无生角时青天在上管何事造物戏人当咎谁
　　畣张梦辰见寄
　　林泉张征君自以其年六十靡有宁止嗟叹不足形诸咏歌以示知已葢深有望于仲斋梅雪诸君子且有属予从臾之语予因抚巻唶曰昔戴逵在剡郗嘉宾为之起宅杜甫在成都裴劒南为卜浣花溪作草堂居焉又如周公瑾推道南宅以舍孙防于允元以百万资戴符买山古人之待友也其勤厚类如此岂今之人不复逮古耶虽然至使林泉有是作者亦诸君之耻也予非敢重于责人冀诸君子将激余意必不让嘉宾辈专美徃昔则吾林泉之谋何患其无成乎读书有庄可待也姑次韵奉畣不免添注脚如此云
　　比似杜陵心更忙无钱自买百花庄气消尘匣斗牛劒梦短客檐风雨牀湖海知名交岂少林泉得所趣偏长明年果遂归田计钓月耕云乐未央
　　雪中寄朱梅雪
　　纷纷三日不肯积顷刻聚来平路岐寒牕夜误鸡报曙冻树昼集乌号饥南隣酒伴可走觅东家蹇驴难借骑不如闭门自引满此际岂是千人时
　　开司日偶书
　　币聘真惭德不任新除均荷圣恩深虽无汲黯开仓力惟有思谦报国心每事谨持三尺法何人敢饵四知金平生自信如直激浊扬清正在今
　　开司十日无一人来讼者庭可罗雀书以自诮
　　十日官衙无讼聴南山相对坐如痴却嫌事类不鸣鴈宁免人讥没字碑未许公孙能吏事且容何逊得吟诗晚来偶纵墙东步頼有梅花慰所思
　　立春日有感
　　今日逢春谩自伤客怀孤负好风光少年无复有吾分到处不如归故乡草色上阶随意绿莺儿出谷转身黄官厨硬饼殊难卷空爱辛盘菜缕长
　　壬戌嵗除
　　坐聴街头爆竹频故乡风俗异乡人一年今夜情偏恶万事明朝迹已陈灶巷扫除循祀典州司奔走送门神莫嫌夜雨添萧瑟也为炎荒洗瘴尘
　　次韵赖善卿禁体雪诗
　　扑瓦筛林响乱兼奔风作党暮寒添见轻舞手承牕隙惊宻回头仰屋檐剡曲夜归人迹断蓝关冻合马蹄淹平生口腹无贪得此水烹茶独不廉
　　钱节妇
　　此身本是未亡人恐辱亡人敢辱身拟与共姜同死誓愿从孟氏接芳隣连城白璧元无玷出壑清冰不受尘及见宁馨头角露分明天锡两麒麟
　　壶月轩为李守道
　　素壁穹窿类雪窝牕虚帘薄受明多风开云母忽瓮破尘隔水晶初镜磨只道洞天无昼夜安知大地有山河此中皎洁长如许四面皆墙奈尔何
　　怀静轩【并序】
　　怀静轩者居延马季子之所筑于淞之吴防里者也季子之先出自雍古部族居静州天山五世祖实喇济苏仕金死节谥忠愍血食汴之褒忠庙四世祖乌呼纳遭元宪皇以白衣官断事厯事世皇拜礼部尚书谥忠懿曽祖世昌尚书省郎中祖礼宣政都事季子随都事公居于淞淞去静计万余里而以怀静名其轩不忘本始也
　　家世天山烜德辉两朝阀阅古今稀褒忠节义埀青史礼部勲名起白衣雪洒穹庐驼正乳月明华表鹤应归相望万里风尘隔空羡年年鴈北飞
　　先君处士哀诗【有引】
　　先君临易箦之日是旦梦至一所宫阙嵳峩冠佩云集适有二人出而迎者因问是何处曰此阊阖门也遂恍惚而寤悉呼家人至牀下厯厯道其故及晡乃属纩嵗月云迈三载于兹追念如存哀感无已
　　呼儿牀下语丁宁犹记当时厯厯聴天上已回阊阖梦人间不见少微星家藏手泽遗书在地发神光瘗劒灵述作为无韩栁辈三年未勒墓中铭
　　癸亥嵗旦贺正礼毕雨牕独坐有怀草堂
　　官属临门曙鼓鸣起来望阙贺新正礼当序爵居班首老迈増年动旅情天上已颁新凤厯云间却负旧鸥盟草堂今雨交情见问讯何人独意诚
　　防昌道中
　　梭头船子靸鞋轻逆水上滩三日程岸囬时见虎狼迹村逺不闻鸡犬声人事往来何日定世途登顿几时平老怀莫为投荒怯喜有青山绕县城
　　重登小孤山
　　小孤祠庙向江开使节经由两度来路出山腰盘曲磴亭栖树杪见妆台银河水逆龙舟歇碧落风生鹤驭回我亦飘飘欲轻举此身何异到蓬莱
　　番湖舟中
　　不才自分老林泉今日驱驰孰使然行李徃来惟一介劳生半百欠三年康庐云雾昏迷日左蠡风波逺际天夜泊最嫌枫树近绕船渔火照愁眠
　　胡鼎文草堂
　　别驾山居草作堂胜如工部百花庄鹤雏转顶丹砂渥松木凝脂琥珀香月下敲门僧问字雪中扫迳客携浆林泉足可容真隐只恐声名自播扬
　　除夕
　　两在他乡见嵗除今年守嵗在吾庐小儿欢喜频行酒犹子平安逺寄书陶令无心希厚禄安仁有志赋闲居劳生半百虽虚度三径犹存不负予
　　竹所为太常典簿顾谨中
　　路绕防干屈曲行绿阴遮暗石棋枰酒杯防滟花前兴茶臼丁东月下声拄杖敲门无俗辈题诗偪槛有僧名篮舆迳造知何日直待明年燕笋生
　　畊读庄为俞原鲁
　　鸐鵛湾头一草堂绕墙桃李绕隄桑寛如五栁陶家宅僻似百花工部庄雨洗春犁闲倚壁风吹故纸乱堆牀厐公虽道为农好也欲教儿识数行
　　双桂堂为俞伯刚
　　堂前双桂如玉树众木揺落正芬芳淮南偃蹇有何异月里娑婆无此香连理合时兄弟好带花移后子孙长嵗收金粟三千斛天富燕山窦义方
　　次韵畣俞仲基二首
　　人生契合无新旧市道论交有浅深莫效卞和三献玉当辞王宻四知金亷颇不负相如意鲍叔真知管仲心独为武侯长抱恨空遗梁父旧时吟
　　莺花时节近清明如此风光眼为惊但有酒钱须尽醉本无丹药可长生兎葵不管兴亡恨燕子徒知往复情万事只今春梦里杞人何必虑天倾
　　西郊晚晴
　　老眼分明夕照前依依墟里见人烟东家笋作西家竹南岸人耕北岸田野店杏花沽酒市石桥杨栁卖鱼船太平已似开元日雨顺风调喜有年
　　送费彦庄还西蜀
　　满载图书问去程更休回首叹飘零雪消巴水通巫峡月照湘帆过洞庭鸟道不消三月到猿声莫向五更聴异乡久住忘覊旅好看岩山雨后青
　　晚过泖东
　　摩挲醉眼倚吟篷百里纎毫在望中佛墖穹窿云表杪人家星散泖西东沾衣不湿疎疎雨吹面轻寒剪剪风船后青山如脚走白鸥飞尽水连空
　　赠张孟经
　　长沙太守子孙贤湖海知名四十年虎卧杏林监受谷龙窥丹鼎候烧铅胸中议论驱羣惑肘后方书得袐传我有一生诗酒癖如何到老不能痊
　　有感
　　晨鸡唱罢暮钟鸣扰扰匆匆役世情白石安知无日烂黄河还见有时清浮生得失樗蒱局往事悲欢傀儡棚让畔终身何损益从来此地几人耕
　　畊乐图为璜溪杨正茂
　　树荫柴门犬不惊小牕机杼隔林鸣桔槔未湿逢春雨袯襫初干憩晚晴三泖鲜鱼如菜食九峯新酒对花倾自縁无事千州府莫笑厐公懒入城
　　次韵畣俞原举五首
　　满头华髪怕逢春山鬼揶揄正笑人祖道不沾雩峡水征袍空染贯城尘已无勲业铭彞鼎岂有声名动搢绅但得五湖风月在钓船还与白鸥亲
　　三载崎岖蜀道行虚名已觉负平生季鹰従此有归兴思旷自来无宦情恐作渔樵闲话説敢忘车笠旧交盟鹤滩喜与鸳湖近夜夜相望共月明
　　秀州东郭残年里曽得春风送客舟别去几何情契阔诗来如此意绸缪光阴日薄皆虚度故旧星稀半不留江上酒船重有约残山剩水尚堪游
　　自蒙人日题诗后夜夜光辉照草堂玉石琢磨方是器芝兰熏染不闻香虚名只作寻常事豪气何分上下牀但恐九霄孤鹗起老夫拭目仰难望
　　对月有怀多好句胜如春草梦西堂予人然诺千金重到手缄书一尺长鹤吊机云迷故宅燕寻王谢失雕梁都缘十载兴亡恨诗后殷勤并寄将
　　春分日见雪
　　腊前为瑞竟无多却向春深渎至和病后不禁寒料峭老来偏恶气乖讹山阴笑端作故事江上畵意在渔簔东君摸棱有如此莺花寥落奈尔何
　　次韵畣张林泉
　　白髪无情已不饶固宜甘分老衡茅德公退隐非要誉元亮归来便息交花下酒壶还独酌竹间茶臼问谁敲自知性似边韶懒寄语时贤莫见嘲
　　重阳有感
　　衡门稚子笑牵衣新酒初香豆荚肥佳节重阳还复至故人何处不曾归黄花有约开偏早白发无情落渐稀未必晚年陶处士觉今俱是昨俱非
　　次韵东村舟中夜雨
　　醉梦初回四鼓前打篷急雨乱如拳半牀云锦沾俱湿一防风灯照不眠陶令意轻彭泽县厐公志在鹿门田明朝行乐谁能必未定阴晴亦偶然
　　中秋翫月次韵胡鼎文别驾
　　碧天飞上烂银盘此夜清光到处看云絮逐风还片片露珠埀叶正漙漙尊前香喷黄金鸭空外笙来白玉鸾欲诣姮娥一问讯只疑高处不胜寒
　　芦花舟为李孟起
　　芦花深处屋如舟彷佛渔家鹦鹉洲沙暖可容鸥寄宿月明还有鹤来投掀篷浪影翻晴雪绕壁风声聒暮秋茶灶笔牀都放得醉堪伸脚更何求
　　与俞原肃【并序】
　　九载一相逢百年能几何此杜少陵别唐十五诗也余与原肃公别二十年甫得一见则百年之内如此者复能几何况公去国怀乡久矣今乃寻丘陇于荆棘视第宅之丘墟抚今念昔悲不胜情故旧之存者不过数人相对歔欷恍如梦寐虽饮酒不乐也予谓废兴存亡人事之常感慨何益作诗解之
　　相别相逢二十年吊生问死各凄然交游零落无多在乡里萧条不及前荒陇夜闻翁仲泣废台今见牧儿眠何须对此空惆怅见在深杯且共传
　　琴清轩为豫章胡若思
　　轩静琴清风撼櫺香烟初直酒初醒丁宁鹤语来华表髣髴龙吟隔洞庭织女停梭天上泣湘灵掩瑟月中聴改别作梅花防碧落云消白露零
　　谢李孟起同知惠扇
　　南浦朝云月様裁歘然飞坠五茸来冰丝细薄难为骨蝉翼轻盈易脱胎重价倍増凡俗妬仁风一播欝蒸开欲酬逺意将何物草草题诗愧不才
　　梦述圣德诗
　　祖述唐虞道统长斯文未防畏何匡孺悲欲见尝辞疾阳货先施亦瞰亡夷俟不容原壤踞楚歌无奈接舆狂春秋书法多深意埀训将来示百王
　　次韵林泉病起
　　筭老侵寻七十春又梳白髪裹乌巾入编诗藁刋初定经验医方纂必亲汗漫江湖双敝屣逍遥天地一闲身平生熟究春秋学絶笔如何止获麟
　　沧江送别为吴友仁
　　行李无多酒一壶满船和恨载妻孥忍将今日留连意尽作沧江送别图笔阵易空三窟兎钓头难得四腮鲈生涯定分当何处早寄平安慰老夫
　　林泉民为张梦辰二首
　　背山临水郭东村竹里茅茨栁下门种树得书添自注煎茶知法许僧论襄阳何代无耆旧横浦斯文有子孙冠葢故家多覆坠独因为庶至今存
　　身披鹤氅手扶藜布袜青鞋白接防魏野隐居堪入畵防到处可题诗花前问月停杯夜栁下乘风罢钓时屈指故人凋谢尽山妻莫笑鬓如丝
　　望淮轩为钱文规
　　望淮轩上客来频多有江南故旧人云起八公帘半卷风传百和酒初廵吴艘顺下帆如叶海鹤横飞翅若轮日日倚阑图畵里不知身是异乡民
　　题杨竹西不碍云山楼
　　斯楼不与云山碍十二阑干在半天云自往来飞鸟上山尤隔越去帆前歌儿莫放高声起畵史惟将逺意传日日登临留客醉四时风月浩无边
　　书亭林寺壁
　　事在梁陈史可稽读书堆上草萋萋多年不作青衣梦几夜空闻白马嘶水底断碑犹有记壁间醉墨可无题老僧又送游人别日落西林鸦乱啼
　　闺思
　　淡扫蛾眉羞自照巧梳蝉鬓向谁夸酒因不饮愁难遣事为无凭恨转加褥锦坐当交颈鸟扇罗绣及并头花欲题诗句无红叶写遍牕间旧碧纱
　　正心斋为许仁民
　　长须曾识许神农复见贤孙继祖风方寸有余阴德地平生多少活人功源流不出三因外天理常存一念中好侍板舆承母意满林春色杏花红
　　来鸥亭为姚宗文
　　泛渚眠沙各自如忘机相对称幽居意如亲笔惠崇画迹似古文苍颉书春雨兰苕迎翡翠夕阳葭菼伴舂锄防干角畔题诗处眼界无多景有余
　　秋兴四首
　　景物凄凉万感丛怕逢揺落见秋风鸡鸣函谷行人度骓到乌江霸业终嵗月往来寒暑尽乾坤覆载古今同谁能断得无情水莫放东流更向东
　　海上蓬莱识未真楼船一去竟迷津仙家自有长生药尘世元无不死人西苑年年花落尽北邙日日冢添新春衫可典何须靳莫负渊明漉酒巾
　　休聴尊前懊恼歌聴时愁绪越添多平生事业今如此后此光阴更几何三过都惟梦得重游赤壁是东坡老怀容易悲陈迹不信观棊有烂柯
　　仰望青天漠漠高人生处世一鸿毛胡笳有拍空遗恨汉节无旄不易操方朔寓言兴设难屈原忠愤在离骚读书多费闲伤感且向西家唤浊醪
　　金陵怀古
　　六朝事迹今何在禾黍离离满地愁商女隔江犹唱曲逺人怀土莫登楼潮随鴈落回京口山作龙蟠防石头记近酒家曾夜泊秦淮寒月照孤舟
　　壬申除夕
　　吊影灯前泪满腮聴儿忆母哭声哀宜春帖子何心写守嵗家筵不忍开老景此时无可奈新年明日又还来梅花笑我头斑白消得屠苏更几回
　　癸酉嵗旦
　　献嵗先来问有谁卧聴风雨起偏迟去年举案人犹在今日沾衣我独悲禹锡魂消伤徃赋安仁情见悼亡诗半生落魄如闲过头白艰难值此时
　　次韵林泉留宿聴钟有感
　　客檐卧聴禁城钟蛮帐低埀旧紫茸牕眼月斜天未晓瓦沟霜白景初冬千年华表无归鹤十月寒潭有蛰龙拥被自扪丁固腹老来无复梦生松
　　耕隠为黄彦正三首【今清夫令祖】
　　诛茅结屋向东菑为圃为农亦有师每引渔樵听客话须将稼穑教儿知秋风稻熟鸡先啄春雨芝香鹤不饥厐老从归鹿门后诸人罕见入城时
　　知时布谷隔林呼雨后春犁学自扶岂可枉寻干禄仕何妨识字作农夫畬田火米常先熟老瓮新篘不用沽窃比古人谁得似长沮桀溺是吾徒
　　背城茅屋水云深絶迹无人向此寻壤父不知尧帝力君房安识子陵心扶犁晓趁黄梅雨嗿馌凉依绿树阴但使年年多黍稌何忧白髪老相侵
　　次韵陈敬德主簿题明心寺壁
　　秋风过客几华颠只记曽留短簿船清话可延僧有供吾生未到我无缘牕间贝叶猿偷看石上松花鹤衬眠王播他年访遗迹碧纱应防旧题篇
　　俞东村示教雨牕感兴佳作连篇累牍寓意深逺譬如雍门之琴能使聴者堕泪讽咏之余勉强追和不翅鸣瓦釡而配黄钟也
　　白髪无情不我饶东风杨栁自新条蓬莱弱水舟难到阊阖青云路本遥晚景生涯何转拙早年豪气已俱消闭门只是聴春雨连及莺花也寂寥
　　老怀多感不能禁当得春来日日阴酒为破除聊纵饮诗因牵帅强搜寻屋茅直透三重湿溪水平添数尺深白髪懒梳巾懒戴寻花问栁更何心
　　造物难知一聴天贫居无事只安然能如东老依方酿胜似中汲水煎燕去燕来何必管花开花落不须怜百年身世浑忘却懒散从教雪满颠
　　次韵荅张拱辰判簿兼柬陆宗善
　　马家兄弟白睂良济济诸郎更肯堂承露金茎为器重临风玉树过人长春秋旧学传三世月旦新评冠一乡况有诗隣今鲁望并如鸣凤出朝阳
　　题叶子澄草堂巻
　　背郭烟村四五家吾庐幽僻更无加遡风紫燕时穿幙避雨黄蜂早退衙笋过隣家还作竹豆沿篱落自开花安仁已着闲居赋韦曲樊川未足夸
　　次韵畣胡彦恭二首
　　咄咄书空坐夜防烛盘花落酒杯寒不愁妾命秋云薄只恐人心蜀道难阮籍当年犹恸哭王阳今日正长叹头颅如许身何托掩镜羞将白髪看
　　移家五见嵗华阑海上鸥盟渐觉寒扼肉虎吭求食易刮毛背作氊难樽犹有物吾何憾甑未生尘妇莫叹半百光阴驹过隙试将日晷静中看
　　次韵畣俞季明
　　万里题诗寄草堂此情珍重可能忘鴈归塞北书难托人到云南戍正忙临老光阴催我辈封侯事业在戎行流离尚出清新语不改平生锦绣肠
　　送苏温赴高州
　　天寒野旷呌防鸮愁説高州去路遥章贡北来山抵淛番禺南下水通韶风揺橄榄枝头落雨打桄榔树叶凋他日归来再相见九峯买酒话今宵
　　自述并柬王允夫少尹
　　自脱江州旧泪衫年登半百又逾三星移斗柄还将北鴈到衡阳更不南花暖蜜蜂衙未散树阴穴蚁战方酣钓船且避风波险长恐蛟龙怒出潭
　　寄顾典簿谨中
　　暮云离思隔江东渭北春天树似篷大药那能消鬓雪好诗还可愈头风星移物换人何在古徃今来事不同又是谁家楼上笛夜深吹向月明中
　　次韵俞仲基送原肃
　　白头相遇酒盈巵弟劝兄酬两莫辞难得鴈行无恙日稀逢马角有生时且聴今夕灯前话何待明朝别后思本是一般珠玉树花开南北不同枝
　　昌德言小海楼上即席次韵畣陆宅之先生并示晏如上人五首
　　八月溪盘馔四腮如何不饮掌中杯人生莫为虚名误尘世难逢笑口开沧海饥蛟无日饱岐山鸣凤几时来清风拔俗高千古只有桐江旧钓台
　　莫笑苍顔皱入腮相逢有酒且衘杯纵身狂活凌霄附过眼繁华日及开白玉韫蔵非不售黄金散尽却还来十年多少兴亡恨又见姑苏鹿上台
　　买鱼江上栁穿腮过酒墙头菊泛杯镜里莫羞双鬓改尊前须放两睂开鹿门厐老辞征聘彭泽渊明赋去来万事失真均是妄犹如蜃气结楼台
　　清茶啜罢味留腮胜酌金茎露一杯茅屋秋高重待覆柴门日晏始教开青山与世无新故白鸟亲人自徃来不忍见渠歌舞地樵夫牧竪日登台
　　防鬖两鬓雪埀腮消得长生药半杯枸杞或闻岩下吠莲花曾见火中开函关望气青牛度天竺防经白马来道眼同归无物地也知明镜本非台
　　闲处光阴轩为章文浩二首
　　窕轩牕面北开百花都是旧时栽青天有影池中见白日无光树底来酒令逡廵香未过棋声剥啄梦初回阑干朝暮惟多景不着凡间一防埃
　　宜卷湘帘且莫埀要看清景半池云过影落萍开处风起声来竹动时对客不辞分险韵留僧必欲了残碁日长犹恨无消遣髣髴仙家嵗月迟
　　城南早行
　　朝出城南宰相街【金陵城南地也】鸡鸣何处尚喈喈龙钟步武人争笑懒坦心情众寡谐暮景惟添新白髪好山空负旧青鞋即填沟壑吾何忆多少英雄骨未埋
　　奉简陆宅之先生并晏如上人二首
　　人生交结贵相知白首何嫌契合迟惠逺肯沽陶令酒杜陵能赋已公诗山中汤饼无虚日溪上鲈鱼正及时更为少留差可意杖藜来往得追随
　　司马才名走卒知樵夫下拜独何迟暮年乐易惟谈道终日闲忙只课诗尚父海滨归有在管宁辽左去多时如何得似昌黎语变化云龙上下随
　　怀高都官
　　凤鸟不鸣吾道微拟逃名姓老岩扉襄阳耆旧无多在洛下衣冠已渐稀久望东山安石起未闻辽海管宁归马融何必为南郡只合髙堂坐绛帏
　　可自怡轩
　　终日开轩得自怡白云堪翫不堪持近疑有路梯天处闲爱无心出岫时风引度墙阴覆屋雨来沾席意催诗红尘车马方驰逐我亦浑忘拄颊疲
　　诏赐民租喜而有作因次韵林泉
　　纶音果自九重天率土如逢击壤年国用既饶宜有赉民生従此乐无边元丰歌咏非常比贞观升平岂偶然何幸嵗收多十斛已尽付酒家钱
　　游天池
　　目随飞鸟手縁藤高出浮图第一层漫灭欲无碑后字长明犹有佛前灯云归石室龛俱满涧落天池水不増我是乍来方外客倒衣相接愧诸僧
　　何必
　　恃才何必傲当时谍谍空言用莫施磁石引鍼偏胜玉干将补履不如锥商君变法终危已赵括谈兵竟覆师独有华山浓睡汉未来兴废亦先知
　　次韵张景辰别驾过俞建宁故居有感
　　平泉漫说李家庄緑野犹传裴相堂草色暗随春色换人情还逐世情忙空吟暮雨珠帘卷不见春风皂葢扬过客重经倍惆怅隐然隣笛感山阳
　　水竹清深为吕德机
　　舍北舍南皆活水万竿修竹四围栽青天送月饶先得苍雪沾泥扫不开鱼戏早凉随影逝鹤鸣何处应声来小牕风定茶烟歇可着纎尘滓绿苔
　　次韵景辰出东郊之作
　　今日暴寒天始晴买舟乗兴出东城逢场作戏何妨事对酒当歌且尽情乔木故家谁得在残山剩水独经行季鹰自有鲈鱼分不负闽乡好政声
　　自述借俞原举韵
　　书屋半间寛不多小于安乐邵家窝写经有客笼鹅去问字无人载酒过自喜身闲如野鹤谁能心苦似么荷短吟长咏忘朝夕何异尧时击壤歌
　　次韵胡彦恭送原举回嘉禾
　　未曽席暖陈蕃榻又复拏舟问去程今夜待潮华谷口明朝看月秀州城得怜稚子牵衣袂占喜家人验鹊声试问新年有新作凭谁寄我慰离情
　　天妃宫次韵王元吉
　　何年勅赐天妃号宫阙岧嶤入紫防龙女来朝多显异鲛人作市暗闻腥黄姑渚阔天通海丹凤楼高昼陨星近得瑶池王母约蓬莱有路到珠庭
　　缘阴门巷为何公平
　　薰风时候百花零绿树阴中旧户庭几度胡牀移不倦数声茶臼睡初醒右军醉写笼鹅帖道士亲传相鹤经莫向西家频唤酒墙头最惜薜萝青
　　次韵畣沙允恭兼致寻访不遇之意
　　白石清泉映绿芜竹居潇洒一尘无客来谁与开笼鹤人好吾方爱屋乌隐迹未曽离畎畞诗名早已遍江湖将门书种当奇遇志在行扬慕独孤
　　晚到豫章闻临江分司船已先过乃胡彦恭也
　　豫章城下水连空豫章城头落日红彭蠡渔歌来隐隐临江使鹢去匆匆珠帘不见滕王阁铁柱犹存许令宫南浦西山只如此古今怀抱几人同
　　述怀寄张拱辰判簿二首
　　行藏不必问如何半百光阴撚指过心在五湖忘世久眼空四海阅人多把来长劒犹能舞改罢新诗复自哦恨入江淹留别处几回春水绿生波
　　落魄情怀自在身得为田野白头人沽来浊酒还能醉典尽春衣只为贫争席渔樵浑不识忘机鸥鹭却相亲老天有意留残喘敢叹栖栖寂寞滨
　　胡彦章孝行诗
　　长孙年老齿俱无新妇晨昏事舅姑考叔君前犹舍肉老莱亲侧故将雏家庭只种忘忧草林木都栖反哺乌莫恨无钱奉甘防何妨菽水尽欢娱
　　宿紫阳观次韵故人辛好礼题壁三首
　　偶然来此问丹砂坐聴松风到日斜满地白羊都化石一声黄鹤又还家铁炉火暖煨山药石鼎茶香试井花壁上旧题皆过客多留姓字后人嗟
　　雏飬胎禽顶转砂老梅疎影只横斜俨如蓬岛神仙窟胜似都道士家犬入丹房偷防药鹿游芝迳误衘花世间何事累累塜华表人归重叹嗟
　　炼药功深九转砂丹光一道白虹斜淮南鸡犬未拔宅徐市童船当到家泰华有莲皆十丈蓬莱无树不三花方平亲见麻姑说东海扬尘事可嗟
　　嵌峯小隐为宪佥金华滕良载
　　绣衣拂袖归山去光动嵌峯旧隐居鹤氅不宜秦相印牙籖重整邺侯书开牕见月呼尊酒入圃看花待板舆猿鹤欣然松菊笑至今狂简只如初
　　友兰轩为宁国焦恱民
　　庭前不种闲花草九畹遗芳独向荣既与善人同臭味正宜君子托交情谢家玉树推前辈栗里黄花愧后生若把三香比三益梅花终让国香清
　　与韦佥宪同登快阁
　　西昌城下暂维舟快阁同登亦胜游水碧沙明风不起山青云白雨初收归来华表能言鹤飞傍阑干欲下鸥石刻尘昏细摩认苏黄词翰至今留
　　次韵陈协和判簿赠祝洞天真人二首
　　骑鹤上天还下天不食烟火自长年屋头云气白于染洞口桃花红欲然坐坛呼吸走雷电放笔挥洒生云烟谷城后会定何在他年有约南山边
　　淮南拔宅上青天自昔经今有几年羣真复迎缑鹤下百怪却避温犀然冰瓯红进嵰山雪香炉紫腾沉水烟蓬莱夜半见日出榑桑只在东南边
　　早归
　　曈昽旭日散林霏树下开门露滴衣何处飞来黄蛱蝶绕篱开遍白蔷薇斓斑藓石侵棋路伊轧茅薝响布机稚子山妻悲复喜渊明今得弃官归
　　送临濠花仲敷归觐
　　蒲叶青青芦笋长渡江游子驾楼航不期去路成归路却认他乡作故乡水涨淮河鱼正贱花开野店酒初香倚门望久清明近急急还家到侍傍
　　山居
　　烟萝寂寂荫柴扉路入苍苔一径微江燕定巢来是熟岩花结子落还稀修琴有制先抄谱沽酒无钱更典衣采药山童终日去夜深常与鹤同归
　　次韵沙允恭感怀二首
　　莫向春风忆旧游老年怀抱不禁愁自来自去堂前燕相逐相呼树底鸠行乐有孤灵运屐笑谈无复庾公楼武昌门外多官栁能有几株今尚留
　　前溪一夜涨痕高添得矶头学坐茅官职已辞如靖节禅心不竞似参寥隔帘花影翻红雨绕屋松声卷翠涛酒侣诗俦来徃熟不妨迂步向西郊
　　对月有怀陈景容
　　见月停杯欲问天划然长啸鹤惊眠自从盘古初开辟看到如今几缺圆徃事梦中空已过虚名身后不须传逺游宁似归来好日日瞿塘有覆船
　　答张通山见寄二首
　　莫恨无钱对菊花锦城不及早还家张翰岂为鲈鱼脍马援何惭薏苡车日日行人登劔阁年年芳草遍天涯縦然三径荒芜尽尚有埀杨宿暮鸦
　　大江东注入娄淞望断天涯是五茸万里风尘双鬓雪百年昏晓几声钟可知伯乐难为马莫信诸梁果好龙草木经秋尽揺落后凋惟有嵗寒松
　　李守道芍药有一茎而双葩者是日方纳壻咸以为瑞钱国录有诗王梧溪为之序一日持巻来求予题因赋此
　　庭草何由致此祥云英今日嫁裴航风流总是神仙骨时世都随富贵妆百子帐开脂粉气同心带绾鬰金香尔家翁壻如冰玉庆拜花前举夀觞
　　送张通山赴杨氏西席
　　通山父老思仇览绛帐诸生待马融要见闾阎他日效尽知邹鲁旧时风南船美味来蚶蛤东阁重茵累豹狨讲道従容有余暇好题佳句寄征鸿
　　寄仲斋并述草堂新居之乐
　　青云甲第嫌高大却向东皋别业居有地不栽无用树满池俱畜可烹鱼每因客至呼狂药只厌人来乞草书时雨桑麻连夜长老农相庆道何如
　　赠郑有孚
　　八卦元従一画传河图出自洛书前谁于太极言无极数尽先天与后天西蜀君平人服善长安季主史称贤嗟予学易空头白寡过仍思再假年
　　感废
　　平泉一废春谁主开过蔷薇几度花惟有夕阳知世态不堪芳草遍天涯鹤仙动说千年事燕子都归百姓家恠见向来歌舞地何人于此种桑麻
　　登天马山
　　左瞰风波右石湖云间隐暎见浮屠江山入畵今犹昔嵗月撺梭日又晡醉笔草书登雪候征袍旧绣拂天吴不堪临别多愁思欵乃声中聴鹧鸪
　　云松陆宅之先生以别时容易见时难为起句赋律诗一首送俞原肃之武功予亦续貂
　　别时容易见时难到手深杯莫放闲昔似延平飞剑去今如合浦得珠还新愁不脱诗中意旧泪犹存竹上斑何事匆匆又分手征鞍无计可相攀
　　次韵彞古鼎题报德方丈壁
　　老僧谈道席生风纳得须弥芥子中云磬响时经蔵转天花落处篆烟蒙上乘高妙无门入正觉分明有路通色本是空空是色谁知非色也非空
　　草堂杂兴十首
　　西郊草堂者真率道人耕读之所也道人寓竹冈东西数年凡一再徙皆郊居焉今草堂与昔之草堂相去又二里许自东而西故有是名以其不常厥居也时出碧鸡坊西郊向草堂是则杜拾遗居浣花溪时诗葢与此偶合非袭以为美号也耕读余暇口占近体十首每首以我亦西郊有草堂为起句谓之草堂杂兴聊写其闲居自得之趣不图贻笑于大方家也静庵高都官见而宠和之且请录于篇端留镇草堂庶几后之作者必有如杨汝士者出焉此道人所以望都官而都官复以望众人也道人者谁陇西董良史也
　　我亦西郊有草堂何须定在碧鸡坊桑麻得雨饶生意榆栁参天尽作行居鹤另存闲地位种鱼新凿小池塘高情此外犹何慊只少扁舟系防傍
　　我亦西郊有草堂旁人错比百花庄笔牀茶灶皆新置诗巻图书只旧蔵防隠寄声求菊本山僧折简送椒秧豪华短促如春梦不似田家饭力长
　　我亦西郊有草堂野花山卉四时香小儿学字涂鸦拙奴子应门抵鹤长自毁茶经高陆羽不传琴散陋嵇康太平朝野无遗佚独为才疎得豹蔵
　　我亦西郊有草堂石为阶砌土为墙竹间碁局消长夏树底胡牀候晚凉五月新丝登杼柚四时佳果当糇粮逺游多少忘归客日日卭崃与太行
　　我亦西郊有草堂超然与世欲相忘兴来得句追陶谢闲去抄书补汉唐东里花开时独徃南隣酒熟每先尝浮生已是中年后镜里何嫌鬓髪苍
　　我亦西郊有草堂緑阴门巷麦风凉缲车索索鸣中廇烟火依依接近疆溪女缬裙提瓮汲邻翁挟爼隔田穰熙熙实有先民乐不比桃源事茫
　　我亦西郊有草堂时従野老话农桑匏足食何忧馑檿柘新栽莫漫伤架上法书兼魏晋案闲诸子杂荀扬朝耕夜读吾儒事可不焚膏继夕光
　　我亦西郊有草堂苍苔满迳石田荒灯前夜寂妻儿语场下秋晴老弱忙细纺木绵登市价先砻防防纳官仓开门不见征租吏便是田家一小康
　　我亦西郊有草堂槿花篱落几斜阳过桥野色分江断绕屋禽声得树蔵防子作杯倾绿醑鲈鱼斫脍抹红姜应门只为溪童懒客至长令倒屣忙
　　我亦西郊有草堂梅花纸帐竹筐牀茅柴味薄防椒烈榾柮烟消芋栗香为着残棊知胜负因观通鉴识兴亡何须抵死忧身外万事无如醉作乡
　　送颙天际入南禅
　　结茅来住水云边面壁工夫几嵗年已悟佛乗无小大不知人事有推迁江湖逺迹应俱扫雨露恩深岂独偏井上辘轳移得去钵盂到处濯清泉
　　送钱文规回凤阳
　　游子廿年来故乡里闾访旧半存亡买羊上冢逢寒食骑鹤纒腰对艳阳花信风高红雨急濠梁水暖白鱼长江南父老临门待带得亲知字几行
　　清明前二日林泉过予西郊留宿草堂晚步赋诗因次其韵
　　犬吠鸡鸣逹四郊依依烟火叠相交时光暗转催农事海味初来赡客庖细栁绿欺临水树小桃红傲出墙梢子云寂寞甘衰朽更有何心作解嘲
　　寄章彦才
　　不见故人三十年偶闻近况客谈边生涯牢落身犹健壮志蹉跎髪已宣昔日孩提今跨灶暮年伉俪续调弦旧游踪迹都如梦觅纸题诗意惘然
　　次韵林泉留宿草堂感旧
　　时光物色易推迁虚度青春五十年昼夜本无闲日月古今同是此风烟伯鸾幸喜妻能敬世勣惟忧子不贤若问厐公身后事遗安空有鹿门田
　　题张伯英畵
　　江山如畵只依然陈迹分明在眼前茉莉花开还满路荔枝树老又増年岩中有客携家隐马上何人衣锦还信是闽乡文物盛长歌短句锦连篇
　　菊庄为陈孟宣
　　茜水塘西第一家竹篱茅屋枕鸥沙数株畵意婆娑栁三径幽香隐逸花彭泽郎官存故事吴门老圃共生涯从来因得延年力晚节优游鬓未华
　　醉吟四首
　　俯仰视茫茫天地如许大不知有何物更在天地外日月相代明西没复东出昨夜又今朝四序常不失大海无垠自非人力为天作与地设古有何人知自従有天地人事几迁改更过百年期今人谁复在
　　小山丛竹四首
　　虽云覆篑功崒嵂若天产自怡道人心不供俗子眼有仙何必高神会即嵩华岷峨縦在前当使入我跨地偏人迹稀林静鸟声乐松留石上阴竹解风前箨去湿茱萸酒扶衰枸杞茶满山屯玉气平地出丹砂
　　倪元镇畵
　　地僻无人扫亭前长绿苔不知丁氏鹤何日可归来
　　曺云西畵
　　贞溪人如玉诗畵清无比至今溪上人不唾溪中水
　　顾定之墨竹二首
　　木脱百草枯此君有贞节独于嵗寒时居然傲霜雪种竹何必多无则令人俗萧萧一两竿清风自然足
　　次韵仲基春来杂思十首
　　月在摄提格天囘甲子春麻姑多夀筭几见海扬尘溪艇皮小沙隄镜面光梨花能雪白栁色赛鹅黄鵞眼穿榆荚儿拳怒蕨芽不知王谢燕此日在谁家南风又北风今日非昨日草暗习家池苔干谢公屐好花容易褪恶草自然生我亦徙憎爱无情对有情杨栁低金缕鸬鷀滟玉蛆縦无山简马也伴倒骑驴去日云燕赵书来又豫梁东隣抱儿妇犹恨嫁行商酒劝杯杯覆棋看局局新黄金空传世白髪肯饶人雨连三月久春剩一分多暮醉兼朝醉长歌复短歌水面落花红天涯芳草绿王孙归不归此恨何时足
　　畵扇二首
　　世态有古今江山本无异相逢俱隐沦所问知何事轧鸦渡江船防临关马萧寺罢晨钟残雪尚飘洒
　　折枝牡丹
　　沉香寂寞久无欢何况杨家百寳阑池馆买栽谁到老不如聊写折枝看
　　墨菊二首
　　夕飡始见楚人辞晚遇柴桑亦赋诗何似颛工写秋色金壶墨汁更淋漓
　　三径荒芜靖节归缁尘暗眼蝶来稀义熈心事如前日秖恨黄花与昨非
　　枫桥夜泊
　　野店沽来酒欠浓客愁今夜又相逢江枫渔火都禁得只怕寒山寺里钟
　　墨梅
　　雨枿烟梢笔意新东涂西抹宛如真冰肌玉骨浑非旧别是孤山一种春
　　雪煮茶三首
　　梅雪轩中雪煮茶一时清致更无加销金帐底羊羔酒莫向陶家説党家
　　梅雪轩中雪煮茶倚阑和雪看梅花新年第一逢清赏当作人间胜事夸
　　梅雪轩中雪煮茶无人知此淡生涯肩舆迎送劳烦主比似山阴兴不賖
　　捕鱼图
　　道士矶头春雨晴桃花水涨栁风轻妻孥不缺鱼羮饭何必人间利与名
　　美人镜中影
　　畵中元是镜中人看畵何如览镜亲若使果然能解语便于纸上唤真真
　　豫让
　　生不匡君死报君赵襄未害杀忠臣头非自漆谁能漆愧尔何劳更漆身
　　宋太祖雪夜幸赵普第
　　风雪开门夜甚寒此来非但一尊欢江南果是他家物岂可容人卧侧鼾
　　东坡赤壁图
　　月明风细水无波客有吹箫自倚歌东望武昌西夏口山川如此感怀多
　　子猷访戴
　　雪夜乘舟意似痴一时狂态竟谁知非关兴尽空归去自觉无由见戴逵
　　闲情二首
　　酒滟珍珠白玉缸多情蛱蝶小红牕深深各出穿花去还复飞来各一双
　　暑渇消时酒半醒自调冰水贮银缾夕阳又带梧桐影过到牕间第二櫺
　　芭蕉士女二首
　　惜春情重减香肌正及提孩学步时莫道芭蕉通换叶已无一笔旧题诗
　　春来心事恐人知懒写芭蕉叶上诗记得霓裳新乐谱晚凉偷按玉参差
　　次韵俞原举雪中见寄五首
　　草堂真率更无加悬榻待君能几家梅雪轩中春有约莫教孤负海棠花
　　揺落空山无茂林仅余松栢嵗寒心洛阳闻扫城中雪只有袁安住处深
　　雪绕鸳湖景絶尘王恭鹤氅倍风神此时为子遥相忆欲作山阴访戴人
　　西郊风雪满天时坐隐乌皮独尔思书札未来先得喜鹊声偏在傍檐枝
　　过鴈无凭望欲迷春波只隔五茸西相思此夜何终极月在青天水在溪
　　夜坐
　　金鸭香残犹有烬银台烛灭仅留心夜深月到蔷薇架斜送牕间一角阴
　　效秦文仲絶句四首
　　文渊阁下随朝士右顺门西待诏人中使口传銮驾出各将封事御前陈
　　日上东华暖雾开御河金水碧于苔内廷擎出青凉繖知是黄门进膳来
　　朱衣绣袄织金花寳葢仙幢拥翠华文武班齐天乐奏龙头小辇载官家
　　百官朝罢乘舆还阶下龙媒立仗间燕避罘罳风不动黄金宫阙五云间
　　金陵怀古
　　桥逢朱雀题无柱巷入乌衣住有人野老不知前代事却嫌过客问梁陈
　　早发安庆喜得顺风
　　船头奔浪响潺潺雪卷云翻汹涌间只恐好风帆去疾匆匆过却小孤山
　　次韵濓溪先生题罗天岩诗【有引】
　　雩之南山有岩曰罗天者濓溪先生暇日燕游之所也先生通判贑州故尝徃来于此尝有诗云闻有仙岩即去寻徧随云路入松阴虽然不及洞中景终异人间名利心后之好事者従而勒诸石建书院以祠之玉霄滕公待制又为之记盖欲其久逺而传诸不朽也自罹兵燹名实俱废芜没不知其所矣予以廵按至雩都学谕黄君辅为予道其事且能诵其诗使人一唱三叹欲求其迹而不可得也敬步遗韵用致想像髣髴之意云
　　咫尺仙岩不可寻甘棠何处閟清阴洞门只在烟萝里无路攀縁枉费心
　　过郎当岭
　　郎当岭外分司马惶恐滩头奉使船到处不如归去好南牕寄傲北牕眠
　　次韵张林泉兄弟倡和三首
　　一车南去两帆西白首林泉独短藜为问闽中聴谢豹何如清夜楚猿啼
　　友于情重尺书稀各向西风怨落晖肠断几声嘹呖鴈如何不作一行飞
　　别来几度菊花黄三径至今浑未荒再见不无存没感登高更忍作重阳
　　丙寅嵗旦试笔
　　偻指浮生半百过少年豪气渐消磨人来献嵗无他祝乡里衣冠剩不多
　　赵松雪承防瘦马图
　　将军老去已封侯汗血功成百战秋得放华阳春草里黄金何必更笼头
　　闻鹊
　　昨夜灯花旦鹊声不知有意与无情丁宁稚子应门去今日人来好出迎
　　王母醉归图
　　玉麋防醉夜阑又是瑶池赴宴还青鸟只通方朔信如何再不到人间
　　二乔图
　　乔家姊妹尽知书宫様云鬟学得梳虽在流离欢亦足中郎有女不能如
　　伍胥庙
　　谁载西施出五湖一朝麋鹿上姑苏后人说起亡吴恨犹向台边酹子胥
　　华清池
　　幸蜀殃根在一身香囊忍委马嵬尘池中只有残汤水不见当时出浴人
　　昭君图
　　莫恨丹青畵不真后宫那得更无人和亲果是宁邉计何惜区区妾一身
　　贵妃韈
　　脱下凌波一瓣莲当时掷弃马嵬前偶然老媪收藏得犹有痴人费看钱
　　渡船老翁
　　送人北去又南来路口埀杨眼见栽自有此船揺此渡几囘到岸几囘开
　　赠隐者张山人
　　蒲团竹榻乌皮几羽扇纶巾鹤氅衣不独市朝无此客山间林下见应稀
　　友人续弦
　　煎得鸾胶续防弦玉台新镜更团圆刘晨合有神仙分寻着桃源洞里天
　　题扇次韵姚比玉
　　甫里西来笠泽东扁舟髣髴似防旧时记得相逢处恰与如今畵里同
　　深溪隐居图为广东参议金华王公正
　　故家百年乔木阴清泠莫测深溪深瑚已受钓竿拂风雨时时龙一吟
　　题姚澹如畵扇寄梁彦思大尹
　　青山深处白云多茅屋依然在涧阿借问隠君归去后故园秋色近如何
　　春山晓思图为佥宪林彦恭
　　阁雨轻云已防晴牕间曙色渐分明幽人正被宿酲恼啼鸟隔帘三四声
　　题扇
　　蹇驴乘兴雪中来踏遍江村不见梅咫尺有无须一到寒香寥落寺门开
　　题畵二首
　　冻云压树雪漫山楚尾吴头髣髴间日暮天寒鸟飞絶此翁何事却忘还
　　春山寂寂鸟不鸣阿咸自求弦上声更无知音一赏遇胸次磊磈难为平
　　庚午除夕风雨大作因思壬戌嵗除在按察司官舍无异今夕瞬息之间已及九载慨今念昔不能无怀遂赋此
　　向来除夕灯前雨身在他乡忆草堂今夜草堂还守嵗灯前聴雨说他乡
　　与太常典簿顾谨中题畵二首
　　髣髴风烟笠泽东吴山不与越山同谁家楼阁停歌舞旧是夫差避暑宫
　　滕王高阁倚江浔畵栋珠帘嵗月深南浦西山晴复雨后人朝暮几登临
　　次韵丁和仲
　　草书入圣过张颠笔底龙蛇势宛然路破草堂铁门限人来乞字不论钱
　　题畵
　　一从刘阮离天台洞口桃花几度开知道再无相见日当时不放出山来
　　次韵沈文举为凤阳钱文规题画
　　一自移家禹会村十年不出草堂门旧时桑梓今看尽夜夜九山劳梦防
　　盛叔彰山水
　　山北山南秋复春扁舟为屋树为隣谁能学得天随子老向江湖作散人
　　灵岩寺
　　采香无迳草茸茸响屧廊头语候虫今日梵王龙象地行人犹说馆娃宫
　　题畵四首
　　江蛟上岸作树立月下风前号鬼神山泽几年无隐逸衣冠夜出是何人
　　或时风雨或时晴任我渔舟到处行朝去暮来头自白水光山色有何情
　　偶然行到水穷处隔岸无船人不渡白云出岫已多时夕阳犹在西嵒树
　　流水响时石碍好山缺处云遮咫尺溪桥过去茂林脩竹谁家
　　斜塘晚泊
　　路入斜塘日已昏田家犬吠出篱根老翁开户惊相问何处船来夜识村
　　题畵五首
　　罢钓归来不汝期无心説起烂柯时仙家嵗月真如许也向山中看奕碁
　　水光山色晓苍茫逺树浮岚寺半藏还尽夜来聴雨债片帆今日过潇湘
　　鼓瑟齐门事已非抱琴何惜赏音稀有弦争似无弦逹闲看闲云出岫飞
　　江上青山可隐居钓船到处有鲈鱼姓名却在人间世只恐安车诣草庐
　　门外数株韦偃树屋头一带巨然山江南旧日经行处多有人家似此间
　　书所见二首
　　下马见人头不低青楼日日醉如泥杏花坛上摴蒱散又向城东看鬬鸡
　　睂扫春山髻绾云银条纱防藕丝裙倚阑跛立娇无语手托香腮酒半醺
　　打姑恶二首
　　有树莫容姑恶栖尔何怨姑犹怒啼人家有儿亦有妇不愿使闻如尔妻
　　姑恶何恶怨未终世人至今无此风尔啼莫来近我屋我姑不与尔姑同
　　题扇
　　无人学得广陵散月白风清试一弹万籁不鸣羣动息九霄云外舞青鸾
　　屛风画意二首
　　杏花如锦栁如丝髣髴西湖二月时诗意不过模画意何须画里更题诗
　　一畨雨过一畨凉红藕花开满屋香四面阑干都傍水倒看云影度天光
　　附寛河书后寄周仲鼒父子二首
　　始终情意两蹉跎离恨虽多话亦多只有蒨溪溪上月照人一直到寛河
　　不是无心不寄书越添烦恼寄何如那堪一一従头写欲寄还休意有余
　　栁下渔舟
　　栁阴日日系渔舟渔妇渔翁尽白头树已半枯人亦老更堪落叶几畨秋
　　闲居二首
　　茂林修竹是吾庐身已无官也自如莳药种花筋力倦北牕高枕教儿书
　　风雨连朝不出门晚来步屧看溪痕不知笋过隣家去篱落新添竹几根
　　梦茂名兄二首
　　乙夘夏四月二十有一日庚戌之夜予既梦茂名兄次夕复梦焉明日侄泽以其兄治所贻书来告曰近见侍仪介公言茂名县地已并属高州治在任官僚皆改除若翁则陞倅贑州府矣此说得之衢人语虽未可必信又安知不为畴昔见梦之一验欤因赋二絶以纪其事徴果否于他日云
　　两夜郎官入梦频今朝报喜应斯人侍仪岂是无凭语只恐衢州信未真
　　久无书札报平安正惧蛮方抚字难喜见故人亲口説近时已转贑州官
　　梦得洛容兄书
　　乙夘九月十七日夜予梦得洛容书寤而呼妇语之而妇梦亦同因志于壁又五越月然后得书视其发书日正所梦之日也感而纪其异云
　　我与细君同梦夜洛容县里发书时至诚有感通天地万里归音一夕知
　　别侄董时雨二首
　　予与时雨侄同以有司贡举来京师至是予巡按江西时雨得归侍飬诗以识别并用示儿浩云
　　与汝同来汝独归丁宁语别寸心违丹阳车子龙江舸明日东西各自飞
　　强近无亲骨肉稀糟糠有妇不胜衣到家説与痴豚犬好护田待我归
　　次韵俞东村见示四首
　　草茅蔽野出无蹊寥落衡门水竹西客至尚能留一饭小儿沽酒妇蒸藜【自述草堂之陋】
　　池塘春草梦依依明月清风半掩扉今夜灯花何太喜多应洱海有书归【忆弟季明】
　　宗亲零落重朞功马首何时得向东二十年来乡里变半登鬼箓半称翁【忆武功兄】
　　今夜平分一半秋可怜兄弟不同游片云将雨非无意天上姮娥亦为愁【中秋对雨】
　　与俞原肃留别十首【并引】
　　原肃贵介将复之武功令弟仲基乃摘古人词中语以别时容易见时难为起句既赋律诗一首亦効颦复作十絶用代折栁之赠吁吾老矣于其行也不能无所感焉夫原肃去家二十年仅能一拜丘陇访其族人故旧所存十无二三而今而后使原肃更二十年而归不知吾能及见否也是则可悲也虽然后会倘有期亦当出此以发一笑
　　别时容易见时难莫作寻常客子看二十年来逢一度四千余里到长安
　　别时容易见时难愁上心来有万端传语不如亲防面临行欲发又盘桓
　　别时容易见时难对酒当歌且尽欢不就目前同一醉明朝何处盻征鞍
　　别时容易见时难屈指凡经廿嵗寒更去更来能几度并州已作故乡看
　　别时容易见时难春江送木兰三叠阳关休唱尽一声凄楚一心酸
　　别时容易见时难无计相留看牡丹去向洛阳城里过不知何处可凭防
　　别时容易见时难和恨和愁写一摊若遇后来相忆处聊将纸上笔踪看
　　别时容易见时难我钓吴淞尔钓磻遮莫子牙钩饵大四腮风味属张翰
　　别时容易见时难芳草萋萋不忍看况是春深无鴈过到家谁与寄平安
　　别时容易见时难两地相思总一般世上此情何日已除非石烂海波干
　　偶题三首
　　东风细雨湿牕纱日晏黄蜂未报衙芳草满庭随意绿时时吹落碧桃花
　　小径斜穿入竹林曲阑通转亚花阴墙隈廻得风如旋落地残红几许深
　　青石防干绕曲池株株杨栁倒埀丝水心亭上钩帘坐鱼唼残花口动时
　　夜泊江上
　　鴈呌霜汀鹊绕枝夜长无寐客眠迟一灯隔岸渔船火愁似江枫对照时
　　匡方人家
　　流水溅溅白石滩疎林红叶半凋残溪边畧彴山前屋如在黄筌畵里看
　　寒江渔者
　　浮家一叶小如梭前载儿孙后载婆今日天寒难下网芦花深处避风波
　　修竹芙蓉四首
　　芙蓉花老碧波寒竹上湘妃泪未干日落黄陵庙前路如今髣髴畵中看
　　十二峯头月欲昏阳台梦里旧精魂至今犹恨湘江水不为娥皇洗泪痕
　　竹上当年泪未消又将红粉湿鲛绡月明聴鼓云中瑟魂断苍梧尚可招
　　黄陵庙前湘水深苍梧人去杳难寻西风洒遍啼红泪竹上斑斑恨至今
　　除夕与仲斋守嵗语及乡中迁客有感
　　赌酒搏拳夜甚哗故人屈指半天涯梅花冷笑东风里守嵗开筵有几家
　　闺思二首
　　病酒伤春十日过爪痕不敢露金诃莫令鹦鹉知消息鹦鹉人前最口多
　　博山无火胆瓶空何处香来别院中应是钗头新茉莉隔帘防度扇车风
　　堪笑二首
　　毕竟长生药不真世间谁是百年人贪夫务得知何意似欲黄金铸此身
　　自古兴亡有数存铜驼曽见棘中蹲赞皇谩述平泉记犹欲丁宁戒子孙
　　无题二首
　　蜘蛛结网为何忙作茧春蚕自速亡只有蜜蜂甜得味终身受用百花香
　　泛泛人心兽不如陆家黄耳解传书残唐亦有孙供奉耻向东梁致起居
　　怀季明大政二乡友
　　乡里衣日渐稀故人又去着戎衣塞翁得失皆前定莫向如今怨昨非
　　与张链师共饭而双鹤来舞
　　道人邀我饭胡麻分得安期枣似何处召来双白鹤直従天上玉皇家
　　偶书
　　太行几日为平地巫峡何年是坦途三见扬尘东海底谁能有眼似麻姑
　　寄延平西芹河泊所官侄时雨十首
　　殷勤慈母手中线念子出门当逺游记得临行密缝意白云飞处一囘头
　　蛮郎舌作南人语蛮娘髻效北人梳新官到任意未惬禁得满山啼鹧鸪
　　昔年雷焕丰城劒化作双龙入水中去后不知谁复见殷勤为我问渔翁
　　西芹女儿茜裙衣挿花来迎官长妻低头拜跪多礼数言语不通如鸟啼
　　淡菜蛤蜊商贩到荔支圆眼福州来肩舆尽日行山谷满路兰花不用栽
　　榕阴布地晚生凉风扇钗头茉莉香通印子鱼初未识得来惟共细君尝
　　官机白苎裁将乐时様乌纱学在京当暑着来争道好不劳挥扇也心清
　　出焙好茶闽上有带浆新荔浙西无异乡美味都尝遍只欠松江巨口鲈
　　树头柑子如盆大地上兰花似草多官舎日高初睡起隔牕人语是鹦哥
　　浆调紫蔗宜新压葖絮红糟已惯尝在任久居谙土俗方音食性逐他乡
　　效香奁体二首
　　碧桃落尽海棠开帘幕春深燕子来心为惜花身病酒一牀弦索锁尘埃
　　花影重重上绣帘日高针线已慵拈试将红叶题诗了闲把金鎞剔指尖
　　集句次韵俞东村四首
　　痛饮狂歌空度日感时心绪杳难平不堪吟罢东囘首水阁春寒阴复晴
　　幽居悄悄何人到一防山萤照寂寥欲寄所思无好信夷歌几处起渔樵
　　蒹葭杨栁似汀洲细草春香小洞幽风景苍苍多少恨烟波江上使人愁
　　黄昏溪上语人稀零落交游我独悲有约不来过夜半谁收松下着残碁
　　初度日自况【清平乐二阕】
　　今朝初度俗状浑如故只是朱顔偷叛去白发新添无数　休将事挂心怀天公自有安排同在金门通籍防人如我归来
　　今朝初度敢道儒冠误造物拘人元有数不是青云无路　团栾稚子山妻寻常淡饭黄虀日晏枕边啼鸟何如马上朝鸡
　　触事感怀【糖多令】
　　举眼便凄凉寒鸦噪夕阳二十年多少兴亡花榭栁台无片瓦歌舞地放牛羊　往事莫思量说来愁断肠旧时人都在他郷但得酒杯长在手终日醉何妨
　　次韵张梦辰秋感【台城路】
　　木犀花落芙蓉绽知他鴈门开未金谷园中平泉庄上又见许多兴废今非昔比试仔细思量越添憔悴怕上髙楼夕阳山外水东逝　重经王谢隣里尚依然认得门巷还是车马谁来管弦何在惆怅盛筵难继吾生老矣比宋玉愁多更加一倍月到窓前满城砧韵起
　　春思【防绛唇】
　　睡起鸳帏緑纱牕外莺啼晓海棠开了帘幙春寒悄谁在秋千却是风来袅睂慵扫情怀不好鬬甚闲花草
　　自警【蓦山溪】
　　人生如寄休作千年调七十古来稀有那个长生不老冨贫贵贱都是命安排従奸狡谁能保一世常常好如今眼底故旧看看少客至便须留管甚麽杯盘草草光阴后去毕竟已无多头白了无分晓费甚闲烦恼













　　西郊笑端集巻一
　　钦定四库全书
　　西郊笑端集巻二　　　　　明　董纪　撰题瞻山頼实父诗集后
　　天台頼善卿以其先伯祖瞻山诗集见示且贻书致其请曰最闲翁已尝题于集后矣子可以无言乎予展巻阅之譬如圃积玉而又岀于善雕琢之手珩璜琚瑀珪璋琬琰无施不可制作品度不失毫见之使人肃然启敬不能不为之正容敛衽也夫诗自三百篇后变而为五七言盛于唐坏于宋不易之论也瞻山公以诗鸣宝祐间斯时斯际诗法坏已极矣公廼独能卓然自为机杼成一家风骨百鸟羣中见此一鹗可谓回狂澜于既倒者矣善卿素知诗于今之作者尚能采辑而俾传于不朽况于尔家先闻人乎尤宜寳之
　　云东小隐记
　　云间胡彦恭去城之东三十里许买田筑室隐居养亲躬耕钓妻辟纑以资衣食嵗时鸡豚之畜桑麻果蔬之给悉有赡暇则陈经史稽古今得失遇关世教者輙笔之或着为论解或发于歌诗以自宣其偃蹇抑塞之怀其他声利事一不接于耳而汨于心也于是掲其所居之室曰云东小隐而徴予记辞弗获谓之曰避世墙东者王应仲之隐也避乱辽东者管防安之隐也张翰弃官则隐于江东杜陵闲居则隐于瀼东今子居云东而复以隐名之亦将以二三子同其迹乎彼二三子则皆以时与愿违顾有所难为者故栖栖屑屑或逺或近或夷或陋遯世而无闷焉盖非弗欲仕而固于隐也所遇则然耳方今圣明在上求贤如不及山林之士占小善者名一艺者防有遗弃子读书学古胸有竒略不仕则已仕则取冨贵如探囊中物耳子乃不由其易而由其难不为其常而为其恠固欲隐蔽絶尘于草莽之一防使非居云东者皆将不得闻子之风识子之面焉视彼二三子者处乱世之为不己甚乎彦恭之言曰吾岂矫世盗名而弗仕者葢尝病夫躁进之徒其年未及仕其才未可以施于政不自量力度德一旦贪位茍禄鲜有不隳其职而败其事者是以朝印绶而暮桁杨者有之昨日立朝而今日弃市者有之昔孔子使漆雕开仕而说其未能之对盆成括仕齐而孟子知其将见杀焉然则开之才圣人固知其可仕矣其所未能者则圣人所不知而开自知之括之才不可仕括不自知而人知之彼隳职败事至死而无悔者由不自知其才之不可仕而仕也盆成括之徒也漆雕开则免乎此矣吾才不可仕人不吾知吾则自知之既自知之而复贪位茍禄是亦不量力度德也吾是以惧故处贫贱而安之非恶冨贵而然也夫处乱世知时之不可仕而隐者古人之高也处治世知才之不可仕而隐者吾之分也隐非盗名示不敢焉也何恠焉余闻其言而谢曰果哉子之志也隐居以行其义积学以成其德亦岂有不善者乎且夫小者大之渐隐者显之基他日纁之币求贤者之庐而造焉吾知其不在南山之南北山之北而必于云之东矣是为记
　　退叟传
　　退叟初居云间之谷水自号云谷暮年作归老计结庐仙山号退叟人问之故则曰吾年逾知命既衰且拙知其时命退才力退心退于思智退于谋聪明退于耳目精英退于毛髪凡此数者莫非退之验也吾是以号或曰叟之说不已局乎夫贤者蕴之为德行措之为事业茍有可为之时虽磻溪之翁犹不以其老且耄而自冺于世今退叟又安计其在此者而卒弗进于彼也叟闻之曰予非弗行其志者隐显必由其道夫水行覆舟陆行摧车往将奚适见其可进知难而退可不慎欤凤凰巢于高林蛟龙窟于深潭各得其所止而已凡吾所以如此者亦将处静以固其分避危以图其安抑岂为矫世盗名之迹也哉众皆是其论且曰吾退叟者可谓高尚其事矣叟平日读书自娱余事一不经意然召之役则往役也又性好施予产业不务广益家有常稔之田千畞嵗给之赢族之匮乏者咸得以赡予既嘉其言而又重其义故为之传且以警薄俗也叟黄氏君泽其字云
　　题西旅献獒图
　　武王克商蛮夷通道西旅厎贡厥獒太保以为非所当受作书用训于王夫以武王之德逺人向化毕献方物宜也召公何以不然而谆谆训之特虑其寳逺物而不寳贤则其所以为王虑者亦可谓深且逺矣史记载穆王不听祭公谋父之諌而逞意犬戎虽得白狼白鹿以归自是荒服者不至召太保之言其有不验乎张贞期学龙眠笔法乃为此图学之似与不似且勿论但不知当时绘此将使后世按图而索之耶将使为之鉴而求训戒也恨不能起贞期軰而扣其故后之览者又岂可以寻常图书而例玩之哉
　　万山隐居记
　　郑为开封属州而荥阳汜水又为郑之属邑鸿沟在其西广武屹其北其前则万山叠翠其左则索汴合流寔古形胜之地故其人物辈出徃徃多卓荦奇士今贾公时进青年负才真奇士也乃结屋万山之中以钓以游顔其室曰万山隐居而徴记之仆曰古之人未尝不欲仕也士之有隐夫岂本心哉各因其时而已矣彼南阳鹿门诸君子是也方今明良相逢占小善名一艺者罔不毕举山林之间宁复有隐者子之有是名也奈何时进之言曰予非弗仕者且予先世皆前朝武弁累叶簪缨泽施于人名昭于时至于今犹彰彰在人耳目予不肖其于是有所未信未达而不敢起茍禄念得混迹于老农老圃之间亦足矣尚何论其他仆曰果哉子之志也以万山之居之乐子诚可以隐矣以子之才之美又岂万山隐居之人乎吁万山之居得人而益彰人以万山之居而益高子既出而仕矣宜发其所蕴扩其所能上副圣天子急贤才之意下不负所学彼清泉白石黄花翠竹当俾山灵与之诃护为他日功成身退归老之地与午桥緑野相辉是为记
　　闲处光阴记
　　上海之沙冈有隐居为章文浩氏于其墅之西偏外斋之后凿地为池垒石为坛树以松桂旁有古梅碧桃栢夹拱池中畜金鱼植嘉莲池之上又作小轩通外斋以为游息之所其广三闲袤则不逾寻丈花香竹色熏染几席云影天光出没阑槛幽閴寥敻不知有尘世之胶胶扰扰也因取少游词中语名之曰闲处光阴而求予为之记予谓少游雪月中人咳唾珠玉故其言虽浅近而意味无穷登是轩者覩其名而思其实一轩之义尽矣备矣虽然光阴一也岂有闲不闲之谓哉闲不闲此天之所以予夺于人而人不能自必者光阴不知也人得其闲不得其处则徒有其闲而为虚度矣虽得其处不得其闲则徒有其处而为虚设矣既得其闲又得其处光阴岂有不假乎人者哉文浩好尚髙洁胸次萧洒上勤赋税之供下尽事育之责退而休偃于此避喧乐静此岂非有得于闲处光阴之所者乎至于风日佳时牕戸洞啓与夫二三郡人谈名理讨论往事或觞或咏或琴或奕或焚香读书或啜茶观畵无一不适其宜此岂非有得于闲处光阴之时者乎且夫光阴者百代之过客也其在天地则无穷在乎人则有限以有限而言之古无今之日今无古之时文浩有见于此得所与时矣闲处勿虚设也光阴勿虚度也如此则于少游之言为无愧命轩之意为无负矣视朝暮运甓恐不堪事者今亦何在又安能以彼而易此哉文浩作而曰某虽不敏请事斯语矣遂书为之记
　　祝洞天真人赠行诗序
　　槖籥先生本神仙中第一流人也与予相遇于京师者凡两阅月往来密迩欢若平生一日来与予别袖出四明陈协和吴门杨彛中辈唱和所赠诗累而成什属予序其端予展巻观之其作者果一时名流其唱和亦一时盛事有如端绅正笏周旋中规折旋中矩者有如轻裘缓带乘坚防良驰骋自得者有如帬屐少年之风流醖借者有如甫掖老成之严毅方正者犹声之有黄钟大吕也犹味之有项上之脔也华新秋月不足为其光明粲烂也赤霄鸣凤不足为其休祥嘉瑞也玉壶之氷不足喻其清金茎之露不足喻其防也良金美玉不足喻其贵越罗蜀锦不足喻其文也先生挟此以归吾恐不为鬼神所夺必为蛟龙所争宜慎寳之勿轻以示人吾党之士茍挂名其间者他日或能访龙虎过升仙桥出此一笑均不为生面客矣
　　畣陆宅之先生
　　仰中承佳章赐教展诵数四使人如登庾楼造天柱而载酒赴约岂非至愿适士宁有事掣肘不克预此盟为深可恨伯祥和季辈继以来命转告亦各以故辞众皆若此则不肖岂能独往负此良防曷胜惋惜虽然他日稍伺闲暇当率诸公乘山阴之兴相与登小海楼楼主必能呼酒劝客时纪亦能举杯邀月奉先生寿何所不可又何夕而非中秋也窃闻阳春白雪人犹谓曲弥高和弥寡至如足下所作非惟寡和而真不敢和耳吾党又奚可持雷门之布鼓耶并容后会以谢不敏使还畧此布悃不备
　　赠卜者陈彦立序
　　古者卜筮所以决嫌疑定犹豫也大事则卜小事则筮然则卜之与筮而卜为尤重盖以为四灵之一背阴而面阳上隆法天下平法地左右睛象日与月转运应四时故其长于用蓍有所不逮也虽然固灵矣占之不诚断之不明虽十朋罗列五总在前亦将如之何哉松之卜者无筭惟陈彦立氏得其传自祖若父以善卜称至彦立犹着七十二钻无遗策焉居近阛阓商贩者踵相蹑于门术以大售同业争嫉之笑且排曰陈氏子年甫逾弱冠又且早失怙虽粗读书其术岂有能过人者借誉搢绅间以增重尔不然造物副之也彦立氏闻之愈自刻励不怒毁已者语人曰吾为晚进将逐利以活妻子学不自信而幸孚于众人之有是言也固宜然谓我借誉者亦谬谓造物副之者又甚谬矣夫以造灼钻卜者所同也其业同志有不同其事同迹有不同儒名而墨行夷言而跖心者皆然也吾能世吾业不能致人誉如有所誉者岂日使人赂于市欤吾能尽吾诚不能必自售如有所售者岂日使人要于路欤彼不察夫已而徒恶夫人譬犹玉工售珉不耻珉之不售而忌售玉者岂理也哉闻者服其言自是人亦无复议予始来松识其先君子大有凡所疑必従之卜十无一失者大有没复従彦立氏考其实无异先君子探索乃轶过之予固已知陈氏之卜其传有自来矣今年夏交翠翁周汝明二亲遘疾并危殆医与祷无毫发効计穷不知所为彦立氏占之曰吉厉无咎唯当更良医服良药及冬自愈予曰疾若此朝不谋夕尚能冀及冬乎彦立氏曰吾之卜一以诚未尝敢忽即弗中将不复卜或信子能为我述之乎苐验之已而果然呜呼至诚之道可以前知天下之理未有诚而不明者也彦立氏知卜之为重知诚之为要不渎其灵不昧其明感而必通用而弗违所言之的如射之中鹄也由此观之可谓无负圣人立卜之意无忝累世家传之学彼同业者乌能知之予于汝明有通家之契且又神其卜重其请故为之述焉噫使诚有可述不求于人人将自述之使无可述虽求于人乌得而述之以子之年冨力强志慤行修不当使人无所述也传有之曰人而无恒不可以作巫医子其勉之他日司铨衡者设为建卜择人必将有荐之者此又当勉之毋徒曰卜云卜云灵云乎哉
　　赠医士欧阳子忠序
　　自炎黄尝味草木典医疗疾经方本草之书所由出欲民无札瘥夭昏之患其于天下后世功岂徒哉周礼则又设官掌之嵗终稽其成功尤可谓重其事矣降自西汉仓公东汉长沙公沿隋唐迄宋与元贤哲踵出而方论益着宜今之人用力半而功倍善其术也不难矣然而民命日夭医道日偷何也由不务古先圣人设科之本意唯利之是图故多冐医之名不求尽医之实索病于脉则狐惑而不知论治于理则狼狈而莫辨崇夸诈以为髙饰巧佞以为能定虚实于瘦肥质冷暖于疑似往往以药石幸有功矜志肆欲以要厚报茍为不足悻悻然怒甚则詈而仇矣若是者奚可哉长沙欧阳子忠糸出文忠公好读书敦礼尚义未弱冠侍其尊人来游江淛遂寓云间以医闻于时业与人同而立心独异邦之人凡有求治逺近莫不归欧能致其及门者又为幸然其亦不以人之面背而二其心也友人陈良佐氏客居湖源感水土之异暑瘴之毒得痎疾而归数月弗差羸惫且甚它医皆技尽缩手子忠视之曰吾知病之有在矣邪在厥阴血也当某药主之期十日効众咸以为诞子忠乃大作汤剂药进而病去半明日大减复明日又大减不十日果愈尅期取验一如其言众始骇服以为卢扁复生亦不翅过当以此获大利子忠笑曰医有道存焉何必曰利夫医一也方论亦一也吾岂能外是道而自为之哉在他人则自不能尽其道可故吾之功虽有异于人者亦分内事也岂以利不利为言哉嗟夫欧君之言可谓知道矣视彼之药幸中而责厚报者非天渊之隔乎使天下之人一以欧君之心为心则将圣王设科之意为无愧而斯民亦可跻于夀域矣顾不韪欤良佐之兄良器徴予言以为欧君赠于是乎书
　　松城镇西庙修造防
　　伏以松江府雄据沧海上应星躔牛斗之墟镇西庙安奉天内合灵象虚危之宿十万余家人烟皈向六七百载香火绵长门庭久厯于星霜梁栋莫支于风雨小道人近承縧防盍展规模众长者各赐帡幪重新矩彠殿宇挟修廊而列其庖湢斋房聮丈室而缭以垣墙非徒美观实为具礼廪粟囊金若鬼输天雨朽墁梓匠即云屯骏奔此话兴焉吾事济矣聴鹤唳云间而祥开金阙共瞻天上之尊看鸾翔笔底而寿纪丹书仰讃域中之大永祈恩施长固福田
　　南桥明行寺钟楼疏
　　伏以芬茶梨祥开陆地蒋汉瑊舍宅之公案犹存阿兰若声响江湖五禅寺发轫之勋劳不少仗他释迦老子万分之力创于石晋天福五年之秋正据吴夫差三女冈相去古华亭六十里象龙蹴踏华梵昄依奈何物换星移忽尔楼崩钟毁荷檀度复置千钧之器合浦珠还悬栒簴欲崇百尺之梯邓林材少虽曰废兴有数贵在主张得人新甫之栢徂徕之松岂能无胫而自至离娄之明公输之巧定应唾手而可成大家运阿堵神通觌面见给孤长者蒲牢吼月聴铿鍧上彻于重霄防吻撑空喜突兀复还于旧观上延睿筭下福黎元
　　周汝明祭子冕
　　呜呼始吾之得汝人皆以为有子而相庆也吾年甫四十而汝已弱冠服劳干蛊颇有助焉吾亦谓得汝之力果早而窃自喜也夫自择师教汝至于长立择德配汝至于有室虽吾为父之责固当为然所以欲遂其心者亦不易也汝能承我教戒罔或恣肆宗族称孝鄊党称弟弗违吾志弗怠吾事虽汝为子之责固当为然所谓克谨其行者亦难能也呜呼孰谓教飬至于如此遽舍我而没乎抑汝之修短有数耶抑由我之不德而天夺之速也向之所谓可庆者今则吊矣可喜者今则悲矣呜呼汝有少艾之妻襁褓之女未中道而路分抱贞心而谁与上使祖父受刃之割肠下使诸弟泪波之横臆实何负于神明降斯祸之凶逆而今而后吾何意于人间世而犹言犹食也哉宅兆既卜祖莹是祔遣奠有期永以安厝
　　朱良佐祭夏叔明
　　昔我先人与公久要义隆兄弟公年差少志投虑合肝胆相照如漆得胶如曲同调埀三十年情好靡失公为父行我犹子侄幸公有孙闺房淑质适我豚犬谐此家室念自丙辰先人早世以予不肖人所鄙弃公于此时独尚高谊教我益我视昔无替京华旅尘大江酒船雪浦寒沙霜城晓天趋役应务每共周旋剖决盘错公当其先香白有窝緑隂有堂亭有三思阁有晚香左揖嵇阮右招山王暇日琴奕对景壶觞令子象贤麟趾凤毛诸孙竞爽瑚琼瑶何以恱怿彩衣服劳何以甘防味充上庖年近古稀体力弥健残年饱饭无事相见夫何今春二竪生变医和缩手药不瞑拏舟问候至于再三别来信宿讣音忽覃行道赍咨我则何堪涕泪横臆热中如惔公旣长徃路隔幽防岂无后人大振厥声蒹葭有倚葛有情宁不徃来如公在生云山苍苍海水茫茫去日易逺我思则长载牲于爼酾酒于觞三奠矢辞寸断肝肠
　　周汝明祭沈君佐
　　九山之灵三泖之清神秀所钟必毓人英猗欤我公实惟其徴曰攸好德而康而宁年登耄耋明察秋毫早事废举富埒猗陶负郭相攸泉甘土膏有宅惟奂有木惟乔晚厌纷华退迹水南别墅聿兴竹房梅庵紫芝为粮白云为龛了悟昨非不嗔不贪子妇孝敬阻逺晨昏温问络绎安否日闻冕也何如忝婿庆门我之冢妇乃公令孙亲亲相顾义方敦睦不鄙愚陋待以刮目一朝祸起转笑为哭我几防明公亦荼毒鼠牙无端复穿我墉有诉弗理讼终于凶公疾荏苒自秋阻冬限以缧絏候问莫通天地黯黑我行为囚讣音随西匍匐莫由跋而望之涕泪横流曷以寓诚苹藻可羞
　　祭朱梅雪
　　人不可以先见而逆覩者死生祸福也孝弟行于家乃不免于高生氏之毒喙信义孚于乡卒莫解于张诚氏之浮言能得助于他乡之逆旅不能见容于其邻之匹夫不审夷陵之谋而有渠阳之患不乐广汉之生而有同安之死如死者无知吾为子恸而已如有知也子其自知之矣履乎其庭若闻乎声登乎其堂若即乎容牲肥酒防灵其降止词短意长如之何勿伤
　　朱孟文祭妻弟夏防文
　　雅度轩轩秀睂娟娟凤出丹穴玉生蓝田有子敬之风流如宗之之少年人皆喻夫荀家慈明吾独以为谢家惠连目及五行而下诗成七步之先内不辱于父训外不负于师传茍厥志之弗违期所进之无前揆予年之滥长甘避路于逖鞭有妇党之葛时获亲于笑言以兄礼而遇我不少矜于自贤庆宴尔于方来乐咏桃夭之篇虽疢疾之朕作谓少失于节宣每问候于平安冀弗药而能痊奈医祷之罔効愈荏苒而沉绵天既赋以是德胡寿命之弗延岂不乐于处世早脱屣于尘縁将召记于玉楼抑修文于九原惨痛重闱之白发泣生堂上之椿萱埙独鸣而无应镜一破而难圆愁云结而不开春色黯而无妍行道为之嗟咨况义涉于姻防今日奠于高堂明日送于新阡痛幽防之永诀极予心之悁悁哭有恸而不知迸涕泗之潸然
　　俞仲基告祖祝文
　　呜呼防欲尽乎礼祭欲尽乎诚此慎终追逺者之所当勉也兹者翦薙榛莽拜扫松楸履雨露之旣濡感中心之怵愓将以明日甲寅奉母祔于先考府君之墓慎终追逺之事于是乎在不敢以不告尚冀明灵其嘿相之俾即于安无恐无惊不胜哀怆谨告
　　周汝明祭亲家马叔能
　　人不可以逆覩兮惟死生与祸福其萌隐而朕防兮乃彼此而倚伏以前时燕乐之方昌兮又安知遽有今日之哭公岂厌尘世而乐长徃兮抑寿命之限局使黄金不得以铸兮亦奚用平生之贮蓄且身后之尚纷纷多故兮恐难瞑乎九泉之目俶予豚犬之辱与进兮才不及于坦腹谬中选于雀屏兮冀得承乎教朂胡奠鴈之未迨吉兮先缌麻之制是服予时适覊縻于谪役兮废奔临为可恧迨跋涉而旋归兮属喘息之未复后吾惭而已无及兮痛黄壤之埋玉我牲既洁兮我酒既具情发乎词兮白我心曲神其昭晰兮是鉴是烛
　　朱梅雪祭陆荣甫
　　众任其诈公尚其真众竞以刻公独其淳谦已待物敦亲睦隣生财有道贯朽粟陈子孙绳绳如芝如兰具庆有堂和乐且安少长愉集问衣燠寒奉以甘輭承以色难逍遥相羊年甫中寿是頥是养宜适宜候何期二竪敢虐敢冦遂令吾乡殄此耆旧我生最晚辱交忘年追感平昔谊薄云天念之不见哀恫曷宣敬酹巵酒涕如迸泉
　　周汝明祭太婆沙夫人
　　禀柔懿之性蕴贤淑之德系出万戸侯荣嫓二千石紫诰鸾回华轩鱼饰闺范雍睦阃令严饬罄三従应乎关雎稽诸礼合乎内则益以谦受庆由善积举案敬辍断机教良贤子贤孙咸知义方麟趾凤毛焕乎文章金相玉质秀育闺房顾寒门之与华阀犹山垤之相望蠢吾儿之匪才幸中选于东牀虽问候之已通未登拜乎高堂宜后天而不老奈长生之无药抑岂厌溷浊于人间慕清虚之极乐弃庭闱之定省竟逍遥于寥廓姮娥备广寒之宴王母赴瑶池之约嘅云路之曷従徒曕仰于繐幕荐以肥羜侑以清酌寓哀斯文出涕沱若
　　沙夫人落圹祭文
　　母氏圣善生我劬劳欲报之德海濶天高丹旐翩翩白杨萧萧薤露凄其贞魂可招去日匪逺我思则长秀城东隅劝善有乡吉恊青乌厥土燥刚宅兆既卜兹晨最良堂乃辟宜茔宜域悬棺而窆幽防夐隔千古万古无改无易永诀一觞涕泪横臆
　　周汝明祭李公义
　　系出逢掖分淛东儒术吏事博该兼通议论屈座中之客笑谈生席上之风才未展骥气犹蟠虹蔑视流辈如蒿如蓬于交友间遇我独恭许诺必信与谋必忠自挈家以结隣乃密迩而过从乐鸡豚之同社期徃来以成翁何浮言之无根胎实祸于终凶闻讣音而惊怛抱遗恨于无穷诣灵帷而薄奠空想像于仪容感平生而一恸不觉涕泪之霑胸
　　祭朱梅雪
　　积善之家必有余庆如何善人招此逆横两遭播迁死不正命干蛊之子亦颠沛而云亡钟爱之婿又胥靡而不幸是使六尺之孤无托九原之目难瞑岂造物之不仁抑理数之前定呜呼昔常有坐上之客今之能吊几何人匪时俗之炎凉遽孰疎而孰亲死者亦既多生者咸悲辛慨遗轩于梅雪忽其迹之已陈所以重兴怀于既徃慊予诚之莫伸望灵帷而一恸涕泪若其沾巾
　　周汝明祭陈良佐
　　呜呼事有可不可者在乎人而易见命有幸不幸者系乎天而难知不能尽其责而望免于咎者此事之不可者也尽其责而不能免于咎者此命之不幸者也在乎人者人皆可以自免系乎天者谁得而自保邪呜呼自吾子之长万石也当朝廷剏法之始任重而才优孰不以为可孰不以为幸欤然其地在海一隅号为斥卤私盐贼盗窃发为民害者常常有之是以民愈困而俗愈弃业散亡者严法不能禁万石之筭其可以一一取嬴焉吾见其难为也矧其民率多奸凶贪计之徒结朋树党牢不可破其来有日矣徃徃搆衅寻隙贼良蠧善张喉肆吻求饱其欲茍无所获伺人之出必极口羣吠非投骨以驯之则至咋焉吾益见其难为也于是乎前有逺输之罚后有失期之愆其地其民之害果如此谓非溺于吾所见之难为者不信也虽则蹷赀殚力求尽其责而望免于咎意其责既尽而其咎可免呜呼竟不得而免之身死家破凾旅骨于千里之外抑在于人乎抑亦系于天乎在乎人者吾不可不为之一恸系乎天者又不可不为之再恸也其知耶其不知耶
　　周汝明祭沈德良并其侄大中
　　祸福不可测死生不可料以两家之凶变实可伤而可吊横逆之来疾如飘风万事转头雾散烟空并扫迹于竹林之游竟失聴于华亭之鹤白云之念凄迷黄耳之书寂寞九山苍苍三泖汤汤英魂可招来归故乡某情牵葛义托松萝而今而后云如之何载牲于爼实酒于斚三奠矢辞泣数行下
　　父祭子洛容知县董良用
　　呜呼父死子祭乃顺正也子死父祭何逆戾也每念吾宗门祚衰薄累世一息既无伯叔终鲜兄弟及我之身钖羡自天始有三子一女鞠育教养恩斯勤斯而皆必其造就冀以昌吾宗汝长而质性明敏是以情之所钟一在于汝养生送死之望尤在于汝也汝妹既嫁而先卒汝弟之少者亦既婚而早逝吾时非不痛其不幸然犹幸汝辈在也越自圣朝诏书屡下搜访岩穴御史张侯以礼罗致而将升诸公既受命拜泣辞去吾时虽有别离之戚意汝或得近任吾旦暮茍未死可望汝有归觐之日时洪武六年癸丑十有一月也海北诸郡夷獠杂居炎瘴酷烈有非人情所堪汝不逺数千里而宰彼邑其为艰苦可知自甲寅四月闻汝在京起行乙夘正月始得到任后九月书六月又因递报知汝由茂名调洛容于贵州防其仆吾谓汝在逺方防防孑立视其仆犹骨肉也汝失之何以为怀今年丙辰凡两得书平安固为可喜而终不自乐以为徒能见汝书不能见汝面也况自汝去家三年凡所寄书皆因人之托而未尝有信使来岂汝独不切于顾家必其欲如是而不可得也因念洛容为栁州属县按图经其地在古荒服皆昔贤贬斥之所汝今徃居之而重以覉孤何其不幸欤抑尝思之吾今年八十有一汝今年五十有三吾之寿命不长汝则限以官守相去又辽逺与汝无复有相见理若我死汝始得归汝归则我不及见汝矣我虽不及见使汝果得归则妻与子皆有所托吾死何恨呜呼孰谓我可死而不死汝未可死而死也又尝思之何今年汝弟一旦汲汲欲为汝了尚平之债二男一女婚嫁俱毕非人也天也不然今日汝既死使男未婚女未嫁其不幸不尤甚于今日之不幸乎但恨汝生不得见其佳儿佳妇耳使死而有知亦可以无恨矣呜呼汝之一生盖棺已定虽曰瞑目化方不能与儿女子诀临终之一语所贵乎得正而毙其视苍梧嬴博之葬亦何慊乎哉虽然骨肉归复于土魂气则无不之也汝其有知来格来享
　　祭父洛容知县【子名泽字时雨西芹河泊所官】
　　呜呼父之云亡痛亦大矣而况于病而不知其故者哉而况乎死而不见其尸者哉此又不胜其痛也其于伦理无所逃其罪其于天地无所容其身葢惟我考官宦三年身厯万险甫得民于高凉复移化于荒服归期淹以嵗月家奴殪于道路殊风异俗形影相吊举目之所亲谁欤可以与论心曲而慰浣离索者又谁也父母妻子之念或从中来欲见而不可得忧増愤结殆有不能堪于怀者安得不致疾易而卫生难也尝记前年及春首之书有曰老景投荒未卜生还之理又曰彼此相望相念不能相顾汝等自宜树立我之残喘则当付之天命于时则已伤其言之过于悲口虽不言心则不能防也窃自幸者犹以我考平日修身慎行德义无愆天真福善亦可免夫呜呼孰谓通济之别遂为永诀宜山之报遂为絶音抑人事之难必造物之难知也诚知其如此则于向之叔氏议遣偕行之日安得听父命之不许而忍逺离膝下耶噬脐之悔万死无及虽书策琴瑟俨然手泽之如新居处笑语僾然声容之如在终不得见其可畏之威可象之仪矣呜呼痛哉今则耄耋之尊倚门而何望寡弱之母举案而谁敬颠连二孤身何托以自立家何赖以自理也号天呼地五内分裂奈何道阻而且长时难而复歉未克迎柩以襄大事所以束返魂之帛立依神之主斩衰既服爼豆既陈至诚之感无不格焉也神其鉴之呜呼痛哉伏惟尚享
　　祭兄洛容知县
　　痛哉吾兄之未可死也为人子父母日薄西山养生送死之责有攸在是未可死为人父男不知有室女不知有家羇孤之身越在万里亦未可死至如抱德负艺固当享其禄而永其年仕不过令长年甫五十有三皆未可以死而卒至于死岂不痛哉伏念吾兄生平学行过人而素无宦情及膺连茹之辟辞不得命逼迫上道然且徘徊顾望犹有乞身归养之志暨乎出宰南海转调百粤皆非获已去家三年凡四得书惟由宜山者为甚悉且云稍待县事清简当自遣信还平安之报冀在乎旦暮焉至呜呼孰谓患生不测而乃猝然有此凶问乎上使埀白之亲顿絶倚门之望下使零丁二雏终不得闻过庭之训矣所谓天道者诚无知造物者诚无情也呜呼吾始有同气四人不幸而先哭吾姐继哭吾弟家门虽多故尚可以扶持而济乎艰迍者赖有吾兄弟二人在耳癸丑之冬兄出弟处西南东北各天一方彼此忧勤形于梦寐犹冀秩满有日角巾归第相与奉欢笑于亲庭共徜徉于田里也呜呼兄胡为乎复弃我而先殒乎病而吾不知时死而吾不知日殓不得慿其尸殡不得扶其棺迨闻乎有防又未能亟遣嗣子徃迎旅榇而徒系风捕影召归魂于彷佛而祀之室堂也而今而后吾亦复何意于人间世哉虽然资父事母不敢不勉此外则当事嫂如事兄视侄如视子庶防有慰精爽于防防而不愧于天也呜呼吾言有穷而情无穷其知耶其不知耶










　　西郊笑端集巻二
