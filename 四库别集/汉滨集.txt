　　钦定四库全书　　　　　集部四
　　提要
　　汉滨集十六巻　　　　别集类三【宋】
　　臣等谨案汉滨集十六巻宋王之望撰之望字瞻叔襄阳糓城人后寓台州登绍兴八年进士第累迁太府少卿孝宗即位除户部侍郎充川陜宣谕使洊擢至参知政事劳师江淮为言者论罢乾道元年起为福建安抚使加资政殿大学士移知温州卒事迹具宋史本传钱漙秘阁书目载有之望汉滨集而佚其册数焦竑经籍志作六十巻然赵希弁陈振孙两家俱未着録则宋代已罕传本后遂散佚不存今从永乐大典中采撮裒缀所存什之三四而已之望当秦桧柄国时落落不合人咸称其有守其歴官亦颇着政绩惟在隆兴时力主和议与汤思退相表里专以割地啖敌为得计而极沮张浚恢复之谋考宋南渡之初自当以北取中原为务然惟岳韩诸将可冀圗功张浚狠愎迂疎但急于立功以固位实非可倚以恢复之人一败于富平而丧师三十万再衂于淮西而叛逃者七万三挫于符离而丧师又十三万偾辕悮国其騐昭然讲学家以张栻之故回防其父殊未免颠倒是非之望之沮浚不可不谓之知人至其论和气之策以为南北之形已成未易相兼惟当移功战之力以自守然后随机制变又以为金人制胜之谋举无遗策加以器械之利形势之便虽汉唐全盛之时犹未能轻此敌而况于今日其斟酌时势以立言与史浩意颇相近亦不可谓之不知时务特其朋比小人附和权幸与浩之出于老成忠荩者不同又汤思退所主者乃六国赂秦之计与浩之主于持重俟衅者亦复逈异故当时重为人所抨撃而宋史亦极不满之诛其心也至其诗文则皆疏畅明达犹有北宋遗矩诸劄子亦多足以考见时事与正史相参未可遽废仅厘为十六巻着之于録庶其人其文是非得失各不相掩焉乾隆四十六年七月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　钦定四库全书
　　汉滨集卷一　　　　　　宋　王之望　撰赋
　　三王之道若循环赋【以道若循环代为终始为韵】
　　百代称治三王最隆各埀统以相继若循环而防终所尚不同要举偏而补弊其周必复斯迭用以无穷稽古史之遗言见先王之政理虽革而信之者事有新故然因而循之者道无彼此列三正而异物关彼盛衰旋一化而无端代为终始夏继虞轨商因夏基或以忠而为治或变质而制宜暨彼周家之盛粲然文教之埀用有还复弊斯改为异世殊时虽靡闻于沿袭同条共贯曽不泥于操持上下千载之间周流六虚之内乘五徳以迭王类四时而更代枢始得兮弛张无执柱不胶兮变通斯在本人情而立政时有汚隆法天运以求端迹无留碍前之二帝兮其道淳而未备后之五霸兮其风驳而不纯备乃尽变纯斯可遵惟三代之甚善宜百王而是因所遇殊涂琴更张而或解其归一揆规宏逺以相循观其先圣埀休后王继作有可因而可革故或稽而或若用能歴万世以无弊关百圣而不怍知其或继宣尼推损益之原舍则无由扬子述太平之略逮乎桓文以后秦项而还霸道既襍王功孰攀喜利名者操赏罚而为柄善攻战者生竒正以如环絶纽莫续异端曷删所以宣帝励精自用汉家之制封伦饰辨力言唐治之难异哉史迁明□僿之宜董子陈用忠之道约当世而不悖载前书而可考方今欲一变周家之文弊则宜稍复于夏商回狂澜于既倒
　　以徳为车赋
　　运启元后天临广居握至权而负扆恢盛徳以为车位正当阳式诞敷于利器术周御俗恊顺动于皇舆王者受命应时继天立极以何道而诸侯顺轨以何阶而百官承式遵适治所由之路必有其资为积中不败之车莫如以徳粤若子育兆姓君临九埏笃实辉光之有照刚柔正直之无偏蹈中庸而美俗思简易以承天动静有节周旋防愆敷自清躬爰显懋昭之化行乎正道初无诡遇之权彼其合乎天地者是惟盖轸之仪中乎规矩者厥有轮舆之防文章蔼旂常之制声教恊鸾和之美惟积诚以能然故安行而得以无反无侧独由仁义之涂不处不留逺袭帝王之轨岂不以据崇髙之势享盈成之基惟为之而行者我无失道则动防不吉者物皆得宜凡此敦临之术必资厚载之为虞舜升闻实由行于本性唐尧光被示广运于当时若乃当轴于上者皆咸有之臣邻得舆于下者有徧为之众庶我乃肃礼貌以中立揽威权而外附由亨衢而出入动靡颠危緫柔辔以驰驱行无遑遽其或外靡允修之实内乖攸好之心致逺兮才非所及载重兮力非所任曳轮弗济乱辙相寻所以扬子著书智匪垒奔之用夏王有训钦惟朽驭之临异哉上奉皇天下临赤子克谨日休之念斯尽时乘之理当今规模宏逺欲方驾于唐虞肯半途而遂止
　　季秋大飨帝赋【以时当季秋天子飨帝为韵】
　　君欲毖祀礼宜顺时惟是季秋之月允为大飨之期嵗事告成爰届备收之天神可格式陈遍祭之仪稽记月之遗文见事神之至意既祭于郊兮着贵诚尚质之礼又为之飨兮申报本反始之义惟三代祀天之举悉用夏正而比年旅帝之常属当秋季斗既建戌辰俱集房寒初至而入室嵗已登而筑场举帝籍之收敛入神仓而盖藏欲享于上斯时则当三务成功方授时于昧谷五精降徳遂宗祀于明堂时厥明王类于上帝略问卜之末节举用辛之定制席三重而缛礼具陈乐六变而髙灵下济无射之良月肆蒇多仪合太微之贵神爰称盛祭盖以嵗遍者祀物成在秋百谷之要既举五天之报宜修考以汉仪当后时于庙酎求诸唐典每寓礼于郊丘且夫御世而王事天犹子重其祀所以致钦崇之道谨其时所以明奉若之防授衣既毕成民之义斯存侑座俱尊严父之诚在此及乎简编残缺防纬流传论不根于据古説多失于诬天时既弗正名因靡专感迎长启蛰之文禘郊乱矣立耀魄感生之目称号纷然呜呼降衷者其道至尊临下而厥灵不爽有明徳则可荐非克诚而莫飨上方储精埀思以交神于布政之宫故曰惟圣人而能飨
　　古体诗
　　七夕
　　西风吹繁暑夜气初宜秋所居稍虚豁得以消我忧独眠堂中央一榻无衾裯开轩敞南北凉飇入翛翛是日七月七三星已西流残云不成雨缥缈当空浮云行忽中防月彩烂不收影落庭树间枝叶如雕锼草根有小虫微吟作啾啾岂复厌喧聒更觉窗户幽我欲终今夕飞蚊不相谋喧我复齧我驱去嗟无由但当我自屛岂与汝辈仇闭门归下帷蝶梦寻庄周
　　杂诗四首
　　有忧乌啼门有喜鹊噪庐主人闻啼噪喜鹊唾老乌吉凶实由人乌鹊何与乎但知预相报其智各有余人智不如鸟贪喜忌忧虞遂于乌鹊间憎爱乃尔殊福至自福至祸来贵先图二鸟孰有益嗟哉主人愚
　　春蚕口吐丝生人皆仰供蜘蛛丝满腹只能打飞虫衣服与网罗利害岂可同蚕生旬月老蜘蛛无春冬蚕食惟草木蜘蛛肉食丰蚕以茧自缚蜘蛛挂青空蜘蛛有余毒春蚕有余功受报乃如此天理不可穷
　　肉不可食蟹螯不中卜以殻自戕蟹以味见戮所养殊毅豹所亡等臧谷一足致患害内外皆鸩毒嵇康坐才死霍禹以势族乐哉蟹螯中贮此老肉
　　江发岷山阳河出昆仑趾渊源既洪深浩浩并众水东流至渤澥曲折万余里经山无重数过郡不知几海邉有小溪近出海山里未能数里间已接潮波起到海虽则同难与江河比
　　书懐
　　羣山岸东海兹地真斗絶洪涛渺翻天朝夕吐日月虽同一宇宙逈与朝市别三山在咫尺芝草吾欲撷未能仙骨轻稍浣衷肠热从我其谁欤乗桴晓当发
　　百年胡为哉万事聊复尔功名早有意贫贱昔所耻嵗月忽蹉跎少壮何足恃身外非我有毫髪不可致惟有一寸心俯仰要无愧归去来山中髙人未吾鄙
　　村居何所乐春至木欣欣夜睇海上月昼瞻岭头云东家有胜士杖屦日相亲山行共采蕨野步仍班荆初见气已合乆游意弥真剧谈复痛饮相对有余情
　　海邉寂寞村春半芳菲月东风所至处陋境亦佳絶垅麦已翻芒山花自成列愁肠不堪防预畏栁飞雪更忧鶗鴂鸣坐使众芳歇白日不可留请试餐玉诀
　　山居
　　山居入长夏草树绕我屋微风披拂之有声来肃肃葳防摇散影掩冉飘暗馥百合开数花孤芳更清淑我卧北窗下午枕睡方足挹此一襟凉泠然若堪掬坐使万虑空乐哉谢羁束有同顔氏子坐忘遗耳目又如慧可师安心得归宿落日行庭前披衣自扪腹闲扶旧僵石细数新上竹小禽时下来相鸣入丛蔟见我不惊飞人禽两幽独
　　登第后投魏侍郎
　　空山学仙子旧识安期生青霄许相接凡骨难为轻一朝行业满九转丹砂成安期忽东来从帝游玉京下视一笑莞依然有余情借我白云车导以虹蜺旌摄身出尘土随君凌紫清机防倘一失千载何由丁
　　汉南晤魏侯彦诚魏侯赠诗期依韵和已而荆门受代归乡襄务冗甚未果荅既离襄阳舟中追和
　　白头有如新倾盖或如故乃知意气间投分自有处魏公使汉南风采耸一路凋残濡膏泽寃讼廓氛雾游刃若发硎调琴不胶柱平生不相识见我国士遇杯盘倒箱箧笑语杂巵寓岂惟倾肺腑便可托婴孺慰我畴昔心何啻封万户离觞岘山曲握手惜欢聚江风吹行色短棹不得住临岐亦何言加餐纳多祜
　　道中寄丹丘亲旧
　　别处日已逺别情转绸缪行行千里余脉脉无时休夜与梦相随昼与泪俱流山髙恨不防水濶遮无由欲吞不下咽欲吐不出喉防我胷肺间有如鱼挂钩寻端无从来了知在心头翻疑一寸心能容如许愁平生丈夫气愧此须髯虬朝来看蓬鬓满鉴雪霜浮
　　上李丈尚书
　　天孙司经纬专巧上帝旁星缕日月钋几经补苍苍弭节逰人间帝服无文章寒女一机素未知作衣裳再拜愿祈巧精神通渺茫但恐云车回虚无往路长
　　亭亭涧阿松氷雪何青青千嵗已枯死流膏生茯苓虽无嵗寒姿气味犹典刑尘土乆埋没谁能验仙经置君药笼中傥可延年龄
　　蓬室有姝女顔色耀朝晖幽独人未识婵娟心自知髙堂悬寳鉴美丑良不欺借君一寸光为妾照蛾眉念当有所适辞亲结罗衣常恐妾命薄失身轻薄儿安得嬿婉人白头同所归
　　魏彦诚见示出守广徳朝士送行诗用韵追赋
　　肃肃松柏姿春月惭蒲栁但看霜雪后何者能不朽君昔辞鸳鸾出为小邦守治行达明聴眷知従此厚至今两郡碑徳政刋琼玖九醖熟虽迟要成宗庙酒
　　食橄榄有感
　　余初食橄榄眉蹙口欲吐稍稍滋味之乆乃见媚妩曲终喜奏雅先病得后愈功成老大时亦足酬嘬咀余生足忧患备已尝险阻犹如蓼中虫自习蓼中苦不知苦尽处回味有几许古人倒啖蔗佳境贵渐取但问有与无迟暮不犹愈君看道傍李弃置终泥土
　　书白氏长庆集
　　我爱乐天文平易更精切笔端应有口心事无不説防戏供日用工巧疑天设述情悉毫厘辩理穷曲折如我本欲言挽我开齿颊如人病瘖哑代我传喉舌驽骀拟举步骏足过如瞥弱弧未及弯彊弩已穿札抚才初自愧适意还深惬读尽一编诗胷懐消百结
　　移竹
　　借宅开小轩自移一丛竹悠然北窗下意色都不俗晴影终日幽风声杪秋肃最怜疎雨过防有白云宿深培畏不夀静对殊未足主人已虚心坐客亦青目四村多修篁玉立森如束不为人所爱况复困斤斸天姿奚优劣地逺悬荣辱物情岂固然世事同一躅何当寻怪石小垒傍寒绿要収山林趣宻置轩槛曲西峰谩多竒吾方倦遐瞩
　　吴传朋逰丝书
　　鸟迹既茫昧文字几变更达者擅所长各就一世名众体森大备造化无留情独此游丝法千古秘未呈右军露消息笔墨无成形伟哉延陵老三纪常研精絶艺本天得非假学力成应手快挥洒援毫谢经营奋迅风雨疾飘浮鬼神惊风狂蛛网转春老蚕咽明直如朱急曲若巻发萦飞梭递往复折藕分纵横独茧缲不防风鸢腾更轻希微破余地妙絶无容声飞白笑冗长堆墨惭彭亨可怜太纎瘦不受镌瑶琼咨尔百代后若为求典刑
　　病后戏赠同官蒋子权
　　吾衰谬养生任运常坦坦毎婴相如病渐作叔夜嬾昨因触大暑留热在鬲脘医师戒饮酒所嗜不可防寒热一朝作水火互濯熯地偏无药饵伏枕但忧悺同僚有蒋子爽俊流辈罕作诗宗徐庾巧语如绣纂间有少陵风醇音调玉琯岂惟诗家秀从政今可算牢盆有出纳晓夕亲授筦琴瑟费更张君能时急缓公余治方书今昔多所纉有来谒蒺病手自施汤散买药辍俸钱为民已痌痯我昨病在床君来问尤欵教我煮橘皮汤热过氷盌继送桔梗汤一杯去烦懑柴胡作引子汗出如被防所投立有效病去若水浣乃知才艺多所蓄非窽窽又闻善骑射长箭必引满设侯六十步所发无虚簳观君精悍姿此语不其亶独于围棊低尺固有所短向来屡小胜喜气辄衎衎我欲张以羸不令见矛侈心益骄汰出语颇夸诞不知小敌坚一败石破卵大战决雌雄迟君落新馆
　　赠范觉民
　　范子廊庙器至寳非凡璞胷懐吞云梦豪气低华岳昔在童稚时树立已卓卓曳裾桥门内崭然见头角嵗行在辛丑帝防询民瘼造庭百千人衣带矜褒博平居议执政至此舌为括独余子范子雅志不可夺吐辞如涌泉一发孰能遏挥毫不停缀盈巻无防抹汉廷执防郎环顾皆错莫縦横五千字字字医国药期于必伐病非徒事迂濶怪言一惊众士论叹且愕皆云布衣流志在縻好爵乃尔张危言身谋胡太错当时羣宗匠其间多龌龊指言为沽直欲使趋鼎镬堂堂春官臣主张独何确谠议既氷释众口不能铄乙科忽大阐秋天一雕鹗传诵争取先纸价为翔跃声华顿辉赫蔼然暨南朔忆昔客东都猥厠英逰数每于谈笑间论议闻謇谔诵语非沽名生平真所乐乖离三四载遣我情懐恶间者见眉宇飒然意气豁亟使罗酒浆沈沈动清酌秉烛夜相对谈词恣嘲谑公卿颇歴诋治乱亦商略间出新诗篇清制皆洒落只懐苍生忧肯为穷愁作少陵不忘主气味若相若倘使任言责必有禆帷幄奈何諌诤姿乆矣滞丘壑似闻庙堂上知已被新渥一公丞乌台一公相黄阁吾君皆太平二公繄深托荐贤乃报国看子翔寥廓
　　送黄叔愚赴平江教授
　　人生水中萍泛泛随波澜偶然成聚散谁使为悲欢伊余从君防两见嵗履端相得恨不早相见常若难今又舍我去觉我肝肠酸君诚湖海士豪气老不刓剧谈愤世俗怒髪时冲冠向来对宣室见晚帝兴叹落落不苟合栖迟犹冷官髙才徒白首未许陪鸳鸾苏台今辅郡举头见长安防看有追诏祝君且加餐吾衰钓沧溟羊裘侣鱼鼋逍遥各有适快覩扶摇抟尺书倘见存慰此离忧寛
　　初至鸿祐成二百字
　　我生何悠悠飘摇若悬旌已破龙华梦复成鸿祐行鸿祐在何许海濶山峥嵘地侵鱼龙窟路与猿猱争晓日见初出潮波无时平我来秋薄暮寒雨纷縦横狂飇振林麓户皆有声山鬼夜中号怪禽篱外鸣我衰不能寐起行迟天明歘然念身世百感襟抱盈仲宣昔遭乱避地之蛮荆登楼赋懐土凄伤欲无生况我滞瓯越八见秋风惊憧憧一州间萧寺六易名【余至丹丘常寓僧舍今六徙矣】已去还复来如鱼被钩婴去既无所之来亦何所营藜藿诚不充萍蓬甘所丁兹地实乐土浮生聊耦耕鸰原喜在眼蠧简能娱情九夷亦何陋四海皆弟兄
　　舟至都昌初见庐阜连日阴雨忽尔晚晴云气顿收岩峦尽出截然苍翠立乎巨浸之中真天下之竒观也遥望欣然酌酒赋诗
　　乆思庐山逰忽至左蠡曲倚船初一望秀色溢我目百里堆翠黛千峰矗寒玉阴云知我来收敛入山腹须臾变光景尽出一山绿宛如几案间青铜铸岩谷又如墙壁上古画挂图轴水光晚苍茫风气秋肃穆明朝南康防舣棹陟山麓欢喜不自持一杯醉醽醁
　　和许总卿
　　孔明屡出师常苦粮食少公今主邉计积粟丘阜小卧龙志空大流马功竟杳当时若得公大事指顾了从来方面贵体尊吟咏少君侯七尺躯诗胆看更小句如星斗烂气与云天杳词源倒三江倾泻何时了我登峨嵋山伟观天下少观公惊俗句更觉眉山小短章锋斩絶大篇气深杳纸敝墨色渝读诵不能了
　　赠襄阳帅吴彦猷
　　令威千嵗归城郭尚如故我今还故乡陵谷亦易处荆榛荒旧蹊溪壑改新路城中十万家碧瓦生烟雾茅茨变闾阎旧屋无一柱相逢访亲旧十百不一遇岂无新人民往往皆旅寓元帅念疲瘵抚养若稚孺近闻田里间稍稍复逃户防当一二年功效见生聚但恐锋车来追诏不容住努力慰斯民望公若羊祜
　　出疆次副使淮阴舟行
　　丁年慕请缨白首翻攘袂輶轩遽凭轼魏阙频囘睇两淮轻战争万物皆憔悴云繁雪霰舞风猛波涛沸椎凌仅通航鼓夜无停枻依樯闻喜鹊酌斚烹鲜鳜出塞那复古涉川今已利一节谁与持同舟心靡异奋身徇主忧图国忘私计昌黎去懐妾定逺老思妹髙情独无戚慧眼不留翳岂惟诗酒豪抑亦文武备开馆昔登瀛奉车元起沛君遭功名迫我堪闲散置他年洛下吟忆君徒拥鼻
　　投座主张子猷给事
　　东风入雕槛百卉无不花一经造化手各若矜春华主人最好事防养从萌芽浇灌与封植恩光无等差其间一本尤所喜欲售千金贵无比君不见洛阳好事丞相家曽剪姚黄贡天子
　　送贾可封随郭帅还西城三十韵
　　岘山之阳汉江浦黄花九月迷村坞故人船上初识君白酒黄鸡对樽俎坐中意气最相亲便许论交输肺腑君时方壮我尚少杯酒相逢各豪举欲倾沧海入壶觞不觉风云先笑语烟尘回首暗乡县避地偷生两羇旅西城邂逅正春风南郑流离共秋暑扁舟东下一沾巾汉阴渡头天欲雨君留蜀汉我瓯越闗塞悠悠路修阻每悔昔日但酸辛欲寄好音谁付与日邉失喜双眼明一笑恍然相劳苦乆经丧乱喜彊健语及艰难更凄楚离合悲欢二十载往事伤心那可数酒后清狂不复能鬓邉白髪今如许向来骥子未总角今与爷长秀而膴文学崭然已老成吾徒之衰固其所君材磊磊多大略胷次纵横杂文武当年上疏请长缨欲以忠信为干橹驰驱慷慨感知已十年上佐留邉圉一从捧檄傍红莲几为临戎挥白羽元戎入觐载辎车防勲进秩光宾主王卿合作水衡丞庾杲复入将军府胡为侧翅尚随人千里长城赖禆补汾阳僚吏多将相家声盛事今犹古致身富贵真未晩唾手功名不难取岂惟出幕看旌麾防是封侯裂茅土炎歊六月三吴路海气昬昬暗天宇骊驹已驾不可留忧绪中来宻如组亦如逺送终别离只有加餐相赠处双鱼莫厌逺书频从此西风日倾伫
　　次韵陈庭藻赴天申燕诗二首
　　绍兴圣主埀衣裳倬然文治昭天章已闻华封祝尧帝岂但畏垒歌庚桑千秋此日纪佳节万嵗羣臣称夀觞帘前宫扇交翡翠仗下寳马屯飞黄昭容引仪近日月御史执法严风霜九宾无哗胪句肃劒佩俨雅趋侯王一声鸣跸传朱辇千官赐宴趋文昌湛露尊罍均渥泽薫风弦管迓休祥浩唱充庭云不动繁花压帽春风光可怜欢声正四合不觉暮色来苍苍轩驺散去九衢闽朝衣醉沥余淋浪小臣病着不能起但听广乐风声长天申上夀开明堂羣公祝圣多新章不论南山成带砺要看东海生禾桑君恩中台燕百辟金罍兕觥雕玉觞饭抄香粳云子白酒泻法酿鹅儿黄宫衣拜赐近端午轻叠香罗如雪霜功臣彯甲奉朝请貂冠峩峩来异王中兴盛事须记述乐府宜得张文昌感寓诸孙今列宿诗鸣省户为时祥每逢朝家有庆瑞辄以篇咏赓休光腐儒白首谬通籍博士一经惭后苍敢陪诗人论风雅只与渔父歌沧浪升平颂声还大手白傅才力兼诸长
　　词源图
　　著作之防屛十幅怪石沧江莽相束恍然坐我三峡旁汹汹奔流欲颓屋不知狂澜何处回壮哉万顷纳一杯自从此画出名手海潮不复声如雷一时文士罗东观波涛入笔驱河汉逍遥扪腹日来看更得丹青助挥翰我本儒中山泽癯烟蓑只合老江湖烦将一段好东绢画个渔舟钓雪图
　　王钤辖出示乃祖两令公画像求诗为赋长句
　　艺祖开基登九五驾驭羣雄走龙虎五十余年到章圣将帅名臣犹接武王家再世防休光父子继踵仍腾骧我从诸孙见画像絶世风骨何堂堂隋国令公温如玉方口丰颐秀眉目典刑犹在想可知骨肉都匀肥不俗小令公为隋国儿比之乃父加瓌竒凛然满面英豪气犹有酣战骁雄姿百年神隽今已矣貌向丹青尚如此虎头不用着三毫燕颔须教飞万里屹然立向庙堂间可使邉人毛骨寒千载长存麒麟阁当年肯着鵔鸃冠人物于今宁复有竒厐谁是功名手麞头防目休求官归作山中耦耕叟
　　登大峩絶顶覩圆相佛光成长句二十韵
　　峨眉峻极西南着万景庄严诸佛具髙标天柱八纮张雄镇坤维百灵赴我来雨霁羣峯出正值春暄三月暮上方解冻僧入岩逺俗来游客填路篮舆牵挽六十里梯栈髙低三万步鱼贯攀缘筋力疲鸟腾陡絶神魂惧行经崖坂几萦曲望极堪舆莽囘互锦里遥看井底迷雪山忽认屛间误幽岩得照石发彩阴洞有声雷蓄怒楞伽仙音好鸟语兠罗绵界神龙护沧海潮回波浪平蓝田日暖烟霏布长虹歘放白毫光淡墨俄瞻紫金聚应真飞锡众共覩圆相摄身人自顾六牙白象恍当空三足赤乌潜隠雾琉璃瓶莹秋月白优昙花浄含晓露瑞境旁连瓦屋起合成一界如相附神灯夜従九顶朝散作千山无尽炷肉眼亲观佛防开凡躯恐逐仙风骛欲寻傅説箕尾间休访君平斗牛度便排阊阖陟髙圆扰扰人寰何足寓
　　次制帅所和前韵
　　圣主忧勤躬万务英豪宁许山林住弓旌号召士无留竹帛功名公所赴天表对扬咨见晚坤维镇抚歌来暮雪山増重絶氛埃蜀道非难履平路分陕聊烦摅妙略秉钧已叹迂髙步朱轓抚俗逺民懐玉帐折冲荒服惧羽檄不飞烽堠灭骏骨多收邉市互孔明七縦讵非长户牖六竒真不误农狎其野无外忧马腾于槽有余怒三陲絶徼皆妥安诸将雄师今尽护九重益友思直谅四蜀新声咏宣布帅阃方观勲业成庙堂行看精神聚嗟我衰迟托末契辱公敦笃倾殊顾当年献赋诵凌云上国承顔悦披雾禹门亲覩跃风雷尧陛初惊承雨露龙顔下瞩顿生光鳯翼髙翔従此附称身朝服曳青云满袖天香携寳炷九霄变化防鹏升一纪光阴隙驹骛绨袍雅意念张禄襦袴余波依叔度他时入觐对金莲伴直应随玉堂寓
　　再和
　　年将六帙诸衰具漏尽钟鸣行不住一身许国铢两轻万里携家斗升赴五羊大夫习劳苦三鳣先生嗟晩暮分为一世数竒人踏遍九州多半路早嵗尝为梁甫吟中途已失邯郸步穷通有命常自乐【庄子穷亦乐通亦乐所乐非穷通】幽显无惭方不惧【郭象注庄子云幽显无愧于心然后能独行而不惧】每读商书戒十愆不忧汉法干三互奔走频惊使节光叨逾敢叹儒冠误车下夺牛任客疑水中见蟹从人怒怨恩肯效儿女语正直犹希鬼神护平生事业在方策将老精神敝泉布九重徳意日邉逺十万师徒关外聚不令圣泽皆下霑宁免吾皇尚西顾上为朝廷广霖雨下令郡邑清防雾乗轺无术漫观风分陜维贤倚行露青天云雾昔曽披绿水芙蓉今宻附郊坰小队连后乗燕寝清香同妙炷鸟雀难偕鸿鹄飞驽骀暂逐骅骝骛自怜落落王平子遇此汪汪黄叔度但忧温诏趣公归荫宇不容孤迹寓
　　再和
　　珠玑百斛何人付公有诗筒来不住出尘秀句若霞摛走笔豪篇逾响赴吟安一字不知老朝作千篇犹未暮秋天鸿鹄翥浮云平地骅骝驱熟路分忧制节绵万里余事文章兼七步千军独扫人共惊八面俱来我何惧力扛九鼎更妥帖胷蟠万巻森差互千言未困见縦横一防不加无谬误音谐律吕鳯凰鸣势薄云天鹏鸟怒流传应有贾客售在处岂无神物防公诗光焰千丈锦我诗麄窘一尺布公诗雄冨百雉都我诗穷陋三家聚行经北海恍自失出见西施羞反顾残膏只欲借邻光余润有如防晓雾君侯雅志和薫风圣主恩光深湛露事业终期白日悬功名已见青云附愿公归侍玉皇案天香复与金童炷愿公西取王母环云车直指瑶池骛要当都俞庙堂上岂乆淹留井参度顾我尘埃不足论屈曲世间随所寓
　　许总卿见和再用韵
　　四纪才名淹世务七年符节坤维住褒功屡有玺书来趋诏尚迟轺传赴男儿功多投老遂烈士心岂随年暮松杉顶秃始干云骏驵齿长方识路所临遗迹纪萧规相继小巫窥禹步补公旧处信有幸顾我非才深自惧转粟飞刍驱蜀阪摘山市马司邉互伐柯执斧固非难依様画葫终少误解牛毋叹妙肯綮养虎尤工时喜怒騋牝三千归圉师貔貅十万安都防公家遗利悉桑孔阃将欢心收戍布关信増屯烽燧逺邉储入粟舟车聚未归左右展论思端为西南重忧顾漠北齐盟寻皦日斗间王气纒非雾坐镇全消玉塞尘召还应及金茎露佳句忽贻韶濩作正音乃许巴渝附昼哦蔬饭费三吐夜诵苇灯残一炷欲随骥尾彊争驰暨到蚁封难并骛囊收甚谨加十袭笔举复停知几度试将风格比唐人堪与拾遗参感寓
　　刘侍郎见和再用韵
　　大方广佛三身具境号华严普贤住三千浄土毛孔吞百亿化身尘刹赴底事眉山迹偏显端由象法时将暮三乗不起正信心一线顿开方便路将欲神变惊凡目故敛光芒归窘步示现虽同人异见开遮未判谁无惧臂力遥擎妙喜来顶光近摄清凉互我来亲睹未曽有方审传闻元不误阳春正值风日好阴雨不逢雷雹怒入梦惟忧神鬼知乘危暗有龙天防招提问路方上征世界当空已先布千林寂歴鸟声少万岭奔腾云气聚髙峰初到甫休歇圆相俄惊成指顾一壶恍入物外天五里知非世间雾感通咫尺捷影响变灭须臾嗟电露公居福地寳岩对身享耆年仙籍附两禁髙辞法从班一灯乆续禅宗炷正始余风独后凋建安逸驾争先骛忽聆酬唱便随喜要与见闻俱得度愿公且见宰官身一宅常与轩冕寓
　　和人元夕
　　长安百尺朱楼髙传筹夜醉闻鸡号金吾弛禁玉漏永九衢遍走狂欢遨访寻三曲选清唱交结五陵皆大豪笑将千金买斗酒轻若九牛亡一毛赋诗更作文字饮止酒一篇羞和陶笔端百韵鬬竒险坐上几人推俊髦万事转头成短梦十年屈指如奔涛只今衰老但悲感长歌终日弹豪曹
　　和关子东铁尺歌
　　先生平生无俗嗜博取珍竒自娱戏案间双尺本蛟龙怪底雄雌俱出地含精古铁色沈沈质白玉兮价黄金有时风雨暗堂室直恐雷电相搜寻浄业知君专笔砚白首残编天眼见一朝出此瑞文房神物化成非锻链阅遍千人谁得将主人比徳端且方永供黄巻镇邉幅明窗净几生辉光先生歌成惊杰句助发铿锵得君故何人似与郭代公寳劒豪篇不须赋












　　钦定四库全书
　　汉濵集巻二　　　　　　宋　王之望　撰近体诗
　　乙巳四月自都下省欧阳氏姊于封丘时河朔流移满道即事有作寄范觉民
　　北出都门道红尘汚客襟号蝉如有意髙栁自成隂辙乱思良马林幽慕逸禽据鞍回首处愈觉帝阍深
　　龙华山寺寓居十首
　　抱病云山逺兴懐节物新林红纷过雨岭翠郁堆春猿鸟时相狎烟霞日自亲可怜成底事半世走风尘斋饭来香积钟声出翠筠僧投松迳逺鸟下石坛驯茶摘春山嫩泉烹雨涧新萧然烟篆室处处喜留人嗜好非前日颠狂减少年久疎长夜饮新学小乘禅覔句驱春恨翻书引昼眠朝来山鸟閙惊破睡中天作客他乡久宜人此界稀身闲长挟策地僻惯披衣妻有虀盐乐儿因笋蕨肥出门何所适终日掩荆扉海国幽栖地春风欲暮时病忧梅雨逼贫叹麦秋迟并日终无愧逢年防有期饥寒宁茍免吾道讳磷缁时节清明过溪山晴霁初出游偕妇子相识半樵渔稼穑归宁遂经纶计已疎渊明至穷约三径亦吾庐羊乳茎犹嫩【枸杞也】猪牙叶未残【皂荚也】呼童聊小摘为尔得加餐仗马卑三品山雌慕一箪朝来食指动苦菜入春盘
　　有客过松迳呼儿下竹关张灯深夜语沽酒逺村还醇异交公瑾清非醉景山剧谈自有理不在浊醪间杜宇来何处天涯又复鸣空山听更激寒夜窈难明故国三千里春风第一声年年羇旅地愁絶不胜情水乡经月雨潮海暮春天芒种嗟无日来牟失有年人多逢菜色村或断炊烟谁谓山中乐忧来百虑煎
　　送别祝得之
　　倦游淹海上得子意弥敦文采与春秀性情如玉温相从不知久欲别更何言努力功名防飞腾入帝阍
　　别友人
　　此日天涯别春风断客魂緑杨初暗路芳草欲迷村祖帐前山逺骊歌落日昏相思今夜月不复对清罇
　　豁然亭
　　何处开轩槛凌虚杳霭间胷中吞百粤眼界抵三山晓日賔沧海秋潮俯碧湾登临一舒啸宇宙顿寛闲
　　同诸乡人泛临安西湖
　　短棹夷犹处湖平酒满觞荷深迷去路波浅涩归航落日山头暗西风水面凉今朝知己共相对恍江乡
　　坐中赠朱尉庆长
　　君尉襄阳日吾方首善游素交微半面青顾乃双眸有喜一尊共相期三径幽溪山许分老为我缮菟裘
　　懐李相之
　　李子通家旧人门孰与侔胷中足今古皮里贮阳秋尊酒懐清致关山隔俊游江城携手地春色黯离忧
　　相之见和有真能乘兴之句再次韵
　　一月如三嵗懐君未足侔情亲频入梦句好欲生秋真有山隂兴聊寻河表游翻愁江上别心事不堪忧齐尧佐寄诗许予授代归谷城日相过次韵
　　故人千里去犹记别时歌衰鬓禁愁得狂懐可奈何南枝春意动西望夕阳多三径荒凉外髙轩讵肯过和李士举陪提刑徽猷游中梁山临秀逺轩以望江中平陆之胜承示佳句且叙故旧离合之感次韵二首
　　空翠浮轩槛岚光拂栋梁江随平野曲林拥暮山苍城郭犹平日田畴本乐乡呻吟未休息衰病意空长京口追游地钱塘执别年飘流恍如梦聚散岂其天夙驾行趋诏当朝正急贤紫荷持从橐去去入林泉
　　次韵贺子忱春事
　　老境流年速春风几日晴清尊花下怯白髪镜中眀蝴蝶迷幽梦仓庚愧好声良辰一尊酒钟鼎可忘情
　　挽林给事中母栁夫人词三首
　　聨徳成偕老和鸣六十春休声传孝妇余庆产名臣人去虚韦幔哀深泣孟邻千年慿直笔图史播芳尘作配归华族生贤瑞国朝升堂拜王导窥牖识房乔防服金龟重安舆驷马骄庆门今鼎盛环佩忽萧萧方喜门施防俄惊客奠刍孤鸾空对影老鳯独将雏祖送倾朝士哀荣震帝都秪应归葬处千两拥山隅
　　张和公母秦国太夫人挽词
　　誓比共姜早贫如翟母希三迁功可大五福报无违衮绣供儿防风旛契祖机千秋慿直笔图史播芳徽
　　赠元观正字
　　才名四纪蔼簮绅王谢风流信絶伦云路旧游羣玉府山城初见谪仙人八龙漂泊知余几三爵追随莫厌频此防未应轻作别梅花且醉腊前春
　　和曽丈赠光化令赵元质
　　奔波朝士覔官忙独买扁舟去意长汲黯旧闻羞作令冯唐今愧老为郎鹓鸿引去知何慕鸥鹭归来不乱行窃食端输厠中防惊余犹得饱饥肠
　　关子东约中秋游天竺再用前韵有诗和之
　　湖光尽处两山开夹道苍松郁壮哉水过冷泉双涧合石飞天竺一峯来胜游喜有幽人约佳句俄催爽气回桂子中秋正芬馥流霞好泛月边杯
　　文监丞出关子东西湖春游倡和且约为重九之游次韵
　　西湖烂醉踏青天秀句重寻未隔年已约清樽携九日要将黄菊荐三贤深秋风日明寒水宿雨波澜起画船佳气葱茏如有待晓妆浓淡抹非烟
　　题龙华寺
　　孤枕僧庵梦不成披衣推户竹轩明一天月色连秋色万树风声似水声小槛沉沉青嶂合脩檐冉冉白云行今宵伫立情何限晓鉴霜毛两鬓生
　　同年十人防于湖上巫子先拘台制不来有诗次韵
　　曲江一散各西东杯酒重来气尚雄才薄愧参龙虎牓防难常叹马牛风弟兄半已颠毛白賔主休辞醉颊红底事坐中犹未乐车公不遂一尊同
　　与同舎游浄明是日大寒予独乘马诸公以孟浩然相戏以其乡人故也关丈有诗次韵
　　惨淡隂风暗广川冲寒直到白云边寒驴苦忆长安道古寺深行小有天【净明有边郎中诗云疎篁葱蒨云添润乱石玲珑藓借斑小有洞从仇穴入妙峯顶对徳云闲同行者皆爱之】岘首诗人穷入画孤山处士句堪传疑君便是林君复妙字清题故宛然【净明有子东诗子东临安人也】
　　丈人观设醮留题
　　翠麓丹崕敞洞天琼宫珠殿照云烟森罗壁绘推前辈缥缈楼居见列仙朝斗坛边星象冷歩虚声内月华圆尘埃迥隔人间世骨悚魂清夜不眠
　　再用前二诗韵
　　洞府仙扃本不关凡踪长堕世尘间胜游得得今须徧俗驾迟迟肯遽还絶巘晨光收雨脚羣峯春色亸烟鬟感通珍重神灵意诗思虽荒讵敢悭
　　胜境名标第五天殊庭佳气蔼非烟鼓钟与看千人防玉石难分十种仙幽壑旧传灵药富苍崖曽现寳光圆尘劳未决丹梯急只得虚堂一夜眠
　　栖贤三峡桥次南康守晏徳基韵
　　古寺深藏紫翠间清风夹道凛苍官千寻秋色巗峦净十里雷声涧谷寒此去洗心应少累从来蓄眼未经看使君健笔题佳句一首新诗倒醉澜
　　题胥解元成美堂
　　当年英妙曳青衿曽习王褒盛徳吟骥騄作驹期万里鸾凰振翼便千寻驰声场屋谁勍敌好事侯邦尽赏音古语美成须在久愿君长保嵗寒心
　　赠元运使
　　使节东来炯绣衣蒙泉景色动旌旗官曹传檄清风肃老稚随车淑气移赵日可能兼畏爱苏天那复间公私鸰原更遇蓬瀛客好驻幨帷十日期
　　缺题
　　霜晴爱日晓生东萧寺山茶赏嵗丰锦里出遨驱小队雪山纳堠狎诸戎叶连油幕侵天碧【山茶两株颇髙大】花倚朱旗特地红美景良辰万人喜不妨行乐一尊同
　　还鲜于蹈夫诗编
　　百首新诗句句妍追还江左一千年春归池草难専美冷入江枫称所传一字人知吟不到八分我喜録成编西来所得真多矣满箧今藏锦绣篇
　　温原庙神御北还和谢景思韵
　　灵舆归路肃班班帐殿秋风响佩环九庙向来连北阙五陵依旧对南山玉衣不受清尘涴风马应随防仗还行起奉常陪荐享天威咫尺侍悬问
　　贺刘侍郎三首
　　早嵗儒林俊誉流中年持橐侍宸游论思清禁三朝遇闲散殊庭二纪投迹与香山齐出处诗将彭泽尽赓酬似闻璧水求三老行起蒲轮慰九州
　　汉嘉平日想风流喜作凌云载酒游尘土何时公事了林泉聊与故人投心期济物衰难彊志在求田老未酬官满便当投劾去一航从此下扬州
　　万景楼头尽日留乌尤岭上及春游谿潭杳渺游鱼乐林木隂森倦鸟投千尺梵身名不谬半轮山月句难酬争流竞秀君休问更有江声撼一州
　　题上清宫
　　一径縁云彻上台玉楼银阙冠崔嵬连峯衮衮从天下迥野茫茫匝地开晓日重溟红浪涌夜灯千岭瑞光来却归下土人应怪身自瑶池阆苑回
　　留题修觉山絶胜亭
　　余昔于岘首壁间见一蜀中监司题字云景物似新津之修觉今登絶胜亭徘徊久之亭似恨偏江似恨小而杂平逺似恨不甚广转至寺三门西望卭江颇濶眼界益寛盖庶几焉因题五十六字
　　古寺幽巗万木稠蜀川一览尽西州依微逺树低平野散漫清江吐乱洲老眼乍明疑岘首归心忽动忆槎头当年风物悲游子子美应同故国愁【风物悲游子子美诗也子美亦襄阳人岂其有所感耶】
　　题广利院
　　翠岭苍巗带落霞水云平野一川斜二山相距无千里数口俱仙有两家仇穴便当营草屋武陵何必访桃花择乡试复询风俗善政人人令尹夸
　　寄题谢景思药寮仍用其韵
　　城府年来怪迹疎端因药圃滞巾车芒鞋入谷亲寻种野服巡栏自把锄室蔼芝兰无俗物房深花木称僧居他时猿鹤休惊怨安石宁终老一墟
　　同鲜于蹈夫管养正饮衞氏云亭
　　谁结危亭古岸头云容水态入帘钩数峯岚翠欲排闼半夜溪声碍枕流入坐烟霞终日秀对牀风雨一灯幽那知戎马纷纭际杖屦相陪得胜游
　　同庞彦才晚酌于涵翠轩
　　登临到处久徘徊水色山光滚滚来百顷烟村抱城郭数峯云水拥楼台千篇取足诗材賸万轴横陈画笥开清兴穷探犹未厌更投涵翠举余杯
　　上曽二丈仲成
　　湖海元龙气尚豪笑谈谁料已霜毛文章家法西京在兄弟才名北斗髙欲取功名酬老大岂将州县叹徒劳登坛不独风骚将出幕他年看节旄
　　忆拜氷壶日下时先君未老我方儿庭闱一閟成今昔世路重来太险巇风义肯忘三益友姓名愿入八哀诗遗孤么麽何能报泉下幽魂傥有知
　　患难余生二十年一身孤苦百忧纒文章昔谓古可到踪迹今为人所怜憔悴形容勲业镜归依空寂祖师禅不孤虽有山公在恐逐龙舒下九泉
　　和关子东笻杖
　　老境生涯正倚君周旋夷险共悲欣最怜磊磊多髙节未肯斑斑出异文汉阁灯来徒照夜葛陂龙去谩拏云愿为灵寿扶黄髪廊庙他年看勒勲
　　落梅
　　春意枝间忽暗惊乘风作阵去纵横苍苔可忍欺香骨粉蝶无端乱舞英有恨应羞霜月照钟情犹赖晚风轻梦回一夜频搔首肠断空阶骤雨声
　　香残粉暗若为情寂寞空余瘦影横雨后园林无玉树朝来庭院满琼英浮云冉冉当风尽飞雪飘飘落砌轻广武为君聊一叹羣花从此擅名声
　　挽季通判
　　六艺心老益尊此邦耆旧众推贤髙文早出诸儒右清节宜书独行篇白首可怜才半刺朱衣犹得贵重泉佳城一閟成千古寂寞哀笳惨暮烟
　　挽王教授子节父
　　防衣方喜奉安舆丹旐俄惊返故居已作善人称里闬固宜隂徳大门闾悟超庭柏心无碍香茁阶兰庆有余哀挽一声寒日外萧萧风树锁郊墟
　　题蒙泉
　　西北峩峩叠嶂来涛奔浪涌势难回忽临城郭千峰住下有源泉万斛开鱼鼈宁容腥沼沚【池素无鱼】蛟龙曽是起风雷平时寂寞何灵响嵗旱方知济物才【祷雨辄应】
　　和友人
　　弟兄南渡各驰驱几奉君王尺一除黄耳音书寄懐抱乌衣门巷惜丘墟澄清孟博荣持节雅量平静著书五桂家风殊未艾黄山佳气蔼如初
　　坐阅江城嵗月迁心劳政拙岂能贤昔游泉石迷寻访故里风烟喜接连聊假颁宣行素学敢将迟暮叹华颠他年良史征佳什防入西京循吏篇
　　和眉守王郎中
　　惊风鸿鹄各翻飞同落西南蜀一维一日三秋双鬓改两乡千里寸心驰清香燕寝多佳致逺景楼台发妙词只恐江山留不得赐环闻已下丹墀
　　寿台州黄守
　　千载初平庆未穷本支今复见仙翁当年郜鼎争尤力此日于门报已隆政尚寛和承祖烈量涵清浊称家风赐金增秩知非晚行看丝纶下禁中
　　寿处州徐守三首
　　仆射文章六百春人间又见石麒麟朱顔白髪古仙伯和气清风今徳人出处三朝常守道承宣千里更宜民圣时共政须耆旧归去千秋辅紫宸
　　共理经年惠利丰此邦歌颂蔼提封仙都洞府春风好处士星躔瑞气浓道向偓佺传口诀禅从摩诘悟心宗世间功业公余事平日髙情薄万钟
　　赤矢朱弓祖庆绵五云吉梦世生贤嘉时浃日迎重九景运中天恰半千律播金商资爽气露和琼屑引遐年寿觞莫负専城贵好对西风醉管弦
　　留题光相寺
　　至人悲念摄冥顽倏见光明指顾间亿刼未曽亲见佛一宵今得暂栖山从来业障须除结此去功名直等闲欲以残年奉香火尘劳无计恋松关
　　挽张直讲
　　早嵗英声已絶尘暮年髙节更殊伦绛帷久擅诗书乐朱邸频酾酒醴醇不许功名书竹帛秪将文行照簮绅乡邻若欲存遗范祭社端宜配古今
　　和李清卿雪
　　浩荡天花弄晓光春风未转忽芬芳人跻物外红尘逺境堕壶中白昼长风栁冷飘三月絮寒梅幽寄一枝香朝来暴喜家风贵圆璧方圭满舎旁
　　吴明可寄诗次韵为答
　　两地相望百舎强相思空结九回肠君家沧海賔初日我戍衡山俯夕阳情话何当倾肺腑倦游聊复信行藏求田问舎真长策捧檄荣亲道更光
　　房公湖
　　余两过汉宿房公湖上不暇题咏任徳广摄郡事来索鄙诗追赋于益昌总领廨舎
　　金雁桥南二顷湖房公遗迹未湮芜人游杜牧晚晴赋境对王维别墅图经始林泉心自巧折冲廊庙术何迂当时只作幽人计留得陈陶四万夫
　　皇华馆以上已落成因修禊事题诗纪之
　　泉上新台紫翠环暮春修禊俯潺湲汉流尚带桃花水云气初披杏子山栁絮轻飏晴日暖竹光不动午隂闲时和嵗稔游人乐一醉聊开病守顔【杏子在军之西天毎欲雨则此山出云收则雨止】
　　吕叔恭运使和题皇华馆诗复次韵
　　何处溪声响佩环洗心堂下转潺湲数株古栁枯临水百亩丛篁翠倚山嵗久刋题多泯灭时清景物自幽闲轺轩登览留佳句顿觉林泉发妙顔
　　帅漕复次韵再和
　　二豪诗律晋江东迭倡更酬巻轴丰狎主齐盟争定霸互为勍敌锐临戎波澜已得江流助组丽仍依锦段红入蜀词人多妙句向来严杜一编同
　　中秋同儿侄登寳峯亭
　　絶顶凭栏思有余沧江下眺眇三隅月光此夜十分满风色今朝一防无乡国不须悲楚蜀庭阶且喜集封胡史君邂逅分鲜鲫斫鲙还成逸少图
　　缺题
　　天梯云栈转龙旗细雨凄风暗路岐七夕难忘祈巧夜三乡不似望仙时曲江若悟贤臣语汾水宁伤才子词此日铃声肠断处后庭遗唱未为悲
　　大龙湫
　　余闻大龙湫之胜旧矣嵗暮来游水泉收缩仅存微溜无复壮观与平时所传不类殊未快也因留此诗以为再来之约
　　瀑水传闻旧壮哉飞流亭下久徘徊玉龙鳞甲寒犹蛰银汉波澜冻未开斜日湫潭微溅雨深冬天地不鸣雷斯游未快平时意更拟他年得得来
　　次韵刘南伯二首
　　晓来庭竹碎秋声令我思君重怆情三画当年曽擅价五言今去合知名赋归已荷因风寄酾藇终期对月倾但愿官军破骄敌不妨淮海寄余生
　　十年踪迹困邅如多谢韦郎肯寄书千里漫防苕水梦一防方对相山居归心不为莼鲈切交契应闲简牍疎近向钱塘得嘉种秋盘何日共新蔬
　　次韵王圜中二首
　　网得金鳞不忍烹一瓯春菜眼偏明逢君强赋湖隂曲顾我方趋日照城散坐酴醿留客醉过庭鹎鵊为谁鸣还朝宻迩非轻别知有蒲轮访姓名
　　舟兀东风怯晓寒緑杨堤畔见青山遡流不碍朝天去掉鞅何当拜命还半世光隂忧患里他时勲业笑谈间儿童似觉吾衰老只欲西归便丏闲
　　次韵制帅和王宪二首
　　淮水绵绵不絶流渡江龙化复东游宗盟尚诧当年盛交分还欣此日投名并卭郲公等继政称京兆我难酬得时俱为公家计三窟宁当各一州
　　二麦初收堰水流西园飞盖使君游羽旄毎出邦人喜壶矢闲同坐客投膏雨应时和气洽丰年有兆颂声酬政成讼简追胥息镇静西南五十州
　　次韵陈勉仲见留之什
　　新诗俊逸走风雷愧我驰驱欲强陪花外疎篁青掩映门前流水緑萦廻髙情好客长留客胜赏传杯莫放杯老懒畏寒朝睡美报章淹缓莫相催
　　寄制帅
　　五郡驰驱两月忙少城春事杳相忘鷅鹠鸣处韶光老鹈鴂声中旅思长曽为青山迂客路莫偕红斾访仙乡浣花时节归期近犹及遨头共一觞
　　和制帅
　　离索堪惊嵗月忙少城遗爱未曽忘西园尚记英游并南浦空嗟别恨长壮志且窥勲业镜髙情休忆水云乡玉关柝静邉烽息汉殿归称万嵗觞
　　和制帅
　　按部经时走四封云山有路寳岩通普贤相对圆光里摩诘不离方丈中【公自称遗安居士此句谓公不预游山也】喜有篇章交寄逺恨无羽翼可凌空来诗忽作蛟龙吼三日能令两耳聋自怜麋鹿性疎顽心在云林迹世间毎厌尘埃驱俗驾不辞险阻访名山池鱼得意时归壑廏马长鸣暂出闲万仞峯头曽进歩禅机一拨透三关
　　力求见佛上天梯忽覩光明志意迷华藏神通惊变现台山公案好拈提太冲漫作三都赋子美全无一字题今日诸贤赓妙句彊驱驽驾力难齐
　　卿月中天照上流使星入蜀久西游蟠胷经纬开碁局出手枭卢转博投学有渊源流不竭诗如珠玉价难酬词章怪底犹雄健棠防曽聨栁栁州
　　又和
　　胜游每恨不相同邮递犹欣日日通玉帐未容佳境到云山已在好诗中灵珠忽富千金赠凡马堪嗟万古空展巻髙吟知几过大音一震耳根聋
　　尘劳汩没老尤顽徧走岷峨杳霭间筋力已疲难报国田园有计即归山何期俗驾经时出却得浮生数日闲已请一麾江海去故应生入玉门关
　　新篇孤峻絶阶梯照眼光芒五色迷已向诗坛称独歩不妨祖令更全提【来诗多杂禅语】真空雅与髙情契絶景终希大手题余事文章暂游戏要将李杜与名齐
　　住因得坎去乘流万里西南更倦游三径未成归计晚一尊犹喜故人投小篇偶寄诗筒去佳句还劳驿使酬得与诸贤更倡和故应盛事播西州
　　浑醉庵诗【并序】
　　襄阳姚格去非弱冠出入两学逾四十不第一时塲屋故旧班班为显人而去非落魄混于酒徒穷日夜以饮无算中间得病濒死朋友止之稍止而复饮今年长矣量少减而嗜之不衰虽常以此病然其所以安于沈滞而无羇穷流落之叹者亦酒之力也丞相髙平公来丹丘乡闾亲旧依之数十家酒醴之防去非无不与盖一日不饮则愁思无聊若不可过者脚逡廵诸好事之门必得酒乃已酒尽辄去挽之不留也髙平公既为设醴诸乡人亦更饮之而去非又善俯仰人事与物多可旁寻外逻不择所主有酒辄从之是以能活于此髙平公因名其寝曰浑醉庵乡人王某赋之以诗去非曰幸甚凡与我游而能诗者吾皆将请焉子并为我序之故云
　　人间嵗月都几许醉里光隂差较长千日不醒终有尽百年浑得要为常故人屡过无穷巷一室能寛有醉乡好事不妨多酌我老来无复次公狂
　　又题鸿祐寺
　　石佛山头日欲颓寻僧不遇嬾空回青鞋布韈云门路柱杖穿林归去来
　　戏景思
　　明镜佳期故未忘月圆人缺恨何长阳台朝暮谁为主梦里时时怨楚王
　　顔色倾城艺更精爱卿长是说卿卿巻中昔日崔徽貌重见应怜太瘦生
　　题邓寨周氏小园诗
　　径草荒春緑作堆东风深入小园来可怜几阵嫣香里立尽庭前数树梅
　　病余兀坐偶成二絶
　　寂寂经旬病卧家起来都不记年华一声檐上惊秋晚墙外初闻卖菊花
　　病骨栾栾瘦转加秋风怯傍小牕纱萧然丈室维摩观一炷清香到日斜
　　倚江亭防上虞伯逵送梅花并二絶句坐上次韵并调贺子忱
　　肠断江头索笑花三三两两逐枝斜忽随清絶惊人句来自西湖处士家
　　喜见江梅又着花挿来不怕帽檐斜髙标幽韵谁真似人在风流贺监家【贺子忱家侍儿有以梅名者】
　　和姚令威春隂四絶
　　急雨颠风带海烟白头肠断落花天东风为买春光住栁撒黄金榆掷钱
　　十日春隂昼景微鸣鸠逐妇几时归柔桑细麦宁馨长落絮游丝可解飞
　　雨过山村緑满陂红芳渐少翠隂低春风吹草依然碧潮水浮花却自西
　　休对风光感物华且将春酒趂春赊一声杜宇芳菲晚只有荼防芍药花
　　题延庆观六时泉
　　千尺髙崖屛翠琰六时甘露雨真珠梯巗穿壑身亲到始信仙灵境界殊
　　和尚书李丈六絶
　　丈人诗律照青春句到诸郎副析薪特许八分传阿买囊收珠玉破清贫
　　风光无赖恼诗翁健笔凌云思未慵长句数篇欺白雪江山浩荡发春容
　　近侍三朝捧御牀宫衣犹带内家香殊庭更得流霞助杖屦春风歩履彊
　　休论世事苦悲辛龙卧南阳自有人指日承明却归去烟花紫禁及青春
　　经旬山雨暗春辉桃李成隂总未知试逐东风入城市不妨尊酒暂娱嬉
　　雨过千山翠色重羣花欲尽絮飞空牡丹寂寞芬芳晚日暮朱栏独倚风
　　题真符道中山寺
　　江路南风涨白沙镫驴来憩梵王家片云忽作萧萧雨梦断僧牕日未斜
　　题前诗已天忽作雨戏成一絶
　　嵗暮灵泉水未饶苍崖无复舞飞蛟诗成不觉天零雨料得神龙欲解嘲
　　钟鼓山间久雨二絶
　　山雨萧萧不肯住天寒云愁光景昏桃李红白春风面有恨无言空泪痕
　　髙林缥缈彊可见茅屋半山烟雨昏谁家一幅鵞溪绢古画犹存水墨痕
　　次韵王司户梅花五絶不得用古人意及比妇人玉雪并洁白等字
　　牢落天涯邂逅逢清愁幽恨与谁同故园肠断三千里客里看花嵗又穷
　　溪外人家处处栽三分蓓蕾一分开故教嫩萼参差发似要幽人次第来
　　可耐幽花发较迟慇懃为倩晓风吹朝来策杖探消息香处初开一两枝
　　闻说江梅已恼人冲寒着意去寻春枝枝细看枝枝好嵗嵗相逢嵗嵗新
　　一嵗都来几日开一开能得几回来清尊留待溪边月不怕山城晚鼔催
　　和钱处和梅花五絶
　　万木归根冷未滋可怜孤絶发寒枝心期本在氷霜后占得隆冬未恨迟
　　枝上春风渐有涯断魂初见两三花一尊尽日看无厌更待参横月影斜
　　莫欺玉蘂瘦栾栾中有江南长恨端白髪天涯归未得年年老眼泪中看
　　鐡心开府不妨狂赋语清便独擅唐堪笑离骚穷逐客只知兰蕙有幽香
　　林下风神物外姿闺房秀色鉴中竒两家标韵谁兼得防有多情识者知
　　以鼎鑪遗关子东有诗相谢次韵
　　君家聚古无不有不腆敝器何足竒两首新诗愧虚辱恨无郜鼎为君移
　　赠君剑川八卦鼎一饼清泉终日然浄几明窻读周易妙香时炷不论钱
　　送海棠与姚令威
　　酣酣芳意不胜春一笑嫣然恼杀人分寄多情还解否要教国色在东邻
　　谢景思惠酒并二絶时宗守邀看上元景思不至次韵
　　户外惊闻剥啄声东山消息到柴荆两章着意撩衰白风味相扶有麴生
　　使君髙防着幽人灯火元宵醉夜分博士从来文字饮不妨聊复醉红裠
　　饶守陈粹中有诗见留次韵为谢
　　相逢一笑又相离肠断登临送别时久占都亭惭重客秋风回首片帆迟
　　郢守乔民瞻寄襄阳雪中三絶因追述前过石城杯酒登临之胜为和
　　沧浪渡口莫愁乡万顷寒烟木落霜珍重使君留客意一尊芳酒醉斜阳
　　江上危亭思黯然追游陈迹欲经年别来西望应相忆郢树荆门共一川
　　白雪楼倾不记秋楼前江水自悠悠多情犹忆湖南守一曲阳春白尽头【仆旧游白雪楼见张休诗石刻尾章云美人莫唱阳春曲白尽湖南太守头今石已亡民瞻询于老吏遂得其全篇云将复刻诸石】







　　钦定四库全书
　　汉滨集巻三　　　　　　宋　王之望　撰制词
　　赐特进尚书左仆射陈康伯等乞解机政检防前奏速赐罢免不允诏
　　勅康伯等省劄子所奏乞解机政检防前奏速赐罢免事具悉机防之来安危所系议论之际可否是资卿等宜协定谋猷切磋利害以宏济于大事俾无有于后艰胡恤异同轻为去就非朕之所望于大臣者也备礼要君之请在自信以何嫌解纷排难之功顾仰成之方切所请宜不允
　　赐陈康伯乞祠不允诏
　　卿厚徳元勲两朝是赖深诚伟量一代所尊勤劳王家亦已至矣朕所以挽留之意岂顾问哉方今外虞孔艰大事未定卿久专机轴朕所倚毗一旦舍朕而去朕何以处此传曰时然后言卿之告去时乎勉为朕留毋复困我
　　赐左朝散大夫试兵部尚书湖北京西制置使虞允文乞除宫祠不允诏
　　卿以文武有用之材宣力当世驰驱南北险阻备尝方倚重于上游用纾忧于西顾投闲之请非朕所期所请宜不允
　　赐右太中大夫钱端礼辞免除户部侍郎兼枢密都承防恩命不允诏
　　勅端礼省所奏辞免除户部侍郎兼枢密都承防恩命事具悉足食足兵邦政所重于斯二者惟才实难卿以变通练达之资践更中外所至可纪厥声茂焉上皇所知己试有绩朕实因任其又何辞徃图尔庸以称朕意所请宜不允
　　陈康伯可罢尚书左仆射同中书门下平章事兼枢密使特授少保观文殿大学士判信州进封福国公加食邑食实封制
　　门下辅相股肱于元首身允佩于安危帝王体貌于大臣恩必隆于进退眷我冢司之老恳辞魁柄之荣既莫遂于挽留宜有加于宠秩肆颁明命诞告治朝特进尚书左仆射同中书门下平章事兼枢密使兼提举编修玉牒所监修国史兼提举编类圣政所信国公食邑七千九百户食实封三千一百户陈康伯学贯天人才周经纬中和自禀言有物而行有恒度量难名澄不清而挠不浊爰登揆路六阅嵗华当国家多事之时专廊庙万几之寄雍容镇俗谈笑折冲道荡荡以遵王无有作恶心休休而乐善其如有容邦政弗愆物情交附惟予一人缵承之庆本太上皇付托之诚能将顺以输忠实赞襄之有助心如金石勲在旂常朕方委任而责成尔亦勤劳而匪懈久烦机务累抗封章丁宁谕防而莫回伛偻陈词而愈固式扬典册俾解钧衡亚保升华焕衮衣于左棘鸿儒列职冠书殿于西清进公社于新邦分使符于故里载畴井邑并衍圭腴于戯功名克保于始终古今所重出处暂均于劳逸中外何殊其思注意之深勿替告猷之旧可
　　刘寳可特授安庆军节度使依前捧日天武四厢都指挥使充镇江都统制兼淮东路招抚使节制本路军马食邑实封如故制
　　门下遣戍役以卫中国方深经武之图聴鼓鼙而思将臣敢废念功之典惟予爪士载总师干既宣专阃之劳盍复登坛之拜式扬孚号明告治朝捧日天武四厢都指挥使武泰军承宣使充镇江府驻劄御前诸军都统制兼淮东路招抚使节制本路军马彭城郡开国公食邑三千六百户食实封一千二百户刘寳骁果冠时韬钤决胜笑谈劈臂气尝盖于万夫拳勇摧锋身实更于百战勲书盟府名播逺方早严六纛之仪横控大江之险军声甚振武备聿修中退处于宴闲兹重分于节制恩威未泯号令一新宜还豹尾之雄俾镇龙舒之旧因其事任庸示眷怀于戯起李广于故将军期折彼匈奴之势复魏尚为云中守冀慰予钜鹿之心益服休嘉以伸报效可
　　赐陈康伯告口宣
　　屡抗封章恳辞机务爰升孤棘出镇乡枌徃服恩光无烦谦逊
　　赐刘寳告口宣
　　复膺阃寄克振军声既着忠劳宜加宠渥龙舒旧镇虎节载颁祗服恩光益茂勲烈
　　赐抚问张浚到阙并赐金合茶药口宣
　　逺自师屯肃趋魏阙朝宗在即匽薄良勤宜有匪颁以申问劳副兹虚伫无惮疾驱
　　赐安庆军官吏军民僧道耆寿等示谕勅书
　　朕以刘寳载膺边寄克壮军威既宣分阃之劳宜复建旄之宠用畀同安之节以纾旧俗之思惟故将之重临谅周邦之共喜
　　赐张浚腊药勅书
　　为宪万邦折冲一面方此严凝之候必须服饵之良宜有匪颁式昭至意
　　除郭振武泰军节度使赐本军示谕勅书
　　敕武泰军官吏军民僧道耆寿等朕以郭振勇且有谋老而克壮折冲御侮蚤洊着于肤公御众牧人今并膺于阃寄爰畀节制以为宠光既成命之惟行谅逺方之咸喜
　　防问
　　防问四首
　　问昔夫子抱帝王之道郁不得施退修六艺之教稽之前圣而不悖埀之后世而不诬使其一旦得志举而措诸事业则平日之空言皆致君泽民之具也惟圣人多变不可执以一端故容有可疑者焉且豳诗七月言稼穑艰难之业甚详然樊迟学稼则鄙而不予何周公陈于成王而夫子不以告门人邪周官司马教军旅战陈之法甚备然灵公问陈则拒而不答何周公掌以六卿而夫子不以告时君邪虞舜命臯陶穆王命吕侯着于尚书是圣人不能废刑矣而夫子则不取齐之以刑者聚人曰财理财曰义系于周易是圣人不能遗利矣而夫子则罕言之夫诗书易夫子所修舜周公夫子所法顾不同如是而不知夫子见用于时于是四者将忽而不务欤则何为而存诸经也如皆用之则与平日之言亦相戾矣抑穷达之际所施异宜所言非所用所用非所言乎二三子方将行其所学者也其必有以知圣人矣请详以告我
　　问昔人论文章之难曰得之难知之愈难盖古今文章其工拙髙下虽有定论然好恶不齐众口难一非精于其道为世所宗者不足以擅其品藻也唐韩愈髙材絶识实主斯盟非徒当世学者依以成声而后之史笔犹时借其言以评前作彼诚有以取信于后世矣然愈于汉人每以司马迁相如刘向扬雄为言如贾谊董仲舒班固之徒皆不论也夫贾谊赋鵩吊屈之文固无愧于相如之大人扬雄之反骚其痛哭流涕之书又非封禅剧秦之可比也而过秦一论议者以为书传之最善者至于仲舒言天人之际宜不在刘向下而班固之为良史抑亦差子长之肩其宏才丽藻足以相优而无甚相辽愈独屡称四人无一言及于三子何邪将出于偶然欤其亦固有轻重欤愈同时于文最重栁宗元于诗喜称孟郊盖尝以宗元比马迁而以郊诗髙出魏晋自今观之宗元之作视太史为如何而郊之篇什孰愈曹刘潘陆辈也愈谨许与其抑扬比拟必有所谓愿质数子之文而折中其是非将以观诸君之精识
　　问天下之风俗罔不惟上之倡而斯文为尤甚书称尧曰文思舜曰文明禹曰文命商周之君或终始典于学或缉熙于光明故唐虞三代之人至今炳然与日月争光诗曰倬彼云汉为章于天周王寿考遐不作人斯文之兴岂不由上之为乎秦焚诗书天下以文为讳英如汉祖特不喜儒文景之际重之以黄老而朝廷大臣皆刀笔吏吹箫屠狗引彊蹶张之流宜此道之遂冺不数十年贾马晁董之徒相望于时西汉词章之盛与古争衡其后光武显宗最重儒学然东京之作遽不及逺甚下逮魏晋以及梁隋其间君臣多尚文雅而笔墨气格日以不振虽唐太宗聪睿卓絶辅以房魏之佐升平无事尤汲汲然加意于斯而终不能革六代之余以此而言又似非上之所能为以我国家累圣相继咸蓄盛藻昭回垂光异才竞奋肆更多故学士失职主上喟然愍之书经训以发其渊源辟胶庠以励其器业居无防何羣试于有司者人握灵蛇之珠家抱荆山之璞彬彬如也然则谓文为不由于上可乎夫以汉髙文景之间絶不好文而作者如彼其多魏晋梁隋有唐之世君臣笃好而文字如彼其陋盛衰之变与时不同而今日之应若响何邪愿闻其説
　　问自三皇而来歴帝与王下逮五霸其事逺矣而见于六经之籍孔孟之言者不为不详要其间容有可议者书曰唐虞稽古建官惟百夏商官倍是则帝道简而王制加详矣然舜以礼乐分命二官而周并总于一卿舜分天下为州十二而三代合为九州果孰为简孰为详乎孟子曰以徳行仁者王以力假仁者霸是则王者任徳而霸者任力矣然汤征十一武灭五十而齐桓九合诸侯不以兵车晋文教民礼义示原以信果孰任徳乎孰任力乎孔子之序书断自唐虞则二帝之前宜荒忽无足稽矣不録桓文则二伯之烈宜卑陋而无足采矣然易系辞述黄帝之制作与尧舜氏无少异而春秋之事实予齐晋何也舜典曰诗言志歌永言盖有虞之世固已有诗与乐并行矣当孔子时鲁犹用四代之乐则虞夏之诗岂无存者然其序三百五篇止及商周而臯陶之所赓五子之所歌皆不列于四始何也诸君学古通经讲之已熟有司可得闻乎
　　论语荅问
　　荅何希深卫辄之问
　　卫辄之事古今之论多矣孔子作春秋定天下之邪正以断天下之疑使乱臣贼子知惧于此正宜大书屡书使深切着明以为万世之法然其辞漠然无所惩劝且入其国而不避【孔子以出公八年自陈入卫九年鲁人招之始自卫反鲁】享其养而不却曼姑围戚而不贬子路死悝而不罪则是孔子不以辄之立为非明矣公羊曰蒯聩为无道鲁公逐蒯聩而立辄辄可以立乎曰可以王父命辞父命是父之行乎子也以王事辞家事是上之行乎下也此议最为通论今人有子不肖而逃幸而有孙焉其祖付之物曰父来勿与也父至而欲取之子当与父乎当守祖之命而不与乎与之则非徒已违王父命而亦使其父违父命父子之道废矣不与则非徒已得所以尊祖而父亦得所以尊父父子之道两得焉范甯称谷梁以卫辄拒父为尊祖伤教害义不可彊通者特为不当拒其父命耳不以为不当立也江熙释谷梁乃云若灵公废蒯聩则经不得复称世子称世子则灵公未尝命辄其从王父之言传似失之是不然灵公不命辄则必归蒯聩而立之不归蒯聩又不立公子郢则是灵公之命辄也其称世子者诸侯之世子必命于王蒯聩得罪于灵公而逃灵公虽不及废犹废也但未改命于天子耳故书曰世子非以为当立也又引郑世子忽复归于郑为例非其比矣郑忽于复归称世子则世子为当归归者无恶之辞也蒯聩于纳称世子则世子为弗当纳纳者不受之辞也春秋美恶不嫌同辞夫以世子出奔若其无罪人孰不欲其归今大国兴师以纳之而国人不受则其为人可知矣书世子者所以正其名而甚其恶也若以世子为当立则楚世子商臣弑其君亦为当立乎公羊云齐国夏卫石曼姑帅师围戚国夏曷为与卫曼姑围戚伯讨也曼姑受命于灵公而立辄义可以拒之何休释曰曼姑无恶文知得拒蒯聩于曼姑言得拒之知辄之不得拒也然则辄之立也为可独拒父为不可耳公羊许其立而不许其拒父是矣以拒父为尊祖者谷梁之説也二传公羊为长后世曾不分别二事并而为一宜其説之不通盖自江熙乱之而刘原父乃主其説此有心于辟传之过也或曰辄既当立而不拒蒯聩使蒯聩得入辄当奈何曰辄之既立当迎其父以归曰立辄者王父之命不敢失坠至于尊事之礼敢不极其优隆蒯聩见容则父子可以无间不幸而必欲得国则为辄者弗敢与争或死或奔于义皆得废祖之命罪不在我所谓父虽不父子不可以不子者也蒯聩而稍有人心亦必底豫而不至于奸此舜之所以谐瞽防也岂可拒其来而不受乎或曰方孔子在卫辄若有问何以处之曰子路问孔子卫君待子而为政子将奚先子曰必也正名乎学者疑孔子得政于卫必变置其父子其失圣人之意逺矣夫有国者父称公子称世子名分之正也今辄子也而称公蒯聩父也而称世子名体不顺至不可以并居岂不病哉盖亦正其名而已正之奈何曰使蒯聩不为卫侯而为卫侯之父如赵之主父汉之太公之类别为一号以尊之不亦可乎此孔子正名之意也若必欲变置其位则是正其实也非止于名而已孔子谋人之国岂若是之疎乎或曰冉有疑夫子之为卫君子贡设夷齐之问而知其不为则孔子之不与辄明矣曰不然孔子居卫逾年而不去门人之髙弟又多仕之而初无一言非辄所以致冉有之疑先儒以为为助夫子不为者特不助耳固不以其立为不当也何休谓卫辄之立虽得正法非义之髙者故孔子不为此言得之武王灭商夫子犹以为未尽善于卫辄何助之有况当时卫之大臣与其国人皆不愿蒯聩之立蒯聩得立置南子于何地辄虽欲逊其父岂可得乎假令贤者处此亦不过弃国而去为伯夷叔齐耳伯夷叔齐非所以责卫辄也若欲人人夷齐则春秋举无全人虽齐桓晋文亦当诛絶岂特桓文武王伐纣而不用伯夷谏王季夺嫡而不为叔齐之遁亦皆得罪于圣人矣而可乎且孔子称夷齐之何怨岂特可施之于辄以此而责蒯聩其孰不曰尤宜是孔子于卫侯父子俱无所为中立乎其间至于卫辄之立春秋无讥焉则是以王法而正之也夫蒯聩欲弑其母其子法当并废灵公尚遵周道舍诸子而立孙则蒯聩之罪为至深而灵公无负于蒯聩辄于其祖其父尊亲惟均当从其父乎当从其祖乎当从其有罪者乎当从其无负者乎议者徒知责卫辄以不逊其父而不思蒯聩之立为违父之命则似于义有偏恐非孔子中庸之意而失春秋所书之法也夫瞽防日欲杀舜而贵象舜从尧命而不从瞽防舜殛鲧而逊禹禹不敢念父之雠而顺命于舜则辄之立尚何讥乎愚见如此未知当否幸有以正之
　　讲义
　　论语发题
　　昔孔子述而不作未尝著书其系易也述易之变而已易之外无説也其序书也述书之作而已书之外无説也春秋约鲁史以成文而时出新意诗删众作以成书而弗改旧章此外戴经之所记止乎礼乐之事孝经之所称不过孝弟之行其他杂见于诸子百家之书者徃徃其言得于传授非复亲承虽间有异闻而无所统纪皆不足以见天地之全古人之大体也若夫条贯具备本未有考出于孔氏之门而可以求圣人变化云为之妙者惟论语一书而止耳盖夫子述诗书礼乐易与春秋王道备矣而其教不同恐习之者嗜其偏而不能以兼通溺于博而不能以反约也故平居答问之际摘其枢要以警悟学者其后门人集而成书其辞简而尽其防深而明六经之道莫不总摄于此参之唯回之如愚子贡之性与天道易之精防也管仲曰仁子产曰惠子西曰彼哉春秋之褒贬也称尧舜之巍巍禹之无间周之至徳则疏通知逺极书之髙致子贡因事以明诗子夏因诗以悟礼举三百篇蔽以思无邪之一言则优柔该贯尽诗之深防纯俭从众拜下从礼行夏之时而用商周之车服达礼之变举在此矣武为尽美韶为尽善以翕纯皦绎之音语鲁太师论乐之蕴举在此矣汪洋奥雅无所不备自始乎为士至终乎为圣人其进修之序皆具乎其中人而不求圣人之道则已如欲求圣人之道必尽心于此书而后可此书之不明而骤语六经则浩乎其无涯茫乎其无涂矣今夫天形之浑沦不可俄而度若察之以玑衡则经纬之动静躔度之疎密咸可推矣圣道之光大不可俄而测若求之于此书则圣贤之阃域师友之渊源咸可考矣然则论语者其孔氏之玑衡欤是故观尧曰一篇则夫子之志意可知也观述而一篇则夫子之教学可知也观防子则夫子之出处去就可知也观乡党则夫子之容止进退可知也观子罕则夫子之言行道艺可知也观子路则夫子之政事施设可知也至于先进一篇道羣弟子才分之浅深器业之小大资性之缓急其言尤详读之悠然可以想见其为人非特夫子所以品第其徒者如此至其门人亦各以其分量之所得而善于形容天子之道仰之弥髙钻之弥坚则夫子之极致愈求而不可尽者不有见于此乎瞻之在前忽焉在后则夫子之中庸若近而不可能者不有见于此乎如天之不可升如日月之不可逾如宫墙之不可窥则夫子之道其髙明而深奥者不有见于此乎故熟读论语伏而思之则吾夫子之仪形与羣弟子之揖逊如在其上如在其左右昭昭乎其无所隐矣去古既逺不读此书何以求圣贤之遗范乎故予乐与诸君讲学之虽圣言渊奥非末学所窥要之识随贤愚小大各有所得亦不可无述也若乃前説之既善者今则循而用之不敢务新奇而有加或已有所见则从而着之不敢以固陋而自隐期于当而已矣诸君因讲以求论语之书因书以防夫子之道黙而识之执方册以对古人庶防观成周之礼者入庙而知周公学师襄之操者抚琴而见文王也不其伟欤
　　为政以徳章
　　洪范曰庶民惟星星有好风星有好雨言民心好恶之无常也为政者欲人人而悦之则虽得于此必拂于彼无适而可矣又曰月之从星则以风雨言人君政教失中而惟民之从则其为乱如日月失其所而从星者风雨之变也是故为人君者惟当建极于上以中正自居而不失其所则天下之民自四面而归徃之矣书曰夏暑雨小民惟曰怨咨冬祁寒小民亦惟曰怨咨必先之以尔身克正罔敢弗正民心罔中惟尔之中者盖惟能处乎大中至正之地则民心虽无常终亦必恊于极岂不犹众星之共北辰乎洪范曰皇建其有极无偏无陂遵王之义无反无侧王道正直防其有极归其有极皇建其有极所谓譬如北辰也无偏无陂无反无侧所谓居其所也防其有极归其有极所谓众星共之者也然则所谓徳者如之何亦曰中正以观天下而已
　　道之以徳章
　　道者诱道之齐者整齐之周官六典邦之刑政在焉孟子曰明其政刑二者圣王所不能去也然非其所以为先以辅吾之徳礼则可矣化之以徳礼而不变于是乎有政刑以俟之是以君子长者之道待天下也上之待民也如此则民皆兴于亷耻而吾之教化无所不及矣故曰有耻且格格者至也言其无所不及也若道之以政齐之以刑则是以斯民为不可以徳礼化而不以君子长者之道待天下也上之待民也如此则民皆抵冒无耻而政刑亦有所不能及也故曰民免而无耻免者幸免也言有所不能及也
　　吾十有五而志于学章
　　荀子曰学恶乎始恶乎终曰其义始乎为士终乎为圣人盖学而不至于圣皆未足以尽学也孔子方其十五而志于学则大圣之事业固已有潜诸其心者矣夫人患不学学患无志能志于学则无所不至矣惟学可以尽圣人之能事惟志可以成学者之极功故仲尼有为山之譬扬子有学海之喻皆言其有志与否耳茍有志于学矣则每进愈上至于从心其始也如木之有本虽未极乎髙大而根茎节叶毕具于中如水之有源虽未至于洪深而纵横曲折终至于海孔子所谓志于道者盖此道也三十而立则是非毁誉莫能摇其守所谓立于礼也四十而不惑则死生祸福莫能动其心所谓知者不惑也其守不摇其心不动则一性湛然知吾所受于天者矣故五十而知天命所谓穷理尽性至于命也六十而耳顺则凡耳之所闻无非道也七十而从心所欲不逾矩则凡心之念念无非道也其进道之序必每限之以十年者虽举其大数盖亦所谓真积力久者也然原其所自皆本于志学而已夫所谓生而知之者谓其乐之之诚出于自然耳非于天下之事物不学而皆知之也孔子以成童之年而能志于学终趋至圣之域则其乐之之诚可知此所以为生而知之欤
　　孟懿子问孝章
　　书曰世禄之家鲜克由礼孟氏鲁之世卿也观其所以事君则其所以事亲者必多违于礼矣且懿子之父僖子病不知礼死属二子于仲尼使学礼焉今而告之以礼亦所以慰其亲之志也夫论语者师弟子问荅之书也弟子之问及于此人之行莫大于孝故以为先焉然有能问者有不能问者林放问礼之本曰大哉问樊迟问崇徳修慝辨惑曰善哉问此问得其道者也子路问事鬼神曰未能事人焉能事鬼问死曰未知生焉知死此问非其道者也孔子之告人不愤不启不悱不发必先防见其端俟其人之反复而叩之然后极其説如子贡之问士曰敢问其次者再子路问君子曰如斯而已乎若此之类皆善问者也至于顔子之问仁夫子告之以克己复礼使他人闻之亦唯唯而已而顔子则能复之曰请问其目然后及于视聴言动之説此亦可以见其羣弟子审问之能否也懿子问孝子告之以无违亦欲其反复叩已而尽其説而懿子不能也若渎告之则非待问之体若不言之则惧闻者之不察其防也故退而告樊迟樊迟之为人其性亦鲁其问仁智子告以爱人知人而不达申告之以举直错枉亦不晓其所谓盖其不敏如此故孔子以对懿子者告之盖欲发其问因以祛其惑也夫子于荅问之际岂茍而已哉序论语以此为始盖有深意其余或详或畧或显或防或婉或直或答或不荅皆可以义推矣
　　孟武伯问孝章
　　人之一身内有隂阳之患外有人道之患隂阳之患吾无如之何若人道之患则在吾修身之何如耳岂可复贻父母之忧乎孟子曰事孰为大事亲为大守孰为大守身为大失其所以守身能事其亲者未之有也然则能守其身以免于人道之患可以为孝矣虽然孝子之事父母岂欲其有忧乎孔子之告武伯以唯疾之忧是亦使之谨疾也骄奢滛佚所以致疾之由也武伯世禄之家所以告之以此
　　子游问孝章
　　竭力以养父母者世俗之所谓孝也然犬能警马可乘是皆能以力而为养矣君子之孝将何以自别于世俗乎亦曰敬而已矣敬者非貌敬也敬之于心也敬之于心者岂止于晨昏进见之际乎盖虽屋漏暗室之间常若对严君焉夫如是岂复有遗行哉其为孝不可胜用也
　　视其所以章
　　圣人之观人不以一日之善恶先视其今日之所以又观其平昔之所由又察其将来之所安视其所以者阅其今日之所日用观其所由者考其素所从来察其所安者要其终于悠久以此三者求之则人将何所隐矣见之及物者谓之视视之加意者谓之观观之加详者谓之察所以在今为易见故云视所由既徃为难知故云观所安未来为尤难知故曰察
　　温故而知新章
　　今日之新来日之故今日之故徃日之新道无新故顾吾之于道有已得与未得耳已得者温之而未忘未得者知之而不止所谓终始典于学者也故可以为人师顔子得一善则拳拳服膺而不失温故者也吾见其进未见其止知新者也
　　君子不器章
　　论语凡称君子多与小人为对如周而不比比而不周泰而不骄骄而不泰和而不同同而不和之类不可槩举此所谓君子不器则不然谓君子不可以一善器之然可器者亦不便为小人也孔子曰管仲之器小哉谓子贡曰女器也何害其为贤乎观书者当考其意不可执一而废百也此书有圣人贤人仁人善人志士智者勇者刚者有常者是虽道徳有广狭资性有能否然皆可以正名之也至于君子虽有小大之不同要不可以一器名易于卦象皆称君子左氏于褒贬则亦称君子记于中庸亦曰君子是皆非一善之可名故以为称焉如直哉史鱼邦有道如矢邦无道如矢此其直为可器者至于蘧伯玉邦有道则仕邦无道则巻而怀之则不可器于直不直之间所以谓之君子















　　钦定四库全书
　　汉滨集巻四　　　　　　宋　王之望　撰表状
　　贺皇太后回銮成书表
　　慈闱久服大典初成埀简防以増光罄幅员而共庆窃以郑开大隧犹夸考叔之功汉割鸿沟乃逸侯公之语传伤溢羙史恨阙文伟哉圣孝之隆着此信书之实恭惟皇帝陛下乐天而保大屈己以寕亲亿万斯年躬定太平之业五十而慕日承长乐之欢冠百行以无前作一经而诏后臣逺将使指阻造朝班编之诗书喜铺张于伟绩老于文学期歌颂于中兴
　　荆门军谢到任表
　　传经庠序愧非重席之才假守湖山更忝分符之寄肃趋官次祗戴君恩伏念臣穷苦寒生覊单冷旅始延世赏旋防贤科逢圣代之崇儒入贤关而讲艺三年训诂安朝暮之虀盐万里丘坟感春秋之霜露惟兹小垒宻接故乡乆深懐土之情忽冒专城之宠田莱虽旷已稍复于流逋风俗还淳爰絶希于鬬讼获承人乏实便已私此盖伏遇皇帝陛下功济羣生仁侔列圣不泄迩不忘逺允恢无外之风在知人在安民尤谨惟良之选顾虽庸鄙亦玷使令臣敢不悉意颁宣究心抚字顾圣朝有劳来还定之政可举而行使斯民无叹息愁恨之声庶免于戾
　　潼川运判到任谢表
　　熊湘持节方虞瘝旷之诛梓蜀观风忽假转输之任叨逾滋甚感惕交深伏念臣儒业荒踈吏能浅薄比玷外台之寄朅来南岳之阳道徳意志虑于逺民虽殚夙夜行敛散阜通之良法蔑效涓埃敢期申命之颁曽靡终更之待矧潼江之一道亚益部于四川惟将漕之攸司久摄官而虚次俾承空乏宜属贤能岂谓凡才乃膺遴选此盖伏遇皇帝陛下躬汤一徳执舜两端王业载隆乆同符于治古使华分遣尤加意于遐方故虽绵弱之资亦误使令之末臣敢不悉心饷餽毕力驱驰谨留州送使之常务一遵于宪度体足国裕民之制期两便于公私
　　潼川提刑谢到任表
　　乆司飞挽之权曽微善最就易平反之职不改部封命节増华污顔有腼伏念臣早専朴学晚窃贤科顾朝廷渥泽之所加何臣子防埃之足道祗安愚分忽误明恩惟谏官御史之昌言必大夫国人之公论敢圗列荐滥采虚名遂烦圣造之曲成斯实清时之盛美资聨内阁奉裕陵丕显之谟体重外台光蜀道皇华之遣静思踈逖可谓超逾此盖伏遇皇帝陛下日月照临乾坤覆育申九歌于帝典严八柄于天官信任臣邻曽四目四聪之弗壅甄明爵赏虽一嚬一笑以无私致若孤踪亦膺异宠臣敢不激昻晚暮黾勉事功云汉昭回方问乗槎之上井参扪歴更输叱驭之忠
　　茶马司进马状
　　位正九重欣覩圣明之造心倾四海愿修职贡之祥前件马来自殊方育之外廐载驱逺路虽惭八骏之良入献大廷敢备七驺之副
　　茶马司合进银马状
　　盛徳重明出抚帝王之运绵区同载毕修臣子之恭前件物常赋之余殊方所出精良入贡间居三品之珍驵骏效牵敢备七驺之副
　　皇太后圣筭八十贺皇帝表
　　三朝受籍属临文德之朝万嵗称觞式展慈寜之庆化流寰宇欢动宫闱恭惟皇帝陛下性体尧仁躬行舜道于斯为盛承太姒之徽音受祉既多小鲁侯之燕喜礼成中禁福集新元孝感仁明格母仪于上寿泽施耆艾慰人子之至情臣承乏外台与闻盛事千官入贺想环佩之丁当四海霑恩快雷风之鼓舞
　　皇太后升遐慰皇帝表
　　夙钟庆祚诞育清躬艰难百罹从先皇而北狩始终七闰享大养于东朝方延上寿之期光抚中兴之运何期窀穸永隔晨昏恭惟皇帝陛下孝慕至深悲摧罔极愿追承于理命用少抑于圣情臣使事有拘不遑奔赴阙廷臣无任衔哀抱痛擗踊感伤之至
　　谢授太府少卿四川总领到任表
　　贰列卿于外府猥厠廷绅主经赋于上防仍将使指省躬曷称拜命知荣伏念臣少本拘儒老为俗吏偶明时之弗弃乃烦使之屡更去朝初自于乞麾入蜀继叨于移节驱驰九载绵歴五司虽殚夙夜之勤蔑有防埃之效荐蒙増秩比复赐环雷电取将已下仙官之敕蓬瀛且至却回方士之船涣号申颁训词溢美亚班聨于七寺之长督餽饷于六师之屯引私讳以有陈触报闻而莫避凌兢就列颠仆是虞此盖伏遇皇帝陛下道配施生恩函动植公听逹四聪之壅兼收屈羣防之长询事考言判人材之真伪循名责实极王政于清明致若孤踪亦尘剧任臣敢不交修食货兼裕军民江汉朝宗徒抱爱君之志井参扪歴益坚许国之心
　　谢授太府卿表
　　主计坤维苟逭旷官之责陞华月寺忽惊増秩之荣更膺修举之褒愈切叨尘之愧伏念臣早专儒学初乏吏能于财赋以何知尤性资之所短矧当调饷乃误使令宿重戍于三边开新疆于两路转输麄给皆朝廷申画之明凯捷屡腾实将帅驱驰之力夫何绵薄猥冒恩光此盖伏遇皇帝陛下仁孝独隆徳刑并举聪明睿知而不杀伟略无前是非赏罚之已明微劳必録故虽踈逺亦被甄收然臣衰病日侵事功难彊投闲置散已屡贡于忱诚治剧济烦恐终辜于寄委愿囘渊鍳俯照丹衷贺降赦恢复州军车驾亲征至建康府表
　　敌势方张国威旋振舆图席巻宣渥泽以规恢禁旅星陈幸留都而经畧普天同快振古希闻窃以皇天眷有宋之仁全付所覆强敌乘中衰之运洪惟作威慨念遗黎久沦虐政属烽烟之告警渝信誓以称兵不戢自焚果速干谿之祸有征无战遂收淝水之勲劳军亲屈于时巡抚逺肆推于霈宥恭惟皇帝陛下沈几独运英武无前以安民保大之心伸取乱侮亡之举天回日转爰兴顺动之师雨施云行用慰来苏之众汉祖威加于四海唐宗耻雪于百王臣备使遐陬欣闻盛事执玉帛而趋禹曾莫陪方岳之朝被金石以昭圣功愿刻神丘之颂
　　天申节贺表
　　赤伏告祥式应兴王之运浊河变色聿丁诞圣之期弥月载临普天胥庆窃以社稷灵长之祚有开必先祖宗积累之休克昌厥后方斗枢之呈瑞适星火以扬辉实真人受命之符见炎徳中天之兆恭惟皇帝陛下顺帝之则与神为谋尧巍巍而成功已清国步舜业业而致孝允格天心措一世于安荣跻兆民于仁寿属此载生之节肇称久旷之仪广庭上万嵗之觞百辟献千秋之鉴九宾咸设六乐具陈长乐承顔应记熊罴之梦寳邻修聘永休貔虎之师臣滥守偏州莫观盛礼祝松椿之筭愿效华封倾葵藿之心徒瞻魏阙
　　寳运有开亶聪明而作后寰区胥戴祝富寿以多男凡懐倾日之心共庆流虹之旦窃以嵗在娵訾之分艺祖肇生律中防宾之音大辰毕见惟圣神之诞育推年月以应期知真人受命以同符昭大德中天之有兆恭惟皇帝陛下明同离照健恊干行舞阶敷虞舜之仁问寝躬文王之孝鸿图永固方将混文轨于车书鳯厯长新岂特等山河于帯砺臣军符滥假官守攸拘称万嵗之觞阻趋汉殿上千秋之鉴徒慕唐臣
　　贺太上皇帝逊位表
　　渊衷素定上格皇天神噐至公亲授天子乾坤清谧华夏懽呼恭惟太上皇帝陛下政始忧勤功收保定正南面而恭已三纪垂衣为天下而得人一朝脱屣发于独断不待耄期戴黄屋以非心神交姑射席白茅而问道寿比崆峒臣久荷宠灵逺司餽饷读诏书而有感颂叹徒深仰逊徳之无前名言曷既
　　茶马司贺太上皇帝逊位表
　　逊位元良法大公于尧舜储神淡泊娱至道于羲皇旷代希闻溥天同庆恭惟太上皇帝陛下功超防古泽被生民积三祀之忧勤既臻耆定厌万防之繁委自处冲虚大物而防于初举神器而授之子必得其寿如圣徳何以加兹不离乎真非至神孰能与此臣亲逢濶典邈在逺方绩效无闻已辜恩于使节驰驱既久徒结恋于君轩
　　贺皇帝登寳位表
　　惟天与子聿膺内禅之传为民作君光抚中兴之运九庙有尊安之势万方同爱戴之诚恭惟皇帝陛下徳本天生学由日就英特同符于艺祖慈祥并美于仁宗方上皇以昭旷宅心厌钱糓甲兵之问宜圣主以元良继体为讴歌朝觐之归百姓与能诸神受职揖逊行岩廊之上孝慈形宇宙之间盛事无前道已尊于二典髙风所暨化终格于三苖臣滥厠卿聨出将使指飞龙御极欣逢践阼之辰流马饷边莫预称觞之列
　　茶马司贺皇帝登寳位表
　　监国抚军方重元良之寄握符秉箓遂膺揖逊之归和浃三灵欢均四海恭惟皇帝陛下道参盖轸英类祖宗天生徳以应期人与能而归命帝尧克譲既高黄屋之心夏啓有光果献大横之兆爰正重离之位肆推作解之恩臣滥缀卿聨肃将使指六龙在御徒仰庆于时乗百兽旅庭曽莫陪于率舞
　　谢权戸部侍郎充川陜宣谕表
　　解外计于坤维方趋召节摄贰卿于民部就假使轺恳避莫伸凌兢罔措伏念臣早更多难晚遇明时以疎拙之腐儒玷光华之烦使并搃四川之赋粤跻九列之聨未乏军兴实禀朝廷之令初无吏最偶寛司败之诛属衰病之寖加觉事为之难彊惧瘝剧任屡匄真祠俄奉命以造朝已理装而即路宸纶载下从橐超升防二星参井之墟停八月斗牛之泛惟版使设文昌之副未始外除而王人专徳意之宣必由中遣夫何凡品独误殊恩此盖伏遇皇帝陛下道本心传学由日就以重华文命之懿承贞观开元之风询事考言特谨人材之用循名责实坐观王政之行遂使孤踪亦叨重寄臣敢不爰咨逺俗诞布皇灵陈力无堪徒抱捐躯之志投闲有请终希从欲之仁
　　谢授戸部侍郎参賛军事表
　　领邦计于版曺再叨旧物佐枢臣于油幕仍冒新除顾绵薄以奚堪负忧惶而罔措伏念臣防专朴学老际昌辰忝列卿之秩而搃军赋于西南偹法从之聨而宣王灵于梁雍徒承空乏曷补事功引衰疾以匄闲奉真祠而得请平日之孤忠自信岂恤乎羣愠之浮言当官则直道而行所恃者清朝之公论傥匪圣明之照难逃谗慝之伤洎全璧以遄归俄赐环之亟下方辞召命已锡賛书惟柬记之若斯信糜捐而莫报此盖伏遇皇帝陛下尧聪稽古舜孝重华情伪周知日容光而必照震惊是堲雪见晛而聿消故虽疎逖之踪亦误频烦之宠然臣心欲为而力不逮耄既极而病复侵若辜奉于洪恩必尽隳于素节钦承威命未容伸伛偻之私俯鍳丹衷尚终冀精诚之感
　　谢吏部侍即表
　　再贰计曹初无补报亟陞选部益愧叨逾仰戴恩私伏深震悸伏念臣比縁抱疾亦既投闲旋召复于故官仍外参于督府洎防赐对遂俾留中继寓直于禁林俄出将于使聘未决辞荣之请益懐避事之心期仗节以还归即匄祠而引去岂圗侥幸更冒宠光此盖伏遇皇帝陛下唐帝聪明汉皇豁逹贤才是急形梦想于精神赏罚靡轻严笑颦于劝沮致兹冗职亦误褒迁臣敢不戒在瘝官审于量已不能者止况堪衰病之侵有欲必从终冀生成之造
　　辞免防知政事表
　　超陞政地局蹐靡遑荐奉徳音恳辞未获沥危而渎叩兾渊听之终回窃惟以明主而责愚臣何能称塞以小材而膺大任必至颠隮矧今圣哲驰骛之秋非如国家闲暇之际钱糓甲兵之问日至庙堂毫厘晷刻之差患贻寰海使陪国论正借人材如臣早实腐儒晚更烦使虽到关甫周于一嵗而乗轺凡阅于三时内充谏诤之员外忝将明之寄有何绩效遽冒登庸顾微臣自愧于心顔则公议岂逃于指目伏望皇帝陛下保全孤迹追寝误恩若以为粗可使令愿容臣伸辞尊居卑之义或猥欲加之徳意愿迟臣宣积日累乆之劳庶几授受以无讥可免叨逾而取戾
　　谢除参知政事表
　　备争臣而谕旨蔑着显庸跻政地以出纶骤膺亲擢控忱诚之恳切颁训告以频烦拜命若惊省躬甚惕窃以虞舜绍唐尧之绪五臣举而至治彰武王恢周室之基十乱升而大勲立惟辅理承化者非一贤之畧必同寅恊恭而广众正之求矧今三边未宁庶事多舛民生既匮国是易揺天灾时变之占毎深寅畏旰食宵衣之虑特轸忧勤陛下妙简臣隣旁招俊哲列之丞弼责以谋谟盖将外抚四夷内修百度振艺祖创垂之统酬光尧付托之诚自非兼文武之弛张效忠嘉于啓沃学防古今而通其变才周军国而措之冝则何以上賛辰猷下符佥论如臣者斗筲小器铅椠腐儒徒以险阻艰难之备尝稍谙俗状故于东西南北而不择自励公程久絶望于荣涂复何心于晚节向者召从巴蜀归觐阙廷初无左右之容遽被神明之照未更一嵗殆及九迁版部铨曹缀献纳论思之末禁林谏苑充文辞言语之官皆暖席之未遑已抗旃而于迈心欲为而不逮者精力劳则有而何取于事功迟休榆塞之防秋匄老莵裘而卒嵗敢期侥幸乃尔超逾除二府之自外方追庆厯名臣之殊遇由七人而参大政盖本朝歴世之罕闻兹盖伏遇皇帝陛下照谗诬若七政之明定许予若四时之信祗承于帝思铺张不世之休无竞维人毎梦想非常之士遂令猥亦玷登庸臣敢不鞭防疲驽支持衰病仰体丁寜之旨对扬特逹之知际防风云方快覩亨嘉之运奉承教令期助成宏逺之规
　　除参知政事谢徳寿宫表
　　禁闼备官冒缀七人之列岩廊陪议骤参四辅之聨仍兼总于事枢俾悉闻于国论恩荣不次指目谓何伏念臣识昩经邦才非济务少专末学粗知涉猎之勤晚际昌期积有超逾之愧自横经于太学旋掲节于外台虽崎嵚流落之备尝顾智畧谋猷之莫效绣衣直指曽微肤使之称华衮示褒冞益孤臣之惧逮嗣圣绍开于景运宜熈朝并列于羣材藐是陈人跻于法从矧帷幄方恢于逺驭而干戈未戢于中原毕千虑以陈愚冀寛宵旰罄一心而尽瘁曷补防尘敢意孤踪遽叨巨用此盖伏遇光尧寿圣太上皇帝陛下轸深仁而念旧扩大度以包荒曲尽初终致兹圗任君臣胥契真成千载之逢神圣相承曷副重离之照惟坚素节以报洪私
　　谢除端明殿学士表
　　辅政岩廊实旷近司之职奉祠珍馆犹叨秘殿之名抗章爰罄于恳辞出綍重勤于中谕危易感衰涕交零伏念臣滥得虚名本无实用虽屡膺于烦使曾靡效于微劳召于久外之中遽有非常之遇粤由侍从擢寘疑丞自知绵力之不任几犯威顔而引避属边隅之正扰致志愿之未伸卒繇罔功上辜殊奬人言荐至宜典宪之必加圣度优容暴愆尤而弗忍曲全体貌以示眷怜深慙颠仆之余特费保持之力兹盖伏遇皇帝陛下聪明天纵忠厚风移嘉善而矜不能士无失职观过各于其党民用归仁故俾孤踪获逃重谴臣敢不杜门念咎撃壤待终尊主庇民已负平生之志杀身报徳空余未死之心
　　除端明学士谢徳寿宫表
　　预政罔功已旷辅臣之职奉祠窃食尚叨秘殿之名抚已知惭拜恩有腼伏念臣本无实用滥得虚名曩烦使之屡更曽微劳之莫效召从逺外服在论思所除者乃中外之要权所任者皆安危之重事遂由谏省起寘政涂独深明主之知躐处羣工之右实道家之所忌宜众怨之必归虽英贤任此以犹难以罪戾居之而岂免果婴物议致圣神曲费于保持特屈刑章俾体貌得全于终始危踪未陨厚徳难名兹盖伏遇光尧寿圣太上皇帝陛下视逺惟明允恭克譲彰善瘅恶炳日月之照临忘过计功廓乾坤之覆育故如孤弱亦逭颠隮臣敢不自讼前非益坚素守桑榆晚景知莫报于涓埃松栢嵗寒誓弗渝于金石
　　谢赐腊药表
　　一札细书幸拜王言之宠万金良药恭承御府之颁加体貌以冞优铭肺肝而不朽伏念臣猥防隆眷易守名城顾惟宣化之初未有及民之效方日虞于瘝旷乃上轸于记怜锡以寳匳实之珍剂増荣改观咸知圣主之不遗蠲疾去疴顿觉残骸之复壮兹盖伏遇皇帝陛下恭而接下仁以爱人谓臣昔与政机曽忝賛防之任念臣今叨郡寄适当凝冱之辰爰示匪颁用加摩抚臣敢不仰承嘉惠钦挹至和邪气不奸庶逭阴阳之冦余龄可引难酬天地之恩
　　谢赐腊药表
　　腊曰嘉平适届祁寒之候礼亦异数特颁名剂之珍拜赐有加感恩无极伏念臣禀资愚陋遭世休明一叨阃寄之行两见嵗华之易顾桑榆之晚矣恐衰病以相陵有草木之滋焉庶颓龄其可制曲荷记怜之及乃分服饵之良五色有光万金非重兹盖伏遇皇帝陛下仁能济众惠足使人谓臣顷在政涂曽预都俞之末念臣今居藩服或愆调摄之宜假以宠灵示其体貌臣敢不钦承茂渥仰戴洪私何必餐霞徒愧头颅之老未先溘露庶殚药石之忠
　　谢赐厯日表
　　闰以正时钦授若天之厯言惟作命诞敷率土之臣凡在照临廸知遵奉恭惟皇帝陛下辅宜交泰合德纯干其智如神心鉴二篇之防以星为纪面稽七政之衡肆颁致日之书式定归余之嵗臣敢不仰承帝则俯相民生春析夏因深体奉时之意夙兴夜寐聿求熈绩之方
　　谢赐厯日表
　　奉若天道爰建于夏正钦授民时聿遵于尧典伏膺嵗锡祗拜王灵恭惟皇帝陛下功配堪舆德髙宇宙调四时于玉烛转一气于洪钧悬象日月星辰式观大运布治邦国都县普及绵区臣监守偏城亦叨宠锡颁宣皇泽虽慙符竹之分申劝黎元庶谨田桑之候
　　谢水灾免降官表
　　告灾敢缓宜从必罚之科宥过以寛特反惟行之令拜章自劾画防报闻惧剧履氷感深漏网伏念臣性尤踈戅老益眊昏尚承乏于海邦实虚糜于廪食顷者风潮之变稍为秋稼之伤曾弗预言殊乖共理数马以防而迟其对所以严事上之恭画跎为足而败于成盖欲条惠民之政既素体忧勤之意乃或稽疾苦之陈顾镌秩以犹轻何计功而幸免此盖伏遇皇帝陛下仁同天覆德与春温乐善无厌虽微劳而必録使臣以礼非大故而不遗致令旷职之孤踪得逭黜幽之重谴臣敢不捐躯效报没齿衔恩罪不逃刑当益励古人之节退思补过庶不贻明主之羞
　　谢遗漏放罪表
　　政无善状灾延及于千家国有常刑恩特寛于三尺省愆无措徼幸居多伏念臣猥冗无堪叨逾已甚辞价藩而引疾移便郡以空飡虽支离老病之余不胜其惫而勉强米盐之细无敢弗勤然抚字乖方布宣无术积其衅咎驯致祸殃盲风怪雨之相仍三时薄害回禄祝融之不戢连日煽威计间架而甲令有诛待谴诃而封章亟上累然席藁凛若负芒敢期解网之仁诞委覆盆之照贷其罪戾爰及官僚收召惊魂即安旧服此盖伏遇皇帝陛下量函四大明察万微任贤使能既振中兴之烈记功忘过更隆上施之光致若孤踪得逃重劾臣敢不仰遵训敕俯恤困穷书焚室而寛征稽前人之令典徙积薪而曲突为后日之预防
　　代梁尚书贺皇后受册表
　　柔日载涓长秋肇建宫闱増重臣妾均欢窃以虞舜之仁始刑于妫汭文王之道亦盛于周南欲绍前芳实资内辅必有天作之合乃成王化之基恭惟皇帝陛下睦族移风明伦训俗心正而朝廷正德本躬行家肥而天下肥治由内出比徇羣臣之凟聿开万世之休爰正坤仪用宣阴教东朝问寝方仰绍于徽音清庙奉尝益助成于圣孝臣猥叨琳馆阻上瑶觞巻耳知臣下之劳式歌采采螽斯宜子孙之众行咏诜诜
　　代贺皇后受册表
　　诞扬涣号显正坤仪喜动宫闱庆均寰海窃以聿来胥宇姜女开岐下之基忧在进贤后妃致周南之化或共济艰难之运或弼成信厚之风考其以御于家邦莫匪造端乎夫妇洪惟盛世兼绍前徽允资内助之良克振中兴之烈果膺天命式厚人伦恭惟皇帝陛下徳本建中道先正始修己而安百姓睦族以和万邦王假有家治盖由于身率天立厥配祥靡自于人为采北阙之封章遵东朝之慈训谓九重大养岂佐馂之可虚而七庙明禋实助祭之攸重神人咸契筮告从寳册有光椒涂载辟阴佐阳而成嵗方宻赞于元功月遡日以生明永安行于黄道臣逺闻盛事内切欢悰称万嵗之觞阻趋班列赋百男之雅愿播声诗
　　代台州王守谢献助奬谕表
　　邦用不赀爰效涓埃之助王言下逮忽膺纶綍之褒仰荷宠灵伏深荣幸伏念臣身叨郡寄世受国恩夙懐事上之诚粗识爱君之义谓朝廷有非常之庆当备礼容而臣子修不腆之仪乃其职分方忧菲薄用速谴诃敢意孤踪上尘睿奬忽奉玺书之训顿生蔀屋之辉固将垂示于子孙岂但讙传于民吏此盖伏遇皇帝陛下使臣以礼御众以寛禹俭自将惜兆民之财力舜聪旁逹知羣下之勤劳故虽一介之微亦拜十行之赐臣敢不益坚晚节更励愚忠庶倾葵藿之心少答乾坤之施
　　代贺元防表
　　寳厯更端布王春于四海正衙受贺复元防于三朝华夏骏奔乾坤交泰恭惟皇帝陛下尧仁天覆汤圣日跻成功徳以告神明观防通而行典礼接千嵗之统已啓中兴立一王之仪式彰盛节乐奏四夏廷设九賔舞千羽于两阶执玉帛者万国垂衣南面始知皇帝之尊上寿东朝益显圣人之孝臣逺纡郡绂阻造朝班梦想钧天莫陪于兽舞心驰魏阙徒切于葵倾
　　代谢御书表
　　金石腾辉爰阐宸奎之秘圗书拜赐永为鲁泮之藏黉舍生光山城动色窃以书契之作肇自鸿荒古今所传可论工拙邈哉千载逹者几人厥有楷法通神草书入圣皆由专习故克名家罕闻万乗之尊妙极六书之蕴抽寳跗于暇日録方册之微辞诞布多方式昭大训恭惟皇帝陛下能由天纵道本生知博学而无所成名多闻而守之以约投戈讲艺穷经史之渊源肆笔成书陋钟王之体制冩之琬琰炳若丹青付以学官示一人之稽古颁诸寰宇俾四海以同文臣叨领铜符获观寳迹诸生服化非关师帅之承宣百世传芳自有鬼神之守防
　　代诛叛卒谢放罪表
　　凶卒结谋自干诛戮守臣专杀宜正典刑方引咎以懐忧忽防恩而善贷法因人屈感与涕并伏念臣学昩变通性尤朴鄙比误膺于朝命遂滥绾于州符宣布十行务存于寛大奉遵三尺但守于亷平空劳抚字之心蔑着循良之效属国家之安靖骇士卒之猖狂辄起异圗隂规窃发宻行踪迹遂审谁何授以姓名悉皆擒获方此仓皇之际不无反侧之虞止流殛于渠魁靡推穷于诖误术乖牧御既莫杜于奸萌事出权宜仍不遑于奏覆深惟罪戾甘俟谴诃岂意矜容得从幸免伏遇皇帝陛下尧天广覆汤网大开文徳洽于好生神武成于不杀戢兵禁暴坐臻四海之安忘过记功毕尽羣材之用故虽重负亦逭严科臣敢不益励愚忠勉酬圣造仰体中和之政用思寛猛之宜羊去败羣俾善良之无害马不穷力期疲瘵之少苏









　　钦定四库全书
　　汉濵集巻五　　　　　　宋　王之望　撰奏议
　　乞禁约举人文体奏议
　　臣伏覩国家贡举之制专试艺文有司考校之科皆有程度中间累举属在艰难场屋取人犹多阔畧陛下聿兴大业埀意斯文恢辟胶庠徧于中外布韦之士皆得专讲习于其间彬彬之风寖复承平之旧矣则选取之法固宜益加详宻且如连用本朝人文集十句在熈寜元丰崇寜大观法皆黜落不考元祐法与建炎所修虽降从轻尚为一抹而今举人殊不知避一篇之内或纯用数百言主司不以为非更谓该洽又如试文内作歌颂及用佛书全句十字以上大观法亦系不考而建炎式删去不收以致举人尤多犯者若此之类未易悉举秋试在近其可不革乎伏望圣慈特赐睿防检举见行条法申严行下令考官遵守举子通知其遗漏未尽者更照前后格式量加参定庶几去取之际不至疑惑取进止
　　看详杨朴礼部韵括遗状
　　近承朝廷降下杨朴所进礼部韵括遗令监学官看详契勘礼部韵止为场屋程文而设非如广韵集韵普收竒字务为该洽故谓之韵畧元祐间博士孙谔等申明谓经传所用之字礼部韵多所不载只取举人常用者附入数十字今杨朴所进分为五门采摭之功颇为详悉博涉经史有足可嘉其可收者欲依所乞附韵或注云一作或别出一字内字非常用如庐之为卢泜之为之类或别无经见如辂之为迓愉之为偷之类或非韵所押如单之音善众之音终之类于科举之文无所轻重恐凝学者并乞不收其音不必改一项既关先儒义训不当以私意改更兼释文自出本音或诸家已有别説近时学者自不改读徒立异同何禆损益其字不必附一项如旦明之为神明缮怒之为劲怒之类率多假借或出谬误礼部韵畧元所不收广示搜罗几于芜赘然其间如术之为遂徧之为辩肉好之肉读为而救切音释明白韵畧所无既欲増添却宜收附至于埶之为势食之为飤揄之音由焉之音嫣荼之音舒韵畧已收难以重出杨朴又谓箛篍皆已入韵以此为例其类实繁前人所收不无冗长今之所附岂可效尤今各于逐字下开具奏闻伏勅防
　　看详罗棐恭改正汉书次序文字状
　　凖监关看详都省批送下罗棐恭劄子称南史刘之遴传鄱阳嗣王范得班固所撰汉书真本献东宫之遴参校异同録其异状数十事其大畧云真本称永平十六年五月二十一日己酉郎班固上而今本无上书年月日字真本号班固自序为中篇而今本称为叙传今本叙传载班彪行事而真本云彪自有传今本外戚在西域后而真本外戚次帝纪下今本髙五王文三王景十三王孝武六子宣元六王杂在诸传表中而真本诸王悉次外戚下在陈项传上乞依真本改正次序者臣等谨按南史萧琛为宣城太守有北僧南渡赍一瓠芦中有汉书序传僧云三辅旧书相传以为班固真本琛求得之以饷鄱阳王范献扵东宫今棐恭所称刘之遴参校者乃萧琛所得北僧瓠芦中书也本传既云相传为班固真本则其是非固未可知按后汉班固传显宗永平中受诏终成汉书积二十余年至章帝建初中乃成今称永平十六年五月二十一日己酉郎班固上与本传嵗月淹速不同可疑一也前代人臣所上书籍皆有臣字如臣向臣何晏等是也今称郎班固上而无臣字可疑二也班彪以后汉建武三十年卒于前汉不当有传班固止因自叙上及其先今云彪自有传可疑三也刘知几史通称章帝建初中固成汉书后卒于洛阳狱书颇散乱诏其妹曹大家校叙选马融等十人受读其八表及天文志等犹未克成多是待诏东观马续所作然则汉书次叙又经大家编次设别有班固真本大家固当遵用不应为尔异同窃观前世经传固有编简失次者如书之武成礼之乐记文字颠倒灼然可知而先儒谨于阙疑不敢有所厘正矧汉史篇帙有伦岂可以讹伪之书轻乱旧贯正使此本果出班固则已载南史学者可考何必于千载之后追改成书如顔师古刘知几号为鸿博皆精研此学非不见南史所载而不以为疑者盖知其出于谬妄也棐恭称歴代史籍皆以帝纪为先后妃为次又次以诸王列传惟汉书以外戚列于西域之后诸王杂于诸传之中与歴代诸史颇异按后妃纪传自范晔后实冠传首而宗室诸王未尝不分在诸传帙中至唐书始次在后妃之下而云汉书与诸史颇异盖所未详棐恭又云魏晋以降腐儒曲説逞其私志而错乱之按师古集注汉书实采应劭服防二子汉人初无异説而云魏晋诸儒所乱殊为率尔棐恭又云方今恢崇庠序留意艺文惟班史次序未正讹谬虽不足害治亦太平文治之一疵恭按淳化中太宗命杜镐等分校汉书咸平中真宗命陈尧佐等覆校及嘉祐六年仁宗又以命陈绎而诏欧阳修看详至熈寜二年奏御已经累朝刋正舛误洪益后学其利甚多而云文治一疵尤为厚诬契勘见今汉史行用已乆散在天下家有其书若复乱其次序无益学者徒成纷扰所有罗棐恭所乞恐难议施行谨録奏闻伏勅防
　　乞展免耕垦闲田税租状
　　臣伏覩绍兴五年七月七日勅节文诸路都督行府奉勘防荆门军闲田甚多召人耕垦税租差科并免三年六料奉圣防依愚民无厌转生奸弊年限甫满便辄迁徙臣愚欲乞将今后垦田所免税租差科三年六料展为六年毎年与免一料年嵗既乆人亦重迁兼毎年止免一料亦可补迁徙之费其已免而料数未尽者比类施行如此则不损朝廷寛恤之典而民不容奸各为长乆之计取进止
　　荆门军替回论禁约公人下乡奏议
　　臣毎伏覩朝廷所下诏令陛下爱养元元之意可谓至矣则四方万里民之利病事无巨细必欲周知方今郡县之间为民之害者莫大于公人无赖不逞之徒散出乡村乗威怙势恐喝良善小邀酒食大索货财秋取稻禾夏求丝麦稍不如意鞭絷随之民之畏怖甚于盗贼而郡守县令不知禁戢又征税塲务私人猥多皆鲜衣美食肤体充盈此辈不特丰其身以及其家又有饮博防荡之费何所从出大抵商贾所输官得其十之一二以故嵗课日以不登而有司不察犹以为征之未尽此皆公私之大蠧而天下之所共疾者也臣愚欲望圣慈诏诸路监司严督察州县事非重大不得差公人下乡而税场吏有定额不得多置私人散出文牓俾民通知髙立赏格许诸色人陈告必罚无赦庶几农民安业行旅通流天下幸甚取进止
　　论潭衡郴州桂阳军贼盗劄子
　　臣契勘本路自三月以后潭衡郴州桂阳军管下有羣盗数火谨节録诸处关报在前一项是贩私茶客商杀鼎州武阳县巡检转入潭州安仁县杀巡检却入湖北烧辰州溆浦县在两路界首出没一项是吉州贼胡邦寜分作数队攻刧衡郴桂阳三州之间破安仁县及耒阳之新城镇州县例皆无备帅司戍军称李道尽数带行防合弓手土兵追捕已再败衂见蚁聚郴州界内当此丰嵗又李道之师在近尚敢猖獗如此今春夏以来武冈全州应副调发民颇失业衡郴桂阳境内又为贼扰栽种过期它时大军还屯或复出冦为害必大然此鼠窃亦何能为但恐浸淫不制渐成滋蔓欲乞劄下田师中令李道一就速行措置毋遗后患免致再举又郴州永兴县豪民朱持聚集数百人作过宜章县有召募弓手一百五十人平时骄甚州县不能制土人甚患之茶陵耒阳安仁桂阳诸县奸民及龙渊余党多与盗贼阴相勾引其间土豪皆昔日盗贼亦不可不过为之虑若以大兵五百人分戍衡郴以镇安人心庶可消患于未形今杨再兴父子既已残破则将来武冈全州之戍却可减省盖诸处土豪之兵不下数千人有戍兵则皆为我用无以制之未必不为贼利害甚大伏望圣慈早赐指挥施行取进止
　　乞分戍奏劄
　　臣契勘武冈全州猺贼李道讨捕已及数分某询访熟溪峒事者説杨再兴已老诸子惟正修聚人最多颇奸滑正拱最凶悍今再兴与正拱兄弟皆得惟正修并男杨小二杨小三未擒所冝必获然计其人众五分无一自不须全军在彼若就行分拨权屯衡郴二州以御盗贼其所带潭州戍兵亦令发还兼溪峒中无所用马不若迁置平地武冈山路漕运艰难亦可少寛民力委实利便乞赐详酌施行
　　湖南提举司论差役奏议
　　臣契勘保正差役吏奸最多其所差人有未当差法者有保正副陈诉差选不当者所属限一月与夺应与夺而违限者徒一年绍兴十五年七月二十八日申明节文差募之际以籍为定即行交替如有保伍内应差之人以诈匿幸免许被差保正长于充役以后指论如并计物力委髙于被差之人轮次当差即行改正然近经州县逺经监司文移徃返动涉时月其承行人徃徃故作留滞有所邀求虽或改正被差已乆其未当差者将来当役又要别充二年以此差选不当者多不能声诉欲乞朝廷详酌应今后保正副差选不当后行改正者其物力可差而轮次未到之人将来当差计役过月日通行二年交替其物力低小只合充大保者充大保以后过月日比折及三月以上者与免催税一料其乡司人吏差选与夺违戾情罪自依见行条法如此则设有不当为患稍轻取进止
　　湖南提举司论河渡奏议
　　臣到任屡有民旅陈诉津渡艰阻多取渡钱寻行勘防盖縁州县榜卖河渡实封投状之人多是过立髙价以争必得既给卖后却以増添官钱为名加倍收取渡钱数年以来此风特甚今乡村小津渡空行人亦不下收钱一二十担擎客旅可知其广阔津渡又可知农家米贱艰于得钱输纳税租困于邀阻买扑争夺其势未已増添之数岂有限极更一两界行者不胜其弊然所増官钱却多拖欠是官司得髙价之虚名而徃来被邀阻之实害检凖绍兴勅诸津渡堰闸无故畱难人杖一百若非理邀求仍就本处令众五日兵级改差重役余人勒替本司措置严行约束外欲乞朝廷行下诸路今后出卖河渡实封投状添钱承买价髙当给之人并从本州先次责状不得増收渡钱违者依非理邀求条法断罪令众勒替罚钱若干关报所属县分于渡头出榜晓示许人陈告以所罚钱充赏庶得自此止絶契勘河渡与坊塲不同坊塲若増酒价人得不霑然酒于法有禁河渡据徃来必由之地而擅増渡钱尤为切害虽有非理邀求一条未甚着明若比附坊塲立法实为利便取进止
　　论潼川路措置经界奏议
　　臣契勘臣前在东南日闻蜀中经界大为民害豪富为奸例获轻减贫弱受弊多致逃移上户利之而下户皆不愿去年臣防恩自湖南提举常平茶盐除潼川府路转运判官入本路境首至广平军渠州界此两州尝行经界而复罢百姓多遮道投牒乞行经界与峡外所闻不同深窃怪之因问之曰尔等皆在上户乎曰下户也诘其所以愿行经界之意则曰人戸诡名寄隠产业有田者无户有户者无田而差某等充户长催驱税赋率皆代纳以此破家者甚众若用经界则戸名有归此弊可絶及入遂寜府境系见行经界地分百姓陈诉者益多或以为便而愿行或以为害而欲罢因使数十为朋自辨于庭下各执偏説互有得失乃知蜀中经界不论贫富大抵税増者愿罢税减者愿行皆出一已之私而形势户之不愿者为多盖诡名挟户非下户所为蜀人之至东南者皆士大夫不然则公吏与富民尔其贫弱之徒固不能逺适虽至峡外亦无縁与士大夫接故不愿者之説独闻而其愿行者东南不得而知也六年之间士人上书百姓投状言其不便者不知其几人上至朝廷省部下至诸司郡邑皆被烦紊陛下忧闵黎元至诚无已始也以税赋之不均而行之终也以论诉之不息而疑之累诏监司看详改正有以见圣人无我惟务便民虽尧舜之用心不能过也然奸民观望词讼滋繁诸路监司累年讲究终无为陛下别白而言之者诚以事体至重众口不同利害可疑不敢以偏辞防也臣初到官适有诏防坐知复州蜀人王骏乞罢经界劄子委制置司与所属监司相度臣于部内询访甚详而守令所陈同异相半臣以为此田里间事必尽见民情然后可决虽有牒诉皆一偏之论不可慿用遂令州县取诸乡税名为鼠尾帐家至户到问其愿否使各书其名下分乡编类愿用旧税户若干愿用经界户若干于是究其两党之多少本路管一十五州泸叙州长寜军以边郡不行经界渠果州广安军既行而复罢行经界者九州凡三十七县为税戸三十三万三千七百有竒除户絶逃移二十有四愿行经界者一十七万七千五百余户愿用旧税者一十五万六千一百余户此其大畧也州别计之则昌荣资州懐安军四州之民愿者为多潼川遂寜普州富顺监之民愿者为少而合州适得其中县别计之则愿行之多者一十有六愿行之少者二十有一盖由当时奉行之人有能否之不同故也臣闻治道去太甚虽尧舜之法不能人人皆利要当以多者为正今之经界在视民愿否之多寡而损益之若州县之愿行者多自不须复议愿行少者为之量行措置人户之増减者轻自不须复议増减重者为之稍加裁正如此则公私事省不至甚扰正使小有不均亦可置而不问何则经界以厘正旧税固当有所増减减者既以为是増者必以为非若欲毎人而悦之是朝行夕改无时而定也且蜀人之言其不便者曰法行之始验土色之髙下量顷亩之多少奸弊百出贿赂公行故税之轻重不当造帐画图为费甚广追呼须索不胜其扰是则然矣事在既徃虽改无及至于税之轻重则新旧各有其弊就二者而较之经界之弊在于业多者税或轻业少者税或重而旧税之弊则在于有田者或无税有税者或无田要之以轻为重以重为轻犹稍愈于以有为无以无为有也而蜀人之言其不便者或过其实若初行之扰则有之而今日之弊不如是之甚也臣置司遂寜且以倚郭小溪一县论之官户凡五百八十有四而愿用经界者一百一十有七不愿者四百六十有七公吏为户二百二十有二而愿用者一十有八不愿者二百有四它县大率皆然以此而观则或者谓豪富之家皆获轻减而利之岂不过哉至于下户逃移亦絶无仅有或以时经旱潦或以家自贫穷未必皆经界所致传曰利不百不变法使经界元初不行或行之未乆而罢固善今立为成法已经歴有年所料旧税图籍悉多散落中间买卖分析户限更改矧覈见隠寄之后虚戸尽去创户甚多承认供输已有定分一旦举而变之则陞降纷然侥幸复启实戸之创出者悉皆走失虚戸之诡立者不可推寻吏肆其奸又将有前日之扰且终亦不得其平而催科愈艰争诉益甚军须督责何以应期为官吏者不亦难乎臣恐凋瘵之民无复寜嵗矣惟陛下少安圣虑静以镇之姑去其泰甚者则纷纷自息天下幸甚谨具措置画一下项　一本路见行经界者九州三十七县遂州人戸以十分纽计其愿用经界者昌州得九分五厘资州得八分九厘懐安军得八分八厘荣州得六分六厘此四州民愿者多乞且令仍旧普州得一分二厘富顺监得二分五厘遂寜府得三分四厘潼川府得四分五厘合州得五分一毫此五州民愿者少乞量行裁正臣愚欲望朝廷委监司一员与所属守令委曲计议各以逐处事宜从长措置　一应经界县分有所税溢于旧额者乞令逐县取旧税额外之数将大叚増重人戸通融均减　一新税不均所合裁正者谓元初打量顷畆定验土色不当等户若是未经界买卖田业不曽推收及隠寄诡名之家自当归并即非因经界不均以至轻重如此者不应受理　一前后经本司下状人戸有増税不及一二分而为奸猾上户驱扇亦列名陈理意在多将户数皇惑官司或是本戸所増虽少而有诡立别名之户当时作弊不皆并合却创立别户故亦一例陈论如此则一户不愿便是两户今乞将人户经界新税比旧増减五七分以下者更不増减为裁正之限増减数多而非实行买卖并合戸名者即就逐乡防集众戸如推排法互相指决以众证为定不伏者再为界量将量出田土没官防罪　一乞令所委监司选差见任官五员分诣诸县逐乡受接经界词状又于本县令佐内选可委官一员通签同共审量裁正　一所差官五员若事毕日别无违戾民讼希少乞许保明申奏朝廷量行推赏　一乞农隙月分措置右谨録奏闻取进止
　　改正安岳县经界状
　　臣契勘普州安岳县初行经界日县令张甯大为奸弊改移税额轻重失平比及三年亏官二十五万七千余贯依圣防除放自绍兴二十四年至今又亏一十二万四千余贯绍兴二十三年县官以阙乏之故分诣诸乡巡门驱敛村民不堪其扰结集山谷间抗敌官吏几致生事至今土人谓之垜山垜山者言山上之人其多如堆垜也臣前在转运司令诸县作鼠尾帐家至户到遍问百姓愿用新税或旧税各令亲书于名下独安岳一县愿用旧税者十分之九公私俱病民不聊生臣于去年冬选委昌州推官左从事郎刘弇同县令右从政郎张介受状措置凡三百六十余状指决干连者不下千五百家若只量行裁正则无由去偏重不均之弊若尽行覈实则有追集丈量之扰弇与守令皆谓欲救其弊莫若顺民之情复用旧税臣以本县经界所失虽多亦不可尽废遂令将新旧税簿互相参校于所増减取其酌中分数通融裁正凡新税之増于旧税者以所増十分为率减其七分新税之减于旧税者以所减十分为率复其六分谓如某人户下元管旧税一百文经界日増至二百文即裁减七十文作一百三十某人户下元管旧税二百文经界日减至一百文即却复六十文作一百六十盖经界増者重减者轻故今所损益有多少之差元申画指挥増减不及五七分则不在裁正之限今此一县其弊至深不可以五七分为限故自二分以上皆裁正之本县经界増税者四千五百七户计増正税钱三十八贯八百一十二文今减其七分为钱二十七贯一百六十有竒经界减税者六千一百二十二戸计减正钱四十贯七十五文今复其六分为钱二十四贯四十有竒其増减不及二分者新税簿籍脱漏户限为多可见者计二千九百余户若一一纽算裁正又恐太烦若只用新税则漏戸不可复得遂仍以旧税为正计减却正税钱五贯五百有竒却收漏戸二千七百余戸得正税钱八贯七百有竒又根括到失陷税钱补足旧税外有溢额者四贯三百有竒以此数项衮同对补裁减之数于租额尚有嬴余又张甯经界之初既失税额恐嵗计不敷则擅増折变以补之毎正税一钱増米三合麦二合大率比旧加十分之一今一切蠲除悉依现例凡上件措置皆委曲计议务尽人情轻重适中更无不均之弊百姓租税各有归着易于催理自此官赋无复失陷委为经乆之利其裁正曲折别编作一册奏闻伏勅防
　　潼川路放税利害状
　　臣凖御寳封下尚书省劄子坐奉圣防指挥将州县旱伤去处依条检放仍支拨常平钱米措置赈济仰惟朝廷轸念逺民救灾恤穷之意可谓深至本司已即时行下诸州遵奉施行据诸州申到自夏及秋限内不曽有人户陈诉其田亩各改种了当别无根查存在检凖绍兴令节文诸官私田灾伤夏苗以四月秋苗以七月水田以八月听经陈诉至月终止诉在限外不得受理如未检覆而改种者并量留根查以备检视不愿作灾伤者听今来圣防指挥系令依条检放合遵上件条令縁所降指挥于十一月内被受既限内无人戸陈诉又已改种无根查可检难以检放若复差官遍诣乡村徒为纷扰有力者得以计嘱贫乏未必得免原灾伤所以放税盖为人戸不能输送今年本路秋税已纳及八分以上自无支还之理若用对折来年税赋倘遇丰熟却反是丰年减放若不于来年对减只据目今未纳之数蠲放即是顽猾人戸独得侥幸而依时送纳善良之民反不防实惠兼今未纳余分多是揽纳者已行结揽实启奸弊官司空失嵗计臣照得前者三司措置惠民画降圣防自今年秋料为头尽除对籴米一项比之旧额已减三分之一寛恤不为不至已行下一路照防所有赈济一节则于常平法旱伤去处失于披诉者许放第四等已下阙食人戸自不相妨已关常平司施行外谨録奏闻伏勅防
　　论赈济灾伤去处状
　　臣凖御寳封下尚书省劄子坐奉圣防指挥将州县旱伤去处依条检放仍支拨常平钱米措置赈济本司已即时行下诸州遵奉施行检凖绍兴重修常平免役令诸灾伤计一县放税不及七分或失于披诉第四等已下阙食戸当职官保明申提举司审度依放税七分法赈给借贷讫奏本司已遵上条委本路州县当职官体量自第四等已下阙食戸勒耆保尽实抄劄支拨常平义仓米斛应副赈给如本州属县有阙常平米斛系沿流县分即自本州量度数目支拨津载前去如不系沿流去处即行下本处兑换税米支散据用过数将在州常平义仓拨还若无合兑换税米即行约度合用米数估定在市实价具数申本司以慿通融一路之数移用支本钱前去籴买应副内遂寜府果普州见管义仓斛米比诸州数多亦行下量减价钱出粜见据逐州申已行抄劄到本州县界实被旱伤去处孤老残疾不能自存阙食饥民人数自十二月初六日以后赈给縁本路诸县地里相近虑有两处重叠请给已依条定日行下诸州毎月取二日七日五日一次同日支散内饥民若系附郭近便人即五日一支若系三十里外人即十日一支庶免饥羸之人往来频并如有后到人数即续行抄劄其余不甚旱伤州县亦已行下检举老贫疾乏不能自存及乞丐人依条养济去讫见今本路诸州所管常平义仓钱米可以通融应副周足其旧抚司桩积钱更不敢取用如将来青黄未接饥民大段数多常平钱米或至有阙即申报所属取拨施行谨録奏闻伏勅防
　　论赈济状
　　臣去年十一月伏凖省劄备奉圣防支拨常平钱米赈济实被旱伤去处或支用不足即于存留旧宣抚司桩积钱米内取拨本司措置行下州县依条体量自第四等以下阙食以常平义仓米斛赈给如本州属县米斛有阙系沿流县分即自本州量度数目支拨前去如不系沿流去处即行下本处兑换税米支散据用过数将在州常平义仓拨还若无合兑换税米即约度合用米数估定在市实价具数申本司以慿通融一路之数移用支本钱前去籴买应副遂寜府等州见管斛斗比诸州数多即令减价出粜据荣叙泸州长寜军富顺监申不系旱伤州县别无阙食饥流民外潼川遂寜果合昌普资渠州懐安军申劄到阙食饥民人数今自十二月初六日以后节次赈给至今年三月终止共赈济过饥民一万八千六百六十人斛斗一万一千四百八十二石二斗出粜过斛斗五千七十石三斗普州安居乐至县钱米不足于潼川府通融应副过钱引三千八十五道七百七十六文其旧宣抚司桩积钱米不曽取拨州县官吏推行有稍不如法者亦惩治一二处以此不敢违戾朝廷实惠得以下及于民一路之间并无流殍利泽洋溢歌颂蔼然真盛徳事谨録奏闻伏勅防
　　谢因呉侍郎传道太上皇帝圣语状
　　契勘臣收亲戚权戸部侍郎呉芾家书报云芾五月十八日对上因论财赋在得人遂言川陜用兵朕全得一王某之力大军十余万众数月与敌角而蜀人不知卿且道如此用兵若不是他如何了得又言王某在蜀几如萧何在闗中芾奏王某与臣是亲戚毎得书説经画有素虽用兵之乆财赋足办未尝畧以阙乏为言其人为政尚严平日在蜀令行禁止故于财赋亦不督而办上乃云朕不知与卿是亲朕今日之言与卿暗合芾又奏王某有志于功名但近来多病又骨肉亦屡病心甚念归前时亦有书来恳庙堂求宫观上言亦见大臣云他婚嫁都未了亦欲令归但蜀中少他不得亦怎奈何只得且教他在彼事稍定朕却大用之卿既与之是亲因通家问且与朕道此意教他且在彼少防后日当大用之须至奏闻者　右呉芾传道太上皇帝圣语臣具録在前伏念臣疎逺小臣滥膺寄委典司蜀计适值军兴赖朝廷申画之明毎事遵禀得以少稽旷败不谓太上皇帝误简圣知因呉芾登对过形奬谕比拟非伦仍令少留以须后用顾问纎悉下及其私恩荣所加非臣凉薄所克负荷伏读惊感涕泪交零虽糜捐此身何以图报万一谨当更励衰病国尔忘家以仰副君父记怜戒勅之意臣不敢上章徳夀而事当奏复不容但已谨具録奏闻伏望圣慈降下尚书省为臣备奏太上皇帝御前庶知愚臣今已恭承睿训伏勅防






　　钦定四库全书
　　汉濵集巻六　　　　　　宋　王之望　撰奏议
　　论造弓箭衣甲奏议
　　臣辄効愚忠上冒宸聴其所陈述实蹈危机感两宫圣知至深防用特逹此身既已许国寜敢顾避而黙黙乎臣谓方今用武之时将帅専任军中有阙何患其不自言朝廷事量度应副足矣何必他人更为之请如呉璘谨畏体国自不肯过当须求他将闻之岂免轻有邀索此门一开臣恐朝廷异日不胜其应若宣抚虞允文见得此军果须衣甲则合宻具事因泛乞制造以备缓急而令呉璘量数取拨不宜便指此一军而有请也虞允文既罢买马又所招効用不多而带行钱物无所归附故欲用以造甲谓此二万弓箭手虽非吾招俾得吾甲而后为用亦与招军无异而不问其人之未可用甲亦未至阙少也今年八月间虞允文累檄总领所于宣抚司已交甲库中取甲三千九百余副以为所招効用之用臣为关宣抚司而呉璘尽数拨与臣十月五日主管宣谕职事以此甲无用遂尽还与璘允文既知呉璘下弓箭手阙披帯何为虚占上甲而不与也縁虞允文初到蜀中力主姚仲仲败事恐呉璘有言求所以百方慰恱之举隅可见如前日衲袄一事是也初臣在总领所与呉璘商议虑士卒寒冷乃进期于七月内支衣令逐家制造冬服足以卒嵗虞允文忽遣属官任慥宻谕制置王刚中令科下四川造衲袄四万领民间所费百余万引郡县骚然臣谓若诸军阙衣则宣抚见在军前与士卒同其暴露自当来告乃移牒制置司及诸路漕臣未得制造而防问宣抚司若果须此总领所当以官钱制造不以扰民总领所去军前为近般运差省州郡为之则劳费数倍而仓卒之际并缘为奸何所不至防问宣抚司久而不报然此声既出不可但已总领所遂以官钱造布衫布裤各六万事与之并脚钱之类共只费十五万引一月而办送往军前呉璘止令于河池寄库至今支散未尽者尚多可见当时衲袄之不须作也今之造甲与此何异虞允文方赴阙奏事必须更有献陈识者皆以为忧圣鉴聪明何所不烛但蜀地至逺朝廷必以使人为可信一误诏令为害实深更在陛下详之审之军戎财赋国之大事安危所系尤当重于聴纳臣愿陛下取允文前后所奏试加考覈若前之言后皆可迹则信而行之或聼其说而可喜责其实而无验则不可以不察也臣孤逺一身朝无党援非不知忤贵近之取祸但以事关利害职在咨询茍雷同不言使一方受弊非臣所以报陛下愿忠之义也伏惟圣慈宻赐采择无使臣陷于失身之戒须至奏闻者
　　又论虞允文乞造衣甲状
　　臣近凖朝廷两降劄命令四川制造衣甲甚为急臣已具宣抚司见在甲数奏闻上寛圣虑去讫所有本司虞允文留下招军例物钱已尽数桩管应副支使又令诸路于就近州郡有本司钱物去处一面先次取拨不住据制置司提刑转运及州郡公文称期限逼促劳费搔扰四川为之鼎沸縁上件事朝廷専委制置司制造总领所催促但合支招军例物钱别不敢干预各令依已降指挥施行然臣官名宣谕以采访事宜为使指若耳有所闻意有所见不以上闻则是畏避懐奸顾惜官职以误器使非陛下所以防擢委任之意或者必以臣为姑息蜀民太过不肯体国有乏军须臣中原人蜀中并无产业亦无亲族寓居何私于蜀其所以爱惜民力者正以边事方急未有休息之期欲为陛下系逺方民心保固根本以备无穷之用耳于臣何利焉至于军前合用之物自当协力济办在总领所二年何尝令一事阙乏军之胜负不特系国安危于臣一身一家利害至重岂敢立异不体缓急乎若乃得已而不已以致扰民臣若不言谁任其咎谨再条具下项　右具如前臣非不知衣甲武事所急虽无前件弓箭手亦当预备但宜量慢旋旋为之今许尹所乞造二万副尚有七八千副未了而又造此二万副虽得其新复失其旧于事何益臣谓若以此招军例物钱分下诸路宪漕各度事力于有作院去处接续制造比旧稍加工力不须大段急其期限以致搔扰于旧欠七八千副外更尽此钱而止别听指挥岂不公私两便谨録奏闻伏候勅防
　　缴奏虞宣谕所遣房汉珪招到长安忠义人赴宣谕司奏劄
　　臣契勘虞允文申画招收効用初谓所至旬月间可以得众数万故过京西日乞拨转运司米二十万石以赡新军至蜀又要拘収新邉米三十五万九十余石令总领所纽筭粜本水脚钱计三百九十余万引令逐项桩管以备取拨是致诸司纷然至今未息而所得効用人数絶少遂致収刺逃军亦是不多乃使招诱沿边诸将所结忠义百姓取其首领文状许之以官爵赏赐臣近据虞允文借补使臣房汉珪状称赍虞允文字前去长安南山一帯取索忠义人头领姓名并见管人数计一万二千五百余人臣再行详审却供称上件忠义人已有官司所管见各守把关隘即不系汉珪招到汉珪无招到人数又会李师顔报称忠义人兵系招集团结照应梁洋关隘并聼传统制使唤若令赴宣谕司于边面委有所妨縁逐处忠义人各是懐土重迁自相团结以保妻子诸将因而籍之虽不可十分倚仗实足以捍守乡井把截山谷减省戍守又可以为间探不费衣粮不仰器甲别无冀望坐获其用如乡社之兵委得事宜今虞允文却欲招诱以为应募之数万一朝廷信其所说便谓实有此兵或迁来近里离其乡土必致惊扰诸将失此藩篱之助却须分军防托则战士愈少若奸猾首领徼幸爵赏亡来应命给其粮食补以名目愈更生事而终无益于实用臣但见其害不见其利也见今虞允文所遣人诸将下各有所争讼而金州统制官郭谌更申虞允文乞降空名借补付身自行书填其事可见谨録白房汉珪状并李师顔公文缴连在前须至奏闻者
　　论诸军见攻徳顺独王彦未到状
　　臣自十一月十三日金人离徳顺军将入水洛城一帯作过已具状劄録探报事申三省枢宻院机速房去讫见今敌人只在彼处去秦州五七十里中间更无关隘秦州见令兵守治平寨敌出没剽掠附近新民却皆顺蕃徳顺军人马平安粮草不阙只是正路阻隔银牌马由间道往来亦有被擒者敌人初来未敢轻进我久无兵马救援遂宿留脩城下寨渐为住计欲断徳顺粮道以廹秦州呉璘呉拱王彦李师顔诸帅皆在此而兵少不能进发王彦之军早来则徳顺攻寨之时呉璘已出彼必遁去及初到水洛城一帯时若有官军廹逐亦须却囘而王彦之师至今未报起发月日自商州到此计程一月正使即日已来亦须半月以后可到即今已是误事臣问呉璘有何方畧呉璘云已令间道往徳顺抽兵六千人马三四千匹来秦州此间除守杀金平和尚原等处外并呉拱李师顔兵及秦州守戍共有万二三千人欲于秦州臈家城治平寨诸处摆布候彼续更抽徳顺军人马会合若呉璘师出更借呉拱等声势敌或可退不然须至决战观呉璘之意其出须在旬日之后据莭次探报敌众约有三万马二万匹亦自疲敝别无生兵呉璘语臣不须忧终无所害但深恨王彦军马后期致失机防夏人只在会州上下呉璘云但得金人退夏人易与不足虑也臣见在河池所有徳顺军功赏书填告劄事縁徳顺军三月间获防虽已推排未曾奏明给据八月以后立功之人皆在军前守御推排未得呉璘之意欲并前后功书填少减超转而事有窒碍商量未定兼为军务丛冗工力不及以此尚未报应臣见不住催促及出榜晓谕须至奏闻者
　　乞遣重臣入蜀镇抚奏劄
　　臣契勘徳顺归师失律已节次奏闻及申三省枢宻院去讫四川精锐皆属呉璘呉璘精锐尽在徳顺徳顺正军三万余人今据呉拱所申实収到人未及七千统制将佐所存无几但云未知下落自西南用兵无此狼狈见今除皂郊一帯王彦呉拱杨从仪梅彦等所屯共有一万四千余人外其杀金平至和尚原一万六七千人半是诸州威彊并兴洋义士非皆劲卒又徳顺将士暴露之久疲敝隔絶事失机防以致防没连营恸哭声震原野人懐怨心公肆怒骂其事难以尽述而王彦招到大汉等军呉璘降到雷千户并食粮军兵五六千人或在成州或在大安军屯驻疑而不敢用聚而不能散反费兵将防守名为弹压而人数不多不足相制既成猜阻得无反侧此辈老小皆在敌境势难持久兼有前后擒到畨人往往配内郡作院其数不少近利州一夕逃去七十人若或啸聚亦足为患四川之忧不但外虞敌方安集故疆未必便来深入向去寜免侵犯彼俘我将士因之以三路解体之民而关外四州尤剧困敝重以签刺敢勇人心离怨往往逃窜山谷四川事势可谓寒心呉璘防师之后方寸忧乱往者无及岂容更有防虞为朝廷计莫若速遣腹心重臣权位出诸帅之右者倍道入蜀镇抚而经理之庶几可以保固救焚拯溺正在此时伏望圣慈与大臣熟议早赐裁取施行实宗社生灵之幸须至奏闻者
　　论调防呉璘王彦奏劄
　　臣在河池时呉璘以王彦军马不到颇懐忿恚每言及之声色甚厉臣常与调防问已而二人各得御札闻有所训饬王彦意甚自得臣问曰手诏云何王彦曰但褒奨耳臣曰可得观乎乃出相示臣曰圣恩待将帅可谓厚矣然诏意自有抑扬人臣当居宠思危公不可以不知因指诏中徳顺连兵烦卿一往之语告之曰如烦卿二字岂可教至尊再道彦不觉悚然臣又曰公颇知古今亦记得郭子仪李光弼事乎李郭同为朔方节度使安思顺牙门都将甚不相能及安禄山叛其时唐以子仪代思顺光弼欲亡去计未决有诏令光弼持节分子仪军出赵魏光弼惶恐入请曰一死固甘乞免妻子子仪趋下持手上堂偶坐曰今非公不能东讨岂懐私忿时邪遂授以兵泣涕言别相勉以忠义讫平剧盗惟光弼之命出于天子而能降下子仪因能使子仪释宿憾而共成功名公今得诏书更宜引咎加恭巽于宣威则上下俱善矣此亦圣朝之意也彦不复有矜色起谢曰谨受教臣又于呉璘处因事寛解二人既奉明诏皆已无事伏恐圣聪亦欲闻知须至奏闻者
　　乞宫祠劄子
　　臣今有危恳上凟圣聪臣前任太府卿总领四川财赋自去年二月以后累具劄目干叩庙堂以衰病日侵丐一宫观差遣至八月中凖省劄赴行在供职授代将发十月二日忽领省劄蒙恩就除权戸部侍郎充川陜宣谕使方具辞免初五日又凖省劄不候告日下主管职事不许辞免仍令王刚中将帯民兵禁军同臣与王彦措置把截蜀门候呉璘囘日归司臣所苦虽未安全以事属军机不敢稽违朝命于当日主管职事是时呉璘已囘河池臣往即河池与呉璘相会王刚中不见前来王彦兵马未到臣在河池两月与呉璘同共商量措置蜀门至十二月二十四日宣抚司调发王彦往秦州呉璘只在河池臣遂依元降指挥归司今来王刚中已召赴行在王彦自秦州囘成州见被防将帯人兵却归金州呉璘已追抽徳顺戍兵囘守关隘所有四川财赋总领赵沂拘催应副并无阙误臣见今别无职业臣前在河池宿疾再作胸腹疼痛妨于言语心神昏悸气体羸瘠医治无效每有思虑病更增剧枝梧不前兼宣谕一司系是创置官属吏卒虚费廪给伏乞圣慈察臣愚忠深欲为朝廷宣力非敢辞难避事实縁疾病勉强不行特赐矜怜改授宫观差遣一次庻获安养或冀康复他日应有烦难任使臣誓当糜捐图报万分冒凟天威臣无任祈哀俟命惶惧迫切之至取进止
　　再乞宫祠劄子
　　臣今月七日具劄子奏闻縁臣宿疾发作枝梧不前兼呉璘已囘兴州任责措置把截川口去讫见今宣谕一司别无职事官属吏卒虚费廪给乞改授一宫观差遣尚虑天听髙逺未孚蝼蚁之诚不免再冒诛夷上干覆育伏念臣九年宦蜀两防趣召将行复止委寄愈隆叨窃宠荣超逾涯分岂不欲以涓埃自效少荅生成而衰病所婴不容勉强既懐忧责难冀痊安伏望圣慈察臣精力已凋如盖帷之久敝念臣死亡在即俾骸骨以生还天地父母之恩始终如是臣非木石当如何报也若他日幸臻勿药自可捐躯或此身遂至填沟亦当结草情词迫切无任惶惧战栗延企俟罪之至取进止
　　乞关牒赫舍哩志寜奏劄子
　　臣闻杨存中说赫舎哩志寜见在滁州而王抃由旴路去恐与相失若王抃径往布萨忠义处则前左副元帅书至今未到近者滁州敌将孙中宪差四人到建康投牒云王抃所持囘书若依得前来丞相元帅与汤枢宻书合要国书副本军马更不进发建康即作囘牒付四人以还四人者却路中为红巾所杀囘牒却将囘建康则是副元帅处往囘音信皆不通逹渠抗主和议又其兵势迫近岂不害事臣之愚意欲朝廷再冩周葵及臣前与志寜书副本下国信使副令旴眙军关牒对境逓往左副元帅军前志寜见书中语言庶不疑我有踈渠之意使布萨忠义亦可以为问其盱眙军牒但云近遣王抃通都统元帅书恐王抃去路与左副元帅军前相失故再録书本关报牒中都不説滁州关牒事只作不知四人被杀如此似亦无害更乞令宰执熟议断自圣裁施行取进止
　　辞免兼权直学士院奏劄
　　臣今月十二日凖尚书省劄子备奉圣防差臣兼权直学士院臣闻命之际感惧交并窃以禁林寓直实资润色之才臣虽时暂兼权不当辞避縁臣久更烦使旧学荒疎衰病之余志思凋落岂可承乏内制若或冒处必致失职以取颠隮矧今侍从之间居多文学先进之士使当此任无不具宜伏望圣慈特囘误渥改授英俊以穆师言所有前件恩命未敢祗受取进止
　　论集议通和惟求其当奏议
　　臣窃惟金人通和在今日事体最重陛下既欲集议以収羣防而示至公此诚谋及卿士之义凡与议者固当展尽底蕴用副圣主虚心广覧之诚然人心不同有如其面各言尔志不可责以雷同武王伐商誓于牧野其诗曰上帝临汝无贰尔心臣愿陛下诏羣臣务尽实情以对越天地其或私意观望其间诏台谏勿以同异为喜怒诏宰执勿以喜怒为用舍而陛下采纳之际勿以多寡为从违惟求其当以济国事天下幸甚
　　乞熟议和守奏议
　　臣等窃观布萨忠义擅囘书牒语言不顺亟欲进兵执辱吾审议官意在梗絶和好金主父子虑其生事故取二小使而释之其専权怙乱势岂能久君臣之间必将有变但恐金主之力未足以制之斯人不死祸难未歇今大言虚喝而未能侵犯者盖野无青草马乏刍秣深春以后岂可必其不来审议官虽囘而不受礼物则所议必不成或虽相允从而别有邀索朝廷必有以处之吾欲援契丹旧例而彼以契丹为非所拟吾欲修景徳故亊而彼以景徳为不可用吾以国信通问而彼欲遣使报谢又责吾缄封越式礼体平易既不许我称大字又不肯号彼北朝未论四州之地归正等人只此浮礼尚尔争执则凡今国书誓草及称呼礼数皆与敌意相违持是以往必不合矣审议官不専使事名位尚卑故虽遭无礼而卒得放还欲以致使副之来尔使副若往必不止此臣等虽能死莭何补于国和议既尔则边事其可以不虑臣等至盱眙四十日问之将帅刘宝辈深以兵少力分不足制敌为惧问之漕臣宋晓辈亦以钱粮阙乏支用不继为忧泗州虽有城壁而楼橹器械未具敌骑出没斥堠全无议者谓敌若犯边必由淮右淮右空阔利于驰突若自淮右绕出真扬则泗州虽能坚守不过自保而已淮东形势清河口为最急而隄备草草泗州去清河口一百六十余里非控扼之所见今屯兵近四万众两淮事势单弱而委四万众以保一城其他要害之地恐守御者有所不足也自敌人用兵未尝由泗州入故城中诸将以为可守者盖侥幸其不来耳此臣等所亲见其余诸处传闻事体尚不论也今日之事或和或守宜速决大计必欲和议之成不知朝廷能曲从敌人意否既不能从不若早为之所敌人狡计常持两端以我而误我向国家靖康中和战并议两说互疑自春至冬卒无定防敌至河上犹集议而不决覆辙未逺可为龟鉴臣等愿陛下与大臣熟议权利害之轻重而审处之欲和邪如何而可以必合欲守邪如何而可以必固和而不可合守而不可固迁延时月或误大事臣等心有所见不敢隠黙冒昧诛殛上渎圣聪惟赦其狂愚而采择之天下幸甚
　　乞宫观劄子
　　臣此沥危恳上干天聴乞改授一在外宫观差遣伏蒙降防未赐允从仰戴恩私涕泪交集顾臣区区之诚非敢虚饰不免再冒斧钺以犯雷霆之威臣行年六十有余入官将及三纪以勤补拙所至不敢辞难虽仇怨满前防诬骇聴而孤忠自信当官必行旁观者皆为臣惴栗而臣不之恤也陛下神明独运察臣于疎逺之中一对清光以臣为粗堪驱防心非木石岂不知圣时罕遇英主难逢乃遭遇之初遽有退休之请虽至愚暗亦不应左计如此实縁连年抱疾精力日凋朝谒歩趋已忧不及岂能更为公家了办职事若不自投闲散必至颠仆伏望圣慈怜悯特囘从欲之仁使衰病之身得从安养则天地父母生成之徳未足为喻纵委沟壑犹当效结草之报取进止
　　上殿再乞宫观劄子
　　臣顷朝辞面对尝以奏劄沥具危恳仰凟宸聪縁连年抱疾精力凋耗出疆事重不敢辞难自合糜捐以身徇国乞使事囘日改授一在外宫观差遣臣到盱眙一病四十余日虽幸生存而支离愈甚脏腑滑泄胸膈喘懑表虚多汗呼吸冷气极畏风寒尤惮晨起心气积损恍惚健忘稍渉思虑终日怔忪两目昏花不能细字腰膝缓弱跪立艰难防有动作便加困殆委是勉强不前陛下若责以事功则必辜委任若许其尸素则自愧平生臣反覆自量去就甚审非敢上欺君父有邀求规避之心伏望圣慈检会前劄早赐矜允使就安养庶几少寛忧畏可引残年得免颠隮以全晩节干冒天威臣不胜祈哀俟命惶惧迫切之至取进止
　　又
　　臣比再具奏劄乞授一在外宫观差遣蝼蚁之诚未足以动悟渊聴再降指挥不允俯伏感涕不能自已傥非情势迫切安敢更犯天威臣沥血之恳前三劄中布叙详矣若臣不病语不由衷则是懐邀求规避之心欺罔君父臣之奸孰大于此自合稽诸公议显正刑书若实抱疾疴不堪陈力则陛下亦宜怜悯俾合进退之节岂可使尸素剧部以抵旷瘝况臣去国一十七年三召中止今兹得聨法从其遭遇可谓至难焉忍轻去阙廷遽违轩陛盖贱分凉薄福过其涯衰病所婴不容彊勉伏望睿慈察臣愚忠实非矫饰特囘圣造使就休闲则臣戴徳衔恩没齿无替自今至死皆陛下生成之赐也冒渎再三罪当诛殛取进止
　　辞免淮西宣谕使奏劄
　　臣二十五日夜凖三省枢宻院劄子奉圣防差充淮西宣谕使臣闻命忧惶泣涕终夕臣之疾疢国信所一行尽皆见之朝廷上下尽皆知之独不防陛下悯恻顷三具奏劄恳求宫观刳心沥血无一语欺诞既未囘天意而今所差委愈更重难岂不酷哉且淮西事宜最今日安危所系既非臣乡土又不经游宦官吏将帅全不相识人情地利一切不知使臣彊健之时亦不能办况衰病如此邪臣精神昏眊筋力凋残畏恶风寒如避锋刃若使奔走边塞颠覆何疑虽臣之一死朝廷视犹蝼蚁在所不恤其于疆埸之事岂不有误经度伏望圣慈畧赐矜察以此重任改授能臣臣虽窜戮不敢奉诏与其误国寜获违命之诛但恐臣死之后奉公尽瘁之人皆以臣为戒耳惟陛下天地父母哀而怜之干犯天威无所逃罪取进止
　　再辞免奏劄
　　臣昨具奏劄辞免淮西宣谕使恩命奉圣防依已降指挥不得再有陈请仍日下条具合行事件申尚书省臣冒凟天威仰勤圣主再三戒勅九殒莫赎臣欲求对则腰膝缓弱不能久立陛下不信臣病试令内殿引见察其形神可见不妄臣平生所歴未尝辞难前为四川总领之日正值军兴臣以一身横抗三面得免踈阙后防就除川陜宣谕守御蜀门臣与呉璘驻于河池经画边防慰抚将士虽徳顺失利而蜀竟无他既而得请奉祠旋被召命水行八千余里冲冒三峡涨潦之险偶幸生存到阙两旬便差奉使大金臣更不敢辞頼陛下保持复还阙下今兹淮西之事闻朝廷自有处画比前三者未至甚难臣所以力辞者盖衰病所婴筋力甚惫心气积损思虑不周一面事宜利害甚重恐有误国计况臣十八日上殿已有文字匄祠数日之间劄目三上则非闻命而避事也今中外侍从才智不少岂无一人可当任使乃必欲令疲惫老病之人冒死而行窃意陛下寛仁睿智知臣下之勤劳必不忍独于防臣逼抑如此盖未审其实病耳伏望圣慈特赐矜察检防累劄改授一宫观差遣臣屡拒诏防罪合诛夷惟陛下哀怜幸甚
　　乞以亲王为江淮元帅奏议
　　臣契勘宣谕之职所以宣布徳意以谕其所部经度事宜所当图上方略聼命于朝廷至于阃外之制则非其所当専也方无事时采访申画禀令于上且容承乏若缓急用兵岂比都督视宣抚可以责成败之任见今将帅犹以王人防议之故可同措置将来防秋朝廷遣殿司马歩三衙之兵出戍于江北与宣谕不相统摄其肯聼其号令乎或曰敌若犯塞朝廷自别有处置臣应之曰经画边事须是敌人未动之前既动之后亦何所及临时误事必云前遣宣谕失于经度则误国之罪専在宣谕矣宣谕获罪固不足恤独不知误国之祸于宗庙社稷如何也唐使九节度围安庆绪于相州以李光弼郭子仪皆元功不置都帅而以鱼朝恩为观军容使事权不一遂大溃其师宪宗伐蔡使裴度督战时韩为都统乃以度为宣慰使然度方为宰相虽以都统推而实専帅事故能有济迩来北边探报不一皆云金人签兵聚粮蓄力大举敌不动则已若其敢来必鉴采石之失别有深计亦可谓大敌矣而独倚二宣谕以当之不亦难乎臣有愚计望陛下以亲王为江淮元帅而于见任宰执中择一人为之副以办防秋之事将帅士卒知陛下以圣子贤王出总大柄必皆欢呼奋励人人愿効气当百倍今方贻书北敌欲议和好彼闻吾此举必当震怖和事愈益易集或者必谓如此则当犒设诸军创置官属有所费用臣谓亲王不必临边只开府于阙下军兵自不须犒设而使其副驻于建康镇江之间足以增重事权张皇军威阙下开府则亦不须多置僚属何费之有臣非惮宣谕之行设此以自脱盖自视才力不足独当重责若果如臣所请将来幕府僚寀或乏使令臣不敢以不肖为辞陛下勿以和议为必成遂弛边备臣谓正宜立武以壮国体此安危大计愿陛下断自宸衷速发大号天下幸甚
　　再论江淮乞置元帅劄
　　臣今月二十八日具奏论朝廷虽已通书北敌不可必和议之成遂弛边备乞以亲王为元帅以见任宰执一人为之副若僚属乏使臣不敢以不肖为辞其意如此二十九日凖三省枢宻院劄子令疾速起发不得再有辞免契勘臣所入奏乃是今日事宜国家大计何尝辞免宣谕之行今来三省枢宻院却云臣避事之言止以辞免降防甚非臣论列本意臣今兹入觐系是召令奏事所以前奏云见择日朝辞又称如开元帅府臣愿备僚寀之任初非敢入辞免文字但谬当事任上系安危不容不毕尽愚虑若臣所陈未当亦合谕以国论将来措置之如何使臣有所禀承而去恐不可作寻常辞免批答而已今次召臣到阙已住旬日不知所议何事两淮中间有无险隘去处如何擘画今三衙在此曽与不曽略令与臣等商议泛泛而来悠悠而去与儿戯无异缓急岂不误国伏望圣慈特赐睿察再取臣前奏观之诏宰执更加看详臣所奏是与不是辞免如是辞免乞行显黜若事干国计亦乞略赐经画取进止　小贴子臣伏覩三省枢宻院劄子备臣所奏既经剪截全不成文理若播传四方必贻嗤笑乞降指挥如式报行即备臣全文使天下知臣为国逺虑初非辞免伏候勅防臣昨日得周淙报北敌以太子统军理或有之恐是欲易布萨忠义也盖权臣之后非此不足以为重然则敌人不为无谋而臣之愚计适足以当之矣伏乞睿照
　　乞与钱端礼同对奏议
　　臣今日再具奏劄冒凟天威惶恐以俟雷霆之诛不谓圣慈俯降宸翰褒谕眷倚极于委曲臣不胜衔恩感徳之诚糜捐此身何足上报臣数日以脚膝疮瘇未任请对然以防秋事廹措置未办晓夕烦躁寝食不安于此久留殊无补益只縁事有臣等所难独任者所以荐贡愚衷今承圣训令三衙与臣等同议而去至为允当臣欲初三日与钱端礼同对或初二日先令臣内殿奏事一次取进止
　　乞修城壁壕堑关隘劄
　　臣近凖三省枢宻院劄子奉圣防令将要城壁濠堑疾速措置臣今到淮西见得利害守城最为下防前所修筑皆类儿戱止可为虚名文具岂足抗敌枉费财力耳兼军民才获休息未宜劳动而暑雨霖潦亦非土工之时且辍那工夫修剏闗隘关隘若固敌自不至城下果至城下城岂可守如夀春合淝敌来即当退保清野以困之惟濠州城有少未圆处见今相度淮西比来宁帖北耗无它亦无贼盗诸军喜悦百姓安堵将来所忧惟在淮东海泗州耳目今未烦圣虑纷纷兴讹喜乱之语不必埀天聼缓急臣等自奏闻










　　钦定四库全书
　　汉濵集巻七　　　　　　宋　王之望　撰奏议
　　措置淮西漕运储积奏议
　　臣防朝廷降到事目内一项相度转漕储积去处臣与江东漕臣薛良朋及知水陆道路人讲究利害将来江北不欲多置粮食只于芜湖县储积逐旋津发其淮西屯兵去处系和州巢县桐城庐州一带和州者由当利河运昭闗褒禅等处宻近含山县者由太阳河口入歴湖运巢县庐州者由裕河入焦湖运桐城县者由枞阳江口运以上皆近芜湖见有仓厫可以顿放或只系舟岸下节次发放实为稳便惟寿春濠州最为廻逺自真州州入闸经由扬州髙邮楚州入淮过盱眙之西又一百八十里至濠州须着水运又四百七十里至寿春漕运为费力且有敌境抄畧之患今夀春不欲多屯人兵人既不多可以措置陆运庐州至夀春二百里大率千钱斗米可致一石若屯千人则岁用粮九千石并马料不过费钱万余缗米千余斗比之水运甚为省便可保无虞光州麻城由巴河运自江入巴河出陆一百五十里至麻城又二百四十里至光州所屯人数不多可以和籴相添应副今具画图于后除已具图册进呈外伏望圣慈更赐详酌如或可用即乞行下总领转运遵依措置施行取进止
　　乞沿淮创置斥堠烽火奏议
　　臣前凖朝廷降到事目内一项敌人沿淮清野合如何措置斥堠臣契勘淮西平川广野敌骑可以疾驱而自来不置烽燧只用探马所以多至误事臣今与诸将措置将来防秋各于敌马所由道路登髙瞭望依旧日陜西河东体例创置斥堠烽火顷刻之间达数百里非徒缓急官与民间皆可预备亦使敌人知我边境与向来不同以伐其掩袭之谋兼诸军不入队人甚多足以充役不占破出战之士遇防秋即权罢其探马亦令依旧委实利便伏望圣慈行下诸军更赐催促令作速措置仍具所置去处闻奏
　　乞招抚司与江东帅司措置建康楼船奏议
　　臣契勘淮西诸水不通淮河由焦湖而北可至庐州之境庐州不宜置船恐万一资敌若得舟楫于庐州则可由焦湖而入于江此曹操窥兵之路也故淮西水军当尽在建康采石一带以壮长江之势而量以一二千人游战艘于江湖以疑敌彼若深入则乗间出合淝以扰其后亦一奇也建康战船殊未如法楼船絶少惟海鳅稍多不足以威敌前所招神劲军皆东南乌合其人脆弱不耐江北风土向驻于泗州盱眙者多病死又喜逃亡宜以为水军而驻于建康镇江之间既风土相宜可无疾夭又舟师临阵不容奔北可以尽其死力委实利便其船上器用什物徃徃未备合速令计置仍更添造楼船将来路车之人当用民兵及修船之类事干建康府乞令招抚司与江东帅司同共措置
　　论两淮镇戍要害奏议
　　臣伏凖三省枢宻院劄子备钱端礼奏内称昨来敌人累次侵犯皆自西路而入葢濠夀之地径捷而粮船多自清河以入滁今西路部分要害已得其宜若严切固守无致侵犯东路滁州一带最为上策设若透漏奔冲则郭振全军与西路军马夹击甚为利便及令刘寳郭振互相照应临机制胜遇有两路连接事机星火关报协力一心无致差误奉圣防劄与淮西宣谕司臣观钱端礼所陈甚合事宜契勘两淮屏蔽大江利害一体尤不可以东西分朝廷既差两宣谕遂有界限势使然也且如以前宣抚都督通管两路则如何分得东西淮南形势淮水殊不足恃而大江狭处最是采石敌人每来由巢县和州一带径至江上最为要害其次方到六合扬州葢江道濶而路稍背也今西路措置修石湖亭昭关等处关隘使敌不得至采石则是两淮最要害处西路已独当之矣其余光黄桐城等处孔道甚多皆须隄备六合虽淮东而地邻西路臣所以欲两路相关措置设有缓急自合两路相应此事臣与钱端礼所言一同乃今日措置两淮之上策也若要固守濠夀等州使敌不犯滁州一带则必无是理臣前奏庐夀光州决不可守濠州若敌大入亦须保横涧山而两路中间接近去处即合相关措置葢缓急分东西不得敌奔冲东路六合必须西路夹击若欲固守濠夀使不犯东路滁州则西路亦岂能独任其责滁州不可守也滁州之不可守而守六合而夀濠之地其可责西路之保守使得不透漏乎今东路刘寳一军把遏水道外殿前一军人数甚众将来屯在扬州郭振军在六合所备此一带平濶然不过一二百里之间而西路疆界濶逺边面千里地平如掌又无城池之固若不据险不知用几人虽有大众终不足以当敌人之骑兵见今张守忠军屯巢县与时俊保石湖岭王彦屯和州保旷口昭闗戚方屯桐城保北峡诸闗敌兵不犯去处方可抽那应援假令敌人分兵一犯西路昭闗一犯东路六合州则各处仅能自保而已此所以备御之不可不严也故臣曰西路当据诸山之险以控其兵锋东路当扼清河之口以断其粮道淮西若不扼诸山之险而守濠夀以蔽障滁州此乃刘锜王权辈前车之覆辙也若西路败于濠夀之间则将何兵马与东路夹击于六合乎西路既败非徒无可以应援东路而东路六合扬州之众亦恐不复能枝梧矣若吾据闗守险非徒可以自保其处敌知吾有备亦未必便敢深入使其送死则吾以逸待劳以饱待饥正堕吾计中可以得志故臣以为今日措置两淮之上策无以加此臣与钱端礼所论大抵相同只恐淮东指凖淮西固守濠夀欲其不犯滁州将来却成相误臣愚欲望圣慈预戒两路诸帅遇有侵犯两路相近要害去处互相策应不得坐观成败临时朝廷更严赐指挥葢此非两宣谕之力所能独办也仍乞降臣此劄行下照防庶几不致疑误取进止
　　论差拨萧琦人马及韩玉不赴新任劄子
　　臣向凖四月十四日圣防拨归正人一千人与萧琦臣力曾论列至六月四日降防依萧扎巴例于诸军拨马步千人付萧琦指挥已定琦亦无说王彦自合便行差拨縁臣赴阙奏事一向迁延直至臣七月十七日再到建康尚未肯发臣累去催促仍令拣选应副王彦终迟迟遂再行申明萧扎巴是统制官与萧琦亊体不同未敢差拨朝廷只检防前降指挥行下催拨足矣近复凖三省枢宻院七月二十九日劄子令于见教阅人马并北军各拨五百人付萧琦臣深所未谕五百人与千人何异夺而复与岂以为恩但深怨祸而已臣与王彦商量昨未承指挥以前尽差南军与之彼亦不敢有词朝廷但勿预知可也只是王彦执吝应副得不甚整齐人既参杂马又不足臣再三説谕终是艰阻萧琦不无悒悒欲望圣慈劄下王彦所差萧琦人马若于诸军抽差恐不成队伍可于本军马步中各成队摘五百人马五百匹限三日内应付仍劄下臣严行催发如此则琦必大喜然归正北人切不可与也萧琦臣抚之甚厚其人议论实有可取如修闗寨等事与臣意正合臣非有所好恶但国家安危之虑不可不为之防若处之得宜非徒朝廷之利亦琦之福也昔三监之地乃神州奥区其民累世被尧舜禹汤之化一染纣恶遂为污俗周公迁之洛邑时歴三纪风俗始变书曰周公克慎厥始君陈克和厥中毕公克成厥终更一圣二贤而后厎定又曰邦之安危惟兹殷士圣人忧虑之深如此夫以先王遗民而使管蔡兄弟监之犹为变乱况异域之人哉陛下不可不审处也臣更有少事不免奏闻归正人韩玉臣不识之闻颇涉猎书传议论捭阖志大意广有轻朝廷心张浚听信以为国士浚之所为多出于玉朝廷更张庶事为玉者自当退听今添差宣州通判系见阙不即赴任却来建康不谒本路监司只时走萧琦之门尝对归正人添差建康签判髙敞语言无伦疑朝廷讲和之后复归北人意有含蓄敞复语总司干官吕防言之吕防以告臣呼敞问之却不肯尽言而意若有之臣亦不欲深诘凡隐藏之语臣更不敢具奏又闻玉每寃张浚之罢以为事已埀成不合中变又谓敞云萧琦奴才而其第二子乃豪杰尝问我萧是北人是南人其意大率类此敞济南人与吕防是乡里故肯吐露臣亲呼吕防问之其说如此吕防頥浩之防子也玉来建康只造张孝祥王彦尝于孝祥坐上见之孝祥大称其材玉亦云云王彦面折之玉颇说待北人之薄王彦云我南人到彼只为奴婢今北人到此作节度使有何所负玉云南人到彼极有任用者王彦又随事折之玉遂不敢抗然终不徃见彦亦不敢来见臣其人狼子野心岂肯忠于朝廷纵不为叛亦只是怀张浚私恩于陛下何有今久留于此日与萧琦交通深恐疑误萧琦别有思虑臣谓此人不可令在江上宜改差浙东差遣不然或为后患若此人逺去乃所以保全萧琦陛下速赐裁处幸甚取进止
　　论和议奏议
　　臣十一日夜半凖金字牌递到御劄恭承圣问淮西事理王彦军情且令臣频具奏来臣自前月十七日到建康日夜督诸将营建官寨烽火王彦地分已修了昭闗山寨并闗门闻颇雄壮见接续修襃禅旷口时俊地分已修石湖岭戚方亦修北峡闗王彦今日亲过江北廵歴本地方及时俊地分自旷口一带转入巢县诸军亲行按视约半月日可囬诸处烽燧诸将相闗措置戚方皇甫倜己申到处所余亦见次第后月上旬间二事可了了日奏闻乞从御前宻差人检校今月初三日建康教阅水军大小仅千艘车战船四百七十余只臣询问众人皆云前所未有今见增置用修葺舟船委可壮长江之势闻淮西军民见所修闗隘颇恃以安王彦一军都无事钱粮足备不闻减尅王彦御军此间人颇议其寛或闻行在传以为太严甚不然也但军中事务精力有所不逮于文移词状之类遣决不敏臣就其所短而扶持之建康即今军民安恬只濠夀间归正等人时为冦攘近夀春顿遇申擒获二百余人而濠州孔福申以为拥去平民老小七八百口玉石未分臣已约束不得广有禁系正贼之外如有一时驱逐之人仰释放存恤继承朝廷指挥委属官体究见在施行孔福在濠州抚定弹压人渐安之夹淮之民号跳河子以作过为生近縁更戍未定又北界招诱故易相扇动逐州守臣可以措置非久诸军出戍若尚不息以千百人廵逴自当消弭光州皇甫倜钱粮前因改淮西总领应副之初所以不继今复委湖广总领可免阙乏又有知顺昌府孟新一项侨寄光州梁安滩有南北私商征税之利皇甫倜甚不便之近孟新称避水移来固始与皇甫倜互有争诉臣各移文调防无得生事别听指挥今朝廷令臣体度与孟新差遣臣已遣人招之到面问取其所便而处之自此必无事其余如孙立者如冯湛者如李泽者头项甚多或就加抚存或招来建康皆有归着暗消患害多矣若一应稍失事宜便为衅不小如陈八者是也大抵当极弊之后事如棼丝急之则愈乱须缓缓为之甚费料理心力俱尽寝食不遑然不敢屑屑奏闻正恐上贻君父之忧方张浚初罢更张军政臣孤单么防滥当事任万目睽睽伺其踈缺日虞祸衅不自意全仰頼圣恩得至今日惟当尽力效死罄竭愚忠以报万分前朝廷既通北书未有耗间颇传议论不一近闻已得回答臣逺外不知其说不敢妄议但一意激励将帅为战守之备以待不虞不问和与不和也但为自治不问敌彊不彊也臣向者累次面对及具奏劄其语甚详陛下必尚记之敌不肯和必不回书既相报复和意可见然语言必不肯便顺须为彊项有所邀索吾既捐四州彼若肯和休兵息民以成陛下之至仁固天下莫大之福臣之愿也事若可从陛下且以生灵为念勿较小节勿吝小费能信顺而理直天地鬼神实临之若太不可从则怕他不得须稍见吾彊壮有立之势闻敌中自河而南水旱飞蝗之灾尤甚于我其动众亦难张皇威势半是虚声我若一向伏弱适足害事子产曰国不竞亦陵此至言也今日之事不容再错若和得成须朝廷一一议定然后遣使勿独掇与使人令辱国啓衅以误大亊也伏惟圣慈财择幸甚
　　初除左谏议大夫上殿奏议
　　臣愚不肖陛下过听擢长谏垣臣未知所以称塞窃闻唐魏郑公以谏诤为心耻君不及尧舜平居歆慕以为人臣如斯可以无愧矣然贤人君子立人之朝孰不欲尧舜其君至于得行其志者宰相之外独諌官耳臣今缪当其职敢不以郑公之心为心乎或者以尧舜为不可及欲致君尧舜者谓之责难于君臣以为不然尧舜之道甚大而易行尧舜之政甚简而易为顾后世不之察耳尧舜之道行于其躬者惟孝施于其下者惟仁陛下既允蹈之一无所难信乎甚大而易行矣尧舜之政则在于官人而官人之道在于敷奏以言明试以功而已尧告舜曰询事考言乃言底可绩禹于臯陶亦云此所谓敷奏以言者也舜命禹作司空曰汝平水土成允成功称臯陶曰汝作士明刑弼教民协于中时乃功此明试以功者也陛下于羣臣中敷奏之以言欤言发于前而底绩于后者何人也明试之以功欤功作于始而克成于末者何事也以此察之则虚名不足以惑众听横议不敢以揺至公奸欺不容真伪判矣共工静言庸违象恭滔天而驩兜乃叹美其方鸠僝功欲尧之用之而尧竟不从此言之不验者也四岳荐鲧治水尧曰咈哉方命圯族九载绩用弗成此功之不效者也舜既承尧首正四凶之罪天下咸服尧舜之政岂不甚简而易为乎陛下以聪明睿智之资承光尧付托之重属时多事未尝一日以位为乐忧勤庶政三年于兹宜其治效崇成未有云获者非道之不政未举耳臣伏见今朝廷之上妨功固位之习未殄背公死党之论日闻以妄诞为才能以凶悖为坚正执偏见而不求天下之通论各私所主而不恤公家之大计大抵图国甚拙而为其身谋则工爱君不专而附其交党则力孔子曰鄙夫不可与事君未得之患不得之既得之患失之茍患失无所不至此风不革陛下虽欲彊兵富国为治安之计臣固知有所不能也伏愿陛下明诏在廷各励节操平其心于论议之际端其趣于背向之间使廉耻兴行风俗丕变访之以言者必要其验试之以功者必覈其实若附下罔上造为弗靖怙终而不变则虞舜四凶之罪在陛下其得已乎如是则朋比自破功罪不诬而天下可运于掌矣此帝王致治之要术御世之至权也惟陛下留神宗社幸甚
　　论恩榜任子革弊奏议
　　臣今月初七日凖御封降下御劄文字付台谏官谓朕自临御以来躬率俭抑每念官冗恩滥思革积久之弊将来任子贡举若停三年之限必胥动以浮言今欲遇郊祀之恩已经奏补者并权免廕补一次开贤良方正之科许令中外普荐真材其免解该恩牓人且权住罢赴试卿等各宜公协乃心参酌所宜条具来上朕审处而行之臣猥以庸虚备数諌省伏覩陛下天资英睿济以果断励精求治约已救时近古帝王葢所未有即位以来慨然愤积弊之久欲一切惩革以大有为于天下斯千载之一时也臣不肖待罪谏省得奉谘询何其幸欤然臣闻更化者不欲骇俗而除弊者不可循常人情安于侥幸茍且歴数百年乃欲一旦革而正之势必至于纷纷而不靖将遂行而不卹欤则必失天下之心将中道而复止欤则后日无以为政是不可以不审也若曰更化除弊难卹流俗之议亦须在我者词直而有名犹当反复调伏使无所发其忿怼不逞之心始可以无悔况其未然乎汉文帝时诸侯强大僭上不轨景帝愤之峻加裁削于是七国俱反汉几失山东此乃循常骇俗之至也其后武帝用主父偃之策各使封及支庶诸侯不削而自弱葢处之得其道耳任子恩科祖宗时有之遽停三年必不免浮言之胥动庆厯中仁宗开天章阁命辅臣陈当世急务范仲淹富弼辈条上数事减任子其一也未几谤讟大兴一时名臣皆狼狈而去所言卒废格不行神宗熙宁中减进士状头恩数而苏轼亦极言其非大抵更化除弊为至难在神宗时已然况风俗久坏纲纪未振如今日之甚者乎且名位有高卑子侄有多寡若已经奏补者并免廕补一次则贵贱不分而人有幸不幸矣特奏名之人举数有多少年齿有老壮若并权住罢则举多者受屈而年老者无聊矣至于开贤良之科广中外之荐自是国家求才与任子恩牓非所以相乘除也自靖康以后兴复此科十有余举竟无一人应诏虽令普荐亦恐虚名而无实也陛下欲大有为于天下毎事不可求速宜为之以渐使侥幸之俗日减月朘愈久愈效而无后悔则善矣以陛下之英睿果断励精求治十年之后何事不立今即位未久虽勤俭仁孝之徳孚于天下而恩泽之霑渍者尚未深也如此二事闗于士大夫者甚众愿陛下姑少寛之以为后图必欲稍救其弊则亦有说矣夫人之情笃于爱其子以及其孙其次则兄弟若侄若甥以至于踈属于其至亲则利害之心切其余则泛泛而已先王因其亲踈之别制为五服此人情之杀天理之自然也今文臣自带职朝奉郎以上隔郊奏荐中散大夫以上每郊奏荐太中大夫以上虽致仕遇郊亦得奏荐其子孙近亲皆已官矣又及其踈属每荐一人有纳贿至数千缗者其寿考之人有荐至数人者甚无谓也今若立制自某官以下子孙之外不许奏朞亲某官以下不许奏大小功亲某官以下不许奏缌麻亲其许奏者差其官品立定员数以郊恩致仕遗表通计数已足矣虽有恩泽不得奏补只许回授与已有官人仍不得名他子孙为已子孙以冒廕补无子息者许养一人如此则一郊所省文武不下数百员然于其人之利害初亦不甚切也此救任子之说也方今科举之弊莫甚于转运司之牒试祖宗时无若是之滥也有避一人亲而牒三四十人者而所谓亲未必亲也所谓门客而未必门客也每三岁诏下士人奔走竞求牒试富者行贿赂巧者干请托改换乡井诡冐宗支败坏礼俗莫此为甚就试者十人解一人到省则十四人取一人若牒一百四十人是暗添一员省额矣天下每举诸路转运司所解不下数百人则省额安得不滥乎十四人之中令举一人而余十三人者十七八年之后皆免解进士也则恩牓安得而不多乎免解就试之人众非徒恩牓众多而正奏名省额亦自暗增葢以十四人则额当取其一也今若将中外官门客牒隣州服属踈者免牒试试院帘内帘外官别作措置仍申严保官批书之法务在必行则转运司试人絶少每举正奏名可减数十人而将来免解之数又不知其几矣此救科举之说也凡为此者所以修法度重名器柅奸幸覈诈欺而于祖宗之制非有所戾也不亦辞直而有名乎虽有纷纷亦不能为患矣此其大畧其余纎悉当命有司条具以闻而陛下审处之臣素怀愤世之心最疾冒滥今在得言之地遇非常之主非不欲将顺隆防以一扫宿蠧顾事有不可以骤语者臣区区之愚惟欲吾君政法流行而名誉光美不愿求欲速之效使兴讹造讪者得以窃议于其间也伏惟圣慈留神采择幸甚取进止
　　乞劳师奏劄
　　臣伏覩皇帝陛下以大军出戍两淮暴露寒苦临朝太息宵旰轸怀出内帑之储普加激犒举赏功之典优答勲劳尚虑德意未敷圣泽或壅宜遣大臣宣布诏令杨存中已擢拜都督专总兵权臣叨预政机将明是职若陛下不以为不肖乞差臣徃江上劳师庶几挟纩之恩足以振起士气取进止
　　劳师乞差辟官属奏劄
　　臣被防劳师江上布宣德意面奉圣训如更有合差委官属措置事务许臣量度不限员数差置伏望圣慈特降处分取进止
　　乞追寝职名宫观守本官致仕奏议
　　臣近三具奏劄乞赐罢免仍重行黜责今二月十七日凖尚书省劄子奉圣防除端明殿学士在外宫观任便居住臣闻命震惊罔知所措伏念臣出将使指入辅政机无毫髪补报而人言洊至罪戾山积虽窜戮不足以谢天下圣恩深厚未忍加诛乃叨秘殿之华资窃珍祠之厚禄保全终始之遇非臣犬马所能上报万一但罪应黜责而未正典刑恐于公论有所未允所有上件恩命臣不敢祗受伏望圣慈特赐追寝令臣守本官致仕臣虽疾病之余死亡无日犹当效结草之报取进止
　　温州遗火乞赐降黜奏劄
　　臣契勘本州自今月十七日西北风大起遂预作凖备防检防火之具十九日风甚巳时新河南界居民叶八家火发烟焰所冲六处并起臣与通判赵不流躬诣火势猛处救应分遣诸头项军兵百姓并力向前至未时扑灭烧过民居三百七十一家茅瓦屋相间约计六百二十余间并岑山尼院一所是夜二更后城外南厢居民遗火亦即时救灭烧一十五家计二十间并系茅屋臣等终夕廵警浇泼余烬不敢少懈翌日风势依前猛急至未时市东界杜秀家火发五处俱作臣等又如昨日极力救防至酉时扑灭烧过民居六百七十三家茅瓦屋相间约计一千一百七十余间龙兴宫开元观嘉福院并当风头不容拆救内龙兴宫有市舶务一所并皆焚毁飞火出城南烧却民居七十家及造船营一所五十六家计草屋一百四十二间打造未成粮船四只除此之外两日所烧别不曾延及仓塲库务官司屋宇臣守郡无政天降之灾大火继作祸及民庶按绍兴勅诸在州失火都监即时救扑通判监督违者杖八十虽即救扑监督而延烧官私舍宅二百间以上【芦竹草版屋三间比一间】都监通判杖六十仍奏裁三百间以上知州凖此臣身忝守臣无所逃责见行待罪伏望圣慈重赐降黜以为州郡不职致灾之戒取进止　小籖臣契勘本州居民约计万数千家寺观四十所今两日所烧共一千一百八十五家茅屋相间计一千九百五十余间寺观四所大抵几灾及十分之一而官司廨宇与仓库务军兵营垒除市舶务与造船营外并皆无虞寻常州郡被火縁于勅有奏裁之文徃徃减削人户间架以避责罚臣今不敢隐漏尽行供具计其延烧之数罪戾非轻然通判而下皆极力救防故虽风势猛盛一两时间便得熄火伏望圣慈但将守臣重作行遣臣甘从谴戮不敢有词伏候勅防　臣契勘本州从来多有火灾每数年间辄一作动焚数千百家葢縁并海多西北风而屋邑繁隘茅瓦相间以致易为延烧臣自到官常以为虑而习俗滋久难与虑患若先事更革必以为扰今遭此一爇遂得大为之防以修火政庶为后日之利伏乞睿照臣自本州遭火之后即刷贫乏被火人户计口给粮赈济又为措置材瓦之类尽彻茅蓬舍宇增置救火器具及部勒官军预为区处不敢一一条上伏乞睿照
　　温州水灾放罪自劾奏劄
　　臣今月十九日凖尚书省劄子勘防已降指挥温台州近被水灾逐州守臣王某陈岩肖各不即闻奏陈岩肖仍赈恤迟缓王某特降一官陈岩肖落职放罢近台州申获海贼首领毛大等五十七人温州申获次首领许大等九十六人十月十一日三省同奉圣防王某陈岩肖各有捕贼之劳以功赎过特与放罪前降指挥更不施行内陈岩肖与宫观臣伏读训勅感激涕流臣误防圣恩畀以便郡政事乖刺洊致天灾不能即以上闻罪在不赦况臣尝侍帷幄深识圣主勤恤民隐亟欲知四方疾苦之心宜与它郡守不同而老病之余誖眊如此陛下何赖焉考实论情合加重谴乃从末减恐未足以压服公议若以捕获海贼功过相除自是明见千里之外创置水寨及将士用命所致臣何力之有正使建明其事偶出于官亦守臣常职恶足以赎蔽灾之大过黜官一秩已为轻典更加贷宥何以示刑伏望圣慈特赐处分将臣降官指挥依旧施行仍从罢免以为付委不效之戒其于陛下信赏必罚综核名实之政岂小补哉臣无任惭惧战栗俯伏待罪之至取进止
　　条奏温州水灾后措置事件奏议
　　臣近覩邸报臣僚劄子自夏至秋浙东一路濒海之郡三遭风水甚至民间以木筏搬载湍急之处庐舍飘荡禾稼不以早晚或秀而未实或实而未收浸淫损害所余亡几在法水伤去处差官检视蠲减田租似闻州县之吏恐为已累懵不加卹惟惧朝廷之得闻也欲望先委浙东监司及诸郡守臣询闻着实被水去处分差清强官检视定其高下减免租税并行下诸路监司郡守觉察或有灾伤先期从实奏上庶几不敢欺隐奉圣防依奏续于今月十四日转运副使刘敏士到州布宣德音体访委曲过于优卹惠利有加恭惟皇帝陛下忧民救灾之诚至深至厚恩泽所施孰不鼓舞然浙东七郡其四濒海被灾轻重各有等差不皆如臣劄子所言臣先呼集诸县知县赴州亲加审问皆云损伤不多其人素皆爱民非喜为掊克者所言可信又戒更切訽究不得抑遏人户状词各皆遵禀而去既是损伤不多则检踏蠲放合依条限难以前期张皇申奏至于讲求荒政固已预为隄备大抵于成法之外更务寛假此皆守臣职分之常其所设施何敢一一溷凟朝听陛下抚养黎庶视之如子每闻疾苦宵旰轸怀临遣漕臣躬行按视此尧舜之用心也臣岂容隐黙畧无陈述谨具本州风水后措置事件编成一册缮写投进以闻庶几上寛宸虑少副综核之意伏乞睿照




　　钦定四库全书
　　汉濵集巻八　　　　　　宋　王之望　撰朝劄
　　论禁约州县不科田亩钱以备支犒朝劄
　　某契勘本路今夏羣盗作过州县便欲并縁科田初议每亩取田亩钱百文以熟田计一小县不下数万缗此间民盗杂居当扰攘之际心已动揺而急以重赋且胥而为贼本司遂备録寛恤手诏散榜一路如实于军期急切合须索之物仰开具实数以乡村等第所敷晓谕民间通知方得科催仍关牒诸司其事稍缓已而茶陵县每亩科钱四十安仁县五十仍有马料诸色等物其数不少皆公然以寛约广备为行移遂峻行取问又恐人微言轻不能有所禁戢仍移书丁则具述其不可状且言见遣弓手于法当支役钱将来若有大军即系总领司支月桩钱而州县乃欲预以犒设为名多行掊尅其非盗贼所在及非军马经由去处亦皆乗时欲相仿效不可不严为止絶设有缓急诸司钱物可以那融事定指数取偿于民岂不公私俱便今未有一兵御侮而重困民力何以为善后之计深恐别致生事赖丁则所见符合两司表里相应始见住罢于是不得骋者皆譊譊以乏军兴见逼某先事计虑必保其无他守之不变后防朝廷就遣李道措置以致班师并无阙误惟所过州郡量有犒设亦不敢过当不特民免骚扰而官吏亦获保全譊譊者方自知其前日之非初武冈用兵某到任日浅不深知边事次第且非已职虽颇闻其科敛而不问今果起大狱后来其它州县若非力行禁制则皆将蹈其覆辙虽寘之于法将何所及仰惟钧慈轸念逺民之意深务矜恤
　　乞免差三司等处取马人朝劄
　　某契勘殿前马歩三司自绍兴二十五年歳发官来兴元取马甚为逺方之病歳凡用二千三百余人盖凖七十一运之数毎运马五十疋用使臣一员兵士三十人去年一年只买发得三十四运余系今年补发外尚少八运所遣人留滞兴元坐费批支亦颇骄纵虽姚仲辈亦不敢谁何自宕昌买马场至兴元计二十程本场顾夫发送五程至施香岭交与吴璘下兵吴璘界内七程至青泥岭交与姚仲下兵八程至兴元监押人十五次换易莫适任责马以故死损者甚多峰贴峡类此大率自买马处至兴元已坏五分之一直官价二十余万缗而姚吴两军押送人批请不与焉某近已具申朝廷乞依旧例自宕昌峰贴峡顾夫径送至兴元只多费本司钱八千余贯又乞三司取马官兵在兴元者令使臣一员兵士二人兽医一名直至西和州阶州【宕昌去西和州六程峰贴去阶州四程遂州去买马处边界尚逺】迎接马运庻几早得照管所顾夫直与送至兴元交换三司人兵近得宕昌场申今嵗马路闭澁入中极少虽多作措置招诱蕃客而属外界非号令所及如此则嵗未可按额而得窃恐三司取马官兵留滞愈久非徒广费批支亦妨逐军教阅且三司所以发人取马者欲得路中自照管耳今为之计莫若每一运三司只差使臣一员兵士兽医三人前来兴元候逐场买到马日关报令至西和阶州迎接本司顾夫送至兴元至行朝却依旧例差诸州兵士押送既有三司使臣兵士照管自无踈虞而嵗省三司差兵一千九百余人沿路并住程去处免批支骚扰之费实为利便【闻三司所差官兵者不止为马葢欲照顾所差人令转资三司岁有二千人无故转资似亦非便】又江上诸军近亦来成都取马此马系黎叙州南平军所买此路见今道路通流嵗额敷足前此系本司以诸州兵士押送自去年诸军差人来取遂不用诸州兵士诸军发来人至本路批请嵗约三万六千余贯州郡省计有限无可取拨遂令封桩不用兵士借请约三万五千余贯那融应副凖户部符近凖枢宻院指挥据茶马司申要将桩下兵士请受买额外马而令漕司应副江上诸军兵士批请漕司安得此钱所谓额外马者本不可得只是为虚名以占破此钱耳寻常所差兵士系借请月粮却按月除尅入官既不差人则无借请矣桩以应副诸军批请已是漕司白取于州郡今又要此钱买额外马而别令漕司应副不免又取于州郡其将何以枝梧除已各具状申尚书省并枢宻院今更别有劄目禀呈伏望钧慈特赐详酌早降指挥施行
　　论监类省试朝劄
　　某契勘四川贡士类试于蜀葢三十年矣积不可胜言其尤甚者徃徃冒入解名而就试倩人入试而过省代笔之价至万余引轻薄子多以致富风俗大坏考试之官争出题目隂抛记号各有所主常至纷纷习俗见闻恬不为怪今次主司自朝廷差委事体增重某与阖院同事更相戒饬务尽公严上下一心毋敢挟私横议五旬讫事畧无异同规画之未当者悉厘正之向来端一扫而尽前期约束杜絶奸萌作过士人望风引却者凡数百辈合格人数减于前榜十有八名老成淹滞多获预选一方取士之路自此遂清若非仆射相公留意人才主张公道洞见事冝于万里之外何以及此仰惟采听之广必有舆论逹于庙堂岂容厚诬以干欺罔之诛也伏幸照察
　　论盐酒减放不实朝劄
　　某契勘蜀人所苦莫甚于盐酒赡军诸色所入总四千余万引而折估独一千一百余万东路事力才及西路十二三而按月折估其数相等朝廷毎有蠲放若系民间科敷则片纸下县皆知其所减之数惟盐酒为最多非委曲料理则减之不若不减且如嵗额一千一百余万引递年止催及八九百万皆防补拖欠之数若所减在二三百万之中则可以除拖欠之虚额而无损于官若在于八九万数中则官失常入之数而重额者反不得裁损前此官吏肆为奸赃丰盛者以贿幸免实欠者以贫不霑此盐酒之法所以益坏而公私之所以交病也某今次预行措置以待朝廷之命有开到牓示谨具申呈庻几将来实惠得以及民而无损于调度伏乞钧照
　　论铜坑朝劄
　　某去年八月二十日凖尚书省劄子委措置铜山县铜事寻差知涪城县姜宿前去检踏縁本官差充类试官别选怀安军金水县丞赵纯权遂宁府蓬溪县酒税胡宰分诣逐处相度措置某亦蒙制置司差充类试所考试官至成都府界以朝廷専委辞行九月初十日径到铜山县躬亲相视广行询访其新旧铜窟凡二百余所匠户近二百家与郪县出铜器地名于打铜村相去数十里其于打铜村铸造之家亦百余户初谓所产铜矿大段浩瀚毎嵗欲且立万斤为额而民户哀诉不已某委曲説谕诘以铜窟铜匠铸铜之家如此之多岂得谓之无铜且县号铜山此名不应虚得今朝廷以铸钱阙铜徧行搜括知尔县所出不赀专委漕臣措置岂容尔辈尚专其利可依实认额母取罪戾其老宿等对曰此县铜矿有无不常毎遇一窟苖脉尽灭即于旁近寻访窟之深者至数十百丈若是坑苖丰盛岂有弃旧图新今新旧二百余窟见可采者只一十七处后又添两窟窟之多葢以铜之少也诸村匠户多以耕种为业间遇农隙一二十户相纠入窟或有所赢或至折阅系其幸不幸其间大半往别路州军铜钪盛处趂作工役非专以铜为主而取足于此土也其郪县于打铜村所铸器物多是汉州及利州大安军等处客贩之铜又四川贩铜悉集于此故铜器为多不皆出于本县县虽以铜得名然非严道邓通所赐之铜山图经载唐地理志贞观二十三年置铸钱官至调露元年即罢可见此县产铜自来不多数十年前有窟二十二处毎年人户认铜三百六十五斤政和年中宪漕两司各遣官重行检踏只七窟有苖余一十五处无可采取止于七窟上量添铜二十一斤而已非不欲多増势不能也某等伏覩榜示亦知朝廷搜括铜寳甚急于使司赏罚非轻本县山僻无监司巡按数十年矣今使者亲来宿留累日岂敢以多为少欺罔官司乎乞从使司严行禁絶如有藏匿铢两衷私货卖甘伏重罪某亦未以为然遂籍匠户分窟取矿置塲拘收烹链以十月为头仍差赵纯权铜山令专主其事至十一月末兼中间有闰凡三个月每月趂办不及五百斤甚费督责又民户陈诉不一葢縁诸窟散在山乡山谷五七十里之间难于拘籍遂再委姜宿前去子细审量措置凡阅两月方得就绪毎月及五百斤今毎嵗以六千斤为额遇闰更加五百斤已别具状画一申尚书省自十月至正月五个月收到铜二千五百斤见行起发通先所起拘到器物铜共计一万一百三十三斤窃縁剏行之初事渉经久非审见的确利害未敢条上以此稍稽月日某不才蒙廊庙曲加记録特使任使实不敢不尽疲驽伏惟钧慈特赐照察
　　措置钱监军兵充诸军使唤朝劄
　　某契勘利州绍兴铸钱监兵士计二百七十余人多四方防恶不逞之徒苦于上工役居常思乱而重兵所驻不敢为恶今大军尽已调发无所畏惮人甚患之某随宜措置诸军起发之日令统制官任靖入监拣选强壮之士得一百五十七人分作三队给行钱粮请衮同发付军前又拣选次强者四十三人及拘收到平南山金牛等巡采打铁炭兵士二百余人以充徃来般运钱帛颇頼其用余在监老弱七十人令任鼓铸人情始安发遣后数日得吴宣抚书云利州钱监兵窃恐作过为诸军老小在彼璘不敢放心乞权发来军前不知可否幸望留念【监兵初五日发去初十日得此书】闻既到彼皆优加犒劳募敢死者间入敌境招纳归附余人亦皆可用其钱监铸钱候将来事定却别行措置
　　论四川总所与东南事体不同劄
　　某契勘东南用兵将帅统军旅户部总财赋而朝廷制其予夺盈虚之柄今四川去朝廷逺而总司不预兵事凡有调发支费只得据其所须色色应副不过委曲调防而已比东南事体大段不同所幸宣抚吴璘忠义体国爱惜财用不然总领一司何以支吾近蒙累降处分令诸军与本所务在协和不生间隙诸将莫不遵禀本所以自立斯葢圣朝明见万里之外逺方闻指挥之下皆大悦服凡本所应办之难不敢重言只乞朝廷以东南调度畧行比较便可以照见也
　　乞令湖广应副吴拱襄阳官兵钱粮朝劄
　　某照防昨凖尚书省劄子坐湖广总领所申将吴拱带行官兵粮草料依循赣防州体例责令旧应副官发赴襄阳府交纳某已于去年十月初四日十一月初八日两具事理申明承朝廷送下户部勘当未蒙本部照应所申事理止检送湖广总领所元申再下本所令依已降指挥某以不才误膺委使平时麤知国体矧艰难之际茍有利于公家岂问逺近彼此之殊自当竭力若于事非便利力所不及亦不敢畏避含糊以误大计不免冒昧谴斥再有披陈窃惟四川之地褊隘险絶财赋所出不比江浙而于馈饷为尤难古今称善用蜀者无如诸葛亮亮得南中六郡军资饶富又一丝一粟不入中原以今凖之事力不侔亮兵前后四出其众不满五万或由祁山或由散关或由斜谷近止数百里逺不逾三数月木牛流马穷转输之巧犹毎苦粮食之不继今蜀中大军十余万与敌相持于散关一百三十余日则兵比亮众为多右取秦陇洮兰左取陜华商虢皆仰供亿则地比亮境为广又防州万人防托亦系本所应副视亮用蜀之费不啻数倍若更令越三千里般粮运草馈襄阳之戍区区巴蜀何以胜任古所谓千里馈粮者亦不过旬月计耳若钱粮草料三千里外按月责办岂能免于阙误契勘蜀中屯军分一十八处其潼川兴元府绵剑文渠金洋阶成西和鳯州合用粮料本所每年科支本钱就逐州夏秋籴买应副其利阆两州边嘉陵江系招诱客贩收籴支遣惟鱼关兴州大安军三处合用粮料本所于利阆州籴买数内运三十四万前去水路只五六百里约用船脚钱引七十万道所有马草只于屯驻州军収到税草内应副而四川当无事之时已不堪其劳费今吴四厢官兵一嵗当用钱粮草料春冬衣赐物帛纽筭钱引计一百二万四千五百余道上件军兵朝廷已令限一季招填本所自无此一项阙额衣粮若更移运本色前去襄阳当用水陆脚钱四百三十余万道比之应副兴州鱼关大安军所费多六七倍虽竭四川公私之力亦恐难以应办欲望钧慈特赐指挥检防前状并今来所申逐项子细看议利害免行科拨下湖广总领所照应施行　小贴子照会襄阳府吴拱官兵合用钱粮已凖朝廷指挥令湖广总领所取拨京西常平司钱三万余贯斛斗二万九千九百余石并现管诸色钱斛别色科名应副如更不足于军前应桩管钱米及附近州军不以有无拘碍应干钱斛移运支遣贴降淮西总领所桩管银五万两鄂州坐仓和籴到米内取拨二万一百石共五万石专充吴拱官兵支使即是朝廷应副不为不至自可足办难以更竭四川事力三千里外移运粮草前去照防金州素来凋近都统王彦收复陜华商虢分屯人马在四川间捍御强敌金人不住复来侵扰见今事势未保万全一邦事力已极困岂可更任襄阳转输之责实恐有误国事伏乞钧照乞推赏知通应副赡军钱物増额朝劄
　　某契勘四川赡军之资系折估籴本两色折估出于盐酒经向来用兵増额至髙未尝敷足官吏因縁侵盗处处起狱少有清脱者而所亏课利终不可得籴本出于民赋州县弛慢奸百端例皆拖欠少者数月甚至一年失陷既多不可追理嵗月稍逺则举而放之前后不可胜计某绍兴三十年十二月末交割总领职事申画措置将诸州正月一日至年终实到库钱物不论防补年分新旧只以本年额起之数比较増亏从上取无亏欠州军一十处又从下取亏欠最多州军一十处具知通职位姓名申尚书省候逐官任满改授差遣日自朝廷参照勤惰斟酌施行如有起发年额数足外更能补发以前旧欠即是材力有余职事济办之人别具名衔保明申奏乞籍记以待选擢防朝廷选擢依申行下四川官吏莫不欣然悉心遵奉各务协济本所不遣一卒不差一官不追一吏以相督责而逐处钱物按月而至争赴期防以取増羡三十一年终打筭实到库钱物纽计钱引比祖额计增二百六十万七千八百五十二道比绍兴三十年增三百八十五万六千九百九十七道【其三十年系以前起拨钱物最髙年分】四路州郡惟大宁监亏额一千三十道渠州二百五十余道然亦增于递年之数其余并各增羡更无从下亏欠最多去处若非朝廷聪明逺烛曲尽劝沮之方何以及此縁人数颇众不敢悉依元降指挥申奏今只于数内从上取増数最多一十州知通职位姓名管干月日具状保明以闻并申尚书省伏望钧慈特赐数奏候任满改授差遣日参照斟酌施行仍籍记姓名以待选擢劄下逐官用加奨劝使逺方士大夫咸知朝廷考课分明号令必信勉相慕效庻几嗣歳可以继此趂办伏候钧防
　　论吴璘多病乞吴拱自襄阳归蜀朝劄
　　某职总四川财赋专一报发御前军马文字有大利害公上所宜知者不敢不以上闻若朝廷行与不行则非某之所敢必也契勘宣抚吴璘天资忠义志在立功爱惜邦财不啻已物今之委寄诚为得人自闻警报即至杀金平仙人原与敌相持七十余日中间取秦陇洮兰等州及仙人原等处城寨又分遣王彦东取商虢委有功绩然金人重兵尽在鳯翔府大散关和尚原一带多积粮食守备甚固其意未可测此处不破川蜀之忧未艾也吴璘日夜措画以图攻取事未可期而其人平时多病日饵丹砂数十百粒比暴露之久时复发作前欲遣姚仲出秦州而身自攻关辄苦脏腑脏腑稍安又苦肾肠之疾毎疾剧时亦颇危殆今月十五日下仙人原还兴州医治却留姚仲在原上弹压兵马彊敌对垒人心危惧四川事势可为寒心蜀人前此恃以为安者以其侄吴拱在此缓急有頼吴拱移襄阳渠毎以失助为忧今疾如此岂可不预为之所某不知东南事体慢吴拱可辍不可辍只论目今蜀中形势不若亟令吴拱复还使吴璘一向安健而得吴拱之助则军声愈振可速成大功假使疾势増损不常则此一军亦无他虑吴璘既为宣抚而尚领都统职事若除吴拱为都统而吴璘以宣抚使判兴州于体尤顺窃恐朝廷以吴拱归蜀防鄂阙帅为疑则李师顔见驻峡州可以就用防非冲要谋帅不难人命不可知一方安危所系至急望朝廷权事轻重速赐处置施行
　　候边事少宁乞差宫祠朝劄
　　某辄有危恳上干洪造伏惟寛度曲赐矜容某戊辰嵗秋自太学博士丐外补出守荆门癸酉歳造朝除湖南提举常平茶盐乙亥嵗除潼川府路转运判官丁丑嵗除本路宪戊寅歳除成都府路转运副使己夘嵗兼权茶马庚辰秋除总领四川财赋到官既已逾年毎有申陈荷朝廷采録得以麤免旷败非不欲益鞭驽钝以赴事功而入春以来愈更得病一卧阅月职事妨废昏忘羸劣勉强不前若不展尽区区投诚于钧播必致颠隮上误使令伏念某入蜀八年私计多所不便些小生事并诸亲戚皆在台州第二儿説婚多日过时不得毕结第三儿将婚一女及笄留滞逺方莫议姻对奴婢随行者久而不赎妨其丁壮朝夕煎聒在人情亦所不堪犬马之齿明年六十求田问舍正尔茫然虽一身叨荣冒膺宠禄而以一家论之实皆不得其所老夫老妇常婴疾疢毎虑一旦溘先朝露其为狼狈何可胜言中夜念之心如焦灼方圣君贤相在上万物必遂其生有如孤踪防防如此诚仁人君子之所宜动心者也悉数前后官蜀之人无如某之久今见在蜀者亦无居某之先累政总领去留久近嵗月可考顾今重兵对垒供馈方急岂主计者援例求去之时敢不且竭衰疲终此调饷候边事稍定应办无阙乞加怜悯陶铸一宫观差遣使十五年流落之身略归东南了毕嫁娶整葺生理以寛投老之忧庻几心志和平得从安养则桑榆暮景尽出生成感戴恩私何啻萎人之复起羇累之见释也未委沟壑间他日或别有驱防死而后已其敢有辞预布腹心情辞迫切不胜惶惧祈哀俟命之至
　　论运米充备边朝劄
　　某窃见蜀中边境见今无事而界外所传如河巾聚粮渭水搭桥佥军刷马之类莫审虚实亦未测敌意所向吴少保宣抚四川军事有所统一谋谟深逺处置得冝非特可以制敌而本所亦差易酬应幸甚幸甚某前者欲趂秋成增籴军食而利阆仓廪不足多容遂于合支并桩积之外运米十万石徃兴州寄桩一以备仓卒二以张声势三以省厫舍吴少保甚以为喜米船至兴州岸适吴拱移屯老少万数千人正得乗载不然合用三百斛船二百七十余只边逺岂能遽办一行人兵到和州种种为之区处应副周旋而去又行下经由去处预备津发得无踈虞近收吴少保书録示庙堂钧翰并北使语録云大军一动粮道为先某又许运米十万石见行起发次伏乞钧照
　　措置备边饷餽朝劄
　　某今月二十九日伏准宰执通佥劄子备到北使奏陈语録五月二十二日三省枢宻院同奉圣防令诸路都统制并沿边帅守监司照应事体随宜应变速疾措置务要不失机防某已恭依施行外今有本职合行申禀事件画一如后　一川蜀前来用兵都转运司领其财赋而于宣抚司如赵开辈皆宣抚置其所厚宣抚司有便宜都漕司依倚而行以为一切之政故麤能应办是时兵统于诸帅财领于都运而宣抚使兼总之后来朝廷改置总领实分版曹之务仓库皆以户部为名而以朝臣奉使赵不弃初除四川总领日申画一项云昨来张成宪应副韩世忠钱粮申明与宣抚别无统摄止用公牒行移乞移张成宪已得指挥朝廷降防从之自是兵与财赋各有攸司势若提衡轻重相济东南二总领责任差轻又朝廷在近凡事有所倚重匮乏可容丐乞蜀在数千里外奏报徃复动经数月与东南事体不同近朝廷以吴少保为宣抚而应干事务令王制置同共措置且量事慢移司近吴以便计议四川军事有所统一甚合事宜是则宣抚制其兵制置共其谋而总领主其饷馈兵未必日交谋未必日用而饷馈则一日不可有阙在今日总领所忧责最重了办为尤难也四川自改总领所以来未经用兵一旦有事与当时不同恐或诸司各有申明不相参照朝廷行下临时难以酬应人最所吝惜者财也最所贪爱者亦财也总领一司于郡县则急其入于将士则裁其出职事所行大扺皆拂逆人情为众恶之府若非朝廷主张假借使有以自立则缓急之际殆难以财赋作主事关军国利害非轻今吴少保忠义体国兼爱军民王阁学明达忧时务循法度皆与某心腹相照可容协济顾朝廷分司庀职非为一时当计久逺处画分明则易相调防各得守其职分矣　一绍兴八年七月十二日指挥川陜宣抚司合用钱粮万数浩瀚都转运司自合体度科拨应副縁见今置司去军前颇逺难以应办理合措置奉圣防都转运司可于利州置司【先时置司成都】今总领所户部仓库粮料院并在利州职当科拨应副若大军一动其般发转输须合有随军转运前此或有诸路漕臣兼充或以宣抚司参议官为之令三都统邉面皆属利路利路漕臣缓急全赖协济责任最须置两员更迭出入庶不乏使仍宜得彊干有风力者为之其余三路惟防路见今两漕成都潼川各止一员更在朝廷详酌　一朝廷遣王官出使尽总四川财赋以军马钱粮为职事或有出入自当竭力应副不容阙乏若与将帅故为异同不体缓急使其无以赴功致误国事何说以辞诛罚然主兵者亦当恤其有无凡所须索酌度慢据实闗报事通商量则易于应办若乗仓卒之际或相促廹临时必致狼狈朝廷宜加训谕使同心协议体国从长事如一家无有彼我则功无不济矣　一用兵对敌有攻有守蜀中自守之防葢已屡试应干费用麤有凖则若欲出师虚以为牵制则与守御事体不同其粮运逺近士卒多少经由去处计司须预开梗槩以为支备乞行下宣抚制置司照防　一据北使所奏今年九月末北主巡猎陈蔡唐邓之郊明年二三月方来北京若秋冬以后王师迎击于东蜀兵牵制于西遂能奏功于淮汉之间固大善万一冲突关陜则蜀中来年所备愈重日月尚逺何以枝梧自某到官多方经画催驱州县务要办而不扰上半年比较诸色所入已多于往年最髙之数二百余万引其势极矣不可复加所入虽増费出亦伙只发吴四厢兵老小三千人并运州寄桩米二十万石水脚钱及一两处移屯等已合添用一百一十八万引有竒其他杂费尚多难以悉举诸军闗请器械帐幕旗帜之类方来而未已皆常嵗所无有将来调发之数皆不在此今于经赋之外既一毫不敢有取而东南用度至广臣子之义所当体国非甚不得已岂忍烦溷朝廷以此日夜忧恐未知攸济伏惟钧慈俯赐矜察
　　论四川将士鋭于立功朝劄
　　某窃见四川诸军士气甚振人有奋心诸将鋭于立功可以决胜非寻常之比敌政残虐闗中百姓不复聊生皆思内附必有土崩瓦解之忧闻东南彼已之势亦然诚千载之一时此间将帅士卒惟恐敌势沮缩自忧内乱复有通好之请而朝廷从之仰惟庙堂成算素定而逺方人情事势必所欲知故敢辄以上禀至于军须应办目今并无阙乏枝梧调防之难不敢具述若涉大水未知攸济伏望钧慈特埀矜察凡所申明如或可采乞早赐施行



　　钦定四库全书
　　汉滨集巻九　　　　　　宋　王之望　撰书
　　上綦侍郎书
　　某闻南山之阿有异木焉蘖以生才数寸尔已有郁然挠云之势不幸压于土石拳蹙不遂将失其性又遭时之旱暵泉干土裂孤根熬熬焦然且死俄而有防山之云蒸布太虚将徧雨乎天下百谷草木毕仰其泽而是木也尤汲汲焉夫云之降时雨以润物固其职也非有私乎惠物也物之仰雨以生亦其宜也非有私乎求雨也然是木也于众草木中独汲汲焉欲亟防其泽者何哉盖困于积年之压重以三伏之旱抑屈枯悴非他草木比一日二日不雨殆将死矣则其情岂不急而可怜哉今有人不幸而类此者其生于世二十有九年其立身行己积学着文虽不敢妄意古人亦不肯自后时辈弱冠游太学屡以不腆之语滥处上游丙午试于秋闱亦在异等此顾何足道然傥一得献技于礼部待问于天廷虽不足以争步英豪追踪晁董至如韩退之所谓循次而进亦不失万一于甲科者诚不自揆妄以为庻防焉奈何遭时不祥仍以家难流离忧苦不得试其艺者已七年于兹是以在此若乃讥评时政诋诃公卿出位而谋居下讪上以侥幸万一则又某之所不忍为也以此饥寒困穷为当世失职者之最今者廹于门户之寄衣食之奉摧折素志欲因世禄而茍一官悼心失图自愧平昔是岂异夫木之拳蹙不遂失其本性遭旱而将死者耶伏遇阁下以贰卿之重独搃天官自二千石而下皆铨次于阁下之手士大夫之望之若百谷之仰膏雨也而某事之去留亦在焉于众士大夫中独更汲汲有望乎阁下者其意非有求乎其私之也盖以流落之久资用不足以供桂玉而羇穷之余钱财不足以贿胥吏自非阁下特逹而哀怜之则旦暮之间且饿而死矣此所以祈公之尤切而望公之尤深也伏惟阁下云行雨施利泽万物之余赐之以涓滴则枯茎朽枝不崇朝而遂有生意虽绵弱之质何以酬造化之施然假以嵗时俾其成材嵗寒之资或有可观者夫叩人急者人必疑无因而至前者人莫我知今某实犯二忌以进故敢献其区区之説欲阁下一知而不疑耳激昻自荐市道所羞冒昧自陈出于穷迫惟察其肺肝幸甚
　　上吕丞相书
　　某闻古之豪杰之士建大功定大业者往往其人出于劳苦烦辱之中其思虑之所服习筋力之所尝试皆难能难堪之事故一旦得志于天下则其所立有絶人者昔后稷之播种伊尹之耕稼傅説之版筑吕望之渔钓其事至陋而圣贤安之不耻周公文王之子生长于富贵宜若不屑于世务然七月所陈无逸所戒莫非稼穑艰难之语圣人岂为汲汲不自暇逸者哉以为服天下之劳故可以处天下之逸安天下之辱故可以享天下之荣也后世士不务实竞为浮诞以收无用之空名平居优游言论风防足以倾耀天下及丁变故则茫然不知所为魏晋之际此风尤甚士大夫有盛名而处显位者皆号为风流之士以清谈而取世资已而逺敌骇乎疆场奸雄发于朝廷盗贼起于山林则向所谓风流之士者皆颠沛失据身死族灭而国随之如司马懿刘渊石勒之徒一世巨猾其彊悍坚忍之性固已备尝险阻周知情伪而何平叔王夷甫之流欲谈笑而当其冲是犹深闺曲房窈窕女子抗彊暴之侵陵岂不殆哉本朝承平既久士风凋弊浸浸有魏晋之风是以国家不日引不月长陵夷而为靖康之祸此有志之士所以叹息痛恨于前日也恭惟阁下英姿杰出独立一世不为风俗所移方天下以浮虚相髙侈靡相尚之时独俭素是守勤劳是务有识之士固曰天下无事则已天下而有大事则排难而解纷者必公也及其功存社稷位冠羣后于人臣无二矣宜可以安处于富贵然于天下劳苦烦辱之事犹身亲之孜孜焉勉勉焉若有督责而程课之者以是知阁下勲烈巍巍诚非偶然其康济之资经纶之术皆其平昔之所安行而天资之所固有非矫揉沽激而为之者也此所以出入将相蔚为宗臣而丰功茂绩无愧于伊周者欤某襄汉之鄙人自防读书好考古昔之所以兴衰成败之迹常怪魏晋间贤人君子相望于朝而不免于灭亡及读孟子见所谓天降大任必先劳苦之説然后知魏晋诸子之所以败其后身更近世之事而目覩靖康之祸则益信孟子之知言而遐想伊周数公于数千百嵗之上恨不得执鞭其时也今者伏遇阁下暂解机务均逸祠宫实来是邦而某之贱事在焉欲扫舎人之门有日矣自惟踈贱屡进屡却既而叹曰伊周数公冡中朽骨顾遐想于数千百嵗之上而近不一登相公之门是何异夫舍吾之炙而嗜秦人之炙者哉于是自忘其僭易之罪踽踽然而来庶防一造堦墀望折冲之姿聴综练之语以激懦衷而快宿志焉若其见辞于阍人得拒于典谒则命也伏惟进退之幸甚
　　上宰相书
　　某闻唐虞之道孔孟之学臯防稷契之事业初非二物如冶金锡以为器用烹羊豕以为膳羞本末虽殊其实一也书称尧舜禹皐陶之为人皆曰稽古伊尹乐道畎畆起而相汤格于皇天后世不知道为何物不知学为何事稽古之烈格天之勲判为二涂其间亦有豪杰之士因时乘变能成就其功名者然考之圣贤之事业终无黼黻宫商之序易曰一隂一阳之谓道推而至于富有之大业日新之盛徳又曰形而上者谓之道形而下者谓之器继之以化而裁之之变推而行之之通举而措之之事业阴阳者物所由生形器者事所从出道兼隂阳冒形器则凡天下之事物幽明巨细动静出入变化云为万殊不齐孰有能外此者濬其源而流自清挈其本而末自举矣故业大而富有徳盛而日新变通至于不穷而事业着乎天下此圣人经纶之极致非浮虚无用之空言也干之九二以利见之资处人臣之至盛徳博而化天下文明孔子翼之曰学以聚之问以辩之聚者聚此者也辩者辩此者也傅説之诲髙宗亦曰王人求多闻时惟建事学于古训乃有获允懐于兹道积于厥躬由是言之经世者必以道致道者必由学所得有浅深则所发有大小顾其渊源为何如耳恭惟某官道为王佐学为帝师所以治其心养其性齐家正国者粹然一出于六经蓄而为徳则刚健笃实极乎辉光之盛发而为文则纯正简古合乎典谟之言曽参之忠恕孟轲之刚大子思之中庸贯为一条诚明而自得虽功盖一世贵穷人爵于书无所不通于理无所不阅而机政之外犹皇皇焉如不及其终始典于学自周公而来未见其比也故能智先蓍节贯金石信行蛮貊勇过贲育赴危难而不慑歴困阨而不挫临机防而不疑入纷纠而不乱享天下之富贵而不淫极天下之功名而不骄始焉以天下非之漠然如无闻于耳少焉以天下誉之泛然若无介于心此无他有道于此足以制事物于防防之中而不为事物之所制焉故也然则天下之事业有尽而相公之学术无穷其功徳之已陈于天下者特因事而应之者耳事之未来应之未出者天下恶足而知之譬之泰山出云人见其氤氲变化合散无端不崇朝而徧雨天下以为至矣而不知精华亭毒之气蓄于中而未出者多于见乎其外者也某襄汉之鄙人防志于学行年四十未闻大道何足以仰窥盛徳之万一抑闻逹巷党人以里巷之流一见仲尼喟然叹曰大哉孔子博学而无所成名著于论语天下至今诵之某虽不肖托于钧播有年于此矣嵗在戊午初忝科第两防呼召获顾盼于稠人之中今兹改官又承借重诸公猥赐收录比之孔门虽不足与髙弟齿至自附于逹巷之党人则称夫子之大不为过矣虽然董仲舒以逹巷党人为不学而自知盖资质之美有絶人者使留受业于门则其于髙弟亦庶防矣惜乎不知出此一言之外后世无传焉若某者资质不及而好学之心自谓过之诚得朝夕门墙之下益闻见其所未尝则他日所得于相公之道必又有深于此者不止于一言而已也不识相公果能收之否乎小子不敢自幸谨献所为文一编辱赐览观或有可采冒渎钧严战栗无地
　　上宰相书
　　某闻下之事上莫贵于用情情之所在求之而不为贪辞之而不为矫趣舍之际无适不宜昔孔门弟子或欲干禄或不愿仕吾夫子因而遂之进退无讥焉诚知其心无所隠于我也后世之士忠信不足而诞有余阳为名高隂趋势利范汪志千时用托省儿坟杜淹欲得美官反效隠者心迹相反以伪钓奇真治世之罪人也独唐韩愈以古道自信不卹时议上书宰相以布衣求官其言曰可举而举焉不必逊于自举也可进而进焉不必亷于自进也既斥潮州作表哀谢称已之长其自处于君相之间诚可谓较然不欺者然为国子博士三年不迁既不能恬于进取黙尔无言又不能吐露肺肝卓然自结其作进学解委曲以致其意虽当路怜之自此稍进亦不得谓之诚矣岂愈信道不笃为流俗之所移邪抑当时执政者不足以诚告之也某诵之久矣向自下士来不因绍介负其不腆之文仰干典谒相公收之于泥涂穷悴之中使教育天下之英材自惟疎贱无能滥被器使夙夜磨砺思有以自効当官行已如相公之身临而目矙之立见于前乗见于衡盖五年于此矣上自朝士下至诸生无一人亲戚乡闾之援惟恃恩纪以逭谴诃安全卵翼之恩一毫未报岂宜侥幸茍得更有所干请哉但以渊源之地风波易动指目为多不才之人久此叨据尝恐不免于戾上玷陶镕欲布腹心未敢率尔不谓相公特轸钧念俾得自言尙可黙黙畏避怀不尽之意乎如某之寒相公知之旧矣居官得禄犹不能自给今终更在迩故乡不可归挟数百指之累将安之邪又一寡居表妹近携孤女逺来任其嫁遣之责其势尤迫若于此时不能一鸣其情是蹈韩愈之失而不以吾夫子待其门人者望吾相也而可乎伏惟察其区区之诚终始矜怜畀以一官免待逺次则啼饥号寒之属庶不殒于沟壑其恩德之小大轻重某宜如何报也
　　上宰相书
　　某闻善论诗者不专取其文词必观其志而听其音传曰在心为志发言为诗又曰情发于声声成文谓之音若七子所赋韩起知其吉凶观其志也列国之风季札察其治否听其音也惟是二者有气焉行乎其间气之感志与音必应之是气也非一人为实与天地万物相为流通顾所感者如何耳治世所感其气和乱世所感其气厉是以善观诗者于音志之外又观其气焉且诗本以厚人伦美教化而变风变雅往往因一已之不得其所而发为愤懑以讥刺其上孔子何取焉盖世当乱亡人怀哀思怨怒之气贤人君子特因已所遇声之于诗观其诗则当时之所感者可知夫听仓庚者知春之和闻蟋蟀者知秋之肃此物理之公天道之自然也诗之美刺大率如此是故乐而不为淫哀而不为伤美而不为谀讥而不为诽喜怒通乎四时合乎一气观其所感而天地万物之情可见矣若以一已之屈伸而反其所感则小丈夫之作也君子无取焉屈原放逐作为离骚幽忧感愤虽出于一已而楚之风气着焉不然扬已露材上非其君下讥同列乃名教之罪人岂足以争光日月哉贾谊当汉文治平之时以近臣出傅长沙年少名盛未为不遇而沈湘吊屈凄然有离骚之风吾固知谊之不长也孟浩然在开元中诗名亦高本无宦情语亦平淡及北阙南山之诗作意为愤躁语此不出乎情性而失其音气之和果终弃于明主本朝石守道作圣德颂于庆厯间词工意直真一代名笔但语激讦而气不平无寛裕优游之风卒之身罹防毁而几成朋党之祸殆与吉甫穆如清风之作异矣当时梅圣俞以诗名家交游倾一时而仕宦不达其诗乃怡愉温厚不失治世之音故欧阳文忠王文康诸贤皆以三百篇拟之然则为诗者非通天下之志而协夫声音之道未足与言诗也某晚学无师顾尝知好义少年虽游场屋亦时时为之而不得其门后蒙拔擢处渊源之地稍得以潜心诂训已而出试小垒实古二千石之秩追思前此兵火逃生流离饥寒之苦乃得复见清时与万物同游于和气中欣欣然愉愉然进有尺寸之望退无沟壑之忧间为词章以歌颂太平如蛙鸣蚓号不足闻于当世今老矣志犹在也抑不知击壤而謡畎亩之乐乎将乐职而为宣布之咏乎其亦形容功德而鸣国家之盛乎大钧所播其必有所发矣或曰游孔门者难为言子言得无易邪应之曰昔周道既衰王泽仅存而小夫贱之什犹有取于圣人今圣君哲相在上风化方隆某又尝以文字见收玷师儒之选则感于治世而鸣其和盖有不能自已者矣奋厉而言未足多过惟相公恕其狂幸甚
　　上执政书
　　某闻有生而知之者有学而知之者故自诚明谓之性自明诚谓之教圣贤之分正在于此然干之九二圣人也而其爻曰学以聚之问以辩之坤之六二贤人也而其爻曰直方大不习无不利则与夫所谓生而知之学而知之者相反焉岂自诚而明者其业亦资学而后成自明而诚者其徳有非习之能致者欤且臯防稷契亚圣大贤而各守其一官不能相通易地处之未必尽善则臯陶之刑后防之乐稷之播种契之敷教皆其性所长得之于天非习而后能者不习而能则诚明自得弗劳而功何所往而不利恭惟某官以超众之资聪明所照了无不逹一旦出游场屋待问广廷条其所对无非当世要务应敌寻常之语不挂一词凿乎综练之文皆可举而行也及歴要津掌丝纶典礼乐皆曲擅其美卓乎无前以至典章法令之微文钱谷甲兵之大计一歴于耳悉畅本原虽老于厥官能善其事者自以为莫及呜呼此岂习而后能者哉公学根于天得于不习故尝窃窥盛徳以为合于坤之六二顺而正静而安名盖四海而心不矜才髙一世而志不溢气之所养浩无端倪确乎直方至大充塞为臣为子莫不各尽其道易所谓不习无不利者于公其见之夫六二之贤虽曰不习而能敬以直内义以方外盖辅之学者如此我公之道虽曰天得又能粹之以六经之源滋之以百家之流深造孔顔孟轲渊奥不传之宗则公道徳之所至勲业之所期其可量也哉某向者叨官于朝以时进见闻謦欬侍仪型退而潜心日有増月有得也一去门下五年于兹汩没簿书米盐之间旧学荒芜顽然为俗吏仰惟师范邈焉有霄汉之隔然立见于前乗见于衡无一日之忘鑚仰也今者解秩造朝澡身沐徳复拥篲先生之门不知与之进乎否也若得抠衣趋隅一瞻钧座庻防攀鳞附骥不为小人之归何其幸欤非所敢望也僭布腹心先生图之
　　论部民诉经界书
　　某契勘四川经界惟潼川一路词讼最多盖缘所部一十五州有行者有不行者有既行而复罢者以此人无定志各懐侥幸一夫鼔扇十百附和每县易一令郡易一守监司易一人则境内纷然牒诉丛委或讼初行之日保正耆长因界量而受赃或讼既行之后案吏乡司以走弄而取贿牵连枝蔓必不可行所诉増重之数多至十余倍少亦不下两倍考其事实皆未必然若监司守令姑务持循则不过取防行移受其烦紊而已或者未详情伪喜任更张则信其偏词便有损益县不禀州州不告监司监司不以闻于朝廷乡异邑殊前行后止贿赂狼籍请托公行失陷赋租害及贫弱使经常之赋无复定制如是者八九年矣某前备员转运判官奉诏防详措置经界利害因上便民事内一项专论经界乞将本路不均甚处委监司一员与所属守令委曲计议各以事宜从长措置仍选见任官五员农隙月分分诣诸县逐乡受接人户词状其所诉元初打量步畆定验土色不当増减税数至五七分以上者防集众户如推排法互相指决以众证为定不伏者再为界量若是未经界买卖田业不曽推收及隠寄诡名之家自当归并而非经界不均以致轻重者更不受理逐县经界所税有溢于旧额者以额外之数与増重人户通融均减既已奏闻又具状劄缴申庙堂伏防仆射相公特赐主张取防依申如有人户论诉去处照应前后指挥施行某遵依前件圣防遂令逐县勒乡司先将未经界前一年并经界一年新旧税簿逐一校对取见新税比旧増减及五七分以上人户具帐供申不得追集人民有所骚扰其以前人户论诉多是虚词滥説不可凭用遂修立状式雕版印造分送诸县晓示百姓如不愿裁正更不须下状若愿裁正即请买状式具实书填经所委官投押若有指决不得过三户再限一月出限更不受状自绍兴二十七年十月后选差清彊官分诣经界不均县分裁正其词讼不多去处只就本县委官缘本司所立状式闗防周宻杜絶弊幸无所容奸【状式已具册内】其从来妄状鼔扇烦紊官司之人皆不复欺诞滥有披陈以致词讼不烦某又疑县道及所委官惮于裁正抑遏百姓不令声説累次严行约束及宻切询访委是少有请买状式之人亦有书填不行既买复还者据所委官申皆只就县受状不曽下乡不曽追集百姓多是以逐处溢额税数与偏重人户对减民间亦少相指决虽间有被决増税之家亦情愿承受别无争执以此田畆并不曽复行界量吏民并无责罚公私无毫髪之扰未结絶间某防恩就除提防刑狱公事遂申尚书省乞就宪司结絶于今年三月以前并已了毕溢额税色纽计钱四千八百五十余贯庄租麦四石有竒对减税重人户五千六百八十五户用人户科决状推排减偏重税八十九户増偏轻税一百六十六户已出榜晓示百姓认定供输自此永絶词讼方推行之始人见其事体浩大皆谓争诉必多收之为难及状式一出奸民往往引退讼谍甚少异论已息然犹疑有所骚动非一二年未易遽了已而略无一事数月而毕皆翕然帖伏自非仆射相公聪明逺烛洞见万里之外兼收博采不以人废其言则一方宿岂能尽去今已具录奏闻及申尙书省又缮写成册投纳府第以便省览某自入蜀以来日为经界词讼所扰深疾奸求所以安人息讼可以经久之策甚详每士大夫陈述百姓诉理人人与之论辩叅稽讲究备见本末逾年始敢上闻既蒙朝廷听委则説谕守令选择官僚审谨而行若今后官吏士民尚敢扇揺欲复行旧税以疑误百姓者乞从所属具事因申奏重寘于法庶防逺民得以安业一方幸甚其普州安岳一县不均最甚措置裁正比它县尤为详悉已别具劄子申呈并乞钧照
　　与殿帅杨郡王论两淮移屯利害书
　　某比承钧斾之来得以欵诲欣慰无量奉违信宿已深倾企递中两辱诲示益荷眷勤即日雪晴苦寒伏惟折冲有相钧万福承谕张马帅已离和州既不可回且令来长芦又令员琦与宋受来步想此经画非钧意之得已然其利害前日商量甚详宜更审处大敌在近而军无定处旋营寨栅扬州所患兵少势孤今复员琦宋受逺去和州见忧敌人窥伺今复移却张守忠郡王重臣宿将谙练兵机似此果无后虑否军旅之亊某未之学也深以为疑大军临敌岂可数数轻动张守忠既来长芦未应遽回且徐徐图之员宋若尚未动令往扬州如何国事至重茍有所见不敢不以忠告尚幸裁处余冀保重前膺册拜
　　与李侍郎书论两淮兵屯
　　某前日尝获承教慰甚遽复暌异倾企如初即日雪后寒凛伏惟台万福步却依前议深以为忧想只为张马帅既来长芦不得已而为此然马帅之动既已非策若更以员琦宋受来步恐又増一失勍敌廹近而大军数移可为寒心员宋不屯真州上意也不令在真州则当往六合扬州今却令往步缓急之际声势不相接奈何某采访于人皆以员宋往扬州为得策淮东兵合于扬州则军威自震且六合有所资若令往步去扬州更逺虽与六合相近恐未必能相救援张守忠移屯之后和州一带空虚亦甚可忧侍郎深宜婉画今张帅业已到长芦若宋员未动且令往扬州如何大抵规摹须要素定先自扰扰则为敌所窥非计之得也侍郎其审处之
　　回潼川续漕书论西路漕司财计
　　某辱教翰殊用感慰某到此忽将两月公私衮衮加以衰病厌倦日甚西川蠧十倍东路州郡无科约者十年矣非法出入嵗嵗増多虽朝廷累行蠲减而实恵不及百姓民力日困一日可为太息州县平时只称阙乏近集官吏就司打算皆有余而无不足大扺守令亦自不知其财赋之根源前后循习上下相防雷同一辞以为公私之耗今既为之均节彼方自省矣其间妄用无有纪极所谓江河不能给漏巵也若此何缘得足夫人不以为便谤讟必纷纷有闻幸以下谕吾辈既受一路之寄义当以身徇职岂复容心于毁誉之间也幸察
　　再回续漕书
　　某比冯运干行欲附问自前月以来忽苦腹病惫甚坐是稽于修谢岂胜愧恧北事所传或缓或急日日不同皆不可信姑务自治不必伺敌人之动静以为喜惧自治两字谁不知之若问其所以自治固未必能言纵能言之或甚髙难行而不切事情或琐碎而不逹大体求其真可用者防何人哉宜乎人以为书生之常谈也要之临事然后见人耳病倦不能多及
　　与徐左司论军须钱书
　　某万里相望稍疎具记可量瞻向某猥以不才谬当西蜀之剧任适丁兵兴大军十二三万人与敌相持者半年孤立一司独抗三边费尽调防诸帅幸皆无事而湖广总领所横相侵廹殊不晓所谓方此扰扰尤费应酬蜀中向发吴拱下三千二百余人数百匹马鄂州军各借请三月去矣朝廷令吴璘限一季招填则已无此额而湖广申请将元额衣粮草料从蜀中应付津般之费嵗计五百六十余万引此为可行乎自古未闻水陆三千里按月调运供军也朝廷以给降湖广米五万石铜钱三万余贯银五万两尽可应办又有指挥如不足许于军前应干桩管钱米及附近州军不以有无拘碍钱物内移运支遣何苦力欲困厄于西蜀此其不可晓者一也朝廷许湖广于二十九年四川发赴行在银内截拨钱五十万贯计银一十五万余两四川已发过银二十八万余两湖广若行截发不患不足彼其不能违管押官之恳请容情放过却一向责办本所催发其二十九年四川合发之物已皆尽絶复何催之有此其不可晓者二也又欲兊三十一年经总钱银五六十万两二年共有铁钱一百二十万贯川价约买得银十七万两而止夫何误以彼中铜钱算计况百二十万贯已发过一百四万七千余贯未发仅十五万余贯铁钱而欲兊银五六十万两此其不可晓者三也去年朝廷再令拘截四川经过钱银五十万贯此项亦合作铜钱算计为银十五万两湖广乃并应副江州戚方钱三十万贯纽作八十万贯欲银二十四万二千四百余两殊不讨究戚方三十万贯即系两年经总钱一百二十四万铁钱之数差误抑又甚焉矧此五十万贯一项四川已发过银二万六千九百余两金二十余两绢三百余疋焉得有银二十四万余两乎此其不可晓者四也今已通发过数言之所欠甚不多乃欲先兊那银八十万两果何所谓朝廷元降指挥系每嵗应副江鄂州钱六十万贯据未起钱数行下合起官司兊那所谓合起官司乃四路宪司耳本所初无与既无未起数目其将何自兊那凡所申请分毫无是处朝廷不曽勘当便为施行四方万里何所赴愬军期急速岂不误事邪幸从都司详酌呼上部吏当面诘问顷刻可了殊不难决也本所每有申明皆某手自为之字字有归事事有理试一观之自不逃乎聪明辱埀领略幸甚
　　又与徐左司书
　　某劄中所陈特道理云耳道理之外更有不可显言者四川诸将应有须索本所必格之以法彼亦知本所用度多而储积少故不敢以为怨今见以百数十万应副他路则必忿恚解体何所不至昔魏博节度田布以魏兵讨镇军于南宫度支馈运不继布发魏博六州租赋以供军将士不悦曰他日用兵粒米尽仰朝廷今六州刮肉与镇冀角死生虽尚书瘠以肥国魏人何罪其牙将史宪诚隂蓄异志乗隙得间因以摇乱布军怒不肯东众遂溃今日之事得无近似之乎恐朝廷偶未虑及此耳某敢以死守之若得以此罪去诚所甘心也
　　通何内翰书
　　某去秋遣人具问正初人回复领教翰不胜感慰西鄙自去年九月敌近塞应副军事晓夕不得休息者两月向后稍定孤立一司独抗三边与敌对垒半年于此矣供须调防之难更不待言只以东南事势视之此则可想也一事失当便触祸机所幸区处素定应干合用军须率皆前期办具上自宣帅下至将士无不悦服诸军有意外之求一切格之以法彼知一出于公不敢怨怼而四川之民常赋之外一毫不敛约束州县不得假托军兴为名擅有科敷以此郡县不知用兵百姓安于田畆如太平时熈熈然其如解严未有期不得不爱养民力以固根本庶可持久蜀人易动难安官吏并缘侵刻何事不有斡旋计虑倍费心神未知攸济阁下其能兴怜否某敢兾而不敢必也尚祈洞鉴
　　回朱都干书
　　某辱示劄目见咎不科敷百姓异哉足下之言也本所以财赋为职事应副诸军自当竭力若是军须阙乏有功将士合赏但于王少卿取办可也至于科敷不科敷他人何预哉仆中原人蜀中无一毫生业亦无亲族寓居其不科敷何私于蜀盖以大军十余万众仰给于此不得不爱养其力否则三军坐困矣如足下辈月俸嵗廪不从空虚中来亦知其所自乎朝廷徳意深厚每务寛恤东南调度如此亦不闻敛取于民四川独可以横赋乎国家养兵所以保民而足下乃谓军民不两立恐非安民和众丰财之义又云用兵本约两月今已四个月然则解严未可期也若本所当时便徇诸处无艺之求只作两月计则今日何以支吾事未可期则所费无限不且爱养民力以备方来之须将如异日何仆之不敛于民力所以为诸军也用兵百三十日糗粮草料银绢钱引所在委积未尝乏与而足下乃尔云云不知军行出入何处阙钱粮何处阙草料累次喝犒并朝廷支赐自是诸军应报稽缓文字才到本所立便给散略无留阻只须俟有功诸军既无功状本所凭何支破散闗前攻不下闻自有説莫不为无银绢钱引否不知散闗是险固不可取乎是有可取之理而无银绢钱引之故士卒不用命乎若可取而士不用命岂计司之责必有任其咎者况闻攻闗之日死伤不少则非士卒之不用命矣自来兵家行动若逗挠无功多是以粮道不继嫁祸于有司以自解亦未闻以无堆垜赏给为词者也国家息兵二十年将士不战竭四川之资以奉之一旦临敌更须堆垜银绢而后可用则军政可知矣且如向来和尚原丁刘圏杀金平诸军大防近日吴宣抚取方山原秦州等处王四厢取商虢等州吴四厢取唐邓州亦不闻先垜银绢始能破敌也朝廷赏格甚明本所初无悭吝如秦州始平之初得宣司闗状即时行下鱼闗支散何尝稍令阙误兼鱼闗签防所备金帛钱物充盈库藏宣抚不住闗拨岂是有无椿办耶顾生民膏血不容无功而得耳假令仆重行科敷积金至斗诸军衣粮犒设支赐之外若无功效一钱岂容妄得哉若果有功亦岂容本所以不科敷而不赏乎诸军但务立功无患赏给之不行也但管取足无问总所科敷与不科敷也刘晏敛不及民何害李郭之勲李晟屯东渭桥无积资输粮以忠义感人卒灭大盗足下以书生为人幕府不能以此等亊规赞主帅而反咎王人以不敛于民岂不异哉九月以后兴元一军已支拨过钱引二十八万道银绢二千匹两而糗粮草料与犒设支赏不与焉亦不为不应副矣若皆及将士岂不可以立功有功当赏而未得者何人也朝廷分司庀职各有所主而于财贿出纳为尤严经由检察互相闗防所有屡降指挥凡有支费宣司审实总所量度此古今通义而圣朝之明制也足下独不便何哉来书谓攻散闗时若得银绢一二万疋两钱引一二十万道桩在鳯州有此重赏而敌不破灭无有也桩在鳯州与在鱼闗何异方宣抚以攻守之策防问节使时亦不闻以此为言今散闗鳯翔未破足下可与军中议取散闗要银绢钱引若干取鳯翔要若干可以必克本所当一切办集足下可结罪保明具申当以闻于朝廷如克敌而赏不行仆之责也若本所抱认而不能克足下当何如仆前后见将帅多是忠义赴功捐躯报国之人只缘幕中导之或非其道以至害事如姚帅之贤固不肯妄听然足下自不应为此异论也万一朝廷闻之得无不可某尝备员剡荐预有惧焉且宜勉思婉画审重语言勿恤小利以败大事但得主帅成功足下复何求哉信笔不觉喋喋幸照
　　与吴宣抚论出征将士书
　　某二十日具手劄上贺必已呈逹自后腹疾再作中脘疼痛妨于语言今日只差减殊羸劣也少意拜禀大散僧原已得陜西无不下之理传敌人遁去若非设计必有内变也今则惟在慰安闗中以收人心切望戒戢将士毋杀戮毋剽掠广宣朝廷徳泽以救遗民于死亡之中前所遣红巾本欲令扰刼敌寨小人无知闻间有作过者宜多出牓文禁止令其速归不归者聴百姓勦杀诸将立功之人若能不犯吾令常赏之外更特与优加犒劳费三二十万引不妨本所虽用度至广亦当那融应副若敢违约束虽有功者亦深治之如此则威徳盛行人谁敢犯此皆钧虑所及或已施行何待他人之言某所以僣易者盖同舟而济休戚实均深欲门下成此一段功名耳力疾作字不谨并乞照察幸甚












　　钦定四库全书
　　汉滨集巻十　　　　　　宋　王之望　撰书
　　回吴宣抚论退师书
　　某二十四日在金牛辱二十三日所赐手帖知钧斾已还河池不胜感慰敌才闻和议不审虚实即日引遁其畏惮可知但我收复环原防州却在退师之后敌惩前败能复与我争否今大军且在河池相近屯泊其各分番归元来营寨休养战士度何时可以复出敌知吾囘军敢与不敢却来侵犯新复州军使司必有文字闻于朝廷略愿知其梗槩庶几不至抵牾
　　与冯编修书
　　某顿首比承选参枢幕结课归班想遂有峻除便登要近也瓜洲之变天下大庆狂暴之极势必至此前年元枢书固尝言之果如所料尔后累月亦不闻诸军乗势深入投机之防似稍失时或战或和进退未决师老财费定当如何取地甚易保之实难要之不大殱其众未可议恢复也大驾至建康士气必振将帅有能搉锋而前者否囘銮在何时蜀中事言之不能尽敌尚扼散关守备甚固嵗前吴宣抚使姚仲攻不克遂令将三万余人出秦亭以攻巩州又不能下此月初退保甘谷城遣偏将戍秦亭应接洮兰又取河州见图熙州与徳顺军王顔之众分屯商虢陜华四州间虢华为敌取敌去复得之陜州亦被攻犯事未可保我师十余万众与敌相持半年于此矣供输调防之难不言可知事变之来千端万绪一或失当便触祸机处势艰危无甚于此盖蜀中向来用兵文臣为宣抚诸将受其节制而主财计者皆其腹心之人故诛求可节应办差易今总所以孤立一司有限之积应三军仓卒无穷之须朝廷在逺无所倚重虽使古人居此亦未必无悔况如不肖者哉兵家举措事成则乗胜而进自取功名逗留则称粮道不继嫁祸于有司以自觧仆皆先事办具要使无以为词当与者虽多至数十钜万而不吝不当与者一钱不可横得裁之以制应之以权而守之以义不惊不惧迟速惟宜亦可谓顽矣罢兵日久敌忽犯塞警报仓卒事皆创行昼夜不得息者五十余日水航陆负自利州至鱼关五六百里之间相踵不絶而百姓不与其劳人皆骇异粮糗钱帛所在桩积未尝稍乏士众悦服而吴宣抚尤见推重腹心相照称叹感激不容于口以为前后军兴饷餽未有如今日之裕然者也然于四川常赋盐酒之外一毫不敛惟利路以迫近边界调夫于闗外运粮勿已盖有不得已者州县间约束素定絶无行移而赡军嵗入络绎而至争先取羡以赴期防本所未尝遣一卒差一官追一胥起一狱以相迫促也嵗终籴本折估比较租额计增二百六十余万引比逓年最髙之数増三百八十余万引呜呼已极不可复加昔李巽为度支盐铁转运涖职一年征课所入如刘晏之多明年过之又明年增一百八十万缗以今视之可无愧矣此皆朝廷采聴信任之明四路同官悉心协济之力仆以不才得免旷责岂非幸耶兵兴之初诸将各营山寨般粮运帑为保险自固之计兴元惊扰尤重守官者往往逃遁而西流言相怖逺近惶骇人人莫有固志虽东西路亦有欲谋移治者相劝仆迁避者多矣盖利州无兵之可守无险之可恃也仆谓此户部仓库所在其中贮积甚多既不容般运吾将安往亊若不测亦以一家殉于此而已矣因泰然不动处之若无事时且立赏罚禁止官吏之奔窜扇揺众心者于是人情翕然安定自剑而西如不闻有兵郊邑间熙熙然也此不待仆言蜀人皆能道因书畧及耳许丈到阙忧本所之不足请添印钱引百万渠意甚善此亦未尝增添恐有币轻之患姑少缓之近申明朝廷乞陜西行用钱引已依所请今甚流通诸军不复多邀银绢大为公私之利度牒五千道才卖十之一二今既减价必速售也官告发及五六分讼词不息吏縁为奸有一户入千引而不到官皆为官吏所干没可惜可惜仆之措画大抵随事消息以尽变通务在军民之兼裕供餽虽广而所费省谓如增价以籴月粮士卒既利而官实得贱米盖军既出戍有添支口食而家小食月粮不尽却得髙价以资助征夫又赍见钱就籴于关外四州比之转输其直甚减四州临边谷米不自保而官为增价以收之民固便矣又得此钱以应率敛上下无不利只此两事自省百万余引其他皆称是也军行合有糗糒前此皆诸军自造数不能多而民被其扰仆夏秋间预作措置兑买四州秋税造一色糜棊子凡二百四十余万斤军中云只食糜棊子亦可为数月之粮此皆前所未有也凡此等事不可悉数姑举其一二耳吴宣抚所以深相照者盖每事应手殊不费其力也闻尝谕其将士云老宣抚时军食不继折估欠四个月尔辈所知今总所钱粮应副如此若不能立功他日何所推托耶军中多为歌謡以赞誉不欲写去耳吴宣抚去冬病作势颇危殆人心忧惶十二月后渐平亦一方之幸也自兵兴后军书羽檄及申奏朝省之文皆仆自亲已充栋宇其间多关利害不能尽致畧录一轴奉呈可以见其梗槩也久欲遣人到朝廷实为无暇欲少説则不济事多説则不可尽所以懒于发信兼亊有公议説不説何所损益独于吾友不可不畧述所懐耳仆自别后精力之衰一年不如一年入春以来尤甚一病阅月不能出今虽勉强全枝梧不行方此艰难又不能便尔求去有劄子恳庙堂乞边事稍定陶铸一宫观差遣期于必得不然须致仕而归幸于东道力为一言也虽有投劄今更纳一本吾友面致之兵用不用夏间虽见次第才有定议便告下手文字到此亦在秋中庶可趂时出峡不容缓也其私计之不便劄子中详言矣吾友以为仆可留乎不可留乎朝廷用人未尝不均劳逸既尽其力必恤其身而及其家以其去留久近难易闲剧比方前人畧相参酌而埀情焉则足以尽天下人材之用曰某也才吾方倚之于彼嵗为此言然初无毫发异于寻常而徒久置之于不便之地然则人孰肯为才乎皆如仆之不才可矣若果有才者亦岂肯尽其用乎人臣之大戒以东西南北不择事而安之为忠故春秋严君臣之分不以家事辞王事然北山之大夫役使不均辄形于怨刺其诗曰嘉我未老鲜我方将旅力方刚经营四方说者曰嘉鲜皆善也王善我未老乎善我方壮乎谓我之气力方盛乎何乃独久使我经营四方也其自矜不逊如此若责以春秋之义自当诛絶而圣人取之以埀万世尝窃怪之反复思惟而后得其防春秋所以立大法诗人所以尽下情夫君上出命下之人或不能承在王法有所必诛人臣尽瘁上之人或不加卹在人情岂容无怨下之以情怨上亦犹上之以法诛下有不能自已者是故文王以天子之命命将帅遣戍役歌采薇以遣之出车以劳还杕杜以勤归叙其征行之久往来之勤靡室靡家不遑啓处慰劳而抚摩之于再于三以为不如此不足以承天保之政也北山之诗与采薇出车杕杜其言大抵相类而美刺之不同如此盖采薇三诗出于上而北山之诗发于下也若文王之将帅守卫艰勤而无采薇出车杕杜之恩安知其无北山大夫之作乎虽君子之仕志存许国不以通塞易虑然先王之政未有不本于人情者人情有所不欲未尝抑而行之圣人以春秋风雅立大法而尽下情岂不两得也哉若仆辈初无事劳可纪而叨冒过当光华持节徧阅诸司日愧伐檀素餐之讥上不敢冀采薇将帅之荣下无从起北山大夫之怨姑因议论所及以释经义之疑耳仆老矣非有幸觊如前政数公之进用姑欲得一闲官以归东南造物照知有素亦必哀怜之也所欲言者无穷病倦不能尽幸察
　　与虞宣谕论事书
　　某得幸大君子七年于兹非徒小人平时慕用之诚西南莫比而门下所以眷遇推许亦不居众人之后其心腹相照固无俟于言説至于当官则各有职事不敢望以私恩相假借尚书蜀人今出使于蜀人未必不疑其以故乡而有所私某素荷知奬人未必不疑其以旧职而有所庇若每亊讨理明辨其是非则适足见台座处亊之至公而小人居官之不茍初无损于心腹之照所谓和而不同以共济国事而已朝廷闻之亦必不以为非其间虽或小有异同亦无害大体古人转祸为福因败为功多此类也如此则使司所行或有未尽本所固不敢有慊本所所办或有未合使司亦不须加怒庶几乎忠臣之节要归于是而已矣伏望髙明深加恕谅幸甚
　　囘虞宣谕吴姚二大将出兵书
　　某今早承局还伏辱台翰继递中又拜十三日教赐不胜感激王提干马已买得四十六匹葛彦竒十六匹渠辈得囘岩昌自然易办矣商兰两州招纳降附可喜若有益于国本所不敢惮供亿之烦所以夙夜辛勤横身以当众怨者正欲节省用度以济大事非敢靳吝财赋当用而不用以沮将士之心也孔明所谓限之以爵爵加则知荣一颦一笑足以激厉生民膏血岂容妄得乎赏不当于有功犹辇金币以塞庐山之壑也归顺之人须当优假何所爱乎但向去事大不知所用几何若涉大水未知攸济耳适领使檄买马以百运为限亦得中数乞罢招兵尤为至论本所岂敢望赐只得国事利小人与有获焉方今之弊不在兵少孔明街亭之败归而减卒兵贵精不贵多也淮南之溃与采石矶之捷其众寡可騐矣南北通使和议必成亦须一再往返耳移书宣威且议休息生灵之幸某昨日因书止其再出大暑如此岂用兵时邪征士征行百姓发运皆是危事师老鋭挫若遇大敌岂不可忧此乃安危所系用度不足言也甚善甚善姚帅年来数竒不可委以要地更宜与宣威议之因粮事不敢必只得不至过当足矣
　　囘虞宣谕论因粮籴本钱书
　　某旦日再具劄目伏想呈彻是日又领真翰今日已时又拜初一日所赐教帖不胜感慰应副使司初西县瞻侍之日便曾上禀岂敢二三后縁所索窠名皆乌有先生不得不详具曲折前者似防稍察且承指挥姑止行移故半月余日不敢应报宣抚司文字至今未囘然闻使司已行申奏朝廷必以为有此一项钱物今又覩使司所榜州县依旧説诸军因粮所得籴本水脚等钱即是台意终未融照尚以本所为实有此钱也既以上闻于朝廷下播于民庶则本所岂得独稽留台府前牒而不报乎他日责逋慢之罪某何以为辞不免具因依申使司乞行防问宣抚司如果有上件省减到钱则见今本所库中所有自可遣官拘占不必问本所之可否如无所省减却使本所虚抱此名而为朝廷百姓之所不韪某么麽岂敢任此也兼应副诸军籴本非所出于总领皆百姓之脂膏以百姓之脂膏供三军之口实则民无怨讟而军以効命为当然今若诸军自因粮而不费百姓之资则诸军责望于民者益深而百姓之所以咎本司者亦无所不至朝廷亦以总所初无应副而蜀民无预于军兴岂不为四川之大祸哉窃望台慈徧防将帅若防到数目行下本所对行出豁如此则于使司无一毫之损而本所与诸帅各得分明矣窃意台府所以如此有疑未解者必亦有所据依或是诸军各有申到因粮数目所以显见于榜奏行移之间而独本所喑不得説则有无何以自辩财赋不同他事可借以虚词一钱须要一钱下落皆有出入簿帐岂容有所隠匿也某衰病如此或死或去谅非久于此者隠匿财物欲以何为某前者劄呈朝廷乞以因粮于敌奬励将帅而大称吴宣抚恢复不曾般运粮草至于应副博易本钱之多置之不言盖欲诱掖劝相以成将帅之功名非于本所有对减之利也　小贴子云必不得已则陜西谷贱可以量给价直犹愈于般运区区之意但知息四川调夫之苦非有爱于本所财也亦非有意与诸帅争功也不意事非始圗转而至此实应副诸军籴博本钱皆置而不录实不曾得诸军粮米而曰有收朝廷在逺何以照察而四川百姓为全不佐公家用兵之急将使如朱绂辈所言得行皆某喑然不为辩白之过尚书聪明无所不烛且以忧国爱民为心今将使事之重上为朝廷所信中为将帅所承下为百姓所仰一言之发小关利害大系安危以为无则实无以为有则实有本所岂可受闇昧于疑似之间不以自明于当路之大贤也伏惟公恕仁明谅其事非得已弗罪其喋喋幸甚不胜惶恐之至
　　囘吴宣抚报姚仲原州败衂书
　　某前月二十九日具手劄计已呈彻今月旦日并今日已时荐领真翰不胜感慰姚帅之败熙河之捷前已具陈之再枉钧谕益详曲折姚军溃散人兵莫须收拾得一半否其余差占人皆可根刷得宣抚略为整顿便当勇气增倍此人之败未必不反为四川之福所可喜者熙州既克幕府威名益振敌知姚罢无可窥伺自当威慑矣本所除已具录奏去讫伏乞钧照
　　与吴宣抚论再出散关书
　　某向领三月二十三日钧翰欲少歇中伤士卒于河池后忽闻再出散关不知何故莫是有可乗之机否颇闻此行士卒鋭气不及前时果否相公智畧先定应变无方必有成算方此大暑师旅征行百姓转饷皆是危事自非万全岂可轻举若果未可动且宜待时虽闻于朝廷可也仰恃知照之深敢尔僭率伏幸优恕
　　谢孙侍郎书
　　某不贡问籖史旦暮拳拳于宫墙之下比朝士中有录示近报者窃知先生不遗某之不肖误有熊罴殳斨之举震悚若无所措先生早游太学旅登清班阅天下士大夫多矣持槖之初取材以自代众谓必得一世磊落块竒之彦而乃滥及于无用之鄙生岂大贤藻鉴之公有时或爽邪某昔也羣试塲屋间先生得其不腆之文即以经纶许之今老矣畧无毫髪上副知已而先生鋭然复收不知何以得此岂天假其逢邪二十年间岂无他人而始终卵翼独归铸顔之手信非偶然者也年来衰惫益甚已絶意于功名荐语忽闻颇复奋励或者阶此得以展其尺寸则凡世俗之所以醻恩者曽何足为门下道要使知人之明有闻于后世然后可以为盛徳之报也感激之极不觉发于狂言惟先生谅之
　　上叶枢密书【谢荐就言事】
　　某谨斋沐裁书效其庆贺感激区区倾倒之诚东望再拜走一介献于枢宻相公阁下伏审光被畴咨擢冠宥密圣朝注意身佩安危方天下有事之时隠然如一敌国四方万里倚以为重交口相贺喜邦家之得贤自非任重致逺之资久孚于人望解纷排难之畧深契于事机则帝眷民心何以及此天下幸甚天下幸甚某比得行朝相知书报枢密知院相公初秋对扬力加论荐遂忝赐环之命始惊且疑以为阁下以命世人杰骤结明主一二嵗间躐居大位方攘袂以图囘天下而天下之贤能系心属目愿自托于下风者不可胜数登庸之始荐贤报国为莫大之举宜得异人焉而某流落逺外行能无以逾众且疎逺之迹未尝一登龙门岂所传之妄乎报者狎至方敢以为信则激昂奋励之气勃勃乎发于胷中而不知其齿之既衰力之不逮抵掌搤腕恨未有以为知已死者囘顾其身不啻如鸿毛之轻也不知阁下何所闻而取之乎夫公卿荐人必求悉其雅素大抵其乡曲也其亲戚也意气之相投也父祖之有好也科第之同时也宦学之同处也微贱之日防其慰荐之恩者也穷厄之际得其周旋之力者也否则以姻旧之婉转也权贵之请嘱也于此数者而择人焉不在是者虽至寳横路谁复取焉昔崔祐甫当国除吏八百多其亲故曰非亲非故何以知之及李吉甫为相咨裴垍曰十五年逺裔不知比日人物垍为疏三十余人吉甫荐之尝谓崔祐甫当常衮之后贤愚同滞之时故人不以为非要非天下之公道也不如李吉甫若吉甫所荐必求亲故则何以致元和得人之盛哉伊尹之俊彦必曰旁求傅説之俊乂必曰旁招二子起于耕筑之处安得亲故而用之祐甫之言陋于是矣夫亲故有私恩舍之则必致其怨贤能非旧识荐之则或防其累人将何择焉自非胷襟器局有大过人如伊尹傅説自任以天下之重者孰肯旁搜广览为非常之举哉某不佞何敢窃议盛徳尝试以其所闻而揆之行事必也广大英特慨然有志乎天下故朝夕汲汲留意人伦思得一世竒士致之乎吾君以共济艰难之业入居政府席未及暖其尊主庇民之术有未及陈而首以荐贤为急务惟其急于荐贤也故如某之不肖亦不暇有所择焉假之嵗月则天下英伟豪杰之士有不出于阁下之门者乎顾某非其人耳语曰道不同不相为谋故小徳役大徳小贤役大贤同声相应同气相求之道也阁下以端方鲠谅之操岌岌乎其难进陆沉于下僚逾六十而始遇故每求士之羇穷郁滞困厄而不振者达之冀万有一分得或类已者某既愚且拙介介自守无以觊当世之知偶尝得幸于今庙堂诸公颇防谅其平生怜其穷以老而保持之向者台谏诸贤亦复过听以其姓名应诏故犹得玷使者之节驱驰逺部不然则放迹林泉躬耕畎亩一枯槁之田夫耳抑阁下其亦以此而取之乎夫君子之难进也将以有为也如阁下是也如某辈亦自量其中无所可用故甘退缩无用之地耳阁下其何取焉虽然阁下不俟识面举于稠人之中重之以国士之知某何敢以无所可用不少効其愚乎伏惟阁下以命世人杰骤结明主躐居大位圣朝注意身佩安危可谓盛矣不识阁下以位为乐乎将以时为忧也如阁下平昔之所自负必不以位为乐其亦皇皇乎忧时而已时所当忧者得非外敌之凭陵乎以某观之外敌之凭陵非徒不足忧乃宗庙之灵社稷之福也自古用兵固有彊弱而胜负不系焉以南视北诚若不敌然北败于南多矣今为我敌者能彊于石虎乎能贤于苻坚乎能盛于魏太武乎三人皆尝图南矣大则以亡小则以乱而区区晋宋曾不为之折国家地土絶长补短犹方万里帯甲数十万比之晋宋蔑有不及焉矧主上圣徳日新仁孝天至海内爱戴无可乗之衅固皇天之所眷佑亦何畏于彼哉议者狃于靖康建炎之祸以为终不可敌则亦不察矣彼君非昔日之君将非昔日之将谋臣非昔日之谋臣昔其来也乗吾久安而无备一人杖棰千百遁逃入吾封疆不涉险阻所舍者大厦所享者膏粱金帛子女之得不可以数计而吾讫无一人敢与之抗反为其役焉此吾之所以不支而彼之所以独克也今则不然淮汉之郊荒凉万里大川为之限无粮食之可因金帛子女可欲之物皆无有也其亦何以使贪而吾人知其可敌亦不至望风而遁诚使一旦决战胜负未可知彼独能无惧哉内无所贪而外无所惧则与向来之势固不侔矣或曰彼地广民众兵彊而国富数倍于我可也若之何易之应之曰善观天下者不观其形而观其理地广民众兵彊而国富用之以其道不可当也若以无道行之则亦不足畏矣兵法曰主孰有道将孰有能天地孰得法令孰行兵众孰彊士卒孰练赏罚孰明吾以此知胜负矣论兵众邪彼诚彊矣而客主有劳逸攻守有难易亦足以相当也论地利邪吾东有重江之阻西有连山之固吾为得地矣论天时邪彼灾异数见蝗旱相仍吾为得天矣将孰有能则未知其孰贤颇闻其国以淫侈相尚握兵统众者日从事于声色货财之间非复向来深谋善战之士也至于主孰有道则有不可同年而语矣若夫行法令明赏罚练士卒则在所以自治之如何通好以来埀二十载天下以兵为讳将士日老器械日钝守御日懈财赋日消吾谨守誓约不敢为之所也迟之数年将何以为国使彼而有谋密以十万众分道疾驱袭吾之不戒岂不殆哉彼其张皇声势吾得徐为之谋天也曾一矢之未发而其所以自困者固已极矣观其所为如有狂疾不度事势无所不至若尼玛哈诸人尚在肯为尔邪意者必有奸雄之臣隂蓄异图使结怨内外以自毙其国因覆而取之耳此慕容埀姚苌之徒所以诛荷坚而卒灭之也内相攻残土崩瓦解之势近在旦夕不动则已动则溃矣我于其间得以自警修边疆战守之偹以待敌之可乗岂非宗庙之灵社稷之福乎阁下其何忧亦思所以自治而已孟子曰国家闲暇明其政刑虽大国必畏之今国家之势谓之闲暇可乎于此不图尚将何待我诚图之敌亦无以为辞过是则不可为矣仰惟庙堂之上英贤毕集以明佐圣举无遗策固已置彼敌于计中合谋相辅建万世之安在此时也某中原书生老于烦使官有常守不敢出位而谋凡此所陈特天下之大势而已若虑干机密事可举行未敢为阁下言也近防误恩擢贰九列就总蜀计方以祖讳引避待命未报无缘瞻望履舄引领恩闳不胜惓惓冬寒钧体何似惟大君子顺时施宜为天下自重前膺进拜以副圣天子责成求治望太平于期月之意天下幸甚天下幸甚
　　与叶枢密论制敌方畧书
　　某窃惟某官今日之举安危所系必有成算以全庙胜所宜明问探审虚实增军必先料军食置戍必探察敌情屯数移则士卒劳众屡分则势力弱听言欲广而迂诞尝试之防每足以误国求财欲急而浮夸无实之人常至于败事此在于精之而已若乃临机制变虽无常形要先胜后战则谋不可不素定愿相公熟计之狂夫之言或有裨于万一某不胜僭易皇恐之至
　　囘张司户手书
　　某顿首再拜司户执事使至辱恵书就审比日需次之暇雅候多福良用感慰示谕词采蔚然谓士当养其心使富贵不能动始可以权大事是矣司马子长为人峻洁如其文词自战国之后士皆溺于权利子长疾之发愤著书以伯夷为传首凡高竒廉节之士喜为之称道如乐毅之去燕虞卿之亡魏皆反覆以致其意而于鲁连之説尤所张大盖皆有激而云又性颇爱竒故所称或过其实如鲁连之却秦军之类是已鲁连固竒士但其出处非四皓之比故其所成就亦有小大要之必有所不屑而后可以有为则一也陶朱公弃越相如敝屣屡散千金之资张子房破家报秦尽以沛公所赐遗项伯辞三万户侯杜门辟谷其所不屑者如此则措置天下事岂不有余裕哉虽然吾友所谓养其心使不动于富贵者此孟轲四十嵗之所能也未可轻议世之能言者多矣而不自愧其言者甚少茍愧乎其言则是自欺非徒自欺又自詈也士当审吾之所养果能不愧乎其言而发然后可以有立于天下敢以自警之余资贤者之日用幸照他戒尤荷顾非君力之所能及者亦无如之何此所谓命也余惟为才自爱不宣某再拜
　　代范季思上宰相书
　　宰相之甄陶万化小以成小大以成大实与元气相侔今夫一元之气运于太虚混然不见其迹天地得之以覆载日月得之以照临山岳得之以生植江海得之以浸灌并包统摄无大不周其微至于一草木之根茎一鸟兽之毛羽一虫鱼之鳞介曲尽其理功深巧妙若物物而雕刻之至广而于小不遗至众而于寡不废古之善为相者亦然虽勲济四海泽及百世而一夫不获则若已内之沟中彼其功用与元气何异盖自三代而下皆莫足以语此恭惟相公度量宏宇宙才术同造化其盛徳大业固已超越千载上配古人岂某区区所能称述方今宗庙复尊国势复强海内复平天地之所以大日月之所以明山岳之所以安江海之所以流既皆圣主倚任吾相之力而又搜选人材细大并用占小善者必录有半面者不忘斟酌所宜各满分愿虽元气之播羣物未必如是其纎悉也某么防微生不足比数徒以先兄观文之故夤縁附托出入门下沐浴相公元气之中有年于此矣今者罢官松阳迫于食贫黾勉赴调不知相公以为毛羽而使之飞走于山乎以为鳞介而使之游泳于水乎以为草木而使之扶疎于林乎其必有以处之矣抑闻燕有寒谷五谷不生及邹衍吹律以召温气然后黍生焉是元气之在天地间亦有所不足也自先兄之薨门户凋零与寒谷无异而相公笃于旧好周卹有加近小侄桂复被陶镕得官防稽皆由特达初非宛转之力衰宗改观存殁受恩虽死灰无由复然而假借余光稍有暖意则相公之徳过于元气逺矣某是用不揆孱弱辄投诚造化生成之赐实有望焉
　　代人上宰相书
　　某读周易至泰然后知君子之用人随时通塞有广狭之不同也在泰之升曰拔茅茹以其彚征吉其之明夷曰包荒用冯河不遐遗盖方泰之初去否未逺贤人未尽用小人未尽去于是乎欲拨乱世而反之正非同徳比义不足与有为是故非贤不举非才不用如茅斯拔惟彚是征至于九二则以刚处中上应乎中行之主君子得位泰道既升当是时也天地交而万物通四海之内无一夫之不获自非顽嚚凶悍终不可化之小人未有或弃置而不收者也是以荒者可包遐者不遗冯河者亦用而孔子以光大翼之故泰之为泰九二一爻为之主恭惟相公以至大至刚之徳当轴处中七年于此方爰立之初王涂未夷庙堂之上惟钱谷甲兵是务而相公独以人材为已任有不举举无非贤有不用用无非才朝拔其尤暮取其颖至于凡庸不肖之人不得杂乎其间故能驾御英豪宏济乎艰难之运今则陂者已平危者已安内阳而外隂内健而外顺小者徃大者来昔之为否者今转而为泰矣贤者莫不举也而不肖者亦有望焉才者莫不用也而凡庸者亦有求焉广览兼收不间遐迩其设施先后之序皆与周易相符所以能挈提一世去否极之时而纳之于交泰吉亨之防者岂可谓无以致之邪某盱江之鄙儒昔游太学尝获瞻望台符又忝出于同年进士之末其疎逖之迹虽不得与东阁诸贤齿至涂之人则有间矣然前此自安愚分未尝敢妄意于大贤君子之门者以为相公居泰之初方彚进天下之贤才非凡庸不肖者所可备使令之时也今相公勲业已成世道已亨恢恢然以九二之盛徳收拾寒逺之士某虽凡庸不肖然亦非顽嚚凶悍终不可化之小人也岂于万物交泰之中独不望相公之余泽哉是故冒不测之诛踽踽焉而来辄进其区区之説以侥幸于钧播之万一语曰时然后言某之此言真千载之一时也伏惟相公矜怜幸甚
　　代范子芬上宰相书
　　尝观海之为物鲲鲸之大鰕蠏之细腥臊丑怪种种并包而不遗故称量者以海为宗春之为气千章之木肤寸之草敷荣华实嵗嵗发生而不倦故称仁者以春为主使海也美者纳之陋者拒之则何以擅广大之名使春也今年生之明年弃之则何以极长养之功恭惟相公徳量宏伟仁恩溥博海涵春育细大不遗材智贤能无不拔用而疎愚不肖亦皆各得其所包荒用冯河未尝忿疾于顽嘉善矜不能未尝求备于一夫独运庙堂进退百官十五年于此天下士大夫入鑪锤被甄冶者不知一人之身几经造化之手而曲成之妙曽不懈于频烦是虽溟渤之纳万族阳和之生百物不能过也某么防不才无所可道天与厚幸获附于瓜葛之末入仕十年三荷钧播皆职优俸厚便于其私仰戴恩徳丘山不足以比重盖相公之量无所不容而某荷庇为特深相公之仁无所不及而某防恩为特厚虽纎鳞弱植何以酬涵育之施然游于恩波和气之中不可谓不知其所自也今者效官浙东上赖帡幪既获善解而愚不自揆又将以其不肖之身侥幸于陶镕之万一伏惟相公纳之以溟海之量休之以阳春之仁始终生成俾得寸进则蝼蚁之微自今至老茍有可以报徳虽九死不敢惮也
　　代石光锡上宰相书
　　某尝观变风之什不遇之仁人穷处之贤者往往羇愁愤懑发于声诗以讥刺其上其后屈原遭谗放逐离骚之词作其扬已露才忿疾当世视变风为尤甚尝窃陋之孔子曰邦无道富且贵焉耻也夫生乎周楚之间废弃不用君子固无憾焉何怨诽之深也诚使三代之际伊尹周公之徒为之辅相士有抱成器懐竒才顾湮沉于下僚困踬于逺裔则曰圣贤在上无一物不得其所而吾独为穷人岂非命哉诗所以怨或当于此而发然篇籍所载二公之时一无此作岂当时之士举无失职者邪考之书传伊尹相汤曰旁求俊彦一夫不获时予之辜周公吐哺握发下白屋之士无求备于一人二公于天下士可谓无负矣旁求吐握以招延之责之恕而不求其备忧之尽而恐其有所不获夫如是则士之于进退屈伸之际方且饫道义于腹心沦恩徳于骨髓尚何暇于怨诽哉然后知风人骚客之词虽出于褊心亦上之人有以致之使出于伊周之朝恶所伸其喙乎某不佞出入相公之门十五年矣自未登龙阪区区姓名已挂齿牙之末中间三荷钧播遂忝朝绅卵翼成就之私山岳不足以比重而不能周慎旋致烦言内窃自讼永甘摈废相公矜其穷瘁不忍遐遗曽未数月俾丞便郡枌榆接境如宦于家虽其自处无以加于此矣盖昔之未用也旁招吐握之勤已误恩纪既速罪戾则优容阔畧不责备于不肖之身逮其既去又周旋悯恤俾遂其私卒无不获之忧使伊周复出所以处当世之士未必能如是之委曲也是以闲居思念感涕交零不能自已所谓饫道义于腹心沦恩徳于骨髓者盖无逾于某者焉兹帡幪之庇秩满天台而家素贫寒惟禄是仰手足凋防孤嫠满前所得俸稍随手辄尽数百指之累未知所以活之冒昧而来投诚造化庶几未忘旧物曲赐陶镕使亟得一官稍遂寸进则终始之赐杀身不足以报万一矣呜呼方今圣君贤相同心一徳以起二帝三王之治修文偃武登兹太平诚千载之一时某荷恩至深辱知惟旧曽未有毫发自効以答生成行年五十汩汩且死矣所以悲歌叹息自伤其命穷也惟相公哀怜幸甚
　　钦定四库全书
　　汉滨集巻十一　　　　　宋　王之望　撰启
　　通郑资政启
　　防山北斗久崇道徳之髙白日青天未快仪型之覩望台符之两两悬风斾以摇摇顾姓名尝挂于齿牙则书记宜摅于肝胆辄效小人之竿牍自通夫子之门墙流水髙山或赏音之可遇夜光明月如按剑以奚忧愿明晞骥之心弗拒跃螽之恳恭惟某官才优王佐学擅儒宗世济美以传芳天生贤而瑞圣守韦平之经艺自取殊科振王谢之家声荐跻华贯出入鸣珂之里翺翔持槖之班文采风流望髙当代论思献纳宠冠迩聮夙懐经济之心适际艰难之运十年险阻一节始终守义奋忠知疾风于劲草释纷解难游利器于盘根信行蛮貊之邦气吐虹蜺之上卒柔劲敌并缔欢盟寛万乗宵旰之忧复九重晨昏之养魏绛和戎而利晋较力非难子贡霸越而亡齐论功孰大计安海防勲在旂常俄陞秘殿之严仍秩辅臣之峻锡膏腴于乐土奉香火于殊庭用均出处之劳益养弼谐之望和合二国已赖邓芝之功镇抚四夷将奉陈平之对未拜鼎梅之命忽纒风木之悲朝廷暂失于倚毗圣主深忧其毁瘠髙士致生刍之吊门人废蓼莪之篇忠孝两全身名俱泰虽缞麻有制方深追逺之思然金革未消伫下夺情之诏勉辤苫块入正台衡用承夹辅之盟大振中兴之烈某儒冠寒士侯泮冷官素潜附鳯之心终冀登龙之幸鸡鸣狗盗倘容下座之收虫臂鼠肝久借大钧之播严凝在追慕难堪愿少抑于孝思用仰酬于睿眷
　　谢及第启
　　阶任子之恩已更贱役应兴贤之诏复忝巍科循鄙分以非宜抚踈才而自愧窃以国家惟百年之计留意人才学者以一日之长致身科目凡彼公卿之蹊径悉由文字以权舆始类浮文终收实用遂使清朝笃意谓糊名较艺之足凭后进希声以射防决科为可贵故此艰难之际亦严搜选之方神州尚隔于一隅江表自称为多士虽未复限淮之地亦不虚造牓之天方三祀之亮阴肃九重而恭黙龙池辍试将权衡于近侍之臣鴈塔书名等甲乙于春官之考训辞甚切圣意有加精求赋日之才博采济时之畧谨其声律盖将观组织之工访以古今所以考经纶之术自非词兼众体才擅数长则何以副睿哲之旁求处英贤之上列如某者衣冠寒族庠序晩生无博观广览之资有孤陋寡闻之累専心弱岁攻书剑以徒劳刻意前修佩韦而自饬妄起功名之意早游教化之原博士一经生徒数载月程文艺屡收得隽之功秋试贤能亦在先鸣之列自诡穿杨之审不知拾芥之难龙门未跃于西河鲸鬛遂掀于东海合繻以出弹铗而归继纒风树之悲无复星槎之兴十年兵火脱患难于中原万里风波从衣冠而南渡讲道于絶粮之际谈经于弛担之余素患难以安行尝险艰而已备偶缘世赏获厠官聮铁违铸砚之心金负满籯之训絶意防鸿之寥廓甘心斥鷃之翺翔然素业传家惧弓冶箕裘之堕青衫入仕有尘埃棰楚之羞痛自激昂载加勉励家无文史重兴五厄之嗟官有簿书更苦三余之窘心耗于囊中之句目昏于檠下之书过时已觉于难成中道几思于自画向用朝廷之事比许还首善之荐名来求礼部之选抡偶犯有司之程度霜蹄遂蹶剑气空呈复埀翅于囘谿独倚辀于虞阪功同猿臂疑骨相之难封命肖龙章恨神仙之多障有求弗获欲罢不能属诏綍之肆颁厉辞锋而再鼓既与漕台之计复观王国之光朋来集四海之英頴出尽一时之秀时方用赋皆升堂入室之流士必通经多専门名家之学玉有荆山之韫珠无沧海之遗可谓盛哉吁足畏也方锱铢之必较忽糠粃以居前然而求剑刻舟守旧方而甚滞好竽鼓瑟追时尚以尤疎文或病其雕虫技几成于画虎既瑕瑜之不掩宜葑菲之俱遗何图骩骳之词犹玷公明之选人非东晋莫与刘琰之流赋异阿房终居杜牧之下尚次甲科之后获尘乙夜之观自揣奇穷已为侥幸此盖伏遇某官才髙人杰道契天民以兼资文武之才膺注意安危之寄计存庙社威名独重于朝端位冠臣隣风采想闻于天下乆持魁柄力运化枢折遐冲于敌人窥伺之秋镇雅俗于国势危疑之日临大事而不乱盖胷中之气有余推至公而必行故宇内之心自服国有中兴之渐士无先识之忧致此庸虚有兹叨冒某敢不益崇儒行勉服官箴随所遇于他时期粗伸于素志被君相作人之泽虽匪成才师圣贤行已之方则为报徳
　　上孙承防启
　　光奉制书复登翰苑承中禁几防之防冠内朝清切之班传闻四遐耸动羣聴窃以北门待诏専取文章东阁别居必推年徳将相相望于前世官资不计于同僚在中朝熙洽之时特为荣遇逮南渡艰难之后无复常员自非大用之资曷副久虚之选恭惟某官斯文哲匠当代耆英疎通既禀于天资练达尤深于世务清涂扬歴阅岁月于三朝絶域征行冒风霜于万里夷险不渝于一节身名由是以俱荣入掌丝纶出専斧钺诏令继两京之作威权侔二陜之分属睿哲之求贤思老成而共政锋车驰召屡趣舍人之装黼座对扬遂前天子之席方今台阶未备政路多虚济时实借于真才注意允归于旧徳名书案上闻宸翰之亲题礼絶座中有禁林之故事某叨防慰荐粗识依归峻比龙门已滥登于贱迹成同燕厦惟窃贺于私心
　　贺孙参政启
　　进用真儒入参大政纶言诞布隠然国势之隆舆论佥谐赫尔民瞻之峻庇庥所及庆忭交深窃观前世之兴衰皆系大臣之能否诚得贤辅必收隽功未有用无奇之人而可办非常之事又况圣哲驰骛之日非如国家闲暇之时宗庙社稷之安危动闗举措钱谷兵甲之繁冗密备咨询自非希世之才曷展经邦之略天厌祸乱国登俊良恭惟某官道备弛张学穷治忽发为华藻蔚乎两汉之文养以渊源粹矣六经之蕴法律淹通于三尺宪章练达于累朝得其一长已足名世至于大节则又絶人曩勍敌之始通择迩臣而往聘敌心不测物议交疑方众人相视莫敢请行之间独匹马徂征出不反顾之计信义行乎殊俗忠勤简于清衷位貌寖隆宠甚渥雍容玉帐两専方岳之权出入金銮三奉禁林之直比载膺于图任遂亟被于登庸以将降大任之资迪绍开中兴之烈君臣同徳协际会于风云中外倾心望升平于朞月某受知特达闻命欣愉颂圣主之得贤臣愧无妙语以儒宗而居相位更俟嘉音寒律方严恩光尚逺期精加于调防用宏济于艰难
　　与闾丘侍郎问启
　　到广文之官舍谁慰栖迟侍夫子之门墙独叨顾盼间抠衣而造请毎吐哺以逢迎仰侍仪刑氷壶莹坐侧聆謦欬玉麈生风照落月之满梁话朝隂而改砌方幸帡幪之借忽惊棨防之遥虽羽毛切贺厦之心而驽蹇深恋轩之意台符乍逺时律俄更属莲幕以初开谅铃斋之有暇中和布政岂弟宜民熙雅俗以交欢纳多祥而拥茂恭惟某官天和毓秀星纬储精挺资质于琼瑶粹灵襟于珠玉才非近用许身稷契之间学迈前修励志渊骞之上曩一同之宣化已三异以驰英绣衣遽以其名闻黼座亟嗟于见晩擢司紏察特髙御史之声入总弥纶尤善都公之职俄膺帝制进贰天官藻鉴无私铨衡有叙身持荷橐骤登法从之严名覆金瓯将秉事枢之重忽厌承明之直暂从真馆之游衣昼锦以荣归醉仙霞而均逸比膺明命起镇大邦皁盖朱轓引安舆而就道金章紫绶映防服以趋庭里巷矜荣搢绅艳美惟永嘉之故郡有康乐之遗风冠盖连云闾阎匝地属车所次曽纡警跸之临原庙斯存久肃衣冠之奉委兹重寄必属名臣果中诏以明扬分左符而显授班春慰俗来暮兴谣坐恢安静之风益励防平之素宣十行而抚众愁叹消声持三尺以绳奸贪饕屏迹阒讼棠而敷防哦梦草以搜竒治行流闻颂声间作报政遂先于齐鲁赐书岂后于龚黄卧閤多闲应烂赏雁山之胜造朝伊迩行趣归鳯阁之中某日恋三升月糜五斗徒抱漳滨之疾莫陪池上之吟望履未期逺借庆云之庇弹冠何晩终希宵烛之光朱夏启辰薫风入奏愿益绥于玉体用下副于岩瞻
　　除太学录谢宰相启
　　脱选调之尘埃初更禄秩录成均之攷法忽冒除书揣已何堪就官有腼我国家观人文而化天下度絶前闻建首善而自京师实由内始逮华戎之多故痛庠序之多隳天之未防斯文俄臻偃革物不可以终否复观迓衡圣贤相逢而治具张财力有余而颂声作乃依行所肇辟贤关规模还列圣之容警跸来九天之上誉髦云集声教飚驰爰遴简于师儒俾讲明于经术仍分正录用纠生徒虽取法先王本诗书礼乐以造士然更资大器执规矩凖绳而治人宜得名流以谐清议如某者禀才至薄涉世尤疎谬传箕冶弓裘之余无复师友渊源之自防名一第嗟壮岁之已过随牒四方怅谫能之无补一行泮水三变周星仕有时为贫本作斗升之计教然后知困慙无尺寸之长比及终更偶容善去顾无徳而富贵早已灰心惟有道之贱贫未能雪耻勉从铨课遂忝京僚方徒劳州县之间甘为俗吏何乐育人材之地遂并英游此盖伏遇某官仁济含生功超振古耻尧舜之不及至周召而乃留保乂王家克端命于上帝会绍乃辟用追孝于前人致万物以得宜无一夫之不获至如孱陋尤困奇穷貌丑心妍利居众后髪秃齿豁不见已知与其掉乞怜之尾而侥幸于他人曷若由中正之涂而投诚于吾相式下灵鼇之钓靡资蟠木之容草光范之书无烦三献翘材之馆亟纳孤踪轸其从宦之清贫授以为文之要体大钧所播至鉴难逃防厚徳以如斯殒微躯而何有某敢不恪共尔位终始其躬当任贤使能之朝既尘公举坚仗节死义之守必报私恩
　　贺楼枢密启
　　光膺宠綍越执洪枢还居政府之严隠如敌国坐使朝廷之势安若防山将士交欣搢绅胥庆窃以先王之制兵刑出于一原有国之经文武号为二柄掌其政令宜在庙堂逮军民之既分致将相以异任典戎事者罔陪于国论代天工者弗与于兵权注意既殊全功曷责国家开重熙之景运仍五季之旧章爰建辅臣以司兵本稽于古实六卿司马之职考其官盖三事大夫之聮地亚钧衡谋専帷幄必得腹心之佐始膺体貌之隆矧今大难已平中兴伊始虽干戈倒载永无征战之虞而樽俎折冲允借威懐之畧自非上哲曷副旁求恭惟某官资粹诚明学穷治忽沈深大度量莫见于津涯厚重寡言色不形于喜愠凛凛万夫之望堂堂千载之英出入三朝险夷一节曩缘对境许缔和盟方善意之未孚致羣情之大扰独奋蓍之见赞成金石之交朝陈悟主之一言夕获和戎之五利宣帝纳呼韩之欵赖萧之通经太宗用房乔之谋资杜公之善断俄跻近弼出抚全秦王侯咸授于指踪封拜得専于承制释俘归敌遐方深得于欢心罚罪赏功诸将愿输于死力名闻草木功在鼎钟暨零雨以言旋将作霖而是命俄轸劬劳之痛稍稽考慎之图甫免私艰亟分阃寄轻裘缓带拥油幕以临藩淑旂绥章趣锋车而入觐嘉猷既告睿眷弥隆一开日月之明再契风云之会对贾谊于宣室不问鬼神留姚崇于渭滨非由驰逐遂复青氊之旧进陪黄阁之崇硕徳既升太平可必基命宥密方摅庙算之奇畴咨登庸行正台阶之拜某夙希附骥近获登龙谬承特达之知许借吹嘘之力扫门已晩尚及曹参之在齐结绶有因喜见贡公之辅汉岂止系当时之轻重盖尤关小民之戚休望舟楫于江干日迟行色伺丝纶于毂下侧聴除音成命忽传欢悰曷既剡书荐墨虽未腾北海之章羇旅穷愁宁久索东方之米
　　通楼枢密启
　　扬清激浊诚先达之髙风出幽迁乔亦后生之雅志欲赴功名之会必由上下之交若矜其位而矜其能孰为之先而为之后是固交相求而一致岂容化于道而两忘声气茍同卑髙曷问所以附翼攀鳞之喻着自圣门弹冠结绶之谈夸乎信史絶足继腾于王路清芬蔼着于遗编逮五交之衅既萌致三适之功无取上之人偷安富贵弗忧英俊之沉下之人自负才猷耻借王侯之势方圆不合秦越相悬魁奇卓荦者灭迹而无闻谗谄阿谀者乗时而得肆比周无愧势利相先曲意取容不但奴顔而婢膝抵竞进有同人面而兽心贤才之路用堙市道之风滋扇克敦薄俗必属伟人幸公道之有归披鄙诚而自列伏念某衣冠寒族庠序晩生蹉跎逾不惑之年连蹇抱数竒之叹贤关肄业半生白首之经仁路抗顔一纪红尘之吏曩防名于桂籍因滥吹于芹宫坐客无氊举家食粥瘦马空存于六印沈舟坐阅于千帆齿髪摧颓老先期而骤至声光湮没世与我而相违安寂寞于冷官分栖迟于选调既异苹蘩之可荐甘同桃李之无言曷尝低欲就之头未省揺乞怜之尾耻嗟来而得食肻诡遇以获禽然而乐善公卿久要故旧或加力于收拾或阴借于吹嘘岁律再更剡章四上惟浮图之未合恐濩落以无容譬如为山九仞尚亏于一篑宛在中沚一壶何啻以千金敢于轩槛之前辄效顽金之跃恭惟某官术优王佐学擅儒宗九徳在躬表臣隣之冠冕羣书满腹粹师友之渊源昔居韦布之间已负经纶之气暨逢兴运骤阅华涂西掖代言髙掩常杨之誉北扉视草密防颇牧之谋允兼文武之资果注安危之意枢柄进登于二府使星出耀于三秦遣邓禹于关中威名响震分召公于陜右徳化流行幕府言旋介圭入觐方鼎梅之欲命忽风树以纒悲甫终祥禫之期遂受蕃宣之寄陞隆名于秘殿委重镇于陪都细柳兵闲甘棠讼简修山阴兰亭之故事题镜湖秦望之新诗顾惟良弼之求方资帝赉第恐衮衣之咏难缓公归伫凤诏以出纶催鹿车而当轴阿衡一世陶冶羣材盖事君以仁者众夙仰于皇猷而荐贤报国者时正宜于今日方将掩东海以取埀天之翼决西江而迎涸辙之鱼使菁莪歌乐育之仁而棫朴颂能官之美搢绅属望岩穴倾心至如疎逖之踪尤切依归之素拟作韩门之弟子未窥孔氏之门墙非不能连草三书漫懐一刺请窦长公之介绍假郭有道之题评因舍人而见曹参为门客而干延夀髙山流水固可觊于知音明月夜光惧或逢于按剑今者涂经大府谒入髙门瞻周公几几之仪惊汉相堂堂之表谦冲下逮顾盼生光季路初来已有升堂之望曹交受业思为假馆之留时在可言义难自弃用忘固陋仰冀甄收盖得其所归燕雀犹知于贺厦翔而后集鹪鹩岂妄于巢林士虽居穷约之中身亦择栖投之地若非盛徳敢借余光素防半面之知且乏游谈之助辄输肝胆便匄齿牙视古人则进退以无嫌在今世为狂愚而可笑处已如此期公谓何或明附骥之心愿借连鼇之手鸡鸣狗盗既下客以兼收虫臂鼠肝庶大钧之永托
　　谢孙参政举改官启
　　辟铸顔之冶久荷私恩飞荐祢之章复尘公举愚衷积感弱质增荣窃以辅政之臣安危所系举贤之任出处惟均在朝则委以官人去国而犹令进士靡论中外皆得荐扬非如监司郡守之有拘故所霑者广加以祠官散员之许用故欲得者多自非俊杰之材不在题评之目如某者禀资最陋赋命多奇祈柳巧而莫酬驱韩穷而不去小不能披坚执鋭奋身行阵之前大不能排难解纷効力功名之会徒耽末学分作迂儒陆沈一世之间雌伏百僚之底偶缘科第滥处胶庠坐客无氊举家食粥诲诸生于馆下毎虞讥笑之兴集三鳣于堂前岂有升迁之望敢期侥幸忽被甄收此盖伏遇某官盛徳格天嘉猷济世欲大恢于相业故广揽于人材粉泽帝图有咸熙之庶绩陶镕士类无不获之一夫致使寒微亦膺记録某敢不激昂气节淬砺猷为虽功名富贵以难期庶用舍行藏之无愧鸡鸣狗盗已叨座下之收虫臂鼠肝更赖大钧之播
　　谢楼枢密举改官启
　　泮水育材茍幸旷瘝之免铨曹考课冒膺秩序之更受命知慙抚躬曷称窃以陟黜幽明之典废士始惰功综核名实之政衰人斯滥进惟吏部改官之制推本朝立法之严积以锱铢较以毫髪一言不应累善无容倘小节之弗完亦前功之尽废虽圣世于焉而得士然奸胥或得以舞文视赂贿之重轻为行移之淹速故难于应格喻同进士之登科而计所输赀至比富人之入粟与于此者不亦难哉如某者太学陈人中原冷族専心弱岁絶尼父之韦编刻意前修纫屈平之兰佩早尘世赏旋窃文科免从州县之游猥玷师儒之选董惟常下马帐空悬媚学有徒冠履漫同于聚蚋好书成癖简编殆类于蠧鱼玩华丹于法度之言振鼓吹于京师之作饭蔬饮水乐亦在中乘马从徒兹非其幸博士虚糜于廪粟广文何有于才名逮此终更敢希平进忽因公举得厠京聮资品叙升始正有官之号岁时驯致式阶通籍之荣侥幸若兹夤縁有自此盖伏遇某官至诚乐善伟度包荒观其广揽于英才盖欲大恢于贤业吹嘘不倦无非有味之言謦欬所加便作知名之士推毂毎先于寒逺登门不间于故新虽云无用之资亦借曲成之力重念某与时龃龉赋性疎庸久处穷涂分无长物知匪苹蘩之可荐自甘桃李之无言比黉舍之三年偶剡章之四上方浮图之尖未合恐濩落之瓠无容续正赖于鸾胶弃有同于鸡肋辄输肺腑用匄齿牙不待先容亟防重诺箭俄飞于燕将璧遂假于许田大厦将颠功独支于一木中流获济赐何啻于千金成此叨逾悉由特达某敢不钦承至意铭着乃心儒有古人与稽愿坚操履士为知已者死誓报私恩
　　上髙司业启
　　棘围较艺尘师匠之权衡泮水传经记儒宗之领袖久矣执鞭之愿阙然释菜之仪瞻徳表于无阶揺心旌而甚切辄效小人之竿牍自通夫子之门墙流水髙山既荷知音之素夜光明月必无按剑之疑缅维贤士之关敬仰哲人之范得英才而教育乐在其中有神物之扶持吉无不利恭惟某官行纯金玉操厉氷霜九徳在躬植贤能之冠冕羣书满腹粹师友之渊源曩游庠序之间已负公卿之望文髙纸价业防书帷郭泰居三万人中独为称首何蕃余二十年久孰敢骈肩迨升俊造之科遂际休眀之运懐铅抱椠容与石渠含香握兰进趋粉省率由直道荐歴华涂属臻偃革之期载辟明伦之地爰资模楷式正本原肇新首善之规诞举成均之训生徒济济风化洋洋出斯文埋没之余振吾道陵迟之后声华愈茂眷注弥隆博古通今入劝迩英之讲分章摘句兼陪资善之游极妙选于一时耸荣观于多士后防之教胄子正赖全材伊尹之格皇天终跻大用某逺依辉庇尚占冷官既荣华衮之褒敢缓空圅之达攀鳞附翼久潜顔子之心结绶弹冠更效贡公之喜方凝寒之在怅崇仞以犹賖愿保冲襟益膺殊宠
　　除博士谢宰相启
　　纠教法于贤关蔑闻善状正官聮于讲席忽奉恩纶就列无堪循名有腼窃以四海渊源之自盖本成均六经训诂之传实由博士明人伦而在是列天象以昭然平时固号于才难文治尤严于徳举得见君子斯可矣否则学者无述焉如某者业谢师承体非儒雅只縁幸会偶误甄收属当首善之兴遂造羣英之末典司规矩岂谐寛猛之宜校阅艺文莫赞公明之考继下帷而政事毎非座以懐慙敢期寡闻无约之资乃冒久假不归之宠此盖遇某官至明烛隠大度包荒修礼乐于小雅尽废之余洪基图于炎政中微之后雷破山而风振海壮矣帡幪鸢戾天而鱼跃渊妙哉橐籥故虽绵薄亦被生成惟词章视一世以污隆而国学为四方之楷式变齐鲁以至道欣盛世之已纯逃杨墨而归儒恨斯文之未副既公去取必絶爱憎恃直道之方行冀狂澜之可复某敢不勉思博约确守靖共譬彼铸金徳难酬于大冶用诸攻玉质徒愧于它山
　　上湖州王侍郎启
　　持甘泉之荷橐久借论思分刺史之竹符用均劳逸朝辞辇毂夕见吏民方幕府之初开谅铃斋之有暇中和布政岂弟宜人罄雅俗以交欢纳多祥而茂拥恭惟某官宏材防萃奥学逢原早懐康济之心适际休明之运致君业履许身稷契之间经世文章接踵班张之后自延登于法从益展尽于嘉猷献纳居多风规愈厉诚心乐善力收当世之滞淹直道立朝无愧平生之出处顷厌承明之直往分圣主之忧君相永懐怅莫留于益友湖山动色喜乍得于诗人暂辞紫禁之烟花聊赏白苹之风月昔张燕公出临江夏益妙篇章元丞相来守山隂盛传酬倡才因景发地与人宜矧苕霅之名邦得风骚之太守凝清香于宴坐出小队于郊坰凡归一咏之品题莫匪四并之逸乐然而疆邻北阙职寓西清忠精夙简于天衷治行俄腾于日下専城虽美前席可期屈处厚于盛山虽无欣戚试望之于冯翊难缓登庸某猥以庸虚误防知奬方承庥于徳宇忽逺迹于恩闳设祖帐于都门悉倾朝士望仙舟于河上独后诸生
　　回第三人陈学士启
　　赐第宸廷聨名鼎甲传玉音而申谕蔼桂籍以生光恭惟某官经史淹该文词赡蔚卓尔功名之志见于议论之英以赀为郎欲献相如之赋随计阙果防汉武之知殊科收摘颔之功絶技有中眉之恨髙名始唱实居季孟之间故事攸拘遂处王杨之后昭声华于白日开涂辙于青云某顷预有司获观大对収象犀之实本自因人擅龙虎之称徒欣得士过纡盛服贶以长牋佩谦徳之光亨増鄙情之感激
　　回第四人莫学士启
　　献赋春闱试言天陛屈一时之髦士连处上游知万选之髙文难亏定价恭惟某官青云令器白雪髙标气涵苕霅之清光射斗牛之上闺门竞秀蔚珠树以连三场屋先登擅桂枝而擢一金声既振纸价随髙以五千言宏伟之词防二三子巍峩之选云衢自致肻屈身世赏之延天泽骤加遂脱迹铨曹之冗某比窥大对深叹雄才搏虎捕龙敢角衰残之力擢犀防象坐收奇伟之观徒得隽以为荣顾知音而何有乃迂都骑贶以长牋感幸惟深敷陈莫罄
　　荆门军到任谢宰相启
　　分符出守托异县以须才懐绶之官入黄堂而视事自惟非据深用靡遑伏念某赋性迂踈禀资驽下幸逢圣世获厠儒林朝暮虀盐久享诗书之乐春秋霜露毎懐松槚之思惟此小邦密隣故里辄效一麾之请遂成三径之归上谷遗风比乡闾而甚类儿童尘迹寻泉石以都迷朋旧欢迎妻孥交庆服缌从事方有改塟之图上冡申哀允便过家之举获从私愿实出优恩此盖伏遇某官盛徳格天元勲继世接下必期于自尽包荒靡见于遐遗悯兹流落之踪惟深懐土察见颛防之守粗可牧民故于枌社之旁以竹符之宠生成甚力铭刻何言某敢不俯体眷怜力图报効养生送死而无憾既曲遂于身谋爱人利物之谓仁当仰钧于徳施
　　与襄阳吴帅启
　　一麾出守误膺民社之分十国为连获托藩垣之庇遭逢有幸喜愧惟均伏念某章句鄙生胶庠旧物值圣主崇儒之运充贤关讲艺之员倚席五年同擅虀盐之乐懐家万里毎深松槚之悲乃眷此邦实濒故里服缌从事欲为改塟之图上冡申哀可办过家之举来承人乏得便已私此盖伏遇某官雅量镇时英猷济物耸搢绅之重望膺君相之深知红斾碧油暂领上游之重丹墀青琐行趋中禁之严敢谓衰踪窃依辉荫矧惟编籍实寄部封自宋之滕方慕贤侯之政维桑与梓庶修雅什之恭
　　答潭州陈帅启
　　红斾入疆已建元戎之幕朱轓至郡复交太守之章封部载欢江山改观恭惟某官才猷通敏徳器恢宏术应变以无穷治所临而有绩折冲借重坐宣樽俎之威来暮兴歌行有袴襦之效某偶因使事获托官聮揽辔登车方采风谣之美赐金増秩式观政化之成曽修庆之未遑忽贻缄之先及其为感愧罔既敷宣
　　贺刘运判除秘阁升副使启
　　申锡帝纶就升使节载聮荣于华阁爰増峻于外台邮置初传舆情胥悦恭惟某官器资宏博识度疏明裕然康济之才伟矣富强之术宜九重之眷注付一道之将输南方为财赋之渊本斡旋之有道东壁乃图书之府见宠畀之非常益茂肤公径跻法从某属当郡寄欣覩除音阻修庆于宾闳敢寓词于书尺
　　通楼枢密启
　　去公府之潭潭洊更岁月仰台符之两两杳隔云天久尘庠序之官毎负简书之畏名姓用疎于记室精神徒结于门墙惟时辅弼之良夙茂经纶之业祠庭偃息方益耸于具曕神物扶持宜厚膺于纯嘏恭惟某官才髙人杰道契天民独兼文武之资蚤注安危之意玉堂诏令追尔雅于二京油幕韬钤折遐冲于四国一攀鳞翼再秉枢衡屹然柱石之擎炳若蓍龟之断允当大任果济中兴佐佑成王君奭协周公之化谋谟贞观房乔推如晦之筹旋抗封章恳辞机政体恤特深于睿眷股肱稍逸于贤劳游绿野以娱神侣赤松而访道属四海作霖之望争覩十行副九重审象之求伫臻三入某儒流晩进钧播微生曩腾光范之书获厠翘材之馆轮囷见器初无蟠木之容踊跃自言遽入洪炉之铸遂脱身于选调继列职于行都静言卵翼之私悉自齿牙之借知已之深恩未报古人之大节奚论克谨操修恐辜提奬比在渊源之地属经寒暑之时司训诂以非才日虞官谤念松楸而自请叨假军麾尚飘萍寄之踪未及瓜期之代窘饥寒之方急执洒埽以无阶菅蒯至微永托卿云之防潢污虽逺终期沧海之归兹炎赫之在辰宜保绥之加意亟被赐环之召式隆调鼎之功
　　荆门得替经从湖北谢陈漕启
　　小垒终更已屡迁于月律先茔辄埽方祗赴于天朝逺泛江涛经从治所行有趋参之幸不胜欣抃之私恭惟某官奥学家传宏猷世济践扬南北雅擅于能名绵歴岁时益精于治道顷一麾而出守俄五袴以腾声果被褒嘉就司飞挽上游忧顾聊宣力于外台中禁论思行致身于当路某钦风滋久慕徳无穷解职虽前犹借二天之庇登门在即已轻万户之封
　　回泸南晁安抚启
　　只奉恩纶显膺召节轻帆滚滚将修入觐之容芳翰谆谆重讲相违之义情文交厚衰耄有光恭惟某官才术开明文华赡博三纪宦游之久一时物论之归洊歴侯藩政绩髙于数郡遄分帅阃威声振于百蛮简隆眷以弥深罄嘉猷而无隠行寘论思之列尽摅经济之图某正理行将安真馆欣覩追锋之命阻陪衔舳之游寖逺英标莫卜瞻承之路侧聆新渥嗣驰赞喜之缄
　　贺吕总领启
　　光膺帝制进直郎曹以计省之华资总师屯之重寄恭惟某官家传奥学世济宏猷风流标王谢之姿政事处由求之右朱轓出守蔼承流宣化之声玉节观风励激浊扬清之志诞布九重之徳泽聿苏万里之疮痍凋瘵息肩奸赃落胆惟武昌之列戍据全楚之上游供亿是资倾天下转输之半顾忧允赖当禁中奏报之繁自非君相之腹心曷注军民之耳日果膺妙柬就畀雄权足食成军方资于良筭庇民尊主行奋于嘉谟某久托余光特防异顾感恩私而结恋闻除命以驰神
　　谢范漕启
　　小垒分符猥承人乏外台飞奏重愧已知载省凡材曷胜公举窃以汉刺史六条问事察二千石为最详唐采访十道得人领三百州而得要惟是守臣之能否实系部使之否臧免督责以为难岂荐论之可觊如某者禀资至薄涉世多奇仕虽本于为贫志亦希于行道老而不试毎疑所学之无庸力非自量妄意为邦之或勉比从黉舍得请军麾甘沉迷于簿领之中亲琐碎于米盐之末术因临事方知贾谊之疎政在爱民更觉阳城之拙惟资余润冀免大诃敢期氷鉴之明忽误苹蘩之荐此盖伏遇某官英猷济物絶识过人登车逺继于家风持橐行仪于禁路发奸擿伏推政事之神明激浊扬清判人伦之泾渭顾如庸鄙雅荷眷知虽衰迟流落以无堪辱抚育矜怜而益厚居然幸会托在按临持公法而优以私恩取寸长而防其尺短不惜齿牙之论将令羽翼之成自视欿然何以得此某敢不益修操履仰副吹嘘死者有知应感抚孤之义永以为好终输报徳之诚
　　湖南提举到任谢宰相启
　　假防帷而出使复去门墙驰轺传以之官已臻封部情深恋徳感切归恩伏念某流落孤生艰穷薄命久托洪钧之播初无蟠木之容入忝胶庠出分符竹养生送死既毕遂于身谋蔵垢纳污毎曲蒙于情恕施等天地仁均父师兹小垒之代还遽外台而擢授察其稍尽心于从事故骤而宠以使华怜其方窃禄以为生故趣使就其官次惟是书绅之诲尤多提耳之言约以礼博以文恍闻韶而忘味厉之名引之美比赠衮以逾华负荷知恩遭逢乃尔兹盖伏遇某官言成典诰动契神明距诐行而放淫辞士风丕变开诚心而布公道王化无偏致令寒逺之踪重戴生成之赐某敢不服膺哲训悉力公程有地酬知岂此身之足惜指天誓报庶它日以无惭
　　通问湖北陈总领启
　　叨奉宸恩滥将使指入部封而交事托庥庇以知荣恭惟某官雅量镇时宏才絶俗宣化蔼惟良之誉观风无太察之苛升郎部之华资总师屯之重寄上游饷餽已寛圣主之忧中禁论思行簉从臣之列顾惟疎冗特荷眷知静思忝窃之由实有吹嘘之自星轺承乏顾何取于澄清云防埀休庶可逃于旷斥凝寒在吉履具宜冀妙养于冲和用亟臻于宠渥










　　钦定四库全书
　　汉滨集巻十二　　　　　宋　王之望　撰啓
　　潼川漕谢宰相启
　　糜廪食于湘滨已辜命节将转输于梓部载误恩纶揣分无堪冒荣有腼窃以总利权于一道外台推漕计之繁次地望于四川左蜀号益都之亚分三铨而选吏权万井以通商粤自军兴仍多边费四海既臻于康泰一方未省于征求上轸顾忧逺加寛防虽事为之制经讲画之已明然存乎其人要推行之尽善必得异能之士庶知协济之方如某者赋性甚迂理财素昧比玷光华之选日惟瘝旷之虞典食货以裕民曷禆良法宣诏条而抚俗蔑布深仁幸凭覆防之慈未抵谴诃之域忽惊申命靡俟终更专重寄于一司补缺员于五稔惟是久虚之选宜陞不次之才敢谓踈愚乃承空乏此盖伏遇某官神功不测元化难名有一徳以享天心允任大臣之重使万民而正王面每勤肤使之求致若孤踪亦叨器使某敢不更殚夙夜益守靖共外竭力于一官冀无大戾内矢心于九死必报洪恩
　　贺汤枢宻启
　　光膺诏綍进长机庭肆国家偃武之时専廊庙本兵之任九重属意四海蒙休恭惟某官间世真儒累朝宿望蕴洁静精防之学成弥缝辅赞之功兹万化之更新頼一台之纠正直而不倨抗谠论以囬天公尔忘私推诚心而格物能使薄夫敦而懦夫立大臣法而小臣亷暨登参貮之司益展经纶之效惟时枢筦实亚台阶府并列于东西班迭陞于先后事分军国制自祖宗曩戎事之繁兴命相臣而兼领势成偏重权觉寖轻属当威柄之申遂复章程之旧副兹徳选可谓才难果崇体貌之隆式厚腹心之委基命宥宻方资帷幄之竒谟明弼谐行运陶钧之化某猥将使指逖听纶音梦绕门阑虽阻伸于庆谒言形竿牍姑少见于欢悰冬序正中庙谋多暇愿精调于鼎食用下副于岩瞻
　　潼川宪到任谢宰相启
　　久叨饷餽之司曽无政绩就易平反之任不改抚封命节増华汗顔有腼伏念某早专朴学晚抗尘容横经首善者始终五年随牒外方者俛仰十稔一纡守三假使轺比将漕以充员适励精之更化轻徭薄赋务宣布于深恩激浊扬清式钦承于休徳岂但转输之辄办必期凋瘵以兼收使巴山万里之遥如甸服一圻之内至于刬除民蠧禁戢吏奸力虽倍以何功心愈劳而更拙徒依庥庇未被谴呵敢图瘝旷之余亦玷陶镕之末飞刍挽米既辞计事之烦揽辔登车仍正职司之秩叨逾已甚称塞维艰此盖伏遇某官道贯王猷功熈帝载名世乃圣人之遇求贤真宰相之方为桷为杗校羣材而并用采葑采菲收片善以无遗顾若踈愚误膺知奬每自惭于谫薄尤重费于生成谓涪潼之间固已粗谙于摩抚则刑狱之寄或能上体于哀矜因俾叙迁实为侥幸某敢不益殚夙夜勉副使令叱驭输忠庶家风之未泯捐躯效报岂国士之难追
　　贺沈丞相加恩启
　　勒成国典光被廷纶粤跻赐位之官并衍加封之户陶镕所及鼓舞惟均恭惟某官盛徳熈天嘉猷济世雅多材而多艺诚有徳而有言尊主庇民行尧舜文王之道属辞比事合稷契臯陶之谟兹者图庆系于璿源述睿思于寳训聿烦上宰独总宏经实资指授之勤克善条流之制简编沓上粲星纬以争光品秩増崇觉台阶之愈峻某官常是守班庆莫遑作一经而埀无穷仰叹股肱之懿懐万方而褒有徳益欣体貌之隆暑气方炎恩闳正逺愿精调于鼎餗用下答于岩瞻
　　成都运使到任谢宰相启
　　石渠寓直遽参英俊之逰玉垒将输复貮光华之选宠荣重沓感愧交并伏念某禀赋凡庸见闻单浅随牒今逾于二纪乗轺遍歴于诸台顷按刑书未周嵗籥虽粗殚于夙夜曽何取于涓埃敢期责实之朝乃冒逾涯之宠懐铅抱椠通仙籍于蓬山挽粟飞刍耀星芒于井络漕权既重地望弥髙矧择副以尤难常空员而弗置膺兹优擢必属异能忽并误于褒迁实自惊于叨窃此盖伏遇某官道遵皇极学探帝谟蕴大任之英姿辅中兴之盛烈贤材广揽已收多士之心利泽逺施深轸四方之虑精求肤使猥及迂儒察其体国之诚未尝沽虚名而乏调度知其爱民之意不肯越经赋而横征求似于公私取予之间稍识利害轻重之理是以委之剧部秩以清资用伸劝励之规以起衰頺之意某敢不咨询民瘼宣布君仁期不负于使令庶少逃于罪戾然而盘根错节众谓难图绵力薄才岂能宏济非大造曲加于假借则孤踪必至于颠隮播以陶钧既荷生成之赐缓其衔勒更希覆防之慈载厚徳以无穷陨防躯而何有
　　贺工部杨侍郎启
　　显膺宸防进貮冬官伟法从之得贤致公朝之増气凡居廕赖举切欣愉恭惟某官器宇端方性资凝重文章雅健传古作者之心政事通明为世吏师之首宦海久腾于隽誉士流咸仰于老成星使观风布九霄之徳泽月卿衔命寛四蜀之征徭果深前席之思亟奉赐环之诏对扬丹陛洞契清衷既正位于通班遄跻荣于近侍雍容禁橐暂资献纳之勤宻勿政涂伫奋弼谐之蕴某久睽英范欣听除音夷路载陞蝇敢希于附骥宏规可继狗徒幸于续貂
　　与沈防帅启
　　忝轺使以西征方趋逺部勤馆人于东道已近雄藩睇幕府以非遥通记曹而可后恭惟某官宏材絶俗厚徳镇浮紫橐朝持宻从甘泉之幸金莲夜对亲承翰苑之华遽厌直于承明遂分符于井络俄膺宸诏进领帅权委寄既隆猷为益着八命作牧聊借重于蕃宣一札成文行趣归于辅赞某顷居学省尝托官聨怅别徳之何賖忽承顔之在迩驱驰峻阪敢辞叱驭之劳瞻望光仪预切登龙之喜
　　与荆南刘太尉启
　　牙纛有光坐控江湖之固门墙在逺久疎竿牍之修独有倾依实勤夙夜恭惟某官资兼文武学富古今挺不世之竒才负济时之大畧执干戈而卫社稷早信敌国之威阅礼乐而敦诗书方倚长城之重功书彞鼎声振华区任千里之蕃宣寛九重之忧顾位陞掌武贵已并于疑丞任付本兵谋即摅于帷幄某驰驱蜀道荏苒嵗华自东徂西叨误恩之三锡以勤补拙无善状之一毫怅衰病以何堪愧吹嘘之有素朔风戒台履具宜愿加谨于保绥用仰承于眷注
　　贺成都王制置启
　　光膺明綍出拥髙牙井络折冲耸全蜀上游之寄河图寓直冠西清次对之聨除目一传舆情大慰恭惟某官才猷英特学术纵横昔居韦布之间早负经纶之志轩墀射防追晁董以争衡禁省代言掩常杨而专美眷坤维之谋帅申巽命以任贤独当真主之知粤副元戎之选辍论思于近侍寛忧顾于逺民一劄细书丁宁徳意万钉寳带焜耀身章载颁内帑之赀庸视中朝之宠惟疏恩之特异知注意之逾深红斾碧油权暂专于玉垒紫枢黄阁名即唘于金瓯某衰晚无堪驰驱何补当年倾盖已轻万户之封指日承顔方借九河之润
　　贺成都王制置开藩启
　　重阃需贤坤维就镇拥麾幢而入境开幕府以建牙凡托部封孰不欢慰恭惟某官资兼文武学通古今自得隽于贤科即受知于明主登崇甚峻天下想闻其风眷注弥深汉廷无出其右兹从近侍来抚上游谋帅得人顿觉雪山之重忘身徇国岂辞蜀道之难草木莫不知名烟云为之改色列城企踵冀六纛之遄征多士私忧恐一封之趣召某司存有守迎未遑贺厦输诚已记曹之是凂披云自幸倾行斾以尤勤淑气渐融征途尚逺愿益加于保谨用上副于倚毘
　　与宫使孙左司启
　　登车出使载误于明恩叱驭之官已交于贱事顾惟叨冒实自吹嘘恭惟某官学贯九流才髙一世擅政事文章之美凝功名富贵之姿东观南宫早腾于阔步北门西掖众指于通津一为书锦之行屡蔼昔襦之颂求旧已喧于朝论均劳难恋于仙祠行庆褒嘉入跻禁近某夙叨真赏久阔英风赋袖阿房感特深于衡鉴檄传巴蜀身尚逺于门墙趋丈席以何时临尺书而独冩严寒在候台履具宜冀妙养于冲襟用亟膺于召节
　　贺宰相正启
　　月正孟陬聿新于天叙律旋太蔟肇建于人正谅一徳以奋庸有百神之敷祐恭惟某官功牟坱圠徳配堪舆转一气于鸿钧调四时于玉烛咸和海宇永措俗于春台光辅基图方过期于周厯履嵗端之伊始偕天步以同休某逺备外台阻趋公府捧椒觞而献寿莫效防诚仰台彩以驰心徒倾善颂
　　与寄居范都运启
　　叨膺中制猥备外台驾轺传以载驱欣门墙之渐迩恭惟某官精忠许国絶识迈时以一世之能臣为四方之肤使暴公子威名耸震魏弱翁治行流闻久尔倦防暂兹均逸士讼王尊之去上疏相先帝思张敞之功起家在即某夙聨末契最荷殊知顷一障以分符偶二天而托庇过防眷宠得就涓埃懐盛徳以惟深喜余庥之复借登车澄按方师孟博之风倒屣逢迎敢辱仲宣之顾严寒在候吉履具宜冀妙养于冲襟用倚须于召节
　　贺杨侍郎启
　　光膺天宠进贰夏卿伟法从之得贤举朝廷而増重凡居庥庇孰不忻愉恭惟某官学有渊源徳无瑕纇才出万夫之上身兼数器之长昆玉桂枝早擅无双之价石渠金匮悉窥未见之书既郎宿以髙腾亦使星之屡遣不汲汲于功名之际每恢恢乎出处之间宣室召还兰台入簉益缔枫宸之眷亟陞荷橐之华劝讲经帷主盟帝学岂但侍臣之髙选实穷儒者之光荣禁闼雍容已著论思之效岩廊宻勿行摅辅佐之功某久阔英风忽闻新命髙闳展敬干寅谒以无阶尺牍驰诚通记曹而可后
　　贺陈察院启
　　拜命枢庭陞华栢寺正人登用公议交孚恭惟某官卓识离伦英姿迈徃宏材周于时务奥学贯于经郛鼓箧贤关夙腾于妙誉彯缨仕路久屈于逺图既涵养之愈深宜声称之弥卲果回渊鉴遄被宠光亟跻六察之聨允极一时之选雍容宪府暂资直谅之猷宻勿禁途伫展论思之益某喜闻成命邈在遐方懐漫刺于门墙阻伸庆谒达空函于几格但切懽悰
　　又
　　显奉宸恩荣陞台察国有正臣之进人知直道之行纶綍始颁搢绅交抃恭惟某官性资刚大徳履方严学洞圣经博贯九流之蕴才周世用旁通万变之防久矣轩昂兹焉遇合既特深于隆眷爰允赖于忠言纠正官聨暂假风猷之峻论思禁路载观贤业之崇某备使遐陬欣闻成命匏有守望宾庑以无阶竿牍驰诚通记曹而敢后
　　通赵给事启
　　振翼埀光仰风流之有日抗尘走俗披云雾以无阶敢凭尺牍之修用致寸诚之恋恭惟某官宏材絶等奥学逢源井络飞英追渊云而接武天庭摛藻揖晁董以齐驱擢自清衷亟跻华贯钟鼎成而重轻莫揣圭璋御而温润有加粹然大雅之资允谓中兴之瑞丹墀青琐已宻侍于景光黄阁紫枢行峻膺于大任某偶承人乏滥假使华叱车驭于卭崃承顔未卜侈里门于髙宻慕徳徒深春气将残辰休茂拥愿益加于绥养期上荅于眷知
　　贺陈枢宻启
　　光膺帝綍进貮枢庭凛人杰之既升觉朝廷之増重衣冠歆艳介胄欢呼恭惟某官韶濩正音鼎钟伟量冠贤科而自致仪禁路以横翔声华行实之隆夐追前哲献纳论思之益宻简清衷独髙专对之才三建出疆之节盖圣心之注意欲邻国以知贤借此时将命之行示他日折冲之寄使华旋返天宠骤加以四海之儒宗本一朝之兵柄基命宥宻方资帷幄之筹谟明弼谐行正陶镕之任某雅叨眷奬欣听登庸大厦崇成阻造潭潭之府余光逺借徒瞻两两之星寒律方严政机多暇愿顺节宣之理用承考慎之图
　　贺沈制置启
　　涣号肆颁坤维作镇九重念逺暂劳牙纛之临万里知归咸起袴襦之咏先声所暨羣听具孚恭惟某官识照几防学优康济日光玉洁灿然经世之文岳峙海涵允矣絶人之徳蚤中异科之目亟陞清禁之班中外洊更险夷一致陈贾生治安之防忧有甚于积薪本陆防仁义之言逐宁辞于弃梗逮着已然之效咸推先见之明亟膺宣室之思小屈淮阳之卧上方惠顾全蜀图囬中原欲逺控于上流遂擢专于大阃尽防诸将庶几奬率于三军兼抚列城岂特招徕于八国即正机衡之任益隆鼎鼐之勲某违徳积年遡风有日驱车梁雍饱谙劒栈之危囬首岷峨顿觉雪山之重
　　太府少卿四川总领到任谢宰相启
　　貮列卿于外府猥厠廷绅董经赋于上游仍将使指省躬曷称拜命知荣伏念某少本拘儒老为俗吏偶明时之幸防乃烦使之屡更去朝初自于乞麾入蜀继叨于移节驱驰九载绵歴五司虽殚夙夜之劳蔑有涓埃之效荐防増秩比复赐环雷电取将已下仙官之敇蓬瀛且至却四方士之船涣号申颁训词溢美亚班聨于七寺之长督饷餽于六师之屯引私讳以有陈触报闻而莫避凌兢就列颠仆是虞兹盖伏遇某官先觉真材具瞻硕辅以尊主庇民之术行推贤进善之心名一艺者必庸用广揽英豪之士无大故则勿弃尤曲敦贫贱之交至若衰迟特勤记録推挽之恩极矣不进弗休抚存之意温然有加未已重惭凉薄倍费生成某敢不仰体眷思更鞭驽蹇交修食货权四路之盈虚兼裕军民俾一方之帖泰庶上寛于忧顾次少荅于陶镕
　　囬彭州冯守啓
　　恭承诏綍载绾郡章振都骑以之官合左符而宣化恭惟某官文传正气识造大方议论纵横达今昔安危之变声名赫奕推西南人物之英果勤侧席之思荐被赐环之诏已扬舲而趣召遄抗疏以求归特畀牧民俾行素学暂布中和之政伫还清切之聨过沐谦冲曲埀音问感藏弥切濡染奚殚
　　囬杜殿院启
　　一鹗上腾方惭于僭率双鱼逺贶殊佩于谦光执礼甚恭扪心有腼恭惟某官学优经济识造几防谠论忠言为一朝之药石深仁厚泽歌千里之袴襦既声实之交孚谅功名之可必淮阳卧治聊资汲黯之行宣室兴思即有贾生之召某徒懐慕用未觌风规与大夫僎而同升非能引类知栁下惠而不立实惧贻讥至烦导谕之勤尤重过情之愧凝寒在福履具宜更冀保绥前膺宠渥
　　贺朱参政启
　　光奉宸恩进陪国论真儒得位寰宇均欢恭惟某官迪徳诚明凝姿敦大深探道奥防先圣不传之心洞达时宜殖当今有用之学夙奋经纶之蕴荐升华显之途宪府绳违正一台之纲纪露门劝讲阐六艺之渊源精忠弥结于主知公辅久虚于物望果承天眷入秉政机必将下膏泽以醇四海之风恢逺图而永万世之业跻民仁寿正位钧衡舆诵所归斯言可复某谬防荐宠欣听登庸虽邈在坤维莫遂踵门之志然仰承晋接尤深贺厦之诚霜令载严冲襟多裕愿谨谷神之卫以符岩石之瞻
　　贺周枢宻启
　　显膺纶制进貮枢庭増圣朝道徳之威壮天下安荣之势帡幪所及庆抃交深恭惟某官徳量恢闳天资英伟学探圣域妙致知格物之功才乂王家兼纬武经文之畧早防异眷徧阅华途琐闼论思凛有囬天之力玉堂播告昭然焕斗之章当敌国之寻盟驰单车而逺聘掉舌端之三寸重国体于万钧载酬仗节之劳遂付本兵之寄基命宥宻方资帷幄之竒谟明弼谐即正台衡之任某久叨庇赖欣听登庸大厦崇成阻造潭潭之府余光逺借徒瞻两两之星寒律方严政机多暇愿毖节宣之理用承考慎之图
　　贺杨参政启
　　显膺诏綍荣预政机海宇同休簮绅共庆恭惟某官学造圣贤之妙气钟天地之和腾茂蜚英展也万人之杰亷贪立懦卓哉一世之师盖尝推难进之风将以厚有为之业比及励精之曰果勤侧席之思爰増重于蓬山即升华于荷橐批敕独髙于夕拜司戎旋擢于夏卿秘殿横经既极名儒之选禁林视草尤符内相之称上方加考慎之图人皆谓登庸之晚兹进陪于揆路实简在于渊衷以旦夕承弼之良为左右股肱之助子仪彻乐已闻清徳之孚淮南寝谋坐有折冲之效竚见白麻之出益昭黄阁之尊某逖在遐方钦闻休命台符两两徒仰睇于余光公府潭潭愿永依于大厦
　　贺呉宣抚启
　　九重注意载颁涣汗之新四蜀分忧就付宣威之重华区震叠庙社奠安恭惟某官智勇兼资勲名夙着三纪壮西南之翰一门摅忠义之诚盖神明黙扶子仪俾再造于王室而军中素畏李牧不敢犯于边陲膺具礼于斋坛视多仪于揆路分统连营之盛旋陞亚保之崇顾凌烟之像未极于形容而太常之铭屡勤于记述兵欲借上游掎角之势公独得中原归附之心故宏建于髙牙庸尽防于诸将昔岑彭冯异阐方面之号而卫青去病开幕府之雄兹闻兄弟之迭居足为古今之盛美况司徒之子公武尝进壁于淮堧太傅之侄谢亦陈师于淝水岂特功业一时之防实系国家万世之休某久托余辉欣聆成命简书有守莫躬贺厦之私调度斯兴当叶同舟之力
　　贺洪尚书启
　　显膺宸綍入践禁林司九天告命之严极四海文儒之选搢绅艳宠翰墨光荣恭惟某官识度防明材猷魁杰学贯六经之蕴词追两汉之醇蚤擢异科亟防殊奬代言西掖兼常杨体制之精典选中台振裴马铨衡之誉物望滋峻主知益深若时内相之崇超出廷臣之右演纶摅思岂特资润饰之功跋烛承恩实有赖谋谟之助矧惟世掌可谓才难匪兹特立之英孰副非常之举备玉堂之顾问已契渊衷赞金铉之燮调竚陞政路某逺衔使指欣听除音虽注目云霄莫遂登门之志然倾心墙仞尤深贺厦之情春气肇新冲襟多裕特毖保绥之节用钦考慎之求
　　谢虞尚书启
　　总军赋于上游曽防善状正卿聨于外府更玷殊恩揣分量以过优揆才能而弗称腼顔拜命抚已知惭伏念某涉道迂疎禀资蹇拙少尝防励颇妄意于清流老厌驰驱嗟寖成于俗吏比承人乏久掌利权属敌众之鸱张奋王师而鹰击输将粗继皆朝廷训勅之明恢复是期乃将帅经营之畧虽备殚于五技初无补于一毫方虞旷职之诛遽沐懋官之宠靖惟侥冒宁蔑寅縁兹盖伏遇某官成徳闳深较才超迈皜皜乎不可尚已载书竹帛之隽功休休焉其如有容常借齿牙之余论遂令渥洽猥及庸虚某迟顿罔堪叨逾实甚投闲置散每兴林壑之思含垢匿瑕犹赖帡幪之庇
　　谢吴宣抚启
　　总军赋于上游曽防善状正卿聨于外府更冒殊恩顾薄陋以何堪匪吹嘘而曷致恭惟某官忠诚许国智勇出伦临戎整暇而恩威并行料敌精深而竒正迭用内全蜀汉民恃若长城之安外扫咸秦兵行如疾雷之震等差功伐爱惜赀储怜其潦倒之踪假以揄扬之助遂令奬渥误及庸虚某荷宠若惊懐归甚切江湖未返久借润于灵河钟漏已残尚分光于宵烛
　　通问吕经畧启
　　叨膺宸命滥假使权瞻封部以非遥修缄縢而敢后恭惟某官材标国器业绍家风既妙简于隆知遂寖更于繁使登车揽辔蔼肤使之声名足食成军寛上游之忧顾惟桂林之重镇扼铜柱之遐陬谋帅为难得公而重碧油红斾聊资镇抚之良青琐丹墀行奉论思之直顾惟疎冗特荷照知方一障以分符偶二天而托庇过防眷奬得就涓埃每深盛徳之懐复幸芳邻之接六条问事揣绵力以何堪十国为连冀余光之可借嵗寒在候台履具宜期茂养于冲襟用亟臻于宠渥
　　贺黄给事中启
　　被命紫宸陞华青琐公朝推重士论获伸恭惟某官杞梓良材圭璋伟器粹然心学穷六籍之渊源允矣躬行作诸儒之标的盘错素施于游刃险夷不失于正涂夙膺当宁之思首及赐环之诏弥纶省闼独髙详整之称纠正刑书深体哀矜之意劝讲辅光明之盛献言资启沃之勤惟时封駮之司久虚夕拜必取端方之士庶展辰猷载畴已试之能宜备即真之宠谋王体而断国论固所优为熈帝载而亮天工伫膺大用某邈居遐俗侧听新除梦绕门防虽阻伸于庆谒言形竿牍姑少见于于欢悰
　　贺杨给事中启
　　宠膺纶制超拜琐闱仍露门劝讲之官兼翰苑代言之职凡居庥庇举切忻愉恭惟某官韶濩正音鼎钟伟量粹禀岷峨之秀养深江海之源宣和大比者一万人独擅无双之誉炎祚中兴者三十载尚坚难进之风比宣室以召还冠兰台而寓直进持从橐入侍经筵借模范于儒宗作典刑于胄子英声茂实蔼然清议之归硕画嘉猷卓尔渊衷之契爰课论思之效遂陞封駮之司擢自帝心震于朝路岂但就批于黄勑更资播告于白麻选妙一时荣倾多士益者三友已増帷幄之光弼予一人行运陶甄之化某猥司烦使逺听除音懐漫刺于门墙阻伸庆谒达空函于几格徒激欢悰
　　贺黄枢宻启
　　显膺纶告进貮枢庭増皇朝道徳之威壮天下安荣之势搢绅属目介胄归心恭惟某官才乂王家学探圣域文章醇正参埀世之格言识虑昭融富经邦之竒蕴亟防睿眷洊歴华涂资管辖于都曹职论思于宪部露门劝讲开陈黙契于渊衷琐闼绳愆封駮允符于公议上方奋干健以清六合廓离明以烛九幽必使运帷幄之筹如数记而卜用能靖兵戈之祲使瓦解而氷消倘非真贤孰济兴运賛宥宻之命精神已见于折冲司造化之权辅相行观于藏用某肃将隆指欣颂除音邈在遐陬阻遂登龙之志仰倾潭府徒深贺燕之诚春令正妍灵襟多裕愿谨鼎茵之节式符岩石之瞻
　　贺吴宣抚陞招讨启
　　命敷纶綍益隆委寄之恩地控关河尽付威懐之柄传闻中外声耸华戎恭惟某官几鉴絶人勲名盖世勇无与敌曽收百战之功智有余忠深被九重之眷懋斋坛之宠数总环列之师屯爵命増崇峻处三孤之秩皇灵宣布独分四蜀之忧眷秦晋之奥区稔祖宗之遗泽江山牢落久沦戎马之区父老咨嗟常晞日月之照上方振规恢之长防公能奋经济之逺圗特畀重权庸清大敌有指疆土岂惟伐玁狁而至太原克诘戎兵必将封狼居而临瀚海某久防辉润欣诵诏除属限官常阻遂辕门之谒仰伸庆问敢稽尺牍之驰
　　逺迎奉使虞尚书启
　　衔命九重逺抚雍梁之域抗旌万里近临参井之墟士民属目以欢呼将卒倾心而踊跃恭惟某官器全酬酢学富经纶夙推开济之才聿际亨嘉之防受知圣主徧歴清涂督战淮淝既运筹而取胜宣威陇蜀将传檄以收功行书竹帛之勲入总枢机之柄某久违英范辱在下风猥限匏已失争先之覩载驰竿牍益深仰止之髙
　　贺川陜宣谕虞尚书启
　　位登八座任重七兵以六官常伯之尊膺一面信臣之遣凡居庥庇举切欢愉恭惟某官浩气凌云宏才絶类雄文奥学得江汉之洪深直节髙标等岷峨之峻防骤跻华贯动契清衷珥笔螭蚴妙极一时之选演纶鳯掖炳同三代之风当圣哲驰骛之秋罄侍从论思之益方采石收功于耆定乃古梁抗志以经营宣国威灵谕王徳意召公分陕聊専二伯之权裴度平淮即晋三司之贵某辱知最厚借防甚周苏代使秦正赖余光之振相如告蜀行遵偏檄之驰
　　通宫使苏尚书启
　　羽仪中禁久钦名徳之髙冠冕西州滋仰人门之峻瞻台闳而甚迩通记府以争先恭惟某官奥学逢原宏材絶俗斯文不坠自承家世之传直道而行益耸朝廷之望罄论思于天陛典礼乐于春官一去近班三临巨镇乐乡闾之均逸辞藩府以匄归东道角巾曲徇髙人之志西清荷橐就陞学士之聨顾侧席以方勤恐赐环之在即某外台忝窃左蜀将输叱驭而来方竭驰驱之力披云未卜徒倾慕用之诚寒律正严冲襟尚逺愿更绥于福履以嗣拜于恩光
　　贺汤中丞启
　　出纶西掖正位中司海宇传闻共喜真贤之进簮绅属望益知清议之伸凡仰光尘举深庆抃恭惟某官禀资鲠亮造道精防烦使屡更着三朝已试之绩孤忠自结当万乗非常之知召自祠庭寘诸宪府出圣神之独断首公正以亲除选重青囊声髙白简惟百辟之承式保一台之得人国家虚大夫之官以中执宪而为长圣主重言路之责必古遗直之是求自非防俊良于顿挫之中何以振风采于陵迟之后果膺帝简实慰民赡伫追庆厯嘉祐名臣之踪用复景德祥符希世之治应龙相感云雾滃然而从猛兽有威藜藿为之不采钧衡之正朝夕可期某滥使遐陬钦承新命一鹗直上仰搏击以髙翔二虫何知欣逍遥而窃庇炎歊犹剧启处具宜愿加谨于保绥以上当于注倚
　　贺汪中丞啓
　　出纶西掖正位中司旒冕虚心寄霜威于言路簮绅属目仰风采于公朝凡托帡幪举深庆抃恭惟某官性资直亮德操刚方学贯经邦达圣哲几防之蕴识通正体明古今理乱之原自亲擢于台端尤力禆于庙算豪强胆落谀佞魂惊致国势之愈尊实帝衷之倚重骨鲠既孚于上意精神坐折于遐冲属专席之简求跨亨衢而峻陟应龙御极云雾滃然而从猛虎在山藜藿为之不采具瞻有素爰立可期某邈处遐陬钦聆休命喜而不寐知清议之方伸斐然成章愧鄙悰之莫尽秋天澄肃宪府靖严愿加谨于保绥庶祗承于眷注
　　贺吴宣抚陞少傅启
　　命下广庭爰懋肤公之报宠颁异数特陞亚傅之尊中夏耸闻军民胥恱恭惟某官勲庸盖世智畧兼人身蔽坤维着威名于三纪志存王室挺忠义于一家属强敌之侵陵任元戎而敌忾投醪励众咸思奋臂以登先破竹乗机孰不望旗而逺遁并克闗山之险一清徼塞之尘既伟绩之弥髙宜隆恩之沓至益峻三孤之秩中陪多邑之腴上眷有加既已极褒迁之典公心无斁必将恢久大之功丕展壮猷嗣迎殊渥某夙防辉润欣诵诏除属限官常阻遂辕门之谒仰伸庆问敢稽尺牍之驰
　　贺汪参政启
　　显擢真儒荣参大政纶言诞布丕昭帝眷之隆舆诵佥谐允副民瞻之峻庇庥所及庆抃交増窃观歴代之盛衰皆系辅臣之臧否诚得元弼始收隽功未有用无竒之才而能办非常之事况圣哲驰骛之嵗匪国家闲暇之秋毫厘晷刻之差患遗寰宇钱谷甲兵之问日至庙堂必资名世之英斯展经邦之绩天祐明圣时登俊良恭惟某官识洞古今量涵清浊中和禀粹浑然九徳之资精宻穷防防以六经之蕴曩由公道自结主知三院阶陞凛风霜于百辟一台坐正肃仪轨于万方众论攸归上心弥简属边尘之犯顺持使节以宣威势壮荆吴奋周瑜之雄畧忠输淮蔡验裴度之嘉谋人皆曰贤政将焉徃折冲有赖已书竹帛之勲注意既深即迅钧衡之拜某欣闻新渥阻造崇墉应龙翔而云雾兴竚须霖雨之下大厦成而燕雀贺永依柱石之穹溽暑尚烦灵襟多裕期茂加于调防庸宏济于艰难
　　贺同知张枢宻启
　　宠膺诏綍起赞事枢肆国家右武之秋居廊庙本兵之地精神所聚形势自张窃惟圣贤出处之方必顺天地盈虚之数卓然慷慨谨尔行藏奉身而退则视富贵如一毫之轻投袂而来则使社稷増九鼎之重在我初无于得防于时乃系于安危熈运重开元勲再入恭惟某官徳尊硕辅学粹钜儒忠诚表于四朝问望光于百辟三仕无喜孰窥特立之心万钟何加独养至髙之气早聨近侍最号名臣后生咸仰其风流当世久希于膏泽逮真人之继绍屈巨哲以登庸允赖壮猷克宁雅俗趣召走貂珰之使给扶优轩陞之仪任隆股肱恩极体貌一防足矣知公论之佥同二老归之信敌情之率服伟哉用江左之杰信尔寝淮南之谋惟具瞻之既孚岂爰立之可缓基命宥宻暂烦帷幄之筹谟明弼谐行正钧衡之拜某逺叨将指侧听除音梦绕门防虽阻伸于庆谒诚驰竿牍姑少见于欢悰





　　钦定四库全书
　　汉濵集卷十三　　　　　宋　王之望　撰啓
　　除权户部侍郎川陜宣谕使谢宰相啓
　　奏蜀计以归班方趋召节贰民曹而谕防就拜除书辞避莫伸凌兢罔措伏念某幼专儒学初乏吏能偶不弃于明时遂寖更于烦使关山万里几为庄舄之吟尘土一官久失邯郸之步陞华月士总赋坤维适丁用武之难粗免乏兴之责中縁抱疾数恳奉祠赐环已戒于趣涂出綍遽惊于即授名参从槖朝宗辍江汉之行身拥使轺扪歴跨井参之分被宠灵而特异仰造化以知归此盖伏遇某官大度包荒至仁恤逺阐尊主庇民之畧行拔贤进善之心镇静物情掩风流于江左陶成士类悯畱滞于周南遂俾衰踪亦叨重寄某敢不更坚晚节益励孤忠陈力无堪曷展驱驰之效投闲有请终希坱圠之恩
　　与田太尉啓
　　叨膺宸命滥假使权入封部以云初修缄縢而敢后恭惟某官龙韬妙畧燕颔雄姿冠勇于三军擅功名于一世视仪政路已隆节制之尊孚号廷绅行秉枢机之重眷惟防冗雅荷照知致忝冒以如斯实吹嘘之有自星轺承乏顾绵力以何堪玉帐宣威庶余光之可借嵗华向晚钧履具冝冀益谨于保绥用仰承于注倚
　　贺刘舎人啓
　　螭坳缔眷凤沼代言入题红药之诗兼草白麻之诏近宸光于三接演帝制于九重凡在观瞻孰不钦羡恭惟某官英姿迈徃絶识造微早逰晁董之科久振常杨之誉十年出处雅髙难进之风一节险夷始见后凋之操属开公道益简圣知遂升持槖之联深副埀绅之望北门西掖已追三代之文前疑后丞行备四隣之擢某论心有素觌徳无阶中禁得贤喜词宗之见用正人当路知吾道之方亨淑气正妍冲襟尚逺愿加保啬前对宠休
　　贺汪殿院啓
　　显膺纶告擢副台纲朝廷知公道之行天下喜正臣之进凡居庇頼举切懽愉恭惟某官迪徳粹醇凝姿敦大醖借独髙于人品精神自结于主知夙展英猷荐登华贯防羣书于麟阁雅推鸿博之儒分六察于乌台共仰端方之器声称弥卲眷注有加遂司击之权益峻班行之望殿庭执法暂资直谅之才政路升贤行奋弼谐之緼某逺将使指欣听除音鴈塔联名未有披云之便龙门引领徒深贺厦之诚嵗律凝和灵襟多裕愿副九重之倚更精六气之调
　　贺陈殿院啓
　　显膺宸涣擢副台端直声耸闻善类増气恭惟某官介然有守卓尔不羣奥学渊源早冠诸儒之选精忠砥砺深承明主之知枢庭方赖于弥纶宪府俄司于纠察亟陞言责用警官邪殿中资执法之良朝右推得人之盛正绳直笔方观击搏之威尊主庇民行峻谋谟之用某幸联末契喜听新除怀漫刺于门墙阻伸庆谒达空函于几格徒切欢悰
　　贺梁谏议啓
　　显承诏綍擢长谏垣正臣既用于朝廷公道遂行于天下凡居庇赖举切欢愉恭惟某官识虑昭融性资闳博文髙作者追三代之醇深气养浩然塞两仪而刚大夙负经邦之畧果膺不世之逢在宪台髙绳愆纠缪之风居省闼擢补阙拾遗之美上方规恢大业总揽羣工励精于仁政之端虚伫于争臣之烈倘非雅望孰副旁求屈万乘以心倾冠七人而首用论思献纳已隆近侍之华辅赞弥缝行秉洪钧之重某逺将使指欣听除音怀慢刺于门墙阻伸庆谒达空函于几格苐切欢悰
　　贺陈检正啓
　　被命九重纠司两省端人既进公议攸归凡在观瞻孰不欣忭恭惟某官天资梗亮徳性纯明名世传芳望素隆于门阀象贤济美声久重于朝廷十年去国而其守不渝两郡牧民而所至可纪赐环入觐前席输忠益深睿哲之知擢赞平章之地惟东西二台之设典中外万防之繁奏报纵横章程靡宻欲善弥纶之职必资综练之材果副旁求式当慎简既结知于君相行致位于公卿某逺假使轺阻通賔谒出纶词掖喜闻一札之褒持槖禁涂更徯九迁之峻严凝在候福履具宜期茂养于粹和用亟承于宠渥
　　答新利路张漕啓
　　光奉宸纶肃将使指先声所暨舆论交孚恭惟某官识虑详明器能宏博一门兰玉竞秀爽于阶庭再世诗书发英华于事业防刃素更于盘错亨衢咸跂于飞腾剖竹分符方列専城之最赐金増秩宜应细札之褒顾经理于中原资干旋于外计询求在列简畀长材行观揽辔之初益振埋轮之誉貔貅列戍迄无匮乏之忧鹓鹭近班嗣有超迁之宠某未遑驰讯先辱飞缄感佩良深敷宣罔既
　　答防路范漕啓
　　朞年报政腾善最于专城一节观风耀皇华于逺服澄清所暨喜怿惟均恭惟某官奥学逢原宏材经世持身粹洁无拱璧之纎瑕遇事剸裁发新硎之防刃洊膺眷奬擢付将输方有事于中原实资材于外计登车揽辔信克绍于先猷鸣玉持荷行径跻于近列某未遑驰讯先辱飞缄感佩良深敷宣罔既
　　贺何内翰啓
　　显承诏綍荣践禁林掌九重制诏之严极一代文儒之选士流歆宠国体増辉恭惟某官宇量宏深性资冲粹学贯天人之际智穷道徳之原昆玉桂枝早植无双之誉商瑚夏琏出为希世之珍声实既孚飞腾果峻霜台弹纠雅髙三院之称谏省论思独冠七人之列既效伏蒲之益遂膺视草之荣圣衷方急于规恢徳意爰资于播告使训词所发如云汉之昭囘则号令之行有风霆之鼔舞眷兹能事属在杰才郑絪上察其小心张説时推于大手名书案上已闻倚注之深礼絶座中行有登庸之命某久违英范逺听除音梦绕门墙怅莫伸于庆谒言形竿牍知难罄于欢悰溽暑正烦台阶尚邈愿谨保绥之节益图弼亮之功
　　贺周内翰啓
　　光奉宸纶擢专翰苑正是久虚之席孰如已试之才四方耸闻多士歆宠恭惟某官天姿秀颖道学渊源早收宏博之科徧阅清华之地掖垣琐闼髙论思润色之功金马玉堂极经术文章之选果佥谐于因任遂亟被于真除白麻推三代之英青简擅一家之美飞腾壮嵗冠压近班风云之契已孚梦卜之求允属名书案上闻御墨之新题礼絶坐中有禁林之故事某猥将使指阻造賔闳内制得贤觉朝家之増重词宗当路喜吾道之方亨嵗律将穷台符正逺愿谨保绥之节用承倚注之心
　　贺汪侍郎啓
　　显膺宸命进擢台端正论兴于朝廷清标耸乎天下凡居庇赖举切欢愉恭惟某官识度恢闳才猷超迈学富九流而达以精微之妙行髙一世而卓然纯粹之归自结渊衷亟仪华贯蓬山雠校特髙鸿博之称柏寺纠弹益阐端方之誉嘉言既效睿眷有加肆茂出纶之恩峻跻横榻之任正绳直笔方观击抟之风尊主庇民行究弼谐之用某夙叨论荐欣听登庸虽流落遐荒莫遂鳬趋之愿然依栖末契尤深燕贺之诚春气渐和灵襟尚逺愿副九重之倚更加六气之调
　　囘知渠州张侍郎啓
　　持使节于湘濵偶逃瘝旷假漕权于梓部益愧叨逾承空乏以何堪托庇庥而甚宠恭惟某官宏材絶俗厚徳镇浮防利器于蟠根表疾风于劲草容台典礼孰居制作之先从槖输忠备罄论思之益暂违清禁逺抚名邦三刀之梦方符五袴之歌已播朱轓皁盖聊淹师帅之贤青琐丹墀行补公卿之缺某夙叨雅眷久阔英风朝路彯缨曽被余光之借天涯揽辔复观善政之成曽柔削之未修已华缄之下逮其为感幸罔既敷宣
　　贺汤侍郎启
　　宠奉宸纶荣陞禁路粤总司戎之政蔚为从列之光凡在庇庥举増欣忭恭惟某官鼎钟伟量韶濩正音徳懋中庸师圣贤而有法才优通变应事物以无方自峻擢于巍科颇倦防于常调守道难进得时则行弹击百寮独耸乌台之望回翔七寺聿修扈正之官辍卿月于金门辉使星于玉垒八年夙夜一节险夷惟西南久宿于师屯故上下俱疲于餽饷帝心忧顾天诏哀矜爰遴择于通儒俾主持于大计轻徭薄赋蠲重敛者不知几科足食成军储羡财而更丰它日兵民兼裕官吏举安颂声上达于四聪归觐果膺于三接对扬慷慨褒谕频烦遂以一世之名臣亟擢九重之近侍论思献纳已髙持槖之风辅賛弥缝行副秉钧之任某逺闻新命喜极卑情无从进旅于门墙获倍贺列但与去思之郡邑同泳恩波
　　囘刘侍郎启
　　原隰载驱属观风而靡暇里闾在望怅披雾以无阶比修记以方前忽贻缄之俯及谦防所逮感愧交并恭惟某官一世名儒三朝近侍经探圣人之蕴文为学者之师勇退禁班久忘情于轩冕乐闲衡宇独养浩于丘园虽耆耋而不衰知神明之有相上优晚节姑从琳馆之防时重老臣即听蒲轮之召某登门未遂揽辔将还莫窥道徳之光徒有典刑之慕
　　贺新知荆南杨待制除户部侍郎启
　　命出宸廷班跻禁路乃眷大司徒之职国计是资爰陞小常伯之联邦基愈固邮音初播舆诵交欢恭惟某官学识髙明材猷强敏雅誉见推于众论精忠自结于隆知晋列上卿既益饶于军赋擢居次对爰均逸于祠庭属分帅阃之雄遽贰民曹之剧论思献纳甫持橐于日边敛散盈虚将流钱于地上伫膺枋用式副舆言某寖别光仪忻闻布吿其为庆慰罔既敷宣
　　贺户部刘侍郎启
　　光膺帝命荣领民曹耆旧既升迩遐大悦恭惟某官才优开济学探几深扬歴三朝雅负经纶之志行藏二纪莫窥喜愠之容兹国步之多艰择人才于已试可属大事无逾老臣亟防黄发之询遂席青氊之旧入司邦赋出抚师屯宣劳备展于壮猷注意益归于宿望佥谐可必柄用无疑安边境而制四方暂借流钱之算理阳徳而遂万物行观调鼎之功某邈在逺方莫趋崇仞驰诚千里姑勤竿牍之修窃庇一官更赖帡幪之力
　　贺户部张侍郎启
　　光膺纶命进贰版曹公朝资心计之良法从阐志行之效凡居庥庇孰不欣愉恭惟某官宇量宏深风猷凝粹髙文瑞世蚤擢秀于儒林卓识通方荐蜚声于要路备更烦使绰着肤公邦禁是司人以不寃而刑罚中地官攸摄民不加赋而用度饶适当天讨之行要在军储之裕肆畴宿望亟畀真除禁闼雍容已罄论思之益岩廊密勿即摅辅佐之功某将指遐方喜闻新渥匏瓜有守睇賔庑以无阶竿牍驰诚通记司而敢后
　　贺徐侍郎启
　　显膺纶制进贰版曹岂惟増近侍之光华抑亦系生民之休戚庇庥所暨皷舞惟均恭惟某官奥学逢原宏猷絶俗夙抱经纶之蕴荐跻通显之涂用之则行信其才之卓尔折而不挠知所养之浩然久去明廷甚辜清议顷召从于闲馆遂亟造于亨衢既陞从槖之聨益峻朝绅之望为国兴利暂资心计之良惟帝念功行秉事枢之重某属拘逺部窃听新除怀漫刺于门墙莫伸庆谒达空函于几格徒切欢悰
　　贺赵侍郎启
　　光膺宸命峻陟禁班擢由玉牒之英全付版曹之政除音初播佥论允谐恭惟某官一代伟人五陵间气素养楩柟之用出为梁栋之须东平居家为善最乐河间好古得书至多迹其躬寒素之风固已富经纶之蕴轺车屡驾久扬肤使之声幕府既开益倚长城之重召从淮浦独领地官雅明足国之方深轸富民之虑变通有术取予咸宜制邦计之盈虚方资长算参庙谟之宻勿行奉明纶某夙仰风猷未窥符采典遐方之餽饷焉称使令托大厦于帡幪庶逃瘝旷
　　贺汪侍郎启
　　光膺帝綍进贰天官既法从之得贤觉儒林之増气凡居庥庇孰不忻愉恭惟某官学贯六经文追两汉才出万夫之上身兼数器之长独步妙龄伟五千字掞庭之对后凋雅操安二十年去国之穷虽嵗华方彊仕之秋而徳望比老成之旧载趣召节益简宸衷遂陞禁省之崇峻总铨衡之秩众恨淹回之已甚咸欣汩没之初伸轩陛雍容正赖论思之益岩廊宻勿行摅辅佐之功某久濶髙风忽闻新命门阑在逺干賔谒以无阶竿牍驰驱通记曹而敢后
　　贺张都督启
　　宠冠机廷宏开督府既辍中台之旧用陞亚傅之崇朝野耸闻华戎胥悦惟将相之用舎系国家之重轻注意允谐成功可必唐登裴度果收藩镇之权晋用谢安坐折淮淝之冦正人既召公道聿彰恭惟某官学贯乾坤忠输庙社早际风云之防重披日月之光徳盛勲髙佩四十载安危之寄恩深泽厚倾千万夫怀附之心出处百罹险夷一节逢勲华之揖譲资稷契之赞襄亟延间世之贤来展济时之畧宣威障塞承制边关隠若长城折遐冲而有裕伟然巨器降大任以何辞基宻命于紫枢假专征于黄钺运筹决胜暂烦近弼之一行列鼎调元即看中书之三入某夙蒙奬借兹听襃迁遥睇崇墉莫展殷勤之贺恭裁短削敢稽骩骳之诚
　　贺陈参政启
　　光膺命綍擢秉政机四方耸闻万口同庆窃以聪明之主或旷世莫值其臣贤哲之人有终身不获其位自昔所叹相逢甚难当上圣之励精操至权而御下爰得风云之佐仰符梦卜之求事非偶然功可立待恭惟某官气雄百辟名重三朝堂堂表特立之规凛凛守后凋之操稽山啸傲挹外监之髙标江左招徕踵太常之旧徳粤陞法从益茂英猷奋巨力以回天竭孤忠而贯日刋修史牒启沃经帏徧仪禁路之华妙极儒林之选既论思之见效宜倚注之弥深以三十年难进之资应五百载非常之运遂膺图任入预弼谐人期致主之秋帝恨用公之晚必将讲明宪度复列圣之宏规寝息兵刑毕真儒之能事尽摅素志以阐洪猷茂凝钟鼎之勲嗣正钧衡之拜某逺将使指窃听宸纶大厦斯成喜究梓人之用余光可借宁忧绩女之贫寒律方严台堦正邈愿加调于鼎食用下荅于岩瞻
　　知温州谢宰相启
　　分帅阃于三山许辞重寄移守符于孤屿载冒优恩顾惭衰朽之踪倍费维持之赐伏念某艰穷滋甚疲苶奚堪知涯分之已逾惧祸灾之叵测残年多病嗟药石之何功只影自怜吊糟糠之不淑心既凋于忧患力难勉于亊为仰干从欲之仁曲遂便私之请投闲置散未容奉香火于殊庭辞尊居卑犹俾宣诏条于名郡获伸志愿实赖敷陈此盖恭遇某官徳业皋防机谋伊管收贤材以凝庶绩笃故旧以变浇风有奋庸熈载之能已冠帝臣之选无养生送死之憾首防王道之施方托余庥庶逃大戾更借陶钧之运早酬田里之归
　　湖州到任谢宰相启
　　职亲地禁非不遇时意广才疎自难安迹分辅郡顾忧之托系内朝供奉之班望过所期感深而叹伏念某蚤縁薄技冒处周行偶脱簿书之劳寖污台阁之选平生狷介进身耻蹈于它岐半世蹉跎得谤皆繇于非意防真人之抚运陪多士以充廷误简渊衷首跻法从执羁靮殆逾于千里掌丝纶几阅于五年毎进俚辞辄污清览展转屡经于戎马推排遂直于禁林虽荷眷知实忧颠仆方欲谢归而埽轨乃防差择以为州风际船囘怅又违于蓬岛日边人至幸未逺于长安兹盖伏遇某官阁下徳当天心勲在王室道合圣人之用舍身为天下之安危猥怜簪橐之余尝接茵冯之末姑捐民社俾奉诏条惟苕霅之奥区本晋唐之名郡当干戈之际岿然独存非师帅之贤何以善后而某素非详练见谓重迟况丁多事之时岂任守藩之责第当陈力不敢爱身赐金爵于颍川知难企及挂衣冠于神武终冀矜从
　　徽州到任谢宰相启
　　比者误膺明诏擢领偏城地接行朝盖今日股肱之郡世联编籍乃平生父母之邦起废恩深叨荣愧甚伏念某一从去国十见周星投迹异州谁复过门而问字疲精断简徒知仰屋以著书敢图三锡之余仍假一麾之便遵涂浃日入境班春城郭重来疑千载去家之鹤交游半在或一时同队之鱼退省惘然曷为臻此惟蟠木离竒之成器由大钧坱圠以无垠兹盖伏遇某官阁下间出真儒中兴名相坐筹帷幄收四方人物之英端委庙堂复万里舆图之旧俯怜衰朽久事退藏爰力挽于江湖俾再临于民社寻童子钓逰之处虽就榛芜望先人丘墓之墟已寛梦寐幸土思之粗慰宜民瘼之深求敢不专务拊循仰分忧顾褰帷问俗姑荣衣锦之归上印还家终冀挥金之乐
　　泉州到任谢宰相启
　　兹者恭承诏綍擢领藩条深行闽徼之山川几同叱驭初见粤人之风俗敢废褰帷小器易穷大钧难报伏念某昨从词馆防假州麾方幸余年自足桑榆之乐乃临本郡日虞瓜李之嫌不胜丘壑之情冀返江湖之上屡叩阍而有请嗟襆被以无从敢图误恩更予名郡虽云龚胜治姑使于拨烦正恐西华材不能于为大兹盖伏遇某官阁下受天间气为世元勲吉甫之宪万邦资兼文武裴度之师百辟身系安危俯怜迟暮之孤踪曽是禁严之旧物特捐重寄用诡成功上虎节于山城换鱼书于海服矧今临治自昔要冲既先人逰宦之乡亦贱子始生之地访六十年之父老恍若前身佩二千石之印章敢期今日誓扶衰病诞布隆寛务令俗去于鄙夷不使民生于愁叹追成父志仰报君恩
　　宣州到任谢宰相启
　　钧播一麾仅逾旬嵗辙环万里复返中州繇遐陬而移守辅藩縁衰病而归荣故里生成至此糜陨以之伏念某平进孤踪倦逰晩节少陪英俊闚大观之图书老侍禁严执建炎之羁絏虽久收于朝迹亦频玷于诏除十奉丝纶五分符竹比治海濒之剧不堪风土之殊亟上封章愿还印绂拜散人之号心已向于江湖分凋郡之忧思复叨于民社既容卧治仍获生还此盖伏遇某官阁下社稷元勲庙堂真宰伊尹得圣人之任留侯为帝者之师主张吾道之权衡分别斯文之泾渭俯怜猥薄尝共艰难新建武之官仪不图前见数贞元之朝士今已无多记存靡间于濶疎调防曲从于安便付之近地慰此頺龄况今所领之州自昔焉依之地承泮水贰车之乏歴三朝两纪之余因久吏而长子孙幸尝谙习见髙年而问风俗敢忘拊循
　　除郡谢宣抚开府启
　　注安危之意有严制阃之雄布寛大之条猥预殿邦之重伏念某仕厯三朝年逾八十虽残年奄奄待尽田庐而一心惓惓尚存帝室孰是急流勇退践角巾东路之言惟有去后见思咏华屋西州之句盖驺侏儒亡益而不任事若支离疏有疾而不受功徒费十束之薪空索一囊之粟故应辞仕讵敢妨功不图轸簪履故物之遗犹进冒爵齿达尊之宠兹盖伏遇某官两京循吏三国名臣虎观论经鼇扉视草寓大学士图书之直听东诸侯鼓角之雄猥以庸虚适相先后比还禁路复厠英躔虽龙猪异闾已不侔而虎鼠同宫亦何间图齐云之像固难并韦郎白傅之贤凝燕寝之香犹堪伫枚叟邹生之召
　　代贺范检正啓
　　光奉宸纶纠司省闼除音诞布公论佥谐恭惟某官徳粹圭璋学吞云梦怀济世之良具挺许国之精忠公西束带而立朝尤长専对孟博登车而揽辔绰有余风方持节而载驱忽赐环而趋召顾惟东西二台之设实总中外万防之繁奏报纵横文书填委必得详明之士俾跻厘正之官果被旁求式当遴简鸾台凤阁既宻辅于台司金马玉堂即进登于法从某属居官次阻造賔闳僻守边城遥托千间之庇涣扬大号欣聆一札之传凉气初囘冲襟尚逺更愿保绥之谨益膺宠渥之臻
　　代贺孟郡王帅绍兴启
　　恳辞政路出镇藩维孤棘叙陞峻班联于亚傅斋坛显拜专节制于旧封恭惟某官以不世之才遇非常之运用兼文武地极亲贤持橐禁林早称国器视仪揆路益耸岩瞻丹书盟异姓之王大纛建中军之帅入参婉画出殿大邦艰难百为夷险一意罄送徃事居之节协息民继好之图遂秉鸿枢宻扶皇极方隂修于内政以坐折于遐冲帷幄谋谟得辅赞弥缝之道庙堂出处达盈虚消息之机圣意确留雅怀莫夺虽权分二陜周公罔惮于居东而望重两河裴度岂容于在外伫颁纶綍即政钧衡寒律方严台符尚逺愿益调于茵鼎用永辅于宗祧
　　代范元作谢除福建漕上宰相啓
　　贰漕台于湘外蔑效微劳假使节于闽中猥叨旧物方黜幽之是惧岂因任以宜防已试无闻冒荣有腼窃以宣九重之徳意选任惟精掌一路之利源事权尤重乃眷八郡之境宻邻二淛之郊昔号奥区今称近部即山制茗贡包最盛于清朝并海鬻盐禁独寛于逺俗兼行数职亶谓剧司必擅强明练达之资乃付敛散弛张之柄如某者疲驽奚取踸踔数竒诗礼粗传虽袭箕裘之绪简编克励竟辜场屋之功甫涉通津即膺重寄登车揽辔徒内愧于家风挽粟飞刍曽莫禆于国赋幸真儒之宅揆罄绵宇以销兵已臻嵗计之丰弗虑军兴之乏属更戍获对枫宸适四牡以劳还忽皇华之临遣王畿渐近举头如在于日边官次非遥屈指俄周于嵗律防宦可希于尺寸居贫亟得于斗升侥幸若斯生成知自兹盖恭遇某官道包宇宙名塞天渊许身稷契之间致主成康之上制礼作乐坐观美化之行任贤使能毕尽羣材之用载惟草芥亦荷陶镕重念某早以夤縁猥承顾盼望房相昻霄之质实出幼年怀孔门附翼之心预期他日虽更契濶毎辱记怜顽金屡入于洪鑪大匠终收于小木人尔人尔几干造化之私使乎使乎曷副咨诹之责某敢不益坚晚节更勉初心问雅俗以周爰誓将宣力报洪恩而得所敢惮捐躯
　　代贺新明州潘舎人启
　　光膺明命起镇便藩拥斾之官载勤于徒御涓辰视事已见于吏民凡在观曕孰不慰抃恭惟某官学穷渊奥识洞几微忠言结圣主之知正色落奸谀之胆三仕无喜莫窥令尹之心万钟何加独养孟轲之气揆古无惭于益友居今最号于名臣暂违表着之间殊咈缙绅之论遂从琳馆假以朱轓俾临海道之要冲聿壮朝廷之屛蔽顾威声之夙播必治行之累彰处汲黯于淮阳实资重望对贾生于宣室伫启嘉猷某叨领守符宻依荫樾所以承流宣化深愧非才并其有邦厥隣庶防余润
　　代贺王舎人启
　　光膺中制分判西垣联九重侍从之班极一代词章之选士流歆宠国体増华恭惟某官道学精微天资孝友氷壶比操炯迎风寒露之珍珠璧其文真明月夜光之寳十年出处一节险夷信直道而不囘励孤忠而自结致宸衷之简记首邦献以招徕玉陛书言金华劝讲汩没伸于一日飞腾竦于百僚粤自螭坳径跻凤阁方庶政更张之日繄一人总揽之公凡进退于人材当推明于圣意使训辞所发如云汉之昭囘则号令之行有风雷之鼓舞自非火笔曷布洪猷果升不试之才遂正久虚之席论思献纳已髙持槖之风辅赞弥缝行任秉钧之寄某特叨异奬尤快新除一佛见前喜初闻于出世双鱼致逺敢申问于加餐秋暑尚繁禁涂多暇愿谨保绥之节益承注倚之心
　　代范季思上台守胡端明启
　　几年慕用长怀执御之私奕世从逰夙讲通家之好敢修竿牍自列门墙愿眀晞骥之心庶惬登龙之幸地连云水海接沧溟仰惟钧逸之余绰有分忧之暇名臣所至必政化以流行盛徳攸居宜羣灵之黙佑恭惟某官术优经济学造精微大策髙文擅词宗于一代宏才伟器推王佐于三朝青钱连掇于殊科华贯亟观于濶步纶掖资代言之美琐闱还批勅之风忠嘉罄常伯之聨翰墨妙承明之直聿虚近辅庸待真贤遽辞持槖之劳遄被剖符之寄考功而试萧傅少慰圣心作相而倚晋公行孚民望某备员岩邑絶迹台闳瞻棨防以无因托帡幪而有赖载惟仲氏宿缀清班方其当轴之时实有帡肩之分俛仰已成于陈迹死生乃见于交情谅兴宿草之悲不改寒松之操忝故人之稚弟未拜泰山之容借冨女之余光愿希当路之力
　　代贺越帅周子武启
　　光膺明命起殿辅藩怀印绶以载途拥旌麾而就镇凡居临照举积欣愉恭惟某官学洞经纶材全康济优防守道素髙恬退之声岂弟宜民夙擅循良之誉既结知于圣主遂亟践于要津嵗律载同维持三院台纲聿振耸动百僚身暂去于朝廷忠不忘于王室惟山阴之重地实浙左之大藩紫盖黄旗尝防诸侯之狩碧幢红斾端居连帅之雄自非一世之忠嘉曷称七州之屛翰果膺妙简式副具瞻玉帐宏开聊挹鉴湖之胜锋车趣觐行参銮殿之华某久愿登龙兹叨分虎万间广厦幸逺赖于庇庥千里专城阻亲承于约束
　　代贺丞相除左仆射启
　　国播大号敷告外廷时推真儒登庸上衮益茂九重之眷具严八表之曕窃以人主之职无它惟论一相冡宰之司至重实总百僚任不专则不足以尽良弼之才位不极则不足以崇宗臣之体仰圣神之抚运穷礼貌以敬贤自非希世之英曷称羣公之冠恭惟某官际天伟度惊代宏才道徳过于古人声名震乎絶域不清不浊量吞千顷之波至大至刚勇夺三军之帅再跻揆路独秉化枢凛然山岳之弗摇炳若蓍之先见镇兹雅俗息胥动之浮言折彼遐冲挫方兴之彊敌定庙谟于帷幄还兵柄于朝廷收汉家总揽之权蔑唐室骄彊之患威仪整肃始知皇帝之尊庚甲昭明毕闻天子之诏绅緌耸若介胄帖然亟章已试之才遂正久虚之席显秩肆颁于异数新封改锡于巨邦聿隆勲业之褒备焕典章之盛倚裴中立足以破贼方仰副于宸衷酬李文饶恨于无官当益承于帝宠嗣观丕绩永底泰和某逺把州麾阻趋相府感恩私而结恋聆册命以増愉微物何知夙赖洪钧之播余生所托尤欣广厦之成
　　代宰相生日囘韩枢宻启
　　户外桑蓬追记始生之日鉴中蒲栁益惊渐老之姿岂谓某官曲轸眷怀特贻缄翰申之善颂有荣华衮之词夀以多仪更厚白纻之贶
　　代王守上枢宻张郡王启
　　专城冒宠久代匮于江津易地偷安复承流于山郡拜恩良厚受任惟惭伏念某蕞尔谫材枵焉晚学羞抗尘而走俗盍去故而取新褊浅何堪夙起林庐之兴超逾已甚尚分民社之忧顷守当涂实居属部方边尘之肆侮覩幕府之徂征外患滋深羣情大骇上慿威徳下镇危疑迄臻凯奏之旋仅免军兴之乏艰难备歴旷弛居多非仰赖于恩私固莫迯于谴戮继露亲嫌之请载防朝命之颁舍控扼之要区就清闲之偏垒凡兹侥幸实出吹嘘兹盖恭遇某官略迈孙呉功齐方虎昭精忠于白日格盛烈于苍穹出振天声有是遒之四国入谋王体无不获之一夫致使衰迟亦叨委寄某敢不抚绥氓庶遵守诏条既尽事君之忠毕酬知己之遇策勲第赏倘弗废于微劳碎首捐躯讵敢忘于大造
　　代梁尚书除知温州谢宰相啓
　　殊庭窃食方退托于乡闾便郡分忧忽起膺于民社恳辞莫获就任惟惭某滥竭凡材亶逢兴运紫禁早尘于从槖朱轓歴典于名城绩无毫发之可称恩比丘山而更重当上圣规恢之日实羣臣奋发之秋毎励疲驽过防鞭策偶縁抱疾亟请奉祠粤嵗律之未周已使符之再假技止此耳本乏牧人御众之长行或使之复辍问舍求田之计扁舟径往衡宇匪遥既谙风土之宜且免道路之役遂私至此图报若何此盖伏遇某官盛徳格天元勲盖世毕尽人才之用仰观帝业之隆顾簪屦之甚微出甄陶而最久念故旧无大故曽莫忍于弃捐谓宴安不可怀庸载加于委寄记怜益厚终始弗渝某敢不勉布皇恩勤思善治洪钧所播已深坱圠之功夏屋斯成尚赖帡幪之庇
　　代范相家谢婚启
　　夹辅同心爰考赐盟之旧通婚继好愿谐合姓之欢倘惠徼福于前人冝重问名于初日伏承令妹夙渐闻见已髙风絮之才某侄粗有性灵可授籯金之训敢因媒妁用缔姻聨衰门岂李郑崔卢顾华胄非吾偶也羣从有封胡羯末俾小儿得我师焉辄效鄙诚伫承嘉命
　　代徐守通婚启
　　有室有家庶惟男女之愿相求相应盖縁声气之同辄忘非偶之嫌用谨及时之义某男某磨礲儒业粗承弓冶之传令侄女渐渍徳风实表闺门之秀既通媒氏许结姻聨合卺共牢已谐于吉卜俪皮束帛敢效于微诚







　　钦定四库全书
　　汉滨集巻十四　　　　　宋　王之望　撰防
　　汉光武晋穆帝御戎是非策
　　用兵者必知彼己之强弱然后可以定攻守之计知我之可以战而不知敌之不可与战则在兵法为不知其所攻知敌之可与战而不知我之不可以战则在兵法为不知其所守夫不知攻守之计者小而用之一军大而用之一国又大而用之天下未有不败者也古之王者不幸而与敌国相持必审乎此以为制御之术外敌强而中国弱则能下之中国强而外敌弱则能服之外敌中国俱弱则自守而已盖外国之人尊尚勇力便习骑射生长于戎阵之间然贪残而不知亷耻无亲爱以相固无礼义以相维故骤强而易衰方其盛彊虽圣王在上犹被其患侵轶纵暴其锋不可当及其既衰则内相攻残而中国坐制其弊此其势然也譬犹勇悍之夫疾呼奋臂以张其威怒诚不可与之校及其气衰力竭疲惫而偃仆则三尺童子可制其命呜呼有国者能审乎此则可与议中外强弱之形势矣请因此以论古今之变昔光武乗王莽之乱中国疲敝匈奴之宼嵗嵗不絶其后饥疫并兴自相分争臧宫马武之徒抚剑抵掌志驰于伊吾之北然是时漠北虽衰汉亦新复彊弱之势未有所分也故光武以为漠北尚彊传闻失实不如姑息吾民此其知彼己也审矣至显宗时承平既久辟土益广黎民嵗増而匈奴内侵边城尽闭于是纳耿秉之议而诸将扬兵于漠北矣然则耿秉诸将所以建功者以汉于中兴之初能固守其文徳也晋穆帝时石季龙死北方大乱士民襁负而来归议者以为中原指期可复然是时石氏虽亡晋亦不振强弱之势未有所分也故蔡谟独谓所亲曰敌灭诚为大庆然恐更为朝廷之忧此其知彼己也审矣其后殷浩进据洛阳桓温战于林渚皆无功而反然则殷浩桓温所以致败者以晋当中微之际欲力争于武功也夫汉晋之成败相去絶逺惟在乎知彼知己审与不审之间将欲制御敌国可不察夫强弱之分哉国家遭金人之祸一纪于此矣搢绅之儒介胄之士相与议论于朝野之间者或谓前此用兵皆我自败而敌不足畏者有之或谓金人之彊振古无比而我不可图者有之二者胥失也夫契丹与中国抗衡埀二百年圣明之君忠智之臣朝谋夕虑思有以屈之迄不得志西夏习战数有武功方其盛时北抗契丹南寇中国我师百万聚于陜西而救死扶伤之不暇亦桀黠之雄也然而金人起东北不二十年举契丹臣西夏遂悉从引弓之国长驱于中原国家败于河东又败于京师又败于陜西又败于淮扬岂特我之不能哉盖亦其至彊也观其行师治众之力料敌制胜之谋举无遗防略不世出加以噐械之利形势之便兼中国之所长而有之愚谓汉唐全盛之时得韩白不世之将犹未能轻此敌也况今日乎虽然以为不可图者盖亦不察矣尝料金人之众本不当吾一大郡以女真之师刼契丹而用之以契丹之师刼燕人而用之以至诸国之属从者皆非心服力刼之而已而契丹燕人懐其父兄骨肉之雠怨之切骨部族既异人各有心其势岂能久邪加以耶律氏之旧臣徃徃当权用事皆有兴复社稷之心以为南北罢兵则金人守胜而无事英雄无所用武故使穷兵黩武以外敝其众因乗风尘之变庶几于得骋焉盖其势有类苻坚者坚之盛时擒姚襄破慕容暐皆释其亲而用之其征江南王猛苻融深以为諌独姚苌慕容垂劝成之及淝水一败埀苌之徒果乗间飞扬卒灭苻氏金人之事殆将类此矧得中国玉帛子女以乱其志虑上有惑志下有争心外无彊敌内多功臣士马疲于战鬬仇雠聚于心腹不过数年内变必起我以全制其后可以万全此兵家所谓其彊易弱者也何不可图之有哉图之之术奈何亦乗其变而已知其未有变也则法光武之言而固守文徳何虑于贻后日之患乎知其有变也则违蔡谟之论而力争武功何疑于致朝廷之忧乎虽然方匈奴之分固有变之可乗矣而光武犹以为非时者盖以中原初定民力未任于征役也方季龙之死固有变之可乗矣而蔡谟犹忧于致患者盖以公卿之间人才不足以办此也诚能畜养民力搜选人才以待敌人之变则若窦宪之勒燕然可也耿秉诸将之功何足道哉虽若刘裕之平关中可也殷浩桓温之败何足忧哉而执事乃使承学之士权轻重之势度可否之时斟酌其宜施于今者顾愚不敏何足以权大事乎尝闻古之英雄之主欲求非常之功者必有规模先定于中若事之成否则有非人力所能致者矣句践之报吴是骄其敌而已昭王之图齐是俟其衅而已骄敌而敌可骄俟衅而衅可乗天也孙权称臣于魏受其封爵至欲乞身交州以保余年亦所以骄其敌也昭烈跨有荆益保其岩阻天下有变则欲下宛洛而出秦川亦所以俟其衅也骄敌而不骄俟衅而无衅亦天也传曰圣人非生时时至而弗失使孙权昭烈而图句践燕昭之功则覆亡之不暇尚何燕越而能保哉愚愿国家修四君之术以俟二国之变规模一定勿为浮议所揺其济与否视天之如何吾不敢取必焉可也然执事之言曰上天悔祸敌国相残呜呼天意固有在矣
　　论
　　六艺折中于夫子论
　　圣人之所垂法于后世者书也后世之所取法于圣人者亦书也圣人忧后世也深故书之为説详后世信圣人也笃故书之为教明昔吾夫子以将圣之道不用于时乃述六艺包罗天地总括万类若小若大罔有不该凡道有所难知事有所可疑必明辨昭晰防其至当使天下得吾説而求之虽数千百嵗之后犹有可考正焉而后世之人亦能慕其道而归尊之将有为也将有行也必循之以为行据之以为辞以求合乎大中至正之道然则夫子之述六艺所以断天下之疑而后世之言六艺者盖将求夫子之所谓至当者而已矣太史公赞夫子曰自天子王侯中国言六艺者折中于夫子请因其意而申之夫子生于三代之盛时六艺其果作乎曰夫子不生于衰周六艺决不作也何以言之三代盛时法度彰礼乐着风俗醇一教化宣明上之朝廷之所设施下之闺门之所渐染莫匪六艺之所载也当是时家识君臣父子之经人知善恶邪正之辨大道之行昭若日月则诗不必删书不必序易不必系礼乐不必脩定春秋不必笔削可也周室既衰王道残缺至于幽厉之后小雅尽废板荡之诗作天下日入于乱君焉不知其所以为君臣焉不知其所以为臣为人父者不知其所以为父为人子者不知其所以为子虽有好善之心而不知善之为善以陷于恶虽有守正之意而不知正之为正以入于邪纷纷焉莫之取正也六艺不作天下何所折中乎夫子忧之于是序书则断尧典论诗则首周南法舜之舞缀周之礼因鲁史而修春秋述易道而作十翼其术道徳仁义其法礼乐刑政其人尧舜禹汤文武周公自天子至于庶人其修身齐家正国治天下之道粲焉大备为人君者于是而习焉则得其所以为君之义为人臣者于是而习焉则得其所以为臣之义父焉而得其所以为父子焉而得其所以为子如是而为善如是而为恶善恶有所考焉如是而为正如是而为邪邪正有所考焉如方圆之有规矩也如曲直之有绳墨也如轻重之有权衡也别嫌疑明是非定犹豫使天下之人操之以为验稽之以为决皆得以防其至当则圣人之所以垂法于后世后世之所以取法于圣人者尽在是矣传曰为人君父而不知春秋必蒙首恶之名为人臣子而不知春秋必陷诛死之罪六经之道其用皆同而春秋特其切于事者耳夫不通六艺之义至于君不君臣不臣父不父子不子其实皆以为善然为之不知其义无以考正其是非而遂陷于天下之大恶此圣人之忧后世所以不得不深而后世之信圣人所以不得不笃欤故史迁上叙天子下举王侯大及于中国之人以折中六艺之功归于夫子其意以为中国所以有君臣上下之伦各得其当而不乱者以有夫子为之折中也韩子有言如古之无圣人人之类灭久矣虽求为狉獉之俗且不可得况中国乎今夫易载天地隂阳之变刚柔动静之材者也夫子不系易吉凶之应何从而折中乎诗述治乱得失达于喜怒而形于咏歌者也夫子不删诗美刺之义何从而折中乎书纪帝王之言动夫子不序书古今之变何从而折中乎春秋正贤不肖之褒贬夫子不修春秋善恶之辨何从而折中乎夫易诗书春秋始于伏羲之画卦终于鲁史之获麟其来尚矣一经孔子之手其书遂定以与天下后世为仁义之指南道徳之蓍龟何其盛也至于礼也乐也秦火之后孔子之书遂亡故礼乐之论至今纷然无所定则六艺之折中于夫子从可知矣传曰圣人之辞可为也使人信之不可为也呜呼此夫子之所以为圣者欤虽然六艺所述大中至正之道也炳而易见要而易守故后世得以折中焉其后书分为二诗分为四春秋分为五易有数家之传夫子之意益以不明天下始惑于趣舍之方而不知其所适从故王通愤之以为九师兴而易道微三传作而春秋散诗失于齐鲁书残于古今其论是矣然通不能即夫子之书以求其至当而更自为续经曽不知天下之所以尊六艺者以折中于夫子也而通乃自为之天下其肯归于正乎扬雄以好书而不要诸仲尼为书肆好説而不见诸仲尼为説铃请以是为通辈折中
　　萧何论
　　作史者记人之言必有以文之后人感其文而因以失其实者有矣萧何未央之事是已传称何修未央宫上见其壮丽甚怒谓何曰天下匈匈劳苦数歳成败未可知是何治宫室过度也何曰天下方未定故可因以就宫室且天子以四海为家非壮丽无以重威且无令后世有以加也议者非之以何为不知所务呜呼如何之贤岂导其君于侈靡益后嗣以宫室者哉以为帝室皇居所以观示万国今虽草创后必有所増加与其侈于子孙不若高帝之自为也是时民出于战国秦项之后习于劳苦之余用之虽勤无所归怨若天下已定人皆自宁不可以复动矣且民尝覩阿房离宫穷极奢丽则未央之制虽稍过度未必以为侈也若宫室既备人知茍美之可安则不可以复营矣故萧何于此稍加壮丽使子孙数十百年之内无所增益以休息斯民若宫室卑陋不足以隆上国之观高帝居之何所不可易世之后奸臣有以发其口少主得以启其心土木一兴其祸有不可胜言者所以高帝闻何之言而説也故曰无令后世有以加也史称文帝在位宫室苑囿无所増加虽帝恭俭出于天资然其不作灵台必曰朕奉先帝宫室常恐羞之何以台为则未必不以高帝所营固已壮丽不必有所加也由是言之恵吕文景四世百年天下承平而无宫室之役者岂非萧何之虑乎及武帝之世何之所营敝矣于是大兴土木天下为之骚动然汉之基业已固故役虽苦而民不揺向使武帝之役起于惠吕文景之间则天下几何而不乱哉议者以武帝之侈为萧何启之而不知惠吕文景之不为者未必非萧何之力也传称何买田宅必于穷僻防为家不治垣屋曰后世贤师吾俭不贤无为势家所夺何之治家为国预为后世计大率如此岂其俭于家而侈于国乎岂治家则欲子孙师其俭为国则以壮丽胜子孙乎此必不然者况崇大宫室以为淫侈之观使后世无以加庸人皆知其不可而高帝闻之何所悟而説也然则观史者能不以文害辞则庶几矣
　　樊哙论
　　西汉之兴其大功臣虽出于刀笔之吏贩缯屠狗之人然皆一时豪杰王佐之才非遭逢际防徼幸而成功者也史于萧何曹参既以为一代宗臣而以周勃为汉伊周虽后世之论亦莫不然至于樊将军不过以武勇为称与郦商灌滕之徒等耳以余观之哙盖萧曹之伦出周勃之右非郦商灌滕之徒所可望也高帝初入咸阳欲止宫休舍哙谏以为不可乃封秦重寳宫室府库还军覇上呜呼此沛公之所以得天下汉祚之所以长久者也是时沛公君臣志得意满无复逺虑诸将争走金帛财物之府惟恐己取之不多上令之有所不能禁也寜有谏其主者贤如萧何不过能收律令图书耳独樊将军首发其端留侯因而推之高帝遂悟三秦之民翕然皆愿以为君王沛公之徳结于民心闻于天下向使高帝入关居秦宫室收其子女玉帛而有之则无以异秦项之为而鸿门之厄亦何説以释曺无伤之谮寛项羽之怒安危成败之机间不容发微樊将军则沛公之事去矣且沛公以布衣起盗贼中转战连年一旦得彊秦全盛之业自非上智谁不欲少快其心而哙乃谏止之使无秋毫之犯是以汤武望沛公也不亦责难于其君乎夫被坚执锐攻城野战以却敌而争利者武夫之所能为也若乃见利而不动临机而敢谏纳其君于尧舜虑社稷于久逺此搢绅儒者之所难而哙乃能之岂非所谓豪杰之士王佐之才乎方沛公之入关也盖未有取天下之心不过曰吾与诸侯约当王关中耳后为项羽所迁失意鬰鬰始欲争天下使沛公即得关中而王之未必有此意也夫沛公欲王关中既已得关中矣留而居之何所不可而哙乃云云是哙之意不止于王关中而已也是哙先沛公与羣臣有取天下之志也故范增谓项羽曰沛公在山东时贪财好色今闻入关珍寳无所取妇女无所幸此其志不小然则樊哙之諌行敌人固已畏忌有识者固已归心矣不几乎一言而兴邦乎惜乎迁固为哙立传只载其鸿门诮项羽排闼悟高帝等事武夫之所能为者至于入关之谏则不大书特书其语而徒附高纪与张良之传中使其造汉之忠闇然不彰而天下惟以武勇称樊将军陆士衡作汉高功臣赞拾摭旧史殊无发明彼固不足道欧阳文忠公作舞阳侯庙记亦不及此盖未之思邪独扬子云云天下有事非萧曹子房平勃樊霍则不能安子云之意固不以郦商灌滕之徒待哙也岂非有见于此乎故聊为发之
　　近世社稷之臣如何论
　　论社稷臣者多矣有以主在与在主亡与亡为社稷臣者有以招之不来麾之不去为社稷臣者有以堂堂之节折而不挠为社稷臣者然皆莫如孟子之言曰有社稷臣者以安社稷为悦者也盖豪杰非常之士立乎人之本朝以天下之安危自任既有其志又有其功斯可以为社稷之臣若夫扬雄之论则责名太高而取人或滥不容无议也或问雄近世社稷之臣曰若张子房之智陈平之无悮绛侯勃之果霍将军之勇可谓社稷之臣矣尝试论之西汉之时社稷有三变高祖之既衰也吕后之恩日益疎戚姬之宠日益固如意以爱而欲立孝惠以仁而将废当是时也子房有功高后之初没也刘氏微弱诸吕擅朝内握兵柄以为彊外阿藩国以为重当是时也平勃有功孝昭方防上官有逆乱之谋宣帝未立昌邑有淫昏之行当是时也霍光有功扬雄以社稷臣称四子者盖谓是耳观高帝创业之初相业如萧何战功如曹参雄不曰社稷臣而称子房则知以其正嫡庶之位而存恵帝也高后孝文之际守节如王陵质直如申屠雄不曰社稷臣而称平勃则知以其靖吕氏之难而立太宗也孝宣中兴丙魏有声雄不曰社稷臣而称霍光则知以其当废兴之运堂堂乎忠拥昭而立宣也方高帝欲易太子以叔孙之极谏而不听以周昌之彊直而不回可谓固矣及留侯以计来四隠者于商山高祖一见为之慷慨悲歌而割其肌肤之爱向使惠帝果废如意果立高帝万歳后老臣宿将北面而亊孺子则刘氏之社稷未可知也非子房之智其谁存之禄产之变祸起腹心计迫事穷势不两立吕氏不灭刘氏不安周勃左袒一呼而刘吕之雌雄遂决向使太尉不入北军得徐为之谋则刘氏之社稷未可知也非绛侯之果其谁存之上官之乱根株徧于朝廷昌邑之立罪恶过于桀纣安危之机间不容发光以寡制众以臣放君行之不疑卒安天下向使上官不戮昌邑不废奸臣乱主得逞其心则刘氏之社稷未可知也非霍将军之勇其谁存之稽二三子之徳虽未得如古之所谓成人然乗时遇变奋其智勇神器将坠徐起而正之卒能措社稷于泰山之安亦可以无訾矣而扬雄过为高论责之以礼乐之懿曽不知此乃盛徳之事非所以称社稷臣也假如太子之将废吕氏之方盛上官之祸未除昌邑之君未放虽有礼乐君子从容揖逊乎其间亦何补于社稷哉若夫陈平之佐高祖定天下设六竒计出其君于艰难险阨之中不可谓无功至于吕氏之乱平实启之得免于戮幸矣方高后欲王诸吕必问汉大臣则犹有所畏焉平若乗吕后畏逼之心挟王陵廷争之助而拒之以高帝盟誓之言则诸吕必不王也奈何懐保身之谋开变乱之渐既已使王陵颠沛吕后放恣矣乃始以定社稷安刘氏而借其口岂真有志于社稷者哉盖平有不世之谋有无穷之智有应变之机而无大节不可夺之义向非周勃之忠朴刘章之英锐则艰难仓卒之际其无悮不足恃也昔袁盎责周勃不早去吕氏非社稷臣夫在高后时陈平相也周勃将也平则有罪勃何咎焉以盎之所以责勃者责平可也高祖尝曰陈平智有余然难独任安刘氏者必勃也然则高帝之心固以社稷寄周勃而至于陈平不能无疑则平之为人可知矣夫智如子房果如绛侯勇如霍将军其功大矣特以礼乐未备未得纯为社稷臣陈平为身谋以社稷假人顾以一时之功而遽获预乎三子之列故曰雄责名太高而取人或滥也虽然雄之言礼乐者为其人之不若伊周也其人虽异其功则同何害为社稷之臣哉雄之取陈平者为其功之有类周勃也其功虽类其志则殊安能为社稷之臣哉昔武帝于汲黯尝笑其戅矣尝诮其不学矣至论其人必曰社稷臣公孙倪寛之徒号称儒雅不得与焉则知子房辈虽礼乐未备不害为社稷臣也武后欲立三思羣臣无不从独狄梁公以死争后叹其忠亦曰社稷臣李勣许敬宗之徒有徳于己不闻以是称之则知陈平之立诸吕不得为社稷臣也呜呼乱于名实儒者之大患雄于子房周勃霍光则乱于名于陈平则乱于实名实既乱乌足以知人哉必欲论社稷之臣则考四人之行事而折衷于孟子可也
　　晁错论
　　天下之事曷尝不可为其所以每至于祸败而不救者非事固然为之不知其数耳为之不知其数以至于祸败而因以为事固不可为则亦不察矣昔晁错患诸侯彊大建议削地以尊京师于是七国俱反指错以为名汉遂诛错以谢议者皆寃错之防以为吴楚之事错固已前知之削之则反疾而祸小不削则反迟而祸大呜呼七国之反汉之不亡幸耳祸尚有更大者邪于此有削而不敢反反亦不能为祸者错顾不知则其死亦宜矣盖天下之势彊弱异形则攻取有先后先攻小以图大者弱国之形也先攻大以令小者彊国之形也先小后大则敌脆而力有所并先大后小则威加而交不得合髙帝与楚相距荥阳成臯间知项氏方彊而不可独取乃收赵魏从燕齐兼诸国而攻之故楚虽彊而卒破其后韩彭英布王地数千里高帝知其祸之且起而念诸侯之不可一朝去也而韩信最彊则先取之彭越又彊则又取之最后英布以疑惧反则亦孤立而无应矣向使高帝不审先后并诛三雄而韩信率黥彭以起则天下非汉有也夫惟彊者破于众人未疑之间而交无所合弱者疑于众彊已破之后而事无所及此所以三雄之地虽半天下而终不能以病汉也景帝之世山东之国凡十有八而吴阻江负海其地最大怨望不朝其罪最深铸山煑海招纳叛亡其谋最久景帝初立宜姑加恵藩臣濶略细故使睦我而无反侧心然后首议削吴彼削之出于不意则事有所不及谋既而势益弱则谋有所不敢发就使果发亦无以动揺诸侯一区区之吴何能为哉吴既削而天下定矣此所谓削而不敢反反亦不能为祸者也错固不然方且纷然更定律令以侵刻诸侯为己功先削赵又削楚又削胶西然后乃议削吴诸侯人人自危皆有怨怒不服之心故刘濞一呼天下皆应吴未及削而祸结矣然则错之谋实驱之尚何寃哉昔齐桓公欲尊王室管仲先使之存亡继絶而厚诸侯之礼然后南征彊楚责包茅之不入楚服而覇功遂成齐列国也为之有数而其效犹见如此况西汉全盛之时乎孟子谓鲁方五百里王者作则必损之又谓今之诸侯取民犹盗王者不尽诛也由是言之使孟子得志于战国之时其彊大者犹可稍削然亦不至于尽诛诸侯而错直为此纷纷亦虑之不熟哉夫谋事一未成而为天下所指至以其族借仇雠之手为万世笑可不哀哉或曰贾谊于文帝陈众建诸侯之策主父偃因之汉遂封及支庶诸侯不削而自弱错独不为此乎曰文帝之世诸侯之子弟鲜矣谊乃欲建以为国空而置之然则必悟其将弱已矣与割地何异哉彼推恩之令必武帝之世而后可行也非所以责晁错也
　　赞
　　黄侍御葆光畵赞
　　俨然正色风宪之余气恬以平循吏之徒我询邦人万口交誉不及见公征诸畵图
　　孙威敏处州郡庠三贤畵赞
　　维威敏公人中之龙谠言将略声动华戎瓌姿伟然可想遗风兹维名臣拜者肃恭
　　记
　　増修防州学记
　　防居闽浙之郊地偏而土瘠视他郡为陋前世闻人鲜焉百年以来衣冠盛于东南名儒钜公磊磊相望三歳诏下以进士试有司者无虑数千人取甲乙走声名于时踵相接也虽其溪山秀絶精华磅礴之气实钟乎人物然閟于古而发于今岂适然也哉殆由近世承流宣化时得其人克敦学校之风以作成而劝励之也唐以前尚矣自邺侯李繁新夫子庙养士其中韩文公文之于碑杜牧之书其碑隂防州之学闻天下五代割据废彻扫地宋兴至康定中孙威敏公首请于朝创立黉舍在邺侯故址之东南一里而近其制加侈焉士始喟然兴于学其后或因或革不可槩考要以一时二千石之贤否而为其盛衰宣和中盗起睦州隳于兵火故侍御史黄公葆光乗残剽掇拾之余更造今学殿堂环庑斋庖翼外总为屋九十间有竒而缺其三分之一后来者欲有所加顾力不给则熟视罢去歴二十年当绍兴壬戌天子垂意儒术诏诸郡葺学宫而华阳王公禔属守是州公达于政理以良能称当世其为郡如津人之操舟纵横曲折心谙手习弗遽弗留暇而必济故承上之命敏有余力通守陈公大节君子儒也实佐佑之越来相视孰弊宜理孰阙宜増条其所宜用下之六邑六邑之长皆善士乐闻其役而劝趣之秋九月丁未丽水至起教授防于讲堂之东辛丑缙云青田至起执事位中门之左己酉松阳遂昌至起斋于殿廊之右斤筑云集耻陋矜先于新既成亦旧是饬端倾除腐暗昧载彰周邦向风多士滋至乃増弟子员益本钱百万出廪米以赡给之生徒欣绘公像而祠焉俄解印绶去而毘陵徐公汲实来公老于儒学早以徳行经术为后学师表其治民如圃者之蓺木根深本防养以风雨勿震勿挠用观其天庶几于教化视事之始即诣泮宫周览舍宇问兴造之本末曰七尺之躯风骨之贵贱视其面目千里之地人材之盛衰占乎庠序今学之门絶居西偏面势不端襟抱缺恐不利乎学者盍从而新之诸生合辞而进曰噫前人病此久矣而其地旧错民居营求百方靳不可得王公易而获之方迁是图去弗及举用有遗恨留钱二十万以备其费曰后有贤者成吾志焉其有待于公也于是龙泉之材适至乃规屋七楹为南北向属之两庑辟三门其间所须而未具者一瓦一钉一椽市以其直无扰于民经始于十月之乙酉而成于季冬之甲申宏正显敞里外轩新栋聨宇匝其气弗漏山迎水赴天置神设他日车马从人靡限降登旁径殿门中贯讲舍喧哄杂蹂人用弗严及门斯成始有阃阈明年元日公率僚吏谒拜圣师下车鞠躬屏骑从于大门外俨俨秩秩至者肃然父老嗟叹谓自有此学门庭几更而气象可观莫与今比吾邦殆其兴乎请书其事俾后人知所从来尝闻古之诸侯天子命之教然后为学直患不得为耳曷尝得为而不为也后世师帅不贤则主徳不宣恩泽不流虽有天子之命鲜或能奉承之幸此邦继有贤侯以克绍前烈布宣上之徳泽惟恐弗逮遂济厥功可书也已书不书于二公何有虽然使天下郡守皆如二公之贤则圣主之徳可以覃乎无外使此邦之后来者能继二公之迹则国家之泽可以埀于无穷诚不可使无传也于是乎书绍兴十三年二月九日记
　　拄笏轩记
　　鄱阳方彦国老主青田簿数月治防事之侧为轩以揖溪山之胜名之曰拄笏书来属余为我记之余惟贤人君子方未遇时汩汩庸俗之中其高标逸气不受埋没徃徃傲睨于穷山逺水以自适焉东晋士大夫浮虚相高此风特盛谢安石蕴济时之具出入将相而东山之志犹不少衰尝登冶城悠然遐想有超世之心王右军讥之然右军一不得意于懐祖遂自誓弃官穷登临之娱以废君臣之义则其所失又过于安石诸儿效之放旷益甚而子猷尤号不羁居官落魄不事其事拄笏防山邈焉絶俗世以为无用之散材处之于功名礼法之外惜其迈徃之气亦有过人者若折节于圣人之中道岂不为天下之竒才哉国老故天官侍郎公之子风流人物卓尔不羣自未冠时已与计偕其文学才猷能业其家方当世用非为慕东晋诸君子者顾懐抱利噐未有所发敛迹尘埃中无以自拔故聊抗志山水之间观其妙年能自标致如此则胸中之竒必有翘然而自负者使他时遇合以平日之所操持施之有用之地肯碌碌而已乎如宋广平之却揖以沮奸禇河南之叩头而纳谏段太尉之挺身以击贼追其风节尚能无愧古人必不至作王坦之临事颠倒为后世笑也国老其勉之
　　防泉龙堂小记
　　荆门为邦依泉而立饮濯烹餁咸仰以生下流灌溉功利尤博唐人题咏目为防泉而今所封实恵泉或曰北为恵南为防防今防而恵特丰恵泉故有亭绘龙扃鐍严閟兵火之后结茅故基久益隳陋神弗顾歆日就湮秽绍兴庚午冬余始至官览之慨然明年春军城大火载葺民居以其工力之余稍加疎汰出其瓦甓榛壌积如丘阜如鼻去窒如眼去翳源流益滋池用净澈夏苦旱暵筑坛其傍而祷焉牲血未凝而雨又明年春起皇华之馆正洗心之堂于是部民甘懋请新泉上之亭而甃治之夏四月戊子落成坚壮雅洁还承平之旧观庶几九渊之灵有所慿依以恵泽斯民秋复不雨祷之乂应歳则荐稔呜呼此邦之人戴善利侯之徳其可以怠十月望军守防阳王某书
　　潼川修城堤三桥记碑隂
　　绍兴丙子秋九月余以转运判官行部至梓登牛头峰以望江山秀絶形胜雄伟而雉堞頽圮莽为丘墟以问左右皆曰自癸酉大水之后陵夷至今民力凋残未之能复居人不宁偷过朝夕常惴惴焉恐涨潦之复至也时太守鄱阳张杞南卿余故人也方校类试之士于成都不及见则招其子大夀而语之为我白而翁郛郭如此其何以为邦盍图之库有某钱庾有某粟以具版筑费后得南卿书欣然即事起工东北隅属于南门经始季冬至明年四月而罢偶其家不幸以病死者二人冬十月南卿又卒于官而宪车贾直清茂徳亦以七月下世或追咎土功干犯禁忌所致会余防恩移节宪台十有一月至治所且摄府事有诏发廪以赈旱饥凡羸瘠之民靡不霑上之泽以免于沟壑而梓俗尚气其农家之少壮者虽糟糠不继犹耻就给于官于是上府倅李鄩防用度之出入裁节冗滥掇拾遗余以兴修城之役髙其庸募民俾食其力民欢趋之自南门而西至于北门又缮捍水长隄补隍岸之缺起石桥于三门之外其详见于今碑将举事或曰公其鉴张侯之祸姑止若何余曰南卿之举我实启之其死适与事会我若畏祸而辍是危人而自求全也幽明之间得无负乎吉凶命也卒为之阅四月而三役成灾厉不作邦人以安余与僚属俱无恙梓之士大夫刻石以记其成余以为是无足记者而余发端卒事之本末则不可以无述因书之碑隂初宣和间之修是城也见于亷访使者王总之奏为工三十八万九千五百有竒县私附益者不与焉梓去边徼逺承平无事而创为楼橹一百七十余区一路告病既成自转运副使提防刑狱下至督役执事之人増秩有差十邑各有分地歳歳葺之至靖康乃止公私之费不可计父老具能道之余今并书于此非伐一时事以暴前人之失盖欲后之君子知张皇欺罔害民以徼进获福无几遗愧无穷不可以不戒戊寅八月十二日
　　云山台记
　　潼川宪治之正寝卑庳湫闇歳久滋敝更癸酉大水之后气益隂湿居之多疾绍兴丁丑秋八月余自本路转运判官移节而来易其旧而新之凡百所须一不以烦吾民时郪有以滛鬼诳俗者方鸠木为鬼庙乃没而入之官后圃有澄清堂颇闳壮而不适用亦命彻之于是寝材始具八十日而告成澄清既隳故基岿然因聚其土而崇之为台其高二寻广二丈二尺冠小亭其上翼以栏楯经始季冬成于明年之孟夏余与客升焉问客曰杜子美有梓州台上诗台安在哉客曰台亡久矣抑公为此可以补此邦之阙矣遂摘杜诗警句之二言以名之曰云山台客曰昔楚子游兰台之宫有风飒然披襟而快之宋玉赋雄风以讽今子居高明处台榭遗暑湿于云霄之上进风凉于山谷之间诚亦快矣独不念薅耘畎亩者有泥涂暴露之勤乎偪侧闾阎者有温暍烦寃之苦乎郡县之狱有淹系于缧絏者乎村落之氓有追胥于道路者乎使民不时有役于官而不释者乎听讼不决有留于庭而不去者乎吾圣天子悯农功寛力役下踈决之诏虽身居九重未尝一日忘民子为部使者逍遥台上轶溽暑而延清风若不能上宣主泽下求民瘼则登临之际得无愧于骚人之所赋耶余再拜谢客曰是吾心也然则斯台之作虽取名于杜陵之诗而实寓意于兰台之赋以自警也后之君子知我罪我其在于斯乎绍兴戊寅七月望日记
　　台州重修普安禅寺记
　　出临海郡治之西四十五里曰寳藏岩众山环合一峯特秀有古招提相传权舆于萧梁之世旧为安众院治平中改赐今额其为十方以长老住持久矣睦冦之乱焚圯赤地歴数代十有余年颇复兴葺而院小力薄当徃来之交日不暇给趣过日前讫无全功绍兴阏逢摄提格之歳故丞相高平范公过之慨然以语郡守睢阳刘公棐曰物之废兴繄其人公盍择所授庶可复乎于是选于丛林以保宁玑之子彦筠主之筠游方罢参众推耆宿至则因残就窘左支右补俾住者安居游者饱食然后斥其赢余助以檀施次第建立不亟不徐饰故创新以底于大备库有司众有寮防有厨浴有室安僧説法各有堂宇而佛殿岿然居中三门两庑旁带前揖荒基替址复为寳坊斋钟粥鱼铿隠林壑师曰吾院具矣然山号寳藏而经龛梵庋阙焉不设名实不相副乃书抵泸南帅冯公檝得经五千四十八巻规为转轮大藏中栖千函外覆大屋学者恣取观之裒其施入用佐供餽一日其徒来告曰师之为勤矣劳身苦思垂二十年乃克成而未有纪述惜其逺且无传敢以为请予旧与筠游其始来兹山谓予曰刹无大小顾为之如何古人住山披茨棘蹈虎虺孤坐岩谷依草木而食其实徒属从之赘聚其旁苫盖茅草及道孚而化行来者益多则稍稍栋宇以渐至于华大后人安享之谓是固然而不知厥初之艰勤也夫利人之资而享其逸孰则不能今吾刹虽隳敝之余不犹愈乎姑寘吾力焉奚忧弗集予疑其落落难合及今而信呜呼筠可谓克践其言者矣予乐其志之有成又喜其不予欺也故书俾刻之







　　钦定四库全书
　　汉滨集巻十五　　　　　宋　王之望　撰跋
　　跋赵祖文七进图
　　先君宣和中在京师与竹隐公游喜称诵其词章后公出帅南阳过博望题诗传舎自序少时娶田氏于襄阳携家往来今三十年过之当时之人独身在耳因感退之始兴江口诗和之云邯郸枕里人何在华表声中鹤仅存世事悲欢三百载此懐欲与退之论乙巳岁先君经行是驿见壁间粉牌曰此赵承之诗也小子识之时公已殁后二年而先君不幸又十八年见公从子祖文于武林出所画七进图示余观其跋云图中所存今惟二人因追记博望之诗则当时目前相逐者又零落如此而余亦孤苦流落行且老矣感叹之余为之出涕然此图文甚雅丽画又妙絶所谓虽无老成人尚有典刑者也
　　跋鲁直书东坡卜算子词
　　东坡此词出髙唐洛神登徒诸赋之右以出三界人游戏三界中故其笔力蕴借超脱如此山谷屡书之且谓非食烟火语可谓妙于立言矣盖东坡词如国风山谷跋如小序字画之工亦不足言也
　　跋光禄堂记
　　余襄阳人乱后还乡登岘首光禄堂茅屋数椽此碑断折残缺为之怅然今见墨本岂特去国似人之比安得好亊者复摹诸石以为吾邦之伟观也
　　跋姚令威诅楚文
　　诅楚文三集古所録不及亚駞意秦诅楚时名山大川皆有之其出有先后耳秦自殽之败与晋为仇通盟于楚当自此始古者诸侯祭不越望亚駞并州川属晋秦楚结好以摈晋乃越境而质之何也蔡君谟谓古篆或多或省或移之左右上下惟意所欲今观此文信然如不为丕康为庸失为泆甚为湛者为诸义为以文考之于义皆允然余以类求之其曰穆公成王是戮力相好是字似当作寔也春秋左氏宋人来渝平公羊谷梁作输平杜预以渝为变二传以输为堕释音渝羊朱切输式朱切此文云变输盟刺则输与变类盖古渝输字通当读为渝因知二传释经之不及左氏也防稽姚令威推考此文甚详多所厘正谓余曰岐阳石鼓世以为史籀所作本无所稽特见韦韩之诗惟此文战国时书石刻中最古且笔法精婉非后世所及令威好古博识篆八分无所不工而以此文为宗其言宜不妄观者考焉
　　跋傅钦之手帖并温公东坡往还简
　　服膺傅献简公之髙风恨生之晚不得与执鞭之役一日其孙守携画像手泽见过遂获瞻公之仪以想其徳窥公之字画以求其心及观温公东坡之帖又见公交游之盛所以切磨之益则与升其堂见其人闻其论何异哉兹非幸耶
　　跋刘提举事迹
　　余读两汉史见当时奉使絶域者皆间关于万死中卒以智力成就其功名尝叹息以为近世不复有此坚忍之士矣今观刘君所为乃知世不乏人顾其所用之何如耳
　　跋陆子履简尺
　　修撰公丰碑大字美矣而简尺间小字尤自在可爱宜醉翁以继君谟也
　　跋阆州吕守文靖公手轴
　　名卿钜公文章字画传寳于世者多矣至于场屋程文未尝覩其真迹文靖公应乡试诗赋巻至今尚存明堂之栋此其萌芽也岂不重可寳哉一代宗臣典刑未泯虽有神物防持抑可以见其后昆传家之懿矣
　　跋蔡瞻明双松居士图
　　天台之麓梵释之宫长松对植夭矫双龙拔地俱起兮摩天扫空雄吟雌和兮万壑清风下有丈人兮巾屦从容翫此岁寒兮何必友园绮而交黄公归来明堂须栋兮无留滞乎山中
　　书荣节妇传后
　　襄公三十年五月甲午宋灾伯姫卒待傅姆也秋七月叔弓如宋共姫公羊曰称諡贤也谷梁曰外夫人不书吾女也卒灾故隐而之伯姫正矣然其死近于无名故左氏以为女而不妇荣节妇掖姑逃贼以姑老故及于难与伯姫之待姆孰重妇人之爱子也过于己节妇不以二子之命易其守与伯姫之祸止其躬孰难较二人处死之得节妇其尤也伯姫以諡称则节妇之为节也宜哉春秋贤伯姫详书其亊至今与日月争光节妇遭圣世褒扬义烈而大諌公上其状以应赦书遂当列于国史昭示无极节妇视伯姫夫复何憾春秋以吾女故隐伯姫而之则大谏公之汲汲于节妇之传为合乎春秋之义殆亦将牵聨得书矣
　　题觉慧大师与权岁寒图
　　野旷山深老树无隂憩疾者谁来踪莫防支頥注目万事无心嗒然丧我枯木龙吟
　　传
　　桂女传
　　桂女李姓桂字襄阳谷城杜母人也桂年始笄桑仲据襄阳汉上大乱有羣贼夜入其家桂与昆弟避于屏处其父为贼得桂从隙中见之趋而出谓贼辈曰凡吾家之所有惟尔曹之所取吾父老矣幸诸君释之贼不听则引父之裾而恸贼徐见其色悦之欲刼与俱行不可及胁之以刃桂曰吾父为贼掳吾尚奚以生为此身有死不可以辱于贼也声容俱厉无沮挠色贼度不可彊遂杀桂而卒免其父桂女之见杀也亲戚乡党莫不为之叹息流涕传曰臣事君犹子事父也子为父死无所恨然世罕能蹈之者至于临难不茍免忘身以徇义虽古烈丈夫犹或难之孔父仇牧死于其君春秋书曰及其大夫贤之也秦汉而下至于今数百千岁其间身徇君亲知处其死者求之于史盖寥寥然絶无而仅有彼皆豪杰之士尊名教守节义为人所难为固宜如桂女者闾阎间一处子耳乃能仓卒之际奋不顾难与古烈丈夫争为难能贼入其家而身不避刃加其颈而色不变知惟父之免而不知死之可畏不亦絶人逺也哉今夫为人臣者食君之禄身戴髙位徳不称而谋不臧陷君于难顾安视之或更役于仇人以煽其祸彼所以安于戮辱不能引决者非必为奸徒畏一死耳天下之祸莫大于畏死夫以仲由冉求圣门之髙弟而天下后世之所谓大贤人也然孔子期之止于弑君父之不从而已尽此而不从小则杀身大则亡族其节亦甚难非求生以害仁者所能办也故人茍畏死则凡可以得生无所不可为然而未必其不死也斯人之徒宜禽兽之不若顾犹腼然面目立乎天下自以为善避祸闻桂女之风亦少愧哉王子曰吾闻桂女平昔为人性甚和柔寡语言与家人处虽犯而不校父母有所赐推善者以与姊妹而自取其恶者人视之退然者也乃一旦能尔哀哉
　　墓志铭
　　故左朝请郎石君墓志铭
　　绍兴十九年夏六月庚申通判台州石君满秩去官郡之士大夫与四方之寄寓者燕饯阅月祖送倾城予与送君西郊慷慨言别后二十余日闻君病未几讣至凡前之送客相与惊悼流涕且忧其贫无以举大事既数月其孤纯臣以书与行状来曰谨具惟志诸墓者未有其词丈人其为之铭予惟君之旧与其孤之志悲且怜之义不得辞按卫康叔七世孙靖伯食采于石后以为氏碏书春秋汉万石君以孝谨显厥宗遂大永嘉之乱曰举南渡为建安太守子孙散处呉越或家于会稽之新昌枝叶蕃盛为东南望族君曾大父讳象之官至太常博士盛年挂冠自丞相潞国文公而下皆有诗送行优游丘园四十余年以卒其潜徳懿行见于清献赵公之志大父讳景勲隐逸不仕父讳师圣有声场屋赠右朝奉大夫母韦氏赠宜人左朝议大夫知明州累赠特进骧之女君讳延庆字光锡六岁而孤自知力学颖悟絶人既长遂工文词应乡举第一登绍兴二年进士第授左廸功郎容州司戸参军未赴试中教官改明州州学教授又中博学宏词科循左修职郎终更授左从政郎入为详定一司勅令所删定官改左宣教郎充诸王宫大小学教授兼亲贤宅讲书宗祀明堂辟提防事务司干办官永祐因山总防使辟掌牋表寻除国子监丞言者论其常见执政私第叱其典谒出添差通判台州以赏典年劳累官至左朝请郎去台感末疾请致仕未报秋七月辛巳卒于新昌享年四十九逺近来赴哭之皆哀冬十二月庚申于嵊县剡山之原君伉爽磊落襟抱夷旷嗜酒爱客雅有风味杯觞流行沈酣笑歌怡然放懐不屑缰锁见之者无不心开意豁忘戚戚拘窘之态以故人多喜其为人识与不识皆字之曰光锡尤乐赒人之急仓卒扣门未尝以有无为解吉凶不能振者辄身任之舅寿卿官会稽举郡疠疫死者相枕藉莫敢过门君躬自调防宿食其家人或止之笑曰死生命也一无嫌惮之色其所为类如此四明更兵火后学宫不葺君请而新之泮宫之制始备生徒沓来遂举乡饮之礼明酬酢降登揖拜之节考订甚详后朝廷取其法颁之天下三岁一行以为定式岁在癸亥始建郊丘临安君因面对乞备五辂以严禋祀从之自翠华南廵仪物草创大驾卤簿至是赫然君平时脱略细谨咸以为不羁之才及论议设施皆大典礼人始知其不可量也素不歴州县而临海之政详练敏达辅以儒雅士民安之与其兄嗣庆笃相友爱兄守江隂卒于官奔哭防丧奉祀极力事嫠抚孤甚有防惠当世英俊多与之游俸稍所得索于宾客身后无儋石之储淛东诸司俱治会稽协力经纪其家养生送死始頼以济君之素行由是愈彰君之旧名袭庆集英唱第改赐今名娶同郡郑氏封安人三男曰纯臣纯孝纯行皆传父业女二人尚处长许嫁右廸功郎处州青田尉陈达善自中兴以来连取三科者惟君一人人物秀一时声名籍籍众望且大显虽君亦自负而止于此庶几裕其后人铭曰石宗渡江蕃于新昌厥材如林杞梓豫章猗欤光锡实惟其良连掇三科英声洋洋兴举坠典礼文有光青防铩翮厥飞不扬以位凖才十未一偿呜呼弗延惟命之伤琢铭坚石永閟幽藏
　　遂宁冯君墓志铭
　　冯氏之先避唐末之乱自秦入蜀兄弟三人散居遂普緜三州间皆为着姓而遂州之冯多隐君子君遂之小溪人也曾祖讳尧民以经术操行髙于蜀闻于朝廷仁宗时再赐粟帛熈宁初召试舎人院不起其生也何公圣从论荐甚力殁则无尽张公以文表其墓子孙世其风流故居者重于出处仕者轻于去就皇祖讳正雅明经中第元符间提举三门辇运以上书言事免与其弟正卿皆名刋党石终朝奉大夫皇考讳芝五试礼部不第州举八行辞不应乡人称为小隐君以别于其大父云赠右承事郎二子长曰耘以祖任入官锁其防试上舎登科亦恬于进取终左奉议郎利州州学教授君其季也讳耔字与忠力学多闻居家孝友与奉议公同居四十余年雍睦无间宗族之贫不能婚嫁者君任其责绍兴初党禁解大夫公始得致仕恩补君将仕郎非其志也诸台数辟置不就乃择君所便屈监荆井镇酒税荆井去家不百里亲旧劝驾君忻然从之逾月即弃去遂终身不仕浮沉里闾日与賔客谈笑把酒笃于风义施穷周急不计有无四方逰士至遂者皆主于君馆之虽久不厌益欢一时名人多与定交或为文词以賛颂其为人君性乐易纯诚不与物忤而遇事分别是非确然不可夺乡党爱而畏之咸取直焉古所谓一乡之善士其君之徒欤年五十有九以微疾终于家实绍兴丁丑季冬之丁巳也始娶潼川王氏左通议大夫维之女今夫人普慈王氏左朝防郎深之女男曰稷左廸功郎泸南沿边安抚司凖备差使曰呉帅早夭女曰穆嫁乡贡进士李朴而卒曰秵尚防稷学行修整敏秀而文余使诸儿从授学焉因得与君游知君为详是宜其有子也累世隐徳其将发于斯乎稷将以某年月日君某所请铭余不得辞铭曰
　　出处何常惟其所适不违已以徇物则超然于欣戚君蕴不施其志则逸归安此丘子孙逢吉
　　故万氏夫人墓志铭
　　余为博士太学有王生十朋者来学焉余得其程文在百千人中卓然也因置之异等其后学益防论议益纯而文日益竒月校岁考屡先多士绍兴十九年秋遂试上舎为第一诸儒厌服无异辞俄而母夫人病以九月某甲子卒明年冬十有一月某甲子与其父合于先茔之侧白岩之原将使其徒郑生逊志来致其辞曰十朋罪逆急一第为亲荣鼓笥去家而吾亲下世病不尝药饵敛不视衣衾星奔而归阖棺在堂呌号不闻懐痛穷天已矣虽万钟之养亦无及矣惟有图所以不朽者敢匄铭先生以掩诸幽以赎其不孝以慰吾兄弟之思羸瘠余骸旦暮死灭不能自致宇下谨扶杖再拜授书门人惟先生哀之余发书流涕时适有逺役以装遽辞而请益勤重伤孝子之心乃为之铭夫人姓万氏温州乐清人曾祖讳文会祖讳安父讳勇皆隐徳不仕夫人未笄归里人居士王君亊舅姑以孝谨闻姑没三十年每春秋荐飨哀慕如初居士讳辅字安民贤而好学夫人习于见闻亦知书史能道其梗槩毎以古今篇咏口授儿辈居家有法度虽盛暑必正衣冠无少长一遇以礼见僮仆无惰容严于内外之分族属非至亲不接也乡人春月妇人集僧舎观佛亊夫人曰妇人职处闺房此何为者终其身不游宗族化之游者为息居士好宾客夫人常储馔以待虽仓卒办具未尝告乏遇其子之客加厚且能料其人曰某也异日必达已而果然居士知其才任以家事内外之务毕举而尤笃于教子爱而能严有过者年虽长不少假初居士每以学校中废为其子病卒之明年太学兴三子既除丧夫人悉遣受业泣送之曰吾割爱遣尔岂不旦夕念哉乃父之志不可废也行矣勉之十朋文喜已出不蹈时俗前此数不利场屋夫人抚之曰得失有命顾所学如何吾不以是戚戚也其明达识道理类如此十朋既知名于时今为太学上舎人而二弟寿朋百朋亦以学行自立称善士虽皆居士之教而夫人之力为多夫人享年六十有七临终区处后事了了不乱三女皆淑慎长适邑子孙彦诏次适万世忠能宜其家次许嫁支鸿孙三人孟甲孟乙孟丙呜呼世之贤材多由母徳母之于子习而切故其训也入如夫人贤是宜有子哉铭曰
　　妇无非仪曷窥徳美欲知其人视夫与子夫称善人子腾令名夫人之贤厥有典刑白岩之阡伉俪同穴刻铭斯石千载不灭
　　行状
　　故客省使雄州防御使泾原路兵马钤辖兼第十一将郭公行状
　　君讳成字信之姓郭氏徳顺军中安堡人也其先居仪州之华亭徙焉曾祖而上世系无所考公初应募为弓箭手累级补都指挥使熈宁七年讨河州路白城叛羌有功换西头供奉官从征交趾泸南转内殿承制元丰四年朝廷合五道兵趋灵武公将泾原选锋八百骑贼扼温叶隘王师不得进公出竒力战身被数创而气愈厉贼溃获级七百二十生擒六十二人遂至灵武有酋驰突阵前不可耐统制刘昌祚曰谁能取此者公请行伏于路傍贼至跃出斩其首马上以献昌祚大喜是行诸将皆以不利夺官公独进阶四等为泾原第十副将防迁为正有部将盗军实觉公不忍穷治杖而遣之副与公有隙讼公辄杖部将坐免复起为经略司凖备将领第五副将终更再留绍圣三年秋夏人犯鄜延泾原出师牵制之攻其石门峡之新堡六昼夜拔之公力为多明年三月诏合熈河秦鳯环庆泾原之师筑平夏城置第十一将以戍之在渭州之西葫芦河之大川土地平衍袤数百里西直石门北当黙音峡东有减泊口温叶隘皆夏人出入孔道于是建荡羌九羊镇羌通峡灵平五寨而平夏处其中元帅章楶议曰新边控扼贼冲将宜得人谁可付者诸将皆曰非郭君不可楶趣召公相见见其魁厐福艾且数有战功遂奏为第十一将驻平夏敌失地利朝夕愤怨明年十月干顺与其母空国大入谋曰平夏视诸垒最大郭某最知兵平夏下则诸垒悉平郭某得则诸将悉降其余不足图也遂纵兵合围自黙音峡为连珠大寨东抵葫芦河减泊口西连石门峡九羊寨南扼熈宁寨古壕门绵亘百余里其名将六路统军威明阿宻主攻城于内西寿监军黙拉都克布御援师于外穴地道堙堑激火起楼车冲輣以临城中迭进番休矢石如雨昼夜不息公沛然若平时随机应变方畧不穷自庚辰至壬辰贼死伤不可计国母者恚恨面流血一夕遁去围方急诸路援兵大集壁于古壕门与贼对垒莫敢动有郭祖徳者以同姓故常兄事公时为统领责诮统制诸将王恩姚雄古种朴辈曰平夏存亡所系非轻失平夏则新疆皆没泾原危矣公等奉命拥精鋭赴危急宜以时进战并力破贼乃临敌巽懦按兵不出其如国家何且吾兄百口旦暮为掳诸君忍坐观邪万一不守必有任其咎者恩与雄古曰方且图之朴曰兵未可出宜令郭统领登髙视贼虚实见可而后进祖徳曰诺乃以千骑上东山以望敌充满川谷不见前后俄而贼骑奄至祖徳几不脱既归诸将问曰敌势如何祖徳曰甚盛虽然愿以数千骑突围而入与兄共守死生以之朴曰无益也我辈不战非怯也盖有大不可者夫婴孤城抗剧贼所恃以坚士心者援兵尔今吾众寡不敌战而胜围未必解不幸小挫贼驱所获以示城中则士卒解体谁与守者且郭公在城何忧及敌既走诸将问公何以守公曰贼何能为吾惟忧诸君战尔其説正与朴合诸将始服公守有余力果足制敌初不以外兵为轻重也陞统制官公乃与荡羌寨将折可适议曰贼新衂可乗若轻兵捣其巢穴可以大获可适以为然乃诣幕府白帅帅以万骑与之十二月辛巳潜兵将萨川由纳木会分六道以进夜至锡斡井诸酋方聚饮不虞见袭蕃官额芬将佐张泽即帐中擒阿宻都克布及其家属伪公主夫人首领等俘馘三千余人获牛马羊以十万计振旅还平夏二人皆大酋有智谋勇健善鬬岁入盗边朝廷久知其名捷至哲宗大悦百僚称贺于廷转引进使雄州防御使泾原路兵马钤辖上遣中使赍诏奬谕赐以御府兵器袍带金帛之属宠灵显赫边人荣之帅竒公功思有以慰其意移知徳顺军使昼锦还乡元符三年徽宗即位覃恩转客省使夏人知公去平夏侵扰不已帅亟召公还贼不敢复犯崇宁元年春三月命诸将合力筑绥戎懐戎二堡而命公独以本将兵城合流平会天大雪督工不息暴露得疾归四月一日卒于平夏城享年五十有六上悼惜之命走马承受张永铎抚其家赐银绢五百遗表外特官其婿张符为三班借职六月甲子于中安堡祖茔之侧公之为内殿崇班右骐骥使以年劳州刺史客省使以恩霈其余皆以功迁娶赵氏再娶范氏封永安县君子男三人溱浩涓溱早亡浩今为某官涓修武郎天都寨兵马都监五女皆适宦族公资貎丰伟襟度坦然踈财好施喜宾客抚养孤穷甚有恩惠守边城二十年廪稍随手尽衣食粗给及任子先录犹子二人初夏人犯没烟峡公与折可适御之被围可适马乏公推所乗之马与之曰公决围去我留死战以家事累公可适曰公幸有亲行矣我以死报国相持久之士众感泣部将王告乃以已马与可适于是分队鏖击贼大败全师而归其获阿宻都克布也帅以军受俘称公之绩嘉叹再三公曰此折防御之功也可适亦曰我与郭君异道而出郭君实获二酋某何力之有帅曰诸将惟务争功二君乃尔相推邪遂俱被褒赏公嗜酒饮数斗不乱其驻平夏也知城王之才者防公曰纵饮废事帅因召公至则燕饮终日酌以巨觞公杯至辄尽而不见酒色夜中罢会与论边亊条陈慷慨貎整肃而语有伦帅异之乃出之才谤书示公曰彼将有不法而惮君邪有则以告帅得为君理之公谢守边无状宜致人言之才无罪且无之才公安得闻此帅益贤之翌日称于众曰郭君度量不愧古人公归召之才与饮慰安之之才愧谢副将李万者以弓箭手马假人时约束甚严走马承受欲按之万忧恐不知所为公语万曰第无虑将不忍副食贫而失禄代副坐之可也承受者感其义遂不复按尝居平凉县令马希道者亷吏也官罢不能归公怜之时方免官贫无他资尽质衣服弓劒为令办装令始能去公为将甚得士心所至畏爱既全平夏擒二酋威震西鄙虽小儿女子皆知公名及其卒也往往嗟咨流涕而平夏之人徳公尤深祠公于城之西水旱疾疠必祷祷必应庙享日严宣和元年亷访使者王孝杰以闻上亲洒宸翰曰郭成尽忠报国有功于民宜载祀典其议所以名其庙者有司请榜其额曰仁勇诏可呜呼生有大功死为明神威福一方以享庙食虽古名将何以加此岂非精忠伟烈贯于幽明凛凛之气殁而不朽者邪公之亡诸孤尚防边方少文人儒士失于纪录故事多遗逸独其卓卓者犹播众口不可埋没谨录其实以备史氏之阙谨状







　　钦定四库全书
　　汉滨集巻十六　　　　　宋　王之望　撰祭文
　　祭范相文
　　凤凰麒麟千载一出卿云呈霄俄顷灭没猗嗟我公希世之英命之不延天啬其龄惟公少时豪气凌云射策丹陛名髙刘蕡及在谏台大体则争不屑细碎言重阳城靖康之末天降祸灾余分窃位代邸未来公勤濡足起振其頺首发大义羣言莫回复政长乐大义克谐功在生灵口不自媒谤书虽入金縢自开起公江湖寘公宪府亟参大政遂相明主独运庙堂折冲樽俎如山不动内镇外御军书交驰羽檄旁午公居其间从容笑语盗遍海内敌临江浒公相一年天下按堵一言不合公遂勇退帝岂不懐公方壮歳期公百年社稷永赖方壮而殒出于意外寿少马周年减如晦人之云亡邦国殄瘁惟我小子早辱公知爱等兄弟恩均父师悲欢离合二纪于兹我困蜀汉公罢鼎司擕孥蹑屩万里来归贫贱之交弗渝故时口借其誉心恤其私饥食公食寒衣公衣脱我沟壑繄公不遗谓当乆乆从公以嬉云胡不淑哲人其萎山倾海竭鱼鸟何依西州路絶东阁人稀醴酒不设繐帐空埀今其已矣尚忍言之殽羞既陈清酒盈巵想公平生恍如在斯音容不接泣涕涟洏抚棺一恸终天永辞
　　祭綦内翰文
　　古今所难莫如文词文词之中体重而施逺者又莫难乎书命之为使世当承平优防翰墨则中人可以任职及乎艰难之际呼吸变故而发为号令以宣道上意则皆欲切中于事机如三镇诏书使奸雄不敢顾望奉天赦令虽武夫悍卒亦流涕而嗟咨是皆系成败闗盛衰非髙世之材不能善也故代王言者尤难乎多事之时国家南渡之初倾侧扰攘而文徳广被与武功而并驰当是时也公以髙文大笔振英声于翰苑者凡歴几年于兹其深厚尔雅浑浑噩噩以鼔动乎一世者固无愧乎两汉之竒而隠顺体势参揣轻重锱铢必较曾一字之莫移制诏之出海内传诵人皆以为得体虽呫呫然好动其喙者亦莫得而瑕疵至今北扉东阁之间天下称以为真学士者皆曰非我公而其谁其学问之富上探六经之渊奥旁猎子史之浩博而近尤熟于国朝一代之仪凡典章故实与夫前辈出处之际上下数百载间若指诸掌而无遗此皆搢绅士大夫所共推服至于嘉谋硕画密陈于中禁而系天下之安危治乱者则人不可得而周知盛徳伟望上方倚以为相而民之无禄忽一卧而长辞世失名臣文丧哲匠所以识与不识皆兴殄瘁之悲矧惟小子出入门下从容受教盖一纪以抠衣公不以为不肖慰荐诱掖矜怜抚翼之意防最厚于等夷讣音忽闻惊涕失声而縻于斗食不得伸一恸于灵帷馈奠之微逺寓千里以致一哀而已若乃感念旧徳而懐想仪刑则不知其何日而忘之也
　　祭宜州欧阳氏姊文
　　呜呼我生不辰幼遭悯凶七歳失母逾冠而孤同产之爱荐遇兵祸死生契阔今余一人姊先南来意必无恙云何不淑亦遽夭伤荼毒苍天痛酷苍天惟姊为人天资明哲既归华族内外咸宜克育竒儿聪敏是似谓成伟噐光我外家岂期母子相继沦谢一歳之内逝者四人身既零落爰及苗裔王氏之出絶于髙门何辜于天祸至此酷呜呼哀哉姊于兄弟我爱尤厚鞠我字我恩勤备至自姊之别无日不思襄汉大乱骨肉凋丧数口避地西走汉中念姊在南乃心悬悬涉险万里惟姊之故我困东瓯姊在南越虽间岭海防有见期姊家书来踊跃以喜谓承吉问以慰逺懐发函中读忽覩凶报惊惶痛骇号叫失声泣血拊膺五情割裂呜呼哀哉姊殁三歳我始获知哀信未来犹谓姊在日日以冀庶几见之自今以往此懐絶矣昔与姊别我尚未婚今妇惟张有子惟镛愿一见姊俾其识姑噫其永已夫复何言万里闻丧奔赴无及逺寓一奠魂驰形留南望长号絶而复活
　　处州同官祭王守閤政恭人文
　　惟夫人体钟纯懿冑出髙华作配君子弼成有家易称中馈礼标内则由始暨终其仪不忒显显使君四佩守符循良之政所至蔼如自家移官厥由内辅成此令名夫人之助积善之报既夀而康死生奄忽理不可常煌煌雕轩来未阅月一卧不起闻者悲咽凡我诸人素仰徳声恭陈薄荐用展哀诚
　　处州同官路祭王守恭人文
　　夫人始来时维孟春鱼轩徐驱风和日曛鼓乐在前迎者如云夫人今归歳既暮秋灵车既发云惨天愁哀挽凄然闻者涕流令徳在躬云胡不淑日月几何来歌往哭丹旐西飞祖送倾城道周一奠鉴此悲诚
　　处州州学立孙威敏黄侍御吴冲和三贤祠堂祭文
　　昔蜀之儒盛于汉时推原其初志则有词曰文翁倡其教相如为之师蜀人懐徳实用并祠括苍之学威敏始之买田息钱以经纪之维时冲和讲道于斯风同齐鲁冠屦委蛇兵火之余侍御改为请书于朝学者是资三贤之泽于今不隳相望百年异轨同驰侍御未逺有像巍巍威敏冲和以乆见遗我访于人载冩令仪萃于一堂以永厥思呜呼典刑将在于兹
　　处州州学上丁祭三贤文
　　猗欤三贤泽流此邦殁有余思用祠于学仲春之月有事上丁敢以兹辰并陈薄荐
　　登第告考妣文
　　某爰自孤露洊歴艰苦毎遵先训不敢废学乃今年旅试省闱叨在第六蒙恩赐第改授左官且有师儒之命此皆先考妣积善余庆流于后人故不肖之孤克继绪业永惟罪逆致身遅暮虽窃一第不及拜亲感慕悲哀痛贯心骨但当谨奉遗体恪守义方思所以立身扬名显我父母者恭陈薄荐以告庙筵
　　监学同官祭冯国正文
　　呜呼淑人君子天道所祐必寿必贵必昌其后或畀一二或享其全徳有原薄天道匪偏子于三者是宜兼得靡有一获理莫可诘秩惟选人年止彊仕一儿未冠先子而逝两丧相望曾不朞年吊哭无主帷殡萧然老母寡妻泣血号天人谁无死子为酷焉福善之训于此为愆世之论人大致有二外观其容内观其噐子之识度深厚莫窥任重致逺士友所期子之风骨凛然瓌异清涂华贯众谓必至既富文学又挹殊科天若培之而止斯何子素康硕病不旬浃讣音忽传闻者惊咽惟我同僚乆奉周旋数日不集遂为终天奠以巵酒犹想平生临棺一恸有泪纵横
　　荆门到任谒诸庙文
　　某猥以菲才防恩出守视事之始恭见羣祀神以聪明正直庙食此土雨旸灾疠实司其柄惟隂相之俾民防其福则吏克有终报事之诚其敢有怠
　　荆门修造祷诸庙文
　　惟此军城近遭回禄悯民人之暴露亟土木之修营力役既兴工程有限而窘兹风雨病及公私用竭微诚仰干灵祀愿晴和之借气俾旬月以收功当落成别圗报谢
　　荆门军谢晴文
　　比以风雪过多公私告病辄输丹恳仰叩洪私斋戒而云气渐开祷祈而晴晖遂彻精神所格影响不愆蒙感应以如斯戴生成而愈笃恭陈薄荐用致微诚
　　改塟先考开故坟祭文
　　伏自先考弃诸孤家事陵替继遭兵火二兄凋丧某与弟之先流落东南二十余年罪逆不孝使先考乆兹权厝毎一念之心肝如灼乃戊辰歳秋自太学博士得请于朝出守荆门以圗襄奉去年十二月授代还乡得宅兆于小黄口蒋氏旧居之旁坎山之原以先妣宜人张氏祔又祖考朝奉自塟髙屯私门寡祐术者以风水为不利且孤坟在逺看守为难子孙后来缺于展扫今亦改塟此山与祖妣安人同穴父子夫妇防于一区魂灵有知庶慰泉壤今将以正月十四日掩圹谨开故穴徙灵柩于坟所先考其去故即新勿惊勿留以永享安固之藏
　　改塟祖考开故坟祭文
　　自祖考塟于髙屯家门多故后嗣零落诸子中绾绰以无子絶诸孙中之深之美以兵祸絶其余口夭折者不可悉数术者以为风水不利所致先人常欲改卜力有未及念孤坟在逺艰于看守某防宦异乡归省有时恐子孙将来寖阙展扫今述遗意得宅兆于城之小黄口蒋氏故居坎山之原以祖妣安人祔先人先妣陪塟其旁择正月十四日掩圹谨开故穴迎置新茔父子夫妇防于一所魂灵有知庶慰幽防
　　衡州祭家庙文
　　某去歳暮春离乡造朝九月初防恩假此使节十一月末到官新妇诸孙今年五月至自台州镇去歳七月就亲于吴氏今年三月新妇入门与姑偕来踪迹不定一年有半祭祀旷废夙夜不遑惟大夫家歳时荐享皆有仪法是用略依古式修三献之礼自今以往用以为常古大宗小宗之制各祀其先絶者立后祭不敢黩今十六叔有之先为之后两房兄嫂更不置立毎遇时祭列于从祀五哥已塟亦系长殇今次于二兄之后伏惟昭鉴
　　祭鹿头关白马庙文
　　惟神声蔼凤雏才标骥足蚤负济时之畧出依圗霸之雄倾侧荆湘﨑岖巴蜀方将与孔明而并骛致昭烈于中兴而逢辰不祥当壮而殒气吞万斛折辕轴于户庭志在九霄摧羽毛于寻丈凛英灵于千载兹庙食于一方某世乃襄人神之邑子读耆旧先贤之传遐想髙风防汉臯岘首之间毎悲陈迹今者将输益部取道祠前瞻古像以欷歔吊孤坟而流涕时虽异代义岂忘情荐明信于一觞感盛衰而三叹庶几遗烈俯鉴鄙诚
　　谒江渎王庙文
　　惟神发源霛长经营于九州之半浸溉利泽殆与天地分功庙食蜀都威神显赫某自幼至老泝沿大江四十余年而无风波之虞者实神之赐今以职事实来是邦其敢不拜祠下区区之诚惟神其鉴之
　　江渎庙奏科约文
　　漕运之司歳有科约制一路财赋之出入益部废而不讲已更十年州郡出纳无以检束奸弊百出公私告病某承乏计事复修旧籍郡为一编凡十有六帙念天地之间幽有鬼神明有官吏公家之利病民生之休戚惟吏与神分掌其柄故官法之所不及者鬼得而诛之惟神尊居四渎功利半天下而发源啓庙实在此都福善祸淫神得司之则于一路财赋经常之制不可以无所稽也是用焚献一部以助神之威灵若其蔑弃有司之籍蠧耗邦财以欺天而虐民者神其鉴之
　　谒射洪显惠庙文
　　惟王生为良吏没为明神封爵既崇嘉号累锡能见物怪出云雨以利泽万物威福一方使两蜀之人奔走祀事可谓灵矣某猥因行部道出庙下只陈薄荐用致微诚
　　谒崇徳庙文
　　惟神功利着于古今英灵震于遐迩父子兄弟爵号崇极一门庙食百世并隆四川之人罔不奔走祀事某持节两蜀于今六载免抵罪戾实托神庥敢不拜谒祠下恭陈薄荐用致微诚
　　祭武侯庙文
　　呜呼公才命世王佐之竒若在唐虞臯防可希使遇汤武伊周庶几其治巴蜀因蜀制宜较其蕴蓄十未一施用于神州岂止如斯蜀政寛弛萎弱不持公检以法上尊下卑蜀兵脆怯折北不支公御以严侮敌畏威蜀尚文雅华实多违公取有用不主夸毗蜀喜侈靡民无宿赀公率以躬明示轨仪蜀风和易各私所私公莅以公秋毫莫欺有功必赏虽仇弗遗有罪必罚虽亲不疑法不尽用惟仁是依伏罪输诚贷则有辞蜀在三国地小兵羸如其不武坐底陵夷公用其众振起衰微以攻为守屡耀其师南中六郡懭悍莫羁公服其心听我抚绥三郡来降进取迟迟量力而动不开祸机谋人之国托受孤儿宁容侥幸或致颠危公之相蜀勲癯道肥驰驱至死昭烈之知公若在魏未必逢时虽或见用焉尽猷为不幸之中有幸于兹天不助汉置公一维匪公之防惟世之咨公殁千载蜀有余思岂惟蜀人古今共推名参管萧公论莫移徳声衮衮江汉同驰求仁得仁抑又何悲
　　祭汤侍郎文
　　惟公以经术辞章之杰早挹巍科安恬靖退之风沈抑下位晚受知于圣主亟擢副于台端论议持平公忠有守虽留中之不乆顾属望以弥髙蜀道七年使华三易独司大计尽防诸军得将帅之欢心宣朝廷之徳意蠲重赋者数百万计被隂功者五十余州睿泽既敷民生寖裕召还九列入觐清光嘉猷悉简于渊衷惠利益深于逺俗遂登武部旋贰民曹公尔忘私人固忧于尽瘁哀哉不淑天胡啬于憗遗用未究于长材寿不充于厚徳中外忧时之士孰不伤心西南闻讣之人举皆陨涕某顷由贱事获借余光言必同心雅尽断金之利噐非万乘猥叨蟠木之容未报殊知忽悲陈迹恨拘牵于薄宦阻匍匐于髙门逺奠一觞寓词万里庶几英爽鉴此衷诚
　　永嘉到任谒诸庙文
　　吏以命綍假守是邦神以典祀森卫此境惟神与吏皆食于民厥职交修是为无愧某谨以视事之始祗祓进见所冀雨旸时若时和歳丰匪吏所能系神隂相
　　军城修造祭祀溪山神文
　　兹以官寺不葺一切兴修用寻斧斤广行翦伐惟神典司林麓勿震勿惊隂相役人毋生灾疠毒蛇猛虎悉令蟠伏当俟落成修严斋醮以报神之休
　　军城修造祭诸庙文
　　军庭县宇使馆城闉或阙或隳悉将营缮工程既广动凿滋多禁忌之方不无干犯惟神镇守此土勿震勿惊相是役人无絶筋无伤骨无阻风雨无生灾疠落成之后当集缁黄各修其事以答神贶
　　军治毕工谢诸庙文
　　顷为军民载营庐舎工徒既集风雨是忧顾人力以无施叩神祠而有祷果蒙隂相借以晴和凡绵歴于五旬曾靡妨于一日役者无滞留之叹居人免暴露之灾显应若斯威灵愈着用陈薄荐少谢洪私
　　代处州路祭徽宗梓宫文
　　功就因山礼成啓殡极骏奔于同轨悉孺慕于遗弓汾水神逰不返唐尧之驾稽山土卜永安夏禹之藏懐旧徳以沦心感余民而洒血龙輴所届想笳鼔以如闻僊驭已賖痛衣冠之永閟臣逺分符竹阻造园陵式修馈奠之诚恭致攀号之恋
　　代孙尚书祭席叅政母太夫人文
　　惟夫人容徳之美族姓之华早以嘉耦来嫔大家辅佐君子蔚为名卿和鸣之庆埀于后昆笃生贤子致位丞辅入相出将允文允武经如方进为世儒宗夫人之训翟母同风治如不疑严而不残夫人之训隽母比寛莫荣于妻莫尊于母再世显光孰与为偶养极万钟享兹永年孰如夫人五福纯全始终哀荣举无与比呜呼清芬永光女史丹旐之东执绋靡遑逺寓一奠我心悲伤
　　杂文
　　吊成安君文
　　司马迁班固皆称成安君儒者常称义兵不用诈谋遂死于汦上嘉余争于强秦之末列于羣雄之间而服儒守道以至于败为文以伤之曰事成败之不足以论人兮要夷考其平生君虽身灭而国亡兮不害为旷世之豪英方六国之为秦兮狙诈习而成风申商为贤兮孙呉为宗焚书阬士兮豪侠斩刈而无所容君儒服而皇皇兮竢云雾而龙蛰以匹夫而窜伏兮秦皇帝至为之侧席逮陈吴之蠭起兮刘项立而虎争战胜为雄兮弱者为烹节制不用兮谋诈肆行君独偃然于其间兮指仁义以为兵志大者固难就兮所立已可尚存赵支邯兮走张耳而距项为弱歇之伊周兮处一隅而倔彊异夫世俗之腐儒兮止空言而无状广武称其百胜兮知平日之非否臧谅守道之太笃兮遂一败而至于亡岂千虑之一失兮亦圣贤之所常在嬴刘之中间兮纷人杰之不可数鹿终死于龙顔兮余相继而诛掳三田更王而更败兮籍躯裂而为五信豹屡降亦不免兮韩彭诈于儿女彼岂仁义之致然兮亦终膏于砧斧盖天方举六合而授汉兮虽蚩尤其何补要同归于一死兮惟夫子为得其所处昔宋襄窃名于二毛兮吾尼父犹叹咨况夫子之凛凛兮宜千古而余悲
　　留穷文
　　癸丑之孟春五日壬子晨起倦而假寐见五怪物歘然俱至衣裳蓝缕容色枯悴耸肩拳脊反耳昂鼻行步伛偻仅有声气咿嘤而言意若忿戾曰我乃子之穷鬼吾与子逰今三十年子在孩提我矜我怜及子稍长戯逰蹁蹮子能读书佐子精硏艰难辛苦不尔弃捐望尔有成报我周旋事乃大谬百无一然子年日长子穷日炽流离困顿无复生意半生应举无所识拔易耨深耕种而不刈偶得一官日望其禄不才无庸所向墙谷缨冠束髪号称曰儒不获其利茍得有余人皆为之尔独不屑朝不及夕期彼歳月尔子尔妻仰尔以丰吟饥呻寒我耳为聋人皆愉愉尔独闷闷使我见子无疾而病凡子之穷不可殚论有目未覩有耳未闻酿酒成醯炊饭成糜投防中噐误刀断机卖浆遇寒曝麦逢雨渡水覆舟执爨焚宇不惟自穷而更及旁逢子者困见子者殃洞庭之波淼弥无垠子渴欲饮九渊生尘太仓之粟川停岳峙子饥取食百万扫地我以穷故依人而行子穷若此我何赖焉逝将去汝岂无他人结侣贪魃缔交钱神肉食锦衣以终余龄安能百年与子长勤念子乂逰不忍无言一告而别子其勉旃王子于是骇然莫测黙然内愧徐抽其端缓颊以对吾读韩子乆闻尔名谓子有知庶几神灵子则不然憎贫弃旧我不尔驱尔顾我咎凡人之生各有定分贵贱穷逹造物所命天生我穷令与子俦命实为之汝安归尤物极必反否泰相缪吾穷乆矣庶几有瘳子姑少安岂无报酬何遽戚戚于我而不留也富者则慕贫者则去被此名也人谁汝顾子其改圗毋苦仓遽穷鬼闻此顾嗟流涕且悲且惭释憾相谓人皆送我尔独不弃命也奈何况此厚意永为金石有死无替
　　福唐解试告谕举子文
　　福唐今年秋赋投家状于有司者万有七千人乡举之众天下莫比亦闽中昔日之所未有也可谓盛哉前榜自大魁而下聨科甲者五人与胪唱者六七十人国家于此邦人士诚无负矣本州仰体朝廷之意以科举为重事开斥贡院编排坐次增添内外执事之人种种如法州郡于此邦举子亦不茍矣诸君盍澡身砺行思称宾兴父兄戒其子弟长老训其后生朋友之间更相劝约咸趋礼义尽革嚣浮毋怙众以作非毋自轻而取侮絶博塞之戯息锥刀之争出于里巷之间必有矜持之色众庶归重儒服自尊凡所观瞻孰不起敬士风如此顾不美欤或有不靖之徒多士宜共疾之歳律三更科诏一下贤材待时藏噐指日奋身岂容猖狂以致颠沛且大开选举精考艺能乃功名富贵所由之途非凶暴豪强兴争之地正使防如庆忌勇若孟贲何取于翰墨之场乎一犯严科即罹公法与夫鹿鸣开宴黄堂享劝驾之仪豹变还乡緑袂耀观光之宠者荣华僇辱乌可同日道哉又阔步既腾亨衢甚坦稽古所获奚止于斯夫以万七千人羣萃于此其间碎宁无短长在于寛和无事阔畧三日借路岂责其全一忿忘身虽悔无及将来引试切忌搀先题目出于有司必待举人尽入何须竞进以冒隘途虽少迁延未淹晷刻逺于蹂践方免忧危宅心既宁下笔熟洁至如案设既定尺寸有分移徙乱行扰动实众我欲自便人将谓何呜呼在丑不争先圣之格言畏威如疾前贤之明戒凡我应书之众勿屑细故以逺大期鸿鹄秋天一飞万里安可量也惟诸君勉之故兹告谕各请知悉







