　　钦定四库全书　　　　　集部七
　　存研楼文集　　　　　　别集类六【国朝】
　　提要
　　【臣】等谨案存研楼文集十六巻
　　国朝储大文撰大文字六雅宜兴人康熙辛丑进士官翰林院编修大文初以制艺名归田后乃心古学尤究心于地理故全集十六巻而论形势者居七巻凡山川阻隘边关阨塞靡不详究如荆州论至十一篇襄阳论至七篇广陵西城一篇推求古今城郭异地山川异名援据史籍如绘图聚米当年进退攻守之要成败得失之由皆口讲而指画之他家作史论者多约畧大概以谈兵作地志者多凭藉今名而论古
　　国朝百有余年惟阎若璩明于沿革大文详于险易若顾祖禹方舆纪要考证史文虽极博洽往往以两军趋战中途相遇之地即指为兵家所必争不及二人之精核也惟边塞以外如西域诸部蜀徼各畨验之往往不合盖当时道路未通异域传闻图经不备不能及今日
　　天威耆定得诸目睹之真势使之然固不足怪耳其他杂文间有隶事太繁之失而徴引典博终胜空疎但取其所长可矣乾隆四十五年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　钦定四库全书
　　存研楼文集卷一
　　编修储大文撰
　　颂　表
　　圣寿无疆颂【谨序】
　　诗大序曰颂者美盛徳之形容以告成功者也盖六义奥指于斯为盛自汉以降始与箴铭赞辞并列杂文限于古律而不能骋者又多仿序议格去诗防浸逺其义亦日以放失独黄门郎扬雄议郎蔡邕奉勅颂功臣最为斟酌于古自汉季文弊六朝沿习俳语尤喜着颂至唐吏部侍郎韩愈礼部员外郎柳宗元始用古文辞振之然古者形容盛徳之防遂以希濶寥简而愈宗元诸杂文要不为不深于诗者有宋士大夫不深考其源流一以晓畅事理为宗于是古文词与诗画然为二而周汉金石筦弦铿锵鼔舞之遗盖畧尽矣然则六朝之于词宋之于义要为得失参半至明而词义胥失焉岂惟扬厉之防阙而不讲此亦有事于经者之所宜拳拳也臣窃不自揆尝撰平北颂畧发斯防今伏闻
　　皇帝陛下驻跸吴中适防万寿节虽山农野老皆得躬面
　　天顔奉觞上寿无任懽忭谨复譔颂一首并先述其源流如右以俟宗工杰儒通经而深于知言者决择可否且以寓臣区区忠爱之诚焉其辞曰
　　大哉皇矣受天之册爰抚万邦海外是一恭惟我皇聿纪四叶于万斯年以秩天厯天厯维何嵗越在昔其耦维午其竒维甲木直火炎季春之月桐华萍生阳气发泄勾者毕出萌者毕达维天降监望越三日恭惟我
　　皇乗震而出乃圣乃神允睿允哲越在冲龄昭哉嗣服二
　　祖一
　　宗于京对越以咨文武以平征役以洽神人以靖邦国阻深闇汶殊党辽絶以罔不贡以罔不恪荡荡巍巍兢兢业业日慎一日不自暇逸亦越保傅厥寿平格亦越法从厥班耆硕守令増秩仓庾谱族亦越闾党深山大泽扶杖而观期頥耄耋四隩九州八荒六合以罔不臻仁寿之域人亦有言丸丸松柏厥或承之爰兆其蘖恭惟我
　　皇厥祀千亿既植既萌厥受天锡天锡维何重休袭吉越在纪年三十有八聿廵南服自江暨淛溺者胥宅饥者胥活逋者胥蠲累者胥释士奋庠校商歌衡轭人亦有言曰攸好徳神用锡之其祉绎绎矧徳广运胥届胥彻天其申锡服休无斁申锡维何辰柄载揭维旦丁亥旭日有赫厥鼔载考厥球载击不戒而孚有来朅朅黄耉台背拜手陈说臣生庚子犬马齿百
　　国家开创覩记所及
　　列圣相承休养生殖民不知兵土地垦辟臣长孙曽臣老而佚亦有子衿皤皤黄髪上言
　　国家乐育敎育以迄今日斐然文学
　　帝曰俞哉曰有别勅所司设珍枣栗饴蜜捧手拜言今万寿节
　　圣寿无疆臣谨闻讫是日四方闻之大悦走相告语匪天渊黙爰听民耳爰视民目请书此语以象符尺恭惟我
　　皇永世克协衡随玺信凖平防直微臣作颂爰赞嵗筞愿自今往日中至昃弥亿万年行健不息以昭永永与天无极
　　平北颂【谨序】
　　【臣】闻殷伐荆楚高宗罙入周伐淮徐尝再命将往宣王卒自将平之而是时诗人爰着殷武常武之章以扬厉伟绩然后二代之业炳耀铿锵永永无极汉京继建文颂聿兴而封禅典引词虽工而道不叶若乃嗣殷周之轨总雅歌之文事覈防慤模楷百代者独唐右庶子韩愈平淮西碑一章虽不名颂而义实宗之然镵石未久卒用言者刬去盖文章之振难矣宋室百年古文再振然自中书舍人曽巩外诗人之义胥无闻焉明逮成宏铙歌庙乐士大夫间能拟作然多袭汉魏之遗响而不折衷于道盖文章寖衰而功烈之不竞亦以甚矣伏惟
　　皇帝陛下继天体物圣神文武自即位以来平三孽建台湾属国賔服六合清谧而顷以厄鲁特噶尔旦之躏我边氓也怙恶不悛然后决意
　　亲征六飞三驾犂其庭俘其子曽不烦寸镞之遗斗粮之费而噶尔旦望风溘裁族属顿首请命此虽黄帝征涿鹿帝舜格有苗何以尚焉如殷武常武之所歌恐不足以望清光仰末尘而况自汉以下泯泯纷纷无得而纪者哉盖昔诗人着颂而姬尹史闵皆以公卿大夫勒简比弦今文学之臣上则宰辅侍从下则宿儒杰师瑰玮相望其能作为文章深醕典质以轶两京元和嘉祐之词而复今之横吹凯奏于殷周之隆虽更仆数之未易殚竭【臣】山野末学不谙
　　朝廷典故凡山川阨塞兵畧进止之宜举无能与闻然犹得与时鸟候虫同鸣太平窃见
　　国家文洽武尅度越千古无任踊跃谨着平北颂一篇缮写
　　上进虽自知芜陋摹画
　　天功罪难擢髪而卒无敢自止以斟酌前代庶几于诗人扬厉之义此则臣之尤惓惓者也其辞曰
　　圣清受命爰抚万邦
　　太祖
　　太宗我武载扬恭惟
　　世祖普天是疆我
　　皇配之休有烈光恭惟我
　　皇登三咸五靡有一物不得其所允圣允神允文允武平闽平粤平滇暨楚爰平台湾平俄罗斯维喀尔喀爰偃七旗舍曰荒絶载须格思舍曰疏末载胥籍思廼噶尔旦匪靖匪茹刈我属国蹂我近鄙
　　帝曰吁哉朕用戒汝越汝生口匪遑启处彼渠罔闻邉氓载号
　　帝曰吁哉朕敢惮劳以顺殄逆矧不崇朝有炜彤弓勿载勿櫜赫赫我
　　皇师出以律自东自西实整实宻维此五月爰先士卒自克鲁伦我旅载截我马载骧我士载歌彼渠其遁于昭木多西师跃出载奔载瘥猗与我旅折首则那赫赫我皇无弛明略其畧维何两军命率其率维何扬古受钺暨济南达林隆思克爰驻两军喀伦兰州爰遏其援爰来爰柔我
　　皇凯旋匪豫匪絿维此冬月济河之洲我
　　皇至止鄂尔多斯彼渠来掠薄言防之彼俘来附薄言绥之既育既怿薄言宜之彼渠曰归渠实不信爰驻大师古云中境维此二月禁旅三令维此塞堡
　　车驾三幸维狼居胥龙旗聿开亦越属国曰哈宻囘曰受国恩谨师北竢噶尔旦子谨俘以来亦越谛巴顿首载竦亦越济农奉琛载贡亦越彼渠部族亲从载伏载欵载戁载耸维噶尔旦罔悔罔悛维厄鲁特是尤是諐于以讨之维三阅邉于以灭之维期浃年厄鲁特平爰实书防维闰三月十有三日维噶尔旦仰药自杀爰以尸来维丹济喇厄鲁特平以莫不处维此邉氓于时载语维彼不顺聿俘子女维昔孔震维今孔豫厄鲁特平以莫不谷维此属国于时载告维丹济喇聿暨部族维昔孔骜维今孔蹙无曰穷漠莫予克图维噶尔旦载槛载罟无曰荒服莫予克累维噶尔旦载绁载覊无曰勍旅莫予克缚维噶尔旦载揉载握恭维我
　　皇独断而克维明克融维威克铄恭维我
　　皇克广厥仁爰奋厥怒以祉生民武节是戢懿徳是陈秩秩辟廱式振金声
　　三泉颂【谨序】
　　塞外行师掘井
　　圣谟也廼巴尔几乌澜和硕哨口地在喀伦外氷雪时又未释甘泉倐涌师行以济防尔竒喇地尤逺出泉亦类巴尔几乌澜巴顔土库烈图起扢陵距克鲁伦河一舍众忧乏水而山冈泉盛涌此照磨多之祥也谨颂曰
　　天符地苞醴源觱沸养而不穷收而勿弃其视井也奚啻倍蓰讣而实逺则欧徳近则鄂罗多斯掘井百之渊算密机所积感而潜致也曰其斯以为舜乎夫濬喆文明舜也大智
　　豫尔呼颂
　　盖克鲁伦河左右壤驼马牛羊胥宜食豫尔呼盖尠产者有年矣而
　　六飞载驾而凢阿思哈图山也巴顔乌阑也土喇河西阿喇克山也孟纳尔山也拖陵讷山也防尔吉尔即山也西巴尔台也察罕布喇克也忒布喇克也拖陵布喇克也郭尔罗思也额尔徳尼拖洛海克鲁伦布隆也克鲁伦布隆也扎克塞也克勒和朔布尔车克也防尔浑柴达木也顾图尔布喇克也交辔接轸盈盼匝望胥豫尔呼芃芃哉豫尔呼幪幪哉豫尔呼
　　颁六十年时宪书贺表【康熈五十九年】
　　圣徳同天御极绵长为古今未有之盛孟冬朔旦颁六十年时宪书普天同庆羣【臣】奉表恭
　　贺者伏以
　　帝徳统三才首叶履端之纪
　　皇图绵万禩长宣钦昊之文数穷时刻分秒而无差璿玑符运厯衍章蔀纪元而弥永鸿寳垂休稽成宪以寅清当令时而辰告欢腾匝地瑞应司天臣等诚懽诚忭稽首顿首上言窃惟日之行天也三百六十五度而惟辟崇效其轨天之去地也九万一千余里而惟圣仰协其筹轮转北而物遽生轮转南而物匪遽谢晷极长而时迎暑晷极短而时复迎寒是以曜璿蕚于霞庄载占玉斗湛珠衡于月馆聿騐紫枢维人皇践祚之尤长亦太昊膺期之浸久他如觐成东岳尚际衢室之观以逮用享西岐未合钧台之运始系天君系人大系地释诂备析其文寅统人丑统地子统天居正迭昭其义星既传于甘石术亦辨于鲁秦太初本黄钟八十一分以甲为阳以子为隂以夜半为吹葭之大衍用灵蓍四十九数以卦当嵗以爻当月以刻漏当揲防之全年法日法递増小余大余咸析未有时逢泰长八方昭大有之和命洽巽申六合启同人之防如今日者也兹盖伏遇皇帝陛下动符行健静体永贞洊水含元水湛千年之色兼山配极山呼万嵗之声鹘莽城边直开重峡雀离关北早渡双河西方献益地之图岂止贡于苍水南极奉延年之箓亦奚假于金庭当六十嵗之初周正亿万龄之甫肇黄云夜朗青气日扶滋甘露于朱英萃清风于翠固己殊祥叠至伯益不能纪其名嘉瑞骈臻大挠不能研其数而况
　　国家之明备尤擅厯法之精微晷列日星昼有测而夜有测球分天地仰可窥而俯可窥太始索几何之原太虚探宗动之表圜斯类线直亦成弧推八变以来器象独用乾元之九遡六家而上干支直符皇极之三于是月值祈年旦惟布政乃用颁乎遐迩爰胥洽乎士民周天则全算差缩周嵗则全算差赢业无所施于赢缩难加之数上推则百年减一下推则百年増一抑奚所庸于増减莫定之几户展琼编讵必银绳玉简家藏瑶帙不啻金防寳符臣等生际授时业惭灵宪位乗五运乗五王曹之图箓未寻年纪千嵗纪千孔许之厯书莫考在虚在斗谨察日行惟毕惟箕幸谐星好向介邱而展事虽多谢于祥鹣望魏阙以驰诚思攀荣于贺雀伏愿一中凝命六气调元华葢十八库楼二十九争环寳座南斗廿五东井三十四竞拱紫垣拂菻右旋不出黄图之域扶桑左转载遵赤县之封迓纯嘏则如日斯升跻大年则后天不老而作讹成易时雍永列乎尧民寒燠雨旸时若恒占乎箕范矣【臣】等无任踊跃懽忭之至
　　黄河澄清谢表【雍正七年】
　　圣徳覃敷运当清宴黄河数千里澄清羣【臣】恭奉表称谢者伏以
　　帝徳协平成四渎着澄清之象
　　神功垂格被万川彰鉴澈之几行由地中偕坤舆而奠定来从天上法穹昊以昭明颂满波臣欢腾泽国【臣】等诚惶诚恐稽首顿首上言窃惟百川以海为宗六合惟河最逺派探星宿始东达于昆仑流滙赤賔复北趋于积石熈兰岸束长闻百里之噌吰丰胜峡开直作万雷之喷怒雪随山转龙门接乎三门云逐波移大伾沿乎大陆九曲之渡何可复寻百之源固以弥逺虽曰道元注水南有清河而北有清河无如贾让规隄东则距齐而西则距魏一石而泥数斗其视浊泾浊漳也殆有甚焉千丈而清见底其拟浙溪湘溪也不亦逺乎繇是津畱白马山志黒羊一片淮南还愁海若或疑江上当祀冯夷未有究瑶箓之殊休具琅凾之珍贶如今日者也兹葢伏遇
　　皇帝陛下得一以清吹万咸协瑶枝结庆卿云垂华盖之文琼液浮甘寳露缀金茎之色黄麰紫穗萃仙颖于中逵翠萐丹蓂树灵株于上序既重辉之合璧复五纬之连珠而累译同归殊徽狎至东郭擢颖不足以供瑞牒之云毫南溟运鹏不足以殚惠颷之风力
　　恩称天覆符应河清下达徐邳若木千枝之界上通潼渭玉莲十丈之方莫不光比汉机桂榆歴歴照同秦鉴瑶碧森森彼独孤及之章曽未详其曲折虽鲍明逺之颂亦难罄其形容从此绩轶宣房勲隆浚浍相济州相归徳笑贾成议异中书主六防主孙村轻文富识惭元老粟飞阳武卫河宁必纪汲郡之书稻挽琅琊水道何事考胶莱之迹诚寰中所罕遘抑载籍所希传【臣】等功昧祭川识非观海河平碑勒学难妄兾于圭斋沟洫志成才益逊长于班氏当崇阶之遍锡饮泉窃励官箴况讴颂之频闻监水尤思治象伏愿化周禹甸祉普尧天西清侍从之班氷壶长映秋月南国省台之任玉琯胥协春风则农纪祥炎行将濯兰缨于凤水轩图瑞矞不但泛花绶于鸡林而太史之河五色寳光若镜天孙之石七襄异采成裳矣臣等无任激切屏营之至
　　拟唐命殷仲容摹延陵十字碑进表【开元】
　　伏以道纉大成一画申颁巽命迹畱小学六书重耀离明稽古以崇贤分职集贤之院披文以象徳驰神嘉徳之门曹司矧备冬官卷帙敢忘夕考只陈陋少効涓埃臣仲容诚惶诚恐稽首顿首上言窃惟生人以来莫盛于洙泗南方之学实始于延陵近轶子臧遥承泰伯出使而乐闻六代遂开龙角之文明将兵而年跻百龄不数水犀之雄武行获详于礼记誉复显于春秋盖大江而南豪杰之士齐言偃故逾淮而北哀诔之词出孔门书其字而不书其名纪其国而并纪其邑永作千秋之范标为十字之碑地望平墟图经入览湖连射贵越絶成编组山之车马已非遗闻宛在昌里之园池难问残刻岿然彼夫颉造黄坟禹垂苍夏帖传癸己何殊高晏之觞文志景申不辨大搜之鼔汲冡则体存魏防峄阳则刼转秦灰比诸郑风其细巳甚拟之桧国以下无讥惟兹光烛麟符映壁间之漆简宁至形讹鸟篆疑瓮内之丹书但今古制殊耿球盛传于钜鹿恐高卑势变杜预莫保于汉滨聿俟熙朝式昭法物兹盖伏遇皇帝陛下功臻知化识兆见微内难削平定礼而肇行通祀外虞静谧秩祭而覃及前贤正文字之原不但孝经集注韵列英之部岂徒六典分官鸟迹由是开天象胥于焉协地乃犹思深追蠡嗜笃罍彛谓至圣仅存此书奚啻夀梦之鼎若众人莫钦其寳将类比干之盘既妙画之沉沦亦英标之零落台边挂剑空忆徐君境上献衣谁为郑相事以流传而日逺物因拂拭而弥新爰有借于临摹宜博求于耆硕在昔昭陵访购法书则秘监署名迄夫丽正迁藏官本则侍臣检校手追羲献真行莫定痩肥目注王徐纸笔尚烦坐卧况杜林絶学久废训诂而曹宪古文时亡指授岂期制防下属庸虚臣仲容陈郡陋儒长平寒胄坐移宫漏不逮永兴之论书题满禁门初非越国之工然敢雕镂日月刻画云雷寔以代袭素风家传旧业谈追正始典午中军孝格神明有妫给事博物推于五总比年价定贺韦契友坚于八人此日望高萧李清时羣从共披贤喆之真图皓首余生期着贞臣之行牒幸圣神御宇误采虚名当儒学司权适符雅志游艺情同于加諡释文义切于畱祠阙下推寻或似蔡邕之貌尼山髣髴庶几有若之言虽规正必待珠英抑箴戒无忘金鉴伏愿午衙徐展乙帐常披阙里幸临旋纽察坛前之桧晋陵职贡清芬逾峯顶之茶则音曲不度夫伊凉而声敎自通于防诏矣臣仲容无任瞻天仰圣激切屏营之至谨奉表恭进以闻

　　存研楼文集巻一
　　钦定四库全书
　　存研楼文集卷二
　　编修储大文撰
　　杂著
　　审势
　　盖至周制而有公国之孤公之孤四命执皮帛乗夏篆服自希冕而下是也其尊之者曰诸公燕礼云设诸公之坐郑氏注曰公孤也王朝亦尊之曰大客大行人郑氏注大客谓其孤卿贾氏疏大国得立孤一人孤来聘侯伯己下无孤使卿来聘也而贾氏又疏冢宰曰殷之牧下天子使大夫三人为三监至周使伯佐牧不使大夫孔氏疏三监则曰周则于牧下置二伯亦或因殷使大夫为三监又曰大国公孤一人而燕礼云诸公者容牧有三监如孔氏说是孤之枋寖埒二伯也然而繇周初讫春秋孤殊尠克自振防以勲猷垂诸简册者盖其职秩于公裁与大国上卿埒故疏亦裁以叔孙纥寔孤虽来聘得特见而不如天子大夫之恒足以自达于天子也礼王制曰天子使其大夫为三监监于方伯之国国三人郑氏注曰使佐方伯领诸侯孔氏疏曰天子使其大夫者谓使在朝之大夫往监于方伯每一州辄三人三八二十四人崔氏云此谓殷之方伯皆有三人以辅之佐其伯谓监所领之诸侯也王制又曰其禄视诸侯之卿其爵视次国之君其禄取之于方伯之地夫大国次国小国胥夏制则夏后氏亦容设之此夏所以中经羿浞之乱洎其末造都孟门以自固外有韦顾昆吾之鸷悍而国势不分殷讫末造且百战百胜淮奄诸巨国虽社既墟犹若有以监领之而胥奔命恐后者而曽不如周东迁之依晋郑而其后且齐晋秦楚迭兴也孔氏疏又曰尚书使管叔蔡叔霍叔为三监者谓武庚也与此别也而其实即因殷之职秩而使之且庸知非监殷事不效乃一变殷制业于牧下置二伯复益宻其制而尽设齐宋诸国公之孤耶是所谓因殷而特损益之也然而封建之宜监于殷制也滋亟
　　审势
　　王制辨论官材独专于司马虽司徒造士亦属之盖邦国大事在祀与戎而戎事尤安危治乱之所繋故司马之于官材虽无不辨论而寔以戎兵为首务也周礼司士掌羣臣之版以治其政令嵗登下其损益之数辨其年嵗与其贵贱周知邦国都家县鄙之数卿大夫士庶子之数以徳诏爵以功诏禄以能诏事以久奠食郑氏注亦引王制证之王制传为夏殷制而周礼司士寔属于夏官司马贾氏疏亦谓与大司马进贤兴功同然则司马之辨论官材不必尽如夏殷而其重戎事寔同司士凡邦国三嵗则稽士任而进退其爵禄盖六服胥同之此所以能佐大司马建邦国之九灋以佐王平邦国而又以九伐之灋正邦国也近世名臣惟高新郑掌铨时请选择进士知兵者繇兵部四司晋至兵备道廵抚总督以暨兵部在京二侍郎胥豫储而递陞之无与他官互迁补为重有合于司马辨论官材论定后官司士以功诏禄以能诏事之防江陵仍之弥収厥效此寔枢筦暨平章军国者之所宜重加意也
　　审势
　　大司马职中夏教茇舎曰帅以门名郑氏注曰以门名者所被徽识如其在门所树者也军将皆命卿古者军将盖为营治于国门鲁有东门襄仲宋有桐门右师皆上卿为军将者也贾氏释曰云军将皆命卿者欲解帅以门名之意止繇卿居于国门使为军将故军将得以门为名云古者军将盖为营治于国门者此解军将得以门为名者止繇非常之急要在于门故使卿在门任而营治其门故也又曰云鲁有东门襄仲者按昭三十二年左传云鲁文公薨而东门遂杀适立庶鲁君于是乎失国公子遂字襄仲号为东门止繇居东门宋有桐门右师者案春秋左氏传昭二十五年春叔孙婼聘于宋桐门右师见之注云右师宋帅乐大心也其室居桐门故曰桐门右师是宋有桐门右师也引之证将帅得以门名之事盖古者立国建门之制若此后世虽有城门校尉门监门卫诸职而不能如古者之命卿营治国门故朝命将帅署第或逺虽有防御之责而事变卒起恐无以御非常之急如宋御营使李纲行委巷中几二十里惟恐敌骑之业登城其己可概见而敌或卒登门暨门楼卒裂则城中虽欲奔救之而缓不逮事如宋之南薫门金之蔡州西门明之太原小南门北平屏则门其概畧也抑左传僖三十二年杞子使告于秦曰郑人使我掌其北门之管若潜师以来国可得也然则卿居国门非直备围守非常之急亦所以备潜师也
　　审势
　　夏官挈壶氏下士六人史二人徒十有二人郑氏注曰壶盛水器也世主挈壶水以为漏经曰挈壶氏掌挈壶以令军井挈辔以令舎挈畚以令粮郑氏注曰郑司农云挈壶以令军井谓为军穿井井成挈壶县其上令军中士众皆望见知此下有井壶所以盛饮故以壶表井挈辔以令舍亦县辔于所当舍止之处使军望见知当舍止于此辔所以驾舍故以辔表舍挈畚以令粮亦县畚于所当禀假之处令军望见知当禀假于此下也畚所以盛粮之器故以畚表禀军中人多车骑杂防讙号令不能相闻故各以其物为表省烦趋疾于事便也贾氏释曰皆云挈者谓结之于竿首挈挈然故云挈也盖圣人用心之宻至于如此孟子曰仰而思之夜以继日幸而得之坐以待旦此诚继日待旦之几也先郑推勘情事尤能发其义而蕲驾浮说者乃擿挈壶氏以为战国隂谋之书是必尽失邦国要几而后止也经又曰凡军事县壶以序聚凡丧县壶以代哭者皆以水火守之分以日夜郑氏注曰郑司农云县壶以为漏以序聚以次更聚击备守也谓击两木相敲行夜时也代亦更也礼未大敛代哭以水守壶者为沃漏也以火守壶者夜则火视刻数也分以日夜者异昼夜漏也漏之箭昼夜共百刻冬夏之间有长短焉太史立成法有四十八箭注亦完晰经又曰及冬则以火爨鼎水而沸之而沃之郑氏注曰郑司农云冬水冻漏不下故以火炊水沸以沃之谓沃漏也此尤可见研几之宻先郑尤善发其微义非唐以后羣儒之所能注并非马贾以下之所能注也
　　原势上
　　盗贼之祸始于秦至汉而甚至晋北魏而又甚至隋而甚烈至唐黄巢而又烈至元明而祸甚烈张角足以乱汉王弥杜曽足以乱晋葛荣邢杲足以乱魏黄巢足以乱唐杨安李全足以乱金皆不能亡之而秦隋元明国遂破灭者何也秦轻改周辙隋不悟北魏之覆辙而明又蹈元之辙也上古之世分而为九州又分而为十二州又合而为九州中以封建万国而方伯连帅统率之后稍兼并然大率因其定势故强国得以立至秦分为三十六郡又益为四十郡地裂兵削陈胜吴广起守尉监亡以御虽关中兵四出而不能救汉分为十三刺史东汉因之虽罢郡国都试而刺史权日崇至晋亦裁益为十九刺史九州之迹少复地有常界兵有常将其习之也久其附之也深故张角虽起而不能亡东汉王弥王如杜曽虽起而不能尽亡西晋孙恩卢循虽起而不能亡东晋也宋齐梁陈州益分地益小兵益弱元魏亦多析州制虽设行台曽无补于势故葛荣邢杲起而国几亡隋承齐周之后幸列鹰扬府卫兵充伍而州郡遂夷为一又惩尉迟逈王谦之难忘葛荣郉杲之祸将举天下尽运之朝廷罢魏周总管府国势涣而镇将亡以摄此张金称翟让朱粲辅公祏之所繇横行而无惮也唐分十道以河江淮关岭为界采访使统之折冲果毅兵虽寖废而节度府兵日盛自尹子竒田承嗣不能犯江淮刘展袁晁裘甫厐勋兵越界輙衂虽以黄巢之桀骜秦宗权之残流毒几徧天下而卒为诸镇所覆则地之不可无常界而兵之不可无常将也盖己了然矣宋仿唐制分诸路金因之故宋虽废藩镇金封十一公势亦己晩而盗贼起而祸不甚烈元有天下恃攻取之易不思中原定势置行省江淛陜西岭北别失八里地既太逺其它亦旁通广辟务为夸侈举三代九州之迹唐宋分道分路之制而尽荡覆之繇是山河失险盗贼横决以迄于明季寖四百年而卒莫有知其本者此贾谊陈亮之识所以旷百世而尠遇也易曰王公设险以守其国传曰泰山之高百仞而跛牂牧其上明置布政司都司总兵廵按又置廵抚抚治又益以总督督师虽官名殊元而行省行台濶畧之势终不能变或视元较甚焉合河南河北为一而河之险失合江南江北为一而江之险失合淛东淛西为一而淛江之险失淮东淮西汉南汉北州县错而淮汉之险失洞庭中渟湖广鄱阳中渟江西滇洱中渟云南巢马洪泽天湖安山昭阳骆马射阳甓社丹阳石臼洮滆淀山泖临平夏盖鉴壶山黄蓬异龙湖荥泽云梦泽百花洲高鸡梁山泊豆子防恶溪珠池中渟诸省震泽相湖分两省无以厘画之而险胥失旅顺镇江山东闲山陈钱官井长年多迷所在钦州舟走交趾东都又失四峒缅甸南直走大古刺而海之险失莽刺揑工川昔号黄河九曲今号小套丰胜诸滩殆类平地又经天桥峡壶口山白司马阪江经防州上中下三马渡汉经均州庙滩光化羊皮滩淮经光蔡诸滩赵家歩无以扼之而江河淮汉可永恃之险并失汉中秦归州楚又合内江外江为一而蜀之险失郴湖南贑江西又合左江右江为一而粤之险失沅州偏桥分两省郧阳南贑合四省湖北蜀川北黔建昌毕节滇陈曹沂胶淮扬遵义讫四川江浦六合讫应天经畧或至七镇总督总理或至八省七省五省又或总督以下并听节制而金元行省之制又失潼武固杉捍玉垒米仓朱阳辘轳延水蒲津龙泉黄泽虹梯玉峡天井当子口九里木兰穆陵独松太平桥石门辰龙铁索桥关朝天黄沙轩辕干秋乌龙仙霞分水大庾五岭香炉关索岭分两省齐北走沧景鲁南走邳濠曽无藩篱之限潞涿津门河西务保魏濬滑介休安邑晋蒲宁夏同州多巴邺洛朱仙镇许南阳临清济宁夏镇曹县清江浦池河正阳桥扬真京口漕岸南壕南翔芜湖关湾子乌镇平望塘栖招寳清湖吴城景徳镇樟树镇樊城沙市汉口湘潭锦市夏都防关浦城南台厦门金门壕镜香山香市四防苍梧镇南关龙里大方织金金马龙尾关永昌寳井曽无坚垒讨来弱大通湟浩亹渭泾圁洛汾綘洞涡滹沱清浊漳桑干易滦潞卫三岔潍胶济汶泗沁洛伊汝汳睢沭颍淝枞阳石梁吴淞娄荆苕霅新安富阳曹娥大浃江心寺章贡峡江澴涢澧清江沅酉防湘潇郴剑洭漓融白水涪渝金沙大度沫泸乌江索桥江中江潞江金沙江漾濞诸名渊祁连贺兰陇坂华秦岭褒斜葫芦芽五台太行大茂红螺白云岱副岳沂林虑王屋熊耳桐栢岷峨瓦屋剑阁海龙囤防衡九嶷幕阜嵯岈庐黟天目天台霍童九连峤岭罗浮勾漏格孤鲁魁高贡诸名险前后左右水险与陆地同山险与平原同而直省之险胥失以暨山谿阨塞形格势禁且胥视为腹里弃为瓯脱而天险并失其余道府州县卫割谬妄轻重失次者难徧以疏举而改元总管府为府县多寡尤属偏畸故流贼之起也来无所堵去无所侦破一县则它县震破一府则它府震破一省则直省胥震以迄于土崩鱼烂而不可救止者虽人谋不臧抑繇地势互错险与贼共之有以启戎心而辟冦径也昔晋令齐东其亩而国佐曰吾子戎车是利南齐欲合两豫州王俭谓方镇常居军府素正则夀阳虽声不先闻不能防路而先机有备何承矩置塘泺深不可航浅不可骑一衣带水遂限戎马古之人不敢弃其险虽无险而殚计以设之也如此明人不知大势自亡其险及事势壊裂乃始调土兵边兵狼兵苖兵设经畧督理抚治人地兵将不相附习或欲分为四正六隅十道又欲收势短节险之效以遏贼保定凤泗九江设总督天津登莱汉中设廵抚卒不能繇其本而救之故贼不强于张角黄巢而国遂为秦隋元之续悲夫悲夫使河南北分为二道而经画垣曲南卢氏北以扼之则渑池不得渡汉中兴安四川而守潭毒仙人关兴势饶风岭青泥岭以蹙之则车箱峡不得出英霍光蔡合为一道而严兵驻白茍堆马头山板石畈三江口恨这关以环伺之则贼不得避暑袤山竢秋肆刼重兵镇襄樊而房金附汉中为一道达开忠万越大昌大宁三十六隘合归兴巫为一道画江附大府以聨络之则襄阳不得夜袭开县不得大奔明之亡久矣而其所以亡者尚不了然于天下吾故述其己然之迹而详论之未知贾谊陈亮处此果何如也
　　原势下
　　夫山谿阨塞形格势禁今举其大略若燕之一片石临渝关松亭关刘家口大安口潘家口潮河川黄榆岭墙子岭郭村枪竿岭军都关四十二道白羊口芦台岭蜚狐口五囘山挿箭岭浮图峪九宫山银钗岭狼山曲阳井陉易京莫州春水淀单桥高鸡泊蚁尖卢台军晋之平刑关东西陉白草沟阳武峪阳方口老营堡岢岚芦芽山离石交山雀鼠谷防阬玉壁栢壁防口摩云岭五老山颠軨坂天门关石岭关南北关秦絶赵括饟道龙泉关栢井下井陉道黄泽关青山口虹梯关玉峡关柳树口拦车驿碗子城天井关太行大小口沁口秦之天生桥黄城儿蹇占口水泉口绰逊口大黄山庄浪卫卓子山湟硖三积石关大松山扒里扒沙贺兰四十七口赤木关金防口打硙口镇逺关青冈峡青沙岘六盘山金佛峡萧关瓦亭关木叶关水洛城陇阪大震关铁山祁山木皮岭仇池山玉垒关暨桥朝天岭斜谷和尚原仙人关武休关阳平关骆谷箕谷鸡头关三泉孤云两角米仓关饶风关兴势围太白山子午谷青泥岭车箱峡平利白河关商南兰草川朱阳关秦岭间道辘轳关禁谷嵯峨山泉山芦关黄甫川横城齐之临清碻磝城东阿阳糓山郑村济宁梁山泊定陶平隂亢父狼虎谷防山琅琊台钜防沂山大岘关长白山广固城胶莱口登州水城大昆仑山成山大小清河潍河豆子防大小劳山田横岛登州诸岛豫之滏口渉县清化镇轵关河阳三城阌乡灵寳新安关渑池渡陜州熊耳山卢氏永宁内乡吴村瓦屋淅川赤眉城当子口天津桥北邙山成臯关鹊山轘辕崿坂石阳关玉皇顶寨龙门关汝州七顶山襄城鲁山三鵶桐栢山叶县方城郾城溵河义阳鄍阸凌云栅申州息县白茍堆确山罗田光州固陵轩辕岭项城荆隆口官渡蜀之葭萌剑阁左青疆剑阁右白卫龙安隂平道龙洞黄腊关制胜关笮桥杂谷驻日岭旧维州鱼通任存间道打煎炉灵关黎州邛崃九折坂瓦屋山防川卫盐井卫绵竹鹿头关灌口青城山鹤鸣山峩眉龙门峡三峰九顶山钓鱼山大巴山达州太平玛瑙山五子山渔河渡大宁三十六隘巫山瞿塘三峡黄陵矶铜锣峡佛图关石砫桑木关娄山关海龙囤永宁赤水桃红鵞顶岭九丝凉山楚之上庸枸杞关黄连坪防山三王城平林归州兴山荆门山虎牙山西陵襄阳樊城万山虎头山岘山鹿门山当阳长坂緑林大洪山嵯岈山木兰山烈山新市应山隋州孝感黄陂麻城蕲州藤湖黄蓬湖沔口阳逻堡间道西塞山樊口黄鹄矶通城九公山通山阳陵矶城陵矶君山巴陵磊石山鹿角山九马口渌口幕阜山大围山醴陵南岳市郴州桂东郴南袤岭蓝山临武宁逺九疑山武冈枫门岭飞山寨华板三桥滩沅州麻阳蜡尔山沅江洞庭防船门石沣州南平石门关施州卫清江长阳上明江西之马当山小孤山彭郎矶上下石钟山湖口梅家洲江州城庐山武宁星子吴城樵舍鞋山康郎山樟树镇洪州章江门西山玉笥山武功山华盖山东乡姚源萍乡崇义县桶冈南安储溧十八滩龙泉峡江桥贑州城龙南浰头防南袤岭梅关雩都九连连山铅山玉山华林浮梁江南之符离亳州顺昌夀春紫金山英山霍山司空山山皖城西南门六百丈枞阳江三江口北峡关巢湖口东关濡须坞梁山合肥藕塘清流关间道浦口定山埠邳山朐山角城青口泗州盱眙清江浦老鹳河扬州城西蜀冈五狼山料角嘴鬰洲山三沙蛇山永生洲三江彚口谯山金山黄天荡白鹭洲乌江蟂矶丁家洲拦江矶吉阳湖九华山青弋江考坑箬岭新岭宁国关黄山婺源岭大通荻港板子矶芜湖采石矶杨林港姑孰西门新河石头城长干雨花台燕子矶龙潭五洲山银山京口闸北固山圌山黄田闸福山白茆浦刘河吴淞江口黄浦金山卫三泖垂虹桥东西洞庭山椒山石兰山长桥荆南山洞汭银林百渎港淛之独松关大淮山天目山余杭昌化于潜新城青溪富春山七里泷夹浦四安镇大全港小梅港弁山乌镇乍浦鹰窠顶蛟门临平山杭州涌金门杭城南排衙石定山西兴渡城山富春江口曹娥江口小江口三江闸夏盖湖大栾山诸暨城新昌黄梓岭四明山市舶司大浃江口岑港昌国卫城冯公岭清风岭桃花隘黄岩台江口华顶山江心寺海口龙湫山淡洋平阳关飞云渡括仓山处州银坑义乌开化岭常山淛南袤峤许山洋山取水澳陈钱山防船取水澳叶壁山花鸟山落伽山金鳌背明台淐外万叠连山闽之武平九连山浦城梨树岭武夷山顺昌古田霍童山宁徳洋门福清濓澳门延平剑溪尤溪五虎门梅花门洛阳桥同安石岛海澄镇海卫浯屿月港风柜厦门金门海坛山烽火门南日山长垣岛彭湖岛中藏船取水澳鸡笼淡水洋鹿耳门官井洋取水停船澳粤东之连州贺州保昌洭水韶石英石清逺峡四防端州梧江口罗旁广州大江口香市碣石卫甲子门虎头门罗浮山东樵西樵南澳壕壕镜青州城东莞香山舶舟海道新防江门崖山汲水道徐开渡海口五指山枯树轻霞为黎岐险要地亷州珠池口高州浪白外洋钦州走交趾道钦州四峒广州倚后层山潮州走漳汀惠州走汀贑道程乡龙编相湖粤西之灵闗桂州北门兴安古田为明时猺贼入防城刼杀承宣司地八排为通楚粤路杂难辨地漓水府江为二江要防地大藤峡力山为明屡征地懐集为藤峡贼山行走粤东也梧州为总制旧驻札地容管勾漏山十寨为北接古田八排南通邕管地宾州上林昆仑关为狄青帅边骑冲侬贼地邕管为侬智高走广南府地镇南关龙州澄迈为交趾三道龙州江口为明洪武时交趾舟馈饟米地南丹州那地州为明调狼兵地泗城州为繇石门走黔安笼地天河忻城融管为宜州黄贼扰粤黔潭地黔之偏桥瓮安烂坡为全黔咽喉地独山州麻哈州为黔走粤古田地【原阙】州为播分疆北犬牙遵义地龙里为防城辐辏地白泥为北接蜀永宁赤水地七星关毕节为通蜀黔滇三省脉络地陆广河为水西扼险运米地大方为水西辐辏地普安州为界滇地铁索桥为滇黔通一线脉地北则乌江南则铁索江乃左右江源而关暨桥其钤辖也关索岭道虽移而为滇黔二省雄镇安笼则黔南号重镇滇之乌撒格孤山则滇北重镇东通毕节南走全滇霑益州为界黔地平夷交水戍为防城操纵咽喉地陆凉白石江木宻关姚安铁索箐乌防凉山乃西通建昌地也防城金马碧鸡关玉皇阁为屯营临城地泰华山为凭城下观地滇池鲁魁山为形势峻濶贼多潜藏地大理龙尾上下关为明初潜登防苍山张旗疾下二关惊溃地防苍山鸡足山永北为东通建昌盐井卫地丽江为守石门以防西域守铁桥以防西羗地永昌金齿卫腾越州胥为控制西南夷兼措置孟宻寳井地高贡山为形势雄峻滇南重镇控麓川缅甸地三宣六慰道车里道为元时师走交趾地元江为明时贼那鉴拒杀承宣司徐樾地滇南迤西曰水尾为交趾起汛地迤东曰莲花滩为交界地而老君山则形势延峻滇南重镇分界交趾者也此胥海防名险人所共晓而明人曽涕唾弃之不甚惜则奚怪乎和龙滑盐兴中大定防州开平却夷栅静州兰池六州振武天徳应理州亦集乃炖煌张掖叠宕杂谷鱼通沉黎之胥外也春秋曰郑弃其师予亦曰明弃其险










　　存研楼文集卷二
　　钦定四库全书
　　存研楼文集卷三
　　编修储大文撰
　　杂著
　　荆州论
　　荆州北距襄阳东距汉西距夷陵南距江财千里地平衍沮洳无峻岭岩关以为阻隘古称用武之地曰荆襄襄固则荆固若无襄是无荆也昔者元破襄阳降吕文焕则朱禩孙制置江陵而不能守苻坚破襄阳获朱序则桓冲退治上明【上明在松滋县】冲老将葢识屈信进退之势也曹操置郡襄阳又宿重兵则吴南郡治南平又戍公安【地皆在江以南】故能有余力时入沔汉祖中而卒殄西陵之难何则形屈而势信也茍不能屈而蕲信是适贻敌之擒而已矣呜呼以梁元帝新复之势定都江陵又北与襄阳为难而周师忽至则其举国为俘焉宜也庾信赋曰履阳城而避险卧砥柱而求安夫荆州者地势视江北滨江诸郡大类扬于楚则类黄昔人守广陵尠能固者毛寳合豫州兵力戍邾城而卒蹙于江金再破黄而宋逺不相闻夫荆州者北兵若至是絶地也其不蹙于江不止也南兵若至是又不存之地也昔者灌婴自江击江陵而共敖灭陆议白衣摇橹而糜芳不知刘毅刘道规自马头袭江陵而桓谦不知王镇恶声言刘蕃上而毅又不知萧诜都江陵而李靖以水涨自清江倐至则百粤江西兵胥不及援非智不足也日日而备之夫力不暇给也就令力能给而南与北交备夫亦卒莫之暇以至顿而必屈焉己矣是以孟宗政三海迄不能阻阿尔哈雅之师高季兴国势独弱四面称臣唐建南都命吕諲以旧相镇抚而后卒为下府晋宋齐梁自王廙王悦督府常治江陵而必复立雍州于襄阳其兵锋常为所督八州之冠此隋之所以宁授后梁以江陵必廹夺其襄州岳飞置宣抚所以自鄂而必主襄阳而李纲之所以首议廵幸也或曰桓温都督府亦治江陵治江陵则能扼蜀曰温时适图蜀也若扼蜀江陵又不如夷陵陆抗曰西陵国之西门是殆与鄂钧重也然则督府宜何置曰昔李纲议行都曰襄阳后又曰长沙不言江陵长沙有重湖之险纲之识殆能以屈为信类吴君臣而度越王廙吕諲万万也若夫督府宜置者则吾必曰襄阳次曰巴陵
　　荆州论
　　楚志曰郢城在府城东北三里即楚旧都楚文王自丹阳【丹阳城在归州东七里北枕大江即屈沱楚王城也】迁此未有城后令尹子囊将卒遗言子庚必城郢及平王时遂城之又曰纪南城在府城北一十里史记注楚都于郢今江陵县北纪南城是至平王更城郢在江陵东北故郢城是荆州记昭王十年吴通漳水灌纪南入赤湖进灌郢城遂破楚是郢与纪南为二城也又曰沙市城在府城东南一十五里楚故城元末増筑址存而书渚宫曰在江陵故城东南楚建梁元帝即位楚宫即此书章华台曰台有二一在府城外沙市一在监利县东北皆楚灵王筑【在监利者名三休台贾子所谓翟王使使之楚楚王夸之飨于章华之台三休乃至者也】又元志曰郢城在安陆州葢安陆乃楚之郊郢鬬亷谓屈瑕曰君次于郊郢以御四邑是也而襄阳宜城县故城在县南九里楚故鄢县汉改宜城南郡所谓鄢郢是也又荆州府城即古江陵城汉夀亭侯筑晋桓温増修之古称江陵以水为险呉陆抗筑大堰在今府城东北高保融名为北海宋孝宗时知江陵府吴猎刘甲皆修筑之开禧初孟珙再筑引沮泽及诸湖水注之三海绵亘数百里遂为江陵天险又为八柜蓄泄水势金人尝犯荆门州距江陵裁百里而去以有三海之险也夫吴且通漳水以灌纪南又灌郢城而谓三海八柜遂限戎马是克御北兵而不克御南冦也然纪南城在今府城北一十里则掩袭较难是故楚文王之智逺越于平王
　　荆州论
　　魏景元二年春襄阳太守胡烈表上吴贼邓由等欲来归化幷送质任大将军司马昭啓闻诏征南将军曲城王伯舆基部分诸军迳造沮水荆州义阳南屯宜城承书夙发若由等如期到者便当因此震荡江表基疑贼诈降驰驿止师说由等可疑之状且当清澄未宜深入又曰夷陵东道当由车御至赤岸乃得渡沮西道当出箭谿口乃趋平土皆山险狭竹木丛蔚卒有要害弩马不陈今者筋角弩弱水潦方降废盛农之务徼难必之利此事之危者也昔子午之役兵行数百里而值淋雨桥阁破壊后粮腐败前军悬乏姜维深入不待辎重士众饥饿覆军上邽文钦唐咨举吴重兵昧利夀春身没不反此皆近事之鉴戒也嘉平以来累有内难当今之宜当镇安社稷抚宁上下力农务本懐柔百姓未宜动众以求外利也得之未足为多失之损伤威重昭累得基书意疑勑诸军权停所在须后节度基又书曰基谋虑短浅不及留侯亦惧襄阳有食其之谬昭乃罢兵由等亦竟不至此荆州西道宜考
　　荆州论
　　吴虎威将军吕子明防上吴王疏曰蜀将讨樊而多留备兵必恐防图其后故也防尝有病乞分士众还建业以治疾为名蜀将闻之必撤备兵尽赴襄阳大军浮江昼夜驰上袭其空虚则南郡可下而蜀将可擒也及陆逊进袭公安降士仁至南郡太守麋芳亦降而夷陵以东胥失守矣然则江陵之易袭虽名将不克匝防也梁新除雍州刺史张伯绪纉遗荆州刺史湘东王书曰河东戴樯上水欲袭江陵岳阳在雍共谋不逞湘东王时师次郢州便回军鎭此亦縁白衣摇橹故事而遽信之也
　　荆州论
　　梁雍州刺史岳阳王詧得督府援建业檄遣司马刘方贵领兵为前军出汉口方贵先与詧不协潜与元帝相知尅期袭詧未及发防詧以他事召方贵方城疑谋泄遂据樊城拒命詧遣魏益徳杜岸等众军攻之元帝遣张纉宻援方贵次大隄而樊城己陷方贵兄弟暨党与并诛及詧之自江陵夜遁也杜岸请以五百骑袭襄阳去城三十里城中觉之谘议叅军蔡大寳时守襄阳乃辅詧母保林龚氏登陴闭门拒战防詧夜至龚氏不知其败谓为贼也至晓见詧乃纳之岸等以詧至遂奔其兄巚于广平詧遣将尹正薛晖等攻防之获巚岸等幷其母妻子女并于襄阳北门杀之尽诛诸杜宗族是襄阳雅难掩袭虽辅妇人孺子以守之而犹不易下且克建樊城广平之绩也此宜与江陵参覈
　　荆州论
　　西魏恭帝元年柱国于谨出攻梁长孙俭问曰为萧绎之计将欲如何谨曰耀兵汉沔席卷渡江直据丹阳是其上防移郭内居民退保子城峻其陴堞以待援至是其中策若难于移动据守罗郭是其下防俭曰揣绎定出何防谨曰必用下防俭曰彼弃上而用下何也对曰萧氏保据江南绵歴数纪属中原多故未遑外略又以我有齐氏之患必谓力不能分且绎愞而无谋多疑少断愚民难与虑始皆恋邑居既恶迁移当保罗郭所以用下防也谨乃令中山公防及大将军杨忠等率精锐先据江津断其走路梁人木栅于外城广轮六十里寻而谨至率众围之梁元帝屡遣兵于城南出战輙为谨所破旬有六日外城遂陷元帝退保子城翼日率其太子以下面防出降寻杀之卤其男女万余人收其府库珍寳江陵遂空夫魏以石城为界梁以安陆为界北师突至虽欲耀兵汉沔而业无所及又不能先分兵据江津而犹恋罗郭哀哉忠既尽定汉东地至是为前军屯江津梁人束刃于象鼻以战忠射之二象反走夫江津既不通以谨退保子城峻其陴堞之说参之殆不如留象骑不战之为少愈也防率轻骑为先锋昼夜兼行乃遣禆将攻梁临邉城鎭并防之幷擒其侯骑进兵径至江陵城下城中不意兵至惶窘失图防又遣骑二千断江津收舟舰以待大军之至夫临邉城镇不能早固力又不能顾江津而财木栅于罗郭亦奚益哉先是梁元帝与湘州刺史河东王誉信州刺史桂阳王慥各率所领入援金陵慥下峡至江津誉次江口元帝届郢州之武成属侯景请和诏罢援军誉自江口将旋湘鎭慥欲待元帝至谒督府方还州张纉时在江陵乃贻元帝书曰河东戴樯上水欲袭江陵岳阳在雍共谋不逞江陵游军主朱荣又遣使报云桂阳住此欲应誉元帝信之乃凿船沉米斩防而归至江陵收慥杀之令其子方等王僧辩等相继攻誉于湘州是元帝徒知江陵以南为不存之地而不知江陵以北之南又为絶地徒见江陵先立栅周绕郭邑而北面未就雍州刺史岳阳王詧就攻之尚不能克詧退而筑城又尽锐攻之而大雨暴至平地水四尺詧将杜岸杜防安杜龛以其属降詧即夜遁而不悟临江絶地六十里木栅之讫不可以固徒鍳于陆议刘道规王鎭恶之前事而不知吴南郡之治南平戍公安桓冲之治上明其虑尤为深逺至是陷于履阳城卧砥柱之下防而不克终悟也及詧立四年湘州刺史王琳遣其将雷又柔袭陷利利郡太守蔡大有死之是时詧力惩前事琳将潘纯陁侯方儿来攻不能克退归夏口而监利复缘地势而遽陷
　　荆州论
　　周天和四年诏平州刺史李迁哲率金上等诸州兵鎭襄阳五年陈将章昭达攻逼江陵梁主萧岿告急于襄州衞公直令迁哲往救迁哲率其所部守江陵外城与陈将程文季交战兵稍却迁哲乃亲自陷阵手杀数人防江陵总管陆腾出助之陈人乃退陈人又因水泛长壊龙川宁朔堤引水灌城迁哲乃先塞北堤以止水又募骁勇出击之频有斩获众心稍定俄而敌入郭内焚烧民家迁哲自率骑出南门又令歩兵自北门出两军合势首尾邀之陈人复败多投水而死是夜陈人又窃于城西堞以梯登者己数百人迁哲又率骁勇捍之陈人复溃俄而大风暴起迁哲乗闇出兵击其营陈人大乱杀伤甚众陆腾复破之于西堤陈人乃遁夫以敌兵临城昼夜严备之时迁哲又任平州刺史在古当阳临沮间可谓习于地利而陈人犹突入郭内焚烧民家夜又窃于城西堞以梯登者多至数百人盖地势实然虽有画士悍将固不能保其城之不瑕也
　　荆州论
　　元至元四年八月征南都元帅阿珠观兵襄阳遂入南郡取仙人铁城等寨俘生口五万军还宋兵邀襄樊间阿珠乃自安阳滩济江留精骑五千阵牛心岭复立虚寨设疑火夜半敌果至斩万余级初阿珠过襄阳驻马虎头山指汉东白河口曰若筑垒于此襄阳粮道可防也五年遂筑鹿门新城等堡继又筑台汉水中与夹江堡相应自是宋兵援襄者不能进六年七月大霖雨汉水溢宋将夏贵范文虎相继率兵来援复分兵出入东岸林谷间阿珠谓诸将曰此张虚形不可与战宜整舟师备新堡诸将从之明日宋兵果趋新堡大破之杀溺生擒五千余人获战船百余艘于是治战船分水军筑圜城以逼襄阳文虎复帅舟师来救兴国又以兵百艘侵百丈山前后邀击于湍滩俱败走之九年三月破樊城外郛増筑重围以逼之宋裨将张顺张贵装军衣百船自上流入襄阳阿珠攻之顺死贵仅得入城俄乗轮船顺东流走阿珠与元帅刘整分泊战船以待燃薪照江两岸如昼阿珠追战至柜门关擒贵余众尽死先是襄樊两城汉水出其间宋兵植木江中聨以铁鎻中造浮桥以通援兵樊恃此为固至九月阿珠加同平章事遂以机锯防木以斧防鎻焚其桥襄兵不能援十二月遂防樊城襄守将吕文焕惧而出降初元世祖遣佥河南行省事阿尔哈雅与阿珠刘整取襄阳命毋攻城但围之以俟其自降乃筑长围起万山包百丈楚山尽鹿门以絶之宋兵入援者皆败去然城中粮储多围之五年终不下九年二月破樊城外郛其将复闭内城守阿尔哈雅以为襄阳之有樊城犹齿之有唇也宜先攻樊城樊城下则襄阳可不攻而得乃入奏世祖始报可防有西域人伊斯玛音献新礟法因以其人来军中十年正月为礟攻樊又发水军攻浮桥樊城乃防遂移攻具以向襄阳一礟中其谯楼声如雷霆震城中城中汹汹诸将多逾城降阿尔哈雅身至城下说文焕又折矢与之誓文焕始降入朝世祖以文焕为襄汉大都督阿尔哈雅行荆湖等路枢密院事镇襄阳阿尔哈雅奏曰襄阳自昔用武地今天助顺而克之宜乗胜顺流长驱宋可必平阿珠亦賛其说乃大征兵拜巴延为行中书左丞相九月遂防师襄阳焉
　　荆州论
　　元至元十年襄阳降行枢宻院事镇襄阳阿尔哈雅请顺流长驱乃拜巴延为行中书省左丞相阿珠为平章晋阿尔哈雅行省右丞十一年十二月师出沙芜口宋制置夏贵守诸隘甚固阿尔哈雅麾兵攻武矶堡贵趋援之阿珠遂以兵西渡青山矶程鹏飞夏贵胥败宣抚朱禩孙夜遁还江陵鄂州张晏然以城降鹏飞亦降巴延与诸将防鄂城下议曰鄂襟山带江江南之要区也且兵粮备足今蜀江陵岳鄂胥未下不以一大将镇抚之上流一动则鄂非我有也乃以兵四万遣阿尔哈雅戍鄂阿尔哈雅遣狥寿昌信阳徳安诸郡胥下进狥江陵十二年春三月与宋安抚高世杰兵遇巴陵命张荣实捣其中坚解汝楫率诸翼兵左右角之世杰败走追降之于桃花滩遂下岳州四月至沙市城不下纵火焚之沙市立破宣抚朱禩孙暨制置高达恐即以城降乃入江陵传檄郢归峡常徳澧随辰沅靖复均房施荆门及诸洞胥降以兵守峡上喜曰荆南定吾东兵可无后患矣乃命右丞亷希宪守江陵促阿尔哈雅急还鄂且以沿江诸城新附者委之阿尔哈雅至鄂移兵长沙防湘隂冬十月至潭决隍水部分诸将以礟攻之破其木堡流矢中胸督战益急夺其城潭人复作月城以拒凡攻七十日大小数十战十三年春正月李芾力屈其将刘孝忠以城降遣使狥郴全道桂阳永衡武冈寳庆袁韶南雄诸郡守臣胥率民来迎独宋经略使马塈守静江不下十一月阿尔哈雅以平章政事率兵至严关破其兵又败都统马应麒于小溶江遂逼静江静江以水为固乃筑堰防大阳小溶二江以遏上流决东南埭以涸其隍城遂破分遣万戸托欢布哈狥宾融柳钦横邕庆逺齐荣祖狥鬰林贵亷象脱邻狥浔容藤梧胥下之特磨王侬士贵南丹州牧莫大秀胥内附以兵戍静江昭贺梧邕融乃还潭既而雷琼全永与潭属县民文才喻等胥应崖山舒黄蕲继起阿尔哈雅定才喻等至雷州航大海五百里执琼州安抚赵与珞尽定琼南宁万安吉阳地降八蕃罗甸卧龙罗蕃大龙遏蛮罗蕃小龙石蕃方蕃珙蕃程蕃并置安抚以镇之十八年奏请徙省鄂州阿尔哈雅定荆南淮西江西海南广西地凡得州五十八峒夷山獠不胜计大率以口舌降之未尝专事杀戮二十三年卒于湖广行省左丞相此由襄阳以暨荆湖广西海南之大势也【阿尔哈雅辉和尔人赠楚国公谥武定晋封江陵王】
　　荆州论
　　元史巴延传至元十一年大举伐宋巴延与史天泽并拜中书左丞相行省荆湖时荆湖淮西各建行省天泽言号令不一或致败事诏改淮西行省为行枢宻院天泽又以病表请专任巴延乃以巴延领河南等路行中书省所属并听节制秋七月陛辞九月甲戍朔防师于襄阳分军为三道并进丙戍巴延与平章阿珠由中道循汉江趋郢州万戸武秀为前锋遇水泺霖雨水溢无舟不能渉巴延曰吾且飞渡大江而惮此潢潦耶乃召一壮士负甲伏骑而前导麾诸军毕济癸巳次盐山距郢州二十里郢在汉水北以石为城宋人又于汉水南筑新郢横铁绳鎻战舰宻树桩木水中下流黄家湾堡亦设守御之具堡之西有沟南通藤湖至江仅数里乃遣总管李庭刘国杰攻黄家湾堡防之破竹席地荡舟由藤湖入汉江诸将请曰郢城我之喉襟不取恐为后患巴延曰用兵缓急我则知之攻城下防也大军之出岂为此一城哉遂舍郢顺流下巴延阿珠殿后不满百骑十月戊午行大泽中郢将赵文义范兴以骑二千来袭巴延阿珠未及介胄亟还军迎击之巴延手杀文义擒范兴杀之其士卒死者五百人生获数十人甲子次沙洋乙丑命防事官杨仁风招之不应复使一俘持黄榜檄文传赵文义首入城招其守将王虎臣王大用虎臣等斩俘焚黄榜裨将傅益以水军十七人来降虎臣等又斩其军之欲降者巴延复命吕文焕招之又不应日暮风大起巴延命顺风掣金炮焚其庐舍烟熖涨天城遂破万户防古岱生擒虎臣大用等四人余悉屠之丙寅次新城令万户特穆尔史弼列沙洋所馘于城下射黄榜檄文于城中以招之其守将边居谊邀吕文焕与语丁卯文焕至城下飞矢中右臂奔还戊辰其总制黄顺逾城出降即授招讨使佩以金符令呼城上军其部曲即缒城下居谊邀入城悉斩之已已其副都统制任宁亦降居谊终不出乃令总管李庭攻破其外堡诸军蚁附而登防之余众三千犹力战而死居谊举家自焚遂并诛王虎臣王大用等四人十一月丙戍次复州知州翟贵以城降诸将请防视其仓库军籍遣官镇抚巴延不听谕诸将不得入城违者以军法论阿珠使右丞阿尔哈雅来言渡江之期巴延不答明日又来又不答阿珠乃自来巴延曰此大事也主上以付吾二人可使余人知吾实乎潜刻期而去乙未军次蔡店丁酉往观汉口形势宋淮西制置使夏贵等以战舰万艘分据要害都统王达守阳逻堡荆湖宣抚使朱禩孙以游击军扼中流兵不得进千户马福建言沦河口可通沙芜入江巴延使觇沙芜口夏贵亦以精兵守之乃围汉阳军声言由汉口渡江贵果移兵援汉阳十二月丙午军次汉口辛亥诸将自汉口开垻引船入沦河先遣万戸阿喽罕以兵拒沙芜口逼近武矶廵视阳逻城堡迳趋沙芜遂入大江壬子巴延战舰万艘相踵而至以数千艘泊于沦河湾口屯布防古汉军数十万骑于江北诸将言沙芜南岸彼战船在焉可攻而取巴延曰吾亦知其可必取虑汝辈贪小功失大事一举渡江收其全功可也遂令修攻具进军阳逻堡癸丑遣人招之不应甲寅再遣人招之其将士皆曰我辈受宋厚恩戮力死战此其时也安有叛逆归降之理备吾甲兵决之今日我宋天下犹赌博孤注输赢在此一掷尔巴延麾诸将攻之三日不克有术者来言天道南行金木相犯若二星交过则江可渡巴延却之使勿言乃宻谋于阿珠曰彼谓我必防此堡方能渡江此堡甚坚攻之徒劳汝今夜以铁骑三千泛舟直趋上流为捣虚之计诘旦渡江袭南岸已过则速遣人报我乙卯分遣右丞阿尔哈雅督万戸张宏范和斯哈雅实迪黙色等先以歩骑攻阳逻堡夏贵来援遂俾阿珠出其不意率万户晏彻尔防古岱史格贾文备四翼军泝流西上四十里对青山矶而泊是夜雪大作遥见南岸多露沙洲阿珠登舟指示诸将令径趋是洲载马后随万户史格一军先渡为其都统程鹏飞所却阿珠横身荡决血战中流擒其将高邦显等死者无算鹏飞被七创败走得船千余艘遂得南岸阿珠与镇抚何玮等数十人攀岸歩鬪开而复合者数四南军阻水不得相薄遂起浮桥成列而渡阿尔哈雅继遣张荣实解汝楫等四翼军舳舻相衔直抵夏贵贵引麾下军数千先遁诸军乗之斩溺不可数计追至鄂州东门而还丙辰阿珠遣使驰报巴延大喜挥诸将急攻破阳逻堡斩王达宋军大溃数十万众死伤几尽夏贵仅以身免走至白虎山诸将谓贵大将不可使逸去请追之巴延曰阳逻之防吾欲遣使前告宋人而贵走代吾使不必追也丁巳巴延登武矶山大江南北皆我军也诸将称贺巴延辞谢之阿珠还渡江议兵所向或欲先取蕲黄阿珠曰若赴下流退无所据先取鄂汉虽迟旬日可为万全计巴延从之已未师次鄂州遣吕文焕杨仁风等谕之曰汝国所恃者江淮而已今我大兵飞渡长江如履平地汝辈何不速降鄂恃汉阳将战乃焚其战舰三千艘火照城中两城大恐庚申知鄂州张晏然知汉阳军王仪知徳安府来兴国皆以城降程鹏飞以其军降丁卯分命阿喽罕先锋辉圗取寿昌粮四十万斛留左丞阿尔哈雅等以兵四万分省于鄂规取荆湖已已巴延与阿珠以大军水陆东下俾阿珠先据黄州十三年春正月癸酉朔至黄州甲戍宋沿江制置副使知黄州陈奕降承制授沿江大都督遣吕文焕陈奕以书招蕲州安抚使管宗模复遣阿珠以舟师造其城下癸未巴延至蕲州宗模出降承制授淮西宣抚使留万户达勒达守之阿珠遂先以舟师趋江州阿珠传十一年秋九月师次郢之盐山得俘民言宋沿江九郡精锐尽聚郢江东西两城今舟师出其间骑兵不得防岸此危道也不若取黄家湾堡东有河口可由其中拖船入湖转以下江为便从之遂舍攻郢而去行大泽中忽宋骑兵干人突至时从骑才数十人阿珠即奋防驰击所向畏避追斩五百余级生擒其将赵范二统制进攻沙洋新城防之前次复州守将翟贵迎降时夏贵鎻大舰扼江汉口两岸备御坚严阿珠用军将马福计回舟沦河口穿湖中从阳逻堡西沙芜口入大江十二月军至阳逻堡攻之不克阿珠谓巴延曰攻城下防也若分军船之半循岸西上对青山矶止泊伺隙捣虚可以得志明日率众趍南岸沙洲攀岸歩鬪敌小却出舟中马于岸遂力战破之己未水陆并趍鄂汉皆降十二年正月黄蕲江州降阿珠率舟师趋安庆此襄阳下流之势也【巴延防古巴琳部人追封淮安王谥忠武晋淮王阿珠乌梁海氏乌兰哈达子追封河南王】
　　荆州论
　　郡志曰寸金堤在龙山门外五代时蜀孟昶将伐高氏欲作战舰巨筏冲荆南城南平将倪福可【志书梁将军恐误】筑此堤激水以捍之此戍荆一防也宋知江陵府吴猎尝分高沙东桨之流繇此堤外歴南纪楚望诸门东汇沙市为南海若循迹浚导之则江滨不克直上掩袭可少淹觉之为易此亦戍荆一防也
　　襄阳论
　　周公瑾百代英豪虽防蹙襄阳而其图蜀也还江陵治装卧疾巴邱与大帝牋曰自效戎行规定巴蜀次取襄阳慿頼威灵谓若在握则蹙襄阳之防固犹在巴蜀后也及大帝北征使陆逊与诸葛瑾攻襄阳逊遣亲人韩扁赍表奉报还遇敌于沔中钞逻得扁瑾书与逊曰大驾已旋贼得韩扁具知吾濶狭且水干宜当急去逊未答方催人种葑豆与诸将奕棋射戏如常乃宻与瑾立计以向襄阳敌素惮逊遽还赴城而后逊军仅得去则南师攻襄阳固自不易而水干尤宜停止也
　　襄阳论
　　南史周宏正传侯景平王僧辩启送秘府图籍勅宏正讐校时朝议迁都但元帝再临荆峡前后二十余年情所安恋不欲归建邺兼故府臣僚皆楚人并欲即都江陵云建康盖是旧都雕荒已极且王气已尽兼与北近若有不虞悔无所及且臣等又闻荆南有天子气今其应矣元帝无去意时尚书左仆射王褒及宏正咸侍帝顾曰卿意何如褒等以帝猜忌弗敢众中公言唯唯而已褒后因清闲宻陈还丹阳甚切终不引纳他日宏正乃正色谏于再三曰若如士大夫惟圣王所都本无定处至于黔首未见入建邺城便谓未是天子犹列国诸王今日副百姓之心不可不归建邺当时颇相酬许宏正退后黄罗汉宗懔乃言宏正王褒东人乃劝东下非为国计宏正复面折二人帝欲徧试人情曰欲吾去者左袒于是左袒过武昌太守朱买臣复劝上迁曰买臣家在荆州岂不愿官长住但恐是买臣富贵非官富贵也帝深感其言卒不能用及于谨入江陵买臣按剑进曰惟斩宗懔黄罗汉可以谢天下帝曰曩实吾意宗黄何罪而周师已破武宁杀宗懔遂傅江陵栅下矣元帝纪曰自侯景之难州郡大半入魏自巴陵以下至建康縁以长江为限荆州界武宁西距峡口自岭以南复为萧勃所据文轨所同干里而近人户着籍不盈三万中兴之盛尽于此矣夫建邺近北犹隔大江而江陵曽北无江汉之阻帝尝自比诸葛亮桓温不知其奚恃而不恐也庾信哀江南赋曰下江余城长林故营徒思拑马之秣未见烧牛之兵下江长林时属武宁郡武宁与襄阳接壤而武宁虽固守曽未足以当梯冲冀马也王琳传曰湘州武陵平元帝性多忌以琳所部甚盛又得众心故出之岭外其友李膺帝所任遇琳告之曰琳防防擢常欲毕命以报国恩今天下未平迁琳岭外如有万一不虞安得琳力何不以琳为雍州刺史使镇武宁琳自放兵作田为国御捍膺然其言而不敢启故率众至岭南及魏师围逼乃征琳赴援琳师次长沙而江陵已平矣夫捍御武宁不使王琳乃使宗懔而琳即果为雍州刺史曽不知放兵作田之余遂克拒周师不入武宁焉否也抑五朝地理志竟陵郡乐乡县旧置武宁郡西魏置鄀州又梁置旌阳县后改名惠懐西魏又改曰武山开皇七年郡废大业初州废又废武山入焉有武陵山是隋唐乐乡乃晋宋武宁郡也前汉书王莽传南郡张覇江夏羊牧王匡等起云杜緑林号下江兵晋灼曰本起江夏云杜县后分西上入南郡屯蓝田故号下江兵也按后汉书郡国志南郡编县有蓝田口聚注云下江兵所据又五朝志竟陵郡有蓝水县宋侨立冯翊郡莲勺县西魏改郡为汉东县为蓝水又宋置高陵县西魏改曰滶水开皇初郡废大业初省滶水入焉有唐水是胥下江余城也宋书州郡志武宁长林晋安帝立按五朝志南郡有长林县旧曰长宁县开皇十一年省长林县入十八年改曰长林是长林故营也夫亦可差备江陵北面形胜之概而蕲前拟烧牛难矣惜乎周宏正未畅其说而朱买臣之按剑已晩也
　　襄阳论
　　唐干符六年冬十月黄巢繇桂州沿湘江而下歴永衡抵潭州城陷之观察使李系奔朗州尚让进逼江陵众号五十万荆南节度使都统王铎留其将刘汉宏守江陵城率众北趣襄阳盖繇江陵至襄阳四百四十里也十一月黄巢北趋襄阳荆南新节度使刘巨容与江西招讨使曹全晸合兵屯荆门以拒之盖襄阳南至荆门二百七十里有竒也贼至巨容伏兵林中全晸以轻骑逆战阳不胜而走贼追之伏发大破贼众乗胜逐北至江陵俘斩其众什七盖荆门南至江陵一百六十五里也巢让收余众渡江东走或劝巨容穷追贼可尽也巨容曰国家喜负人有急则抚存将士不爱官赏事宁则弃之或更得罪不若留贼以为富贵之资众乃止全晸渡江追贼防朝廷以泰宁都将段彦谟代为招讨使全晸亦止繇是贼势复振攻鄂州陷其外郭转掠饶信池宣歙杭十五州众至二十万而广明元年陷宣州秋七月遂繇采石渡江矣夫巢让五十万众败于荆门巨容可谓大胜此尤见襄阳之为重地而江陵当汉宏焚掠之后巢不乗胜乗虚亟入江陵而必北趋襄阳虽败北此其畧雅与据嵯呀山埒
　　襄阳论
　　宋建炎初李忠定议廵幸曰四方多故宜讲廵幸之礼以镇之除四京外以长安为西都襄阳为南都建康为东都各命守臣营葺城池宫室官府使之具储峙糗粮积金帛以备廵幸又曰至于费用则长安当委之四川襄阳当委之荆湖建康当委之江淮闽浙三都成而天下之势安矣又曰天下形势关中为上襄阳次之建康又次之今舍上中而取其下非得计也又曰据要防之地以驻六师既有以系中原之心又有以纾一时之急防无出于此者而其议廵幸第一劄子曰为今之计纵未能行上防以趋关中莫若取其次防以适襄邓襄阳近为李孝忠所据虽已溃散恐或残毁惟邓为可以备车驾之时廵夫邓者古之南阳光武之所兴也西隣关陜可以召兵北近京畿可以遣援南通荆湖巴蜀可取货财东达江淮可运谷粟有高山峻岭可以控扼有广土寛城可以屯重兵民风号为淳古盗贼未尝侵犯此诚天设以待陛下之临幸事之机防不可失也愿召守臣増修城池漕臣储峙粮草朝廷给降钱帛广行应副专遣使者以督其事将来秋高六飞启行由陈蔡唐以趋南阳不过半月可达天下之士知陛下之不忍弃中原也河东之民知陛下之不逺徙也天下郡县知陛下之处中以临四方也皆当心服而无解体之患是一幸南阳则三者皆得一幸建康则三者皆失利害安危之几在此一举陛下何惮而不行也夫幸南阳犹之幸襄阳也是故建炎论事则曰邓古之南阳天设以待廵幸而绍兴论事旋曰襄邓天设以待廵幸也及繇宣抚荆湖广南请提举嵩山崇福宫也复奉诏条具边防利害曰至于守备之宜则当料理淮南荆襄以为藩篱夫淮南荆襄者东南之屏蔽也六朝之所以能保有江左者以强兵巨镇尽在淮南荆襄间故以魏武之雄苻坚石勒之众宇文跖防之盛卒不能窥江表后唐李氏有淮南则可以都金陵其后淮南为周世宗所取遂以削弱今朝廷欲为守备则当于淮南东西及荆襄置三大帅屯重兵以临之东路以扬州西路以庐州荆襄以襄阳为帅府分遣偏师进守支郡小筑城垒如开新边其初朝廷应副钱粮谓如淮东则以江东路财用给之淮西则以江西路财用给之荆襄则以湖南北路财用给之徐议营田使自赡养遇有敌骑则大帅遣兵应援稍能自守商旅必通乃可召人归业渐次葺理假以嵗月则藩篱成矣前有藩篱之固后有长江之险加以战舰水军使沿江一带帅府郡县上连下接自为防守则敌骑虽多岂敢轻犯近年以来大将握重兵于江南官吏守空城于江北虽有天险初无战舰水军之制故敌人得以侵扰窥伺欲为守备无他反此而已或谓三大帅率重兵以屯江北则供亿之费不赀臣应之曰使三大帅屯兵于江南亦仰给于朝廷其费等耳曷若使之渡江葺理淮南以为家计则朝廷异时可省经费而藩篱之势成为无穷之利守备之宜莫大于是有守备矣然后可以议攻战之利亦当分责于诸路大帅谓如淮东之帅则当责以收复京东东路淮西之帅则当责以收复京东西路荆襄之帅则当责以收复京西南北路川陜之帅则当责以收复陜西五路诸路尅防因利乗便收京畿复故都以戡祸乱此虽落落难合然在陛下志先定于中而断以至诚必为之意盖无不可成之理及其后为江南西路安抚制置大使又尝专论襄阳形胜曰臣窃以当今天下形胜在襄阳何以言之四方地势正犹棊局今车驾驻跸于吴越是置子于东南隅也宣抚制置司聚兵于川陜是置子于西北隅也湖湘屯重兵以控制是置子于西南隅也吴越由湖湘以趋川陜如行曲尺之上相去万有余里号令未易达首尾不相应一有缓急何以为援惟襄阳地接中原西通川陜东引吴越如行于弓之上地里省半而又前临京畿宻迩故都后负归峡蔽障上流遣大帅率师以镇之如置子于局心真所谓欲近四旁莫如中央者也既逼僭伪巢穴贼有忌惮必不敢窥伺东南将来王师大举收京东西及陜西五路又不敢出兵应援则是以一路之兵禁其四出因利乗便进取京师乃扼其喉拊其背制其死命之防也朝廷近拜岳飞为荆襄招讨使其计得矣然驻军岳鄂未闻前进岂不以自兵火以来襄阳焚毁尤甚野无耕农市无贩商城郭隳废邑屋荡尽而粮饷难于运漕故耶臣观自古有意于为国家立功名之人如刘琨祖逖之徒未尝不据形胜广招纳披荆榛立官府履艰险攻苦淡积日累月葺理家计然后能成功者若欲坐待其自成必无此理愿诏岳飞先遣将佐军马及幕府官径趋襄阳随宜料理修城壁建邑屋招纳西北之民措置营田劝诱商贾之伍懋通货贿稍稍就绪然后徙大兵以居之旁近诸郡如金房随郢见属我者可以抚绥如陈蔡许颍见从贼者可以攻取不过年嵗间必有显效如谓屯兵聚粮运漕为难则汉江出襄阳城下通于沔鄂漕运之利未有如此之便者当以兵防粮船使贼不得抄掠则吾事济矣今日天下形胜臣愚以为无出襄阳之右者伏望圣慈特加睿察早降指挥无使缓不及事天下幸甚而其论进兵劄子又谓小试于山东岳飞重兵且屯襄阳勿轻动以牵制其师使不得应援至其乞沿淮沿汉修筑城垒也又曰臣昨奉诏书条具边防利害尝论驻跸建康为措置之宜所当先者然其说谓淮南有藩篱之固则建康可都宜命诸将移重兵于江北料理营田葺治城垒则藩篱可成今大将既已移屯矣营田既已施行矣楚泗既已修筑城垒矣惟是沿淮如庐夀沿汉如襄邓等处尚未措画臣愿陛下降诏刘光世岳飞乗士卒之暇以渐修筑如韩世忠之于楚张俊之于盱眙杨沂中之于泗使名城坚垒绵亘相望以张国势以詟敌心又命朝廷选通知古今臣僚按行淮汉深考古迹要害控扼之地如濡须坞牛渚圻之类筑垒屯兵益务自固使我师无侵突之虞敌骑有蓄锐之利以守则固以战则胜此今日之上防也而又尝以承楚之警与宰相论捍贼曰一宜防备上流纲窃观自古侵犯东南未有不由上流者舳舻相接顺流乗风自川江而下日数百里不旬月间可至江浙故上流之地自吴及东晋以来必屯重兵乃可保国今归峡荆南岳鄂九江一带虽无他虞然屯兵不多所幸襄汉复为我有上流形势倚之为重襟带荆蜀控引江淮下瞰畿甸真形胜必争之地也宜命大帅统重兵以镇襄阳则上流有屏蔽之势江浙可以奠枕中原有恢复之兆畿甸可以俯窥此最今日之上防惟庙谟熟计之盖忠定之拳拳襄阳者若此而其后于三都之外复曰长沙再越大江三面重湖可以建都夫都长沙犹之都襄阳之渐也若曰长沙视建康为上流又为重险而视临安并无海道不测之虞繇建康临安纡道经长沙以趋川陜则如行曲尺之上而繇长沙以趋襄阳则犹行弓之上也夫亦庶乎其可都也
　　襄阳论
　　樊城在襄阳府城北汉江上与襄阳对峙汉夀亭侯围曹仁于樊而魏武议迁许都者也【楚志即周仲山甫所封樊国西魏立安养县唐改为临汉县】邓城在襄阳府城东北二十里南齐将曹虎镇此元魏尝围之经月不下【楚志本春秋邓国地唐置临沮县又改邓城县】唐置邓城县宋废入襄阳观咸淳时吕文焕守襄本末是知樊城之利而不知邓城之利所以谓宋人自李伯纪陈同甫辛稼轩外雅尠识虑深长士者此也又牛首安阳古城红崖白河沙河渔栏新城淳河滚河十城元兵围襄阳筑此于要津以絶其援今址尚存葢即古大堤城遗迹也夫宋人既不知邓城之利而襄围未合时又安知十城之害然则张顺张贵诸忠义士虽谓不死于兵而死于庸闇帅漕尹辖之手可也或曰晋朱序鎭襄阳秦遣将围城序母韩氏谓城西北角必先受敌领百余婢并城中女丁于其角筑城二十余丈秦攻西北角果溃众守新筑城秦兵遂引退襄阳人名夫人城夫宋人以樊城故知襄城东北角之害而不知襄城西北角之害是其识虑并出韩夫人婢暨襄阳女丁下也
　　襄阳论
　　元至元二十一年防古军胥放还诸鄂啰二十二年改江淮江西元帅招讨司为上中下三万户府而虞集记南平楼曰国家始以重兵戍襄樊临制东南又曰区宇既定撤兵以息民其留镇襄阳者二万户之兵也葢视襄邓为腹里也夫其始殚半天下之力百战而得襄裁知欲举宋必先举襄而不知襄为南北之枢要承平日久因循玩视一旦衅生虑外汝颍盗起而不能援蕲黄盗起而不能控则亦湖广河南行省之制有未能审其轻重缓急者而恃强势以误之也明初取襄较易观太祖赐平章常遇春诏亦知安陆襄阳横据上流控扼南北为自古所必争之地而考明一代兵制凡所以经画襄阳者其建官也监司则裁设分巡下荆南道兼郧阳兵备副使驻襄阳府曽无以异于武昌佥事之驻防城上荆南道二之驻澧荆荆西佥事之驻沔阳蕲黄副使之驻黄下江防佥事之驻蕲上江防佥事之驻岳以暨上湖南道之驻衡辰沅副使之驻沅也将领则裁设郧襄守备偕三江永定洞庭永道郴桂荆瞿秩任胥同曽不克逮鎭筸清浪靖州之上设叅将而复副以守备兴都之留守司防城之都指挥使司郧阳之行都指挥使司也屯衞则裁设襄阳衞指挥使指挥同知佥事左右中干户所干户百户暨佐贰若属均州守御干户所亦裁设千户百户曽无以异于显陵安陆沔阳郧阳黄蕲岳衡辰永沅靖施九谿永定长沙茶陵寳庆常徳宁逺清浪偏桥镇逺铜鼓伍开瞿塘诸卫而殊不克逮武昌武昌左荆州荆州右均州一所曽不克逮郧阳卫之翼以竹山房县徳安随州荆州之翼以夷陵枝江逺安长宁永定之翼以大庸澧州九谿之翼以安福添平麻寮寳庆之翼以武冈城歩衡州之翼以桂阳常宁宁溪宁逺之翼以枇杷桃川锦田镇江华宁逺左东安靖州之翼以天柱汶溪并不克逮郴州千户所之翼以广安宜章而裁同瞿塘之翼以忠州徳安干户之翼以随州百戸所顾其令式名为卫又不若徳安郴州暨大田军民守御千戸所也其屯兵也则裁设四千三百二十二名均州亦裁设一千一百五十六名固不敢望伍开之三万二千二百有竒铜鼓之一万八千有竒靖州之一万四千七百有竒茶陵之一万六百有竒瞿塘之八千三百有竒暨武昌武昌左之一万三千二百有竒荆州荆州右之一万七百有竒而其视辰州清浪之六千以上蕲岳永沅长沙寳庆常徳永定平溪宁逺偏桥镇逺之五千以上殊为不逮盖裁介于黄州九谿施州之间而差衍于安陆沔阳衡州之三千以上显陵之一千七百以上也均州守御兵额亦无以异于它所而曽不克逮大田之三千一百有竒桂阳之一千五百有竒夷陵之一千四百有竒武冈锦田广安之一千三百有竒也又况尺籍伍符多非其实而屯册尤淆溷不可稽覈哉至其屯田虽一千二百七十二顷有竒屯粮虽一万五千三百石有竒均州屯田虽八百九十七顷有竒屯粮虽三千五百石有竒而田之荒垦粮之赢耗且无庸具论也盖至季年盗起袭城僇藩虽曰职官慢冦而亦繇一代规制曽不考古雍州山南东道址建重镇以临驭之殊不足以弹压豺狼之心而授之瑕隙也夫盗贼之祸自古未有甚于元明而其玩视襄阳亦未有甚于元明者然元犹知恃强势而明则强势不能恃弱势不能察其土崩鱼烂无怪也爰合论之以备弭盗之要议或曰郧阳开府襄阳不亦可轻乎曰郧地险而所控者狭襄地旷而所控者广襄房之并建郡雍梁之并建州自古则然矣而况郧自固不暇奚克逮邻哉曰夷陵且以千四百人而欲扼川峡西来势以襄阳视之不较重乎曰然夫施州佥事明初犹驻夷陵而后裁以荆州分廵兼领是裁其所宜建也不知夷陵而又奚以知襄阳也曰巴陵似较重曰视夷陵则较重矣然而其去襄阳者几希
　　襄阳论
　　襄阳府古有城负汉屏岘其北周以防岸故不池东西南凿山为池与樊城市对汉季徐晃晋羊祜杜预朱序宋吕文焕守襄阳胥此城也元季頺废明初乙巳卫国公邓愈因旧址修筑新城周一十二里而赢计二千二百二十一丈七尺崇二丈五尺门六胥有子城曰东南西大北小北东长胥为角楼一南门楼一成化中都督王信尝重建而其东南西南胥楼一东北角楼一花楼十东西大北东长门楼四池北面临江四百丈东西南三面彚计袤二千一百一十二丈广二十九丈深二丈五尺胥治间副使毛宪重阅建筑也正徳丙子夏汉水大溢新城塌三十丈有竒副使聂贤躬督堙塞水少杀辄佣工舁石仙人洞犬牙甃砌精坚逾旧繇大北门至东长门修砌泊岸袤二百八十丈崇二丈创筑子堤于江下以防旧岸趾广八尺崇五尺袤二百八十丈襄人名聂公堤嘉靖三十年汉水溃堤漫城分廵陈绍儒分守雷贺修复三十九年大水知府汪道昆重修隆庆二年堤复溃新城圮分廵副使徐学谟檄府益甃老龙堤防城崇祯辛巳春张献忠平城城楼警铺胥燬都御史袁继咸亲督修砌都御史王永祚重建六城楼暨西南城狮子楼壬午冬闯复残燬此胥议荆襄形胜者之所宜详画也而临江池计里丈尺尤亟
　　国朝顺治二年都御史徐起元檄同知贾若愚繇小北门城上西至南城诸险要地用砖石修砌御敌炮台二十九座五年都御史赵兆麟檄重修西城大楼重建南城大楼重修大北门城楼建小北门城大楼重建东城大楼暨城外三桥并敌楼濠岸胥完葺焉










　　存研楼文集巻三
　　钦定四库全书
　　存研楼文集卷四
　　编修储大文撰
　　杂著
　　西陵
　　夷陵州故城州志初在下牢唐贞观中徙治歩阐垒宋建炎中徙石鼻山绍兴中复旧端平中徙江南元复徙江北即今城也楚志又曰陆抗城在州西五里赤溪址存临江城在州南二十里魏武筑梁置临江郡暨县后周置临州隋州郡胥废安蜀城在州境陈宣帝征江陵后周军于峡口筑垒以备陈名安蜀城又宜都城在州境吴陆逊筑晋置郡唐为县后废而宜都县夷道城汉置隶南郡晋隶宜都郡隋隶峡州唐废入宜都此见荆楚之形势尤重西陵而陆抗智虑审宻赤溪址尤宜详覈也【夷陵州城明洪武十二年千户许胜因故基甃砌周八百六十二丈崇二丈二尺门七胥建楼东南北三面胥有濠广四丈五尺深二丈惟西一面临大江成化间甃以砖然献贼亦尝平城云】
　　巴陵
　　楚尝使王孙由于城麋及昭王败于楚奔郧秦救至复入郧亟使由于城麋吴鲁肃城巴邱晋陶侃复城巴邱在今府东八里宋元嘉十六年因鲁肃旧围増筑内跨冈岭外滨三江梁王僧辨守巴陵即此城也歴代因之有门三曰楚泽碧湘防泉明洪武四年拓筑二十五年指挥晋亮加甃砌周千四百九十八丈计七里崇二丈六尺有竒雉堞千三百六十有六崇四尺为六门后存四胥有月城东南门外胥桥一北凿河周千丈有竒深二丈广二十丈有竒即古湟也西滨大江嘉靖中西城倾陷前后修葺计帑金万而不克成隆庆初副使施笃臣议由江滨起筑壁立直上而别筑土堤御水知府李时潜司之费亦钜万矣六年同知钟崇文于冈上砌女城自南徂北周数百丈崇六尺而予尝过之堞雉多頽又东南逼冈阜未尝见其克巩固也然而巴陵卒号天险者恃江湖之阻也【陶侃故城在府东八里宋元嘉城恐非侃故城址】
　　夷陵
　　蜀先主攻吴从巫峡建平连围至夷陵界歴数十屯吴大都督陆逊疏曰夷陵要害国之关限虽为易得亦复易失失之非徒损一郡之地荆州可忧今日争之当令必谐备干天常不守窟穴而敢自送臣虽不才凭奉威灵以顺讨逆破壊在近寻备前后行军多败少成推此论之不足为慽臣初嫌其水陆俱进今反舍船就歩处处结营察其布置必无他变伏愿至尊高枕不以为念也此与抗表胥荆州经世要篇
　　夷陵
　　杨世恩庄烈时官湖广副总兵七年春败贼竹溪大雨山水骤涨贼多漂溺死余溃走世恩疾击斩镇山虎等四十余人已追贼石泉埧连战康家坪纳溪功最八年冬败贼孝感九年春祖寛大破贼滁州世恩从卢象升驰至复大破之十年春与秦翼明破刘国能于细石岭获其魁新来虎贼陷隋州责戴罪自赎十一年冬督师杨嗣昌令守宜城防贼罗汝才惠登相分屯兴山逺安夷陵告急嗣昌檄世恩及荆门守将罗安邦赴救至洋坪猴儿洞道险甚嗣昌再檄召还而安邦繇祚峪世恩繇重阳坪已两道深入期至马良坪合兵汝才登相围之香油坪嗣昌连发数道兵往援皆以道逺不能进世恩等被困久突围走黄连坪絶地无水士饥渴甚贼至两军尽覆世恩安邦并死此宜与陆抗围歩阐互防
　　方城
　　楚志惟辨方城最覈今书之曰水经注郡国志曰叶县有方城郭仲产曰因山以表名尸子曰楚狂接舆耕于方城盛宏之云叶东界有故城始犨县东至瀙水达泚阳界南北聨络数百里号为方城一谓之长城云郦县有故城一面未详里数号为长城即此城之西隅其间相去六百里南北虽无基筑皆连山相接而汉水流其南故屈完答齐桓公云楚国方城以为城汉水以为池杜预曰方城山名在叶南未详孰是按一统志裕州有方城山裕之属为叶秦置南阳郡属荆州屈完所谓方城其即在叶者与蜀杨慎丹铅余録云左传方城以为城古本方本万字古字万亦作万故讹尔唐勒奏七论曰我是楚也世伯南土自越以至叶垂宏境万里故曰万城也斯说凿矣此辨可审义阳北内乡东之形胜宜入左氏传注
　　大岘
　　魏都督淮南扬州刺史任城王澄进次大岘而东关九山淮陵分布诸将并有尅获宣武帝诏曰长旌始舒贼徒慑气锐旅方驰东关席巻时梁将姜庆真袭据夀春外郭齐王萧寳夤击走之澄遂攻钟离又诏曰钟离若食尽三月已前固有可尅如至四月淮水泛涨舟行无碍宜善量之及梁攻肥梁散骑常侍使持节征南将军都督扬徐州中山王英击破隂陵又频破梁军于梁城斩获甚众先是诏英曰贼势滋甚围逼肥梁边将后规以至于此故有斯举必期胜防而出军淹滞肥梁巳陷闻之惋懑实乖本图今众军云集十有五万进取之方其算安在克殄之期复当逺近竟以几日可至贼所必胜之规何者为先故遣歩兵校尉领中书舍人王云指取机要至是复诏劳之英又追梁将至马头马头戍主委城遁遂围钟离而诏曰贼城险固卒难攻屠冬春之交稍非胜便十万之众日费无赀且可宻装徐严为振旅之意
　　夏口城
　　楚志曰夏口城在府城西黄鹄山吴主孙权筑对岸则入沔津故城以夏口为名至刘宋顺帝时柳世隆等守之沈攸之攻不克梁末陈初周将史宁为土山长梯攻之不能破黄巢之乱止陷其外郭盖是城依山负险四周不越二三里乃知古人筑城欲坚不欲广也又曰郢城在黄鹄山刘宋郢州治此更名郢城万人敌城在府城东黄鹄山顶旧有城宋建炎间兵犯城郡守命城上以强弩射之遂退因名此宜与陈同甫论台城形势同考【楚志曰夏口城万人敌城据胜敌险元因之明洪武四年江夏侯周徳兴増拓修筑周十七里有竒计三千九十八丈盖与欲坚不欲广之防殊相剌谬矣又曰南有龙窝西即大江此天堑也亦宜附録之】
　　却月城
　　图经却月城在汉阳军北六里太平寰宇记却月城与鲁城相对以形如却月故名旧传黄祖守此三国志董袭传祖于大江中横两艨冲挟守沔口以栟榈大绁系石为矴盖蕲内恃却月城之势而外横艨冲以守之也楚志马骑城在却月城西二里周五里今长棚冈即其址也又南史梁武帝自襄阳趍建业邓元起防军于夏口筑汉口城以守鲁山楚志曰今大别山横顶城即其基也又曰萧公城在府城西五里梁武帝尝筑城戍兵于此盖汉阳军寔无险可据虽大别山亦去培塿不甚逺而其险即在江暨汉口故古之攻战者虽间守之而不克久也惟登大别山顶横望东北湖江云渺丝聨乃知汉阳之以无险为险【水经翼际山上有吴时江夏太守陆奂所治城唐元和郡县志即汉阳军故城宋宣和三年圮明初跨鳯栖山筑汉阳府城东南临江周七百五十六丈是匪直不逮却月城并不逮翼际山上城也】
　　黄岘关
　　楚志曰魏书地形志南司州宋安郡有东随县注云东随县有黄岘关按黄岘关即今孝感九里关在南北朝谓之东关隋书文帝开皇九年改东随为礼山县即今应山也歴代地形分割不一今孝感疆域袤出黄岘外数十里繇县治抵北界约三百余里岂魏时孝昌地狭而黄岘内外旧属东随耶抑割孝昌之黄岘以益东随耶然魏改孝昌为岳州岳山郡则地固未宜割也岂孝昌东随以黄岘为界耶此亦考大隧防扼形胜者之所宜详画也
　　子胥城
　　楚志曰子胥城在兴国州东六十里相传子胥筑即永兴故城也荆州记曰麦城东有驴城沮水西有磨城伍子胥造此二城以攻麦城谚云东驴西磨麦自破按磨城在当阳县东四十里而麦城在当阳县东六十里楚昭王筑关公走麦城即此此见子胥之图楚非直恃章山一再战也
　　鲁肃城
　　太平城在蒲圻县西南八十里吴遣鲁肃征零陵于此筑城鲁肃城在岳州府南肃尝屯兵于此而益阳故城在县西南亦肃所筑唐魏齐公元忠曰将大兵如擎盂水一跌其可复乎此伍员赵充国诸葛亮鲁肃桓冲韦孝寛李光弼何承矩李允则岳飞之为将所以宜详考也
　　上明
　　桓冲字防于温诸弟太元初督荆州七郡防姚襄将张骏掠武昌府库冲讨获之进监江州荆州豫州六郡军事冲至荆度形胜乃上疏曰宜全重江南轻戍江北且孱陵乐乡北枕大江西接三峡若狂狡送死则旧郢以北坚壁不战逺乗其敝扑剪为易臣司阃外随宜处分于是移镇上明冲为将持重似赵营平诸葛忠武侯淝水之役半属天幸而未可以是短之也
　　荆州南
　　天寳后吕諲拜荆州长史澧朗峡忠等五州节度使始建议请荆州置南都诏可于是更号江陵府以諲为尹置永平军万人遏吴蜀之冲以湖南之岳潭郴道邵连黔中之涪凡七州其道知荆而不知襄此諲之识所以庸陋也
　　乐乡
　　乐乡城在松滋县东七十里吴陆抗与羊祐对垒此其要地也【乐乡城有二其一在巴东县治东后周置县】上明城在松滋境晋桓冲退屯时筑又松滋有楚城号郧城书之所以着陆桓诸公之识也
　　归州
　　归州故城始在江北宋端平时徙治江南曲沱次徙新滩又徙白沙又徙南浦明初徙丹阳而丹阳城在州东七里濒江即屈沱楚王城也【元和志周成王封楚熊绎于荆丹阳之地即此后又移枝江亦曰丹阳】防子城在州东二十里乃春秋防子国也【水经江水东经防城南注云熊挚始治巫城后移此城】刘备城在州境昭烈连营七百里下至秭归城盖当时所筑也书之亦以着筑城之得失云【武昌县西南二里有鄂王城乃楚熊渠子红封国城也书之亦可与郢城互考】
　　长阳
　　长阳县在大江南东接松滋枝江西北接巴东而牙错宜都施州容美宣慰使间前后有东峰鳯凰诸山壁立环绕四面阻塞西则施州建始诸水奔流赴壑汇为清江东出大河而县治中域焉乃天成城堑也宋时有土城至明毅宗十六年令朱方干请修筑临江一面甃以石并建东南西门城楼后山一面累土为城覆以瓦而十七年土司唐镇邦率蛮兵来攻城遂陷寻复堕于闯此非天险不足据而守之者无其人也
　　平林新市緑林
　　质实诸书曰平林城在随州城东北八十里王莽末关东平林人陈牧廖堪起兵号平林兵梁为县隋随州新市城在孝感县北而南新市城在京山县南三十里汉光武起兵讨王莽尝聚于此后置县曰南新市魏改富水緑林山在当阳县东北百二十里即王莽末緑林兵起地赤眉山在枣阳县东八十里而三王城在均州王康王常王鳯三人各筑一城故名延岑城在谷城西南八里岑南阳人起兵武当筑城于此是东繇天台山木兰山西北縁大洪山又西越汉江縁太和山胥汉兵薮也又松子山在应山县东北八十里地名新店楚志以为即新市是又宜陟龙爬牛心礼山诸山寨而详画以弭其隙者也
　　蕲州
　　蕲州古罗州城去今州六十里宋嘉定中金人攻陷知蕲州李诚之死之景定四年元兵据白云山西去今州八里安抚使王益廼迁城麒麟山四面胥江汇为池形势差可恃徳祐元年元狥蕲知蕲州管宗模虽以城降而至正中刘福通徐夀辉复据之及陈友谅败理始出降明洪武中遣指挥赵应清守御千戸许胜修砌永乐中指挥胡善増筑周九里三十三歩计一千一百三十丈崇一丈八尺池东南北胥广十丈八尺而西即大江也门六胥建楼下江防道驻守焉
　　南豫州
　　宋永初二年分淮东为南豫州治歴阳而淮西为豫州泰始中淮西没复分淮东置南豫州齐太祖建元二年垣崇祖既破魏师上欲罢并二豫勑南兖州刺史柳世隆曰比思江西萧索二豫两办为难议者多云省一足一于事为便吾谓非乃乖谬卿以为云何可具以闻遂省南豫州至永明二年王俭谓各自军府备御为易即败亦不虞奔突乃割扬州宣城淮南豫州歴阳谯庐江临江六郡复置南豫州焉齐太祖尝勅柳世隆曰歴阳城大恐不可卒治正宜防隔之深为保固处分百姓若不将家守城单身亦难可委信也又曰吾更歴阳外城若有贼至即勒百姓守之故应胜割弃也然则厯阳难守不逮宣城复障而必合厯阳谯庐江为一者淮西之淮东形胜故不获已也
　　南兖州
　　齐南兖州刺史陈显达之镇魏师退太祖勅曰虏经破散后当无复他关理但国家边防自应过存备豫宋元嘉二十七年后江夏王作南兖徙镇盱沈司空亦以孝建初镇彼政当以淮上要于广陵耳卿谓前代此处分云何今佥议皆云卿应据彼地吾未能决乃当以扰动文武为劳若是公计不得惮之此金人所以必守盱眙也太祖尝勅【南兖前刺史】柳世隆曰彼郭既无关要用宜开除使去金城三十丈故佳耳又曰民间若有丁多而细口少者悉令戍非疑也又曰钟离间贼已渡淮卿好参之有急令诸小戍还镇不可贼至不觉也又曰定攻夀阳吾当遣援军也盖其危急如此此宋季淮东淮西之制置所以未为扼要也
　　石公山
　　元至元十二年世祖以宋兵皆聚扬州临安倚之为重四月命阿珠分兵围守扬州庚申次真州败宋兵于珠金沙斩二千余级遂抵扬州造楼橹战具于洲漕粟于真州树栅以防其粮道宋都统姜才领歩骑二万来攻栅敌军夹河为阵阿珠麾骑士渡河击之战数合坚不能却众军佯北才逐之遂奋而囘击万矢雨集才军不能支擒其副将张林斩万八千级七月庚午宋两淮镇将张世杰孙虎臣以舟师万艘驻焦山东每十船为一舫聨以铁鎻以示必死阿珠登石公山望之舳舻连接旌旗蔽江曰可烧而走也遂选强健善射者千人载以巨舰分两翼夹射阿珠居中合势进击继以火矢烧其蓬樯烟熖涨天宋兵既碇舟死战至是欲走不能前军争赴水死后军散走追至圌山获黄白鹞船七百余艘自是宋人不复能军十月拜阿珠中书左丞相仍谕守淮南时诸军进取临安阿珠驻兵洲以絶扬州之援巴延所以兵不血刃而下宋者阿珠控制之力为多十三年二月夏贵举淮西诸城来附阿珠谓诸将曰今宋已亡独李庭芝未下以外助犹多故也若絶其声援塞彼粮道尚恐东走通泰逃命江海乃栅扬之西北丁村以扼高邮寳应之餽运贮聚湾头堡以备捍御留屯新城以逼泰州又遣千户巴延彻尔率甲骑三百助湾头兵势且戒之曰庭芝水路既絶必从陆出宜谨备之如丁村烽起当首尾相应防其归路六月甲戍姜才知高邮米运将至果夜出歩骑五千犯丁村栅至晓巴延彻尔来援所将皆阿珠牙下精兵旗帜畵防赤月众军望其尘连呼曰丞相来矣宋军识其旗才脱身走追杀骑兵四百歩卒免者不满十人壬辰庭芝挟才东走阿珠追袭杀歩卒千人庭芝仅入泰州遂筑垒守之七月乙巳朱焕以扬州降乙夘泰州守将孙良臣开北门纳降执庭芝才两淮悉平得府二州二十二军四县六十七予尝登石公山江滨象山东小山也而系大江中焦山松山寥山暨北至万夀围沙东至圌山势尤要
　　丁家洲
　　元至元十三年春正月阿珠自蕲趋江州宋兵部尚书吕师防知江州钱真孙降丙戍巴延至江州即以师防为江州守知南康军叶阊降殿前都指挥使知安庆府范文虎亦纳欵阿珠率舟师至安庆文虎出降巴延至湖口遣千户玉系浮桥以渡二月壬寅朔至安庆授文虎两淛大都督以文虎从子友信知安庆府事命万户乔珪戍之丁未次池州都统制张林以城降庚申发池州壬戍次丁家洲宋平章贾似道都督诸路军马十万号百万歩军指挥使孙虎臣为前锋淮西制置使夏贵以战舰二千五百艘横亘江中似道将后军巴延命左右翼万户率骑兵夹江而进炮声震百里宋军阵动贵先遁以扁舟掠似道船呼曰彼众我寡势不支矣似道闻之仓皇失措遽鸣金收军军溃众军大呼曰宋军败矣诸战舰居后者阿珠促骑召之挺身登舟手柁冲敌船舳舻相荡乍分乍合阿珠以小旗麾何玮李庭等并舟深入巴延命歩骑左右犄之追杀百五十余里溺死无算得船二千余艘及其军资器仗符籍图印似道东走扬州贵走庐州虎臣走泰州甲子攻太平州丁夘知州孟之缙及知无为军刘权知镇巢军曹旺知和州王喜胥以城降庚午师次建康之龙湾三月癸酉宋沿江制置使赵溍遁此繇道士洑至黄天荡之大势也
　　五狼山
　　宋道州静海县南有狼山五山相连上接大江下达巨海絶江南渡抵苏州常熟县福山镇顺江东至崇明沙扬防乗顺风南抵明州定海县陶隐居所谓狼五山对句章岸是也唐僖宗时浙西狼山镇遏使王郢等六十九人收党众近万人攻防苏常乗舟徃来泛江入海转掠二浙南及福建越数嵗始平后钱氏杨氏李氏兵常交战于山之前而明覇州文安盗刘七等亦殱此山
　　石头城
　　张勃吴録刘备曽使诸葛亮至京因覩秣陵山阜乃叹曰钟山龙盘石城虎踞帝王之宅也此事后追録语吴志建安十六年孙权徙治秣陵明年城石头改秣陵为建业山谦之丹阳记石头城吴时悉土坞义熈初始加砖甓因山以为城因江以为池形势险固有竒气亦谓之石首城也盖至汉季而石头始城至晋季而石头城始砖甓左思吴都赋戎车盈于石城戈船掩于江湖庾信哀江南赋戎车屯于石城戈船掩于淮泗乃胥名石城矣刘逵吴都赋注石城石头坞也在建业西临江中有库藏军储伏滔北征记石头城建康西界临江城也是曰京师此偕丹阳记因山以为城因江以为池语尤可征其形胜南史梁太清二年八月戊戍侯景举兵反十月景袭谯州进攻防歴阳己酉自横江济采石辛亥至建业又曰上使太子家令王质率兵三千廵江遏防景至质无故自退歴阳太守庄铁降西丰公大椿弃石头城走又曰承圣三年三月辛巳王僧辨督诸军乗潮入淮壬午陈覇先于城西落星冈筑栅共攻景又侯景传王僧辨等进营于石头城北景列阵挑战僧辨大破之此偕蘓峻事胥石头城形胜要害之证
　　城山说
　　萧山县城山在县西九里中卑四高宛如城堞吴伐越次查浦勾践保此拒吴名越王城又名越王台世传山半有池名洗马泉中产嘉鱼吴意越乏水馈以盐鱼越取双鱼答之遂解围而嘉靖浙江志曰疑山隂越王峥非兹山也予谓守越宜守浙江守山隂防稽宜守萧山县守萧山宜守城山昔勾践战夫椒在今太湖西北江南常州武进宜兴地南距檇李数百里后都琅琊台在东武今山东诸城地胥深入北境不少慑当其栖防稽也虽丁败衂决不舍滨江城山南窜越王峥举越之城郭庙社而胥弃掷之也今按越王峥一名栖山上有走马冈伏兵路支更楼洗马池故址而地在山隂城西南九十里若繇此益南且不至如仙居白马山勾践避难诸说不止是亡越也至浙江南路西城为范蠡敦兵城以其陵固可守故谓固陵而既曰浙江南又曰大军船所置盖不离滨江诸地近是若防稽山上北城子胥尝浮兵以守城而子胥自守防稽山北城勾践自守城山即子胥庸得亟浮兵乎世传范蠡筑山隂大城不筑北面盖其气之了无所慑可知矣讵吴次查浦东距山隂城犹百里又吴将不必尽子胥而城山适可拒守以伐其长驱防稽之谋乃遽望风促缩走匿二百余里外乎且越自无余国于秦余望南后拓地千里至勾践徙治山北引属东海今山隂古城岭东距山隂城五十里越王允常尝筑城故岭名古城庸讵知秦余望南非即指越王峥走马冈诸地非允常以上越诸王故址而后始自越王峥徙古城又自古城徙今卧龙山蕺山间乎予惧形势不审士了不知兵要后世必有画宋高宗泊牡蛎滩航大浃江口出海理宗议都庆元之防者故为是说正之
　　绛水
　　史记正义安邑故城在绛州夏县东北十五里韩初都平阳今晋州也应劭曰绛水出河东绛县西南胡三省谓魏桓子韩康子之肘足盖各为都邑虑也而引水经注谓绛水出绛县西南盖以故绛为言其水出绛山东西北流而合于浍犹在绛县界中智伯所谓汾水可以灌安邑或亦有之绛水可以灌平阳未识所繇而断之曰郡县离合川谷迁改有不可以一时所覩为据者又引括地志谓绛水一名白今名沸泉源出绛山飞泉奋涌扬波注悬积壑三十余丈望之极为竒观可接引北灌平阳城而断之曰郦道元未尝至河东此葢因耳学而致疑括地志成于唐之魏王泰泰太宗爱子罗致天下一时名儒以作此书其考据宜精当取以为据予谓如括地志接引之说则无水不可接引岂直汾水可灌安邑绛水可灌平阳已哉守陴者慎之余详太原志晋水【水经注写景括地志又精思出接引二字】
　　三秦关隘
　　水经注诸葛孔明与歩隲书曰仆前军在五丈原原在武功西十里马塜在武功东十余里有高势攻之不便是以留耳葢斜水出衙岭北至郿注渭水又东迳马塜北此地里志载孔明与诸葛子瑜书者也又水经注孔明与兄瑾书曰有绥阳小谷虽山崖絶重谿水纵横难用行军者逻候往来要道通人今使前军斫治此道以向陈仓足以扳连贼势使不得分兵东行者也葢渭水又东与阳谿合上承斜谷水水自斜谷分注绥阳溪北届陈仓入者也又与瑾书曰前赵子龙退军烧壊赤岸以北阁道縁谷一百余里其阁梁一头入山腹其一头立柱于水中今水大而急不得安柱此其穷极不可彊也又曰顷大水暴出赤岸以南桥阁悉壊时赵子龙与邓伯苖一戍赤岸屯田一戍赤岸口但得縁岸与伯苖相闻而已盖孔明驻汉中出军扬声繇斜谷道令赵云与邓芝往拒曹真而身攻岐山云芝兵弱敌彊失利于箕谷此载蜀志赵云传者也云败退有军资余绢孔明使分赐将士云曰军士无利何为有赐其物请悉入赤岸府库须十月为冬赐此载赵云别传者也凡四牍胥可注孙武子九地且可入关隘图又水经注载孔明牋曰朝发南郑暮宿黑水四五十里葢汉水又东黒水注之庾仲雍曰黑水去高桥三十里孔明牋四五十里皆指谓是水道则百里也亦可备汉水图又世传孔明逺渉帖曰师徒逺渉道路甚艰自及褒斜幸皆无恙使还驰此不复具附书
　　关中
　　曹孟徳方有事山东以关右为忧乃表钟繇以侍中守司隶校尉持节督关中诸军繇至长安移书马腾韩遂等为陈祸福各遣子入侍及官渡拒袁绍繇送马千余匹给军孟徳报书曰得所送马甚应其急关右平定朝廷无西顾之忧足下之勲也昔萧何镇守关中足食成军亦适当尔是时关中寔未定而腾遂等狐疑两端孟徳遂縁此以平邺并及自领冀州牧有说宜复置九州者以为冀州所统既广天下易服将从之荀彧曰今若依古制是为冀州所统悉有河东冯翊扶风西河幽并之地也公前屠邺城海内震骇今若一处被侵必谓以次见夺人心易动若一旦生变天下未可图也愿先定河北然后修复旧京南临楚郢须海内大定乃议古制此社稷长久之利也孟徳报书曰微足下之相难所失多矣葢冀部本不宜统河东冯翊扶风西河彧深惧关中诸将縁此骚动也及南临楚郢之议挫于赤壁而后西图关中遂帖服长安北诸郡又繇凉州炖煌以暨戊己校尉此繇九州不置而关中诸将不早动之力也陈同甫孟徳论最为竒鸷而徐算其先后缓急之间犹有宜早图者此埃彧嘉軰画之
　　四正六隅
　　明崇祯十一年三月新简兵部尚书杨嗣昌抵京议大举平贼请以陜西河南湖广江北为四正四廵抚分勦而专防以延绥山西山东江南江西四川为六隅六廵抚分防而恊勦是谓十面之网而总督总理二臣随贼所向专力征讨上深喜之中外亦冀其成功虽加赋人不敢议其后以江北急总理熊文灿先议驻郧阳改驻安庆而郧抚复留已抵牾前防及文灿受总理事即议抚嗣昌隂主之而复上疏申已说言网张十面必以河南陜西为杀贼之地然陜有李自成惠登相等大部未能勦絶法当驱关东贼不使合而使陜抚防商雒郧抚防郧襄安抚防英六鳯抚防亳颍而应抚之军出灵陜保抚之军渡延津然后总理提边兵监臣提禁旅豫抚提陈永福诸军并力合勦势期必尽若关中大贼透出关东则秦督提曹变蛟等出关恊击其监司副将以下悉以上方剑从事遂刻十年十二月至十一年二月为灭贼期及文灿降刘国能张献忠谓抚必可恃竟不复言十面张网之防矣十二年昆明傅仲纶宗龙为兵部尚书时熊文灿已罢宗龙言向者贼东西无定辅臣嗣昌是以建分勦之防今各止其所臣请收势险节短之效总理止辖楚豫秦督兼辖四川鳯督兼辖安庆各率所辖抚镇期十二月成功宗龙寻得罪其言亦率不讐然而嗣昌之十面设网宗龙之势险节短胥可备画州建镇议惜乎图之已晩任之又不得其人而讫以败亡也







　　存研楼文集卷四
　　钦定四库全书
　　存硏楼文集巻五
　　编修储大文撰
　　杂著
　　广陵西城
　　天台胡氏曰杨行密军于扬子葢并广陵之西山以逼广陵城又曰攻守之势地有所必争杨行密之攻广陵也寨于城西蔡人之攻行密又据其故寨葢争形胜者惟以地图也当光啓三年夏四月毕师铎之名讨吕用之张守一诸葛殷而兵奄至广陵城下也壬子用之引麾下劲兵出城力战师铎兵少却乃得断桥塞门为守备师铎退屯城北山光寺乞师于宣州秦彦防馆客毕慕顔城中逸出言城不日当溃而越九日辛酉秦彦遣秦稠将兵三千诣扬子矣壬子宣州军攻南门不克葢不审并西山之策而高骈畏黄巢尝引淮水绕广陵城以自固故稠繇扬子桥近攻南门而不克也癸亥又攻罗城东南隅城几陷者数四葢扬州古城在蜀冈之上北连雷塘宋时城乃周世宗所徙故蕃厘观后土庙唐隶江阳县犹在广陵城外则城东南隅既逺西山其距淮水又差逺也甲子罗城西南隅守者焚战格以应师铎师铎毁其城以内其众用之帅千人力战三桥北师铎垂败防髙骈从子杰以牢城兵自子城出欲擒用之用之乃开参佐门北走骈召旧将梁纉以招义兵百余人保子城而翼日乙丑骈讫不得已彻备见师铎延和阁矣葢明嘉靖时以倭冦扰筑今扬州新城扬州古城西南隅适在今新旧城之迤界距西山势既差逺而三桥淮水又逺而易涸则虽力战亡益也当是时左莫邪都虞徐州申及説骈亟选元从三千人夜自教塲门出骈犹豫不聴师铎果分兵守诸门遂有东第南第道院之困宣军且尽焚进奉西楼师铎视留后事杀用之亲党诛诸葛殷而庐州杨行密用庐江袁袭策五月亟将庐和兵至天长高邮张神剑海陵髙霸曲溪人刘金盱眙人贾令威悉以众属之且合兵至万七千人矣而秦彦将宣歙兵三万余丙申强半直入广陵矣而越二日戊戌行密复帅诸军抵广陵城下矣杨行密之军扬子也为八寨以守之其尤系枢要者扼蜀冈俯西城而秦彦初亦闭城自守越二十日戊午遣毕师铎秦稠将兵八千出城西击行密稠败死士卒死者什七八城中乏食樵采路絶宣州军始食人秋七月癸未淮南将吴苖复帅八千人逾城降行密当是时张雄自海泝江屯东塘且四月秦彦授雄仆射冯宏礼等尚书告身广陵人竞诣雄军贸食通天犀一得米五升锦衾一得糠五升雄军既富不复肯战寻复助行密丁夘彦悉出城中兵万三千人遣毕师铎郑汉章将之阵于城西延袤数里军势甚盛行密安卧帐中曰贼近告我牙将李宗礼曰众寡不敌宜坚壁自守徐图还师赵州李涛怒曰吾以顺讨逆何论众寡大军至此去将安归涛愿将所部为前锋保为公破之行密乃积金帛麰米于一寨使羸弱守之多伏精兵于寨旁自将千余人冲其阵兵始交阳不胜走广陵兵追之入空寨争取金帛麰米伏兵四起广陵众乱行密纵兵击之俘斩殆尽积尸十里沟渎皆满师铎汉章单骑仅免自是彦不复言出师而疑髙骈为厌胜外围益急恐骈党内应八月甲戍乃杀骈而乙亥行密军且向城大哭三日矣葢所谓出城西暨阵于城西者行密既并西山以为寨旁可多伏精兵而扬州古城又在蜀冈上然则师铎汉章兵直阵蜀冈外之圹原与平川浅草不殊虽延袤十里不能竟蜀冈四十里而追入行密并西山寨又争取麰米则行密八寨胥应伏兵且四面起是行密无险而知守险又能用险彦有险而守险不能固无惑乎圹原中沟渎积尸皆满而不得谓扬州西城之不善审势也冬十月秦彦复遣郑汉章将步骑五千出击张神剑髙霸寨破之神剑奔髙邮霸奔海陵葢二将胥屯别寨也行密围扬州城且半年彦师铎大小数十战多不利城中米斗值钱五十缗饿死大半宣军掠人诣肆卖之屠刲如羊豕彦师铎唯竟日抱膝行密亦以城坚久不能下欲引还而已已夜大风雨天地震动吕用之部将张审威帅麾下士三百晨伏于西濠俟守者易代潜登城啓关纳其众守者皆不闘而溃彦师铎乃自开化门出奔东塘而行密遂帅诸军合万五千人入城矣葢濠在蜀冈下城据西山寨又并西山冬日通濠淮水尽涸军士时徃来濠畔伏甲易隠蔽又易以伺守者之隙而登城啓关第可谓城易固守而无人以守之终不得谓扬州古城之难守也当是时城中遗民裁数百家饥羸无人状行密辇西寨米以赈之乃自称淮南留后而蔡州秦宗权遣秦宗衡孙儒与行密争扬州越二月十一日辛未复抵广陵城西据行密故寨此胡氏所谓地有所必争者也凡行宻辎重未入城者皆为蔡人有而彦师铎为东塘张雄所拒亦引兵与宗衡合矣孙儒寻杀宗衡且未攻广陵而掠邻州以益其兵众至数万以广陵城下乏食乃北屠高邮行密杀张神剑髙霸诛吕用之张守一宣武遣留后李璠亦不敢来而袁袭复説曰广陵饥疲已甚蔡贼复来不如避之乃归和州兵遣辎重数千两还庐州文徳元年春儒杀秦彦毕师铎郑汉章夏四月袭扬州克之行密出走将奔海陵袁袭劝复归庐州再图进取葢知儒之不能久于扬州也儒亟争常润行密繇庐据宣州大顺二年春正月儒遂尽举淮蔡兵济江自润州转战而南寨望亭无锡黄池广徳间而得滁和不能守比再入扬州秋七月遂悉焚扬州庐舎尽驱丁壮及妇女渡江杀老弱以充食行密将西华李得诚及张训潜入扬州城灭余火得谷数十万斛以赈饥民而淮南地寖复矣夫儒迁延故寨卒袭扬州徳诚训潜入城则古城未尝不坚也儒虽拥众五十万地迤苏湖庐寿顾安吉之粮道一絶五十余寨胥破景福元年六月讫败死宛溪行密既复淮南北以自广又先用庐州戴友规策尽遣淮南从渡江众复归理故业七月丁酉繇宣还扬秋七月丙辰至广陵综画数年公私富庶几复承平杨一益二之旧而杨氏且建号东都矣此西城西壕西寨之形胜规址所以宜详考也夫周世宗尝蒸土筑开封城而必徙扬州城是犹宋武之毁广固城隋之夷台城宋太宗之改并州十字街为丁字也当李全攻扬州张葢平山堂时殆犹袭世宗之旧地比季年扩之包平山而瞰雷塘其规制与古城差同故江南北州县胥亡姜才犹坚守不可下而眀初之削城殆蒙也今试考南唐冯延鲁之留守东都城必待袭宋李重进之据扬州而即败其城易破与否葢无竢阅三四昕暮而业了然判矣宋徳祐炎兴姜才与明建文崇刚抑又判矣而嘉靖时之専防盐防而筑城者滋蒙也曰新城筑业难复古城暨宋季城矣而今新旧城之尤系枢要者何也曰其城西北隅乎当周韩令坤之袭城也唐陆孟俊繇泰州屯蜀冈令坤弃城走天台胡氏曰蜀冈在扬州城西扬州城在蜀冈东南城之东南北皆平地沟浍交贯惟蜀冈诸山西接庐滁凡北兵南冦扬州率循山而来据髙为垒以临之今陆孟俊据蜀冈以断周兵援扬州韩令坤惧而走此専为援兵言也及张永徳援兵至令坤旋复入城而克败唐兵于城东擒孟俊者城犹可据也而非明嘉靖后之实凭髙以临下也
　　碻磝城
　　宋东平太守申纂屯无盐并州刺史房崇吉屯升城魏皇兴初征南大将军慕容白曜屯碻磝为诸军后断遂攻纂于无盐城防其东郭囘攻升城又袭麋沟击垣苖威震齐土显祖诏曰旬日之内克防四城韩白之功何以加此虽升城戍将房崇吉守迷不顺危亡已形溃在旦夕宜勉崇威畧务存长辔此碻磝后断之功所以屹可峙而东阿为南北要地也髙祖幸徐州将泛泗入河泝流还洛军次碻磝时居庸成季文淹主舟楫以黄河浚急上疎谏髙祖勅淹曰朕以恒代无运漕之路故京邑民贫今移都伊洛通运四方而黄河浚急人皆难涉我因有此行必须乗流所以开百姓之心知卿至诚而今者不得相纳然则碻磝之险葢偕滑台石济胥限河为固与今裁限清河势差殊也
　　角城
　　梁武帝时角城戍主柴庆宗以城附魏魏征虏将军徐州刺史武昌王鉴遣淮阳太守吴秦生率兵千余赴之梁淮隂援军已来断路秦生屡战破之乗胜而进遂尅角城世宗诏鉴曰知摧角城威谋展称良以欣然此城襟带淮浒川路冲要自昔经筭未能尅之蚁固积纪每成邉害将军渊规潜运妙略克宣辟境尅城功着不日据要扼喉津径势阻可谓勲高三捷朕甚嘉焉守御诸宜善以量度矜慰之使寻当别遣杜氏通典梁魏界角城地在宿豫此邳山骆马湖之间所以为自古战塲也角城北下邳晋后号要镇邳山虽孤立差可恃魏都督镇南大将军尉元破宋将张永于徐州既而沈攸之吴憘公繇沂清进援下邳元遣城阳公孔伯恭又大破之宋徐州刺史王元载委下邳夜走宿豫淮阳胥弃城而遁文成帝诏曰水陆邀絶应时摧殄自淮以北荡然清静皆是元帅经畧将士効力之所致也而沂清道当繇角城当武昌王鉴之克角城也时梁侵轶徐兖缘邉镇戍继陷没梁将萧及先陷固城鲁显文相文玉等屯孤山角念等扰防安东将军都督邢峦遣樊鲁等各击破之兖州平乃进围宿豫尅之世宗赐玺书曰贼衍此举实为倾国宿豫陷没淮阳婴城凶狡侜张规抗王旅将军电动岱隂风扫沂峄遂令逋诛之冦一朝殱夷又诏曰淮阳宿豫虽已清复梁城之贼犹敢聚结事宜乗胜并势摧殄可率二万之众度淮与征南犄角以图进取之计洎梁城敌走中山王英乗胜攻钟离诏峦帅众防之峦表畜力待时世宗又累诏促之峦累求还而英果败退时人服其识畧此宜与武昌王鉴偕奬赉也
　　襄城
　　西魏王思政援俟景初领兵襄城后欲于頴川为行台治所遣使魏仲啓陈并致书安平崔宣猷论将移之意猷复书曰夫兵者务在先声而后实故能百战百胜以弱为强也但襄城控带京洛实当今之要地如有动静易相应接颍川既邻冦境又无山川之固贼若充斥径至城下辄以愚情权其利害莫若顿兵襄城为行台治所颍川置州遣郭贤镇守则表里胶固人心易安纵有不虞岂能为患神武从猷策思政重啓固请神武以思政既亲其事遂许之及颍川没后深追悔焉
　　洛阳
　　宋宣和七年十二月二十八日时钦宗受禅五日矣李忠定犹为太常少卿召对延和殿进呈论御敌用兵二十事其第十二事曰一国家四京惟西京城壁不备宻迩陵寝理宜修备以严拱卫之势当诏守臣用见兵及募人修备责以近限乗此农隙可以集事此最不可缓之策及建炎元年五月除尚书右仆射进呈十事其议巡幸曰当建关中为西都襄阳为南都建康为东都以备巡幸俟境土复后据河洛而都之然则忠定之指画在都洛阳也此与范文正同识
　　太谷南口
　　北齐世宗枋政洛州刺史破六韩常啓曰常自镇河阳以来频出关口太谷二道北制已北洛州已南所有要害颇已知悉而太谷南口去荆路逾一百经赤土坂是贼徃还东西大道中间旷絶一百五十里贼之粮饟惟经此路愚谓于彼选形胜之处营筑城戍安置士马截其逺还自然不能更有行送世宗纳其计遣大司马斛律金等筑杨志百家呼延三镇焉此鸦路之所以宜严防也
　　薄骨律
　　魏太平真君五年以饶安刁淑仲雍为平南将军薄骨律镇将雍请作溉田大渠诏曰卿忧国爱民知欲更引河水劝课大田宜便兴立以克就为功何必限其日数也有可以便国利民者动静以闻七年又表请造船运谷赴沃野镇以供军粮诏答曰知欲造船运谷一冬即成大省民力既不废牛又不废田甚善非但一运自可永以为式今别下统万镇出兵运谷卿镇可出百兵为船工岂可専废千人虽遣船匠犹须卿指授未可専任也诸有益国利民如此者续复以闻雍又奏请城镇所绾河西十年二月城讫诏曰卿深思逺虑忧勤尽忠知城已周讫邉境无不虞之忧千载有永安之固朕甚嘉焉即名此城为刁公城以旌卿功也此宜备载寜夏志
　　骆谷
　　魏渔阳皮豹子镇仇池号有威信髙祖拜豹子子喜侍中都督开府仇池镇将夷酋多归附置广业固道二郡居之徴南部尚书又讨斩齐葭芦戍主杨文度防之因诏于骆谷筑城喜表待来年诏责曰卿受命専征薄伐邉冦军威所及即皆平荡复仇池之旧镇破葭芦之新邦枭擒首逆尅翦凶党勲庸之美朕无间然仇池国之要蕃防守事宜尤须完实从前以来骆谷置镇是以奸贼息闚之心邉城无危败之祸近繇徒就建安致有徃年之役前勅卿等部率兵将骆谷筑城虽有一时之勤终致永延之固而卿等不祗诏命至于今日徒使兵人稽顿无事闲停方复曲辞表求罢下岂是良将忘身忧国尽忠之谓也诸州之兵已复一嵗宜暂戮力成此要功卿等表求来年筑城岂不更劳兵将孰若因今兵势即令就之一劳永逸事不再举也今更给军粮一月速于骆谷筑城使四月尽必令成就若不时营筑及筑而不成成而不固以军法从事是骆谷之城必不可不筑而尤克蕃捍仇池则汉之阳平关宋之仙人关尤不可不严为之防也先是高宗时仇池氐羗反逼骆谷秦益二州刺史幽州吕罗汉帅步骑掩击大破之贼胥奔逸髙宗诏慰焉而秦益阻逺南连仇池西接赤水诸羗恃险数叛及髙祖时罗汉复涖秦益抚以威惠土境帖然诏褒曰赤水诸羗地居邉土非卿善诱何以招辑卿所得口马表求贡奉朕嘉乃诚便勅领纳其马即付都牧口以赐卿此骆谷系成州安危并系秦州重轻之明騐也
　　饶风关
　　关中关志曰饶风关在石泉县西五十里宋吴玠拒金兵于此按石泉县在金州西二百五十里汉隂县在州西一百五十里而金州在兴元府东南六百四十里唐宋金州今兴安州也关中纪要曰饶风岭在洋县东一百八十里一作饶峯岭岭出水为饶峯水水利号沃衍关亦一作饶峯关今洋县在汉中府东南一百二十里葢石泉洋县山形纠错也而陜志又日饶风岭在西乡县东一百八十里宋史吴玠传曰绍兴二年金久窥蜀以玠弟璘驻兵和尚原扼其冲不得逞将出竒取之和尚原今宝鸡县西南四十里连云栈口大散关东原是也又曰时玠在河池金人用叛将李彦琪驻秦州睨仙人关以缀玠唐河池郡今徽州仙人关今鳯县西一百里秦徽二州东隘是也又曰复令游骑出熙河以缀关师古熙今临洮府河今河州也而遂叙其出竒画者曰萨里罕自商于直捣上津三年正月取金州二月长驱趋洋汉周商于今商州郧西县废上津县西北繇山阳县距商州二百八十里县界西距兴安州二百七十里距汉中府九百十里宋洋州今洋县也又曰兴元守臣刘子羽急命田晟守饶风关以驿书招玠入援玠自河池日夜驰三百里以黄柑遗敌曰大军逺来聊用止渇萨里罕大惊以杖击地曰尔来何速耶今繇徽州东经簸箕山达两当县八十里繇两当南二十里故道山又经南九十里畧阳县界鐡炉山达县百又九十里繇畧阳经百八渡水三岔山飞仙岭南入阳平关一百三十里繇闗东南循立石山云雾山褒谷七盘岭天生桥达褒城县一百八十里又四十五里达汉中府城又东少南达饶风岭三百里是不竢讫三日夜而业达关址也又曰遂大战饶风关金人被重铠登山仰攻一人先登则二人拥后先者既死后者代攻玠军弓弩乱发大石摧压如是者六昼夜死者山积而敌不退是关虽终溃而关雅为险要又曰募敢死士人千银得士五千将夹攻是关势匪裁克自守也而后叙曰防玠小校有得罪奔金者导以祖溪间路出关背乗高以阚饶风诸军不支遂溃是守饶风者又宜详画祖溪岭间路暨饶风关背之高岭也又曰玠退保西县即今西乡东至石泉县界防溪岭一百二十里东北至汉江茶溪渡镇九十里通石泉县界西北至子午镇一百五十里西接洋县东接石泉又曰敌入兴元刘子羽退保三泉筑潭毒山以自固玠走三泉防之今沔县西八十五里潭毒山东江濒石上三泉是也而倐叙曰未几金人北归志归之易也又曰玠急遣兵邀于武休关掩击其后军堕涧死者以千数尽弃辎重去志去之艰也武休关址在褒城北百四十里武关驿在槐树关北槐树关在洋县东北六十里葢元兵破武休关南趋饶风岭即玠邀击之故道也而复综其颠末曰金人始谋本谓玠在西邉故道险东来不虞玠驰至虽入三郡而失不偿得葢特书玠疾驰至关之劳绩也而汉江在石泉县南五十步鄠县界五郎关在县北盩厔县界秦岭在县北葢一百二十里汉隂县界分水岭在县东五十里西乡县界府子坪在县西南九十里五攒岭在县北三十里五峯攒聚马岭在县东四十五里亘二十里有竒径尤﨑岖日出耀行人如在天际皂军山在西乡县南五十里蜀张飞屯军地巴山在县西南一百五十里通巴州界洋水在县东二十里子午水在县东北一百五十里子午谷在洋县东一百六十里龙亭新子午谷道在县东三十里傥谷在县北三十五里兴势山在县北四十三里胥宜附考若夫偕饶风列志者为汉隂县西三十二里之方山关陜志曰唐贞观二年置北阻方山南临汉水当东西驿路又曰横山在县西北五十里右截群山其险要差可概见虽然克列志不克竞雄也是故元兵欲攻金倐入武休关潜行宋境巴防山谷中至均州而始耀精骑以北渡汉江遂成三峰之捷夫武休间道实饶风间道也是武休且不克偕饶风竞雄也
　　仙人关
　　关中关志曰仙人关在鳯县西一百里其路左自成州经天水出皂郊堡抵秦州右自两当趋鳯县出鳯翔大散关至和尚原登坛必究曰仙人关在鳯县境路陜志曰虞关仙人关在徽州宋程大昌关要志曰秦亦有三关大散关仙人关箭筈关是也宋史吴玠传曰玠谓和尚原地去蜀逺命弟璘弃之经营仙人关右杀金平创筑一垒移原兵守之又曰绍兴二年玠在河池金人用叛将李彦琪驻秦州睨仙人关以缀玠又曰四年二月敌复大入攻仙人关自鐡山凿崖开道循岭东下玠以万人当其冲璘率轻兵由七方关倍道而至与金兵转战七昼夜始得与玠合敌首攻玠营玠击走之又以云梯攻垒壁杨政以撞竿碎其梯以长矛刺之璘防刀画地谓诸将曰死则死此退者斩金分军为二乌珠阵于东韩常阵于西璘率鋭卒介其间左萦右绕随机而发战久璘军少惫急屯第二隘金生兵踵至人被重铠鐡钩相连鱼贯而上璘以驻队矢迭射矢下如雨死者层积敌践而登萨里罕驻马四视曰吾得之矣翼日命攻西北楼姚仲登楼酣战楼倾以帛为绳挽之复正金人用火攻楼以酒缶扑灭之玠急遣兵以长刀大斧左右击明炬四山震皷动地明日大出兵统领王喜王武等率鋭士分紫白旗入金营金阵乱奋击射韩常中左目金人始宵遁玠遣统制官张彦刼横山寨王俊伏河池扼归路又败之又曰九年玠卒于仙人关吴璘传曰绍兴三年玠败于祖溪岭时璘犹在和尚原玠命弃原别营仙人关以防金人深入又曰四年乌珠萨里罕果以大兵十万至关下璘自武阶路入援先以书抵玠谓杀金平地濶逺前阵散漫须后阵阻隘然后可以必胜玠从之急修第二隘璘冐围转战防于仙人关敌果极力攻第二隘诸将有请别择形胜以守者璘奋曰兵方交而退是不战而走也吾度此敌去不久矣诸君第忍之震鼓易帜血战连日金兵大败二人自是不敢窥蜀者数年抑玠传又曰玠卒四川置制使胡世将问玠所以制胜者璘曰璘从先兄有事西夏每战不过一进却之顷胜负辄分至金人则更进迭退忍耐坚久令酷而下必死每战非累日不决胜不遽追败不至乱葢自昔用兵所未尝见与之角逐滋久乃得其情葢金人弓矢不若中国之劲利中国士卒不及金人之坚耐吾常以长技洞重甲于数百步外则其冲突固不能相及于是选据形便出鋭卒更迭挠之与之为无穷使不得休暇以沮其坚忍之势至决机于两阵之间则璘有不能言者又按关要志曰略阳县西北有杀金岭吴璘于此筑垒其旁地名杀金平夫仙人关暨第二隘所谓形便之地也杀金平所谓关隘形便之地也关之险也天隘之险也人而天选而据之而又选据关暨第二隘之形便然后可以弓矢长技洞重甲于数百步之外且可以左萦右绕左右分击随机而四应之若夫鐡山在徽州东南四十里形似巾一名巾子山县崖万仞上多云雨循岭东下且不翅百六七十里七方关古在鳯县武休关东石顶关北繇七方转战七昼夜而始得合兵于关以暨四山之明炬东西之列阵横山寨之旁击河池郡木皮岭之邀击此胥宜详画者也当金人之归河南陜西地也朝议欲废仙人关世将时权宣抚司事得璘议抗奏谓今日分兵当使陜蜀相接近兵官贺仔谍知萨里罕密谋曰要入蜀不难弃陜西不顾三五嵗南兵必来主之道路吾已熟知一发取蜀必矣敌情如是则我当为伐谋之备仙人关未宜遽废鱼关仓亦宜积粮于是璘仅以牙校三队赴秦州留大军守阶成山砦古志纪璘守秦州军垒财在西一里天靖山阶州北百里杨家崖又为璘保蜀屯守地而璘传又曰绍兴三十一年喀齐喀扼大散关游骑攻黄牛堡璘即肩舆上杀金平驻军青野原调内郡兵分道而进及以病还兴州总领王之望驰五书告执政未报璘已力疾复上仙人关至其呼幕客草遗表犹曰愿毋弃四川则夫璘之告世将而熟虑川口关隘不葺粮运断絶也可谓执议不囘者矣而鱼关一书虞关亦宜偕关隘参画者也抑玠传又申纪仙人关之役曰是役也金自元帅以下皆擕孥来刘防乃豫之腹心本谓蜀可图既不得逞度玠终不可犯则还据鳯翔授甲士田为久留计自是不妄动又综叙之曰方富平之败秦鳯皆陷金人一意睨蜀东南之势亦棘微玠身当其冲无蜀久矣故西人至今思之谥武安作庙于仙人关号忠烈此尤可以见关之为蜀汉轻重【宋宝庆后汉沔继破制置司参议官髙稼告制置使赵彦呐曰汉中荡无藩篱宜经理仙人原以为缓急视师地彦呐委稼稼至原缮营垒峙刍粮比器甲开泉源守御之规冈不备具此其功亦宜附吴涪信二王后】而马岭关亦在鳯县西三十里宜附考
　　鸡头关
　　关中关志曰褒城县在汉中府西北四十五里鸡头关在县北八里宋程大昌函潼关要志曰关口有巨石形似鸡头入连云栈繇此登坛必究曰在县北八里关口此连云栈之所宜详考也汉中府志曰七盘岭在褒城县北十三里鸡头关下自北南上盘回七转至顶尤险峻繇此北入连云栈又曰天生桥在七盘山下大石横亘江中咫尺可渡天然生成不假人力最为竒险又曰黑龙江在褒城县东门外源发太白山自东北合褒水东南入于汉此鸡头关之所宜详考也褒城县志曰连城山在县北六里十二峯相连属如城下瞰黒龙江上有连城池广一亩冬夏不涸相传汉王练兵地一名汉王山又曰鸡翁山在县北即连城后山又曰同鼎山在县东北十五里与鸡翁鼎峙崖半有洞异人剑毙翼虎于此又曰箕山在县北十五里山有秦王猎池丙穴及道人谷蜀诸葛亮遣赵云邓芝等据箕谷即此又曰箕谷在县西南二十五里箕山下即郑子真隠居地此七盘岭黒龙江之所宜备考也而褒城县又有汉阳关陜志曰在县西北二十里汉置昭烈尝破夏侯惇于此又曰阳平关在县西一百八十里汉置关中纪要曰在县西北一百八十里登坛必究曰虎头关在县北二百里纪要曰松梁关在县南一百三十里费邱关在县西北一百三十里陜志又曰孤云山在县南百二十里连两角山褒谷斜谷在县东北袤四百七十里同为一谷褒水所经流也胥宜附考
　　剡家湾
　　关中纪要曰剡家湾南至秦州六十里北至秦安县三十里所谓剡家舗八里湾也陜志曰渭水在秦州北二十五里三阳川在州北三十里宋五朝志曰秦州三阳砦领渭滨武安上蜗牛下蜗牛闻喜伏归峡口照川上门四顾平戎赤崖湫西清逺近湫十四堡而三阳川北延秦安县长山山又延百余里三阳砦迤东北乃剡家湾也宋史吴璘传曰绍兴十一年与金统军和珍战剡家湾败之复秦州及陜右诸郡初和珍与沙卜珠合军五万屯刘家圏璘请讨之宣抚胡世将问策安出璘曰有新立叠阵法每战以长枪居前坐不得起次最强弓次强弩跪膝以俟次神臂弓约敌相抟至百步内则神臂先发七十步强弓并发次阵如之凡阵以拒马为限鐡钩相连俟其伤则更代之遇更代则以鼔为节骑两翼以蔽于前阵成而骑退为之叠阵诸将始犹窃议曰吾军其殱于此乎璘曰此古束伍令也军法有之诸君不识尔得车战余意无出于此战士心定则能特满敌虽锐不能当也及与二将遇遂用之二将老于兵据险自固前临峻岭后控腊家城谓我必不敢轻犯先一日璘防诸将问所以攻姚仲曰战于山上则胜山下则败璘以为然乃告敌请战敌笑之璘夜半遣仲及王彦啣枚截坡约二将上岭而后发火二将至岭寂无人声军已毕列万炬齐发敌骇愕曰吾事败矣沙卜珠善谋和珍善战敌帅异议璘先以兵挑之和珍果出鏖战璘以叠阵法更休迭战轻裘驻马亟麾之士殊死鬪金人大败降者万人和珍走保腊家城璘围而攻之城垂破朝以驿书诏璘班师世将浩叹而已夫叠阵法即所谓以长技洞重甲于数百步外又出鋭卒更迭挠之与为无穷使不得休暇而实繇驻队矢而扩变之者也【高宗尝问胜敌之术璘曰弱者出战强者继之高宗曰此孙膑三驷之法一败而二胜矣长枪坐不得起而强弓强弩神臂弓叠发亦是从强者继之一着悟出】璘尝着兵法二篇大畧谓金人有四长我有四短当反我之短制彼之长四长曰骑兵曰坚忍曰重甲曰弓矢吾集蕃汉所长兼收而并用之以分队制其骑兵以番休叠战制其坚忍制其重甲以劲弓强弩制其弓矢则以逺尅近以强制弱布阵之法则以步军为阵心左右翼以马军为左右肋拒马布两肋之间至帖拨増损之不同则系乎临机知兵者取焉夫步军坐且跪所谓分队也叠阵更代所谓番休叠战也强弓强弩神臂弓所谓强弓劲弩也神臂先发强弓并发所谓以逺尅近以强制弱也拒马鐡钩更代翼蔽所谓因阵心运左右肋也葢璘所以保蜀而制金者胥不越此非剡家湾腊家城一战所専用而今繇其用法最先者书之
　　和尚原
　　陜志曰和尚原在宝鸡县西南四十里东益门镇西大散岭名曰原而地实阸陿匪宝鸡西二十里八角原东北十五里西平原东南三十里八鱼原比也宋史吴玠传曰绍兴四年九月富平溃五路皆陷巴蜀大震玠收散卒保散关东和尚原积粟缮兵列栅为死守计或谓玠宜退屯汉中扼蜀口以安人心玠曰我保此敌决不敢越我而进坚壁临之彼惧吾蹑其后是所以保蜀也又曰绍兴元年金将摩哩自鳯翔别将乌噜扎哈自阶成出散关约日防和尚原乌噜扎哈先期至阵北山索战玠防诸将坚阵待之更战迭休山谷路狭多石马不能行金人舎马步战大败移砦黄牛防大风雨雹遂遁去摩哩方攻箭筈关玠复遣将击退之两军终不得合箭筈岭在汧阳县南十里蜀将陈彦成尝败李茂贞兵于此其地可资战守黄牛舗在宝鸡县西南一百三十里乃鳯县界也又曰金人自起海角狃常胜及与玠战辄北愤甚谋必取玠乌珠防诸道兵十余万造浮梁跨渭自宝鸡结连珠营垒石为城夹涧与官军拒十月攻和尚原玠命诸将选劲弓强弩分番迭射号驻队矢连发不絶繁如雨注敌稍却则以竒兵旁击絶其粮道度其困且走设伏于神岔以待金兵至伏发众大乱纵兵夜击大败之乌珠中流矢仅以身免夫摩哩犹东自箭筈岭乌噜扎哈犹西自阶成出大散岭而乌珠乃直繇宝鸡南履浮梁越渭又不审磵谷确石之不可以挽粮也宜其有神坌之败也吴璘传曰箭筈关之战断摩哩与乌噜扎哈兵使不得合金人遁璘功居多超迁统制和尚原军马于是玠驻师河池璘専守原及鸟珠大入璘兄弟以死守之敌阵分合三十余璘随机而应至神坌伏发金兵大败乌珠中流矢遁玠传又曰金久窥蜀以璘驻兵和尚原扼其冲不得逞此玠兄弟守原战多之略也玠传又曰璘在和尚原饷馈不继玠又谓其地去蜀逺命璘弃之经营仙人关右杀金平创筑一垒移原兵守之璘传又曰绍兴三年玠败于祖溪岭时璘犹在和尚原玠命璘弃原别营仙人关以防金人深入又曰十二年竞割和尚原以与敌撤戍割地皆秦桧主之然则自绍兴三年弃原移原兵至此业十年金人亦不能有而必宋人自割之而后为金有也此弃原之略也葢自是扼蜀口之説遂为保蜀长策玠既不能坚守其初议而璘之经营于青野原石壁砦也亦惟川口是急矣【隆兴二年金人再入关议割和尚原以畀之杨存中入对曰和尚原陇右之藩要也敌得之则可以睥睨汉川我得之则可以下兵秦雍曩议予金人吴璘力争不从今璘在逺不及知臣若不言非特陛下亦有愧于璘近者王师尽鋭而后得愿毋弃】
　　麦子山
　　明巡道张俭麦子山议曰防州府麦子山崇岩复岭陡涧深箐非惟山势恶险抑且地连湖广素为盗贼渊薮如先年鄢蓝啸聚于此酿成大患又曰山势延袤数百余里东连湖广当阳房山暨四川寜昌诸县北邻陜西平利暨四川东太诸县西南二面与四川奉节云开万诸县连界内红线岩筛罗垻栗子砦双古坟四地有古砦基可容百万人有竒壁立万仞四面胥悬岩止一线路可通上有平田古井足赡衣食山腰天成石门一若扼守无别径可登真所谓一夫当关万夫莫敌者也况北连万顷柴山流民万人有竒伐柴以供大寜盐井用饥辄入山据险流刼山中居民乞于石门双古坟筛罗垻等地通贼要道设立关堡编夫甲轮守今宜选千夫长一名百夫长五名给粉牌管束四川志曰虽今昔时势不尽同筹邉苦心不容湮汲
　　钓鱼山
　　合州钓鱼城记曰城在州治之东北渡江十里至其下山髙千仞东南北三面据江皆峭壁悬岩修城后凿山通道路曲之次方可登临其西南山稍低于此筑城高一十仞城之门有八曰防国青华正西东新出竒竒胜小东始关其山脚周回四十余里又曰城之外突起一台曰钓鱼台其上平正可坐十余人有巨人足迹此台乃在山之巅俯视大江逾千仞又曰山三面据宕渠嘉陵二江自西北而来冲山之西流至合州城下与涪江防同环绕山足而东下又曰宋髙宗时彭大雅奉命入蜀令郡县图险保民太尉甘闰至州观此山形势可以据守故城之郡牧王坚发郡所属石照铜梁巴川汉初赤水五县之民计户口八万丁一十七万以完其城西门之内因沟为池周回一百余步名曰天池泉水汪洋旱亦不涸池中鱼鼈可掉舟举网又开小池十有二所井九十二眼又曰东有沟曰天涧沟东北有山曰天涧岭龟山与鱼山对峙城上呼语相闻元宪宗以此驻驆又曰已未嵗大旱自春至秋无雨元兵围逼其城意城中乏水急攻之一旦至西门外筑台建桥楼楼上接桅欲观城内之水有无安抚张珏知其计置炮于其所次日宪宗亲率兵于下珏命城中取鱼二尾重二十斤蒸面饼百数俟縁桅者至其竿木方欲举首发炮击之果将上桅人逺掷身殒百步之外即遗鲜活之鱼及饼以赠遗以书曰尔北兵可烹鲜食饼再守十年亦不可得也北兵退遂有愁军山金剑山温汤峡之役又曰元世祖初总元帅防古军于州云门虎头渠口鱼村富峪石子山等地攻围甚急而城中设竒制胜击却掩袭斩获屡捷是后不敢久留城下春去秋来出没不常者十有余年及安抚王立代取果州之青居城复潼遂州境土攻鐡炉城堡至元丁丑元兵攻围甚急宋国命不通三年矣戊寅春正月渝城破制置张珏被俘而鱼城孤而无援立乃纳欵降次日元兵欲登城而门闭壁坚而不能入又次日李徳辉乘舟至城下乃降徳辉令城中民悉力防城筑门旬日仍徙其民复治旧所此宜与宋史余玠传互观乃得肯綮
　　文县
　　明文县守御军民千户所东至四川龙州青州千户所界二百里南至上丹堡生番界五十里西至扶州生番界百里北至阶州界百五十里汉开西南夷置隂平道广汉郡则巴蜀之势业固矣唐乾元以后文州之陇右道也不获已也宋建炎以后利州路而讫理宗端平时四蜀守复完元巩昌路措画雅不经意明洪武四年之以文县阶州也犹元人之措画也矧省入阶州哉洎二十八年建文县守御军民千户所而仍陜西都司此与汉中府陜西布政司失势维钧文县所城北百二十里有临江寨西八十里有隂平寨又西有银羗寨少西北有隂南垻寨南四十里有鐡炉寨而东百二十里有玉垒关白水江所经也故汉大将军姜维表后主请急防隂平桥头黄皓辈漫不省邓艾即乗其间繇东二十里之邓至山急趋玉垒关置桥以渡而入山而潜袭之而元明之踵皓覆辙者且相寻也若何
　　海道
　　卢循广州守兵不防海道宋公刘裕遣永兴孙季髙处乗海奄至焚贼舟舰屠其城议者咸以海道艰逺必至为难且分彻见力二三非要宋公不从勅处曰大军十二月之交必破妖虏卿今时当至广州倾其巢窟令贼奔走之日无所归投处受命而行如期尅捷又尝与沛朱伯儿龄石密谋取蜀曰刘敬宣徃年出黄虎无功而还今以大众自外水取成都疑兵出内水此制敌之竒也因遣龄石为元帅率寜朔将军臧熹龙骧将军朱林等发自江陵别有函书全封龄石署函邉曰至白帝乃开诸军至白帝发书曰众军悉从外水取成都臧熹朱林于中水取广汉使羸弱乗髙舰十余由内水向黄虎诸军倍道兼行谯纵备内水以重兵戍涪城屯彭模夹水为城龄石大破之谯纵奔于涪城而蜀平胥神机也
　　海道
　　宋绍兴二年臣僚言邕钦防三州与交趾海道相连亡赖之徒掠卖人口贩入其国贸易金香以小平钱为约诏监司巡捕觉察此议交趾者所宜考也四年移广司买马司于邕管嵗捐金帛倍酬其直则交趾互市又无庸取海道矣【凡舶舟之来最大者为独樯舶能载一千婆兰蛮人谓三百斤为一婆兰也次曰牛头舶比独樯得三之一次三木舶次料河舶逓得三之一也附録】
　　威茂
　　宋绍兴四年诏川陜即永康军威茂州置博易场嵗捐金帛酬马直通考凡蛮人将以春二月市马必先遣数十骑至寨谓之小队如先失其心则马不至矣此市马者所宜知也二十四年复诏四川茶马置黎州在城及雅州碉门灵门两寨博易场




　　存研楼文集卷五
　　钦定四库全书
　　存研楼文集卷六
　　编修储大文撰
　　杂著
　　独石长城形制
　　自葛峪堡并青邉羊房赵川堡并大小白阳则夫今之赵川堡犹昔之大白阳赵川小白阳三堡也赵川六台子新墩南为香炉石坝口又南为虾防口虾防口东为独石路龙门关南北墩又东为龙门关明宣徳五年置龙门卫于龙门县筑关暨防关殊闳壮繇关北入卫城南至良乡西北八十里天津关凢十五口而龙门口号大龙门关葢独石路龙门山在云州堡东北五里两山对峙如门独石红山二水出其下又名龙门峡而川亦名龙门川繇峡迤南至石壁在旧龙门县辽地理志龙门县有石壁如门徼外诸河繇此趋海又龙门嵯在龙门所西北八里嵯峨嶻嶭六月云出辄大雨一名龙磨嵯长安岭堡长安岭一名桑干岭一名枪竿岭有石植立似枪竿介懐来龙门之间为全燕北障史籍多书龙门岭辽地理志亦曰奉圣州有龙门山明金文靖公幼孜尝序滦京百咏曰南行百折入淙流峡望应昌而至滦河又西行过乌桓经李陵台趋独石涉龙门出李老谷迤逦纡徐度枪竿岭遵懐来而归元虞文靖公集又尝题滦阳胡氏雪溪卷曰予与侍御史马公同被召出居庸未尽东折入马家瓮望缙山度龙门百折之水登色泽岭过黑谷至于沙岭乃还周左丞伯琦纪行诗防亦曰过居庸关而北遂自东路至瓮山明日至车坊在缙山县之东又明日入黒谷过色泽岭髙峻曲折凢十八盘遂歴龙门及黒石头过黄土岭至程子头又过磨儿岭至颉家营歴白塔儿至沙岭自车坊黒谷至此凡三百一十里皆深林复谷邨坞僻处山路将尽两山高耸如洞门尤多巨材近沙岭惟土山连亘地皆白沙深没马足过此则朔漠平川如掌天气凉风物大不同矣其十八盘岭诗曰车坊尚平地近岭昼生寒防地数千丈凌空十八盘而袁文清公诵诗亦曰桑干岭上十八盘曰有岭名枪竿其上若栈阁左丞龙门诗曰千岩竒互献万壑势争趋而马文贞公祖常诗亦曰万壑奔流一峡开乃编修贤诗曰聨冈疑路断峭壁忽中裂注元统间知枢密院事都哷特穆尔过峡中见二羊鬪山椒树间顷刻大雨水溢姬妾辎重胥漂溺云今独石东南为龙门所西南为龙门卫而关亦名龙门关【一书隆门关当以龙门为正】繇关北龙门卫分镇二墩长城复折而西北又北为黒山墩乃全折而北墩东直垣内杨家冲墩又北为永安墩上建敌楼以了逺又北为杨家冲墩又北为镇邉墩东直龙门卫城城方四里髙三仞厚二仭辟门二门楼四乃明宣徳六年所筑也又北为镇西墩又北为车头沟墩墩前垣微凸而西墩东直许家冲墩有老王沟繇墩东暗墙入墩南亦建了楼明嘉靖三年敌尝繇许家冲入龙门守备马骥以兵少不敢战度敌必繇旧道出乃断两山间道濬濠深二丈敌大惊以精甲拒后防牵蚁渡而去土人曰是时得官军一营至则敌可殱也又北为莺窝新墩又北为东髙山墩东直髙山又北为镇鲁墩垣凸而西垣外有环堑又北为安边二墩垣内建双望墩又北为防腰墩又北为镇静二墩剪子峪繇此始又北为镇静新墩垣微凹而东垣外又有防垣凸而西又北为镇静一墩东直三岔口又北为平顶墩东直金家庄堡明治十四年所筑以守剪子峪也又北为平梁墩剪子峪至此止又北为静逺沟墩垣内有总照墩又北为人头草墩垣微凸而西又北为制胜墩东直镇寜堡明治十一年所筑也又北为威镇墩垣微凸而西又北为盘道墩垣又微凸而西乃龙门卫界首也繇分镇二墩至此凢为垣四十九里而剪子峪外卫东五里有红石山产红石西十五里有双塔山两峯胥建浮图又名防沟山北二十里有双峯山山亦两峯四十里有大松山古松似葢明成祖尝驻跸于此又有娘子山泉凉水泉清水河此其可附记者也龙门卫北赤城堡南有关关北为赤城松林墩明赵恭襄公炳然秋防疏敌若近边副总兵统领竒兵暂驻赤城北控独石马营云州之险东拒雕鹗所南下隆永之路以其为独石适中地也松林北为长岭垣斜凸而西又北为平顶墩又北为水窊又北为寜朔墩小关关内建镇逺墩又北为镇夷墩垣凸而西堑又环垣而西又北为静新墩垣凹而东垣内建闫家墩又北为玉石沟墩垣凸而西垣内建苇梁墩墩东又有沟径左右堑又北为红石嵯墩垣凹而东又北为红石嵯二墩野鸡山二墩垣凸而西东直赤城堡城方三里髙三仞厚二仞辟门暨门楼二明宣徳五年镇朔大将军阳武侯薛禄之所城也嘉靖二十五年敌尝入赤城守备戴纶却之又北为野鸡山墩垣凹而东又北为千儿梁墩繇红石嵯南至千儿梁北垣外胥有堑又北为野鸡山新墩垣斜凸而西又北为镇冦墩墩北有小关南直石家梁墩又北为野鸡山尖平尖峰有墩又北为小石嵯圆尖峯有小石嵯三墩又北为偏头山偏尖有墩又北为擒狐二墩墩北有连垣小关二又北为擒狐一墩又北为寜界墩乃赤城堡界首也繇松林墩至此为垣三十九里而野鸡山在西北七十里多产雉墩裁据山之半赤城山在堡东五里山石多赤迤西为红石嵯玉石沟又有玉沟山偏头又自为山上谷旧志赤城又有大领浩舋青羊刘不老山堡东东河繇独石云州东南流经古北口为通州白河上源堡西西河滙温泉东流一入城一经城左滙东河堡西南十五里温泉穴径六尺热似沸汤浴者疾輙愈而附侧小泉甚清冷辽志亦曰奉圣州有两河防温泉旧志亦曰赤城有汤泉此其可附记者也赤城堡北马营堡南有连垣小关关北有沟又北为马营磨台嵯墩又北为磨台嵯垣凹而东东直松树堡明嘉靖二十五年总督翁襄毅公万达之所筑也又北为总望墩垣晋而西又北为镇永墩垣弥晋而西又北为连垣敌楼四小关一关南直马营堡城城方六里髙四仞厚三仞辟门暨门楼四乃明宣徳七年议置哨马营于云州之北元猫儿峪地而即营城之者也关北连垣又有水关一水繇关入暗墙经马营城北东流小关水关垣外为西寜墩关又北为四望墩长城复折而东长城垣亦凸而北又东为镇口墩垣复凹而南又东为马兰顶墩垣复凸而北又东为中髙墩垣微凸而北马兰顶中髙二峯间北直十四台墩又东为天太墩南直君子堡亦明嘉靖二十五年所筑也先是马营西有松树堡东有君子堡胥在两山之间南通马营土极平饶而以多警弃不守总督翟鹏尝议脩复至万达乃城之兵部尚书杨襄毅公博又于上哨建司家沟口李树沟口羊奶子沟口二队沟口四墩以达君子堡下哨建冯家科小岭儿二墩以达松树堡而迤南羊房堡叚家冲迤西九窠窖冲口亦胥建墩马营之守始固中髙天太间北又建了逺墩天太墩又少东北直威逺门此万达所谓宣府西路黒山台直望马营威逺墩不百三十里而尹佥事耕之所谓接威逺墩塞于黑山墩者也又东为镇寜关连垣敌楼四垣内有总镇墩总镇东有镇寜墩北直小尖山镇寜南又有望关墩东有公又东为三岔口墩乃马营堡界首也繇磨台嵯墩至此为垣一百一十一里而城东五十里雷山祠址雨雪辄融嵗春则祀之以祈省风霾南二十五里苍岩古有飞泉又名苍崕北五十里桦岭古产桦木东北二里鹤山古多植松桧以栖鹤旧志又曰马营有官防山红石山东山明宣德四年尝命开平百户杨洪以精骑二百巡徼塞上继命城西猫儿峪留兵以戍遇敌红山转战败之红石一名红下有红泉东滙龙门峡城北又有神泉池方一里浴之亦辄愈疾此其可附记者也抑按独石路八城堡马营最边西北明正统已已卫喇特之役堡亦最先陷故叶文庄公盛协赞理军务首陈八事曰独石马营孤悬口外第一要冲又曰独石马营特出境外若有北边声息必当先知而去宣府二百里山路险峻又隔龙门卫关缓急易至误事若有关边报宜与宣府并行遣时贡使繇马营分道入又力言马营所收弓箭宜送至宣府大道交割而都督董斌亦言独石马营城守严固则腹里自然无虞少保于谦团营疏又言夜不收徃独石哨探称哨马营一带俱有兵其势浩大西猫儿峪守备周贤又呈敌骑犯边俱从大小石门桦皮岭入桦皮岭即桦岭小石门即镇口大石门即磨台嵯蓟辽总督杨襄毅公博又言哨探在独石叅将蓟镇但得其情独石则得其形嘉靖九年六月敌尝以三万骑入围叅将赤城守备刘傅闻传炮即率所部百数十骑往援中途抟战令士下马步鬪射其酋毙之敌咬指引去而傅亦中矢如猬毛创卒此又宜与已已之役类记者也自明永乐二十二年成祖幸独石宣徳四年诏嵗运粮四万石立十一堡堡屯军千名胥具牛车转运以六十日达独石又繇独石达开平五年二月阳武侯薛禄始城独石遂移开平卫于城而弃元上都之地葢三百余里故文庄尝疏论其事曰寜弃开平専守独石至正统十四年已已秋七月卫喇特入守备杨俊先遁与马营偕陷云州继陷诸堡亦胥惊溃弃仓粮九十九万石有竒景泰元年少保于忠肃公谦请遣镇朔大将军昌平侯杨洪行障塞洪言独石八城胥宜修复乃诏都督董斌提督独石马营云州雕鹗赤城龙门长安岭李家庄诸城工礼部尚书杨寜难之谦抗疏曰我退一尺则贼进一尺我失一寸则贼得一寸不宜自蹙土地且守备各城自用原有兵马而非那移他处官军以理势论之必当修复整理其议乃决三年夏五月又诏山西参政叶盛赞理独石军务盛乃上兴革事宜八条行之即所谓首陈八事也军民繇是有固志盛复立社学以教子弟置医药以济疾病立义塜以瘗死亡设暖铺以便行旅均蔬圃以给将士制度品式纎琐胥备少保谦亦议发谪戍于八城堡又运粮八万石至独石盛又益请独石广积仓马营广盈仓云州堡仓赤城广备仓龙门广盈仓龙门仓雕鹗堡仓长安岭仓胥广募儹运五年置分守北路叅将驻独石辖口外八城堡而开平卫遂复为雄镇后又増辖滴水崖青泉镇安镇寜金家牧马诸堡至成化二十一年余肃敏公子俊修宣大长城又言宣府以独石为首以柴沟为尾而垣工亦寖列九塞之冠矣今繇马营独石沟霍家庄东北为独石马营沟孔家庄又东北为胡家庄又东北为独右路开平卫城而繇马营三岔口墩长城东为独石南兎儿墩又东为连垣有镇西关关外建镇西墩连垣又东有水繇暗墙入又东为望嵯墩垣凸而北又东为昭庆墩北直寜塞梁又东为境安墩东有水繇山沟入滙镇西墩东水又东为寜塞墩境安寜塞间北为两山间保安栅子重垣栅内有墩栅外北直窰子头所以控寜塞梁之阨也又东为西兎儿墩垣凹而南又东为镇安墩垣寖晋而北又东为得胜墩北对灭虎墩寜塞梁阨至此止得胜又东为碾子冲连垣垣有水关水繇关入重墙东流滙独石城东水水关东又有小关关东南建墩又东为东安墩垣寖晋而北又东为镇寨墩墩南建寨寨南建总镇墩又东为北栅子连垣垣建附墙敌台二垣南建北栅子墩西台北建旧庄墩东台北建四望墩东台东有水繇暗墙入南流经独石城西又东为寜朔墩又东为山泉墩南直北路开平卫独石城卫建城北西南距宣府镇三百里城方五里髙四仞厚三仞辟门楼三即薛禄所城也城北东有永安墩又东有砖墩又东有镇冲墩三墩外长城垣北直大沙窊即古鸳鸯泊东界也垣又东为白塔儿墩又东为连垣垣内有防冲墩北直白防又北直赤把都城址防冲垣东有水繇垣暗墙入南流经镇冲墩东石左右限萦独石城西垣又东为青山山尖有墩又东为连垣又东为平山尖平彜墩北直小沙窊即古察罕脑儿西界也又东为连垣北直双防又东为连垣北直孤防又东为总髙山墩墩北有二水萦孤防之左右而滙于墩前又东为连垣又东为团山平尖建墩北直马梁繇独石团山儿墩西至马营四望墩胥东西垣也又东为马梁墩山与垣胥凸而东北长城复折而南又南为两山间连垣总髙墩北水经马梁山折而东南入墙又入垣暗墙而南流经云州城西以入龙门峡者也又南为镇寜墩山突凸而东又南为连垣东直丛峦又南为隆昌墩山复凸而东又南为镇塞墩山暨垣弥凸而东又南为连垣有水繇垣暗墙入南流滙马梁山水入两山间重墙以萦青泉堡之东者也又南为防安墩山暨垣弥凸而东又南为崇寜墩乃独石路开平卫界首也繇南兎儿墩至此凢为垣一百二十一里而总髙山在卫东北十里可了辽海簪缨山在东三十里土亦有墩可了三百里一名东望山星山在南一里平地石屹起明宣府巡抚张佳尹独石行曰独石城南一片石突兀霜空削如壁又一名丈夫石崆峒山在南十里太保峪在西南十五里中有古墓又明一统志独石山牛心山亦在卫独石者星山也独石泉又别在卫东北冽而甘盈而不溢香河兎泉箕泉亦在卫様田河又源独石口外明嘉靖二十八年二月塞外人又语墩卒曰台吉马首已东将趋明沙滩矣明沙滩者独石垣北地也此其可附记者也抑白防北直赤巴图城赤巴图城东少北直旧开平城城东有东石柱城西有西石柱明为旧开平卫而元为上都路开平府元宪宗欲建都太保刘秉忠曰桓水东滦水北维龙冈寔吉六年乃诏营开平府中统四年夏五月又加号上都诏以达噜噶齐乌拉齐为上都路达噜噶齐总管董铨为上都路总管兼开平府尹又诏嵗巡幸总管行留守司事而开平遂与大都对建东五十里有凉亭西百五十里又有凉亭自大都幸上都东出为巴纳十有八西还为巴纳二十有四至明而成祖北驾徃来胥由此东路有凉亭沈河寨峯黄崖四驿接大寜以达辽东西路有桓州威鲁明安隘寜四驿接独石以达兴和它若城北三里有卧龙山为元上都北枕龙冈地北四十里有偏岭山南四十里有南帡山西北八里有氊防川川有氊防山【元编修纳延金台集国朝皇后太子陵皆在氊帽山】明洪武十四年四月指挥使丁忠尝败敌于氊防山二十三年二月颍国公傅友徳又出塞擒鼐尔布哈扵伊都山宣徳五年二月阳武侯薛禄又败之于竒黄山洪武四年八月叅政华云龙又尝命禆将赵端等追击僧嘉努至开平大石崖分攻刘学士诸寨克之而滦河源炭山经古桓州南流入开平界又南流入迁安寨以至乐亭入于海香河簸箕河闾河胥源开平东北松林以滙滦河旧志又有乐阳水此胥宜与东西答林子海青驿类记者也独石崇寜墩南为云州堡镇堡墩又南为镇彜墩垣凸而东西直棋盘栅子墩墩北两山间即马梁水所经重墙也又南为打锣墩南直青泉堡明景泰四年所筑也又南为防腰墩垣平凹而西又南为常胜墩山暨垣晋而东又南为遇狐墩又南为镇边墩有二水滙于墩前又南为孙桦墩垣寖迤而西又南为镇狐墩又南为永安墩两山之凹也又南为定虏墩又南为永胜墩又南有连垣水关镇边墩前水繇关入南流经盘道岭峡而萦于镇安堡之前即龙门峡上口也又南为擒虏墩尖山倐凸而东又南为平鲁墩又南为新尖山墩又南为尖山墩尖山之凹也垣内水西北有平狐墩南有双防墩垣又南为大定墩又南为擒狐墩二垣内水西有双寜墩垣又南为定逺墩西直云州城城方三里髙三仞厚二仞辟门楼二角楼四明宣徳五年所筑也又南为得胜墩垣凸而东垣内有镇口墩墩西南有水繇两山间暗墙入又南为镇岭墩又南凹垣内水西有盘道岭墩又南为新安墩岭暨垣迤而东又南为安寜墩西直盘道峡暗墙又南为接口墩又南为大庄窝墩又南为靖寜墩又南为苇子沟墩苇靖墩二墩胥以沟名又南为总镇墩岭迤而西西直镇安堡明成化八年之所筑也又南为岩梁墩两山之凹云州城界首也繇镇堡墩至此凡为垣四十里而城北四里拂云堆堆少东即龙门峡西南十五里金阁山前有逰仙峪为元上都崇真宫之贰东北四十里棋盘山峦峻尠克陟仙人方石棋局今存杨襄毅公又尝建墩于夜不收岭明一统志又有望国崖旧志又有东猫儿峪北六十里有滦京滦河宝济乡有暖汤穴七十又二明一统志又有泺河旧志又有琼泉龙门川外有望云川辽望云县治元自缙山至望云尝置海青驿东北又有金莲川金薛王府掾梁襄疏曰金莲川在重山之北地极隂冷五不生中夏降霜一日间寒暑交至元世祖尝以太弟开府金莲川纪行诗防又曰过沙岭歴黒觜儿至实巴尔图地多泥淖又名牛羣头驿路至此相合无树木徧生地椒野茴香葱韮芳气袭人草多异花有名金莲花者似荷而黄此亦可备土风地产记者也抑明置开平卫之明年春二月叅政华云龙率廖美孙恭攻云州万户谭济出居庸夹击克其城获元平章和尔哈逹右丞噶海又明年八月元平章僧嘉努北牙头入云州云龙侦知之潜以精兵袭其营禽僧嘉努并获驼马四百复追破国公律尔军至二十五年都督刘真指挥使李彬行障塞増设隘口洪熙元年薛禄又击败之于东北大松岭而卫喇特之入云州也永寜守备孙刚谷春来援战不利死之死义者凢九十余人嘉靖二十五年八月敌繇青泉堡入云州守备易纲以家丁数十骑驰至永镇堡据险对射敌疑有伏不进督府督阵官赵升呼延绥游击陈言曰彼不通大举者恃山险也少缓之出险矣言介而驰寇少却纲驰入言军同进战数合即胥北偕戴纶追出塞始还葢纶亦尝以家丁数十骑夺囘赤城人口牲畜云先是北路号岩险又李家庄塞外诸部雅不与大营连合故北路尠警比李家庄部殱遂有二十五年云州之役彼不得志去复谋曰北路险逺即入不战而罢矣不若繇北路左右腋窥隆永二十七年九月遂犯镇安堡总督翁万达檄总兵赵卿曰镇安险可据也扼镇安彼不能入矣时卿驻兵云州去镇安裁三十里防独石报警卿悉军走独石而敌遂繇镇安斜坡岭入万达闻卿弃镇安惊曰敌入矣复檄卿曰敌入镇安必繇长安岭长安岭死地也分遣精鋭间道截击雕鹗合河黄家白草之间我可以一当百而卿欲匿形纵之南俾无犯天寿于是敌遂掠隆永比万达师至乃退繇滴水崖出葢乌梁海诺延太寜福余三卫实为乡导云云州所南龙门所北镇静墩二所之界也又南为龙门所北髙山墩山复迤而东又南为三十九号永寜三十八号灭狐三十七号五墩又南为连垣垣内有双牛墩又南为抚寜墩望川墩墩据尖山又南为擒狐关关外有擒狐墩又南垣折而西又南垣复折而南又南为永平墩又南为擒望墩墩据迤山又南为连垣西直牧马堡明治十年所筑也又南为窰子冲墩垣凸而东又南为平安三墩东直晾马台又南为威逺墩垣斜凸而东又南为连垣又南为平镇墩总镇墩又南为后沟梁墩石窰墩垣内有窰子口墩又南为连垣西直墩南水暗墙二又南为青逺青安青塞三墩垣微凸而东垣内有云川墩云川西有西髙墩垣又南为连垣垣内有青平墩青平南有镇川墩墩南有水萦龙门所城西又南为灭鲁关子岭偏嵯三墩岭暨垣凸而东西直防城墩又南为接边垣内外墩西直龙门所城城方四里髙三仞厚二仭辟门楼二明景泰元年都督董斌筑李家庄而后易为所者也又南为望关墩宣威墩垣内有水沟梁墩梁南北有沟又南为连垣垣内有莺窝望镇二墩又南为望关寜靖二墩垣迤而东垣内有韩家冲墩又南为沙沟岭沙沟口二墩又南为石山金山墩垣胥迤晋而东堂子岭之巅也又南为镇门拒敌堂子岭墩垣迤缩而西又南为堂子口墩两山之凹也又折东而为新安墩墩外有堑又迤东而为孤石梁安靖墩垣内北有髙镇墩南有大寜墩又南为双望墩又迤南而东为寜川双镇墩垣内有大安墩又南为连垣又南为盘道口墩盘道墩垣盘而东又南为常胜墩西直盘道石限又南为张千户岭接岭镇岭墩平岭也又南为镇鲁墩又南为红石崖墩永定墩崖迤凸而东南又南为缺崖垣又南为镇戒墩水泉墩崖差平又南复为缺崖垣又南为陈家梁墩镇涧墩东直水窊又南为添镇墩镇泉墩垣迤晋而东又南为接安墩垣弥晋而东又南为得胜接嵯防御三墩又南为分岭墩长城复折而西繇西复折而迤北为接口墩又迤北为太平墩关山墩又迤西为安靖墩长城复削山垣折而西山垣内有总望墩长城又折而南又南为平狐墩垣迤晋而东又南为洞山靖嵯虎山三墩垣内有镇嵯墩又南为安寜靖平偏墙三墩垣内有新岭墩又南为尖嵯接盘靖盘二四墩垣胥弥迤晋而东又南为靖边墩墩外有防墩龙门所界首也繇北髙山墩至此凡为垣九十七里而所自龙门嵯西髙山外西北十五里聚阳山岩有孔洞眀云出似龙门嵯元时尝开冶于此南十里黑峪有仙鹤洞鹤尝栖此又有燕窝山石形似窝东四十里有狮子石石形似狮子旧志又有红石七峯鹰窝鹰嘴孔竉笔架东北髙山有独石南流様田河凉泉温泉龙池又黒峪迤南为黒谷关可经三个岭以达隆懐北有近道可转运独石此又宜与望云驿互记者也先是李家庄外有部夷六七百善盗塞亦能盗大营敌马寇觉追之山深险无可如何号为万塔黄崖明都御史赵时春纪畧曰大营敌恒自独石岭折而东北行千六七百里始过太行山繇黄榆沟湘河川以入古北口者亦北山之夷遮之也至嘉靖二十二年春三月总兵郤永袭击之斩四十余级二十五年秋七月防击吕阳北路叅将董麒又袭斩三十余级守备陈勲战死失亡多而李家庄部以失援遂为大营所殱迄启二十九年庚戍之警云龙门所靖边墩南为滴水崖接嵯二墩葢接龙门嵯云繇墩而西即内边嘉靖二十八年总督翁万达之所筑也繇墩而南为嵯中墩一墩胥有防墩又南为嵯中连垣垣内有小嵯墩白河水源于垣外之南繇垣暗墙入南流萦滴水崖城东又折而东流经永寜仓房沟寜静二墩间而复出于垣外以滙通州之浑河者也又南为永镇墩东直白河源河外胥石嵯又南为常胜墩嵯寖迤而东又南为总髙墩顶嵯墩又南为栅口髙陵口墩垣弥晋而东又南为接嵯墩又南为水泉墩嵯有泉又南为酒务头墩又南为常靖墩垣少凹又南为双镇墩水泉南墩东安墩垣寖迤晋而东又南为平定口又南为靖狐墩二西直滴水崖城城方三里髙三仭厚二仭明治八年之所筑也城南有南河至永寜入白河垣又南为靖鲁墩又南为冯家冲墩二又南为寜界墩新寜界墩嵯暨垣弥晋而东乃滴水崖界首也繇接嵯二墩至此凡为垣五十四里繇新寜界墩长城复折而东为东路界墩乃独石永寜界也先是镇安之役总督翁万达防敌繇滴水入已而繇镇安入后复檄将校曰敌悔前役矣再入必滴水崖二十八年春即议伏兵于崖而蓝伏胜者大同谍也防有明水滩之报乃檄大同总兵周尚文曰宣大相援制也其以兵援滴水崖又疏请尚文代赵卿将时守将董旸江瀚随卿在滴水卿以兵三千人授旸瀚曰为我戍滴水崖而径归镇代敌至仰塞急攻二日不能防分步卒攀危岩悬绠登髙华沟转双盘道夹攻之旸瀚兵败力战杀数十人而死敌遂繇永寜向懐来而尚文兵至壁石柱村战二日杀伤过当万达兵亦至乃遁世传清风店后竒勲四十二年敌入滴水崖事官刘汉亦力战却敌云繇敌水崖东为雕鹗堡城方二里髙三仭厚二仭辟门楼二明宣徳六年即云州雕窠而筑者也葢榆木川之役宣宗尝奉迎于堡云堡北二十五里浩门岭上多松东四十里碧落岩石岩滴水距地百仭有竒东又有香炉峰南二十里有様田河差可纪繇雕鹗堡东繇龙门卫南为长安所堡城方五里髙三仭厚二仭辟门楼二角楼二明永乐九年以守臣建议最先八城堡而筑者也堡东南一里有松山西一里有龙潭山悬瀑布泉西二里有八仙山峻顶八石室深以丈计者二广以尺计者七旧志又有鳯凰山马鞍山双尖山石盘山松山东山西北三里有鹰窠泉引流入堡汇而成池西又有宏赞井差可纪而长安岭在堡北周左丞诗曰兹山西北来旋转十二雷东北迤袤于塞外沙岭又东南迤三卫境其隶长安岭堡者有狮子峪又有李老峪金文靖公防孜所谓出李老峪度抢竿岭而归者也编修纳延又曰鎗竿岭山腰长城遗迹尚存葢魏泰常八年以柔然数犯边乃东自赤城西至五原筑长城二千余里备置戍卫岭迤北胥魏赤城地长城实元魏遗迹明职方郎中魏焕又着巡边总论曰独石马营诸城地虽悬逺然南阻长安岭彼难迳下嘉靖二十八年总督翁万达遂请相度雕鹗长安岭龙门卫问别为内塞西接东路之六台子墩东接东路之永寜墩其疏曰独石左腋龙门卫杨许二冲右腋龙门所滴水崖一带厚为之备絶其必窥使彼仍贪入须繇独石马营而南逡巡前却于谿谷僻仄之间攻不可隳掠无所获疲其力而冲其中虚伺其隙而邀其归路当无不覆之敌矣又曰内垣一道与北路新墙连而为一北路官军不轻内调内垣城守别措兵马不止备金汤之设崇虎豹在山之威亦且成首尾之形收率然相应之利此可尽独石迤南大势而万达又先之曰拟于东路镇南墩与蓟州火熖墩接界塞其中空筑垣仅三十余里可以省百数十里之戍自北而西歴四海冶永寜光头岭新寜墩地势可守循其旧边地势不可守少为更改寻偕巡抚郭宗皋以轻骑循白河而西出塞陟山指副总兵徐珏叅将刘环曰冦冲光头岭至永寜墩不百余里可接内边镇南墩至蓟州火焰墩不三十里可合山北可垣山南河可为悬楼繇是盘道荆棘黒峪黄家白草间胥为腹里复城寜逺清逺平逺三堡以招东路巡边论又曰蓟州外边横山山势连亘且千里山以外又有撒江环绕自然之险逺胜内边葢与正统三年左叅将杨洪建议加筑开平城拓龙门所自独石至潮河川増置堠台六十其説实相表里而张佳尹界岭北望诗曰微茫山尽处当日大寜城其説亦宜参考此又独石路东南迤接横岭古北口潮河川龙井关马兰峪之大势也抑元繇大都达上都其道有四曰东路二一古北口东路御史按行处即明洪武二年繇古北口下惠州循大寜至开平道也一黒峪辇路即元虞文靖周左丞明金文靖所记是也一驿路即繇缙山至望云繇望云至牛羣头驿是也繇驿至察罕诺尔水泺深不可测气胥白雾又经巴纳曰郑谷店曰明安驿泥河儿曰李陵台驿双庙儿遂至桓州曰六十里店古乌桓地也前至南坡店去上都裁一舎耳一西路繇察罕诺尔折而西百余里至辉圗诺尔犹言后海也曰平陀儿曰石顶河儿土人所谓鸳鸯泊也纪行诗防曰泺地南北皆水水禽集育国语曰察纳哈喇巴纳犹言逺望则黒也两水间壤土隆阜商多富繇察罕诺尔至此胥云需府境也界是而西则隶兴和路矣巴纳曰苦水河儿曰囘囘柴国语名乌苏图犹言有水泺也隶属州保昌曰呼察图犹言有山羊也地饶水草野兽又西二十里为兴和路又南三十里则野狐岭巴纳矣旧志又曰鸳鸯泺在云州西北周八十里水渟蓄不流辽金以来为驻牧之所明游击杨俊疏曰额森妻孥辎重去宣府裁数百里壮健士马屯沙窝去边尤近按云州割隶后无西北边西北即马营独石而泺川壤妍秀突过昆明金明延芳殆与临安西湖突厥千泉埒其留连而嗜驻牧抑有出于威寜海丰州滩之上者也当金都统杲出独石塞东南青岭宗翰出瓢岭期防军羊城泺遂以精兵六千袭辽主于鸳鸯泺而天祚西走五院司又走大水泺讫走隂山天徳间元太祖四年首攻西夏兴中府五年金筑乌沙堡命哲伯袭杀其众遂畧地而东六年春二月太祖自西域吉鲁尔河直趋野狐岭取大水泺丰利等县金复筑乌沙堡七月哲伯又攻堡及乌月营防之分狥下云内东胜等州七年尽取桓昌抚三州而大败金将赫舍哩紏坚三十万众于獾儿觜獾儿觜即独石路寜塞梁大水泺即威寜海此以见古之经画宣大者东守今独石西守今大青山而兴和路桓昌抚三州暨旧兴和以西旧榆林以东营帐之驻牧其间如若结泉乌沙堡云需府者胥不克为枢要地而抑或当近而度清凉山虎山猴山北八十里之汉髙栁塞以全据山势虞台岭迤西北之元实保齐牧地以益削山崖暨晋而度迤北隂山如三才图所谓繇张家口五日行而至五云关又五日行而至玻瓈谷左编所谓五云关以衞兴和玻瓈谷以卫开平者而踌蹰四顾于大巴延小巴延氊防山之间也
　　方逢时分巡口北时亲行塞外自龙门盘道墩以东至靖湖堡山梁一百余里形势聨络叹曰此山天险若修凿北可达独石南可援南山诚陵京一藩篱也及总督宣大欲并遂前计上疏曰独石在宣府北三面隣敌势极孤悬懐永与陵寝止限一山所系尤重其间地本相属而经行之路尚在塞外以故声援不便若设盘道之险舎迂就径自龙门黑峪以达寜逺经行三十里南山独石皆可朝发夕至不惟拓地百里亦可渐资屯于战守皆利遂与巡抚吴兑经营修筑设兵戍守
　　正统初都指挥佥事杨洪副李谦守赤城独石后代谦初败乌梁海兵执其部长多罗特穆尔复败其兵于西凉亭三年击敌于巴延山马蹶伤足战益力败之擒其部长伊尔台等四人追至寳昌州又擒阿勒坦逹尔罕等五人敌大败遁去旋与乌梁海兵战三岔口又尝追冦至伊尔图河皆有功可参考乌梁海冦延绥洪繇大同至黒山迤北邀其归骑破之古噜苏并记
　　天镇县东至龙门关长城形制
　　大同长城东至天镇县东阳和堡止东界牌墩者宣大长城之界也东接宣化西阳和堡西石垜东石垜二墩北对口外野马川又东为西石山又东为石山头又东为箭壑山繇东石垜至西箭壑胥有堑又东为渡口堡盘道山南有盘道石墙三又东为牛心山又东为西大山即万丈崖之西支北对西塞址又东为柴沟堡水关柴沟水自关垣三重流入堡北关西倚万丈崖又东至石山平顶山东大山北对东塞址胥万丈崖之东支也山至此倐断有道通口外又东至石山西空墩长城复折而北又北为南高山中高山西对羊圈儿址自中高山至张家口镇口墩胥有堑又北至洗马林堡北高山沙岭西对马安山明正徳十二年敌数千骑繇北山西河入守备张杲以五百骑至馒头山敌合围杲一矢毙其鐡骑乃解北山即北髙山山连西河口馒头山即沙岭又北至西孤山寜疆山东孤山长城乃复折而东大同东阳河堡与宣府西阳和堡洗马林堡胥号极冲故宣德十年城洗马林新开口即哨马营也又东为新河口堡又东为东寨有谷道南达又东为西河口有水自口流入又东为虞台岭即野狐岭之西支明治十八年七月冦繇新开口入至虞台岭宣州副总兵白玉游击张雄合参将李稽及大同副总兵黄镇御之敌纵数千骑尝我军玉置营土阜敌望见指笑曰彼自落干地败可立竢乃合围絶汲道留隘地一时总兵张俊繇隘来援合营敌复断隘道粮水胥絶掘井十余丈不得水至七日天大雨乃解士卒死者八千人人马畜甲仗胥为敌有所谓虞台之痛也又东有水沟自暗墙流入又东为岭东第一墩北对旧兴和路城明成祖曰开平兴和隂山之脊葢出新河新开口地形輙叠级而上也又东即新开口堡堡界虞台野狐间又东为膳房堡明嘉靖二十三年十月敌尝溃膳房堡垣而入至广昌三家村二十四年八月又敌膳房堡总兵赵卿御却之堡东北横峙野狐岭堡城直北对野狐岭关此元师入金之路元围抚州也金将定璧通吉思忠兵四十万人阵于野狐岭北元察罕觇之曰彼马足轻动不足畏穆呼哩横戈陷阵大败之明正德九年敌又尝繇野狐岭入掠宣府杀游击张勲倪镇即此岭也元至治三年二月尝治野狐岭道左丞周伯琦纪行诗防繇兴和行三十里过野狐岭上为巴纳地高风甚寒东南盘折而下平地天气即暄无不减衣者前至得胜口宣平县境有御花园杂植诸果其高峻约畧可见也野狐岭关西有附墙堡又有防门东有大水沟自暗墙入又有小水沟三自暗墙流汇大水沟大小沟间北对把儿墩明景泰时总兵朱谦杨俊遣骑伏野狐岭关旁指挥胡观孙素出关恳宦官喜寜下马擒之关内兵鼔噪而出此其伏骑之地也又东为万全右卫黑山即野狐岭之东支凡元人诗黒山白海双举者指此明李文忠尝出野狐岭道进察罕诺尔元人谓白为察罕谓海为诺尔葢野狐岭北之水泺也长城至黒山又折而南东为第三岭平顶岭又全折而南东为万全右卫张家口堡东西二镇口墩山水自墩间暗墙二重入又东至寜边墩复微折而北又东至永安墩复微折而南又东为水泉山又东为干河口口内有石豁梁深沟梁又东为张家口关明宣徳五年城张家口筑关垣二重关暨防关防门亦殊壮丽有二水汇而繇关暗门入关北近对孤山又北对石羊虎繇关北防门至龙门关北六台子胥有石壕明总督翁襄毅公万达曰宣府张家口洗马林西阳和诸地最为敌要冲且与大同天城接境西垣既成东作不举敌将避固攻瑕矣防不以二十四年八月敌繇膳房益东至张家口仰塞攻不利去而遂少弛其备也张家口又东为石山又东有水沟二繇长城址经暗墙二重而入又东为羊房堡栁沟无水有暗门可出口又东为小何家堰堰迤北至石壕又东为何家堰二堰南胥有了高觜葢繇张家口东山势逺不逮迤西明治九年敌尝繇羊房堡入至宣府镇城北龙王堂副总兵阮兴力战始却故防之如此其密也又东为青边口堡新口口外又有口近石壕葢口不通外外口繇暗门出入故其规制若此而嘉靖三十四年敌入青边口参将李光啓犹兵溃被执以死又东为馒头山石嵯山墩北十里直石嵯山又东为平顶山又东为常峪口堡西髙山又东为常峪峪南对宣府镇城峪东有清水河繇峪中长城址经石墙二重入又东为小常峪又东为常峪新旧垻有小常峪水繇峪中长城址经石墙三重入明洪武四年元臣律尔众数万入居常峪即此也又东为葛峪堡东高山又东有小尖山盘道又东为葛峪大小墩二墩中有出口门又东为头台子明嘉靖三年议者以葛峪大小白阳之间为要冲置叅将驻葛峪堡辖羊房青边常峪大小白阳赵川七城堡及龙门关此头台之所繇设也而六年二月敌即繇毛家沟入葛峪诸营兵未至叅将关山独将所部不满千人直前突战敌合围数十重防风霾两军混战山遇害西路叅将王经赴援至华家营亦力战而死葛峪又东为大白阳堡总了墩明宣德五年阳武侯薛禄城独石云州雕鹗赤城葛峪常峪青边口大白阳小白阳设龙门关而长城墩亦以次设景泰三年又城白阳常峪青边张家口而正徳八年八月仍繇白阳口入九年秋又繇大白阳入至八达岭葢大小白阳雅号极冲故以总了之名督之也又东为垻口有寺儿沟水繇山峡中经石墙二重入萦大白阳堡之西又东北对礼拜寺沟所繇名也又东为二台子北对栁桥儿有水出五台子北山西流构栁木为梁即繇常峪入为青水河而流经宣府镇城之西者也又东有水繇长城址经石墙三重入萦大白阳堡之东又东为瓦房岔北多岔道又东为盘道又东为四台子台南二土山间有堑又东为垻口墩东有水繇长城址入又东为赵川堡五台子明宣德三年阳武侯薛禄以赵川界大小白阳间因建城嘉靖十三年巡抚韩邦琦巡按蘓祐又议曰赵川全镇要害也贼繇此入则东掠鸡鸣西掩镇城宜重据守示以形势乃更城赵川五台北对孤榆树口外地难别聊以树识别也又东为小白阳堡松树沟繇长城址经石墙三重入而东流于垻口又为石墙名之曰总隘葢其重防之制若此又东为小盘道六台子繇此而东北则为龙门关界矣繇此而东则明嘉靖二十八年总督翁襄毅公所筑之内塞而东歴雕鹗堡以接滴水崖城嵯二墩之垣者也夫雕鹗裁藏腹里而龙门寔为独石八城之一则夫大小白阳者犹之独石西南防堡也明景泰时昆山叶文庄公疏曰徃者独石马营不弃则六师何以陷土木于忠肃公谦亦曰独石诸城外为边境藩篱内为京师屏蔽尺寸进退之机安危治乱之所系也此为当时守备杨俊轻弃独石言之而考其常势则独石东南之龙门所滴水崖西南之马营杨许家冲龙门关山险尤为足恃若大小白阳地形衍漫不惟东不逮滴水龙门抑且西不逮葛峪常峪而旧兴和十八村之地犬牙相错夷又寔逼处其间故明自成化以来防无寜嵗虽忠顺効欵而青黄二部之梗贙时闻夫岂东西殊势哉地实使然也此则议垣工者之所首宜加意也抑翁襄毅公有言宣府西路黒山台直望马营威逺墩不百三十里地沃可耕永乐后沦彼中而塞繇此缩三周如半月形自右卫张家口羊房龙门以至马营袤延逾三百余里北路受敌愈多悬絶难守若引垣直之自黒山以及威逺则掣三百里戍为百三十里戍也尹佥事耕又尝图之谓自黑山墩引塞而东则自此而南其戍可省接威逺墩塞于黑山墩则自此而南而西其戍可省而惜乎胥未之克行此亦议飞狐岭黑山垣工者之所宜兼及也抑王恭襄公琼有言威寜海子在大同宣府之间敌驻此必南牧然亦多繇大小白阳口也正德中敌春驻威寜恭襄在本兵严备之秋倐入白杨趋居庸失利乃骇愕去葢繇东阳河而东西阳河堡垣二十二里渡口堡垣三十一里柴沟堡垣四十里洗马林堡垣四十五里新河口堡垣二十六里新开口堡膳房堡垣胥一十八里万全右卫垣二十五里张家口堡垣三十一里羊房堡垣一十四里青边口堡垣一十九里常峪口堡垣亦一十四里葛峪口堡垣一十三里大白阳口堡垣二十一里赵川堡垣裁四里小白阳堡垣一十一里而龙门关北不与焉凡为垣三百五十二里东阳河而西至新平堡干水墩又寖二十里乃北直集寜海又西至水磨砖磨口寖七十里乃北直威寜海凡为垣寖四百五十里而宣府垣多屈曲以塞外直道计之自威寜走马营寔不越二百余里故王恭襄公论威寜形势而辄长虑却顾于大小白阳之间葢以塞外健马半日可达野狐一日可达氊帽山明水沙也昔者锡里氏驻牧古哩泊而乗机以入鴈门却特氏暨卫喇特游牧威寜海而蓄力以南入野狐东入马营兵钤地志千载一辙今若覈汉代造阳九百余里之址仿元人云需府总管察罕诺尔鸳鸯泊之制复收兴和桓抚汲漑二海则封域其庸有赖乎即不然而垣工克巩抑亦可西絶白羊鹁鸽以迤连九十九泉之尘而东壮万丈崖野狐枪竿岭之势也
　　贺兰山口
　　贺兰山寜夏西屏袤五百里有竒山口约四十秦边纪亦曰口巨者三十有七小者复一十有竒今南繇寜夏中卫西迤东北至平罗营北计之迤西曰黄沙坡曰黒山嘴曰黄沙渡黄河两岸为金积山中为青铜峡胥近中卫又迤东曰观音山口近枣园堡又迤东北曰大佛寺外口里口小口偕井沟胥近广武营又迤北曰哈喇木口曰林泉口曰灵武山口有沙罗堠山多水胥近大坝堡曰双山南口北岔口北旧口曰磨石里口中口胥近玉泉营曰赤木关里口曰赤木关新口百马可齐驱葢山势至此散漫多砾少水又多卑峰仄径间得土壤而关之二口胥近寜化堡曰金防中口曰独树里口胥近平羌堡堡东四十里则寜夏雄镇也曰独树儿口近杨顾堡镇威堡曰滚钟里口曰黄硖里口曰累石口曰水吉口曰镇北口胥近镇北堡而堡墩曰黄硖外口曰黄硖敌台曰宿嵬口曰石关曰高渠曰宿嵬曰敌台曰干渠曰镇靖曰下古曰马房凡十有一墩又迤北曰白寺口曰宿嵬里口曰贺兰口拜寺口去黄硖口五十里黄硖口去贺兰口五十里贺兰口外七十里为麦垜山又东五十里即河套界而秦边纪又谓贺兰口外河套西番沙漠防不可达葢综纪山之枢要若此又迤北曰新开口曰防硖小口大口曰西番口曰小水口曰大水口曰汝箕口曰挑柴口又迤西北曰小风口曰大风口曰归德口外口曰大风外口里口胥近镇堡而环六盘山巅之前后左右以亘延二百里有竒者也李献吉诗曰明发西行更回首贺兰千嶂果云霄唐人诗曰夜半火来知有敌一时齐保贺兰山山势巉峻差可画夫塞垣繇大坝堡北至镇朔堡有山险而无亭障洎贺兰势极迤西北至红口儿循山而东又循山北接黄河石嘴以东迤平罗城北九十里之镇逺关为河山之交又东南迤花马池凡袤三百九十里号北长城明嘉靖初王琼弃关不守遂繇寜朔墩循山北接黄河堰以东迤平罗城亦号北长城繇是关胥塌而关南五十里之北门关筑而不克蒇工矣迤西为干关又迤西为王玘越沙湖而至枣儿沟凡三十有五里又以斥卤辍工矣平罗北十里筑垣西迤临山堡裁遗墩台址矣平罗西北四十里之打硙外口中口里口三关昔所谓东守镇逺西守打硙者且胥毁于水矣平罗西八十五里之黒山为贺兰山尾形如虎踞扼隘饮河而山前又有黒水以限之今则营制仓储偕平湖墩架炮梁水塘墩沙竹梁沙山老湾蜂窝山之设伏制胜胥为故纸遗闻矣是故打硙书口而实不成乎其为隘口也干关枣儿沟偕王玘口并不书口明既不成乎隘口而并犹之九达之逵也抑贺兰口至黄硖口五十里又二十里至累石口又三十里至拜寺口又二十里至大风口又十里至小风口又二十里至黄沙坡又二百里西至银盘水其地则靖鲁芦塘营北七十里也又迤南百六十里而至庄浪之下红水堡塞外径亦名沟或时名水也又七十里而至大松山繇中卫西南七十里至塞又十里至黄沙坡又九十里而至长流水繇贺兰口外至五岔河亦松山密径而要之大佛寺为通逵金塔则银盘水之隘径也是为贺兰山口记













　　存研楼文集卷六
　　钦定四库全书
　　存研楼文集巻七
　　编修储大文撰
　　杂著
　　三谷
　　秦入蜀汉道古纪三谷陜志曰褒谷斜谷在褒城县东北史记货殖传曰惟褒斜绾毂其口张守节正义曰北口曰斜南口曰褒今所谓连云栈道是也郡国志曰北口曰斜南口曰褒长四百七十里同为一谷两谷高峻中间谷道褒水所流陜志又曰昔张良说髙祖烧絶所过栈道曹操出斜谷遮要以临汉中诸葛亮繇斜谷取郿皆此道也按关中关志曰斜谷关在岐山县南七十里谷之南曰褒北曰斜即汉诸葛亮出师地金牙关在岐山县西南一百里大散关在寳鸡县南五十二里路通褒斜二里关在宝鸡县南四十里连云栈所出古置关遗址存登坛必究曰二里关在寳鸡县西南四十里大散关在寳鸡县南五十里金牙闗在寳鸡县东南一百二十里又曰石鼻寨在寳鸡东四十里宋程大昌函潼关要志曰石鼻寨诸葛亮筑以拒郝昭盖行人自北入蜀至此渐入山自蜀赴洛至此已出山也此连云栈北关址之畧也凤翔府志曰陆川在寳鸡县西二十五里秦地平川至此而尽益门山在南十五里益州境繇此入即秦岭北峪也石鼔山在南二十里和尚原在西南四十里宋吴玠收散卒保散关东和尚原是也大散岭在西南六十里关所倚也凤县黄花川大散水胥源此煎茶平山在西南六十五里相传汉髙祖出故道驻马煎茶于此蛇山在西南八十里山多蛇陈仓山在东南四十里一名鸡峯山石塔山在东南七十里渭水在县南一里清涧水在南六里源出煎茶平东北流入渭势尤迅激瀑布泉在西南七十里繇巅流下若玉虹然即清涧河源也洛谷水在东六十里源出南山北入渭箕谷水在东南源出箕谷北入渭磻溪在东南八十里北入渭太公石室在焉此栈道北寳鸡山川之畧也关中纪要曰寳鸡县西南至益门镇二十里又西南至东河驿六十里又西南至黄牛舗五十里又西南至草凉驿四十里又西至凤县七十里此栈道北近大散关二里关之邮驿也又按纪要汉中府凤县东至寳鸡县界一百十里至县二百四十里北至界七十里西至两当县界单河舗六十里西北至界曹家庄七十里西南至畧阳县界东西距一百七十里南北距三百里褒城县北至武关驿凤县界一百四十里西北至界青阳舗一百六十里东至南郑县界四十里东南至界双桥舗二十里西至火烧营沔县界四十里西南至界栢乡舗四十五里南至剪子河巴州界一百三十里东西距八十里南北距二百七十里按汉中府志凤县山则长松山在东北一百里三峯胥产乔松玉皇山在东一百里巅横巨石似寳殿御爱山在东北三十里唐僖宗幸蜀之所嗜也父子谷在北二里叟进僖宗醪地也豆积山在北一里上有青灾岩下俯嘉陵江南岐山在南十里上有竹云洞湫池君子山在西南一十五里上有三圣夫人洞池胥一紫栢山在南一百三十里多紫栢上有七十二洞异人之所萃隐也川则紫金水在东一百五十里源太白山下入谷为褒水黄花川在东北十里即大散水唐黄花县址也大散水在东五里经县西合嘉陵江嘉陵江在北一里出大散关西经两当县红崖水在西十里源秦州南流合嘉陵江桥梁则凤桥斜谷桥石狮桥五子崖桥又有三岔桥判官桥小桥松林桥桑坪桥石峡桥柴关桥石窰桥连云桥又按纪要黄牛舗在县东北一百十里即寳鸡县界也草凉驿在东北七十里此东北之邮驿三岔驿在县南五十里松林驿在西南一百二十里安山驿在西南一百六十里此西南之邮驿又按关志仙人关在西一百里马岭关在西北三十里它详仙人关说此凤县栈道左右形势之畧也又按汉中府志褒城县山则立石山在县西北八十里东南连青锉西南接金华云雾山在西北七十里巅崖髙百丈北即废云雾县址也牛头山在西北二十五里一名戴竺山箕山在北十五里中有道人谷山下有箕谷又袤西南二十五里有水北流诸葛武侯扬声繇斜谷道取郿使赵云邓芝据之以为疑军者也七盘岭在北十三里鸡头关下自北南上盘廻七转至巅尤险峻繇此北入连云栈所谓南口曰褒者也川则石沟水在县北百五十里源武曲山至武关驿东合褒水沙河水在西北六十七里源云雾山北流入褒青桥水在青桥驿北源繇西南流合褒水而黑龙江源太白山经县东门外亦东北流合褒水又东南滙入于汉华阳水在西二十五里源牛头山南流合汉桥梁则大通桥樊河桥两汉桥观音桥栢乡桥永安桥又有镇西桥青水桥西河桥新开桥独架桥而天生桥在七盘山下天成巨石横亘黑龙江中咫尺可渡最为竒险又有黑龙渡贾村渡小江渡两河渡山河渡又按纪要县北至青桥驿五十里又北至马道驿四十里又北至武关驿五十里此县北之邮驿西北至留垻驿四十里又西北至凤县松林驿五十里又北至费邱关四十里又北至三岔驿四十里又北至凤县六十里此县北少西之邮驿又按闗志汉阳关在县西北二十里蜀破夏侯惇地也阳平关在西北一百八十里汉置曹操破阳平关以降张鲁而通典又曰蜀杀夏侯妙才于此姜维闻钟防理兵关中又表请分防阳平关口者也虎头关在北二百里而鸡头关在北八里关口巨石形似鸡头繇褒汉入连云栈经此余详鸡头关说又按秦蜀道纪程曰寳鸡县十五里至益门镇始进连云栈又三十里至北新店又二十里至凤县岐阳驿又五十里至东河桥又六十里至草凉楼驿又五十里至梁山驿又六十里至三岔驿又四十里至南新店又三十里至松林驿又六十里至安山驿又六十里至马道驿又五十里至鸡鸣关又五里出栈又五里至褒城县关山驿又二十里至纽项铺东南六十里则汉中府矣又西北二十里至黄沙驿道始平又四十里则沔县矣又曰栈道繇凤县三百二十里至褒城县乔木夹道胥大小縁坡岭而行其缺也以木续之成道似桥曰栈道非若剑阁之悬崖峭壁也道胥有客舎岩穴间亦可宿亦有带釡而炊蓄火以竢后来者至褒城县道始平北繇寳鸡陆川南抵褒城黑龙江盖百五十二里而郡国志书谷袤四百七十里廼繇斜谷口西至武闗驿褒水概言之也纪要又曰凤翔府寳鸡县大率东至岐山县界石头河九十里东南至郿县界一百里至县一百三十里岐山县西南至寳鸡县界十里至县一百二十里东南至郿县界四十里至县五十里南至凤县界桃川五里城一百五十里郿县西至石头河三十里至太白山五十里西南至凤县二百五十里南至洋县东至盩厔县界清华堡六十里至县一百里斜谷口在西南三十里舆图备考曰郿县关曰斜谷在西南五十里西安府盩厔县西至清华堡四十里西南至洋县界二百里至县五百里南至兴安州界柴家关二百四十里骆谷在西南三十里通典曰汉中郡去西京取骆谷路六百五十二里斜谷路九百三十三里驿路一千二百二十三里又曰山曲曰盩水曲曰厔有骆谷关宋程大昌关要志曰骆谷关在盩厔县西南一百二十里有路可通梁州汉名为骆谷道魏正始二年曹爽伐蜀自此道入甘露三年蜀姜维围长城繇此路出武徳四年立闗通梁州西抵兴元府一百二十里徳宗在奉天若繇褒斜幸梁州最为近便縁李楚琳方杀张镒不敢繇凤翔入故东自骆谷入而转西以逹梁州也及还即取径褒斜出是骆谷路迂也登坛必防关中关志说同而关志复详骆谷曰南通汉中蜀将姜维出骆谷围长城即此按凤翔府志曰五丈原在岐山县南五十里诸葛武侯屯兵地【舆图备考郿县斜谷水经褒谷北过五丈原入渭】邓艾尝曰蜀师来而为一我分为四谓狄道陇西南安岐山四地是也石桥山在县南五十里寳鸡县界石楼山亦五十里形似楼阁南山在南七十里东连郿鄠西扺大散关奥山在太白山西髙防尠人迹青峰山在南百五十里峰峦最为苍翠龙尾坡在东二十里郑畋破黄巢兵于此渭水在县南三十五里桃川在南百五十里出巨山中东西四十里南北三里秦灭虢为县即此一名桃虢川斜谷水源发桃川经太白斜谷关北流入渭一名石头河郿县衙岭山在县西北三十里一名马岭积石原在西南五里诸葛武侯出斜谷郭淮算必登积石原先据之而蜀兵不得上者也秦王岭在东十里唐太宗屯兵地一书姚苌屯兵地太白山在东南四十里四时积雪巅无草木有湫三武功山在太白南语所谓武功太白去天三百者也渭水在县北三里斜谷水在西南三十里源出衙岭经斜谷繇县西境北入渭清水出斜谷北入渭清湫水在东二十五里源太白山北入渭盩厔县终南山在县南三十里沉岭在南五十里蜀姜维出骆谷径至沉岭者也一名姜维岭三国志姜维传曰维前住芒水倚山为营司马望邓艾傍渭坚围维数下挑战望艾不应此亦繇岭东至髙冠谷太乙谷之山势也盖繇此而东则为石楼太微紫阁主峰诸峰矣此斜谷骆谷迤北形势之畧也纪要又曰汉中府洋县北至盩厔县界二百里又至郿县界东北至盩厔县界蒲河二百里至县五百里西北至郿县界东至石泉县界一百里至县一百五十里西至城固县界汉王城四十里少北至县五十里西南亦至城固县界东西距一百四十里南北距二百六十里城固县北至郿县界二百里东北至盩厔县五百里西北至褒城县一百十里又北至凤县界白溪里一百五十里东至汉王城十里西至南郑县界长流舗五十里至县七十里西南亦至南郑县界东西距六十里南北距四百里南郑县东至长流舗二十里东北亦至城固县界北至双桥舗褒城县界二十里西北至界景家堂二十里至县四十里西至钮项舗沔县界三十里至县九十里东西距五十里南北距一百六十里按汉中府志曰洋县筼筜谷在北八里兴势山在北四十三里通典曰兴道县城即后魏傥城郡因自然陇势形似盆縁外险内有大谷为盘道上数里及门汉龙亭县东明月池在其侧又曰洋州蜀重镇延熈中遣王平守兴势曹爽围不克者也而志义曰太白山在北四十五里唐改华阳县曰真符一名真符山面凤翔背两当寒泉山在北一百二十里酆都山在西二十五里逺通秦岭走祠者如织黄金谷在东十五里汉水经其中宋寳庆三年汉中陷知洋州髙稼移屯黄金渡是也【舆图僃考黄金谷在洋县蜀将王平与魏曹爽相拒处　酆都山为秦岭之脉】子午谷龙亭道在东三十里即以龙亭县名而傥谷在北三十五里按寰宇记曰南口曰傥北口曰骆其中路屈曲八十余里凡四十八盘夫骆谷之有骆傥犹褒谷之有褒斜也志又曰洋县苎溪水在西北七里益水在西北二十五里出秦岭入汉口大小龙溪在东北三十里巨石书展溪字潜水在东六十里所谓沱潜既导也金水在东一百十里源出秦岭流合蒲水而双凤桥谢村桥天寜桥贯溪桥基公桥其桥梁也新坊渡黄金渡白沙渡壻水渡其津渡也【舆图考榆林关华阳关在洋县】志又曰城固县斗山在西北二十里一峰似斗杓上有五穴赤土坡在北三十里诸葛武侯屯军以御魏冦者也通关山亦三十里萧酂侯修道以通关中者也庆山在北三十五里平地突起二峯【舆图僃考庆山有烽堠武侯屯军】桃林山在北四十里九真山在北五十里道笈所谓太白山六百里与三隅山相接有大峰上有九真玉井者也天池山在南三十里上有天河池黑水在北五里源太白山南入汉所谓华阳黑水也壻水在东北六里源太白山流经县北东入汉文水在西北四十里偕壻水入汉南沙水在南而丰乐桥望仙桥磨石桥表阳桥沙河桥其桥梁也柳渡白岸渡隂平渡大安渡孙家渡壻水渡其津渡也志又曰南郑县寳山在北十里龙冈山在西十里中梁山在西十五里以其镇梁州之中也王子山七峰山胥在北五十里天台山在西北七十里巅平似台汉中郡治坐其冈飞泉下为佛子潭赤崖在西蜀赵云退师烧坏赤崖以北阁道者也而骆谷在东一百二十里繇洋之真符至此屈曲八十里八十四盘乃蜀建兴二十年姜维伐魏之所繇出师而景耀六年钟防之向骆谷以围汉乐二城进攻阳安关口者也志又曰南郑县汉江在南三里白鹿池在北三十里通济桥梳洗桥鸿沟桥甎桥长亭桥沙河桥小江桥明珠桥其桥梁也上水渡下水渡老石渡其津渡也志又曰褒城县连城山在北六里鸡翁山即连城后山同鼎山在东北十五里金华山在南七十里清泉滙流峭峰环绕沔水在南四里源出古金牛县界南合沮水鹤溪在南五十里峡泉似瀑此骆谷斜谷迤南汉江北子午谷东又迤西至鸡头关南形势之畧也又按盩厔县册曰南至黑水峪三十里又南至秦地一百五十里又南至兴安州界柴家关六十里又西南至县界蒲河五十里又西南至三河口四十里又西南至马家河二十里又西南至泾水河三十里又西南至槐树关三十里又西南至杜村垻三十里又西南至洋县三十里夫骆谷在盩厔县西南三十里关又置谷中九十里册虽不知援引骆谷而骆谷占地纪里之实殆可繇册而闚算其涯畧者也抑骆谷口在盩厔县西南三十里斜谷口在郿县西南三十里而郿东距盩厔一百里则骆谷所经殆不减褒谷斜谷四百七十里而寰宇记书屈曲八十余里此第繇太白山迤东南之尤峻险者以至傥谷言之而未足以尽骆谷袤延蟠踞之实也又按何景明雍大事记曰予从入蜀汉道观之其西南曰褒谷从褒入南曰骆谷从洋入东南曰斜谷从郿入其所从皆殊旧志谓首尾一谷非是景明尝督陜西学雍大事记号志乘佳本其言殆不妄然骆谷口在盩厔而曰南斜谷口在郿又从郿入而曰东南此殆当详委覈说至论栈道四出则又曰从城固洋县出者为斜骆道且合斜骆言之岂其以兴势山真符山酆都山为骆谷凖望九真山通关山为斜谷凖望而特以太白山蟠踞六百余里记里取道殊难确覈故诸志胥未之克详而景明所指东南亦裁从三河口马家河间言之耶然则稽订易讹不独张氏之史记正义也又按陜志曰子午谷有二一在洋县东一百六十里汉魏旧道梁将军王神念以縁山避水桥梁不便别辟干路仍名子午即今县东三十里龙亭是昔魏延请分兵繇子午谷而北与杨贵妃嗜荔枝自涪陵繇逹州趋西乡入子午谷至长安皆此路也【舆图僃考自涪州入子午谷七日至长安一书三日至长安】又曰子午谷在西安府城南一百里通道梁汉登坛必究曰子午关在子午谷中关中关志曰子午关在西安府城南一百里汉书平帝元始五年王莽通子午道因以置关按汉中府志曰子午水在西乡县东北一百五十里源发子午谷西流入汉子午渡亦在县纪要曰西乡县东北至子午镇一百五十里西接洋县东接石泉而纪要又曰洋县南至西乡县界六十里东南至县一百里则西乡子午镇之西即洋县子午谷汉魏旧道也西乡东南经梨树隘至防州府太平县界白庙子五百里少西至县又六十里又南至东乡县界铁鑛舗九十里少西至县又九十里西南至达州界胡家坪五十里至州又四十里则通典通川郡去西京取益昌郡驿路二千五里东取洋川郡骆谷路约一千五百七十六里陜志西乡至达州七百五十里胥为少符达州旧志北至洋县四百三十里为舛盖以谷南言则不惟通典书取骆谷路不书取子午谷路其说雅可参融虽元人繇饶风关东南经防房山谷中至均州汉江之道亦差可寻覈而以谷北言则魏延不出十日定长安之说虽古今谲画士未有能深信之者也按西安府志曰豹林谷在终南山麓近子午谷谷有东明峰种放之所隐也石鼈谷在府城南六十里谷口巨石似鼈咸宁长安界此锡谷在府城东南六十里谷道至归安镇合蚁谷道通汉中府夫豹林谷裁足订遗迹怡清赏而锡谷之合蚁谷道者乃其实也又按纪要曰西安府长安县西南至鄠县七十里又南至五郎关石泉县界五百里长安县册曰南至小蚁谷七十里又南至观音山二百里又西南至五郎关二百三十里又西至盩厔县界三河口一百四十里咸宁县册曰东南至大蚁谷九十里又东南至旧县关一百九十里又东南至镇安县九十里纪要曰镇安县在西安府南少东二百八十里东西距四百二十里南北距二百七十里西至石泉县界三百里少南至县四百里西南至兴安州界下茅坪一百二十里至州二百五十里镇安县册又曰西南至汉隂县界五郎关三百七十里此其在谷迤北者也纪要又曰兴安州在西安府南六百八十里北至下茅坪一百四十里东北至镇安县二百四十里魏山在西南九里东西南三面险絶吉挹为垒韦钟攻三年不下者也凤凰山在西七十里接汉隂紫阳二县界亘三百余里越岭在西九十里接汉隂县界牛山在北五里黄巢谷在牛山下将军山在北四十里燕子岭在北二百里接长安镇安二县界三岔司在东北二百四十里接镇安县界汉隂县东至兴安州界五十里东北至界箭杆山八十里西至石泉县界分水岭四十里至县九十里西北至县界九十里横山在西北五十里右截羣山防乳山在东五里云门山在东二十里月岭山在东六十里汉江在南八十里流入兴安州界石泉县汉江在南五十歩五攒岭在北三十里县北至长安县界约一百二十里一书盩厔县界陜志又书二百二十里马岭在东四十五里亘二十余里县东北至镇安县界约一百二十里至县四百里而西北至洋县界西至县界饶风岭五十里此其在谷迤南者也然则子午谷当以箭杆山越岭燕子岭下茅坪为凖望子午关当以大小蚁谷锡谷旧县关五郎关为标识以东明峰观音山为凖望而后王莽之创图辟道魏延之髙议行师以暨涪陵通川郡之速达长安者乃可得而指画也抑陜志又曰鄜州中部县子午岭在西二百里子午水在西北七里源出子午流入沮水庆阳府合水县子午山在东五十里南北绵亘八百余里文翔凤豳谷考曰子午岭长千余里北入大漠南尽分水岭其东水东南流为延安界其西水西南流为庆阳界直南直北随地异名南有子午峪北有子午岭盖以直南直北言此亦宜附子午谷后而参考者也夫三谷者乃秦汉以来入蜀汉之道如景明说则是有四谷也而雍大事记又详栈道曰其栈道有四出从成和阶文出者为防中隂平道邓艾伐蜀繇之从两当出者为故道汉髙帝攻陈仓繇之从褒凤出者为今连云栈道汉王之南郑繇之从城固洋县出者为斜骆道武侯屯渭上繇之此四道三谷者关南之险阨攻取所从来固矣夫防中隂平当别为一道褒凤斜骆道前业具独两当道乃谚所谓明修栈道暗渡陈仓者其系于蜀汉甚钜按纪要曰汉中府沔县西至畧阳县界沮水河七十里西北至县一百九十里略阳县东至沔县界烧香台一百五十里南至宁羗州界八十里至州二百二十里北至徽州界大石碑七十里至州一百八十里东北至两当县二百里至凤县界三百五十里汉中府志又曰睢水舗在东一百五十里黄土舗在西一百二十里青泥驿在北一百十里而阳平关在南宁羗州界一百三十里纪程又曰畧阳东四十里至接官亭又四十里至峡口驿又三十里至睢水舗渡水又三十里至分水舗又二十里至沔县又下舟一百二十里则汉中府城南三里埠矣纪要又曰巩昌府两当县南至畧阳县界铁罏山一百十里东南至县界一百五十里西南至县二百里东至界单河舗四十里至凤县一百里东北亦至县界西至簸箕山徽州界二十里至州九十里西北至州界一百里又北至秦州二百八十里而北至秦州界黄交峪九十里又按汉中府志曰飞仙岭在畧阳县东南四十里上有阁道百余间即入蜀道也玉女山在东南三十里山峰特立大丙山在南二十里下有丙穴白熊山在东八十里白熊尝出此堡子山在西二里吴曦屯兵地冉家山在北三里羣峰起伏环拱冉闵生此八渡山在北十五里四匝险隘林木茂杳道岐三岔山溪交滙要害地也白水江在西一百二十里嘉陵江在县南浕水北发武都氐中南入沔八渡水在东八十歩繇徽州东南经县城流入嘉陵江渡者凢一百有八而天生桥白水渡沮水渡其津梁也巩昌府志曰鸑鷟山在两当县东十五里有南岐来仪二峰石镜峰银瓮硖胥在东二十里董真峪在东南二十里银瓮硖董真峪暨青杠坡乃两当三隘也大夫山在东南唐季尝移河池郡于此申家山在东北九十里旧多银鑛栾山亦在县境而天门山在南五十里悬崖巨石门一开一閤故道山在南二十里道通汉中汉髙祖袭章邯出故道即此下有故道川即两当水也又按关志曰仙人关在凤县西一百里其路左自成州经天水出皂郊堡抵秦州右自两当趋凤县出大散关至和尚原夫两当袭陈仓道即曹家庄单河舗道其与栈道经凤县境同但不东北直出大散关而少西憩马煎茶平山蛇山间濳形疾驱以掩袭之耳盖不竢西走陇州南由城吴山城陇安城而出其不意者弥甚旧志书曰袭易辞也而纪程又曰四川至陜西一繇连云栈即韩信明修之道一繇陈仓即韩信暗度之道此妄说也陈仓故城在寳鸡县东南二十里即益门镇北出少东之道东驱废邱朝晡至夫其明修暗度者虽分出二道而实归一道也盖又观于武侯散关之出陈仓之围郝昭固守王双馘斩夫乃益叹高帝暨信之定三秦其视夏阳井陉尤防而武侯之建兴六年冬出散关七年出建威十二年出斜谷六年春九年再出祁山其志甚决而其军务甚劳也夫祁山者按陜志在巩昌府西和县北七里武侯伐魏出祁山即此又按通典同谷郡长道县有祁山上有城极髙严因其山建兴六年诸葛武侯攻不防开山图尝谓九州之名阻天下之竒峻【祁山西至屛风峡谷藏堡礼店宁逺寨大潭寨屏风峡北横麻岭甲关岭又北为积岭遮羊堡祁山东南为铁城夷关】宋郭思祁山神庙记又以县西北四十里屛风峡为正祁山而寳泉山在北二十里上有湫池汉水在县旧长道县南源亦出嶓冡与西汉水合入白水武侯军垒比比在其间夫西汉水者今盐官水也在县东北九十里繇秦州天水界流入汉白水江在北二里繇西东流经阶州防嘉陵江军垒在汉水西汉水白水之间是趋天水道也若寳泉山屏风峡则又趋南安道而岐山城之防否勿论也按纪程礼县有祁山庙乃武侯六出祁山地又按旧县志祁山在东四十里而繇蜀汉出西和礼县之道实古两当道即所谓仙人关左道自成州经天水出皂郊堡抵秦州者也按纪要徽州东至永宁舗两当县界四十里册又书至界簸箕湾七十里西至横川成县界五十里至县九十里而北至秦州界木驴川一百十里至清水县二百八十里东北至清水县界八十里西北至秦州二百八十里成县东至横川四十里北至黄渚关西和县界七十里偕西北胥至县一百里而东北至秦州界天水三百二十里至州二百八十里西和县南至成县界八十里东南至界六十里西南至界小川驿一百四十里西至礼县界三十里西北至县七十里而东至秦州界一百五十里北至盐官镇州界九十里东北至窄峡舗界八十里至州一百六十里礼县东至祁山四十里即西和县界也少北至罗家堡秦州界八十里南至西和县界张官坡四十里东北至圣湫峡伏羗县界六十里又七十里至县又七十里至秦州北至分水岭宁逺县界六十里又一百里少西至县又九十里西至巩昌府而西至界牌口岷州卫界一百里至卫三百二十里又按纪程礼县东南四十里至石保又二十里至西和县又五十里至青羊镇又三十里至石峡关又四十里至纸防头又三十里至小川子又五十里至韦家垻渡河又三十五里至畧阳县界七防关又三十五里至窰平里又五十里至罝口下小舟又三十里则畧阳县矣又曰沔县至巩昌府陆道繇山磵走夏秋雨山水易发冬春道又泞冻不如繇沔县陆走阳平关一百二十里下小舟为少便此亦巩昌挽输装运之说也盖武侯出散关而粮尽不得不还悉大众繇斜谷出以流马运而每患粮不继使志不伸不得不分兵屯田复出祁山以木牛运而粮尽复不得不退军姜维率数万人出石营经董亭围南安而魏陈泰解围至落门维粮尽亦不得不退还是故其说不可畧也又按纪要秦州南至木驴山一百五十里西至伏羗县界槐树岭八十里又三十里至县通典所谓隗嚣初据平襄后保冀县者也又七十里至洛门镇所谓洛门谷水在县西者也又三十里至宁逺县东至坂坡舗清水县界一百里又二十五里至县北至剡家八里湾秦安县界六十里又二十里至县又八十里至平凉府静宁州清水县东至峡口铺陇州界长宁驿一百里又七十里至陇关又少北七十里至陇州又东南一百五里至寳鸡县界又四十五里至县北至秦安县界陇城关偕东北至华亭县胥一百里而关西至猫儿峡六十里东北至瓦亭山二百余里近关有街泉亭通典曰蜀马谡败于张郃地也南至秦州界磨儿峡三十里东南至两当县界又至凤县界八十里西南亦至两当县界六十里至县二百八十里又按巩昌府志徽州双龙崖在东南七十里铁山在东南四十里悬崖万仞天池山在南三十里巅有池白崖亦三十里伶伦山在南十五里写字崖在南十里银椿崖在东北五十里壁立万仭木皮岭在西十五里道尤险隘唐黄巢乱都统王铎置关于此以遮秦岭也青泥山在西四十里鸡冠山在西五十里连小陇山嘉陵江在南七十里白水江在南五十里河池在州东而虞关仙人关胥在州境成县兑山在东废栗亭县境郑康成所谓陇西之西昧谷者也鹿玉山在东十里云径似线凤凰山在东南十里南有醉仙崖大祖山在东南连寳井山峦耸林防下瞰数州五仙山在南三十里山半有洞五鸡头山在西南十五里亦史记所谓黄帝至崆峒登鸡头山者也天井山泥功山鱼窍峡胥在西二十里石船山在北四十里上有湫黑谷山在北巨石乔林北跨数郡黑谷关踞焉公主谷在东北积草岭在旧天水同谷之间方山在东四十里晋武都氐之所据也东河水在东源出秦州防南河水入飞龙峡注嘉陵江西汉水在西北六十里繇西和县流经六汉堡入犀牛江而止店堡在黄渚关北一百十里白环堡又在北十里西和县崆峒山在西南一百二十里通灵山在西一百四十里岷山尾在东南二里九域志所谓山无树木洮水经其下者也仇池山在南一百里通典曰其上地百顷四方壁立峭絶险固自然有楼橹却敌状东西二门盘道可七里上有冈阜泉源立宫室囷仓皆为板屋晋永嘉末氐杨茂搜据此下为飞龙峡峡下为玉绳泉傍为万丈潭氐杨飞龙之所据也横水在南五十里大水桥在南三百歩白水桥在北三百歩卧龙桥在北九十里而栢关寨在县境谷藏堡在西铁城堡在东十八里礼县红土山在东三里金紫山在西南八十里莫遮拦山在西一百六十里山腹雷雨山上不知圣湫山在北六十里上有湫长道水在东平泉水在东北胥三十里汉阳川在南十里岷江在西三里出岷峨南流入白水江而洮平关牛脊关野麻关尖岔关木树关胥在县境夹箭岭隔虎谷马槽沟其三隘也此繇故道至祁山左右其山川关堡形势盘错之畧也又按秦州志吴砦山在东八十五里有吴镇八山采木者之道也麦积山在东南八十里形似积麦为秦林泉之冠中有豆积山北有雕窠谷谷有隗嚣避暑宫址丁华岭在东六十里土人名小陇山龟山在东南四十里邽山之譌也其麓为社树坪仙家岭在东南三十里改龙山在南五十里下有街子口乃上邽县址也嶓冡山在南六十里通典所谓嶓冡有二一在天水上邽一在汉中金牛县者也天靖山在西一里上有吴璘遗垒赤谷在西南七里赤峪山在西南十里下有赤峪卦山在西南三十里山断倐起一小山渭水经其下乃伏羲画卦地又所谓伏羲生成纪者也牡丹原在西南六十里岩岫多牡丹寿山在西南一百五十里武峯山在北二百里三都谷在州境宋曹玮破唃厮罗十万众于三都谷者也铁堂峡在州天水废县东五里姜维家此而刑马山在西南九十里多林木道可行车木门山亦在西南九十里乃伏弩射张郃地也黑谷山在西南一百里峻岭乔林南跨数郡宋建炎初知秦州程俊置关以保秦巩陇右要害地也渭水在北二十五里又经东五十里为渭水渡繇此而益东南经山谷中则寖入陇州南百里金门峡矣秦水出小陇山东入渭借水源刑马山夕阳山川关子水注之北入渭漾水在南五十里三阳川暨渡在北三十里东入渭天水湖在西南七里而北十五里南河渡暨三阳渭水东五十里东柯峪桥西一里来峪桥其津梁也州置秦州关州西南九十里置石榴关又南十里复置现子关州北三阳寨领十四堡西北定西寨领六堡西南三十里即皂郊堡此秦州天水山川关堡之畧也夫秦州东南南西南三面山险既不易越而又环处于坂坡峡磨儿峡木驴山黄交峪窄峡槐树岭猫儿峡剡家八里湾腊家城陇城关之中自清水伏羗孔道外独黑谷一山北连刑马山寛敞道又南通峻岭钜山隂平两当要道又西南走祁山便道而林木杂拥蔽之故武侯经画天水繇此退师张郃不知而误率师驱木门以前宜其连弩之及也而祁山北繇蹊磵走洛门镇二百三十里是又兼扼陇关槐树关东来道也又按秦州志清水县陇山在东一百里陇山大震关在东七十里唐广徳元年吐蕃入大震关即此旧志所谓汧源县西有大震关大中间防御使薛逵始徙筑于陇州西者也盘龙山在东五十里即大陇之支也清崖洞山亦在东五十里亭乐山在东三十里乃非子封秦亭地寳盖山在北一百五十里而轩辕谷在东南七十里相传黄帝生此小陇山在西南三十五里清秦二水岐分地绵亘百里至县西而止土人名坂坡峡夫小陇山坂坡峡轩辕谷暨玉屏山石牛峡乃清水五隘也牛头山在西十里下有牛头河西南诸水之滙也姜维大战牛头山即此南道水直东南二里出南道峡西流入牛头水汉光武败隗嚣于南道即此段谷水在东南五十里乃邽山前涌出之支也姜维为邓艾所破即此按姜维传曰建兴十九年春维自钟题与镇西大将军胡济期防上邽济失誓不至故维为魏大将邓艾所破于段谷星散流离死者甚众是维且越邽山丁华岭磨儿峡坂坡峡而东南裁惩马谡街亭之絶汲道亟置军牛头河段谷水间而不能惩谡之越天水冀而长驱东北寳盖大陇西南距祁山黑谷西距洛谷甚遥道险势隔又不下据城裁蕲阻山为固以自防于街亭之败而莫之克振此其图断陇关志甚锐而实不如武侯置军刑马木门黒谷间之为易进而易却也盖武侯率诸军攻祁山戎阵整齐赏罸肃而号令明天水南安安定三郡胥应之关中响震又平武都隂平二郡降集氐羗而维亦自以练西方风俗兼负其才武欲诱诸羗胡以为羽翼谓自陇以西可断而有既讨定汶山平康夷辟维州保县地胡王治无戴等举部降又亟还安处之又勦杀五部氐羗于阶州西八十里角弓谷出西平亟战洮西降狄道围襄武再破徐质王经其功迹胥在今岷洮界古防维松扶叠宕廓鄯诸州间又蒋琬尝上疏曰凉州胡塞之要进退有资贼之所惜且羗胡乃心思汉如渇又昔偏师入羗郭淮破走宜以姜维为凉州刺史若维征行衔持河右臣当帅军为维镇继蜀季将相经画又大率若此而是时有武都氐畧阳氐南安赤亭羗暨其它种部甚滋衍夫且蕲胥抚集之而益北合轲比能以敝魏也此武侯暨维之雅志也故附故道于三谷后又附祁山道之经画天水南安者于故道后惟形势是审不列胜景辞亦不崇雕博尚俾行秦蜀道者庸有考焉
　　西宁
　　西宁卫汉龙居郡宣帝破羗县魏西平郡北魏鄯州唐陇右采访使之所治而元宁濮郡王之所镇也卫城西湟水东大小湟硖南川之东南归徳硖达河州归徳堡西王沟儿硖直青海碾伯城西之掌吉儿壑岘亦达海西川西之剌撤西林道尤冲要镇海营西之石硖号天险思冬湾地可设伏少南银塔寺为礼佛塲少北多巴为市厰而北川之北白塔儿道错西域且萃渊薮也是故唐金迄今胥号重镇为甘肃河洮之甲西宁西距青海四百里海周千二百里其味咸不可饮马氷合师可乗而度海心有山濒海唯西北隅沙碛余胥羙水草为驻牧善地道八达南渡河达松茂别达打箭炉六百余里东南逹河洮东达西宁东北距庄浪六百里北距热水祁连诸山达凉之黄城儿十日行距大通河源五百余里距酸茨河八百余里达甘之扁都口十二日行西达西域诸国而西北达哈宻西达沙陀西南达乌斯四藏较近是故吐谷浑地北畧甘松南保白兰党项别部多居赤水西赵元昊西越沙南攻潘罗支明正徳九年彭泽议青海防古额布勒阿尔托苏渡黄河奔出松潘茂境直走乌斯藏嘉靖时布尔罕又南掠松潘隆庆末璸都胁番人通道松潘以迎活佛万厯七年谙达乞假甘肃道达乌斯藏而濒海西宁四衞罕都当成化时李文经畧哈宻哈尚夜濳师袭城胥借其兵治中马文升议直捣哈宻指挥杨翥言罕都有间道不旬日可达防师失期廵抚许进仍繇大道雅勒呼遁鄂端凖扎哈窜巴哩珠江当乌斯藏孔道安定永乐时王子巴勒丹流寓灵藏洪熈初又偕察逊刦中官乔来喜邓诚于巴哩珠江黄羊川而邓诚使年巴勒繇罕都经灵藏巴勒衮噶乌斯藏暨伊兰布拉克胥赐锦绮齐勤防古卫苏喀者亦尝令子取乌斯藏毒药以还攻齐勤盖徃来且决道青海云罕都北距齐勒东北距嘉峪关东南距西宁三百余里西南距青海汉炖煌郡地也洪武三十年置卫迄正徳时额布勒暨土鲁番莽苏尔交逼而城遂虚安定东距罕都北近沙州北少东距甘州千五百里东少北距西宁三百八十里南繇青海距西蕃广袤凡千里汉之婼羗元宁王之所镇而萨喇辉和尔所迁也洪武七年分鄂端阿襌库克森特哩四部八年置卫暨阿端卫永乐四年徙驻苦儿丁之地迄正统后而鄂端没不见洎额布勒阿尔托蘓据青海而安定遂亡察逊南距罕都西南距安定东南距西宁三百里北距肃州在大通河之南元察逊达琳元帅府也洪武置卫旋安定又分阿禅为二部迄额布勒之蹂躏而亡鄂端东北距察逊北距西宁四百八十里宣徳六年凖扎哈还居特哩谷明年上言鄂端故城去特哩谷尚一月程盖故城在回回境而青海北四十里为明故镇海营址西十五里伏俟城为吐谷浑故都址又西为吐蕃大莫门城槖它桥西宁东南繇碾伯二百七十里至古鄯驿为唐鄯城县繇鄯城土楼山河源军西经临蕃城百二十里至白水军绥戎城又西南六十里至定戍城又西越涧七里至石堡城振武军而湟水县西北三百五十里为新城威戎军南百八十里为合川守促西南二百五十里为绥和守捉又西安人军浑崖烽长宁桥且星宿川西云当贞观中党项之屯狼道峡而败于肃逺山也跖防赤辞内属自河首积石山而东胥为懿嵯麟可三十二州地李靖之击吐谷浑也战曼都山又战牛心堆赤水源遂破赤海次且末西侯君集登汉哭山战乌海行空荒二千里遂次星宿川达栢海望积石山观河源汉段颎追烧何割肉食雪四十余日至河首积石山出塞二千余里而明巴哩珠江之役指挥李英逾昆仑山西行数百里抵雅勒呼击败安定贼追察逊贼不及而还唐宰相贾躭尝譔吐蕃黄河记四卷长庆中刘元鼎就盟吐蕃尝记繇龙支渡洪济梁西南行二千里河益狭春可渉秋夏乃胜舟其南三百里三山中髙而四下曰紫山直大羊同国古所谓昆仑者也彼曰穆穆哩山东距长安五千里又谓河源东北直莫贺延碛尾殆五百里隐测其地盖剑南之西元潘昻霄记都实语朱思本记帝师梵字图书谓河源朶甘思直马湖西朶甘思南隣乌斯藏词尤详覈今繇西宁西南渡黄河南望阿拉克巴勒山所谓昆仑山也又渡阿勒坦河北望鄂端诺尔所谓星宿川也又越山北哈达噶斯口道渡木累乌蘓河金沙江之源也又经齐纳郭尔渡哈喇乌蘓河怒江之源也又渡察罕河经髙毋鲁漳腊岭而南合经鄂卜楚玛里达哈喇道而至达木又北渡达木河合雪山西北经金古尔丁山拉尔锦山达克里野之雪达巴道而至达木甸灵藏夏牙也凢二千八百里又西至都二百余里又西至藏口别繇青黄营西南渡黄河北望阿拉克巴勒山又越山渡金沙江经堪木省又渡怒江北循米的江西涯渡噶尔照江而至藏口凢四千里又出藏口渡防河雅鲁藏布江循巴布山北越山而至刚底思之大雪山又北至雪达巴吐谷浑南界也又北越岭而至沙陀二千五百里兠鍪山之阳也而繇雪达巴东越雪山又南达达木甸凢二千九百里繇噶斯南至达木千八百里别繇柴旦东经库尔鼎而达西宁是故西宁辖诸道总为将臣敕使走集地当唐吐蕃之雄张也灭吐谷浑取拨换城逾髙昌钞常乐复败薛仁贵于大非川击杀刘审礼于青海时李敬元顿承风岭裁脱又屯良非川败敬元于湟川地多鄯州而石堡崖壁峭竖道回屈吐蕃号铁力城又西二十里土石胥赤号赤岭开元时封石也贾躭皇华四达记尝指次繇振武经尉迟川苦防海王孝杰米栅九十里至莫离驿又经公主佛堂大非川二百八十里至那録驿吐谷浑界又经暖泉烈谟海四百四十里乃渡黄河东北距振武凢八百十里苦防盖青海之南支而烈谟盖乌海栢海之属也又四百七十里至众龙驿又渡西月河二百十里至多弥国西界又经犛牛河度藤桥百里至列驿西域传所谓多弥号难磨濵犁牛河也又经食堂吐蕃村截支桥两石南北相当又经截支川四百四十里至婆驿乃渡大月河罗桥经潭池鱼池五百三十里至悉诺罗驿又经乞量宁水桥大速水桥西月诸河乞量宁大速水蕃语多转讹不审即木累哈喇察罕否按罗女蛮有弱水嘉良夷有水濶六七十丈附国有水濶百余丈胥南流以革舟济盖澜沧南金沙怒江之属也又三百里至鹘莽驿为公主使迎劳唐使地又经鹘莽峡十余里两山相崟上有小桥三瀑水注如泻缶其下如烟雾所谓蘓毗东接多弥西距鹘莽峡也盖距振武凡二千八百五十里又百里至野马驿经吐蕃垦田又经乐桥汤四百里至閤川驿又经恕谌海百三十里至蛤不烂驿旁有三罗骨山积雪不消又六十里至突録济驿为赞普使劳唐使地又经柳谷莽布支庄有温汤涌高二丈气如烟云可熟米按泥婆罗直吐蕃西乐陵川有阿耆婆濔池广数十丈常湓沸旱潦不耗抵以物辄生烟釜其上少选可熟盖火井热海之属也又经汤罗叶遗山暨赞普祭神所二百五十里至农歌驿为吐蕃宰相使迎唐使地繇此东南二百地则逻娑川矣又经盐池暖泉江布灵河百一十里渡姜济河经吐蕃垦田二百六十里至卒歌驿乃渡臧河经佛堂百八十里至勃令驿鸿胪馆赞普牙帐盖距振武凢四千三百四十里其西南为防布海云刘元鼎又曰闷怛卢川直逻娑南百里臧河所流也河西南地如砥度悉结罗岭逆金城公主凿石通车道也至麋谷就馆臧河之北川赞普夏牙也盟讫馆大夏川当复繇苦防逾湟水而至龙泉合河道盖赞普牙距鄯城凡四千五百二十七里而灵藏在四川徼外东距长河西鱼通宁逺司繇必力工瓦达乌斯藏在云南西徼外怕木竹巴距丽江千余里距马湖千五百里思达藏尤在西胥唐吐蕃地距西宁五千余里云
　　维州
　　唐书维州为西南要扞又曰维因山为固戍之以制冦入盖自武徳七年置维州维川郡于姜维故城并置金川定亷县至贞观元年羗叛州尝废县亦省矣而二年复置旋自覊縻州为正州仪凤二年羗叛尝降覊縻州矣而垂拱二年复为正州夫以贞观之神武垂拱之智数顾尤留意于维州废必复置州降覊縻必复为正州而茂翼松当悉静柘恭真覇诸州亦寖析置及天寳末载河陇剑南空虚吐蕃乘隙至徳初始取嶲州及威武等诸城入屯石堡明年取廓覇岷等州及河源莫门军寳应元年陷临洮取秦成渭等州明年破西山合水城又明年入大震关取兰河洮鄯等州陇右地尽亡乃破邠泾防长安而后南入松维保等州及云山新笼城则维州之足以制虏入而为西南要扞也审矣太和五年悉怛谋挈城降李徳裕收符章仗铠遣虞藏俭据之而卒沮于牛僧孺蔚茹川回中之议此所以终身为恨也夫维州东距成都四百里达府当四百五十余里南抵江阳岷山西北望陇山一面崖三涯江东北繇索丛岭而下二百里地无险走长川不三千里直吐蕃之牙志称南繇閙河抵沙沟龙潭沟以及纳凹河望雪山天赦山西迤大雪山北繇孟董沟抵黑虎寨河西限白狗岭其戍兵有通化军有苻坚城宁塞姜维二镇兵又有干溪白望暗桶赤鼓溪石梯达节鵶口质台骆它九守捉城其西山南路有通耳平干溪侏儒箭上谷口六守捉城而州县三薛城通化归化薛城亦贞观二年置通化故金山镇地也今为威州河西七里之一开元二十八年又以维州之定亷置奉州云山郡所谓云山城也天寳八年徙治天保军更名保州天保郡今威州保县是也明董卜韩胡宣慰司东距威州威西北二十里度索桥桥介龙山寨生番打剌土司之间又五十里达保县永乐五年设杂谷安抚司于县西五十里抚辑旧维州诸蛮寨正统时宣慰克罗俄坚粲数搆怨杂谷及别思寨十年牒杂谷贿诬且欲从铜门山西开山通贡道乞官军于日驻迓之而廵按张洪奏维谷内聨威州保县外邻董卜韩胡杂谷力弱欲抗董卜而倚重于威保董卜势强欲通威保而受阻于杂谷以此素不相能铜门及日驻诸寨乃杂谷威保要害地董卜假进贡之名请别开道意在吞灭杂谷不可许及景泰时寻夺杂谷及达思蛮长官司地朝议令还侵掠宣慰如诏书而仍占恡旧维州之地不肯却还六年兵部尚书于谦奏董卜僣称蛮王窥伺巴蜀宜敕守臣预僃盖维谦之才识埒于徳裕而后知占恡维州即为窥伺巴蜀之渐惟克罗俄坚粲之鸷警残别思安抚饶蛒求易书诗小学方舆胜览成都记诸书而后知维州势尤要害宁还杂谷达思蛮他地卒据之而不少释也而天不长乱劄思坚粲藏卜袭成化五年四川三司奏杂谷向为董卜侵夺贡道阻絶今恢复故疆将遣使来贡其贡道距日驻暨故疆广轮不具考要以杂谷本唐维州西北越黒水河距八棱州长官司四百三十里东南距加渇瓦寺土司繇登溪沟达威州乃威汶川灌以东之要扞而铜门日驻白狗又为杂谷之要扞是故守巴蜀者不可不守杂谷守杂谷者不可不守铜门的博而地以伏为起兵以诎为伸一发而直捣岷峨迤西之虚者又不可以莫之经画也当唐贞元九年韦臯命董勔张芬分出西山灵关破峨和逾的博岭遂围维州搏栖鸡十三年遣邢玼出黄崖略栖鸡老翁城高倜王英俊繇峨和清溪道薄故松州而仇冕董振走维州转战千里遂围维擒论莽热此徳裕所谓臯经畧西山至死恨不能致者而王涯言蜀有两道直捣贼腹一繇龙州清川以抵松州一繇绵州威蕃栅抵栖鸡城盖今松潘地东挽隂平西戍黄胜漳腊制台弓杠之北临龙涸叠溪热雾岩州之南达黎茂安化镇江关白羊岭云屯堡之阨塞乞剌河牕河鹅饮溪之迅激唐鸡川之内控眞州逺络清溪天险峻叠其瞰下皆易以逞故元和十二年剑南卒防峨和栖鸡城李商隠诗亦曰松州犹驻殿前军至维为白狗羗地曾不得比于大厯三年别开西山之干州直偕覊縻十八州而久置之即自大中三年首领以州归附迄今且八九百年地沦羗蕃又不得比于河州之积石军洮州之东笼山复司戎索若雅无所事乎此者而不知其恃山而用江之三涯恃险而用索丛岭下之长川走吐蕃道繇西南而先用东北退则守进则东西可并奋而左侧又可搏栖鸡蹂剑山屯其用地制冦之要机尤为微宻而善变也他若茂州之西唐尝以安戎城迮吐蕃鄙王昱筑左右二小垒将复收之兵次蓬婆岭而败章仇兼琼诱城主导入城吐蕃围絶水道防石裂泉涌惊去转攻维亦讫不克得志时诩为竒功而昱之败兼琼之胜皆不可谓之不知形要又汶川古桃闗今名桃坪为茂通西域绳桥度江之路其守桃坪为陇水头长官司而岳希蓬守北定门关子堡静州西南唐平戎军本恭州安戎恭即静州之广平而静即悉州之悉唐悉即当州之左封当即松州之通轨松即扶州之嘉诚防州之交川茂州本防翼州亦即防之左封翼斜真州卽临翼鸡川卽翼之翼水今繇松潘外皆茂其通威保为新桥其东略者繇龙止铁冶雁门天陶关梓坪而至灌口繇泥池水瓮子而至石泉皆阨狭要地然而按其起伏度其诎伸终不如维州之东用索丛西用松门倚山而兼江湍之阻而保县南枕山汶川南龙泉山皆箐莽不通路惟加渇瓦寺董卜与瓦寺白石诸瓦明制南繇天全六番贡而大雪山龙池南迤圆觉牛心瓦屋则夫西山南路干溪谷口等城雅宜详考而苻坚姜维韦臯李徳裕之所经画殆不可以为荒逺而胥置之也盖董卜地近答隆防碉门南越三江口河大渡河源南接天全今直大小金川司繇灵关达雅州唐路惟明亦自灵关攻逋租偏松城乃共围维天全为明三十六番朝贡出入路而朶甘及灵藏地在四川徼外繇是抵乌斯藏之颇摩卓特巴纳木喀巴勒藏卜衮噶巴勒古旺沁藏以及尼八剌阿难功徳国皆吐蕃地度距莽布支庄臧河不逺也故徳裕曰今以生羗三千人烧十三桥捣虏之虚可以得志
　　打箭炉
　　打箭炉长河西唐吐蕃地孟知祥置碉门黎雅长河西鱼通宁逺六军安抚司宋雅州元置六安抚司河州吐蕃等处宣慰司后改六番招讨司又析置天全招讨明并天全六番为一隶四川都司而置长河西等处军民安抚司长河西暨鱼通宁逺析三部【上鱼通下鱼通在大渡河东鱼通南格瀖河有二源西入大渡河】洪武三十年始合为一所谓长河西鱼通宁逺宣慰司也天全司元治碉门城即碉门安抚司雅州明降司为州置雅州千户所而别置碉门百户近天全六番界又置茶课司黎州唐析雅嶲地置亦吐番宣慰明置黎州长官司升安抚四川都司复降司为千户所治南三十里大田山垻下七枝之别置大渡河守御千戸所上七枝隶之合为黎大所是故黎大黎也天全正副招讨碉门也打箭炉长河西长河西鱼通宁逺也打箭炉东入雅州道烹垻河化林营特着而长河西北接松潘地错岩州杂道二长官司明初礼部主事髙惟善言鱼通九枝暨岩州杂道东邻碉门黎雅西接长河西唐吐蕃强驱宁逺安靖岩州汉民入鱼通防守汉邉元置二万户府与盘陀仁阳胥立寨后各枝攻仁阳川蜀兵起且侵雅卭嘉诸州洪武十年始随碉门归附今诚偕岩州杂道二司戍守其便有六通乌斯藏朶甘鎭抚长河西拓地四百余里得蕃民二千余户一也蕃老思冈地【过大渡河至大冈近古六七立大冈西水三源北入木鸦河古六七立南水三源东入大渡河】土瘠人繁专贩碉门乌茶蜀细布以博易羗货今于岩州立市二也长河西伯思东巴猎等八千户近为内应逺为乡导三也天全六番八乡民运茶至岩州以易蕃马利倍雅州而于打箭炉易马地甚近四也岩州立仓倍收茶税又征鱼通水陆田并开恳大渡河两岸荒田五也修碉门至岩州道立邮传六也【今鱼通渡大渡河西至柳杨等山南对大冈又渡东波河南渡木鸦河至打箭炉　柳杨西河三源东波河二源木鸦河二源栁杨西河东波河俱南入木鸦木鸦东入大渡】而太祖尝谕徐増寿碉门距河西口道险隘市马数少今闻碉门出枯木任伤径抵长河西口通杂道长官司道坦直其檄所司开拓是碉门西达岩州碉门出枯木任伤径达长河西口而复旁达杂道也唐党项细封歩頼降以其地为轨州后诸部悉内属为崌奉岩逺四州岩松州都督府隶县三金池甘松丹岩元中统元年四川都元帅耨埒遣梁载立招降黎雅碉门岩州偏林关诸蛮得汉番二万余户即明岩州地正统三年岩州长官司让达侵杂道诸边杂道长官安白诉于朝四川三司徃谕之乃归服是岩州扼偏林关界杂道而岩州杂道暨鱼通中界碉门长河西也唐雅州达吐蕃道三曰夏阳曰防松曰始阳路惟明出灵关夏阳攻逋租偏松城卢山县有灵关【今廵检司】雅州有灵关镇兵今卢山西北距关六十里天全西北灵关乡【今木坪北过大渡河上流大金川司小金川司】度关达司董卜韩胡功村界百十里正招讨治始阳乡【今木坪司】唐始阳镇东距四川布政司三百九十里副招讨治碉门【今碉所城】东少北距司四百十里距卭州大邑县凤凰山百里北距黑石沟百四十里东距卢山飞仙关二十里南距鱼喜河东少南距雅七十里东南距荣经县石家垻四十里西距烹垻河三百二十五里度河则番界矣【今防涖河五水注之西入鸦礲江　鸦礲江北首属占对安抚司南首属喇滚安抚司　打箭炉西炉河五水注之东入大渡河　打箭炉南面大雪山尾　鸦礲江北自占对南至打冲河西入泸枯湖东入金沙江】而天全六番司志书西距马鞍山打箭炉蛮河界二百四十里误也夏阳为灵关道始阳为碉门道防松当为碉门百户经枯木任伤径达长河西道碉门东南化林营西距中渡五驿中渡距裹塘又五驿旧隶灵藏东境化林北控碉门东控大关【化林北过二水至泸定桥渡大渡河化林北二水西入大渡化林东飞越岭西对河西磨西面诸山磨西面西什月河二源东入大渡什月南松林河松林南鹿子河鹿子南折东老鸦漩河四源俱入大渡】而碉门为明三十六番朝贡出入地又绾南诏径道成化十七年礼部疏所谓乌斯藏在长河西之西长河西在松潘越嶲之南壤地相接者也黎大所汉窄都县元鼎后沈黎郡【黎大所西大相岭大相西泥头驿又西飞越岭南流沙河九源南入大渡河流沙河东防家营南对河南晒经关】东北距布政司四百七十里距荣经黄泥舗九十里距县百五十里唐金汤静冦军也有铜卢山亦有铜所谓铸严道铜以为钱者也西北距化林番界百五十里所谓化林协也【化林营北水二源西入大渡泸定桥南北二水西入大渡】北距荣经瓦屋山东距大关山唐卭崃关也南距越嶲衞三百里东南距卫大树堡七十里距马湖府四百里而松坪在所东南【东经瓦屋接大峩二峩三峩】自炒米城接峩眉岩险三百余里胥安抚马氏族也大渡河唐时平广可通阳山江漕宋时中陷五六十丈号噎日舟筏胥阻【大渡出雾中圆觉牛心诸山及小金川司大金川司诸山凡九源繇东折西南至下鱼通合董卜水三源西合木鸦诸河东合格瀖诸河南至老鸦漩河折东南合晒经关西水二源北合流沙河瓦屋南金水河四源大峩南诸水又东南防越嶲河为阳江至嘉定州入江】韦臯尝置清溪关繇黎州出卭部直云南号南道李徳裕徙关于中城筑仗义城以制关阻又作御侮城以控荣经犄角势复卭崃关而黎州有定番飞越和孤三镇兵有铜山三碉大定要冲等十一城贞元十四年内侍刘希昂使南诏繇清溪南经大定百一十里至达仕城西南经箐口百二十里至永安城当滇笮要冲所谓要冲城也今当隶宁番卫【宁番在瓦那河西南对小村河南王家营　瓦那河五源南合小村河三源又南合小相岭南水五源又至松林南为安宁河安宁河一源又东南合热水河又南东合建昌卫水二源热水塘又南西合河西所南水一源】繇宁番北雅州南则建昌矣宁番者元立蘓州于卭都之野明伊噜特穆尔屯阿宜河转攻城指挥鲁毅力战地而西番之所环居也北距番东【越瓦那河】距隶衞冕山桥所百二十五里【所对河南泸沽松林泸沽对热水河南礼州所】所经小相岭六十五里【小相岭北小哨宣抚司宣抚司西猓猡河猓猡河西瓦那河】岭北距越嶲卫【经陶家营南】七十里【宣抚司对越嶲河北青山冈拨青山冈拨东北腊梅营腊梅营北宁越营宁越营北晒经关】西南距盐井卫山渡水百八十里距卫四百八十里东南距建昌卫黄土拨六十里距卫百八十五里希昻繇永安南经水口西南度木岭二百二十里达台登城韦臯尝遣将出铜山清溪关定蕃栅三道进逼台登李徳裕尝徙嶲州治台登以夺蛮险今当隶越嶲木岭外大小木种析三支腻乃卜最强号兵蟠据西河至凉山雪山贯四藏道卭部岭氏所専辖而越嶲建昌马湖三路所尝大征也唐卭部台登间初裹乌蛮居之又东钦白蛮居北谷号北谷径道隶剑山招讨使两林苴那时尝大破青海腊城节度于北谷进防于葱栅初裹东钦诸蛮胥隶勿邓勿邓地千里南七十里为两林又南为丰琶胥号东蛮又嶲牢州开松外蛮置松外数十百部都督刘伯英尝请击之以通西洱河天竺道骁衞将军曹继叔又击显飬东鲁蛮战斜山防十余城今胥直木地所谓长河西在越嶲之南者也【越嶲东直马湖】越嶲汉卭都阐县唐越嶲元卭部州【越嶲河起小相岭北东北经越嶲卫西宣抚司东又北合猓猡河二源又东北合腊梅营西水二源南合水一又东北合宁越营晒经关南水二源又东至大峩山西入大渡河】诸葛亮尝筑奴诺城以憇军东西胥番东辖卭部长官司又辖冕山镇西礼州中等三千户所而卭部辖普雄诸部平夷归化二堡盖卭部六姓之种卫北距镇西百五十里南距建昌二百六十里希昻繇台登九十里至蘓祁县礼州也礼州东南距建昌六十里而希昂南八十里至嶲州今当建昌建昌汉卭都国武帝越嶲郡隋唐嶲州懿宗后防诏建昌府元啰啰斯宣慰司辖四十八驿大头土番僰人子白夷麽些狢鞑靼回纥诸种之所环居【雪山乌防北梁山乌防西东尽防通河北会理州东雪山南至云南法戞】而凉山拖郎桐槽热水诸番之所狙伺也指挥使安氏辖四驿禄马【安宁河东】阿用白水泸沾【北对河北冕山营】胥以百里为差为西南诸土官首所谓两林地虽陿而诸部推为长号都大鬼主者也卫辖徳昌所【徳昌所在河西所南苦马河北】元定昌路北距卫百四十里辖长官司三昌州北距卫二百里威龙西北距衞四百十里普济东北距卫二百四十里卫东北距布政司千三十里东距木托山营【阿都阿泥丕沙俱在东】凉山野番二十里距凉山百三十五里越山至雷番山又二十里至马湖屏山县新镇安邉城又三百六十里则马湖矣【白马口东西马基南即武定杉松营马基东即普渡河通滇池水道狮子厰西姜驿南对江南金沙廵检司环州驿西对江西龙街子龙街子西北大姚河入江大姚县北苴却营】而马湖府志书距卭部司界千二百里屏山旧志书距越嶲卫界六百十里胥悮也东少南距猓猡百五十里又三百里则乌防府矣【在金沙江东】东南距防川卫公母营二百里【公母营东南分水岭水二源南经防川卫东又南西合黎溪站北一水又南东合东安河东安河东鲁魁山尾也鲁魁东玉虹河北苦竹垻玉虹东越芦那山即防理州防理东渡防通河越梁山尾渡金沙江以礼河即东川土府东川北渡牛栏江索桥梁山雪山撒油河至乌防土府　东安河南经狮子厰白马口入金沙江　雪山起永宁卫西】距卫四百五十里希昻繇嶲州经沙野城二百六十里至羗浪驿又经阳蓬岭百余里至俄凖添馆南诏界也又经箐口而川原并防为防川泸津关又千一百九十里而至佉龙驿合石门镇隋史万嵗南征道又二百六十里而羊苴城矣西南距盐井卫河西街四十里【河西所在瓦那河西打冲河东徳昌所北】距卫二百七十里而西距隶卫打冲所百四十里唐沙野也守御中左三里五千户所刺氏辖之打冲河有桥明瞿能败贼双狼寨进与伊噜特穆尔大战而安的之所渡以遁者也【打冲河出永宁府南永北府北名开基河北合西二水名三岔河又北合永宁府北一河经乌角寺南申母山左所山北又东南合泸枯湖北合一河又东北合鸦礲江又东合盐井河又东为三渡水又东北合水二源又东北合瓦尾山南水又少东合一水又南东合河西所西一水又南西合左所河又南西合得石河又少东北合一水又南西合淑崖河又南西合那噶河又南西合三尖寨南红菓河又南东合安宁河又南经红卜苴西乌喇猓果东南入金沙江　鸦礲江出查楚原阙至占对安抚司北东合一水又南东合三水又南东合防涖河防涖河源在泸河三源西又南东合喇滚安抚司北一水又南东合喇滚南水二源又南东合一水水在小村河源西又南东合一水又南入打冲河为三渡水】及徐凯复梁河至水西还防天星卧漂诸寨而贼遁栢兴合麽些洞贾哈喇矣打冲源云南永宁府西南距盐井卫百六十里盐井汉定笮县元落兰部后置栢兴府于闰盐县明改卫置盐课司于黑白盐井而蓝玉所尝诱贼地也【盐井河源白灵山西龙塘北合盐井卫南水二源又西南合一水又西北南合永宁府北别列河四源又北东合一水又北入打冲河北对鸦礲江口　白盐井在龙塘西盐井河南盐井卫在左所河西】白夷环居阿氏辖之西北距左所寨海子西夷界二百九十里【左所山在打冲河西北申母山南泸枯湖】南距金沙江云南大姚县界五百里【大姚河北苴却营苴却营西铁鎻营　大姚河出姚安府小关口共八源东入金沙江】江马喇长官司濒江卜木瓦贾哈喇遁据立寨水悍急不可舟三面絶一道裁通又投石不获进而徐凯之所断汲道以困贼者也越江则铁索箐矣西循江距云南北胜州界二百八十里西北繇乌节诸寨距永宁界申母山亦如之而滇蜀地犬牙互错矣大抵建昌北至大渡南至金沙江东界乌防西界澜沧卫韦臯谓嶲实吐蕃徃来道屏蔽数州又谓行营皆在嶲扼西泸吐蕃路蓝玉奏松茂碉黎马湖建昌嘉定皆为要道唐嶲州剑山当吐蕃大路吐蕃至徳后首陷嶲又尝治剑山马岭进冦台登南诏閤罗凤尝取嶲州防同军据清溪以破越析蹙于赠龙佉河酋龙又尝以军缀清溪关潜伐木开道经雪岥出沭源以闚嘉州又繇黎州诡服汉衣济江袭破犍为裴回陵荣隂济江上防以陷嘉既而桴争大渡岸复陷黎入卭崃围雅道卭以趋成都坦绰复絙舟大渡又循河而南夜桴上流夹攻濒水诸屯且成梁而济以再陷黎明木叛出凉山防西河匪白禄诸部出沙坪且侵嘉峨犍为邉今犍为县西距屏山峰门山五十里沭川长官司西距卭部界九十里东南距平夷长官司界六十里马湖二百八十里马湖南直叙州庆符县石门山百二十里石门东直李宓下兵南溪芒部道二百里剑山属石门桞疆二镇置戍守捉髙骈亦尝筑戎州马湖沭源川大渡河三城以扼南诏而元一统志谓嘉定上辖铜山黄茅平中镇杜泾口五寨扼黎邉下辖笼鸠利店沭川荣丁頼因五寨扼马湖邉盖马湖清水溪芭蕉溪雷坡诸道视岷峨差坦西南大鹿溪山钟滩溪又直接凉山乌防为唐石门出无衣山道而剑山暨雅州三道三竒平夷陇陀和湿山出成溪西泸出昆明诸道繇雅以北可达故洪雅可达曩贡腊城嶲可达西贡诺济城当狗城三泸可达悉摄城鹿危山昆明可径神川纳川防南诏兵他若望汉城聿赍城颙城末恭城卜贡当即隶雅覊縻五十七州黎五十三州嶲十八州地嶲西有宁逺军西南有昆明军昆明有铁有盐异牟寻尝复取昆明城盐池张九龄敕赞普书亦云盐井乃昆明之本城当即盐井卫地而吐蕃尝宿兵八万合神川纳川以窥铁桥者也北胜南诏北方赕大理成纪镇东距盐井界三百四十八里西距鹤庆府界二十五里北距永宁界三百八里土知州土舎髙氏所辖澜沧衞所驻而金沙下流之要隘也永宁古楼头睒麽些蛮所据元答蓝管民官也【永宁土州东北乌角寺西北波罗西越山至无量河山南大地　州形如象鼻东四川界西北俱防番界　无量河至波罗入永宁界南傍山行又少东南行东傍大地又合一水南合五郎河又东南至永北府北西行南合观音河水四源又西经土顺州北又西入金沙江　土顺州南越山至程海海东海腰舗清水驿程海南行合大冲河二源又南西合一河为三道河又南入金沙江　三道河西陶营廵检司西对江西天马山　西卜河走马河二源西番河站河大松河清水河俱入五郎河】土官各吉氏辖刺次和瓦鲁之革甸香罗四长官司又辖革失瓦都夜白尖住捉卜瓦诸寨东南距云南布政司千四百五十里距盐井界三百三十里东距鹤庆界二百四十里距盐井界六十里节卜上下三村土官马剌非所尝据也南距澜沧浪渠州界百四十里【浪渠州东麦架河西穵开河共六源东入金沙江州南走马河西番河州西越山至西卜河】西南距丽江寳山州界三百七十里西北距西番界二百八十里东北亦距番而北距刘卜防古喇嘛界百六十里为滇北极邉鹤庆南诏谋统郡啰啰麽些之所杂居也【鹤庆在様弓江西螳螂河东剑海东】北距丽江府界五十里东北四百八十里西北二百十里西距剑川九十里辖剑川安宁顺三州尝偕马湖寻甸大诸土舎而易流者也而剑川古剑睒【土顺州在金沙江东剑川在东剑海西沙溪弥沙井北磨力河分江塘东老君河南山北接拉巴山直连鲁甸塔城关】东距府界四十里西南距浪穹界百九十里西距丽江界七十里北五十里制兵辖拖枝树苗工江三汛为防番宻迩地繇浪穹西而距云龙州又西而永昌之保山县又西三百六十里而腾越州又西百八十里而胥野人界矣丽江越析诏地南诏丽水节度宋麽些洞蛮防醋之所据元之所讨平而置察罕章宣慰司者也【丽江府东西漾弓江水二源出雪山合一南经落水洞西鹤庆府东又南西合天马山三水折而东为冲江河经江邉村入金沙江石鼔汛南螳螂河千水河老君河俱南入剑川州东剑海剑海又合沙溪弥沙井南入白石江】旋改
　　军民总管府明置军民府知府木氏世好礼工诗辖寳山巨津通安兰四州又辖浪沧江大营诸寨而制兵辖金沙江内石鼓阿喜二汛东南距布政司千二百四十里东北距永宁界三百七十里东四百里东南距鹤庆二百里南三十九里西南距剑川州百二十里西距怒夷界二百七十里【怒山西怒夷界山西南怒江至大塘隘北为潞江江西界江经潞江安抚司姚关汛西镇安所东芒市宣抚南入阿瓦国界至神防关南万仞关北缅国界西南巨石关铜壁关防榔江虎踞关天马关龙川江折而南汉龙关阿瓦国界】西北距红黄二喇嘛界百五十里巨津辖石门关南而置千夫长通安辖关北而置土廵检者也北渡江经木别湾市塲距防番中甸界七百五十里江扼铁桥所谓吐蕃以铁絙梁漾濞二水通西洱蛮而筑城戍之者也【澜沧江至你那山西怒山东入丽江界南行西合一水东合树苗汛北一水树苗汛东南拖枝汛在金沙分枝南水二源拖枝东渡水则鲁甸山矣澜沧又南西合水二源东合小甸塘北水又南行分而东者经风罗山北南合一水又少东折而南东合一水经工江汛西为工江又南东合拉巴山水又东南经河西汛西西合三水东合麦鸣河又南西合小盐井水东合通甸北二水又南东合分江塘南二水西合旧兰州南一水又南东合磨力河二水又南为白石江又南为漾江经大理府南合江舗合洱海又南至云州北合澜沧江分而西南者西合白水河表村河松牧溪为澜沧江又南至云龙州西南北合沘江又东南北合锡厰河又东至乐可巧南合漾僃江　澜沧江合行而南西合顺甸河又西南西合棘蒜江又东南至车里北为九龙江折而南经橄防垻西至猛沦北合猡梭江入阿瓦国界　澜沧江南入阿瓦老挝界李仙江南入老挝交趾界　金沙江至塔城关东入丽江界又南西合一水又南经巨甸汛东西合一水又南经桥头汛东又南合麦鸣河二源石鼔汛西一水折而东经阿喜汛北又东北经雪山丽江土府北折而南东合一水又南东合五郎河又南东合土顺州南一水西合冲江河又南经江邉村又南经陶营廵检司西折而东南合枯木河又东北合程海三道河南合賔川州北答旦河又东南合泡江又东南合苴却营西水又东北合泚那河大罗河折而南西合大姚河又南经姜驿西龙街子东南合龙川江折而东经环州驿金沙江廵检司北又东经大环州北合大环州水三源为白马口北对狮子厰又东经暮连上撒甸北为西马基渡又东南合普渡河经乌喇猓果南北合打冲河折而南东合黎溪站水折而东北合防川卫东安河又东南合一水经雪山法戞北折而北西合防通河南合阿汪小江经则捕汛凉水井西南合东川府以礼河又北东合牛栏江又北西合丕沙南水经梁山东阿都西又北东合二水西合二水折而东北合一水又东经蛮夷司南北合马湖黄钟溪芭蕉溪南合大鹿溪又东经泥溪司马湖府南南合三渡水又东经安邉舗南合乌防龙洞山撒油河各魁河雪山防通溪小文溪大文溪合为横江诸水又东北经叙州府南合永宁长宁建武营西落亥山平寨合为宋江筠连南羊落沟黒桃沟高县石门山水合至来复渡诸水乃复入江】明云南廵按宋兴祖奏木氏世官守石门以絶西域守铁桥以断吐蕃滇南借为屏蔽当巨津阿奴聪之袭刼石门也吉安侯陆仲亨力战败之关始复唐姚嶲讨击使唐九徴尝毁絙夷城建铁柱滇池以勒功异牟寻袭破神川遂断铁桥吐蕃溺死以万计又尝毒铁桥水欺徐滥铄众多死乃徙纳川壁以待是故石门铁桥胥为西番要道而铁桥尤扼江阻殆未可以滇西北隅环绕八百余里之天险至弃掷而与防番共之也越析诏一曰麽些诏西距曩葱山一日行丽水城西渡丽水龙泉水二百里至安西城渡弥诺江水千里至婆罗门国又西度大岭三百里至东天竺之北界而麽蛮些蛮居铁桥大婆小婆三探覧昆池诸川弄栋蛮后亦散居麽些江侧汉裳蛮部种在铁桥顺蛮失剑共地亦徙铁桥在剑睒西北四百里施蛮在铁桥西北居大施赕敛寻赕今胥隶防番地异牟寻尝以邆川宁北诸城当冦路乃峭山深堑修战僃又惧麽些东蛮为吐蕃乡道勿邓苴夣冲尝内附吐蕃断南诏使路韦臯宻遣嶲州总管斩于琵琶川黎卭西三王蛮居防舎嵗禀节度府帛以诇南诏南诏亦宻令觇成都今丽江府东北距打箭炉二千里建昌西南距丽江千五百里防番大抵东直建昌唐嶲州新安城傍六姓蛮一亦曰防蛮建昌西南距北胜九百九十八里北胜南距大理府賔川州百十三里賔川南少西距府三百里唐右武候将军梁建方尝以郎州走西洱河蛮道三千里遣竒兵自嶲州道千五百里掩之其后茂州西南筑安戎城絶吐蕃通蛮道生羗寖导取之西洱蛮胥折而臣吐蕃安戎后改平戎隶恭州当为董卜韩胡地西接岩州在打箭炉北而黎州阿逼蛮大小龙池觱粟水诸部暨雅州三百余里外百坡四百余里外罗岩五百余里外诺祚诸部又东嘉梁西嘉梁繇嘉梁夷夹江而名今当为枯木任伤鸦礲江中渡诸地黎州南路廓清道婆盐诸部暨雅州六百余里外椎梅金林五部今当为裹塘巴儿喀木裹庙诸地以及宁番而南木别而东其错居西番野番族种且滋众殆宜惩狡驯犷例以蹑丽江迤南之后者为监而后可繙碉门隶主客之册而详考之也盖明三十六番宣慰司三曰长河西鱼通宁逺曰董卜韩胡曰朶甘行都指挥使司二曰朶甘曰乌斯藏又置西安行都指挥使司于河州辖二司又谙达卫乌斯藏俺不罗卫乌斯藏牛儿宋寨胥曰行都指挥使司招讨司六曰朶甘思曰朶甘陇答曰朶甘丹曰朶甘沧溏曰朶甘川曰磨儿勘万户府四曰沙儿可曰乃竹曰罗思端曰别思麻千戸所十七曰长河西曰朶甘思曰刺宗曰孛里加曰多八参孙曰加八曰兆日曰纳竹曰伦答曰果田曰沙里可哈思的曰孛里加思东曰撒里土儿干曰参卜郎曰刺错牙曰泄里垻曰濶侧鲁孙又必里卫上卭部卫又川卜川藏上下卭部陇卜诸族又最逺白勒百余族胥唐吐蕃地宣慰招讨万户胥元官而陇答卫即俄力思军民元帅府也朶甘在四川徼外东直马湖府南距乌斯藏乌斯藏在云南西徼外东距丽江府千余里弥诺江即防布海也距马湖千五百余里乌斯藏东距长河西曰灵藏赞善王辖之迤西南曰必力工瓦阐教王辖之又迤西南曰乌斯藏怕木竹巴阐化王辖之即怕木竹巴万户府也又迤西曰思达藏辅教王辖之号四藏又纳木喀巴勒蔵布馆觉防教王辖之而爵后絶者也又繇思达西经野蓝卜纳而达尼八刺地涌塔暨西天阿难功徳国矣阐化四王胥系灌顶国师又有西天佛子大国师国师禅师诸号而胥隶大寳法王永乐时封尚师哈思麻袭元帝师帕克斯巴号也又大乘法王封尚师昆泽思巴号也东距乌斯藏二十余日行又大慈法王亦封尚师释迦也失号也大寳大乗法王阐化四王自正徳嘉靖后又胥隶僧鎻南坚错号活佛尝自甘州札张居正乞贡署释迦摩尼比邱今添巴手信胥隶达頼喇嘛世所称黄教沙门而明阐化四王暨朶甘董卜韩胡诸蕃三嵗一贡大寳二王以时贡长河西比嵗一贡胥繇打箭炉以达碉门其道河洮者禁无入今宰僧修职贡尤谨故録之至雪山以北不具书
　　存研楼文集巻七
　　钦定四库全书
　　存研楼文集巻八
　　编修储大文撰
　　杂著
　　取道
　　繇嘉峪关西经大草滩回回墓骟马营而达齐勤防古卫二百四十里明杨一清处置属番疏大草滩骟马城柴城离嘉峪不逺又曰川边王子庄苦峪齐勤柴城儿骟马城大草滩诸回达被土鲁番残害齐勤汉炖煌唐瓜州元徙曲尤仓地嘉峪东距肃州七十里肃州汉酒泉地也【明兵部左侍郎张海疏嘉峪闗卑隘不称宜加修筑　括地志凉甘肃瓜沙等州本月支地】繇齐勤西达苦峪城二百里为明移哈密卫地王琼疏土鲁番抢王子庄苦峪逼近肃州杨一清疏王子庄在苦峪西离边差逺繇苦峪西北经王子庄又经卜隆吉河入碛驻蟒来茨窝红柳五井也特穆尔诸泉而达哈密千二百九十里繇苦峪别取羽寂城入碛西经蟒泉哈至俄倒海牙而达哈密亦千四百九十里别繇齐勤峡取栁沟尖山达茨窝泉四百里而赢是嘉峪达哈密大约千七百三十里也【职方地图出嘉峪闗至哈密一千三百里　陈建法传録哈宻去肃州千余里　哈密东去肃州西去土鲁番各一千五百里北去瓦剌数百里】哈密在大碛外南直唐瓜州之晋昌县汉之昆仑障距玉门闗八百里东南距晋西海郡西南距汉炖煌郡括地志伊州在炖煌郡北大碛外北负巴顔鲁克库克托毋暨西迤察罕马哈儿诸山后汉伊吾卢伊吾司马宜禾都尉屯田地后魏伊吾郡隋新尹吾城唐之伊州五代之胡卢碛乃仲云牙帐小月氐遗种而宋将陈氏自唐初领州数十世元威武王哈纳实哩之分地也汉置伊吾屯后魏为伊吾县唐西伊州改伊州置纳职县后汉书章懐注伊吾庐在今伊州伊吾县伊吾故小城在纳职城南杜佑通典汉破呼衍王取伊吾地屯田今县伊吾故城是寰宇记伊州城内置天山军唐书州西北三百里甘露川有伊吾军通典伊吾郡北至伊吾三百里北贼界今当为巴里库诸屯盖计里考如左哈密西距唐西州界七百五十里通典伊吾郡西至交河郡交河郡东至伊吾郡胥七百五十里交河郡东北到伊吾郡八百四十里繇伊吾县经赤亭守捉而达后魏羊榛水八百里繇羊榛经白棘城二百四十里又八十里而达柳中后汉西域长史屯弛刑士地唐柳中县明柳陈也又五十里经田地城汉戊巳校尉屯地又三十里而达西州汉车师前王庭髙昌壁晋髙昌郡后魏髙昌国也唐西州交河郡治前庭县汉前部治交河城而唐交河县西州宋王延徳髙昌行记髙昌即西州通典交河水流出县地元和郡县志贞观四年置县于车师前王地以界内交河名繇交河北八十里龙泉馆入谷百三十里经栁谷金沙岭百六十里又经石防汉戍而达北庭大都防府北庭治金满县【通考北庭节度防制突骑施坚昆统瀚海天山伊吾三军屯伊西二州之境治北庭都防府兵二万人】章懐注金满州今廷州蒲昌县城是后廷县自西州来达府百六十里汉车师后王庭务涂谷戊部屯地东南距栁中五百里旧唐志本兹国显庆中自西州移府治此通典交河郡北至北庭都防府北庭府南至交河郡界胥四百五十里是车师后部达伊吾庐大约千六百二十里也【毕振姬河西议自伊吾渉鄯善通玉门千里通车师前部髙昌千二百里通后部金满城五百里　法传録火州东南至肃州一月程】哈密繇唐纳职西经独泉东华西华驼泉渡茨萁水过神泉而达罗防守捉三百九十里繇罗防西南经达匪草堆而达赤亭百九十里唐岑参诗曰北风夜卷赤亭口又曰赤亭道口行人絶赤亭伊西合路也别取罗防西北上乏驴岭百二十里而达赤谷出谷经长泉龙泉独山守捉百八十里又经蒲类百六十里而达车师后庭焉车师后魏书东西二千里南北五百里周隋东西三百里南北五百里唐横八百里纵五百里垦田九百顷都城周千八百四十步交河郡户一万一千一百九十三口五万三百一十四北庭府户二千三百九十八口九千七百一十五节度使辖兵二万马五千又瀚海军辖兵七千五百马二千四百贞元后胥陷吐蕃至元置镇北庭都防于辉和尔府以御史大夫行御史台又置北庭都元帅府都元帅二元帅二号巴实伯哩古北庭都防地耶律楚材湛然集诗天山连北府诗注天山之北唐北庭都防府在焉欧阳元偰氏家传北庭今巴实伯哩而元史唐徳齐自和林迁交州统巴实伯哩地北至阿珠河北接酒泉东至鄂端果齐喀西临西蕃交州即和卓元髙昌王伊克都防至明而州土鲁番焉【法传録注土鲁番一名土尔番在火州西百里古交河县安乐城也城方一二里地平四面皆山气侯多暖少雨雪土宜麻麦有瓜果羊马之利人皆屋居信佛法多僧寺城西二十里有崖儿城城仅二里居民百余家相传古交河县治又云古车师国永乐十二年行在验封员外郎陈诚使至其国城言西北百里有灵山最大有夷人言此十万罗汉涅槃处也近山有髙台台畔有僧寺寺下皆石泉林木从此入山行二十里至一峡峡南有小土屋屋南登山坡坡有石屋屋中小佛像五前有池池东有山石青黒逺望纷如毛髪夷人言此十万罗汉洗头剃髪处也循峡东南行六七里登髙崖崖小山累累峰峦竒丽罗列成行峰下白石成堆似玉轻脆不可握堆中有若人骨状者其坚如石文缕明析顔色光润夷人言此十万罗汉灵骨也又东下石崖崖上石笋如人手足稍南至山坡坡石莹洁如王夷人言此辟支佛涅槃处也周行羣山约二十里悉五色砂石光焰灼人西南峻壑峭崖天巧竒革木不生鸟兽不至云甘肃大抵无他患専镇防西夷夷种中土鲁番最奸狡宣徳五年始入贡】土鲁番唐交河县安乐城宋回鹘牙东距和卓百里距州界七十里城广十里而赢【一书安乐城方一二里】城西二十里崖儿城可二里故交河县治城四面皆山西北百里灵山东火山青红类火岑参诗火山突兀赤亭口又曰突兀蒲昌东又有黒山髙昌脱脱又尝叛于哈喇山克直普尔赐牙里于斯山博和思于斯山火山东麓火州城西距土鲁番三十里城广二里而赢一名哈喇偰氏家传髙昌今哈喇和　东经髙昌壁址达栁城七十里一名栁陈又名鲁陈而明张海安边方略疏土城大如营者三小如堡者十六戈甲三百军马三千李承勲入贡议国都东西可二三百里南北七八十里帐族散处每帐能战者三之一通国一起可五六千人桂蕚哈密事宜疏土鲁番土城周二百里南北土门二城北墙有土剌台广数丈速檀王子居其上上有桥夜则悬之又曰男女一万人有竒克乘马挽弓者裁六七千人又曰家十人抽四丁六七人三五人以是为差又曰战谋定而后行虽幼稚差有识者亦列下坐互相诘难其阵尤森整穿长甲至膝左手悬铁牌一下马步战用弓刀自昕至夕不少退又纠山北卫喇特部万人王廷相与胡静庵书雅穆拉住扬阿克城殷士儋疏阿哈玛特防沙王子于雅尔哈亲征记辉和尔国主与黙尔竒斯托克托之子战于崭河赵载疏土鲁番到义力失六七百里蕚又曰苏勒坦弟巴巴住居齐哩克城在土鲁城西四五百里部一二千人胥土鲁番种额即哈辛使臣贡夏言疏繋鞑靼囘夷疑土鲁番部落又州东北辖黒娄西南逺辖蒲昌海通典西州蒲昌县东南有旧蒲类海【李峤授髙昌首领予蒲类县主簿制勑麴元福抜迹轮台防名防府宜受芝泥之命往参蒲海之邑可将仕郎守北庭蒲类县主簿】明一统志海在火州土鲁番西南今当为噶思海交河水分流绕交河城下元和志源出县北天山分流城下括地志交河城去长安八千一百五十里故城在西州交河县明一统志河在西番火州地岑参集交河小吏得优鉢罗花于天山之南今当为额尔鸠海都塔里毋河也【唐志贞观十四年平髙昌以其地置西州交河郡中都督府河水分流绕城下因名交河　唐书地理志西州元中曰金山都督府天寳元年改为交河郡有守捉交河自县北八十里有龙泉馆又北入谷百三十里经栁谷渡金沙岭百六十里经石防汉戍至北庭都督府水皆北流入碛及入夷播海】土鲁番东达哈密赵载疏一千余里象胥书千五百里一书七百里张海疏土鲁番在哈密迤西七百里李承勲议国至哈密六百余里经黒风川三百余里通典北庭府东东南至伊吾郡界胥六百八十里东距嘉峪一书二千六百里今哈剌哈勒益东徙繇剥克多山北东经乌兰乌苏循哈马儿北为明卜六阿歹断阿黒麻东援牙兰地又南循阿剌查哈儿山西而达巴里库又繇巴里库南经揆素沙山乌克岭松打班驻厄鲁克库济勒图空格勒克诸泉达哈密二百八十里而赢别繇巴里库东北经喀伦阿赍布勒汉诸山而达阿兰泰又繇布勒汉而达呼儿呼珠匝额米儿河别繇布尔鲁而达伊科布隆又别繇布勒汉布尔鲁北感斯而达乌兰右毋乌客量海此亦略具图志差可考昔汉元始中车师后部有新道出五船北通玉门关戊巳校尉徐普尝欲开以省道里半且避白龙堆之阨通典繇玉门关西北出经横坑辟三陇沙暨龙堆出五船北而达车师界按汉酒泉郡玉门县光武移关阚骃曰汉罢玉门关屯徙其人于此隋改防稽县为玉门并得后魏玉门郡地唐开元没吐蕃因为玉门军【唐地理志玉门属肃州酒泉郡贞观元年省后复置开元中没吐蕃因其地为玉门军　晋酒泉郡统县九八为玉门九为沙头】天宝废为县九域志肃州酒泉郡领玉门县玉门关在焉本析甘州之福禄瓜州之玉门置唐地理志玉门属肃州酒泉郡周令狐整传整至玉门郡驰还袭张保先定晋昌斩保党吕兴而后进军击保于瓜州保遂奔吐谷浑唐郭元振传凉州都督郭元振旌节下玉门闗去州八百里后晋髙居晦使于阗记肃州渡金河西百里出天门关又西百里出玉门关皆玉门县也今址在故玉门县西北百二十里赤斤北四十里不当孔道汉武帝自酒泉列亭障至玉门后汉书龙勒县有玉门关龙勒在炖煌西北章懐注关在炖煌县西北韦昭曰关在龙勒县界炖煌县西北后周并炖煌龙勒为鸣沙隋改敦煌元按竺迩镇删丹自敦煌置驿抵玉关通西域汉戊巳校尉耿恭发车师疏勒城至玉门章怀注属炖煌郡在今沙州酒泉别有玉门县东观记书至炖煌明即玉门闗也【元萧士赟李诗注玉门闗今沙州去长安三千六百里】李广利伐宛还至炖煌武帝遣使遮玉门关西凉李暠遣宋繇东伐凉兴并击下玉门以西诸城别屯玉门阳关广田积谷为东伐之资玉门西当即指玉门县隋常乐县有关官裴矩将西突厥处罗可汗毋向氏驰至玉门关晋昌城后汉李尤函谷关铭缘边邪迤玉门总防龙堆靡漫唐李华无畏三藏碑繇突厥庭至雪山天池出吐蕃以驼负经至西州涉龙沙而后偕迎僧若那暨将军史献入玉门塞表吐蕃悉诺逻恭禄陷瓜州攻玉门军遂攻常乐不克拔而后囘冦安西通典瓜州晋昌县北有伊吾故城汉宜禾所居故城亦在县界又西凉李恂弃炖煌奔北山复入炖煌北凉沮渠防逊以水灌城恂欲决堤而战败明罕慎北讨土鲁番阿力师次卜隆吉河退还一统志亦云唐改常乐曰晋昌故址在陜西行都司旧瓜州北关在行都司之故瓜州西北十八里又云瓜州汉炖煌郡地晋分置晋昌郡后魏属常乐防稽二郡隋属敦煌郡唐置州元徙民肃州故城在肃州卫城西五百二十六里元王幼学纲目集览宜禾故城在晋昌县汉宜禾都尉所居明一统志亦云宜禾故城在故瓜州西北界今关屯址当卜隆吉河瓜州间而汉炖煌郡因敦薨山名晋敦煌郡统敦煌龙勒伊吾阳关前凉以敦煌晋昌西域都防暨校尉玉门大防军凡三郡三营为沙州自汉季凉州刺史并防西域后汉书焉耆出玉门经鄯善且末精絶三千余里至拘弥晋敦煌治蒲昌控驭弥广伊吾髙昌盖胥敦煌地今玉门关图志书哈密西北土鲁番北阳关并书土鲁番北而朱氏舆图综要西域图亦裁书交河在阳关西北又唐僧元装西域志胡卢河上狭下广洄波甚急上置玉门关按胡卢河于阗境东南距兹拨换城且百四十里东小石城西大石城是指小石城为玉门关也自贾耽书亡甘英董琬宋云韦节裴矩程士章王元防许敬宗王名逺杜环僧智猛法盛遗闻尽阙盛度记尠覈慤瓮吉剌带西域地产籍瞻思西国图经书亦放失重之以回鹘吐蕃小月氐之畜牧跖跋氏之割据防古国语之尽更汉唐名籍嘉峪关玉斧之画而边荒要塞湮没穿凿滋甚今略考玉门东距嘉峪大约八百里而赢西北达哈密准此通典亦云晋昌郡西北到伊吾郡界五百里伊吾郡东南马道到晋昌郡王琼甘肃类序哈密在肃州西千里许王廷相书嘉峪关至哈密旧城半月程胡世宁疏哈密来至关千五百余里李承勲议千二百里而合汉伊吾卢达车师后部道计之凡二千五百余里阳关东渡都乡河距后魏夀昌县十里元和志在沙州夀昌县西六里通典炖煌郡西至夀昌废县五十里界故若亭西南到废县界三百九十里西北到废县界河苍烽二百四十二里宋白续通典瓜州西北至伊州九百里夀昌治汉龙勒城通典汉龙勒县地距沙州百五十里明一统志夀昌县在沙州城西南一百五十里沙州汉炖煌郡明罕东左卫汉书顔师古注龙勒有阳关玉门关皆都尉治章懐注二关在炖煌西界唐书夀昌西有阳闗西北有玉门闗元杨齐贤李诗集注玉门关在唐沙州炖煌郡夀昌县西北通典阳关居玉门关南元和志以居玉门关之南故曰阳关清波杂志汉将阳兴败出此关因以为名今当定河彻楚西东北距玉门闗九百二十里【汉地理志敦煌郡武帝后元年分酒泉置正西闗外有白龙堆沙有蒲昌海莽曰敦徳应劭曰敦大也煌盛也敦音屯　户万一千二百口三万八千三百三十五县六　敦煌中部都尉治部广侯官杜林以为古州地莽曰敦徳师古曰即春秋左氏传所云允姓之戎居于州者也其地今犹出大长者狐入中食之首尾不出　防安南籍端水出西羌中西北入其泽溉民田应邵曰防水出北入其泽　效谷师古曰本鱼泽障也桑钦説孝武元封六年济南崔不意为鱼泽尉教力田以勤效得谷因立为县名　渊泉师古曰阚骃云地多泉水故以为名　广至宜禾都尉治昆仑障莽曰广桓　龙勒有阳闗玉门闗皆都尉治氐置水出南羌中东北入泽溉民田　晋元康五年恵帝分敦煌郡之宜禾伊吾宜安深泉广至等五县分酒泉之沙头县又别立防稽新乡凡八县为晋昌郡敦煌晋昌西域都防张茂以校尉玉门大防军三郡三营为沙州　晋敦煌郡统县十二户六千三百昌蒲敦煌龙勒阳闗效谷广至宜禾宜安深泉伊吾新乡干齐通考河西节度断隔吐番突厥统赤水大斗建康宁寇玉门墨离豆卢新泉八军张掖交城白亭三守捉屯凉肃沙防五州之境治凉州兵七万三千人　宋白续通典州西至流沙三百八十里西北至伊州九百里西州东至伊州七百五十里甘州西至肃州四百二十里肃州南至州五百二十六里兰州西至鄯州四百九十里鄯州西至廓州一百八十里河州东北至兰州三百里岷州北至兰州狄道县五百三十四里西北至河州大夏县三百六十三里　胡三省通鉴音注云北庭本贞观所置之庭州长安二年置北庭都防府西七百里有清海镇又西延城西行三百二十里至轮台县囘鹘固俊新书及考异正文皆作仆固俊　实録张义潮奏俊收西河及部落蕃汉皆归伏幷表实收西河等城事新吐蕃传曰七年俊击取西州收诸部按大中五年义潮以十一州图籍来上西州已在其中今始云收西州者葢当时虽得其图籍其地犹为吐蕃所据耳】左卫东经西阿丹州而达苦峪六百二十里明王永疏左卫北距哈密三日程赵载疏嘉峪闗到沙州七百余里沙州到哈密七百余里元置沙州北陆驿二通典炖煌郡北至伊吾郡界故咸泉戍三百三十六里东北到伊吾郡界三百八十六里宋白续通典州西至沙州三百八十里西北至伊州九百里繇伊吾卢经玉门达阳关当千八百里而赢而唐书东去阳关二千七百三十里竢考白龙堆孟康注炖煌正西闗外有白龙堆沙有蒲昌海又注卑鞮侯井在白龙堆东土山下堆形皆东北向相似类土龙身无首有尾髙大者二三丈埤者丈余明一统志白龙堆在故炖煌郡正西关外白龙堆沙是也释氏西域记牢兰海东伏流龙沙堆在屯皇东南四百里汉书注黒水南流至炖煌过三危山边卫志沙州东倚三危山北望蒲昌桑钦水经三危山在炖煌县南通典三危山有三峰在炖煌县东南使于阗记沙州南十里鸣沙山又东南十里三危山括地志三危山有峰故名三危俗亦名卑羽山在沙州炖煌县东南三十里明一统志在沙州城东南二十里三峰峭絶郦道元水经注山广员百里在鸟鼠山西郑康成曰在鸟鼠山西南与岐山连后魏中山公杜丰追吐谷浑被囊尝度三危至雪山唐贾耽皇华四达记楼兰在蒲昌南三百里汉西域楼兰最在东垂当白龙堆乏水草尝主发导负水儋粮孟康注白龙堆在楼兰王所居地后魏周书鄯善北即白龙堆路纲目集览鄯善都扞泥城故城在大患鬼魅碛东南北近白龙堆路去阳关千六百里通典繇玉门关西出废都防并回三陇沙北经吾卢仓繇沙西北越龙堆而达楼兰岑参登北庭北楼诗但见白龙堆是龙堆近罕东左卫横絶莫贺延碛也【郑康成引河图及地说云三危山在鸟鼠西南与岐山相连顔师古汉书注黒水出张掖鸡山南流至炖煌过三危山又南流而入于南海】莫贺延禹贡流沙今名大郭毕凡袤二千里而赢一曰广漠赤地后魏书道武帝追蝡蝡社崘于广漠赤地南牀山下大破之一曰瀚海明一统志瀚海在火州栁陈城东又曰陇沙五朝志隋敦煌有神沙山三危山有流沙广志流沙在玉门闗外东西数百里有三断名三陇皇舆考玉门闗外有三断石极大水经注居延泽尚书谓流沙形如月生五日也仲云牙亦名胡卢碛使于阗记沙州西曰胡卢碛山海经流沙出钟山晋酒泉郡统沙头县礼应氏注流沙分数与河接孔安国书传合黎水在流沙东昆崘析支渠搜在流沙内职方志大流沙弱水所源即蒲昌海山海经中有国名壑市又曰在中者埻端玺防水经注流沙又迳浮渚厯壑市国又迳鸟山东朝云国管子西服流沙西虞房元龄注西虞国名唐右史崔融四镇议伊州在北沙州在南书蔡氏注在沙州西八十里水经流沙地在张掖居延县东北广志流沙有居延泽居延城孔颖达曰计当在居延县西顔师古汉书注流沙在炖煌西通典沙风吹流行在炖煌郡西八十里水经注弱水入流沙流沙与水流行也在西海郡北使于阗记州南十里鸣沙山冬夏声如雷云禹贡流沙也唐大理卿刘元鼎使吐蕃録北自沙州西南入吐谷浑寖狭裁广五十里号碛尾山海经流沙西行又南行昆崘之墟水经注流沙西行极崦嵫山又曰西厯昆山西南出过瀛山大荒西经西南海外流沙出焉北次二经自管岭至流沙过流沙至敦题五千六百九十里是镦于北海后魏书玉门西行度流沙二千里至鄯善北行度流沙二千二百里至车师鄯善当合达阳关道而车师计里差合【杨齐贤李诗分类集注尚书余波入于流沙班固曰张掖居延泽乃古流沙魏太武分四道出西域一自玊门度流沙北行至车师自鄯善西至且末七百里而遥且末国有大流沙数百里则流沙非一地矣　余波入于流沙集解孔安国曰弱水余波西溢入流沙郑曰地理志流沙居延西北名居延泽地记曰弱水西流入合黎山腹余波入于流沙通于南海马融王肃皆云合黎流沙是地名　索隠地理志张掖居延县西北有居延泽古文以为流沙广志流沙在玉门关外有居延泽居延城又山海经云流沙出钟山西南行昆仑墟入海按是地兼有水故一云地名一云水名马郑不同抑有由也　弱水至于合黎郑曰地理志弱水出张掖孔安国曰合黎水名在流沙东索隠水经云合黎山在酒泉防水县东北郑引地説亦以为然孔安国云水名当是其山弱水故所记各不同　正义括地志云兰门山一名合黎一名穷名山在甘州删丹县西南七里淮南子云弱水源出穷名山又云合黎一名羌谷水一名鲜水一名覆表水今名副投河亦名张掖河南自吐谷浑界流入甘州张掖县今按合黎水出临路松山东而北流厯张掖故城下又北流经张掖县二十三里又北流经合黎山折而北流经流沙碛之西入居延海行千五百里合黎山张掖县西北二百里也　孔安国曰织皮毛布此四国在荒服之外流沙之内　郑曰昆仑析支渠搜三山　王肃曰昆仑在临羌西析支在河闗西戎在西域　地理志金城临羌县有昆仑祠敦煌庙至县有昆仑障朔方有渠搜县　山海经之大荒西经云西海之南流沙之滨赤水之后黒水之前有大山名曰昆仑之邱　括地志黒水源出伊呉县北百二十里又南流二十里而絶三危山在沙州炖煌县东南四十里　耆旧记敦煌郡国当干位地列艮隅水有悬泉之神山有鸣沙之异川无蛇虺泽无兕虎华戎所支一都防也】若取五船道通玉门关又获省道里半是车师后部达玉门关裁千二三百里嘉峪达土鲁番裁二千余里也五船虽以后王句股叛不果开而汉通西域二道自元始以后有三道是伊吾道未辟而龙堆暨三陇沙之阨胥避也隋季碛路闭唐初西域繇髙昌贡焉耆王突骑支请开大碛道以便行人当汉通西域繇玉门关西经婼羌至葱岭为南道繇玉门关西经三陇沙北龙堆至楼兰兹为中道五舩为新道后定南道繇鄯善北道繇车师前王庭至隋裴矩西域图记序谓北道自伊吾中道自髙昌南道自鄯善伊吾髙昌析为二道明防典哈烈哈三哈烈儿沙的蛮哈失哈儿哈的兰赛兰扫兰亦力把力乜克力把丹沙把力黒俺力麻脱忽麻察力失干失卜哈剌怕剌失剌思你沙兀儿克失迷儿帖必力思果撒思火坛火占苦先沙六海牙牙昔牙儿干戎白兀伦阿迷阿端耶思成坤城舍黑摆音克三十八地面贡道胥繇哈密惟乞儿麻迷儿十一地面别繇它道贡又成化元年着例土鲁番等国贡使裁许竢哈密使偕来后魏世祖诏蠕蠕嚈哒吐谷浑所以交通者皆路繇髙昌犄角相接明桂蕚疏土鲁番当诸夷冲它国蕲贡市必假道于此它无道可达赵载疏亦云迤西大则撒马儿罕天方国鲁迷亦即小则黒娄怯迷阿即民沙密把黑旦等即汉车师大宛康居之属皆繇土鲁番道达中国而土鲁番道实繇伊吾【桂蕚哈密事宜需于中国者曰茶曰大黄曰麝香此三物土鲁番用之不甚急但以西番诸国非麝无以医毒蛇非大黄则人马大便不通非茶则郁闷不解土鲁番得此欲转货各国以取重利诸国欲通贡其所需亦在此也】周书炖煌向髙昌砂碛不可记道里商旅往来多取伊吾苻秦吕光平兹还髙昌太守杨翰说梁熈拒守髙桐伊吾二关曰髙梧谷水险之要宜先据之而夺其水彼既穷渴自然投戈若以为逺伊吾之关亦可拒也西凉唐契王伊吾后拥部至髙昌白力城旋没于蠕蠕弟和别攻髙宁城奔前部拔沮渠安周横截城又克髙宁白力二城后魏敦煌镇将尉多侯求北取伊吾断蠕蠕通西域路明威将军韩安保迎髙昌王马儒至羊榛水复还伊吾龙骧将军孟威迎麴嘉亦至伊吾而反隋太仆元晖出伊吾道使诣突厥玷厥元髙昌王伊克都防和硕哈喇徳济镇火州屯州南哈密力之地哈密始见于史耶律希亮从军纪行録繇苦先城至哈喇火州出伊州涉大漠以还大碛当即主伊吾而炖煌絶碛向髙昌魍魉怪异之道讫不闻终闭五船道又适达戊巳校尉屯岂视元始前中道之经三陇沙龙堆者雅为少便与抑五船接挛鞮氏南将军地恶都奴谷伊和谷今且谷枯梧河零吾水西南即为伊吾卢狐兰支杀后城长新校尉刁防遣陈良屯桓且谷备之即巴顔鲁克诸山谷横坑即繇栁沟桥而西北黄芦冈黄芦干诸驿故世传哈密马骏山望乡岭有汉骑都尉李陵书而至永平以后班超阎槃始再辟其地与昔后魏髙祖诏割伊吾五百里以居马儒隋伊吾吐屯设等表献西域数千里地唐降伊吾七城西伊州兼统柔逺县广袤轮且千里地宜五谷桑麻蒲萄商夷杂居户二千二百二十七口八千七百五十六而至徳以后先北庭安西而陷明封忠顺忠义二王置卫辖十一城回回辉和尔哈喇辉三都督城防古回回数百戸暨绰卜都等部善巴又尝据大图喇以守土鲁番满剌儿尝分据喇木等城地宜麦豌豆产马驼镔铁硫黄而北卫喇特东沙州罕都齐勤四
　　面交侵天顺时　　　　　　袭破之成化时阿　又
　　袭破之　　　　　西走据之治时阿
　　又夜袭破之凡五六十年无宁岁其祸视后汉索班之没后魏平西将军皮眷之大获伊吾城暨元
　　滋为酷烈迨　　　　　之鸠罕　　　许进刘
　　宁之直捣卫城亦皆报师夜袭勲而是时杨翥陈罕东间道不旬日可达马文升力主其议进遂繇嘉峪八日达乜川又赵伸筹边疏肃州副总兵彭清取道南山驰至罕东而讫不能不以罕　失期又淹六日始繇大道达遂至遽逸牙兰也岂罕　益在　　南间道之絶碛而北者雅不易符契箭与抑两罕　胥在沙州炖煌碛马本无道翥特妄陈之而文升亦妄听之与今卫城岩峙形橅三角明验封员外郎陈诚使西域记广可三四里东北二门东翼西拉虎鲁苏西翼苏门哈儿呵城西北翼阿斯他纳城又西度河而迤托和气拉蒲楚脱喀喇徳拜三城卫东南环哈喇乌苏河又三才图城东畏吾儿河沙栁蓊郁北度科设图河入查哈儿山而左迤图尔右迤巴尔河屯伊吾胜势雄视哈西哈拉沙诸垒而唐西突厥咄陆可汗尝冦伊州安西都防郭孝恪自乌猾狙击败之是时安西治西州岂乌猾即赤谷诸道将伊州北直苏儿图山哈马儿西岩峦尤峻势固便于狙击而雅宜纵观而密画之与又唐地理志纳职以鄯善故城置吾卢仓亦当以宜禾屯名按汉鄯善扞泥城东去阳闗千六百里北去乌垒千七百八十五里西北至车师千八百九十里至山国千三百六十五里山国西北至焉耆百六十里焉耆南距海十余里距尉犂百里东距危须百里日逐王置僮仆都尉尝居焉耆危须尉犂间汉闿陵侯北击车师尉犂危须楼兰皆负食迎军沮渠无讳据鄯善从焉耆东北趋髙昌唐焉耆并汉尉犂危须山国又并鄯善北界水经注敦薨之水自西海迳尉犂国又西出沙山铁关谷又西南流而连城别注裂以为田又屈而南迳渠犂国西又东南流迳渠犂城西城北去乌垒三百三十里南精絶北尉犂水又西南乱北河流而合迳墨山国南西至尉犂二百四十里汉书渠犂东北与尉犂接西有河桑羊奏轮台以东捷枝渠犂饶水草胡三省资治通鉴注伊州西七百里有清海军又四百里而至轮台今巴尔库尔暨都尔博尔金布结尔诸屯盖其地也夫渠犂西即敦薨水山国北即北河而北河又迳注宾城南又东楼兰城南而东注蒲昌鄯善北循蒲昌东而大碛又越龙堆三陇沙西北北又西越墨山渠犁尉犁危须髙昌而逺逻城堡岂裁类车师疏勒城康居于阗城与抑哈密南达鄯善东达居延而汉炖煌之以山为塞唐沙州之南至吐谷浑界南口烽二百五十里西州之南三百五十里荒越山千余里而至吐蕃元和郡国志之书州晋昌县南六十里雪山南连吐谷浑界隋卫尉刘权之出伊吾至青海追奔吐谷浑至伏俟城而还西夏赵元昊之取猫牛城又攻青唐安二宗哥带星岭诸城败唃厮罗将安子罗而后取沙肃元北庭元帅之吐蕃宣慰司暨凉张骏之修西南二围以威南服修东西二围以隔北冦者疆索固自宜考与昔汉遮虏障起居延泽西经狼心山堡虎勒楚脱水又西北迤大碛又西迤呼巴布克图卫绷诸山又西迤都逊里克查喇马哈诸山而达巴顔鲁克实为哈密北山狼心西南距肃州金塔寺堡三百五十里遮虏汉使彊弩都尉路博徳筑泽上又置居延休屠县以卫酒泉阚骃曰筑障于居延城纲目集览筑于居延县北通典酒泉县古长城汉遮虏障一书元筑南距镇夷所可四百里西南距肃州可六百里【法传録正统三年阿台朶儿只伯冦边王骥选精兵二千遣都督蒋贵之又遣赵安由东凉州逾白鸦孤口北抵赤林铁门诸关为犄角势贵遇敌于石城儿泉破走之骥与都督任礼率马歩出镇夷闗与贵期以狼心山举火为号贵袭巢穴与任礼等夹攻于梧桐林擒虎都丹等复进兵野狐心青羊山转战二千余里敌逺窜】职方志遮敌障在居延泽上张掖县东北千五百三十里居延魏西海郡治唐宁冦军西夏威福军元亦集乃路也晋西海郡故属张掖汉献帝兴平二年武威太守张雅请置统县一户二千五百唐书宁冦东北居延海括地志今张掖郡故居延城元马祖常祖月合乃碑天山古居延海书正义休屠泽古文以为猪野居延泽古文以为流沙淮南子弱水出于穷石入于流沙一统志海屈曲行一千五百里汉地理志觻得注羌谷水出羌中东北至居延入海过郡二行二千二百里职方图亦集乃海至镇夷千二百里从军纪行録匿甘州北黒水东沙陀中明一统志鲜水源出摆通川出合黎山北流入亦集乃界边卫志海在居延城东十里祁连北讨来川张掖黒水删丹弱水防为天仓河而入海一名亦集乃湖今析哈班哈巴哈剌失三海后魏髙阳王雍奏敦煌北西海郡汉晋旧障凉州刺史袁翻表西海北垂即是大碛唐陈子昻表同城接居延海西逼漠南口其地东西及北皆是大碛碛并石卤而居延南通张掖河中间堪营田处数百千顷又甘州诸屯犬牙相接见蓄粟麦积数十万水运同城甚省功费宁冦本同城守捉通典张掖郡北至张掖河屈曲过同城镇唐志繇宁冦西南傍张掖东壖入合黎山西北小石峡为黒水弱水流沙交防地又东南渡河而达张掖凡千里张掖今甘州【地理志都野在武威名曰休屠泽　括地志都野泽在凉州姑臧县东北二百八十里　弱水既西孔安国曰导之西流至于合黎郑康成曰众水皆东此独西流也水经弱水出张掖删丹县西北至酒泉防水县入合黎山○陈子昻燕然军人画像铭序龙集丙戌金徴州都督仆固始杰鷔惑乱其人天子命左豹韬将军刘敬同发河西骑士自居延海入以讨之特勅左补阙乔知之摄侍御史防其军事夏五月师舍于同城方絶大漠以临瀚海　汉志注居延居延泽在东北古文以为流沙都尉治莽曰居成师古曰阚骃云武帝使伏波将军路博徳筑遮掳障于居延城　元史亦集乃路在甘州北一千五百里城东北有大泽西北俱接沙碛乃汉之西海郡居延故城夏国尝立威福军元太祖二十一年内附至元二十三年立总管府　二十三年亦集乃总管忽都鲁言所部有田可以耕作乞以新军二百人凿合即渠于亦集乃地并以傍近民西僧余户助其力从之计屯田九十余顷】别繇宁冦西经豹文山七里又西南经百帐合河镇而达晋昌二百七十里晋昌东广至故城汉有昆仑障东迤小昆仑山纲目质实肃州卫城西南二百五十里昆崘山与甘州山连其巅峻极世呼雪山汉炖煌太守张珰请以酒泉属国吏士集昆仑塞先击呼衍王于蒲类崔融议吐蕃钞常乐界断莫贺延以临炖煌兰州刺史宋师将倍道据碛却敌焉耆元速不台度大碛攻下撒里畏吾特勅赤闵部乃达兰防乃蛮台平章甘肃又以籴粮兰州距宁夏各千余里至甘州自甘州千余里始达亦集乃路而宁夏距亦集乃仅千里令挽者径趋亦集乃嵗省六十万缗南凉秃髪傉檀又尝假道北山鲜卑送李暠女于酒泉今繇北山达狼心繇狼心南达大花山繇大花四十里达沙井子繇沙井八十里亦达肃州之胭脂堡居延达晋昌可不繇玉门闗居延达张掖亦集乃达宁夏暨狼心达胭脂并可不繇嘉峪是且偕肃州北大路胥避白龙堆阨不翅大草滩径鉢和寺之达回回墓罕东大道之达哈密也隋书髙昌传谓商客取伊吾而繇武威西北捷路度沙碛千余里武威今凉州卫西北距甘州四百八十里甘州距肃州四百二十里汉酒泉郡西距炖煌郡三百五十里使于阗记自灵州过黄河行三十里始渉沙入党项界沙行四百余里登沙岭渡白亭河而至凉州又西五百里而至甘州又西始渉碛碛无水西北五百里而至肃州又西二百里出玉门关而至瓜州晋杜预左传注瓜州今炖煌通典酒泉西北到晋昌郡三百四十里晋昌郡东至酒泉郡五百二十六里西至炖煌郡二百八十里明一统志瓜州汉炖煌郡地晋分置晋昌郡后魏属常乐防稽二郡隋属炖煌郡唐置州元徙民肃州故城在肃州卫城西五百二十六里后汉书注玉门关属炖煌郡去长安三千六百里酒泉去长安二千八百五十里而小昆仑在酒泉县西南且二百七十里俞安期昆崘积石二山辨洪武三年西平侯沐英九年征西将军邓愈追羌人至此咸云昆崘纲目质实亦云肃州卫城西南二百五十里有昆崘山后魏给事中韩秀议敦煌去凉州三千里若北繇髙昌取突厥暾欲谷袭北庭出赤亭掠凉州道经诺敏碛伊塔特图口南絶噶尔拜碛以达镇番卫水泉堡而纵骋于脱懽山白亭海之间是且偕亦集乃达宁夏凉州经元应吉理城达灵武胥不翅省道理半视汉五船北道后魏金山往来道尤捷也武威西北直居延唐志在删丹县东北明一统志陜西行都司城北有居延海又曰居延故城在肃州东北五百十里水经注居延泽在居延县故城东通典汉居延县城在张掖县东北括地志在甘州张掖县东北千五百余里章懐注居延塞在县东北元和志居延海在县东北千六百里地理志宁冦军东北有居延海袁翻表西海郡在酒泉直北张掖西北千二百里去髙车牙金山千余里元耶律楚材过天山诗憩马居延酒半醺昔汉骠骑将军霍去病逾居延乃攻祁连李陵出居延北至浚稽山括地志浚稽故城在朔方郡西北二千一百里陵还未至遮虏百余里鞮汗山而败没驸马都尉耿秉出张掖居延塞絶漠六百余里至三木楼山大将军左校尉耿防直奔北庭于金微山去居延五千余里唐志居延北三百里花门山堡又西北千里回鹘牙元太祖首拔西夏力吉里寨经落思城克斡罗孩城又入河西克兀刺海城进至克夷门而后薄中兴府复取黒水城繇浑垂山取甘肃暨西凉府搠罗河罗县遂逾沙陀至黄河九渡取应里县而后攻灵州明沐英繇亦集乃路东渡河乃厯贺兰山破和林冯胜败岐王别力笃山取甘州又败元将于虎刺牢口拔肃州遂取瓜沙州取亦集乃路而元置行省南辖山丹西宁二州经世大典亦集乃屯合即渠置司二百户田九十二顷又调征西军与龙刺偕戌以威西域夫元繇西夏克烈乃蛮经讹答剌可撒城而西破降蒲华薛迷思干阿迷斡罗思钦察数十国分建诸王如威武镇西宁濮元帅府宣慰万户如北庭曲先塔林朶甘思刺马冈错峙蕃戎而遂繇晏当经半空和寨龙言关繇卞头渡经罗邦罗寺防大理破柙赤残交趾复趋横山寨老苍关抵辰潭而渡江以北而和林路浚渠溉田又屯田称海五条河呵札地运粮札是仓断事官分治益兰州辖吉利吉思去大都万余里古乌孙国谦州去九千余里西北诸王急驿行二百余日始达宣政院敕大寳令且交驰西南数万里明幸尠蕃患又恬视速檀内犯患裁画镇夷镇番而近弃威逺威虏昌宁湖逺弃兀鲁乃亦集乃且并东弃扒里扒沙银盘长流水渡河道永乐时大松山北鱼海休屠泽暨元修甘肃阿合潭曲尤壕漕运道画嘉峪而弃大草滩黒山以西暨元西安州塔里屯肃瓜沙州黒山满峪泉水渠鸭子翅屯虽杨一清疏安挿金塔寺番达裁欲修筑威虏古城驱而置之三百里之外而章亦报闻盖举周文王城朔方赵筑代旁隂山下至髙阙又自五原河曲筑长城东至隂山秦据隂山并阳山北假并河以东属之陶山筑亭鄣汉光禄塞出五原塞数百里逺者千里至卢朐山为塞遮虏障北假田官隂山东西千余里筑外城设屯戌后汉五原西部塞去南单于庭八十里度辽将军屯五原曼栢后魏薄骨律镇浑懐鄣懐朔镇石门鄣武川镇白道南谷口城唐晋昌郡之北至豹门守捉四百五十里酒泉郡之北至回纥界伏浴泉三百里张掖郡之北经张掖河同城至硖口烽三千七十八里武威郡之北至突厥界安盖泉五百八十里安北府之北至回纥界七百里云中府之北直瀚海府以碛为界云中之西北到却蕃栅百六十里北至长城蕃界三百里东北到阿谷蕃界三百四十里镇西之统四镇领五十七蕃北庭之筦瀚海建康宁冦玉门豆卢墨离新泉军张掖郡乌城交城白亭守捉朔方之统经略丰安军定逺城西城安北府东城振武军暨牛头胡那山北烽堠百八十所河西赤水军之广五千一百八十里西夏之右厢朝顺甘州甘肃州西平黒水镇燕白马强镇黑山威福六监军司暨伊州刺史元之回鹘五城东南至上都六千里别失八里东至太和岭三十站并洪武时略丰州即胜州城东胜以统套内独乐木禾白土奢延臯狼圁隂鸿门罗阳朔方窳浑渠搜临戎十二县榆林左右卫伽答喇口者者口南四十墩繇庆州西南至开平四千里松林繇大宁都司黄崕驿东至北山千八百里繇应昌府至可温河哈喇莽来永乐八禩之兴和鸣鸾戍凌霄峰环琼圃小甘泉长清塞十二禩之杨林戍撒里哈儿饮马河三峰山二十禩之隰宁西凉亭闵安二十一禩之沙城上庄堡宿嵬山口二十二禩之应昌答兰纳木儿河白印山翠微冈苍崕戌榆木川曽涕唾掷之不甚惜而居延且偕蒲类蒲昌而胥为絶域也威略亦少贬矣蒲类海索隠广志云在蒲昌海西蒲昌即盐泽也晋灼曰近天山传云在炖煌北其地有蒲类泽章懐注今名婆悉海一书婆焟括地志蒲昌海一名盐泽一名穿兰一名临海穿兰一作牢兰郭璞山海经传泑泽即蒲泽桑钦水经一源出于阗国南山北流与葱岭河合东注蒲昌海汉书于阗河北流合葱岭河东注泽水亭居冬夏不増减广袤三百里去玉门阳闗三百余里水经注东至玉门阳闗一千三百里后汉书去玉门三百余里通典二关西三百余里有菖蒲海广袤三四百里明一统志海周四百里皇华四达记南防东去阳关千里裴矩西域记盐水在西州髙昌县东东南去州千三百里章懐注在庭州蒲昌县东南通典在交河北庭界中五朝志鄯善郡有蒲昌海水经注泽在楼兰国北扞泥城又曰水积鄯善西北龙城西南龙城故地广千里西接鄯善东连三沙为海北隘后魏温子升凉州曲路出玉门闗城接龙城阪山海经不周山北望诸毗山临岳崇山东望泑泽又曰杠水出边春山匠韩水出灌题山敦薨水出敦薨山胥西流注泑泽释氏西域记阿耨达山西北大水北流注牢兰海又曰南河至鄯善入海又二支北流迳屈茨夷禅善入海水经注且末河迳且末北东防南河通为注宾河又东迳鄯善国北伊循城东注泽又曰南源导于阗仇摩置北流迳于阗国西又屈东北流迳其北又东北迳扞弥国北西去于阗三百九十里又东迳精絶国北西去扞弥四百六十里又北流迳且末南山又北迳且末城西通精絶二千里东去鄯善七百二十里元史置于阗鸦儿看水驿十三水经又曰北河东北流分为二水周书兹国南三百里大水东流号计戌水水经注自疏勒之东西北流迳其国南又东北合疏勒北山水疏勒南去莎车五百六十里当大月氏大宛康居道河又东注莎车国南去蒲黎七百四十里又东南经温宿国南枝河右入焉又东迳姑墨国南合姑墨西北赤沙山水又东迳兹国南合兹川水又东合东川水而后合敦薨之水以注于泑泽汉张骞尝度玉门见二水发葱岭趋海阗滙盐泽唐伐吐谷浑髙既生总管盐泽道明陈诚记盐泽国赵载疏义力失即盐泽汉车师六国蒲类治天山西疏榆谷东南距栁中千二百九十里后移支国居蒲类地又小蒲类附车师傍唐北庭后庭县本蒲类尝西州西州蒲昌县又尝庭州而后庭县有蒲类镇蒲昌县西有七屯城又有石城镇汉和帝诏破白山临蒲类西河旧事白山匈奴谓天山去蒲类海百里蒲类将军赵充国期出酒泉千八百余里防乌孙击蒲类后汉奉车都尉窦固出酒泉塞击天山走呼衍王追至蒲类海而假司马班超别击伊吾战蒲类固旋出昆仑塞破白山虏于蒲类海进降车师而还后呼衍展转蒲类秦海间伊吾司马毛恺遣兵战海东而没遂攻伊吾屯城后魏蠕蠕伏图战髙昌蒲类海北西走弥俄突三百余里次伊吾北山比孟威迎麴嘉军至而遁髙车乃击杀伏图于海北唐阿史那贺鲁冦庭州陷金岭略蒲类蒲类北属金岭南属天山明四世经理哈密曽不识婆悉为何地即无问敦薨注宾而史记索隐黒水源在伊州唐志伊吾南二里盐池海纳职南六十里陆盐池炖煌界盐池戍不闻少覈遗址哈密库克托毋岭河西喇托落海图克勒库暨西迤巴尔库尔水抑不闻升勺之少入马腹而驱之北山之北也亦巳惫矣巴顔鲁克诸山号伊吾北山东北度诺敏迤阿赍台顔诸山又北迤阿兰泰溪岩赢千百叠而达阿尔台顶时露光景见海市夷过必拜号天山晋灼曰天山在西域近蒲类国唐志西州天山县有天山州西南南平安昌城百二十里至天山西乃南入谷为礌石碛道通典伊州伊吾县有天山一名雪山庭州蒲类县有天山自伊吾郡界入寰宇记在交河县北李诗补注天山在唐西州交河郡天山县北纲目质实火州交河城北章懐注山在伊州北又注在西州交河县东北名祁罗漫山祁一作时隋处罗遁髙昌东保时罗漫山是也通典伊吾郡西北至时罗漫山百四十六里东北到时罗漫山二百四十里括地志山在伊州伊吾县北百二十里今名祁罗漫山一书折罗漫一名白山中多木韦昭曰天山一名雪山一名太白山以四时有雪也汉西域传天山冬夏常有雪李白诗天山三丈雪隋西域图又云白山一名阿羯山西河旧事祁连山在张掖酒泉二郡界去焉支山北可千里【西河故事祁连焉支二山在张掖酒泉二界上东西二百余里北百里有松栢五木美水草冬温夏凉宜畜牧　括地志焉支山一名删丹山在甘州删丹县东北五十里】边卫志祁连起庄浪南界之镇羌堡西迤黄城重冈硖折而北为巴尔图山赤斤硖又迤大碛呼巴诸山而达阿兰泰为汉车师北山而南且迤速鲁川色尔腾以达巴顔喀拉为于阗南山凡万里而赢羌号天山章懐注天山即祁连山汉书霍去病遂至祁连山顔师古曰即天山匈奴呼为祁连纲目质实一名祁连山唐天山县以此名通典祁连山今交河郡界一名天山寰宇记一名祁连山又名白山西河旧事白山即天山祁连恐非也昔汉贰师将军李广利击右贤王于天山重合侯莽通出酒泉千余里至天山时恐车师北遮道遣闿陵侯别围之窦固出塞至天山留兵屯伊吾庐城左谷蠡王师子出至涿邪山分左部北过西海趋河云而右部繇匈奴河水西绕天山南渡甘微河中郎将张耽击乌桓于谷城绳索相悬上通天山后魏世祖讨蠕蠕从浚稽北向天山西登白阜唐回纥菩萨败突厥欲谷设于马鬛山追北至天山又栖阿史那社尒浮图可汗城铁勒思结多览葛等部保天山副总管薛仁贵发三矢尽降之又略大漠北仙蕚河元月合乃碑徙静州之天山从军纪行録繇沙州北川逾天山至北庭都防府旋至昌八里城逾马纳思河抵叶密里城胥天山至质地而库克托母岭哈马儿实析支祁罗漫山唐咄陆冦伊州引处月处密兵围天山是也昔后汉车师后部西通乌孙通典庭州前汉乌孙之旧壌唐以浮图可汗置州东北到回鹘界千七百里西繇西延城沙鉢城八百九十里而达碎叶界又千里而达碎叶镇通典北庭府西至突骑施三千六百八十里西北到突骑施三千一百八十里北至坚昆七千里而葛逻禄谋落炽俟踏实力三部介东西突厥间后寖南从金山北庭一名哥罗禄又名三葛禄元回鹘五城西北至阿力麻里五千里唐尝号北庭都防府焉汉兵西绕天山经北庭西疏榆谷暨乌孙之车延恶师唐葛逻禄之婆匐金附等部今当为达勒巴噶台诸山郭札克萨里厄敏齐尔布隆衣诸地甘微河今当为布尔图厄米尔诸河阿罗萨喇拖罗塔布古栢诸海马鬛山今当为阿兰泰东马喇噶昻哥杭霭诸山【杭霭山舆图作杭爱山北直鄂尔者兔都阑喀喇山敖里可里河阿里可河敖即可噶儿汉河西直翁甲河客母河额勒齐特山布克谁河马礼雅太河他来勒河哈龙恩格勒山南直他来勒河沙拉达蓝山哈喇台尔河厄得勒河齐老图河舍拨儿拖克山东直呉雅山枯枯岭鄂勒白稽山俄克河褚苏图河其思啓特河汤努山乌思河客木其克河空乌鲁山而左右环绕胥亦拉河也元史和林杭霭即其地】而匈奴河平城塞至质地今当东为军济民海不拉瓮金诸河又繇瓮金而西北当为胡舍利土剌河繇土剌而东南数十里为多林木之照磨多暨特勒尔济口而少北当为格楞诸河他若呼衍迁牧枯梧河元太阳可汗孙涉也儿的石河亦都防巴而术忒的斤大战襜河今当为拖衣查不诸河车师众留田零吾水克直普尔兵出阿胡尔河河水素湍急今当即乌兰尾善思诸河汉刼国治天山东丹渠谷卑陆国治干当谷后国治番渠类谷西且弥国治于大谷东国治兊虚谷东距栁中八百里今当为额徳里日勒竒魁屯昭诸地且东繇普喀碛经锡拉哈昭郭夺力以絶波罗得勒苏碛南达汉鸡鹿髙阙棝阳榆溪塞唐参天至尊道六十八驿又东繇把尔汉而达明大青山板升隋定襄太和县隂山东至渔阳千余里后魏阿计头殿参合口唐铁山恶阳岭云迦闗辽金肃城夹山明北黄河灰山元沙井驿太和岭北达唐白道川金汪古部堑山界元玉龙栈明三不剌顺宁阳门白登东北达金野狐岭乌沙堡元王忽察都渔儿泺明野狐岭察罕脑儿白海子之骆驼山红罗山开平【常遇春设卫开平置八驿东曰凉亭泥河赛峰黄厓接大宁古北口西曰桓州威卤明安隰宁接独石文庙四出塞皆道开平兴和万全开】应昌府中兴苦脱孙暨答剌罕五云关玻瓈谷【左编守玻瓈谷以卫开平戍五云闗以固兴和】又东北达金鞍子山哈者舍利屈裂儿河清水泊王朶顔之黒岭山寒山打兰尖山洮儿河磨鎌子海以达黒松林北野人所居熊皮山又东北达古北口外之迤都又东北达松亭关以达彻彻儿山又东北繇寛河防州以达大宁外之庆州百眼井捕鱼儿海暨曲津运河又东北逾滦河栁河经大小兴州神树以达全宁虎头山又东北达金山之榆林深处养鹅庄龙安一秃河暨松板河而郭夺力且南直肃州之北大路东繇喀路而北达直镇番卫去朔方二千一百里之东西浚稽南达归化城东南繇两郎山循河而达西夏午腊蒻山贺兰山西北经无赖札喇十日行而达瓮金别经空廓儿阿济儿二十日行而达大郭毕车师都尉国后城长国金附国狐胡国治车师栁谷乌贪訾离治于娄谷畏兀国唆里迷国北庭感木鲁国今当为乌兰郭马纳邻诸地以至桓且谷伊和谷今且谷阊吾陆谷平望川合图川白阜炭遮岭勒山赤石山贪污山商山南牀山暨岑参优鉢罗花歌白山南赤山北阿史那儿狼妻窜髙昌北山穴内平壤茂草二百里外胥环山牙里于斯山博和思于斯山侯城石城谷城疏勒城兠訾城伊訾城且固城白力城髙宁城横截城拔悉蜜城后魏髙昌八城四十六镇暨髙车副伏罗部阿伏至罗居前部西北穷竒居南周十六城隋十八城唐交河始昌田北东镇髙昌二十一城一书三十二城又庭州金岭城三郡五县西州前庭栁中交河蒲昌天山县北庭瀚海军神山镇髙昌回鹘玉深郡暨郡西濶尔禄地元回鹘五城阿只吉只必帖木儿察带二十四城黒城畏吾城独山城暨后汉八鹘后魏滑唐西突厥泥伏沙鉢罗叶防贺鲁部沙陀别部六千帐三葛禄白眼突厥北庭回鹘仆固俊击收诸部明土鲁番十五王又嘉靖时入贡七十五王暨瓦剌火儿忽力火儿古倒温许进尝檄击走哈密之土鲁番卜六王驻把思濶陈九畴檄袭破土鲁番三城土鲁番真帖木儿又自剌木城入哈密大约唐伊州北西州庭州左右不离天山近是至道里逺近计里用鸟路人迹周尺营造尺不具考而蒲类达酒泉千八百里天山达酒泉裁千余里抑胥可准狼心大花罕东伊塔特图北大路暨羽寂赤亭罗防栁谷乌猾豹文吾卢仓横坑诸径队以至居延西达金山伊州东北时罗漫山北经大川而入回鹘牙伊州西北时罗漫山北经大川连大碛而入金山哥罗禄牙交河北五日行而入金山口又二日经汉家寨又五日而达下瞰穷漠之金岭越岭而輙雨雪为汉乌孙莽平多雨寒地突厥繇髙昌北山出穴居金山之阳山形类兠鍪因号突厥后遂邀破铁勒大破蠕蠕阿那瓌于懐荒北又破邓叔子于沃野北木赖山而遂北并契骨西破嚈哒东走契丹唐西突厥俟毗尝走保金山莫贺咄又窜于山突厥车鼻部据金山北三垂斗絶一面可容车骑髙偘尝蹙之于阿息山元海都笃娃据金山南北五十年土土哈尝追失烈吉逾金山又御海都于山复略地金山还至和林进取乞里吉思次欠河尽收五部众子牀兀儿逾金山攻八邻渡八鲁忽河涌水漂栅追奔五十里还次阿雷河又渡河败海都援兵于河上之髙山追奔三十余里又迎敌秃麦怯鲁思于濶客之地追逾金山及海都兵越金山而南止铁坚古山败之复殱都娃兵于兀儿秃之地玉哇失讨和林失剌渡斡耳罕河又追至金山脱北安王于敌阵从武宗镇金山突阵破海都军秃苦马趋撒剌思河又率善射三百人守其隘比武宗镇北边海都冦兀儿秃败之又援出札鲁花赤孛罗帖木儿于小谷阿沙不花尝从成宗逾金山战杭海刘哈剌八都鲁从师次金山至脱忽王分地路隘遣兵间道狙击破之显宗尝驻金山武宗又以灭里铁木儿屯金山出不意先逾山乃降其部后太师月赤察儿奏处降人金山之阳屯田金山之北旋移军阿剌罕三撒海地而察八儿秃苦灭降明宗北至金山冬居札顔夏居斡罗斡察山【麻革游龙山纪今中书令湛然公纪四域事称金山之秀李于防贻友书论和林之胜有过于中州者】春命从者耕野泥又刘敏中哈剌哈孙碑金山命诸部置十传相去各三百里餽米数万石达和林刘郁西使记己未正月甲子自和林出兀孙中西北行二百余里地渐髙入站经瀚海地极髙寒山石皆松文西南七日过瀚海行三百里地渐下有河濶数里曰昏木辇夏涨以舟楫济数日过龙骨河复西北行与别失八里南直近五百里河西注潴为海约千余里曰乞则里八寺又曰所谓瀚海者即金山也耶律楚材诗金山前畔水西流又曰金山万壑鬬声清胥金山至质地暨沙陀碛在蒲类海之东金娑山之阳沙陀金满轮台州都督府北庭都防而郭孝恪击走咄陆于天山尝进据处月俟斤城追降处蜜遏索山处月朱邪孤注尝据牢山以守朱邪尽忠保北庭之金满州回鹘厖特勒居焉耆城余部又尝保金沙岭尽据碛西诸城今当为环海金莎州地元置别十八里行尚书省改授虎符掌别失八里畏兀城军站事旋立别十八里和州等处宣慰司又屯田别十八里置元帅府旋分屯合迷玉速曲地立畏吾儿驿四旋置驿六又立别十八里驿哈剌亦哈赤北鲁田别十八里东之独山城当北道冲太祖西征往还亟过之孟速思世居别十八里古北庭都防地铁哥木世居髙昌五城劝国王称臣阔华八撒木世居别失拔里地又导亦都防迎降而杭忽思征别十八里尝军亦里浑察罕儿地明安北征至别失八剌哈思后其地盗起战别十八里秃儿古阇又再败之于忽兰兀孙郭寳玉收别失八里别失兰城次忽章河而后进下寻思干城綦公直镇别十八里海都来侵从伯顔进战于洪水山败之旋以追击浸逺而陷郑鼎屯田别石八里海都军至洪水山被擒从至操八里而遁还和州明瓦剌尝言别失八里马黒麻将袭其部落后歪思西徙名亦力把里又逐土鲁番尹吉尔察走京师一统志葱岭在亦力把力国东又曰热海在亦力把力国东周数百里夷呼亦息渴儿今当为塔尔竒岭西北地它若焉耆都白山南七十里兹都山南百七十里疏勒都山南百余里嚈哒源出金山突厥牙都斤山又祭天神于他人水祭地神于都斤西五百里崇峦迥出上絶卉树之勃登凝黎西突厥繇焉耆西北七日行至镞曷山西南庭又北八日行至虽合水北北庭后建庭兹北三弥山地西至雷翥海东至金山贺鲁居多逻斯川南直西州千五百里后牙千泉双河梁建方又尝败之于曳咥河伊丽河叶水金牙山伊吾以西焉耆以北傍白山铁勒有契敝薄洛职乙咥苏婆郍曷乌防骨纥也咥于尼防等兵二万金山西南又有薛延陀咥勒儿十盘达契等兵万余薛延陀据延陀碛东牙郁督军山西牙贪污山东南直长安六千里思结在延陀故牙多览葛在薛延陀东滨同罗水契苾在多览葛南焉耆西北之鹰娑川葛逻禄在北庭西北金山西跨仆固振水包多怛岭胥近伊吾北庭地暨岑参诗龙堆接醋沟疑异十三州志醋沟又热海行送君一醉天山郭正见夕阳海边落走马川行走马川行雪海边又曰轮台九月风夜吼一川碎石大如斗随风满地石乱走耶律楚材诗瀚海过西伊诗注伊州西北有瀚海又曰瀚海朝喷千浪白史记索隐黑水繇伊州三千余里而至鄯州又四百余里而入河明曽棨送陈诚使西域诗路绕髙昌遗碣在唐侯君集克髙昌国碑又巴里库二日行汉永建二年炖煌太守碑元赛典赤赡思丁宗纂録所非尔领阿思普花力国事归宋授本部正使总管徽宗遣子赛严伐土鲁番于莽罗疑异明土鲁番国旧唐书契苾何力铁勒可汗孙贞观六年率众千余诣河州内附处其部于甘凉辽大石林牙假道于夏以伐金耶律楚材诗后辽兴大石西域统兹诗注林牙克西域数十国幅员数万里元邱处机传辛巳五月朔抵陆局河七月至阿不罕山前有大山峻甚不可车立栖霞观而骑行八月望过金山白骨甸抵隂山至十一月而驻回鹘邪迷思干大城北陆局疑即不拉河阿不罕前大山疑即天山隂山疑即金山暨杭海岭莽来诸隘【金山司辽以隂山产金置冶采炼故以名司后改统军司】又耶律楚材过夏国新安县诗注西域隂山有松关过隂山诗河源之边乌鼠西隂山千里号千溪又曰隂山千里横东西又曰四十八桥横雁行又曰百里镜湖山顶上又曰大河西注波无穷千溪万壑皆防同疑异汉侯应疏隂山又史记徐广注五原西安阳县北有隂山隂山在河南阳山在河北职方图隂山东连狼居胥又东燕然又东乌桓在渔水之阳一曰渔阳岭岭甚髙东西千余里岭北即和林岭南汉定襄郡唐振武军也中有鸳鸯落黎六泺威宁集宁二海而防于兴和以入桑干河荒于【水为丰滩】白渠二水而防为云中城西东胜北之沙陵湖以入河【葫芦海出鱼海官山九十九泉西流为黒水河即汉武进白渠水今曰凌角湖一曰麦河　丰滩武臯荒于水今曰神水湖一曰黒河武泉水入焉　紫河自渔阳岭西南流五百余里合河】又法传録永乐八年成祖繇清水源永安甸过鸡鸣山蹑野狐岭曰至此看下尽在上矣至兴和曰地势逺望似髙近即渐平此隂山脊也复次鸣鸾戍曰此为大伯顔西北为小伯顔东北为开平因登凌霄峰巅望漠北复次环琼圃视塞北山川而后繇小甘泉以至长清塞凡有事审势雅宜详考殆不可以明陈徳文傅安暨万国全图外纪诸琐诞不根书而胥置之而伊吾业便行人当深鉴吕光之至宜禾杨翰谓光兵出流沙其势难敌髙梧谷口险要先守之而夺其水彼既穷渴可以坐制如以为逺伊吾关亦可拒者又当深绎唐安抚大食使裴行俭之迳莫贺延风防俄彻水草丰美后莫识其处无畏三藏涉龙沙陷驼疋没泉下暨寻野马黄羊踪有水望乌鸟羣集有水槖驼善行流沙日三百里知水泉所在又沙中生登相草收之以食老子偕闗尹喜胥至流沙之西采巨胜实者而取沙碛中道之尤不可以不蕲覈确也盖哈密南距沙州界百五十里东距瓜州界八百里通典伊吾郡东至晋昌郡界六百四十里南至炖煌界百四十里北边备对碛沙积也宋史沙深五尺师古注炖煌西北恶碛通典伊吾郡东南到炖煌郡碛无行路马道到晋昌界无里西南到炖煌郡无路马道崔融议莫贺延二千里无水草灾风横輙石飞吼行人昼看朽骨夜视斗柄时遇驼泉马酒而后度竹书穆王西征行流沙千里积羽千里沮渠无讳渡流沙据鄯善士渴死大半水经注有大黒风自流沙出奄钟山石火乃灭释法显游天竺记流沙屡有热风恶鬼周隋书亦差合志称火州东渡流沙又经大川多迷乃达哈密明胡世宁疏哈密至嘉峪过流沙无水可得李承勲议黒风川三百余里无水草瓦剌多于此邀而覆之哈密至嘉峪亦时无水草刘宁军四十八日始到路虽近而行难赵伸疏土鲁番至哈密十数程中经黒风川皆无水草哈密至苦峪十数程亦无水草入贡往返防水而行今台站易明苦峪道起栁沟黄芦冈繇尖山经茨窝泉达长流水凡百九十里繇长流水西百六十里马莲井经卜罗泉白石红栁园达苦水凡三百里率乏草它亦多微草又繇哈密达揆素凡二百十里乏草乃达巴里库西度乌兰乌苏经火州八日行之尾鲁乌齐以达主儿土斯昔唐西州北经北庭三百二十里而西达轮台县旧唐志北庭都防领县三金满蒲类轮台通典交河郡西北到轮台县五百四十里汉武帝诏轮台西于车师千余里繇轮台东而达汉都防乌垒城东距阳关三千七百四十里水经注兹东北赤沙积梨南流枝水右出为东川水南流入兹城又东南流迳轮台东又东南流右防西川枝水又东南迳乌垒国南西去兹三百五十里东去玉门阳关二千七百三十八里职方志西去具茨三里地近渠犁于西域为中其水又东南注北河又东右防敦薨之水而西州别繇西南天山经礌石二百二十里又银山碛四十里达焉耆界雀离关为吕光进流沙三百余里乏水得大雨三尺进师地又经盘石百里又百四十五里渡淡河当经唐处月处蜜髙昌政陷五城地而达焉耆镇后汉书前部西通焉耆北道焉耆去栁中八百里汉书车师交河至焉耆八百三十五里通典交河郡西至焉耆镇守军西南到焉耆胥七百十里又北庭到焉耆镇守军八百七十里北史焉耆东去髙昌九百里西去兹九百里东南去瓜州二千二百里唐志焉耆都督府贞观十八年灭焉耆置有碎叶城而焉耆后汉都南河城后周城方二里唐都员渠城外环大山海水曲入四山间缭城三十余里为唐郭孝恪出银山道絶水夜傅堞地水经注敦薨之水出焉耆北敦薨山东匈奴西乌孙又曰水有二源西源东流分为二西南流出于焉耆之西屈而东南流分为二涧澜双引而流出焉耆之东导危须城西又东南流注于敦薨之薮积川浑涨而溢为海职方志焉耆东端水西宜水而宜水西有注滨河胥注泑泽焉耆汉地方四百里而去乌垒亦四百里后周部九城唐横六百里纵四百里南界贲崘城为凉张植败龙熈地南有苇桥西五十里有铁门关为植经遮留谷十余里进屯旋进据尉犁地繇焉耆西南步二百里度小山二经大河二又歩七百里中经碛石三百里至多褐而达安西大都防府兹镇【通考安西都防抚宁西域统兹焉耆于阗疏勒四镇治兹城兵二万四千】唐安西谢衣赐表路窄溪阔日率百余渡皇华四达记自焉耆西五十里过铁门关又二十里至于术又二百里至榆林又五十里至龙泉又六十里至东夷僻又七十里至西夷僻又六十里至赤岸凡经六守捉城又百二十里至安西都防府凡六百三十里杜甫诗注安西东接焉耆去交河七百里通典安西郡东至焉耆镇守军八百里去交河郡七百里东北到北庭二千里繇安西经俱毗罗碛四百二十里而达拨换城繇拨换南达于阗镇九百三十里通典安西西南到于阗二千里东南到吐蕃界屯城八百六十里水经注于阗治西城西去皮山三百八十里东去阳关五千余里又姑墨南至于阗马十五日行皇华四达记冻凌山在于阗西南七百里繇于阗东经图伦碛达且末镇千六百里又七百里达鄯善为晋行贰师将军索劢召鄯善焉耆兹三国兵横断注滨河大田积谷百万地而繇鄯善南小宛于零城东经唐大非承风岭逻真谷为今顿布逊辖地西南入河口而达虎儿鲁克海又繇西里克而达孤班噶顺三土城别达地少平衍而乏草之和诺哈达又别繇且末南汉戎卢精絶为今柴旦辖地达唐大雪山苏毗岩险四缭之康延川而渉苦苦乌苏经大诺大小木诺以达哈拉母鲁乌苏胥西域宜详考地昔汉田轮台渠犁后田莎车比胥鞬水经注去轮台千余里又田乌孙雷唐镇西节度使治安西辖兵四万二千马七百户一万二千一百六口六万三千一百六十八后平喝盘陀西六百里而戍葱岭守捉又西南四百里而悬度石山杜甫诗注安西西达疏勒去葱岭七百里又水经注兹城西去姑墨六百七十里温宿城东通姑墨二百七十里北至乌孙赤谷六百十里职方图自阳关至具茨山三千八十八里山在兹姑墨间通典安西郡西至疏勒镇守使军三千里去葱岭七百里西北到疏勒千里北至突骑施鹰娑川千里杜环经行记安西西北千余里界突骑施勃达岭西南至葱岭二千余里繇勃达北经雪海千余里而达碎叶川东之碎叶城又西行川千余里而达石国巨镇之怛逻斯城明一统志葱岭髙数百丈夷名塔儿塔石打班西河旧事葱岭在炖煌西八千里皇华四达记记里差覈而安西故西防波斯弓月伊丽防海金山时遣大总管西州号金山都督府以至明哈密之安克铁木耳火州犯兔儿沙子坝老鹳堡之速坛满速儿夫袭元王万户府也火州南距于阗西距亦力把力一名哈失哈力或曰即阿力马力盖元别失八里东南至嘉峪关三千七百里法传録国在肃州西北三千七百里后益西徙更号亦力把力明一统志东西三千余里南北二千余里盖汉焉耆兹国陈组绶职方图古兹地法传録亦云古兹国也地界葱岭热海盖兼得汉乌孙国东距古沙州【职方图在沙州西】南于阗北瓦剌西撒马儿罕【明成祖谕木雅失里书鸿胪寺丞刘帖木儿不花等自撒马儿罕脱身居别失八里】哈密三面旷衍北数百里距瓦剌界天山东北距小列秃野乜克力二日行明王越疏小列秃野乜克力人罕秃等夷与哈密辅车相依今晷班阿霸哈纳阿霸垓奈曼克西克腾苏尼特翁牛特气班空各衣札布韩河萨克萨图古里克分刻少缩而阿兰泰东经巴汉济思不龙达查汉叟五百里而赢号驻牧美水草地又繇查汉叟东达推河附议
　　固守推河有二道东宜扼库尔萨查岭若越岭而东则阿尔坤水源矣又东则查儿拜达里克矣又东则花承且寖至科布多矣西宜扼衣克傲拉若越衣克傲拉而西则白格尔矣又西则杭霭若越杭霭而西且寖至察罕叟尔矣其附近推河有要地四阿尔坤河也越河而至厄尔得尼照也阿尔坤别道为克尔森齐老可直达察罕叟尔也苏可阿尔达呼地虽少逺势亦可扼也而牧厰尤宜固防其附近诸部宜抚循者二车陈汉也图谢图汉也此取推河道者之所宜详考也又迤东南而至郭夺力











　　存研楼文集巻八
　　钦定四库全书
　　存研楼文集巻九
　　编修储大文撰
　　杂著
　　禁校
　　干徳初太祖与石守信等夜饮一言而释其兵后遂尽收藩镇之权者何也帝自禁校拥立浸淫不治且有魏博牙军之祸帝即位既以副防检髙懐徳行周子首出之关南又令尚燕国长公主旋议泽潞功令韩重赟代马帅张光翰罗彦环代步帅赵彦徽而京城巡检王彦升尤凶又出刺唐州矣建隆二年殿帅王审琦出忠正都虞张令铎出镇宁彦环出彰徳控鹤李汉超出闗南而守信亦移镇天平矣虽兼马步帅而兵离其将即安得变生肘腋哉后二年释兵又一年龙捷马仁瑀出棣惟重赟出入三衙者七年防禁军最乆然一旦有私取亲兵之谮而防不免于戮赵普曰若重赟以防诛即人人惧罪谁复为陛下将亲兵者盖至是而禁校帖息矣此制藩镇之本也
　　宰相
　　汉文帝时陈平为左丞相文帝问君所任何职平对曰宰相者上佐天子理隂阳顺四时外镇抚四夷使卿大夫各得任其职此诚识宰相之体者也唐太宗时房乔杜如晦为仆射太宗尝责之曰公为宰相当须开耳目求访贤哲有武艺谋略才堪抚众者任其边事有经明徳修立性明悟者任以侍臣有明干清慤处事公平者任以剧务有学通古今识达政术者任以治人此乃宰相之裨益也比闻聴受词讼日不暇给安能助朕求贤哉语尤明切故宋文彦博请继上奏封劄爰述二说以陈之后世譔史序宰相表者不竢烦辞书此二则足矣
　　用人
　　陆贽奏唐徳宗曰当天后时非惟人得荐士亦令士得自荐又曰天后以寛得人陛下以精失士盖徳宗自文艺外它政率庸闇疎缪赵憬卢迈贾耽髙郢郑珣瑜辅政胥多厯年所而韩全义李说李锜辈之节不知以何名授之然而谓徳宗取士之不精则又不可也武后改制凡狄仁杰娄师徳姚崇宋璟郭元振张仁愿唐休璟薛讷郭知运张说杨炯崔融辈内外文武百余人率其所拔擢以遗之子孙遂以救髙宗之弱势而啓唐开元天宝之盛而中宗睿宗暨明皇之所自拔擢者率多庸妄也然则令人得荐士士得自荐而以寛收之固治天下者之宝符也陈止斋论季布魏尚孟舒谓李广贾生皆竒才也文帝徒叹其不遇而疎之布亦以一言而疑尚舒以一战而夺爵惩羮者吹虀惩噎者废食文帝惩髙帝之寛而过于审而终引陆贽之奏曰唐人有言武后以易得人徳宗以精失士吾于髙祖文帝亦云夫以文帝之贤而终于负李贾二子然则爱惜人才者奚可不寛其格以收之也哉若夫李沆之抑梅询曽致尧刘健之抑何景明王九思则又近于媢嫉而欲貌附文帝之详审焉抑又非矣
　　宦官
　　宦官之祸东汉唐明尤烈者何也昔周公训立政详及缀衣虎贲而尤重常伯汉置侍中与宦官同止禁中盖古常伯之任也光禄勲止禁中掌三署郎卫门户黄门郎给事黄闼中常侍时得入禁中而金氏至以七传内侍显东汉光禄勲权益轻侍中出禁外得内奏而不得止宿中常侍不用士人专为宦官职独尚书令仆射六尚书职总内外少能参制之而亦不得止禁中凡百官封事典中书者易以私伺而盗发窦武陈蕃刘瑜尹勲之所由败也魏置散骑合中常侍号散骑常侍晋江左侍中任尤重殿内门下事胥掌之盖与领防军埒中书又有舍人通事如戴法兴沈客卿辈名位琐未执国枋至权震天下而宦官独尠闻于世唐以侍中为宰相黄门郎常侍舍人选益清不关预禁中举京朝官胥无古常伯之任独置内侍省日夕天子左右制外廷诛赏而阻阂东西省台寺监卫间俾无得内达是故王叔文王伾侍直最号宠昵叔文裁至禁中翰林院伾裁进至柿林院甘露之役决罘罳閤殿门而李训韩约暨吏卒千余辈束手胥就夷僇也自梁诛宦官尽罢中尉枢密使置宣政使以大臣为之后唐复名枢密使权益重至宋遂号两府而实与宣徽使胥内职大朝防常先见内殿凡内诸司所掌于唐禁中之枢密使者使副使知院事同知佥书院事胥得判之盖实兼晋江左侍中领防军之任是故宦官惕息而狙骜者不乆輙斥去亦卒亡牢不可破之患元功臣子孙胥入宿卫号集赛勲籍尤显者多长四集赛服膳器物胥掌之盖周缀衣虎贲汉三署郎执防周卫之任也及品干焯着輙拜左右丞相平章亦不停宿卫是故宦官虽盛而讫亡能为患至明而尽废宋元之制内外判不相合视唐尤盛天子深居禁中亡可它语左右珰监不典兵干政不止唯武宗季年边帅入侍江彬钱宁辈时夺其党类把持而不肯解释之权而其余枋政权者直宦官为虎殿省阁华望官为狐而裁时时假之以张厥威也夫聨班而侧坐入门而易刺固其小焉者也语有之一日不朝其间容刀髙拱晨至朝房而犹语人曰今日所宣当是双马杨涟二十四罪疏成将对御弹奏而恐少迟而语輙泄也乃循例封进防切责不少贷宫府不通表里暌隔其祸之烈至此而审政要者可无鉴戒而疏厥壅蔽与夫枢密使既难卒复侍中亦乆废而宿卫任犹古也盍综仿元怯薛诸职秩以正成周常伯名而逆折宦官之蘖牙也哉
　　门生故吏
　　陈瓘劄论蔡京曰自京卞用事以来牢笼荐引天下之士处要路得美官者不下数百人任伯雨论章惇蔡卞曰卞执政七年门生故吏徧满天下又曰人人畏附惇卞至今未己故宁负陛下不负惇卞按蔡京是时财为翰林学士承防而其党业如此此言京势之始张也至靖康初崔鶠剳论冯澥曰数十年来王公卿相皆自蔡京出其余擢居要路以待相继而用者又充塞乎台省要使一门生死则一门生用一故吏逐则一故吏来更持政柄互秉钧轴厯千百年无一人立异虽万子孙无一人害己此蔡京之本谋也安得实是之言闻于陛下且如冯澥近日上章其言曰士无异论太学之盛也此奸言也昔王安石除异巳之人当时名臣如韩琦富弼司马光吕公着吕诲吕大防范纯仁等咸以异论斥逐布衣之士谁敢为异乎士携书负笈不逺千里游于学校其意不过求仕宦耳安石着三经之说用其説者入官不用其说者黜落于是天下靡然雷同不敢可否陵夷以至于今大乱此无异论之效也而尚敢为此说以荧惑人主乎又曰自崇宁以来京贼用事以学校之法驭士人如军法之驭卒伍大小相制内外相辖一容异论者居其间则累及上下学官以黜免废锢之刑待之其意以为一有异论则己之罪必暴于天下闻于人主故尔博士先生者敢诋诮王氏乎至如苏轼黄庭坚之文集范镇沈括之杂说畏其或记祖宗之事或记名臣之说于已不便故一切禁之坐以严刑购以重赏不得收藏则禁士之异论其法亦已密矣澥言服元祐之学诋诮王氏之说其欺罔不亦甚乎盖蔡京拜左仆射又再起为太师总三省事而其党乃滔天矣此言京势之极盛也呜呼可不鉴哉可不戒哉
　　阶级
　　宋司马温公尝劄论阶级曰臣闻治军无礼则威严不行礼者上下之分是也唐自肃代以降务行姑息之政是以藩镇跋扈威侮朝廷士卒骄横侵逼主帅上凌下替无复纲纪以至五代天下大乱运祚迫蹙生民涂炭祖宗受天景命圣徳聪明知天下之乱生于无礼也乃立军前之制曰一阶一级全归伏事之仪敢有违犯辠至于死于是上至都指挥使下至押官长行等第相承粲然有叙若身之使臂臂之使指莫敢不从故能东征西伐削平海内为子孙建乆大之业至今百有余年天下太平者皆繇此道也近岁以来中外主兵臣僚往往不识大体好施小恵以盗虚名军中有犯阶级者务行寛贷是致军校大率不敢钤东长行甘言恱色曲加煦妪以至懦怯兵官亦为此态遂使行伍之间骄恣悖慢寖不可制上畏其下尊制于卑所谓上陵下替者无过于此臣闻圣王刑期于无刑今寛贷犯阶级之人虽活一人之命殊不知军法不立渐成陵替之风则所繋乃亿万人之命也臣愚欲望陛下特降诏防申明阶级之法戒勅中外主兵臣僚令一遵祖宗之制如敢有輙行寛贷曲收众心者严加罪罚以儆其余庶几纲纪复振基绪永安此在温公诸奏劄中尤为深切而韩魏公以虎长行武赟告论本指挥关元亦尝乞严军律曰国家屯置师旅众逾百万一营只委将校数员若钤制稍严便即捃拾小过于引见之际唐突论诉朝廷不以大体断之两皆获罪必恐此后兵率将校渐废阶级之制但务姑息以求无过若一旦边境有急使其亡躯命而赴汤火必不能为陛下用也此可与温公劄互相发明叶水心尝极论艺祖阶级之制而以王安石欲废之为亡逺识且曰安石固不知而不为安石者又岂能知之哉盖其感慨深矣陈同甫乐府曰感君元不论阶级此第为士大夫雍容樽俎忘贵贱之分者寓言之而非所以施于军旅之间也
　　阶级
　　予既书韩魏公司马温公论阶级剳而复覈范文正公执政尝以御史梁坚弹奏知庆州滕宗谅用官钱十六万数万贯不明又有上言知渭州张亢骄僭力乞根勘辨明且曰如有乖越臣甘同受贬黜洎燕度勘讫又上辨劄曰边上臣僚见此深文谓朝廷待将帅少恩于支过公用钱内搜求罪戾欲陷边臣且塞下州郡风沙至恶触目愁人非公用丰浓何以度日岂同他处臣僚优游安稳坐享荣禄陛下深居九重当须察此物情知其艰苦岂可使狱吏为功而劳臣抱怨其副枢密也尝以陜西路罢同解干耀等九州军公使钱一千八百贯文劄请令依旧曰今赡民兵一名岁不下百贯今减省得公用钱一千八百贯只养得兵士一十八人以一十八人之资废十余郡之礼是朝廷未思之甚也况今来逐州使命之外各有军营毎年春后边兵歇泊动经半年军中人员并无宴犒之具虽条贯有旬设之名逐州每月一次举行军员各给钱一百文己来官务薄酒二升既无公用更不赴筵亦不张乐岂朝廷宴享将校之意州郡削弱道路咨嗟当全盛之时岂宜如此又曰朝廷用武之际于此一事尤宜照管此与魏公温公劄并行不悖盖必有文正公寛闳之识而后可施魏公温公整齐之法也
　　车战
　　戚武毅俞武襄皆善车战穆宗时武毅总理蓟昌保定练兵尝疏曰蓟镇之地有三平易交冲腹内百里以南之形也半险半易近边内地之形也山谷狭隘林莽蓊翳边外迤北之形也战于平原莫过车战于近边莫过骑战于边外莫过步三者俱备乃可迭相为用又曰三者虽各自为用然亦必相须为用故御冲以车卫车以步车以步卒为用步卒以车而强骑为竒兵随时指麾其势盖兼资也车之上为女墙以捍矢石下有活裙以出战卒如敌以数十骑挑战则不应或敌大势至五十步则火器齐发近车丈余步卒于车下出战其逺者不离车五步倦则少休车内仍以火器施之更番迭出如环无端敌之弓矢马力弗能当也而论变用车六败之法尤可谓动而不括其说曰临阵心乱火药自焚一败也今置火药于别车约以严刑此一变也往者用车为守车钉于土人避于中敌得聚攻蹈犯集薪燃燎二败也今用车以战行而不止歩卒恃车出没其下此二变也往者车制不如法守则不能蔽伍战则不能飞冲三败也今之制式外捍冲突内卫战士战则与士卒并进退则卫士卒之后敌聚攻则不及焚蹈犯则不能近此三变也夫车如王道大用之则王小用之则亡往者兵不逾万车不过二百两敌数万骑四面环攻小敌之坚适为大敌之擒四败也今用车必十万或五万各开驰道星碁错峙髙下原隰占地十余里敌四面环攻势分而弱我面面足以制之血脉贯通臂指相应一营势危诸营协救此四变也车战宜平原而蓟多山险或不能用五败也夫以地就车地不可移以车就地随地得便以车塞险遇险尤利有如地容数车则数车为一营地容百干车则百干车为一营随地为势分而不可断聚而不可乱何尝难于险仄而遂为拘方之器此五变也往时无制之兵人各一心号令不习畏敌而不畏将使之用车即专恃车以为命六败也今且万人一心上下同欲畏将而不畏敌有必死之志不专恃车而借车以为导此六变也夫兵法全国为上守险正全国之道也车营正守险之用也三者合练敌不能冲突此节制之师也诏下督蓟辽谭襄敏议襄敏议如武毅指于是命习车战与南兵敌台之议互为表里而练兵功卒成蓟镇不警烽燧者且四十年武襄谪大同立功创独轮车用人推挽翼以步骑上下山坂拒马便利神宗初大同巡抚李文进上其制于朝遂置兵车营命武襄佥书后府领车营训练京营有兵车自此始然则武襄之学于赵本学者固不止得水战之秘而武毅制鸳鸯阵队长执牌居前军士十人分翼于后五兵长短相攻守互施变化若神殆櫽括车战步战骑战之法而用之有偏全陈之有次第所谓以竒为正以众乗寡以实击虚南北水陆一机也汉卫青武刚车晋马隆偏箱车唐马燧车制古今论兵多祖之宋李纲欲御金人铁骑剳子论之尤详其要语曰古人名车曰革车盖冒之以皮防敌火攻耳此又与武毅置火药别车之说互为表里惜房琯刘秩辈雅不讲其法而世又以琯秩而并訾之也
　　开中盐法
　　明初征安南兵八十万北征五十万而兵不告阙饟不告匮此虽繇屯卫合府兵法亦繇有开中盐法以济之也开中者因宋制而益精之宋制利折色明制利本色自洪武三年五月山西行省言大同粮储路逺费重若令商人于大同仓入米一石太原仓入米一石三斗给长芦淮盐各一引引二百斤则转输之费省军储易充矣从之而开中法实权舆于此后因边饟不继户部尚书郁新遂定召商开中法令商输粟九边塞下按引支盐凡盐一引计准价银八分若商能捐赀垦荒者竢成熟量征其租十之一二聴就附近堡报纳盐粮军有侵扰者惩治永乐时定盐一引输边粟二斗五升成化时少増至二斗七升二合粟入引出引入盐出费少而利厚而又非报中于边率无以牟厚利故欲卖盐不得不报中欲报中不得不积粟欲积粟不得不耕塞下之田而米谷羡衍亦不得不籍之于堡而粜之于边此所谓以盐法行屯政者也军卫屯米六石以赡军六石以贮仓其溢十二石外者官勿与而又有开中盐法年例以济之若间值边警斗斛阙乏又有开中先支法以济之常股盐户盐以为年例存积盐以备先支盐法疏通而引无壅滞是故当其时商未尝有边商内商之分内商皆边商也课未尝有盐课余盐之分余盐皆盐课也而盐亦未尝有河盐堆盐之分河盐皆堆盐也今考河东盐法至治时常股盐二十九万四千引存积盐一十二万六千引始定运司召商办课之法而成化以前无闻焉则其在两淮两浙长芦山东又可知矣此繇洪武迄成化盐法之略也治五年山阳叶淇为户部尚书见是时塞上银一钱可易粟四斗商人费益少而利益厚乃定纳银运司解户部给边费于是库银骤増至百万两有竒一时皆以为利今考盐政志治时六运司之纳银不一而河东最薄至二钱一分嘉靖二十七年六运司之増银不一而河东最薄亦至三钱二分爰暨万厯时周宾所着识小编谓嵗入余盐课税等银约一百万三千两有竒各边中盐引价约五十六万两七千有竒其于常赋盖五之一而两淮中盐引课不与焉则其盐利之厚可知矣然而边土遂繇此荒粟益涌贵虽尽一引价或且倍之至不能易斗粟军多呼庚癸而大同山西二镇亦时召李国贞邓景山之变议者喟然太息谓实繇淇轻变祖制始至其后九变胥阙食勦饷练饷频加而行人陈际泰论之尤详以覈盖有嘅乎其言之也且夫人情莫不趋利而避害亦莫不趋逸而避劳夫惟以其趋利之心易其避劳之心而事乃克济自淇法既弊复思本色而本色又不可遽复于是令河东暨两浙长芦山东胥纳折色惟两淮利较厚独纳本色隆庆时总理屯盐都御史厐尚鹏尝上盐法疏曰议者每归咎于淇而不知自淇改废者今己复其旧矣凡盐一引官价五钱纳粟多者五六斗少亦不下三斗以上路近价贱将及一石视国初不翅倍之爰暨崇祯时绍兴推官陈子龙亦曰淮盐仍中本色至今犹然而议者不考以为尽行折色此胥盐政掌故也然而边土之既荒者遂不可复垦而开中例又不敢尽斥废其名羣商不得巳乃岐边商内商之名以应之边商办盐课内商办余盐内商力有余而以其劵引之利初不繋于边也虽能垦荒将焉用之边商力不足而况其烽堠之危又适警于边也虽欲垦荒且姑巳之用此祖制卒不可复边储卒不可充盐利益厚戎备益虚而一代乆安长治之彞典遂以澌灭而不可复问盖今河东盐法虽与两淮殊制而有坐商又有运商则犹本于边商内商之遗意云或曰然则开中可复乎曰万厯中商邱宋庄敏公纁为户部尚书尝言边储大计最重屯田盐防近诸边年例银増至三百六十一万视治初八倍宜修屯政募商人垦荒中盐上称善者乆之而其说亦裁为文具焉己矣且夫明季曽军屯之不防而暇语开中哉或曰夫縁边之苦饟乆矣何以征明初之粟若是其贱曰尚鹏疏陈甘肃屯田尝谓西宁遇丰年银一钱可易粟五斗故西宁给军之月粮皆愿得折色庄浪银一钱仅易粟一斗四五升各军月粮皆愿得本色是粟价至银七八分已苦其贵矣蒲州王崇古总制三边尚鹏又尝遗书曰榆林银一钱时估粮八升彼仅纳五升犹称艰苦是粟价至银二钱遂为极贵矣盖开中垦荒之利犹有存者而匪若万厯以后之尤雕攰也或曰钧是开中也何以宋之范祥收折色则为利明之叶淇收折色则为害曰范祥盐钞此以本色之虚估变而纳折色之实价者也故在宋为利叶淇盐课此以折色之时估变而忘本色之常价者也故在明为害盖宋之边近故得本色犹易明之边逺故得本色倍难而其尤逺于东胜嘉峪者又可知矣此又宜综时代道里以计之者也或曰襄城李恭靖公敏尝巡抚大同见山东河南转饷至者道逺耗费乃防计嵗支外胥令输银民轻赍易达而将士得以其赢治军装交便之及为户部尚书并请畿辅山西陜西州县岁输粮各边者每粮一石征银一两以十九输边依时值折军饷有余则召籴以备军兴上从之自是北方二税胥折银实繇襄城始夫襄城即先山阳而任户部者也何以襄城轻赍则为利山阳折色则为害曰襄城轻赍犹可以纾齐豫输挽之劳山阳折色乃遂以贻边关输挽之害其法只间毫芒其谬不翅千里曰山阳之谬不待词毕矣然布政文贵初改迤荒为折色侍郎冯清又尽改本色为折色而陜西塞上之粟弥尠则其害亦不始开中也曰齐豫或间可行轻赍全秦必不可行折色税粮折色虽利于民而实深害于军开中折色但利于商而遂永害于国利民且不得无辠者其害仍自民受之而利商之辠滋甚者其害直国与军民钧受之而匝七世而莫之能救也盖河东近边解池盐利实济边需此志河东盐法所宜勤勤恳恳以特书之者也
　　中州河防考
　　自汉河徙顿丘后汉治汴渠筑金隄修石门宋熈宁十年决澶州曹村河道南徙百余里而分入于南北清河金复自卫州决入涡河以合淮明洪武二十四年决原武之黒阳山开封府河益南徙三十余里而全入于淮其地多经中州诸郡县河防殆不胜考中州正河支河合河南岸北岸胥载省志郡县志又无竢详考矧自明万厯初河决崔镇夺淮入海淮复决髙家堰右都御史潘季驯治之着河防一览十四巻近日议河渠者胥奉为指南其书大率详于徐邳以下而略于中州然则中州河防之失考也乆矣比嵗武陟马家营决尝东溢山东之安平镇而趋大清河以入海今请择其切要者略考之昔汉河决酸枣在今延津决瓠子在今开州其余决馆陶清河暨宋决韩村商胡诸地胥在河下流惟宋干徳二年孟州水涨壊中潬桥梁地在今孟县东距武陟百五十里太平兴国二年决温县东北距武陟六十里而害不甚钜元至元九年新乡广盈仓南决五十余步又决百十三步西南距武陟百里而都水监旋修完之胥非武陟比也武陟地差近延津新乡温孟钉船帮詹家店秦家厰马家营决而东漫安平镇虽不类元至正四年之决白茅堤金堤明正统十三年景泰四年之叠决张秋沙湾治二年之决原武而繇封邱荆隆口以冲张秋五年之复决荆隆以溃张秋堤万厯十五年之沁决金屹垱莲花口以漂荡获嘉新乡河决荆隆溃长堤大社口以荡东明长垣而大势雅宜防考当元之决白茅也并河郡邑虞城楚邱至曹州东明诸地胥罹水患势且北侵安山沿入防通河总治河防使贾鲁治之始自白茅长百八十二里继自黄陵冈至南白茅十里自南白茅至刘庄村十里又至虞城黄固八里又至归徳哈只口五十一里乃浚凹里旧河至张賛店又至杨青村通长九十八里其北岸隄防通长二百五十四里白茅河口至曹州板城二十五里又至英贤村百三十三里稍冈至砀山八十五里又修哈只至徐州三百余里缺口地胥在今兖徐开封归徳境而黄陵冈白茅村西连仪封荣花树埽东连考城芝麻庄陈隆口北岸贾鲁河由此起而由陈隆庄西以入河又仪封东北至曹县界五十里明初东行黄河由仪封葵邱东北至南旺分水河洎正徳中胡世宁言河径汴一自长垣曹郓出阳谷后虽寖湮塞世宁亦言阳谷道势近东北不可复开而北趋故道地形洼下其势易达此中州东接曹兖河防当考者也景泰时决张秋夺济汶入海之路以去即大清河世所谓盐河也都御史徐有贞请先疏其水水势平乃治决决止多建闸垻以时节宣于是作疏水渠起张秋金堤西南行九里至濮阳泺经博陵夀张沙河至东西影塘又沿李至莲花池大潴潭乃逾范暨濮又上而西数百里经澶渊接河沁赐名广济建闸名通源又设九堰八闸而张秋绩成地胥在今东昌大名开封卫辉境而广济渠首起张秋尾接河沁澶渊道出开州习城后魏濮阳城北十里有瓠河口有金堤宣房塸水经书河经武阳县东范县西又于范县东北流为仓亭津今濮范夀张沙河赵王河胥为黄沁漫流道又沙湾故道霖潦渟积成河而沙湾减水闸下安山暨戴家垻上即长垣黄河故道尤宜详考及治之决原武也支为三一由荆隆口漫祥符长垣而下趋张秋冲防通河以奔放于海一出中牟下尉氏一溢兰阳仪封考城归徳以至宿州户部侍郎白昻治之既而复溃黄陵冈堤冲张秋夺汶水以入海荆隆决口至濶九十余丈都御史刘大夏请治上流且筑长堤防大名山东患于是首浚贾鲁旧河四十余里由曹出徐以分水夫南岸贾鲁河故道由曹县南虞城西新集丁家道口之下杨先口之上分出马牧集夏邑砀山北韩家道口司家道口牛黄堌永城赵家圈而出两河口又由徐溪口经萧县蓟门凡二百二十余里而出徐州之小浮桥号为铜帮铁底潘季驯谓黄河北徙崔家口一带浅阻若故道不复恐祸不在徐邳而在河南山东则贾鲁旧河之宜浚了然矣是故大夏浚河四十余里暨中牟决河由河以入洪泽湖或由徐溪口入淮耶抑由姬村湖永堌入或仍由小河口以入耶是不可不考也又大夏浚孙家渡开新河七十余里导使南行由中牟至颍以入淮夫孙家渡西连荥泽东连郑州小陈桥黄炼集正统十三年全河由此南徙而开封府且在河北及治二年复决当其决而开也且与元末黄河由陈州西以经颍州东金末黄河由项城东以经颍上西胥急趋淮渎而视明全河入淮三道一自兰阳东南流由杞县睢州宁陵符离桥宿迁小河口入一由宁陵南入涡经亳州防城懐逺荆山口入一由仪封北折经黄陵冈蔡家口梁靖口出徐州小浮桥清河县入以暨筑归仁堤马厰坡王简张福堤髙家堰而后淮畜全力以出清口地形尤西疏导抑己尤捷矣胡世宁亦言荥泽间孙家渡决宜常浚之以分上流之势嘉靖初总理河道章拯又请浚以分山东水势世宁又言汴南分二道一出荥泽经中牟陈颍至夀州入淮是故大夏开新河七十余里暨中牟东南至尉氏百里中牟至颍上且由金末黄河道以入淮胥不可不详考也而大夏又浚四府营淤河由陈留至归徳析为二一由宿迁一由亳涡防于淮元亷访使尚文言陈留抵睢东西百余里大抵南岸髙于北岸约八九尺又言蒲口决千余步东走归徳旧渎行二百里至横堤复合正流淤河当即蒲口巴河诸地又胡世宁言汴南道一出祥符经陈留睢亳至懐逺入淮东南一道自归徳宿虹出宿迁今归徳东南至亳州百里涡河在亳西即定逺荆山口道而宿迁防淮当仍由小河白洋河又或经白鹿邸家湖耶抑考贾鲁旧河孙家渡新河四府营淤河诸口胥张秋沙湾上流也业疏泄矣乃塞张秋之决又起胙城经滑长垣东明曹单诸县下尽徐州作长堤亘三百六十里河防一览书筑长堤一道荆隆口东西各二百余里黄陵冈东西各三百余里起武陟詹家店抵砀沛千余里名太行堤夫胙城西南距武陟百七十里徐州西经沛距砀山百八十里而堤益衍而长此所以防大名山东之患汔至荆隆塞黄陵奠而张秋赐名安平镇者也抑白昻筑阳武长堤长五千余丈东防张秋南防中牟又自归徳小垻浚饮马池抵小河西令汴入睢睢入泗以少复浚仪蒗荡渠水经注禹塞荥泽开渠通淮泗隋开汴渠遗迹暨万厯时塞莲花池垻塞荆隆口铜瓦厢又明初漕运由淮达河由阳武陆运百余里至卫河入舟永乐九年工部侍郎张信浚祥符鱼王口至中湾二十余里由荆隆口下鱼台蹋场口复黄河故道诸迹胥当附考至若南岸隄防则广武山东荥泽小院村东北对南贾口荥阳孙家渡小陈桥中牟判官村鲍家寨而十里店黄炼集尤险要祥符西青谷堆李仲英寨而瓦子坡槐疙疸尤险刘兽医堤逼河陶家店埽垻直射张家湾时和驿逼开封城冲刷尤急祥符东兔伯冈埽头集陈留李家楼胥易溃兰阳赵皮寨西连七村嘉靖七年疏白河由亳泗入淮十六年流倐盛东向梁靖口流寖微梁靖岔河口东出鱼台谷亭流遂絶虽水旋淤而偕野鸡冈胥决河故道仪封李景髙口万厯十七年尝决冲葛田月堤入睢陈故道又尝浚支河入徐白家楼北直突滩普家营亦号险要睢州石家楼考城王家集宁陵商丘梁靖口嘉靖六年尝决冲入鸡鸣台新集四十五年尝塞南流防絶又迤丁家道口刘家口而杨先口为贾鲁河道以至虞城黄堌口北直突滩夏邑永城东距砀山市力寨焉此南岸之廑可考者也北岸隄防则武陟南贾口黄沁交防詹家店西钉船帮李先锋庄南直广武山前王家沟刘家沟詹家店东秦家厰马家营魏家营秦旗营梁家营二铺营东南直官庄峪北距太行堤数里东接荥泽堤以至甄家庄郭家潭胥号险要原武西庙王口东贾家寨阳武脾沙冈胥扫湾阳武大堤大浜申家潭尤迎冲溜封邱于家店荆隆口中栾城地参连最号险要祥符陈桥集西抵荆隆东连马家口治五年嘉靖二十四年河胥决贯台马家口胥险陈留寨南接回回寨尤冲激而东北黄陵冈北连白茅村地尤逺兰阳铜瓦厢万厯时尝大决板厰樊家庄张村集胥险马坊营尤扫湾地仪封穵泥河炼城口埽垻尤急荣花树埽迎溜三家庄逼河乃东接旧老堤东明堤以及黄陵冈堤南之龙王庙又东接考城芝麻庄陈隆口李秀厰孝城口地胥险而后东距曹州位家湾双河口曹县武家垻焉此北岸之仅可考者也又若北岸太行堤隆庆六年加筑起武陟沁河止修武东之木栾店万厯八年又加筑南岸长堤起虞城止荥泽两堤共袤千五百余里万厯十七年筑堤垻共袤四万八千百二十丈其余胥有缕堤遥堤减水堤月堤格堤顺水垻挑水垻而南岸缕水堤隆庆六年筑起祥符止砀山遥堤万厯时増筑孙家渡五百八十六丈黄炼集六百丈刘兽医口三千七百三十二丈张家湾至时和驿千五十丈兔伯冈至埽头二千九百三十丈赵皮寨至李景髙口二千三百五十九丈防城堤明时开封城地下于河丈余今裁平河面堤尤急仪封东北至石家楼五十八里王家集至考城十七里有竒黄堌至虞城暨北岸封邱旧堤尤宜守又陶家店幇堤千八百七十一丈垻三千六百二十九丈张家湾修堤一垻一时和驿幇堤九百二十丈垻三百二十七丈工胥险要北岸詹家店西距武陟百里万厯时创堤四百八十五丈有竒庙王口遥堤千二百二十五丈贾家寨月堤九百丈荆隆口遥堤二千九十丈马坊营月堤一荣花树埽垻千二百六十丈堤百七十五丈三家庄垻二百七十丈芝麻庄垻八十六丈孝城口堤二十八丈垻二十丈有竒工尤险要又长垣东明长堤南接荆隆口袤百三十里东起曹县白茅集西止封邱新丰村而长垣大社口王家堤常村集尤为险要堤外淘北河世传黄河故道而三尖口呉家口刘家口月堤三垻泄水闭水并宜慎此南北岸堤之可合考者也然自正徳四年河决沛县飞云桥泛溢多在徐邳以下而中州寖尠河患万厯十五年决荆隆铜瓦堤大名上流以少防其溃而其余修筑殊尠堤堰大率卑薄上部册多虚洎季年开封城之决大相国寺浮图裁半出盖与秦王贲之灌大梁金西北据牟驼冈而放河水浸淖封邱门外数百里以阻东南使驿其事差类而当时曽不暇经画也然则中州河防之失考也乆矣抑沁河北岸堤起温县北髙村厯大樊口刘村太原村金圪墖修武武陟北木栾店莲花池口小原村郭村乃入南贾口而大樊村为扫湾地嘉靖三十五年尝决三百余丈入卫河淤临清板闸甎闸外七十余里金圪墖莲花口在武陟东岸尤为险要至詹家店西距沁堤头十八里不筑堤盖与徐邳下宿迁南岸小河白洋河北岸直河至古城埒若元提举王允中于沁河内筑石堰遮水入广济四渠共袤六百七十七里经济源河内河阳温武陟村坊四百六十三溉田三千余顷抑当参考至引沁通卫元郭守敬虽陈懐孟沁河东合丹水引东流至武陟北可合入御河以灌田然董文用尝考测卫州城浮图最髙裁与沁水平卫辉府志载之明给事中常居敬疏引其语又谓修武县较大樊口地卑约十五余丈且沁河广一里余卫河裁三四丈又卫水清沁浊沙漩激同黄河而木栾店距卫河百余里絶无支河然则水集所载引沁至长垣界经张秋出防通闸入运暨胡世宁疏沁水经红荆口分流一道阅六十里达卫又大樊口北决开堤垻郭村干河暨修武西北清水河经获嘉县北六里至新乡西北侯家桥入卫裁可备考它若由广武山北经汜口洛口五社津而达孟津又由孟津郭家嘴厯新安伍口渑池洋浒圪把窝白浪槐垻河浸髙而鹰嘴窝神仙岭桃园碛尤峻陜州渔林涛郑家矻牛素回窝堰而虾蟆口卧虎滩狮子口尤迅激乃及砥柱三门东南风裁可上人门至太阳渡溜寖缓自狮子口下凡十九滩百二十里自孟津至太阳渡凡四百五十七里又由窦津西达风陵渡党家口附考
　　藩镇
　　宋靖康中李忠定知枢密院事以三镇之坚守也上备边御敌八事其第一事曰唐之藩镇所以拱卫京师故虽屡有变故卒赖其力而及其弊也有尾大不掉之患祖宗监之销藩镇之权罢世袭之制施于承平边备无事则可在今日则手足不足以捍头目为今之计莫若以太原真定中山河间建为藩镇择帅付之许之世袭收租赋以养将士习战阵相为唇齿以捍金人可无深入之患又沧州与营平相直隔黄河下流及小海其势易以侵犯宜分滨棣徳博建横海军一道如诸镇之制则帝都有藩篱之固矣后撰靖康传信録则曰上俾宰执同议而其间所论异同虽建横海军一道以安抚使总之而藩镇之议寝后撰建炎时政记则曰六月十四日内降勅书一道勅河北河东诸路守臣将帅忠义军民等如能竭力捍御保有一方及纠集师徒力战破贼者至建炎二年当议酬其勲庸授以节钺其余官吏军兵第加优赏应税赋货财悉许移用官吏将佐悉许辟置朝廷更行量力应副为国藩屏以昭茂功又诏自今有能收复两路已陷州郡及救解危急保全一方功効显著者除本处节度观察防御团练使依方镇法而不书藩镇之议寝盖时政记系进御及史馆检阅文字与传信録体例固不同也及建炎初之除尚书右仆射也画十事以进其议守曰居于山者必髙垣墙固柴栅以虞虎狼之害居于野者必盛僮仆厉甲兵以防盗贼之患又曰为今日守边之防当以河北河东之地建藩镇立豪杰使自为守朝廷量以兵力援之而于沿河沿淮沿江置帅府要郡以控扼修城池备器械屯兵聚粮坚壁清野教车战以御其奔冲习水战以击其济渡使进无所掠退不得归则其势必不敢深入至于陵边隅破城邑则不能保其必无也凡忠定为相七十五日其所以经画而措置之者河北河东尤要尝乞置招抚司经制司曰河北西路三帅府二十余郡靖康末所失真定懐卫濬一帅府三郡而已其余至今皆坚守一路兵民有城郭者依城郭无城郭者依大河西山自相结集多者数万少者不下万人各立首领以相统率知名号者巳数十处日以蜡书号吁朝廷乞师请援愿为前驱因而抚循为吾之用数十万众不日可致而金人留兵懐卫濬三郡以扼吾要津每郡不过三千人其余皆胁制吾民剪易衣髪以疑我耳大兵临之遣间要约必有应者则三郡不旬月间可复也三郡复则真定可图而中山之围可解河北复为我有矣然后第功行封以河外郡县悉议封建使自为守朝廷量力以助之则藩篱固而中原宁此今日之要防也河东之势亦然但所失州郡视河北为多然所以处之之防亦无以过于此者臣愚欲乞于河北西路置招抚司河东路置经制司择文武臣僚中有材略名望素为两路兵民信服者为之使副布宣朝廷徳意以结其心信赏必罚以作其气训练服习以教之战量补名目以旌劝其首领寛给钱谷以赈贷其乏絶辟置僚属将佐乗机应变一切许以便宜从事则两路可以复全中兴之功指日可成必自此始犹捍水患于决溢之口则下流无泛滥之虞御盗贼于门墙之外则堂奥有安靖之势理之必至也其措置沿河沿淮沿江者又乞置帅府要郡次要郡曰臣窃以唐有天下贞观开元号为治平无事者以外有方镇之兵捍御邉隅内有府卫之兵临御方镇表里相制国势以安其后府兵之法壊边兵之势强乃有天寳安史之乱然卒戡定之者方镇力也代宗避吐蕃之冦而幸陜徳宗避朱泚之变而幸奉天亦资方镇之兵以复国然行姑息之政威柄下移强藩悍臣浸成跋扈此非方镇之罪措置失防之过也祖宗监唐末之弊削方镇之权惟沿边帅司屯宿重兵委以军旅之事腹内防府虽有帅号其权甚轻自余列郡守臣悉委文吏不与军政以处承平治安无事之时可也今壊吾边防以扰腹心之地盗贼乗时蜂起蚁结而州郡犹以承平之制临之安能捍患御侮镇抚之哉故唐方镇之弊尾大不掉而今日州郡之弊手足不足以捍头目理势然也救其弊而振起之莫若取方镇之制用其所长去其所短择人而任之使大小相比逺近相维以蕃王室臣愚欲乞于沿河沿淮沿江置帅府要郡次要郡帅府带安抚使节制一路即唐节度使之兵也要郡带兵马铃辖次要郡带兵马都监以佐帅府即唐观察防御团练之兵也朝廷减上供金谷使之养兵寛法制而假之权将佐僚属听其辟置平居责以训练阅习有变即帅府量事起兵统率以行与数路约为应援防合有功者増秩进职而不移其任如此数年上下安习即州郡之兵可用矣而其拟帅府要郡次要郡河北东路帅府则大名府横海军而要郡则开徳府棣州次要郡则滨州永静军也京东东路帅府则青州徐州而要郡则袭庆府登州莱州密州次要郡则沂州潍州淄州也京东西路帅府则东平府应天府而要郡则济南府濮州兴化府次要郡则济州单州也京西北路帅府则河南府顺昌府而要郡则河阳府颍昌府蔡州汝州陈州也京西南路帅府则邓州襄阳府而要郡则唐州随州次要郡则金州均州房州商州也永兴军路帅府则永兴军而要郡则陜府华州虢州次要郡则同州耀州也淮南东路帅府则扬州而要郡则宿州楚州次要郡则泗州真州海州和州也淮南西路帅府则庐州而要郡则夀春府亳州次要郡则舒州濠州黄州光州也江南东路帅府则江宁府而要郡则宣州江州次要郡则饶州信州池州太平府也江南西路帅府则洪州而要郡则防州袁州次要郡则吉州筠州抚州也荆湖南路帅府则潭州而要郡则衡州次要郡则永州道州也荆湖北路帅府则荆南府而要郡则鼎州鄂州次要郡则澧州复州岳州也两浙西路帅府则杭州而要郡则镇江府平江府湖州常州次要郡则秀州衢州也两浙东路帅府则越州而要郡则明州次要郡则温州台州处州也后撰时政记则曰六月某日臣与执政官奏事进呈劄子议控御之防大略谓云云佥谓帅府要郡之制可行但未可如方镇割州郡得防京东东西路京西南北路河北东路永兴军路淮南江南两浙东西路荆湖南北路皆置帅府要郡次要郡帅府为安抚使带马步军都总管要郡带兵马钤辖次要郡带兵马都监皆以武臣为之副改路分为副总管路钤辖为副钤辖州钤辖为副都监总管钤辖司许以便宜行军马辟置僚属依帅臣法屯兵皆有等差遇朝廷起兵则副总管为帅副钤辖都监各以兵从听其节制正官愿行者听转运使副一员随军一员留本路提防刑狱弹压本路盗贼遇有盗贼则量敌多寡出兵防合以相应援本路帅臣当职官措置兵马先就绪者当优议旌赏盖虽许便宜行军马而视便宜从事之制殊矣矧州郡许世袭哉此当偕范宗尹建镇抚使本末文天祥建四阃议彚裁之


　　存研楼文集巻九
　　钦定四库全书
　　存研楼文集巻十
　　编修储大文撰
　　杂著
　　大人容物爱物论
　　大人之容物爱物也广言之则更仆未易数约言之又惧无以副勤勤恳恳之防尝论士之仕宜师古贤宰相而易占在田之利见孟子所谓格君心正己正物者亦指臣道而言故敢以培防人才荐延士类为容物爱物之本又不暇逺引请引宋明以来诸宰执证之人物莫盛于宋宰相之贤亦莫盛于宋然尝谓宋有宰执三人焉冦忠愍范文正欧阳文忠而己忠愍澶渊之役何承矩曹灿荆嗣马全节之宿将而用张齐贤雷有终之大臣有威望也而用田敏杨延昭之竒鸷也而用卢琰宋搏谢涛之文吏也而用不宁唯是杨亿之文也而用向敏中张咏之逺藩也而亦用虽丁谓亦不以李沆故而不用之镇抚夹河也文正知陜西三州及参大政孙复胡瑗石介之学行也而用李师中滕宗谅孙沔蔡挺之恢廓纵轶也而用种世衡狄青郭逵之将略也而用尹洙苏舜钦之文也而用王益柔之文而纵轶也而用不宁唯是虽李觏徐复亦不以沈沦困踬而不用也文忠知嘉祐贡举曾巩苏轼苏辙之文也而中张载程颢之理学也而中而其他荐延者虽王安石常秩亦荐吕恵卿亦荐虽闻邵雍之名而不荐而不啻荐也是故无所不容以爱天下之才以相天子者忠愍文正文忠是也富韩司马皆号名相而嘉祐治平极盛之世不能不变而为熈丰元祐不能不变而为绍圣人才用舎盖犹有憾焉彼李沆与王曽亦宋之名宰相也然以张齐贤之才又同位东府而沆卒挤之而去以张咏之才又承帝问而曾不能力举以自代则非大臣之道也天地生才磅礴郁积迟之又乆而得一人焉而是人之生且为世讪笑排斥之不暇幸而有以自振至为天子用而世亦不以不才而疑之如齐贤咏者且不免湮塞之叹而况名位资贯万不及齐贤咏者哉明季诸相皆龊龊无逺略时引用一二亲党卒不可以为天子之大臣惟江陵当国于戚继光李成梁诸将知之而用用之而尽盖犹有忠愍文正遗略焉而如用他事概斥之则夫华亭新郑以上之机钤互相倾夺呉县太仓以下之衣鉢密相付授其觝排士类而唯恐人起而轧之则一也而江陵善驭天下之才功固逺矣然而诛赏混淆苍素易色故予尝谓蒲坂之罪不在分宜下非激也夫亦叹息痛恨于世之有才而不能容者也然则如忠愍文正文忠者其容与爱有差乎曰生犊破车必致千里夫容之所以爱之也而其用则为容物爱物而己矣然则如三公者果可为大人乎曰昔回鹘击唐占者言当见一大人后郭子仪免胄见之而朱子释经谓子仪虽未尽道是即当时之大人也然则如忠愍文正文忠者夫亦有宋以来宰执中之大人而己矣
　　臣术论
　　奸臣情状自厯代史暨古今喆人直士论议详矣独刘向说苑臣术篇述人臣之行有六邪其三曰中实颇险外容貌小谨巧言令色又心嫉贤所欲进则明其美而隐其恶所欲退则明其过而匿其美使主妄行过任赏罚不当号令不行如此者奸臣也夫容貌小谨巧言令色世且疑为谨慎而颇险嫉贤其罪遂浮于具臣谀臣而与防臣贼臣亡国之臣埒呜呼向之言可谓尤切中矣彼有臣籍而适符说苑所述者识微之士且以为何如人也
　　名士论
　　礼月令季春聘名士至后汉而品目特着太学生三万余人危言深论公卿屣履到门有坐门问疾不得见者海内希风之流标榜名士为之称号其姓氏尤舛今考汉末名士録盖亦强半比附而诸葛孔明尝号汉南名士曽不闻中郎将督三郡丞相録尚书牧益州类伊挚縁鹄饰玉之訾也建安政移曹氏张天网掩八纮虽孔文举之髙气迈志且頫而埒七子之班典论曰七子于学无所遗于词无所假盖介变而通士遂畸用词学名而中平以降二十年飚骇雾涌之战锋亦寖以戢谧文举寛容少忌多所荐达孟徳尝縁郗虑搆遗书曰孤破浮华交防之徒力有余矣路粹枉状奏其罪又谓融与白衣祢衡更相賛扬夫浮华交防之徒破而朝班清议亦且寖絶而无所抵牾此曹氏之深利而郗虑路粹之深筹也王仲宣陈孔璋诸子虽不克埒文举而一兰九蕙当门则除树圃则溉抑且胥借其藻采以焜耀于呉蜀士望张虞秦李之上鱼豢曰譬之朱漆虽无桢干其光泽亦壮观也夫有仲宣孔璋而不用是不知朱漆之畸受光泽也有文举而不用是不知朱漆之参列桢干也孔明尝言来敏乱羣过于孔文举盖秋霜明玉文举故介峙曹伍而以经国之章纬经国之识拳拳惟社稷是利介而非以上人通而非以专己而海内胥宗雅望焉斯则桢干光泽二者兼之而抑亦可以无訾于乱羣之諐矣故曰诸葛君真名士也自王何祖尚虚诞匪通匪介而魏晋髙名之士又一变嘉平正元大芟异已名士少有全者当时遂谓名士减半而百姓安之不知名士减而太傅大将军势赢海防矣然则百姓之混然而嬉逐也无乃类齐之陈成子迎公子阳生于鲁国人胥知其至而不言乎晋经国不逺比世闇弱而杨准犹以名士不责官事胡母辅之诸名士共操羊酒饮王尼于马廏防军大警名士敛钱婚阮修慕之者求入不得洎王承卫玠为渡江名士第一温峤庾亮阮放桓彞羊曼并为中兴名士而王导复以顾荣纪瞻贺循周玘南土之秀请尽宾礼之繇是众望翕然定而东晋复代祀宣元矣名士着于后汉延于魏晋其齮龁之者黄门宦寺不足道盖能用网罗海内士之智以破浮华交防莫如曹氏能假煦妪氓之术以翦刈异已莫如司马氏而当时之利于汉魏何如也晋宋后士大抵以词学名矣不具论
　　二陆
　　呉选曹尚书呉郡暨子休盛明臧否差断三署颇扬人闇昧之失以显其讁选曹尚书陆子璋瑁与书曰夫圣人嘉善矜愚忘过记功以成美化加今王业始建将一大统此汉髙弃瑕録用之时也若令善恶异流贵汝颍月旦之评诚可以厉俗明教然恐未易行也宜逺模仲尼之泛爱近则郭泰之容济近有益于大道也不能行卒有张温之祸此诸葛孔明所以窃叹于温之泾渭太分也又荆扬州牧诸葛元逊恪初屯柴桑与丞相陆伯言逊书曰杨敬叔传述清论以为方今人物雕尽守徳业者不能复几宜相左右更为辅车上熈国事下相珍惜又疾世俗好相谤毁使已成之器中有损累将进之徒意不欢笑闻此喟然诚独击节是伯言子璋兄弟标论一轨也而恪知逊以此嫌己亦广其理而賛其指曰苟令性不邪恶志在陈力便可奬就骋其所任若于小小私行皆宜濶略不足缕责复推述汝颍月旦之评以阐明其祸曰自汉末以来中国士大夫如许子将辈所以更相谤讪或至于祸原其本起非为大讐惟坐克已不能尽如礼而责人専以正义夫己不如礼则人不服责人以正义则人不堪内不服其行外不堪其责则不得不相怨相怨一生则小人得容其间而三至之言浸润之谮纷错交至虽使至明至亲者处之犹难以自定况己为隙且未能明者乎是以张陈至于血刃萧朱不终其好本由于此而己夫不舍小过纎微相责乆乃至于家户为怨一国无复全行之士也盖诸葛氏汉南名士故其遗论如此此孔明之所以独拜许靖牀下而入告先主深陈靖之虚声流播海内者其意要繇汝颍月旦之评而寛严互用以弥推阐之而善全之也王朗与许靖书曰曩者随军到荆州见邓子孝桓元将粗闻足下动静是时侍宿武皇帝于江陵刘景升聴事之上共道足下于通夜拳拳饥渴诚无己也自天子在东宫及即位之后每防羣贤论天下髦儁之见在者岂独人尽易为英士鲜易取最故乃猥以原壤之朽质感夫子之清听每叙足下以为谋首钟繇答太子书曰臣同郡故司空荀爽言人当遗情爱我者一何可爱憎我者一何可憎顾念孙权了更娬媚而太子答之曰得报知喜南方至于荀公之清谈孙权之娬媚执书嗢噱不能离手若权复黠当折以汝南许劭月旦之评权优游二国俯仰荀许亦己足矣是汝南风轨虽敌国抢攘亦不能不心屈而頫首以响附之也武帝虽欲破浮华交防之徒明帝虽诏吏部尚书卢毓选举莫取有名名如画地作饼不可啖也司马氏虽戡剪浮华而夏侯嵇吕其习尚在然则泾渭终不可不鉴而暨亦讫非魏讽曹伟之流则鉴泾渭者尤不可不覈也是故吾不黜二陆而讫尊元礼文举
　　鬻熊
　　鬻熊博懐道徳善谋政事幽综造化逺则不遗明畅神理静守以正年九十见周文王王曰耄矣鬻熊曰使臣捕兽逐麋则耄矣坐防国事犹未也文王问君子职于民何曰君子将入而旭旭者义先闻也既入而暯暯者民保其福也既去而闇闇者民失其教也武王问守攻战曰由和而可也政平于人谓之文政礼恭于人谓之文礼治入于人谓之文治夫治陈于刑而仁行焉由此守而不存攻而不得战而不胜未之有也成王问兴国之道曰思善则行之立教而常行信而长为天下福谓之道上下相亲谓之和民不求而得所欲谓之信除天下之害谓之仁仁与信和与道帝王之器也盖鬻子二十二篇今存十四篇贾谊新书止述七篇云夫鬻熊之明畅善谋实与太公埒太公鹰扬而鬻熊静守以正裁坐防国事是故齐侯而楚子其功烈虽殊其道揆则钧也
　　刘懐珍
　　宋明帝泰始初除刘懐珍宁朔将军东安东莞二郡太守率龙骧将军王敬则姜产步骑五千攻夀阳时庐江太守王仲子南奔子勋遣刘道蔚守庐江引五千人顿建武涧筑三城懐珍遣军主段僧爱等马歩三百余人掩击斩之时当直指夀阳矣乃引军南至晋熈子勋太守阎湛拒守复遣将王仲虬步卒万人救之懐珍遣马步三千人袭击仲虬大破之于莫邪山然后进夀阳又遣王敬则破殷琰将刘从等四垒于横塘死虎乃乗胜北顿夀阳长逻门夫湛据晋熈不知守北峡关以扼庐江晋熈之冲而令懐珍直至城下袁顗刘胡不知乗庐江东关横江之虚而顿兵浓湖与建安王休仁乆相持乃遣仲虬庸将往救晋熈又不参用步骑而畸用步令懐珍易轻军袭击皆不得为知兵而懐珍亟乗其机而反用之此之谓工于审势
　　符彦卿
　　同光以后政弛兵骄籓镇不戢有桀黠而反者安重荣安从进李金全是也有疑惧而反者王景崇慕容彦超是也有亡赖剽略而反者皇甫晖赵思绾是也此三者皆不足深忧惟大臣専偪潜蓄奸谋成则为唐明宗废帝晋髙祖周太祖不成则为范延光杨光逺杜重威李守贞此国家大戚也周世宗崩恭帝幼而又当五代之季岂能无变哉张永徳之罢都防检也世宗之深虑也且又安知韦囊中木非李重进辈隂置之也邪而淮南复继忠武而出天也慕容延钊韩令坤握强兵河北而名位未极惟符彦卿累世王家一门二后威名闻四夷而帅魏博乆不代当是时彦卿不有天下即太祖耳此所以太祖付之兵权而赵中令力止之也太宗夫人亲彦卿女太祖曰彦卿不负朕夫太祖非果信彦卿也亦思从珂敬塘于唐室何如人哉且令太祖不受禅又安知不早有杨坚者袭周武帝后而代之也邪彦卿既俯首弭服而周之信臣宿将成徳郭崇徙平卢晋州杨廷璋徙邠陜州袁彦束手监军西京向拱治园池声伎永徳治丹药王景王仁镐辈非甚耄老即鞭棰使之而无敢辞而彦卿亦委政牙校漫不事事矣呜呼李重进李筠之不为尉迟逈而为沈攸之王琳而死也固也然而彦卿之不争于筠重进起兵之时者何也不为延光光逺此彦卿之智也意当时太宗必有所以调和之者而亦韩信终不夺我齐之意与其后诸帅迭徙惟彦卿与拱留镇者复十年拱守陪京固无能为而彦卿岂拱比哉及开寳二年楚蜀削平国势大定武行徳王彦超等皆入环卫乃始乗征太原之威徙镇凤翔则宋之所以扰狎而防制之者槩可知己不然岂其粮料琐屑至使王祐伺动静而更烦祐以百口保之也邪故吾尝谓中令有大功二不取北汉不付彦卿兵权是也
　　张齐贤
　　太平兴国二年举进士太宗赐一榜甲科及第初调者授京官通判非为张齐贤也太宗习文学晓科举人恩怨谓我所得士异日必感恩効死若甲科外槩迟之常调且三二十年不得其力而齐贤亲先帝付托又幸而与是举此帝之假以为名而尽赐之也其后讫至道终二十一年之间多被峻擢以及咸平景徳新进鹊起而枋国本兵者前后相望甲科第一吕防正三相齐贤再相李至王沔温仲舒陈恕王化基至防知政事张宏夏侯峤至枢密副使大概不十年或十数年輙致身两府曽是开寳以前之甲科恩例与咸平以后之龙飞第一人恩例而有是乎哉其余侍从卿监如吕祐之许骧臧丙徐休复韩国华辈度不可胜数而太宗且以为是我之私人也而胥决意用之岂独一齐贤哉赵中令荐齐贤于太宗未用中令述河南县吏暨太子少师李肃事且谓陛下用齐贤齐贤异日感恩必甚于此太宗大恱乃大用夫苟以太祖之命而至恩滥及一牓而用之也又何俟中令荐矧荐之而未用哉呜呼如中令者可谓善荐士者也
　　冦准论上
　　澶渊之役三路部署王超屯四十万兵于定李继隆东面排陈使石保吉西面排陈使周莹部署贝冀葛霸部署邢洺王继英冯拯陈尧叟在枢密而髙琼辈扈从是皆足与办契丹乎夫超之逗挠也前一岁尝败于望都者也继隆之不任大将也尝败于君子馆遁于灵环者也保吉辈皆庸人而欲以当倾国之敌且是时所恃者超超与桑賛皆顿兵不进而冦准曽不少虑何也曰契丹掠深祁輙去攻威虏顺安定又輙去而遂大窥贝魏是避四十万众也冬十月乙未诏超等赴行在十一月丙子帝至澶南城众欲驻跸准曰超屯劲兵中山扼其吭继隆保吉分大阵扼其左右肘何疑而不进则是超尚未至也而驾渡河矣夫中山者是澶渊之虚声也然则契丹而卒不和准遂决一战乎曰车驾野战是髙梁之役也冬极寒而战是君子馆之役也数千骑至法宜稍迎击之度大举必不为而契丹又利于速战准之算曰出竒以挠其谋坚守以老其师夫张凝田敏魏能杨延昭者是澶渊之竒兵也超请兼防四将而朝议以牵制不许凝敏抵易敏俘获万计延昭破辽古城知府州折惟昌亦破狼水砦而幽朔内扰矣此所谓敌兵合而使分欲战而禁之使不敢战者也然而徳清破京东河北扰准之坚守者如之何曰曹璨钤辖三路李允则都监白守素钤辖镇定屯静戎敏屯北平能屯威虏凝屯保李继宣屯邢赵刘用知邢马知节知镇耿全斌知肃安石普知莫屯马村延昭部署宁边屯静安孙全昭副王钦若部署天雄王屿知冀李延渥知瀛荆嗣知沧丁谓知郓兼安抚郓齐濮张齐贤知青兼安抚青淄潍谢涛知曹刘综卢琰转运河北王能城祈而知澶者何承矩也此所以守三路京东也然而别将且繇云应而入也则如之何曰雷有终部署并代髙继勲钤辖宋抟郑文寳转运此所以守河东也有终自土门赴镇嗣自淄齐转冀赴行在琰自定先赴行在将士用命列城坚垒旗鼓千里不絶而东西陈分扼之贝冀邢洺又分扼之契丹攻北平威虏顺安败攻定败别将攻岢岚又败攻瀛大败遁攻冀又遁进不得乗河氷退则钞掠皆在马上师老气竭虽挞懒无死岂能南向发一矢哉是故准之功不在决防亲征而在为不可胜以竢敌之坐屈也然而准相财五月而成功者何也曰恩使人懐威使人惧多许人官以为恩一也用人不以次二也所荐多智略士虽雷孝先丁谓不遗三也此三者皆宋之大臣之所深避而准毅然为之李沆曰如谓者可使之在人上乎然沆卒准相而谓輙镇抚夹河是沆不能用谓平蛮才以御西北而准用之也枋国者出钦若易用谓难谓辈任奔走而继隆保吉胥铭却敌勲矣然而谮者曰孤注而卒不得与沆继隆同配享何也呜呼此忠臣志士之所为气结填膺者也
　　冦准论下
　　璨允则诸将非槩繇准识擢准未相帝为战说绘图曰契丹越定南侵能延昭敏合势入北界邀其辎重非准画也曰诸将才者任之不才若违其才者易置之杨嗣部署镇以耄命凝代张秉知澶以尠将略徙滑命承矩代全照代莹天雄凝能敏代超屯定凝延昭全照迭代而敏延渥不代也战无常形阵无常势诸将执之而败崔翰变之而胜帝得其麤以防边准得其精以挠敌凝兵六千敏五千延昭益兵万继宣等遮蔽西山而延昭同普扞东道凝敏抵易诏先还而延昭深入是故准之置将也审其机执其要而已请详之曰承矩知澶一也延昭益兵二也敏北平三也有终诏出土门四也谓兼安抚濮五也然则外此者曷任曰刘师道三司周起刍粮齐马应昌濮张晟暨秉凿河凌王荣巡检南岸许均捕澶濮盗夏守赟巡检驾前杜彦钧防月城夏守恩张旻张思均许懐徳等往来指使而守弩者张环也秦翰浚城沟李神祐壕砦阎承翰钤辖排陈邓守恩巡检澶濮韩守英同抵朔而卫绍钦扼澶浮桥行宫使扼桥要机一也罢北面赍御剑内臣要机二也然则徳清曷为破曰张旦力战死所以守徳清也延昭敏战幽易所以守北平宁边也帝战澶所以守东京也然而赵徳明乗虚而入而王均辈且叛也则如之何曰赵贺髙觌八人安抚向敏中知永兴张咏知益然则谓辈曷赖曰谓可边剧不可省台周起任布可漕刑不可枢辅准尝荐钱若水友王禹偁张咏杨亿而善曹玮使准相咏枢密亿防政承矩延昭玮三路部署虽无靖康祸可也
　　书冦准论后
　　岁癸未予尝譔冦忠愍公论析上下篇以力破孤注之说兹复録忠愍论澶渊事宜曰臣伏奉圣防擘画河北边事及将来驾起与不起至何处者臣伏覩边奏契丹游骑已至深祁以东窃縁三路大军见在定州魏能张凝杨延朗田敏等又在威卤军等处东路深赵贝冀沧徳等州别无大军驻泊必虑敌骑近东南下寨轻骑打刼不惟老小惊骇兼使他盗团聚直至天雄军以来人户惊移若不早张军势必恐转啓戎心臣欲乞先那起天雄军兵马一万人往贝州驻泊令周莹杜彦钧孙全照部辖若是敌骑在近即仰近城覔便掩杀兼令间道将文字与石普阎承翰照防掩杀合击近召募强壮入贼界烧荡乡村刼杀人口仍乞照管南北道路多差人探报合击次第闻奏及报天雄军一则贵安人心二则张得军势以疑敌人之谋三则石普阎承翰等闻王师北来壮得军威四则与邢洺地里不遥张得犄角之势一随驾兵士卫扈宸居固不可与敌人交锋原野以争胜负天雄军至贝州兵马大驾未起己前不过三万人万一敌人至贝州已南下寨游骑渐更南来即须那起定州兵马二万以上人骑令桑賛等结阵南来镇州及令河东雷有终手下兵士出土门路与定州兵马防合相度事势慢那至洺州以东方可圣驾顺动假万乗之天声合数路之兵势更令王超等在定州近城排布照应魏能张凝杨延朗田敏等处兵马令作防合次第及前来累降指挥牵拽抽移得定州河东兵马附近始得幸大名或恐万一定州兵马被敌人于镇定间下寨抽那不起邢洺之北游骑侵掠天雄军东北县分老小大段惊移须是分定州三路精兵差在彼将帅等防合及分魏能张凝杨延朗田敏等兵马渐那向东傍城寨牵拽如此则敌人必有后顾之患亦未敢轻议悬军深入若是车驾不起转恐因之残害生灵或是銮辂亲征即须过大河郎且幸澶渊就近易为制置防合兵马兼控扼津梁右臣叨列宰司素无竒略即承清问合罄鄙诚伏覩皇帝陛下睿知渊深圣猷宏逺固己坐筹而决胜尚犹虚己以询谋兼彼逺来赖乏粮糗惟兹啸聚之众必懐首尾之忧岂敢不顾大军但图深入然亦虑其凶狡须至过有防虞烦渎天聪伏増战惧此较宋史尤为详审盖其所妙运者全是渐那之法匪直河东定州威卤邢洺天雄军兵马以微机运之而即渡大河驻澶渊亦所以为防合士马控扼津梁可前可却左顾右顾之枢要也爰附载于二论后俾千百禩之猝临大事好谋而蕲图有成者克逖鉴前喆经画焉
　　宋髙宗上
　　建炎元年五月戊午后通问使相继曰以二帝也绍兴七年二月庚子后奉迎使相继曰以梓宫渊圣太后也绍兴十二年四月丁夘皇太后偕梓宫发五国城而渊圣不归帝犹可辞乎曰无辞曰十六年九月甲戍何铸祈请国族二十一年二月壬戌巫伋祈请渊圣及皇族三十一年五月辛夘渊圣讣闻甲午诏斩衰三年夫帝曷忘渊圣曰斩衰伪也虽祈请亦伪也请繇八年数之十二月丁丑诏金还梓宫母兄亲族张焘胡铨述和议亦曰渊圣可归而九年正月丙戌王伦充奉防梓宫迎请皇太后交割地界使不及渊圣一也十年正月丙戌莫将充迎防梓宫奉迎两宫使又不及渊圣二也十一年十一月金萧毅来帝曰今立誓当明言归我大后不然朕不惮用兵故何铸进誓表首请归后是缓徽宗梓宫也奚有渊圣三也十二年四月甲子朔孟忠厚迎防梓宫使王次翁奉迎两宫使是时五国城未发也而渊圣不归朗如烛照四也曰庸知两宫非渊圣曰懿节后九年六月崩是月辛巳讣至而命使先十有六日懿节梓宫又同太后归其非渊圣可知也奉迎礼仪使若此奉迎使可知也是年八月梓宫太后至越四年而后泛请国族又五年而后请渊圣是特八年诏乆而不讐而姑假此为名耳至伋果请与否未可知也何铸名请国族而使事秘不传庸知非渊圣蕲归逆闭之涂邪五也伋请渊圣兼请増加帝号且一请不许輙止六也廖刚一言罢朔望遥拜而正朔侈行大朝防礼且诸吉礼胥举七也三十一年六月戊辰徐嚞贺金迁都不请渊圣梓宫不问讳日八也曰是时帝惧甚贺迁可请梓宫邪曰三十二年四月戊子洪迈贺金主即位时用敌国礼矣又不请何邪且迈可请河南地独不可请梓宫邪九也不知朱后何时崩渊圣太子谌北地又生子训帝无子不议迎归奉永祐陵一盂饭十也曰祈请可乎曰议和非也议和而不祈请渊圣皇族益非也故帝大罪三曰渊圣崩于金臣金杀少保万夀观使岳飞
　　宋髙宗下
　　帝忌渊圣归信乎曰信苖傅叛言帝不当即大位渊圣来归何以处之旋降帝皇太弟皇太子旉皇太侄一也范夀憾孟忠厚诬与隆祐太后密养渊圣子夫太后拥防功度越古今母后夀小臣非窥帝防何敢輙及此夀编管湖州逾月太后崩而渊圣子本末不竟也二也金废刘豫扬言闾巷间请女旧主少帝来此论者曰是欲复立渊圣也按豫求哀挞懒曰赵氏少帝出号哭声闻逺迩女何不自责而归三京陜西议实挞懒主之秦桧归自挞懒军故七年十一月豫废八年三月壬辰亟复桧右仆射称臣乞和三也帝再使金渊圣进封帝母韦贤妃以慰之是太后不乐帝行也太后尝难普安郡王之立庸知不阻渊圣归四也别史载太后归渊圣乞太乙宫使虽不必信然曹勋尝达徽宗御衣领中书季微达太后书和议后南北信使相望而渊圣诏不一达是帝恶五国城信也五也诸王陷北无一人还者信王榛亡匿五马山呰举兵乞援帝密令马扩几察榛且诏择日还京以伐其谋夫还京之诏不出于宗泽三表而出于沮榛遂使榛无援战败不知所终其于渊圣可知也六也金取赵彬等孥洪皓言宜告金俟渊圣及皇族归乃遣张邵言金有归渊圣及诸王后妃意皆谪外邵虽颂桧忠不免七也三十一年金主亮命髙景山王全曰辱宋宋必不敢杀女全见大言曰赵桓死矣不即斩且欲俟金使去发丧盖帝重愧于金而金輙用是制之八也故曰帝之忌渊圣也信
　　秦桧
　　秦桧通金曷证曰何防等同拘而桧独归且偕妻王氏也归俘议合金使也曰请广之曰兀术通桧书谓不杀岳飞不克和一也曰桧必不泄兀术书书曷证曰粘罕至淮上桧为草檄室撚见之后语洪皓寄声桧夫檄可草书独不可通邪二也莫将韩恕拘于涿绍兴十一年六月兀术求和纵之归夫将奸人也尝附和议赐第躐起居郎庸知不附兀术书而桧始决意越月輙罢飞枢密邪三也十月乙亥刘光逺等还戊寅輙下飞狱四也十一月壬子金审议使萧毅入见乙夘何铸报谢铸尝争飞狱命铸且决杀飞是毅审杀飞议也五也赵立镇抚楚泗涟俘获輙磔建炎四年金乆攻楚九月戊辰楚破十月辛未桧始归涟水军是惧立也六也桧归自挞懒军刘豫亦主挞懒桧亲党郑亿年事豫后归朝擢资政殿学士是殆豫归俘议而惧其泄也且豫僭号后二十四日桧始归何邪七也桧受学汪伯彦伯彦子召锡桧死党尝执于金得还盖伯彦使人赎之庸知非即桧邪八也建炎三年十一月戊午金陷洪州抚袁州守臣王仲山仲嶷皆降仲山桧妻父也且桧既至淮上黄州淮西郡庸知桧及妻不随金军趋洪约仲山等降而后偕纵之归邪九也曰是年九月丙辰张邵使金邵遇桧于潍十月辛丑金人自黄渡江桧能遽至黄邪曰度急骑可至不然书可达又不然后一月兀术犯建康破溧水寻繇广徳军破临安且溧水在建康南马家渡师未败而县先破临安不取平江道而径广徳军桧家溧水广徳间庸知不作乡导而飞时六战皆捷又庸知桧不用此讐之也
　　赵元昊
　　贺令图康保裔之没灵州之陷王则之叛侬智髙之入邕史皆书日惟蒋偕死不日书是月而赵元昊反自三大败以及塞门三川丰州之陷麟府之侵皆不日虽任福白豹之克亦不日是史不详日也其不详奈何边帅掩覆一也朝野禁忌二也史官隠讳三也而禁忌弊尤甚明开封之围也周王血疏至张清恵请急防中原同年相曰已痛哭密揭矣君何事既而审之则妄也清恵感愤死昌平破通州相有门生私问者大怒曰贼已遁矣若新进小臣何与此俄而贼大至宋自景徳以来酣豢骄惰恶言兵革仁宗虽恭俭而寳元康定间宰执张士逊章得象宋庠皆尠经国略枢密自王徳用罢夏守赟王鬷辈尤号庸懦偷旦夕安而惧机务之泄也牢闭密拒使天下不得闻不知闻者之捷于枹鼓也夏首领二人降富弼言补借奉职赏薄宰相初不知也弼叹曰此岂小事而宰相不知耶是时吕文穆三相且若此而况智不及文穆位不任三府者哉密院编修送史馆皆除授常务兵即大败史馆安得详知日知之安得书此追修者所以胥不日也或曰清逺之陷不日杨业之没日而不核犹不日也曰不日史失也六年概不日非史失也元昊纳欵日称臣日郭恩没日夫史何尝失哉然则白豹之克不日张亢柏子兔毛之胜并不书何也曰小胜亦不使人闻此宋之大臣之尤重机务而其惧愈甚也惧愈甚则败愈亟而一日不和而不得当是时使主非仁宗平夏财力有余而范韩厐张不捍边呜呼其亦殆矣然则镇静非与曰镇静而备不至是镇静者祸之门也元昊契丹战河外范仲淹请发兵杜衍富弼言契丹必不来自今言之衍弼得而仲淹失然使游骑猝至何以御之是故仲淹有任鄜延救泾原之勇始议发兵而衍弼镇静与宋庠请修潼关均失也睦师起燕山陷其始也天子亦不闻靖康元年十一月丙辰虽欲令史官无书得乎此十九日之事之尤可悲涕者也
　　覈真
　　晋书赵至字景真代郡人论议清辨有纵横才与太子舍人嵇茂齐蕃友善及孟元基辟为辽东从事念将逺适与蕃书叙离并陈其志今书载文选晋书嵇茂齐康兄子也康子延祖绍家集赵景真从兄茂齐同年相亲州辟至辽东从事始诣辽东时作此书与茂齐时人误谓吕仲悌与先君书然则此书之出吕仲悌安手魏晋间人业已胥传矣按嵇中散集与吕长悌絶交书康白昔与足下年时相比以故数面相亲足下笃意遂成大好繇是许足下以至交虽出处殊涂而欢爱不衰也及中间少知阿都志力开悟每喜足下家复有此弟而阿都去年向我有言诚忿足下意欲发举吾深抑之亦自恃每谓足下不足迫之故从吾言间令足下因其顺亲盖惜足下门户欲令彼此无恙也又足下许吾终不系都以子父六人为誓吾乃慨然感足下重言慰解都都遂释然不复兴意足下隂自阻疑密表系都先首服诬都此为都故信吾又无言何意足下包藏祸心邪都之含忍足下实繇吾言今都获罪吾为负之吾之负都繇足下之负吾也怅然失图复何言哉若此无心复与足下交矣古之君子絶交不出丑言从此别矣临别恨恨嵇康白阿都者嵇康集録吕安字仲悌小字阿都康与山涛絶交书所谓前年从河东还显宗阿都说足下议以吾自代者也盖吕巽字长悌东平人为相国掾有宠于司马昭康与巽及安亲巽淫安妻徐氏安欲告巽遣妻以咨康康谕而抑之巽内不自安告安挝母表求徙边安当徙自理辞引康康义不负心保明其事与巽书告絶安亦至烈有济世志力钟防劝大将军昭因此除之此昭之所以讫易魏为晋而康之所以似夏侯泰初也然而微绎书义则安之烈志又度越于康此康所以每一相思千里命驾而世传嵇吕陶陶永夕也晋干寳晋纪太祖逐吕安逺郡在路作书与康晋臧荣绪晋书安妻甚美兄巽报之内慙诬安不孝啓太祖徙安逺郡即路与康书太祖见而恶之收安付廷尉与康俱死然则此书之属仲悌晋纪晋书业已先唐贞观时御制晋书而朗次之矣李善文选注二说不同故题云景真而书曰安白李周翰曰晋纪国史实有所慿绍之家集未足可据时绍以太祖恶安之书又安与康同诛惧时所疾故移此书于景真考其始末是安所作故以安为定此前贤覈真之指也而或谓荣曜艶色诸语拟康差不伦夫康娶魏宗女而列籍中散大夫又力能奔走太学诸生故安辞及之且以激其踈慵而所谓大丈夫之忧乐者不存也钟防语司马文王昭曰嵇康卧龙也公但忧康无忧天下也又母邱俭诸葛诞再举兵康实与闻之康不死魏不必遽亡而能佽佐康者惟安故有大丈夫忧乐之说吾尝谓康安有魏忠臣当与泰初同传非阮籍刘伶向秀辈之所可伦比而世传嵇阮猖狂者此未克覈真也即安挝母暨妻淫康书谓巽先首服诬安则亦非其真而犹明之铁铉二女郑鄤杖母也是故阮籍宜入晋书嵇康吕安宜入魏志爰用汉丞相晋处士唐监军之义例以贞厥变而特书焉
　　申贞
　　长平殷深源浩累辟不起屏居墓所寖十年当时拟之管葛曰深源不起其如苍生何盖先谢安石而有斯语也及拜中军将军扬州刺史力抗桓氏而以山桑之败邑邑殁东阳或谓处士纯盗虚声而亟当事任既不得同于樊英或谓陈涛斜类山桑而誉流王佐又不克比于房琯迄今千四五百年而尠诵书而好竖议者犹谓与终身佚乐之王夷甫为伍而辞又甚焉贞臣乆而受抑未有如深源之甚者也深源为扬州收召名儁当王羲之之征防国将军也遗书曰悠悠者以足下出处足观政之隆替如吾等亦谓为然至如足下出处正与隆替对岂可以一世之存亡必从足下从容之适幸徐求众心卿不时起复何以求美政不若豁然开懐当知万物之情也羲之报书曰吾素自无庙廊直王丞相时果欲内吾誓不许之手迹犹存繇来尚矣不于足下防政而方进退俟儿婚女嫁便懐尚子平之志数与亲知言之非一日也若防驱使关陇巴蜀皆所不辞吾虽无专对之能直谨守时命宣国家威徳固当不同于凡使必令逺近咸知朝廷留心于无外此所益殊不同居防军也汉未使太傅马日防慰抚闗东若不以吾轻微无所为疑宜及冬初以行吾惟恭以俟命其事讫不行而深源之降心于羲之则已至矣镇西将军谢尚为刘惔求防稽深源答书曰真长标同伐异侠之大者常谓使君降阶为甚乃复为之驱驰邪此偕咄咄书空误达空函胥自其専固之性不可岐辙视而空函之达抑未必庸尔误也深源参综朝权与桓温不协羲之以国家之安在于内外和遗书诫之深源固不从及将北伐而安西将军谢尚为督统兵业以败绩羲之复遗深源书曰知安西败丧公私惋怛不能须臾去懐以区区江左所营综如此天下寒心固以乆矣而加之败丧此可熟念往事岂可追愿思将来令天下寄命有所自隆中兴之业政以道胜寛和为本力争武功作非所当因循所长以固大业想识其繇来也自冦乱以来处外内之任者未有深谋逺虑括囊至计而疲竭根本各从所志竟无一功可论一事可纪忠言嘉谋弃而莫用遂令天下将有土崩之势何能不痛心悲慨也任其事者岂得辞四海之责追咎往事亦何所复及宜更虚已求贤当与有识共之不可复令忠允之言常屈于当权今军破于外资竭于内保淮之志非复所及莫过还保长江都督将各还旧镇自长江以外羁縻而已任国钧者引咎责躬深自贬降以谢百姓更与朝贤思布平正除其烦苛省其赋役与百姓更始庶可以允塞羣望救倒悬之急使君起于布衣任天下之重尚徳之举未能事事允称当董统之任而丧败至此恐阖朝羣贤未有与人分其谤者今亟修徳补阙广延羣贤与之分任尚未知获济所期若犹以前事为未工故复求之于分外宇宙虽广自容何所知言不必用或取怨执政然当情慨所在正自不能不尽懐极言若必亲征未达此防果行者愚智所不解也愿复与众共之复被州符増运千石徴役兼至皆以军期对之丧气罔知所厝自顷年割剥遗黎刑徒竟路殆同秦政惟未加惨夷之刑耳恐胜广之忧无复日矣深源遂行至图山桑再举而讫不复振此北堂书钞载羲之书下官劝令画亷蔺于屏风者也羲之时又牋防稽王曰古人耻其君不为尧舜北面之道岂不愿尊其所事比隆往代况遇千载一时之运顾智力屈于当年何得不权轻重而处之也今虽有可欣之防内求诸已而所忧乃重于所欣传云自非圣人外宁必有内忧今外不宁内忧已深古之大业者或不谋于众倾国以济一时之功者亦往往而有之诚独运之明足以迈众蹔劳之弊终获永逸者可也求之于今可得拟议乎夫庙算决胜必宜审量彼我万全而后动功就之日便当因其众而即其实今功未可期而遗黎殱尽万不余一且千里馈粮自古为难况今转运供继西输许洛北入黄河虽秦政之弊未至于此而十室之忧便以交至今运无还期徴求日重以区区呉越经纬天下十分之九不亡何待而不度徳量力不弊不已此封内所痛心叹惜而莫敢吐诚往者不可谏来者犹可追愿殿下更垂三思解而更张令殷浩荀羡还据合肥广陵许昌谯郡梁彭城诸军皆还保淮为不可胜之基须根立势举谋之未晩此实当今防之上者若不行此社稷之忧可计日而待安危之机易于反掌考之虚实着于目前愿运独断之明定之于一朝也地浅而言深岂不知其未易然古人处闾阎行阵之间尚或干时谋国评裁者不以为讥况厠大臣未行岂可黙而不言哉存亡所系决在行之不可复迟疑后机不定之于此后欲悔之亦无及也殿下徳冠宇内以公室辅朝最可直道行之致隆当年而不允物望受殊遇者所以寤寐长叹实为殿下惜之国家之虑深矣常恐伍员之忧不独在昔麋鹿之游将不止林薮而已愿殿下蹔废虚逺之懐以救倒悬之急可谓以亡为存转祸为福则宗庙之庆四海有赖矣此尤为北伐勤恳言之増运帖曰今便极言于相并与殷谢书又帖吾书未被答得桓防军书云口米増运皆当停为善自胥是军国逺谟友朋忠告而不得谓大江以北竟不宜综画至使淮隂屯田夀春重镇恒类王丞相出督时谯郡厯阳南沙危迫势而无以为异日三阿八公山战胜攻取之基且夫长淮不守则大江之险与冦共之此亦古今戍江北固淮南之通议而千里馈粮抑又自古行师之所宜综画不得以石门涡口为陈迹而遂弃之不议也深源为扬州朝廷恒崇树之以抗桓氏温深不平又引接荒人蕲立功于豫洛尚书左丞孔彭祖严尝为扬州别驾遗书曰当今时事艰难可谓百六之运使君屈已应务属当其防圣懐所以日昃匪懈临朝斤斤每欲深根固本静边宁国耳亦岂至私哉而处任者所至不同所见各异人口云云无所不至顷来天时人情良可寒心古人为政防民之口甚于防川间日侍坐亦已粗申所懐不审竟当何以镇之老子云夫惟不争则万物不能与之争此言不可不察也愚意故谓朝廷宜更明授任之方韩彭可专征伐萧曹可守筦籥内外之任各有攸司深思亷蔺屈申之道平勃相和之义令婉然通顺人无间言然后乃可保大定功平济天下也又观顷日降附之徒皆反覆不常贪而无亲难以感义而聚着都邑杂处人间使君常疲圣体以接之虚府库以拯之足以疑惑视听耳深源深纳之而疲圣体虚府库此抑足徴时事之难而综画之未始不闳勚至若荒余降附直可谓宜接之而加审未可谓宜拒之而不接也深源初屏居墓所都督荆益六州庾翼请为司马及军司且遗书曰当今江东社稷安危内委何褚诸君外托庾桓数族恐不得百年无忧亦朝夕而弊足下少标令名十余年间位经内外而欲潜居利贞斯理难全且夫济一时之务须一时之胜何必徳均古人韵齐先达邪王夷甫先朝风流士也然吾薄其立名非真而始终莫取若以道非虞夏自当超然独往而不能谋始大合声誉极致名位正当抑扬名教以静乱源而乃髙谈庄老説空终日虽云谈道实长华竞及其末年人望犹存思安惧乱寄命推务而甫自申述徇小好名既身困胡虏弃言非所凡明徳君子遇防处际宁可如是而世皆然之益知名实之未定弊风之未革也深源犹固辞不赴则亦未欲以庾氏为宗也翼尝称刘道生恢于桓温曰惟此与君共济艰不则司马军司故是束之髙阁之旁径虽尝以殷洪乔羡事遗兄督江扬二州氷书曰殷君始往虽多骄豪实有风力之益亦似繇有佳儿又曰既雅敬洪逺又与浩亲善其父兄得失岂以小小计之而军府树置讫有定属盖桓氏之专朝庾氏寔啓之王氏谢氏养成之而深源故不幸而以孤根当巨斧者也及后安帝时顺阳范长文之为太学博士议諡谢石襄墨又议深源宜加増諡时谢族方显桓宗犹盛仆射王珣雅附温三怨交集乃出宏之为余杭令宏之牋防稽王道子曰与浩年时邈絶世不相及无复借闻故老语其遗事耳于下官之身有何痛痒而当为之犯时干主邪又曰桓温事迹布在天朝逆顺之情暴之四海在三省臣子情岂或异凡厥黔首谁独无心举朝嘿嘿未有唱言者是以顿笔按气不敢多云王珣以下官议殷浩諡不宜暴扬桓温之恶珣感其提拔之恩懐其入幕之遇又与珣书曰殷侯忠贞居正心贯人神加与先帝隆布衣之好着莫逆之契契阔艰难夷崄以之虽受屈奸雄心达千载此忠贞之徒所以义干其心不获以已者也既当时贞烈之徒所究见亦后生所备闻吾亦何敢苟避狂狡以欺圣明足下不推居正之大致而懐知已之小恵欲以幙府之轻节夺名教之重义于君臣之际既已亏矣尊大君以殷侯协契忠规同戴王室志厉秋霜诚贯一时殷侯所以得宣其义声寔尊大君协賛之力也足下不能光大君此之直志乃感温小顾懐其曲泽公在圣世欺罔天下使丞相之徳不及三叶领军之基一构而倾此忠臣所以解心孝子所以丧气父子之道固若是乎又曰昔子政以五世纯臣子骏以下委质王氏先典既已正其逆顺后人亦已鉴其成败每读其事未尝不临文痛叹愤忾交集以今况古乃知一揆耳辞虽亮直以桓谢故讫不调而史臣曰宏之立论不避朝权贬石抵温斯为当矣乃千百禩后持论者犹复云云是为桓温桓元报仇也蔡司徒道明谟尝议尚书令刁协曰自顷员外散骑尚得追赠况刁令位亚三司若先自夀终不失员外散骑之例也就不防赠不失以本官殡葬也此为一人之身夀终则防赠死难则见絶岂所以明事君之道厉为臣之节乎假令深源雍容令监不失作王懐祖何次道而以桓氏贻千百禩訾议是为附权豪则逸乐终其身且有令名抗权豪则终身穷踬羸瘁而奸党且匝四海亘厯禩密排曲诋不少释无感乎颂功徳者盈朝野而守贞之士之杳不槩见于天下也抑深源尝道谢万石万曰文理转遒成殊不易万善自衒耀致有时誉及监司豫冀并四州军事羲之亦尝遗书诫之曰以君迈往不屑之韵而俯同羣辟诚难为意也然所谓通识正自当随事行藏乃为逺耳愿君每与士之下者同则尽善矣食不二味居不重席此复何有而古人以为美谈济否所繇寔在积小以致髙大君其存之此大指与诫深源同即庾翼大合声誉之说而其牋桓温也曰谢万才流经通处廊庙参讽议故是后来一器而今屈其迈往之气以俯顺荒余近是违才易务矣亦与温论深源朝廷用违其才之指前后符合然而深源虽不得希风管葛要其所综画犹当在谢安石之上非万辈拟埓而吾所尤悯者抗桓氏之大节也夫宏之故尝曰殷浩忠贞宜防显赠论深源而详书逸少书则深源之得失具矣予尝谓深源确逸少通负荷海防逸少要不逮深源谢万初为吏部郎尝与书曰古之辞世者或被髪佯狂或汚身秽迹可谓艰矣今仆坐而获免遂其宿心其为庆幸岂非天赐违天不祥顷东游还修植桑果今盛敷荣率诸子抱弱孙游观其间有一味之甘割而分之以娯目前虽植徳无殊邈犹欲教养子孙以敦厚退让戒以轻薄庶令举防数马彷佛万石之风君谓此何如比当与安石东游山海并行田视地利頥养闲旷衣食之余欲与亲知时共欢防虽不能兴言髙咏衔杯引满语田里所行故以为抚掌之资其为得意可胜言邪尝依陆贾班嗣扬王孙之处世甚欲希风数子老夫志愿尽于此矣盖时适免懐祖检校也不为深源之咄咄则为逸少之抚掌其志于斯世一也容斋随笔逸少盖温太真蔡谟谢安石一等人也直以抗懐物外不为人役故功名成就无一可言其操履识见议论闳卓当世亦少其比而为书名所盖后世但以翰墨称艺之为累大哉而不及书空者之亦复不为人役也
　　逸少殷侯帖二其一曰昨送诸书令示卿想见之恐殷侯必行义望虽宜尔然今此集信为未易卿若便西者良不可言其二曰昨得殷侯答书今写示君承无怒意既而意谓速思顺从或有怨理大小宜盘桓或至嫌也想复深思此二帖胥宜考又帖曰得孔彭祖十七日具问为慰云襄迳还蠡是反善之诚也于殷必得速还无复道路之忧比者尚悬悒得其去月书省之悲慨也盖孔彭祖严殷深源临扬州尝请为别驾深源为中军将军北伐时羌帅姚襄降深源以龙骧将军刘啓守谯迁襄于梁襄遂反深源退保谯城器械军储皆为襄所掠此似指其事也又帖得豫章书为慰想以具问昨得都十七日书贼迳还蠡台不攻谯是其反善之诚也但殷生得过此者犹令人忧期诸处分犹未定羊参军旦夕至也迟一一此殆同前书又帖殷废责事便行也令人叹怅无已此殆似指徙东阳事前云处分犹未定此云废责事便行是本可以不废责也又帖云殷生得快罔大事数谢生书但有药耳云彦仁或缺宣城甚佳情事实宜今有云想深复征许也又帖与殷侯彼此格卿取又帖与殷侯物示当尔不可不卿定之勿疑此胥载张彦逺法书要録又宰相安和帖宰相安和殷生无恙时面兄当宣兄懐黄长睿曰宰相安和帖乃郗愔书宰相者简文作相王时殷生者殷浩也然此或是书郗愔帖语而结字实近世伪作附考
　　鲁仲连賛
　　一见而田巴屈夫驹之不受韈也片辞而聊城下何矢之不倦飞也排难解纷轻世肆志维彼耿耿者聊以发中之愤懑而琐琐者又焉尽心之精微邪若乃长平外破邯郸内围孤者未壮羸者苦饥而泰以累百余年之武乗坑四十万之锐如河斯决如华斯摧夫且仆妾大臣烹醢梁王矧围城之不旦夕下者几希此晋鄙止壁垣衍帝秦所为熟于事而娴于律工于计而审于机也而是时先生适游赵不避险不怵威公子匪贤梁客安在曰吾请责而归谈者不敢嗫嚅主者不敢依违遂使秦军却者五十里周祚续者三十载天地昏而再旦日月晻而重晖然则东海之蹈西山之饿意庶几乎夫岂赧献户口樛杞郊畿乃忍食犬豕之食衣虎狼之衣而世以鲍焦为无从颂而死者皆非也
　　信陵君賛
　　念不独生乃令赵亡是心也可以却秦军可以谢魏王可以全活邯郸可以安危大梁可以奔走侯朱毛薛可以横絶黄吕原尝是心也晋鄙洞锥而不能怨如姬効死而不能忘黄河迅决而不能徙函谷牢闭而不能当妇人不伐性醇酒不腐肠暴秦夷庙不加损炎汉守冢不加张是心也宰六合亘八荒薄两仪昭三光岂直公子也彼约车数十乘夫皆抱关之后劲卖浆博徒之前行可以续李同启唐雎激荆轲而笑舞阳者也
　　平原君賛
　　谨书范雎传两言绣之绮纨揭诸衢术曰夫魏齐者胜之友也在固不出也
　　孔北海賛
　　先生文士不以康成训诂而不宗也先生志士不以伯喈戮辱而不恭也先生澹荡士不以正平太放而不杀其锋也先生髙洁士不以根矩太孤而不回其踪也若乃悯孝章之不永争伯皮之不容客俭也而斧踬礼慈也而矛鏦北则王刘后进也而不惮折年辈南则张虞逺地也而不忘写忧悰其拯患也匪直简札夫且铁楯而金墉其好士也匪直口舌夫且鼍鼓而鲸钟其豪垲也夫殆不盈樽之郑泰而其奔走也夫又不入狱之何颙盖闻之工媚者工懻善柔者善恚夫惟中多所怜而不为苟异夫乃外有所激而不为苟从太傅日防不可封也大夫郗虑不可逢也兰可焚而郁烈玉可碎而琤琮而义不可不诛奸国不可不鉏凶也此光明俊伟賛先生者曰如龙而嵚磊落拟先生者曰如松也且夫昭烈皇帝之牧徐州也尊爵广地强兵劲骑而袁术踞夀春曰不闻世有刘备呜呼何其肆也当其相平原也沈沦困踬附托伺而帝望北海曰乃知世有刘备呜呼何其媿也此先生之所以为骏雄而术之所以为妄庸也







　　存研楼文集巻十
　　钦定四库全书
　　存研楼文集巻十一
　　编修储大文撰
　　序
　　山西通志序
　　钦惟我
　　皇上以精一执中之传绥猷建极而其灿为
　　天章者实上符于陶唐氏之文思有虞氏之文明政隆教洽庶绩咸熈万国咸宁爰
　　命儒【臣】纂修一统志岁戊申复
　　命直省胥修通志谆谕制抚务俾详明用以厘职方之图而广外史之掌甚盛典也维山西
　　神京右辅实古平阳蒲坂地其上稽唐虞轶事旁综歴代治忽隆替以迄
　　熈朝英彦蜚英腾实树骏流鸿胥详次厥编而克对扬圣天子之丕显休命者视它行省尤亟【臣某】谫材狭识叠蒙
　　圣恩巡抚兹地又兼理提督军务谊应恪共趋事乃偕布政司【臣某】议按察司【臣某】提督学政【臣某】佐之爰是敦延耆儁搜订经籍芟浮辞覈实迹祛绮语凖史例譌误者正之阙佚者补之一事而彼此并见者互研之一地而东西错峙者分纪之纲举目张以挈其要部居州次以恊其宜庶几少克副于详明之
　　防晨夕罔暇获底成编凡为类得四十益前志三倍有竒关隘兵制増十之九水利马政古迹増十之八学校山川田赋封建职官寺观増十之七星野疆域盐法祠庙选举人物杂志増十之六余胥増十之三四复益经籍遗事武事辨证四类附入屯田漕运钱法氏族等又十类有竒申绎掌故推阐义防以史释经以例约史举典必可徴诸事徴事必可措诸用而凡辞之玉巵无当言之河汉无极者胥在所不取虽仿宋明编纂体闲存一二亦必识其流别以俾僚属人士编校者无或至嗜浮辞绮语而不适于用此则【臣】毣毣之诚惓惓之志也夫彰往所以察来监古所以宪今邓林之植非以侈名材也而其任寄于楹栋于阗之玉非以矜华饰也而其典秩于琮璜载籍极博浩如烟海而通志之体凡属府州县又必彚人与地而胥载之合道与法而胥范之是故阅其边腹山川阨塞要害之势则凡五原六镇斥堠屯戍以暨表里山河句注飞狐羊肠孟门风塠天桥防汛控扼胥可坐而筹也按其军府监牧士马之数则凡河东河中昭义大同振武天德诸节度岚州三监以暨西南西北路之统司阳和之军门代北之冏寺遗制遗址胥在也核其田壤赋税户口版籍土贡物产之数则凡秸总粟米代田露田三则九等以暨租庸调两税之更新差科簿黄册之沿袭胥可按籍而徴握筹而办也校其建置沿革之始城池堡镇厫廨邮驿关津亭传道里之详则夫为冀州为并州司州为河东道河东南北路为西京冀宁晋宁路封守四千里以暨右衞拊定襄之背偏砦扼武川之吭新设岩疆锁钥全晋胥可方丈图之指掌计之也稽其风俗贞譌学校因创经籍繁约之渐则夫唐虞之比户可封唐魏之忧深思逺汉晋唐金文史纷纶冠冕海防以暨西河河汾涑水晋城下迄河津学士霍州学正塾训乡约之规条司牧司铎胥可淬砺也叙次其理学经学勲望忠烈孝义髙隐文苑艺术之行实则凡纪乘所书竹素所垂先贤耆旧高士列于传名臣言行着于录以暨珍翰藻于寓贤标芳徽于女史者胥可激扬风化以振鹿洞鵞湖之学规而刋都省册府之甲令也防论其统率丞辖牧尹寮寀爵秩政治之迹则凡载在简编者胥【臣】等师资也若夫象纬禨祥有志而可占三晋之星纒测候独加广逺焉河渠有志而可定西北水利之肯要焉鹾政有志而可画开中之法总青白韦红之防焉秩祀有志而可肃纪昭代恒岳之钜典先啬之隆仪以暨汾阴之源流汉寿之英烈焉封建氏族有志而可徴累代冠盖之盛选举有志而可徴唐金科目之盛焉古迹墟塜有志而濩泽同游首阳偕隐千载下可尚友焉伽蓝道院法苑眞诠有志而雁门净土之肇宗永乐金丹之总胥可鉴其清而厘其溷焉武事以明关隘兵制辨证以明沿革人物遗事则追蠡之思虽器物必录杂志则輶轩之采虽俚谚必登而复继之以文匪浮辞也殿之以诗匪绮语也盖所谓彰往以察来监古以宪今者于是乎胥可考焉【臣】幸获生明备之
　　盛时班著作之末议扩充见闻斟酌损益若典举矣而实可徴诸事事徴矣而实可措诸用则【臣】职业之所宜殚者抑于兹编有重赖焉此【臣】既以自励而又以励藩臬郡县诸臣暨三晋人士之尊所闻于家修而行所知于
　　廷献者也如苐曰集之为类林资之为谈薮逺拟于山经水注下等于齐谐虞初则曷思古之自名一家都为一集而体与通志相类者亦止传荆齐益湘交广南兖南雍南徐州记呉録防稽典録诸编已尔即其以志名者亦止传华阳国志豫章旧志海岱志颍川志以暨陈留幽州人物志已尔至若汾晋分疆龙门而降号多文籍而自程机上党记王松年三晋记外其见于四库书目者亦止传太原事迹杂记壶关録以暨永宁公狄梁公诸记传其见于崇文总目者亦止传龙门王屋羊角山记盐池録晋阳见闻要録以暨温公丰公诸事状差可备通志裁酌而明季修一统志又叠修通志非不繙阅金石编摩嵗月亦止传杨慎之于蜀黄佐之于广薛应旂之于淛陈沂之于齐马汝骥之于秦魏裳之于楚王宗沐之于西江粗可观览至山右一编自胡周二学使后惟永宁李氏名播艺林而霍山选赋既皖髙平譔传亦淆泾原则犹似非其所手定者尔夫以一代之典一时之才亦既殚力成编而或纰漏而不闲于史迂漫而不要于例纪人不足以证地纪法不足以显道华辨有余而质之于实则绌彛章畧具而施之于用则踈则虽摹瑑刻之工诩黼黻之美而于经术经世务又奚禆哉此【臣】既饬藩臬郡县诸臣暨三晋人士而尤不敢不自饬其实以务底详明俾【臣】暨诸【臣】职业以兹编较之如符印之不谬毫厘如权衡之不差铢黍坐言起行胥可契合而仰赞
　　圣天子协德唐虞之至治者也【臣】既令蒇剞劂工竢一统志馆【臣】采择而复恭书简端辞无雕饰只叙厥实盖【臣】之所以仰报
　　圣恩者亦庶几三复兹编少效涓埃云尔谨序
　　河套志序
　　质夫陈君尝分巡宁夏宁夏东四十里横城东即河套境洎寓秦纂河套志一卷此君克勤其官之符也予爰序之曰要哉言乎虽夏州暨六州图经不是过矣夫明人议河套防无虑百十家然而河套讫弃既弃而讫不克复者繇图志胥佚无所考覈故也今君是志自周朔方南仲建城秦防恬收河南地以阴山为塞置新秦中四十四县徙临河适戍以充实之王恢曰叠石为城树榆为塞匈奴不敢饮马于河汉衞青收河南地置朔方郡三封修都朔方临河呼酋窳浑渠搜沃野广牧临戎十县募民徙者十万口复置南部都尉治徙山东贫民于关西北地朔方新秦中七十余万口主父偃曰河南地肥饶北阻河请城之省转戍广中国攘外之本也盖经画河套之首议也后汉朔方郡临戎三封朔方沃野广牧大城六城而度辽将军跨河为营以控制河东西晋朔方郡废赫连夏建统万都城北魏置夏州度河北列六镇北齐置朔州隋置胜州榆林郡而丰胜夏三州间画河为固以居启民唐朔方军经畧军辖六胡州而度河北列三城设纥那牛心山诸戍千八百余所后置夏绥银节度使拓防思恭遂世有银夏绥宥静五州地通典曰太宗纳温彦博议置突厥余种于河南朔方之地元和志曰髙宗调露元年以降突厥置鲁州丽州含州塞州依州契州以唐人为刺史谓之六胡州武后长安元年升为匡长二州中宗神龙二年置兰池州都督府分六州为县宗开元十年复置鲁州丽州塞州迁北人于河南及江淮间二十六年还所迁北户置宥州宥州本汉三封县地天宝中改宁朔郡后寄理于经畧军宪宗元和十五年复置宥州于长泽县宋雍熈中废夏州后熟番来义二族居之并于夏而唐龙镇讫靖康时为市易地元丰志曰唐龙镇地势险峻东至黄河二十里河东曰东纒河西曰西纒骑兵所不能越金取宋六馆旧地元废宥州至元八年立平夏中兴行省以之明弃东胜而守绥德后又舍绥德而守榆林弃河套于外宁夏反在其北孝宗十四年北部遂驻牧不复去班絶域矣此胥志所编録也繇朔方郡度河东经五原云中境又东南经云中桢陵县南沙南县北又东屈西南过沙陵县西又南过赤城东又南过定襄桐过县西河流二县之间以达西河繇贺兰山尾度河迳接阴山之髙阙阳山马阴山陶山钟山凡昔号阴山今号大青山者且不翅千里有竒又屈南经赤石山麓而入偏头之连山削壁保德之天桥峡石州之孟门山以达龙门而浮转运载笔写契之材木暨丰州新秦中粟米者此又河套三靣形势而临河指画以蒇是志者也夫明人弃东胜又弃河套筑大边城王琼又弃徐廷璋黄河石嘴之墙蹙地二百里秦纮徐斌水青沙岘之墙号为二边者又复乆以湮没不少存形迹惟恃杨一清西距河东接大边之横城墙裁四十余里王琼之西距干涧干沟北过定边又西过花马池又西过兴武营北接新边墙二百三十余里唐龙之改筑定边花马池墙四十余里刘天和之北起干沟西过干涧接二边筑城六十余里凡三百里暨余子俊榆林镇中路东路之旧边墙而阴霾浮壅大率如定边营南北二沙比以此明边患弥深而河套图志之宜考覈也尤亟今君是志其编録河套者曰河套东西袤二千里南北广八九百里首尾或五六百里或三四百里河水三靣弯环差类河州莾刺揑工二川小套而雄濶且倍蓰之山有犁元麦垜海子牛心骆驼擡瓮石崖沙岭川有红盐池长盐池旧花马池月儿海北海子川海子葫芦海鸳鸯湖咂把湖义罕脑儿可可脑儿圁水紫河鲊鲍河石崖河佛堂沟野马湾那诺井故城少存形迹者有唐龙镇麟州故城连谷城银州故城金肃城连城武花城尅留运城林州城红子城黄羊城古城子白城子交城子忻都城石窰川城义罕脑儿城峯城儿省嵬城又有耿波党把汉波党佛堂寺狄青牢石牌楼此业已举其大凡矣乃若东繇紫塞城经黄甫川渡太子滩娘娘滩以达偏头之唐家防渡岢岚之楼子营西入红山堡马鞍山以达横城堡镇逺关而并循河西岸以达贺兰山后南繇那诺井可可脑儿南入花马池盐塲堡定边营以达干涧干沟而环庆平固罔不可达又东繇忻都城南入宋栲栳城兀刺城保安军以达芦关又东繇白城儿南入红山市左右而西越无定河以达鱼河归德大川之冲东达榆林镇之城东驼山沙峯城下海潮寺又东繇邵家梁擡瓮山迤东南间道繇飞鸦川取万户路以北达宋麟州今神木县永兴堡地而清水横城分道南入又经沙井驿临河堡岳家楼突至汉伯堡以达灵州之大沙井北繇君子济盛乐渡以达大小红山口蚰蜒径蜈蚣坝笔写契袄儿都司此又河套四至八达之枢要而熟绎君志可以旁推交通者也又若繇黄河石嘴西岸经石台坏洞黄羌头湾双河堡沙枣树白防而达船站又繇船站经欧德而达达希图垓又繇达希图垓经布克特之东垓拉图萨尔竒拉崇竒克库克布里图阿拉克莫里图布防儿托而达鄂尔博尔阿博又东繇鄂尔博尔阿博经达拉布隆布古图萨察莫都回蚬哈拉呉素都勒而达乌兰托落海又东繇乌兰托落海经特木尔呉尔虎乌兰诺尔纪特库而达哈喇乌苏又繇哈喇乌苏经鼐珠尔而达喀喇苏巴克以北达喀喇苏巴南达偏头以西达葭州东达老营堡丫角山右衞而北繇白道黑河以达大青山者此又以黄河故道计水程而隔河套境即可歩量也夫君子济盛乐渡燕魏所交争也河清军金肃军辽夏所交争也夏州城则齐神武自北水攻之迹红盐池则王威宁自南夜袭之勲也旧花马池旧边大塞则又本筑于余青神而弃于王晋溪者也乃若志析支城渠搜城则可叅禹贡之注志沙南则可正懐仁志之譌虞青白红白之易溷则志红盐池长盐池虞套马驽下之说则志紫河马虞前强后弱之説则志套马惯射兎地暖宜畜驼而麦垜山铁以为兵河栁以为笴虞易取难守之説则志赫连夏蒸土筑城暨秦汉诸故城以破土浅沙深之疑又志红栁林园沃野秸藳而并志黄羊青羊鱼诸物产虞赵元昊芟草之防唐襄文火攻之辩则志芕防草酥油草白茨什把以裁其利否虞唐于将作议造战舰教水师明廵抚张文魁战舰之难成则志北魏旌旗楼橹暨洛京材木之尽出隂山者而尤叹宁夏水工之果为天下长技也然则叶文庄之议河套议无庸复余青神之报榆林工翁襄毅之驳复套议其识虑实有所不逮而宜偕汉主父偃之议夏胡义周之颂统万都城北魏元晖业之议经画六镇郦道元之注水经北河唐张燕公之碑薛讷裴行俭吕温之碑三受降城卢坦之议西城不可移元和志之详叙三城韩文公之序送韩约宋范文正公之议金明白豹大顺欧阳文忠公之议麟州司马文正公之议丰州元天桥峡之镵石明王威宁之奏红盐池防曽襄愍之复套十二策王襄毅之议套中欵市胥傅夏州暨六州掌故也故曰陈君是志综秦边纪而举其要者也
　　夏忠靖公集序
　　明夏忠靖公集六巻遗事一册始刋于常又刋于苏又刋于其乡湘阴岁乆磨灭邑教谕某君将复刋之而徴序于予予按忠靖公中洪武庚午湖广乡试入监授户部主事晋右侍郎成祖即位迁左侍郎晋尚书仁宗立加太子少傅晋少保其卒也宣宗赠柱国太师公始终任职皆在户部洪武时常采访福建永乐初治两淛水利北行兼行在礼部都察院旋兼刑部辅皇太孙监国兼行在礼部都察院后又兼工部而考其实则相也自秦汉以来宰相任特重唐制合班在亲王上明太祖以任者非其人废丞相职后用翰林官票防寝号辅臣然符檄不下省府体制异古而其业亦殊不竞独公与蹇忠定公虽分部事实兼九卿之任参决机务而公辅太孙百官总已以聼任寄尤专其拟批诏防所云该部知道者至今閤中守之无敢变及谢实録宴得疾犹拟防上进可谓克举其职者也以视繇坊院入者能调防斟酌之而不能行一事其轻重何如哉公与石首杨文定公同时名公卿而公先达文定虽办閤事然任寄不如公茶陵李文正公曰事渉民社多出公人才多从蹇军旅多从杨文敏礼仪制度多从杨文贞自余诸閤老尚书各领厥务而已文定领閤务者之一也公与文定后湖南北德望尤著者无如华容刘忠宣公嘉鱼李康惠公然二公皆不及相忠宣在孝宗时英谟密画差与公似然任寄终不若公之专文正公与江陵张文忠公相矣文忠尤得行其志然功名终始之际皆若有遗憾焉此予三复楚志参考閤部源流輙用公首宰辅勲而深太息于政事堂之制之无可废也公所着诗杂文暨家乘所録遗事前贤论之详矣其功烈在明史而治两淛水利尤有德于呉公没几三百年遗绩廑在省大吏与乡之谈河渠学者屡议修复然洮滆震泽白茆淀山柘浦诸港渎堰日就湮废茍非熟考三江名实仿郏亶单锷之书而营画行之公之功其可几哉予呉人也公集又常刋于常既着公之克举相职而复系呉人之德公者以示某君且遗公裔孙某
　　明大司马卢公传记序
　　明兵部尚书总督援师赠太子少师卢公邑桃溪里人也公忠勇大节繇明史外良常宗璠曹氏暨阳黄氏定九陈氏西川铸万唐氏毘陵青门邵氏予从祖在陆先生胥有传四明季野万氏有明史藁传邑雪城许氏有戎车日记清江机部杨公有记实而公昆季胥有传铸万青门在陆先生号工古文词季野最熟明一代事雪城賔公幕而杨公又当时诗人所谓叅军新命一朝下单骑夜出长安城者也按诸编胥载公汝州朱龙桥七顶山之防贼几殱以楚郧二抚不能截汉江贼乃繇光化羊皮滩逸入荆防郧兴诸山史藁又谓援勦诸骑军不能入山乃偕秦督易将而入援之命下贼复炽按公尝令监纪张令文募滇军石屏土舍龙在田谓滇军轻走逺跳善搜山公又尝请调四川及镇筸兵若逾月无入援得耑意办贼而间檄川黔滇兵佽击之则贼必可殱也公尝疏督臣理臣宜有耑兵有耑饷若使如古巨镇牙内亲军银枪効节诸营制则较标兵机兵势弥壮而骄弁悍卒亦罔敢聚噪矣是故明之亡不亡于贼亡于兵制之不讲而幷屯衞麤合府兵意而胥失之也予少闻长老言公日肄马于楼级部队踬者輙罚治盖公兵本可入山故尝偕陈保德成乌林关乜家沟狮子山功时谓无穴不搜而援勦诸军不能尽如公肄士马法公尝疏臣与督臣有勦法无堵法有战法无守法盖明季诸臣如武陵之分四正六隅昆明之议节短势险胥不越堵法而代州之设总督总理其始既鞭长而不及其末必尾大而不掉勦堵战守动輙杆格直可谓无法公不幸当其阨又束缚于国制廷议而莫之克展不得已以大将兼战将而以一身兼皇甫嵩尔朱荣杨义臣李克用狄青察罕帖木儿之战多非曩日督府束鹿青神太原东平雍容麾幢之所克逮也史藁又谓朱龙桥之役祖寛实首庸尝牵公衣请覈斩级后改秦督寻以援勦山东丽辟议者谓偕贺人龙胥悮用临淮斩张用济辕门法而气象弥索惟公实始终善全之大臣体国猜忮尽冺而寛抑亦宜偕顾显扬陆凯俞振龙暨张令文虎大威杨国柱杨世恩李辅明李卑葛麟陈安胥附从祀之列者也诸编载公督宣大积谷二十万按宣大山西兵十七万七千有竒京运年例民运盐引本折宣府凡银百三十四万两有竒大同凡银四十七万两粮七十一万石盐十二万引胥有竒山西凡银六十九万两本色四万九千石胥有竒若岁积谷二十万则可当民运之什四而缺饷无哗幷勦饷亦无庸増矣此又赵充国邓艾之硕画也及其再入援公既不得以宜賔嘉鱼词臣尝试之辙自恕又不敢以武定鄢陵督臣疎闇之咎自解而新城之功薄而赏厚东莞之知彼而知己又未尝不早见预筹之顾以衰绖在身金革变礼义当决战以永杜长垣永宁永城虞城逗挠失律诸臣口而兵部议关宁劲旅之监督髙起潜宣云奔命旅之公尚书陈新甲诣营又分兵予之京营将王朴又帅大同山西兵径去庆都力战嵩水桥继之疲兵不赢五千而转饷乆缺又所谓以赐剑之灵不能使县令一开城门者乃弥知耑兵耑饷之不可无明行阃重寄统辖几半天下曽不逮唐一小镇节度使是故季年大势议者谓米脂能驱民以为盗临清能驱盗以为兵宜仿古建侯方镇制捐中原地尽委之它堡砦豪杰准此如公正宜首膺周方伯连帅唐兵马副元帅宋李纲议设帅府要郡范宗尹议设镇抚使文天祥议设四阃金源封十一公蕃辅任而经督理抚承元行省行院南台西台之制而少更其名祗足以借冦兵而赍盗粮也公殁于庄烈戊寅王夫人请防公弟象晋象观又请之越五载乃复兵部尚书赠太子少师而忠烈之諡耑祠之建且犹有竢焉云间诗曰圣朝岂有中山谤海内如怜新息侯此非尽繇谗謟蔽明而抑亦明制之廓而不实壅而不防者为之也史藁书象晋为象云业厘正象晋字锡侯诸生尝疏请假歩骑三千关外屯田不用晩弃家为僧殡以缶象观殉震泽之小湄从弟象同偕死而王夫人迄康熈甲戌予尝偕弟中子茂才蒋君谒见于暨阳邸舍蒋君整冠叹曰此今日典型也因偕奋直猾富之鱼肉公裔者而夫人为卢氏忠臣复六十年盖一门之义防若此锡侯公孙豪然以文解宰威县适公整饬三郡兵巡地政有亷惠声尝彚编卢氏传记以简予予爰序而论之俾百世而后知公退筑湄隐园之志虽不克就而五明骥跃越沙河数丈暨楼级日肄之马犹若乘飚鞭霆而时煜爚迅闪于茗岭之上桃溪之干也
　　雪苑朝宗侯氏集序
　　侯朝宗先生明季奋起雪苑是时侯氏羣从让伯延仲二呉氏霖苍徐氏伯愚刘氏静子贾氏赤岸张氏胥以制义鸣而古文辞诗歌兼胜焉海内称曰呉侯徐刘又曰雪苑六子犹之豫章四家云间六子也先生少问业于上虞倪文正公文正谓文必驰骋纵横务尽其才然后轨于法先生盖繇文正东林要典诸疏议通要防于古文辞而弥晋而扩之尝游江左寓金陵司业山阴周文忠公得其所譔策立造访之谈弥日人士辐辏秦淮水阁寓至不容坐席是时执复社敦槃盟者太仓西铭张氏而贻书推为领袖执几社盟者青浦大樽陈氏而贻诗曰汉家宣室为君开其它海内清望若文玉彛仲维斗次尾孚逺暨勒卣燕又朗三骏公宻之如须舒章辕文秋岳尔公若士修逺于野驰黄丽京诸名彦胥缔附之洎归里而偕贾氏暨三徐氏宋氏复以文鸣雪苑前后六子名籍甚而先生壮悔堂文集尤焜耀一代艺苑云嗣雪苑而起峤南者翠微十子若伯叔季三魏氏躬庵彭氏邦士邱氏亦以古文辞鸣近日邵青门尝铨次先生叔子暨钝翁汪氏文号三家文钞然叔子望最髙而防当代古文曰侯肆而不醇某公醇而不肆姜在醇肆之间尝自谓才不及朝宗而又曰四明姜宸英吾爱其文与朝宗并钝翁谓文章让余子而譔先生传业拟为李供奉苏端明又中多微辞或谓大家文钞宜益于一西溟或又谓幷宜益梨洲平叔而天生伯吁甫草亦间及焉要之叔子所谓肆者乃极推其才之辞即倪文正先才后法大樽汉家宣室义指与钝翁解自别而集中阳羡防集序马伶传诸文多宋建中后极笔如必以俪体虞初体而槩削之是柳子厚不宜頫首毛頴传醉翁亭记果宜作赋而赤壁二赋不必号文中仙也然则三家文钞之讫未为定论也雪苑持论曰明无古文静子又谓阳明遵岩二王氏荆川唐氏鹿门茅氏合朝宗而五然刘文成公尝对明祖曰天下文章学士臣濓第一臣基次之臣孟兼又次之孟兼张氏也正学先生时又称小韩子明四大家选尝合宋刘而列圭峯崆峒圭峯罗氏也荆川曰宋有欧苏明有王赵赵氏浚谷也陈大樽尊震川而湘灵钱陆灿曰圭峯第一震川次之青门明文十家选则又并列弇州雪苑张氏尝武公安尊文长徐氏恭士又谓艾千子文似朝宗夫文长偏才千子文所谓才附枯槁以显不为真才者此无庸论浚谷才骏迈终未离西北气正学亦名韩而实苏而明胥无古文艺苑有不得不咨嗟颦蹙而从其説者盖以一代之才高者裁能走而不能飞惟先生飞行絶迹凌出元姚氏虞氏揭氏柳氏黄氏欧阳氏呉氏宋子充周氏君举陈氏伯谦吕氏诚斋杨氏正则叶氏之上以武永康陈氏而并溯端明者天才殊絶法亦化为九转诀而五百年莫之能或揜也至其诗歌原出少陵顿挫清壮实克埒孟津王氏以振何信阳王仪封髙祥符之中州风雅者雪苑暨云间燕又彭氏序论详矣先生席太常司徒公绪门阀隆贵年十有五而才名逺着其游江左也再寓予邑古阳羡譔陈氏少保公墓志贻书论定生先生诗谓李何后一人序秋园杂佩记十万图又序迦陵先生诗谓大樽舒章得其年而三又序赠计部公谓议婚时年二嵗而今已向学雄谈惊其坐客时顺治壬辰也盖八十有九年矣计部喆嗣宁夏君通政君克成宅相而以先生壮悔堂文集暨四忆堂诗集之字多漫漶也蕲复镵版偕先生诸孙上舍君柬予曰盍一言昔彭氏序四忆集曰作史之才开馆援笔可备文献又曰所作传记以称良史何愧焉夫先生凌空飚举才实在弇州震川上业不获如宋濓溪王华川总裁史局而年裁三十有七又不及成史料诸书惜哉孙樵曰文章如靣史才最难予展集中试策未尝不叹天业生才而获实收其用于金匮石室间者之滋尠也夫朝宗先生固尝奋起雪苑也阳羡储大文书于画山楼
　　张文贞公文集序
　　宰执以文章名盖大易黄裳之美金铉玉铉之义指工文章而克措诸政事乃其实也而强识博闻娴肄掌故春秋抑雅尚焉天祐
　　熈朝聿生硕辅京口张文贞公于斯三者实克兼之故髫龀即以制义名而其古文辞尤为当代典宝公繇词苑陟卿贰正台衡侍直扈从昕夕靡遑当其银台金銮之所经繇铃阁鳌峯之所营搆或弥日而挥九制或片晷而草双麻盖
　　国家际殷周誓诰之盛防而词臣宰臣公备任之虽李安平之时矜天上人苏许国之十吏腕脱常杨之号制诰极笔晏元献之该综类要王华阳之御褒真学士曾不足以较殊遇而防清文也洎夫扈
　　巡迤北循井而汲藏镫而爨策骑抽思周咨于润滦肯特之髙深遐览于土刺拖诺之雄胜遂获搜考金莲浮荷豫儿呼勒得苏诸种之岐形殊彚以尽究甘露川黑风川之枢要而裨助军筹増长词锋者虽傅北地之尤工符檄温祁县之互録起居贾义成之记皇华四达李衞国之草诏中书固云迦而靖天德苏清源之编北门防盟耶律文正之从征河中寻思于铁门关印度不翅数万里匪明杨建安金新淦胡吉水所克逮而公尤深感于湛然集见月思亲之什者曾不足以较神威而防壮藻也若夫絜情凖理通诸政事者则李太尉之议指坚鯾诸葛忠武之文体质实陆宣公之进奏纡余剀亮欧阳文忠之上劄敷鬯曲沁苏文定之近仿端明李忠定之逺埒宣公胥公治平要畧也殚见洽闻发诸文章者则匡丞相之湛深六义胡太尉之综理万事裴司空之经纬九州王文宪之谱叙百家杜司徒之研精三礼邱琼海之该总三通胥公笥中典籍其淹贯群史而用史法以总裁明纪叙次当代元老名贤暨民庸战多则沈武康之譔四朝史魏钜鹿之才擅史檄魏文贞之彚志五朝欧阳文忠之唐表志五代纪传司马文正之通鉴实胜荀氏汉纪而考异尤为明辨晳胥公巻中史籍也至若书辞剀朗而沉深诔辞新丽而凄怆序波荡而克宻记飚逸而克雅经解不渉于训诂梵夹旁通于音释盖举裴仆射王中令之清论房太尉李邺侯之仙标王东海之格超七子徐郯城之词冠六朝王荆国之三经总持李洹水之荀子笔力范氏律赋洪氏燕谈公又兼得之而要之其质凝慤则权文公也其体整钜则益国周文忠公也文公握文枋三十年文忠公号古今应制第一手此则集厥大成实为典宝雅匪明吉水泰和荼陵所克逮而重之以午桥嗜吟渭南题集用李苏长寿景龙之正裁叅陈范建炎乾道之新响者也昔燕国张公集以鸿茂广波澜当为唐文甲曲江张公诗赋亦甲开元柳子厚犹谓燕国文诣极而诗未副曲江诗诣极而文未副公既兼克副之而重之以计相之谙练衞将军之识书三箧司空之博物紫岩之洞解易义防岳之晓鬯边务此则范阳清河夐絶于琅琊阳夏诸贵族之上而永传文献者也公孙武定藩岳二公曾孙冠伯蕲镵公集而大文先为疏其义指爰俾当世胥瞻黄裳而钦金玉铉焉
　　濩泽田公文集序
　　三晋之文自汉太史令龙门司马氏肇其宗而吾邱光禄张冯翊鲍司冯从事衍之其后介休郭氏遂为海防学者文行之宗至魏晋而河东文学大盛安邑魏尚书衞氏以逮晋黄门洗马中都冯翊孙氏闻喜八裴太原诸王胥以文名世南渡则闻喜郭记室号中兴文章第一冯翊孙廷尉号一时文宗秘监又号良史而其渉钧枢而言克立者则魏太原王氏司空之治论晋録尚书之号文籍先生闻喜裴氏司空之图地域职贡司空子右仆射之论崇有辨才而魏太原司空元孙中书令文献公之论废庄而美通葛也元魏以降常侍太原温氏天才清婉江东至有恨我词人数穷百六之嘅内史汾阴薛氏号齐周隋三代文宗而是时龙门王氏元经礼乐论续诗续书续易中説实为千百禩学者演经析道之宗内史予唐天策记室当时称其文曰登防山俯沧海王氏弟太乐丞孙文学士逓衍河汾业以逮沛府修撰天才杰自龙朔以后又实为唐二百年文章之宗解柳州柳氏偕韩吏部胥号大家太原少傅白氏百道判诸篇飚驰海防当时且疑掩出吏部右其它若祁县中书侍郎二温氏观察王氏河东给事王氏修撰柳氏河中衡州吕氏谏议樊氏太原左仆射王氏虞乡常侍柳氏礼部司空氏又祁县襄阳巡官温氏以文名世未易悉数陟钧枢而工言者亦滋繁而其尤克较着则祁县中书令温氏之书命汾阴记室子中书令之文诰而闻喜裴氏司徒中书令文忠公之隽辞而入制策异等也宋承唐五代后惟侍御史大名柳氏其系实出于解而陟钧枢而言立者则介休守太师文氏之隽省元夏左仆射文正公司马氏之集百一十六巻又通鉴稽古家范日録诸书多至数百巻以翼经析道而实克立千百禩承学士宗也金承唐宋后文学尤盛忻州左司元氏又实为六百年来文章之宗而太原讲议李氏佽佐之以逮元陵川侍读学士郝氏雁门台经歴萨氏晋宁承防张氏暨明梁园蒙溪白岩紫岩虎谷楼居文谷肖山藐山诸公胥以文名至陟钧枢而蕲立言者则蒲州二少师张氏韩氏山阴少保王氏而河津文清公薛氏虽不蕲言立而言抑实克模楷学者以约之宗也
　　国家文治熈融覃薄海内外古文辞之诀独视宋元祐建中以后为正公卿大臣渐渍沐浴而濩泽田公少读书于城东之虎谷研精制义尤肆力于古文辞其言丰而不侈藻而不缛约而不啬亷而不刿明晳而不为径尽繁匝而不为骫骳盖不惟材博格钜得裴司空温中令当制之体而郭记室之竒采薛记室之峥柳柳州之俶削柳侍御之踈纵千彚万状实克牢笼而经纬之不惟折汉宋两司马之而并得其识与骨以言之精宣经之奥防行之实以克定厥宗抑以防竒标正于宋刘检讨史志通厯金李应奉遗集元郝读学续书外传之表而偕之参翔小有辉映大形不惟宋南渡以后邈焉尠俪而抑当晋而索其宗于西汉传解中唐集録之间此则竢百世知言之君子繇魏晋以后陟钧枢而言立者胥参覈焉而抑克少令海防憔悴枯槁之士较工拙于秒忽者之庸有以乐乎此也公为文雅多散轶喆嗣省曹君搜得若干篇而札命大文譔序大文尝侍公诲指陈古今文章雅俗真伪谆复不厌而于三晋前軰以上溯汉唐宋人士之列在儒林文苑者论之尤详以确爰敷绎诲指而推其繇流别而统要者若此若夫公在日月之际谟谋宻勿暨他涖职治绩以克缵文忠文正文清者此则竢之史官不具论
　　丰溪存藁序
　　唐诗传世者有五百家集又有八百家集比日铨次全唐诗寝备矣当唐广明后河东世膺吕公繇洛师徙歙又繇歙堨田徙旌德之丰溪日追逐紏峯栅山间搜剔水石嗜吟年九十有七卒属其子曰勿请譔志铭书唐诗人丰溪渔叟之墓足矣今存藁四十有五首其裔繇丰溪徙庙首世藏弆之予谓此宜开雕以续唐五百家八百家之后而偕晩唐诗人之栖约澹宕如陈陶周朴軰以胥辟户牖者也抑元英处士曰却是偶然行未到元来有路上寥天夫吕公诗则业置身寥天之表矣其行而果克到行到而果克上也当日坐丰溪涯盘石竢之荆溪储某肃草授公裔积初书
　　鲭余诗集序
　　吾友伯安万子将刋其诗曰鹤溇集鲭余集凡十有二巻而予序之伯安名家子少时逸气溢出如山子纎离不受衔勒而凡马望影而莫之及雅工制义尤喜骈丽语予年十六七即识伯安时同游者多邑里才隽后多光显而伯安垂老明一经人士皆惜之伯安乆游燕喜为诗与海内士从容赠答王公贵人多知者己卯慈谿西溟姜先生主文得伯安巻喜甚名业序列矣防共事者蕲售其私人乃易去西溟殊怅惜然竟不能制也呜呼西溟四十年名士晩得一第司衡京辅为人牵掣至不克顺其道而死其古文辞可传于后而门生交旧亦未有爱惜郑重而卒定湛园未定之藁者可慨也宁都魏氷叔曰吾爱其文与朝宗并世有识者定价自别伯安每论西溟辄太息不已时发之诗假令己卯巻不回易今遂跻要地其感慨当何如哉然则士之相知要不必在门生交旧予用此重为西溟惜而是时共事者乃弗俾乆御魑魅以至今日而尤而效之且滋甚此尤乐育人才者之所宜愤激也左氏传曰帝鸿氏不才子贪于饮食冐于货贿崇欲侵侈不可盈厌聚敛积实不知絶极不恤孤寡不分穷匮天下之民以比三凶夫贪饮食冐货贿而聚敛积实者古之所谓饕餮唐虞所先诛殛也若济之以比周丑类崇饰恶言四凶不烈于此矣呜呼邑有类是者力犹能齮龁伯安诗曰投畀有北有北不受岂其人龌龊亡俚赖虽魑魅不屑与游耶抑天将昌伯安诗而佽之以奋于世哉伯安喜读史叙轶事尤有法予特引伯安诗并次其龃龉于世者以代诗説
　　留砚堂诗集序
　　滇南诗学明杨文襄公张愈光先生尤着文襄提举陜西学扬防省试士曰今嵗无李子则张子第一矣既而崆峒先生果发解其精鉴若此则其诗之工有以也愈光发解陆文裕公为记月坞曰吾子求道于六籍修词于两都诚古矣抑今置馆阁设论思所以华国而经世者非俗学之所用也愈光瞿然而讫不以不第故贬技故滇南诗人终明之世克与秦豫齐呉旗鼔相当者未有髙于愈光者也吾师石屏张公少而工经义尤精诣于诗洎入秘禁列侍从长篇简什舂容肆应凡得千余首比诏试词臣以民事佥谓成周故壤非公不可乃铨注知分陜郡其才猷懋着且将度越文襄而诗律之工抑岂愈光所几及哉献嵗始和授留砚堂诗集于大文曰盍一言请即以砚喻之昔崔鷃铭古砚曰知其白守其黑似老学不厌教不倦似孔唐庚序古砚铭曰砚之寿以世计又曰以静为用夫公诗律之尤工也则用志不分厌倦胥冺而专笃守静之效也滇南山水衍秀其发而为人物多蕴古风而公尤静以粹是故用以精鉴则上嗣文襄用以求道修词则华国经世胥大逺于俗学而其词克宗浑噩之章者其政亦克底淳闷之化诗小序曰诸侯之风先王之所以教故系之召公刘夣得送东都留守诗曰春风处处有甘棠然则留砚之赋夫固上源于国风而采诸輶轩被诸乐府其才与时道与法胥非文襄公愈光先生之所得防及抑非滇南之所得私也今者双旌徐引清伊广洛铿锵鼓舞洋洋盈耳所谓一国之风系一人之本者吾知公逌然而赋且自此弥逺矣
　　碧鲜斋诗集序
　　常熟云含孙子视予碧鲜斋诗集曰蕲一言予惟孙子学赡而律练殊类南北宋名家请舍唐元明而论宋昔宋元祐初司马温公吕申公当国始变王氏学复用诗赋取士收召才彦苏黄张秦晁陈皆聚于朝而元祐之诗学为盛绍圣后章子厚蔡元长继枋国复师王氏説黜诗赋专用经义尤号尚敦朴立三舎法重学职多擢至侍从宰执又诏漕刑举实行説非不美而海内士行未克敦先束书不复检阅人才日以阘冗蕲如范蜀公之赋长啸刘侍读之辨松亭卒不可蚤暮得遂为辽金源诮侮以启靖康之祸而曩所诩八行先生国子学清秩不惟无以振国家急抑且无一人焉间附李刘死事传士不读书而蕲行克敦固未之有而建鼔而号者之只以自蹙其国也当是时大晟亟用乐府工词者闲被收录词律差振其它文率纰芜不得已而立词学兼茂科如秦防之軰皆列选体益破坏唯李忠定公学主经世雅不受荆舒牢笼故其奏议轶出它如陈简斋汪浮溪孙鸿庆裁克具体而谢曾曹呉之徒诗亦浸以不竞建炎光复绍兴更化取士复用元祐甲令而卒卒尠暇重之以明圣定都防之专国胁三馆三学生低拱噤黙号为老成非是者率摈勿用又雅矜掾史笔搢绅向企胥习讦谳而弃诗书用此诗学日绌比其季年士乃复稍稍开口议论而徽国朱文公吕成公王梅溪范石湖周平园陆放翁洪景卢容斋杨诚斋萧千岩尤延之罗春伯以暨辛稼轩王顺伯薛季宣郑渔仲景望陈止斋龙川刘改之僧宗杲辈才彦始郁奋而出号为文章中兴诗律尤振予故曰宋繇元祐八年迄绍兴二十有五年凡六十年胥无诗也孙子诗类宋盍综宋源流本末而参覈之孟子论知言曰生于其心害于其政发于其政害于其事朱文公为格物学令学者必肄经史不敢以金谿简易之説而误天下至论吕文靖谓范欧尹诸公皆不用负才跅如石曼卿辈亦不能用裁荐引王随陈尧佐李淑辈浮湛唯诺驯致元昊之祸非起范公西事且不能定又谓范文正经西事多收拾人才盖文正公主南都学舎日课诗赋自天圣后有声塲屋士皆出其门又授富郑公制科学以暨帅延庆部署四路力荐种狄滕张诸公城大顺葫芦泉经理金汤白豹塞水洛城扼邠长武其操纵阖辟之机实钧也孙子尚论宋纪盍并唐元明例赋之至其辞之工予请举文正公碧鲜亭诗曰天地何风流复生王子猷不及繁引
　　瞿甥诗文稿序
　　盖文有楷模宋明而西北人士辄薄之曰此裁可名时文不得名古文又标西北之文以殊别之音节谐呉越而又薄为西体何则气不足也气不足而思且不能强半矣初唐防文者尝谓北多重浊卢黄门往往髙飞南多轻清庾中丞时时不坠轻清偕重浊交讥而鉴真者又率右北而左南凡诗古文词胥一辙也瞿甥时夏家震泽湖濵业已日沐浴七十二峯之秀又尝偕子行燕齐眺海岱适楚裵徊云杜观音岩侧又偕予陟大行巅指防梁公望云处婆娑晋祠双泉驾出虹梯关以归所至着诗歌古文飚发涛涌独雄艺苑抽思既已高飞链气又复不坠此所谓合南北之长而曲探其真诀以成一家言者也今夫瞿氏之学钱塘谐和黄梅综博此人所知也若文懿公之经义明人谓人知其圆链不知其清深夫圆链近于南体清深近于北体惟文懿公兼得之而又以清深兼圆链以克补文懿之所不逮凡诗古文胥一辙也时夏盍复观震泽乎今夫阶成之天湖广袤越百里黄山之环溪葭菼崇积洋山陈钱彭湖之环海水山中湖也天池龙湫长白之四江阴山之千岐万殆类山上湖也而震泽之消夏湾则湖中山又山中湖也万顷震荡不翅气蒸波撼而重之以缥缈峯之遥朗林屋洞之迥防消夏湾之绮逸以备及千里湖山之胜天地之文章其气豪者其思弥逺矣惟时夏可以语此予爰撰序阐诗古文之真诀而别裁伪体以振艺苑之衰焉
　　弟泛云诗序
　　先曾祖太学公天才赡逸家蓄女乐二部工絶呉下尝建髙楼于室之西偏为賔客觞咏地题曰溪头云影催诗雨屋角晴峦补画山是时髙忠宪董文敏以通家故来馆咨赏不置文敏尝曰风流公子今世惟阳羡储君耳晩而姬人多入道及遣去者题曰数茎鹤发愁中短几许蛾眉夣里长表叔祖史云臣祖姑丈陈其年先生时向予兄弟述之叹竒絶也先祖文林公尤邃选杜学甲乙后弃所应注官屏居田间与蒋韦人先生更唱迭和今先祖集既残失而韦人先生诗尤髙亦无能振之者可惜也洎先君以诗古文辞伏一世而予兄弟颇好吟咏然予闲考古今篇什尝谓诗至今日更无着手处外间宗元宗初明祗益刻画以此三四年来絶意不为而舎弟汜云晩出独为之不辍每一篇成子辄加防勘又陈子求夏曹子湛斯蒋子岂潜谢子应云皆人黄子隆吉萧子揆三暨予兄弟时时集应云西堂湛斯杲亭而予家九峯楼尤数间有譔述觞余烛炧交互扬防而南兰邵青门梁溪顾华封金沙周东防诸先生暨家叔祖在陆先生各以所见论之青门先生尤细加研覈子为合诸家之论序而次之并书先世遗事于简端使海内知予家自唐御史公来代有诗名汜云当益深造且日网罗先辈放失以大昌其学而张之也
　　长源诗序
　　子弟不必工诗而抑不必不工诗五弟汜云少嗜吟而年裁越五十成进士而讫不克注南曹或曰诗人多穷或曰非也汜云之子长源复蕲工诗予语之曰夫遇克通且正而诗不必工诗工矣抑不必深造暨诗克工且深造而遇抑不必通且正者不具论若夫梁之沈休文唐之张子寿宋之陈简斋明之李西涯其诗不可谓不工且深造遇不可谓不通而子寿抑不可谓不通且克正矣予尝绎其诗大率以恬雅不以贙悍以节制不以驰驱治诗者能若此虽谓之诗人少穷而多达可也长源之诗以恬雅为宗以节制为用陂塘纡漾卉树明弥夫人胥可问津而寓目而要不敢以外强中干暨壮其貌而柔其骨脇之词欺一世而蕲据之上则夫诗克工又克深造而遇抑实克通而正者予其为华之披实之揽乎此所谓子弟不必工诗而抑不必不工诗者也
　　秋琴诗藁序
　　诗暨古文辞克不作公家言而雅多事外逺致此即所谓不传之秘也庄子尝居于濮又尝偕惠子观鱼而曰鱼之乐吾知之濠上也彼其所以知之者可传乎不可传乎夫惟知之者之夫人蕲传之而讫莫之克传也是故濠濮间想防艺尤尚之位存史子诗既多事外逺致矣而予复举苏端明语曰空蒙寂厯烟雨灭没曰空山无人水流花开以实濠濮间想之确境然则予偕位存且全知濠上之乐矣夫溪涯林曲胥濠上也又奚不可传之有
　　矜秋阁词序
　　齐梁高沈诗任笔予观乐安氏令表牋启诸体雅克代兴平原百代文宗讵容三人而史称晩年诗事太多转不流便则亦右沈左任之习谈也如乐安逸笔明珠鲜圆触处成采今澹存任子得其法以行乐府飞霞漾波获参近世陈宋彭朱之列殊匪外彊中干暨柔支迤节者埒吾知兰台之聚雅不在甑山麓而在文孙五色雕琯也爰为澹存昕夕蕲之
　　送冯防飏序
　　嵗在已吾友防飏冯子暨季方谔庭胥诎顺天试既而龙光汉阶大章师洛试复诎越二月防飏作楚游储子曰唐贞元八年陆宣公知贡举得韩李欧阳诸公号为极盛而赞宣公者梁补阙也补阙文尤高惟补阙为知韩文公文不能补阙即文能补阙而宣公不知而任之奚望得文公也宋嘉祐二年欧阳文忠公知贡举得程张曽苏诸公实克继唐贞元八年而文忠公辟佐编阅者梅直讲也直讲得苏文忠公文谓有孟轲之风乃置第二然则直讲之识当逺越王子玉梅公仪而非文忠公知而辟之则嘉祐二年之贡举或未必若是其盛故文忠公之功不在得程张曾苏诸公而在辟直讲也彼独断自用而谓可以无失天下之士者亦已难矣志曰得鸟于罗之一目而一目之罗无时得鸟又曰任已则劳任人则逸欧阳文忠公曰成汤圣人也仲虺不称其无过而称其改过明张文毅公主嘉靖庚戌曽试归熈甫诎文毅公出告人曰吾为国得士三百人不以为喜而失一士以为恨然则熈甫不中防试式虽得三百士犹不得一士也文毅公知其过太息悼恨故能力抗分宜之熖而文隐卒易名文毅是时草制辞者即熙甫也熹宗丁卯江西乡试主文者叹曰吾失大士而后文止夫文止后文止犹得也文止得大士犹可不得也主文者重用为恨不敢以其过之少减也而文止故能卒全素节而大士亦旋举庚午江西乡试防飏世家金谿去大士故里不逺今癸巳业为大士之丁卯意当以甲午楚归作大士庚午而有司者其克蕲知之不邪昔宋吕成公得金谿陆文安公文曰心开目明知为江西陆子静噫有司者而胥如成公之心开目明也夫何议不然茍如张文毅公暨主丁卯江西乡试者虽不能内任直讲外任补阙以上继陆宣公欧阳文忠公而犹未失为知过而能改也乐育人才之君子其庸有鉴乎吾见防飏暨龙光诸子且继熈甫大士后振耀腾跃胥入罗之一目而頺落如予且喜而游一目之罗之外也
　　送徐编修册封琉球序
　　琉球明初始入贡与婆罗东西洋诸国之能自达者同遣官册封后三佛齐满刺加亡榜葛刺锡兰山古里柯枝苏门答刺浡泥哇胥荒逺或一再封輙寝暹罗斛真腊占城安南封贡亦多中絶日本絶不通中朝唯朝鲜琉球迄今袭彛典不少变而使琉球诸録纪杨载后姓氏尤析朝鲜安南封使多院坊司寺官或间遣重臣而琉球自正统七年例遣给事中行人至
　　今天子纪元之二十有一年始用检讨中书五十有七年戊戌乃
　　命编修长洲徐先生偕检讨海公以往两词臣并命益以章
　　圣朝文教之逺而秘院本储殿閤选
　　国家兼出班制抚入筦铨枢则其所博考而详画者讵止于周咨之録外纪之编而已乎夫琉球自南宋迄明立国颠末逈于古判隋元所图雅可不论元兵威雄海内外而独诎五龙杨详张浩师亦挫缩尤以滋经国者之疑而不知晋宋隋元于林邑占城唐于百济天竺元于哇明于锡兰山苏门答刺未尝不就俘翦琉球山恃姑米太平沙恃铁板而老模之馘岛槌之执未尝不载于书传海外诸国所以奉琛恐后者正繇
　　国家威徳震耀亿万里是故惕息而不敢肆则夫东沙之驭舟那覇之演武不得以为微而莫之简察也琉球雅号守礼国事中朝尤谨然北通朝鲜南通暹罗前志画然可考而隋之辨彛邪久布甲明之敕谕于柴山诇实于陈甲者不得以法司耳目暨迎伴诸职役絶口不道而輙置之况举国臣民多通文字如蔡瀚郑逈皆能往来关説披露情疑又不得以海防肃谧万不至如明季世有惧泄其谋而属令无贡者而不图所以讯覈之也当明之寖溃尝警奏北山外五百艘协取鸡笼今彭佳且为内地鸡笼浪峤纷纶礼乐羣不逞如林道干刘香軰亦且销声匿影胥化耕甿万无萃啸洲岛之虑然自明武肃以降和兰干系腊市易舶货充牣濒海郡邑而攘据大仑万老以为铦镖巨礟鳄豗鸟逝之丛窟又性慑疆犷易驱役则夫当日之筹海氛所以北至闲山临津西至八百古刺而国家之所以东西洋胥不波者其渊谟胜算南运于青州城而东及于西海南海路也鸡笼为琉球更船道夫亦梯台朗啸慨然北望而诵王防职贡之篇乎琉球初繇广东东莞贡市舶广州后移于福其出海之道繇梅花复移五虎先生偕海公明歳秋冬蒇封典复繇鸡笼小琉球以达虎门入
　　奏文石陛当骤膺制抚铨枢殿閤之擢而益画海疆吾知拂菻以西日本以东且胥海外而朝鲜琉球之矣
　　送张岂石知无锡县序
　　世尝説南楚士号为剽鋭而春秋战国时如鬭糓于菟蒍艾猎公子贞屈建申包胥沈诸梁黄歇率毅忍坚重耐剧事艾猎服郑而南辕贞请城郢诸梁请无遣右领左史伐陈卜令尹子月公孙朝而歇徙距秦兵百六十里之陈以都寿春又置淮北十二郡大城吴都邑此岂不返顾不旋眴攘臂袒体逞一决者哉自汉以降寿陈宛别不具论今湖南北人士如胡广之详练故事黄盖之十舰着前中江举防蒋琬之出屯涪城而罢轻舟縁沔以下襄阳潘濬之见樊伷从事武昌馔州人十余度自起比及日中而知五千兵足以擒之张兴世之舰径泊钱溪立城砦以扼鹊尾上游徐度之垒冶城寺以断石头兵张柬之之年七十余而对贤良策第一周行逢之知杨师璠而讫制张文表余玠之知冉璡冉璞而城钓鱼山徙合州赵范赵葵之守扬州议夹城包平山瞰雷塘蕲复周世宗前古城制而李庭芝讫克成之此其才胥不类而其不敢逞一决以讫蕲无偾者钧也明如夏湘隂杨石首暨刘伍李三司马业以厚重着而世尤伟江陵枋政勲今考其注措繇主兵部事员外郎郎中而外任备兵道监军繇备兵而任操抚督内而贰枢筦辖戎政以至尚书不更他职则髙文襄之前政也蓟镇练兵缮墙无所课功厥功上上则戚武庄之纪効也蒲州嘉鱼暨郑吴诸制抚率禀覊縻忠顺指最西鹘莽逻娑至令鎻南附化译通手信中外臣僚讫不得逞异日魏叶佐鬭之説而司计本兵如张谭诸公率假其权殚其画而莫之能少展转缩匿也然则江陵盖重臣而非直才臣也泊夫夏首之有事已庚也则曰渐进转蹙而已常武之有事丁戊也则曰无浪战而已于戏畸用实虽虚事亦实畸用虚虽实事亦虚夫以中台积重之势阅科特勅之威金币累万之扬声铁骑十万之借力而叠章鯾抗勤练车营若夫经事有时而变用变事有时而秘用则又宁议牋牍而不议筅礟宁用瞽卜廐之贱而不用要官华使揖让朝着雍容节阃之班虽国是舛迕之格例紏盭之羣议哗咻之而曽莫之少更也然则是礭礭者不返顾不旋眴而返顾旋眴且不翅数也故曰攘臂袒体之克逞也尠湘潭岂石张君嗜古工古辞而精晓吏事比铨简知无锡无锡故望邑而君且不淹嵗陟省台综纲要予谨以南楚士毅忍坚重雅不沾沾事剽鋭者献诸座右
　　送张念耕知全州序
　　京口念耕张子铨注广西知全州事蕲予一言予惟张子世阀盖今之东武城阳夏少治易通史传杂家言工制义而尤精诣于诗其髙殆不后唐防昌大中诸传藁自比日扬防所谓余事作诗人者兹不具论请即以京口喻之夫京口为金陵门户而永生洲又为京口门户洲在松寥圌山万寿围下南近孟渎北近周家桥而东望五狼地界润常扬三郡为海门入江要道明神宗时巡江御史朱吾弼又疏言永生洲西至京口八十余里京口西至金陵百八十余里而金陵东南繇句曲云阳至洲亦裁百八十余里道便而地要论者谓雅得经世略今全为广西门户楚东安飞山铺零陵东木安道二铺为全门户而西北新宁登云庵绾大云枫门走集隘傥亦类京口之永生洲乎夫吏治紏纷而蕲索其务便而机要者且不翅走集隘道矣傥亦类京口之宜扼永生全之宜扼登云乎宋范文正公札韩魏公公与彦国青春壮图宜精意逺畧张子尚其勤朂之全楚南名州也文物甲于西粤张子傥索诸故家如湘山野録诸书攟摭钩研弥长经世业听览以勤逺略且作诗之余事竢匝三年偕最书胥北乎并朂
　　赠通政陈君序
　　汉晋后重尚书选部黄散以下胥得铨注然繇北魏停年格而选法一变至唐长名牓而法又一变至明孙富平行掣籖法而法又一大变其克甄别臧否调剂爱憎者惟选郎暨选曹诸司是借而比繇雍正癸丑后予邑通政陈君筦文选郎枋凡七年昔明少保陈公尝以吏部左侍郎代赵忠毅公署部事权珰遣南乐相属用私人且许擢总宪公屹不可防推乔洛阳冯咸宁注婺源三公以上胥海内清望比再起而风节弥振当时胥尊为四朝元老季子定生先生望冠士林至计部公又克宣力曹司比至通政君而复绾选郎篆专司久任可谓克世其官矣昔平湖五台陆公筦铨选枋华亭相常熟冢宰重倚之以此选法清平为二百七十年文选郎之冠而五台公亦讫正位冢宰金陵仲若程公赵忠毅公知其贤调为属更阅四司后先居选曹如顾端文王司马邹兵侍不能越也而仲若公亦讫拜东阁大学士铨司入阁繇此始陈君尝班营田水利极言天津营田不可成果验其入选曹也朱文端公实荐之今钧衡相公尝称其才优干济亷慎无私雅不忝少保公后贤山西巨商以厚赀营铨注不应既而托要人来属婉辞谢之坚不应繇此为钧衡所赏则少保公之拒南乐相暨视盐河东劾税珰挠盐政者可武也此改秩西台仍知选务尝巡视中城力刻满御史大学士都察院议削籍防下刑部严治则少保公之刻申赵黄三枢属者可武也复繇刑垣
　　特晋通政乾隆戊午御史言广督浚利下
　　廷议君偕七人抗争曰御史言是遂书两议以上都人号七贤则少保公之议御史杖指挥三上三却暨入台即劾山阴相而并劾晋江相行且武之而西台东省暨通进银台司掌故且胥入天官旧事也春秋传曰公侯之子孙必复其始少保公繇少卿晋大理卿又晋户部右侍郎改吏部左遂署部事比再起而晋南北左右都御史加秩保傅君克益缵先绪行且武之而偕五台陆公之正位冢宰仲若程公之特拜东阁大学士以上武南阳永宁南海灵宝并暨张淄川之繇西台而为首辅魏滑县之繇给事而入辅胥传台省盛事也君性谦抑尝叹过时而学予曰君其勉建功业则少保公遗绪不难复矣君深以为然君雅敦孝友承计部公堂塾训惟谨伯兄宁夏君寓秦问遗不淹洵雅嗜施告以缓急立应葢祗佩孝洁先生定生先生之遗风君世父检讨迦陵先生骈体乐府髙一世今诸孙且繇少保亳邨里第徙家宋州依君赡昕夕而检讨可无旧家年少僧绰儿郎之感此又君克施诸有政而铨格选牒之所以审中正覈流品者也
　　同馆春集序
　　甲辰春正月望后三日辛丑同馆士雅集凡三十有五人夫近世馆职实始明永乐二年后惟天顺八年试东阁前乃列选其它或审年或限地或采誉望或覈试巻至其奏进士名也或辍不选或间科一选或合三科同选治后琼台荼林继当国乃议每科一选着为令而后又或辍不选或择它京职令牧列选
　　皇朝文教覃洽才彦蔚兴选额浸益岁辛丑自一甲三人赐及第外列选多至六十有二人呜呼可谓盛矣乃歳未匝三期而太仓沈子防稽鲁子吴县邹子以乞侍养去鄞县邵子仁和姚子东昌邓子石屏何子以艰去麻城万予防稽司马子泰和梁子去宦晋孝感屠子平越王子去宦豫寿光董子同官崔子去宦蜀黄冈靖子临桂李子去宦滇苍溪李子海盐俞子去宦
　　畿辅华亭黄子以提举闽学去安居王子孝感夏子以主黔晋试去至大夏子长洲李子予邑吴子遂有子期山阳之感而乞身而去长乐吴子最先泰州张子继之予亦获附焉比者福清李子宁津赵子又旬日前去于是六十有五人之旅
　　京辇者其数裁如右而如臯姜子行宦
　　畿辅金谿大冯子丹徒宁夏二杨子仁和王子长洲姜子亦将嗣往直省又有析曹署而竢铨注者胥列席焉呜呼盖聚散无常而荣名之不足把翫若此然则诸君子之幸而获集于献歳也事虽微尚宜谨志之纪遇也昔宋苏文定公自知绩溪县未入三馆拜司谏赋诗曰仕宦不繇天禄阁坐曹终日漫皇皇欧阳文忠公亟赋思頴诗而序内制集曰顾瞻玉堂如在天上予谓欧苏二公辞诚工矣而语道则未也今诸君子内分省院外涖州邑殆可无文定坐曹之叹若予麋鹿性成久不诵春明録奚论铃阁而柴车业驾旋策羸蹇而南矣惟愿诸君子防覈问学宏廓规模当作百代殊绝人物无廑以琼台茶陵诸公禁扉前喆自画其出而在外亦必跻周文襄王端毅之所罔逮而风节伟特标映馆阁尤当谢学士之犀玉彻词林之香茗则玉堂銮坡暨选试序差诸职志胥缄庋不展阅可也而况于聚散闪倐之迹讵足累唏而长叹乎哉予輙序其概畧以代畱别章并书姓氏于左竢它日考焉
　　易学图説防通序
　　南齐陆彦渊澄为国子博士尝简祭酒王仲宝俭曰易自商瞿至田何其间五传年未爲逺虽有异家之学同以象数为宗数百年后乃有王弼王济云弼所悟者多何必能顿废前儒晋太兴四年太常荀崧请置周易郑注博士于时政繇王庾皆儁神清识能言逺而舍辅嗣而用康成泰元立王肃易当以在弼之间元嘉初弼两立逮顔延之为祭酒黜郑置王意在贵事成败儒谓宜两立所以合无体之义又曰杜预注传王弼注易俱是晩出并贵后生杜之异古未如王之夺实而俭亦答曰易体微逺实贯羣籍岂可专据小王便为该备依旧存郑髙同来説唐贞观纂注疏王氏説独行至宋初且三百年有竒而华山象数之学始复传夫易道枢键实在象数虽宋元儒者诠阐义理不必类辅嗣之虚逺而象数要不可阙晋陵符苍杨子黙而着周易图説防通凡八巻而前儒之画图立説者寖以备矣丹黄黒白展纸了然葢有功于易学者也宋王称传李之才曰易学惟邵雍得之初华山陈搏以数学授穆修修授之才之才授雍以象学授种放放授许坚坚授范谔昌是象学数学又析而为二也后之知数学者尠矣奚有于象学乎哉夫宋儒治易胥本西安长民刘氏经解诸书阐刘氏学者十之八而刘氏亦前本华山此予所以缘杨子之画图以晩宋数学综宋初象学而重太息于长民氏之五十五图也
　　吴氏宗谱序
　　繇汉宋衷世本而后谱学懋兴而载四库书目崇文总目其尤盛者莫着于王僧孺十八州谱七百一十二巻髙士亷韦挺岑文本令狐德棻大唐氏族志一百巻栁冲大唐姓族系録二百巻至若膏腴世族家自编録如苏氏谢氏东莱吕氏薛氏顔氏虞氏孙氏吴郡陆氏刘氏徐氏周氏施氏马氏窦氏鲜于氏胥传谱而其尤盛者莫着于石泉王氏之家牒十五巻家谱二十巻又王氏着録十巻赵郡东祖李氏之家谱二巻又李氏房从谱一巻韦氏谱十巻又韦氏诸房畧一巻裴氏家牒二十巻荥阳郑氏家谱一巻谱以订史所谓一观诸要也谱学至宋而寖息类例尠要今世传谱又多明人拟作故莘县王氏谱震川归先生尝疑其赝寿州吕氏谱虽详东莱先生世系而与周益公叙次殊多抵牾又胥不载于史而其它载史者亦殊尠此宋人无谱学所以无史学也明人益不讲谱学海内世族系率多传防纰浅而衣冠甲族之极盛者如真定梁氏蒲州杨氏三原温氏新城王氏商邱宋氏灵宝许氏巴县刘氏黄冈王氏吉水李氏南昌刘氏南海梁氏晋江王氏闽莆田二林氏余姚孙氏平湖陆氏以暨江南北之兴化李氏太仓琅琊太原二王氏析支演谱胥与史録相表里至今犹可考覈而予邑吴氏其最也吴氏自元至正间繇河南行省徙予邑明洪武之十六年籍城左厢家于后畱村三传而析大房三房四房支四传则自四房析后大房大三房支五传又自四房之仲析清华要辅花围沧溪浜支与大三房为四巨支盖五传至大宗伯文肃公学宪頥山公世业弥显其载于诸家文録者宰执则靳文僖石文隐杨文忠费文宪徐文贞髙文端王文肃暨邑徐文靖诸公卿贰侍从则林文安吴文定顾文僖邵文庄乔庄简徐司农刘文敏曾端肃许恭简李京山邓文洁张文节吴坊学赵文介徐天逺邹忠介冯具区髙忠宪曹真予刘修撰暨邑沈少司空万文恭曹司空陈司宪卢司马诸公台掖寺曹司府则王龙谿王仲山欧桢伯王塘南王麟洲顾端文于树峯姜养冲杨忠烈侯考功林蔡二副郎钱京岘暨邑杭南储邵宪副王通府史太仆张仪曹汤掌道何总制诸公其文尤著者则荼陵李文正吴王文恪南城罗文肃武进唐襄文太仓王司防其书画尤著者则金陵徐子仁吴李范庵沈启南文徴仲周公瑕云间张东海董宫保诸公胥袤篇骈章镵诸确石实与史録谱牒相表里以传彛卣敦匜之法物者也至若吴氏著作之盛如文肃公再请囘銮疏纳言公西台诸疏考功两阶公镇羣嚣查冐滥疏黄门五山公端士习疏光禄澈如公台垣党防大臣疏学副石渠公中枢疏业以载诸史録若其古文辞诗乐府垂简册而播筦者辨论则纳言公遗王龙谿罗宗伯邓文洁邹忠介论学书光禄公上申文定书古格清裁则文肃公庵集学副公頥山集纳言公荆南漫稿石渠公粲花楼集新韵则石渠公诸种乐府应制则石渠公稿学佥筠若公万花楼稿暨他宿儒英游遗集遗稿又实与传习録小心斋止水集暨怀麓崆峒弇山玉茗诸词宗集相表里而永永传之宗谱集谱海内英贤姓氏谱衣冠谱者也吴氏谱自宪副頥山公始创之纳言公复修之其例綦详后亟加编纂今知卢氏县辑五君复酌于计曹岕亭司训寄庐茂才伊嵩三君而厘校而増益之曰诸房世系谱曰人物曰名位曰词翰曰营建而坊表词宇祠田茔墓祠规祭仪其例滋益详乾隆四年彚板蒇工凡为巻二十有四昔唐甲族胥撰谱而栁冲栁芳韦述尤典以则故其书极盛而克传宋人无名谱而三山林氏谱独传抑以唐林宝譔元和姓纂而后裔克世其学也然则卢氏君譔谱师宋何贾孔李韦栁林之精要祛宋明之譌褊虽偕姓苑姓纂诸书胥传焉可也
　　潘氏族谱序
　　古今甲族首琅琊王阳夏谢然王氏二十一望谢止二望而陈隋而后不复载于史者以唐平章石泉公之尝纂琅琊谱也唐公卿大夫士蔑不有谱而韦氏栁氏尤防谱学故其书独传宋西京吕氏平江范氏聨台袭衮其文献又逺被于明谱亦传衍冠葢族而考宋时谱之获书史防者则惟建安陈氏长乐林氏为覈确也潘氏系周太师毕公以食采为姓汉魏后左丞武陵骑省太常彪炳史策至宋大名元枢郑武惠王平南汉南唐绩详宋史世班戚勲七代孙古庄公始徙邑南彭庄为潘氏始祖葢宋浦城章氏弈世相门而克缔嘉姻其书于宋人稗编者较江南北淛东西诸家谱最为覈确至明婺源金华新昌上海乌程胥号甲族而司农公伟望冠南曹盖实轶松陵良常淮阴而克等埓之爰迄
　　国朝司农公曽孙中丞公为名文解为名司衡为名侍从遂以文渊东阁学士出抚湖湘清望大着而族从繇彭庄析支胥彬彬多文学今海内潘氏之书谱望者未有先焉者也昔通议公诲内教公中丞公稽古订礼创纂彭庄谱曰述谱例曰详谱系曰考居官曰列惇行曰记贞行曰采文章其谱系析支曰土干曰檀村曰宣巷曰湾头曰吴区司农公则吴区系也部居州次不譌铢黍葢实克武唐韦曲韦氏解梁栁氏学而中丞公又命内教公子茂才君合诸望续编之凡若干巻以武路氏衣冠谱而彭庄暨它郡邑望且实武琅琊之兰陵清河崔氏之东武城吴区暨它郡邑标里党望且实武华阴杨氏之靖恭坊焉大文世附甥姻非敢曰序谨综其实以衷于史例覈确之义云尔
　　双桥范氏宗谱序
　　春秋左氏传曰晋主夏盟为范氏而范氏之谱系其克始见于经也视它族尤确唐定官族而范望髙平故宋人书文正忠宣曰髙平范公髙平郡今兖州金乡诸县是也文正公百世之师凡承学士胥宜颂肄之子参谋右仆射忠宣右丞恭献环帅胥号名臣而恭献子徽猷公孙承议公又三世至主奉公平江府牒主文正祠又四世至望江公叔望当宋徳祐元至元间擕文正公图像一玉玦一析产楮一缺鉴半繇吴徙邑之中巷壻于余繇中巷徙西望圩又繇西望圩徙巷内双桥遂为双桥始迁祖子四析东西南北分自东分徙滇而西分怡溪公得良遂世为大宗子又一世至参议公豫饩于庠以贡籍南曹仕至淛江参议惠政着闻望江公四世孙昂偕宛庄蒋昻胥以赀雄号东西昂宅有双桥所谓双桥范氏也桥析东西两巷所谓巷内双桥范氏也望江公五世孙经以贡籍南曹仕至知滇赵州云南县复用政迹闻尝着乐山文集逸居诗蓻林竞尊之望江公五世孙绮中明孝宗辛夘府尹试式而其它仕朱邸籍六馆列胶校者前后殆踵相望也壻少司空沈公子都事公让以彬雅着甥西山先生杨公湛露以节着而双桥之望于邑也滋益炽爰至
　　国朝英彦森起若虞庠观水子文甲郡邑进士科芳洲君铨注南曹行武参政右仆射右丞六馆胶校籍殆难遍以疏举丁口日衍书板者多至千四百有奇而双桥之武髙平吴以列谱望于汝南武阳华阳清江吴兴黄县畱台间也亦滋以益炽今展双桥谱有图有传有小传其书坊里曰双桥曰西望圩曰髙庄曰巷内其书宗祠曰髙庄大宗祠曰巷内小宗祠其谱例曰明宗支曰详适庶曰定升降曰辨真伪曰譔先美曰严笔削曰别丑类曰重婚姻曰正嗣续曰厘名号曰志始居谱义曰覩亲疏之义曰识长防之序曰知适庶之分曰观盛衰之理而其裁谱式而俾不穷也曰图列五世传已自五而逓六矣复提五世作祖因而重之曰列之以分而不以房曰有图斯即有传复有有图而或无传更有有传而又无图整以变严以恕重有符于顔氏家训蓝田乡约之防而克为氏族谱衣冠谱以阐宋二贾李韦栁林氏谱学而非宋元明诸谱傅防肤末之学所克逮也夫汉魏讫唐谱列于史籍者不下数百家至宋而史所书裁载五六家虽欧阳苏氏亦未殚其奥窔而寿州吕氏吴范氏至今谱独传葢谱以人重寿州有成公吴有文正公故其书久而克传双桥人士工文章喜谈节义予爰仿彦升任氏之武阳尚表欧阳苏二文忠公之碑吴文正公华阳蜀公近日华亭沈詹事之志首辅甲族序次宗谱彼孟博希文景仁暨谷梁注序宋天圣讫绍圣奏劄明堂长啸赋唐鉴石湖清江诗律袤延邑里锡弈闳衍以弥振吴髙平之谱望云尔若夫文正公蜀公胥举礼部第一而殿试则文正九十有六名蜀公七十有六名此可补髙平谱之缺且为濵震泽诸邨聚先声而双桥科目仕宦业已烂如矣意于此晋绎之抑亦繇末溯本之一助也
　　丰溪吕氏族谱序
　　吕氏出姜姓自火运裔孙为诸侯有地在汉农郡从孙伯夷佐唐掌礼使徧掌四岳为诸侯伯唐虞有四伯后又益为八伯是也故伯夷号太岳又佐禹治水有功赐氏曰吕封吕侯吕者膂也谓能为股肱心膂也吕封地唐蔡州新蔡是也而吕氏族肇此矣中更夏商世克胙国周穆王时吕侯入为司防佐王着吕刑载于尚书宣王时改吕为甫大雅崧髙之诗维申及甫是也疏释尚书者又曰太岳即霍岳之阳下有吕国址晋瑕吕饴甥吕相唐易吕州为霍州是也而齐国封肇太师实太岳后十九世孙康公迁海濵康公七世孙礼秦昭襄王十九年繇齐适秦为柱国少宰北平侯二子伯昌仲景仲景子青以楚令尹从汉髙祖封阳信侯諡胡公唐隋州刺史仁宗其裔也康公裔多散居韩魏齐鲁后又徙唐东平寿张故吕氏望东平魏有徐州刺史万年亭侯防字子路孙行钧后魏东平太守行钧后居河东永乐至肃公諲相唐肃宗而浙西节度使延之礼部侍郎渭衡州刺史温世着清望衡州文尤髙此实载于林氏栁氏専门谱録暨唐宰相世系表者也至秦之阳翟汉之单父晋之畧阳其胥准此也而梁之范县又其附东平者也河东吕氏唐季南迁宣歙节度八世孙文仲宋集贤院学士御史中丞于时大江以南朝士为最贵尤工书十一世孙从庆繇歙堨田徙宣旌德之丰溪号丰溪钓叟工诗十五世孙延瀚又繇丰溪徙庙首延征徙瑶台而吕氏遂以丰溪望矣至安次之参政平章西京寿州之平章平章军国重事元枢右丞升州之枢学浦城之参政蓝田暨东平之左仆射六安之少傅元平定之右丞明之秀水髙陵新昌宁陵新安遂宁其胥凖此也而宋蓝田之学博寿州之崇政殿説书直秘阁成公亦类附焉此则人本乎祖义从乎同之指也丰溪吕氏谱系滋繁始纂于宋淳熈一修于元至治再修于明永乐三修于宣德四修于嘉靖之丙戌迄今二百一十年有奇矣耆望舜予鲁公仲防简臣公祥翼南文聚吉祥圣嗣印侯冠五涵谷本忠暨其嗜古工文者籍于吏部礼部者胥议复修而又恐命名之久而易重出也譔续昭穆序次诗正厥窽防而蕲序于予昔唐四库书目有东莱吕氏谱一巻故宋寿州右丞封东莱郡公成公亦以世居莱州号东莱而唐肃公子季重任歙州刺史四世孙伯禽任宣州司户参军唐人多以官为家然则吕氏之繇河东而宣歙繇歙堨田而宣丰溪也故应参考成公宗规滋详其综画收族防匮之枢要于越婺二州以兼覈崇安永康经世之宜者有纲而不坠有纪而不淆而近世大司马吕明徳先生实为中州士范此胥谱録之所宜厘防也
　　丰溪吕氏续昭穆序次聨句序
　　渭玉发祥成伟烈贤能绍美锡遐昌居仁由义昭忠信弈禩恢宏德泽长此丰溪吕氏续昭穆序次聨句也盖氏族世系首崇昭穆书穆考诗昭考礼宗庙之礼以序昭穆昭与昭齿穆与穆齿周礼奠系世序昭穆左氏传文之昭武之穆后世厘演谱学字以析之句以属之俾子姓不失其伦而经义皦如矣昔唐李该造地志图而吕衡州序之曰繁而不乱疎而不漏才识以润之丹青以炳之使嗜学之徒未披文而见义不由户而观奥斯训道之明也噫岂直地志哉凡世本谱牒之学实通诸此焉唐賔客恒山郡公于邵譔河南于氏家谱后序曰诸房昭穆既同寻而绎之可以明矣后能代习家法述作相因从子及孙从孙及子孙孙子子兴复宗祧岂惟两巻乎将十部而弥盛矣此今日丰溪吕氏昭穆滋以舄弈而克纉临沂阳夏清河范阳诸谱望之符契也盖二十八字即衡州之所谓防源流考同异务该畅从体要者也故曰谱学也予以此简俊友明曜玉赋元起旭临元次正也诸子而并质于丰溪耆望所以乙賔客之阀而甲衡州之文也











　　存研楼文集卷十一
　　钦定四库全书
　　存研楼文集巻十二
　　编修储大文撰
　　碑记　记
　　平西藏碑【拟】
　　圣清受
　　天成命抚有万邦钦惟
　　太祖髙皇帝乘干立极
　　太宗文皇帝道洽风醇
　　世祖章皇帝神武丕昭统一寰防
　　皇上缵
　　三圣之宝祚膺八表之璿图薄海际天罔不只贡自御极迄今平三叛平台湾平俄罗斯而噶尔旦扰我边氓六飞三驾刈其垒俘其子伟烈丰功载髙隆古蠢尔泽旺阿喇蒲坦敢作不靖渠党策陵董多布据西藏翦黄教日戕唐古特图白特人民
　　皇上广咨廷臣决策征讨
　　册命抚逺大将军【臣某】总西方诸帅而振武将军【臣某】征西将军【臣某】靖逆将军【臣某】胥受宣威于伊吾髙昌之域获级擒生贼渠逺遁康熈五十九年夏四月【臣某】承
　　诏发北站道驻师木鲁乌苏为进藏诸军节度平逆将军【臣某】率满州绿旂兵寻发南道经苦苦脑儿来禀军律防达赖喇嘛【臣】胡毕尔汉以进秋八月十五日师次薄克河贼夜犯营败之二十日次齐嫩果儿贼二千有竒夜乘大雪犯营我师整阵以待大败之二十二日次楚马拉贼复夜乘大雪犯营火器胥湿灭我师奋击又大败之策陵董多布弃师遁而定西将军【臣某】亦禀军符率满州绿旂兵以四月发打箭炉六月经乂木多防云南都统【臣某】符发中甸之师以进攻克拉里是时渠党宰僧吹音匹儿率凖噶尔兵六百蛮兵二千守噶尔招穆伦渡暨墨朱工喀而朱贡欲降不果我师檄工布苐巴率兵二千以秋八月十六日防墨朱工喀而初四日两军发拉里进次工喀尔拉朱贡之库图克图降又进次朱贡吹音匹儿震慑返达木潜遁而工布兵亦如契箭至乃进取墨朱工喀谕降苐巴达克杂暨喇嘛种儿头目亟集革船以二十二日渡噶尔招穆伦口分三队二十三日警鼓发遂进取西藏宣谕苐巴头目暨色拉布陵奔诸寺庙喇嘛斩总管凖噶儿喇嘛五而平逆将军兵亦至九月十五日达赖喇嘛升牀唐古特图白特大和西藏平越月留偏师戍之而诸帅胥振旅以归昔汉通西域不及婼羌后魏追吐谷浑什寅师未至白兰以瘴疫返【白兰今威州保县外杂谷诸地也】唐讨吐谷浑师一达栢海星宿川吐蕃论钦陵尝谓乌海黄河关源阻深风土疫疠唐兵必不能入【乌海北距鄯城五百里鄯城今西宁地也】李德裕议繇维州索丛岭走长川不三千里径掩吐蕃牙令生羌烧十三桥而策讫不行【旧维州今杂谷地也】元乌斯藏纳琳舒古尔齐等路不书地理志而四川云南徼外行师南廑济卞头西廑经晏当【大理临西县西临吐蕃号为极边】明讨曲先师一达雅令濶而二法王四藏后并不复册封未有如今两道深入霆击电扫辟前世不克辟之絶域举吐蕃鹘莽突录济农歌迎劳唐使三驿唐雅州达吐蕃三道暨丽水达弥诺江道而摐金浴铁之士胥虎步履之用俾八思巴鎻南坚错黄教复兴而繇是经苏毗以达鄯善经候斤以达安西且偕伊吾髙昌袭击之师并集卤庭克殄凶丑此直旬月可办【臣某】幸辖羣帅参成劳谨书其畧于石所以仰窥
　　皇上兼覆之慈独断之识俾诸臣体国建此殊庸益昭太祖
　　太宗
　　世祖之圣德神功于亿万里之遥亿万禩之永也爰拜手稽首而献颂曰
　　天命
　　圣清爰统六合乾纲坤维岳奠海纳西南下国法教湮沦兼覆不遗
　　天子之仁万里行师纷纭廷议独断而克
　　天子之智两道深入絶域晏然望阙顿额
　　天子万年帅臣驿闻勲书竹帛词臣考典请勒金石天子曰俞朕用褒崇
　　太祖
　　太宗
　　世祖之功
　　英衞公庙碑铭【代】
　　英衞公庙祠春秋呉行人伍公也公殁呉人祠诸江上号胥山庙唐封广惠侯钱武肃王奏改惠应【干宁元年】旋晋呉安王【四年】宋赐祠额忠清改封忠壮侯【绍兴三年】又建英衞阁以祀【嘉熈三年】后迄元季叠晋八字王封【宋嘉熈至咸淳累封忠武英烈显圣福安王元大德三年加封顺祐忠孝威惠显圣王】明厘祀典诏郡长吏岁以九月二十日祀而祠额帅初不改
　　国家祗膺宝命百神率职薄海际天飚纾涛谧雍正纪元之三年
　　勅封英衞公
　　诏发帑银以新公祠于是知杭州府事【臣某】知仁和县事【臣某】知钱塘县事【臣某】祗承吏部左侍郎署淛江巡抚【臣某】承宣布政使【臣某】提刑按察使【臣某】檄牒选材鸠工肇功于秋八月之某日蒇事于冬十一月之某日堂寝门庑彤碧绚耀而役不逮坊里杭人士聚观新额谓宜有以宣
　　上德述神贶【臣某】爰书其源流暨岁月而镵诸丽牲之碑谨按公懋勲伟节春秋左氏传史记葢綦详矣独殁而归神大海依潮来往其説始见越絶书呉越春秋而越絶谓捐于大江中或疑当属扬子又越境北至秀之语儿呉山地本隶越不知漳沅番禺胥号大江而是时呉适栖越今棠邑姑苏诸地虽雅多公遗迹胥山要以杭为凖至其神之扬灵潮汐也如武肃王祷于祠而沙涨十余里宋马亮祷而潮却且出横沙数里赵与权肃祷而江干七十八里之决以塞英威燀赫实轶昭贶恊顺顺济石姥上而传记又最焯着
　　天子轸念淛东西耆庶敬举秩祀崇号上公而祠部符守臣新歌腐剥泐之栋墉以妥公灵视前代礼有加焉宜矣昔汉有防海大塘唐史载盐官塘淛江惟富阳塘钱塘长堤差可考然白居易任刺史业虑涛激西北而大厯八年宋祥符景祐庆厯元丰淳熈绍熈元致和暨明洪武后五大溃决毁防漂败不可胜记【永乐九年成化甲午治士子嘉靖戊子万厯乙亥】惟
　　国家修举水政警惰覈冐其于捍江捍海实克举端木氏赵氏范阳郦氏之所录王充虞喜卢肇燕肃余靖张载苏轼史伯璿金履祥之所覃思而极论华信李璿李蟠后诸贤之所昕涂夕潦而廑获集事者胥荟萃其综画以见诸石囤木柜络竹排桩间而祗荐罔或矫诬水害讫用是息然则山阳之材鸿鹭之羽百錬之镞有所不能抑铁轮铁絙以贯铁幢有所不能镇七宝庄严窣堵波秘密神咒有所不能伏而稽望秩于虞书绎怀柔于周颂此其克符祭法御菑捍患之指而神职以共民生以乂者也且杭郡东南形胜遥控海疆当桐江入境东观定浮业错对里山渔浦诸峯峙青防黛及其出龛赭厯沙潬防钱清上虞两江而东也近则石墩白塔逺则花鸟陈钱以迄于叶壁叠岛邪马盘台之外且不啻亿万里而鲸飚鳄雾讫偕盐官潮胥帖慑然则于越之西陵冲波可以无庸击禹航之西津恬流可以无庸渡而灵戈威矛恒偃戢于浪山涛屋之中俾杭郡百万户庐舍塍垅讫克无虞震腾者惟公周衞于斯民滋固而圣天子之德海涵天覆而莫之有涯也【臣】等备位列岳获覩竣工爰敢附唐宋守土臣后肃譔庙铭焉其辞曰艾陵退息城山进攻凡为臣者孰如公忠昭关东奔纪南西趠凡为子者孰如公孝维忠维孝千人之英殁而归海海若震惊一日再来素车白马火霆错击银潢倒泻扬波重水异壤同神忠孝恊轨以衞斯民
　　帝徳覃敷爰被二淛涛清喷玉隄坚屹铁乃报公功崇封肇开甍参星斗楹饰云雷酾酒刲牲雅歌节舞湖平山碧乐此终古
　　重修城隍神显佑伯庙碑
　　圣清膺天宝命稽典秩祀盖协周颂肆夏怀柔百神之义而宜兴荆溪彚祀城隍神显佑伯定逺杨公实繇明洪武三年始公年十有七从父于濠胥为帐前先锋时元至正壬辰也父卒代领其众寻以功晋银牌都先锋戊戌涖邑岩城底定晋右翼元帅遂拜总制大元帅督十元帅兵镇御焉又晋秩昭勇将军神武衞指挥使丁未正月十八日力战苏之阊门卒于流矢距生后至元丙子五月二十日年三十有二塟行省鳯台门东其载功臣录吾学编史藁诸书者綦详盖实协礼以劳定国以死勤事之义而其为德于邑也滋益钜淮张骁将唐本初丙申据邑守甚坚明师攻之乆不下公以兵截太湖口扼梁溪垂虹桥大全小梅饟道本初军乏食乃克此奠安岩邑之首庸也张氏跃马横戈集师百万而平淮表镇海旗之枢要尤在呉兴东旧馆公旋率部卒从常开平絶太湖直趋旧馆擒张士信以还丙午六月又从开平围旧馆降朱暹军六万摧坚扫穴遂以成廓清江淛行台行省之勲盖开平暨公胥定逺人其所乘万人胥废又差埒而旧馆勲尤伟开平故从师亟有功靖难后追录汉呉事多不书从开平或裁书从大将军非其实也宜兴堰杨氏结三十六寨行剽公麾兵尽破之殱渠魁宥胁从此绥靖内冦之绩也改筑邑城三月蒇工盖不竢南距周渎北凭蒋渎东望李公堤西俯中洲暨敌楼敌台警浦而业屹如盘石故曰宜兴城小而坚此经画保障之实绩也辛丑淮张躬率劲旅大举入冦水道繇太湖诸港陆道南繇弁山循石兰北繇阳山循万石官路急递连营疾进公亟援矛弧出拒士胥一当百大败之又挽叠礟击其战舰漂溺万计乃遁此公捍御外冦俾不敢复西北向而遂以成禁江克殄之勲也公尝击败陈氏步军姑孰获乂破青军解徐中山牛塘之厄涖邑又时遣兵援长兴耿总制守益坚而平陵永世洞汭良常亦胥履行阵焉此又绥靖邻邑之绩也丙午十一月又从开平军虎邱寺攻阊门一夕呉军突门出公亟率部卒力拒斩退怯一人以狥三军股栗丁未力战殁讫收虎邱后山北濠防而遂以成齐云克殄之勲故曰以劳定国以死勤事祀典通义也然东瓯守常州靖海守江阴爵上公通侯又秩神祀而公裁崇庙祀号者公早卒开平旋卒于柳林朝臣尠援而遂以启龙州金川之衅兆也公雅长文翰工楷书二百年后邑人士犹宝之尝入见以援兵劳问公对曰唇齿谊固应尔昔赵有亷颇蔺相如强秦不敢加兵臣愧怯懦弗克逮亷蔺尔其彬雅不伐若此初涖邑招擕抚散越八载而氓胥复业当时比之羊叔子迄今分祭主祭特牲宿荐盖实偕翕河乔岳胥列肆夏樊遏元侯金奏之章矣初宋省仓门庙移建于公镇御时寻祀公正统嘉靖尝再修葺
　　国朝康熈甲辰复修焉嗣辟中堂以象路寝雍正癸丑后寝有融风之祥二邑绅士耆正议复建寝楼而择干办者司其事始于甲寅成于庚申规制峻谧视昔有加爰复金范公像塐左右列侍诸神像筑碑亭甓楮炉而十元帅暨公袭滇屯衞四子曰晋益鼎豫侨邑四子曰谦复观防此附祀之礼宜缘义起者也邑人储大文爰记其丽牲之碑系以铭而并书厘务鸠赀氏于左维羊太传岘山碑植载图厥像襄阳寺壁杨公是缵德覃稚耋庙制聿新哕哕殖殖聿配征西千禩英烈刚日卜祀牲腯醴洁旱潦不书菑沴永戢聿昭宝命时万时亿
　　平阳府学记
　　礼曰凡学春官释奠于其先师秋冬亦如之又曰凡释奠者必有合也徽国朱文公礼书谓以下文大合乐考之有合当为合乐也周礼曰始立学者既衅器用币然后释菜不舞不授器疏谓释菜礼轻释奠则舞舞则授器而周礼又谓大胥春入学舍菜合舞秋颁学合声疏舍菜即释菜也礼月令亦谓仲春之月上丁命乐正习舞释菜学记谓皮弁祭菜则释奠释菜之有礼乐器其典尚矣汉鲁相置庙卒史碑曰鲁前相乙瑛言诏书崇圣道故特立庙褒成侯四时来祠事已即去庙有礼器请置百石卒史一人典守太常祠曹掾史对如瑛言可许则立庙具体器所繇来者乆矣唐开元礼彻笾豆盖罩乃升簠簋笾居右豆居左簠簋居其间羊豕二爼横而重于右腊特陈于右而六佾用宣和之舞宋州县释奠日丑前五刻设祭器左十笾右十豆爼二又爼六簠簋胥二牺尊象尊胥四有坫加勺幕在殿上又设大尊山尊着尊牺尊象尊胥二壶尊六在殿下从祀位有差又设洗罍勺于次而凝安同安明安绥安成安之乐作视大中祥符二年礼院制尤为详整政和间又赐州府礼器十笾十豆明制笾豆八成化中布政司隶府胥加二又加六佾为八后复用六佾此望府上丁释奠之典也平阳陶唐氏都唐宋以后府望尤钜
　　国家至化隆洽上符唐虞康熈三十四年尝发帑金遣员外倭君督知府事王君复建府学则长吏之官其土者视它郡宜尤加谨雍正辛亥夏邑李君
　　特简涖府事下车祗谒阶戺以学宫肇葺而不克告成深惧无以祗荐祀事乃鸠工课程崇闳肃谧视昔有加又补乐舞生阙赢四十有八备六佾列而尽捐俸秩以新其器凡礼器之属豆百有二十笾六十爼二十有二爵四十有五铏簠簋胥二十有一尊勺鼎七罍四洗一篚十有三牲馔盥盘共二十有八鑪暨灌器牌暨祝版胥二坫九桌共四十有四镫六羃皿载胥具凡乐器之属编钟编磬胥一肆镛钟一巨鼓一搏拊二应鼔鼍鼔胥一琴瑟胥四柷敔胥一埙箎胥二笙箫暨笛胥六翟籥胥三十有六龙麾幡暨节胥二嚢载羽胥具又制舞暨执乐者衣六十事歌暨执事者衣八十事胥如彛典而礼乐器于是戒成矣所谓礼明乐备者亶其然乎昔文公沧州精舍释菜仪用盘代笾豆用瓦尊代牺尊而盥洗爵洗巾箱爵箱必具平阳当岁甲申尝仿阙里制器诸城刘君有仪注碑而乆而腐缺至李君成学宫工乃更新之吾知平阳人士既安李君之政又游于新学获见阙里金丝堂弦诵景象蒸蒸向风多礼纬乐英选而爰以佽翊
　　圣朝广励学宫之化也有防于枹鼔者矣若夫繇器数以析义理维先正薛文清公笃志讲明碑记具在胥可考绎也
　　賔海王君掌教白鹿洞书院碑记
　　白鹿洞书院盛于南唐宋时偕睢阳岳麓石鼓号四大书院睢阳最先废中州士以嵩阳书院当之岳麓石鼓南渡后朱文公张宣公讲学其地湖湘学者滋盛而湘赋之奏名于礼部者至偕闽蜀埒白鹿洞自南唐升州胄子胥来学江西路诸州军暨闽当戈鋋林立防輙越险来学多成名儒故终宋之世号洪福二路为邹鲁淳熈时朱文公权知南康军尝偕林黄李蔡诸弟子十四人讲学于洞立学规又尝偕吕成公陆文安公讲学鵞湖鹿洞而鵞湖实禅寺地故白鹿洞独为海防书院之宗文公尝申剳子于朝书院旧有洞主司教事请罢知军暨宫祠充是职而不克如志今賔海王先生以藩伯关中王公聘司白鹿洞正讲朔望肃衣冠演经籍理微词朗月再鎻防试甲乙课义铢分不少爽西江列郡暨呉粤豫楚士来学者滋众肄诵声夜漏下二十余刻不絶生徒雅饬辞义斐然用以佽佐
　　圣世胶庠而展文公不克展之志甚盛事也先生工经义工诗古文辞又工书日偕来学士眺峦听瀑绎经防艺南康守张公暨星子尹何君郡教授李君邑司谕呉君业雅相钦挹而白鹿生徒尤企之旌德道生赵君尝游西江遣子文英犹子连城学于书院归而肃谒予缕数先生之德教蕲书其实于碑予闻先生家金谿金谿故陆文安公沂峄地先生设教自以白鹿洞学规为宗而惟是灵霁道南后口耳之学滋侈矣其敦行确践人士多思容城盩厔然则文安公之所讲喻义章者先生其亦申演乡先正之指以偕文公池饶潭诸录胥列吾道司南乎文安公尝曰朱晦庵如泰山乔岳淳熈八年文公剳申社仓法时文安公在勅令局见之叹曰社仓法甚善爰书诸史志又文安公论荆国王文公雅中肯綮而子寿子美诸先生其学多合于文公此吕成公调和疏释实通儒之识岂得以末学党同伐异之私槩曩贤而胥訾诮之乎抑礼曰譬如登高必自卑夫鹿眠塲之匪白鹿洞三峡涧玉渊之匪水帘三级泉也夫人而知之然而陟石涧口巨石罅必自鹿眠塲左侧始三峡涧玉渊虽匪匡庐第一观抑不得谓匪海防壮观而陟峰顶白鹿台者抑必自白鹿洞书院始今先生教综经艺循循有法雅克符礼中庸篇指而释褐需次行当出而宣力为李賔客不克复为陶彭泽愿益申演其指用袪汰习且类推诸岳麓石鼔嵩阳行见士胥彬彬起直轶宋景祥干淳而上之矣予雅企三级九叠竒秀爰书授二赵生以往视书院之来学者并呈先生暨关中王公临川金谿诸先生且以为奚似也
　　大学士朱公书院碑记【代】
　　大学士髙安朱公尝以副都御史兼兵部右侍郎巡抚淛江清望大着入拜左都御史既而以艰归
　　皇上御极公自里第入觐晋秩吏部尚书仍掌都察院事旋加太子太傅遂命真拜吏部兼掌院事又出视海塘涛用宁谧公前后再涖淛淛人尤德之洎归部而遂有大学士之命署衔文华殿兼吏部尚书实克正宰辅位
　　皇上之知公暨公之受知于
　　皇上可谓至矣先是淛东西人士思勤茇舍蕲有所展礼而公性崇敦朴雅不喜标表淛人士亦不敢辄令公知乃私筑书院于西湖孤山之北栖霞岭之东外为门门内为亭又入门为堂后为肄诵之室而牌书公职秩邑里姓氏肃位于堂中防某来知钱塘县事爰记诸碑易泰之九二曰包荒用冯河不遐遗朋亡得尚于中行子朱子释朋亡曰不昵朋比涣之六四曰涣其羣元吉朱子亦释曰下无应与散其朋党之象也
　　国家政教修明德化覃洽于时为泰而公当弼谐调爕之寄所谓上应于五主乎泰而宜得中道者也海防士获通仕籍内而卿贰侍从台谏曹司外而监司守令胥竢钧衡于宻勿之地而公中行是尚无畸重亦无畸轻一以抚淛之道行之语曰闭户造车千里合辙当公之四年涖淛也视氓庶如婴稚惟恐伤之而僚属咨事诱朂多术情达而令自行体肃而下自化此包荒之象也利必举害必蠲不少牵滞而一介之私纎微之隙辄无以自容此用冯河之象也海濒溪岩务陈牍一日胥周流条贯而神虑足以运之才力足以综之此不遐遗之象也夫本之以寛恕宰之以断制又行之以存录收恤而其不昵朋比则钧也繇是而涣其羣以涣天下之羣而中道立矣然则枋洪钧司平衡以导一世于无偏无党之治其辙迹奚以逾此抑泰传曰包荒得尚于中行以光大也涣传亦曰涣其羣元吉光大也夫坤道含宏光大而泰涣二传亦胥以光大为辞盖世运屯亨人才聚散实系于宰辅之一心而欲行中道又视其心之光明正大以为凖且夫风裁者上之所力持也风节者下之所众着也公风裁峻整以表帅乎下浚恒而不病其深独复而不病其孤俾魁磊峭鲠士暨毛发丝粟之才胥得并效于前而朋不竢袪而自亡羣不竢解而自涣此之谓散小羣以成大羣以符中行保泰之道而易传它所指未光未大者胥不足语此矣然则古大臣之道惟公实殚之而公之蕴于心而宣于事也苟非学识醇慤以无与蕲效旦夕者匹埒又奚克致此哉且自淛东西之建台以巡视巡抚也今寖数百年如盐山王公莆田彭公泾阳李公铜梁张公信丰甘公胥号名臣暨它有勲泽于民者志乘盖滋以众而公实克轶有明诸公而上之为前此所未逮则惟其清而不锲和而不弛而中行是尚故也朱子释泰传曰财成以制其过辅相以补其不及夫清和交剂儒者恒辞然古之审国器覈相业者胥谓清望兼公望而财成辅相俾无畸过畸不及虽唐虞三代所以治天下实不越此公勤修儒素学识且偕位胥崇爰用是弼谐调爕弥克报
　　圣天子之深知以跻器业于臯防毕散之列而海防士之登兹堂者感发淬砺其所得抑有深焉者矣公康熈甲戌进士尝入翰林知潜江提督陜学政徊翔卿寺政迹前后不胜记而予独论其重有合于古大臣之辙迹暨淛人士思之不忘者镵石寘诸亭以续甘棠之义疏焉
　　仁和县忠义祠碑记【代】
　　今天子覃精庶绩懋朂纲维凡薄海内外胥蕲范之彛典而于前代忠义士实克捍国而砥俗者秩祀尤肃焉雍正三年
　　诏直省州县胥建专祠长吏用春秋二仲月致祭着为令所以昭崇伟节广励风化甚盛典也维仁和为淛东西首邑【臣某】幸膺
　　特简来知县事祗承院宪符檄率先趋役度名材埴坚甓诹日聚工经始于三年某月之某日竣事于某月之某日夐宇朗轩门庑载赫奉春秋呉行人伍公而下凡【原阙】十有【原阙】人置主肃祀器设毕具而民不知劳【臣某】爰记其岁月镵于丽牲之碑盖混元敷濩刚柔殊质而得其气之畸刚爰克果且毅者于天为罡风迅霆于地为峻山钜岳于物为钢金确石而于人为百折不回九死不易暨夫不转瞬不旋踵而一瞑而不复长视之士是故防古以来重之号曰忠义涖政者恒列祀典焉矧兹邑冠带行省自宣歙睦暨杭郡西诸隶县崇嶂沓谷胥迤逦而东萃灵耀景于山有鳯凰月岩石同臯亭水天桐扣黄鹤之秀于水有海门临平横溪柳浦之胜于军防形要有八都六营三衙九厢而练为椤木垒屹为登云台之规制于衿缨模楷有彛训昭忠忠祐之址于昕晡游眺唫诵感啸又有竹车东青尊胜船若琼花梅庄北园暨秀沂六府蕲鄂二第之遗迹刿目心其动荡而奋激之者业以莫之或御而樟亭东望一日再潮亘下八洋许西闪惊电而舞丛雪金鼓万声鱼龙百变虽犀弩铁箭而不少挫是故人事之产于坊里暨尝游其地者凝结镕冶气应阳刚多以威棱壮烈着于竹素且实符罡风迅霆峻山钜岳钢金确石之怪伟絶特于海防间以轶骈类滋生者上而
　　圣天子显褒叠封祗修禋祀又
　　命州县吏筑祠而妥侑之以肇举数千百禩之旷典且以昭掲逵术用俾选耎恇挠士胥有所悚恧而袛谒者入而低徊其下抑且惄然思跃然起气拂膺而飚发扬眦振袂而莫之或趑趄缩栗也夫纪盛美述先烈以宣化斯民守令职也矧祀典肇开而兹邑又实表淛东西之望其系于行省条教甚钜爰敢推本风土阐扬风化抑以示
　　圣政纲目具张宗伯司马其着令有互相发明者而凡属臣僚暨六馆三学之士七萃之旅穷岩荒谿之氓庶胥绎诵盛典以弥自淬砺焉尔【臣某】恭记
　　阳曲白云寺碑记
　　阳曲南十里红土沟古有净业庵繇沟中凿磴道上建殿三楹塐释迦思惟出山像三靣胥辟陶穴以栖众详邑先正王公明甫碑
　　国朝康熈癸卯主庵天泽辟东畔隙地建寺清凉明公记邑虹巢傅先生书并镵诗于碑丁卯西川古宿师募曲沃中丞贾公暨诸檀施置藏典而都阃陆公建阁以贮之南台刘公复记其事丁亥广陵平山禅师改建大雄宝殿以楹计者五以栋计者九副殿楹如之大悲窟以孔计者三十习静窟以孔计者九复建香积厨暨斋库甫蒇工而平公退栖于晋阳之龙山碑不克建壬辰定阳不畏禅师承临济禹门密云滹陀之传嗣主法席建大参堂雍正甲辰主院静光师又増辟习静窟迄岁辛亥防城人士以轑阳了然禅师雅承不公付嘱而四分律钞之复克精持也敦请入院顶礼维防了公解通法眼行着大孚太谷檀施白君防曹君文辉髙君林胥佽佐之乃复修宝殿西副殿以楹计者五建弥勒殿东副殿以楹计者三复建阁其上名毘卢崇闳藻丽金碧晃辉又建茶寮一寺门外石梁一而鹫岭鹿苑之规制于是胥备矣昔禅学入震旦繇山谷黄梅以至曹溪顿宗业以广布唐大厯时独孤至之檀一代文宗又上距开元不逺而譔玉泉大通禅师碑犹曰能公之后无闻焉不知南岳青原密持祖鉢而江西之寻大振宗风也迨临济开宗繇髙峰断崖中峰后至笑岩而縁寖孤尝譔清凉证道歌曰我师深隠无言辨万叠锦峰云夜巻又偈曰五云峰顶古文殊尽日无言独笑予半防苦寒禁不得踌躇未了又踌躇空有双融雅得拈花微防而是时曹洞支裔暨为紫栢憨山学者犹力觝排之不知禹门代兴而天童天应雪峤三老宏宣密谛权实照用海涌涛翻匪賔主虚实离即暨净土止观诸宗要之所克逮也雪峤行最峻不授记莂天应为予邑庆山宗其徒多显著天童仍嗣主予邑禹门禅院时往来淛东天童山三峰万殊诸法侣胥为海内尊宿而福严谛尤恬慤后别号滹沱沠西北为竺干氏学者多宗之四传至了公又能勤修兹寺以弥昌临济禹门之学可谓顿宗龙像矣昔禹门之辟于幻有禅师也地在山巅龙池下晓輙翔震泽云故予邑名八景曰龙池晓云荆川唐公交幻公最契经岁读书寺中尝赠诗曰龙见小身时出井虎驯大士旧开庵而禹门以此闻天下缁素参学者山溪舟至輙舣十里今白云新寺地迩狄村古尝有白云飞处碑盖取狄梁公传中语也丁亥平公缔葺中丞图公乃易净业名白云寺耆宿岁加营筑至了公而弥更新之壬子予客晋张子思孝介军谘祭酒明君暨首座某持修寺颠末眎予请记其事予爰书清凉证道歌荆川唐公诗标滹沱宗传所繇始又书梁公传语以补明甫王公虹巢傅先生之阙并追纪龙山平公修寺绩且以太行横望隘之白云锦峰夜巻之云而弥有怀于禹门晓云也
　　汉许太尉墓碑记
　　王孚斋先生县志曰汉许太尉戫墓在南门外周渎今儿童胥传许墓墩盖埒英烈庙后周墓云按后汉书阳羡长乐少府许武举孝亷欲成二弟晏普名自取膏腴产比二弟获举而悉以予之此系建武永平时也武孙谏议大夫荆为郡功曹解兄子世报讐难讐曰许掾郡中称贤吾何敢犯后举孝亷为桂阳太守号循吏此系永元时也而系之曰荆孙戫为太尉太尉后汉上相而俗例称许将军云县志又曰汉许太尉庙碑应劭譔许司农夫人刘氏墓碑许劭譔注曰许戫尝为司农洪纂有刘夫人墓碑即其配也盖宋鄱阳洪相古释文载汉时墓甎制甚详而吉水周益公集亦书之益公固乆侨邑徧游君阳善巻诸洞者也夫应仲逺集四巻又传风俗通当建安七子前独为海内工文士宁附冀不附兖许子将号平舆渊二龙操月旦评推论公卿士庶无少爽太尉能礼下之二贤又为碑其庙碑其墓然则太尉固非颍川许氏三相伍而克附华容江夏之列者也至六朝而世竞传阳羡鹅笼书生亦许氏登遗事刘宋雍州叅军许昭先以孝义着至唐武徳初而许嗣宗授乡郡南兴州太守许绪以佐命功封真定公至开元而绪曾孙景先为吏部侍郎清望尤着按新旧唐书景先举进士中茂才异等后知制诰张燕公曰许舍人词防丰美得中和之气又曰文如轻缣素练上择朝臣涖民由吏部侍郎典虢州上赋诗祖道而御史以上胥和之号为开元极盛事后复入吏部今遗集载全唐诗许景周亦举进士载郡志时许宗号医圣亦载唐书列传尝曰医者意也传为千古名言至元和时而许氏诸孙重立太尉庙碑题曰谈马砺毕王田数七时人莫喻至唐季天祐时而邑宰广陵徐公延休始解为许碑重立四字徐公二子铉锴号南唐文学名臣而锴尝记通真观北极阁偕韩熙载洞灵观碑胥传极笔者也至宋宣和时而许希度举知贡举试以试防讥平章枢宻黜为嘉祐后创见事靖康二年希度子浩从北狩呕血道卒建炎四年浩弟浚从韩蕲王战金山龙王庙黄天荡以多显授左武大夫至元初至元十七年而浚六世孙暹繇谈邨徙白茫潭后至元二年重立太尉墓碑暹子知山阴县应祁工古文辞传松轩集至明洪武时而应祁子茂举人才不赴铨至嘉靖时而邑宰黄严王公铃特建许世祥家约碑至神宗己卯而许有节中应天府尹试式至庚寅而世祥子茂才许有谷偕孚斋先生纂县志今刋校正姓氏首又尝譔忠贞合璧叙明惠帝时事至癸卯而许际昌复中隽乙卯而许用卿隽应天第二至天启甲子而有谷孙许启洪复隽庄烈时铨知钦州后偕邑堵呉二学政呉先辈胥殁于粤而许德士尝叅邑卢宫师军事譔钜鹿遗事茂才许济科嗜易纂韦编三续此胥汉长乐少府暨孝亷晏普裔孙载诸史籍暨郡邑诸志班班可考覈如右者也而太尉墓暨太尉后许氏先墓遂永掲繇汉后千六百年有竒古迹云太尉墓至明季而垣诸园盖呉越士大夫墓田丙舍多类园而并以园舍邻古墓为雅旷或曰日对此使人不乐徐昌谷先生曰日对此乃使人不敢不乐今游苏沧浪亭桃花坞者未尝不拜唐子畏先生坟游虞山吾谷枫叶园者未尝不揖孙叅政墓游呉西山赵凡夫先生园者未尝不祗谒先生暨陆夫人墓而益蕲封树之何则园可改墓不可移而志铭出诸文章士则又传之千万禩而必不可以澌灭者也呉兴徐幼文承宣号初明四才子尝游显亲寺听秋轩又侨蜀山其赋许墓诗曰南郭桥边有废坟路人传是汉将军此又选于明列朝诗而载于邑沈少司空家之荆溪外纪者也或曰周益公游记泊周桥谒许墓何居曰周桥一名武安桥在南门外仓桥北盖即周渎之桥也或又曰许氏先墓在亭乡何也曰亭乡无潘墅许墓渎许家渎亦宋邑宰四明楼公闶后命名惟涧桥北潘墅许墓峙焉与正统危司训山志碑甚髙者合盖镵本亭即亭之譌笔而潘墅谈邨墓则必不可以澌灭也夫江左人士获载二十二史者阳羡许氏为首顾陆朱张次之义兴周氏蒋氏国山陈氏又次之而大唐氏族志许氏望髙阳盖魏平北将军许允由杜陵徙髙阳子孙尤盛后徙新城安陆而望弥显故归震川先生书许氏先系特详髙阳近世如宋海陵之干才闽县之峻科襄陵之伟节元河内金华之理学平定之谠议明灵宝之一相二冢宰五尚书宁阳歙县之殿学固始如臯之忠节他如咸宁德清同安江左如金陵云间茂苑虞山兰陵暨阳闻人辈起然胥望髙阳虽邑诸太岳宗亦多书髙阳许氏独白茫一支望汉阳羡而繇白茫潭以遡谈邨繇谈邨以遡义兴之临津由义兴以遡阳羡凡少府孝亷谏议太尉参军南兴真定吏部医圣左武山阴文解之神道庸得不歳时谨防而益封树之其力蕲复墓者义也而推园侧古墓而归之者亦义也盖五十年前予尝闻兰陵杨侍讲赋许墓诗曰千云蔽日千章木三十年前予九日登许墓犹肃坐树阴中移时不能去而今且寖尽矣然则益植嘉木如周孝侯茔兆记所谓树之松杉合万一千有奇者俾与大涤句曲山图许侍中九疑僊迹荆州旌阳令西山迹白兆山李谪僊遗迹许道宁擘管画暨汉许靖晋许询集胥二巻隋许善心集唐许彦伯许子儒文许经邦诗集胥十巻许棠诗一巻安陆许浑丁卯集二巻宋许洞玊钤元许文正许白云先生集明松岳景樊氏集许淩之六代诗钞四巻英选十一巻许淹之文选音十巻胥为太岳宗掌故以上符唐许碑重立之祥而无俾邑汉时古迹遂至澌灭此则许氏子孙之职志也今书宗正宗耆宗干名于左俾后有考乾隆五年歳次庚申夏四月一日邑人丰义储某书
　　唐诗人丰溪渔叟吕公祠碑记
　　唐诗人以处士传者如襄阳孟浩然洛卢仝闽秦系周贺淛方干西江陈陶名尤焯着而宣州世膺吕公日坐丰溪石赋诗公尝自署其墓曰唐诗人丰溪渔叟之墓故祠特揭署字焉葢公诗在晩唐实克埓于贺陶者也予考唐季战争率慿奥岖如禁谷龙尾坡嵯峨山摩云山防山口三泉平水镇之属胥书于史而古所谓商山谷口严陵濑栗里白牛溪鹿门山者亦必宜勤卜以称幽人贞士所栖止之地于唐季金戈铁马中尤甚如西山九华抱朴事胥焯着此世膺公丰溪之卜所以弥克肆其力于诗也葢晩唐一代之诗胥宗阆仙贾氏阆仙实宜附处士唐人赋曰年年谁不登髙第未许骑驴入画屏然则阆仙之骑驴入画屏偕世膺公之日坐丰溪一片石胥可入图画此即唐东西都成都阳翟道子吴氏飞扬秀发之擅塲神迹也公裔最繁尤盛于庙首宗耆族望复建墓碑镵唐诗人丰溪渔叟而公裔孙积初特镵公诗集庋于祠以蒇公唐诗人之雅志焉
　　复表功祠记【代】
　　登州表功祠祀明戚武毅公也公奋迹武科袭世官南平海冦北镇蓟勲至左柱国官至少保兼太子太保为明中叶名将及其没也久而建祠于里第有司春秋肃祀载在令甲而裔孙贫弱不能守第转售人祠亦寖灭公之神无所栖止者且四十年康熙丁亥冬十月予涖试登公曾孙可先以复公祠告予悯其穷括俸银得二十四铢者凡十知蓬莱县刘君暨诸生佽助之于是祠复归戚氏知登州府王君实任丹垩之役功遹有成而予为记其时月且系之以论曰公之于淛于闽于粤也炳炳烺烺功书史策独总理蓟镇边陲息警练兵缮墙以不见匹马为功当时部臣司议无所课功厥功上上当矣而防未畅也昔世宗中年主察相欺政事滋乱南北之兵交于两畿都城数被围其不为己巳之续者幸也及穆宗嗣位德无以加于其先而疎暗倍之乃自关以北销锋灌燧以迄神宗享国日久而犬牙蓟门城堡至五十年无斥候之警近日论世者恒以始议封册首庸蒲坂嘉鱼两司马且谓宣大诸制府覊縻忠顺之功岂知蓟辽二镇授任得人而公屹立岩疆腹背京辇实有以摄其气而弭服之邪语曰猛虎在山藜藿不采管子曰任贤而使不肖叅之此最害覇当公之缮蓟边墙也朝臣多持异议张文忠公力断于内乃克就功为数世利公亦用此受上赏故文忠翊赞功度越有明诸相而其牢笼二镇也尤得任将之道自文忠没公亦以人言移镇枋国者多娖娖无他逺畧军备日弛及神宗季年抢攘倥偬议者复思公功乃锡今諡文忠亦旋易名将以风厉劳臣愧世之挟持浮説而非其实者而国事不可为矣呜呼江陵狱竟而吴县四明之党兴南粤谢事而哱氏朝鲜之难作予反覆公传旁稽明史不以提戈斩级多公独于威九边而利再世者三致意焉窃叹公功尤髙而祠而表之者之宜拳拳也戚氏子孙尚知谨守哉若后之吏兹土者胥克无忘予尤有竢
　　西塞山记
　　图经曰西塞山在大冶县东九十里髙百六十尺周三十七里分于武昌县为关曰西塞又曰章山在大冶县繇钟山延至道士洑矶皆此山又曰囘山唐元结读书处琦玗洞在西塞侧元结避乱逃入洞曰琦玗子人称漫叟而纪其里则胥大冶县东九十里也康熙癸未予适衡州舟经西塞山前乙酉归复经之而卒卒未获纪其胜今展族祖天玉府君道士洑截句曰峡急悬江瀑云深防箨冠片帆飞不住留作画图看复展舍弟汜云长歌曰一峰壁立当七矶险絶争传道士洑又曰别无汊港堪系缆下碇中流成信宿此殆摹琦玗洞洼樽石之思笔匪直鹭飞鱼肥裁工丽句也廼追纪之抑图经又曰散花洲在西塞山下周瑜尝散花以犒士沈攸之攻郢州齐髙帝亦命世子坚扼西塞唐符载土洑镇保宁记曰夏口至东南四百里其山曰西塞其镇曰土洑相距可百许丈崖岸中断呀然摩霄大江浩浩横注其下其余控荆衡走扬越气雄势杰冈连水汇者葢数千里此天用设险于吴楚也苟边将不虎化为豺狼以一鼓之铁一邱之木撑鬭键鏁絶流束隘则江介之胜吞八九于镇中矣又曰在昔僭吴偏宋或攻或守年代纷纶莫可悉数永泰中董秦为淮西节度使是镇隶焉幸咽喉之固髙其门阅厉其威容无何李希烈自禆将驱除董秦夺其兵柄土洑之民督索军食百倍前政甲子歳希烈大逆不道宗臣曹王臯肃将天威节制江西事春二月王一战而克故是镇复归于我此山名西塞之要枢爰书诸记后【贼栅蔡山不可攻曹王臯声言西取蕲遣走士悉登舟顺流下攻蔡山拔之间一日贼救至遂大败之乃取蕲州降其将李良复平黄州当繇西塞道】
　　焦山北角觝石记
　　焦山北麓巨石二半立江中以其形之有似角觝也曰角觝石石西面者上鋭出而下却盘石承之中分环合为一上可坐二十人有坎焉水春秋不涸其下江波荡齧声铿而逺旁皆乱石杂列或防江中如鳬栖如鼋鼍闯首焉坐盘石而望自霹雳石始若京岘若北固若银山金山逺近拱侍而润州南金陵诸峰参差缀之江涌峦停走练叠黛葢予二月七日再入山以兹石全得江山之胜雅以此为甲而怪游者多不至又磨崖诸刻虽多蚀泐然率在山西南石壁下防屦稠浊之地而揷江削石自瘗鹤铭外少题勒者然则世之嗜奇而极其所至者葢鲜哉苏文忠曰西湖山水絶处往往得坡题字予窃三复其语而深悲之自角觝石东候潮落行乱石间得平壁可书大字又得巨石如门对峙与霹雳角觝相望然以道少逺且潮汐之多梗也故游者尤罕至予并书之以附记角觝石之后
　　游梓潼墩记
　　梓潼墩志书拂云亭故址欧阳文忠公东园记所谓髙台起其北台吾望以拂云之亭者也丙申九月九日予偕二三子游焉墩髙三丈许旁多杂树上庙祀梓潼神升墀霤南望财见山不及见江考宋时真州江口洲未遮列疑可逺近望然记谓流水横其前清池浸其右今墩址胥蔬圃畧无水泉暨洼凹之迹何也或曰宋乾道六年距皇祐财百有余歳陆务观访东园流水半湮亭阁亦粗营立时葢去辛巳变未逺也而况宋末珠金沙之战元明白驹龙潭之师兴平靖南之争陵徙谷迁可惊可愕园之址迄今而不复为荆棘墟堑则已幸矣水暨池胥湮又奚足怪然务观谓出东门外里余得东园今墩在东门内迤北又未知宋明翼城筑城广轮差类真州故城否或曰东门内迤南池袤半里余荷极茂号东城图画此即宋东园也或曰非也噫文忠公昔成兹记雅自珍惜不减丰乐醉翁杨诚斋与务观同时记北山澄澜亭首列东园则南宋不为頽废也今欲考其故址已不可得而况人事之聚散显晦且有百倍兹园而无纪极者邪惟道德文章可以不朽今试诵文忠公之记则东园自在真而谓登兹墩已尽拂云大概又谓墩旁决不类园者惑滋甚时偕游为吴子霖苍讲业臧明任佑堂徐铣洪肇防肇模肇柱吴华孙儿瞻洛诵渠书以遗明肇防肇模华孙俾后有考
　　南岳市记游
　　秋八月五日舟发衡阳七日抵岳市岳市者南岳庙市也四山环合西少夷而东南特敞朗可容十万人平冈可驰涧可涉髙山可控险而间道可出奇设伏此古战塲而吾郡宋兵部侍郎湖南制置副使知潭州向公士壁尝遣将扼之以败兀良哈防者也昔者韩信木罂渡河而魏亡邓艾缒阴平而蜀亡元太祖之将终也告其臣以金人百战异时若假道于宋出武休越汉江乃可攻金之背而金卒用是以败于三峰而汴蔡讫亡何则此兵法所谓出其不意攻其所不守而乗骇乱而击之其决胜亡疑也兀良哈防以百战宿将下大理入交趾然后蹂邕桂而顺湘流以趋潭其势如风雨之骤至此武休之故智也鄂黄宿重兵与北师血战者数十年而潭素不设备前门拒虎后门进狼则袁吉饶池且继临江而下饶池下其去独松余杭无几耳然则熊湘之祸岂俟德祐二年正月朔而宋之亡岂在景定咸淳后哉公既解潭之围功名显著而权奸似道深忌之卒以守城时所用金谷傅致公死繇是激刘整之叛以讫于吴文焕程鹏飞陈弈诸将相继降元而宋亡矣然则宋之所以延十八年之祚及公以功死而宋事讫不可为者皆在岳市一战而衡志不详岳志不及予独行黄庭集贤之间感咽者久之乃以十四日反衡阳当公遣战时将为王辅佑监军为易正大尝率五百人以往防兵者为刘雄飞而附似道防公死者幕属方元善也
　　船石
　　储子登衡岳讫而无言客曰近世诗古文辞滋繁矣岳行尤亟子奚独无言储子曰夫物之运也最上飞次走若尻据地以前斯为下矣何则动机尠也近世诗古文辞无乃胥不克走而尻据地以前乎仆讫岳游无言言不啻毕矣夫不克飞而克无据地也上封寺僧诧曰岳絶虎夜漏上率麓行客曰师不诵岳志乎懒瓒毙于虎储子曰懒瓒前知李泌十年相而虎奚繇毙之夫逸而托诸虎是虎且傅之翼也然则夜大雷雨其船石之虎乎夫且不傅翼而飞虽神假之翼而转不克若此其神也此之谓含光彭禹峰先生记船石曰船有时飞去亡何果飞去客曰此防也储子曰噫嘻非防也夫登岳如先生乃可有言矣仆知今而后恒岳之灵雅不歆于曲阳之片石而东武东冶盐官博罗诸山且不啻驱而鞭之累累然相随属以前矣噫嘻夫登岳如先生乃可有言矣中宿峡寺者神运舒延祚而寺者之所夜运也僧真俊诘此殿飞来何不囘去客曰夫神适假之翼也然而若有闻曰动不如静储子曰是既能言矣噫嘻夫孰知穷岩閟壑之非静而飞来而旋去者之适为静乎静而运之以机轮小者为诗古文辞大乃通于天地之行元防之变而如环无端而莫可纪极然则船石之复有时飞来未可知也此之谓蓄神奋光之道
　　游石柱山记
　　戊申三月朔予至旌川之庙首镇十日吕氏耆俊肃予暨儿诵渠于石柱山已径前坦望梁程忠壮公誓众台乃陟山少憇精蓝酌泉陟山巅观双石柱复陟豹子尖雅麈清尊据石环坐讫酉晷既而归按图经宣州旌德宁国泾胥有石柱山而陵阳之天柱石唐李供奉尝登望黄山赋诗曰黄山过石柱巘崿上攒藂繇是陵阳名独着供奉陟黄山以俯天目又尝赋曰丹崖夹石柱菡萏玉芙蓉今黄山第二十六峰为石柱峰髙七百九十仞削成类柱下有石壁源明沈修譔少典诗曰天开石柱三千仞此又缘供奉诗而名峰也昔晋羊太傅尝游岘山顾从事邹湛辈谓自有宇宙便有兹山而重嘅于前贤之滋以湮没王右军兰亭修褉则序羣贤毕至少长咸集为一时觞咏之盛而蕲后之览者兴感于斯文今旌川石柱介于九峰席防天井练昆之中红溪左绕丰玊二水襟带之西望黄山巘崿可辨而宗工钜儒流播文赋曾不获埓陵阳一片石以俾千百禩垂缨握椠之徒唫讽罔斁此正羊太傅之所渺然而遐思而邹湛辈之所嘅然而胥叹也然陵阳三峰当唐至德以前犹偕蓝山石壁暨桃潭漆渡诸胜胥隶泾川而汪伦万巨当时州邑隽赏曾不闻偕登天柱石今吕氏宿彦英游祗揖峻峦从容觚斚雅类右军之所谓毕至而咸集者则红溪九曲之间其为琼树清光也多矣而王乔参翔青童徙倚抑奚竢陟三十六峰而后髣髴内景殊响哉予谓是游也于地为天柱于时为兰亭而风日清美尤不减岘山襟尚爰记月日以附泾川掌故焉
　　后游石柱山记
　　杜子美诗寺忆曾游处桥怜再渡时草后游石柱山记
　　己酉三月六日祖望吕子期予暨鸣周叶子瞿甥时夏儿履涵偕陟石柱山复期俊友明曜静文玉赋元起旭临予语静文印侯斋近盍期印侯祖望复期孟广辰饭英萃堂予乗笋舆循玉溪东越小山诸子繇别道来防偕陟山摩双石柱覈程忠壮公射的僮鸣鼓复鸣钲二陟豹子尖西望黟山葢逺越百里而诸山罗列似儿孙之势业具发爆竹百柱双鸣玉溪红溪涌大小金鳌席防洋白龙母尖山胥响应下饮于长冈设爼鹰瞥瞰而疾下击者三僮惊之撇撇盘空不辍蝶胥集衫袂酒半予语祖望孟广豹子尖石质胥白大类苏马鞍山东石马鞍一名昆山明治时朱恭靖毛文简顾文康相继状元及第暨近日东海氏昆季三上甲人胥诧昆玉之秀是山排瑶削玉崚嶒鬰积亿干载行且勃发其在君軰乎予请勒石作石劵鸣周时夏胥曰敬闻命爰书之并遗舜予中孚正也元次诸子
　　浴硃砂泉记
　　雍正己酉秋九月予偕吕君恕兴肄业程子绍伊吕子积初游黄山浴硃砂泉比归而再浴焉王褒汤泉铭曰白上彻丹砂下沈而兹泉底胥丹砂其品列滇安宁碧玉之上是汤泉第一也汤泉最著者骊山泉底礜石所谓白上彻也曰宻云以迩京辇曰遵化以炎漂其次曰邓州曰分宁曰临川曰崇仁曰宁州曰庐陵曰京山曰新田曰浪穹曰宜良曰白崖曰徳胜关曰独石而香溪以香安宁以碧玉黄山以硃砂尤焯着距泉不数武有寒泉泉前横巨涧数十丈石子累累不数百武下奔汇白龙潭空绿水且翻千百尺也宣城汤祭酒賔尹尝防黄山诸水之胜曰白龙潭第一
　　游崇善寺记
　　阳曲城东南崇善寺古白马寺也相传弆吴道子画二轴庚戍十月九日予往观胥生绢本纸画寿千年绢画寿八百年不具论按唐太常少卿叚成式柯古尝着两京杂记游目记别録曰常乐坊赵景公寺南中三门东壁道白画地狱变笔力劲怒变状阴怪覩之不觉毛蛓柯古曰吴画中得意处也西中三门南画龙及刷天王须笔迹如铁有执炉天女窃眸欲语平康坊菩萨寺食堂前东壁道画智度论色偈变笔迹遒劲如磔鬼神毛发而偈吴自题也次堵画礼骨仙人天衣飞扬满壁风动佛殿内后壁画消灾经事树石古崄崇仁坊资圣寺浄土院中门一窻间道画髙僧韦述赞李严书其院门外道一夕秉烛醉画就中防手视之恶骇昔杜子美赋昭陵诗曰画手看前軰吴生逺擅塲而实之以冕旒秀发旌斾飞扬苏子瞻诗评道画道子实雄放浩如海波翻又曰纵横固已蔑孙邓又谓画至吴道子而偕顔鲁公书韩退之文杜子美诗胥集古今之大成故米景元画断以道为神品上上僧祖可名画记亦曰下笔有神此讵易髣髴而世以其工画名之尤焯着也而輙托之以自附于朱繇吴小仙暨水陆图范琼石恪勾龙爽赵公祐李公麟之后如平阳水陆社百二十轴者比比也别録又谓菩萨后壁元和中上欲令移之虑其摧坏乃下诏择画手写进盖唐宗之嗜古而爱惜宝防也若此又谓佛殿内槽壁维摩变舍利弗角而转睐元和末俗讲僧文淑装之笔迹尽矣故兴元郑公尚书题槽壁僧院诗曰但虑彩色污无虞臂胛肥盖不嗜古则嗜新嗜新则不蕲嗜肥而匪肥輙若无以为新于是尽失秀发飞扬之机韵率至腐烂澌灭而后止痛哉乎其言之也按道本名道子唐阳翟人少学书于张旭贺知章不成乃学画独解张僧繇画诀宗召入供奉赐名道授兖州瑕邱尉衘加宁王友胥为内教博士非有诏不得画故道画迹惟西京佛寺为多而家贫雅嗜酒初菩萨寺浮图防觉以利施起宅十余畆工毕酿酒百石列缾瓮于两廊下引道徐观因谓曰檀越为我画以是赏之道欣然而许乃成色偈变礼骨仙人诸迹而柯古犹曰予以踪迹似不及景公寺画永安坊永寿寺三门东柯古又曰道画似不得意然则墙堵绢纸幸而获道画道画又幸而获得意如景公寺门东壁地狱变西三门张甲龙刷天王须天女眸暨净土院门外防手势虽道且不可再得而矧于它工工画且不可再得而矧诗古文词之笔力尤雄以变者其奚忍不爱惜而宝防之也别録又曰菩萨寺中三门内东门神秘书郎张希复善继云是吴生弟子王耐儿之手也长乐坊安国寺东禅院门西北廊五壁道弟子释思道画释梵八部不施彩色尚有典刑资圣浄土院门内卢棱伽常学道势道亦授以手诀乃画总持三门寺方半道大赏之谓人曰棱迦不得心诀用思太苦其能久乎画毕而卒按明皇杂録曰吴道下笔神速势若飞动名画断曰凡佛之圆光尺寸先定然后规圆而成惟吴生终一笔又曰画成后方画圆光风落电转规成月圆故苏子瞻诗曰梦中化作飞空仙觉来落笔不经意又曰当其下手风雨快笔所未到气已吞而暴雨诗亦曰应似画师吴道子髙堂巨壁写降魔盖赋笔神也夫诗古文词暨书画胥贵神解神克解则光彩内耀体格不蕲新而自新其克新者抑不敢过蕲笔力之雄以变而自克雄以变峻山钜泽鸿气窈界且将无所之而不可是故道之笔常境而秀发飞扬笔变境而劲怒隐怪其笔前之势一也棱迦不纯乎道弟子不得心诀而财得手诀疲精殚虑于向背工拙之间极其技之所至不越于罗汉十六衣纹雅似铁线者谓业克展其手圆其笔而圆光一笔风落电转以至笔所未到气已呑之妙奚以几之故柯古善继与校书郎郑符梦复尝聨赋诸画曰吴生画勇予防攒出变奇势千万端苍苍鬼怪层壁寛而柯古复续曰覩之忽忽毛发寒棱迦之力所痑瘢善继又申曰后人新画何汗漫有以哉有以哉然别録又曰宣阳坊静域寺西廊万菩萨院门内南壁皇甫轸画鬼神及雕形势若脱轸与道同时道以其艺逼已募人杀之按三子景公寺吴画聨句曰惨澹十堵内吴生纵狂迹风云将逼人神鬼如脱壁其中龙最怪张甲方汗栗黒夜窸窣时焉知不霹雳又曰此际忽仙子猎猎衣舄弈妙瞬乍疑生参差夺人魄往往乘猛虎冲梁耸奇石苍峭束髙泉角睐惊欹侧而升上人又续申之曰冥狱不可视毛蛓腋流液苟能水成河刹那沉火宅夫道地狱变覩之不觉毛蛓而浮图升又谓毛蛓而腋且流液以渐释火宅之患皇甫轸画纵形势如脱讵克髣髴道之风云逼人神鬼脱壁子瞻赋开元寺双林像至谓悟者悲涕迷者手自扪道又尝自题偈乃以其毛蛓腋流液而水且不翅成河者反自置于火宅间乎此不惟学道君子有不忍言而抑亦艺之尤神者雅不克并域而参解也其辞盖出于静域僧孔雀屏雍邨诸説之夸诩而柯古复以杂爼诞体輙书于录殆不可尽信予爰记崇善画暨平阳水陆社画而复以艺不违道者而终论之昔杨惠之与道同师张僧繇笔迹号画友而道独显遂焚笔研发愤肆力于塑作其神解而克得意者盖与道画埒故时人语曰道子画惠之塑夺得僧繇神笔路又长乐坊安国寺李岫塑光明寺中鬼子母暨文惠太子像举止度态如生行香院曼殊堂工塑极精妙崇善寺罗汉堂塑十六罗汉小沙弥八钜细坐侍偃仰搔击胥有生态差别于工嗜肥以谐僧众者亦可喜时偕游为曲沃贾子河津张子而阳曲张子思孝
　　眎岳楼记
　　伯安万子书读书之楼曰眎岳以眎南岳山名也南岳附君山麓雅号奇秀距楼不六里当吴孙皓时尝封离墨为国山麓具吴志暨吴封禅碑后君山扬岭下山亦缘袭名岳今碑世传苏建书其碑辞特闳钜而世不传譔述人名氏碑又立叠峦荒榛之间世尠诵肄亦不克审视吴季韦薛诸公奚似也万子少而工文尤长于韵语俪语壮嵗游京辇誉籍甚晩而归其先大宗伯文恭公之里禾茂木蔚乃指画宅左隙地前艺竹架木香杂莳花药后凿池如环如圭邸厮其旁如珩如瑀中艺荷筑小邱植桐又环植梅李海棠诸嘉木而中搆楼以居阳窈阴敞袪寒涤暑又辟其右偏为庑而弥右转以达于轩书曰一吟轩之阳为祢祠万子晨肃衣冠揖主讫率坐楼下甲煎展图籍暇輙蹑楼级望山划然朗啸尝得俪句曰平收南岳云霞气遥写西清风月诗盖兴寄殊不凡而其中之所感慨者固以逺矣予歳癸甲间尝客湖湘陟南岳衡山輙语偕行客泉石大似吾乡南岳但体局恢壮耳今忽忽二十有余年日驱埃中蕲复造其境而不可得而比且倦游归矣卧疾廛舍强起清暑昕夕登楼平眎篁木上岳顶大似祝融峯下防仙桥往来闪忽诸云气比日风横危坐肃聼又率似朱陵洞口激雷防雪五六里瀑声也用此弥作结庐岩壑想而至阿阁之惠风内署之华月如万子所抽思而遥赋者喆嗣星钟比寓京邸且当缄柬往问之甲辰立秋日书
　　画山楼记
　　予家世撒珠巷东宅有级楼二而四级楼尤夐先曽祖太学公才思頴逸多蓄古琴削墨法书名画又蓄女乐二部雅类唐李学士翰文思少涸輙奏鼓吹以助之时华亭董文敏公无锡髙忠宪公歳至予邑輙登楼徘徊四眺讫廼出郭宿予家大磵园叹为山水奇絶处先曽祖嗜吟工俪语尝赋楼聨句曰溪头云影催诗雨屋角晴峦补画山盖楼据邑最髙界尽得左右溪山之胜而棱角折旋胥有生态文敏公谓能摹难言之景引笔作行草书自喜与书茂苑池上篇埒一时骚雅士多传録之后大磵园先废宅亦售宅主文敏书遂以放失而四级楼亦旋毁楼旁额曰倚云曰挹霭亦移署旁小宅先曾祖亟阅艰匮而不少芥蔕歳九十陈检讨其年先生譔启曰姬人入道半已黄絁邻叟谈禅相逢白首钱塘徐清献公序曰宠辱不惊盛德若愚一时胥以为实录康熙丁酉予繇庙巷之东徙南门街堂后有小楼西辟咫牖望南山粗得阴晴概畧婿万子星钟輙书先曽祖聨句于壁而儿诵渠漫名楼画山越数载海内胥知有画山楼又以予雅无号时时强号予而宣州髙士沈君至写之图画三湖诗人张君又刋诸文石以赠爰记楼缘起使知上古有字无号前后宋人诞习殊不足法而予当劬悴黧耗之余尤大惧无以昭宣祖德也己酉十二月十有七日书
　　望山楼记
　　文之工虽不名一家然其尤正也要必耳袪目除神屛魂息倚絶壁之孤削揽空涛之叠飞以凝释于境之奇伟秀絶者而后其气以清以极风雨烟云悲咽激宕之胜而无至汨没于浮昏者之谀而仄何则此非山水之意之所似也予尝谓震川之文似震泽荆川之文似荆溪葢震川少读书万峰山尽得湖濵诸山之景而荆川亦时往来予邑溪山间是以二公之文如是其清而秀伟也丙子夏予居室左之望山楼楼故明永陵时邑之豪为分宜工侍而建者也闻始营筑时以工侍将寓游邑内而望邑外之山也楼成遂名望山距今百四五十年矣其时秘玩之陈音伎之蓄既已无可记忆即姓名且不忍复道而晓夕望之则山之攫挐蹲踞绾绮错翠与夫逺岫之出没平崖之逶迤者曽未之有改也噫嘻予知之矣此非司马子长之所以探禹穴窥九疑而震川荆川之所以模楷百代者乎夫秦轻民力延袤筑亭障万余里而后世利之隋开平江至今为两浙漕挽道就令喜作议论岂复能开口指瑕索瘢哉子长传管仲曰善因祸而为福转败而为功夫文亦然然则工侍之名兹楼虽谓与子长见畧同可也楼之侧下为雪洞颇宜避暑洞后古松一予三伏时卧白版扉上听江涛漰湃之声因叹文之甚清而胜之极于风雨烟云悲咽激宕也当不异此意并记建楼之始与其所以仍是名而不革者以发明楼之宣灵导滞不假洗削而尤惜青词占对之工无能与此也哉
　　雪洞记
　　洞用竹为之上穹旁庳加垩焉前平櫺后规门以激飚呺籁而六月之所宜息也外植松桂一松桂外墙加峻焉储子记望山楼既并记之葢齐尝有雪宫云音孟子者曰雪音与白雪之雪异不然义不属离宫矣储子曰固哉世儒之为音也夫齐离宫别馆所在多有岂独无佳名号别之如章华华阳比耶雪之洁而不滓此又岂非骚人逸士之所甚惜而稷下诸生之所嗜以雕龙炙毂者耶葢自雪宫后名尤著者莫如梁之雪苑夫孝王要不废授简而苑之跨絶睢宋也岂真假白雪附西京故事哉然而马卿雅薄武骑枚乗罢守农则虽唐景遗歌声希响寂而其为郢人也多矣又岂必五六百年之后词人赋物寄属滛衍之余以代匮补亡也耶今兹洞也其去齐之宫梁之苑诚不可数计然而二三君子之来息于是者苟不惟稷下之集梁园之游而已而称名取类于雪将有得焉吾知乘涛不侈于国邸凌云不奏于承明而墨岭画溪风烟遐澹之际无亦有歌声隐隐继天问怀沙而起者乎记成时六月二十四日其营筑之始与坐卧之有似于听雪涛也畧具前记
　　雪洞记对
　　或曰子之记雪洞也而举典不及雪堂何也对曰思不属也且予奚典之举哉夫雪洞无他掌故又义不在雪而梁苑之假谢赋以名也此皆无与于雪者也文忠雪堂以大雪中成之故名此与于雪者也然则与于雪而名与无与于雪而名等名也而异同辨矣且兹洞之畧宜避暑也而曽是与雪也哉虽当日之名之与今之妇人子耳熟而口诵之者曽不得谓暑之有与于雪而避暑之无似于雪也言易者曰象像也有人而有像有易而有象此似而真之説也夫当日之名之与今之耳熟口诵之者亦得其似焉而已矣而余曽是举典之沾沾哉文忠论画曰得其精神意思所在夫予之言亦得其意思而已矣虽无与雪焉可也虽无辨雪之有无名之同异焉可也而要令观予言者有意于称名取类之防则虽余之思所不属予之言如不及如雪楼雪庵等比而皆谓囊括于兹记之中将可乎哉其必不可乎哉虽以予之固陋求一言之几乎道而不得而不自知其不可也
　　辨雪洞记对对
　　或曰子之言信美矣然其篇终也乃有似于一有无絶同异而忘所为析义秋毫者无乃前后异趣而牵率庄氏之防乎且有无异同定名也无虚位也虚定名之位而使名失其名取类固如是乎对曰信如子言名定名也而起而掊击之谓未始有夫有无异同也者此庄氏之所以为舛也夫未始有夫有无也者有而未尝不无也未始有夫异同也者异而未尝不同也虽无与同亦然而如庄氏之指必且谓未始有夫无有无也者未始有夫无异同也者此不尤以舛哉遡而上之其説弥其名弥积虽使天下之工于算敏于书者心不废乗除手不停草岂足以穷无有之名之所极哉夫予之徴雪而析有与无与也此毫芒之辨非坚白同异之説也子所知也及其终篇而欲无辨雪之有无名之同异也此则无而有同而异之説也而要一言以蔽之曰未始无有而已无有则无定名也无虚位也奚其辨未始无有则虚位亦定名也无辨亦辨也然而无能释虚定名之位者夫言岂一端而已各有所当也葢晋人有之旁近邑者右行则直驰道然百里而至左行五十里至然缘坡陀行道差险夫以此之坡陀当彼之驰道以此之五十里当彼之百里均未之有得失也然而左之右之万万不类焉定名譬之右行也虚位譬之左行也虚定名之位而无辨有无同异之异此道险而径之説也且吾所谓无辨者非特无辨而已也虞卿曰臣所谓勿赂者非特勿赂而已也以六城赂齐失之于齐而取偿于秦夫有所偿有所失则犹百里五十里之説也且吾不尝云尔乎称名取类于雪将有得焉以励行也非较名位虚实得且失也就令较之则辨有无者智之属也然取道囘逺无辨有无者顾力行何如耳又加径焉此亦直驰道也彼亦直驰道也而五十里之径则功倍之未有功至而名不至者也然则予所标未始无有之名不较然得乎夫以一言之间得失参错如此而况其他乎庸讵知夫未始有有者之不极天下之有也耶庸讵知夫未始有异者之不极天下之异也耶子休矣又庸讵知夫虚定名之位者之不定虚位之位与名而虚虚位之名也耶然则子之所援于庄氏者其亦非吾言之訾已乎







　　存研楼文集巻十二
　　钦定四库全书
　　存研楼文集卷十三
　　编修储大文撰
　　传
　　沮授传
　　沮授广平人少有大志多权畧仕州别驾举茂才厯二县令又为韩馥别驾表拜骑都尉献帝初平二年秋七月馥避位让袁绍绍领冀州牧辟授从事授说绍曰将军忠义奋发董卓懐怖济河而北渤海稽首今振一郡之卒撮冀州之众威振河朔名播海内若举军东向则青州可定还讨黒山则张燕可灭囘众北首则公孙必防震胁戎狄则匈奴必从横大河之北合四州之地收英雄之才拥百万之众迎大驾于西京复宗庙于洛邑号令天下以讨未服比及数年大功可立绍喜曰此吾心也即表为监军奋威将军绍与吕布破张燕与曹操东击髙唐平原发干破昭烈帝单经陶谦走青州刺史田楷遂大破公孙瓒于界桥斩瓒所署冀州刺史严纲又破斩黒山贼于毒及长安所署冀州牧壶寿击斩左髪丈八等屠刘石青牛角黄龙左校郭大贤李大目于氐根等屯壁遂定屯邺授监统内外董督军府胥有力焉兴平二年献帝东迁幸安邑授说绍曰将军累叶辅弼世济忠义今州城粗定宜迎大驾安宫邺都挟天子而令诸侯畜士马以讨不庭谁能御之郭图淳于琼曰汉室久衰今欲兴之不亦难乎且迎天子以自近动輙表闻从之则权轻违之则拒命非计之善者也授曰今迎朝廷大义也又于时宜大计也若不早图恐为人所先夫权不失机功在速防将军其图之绍弗能用既而曹操遣兵西迎帝建安元年还洛阳九月迁都许操收河南地关中皆附绍悔欲令操徙帝都鄄城以自密近操拒之四年绍击破瓒于易京并其众尽有冀幽并青之地时辽西乌丸蹋顿助绍破瓒绍承制拜乌丸蹋顿难楼峭王汗鲁王皆为单于收其精骑以益军用讫如授防绍欲争天下令诸子各据一州出长子谭为青州授谏曰世称一兎走衢万人逐之一人获之贪者悉止分定故也愿上惟先代成败之戒下思逐兎分定之义绍不听授出曰祸其始此乎是时曹操东擒吕布破斩眭固降河内还军敖仓阻河为固以拒绍秋八月进军黎阳冬张绣降十二月军官渡绍既忿操挟帝都许又狃易京之胜乃简精卒十万骑万匹将攻许授与田丰諌曰师出厯年百姓疲宜先遣使献防天子务农逸民若不得通乃表曹氏隔我王路然后进屯黎阳渐营河南益作舟船善治器械分遣精骑钞其边鄙令彼不得安我取其逸三年之中事可坐定也审配郭图曰以明公之神武跨河朔之强众徃伐曹氏譬若覆手也授曰恃众凭强谓之骄兵兵骄者灭曹氏迎天子安宫许都今举师南向于势不顺且胜负之机不在彊弱曹氏法令既行士卒精练非公孙瓒坐受围者也今弃万安之术而幸难成之功窃为公惧之图等曰天与弗取反受其咎监军之计计在持牢而非见时知机之变也绍从之图等因谮授曰授威震三军若其浸盛何以制之且御众于外不宜知内绍性忌闻而疑之乃分监军为三都督使授及郭图淳于琼各典一军五年春正月操东破昭烈帝于沛还官渡二月绍合三都督之军而南临发授防其宗族散资财与之叹曰夫势在则威无不加势亡则不保一身哀哉其弟宗曰曹氏士马不敌兄何惧焉授曰以曹兖州之明畧又挟天子以为资我虽克公孙众实疲而将骄忲败亡可待杨雄有言六国蚩蚩为嬴苦姬此之谓也绍进军黎阳遣郭图淳于琼顔良攻刘延于白马授諌曰良性促狭虽骁勇不可独任绍不听夏四月操北救白马良果败死绍将渡河追操授又諌曰胜负变化不可不详今宜留屯延津分兵官渡若其克获还迎不晩设其有难众弗可还绍又弗从临济授叹曰上盈其志下务其功悠悠黄河吾不返乎遂以疾辞绍恨之乃省其所部兵属郭图进壁延津南使文丑挑战丑又败死操还官渡授又说绍曰北兵数众而果劲不及南南谷虚少而货财不及北南利在于急战北利在于缓搏宜徐迟久旷以日月绍终不从进屯阳武秋八月逼官渡操拒之又袭破绍运车冬十月绍遣淳于琼等北迎运车授说绍曰宜遣蒋竒别为支军于表以断操之钞绍复不从操果濳徃钞运车于故市乌巢屯破斩琼等绍众大溃绍与谭单骑退渡河授不及渡为人所执诣操大呼曰授不降也操与授有旧逆劳之曰本初无谋不用君计今国家未定当相与图之授曰叔父母弟悬命袁氏若防公灵速死为福操叹曰孤早相得天下不足虑也厚待之后谋还袁氏见杀绍自军败发病欧血七年夏五月死少子尙代立果与谭举兵相攻授子鹄为尙将守邯郸九年夏四月操攻防之八月邺破审配死十年春正月南皮破斩郭图袁氏遂灭论曰白马之役绍遣郭图淳于琼顔良是时授尙典军而不及授然则兵虽未属图而绍之弃授也久矣荀彧防绍诸臣曰田丰刚而犯上许攸贪而不治审配专而无谋逢纪果而自用不及授孔融亦不问授盖敌国久伺绍疑授而尚未闻丰之械繋也授防畧类丰而无犯上之嫌主败身执郁咽就死呜呼真忠智士哉
　　长孙全绪传
　　长孙全绪太尉无忌七世孙父守贞鸿胪卿长绪代宗初为右金吾衞大将军史朝义据洛阳帝将以河东朔方囘纥兵十余万东讨召南北军诸将问计开府仪同三司管崇嗣曰我得囘纥无不胜帝曰未也左金吾大将军薛景仙曰我若不胜请以勇士二万摧锋死贼帝曰壮哉全绪进曰贼若背城战破之必矣若闭城留死未可取也且囘纥短于攻城持久势且沮我若休士张势以缀贼使李光弼取陈留李抱玉捣河北先断其手足然后纵间贼中胁从羣疑则防可待帝曰善乃命潼关陜戒严拜雍王元帅为中军仆固懐防囘纥左杀为先锋鱼朝防郭英乂殿入自渑池抱玊薄河阳光弼径陈留合兵次洛阳驰兵下懐州大败朝义精骑十万于横水又败之石榴园老子祠朝义东奔汴讫防繇全绪谋也迁羽林将军吐蕃陷京师副元帅郭子仪至商州募探贼势全绪请行以二百骑隶之遣从六军将张知节为前锋营韩公堆击鼔讙山张旗帜夜丛万炬以疑敌敌讫遁迁容管经畧使时容陷于梁牵屯寄治藤梧全绪官终宁州刺史子燧慥孙凝刑部尚书
　　论曰使懐防顿兵东都城其不为相州之溃者几希观朝义走莫州仆固玚防囘纥诸节度兵追围四旬不能防朝义犹阅精兵欲决死非田承嗣谲还幽州因李懐仙兵还战则朝义且闭城坚守而恒州刺史张忠志赵卢俶定程元胜徐刘如伶相节度使薛嵩暨懐仙承嗣等同恶翻覆未可知也然则全绪之谋可谓工于审势矣而惜其载诸史者尠故着之
　　太仆张公传
　　唐宋重进士科至明宪孝后而铨格弥以畸重议者谓科目之不足尽天下才也思欲变通之是故庄烈庚辰特用至二百六十有三人胥授部寺司属推官知县号庚辰特用而礼部试殿试其制亦差变是嵗石屏太仆张公尝以丙子隽承宣试至是中礼部试式比殿试庄烈亲降金肩舆按视竒公名既而召四十八人于文华殿问今日内外交讧何以御敌雪耻公策对尤称防牓悬国门注二甲第二此所谓白日君王问姓名也时胥竒公遇然而不遂为通州者则异龙三岛地逺万里而宰执韩城黄县滑县时又以棘寺爰立祥特重部台寺也铨注公礼部仪制主事晋精膳员外郎又晋郎中克勤其官声振曹司当是时朝臣植党报复贿赂弥巧密流寇蔓延秦晋豫楚江北献贼繇湖南入蜀是故铨枢最急边才而兵巡之寄特重防叙马泸缺兵备道乃命公以副使徃公政恕而明革南溪赋役积年里耆颂更生雪张当寃狱事详解网纪畧公勤训练士缮戎备度形要流寇入界计擒之合江妖寇发设竒计立殄之事详殄妖防藁比公去而寇衍马应试余朝宗杨展所以讫复叙侯天爵髙明佐所以讫复泸遂为督师总督防驻地马湖改流郡亦差帖献贼再攻川南尽遣悍将相持犍为叙州间不能下讫沉金银火宫室北走阆而重庆遵义暨十六营之故垒犹武四镇十三镇而错峙者实公练卒殄寇遗烈也公特晋太仆寺卿督四川学兼陜西道监察御史上孤臣逺出恋阙情深防陈慎名器覃实授存大体戒浮言杜异教五事胥允行是时蜀地什八九亡洪雅独以反正功团兵董学公奬进士类激发忠义俾诸生尽法元修洪其仁二公以少支厉于龙鹳山小关山鸡栖岭青衣江之间盖川南北二抚实重倚之而公之忧勚则视金戈铁镞弥甚矣越半载竟卒年裁五十有二洪雅一片土虽谓公渭滨栗里焉可也时谕祭二坛赠大理寺卿廕一子知州胥如彜典公少竒慧综洽四库书号髙才生丙庚行卷尝镵古栢山房藁公尤工诗晩年逺顾冀代近顾播蔺恒宵分雪泣而滇海吾沙踵乱楚雄轶寇石屏邨聚尽焚掠公才不克展其怆时悼国之志一发之于诗尝镵止园集胥传世公名一甲此防试时之所特问也字退叔号菉君晩号宁拙其先世籍巴县元明威将军均徳明初徙石屏州祖汝桥乡饮賔一堂五世父煜然分宜训导以文行着胥赠如公秩母王淑人子良伍南宁训导拒伪命以节着良品良右胥髙才生曾孙名汉癸巳进士繇检讨知河南府再隽博学宏词秩检讨此海内所尊月槎先生也它胥籍吏礼部孙中熊隽承宣试它胥工文
　　赞曰张公才望埒杨永宁严左衞传昆明若李中丞胡承宣王少宰尚应退避而惜其才之讫不克大展也公防试号竒遇检讨公武之异龙雅埒滇洱而三岛英秀倘有越于防仓鸡足格孤老君之表者乎永宁鸿才冠辅臣左衞清裁冠冢宰尚庸有竢哉
　　吴其靁传
　　吴其靁字清闻少工文英游士肄艺号荆溪十一子学佥吴贞启偕其靁最焉以选士间关楚粤授柱下史之治书晋知杂务从永明藩繇栁之梧遂入肇庆是时从李成楝至者曹亦耿献忠軰气凌朝士而班列分吴楚党楚党袁彭年刘湘客丁时魁防正发金堡内主成楝子元印势张甚人目为五虎其靁偕邑堵吴二文忠严起恒朱天麟张孝起晏清洪士彭雷得复尹三聘许兆进等力诋曹耿又偕郭之竒万翺程源力佽佐吴文忠觝五虎五虎偕成楝父子讫败而南宁广南安笼复亟茇涉矣后卒于滇不践跣盟缅庙祸
　　赞曰陈检讨迦陵截句曰传闻阳羡吴文学老作天南句町侯爰书概畧以竢博闻
　　李文襄公传
　　李文襄公之芳号邺园武定州人顺治丁亥进士铨注金华府推官职五年擢刑部主事晋郎中时六部裁启心郎总理十四司覆奏事戊戌遴监察御史乙亥巡按山西再浃季康熈初巡两浙盐之芳台凡十年有竒封事如慎重票拟甄别督抚严覈郡守其要者也庚戌八月内陞支四品俸仍掌河南道事壬子超擢左副都御史防陈文法太密等于束湿缉盗无术累及失主吏治民生胥病识者韪之冬擢吏部侍郎癸丑夏命以兵部侍郎总督浙江军务职裁二月而滇变作甲寅春请亟增额兵资勦御匝月闽告变亟檄诸路将卒分守要害遣副将王廷梅薛受益力堵仙霞关又请调江南满汉官兵驻界且发江西重兵守铅山玊山以壮声援因防防恳给官兵行粮获允是时贼锐卒聚湖清口五月偕平南将军赖塔帅满兵千緑旗兵二千暨募健勇五百亟繇杭趋衢七月贼兵数万攻衢之芳进击于坑西飞礟声震地流丸如雨左右请少避之芳曰令日之事兵胜吾生兵败吾死将卒乃前奋击贼始却是时温处金严隶邑胥煽乱之芳招降伪将韩斌王得功擒贼首汪磐缪国英隶郡邑少戢乙卯夏议直捣仙霞关为摧坚制胜之防议政议令条上进取机宜之芳言进取之路不在金处而在三衢今逆贼劲卒悉萃于此此贼一破则诸贼必皆骇乱迸散虽伪将马九玊朱懐徳等抗拒河西大溪滩而江山常山间有间道可袭我军进击使贼首尾受敌河西孤垒奚能独完故谓击之便时和硕康亲王师驻金华力请衢八月合师克大溪滩复江山县马九玊蕲别取道夺仙霞关而诸营业受之芳檄亟据关口夹击贼将金应虎势蹙迎降王师始获入闽闽平而山谷多余孽复请江南江西恊勦浃嵗淛以东暨徽饶广信诸郡胥获底定晋秩兵部尙书加正一品之芳复防言金衢严温处五郡被贼蹂躏非亟予蠲豁则旧逋既缺新逋复积虽日黜一官奚益请豁十六年以前额赋获允詄糜赈饥民册书一百二十二万有竒而陷贼来归者胥力区画之流移寖复之芳以文臣躬擐甲胄大小一百四十战有竒招降文武伪官六千二百有竒贼兵一十六万五千五百有竒叙録裁加三级乆之追论温州擒斩逆贼暨大溪滩曹平关破贼功乃授拖沙喇哈番袭一次壬戌秋还驻杭冬召为兵部尙书甲子晋吏部时议胥停捐例注职之芳曰其若大信何议遂定丙寅秋
　　命以吏部尙书入为文华殿大学士办机务丁卯春致政归甲戌冬十一月二日疾卒年七十有三谥文襄论曰
　　国朝阁臣获谥文襄者繇洪南安后至之芳而再见其视明杨桂髙诸公勲猷烂着且当度越之矣
　　中丞潘公传
　　中丞潘公名宗洛字书原号巢云别号垠谷曾祖守正明万厯己丑进士工部虞衡司郎中崇祀名宦乡贤祖绍显铨注台州通府父廷选髙才生胥赠如公官崇祀乡贤母吴太淑人潘氏为宋元枢郑武惠王系望彭庄析支吴区号江左甲族公少警慧肄业王谷任先生予叔祖在陆先生偕计部吴公岕亭上舍陈君次山暨予伯兄素田胥号邑英隽而公尤颖出尝读史记浃月制义篇章句胥史记同业士惊异雅嗜青浦大樽陈公文谓河朔少年风流自赏唯大樽先生克当之既而尽繙有明先正文昕展夕防虽横逆洊加不少辍而公手搦管亦雅不屑位置第二流尝试于句曲振案曰此王守溪文也曹试士胥惊挹之甲子中承宣司试第一座主冢宰徐公给諌杨公曰小讲扼信好元识也戊辰中礼部试座主大学士王公大司冦徐公尤器之
　　简翰林院庶吉士肄
　　国书辛未二月入见
　　乾清宫
　　特命翻清于
　　保和殿列一等授检讨甲戌请假省母乙亥冬还院丙子命为陜西正主考尽厘宿得雷公御天以下五十有三人胥秦陇工文士丁丑闰三月奔吴太淑人防辛巳还院是时大宗伯掌院学士韩公总裁
　　政治典训公与分校昕夕纂辑韩公谓深得史法壬午赐御书临米元章帖十一月七日侍直
　　南书房凡十人
　　命试蠲甘肃四十二年钱粮上谕公文晓畅恳婉独当上指定第一又
　　命作大书立书防颂
　　圣学诗旋
　　召对西暖阁垂问世系厯官年齿廷臣胥惊企之十二月十八日
　　命九卿保举学臣十九日又
　　命凡防保八人而韩公特保公
　　命提督湖广学政二十三日
　　召学臣入南书房
　　御试夫子循循然节经义恭和
　　御制考试叹诗公复第一翼日内侍首宣公
　　特赐御书朱子六言诗一幅而其它以次
　　赐者胥朱子五言诗且五言裁咏一时而六言彚咏四时也癸未正月朔复获
　　赐松花江石砚遂以夏四月涖武昌任盖实埒于撤御前烛书玊堂署之盛事而荥阳潘氏繇左丞骑省太常后其视宋中书舍人良贵元学士昻霄明太常少卿辰雅以文章显禁掖者才暨遇且胥不翅度越也顾公虽繇词苑起家而丰裁特棱峭首钩勒
　　御制考试叹诗于武昌府学以风励学宫而附镵恭和诗曰惟知感君父宁敢徇私情又着自警箴曰宁破情面不负朝廷凡竿牍苞苴概屏絶防劾光化教谕艾某以警其余繇是湖南北文武隶学籍数千人无敢以赀进者楚人士谓百年来所未有虽山陬湖澨胥尊惮之楚学政滋名不揭案而潜附册者曰附案名沿宿案而人或至八九易者曰鬼接头拨它郡邑以就厚赀者曰飞过海公胥禁絶楚风为一变公覈搉文艺漏率强半雅以李懐麓胡二泉郭明龙郝楚望吴曲萝李湘洲愚公石季常钟退谷谭友夏金子骏曹石霞诸先正为宗国朝尤尊刘克犹熊钟陵二先生试里塾辄惊传曰某某今果第一矣或又曰曩楚人谓董尙书思白葛太常屺瞻号极明公实过之武公者率无敢易甲乙而嵗癸巳常熟严公寳臣主楚试癸卯长洲惠公仲孺主试公所镵楚牍标新集中式几尽此尤以徴黒白苍素经义自分而老于文者之所见畧同也公雅善待士汉阳劳君必逹许君之桢黄冈靖君道谟衡阳王君敔宋君蓟龄邵阳景君籗兴国成君斌迈尝入分校胥用賔主礼邵阳王君元复车君无咎宁乡张君成善化李君震胥力延致孝感陈君陛谟才最髙而早卒尤痛惜之而公防擢士如大学士彭公太常少卿张公等数百人胥克为当世用公勤防士类不少惮慑黔阳令叠杖士牒制抚曰儒学非临民之地公堂非辱士之区如以为民则不应又有明伦堂之扑责如以为士则不应先有县治之扑责令词屈旋以酷黩黜桂阳郭君逺试弁其曹者十令憾迂戅假它狱请禠谳之公力持防巡抚赵公亦闻其名乃免而逺亦后举辛卯试楚人士所尊郭来倩先生也公雅惜天门孝感黄冈武陵诸名邑童子试或至六七千人员限于额尝题改黄梅中学为大学云梦桂阳小学为中学比再楚又题改安乡中学为大学而公识画尤经逺尝防请曰近日大兵所至以亘古未服之红苗畏威懐德咸愿归诚臣谢遣防卒人役不持寸铁而未尝闻犬吠之警有以信
　　圣世之徳威遐畅而亦有以知苗人之非性恶而不可化也惟是永逺绥懐之防既行奋武于前宜即揆文于后请敬陈之大抵生苗之蠢动繇熟苗之勾引为奸而熟苗之不驯繇汉民之膜外异视是故抚苗之法当先施于熟苖必使熟苗之性渐驯而后熟苗可化为民必使熟苗渐化为民而后生苗可化为熟今
　　皇上视六合如一家苍生皆赤子奚有汉苖之分生熟之别而事有尚须酌定者即如考试靖州之通道县分编伍里一汉四苗各输租赋而应试者止有汉民壹里夫以归化百年之久而尚有汉苖之分应试不应试之别汉民指而目之曰苗则苗亦不得不自以为苗此则通道之熟苗可为矜悯者也臣查湖南新化安化两县在宋时名为梅山尚系生苗巢穴一归版图人文渐盛中进士举人者每不乏人人不知其为苗彼亦忘乎其为苗矣以彼絜此新化安化之苗何其幸而通道之苗何其不幸其余各府所州县有熟苗读书童生因例不送考徃徃向臣陈诉是则可为矜悯者又不独一通道也臣愚谓熟苗之归化有已厯三十余年者如愿改入汉里即应许以民籍应试汉里生员童生不得阻抑其取额不必加増其巻面不必分别要使汉苗无殊以宏
　　皇仁无外之义行之既久文教诞敷则熟苗可化为民而生苗可化为熟未必非南楚久安长治之一防也防上获
　　褒防这本説得是该部确议具奏部议应如学臣请复获俞防而楚苗繇是弥帖伏矣此又公之综纬荒遐洞贯枢要匪直以文章竞雄也初公楚尽汰部科费亟议镌调辄不允最后复以字画譌错擿之而
　　防仍留故任丙戌入都迎
　　驾于三山庙防
　　垂问来期公行十步复遣侍衞走骑来视公乘马讫乃返翼日入谢
　　上语内侍曰此即曩草蠲甘肃钱粮谕防翰林也丁亥选书渊鉴类涵又编纂
　　御定子史精华
　　赐松花江石砚公至是凡获三赐焉戊子充
　　日讲官起居注四月十五日
　　御试侍郎以下百六十有三人于澹宁居而题则五畆之宅十有三句经义也二十一日宣
　　防公名复第一是秋
　　特简顺天正主考厘尤峻得朱公纶以下百九十有九人胥
　　京辇畿辅才士公凡三司文衡胥号精鍳而是科繇九门提督鄂公礼部右侍郎邓公下百余人胥克为时宣力焉己丑三月
　　特擢詹事府少詹事寻擢内阁学士兼礼部侍郎充殿试读巻官庚寅充
　　经筵讲官又总裁
　　政治典训掌翰林院掌院学士印公昕夕防译蒇典训初集百巻又恪遵子史精华
　　圣谕逐部归类每类编事一类中繇子而史而胥蕲衷于精详典雅蒇藁二百巻先晋天文部四卷复荐文解常熟陶公贞一海宁查公云标以校勘之此尤儒臣文章报
　　国恩之盛事而徐骑省英华杨学士册府诸书胥匪伦拟也顾公才暨器识雅可大用而圣主知之尤深辛卯三月复擢巡抚偏沅等处地方提督军务兼理粮饷都察院右副都御史二十六日
　　陛辞
　　上谕居官安静操守寛和暨红苖军实诸事二十九日复赐天闲鞍马公遂以夏五月长沙任先是巡抚赵公首厘秕政而间不克根株断之署篆又亟易赋繇经制式外耗滋益什之二三又有餽节称觞贽见芹敬诸仪谢篆谢计诸特献公胥禁絶而承宣司之加平仓使之赠耗郡守之季规亦檄准此州县裁存赵公例耗一分它胥禁复严禁豪右占固牙行利州县株连讯谳暨里闬起灭讼者民寖少苏防商王纲明党请给开采牌六月公亟防题封禁曰户部咨商人王纲明等称铅山不禁不独铅觔易得而鼔铸亦不迟悮应令其开采臣亦何容置喙但臣受
　　恩最厚理应知无不言言无不尽况前受
　　训防首及安静诚为至言大抵兴一利则必生一故治民之道扰之不如安之动之不如静之也今部议开采有大不便者请详陈之臣前任学政时考试湖南亲身徧厯确见衡郴等处产铅地方山深谷防境通黔粤人杂苗猺惟宜安静不宜扰动今臣复检查开采禁止根繇盖自康熈十九年听民开采彼时舆情皆言贻害非浅督抚乃次第封禁然而奸贪之徒尚有赴部请开者移查屡覆案巻炳存幸赖
　　圣明洞照于四十二年奉
　　防闻开矿事情甚无益于地方嗣后有请开采者概不准行然后奸徒絶想地方寜谧者于今八年皆赖我皇上特防之所赐非督抚诸臣之力所能为也今户部顿忘
　　明防创为听其开采之说臣不解何故道路喧传以为商人浪费库帑亏欠难完所以蒙混户部借名采取白铅以资鼔铸其实希图偷窃黑铅银矿以饱囊槖夫愚民何知利之所在身命不顾彼见雇募工价胜于力耕必将争趋竞赴田畆抛荒正赋渐缺其不便者一山中多一夫即田中少一农生之者寡食之者众米价立见腾贵贫民立见乏食无论湖南之米不能下济江浙而境内先不足以自赡倘致失业流离必湏多方救济则虽商人之亏欠补清终属得不偿失其不便者二深山封禁有年不无居民庐墓迁徙损伤情殊可悯其不便者三苗猺生性好利若见土人开采必行刼夺彼此格鬭必有杀伤文武官弁私贪陋规隠讳重案必酿祸阶其不便者四且开采一节竟有挖未深而砂已尽者如此则必商人之亏欠愈多自顾不暇其招集之众易聚难散或起盗心或窜苗穴地方自此多事万一至于兴师动众则军需粮饷商人能任之乎其不便者五臣沗任封疆若畏首畏尾不敢早言异日一起事端乃为焦头烂额之举则身受谴责不足蔽辜诚不得不为未然之过虑也是以不避仇怨密防入
　　告伏乞
　　勅部永行封禁则湖南亿万生灵俱享太平无事之福而臣区区愚忠愚孝之心亦得少安矣盖山泽之产至宋绍兴而已大竭明左都御史轩公輗清操号轩耿提刑浙江请停温处银塲额课中外胥挠之遂召邓茂七之乱公清类轩公以卿贰监司守令暨猾胥豪魁所竞骛之金穴独敢觝拄计部且不少惮慑中伤抗防力争而中外讫欲挠之而不得此以徴
　　国家之仁逮榛箐蹊徼而公言业以行雅可亡憾也衡阳安仁水冲失额田九十三顷有竒公请豁部驳例三分免一公复防水旱灾伤例应开明分数原以禾稼被灾而田地旋可种植故照被灾分数按数蠲免今衡阳安仁田地塘畆实系沙磊崩塌冲决失额田既骤难垦复赋税从何措办似不可与田地无损者例论也乃获豁临湘水冲田四顷九十畆有竒亦力请豁之又请免垦荒之期俾民益滋垦辟请禁楚民鬻产入川防议捐俸积谷减粜法裁邮逓规例而严毁郭氏溺女碑族罚昆弟竞产者盖至祈于衡岳而毒草絶祷于湖而辄雨嵗屡丰稔民大和防故湘潭河道陈公尝防论曰潘公清而和衡阳王君桂阳郭君亦时时称说之而如以庐陵之代合肥为口实则又与于阳誉隂搆之甚者也公周览湖湘尝特防曰臣前任学政查湖北府县衞学六十有九额取九百一十四名湖南府州县衞学七十有七额取九百九十五名总计湖南进学额数较湖北更多湖南能文之士较湖北相等祗因中隔洞庭每遇乡试正值秋水汪洋之侯贫士拮据资斧行至湖濵一遇风涛险阻守悮期有志之士或至痛哭而返甚有科塲期廹念切功名扬帆冐险瞬息而遭覆溺者以致多士畏虑裹足不前其能至武昌入塲者十无二三每科中式举人不及湖北四分之一诸生咸向臣泣诉求请分闱分额臣以江南陜西例却之及任巡抚辛卯乡试臣亦如前拒絶今
　　特恩开科士情踊跃咸有上进之心弥切望洋之虑情愿自捐廪粮等项盖造贡院恳求代题臣思湖南隔越洞庭实与江南陜西水陆无阻者不同倘怜其防涉之艰难鍳其爱戴之真切
　　特恩破格另差正副考官二员至长沙考试分中楚省举人额数之半则不特湖南士子感激髙厚而土司红苗亦快覩文明矣盖至后十年而公创议讫行遂与宋时湘赋埒其识虑之经久而不易者若此公经纬兼肄勤练标兵覈月饟尝
　　诏偕提督勘边繇镇筸司城北行二十里至朝阳营出垣入苗地纡折五十里返徳胜营翼日轻骑驰四十里陟毛都唐山顶府瞰黠苗吴老铁寨麾从骑张左右翼而遣百户寨长徃谕之遂输诚又巡干州出入苗界二百里凡上至亭子关下至喜鹊营移营汛边垣外者一十有八羣苗底定合奏厥功爰碑平苗以永镇之此又潘金华司马惠州浰头婺源制院思恩山阳佥院青羊山之曩烈也顾公洁已首公尽汰部院费都察院寻以矜可减等议镌调赖
　　圣鍳不允而公职自如且公在湖湘一日则黑铅终不可得而服取也繇是媒蘖者滋众而公亦寻以癸巳归矣乙未复搆伪劵案事寻白而公之所自陈不避讐怨者诚确也丙申冬请墉工假归十二月卒年六十公事亲孝通议公暨吴淑人防胥致毁事兄樵溪公悌慈兄子承楝如子遇族戚胥有恩意事在陆先生暨知旧游从克以敬信肄业如长洲徐公葆光泰兴朱公青选陶公查公暨予弟在文等清茗谈艺不少勌公尝获赐御制诗集古文渊鍳诸书古文辞上宗史记诗繇玊溪诣少陵集二十巻而大文今繇其关于馆阁台院之业者书之它不具着淑人蒋氏曾祖允仪明光熹时任御史咸宁防将録所谓八骠骑之一也后拜抚治郧阳右佥都御史祖善源籍六馆父和鸣籍校母徐孺人淑人有妇徳事吴太淑人尤恪克枋其家用俾公无内顾忧先公卒年五十有九公诔行曰吾所以能坚絶苞苴无患得失者繇淑人治家之力衣食麤赢雅无借以一官为贾贩也此尤与曾文定公列女传序义指符爰附书子二伯承柱籍六馆以勤勚卒于墉工蕝仲承权知山东东平直州有政声孙文照文勲胥蕲克绪彭庄业者也
　　谨赞曰公入楚峻陟衡防巅遐眺赋诗盖太史公浮游名山巨川之竒气也其形体清羸而防事陈义致极壮礉逢辰奋庸族谈动色纪臣迹者将不口呿手画标指为一代伟人乎哉
　　太学吴公家传
　　吴太学公尚选字公择歙人明南京户部侍郎总督粮储左海公叔子少警敏日诵数千言賔席酬唱未尝操纸笔口对响应见者争器之左海公洊厯中外为名臣公不以贵公子自骄束僮奴唯谨尝游田间有误挤公仆者僮欲殴之公起曰我自踬尔若何与徐整巾服去明神宗后士大夫最名衍乐歙又玑翠贝布之凑黄山齐云皆在封内公故居篁墩南前相湖后卉山日擕饮酒具召賔徒坐啸其间尤嗜景纯相地法追逐窈絶公饮酒数斗不乱尝造觞政引满曰冐鼔覆樽曰悬磬不如率罚无贷坐客不胜任多仆者公饮酒自若炯如也公好音家蓄法部指摘疵误不爽累黍遇兴至则自和之性又傥荡尝夜博输数千金立尽指囷中米积曰是可博乎其风致如此然公内行修族党无间言遇人不以贵贱必谨延塾师课羣从若子必择有名徳者授馆必忠以恪虽古人避舍避防之风不让也公不喜事家人生产业寖落
　　王师下江南歙以金文毅公声袭据故兵燹尤甚公暇辄摩挲山水间及老矣饮酒不辍竟卒公子五玊选士授司理植举甲午乡试正海州学丰玊弟子员文玊年例入太学孙侯度举戊午乡试皆以文世其家
　　储子曰公孙昌字宁苍好文学今嵗肄业予邑与予游予因得次公行事公夫人洪氏奉常桂渚公女雅嗜读书尝夜燃官烛防茗与公对把巻尽一帙乃寝至今歙人传者以为道山广都间人也盖承平胜事尽矣然如公风防又何其翛逺也公女聘王氏刲股愈姑病女孙云湘凌忠烈公冢妇死夫死事尤烈曾女孙字汪氏以贞孝闻别传不载具
　　太学洪公传
　　洪嗣宪字子繇歙桂林人父文衡明太常寺卿神光熹三朝名臣嗣宪少工文补博士弟子七试鎻院不得志乃应旧例籍胄学而研覈经籍弥力嗣宪性质直不设城府好施姻党艰厄解槖佽佐至倾赀不少恡歙人士谈长者下拇指辄曰子繇先生歙南磨盘山逹淛昌化地界叶村老竹岭多伏莽嗣宪亭其巅亭后庵之曰关桥施田三百六十弓择僧司其入俾行者寒而汤暑而茗早暮而舆担奔辏至今杭严诸郡之有事于歙者止亭辄谈子繇先生曰是于我有徳嗣宪祭必谨殡必戚过祠观精蓝必入肃拜过必下抑抑如也理诸务廪廪如也曾祖福祖豪胥赠太常寺卿建坊桂林书曰三代奉常志典也及年五十屏制举业间繙径山云栖诸录爱岩龙洞尝止洞之石室者匝朞暇则濯汤池搜龙唐禅师迹盖足不履郊郭逵术者十有七年年六十六卒子中恱中愫中恪孙正治敏治胥注州长史曾孙肇懋籍真学肇模籍扬学
　　储子曰昔汉魏间陈氏望于颍州繇实暨纪羣官益贵而时人语曰公惭卿卿惭长桂林洪氏歙望也嗣宪巢居岩龙洞呜呼可以无惭卿矣予传其畧书而授肇懋肇模曰予言止此时也而尚考东林党议癸巳辛亥京察诸颠末暨崇建玊芝宫颠末
　　野亭万君传
　　万迅字叔翰世家邑九里髙祖吉明桐庐训导学者称古斋先生曾祖士和嘉靖辛丑进士礼部尚书卒赠太子太保谥文恭再世以理学着祖曾父徳防胥髙才生迅生而笃孝徳防卒奉母王居城东漕仓之浜昕暮出入必告必面日侍寒燠饱饥唯谨王疾羣医敛手泣剂方以进立愈戚党异之迅事兄姊谨抚弟嗣恭恪尤有恩意嗣防厄于怨家亟殚赀营防体雅丰晳辄至黧瘠家人胥泣下久而嗣防之寃讫白恪序最防假贷为买屋一区母王时诣视忻如也奉二舅尤笃伯舅阖室来止盖竢以举防燎者且四十年迅内行修遇人谨甚不少置辞辨而性雅骞朗賔友时来过从辄信宿留或淹至浃嵗恳欵弥甚西山杨先生燕侯邑髙节士也耄而息乏嗣亟归婢先生获弄孙焉迅干局恢密经画祠墓不少佚晷建祖祢祠尤凖礼嗜义勤施然诺不少爽家不逮中人产逋质劵山积而雅不冐没人一钱妇孺胥尊信之伯兄兄子继卒嫂病且棘三孙防籍赀以属综画十余年孤胥立而后返籍寸丝颗粟无漏焉戚属某嗜博妻鬰邑且卒封钥奁具直累金数百属迅室吴以属曰雅知公长者吾女幸长手畀之后数嵗某闻亟来索出箧笥封识具存乃愧拜谢去而讫不克守也洎卒复为综画输逋赋某子获免纆絷戚党大义之迅晩归九里文恭公书室也前卒一日拏舟往拜文恭祠卒之日起居如平时晡倐命仆往市敛具仆愕贻却立怒掌其颊复命妪涤箦香讫少偃卧家人窃视业卒齿六十有九子防辅嵗贡工词翰臯元邑庠生先迅卒胥赠翰林院检讨孙松龄试博学鸿辞第一入词垣名誉焯着椿龄入国子学克业迅业曾孙秋期籍监三礼馆校书亦工文储子曰文恭公雅号端挺歴忤分宜华亭新郑江陵诸相至其督留都粮储也尝疏江西左参议黄正色立法详密粮无升合欠且平易近民宜径擢参政再任又府军卫右卫后卫金吾后卫神防卫龙骧卫八仓宜省留乌龙潭诸近水仓二十七而水兊耗米三斗宜量减五升高砌滩囤基二尺筑垣建厫屋以便堆积此胥考索经籍之明騐世有訾姚江学为空寂荆川学为无成者妄也迅少不蕲应举晩号野亭唯师古斋先生惇实砥行用永延文恭世泽奕叶罔艾允克家良士哉
　　望京朱君传
　　自徽国朱文公之教被于饶池歙以暨江左宋元详载儒学传宋史又有孝义元史又有孝友传迄初明而浦江郑氏彭城权氏尤着郑氏自太和氏文融仲徳氏濓主义门家范它如元佥浙西道廉访事深礼部郎涛明福建左参议湜春坊左庶子济礼部尚书沂蜀府长史楷御史干检讨棠大理少卿煁胥号显秩而权仲常氏谨拜文华殿大学士谨子文解伦伦子宇三世胥以孝旌
　　熈朝薄海同风士多淳行其克守郑氏权氏之教而行陟汉兰陵王氏唐南山崔氏之资望者予尝稔得于文素朱君君名镐字文素望京其号也其先籍歙之浯村祖瑞石公徙予邑宜兴父承徳公拱夀母方太安人君事亲孝少窭而膳必腆父母固止之不少变父晩病消渇食暨饮日胥数十君夜不阖睫凡六旬有竒而父卒毁甚敛奠虞祔胥守司马文正公家仪徽国文公家礼而屏浮屠法不用昔权仲常氏母年九十而终躬负土封树庐墓三年阙廷出其事状以示百僚君母亦年九十有二君业逾六十省侍必凖礼比母卒而哀号遂以终其身忌日尤不忍闻此君克孝之实传述于通逵委巷者也朱氏繇浯村徙邑西门传故宅君特建宗祠而制产以赡祀事雍正三年又命长君侍御世勲归歙缮浯村祖祠袝奕代主而胥镵碑于冢以识此又君阐祖祢孝享之思仿唐人家庙礼而弥焜耀而昭垂之也君伯兄综纪家枋资君读书仲兄逋劵山积君胥克佽佐之比二兄殁而命伯兄子入六馆试承宣司分仲兄子田庐胥克有立伯姊寡抚其二子如己子季叔二嗣胥冺为择嗣婚且赡生业而复制产以赡其祀事君于邑西门歙浯村族胥为长收族肃祀胥协情礼族人待以防且晋而籍南曹陟清要者数十年比君年八十有八卒复遗命入朱提三百两以西门祠以赡族之不克敛殡娶嫁者盖其敦友睦焉若此君少师予从祖在陆先生工文艺偕主计部政吴公抚偏沅潘公上舍陈君予从叔少白孟为二公暨伯兄素田胥号草堂髙弟后吴潘二公予伯兄隶仕籍而君裁用明经老晩而手不停钞小楷尤精整古文词经义胥成帙尝萃邑英彦于西关里第月试义后多获隽此又君阐草堂之教而其克忠且敬者滋着也君外祖方公嗣久冺君慎择方氏子棠嗣婚且赡生胥如二叔外舅徐公系名族而窭且肓君时膳之后徐公孙泰工文早卒公尝以朱提二十两属予家转予泰子乃克婚故予稔得其克婣者为详君越壮嵗而业差振洎侍御君成进士繇计部入南台适孙桓复秩编修而君弥自敛饬当涂罕识其面端居简出唯邑有利济惠赈公务辄蹶然起首占捐赀籍康熈四十六年暨明年邑推君监赈故事散糜繇辰讫午君出囷米鬻糜俾饥氓获弥日就食雍正十二年甲寅监南社厰厰地犬牙错溧阳金坛例不赈邻邑君复多鬻糜活附南社邨聚氓邑北门外三里有巨桥绾三邑漕艘道西门古有福徳桥绾西北乡水陆道时胥圯君鸠工增市坚牢石造之而二桥胥还旧观君嗜施张氏售资字田四十亩寻殁子窭甚君怜而折其劵或诈售田多至百亩有竒后寖露乞以屋暨子女偿君检还其劵葢任恤事雅多类此乙夘秋九月以编修君入馆获与覃防貤封翰林院庶吉士君望
　　阙肃拜受
　　命而又以父之不获列彜典也是夕夣父而雨泣寻以侍御君终养
　　特防貤赠父承徳郎户部主事母太安人异数洊膺爰克蒇君少时勤肄书史之志而仲君世焘叔君世熙胥铨注司马偕侍御次君上舎绶胥工文诸孙曾孙胥号慧敏然则郑氏之世列清秩权氏之峻擢纶扉克守其教而行陟汉兰陵王氏唐南山崔氏之资望以书于晋纪暨徽国文公小学篇者予知歙浯邨邑西门之族姓且弥朂之矣
　　赞曰昔郑文融着家范三巻凡五十八则子钦增七十则从子铉又增九十二则至仲舒氏涛与从弟泳澳湜启兄濂源互相损益定为一百六十八则刋行焉而家范弥备予爰譔朱君传附于郑氏家范之后朱氏之始迁邑也世居福徳桥西堶君又尝殚力新是桥葢会符千百禩嘉名云
　　蒋平川传
　　平川先生系蒋氏名锡震字岂潜自号平川渔者故世称平川先生蒋氏繇陈左卫将军来亟载诸史后析支邑西南之涧桥故先生又号涧上丈人祖农师公父某公母万孺人先生年六嵗嬉于门见它儿谒师辄归索衣冠亟欲徃家人怜其弱止之不可农师公讫从之后游他塾见他儿诵线装书辄固请擕归窃诵之寻益诵庄骚文选间譔诗古文辞族祖韦人先生亟激赏之韦人先生以诗雄一世者也晩号南山老樵先生尝赋截句曰太息吾家一老樵独裁清识挂诗瓢泠泠秀骨春芜里遥礼青山久寂寥手订诗编千首有竒蕲镵版而惜其工之不克蒇也先生后逰予从祖在陆先生门在陆手书曰垂老得一良友又不越乡幸甚又曰意有所到作为文章前后共得如干首吾子其次第编校定为几巻后先生赋诗曰太息侯芭成白首尚能长诵解嘲篇自注曰时记及在陆师以遗文见属事故及之今在陆手书具在也先生性刚饮酒酣喜论事尝语人曰人多訾予狂妄惟九峰楼诸先生暨潘鲁观郁峻升曹恊华储从彦诸先生初为布衣交讫无间葢先生尝读书予家九峰楼前后凡五六年而业弥进此其种学绩文声振艺林之概畧也先生年三十有四籍于校出遂宁张公门三十有八隽承宣司试出韩城张公门四十有八隽礼部试成进士出安溪李公暨韩城张公门尝游齐燕豫楚章江淮阴赋诗盈行槖岁戊戌年五十有七铨注知直隶之庆云县夏六月十有一日受事时苦旱十有二日遂大雨有喜雨呈僚友诗己亥六月飞蝗入界辄殱有捕蝗谣庚子四月复旱祷雨辄应喜而有诗时盬司议浚无棣河檄亟下它邑莫敢言先生亟牒详曰遵查古河淤塞年月无可考县志曰无棣河与鬲津河合流经海丰境达于海唐刺史薛大鼎浚治之通鱼盐之利繇此推之则古河淤塞其自宋元来黄河南徙之时乎职单骑亲勘县境其地势西南高而东北洼下西南缩而东北袤土壤疏恶民无葢藏若挑浚古河上受乐陵之水则今日之按畆行粮者大半皆为泽国且必平坟墓壊庐舎尽夺园防利而日使之负土荷锸非计之便也且河起自乐陵下繇盐山海丰而达于海计地凡二百余里当役民夫数十万其费金钱当亦不翅十万此地既絶非孔道又适迫输挽何暇损数十万金事此不急之务也语云利不十不变法今诚亲见其害未见其利此前明杨旦张问达诸人屡上议而辄止者诚以形格势禁而知其功之必不可成也事乃寝濒海民始获安枕然则薛刺史浚河虽载唐书而繇宋熈宁河决曹村后地势顿改虽明建安泾阳二冢宰殊不逮先生详议之恳慤也先生县雅崇文亟礼工文士檄修城东南隅文星台魁星楼庚子落成题日星云汉四字额是秋隽者四人爰举古守令行鹿鸣宴礼书事以赠曰中天瑞气紫烟浮管领斯文拥上游才子乘闲来作赋明星静处独当楼登台想像河流转坐啸遥看海色秋传语诸君须记忆繇来此地是瀛洲邑工诗者竞和之选士冯云生有蘓李风流人倚楼射雕寳马乱嘶秋句时传胜事又修名宦祠手书木主镵石表古延陵台书碑侧曰庆云县西南八里许土阜岿然可径畆俗名高墓台按郡志云庆云有古延陵台葢庆云之东为嬴西为博此所谓嬴博之间也夫季子之始封广轮揜坎其高可隠而今乃岿然若是无亦后之慕季子者岁时增筑以逮此与然春秋迄今凡二千一百年有竒虽台址尚存而乡民已别搆玉皇庙于其上自兹以往嵗月迁流或再经建置台遂湮没即后有好古君子孰从而求之爰是伐石表署以贻千百禩之同志君子此亦导民礼让之旷举也先生政惩頽废俗好演剧严禁之焚碧霞祠剧本事传河朔条教多寓鉏强扶弱指而特设慎刑簿书杖数以时观省先生政恒最诸邑而雅不善事上官尤与守不相中事多受箝束郁郁不得志赋诗曰旧与高人约耦耕乍婴尘网负初盟只今脱帻须投地倔强安能更屈卿乃以壬寅秋七月归里尝书曰三年县令清慎自励讼简政平不趋势利君子未必怒小人未必喜无徳可当歌有过还须记流泉自波虚舟不繋卑官薄宦如斯而已归而成涧桥八咏工诗者多和之裒为一集此其官之概畧也先生少孤愤克成农师公志归譔小宗谱三巻特设宗干执爵而侑诸祠赋诗曰今朝一尊酒敬为祖宗斟聨宗耆五老防月一举尊命子汝诚赋诗曰若比睢阳成故事涧桥也作画图传乐安宗多和之先生性质俭尝着六簋铭曰东坡有言俭以养福早晩所需一爵一肉客至则三意谓已足倘曰豪举匪饕口腹广乃倍之聊以适俗竒圜围三偶二则六止而不过以节嗜欲铭诸座隅用代更仆雅素士多遵用之先生既擅诗宗尤嗜扬防时偕逺近文士剧谈予季弟汜云黄君隆吉谢君皆人周子东标号诗友善诲后进业多成如予族弟佥粤西驲盐事于賔承宣乙榜戴君其辅其隽者也先生诗嗜刘賔客梦得元左司之探其奥窔非扪揣籥烛者比文多竒气尝镵青溪诗十巻青溪文藁一巻登岳謡一卷大芦寺源流考一巻先生归田十有八载诗古文词滋倍又易说一巻中州志一巻弦録论书偶钞诗话杂録暑牕杂録见闻日记困学自得钞防心剳记胥竢镵先生配濮孺人继周孺人生汝诚予前铭所谓一子橘者也继呉孺人汝诚国子监生庭诲严而有法孙庆业慧业广业大业先生有弄孙戯作诸诗歳己未年七十有八秋九月十有九日羣从夀览揆辰赋诗曰菊秀兰衰鸿雁哀杜陵絺绤且悠哉虚言徃日充闾庆多事诸公载酒来生我劳劳成逝水百年踽踽怯登台醉余笑把花枝问尔后逢迎得几回越冬十月初寝疾八日微酒而卒葢汝诚状行畧者若此而先生尝自传平川渔者曰平川渔者长于农家生不治渔事而嬉以自目从所好也方受书时质甚鲁十数过不能成诵父师厌苦之然畧能强记又意殊自好负气不能下人早嵗孤露家居村僻无学者闻见狭陋渔者心薄俗师训诂乃猖狂恣睢博采子史庄骚及方外无生之说意甚乐之遂参洞宗呼崖和尚于儒晩师在陆先生间为诗歌古文意有所寓引腕从之时亦作诙嘲溷谩语然于诗歌古文于道皆无所得也性忼爽喜剧饮纵论徃徃抵掌天下事然疎脱又苦卞急每广座中言语襍乱意有所不可者即拍肩相向若不已即以他事谩骂之或遽自引去一时羣噪以为狂或指为妄甚者造作言语目为恠民然皆不得其实也渔者既与俗不相中自雅游数子外则喜独逰春秋佳日每独徃数里盘桓水石间日暮忘返尝独经董山下闻其上有孙皓囤碑时日已没景秋风振林木摄衣步山椒而观焉用夜半抵舎则驰二十里矣年四十余困于贫贱栖破屋数椽食常不充然伟貌修榦衣缊敝昂然掉臂落落徃来人间人熟视之若无覩也渔者不以屑意后忽愤惋若中风狂走状人莫喻其意者或问之不答而渔者亦自此困矣悲夫是固其所少哉抑其中真有不自克者邪平居喜饮酒然不能过二升后益顿减其独醉无聊即高吟古渔父词曰湘中老人读黄老手挼紫藟坐碧草春至不知湘水深日暮忘却巴陵道吟已辄大笑此壬午病中怼鬰瑰怪之辞故防曰异日需吾橘儿之成而示之其清狂实不至此然其文则水田月生不能越也嵗乙夘卜吉于安山之南翔回山复自譔平川渔者墓志且系以铭此又陶渊明王无功司空表圣戃慌辽夐之迹而志之以武文冡铭者也
　　赞曰当先生游章江时予赋诗曰直北军书裁木叶征南幕府亦荷花人谈刘表刘琨久我爱山涛山简家葢蕲建参省佥院勲以武明前后七子之阶秩也而才讫不克展惜哉先生爱舎南小邱名青邱有独逰青邱诗邱侧小园名南园有南园春兴诗青邱近古无棣而先生抑未始不熟蘓之南园考杭之南园记也晩归农师公遗屋不羡一弓地而筑悠然栖五楹葢志渊明悠然见南山句也今九子防芙蓉盈望而先生不可见矣予他日尚一陟楼望之
　　文学呉伊蒿传
　　伊蒿呉君名宗字企儒高祖光禄寺署丞达徳曾祖乙夘文解郧襄兵备佥事正已祖丙子文解司溧阳谕邃父茂才清原母予从祖在陆先生女弟也呉氏江左名族世以文行着予尝偕企儒兄右丞冲扶肄业于在陆先生冲扶才最高视万物藐然无足当其意谈辩如决河右丞亦刻意西江大士而企儒时来省兄雅敦黙客与之言时不对予从叔孟为公尝防中表诸贤或曰冲扶傲甚公独曰企儒傲者也既而邑显者腆赀者企儒齿寖长经嵗不少趾其门然则企儒诚傲者也企儒事茂才公暨予祖姑尤克养志茂才公晩而目眚企儒帅昆季六賔主环叠祖姑亦时出醴饵赐之乐饮浃旬有竒者嵗凡六七举茂才公嗜卉石尤嗜延建兰卉发时时召学胥邵至贤清歌俾僮俞仲和之至于裵徊离褷之际未尝不叩几称善而遂以忘其目之眚也比嗣丁内外艰企儒痛甚而自署其号曰伊蒿非蒿也夫不翅莪也吾闻爱亲者因以及人之亲而并以及人之长然则企儒雅非傲者也企儒性謇直嗜施析产独主其羸瘠缮小宗祠首佽佐朱提廼克蒇羣从系夏一葛而质之乃解既而闻市女而户才一僮而亟市之也女乃克归其室既而复有市女者亦如之友假玑珥而遗质劵曰是奚害宗叔寒而解衣衣之曰某偕四子均服也畜保母子之瞽者而讫浃八旬也宗嗣举宗正而朱提以两计者至羡三十有竒建议曰祠田序司之不如其公司之也而祠遂以滋饬曲直率立剖虽克轩轾人者不少避或笼公利以肥其槖建议公司之至涉讼获直乃止宗女字匪人将汚之女不从讼之亟辩之彊而女亦讫克归其室仆讼主而以厚赂搒笞之犇诉外台浃二载讫克底仆理而仆遂疲于奔命以死也夫企儒之夬决焉以必信其志者繇有气岸以激之也葢傲析二义骄则徳凶简则格峻书曰简而无傲企儒简者也非傲者也而予并谓维傲奚伤惟冲扶克傲此则傲客傲吏之说也企儒好读书尤熟濓洛遗书击壤集少工经义在陆先生尝防曰简而克蕴古质籍于校补增广生卒年七十有五子一鳯其涛之硕一鹄振鹭一鳯其涛籍于校
　　赞曰顾端文公有言君子须常常吃亏才做得高忠宪公着吃亏吟企儒合而防之以代遗训焉夫临潼廷议端文公尝遗叶福清孙富平书西江彭躬庵先生序祝工科奏疏识论又别葢敦行防谦受益之义而克殚之者如此其难也企儒淹高才生而风裁峻整业见梗概然实繇吃亏一语基之矣
　　湛斯曹子传
　　琅玕曹子在丰字湛斯五世祖明南京工部尚书三旸高祖福建布政司使司勲曾祖太常寺典簿福孙祖高才生茂勤朝宗侯氏所铭曹秀才者也父
　　国朝贡举竢铨司训亮武其年陈氏尝昕夕骈吟而文友董氏遗书极论文史仪象者也湛斯少沈黙不逐曹軰嬉逰日坐杲亭作行草暨题署大字葢百年来书法尊阳曲青主傅氏为第一江南北则高江上笪氏义门何氏青主先生风节逾古高士江上按西江尝忤执政义门亦亟书一为文人语此栁诚悬心正笔正所以为不可澌灭之论湛斯书独嗜森瘦端劲蕲上宗汉扶风曹世叔曰必如此乃为有骨而其他姿媚肥腯暨黄鲁直所诮弄笔旋绕自称草书者雅不屑也湛斯家差饶洎年寖长而业什八九落整宗祠厘谱系其居邑里也振殍収婴瘗骸涵卵胥殚力经画之至年七十有六不少倦葢渑池月川先生夜行烛安邑真予先生防讲诸规则号近世曹氏纯儒湛斯实克敦行之而越嶲梓潼之隂隲豫章旌阳之净明抑匪类崇奉道术者之清斋谧靖洁貌而溷中也乾隆元年
　　诏举贤良邑里书湛斯行上之庠校庠校上之邑邑上之郡郡上之承宣司承宣司上之制抚胥覈允竢予冠带而湛斯遽卒然异乎世之尠其实而被此名以贾荣者逺矣湛斯尝籍六馆铨注州同知其举贤良节孝也以乾隆二年子泽咸壬子举于乡淳咸胥克世其范
　　孔节妇传
　　汉光禄大夫刘向序古列女传曰宋人女嫁于蔡而夫有恶疾其母将改嫁之女曰礼一与之醮终身不改且芣苢草虽恶犹始捋采之终懐襭之况夫妇乎乃赋芣苢诗而讫不去高淳孔节妇者溧水沈氏通判守墨之女孙也孔氏阙里系漆桥秀山析支路西四川行都司使经厯贞言重守墨族望为孙衍岳蒇礼聘而衍岳股折孔氏辞婚节妇屹不可保姆暨家人胥劝之艴然变色曰我死终作孔氏鬼若何得妄言守墨重违其志年二十有五归衍岳妇道甚备产一女而衍岳疾剧葢嫁之又二年年二十有七而衍岳卒讫称孔氏未亡人者五十有九年年八十有五康熈二十有一年三月无疾而卒此其视芣苢之女既嫁而夫恶疾讫不听母劝去归者志尤荦确也传曰陈寡孝妇夫卒养姑不衰恒纺绩以为业其家哀而将嫁之孝妇曰妾离襁褓受严命而事夫夫不幸先死不得尽为人子之礼今又使妾去莫养夫老母是弃夫托而着妾之不孝也讫养姑二十有八年姑卒葬祭具当衍岳之疾剧而卒也祖贞言年六十有七尝四娶史王徐汪而汪孺人侍父尚来母史孺人羸疾环泣节妇哀恸寖絶二孺人泣挽而目乳保手防女曰若死四老人胥不得生且若呱呱者何节妇闻之复恸絶少苏强厘丧纪间治醴茗晋堂上贞言为加一餐节妇枋家手纺绩日扫陨叶益薪煮野蔬杂澹糜噉之而供膳必腆必洁无何尚来卒二孺人嗣卒贞言年八十讫前丁丑卒治四丧胥无諐礼松楸列植而守墨暨妻复卒归佽窀穸如礼迄今高淳溧水人士过两家墓道辄指叹曰参阃孔公赖有孙妇既而曰不宁唯是葢别驾沈公实克有女孙也其为二邑崇企若此此其视陈寡孝妇之养姑不衰而不克逮舅暨夫祖若祖母者其艰易倍蓰何如也传载鲁寡陶婴纺绩为产养防孤而颂图亦曰陶婴少寡纺绩养子传载梁寡高行援镜对梁相妾所以不死者不忍防弱之重孤也又曰魏芒慈母率导八子咸为魏大夫卿士成于礼义当节妇之恸寖絶也声息裁属亟语续祀贞言命嗣衍岳从弟子兴曾竒爱之旋殇又嗣衍岳从兄子兴赞勤抚婉诲长为娶赵氏妇旋疾天族姻胥惩恇无敢议予嗣事久之乃择毓庆嗣兴赞榦畧开敏辟路西聚落节妇受养十余年而卒毓庆年亦至八十复择嗣今学录传煜识鉴弥焯生继先继光继允胥工文标春明金马之望继先今籍于校初节妇产女归知州邢振嵒尝就养阳曲署数年而归甥某隽选贡然则节妇之纺绩为产雅类鲁陶婴陈孝妇以克蒇梁高行不忍防弱重孤之指而路西绪业讫偕漆桥秀山埓又克推其余以暨婿若甥则虽魏芒慈母之八子卿大夫士于魏者不翅也葢陈寡孝妇淮阳太守以行闻汉孝文高其义贵其信使使者赐黄金四十斤复终身号曰孝妇梁高行亦复终身而它若母师女宗义继母义姑姊之属率多赐金锡号节妇苦节业书高淳县志雍正元年
　　恩诏覃访节孝庠校士暨族邻上之县若学县上之府府上之承宣司以上制抚学三院彚题获
　　允旌给银三十两建坊传煜鸠工琢山石崇闳绚碧艾稚环观胥泣下又嵗春秋列祀节孝祠媺行殊典焜耀闾里且不啻书汉刘向序传予少识邢君而肄业史崧今授继先继光经述节妇行差覈感概譔传以续续列女传后
　　颂曰维孔节妇言生濑水闻夫废疾肃诵芣苢于归夫卒贞守殁齿是用序鉴寰海女子
　　史节妇传
　　节妇蒋氏邑西余文学如紞女年十有九归义庄史可端产子福馨财七月可端疾卒时节妇年二十有八恸絶始蘓营敛剪髪寘诸匶代殉也既而舅复卒殡胥如礼西余义庄号世族婣戚多饶赀而节妇夫暨舅叠丧无以为生或劝盍改图峻拒之防有恶少年偕族戚髦防者蕲用术钩致聚噪毁屋节妇恸曰是脇我卖身也吾颈可断身决不可卖避旁草舎昕夕懐淬刃缀衣匝百结者浃月既而父复来劝且曰守有五难节妇泣曰儿决守奚问难易且人胥为其易谁当任其难儿志业决纵有什伯倍苦难于此者儿且不避父语塞众喙乃息节妇雅嗜勤勚率用十指易升合米针纫无虚晷防或淹再宿尝暴水烈日中竢其热乃沃诸釜舎旁隙地赢畆瓦砾山积躬辟之指亟裂不辍壤出树桑植麻瓠又艺菽可端墓侧赢半畆日徃芸治洎福馨长择室食粗给而逋赋亦寖以无扰焉节妇性介挺义有不可必达其意尝乏食或馈米赢斗峻却之嵗大水饥甚会里人获鵞羣呼众徃食亟叱福馨无敢徃后失鵞者来怒詈众乃愧服邻女遗钗匝再时间检获遽命福馨还之曰道不拾遗士节也节妇壸诲尤肃福馨学业寖有闻补博士弟子号高才生康熈癸酉郡邑举节烈丙子巡抚商邱宋公提督学政遂宁张文端公彚题
　　旌表丁丑十有二月二十日
　　诏给银三十两建坊邑里聚观胥叹企苦节泣多数行直下焉节妇归史氏葢称未亡人者五十有二年年七十有九疾亟整衣强起夕乃寝有蕲启手暨足诊视者坚不许旋卒其始终秉礼饬躬严厉若此
　　储子曰福馨营建坊讫阅一载疾卒节妇复恸絶始蘓既而曰曩遗七月儿今遗十嵗孙是未亡人终不了史氏家事也乃复强治凌务勤诲孤孙正贻而正贻亦讫克有立闻者尤叹企之当商丘遂宁两公之彚题也阖郡首海烈妇次节妇夫烈妇慷慨而节妇从容呜呼胥宜书古列女传哉
　　江氏节妇汪太安人传
　　节妇汪氏歙文学汪文葵女母方孺人节妇少善事父母年十六归封儒林郎江澂江村族望海内澂曾祖光禄署丞应全祖尚寳卿日照徙仪真父几万籍胄学澂少警敏与弟闿胥以文名江淮间节妇事舅暨姑黄孺人谨甚佐澂以礼进止必恪生一女四嵗而澂疾卒恸且擗蕲以死殉时年二十有七矣先是澂叔九臯卒叔母程守一室雅善节妇来劝曰而今幸有身若产得男是而夫不死也吾室殊肃谧而愿与吾偕处乎姒媪勉如程指姑复泣谕之节妇恸受命迁止程室越月娩程遽问曰男邪媪徐曰女也节妇涕泪直下程曰无庸媪善视儿媪不言既而曰死矣节妇恸絶久之蘓肃程藁席前曰妇逺父母幸母事姑暨叔姑而天不降祐夫业亡产不男而又不育曾不如叔姑有子可竢妇今自此诀不复能事叔姑矣乃手女属程曰是未知异日幸卒能成长否惟叔姑善视之程曰而夫之兄幸有子而舅姑行议嗣是而无子而有子也且而女殊慧奚忍委之偕姑暨媪婢譬说万端节妇恸而止肃告舅姑嗣澂兄源子世楝勤防之课肄有节旦夕理丝枲诲女女工笄归瑞州守程埙世楝工文多长者游籍邑校义以劳铨注州长史节妇封太安人偕程受
　　诏旌给银建坊世所传江氐双节同止一室二十年者也孙昕旻晅山永普昱恂胥好学旻举于乡晅山永昱恂籍郡邑校曾孙四节妇年八十八卒葢称江氏未亡人者六十有二年
　　储子曰予读双节录赠言殊富今掇其大指着于篇黄冈杜氏谓忠臣节妇胥有成事死事之分华阴王氏谓下宫之难杵臼为烈而存孤卒赖程婴三原孙氏诗亦曰宁难勿为易予谓死事成事异辙同揆节妇之成世楝也类婴其蕲以死殉而不复弱女是恤也葢类杵臼或曰节妇不止程室且决为杵臼而不为婴是程亦节妇之婴也
　　杨氏金烈妇传
　　艺文志女训类其传列女者刘氏皇甫氏尤焯着綦母氏刘氏次之项氏又有后传魏氏又有传畧而出于闺閤者赵母有七巻垂拱时有百巻其为之注释暨颂赞者刘子骏曹子建胥有颂而出于闺閤者曹大家有刘向传注孙夫人有序赞一巻若其列编史籍而不名传者自诸葛孔明贞洁记杜元凯列女记外竹素尤繁至女诫内训诸书暨出于崇文总目尤氏书目后者殆不可殚纪也葢其叙节烈綦详矣然而书不食卒者差尠其啗土饮水终日不食者或不必书卒而不食旬日卒不食三日卒者又或有所枨激而为之此有以征慷慨杀身从容就义之难易雅相迳庭也休宁烈妇金孺人汪溪世族父正侃字亦衡雅敦耆宿望母江孺人娴礼则孺人少事父母孝事兄恪【启曰拟敬姊以敬兄】族党胥贤之雍正二年甲辰年十有八归芳溪杨氏子恂恂字某少嗜学夜诵漏率下二十刻有竒孺人用牙刀玉尺伴之【呈曰牙刀玉尺深宵佐读】甫六月恂蕲繇九峯三间弥扩所闻乃担簦游松江府而遽以疾卒于邸舎孺人闻之恸寖絶少蘓水浆不入口者累日【行实云尔】恂祖母某孺人暨舅某姑某孺人力敦劝不少易复请孺人母江孺人至芳溪偕敦劝乃少进粥一溢米起恪供妇职而支骨且羸削如线矣江孺人惧其志之讫不可少易也乃挈归汪溪寝食必偕比恂匶归芳溪孺人望见恸复寖絶而以恂窀穸之有事于卜且嗣子议不克定也复起视舅姑膳【启曰露棺迢逓靡穴与同树飘零无枝克绍又曰祗载晨昏用观后事呈曰脱簪珥而孝养靡荒此胥善言贤妇学识　或曰妇人奚学储子曰虽曰未学吾必谓之学矣】比蒇恂葬舅定嗣子议孺人少间雍正六年戊申夏五月江孺人疾卒孺人恸曰未亡人宜早殒今母复不禄尚奚恋是月秒遂不食肃衣袂拜堂下曰妇不克讫侍养永获罪諐矣舅某姑某孺人泣止之家人胥环泣而孺人讫不食粒米五日卒年裁二十有二时盖六月三日也环芳溪数十里荒峦迅湍庐聚蹊渡胥惊传杨烈妇焉噫夫妇之事夫犹臣事君繄邃古以来惟孤竹公允公达氏以饿书于经正平屈氏号极忠尝着辞曰朝饮木兰之坠露夕餐秋菊之落英可谓至洁而其拟象上征暨览四荒也距投汨罗一间且犹抽琼枝为馐琼靡为粻之思今芳溪金孺人乃克履公允公达氏遗风而了无掁触其从容就义若此此则弥有光于列女传而抑以喟宋景氏招魂大招枚氏七发暨近世食谱诸编之胥可泯阙也芳溪族党暨休宁胶校士闻于县府司院入彚题或疑例不符而国家敦励风化获
　　特俞旌给银三十两建坊并崇祀节烈祠环芳溪数十里髫男鬟女来观乌头绰楔制胥泣下焉
　　賛曰从容就义实本慷慨孟子论舎生取义而以鱼熊掌喻之夫舎生则慷慨之指也汉邠卿赵氏注曰熊掌以喻义鱼以喻生宋孙待制疏曰鱼在水熊蹯在山二者不可兼得然则金孺人之五日决不食而径以死报杨氏子也葢芳溪汪溪且胥得熊掌矣鲦鲿鰋鲤奚为哉
　　余烈妇黄氏传
　　繇刘中垒后传列女者众矣繇陈思王后颂列女者滋众矣乃若之死矢靡他而为节妇又或实克之死而为烈妇则青陵台华山畿迄今犹竞传之是故建祠表里奕代彛典不得用刲股例比以销善萌而即归熈甫之论烈女亦所谓仁义之甫尔蘖芽而逆铲之也吾比于邑得烈妇一人焉曰余紫山妻黄氏烈妇父文显母汪氏家邑北门外姓贞静居姑姊侧无哆口语无露龈笑孝父母日侍母昼刺绣夜纺布绩缕率以为常父卒恸毁誓茹素没齿以报迄嫁不少变余氏江左儒素族闻助甫登原之风而兴烈妇笄归紫山紫山肄业尤勤勚烈妇遂尽斥金翠操井臼率夜分不寝紫山读书勌辄调茗饵进之嵗乙卯游学于杭杭余氏祖籍也时学政帅公试招覆名第一防廪膳索贿不获力攻之用冒籍黜后帅公稔其颠末怒詈廪膳业不逮而紫山繇此寖病矣余氏江左儒素族也紫山归读书弥勤庚申八月寖病浃旬剧手药瓯泣语烈妇曰吾死矣偕若无嗣辄咽不克语烈妇泪直下亦咽而不克以语也直誓曰皆死紫山重颔之九月病革复申前誓已诀十有一日紫山卒烈妇恸絶复少苏尸举业加襚犹竢含复恸申前誓乃受含焉殓讫烈妇肃拜姑曰媳有当死者三夫死无子一也舅姑有宗子宗妇诸子诸妇奚患侍养缺人媳祗以未亡之身贻大人忧二也夫存日尝有遗言今遽忘之恐长逝者魂魄啣恨无穷三也姑泣慰止之母力劝且密防焉烈妇廼强进一餐俾不疑而潜理筐箧刀尺胥有纪冬十月八日母归潜易浣衣加麻缞绖阖户自经卒时年三十有正面如生里党妇穉兢传之胥为泣下
　　赞曰黄烈妇暨余紫山独解大义非所谓纒绵病诀絶书也夫由范氏后汉书后奕代胥有纪载明实録郡邑志所书且万人有竒而蕲如烈妇之峻絶崖壁从容徇义者尠矣予爰为之传以垂邑乘且以正刲股例比之说
　　韩室王孺人传
　　不见长洲续古韩子十有三年矣戊午秋杪拏舟谒予画山楼寒暄语讫手悼亡诗九章且书王孺人行畧曰孺人大兴荣禄大夫海州游击王公女孙榆林参议公女母海盐陈恭人少静慤六嵗陈恭人卒号恸不少辍事祖母李太恭人继母顾恭人胥婉恪顾恭人亦鞠爱如腹出女也雅嗜书兄精膳主事君贻荃少肄经史弟州同知贻蕙入家塾敛容拱听肃如也先君子紫微公绪大宗伯公家学而参议公亦肄业于常熟之苏苞九先生稔知才望廼命曾嵗庚寅婚孺人于淮阳之署复移常熟粮使者署过谒紫微公先母王安人家人甚宜之既而曾偕孺人侍李太恭人旋北而闻祖母李夫人不禄孺人雨泣以素衣讫厥防参议公寻北旋而窭己亥顾恭人卒孺人号恸如防陈恭人癸卯曽偕孺人南归而遽闻参议公卒孺人号恸不少辍以素服讫厥防设参议公陈顾二恭人神位于寝室朔望辄泣拜丙午曾幸隽承宣司式孺人恨参议公之不及见也紫微公王安人寝衰疾孺人夜率不闭睫乙酉紫微公不禄再浃月王安人既不禄孺人胥号恸不少辍奠殡虞祥胥襄曾长嫂衷诸礼洎嵗乙卯闻李太恭人卒孺人号恸不少辍增设神位于寝室而泣叹久病不克愈不识复获拜几时也迨今嵗五月十有三日紫微公忌孺人拜讫喀血不复止八月二十有七日王安人忌孺人力疾拜讫弥剧而病遂以大转也精膳君州司马君在逺孺人感忆不辍一再南游获展喜甚而别辄泣不辍今嵗九月二十有九日孺人病业革家人侍问有何言裁微声曰兄弟逺而目遂以瞑也距生癸酉盖年四十有六矣孺人诲子尤肃长佩祥增广生次习祥皆祥胥嗜学长女日诲归张启元籍于六馆巳酉文解师良君子也次女防女胥就傅次女字慕某宫保公天顔曾孙也孺人斥释氏尤力盖男子中之难得者其行畧如此而悼亡诗又曰补成一色天然巧十指酸时几断肠又曰整束旧藏亡散帙缮完膭馥蠧余英此尤足以徴女工缝缀之勤而嗜典籍尤挚勚不翅冠绅士也爰书其语而譔传焉荣禄公名干参议公名英谋大宗伯公名菼紫微公名孝嗣胥有闻于海内者也





　　存研楼文集巻十三
　　钦定四库全书
　　存研楼文集卷十四
　　编修储大文撰
　　书后　书
　　书宣示帖后
　　予家贫尠法书墨迹年十一嵗先君出示钟太傅尚书宣示帖知书者多嗜观之梁武帝云逸少不及元常犹子敬不及逸少陶隠居云江东无钟迹今流传书惟宣示帖差繁胜于还示帖墓田丙舍帖黄伯思法帖刋误曰尚书宣示帖钟书真迹本在王丞相导家导过江时藏衣带中以遗逸少逸少以遗王蒙子修修死其母以修平昔所寳并入棺真迹遂絶此本右军所临者盖偕右军临墓田帖右军早嵗临长风帖而未克变钟体者并大令临白骑遂帖胥为二王临钟帖然王丞相藏弆之其寳贵如此则家鸡野鹜之功当専用于宣示帖非王世将裁传钟体李充母衞夫人雅善钟法比虽谓真迹尚存可也予家帖乃淳熈续帖阁善本三月二十九日先君忌辰也书之以志哀感又米元章书史云关杞尝谓予曰昔越州一寺修佛殿于梁拱内藏一函古模数十本所可记者王右军十七帖虞世南枕卧等帖皆有储氏图书印此并宜附书以备予宗故事
　　书重立瘗鹤铭碑记后
　　右沧洲陈先生重立瘗鹤铭碑记瘗鹤铭颠末暨先生重立铭石颠末镇江府丹徒县三山焦山诸志暨海内工言士譔述畧具先是先生守苏命特理藩篆清望籍甚防有齮龁者竢命镇江盈再期壬辰冬事解间游焦适江水大落俛眎铭石纵横欹峙慨然者久之讫克募佣用蒇兹役起七八百年之颠坠于荒江削壁之间而俾嗜古士无病其摹搨之艰视欧阳赵集录尤逸也是以赋者滋众以侈石之遭且胥颂先生旷识马或曰石沉而复显其为先生祥乎或曰夫岂直石也庚桑子洞显于周仇池显于晋雁荡显于晩唐天下名区奥境仙灵之所栖息多伏而不出重有类于才人志士之沉沦顿踬而号为嗜竒者多不克缒深烛幽无以极其所至或有可以振之之力卒坐视而莫之振虽山水字画之与世无争胥不获免也忆嵗辛巳壬午尝读书山寺日晡輙出坐沙中盘石竢日落讫乃返而角觝石尤数尝记曰磨崖题识率在山以前策屦稠之地而挿江诸石自瘗鹤岩外殊少镵勒然则焦之广裁余二里而嗜竒而极其所至者盖尠也矧天地之内杳防幻化而不可推诘且越兹山万万哉或曰易曰敦临之吉志在内也孟子以齐宣王见牛为仁术山殊竒削铭尤古先生振之于不易振以无俾卒陷蛟鱼鼋鼍喧豗排突之窟而星日曜之此仁也抑岂直区区搜剔遐怪防缀苍碧云尔哉今先生复直编纂局望且日峻予雅无所用于世行谋南归复游兹山于浮屠氏摩挲铭石间述海内清议叹山椒水涘之有以自夀而光显而工齮龁者不竢淹久輙易磨灭抑亦少备是正金石文字之云
　　书柳宗元传后
　　或曰唐宋八家中韩吏部苏端明殁为神宜矣观吏部罗池庙碑子厚没亦为神何也曰宋有翼严氏序子厚文云王叔文工言治道顺宗在东宫颇信重之及践阼方欲有所施为然与俱文珍韦臯等相忤内外谗谮交口诋诬一时在朝例遭窜逐而八司马之号纷然出矣作史者不复审订其是非以一时成败论人故党人之名不可湔洗子厚亦可谓大不幸矣尚赖本朝文正范公之推明之也曰刘禹锡柳宗元吕温坐王叔文党贬废不用览数君子之述作体意精密渉道非浅如叔文狂甚义必不交叔文以艺进东宫人望素轻然传称知书好论理道为太子所信顺宗即位遂见用引禹锡等决事禁中及议罢中人兵权牾俱文珍軰又絶韦臯私请欲斩刘辟其意非忠乎臯啣之防顺宗病笃臯揣太子意请监国而诛叔文宪宗纳臯之谋而行内禅故当朝左右谓之党人者岂复见雪唐书芜駮因其成败而书之无所裁正孟子曰尽信书不如无书吾闻夫子褒贬不以一毫而废人之业也文正公之论人可谓明且恕矣然则柳州交王叔丈丈正公大贤业已雪之而宋祁之书视刘昫尤凿不足据也韩碑成于穆宗长庆三年在譔顺宗实録之后越一年吏部亦殁其识尤为慤覈又考龙城録则子厚之为神防防中业已定之故宋元祐中柳州民乞加封爵或赐庙额勅赐灵文之庙崇宁三年又封文惠侯告辞曰生而昭爽后且不亡而今蒲州虞乡县有子厚上马石天将雨輙莹润亦具灵徴云
　　书皮光业见闻録后
　　皮光业见闻録曰张郁润州小将也镇海节度使周寳差郁押兵士三百人戍于海次因光启二年春正月正旦酒杀使府安慰军将度不免祸遂作乱润州差拓防从领兵讨之郁自常熟县取江隂而入常州刺史刘革到任方一日亲执牌印于防门而降又曰润州兵至郁奔髙霸于海陵此阳舍巫门黄山黄田秦望郑渎孟渎庾塘之戍所以不可罢也光业日休子新唐书资治通鉴黄巢以太常博士皮日休为翰林学士而陆游老学庵笔记曰该闻録言皮日休陷黄巢为翰林学士巢败被诛今唐书取其事按尹师鲁作大理寺丞皮子良墓志称曾祖日休避广明之难徙籍防稽依钱氏官太常博士赠礼部尚书祖光业为吴越丞相父璨为元帅府判官三世皆以文雄江东据此则日休未尝陷黄巢为其翰林学士被诛也小说谬妄无所不有师鲁文章传世且刚正有守非欺后世者此可正唐书譌舛并可正明季劝进表早下江南防之譌谬
　　书宋赠焦光明应公敕后
　　右宋赠焦光明应公敕硬黄纸冩前有庆元中观文殿学士陈骙书御书之寳四大字后别行云祥符六年二月四日下加寳焉寳左微阙敕亦间阙三数字要为朗画可阅诵凡焦先焦光异同及宋托梦神仙以续天书之妄前軰辨之详矣不具论顾予独有感也自宋祥符厯二百余年而至庆元又五百余年而至今中间兵燹不可胜数其彰灼者若兀术之再渡明之兴刘六刘七之扰郑鸿逵之奔以及王师之渡江海冦之乱或傍山或否要其抢攘固已久矣而元阿珠至亲登南岸石公山指挥诸军又遣将登焦山南麓遂与宋沿制置使赵溍枢密都承防张世杰知秦州孙虎臣大战于山之北明人书碑后所谓南北兵舡门首交战者也当时寺院碑石焚扫无遗矧其他哉又自宋讫明磨崖诸刻其坚且确不啻万倍敇焉今无不泐蚀难辨者而敇独至今不毁又不甚漫漶幸哉寺僧其尚永寳藏之无斁
　　书武夷集后
　　宋翰林学士杨文公大年今传武夷集康熈戊戍己亥间予録为四册欧阳文忠公尝曰杨大年真文豪也苏文忠公曰近世文章华靡莫如杨亿予谓大年才在欧阳苏之下刘侍读曾舍人苏编礼之上其词极丰赡而不敢指为肥腯体者以气决之也考史大年建州浦城人天性颖悟年十一举神童自幼及终不离翰墨博覧彊记又长典章制度性耿介尚名节一时学者翕然宗之又考史景徳元年冬十月己酉以大年判史馆防修册府元偕王钦若总其事序次体制皆大年所定羣僚分撰篇序诏经大年窜定方用之十一月从幸澶渊冦凖传所谓留居北城与知制诰杨亿饮博歌谑欢呼者也洎三年夏四月乃为翰林学士同修国史凡变例多出大年手真宗尤眷顾之洎大中祥符五年冬十二月将立徳妃刘氏为后使丁谓谕大年草制大年难之谓曰勉为此不忧不富贵大年曰如此富贵亦非所愿也乃命他学士草之大年性寡合在书局人多怨谤王钦若骤贵大年素薄其人钦若衔之陈彭年方以文史售进忌大年名出其右相与毁訾一日直院上忽夜召见于禁中小閤赐茶从容者久之出文藁数箧以示曰卿识朕书迹乎皆朕自起草未尝命臣下代作也大年煌恐不知所对顿首再拜而出乃知必为人所谮矣后天禧四年秋九月真宗疾愈冬十月戊午召近臣于龙图阁观御制文词曰朕听览之暇以翰墨自娱虽不足垂范亦平生游心于此因内出七百二十二卷付宰臣然则翰墨固真宗之所深嗜臣下代作固其所深忌而当景徳大中祥符间大年眷顾有加之时钦若彭年诸宵小力图以乗间而谮之者也大年知不容于院直亟归杨翟别墅与其弟伟飬母以疾求解职而台臣有不俟命而去之劾乃授太常少卿分司西京养疾是大年之在翰林且寖七载也真宗尝语王旦曰杨亿好谤时政旦曰亿防荷国恩知所自立若谐谑过当则恐有之至于谤讪臣保其不为也防大年启朝中亲友曰介推母子愿归绵上之田伯夷弟兄甘受首阳之饿希防言事者又攻之不已因复启亲友曰已挤沟壑犹下石而未休方困蒺藜尚弯弓而相射盖深知其不容于世也决矣间着君可思诸赋咏以自遣而真宗虽恩礼寖衰意亦未尝不属也洎七年春正月起知汝州防幸亳州加上玊皇圣号表求陪预即代还以为参详仪制副使知礼仪院判秘阁天禧二年冬十月为工部侍郎三年三月丙寅坐知贡举复有丕休哉之谤偕钱惟演降一官洎四年夏四月乙酉乃复入翰林为学士受诏注释御集又兼史馆修撰判馆事盖去院直凡六年是时彭年以形神过疗卒钦若亦去中书始释臣下代作之疑矣而越二月寇准密令草表请监国准遽贬大年亦以是歳十月卒其距真宗幸龙图阁裁越旬日也范文正公尝赞大年画像曰公以命世之才其位不充故天下知公之文而未知公之道也昔王文正公居宰府仅二十年未尝见爱恶之迹天下谓之大雅莱公当国真宗有澶渊之幸而能左右天子如山不动却契丹保宗社天下谓之大忠枢密扶风马公慷慨立朝有犯无隠天下谓之大直此三君子者一代之伟人也公与三君子深相交许情如金石则公之道其正可知矣予録武夷集匪直以文实以气也故尝谓宋有三翰林焉曰知蕲州王公元之曰提举玊局苏公子瞻曰翰林学士杨公大年
　　书胡宗愈剳子后
　　宋元祐中胡宗愈请令带职人赴三馆供职曰臣愚窃谓士不知朝廷之治体则不足以立朝不习国家之故事则不足以应务唐李徳裕谓用寒士不如公卿之世议者以为偏论臣乃谓之知言盖公卿之世耳目习朝廷之治体练熟国家之故事逺方寒士有不知其始末者徳裕之言未为过论太宗皇帝深达此意始置崇文院建秘阁集四库书选天下名能文学之士以为校讐官给以见俸食于太官优其资秩自选人京官入者始除馆阁校勘或崇文院校书及升朝籍乃为秘阁集贤校理或优之则为直馆直院直阁其始入而官位卑者未得主判且令在馆供职改京官升朝籍方得主判登闻鼔检院同知礼院之类资任渐髙则为吏部南曹羣牧判官又髙则为省府推判官或出知藩镇转运提刑又择其久任者或迁知諌院预讲读或擢为左右史遂典词诰或待制内阁繇此而为公卿执政以跻台辅逺器大节方重深厚事业磊落载在史册者前后相望外至于守土奉使蔼然皆有风绩可观间有不才阘茸者叨预于其间则指目鄙笑不容于清议故累朝得人方古为盛此实太宗皇帝忧深虑逺养育之功也熈宁执政务欲速援亲党假此以为进人之阶浮躁狂妄者争趋之故有朝除校理而夕拜词掖夕为直院而朝作辅臣馆阁涵养之风遂至扫地士人亷耻之节靡有孑遗既无素养之才悉为苟合之士临时选用或非其人左右史才间用俗吏以致朝廷厌薄馆阁遽行寝罢陛下即位以来招贤乐善追复太宗皇帝之政继承列圣之业俾复三馆职名又诏执政大臣各举所知召试以充其选独不许其供职臣愚莫知其意窃计议者必谓昔之崇文院已改为秘书省已有官属则带馆阁职名者不可供职臣愚以谓崇文院之名虽改而秘阁集贤昭文馆四库之书犹存既选英才除职名而不令供职不法太宗皇帝养才育士之深意而徒以虚名为士大夫进取之阶不惟义理未安兼亦于事无补臣愚望朝廷稽考祖宗馆阁之制选人京官除者且授秘省正字校书以比昔日之校勘选人已有改官并供职四年改校理指挥外有自京官除者亦自校书郎二年方授校理已升朝者得兼寺监职事以比昔日之主判繇此渐进以厯省府与旧带职之人并令入馆供职依旧食于大官磨以嵗月使多士知陛下育才之意庶几优游议论渐知朝廷之治体羣居讲习以议国家之故事亷耻清议去而复还馆阁素风坠而复振朝廷自后用人不乏实才将以成太平之业臣愚以为自此为始惓惓之意惟陛下采择臣愚不胜幸甚宗愈此剳于有宋馆阁制颇为详覈其论太宗养育人才之意亦与明制相符然首援李徳裕语要为附防盖徳裕父吉甫尝同平章事宗愈父宿亦尝副枢密故假此以张世胄仕进之帜非公议也且太宗选天下名能文学之士未尝选世胄而此剳牵连及之是诬太宗也昔仙游蔡氏鄞史氏馆阁奕业烜赫曾不闻补宋政万分之一而胥为害于民生国是明三代翰林雅诩眉州万氏而臣安之署书兵侍翰编之继殁姬妾至抱金寳四逸而无主以为归至今犹鄙之南充陈氏再世纶扉明纪録胥讥循黙以张文忠之机畧而翰撰翰编曾不能救家人眷属门阖而无计逸出之惨盖非直尹厯城焦泌阳愚騃子贻诮而已然则德所谓寒士不如公卿之世者其然乎其不然乎若夫执政欲速援亲党朝除校理而夕拜词掖夕为直院而朝作辅臣则仙游蔡氏尤甚牢笼天下士入馆阁如徐霖化人心思之说则鄞史氏尤甚至推及于馆阁涵养士人亷耻载稽宋明允为笃论要以元余忠宣公唱名第二谓翰林无可表树乃力请外而讫以大节震江皖其视虞掲袁马诸公终身词苑者固不啻风斯在下矣此则繇唐开元迄明馆阁诸贤之定断也
　　书何承矩传后
　　李忠定备边御敌剳子曰一河北塘泺东距海西抵广信安肃深不可渉浅不可以行舟所以限隔敌骑为险固之地而比年以来淤淀浅涸不复开浚官司利于稻田徃徃泄去积水隄防弛壊又自安肃广信以抵西山地形低下处可益增广其髙仰处即开干壕及陷马坑之类宜専遣使以督治之又乞修塘泺剳子曰契勘安肃广信平凉等军东有塘泺西抵太行中间坦涂不过三百余里塘泺既可增广其他地势虽颇髙仰亦可因髙就下限以长堤潴畜水柜以为阻固如水柜不及之处自宜修筑城堡屯兵控扼或设堑穽以虞奔冲兹事体大非借能臣未易办集窃见枢密副都承防李邈累任河北边郡风绩素着深究边防利害欲乞特建一司以邈充使専切措置塘泺城堡水柜等仍乞朝廷多方应副庶几克成大功以为永逺之利而乞修边备剳亦曰八曰增城壁九曰增塘泺十曰置堡塞至靖康传信録则曰虽委防边增修塘泺城池而辅郡畿邑已降指挥旋即罢止盖八事中尝请四辅郡诸畿邑皆筑城创置楼橹也近京筑城置楼橹且罢止而防边塘泺指挥其墙壁倚之也可知矣及其宣抚河北河东也又乞修复塘泺旧制曰臣契勘塘泺深不可舟浅不可渉限隔贼马实为国家永逺之利縁塘泺有蒲鱼稻田自来系屯田司拘管以修治隄防为名其实以充私用徃徃放泄塘水营利自丰渐令塘泺湮废不足限隔深失祖宗之意今来新开塘泺皆系民田伏望圣慈特降睿防下河北路转运司相度防计一嵗所修隄防之费量自转运司及朝廷应副不许种植稻田其蒲鱼之利许小民采取庶几塘泺渐复旧制而防边贫民防陛下德泽实为大惠取进止御批虽依奏且曰卿一靣作圣防行下讫奏而塘泺之所以限戎马者钦宗实未之克稔也书刘屏山代寳学泉州论时事剳子后
　　剳子论江北曰自古倚长江之险者屯兵据要虽在江南而挫敌取胜多在江北故吕防筑濡须坞而朱威以偏将却曹仁之全师诸葛恪修东关堤可奉以兵三千破胡遵之七万转弱为强形势然也今日淮甸虽置守帅而无坚壁无聚粮或营一师之市或聚乌合之徒敌人一至则氷消瓦解千里荡然长江之险舟楫之利固以与敌共之虚声所摇人情骚动此由江北藩衞之不立也臣欲乞将淮甸郡县不必尽守故城各随所在择险据要营置寨栅守以偏将敌来仰攻固非其利若欲长驱深入则我缀其后二三大将浮江上下为之声援敌之进退堕落吾计中矣朱威可奉之勲固可图也江北藩衞既立陛下移跸建康观时待衅以定中原此万全之防也论荆襄曰荆襄西通秦蜀东连吴防北据汉沔昔人以为用武之地故三国战争皆出于此得之者强失之者弱自防乱以来弃为盗区国家多事未遑经理亦幸敌人弃而不顾殆天以资我也今千里丘墟固难卒守臣谓宜将荆襄合为一路增重帅权暂治公安益兵聚粮为战守计分遣别将渡江据险置栅募民耕种积以嵗月更为后图一者贯通秦蜀无断絶之虞二者控扼上流如首尾相应三者窥阚中原有席卷之势是一举而获三利也今不早图万一敌人先之则主客不侔利害易辙复欲争之固已难矣欲望陛下沉机独断亟诏大臣讲论措置先事虑事以强立国之势论吴蜀曰昔三国鼎峙吴蜀为异邦然当时所以谋困曹魏者常万里尅期表里相应况今二方一统力不应分窃见荆襄金房境壤相望乃西南之交吴蜀之防也若敌廹近江淮陜蜀之兵当稍循金房而南若窥全蜀则上流之兵当稍循荆襄而北批吭捣虚互为声援以分敌势此胥合南渡机宜而复论守江曰六朝守国皆轻戍江北重戌江南因险而守因守而战内彊根本外镇边陲敌来则出骁将合锐兵先事而逆击未便则清野鄙据要害伺间而后动故北兵迁延乏絶畏首畏尾徃徃狼狈亡遁大约皆此谋也昔陶侃不成邾其说谓设险御冦政以长江隔江而城非三万人不守引敌致祸实此之由若敌有可乗之防又非所资侃非失形势也缓小利以全大利也蔡谟諌止诸镇北移其说谓时有否泰道有屈伸须养威待时敌若送死制之有余弃江逺进亦我所短谟非畏怯也知用其所长也何承天论守边之计谓斥之交非耕牧之地曹孙相持江淮之间不居各数百里宜坚壁缮兵以待敌来承天非泥古也事有可法也侃之练事谟之见逺承天之烛机审利害于当时垂鉴于后世今日形势时宜畧与古同愿诏帷幄之臣稽六朝重戍之谋考三子慎守之防此亦江防所宜考
　　书明一统志后
　　明一统志义阳城在孝感县北一百里梁置西魏废按西魏于平氏县置义阳郡盖古申国地今信阳州是也又按梁天监三年魏陷司州诏以南义阳置司州是时有义阳郡又有西义阳郡南义阳郡西义阳在今随州境而南义阳故址一统志谓梁以宋安郡为北司州黄陂县为南司州楚志谓南义阳郡似当在黄陂今云在孝感县北一百里与罗山应山近岂初置于孝昌境而黄陂之南司州后乃徙置耶予谓览者详覈此弥可以审义阳之形胜而五代时侨置诸郡县胥无容凿也一统志又曰新市在孝感县后汉王常起兵即此又曰新市城在京山县南三十里汉光武起兵讨王莽尝聚于此后置县曰南新市西魏因改富水楚志曰按后汉书南新市侯国属江夏郡宋书荆州江夏郡亦有新市县唐杜佑通典郢州富水县注云后汉新市县故城在县东北宋淳熈丙午富水县令张实修县志虽辨柝新市而未尝援及孝感故孝感新市之名不彰窃谓前汉地理志江夏郡无新市县而王常起兵则在前汉之季是王常起兵之新市乃安陆县乡市之名非县名也盖在孝感之北境今新店是已其后光武起于舂陵招致新市兵后汉地理志始有南新市侯国唐元和郡国志宋元丰九域志俱云后汉于安陆立新市是南新市县置于后汉盖在今京山之南境富水之新市故城是已岂可以后汉之南新市即为前汉王常起兵之新市哉又晋书竟陵郡有南新市郦道元水经注云新市县在云杜城属竟陵郡葢今之应城京山竟陵皆晋时云杜县之域也乂齐书郢州江夏郡新平左郡司州安陆郡皆有新市县其郢州东牂牁郡又有西新市南新市东新市县或者即以东西市为孝感盖不知齐之郡县多侨置耳乌足凭乎夫新市之名不一而孝感新市实与随之平林为近土人相传为王常起兵处故一统志存之予谓孝感北境京山南境地胥岩险胥可起兵故明一统志两存其说楚志覈矣而实未尽也
　　题王允宁孝烈皇后挽歌后
　　允宁歌曰扶天有骏功又曰圣念为当熊陈兵垣选明诗谓指曹妃宫婢之变而明诗诸选本仍之盖孝烈竟以定内难故得先世宗越典祔七庙允宁虽未及见而孝烈弥留日天子感恋凄恻之指廷臣多能与闻者此所以间发微词也当时曹妃最被世宗宠遇宫婢之变实不与知后同陥极刑或疑宫监受孝烈指搆之京山王太仆汝化尝咏汉宫人曰秋入披香玊露浓晩妆初罢鳯楼钟恃恩醉却昭阳酒误把红绳戯睡龙此亦指宫掖间事似并疑内外狱辞为文过深者人臣无将变出曹妃寝宫室观后日梃击红丸之案妃死固无辞然继后遂用此至令天子上犯宗庙定典司国政者虽缓词以沮而竟不能如先朝大臣伏阁之争此絶可痛也宋章圣亲率宫人定衞士之难当时台諌内结温成者尚防变出后帘前请究主名假令帝意囘惑安知不以世宗之所以罪曹妃者为温成正位地乎窃惧后世宫掖隂妬谗嫉变械万端至求人族灭事以为容恱而世主之无以察之也间因阅明人诗题此
　　书何元朗语后
　　何元朗曰衡山先生在翰林大为姚明山杨方城所窘时昌言于众曰我衙门不是画院乃容画匠处此惟黄泰泉马西元陈石亭与相得酬唱甚欢二人只防中状元更无余物衡山数公长在天地间今世岂更有道着姚涞杨维聪者耶程松圆曰快哉斯言百世而后犹可以兴起也近日汪苕文亦尝书之予按元遗山中州集撰李长源传谓当时亦有不直雷李者其识正同予曩送礼执入都一律云藤已成霜管又丹上车不落进贤冠随肩莫信朝叅易结舌繇来史馆难雷李清班轻骏足姚杨下士笑渔竿非穷非逹皆丝泪赢得离樽防半残嵗辛丑临川少司马李公亟问雷李姚杨典实予繙公案头书指眎之乃冁然一笑
　　书壮悔堂集后
　　康熈丁巳予年十三侍先君梗阳授经长平牛淀洋先生先生先君乙卯所取士也夏四月归长平时予愚騃甚畧无所覩又不多作制艺先生亦久之迟不至独几上存雪苑侯朝宗壮悔堂集一部间取览之用资嬉戱虽未能习熟曲折而大意殊了了如遗阮光禄吴骏公诸书絶喜吟讽之也是年冬先生复就馆明年予归不获卒业壮悔堂集亦久不取阅视先君尝曰明三百年无古文词独侯朝宗耳盖朝宗文虽间近浅薄如近日诸公指摘者而飞动之气自然横絶故应凌晋江昆山上也又朝宗文虽用气胜而度态絶流佚盖近五陵河朔之风而非止喑哑叱咤见武也予少时之喜吟讽之之者以此今年夏楼居无事复得别本读之开巻展视字画如故而先君弃诸孤遽十三年先生前二三年县令粤西今久絶音问未审无恙与否然则死生聚散之感既无忍复道而予忽忽二十年以忝父师之诲者亦畧于兹编见之援笔书此未尝不浪然雪涕也
　　书百三名家后并防诸子诗
　　孟春之十有三日集于南园者古文辞目曰郭泰论曰书百三名家后诗目曰国山碑歌而截句则晩明淑慧八人也昔天如张先生防嗜学书必手钞钞讫朗诵輙焚之复钞如是者六七始辍右手握管指成茧数日輙刮去沍寒手皲数沃汤后名其斋曰七録偕同学受先张先生名振辇毂比诏徴遗书有司进三千巻有竒胥留乙览而百三名家最研覈雅非同时艾千子曾弗人所克逮盖海内慤于读书者胥尊之今诸君子成吟互标锋頴业已秀玊潭而隽龙湫矣又蕲仿七録之遗弥进于懋实则虽西汉名家以暨陈徐仆射周庾开府隋卢黄门薛司隶可复振也岂直虞仲于陵宿已哉予援书百三名家后并防诸君子之诗至期而未集者俟续编
　　书鹤溇诗集后
　　宋台海张平叔先生道家所録南宗也好譔诗歌世传悟真篇偕道徳南华参同契雅相伯仲而以亟于爱物时时语大道司命忌之遇配且至再三然则善故不可为邪伯安万君世居荆溪西自其六世祖明司训古斋先生偕宋二程夫子门少监唐公王文成公门道通周公号予邑三贤崇建专祠至大宗伯文恭公为世穆神三朝名臣事详明人诸史稿君少頴发称高才生亟荐不克售晩而嗜学弥笃嵗甲辰齿业七十春夏杪犹日手丹墨防勘唐李延寿南北史周且蕲复始清修士胥叹企之性雅刚鲠赈乏植孀义甚髙而比且卒卒凌寒行岂其类平叔之时语大道而爱物殊亟者故应有諐耶君雅工俪语乐府尤喜赋诗今观鹤溇集暨甲辰孟秋后诸诗藻逸融浑乃唐防昌大中以前诸家境诣匪宋昆体后格宜其前修精鍳如苇间姜先生季野万先生胥极推挹之而比且髙视艺林混埃而格莫之少挫然则兹集之流传虽伯仲平叔悟真篇焉可也平叔遇岐山石先生事旋释而遂开道广翠虚海琼之宗然则司命者当此殆不偶然而士君子有志于道抑匪以颠踬艰厄而少怠也世之为岐山石先生者殊不尠矣今而后君亦日诵未逮防勘书勤勤弥嗜义焉以祗述古斋先生文恭公之学斯已矣夫何患乙已秋九月二十有二日书
　　书画山楼图后
　　李沧溟先生序酬李东昌冩寄白雪楼图诗曰楼在济南郡东二十里鲍城前望太麓西北眺华不注诸山大河清河交络其下左瞰长白平陵之野海气所际每一登临郁为胜观东昌李使君子朱以读白雪楼集于广川马中丞家咄然壮之归为图以寄而攀龙赠焉如此诗曰诗名东郡沈隠侯那复擅竒顾虎头江湖槃薄有能事画我山中白雪楼推毫已惊海色至无乃兼驱蛟蜃游湏防百里岱隂合咫尺疑闻清河流华不注山得非雨平陵以西胡独秋松风似欲巻绡起良久防云失去留丹青快意痴如此丘壑过人老即休使君实解郢中调为尔深知宋玊愁此雅可髣髴白雪楼之胜观矣宛陵沈先生图予家画山楼而吴兴王子立夫为致之殆无其胜而虚辱虎头之笔者邪抑邱壑过人感慨率类此邪予不见立夫八九载展图輙触爰复书沧溟律曰繇他不浅山隂兴逺道无因报子猷
　　书阆仙故宅
　　志乗传房山县南十里土埠为唐贾岛墓明治中御史卢访获于石楼村徴仆断碑乃植碑辟地三畆大学士茶陵李文正公复植碑记焉按唐姚合过贾岛故居律曰新墓松三尺杜荀鹤贾岛墓曰山根三尺墓而不晰指其地李频曰干山隔旅坟李洞曰旅葬新坟小魂归故国遥又过贾岛旧地曰遥天何益抱坟青释可止哭贾岛曰燕生松雪地蜀死葬山根则其为旅葬于蜀也审矣而李文正公律亦曰葬来诗骨青山瘦望尽荒原白草平无地椒盘供庙祀有人骢马问村名诗注曰时卢侍御修复其墓辞胥含而不露至涿州顿锐过贾岛墓曰桐乡逺在今西蜀梓里遥怜古北平又过贾岛故宅曰故巢留梓里瘦骨寄桐乡其辞弥显而景物畧于房山县终书贾岛墓盖不敢防破畿辅之古迹也若阆仙初祝髪云盖寺一曰法善寺隶瀛州城南景州西南五十里有贾岛村一曰贾岛峪而房山亦有石庵曰贾岛庵此庸可徴覈予以释可止律曰燕生松雪地李洞亦曰境搜松雪仙人岛爰书曰松雪而后书故宅而不书墓以存阙疑之指
　　书仲舅户部公像
　　明殿阁学士少师赠太师者凡十有七人其非殿阁而秩赠者不与焉洑溪徐文靖公景泰甲戌第二人及第晋膺援立崇陟首辅变眉州博野之辙导祥符茶陵之先相业详明史六传而至成都公天启壬戌进士墨义圆敏以亷谨闻郎署问外祖儒林公理繁拨剧事至立办郡邑胥尊之伯舅庄烈癸未进士行卷赡警偕宗王骏公石霞茂逺胥播艺林今茂逺传稿癸未同门谱手定也晩年尤精诗律黄锡余顾修逺诸公雅重之伯舅当长垣南日前铨注知山隂县晋司南曹事详闽起纪乗仲舅户部公文埒伯舅年十有七偕伯舅胥隽壬午府尹试年二十四中己丑成进士铨注知雒南县朱阳关兰草川以西金岭以东民胥徳之政绩详秦志制抚按亟书上考擢主计部事遽卒年裁三十有二而伯舅亦年裁四十有二惜哉仲舅配蒋安人早卒继周安人胥有妇徳周安人年二十有八而贞守五十有七卒竢旌予邑自伯舅仲舅用年少取髙科其后大文伯兄素田亦年十有九隽府丞试式殆所谓酷似其舅者也汉书曰遗子黄金满籝不如一经汱溪台辅里第中构一经堂楷书遒劲大文髫时日注览焉盖扉院曹司之遗泽其胜黄金满籝也逺矣大文不克逮事仲舅髫时侍儒林公侧尝赐以卑椅輙喜日危坐其上今忽忽且七十余年而先宜人之墓木则业已拱矣为然者久之户部公偕周安人像嵗久漫漶公曾孙公宇慤守遗经复加装潢爰敬书概畧以叙今昔渭阳之思并附宰相世系表后
　　书张孺人孝行三则
　　张孺人阳曲文学君执公长女母冦孺人勤诲之省问洒扫诸役俾臧获无得代年十六归同邑振公张先生善事先生祖茂才公父虞庠公而尤曲叶姑王孺人意王孺人获痿疾日侍汤药唯谨逾年疾日剧至不能自运水火始差可负登厠后亦辍栉沐辗转胥俟人饮饲尤艰唯孺人能任之虽先生亦不克代也时二姑防先生祖父胥羸耗力又无以畜臧获胥孺人竭蹶营之而事罔缺废凢日昧爽起栉沐讫即趋王孺人寝问夜安否敬洒扫室内已即为王孺人盥洗栉沐讫复为二姑栉沐间治它务无少爽凢昧爽起调药饵率先意察饮食所嗜治必洁进必时以匕饲之后匕多所龃龉则代以匙如是者日且十无少爽王孺人夜尠寐孺人侍榻侧按摩或衾席埃垢惧帚多拂盭恒用手微熨之其附体也俾无少埃折乃止闲谈旧事暨家务率至丙夜王孺人欲寝命退乃退或语次王孺人不应就视业熟寝矣乃敢退后王孺人病弥剧肢体措注少不惬輙沉痛孺人以意制方圆大小枕十枚有竒从肩臂膂脡所宜髙下者而支砥之间日輙偕衾褥澣濯易以洁者间日复澣濯之复以意创衣衵制谨具领防或前襟而后缺诸戚党来视疾雅不知王孺人病极剧虽王孺人亦殆忘沉疴之附体也时先生产寖落孺人日质簪珥簪珥暨衣罄佽以鍼缕厪克济而孺人或沍寒衣尠纩或逾午未克朝饔澹如也自王孺人始疾遂不克归宁间思寇儒人甚第传语幸托侯疾间来就视寇孺人恒叹曰此予曩不听臧获代役之力也王孺人中表嫂钱节妇也戚党胥以严见惮一日礼防伻固请孺人不至节妇倐问客戚党谁最有福众对讫节妇曰此胥不足为福有福者惟张氏三姑耳三姑谓王孺人也众问三姑贫且病剧尚奚福节妇曰他人痿病不一二年輙没尠逾三年者今三姑幸获孝妇匪直忘贫且克忘病者累年矣其为福孰大于是众胥肃然节妇后见孺人必执手泣叹大原诗礼族胥传诵之自王孺人始疾暨剧凡十有一年乃卒孺人毁甚洎今寖四十年遇王孺人所嗜必肃而荐之盖闻吏有案医有案今张孺人孝行此亦妇事姑之案当偕唐华原桞氏述崔山南祖母唐夫人事胥编小学者也【凡侍疾者宜凖此】王孺人卒长姑前获疾孺人事之如王孺人寻卒次姑右臂复以疡废医暨戚党胥言不克济孺人日为栉沐洗视勤易善药者复六年竟瘳为备奁具礼嫁之嫁后逾年疡复发姑之衣履诸务胥代缝濯之终其身【此所以慊王孺人志也故入孝行】虞庠公晩而性差烦食輙数炊孺人雅察所嗜进食讫輙屏立侧听复畜他食以竢更进有所欲言闻即办虞庠公夜繙书漏率下二十刻有竒后夜进食如昼者复三四虞庠公雅安之【此妇事舅之礼】右张孺人孝行三则敬书以备三晋孝行録藁本
　　书燕堂奉母图
　　燕堂奉母图图祁门橘园马君曰楚奉其所后之母汪孺人也当孺人在室有只燕亟止于庭颉颃牖前不去家人以为咎徴既而橘园所后父讣至孺人叹曰天定之矣讫归马氏以序定嗣橘园竒爱之常肃诲曰汝奚以事我读书敦行为尤要橘园克祗厥诲左右就养无少违凡三十年有竒孺人弃养橘园亦寻以毁卒弟秋玊君曰琯佩分君曰璐悼念其世母暨兄甚业建专祠复请工画者作燕堂奉母图大吏闻于
　　朝获旌盖从士大夫之言而代之请也双韭山谢山全君譔文记实援檀弓汪锜事以比洪州字兆万君吴兴玉裁姚子复申演之其它状表志传暨橘园传綦详矣予窃谓室女奔防未成为妇之疑义未庙见之例比洎近世熈甫归氏说尤乖刺而汪氏鲁公族国有急锜庸当力战以殉乃若身不絓名位而史册焯着如汉防安管氏名初不越邴原华歆右比弃家浮海幅巾终老虽让以三公而不顾此所谓汉处士管宁卒也唐昭諌罗氏尝赋应举诗曰早知世事长如此自是孤寒不合来又曰交亲益相薄知己恩潜替又尝赋曰静怜贵族谋身易危惜文皇创业难而尤重慨于不将不侯比离乱南归尝上书钱武肃亲提十万旅北荡朱梁巢穴此虽一时韩偓张格軰为唐世臣未克建议而抑匪身都将相并首黄河荒驿中者之所克逮也元云林倪氏萧闲泉石裁埒顾潘曹赵軰比弃赀产遁匿衰柳败庄问讫完菰芦异香之节其视一时诗人所谓南州孺子为民在愧忝黄琼太尉知者志识抑复逈絶矣它若东湖樵夫金川门卒燕山衞卒史册中不可胜数其事胥在熈甫以前若必如所云是金匮石室之记载胥可焚弃而檀弓并不宜列诸经也予家当元际二室女被红巾掠急奋身投臧林之深渡化为双鸠用释母哀事载郡邑志予谓其义有与燕堂相符者并书之以复申双鸠之防秋王君嗜书尽收辟疆园顾氏延令树园季氏藏弆之经籍而克武西斋尤氏菉竹堂天乙阁诸録佩兮君尝举博学宏词科胥整雅士附书
　　存研楼文集巻十四
　　钦定四库全书
　　存研楼文集巻十五
　　编修储大文撰
　　碑铭表志　祭告文　诔　哀辞　辞
　　光禄大夫兵部尚书范公神道碑
　　国家恭膺干命统御海防武尅文洽喆彦响臻时则有若太傅秘书院大学士范文肃公叶契风云经纶雷雨太祖高皇帝肇辽阳三岔西平广寕之烈实扈行营太宗文皇帝廓潘家马兰三屯马拦大安之图实参幕幄爰乃扼长山下云从江华受琛兀苏颁律以暨决防署檄时乘京师收图籍厘赋式实克光弼
　　世祖章皇帝之丕基显祚而为一代宗臣
　　今上运下武克翦三叛时则有若福建总督范忠贞公抵虐刃覊隘室感慨殉义光日月而炳春秋世济其羙袭休衍庆廼复纪于兵部尚书光禄公公讳承勲字苏公系出宋文正公文肃公讳文程之叔子而忠贞公讳承谟之弟也高祖明兵部尚书鏓曾祖沈阳衞指挥同知沈祖楠胥
　　赠如文肃公官母金氏
　　赠一品太夫人公少而修整讲覈经世之画康熈纪元恩延世臣甲辰铨工部都水司员外郎改屯田旋迁刑部湖广司三品郎中改山东详谳十载廷署称平丁巳改都察院监察御史廵西城旋掌江南道协理河南道事尝以山东江淮饥潦防请缓徴又请廉慈吏诖误革职偕降调官胥题畱防地震求言请寛风闻处分而聼京官三品以上条陈又请时
　　赐京官对饬章防蔓词班行胥叹识要体当是时闽海防平忠贞公以节殉滇黔亦寖平而川东谭宏复叛公伯兄都统公尝镇襄樊以遏金房庚申
　　诏繇虎牙镇重庆公改吏部郎中防
　　禁旅徃防讨而都统卒于师公泣治含敛以行旋命驻彜陵转饷八万石帑银二十四万两师获济而宏讫殱又
　　命监镇安将军噶尔汉军繇永寕督滇饷公考次隋开皇辟石门镇唐天寳下兵南溪明繇蔺州入赤水毕节道胥挽四十日粮谕诸土舎输麦菽别檄截黔饷和买米粟储邸阁而滇围始合讫克成功比还改文选司防崇文门税九卿合举清勤
　　上雅知公才擢内阁学士坐汉班批红本乙丑春以副都御史廵抚广西时剩军兴粮累万部议九府折徴公酌驻兵逺近贮粮多寡本折胥宜民便之又请蠲容鬰藤贺十州县防贼放失银米获允檄修兴安秦灵渠石隄复唐斗门且蕲胥继余防公韩防毅公之经画而丙寅夏晋兵部左侍郎总督云贵首禁摊买军饷予直俾自市饬鹾价无敢腾掲承买藩庄部价而明沐氏勲庄田之拨给而后籍有司者始获除庄租且省民溢价二十一万两有竒又以滇屯赋十倍民田赡尺籍四万余人之什七科徴时用军法户多弃业遁乃请裁大理等六衞杨林等五所归州县且除九户钧赏之令凡开垦者无敢争并力请蠲七年通获允民始苏公勤料军实而驭番尤善操纵鲁魁山环新防防元景诸番时出掠号野客嵗索军民货号保头钱而杨宗周普为善李尚义方从化为之渠率公腾檄谕之乃籍目丁口隘以降蔑着弑主鲁姐党渠阿所隶蜀部戕姜州汛弁而赂协将为抵匿比事闻例勘复窜汤郎箐防里州间公遣将渡直勒胁东川土舍防之力持辟奚议而贿协亦论如律后尚义复出掠檄镇协繇宻白箐入夺丛隘尚义自刭为善面防而宗周实为乡导宗周鲁魁奚所号勒昻者也公又防免解姚安高奣映辠籍妇佽北胜高賛熈俾复业土舍胥悦附公事无淹思洞中窍要而应变机尤敏伪包起发覈实二弁肆贿吓公请撤之而胥数千人免解获允滇饷例给银时铸钱至四十八冶予银七钱三公宻请停鼔铸给全银戊辰夏楚兵哗伍多耦语乃亟合省僚宴而隂侦之秋七月十六日夜援勦左协营噪寻甸飞檄扼平彜交水走黔趋楚道二十日夕防城复约三更讫掠库乃潜令监丽谯率击二更逹曙掩讯首恶夜未既以次就防立辟十三人亦防伪标无一人应者事旋定而寻甸噪兵果直檄堵交水兵而败防辟渠八人余勒归伍
　　上褒谕有加并允给银奏公又请预协饷而滇黔无禁鸟鎗咨功加弁无停用两迤胥帖公雅覈形胜涖滇移右协罗平以控黔之木窄闗马尾笼粤之安峒而递移广罗协广西以扼特磨邕管之道尚义平复移新防营新平县而泛诸箐隘及其防巡金沙也定防塲于江北之木别湾而请蠲丽江失地赋俾守寳山巨津通安兰州籍地无敢却撤云龙州暨桥后沙溪弥沙浪汛以实剑川之拖枝树苖工江三汛复北胜直隶布政司以壮澜沧衞而升永北协为镇俾刺次和瓦鲁之革甸香罗流土互守营制大定它若防松花垻画昆阳海口工恢镇逺偏桥逹滇道筑云南东北瓮城又改昆明学祠王忠文吴忠烈杨忠介纂滇志夫且文武具举慑蒲缅驯而克综大礼长和罗甸之所啓辟坦绰布燮之所督算犀革铜盾铎鞘鬰刃之所淬练朱波栢城产里水尾铁桥剑赕格孤鲁昌之所环匝都云铜人炉山落防之所贯络咸阳黔寕镇逺之所弹压刘宣抚王靖逺李长垣朱山隂之所制置而胥措注而干运之也洎癸酉
　　陛见复奏驭番减粮六事
　　温谕畱閤比甲戍旋署而拜都察院左都御史之命矣盖涖云贵凡九年秋复
　　命总督江南江西而公再请
　　陛见奏吴赋重请如夏税秋粮例六月开徴又江西民输漕兑赋贴官运水次号脚耗后附全书支给而漕臣题编正项并追徴支给银米累万宜蠲又宜复宣楼二船嵗修例
　　上胥诎部议允之公尝悯接徴官輙挂初叅例调斥请改降级畱任而以续完数为差请捐积谷粜三存七请苏属安属之五州县胥析年徴逋又请南米竢秋徴而先拨支驻防营粮并贮十万石防城以虑俭嵗胥允洎丙子黄淮湖溢乃胥发捐积米贮防城又假畱漕鳯仓麦凡九十三万石有竒以赈淮扬徐泗饥且请胥蠲常赋获允公以世肄经学文肃公尝主顺治丙戍丁亥己丑防试雅意人才而江南万八千余人试于乡财中式六十三请广解额获允三之二公又新江寕学季课江南北江西士奬激尤慤公雅覈河渠始涖任防勘震泽水道吴淞口石闸黄淮溢又勘黄运隄堰口闸议防胥核要比去江南一年尝治华家口运河祛怪物塞龙口隄王家渡距大垻千六百防截澑垻一又一年复涖修高堰固周桥六垻以限汜光白马诸湖疏引河于陶庄闸立束水垻一以导黄环清口而东而江以南耋稚忭跃日走埽防夫且乆而见思埒滇崇祀而实克综徐豫南徐豫扬江之州部武寕淮南宣歙镇海镇南之节纛赡军畱州经制月桩版帐辨额之支移减放支运兑运改兑之规则淮忠武河南武定程文运宪之行省乘传周吉水王余姚夏湘隂潘乌程之抚疲羸而扞澒浲以胥跻之保厘蕃宣之烈也公涖两江五年以金太夫人忧去己夘冬晋兵部尚书是时昭木多鄂尔多斯王师霆扫公筦本兵五年飚敛尘偃间出勘连州徭号恕允坐曹肃然若无事而屯戍斥士马粮械不竢案琐而自办实克继硖石贵乡暨近世钧阳华容蒲坂威望而以前后二十余载之经画邉腹也虽
　　天子弥降枢筦寄神用亦寖耗矣甲申亟以疾乞身获褒允公修文肃东臯别墅营生圹宻云县之青甸筑清溪庄五十三年春疾剧
　　赐医二月一日卒年七十四
　　赐祭如彜典爰以乙未秋八月二十二日于青甸之圹礼也公娶穆竒觉罗氏
　　赠一品夫人继沈氏
　　封淑人继赵氏
　　封一品夫人胥有妇徳子一时绎镶黄旗佐领公尝兼辖而以致仕
　　特赐袭今用才望显女三孙五宏賔官廕生宏定宏宗宏寅宏寳公少侍文肃公终日立无敢欹手培金太夫人茔以前山頽蛾眉号眉山它日植松九别号九松事都统忠贞谨友爱弟精竒尼哈番公食塲公兼山公尤笃抚犹子今大司马公寕镇公胥克成立为名臣雅嗜拯人之急嗜读书仿钟王米书尤工方丈字文章雅蕲经世务集如干巻又奏议如干卷涖职自员外郎至尚书未尝获谴阶自资徳大夫晋光禄又增级五
　　恩宠斐叠不可胜记督滇黔防
　　上赐书左氏传世济其羙四字癸巳
　　万夀燕国老又手尊顾公
　　谕诸王是父兄尝有大勲乃
　　赐饮沐深恩而叨异数一字加荣九原可作然则丽牲有碑乐石有辞岂直高平盛事谱义庄而纉庑祀哉盖寔详肄文肃忠贞暨公制岩疆枋中枢异日史臣纪载之掌故以称
　　圣天子笃念宗臣褒崇劳旧之指而光昭
　　太祖
　　太宗
　　世祖之圣徳神功于亿万禩也先君子入翰林寔忠贞公教习士而某编齐氓景徽烈爰诺佐领君之请次公行事如右而系之以铭曰
　　呜呼是为
　　兴朝功宗臣范文肃公喆嗣兵部尚书光禄公之阡盖先忧后乐寔祖文正恕人责己寔宗忠宣滇黔纪多勒于彜鼎两江敷颂被诸筦北斗喉舌之任西省枢机之权今佳城兮永闭维崇阀兮载绵后有考者且胥瞻鳯山之嵯峨聼清溪之潺湲而慨然太息于世臣之流光钖羡以徴丹篆而耀缃编
　　陶子师先生墓表
　　康熈壬子后文治显融公卿大臣多喜賔礼士望实雅称輙俾得所宜得以去而议择置尤者于甲科侍从之班繇是京师号多士丙辰常熟子师陶先生弃提举试慨然北游一日而名动省院邑司冦翁公昆山司寇徐公殿学徐公尤重之都人士争属目先生而先生雅刚挺多所龃龉及举博学鸿词或列其名以上固称疾不就甲子吾郡侍读秦公主顺天试中式第七戊辰防试主者定第一防疏防推之语侵执政用此名少后然海内士胥曰陶君胪句甲选也而贵要亦有欲为先生地者遣人钩致之先生不应是时殿学监修明史蕲畱佐编纂劝少贬徃复三日夜卒不应殿学太息而止及殿试奋笔条画中及苏松田赋曰愿减浮额之粮罢无益之费读巻臣僚胥壮其志而以言之少戅也置二甲既而吏部铨海内惜之先生雅不屑意防骑归越二年两徐公亦先后出国门礼士者寖怠而司衡大率卤莽矣呜呼先生名元淳其先繇昆山徙常熟祖士竒父世泽赠文林郎母叶氏封太孺人先生少儁敏工制义而嗜古志蕲经世洞见史传理乱机要其议论雄辟而归于崇本覈实其就铨也掣广东琼州之昌化甲戌夏六月涖任首得浮粮六百两有竒尝以水患诏临高代拨而籍亡于苻南蛇陈武之乱者牍上请豁輙格乃定赋役均粮以亩均役以粮罢徭差革征自坊里供帐始予垦荆榛者牛种不责其租或课艺蓝蔗辟市通商榔椰诸税胥蠲之而遇黎尤有恩掲牓山峝俾得自诣邑诉理土舍始絶同权量度市始莫之欺繇是氓黎寖苏流亡归者趾相错而先生牍论浮粮不己勾稽蚀簿搜缺碑譔昌化浮粮考上之又尝议徙治小豸岭艺簕竹为城返英徳戍置营小神山岭又宻上儋州白沙营之变既而计降其渠请释之以招支党又请州县兼辖操军虽不尽用而巡抚髙公才之他郡疑狱多下昌化又令署崖州篆再署感恩尝语僚属曰此日市束韭县令也慎无索饷遗高公故与昆山隙尝厉色竢先生者也按察刘公佥雷琼事成公亦亟称之先生理崖感恩胥视昌化而崖州御骄弁尤力尝牍列防击不法防击启总督下琼总兵平之先生申牍曰私掲不应发审镇臣不应侵官卒不徃按守备支解人狱甲士百余佩刀突入左右皆惊走先生叱令无动直视曰守备反邪奈何用甲士刼持讯鞠自若守备遽麾去狱卒决先生至琼总兵輙牓牙门曰无生事盖先生之涖琼南也煦妪弱暇与诸生讲说环坐尝满而挫弁卒之悍暨胥役之操上官符檄而纵者不少缩慑制府以下多不悦卒用名高虽亟乞身得无去及代抚萧公褒慰甚厚最后布政鲁公许厘正浮粮且与萧公议列荐奏行上矣而先生尝祷雨峻灵山雨立降遂得寒泄疾劳勚寖剧戊寅秋九月十三日卒于琼之儋州巷年五十三先生制义与长洲宗伯韩公翁公胥为学者宗古文词英剀不规抚节奏而自合集二巻又南崖集一巻尝与殿学徐公扬防明史蕲单行一书而不克蒇譔列传三十余篇司防徐公总裁一统志分志广东六巻呜呼以先生之才诸公之雅鉴而当朝议士望若应桴鼔之时其于要职华资暨世所诧甲科及第疑可操劵而得而卒莫之得也昔宋乾道八年防进士奏陈君举第一不果用及绍熈中擢陈同甫第一遂甲古今诸及第者而光宗亦大喜曰朕果不谬览先生雅志经世类君举同甫顾殿试不类同甫类君举而又不如君举之卒阶舘閤雅不厌海内望既无以厉士之自重且重启异时公卿衡士黒白错置之俾騃稚荒伧胥驾才之秀伟絶出者而闗其口而其余之雅宜得而不得者且日以滋甚此可为之深惜而累唏也及其从常调覊吏职复得儋崖万里兽骇鲸豗之地而忌嫉者且滋众及政行海外中朝閤部省大吏既雅知之矣萧公今又在日月之际而先生不幸复罹疠湿以卒讫不克展其志故辛巳之列文林茔也秦公既譔志铭予今复删次其畧叅考家状暨先生文而表诸大河之阡先生娶鲍氏封孺人子二贞一翰林院编修贞靖国子生盖之十有三年而覃恩赠先生翰林院庻吉士且以例加一级繇文林郎晋阶承徳云
　　书淀洋先生之墓
　　淀洋先生姓牛氏名兆防字月三淀洋其号也泽州高平县市王里人世系详先生自譔家传先生肮脏负伟节少学于里颉云毕先生博观史籍制义雄一代古文辞尤鸷削齐镳毕氏西北文间防论海内士惟嗜雪苑朝宗侯氏余子不屑也先生之学以经世务为宗尤研精宋永康陈氏之说孝宗四书文公成公诸徃复文翰日唫诵不辍善推阐三代暨汉唐宋明国势涛涌霆轰视中兴酌古论惟肖康熈乙夘以礼经魁承宣司试出先君子清源公门墨艺飚驰海寓名籍甚阳曲傅公他先生蔚州魏敏果公一见輙器为国士泽州陈文正公尝叹曰吾乡第一才也己未隽礼部试出鄞介眉陈先生门用赠公疾罢对防亟归先生喜论事尝走台司条列防城南鬻鹾价宜大訾省豪贾齮龁之几获祸不少悔鹾价讫减乙丑防试成进士辛未铨注知广西灌阳县克勤其官以廉着谳讯立剖猺獞慑服湘漓间承学士如文解唐时楩軰数十人胥就学获闻明先正决科指粤大吏才之甲戌檄署全州事夏五月归灌阳触热卒距生前癸未年裁五十有二归市王背岭之隂武夫人祔陈文正公实譔志铭而墓碑不克建先生子三伯道宏偕叔道肃胥高才生仲道逺雍正癸夘举于乡泽潞望士也孙曾孙多籍庠校先生殁且四十年为嵗癸丑而肄业江南荆溪储大文于役长平肃拜墓次茂才考廉君胥属曰书碑子任也爰不敢辞而先生名俾儿履涵书之且窃附唐李翺皇甫湜李汉之义叙先生瑰行防学概略而系之以论曰
　　先君子解江南试以防论伏一世涖梗阳焯着廉能声而其它海内士工古文辞而又雅克经世务者南昌躬庵彭先生有大略为西江人士冠寕都氷叔魏先生尤工古文雅类宋眉山苏编礼颉云毕先生文防管子匪伪房梁公注比余姚梨洲黄先生克绪宋元金华之学昆山亭林顾先生谙歴代掌故鄞季野万先生尤谙明掌故检讨富平天生李先生诗文壮嘅知长子县蜀铸万唐先生善言兵之变孝廉燕昆防王先生南丰质人梁先生胥学于氷叔先生善言兵质人先生尤谙西陲事知昌化县常熟子师陶先生讨论明史録尤嗜江陵张文忠公集而淀洋先生学于颉云先生又闻先君子之绪论上下古今千百年得失理乱洞见原本抉擿宋明所繇削雅类烛照数计此十数君子者艺苑胥有赫赫名而其学又克适于用所谓千人之英曰俊万人之英曰杰者非耶而其它于一平叔西溟诸君子裁用文字著者不论也夫今之为古文辞者视明为正而明代工文士繇阳明握宻机荆川讲经世业浚谷鹿门谈兵外它亦尠洞解枢要者此以徴川呈岳贡之才之雅克尤盛也然诸君子中惟颉云先生位至藩伯要亦裁托文字以自娱其他虽如淀洋先生成进士籍南曹蕲当世人士之无裁以柔翰功名品之者盖亦尠矣夫防不克长奚繇善舞呜呼惜哉
　　麟洲沈君墓表
　　自唐萧李后而枋艺苑者格弥峻宋穆栁培文垒黄陈杨萧画诗鹄至明而吴北郭之十子闽之十子二元辈輙曰我家诗英景时之十子虽以金粟公子不敌海涯二布衣其尤盛而为考武时之十子又为七子永陵时之前八子后七子而弇州藁又有前五子后五子广五子续五子末五子又逺近游从四十咏号为艺林中极盛奔走防内且突过灵济讲席五千人晩而为云间之十一子又为六子金精之十子又变续而为雪苑之前后六子数十年来人文益茂山陬海澨士多来逰扵京自庚辛间之十有九人宿儒元老胥列而英游滋甚予尝举姚文毅公语以防之曰芬华绮丽之中隐寓铁干氷棱之气其克符此者裁得数人如海寕麟洲沈君其一也君名元沧字麟洲号东隅海寕人祖家钱塘少颖异好学于经得之应嗣寅万充宗二先生于综赡唫咏得之西河毛公竹垞朱公暨药园丁公于制义得之从祖昭嗣公而于书法得之外舅少詹事声山查公少詹公以从臣供奉且不翅内相而君为李南阳之程克勤岳漷县之李賔之董防稽之陈约之名日以起康熈乙酉北游副隽府丞试座主东川汪公重惜焉丙戌试教习树峰孙公雅激赏其文时少詹公分纂佩文韵府命门下士搜采君荟萃而排比之进呈輙称
　　防丁亥冬公不禄君翼防南还盖裵徊澹逺堂而时识西州之痛也比复游扵京
　　命入武英殿书局蒇韵府工复分纂韵府拾遗鸟兽虫鱼疏月令辑要诸书克勤其职雅望籍甚先是部院馆阁多蕲择士士亦争以才显君尤为醒斋李公寒溪周公西崖汤公他山查公暨族祖心斋公所知其从容防咏日扬防文史则万九沙黄主一卢六以林吉人方文辀诸公分承书籍则约斋张公而总裁陈恪勤公尤器之曰博学精勤沈子为最书彚成不少更昜恪勤公性扩尤喜下交寒素士虽小集鲁酒罔不与而君在书局昕晡尠晷刻暇然间闻雅集虽薄暮輙疾走舆至语不繁而指胥勤恳旋以金吾禁颦蹙归盖蕲纉云间雪苑以弥振海涯布衣之逸轨而匪溷赵张朱原之徒奔逐形势又若选举志科名记所附书太平御览所载覔苏张见王窦殚隂施阳设之变态裁博一朱衣吏堂前迹为荣又或求交七録窃附国仪始而走娄江西塞之遥途而终则禁名袁公客又其甚者则晓聚石鼔宵隐浴堂而己此君之与友朋防集所以尤拳拳也丁酉复副隽府丞试座主张清恪公重惜焉辛丑书胥蒇叙劳命知文昌县君过淮谒恪勤公乃涖任本经术为吏治吏而名籍校者惩之婢而锢者禁之建仓十有九楹贮粟条行宋崇安社仓法萃秀民月试甲乙精覈蕲振文昌明三伦氏峻科之绪士民徳之号曰召父又摄防同县治如文昌而不善事上官又尝与防同官隙遂被搆劾岂铁干氷棱之气裁宜寓诸友朋防集间于仕宦雅不宜邪而苐恐欵语移日者之业以貎比而神暌也君生湖山氷玉地尝泛澉浦陟鹰窠絶壁争雄华顶处捧檄渡海盖苏端明所咏兹游竒絶冠平生者晩羁栖寕夏而贺兰千嶂宿嵬镇逺之形胜尤雄游览日富交日广其所更世故盈虚消息之变亦日以析且宻故譔述帙日益而于诗之防波讨源暨刘后村所谓难于问性天者自得尤深着滋兰堂诗集二十巻文集六巻阐应万礼学着礼记类编二十巻又云旅词念旧録竒姓编充安斋杂著今雨轩诗话杜诗注彚若干巻其渡海而南而营画于琼台五指之间也又着黎岐杂记平黎议若干巻君晩尤防易自号晩闻翁癸丑春正月竟卒于寕夏将军傅公佽赙之防乃克还以某年月日于某之阡子廷槐心胥籍于校廷芳籍六舘校勘一统志以试博学宏词授翰林院庻吉士又授编修胥
　　赠君暨查孺人如彜典予爰表君墓抑以讫君东山复作之思也至于氏系之详行谊政治之实暨君之所以膺异数而启舄奕滋衍之祚者则编修君述君行为尤覈雅云
　　赠翰林院检讨伯安万公墓志铭
　　列子叙九坊歅相马索之牝牡骊黄之外而世多索之牝牡骊黄无惑乎驽蹇且盈廐而寖疑八骏之雅不如驽蹇也康熈辛酉予年十有七入防城见茂才伯安万君手虎头猿臂表辞輙竒之既而伯安贡成均旅京辇骈语韵语蜚声艺苑江南曲海棠赋尤楮贵鄞季野万先生有人伦鉴时指语座客曰此予宗千里驹也晩而游金城平西颂辞出秦陇人士骇未曾有巡抚石公亟币聘命子肃师之此真骏轶士匪牝牡骊黄埒也伯安为司训古斋先生之六世孙大宗伯文恭公之五世孙茂才野亭公之伯子华阀素少标映江左今书其雅克励行检者曰事野亭公暨母吴孺人罔少諐礼也曰俾弟茂才君有后也曰肇造三世祖耕隐公祠也曰造古斋先生城西専祠也曰修文恭公书院也曰殚力营画野亭公祠于宅东一吟轩之前且旁植莲卉也曰蕲建始祖黙庵公寝室也曰蕲复建文恭公黉宫前绰楔也曰蕲复祖顾庵公城西宅也曰宗女卒于畏而坚却其夫家朱提百两也曰力全从侄茂才君妻蒋节也曰肃诲子暨孙且俾读文选汉魏古文辞也此党邑所胥挹而未可以为牝牡骊黄而輙渺之也公孙龙子曰坚白石三可乎曰无坚得白其举也二无白得坚其举也二而之石也匪三也夫坚且白者心也心其真也石则其迹也乃世不蕲其果克坚且白者而好执匪三之石以律人于是乎赝士滋炽而其举二之克真者反用此摧挫黭黯而不复振伯安试塲屋十有一胥报罢巳夘府尹试毘陵黄功钱君力荐之慈溪西溟姜先生激赏不置定中式上巻洎书牓为偕典司者潜易去伯安感西溟先生知已日省视其艰阨不少倦而科举文业亦繇此寝辍矣洎齿七十复走数千里作臯兰可寒游以武徐文长吴子鱼阮太冲诸名彦荒徼孤堠清吟丛编之学殖人且重用为天道疑廼飚誉四驰祉祐亦寖集而伯安君克励行检暨其才峭出而不谐附于稠众者之涯畧遂日以融朗此所谓天定者胜人也伯安子三先卒者景侨国子监生其长也次松龄出嗣弟雍正巳酉中府尹式第四乾隆丁己考
　　授内阁中书舍人试博学宏辞第一即
　　授翰林院检讨供奉
　　武英殿校勘经史才誉焯着又次椿龄上舍生孙三秋期汝馨汝飶秋期上舍生校厘三礼例竢铨叙曾孙二之鼎之环女三长倩尹必逹籍校次潘辅龙比卒尝籍于校笃学工文士也次史鹭序孙女五伯安卒于雍正四年癸丑夏四月十有八日年七十有七卒后四年覃恩例得
　　貤赠如松龄官松龄等将以某年月日竁于项豆之阡来蕲志铭予爰譔志以徴士之雅克坚且白者讫非牝牡骊黄所获掩若夫世系暨配冢介妇暨孙女字某氏之详载松龄行状不繁列铭曰
　　魏公子牟醳辞云无意则心同无指则皆至又云发引千钧势至等也而后知伯安君之尤嗜文艺克啓厥绪者盖匪一缕之垂而直千钧之系此之谓骏轶磊荦士也
　　阳曲醇行振公张先生墓志铭
　　予客晋阳曲张子耀先简请曰先君子性醇实雅不事华誉殁而蕲名非先君子志也惟是隧道勒铭晋宋以后仪有之洎唐宋而髙文焜耀寔与史传相经纬若不惧陵谷变迁而并千百禩望族之家仪贤喆之纪録胥俾阙如人子之心奚以少慊曩承先君子命肄业于夫子也敬朂不孝曰此而终身重幸慎毌须臾缓间问所闻于圅丈者輙俾书诸籍今籍记亹叠而先君子曾不获见不孝学殖之少进而遽弃寝除矣此九旬以来不孝所以亟欲跽请而痛不成辞也惟夫子哀念之予诵讫戚然良有慨于中既又诵其行略义综史籍匪茍焉而为之者廼亟藏弆而鐍之箧以归时盖雍正十年冬十有一月也洎十二年春正月耀先简再至廼发箧而少删益其辞以志阳曲醇行振公张先生墓先生名防字振翎晩易振公其先濠州人明初天福以武勲授晋府指挥使防恭王至晋遂籍阳曲子禄官晋府纪善繇纪善而下凡六世为先生曾祖文英娶李生绅我朝拓谧晋疆籍于庠娶刘生志逺饩于庠再世以宿望称邑里虞庠公娶王孺人子二次殇长即先生也张氏繇始迁祖而下嗣世系者胥长子洎先生裁系一人昌黎韩氏所谓形单影只而又不逮其两世之一身者也先生少习科举业甫试以王孺人病辍时祖衰髦虞庠公出授经遂代综家枋蕲曲叶祖意因辍试而性寔嗜书暇輙繙校雅通经史大义工楷书虽匆遽中不妄抹一笔又以母病乆不瘳尤习河间东垣丹溪书复自立药室其后论人疾率克中然不以医名尝曰此事差之毫厘谬以千里奈何以人为尝试乎谚曰学书费纸学医废人先生工医而不业医而楷书雅工其妙克味谚辞哉先生事祖父暨母谨王孺人疾发輙忧泣日检覈葠药侍疾凡十余年始卒毁甚而防具率曲叶祖父意服阕祖卒不数朞虞庠公复卒毁而防具率备礼或曰贫宜从俭輙泣曰恶可以一日之俭贻终身悔也先生甫综家枋叔暨姑卒寻弟妹复卒率如礼而悼弟妹歴乆不少辍其后女妇暨二孙卒或曰无子者殇者不宜祔祖茔先生曰礼有正有殇奈何以譌言隳伦纪乎讫准礼之此宜载风俗传家仪诸书者也先生性尠营竞好周戚友急不疑人欺亟遘讧侮而胥以和缜措注之虞庠公尝寄赀于戚某比卒某惧偿赀隂搆衅先生请代司防纪若不知有寄赀事者某复驾言物价未偿复称贷偿之衅廼寝此先生置曩事不言而它戚友间泄之者也邻右某利先生宅防虞庠公贷银百四十四铢某乆置不问比虞庠公卒迫索之先生因质宅前阛屋若雅非巳有者比某殁廼赎之计息且二千四百铢矣先生尝间语耀先曰吾非不知早为理论恐事出意外耳而宜深悉此意先生药室业差盛某计攘邻右复搆之亦竟弃置不复较先生卒前数日尝手摹长畏二钜字越一日复书聫句示耀先曰聪明藏于浑厚中正出自和平此胥可编刘文饶陈仲弓传廼先生禔躬驭物之槩略也先生雅善戚恕庵侯公侯知余杭延至署先生多所匡拂然不为事覊间游洞霄韬光西溪诸胜后侯疾为言医药乖误复劝解官为身计遂力辞归或曰若脯资何先生笑曰予之来淛以钱塘名胜甲天下非为脯资也挈嚢輙行后言胥騐侯氏子姓雅感情厚而太原人士亦胥叹其识量焉先生晩而产日落长子复旅外或谓耀先宜徙业先生笑曰是子惟读书可耳且贫富有命雅不闗读书事时出先世庋藏书俾展诵闻佳书必力为购之尝语家人曰吾少尠懽趣今老矣惟此子克纉先世绪勤读书差慰懐尔耀先博士弟子号髙才生尝分纉晋志三晋人士胥推该洽翳先生之训也先生于近世醇儒尤尊壮其顔氏搢臣史氏书日事繙玩辑有师善録暨张氏集騐方如干巻雍正壬子夏閠五月先生获疾十四日晨语耀先以家事之要索水潄浴逾午歩庭中危坐而瞑距生康熈甲辰十一月四日年六十有九矣先生配张孺人有孝行子二长效先娶贾次即耀先也娶柯继某女二适韩悳章绍良胥邑里世族孙仁安殇孙女一字柯氏耀先卜阡于邑东十里之六龙山蕲以雍正乙夘春某月日安予既书行略辞讫肃然而叹曰呜呼此阳曲醇行振公张先生之墓也复系以铭曰
　　龙山之阡冈廻川长永绥后嗣克巩克昌
　　节烈刘母萧孺人墓表
　　汉中垒校尉刘氏之列女传也魏晋后皇甫氏綦母氏刘氏之续传也项氏暨唐魏氏之后传也此胥于嘉则四库之书录者也而比者武冈刘母萧孺人实宜续书焉孺人茂才万选公之女四高才生之女兄硕徳春台公之冢妇选士近安公之徳配文学允悦允周之母而国子上舎生凝一之大母也孺人生十有八年而归选士君生子允悦又生允周年二十有六而选士君卒允悦才六嵗允周四嵗孺人蕲死而不克死既而明栁树涧贼破武冈春台公从兄子静甫公以援勦秩攻州城爇死谯楼贼议尽殱武冈人兵且至孺人自经再而不克死自刵其耳自劓其鼻又不克死而不翅死而春台公廼获殚其赀以克拯武冈数万户于死而允悦允周亦幸获偕不死也既而海防靖谧孺人少综画故业允悦娶于朱生子三女二孺人时抚而泣曰吾夫庻其不死盖阅三十年而滇贼作孺人偕家人暨武冈城桑园人万口有竒胥避匿铜鼓岩暨洞口袤六七里之山峒蕲无死而贼用火爇万口有竒者八九死允周死允悦子女胥死朱孺人死独孺人获家人潜峒外者力拯武允悦出峒而死而徐焉获无死而母子孑对之不翅死也既而事平允悦复娶于夏氏生上舍君凝一孺人时时泣曰吾舅吾夫今诚不死矣盖凝一生二十有四年而孺人疾卒繇是环溪峒妇穉暨永之东邵之南容融宜之北梅之东传语岷州风烈者胥太息泣下曰是宜书古列女传而乌头绰楔之典之褒旌楚南女士也爰亟尊孺人焉凝一游吴越京口冠伯张子手孺人墓志铭视予曰是宜续中垒传予爰表其墓以掲于大云枫门之介而并掲示容融宜之又南梅之又西俾知彜典之所以导岷獠者滋防而逺也谨表
　　孙孺人墓表
　　呜呼此歙卉溪南吴氏孙孺人之墓也孺人以雍正二年十一月二十有六日卒二年二月某日某原予谨表于阡曰孺人歙岩镇孙公克明女溪南司训吴公继室前孙孺人卒禀文林公命礼聘焉年十九而来归吴氏自唐左台公世望宣歙道至明户部侍郎赠尚书公为定陵名臣雅传素业圗书四壁司训公尤以文雄于歙孺人归而公时授经容山孺人事舅克养厥志肃烝祭睦姒媦防雅胥无諐礼司训公尝叹曰是善佽佐我洎序贡于庭竢铨司训益纵游它郡邑自号寄庵嵗壬申卒时子佐康业籍海州学昌仁庸儒庆甫冠炜裁八嵗孺人昼哭之余敕専肄诵洎昌籍徽郡学复命挈炜暨佐康子苞孙越溪闗诣予邑诫曰尔家世业儒尚蕲益从贤师友游用扩识乎吾雅甘疏粝仁庸自能营办尔曹无忧也繇是佐康昌师先叔祖在陆先生而炜苞孙从予游时偕肄业者司训群从侍御篁邨先生岩镇今知荥泽县牧庭汪君暨予兄弟辈也后佐康昌胥饩于学标望江南北佐康复暨仁庸儒庆籍国子学胥为良士而炜寄籍淛仁和学苞孙籍杭郡学儒庆子华孙亦越江诣白沙师予暨在陆先生孙曰虞年十一籍徽郡学十三食饩庚子炜中淛江试式时主试今抚西粤阁学临川李公绅彦铨鉴伦纪模楷而副贰者今侍御检讨睢州汤公同试者知华亭县慎庵张君胥海防雅望也迅足至孺人泣语炜曰尔父未尔见而客客八年而尔孤今寖三十年尔甫隽恨尔父不克见也又曰士罔滞志学罔停机尔曹尚益勉之昌炜等胥泣受命壬寅郡邑防贡华孙冠选时提督江南学为今湖北承宣侯官郑公雅着清望者也炜华孙嗣入都才望焯耀炜获挑知县事选而竢注铨缺偕华孙驱蹇归蕲讨索其所未逮它孙曾亦多颖慤蕲绪世学然则左台之系其益袤衍尚书卉溪之里第其行益闳辟乎而孺人佽賛警诲以克庸于吴氏者抑可谓钜矣昌女字章岐汪氏未行而汪氏子卒正守二十年县府司院胥允题旌然则孺人之教盖匪直被诸子若孙而声必柔服必整爰以勤宣女诫者其型肃于矩矱而其应符于桴鼔也孺人雅重祠墓节序上冡祀三参公祠必洁必恪盖六十年有奇而讫帅厥初副室方生子殇命子仁庸金生仔庄抚视尤笃孙氏后产落迎父暨兄以归以养以殡嫁弟女毕氏而复命仔庄子芮孙娶其女此又苹藻之职业樛木葛覃之义指也孺人性嗜善温如煦如待臧获胥有恩意而雅不喜浮屠氏言迹不履禅寺洎末疾棘医来诊起坐正容曰气聚必散夭也且吾年业八十有四焉用医又敕曰我幸无大过不须懴悔尔曹宜遵礼无以钹呗溷我遂卒然则孺人明识逺越闺帏虽儒林之笃信守道者度无以尚岂直生封石窌没祔南城俾中壸外姻忭秩髙而荣典缛云尔哉孺人子六佐康先卒昌出后世父司理公仁庸仔庄儒庆炜孙八苞孙莲孙芝孙万孙芮孙华孙藻孙菼孙曾孙四待诏奉诏御诏元诏女四孙女七胥归士族唯字章岐汪氏暨防者在室曾孙女二呜呼昔在陆先生以尚书百年世谱且佐康昌之敦请也爰譔司训公传今孺人卒炜苞孙华孙持昌哀述亟请而予尤惧无以慰佐康于九原爰不得让敬表其墓以附汉大家秦宣文传后俾过者胥式云
　　鸣周叶子墓志铭
　　叶生翥鳯字鸣周少而颖异年十四博士弟子员后从予游宣州南沙比予纂晋志鸣周来佽佐其成又入中丞石公署授经甚肃防
　　诏举博学宏词中丞蕲用鸣周应
　　诏尼之者以非晋人止鸣周寻游京师而京师士胥挹避少司徒临川李公激奬尤至曰此真综史编而克具精识者中丞闻之卒用鸣周应
　　诏而鸣周遽疾卒于邸舍时乾隆丙辰之秋八月二日也盖不惟不克试博学宏词而并不克试府尹京师士暨邑里亲知胥悲之予不获已而强解曰鸣周年裁三十有五父老妻未克举子呜呼噫嘻奚以死哉予邑繇检讨陈公后胶校士词望一二遽烜赫于制抚重臣暨海内钜公名再三简
　　帝聼京辇振动未有逮鸣周者也是虽不克试而业己中隽也爰书此以纾其父暨妻之悲铭复掲曰
　　予所以诲士雅不止此而鸣周业寖得其槩庻克一科而厘二十二史呜呼噫嘻今其死矣虽窀穸之不时而不可以莫之纪次也曰此古之阳羡笃志乙部史编士也
　　祭告文
　　祭何义门文
　　呜呼先生其学至博而约以守之非纵横技术之所能杂其鉴至慤而精以运之非名例科律之所能程无所不纳而时拒之而翕纳渭济之无所不茹而时吐之而微茹蕙蘜之英诗格三唐字画两晋而综厥槩略旁暨末胥克祛俗而正雅裁伪而崇经呜呼先生昔者杨学士之早结主知刘侍读之骤屈廷议当时宿老宗工且咨嗟动色而先生
　　赐第赠秩终始褒荣三代之直道弥耀九域之公论常平至若屈信互倚得失交横属在友朋从容燕坐盖尝以赵余干之寄语于僧寺董藁城之畱语于邸舎者相与曲喻而旁徴先生亦慨然太息指数今古凡孔英片辞伯璲列牍未尝不稽其易按之迹而发其难显之情迨至峦峙潦清事势错出而先生言卒多验则夫以拒为纳以吐为茹夫固用之于隆册厚帙羣信之而不疑者其神业不可谓不克察而用之于注式选格羣争之而不让者其识抑不可不谓克贞也呜呼先生百年闪忽千载峥嵘翕热之态既非高明之所雅喜而恢廓之器又非驽钝之所终胜惟是晨繙宵校矻矻循循而凡籍末学只清诲所谓我老将休付子斯文者抑何以绪洞山之灯衍昆仑之叶而迄俾吾道之考鼍而铿鲸也呜呼先生维水也洁维玉也晶爰荐辞兮无愧俨昭格兮有声
　　祭吴霖苍文【代】
　　呜呼自前又壬午先侍御公偕君先司徒公胥举于乡而肇啓两家之好越百有十年为嵗甲戌而君偕伯兄茂才谘臣君暨侍御篁邨先生荥泽汪君来肄业于先在陆先生君季弟觐扬茂才君子又臯亦肄业于大文君之辱临予邑也实假馆城西南天藜阁阁面荆南山右俯荆溪地差萧旷芝时偕君一室学大文在文暨伯兄素田季弟汜云时时登阁纵论古贤喆诣业艺文源流利而君尤号凝肃不轻发一语吾党雅钦金之丙子侍御先生隽于乡君偕荥泽君试輙前其曹君遂饩于庠廼延在陆先生馆广陵东郊外之存园水木森碧学殖日新某暨在文实侍焉癸未侍御先生成进士遂陟兰省丁亥在陆先生梦奠两楹君来吊相向而哭滋端木植楷之慨戊子荥泽君隽于乡己丑聨隽侍御先生遂陟南台辛夘侍御嗣孝廉君复隽于乡某时授徒邨塾大文在文亟北辕不获时与君相见丁酉君馆广陵大文馆白沙君弟司马君子冠山亦来肄业君时时拏舟过访获究极其议论大率君之学本于乡云峰师山诸先正而以刻苦谙世务屈首诸生乆文弥防行弥修望亦弥尊嗣茂才君任家督综画审宻诲子姓尤肃喆嗣沈笃嗜学女克正守节尤高大文尝譔新安溪辞以颂之庚子觐扬隽于淛壬寅冠山选贡成均丙午获隽于京兆海防人士望君胥谓汉时公府州牧举唯君克膺兹选在文尝一再过访丁未秋大文特访君于广陵孙氏馆而君先十日归类相避顾不图君之终不获见也古诗曰风流云散一别如雨茂才君姿最英忼年不逮五十最先卒侍御先生注病籍归归而病不克愈辛丑秋卒同时登天藜阁者汜云年最少乙已春遽病卒于京邸素田亦相继卒茂才君子又臯肄业时裁胜衣余二尺丙午亦遽以诸生卒荥泽君不慊厥志获膺祉祐吾党亟蕲君克恢衍在陆之学而君年不逮六十今嵗复疾卒广陵馆时唯芝之子掌文抚匶一号芝老且病忘同时讲学校文之士半化为异物其复登在陆草堂暨参翔天藜阁存园者率髪种种白而大文在文胥尫然薾病追数曩游惋慨何极此所谓诵古诗而澘焉以泣者也语曰阅人成世诗又曰去者日以踈盖自甲戌以来三十有五年裁逾一世而人世倐幻死生聚散之不可究诘若此又况窈窈茫茫且亘穹壌而莫之有极耶此吾党所以指数甲戌迄今三十五年纪游之雅暨前又壬午迄今百五十年之世谱而涕且绠縻而不获收止也呜呼不腆束刍之奠只荐灵筵其谨侑之也不敢貎言而质言
　　祭吴岕亭文
　　呜呼昔乙夘丙辰间伯兄寕徳府君实克偕公肄业于先叔祖在陆先生而始启两家之好是时中丞潘公上舍陈君偕公胥以文名邑里而大文在文齿尚防稚公幸不鄙弃实折辈行以交之丁已伯兄举京兆试戊午公亦以尚书举承宣使试行巻程文颷驰海防而伯兄偕公胥乆淹于计轺公益嗜古工诗古文辞讲肄经世诸编不少辍丁亥伯兄铨注京山公亦次注陜西之韩城秦吴濶越不获时通音讯惟闻公涖政循声着寖与桐乡宻县埒操逾氷蘖尤有悬鱼畱犊之风未尝不重为吾道喜而叹在陆先生之教之克行于及门也既而在文客逰京师大文继之癸己伯兄以卓异至擢知州事旋入闽乙未公亦膺行取格至
　　天语褒嘉额外特授主事旋正户部浙江司衔一时赈梁城蠲淛赋综画审宻谠议侃侃南省西台诸公胥谓公才可大用班行多属目在文縁邑里雅故尤勤造邸舎遂申之以婚姻而大文郁文暨季弟汜云亦时获过从追数昔游则业忽忽四十有余年矣癸夘公以精力差耗力注病籍归伯兄暨大文在文亦先后还里闬每风日清美公时招集室右此君轩摩竹玩卉间防谈在陆艺业而太息于中丞上舎之不可复作去嵗秋伯兄不禄卒卒尠懽廼裁逾浃朞而公复以噎疾继之呜呼今而后大文在文复歩轩前虽欲不诵车过腹痛语何可得也公年七十有二不为不夀位列大夫不为不贵喆嗣少尹暨文孙上舎诸君才誉纷纶且益振文肃武城吏部之绪而大文等顾瞻邑里耆望凋落輙为之澘然雪涕而不能已抑匪止以亲知之雅夙敦而聚散之迹亟变也呜呼陈词有既结思靡涯惟精爽兮如存傥陟降兮时格
　　题三弟礼执神主告文
　　呜呼昔弟之陟三山也穹防为知巳奚翅胥一世之士而頫屈之而讫不能以其身一日少安于羣玉东璧之上此所谓士不幸而才虽蕲处才不才之间以逭于世之雕刻讫不可得而天实诱之亦越辑厥志底厥正幸而青黄牺象之讫无或逮虽有工雕刻者于此不得概挫曰不才此则肄经讲义之力繇古纪之而才者之雅不为滋戾也今书神主爰以栖神而窀穸亦行卜矣是格是安以利后人雍正巳酉十二月二十有九日己巳谨告
　　题董孺人神主告文
　　呜呼昔丙午三月二十有一日孺人疾卒而窀穸今尚不克卜予嗜质昔不敢述孺人行而今畧书之孺人卧左右向輙竟夕不少动予尝恐其气脉之轖滞而孺人讫不动夕闻雷必侧卧雷竟夕讫不动纸有稻莩甲必掇讫乃敢用生于南少从外舅中宪公居秦之三原晋之沁水玉林寖十年长而嫁于南而雅乐居北地曰北人直始理家时费一钱輙度一日居予家四十有七年而身讫无完裠比予成名而饥寒滋甚其余不能槩书也呜呼今百所思先作神主以俟窀穸之克蒇以无俾终淹而纾于暴露之諐其责滋亟呜呼孺人栖神于斯凝神于斯尚克永安止尚克永延止昔曰我其克成室家又曰其汔有成自今尚克肇端止雍正巳酉十二月二十有九日己巳谨告
　　诔
　　汤学士诔
　　康熈六十有一年春正月二十有六日
　　皇清经筵讲官翰林院掌院学士兼礼部侍郎教习庻吉士西涯汤公卒廷逸羽仪士亡模楷楹奠飚集巷泣雨洒呜呼哀哉按郑司农注周官诔积累生时徳行也而礼记注亦曰列其实行谓之诔汉列侯薨所司奏诔防应劭曰赐哀防诔文也蔡邕独断又谓以防书诔其行而赐之近世臣僚防礼尠用哀防而诔自春秋逹于士凡雅相识者胥得譔诔况公以学士兼右铨班秩华贵尤匪魏王侍中晋夏侯常侍埒又重之以渊识峻望尚宜积累生时列其徳行而用以逹善之实乎杨子云曰注诸旒旍曹子建曰表之素旗薶幽圹而覈之为志为铭辟神道而掲之为碣为碑其易名也为太常考功之议其褒钖也为舎人制诰之辞诔曰
　　肇始露门聿衍承防时维汤公任専学士肇始小宰聿衍文昌时维汤公任贴侍郎公任东观经华史隽公任左掖律彚例辨洎任列卿省月象河洎任纳言纠蠧振瘥曩任提举窦絶缗楮奚衿匪才奚饩匪谞比任审官径絶痕瘢奚品匪单奚秩匪寒维兹吉士四
　　命教习鉴儗渭分资均泉挹盖公经业系吕朱盖公诗律翕白辟苏萃是众羙宜跻三夀是抑奚否誉抑奚咎始昕奚曛炎旭奚氛奚表宛若而音莫闻晋髙汧督慷慨犹视宋美征士雅极思致维公奚憾维诔奚哀书以志颂谥防嗣开
　　哀辞
　　哀恼来山辞
　　唐天祐二年春二月巳酉圣穆景文孝皇帝于和陵庙号昭宗和陵在河南缑氏县恼来山是年更名天平山后世儒者知哀崖山而不知哀恼来山爰着辞以哀之曰
　　呜呼自长水之谋不臧平西之议虚发金銮息对白马流灾其御朝也匪含元殿而贞观殿矣其入阁也匪紫宸殿而崇勲殿矣其出令也匪宣政门而光启门矣其内宴也匪积翠亭延喜楼而积善宫矣击毬供奉小儿裁余二百且并易置而宣徽九使复胥寝罢矣然则昭仪内夫人之讫及难也又奚怪哉甚而襄宗之庙号恭灵庄愍之谥起居郎至握郊坛枋而和陵抔土遂与曹州之丛庙而胥传也哀哉哀哉窃尝谓古今人主无可以失天下之諐而不幸而失之者有三主焉曰梁简文帝曰唐昭宗曰金哀宗其可哀涕也盖犹在汉平明恵上
　　陈生启芸哀辞
　　华州陈生启芸字芳润分守苍梧参议斌如之孙中书舎人恪之子丱而嗜学年十有四试顺天七艺完整监试贝子竒之亟赐珍饵甲辰年十有八试中式牓掲二十余日而病病而蕲学不克学而病弥剧乙已春正月十有二日卒噫可哀也才頴者不必显显者不必才頴醇慤者不必夀夀者不必醇慤而生且可以显而卒卒不竢显可以无夭而讫夭也何邪兰芬不浃旬芝秀不崇朝而毒河源之树髙千余尺垂隂数顷鸾鳯陨影孔翠失彩而枭鸣帐中反谓六博得枭者胜又何邪故曰理有所不可诘数有所不可窥崇道者専守焉以完其性惇伦者旁参焉以纾其哀予爰草辞用遗洲若王子而转遗舎人君辞曰
　　辞以纾哀也而予行草辞既抑且不胜苦哀也噫予其如生何生其如命何
　　范生观水哀辞
　　范生澜字观水荆溪双桥人嗜读书尤工制义能防奇于西安西江嘉鱼之外而气特忼迈补郡博士弟子旋食饩望甲常郡九学业文者胥尊企之七试有司而讫落丁未闰三月病卒邑里胥掩涕曰亡一才士矣呜呼大钧旋气坱轧错揉干隐奚以不第勃贺奚以夭邪廌奚拙于赋扬觏奚艰于笺孟邪如明用制义衡士士率頫首而焦神憔虑于此而天池徐氏瞻廻尤氏房仲王氏席之管氏大复张氏太质缪氏思旷徐氏眉生沈氏吉士钱氏子常杨氏奚以宜第而讫不第秋水莫氏即山沈氏勒卣周氏又奚以不宜夭而夭邪夫君子亦防其可知者而己若不可知者虽圣人不能知也而予又奚自知之姑辞以志哀而抑以少纾其父母之哀辞曰行不谲闇兮于友载章文不汨缛兮于古载光今且奚归兮归于无何有之乡昌黎韩氏有言呜呼哀哉兮是亦难忘予知生之目且凝视曰父兮母兮尚其成忘儿宜亡兮不亡
　　吕静文哀辞
　　梁人防明孝若山賔曰儒衍该通志用稽古温厚淳和伦雅洪笃又曰不谓长徃成曩日追忆谈绪皆为悲端防刘孝陵遵曰内含玉润外表澜清又曰惟与善人此为虚説哀哉盖静文吕子之谓也哀哉予邑鸣周叶子尝游旌川客嵗举博学宏辞名籍甚公卿间而仲秋先殁于京邸爰聨举梁书曰谈对如昨音言在耳零落相仍皆成异物每一念至何时可言天下之寳理当恻怆
　　辞
　　新安溪辞颂吴贞女【并序】
　　贞女歙溪南吴君霖苍女也字章岐汪氏子晋绍晋绍卒贞女年十五讣闻不食誓志贞守今十有九年矣吴君世以学着女复克书古列女传予谨赋新安溪辞爰颂清芬式佽雅化
　　潭不掩鳞千丈见底新安之溪清载图史猗与贞叔延陵氏女防而壮黙罔諐于礼嵗十有五夫亡死矢行二十禩不少瑳齿载苴载素载杼载庋舅姑虞筵嗣子烝几何以况之清如溪水维贞女山黟鄣峛崺邱陵陆阿学山不已爰颂以掲聨闾比里縰总以上处室之子当学兹溪渊莹瀬泚慎旃慎旃湜湜其沚濯缨濯足圣谟自取抑鉴水者盍申厥指茹溪漏石荆驾雅旨冉溪锵鸣栁辞窃拟贡甘伊尤附要伊耻钧是清也苦节异轨阕以启之尚克鉴止



　　存研楼文集巻十五
　　钦定四库全书
　　存研楼文集巻十六
　　编修储大文撰
　　书札
　　与姜翰林
　　都门谒别买骑径南嗣闻先生首擢宏词科奋飞霄汉虽孙制防晩取侯封而苏轼奇才久简
　　帝聼文章之美遭际之隆当代儒宗莫或伦比敬贺某穷居憔悴鲜通音问于京师都无可説独念先君平日无他嗜好雅喜治古文词而幸以武水之游获侍左右当是时某年十一二先君归手先生文一册亲为指次曰此退之永叔之书也某是以髪未燥而耳先生名熟焉寒暑流转今倐三十余年此事絶成怆也先君龃龉于世间试邑山右不满考弃官归又不幸早世以此生平所譔述未及通布而诸孤不肖又无以宣耀而张大之每覆校舛误阅先生及海内诸君子评次輙泪流落也伏惟
　　本朝文教度越前世商丘寕都长洲相望并起各名一家然俯仰今古要多遗恨独商丘逸才迅发不受元明牢笼最为振厉而先生丈湛深雅正合变无端修约中度则又不啻什伯过之今中秘深严讨论润色成圣清大典以跻一代之文于元和嘉祐之上自百年来元勲宿将宗工钜老举不能无待而先君异日虽沉汨泥涂或得以三十余年雅游假休沐余闲俾遗文断简与鼎碣同其不朽幸甚某坠落家训不可以为子先生幸卒垂哀怜无靳之言而有以俾不孝少逭辠戾此直补息黥劓疗起膏肓赐之齐人之列也其为感愧尤匪言喻敝邑吴某力学工文最有声吴防间顷选入成均将敬造门下借此修札荐恳肃祈恃游从之素计先生不以为冒越也
　　与陈沧州
　　大文顿首顿首谨献书沧州先生阁下昔者宋范文正公清望震一世而雅意人才大小奇正虑亡不荐逹胡瑗孙复石介李觏徐复文而衷于道者也尹渐尹洙苏舜钦周尧卿邵亢文而刚敏者也王益柔文而宕者也杨文广种世衡刘沪郭京马懐徳蒋偕以将帅显者也张升王素叚少连以忠谏显者也文彦博孙沔狄青郭逵元绛东西府有威望者也滕宗谅李师中蔡挺沈起熊本侍从监司晓兵事者也张昷之许尤杨弦滕甫侍从监司练事者也他如刘几张旨王鼎王绰沈邈胡顺之赵滋周美王猎何渉王仲賔张夀一高敏辈不可胜数而导孙复于覊游举徐复于沈閟识李觏于欧阳文忠之所不及识其鉴尤慤而微此文正公所为萃天下之才以廓其勲防其徳量伟节完而班宋元明名臣第一也閤下奋起湖湘而望盖海内士大夫数遇闵黙而志不少挫气不少慑贵为藩牧而与布衣覊贱之士讲钧敌之礼此其道雅类文正也故大文敢以文正遗事进昔曽巩上书文正曰閤下试览其文知其非有求于世者也明归有光上徐文贞书亦书此语今閤下之清望奚论文贞直当上规文正大文之不敏曾不足以望巩有光惟其志之差相类也故憔悴之言雅不敢自逹于公卿之谒者而又谓世之君子惟閤下适宜闻斯言也故敢以书陈宋元明名臣之所以班第一流者而并书巩有光之言于右伏惟幸卒览之而察其志焉
　　与梁质人
　　昔曹孟徳告刘豫州曰天下英雄惟使君与孤耳本初之徒不足数也荀伯子告王太保曰天下膏粱惟使君与下官耳宣明之徒不足数也夫孟徳所谓英雄伯子所谓膏粱君子不屑道然且非班第一者决不妄假人矧学问渊源根极周孔参逐贾陈主者不能博求天下第一流昌言献之俾耆艾魁磊之士焜耀班行廑毛举一二以塞明问而所举又不敌本初之徒宣明之徒则宜海内有识者闻之防指而笑防手而唫而惟惧其足之前也敬修此简以谂当世之为刘豫州王太保者
　　与潘学使
　　郢中肃别倐移寒暑支离拂乱故态依然诵周易出处之文悟庄生鹏鷃之旨聊用忻惕奚所置辞顷再阅邸钞知当事诸公遂将薄蚀日月防缀太清而
　　圣监昭融确乎不爽语曰知臣莫若君不其然乎然而审隂发巧中之本杜蹈瑕抵隙之机度宜一意并心益坚孤节不然则门下之教龚遂军中之称冯异事抑有不相类而相通者无当故非玉巵无极且殊河汉谨以为献幸畱神也家兄之官草此祗楚中诸友并蕲申意
　　答潘阁学
　　七月二十三日接六月十七日札重承垂示既得繙阅子史又望脱离诸生似于私计未为乖错天水之约本图避喧姑以嵗试为断九日前后登莱度可讫事秋冬之交非入都即返江南但恐甫及里门蔚州又来覊绊长与时文作缘耳或行或止统俟再札也至于编纂之要急在购书四库书目崇文总目子史部帙甚繁今虽多磨灭而内府秘藏必多善本未知臣僚能校勘邪抑局中诸公殊富典籍邪自鬻子至抱朴文中子自史记至元史此家常本子不足复论他若盐铁潜夫论衡昌言诸书如日在东何人不见又若晋宋而下诸家之以子名如金楼天随蚕丛者又有书不以子名而词实类子如常语权书者未知当采入邪抑例摈去邪谢承袁宏鱼豢华谭干寳王隐臧荣绪何承天江淹魏澹吴兢刘知几桞芳汤悦薛居正李焘洪适耶律俨元好问或修前代史或修其国之史书犹难覔至若荀悦汉纪崔鸿十六国春秋刘昫旧唐书陆游南唐书家家有之此岂可槩束高阁耶资治通鉴纲目自宜折他若古史大事纪皇王大纪暨歴朝防要实录诸书尚宜参考耶否耶京师都防浩穰博雅君子所在多有大文驽蹇之姿兼以频年意思頽落惧无能为役但逢辰息望聊蕲譔述此书成后当复牢笼古今兴衰治乱荟萃典要窃附诸子别着一书其成邪否邪悠悠苍天俟之而己谨复严命又发狂言
　　复邓粤学
　　番禺一都防自张文献公余襄公后书史籍者相望明人崇制义琼山啓震泽之源而伦迂冈杨复所诸先正胥楷模一世今文治日兴复获司衡南斾海天清啸当令鸾鳯答响矣掌文舎弟拟趋尊命而家叔旧恙倐发廼尔中止谨谢吴申钖年兄子承字子肯雅称好学贫不克计偕其志殊壮今得一二十金行李当无匮乏也震泽诸生周日藻制义得韩求仲先生文在文闲马君常先生文韵之法又长洲有沈徳潜博学为诸生冠诗尤登古作者之室如臯教谕曹一士才望为孝防第一或当知之贱恙重荷注存今获少愈生平雅意罗浮或当于东西樵石楼间肃侍旌棨耳
　　与吴荆山
　　澄江肃晤耿耿至今叠承垂问愧荷何似来札所索缘家叔祖舎弟并客维扬而诸同学近艺亦未易卒致垂槖而归重勤専使怅怅三十年来海内工于言者窥寻灵閟时到明人不觧处然大率如史所载三山患其且至风輙引去此所以见过于师而仍减师半徳不可不为勘实也要当彼此彚通牢笼停蓄决择一是庻有归宿不然虽汝颍角立周房互争驳议日滋而精蕴坐失高者买椟还珠下者刻舟求剑深恐决科定论尚属前贤耳尊兄雅裁清鉴洞彻古今十年衡选定当北雄江皖南扫两淛惟愿益自珍惜崇防令图楷模百代以大快意好者之望且俾草土中少破荒楚是所至祷又兄己喻尊指当与应兄及诸同学文续致叶处余不尽
　　与郭畬公
　　承雅贶肃谢无既十三日晨发卒卒不复能造谒徐理前説也陈同甫谓宋以防墨立国度外之士多不能容如滕宗谅张亢小小放手便为文法所防惟范文正公力保庇之孙元规滕逹道李诚之皆一世伟人而是非相半仆尝三复斯语輙叹为千百世断国是者之炯鉴而比日仲丁创典雅不虚也同甫柬辛防安谓四海系望东序唯元晦西序唯防安又觉戞戞然不相入而思中有伯恭以撋就之盖崇安之刚慤歴城之英迈而从容调剂于金华永康之説则宋可以无至浸削而撋而就之之机卒不为天所假此经世之士目营四海而輙为之叹息也或者不察乃举刘班殷铁安定賛皇之曹属暨蕲作楼君卿而不得者以当之岂不谬哉尊兄雅工诗此殆咏史一则也门人徐铣申意能为索一坐席乎又有万松龄臧明舍弟同轼才胥颖而贫甚天下之才当为天下共成之此亦吾党之责也洪肇懋舟中偶成三诗附呈上乞书数字裁别成否博苍兄申意不宣
　　与西江宋藩伯
　　前老先生荣任银台以县中舆夫不时至匆猝不及祖送歉仄奚似迄今且再匝嵗而三晋人士语藩宪之恢容能办务者必曰蒋公臬宪之廉皦而不扰者必曰宋公盖公论难冺歴乆日以焯着尔比者西江政成纉汉阳相公之宦辙而弥闳扩之此其时矣山西通志凡四十类一百八十四本藁业已就但恐司其事者妄加刋改以至典实尠覈去取尠衷甚或首尾不相续又闗隘兵制诸经世业识茍不足以解人事地之枢要而一行防窜輙失本指尔然此书之成自繋全晋千百年之掌故非人力所能与也今将抚军序藁呈上不暇缮写蕲宥羸车过贵邑缅懐雪苑前后六君子之风停骖肃礼因获修缄仰崇禧南望匡庐清蠡无任驰依之至
　　答万鹤溇
　　魏叔子文二帙悉入览叔子诸论自云苏氏后无偶未审果否故自多工者而春秋列国及战论尤工周鲁六篇思坚法变其佳处真不后子由古史论而再论殽及平隂山迤峦立有能有制尤吾所深嘉此今之君子宜有以师法之也叔子论先坟反币及柬师友兄侄诸书多豪婉可诵而论文一再尤为有味之言议牍具体而己无可复説前云近文苦舒纵乏节制此近世以来科举文古文通病岂惟公安竟陵无与于此即号为得欧曾遗法者亦既合于和鸾鸣镳之节少所放轶矣而圭峰不能节制其机荆川不能节制其干鹿门不能节制其踈纵震川不能节制其儒缓之习祛斯众蔽庻几遵岩而又不能节制其刻画古人之迹欧阳文忠与子固论介甫文云孟韩文虽高不必似之顾刻画曾王少能自振盖屈首受节制而节制反踈者此则遵岩之短也夫古文至宋而体一正宋之体至嘉靖间王唐诸君子而又正数百年之乆诸君子之才力岂无翰飞翮运思以遗曽王而追孟韩者然卒屈首于此而其有得于古作者之旨以楷模百代则亦非诸君子不为功传曰法后王言其事变近而可循孙吴白韩兵畧雄出及至英衞简古法运之则亦足以制羣雄而肄业其书于学宫诸君子盖亦文之英衞也叔子文与朝宗侯氏并雄于今而有制过之叔子自叙云不名一家其论文亦以为日蚀星变山崩水涌衡之所不能称石之所不能量而推本言之终无以自外于嘉靖间诸作者之旨故其文差可师法治科举文亦可时时采服以为舒纵者之药石后帙发遣来当更览也
　　与冯防飏
　　昨承阍者答戒途尚未果邪维新覃化四海颙颙且再有署斋之宿而耆艾魁磊士先去非所以属民望也蕲足下少徐之朱子曰去就之义当内断于心客嵗春夏交间坐临川师斋析此义殊确临川再起仆不复陟其堂未获闻绪论然设令比者蓐坐余晷遐览博议度无以易此至于仕路屯亨蠛蠓醯鸡讵足研算但竽瑟不可杂陈萧荃不可错御而昕夕覩闻形牵势掣低拱塞黙輙用此为愧江湖一日名山万年夐矣清徽卜诸飚朔若谓零雪不如涸泽肃磬不如收声此又飘风贝锦之外篇非所陈于大雅也谨此札余俟靣展
　　答张岂石
　　湘中人物自古为盛书迹汉史郡邑相望洎宋景定咸淳而充赋埒于闽越迄明中叶湘州公振之间诵其书慨焉三叹百年以来文治熈融洞庭南转复得长兄昆季萃三湘之英秀衍千载之风流词旨清雄鹰扬鹄峙程文初逹籍甚江东古所谓争造蓬门请观高制者于兹见之经世大业乆竢作者长沙复愚浏阳圭斋代有其人自当讨论帝典信今传后而伯氏获附世谱弟又以憔悴漂泊之余先海内人士覩之幸甚幸甚金陵都防既借光宠平江佳丽亦望清尘昔君章譔述于骑曹武子周旋于戎幕吴楚侨寓前后同符细论深谭行复有日执管题札瞻望匪遥令弟制艺超元肃朗峻出天外嘉鱼竟陵讵足多让胡祁兄诗律雅类公安裁答未周均蕲申意攸县寕乡陈张诸子比复何如并蕲疏示用张南楚之军弥广零陵之纪是所望也不尽
　　答曹谔庭
　　辞业通者宜取而不克通者不宜取赀产贫者宜公取而富者断不可罗取齿少者容可徐取而辞业通而齿寖高者宜昕不竢晡焉亟取防曩所持三説也然用此召怒于高赀华胄宻排巧搆必欲悬衡一手操纵自由程式亦全不着防墨然后逞厥志慊厥虑而谫劣者聼其齮龁至夕防羸蹇而不少悔亦庻几可复见海防单悴之士矣抵舍而病剧病差愈牢阖扉枢不闗一事不畜一隶非直寃拯难不一靣当涂此比日之所以弥剧窭而至于饥饿不能出也东冶清源风气殊古承雅意详别纸又承赐四焉斋课业王胡焦赵陈衞诸君义胥工而金君尤高豫章云间岐殆合同而化矣防窃敢复有晋焉经义雅以疏明理奥为本彜典经纶业落第二义若覈议论自春秋释例发微外直无庸措意至臧仓陈贾诸人语并不宜标题恐类释氏诃李龙眠精思画马乆之寖现马身而匪可谓格致零星工夫故宜屑越及此也抑明人説理正前不暇论后惟王明仲邓定宇杨复所顾泾阳金子骏五先生雅有真味虽所诣或浅暨义指时多舛杂而煞曾牢踏脚做工夫来是真实不诳语又前辈论瞿师道文曰其养渊然静深非闗文字又曰养者文之内非若其他肤貎可以勦袭而得此语尤宜微参之唐应徳辞气跃露体虽三变终是有震曜功名景象在归熈甫荟萃册子渊粹语尚尠心解若当代作者集成道法能以定宇复所之静修师道之闲养而发应徳熈甫之硕学亦庻乎其可矣昔张君一先生昙花社草辞差放及着南游新艺而始粹然一出于正高明南櫂新艺竢教防前刋数艺未及市纸模印今呈上一册蕲裁之至科举之学畧在序文可检也王范兄比何如焦先生蕲陆钖兄淳兄陈咸兄杨云兄暨贵郡诸同学蕲申意昔宋赵忠定公南行防僧寺语客曰寄语余叅政某虽去而人才尚在朝廷愿善视之今海防人才自在校塾防亦蕲诸君子之幸卒调防而无忘忠定僧寺畱语也
　　答吴霖苍觐阳冠山胡坦中
　　大文顿首顿首山妻溘逝何敢劳逺朋礼唁谨谢其它寒温语槩不暇笔夫举世竞习八股而知者实尠自明初解大绅李西涯法度寖僃至守溪王公益昌之前辈序藁辞曰晴空灏气助其神明名山大川领其深致茧丝牛毛析其精理行云流水荡其天机此千万人胥覩记者也守溪而降断推鹤滩马君常曰镕铸经传变化无迹荆川推为本朝第一良然夫荆川文师守溪而推鹤滩为第一此当微叅之荆川尝曰吾文己过闗薛仲常尚在将过未过间茅鹿门谓唐多匠心而近于风雅薛负奇才而声出金石又尝与仲常论文曰公于时艺可谓项羽钜鹿之战惜乎兵律犹少恐当让荆川一歩仲常为投筯而起此语洞中要害故仲常不得不投筯而荆川所谓过闗者亦差可窥见【荆川批一匡天下篇云此生平破闗文字可叅防】瞿昆湖嗣响王唐然小试乆滞洎公安静悟有得嵗科试胥第一而布政使司礼部试亦聨隽尝曰文实不同而遇亦因之前辈序藁辞曰瞿之养渊然静深非闗文字故其坚刚之骨清纯之气时行于圆融粹羙之中又曰近日靡不振所缺在养养者文之内非若其它肤貌可以勦袭而得此论八股尤精彻语宜微叅之举此四家余可例推至繇黄太常暨陈固城神脉风度竢徐论至若贵郡经艺如休寕程篁墩学士湛甘泉尝评为一言不乱一歩不茍贵县许文穆公舂容和雅辞合体要有盛朝耆辅气象【如嵗寒入其疆等篇可见】而婺源潘松雪先生脉机融为隆万时名手它若黄梅汪中丞嘉鱼金侍御酝酿楚风其离吴越音差逺竢别论夫巧者不过习者之门明文经翼引曰丹九转而灵金千锤斯器若繇鄙论入解沈潜荟萃贯通洒落以峻造于宇宙生心造化在手之境诣则孟子守身孝经显亲胥在其中矣明发有懐日迈月征勉之勉之
　　答沈确士
　　十年不靣时企清履承恵赐归愚文钞原防质练而论古近体诗旨尤逺野火狂飚不于南海新城蕲州而于长兄之一纸书矣银山即蒜山识极精确曩尝作是説寻以石公山例疑既而思石公之役战舰交焦山南北江中故统帅得倚江岸拳阜从容指麾而蒜山一击防若无所置足十万众奚繇坠崖下余君云古有蒜山无银山足破载籍之疑快絶快絶至焦山定以谯山戍为正邹程邨先生辨焦光颠末并无庸赘当竢后贤续志厘正而以蒜山附金山石公山象山附谯山足成之又承赐嵗科试巻粹宻华整乃尔极诣此匪徐文长尤瞻廻陈睂公王房仲管席之张元长缪太质徐思旷曾端甫费学卿周伯誉周勒卣沈睂生易曦侯刘士云杨子常王玠右黄钖余傅平叔诸公之文也抑匪陶朴庵邵道如吴昆麓孙子虚杜静台夏官明桂北海郑孩如李衷一归季思顾朗仲张賔王朱与白闻子将陈仲容宋羽皇章大力张元岵艾千子谭友夏罗文止潘殿虎彭燕又魏叔子徐闇公诸公之文实克偕匏庵芝台后先标映以弥昌洞庭正法眼藏而比犹若少竢者盖业已重友朋之责意者于前辈在闲二编文韵三集暨四十八艺四十家诸隽选抑宜覆绎焉夫比日择言家亦尝采在闲文韵态度而变通杜宋艾杨之定式矣然而得其肤未得其神也古语曰人知神而神莫知不神而所以神是且了不异人意适在不疾不徐若近若逺无畸过无畸不及之间以竢海防瑰奇综洽者并雅有胆识者降心頫首昕夕参覈乃克阅歴于常杂鲍帖之磨鍜而殊无所龃龉而不入凡前辈论文曰丹头曰金针曰中声曰文之内胥是物也而自长兄一二曹辈外又孰与言之拙艺一册呈上曩匪直鉴瞻廻房仲太质制义抑重鉴唐曹唐胡曾李咸亨山甫诸诗编反覆推勘黙悟兹格盖业已蕲解免于君一昙花以后师道藤谿以前暨仲常将过闗而未过龠勺秒忽之差抑亦以义仍之古易知霍林之古难知震川之雄浑易知震川之清贵难知而荆川之纵横挥霍易离于宗者其盘旋蚁封之尤宜善索解也輙蕲海防才学名宿士翻纡道为直道运圆机作化机俾万绪一辙胥跻新州天台顿超真乗界惜师洛文友二兄当日剧谈未获了了言之长兄士林冠冕谨请赐诲至于壁立万仭江左本色曾不以辞章地望少掩亦不以少增此则所谓气可养而致而养者文之内抑匪若其它肤貎胥可勦袭得夫惟神以帅气者之雅克凝霄宇而矗斗极邪叅之叅之雅咏刻续集否艺林中规孟贲目可得闻否贵郡同学总申意差寒伏惟为道自爱它竢靣悉不尽
　　与万松龄
　　得字殊为鹤溇先生追喜也石屏师以京函不敢轻破例竢之词苑之设至明而院府监坊局始画为一职盖二百年来罗文毅文肃二文庄章文懿庄文节陈文防文庄邹忠介文庄杨文宪赵景仁唐襄文文衡山瞿文懿邓文洁潜谷焦文端黄平倩姚文毅张西铭风节业已焜耀而吴文定王文恪之侍从甲选闽林氏文安文僖文恪之三世褒文暨十四太师号为院中盛事者尚宜楷橅并附掌故昔王文恪公佐铨尝言科举外宜仿前代制科如博学宏辞之类以收异材六年一举举不过十余人其翘然出类者授之翰林余科道部属中书先有官者加秩数年之后士类濯磨必以通经学古为高脱去谀闻之陋其所着震泽长语亦论及之予年二十时尝蕴是志蕲折古今文之衷俾工古文词诗赋工经义者无相排訾且俾宋富张孔李诸君子无俾偕唐试吏部得官如韩昌黎李玉溪所指者同日例论此亦宜竢试期而宣者也吴觐阳冠山蔡方山诸子胥申意不尽
　　答张耀先
　　尊公先生墓志铭太孺人孝行三则敬呈上疾瘳后当益为道自重不佞自客嵗长至后亦羸疾七十余日今未全瘳也相去逺无他防励惟蕲随时进学而已晋乗比何如适获简云中多更定此自闗大夏千百禩贤喆之宣光戢耀非人力所克与也尹师鲁按韩魏公集当书太原人此桞桞州后第一立言士也尹子渐师鲁和靖诸集亦宜入经籍其余尚多互防者正不知何时靣晤获一一细析耳玉峰申意其太孺人之防蕲书一匾或用丽纸或用介绫酌之刘李明诸君申意高平牛曲沃贾绛州闫稷山闫河津张诸君胥申意鸿博之选贵省与试者何人间示陆放翁诗曰乆别名山凭梦到每思旧友把书看此亦南北交谱之要言也余不尽
　　与师轼弟
　　比涤暑山庄或徙它舍既以羸窭旧疾复亟动刘子珪之讫辍席于杨烈桥讲舎张思曼之三千买棺无制新衾此殆似其也闻淹邸馆尤宜勤诵书虽郑氏周易麋氏谷梁今尠遗简而孔贾二氏三礼防义海防学者所胥肄实为释诂枢键宜弥加综析又仪礼冠昏二篇不暇论义理曩尤嗜其辞之窔变诵数不辍尝蕲加释叅以后世家训家仪诸书贾氏之遗而竟未就此为恨恨抑亦汝曹所宜笃念也史传自难卒谈如刘子政扬子云蔡伯喈陆士衡萧茂挺尹师鲁虞伯生诸纪録典注亦学者胥能讲肄虽齾文断简抑宜时绎之庄子曰用志不分乃疑于神司马长卿曰服习众神巧者不过习者之门诸葛孔明曰非学无以广才非静无以成学韩退之曰作为文章其书满家此胥前喆之微言不可以昕夕而少忘不可以字句而少舛而于旅邸尤要也张徐二生资胥高诗尤脱尘氛若繇此深研定逺汉槎庸可诣
　　答晋观侄
　　青山庄主人来邀四年今嵗不得已应之局殊寥萧冬孟行当归也张徐二生研精诗律差慊也明人论制义甚众惟荆川吾文已过闗薛仲常尚在将过未过间葵阳便有一半礼陶乐淑气象此数语乃制义槖籥尤宜精思八家中唯昆湖人品最高其清和境诣较唐归尤得真味予尝以孟襄阳常苏州诗格拟之而世裁品为圆熟者识鉴殊浅震川今古文安溪贬为假气固太过而本原实未及奥经史精蕴胥在混茫堆垜之际不可以钱湘灵一序而遂靡然从之今流传制义中子禽问于子贡篇景公説篇已在秋山脱木境其它虽号为古文气脉精实理路者要之未臻神化也如蔡虚斋湛甘泉魏庄渠文渊源便自不同细思之凡评搉胥可类推余惟慎之
　　杂文
　　禹贡
　　古今言大禹治水未有如正义之朗逹者正义曰禹通九州盖自尭所都冀州而起遂从东南通于兖州兖州既逹又东南通于青州青州既逹又从南通于徐州徐州既逹又南通于扬州扬州既逹又西通于荆州荆州既逹又从荆而北通于豫州豫州既逹又从豫而西通于梁州梁州既逹又从梁而北通于雍州雍州既逹于是又通乎冀州冀州乃帝都也观此则九州地势水势高下先后之宜暨经文之次第胥了然矣而扬西通荆荆北通豫豫西通梁梁北通雍尤足以该河渠诸书之经画而破古今之疑乃知经义本明且确而后世为水学者自失之也惟兖州既逹宜言东逹于青不宜言东南逹盖缘冀州为文讲经者其善观之
　　水平
　　总要曰凡水因地而成势谓源高于城本高于末则可以遏而止可以决而流或引而絶路或堰以灌城或注毒于上流或决壅于半济其道非一须先设水平测度高下始可用之通典尝书水平之制曰木檀长二尺四寸两头中间凿为三池池横濶一寸三分纵濶一寸深二寸一寸三分池间相去一尺五分间有通水渠濶二分深一寸二分三池各置浮木木濶狭微小于池筐厚三分上建立齿高八分濶一寸七分厚一分槽下为转脚下高与眼等以水注之三池浮木齐起目视之三齿齐平则为天下凖或十歩或一里乃到数十里目力所及置照板度竿以勾防计其尺寸则高下丈尺分寸可照板形如方扇长四尺下二尺上二尺靣濶三尺柄长一尺大可握度竿长二丈尅作二百寸二千分每寸内小尅随所向逺近高下置竿以照板应之目视之三浮木齿及照板以度竿上尺寸为高下逓而徃来尺寸相乗则山渊水源高下浅深可以分寸度矣此亦勾股海岛之遗法书之以僃经世一则
　　水
　　街亭絶汲道而败【今陇城闗有街亭泉】永乐阙井泉而破若此类者志乘博载不具书通典曰飞鸟羣翔其下有水又曰寻野马黄羊踪有水宜志之北征录曰寻泉入山逺道及砂碛之处乏水者掘一穴容一二石许用湿蓬艾满中烧之火猛而闭畱一小穴相通四望之但见烟出之处不论逺近掘之得泉肺也妙哉石山中即近石掘之如土山即草木掘之砂碛择高处掘之此能救急但烟出多水惟深更妙亦但寻烟出处皆有水一食顷烟未出者再开一穴求之无不得泉肺也宜博志之【角烟怖虎凡人入山持牛羊等角于上风烧之则虎山精迅速避不敢见形蛇虺絶迹井泉陂塘内多生虫蛙为害者投马骨于中则絶迹并志】
　　延漏促漏
　　延漏促漏定变要术也唐大厯中城泾州叚秀实为畱后时马璘奉诏徙泾其士众尝自四镇北庭赴难中原侨居骤移颇劳怨刀斧将王童之导为乱或告其事且曰严警鼓为约矣秀实乃召鼓人佯怒失节且戒曰每更筹防尽必来报每更輙延数刻四更毕而晓既差互乱不能作翼日遂诛童之【告者复曰今夜将焚草塲期救火者同作乱秀实严警僃夜半火发令于军中曰救火者斩之童之居外营请入救火不许明日斩之】宋师平成都绵州都校全师雄谋乱约三鼓攻城禆将曹翰谍知之戒掌漏者但击二鼓贼众不集至明而遁遂袭破之又军校吕翰杀武懐节防嘉州曹翰及诸将夺其城谍贼约三鼓复来攻翰戒知更使缓向晨犹二鼓贼众不集而溃因破之此延漏而众不集变不得作者也唐王翃为河中少尹有悍将凌正横暴扰军政约至夜鼓噪斩闗以逐翃有告者翃缩夜漏数刻以爽其期贼惊逺遁遂诛正河中获定此促漏爽期变亦不得作而遁者也刘宋檀祗为广陵相亡命司马国璠兄弟自北徐州界聚众四百潜过淮天晦夜率百许人缘广陵城入呌唤上防事祗惊起出门将处分贼射之伤却入祗宻语左右曰贼乘暗得入掩我不僃但打五更贼惧晓必逸贼闻鼓鸣将谓晓遂奔散追讨尽获之宋平成都冯瓉知梓州裁数日伪军校上官进啸聚士卒三千余刼村氓数万夜攻城瓉曰贼乘夜掩至此乌合之众以棰挺相挞击必无固志正可持重以镇之待旦自溃矣众巡城宻令促其更筹未夜分击五鼓贼悉遁去因纵兵追之擒斩进【招诱余党千余人并赦其罪令复业】州境以安此促漏而贼惧晓溃且逸者也爰彚书之以竢譔武防者考焉
　　逸史
　　唐开元中王毛仲领内外闲廐使善畜马自南北中使盐州使暨长户课牧之册至四十三万匹扈从东封赤白色成霞锦帝甚宠之防毛仲生子遣宦者赐五品服毛仲愠不肯拜受曰蓄乗蕃息以实屯伍上功也且吾闻南衙中有伏猎侍郎是儿乃不堪三品乎先是毛仲置酒宴客左丞相璟独不至既而敕朝臣宴毛仲家璟复称腹痛遽归毛仲固不快时帝改丽正院为集贤院置学士员供给甚厚学士上日赐宴命朝臣赋诗舍人陆坚诗曰顾惟诚滥吹徒此接衣簮盖以寓沮讽也既而建议白罢之右丞相説曰丽正乃天子礼乐之司所费小而所益者大陆生之言盖未逹邪帝闻遂薄坚毛仲益不平帝好文雅重进士科以考功郎望轻诏用礼部侍郎知贡举州郡贡士甚众适毛仲微服游兴庆池遇乡贡士三五辈羣诮富民开通寳曰而曹从百蹄马不如目识一丁字或手寳一笑曰人奴之语未卒毛仲勃然怒曰此为我也疾驱去归而愤甚是时内宴用舞马毛仲兼领教坊使疾趋中廐教百匹马舞且沃巨巵酒酒酣起抚银州监马背曰若种族幸食三品料号立仗班今若又供奉翰林仪鸾司若试一鸣用刷吾耻且若盍以舞进御乎翼日曲宴朔方北庭两节度使银州马舞倾杯曲折旋頫仰雅合律节既而忽顿足奋迅尽蹴裂三重席类攘臂殴詈状帝怪之毛仲乃宻启乡贡士语且曰黜国寳挫军威是不可长内常侍臣思朂先狎北门奴官漏言于知贡举臣炅炅试舞马词凡文采遒丽暨书蹴踏字者胥斥之海内士莫不屏气进士六科首也自是明经书筭律暨铨试判多取曵白集贤供张亦寖薄及天寳末诏试草泽士千余人率罢去左丞相臣希烈而下表贺野无遗贤士气鬰防卒召幽陵之变两都皆荡覆而舞马实始阶之祸也故时人为之语曰王与马斵天下当毛仲盛时畜负房箙奴千余又多市徤马思朂等旋发其奸赐死炅贬岐州银州马后复奋迅类有所搆飞龙院使以为妖而剑斩之
　　史臣曰臣尝从石室作唐史记一篇纪事多异刘昫宋郊书职官秩亦差异六典然指殊慨逺故录于简夫马贱畜也而兆天寳之乱孽沴滋甚后寖二百年郭崇韬犹蹙额栗肌曰至于骟马亦不可骑迄宋庆厯中王拱辰倾范欧阳诸君子复师舞马故智曰今日一网打尽矣呜呼有国者其监于兹慎无忽哉
　　逸史
　　唐建中天兴同中书门下平章事南华再贬或告衡山处士处士曰黄歇有言两虎相闘而驽犬受其敝管与亦説管庄子曰一举而兼两虎谚有之鹬蚌相持利在渔父淳于髠曰韩子卢逐东郭防环山者三腾山者五兎极于前犬废于后刘表曰韩卢东郭相持而遗田父之擒今鹬既集于泽矣防既颠于谷矣两虎既搆矣驽犬既日伺之矣而况水濵有渔父陇畔有田父夫胥管庄子也吾恐蚌且为鹬卢且为防而况卢之环山不翅三腾山不翅五而庄子之一举且不翅兼两也无何滑州代平章天兴罢为賔客党胥斥处士曰禽不如虎之即已而两归其死于虎鳯翔尝谓天兴智吾不信也
　　逸传
　　挚坐阳左坐干缭缺方叔武襄胥坐冕坐涖曰盍择言挚左其手曰予与尔言阳右顾曰唯干缭缺武胥曰唯卒事冕从者书所择如左地曰互乡曰阙党曰沧浪名曰蝇曰蚋曰螬曰龙曰鱼曰雉又曰南子曰西子曰吴孟子南宫适来曰夫三子者之言何如阳右曰淡简挚曰然又问阳曰敏三子者不同道其趋一也既而曰吾有所受之也南宫适不答驾而去曰斯人也无目者也如之何其拒人也
　　太史公曰盖鲁君子左丘明尝耻之不书于春秋传国语故逸而子夏曰商闻之矣盖夫子学琴于襄子夏闻之襄云予三复南宫适语有味哉有味哉倘善读白圭之诗者非耶故书其畧俾后有考焉
　　卞和
　　晋傅咸卞和畵像赋序曰臧文仲知栁下恵之贤而不与立卞和自刖以相证相去逺矣戯畵其像于卞子之傍特赤其面以示犹有惭色夫匪直文仲惭也廼楚卿尹之惭也而特恐楚卿尹不知惭则无怪乎文仲之靣了无惭色也咸玉赋曰岂连城之足云嘉遭遇乎知己知己之不可遇譬河清之难竢既已若此谁亦泣血而刖趾然则阅千百禩而下尚有残躯证璧者无患知己之讫不可遇也予尝谓古今工言士作磊落激咽辞者多矣然未有如咸之快者也此所谓言足以发难显之情而如臧氏曹辈虽蕲厉禁之俾不显而不可得也然而曽未闻其靣之少赤也为语蕴玉者曰夫夫也今若此而古所谓知己者且不旋踵而克遇之矣吾盖尝见河清矣【纪卞和事者多谓楚人刖其左右足而咸序曰卞和自刖以相证赋曰和残躯以证璧烈士行事每高人一着文人用意每深人一歩记之记之】
　　释嫉
　　语曰入朝见嫉入宫见妬其要具于尚书秦誓四言顾娟嫉有二或以权势或以文艺权势虽极文艺轧之文艺虽工尤工者轧之而纷态百变矣盖若驺衍之于公孙龙唐勒之于宋玉李斯之于韩非杨胜公孙诡之于邹阳公孙之于董仲舒张竦之于扬雄陈球之于蔡邕郗虑之于孔融王业之于王弼钟防之于嵇康吕安荀朂之于阮咸卢志之于陆机王述之于王羲之傅亮之于顔延之魏收邢劭之互排王孝籍孙万夀之特感裴行俭之于王勃卢照邻骆賔王武三思之于陈子昻乔知之张説之于李邕李林甫之于张九龄萧颖士卢杞之于顔真卿吴通微之于陆贽韦高之于栁宗元刘夣得吕温王涯李徳之于白居易牛僧孺李宗闵之于李徳李逢吉叚文昌之于韩愈令狐绹之于李商隐杜悰之于杜牧王铎之于罗隐徐铉之于潘佑张洎之于徐铉陈彭年之于杨亿王拱辰鱼周询之于苏舜钦王益柔钱易之于欧阳修王珪舒亶之于苏轼蔡京之于秦观王黼之于汪藻秦桧之于綦崇礼洪适之于周必大何澹之于陈亮史嵩之之于徐霖贾似道之于文天祥蔡松年之于党懐英王庭筠胥持国之于赵秉文雷渊李献能之于李汾王文统之于郝经元明善之于虞集李贤之于岳正傅瀚之于程敏政都穆之于唐寅李东阳之于李梦阳康海王九思朱曰藩张孚敬之于赵时春王慎中夏言之于黄佐霍韬之于仕瀚严嵩之于赵贞吉王世贞吴国伦徐阶之于茅坤申时行之于汤显祖郭正域之于焦竑张问逹之于李贽李三才之于汤賔尹饶伸高桂之于王衡孙振基刘防于玉立之于韩敬冯铨之于缪昌期温体仁之于张溥郑鄤黄淳耀之于陈子龙张志发之于黄道周杨嗣昌之于杨廷麟张防之于夏允彛此胥载诸史册灼灼在人耳目间者也而椒兰绛灌暨殊涂杂流不具列焉万世士观此忮才之念倘不觉涣然氷释而鸿钧庻其永凖乎
　　论文
　　古今扬防文艺众矣宋潜溪与子充论文赋诗简子充并寄胡教授仲申曰当其操觚欲鼓勇收视返聼探元精游鱼中钩曵深沚钜兽投穽离丛坰斯须朝崖变夕谷惚怳西海为东陵精神所至万物慑槖籥亭毒纵复横真醇鲁邦见郜鼎冲雅高辛陈五韺浑圆牍应振逸响缛丽鷮雀梳文翎严森五刑布秋肃华润百卉含春荣劲如韩彭将貔虎仰掲斗柄麾欃枪艳如长杨较羽猎防盾负羽驱鸾旌高排霄汉跨箕尾呼噏沆瀣游太清未几直坠九渊底察之无迹闻无声幽入隂宫作鬼语秘怪诙佹难为聼划然大明赤于火景曜所铄流为琼似兹妙干造化轴可以小技相讥评此能探其微并能穷其变非寻墙摸壁所能窥非一知半解所能局
　　作赋
　　葛洪西京杂记司马相如友人盛览字长通防牱名士尝问以作赋相如曰词赋者合綦组以成文列锦绣而为质一经一纬一宫一商此赋之迹也赋家之心包括宇宙总览人物斯乃得之于内不可得而传览乃作合组歌列锦赋而退终身不复敢言作赋之心矣此防艺至言功侔神化未可以西京杂记为赝书而遂轻之也又杂记扬子云曰长卿赋不似从人间来其神化所至邪又杂记或问扬雄为赋雄曰读千首赋乃能为之桓子新论予素好文见子云善为赋欲从之学子云曰能读千首赋则善为之矣而近世杨慎纂赤牍清裁又载扬雄答桓谭曰长卿赋不似从人间来其神化所至邪大谛能读千赋则能为之谚云服习众神巧者不过习者之门此胥宜微绎之以为服习众神之权舆而后所谓包括宇宙总览人物乃可得其窽防无俾坠入于赋名六合之愚暨枵然大而手足不能以自举者而赋家悉得之于内之不可得而传也于是乎始传
　　逋峭
　　江南北书法吴侍中江都皇休明象第一吴志象防工书时有张子并陈梁甫能书甫恨逋并恨峭象斟酌其间甚得其妙吴录载象与友论草书曰欲见草书宜得精毫笔委曲宛转不叛散者纸当得滑宻不粘汚者墨又须多胶绀黝者如逸豫之余手调适而心佳娱可以小展夫草书磨刮且尔则他书之逋峭胥融雅可类绎也广川书防载象尺书曰太子屏风在此已乆而未得之此可绎象之不妄展笔也又焉得逋太平御览载象醴梅帖曰归想必醉令醴梅羮芼以相待书防亦曰令作醴鱼梅羮相待既和且平笔适类之又焉得峭宜其为江南北第一也夫此岂惟书法也哉虽文章亦然唐子厚恨峭习之恨逋宋原甫子固子由恨逋伯长仲涂介甫明允又恨峭惟退之永叔子瞻无逋无峭克叶厥中
　　尚简
　　文何以尚简也近世以来操笔为文词者其词日益多而道日以防文日以敝故尚之或曰子言道可也古之志于不朽而立言者多矣或于道而不传或不于道而传是多不出于简简安所用诸曰天下有离道而可以为文者乎无之六艺亡论文之杰然名于世唐宋来莫若韩栁欧阳苏曽王此数君子者谓其无与于道则可谓其文尽无与于道此不知道也桞州品最后然文率依倚于道若无所依倚则直等于近世之文枵然无有者不可以为文又如迁谪后诸记决不能清逈深静令人可长感也吾之所谓简者如此苏氏之文人率羙之曰畅予谓苏氏盖能简者何则事理明而气实假令出其防议书疏之意令近人引纸道之决不循行輙止然文忠文至黄州而益简至恵州昌化军而又益简盖有得于清逈深静之旨而非止诸家之工于言者故其道虽不醇而若槩不知道则必不可以为简或曰此言静也非简也夫文未有不静而能简者亦未有不能简而造于工者盖古之词极烟波呜咽峻体嵯峨之胜而未尝不于简者发之今之治古文辞者多见及此而未及此则不能无所执甚且号于天下曰我知道也噫士不知此吾知其不可以治古文不可以入尭舜之道
　　菰芦
　　吴云阳殷礼通占张温以入蜀丞相诸葛亮见而叹曰东吴菰芦中乃有奇伟如此人殷氏家传又曰亮与兄瑾书殷徳嗣秀才今之侨肹者也礼子基通语曰府君字徳嗣弱不好防潜识过人为郡吏守吴县丞大帝召除郎中后与张温俱使蜀诸葛亮甚称叹之迁至零陵太守然则张温虽坐暨艶累而礼固未尝坐温累也夫东吴菰芦岂指云阳江中诸洲渚邪长波万里壮气干霄未可薄菰芦中人胥穷士也赋絶句曰圌山东去海门收西望三江汇流【此三江汇口非三江口也麻城北三十里古名三江口桐城马踏石驿南池州李阳河巡司北江中乃三江口也】闻道秀才殷徳嗣菰芦丛里碧云秋
　　东观
　　南阳犨侍中延叔坚笃与前越嶲太守李文徳书曰吾昧爽栉梳坐于客堂朝则诵羲文之易虞夏之书歴公旦之典礼览仲尼之春秋夕则逍遥内阶咏诗南轩百家众氏投间而作洋洋乎其盈耳也涣烂兮其溢目也纷纷欣欣兮其独乐也当此之时不知天之为盖地之为舆不知世之有人己之有躯也虽渐离击筑傍若无人高鳯读书不知晨雨方之于吾未足况也又笃与文徳书曰吾食赤乌之防麦饮化益之元醴折张骞大宛之蒜防晋国郇瑕之盐盖世本化益作井宋曰化益即伯益也又与无钖高义方彪书曰今兹以五经为鼎簠书传为爼笾祖述尭舜宪章文武未暇蜯也宜勿以为念然则叔坚教授乡里嗜学至矣而文徳晩在京师以叔坚有王佐之才欲令公卿引用之叔坚书所谓流闻乃欲相为求还东观者也良可无庸
　　示学者
　　孔子适楚出于林中见痀瘘者承蜩犹掇谓之曰子巧乎有道耶曰我有道也五六月累丸二而不坠则失者锱铢累五而不坠犹掇之也吾处身也若厥株拘吾执臂也若槁木之枝虽天地之大万物之多而惟蜩翼之知吾不反不侧不以万物易蜩之翼何为而不得孔子顾谓弟子曰用志不分乃疑于神其痀瘘丈人之谓乎此语人人能道之今书示学者亦曰为学当若厥株若槁木枝虽天地之大万物之多而惟巻帙之知曾不以万物易经籍之一巻一帙焉斯已矣彼用志易分者愿无过吾门也
　　格言
　　艺文类聚载诸葛忠武侯诫子书曰夫君子之行静以修身俭以养徳非澹泊无以明志非寕静无以致逺夫学欲静也才欲学也非学无以广才非静无以成学慆慢则不能研精险躁则不能理性年与时驰意与日去遂成枯落多不接世悲守穷庐将复何及忠武集又载诫子书曰夫酒之设合礼致情适体归性礼终而退此和之至也主意未殚賔有余倦可以致醉无至于乱太平御览又载诫外生书曰夫志当存高逺慕先贤絶情欲弃凝滞使庻几之志掲然有所存恻然有所感忍屈伸去细碎广咨问除嫌吝虽有淹畱何损于羙趣何患于不济若志不彊毅意不慷慨徒碌碌滞于俗黙黙束于情永窜伏于凡庸不免于下流矣此胥格言也而寕静致逺尤为枢键予邑汤世调先生尝亟书之又北堂书钞载书曰吾心如秤不能为人作轻重相天下者奚可不闻南中志载书曰汉嘉金朱提银采之不足以自食盖朱提银重以八两为一流直一千五百八十他银一流直一千此亦可以僃警诫当偕三国志忠武传暨裴松之注日展诵之








　　存研楼文集巻十六
