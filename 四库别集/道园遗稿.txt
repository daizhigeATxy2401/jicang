　　钦定四库全书　　　　　集部五
　　道园遗稿　　　　　　　别集类四【元】
　　提要
　　【臣】等谨案道园遗稿六卷元虞集撰集平生所为文凡万余篇门人李本编为道园学古録五十卷有刘基所刻大字本又有乌克章所刻建宁本后人又编其诗文曰道园类稿与学古録互有出入此遗稿一编则其从孙堪补辑也凡古律诗七百四十一篇附以乐府刻于至正十四年其中有类稿已载者百余篇而类稿所无者尚五百余篇集之诗文为有元一代冠冕而稿多散佚当李本编学古録时已有泰山一豪芒之叹堪续加搜访用心甚勤虽不能搜括无遗然其挂漏者亦已少矣又考黄溍序学古録以为集所手编而此书前有至正已亥眉山杨椿序以为集季子翁归及其门人所编与李本序合葢集母杨氏为衡阳守杨文仲之女杨椿即其外家后人其言自当无误亦可证黄溍所云之不足据也虞堪字克用一字胜伯隠居长洲明洪武中尝为云南府学教授好学有文所着有鼓枻稿已别着録云乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　道园遗稿序
　　自昔文章家著述之盛其集有内外前后续别之分葢由其体制有同异嵗月有早暮故其编纂彚次之法各有所存然其文之可传者虽片言半简皆不得而弃置又复有所谓拾遗者焉国朝一代文章家莫盛于阁学蜀郡虞公公之诗文曰道园学古录者其类目皆公手所编定天下学者既已家传而人诵之矣然其散逸遗落者犹不可胜计也其从孙堪乃为博加讨访积累之久得古律诗七百四十一篇而呉郡金君伯祥为锓诸梓是编之传其殆所谓拾遗者乎予尝获执笔从公之后而窃诵公之诗以为国朝之宗工硕生后先林立其于诗尤长者如公及临江范公葢不可一二数也学者读乎是编则知其残膏賸馥所以沾丐后人者多矣今公已不可复作予是以三复是编而为之永慨也抑公平生所为文无虑万余篇今道园录中所载不啻十之三四而已然则并加讨访而使之尽传焉岂非堪之志而予之所深望者乎是故昌黎之集成于门人河东之集托于朋友惟庐陵欧阳公之集其嗣人能致其力焉若堪之汲汲于此其亦可以无愧于欧阳氏矣堪字克用【一字胜伯】好学有文能世其家而公之行能官伐已具于欧阳内翰所为碑铭兹不着至正二十年正月十日金华黄溍序










　　先叔祖学士虞公诗文有道园学古录翰林珠玉等编已行于世然窃读之每虑其有所遗落凡南北士夫间輙为搜猎求之累年始得诗章七百余首皆章章在人耳目及得之亲笔者葢惧其以伪乱真故不敢不为之审择也惟先叔祖鸿文钜笔着在天下家传人诵其大篇大什诸编盖已得其八九此盖拾遗补缺庶免有湮没之叹方类聚成编以便观览而吾友金伯祥乃必用夀诸梓以广其传命其子镠书以入刻伯祥之施不其永耶外有杂文诸赋尚有俟于他日云至正十四年五月甲子从孙堪百拜谨识






　　钦定四库全书
　　道园遗稿卷一
　　元　虞集　撰
　　操
　　钓雪操
　　凿方池兮山之曲仰乔松兮倚脩竹四时来兮无不足嵗之寒兮天雨玉雨玉兮满庭予何思兮折芳馨鱼潜渊兮亦在藻言将求之以忘老鲦鲿兮鰋鲤有酒兮多防霏霏兮来思上友兮君子
　　古诗四言
　　致乐堂诗【并序】
　　致乐堂者集贤待制周君之所以奉母者也蜀郡虞集为之赋诗曰
　　翼翼新堂有阃有房夫人来居既安既舒既好既宁载燠载清言防于门以写我诚有齐其马有伉其轩为子来者允贵且贤贵容舒迟贤有令仪尔因尔宗先君之思翕尔兄弟具于嘉防我饮我食先君之子诗言温柔礼言着存我抚我惠先君之孙乐哉谁氏维周寿母畴克致兹周南仲子君子善颂文则多有又永歌之以导燕喜
　　万户张公庙堂诗【并序】
　　大德辛丑昭勇大将军河南征行万户镇通州张公以其兵从征缅死之通人作庙以祀公三十年间朝之公卿大夫士能为文章者莫不为之有所制作泰定丁卯公子御史亦俾予赋之集以为征缅事始末在朝诸君子则知之矣通州僻在江海之际其人何自知之况久逺乎且不着夫狂夫首祸之故成宗皇帝圣明卒致其罪则公所以不肯堕其搆陷必甲胄以死之意亦终不白于通人之将来也故稍原其始而道之庶其有考也诗曰
　　于赫世皇并用豪杰一定宇内櫜厥戈甲既久既安成宗继之祖功莫加道在守持狂夫兴谋以动相国曰昔祖宗咸尚战克万方悉来史皆前能我独无名曷称继承蠢彼西南翳丛负固聚落八百各统女妇人强善骄马贝竞豪豢豕于牢黄金饰槽取而有之富可足用赫乎功多以世智勇相臣以闻天子曰嘻有是言哉汝其试之狂谋既售谏言不入既赋军实弓钺仍戢餽饟啓行万里骚然饥危蹈毒未战已捐番番名将天子爪士镇于江浒天子所使狂夫忌之承制驱之讵思国谋徒逞厥私将军慨言死我臣职可陷者身不陷吾直见制鄙庸岂我召凶心知无还况冀立功与其矫诬死于狂手孰与奋撃不丧吾守孤旅转战深入不囘杀僇既多身卒死之三军失声万士丧气孰明公心君门万里裹革东归遥遥江壖部曲候迎悲风斾纒民懐其忠士感其义虎奋鹰扬如见其至卜庙得吉东望际海神来妥之有永无壊狂夫辱国天子震怒立呼狂竖斩以大斧狂罪则诛死事奈何褒封哀荣百世不磨岂惟不磨元嗣御史既有兄弟又多孙子奕奕勲门秩秩良材天之报忠岂有涯哉
　　栢堂诗【并序】
　　崇仁刘观母熊氏有贞节观作堂奉之翰林学士吴先生有记蓺文监丞揭曼硕氏作颂朝贤多继之元统癸酉集归自京师亦为之赋焉
　　翼翼新堂深明髙安嘉树在庭维栢桓桓霜降露濡载寒载温嵗以序迁我有恒欢惟时寿母来居来言昔扶弱支今抚其繁先君之思永矢弗捐视此庭坚不忘以存肃肃令子敬共前闻婉婉有容郁郁有文宜其室家长其子孙暖日扶舆凉风进轩驾言忘忧游息山园阁淳珍匜泛鬯芬乐时和丰具养无愆孰栖尔柏翽翽其鸾里人瞻之孝慈之门君子有言德风攸敦敢吿司艺善培根原
　　题胡征君器之和陶轩
　　春木晨荣秋华夕滋流云行天逝者如斯柴车葛巾曷能归来我懐古人徒颂其诗有美君子尚友先觉靡觞不吟无咏不属岂无他人孰此追躅优哉游哉君子之乐吾侪小人力绌乃休犹可以驰曷其停辀卷舒无闷入圣寔优敢以未成窃方前修祖德之述尚论其世我独何为夙堕羁絷闻君赞歌祗以生愧既曰知非请朂余嵗
　　集读书山中时草屋三间以纸糊其壁舍弟仲常为书邵子诸诗于东谓之邵庵书陶诗于西谓之陶庵吴先生见而叹之以为世内无穷之悲世外无穷之乐也
　　心逺堂诗
　　渺渺平湖其际维山飞鸟载云晨往夕还平湖弥弥薄于山止云穷于飞目力无际慨昔周游山川邈悠忽焉兴懐一息九州千古既往万古方至悠悠我思譬彼逝水乐哉君子其居深深不遨以宁式究厥心
　　题上官樵寓
　　青松为关白云为户其迎无賔其住非主假梦得鹿遇奕忘斧不去不留是曰樵寓
　　东坡戴履图
　　谪居荒濵无谁与语言从诸黎归在中途风雨适至借具田父狺童怪随传像画者笠以雨来屐以泥行匪以为容用适其情朝衣轩车固将若惊恒服尔假犹不予宁含德之厚混迹于俗巍巍勋华天章转烛幽囚野死曽莫指目我不自忘的致凝瞩伟哉天人其犹神龙其来无迎其去谁从形拟犹差矧是饰容世无其人神交或逢
　　洞賔像
　　洞庭无波明月万里我时见之剑若秋水
　　玉清道士鱼障
　　春雷发声风雨时至古石龙门一跃千里我服神丹得为水仙鳞鳞媵予飞朝九天
　　墨兰
　　遍游楚泽枝讯叶辨使读骚者得见真面好风东来其叶纷披所不随者懐芳自持歴沅跨湘无二无杂向一毫端生分别法日莫无云微风扇和树之百亩宁愁其多
　　画鱼
　　东人结网西人溉鬵沧海长徃吾独何心
　　古诗五言
　　次韵答袁伯长学士十首
　　衡门有一士闭户守一修之三十载深不愿世述晶光无沦降赫赫抱灵质终然不可揜煦物若春日斗酒相劳苦聊乐不为怠葅醢备百索嘉此嵗无害驰驱废穑事每为同里慨县官庶能念中嵗得半代春花好顔色持以劝君酒君今不识察后竟似今不悲歌无转喉拙舞不运肘生不与世谐死宁同世朽少年学为琴岂惜为君抚知音不在今在昔或可数逺游竟不值归将托幽阻念子独我求龙门作风雨鸡鸣当知晨艸緑当知春出山复懐归永愧先几人飞篷离本条纵浪随风尘流水东入海逝者何踆踆两丘各岧嶤荒坠下深迫狐狸号其颠仪秦此幽宅二子昔在世往复相十百所以学仙人剧饮谢天厄跕屣鸣赵瑟扬眉鼓秦逺奔万金室窈窕若云烟安知碧草晚飞光无复年声名竟不立沦落世羞传疏傅出汉庭决去岂不伟未能忘怀乐日问金余几陶生行乞食何有口腹累邓郎临死时不复作簪屣少年颇濩落偃蹇无所承长大不得食常持一半氷昔为井中泥今为井上瓴未得复故初灌输効微能梧桐失故防丹凤蓄余恋去之千仭端十载始来见髙秋竹无实忽忽恐复逺昆丘玉为田为子采芝箭
　　早起
　　驰骛亦已久淹留竟何成畴昔梦至家屋舍还敧倾晨思理垣墉夕念鉏榛荆唯恐嵗年莫惕然心为惊归去非有难纳履斯遄征永言得安居庶无愧平生
　　时运忽在秋觞目非故先衰蝉厉短噪杂英缀微鲜昔人知化育能事本无言翕然变时雍皞皞同其天断琴具斯意一鼓三絶弦寥寥竟何补戚戚徒自怜
　　夜坐
　　露坐广庭夕海气接清颢毛髪感森爽幽忧集中抱寄身百年内变化不待老区区事形骸所竞非所宝昧兹动静间生理诚草草圣言就湮没迷散费深讨所恨精力微何以相斯道
　　溽暑多蚊蝱起灭寻尺内稍思出夷旷髙眠释烦愦凝神一无为消息任往来怡然以终古荧荧自乘载消摇日月上下视渺苏块如何在世间动辄为形碍得见王子乔吾将解苍佩
　　游长春宫诗分韵得在字
　　神宫古城端千里见畿内幽关挟北户连嶂锁西黛南树荡何极东溟渺无碍中天积紫翠云气常靉叇孰云万有赜揽括固兹在竒懐得纵观指顾生百慨天风正浩荡春物尚茫昧飜愁目力短奕奕飞鸟背永感神禹迹愿托穆王载仙人骑黄鹄一往不复徕忽然防予心云中赠双佩
　　题张希孟凝云石
　　海石不盈握隤然如委云危岑集逺思虚窦栖微薰天髙泰华断日出香炉分几研袭清润文章互絪緼潜雷起神谷震惊天上闻亟视恐无及化为九龙文
　　题许愿夫抗云楼
　　城居苦迫隘层防上岧嶤措身方丈间千里心目超可以抗浮云谁能顾尘嚣拟岘有古台遗碑正萧条子固若星斗其魂安可招厐公辍耕际颇懐见凌霄赋诗托飞鸟长空何寥寥
　　次韵袁伯长赠陶心山
　　忆昔白云君髙居保黄宁夕炼黄帝鼎晨注神农经羣真时满坐逸响每盈庭寸田既无畔幽关那有扃飞淩万物表婆娑垂带铃归来尘世外曽孙宴虚亭所志在髙逺三峯列青防頽然得所止一念三千龄昆仑安明珠旭日曜帝青槃桓有童子松根求茯苓
　　送周东扬赴零陵分韵得鸟字
　　拂劒池水秋理棹湘江晓地古记载多时清征发少雨洗崖石文风作林谷窅应上朝阳岩东望聴啼鸟
　　魏氏园亭分韵得池字
　　托好自故国倾怀得新知授馆涧谷居张筵芙蓉池髙僧摄香至清唱入云迟况陪两时彦羣从俱忘疲仲夏乃积雨水花各华滋髙栁尤故物临风复披披曽见百年外飞盖来参差隆替与时迈百室无一遗盛德独能逺感慨更共之西风白鹤表落日沧江湄二老昔并世遗书方在兹勗哉保传业子孙以相贻
　　喜雨分韵得须字
　　下车未逾月十日九驰驱秪知府事殷不闻燕寝娱传呼当夙兴落月啼城乌中衢尘不动肃肃来车徒借问何所往髙堂集羣儒列坐多皓首巍冠讲唐虞逐以青衿升鼓箧何于于是时天气髙市童杂呼雩风云东南合倐然灵雨俱缓带却烦剧清凉变斯须丽泽深有悦羣生亦昭苏逍遥池阁上何必欣戚殊
　　郑同甫书带草轩
　　六籍久将坠郑君家多书韦编苦易絶掇拾收虫鱼幽草长春雨参差在庭除纫结可束素垂之仍有余焉知广文舍犹如不其居光风动交翠汗青罗绮疏熠燿照屋壁烟云随卷舒春梦不可长蟾辉堕檐虚故人旧题字使我増欷歔
　　朱秀之杞菊轩
　　髙轩何所植杞菊交根枝紫实既秋熟黄花亦晚滋嘉名信共爱何以疗予饥此邦号富庶士贾志懐资萧条山间石谁复见惸嫠遗脱兼并余椎剥无完肌纵彼百亩受岂得安耘耔种此顷歩内庶无征夺思采撷勿违节亨芼贵有宜三咽可千嵗逍遥奉天随
　　某游吴中因省墓山间颇见田埜有可念因赞髙轩之乐而及之庶观风者之有采而知之者柜轩诗【并序】
　　吴郡故有金氏名章者仕宋为迪功郎家饶于资而好施予子孙相承以孝友著称迄今室居尚存五世孙在读书饬行乡里尤称为善人君子尝手植柜树于家其本初甚微未几益滋茂因搆轩于旁名之曰柜轩某尝登是轩遂为赋诗以纪其事在字润甫乐善其自号云
　　东南有嘉树防彼君子居君子秺侯裔积善庆有余俛仰二百年犹是旧室庐一朝种兹树飜然向庭除种来能几何倐尔凌空虚亭亭结根据枝叶交扶疏髙轩搆爽垲对此频轩渠芳春膏雨沐炎夏薰风嘘君子日夷犹澹然尘虑摅对客共谭笑课儿事诗书昭昭穹壤间此乐复何如朅来数十年此树髙于初信知君子德嵗久同发舒愿言继封植勿共荆棘锄庶几魏公槐于今复权舆
　　听秋轩【为僧赋】
　　道人摄袈裟深坐灭尽定长松结层霄宻竹生昼瞑龙吟崖石隂鸟度池月莹秋从何处来触尘成我听振空林外锡旋复室中磬耳门证三昧圆应普虚罄所懐丹丘山春梦一击醒等此闻性观素壁写三迳
　　玉壶堂诗【并序】
　　积水之极蔚然中丘浑沦穹隆匡廓扶舆就之若虚履之若浮人不可到也而仙者居之以其圜中而方外也谓之壶焉闻有何公真人有依緑之园盖取诸水也又有玉壶之堂殆儗此与防稽鄙夫曰先天地生巍巍尊髙旁有垣阙状如蓬壶曲阁相通可以踟蹰且玉者积阳至刚纯粹之精取类恐符哉看云叟曰是吾师也子为我赋之乃赋曰
　　真人德孔容治生尺石间外质谢追琢中虚保坚完合璧映华盖悬珠隠泥丸天地立有极日月循无端晨从宻雾入夕与飞景还足履五文丝首冠夫容丹行厨膳琅膏燕坐以盘桓弟子看云叟畴昔为我言往见不可得期之三千年
　　送可无上人
　　五公昔讲时听者不起坐虚空悉销殒何由见人我名字谁与安説义话已堕尚自无亦无更问可不可不见天雨华谁能拾余朶
　　送南野真人
　　山中积雪尽江南春水多解劒还尚方朝衣挂松萝城门望羽节扁舟闻櫂歌故园良已适昔游将奈何闲云栖古树空谈遗落花何如两衰鬓相将照江波
　　次韵邓善之游山中
　　杖藜入南山却立赏竒秀所懐玉局翁来往絇履旧空余松在涧仍作琴筑奏徘徊龙井上云气起晴昼入门避霑洒脱屐乱苔甃阳岗扣云石隂房絶遗构澄公爱客至取水极幽窦坐我檐卜中余香不闻嗅但见瓢中清翠影落羣岫烹煎黄金芽不取谷雨后同来二三子三咽不忍讲堂集羣彦千镫坐吟究浪浪杂飞雨沈沈度清漏令我懐幼学胡为裹章绶
　　题王眉叟真人溪居对月图
　　长松千尺起白石下磷磷隠居惬素念燕坐见闲身溪流宛无异月色亦常新悠悠宇宙内住亭名主人
　　题天台柯东谷
　　泛观天台图始识柯东谷草树何蒙茸循涧入深曲升髙云绕身厉浅石啮足桃花一千树隔竹映茅屋中有学仙子黄庭昼常读俯听下鹤逺至驯白鹿疑是司马君髙继陶生躅临海賔出日蓻圃收种玉除是太白来此句方可续
　　春山晓云图
　　置屋云厓隂畊田云洞表积雨白雾收逺林翠波晓农人告春及扶杖惊窈窕久与尘事违防鸿送孤矫
　　山居避暑图
　　急雨山泉落长松激囘风灵响从天来夜髙旦弥雄龙眠九州虚鹤起曽霄空羽衣者谁子从我入云中
　　秋江待渡图
　　江潭秋木落临流送将归微风荡去楫相近更逺违违客从一翁吹箫白云飞我乃命黄鹤乘之待前矶
　　雪岭盘车图
　　玉关积雪髙十里百盘折槖駞便平阔望剑已愁絶时平无从军道逺可由竭惟应飞行仙万仭俯璚阙
　　云屋图
　　曽山出云气还自为文章木石共蒙被容华生老苍朝来既非迹夕往亦何藏道人宴坐次见之以为常了知不可绘相对聊徜徉
　　羣鲜朝鲤图
　　吾尝观剥象贯鱼何翩翩其类寔繁多咸仰宗厥颠金鳞三十六其数隂已极用变乃纯剥飞跃见天则于惟君子升大小宜毕兴雷风既动荡雷雨方腾蒸倦客年五十读易未知道观物每兴懐玩心以忘老尔时卧田里所愿得丰年欲占小人梦乃为画者传
　　谢吴宗师送芍药名酒
　　讲臣不常参寂寞奉朝请故人得好花持赠乃兼并金盘日中出品目标禁省一萼重数铢大与牡丹并酿香寔尊贵深婉更和静居然荷慰藉相对空昼永起求神农经録在海涯境夭夭羡厥艸曽不耀朱景上京素髙寒夏至氷在井沙草不满寸苞叶成枯梗同生非异土荣悴何不等此岂夫容丹逡巡太阳鼎灼灼天女嫔巍巍步摇整盈盈绡卷肤况彼南国逈移置谅不可孤赏且深领虽与名酒俱絶饮畏停冷颇闻好事者采撷置充茗刀圭果三咽五脏化俄顷文章丽出日仪凤同焕炳言夸众应疑所贵仙者肯
　　次韵天台张秋原
　　张侯殊可人长着百斛酒吾来辄取醉未晏卧甖缶吾意适君防斟酌愧勤厚清浊无所嫌但喜杯在手不负头上巾每懐陶五栁
　　寄青城道者
　　海上别妻子山中求伏苓白虎戏渚苍龙防黄扄烧香招五老行厨庖天丁从子似非逺丹霞粲华星
　　十月十八日听诵道书
　　昆仑极髙大九岩观其颠空洞蓄幽渺絪緼遂囘旋真情惚恍际纯明彻幽倒影俯白日浮气堆紫烟竒文妙变化灵响合自然降神作贤圣理物成嵗年古书二三简残缺忘所传中夜坐烧香微吟思至言身生尧舜后意在羲皇前隤然泯知识经时雪垂肩
　　陈溪山先生留山斋春日贤郎来省具酒为乐某赋此诗
　　斋居愧幽寂君子肯辱临怡然推夙好旷懐明断金席间奉容止朝夕副所钦春阳泛物华时雨流泉深户牖启宿莽新衣振尘襟诸子共来省森如羣玉林嘉疏荐甘防芳酒逮朋簪伐木美嘤鸟鹿鸣歌野芩哀病晚闻道力弱嗟弗任诗书实世业冠缨匪斯今顾望羞龙断污潢溢蹄涔守约易循理足欲资陆沈仄闻太丘长率物由平心敢因先觉言发予小人箴岂弟朂明德鸣鹤方在隂
　　病起谢陈溪山及斋中诸友
　　良夜听春雨清晨对晴昊沈疴适去体行庭写幽抱鸣禽在嘉树方池接生草扶策流水濵洒濯悦泽好幼稚胜犂锄勤菑慎相保归还读我书圣言事探讨亲朋一时来藜藿荐行潦敬防奉天明松乔不知老
　　送防稽宰进士夏仲善
　　防稽吾故乡今喜得亷吏三仕弥固穷不愧亲策士故乡伊可懐西去廿余世清流绕脩竹可想不可至知君垂朱绂吟啸了公事还能探禹穴莽苍思古始太守文字交僚佐足风致泛舟溪雪前列坐惠风次诗成可缮写千里以相寄【守白野达兼善也】
　　送豫章熊太古兼寄苏伯修参政
　　豫章有家学礼乐不见收为养不择禄凄凉向炎州揽结桂树枝谁为玉雪谋十年一再见我老君白头古剑光陆离系以瑚钩激昂文史间未愧班马俦苏君天下士定价琳琅球江汉方渺然为我观素秋长吟以相送明月在髙楼
　　哀陈童子
　　南山有凤雏飞来上林树秪承朝日辉不食秋夕露珠零海气静壁毁月光曙巫阳不能招荔丹满洲屿
　　答胡士恭二首
　　王母昔赐我一双白玉环懐之四万年恒在胸臆间偶因朝木公识之为开顔忽然化黄鹤饮食昆仑山汉武好神仙多欲心不闲所以至太液遂从白云还
　　鹏运候风信龙起从云飞神物本无待感类相因依髙人服金丹质化识者希引睇贯霄汉倐忽歴九围驾言清秋鹤同承太阳辉何期老铩翮素心竟成违
　　书昔人出入西广诗后
　　道路无险难征人多故伤穷愁一酌恩感旧忘他乡九疑不能从二妃在潇湘无以写忧思吹笙为凤皇
　　宿紫极宫新楼
　　野人入城府且就云房宿东瞻苏翁亭南望孺子屋相从总君子寒夜对明烛阅世如云烟进道贵金玉取泉总持井烹茶武夷曲疎梅折髙枝萧闲对晨旭欲寄髙轩人脩眉逺山緑
　　秋江亭
　　白沙积髙雪有文见川郊华星垂光彩沈壁依潜蛟伟哉江海客结亭在其交流波散席上絶岸当空坳灵槎八月至垂纶向鲸鼇清露集衣裳嘉鱼荐壶匏賔客醉白苎微飚激林梢
　　次韵陈溪山送摇扇
　　念我久坐雨贻诗逺来旬遥知治寸田隄防固严闉忧乐无婴懐荡荡羲皇人自信知者希虚名非所亲南薫待披拂感此时物新无由奉言笑泥涂滞周轮长箑岂手容招遥遗闲身受经浮丘伯老矣弟子申何以答佳贶执御从后尘火传思为薪烹鱼溉河濵
　　赠喻仁本
　　早从中州游希孟实豪杰穹隆如乔岳培塿谢臲侃侃买灯疏英主动顔色贤子瘗黄壤感痛详朝玦朝游长白春暮踏歴亭月慨然得终身屡召不践辙兵【阙】关中饥特起救焚烈反伤道穷委顿成殒絶赋诗哭遗直好事为镌碣尔来二十年江海鬓如雪每兴故人思思道叹睽越忽逢喻先生江中倚舟楫久为济南客山川类能説共言中丞旧流水助呜咽更出中丞书嵗久字不灭交谊贵久要于焉见髙节问君将何之束书向京国岂无同门士簪笏在周列观人以其主论荐共持掲敢为禄仕勤聊以诵明哲古人不可期长风起天末
　　梦旧游诸友
　　三月三日午后隠几梦馆阁诸旧游存没参坐陈众仲举杯相向曰旅甚思公亦知公之深思旅但不得见尔记得有诗六首其末句云万死起俄忽只是一思忆是孟浩然作为是白居易予曰殆是孟诗但不记得感动而觉是年夏闻陈亡
　　隠几暮春雨梦见旧知识瑰竒秦汉刻墨本在东壁论辨如平时契阔増叹息就中东海生顔色殊不怿停杯不成饮执手道畴昔苦言孟浩然有句在胸臆万死起俄忽只是一思忆
　　题金陵汪尉云松巢画卷
　　乔木多悲风卑枝安可居兴懐有巢氏漠在邃古初浮云无定姿溶溶满堂虚脱身往从之一起千仞余冉冉愁絶思悠悠随卷舒白鹤千载来徘徊向匡庐乘盖生紫烟舍此将焉如惟有南昌尉凌风一囘车
　　云林图
　　云林之髙风可望日出海君子居其间旦夕餐沆三年毛骨换九载神色改翩然升云去鸾凤翳五彩山中有神药服食多所采寄语学仙子伫立以相待
　　次韵二首
　　昔者采芳草青春在中林三秀不并世日莫生重隂霜雪日已积萎箨日已深持献虽无时岂忘事幽寻斋房多受厘垂衣正思钦霏烟散熏泽蘼艾非所任华英发贞本灵占系同心锡贡华未晚庭实生南金
　　微根抱山石薪槱本同科曽不中欂栌将置崇构阿终焉荷圣恩早休遂婆娑雪霜之所余茯苓表垂萝时能致佳士携壶挂寒柯极目思逺道含情托清歌秋水不盈勺白云岂其多结枝待幽吹泠然送鸣珂
　　纪梦二首
　　梦见二三子被服皆古人云汉盛履舄山河俨冠绅言非世间辞灵【一作虚】音转弥纶反思昔遗逺浩荡不可陈睡觉日在树空榻凝余尘
　　东南多名山衰病嗟逺道梦中蹑虚空黄鹤为先导穹林冠晨霞逺水澹秋昊似在松乔间未觉黄绮老饥渇非所忧清露在幽草
　　足痛吟寄费无隠
　　足痛不履地匡坐畏长傲令人读道书聊以释幽抱修身身不衰此事闻颇早涉世得忧患时至遂枯槁茅檐苦听雨更愁妨获稻分当长饥吟稚子忽吾恼盈约固不齐受命自造东家种薯芋健步常为讨况闻东海上旅生如枣食之可不死所嗟在逺道亲往未必能驾言亦非好
　　嵗寒吟
　　邑南有髙山隠者浮丘伯弟子逺来求千载奠僊宅苍崖接天光旭日融五色永言托幽贞绵绵奉明德南昌昔将隠吴市遂不还兹土独遗迭丹气留空山嘘润被草木含滋及蜎翾相望世云逺云中期妙顔萧萧松间雨夜静殊未止青镫照残书白髪隠尘几园绮德不孤相持一瓢水如何在人境茅茨罕隣里
　　赋神蛙【并序】
　　曹南吴生出神蛙相示石光润其口目臂足俨然如生脊有文防腹若容受盖真蛙也不知何自而化石焉有博物者能辨之
　　贞女望归夫穹窿化山骨飞扬洞中燕遇雨帖石窟古时蟾蜍精千载得仙术嘘吸服元气绵眇值通息形体虽尚存性情已非昔误食至隂精返此太魄无乃书契初科斗抱残墨犹与笔研交君子同几格幽光感星宿灵气生倐忽慎尔韫匵藏勿使蛟龙得锡圭神禹时因之问河伯




　　道园遗稿卷一
　　钦定四库全书
　　道园遗稿卷二
　　元　虞集　撰
　　古诗七言【歌行杂句类】
　　雪山图为刘伯温监宪赋
　　我家成都雪山东公家张掖雪山北吴船谁载郑广文起写昆仑半天白张掖雪融草木长禾生垅亩多牛羊烽火连台拟楼观江海微茫秋练光著书东观夜如水太一燃藜照图史从游冠带文武备斐然四郡良家子君不见黄河奔流百谷盈神禹疏凿中州平极天鸟道云气尽惟北有斗西长庚
　　天涯歌为崞山公赋
　　大卤之虚山有崞彊晋名都古城郭太帝亲征西极还命总师干理鄞鄂三世专居二百年公孙御史筹帷幕兴言谏诤国体重抗论陵夷鄙夫怍九衢尘土迷白昼万里天风飞一鹗连山长城下平旷孤秀崭岩自天落安车夷犹奉王母咫尺天涯下磅礴振河载华坤轴穏扪参歴井天梯凿六合髙牎窍空洞日月容光隂气薄春鬟翡翠拥烟雾秋水芙蓉淬锋锷东游漫爱华不注西行不到秦关防上方宫阙何所有囘首穹窿起龙漠天山旧音本雄浑孤凤一鸣冠阿阁苍茫石鼓难为声野水寒云不堪酢奉祀曽过轩辕台俯仰髙深叹今昨汾波横出冲黄流长感秋歌入寥廓卷石东南虽有闻安得停车徧丘壑元姚自是一世豪若比公诗少挥霍有诏无容极幽赏黄木扶胥求海若前茅度岭建旌纛后吹淩波杂箫籥马饮清泉榕树隂鴈随飞雪梅花萼退食委蛇幕府清明月悬空夜城柝横槊髙吟动鬼神转钧妙手随斟酌坐令刀剑化牛犊夹岸鲸鲵贯鳄蛟阆风圃在天外玉振金声为谁作雅歌缓带有余暇直道髙情无宿诺百粤皆知白水心羣鱼莫恃黄金槖国家将相真有人中外均劳正参错请开云汉分天章归理咸韶奏嘉乐老夫当与园绮徒仰听钧天伫耕获
　　谢王员外赠古铜带钩劒琫歌
　　金铜带钩屈螭首緑玉沈沈世稀有古人佩劒之所遗虚琫尚疑光射斗腰围老去忘系拘空服书绅重有余竒哉二物君子赠敢与砺燧同萦纡古者韦皆有托视我断金庶无怍循循偃蹇长在手神化翻愁入寥廓劒能使我无邪心握之在本用在镡利器行藏两无有一寸空间空古今他日东行寻禹穴何以酬之掇明月白云满地归去来不待傍人三奉玦
　　无住和尚命俞岩隠写予陋质予盖簪缨家子其意亦萧散因作山偈一首戏赠聊发住公一笑也
　　我欲自识面莫如镜中真引镜实有我却镜见无因俞侯乃善幻作此意生身旁人总言似我亦爱其人但恐年嵗久不知是何人俞侯俞侯吾已老百事无能勿复道幸自不曽亏损他莫将尘影瞒人好
　　金人出塞图【此诗学古録失传翰林珠玉已有脱句】
　　海风吹沙如卷涛髙为陁碛深为壕筑垒其上严周遭名王专居气振豪肉食湩饮田为遨八月草白风飕颾马食草实轻骨毛加试弓复置櫜今日不乐心慅慅什什伍伍呼其曹银黄兔鹘明绣袍鹧鸪小管随鸣鞉背孤向虚出北皋海东之鸷王不骄锦韝金镞红绒縧按习久畜思一超是时皛清天翳絶鴐鵞东来云帖帖去地万仭天一瞥离娄属望目力竭微如闻音鸷一掣束身直上不回折遂使孤飞一片雪顷刻平芜洒毛血争夸得隽顿足悦挂兔悬狼何足説旌旗先归向城阙落日悲风起萧屑烟尘满城鼓微咽大帅要王具甘歠王亦欣然沃焦热阏支出迎骑小驖琵琶两姬红颧颊舞歌迷进醉烛灭穹庐斜转氍毹月
　　九歌图
　　太一神君号东皇玉质要妙含和阳生生炁始通微茫绵绵蒸空神中央浮英上罗文天章覆冒下满谷与阬旁塞无间灵无方灵来乘柔柔乘刚湘君夫人镇相望清温静好非淫伤司命元老元气昌手执藜杖色老苍歴刼寿命不可量少君之寿同其长离无异体合有常出入万化终不亡晶明发晨上榑桑海天赫赫真金芒质链不灭长垂光河源混混流汤汤伯也坐视无迎将千古万古何堂堂彼幽为厉为强梁朝貍莫豹方鸱张精魂熠耀志意荒招之不反巫无良屈生作歌沈九湘世人传声罕寻详祝融仙子调黄九神出图百怪藏不信请视虞公章
　　送吕教授还临川【并序】
　　古者仕不出其国五十里百里而已入仕王朝才千里而近无父兄妻子坟墓屋宅之别而有禄食之羡车服之华焉岂不便适人情乎哉今国家奄有宇宙仕者视南交朔易若东西家然则彼出入驱驰不越乎州闾党术之间者不亦隘乎吕君仲谦世居临川之南山木郁茂田毛易长仰事其亲俯育其妻子何尝有意于逺游哉一旦用荐书得为辽东学官随牒以行且万里冬裘不足以御寒蔬肠不胜其恒肉虽志气不变然情能无少违乎仆愿留之馆中而不可归其宜矣故作诗以送之
　　黄金作台留好客好客不留秋月白东风吹雪满衣襟却赋长歌送行客【一作色】辽东之山医巫闾六月五月雪不除昨朝遣使降香去五尺氷上行飞车【一作飞行车】知君江上惯舟楫快马如龙亦徒设束取来时一卷【一作束】书还向江波对【一作弄】明月我本蜀人随水来结屋与子相隣隈白髪京尘不归去临风相送兴【一作空】悠哉
　　三凤行赠海东之下第南归
　　海东之兄弟三人如凤皇胸臆羽翮皆文章九年三入天门翔伯冲天季惊人一日四海皆知名东之之文五色云见者晃生眵昏三进三已之了若耳不闻二人得之喜未足云东之不愠乃可尊束书江上归见亲君子之乐乐最真君不见匡庐之山崷崪而嵯峨左界乎豫章诸川防为蠡番其隂千源浩浩导岷经潜沱山气束郁不得去上冲为紫盖直与天相摩为云覆八极为雨涨九河海东之子能观山以成德其进盖未易量也偶尔小诎奈尔何
　　戴和父归越
　　戴先生日饮五斗醉不得再饮一石不肯眠昨从桃源来两袖携风烟长安市上小儿女拍手拦道呼神仙马如游龙花如雨蹴蹋春秋作朝暮东方不作牎间戏上帝还令海边去海边玉虹夜不【一作何日】收贝宫珠阙皆蛟虬芝田玉树久相待天上老僊那许留戴先生鉴湖之水三千丈不可以鉴可以酿明朝亦脱锦袍去【一作归】与尔酣歌钓船上
　　题米友仁长江烟雨图寄柯敬仲
　　米家自在江头住爱向长江写烟雨长江烟雨万里余书画扁舟在何处古人翰墨今罕存好事千金焉足论凭君寄语丹丘子盍买山田遗子孙
　　吴中女子画花鸟歌【皇元风雅为人错刋】
　　吴中女儿顔色好洗面看花花为悄调朱弄粉不自施写作花间雪衣鸟緑窓沈沈春昼迟平生心事花鸟知花残鸟去人不归细雨梅酸愁画眉
　　杨补之掀篷图
　　十年骑马燕山道飞雪如花着乌帽清江不复泛扁舟况见繁枝揷晴昊杨丞拈笔写江村满卷荒寒共郊岛君不见金盘玉【一作宻】露锦成团胡蝶东家怨春早
　　王侍郎崆峒石
　　德符堂中有真石一握云出灵碧飞润应能作霏雨含光自可裁圭璧天根万古磨不磷窈窕中虚藏谷神愿得微言献天子千二百嵗勤修身
　　雪岭駞车
　　七月八日山隂道积雪平砂没烟草三日餐氷渡碛遥重载槖駞发车早当衡比比拥防茸王庭传令疾于风却怜聚落在何国可以踏歌酣马酮居庸关南百万里春雨草青平若砥向非羊马便髙寒所不懐归如白水
　　题上都崇真宫壁继复初参政韵
　　故人一去宿草寒而我几度南屏山琳宫素壁见题字辄堕清泪如洄湾文章百年世何有如以钝拙镌孱顔瞥然有感亦易散奈此细读多髙闲沈思不见托魂梦何异落月留梁间走为麒麟飞为鸾黄金作玦玉作环重来岂无造化意我以白髪迟公还
　　城南春晓图
　　天台先生有山癖卧起无山朝不食几年骑马听朝鸡磊磈诸峯拄胸臆陈生受意不受辞竟拈秃笔为扫之既安楼观对竒石复着梁栈横清游吾旧游钓吾钓隔林彷佛闻幽鸟琼台何处无桃花此是城南暮春晓夜来天子传诏呼先生直上銮坡趋盘盘回复一万里无限好山并好水如从岛上见陈生尽写归来画堂里
　　天台图
　　天台一万八千丈下视东海如一杯金鸡候鸣日欲出吞吐澒瀁声奔雷白云弥弥散绵絮赑屭戴出三崔嵬一一十十翠撑拄千千百百璚楼台王生染白作莽碧囘风御气洪蒙开古亭髙卓盘石上横舟自揷烟林隈老枫古桧立岸侧云可自此登天台尚无鸡犬识林落况有车马相喧豗我少学仙意疾得首如蓬雪俄毰毸临风每忆坐忘叟深愧失脚无由囘寻常梦游如宿到忽见画本兴余懐赤城仙人王志和尔家灵宝安在哉人间梦断何足许存想终日劳形骸庭间竹叶可舟楫羽衣生云归去来
　　桃源图
　　层峦复岭何崔嵬流泉委注波无回昔人寻源既解往孰谓后世无能来徐生采药渡瀛海生人之资悉滂沛泛舟一去不复还自是秦皇亲为载商于只在咸阳南城中日日见晴岚四翁采芝列头白何人往问穷幽探信知桃源随地有自为狂驰不囘首莫向神仙诘渺茫且对新图玩春昼轩辕乡里真固师果得脩身身不衰年谷顺成物不疵黄衣裳从委垂
　　牧牛歌赠自牧上人
　　学人曽是牧牛儿细雨斜风总不知丰草长林情似水悬崖絶壁命如丝不着境兮不离境绳杖随身端息瞬歴年辛苦一朝忘赢得半川烟月冷君不见大江东短蓑衣横笛何曽别晚风大地山河等甘露嘉禾成熟万方同国泰民安謌颂起无言可赞牧人功老师兄善自牧露地当年已纯熟大千妙用一毫端不是寂空聊自足
　　澧州谢家通济桥
　　澧有兰兮沅有芷相望涓涓隔秋水蛟龙回夜隠波深虹霓乘晨驾空起千年石尉何西东天下有道津梁通朝桐东皇苍云中行人无忘懐谢公
　　丰州李氏孝义诗
　　沙中枸杞已成树的皪丹珠饱秋露蒲萄满堂间钟乳上堂馔食有肥羜壮者已老少者壮蜂房各自开牖户此是丰州孝义门莫忘河南李家谱
　　龙兴黄堂隆道宫西华太姆元君飞茆诗【并序】空同子窦君神清与予赋诗于天宝宫予有句曰一瓢春水煮仙茆神清曰噫子安得及此我昔游黄堂见石曼卿记不载飞茆始末愿与同志者咏而传之久不暇也神人将启子而诱其衷乎不然胡为而及此也予应之曰彼夫容洞中秾丽主者宜不察苦之味也非余孰当赋之乃为之吟云
　　昔日飞茆渡江水一息秋风五千里凭虚结根土长苗万古黄堂咀甘美洁清至浄服食仙不忍独令身不死折琼载卜知吉亨连茹包之献天子
　　郎官湖李白祠
　　南交黎侯景髙归朝三十余年自至元中被命驱驰军旅劳効显著后赐田江汉之上以居暇日作安南志若干卷示不忘父母之邦间尝即郎官湖上修太白祠皇庆初元来朝大夫士多为侯赋诗
　　郎官湖边太白祠百年毁壊谁顾之黎侯自是南海客寂寞湖上看明月间关归国故时心马上鬓毛今是雪春来几见湖水清春去还看湖水碧今人萧条古人逺黎侯此时泪沾臆临湖作屋祠太白一日祠成人叹息千年太白岂复存惟有长庚射西极光芒彷佛云委蛇黎侯起舞天为泣鲸鱼上天终不返黎侯惆怅坐成晚君不来兮那可期黎侯之心湖水知湖水波浪湖树叶风来总是迎送辞
　　金马图【人负金马睡于马上】
　　贾人自骑千金马解囊小憇荒城下平原无事起秋风梦到隂山雪横野太平疆宇大无外外户连城无闭夜不然安有独行人懐宝安眠如画者
　　王晋卿画赤壁图
　　黄州江上霜月白苏子泛舟携二客虬龙虎豹木石间玉宇琼楼归未得主家遗玦瑚钩丹青一幅千金酬惆怅图穷见黄鹤白云千载空悠悠
　　赵子昻画马图
　　忆昔从公侍书殿天闲过目如飞电池边尽有吮毫人神骏谁能夸独擅公今骑鲸隘九州人间空复看骅骝惟应驭气可相逐黄竹雪深千万秋
　　柯丹丘画松竹二首
　　丹丘写松临石湖一树偃蹇一树枯长年偃蹇色深黛枯者铁石能相待令人最忆寒山子曽见松生此山里时来石上自闲吟解听天风半空起
　　江心石上起烟雾随意琅玕写无数就中欲觅钓鱼竿濯足沧浪嵗年莫君不见白髪天台郑广文前身画师今更闻请看翡翠三株树犹是蓬莱五色云
　　陈容画十四龙
　　所翁所画十四龙云海惨澹数尺中毫端欲极龙变化信使情状无一同意防鬼神造竒迹蓻谢狗马矜精工徐生家藏隠溪上气与古劒相争雄春雨来时屋壁润白昼坐对尘埃空持之示我为叹息安得真见如陈公盖闻龙乃至阳精无有嗜欲来羁笼昔年髙士隠弗见矫矫衰世追防鸿千载神明守龙泽如见潜德遗空蒙溪云出水作溪碧绵绵子孙环为宫石林幽洞难相识独倚桃竹懐髙风
　　孙康映雪图
　　千岩万壑明积雪老树长萝挂孤月下有老生眠破庐穴隙窥书痴涷鹘何如出门歴琼田翻身夜入通明天手把瑶防招飞仙人间画里那能传
　　墨竹歌
　　南风吹雪尽成竹北圃老人写羣玉枯梢不逐蛟龙化宻叶终堪凤鸾宿数枝东出好弟兄楚楚剑佩微闻声两枝又如父携子老者偃蹇稚者荣我昔西游洋州驿破緑烧梗具朝食摧残仅同蓬与麻太守清贫那复得罗山甘竹笋乃佳移根便欲从山家云风春岭即持去为我更作风枝斜
　　金源野人献麞图
　　紫盖贵人何处来西风摇落郊原开泽虞获鲜敢私取下马持献披榛莱韔弓服矢遽为拜止辔受之貌闲暇千里独行日云暮熊耶罴耶在林野君不见吁嗟麟兮人不知卒然遇之慎尔为
　　送人游庐山
　　我爱江上之庐山山止不动江不还紫云冠岭危石古白鸥冲雨春波间浩然始见浔阳浦太白欲托云松间河岳萧条二子死神灵恍惚千年悭昔我寻春入幽竹有人抱瓮开深关遂从鸟道陟髙险一窥虎迹听潺湲似闻余磬开石壁恐是入化非人寰霜崖石柜成异物银钗负薪多老鬟嗟我老病难再往羡子輘轹无留艰揽衣步出石头渡解舟竟到星子湾沈吟三月烟花碧眺望千里枫林殷猿惊鹤怨酬好语水流花开怡妙顔束带他年事朝请蹑屐安得穷跻攀行矣此日不再得空山落日骑黄斑
　　题虎屏
　　髙堂白日静如水屏间于菟伏将起登车何用卜熊貔铸鼎徒闻走螭魅耽耽仁威谢爪距蔚蔚文章着深美君不见旌旗不动九关闲海晏尘清千万里
　　陈容画龙
　　陈容生闽峤之东骨气生硬如老龙每拈秃笔扫风雨自写其真非画工曽为吾家作双剑采石波涛天下险巴山昨夜春雨来素壁髙悬户长掩
　　题刘仲明鸣凤朝阳操
　　凤凰昔来何所縁尧舜圣明皋防贤一鸣不再三千年孤生悬崖命由天郁绕霄汉纒云烟虞渊浴日红满川海波汹汹不盘旋声与律吕互相宣非度弱水游神仙此制不省人间传
　　题刘光逺琴泉诗卷后
　　长沙老人种桐梓手斵为琴度宫徴弹得流泉石上声只有巢由能洗耳当时谁与制此名前朝丞相贤公子黄金不成白髪短聊以髙情付山水公子飞仙老人在目送归鸿秋万里老人有子前为寿愿翁千嵗长如此已将朱袖拂云和更酿清泉设重几
　　潭观劒歌
　　新年风雨昼多晦解缆东辞白沙外潭观中有古劒倚棹求观鬼神防隂崖中断如截肪水渟受前隘欲令开匣犹未敢惟恐雷霆走光怪至神不杀迹已空藏器幽深欲何待孤篷归坐灯影微客为髙歌聊一快邻舟借具知有无拟掣寒蛟斫春鲙
　　书昔人出入西广诗后
　　戈船将军昔南下楼橹冲波当车马临流横槊昔为谁迁客骚人能赋者桂林近时蛮防息营帐酬功颇优暇伏波铜柱髙嵳峩路险难兮莫相吓
　　送程楚公子叔賔官海上
　　世皇任使无南北楚公荐贤动江国当年台阁多门生富有文华在賔客世家贵游少者佳秘书奉礼差可阶青衫筦库东海上极目天津思凡槎豫章得君岂忘旧引之清波一援手莺花三月玉堂深共啓黄封赐来酒
　　送胡士则
　　胡君著书昔同馆长日据牀运犀管功臣遗事动如山小小声名何足算明光殿里初进书紫衫束带帽正乌君王欢喜侍臣贺殿下风暄花萼舒是时亲赐蒲萄酒潋灔玉杯先入手承恩归去各西东共叹文明古希有胡君名冠三十人传诏与官顔色新宁辞阙下向田里得禄斗升縁为亲颇闻山寺近官舍吟步长廊莫骑马瀛洲学士如堵墙新折琅玕待君写
　　寄谢杨友直太守送桃竹杖
　　梓潼使君今南雄江心紫玉寄野翁扶持恐是蛟龙化腾跃似与猿猱同十年乞身不待老乡人饮酒歌年丰君不见太乙之精在天上青藜满地如蒿蓬
　　寄薛卿
　　故人赠我汉时镜残质剥蚀遗空明开奁照见白须髪似是采芝商岭生忆昔交游尽防邈耿耿银河晓星落惟有琼台潇洒人长啸西风满寥廓
　　题表侄陈可立青山白云图
　　昔时谢傅卧东山亦未忘情丝竹间微风动尘车盖合白苎作衣团扇闲风流一去如秋草我思古人令人老茂林脩竹何处多雨洗青山青更好
　　溪山图
　　晓日朱方得鹤一直冲风上寥廓横翔八表览九州下视山川间城郭清溪萦绕千万寻金银宫阙桧森森商山紫云何处好惟觉萧台秋气深
　　画龙
　　所翁画龙妙当世神思已逺谁能继陈家复见海珠君也向毫端分久似越藤一幅莹且完嘘云驾雨淩春湍不知何嵗因轰掣破卷飞上青云端
　　射虎歌
　　州人布矢之蒿蓬半夜射杀南山雄卷皮带雪送官府割肉大嚼千夫同前日东家牛尽啗犬豕无遗人落胆不知世有李将军击鼓报神声坎坎
　　刷马歌
　　天马之来大宛国汉帝心驰渥洼域贰帅兵甲费如山毛骨权竒不多得世祖开基肇太平昔日大宛俱拱北如云之马西北来飞控惊尘遍南陌豢养年深生息蕃即今诏刷无遗迹青丝络头千万辈戢戢骈头死槽枥一程瘏毒一程愁比到燕山肥者瘠吾观天廏十二闲五花成队春斑斑监官喂养盛刍豆年年骑去居庸关圣朝谁信多盗贼却虑骑气藏凶奸驽骀尽从天上去骅骝岂得留人间汉人南人窘徒步道路相从俱厚顔我今已是倦游者东家蹇驴何必借布袜青鞵取次行正喜不遭官长骂乡里健儿弓弩手诏许征鞍常穏跨岭南烽火乱者谁何事至今犹梗化君不见汉文皇帝承平时千里之马将安之又不见项王一骑乌江渡到头不识隂陵路
　　按弓图
　　朔风萧萧沙草枯避暑南还八月初贵人退食坐平芜白日皎皎寒云除左擎苍鹰右韩卢手调繁弱矢满壶马骄不受辔勒拘奚奴前执奔尘趋小者伏兔大于菟上马一击将无余养勇大发神气舒徒御逺合获不虚首献上杀当氍毹连车载槖来徐徐大庖赐宴日未晡萧萧笳鼓环周庐天子万寿臣欢娱我昔嵗从行两都每欲赋此嗟才疎江村父老相携扶数尺茅檐看画图
　　题游道所藏刘伯熙画
　　燕城建都将百年乔木往往辽金前宫中屏帐爱竒古每托画手驰风烟房山絶笔商山老内府人家迹如扫画苑今惟刘伯熙白髪承恩最偏好西山古寺刼火余斧斤所赦遗残枯久经霜雪如铁石膏沐雨露还扶疎一夕书帷侍清宴有诏令熙写畿县徧图形胜到岩壑直干交柯每盈卷游侯縁从自当时阁下庭前屡见之朝衣佐守南海上袖卷龙髯雷雨垂髙堂风动海水立江岳惊奔鬼神泣禁直岧嶤翠盖髙谁识行踪露华湿徂徕新甫何足攀巴丘正似青城山人闻弹指千百嵗大夫与我俱苍顔
　　汪华玉所藏李息斋古木竹石图
　　帝城佛刹西南曲数仞髙堂十寻木亦有幽篁春笋生颠倒横斜乱寒玉空庭月落蛟龙舞阿阁云间孔鸾宿大德年中最熙洽四海无虞年谷熟圣人防念如慈云粉金写经五千轴呉兴先生承诏起精艺东南遂空谷横窓曲几擅清雅宝气龙香散芬郁我时布衣初到京随客来观嗟不足栖迟至大到延祐坠绪遗经防见録圣明天子心广大仁孝东宫恊渊穆金殿朝囘即荐贤鸣凤髙梧丽晨旭白头寺主爱文学游亲流水来相续黄鹂绕树鸠唤雨晴丝入户阶眠鹿中书右府尚多暇况复西清澹春服蓟丘李公年甚髙亲书筼筜试拈托南风堂上住多日好听晨钟赴僧粥枯梢长叶风雨来老可黄花俱眷属挥毫相轧李河东共悼房山渺江陆曹南老商亦有名拂素先倾酒千斛蜀人仲渊不防画侧帽长吟动华屋蹇予冷撰从诸公兀然坐隅若鸿鹄风云月露不计时聚散悲欢嵗年促汪侯何处得此图其长丈余髙尺六松桧苍茫转树腰铁石嵳峩偃山腹昔人不见今人老空忆临风对森矗后来把笔谁最能阁下丹丘叹幽独令渠见此防伤神况我茅檐揩病目文章精彩宁复还天上华星光煜煜
　　题写生手卷赠李道山赴九江茶官
　　春丛何窅窕翠竹题幽鸟秋实结甘酸溪鳬倚暮寒后日嵗复嵗盛年不留老将至湖上新亭早晚成可以供钓可以问耕看花食实老孙子击鼓撞钟歌太平一官黄芦苦竹间琵琶船外月团团故人写生一嵗事恐有离愁不足惜匡庐山好秋色归持浓黛作脩眉牎下连卷数峯碧
　　赵伯髙所藏杨补之松竹梅图
　　卉木何情同嵗寒君子合并嗟独难氷霜满地风景异清修古节来毫端南渡衣冠忆初合萑苇蒹葭总萧飒长生玉立古顔貌欲选疎英变残腊西都昔者画功臣良工健笔随风尘尺书黄髪共来往谁见留侯如妇人江上幽人有真迹俯仰兴亡写今昔丘园偃蹇非不多独想髙懐泪沾臆
　　钟生清露轩
　　江西诸侯好賔客弹铗归来无愧色学舍如舟安足居白髪秋风岸髙帻铿尔舍瑟还读书上天繁露垂庭除河清有颂芝有曲为我长歌倾玉壶
　　与族侄孙从善
　　白头喜见族诸孙青门为世夫何言成都桑栢日已废尽有遗书堪讨论风花寒食江上路墟墓兴哀惭一飱怜尔笃实可进学竭力孝敬思生存
　　律诗五言
　　出小东郭
　　问讯成都宅还过万里桥邻墙皂角树官路緑杨条部曲都无在茅茨忽见邀沧江沾白雪尽为梦魂销
　　望巴山
　　巴岭对秋屏依稀泰华形双尖天际碧一色雨余青牙纛穿行柏旌幢接降灵南昌汉时尉招与步空庭
　　次韵叶賔月山居十首
　　氷泮溪流碧云生岛屿红轻隂残梦里逺树乱愁中鸥外兼晴絮莺边共晚风地偏山气近霏霭湿房栊落日亭前水飜风雨后荷翠明薄醉羽扇按清歌影浄鸥千顷凉生【一作深】蚁一柯扁舟成独咏诗思尚能多露冷天光逼溪澄夜影圆水花含窈窕山吹纵清绵为觅洪崖侣重寻赤壁船翻愁孤鹤外回互万山连嵗晚氷生壑山深雪拥扄清斋须杞菊甘饵足参苓水绕阶除静杉依石室青白云麾不去昼影舞虚櫺緑锁依松润缃乱藓斑吹笙花下散飞燕雨中还有客归谋酒无言卧看山春禽忽相唤深树两关关绮疏收易卷紫盌罢分茶日暖聊行草风微好看花行窝君子宅悬榻故人家逺胜骑官马听鸡趂早衙霜林收硕果雨槛卧幽芳留客山原枕分题玉井牀衣裘凝薄冷户牖宿残香未觉成都逺风流独草堂隠几风檐竹诗成酒病酥枫屯云锦阵梅折海涛图翠袖开筵出华簪折简呼移舟促相就玉鲙斫生鲈简册惊前梦文章赴后期赏花时命驾爱竹屡题诗小草颠尤胜深杯醉不辞交游倾四海风雨夜吹箎风日宜芳嵗烟霞乐燕居坐深闲看月烛冷静修书腊醖红生玉春盘緑间蔬但须门有客不问食无鱼
　　名酒
　　名酒不可得幽花谁送来秋霜垂鬓髪夕照在楼台尽日山公醉何年庾信囘唤人吹玉笛移席坐苍苔无疑先生不逺千里访某于寂寞之濵曽未旬日赋诗留别虽无以欵未忍从也次韵且致缱绻之私四首【无疑先生南剑人】
　　养亲无复日不忍爱遗生一客独髙义千山致逺情烹鱼供溉釡秣马促归程从此延津路应将问耦耕酷暑秋仍炽幽花晚自香谁将百年意共付一窓凉事业青灯旧心期白髪长山林尽迂阔江海正苍茫望气秋横剑分光夜续镫寒梅不鬭雪春水尽融氷座与贤人对门从稚子譍乡祠应合乐豪杰若为兴荐书惭不用空复意怜才共逐双鳬去谁飞一鹗催鼎彛文字在几杖见闻来明诏求遗逸蒲轮孰可陪
　　题平逺赵公像
　　将相先生旧江湖早退翁丹砂留劒客琴韵畣天工乔木荒烟合幽兰宿雨同罗浮与衡岳犹想遇防鸿
　　题疎斋卢公像
　　持节江湖外吟诗魏晋间长庚垂野迥病鹤倚秋闲玉局谋堪奕金銮遂不还春来无宿草防防涿州山
　　次吴宗师韵题朱本初藏秀楼
　　世傅垂绂裔蚤作采真游引月池边树呼云鹤外楼河图留信史洛颂载归舟无限吟诗兴西山对九秋
　　和龚子敬竹亭诗
　　万竹尚书宅髙亭表素襟扶持自逺大临睡极髙深风露兼秋色梧桐共晚隂惟应有栖凤余韵寄瑶琴
　　次韵马伯庸少监四首
　　仍嵗从巡幸山川识重临讲帷来济济驰道止骎骎五月衣裘薄诸生坐席深归耕何待老莫问二疏金移跸宫城曙烟花绕阁重来王俱属籍称使不传赐席还清问囊书更手封恐烦宣室召视日转苍龙臣甫多愁思长歌拜杜鹃凿崖通阁道积水放楼船惆怅霜横野栖迟雪满颠经行看宿草碧色自年年太平知永日渐老惜芳晨论说慙孤学推扬负相臣退思常感慨拜赐每逡巡郊薮多闲地余生托凤麟
　　题赵继清诗稿
　　礼乐三千字才名二十春緑樽清坐客朱绂苦吟身海日香浮树淮云暖向人同年多要地早晚接朝绅
　　题草亭
　　春雨夜鸣屋晓来青草生暖薫初舞蝶香近更啼莺裁剪成书带搴纫结佩琼自非邵处士休放小车行
　　奉别阿噜威东泉学士游瓯越
　　忆昔同经幄春明下玉除挂冠俄去国连舸总盛书笋脯尝红稻莼羮斫白鱼莫言江上逺咫尺玉堂庐
　　寄白云闲公讲师
　　古寺白云闲钟声竹树间唐诗留屋壁蜀道忆乡关橘柚霜前送袈裟雨里还重逢三十载刻石玉遮山
　　书赵节度建炎诰勅后
　　义旅趋京国危城借宿勲山从官位改世以故家闻诰勅遗先代图经补阙文凄凉宝劒赠元自岳将军读王伯仪参政中山周氏赈粟诗感叹遂赋
　　不作三年畜聊哉一日安素封能自富红腐幸相完东里难为惠舂陵谩永叹信知麟趾意秩秩寓周官
　　次韵刘伯温送王止善员外四首
　　某今春与止善员外约三月致仕同游武夷既而闻其扁舟江上遂不及与之别监宪学斋公送以七言律诗一章五言三章逺蒙録寄不胜慨然盖公之所赋所以激清风于古道发大雅于儒林止善平生遂有见于久逺所系亦大矣辄次韵四篇追寄止善亦以颂公之盛德拙陋不工録呈愧悚一笑幸甚
　　故人归去甚清华公有新诗在小车天外秋声先鴈阵云边清梦过蜂衙未寻旧宅山隂竹更忆都观里花拟叙别懐题纸尾目昏书字愧欹斜
　　公门无俗客相识已经年归有亷车送人知国士贤诗随官事少身与盛名全省署居清切何曽种秫田衣冠懐故老翰墨送初筵老有诗囊在家从室磬悬岂知清剡兴不赋武夷篇千仭西山雪髙情独尔贤携书山寺读深夜接猿吟秋水银河影春云锦瑟音尊前思北海世外愧南金禹穴堪寻否凉风起夕隂
　　题黄思谦所藏雪窓兰二首
　　沣浦多芳草微风翠叶长墨云开劒防香泽近衣裳书带垂青简珩委玉肪同心谁可并芝本产斋房手揽华鬘结化为楼阁云幽人移近坐天女散余芬九畹春光动三湘晓色分凌波送罗袜谁是凤毛羣
　　送董生赴仙居尉
　　黑仙居尉登髙解赋诗海边迎日观花底咏风漪台府多仙友诗书即吏师勤亷须自力慰我故人思
　　寄段惟德宪副
　　持斧双溪上寒梅照髩华临风懐凤阁见雪忆龙沙夜访山隂竹晨餐海上自嗟留滞久欲继使君车
　　酬崔御史送熊掌
　　熊掌来东国分甘到老夫鸾刀寒断节翠釡暖柔肤兔脱中山醢鱼藏丙穴腴藜肠浑未厌玉食恐时须
　　题金平章所藏竹石图
　　江水兼天碧筼筜满谷生静和春雨重动挟晚风清投策看龙跃裁笙学凤鸣千年倚磐石君子表幽贞
　　周彦文野泉图
　　旧邑成新隠山泉喜发蒙涵容常不溢挹注讵能穷豹饰山光润龙眠石气通还应化春雨为泽岂言功
　　逺法师图像
　　地浄縁心浄空真即性真白华无垢足金色化生身幽鸟时时现山花日日新愿同陶处士相见过溪频
　　虎溪三笑图
　　入社心无适过桥迹迈存自嗟机事失空与画图论白羽秋风静黄花夕露烦讵能随众笑我亦付无言
　　赠尧公开讲鄱阳
　　法席初鸣鼓龙天已满空花飞檐外雨旛动室中风宝气来天上金声振楚东防头无数石应是礼生公用唐綦母著作韵送闲白云长老还吴
　　凌空一锡归几日到禅扉花交珠树防苔长石人衣秋水依空浄浮云映日微白云无所住此际亦归飞
　　寄吴宗师
　　花发上阳红宫袍醉晚风题诗酬怨鹤写信寄飞鸿阊阖天光上蓬莱海气中松声一两叠时寄看云翁
　　米元晖山水
　　耆旧襄阳逺新诗问水濵苔矶垂钓久竹院访僧频书画晴虹夜衣冠怪石春由来多健笔俱不写红尘
　　双骏图
　　真骏不受羁冲风忽竞驰雪飜两疋练尘引一编丝国士不并世神龙难力追故应双剑气昨夜起天池
　　步雪图
　　白雪深无际苍松近有关谢公穿屐去陶令荷锄还鹤舞千琼树猨吟万玉山若非有仙骨谁得此清闲
　　踏雪图
　　送逺水桥滑山髙雪径深乾坤无异色林壑有幽寻玉树连云起风泉落涧沈断流无剡棹何以识山隂
　　题黄太史书老将行
　　因观老将行壮气酒边生健笔凌云起长歌带雨鸣藏鹅归浦迥瘗鹤入江清最忆青神应寒泉不世情
　　周德尚见访
　　乌帽吟时侧黄花对处闲诗成风雨外剑动斗牛间昼寂鸎啼树春深竹满山欣然闻好句多病愧柴关
　　城山阁
　　最爱临山郡城中自有山云边开翠牖日上拥青鬟酌酒为亲寿擎书待子还仙翁重相许可以乐髙闲
　　挽胡伯恭令尹三首
　　孔明虽少食安石自髙情丸药黄鹂晓煎茶緑树清劣能胜束带俄复写悬旌丝竹东门道凄凉忍重行歴歴言为教湛湛职有思谁能迎刄解真若治丝为阅世佳分子持平老吏师诏书询守令空复荐章驰昔喜文书简人知县道真府君初在殡巷哭欲连村竞渡哀鱼鼈安居念犬豚小民犹识此遗爱岂空言
　　题刘升卿崇轩
　　名园当郡右峻岭视山隂钟鼓清时迥莺花列屋深临池春洗马对雪夜鸣琴监石多王谢髙轩每共寻
　　觉非轩
　　今日非昨日始觉昨日非龙光挥利刄鼠穴絶余机德业收新效身心发妙辉空言成自诳何日圣贤归
　　题南禅寺壁
　　南禅寺北峰林影动秋空画意声尘表吟情水观中幽丛收坠露老箨下微风不有维摩诘谁能丈室同
　　送长老住山
　　持衣入祖寺弹指宝楼开白日交蛛网青山入镜台散花天女下行雨海龙囘应是飜经罢诸天送供来
　　送宪史武子宣
　　建邺多名胜前朝自汲来车书逢盛日簪绂见英才撤棘秋闱散拈花昼殿开修能兼积孝令誉称乌台
　　赠简天碧画士
　　千仭青山里和衣坐石苔看云为雨去听水共风来春尽扬雄老秋清宋玉哀故园谁赋得空对画图开
　　重赠
　　云气连山动松声夹雨寒抱琴穿竹迳留棹倚江湍夕照归神女春隂带锦官此生旧同里偏解写潺湲
　　新作暖阁望陈溪山不至
　　白雪满虚空春生一粟中明窓尘帖帖圆鼎气蒙蒙梅萼犹缄緑椒花欲献红谁能共来往惟有太丘翁
　　正月十一夜坐
　　春雷昼初发夜雨遂沈沈晚得隠居趣静知生物心佛灯依坐近神鼓隔林深老病都无睡诗成聊自吟
　　暮春溪上作示涂振铎
　　久向山中住闲来上钓舟携将青竹杖撑过白苹洲稚子休相觅衰翁更少留东风吹雨起移系屋西头
　　用赵壎韵示次子延年
　　治生先务本为学必成章念尔应门早无能韫匵藏诗书家世重师友嵗年长尚念鸣幽鹤轻毛戒妄翔天藻亭壁下生二笋示幼子翁归二首
　　舍下生春笋兼旬丈尺髙为开鸳瓦脊放出凤池毛覆屋通云气冲楼树节旄连年双碧玉聊寄一挥毫墓田双瑞竹逺报谢乡僧江上归无日山中见未曽简材生屋壁玉气近书镫茅舍秋风卷冲霄喜有朋
　　到寺
　　到寺无僧住邻翁立暮云喜逢新过客为説故将军野水寒先涸残钟暝不闻欲知何代建然竹读碑文
　　夕照
　　夕照散余曛氤氲见物羣斗杓垂野迥空影界河分防弁懐瞻洛楼船忆祀汾荒村闲草木随地有浮云
　　移柴门次韵薛卿
　　老寄池边舍新移竹外门髙人知独乐妙语往相存衣食随年嵗文章付子孙惟求绮园辈白髪共清尊
　　答易小雅送商陆根
　　商陆经年觅春深幸见分斸同黄独雪坐对白花云参术资芳泽芝兰竞宿熏道家空作脯宁与笋蔬羣
　　织锦回文诗
　　宛转千蚕绪绸缪一寸心文章遗彷佛情识堕幽沈春日关雎意秋风蟋蟀音文园空解赋终愧白头吟
　　题画马
　　房家千里马写出渡江时烟雾连城起风云六月驰尚方催进驭勇士不能骑苜蓿成秋草空寒太液池
　　赠上清髙士吴霞所
　　秘殿辞严直匡庐觅重游喜逢飞佩客同上钓鱼舟图画龙鳞湿衣裳鹤羽脩松声过溪好为写素弦秋
　　题春塘谢公程文
　　科第因时重人材致力专文园寻旧稿鲁壁防残编青紫空遗恨虫鱼更别笺运随麟狩尽宴托鹿鸣先独断繇今圣賔兴放昔传讵闻深美意并世一陈前
　　题秋山图
　　峰迥留深隠天清接素袍栖身断人迹游目送鸿毛树挂栖厓鸷藤悬饮子猱龙眠石涧冷虎撼树根牢木客吟时共山樵奕处遭浮云过水尽孤月挟霜髙羽使来三岛胎僊舞九皋左招玉斧饮右揽赤松遨空色收寥廓虚声起绎骚弹琴遗古散载酒棹轻舠遂向图中见谁能世外逃乗槎几月至一泛九秋涛
　　哭熊昶之
　　居官常独处论事每平心狱用春秋断囊无暮夜金家园聊伏腊江路足登临名酒应常得幽人亦重寻筑堤行冉冉修社坐深深环堵书连竹空林月照琴四年嗟契濶千载入沈吟陶令余瓶粟黔生正敛衾孤儿承薄禄苦节奉遗音白髪秋多感青山夕已隂敦亷犹可望虚伪庶能箴郡乗谁传信来车失所钦


　　道园遗稿卷二
　　钦定四库全书
　　道园遗稿卷三
　　元　虞集　撰
　　七言律诗
　　代祀西岳畣袁伯长王继学马伯庸三学士二首
　　紫禁沉沉曙色低奉祠羣使已班齐承恩归院迷烟树乗传开关踏雪泥蹀躞共怜骑苑马逶迤不若听朝鸡山川有事宁辞逺咫尺成都是国西
　　栈道年年葺旧摧已将平易履崔嵬经行关辅图中见梦恋乡山马上来诸葛精神明似日相如情思冷于灰重思亲舍犹南国愿托江波去却回
　　自仁寿回成都
　　还乡思速去乡迟王事相縻敢后期里父留防题壁字山僧打送舍田碑胡桃笻竹南方要卢橘枇杷上国知此日君亲俱在望徘徊三顾欲何之
　　题王庶山水
　　蜀人偏爱蜀江山图画苍茫咫尺间驷马桥边车盖合百花滩上钓舟闲亦知杜甫贫能赋应叹扬雄老不还花重锦官谁得见杜鹃啼处雨斑斑
　　张道士蜀山图
　　碧玉参天是蜀山旧曾飞度歴孱顔松风上接空歌外萝月长悬合景间试剑丹崖秋隼疾濯缨清涧夜龙闲君家虚靖归来日冉冉蓬壶为忆还
　　范文正公书伯夷颂二首【并序】
　　伏承主奉范君示先世诏及文正公手书伯夷颂令集题识仰惟前贤争光日月不敢妄有赞述辄以鄙句奉谢用表惓惓景慕之意云
　　庆厯元臣细字书清风直与伯夷俱潞韩并识何舂应秦贾争藏实蔑污神物防持天爱寳子孙惊喜海还珠敢以微尘赞乔岳愿推余砭及顽夫
　　企仰前贤嵗月深阿衡事业伯夷心义田犹是当时禄遗像能令百世钦窃颂诗书求彷佛黙嗟人物转销沉谁人浪漫矜家世防取天平万石林
　　拜欧阳文忠公遗像
　　知公难遇已当年况复泷冈十世阡金石旧藏存刼火丹青遗庙祀乡贤终身未必慙韩愈作者谁能继马迁鸣凤不闻惊嵗晏长怀清颍一茫然
　　挽文文山丞相
　　徒把金戈挽落晖南冠无奈北风吹子房本为韩仇出诸葛安知汉祚移云暗鼎湖龙去逺月明华表鹤归迟何须【一作人】更上新亭望大不如前洒泪时
　　从兄徳观父与集同出荣州府君宋亡隠居不仕而殁集来吴门省墓从外亲临卭韩氏得兄遗迹有云我因国破家何在君为唇亡齿亦寒不知为谁作也抚诵不觉流涕因足成一章并发其幽潜之意云
　　我因国破家何在君为唇亡齿亦寒南渡岂殊唐社稷中原不改汉衣冠温温雨气吞残壁泯泯江潮击壊栏万里不归天浩荡沧波随意把渔竿
　　兴圣宫朝退次韵袁伯长见贻是日上加尊号礼成告谢集即东出奉祠斋宫
　　翠盖重重寳扇斜从官穿栁散慈鸦过宫路逺纡天步上寿杯深阁雨花玉贯两虹通象锦衣成五防练云霞奉祠东出蓬莱道春水鳬鹥踏汉槎
　　朝廻和周南翁待制韵
　　三十六竽吹凤皇九重春色绚天光卿云防动旌旗暖湛露初稀草木香贝叶神师东度岭金舆驯象北浮洋小臣职在歌功徳拜手陈诗对日长
　　挽歌辞
　　中天太白贯晴虹顷刻龙飞返上宫万国共賔旸谷日羣臣忍把鼎湖弓潜蕃回首金山逺顾命伤心玉几空圣主巳颁哀痛诏苍生有泪洒西风
　　和李秋谷平章小车诗
　　雪晴宫草隠晴沙相国朝天试帝车班马昼移温室树鸣鸾晨度掖垣花搴帷每命贤俱载趣驾频烦使至家此日龙门谁执御拥红正履侍金华
　　送朱伴读南归【仁卿】
　　喜子南归盱水上经过为我问临川防家橘柚霜垂屋何处蒹葭月满船应有交逰怜逺道试从父老説丰年寒机早晚成春服一一平安报日边
　　送李通甫赴湖广行省都事
　　黄鹤楼前江水春江花飞接渡江人日长青琐文书简雨过沧洲杜若新应共庾公挥扇坐每寻崔颢赋诗频三公旧掾多为相行见廻车载绣茵
　　畣周伯辉【翔凤】
　　百酌宫壶醉晓霞望中鸿鹄尽天涯故园賔客千金赋飞燕寻常百姓家上国春深花满眼河阳市上果盈车古来钟鼎多忧思待得人间两鬓华
　　伯辉北山堂
　　北山有莱中作堂乐只君子不可忘紫气常占少防下寿星今在长沙傍佳哉竞秀五男子少者逺客诸侯王执笔题诗嗟未敢杜陵之祠烟树荒
　　柬邓善之
　　山雨不来喧静夜江云犹为防晴朝一羣青雀墙花老防个黄鹂苑树遥何有深心期管乐独无髙步接松乔未能径去成飘忽且可相从慰寂寥
　　用退朝韵奉怀伯长试院乆别
　　艺闱羣防手封斜徧阅纵横墨湿鸦拜赐频酣千日酒思归宁惜少年花此时吟咏斋宫曙同是瞻承绛阙霞想有小团分学士好将新水试浮槎
　　送髙尚志下第归江西
　　清霜木叶水多湾知有荆人抱璞还龙拥湖波迎月下豹乗云气候林间杀青汗简三冬足生白虚斋一日闲防望斗牛寻寳剑春朝佩入紫薇班
　　题李道复所作艾全真乃父墓铭
　　道人何处京城中拟托斯文寿乃翁万里烟尘惟两屐一时制作见羣公江湖所过蛟龙识金石他年物怪通我忆庐陵多旧事泷冈阡树足秋风
　　次韵三首
　　春去园林百草生千源流涨到池清心期自与浮云逺鬓髪新如积雪明白苎寛裁无束带黄冠小制不垂缨故人相见那相忆但听横空鹤数声
　　丹阁岧嶤地最亲频年染翰侍严宸九疑凤去荒烟外三月鹃啼野水濵日落贾生将去宅江迎庾信独归人五湖不逺闲身在扶杖风前咏暮春
　　今代广文真画师蘓州把笔更题诗白云逺海意萧散明月满楼光陆离积妄已空前日梦清狂那忆少年时老夫独感深相慰盛徳加餐报祝规
　　眉庵自赋二首
　　新春名字合更新偶托眉庵作主人本不求妍何用妬从来无闷岂须颦晓对逺山烟冉冉晚临流水照成都画手应无数凭仗他年冩得真
　　忆自当年学画眉画成何意望人知鉴观水影真无愧接对天光岂有私献笑岂随桃灼灼效颦应许栁丝丝庵中妙用何闻见未及东风赋紫芝
　　次韵寄谢魏雄卿録事表兄
　　短棹移家竹树东晓鬟拥翠夜镫红谁为重客投卭令徒有髙堂舍盖公白雪上须无药染绛霞盈頬已樽空凭君莫笑黄花冷自有清吟与客同
　　和偰世南除西台御史
　　凤池共爱十年身一榜今为七争臣识字触邪谁与敌读书知律自能神闗中多少遭逢甚辇下同年聚散频万里玉门归控制向来投笔亦儒巾
　　游冈子原呈王学士
　　冈子原头春色浓小车晨出防东风雨余林润人乌好日暖沙平我马同西引峰峦来座上东瞻楼阁【一作观】起天中咏归莫作匆匆晚傥解相逢击壤翁
　　次韵寄元复初二首
　　木落天清悲素秋故人何处海东头尊前夜月仍留户天际浮云重倚楼影静梧桐余倦鸟眼明洲渚自轻鸥人生防合真堪惜长忆春风从两驺
　　黄粱梦觉人千里白璧归来月一缸尊酒防时忘北海束书无路到东牕卧龙宛宛氷生壑飞鹤翩翩雪洒江无限心期总寥落秋风烟树引归幢
　　次韵马可山人见招二首
　　天意茫茫故可知无端感慨又先之百年开济输前辈万里登临在此时袖手防云归去晚举头见日坐来迟忽闻八月灵槎到欲及西风理钓
　　爱此髙槐十亩隂偶来相对理瑶琴江湖有梦扁舟逺风雨无人陋巷深浊酒竟成终日醉花枝聊学少年簮若为后死乘云去烂漫销除感物心
　　次仲章韵二首
　　日射飞尘下界昏遥瞻积翠是君门凤鸾天上今何夕鸡犬云中第防村瑶草无人能逺寄玉天有道可长存晴虹东去连沧海傥遇安期与试论
　　深屋古仙防碧眸渊渊玉色象春浮上方烟雾日千变清昼风云时一游倾耳松涛惟立鹤廻头尘海不藏鸥飞飞防欲吹笙去千嵗归来恐更愁
　　无尘道人
　　云雾为衣月作裳天坛独自礼虚皇龙収古剑沉秋水鹤识神丹起夜光金井有声惟坠露玉堦无色乍凝霜无端下界松风动又欲飘然上凤皇
　　和上都华岩长老见寄二首
　　讲帷秩秩退晨朝咫尺东方寳月遥湛露甫承天子赐慈云还赴梵王招毗耶一日香薰普瀛海羣公意气飘白故人非玉局敢将诗句畣防
　　上帝曾承绛阙朝属车日向寳城遥生公屡讲中边味宋玉空吟大小招梵网千重随镜现天香八月向风飘手开楼阁能来往常候晨鸡碧海
　　和断江恩上人緑松见贻之句
　　谁将古色伴幽悰百尺长松对一翁子落雨余棋局在影摇云际水瓶空倚藤老大何惆怅覆地隂凉待欝葱挽着万牛须晚嵗手开楼阁五云东
　　题了堂悟上人溪声阁
　　磨衲归来阁倚坡池开半月引泉过苍龙入鉢敛风雨白象卷湖吹浪波宴坐不眠花寂寂飞行无迹竹娑娑广长舌相何时了未觉游人一偈多
　　赋松涛斋
　　曾游海上听松风积雪千峰水接空细若凤箾防嫋嫋雄于鼍鼓万咚咚玉堂夜直蟾光里银汉秋横剑气中欲截断槎乘浩荡两樵相对此时同
　　赋雪洲
　　江上经年积雪多长洲化作玉坡陁旧时射虎迷蹲石薄暮归渔认拥簑河伯作宫龙献璧湘灵遗佩凤停梭鳬鹥容与江花发更待春来生水波
　　送茅秀才归茅山
　　茅君兄弟茅山里防代曾孙骨尚清传得元经还自读饵将苍术不须耕鹤随云气来金阙凤合风声度玊笙为问仙郎老仙伯书来应许学长生
　　送韩伯髙浙西佥宪
　　五月楼船过大江海风吹雨洒船云销虹蜺横山阁潮落鼋鼍避石矼阙下谏书谁第一济南名士旧无防湖隂暑退多鱼鸟应胜愁吟对怒泷
　　寄马叔惠福建佥宪
　　荔子枝头火齐红髙堂纨扇坐薰风湘筠簟冷鱼波合海栢梁深燕雨通络纬岂知秋袂薄扊扅长忆晓餐同禁城来防花如锦谁道清霜觧恼公
　　题故太子少傅翰林承防李野斋幽居图
　　车盖归来托逺林鲁山崒鲁原深渔樵相识频分席賔客时过共赐金百嵗仪刑犹近古五朝文物至于今披图想见登临地松满徂徕起夕隂
　　奉元王氏孝义诗
　　隂隂榆栁防韦村中有乌头孝义门耕织事均家益赡丝麻亲尽义弥敦蜜蜂日暖开户慈竹春深长子孙先世此邦尝赐履为歌遗俗却销魂
　　赋张志甫八十
　　身阅升平近百龄顔如玉雪鬓如星逺移湘竹堪扶老旧种苍松已茯苓频见大官躬致馈蚤令掌故口传经古来名士多肥遯徧与题诗歴下亭
　　送道士危亦乐归临川【并序】
　　予寓居临川三十年而随牒京师之日过半爱其山水之明秀而未尽游也喜其风俗之驯雅而未尽观也乐其人物之修整而未尽交也然视临川则为故乡矣以其视之也切故其怀之也深故见其人则喜遗其人则若失亦人之情也况为贤者乎骊塘危氏临川之望族文学雅正之士世世而有之故予所谓不得尽交者也亦乐危氏之俊彦也学道上清山中以翘楚见称信乎名家子孙非常人所可及往年亦乐之从父曰虚室君与予最相善虚室归江南予尝送之曰落花如海思归夜剪烛裁诗又送君观乎此其风致盖可想见于是十五年矣则亦乐之行予独能无言以叙其懐归之意乎予且归休将从子于江湖之上周览山川而歌咏其风俗以托诸其人焉尚未晚也叙而系之诗曰
　　上清仙子临川客蹔入金门即赋归夜月防闻防玊佩香尘不染五铢衣从游元圃暄风畅坐读黄庭坠露稀华盖风前如觅我应防白鹤向西飞
　　送张用鼎还乡
　　张郎兄弟人皆説二陆才华未足多骐骥西风开道路芙蓉初日照江波周官雅颂賔兴礼汉代偏崇茂异科为语州人胡处士清时何故覔渔簔
　　题大都香山寺图
　　香山苍翠帝城西古寺髙飞北斗齐绕屋清泉龙穏卧对檐老树凤长栖曾陪退相防山径亦共幽人蹑石梯忽见画图惊十载春云秋雨不胜题
　　为马竹所照磨题香山图
　　古寺深沉压巨鼇画图重见记曾遨晓城宫阙烟花合夜壑风涛树木髙雨静卧波防剑影天清归路一鸿毛东都九老名犹在潇洒谁同白纻
　　端午节饮客与赵伯髙
　　龙沙氷井夏初融簪笔长随避暑宫蜡烛烟轻留贾谊铜盘露冷赐扬雄南村久病思求艾北客多情问转蓬忽听满船歌白纻翻疑昔梦倚春鸿
　　用萧性渊诗一句足成一章送常伯昂
　　华盖芙蓉入座清清雷踈雨过虚庭永言自媿难传世急就成章易满屏好客无情怜白发幽人相顾説丹经箪瓢便了余生事空枉轻车到野坰
　　题时録判齐山吟巻
　　济南名士古来多此地登临孰有过山影蘸湖春雨树泉流满郡晚风荷客生江国犹思忆人念乡关想咏歌千古齐山青未了李邕杜甫奈愁何
　　王真人眉叟在京上都赐酒唱和
　　真人燕处自髙堂逺赐宫壶出上方给传许乘飞廐马侑樽仍有大官羊一天雨露凉如洗四座賔朋喜欲狂起赋新诗夸得意西风传送及【阙】
　　送张伯雨入茅山二首
　　独棹扁舟入白苹隠居旧宅去栖真囊悬肘后惟丹诀书到人间称道民未觉白云留住晚也应苍术寄来频手栽松上孤飞鹤知是华阳第防人
　　隠居闻道无人迹麋鹿来依积雪深每占云气得芝术莫怪丹光穿树林茅君自骑一虎下木客或与羣猿吟知尔此时最相忆迟予飞屩度千岑
　　次韵熊太古题金石编
　　上林昔见众芳来春雨湛涵咏有莱何处北山留客住未闻东阁为君开画须具眼方留迹琴有知音不用媒多学少成多老我每防精义欲成灰
　　次韵钱翼之冩大学衍义局中诗卷
　　贝叶西传净业尘泥金万轴等长身清闲邃殿仍稽古寂寞遗书亦发春承诏外庭须老手挥毫仙馆属才人重观旧事思天上白水扬雄野水濵
　　题王本斋歴官纪年画像
　　歴官贵与年俱进列画衣冠若弟兄出节遗风仍镇海生祠嘉树各专城丹心不改兼终始白发微添更老成清梦防时求傅説平时早合识真卿
　　谢僧以长送铜龟水滴
　　赠我铜龟盛砚水想君久已伴题诗斑斓隠约知千嵗缫借丁宁愧妙词岂有文章须润色况能经济属论思只应六月俱忘息灌沐清泉自奉持
　　题静寿道人自志后
　　对雪鼓琴张道士八十二嵗顔如春世外异书聊过目人间乐事自终身如如常住谁为死扰扰相仍故是尘知尔既忘欣戚意安排何用赋诗频
　　挽危公逺道士
　　剪烛裁诗忆送君落花如海政缤纷防廽分别未为老一日音容杳不闻珠树露寒蝉委蜕玊楼风急鹤离羣自吟新句成竒防只许人间礼白云
　　与笔生
　　圣明天子御奎章翰墨昭回日月光画殿风微防凤翥春池波暖六龙骧侍臣近榻夸先得内史开函喜自将借问紫毫谁所制发挥神化未渠央
　　白云闲上人以橘一枝见赠予作诗以谢
　　洞庭嘉实龙兴种百颗同枝重压檐折遗忽疑千树尽分尝犹足十人兼贡余沾赐今难得霜后题诗尚可添只欠吴姬团锦幄霏香噀雾玊纎纎
　　答舒真人送牡丹二首
　　真人棋罢小徘徊手剪前紫绮来天女不嫌云雾薄洛神亲拥髻鬟堆已令老鹤婆娑舞更注清泉潋灔杯莫遣巢翁知盛事诗筒日日片云催
　　晓来睡重不闻钟仍叹防花似雾中贪赏金盘承宻露不知玊树倚春风战酣淮水碁应胜雪拥蓝闗句更雄欲画新图宜正午须凭貍目騐芳藂
　　送胡古愚
　　仙馆醉余千石酒上林吟遍百花风拾遗徒歩头成白供奉归来锦更红晚下紫薇怜病鹤春风緑水送冥鸿故人江上如相见为借扁舟候秃翁
　　游小姑及彭浪庙承学士命以示毕推官因次韵二首
　　天作孤岑自防时髙危并见古人诗身当委注下无底影絶旁縁终不移波浪秋随天汉净风云未尽海门驰钓竿拂树思长往应有沙鸥已得知
　　廻舟却往彭浪石还借枯笻得自持外险内安【阙】者乐东流西洑渡来知追随过客应无事迎享神君遂有诗消得清秋好风日经邱防壑昔为谁
　　送栁唐佐怀孟总管
　　满县花开二月初郡人日望栁侯车醉翁白髪诗情在好客清言吏事余河水煮鱼频入馔柿林収叶徧留书欲从太守借盘谷手自搴茅结隠庐
　　题李息斋竹二首
　　文翁冩竹鬓成丝不作茭芦与栁枝日色分明见真本天公端的是吾师动摇如有禽相语偃蹇惟余石不移霭霭春云好才思千姿万态总相宜
　　已学夷齐愿息隂如何逐日转萧森发挥自出形容表摹冩谁知造化心持赠不堪怜苦节卷怀无迹愧幽防更防月夜风尘定着意沉沉落墨深
　　题先天观
　　画来新搆先天观便欲工吟胜画师山挟风声雷起陆水涵天影日当池长生有道行行到生处无为了了知不是三年不题句巻中为有范梈时
　　次韵云章丈欲访徳机学士故以末句相属兾以因行致之
　　风雨相求越一邦无多苗藿庶充肠东风吹雪开梅蕚南斗无河避剑光力薄荐书空汗漫情多愁易苍浪故人范叔清秋鹤谁共吟诗月满堂
　　予与胥翁亚仙自剑池观山水遇客石桥吴氏访自牧长老于昭福时寺新成方卜门向予与亚仙皆以正对大罗为妙一时同游约斋朝辅朝佐皆吴氏之良而牧亦吴出也莫不共赞其美因为赋诗以识之
　　重卓招提坐石溪开关更欲面罗池西来万分明意前列诸峯苍翠姿脩竹踈松通一径防云淡月立多时千年白鹤重来晚觧向児孙话祖师
　　去冬过昭福留诗溪上牧所既而蒙半村先生与国賔茂才青云诸名胜相继属和盛意不可忘也先从牧翁寄此尚须面叙区区也
　　隐居曾见绕清溪屋上青山屋下池老子风流宜白阿戎翰墨称雄姿每懐髙阁防云后投宿比隣听雨时安得青藜同照夜题诗寄恼牧牛师
　　赠丹士
　　神仙有咏炼丹砂服食三年鬓不华自有锦囊収晓露何妨玉椀泛春霞倚松吟啸风生袖采药归来月满沙肘后方闻多至剂青粘何日到山家
　　题朱泽民畵
　　松外浮云过眼空前瞻无际后无终防畨白雪经行地数尺苍髯俯仰中健笔只今韦偃老吟诗谁似杜陵穷悠悠无限沧洲兴问取骑驴傲兀翁
　　题董生画
　　李公昔守清江上翰墨交游有稚川每从逺海风雨至共对小山松桂眠拨镫何处得古法临池忽欲无千年嗟哉李氏孙尚防川翁家学子能传
　　罗若川画松
　　暮春多雨昼冥冥罗生画松当素屏老蛟化为剑气黑白鹤下啄苔痕青传来日暮自篝火梦入幽岩防茯苓不遇胡僧露双脚石函自了读残经
　　又次游仙游山诗韵
　　巃嵸山木小轩东栀子花开鼻观通嘉节喜逢风雨外幽怀多付笑谭中诗成彩笔从人冩醉后朱顔与众同却怕有人知此乐枉将山水系愚公
　　董掾湖山堂
　　九江秀色何处好新堂正值甘棠湖春水初生荡洲渚晚风欲起散鱼鳬自公退食对脩竹教子读书编緑蒲知君亷恕足隂隲行见髙门纡紫朱
　　留上方道院
　　卜隐山中事已迟归来无处着幽栖行穿深谷却车马借宿髙斋惭黍鸡茶为弥明分石鼎灯从太乙借青藜百年身世半尘土一日林泉何足稽
　　寄陈湛堂法师
　　月宫桂子落岩阿想在林间阅贝多持足地神衣拂石献珠天女袜凌波香因结愿留龙受水为烹茶唤虎防寄到竹西无孔笛吹成动地太平歌
　　送胡士恭
　　十年京国擅才华宰相频招载后车太液苍凉黄鹄羽元都烂漫碧桃花三清风露仙人馆万里烟尘野老家拂拭旧题如隔世华星明汉望归槎
　　送霜林西白长老用太白起句
　　峨眉山月半轮秋我忆家乡亦白头脚踏冈源流去水身随海岸到时舟长空一鸟飞无迹白雪千峯烂不収却笑坐来销刼石云兴百【阙】若为酬
　　寄白云闲上人
　　龙兴寺里白云房不到于今二十霜橘柚向来垂屋重松筠此日过人长千函秘典心源净百嵗长□幽頬香若念尚书旧行履三生石上莫忘乡
　　寄防笑隐
　　垂手毗耶忆旧劳诸天幢防拥林臯开轩坐见青松老倚阁间防白浪髙晓日上林随步屐春云如海在挥毫经年不得江东信独立长春送羽毛
　　陈君璋新园池亭得烟雨横塘旧扁表之本渔埜陈氏之物我大父尚书公所书也尚书书此时巳九十年而君璋之父年且九十矣故赋诗及之二首
　　烟雨横塘识旧题尚书遗迹久凄迷防囬玊树莺声晓曾见雕梁燕子泥近水楼台随地起临堦杨桞与云齐小车却忆尧夫老徧洛防花信马蹄
　　旧扁横塘墨色新百年还属百年人争墩正为名随谢隔世何妨姓共陈绮席闻莺垂故旧金盘烹鲤亦賔亲兰亭俯仰兴怀地莫惜流觞对暮春
　　题萧正肃公及尚书与杨诚斋书幅后
　　古木萧森日月悬六丁犹为防遗编一门翰墨三千首七世风流二百年秋野苍茫麟角出春池零乱凤毛鲜世居乡里如君少西望孤城忆墓田
　　费无隐丹室
　　碧云防引树重重除却仙经户牖空一径緑隂三日雨数声黄鸟百花风年深不记栽桃客夜静长留卖药翁防度到来浑不语却依秋影送冥鸿
　　冩韵轩
　　翩翩仙子药王山明月髙楼遂不还天外脩眉尘镜掩中遗墨夜灯闲云深黄竹归无所雨暗苍梧泪更斑何似浮云相遇合杳然遗迹谩人间
　　杨判官春雨亭
　　松栢园亭雨露新慈顔幽翳倍伤神三年蔬食心长慕一勺寒泉泪满巾孝子旧游多国士将军遗爱在邦人封茔近对清江曲世世能来有凤麟
　　揭北海山雨亭
　　周遭城郭拥陂陀北海亭中逸兴多木落秋风知地逈水髙春雨见帆过华簪列坐知年老翠袖深杯为客歌説与蓬莱千仭石谁能鸣鹤倚松萝
　　珉上人俯清轩
　　髙亭直下一江清千尺丝纶寄此情秋水芙蓉华月上春苕翡翠晚风轻坐来古砚生云气吟过长廊曳履声知有登临无限意髙山野水已相迎
　　杨伯恭桞隐山房
　　细栁谁如防上营清江百尺坐专城陶潜雅兴还堪赋张绪华年更有情春日贯鱼多鱮鲤秋风飞羽总鲵鲸锦衣玉带催裘马入对长杨听早莺
　　揭北海蓬莱亭太湖石峯
　　海上飞来第一峯华星明月五云中千年持载遗神物九仭飞腾接太空不与兴亡惊世换长随山泽与时通苍茫独立横秋气未许西山得比雄
　　秋屏阁
　　防度秋屏真谩兴嵗寒今日一凭栏西山庐阜连天起彭蠡番阳学海寛久病岂能修客礼旧时长感奉亲欢老身若借云房宿卧起江山正面防
　　王钦道活水源堂
　　江上曾闻感圣衷防源因见出泉蒙风霆流动千门启山泽髙深一气通润物已从时雨化济川犹叹昔人功野塘旧隐谁能住一夕清凉谢太空
　　题送林松磵照磨诗卷后
　　朱轮豪杰早知机一日冥鸿向海飞风雨交游无旧迹江山幕府有清辉秋空淡淡蒹葭浦春昼堂堂锦绣衣世上乔松中梁栋涧邉莫叹故人稀
　　御风亭
　　城隂百亩转廻塘乔木防天翠桞长飞盖晓迎花雾气临池春动墨云香衣裳清露芙蓉净剑佩明河水玉凉还向人间留妙迹兰亭列坐咏流觞
　　防桧轩诗【并序】
　　桧之为木仲尼尝手植于鲁天下后世莫不具瞻焉学者之于圣人宜无所不学江右宪使覃懐李公重山甫持刚方之节秉贞固之操乃树防桧于家庭以自见盖将景仰先圣于万一也夫木之为世用多矣大材成大器小材成小器椅桐梓漆则琴瑟之储焉清庙明堂之栋梁非桧莫与也尚论圣人之所为识其大者岂非君子之志乎乃为之赋诗曰
　　素王旧植鲁宫墙防树新隂接太行氷雪髙寒今节操雷云参错古文章河津此地营舟楫廊庙多年待栋梁防与羣龙近华盖九天朝日正苍凉
　　黄仙岩
　　铁色隂崖积石屯玉顔窈窕镇昆仑上池降液作灵响左角出云承晓暾手抉风云穿月窟坐当星斗直天门昔人政有怀仙地为挹清泉注一尊
　　古亭诗为张仲渊作
　　济南名士古来多谁作新亭照水波百顷髙荷秋兴濶一朝明月暮船过南州城上登临赋北海尊前感慨歌况有吹笙王子晋清风千里接鸣珂
　　观畊诗为王可敏作
　　昔嵗春畊见梦中分轺此日叹民穷渐帷草色经行路辍食棠隂问土风归鴈相催知日近占鱼犹愿报年丰他时缓歩从青琐寤寐难忘稼穑功
　　与熊天宇
　　去嵗送花无处栽至今邻舍借园培縁篱正要带刺枳并屋还须叠叶梅桑椒墙下堪食用桃李门前空绽开故人一一可致此他年相对共衔杯
　　行丞相掾唐仲英事母至孝在临川时太夫人常艺兰于亭中花繁茂累嵗增盛异于常植君子有以占其子孙之兴也他日太夫人去世而兰亦悴而弗华三年而忽荣如太夫人在时仲英感叹如见母之存焉都人士咸以为瑞相率为歌词以颂太夫人之遗徳而识天锡瑞以彰仲英之孝后数年虞集在豫章与仲英续赋一章云
　　唐氏慈亲手种兰三年憔悴复阑干为怀媚服慈顔喜岂意空帷带泪防手把桮棬春露重心知佩防暮天寒扶踈玉树情何极长绕幽芳不忍防
　　宪府瑞栢
　　宪府清岩翠栢髙香烟霏雾起亭臯浓熏旭日新膏沐细引春风近羽旄黼黻成文如锦绣丹青生色在挥毫徳星占应贤人聚济济清朝见誉髦
　　书萧母传后【并序】
　　新喻萧母有贞节朝廷有鲁防政子翚言旌表其门莆田陈旅博士为之传文甚竒子翚早学于萧氏陈集友也先丞相雍公与萧正肃为同朝故其家来求题云
　　桓桓萧氏贞门表犹是前朝执政家恩诏传言褒素履安舆垂泪对黄华贤孙能奉髙年逺薄俗宁知古道賖鲁氏交情陈氏笔临安三感一长嗟
　　黄节妇诗【并序】
　　集昔沗馆阁四方孝子贞妇之事来上朝廷者率求诗文以表章之随事发明时义既有所讽劝或所録未甚备者犹推其类以着其姓搢绅乐善成风每盈卷轴不以词为费也今观雷尚书之诸孙长仁书其女弟适黄氏贞节事皆闺门变故而始终一徳非其兄不足以知之非能文不足以发之集笔砚荒落长仁之子以此卷相示感而赋之
　　贞妇初年遘百艰每将忠厚对伤残死生家世心无愧终始闺门义所安信有髙风随地化不营华表与时防贤兄述徳皆真实为报乡人在史官
　　送阿里仁甫舟中作
　　送客江边醉似泥渔村留宿已鸡栖风平山影摇舟檝雨急滩声入鼓鼙故老别来谁尚健新诗吟罢更重题却因农事催归去卧防浮云逆上溪
　　题髙彦敬竹石
　　踈篁幽草涧边生羣玉参差若弟兄更待拂云栖紫凤何年临海掣长鲸尚书萧散今摩诘子墨凄凉旧客卿风雨夜来家四壁龙吟防应读书声
　　南浦遐观图
　　房山避暑何王宫古木萧森多昼风平生江海毫素里日暮乡关魂梦中孤云断处更野水五弦挥罢又飞鸿髙情千仭一倚杖莫怪尚书防眼空
　　古木图
　　晋人笔法成中絶竒杰纵横见米家手画断崖分铁石意求古寺带烟霞龙髯觧出空中雨鸿能留雪里沙近日尚书髙彦敬髙怀尤足共清华
　　赵伯髙所藏髙彦敬吴山夜景图
　　呉越苍茫咫尺间尚书能画夜防山尘销海市露初下雪积江沙潮始还座上赋诗谁絶唱梦中化鹤忽临关髙情已逐年华去秋树寒波共妙顔
　　东山图
　　大傅东山杖屦行总将忧乐托髙情独擕窈窕开瑶席防引娉婷韵玉笙春雨松间残奕冷秋风江上暮尘生三分筹策烦劳甚愁怅云霄一羽轻
　　百马图
　　杨栁生烟草色薰川原锦绣动成羣百年海宇无征战一幅图书有见闻日夕吹笳归别部天寒挏乳奉将军当时校猎谁能赋白髪扬雄思若云
　　周昉画
　　岛上云生日转檐海风吹雨暮寒尖春明玉色遗芗泽夜定珠光入镜奁织得鸳鸯随緑皱教成鹦鹉啄红甜试令鼓瑟应无语目断归舟思未淹
　　天师庵壁间墨竹
　　忆昔卧游脩竹地当林日日防春生白云来时众仙降皓露如防松鹤鸣吹笛江深星斗动钓竿树老浪波平何时置我北极下独倚髙壁听秋声
　　从子旦钦赍赐金至山中次陈溪山韵
　　槖金万里来天上旧赐新颁捧拜余去国栖迟慙补报荣家欢喜度空虚孤臣清泪三生梦一寸春隂数叶书更买青山可终隐不妨投老得安居
　　谢予棕雨笠
　　归弄江波自濯缨白头徒歩【阙】　　　　　　　陂晚
　　夏木清杜甫【阙】　诗更瘦逺公【阙】
　　野僧三四同来往此日先生戴笠行
　　题毛秀发薛元卿戴笠图卷后
　　偶然戴笠过前山天赐髙人一日闲薄有人情【阙】无名姓在人间毛公吟罢厐眉古薛保【阙】　　羽还
　　无限好怀【阙】　　松云千载为谁怜
　　止家人制衣
　　故人遗我布单衣寒暑相仍服不违地僻少尘撋澣易身闲迟破补纫稀樵渔总识防常好鱼鸟相忘作念非请防江头木居士云来云去本何依
　　荒唐
　　齐人野语楚荒唐野死幽囚秖谩伤往往阙文谁复及悠悠没世岂能忘百年有道开新盛千古遗言发耿光不有凤麟同日至谁知信顺见文章
　　虚斋
　　谁识空中有至真一庭芳草自生春风云变化闲来往日月挥持在主賔寳剑有神凝鍳水金丹无质现尘忘言本是吾斋事莫负空同问道人
　　真止轩
　　乾坤定位易行中星拱辰居象亦同终日有言宁离此先天无事若为工音声倡和黄钟始【阙】　浮沉土釡空世法定无相比并闲循斗柄玩东风
　　石岩诗为道童总管作
　　维石岩岩气象超俯怜培塿独岧嶤八风不动盘坤轴一柱髙擎切斗杓江郡暮云留逺树湖隂积翠上春潮便应从此为霖雨直向中天绛节朝
　　竹所诗为马照磨作
　　萧萧脩竹倚阑干幕府髙秋独坐看龙化欲随清佩响鸾停长共碧梧寒防年氷雪培根节一日云霄见羽翰闻道武公方寿恺永歌淇澳报平安
　　送揭子尚之京师
　　县北之亭山水幽玉堂故人怀昔游锦囊五色起云雾华衮一字惊林邱贤材洛下共青琐久客襄阳成白头羊公沈碑闻近出文章垂世何悠悠
　　送李伯仪
　　老来多病山中住谁复能吟过客诗贾谊岂无前席夜终军当有弃繻时沉香亭北花围锦太液池头栁舞丝初到长安还有赋东湖传防緑漪漪
　　送吴志淳
　　古道栖迟与世违髙才谁可共襟期挥毫妙得中郎法倚席长吟老杜诗澹澹春风湖水咏萧萧夜雨竹枝词明年何处还能赋骢马金沟结栁丝
　　送刘仲礼游浙
　　于今南斗聚文星愽士空惭老复丁杜甫文章惊四海中郎字画尚羣经才华酷似泉流峡书法亲传剑出硎欲防海门潮始壮髙风鸣鹄举空青
　　送艾有文之静江
　　桂林賔客旧多材鼍鼓逢逢夜宴开乡里共推文学贵辕门争识故人来幕中草檄狼烽息座上吟诗雁字回为问伏波天柱逺文章何日刻苍苔
　　送太原郭诜还豫章灌园精舍读书
　　每思有道太原碑复忆南州孺子祠但得贤人千里聚奚伤大树一绳维生民憔悴依髙节吾道销沉系逺思谁向灌园栖隠地下帷观象玩防辞
　　送刘元补淮南漕司书吏
　　江南大郡多凋瘵三月莺花海上城使者自持清节重书生逺去一舟轻图书云静沧洲雁翰墨风生碧海鲸幕府从来賔客盛鸣琴时自寄髙情
　　送李仲渊云南亷使
　　海上瀛洲想玉珂绣衣今歴防坡陀贤人防合何其少盖世文章不用多兰楫谁迎桃叶渡芦声莫奏竹枝歌不令驷马归金马奈尔相如好赋何
　　送僧归俗
　　孰谓儒冠多误身昔年聊作小乘僧春风花影踈踈月夜雪松涛澹澹灯巾带便须归贾岛衣盂从此付卢能男児今古平生事未把丹心一寸冰
　　题河东李集贤倜诗后【并序】
　　某与昭徳别二十有余年相见清江之上出故集贤李士学士重游旧诗盖李自守郡至作诗时已二十余年今去李公赋诗时又防三十年矣俯仰感叹追和附卷末云
　　郡人长説使君行室有弦歌野有耕千丈沙堤春雨涨满舡书画晚峯晴重来城郭谁耆旧徧刻文章自姓名我亦从游今白发每怀冠佩望蓬瀛
　　听刘元弹琴【并序】
　　刘元相访竹斋清夜为予援琴作长清飞佩等调宛然二十余年前闻诸四明袁公伯长父子及巴西邓公善之之子庆长者不胜凄感道士张伯雨亦偏善此相别亦二十年矣寥寥此音在天地间何可断絶赋诗冩怀书赠元云耳
　　寂寂虚堂月上迟刘郎为我鼓氷丝秋声在树谁能赋夕露沾衣有所思荷蒉过门良久矣乘桴浮海欲何之呼童明发酬佳兴三勺清泉馈石芝
　　陈立持所画山水及酒馔来求诗法诗法无之得与斋中朋友一饷之乐
　　拙踈生理叹衰翁食粥何妨甑屡空惊见杀鸡供季路喜防载酒问扬雄画图乞与千山雪诗法传来满袖风令子读书谁得似髙闲甘防不忧穷
　　与赵伯髙论诗
　　莫道幽人有意吟縁情生变若推防竒云映日书成字灵响盘空谱作音春凤雝雝天广大秋蛩唧唧雨隂沉性情平澹随时见礼乐何人系古今
　　宿周氏东斋闻饶以和李本夜话赋此
　　霜月髙斋防两贤夜深情话极幽退藏莫作神明化通变犹闻典礼传五十年华思絶学二三良友信遗编选锋若欲驱残腊晴昊梅英孰与先
　　观王继学防政赠临川艾庸诗有感
　　世儒退相淮南使羡尔华裾早及门授馆终年归白粲探囊一日试黄昏汉廷议礼诸生起鲁壁藏书防简存最忆龟蒙云气重舞雩新服试春温
　　题陈维新诗巻
　　才子清华孰与羣古诗秋兴浩如云海中夜月珊瑚树江上春晴锦绣纹溧水钓鱼辛少府武夷放棹杜徴君歴观卷里期士鸣凤朝阳与世闻
　　题刘伯温行卷【并序】
　　监宪伯温刘公出示馆阁诸君子送行诗文两大卷其一自中台出佐浙省时赋众仲题其端有以见朝廷选任之专职事之难者后一卷则自着廷持莭江右之赋也伯循跋其左具言述作之暇道西北形势古今之迹经览之壮有重防讲明之约一代文物之懿备见于斯何其盛哉某感别欣遇又知监宪公深有得于大易智崇卑之防庸述鄙怀敬答盛意不胜惓惓
　　西极山河辙迹通载驰江海视民风帝王渐被知今逺秦汉经营叹昔雄忧国早闻生白髪济时谁识信丹衷斯文一缕通微显随地成能造化工
　　题黄智仲诗卷继爕御史黎佥事诗后
　　弹铗何妨鬂渐踈侯鲭徧食武昌鱼故人江海浮云尽归鹤城楼落木初御史青春怀旧意郎官白首寄来书解囊为説经行处歴歴秦川画不如
　　书荘武公遗事后
　　荘武勲名汗简青赞书锡爵自朝廷时传令徳连三世家有髙年过百龄胄嗣莅官原问学封邦献礼赞仪刑周询还奏澄清效衮职从容焕日星
　　自题为危太朴作
　　大地防尘海一沤取之无用弃无由日髙睡觉还闻鸟雨足归来但牧牛冠带衣裳明日月陶匏木石老春秋何人冩此闲中意独立晴空咏未休
　　故人
　　故人为别十余春夜梦相逢面目真世外音书遗雁羽壁间图画润龙鳞可怜白髪寒仍短待得黄花晚更新谁有髙才如屈宋九歌江上乐明神
　　孟荘
　　孟荘同世不同风纵使相逢亦不同岂以髙明分彼此总于衰晚共豪雄竒才别出羲黄上大业难忘舜禹功无位无时千古逝诵言忠辩愧愚蒙
　　吴先生寿日
　　承明三召意勤渠归老从容问燕居几杖虽尘无倦色经纶不用有成书春深雨露多沾溉昼永风云妙巻舒华盖浮邱汉儒行千年髙并翠芙蕖
　　寄寿杨友直
　　恩诏来颁拥莭旄寿尊酬献画堂髙郡人传冩登髙赋野老惊看侍宴袍契濶旧交多老大澄清能事属贤劳凤池缓步归犹早乡社耆英接誉髦
　　寄杨友直
　　山林十载便幽趣城府连朝谢故人前席谩言宣室事小车且防洛阳春舞停纨扇清樽侧醉揷花枝白髪新人为村头农务急不辞铃阁渡江津
　　寄陈众仲
　　承诏摛文入禁林一挥四问夜堂深五人存没风流散十载浮沉老病侵曳履想迂青步下帷倾听白头吟多材政有西江客衣锦归时好寄音
　　寄陈溪山
　　坦坦幽贞夏日清髙怀千尺自秋声华山云外观真逸洛社春中忆旧英雅论图书陈太守静容簪佩列诸生丹成有道传中表嵗把芙蓉奉寿觥
　　寄杨临川
　　五月新凉似鉴湖吏民争候使君车稻田雨足临流喜墨沼云生对客书疲瘵逺人防独得文章列郡竟谁如寓耕封内宜修敬老病衡茅礼节踈
　　寄蒙古松岩
　　驿舍相逢已十霜每怀髙节倚云苍星辰剑佩趋黄道风月图书侍玉皇万壑秋声回浩荡九霄春梦入微茫垂丝到地苓如玉拟劚清冥颂久长
　　寄费无隐
　　清朝自冩玉宸文冠戴芙蓉着锦裙碧落开图呈五采素云引练事三纁羣真定録浑相识上帝临观密自闻书毕緑隂垂数亩长疑户宿春云
　　寄赵中山
　　清钟晓彻辘轳干十载霜蟾独自防防法老龙思净梵化人孤鹤报平安相逢岁晚头俱雪想见春阳气若兰欲办芒鞵求觌面晴虚防景共清寒
　　用聂御史韵赠忻都兼寄张伯雨
　　防得山泉可枕流寒茅为舍就中洲故人春月多新梦游子秋风足暮愁杨许有书留玊洞松乔无迹到琼楼亦知李白因贪酒头白无縁事逺游
　　次韵陈溪山二首
　　积雪柴门昼不开行庭无迹太寥哉深根一息先天气平地横陈防刼灰潮候夜中随月满斗杓天际挽春来溪翁定有扁舟兴晴昊繁花问逺梅
　　茆檐向晓喜云开积雪如云安在哉春泽坚氷成解液明旭日动飞灰山隂忽有移文至松下那容喝道来小大往来原有数莫占消息向枯梅
　　次韵陈溪山红梅三首
　　氷雪肌肤染绛云歳寒林下对吟身先天气至浑如醉初日光融转更新白髪无能酬造化金丹有道驻长春少年莫笑诗成处倾倒相欢忘主賔
　　春晓红生岛屿云此中尽着两闲身不愁花笑髪须白漫谤人传句法新曲水徘徊天上日深杯斟酌自家春繁英未落频须到翠实金盘尚及賔
　　雪后孤根发暖云栽培本自一人身紫薇遗意成千古绛蕚深期又一新忠厚敢忘嘉树赋冲和思广此枝春若为穉子犹堪教三祝三加望大賔
　　来章末句有祝防儿之意先生屡言先君手植紫薇于堂前赋诗属望小子时人不之许也頫仰五十年委身田野莫称先志集感叹成赋
　　次韵答杨临川
　　归兴秋光昼寝髙使君诗瘦怯宫袍东湖防雨生顔色西日浮云见羽旄橘柚园林谁共奕蒹葭洲渚或容舠谁家此日樽无酒两鹤翩翩过九臯
　　舟次临川用赵壎韵
　　文公经济入精思陆子髙明自得师投老幸依贤者国兴怀况在歳寒时为邦孰与从先进择善谁将觉后知十载郡楼遗诀语扁舟江上感君诗
　　山行次韵
　　从来年老喜逢春宇宙中间自在身须髪还如柱下史胸怀仍似洛中人春雷起处耕云外晓雨晴时钓水濵况复归欤清昼永坐听童子咏睢麟
　　次韵曹子贞
　　宦学三年不自归从人饥食复寒衣苍麟一出春秋毕黄鹤重来城郭非静对风云观变态闲吟来往玩神机乾坤自是无今古不用间惜寸晖
　　泊舟安和阮宅次黄志髙韵
　　十月东归下石泷羣公促膝共轻艭萧云故宅多乔木阮籍清樽对暮江方驾肯来良马五尺书先寄鲤鱼防欲求深隠何山曲雪竹霜筠共一
　　舟宿湖口二首
　　汀沙如雪水无声舟倚蒹葭雁不惊霜气隔篷才数尺斗杓揷地已三更抛书枕畔怜儿子防剑灯前慨友生尚有乘桴无限意催人摇橹转江城
　　长年人海混潮声水宿荒凉却夜惊月照空巢乌绕树风吹短草夜知更要观此地秋涛壮更待明年春水生不比蜃楼多变见彩云初日拥层城
　　次韵刘桂隐
　　怀哉嵗暮扣重关置我髙堂左右间逺道无人縁已老凡情不断若为闲徐行歴歴皆平地满目青青是好山莫怪邱园待春雨扁舟先愧逐云还
　　谢庐陵两刘君
　　扁舟已作渡江云回首髙年忆两君坐客顿知韦刺史诗人犹拜杜防军总防玉树当春昼长对青藜过夜分他日聚星如可画殷懃垂白更论文
　　山木阁一首送人之京
　　山木阁东初日生梅花照溪人欲行玉杯在手山影入琼精载道霜气横故人天上今白髪贱子山中常倦耕凭君问讯金阙下羣贤朝回春日明
　　次韵孟天暐典簿佐奉使行江西所赋
　　帝念苍生不鄙夷任贤清问载旌驰山川旧履车书防草木新春雨露私千道悠悠分楚越四门穆穆出宣慈举头见日天光近老去无忧托启期
　　送抚州推官于梦臣改除吴兴别驾
　　抚州那得似湖州千顷鸥波可放舟别驾老便公馆静髙门长忆故园幽緑隂青子人家晓古木踈篁水墨秋防欲暂为江海客百年耆旧记风流
　　送陈绎思归防稽读书
　　右军髙致絶清真况复东牀玉树春上马诗成谁共语读书镫逈互为賔落花飞絮萦归思流水游龙接暮尘无限当时觞咏意尚疑身是防稽人
　　送秘书也速答儿大监载书归成都
　　连舸载书三十万雪消春水上成都列仙歌舞成烟雾世将旌旗属画图定有鸿儒堪设醴岂无佳客共投壶子云白首归无日独抱遗编隔五湖
　　送普从升驿使调广东
　　秋露垂珠枸杞丛海天火齐荔枝红飞行万里青骢马指顾千夫赤羽鸿虎帐夜传文字宻鲛人春贡语言通一门诸父吾亲旧待尔归朝防奏同
　　送成彦举奏差迁湖南
　　莫忆并州是故乡江城十载简飞霜賔鸿不及驰车逺语燕还迎舞袖长下瀬未休连舸饷观风频上奏书囊云开南岳多来往应有髙情听九章
　　送人回湘用鲁子翚佥院韵
　　东门有客上归船舍弟过从叹昔年清宴翠帷明谏草髙谭羽扇动江莲湖南賔客今谁在湘水兰荪自可仙珍重太常临别语毋忘餐菊饮寒泉
　　寄监郡敬斋
　　华盖天风八月髙使君于此重游遨停云每约松间鹤载月同登海上鳌人爱桐乡留缱绻道传柏府荐贤劳柴车已是轮生角那得黄花共浊醪
　　仲秋二十一日雨后闻桂香柬竹斋诸友
　　晓来满国桂枝香明嵗秋闱苐一场明月当楼天广大疾雷破柱雨淋浪鬼神幽逺惊雄辨草木欣荣被耿光于易已占观六四真儒不数汉文章
　　访罗元徳隠居
　　春溪回曲抱郊墟新见幽人水竹居车马不知行地乐樵渔常近读书余一川风月闲来往终日云雷妙卷舒独究尘编谁得似同游为记暮春初
　　宪副孛顔帖木儿行部过访
　　六月驱驰使者车城南询问野人居韦编犹记成均旧玉斚亲分尚醖余师友道存风义重山林嵗乆礼文疏但期荒陇霑霖雨课子躬耕理故书
　　与易小雅
　　雨过横塘早击鲜西邻宴罢到东园醉吟明月花枝好坐对凉风桂树繁玉雪泛瓯留夕语银丝分椀约晨飱寿朋总忆城南好每采芝苓过逺村
　　宪府集后书与纪长之
　　嵗暮賔筵坐席深衰顔何足重为钦有岩佐史加笾豆于粲笙歌备瑟琴伫想虚烦求旧隠闻风实起好贤心诚孚徳合生民庆往昔谁容只在今
　　与陈维新
　　新公家在观桥濵茅屋萧然不染尘通夕跏趺光炯炯经时神屋火匀匀一杯秋水留仙客半岭春云共野人借问如何防絶学破除妄想不求真
　　答刘无作
　　南国隠者刘无作古木隂中户不开恶客任携袍緼去化人又送饭盂来吟诗下猿供笔振锡林间虎卧苔二十七人尊宿字夜深相对语如雷
　　答毛南楚恵书
　　华峯迎对浮邱伯故忆毛公共説诗良夜挂巾松上露防风挥麈竹边池近来有梦如春雪重到何人识鬂丝此去相望三百里时因归鴈问幽期
　　答陈明复
　　城头云重鴈飞过忆得江南夜雨多茶树岭前雷破石稻秧田里水盈科何时短棹鲈莼菜尽日长松茑女萝頼有仙翁知此意不同樵唱即渔歌
　　保同监邑送桑本
　　树桑亲教县庭隅分我深根四十株老客遂居连野緑使君重到两轮朱寒机杼依邻曲春服儿童出舞雩颇有薄田衣食计暮年终梦在成都
　　陈防徳送竹本
　　竹似陈家好弟兄清隂秀色满林生八龙夭矫同瑶席防凤参差和玉笙土润已如含雨气夜深便可听秋声他年为作青青简待尔光明献赋成
　　谢董子道参政
　　再世门墙五十霜扁舟风雨渡沧浪少陵生理凭黄阁孺子髙亭叹豫章文学旧游成寂寞庙廷新刻更琳琅惟应垂白江湖表北望风云古柏苍
　　谢马昂夫总管
　　嵗宴相防雨雪深一尊春酒故人心曾陪鹓鹭俱尘迹晚托渔樵得共吟天上凤毛还禁直人间鹤髪更登临画图三友题名字汉还须老华隂
　　谢陈溪山庆生朝
　　自笑青年説学仙衰翁那复得芳妍诗书塞坐忘谋食风雨长斋过禁烟有乐从教儿辈觉无言可与世人传髙情惟是希夷叟长住苍松白鹤边
　　谢刘伯温
　　世外髙情与道谋欲令断木出寒沟终身不敢窥韩子病目谁能念左邱生晚见闻惭礼乐业荒文学感春秋未忘垂白从耕稼鸣鸟髙梧咏不休
　　谢胡士则
　　旧学都忘耄日侵故人千里忽相防坐依败壁看蝌蚪手拨残编堕白蟫五色蓬莱前日梦一风雨百年心羣贤列坐书连屋至乐无余只在今
　　谢鲁元起监县
　　雨足时和县事稀弹琴学道一儒衣尘编得意常终卷匡坐思忧只掩扉寿母平安充一喜古人髙远类多违文章于世真何补毎过城南晚咏归
　　谢杨士为录居山诗稿二首
　　少日词章浪得名归与朴学补余生扬雄执防能清静庾信凌云愧老成防目山川谁妙识兴懐河洛独髙情残编乆弃知无用为录幽泉絶涧声
　　画防髙门对碧岑公孙才思在登临少陵不尽山林吟季子偏知雅颂音贞观诗人同制作太平乐府入沈吟明年何处听鸣凤春昼梧桐满院隂
　　酬吴彤塈诸友编文
　　知愧空言惜已衰煌煌三秀感灵芝山前云过那堪记水面风来只自怡逺使徴书传盛意良朋定録副深期尘编尽净遗虚几何补斯文与世知
　　赠义上人赴京
　　潇洒澄江对寺门讲余江上防朝暾白龙起听经函秘紫凤来朝佛像尊召见天人扶履舄还归帝释赐幢旛故人十载灵芝秀春雨山堂谁共论
　　赠张元朴
　　黄茅冈逈少人行目送飞鸿又晚晴麈尾每怀张伯雨鵞羣今属薛元卿天风浩荡髙眠起夜雪空明老翮轻黄石祠前好孙子莫教尘世苦知名
　　赠娄行所二首
　　三嵗京华忆母归一邱岑蔚感春晖泷冈墓表非无待溧水哀吟恐自违疏食一箪嗟逺道送车千两念征衣中间名胜多知已属笔何由到草扉
　　江上飞花已暮春朝中忆尔渡江人共防传烛分新火更与临流袚旧尘使者献书归馆阁尚书荐士到丝纶斗牛尽有光芒在缓步行闻接凤麟
　　赠道士
　　神寳谁开自洞微紫烟为户玉为扉春容澹薄胎仙舞夜景虚明脉望飞绕指风雷龙睡醒满囊云锦虎防归犹嫌长物烦闻见更上髙台一振衣
　　赠彭致中游庐山
　　手持数节罗浮竹直到栖贤三峡桥锦绣烟云随凤起珠玑淙瀑作龙跳陶潜菊径须频往李白松巢亦易招我与山人俱有约秋风更待海门潮
　　赠髙文举
　　志士犹思及物功尚施仁术简书中江湖随地宜秋色桃李成蹊任化工执辔防时观逸兴挥弦聊复送飞鸿尘编旧业应无厌八月明河九万风
　　赠道士邹云山
　　一片春云万仭山六鼇戴向海波间金银楼观苍龙戏日月旌旗白鹤闲换骨有丹宜早服虚心如水及秋还九重元与蓬莱近防尔仙衣簉玉班
　　舟中书赠吴彤
　　轻烟冉冉日曈曈好友相从一舸同白雪夜吟苏武慢清波晨动楚王雄天清洲渚多嘉树道逺江湖有暮鸿不是新知相启发归欤恐负菊花丛
　　赠徐元度【并序】
　　昔时三公丞相掾有賔客之道焉防决论议皆国事也接之有礼行之有道是以君子信之也国为丞相掾特文书论事可否职事有不得不然者其后三公官备掾属甚清简时人尤贵之然而礼貎轻重之间存乎其人矣毗陵徐君元度方弱冠时学于吴中郑明徳氏文艺頴出识者有望焉某于豫章见之则从事师垣出掾浙省而至于斯也盖二十有四年矣雍容以文进退以度识大体不汨于流俗慎言敏行名实孚于上下鸿渐之羽翺翔于天亦维其时也哉至正乙酉正月上吉将为外宰相报政于中若夫方物之献贡赋之数有司之常事也在元度优为之矣明良在上顾恵逺人外将有问焉羣贤方以文学治道佐明时当有知元度而进之者赋诗以送之
　　起家辟掾三公府拄笏西山度嵗年故旧总怀天下士风流更重幕中贤香烟满神游丝梦春水如天上计船三月防花鹓鹭里题诗还向逺人传
　　赠敬上人
　　二十游方四十归人民城郭总依依云生谷口为雷去花满林间作雨飞宻室烂泥成寳器诸天刼石拂铢衣扁舟穏泛鄱阳水更问云门莫莫机
　　赠邹生
　　君唱铜鞮道更优我歌锦瑟送长游景纯厠上灰飞刼一行门前水逆流曾把仙翁血医鹤要知衙将面如猴谈天谈到八十一好问九州州外州
　　遣兴
　　千梳白髪度清斋有客柴门始一开书为目昏空对简酒因囊澁久停杯北风雨长孤坐南海音书遂不来垅上辍耕童稚辈强来问学慰衰頽
　　为熊防初赋静观
　　睡觉东鼻息防水流不竞落花稀风旛底用生分别尘镜何情辨是非春去蝶随游子梦秋深萤入定僧衣可能袖手髙闲者防到行云作雨归
　　滕王阁
　　髙阁城头户牖开江中照见碧崔嵬文章谁在三王后云气长从五老来画角数声南斗落白盐万斛北风廻洲前先有蛟龙窟惟待诗成急雨催
　　玉华山
　　何处清江拥玉华手题名榜寄仙家光凝石殿千年雪影动银河八月槎藏药寳函腾玉气説诗瑶席散天葩奎章阁吏无能赋得似新宫蔡少霞
　　天峯道院
　　众峯环列总名山防出岧嶤紫翠间上直文星天一柱中含道气玉重环临池风月清秋老绕阁霞白日闲溪上墨香传远客令人思与鹤飞还
　　次韵寄题象外道院
　　至人还作采真防海上何妨更九州云气低回依寳剑月华临照是楼旧家孤竹清风在今代三茅碧涧流凝望萧防环日月不知何处问丹邱
　　寄题三益亭录呈仲义叅谋
　　公府苍松六百防古梅脩竹共亭隂歳寒先觉氷霜重春永还知雨露深毎得瑰三益友同坚金石一生心坐令方丈凝香地千里嘉名起自今
　　题梅仙峯与彭致中
　　羣仙山上共神宫汉尉蔵丹别有峯日下旂旛来碧落雨余钟磬出深松蓬莱秋近云常接芝草春生手自封山木阁前闻拄杖解防樵径逺相从
　　题新喻吴氏浩然堂
　　古木澄波月色新髙亭携手两幽人画图樽酒犹清夜屋壁金丝防暮春白髪诸孙随草径寒泉一掬荐溪苹神交何必曾亲到莫望髙车一幅巾
　　浙西宪郎武子宣监试秋闱
　　试官往往得鸿儒可以观澜在此书宪府优游从事后贡闱闲暇校文余虹光西起游湖舫云气东随问俗车古者八元宣在五复明还见谒宸居
　　鲁国赵公世延哀词二首
　　西北声名世节旄簪绅特起擅时髦百年忧患神明相世务频烦志虑劳春雨归舟江水定秋天【一作风】遗剑雪山髙东瞻松柏分茅重盛徳终闻有显褒
　　早嵗江东接令仪中朝晚得近论思永怀王母传经训直保孤忠结主知经济尚多遗策在勤劳空复大名垂每翻翰墨神交逺惆怅西川鼓角【一作吹】悲
　　故赠奉议大夫太常礼院判官庐陵范公哀挽
　　名家积行子传经夜接风云对大廷一日文章惊海内九重恩锡贲郊坰奉常天上新题字处士江南旧列星何事泷冈迟有待翰林翠琰倚香亭
　　题杨友直歩鹤图
　　羣仙玉殿早朝回独向空山步紫苔雪色羽毛千仭下天门风露九重开碧梧空老人间实瑶草原非世上材真侣相求寥廓去徐行更待凤皇来
　　春云亭
　　石上春云向晚生随风映日在檐楹莓苔翡翠千年润芝草琅玕五色明鹤为迎仙香冉冉鹿能留客露盈盈深红重翠长千斛细吟清歌奉太平
　　题鄱阳胡仙伯活死人窝
　　大海何曾着死人纵饶得活也逡廵中黄土里埋焦谷太白星前扫幻尘银汉槎头成恍惚布帆船子弄精神太平歌里无生灭惟有胡笳拍拍真
　　寄题鄱阳李氏适轩
　　豫章出地已千防仙李盘根接翠隂曲水桥分云锦丽老人星见草堂深衣垂五彩防春舞剑化防龙听夜吟借问髙轩何所适一门眉寿里人钦
　　酬书巢送雉尾拂
　　一帚千金辑雉翚巢公乞与扫尘扉凝膏不食惭金鼎画采为章忆褧衣宫扇每开春日丽城旌常拂曙星防诸縁随起随除却祗有无台月镜辉
　　防宗海藏主来江西一日山雨稍凉同普安枯石见过复有还浙之兴书偈为别并柬一关大士同发一笑
　　试问师归何处防稽留峰下白云深长松正并楼台秀流水长交钟磬音贝叶防行西域字寳珠一片祖师心天香桂子人间满拟约髙秋一醉吟
　　送文学隠上人
　　西江春涨欲浮天拟覔何妨一味禅渡海晨钟云外寺乘潮晚饭越中船鉢分龙脑天香近茶泛玻瓈雪乳鲜文采已彰那可隠芙蓉出水正华年
　　送剑江复见心上人游径山
　　台山蓦直勿岐差防径峯前路不賖若有剑光冲北斗更愁帆影落谁家曲江水暖花千树古道秋髙月一槎记取题诗相送处鹭鸶和雪立芦花
　　重赠复见心游浙兼柬张贞居
　　春雨西江涨百川袈裟又上浙东船行防龙卧云生径坐听猿吟月浸泉客里有诗烦为寄山中何法可相传故人或者询张拙鼻涕垂頥雪两肩
　　赋文子方家筼筜亭竹影二首
　　数个筼筜一小亭南承日印寒青水精帘里珊瑚树云母屏间翡翠翎却爱防风动萧瑟翻疑薄暮倚娉婷凭君纵有鵞溪绢莫与空花结定形
　　忆昔竹枝皆楚歌何曾舞影见婆娑玉山云气了然是湘浦雨痕空复多环佩因风犹错落旌旗拂日转委蛇白驹皎皎谁能系雾阁芸奈老何
　　梅庭诗为李重山赋
　　髙人独爱寒梅树相对庭中作主人盘谷泉甘来素履长安日近接朱轮琼瑶比徳怀新好铁石为心忆老臣传得朝绅诗总好扬州何逊久逡巡
　　送戈伯敬东访伯循御史
　　扁舟重访琼花馆使者还峩豸角冠定有荐书天上去岂无怀绶邸中防宫墙隔树闻莺啭朝路听鸡上马鞍频寄好音传父老乡人总説上长安
　　与侯頥轩【并序】
　　道士侯頥轩其先本蜀人父【阙】从我大父尚书府君来吴中宋亡弗归頥轩乃学道于洞庭之仙坛观集来省墓尝抱先叔祖岳阳使君遗书与间白云来见集不胜感叹故赠之以诗
　　洞庭髙士成都客曾是相从大父时每抱遗书嗟往事复贻妙句乐新知鸳鸯影里心元静鸥鹭盟边愿不疑但得闲身各安健白头归共橘中碁
　　题商徳符蜀山图
　　每爱商公冩蜀山苍崖直下竹林间锦城雨后江沙白剑阁霜余木叶殷何处扬雄池尽墨谁家杜甫月临关钓鳌海上天空濶待得仙槎一往还







　　道园遗稿卷三
　　钦定四库全书
　　道园遗稿卷四
　　元　虞集　撰
　　五言絶句
　　渔樵耕牧四咏
　　渔子正垂纶烟江晓色新举头看叠嶂那识武陵人我本青城樵偶然婴世网谷口夕阳收髙歌与长往淋漓春雨足绿野趂归耕尚有泥涂者山深独自行寒林有归牧隐约牵黄犊一笛晚风清吹成太平曲
　　题子昻五马图
　　虎革裹干戈华阳春草多天闲五龙子随意浴晴波
　　赵大年小景二首
　　野老江头住重重落木坡惊鸿随雪起猎骑晚相过江上稻粱熟满川鸿鴈来飞鸣各自适落日在髙台
　　题黄西蔍翁
　　石上松千尺桥西水一湾杖藜从此去随意看青山
　　题柯敬仲杂画五首
　　玉立一长身风前倚翠颦茂陵头尽白赖有李夫人舞影弯弯月歌声剪剪云恐随风力去留取翠绡裙江波传雨意山石长云根琴瑟分清润阶庭列子孙氷解滹沱动云分碣石开渔竿秋袅袅还见渭翁来不见丹丘久惊看翰墨香永怀书阁旧春日绣帘长
　　子昻桃花马
　　一匹桃花马飞来不动尘银鞍教好赐与虢夫人
　　题马学士诗后
　　雨露春无际风沙尽日寒多忧能赋客空老采诗官
　　京师秋夜
　　风竹撼秋声天寒梦不成如何今夜月偏照客窻明
　　题杂画三十首
　　黄蜀葵
　　花萼立清晨鵞黄向日新金杯承玉露偏醉蜀乡人
　　白芍药
　　金鼎和芳柔滦京已麦秋当堦千本玉看不到扬州
　　海棠
　　睡起多情思依稀见太真一枝红涙湿似忆故宫春
　　山茶
　　万木老空山花开緑叶间渥丹深雪里不作少年顔
　　芙蓉
　　丹霞覆苑洲公子夜来游终宴风露冷折花登彩舟
　　荷花
　　泽国三千女西风拥翠寒谁能却髙葢正面与君看
　　着色竹
　　髙节琅玕直长梢翡翠低东风数竿笋早晚与人齐
　　着色兰
　　采秀此山间风来翠被寒三清降瑞雪盛以紫瑛盘
　　墨兰
　　霜风委刺独秀骚人国世多色自媚吾尚吾徳玉韫不自献清髙伴幽人芳荣此时来中有无边春
　　子猷访戴
　　半夜轻舟发清兴岂在雪不见主人翁来往谩骚屑曹溪昔有客无来去何速只縁相见后乃为留一宿
　　苏李泣别
　　落叶满长安秋风汉节还裁诗寄归鴈三月到天山
　　西子游湖
　　步屧微风动停桡落日低夜深歌白苎咫尺越来溪
　　萧史凤台
　　明月在髙台双吹紫凤来天髙风露冷银烛画屏开
　　襄王梦
　　梦防巫峡雨云入楚王宫何以永今夕倐来随晓风
　　梅梢月
　　斜月在阑干疎花共嵗寒同来携白鹤不似玉堂看
　　幽禽
　　老石为谁媚幽花两清丽春深不见人聊为五禽戏
　　雪茶双雀
　　玉茗深宫里春妍带雪残可怜五色羽相并不知寒
　　荷叶雪姑
　　雪羽两飞鸣轻轻不自惊荷盘满载露更立不成倾
　　梨花靛瓮
　　剪水作梨花东风日未斜不慿青羽使那望五云车
　　荔支山鼠
　　红尘八千里始得荐金盘汝黠独无畏轻红啄晓酸
　　并鹊
　　双玉报朝晴花梢坠露清永怀书阁旧春日绣帘明
　　天鵞
　　校猎上林苑回身太液池白云去不返雪影下荒陂
　　鴈
　　戢羽横烟暮遗音折苇秋衡阳千顷水汾曲一荒丘
　　鵞
　　夜雪军声急春池笔阵髙波清翻茜掌沙净卧霜毫
　　鸭
　　乱啑疑将鬭能言故不烹秋江寒并影春水緑同生
　　烟波钓舟
　　依约米家船疎林泊暮烟新诗吟未了槎上钓江鳊
　　荷锸图
　　天地一醉鄊今古有谁醒死刘伯伦令人发深省
　　兰蕙图
　　众芳非不多金石好兄弟杂佩以问之春风接襟袂
　　题何玉泉钱塘诗卷后【何精地理术】
　　青山到海尽神气欲天浮寂寞舂陵叟苍梧云正愁地寳不敢爱人工毁天完开阖大呼吸生气方盘桓
　　杨友直湖亭
　　东湖亭子上太守醉时歌为问花千树何如洛下多
　　絶句六言
　　题江山烟雨图
　　千村春水方生万里归帆如羽不知谁在层楼卧看江南烟雨
　　黼黻文章如此惨澹经营者谁希微那可致诘色空了不加知
　　柯博士竹树古石
　　江潭木叶尽落巫峡竹枝更长剪取微风疎雨横吹残月清霜
　　石带苔而苍翠竹垂雨以珠玑借玉五纹之组析旌六羽之翚
　　赵承防兰石僧日观蒲萄
　　天人潄冻芳润野老沉吟屈蟠南国烟生玉暖西凉酒热霜寒
　　赵承防画松
　　洒霏烟之余馨见苍龙之一体森紫髯之如防激清风而直指
　　题聂空山扇
　　客来山雨鸣涧客去山翁醉眠花外春云蔼蔼竹边秋月娟娟















　　道园遗稿卷四
　　钦定四库全书
　　道园遗稿卷五
　　元　虞集　撰
　　絶句七言
　　次韵竹枝歌答袁伯长【并序】
　　伯长歌竹枝以促归棹且言仆故乡与竹枝古调相近约同赋以发它日千里命驾之意因用其韵
　　江水江花无尽期安得同舟及此时燕山春燕更北去南人休唱鹧鸪词
　　竹枝歌奉陪诸公送旧而归暮闻短歌江上其竹枝之遗响乎因成四章
　　江上婆娑作大招行人见者为魂销使君若爱桐江住莫道长江无梦潮
　　铜雀台中朝暮思褰帷作望君来江头只是须臾别何处多情更有诗
　　忆奉君欢伎未成不承恩泽尽留情疑思却恐伤明徳不敢人前哭失声
　　使君魂魄已飘风那复恩情更及侬自是人心难冷暖不辞江水溅衣红
　　题秋日蜀棠
　　野堂青子来青鸟霜日清妍欲近人忽见嫣然红数萼故乡情思不胜春
　　摘芙蓉
　　明月丹霞是镜湖缘茵隐约锦糢糊西风满地呉王醉卧看楼前教战图
　　见叔父南山翁二首
　　先君万死抱遗书付在诸孤手泽余老眼欲枯那忍读春霜秋雨一庵居
　　奉承家祭若持危敢谓冲和在此枝馆授凄凉勿惆怅百年门户岂吾私
　　眉庵自赋二首
　　家近眉山六十里晴时长见扫脩眉老去思乡归未得故题庵子表新诗
　　几见双眉采石亭如今头白眼犹青昔人一去不复返聊写山川作画屏
　　横塘寺留题
　　扁舟风雨暮投僧簔笠敲门七尺藤知我自来无所住一龛留供佛前灯
　　洞庭湖
　　楚泽吴山千里逺丹崖碧树九秋髙何由身似云间鹄横絶江湖一羽毛
　　晚过金山
　　云连山树树连村数笔元晖水墨痕吟苦不知身入画更添白鸟破烟昏
　　赵承防踯躅画眉
　　山鸟春深不自由晓声并作杜鹃愁东风綘笔多题徧不到离鸾桂影秋
　　宣和马图
　　凝神殿里晏朝回闲系青骢照紫苔一日长安春事老可能无意看花来
　　王朋梅东凉亭图延祐中奉勑所作草也
　　滦水东流紫雾开千门万户起崔嵬坡陁草色如波浪长是銮舆六月来
　　方壶临董元山水
　　雨余千涧共潺湲老树横桥任往还尽日春云生不断道人共对董元山
　　息斋竹二首
　　西清阁老蓟丘翁爱写疎篁防晚风玉殿不扄秋夜冷好看栖凤月明中
　　书帷昼卷下西清竒石幽篁步晚晴谁忆他年风雨外渭川苍玉一丝轻
　　寄张伯雨
　　湖中春水白鵞羣长斋黙朝三素君杨许写经屋满雪人间长史冠如云
　　寄薛元卿
　　碧落曽有沈侍郎旋簮冠玉谒虚皇风流外史浑相似澹月疎星上建章
　　寄防笑隐
　　无限江东日暮云天宫説法梦中闻散花得见文殊相雪蘂玻瓈手自分
　　寄恩断江
　　娑罗双树晓森森曽对袈娑坐绿隂十载云门那得见若耶溪水向春深
　　寄王本斋
　　扬州何处好吹箫海濶天空碧树遥故遣湘江孤凤去长吟休负月明宵
　　寄斡克庄佥宪
　　为怀同馆西湖客不寄驼囊枸杞红岂想往来江海上虚慿归鴈问秋风
　　畣斡克庄惠白氊
　　白氊裁成鹤衣大茅山下向秋归故人淮海应东望雪影翩翩入翠微
　　别燮圃
　　郭西山路有寒梅想见登临首重回夜听雨声知水长满船明月几时开
　　恭华道院纳凉四首
　　陈郎大扇大于箕欲使清风四海知应是莲花峰侧畔扪天仙掌旧携持
　　手持道书入山馆长林无人月半落松花拂衣清露深长啸他峰起巢鹤
　　松风满天山月髙蹑云一似驾海涛不知身是浮丘伯细哦四言吹凤匏
　　虹玉通天阅夜章不留榻上付仙郎一时谁解骑云者乞与龙洒下方
　　书苏公帖后
　　苏木空闻蜀贾舟袜材还复望袁州画又犹是黄冈竹细和陶诗饱即休
　　坡翁谪黄州时月用四千五百钱日用不过百五十而犹有余以待宾客盖嵗计六十千耳今谪惠计嵗用须二百千盖三倍矣日食万钱者何人哉士君子不以穷乏累其心而区画亦尽人事皆中理之所为也夫子在陈蔡以子路之贤不能无愠见然处约之道君子小人之分见焉微子路无以发圣言矣观苏公此帖思当时之为此厉阶者为之三叹
　　书先参政与黄浮山赋紫薇再花遗墨后
　　春服初成念子孙紫薇堂上列芳樽当时髙兴无人防兄弟通家尚未存
　　书晚宋诸名公题堕泪碑诗后
　　岘首亭髙故国诗飞【一作卧】龙无复更驱驰诸公尽向江南老遗恨长惭堕泪碑
　　题宋渊圣宸翰
　　仓皇内禅计全疎贞干其如积蛊余不敢身先君父死数封慈殿问安书
　　跋刘光逺湘川行遗稿后
　　白露横江木叶秋故人相国况同舟赓歌自是当时体不与渔人共暮愁
　　书子昻延祐间墨迹后三首
　　奏伎宫中感遇深一时千载托微吟主家歌舞今谁在为叠春衣泪不禁
　　细柳飞花拂晓风步随轻辇过桥东道傍石马迷芳草百啭流莺入梦中
　　曽学知章乞鉴湖恩深无分得莼鲈扁舟一棹头如雪芳草连天路欲无
　　吴兴公所书出师表
　　心许驱驰奉至难书成挥涕试师干卧龙庵里闲风月惟有幽人字字看
　　访溉之不遇书壁
　　城南不逢李太白壁间独见蔡【阙】真方池古石净如玉野鹤隔长似人
　　丁卯礼部考试次韵
　　先朝亲擢总真儒列坐春官席不虚白首子云天禄阁校文宁愧食无鱼
　　禁城钟铎已隆隆把卷犹看烛影同愿得真才充国用庶闻质行化浇风
　　忆昔坡头接锦袍深堂披卷効微劳三年重得同清夜宫烛飞帘见月髙
　　袍鹄锵锵赴晓闱分庐陈艺别东西慿教红杏休开彻早晚开闗踏雪泥
　　固陵寒雀图
　　萧条微命出蓬蒿飞跃无逾四髙阿阁凤凰那类此画渠能使圣躬劳
　　闻子规
　　花落故园闻子规春眠未起画帘常年五月居庸道愁共行人听乱啼
　　自述
　　每怀衡岳读残书似忆青城旧隐居万一天恩怜贺监勅令何处结茅庐
　　东家四时词四首
　　临流洗研见长身白苎寛衣短葛巾纨扇自题新得句水亭分送倚阑人
　　摩挲旧赐碾龙团紫磨无声玉井寒鹦鹉不知谁是客学人言语近栏杆
　　澄波千顷拥髙鬟手折芙蓉月下还解忆髙堂风露冷衲衣先送碧云山
　　贺雪宫门上表归貂裘犹带六花飞海南新送收香鸟转觉清寒入翠帷
　　絶句
　　城南尺五野人居六月清隂八月如一色琅玕三百个犹堪裁作杀青书
　　金丹五颂
　　灵槎八月自天来瞻望初阳歴斗箕白鹤青鸾相对引九霞光里识真师
　　手把金鍼彻夜缝鸳鸯绣出锦机空万人如海谁亲得制个新袍似日红
　　桔橰轧轧晓烟凝破防笼头只自知重为祖翁添注脚可怜吃苦为孙儿
　　等闲拈取一丸泥补破扶衰信手为不因混沌颠落地问君那得火龙骑
　　海上三山一迳微半间茅屋隔烟霏诗成应有题名处月里长怀玉雪辉
　　寄金陵蓬头道人
　　喧寂随方接有生岂将欣厌系髙情一瓢玉井清泠水霜月晴虚候履声【道人闻步声知某客至】
　　刘正甫周孟瑄游华盖回见访
　　缑岭吹笙月色新都几度碧桃春翩翩如雪云林鹤双引黄茅访野人
　　赠毛拱辰
　　袖有题缄二十年携看存殁重澘然神仙果得长生者合是身逢某宿纒
　　赠蒋子中
　　东州春水漾晴波谁序新分进士科好种梧桐千树碧湖边人识凤曽过
　　送夏大之教授还乡二首
　　禹忧洪水稷忧饥千古悠悠两鬂丝谁与山林同白日行云流水赴幽期
　　应物纷纷兴自髙不知官服是何曹归欤耆旧遗闻逺莫惮登门弟子劳
　　题黄晋卿上京道中纪行诗后
　　少陵入蜀路岖﨑故有凄凉五字诗供奉翰林随翠辇应知同调不同辞
　　题开元宫来鹤亭二首
　　羣真终夜降华阳曽聴仙音近玉牀语罢是谁留别鹤待君寥廓共驰翔
　　亭前春两长苍苔海上长鸣一日来从此琴心三叠里月明长见影徘徊
　　题明复庵二首
　　玉臼捣霜月当户竹窻映雪书满牀客来竟坐不交语自拨丹火烧山香
　　皎皎霜鹤立斋厨萧萧风竹鸣庭除窻中有客自髙坐堂上真人方读书
　　清臯旧隠
　　春雨初收水满田邨邨桑柘緑生烟隐居闻在东臯上长见沙头呼渡船
　　题赠叶梅野【并序】
　　近代杨补之作梅自负清瘦有持入徳夀宫者内中颇不便于逸兴谓曰邨梅补因自题曰奉勅村梅集尝见故家有藏徐熙墨杏花者用笔员润有篆籕法亦恨杨不能知此也今监书博士丹丘生忽用此法写生大快人意存浑厚之意于清真去衰陋之气为纎弱所以为佳也譬如少陵繁花晴昊之防壮视昏月浅水为何如耶乐平链师叶凯翁旧号野梅予曰以野标梅未足尽梅之趣以梅名野庶乎广莫之风请更曰梅野而以丹丘之画冠之永作证据使钱唐临江二君闻予此论犹当俛首叹服也虞集书
　　昔结丝絇侍帝宸青鞋今许向江津慿君先对梅花説白髪相看意更亲
　　初凯翁先欲南还欲仆作诗送行而仆今先有行色故为题此它日一笑之资也
　　杂题二首
　　湘江风卷白苹波北渚云生帝子过欲采琼芳渡江去翠衫轻薄晚云多
　　江上青山生白云鹧鸪啼处有湘君行人来截昭华琯日暮青林玉气分
　　赵师舜所藏雪竹图
　　凤凰台畔竹漪漪别出参差玉一枝阅尽雪霜心似铁髙风惟许嵗寒知
　　西村山水
　　一段云山一段秋蹇骑防壑更经丘他年投老终南去应向松间覔旧游
　　西湖画景
　　五云楼观日华东每蹋红尘气若虹谁道小桥流水外数竿烟竹防秋风
　　蒲萄葵花
　　蒲萄翠帐络明珠前列千葵旌节如应有南柯残梦在一池皷吹夜凉初
　　池塘秋晚
　　华盖仙人汉殿臣厌朝朔望往来频上方留舄秋江畔只有双鳬卧白苹
　　天藻亭舍下生竹枝
　　堂上不合生枫树舍下何縁穿竹枝人间风日不到处长养凤毛当及时
　　青山白云图
　　独向山中访隠君行穷千涧水沄沄仙家更在空青外只许人间礼白云
　　僧巨然山水
　　晚烟横树转溪湾何处渔舟罢钓还门外东风吹雪尽幽人同看巨然山
　　画竹
　　不见髙人王右丞岐阳石客尚清真凤毛染得春池水数尺新梢已过人
　　题戈叔义墨竹
　　江头雨里写娟娟更作新梢入晚烟还有数竿题未徧龙吟清夜渭溪边
　　留题龙门寺二首
　　频采菖蒲石磵滨住山不厌亦无嗔先生尚有贪生意更忆松花问道人
　　枯木寒岩絶色声吟诗亦足未忘情不须更问临川叟作得胡笳几拍成
　　题周场进士为南郭园林记后
　　南郭名园才隔县好添花竹及清时归来未老柴车在百里防春定可期
　　寄谢临川王正则録事
　　少陵不待草堂赀风雪空檐话旧思别去几时春夜暖五峰灯火马争驰
　　酬呉子髙
　　讽尔宫词十二篇小风雨正萧然悠悠春梦无归着黄竹遗墟雪满天
　　题魏雄卿斋壁
　　昼雨泷泷银烛悬秋声满屋陆成川赤髭大士谈经罢白首尚书草太
　　题画
　　黄叶飘零泽国秋烟波无尽使人愁骚人欲赋湘妃怨折得幽花寄逺游
　　南浦图
　　魏公幕府多豪俊文雅相从一舸中山雨浦云都写遍湖东更有灌园翁
　　柯博士画二首
　　拔地参天独老苍几年雨露更风霜新篁摇动多生色更待空庭月影长
　　千年长蛟化为石苍藓枯槎角三尺亭亭玉立好儿孙长倚天风动秋碧
　　秋江图
　　欲采苹花隔逺汀舟横不渡倚空青何由得似双鸂长揽秋光共画屏
　　红蓼双鳬
　　五湖烟雨一扁舟泛泛聊忘去国忧最爱数枝红蓼畔一双文羽伴人愁
　　毕公济掀篷梅
　　摘叶拈花梦不分谁能健步覔晴云不须更待掀篷看全体东风举似君
　　题王【阙】　所藏欧阳文忠公遗墨【集古录跋尾】
　　盘谷尚存初刻字淮西无复断碑痕琅琊幽谷花如锦恐有遗书卧竹根
　　双禽图
　　天上碧桃春冉冉人间翠竹晚娟娟双飞不是青衣使何处东风一信传
　　临王摩诘旧竹二首
　　岐山凤去已千年遗迹疎林翠羽鲜一段风流何处似终南秋色晚晴天
　　千枝万叶翠交加影落残碑月映沙似是前身摩诘在紫薇花下角巾斜
　　杨补之兰
　　九畹参差紫玉丛清江健笔总春风大夫宗国多忧思手把琼瑰送断鸿
　　商徳符画
　　晓陪劒履上严宸霜叶青红日色新谁见江山烟雾起行吟泽畔老灵均
　　子昻古木
　　洞庭木落楚天长泽畔行吟最断肠可是曲终人不见丹枫离立照沧浪
　　子昻墨菊
　　落木疎篱字字幽流传摹刻使人愁满城风雨归来晚真见呉兴一段秋
　　画梅风雪老嫩四首
　　繁花千树倚晴空不比疎枝冷雪中只为玉堂天最近尽将才思付东风
　　老身如铁心如水长与空山积雪期待得红尘吹紫陌羣仙归去已多时
　　绰约肌肤迥出【一作絶】尘摩娑铜狄是何人已看天上千年雪不作人间一日春
　　门户重重玉数枝娟娟静好称家儿旧时东阁多能赋説与扬州何逊知
　　画马
　　鲁史曽闻两骕骦开图一见若龙骧骄嘶飞逐落花去沙草青青塞柳黄
　　次韵王继学题太乙二首
　　山木深深昼掩扉时从髙处望云飞几番春雨还秋草送尽孤鸿独自归
　　共骑黄鹄过萧亭明月华星列画屏记得当时祠太乙安歌疏节玉充庭
　　送柴髙士南游
　　遍入名山采紫芝只餐秋露已忘饥东南际海羣峰尽欲向罗浮更覔谁
　　赠傅与砺
　　水玉空青不易求兰苕翡翠擅清秋才情岂是人间少不到髙唐梦未休
　　赠卢生录诗
　　卢生来写老夫诗老去深慙与世违华盖白云三两句只堪独咏莫传知
　　题范徳机墨迹后
　　凡骨蜕余清似雪髙情起处一丝轻玉堂只在人间世回首萧闲愧后生
　　种橘
　　庭前嘉树种来迟霜实经年未压枝寄语巴园好相待商山更有一盘棋
　　彭致中送松花
　　幽人嵗嵗送松花指与吾人老已加欲学彭翁年八百鼎盛金粉养黄芽
　　喜雨寄郡中诸官
　　山驭东行应望霓吏民迎拜若云齐到城慰满三农意喜雨亭成太守题
　　题表侄陈可立杂画十首
　　山崖嶻嶻涧嘈嘈四围芳草乱青袍中间有个支离木曲折无知夀最髙
　　萧萧翠羽动晴虚知是南山长凤雏莫道玉堦风露冷要看千尺拂云衢
　　清江江上倚扁舟写得琅玕一尺秋歴徧风霜如铁石世人偏识老湖洲
　　蛎房如山御潮沙铁网瑚浪中出何处龙孙好头角亦玩明珠美风日
　　南枝楚楚复娟娟此树枯槎更可怜石角莫令牛砺角樵翁最后枕渠眠
　　髙柳金丝积雨晴桃花灼灼隔溪明防源若是忘机者鸂防防总不惊
　　百顷汀涵落日明稻田闲水与隄平白头想见荒陂去无数鸣蜩管送迎
　　江潭木落鴈飞初已有秋声动碧虚似是洞庭张乐地微风鹭翿立疏疏
　　雪满髙林水满畴冥鸿亦为稻粱谋此时最忆江南岸一色芦花看钓舟
　　玉色临池静不言翛然翠袖共黄昏玉堂清冷无人到且对江南烟雨村
　　赠朱本初
　　霜雪摧残涧壑非深根千嵗斧斤违寸心不逐飞烟化还作云绕紫薇
　　珥貂鸣佩入明光新墨初成进御牀草野小臣春梦短犹怀染翰侍君王
　　延阁晨趋接佩声又纡朱绂向江城丹心要似东阳水酿作宫壶彻底清
　　颇爱烧香是鼻尘不应縁齅又劳人方牀石鼎过清昼一缕山云伴老身
　　葛子熙欲往呉越售长安诸碑以危太朴书来求诗书尾余空尚多佳纸极宜于书不忍劙絶之因题此诗赠子熙兼寄众仲提学亦欲故人知吾得太朴也
　　子熙养母极艰辛驰走东西又几春我欲相留田舍近白云不足疗清贫
　　汉唐妙刻出长安谁赠茅容具晓餐应有醉翁方集古千金不惜买琅玕
　　浙都提学三年别我向山中每梦之定是尽抛书卷却緑杨红杏乐清时
　　流泉窕窻中画梼杌萧条袖里书太白山深空积雪蓬莱海濶自晴虚
　　子熙三嵗而孤鞠于舅氏长而为养甚至独恨贫耳然苦节亦难能也虞集书
　　寄朱环溪
　　贤郎肯为诸生出不厌阑干苜蓿盘为有平安花竹报斋居日日共清欢
　　髙堂修祀灌园翁白髪清樽见古风曽得遗文窥隐徳犹今视昔后人同
　　悼亡四首
　　买臣不绾防稽章井臼终身愧孟光纵有他年千石酒宁知当日一杯浆
　　地中代我奉慈帏一去无由再见之欲覔音容须梦里先生无睡已多时
　　十载思君久别离归来忽作死生期孤镫夜雨深深坐正似燕山恨别时
　　比似燕山恨别时鬂边添得雪丝丝秖今心事真如水可得才情更赋诗
　　次陈溪山韵三首
　　山深松竹俱成老溪迥蒲荷各自花随分乐天无一事儗求齐物度南华
　　枝有苍筤实有梧何年鸣鸟下晴虚惟应长共希夷叟日对朝阳浴海初
　　清渭终南路杳冥渔矶樵迳草还青山中雨足黄梅落独为相求出户庭
　　维摩文殊
　　城里普熏香积饭室中同供妙天花清凉山上千年石犹结慈云候翠华
　　达摩
　　万里西来言不契九年壁底影为双等闲风信生芦叶云散青天月满江
　　何奉议子路问津图
　　日向雩坛咏暮春无言可以谕天真堂堂正道行将去勿傍他门别问津
　　荷蓧图
　　道上相遭荷蓧翁杀鸡留宿甚从容如何不及乘桴意更待重来果不逢
　　李陵别苏武
　　老羝已乳鴈书传去住初分哭向天明日节旄归汉地将军应是独澘然
　　羲之观鵞
　　剡溪春雨晓生波道士扁舟肯见过换取黄庭归别馆人间长忆凤文罗
　　孟浩然
　　风雪髙堂破防温七人图里一人存昔时耆旧那堪论独钓槎头最断魂
　　和靖行吟
　　拥鼻微吟午夜清心空与月合圆明无端却作梅花想着影縁香梦不成
　　陶谷烹雪
　　烹雪风流秖自娱髙情何足语家姝果知简静为真乐列屋闲居亦不须
　　醉翁亭图
　　醉翁四十谩称翁宾客相随乐意同前引朱衣垂白髪花开山谷几春风
　　原泉图
　　九天飞瀑下岩幽去作江湖万古流倚杖不知春雨过青山如洗暮云收
　　赠王自得
　　江上秋风日夜深丹枫乌桕总堪吟可能阿阁承朝日玉作参差学凤吟
　　送余道士三首
　　忆昔游京最少年等闲诗句被人传君今似我当时面玉雪春风上客船
　　诸老爱贤饥渴如才华诚美岂容虚子当径上蓬莱阁徧读人间未见书
　　应有多情问故人为言溪上上船频春来雨过清如镜照见萧萧白髪新
　　延祐三年过金鴈欲访诺公以王事不果今二十年
　　昔礼岩头诺讵罗寳香犹在石盘陀上人几嵗离金鴈海月江云防碧波
　　寄谦上人
　　不见谦公二十年石桥依旧驾晴川定应和尽寒山集倘许人间一句传
　　寄昙芳笑隐
　　优鉢昙花一度开梵天帝释自拈来人间讃叹那能尽惭愧文殊大辩才
　　寄光雪窻
　　桫椤轩中少尘事恩公昔共两青藜只今主人相忆否风雨扁舟覔旧题
　　宿天宁寺
　　丈室千函贝叶书疎篁幽鸟在庭除道人久不到城府爱此浑如涧谷居
　　闲白云上人自呉中来访表侄陈可复画其像因题之曰
　　徧繙寳藏昼垂帘三载归来白髪添万斛春泉磐石坐龙宫又拟借华严
　　题马九渊墨龙
　　曽乘云气九天行振鬛扬鬐海岳惊变化已随雷电逺作成霖雨慰苍生
　　题了堂上人所藏云屋图
　　镇日秋风草屋欹海潮声上接天池白云卷尽青山在衲被防头总不知
　　题袁诚夫所藏山水二首
　　十百相连底处山雨云时复到人间山中草木自寒暑长与幽人相对闲
　　海外谁云更九州驾言从此泛扁舟垂纶未必悠悠者带雨看潮散暮愁
　　墨梅
　　霜月清江一棹过谁将长影照寒波浮云日暮长安逺莫羡宫妆扫翠蛾
　　孩儿桃
　　书楼春昼雨缤纷一树桃花思不羣弹指楼开当日面莫教童子是灵云
　　洪厓桥二首
　　澄江如练碧悠悠一色芦花覆逺洲无尽春天归鴈急月明寒影不曽留
　　横桥携手踏谿流无尽清流意自幽天外浮云飞鸟散柳隂犹有钓鱼舟
　　五弦琴诗为刘子雨赋二首
　　海上微风动五弦九疑苍翠雨余天仲尼昔日闻韶地肉味都忘思惘然
　　锦瑟无端五十弦五音繁防乱春筵不知简易髙人意目送归鸿碧海天
　　次书巢杂诗韵四首
　　北巷髙斋满砚氷柴门谁许小童譍幽人自得延年术不信昌阳是豨苓
　　坐上清尊日不虚长歌谁叹食无鱼主人何物为生计五尺危巢万卷书
　　一檠金粟长灵芽不待春风自放花收拾黛煤和玉屑昔时眉妩是君家
　　客来相对饮无何客去杯羮手自和未许傍人空笑老谁知小屋得春多
　　题画
　　银鼠为裘着来早八月逐兔山隂道衰草萧萧风露寒将军须鬓一时老
　　画松
　　天池昨夜风雷起千尺渴蛟餐石髓神君叱之不敢去影落呉淞半江水
　　渔乐图
　　江上青青列数峰千重楼观楚王宫为云为雨无朝暮卧看当年属钓翁
　　捕鱼图
　　数罟临溪晚不收蘧庐三尺抱寒愁金鳞自在江湖上烟雨重重具钓舟
　　百牛图
　　妙手精思尽百牛古来遗事总堪求一牛耕罢无消息野水闲田不见收
　　画虎
　　目镜耽耽镇坐隅髙堂白昼走睢盱良工不写凢毛骨惊世文章敛若无
　　画鹤
　　海风吹月忆危巢清夜梳翎月堕坳仙客不知犹是画每听长唳向松梢
　　息斋墨竹二首
　　江上秋风已满林玉阶夜色自萧森并刀剪得潇湘雨独上苍梧学凤吟
　　秀出千林思不羣独含春雨对江云平津若有归来剑定化双龙起夜分
　　兰
　　水生沣浦碧沙际脩丛数嵗春莫怪山林蔬笋气清芳端合属幽人
　　雨竹
　　木落江潭湘水秋雨痕多付竹翛翛黄陵庙里猨啼夜何处能销宋玉愁
　　村夜上元作
　　满城箫鼓暮相催田父村南醉未回野庙残灯烧未尽霏霏山雨逐人来
　　送艾幼青归临川
　　幼清手録唐文艺吟诵寒镫过夜分秋菊春兰随物转独临野水拾残云
　　昱上人盆竹二首
　　霜枝一寸笋如针亦有苍然万古心还忆道人分种日瘦笻八尺度千岑
　　我忆蚕茨万竹丛呉中还见小玲珑居然风露千林晓犹称行吟白髪翁
　　题梦良梅【并序】
　　梦良墨妙近仿清江时出晴昊之繁稍以充润其清苦此卷乃又澹泊相遭之极者也把玩久之梦良自称锦屏山人盖与予皆蜀人也嵗月相望虽乆宁无故乡之思故为赋此
　　汀烟冉冉竹重重老树疎花吹晓风壮游燕蓟今白髪忆踏江船如梦中
　　茆檐曝日归来晚野水荒云谁是伴一枝已见故人心三尺未愁横幅短
　　述怀四首
　　青鞋踏遍莓苔迹万里桥南风瑟瑟一双白鹭也多情隔岸飞来如送客
　　画桥南畔行人立芦苇萧萧船去急云连北阙与天深月【一作秋】落西山和露白
　　玉烟惆怅江波隔夜夜流尘空寳瑟可怜蓬鬓已惊风好在葵心犹向日
　　菱花半掩无消息肠断城头秋月白故园能隔几长亭羌笛一声归未得











　　道园遗稿卷五
　　钦定四库全书
　　道园遗稿卷六
　　元　虞集　撰
　　乐府
　　烛影摇红
　　淮南故将军家有歌姬才容自许善自度曲欧阳守淮南姬为将军愿一见公竟不及见而卒客有为公赋此曲者
　　雪暎虚檐梦魂正绕阳台近朝来谁为防熏笼云卧衣裳冷应念兰心蕙性对芳年才华自信洞房春暖换羽移宫珠圆丝莹　板压红牙手痕犹在余香冺当时惟待醉翁来教惜聴莺声可引惜闲情未领但雕梁尘销露瞑几回清夜月转西廊梧桐疎影
　　蝶恋花
　　故辽主得其臣所献黄菊赋题其后云昨日得卿黄菊赋细剪金英题作句袖中犹觉有余香冷落西风吹不去二月末与杨镇庭陈众仲观杏城东坐客有为予诵此者因括櫽归腔令佐酒者歌
　　昨日得卿黄菊赋细剪金英题作多情句冷落西风吹不去袖中犹有余香度　沧海尘生秋日暮玉砌雕阑木叶鸣疎雨江总白头心更苦素琴犹写幽兰谱
　　贺新郎
　　五月中以小疾家居陈众仲助教言乳燕飞华屋调最宜时连度数曲病其词妙则声劣律稳者语卑适有友人期家人到官所而不至赋此
　　丹荔明如火想江城薰风乍透绣帘青锁寳篆香销初睡起叶底流莺又过算几度思归未果欲剪氷绡慿谁寄恐腰围渐减愁无那临岸曲命舟舸　凉宵冉冉银蟾堕望清辉千里照人雾底云軃凖儗雕梁栖飞燕早晚新巢定妥叹会少离多似我留滞文园头先白念琴心久为芳尘锁将旧恨归江左
　　风入松为莆田夀
　　频年清夜肯相过春碧卷红螺画檐几度徘徊月梁园逈无复鸣珂门外雪深三尺窻中翠浅双蛾　旧家丹荔锦交柯新玉紫峯驼长安日近天涯逺行云梦不到江波欲度新词为夀先生待教谁歌
　　鸣鹤余音
　　全真冯尊师本燕赵书生防汴遇异人得仙学所赋歌曲髙洁雄畅最传者苏武慢二十篇前十篇道遗世之乐后十篇论修仙之事会稽费无隠独善歌之闻者有凌云之思无复流连光景者矣予登山每登髙望逺则与无隠歌而和之无隠曰公当为我更作十篇居两年得两篇半殊未快意也昭阳协洽之年嘉平之月长儿之官罗浮予与客清江赵伯友临川黄观我陈可立防东叔呉文明平阳李平幼子翁归泛舟送之水涸转鄱阳湖上豫章遇风雪十五六日不能达三百里清夜秉烛危坐髙唱二三夕间得七篇半每一篇成无隠即歌之冯尊师天外有闻能乗风为我一来聴耶明春舟中又得二篇并无俗念一首后三年仙游山彭致中取而刋之与瓢笠髙眀共一笑之乐也道园道人虞集伯生记
　　苏武慢十二首
　　自笑防生凡情不断轻弃旧矶垂钓走马长安聴莺上苑空负洛阳年少玉殿传宣金鸾陪宴屡草九重丹诏是何年梦断槐根依旧一簔江表　天赐我万叠云屏五湖烟浪无限野猿沙鸟平明紫阁日晏洲晞髪太霞林杪苍龙腾海白鹤冲霄颠倒一时俱了望清都独步髙秋风露动天初晓
　　扫尽风云绰开尘土落得半丘藏拙青松为葢白石为牀一切物情休歇几度蓬莱布袍长剑闲对海波澄彻是谁家酒熟仙瓢邀我共看明月　归去也玉宇寥寥银河耿耿铁一声山裂三花髙拥九炁弥罗缥缈泰清瑶阙手把芙蓉临空飞步今夜几人朝谒便翻身北斗为杓徧散紫瓯香雪
　　山月来时海风不动平地玉楼琼宇桂子飘香露华如水自按洞箫如缕杳杳冥冥泠泠厯厯青鸟解传芳语太防中鸾鹤相求尽是旧时真侣　君聴取列豹重闗鼓雷千吏天界更多官府石女簮花木人劝酒为我此间聊住髙唱防吟挥毫万丈尘世等闲今古看空山一色青青何意断云长雨
　　皓月清霜钓舟如叶闲渡小溪澄碧银汉无声玉虹横埜斗柄正垂天北半幅乌纱数根华发一緉野鳬飞舄回问仙人南老树能见几回今昔　西华顶十丈髙花九天秋露结就翠房瑶实脱屣非难凌空何逺三咽雪融氷液辟谷神方餐霞真诀一去更无消息笑人间长住虚空谁似一轮红日
　　放櫂沧浪落霞残照聊倚岸回山转乗鴈双鳬断芦漂苇身在画图秋晚雨送滩声风摇烛影夜深尚披吟卷算离情何必天涯咫尺路遥人逺　空自笑洛下书生襄阳耆旧梦底几时曾见老矣浮丘赋诗明月千仭碧天长剑雪霁琼楼春生瑶席容我故山髙燕待鸡鸣日出浮罗飞渡海波清浅
　　对酒常歌无愁可解是个道人标格好风过耳皓月盈情清浄水声山色世上千年山中七日随处惯曾为客尽虚空北斗南辰此事有谁消得　曾聴得碧眼胡僧布袍沧海直下钓丝千尺掣取鲸鱼风雷变化不是等闲竒特寒暑相摧乾坤不用厯刼不为陈迹可怜忘却髙年长伴小儿嬉剧
　　忆昔坡仙夜游赤壁孤鹤掠舟西过英雄消尽身世茫然月小水寒星大何似渔翁不知今古醉傍蓼花燃火梦相逢羽服翩未必此时非我　谁解道嵗晚江空风帆目力横槊赋诗江左清露衣裳晚风洲渚多少短歌长些玉宇髙寒故人何处眇眇予怀无那叹乘桴浮海飘然从者未知谁可
　　十载燕山十年江上惯见半生风雪对雪无舟泛舟无雪不遇并时髙洁断港残沙今兹何夕一似剡溪归越但掀篷数尺梅花人迹鸟飞俱絶　君不见五老危巅浮丘絶顶笑我早生华发返老还童易麄为妙定有九还丹诀霁景浮空天光海一体本无分别便堪称六一仙公千古太虚明月
　　归去来兮昨非今是惆怅独悲奚语迷途未逺晨景熹防乃命导夫先路风飏舟轻候门童稚此日载瞻衡宇酒盈樽三径虽荒松菊宛然如故　聊寄傲与世相违旧交俱息更复驾言焉取琴书情话寻壑经丘倦鸟岫云容与农人告我有事西畴孤櫂赋诗春雨但乐夫天命何疑乗化任渠留去
　　六十归来今过七十感谢圣恩嘉恵早眠晏起渇饮饥餐自己了无心事数卷残书半枚破砚聊表秀才而已道先生快写能吟直是去之逺矣　没寻思拄个青藜靸双芒屦走去渡头观水逝者滔滔来之衮衮不觉日斜风细有一渔翁蓦然相唤尔在看他甚底便扶杖穿起鲜鱼博得一樽同醉
　　一径通幽画屏横翠行到白云深处世外蟠桃井边佳橘别有种萱瑶圃檀板轻敲素琴闲弄奉献鳯膏麟脯舞翩翩鹤发飘飘仍是旧时仙母　君看取华屋神仙满堂金玉此是蟪蛄朝暮五色蓬莱九秋雕鹗别有出身之路酒熟麻姑云生巫峡稽首洞天归去任海波清浅无时何处绿窻云户
　　云澹风轻傍花随栁将谓少年行乐髙阁林间小车城里千古太平西洛瞻彼泱泱言思君子流水俨然如昨但清游天际轻隂未便暮愁离索　长记得童冠相随浴沂归去吟咏鸢飞鱼跃逝者如斯吾衰甚矣调理自存斟酌清庙朱弦旧堂金石隠几似闻更作农人【二合】告我有事西畴窕挂书牛角
　　无俗念
　　十年窻下见古今成败几多豪杰谁会谁能谁不济故纸数行明灭乱叶西风游丝春梦转转无休歇为他憔悴不知有甚干涉寂寂无住闲身尽虚空界一片中宵月云去云来无定相月亦本无圆缺非色非空非心非佛教我如何説不妨跬步蟾蜍飞上银阙
　　附全真冯尊师苏武慢二十首
　　其一
　　饭了从容消闲防杖野望有何慿仗帆归逺浦鹭立汀洲千树好花防放芳草池塘锦江楼阁隐隠雪埋青嶂向东郊极目天涯不见故人惆怅　归去也翠麓﨑岖林峦掩暎消遣晚来情况幽禽巧语弱栁摇金绿影小桥清响挥扫龙蛇领畧风光陶写丹青吟唱这云山好景物外烟霞几人能访
　　其二【终焉】
　　返照回光终焉活计何处可为依托凋零郑圃竹坞松溪林下胜游行乐霞女云朋水色山光幽隠烟萝岩壑更堂堂气概摩天一防浩然寥廓　堪爱处蝶戏花梢苔生石径风细日髙帘幕清虚器量咀嚼乾坤髙迈市朝欢约疎葛寛裁瘦玉横拖笑傲东篱吟酌把真情欲写奈何尘世故人萧索
　　其三【归闲】
　　识破尘寰凡笼跳出飘荡应无拘束萍踪自在雅操孤髙还若野云麋鹿遇坎乗流混俗和光知止有何荣辱恣陶陶海上人间不管嵗华催促　从此后笔砚生尘蝇蜗絶念安分翠防云屋般般放下事事都休静对小轩梅竹一味疎慵万古淳风便是真常清福任羣情昼夜世路奔波竞争蛮触
　　其四【得晤】
　　梦断槐宫倚天长啸勘破物情今古担簦暎雪射虎诛龙曾把少年身悮金谷繁华汉苑秦宫空有落花飞絮叹浮生终日茫茫谁肯死前回顾麈争似我玉麈清谈金微雅弄髙卧洞天门户逍遥畎亩肆任情怀闲伴蓼汀鸥鹭收拾生涯紫蠏黄柑江上一簔烟雨醉归来依旧芦花深处月明幽浦
　　其五【通真】
　　试问禅闗求无数徃往到头虚老磨砖作镜积雪为粮迷了几多年少毛吞大海芥纳须弥金色头陁防笑晤时超十地三乗凝滞四生六道　谁聴得絶相岩前无隂树下杜宇一声春晓曹溪路险鹫岭云深此处故人音窅千丈氷崖五叶莲开古殿帘垂香袅免葛藤丛里老婆游子梦魂颠倒
　　其六【明道】
　　出世登真须慿刚志决要顿开云慧消尘止念絶爱忘忧恬澹自然知味雷震一声火发三田半夜乌飞千里透帘帏鼎铅温温恣饮玉壶香腻　堪下手防鳯攀鸾烹金间木游赏洞房佳瑞倾光吐秀寒海冲山真气遍充天地乗履风云摘骑日月不比寻常儿戏把珠收取大罗归去圣贤同域
　　其七【施设】
　　大道幽深如何消息説破鬼神惊骇挟藏宇宙剖判真乐世间无赛灵鹫峰前寳珠拈出明显玉般光彩照乾坤上下羣生知者夀同山海　最至极翠霭轻分琼花乱坠空里结成文葢金身玉骨月帔星冠符合水晶天籁清静门庭圣贤风范千古俨然常在愿学人达此希夷防理共游方外
　　其八【退藏】
　　避世安时同尘处顺渊黙至人谁识鹑居鷇食藓迳萝龛深宻养亷寕极浮定有宜出入无方逆顺神机难测乐箪瓢笑傲林泉未肯折腰形役　当此际棐几松铅唇歌舌弹渇饮玉壶春色一怀皓月两袖清风真个个中消息方外生涯静中意味不许等闲攀摘待迷云吹散玉绳髙洁自知端的
　　其九
　　堪叹羣情迷津宛转飘荡甚时休歇争头竞角抵死澷生一向恋家贪业利锁名缰欲浪恩山酒市花衢颠蹷骋偻防似蚁循环不念鬓华如雪　谁肯向大朴林中无为乡里闲伴老庄列珠获象罔梦断华胥髙枕洞天日月三界廓然八表冲虚湛湛灵光通彻这逍遥刼外妙哉真乐世间难説
　　其十
　　过隙年光如毛尘事暗把物情移换浮生扰扰背觉随尘酒色利名萦绊慿君取厯代英防楚越周秦唐汉遗留坏塜頽碑千古是非不断　蚤悟碧玉壶中白云堆里别有翠霞宫殿三尺雅会五彩光攅朝赴紫防琼宴阆苑瑶池绛阙清都信任逍遥游翫笑愚顽苦海贩骨无休往来流转
　　十一
　　悟入曹溪鹤冲霄汉云水道人活计临川举檝对境掷钩涝漉锦鳞红鲤风送渔舟透【阙】双峯影里骇然明霁见烟霞极目金丹一粒贵珍难比　妙处太一含真元成象升降个中无滞坚持九载志练三千精进五华琼液多在灵源洞彻神光真境了然超彼这长生久视天机深奥上仙真理
　　十二
　　创建灵坛初脩丹灶保养太和真命风生虎啸火起龙腾燮理要依时令金木交并斗【阙】天闗旋绕涤除心径覩珠一粒流霞闪烁送归金鼎　壶内景造化希夷机要妙防制魄仙魂圣元中体用防里明真悟得本来真性还返无穷渐入青阳仙境照盈虚静这一轮明月百年蒙蔽豁然开莹
　　十三
　　运炁吞霞乗风饮露须列五云为则南山赤鳯北海乌坚志用心永得铭【阙】相迎造化炉中烹就一丸端的这隂阳神用虚无长养浩然消息　闗悟到此方知肓聋耳目得遇至人开剔用符妙道黙运机琼液转流益增云水清闲太虚空寂寥廓本无踪迹这金丹一诀平生疑难涣然氷释
　　十四
　　日月髙奔金波满泛七返九还延祚真精应物大道潜身恍惚妙通路直待阳生造化神丹龙虎紫霄天府这瑶函寳篆天机须仗至人开悟　长生道固蔕深根仙家活计烹炼汞铅为务鑪辉五彩鼎耀三光识取本来宗祖明月楼前覩个金蝉飞舞翠峯明宇把凌云一志精诚精进上仙科举
　　十五
　　元气充飡麻衣遮体万事转头何济黄芽白雪黒水红云轩帝注传名世深谢名师説破希夷妙理本来精粹抱仙胎养就云缭绕万神咸备　持造化个个圆成人人具足一炁返还资质周游八境遍赏三山不离目前亲诣堪笑迷途岂识隂阳宗祖任教邪魅炼金丹悉是乾坤英秀间气豪生
　　十六
　　絶粒停厨飡霞饮露返照自然相制铅生五彩汞发三光方显大丹苗裔开启朱扉跃出金乌飞入玉蟾宫里把隂阳交会神鑪烹浩然真体　虚无内紫炁盘旋珠闪烁射透混成宗睿忘机修道隠迹求仙常防心无恋荣华悮了【阙】赤神丹恣情抛弃有人人识道专精谨守决然超彼
　　十七
　　洞晓机深明丹奥赖与祖宗符契龙耕虎种玉液金
　　芝好个道家活计【阙】　　　　　　　　　惊天骇地
　　【阙】　　　　　　　　　　　　阳首玉【阙】
　　桂【阙】
　　消息至【阙】

　　十八
　　志气凌云【阙】　　　　　　　　　　　　　　已天
　　真【阙】　　　　　　　　　　　　　　　要分【阙】
　　烈士干运机闗凿
　　开混沌夺得夜明如来辉辉寳葢赤赤灵光影隠大渊无滞休纵心猿盗了金鼎还丹劳虚费起三阳真火时时烹炼九还逃避
　　十九
　　冒雪冲霜迎风沐雨得遇至人开悟通防入妙起死回生可谓炼丹规矩坎离相交反覆隂阳须借木龙金虎把乾坤鼎器五行罗列刀圭成土　妙处种就黄芽烧成丹药此理向谁分诉玻瓈鳯孕碧玉龙珠飞出瑞云深处掣电摇空諕得三尸奔走六贼逃出显仙胎飞舞五云缭绕乐声齐举
　　二十
　　静室修心云山养道几个遇人传诀鑪攅八卦鼎备三才修建道家基业隂与阳并斡转枢机旋走虎龙蟠结这天机逆顺学流不晓岂能分别　希夷理瑞气腾腾祥云霭霭紫雾罩笼金阙千神咸备万化全成方应大丹熟也琪树瑶花遍满虚无真景翠红相别观心澄晓月清风满目洞天清彻
　　右苏武慢三十二首无俗念一首全真冯尊师道园虞先生所共作也【天瑞】昔刋道园遗稿而先生所作已附于编然其所谓冯尊师者最传者二十篇世莫全覩今复并类编次以刻诸梓庶方外髙人便于通览惟先生道学文章传着天下冯尊师仙证异论超迥卓絶其自有洞源集行于世可考见云时至正二十四年嵗次甲辰秋八月二日癸巳渤海金天瑞谨识




　　道园遗稿卷六
