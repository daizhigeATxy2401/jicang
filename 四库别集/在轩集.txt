　　钦定四库全书　　　　　集部四
　　在轩集　　　　　　　　别集类三【宋】
　　提要
　　【臣】等谨案在轩集一巻宋黄公绍撰公绍字直翁昭武人宋咸淳元年进士集中樵川新驿记称至元二十三年是嵗上距宋亡已十年记中自称曰民盖入元未仕故仍标为宋人焉公绍尝取胡安国心要在腔子里语名所居曰在轩因以名集然所载仅文三十九篇诗余二十八首其文三十九篇之中为儒言者六篇而为佛氏疏榜之语者乃三十三篇殆原本散逸后人掇拾遗稿以僧徒重其笔墨藏弆为荣故所收特多欤考厉鹗宋诗纪事摭采最博而求公绍一诗不可得仅以西湖棹歌十首介于诗词之间者当之知鹗所见亦此本别无全集矣公绍尝作古今韵防有名于世然原本久已散佚今传者乃熊忠举要已非复公绍之原本真出公绍手者惟此一巻耳宋人遗集不传者多公绍在当时为耆宿虽残编犹可宝也书在轩铭后一篇记词曰以下乃其友莫升之文意当时手迹必并载于末故其文义相属亦仍并録之存其旧焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　钦定四库全书
　　在轩集
　　宋　黄公绍　撰
　　诗集大成序
　　大雅正声寥寥不响浮文破典斐尔为曹诗道之孤也何为而然哉自古在昔先民有作涂讴巷咏皆政化之律吕风哦月謡俱礼义之矩矱葢成童以上靡人不学靡学非诵所以笙镛人耳槖钥人心至熟也诗之教也不亦大乎王迹既熄圣手絶删人心之诗与世俱变然而世有污隆学有粗密诗之兴也必法度之森严诗之微也亦绳墨之改错代之君子可以观矣夫诗一而巳而体异焉其间体同而病异于是乎对同有法事同而词异于是乎区别有类本同而流异于是乎继承有善言诗者废一不可钟嵘发微于诗品王粲得间于诗律皎然以诗式同契元实以诗眼窥竒顾陶类选千首铺其棻张为作图五层寻其绪盛唐而降诗评诗话之且千近世所传诗统诗宪之有二能言之类至此极矣独未有会而一之者此诗集大成之所以作也诗之初生三言以萌诗之既生是不一名作诗格作者之则析律用章匪规匪矩而圆而方作诗法事有万殊言岂一致爰自词令至于道学作诗类伊祁迄今垂三千年作者其谁沿波讨源作诗总凡为门三十有四竒搜杰取靡不毕载刘中山有云片言可以明百意坐驰可以役万景工于诗者能之风雅体变而乐同古今调殊而理契达于诗者能之工生于才达生于明于工者还相为用而诗道备矣若今之集原意以会景推体以合调其可谓备者与诗之难言也甚矣春秋之世不言作诗惟言歌诗歌诗不类贻讥与国匪直作诗之难而诵诗之为不易矣今是集也将使天下才笔之流一之乎斯诗彼稷之穗方永嘅于王风何草不黄又増伤于变雅望古人而不见玩古礼而有思读是诗者能勿感乎而岂曰摸拟乐府挦扯西昆也哉抑陆机尝谓执斧伐柯能取则不逺随手之变亦难以辞逮是在乎读之何如耳普辞条与文律良余膺之所服愿以此与学士大夫共之集之者鄱阳徐君文序之者樵黄某刻之者建刘某
　　张治中徳充字说
　　治中张公名煜字公明为其文之着也以告在轩黄某易之惟古者冠而字朋友事也某民耳则奚其敢然郑人之颂子产亟称其字卑不嫌于字尊也请以徳充为字而申其说于文煜之字从火从日从立太经云日昱乎昼月昱乎夜月受日之光者也故言天下之至明者惟日为太阳而火焉则日中辉光之所发也是以阳燧取之説文日实也天之行也惟日防健惟其实之所充故无之焉而不然君子之徳与日参光外之发者非中之积也乎易曰刚健笃实而有辉光日新其徳孟子曰充实之谓美充实而有光辉之谓大张公之徳笃实而有辉光则其明也孰御为北方之熖熖者必公也夫
　　姚曽吾字后语
　　平山姚仲一长子忠余一见知其性质纯敏拱手问所疑亹亹不少置又知其学力所诣不浅也叩其传则学于四如翁信哉渊源之有自矣一日出字説示余则翁实命之曽吾莆福诸先辈又为之交相賛勉大扺繇吾身三省之忠信以达乎吾道一贯之忠恕其说备矣余复何言余询之曽吾曰学有体斯有用有尽巳之忠斯有推己之恕矣与人谋与人交亦推己之一事也子朱子集注乃言曰曽子于其用处葢已随事精察而力行之但未知其体之一耳先儒固言无忠做恕不成忠信二字亦然如朱子之言则曽子之学不求之体而先求之用天下固有无体之用乎曽吾莫之对遂又诘之曰忠恕一贯无二道也生熟之不同耳忠也一也皆体也恕也贯也皆用也然则未有此一而遽欲从事乎贯可不可乎曽吾若有疑焉遂又告之曰曽子得力处在大学后两章始言恕用非所先也诚意正心忠之道也先之以格物致知讲明此道也继之以齐家治国平天下推行此道也不于其体而于其用非学也朱子之言非是之谓也道之用固散在事物而其体则实具于人之此心天下事物固有万之不齐矣而此心之灵万理咸备初非守此块然之一而遂谓可尽其妙也愚尝闻之一之为义不但不贰不息之谓也正以其统括万善而得名耳孟子曰万物皆备于我矣反身而诚乐莫大焉诚能会万于一则是一也岂不可以贯乎万若其徒一也则一直止于一耳奚其贯吾故曰天下未有无体之用也斯道也惟曽子然后能知之而学者亦不可不勉也曽吾曰是固未之前闻也抑其用力于是也不亦难哉余辄申告之曰一之説昉于唐虞忠即道心也心中心也道中道也中固未易能也一亦岂易致哉舜之所以为舜不过自好问中来耕稼陶渔无非乐取诸人以为善者闻一善言见一善行则沛然莫之能御学固积而后至也圣人犹然况学者乎顔子曰舜何人也予何人也舜即予也孟子曰舜人也我亦人也舜即我也士希贤贤希圣曽吾亦朂之而巳不但吾亦可曽也曰莫将第一事与他人做今人皆无此志矣余喜曽吾勤于问也故述余所见如此而并次第之以为后説
　　题北游吟记
　　北游吟记者武阳大尹鲁斋李君所作也余甞识鲁斋建上见其高文大册洒然异之来归自燕示余此作则见今翰林学士青阳泉石公所题前集者一读而三感焉余高祖父开府公官河朔家邯郸仕止信徳司录载在晦庵集中爰从青米之年遂断黄梁之梦某水某居我祖旧游此其感一感又有大者往年客寄西湖与青阳公实有蕙鬰之谊今北门之视草而江南之寄梅正遂愿言懐人舟车靡从此其感二感又有大者少时读康节诗有车书万里旧山川之句甞恨此生不见斯事今四海一家而余老矣此其感三鲁斋挟一世豪持四方志乃今得遐观而访古歴览而骋懐彼黍离离过都兴闵周之叹维水泱泱见雒动思禹之想其自谓情发于声触事成句鲁斋之感何如也苏栾城于山见嵩华于水见黄河于京师见天子之宫阙而后知天下之文章夫嵩华黄河可见也欧阳公不可易见也鲁斋既见青阳矣以余同门也而征之序余惟知北游水之上问道于无为既而返乎白水之南又问狂屈乃忘其答若是则道之妙诗之妙也余安所賛一词言写斯心用识篇末
　　书在轩铭后
　　平岩叶先生嵗在壬子来樵公绍幸得以民事太守先生见谓可教甞谓公绍曰大抵读书须要自家以身体騐方见得真不可只作一场话看戊午冬再见先生于三门里第问公绍曰别后体认得如何公绍对曰甞读胡文定公语心要在腔子里自觉有警因作小轩名之曰在丹山翁先生为书其扁友人呉升记之愿得先生一言于座右庶以朝夕观省先生许之明年以铭来教奉以周旋不敢少失坠既刻石龛壁间后二十年为兵毁自谓不可得矣丙戍冬偶于残编断翰中得之惊喜不啻如获至宝嗟吾老之荒落俨师训之犹生是用装褫珍袭并书梅边之记于右以见故友之思焉记之词曰余里中交游不出四五家樵溪东流如练莲华诸峰如屏障会其前者直翁之家也竹门其傍倚松作屋古木脩篁前后蔽亏者在轩也幽致雅韵居然与人称余受之因问直翁曰在义何居曰先儒有言心要在腔子里此吾所以志也子盍识之夫人之一心至神而不测惟神也故能具众理而应万事至于感物则亦易动而难安是故内而思虑外而应接翕忽变化一瞬千里方寸之地其在之时少矣传曰心不在焉视而勿见听而勿闻食而勿知其味目之于色也耳之于声也口之于味也其于人至近也心不在焉而犹若是况乎其他翁之名此轩也其知所以用力矣尚何假于余之言哉抑余每过在轩必询之轩外曰主人在乎曰在或主人他出则曰否余于是悟在之为义心一主人也轩一腔子里也因以复直翁且将欲与共讲焉
　　樵川新驿记
　　至元二十有三年春正月邵武路新作樵川驿成先是郡驿在通阛之南道东西行者非便也今达噜噶齐大夫明公安涖政之明年始议改创暨诸府公相攸厥址得水北涯之地前踞长川后枕平阜面势清旷风气爽垲驿置实宜揆日庀徒是营是筑工师得木意匠规授前荣轩轩中堂渠渠缭以周垣启以髙闬赭垩鲜焕防防升凡为若干楹视旧馆有加卓为他邦之甲矣既成相马使轺蹄辙载路于我乎馆所至如归君子于此观政焉昔者周官候馆野庐之事由郊而都由十里至于五十里宿顿有所饫饩有具其法之纎细如此至春秋之世郑子产论晋文之霸乃在于崇大诸侯之馆馆如公寝司空以时平易道路圬人以时塓馆宫室春秋周官之法度也于乎仁矣大元一统以来际天蟠地舟车所至罔不砥属故凡通驿公馆之制率维用兹圣作之典而斯郡也逾闽以东界江以右胥此而路分省牧重臣大官往来无时使者相望于道吾父老将迎之不暇若司里不授馆而人壊垣以为賔羞寜不亦舎者争席炀者争灶而使吾民无有寜宇斯固为政者之所用心者也夫世一蘧庐官一传舍惟吏于土者不以一宿视蘧庐而必于一日葺不以阅人多视传舍而期于歴年多是以能逺然则斯驿之成其于尊命隆客礼便人心作永久之基成太平之盛观岂曰饰厨传事过客皆以为民计也唐崔祐甫记滑台新驿谓古之君子约已而裕人知龢而勤礼所以陋居室而恢賔馆节丰华而广防庥于以徳此其端焉仁哉公之心乎采诸舆诵着在路碑袭石刻文用声美绩仆亦民也不敢以固陋辞
　　戒杀文
　　茫茫沙界尘区胎卵湿化同是众生蠢动含灵皆有佛性人与万均受一气贪生畏死人与物同羽毛鳞介皆等类禀性与我原无二祗为前生作用愚致使今生头角异人生在世要早回头一失人身万刼难复是以我佛世尊运大慈悲心行大方便力惟恐一众生之类未得解脱楞严经云以人食羊羊死为人人死为羊如是乃至十生之类死死生生互来相食以此戒杀深可畏怖诚以他身即是我身我命即是他命有债还债寃寃相报无有了期我闻天地之大徳曰生莫把羣生当容易物生犹尔况乃人生物命尚且爱生人命岂不至重今世之人不自爱惜败于轻生凡此一念之羞皆由三毒所致毗婆沙论云三毒者三不善根起生恶业三毒者即是贪嗔痴其于杀生有三种类或从贪生或从嗔生或从痴生乃至邪见亦复如是经中所説皆是劝人为善戒人杀生知爱惜他生则知爱惜我生知爱惜我命则知爱惜他命既不肯轻于害物又岂肯轻于杀人此心之善可以油然而生矣昔我西干圣王以受菩萨戒不用杀生之祭直入佛位以至今日我亷访道相公以现宰官身来任澄清之寄即是佛心以闵众生因邦人之趋善广神道之设教惟欲与民同归善道毋轻生以杀人上体当今皇帝好生之心即是一念对越于神皇帝之心便是天地之心便是神明之心西干之神尚且受菩萨之戒此邦之人岂不感相公之化爱惜身命保全家业化犷俗为善俗化愚民为良民以无负贤使者爱念我民之意昔有真歇了禅师作戒杀诵言要知古佛只如今念念常懐济物心法界众生皆离苦相逢何处不知音今日山野重説偈言一切世间皆大欢喜志心谛听信奉受行
　　偈诗
　　如是我闻尔时佑泽老子在七台山上师子岩前与善男善女七万九千八百一十人俱稽首前白佛言世尊是诸众生往昔灵山与佛有缘是故我等今来敬礼惟愿慈悲广为众生于未来世种诸善根佛言善哉我今为汝于道塲中成十七塔中而得一墖福徳不可思议一时道场同业大众与诸众生皆大欢喜扶风马氏以无心故得第九墖男在轩黄居士公绍合掌賛叹而作偈言曰
　　我昔闻佛言佛即此心是世人妄贪着不能见如来惟有真实意世世当作佛念起而形随大遇风炽然若人见佛者皆以夙善故种善得善报动恶亦如是稽首七台山作此方便门手持十七塔施与诸佛子七万余人中得者十七人惟此十七塔即此十七墖万墖本无加一墖亦无欠一塔度一人如一水一月万亿人一塔如月在太虚而此万亿人乃如一尘微我愿以此墖普及于一切是名为佑泽种种无边春
　　余既为七台作偈巳而得实老书即无其事惟世间诸有本如梦幻当来世尊视此身亦无有而况其他自佛入中国像教流行七宝布施之説始以唤醒贪著者心究竟到底则布施亦空也戏为下一转语
　　一切世间万法皆妄孰于假中作假伎俩如彼化人幻出宝藏及究竟巳还作何状初欲谁人适以自诳而我本无何得何丧是假是真门取方丈凡夫肉眼闻法信向认贼为子受诸魔障当来世尊只好一棒我见现前物空荡荡惟真实心是真实相
　　二月八日祠山帝生辰防
　　佛是慈悲父灵山显化于祠山我有鬼神耶今日忻逢于诞日千载真如之香火十方信善之福田保我黎民生于今世有大神通有大威力于救度诸苦以甚深无不覆帱无不持载岂戴履两间而未报几年旷典众等一心雾布花鬘敷诸天之高座春生乳海洒合殿之真香以效荅于洪恩以对扬于龙瑞池边明月重开白马之祥溪上紫云永作青鳌之镇万灵欢喜三宝证明
　　又
　　节届仲春正圆月应上之夕欢传诸夏喜嵗星符绕斗之光众志倾诚百灵共职恭惟祠山大帝灵彰易地威震横天显丁壬化化之神统临万化运亥卯生生之妙发育羣生茂扬昭烈之功洞究华严之典某等幸处雷封之内得瞻虹渚之祥木徳凝精自极绵延于三数桐川庙食但祈绥抚于八荒
　　巾山龙华会门榜
　　佛在兠率陀天示一生之补处化被阎浮提界会三教之同归恭惟正徧知是我大觉祖无极太极妙有中之先天后天本无道外之道灵灵寂寂浑浑沦沦玉晨道君肇开真宝紫虚圣丕阐人文定于一孰能一之有以异无以异也红云顶上宴三昧之慈光金莲座中证五明之妙境合三世而并世为众生而下生是兴天老大明尊之堂以广湘山无量寿之福一切天人之欢喜十方世界之皈依睠此碧环飞来紫雾五百年之防记有开必先千万世之道场自今以始枕山峯而高峙环带水以前陈【阙】　迩连移下六牙之相蛾眉逺耸推尊百兽之王面势坦平端倪轩豁天高地逈宇表之无穷日吉辰良动山灵之相庆大启尔宇实获我心三十三天现前便是一时一际这处防佳俨旃檀楼阁之几重合冠履袈裟而同会以章鸿庆以表龙华主人圣化造法城奕世传为佳话居士神通并妙用大家齐结妙縁三宝印明诸天洞鉴
　　华严会门榜
　　佛经八万四千巻所最重者大乗我等一切诸众生以同成于正觉当来在给孤位上要为度阎浮世间于此三十二分中所以五次为人说若有见闻者凡夫即非凡夫应生清浄心善法是名善法维今日贝叶所书之字是昔时只园所种之根思诵两遍经良以所生之业姚待造一百部皆为其母之缘所谓荷担如来以报在家菩萨合如法受持之众作无量布施之心爰当达辣之辰乃阐曼挐之教演八一函之顿印赞五百卷之正宗梦幻泡影之观证六如于六道卵胎湿化之类悟四句于四生凡同无告之孤均解有为之法恒河沙数莫非般若之台须弥山土尽是菩提之树人中防为第一世界遍满大千经施无边法施无边本不受不贪之念佛恩如是亲恩如是妙难思难议之功慧日大明义天朗耀
　　金刚经会门榜
　　佛在舍卫大城説祗园之九会我念阿僧祗刼度法界之众生若有人能于四句受持是故我今以七宝布施惟此经名圣教之骨髓于斯世作苦海之津梁凡五千一百四三言是真语者在八百四千万亿佛于意云何抉愚目之金篦截疑网之慧劒剪萌心径拂霭迷津自姚秦法师三藏之译文至南唐保大五年之定本甚为稀有愿乐欲闻虽见我色求我声诸相悉皆虚妄然有人诵为人説其功不可思议现在心即过去心宇宙事皆巳分事圆满修多罗藏回向大功徳天一切鉄围摧以金刚之杵千层黒浪极于般若之航对水官校录之辰修沙界曼拏之会大地狱小地法免个个之轮回后世果前世因便人人之等觉凡在听説之际同生懴悔之心以此上报四重恩下济三涂苦福徳胜前福徳本不受以不贪如来故名如来皆悉知而悉见亿天欢喜万圣证明
　　又
　　金刚三十二分是经作世津梁如来千百亿身到处为人演説恭惟薄伽梵念此阎浮提因有生遂念有生缘堕为诸趣惟了自心即了自性本即是空不可称不可思议云何住云何降伏是故四句偈度正当一念起时若胎生卵生湿化生都具知觉无我见人见众生见莫作断常要令处处有此经所谓心心皆是佛惟汾阳家积善以寿春本结缘为一切众生散两度五百巻因缘会遇前世身今世身后世身书写受持初分施中分施后分施成大圆镜得不退轮是为无量徳功天与众共行菩萨道松林深处现前重説偈言桂子圆时我等同声賛叹修大曼拏之法施懴多罗藏之善勲凡在见闻多生欢喜十在十回向合品品之华严三藐三菩提证声声之般若若有幽关者俱成乐国缘惟愿慈悲悉令满足如是如是刼刼永离鉄围山善哉善哉生生同到金刚岸慧珠朗照法宝证明
　　福善庙设斋门榜
　　世界从累刼来皆圣灵之有相功徳第一防上惟法施之无边是故我佛慈悲普作众生利益洪惟福善惠此武城为梵监主坐梵监天受菩萨戒行菩萨道曰旸而旸曰雨而雨欲寿者寿欲安者安夫何比嵗之冬乃以震邻之警脩罗战处几无藕丝孔之可逃如来影中独使芭蕉身之不怖五十里天呼不应一郡人心都是香防恩赐千金上圣之杯结愿许七宝浮图之座今则防胜旛于觉地下颷驭于熈台崇六昼夜大道场礼三亿拜无量墖龙华树下对弥勒之下生众法筵中修曼挐之普度步寒林之凄恻流春泽之渥恩五帝卫坛蔼翠云于花葢众星流幄晖鹤焰于灯轮合在宫在庙神祗作难思难议功果报徳如天罔极赛愿与月同圆若有见闻皆大欢喜上界中界下界共成殊胜之缘天和地和民和永保太平之福万灵保防三宝印明
　　水陆会门榜
　　我佛以慈悯故大开济之门斋主修方便心广设无碍之会窃有请也其与事之既咸造以在庭当无哗于听命汝等生处人间世死入饿鬼门贫福贵贱之不同鳏寡孤独之无告作善作不善皆自取之为仁为不仁出乎尔者自登鬼箓难复人身精魄无依享祀何在惨惨哭声啼夜雨空空饥腹响春雷冻饿交攻悲酸可想惟尔自鞠自苦夫岂无辠无辜欲求解脱之方须伏慈悲之力今日之夜幸逢胜防各宜小心务在近者悦逺者来不得卑逾尊防逾戚呼朋引类同为一饱之是求适口充肠罔使一夫之不获惟喜康共当无所争直须咸与维新无或自作弗靖瞻礼慈尊懴悔出离冥府超生稽首皈依同声賛叹今予告汝不易乃分猷念以相从其有长恶不悛罚及尔身勿可悔故兹晓示各宜鉴知
　　祠山庙水陆戒约榜
　　告五姓孤魂等葢闻徧浮提界在我法中有真君存即此心是凡曰善男善女同归大圣大慈相古先民若时有夏惟皇上帝式遏苗顽既命重黎以絶地天通乃生正佑而佐水土治林泽魑魅无不若山川鬼神莫不寜生太平死太平福无量寿无量自经千百亿结谁念一切众生浩浩尘沙茫茫宇宙三元甲子虽若数行乎中二将丁壬无非神在其上以此威猛力为汝解脱门汝等入邪见林堕无朋网黒风漂罗刹可怜命无处逃金乌绕须弥不与刼同时尽杜陵之骨谁收望帝之魂谁念敌场勇士浮萍栁絮之无根战马将军野草闲花之满地惟有青蝇吊客那逢白鹤仙人未得出期永为苦趣世尊以慈悯故发广大心甘露如来普施法筵香乳焦靣圣者悉停地户泥犁若有见闻同生欢喜我真君人中佛位天下神爷一驾辎軿瑞应夹钟之二月万官苍佩辉临环玉之千峯如是我闻甚为希有今宵斋主之道场人演华藏之顿乗设桑门之盛馔重重无尽如见诸佛诸尊会会相逢所谓一时一际汝等幽篁睹日枯木逢春同来听法闻经正好明心见性勿以强凌弱勿以卑逾尊勿起嗔贪勿生骄慢神通具足快瞻圣烈之光清浄法身直证毘卢之果志心谛听信奉受行
　　水陆戒约施金刚经懴会榜
　　世界无涯佛为度筏人生如梦经是觉关惟舍城章句之文乃大藏骨髓之要金刚是坚固义般若其智慧名波罗宻者到彼岸云阿耨多罗乃无止字正等则三藐是正觉则三菩提是一切皆是有为四生谓之欲戒人人学道称菩萨念念不退名摩诃四果犹曰小乗三昧乃为正见不生谓湼不死谓槃四句偈即是心一合相皆为防五眼本为自性六如悉曰假名过去心现在心未来心则是非心人我相众生相寿者相即非是相恒河沙数非多之多福须弥山比非大之大身不可以三十二相观不可以千万亿分计直下顿悟谓之受行不暂舍谓之持释迦者能仁牟尼者寂黙如者寂然不动来者感而遂通转轮王即毘卢法身燃灯佛是先天真性若能解所説义即应作如是观汝等从累刼来名微尘众三毒竞起六欲齐施只因一念之差遂使万般之现堕在苦趣永无出期斯宵斋主发广大心行方便力再持五百巻上报四重恩檀施周圆芹诚表懴甚妙甚深华藏海无遮无碍大法筵孤魂孤魂谛听谛听往昔支解不生歌利之嗔尔时奉行皆动修罗之喜业罪即为消灭功徳不可思议勿起狂乱心当思恭敬礼威仪寂静如游只树之园供养庄严好赴伊蒲之馔钦吾付嘱是汝因缘
　　施经斋会戒约榜
　　人生死海同归波浪之中佛功徳天广度沉冥之下能济法界虚空界莫如大乗防上乗绣坐念经司听诵而合掌开藏取巻阎罗闻説而讃言文昌不过一函法正止云七徧当知果报不可思议何况有人如是布施手巻累二千轴口诵积四万篇未甞得闻是经甚为希有我今实告汝言于意云何汝等来从地水火风本如梦幻泡影一觉黄梁之梦百年大槐之宫牵丝刻木作老翁揑目生花成妄境水中有相大沤生小沤生灯外无形昔子行今子止草头露不须防顷岩下电一刹那间所谓六如尽空诸有若人深解所説义于法当作如是观今宵斋主代为汾阳公来作只园会善防念善付嘱各体如来之心若卵化若湿胎徧及众生之类每念河沙之浩刼防苦原物之游魂闵其无告之孤怜其不祀之鬼所以广为人説大作善缘庄严是名庄严表懴金刚大典灭度而无灭度利益水陆有情孤魂孤魂恩幸恩幸勿作人我相勿生嗔恨心如是之经因缘相遇过此心以往机会难逢好乗般若之般若证菩提之果相求相应诚喜诚欢月白风清共赴给孤之会天隆地厚每忘施主之恩佛勅有严斋坛在上
　　水陆戒约榜
　　告五姓孤魂等沉冥朽壤幽泉之日久矣葢闻人生死海业浪无津佛功徳天慈云普度是故曼挐功徳席修法施因缘汝等纒宿世寃堕累刼数蔓草萦骨断蓬栖魂日悠悠兮几度秋夜漫漫而何时旦客死异土号为无主孤魂孤魂寃苦寃苦今者某官当太平世发大慈心为汝仰吁苍天怜汝不见白日防依梵律普设法戒拔度一切众生周徧三千世界酥陀山积甘露海深孤魂孤魂恩幸恩幸汝等快逢善会顿悟妙音得闻清净音般若音当作欢喜想希有想勿以强凌弱勿以卑逾尊去人我山灭贪嗔障好乗檀波罗蜜普施无边即现大将军身悉令得度志心谛听如法奉行
　　保安胜会戒约榜
　　佛视众生如子开济度之门人穷无告曰孤防苦沉冥之路是故灵山説法尔时地狱停酸咨尔孤魂听我愿昔在嘉平之月乃有毗岚之风惟我圣王闵于民命佛随念天随念皈依福善之仁心太平身太平慿借保安之力荷乾元之密运喜师武之凯旋重惟兵革以来累有厄屯之数寃寃相报刼刼未终妖气流行山鬼啸时篁竹暗幽魂沈痛杜鹃啼处血花红靡有出期永为苦趣今宵斋主修为好事荅谢洪恩礼七宝浮图设一筵法施琉璃满月现出心灯楼阁诸天结成藏海几年无此境界今日重见威仪有感有应神通无量无边功徳尔等身膏草野骨化枫林栁絮浮萍本无根蒂梨花榆火虚度韶华此会难逢甚为希有勿起贪嗔念当生欢喜心合掌听经安心受食从此相轮顶上永息替戾冈之声当令无尽刼中尽息阿修罗之问各宜谛听如法奉行
　　惠应庙斋会戒约榜
　　沙界羣生四大无非假合业身累刼大道不免轮回是故有灭有生皆因自作自受苦海鼓业风之浪稠林翳邪见之尘诸天正乐修罗方嗔业珠已积罪鉴难逃欲脩有漏之缘须种无边之福昔我大干梵主受戒圆觉禅师修斋作大王作此当生之果悟道然同死在于不杀之心所以入佛位中而能救世间苦曰旸曰雨有欲必从大札大荒何灾不灭若有疫死兵死饥寒死皆在悲观慈观广大观汝等经大刼殃号无明种长夜漫漫何时旦潭影悠悠几度秋月明之鹊无依夜飞之萤自照未属轮回地永无解脱期幸逢八月五日之嘉辰正是千载一时之庆会斋主既演金轮科教又崇水陆道塲焦靣圣者为汝开明灌顶药师为汝説法奕奕新庙迎来亿圣万灵依依法筵普度孤魂五姓恩幸恩幸难思难思今者説鹫峯缘举龙湖偈即此比邱之饭广其干施之仁当生欢喜心共为皈向处里社鸣而圣人出咸瞻惠应之光天堂有则君子登速证如来之觉各宜谛听如法奉行
　　道峯斋会戒约榜
　　法界众生徧虚空界道峯一会是妙高峯凡今大地山河同此须弥日月在在处处皆归圆镜之中杳杳冥冥不照覆盆之下幽篁长夜枯木几霜裸壤无缯翳林有障三生石上那知旧日之精魂五蕴山中寜避尔时之刼数或投崖而仆壑或缢谷而填坑孤魂孤魂是谁某氏寃苦寃苦无解脱期惟有大菩提是汝真皈向兹者昙华瑞世善果济人紫金色之妙身端严相好碧玉峯之显迹具足神通乗龙到处赴斋筵跨虎如今归圣境千岩涌月青莲座之浮空万谷凝烟宝檀香之结篆黄花无非般若翠栢即是禅心三千三千世界而罔不归依百千万亿化身而无边利益今宵斋主对扬圣日荅效恩天宣鹫岭之真乗敷象筵之法施甘露如池不竭热恼转作清凉酥陀与山俱高乏少悉令满足汝等当生希有想勿起下劣心洗耳闻经开咽受食惟应山头月常瞻圆照之光犹是梦里人速证如来之觉慈悲哀闵信奉受行
　　五通庙戒约榜
　　世间十二类生俱入无余灭度如来千百亿化正为大事因缘念四大假合之躯有六道轮回之苦是故灵山一会以济法界众生其间无主之孤防是大慈所闵不有我法永无出期汝等从累劫来号无明种心如栲栳本为痴结之团身似芭蕉那得坚牢之物不知其故堕在此中征人相顾月如霜屡经草白人生几何春与夏又见梅黄幽闗不开苦树未拔长作鹄亭之鬼谁念梧邱之魂幸逢四月八日之佳辰真是千载一时之庆会万方百姓朝天下之正神三界众真归佛中之上善今夜斋主作庄严海建功徳林惟此武阳莫如顺正神现青铜镜当年曽着于灵踪地据碧玉环此日重兴于庙貌掲祥辉于宝鉴照幽壤于黒山大开解脱之门超度沉冥之路汝等恩幸恩幸志心志心好须听法闻经便与回光返照金莲涌地于今所説道塲铁树开花是汝再生时节不违物勅咸听誓言
　　大洪山戒约榜
　　茫茫沙界苦海无边渺渺尘区业风横厉三十六泥犂之狱百万亿铁围之山在于业报之中有此轮回之苦虽然如是岂不尔思恶是地狱善是天堂一惟心造军有菩萨佛有罗刹本自性同是以大雄开济度之方我佛有奉行之教若使十二类得三宝名字即于几千刼超出万罪中间悲莫悲于孤魂苦极苦于幽趣火轮赫赫炽熖当空长夜漫漫何时是旦永为不祀之鬼未有更生之期汝等异县他乡单形只影或役军前阵后或堕山巅水涯浮萍栁絮之无根闲花野草之满地襄阳何在江水空流沧海扬尘桑田几变凡曰若军若民之众皆为大慈大圣所怜恭惟灵济祖师住此古随福地被捞誓铠战黒浪之妖魔建妙香幢仗金刚之正法所至风飞电厉如见天开日明幸逢断足之辰共证化身之果慈云覆处镬汤炉炭之停酸甘露洒时乳酪醍醐之灌顶西十殿之公王欢喜上八位之圣贤降临二十五万兵马有大神通六七八九道塲作诸佛事恩沾无际利及有情汝等难可得闻甚为希有当生惭愧无得慢骄卑勿逾尊强无凌弱更相告语好起机缘悲观慈观广大观悉皆超度佛力法力威猛力孰不皈依合掌受持志心谛听
　　荐母水陆戒约榜
　　人生死海防苦孤魂佛功徳天莫如法施当来千百万刼所有一切众生业浪迷空幽途长夜是故阿难尊者为见焦靣鬼王启我释迦如来普施无遮法食凡饮此醍醐甘露皆脱于炉炭镬汤汝等号漠君本无名子前世因后世果都由自种恶根新鬼哭旧鬼寃知有谁收枯骨身膏野草血染刀林祸及无辜横罹非命兵死饥寒死皆为不犯之人悲观广大观尽是有生之类不值我佛永无出期斯宵斋主运大慈心建方等会依金山之梵律庄严八大曼挐崇水陆之法筵布施三千世界将此伊蒲馔普及薜荔都昔者目连为报劬劳之徳时则地藏宏开解脱之门孝思孝思如是如是兹实难逢之机会以为普度之津梁诸天降临共辑万灵亿圣七日来复茂迎百福千祥浩浩难思巍巍希有汝等当生欢喜勿起贪嗔母以卑逾尊母以强凌弱志心受食合掌闻经幽幽冥冥尽入普光王之照生生世世无忘大施主之恩佛勅有严斋盟在上
　　荐妻水陆戒约榜
　　阎浮世界轮回生死之途泰山府君管摄人灵之府七十四司之主掌百千万刼之流迁惟是一类之孤魂甚于三途之苦趣业树无倚幽关不开是故金山科教之中所作水陆道塲之事起于中馈哀乃下愚发此大慈大悲及于无主无祭汝等是谁氏子本亡是公白骨累累长照如霜之月黒山寂寂未披见日之云斯宵斋主遵平等心行方便力念别鹄离鸾之痛惊飞乌走兔之流对期练之小祥修法筵之大会普施殑伽河众现出兠率陀天孤魂孤魂恩幸恩幸乗菩提之妙果证法喜之胜缘凡为东岳之魂如见西方之圣甚为希有难可寻常当生欢喜心勿起人我见毋得骄慢毋得贪嗔静听海潮音共饱甘露食本尊地藏既推利济之心今日天堂正好超升之境
　　施经斋会普度门榜
　　告五姓孤魂等葢闻我佛众生同诸善种天堂地狱在一念间惟世尊法界通化之心以中土人生难得之故假使千刼之后黒业不忘能救诸苦之时金刚防速菩萨初岂求福徳果报自不可思议黄复一函犹免陈昭之罪绣座七遍曽闻法正之功地狱为之停酸防官为之合掌或写七部而舍刀林之苦或转千卷而解鉄丸之忧法师诵终帙而网中者往生屠儿请一巻而间者自脱是以李元一写数百部回施冥府董进朝以一分功祝庇隂司泰山府君之庭以此经鬼官不能拘御史大夫之院以此经圣教之骨髓如是如是善哉善哉汝等从曩刼来是谁氏子苦树未拔幽闗不开人世徒迁血食无寄长夜漫漫何时旦悲风萧萧愁杀人流防数千命并填于沟壑役徒几万人俱殒于楼船刀山劎树流血成河瘴雨蛮烟积骸盈野彭衙之魂勿返杜陵之骨谁收异县他乡单形只影永无解脱实可闵怜今宵斋主发大慈心施多罗藏离色离相未常有贪着之思无我无人但欲同受持之善繙为万变溥及三途八大曼挐罗广法筵之甘露一切摩尼宝散华藏之香云此经名字汝当受持是法平等无有高下勿生人我见勿起贪嗔想好乗是经速到彼岸志心谛听欢喜奉行
　　水陆结戒榜
　　弥勒世尊初无上下虚空赵州城门自有东西南北既有我彊我界须分一正一邪去处去来处来一任天王而守防尔为尔我为我更慿秽迹以袪邪普愿降临得无阻滞
　　浴堂榜
　　人在尘沙刼防苦沉冥佛说曼挐罗先修净业凡我有情等众共成无垢因缘好将定水之湛明洗尽爱河之污染澡身浴徳时中清净六根合掌志心会上皈依三宝甚为希有咸与维新
　　又
　　苦海众生万亿沉沙之刼只园大会苐一清净之心如是我闻甚为希有汝等久沦五浊遂随三途若湿若胎未识大乗之义不垢不净欲闻般若之音好将法水灌洒身心来赴佛筵受沾功徳收衣洗足如见世尊敷座之时偏袒右肩便如长老合掌之敬故兹省喻咸使闻知
　　又
　　住浮提界谁于苦海回头生清净心这是只园説法汝等业传五浊身堕三涂不灭不生未悟空中玅相如泡如影幸闻防上真乗甚为希有之逢同赴无遮之会濯心波罗蜜濯耳海潮音本是法身安有染尘之境还至本处便如洗足之时好沭胜因勿违慈誓
　　又
　　八功徳水佛有方石因缘两男女堂人説青城感应若欲皈依三宝先须清净一心汝等从浊刼来生杂染荡瑕涤秽每思脱于幽涂瀹精澡神皆愿登于彼岸济苦海之无边证元身之不壊六根六尘悟本来之无垢三薫三沐烧到处之诸香好乗四句偈之诵持便受一字王之灌施各宜自结告汝寔言
　　又
　　人在胶漆盆中无非业障佛説清净心者有大光明若欲听法闻经先要荡瑕涤秽汝等生五浊世为六尘根佛因佛缘昔曽沾于法水善男善女今又洗于恩波好灌洒于身心以受霑于功德如筏喻者悟种种之皆空浴兰汤兮愿人人之咸喜勿违慈誓共证上乗
　　又
　　神洋洋而在上与作众安乐缘佛浩浩以难思是名八功德水昔日结成于誓海今朝圆满于愿香尔等为风波民歴尘沙劫命浊烦恼浊生既堕于泥涂真观清净观身幸逢于灌沐凡而新鬼旧鬼来此男堂女堂莫教染着旧污认取本来面目如来甘露镬汤到处清凉壮士天河兵甲自今洗净勿违慈旨共集善功
　　又
　　出垢藏身为清净身正期解脱惟菩提水与功德水大矣祓除况汝等食不充容衣无蔽体永劫漂流于苦海防囘沦溺于爱何若不洗心何由见佛男女不可同浴毋得揶揄祸福只在眼前当分次第洗却平生烦恼换出新様精神三沐三薫好共痴龙来听法载色载笑防看巨蟒亦生天
　　荐母浴堂榜
　　八功德水有资濯涤恩波七宝莲池自是光明乐地念慈母久沦于倾逝而英魂未测于升沉兹伸荐拔之功尤仗祓除之力温泉水滑甘露香浮沐浴三薫洗除五浊鸦翻云鬂花冠收束下堂来鳯舞霞裾桃脸蔫然经雨润敛容见佛肃礼朝王伏愿即此清净心离却尘浊世慈容穏泛免鼔浪之黒风彼岸先登观披云之白日
　　监斋榜
　　大雄世尊广修方便监斋使者各有司存睠宝宇之胜縁修金山之法施广为六德三味普供万圣干贤运水搬柴之神通咸归妙用供佛斋僧之功果昭告圆成乃结善因毋违慈誓
　　弥陀佛上座祝香文
　　皈命十方佛是名两足最胜尊稽首万春堂又现一身无量寿惟极乐世界有我等导师四十八愿度人徧满尘尘刹刹三十六万亿同号到处巍巍堂堂是故归依我今供养虽然惟心净土毕竟净土现前所谓自性弥陀真个弥陀在上眷我紫云之胜境俨然白玉之祥光匪琢匪雕呈天人之妙相难思难议显日月之睟容新从老匠手中来都向大檀心上起寸成尺尺成丈胚胎寸念经纶一生二二生三圆满一堂功德星回斗转春将至月吉辰良嵗有成碧玉环中凡此同时大众白莲花上见今所坐道场耸动观瞻欢喜赞叹诸人且道是今日阿弥陀世尊上座一句有何奇特处三株宝树发心芽一树生来属一家留得三行同一树元来锦上更添花
　　遣瘟文
　　佛海无边劫中不尽天行已过使者须知维兹大地之众生均是两间之一气莫非王土里上仁之所庐惟尔有神涉吾地也何故如来被誓铠菩萨作大慈航普济一切人永离诸苦难逐赤疫于四裔式遄其行动青陆于千祥自今以始去汝去汝善哉善哉其听斯言勿违我法
　　端午竞渡櫂歌十首
　　望湖天望湖天緑杨深处鼓鼘鼘好是年年三二月湖边日日看划船
　　鬭轻桡鬬轻桡雪中花卷棹声揺天与玻璃三万顷尽教看得防呉舠
　　看龙舟看龙舟两隄未鬬水悠悠一片笙歌催閙晚忽然鼔棹起中流
　　贺灵鼍贺灵鼍防年翠舞与珠謌看到日斜犹未足涌金门外涌金波
　　马如龙马如龙飞过苏隄健鬬风栁下系船青作缆湖边荐酒碧为筒
　　绣周张绣周张楼台帘幙絮髙扬谁赋珠宫并贝阙怀王去后去沉湘
　　棹如飞棹如飞水中万鼓起潜螭最是玉堂堂上好跃来夺锦看呉儿
　　建云斿建云斿土风到处总相犹朝了霍山朝岳帝十分打扮是杭州
　　踏青青踏青青西泠桥畔草连汀扑得龙船儿一对画阑倚遍看游人
　　月明中月明中满湖春水望难穷欲学楚謌謌不得一场离恨两眉峯
　　满江红【花朝雨作】
　　客子光阴又还是杏花阡陌欹枕听一窓夜雨怎生禁得银蜡痕消珠鳯小翠衾香泠文鸳拆叹人生时序百年心萍踪迹　声不断楼头滴行不住街头屐倩新来双燕探晴消息可煞东君多着意栁丝染出西湖色待牡丹开处十分春催寒食
　　水龙吟【月】
　　山围寛碧月十分圆满十分春暮正似涌金门外看添得緑阴佳树野濶星垂天髙云敛不受红尘污裴囘水影间中自有佳处　乗兴着我扁舟山阴夜色渺渺流光溯望美人兮天一角我欲凌风飞去世事浮沉人生圆缺得似烟波趣兴怀赤壁大江千古东注
　　望江南【雨　一作思晴好】
　　思晴好去上竹山窠自古常言光霁好如今却恨雨声多奈此坐愁何
　　思晴好试卜那朝晴古木荒村云淰淰孤灯败壁夜冥冥不寐听檐声
　　思晴好小驻岂无因花上半旬春社雨松间三宿暮山云转住最愁人
　　思晴好春透海棠枝刻惜许多时过了可怜生是我来迟不见软红时
　　思晴好天运防乗除祗为晴多还又雨谁知雨过是晴初那得不阴乎
　　思晴好路滑少人行早信雨能留得住尽教尽日自舟横直等到清明
　　思晴好我欲问花神刚道社公嗔旧水一囘旧也一囘新不是两般春
　　思晴好松路翠光寒夜夜竹窠常梦到天天后土防时干极目雾漫漫
　　思晴好日影漏些儿油菜花间蝴蝶舞刺桐枝上鹁鸠啼间坐看春犁
　　思晴好晨起望篱东毕竟阴晴排日子大都行止听天公且住此山中
　　花犯【木芙蓉】
　　翠奁空红鸾蘸影嫣然弄妆晚雾鬟低颤飞嬾藕仙裳清思无限象床试锦新翻样金屏连绣展最好似阿环娇困云酣春帐暖　寻思水边赋娟娟新霜旧约西风庭院肠断处秋江上彩云轻散凭谁向一筝过雁细説与眉心杨栁怨且趂取菊花天气年年寻醉伴
　　喜迁莺【荼防】
　　乱红飞雨怅春心一似腾腾闷暑密绾柔情暗传芳意人在垂杨深宇晓雪一帘幽梦半防檀心知否春不管想粉香凝泪翠嚬含趣　谁念芳径小新緑戋戋问讯今何许玉冷钗头罗寛带眼缥缈青鸾难遇望断碧云深处倚遍画防将暮空惆怅更江头桃叶溜横波渡
　　汉宫春【郡圃赏白莲】
　　自到瑶池正水芝开边跕素鸾飞緑云淡笼波面鸳影差差青防世界向龙宫涌出江妃凝望久夜凉如水人间惆怅芳时　池上方壶仙伯是月佩绰绰氷肌重来碧环胜处笑引琼枝谁歌白雪坐中客赛过元晖醉归也玉绳低转晓风轻拂荷衣
　　莺啼序【呉江长桥】
　　银雪卷晴缥缈卧长龙一带栁丝蘸防簇柔烟两市帘栋如画芳草防湾环半玉鳞鳞曲港双流防看碧天连水翻成箭样风快　白露横江一苇万顷间灵槎何在空翠湿衣不胜寒日华金掌沆瀣甃花平緑文衬步琼田涌出神仙界黛眉修依约雾鬟在秋波外阁嘘青蜃楼琢彩虹飞盖蹵鳌背灯火暮相轮倒影　睇别浦片片归帆舞蛟幽壑栖鸦古木有人剪取松江水忆细鳞巨口鱼堪鲙波涵笠泽时见静影浮光霏阴万貌千态蒹葭深处应有闲鸥寄语休见猜洗却香红尘面买
　　个扁舟身世飘萍名利微芥防干拍遍除东曹掾与天随子是我辈尽胸中着得乾坤大亭前无限惊涛总把遥吟月明满载
　　明月棹孤舟【木犀】
　　鴈带愁来寒事早西风把鬂华吹老猛省中秋都来防日先自木犀开了　淰淰轻阴天弄晓平白地被花相恼一枕云闲半窓秋晓时有阵香吹到
　　踏莎行【同前】
　　蟾苑萧踈云岩芳馥仙娥寄种来溪曲晓烟熏上古龙涎西风展破黄金粟　庾岭未梅陶园休菊天教占取清香独胆瓶枕畔两三枝梦囘疑在瑶台宿





　　在轩集
