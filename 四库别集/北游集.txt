　　钦定四库全书　　　　集部四
　　北逰集　　　　　　　别集类三【宋】
　　提要
　　【臣】等谨案北游集二巻宋汪梦斗撰梦斗号杏山绩溪人景定间以明经发解江东漕试授承节郎江东司制干官咸淳初迁史馆编校与叶李等议上书劾丞相贾似道李等坐罪梦斗亦遁归宋亡后尚书谢昌言荐梦斗于元世祖特召赴京卒不受官放还是集乃其北逰纪行之作中有见谢尚书诗云正须自爱不赀身盖不特律己甚严即其以道义规昌言亦可谓婉而严矣惟是上故相留公诗注谓公入朝不屈称前正奉大夫攷梦炎以徳祐二年降元时为世祖所鄙又曾劝杀文天祥安得有入朝不屈之事集中又有南园歌为呉潜窜循州而作诗末附数语云履翁再相力言奸邪误国数事理皇竟不能平会似道以江上肃清之报径达禁中上遂罢潜相明曰乃以似道奏付外考宋史似道江上肃清之奏在理宗景定元年三月乙酉之前呉潜之罢在是年四月己酉若如梦斗言是于己酉之明日始以似道奏付外则上距四月乙酉前将及一月是时朝野方以荆鄂为竒功乃捷书到禁中一月始布于外与情势尤有未合或其后人掇拾遗稿不免以赝本窜入未及致详耶又杏山摭稿数条乃后人所集梦斗讲学之语原附集末今亦仍之焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀


　　北游集原序
　　右诗凡若干篇合为一编曰北游集是嵗己卯春正月戊辰如京冬十月丙申归里舟车几行万里客食二百七十日自呉适楚入宋入鲁入齐入赵以达于燕出扬歴徐歴青歴兖歴豫歴冀乃至幽由江南经淮南河南以趋河北识太行常山渡江渡淮渡济盖禹贡九州所履者六星纪十二分所经者七唐十道行者四五岳见其二四渎虽不曾渡河亦涉其流可谓北游也已天时之寒燠地里之险易人情之媺恶物产之丰俭风俗之醇驳虽不能尽知有所知随而笔之目为北游日志至于悲伤懐感忧惧愁叹不能自己又每见之诗与夫见人以诗为贽以及白事述志皆不能无诗初亦杂録之志中或谓冗长不雅观因别为此集亦目为北游非无意也余生于南自少至长冉冉老矣而未尝得至于南之极岷峨在吾舆图而生平未尝西行东至云间见海矣自以为东之极今天下东必至登莱才为极足亦未至而北乃直至秦长城下则此游可以为北之极且以余有生时言之北至淮极矣借得在全宋盛时北亦止极白沟耳今逾淮又逾白沟信乎此游为北之极也吁其亦可喜也夫其亦可悲也夫集中题意未尽者与日志参考乃可互见新安汪梦斗序











　　钦定四库全书
　　北游集巻上
　　宋　汪梦斗　撰
　　诗
　　旌徳道中即事
　　天气才晴便不同轻轻拂面有和风溪边春事关心处杨柳深青杏浅红
　　泾县琴台
　　石台突兀倚晴空一带春江泻玉虹千古佳名唤行客骑鱼何处访琴公
　　当途道中社
　　鹊信占新霁朝暾起树东春衫欺客冷社瓮忆乡红溪长杏花水路蒸兰草风午飱羮枸杞扶弱有神功过江陵镇登秦申王坟读决策元功精忠粹徳碑文有感近事而赋
　　力成和议得休兵痛骂犹烦诸老生拘执行人招覆灭幸逃诛死罚殊轻
　　金陵上王焕卿提刑
　　英荡观风下帝旁六条察吏立台霜中原自古闻王猛一道而今有范滂园馆日和归燕乐江城春透露桃香公余无限离骚兴故许吟人拜下牀
　　奥屯周卿提刑去年巡歴绩溪囘日有诗留别今依韵和呈
　　皇华曾为歙山留笑杀扬人泛泛舟偶话后天非定位悬知此辈固清流一灯雪屋虫声细疋马晴川草色秋倚杖儒宫桥下水梦魂须忆旧来游
　　金陵僦舟渡江至仪真登陆【舟中口占六首】
　　风冷知日落水寛得天多金陵懐古句絶唱是西河寒波白似面逺岫劣于眉江上无多作淮南正要诗事以诗书立国惟仁义昌当年衣带水元不管兴亡舟人忽惊问春事已平分江水浸钩月晴空横疋云风顺防心饱潮平櫂尾收拥书人自卧一息到真州天围春涨濶水展夕阳红己是淮南客常吟江左风
　　清眀
　　他乡逢冷食故国隔长江薄雨膏犹腻落红香满腔客游如梦醒愁事被春降正説扬州鹤俄来雪一双
　　枕上漫成
　　偶涉长江向北来时寒江北较花迟一春十日九风雨百嵗半生多别离佛刹疎钟催客睡酒楼戏鼓挠人诗幽燕尚在黄云外偻指何时是到期
　　次韵陈孝先制机论学【名应子号月观道人】
　　词章记览固虚文兀坐枯禅亦异闻万事当如炉上雪一心莫起镜中云知行互进方为学理欲相参及早分吾道但从平实看求之空寂便纷纭
　　寳应城北门外登崖散步
　　夹道繁阴千步强支笻聊当踏春阳野花不识兴亡事故故撩人为送香
　　山阳寄陈月观
　　悤悤分手向天涯便忆髙斋聚首时绕榻图书春睡醒一灯风雨夜谈迟幽州此去三千里行客当归六月期牎枕那堪秋思澹瀹茶细与説相思
　　风防夜泛清河
　　风饱晴川十幅蒲月眀乘兴泛玻璃舟人生路须加谨却道今非比旧时
　　舟次比屋
　　当年图上看中原欲渡长淮梦断魂今日絶淮载诗去轻舟已自入桃源
　　桃源县过雀杼镇即事
　　草舎三家市芦林半里城滩干去船澁溪浄露沙眀鸟迹不见过蚌胎随处生水心石人立遥望似相迎
　　舟中与安道手谈遣日
　　日长消困共枰棋适兴何须苦用机舟窄不妨眠对局暑轻已觉汗沾衣身如禅定一榻上心似游丝千里飞何似清吟发天精神疎畅肉生肥
　　夜泊宿迁上流
　　旧国当年濶暑风今日生舟囘溪几曲人卧月三更
　　下邳永丰桥舟过其下有感【下邳即下圯也】
　　博浪沙中击副车却来跪履受编书欲从圯上寻黄石今有何人孺子如
　　吕梁洪读宣和碑
　　水落石多舟去迟乱河西渡读残碑三亭二闸依然在那得安流似旧时
　　彭城有感
　　河边不见旧黄楼緑暗荒城四月秋风卷黄沙尘拂面有人尚忆老坡不
　　吊后山
　　生平不肯见王公蒙被清吟道自尊寂寞彭城非昔比风流何处覔曾孙
　　夜宿黄河
　　轻舟自挽上危滩不见黄河古水津天上三更下月梦中万里异乡魂苦无浊酒浇劳役喜有清颷濯暑袢晓起掀篷眀望眼蹇驴载鹊过前村
　　沛县道中
　　谩着青鞵过小湾偶然清暑变轻寒山行却似江南景更有羣鹅浴碧澜
　　汉髙祖歌风台
　　击筑长歌意始真斩蛇元是感乡人大风不起人非昔台下滔滔泗水春
　　沛城北有伍员庙碑露立荒郊有感
　　呉若未亡齐未寒辞人微意寓毫端当时借为胥祠发似诮诸人讣契丹
　　东行鱼台县界初闻莺【时立夏八日】
　　新緑阴阴夏气清犊车穿入别村行家山今隔几千里始听春莺第一声
　　登鱼台读唐梁至金人碑有感
　　石台突兀镇荒云废寺凄凉石有文鲁国遗风无彷佛矢鱼以后几纷纷
　　眀发鱼台至古城或云即旧济州未详
　　箕斗澄晖缺月升茅花夹毂雪中行晓风凛凛寒城冷濠里荷钱无数生
　　车行济州道中即事
　　客里休歌行路难未容归梦绕江南荆筐蔽弩人媒雉桃叶悬门女饭蚕故国山河今尚在残春道路暑先酣新诗收拾中州事归与乡人细细谈
　　汶上县西门外有梁王彦章庙金人泰和中重修庙记存
　　鐡鎗战死后梁时消得金人为葺祠近嵗江头几符节过来须也读残碑
　　东平府登飞云楼啜茶
　　过楼上最髙梯为爱茶香试上嬉檐外众山供逺碧却思乡景下楼迟
　　道过茌平县感马周事
　　卧驾驴车入博州青山淡淡夕阳愁翻思故国今何在枉抱忠肝似马周
　　髙唐州戏作
　　错赋巫山十二峯西南与北偶名同便饶真是阳台路行雨才收梦亦空
　　道中不见山水
　　有山无水山枯槁有水无山水汗漫此处无山亦无水风砂卷地鼻生酸
　　过御河有感
　　转漕东南由汴力此河今日力犹多隋疲民力亡天下却为他人浚两河
　　景州道中
　　驿路车声软斜晖雨脚收柳阴家晓鹊桑椹醉春鸠
　　雄州北城外过白沟河
　　手斧当年自画河圣人微意不求多如何王蔡忘前事可谓贪他却着他
　　道中渴水
　　辘轳无处汲甘泉恼得相如肺疾生忆着江南山里路时时一酌骨毛清
　　晓入涿州界看太行山
　　晓风刮骨似严寒漠漠吹沙塞鼻关卧入范阳元不觉醒来忽见太行山
　　连日晓行就车拥衾不得卧
　　处处风吹碧草生流星时渡绛河眀上车却欲补残睡无数树阴啼乱莺
　　宛平道中即事
　　惊心卵石碍劈面老沙吹越见天濶处不见云尽期
　　入都门漫赋
　　粉围万雉拱宸居新邑由来草创初省署朝衣杂貍鼠市防人迹混龙鱼望时已近行难到在处皆寛住似疎草舞南风半黄碧客牕幽坐恰便书
　　简乡人丘同知舜臣
　　不爱一身死以全千里生羣言更廉洁此事甚分眀心白天应见官卑自莫争于公厚阴徳尚欲子孙荣
　　见礼部尚书谢公昌言【号敬斋蜀省魁】
　　曾将鸿笔冠羣英自是峨眉第一人执志只期东海死伤心老作北朝臣叔孙入汉仪方制箕子归周范已陈
　　【阙】　　　　　　正须自爱不赀身
　　经行旧城过宣圣庙欲看石鼓不得入
　　墙院人家少市声髙槐古柳緑初新阴云犹阁西山雨城郭常吹东海尘杏颊簪花红照树虫丝罗巷昼窥人岐阳石鼓无由见深鎻儒宫碧草春
　　端午
　　辜负昌阳酒一杯异乡节物苦相催榴花未见已夏半梅子空黄无雨来下士蜀皇不复产爱君屈子有余哀江南尽自多鱼米好趂凉风及早囘
　　无题【二首】
　　磵边竹树絶幽香燕坐云根写洞章马上行人重囘首只知草软卧牛羊
　　海风吹上一天秋独卧扁舟自在流倾尽酒壶人已醉却横长笛荻花洲
　　上赵签推【二首】
　　名父由来产哲儿一门忠孝蔼芳菲自从藩府驰朱毂久缺庭闱戏防衣兵筦少淹当遂相樊川已得未容归鲁公居外周公内清夜相思魂梦飞【公尽得杜牧樊川故墅浩然有归志】我本郎君属部民今朝堂上拜灵椿闲闲而后无名手寂寂之余有此人千里家书常训子一言心事在禔身仙翁若问吾州政万碧楼空不染尘【闲闲中原故赵礼部有时名北方宗之家有万碧楼梦斗曾为作赋】
　　富春方史君万里与之别七年矣离乱之后不意得聚首于此一见道旧有感【三首】
　　两边髯鬓雪交眀一笑何期在客京此防向来随是梦相逢喜定却还惊清吟自足配严瀬【英先生配食钓台】狂语常忧沈石城【宗人台符事见江南野史】我定先还故山去先生恰有北燕行
　　少年红烛照银巵颇忆沙河共客衣今説宣威麟可佩争如华表鹤来归秋香歙浦秔先熟春早祁山笋更肥茗饮萧斋客见过旧游谈尘雪霏霏
　　衣冠屈辱但长吁为笑吾徒事业迂无救于亡焉用相不知所任正非儒【北方误以逆贾为儒而亡国不知贾非儒也】天初生挚意有谓人独存箕道未孤迓续斯文难别诿愿正学福寰区
　　暑中
　　谩説江南暑欝蒸渠知此处烈于焚团蝇对面如楼子虿蚤侵肌似锦文病瘦带围寛一尺事荒才思退三分梦魂自有清凉处还看冰衣水皱裙
　　书感
　　驱驰万里且归休三十余年只漫游已死舒何呌不起霜松雪桂一山秋【徽学近年惟舒公璘何公坦大有功于学梦斗在学时松桂甚茂今阃剪伐矣】
　　丘舜臣遣人还乡托以家书时六月望因走笔寄主学胡君及士招学正诸同舎
　　梦亦何曽渡白沟今朝却作等闲游横云鹤倦性犹野嘶雨蝉哀信已秋此事欲知诗尽有西园才説肺先浮归途亦及中秋月乘兴同登何处楼
　　安道改授休宁尹令郎仲坦祁门尹再成小诗
　　父子双飞对对鳬歌声接倚州闾身同华表归家鹤夀介庭闱泼瓮蛆薯斸率山寒玉挺笋披阊水小犀株羮余亲釡应分饷为搅饥肠几巻书【休寜山药祁门竹萌皆吾邦珍味】城中将相第宅树之以木殊多茂盛因忆家园有赋
　　屋头花竹已成林夺与燕山万里心帝里虽云多胜宅何须底事覔清阴
　　七月五夜枕上漫作悲秋一首时痔下犹未愈
　　楚客悲秋已自愁况于客病事悠悠金灯对我吟清夜苔研赚人空白头犹许存名参释老那知有道本伊周风翻木叶露初下笑指家林归去休
　　巧节
　　新凉遡晩风一笑偶相同有景如荒野无云障太空涓涓渠水緑树树蓼花红星防俄已过风光叹转蓬羁燕四十余日归兴殊切口占赋归【八首】
　　朝来收拾挂风蒲肯效当年贱丈夫尚有耕庐寄汾曲岂无卜肆在成都荷移凉意归红蓼竹让秋声与碧梧寂寞南朝亡国恨当时为不用真儒
　　水畔斜阳万马行柳边残雨一蝉鸣催人老去何忙甚觉我新来太瘦生不死虽然如管仲有生终是愧渊眀商颷愈归心切莫把诗书博恶名
　　士节陵夷久可怜谓宜作气一时伸恰求谔谔廷中辩亦似厌厌泉下人身死首阳名不死家贫陋巷道非贫世推五运今何运归去何如老海濵
　　三间小屋枕山边一缕沈烟谢老天康节虽贫犹自乐希夷当乱只髙眠道非日用常行外心在吾身未有前归去重参教透彻何须更用羡神仙
　　身到嬴秦古塞垣茫茫禹迹故皆存近来粤客通南货旧日燕人祭北门治极汉唐犹驳杂功侔禹稷有根源纪纲法度于何是归醉牀头老瓦盆
　　留连荒邸况栖栖席地跧蹲四体胝饮量素悭愁对酒杀机元浅倦招棋相传帝统须求正莫使王风久下衰归去林间洗双眼暮年要看太平时
　　世道茫茫未解忧新凉行色且归休四年扰扰春如梦五袠骎骎老转愁禹贡九州行半矣周家十乱有人不浣纱云冷徽山月不佀林间乐一丘
　　商量何必又商量休笑吾人议论长事欠剸裁多积压心犹疑忌少担当无由把袖舒衷愤空负悬弧射四方只恐秋风破茅屋急归烂赏木犀香
　　次韵效都堂薫风诗
　　轻颷鼓入五琴都是重华育物心唐殿微凉只専向何如四海共清阴
　　问候赵签推
　　畴五福属鸿儒夀骨清强病应无要识维摩今示病当知洓水本来癯心从空想尘无染念到忘时气自蘓此説虽非儒所道于中恐亦有工夫
　　送江东李宣副之官建邺
　　田里创残疚正深望医起死息呻吟神功那用千金药妙处都由一寸心劒外空遗乔木望江东将有憇棠阴十分存省新甿了归转洪钧普作霖
　　八月十四夜月食
　　尽日阴云蔽太虚夜深却见太阴亏老天故露妖蟇恶要索卢仝寸鐡诗
　　寄安道
　　世儒多误入旁门黙坐求心谓道尊知不兼行无实力体非有用是空言穷探天命理为主尽得人彛性自存寄语寒氊分郑老待提此话破昏昏
　　风起扬埃如天舞
　　巻地飞埃逐晓颷盘旋曲折势飃防筵前旧説囘风舞今见娉婷楚女腰
　　别左司杜郎中
　　相见悤悤即吿归江南鱼米尽堪娯树林浩有秋声老客路谁怜月影孤班序自还君富贵斋居犹着已工夫他时重防无他説敢问于仁已近无【左司有堂名近仁梦斗曾为作铭】
　　简杨治中
　　当年北骑压杭城奋起渡江寻旧盟本拟郑侨成好去宁知徐铉播文名从班真是觉来梦别驾犹如退步行上介尚能分阃去不应班爵独公轻
　　别方万里
　　异乡成邂逅却是受恩深白雪千丝髪青山一掬心梦残横老泪悲极辄髙吟此意都相似钟期合铸金门外桑干水我行君尚留话长见恨晚情苦意如秋此道今垂絶何人可与谋临行重分首吾教尚多忧柯山赵公屡更麾节多在浙东西皆有美政徳祐正为浙东宪入景炎犹为闽浙招捕今被召入觐从行幕客则呉元镇与朱景日武博景日向在上庠亦辱识此来所馆相去差逺至是出旧城方能报元镇谒并言别故就访景日不遇却因得见招捕公防谦接元镇讶其无诗为贽口占三首奉呈资一笑【元镇呉安朝景日朱升】
　　凄凉路入古神州况复驱车渡白沟蜀主未能重造汉商孙不免亦侯周九重注想闻犹吿五事开陈动冕旒耿耿胷中有余意西山老碧不胜秋【是日有防召对公上江南五事】遗爱曾留浙水濆北方正自素相闻长途赓唱多名笔旧府賔僚尽富文往昔知音有呉季从来难吏是朱云聨镳向阙成严觐拜得恩言定不羣
　　当年不得拜前呵相遇今时可奈何病骨已愁飞雪早衰年敢谓见天多既无上策裨朝论惟有东还听壤歌出处从知元有分忍言兼善脱槃薖
　　上故相留公
　　苍天有意不能违行迈心摇赋黍离弼既遭艰寻罢政质如在位必迟疑身逢今日多休问事在当年偶少思缘是庚申轻放入力争不似甲辰时
　　眀伦一疏笔如椽痛扫凶邪四海传故使北人骑屋望时闻南面独班宣虽言上眷尤浓甚只着前衘固怆然旧日恩堂炊已熟夕阳败柳奈号蝉【公入朝不屈止称前正奉大夫】
　　留示逯云甫秀才
　　万里舟车要覔诗衰年忍负始来时未成班氏两京赋仅见韩山一片碑归信正须传鴈帛秋风不为忆莼丝今朝再渡桑干水月朗风清谁系思
　　遗山诸老号儒宗窃与余懐正不同了得髙吟犹小技穷知实理是全功生民皆本诗书出宇宙元包性分中来此无人同我意拳拳望子革頺风【遗山中原故诗人元好问也】
　　车出范阳界望太行已不见
　　又别太行去征衫浥泪班仙游在北岳骚兴满西山世换碧如古云收意佀闲【阙】
　　雄州囘阳栁在城南郝庄有碑
　　败柳能消药一圆鹅黄袅袅复春妍世间真有囘阳事却道枯骸不解僊
　　连日车行风寒
　　不奈凄风透敝裘髙眠车上被蒙头自怜病骨生来弱莫恨客途寒可忧雅操素持四不出狂吟且和二冝休家乡才喜清无暑露下芙蓉一院秋
　　贝丘道中看王莽所塞黄河旧迹
　　从来四渎各入海防事黄河今乱淮新莽智欲出神禹坐令四渎名实乖
　　东平道中追思来途
　　去时薫入五弦琴弦上繁阴暑气侵寂寞荒村惊叶落又驱双毂过阴
　　九日前一日过东平城中见卖糕有感
　　猎猎霜颷飐菊枝盘中粉饵趂时炊承平节物今犹见却忆刘郎旧欠诗
　　汶阳重九
　　烧灯才了客天涯秋过重阳未到家自叹满梳搔白髪不堪好酒对黄花折腰肯使羞元亮落帽多应罪孟嘉寂寞汶阳溪上路寒风拂柳晚阴斜
　　济州至鲁桥镇即事
　　过了潘郎一句诗涂中风雨尚垂垂少人耕处地最濶多日阴时秋更悲山向近来青淡淡树因逺看黒离离鲁桥有水租船去眀眼先朝一片碑
　　眀发鲁桥镇舟行
　　泗水阻小艇孤汀恰水生【来时孤汀无水舟故不至此】一炊云外熟双櫂雨中行衣醭梅天润蓬疎腊月清江南稍有侣鹊报晓来晴
　　舟次耿山喜霁
　　晓来乘雨过留城屈指徐州一百程到得耿山程已半云收特地放新晴
　　向晓风顺挂帆
　　顽阴破处见秋空十幅枯蒲饱晚风惊得野鳬连族起蓼花两岸献生红
　　睡中过彭城
　　惊残晓梦语啾啾频唤移篙看石头已过徐州元不觉依前不得上黄楼
　　重题吕梁洪
　　新安江最险此险越艰难乱石纷如错涓流曲若环危争分寸地只在折旋间何佀平夷了轻舟利往还月夜舟行晚发吕梁洪下近更余至双沟
　　荧起长庚落霁空秋意寛【昏时金未落火已大眀火躔娄胃间金躔心尾间】水光涵月白霜气挟风寒舟取北为近川流泗最安鴈声重嘹唳莫是夜将阑
　　舟过桃源至下流近申刻舟人欲取小清河出淮谓可省路四十里既入小清河乘潮亟行舟去如駃次早已至山阳
　　前来不得由捷径今日才能据要津水趂晚潮势殊顺岸陈秋緑迹相亲因知客路无多日喜到家时恰小春晓絶淮流却扶杖逢人便谓即乡人
　　易舟泛防沟有懐来涂
　　过得淮来便是家沿流草树尚芳华幽燕囘首黄云外想见寒风舞雪花
　　维扬见陈孝先制机辱授馆因呈小诗见意
　　倦客秋帆归较迟亦闻采藻鲁侯池不烦下榻眠髙士宁复登楼卧小儿病菊耐霜癯佀我寒风吹面鬓如丝君非能出不能处心事相同因得知
　　呈隆兴总管王都水友直
　　南朝旧名族贵盛数诸王亡国恨何极余生计尚长风流豫章守人物水曹郎客里吟尤苦秋江卧夕阳当日鳯台下鹿鸣同着鞭鱼龙既悬絶鸡犬竟难仙危叶愁霜病寒花纷晚妍幽牕论旧事客抱固凄然
　　扬子桥
　　又撑舴艋下防沟霁色横空宿雨收已入伊娄河里去来朝穏穏饭真州
　　渡江至龙潭即事
　　败芦衰柳落江隈才见黄云接畮堆舟趂澜狂斜入浦帆因风饱不依桅青山数阅世兴废白鸟静窥人去来地暖江南未吹雪小春天气正寻梅
　　竹篠村店肆笔
　　西望武昌东夏口下窥铁瓮固依然英雄争战几编史狂客浮游一叶船把酒临风懐古处题诗记我过江年谩言足迹半天下未必诗名所在传
　　上宣副定甫十二韵
　　建邺古都防东南气势雄宣流分汉使礼乐有周公自是通儒术元非急治功一江秋色外九郡月眀中云泽遍田里声华彻昊穹藩方小盘薄廊庙即春容力可安燕祚学能传孔宗经纶方寸起勲徳古人同妄息五官寂灵存万虑空井寒那起浪木静不惊风定者心之主行兮用以充苍生望霖雨宁久蛰泥龙
　　送宗人熈甫入都
　　栖栖我辈只如斯壮矣如君百倍宜若是胷襟合西豹未应位置下丘迟【二姓借用丘迟指舜臣】波涵鴈影日欲落霜浄蝉枝风乱吹一路尽皆懐古处任城多有汉时碑
　　登雨华台读马华国碑
　　寒江如梦夕阳斜休笑诸贤误晋家雨打风吹碑已泐英辞空自雨天华
　　呈金陵教授陈宜之钺前进士三人居慈湖
　　文物依然故燕园扶持云是有师门【阙】花似醒醉夫梦頖藻如招骚客魂门户固缘太丘重乡人素仰后山尊曹溪一滴西江涨欲乞开堂旧偈翻
　　题乡友叶景星号洪堂因所居之村而名
　　心胷欲闳肆意气要恢张力可吾道方能大此堂帘开【一作寛】容燕入庭濶受花香于以警为学非惟志故乡
　　当涂轿行口占
　　笋舆咿乱山隈拥鼻清吟当探梅我已少知忧责少人皆喜慰逺乡囘树犹緑暗知霜薄云渐红深欲雪来自説江南好风景江南尤更有竒才
　　南园歌伤呉履斋旧景
　　寂寞南园今如此主人一斥循州死南园如此未足悲宗周随歌黍离离丞相当年坐黄阁正是北兵渡荆鄂不知宣阃有何功却以钧轴逊狡童丞相身谋固已失坐此谋失亡人国梅花岭外羁魂哀蓟门降王亦再来南园池馆不佀旧百花憔悴竹树瘦不堪囘首望钱塘宫阙倾頺禁苑荒鄙夫奸人如王蔡又无惠卿才可爱丞相有见非不长而乃升之中书堂我行南园泪雨下不免寒心怒欲骂不特要写平泉诗更复要草连宫辞呜呼呉丞相手提双笔岩廊上艺皇有训垂日星非读书人毋用相博饮好色不肖子可以公台作边赏履翁之计早出此老骨不死椒花瘴西湖一碧无片尘南园花草千年春
　　右履翁再相力言奸邪误国数事请必行之理皇竟不能平防似道以江上肃清之报径达禁中上遂罢濳相眀日乃以似道奏付外然则似道之相岂履翁意哉余所闻如此因书于此
　　雨中晓行
　　马上鸡声黄叶村拥衾人卧闭柴门征裘尘土休烦洗留取灯前看涴痕
　　宁川道中口占
　　缓兀吟鞍去鞭长袖里垂烟分村逺近水见地髙卑风鸟飞疾川寒鱼上迟拥炉【阙】　雪久已数归期
　　入丛山隘见雪
　　天公有意相归程晓起千峯照眼眀一白自能遮百丑只疑风味太清生
　　诗余
　　南乡子【初入都门谩赋】
　　西北有神州曾倚斜阳江上楼目断淮南山一抹何由载泪东风洒汴流　何事却狂游直驾驴车渡白沟自古幽燕为絶塞休愁未是穷荒天尽头
　　朝中措【客邸有感】
　　人言楼观似蓼阳巍倚太清旁便有二京赋手也费力铺张　客牕梦断星稀月澹一枕凄凉旧日春风汴水多少垂杨
　　人月圆
　　寻常一样牕前月人只看中秋年年今夜争寻诗酒共上髙楼　一奁眀镜能圆几度白了人头良辰美景赏心乐事输少年游
　　金缕曲【月夕赋前词书毕怆然有感再赋此】
　　满目飞眀镜忆年时呼朋楼上畅懐觞咏圆到今宵依前好诗酒不成佳兴身恰在燕台天子一段凄凉心中事被秋光照破无余蕴却不是诉贫病　宫庭花草埋幽径想夜深女墙还有过来蟾影千古词人伤情处旧説石城形胜今又説断桥风韵客里婵娟却相佀只后朝不见潮来信且喜得四边静
　　摸鱼儿【过东平有感】
　　忆旧时东方郡东原尽是佳处梁都破了寻南渡几遍狐号鳝舞君试觑环一抺荒城草色今如许芳华旧地曾一上飞云歌台酒馆落日乱鵶度　吟情苦滴尽英雄老泪凄酸非是儿女西湖似我西湖否只怕不如西子秋欲暮要一看秋波又自催归计休浪语待过江説与髙车驷马今是朝天路
　　忆古扬州【贺宗人熈甫赴任】
　　选得官归黄埃满面难于奏赋眀光殿秋帆落日渡淮来三杯酒浊凭谁劝　旧日佳词自吟一遍緑袍不是嫦娥剪红楼十里古扬州无人为把朱帘卷




　　北游集巻上
　　钦定四库全书
　　北游集巻下
　　附録
　　【附】杏山摭稿
　　绩溪县学舍冬至开讲【丁丑十一月新学】
　　邑庠既毁于防年余未修近寓于西园西园盖某先世诸老从故侯蘓文定公论文讲学之地今因其屋之旧而粉饰之列为斋序召故学子相与摩习其中不以干戈未息久废诗书礼乐之教也此令尹大夫之意博士奉以行之世变纷纭士失其职乃今簪绅朋来诵有地博士君以书来道多士之意欲俾某分臯比半席而质正所闻某草土余生不得与于斯文而或谓讲学与仕宦不同古人遭囏可以不仕未尝可以不学朱文公遣其长子受之往金华从学时吕成公正在郎中公忧中成公不以此故纳之然则乌乎不可某自华亭归跧伏丘园无复斯世意遭时之艰勉强酬接乱定茍活己非故吾矣承友朋之不鄙其愚也欲起于倚庐以先正教子之事为勉然某终不能释然而吾道不可使之晦诸君之盛意不可辜辄以易之复防绎其说为讲义一篇以纳冀与诸君商确之以求无负于天地可也
　　复其见天地之心乎
　　天地之心何心也天地以生物为心者也天地以生物为心当于物正生时可见何独于复见之盖物正生时万彚已尽发育百嘉己尽蕃茂天地生生之道发露在外人皆可见矣不必言其见也此正月三阳泰二月四阳大壮三月五阳夬四月六阳干皆阳气用事以生为职之时易不言其见天地之心此也至五月一阴生积而至于十月于卦为坤六阴极矣故其冰霜沍寒风雪凄冻草木黄落禽虫藏蛰万彚百嘉之类若尽息灭矣天地生物之心何由而可见乎虽然静极则动阴阳相乘之机无一息间断古人于十月纯阴之时谓之阳月以其一阳生五阴之下羣阴渐退一阳渐长于是沍寒者可煦凄冻者可融黄落者可甲藏蛰者可振动斯时也物虽未生而生之道已勃然不可御此之谓复此之谓见天地之心夫纯阴疑于无阳至此冬至阳囘如去而归如失而得故谓之复天地之心不见于显然之时而隐然见于杀气之中此是生物之几如俗所谓掉转头是也虽若不可见而实可见者也呜呼天地生物之心于复可见天地以阴隲斯文为心不亦于吾道之复见之乎诸君徒伤世道之否宇宙闭塞贤人遯藏万象萧条鄙诗书如故纸唾礼乐为何物将谓四教可废五常可泯六经可弃儒业摈于不用矣吾道剥蚀不殊穷冬吁天地以阴隲斯文为心岂欲世之乱至此极乎尝考晋末衣冠陵夷儒者索然丧气吾道剥蚀甚矣隋王仲淹教授河汾著书立言诸儒生受业者不一吾道亦如冬至之复矣唐兴贞观之治率其髙弟子为之然则当晋之季吾道剥蚀真如纯阴用事物生己息而仲淹得以不死盖硕果不食之象天地阴隲斯文之心亦可见也诸君毋谓时不尚文时未及学遽自以为吾道不振儒不足贵甘于自暴自弃也某窃谓吾道乃人生日用常行之道斯民共由之而不知者本无晦眀本无絶续时若晦矣而晦之中自有眀之几时若絶矣而絶之中自有续之几若于其几见得分晓便足以见天地之几既见得此几是天地阴隲斯文之心便当于其若晦者眀之使愈眀若絶者续之使愈续以仰副天地生物之心则吾道将如冬至之复而春矣某又请论夫所谓吾道之晦而必使之明吾道之絶而必使之续又何为而可明何为而可续也盖吾道非他所谓道勑天命纪民彛之谓道耳其目有五曰父子有亲曰君臣有义曰夫妇有别曰长防有序曰朋友有信是五者天命之性民彛之理所谓勑者勑此而已所谓纪者纪此而已契为司徒敬敷五教者此也今也世事扰扰圣智未兴孰主张之孰扶持之孰纲维之有不汨其父子之伦者乎然所谓有亲者终不可汨也亦犹阴杀之中有阳复之几一念才觉为子尽孝便足以见本心复矣有不汨其君臣之伦者乎然所谓有义者终不可汨也亦犹阴杀之中有阳生之几一念才觉为臣尽忠便足以见本心复矣有不汨其夫妇长防朋友之伦者乎然所谓别序信者终不可汨也亦犹阴杀之中有阳生之几一念夫义妇顺长令幼从同门合志便可见本心复矣天命之性民彛之理一日丧失人类灭矣非天地生物之心也至此而复之乃天地之心也某于道未悉犹幸昔从当世贤哲习闻余论佩服家教此心之最灵最虚者不敢以世变丧其本真如防寳珠如捧拱璧兢兢业业得以不坠今冉冉老矣所頼以眀之续之实后生者之责乃今承令尹博士君使与乡之父兄子弟处习其旧闻圣贤于道死而后已之言复有感于世运之变故拳拳以勑天命纪民彛阐眀迓续斯道为诸君吿出治者治此而己令尹大夫事也司教者教此而已博士事也学者学此而已某与诸英事也其务勉以当天地之心华亭县九峯书院开讲
　　子曰古之学者为己今之学者为人
　　人患不知学既知学矣又当知天理人欲之辩六经不言学字言学始于说命秦汉隋唐以来字义不明训一学字极是舛错近来所谓儒者之学不过读书作文沽科第钓爵禄而已吁曾是可以言学此固非夫子所谓古之学亦非夫子所谓今之学且夫子之时尚无所谓读书作文之弊而夫子已有为己为人之分何也朱子之説未着诸老先生训童蒙解学字必曰学者学先王之道也何谓先王之道昔者帝舜使契为司徒敬敷五教曰父子有亲君臣有义夫妇有别长幼有序朋友有信所谓道也所谓民性之本善者也学者学此而已夫子之时既无近世读书作文之俗学何莫非学乎此者夫子何以又有为己为人之分然是五者莫非已也人当以此五事为己分上事一有未尽则己分未尽是故父子有亲或有未亲必求先觉所以有亲者效而则之至于必有亲矣亦己分合当为者耳君臣必有义或有未尽必求先觉所以有义者效而则之至于必有义矣亦已分合当为者耳夫妇长幼朋友亦然如使学为父子有亲者不曰已分合如此有亲而乃曰吾能如此有亲则人知我能处父子也学君臣有义者不曰已分合如此有义而乃曰吾能如此有义则人知我能处君臣也推之夫妇长幼朋友莫不皆是欲见知于人以若所为皆似不干己事是之谓为人人于五者上着力把作已分合为便是为己才把作求人知而后为便是为人为己便是天理为人便是人欲圣人教人直是如此分别毫厘有差便有理欲之判若使圣人见后世之学读书作文専于沽科第钓爵禄又岂不大可哀哉梦斗不才辱云台部门不逺六七百里専使招致俾正臯比之席夫亦固以其家学之承可以相与发眀不知其中空空如此何以为説尝闻先大父康范先生云天下事惟天理人欲两涂出乎彼则入乎此人最患路头之差今且发眀夫子所以为古今之学而致辩于理欲之分以先正其所由之涂过此以往无非可商量之日诸贤其尚勉之哉
　　心
　　心何物也虽人人有之而难言也亦不必言可也而又不容不言也世固有指血肉之包以为心又有误以知觉作用处为心夫以血肉之包为心此是一等愚蒙防顽之人本不足责吾心方不运寸函宇宙贯古今悠然千万里之逺无所不至寥乎千万世之上无所不照若止一血肉之包则心亦一死物耳岂能如此孟子以后惟汉董仲舒唐韩愈畧识此心余则以血肉之包为心耳犹未为心学病至于指知觉作用处为心特知心之发露处而心之本体元来未识也此佛氏言心之病而近世象山之学宗之愚谓心也者人之神眀具众理而应万变本虚灵不昧却是一个活物或时而哀乐生焉或时而喜怒生焉神者有时而不神眀者有时而不眀遂至于失其心盖心本静有时不能不动人惟有以制其动其动也以天而不以人则虚灵不昧全体可以无失梦斗蚤闻先康范家庭之训有云洙泗设教只从实事上用工夫论语言居处恭执事敬与人忠言忠信行笃敬出门如见大賔使民如承大祭非礼勿视听言动何尝先言心夫子非不言心也特不言心之本体为何物耳至孟子始言恻隠羞恶辞让是非之心及性善之説仁人心之説要先识心之本体而后加防范涵养之功有所谓存心有所谓养心有所谓尽心有所谓求放心亦非故与夫子异也夫子之时道学未为不眀如刘康公民受天地之中以生等语见得此时人犹未至于不识本心故洙泗设教止是语人以防范涵养之功时至战国道学不眀又甚于夫子之时人皆不识其本心孟子不得不如此説先康范谓象山之学止是得于佛之所谓心而文之以孟子之説我文公攻之是矣本朝濂洛诸先儒辈出更相发挥增光润色孔孟之防道学大眀言心学非如汉唐之陋亦已无异端之偏正虑防范涵养之功有所未尽耳今日当如夫子从实事上加工夫不可如陆氏只以本心借口渐言渐差近因漕使以真西山心经遍示本道诸学邑某作策举一为问诸贤辈哗然一辞无非掇拾绪余以应故事往往未得西山所以著书之意吾用惕然梦斗不才俾正臯比之席殊无所发眀愿诸贤于本心上加防范涵养之功使虚灵不昧存之而勿失则蕴之为徳行发之为事业当必有可观者幸相与勉之
　　天理人欲【甲申五月朔紫阳书院讲】
　　梦斗少闻先大父康范家庭之训有云天理人欲四字随处体认自受用不尽某奉此于读书行事间每见一言一事便分天理人欲两途始自人生而静观之浑然天理冲漠无朕万善毕备无一毫人欲杂乎其中何恶可言及夫感物而动天理人欲两途于此乎分所谓几善恶是时人欲虽生天理未损所谓善恶二字最好看几字正是理欲胜负分两个路头处去而之善固在此去而之恶亦在此然是时天理人欲方交战于胷中胜负未分天理胜则本然之善固在不幸而人欲胜则下趋于恶本然之善始丧亡无余矣某近日病中看得此话犹觉亲切尝作一图分天理人欲宗孽二途以自警吁天下无独必有对理与欲为对者也天下有独无对天理是也正如天有阴阳阴阳迭运而成嵗功此无独必有对也古人谓阳以成嵗为名而阴以助之故阳者有独无对也天理属阳人欲属阴故亦如此凡善皆天理为刚为健为正大为光眀凡恶皆人欲为柔为顺为邪曲为暗昧学者于此而慎其所趋则阳眀用事而阴浊不行此所谓能处置者也圣贤所谓修道所谓立命所谓存心所谓复性所谓求仁曰修曰立曰存曰复曰求此处置之説要不过使人克去人欲复还天理云尔此学者最急务也某向在云闲义塾三年只以此説与友朋相切磋初时似迂阔及説到通透时行持体验亦自有得处一日某举子罕言利与命与仁问诸从游曰圣人之教学者务在阐眀开剖此话分晓塞其所不可由之途必导其所可入之门今利固罕言而命与仁又罕言既窒之于彼又不辟之于此圣人之意何也此亦是一大议论时防下有一卫生答曰利是人欲命与仁是天理圣人固不以欲诱天下而亦不轻以此理渎天下也当时劈一下直是使人称快某临归时又为讲姤复二卦姤复者天理人欲消长之几也絶彼柔道牵是阴生而将盛当有以抑絶之闭关息商旅是阳生而犹微当有以保培之乃是于善恶交战时作处置工夫此席实举晦庵先生感兴诗以为説卫生听毕又拱手曰先生真是一掴一掌血某切谓学者必如此方为有益不特学者有益某又得以自信其谬见亦为有益某自离云间以来闻卫生一向长进今某沗据臯比五载于兹亦常常以此语相切磋惟虑诸讲而不听听而不思思而不行行而不力亦徒讲耳圣贤説学必説知行互进某不胜区区之见辄以天理人欲消长胜负之説不嫌为迂阔而重吿焉前日周公甫所讲君子食无求饱居无求安章摘出求之一字有説也夫人不食则饥而死固不能不食食以充饥足矣若求饱焉即有贪婪饕餮之意夫人木处而颠土处而病固不能不居居以蔽风雨足矣若求安焉即有纵肆之意此便是天理人欲之分食以充饥天理也求饱而流于贪婪饕餮人欲也居以蔽风雨天理也求安而荡于纵肆人欲也以某推之却是如此先康范尝言天理人欲两涂本无难辩人谁不愿存天理而去人欲然学者不患于分晓处差只患于近似处差紫之乱朱郑声之乱雅乐近似者最可患也张以洪所讲贞而不谅一章正是此説夫贞出于天理谅出于人欲贞正固也有执之意谅非贞而亦有执之意谅之执所执者一贞之执所执者中人若以谅为善则是为近似乎贞者误矣圣人故断然曰君子贞而不谅虽然以洪之説得其意乃引而不发更有一説同一欲也而其实有不同如其欲逐逐将以求吾所大欲欲败度欲速则不达皆是欲之恶者直谓之人欲是也至于我欲仁斯仁至矣从心所欲不逾矩可欲之谓善皆是欲之好者此欲正是善端谓之天理亦可也欲于此则可欲于彼则不可夫既欲于此又欲于彼则胷中无所主甚矣故当有处置之説生我所欲义我所欲两欲字是一个好一个不好生我所欲出于人欲义我所欲出于天理到舎生取义便是去人欲而存天理此是善处置者然又有一字分为两涂富与贵是人之所欲也不以其道得之不处也此一个欲字兼该好与不好在中富贵人之所欲此欲字善恶未分不以其道得之而处则全向人欲边去不以其道得之而不处则自向天理边来前日呉吉甫所讲此章亦已有得处连日听诸贤讲跃然自喜不可谓无益不知诸贤之听者能思而择择而行行而力否耶吁人每患知而不行今説天理人欲消长胜负如此较眀理主于静浑然天理不杂人欲欲生于动动而复乎静其欲终归于天理动而一向动更无静时其欲流于人欲而不返此是知一截话既知矣于静处则敬以涵养到动时则又须防闲不使动而为欲于静而归于天理不使之动而无静而其欲流于人欲此是行一截话仲夏吿朔此为何时朱光遍炎宇微阴重渊是月也阴长而阳消善恶争胜负之际也某追念先训方作此图以自警夙兴夜寐无沗所生自期他日可见先人于地下而连日诸贤所讲适有关于此説故不敢自隠辄出此图以致对时珍防之祝因得以发图外未尽之意诸贤其勿以迂阔视之而相与懋勉之




　　北逰集卷下
