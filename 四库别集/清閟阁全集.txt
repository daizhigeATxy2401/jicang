　　钦定四库全书　　　　　集部五
　　清閟阁集　　　　　　　别集类四【元】
　　提要
　　【臣】等谨案清閟阁集十二巻元倪瓉撰瓉字元镇号云林【案梁清逺雕邱杂録曰倪云林字元镇而华亭夏正长寅赠陈进之序称为太守不知其何据谨附识于此】无锡人画居逸品诗文不屑屑苦吟而神思散朗意格自髙不可限以绳墨明天顺间宜兴蹇朝阳有刻本至万厯中其八世孙珵等复为彚刋凡十五巻岁久漫漶惟毛溍所刋十元人集本行世
　　国朝康熙癸巳上海曹培亷重为编定校勘付梓多所増补考朱存理楼居杂著有题林云子诗后一篇称素爱其诗每见一篇一咏辄收録之近得蹇氏新刻本防校其所遗者存而萃集成帙多呉游之作计得诸体诗及杂文共若干篇为外集一巻则蹇刻原非足本故培亷更为搜辑也凡诗八巻襍文二巻外纪二巻上巻列遗事传铭并赠答吊挽之作下卷専载诸家品题诗画语毛晋尝刋云林遗事于集外别行培亷裒为一编瓉之始末备列无遗矣世又有别本文集二巻末有崇祯戊寅纪同人跋曰云林诗集毛子晋家有刋本此文集二巻自沧江刘氏钞得之葢裒辑墨集而成非原本也后见刻本较此本増多数篇分为四巻序次亦稍不同然文中荆溪圗序一首据宜兴县志载入者核之即题陈惟允画荆溪图之节本前后复见畧不一检则冗杂无绪可知不及此本之清整也云云其考正颇核今考集中所载如题天香深处巻后题紫华周公碑传行状后题师子林图重览紫华周公碑传题周逊学府君遗翰后鹤林周元初像賛篇六等皆词意猥鄙决非瓉笔盖自伪本墨迹抄撮窜入同人未及辨正培防此本亦尚在集中以流传既久姑仍刋本存之而附着其可疑如右乾隆四十六年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　原序
　　东吴当元季割据之时智者献其谋勇者効其力学者售其能惟恐其或后而有甘抱清贞絶俗之态卒閟其用全其身而不失其所守者非笃于自信不能也锡山倪云林先生是焉先生讳瓒字元镇云林其自号也家故饶于赀至先生始轻财好学尝筑清閟阁蓄古书画于中人罕迹其所爱写溪山竹石攻词翰皆极古意性甚狷介好洁絶类海岳翁然尤善自晦匿有若愚騃无似尽弃其所蓄如敝屣然卒之扁舟独坐焚香弄翰以与渔夫野叟混迹于五湖三泖间又类天随子既而昭代御宇遂使六合一统底今且百年矣彼之幸功誉于一时者飇驰电迅泯无声迹之可寻而独先生诗画流落于人世虽片纸不啻拱璧耽玩之际犹觉清风洒然使人为之兴起噫谓非笃于自信者能然乎先生之诗仅尝见于题咏近得常之荆溪蹇君朝阳彚梓五七言古律絶句总若干巻走书京师俾予评之以传予谓其清新典雅迥无一防尘俗气固已类其为人然置之陶韦岑刘间又孰古而孰今也邪大羮酒不和而自醇朱疏越一唱而三叹有遗音者矣朝阳读书好义髙先生之谊而重其才宝爱是集欲传之无穷真可谓深知夫诗而乐扬人之善者欤不然则是编也其不至于湮没无闻者几希故不辞而为之序天顺四年歳舍庚辰菊月既望翰林院侍读学士奉直大夫直文华殿云间钱溥书








　　钦定四库全书
　　清閟阁全集巻一
　　元　倪瓒　撰
　　四言诗
　　至正十年十月廿三日余以事来荆溪重居寺主邀余寓其寺之东院凡四阅月待遇如一日余将归乃命大觉忏除垢业使悉清净乃为写寺南山画己因画説偈
　　我行域中求理胜最遗其爱憎出乎内外去来作【一作住】止夫岂有碍依桑或宿御风亦迈云行水流逰戏自在乃幻巗居现于室内照胸中山歴歴不昧如波底月光烛盼睐如镜中灯是火非诒根尘未净自相翳晦耳目所移有若盲瞆心想之防蚁穴堤坏辴然一笑了此幻界
　　义兴异梦篇
　　辛夘之歳寅月壬戌我寝未兴户阖于室爰梦鬼物黯淡惨栗或禽而角或兽而防足骏奔豕形人立往来离合飞搏跳掷纷攘千态怪技百出予兹泊然抱冲守一廓如太虚云敛无迹晨鸡既鸣冠栉斯毕涉庭而咏已化奚恤春风惟振亮月在席凋瘁何损荣华匪益独以圆悟境无顺逆愚夫説梦转堕迷惑滔滔天下病者良极傒我大雄拯此羣溺
　　至正乙未素衣诗
　　【素衣内自省也督输官租羁絷忧愤思弃田庐敛裳宵遁焉】
　　素衣湼兮在彼公庭载伤迫隘中心怔营彼苛者虎胡恤尔氓视氓如豵寜辟尤诟礼以自持省焉内疚虽曰先业念毋荡失守而不迁致此幽郁身辱亲殆孝违义屈蔚蔚荒涂行迈靡通雝雝鸣凤世莫之逢夕风凄薄曷其有旦吁嗟民生实罹百患先师遗训岂或敢忘箪瓢称贤乐道无殃予独何为凄其悲伤空谷有芝窈窕且廓爰宅希静菽水和乐载弋载钓我心不怍安以致养寤寐忘忧修我初服息焉优防
　　徐良夫耕渔轩
　　邓山之下其水舒舒林庐田圃君子攸居载耕载渔爰读我书唐虞缅邈怆矣其悲栖迟衡门聊得我娱敬慎诚笃徳罔三二四勿是克【一作事】三益来【一作斯】萃彼溺于利我以吾义彼自暴弃我以仁智匪今之同惟古是嗜虚邪逍遥隐约斯世
　　题画
　　义兴之山维水弥弥载逰载咏操觚挟几聊乐一日百歳奚俟
　　五言古诗
　　春日云林斋居
　　池泉春涨深径苔夕隂满讽咏紫霞篇驰情华阳馆晴岚拂书幌飞花浮茗盌阶下松粉黄牕间云气暖石梁萝茑埀翳翳行踪断非与世相违栖久忘返
　　次韵怀张外史
　　缅怀萧闲馆乃在华阳天焚【一作烧】香坐幽【一作当阳】谷濯缨向清泉真灵浮空至楼观与云连弹琴明月下飘飘舞胎仙
　　雨中寄孟集
　　英英西山云翳翳终日雨清池散圜文空林絶行屦野性夙所赋好怀谁共语烧香对长松相与成賔主
　　听袁子方弹琴
　　蕙帐凝夕清髙堂流月明芳琴发绮席列坐散烦缨回翔别鹄意缥缈孤鸾鸣一写氷霜操掩抑寄余情
　　赠天寜福上人
　　荆溪霜落后铜官日出初自栉头上发更理箧中书上人从定起咏言方绕除邂逅发防笑幻身同太虚十二月十七日过与之洛涧山居留宿忽大雪作及明起视户外岩岫如玉琢削竹树压倒径无行迹飘瞥竟日至暮未已雪深尺余因赋诗留别
　　世途萦荏苒歳晏不知归宻雪竹林夜挑灯共掩扉萧条尘虑浄讽咏言防遇此岩中赏心事怅多违
　　别张天民
　　鸣雁将北归徘徊旧栖处江湖春水多欲去仍回顾稻粱岂余谋缯缴非所虑犹为气机使暄冷逐来去寥寥天宇寛彼此同一寓风萍无定踪易散聊为聚君看网中鱼在疚犹相喣
　　夜泊芙蓉洲寄张链师
　　芙蓉犹满渚疎桐已陨霜泊舟菰蒲中吴山隐防阳因怀静黙士竹林閟房煮茗汲寒磵烧丹生夜光忆与郑郯辈闲咏步修廊时子有所适顾瞻重徜徉庭下生苔藓牖间繙诗章奕势郑老胜酒榼郯生将雅歌杂诙谐列坐飞羽觞子归日已晚枣栗亦倾筐挥手辄谢别暮宿荒城傍迟明趍所期待子郑公堂晨往遂至昏企望徒伥伥乃嗟仙真驭固非世所望恻恻理归棹泛泛秋浦长还寻甫里陆更醉山隂王素冠斯驰赠喜知终未忘余兹将逺适旅泊犹彷徨防风动虚碧初月照石梁旷望对清景赋诗托陈郎茯苓思同煮夜雨共匡牀萧闲道馆听袁南宫弹琴是日风雨萧然有感而作
　　玉琴转清亮风雨更飘飖疎桐防髙馆朱槿耀芳条生物曷可遏抚事发长謡弱龄陪清防栉髪想埀髫相见日以老离居梦且遥秋江渺云水去鹤影揺揺
　　送髙太守之秦邮
　　秦汉置牧守犹古之侯伯封建而郡县仁政固不易汉宣知所本留意二千石慎哉髙侯车愿循古辙迹
　　萧闲馆夜坐
　　隐几忽不寐竹露下泠泠清灯澹斜月薄惟张寒防躁烦息中动希静无外聆窅然虚际讵知有身形
　　和吴寅夫对雨见怀
　　溽云变隂晦零雨随风涛的皪集莲池飘飖洒兰臯朱丝缓瑶瑟緑钱生宝刀抚事增慨慷端居倦逰遨处世每慙栁怀人徒咏陶脆质爱灵药闲情宣弱毫
　　次陶蓬韵送叶叅谋归金华
　　手把玉芙蓉青天骑白龙出入人间世飞鸿踏雪踪瑶草粲可拾羣峰森玉立璧月挂天南离离星斗湿君昔在山时玉韫山有辉因同白云出更与白云归白云无定处岂只山中住河汉共萦纡经天复东注金华牧羊人防戏不生嗔笑拂巗前石行看海底尘手调白羽箭陋彼磨铜砚一语不投机归欤寜再见士岂始隗乎全赵匪相如项王疑亚父竟尔龙为鱼扰扰何时已百年聊寄耳良也报仇归言从赤松子去山今几年还山大学仙天台司马宅云气近相连
　　偶成
　　积雨不为休萧条使人愁哀吟四壁静病卧百虫秋开门望原野江湖漭交流谁能载美酒为我散烦忧
　　次曹都水韵二首
　　杜陵布衣翁许身稷禹行赋诗原正始感事多哀伤煌煌万丈焰岌岌数仞墙君能仰余辉假日尚【一作髙】升堂弛担息荒途日暮将安之挟弹狂逰子鬬鸡轻薄儿众方巴人唱独歌阳春诗天门何严邃緑窻隐罘罳
　　赠钱羽士
　　链师好神仙望拜金母台亹亹应运煌煌秀灵荄天风流琼响夕露调玉杯凤栖池上竹雨添堦下苔时见两青鸟碧海传书来感此忽自笑飘然遗氛埃
　　送甘允北上
　　翔鸿纵髙姿流水去不息枉道别友生扬舲望京国婉娈前途憩萧条余景匿神京衣冠会左右金阳宅驱马流星繁埀轩春雾集嘉子玉质朗早通金闺籍行逢明主顾入补词臣职束带向晨趍陪防终日昃芳年易为晚所愿崇令徳英英白云飞渺渺青山隔秋风应节起万里思亲客迟子返旧居衔杯数相觌
　　双寺精舍新秋追和戎昱长安秋夕
　　秋暑晚差凉茗余眠独蚤清风振庭柯寒蛩吟露草晨兴面流水西望吴门道不知人事剧但见青山好
　　寄段吉甫
　　昔者段干木逾垣避其君翳岩穴间清风扇炎氛徳绵百世下吉甫贤且文神鸾养竒采芳芷结幽芬回视当世士鸡鹜正纷纭区区事夸敓子独介不羣舍瑟作而叹此道谁复云
　　送章链师并寄郑有道
　　良觌忽云阻桐花今亦繁落日满洲渚扬舲念孤鶱因怀息机叟蕴真从灌园晨埽石上云伫子接清言
　　文馆读书【有引】
　　【余友中真师在锡之东郭门立静舍名文馆幽洁敞朗可以闲处至顺壬申嵗六月余寓是兼旬谢絶尘事防心澹泊清晨栉沐竟终日与古书古人相对形忘道接翛然自得也且西神山下有泉味甚甘冽与常水异馆去山不出五里故得昕夕取泉以资茗荈余读书研道之暇时饮水自乐焉乃赋诗记事】
　　真馆何沉沉寥廓神明居阳庭肃宏敞丹林郁扶疎睠言兹逰息脱屣荣利区檐榱初日丽池台凉雨余焚香破幽寂饮水聊舒徐潜心观道妙讽咏古人书怀澄神自适意惬理无遗谁云黄唐逺泊然天地初回首抚八荒纷攘蚍蜉如愿从逍遥逰何许昆仑墟
　　述怀
　　读书衡茅下秋深黄叶多原上见逺山被褐起行歌依依墟里间农叟荷蓧过华林散清月寒水澹无波遐哉栖遁情身外岂有它人生行乐耳富贵将如何
　　蛛丝网落花
　　落花缀蛛网蜀锦一规红既映绮疏外复照碧池中含凄恋余景散魄曳防风昔人问荣秽讵识本俱空
　　冬日窗上水影
　　日池浮湛澹霞牖上萦回敷腴三素云照耀青莲台髙流辉自下含漪敛复开尸坐以黙观静极自春回
　　雪泉为王光大赋
　　髙斋面絶壁林宻径难寻风落松上雪零乱幽涧隂皓洁映鹤氅清圆和瑶琴闲咏以自乐聊用忘华簪丙子嵗十月八日夜泊阊门将还溪上有怀友仁陆徴君
　　明发辞吴会移舟夜淹泊空宇埀繁星防云暝前郭沈沈抱冲素悄悄伤离索归埽松径苔迟君践幽约
　　听袁员外弹琴【有引】
　　【至正四年十一月袁员外来林下为留兼旬腊月十七日快雷初霁庭无来迹与仆静坐因取琴鼓之古音萧寥如茂松之劲风春壑之流氷员外时年八十有二顔貌筋力未如四五十许人为言甫弱冠遭逢盛明初宰当涂过九华山道逢神人与枣食之后数数见梦寐间若防感遇者员外韬耀蕴真仕禄以自给不为人所知岂郭恕先之流欤为赋五言以赠】
　　郎官调緑绮谷雪赏初晴两忘与手流泉松吹声问言逾八十云尝见河清挂帆望九华神人歘相迎啖以海上枣欢爱若平生遇寜复得惜哉遗姓名
　　早春对雨寄怀张外史
　　林卧苦泥雨忧来不可絶掀帷望天际春风吹木末飞萝防成雾细草緑如髪念子独髙世南山修隐诀取瑟和流泉操瓢酌明月神安形不凋迹髙行自洁思之不可见饥渴何由歇愿为鸾鹄翔南逰拂松雪
　　怀常州学博强行之
　　君在西溪上年年杨栁春提壶坐栁下邀我见情真青叶已埀带白花还覆苹别来今见栁思尔采芳芹戊寅十二月丹丘柯博士过林下有赋次韵答之
　　积雪被长坂卧疴守中林山川虽云阻舟楫肯见寻倾葢何必旧相知亦已深惊风飘枯条清池冒重隂聨翩双黄鹄飞鸣緑水浔顾望思郁纡徘徊发悲吟愿言齐羽金石固其心欢乐胡由替白髪【一作黄】期满簪己夘正月十八日与申屠彦徳逰虎丘得客字
　　余适偶入城本是山中客舟经二王宅吊古览陈迹松隂始亭午岚气忽敛夕欲去仍徘徊题诗满苔石
　　送友仁之京师
　　春风吹兰茝佳人将逺逰逺逰何当还神京郁云浮睠言英迈志飞辔不可留岂无金闺彦与子结绸缪河山风气雄江水日夜流遥瞻云中雁庶以慰离忧
　　啄木
　　何处啄木鸟飞止于乔林防形亦以劳终日闻其音所愿木向茂不使螙日侵吁嗟人之徒曾不如鸟心江隂袁仲徴作轩名筼林日夕啸咏其下至正十二年二月廿四日访余南兰陵寓舍徴仆赋诗遂走笔应请然不能尽道轩中清事也
　　风生筼筜谷云迷渭水原萧萧春雨后翳翳清隂繁忆昔文使君烧笋具盘飡彭城诗适至大笑饭为喷风流成异代寂寞今谁论夫君暨阳隐字徴其姓袁二仲接俫逰子猷时到门冠同萨县制坐对宜城尊翠羽共栖杔凤雏亦孤鶱载诵偃竹记忽若闻清言邈哉古人迹尚友不可谖
　　杜真人听松轩
　　计筹白石顶闻有丹丘生和玉饮晨露褰林飡绛英止鹤眠松警萤火照书明为善得仙道翛然不近名
　　拟隂常侍一首寄刘秘监赵员外
　　幽并防侠地都城百雉连河汉瞻疑近云鳬信是仙楼分霞欲曙花将月共妍摛毫倾思献赋足为传还知跨乌鹊夜宿防云边
　　玉壶中插瑞香水仙梅花戏咏
　　寒梅标素艳幽卉防妍姿团团紫绮树共耀青阳时折英欲遗逺但恐伤华滋置之玉壶氷芳馨消歇迟
　　秋夜赋
　　清漏下数刻疎钟仍独闻零露漙夕影端居澄俗氛恬淡斯寡欲荣名非所欣乐矣咏王风忘年栖白云
　　述怀
　　嗟余幼失怙敎养自大兄励志务为学守义思居贞闭户读书史出门求友生放笔作词赋览时多论评白眼视俗物清言屈时英贵富乌足道所思埀令名大兄忽捐馆母氏继沦倾恸哭肺肝裂练祥寒暑并钓耕奉生母公私日侵凌黾勉二十载人事浩纵横输租膏血尽役官忧病婴抑郁事污俗纷攘心独惊罄折拜胥吏戴星公庭昔日春草晖今如雪中萌寜不思引去缅焉起深情实恐贻亲忧夫何逺道行遗业忍即弃吞声还力耕非为蝼蚁计兴已浮沧溟云霾龙蛇噬不复辨渭泾邈邈岩涧阿灵芝煜紫茎有志而弗遂悲歌歳峥嵘冶长在缧絏仲尼犹亟称嵇康肆宏放刑僇固其征被褐以怀玉天爵非外荣贱辱行岂玷表暴徒自矜兰生萧艾中未尝损芳馨
　　泊舟
　　泊舟嘉树下开牖碧江浔慨然念黄落景憇惜清隂多暇观鱼鸟容与一登临蜕迹尘喧久欲寡天机深
　　寄王光大
　　春服始轻体嘉树欲垂隂夫椒结秀色江流涵碧深晴丝正髙下好鸟亦嘤吟岂无伐木诗怡此风雩心
　　次韵酬友人
　　处世若过客踽踽行道孤愿友吉徳士邈焉如凤雏人而无恒心未易为医巫往者不可作玉匣埋珠襦枳棘何榛榛上有鸱枭呼维桐鸾栖止来匪应时需卓荦千里马壮气塞九衢驽骀岂其偶龌龊当盐车龙可豢而致鱼鲔固充厨未闻商山翁受廛税以租俗人难与言长吟野踟蹰青松在涧壑坐阅霜栁枯所嗟郑乱雅复恶紫夺朱至道安可言多金岂祯符忽为躄躠者憔悴悲路隅箪瓢咏王风耿耿心勤劬
　　次韵姑苏钱塘怀古六首
　　西子承吴宠余踪见古台空遗昔时月无复昔人来台边越兵路几见起兵埃
　　酿酒劒池水玉壶清若无挥杯送落月山鬼共歌呼松间灯如漆白骨漫寒芜
　　耕凿古隧穿乃吴桓王墓金雁随泠风黄肠毕呈露物情【一作悲歌】异今昔踟蹰缓归步
　　仙人悲世换宴景在清都寒暑自来往英雄生钓屠钱塘江畔栁风雨夜啼乌
　　江山国破后吊古一经行辇路苔花碧御沟菰叶生古迹今宁有新城江上横
　　南山灵石涧翠壁掩松关张君已厌世乘螭遂不还萝磴余幽躅今复谁跻攀
　　赠惟寅
　　隐几方熟睡故人来扣扉一笑无言説清坐澹忘机衣上松萝雨袖中南磵薇知尔山中来山中无是非三十不娶妻四十不出仕逍遥岩岫间翳名以自肆何曾问理乱岂复陈美刺髙怀如汉隂终老无机事
　　送惟寅
　　春江烟霭緑逺树明晴旭归雁影斜斜鸣声断复续陈君挂帆去似与雁相逐水际白云度山中甘雨足安得从耦耕柴门艺松菊去去且入城怀抱向谁倾姚公有古道虚夷多逺情俾尔遂髙隐狂歌乐幽贞
　　至正二十三年正月廿日余与诸友集于贞松白雪轩其地林石竒胜窗牖明洁且主人好文尚古有文武材款坐设肴醴相与啸咏以小谢云中辨江树分韵各赋得辨字
　　境静尘虑清雨余山光变池馆閟虚闲琴酌申缱绻蔚哉春木荣憩我飞翮倦石间有题字苔蚀已难辨
　　对春树
　　端坐对春树影落身上衣美人手所成纫缝愿无违步庭悲往躅瞻景惜余晖芳襟沾露湿兰佩委风防凝思自的的染泽尚依依晨鸡催梦短夜鹊逐魂飞欢爱自兹毕憔悴损容辉
　　送致用防闽
　　韩众禹穴来语我长生诀偶坐听春雨雨止即言别乃知茅君山贞居相往还山经许寄我依依师友间贞居登真久识子十年后掣箱出遗文犹作蛟鼍吼子去逰七闽渔浦桃花春白鸥飞送尔停桡采緑苹幔亭几日到言笑邈无因慿将棹歌去歌向武夷君
　　送马生
　　送子淮南行系舟江岸栁翠影舞晴烟落我杯中酒举杯向落日春水浮天碧时见白鸥飞雪光翻绮席应笑披羊裘独钓江边石
　　寄杨廉夫
　　吴松江水春汀洲多緑苹弹琴吹铁篴中有古衣巾我欲载美酒长歌东问津渔舟狎鸥鸟花下访秦人
　　寄李隐者
　　南汀新月色照见水中苹便欲乘清影縁源访隐沦君住钿山湖緑酒松花春梦披寒雪去疑是剡溪濵
　　寄韩介石
　　江上雨云歇夕阳歌吹蒙朱弹緑绮令我忆韩终鱼戏弱下鸟飞明镜中梦乗清浦月直过霅溪东
　　次韵呈张徳常
　　陶公兴寓酒杜老愁亦酌豪杰千载人处世何磊落吐词蔚忠义安贫务简约嗟哉吓腐鸢邈矣鸣臯鹤
　　朱火
　　朱火日方永凉风拂琴丝麋鹿逰台苑燕雀悲火帷荡然京辅地无复汉官仪众芳日芜秽隂凝方自兹
　　寄穹窿主者
　　山云淡纵横幽鸟跂上下寂寥非世欣自足怡静者平生卧逰趣屋壁何劳写【一作画】还期煮茯苓地炉同夜话
　　题原道西溪草堂
　　春水孤邨迥荆溪罨画西晚日鸣榔起山雨竹鸡啼樱桃花已落防芜緑未齐酒船寻贺监蚤晚到幽栖
　　煮石山房
　　汲涧煮白石云栖南磵隈敲石发新火荆薪借余灰坐候升降理静观寒燠媒遂忘石鼎沸乍疑山雨来丹成同此术鹤化讵能猜我亦飡金液清浅笑蓬莱
　　出郭
　　我初来城郭新緑余蔷薇今我既出郭秋莲落红衣郊居岂为是市隐勿云非去去将何从西山行路防尘坌夸毘海防潜四月余赋归亦无家块处蜗牛庐身世一逆旅成亏分疾徐反已内自观此心同太虚
　　听钱文则弹琴
　　牛鸣野窌中鸡登山木上黄钟杂姑洗舂容以清亮别鹄暮鸣飞流水春演漾爱尔手忘令我形神畅忆昔擅能事宋袁余所向钱君生独后超轶絶尘鞅操琴晚闻道月斧挥天匠杳如清庙瑟朱听叹唱古道久寂寥古音亦沦丧促轸泪沾缨歌诗重悲怅
　　赠王仲和
　　荒城夜风雨草木晓离披桂馥逗虚牖苔文滋砚池弄翰聊寄逸永日以自怡且尽一日乐明朝非所知
　　酬张徳机见赠
　　嘉藻枉我前令人意也消展咏当庭【一作前】除清隂起凉飇出何去巗穴隐何逃市朝仙师赤城霞旦旦存神标
　　赠张士行
　　云门有逸客非仕亦非隐玉井千尺泉此士难汲引结交云林叟不顾俗嘲哂我拙唯任真子徳常戒谨相知既有素力学仰顔闵久别见容色英资固天禀欲疎不能忘欲防不可近
　　赠友生
　　春林积雨晴汀【一作江】渚烟波緑谷鸟语绵蛮涧泉声断续萝径无来踪空山闻伐木时援清琴坐还同白云宿
　　九日过彦行和韵二首
　　荡舟烟景晚举杯当素秋黄花忽在眼白髪乃满头临流发悲叹援琴歌楚调罢席更淹留明月波间照何事鹿皮翁逃名隐屠钓
　　九日喜初晴登髙向何处山色见防茫波光淡容与鼓枻逐轻鸥看云觅新句适值无怀民相对澄神虑
　　对酒
　　题诗石壁上把酒长松间逺水白云度晴天孤鹤还虚亭暎苔竹聊此息跻攀坐久日已暮春鸟声关关
　　赠野处民
　　水声转屋西山翠浮屋东牀前苔滋雨门外松吟风怡然无世【一作外】虑心广神为充曲肱以饮水至乐在其中击壤歌往古寜知事王公
　　灵鹤辞
　　陶公职仙署子良亦冥通所修杨许业存思在祝融周卿宅丹元末仰仙宗神明接祈祷虚夷恒恪恭飞霞焕玉检流响彻金宫白鹤翔香烟僊僊载泠风舞影緑云上命侣青田中晨去瑶草春暮归海尘蒙真灵忽降室羽车俨浮空步虚酌明水逶迤清夜终
　　陆徳中祈雨有感
　　辟谷清虚久晨窻飡绛霞濯神咸池水宴景丹元家忧国悲民瘼旱郊起雷车枯鱼出涸辙槁苗生稻花我住清江渚种芹绕江沙忽乗莲叶舟赠我仙掌茶拟访安期生为觅枣如
　　卧病
　　旱忧命觞斚抱疾忽经旬止酒却腥腐端居谢喧尘麄秽除内滞清虚以怡神江云载飞雨飘飘洒衣巾矫首咏虚精思候仙真道园逰恬淡心兵息狂狺泠然风涛静鼓枻银河津戒哉贪饕子病源果何因















　　清閟阁全集巻一
　　钦定四库全书
　　清閟阁全集巻二
　　元　倪瓒　撰
　　五言古诗
　　与全希贤
　　卧疴久不怿防瘳起行吟径苔无来迹出门江水深怀我平生友金兰契同心欲共一尊酒道逺力不任有客闯我户晤言乐中林飘萧緑髪僊亦见雪满簪取琴与子弹悠悠山水音能成伐木诗歌以慰所钦
　　酬友生
　　拥褐南轩【一作荣】下晨暾暖似春忽思王子晋醉着白纶巾逰宴无冬夏清狂忘主賔能持麐鹿脯寄与不羁人
　　寻友人不遇
　　洲渚多落英泝流寻逺山轻舟载美酒揺荡緑波间俯咏拾瑶草遐思隘尘寰寅縁忽失遇怅望遂空还
　　次张仲举韵
　　秧畴莳已遍午馌休中林忽闻轺车至揽衣欣慨深遂寻脩竹下共憩西涧隂汲泉以煮茗遐哉遗世心
　　薛常州让田诗
　　延陵古吴地泰伯有遗风仁让自家国士民知孝忠春晖草心碧日暮荆花红为感使君政嗟时谁与同
　　潘公鸣臯轩
　　白鹤禀灵质翩翩有竒姿海月比髙洁巗云共逶迤池上菖蒲花春烟紫绥绥飞鸣聊饮啄乘风来下之我登鸣臯轩遂赋鸣臯诗安得赤玉笙【一作舄】鹤上吹参差
　　为张来仪赋匡山读书处
　　庐山郁岧嶤上有香炉峰影落碧天外翠玉琢芙蓉牵萝读书处云磴无行踪犹遗石巗苔花开紫丰茸愁心飞春雪宝劒沈双龙应化苏躭鹤归栖千嵗松山岩采芝叟久别倘相逢
　　瞻云轩【有引】
　　【金君伯祥名其先君墓左之室曰瞻云轩葢以寓夫孝思油然之义也若夫父祖之魂气精神其脗合感通之妙斋思则如见敬祭则来格开牖而天光临鉴池而泉脉动洋洋乎如在其上如在其左右者云岂足为喻哉于是广其义而为之赋诗】
　　白云起石上迅逸如迸泉泛演乎林莽飘飖乎山川飞霞共聨络凯风与周旋开轩涤遐想我思何緜緜顾瞻忽在兹亦复停披焉巻舒无定理变幻徒萦纒兴念松下尘若承鹤上仙空花结浮翳百态交我前戚欣从妄起心寂合自然当识太虚体勿随形影迁
　　张链师祠醮感致瑞鹤赋赠
　　我识白云君尚友赤松子仙署閟清严社公随役使步虚礼初日飞神谒钧天时有五白鹤翩翩【一作飞飞】绕香烟手栽千树桃风吹劫灰尽避世星坛西深竹闻清磬倐来宻雾集忽逐泠风还窗里遗瑶瑟空中锵佩环
　　题赵若岩龙山精舍
　　我生倦驰骛无机如汉隂重逰古兰若对山开我襟风流李谪仙赏静谐夙心琅然哦新诗如闻大雅音回首石林晚白云花雨深
　　咏莲
　　回翔波间风的歴叶上露清池结素彩华月映防步云隂花房敛雨歇芳气度欲去拾明珰踟蹰惜迟暮
　　送陈惟允之金陵
　　雪消江水緑花发冶城春白下乌衣处轻舟去问津指日望京国行歌非隐沦好及三釜养归来以荣亲
　　徐氏南园对雨
　　樱桃花欲落风雨暮凄迷忽忆郊园日竹林通磵西弱蔓滋野援兰叶长芳畦念我当时友蒿莱没旧蹊
　　春日有感
　　春防生防芜春风生兰茝梦见平生欢美人今何在丹槁以白忽忽容鬓改年迈谁能复忧来谁与解七月廿四日风雨寂寥与度集宗道南窗具酒肴宴谈遂以永日因赋
　　萧条风雨秋泬寂窻牖晚故人山中来杯酒意勤恳敛睂念乖濶握手话情悃千载鹤怨悲九时蓬苯尊市脯良不易枯鱼杂干脤【一作馔】浮云几翻覆人事非余忖得时宁足夸失势焉用愤荆溪丘壑多松水饶芝菌结茅驾厓巅云栖且安稳瑶草手堪摘【一作夏凊冬奥燠】何事锸与畚逐逐阛阓逰戚戚尘俗混张子邃古学林君业务本达人解其会畧近宜志逺钟氏曷仇嵇司马亦借阮鹿逰姑苏台鸟下长洲苑麻姑固狡狯蓬莱叹清浅七袠吾已老一篑君宜勉后会未可期作诗陈缱绻
　　为方厓画山就题
　　摩诘画山时见山不见画松雪自纒络飞鸟亦闲暇我初学挥染见物皆画似郊行及城逰物物归画笥为问方厓师孰假孰为真墨池挹涓滴寓我无边春
　　题骊山图
　　校猎上林苑洗马昆明池霜威肃笳鼓云气画车旗马班陈赋咏卫霍绥蛮夷王风既未逺文明方在兹逶迤霄汉上凤皇尚来仪
　　为徐有常画叶湖别墅
　　叶湖水沦涟松陵在其西望见吴门山波上翠眉低白苹晚风起寒烟逺树齐水蕉笼华槛【一作笔格】露栁罩金堤居贞宁汲汲旅泊自栖栖屏处观鱼鸟风雨夜乌啼
　　题墨竹送顾克善府判之髙邮
　　髙邮古淮甸世产不乏贤顾君往佐郡才华当妙年歌诗隐金石八音以相宣侈哉锦囊句雅甚朱丝弦而此艰虞际抚事一怆然饥者易为食君能念颠连何以赠子行墨君霜节坚
　　三月六日同李徴士逰禅悦僧舍礼上人出柯博士所赋诗以示仆而博士君殁已二年展诵为之凄断因次其韵于后
　　佛生七佛后乃知青出蓝寒月留孤光世人徒指谈嗟余堕狙网朝暮逐四三悲叹明镜尘何由息禅龛
　　题画赠岳道士
　　义兴岳道士野鹤如长身我知弥明徒不是侯喜伦结喉吟肩耸铁脊霜髯新手中石棊子头上漉酒巾久居离墨山自谓无怀民丧乱不经意松陵留十旬香云作舆卫长松为主賔既滋数畦菊复种二亩芹乐哉以忘死道富宁忧贫为我具舟楫相期桃花春
　　题画赠徐季明
　　梓树隂当户时闻好鸟鸣独携一壶酒展席坐前楹招邀白鹤侣吹弄紫鸾笙杳杳日景晚纷纷飞絮轻风翻竹影乱明月已东生
　　龙门茶屋图
　　龙门秋月影茶屋白云泉不与世人赏瑶草自年年上有天池水松风舞沦涟何当蹑飞鳬去采池中莲
　　画赠吕志学
　　江云昏絶巘汀树犹斜阳独立霜栁下渺然怀故乡归来茅屋底篝灯写防茫
　　画竹赠志学
　　緑竹饱霜雪歳寒无荏容风至夭然笑复爱夏隂浓寒暑不能移徳比柏与松岂若桃李荣春花但丰茸
　　画竹寄友人
　　先春竞桃李淩阳叹蒲栁谢君静者徒种竹安所守亭亭清浄心郁郁霜雪后赋诗寄逺怀此君真可久
　　西老图
　　吊古叹流俗髙人陈太丘开牕玩兰雪邀我画瀛洲池上哦【一作赋】清咏林间恣逺逰悠然遂永日下榻更淹留
　　题画赠九成【有引】
　　【至正十二年三月八日冒风雨过九成荆溪舟中刘徳方郎官放舟烟渚留宿谈诗明日快晴移舟緑水岸下相与啸咏仰睇南山遥瞻飞云夹防桃栁相厠如散绮霞掇芳芹而荐洁泻山瓢而乐志九成出片纸命画眼前景物纸恶笔凡固欲骋其逸思大乏骐骥康庄也欧阳公每云笔砚精良人生一乐书画同理余亦云焉时舟中章錬师岳隐者对奕吴老生吹洞箫】
　　故人郯掾史邀我宿溪船把酒风雨至论诗烟渚前晨兴就清盥思逸爱春天复遇武陵守共寻花满川
　　黄本中书斋为写寄傲窻图
　　庭树緑交防时鸟语清绵春竹罗径笋夏花敷沼莲慨然三季后契彼羲农前古井汲脩绠空斋縆素弦长歌归去来悟悦陶公贤终寻桃花崦息景穷幽
　　送贤良北上
　　吴山朝霭外阊门春雨余超忽孤帆逺天末浮云舒君今北阙逰我栖南山庐荷锄事耕作闭户咏诗书髙林鸣禽曙青苔行迹疎还期茅檐下一枉故人车
　　恻恻行
　　【三月十五日陆素将从梁鸿山归吴松之上是夕坐至夜分始别余入舟赋此追至梁鸿山寄之以定及冬重来之约】
　　恻恻复恻恻忧思从中发感子逺来访畏子遽言别不有同心人何以慰孤寂矧兹春夏交萧艾盈路侧江水亦浩漾风帆还飘突行将阻携手转觉意忽忽交好匪在今髙谊敦自昔人生宁无别所悲歳时易坐叹辛夷紫还伤蕙草碧仆夫窃相告怪我悲愤塞山中梁鸿栖江上陆机宅井臼今芜秽鹤唳亦寂寞余往经其壖徘徊但陈迹天地真旅舍身世等行客泛泛何所损皎皎奚自益脩短谅同归数面聊欢怿
　　寄张外史
　　神鸾戏圃巨鳞偃溟渤尔亦碧巗中遁形修隐诀烧香庭竹浄洗研池苔滑抚弄无弦琴招邀青天月迹髙行亦苦冰蘗忌芳洁何当往相寻拂石栖松雪
　　次韵别郑明徳
　　思君阻言笑三歳同一日既见令人怒不见令人忆挥觞纵谑浪抗论殚今昔世方杂泾渭已乃忘得失馋涎饫甘美醉眼乱朱碧少逢人眼青每遇俗眼白不随世混混自喜心得得讲学日光辉尽性久循率不意吴市门尚复有此客茅斋素壁上佳句手自摘枫林已揺落梅蕋尚未折吁嗟歳云暮感叹终日夕残生能几面念此气填臆富贵真可羞功名竟何物世事蟹登簖危机猩着屐翁乎善自守气体保寜逸去去勿重陈且复混玉石
　　赠张以中
　　吾友张以中少年如老翁因过脩竹里邀我碧巗东琥珀松醪酽玻璃茗椀红子端今已矣千载事同风
　　答张錬师
　　安居已度夏卧病乃经秋朝菌悲影短风萍叹波浮寸田勤自治徳宅可归休慎勿与时竞心境似虚舟
　　赠陆有恒
　　学行美徳业孝弟为本根朝益以暮习夏凊而冬温无逸勤稼穑干蛊持户门勿为习俗流必念古义敦谨身尚节俭从善报兰荪尧舜虽有子朱均乃淫昏瞽鲧何顽凶子也大圣尊莲固生汚泥木可为牺樽简编螙蟫出各有至理存惟人异禽兽暴弃湮其源惟学必由本根深见枝蕃于何绣鞶帨外饰奚足论安宅正路间尔居行尔辕斯道迩且易至乐不可谖
　　次韵张伯琦
　　长叹悲人寰弹琴想天际夏殷礼相因孰谓周可继大道久榛芜髙才日凌替遗书叹不泯授受岂有二邹孟道性善宅路喻仁义后生事言説慨彼涕沾袂允矣二三子仰钻互立志松柏受命独歳寒郁苍翠谁欤无媿怍夙驾寻吾契
　　赠友【一作律诗】
　　父子相师友周南义理门阿翁如玉洁贤嗣似春温舍后自生笋堂隂亦树萱西山近在望静黙以忘言吾友陆友仁甫旧得古铜印一钮以示余辨之文曰陆定之印以名其子而字之曰仲安友仁既没仲安求为赋焉
　　吾友伯仁甫览古闵世盲示我古印章始得自幽并辨文曰定之释义为尔名既名字仲安勗哉在敬诚仁甫今则亡缅怀涕沾缨繄昔黄太史结交汉米生手持玉刻文螭钮交纵横上有元晖字印刓与弗轻殷勤字其儿祖父冀可绳久矣学业懋继述晖芳英书画比二王价重十连城髙躅思仰止景行尔其行
　　韩伯休
　　韩康抱渊静匿影以逃名亦有梁伯鸾五噫出汉京谅哉古贤达道与人俱贞不以身狥物物固莫之撄胡为贵目前狗茍且蝇营粗计一时得不祸害乃生尔其绳祖武景行尚勉行
　　畧上人松月轩
　　虚牖宿闲云长松挂眀月道人初定起浄境无炎热手持青鸾帚衣扫石上雪泠然涤心尘寂照光不灭
　　和拙逸先生闲居韵
　　刍豢非所悦甘我藜藿味无辱奚必荣知足方可慰客行值炎天嘉木予来塈禁汝忿欲心养此浩然气见义思必为奋若泉觱沸学焉茍无成斯亦不足畏
　　寄良夫契友
　　昔者安丰董朝耕暮读书亲乐以妻顺山樵而水渔徐子慕古义林卧独端居弹琴咏王风窅然观化初月窗淡疎竹跏趺当久如
　　附次韵　　　　　　　　　　徐达左
　　故人云山表日事琴与书蔼然重交义不肯忘樵渔奚奴将锦囊来覔水竹居佳画入幽趣雅句复古初七襄不成报髙风慕相如
　　答徐良夫
　　【八月七日偕耕云叟访耕渔隐者风雨寂寥中为留三日有图书笔砚之乐九日耕渔赋诗见赠次韵奉答】
　　云卧雨声集庭树飒以秋身同孤飞鹤心若不系舟燕俎登松菌匏尊磵流兰芳日凋悴吾生行归休不作蝼蚁梦逰神凤麟洲青山澹相对白髪忽满头仙去云冉冉风鸣竹翛翛谅哉伐木诗鸟嘤尚相求居吴二十载未及兹山逰君才如鲍谢摛词亦云优欢然敬爱客能不为尔留桑土夙所彻户牖何绸缪地无车马尘路转岩穴幽既晴引飞屩回望林间楼
　　附录谢云林处士畊云照磨见访
　　徐达左
　　凉风起幽壑蟋蟀鸣素秋之子从何来飘然驾轻舟萧散古冠带乃若晋风流须眉既皓皓吟啸方休休永怀眉山学气逸鹦鹉洲能书夸草圣善画追虎头嗟哉市井人白眼看前脩鹤鸣溪渚隂自为同气求握手叙心素忘形诚旧逰为子下尘榻再宿情思优虽无盘飡美苹藻聊淹留开怀写髙兴彼此情绸缪况有王衍谈临清偕讨幽期看丹桂月尊酒登髙楼附徐山人与云林赠答诗韵　　髙　启
　　昔逰紫藤坞空山鹤鸣秋相望隐人居兴防竟回舟迩来获晤赏谈剧风流每欲开南轩招我共偃休天寒鸿雁鸣芰荷落长洲岂无一钓船访子溪水头终惭文墨牵咫尺成阻脩听雨掩阁卧观泉上岩逰朝览赠答篇词藻夸两优我本丘壑人猿鹤肯见留拟结歳晏期壶觞展绸缪况聆西涧濵禅宫閟清幽夜看太湖月迟我同登楼
　　倪元镇山水图为胡中书颐题次韵
　　李东阳
　　移尊向别圃展巻开清秋上有千仞峰下有一叶舟萧萧虚籁响脉脉寒谿流时则当改序吾方赋归休鹓鸿谢髙侣鹦鹉思芳洲种松少三径栽橘无千头卜居拟南国仰止怀前脩松泖昔遁迹兰陵多胜逰往事勿复道遗踪犹可求画图与诗巻天地长为留辞荣获髙价所直亦已优生也谅云晚感之念绸缪恨无云霄翼暂此林亭幽眼中人老矣空忆仲宣楼题髙士图
　　僵卧雪塞户汝南袁邵公冠葢洛阳令埽雪见髙风冷灶不生烟虚斚久尘蒙投谒非吾事舍君其谁从道翁先生取余弃笔戏成五言因次韵
　　生与砚为隣谁知楮颖珍饥鸢杂吟啸用忧空囷夭矫钟王迹遒媚骨肉匀澄怀静临写时时见天真
　　吴淞山色图【一作律诗】
　　吴淞春水緑揺荡半江云岚翠窗前落松声渚际闻潘郎狂嗜古容我醉书裙鼓柁他年去相从逺俗氛惟寅友兄雅志林壑逺寄佳纸命仆写图赋诗因作此以寄歳己亥五月八日
　　斋居谁为友毛颖与陶有客附书至云是楮先生洁白中含素柔滑表至精爱此风林意更起丘壑情写图以闲咏不在象与声
　　至正乙巳五月三日过开元精舍希逺首座为设汤饼煮茗焚香相饷眀日将还穹窿寺因写竹枝赋诗赠别
　　僧夏已安居还山寺在郭初心了解自不为律缚度水独浮杯采苓时负镢余亦漫浪人枵然惭濩落余自与庸叔别后不相见近十载矣今年冬邂逅吴下班荆道旧殆若隔世因写霜林逺岫图并赋诗以赠
　　贺公雅吴语尝诵少陵诗逺孙有古风隐居淮水湄开牖望青山寻真歌紫芝镜湖似清淮烟涛春渺弥何当棹酒艇与尔相娱嬉永言以鼓瑟献酬斟酌之伊昔龙眠庄山水含清晖松桂蔚佳色田畴足耘耔结茅饭松术忘年乐熙熙赠此以为好同心勿乖违
　　廿二日赠别耕云
　　王君瑚琏器清鉴涵水镜忍穷如铁石居易安义命凤兮出非时不与凡鸟并勤劳世勲胄忠孝本天性白圭絶防瑕朱弦骇羣听任直唯疾谗乱雅犹恶郑悄悄愠迫隘咄咄耻奔竞西垅松桂林白云森相映岩僧同栖止林叟畣啸咏于时无美刺托物善比兴蔼然顔渊乐陋彼原宪病瑗乎知非久慧也安心竟怡性夀而康克战道斯胜蕙草秋更緑松声寒愈劲何当戏洲相期适遐迥
　　廿三日闻耕云至北村将来此
　　自余来南邨忽忽数日矣犬豕混人目乌鸢聒人耳不见佳友生如逃空谷底足音闻跫然云胡而不喜曹君达卿娄江西渚隐君子也自号古民息景燕处以礼义悦心亦不求知于人今年七十三而耳目聪明体力强健有三男子皆能愉婉其容色以为养又信而智古之乐以悦生优防以佚老者吾昔闻而今见之矣耕学叟命为之诗
　　隐处娄江渚逍遥古逸民苔石作牀坐青山为主賔商岩黄绮辈北牖羲皇人渔郎问津去源上桃花春
　　蘧庐诗【并序　蘧庐子蔡质子贤也】
　　【有逸人居长洲东荒寒寂寞之濵结茅以偃息其中名之曰蘧庐且曰人世等过客天地一蘧庐耳吾观昔之富贵利达者其绮衣玉食朱户翠箔转瞬化为荒烟荡为冷风其骨未寒其子若孙已号寒啼饥于涂矣生死穷达之境利害毁誉之塲自其拘者观之葢有不胜悲者自其达者观之殆不直一笑也何则此身亦非吾之所有况身外事哉庄周氏之达生死齐物我是逰乎物之外者岂以一芥蔕于胸中庄周我所师也寜为喜昼悲夜贪荣无衰哉予尝友其人而今闻其言如此葢可嘉也庚戌歳冬予凡一宿蘧庐赋赠】
　　天地一蘧庐生死犹旦暮奈何世中人逐逐不返顾此身非我有易晞等朝露世短谋则长嗟哉劳调度彼云财斯聚我以道为富坐知天下旷视我不出户荣公且行歌带索何必恶
　　寄叔方
　　乖阻方徂秋忽然已改年楼前樱桃花开落春风顚米船到家日雨砌溜涓涓緑酒仍满眼素琴久无弦呼我共斟酌欢剧更惘然处穷则已固言达谁当先俯仰叹鸢鱼浮沉各天渊慎勿伤本性木雕而土埏鸾翔安可挽青云气翩翩犹羡羲皇人清风北窗眠
　　癸丑八月访耕云髙士于西巗因写耕云轩图又为之诗
　　芝田耒耜闲石廪山云满渚际荷衣翻岩前萝带缓埀露蔼轻帷芳池沃清盥霞飡非腥腐物化自脩短空囷未足忧服食滋桢干
　　宿王耕云山居
　　城市厌烦燠江山玩清逺盥濯临石湖吟啸望云巘范公逰集地登陟尘情遣凄凄靡遗构郁郁犹荒苑仙人王子晋抱道云舒巻凤吹翔河汾鹤巢来栖偃凉风纵逸棹溪水清涴涴何当采灵芝忘年从阮
　　周逊学辞亲秋暑将事于役因写幽磵寒松图并诗以遗之亦若招隐之意云
　　秋暑多病暍征夫怨行路瑟瑟幽涧松清隂满庭户风声杂湍激古音奏韶濩张幄俨停云埀帷粲繁露谅哉如金玉周子美无度息景无狂驰笑言以胥晤
　　附次韵　　　　　　　　　　周南老
　　泠泠涧底泉迢迢溪上路隂壑生松风好山当牖户睠兹幽贞居归来已迟莫应门幸有子兹行迫王度愿言早还家衰年慰言晤
　　拙逸先生赋古意见招次韵奉答
　　楚狂昔悲歌凤兮何徳衰行迈心揺揺荠青麦离离雨云叹轻薄交道伤崄巇鸿鹄志自逺燕雀栖其卑风吹枳棘藂月照琅玕枝奸慝与贤智邪正亦易推忠本由恕立义岂为利移瞳子分了眊履蹈知醇疵折栁以樊圃狂夫尚睢睢不以礼自防言动轻乖宜友焉不以道异端固纷披君看枯鱼泣鲂鲤慎所之
　　题呉仲圭诗画次韵
　　【元初真士尝居嘉禾紫虚观好与吴仲圭隐君逰故得其诗画为多今年十月余始识元初即出示此帧命仆赋诗因走笔次吴隐君诗韵题于上隐君自号梅花道人云至正廿一年辛丑】
　　鸳湖在嘉禾湖水春浩汤家住梅花邨梦绕白云乡防【一作染】翰自清逸歌诗更悠长缅怀图中人看云杖桄榔
　　附梅花道人原韵
　　平林方漠漠野水正汤汤苍莽日欲暮辛苦客异乡草店月回合村路迂更长渡头人散后渔父正鸣榔








　　清閟阁全集巻二
　　钦定四库全书
　　清閟阁全集巻三
　　元　倪瓒　撰
　　五言律诗
　　积雨
　　积雨生朝菌防风堕碧莲鵞池汲书水鹤帐理琴弦屐蹑苔衣破窻承树影圆空林无与语长夏曲肱眠
　　春日客怀
　　白鹤烟雾逺沧洲云海寛防芜细雨湿桃李春风寒沉忧郁不解离绪沓无端还忆郊园集琴醖共清欢
　　与张贞居云林堂宴集分得春字
　　青苔网庭除旷然无俗尘依防樵径接曲宻农圃隣鸣禽已变夏疎花尚驻春坐对盈樽酒欣从心所亲
　　秋日寄谢参军
　　岧嶤太华隐婉娈东山情学本犹龙老诗工阮步兵心期流水逺世事浮云轻公府饶才彦琅琅玉雪明
　　次韵寄王长史
　　示病维摩室端居无俗情清斋久絶饮白首不论兵露壁蛩吟切风林鹤骨轻何时同【一作王】内史清咏向蟾【一作相见眼增】眀
　　赋雪舟
　　一舸星河渚空明玉气浮怀仙李太白访逵王子猷月色【一作明】如可掇曙光疑欲流银屛云母幛梦为笙鹤逰
　　寄王道士宗晋
　　王君旧隐地闻更结茅茨鹤氅春裁苎鵞羣雪泛池时歌緑水曲不负碧山期夜雨生芳【一作春】草令人起梦思
　　题张徳常良常草堂二首
　　一室良常洞幽深古大茅风瓢元自寂畦瓮不知劳独出逢骑虎初来学种桃还应白云里迟子共逰遨翠壁邻丹灶青枫背草堂琴书聊卒歳麋鹿自成行叠涧【一作涧水】流杯滑飞花入座香寜无问津者及此系舟航
　　悼项山清上人
　　幽旷山中乐飘飖物外踪梵余闲憩石定起独哦松花落春衣静云垂涧户重依依种莲处林暝只闻钟
　　埀虹亭
　　虚阁春城外澄湖暮雨边飞云忽入户去鸟欲穷天林屋青西暎吴松碧左连登临感时物快吸酒如川
　　稽山草堂为韩致因赋
　　稽山读书处应近贺公湖磵月悬萝镜汀花落酒壶卖药入城市扁舟在菰蒲逃名向深僻君岂伯休徒
　　俞子中见过
　　积雨众芳歇新晴生緑隂独眠方不惬多子复相寻鸣鹿在春野啼莺闻逺林余怀良已罄咏啸罢清琴
　　邀张彦髙
　　清风入庭户野客意悠哉一与佳人别堦前生緑苔参差松影乱【一作郁郁松隂晚】寂歴【一作悄悄】竹扉开我有盈樽酒悬榻待君来
　　用韵重寄
　　山斋秋听雨髙卧兴悠哉鹿饮荒池水蜗耕石迳苔宝瑟芳尘满临尊讵忍开长吟我有待蹑屩子能来
　　赠蕳上人
　　初公经阁里复遇蕳禅师好饮茅君酒狂吟杜牧诗钱唐江上去杨栁花飞时帆影青山隔依依梦见之
　　题张氏藂竹轩
　　髙轩自虚旷幽竹亦藂生苔石寒依玉风泉夜奏笙治冠轻可着醖酒緑因名好折青鸾尾仙坛埽月明
　　逰善权洞【载宜兴县志】
　　来窥善权洞一上李公楼水玦岩前引云旌松际浮然灯长不夜埀钓只虚舟欲读吴朝刻真成冒雪逰
　　野眺寄友【一作赋平野】
　　见话幽人屋荒城落日边川原【一作途】漫浩浩烟树霭芊芊野稻初収碧江鱼上钓鲜何当剩沽酒直到尔门前
　　寄徐仲清
　　岩谷采灵药萧条栖遁情白云檐下宿海鹤堦前鸣燕俎登春菌晨飱脯竹萌诗凭五泻水好过兰陵城
　　赠刘道益并似陆明本
　　作赋云间陆能诗邺下刘悲秋多逺思捩柁作清逰竹冷侵衣屦窻虚见女牛灯前一杯酒漂泊更维舟
　　赋徳机徴君荆南精舍图
　　结庐溪水南胜处慊【一作事足】幽探夏果足山雨春衣染夕岚石欹招鹤磴门俯射蛟潭日日萦归梦萧条雪满簪
　　次唐綦毋潜宿龙兴寺韵寄方厓
　　无家何处归南渚有禅扉湘簟间秋水风【一作池】莲堕粉【一作羽】衣砚池滋黯黯竹露浄防防社【一作秋】燕情如客搀君去桨飞
　　赠谢长源
　　公子太傅裔好于湖上居巻帘防雨里岸帻晚风余古刻秦斯篆经许掾书何当寻好事鼓枻及秋初
　　赠墨生
　　巗谷春风起桐花落涧红隔水轻烟发收煤石灶中豹囊秘玉鵞池生白虹汤生法潘谷千载事还同
　　云槎轩
　　己比沟中断空思海上浮随云秋泛泛贯月夜悠悠无路通河汉凭谁问女牛漂揺非有待吾道付沧洲
　　悼朱髙士
　　秋日髙人逝防霜蕙草摧鵞羣空碧沼鹤影自层台应御泠风出疑随宻雾来杉松暮萧瑟抚事有余哀
　　赠道益
　　昔者刘髙士匡山曾结庐插篱培杞菊充栋着图书鹤影秋云外蛩吟夜雨余茂深绳祖武息景在林居
　　送徐元度还江西
　　悠悠西江水绵绵江上山借问离羣鹤孤飞几时还白雪亦忌洁青云安可攀时时王子晋吹笙向人间
　　题元朴上人壁
　　萧条江上寺迢递白云横坐待髙僧久时闻落叶声鸱夷怀往躅【一作事】张翰有余情独掉扁舟去门前潮未生
　　赠沈文举
　　波光浮草阁苔色上春衣杨栁莺啼暗樱桃鸟啄稀荣名非所慕登览竟忘归泖水宜修禊重来坐钓矶
　　七月十四日对雨
　　雨檐惊泻瀑江涨忽通渠古砌罗秋草荒畦缀晚蔬稍开云表月还掩箧中书欲话幽贞意忘言已久如
　　寄虞子贤
　　天濶海漫漫昆山望眼寛桃源迷晋世松树受秦官雨藓鹿迒【一作迹】遍霜梧鸾影寒封题数行字聊尔问【一作问竹】平安
　　徐伯枢归耘轩作
　　归耘向何处近在东胶山白云宿虚牖钓艇当荒湾弹琴送落月濯缨防潺湲寸田勿稂莠所愿勤治芟
　　赠张韩二君
　　张仲情何厚韩康谊亦深赋诗论宿好聚首契初心阮籍惟须酒陶潜不解琴与君忘尔汝萧散鹤鸣隂
　　次韵酬彞斋见诒二首
　　秋气入幽居堦前树影疎筋骸浑懒惰服食转清虚薄晚鱼潜渚新晴溜绕除茯苓期共煮怅望苦吟余荆溪丘壑逺暇日得跻攀野客时相过髙人意自闲敲门看脩竹卜宅近青山胜事今寜有幽吟一解顔
　　暮春期潘征君不至
　　风林惊宿雨涧户落残花芳月忽已晚幽期良恐賖黄鹂念求友鹦鹉呼煮茶犹候犊车至心亲寜惮遐
　　义兴王子明以竹菌餽余口占谢之
　　竹下拾烟菌筠篮初送将亭亭似三秀楚楚异众芳犹带雨露气更怀泉石乡此日山中客笋蕨得新尝
　　赠公逺
　　霜叶落欲尽晚山看更青蹑将沙际屐坐久水边亭俛仰已如梦漂揺同泛萍稻粱非所恋黄鹄思防防
　　对雨怀张贞居
　　户庭来逰絶园林飞雨滋芳气初袭蕙圜文复散池裁书恐沾湿听【一作对】溜谩怀思清溪已可泛方舟幸及兹
　　附次元镇见怀韵　　　　　　张天雨
　　句何萧萧咀味生华滋换着空顶帻把巻适临池怜君柔缓情起我淹留思丘园嵗将晏幽期方自兹送僧
　　闻説四明道山川似若耶去依阿育墖还宿梵王家野市【一作望井】封残雪江船聚晚沙光公强健否持底作生涯
　　赠王光大
　　荆溪王隐士相见每从容借地仍栽竹巢云独傍松青苔盘石浄嘉树緑隂重约我同栖遁嵩髙第几峯
　　听雨
　　楼上看春雨玉笙悲逺天辛夷红染【一作防】笔芳草緑揺烟冉冉侵书幌湿钓船新愁嫌防滴元不到鸥边
　　送李徴君逰荆溪因寄王司丞
　　何处寻狂客故人王子猷花落庭前树风吹溪上舟紫笋生春雨緑苹满芳洲心随酒船发怅望不能休
　　五云书室
　　幽深隐者宅迢递少防山贺公镜湖曲李白棹歌还雨几研苔碧风轩江竹斑韩众近何似晏景白云间
　　雨霁呈徳常
　　积雨琴丝缓防堦藓碧滋泥途方汨没茅屋且栖迟酒向隣家贳杯从野老持便应繇【一作从】此去海上候安期
　　答明卿
　　林霭去鹤唳孤烟原上邨稧涧緑云满换帻晴景暄处和斯遗隘抱冲自寡言君亦固穷节众溺何当援
　　张天民溪亭
　　罨画溪亭月当窗影更妍朱弦弹緑水细栁舞春烟杜牧何年宅山僧栖夜禅张公一杯酒独醉羲皇前
　　雨几
　　雨几唯生睡邨醪不解愁泥涂深溺象身世眇浮沤径草纷披湿林扉淡秋何人富春渚五月披羊裘
　　寄张景昭
　　烟渚落日后风林清啸余轻舟下天际髙人遗素书笋脯炊菰米松醪荐菊葅子有林壑趣江海一迂疎
　　荒邨
　　踽踽荒邨客悠悠逺遁情竹梧秋雨碧荷芰晚波明穴鼠能人拱池鵞类鹤鸣萧条阮遥集几屐了余生
　　答光大
　　空谷枉嘉藻幽吟当素【一作廪】秋诗铿清庙瑟书耸屈卢矛学业余多愧才华子独优飞鸾天外羽斯世邈难俦
　　寄东白上人
　　枫林散霞绮湖水淡秋烟忽忆白【一作北】麻漾初春掉酒船羽客借鲙具髙僧醉栖禅何时来甫里痛饮菊花前
　　酬云浦
　　寻真狎隐沦息景絶风尘屈子能安义陶公每任真山中宜饵术江上忆羮莼亦欲从栖遯柴车为尔巾
　　题丘氏壁
　　我爱丘君宅萧然隐者风石边蒙细篠井上植髙桐墨沼鵞羣白云窗药蕋红咏歌当上已修禊乐融融
　　桂花
　　桂花留晚色帘影淡秋光靡靡风还落菲菲夜未央玉绳低缺月金鸭罢焚香忽起故园想泠然归梦长
　　寄章心逺
　　江海章髙士相违已半年青山云冉冉白鹤影翩翩坐看神鼇下行吟秋水边何当拾瑶草迟子华峰【一作山】巅
　　赋雪蓬
　　手把玉麈尾身披素绮裘梨花萦夜月柳絮入虚舟不作饥鸢咏其如载酒逰因怀剡溪兴烟水暮悠悠
　　挽张徳常
　　孝弟由天性清贞有祖风宦逰江郭逺归隐曲林通嗜古真成癖歌诗信已工有才悲贾傅荏苒百年中
　　画寄王云浦
　　萧散贤公子衡门似水清花间青鸟过砌下緑苔生山色排檐入江波照眼明开图想幽境欲为写闲情
　　髙进道水竹居
　　我爱髙隐士移家水竹边白云行镜里翠雨落堦前独坐敷书席相过趂钓船何当重来此为醉酒如川
　　寄王叔眀
　　能诗何水部爱石米南宫允尔【一作矣】英才最居然外祖风钓丝烟雾外船影画图中他日千金积陶朱术偶同
　　秋日赠张茂实
　　久客东海上秋风吹练裙放言爱庄叟笑癖如陆云采药清晨出哦诗静夜闻沧浪可濯足吾与尔为羣
　　期友人不至
　　山寺拥炉夜风吹如怒涛独吟何水部还思王骑曹旷达余所羡阻别心增劳来兹慰幽寂轻舟幸即操义兴吴国良用桐烟制墨将逰吴中求售赋诗以速其行
　　生住荆溪上桐花收夕烟墨成羣玉秘囊售百金传孰谓奚珪胜徒称潘谷仙老松端媿汝法已入【一作桐法更清妍】
　　题方厓墨兰
　　萧散重居寺春风蕙草生幽林苍藓地緑叶紫璚茎早悟闻思入终由幻化成虚空描不尽明月照敷荣
　　为唐景玉画丘壑图因题
　　丹经留玉斧真箓佩青童蜕迹氛埃外怡情巗穴中吹笙缑岭月理咏舞雩风欲画洲趣挥毫清兴同
　　题风竹图赠于静逺
　　故人于静逺访我到南湖作黍蔬亲瀹开筵酒屡沽临流同啸咏剪烛尚歌呼长夜清无寐还为风竹图
　　题画
　　甫里林居静江湖逺浸山渔舟冲雨出巢鹤带云还漉酒松肪滑敷茵楮雪闲春风一来过似泊武陵湾
　　为文举画泖山图因题
　　华亭西畔路来访旧时踪月浸半江水莲开九朶峯酒杯时可把林叟或相从兴尽泠然去云涛起壑松
　　画竹寄王彞斋
　　荆南山色里翠竹宻縁溪冉冉春烟薄暮雨迷梦长蝴蝶化行逺鹧鸪啼旧日栽桃李清隂自满蹊
　　题李遵道山居图
　　披图惨不乐日暮渺余思坐石看云处空斋对榻时世途悲荏苒墨气尚淋漓惆怅骑鲸客于今岂有之
　　赠王生防泉
　　晓镜拂秋水晴檐度白云青春去浩浩艳蕊落纷纷道在形神豫心由了眊分君其慎语黙世事岂余闻
　　画江天晚色赠志学
　　不见吕君久题诗怀不忘风声浑落叶山影半斜阳独鹤来迟暮孤帆出渺茫为图秋色去留寄读书堂
　　题山隂丘壑图寄赵士瞻
　　吾爱赵徴士清才能逸羣昔营山隂宅今在吴松濆月牖自理咏春羮偏美芹逺怀松上鹤写寄岭头云
　　八月十五夜湖上翫月
　　平湖秋似练寒月白于银衣上露青青水里苹欢言一杯酒聊乐百年身兹夕对澄景况值髙怀人三月四日邂逅徳方郎官九成掾史于荆溪之上相从及旬而别因九成徴余画并赋诗以赠
　　剡掾学阮掾宛然西晋风百年聊复尔三语将无同载酒来溪上看山入剡中孤帆逐云影烟雨满春空
　　题渔樵友巻
　　钓水复樵山逃名宇宙间一篙春水净半亩落花闲鸥鸟时亲狎松云共往还厌闻尘世事缅邈不相关
　　题画赠王仲和【有引】
　　【南湖陆素髙士幽居今王仲和居之水木清华户庭幽邃余尝寓其家四年萧然忘世虑也仲和以此帧索画竹石画已并诗其上以写惓惓之怀素仲和外舅也故尤感余故人之思乙巳初月十七日】
　　曾住南湖宅于今已十年丛筠还自翳乔木故依然雨杂鸣渠溜云连煮术烟何时重相过烂醉得佳眠
　　过惠山
　　重过湛公宅因尝陆子泉佛香松叶里僧饭石巗前市骏唯怜马池荒忆种莲清心有妙契尘事久终捐
　　送宗天章归庐山
　　屛风第九叠归伴鹤巢松五老峰前路东林寺里钟宗雷忧入社陶谢莽遗踪我亦名山隐他年何处逢
　　题画赠张度【有引】
　　【度好文学工词翰蔼然如虹之气真江南泽中千里驹也十二月十四日侍乃翁访仆江渚相与话旧踟蹰深动故园之感因想像乔木佳石翳没于荒筠草蔓之中遂写此意并赋诗以赠焉】
　　萧条江渚上舟檝晚相过巻幔吟青嶂临流写白鵞壮心千里马归梦五湖波园石荒筠翳风前怳浩歌
　　奉寄剡九成
　　州府今为掾风埃多厚顔香芹浑满涧去鹤未巢山思逐春云乱心随野水闲章君应话我樗散碧巗间
　　寄张徳常
　　卜宅近溪西云烟咫尺迷昼眠同野鹤晨起候林鸡旧种松三径春栽菊满畦来禽与青李囊致不封题
　　送王叔明
　　连榻卧听雨剧谈清更真少年英迈气求子不多人仕禄岂云贵贝琛非所珍当希陋巷者乐道不知贫
　　写秋林逺岫图赠约斋因题
　　五言韦刺史此地数曾逰无复緑隂静空悲红树秋市声晨浩浩云影暮悠悠徴士冲襟胜邀余共茗瓯
　　赋谢王彞斋
　　不面才经宿题书细作行心亲情恋恋事往意茫茫酒榼浮松蕋羊腔截玉肪歌诗报佳贶期此共徜徉
　　三芳图
　　丹桂月光落猗兰琴调清独怜秋鹤瘦相对夜江横芳烈谁先后才华孰重轻道心安有染无物恼闲情
　　题墨【一作题墨竹】赠李文逺
　　义兴李文逺墨法似潘衡麋角胶偏胜桐花烟更清紫云腴泛泛璧理庚庚安得龙香剂霜枝写月明
　　题画赠九成
　　吴山春雨浄江渚暮潮平解防欣初霁开帆已到城剡君有髙趣樽酒慰闲情醉吐真丘壑毫端一笑成
　　画竹寄张天民
　　良常南洞口闻有埽尘斋竹影春当户泉声夜绕堦自矜霜兎健安有鲁鱼乖截得青鸾尾因风寄好怀
　　赠陆隐君
　　甫里髙人后风流有裔孙爱山仍爱画留馔复留樽每看云眠石因寻竹款门今朝岚翠湿应是雨翻盆
　　寓法藏禅寺【载宜兴县志】
　　风雨入城府禅扉三日留清斋聊防翰晓浴更梳头石鉢香烟细经幢树影稠移舟未褰霁少泊听鸣鸠
　　浦城春色图写赠逊学
　　七闽岚翠合山色浦城髙春霭浮青壁晴曛醉碧桃吟猿俦木客飞瀑乱松涛梦入千峰里云霄一羽毛
　　闻莺送别郑徴士
　　春日阳关道莺声满上林来从金谷晓飞度玉楼隂栁嫰难分色歌停稍辨音明朝空解语人去落花深
　　新凉戏呈甘白
　　闲静幽人宅萧条乐圃亭炎暑浃旬剧逺山当户青凉生犹病瘥愁解如酒醒卧看风篁影落月满阶庭
　　赠郭本斋
　　髙人郭本斋轻舟东渡淮卖药不二价向人多好怀世方忧暍死我岂与时乖欲觅金光草相期弱水涯
　　画赠耕云
　　戢枻泊清陂禅居独下帷轩扉雨寥落草木晚离披野老无机事江鸥更不疑虚舟身世逺萍叶任飘吹
　　赠陈维寅【有防】
　　【十二月九日夜与维寅友契篝灯清话而门外北风号寒霜月满地牕户閴寂树影零乱吾二人或语或黙寤寐千载世间荣辱悠悠之话不以汚吾齿舌也人言我迂谬今固自若素履本如此岂以人言易吾操哉维寅言归因赋诗并书此为赠慎勿以示显贵者必大笑以为谬语也十三日瓒书于蜗牛庐中歳壬寅】
　　陈君有古道夜话赴幽期翳翳灯吐焰寥寥月入帷氷凘醨酒味霜气折琴丝明月吴门道寒汀独尔思六月六日卢氏客楼对雨一首呈维寅
　　无家随地客小阁看云眠涉夏雨寒甚似秋风飒然舞鸾悲镜影飞雁落筝弦好转船头去江湖万里天
　　题郭天锡画【并序】
　　【天锡掾郎与予交最久死别忽忽二十余载念之怅恨如何可言锡山弓河上元道馆锡麓丘精舍其画壁最多今或为军旅之居或为狐兎之窟颓垣遗址风景亦异虽予之故乡乃若异乡矣不归吾土亦已十年因胜伯徴君携此巻相示为之展玩感慨并叙述其畴昔相与之所以然者其中有不能自已也捉笔凄然乆之至正二十三年嵗在癸夘十二月十日夜笠泽蜗牛庐中】
　　郭髯余所爱诗画总名家水际三义路毫端五色霞米颠船每泊陶令酒能賖犹忆相过处清吟夜煮茶十一月一日灯下戏写竹石霜柯并题
　　久客令人厌为生只自怜每书空咄咄聊偃腹便便野竹寒烟外霜柯夕照边五湖风月迥好在转渔船惟允契友工为诗歌而围棋鼓琴无一不造其妙虽防名公卿间无意于仕进故写竹枝奉赠又赋此诗
　　岷江陈秀士栖隐阖闾城觅句仍工画看山不爱名棋枰消永日琴调寄闲情摩捋须髯美春苗紫过缨
　　寄友
　　吴淞江上宅青翠映丹枫欲觅幽人去遥怜雅好同珍图藏顾陆莲社忆雷宗闻道秋风夜清琴写涧松八月廿日为叔平画紫芝山房图并赋
　　山房临碧海奕奕紫芝荣云上飞鳬舄月中闻凤笙术烟生石灶竹雪洒茆楹谁见陈髙士希夷善养生有立徴君名其斋曰端居室读书学道咏歌先王之遗风扵其中为之题赠
　　五亩幽人宅端居思泬寥图书充栋积心迹去人遥巻慢松风入当堦兰雪飘善求顔子意陋巷乐箪瓢
　　徐良夫耕渔轩
　　【仆来轩中自七日至此凡四日矣风雨乍晴神情开朗又与耕云耕渔笑言娱乐如行玉山中文采自足照映人也喜而赋此诗】
　　溪水东西合山家髙下居琴书忘产业踪迹隐樵渔积雨客留宿新晴人趂墟厌喧来洗耳清泚绕前除至正癸亥秋七月三日乘雨至西园因写此图赋诗以纪胜逰
　　卜宅清溪上烹茶秋树根书堂防雨霁石榻古苔痕松叶飘琴荐荷香罩酒罇邵公敦古道幽尚竟谁论
　　宿乐圃林居
　　【予来城郭而暑气炽甚偶憩甘白先生之乐圃林居不觉数日相与防茂树临清池诵羲文之象爻弹有虞之南风遂以永日忽忽已淹留久如闲成此诗以寓笑乐耳甲寅六月十六日】
　　暮投斋馆静城郭似山林落月半牀影凉风孤鹤音汀云萦逺梦桐露湿清琴喧卑静尘虑萧瑟动长吟
　　为耕云赋山居
　　髙木埀帷宻清池拭镜明虫书叶字古风织浪纹轻悄悄悲秋意悠悠惜别情古人虽已矣得失未须惊
　　示友人
　　子处穷愁际我居忧患中贪饕如鬼国喜怒属狙公莫笑淮隂俛谁同鲍叔风雪汀留雁迹飞舞任西东
　　题梅花道人墨菜诗巻
　　肉食固多鄙菜烹元自癯晓畦含露气夜鼎煮云腴春醪时一进林笋与之俱防戏入三昧披图聊我娱
　　孤云用王叔明韵
　　烟浦寒汀雨吴山楚水春絶无凝滞迹本是不羁人鹳鹤同栖息蛟龙任屈伸自嗟犹有累斯世有吾身五言絶句
　　题临水兰
　　兰生幽谷中倒影还自照无人作妍防春风发防笑
　　和赵魏公张外史咏洲十景
　　菌山
　　奕奕三素云团团如车葢下有采芝仙防神与天会
　　罗姑洞
　　玉晨啓扉灵篇防飞仙錬景返洞宫保真亿万年
　　霞驾海
　　混沦青瑶流焕烂云锦光飞軿驾神君宛在旬山阳
　　鹤台
　　胎仙集丹台真宰降居翕忽神飚散烧香礼太虚
　　桐叶源
　　宻叶防方坛珍林寄深谷华源逺莫穷时有幽人宿
　　洲精舍
　　步虚朝东华髙啸追逺逰馆防妙道逍遥宴神州
　　紫轩
　　虚林想遗躅坛馆废仍存落叶藏丹灶清晨云气温
　　隐居松
　　苍云乘白鹤传説手栽松山室清眠夜千岩闻劲风
　　玉像龛
　　玉标明霞秀灵炁混合成流光映金宫云斾招万灵
　　题自画二首
　　东海有病夫自云缪且迂书壁写绢楮岂其狂之余青林藏曲宻逺水间防茫飞鹭浴鳬处人家半夕阳
　　夜作古木怪石因题
　　夜逰西园渚初月光炯炯徙倚岩石下爱此林木影
　　雨竹
　　雨过潇湘渚风生渭水波暮窻挥醉墨翠雾湿烟萝二月廿二日潘子素王叔明来访临别为写水傍树林图
　　积雨开新霁汀洲生緑苹临流望逺岫归思忽如云
　　写竹枝为子中陈君
　　子中髙世士脱帽着黄冠久励氷霜操虚心共歳寒
　　题鹤
　　海月生残夜辽天入暮秋安期应有待清唳起洲
　　题画鹤
　　白鹤何僊僊翠石亦岌岌风日媚幽芳春禽飞相及
　　题王叔明小画
　　余不溪上路不到已三年范蠡扁舟小披图思惘然
　　题夏圭纨扇图
　　孰识琴中趣山峩水深深马史妙于画无言会古音
　　题画三首
　　笔峰虽小劣景物亦清新萧瑟风林晚江湖有逸民杳杳碧山岑森森灌木隂幽亭足清眺临风聊鼓琴江城秋雨后竹石晓苍苍聊以规摹此留看宿凤凰
　　荆溪【载宜兴县志】
　　荆溪清逺地水秀石幽贞谁识怀归者终期愦愦情
　　题秋亭晓色图
　　园林夏雨歇旭日照苍苔谁见竹亭里孤坐兴悠哉
　　寄友
　　风雨暮萧萧髙人共寂寥何时截湘玉踏月夜吹箫
　　菜圃
　　食菜虽云美荼苦荠自甘独胜髙阳徒羶荤自饫酣
　　春江独钓图
　　春洲菰蒋緑江水似空虚望山以髙咏钓志【一作意钓】不在鱼
　　墨竹
　　明月临虚【一作书】幌疎篁舞翠鸾独吟苔石上霜叶媚天寒
　　题画与溥泉
　　息景憩烟霞澄怀卧丘壑久迟苏仙君莫惊松上鹤
　　题画二首
　　荆溪山水胜不到十年余蒋氏遗基上寒藤学草书雨过黄陵庙风生湘水波当时卸帆处苔石倚乔柯
　　画竹为景周写
　　脩竹种丹房亭亭枝叶茂青寜忽自生拾取延人夀
　　题画赠彦贞二首
　　翠竹并竒石苍苍留古柯眀窗坐相对试问兴如何逺山清欲滴疎林淡生烟春潮晚来急维定渡头船
　　赠宋仲温
　　宋君天下士画竹能鼓琴来我北渚下相从论古心
　　题秋林图【一作陈则题云林画林亭逺岫】
　　云开见山髙木落知风劲亭下不逢人夕阳澹秋影六言絶句
　　田舍二首
　　山鸟下窥窻牖春风时过柴门避世何须郑谷作书已絶巨源
　　映水五株杨栁当窻一树樱桃洒埽石间萝月吟哦琴里松涛
　　画竹
　　珍重黄华父子遗风得似洋州松雪于今寞寞房山去后休休
　　为曾髙士画湖山旧隐
　　厌听残春风雨卷帘坐看青山波上鸥浮天逺林间鹤带云还
　　题画八首
　　雨过黄陵庙下云生玉女井边野雉雊鸣斜日鹧鸪啼破林烟
　　官画溪头唤渡铜罨山下寻僧水榭汀桥曲曲风林云磴层层
　　髙栁乔柯小阁水光山色衡门未老作闲居赋无钱对北海樽
　　舟泊溪流曲曲鸟啼烟树重重独思白鹤遗址好居五老云峰
　　孝侯庙前雨过罨画溪头日曛旧迹如今梦里春风愁乱行云
　　月下参差双玉灯前萧散孤鸿寄兴只消毫楮写怀不用丝桐
　　竹上谁弹清泪如铅春雨斑斑满眼湘江波浪望穷白鸟飞还
　　髙树长松共晚苍筠野石同贞珍重王家公子翩翩白鹤神清
　　南邨草堂
　　云溶溶兮履渚波剡剡兮侵扉观鱼泳而自乐狎鸥驯以不飞
　　云溪佳处
　　谁觅云溪佳处渚花汀竹迷藏去鹤原边倚杖浮鸥波上鸣榔
　　已酉八月廿六日谩题
　　田父聊同尔汝狂夫从问如何昔日挥金豪侠今朝苦行头佗
　　题竹
　　黄陵庙前雨过邯郸谷口风生爱杀山人清致纵横淡写秋声
　　我爱焦君味道笔端防缀清新规模虎儿早歳未窥北苑入神
　　题溪山雪霁图赠以中张君
　　水影山容黯淡云林翠【一作细】篠萧疎谁见重居寺里雪晴沙际吟余
　　赠潘仁仲
　　瓶内花簪白鹤庭中池养金鱼驯虎只凭丹灶活人惟留素书
　　燕乳
　　燕乳雏成竟去鸾悲影只难双借问荣归故里何如髙卧北牕
　　壬子十一月五日余遇牧轩于吴门客邸求写赠安素髙士并赋
　　石润苔痕雨过竹隂树影云深闻道安素斋里能容狂客孤吟
　　至正癸夘九月望日画赠胜伯徴君并题
　　江渚暮潮初落风林霜叶浑稀倚杖柴门閴寂怀人山色依防
　　东吴十咏
　　望洞庭
　　一望洞庭秋水相看【一作逢】南浦孤篷江干有兴骚客闲居久约渔翁
　　泛石湖
　　遥接太湖惘然尚留赤壁图景越来溪水东西香雪寒梅飘影
　　逰灵岩寺
　　此山胜景赏旧逰今日皆非篮舆林间烟暝烂柯谷口忘归
　　登姑胥山
　　吴王馆娃西子两情断送长流麋鹿泪沾荒草故人汗漫重逰
　　泊横塘
　　山寺防茫深渡寒烟苍莽横塘杖梢自挑村酒船头犹梦渔郎
　　怀甫里
　　笻行依依故里石刋翰墨糢糊厐公力田二顷拾遗扁舟五湖
　　过盘门
　　将军南过吴国鱼龙跳下江潮无限吁嗟陈【一作神】迹怕闻凄凉洞箫
　　过独墅
　　短棹防风窈窕片帆落日横斜舍傍谁开酒肆牛疲知是田家
　　过车坊漾
　　荡舟沧波万顷揺橹白鸥渚傍不知新月东起回头过尽东方
　　归阖闾浦
　　极目烟江尽头屈指揺城渡口世人不理曲肱自饷黄鸡白酒
　　题良常草堂图
　　【和靖处士尝赋诗曰山水未深鱼鸟少此生犹拟再移居只应天竺溪流上独木为桥小结庐以中之大父鹤溪先生自金坛移居荆溪因以中相过话处士旧诗戏为图此】
　　结屋正临流水开门巧对长松为待神芝三秀移居华岳西峰
　　至正戊戌八月便过岷翁出赵宗汉鴈山髙隐图索题遂作短句聊博一笑
　　杰阁突兀云外细路委曲烟中对岭临谿未逺度阡越陌难通









　　清閟阁全集巻三
　　钦定四库全书
　　清閟阁全集巻四
　　元　倪瓒　撰
　　七言古诗
　　送徐君玉
　　闽江之水清涟漪隔江名园多荔枝闽中女儿天下白越波飞桨逐鳬鹥棹歌清绵洲渚阔荡桨落日令人悲蛮烟怪雨忽密蒋芽蒲叶相参差此中胜事不为少徐郎逺游牵我思
　　寄张徐二秀才
　　东胶山麓缭修阻春水鸣渠竹满园真栖遁乐耕钓徐穉风流存子孙适我骑犊诣其处荷尔作黍留清言夜阑把烛竟归卧烟草蝶飞劳梦魂
　　十二月七日岳季坚夜坐走笔赠之
　　僧扉共卧风雨夕岳生清真何太颠持家有弟足自慰无钱沽酒殊可怜梅蕊冲寒欲破白【一作愁欲破】灯花恼人故生姸孰知旅枕作孤梦周处庙前行买船
　　古意一首荅曹徳昭
　　齐王好竽客鼓瑟操瑟何以干齐门古人结交多豪杰况尔封君之子孙王国陈诗终大雅楚俗尚鬼悲招魂相思日暮不可见鸿飞防防目力昬
　　刘君元晖八月十四日邀余玩月快雪斋中对月理咏因赋长句二首
　　卷帘见月形神清疑是山隂夜雪明长歌欲覔剡溪戴怅然停杯逺恨生尔营茅斋名快雪邀我吹笙弄明月明星如银浮翳消埀露成帷桂花发酒波荡漾天河倾笙声嫋嫋秋风咽古人与我不并世鹤思鸥情迥愁絶凉月纷纷疑积雪凝晖散彩白于银此时独酌开轩坐便欲剡溪寻隐沦尔营茅斋名快雪我醉行吟踏秋月河汉无声风露寒心境冷然同一洁
　　余不溪咏【并序】
　　开馆在余不溪滨距溪无百步上清王真人所居溪流冬夏盈演玉光澄映与他水特异故为名焉庚午嵗春因市药过浙江趣便道将归梅里俯斯水而恱之泝流闲咏盥濯平津顾瞻坛宇近在东麓遂舍舟造其下真人为出酒脯燕啸岩洞竟日乃返悠悠徂嵗忽已十有七寒暑矣余既为农亩身依稼穑复尔政繁奔走州里欲为昔游其可得乎链师超然物表闲情朗周览宇内将还馆余因彷像畴昔之所覩追赋短章以饯斯别若夫超踪溷浊逍遥迈葢深志于是矣览而咏言能无动悲慨乎
　　余不溪水绿生薲放舟演漾当青春舟随鹤影忽行逺洞口桃花飞接人云松蔽亏烟萝席俨在溪东之石壁羽人埀衣坐鼓簧馈我晨餐芝菌香从兹更发洞庭渚濯髪咸池临故乡
　　余不溪水涵绿薲微风吹波蹙龙鳞看山荡桨不知逺花间白鹿来迎【一作两岸桃花飞接】人溪回路转松风急竹林华房霞气湿忽逢道士颀而长疑是韩国张子房相期飘拂紫烟里下揽沧溟浮玉觞
　　醉题许生壁
　　生有破屋山西邨风雨不出卧衡门藂书其间读且温客来辍书就琴尊寂寞古道安可论
　　醉歌行次韵酬李征君春日过草堂赋赠【一本小异附后】
　　昔闻杜陵之茅屋汀花汀树绿旧题新咏荅年华种术行椒绕山麓石牀丹灶青琅玕春渠流水夜潺湲当年寳剑沦黄土空余山月照波间今我不乐怀往古短世纷纷谁比数花下欣逢李白来山鸟溪童亦歌舞酒酣长啸五情热轩冕何荣筑岩说邈然抗节饿首阳何异佯狂抱贞洁君歌已竟歌我诗贤愚荣顇百年期少文岂爱壁间画老疾俱来难命驾仰视翕忽浮云驰安得乗螭与云化杨花萦梦满晴天迸壑春雷惊醉眠李侯神清色不动手敲茶雪落轻烟相逢为乐诚草草竟欲携君卧烟岛城郭秋风白鹤飞海上飡霞不知老杜陵昔年有茅屋浣花溪边锦江曲古人不见春风来桃李无言自山麓石牀藓涩青泥干决渠流水夜潺湲可怜寳劒埋黄土空余山月照波间今我不乐空怀古短世长年谁比数花下那知李白来山鸟恣歌童亦舞酒酣大笑五情热作相形求筑岩说夷齐相逝居首阳逍遥采薇饱芳洁勿歌虞夏神农诗贤愚等是百年期鲁连耻秦亦蹈海笑尔局促商山芝少文壁间对图画莫待老来谁命驾仰看翕忽浮云驰安得乗螭与之化漠漠杨花萦逺天迸壑晴雷惊醉眠李侯神爽色不动手中茶雪落轻烟逢君此乐诚草草便欲携君卧烟岛海上千年白鹤飞世人何为而自老
　　江南春
　　汀洲夜雨生芦笋日出曈昽帘幕静惊禽蹴破杏花烟陌上东风吹鬓影逺江遥曙劒光寒辘轳水咽青苔井落红飞燕触衣巾沈香火微萦纷尘　春风颠春雨急清泪江水湿落花辞枝悔何及丝桐哀鸣乱朱碧嗟胡为客去乡邑相如家徒四壁立栁花入水化绿萍江波摇荡心怔营
　　江南春词二阕和倪云林韵　　周履靖
　　春林夜雨朝迸笋桃李芳菲门径静主人寂寂对疎櫺帘外交飞双燕影峭寒风雨罗衣冷几树梨花开近井社酒归来倒角巾欹斜醉动轻尘　蝶飞忙花信急杜鹃声里春衫湿韶光撚指嗟何及倚楼芳草连天碧几处笙歌满城邑埀杨系马风前立请看緑水泛青萍堪笑随波空自营
　　邨前万树桃花盛緑栁埀丝间红杏呼朋拉友玩芳春厯遍韶华三月景雕鞍金勒相驰骋青楼栁巷追佳兴吴姬嫋娜笑欢迎握手殷勤话更亲　入兰房檀麝集银灯翠管延嘉客冰盘玉馔陈芳席金尊防灔浮琥珀玉指纤纤调锦瑟牙牀绣帐娯此夕金鸡三唱促登程惆怅相看不尽情
　　赋许君震杏林小隐
　　江上春雨歇乔柯散繁花开尊借莓苔共醉仙人家霁景丽华彩微波摇绛霞东风夜来急吹雪满江沙明朝杏熟虎为守郊原緑遍闻鸣蛙
　　赠顾定之
　　轻薄纷纷新少年论诗作赋如涌泉为云为雨手翻覆背面倾挤当面怜阿翁七十仍逾四与我同心生并世高卧白云飡绛霞草堂门对灵岩寺
　　赠康素子
　　道徳五千言之而又谷神不死曰牝用之不勤以绵绵太原道士康素子口讲此书手画指犹龙之后有防庄回薄宇宙有根柢蝴蝶栩栩观物化濠鱼洋洋乐何似壶丘弟子御风游游仍有待曷足恃凥轮神马鸿蒙外恍惚杳随所止化人之居邻太清十二重楼临五城千刼谓如一食顷不起于座空飞行王乔鹤上吹玉笙食枣东海安期生云车霓靷到平地渴饮悬河天为倾大茅登云二弟迎紫虚永和传玉经杨曦以授许长史玉斧清映道初成贞白子微如日炯千岩万壑春葛登链匡庐顶渊雷一声眠鹤醒道陵章奏阳平治子孙绳绳祖武继重阳晚出金末裔全真尔名钦世世仰瞻在昔老庄列近比肝胆逺秦越要知道不出智勇疾似秋空鹰一撇素乎素乎尔邻乎道徳而不孤凡夫皆具仙真体一扇仁风病即苏
　　寄徐元度
　　二月苦雨昼如晦闭户独眠无所为黄鸟翻飞乍依竹樱桃烂漫开满枝起覔杜康欲自慰坐无徐穉令人悲春防早晚江西去东湖宅前舟可维
　　陆隐者祷雪获应
　　纥干山头黄草枯年年雪花大如掌春风草緑牛羊蕃谁为祈禳复谁赏南雪由来到地消今年冬暖知为妖民间祷雪诚希有旱祷桑林闻昔謡
　　郑有道隐居梁鸿山
　　伯鸾近在东山陲室无孟光唯两儿草堂资烦王录事莲社缘依逺法师迎我扫除松下雪因君起冩壁间诗便思从子遂真隐深谷紫芝堪疗饥
　　赋耕云赠友
　　大茅峰前万顷云烟耕雨溉晓絪緼也知神物无根蒂谁种空山谁与耘爱君茅屋当南面闲看隂晴玩其变白鹤眠松夜夜归朝逐孤云如匹练
　　赠季丙卿
　　季子萧条千古心断碑荒冢在江隂行人过客寜知此春雨年年江水深君家【一作家□】正近延陵郭世逺义风犹未薄谁识寥寥末裔【一作派】孙种杏成林惟卖药
　　延陵道
　　延陵道去国千有余里民风质直昔季子攸居义兴其属邑过百里而逺丽于南隅民当西晋有周处肆勇鬬狠于乡闾人皆以为患父老扬言其非一朝发愤易行忠孝俱其殁已千载民今仰而祠我幸生居在邻邑春服始成来游而来娯式逢刘公扬镳踟蹰酌山之泉渚之蒲相率奠拜步趋襜如叹咏而去方舟载涂锡山之阳其水舒舒山气磅礴而敷腴上升为云雨弥满乎九区厥土沃若君子于以田渔公度中流扬扬其旗载挹载注原兹古初睠此平墟泰伯所都夫子所谓至徳也已矣吁嗟遡流百世下闻其风者尚敦乎薄夫
　　送潘生适越
　　镜湖春水緑沄沄两岸杨花飞白云落日系舟微雨歇一壶浊酒饭香芹嘉尔盛名年少得笔精墨妙比羊欣日长高卧无余事应有人书白练裙
　　赠陆子华
　　为爱西春水緑三年不来今乃复如来不三宿桑下子华留我经旬宿东邻唯有沈休文文字诗篇与讨论时时亦复具鸡黍未能厌饫嘉盘飱为君吐出无味句叹尔网鱼共濡煦不作卑卑儿女情仰天大笑飘然去
　　宿萨判官家聴琴
　　萨公能琴贤且文城闉一遇何懽欣高斋【一作堂】扫榻新雨霁为鼓潇湘之水云竹林萧瑟风嫋嫋山日掩霭波沄沄曲终推琴意逾妙【一作淡】高山流水余音闻【一作忍即别去随飞蚊】
　　送钱成大赴淮南
　　桐柏山高淮水阔道途悠悠心忽忽大藩作镇据两淮公侯干城孰子越带雨春潮送橹声淮山千里青相迎隐居行义今寥落到邑烦君访董生
　　李征君将还扬州因言沈郎官呉中赋此以寄
　　二月桃始华淮南客还家堦前疎雨落堂上春衣薄为言沈约在呉中玉壶青丝酒如空春风相过蕙草緑芳菲满堂乐未终
　　姚节妇诗
　　节妇复节妇处心良独苦茍不义以生宁从义而死荆南流水石齿齿冦辱形亏涴清泚妾可死不可辱夫従父生死携女妇兮妇兮死所安使我感激涕汍澜古今出处多射利委身事国为贪奸嬴王易主意未殚身没令名生美官呜呼史臣直笔古来少孤臣直节今尤艰
　　奉寄沈理问
　　紫霞虚皇之上清迢迢十二楼五城烟雾牕扉鸟为使霞绡衣裳翠织成云旂芝葢【一作翠□】集真侣清露如铅笼玉宇回看人世方蚍蜉扰扰泥涂困云雨骐骥絷足鸣何饥黄鹄截翮不得飞杜鹃哀号鹧鸪泣苦竹岭头无月辉可怜仙凡一尘隔哀乐纷纶殊不极人间亦有学仙人神巫僛僛舞瑶席精灵翕忽虹影长觞湛桂酒羞枫香云情蜷局难为驻世味膻腥不足尝仙人旧亦人间住乗云往列仙曹署愿从帝所话悲辛明良留心乃竒遇我闻天道自循环福善殃淫帝所闗令威亦成归来愿岂遂忘情出两间
　　赠丁医士
　　泊舟风雨芙蓉城江上君山云锦屏我来已是千年后舘主子孙犹姓丁丁君手炼不死药芙蓉仙人久相约孤鳏七十老无家种杏春来【一作林】看落花
　　咏鹤
　　丹鳯葳何处藏翳兹天孙云锦裳嘎然长鸣引圆吭晨飞峨峨【一作岷峨】暮良常玉笙寥寥佩琅琅千年仙骥时归翔步苔饮泉下趋跄忽然不返嵗月长尔居鸡羣独彷徨羽衣犹白未老苍清都霄台应已忘啄腥吞腐尘土乡乗轩岂复思华阳樊笼未离勿张皇
　　防蝀
　　嵗已亥春仲月之六日自寅迄酉震雷且雪甲辰暮冬日癸夘防蝀见于震陬飞龙挟雷电落景皎出月老夫频年熟灾异夏凄其风冬乃热昼雾暝如夜淫雨十旬浃疲农不使憇残喘志士不得安岩穴国之祅沴古亦有十月雷电天或陨石或雨血人君修徳灾可弭桑生于朝赫王业方今滔滔天下垫锋镝四起羣豪杰孰能拯乱以为治嗜仁而不虐吁嗟斯民命矣夫荼毒残伤亦何辜
　　秋鹤轩
　　开轩北郭名秋鹤鹤影翩翩向寥廓不见千年丁令威悲嗟城郭是耶非纷纷霜叶飘庭树苔色荒隂翳烟雾草迳逶迤深树中时有山僧自来去
　　赋翠涛砚
　　岳翁尝寳翠涛石今我还珍翠涛砚翠涛沄沄生縠纹云章龙文发奇变元章砚山徒自惜此砚颠应未曾见我初避乱失神物玉蟾滴泪空凄恋珠还合浦乃有时洗涤摩挲冰玉姿书舟轻迅逐鳬鹥喜出火宅临清漪松云磨香淬毛锥天影江波映碧滋一咏新诗开我眉
　　题王元用秋水轩
　　秋水如玉涵緑蒲玉壶美酒清若无佳人倚牕调锦瑟文君劝饮坐当垆昔年种栁绕汉南树今摇落人何堪唯有年年秋水至翠烟石黛漾晴岚开轩清映临秋水斜日荷花澹相倚凌波微步袜生尘交甫凝情佩还委
　　送顾生归四明
　　江上买舟归四明枫林摇落【一作竹枝嫋嫋】秋风生好营三釡为养亲此去千里飞云情禾稼登场候雁至雾雨如晦晨鸡鸣舒王旧日宰邑处苔石纵横湮姓名
　　赠陶得和制墨
　　麋胶万杵捣霜螺制初成龙井庄悟得廷珪张遇法古松烟细色苍苍桐花烟出潘衡后依旧升龙栁枝瘦请看陶法妙非常一点浓云琼楮透
　　郭文显推人祸福神验赋赠
　　昔者马季主卖卜如有神郭君言祸福奇中乃其伦顾我年衰野而戅尚复纷纷婴世网为卜明年春水生欲问桃源刺渔榜
　　题陈氏斋壁
　　爱尔茅斋寡尘鞅【一作杂】时来下帷清昼眠风流任【一作政】使书裙去嬾慢惟知坦腹便林间病鹤尚俯啄池上山鸡徒自怜何为当年种桃者移家偶脱区中缘
　　题曹云西画松石
　　云西老人子曹子画手逺师韦与李衡门昼掩春长闲彩毫动处雄风起叶藏戈法枝如籀苍石庚庚横玉理庭前明月满长松影落呉淞半江水
　　对梓树花
　　去年梓树花开时美人明珰坐罗帷今年梓树花如雪美人死别已七月梓花如雪不忍看沈吟怀思泪阑干鸣鸠乳燕共悲咽栁绵风急烟漫漫
　　题赵荣禄马图
　　尝闻唐开元时画马曹将军妙合变化神纷纭少陵为作歌其词蔼如云又闻宋元祐之中李龙眠画法奄出将军前苏黄二子夸神骏险语惊飞蛟蛰渊国朝天马来西极振鬛驽骀为辟易玉堂学士写真龙笔阵长驱万人敌学士歌诗清且腴当时作者数杨虞画成题就两奇絶价拟【一作比】连城明月珠吁嗟天马天一隅宝绘于今亡矣夫学士多师内廏马得法岂在曹李下俗工未解知神妙此日罢驽遍华【一作区】夏好事流传亦苦心谁为幽赏伯牙琴独悲兰亭茧纸随零雨转觉临写纷纷费豪楮
　　为曹佥事画溪山春晓图因题
　　荆溪之水清涟漪溪上晴岚紫翠围连舸载书烟渚泊提壶入林春蕨肥身逺云霄作幽梦手栽花竹映山扉矶头雪影多鸥鹭也着狂夫一浣衣
　　画寄王云浦
　　呉松江水漾春波江上归舟发棹歌邀我江亭醉三日鳯笙鸾吹拂云和纷纭省署縻官职老我澄怀倦游歴看君骨相自有仙故作长松挂青壁
　　题画
　　橘牕春夜雨潺潺翦烛裁诗画碧山迸水定侵林下路蕙花委砌石苔斑梦乗艇子清江阔坐聴桡声暗相拨未必渔翁似我闲棹歌不待鸣鸠聒
　　画竹赠王允刚
　　子猷借地种脩筠何可一日无此君叶笼书席摇翠雨隂结香炉屯緑云闻孙住近呉江渚二仲遨游如蒋诩置酒邀余写竹枝隔竹庖人夜深语
　　题画竹
　　吾友王翁字元举唤我濡豪画缣楮乔柯脩竹苍藓石霜叶风梢碧滋雨湖州仙去三百禩坡翁高絶孰与侣黄华父子亦间出气粗惜产旃裘所本朝高赵妙一世蔑视子端少称许蓟丘黄岩笔墨间瑞鹤神鸾竞翔翥二公去后无复有谷鸟林乌谁指数奎章博士丹丘生未若员峤能濡呴道园歌咏誉丹丘坡晓画法难为语常形常理要解品藻固已英灵聚少陵歌诗雄百代知画晓书真谩与坡深书画诗更妙味永甘香试躭咀嗟余生后爱诗画所恨遨游不従汝王翁好古已成癖说史谈诗身欲羽呉江遇我意慷慨【一作涕纵横】饭我羮芹一炊黍晚持此巻索涂抹丑妇为颦走邻女此诗此画君勿笑焚弃笔砚当樽俎
　　题画赠吕彦贞
　　江上秋雨晴泊舟烟水汀孤吟谁和予悠悠蟪蛄鸣故人邀我留三宿豆畦萝径居幽独松醪陆续酌山瓢灯影纵横写风竹水光云气共悠悠鹤思鸥情乐此留无褐无衣悲肮脏三沐三衅叹伊优君自息机江上住我且沿洄从此去图讫新诗草草裁眼底流光水东注至正十三年三月四日同章链师过张先生山斋壁间见柯敬仲墨竹因懐其人其诗文书画鉴赏古迹皆自许为当代所少狂逸有高海岳之风但目力稍恕耳今日乃可得耶
　　柯公鉴书奎章阁吟诗作画亦不恶图书寳玉尊鼎觯文彩瑚光错落自许才名今独步身后遗名将谁托萧萧烟雨一枝寒呼尔同游如可作
　　送潭州鲁总管
　　翽翽文鹓飞渡淮葳蕤五采下天阶西畴昨夜雨初遍田父讴歌有好怀湘潭山色随轻毂谈笑来为此州牧隔岸桐林散绮霞三月洞庭春水緑
　　十一月廿三日率性徳原共载过林下而余适不在遂返棹还家明日诗来因次韵重邀之
　　云林风雪徳不孤指顾可求涂岂迂两忘主宾政自好一以礼法何其拘我方飘忽念嵗月君乃疎豁笑人奴再为理棹急相就放笔看写狂游图
　　题文贞公墓道奉先亭子
　　奉先亭子山之隂云气低廻何处寻乌啼隧道风林静藓剥趺雨溜深故老犹言前日事鮿生谩感二毛侵河山流峙英灵在世事纷纷一短吟
　　恒徳堂
　　虚林闲居养黄宁隐几逍遥游玉京怡然乐康息天鲸良医良相仙道并厥施同仁而异名没身身存故长生龙虎佩符鳯皇翎出戏洲入紫清一念不已三千龄子能神视庐幽贞观恒斯见天地情气专志一徳乃恒
　　赋清隐阁
　　尔营草阁名清隐着在轻鸥逺水边春池覔句正思尔拄杖敲门忽系船共赏奇文哦庾信更夸草圣法张颠到此自忘归兴逸硏云归写古苔篇
　　写墨竹赠顾友善
　　顾伯末派隐君子林居江濆古东里澡身洁行读书史思友天下之善士緑竹猗猗蔚材美独立不惧羣不倚长吟挥豪为君起写其形模惟肖似谅哉直清可以比
　　赠丘氏兄弟及周生
　　岑参兄弟皆好奇二丘那复论东西欵门看竹我初到置酒投辖乌欲栖扫壁写图观落墨瀹茗留坐缀新题东风甚与周郎便桃李隂隂昼满蹊
　　题柯敬仲竹
　　谁能写竹复尽善高赵之后文与苏检韵萧萧人品系篆籀浑浑书法俱奎章博士生最晚躭诗爱画同所趋兴来挥洒出新意孰谓高赵先乎吾
　　古劒行
　　雍公孙子气甚清示我杨颠古劒行劒锋诗律两奇絶秋莲光彩玉庚庚杨颠健笔老纵横是亦铁中之铮铮吐词郁嵂鸣不平鳯皇来为盛世鸣一代惟数虞翁生余也学书学劒既老何由而成名
　　富贵咏
　　富贵诎于人曷若贫肆志何从得此言闻之鲁连子鸿飞天为低下视俯啄何卑微去去烟萝碧岩里瀑流千尺洗尘衣
　　食无肉
　　食无肉兮出无车旅无依兮归无家秋风嫋嫋江汉槎逺波落日明荷花枳棘戋戋道云赊飞蓬萧萧双鬓华夜有吟蛩晨有鸣蛙玉琴在匣但闻淫哇龙劒挂胜幽遐吾生有涯知无涯世迫隘兮纷浮华思从句漏求丹砂忍食安期枣如高卧白云餐绛霞
　　赵善长氏妙于绘事以荆闗法为逊学周君画天香深处图复赋此篇
　　周君洵美玉色温有宋尚书之子孙尚书第宅古闽国秋风老桂苍云屯有子五人总攀桂孝友才华禀忠义周君今住让王城泽流绵延俄八世载怀先世发咏歌月明珠树粲交柯白榆歴歴不可数手援北斗酌天河尚书父及子骑箕入霄汉逝波逐囘风翕忽惊世换清芬沾洒后人多翠霭金葩影零乱鳯歌我亦楚狂人呉市经游几度春泛泛去来舟不系狎鸥决去忽难亲天香深处留茶屋为爱珍图思超俗好绳祖武扬徳馨公侯之始尔其复
　　次逊学广文舟出金焦山韵
　　眼前金芙蓉一朶迎人青焦山岌嶪苍石棱长江无波素练平蛟鼍出没鱼龙变化翕忽徙南溟绛霞晴虹映朝日光彩激射云锦屏指防齐州瞰呉楚欬唾万里吞为吐江水潺湲横泪流古人去我今几秋有子仲谋才不世多情庾亮晚登楼遡流转柁鸣津鼓歴乱沙鸥起樯橹当时行乐恣经过举酒观鱼登网罟海若决水不满酌任公钓鼇且脀俎棹讴清绵断复续瑶草琅玕动盈掬岂意一朝忧患生夫君处南予处北江流东去不西回尔亦胡为乎嗟哉寒蝉长吟送落景砌蛩悲切助予哀仙人王子乔吹笙驾风云招邀女娲补天手链石看作五色文
　　和周正道拔时髦韵
　　何处林间搭鳯毛鳯兮葳潜九苞空林春风露梢梢雉雊不闻鹤鸣臯云中金枝纷翠翘龙鸾夭矫羣仙翺网罗张弛野喧嚣羣飞毕命罔遁逃陨身析翮随所遭毋啄我鷇倾我巢鳯兮麟兮逺莫招腥风血毛洒林郊隼鹘飞系当绛霄西飞鹧鸪东伯劳旭日鸣雁声嗷嗷鬼车鸺鹠鵩鸱鸮风雨如晦闻呶号时乎时乎孰如嘲吁嗟清浊宁混淆拔乎其萃皆时髦
　　春草堂【是日袁君子英同集轩中壬子正月五日也】
　　春草轩中隐几坐中有袁髥闲似我欲浮清海狎羣鸥拟向鸱借轻舸二月水暖河豚肥子苦留我我怀归半铛雪浪薰香茗扫榻萧条共掩扉麝煤茧纸齐梁笔寳绘珍题品神逸洗涤古玉龙眠池临榻奇踪净名室红蠡卷碧春将酣槟榔蒌叶嚼香甘夜阑更鼓湘妃瑟笙磬同音咏雅南别君此去何草草山为回旋海为倒令威白鹤会重来世人胡为易衰老
　　至正丁酉十一月五日余友陈兄惟允过余旅寓鼓楚词一再行因写墨君并走笔赋长句以赠时漏下二刻矣笔砚荒落自愧草草惟允当有
　　【阙】





















　　题赵千里扇上画山
　　谁见解衣作盘礴巻怀云烟归掌握春雨江水深【一作波】竹间日暮衣裳薄零落王孙翰墨余越王台殿乆荒芜要知人好画亦好爱比当年屋上乌
　　附录次韵　　　　　　　　　张伯雨
　　翠竹丹山气旁礴几叠香痕经手握何年破镜飞下天呉淞水翦并刀薄江南寳绘多遗余王孙不归恨防芜蘼芜消歇秋风起班班为我歌乌乌
　　又　　　　　　　　　　　　郑元祐
　　宋诸王孙妙盘礴万里江山归一握巻藏袖中舒在手清风徐来縠衣薄文采于今沦落余雕阑玉砌凄蘼芜至寳不随黄土化门上空啼头白乌
　　又　　　　　　　　　　　　陈　方
　　苎衣春暖初盘礴防缀溪山不盈握白云隔浦见桃花坐使凉风起樷薄故物凋零百嵗余王孙有恨迷平芜衡门今日看真迹始与人辨雌雄乌
　　苦雨行
　　孟秋苦雨稻禾死天地晦龙怒嗔南隣老翁卧不起漏屋湿薪愁杀人自云今年八十剩力农一生兹始病两逢赤旱三遇水租税何曾应王命吾今宁免身为鱼死当其时良可吁
　　泛沧浪
　　沧浪可濯缨春雨看潮生斵得木兰桨欲向桃源行桃花源里秦人住花发绮霞明处处何用文章寄武陵时有渔郎自来去
　　至正乙巳五月廿三日画雅宜山斋图幷题
　　灵岩对直雅宜山穹林巨石临【一作忆】苍湾若翁遁迹在其麓有子读书常闭闗松根茯苓煮可握【一作拙】林下慈乌去复还写图爱此锦步障白云红杏春阑斑
　　戏赠东方生
　　国士腰间玉鹿卢猛将手中金仆姑英雄往往出屠钓轻薄纷纷能谄谀寳劒生尘无所用黄流明月若为汚扬雄枉儗相如赋今日论兵重武夫
　　送友之绍兴
　　贺监宅前路荷花今亦无空余湖上月照见水中蒲送尔作官幽絶处钱唐江头飞栁絮聴事【一作署】临堤满夕岚惟有沙鸥自来去
　　题张外史翦韭亭
　　外史词华耿霜月劒花秋莹鸊鹈膏皎然光焰照绿水不假雕琢惭铅刀雅音自出性情正庸工徒为血汗劳若人逝矣不复作稂莠雨深那可薅
　　壬子九月十九为潘翁仲晖画并赋诗右方【此画在长安中】
　　阿翁好读闲居赋桃李春风满庭戸时与华阳道士行还邻甪里先生住寳净僧居共斋粥已看富贵如风雾我来三宿夜连牀行路荆榛嵗将暮
　　泉州两义士行【孙天富陈寳生皆泉州人】
　　泉州两义士异姓乃同心同心而同居利矣能断金不见横海虹梦见海畔路梦随春雪舞回风思逐奔湍向东注娄江之水沄沄其波方舟容与遄归以歌落叶不息飘扬无踪大风云飞嗟彼防蓬人生乖离式与此同翩翩者鸿飞鸣相随睠彼憸人我心实悲兄弟戕贼室家疮痍背义竞利曾弗之思两士相让以义其谁似之















　　清閟阁全集巻四
　　钦定四库全书
　　清閟阁全集巻五
　　元　倪瓒　撰
　　七言律诗
　　送倪中恺入都
　　酌酒送君游上京风防回首阖闾城烟消南国梅花发冰泮长河春水生太史奏云龙五色伶伦吹律鳯双鸣仰观礼乐防龙盛好播声诗颂治平
　　送张外史还山
　　道士朝乗白鹤还楼台金碧锁空山半天花雨飞幢节万壑松风杂佩环丹井夜寒光剡剡石坛春静藓斑斑飘然便拟从君隐分我洲一半闲
　　别姚子章都事
　　不见高人十五年相看两鬓各皤然酒温莺语烦三请椹熟蚕筐已四眠舞袖醉僛明月下归心飞度白鸥前练溪倘见韩征士好示新图竹色娟
　　送徐子素
　　山馆留君才一月梅花无数倚霜晴埀帘幽阁团云影贮火茶炉作雨声深竹每容驯鹿卧青山时与道人行归舟载得梁溪雪惆怅邻鸡月四更
　　送张链师游七闽
　　高士不羁如野鹤忽思闽海重经过舟前春水他乡逺雪后晴山何处多觳觫卧云芳草细钩辀啼树野烟和武陵九曲最清絶落日采苹闻棹歌
　　聴秋轩
　　聴秋轩里聴秋雨定起山僧坐翠微隐隐烟涛摇夜席蒙蒙花雨着人衣骤如崖瀑冲云落婉似湘灵鼓瑟希六用根尘今已净松篁隂下共香霏
　　晨起一首寄丹丘
　　竹牕晨起闻幽鸟深巷絶无车马喧多病相如【一作马卿】非不遇归田靖节【一作陶令】自忘言墙隂薯蓣苗方茁雨里樱桃花正繁二月防寒少晴日渐【一作坐】看春水上柴门
　　次钱思复见贻韵
　　文章传法似传灯治病宜求三折肱退食君休大槐国安居我学小乗僧业勤已有朋来乐步阔能无祖武绳欲挈一壶相慰藉春船月色待君乗
　　东林隐所寄陆征士
　　岩扉桃李昼隂隂耕凿居人有逺心一夜池塘春草绿孤邨风雨落花深不嗔野老羣争席时有游鱼出听琴白发多情陆征士松间石上续幽吟
　　失鹤
　　啄粟巢松泰华峰直将天地作樊笼不闻丁令归华表应驭王乔入太空行迹纵横苔石上寒栖依旧竹林中清斋我亦厌腥腐遐举【一作长叹】思乗万里风
　　北里
　　舍北舍南来往少自无人覔野夫家鸠鸣桑上还催种人语烟中始焙茶池水云龙芳草气井牀露净碧桐花练【一作綀】衣挂石生幽梦睡起行吟到日斜
　　山园
　　春水鳬鹥野外堂山园细路橘花香栖栖身世书盈箧漠漠风烟酒一觞岂谓任真无礼法也须从俗着冠裳不营产业人应笑竹木栽培【一作竹本桃栽】已就行
　　林下遣兴
　　眼见藤稍已过墙手拈书巻复堆牀闲临水槛亲鱼鸟欲出柴门畏虎狼冠制不嫌壳小衣裾新翦鹤翎长从来任拙唯疎懒一月秋隂不下堂
　　春日
　　闭门积雨生幽草叹息樱桃烂漫开春浅不知寒食近水深唯有白鸥来即看埀栁侵矶石已有飞花拂酒杯今日新晴见山色还须拄杖踏苍苔
　　林下
　　林深何处寻行径披草时过野老家练练澄波晴偃月蜿蜿小坞曲藏蛇孤防卖药来勾曲独木为桥似若耶高卧闭门成懒癖苍苔从满石樽洼
　　二月十日文馆聴雨
　　卧聴夜雨鸣高屋忽忆陂塘春水生何意逺林饥独鹤若为幽谷滞流莺成丛枸杞还堪采满树樱桃空复情二月江头风浪急无机鸥鸟亦频惊
　　对雨寄张伯雨
　　把酒独临溪上雨林深地僻少相过忽兴天际真人想欲乞山隂道士鹅坐久苔花【一作研苔】侵袖碧书成檐溜没堦多悠然静寄东轩下日暮徘徊聊短歌
　　次陈子贞见示韵
　　漠漠寒烟墟落际犹余冻雪锁荒榛行随云谷采樵者饭供松龛学道人未必杜陵浑懒慢可怜逸少转清真酒船好系【一作缆】溪头石花鸟相娯行及春
　　次韵荅郯九成见寄
　　郭外青山旧结庐微茫野迳望中无残生竟抱烟霞癖好事犹传海岳图夜壁松风悬雅乐秋池菊水酌商觚倘从世外求赏好趂轻舟看钓鲈【一作浴鳬】
　　和虞学士寄张外史韵
　　华阳上馆谁曾到知有高人避世深当户春云团紫葢洗空花雨散青林丹台篆迹龙蛇动经阁松声鸾鹤吟念子离居消息逺几将书札寄遥岑
　　再用韵
　　外史栖真何处寻桐花源上草苔深星坛醮后云封径仙骥归来风满林丹灶石幢遗往迹寒松流水续幽吟虞君传世琅玕句千古清标寄石岑【一作虞书传寳人间世为有清诗寄璧岑】
　　赠张景昭
　　君能不负白纶巾【一作张卿自道古遗民】世外寻真狎隐沦虚阁松声荅笙磬小山桂树絶风尘晨朝绛阙存三景夜扫青坛礼七真每御天风自来去凌虚好是鹤为身【一作末俗顽仙非所取清年如子不多人】
　　送章链师入京
　　五鹤翩翩朝帝京青童遥侍玉宸【一作皇】君倚天楼观金银气蔽日旌旗锦绣文夜礼洞庭荐明水春陪游辇望祥云何人得似愚溪子高举凌风思不羣
　　与伯雨登溪山胜概楼
　　楼下清溪夏亦寒溪头个个白鸥闲风回绿巻平堤水林缺青分隔岸山若士振衣千仞表何人泛宅五湖间絶怜与子同清赏拟向云霄共往还
　　送张贞居游灵常洞兼简王晋斋
　　荆溪山水閟灵宫子晋笙鸾驻碧峰午夜月明风满帐千崖人静鹤眠松缘知瑶草春来长应有仙人洞口逢莫为青螺翁久住归时骑取葛陂龙
　　过许生茅屋看竹
　　舟过山西已夕曛许生茅屋逺人羣凿池数尺通野水开牖一规留白云煮药烟轻冲灶出碓茶声逺隔溪闻可怜也有王猷兴堦下新移共此君
　　荅王彞斋
　　客居北渚静窥临霜藻萧萧雪满簪玉石在山聊混璞金兰惟子久同心每怀往事悲今事莫弃分隂惜寸隂自笑蜗庐无长物牕前陶器与单衾
　　长至后十日葢十一月十日也获与徳机伯昻二高尚书堇伯兖二贤良共咏彞斋有道先生见贻佳制絶叹敦厚优柔得唐人句法宋诸老性情也张高尚命即次韵奉和书纸尾所谓以狗尾续貂多见其不知量也恕之幸甚是嵗乙巳倪瓒再拜
　　八月廿三日留南宫岳山人饮明日岳山人过玉山南宫老矣不知复几聚首观花听琴情不能堪因赋兼柬玉山
　　芙蓉着花已烂漫浊酒弹琴聊少停数声别鹄隔江渚一醉秋风空玉瓶况当宾客欲行迈忍使风雨即飘零攀条掇英重惆怅但愿花下长不醒
　　在同里怀元用
　　一水东西云窈窕几家杨栁木芙蓉斋居幽閴无人到屐齿经行破藓封密竹牕虚秋半雨丛【一作枫】林寺逺日沈钟寄诗为道长相忆欲话离愁何日逢【一作想亦依依念去踪】
　　寄王成夫
　　茂深闭阁独焚香那识穷愁客异乡坐拂朱弦弹绿水狂携红袖浃清觞春池雨后泉应满庭树云移影更长月烛露帷非予乐五湖烟景属渔郎
　　乙未嵗余年适五十幼志于学皓首无成因诵昔人知非之言慨然永叹赋此
　　隂风二月栁依依隐映湖南白板扉旅泊无成还自笑吾生如寄欲何归美人竟与春鸿逺短发忽如霜草【一作藻】稀五十知非良有以重嗟学与寸心违
　　三月廿二日雨怀荆溪胜游寄原道
　　我昔系舟寻杜牧荆溪流水落山【一作川】光春茶已放仙人掌露藓浑侵玉女牀酒防更踏花间月舞罢犹弹陌上桑此日狂游忘旦暮十年回首意茫茫
　　赠张度时方丧内
　　呉松江水似荆溪九防烟岚落日西寂寂郊园寒食过萧萧风雨竹鸡啼蕙花委砌心应折芳草归途意转迷曾得鲁连消息否春潮随雨到长堤
　　上巳
　　石梁破屋路欹斜僻似华阳道士家漠漠春云飞别鹤潺潺夜雨杂鸣蛙闲看稚子翻书叶时有隣翁汲井花日暮伤心江水绿共舟人已蹑飞霞
　　题张以中野亭
　　人境旷无车马杂轩楹只在第三桥开门草色侵书幌隔水松声和玉箫一榻云山供夏簟满江烟雨看春潮君能撷取飞霞佩天际真人近可招
　　送徳常同知
　　闻道之官嘉定去载书连舸泊江濆城楼近瞰呉松月馆微霑沧海云宓子风流常宰邑张翰识达更能文亦欲东观钓鲸手棹歌秋趂白鸥羣
　　赠君震
　　逺爱寻山复好仙鹤归城郭几何年灵芝每掇岩前秀秘诀还从肘后悬松月半空埀羽葢风湍一壑写鹍弦拟开精舍当飞瀑【一作悬溜】与尔栖迟日论【一作唯尔丹阳许叔】
　　江上作【一作赠友生】
　　江头二月雨埀埀起濯尘缨水满池贺监宅前重载酒辟疆园里更题诗川途幽邈鸿归逺牕户虚寒燕到迟忽见故人王架阁夜阑秉烛话余思
　　燕呉氏楼居
　　云松之楼高入云风起松涛【一作松顶松声】十里闻琼杯绮食行春雨翠幔朱帘卷夕曛宴游适当山拥榻醉卧莫遣人书裙西飞白鹤东归去回首巢居谢俗氛
　　九日
　　自叹不能孤九日一壶浊酒对西山遥怜玉树秋风里静看防鸿落照间草木萧萧云更碧山川漠漠鸟飞还长途谁是陶彭泽被褐行吟意自闲
　　怀归【载都敬先生诗话】
　　久客怀归思惘然松间茆屋女萝牵三杯桃李春风酒一榻菰蒲夜雨船鸿迹偶曾留雪渚鹤情原只在芝田他乡未若还家乐绿树年年叫杜鹃
　　雪后过陈子贞隐居
　　陶公卜宅南邨里快雪初晴思一游树辨微茫来独鹤橹摇欹侧散轻鸥墨池绕溜春氷满尘榻繙书夕照收相见惘然如有失棹头吟咏出林丘
　　赠友
　　开元道士来相访索写云林春霁图别我梁溪已二载去濯沧浪遍五湖满目波容醮山黛撩人栁眼乱花须避喧正欲寻耕钓源上桃花无处无
　　荆溪即事
　　铜官之山溪水南周处庙前多夕岚看巻云防歌白纻劝尝春酒破黄柑长林独往谁能覔幽事相闗性所躭苦欲避喧那畏虎倘从地主结松龛
　　顾仲防过访闻徐生病瘥
　　室里维摩病已瘳竹炉药鼎雨声秋一畦杞菊为供具满壁江山入卧游舟外鸥波情浩荡牕间蝶梦思绸缪虎头痴絶从谈谑煮茗聊为半日留
　　雨后
　　雨后堦【一作循】除泉乱流落花时节緑隂稠石尊贮酒供杯饮素壁图书入卧游翳日长林藏伏虎际天春水浴轻鸥幽居四月饶樱笋醉里题诗一散愁
　　次柯博士寺壁题韵
　　初月五日春意动逺水荡漾情如何镜中羞见白髪短栁上愁看青眼多起拂绿琴歌楚调为留明月挂松萝弭棹溪南一杯酒他年浪迹倘重过
　　呉门赋谢陆继之黄柑紫蟹之贶
　　阖闾城外皆春水斜日维舟方醉眠携手故人惊梦里送书飞雁落樽前黄柑开裹烦相赠紫蟹倾筐也可怜忆尔独居湖上宅晴牕奇石翠生烟
　　送甘允从
　　来寻墨沼云林下共爱女萝悬石牀唤人鹦鹉语犹涩当戸枇杷子半黄霜【一作奉】橘定应题百颗笼鹅即欲写千行兰亭书法人间少好去山隂覔野航
　　鹤溪为张天民赋
　　西溪松影高千尺白鹤时时眠上头风雨不惊鸥鹭宿云霄应与鳯鸾游明牕笔格瑚树新酿松花玛瑙瓯露下鸣臯声彻逺幽人空谷独相求
　　悼顶山清上人
　　杯渡前溪见水源偶来佩芷服兰荪香台犹带山牕影经巻长依松树根云起晴峰还有触雪消春野不留痕翛然我已忘言说翠竹黄花自满园
　　送贞居还山
　　日暮书传青鸟使华林瑶草待君归挟舟婉婉双龙出背雨寥寥一鹤飞秋水琢成苍玉佩朝霞补作紫绡【一作烟】衣山中长史来相覔应借牕间白羽挥
　　寄贞居及栁太常郑有道次前韵
　　华阳外史従幽讨谷口高人亦赋归遥忆愚溪对山坐何时菌阁看鸿飞荒荒旭日晞髪潏潏流泉浣素衣寂寞松牕悬榻处尘生麈尾不堪挥
　　寄王叔明
　　几梦山隂王右军笔精墨妙最能文每将竹影抚秋月更爱岩【一作山】居写白云秘笈封题饶古迹幽襟【一作雅懐】萧散逸人羣今年七夕闻多事曝画繙书到夕曛
　　萨仲明为丞相府掾时僦居京师名其轩曰半野后买宅延陵亦揭是名于轩因信宿轩中赋此赠之
　　何意开轩名半野身存魏阙思江湖斜侵圃通花药稍傍薇垣近竹梧千里秋风催斫鲙九霄晨露浥飞鳬如今别买荒城宅自扫枫林候野夫
　　送寳南琛往住荆溪碧云寺兼柬方厓
　　碧云林壑杳重重此去风流似简公舂药碓闲湍激下空山蛩响月明中结茆拟候芝三秀眠鹿应遗地一弓闻道重居开竹牖待予艇子过溪东
　　八月三日与刘道益连牀夜话风雨凄然五日开霁道益赋诗见贻次韵一首
　　扁舟小泊菰蒲雨论都消身意尘空寂室中无侍者萧条云外不羁人酒杯畏病不复举灯火新凉差可亲嫋嫋秋风振庭树绿波芳草似初春
　　别张度
　　归去荆溪丘壑多松陵浦口复来过清风明月许度泛宅浮家张志和夜雨灯檠歌陆续秋林树子落桫椤相逢相别嗟迟莫人事多乖奈若何
　　送张以中由宜兴归金坛
　　乱后归来事事非子长游歴壮心违陶公馆里怀仙友杜牧堤边恋落晖松下白云初起石草间夕露已沾衣君今尚有归耕地顾我将从何处归
　　甘允从来过溪上将还汝宁赋此奉送
　　野夫住近青山郭左右云林无市声忽有故人骑马至即呼稚子出门迎虚牕图史少开笈细雨沧浪同濯缨乍别林居无所赖裁诗相忆字欹倾
　　奉和虞学士赋上清刘真人画像二首
　　君向积金峰顶住长年高卧听松风蓬莱云近瞻天阙劒佩春明下汉宫归去长謡紫芝曲翩然逺挹黄睂翁标名合在诸天上何事置身岩壑中
　　焚香坐石孤峰月飞佩朝天万壑风邈尔空歌传碧落飘然流响振金宫神君教服霜剂圣主能延绿发翁共道乗鸾去无迹祥云缭绕画图中
　　寄养正
　　得君佳句清如玉秋色惊人换物华老境侵寻真有感故园隔絶更兴嗟女萝绿遍萦【一作牵】茅屋乌桕红明映落霞欲酌一樽浇磊块几时邀子过田家
　　送僧游天台
　　四明山水名天下师去那知客路遥雪霁惊麕腾宿莽月明寒鹊集疎条坐寻云顶千峰石归趂江头八月潮寄语【一作说与】山中光老子送宾也合过溪桥
　　送诸从事之越中
　　郡防草色映青衫从事风流雪满簪最爱长官能化俗因知僚佐愿停骖右军宅里寻苔石贺监湖边咏夕岚他日従君覔佳果来禽青李不须函
　　赠岳松涧
　　曾访神仙五粒松涧泉流润白云封林间萝茑交青蔓【一作影】水畔【一作石上】菖蒲开紫茸煮石有方留秘诀采芝何处覔行踪岳君别我三千嵗晚戏沧洲得再【一作又汝】逢
　　荅邵生
　　已从鸥鸟狎云深老我无机似汉隂采采菊花犹满地萧萧霜发不胜簪南游阻絶伤多垒北望艰危折寸心好在呉松江水上青猿啼处有枫林
　　逢张度
　　一年不见张度秋夜呉城忽尔逢清似石湖梅上月瘦于庐埠瀑边松白冠缁布前朝服短发长斋旧日容昔者交朋沦落尽及时【一作埋忧】为乐且相从
　　寄熙本明二首
　　在山无事入城中每问归樵得信通松室夜灯禅影瘦石潭秋水道心空幽扉独掩林间雨疎磬遥传谷口风几度行吟欲相覔乱流深涧隔西东
　　白首遥知得道余不闻诗思近何如高斋夜雪同谁话古木寒山独自居梦里只寻行去路愁时聊读寄来书夕阳溪上多飞鸟若个能看影是虚
　　寄钱伯行
　　斑斑苔砌蕙花消忽忆美人山水遥梦得池塘春草句望残烟日晚江潮汀云沙鸟时同宿野饭芹羮或见招洒扫南湖石上月为留清影醉吹箫
　　居竹轩
　　翠竹如云江水春结茅依竹住江滨堦前迸笋従侵径雨后埀隂欲覆邻映叶黄鹂还自语傍人白鹤亦能驯遥知静者忘声色满屋清风未觉贫
　　送祖芳二上人参礼育王寺光公
　　四明之山林麓幽育王塔前神光浮【一作流】汤休赋诗叹寂寞逺公结社忆风流贝叶经文白业进昙花楼阁青春幽易屦上堂礼足已香烟云雾共悠悠
　　寄张天民
　　清溪演漾绿生苹溪上轩楹发兴新只欠竹隂埀北牖尽多山色近南津湖鱼入馔长留客沙鸟缘堦不畏人媿我萍踪此淹泊片云回首一伤神
　　送简禅师易道
　　莲花峰下简禅师半醉狂吟索赋诗榻上诸僧禅定后水边高阁暮钟时不堪雨栁萦春梦更惜灯花对酒巵【一作且看书灯照夜碁】深羡云栖松顶鹤吾生飘泊竟何之
　　寄陆静逺
　　积雨云林生薜萝墨池新涨浴羣鹅每懐笠泽従渔钓更拟沧浪聴棹歌莲叶满湖云掩冉橘花埀户雪婆娑布防十幅秋风里即买湖船载酒过
　　云泉小隐为张徳机赋
　　昕【一作朝】夕轻鸥傍钓矶幽情【一作好山】自不与人违琴樽花圃春酣后童冠风雩晚咏归云【一作清】卧半闲僧入定苔【一作流】侵三径客来稀却怜服食清虚甚黄独松花煮疗饥
　　送卢录判之建宁
　　清溪九曲游人少想见官河一水分理楫初辞季子邑到州好访考亭文簿书闲暇对春雨斋舍萧条栖白云洗我明年尘土足扁舟防覔武夷君
　　寄曹徳昭
　　遥【一作苦】忆建溪君独豪【一作人姓曹】五湖春水云山高丹厓青林紫步障蜀锦越罗金错刀已知雅颂播庙瑟无复讴吟悲楚骚伏生衰朽见鹏化愿同斥鷃巢蓬蒿
　　赋王真人胎仙楼
　　紫阁岧嶤閟玉文摄衣迎日礼神君河汾鳯吹来未泯城郭鹤归今复闻贪看飞裠舞綷縩遥怜风驭散缤纷世人政若尘眯目指防虚无疑白云
　　过兰陵宿蒋达善家
　　蒋翊初开竹下迳野夫聊乗溪上舟珍簟敷牀夏冰薄湘帘受风春浪浮围棋终日对急雨解带六月如高秋可怜相过便倾倒就宿为君少淹留
　　寄张贞居
　　不但入城踪迹少南邻野老见犹稀狂歌鸣鳯聊自慰旧学屠龙良已非苍藓浑封麋鹿径白云新补薜萝衣羊君笔札谁能寄欲读灵文一扣扉
　　送徐元度
　　荷锸空林春雨余舟江岸燕飞初去寻天上仙人佩肯顾山中隐者居霜月四更提劒舞田园二顷带经锄兰荣栁密南檐下伫子云间枉尺书
　　奉怀张外史
　　隂壑惨惨绿苔生碧云亭亭多逺情松杉鹤去转萧瑟洲渚花落自纵横从君下榻住十日看我鼓枻出层城洞口旧巢无恙否定应闭阁著书成
　　寄郯九成
　　芙蓉洲渚暎江波落日维舟发棹歌坐久不知初月堕居谋何处白云多糠粃富贵知吾否簿领风埃奈子何几格香材倘持寄熏罏茶鼎乐渔蓑
　　初书记以诗来别且谆谆开谕深见方外之情因次韵奉谢并期面别
　　从知四大皆假合顺境逆途非乐忧梦中妄想惊得鹿海上忘机思狎鸥举世何人到彼岸独君知我是虚舟诗来说法能开谕顽矿无情也点头
　　郑徳明新居
　　僦居呉市仍栽竹挂榻高斋独待余风引香烟金鹊尾雨添书水玉蟾蜍仲举未应治一室更生何用博羣书绕牀阿堵那嫌俗每罄金钱一饭余
　　送浙宪掾刘彦文并简张贞居
　　落日采薲溪水緑目追防影先飞鸿寄书为覔仙人隐种杏今居丹井东逺道悠悠宵入梦晴波汹汹昼多风鸣珂使者清无事尔得优游羣掾中
　　寄呉子并怀贞居
　　江海风流呉孟思十年不见鬓成丝旧同野老松花供今寄仙君石室碑秋日满船初晒药晴云浮水独临池南山树里孤栖鹤尔去何当一问之
　　谢伯理东还访之不遇走笔奉寄
　　谢朓宅前山黛浓山云飞堕墨池中携家又作他乡梦归棹还随落叶风鹤入暝烟愁浩渺鸥浮逺水思清空寻君不遇成惆怅江草青青防蓼红
　　寄卢士行
　　阖闾浦口路依微笠泽汀边白版扉照夜风灯人独宿打牕江雨鹤相依畏途岂有新知乐老境空思故里归拟问桃花泛春水船头浪暖鳜鱼肥
　　詶曹徳昭
　　荆溪山水最清逺结屋溪边住几年磵底松栖何处鹤邨中茶焙隔林烟清谭况有王戎胜闭户仍多【一作闻】孙敬贤诗出奚囊【一作巻何当】时寄我琅玕色润薛涛笺【一作长篇短句使人传】
　　张贞居有诗柬梁鸿山杨君次韵和之
　　鸿山东面受朝暾户牖岚光昼吐吞梁妇终甘隐呉市戴琴原不适【一作遂不过】王门歌寂寂虚千载井臼依依自一村踏【一作扫】雪独寻杨处士萧条古道与谁论杭人有传余死者贞居闻之怆然因赋以寄之
　　果园橘熟谁分饷茅屋诗成懒寄将衰谢皆传余已死迂疎真与世相忘夜分风雨鸡鸣急天阔江湖雁影长寥落百年能几面论文犹及重衔觞
　　雾隐空山秋色【一作已】深茅斋酒熟向谁斟菊花枫叶愁相并涧水松风伴独吟洗耳不堪闻俗语醉眠且复罢清琴遥知对月深予忆忍不题诗慰子心
　　寄张徳常
　　身世萧萧一羽轻白螺杯里酌沧瀛逍遥自足忘鹏鷃漫浪何须记姓名石鼎煮云聴涧雨玉笙吹见和松声凭君为问张公子曾到良常梦亦清
　　十二月二十四日冯高士访予笠泽旅寓相与游从累日其操行孤削居处简易有古高逸之风従容话及徳常明公学行之美与仆交谊之笃因言欲以书札枉问以仆深相怪恨遂不复作计此无他听双鳬谗谤之过也双鳬以十年前博易之物翻悔不遂竟嗔恨而去知其动兴谗于所识非特执事也鼠辈小计仆固不恤但可笑耳王半山面有黑防人教用园荽煎汤洗面半山曰天生黑于予园荽其如予何但执事不明之愆则不可逃一人誉之从而敬之一人毁之従而怒之可乎执事以为何如谨以奉问千万还示数字幸甚尊君鹤溪先生侍间道瓒怀仰之私也瓒再拜
　　寄陆明本索酒
　　杨栁低昻蕙草青西庄风物【一作景】似华亭日修长史登真诀夜诵虚王内景经玉册【一作牒】初标紫台籍石苔应长新宫铭自惭服食清虚甚为覔松肪酿百瓶
　　萧从善集其师外史张君诗赋赠
　　葛翁台上繙经处陆子泉头试茗时石记只留金菌阁宫铭犹树玉津池晚探风雅还心醉谩说曹刘是我师麟角鳯毛勤采拾却愁雷电取无遗
　　赠张桢
　　忆昨州民馈餫初兵戈阻絶饱艰虞忽惊归路千荆棘莫致南溪双鲤鱼别浦秋莲明泛泛寒防夜雨落疎疎青衫从事将军幕已觉门多长者车
　　荅徳常别驾初夏见怀
　　隔浦鼍鸣似打衙云涛城郭夕阳斜汀前露冷鱼鳞屋牕里烟轻蝉翥【一作】纱沛泽风雷时绕几谈空衣裓不沾花欲分香饭能来否早晚门前望鹿车【一作菩萨如今只在家】
　　苦雨
　　防防秋雨溺田禾日日奔雷吼怒鼍十里荒凉黄犊草五湖浩荡白鸥波直应天地移龙穴未觉堦除失蚁窠君子忧民重兴感吁嗟天意欲如何
　　春日送别余一秀才
　　翼翼高防开逺天绿波芳草随烟绵春林风雨集忧思茅屋琴书移昼眠文采由来庾信少草圣近夸张旭颠百年聚散如落叶行客居人俱可怜
　　西野对雨有怀明本彦凖并呈道益
　　怪雨颠风裂芰荷鸥飞歴乱水惊波便须扫地焚香坐岂有高人载酒过笠泽至今能养鸭山隂何处覔笼鹅重隂忽霁犹斜日惆怅思君奈若何
　　赠葛子熙
　　打碑直入长安道养母还归白马峰闻说隂厓留积雪将寻隐地看长松晴牕弄翰山僧对寒涧行樵野鹿逢为问山中危太朴到州应与子相从
　　留别王叔明
　　秋蛩唧唧雨潇潇楮颖陶半泬寥此去那能期后防清言聊以永今朝湿云牕里初温酒白鸟汀前又晚潮故国何人赋招隐桂花零落更停桡
　　十二月四日和徳原率性赋雪韵
　　海宇希微隐一豪行舟冰泜夕停篙愁看寂寂双峰并细数林林乱石高岂有风尘劳白羽谩思文采照宫袍雪融二月溪流合洞口谁寻千树桃
　　题孙氏雪林小隐
　　天地飘飖一短篷小牕虚白地炉红翛然忽起梨云梦不定仍因栁絮风鹤影防褷檐上下鹿迒散漫屋西东杜门我自无干请闲写芭蕉入画中
　　喜谢仲野见过
　　堦下樱桃已着花牕前野客独思家故人携手踏江路柱杖敲门惊梦华借草悲歌声激烈停杯写竹影欹斜新蒲细栁依依绿西北浮云望眼遮
　　述感
　　桑柘萧条半草莱百年人事哽悲摧沙丘漂母宁复有故国王孙谁见哀歌吹凄凉铜雀妓世途荏苒霸城灾遥知敕勒穹庐野日夕牛羊欲下来
　　张徳常明公旧有良常草堂在金坛之华阳洞天掲曼硕张仲举诸学士尝赋诗纪胜其后徳常宦游无定居政绩显著今为松江府判因潘以仁之便辄赋七言一首奉寄
　　樗散张侯意久疎斋厨服食转清虚童初府署标名后碧落仙官校箓余海上空蒙归化鹤庭前寂寞有悬鱼【一作人间繁剧臭如鴽】呉松江水浮青玉聊此飱霞驻羽车
　　寓斋秋懐次韵三首
　　渚蒲防栁望秋零桂树悬香月影清埜水浮舟归未得羽觞泛螘【一作酒杯到手】句还成云松眠鹤梦方逺露草寒螀鸣不平南郭先生默久犹将讽咏寄闲情
　　思归江汉濯尘缨旅况萧条秋气清【一作况乃秋高气澟清】满壁山图初睡起一帘风雨助诗成逺树芊芊烟鹤唳飞鸢跕跕暮潮平苍峦九叠淙松瀑拟毕余生栖遁情问我归期未有程秋光羇思共凄清雪留鸿迹应如幻氊仰毛岂有成破屋逃亡寒燐起故宫基构绿芜平试聴呜咽长沟水水本无情似有情
　　緑波轩二首
　　緑波佳思复如何堦下清阴芳草多烂醉哦诗弦寳瑟闲眠欹枕幔烟萝莫将华发临明镜还写黄庭换白鹅翦取呉松云锦丽天孙机杼隔明河
　　旅况沿洄似梦中孤舟江上白苹风萧条病起二家墅憔悴天涯一秃翁藋底鹪鹩叹鹏雷鸣瓦缶弃黄钟忧来直欲穷牛渚河汉迢迢万里【一作碧汉】通
　　三月一日自松陵过华亭
　　竹西莺语太丁宁斜日山光澹翠屏春与繁花俱欲谢愁【一作病】如中酒不能醒鸥鸣野水孤防影鹘没长天逺树青舟楫何堪久留滞更穷幽赏过华亭
　　病中怀故友华阳外史次韵
　　忆昔时雍四海宁华阳外史住南屛春愁黯黯怀仙卧幽鸟闗闗唤梦醒塞雁归时莺出谷园花落尽栁萦青伤心南北数千里无复沙墩长短亭
　　呈钱复思用前韵
　　霞飡云卧养黄宁玉笈幽文防石屏一榻松涛金石弄半铛茶雪梦魂醒玲珑泰室生虚白缥缈空歌自始青不见仙风云上过羽车芝葢晓亭亭
　　呈诸友人再用前韵
　　北牕高卧自清宁烟雾衣裳云锦屏举世无知心自得众人皆醉我何醒黄熊号野兵埃黑白骨生苔鬼燐青旧宅荒芜时入梦墨池谁访子云亭
　　归锡麓
　　未访西岩墨沼泉东家儿女笑相牵莫话艰难长旅食敢忘萧散送余年防防云黄秋雨后芙蓉霜落渚鸥边归来何异辽东鹤荒冢累累思惘然
　　二月二十日大风
　　南渚春风二月狂停桡濯足聴鸣榔烟边去鸟暮山碧衣上飞花春雨香高栁拂云依古渡惊鸥冲浪起横塘逺怀不作悠悠语忍蹑飞鳬返故乡
　　寄陈庶子
　　高行昔闻陈太丘浮云踪迹长【一作云行好在思】逺游丹砂拟访葛洪井湖水堪乗范蠡舟炉银欲变头先白田秫可酿行归休且排忧愤澄神虑奏刀已觉无全牛
　　俊仲明以诗见示次韵谩詶
　　南湖流水緑泱泱野鹤同栖秋夜长短世应须几两屐怀人可但九回肠惊风零乱芭蕉影冷雨凄迷菡萏香高尚刘君此肥遁优游物外乆韬光【一作宁知百世有余光】
　　送栁道传东归
　　赋诗南涧写乌丝霭霭停云去后思乡国动成经嵗别江湖复与故人辞溪船斫鲙云生柁松室闻猿月满枝他日重寻言子宅咏歌应在【一作唯许】暮春时
　　寄开元长老兼呈郑明徳
　　逺公令我诗兴生堂下绿苔无俗情天女试散寳花坠曲生相逢青眼横布金已住长老宅乞食应怜王舍城何当慧筏【一作棹歌】一来过同载唯许郑康成
　　呈良常安遇伯仲
　　松陵竟失五车书梅里烧焚旧屋庐衰季悲吟叹罗隐盛时作赋羡相如伊优肮脏复何似臃肿支离聊与居日日秋风白苹老门前江水接空虚
　　送梁生读书沈庄
　　上蔡梁君谱系蕃凌烟勳业旧诸孙庐山傍斗可揽秀大江自岷初发源夜诵庭柯杂琴响春羮汀藻带潮痕休文旧宅宜终隐归近南湖只树园
　　题王敬之壁
　　我来陆庄如故乡故乡风景日凄凉解忧幸有盈樽酒慰眼新栽百畆秧蒲叶清波闲濯足荷花斜日起鸣榔当年李白成何事白发縁愁万丈长
　　寄周履道
　　兼旬不见周征士落月空梁梦见之乆狎海鸥聊避世虚言市虎竟成疑尊前节序梅将玉镜里形容鬓已丝日暮烟涛隔城郭萧条南渚一吟诗
　　寄顾仲瑛
　　江海秋风日夜凉虫鸣络纬促寒【一作尚练】裳民生惴惴疮痍甚旅泛依依道路长衰栁半欹湖水碧浊醪犹趂菊花黄知君习静观诸妄林下清斋理药囊
　　寄王明卿
　　不见孝廉逾十年高人风节自居然数间茅屋无人补一榻寒云只独眠酒榼时须栗里菊茶烟还煮惠山泉衡门不出栖迟久坐有孙登弹一弦
　　题荆南精舍图
　　谁画荆南精舍图烟霏岚翠墨糢糊林间野鹿时相逐洞口山猿不受呼尚有流泉悲夜雨已迷幽径入寒芜痴人莫弹西飞鹤云外仙君恐姓苏
　　题米南宫石刻遗像
　　千秋遗貌【一作米公遗像】刻坚珉却在荒烟野水滨絶叹莓苔迷惨淡细看风骨尚嶙峋山中仙塜芝应长海内清诗语最新地僻无人打碑卖缅怀英爽一伤神
　　题画贻王光大
　　荆南山色青如染卜筑正当溪水南浪舞渔舟鸥泛泛雪消沙渚栁凉轩枫叶晴云缀秋浦荷花落日酣旧宅不归幽梦逺呉松聊结小禅龛
　　用王叔明韵题画
　　王郎笔力追前辈海岳新图入卧游独鹤眠松犹警露孤猿挂树忽惊秋陶潜宅畔五株栁范蠡湖中一叶舟同煮茯苓期嵗暮残生此外更何求
　　题赵荣墨竹
　　縁江脩竹巧临模惨淡松烟忽若无乱叶写空分向背寒流篆石共萦纡春渚云迷思鼓瑟青厓月落聴啼乌谁怜文采风流意谩赏丹青没骨图
　　辛亥六月三日寓实性源禅房为写竹梢因赋三首
　　禅闗分榻【一作开门便肻】留人宿不夜长燃礼佛灯君已风流如惠逺我聊吟啸答孙登来依结夏安居者莫厌无家有髪僧清夜哦诗江月白琅玕节下影鬅鬙
　　此身已悟幻泡影浄性元如日月灯衣里系珠非外【一作不】得波间有筏引【一作要】人登狂驰尚觅安心法解宁爲缚律僧曲几蒲团无病恼松萝埀户緑鬅鬙
　　残生已薄崦嵫景犹防余光似晓灯【一作县】圃雨云元不隔华严楼阁也湏登梦归金菌山前路饭仰白云窗里僧独鹤歩庭闲顾影西风吹鬓雪鬅鬙
　　写画赠潘仁仲医士
　　屋角东风多杏花小轩容膝度年华金梭跃水池鱼戱彩鳯栖林涧竹斜亹亹清谈霏玉屑萧萧白髪防乌纱于今不二韩康价市上悬壶未足夸
　　贞居君在余杭北郭结楼居之号茅岭行窝予久欲往观而未能也兹贞居适有来此之约因寄一首
　　已向云林开别墅更闻茅岭有行窝提鱼就煮兴不浅看竹频来意复多梅隖雪晴红缀蕚墨池水暖緑生波悬知潘令闲居赋不比阴山勅勒歌
　　再用韵呈张伯雨潘子素
　　团团桂树覆岩阿茅屋归来雪一窝髙卧故园竒气在倦游江海故人多楚山白雁遵寒渚练水长鱼出素波去去南州书问少寂寥谁和紫芝歌
　　附次韵　　　　　　　　　　阙　名
　　扣舷溪子发阳阿落叶霜林见鸟窠清閟阁前春意早萧梁防上月明多顾瞻鸣雁嵇中防仰视飞鳬马伏波对酒忍思千古事潘郎刺促为谁歌
　　东友
　　幽窗谈笑话生平屈指年华【一作三十年前】防变更白髪满头今已老青山排闼故多情桃花灼灼应无语春雨萧萧尚未晴明日扁舟期载酒南山笋蕨正堪烹
　　曹伯高为曹尚书之子以卜居诗巻索题走笔漫应
　　清贫我早识尚书身没韩公为结庐可但家声今不替犹趋禁直未全疎牕临墨沼扬雄宅郭映云林谢眺居共爱诸郎游息地风雩闲咏暮春初
　　阳春堂
　　阳春堂下春波緑腊雪初消蕙草青未觉避喧离世俗也知习静爱郊坰欲为野迳孤琴约尽醉华筵双玉瓶见说陶朱有逺趣长松倾葢碧亭亭
　　风雨
　　风雨萧条歌慨慷忽思往事已微茫山人酒劝花间月秦女筝弹陌上桑灯影半牕千里梦泥途一日九回肠此生传舎无非寓谩认他乡是故乡
　　附次韵　　　　　　　　　　张　羽
　　看画哦诗重慨慷百年翰墨付微茫已怜挥洒如摩诘可忍悲歌似子桑名世几人称妙手旧游随处扰愁肠云林故事惟文藻遗迹偏多在逺乡














　　清閟阁全集巻五
　　钦定四库全书
　　清閟阁全集巻六
　　元　倪瓒　撰
　　七言律诗
　　屋漏
　　寂寞江天暮色悬重隂愁絶巻尘编走看破壁雨沉灶思卧芦花雪满船风卷高【一作臯】堤沙【一作髙】树抜泉翻野径药苗延青山天矫浮云外自爱新秋爽气鲜
　　赠惟寅【有引】
　　陈君惟寅天倪先生令子也天倪为黄清权高士之甥清介孤峭甚似其舅读书鼔琴不慕荣进澹泊无欲以终其身惟寅能守其家法者也世故险巇安贫自乐穷经学古教授乡里色养得亲之欢心友爱尽弟妹之和乐缀葺诗文于以自娱余尝爱其藻丽不羣飘然有出尘之想聊摛鄙语用咏才华暮春之辰忽过江渚出示新什相与披咏因成长句以归美焉
　　不见元方已隔年暮春孤坐此江边政忧浪濶多风雨却喜君来共简编讽咏新诗非偶尔艰虞逺别更凄然看花相约重过此已放栁条维酒船
　　曲彦逺寄茗裹赋此道谢且求致梨栗木
　　绕屋青山谢眺居木梨栗种扶疎不妨暇日骑官马自喜清时少簿书九月授衣霜欲落百年回首雁飞初犹怜踽踽空山落茗裹封题逺慰予
　　故吾
　　缥缈青山日欲晡弥漫秋水兴何孤鹤归城郭生新梦尘掩图书尚故吾南亩艺苗伤硕防北窓临磵聴啼乌醉归倘乞封侯地便复移家傍酒垆
　　三月二十二日雨怀荆溪旧游寄原道
　　忆昔荆溪棹酒船緑波摇荡女萝烟春茶未放仙人掌雨蕨先舒稚子拳巗间石上寻遗迹作赋题诗多昔贤今日空斋独对雨幽怀犹梦白云边
　　詶友生
　　泖水山光照屋庐每思潘令赋闲居客愁不解连三月诗赠全胜枉尺书醉墨不妨拈秃笔狂吟时复近前除乱离自叹摧颓甚昼寝毋嗔老宰予
　　二月晦日聴刘伯容弹琴
　　逺思翩翩属五湖一杯浊酒咏唐虞清琴忽作金石防佳士今犹山泽臞飞絮游丝飏风日瀑流松吹洒巾襦羣龙汨溺淫哇乆古乐萧条古道迂
　　答元用
　　野水浮鸥不世情烟涛漂泊羽毛轻云移短棹忘机久雪防青山照眼明甫里宅边逢酒熟吴松江上看潮生夫君为话征途苦惆怅令人意不平
　　同通书记过郑先生旧宅
　　女萝埀緑翳衡门野水通池没旧痕有道忘情观物化清言如在想人存凄凉江海空茅宇惨淡烟埃委石尊一奠山泉荐芹藻古心寂寞竟谁论
　　马国瑞东臯轩
　　未羡勲名马伏波优游乡土乐婆娑轻舟陌上山堪数细雨篱边菊未过【一作娑】浩荡五湖鸥梦逺萧条万里鹗情多寒宵偶伴【一作防时有】幽人宿月烛藜牀【一作高怀】幔緑萝次韵张荣禄追和杨别驾赋王番阳东湖胜游四首呈云浦耕云二君
　　秖今谁是番阳守别驾题诗凡几春僚属得才青琐旧儿童骑竹白头新当筵意欲凌云外今日人谁问水濵陈迹寥寥风景切桃源何处觅遗民
　　宾客从来逸兴多雨深春渚绿増波笙箫载月廻鸾鹤云锦飞裙织芰荷短世悠悠大槐国余哀嫋嫋竹枝歌湖山寥落行人老翠影苍烟寒荡磨
　　散乱鳬鹥发棹讴波明云净宛如秋酒杯青落垂杨影麈尾风生杜若洲匣里鸣琴俄复掩杯中覆水竟难收白头闻说开元盛双泪滂沱似瀑流
　　湖上晚风明绮霞春云覆竹影交加歌喉圆滑吟山鸟舞袖低徊乱渚花绿净碧虚宁敢唾星埀河注欲乗槎玉堂坐想当时胜荣禄诗成谩自夸
　　赠王文静
　　静寄轩中酒一罇陶然醉里别乾坤碧桃花已当窓发翠竹隂须映户繁荏苒春光逐风雨婆娑嵗晚乐丘园诜诜更祝螽斯羽若欲宜男賸种萱
　　知王子明韵
　　从容浮沉多厚顔醉筵舞袖作弓弯雉罗孰是逃三窟豹管能窥见一斑纵酒已时共弃歌诗犹与世相关采薇巗穴聊终隠林下闲云自往还
　　送盛髙霞
　　霜髪飘飘鹤上仙相逢辽海几何年种桃遂有刘郎赋鼔瑟宁知曽防贤华表不归尘汨汨吹箫何处月娟娟嗟余百嵗强过半欲借关【一作窓】静学禅
　　陆文玉见过时余初丧长子
　　荆溪二月春风恶灯火论交夜对牀白鹤绕坛初露下碧梧满地忽霜黄卜商失子人谁吊阮籍穷途只自伤政使陆郎能慰藉赋诗怀旧更凄凉
　　赠道士李啸虚
　　龙虎岩前李链师几时飞鸟洞庭垂晴天白鹤兴闲逺秋水苍龙光陆离山中杏熟从收谷堦下芝生看奕棋邂逅楼船海上便还应与尔道相期
　　送霞外师过碛沙寺因寄郑博士毅长老
　　湖水东边碛沙寺繙经室里看争棋食驯沙鸟巢当户坐爱汀云影入帷恵逺向修为律缚康成终老只书痴寄语山灵莫疑怪松隂好防中兴碑
　　次韵赠林泉民张孟辰
　　三径谁寻二仲踪一丘木石紫溪翁思莼张翰有清识闭閤茂深多祖风午梦池塘春草绿轻隂窓户落花红应怀锡谷林泉胜山色依微在望中
　　送叶道士东归分得悬字用韵三首
　　愁心黯对夕阳悬忽见高标喜欲颠似与人民千嵗隔更询耆旧一凄然青灯绿酒看成醉秘箧珍图自满船归去还临劒池月定应歌此酌山泉
　　忆尔心如旌斾悬相逢泖渚欲华颠穷冬风景吾衰矣落日烟涛思渺然八咏楼前思旧宅三高祠下觅归船栖幽定洗尘喧耳剩吸东阳一斛泉
　　君到茅檐雨溜悬采芝期我碧山颠掀髯一笑非徒尔隔世重逢岂偶然沙渚屐声归泖客晚潮帆影下江船为予一话艰危际双泪沾衣似迸泉
　　赠别荣子仁
　　退食从容下玉除当年史馆灿成书艺塲驰骋答宾戏笔阵纵横赋子虚山水娱情经乱后图书连舸渡江初君来愧我无供给一勺寒泉荐菊葅
　　雨中在林氏赋赠徐生
　　终朝风雨洗炎歊隠几无言思泬寥已絶鸣蝉咽衰栁空吟翡翠集芳【一作兰】苕嘉鱼坊里多名酒碧鳯桥边欲晚潮二子翩翩【一作林徐】有髙致为陈笔墨逺相招
　　戏题严录事所集书画薮
　　雨余昼逢严录事手持书画索题诗金题玉躞齐梁迹墓刻厓镌秦汉碑把玩始惊繁巻轴品量还愧拙言词古人冷淡今谁尚谩葺残编慰所思
　　以龙尾砚寄钱征士
　　龙尾谁磋古砚池庚庚璧隠风漪知君笔力能扛鼎爱我云腴欲产芝投赠宁论百金直咏怀更赋五言诗唯应洗濯寒泉洁静试松煤独下帷
　　宿清流堂
　　衍庆院中无市声清流堂上晚风清一浊泾从汚染百滩白月见空明我性非澄本尔净外尘徒扰元不惊恒公宴坐清凉海还许游人来濯缨
　　题画送僧
　　用大机吴人也住宜兴保安寺壬子九月十九日将还山戏冩秋树筠石并诗以赠之且以呈方厓禅伯云
　　不到荆溪三十秋南津溪水亦东流用公近住金鵞岭魏族犹隣白虎丘枫叶斓斑霜落后竹枝萧瑟渚边头归逢古徳方厓叟为话谈旧日游
　　夜宿张判府环绿轩赠度
　　戊申十月十八夜环绿轩中借榻眠舞影霜筠风细细萦窓素练月娟娟此生寄迹雁遵渚何处穷源渔刺船染笔题诗更秉烛语深香冷思凄然
　　子章号梦庵走笔题
　　梦庵春梦几时醒隠约江湖且寓形愁见乱离心忽忽迹疎亲友泪荧荧松陵遇我才经宿浙水归舟且暂停蕉鹿纷纷何得失霞明烟外数峰青
　　江上遇杨徳朋
　　吴淞江上米家船邂逅蒙旧宅前政似燕鸿交泛泛聊凭楮颖度年年糟牀滴雨谁沽酒破衲头独坐禅莫学山僧空载月主人情重更留连
　　题春山髙士图和韵
　　扁舟溪上数来过白髪残春奈我何栁絮如烟迷晓浦杏花飞雪点春波林扉有客图丘壑石室何人带女萝欲和华山髙隠曲羇愁凄断不成歌
　　过桐里
　　依防桐里接松陵绿玉青瑶缭复萦为咏江城秋草色独行烟渚暮钟声黄香宅里留三宿甫里门前过几程借书市药时来往未【一作不】许居人识【一作道】姓名
　　寄陈余二校书
　　吴松江水碧沄沄忽忆江城【一作陈余】两隠君酒艇时揺夜涛月书帷影乱晴窓云一贫老我长为客二仲英贤已着文何事双鱼俱寂寞【一作清】言经嵗不相【一作况不使余】闻
　　宿普度僧舎
　　悲凉华屋总荒墟人事乖张已久如两部草池蛙鼔吹一襟桐露鹤堦除狂游且尽余生酒宿习犹存半舸书初日轻烟棹歌去江潭栁影亦萧疎
　　赠姚掾史
　　相府共推三语掾卜居曽占九龙峰美髯不独如灵运佳句仍兼似鲍容我有茅斋当絶壁时看晴雪落长松因君唤起故园梦仿佛三生石上逢
　　赋居延王孙徳新小隠轩
　　志隠宁须分小大不论廛市与山林橘中之乐固不浅壶里有春藏更深奕戏自能忘世事酒尊聊用散冲襟莘耕巗筑茍无遇岂有朝堂论道心
　　次徳机韵【一作赋徳机荆南精舎图】
　　溪上田园定有无愁将归思画成图春林寂寂花开落风牖泠泠鬼啸呼尚有流泉悲夜雨已荒幽径入寒芜何当一举同黄鹄未觉山川路鬰纡
　　别彦贞
　　空斋风雨话连宵归梦不知山水遥鹤逺城荒嗟寂寂香霏髩影共萧萧市中乳虎人三语灯下寒葅酒一瓢无念百年聊乐尔海瓯飞去定难招
　　挽鹤溪张先生
　　子述孙承久炽昌荐饥多施活人方句金坛下良常洞白鹤溪边世夀堂孔壁遗书觇古学祗园法藏溢神光乗云笑谢人间世九秩逍遥返帝乡
　　首夏即兴呈贞居
　　鹅鸭如云散碧漪来禽青李压低枝深林汲涧常闻虎清昼焚香独下帷路出城东无十里燕来堂上不多时可怜稚笋都成竹忽见春蚕已吐丝
　　寄盛髙霞
　　不见情亲逾一载素书到手泪滂沱仙人脱骨烦重瘗去鹤思归忍再过墓左碑随烟烬冷手栽松断斧斤多知君欲话悲辛意恸哭争如后会何
　　题画贻王光大
　　荆南山色隠晴明暖翠当窓不用图避世移家今十载盛书连舸泊三吴可怜画巻撩归梦依旧香奁傍药炉珍重故人王架阁笔能扛鼎要人扶
　　寄白石
　　僦屋渝盟也任渠争巢野鹊厌鸠居人情转剧空怀土家具无多莫借车踽踽独行良不易纷纷薄俗竟何如波澜翻覆从千变道眼遐观热恼余
　　送杭州谢总管
　　南省迢遥阻北京张公开府任豪英守臣视爵等侯伯仆射亲民如父兄钱庙有碑刓夜雨岳坟无树着秋声好将饮食濡饥渴何待三年报政成
　　丙午十一月十九日避泖上丁未十二月十六日始去此至陈溪分湖间矣因写乔柯竹石并题
　　泖渚淹留再燠寒移居何处卜林峦可怜产不能恒业聊复心随所遇安船底流澌微淅淅苇间初日已团团故人存没应难访愁里题诗强自寛
　　寄钱伯行
　　春雨斑斑长菊苗坐怜依砌蕙花消此时行迳泉侵湿闭户哦诗江怒涛【一作动揺】政尔清虚忘世傲不妨贫贱使人骄下帷寂寞钱征士艇子看花许我邀
　　题本中峰观莲像
　　东南唱道据禅林讽咏莲心契本心善矣不尘仍不染美哉如玉复如金三周妙法耆阇崛十大开花玉井岑今日仰师犹古佛风波回首一长吟
　　呈良常
　　无家已老复何归碧树团团尚夕晖清越风湍帝子瑟纵横陇亩僧伽衣世波汨溺毋溷我节序炎凉且息机白鸟汀前坐来久泉侵野径暮依微
　　寄朱府判
　　明月娟娟夜二更挑灯孤坐不胜情尊前旧恨多年积枕上新愁何处生已作闲云孤鹤去不堪随栁傍花行使君为省春田出可念忧时老钓耕
　　清明
　　江云笼雨白烟生愁眼看花泪湿缨可惜红英满芳草又经上已复清明漂漂羁旅燕鸿迹眤眤愁思儿女情老鹤莫教尘土涴碧巗松下紫芝荣
　　寄徐季明
　　海虞山下徐公宅脩竹长松左右栽陈榻待君时一下顾园有客莫驱回至今清梦依依在欲寄新诗草草裁自是漫郎嫌俗子也应鱼石有苍苔
　　学书
　　几丛枸杞防藩篱一径莓苔卧鹿麋独许陶为宻友更呼毛頴伴幽栖野鹜家鸡成品第来禽青李入书题临池自叹清狂甚真好还同锻栁嵇
　　赠范壻
　　范公文杏园西宅喧寂一尘还【一作浑】异宜鼔琴深林调清越读书稚子声唔吚帘旌不动香如雾砚席生凉雨散丝欲饮寒泉锡麓洞暂违清赏一题诗
　　题邓氏扇上
　　邓家层轩留十日陆郎酒船来百回莼羮鲈鲙亦已甚氷瓯雪碗何为哉江云飘飘委坐席防栁埀埀落酒杯饮酣戏写齐纨扇山河防影月徘徊
　　李文逺制墨次吴寅夫韵
　　潘衡墨法老坡传承晏昆仍又几年独依山室烧桐子赠与仙人写内篇石灶霞光存活火夜帷云影炫晴烟要知文字遗不朽犹向诗中咏墨仙
　　赠墨生吴善
　　吴生制墨变潘法住近义兴山郭中洗玉巧当前涧水采花还觅古时桐照夜虹光灯隠壁拂云鸾尾谷生风长年圭璧富润屋我善养生那有穷
　　赠墨生沈学翁
　　沈学翁隠居吴市烧墨以自给所谓不汲汲于富贵不戚戚于贫贱者也烟细而胶清黒若点漆近世不易得矣因赋赠焉
　　桐烟墨法后松烟妙赏坡翁已久传麋角胶清莹玉龙文刀利淬寒泉山廨唯珍白鵞帖云窻谁录古苔篇爱尔治生吴市隠收煤一室数灯然
　　四月二十八日篷屋题
　　江湖风雨梦频惊舟楫沿洄莫计程不幸乃今成大幸有生真亦似无生郄生自足贤賔主岑氏谁言好弟兄世故爱憎从毁誉一杯聊复畅幽情
　　拟赋岳鄂王墓
　　耿耿忠名万古留当时功业浩难收出师未久班师急相国翻为敌国谋废垒河山犹带愤悲风兰蕙总惊秋异代行人一洒泪精爽依依云气浮【一作荒坟落日重回头】
　　再二首
　　奸任忠诛转谬悠鄂王固岂为身谋中兴可望隳成业南渡何心报敌讐废垒山河犹带愤悲风兰蕙总惊秋莫言当日民遮哭更使他年过客愁
　　丹枫落日隠荒祠萧瑟清秋志士悲复国岂期谗卖国出师何遽诏班师少康一旅应无计李牧多功徒尔为汨汨江流写余恨可怜宋祚亦终移
　　卢公武甫当世衰道巻之际独能学行伟然不但贤于流俗而遂已不愠人之不知嗜古金石刻辞汲汲若饥渴隠居娄江之鹿城澹泊无营若将终其身焉命予赋鹿城隠居诗因赋
　　避俗厐公隠鹿门鹿门静亦絶尘喧钓缘水北菰蒲渚牕俯江南桑柘邨书蠧字残繙汗简石鱼名古刻洼尊地偏舟檝稀来往独有烟潮到防痕
　　和甘白先生乐圃林居二首甲寅六月五日
　　闗闗幽鸟绿隂浓林坞陂池曲曲通荷雨逗凉侵北牖汀云度水迅南风清琴咏雅宁谐俗浊酒攻愁似有功闻道秋来偏起蚤一帘晨露引髙桐
　　竹里斋厨栁下渠幽林风景自应殊家无甔石惟忧道邻断炊烟急索租山水巍荡聊足乐雨云翻覆岂吾徒蘧蘧栩栩天涯梦楚水湘云呌鹧鸪
　　十六日夜聴甘白弹琴
　　漙漙夕露净衣巾虚牖琴声向夜分变雅变风由正始江涛江雨洗炎氛烟中雉雊登春木石上吟隔岭云山意寂寥知者少匣藏无使世人闻
　　二十八日又一首
　　白苹风起日初沉露坐鸣琴望碧岑七月炎歊已流火一声氷玉落空林平沙幽结婵娟恨飞佩空遗缥缈音清景娱人羣动寂冷然真足洗予心
　　贞夀堂为吴县尹杨彞作
　　贞夀堂前风日迟天夭寸草答春晖儿兮事育心无怍母氏康宁志不违后日腰悬季子印只今身着老莱衣熙然鹤髪照绿酒金鸭火温香霭微
　　因儒者董惟明至荆溪辄写赠别士元乡契一诗以呈厓翁知己承数念及恐欲知近况何如耳
　　古徳乖违已数年相逢吴苑话迍邅木鱼晨粥同僧赴仙掌春茶破闷煎采药童归随贸市眠松老鹤伴栖禅语离更问余何适思属江云浦月邉
　　两往见皆不得面赋此奉寄以写我心须稍凉再谒耳瓒上惟寅髙士
　　两到幽居不一逢青苔行径白云封敲门自看池上竹悲啸更倚风前松足疲尘土三伏日思属云屏九叠峰解带墙隂憩孤寂暮归林下已鸣钟
　　野舟西堂吾乡之英才也辛酉冬仲邂逅于简邨兰若为写江山夕照图并诗以赠野舟又号牧庵故云耳
　　鹏抟鲲化未逍遥大吕黄钟久寂寥燕处丘园真足乐贪愚海贾定难招能禅岂复沉空寂善牧宁当犯稼苗逢着吾乡闲老子地炉连榻话连宵
　　题陈虚碧画
　　虚碧真人物外游尚余遗迹雪鸿洲城荒鹤怨无穷恨雨骇风惊满眼愁红树青山栖石马碧花翠蔓引牵牛我来仿佛三千嵗清浅蓬莱几度秋
　　八月二日雨凉寄道翁亲契
　　飘飖江雨沃秋阳戢翼幽禽叶底凉庭砌苔滋连竹净陂塘荷气胜花香结茅何处足松水归梦逺林余磵冈惆怅同心阻携手掩扉山室聴鸣螀
　　留别道翁二首
　　一室萧闲无市声浦云沙鸟到堦庭朋来直谅惟三益心醉离骚与六经旷世有怀头已白经年不见眼犹青江村又作思君梦睡起长吟月满汀
　　绿云幽思接飞猱与子乖边更鬰陶门掩虫秋寂寂窗明风栁夕骚骚沧江波外孤帆举太华峰颠一凖髙归去青苔黄叶落托邻樵牧共游遨
　　题顾定之为周正道写筼筜图
　　萧萧瑟瑟一林风写与城东拙逸翁石室先生仙去逺虎头孙子独称雄霜毫淡墨隂晴外曙月寒牕梦寐中对月怀人一悲慨雪泥踪迹似飞鸿
　　和拙逸翁谢惠纸扇之作
　　楮箑轻于一叶桐凄凄怀袖洒溪风吟揺杨栁春烟绿醉障荷花落日红疑是片云飞忽堕修成宝月様偏同美人半掩歌唇小翠黛清眸莫恼公
　　次拙逸叟立春韵
　　雪泥纵迹叹飞鸿逐逐马牛千里风去日年光悲少壮中星时节自西东园梅破腊花浑白诗老逢春语更工独有无家霜髩客寒防咄咄坐书空
　　题周逊学天香深处巻
　　城柝啼乌风满裳月明琪树影侵墙霏防露下琴尊净鬰勃胸中书传香山隔浦城迷去雁草荒吴苑泣寒螀黄云堆迳无行迹幽思迢迢梦故乡
　　次逊学道经锡麓怀外家韵
　　九龙峰色叶苍茫云卧西溪梦洛阳鸿渐草堂泉石在春申祠宇草苔荒千年仁术传邹孟万里风烟壮帝乡欲觅外家成惆望船窓风雨洒防凉
　　一庵大士旧虽识未深相知庚子二月十四日复访之于夀明即留三宿挹其风标聴其言论始知古徳师也余恐其慈忍拯溺之心过甚未即深僻幽闲之地乃写竹稍并赋以撼之云尔十六日懒瓒和南
　　夀明寺里连宵话震泽汀前永日留雨叶风梢愁寂寂陶毛頴思悠悠蓬莱莫道仙人逺兜率还同大士游乞子玉牕清鳯尾能从归扫白云不
　　壬子正月廿三日邂逅芝年讲主于娄江朱氏之芥舟轩中芝年熟天台三教旨严菩萨之戒仪七遮既净一乘斯悟与语久之敛袵敬叹因写图赋诗以赠
　　优鉢昙花不世开道人定起北岩隈逺山迢递窓中绿埀栁低昻水次栽丈室净名禅不二三生圜泽梦应廻闲云野鹤时相遇草草新诗为尔裁
　　七月六日雨宿云岫幽居文伯贤郎以纸索画因写秋亭嘉树圗并诗以赠
　　风雨萧条晚作凉两株嘉树近南牕结庐人境无来辙寓迹醉乡真乐邦南渚残云宿虚牖西山清影落秋江临流染翰摹幽意忽有冲烟白鹤双
　　留别胜伯征君
　　清修卓行虞征士食粥三年致母丧诗法道园能入室画传洪谷早升堂独髙落落松筠节不逐悠悠鹓鹭行此日别君江海去波光鸥影思防茫
　　寄惟允
　　我别陈公才五霜未应髪白视茫茫句哦夜雨怀无己冠着方山似季常夏沼己浮莲蕋碧春衣犹怯树隂凉久知服食清虚甚更试山翁煮石方
　　题安处斋
　　湖上斋居外史家淡烟疎栁望中赊安时为善年年乐处士谋身事事佳竹叶夜香缸靣酒菊苗春点磨头茶幽栖不作红尘客遮莫寒江卷浪花
　　送虞胜伯之云间求先世遗书
　　虞胜伯征君隠居行义家甫里埀二十年不以姓名求知于时之闻人道园先生其从叔祖也先世雍公遗文道园先生欲求而不可得胜伯必欲以意购取之可谓有志而不忘其所自矣闻此书藏松江俞子中推官宅推官没已久而子俊州尹其弟能假以归胜伯非仁人义士之存心乎州尹吾故人也因书以为之请陶蓬大尹见之当有以教我也
　　州谷沄沄逝水波雍公勋业未消磨况当异代求文字尚有闻孙校舛讹京国不闻收汗马草莱终见没铜驼谁陈圣主贤臣颂奈尔隂山勅勒歌
　　上平章班师
　　金章紫绶出南荒戎马旌旗拥道傍奇计素闻陈曲逆元勲今见郭汾阳国风自古周南盛天运由来汉道昌妖贼己随征战尽早归丹阙奉清光
　　次韵畣陈叔方早春见怀二首
　　隔江山翠晚依防隠映江边白板扉事往依依惊嵗改老来念念觉前非己看庭草侵行径渐有汀花拂钓矶惭愧诗篇慰幽独白头从此莫乖违
　　清夜哦诗手自书也应把烛倩官奴瘦牛荦确荒田陇肥马蹒跚笑瓠壶且酿松花江水碧更分煎术岭云腴人间谁觅真子春雨扁舟钓绿蒲
　　赠周校书
　　中元习静松江渚回首尘埃多厚顔富贵不如长处贱奔驰何似得心闲叅天竹树存真碧动地波澜任往还输与金溪周处士避人探道掩松闗
　　西神仙行【载锡山志】
　　昔在九龙云雾中泉边蜡屐遍行踪南楼明月看时好西涧故人行处逢乱后不听惊鹤锡梦回犹忆下堂钟休兵即欲幽栖去见说禅房膝可容
　　送朱善良
　　之子才华足起予迥如明月丽清渠方夸道韫哦春雪已见梁鸿挽鹿车榕叶拥厓山店逺海涛喧枕夜城虚明年好鼔澄江柁归奉江波双鲤鱼
　　老唐有诗见寄谓冷淡无钱觅即欲返棹岂知不冷淡而冷淡中有温甘者存焉
　　春风春雨不胜寒江路无泥雨即干千树梅花明屋里一痕山翠出林端髙情不许庸人识俗眼何从妙画看若对陶公谈世利唐翁可谓沐猴冠
　　易尚贤赴鲍郎场司丞次王叔明韵
　　江山寥落白云飞城郭烟涛独鹤归碧落轻防来缥缈夕阳逺树见依防熬波霜雪良艰苦富国鱼盐果是非犹叹蜗牛庐底客焜黄时节尚絺衣
　　白马寺通长老修圆觉期化缘
　　惠逺深心白莲社汤休丽句碧云篇懴摩不懈香灯供般若仍通文字禅雨后春池芹细细月明寒渚竹娟娟东林门外闻钟返惟有陶公妙入
　　至正九年八月十六日计筹山吕尊师访予萧闲馆为予言顾仲瑛征君玉山隠居之胜辄想象赋长句以寄他日尚同袁南宫携琴啸咏竹间也
　　解道玉山佳絶处山中惟有吕尊师己招一鹤来庭树更养羣鵞戏墨池松风自奏无曲桐叶新题寄逺诗若许王猷性狂僻径来看竹到堦墀
　　别章链师
　　方舟共济春江濶访我寒烟菰苇中鼔柁斜冲薲叶雨钩帘半怯杏花风仙人坛上芝应碧玉女窓前桃未红拟趂轻防数来往缥壶不惜酒如空
　　送盛道士游越
　　浙东山水隔层云雪霁千峰晓不分萧瑟松林疑鹤语纵横苔石见羊羣昔闻阳洞启神秘中有仙人留玉文羡尔寻真不辞逺好随烟雾挹飞裙
　　送元白上人住中竺
　　求法髙僧何处去向中天竺最髙峰飞鸢欲没天低树杖锡应投湖外钟半席白云临碧涧四更落月挂长松定回依约三千嵗若见拈花绍逺宗
　　因吴国良过玉山草堂赋诗奉寄
　　玉山树色隠朝阳更着鱼庄近草堂何处唱歌声欵乃隔云濯足向沧浪珍羞每送青丝络佳句多投古锦囊几问掉船寻好事辟疆园圃定非常
　　昔张外史有古铜洗种小蕉白石上置洗中名之曰蕉池积雪轩西园老人追和张刘二君诗书挂轩中余亦为之次韵
　　雪中芭蕉见圗画蕉池积雪终凋零风翻牕里浪花白雨压牀头云叶青诗人超轶有逺思造物变幻难逃形尔亦林居喜幽事晓浥石溜携铜瓶
　　题良夫遂幽轩
　　来访幽居秋满林尘喧蹔可散烦襟风回研沼揺山影夜静寒蛩和客吟危磴白云侵野屐高桐清露湿牕琴萧然不作人间梦老鹤眠松万里心
　　赠茅山陈太虚
　　三茒山色隠晴空君住华阳第几峰隂磵石梁悬防蝀晓窓云气结芙蓉南游白拂凝尘久西去青牛何处逢嵗晚栖息足松水迟予飞屩往相从
　　题朱泽民为良夫作耕渔轩图
　　寂寂溪山面碧湖轻舟烟雨钓菰蒲晓耕巗际看云起夕偃林间到日晡汉书自可挂牛角阮杖何妨挑酒壶江稻西风鲈鲙美依依蓐食待樵苏
　　和正道哭外孙张汶二首
　　幼能为学日劬书一病兼旬遂陨躯已怪飞来坐隅鵩俄惊毙此渥洼驹窓闲夜雨青灯晓庭下防霜碧树枮谷鸟呼儿声惨恻伤心慈母体为痡
　　富贵夀夭柄谁操造物无情偶自遭病叶辞柯惊宿雨残灯照室敛余膏外翁携幼情如失慈母思儿梦亦劳忍听风前泣幽咽城楼吹角月当壕
　　送赖善卿采诗
　　陈诗昔在周盛日删诗已是衰周余祖述孰能加四始研穷我已后诸儒嗟子用意亦勤厚听音知政非迂疎愿排阊阖献采录坐变四海如唐虞
　　题本立中上人云山望松图
　　西望云山何处亭鹤归松栝秋防防上人不废蓼莪句山室长书贝叶经未应佛法外孝弟定感仙手镌碑铭过家上冢世代隔恸哭亭前萝月青
　　次孟辨见寄兼柬立中蕴中二大士
　　江水空青好卜居防冲春雨过平湖云山欲觅无声句花果夸传没骨图莫倚陆机曾入洛最怜张翰独思吴本琼二士平安否应共清吟对酒壶
　　赠述首座
　　述也尝为第一座袈裟曽染苾刍尼乌鸢翔舞随施食龙象森严聴白椎归锡湖崩沙际路晨飡笋茁岸边篱何当就子西汀树着我轻舟一暂维
　　九日田舎小酌
　　身世浮沉如漏舟师亡道防独悲秋蛩寒尚复吟秋草狐死犹能正首丘强理箧书聊自慰急呼家酿与浇愁不堪萸菊生佳色怅望云山忆胜游
　　和默庵游林屋二首
　　闻道寻真林屋洞归来笠泽路应赊未须勅赐鉴湖水所忆传经许掾家蒸术烟侵云去逸归樵路逼涧崩斜只恐武陵迷去向移船处处遍桃花
　　君向山中饵绛霞行径丘壑路忘赊仙公久住金庭馆秘诀应留玉斧家湖上帆将青影度烟中鸟趂夕阳斜亦欲维舟春水华林相约采松花
　　题竹
　　叹息真成汗漫游经春歴夏又嗟秋林居已是能鸣士顾我宁非不系舟江渚出吟聊自适竹梢清泪浩难收王孙莫道归来好芳草天涯恨未休
　　三月廿日游海云兰若写竹石古槎
　　春尽湖滨偶独来髙僧煮茗话和谐鸟啼花落忽如梦水影苔文浑上堦坐咏逺游悲世虑闲将旷达遣愁怀竹林生笋还相别人事暌离亦易乖
　　十三日晚步良辅南园
　　晚步南园秋满林苍茫斜日一登临清池风度揺山影隂砌蛩悲和客吟窓下玉琴桐露湿竹间幽径野泉侵云楼不作人间梦白鹤眠松万里心
　　次萨天锡韵寄张外史
　　谷口路防山木合湿衣空翠不曾晴饥猿扳槛为人立寒犬号林如豹声小阁秋清聴雨卧长林日出采芝行道心得失已无梦沐髪朝真五更
　　附录次韵　　　　　　　　　阙　名
　　梁溪嵗莫若为情溪上梅花待雨晴径雪晓埋山屐齿檐氷夜堕石牀声内篇持向松根读如意携将竹里行短晷何能理幽事南窓剪烛话寒更
　　寄郑征士
　　谷口子真今最贤久别鬰鬰梦相牵好营秫田多酿酒欲买茅屋尚无钱兄病每书赊药券客来唯煮茶烟阖闾城东有艇子忆尔青灯相对眠
　　附次韵　　　　　　　　　　郑元祐
　　穴培薜荔根株悬倒架葡萄藤蔓牵非无洛下先生屋须待卭州录事钱鸿雁天髙青不雨鹡鸰沙暖白生烟松云隠屋结构未何日书来解榻眠
　　又　　　　　　　　　　　　张天雨
　　衣桁常容蛛网悬石牀浑让女萝牵道术何烦孔郎庙屋庐政用郄超钱泉崩涧底归樵路雨压厨头蒸术烟谁见西林拆书夜一枝风竹鹁鸠眠
　　和朱秉中三首
　　鸟啼花落水西浔几日门前春水深避世何心歌白石论交原不在黄金樗散余年犹嗜酒梦回逺道独惊心桃源亦有秦人在落日渔舟何处寻
　　僦居茅屋碧江浔花落空堦一尺深山简由来狂爱酒管宁不复顾锄金长鲸吸浪成何事老鹤鸣臯见逺心中嵗畏从亲友别自怜黄【一作华】髪已侵寻
　　白板扉开江水浔雨余堦下绿苔深愚人自宝应非石同舎缘知不盗金天地疮痍谁复悯江湖羁旅我同心故山日月生归梦翠竹青松自百寻
　　彦桢继和复答二首
　　风生水国昼多隂错莫迟回意自深鲍叔今封马鬛塜钟期谁范褭蹄金一官政不为人役七字真能慰我心乳燕鸣鸠更无赖片时春梦不堪寻
　　鸟啼花落水西浔春水侵门雨尚深丈室自寛千户邑一经已富满籯金残年樗散仍忧国短髪丝埀独苦心可似桃源洁身去渔舟何处得重寻
　　寄徳朋
　　故人欲问梁鸿宅遗迹犹应杵臼存枫叶菊花秋瑟瑟荒园废圃雨昏昏农人掩舎春明墅县吏催租夜打门惟有徳朋多逺思赋诗刻烛酒重温
　　赠杨大同
　　石鱼峰下子危子出有杨羲陪胜游斜日碧山梁苑暮清风白拂冶亭秋松肪和饮三危露桂棹同乘万里流拟酌春醪相慰藉梅花欲发聴鸣驺
　　题枯木竹石
　　益公以道不见忽忽七改年矣辛亥七月余来自苕溪偶遇松陵之桐里双井院数日矣以道因过慧日懴堂邂逅一见因写竹树小山并赋诗寄意云
　　一笑相逢岂有期因怀西崦话移时李公堂里频曽宿【一作祠畔空余月】陆子泉头旧有诗旅思凄凄非中酒人情落落似残棋云涛眼底三生梦鸥影秋汀又语离
　　以道因咏余旧时春日试笔一首今三十年矣并书画上【是日秋水性源二上人同集】
　　喜看新酒似鹅黄已有春风拂草堂二月江南初破栁扁舟晚下独鸣榔苔生不碍山人屐花发应连野老墙世外宁辞【一作美酒己】千日醉未容人事恼年光【一作莫将时事搅愁肠】
　　次韵叔胜先生七言一首录呈伏冀赐教
　　朱流水写徽音古意寥寥何处寻道力己消金矿净禅那曽住岭云深毁誉不碍逍遥乐惩窒应无忿欲心说与先生惆怅恨牛山何日见成林
　　瓒比三两月方为义士之贤子与二三名胜作为文辞以颂述其徳美且预为挽诗吊文之类家传而户习或有每夜醉咏一过大笑而登牀者独先生不随流俗哀哀耳如何如何故赋此以发一笑云乞于韵防中检寻字一观明日即纳还也匆匆不具瓒启上
　　重改次韵奉答
　　朱流水写徽音古意萧寥尚可寻道业已消金矿净禅曽住岭云深猿猱腾攫初何怪风雨飘揺不动心笑尔自戕成濯濯牛山何日见乔林
　　此间俊秀子弟习尚不佳为二三不孝义无亷耻之徒诱引而丧其良心以不孝悌为当为以讲论是非毁谤轻薄为政事兰蕙而尚化为茅况中人之才者乎先生以为何如良心沦亡粪壤何异是可哀也十三日瓒启上
　　洪武甲寅中秋夜寓姻邹氏病中咏怀
　　经旬卧病掩山扉巗穴潜神似伏身世浮云度流水生涯煮豆燃枯萁红蠡卷碧应无分白髪悲秋不自支莫负尊前今夜月长吟桂影一伸眉
　　壬子七月一日留昌言髙尚书堂写图赋赠【下有阳文云林子印此画藏项海家】
　　七月一日风雨集桐里湖边吹夕凉栁叶颦烟笼翡翠荷花溅泪湿鸳鸯却疑身在潇湘渚且着舟停云锦乡顾我自非徐孺子陈蕃下榻更衔觞
　　赠别宋君仲温【有序】
　　至正乙巳三月廿四日仲温髙士与沈文举共载访余笠泽东渚之蜗牛庐中相从过王明宅煮茶留坐遂以永日吹笙鼔琴于水光林影间但恨吾子仪逺在数十里外不得同此集也廿五日仲温别余他之漫成长句以写余怀
　　三月将阑春欲夏循檐共看辛花阶前瀹茗香照色坐上吹笙清不哗住杖偶过公子宅班荆宛似山人家宋玉才情何可得肯抛尘土踏江沙
　　清閟阁全集巻六
　　钦定四库全书
　　清閟阁全集巻七
　　元　倪瓉　撰
　　七言絶句
　　吴中
　　望中烟草古长洲不见当时麋鹿逰满目越来溪上水流将春梦过杭州
　　九日登华氏溪亭
　　茱萸黄菊稍斑斑野水苍烟草莽间送客归来逢九日华家亭上独看山
　　六月五日偶成
　　坐看青苔欲上衣一池春水霭余晖荒村尽日无车马时有残云伴鹤归
　　竹枝词
　　【防稽杨防夫邀余同赋西湖竹枝词余尝暮春登濒湖诸山而眺览见其浦溆沿洄云气出没慨然有感于中欲托之音调以声其悲叹久未能成章因覩防夫之作为之心动言宣词凡八首皆述眼前不求工也】
　　钱王墓田松柏稀岳王祠堂在湖西西泠桥边草春緑飞来峰头乌夜啼
　　湖边儿女十五余乌纱约发浅妆梳却怪爹娘作蛮语能唱新声独当垆
　　湖边女儿红粉妆不学罗敷春采桑学成飞燕春风舞嫁与燕山逰冶郎
　　心许嫁郎郎不归不及江潮不失期踏尽白莲根无藕打破蜘蛛网费丝
　　阿翁闻説国兴亡记得钱王与岳王日暮狂风吹栁折满湖烟雨緑茫茫
　　春愁如雪不能消又见清眀插栁条伤心玉照堂前月空照钱唐夜夜潮
　　嗈嗈归雁度春江明月清波雁影双化作斜行筝上字长弹幽恨隔纱窓
　　辫发女儿住湖边能唱羌歌舞踏筵罗绮薫香回纥语白防防头如白烟
　　二月十九夜风雨凄然南渚旅寓篝灯与端叔共坐因念兵戈满地深动故山之思遂赋一絶
　　春雨春风满眼花梦中千里客还家白鸥飞去江波緑谁采西园谷雨茶
　　答陈叅军
　　世故纷纭自纠纒南山修竹老风烟陈公懐抱政如此清影萧萧月满川
　　偶成
　　紫燕低飞不动尘黄鹂娇小未胜春东风緑遍门前草暮雨寒烟愁杀人
　　赠冯文仲
　　知君近住西湖曲湖水沦涟似辋川窓下青松髙百尺时时落雪满琴弦
　　春日
　　莺啼花落罢琴樽山郭鸣钟霭已昏莫嗔野鹿当萝径只有春风到荜门
　　青林微雨见东臯桑柘隂隂飞百劳可怜栁絮浮春水无复萦空百尺髙
　　黯黯春云映戸轻緑芜斜日忽开晴依微野径泉声静风落桐花逺思生
　　水仙花
　　晓梦盈盈湘水春翠虬白凤照江濵香魂莫逐冷风散拟学黄初赋洛神
　　絶句
　　醉唤吴姬舞踏筵风栏花阵亦回旋愁生细雨寒烟外诗在青苹白鸟边
　　寄友
　　二月江水青接天杨栁隔江揺緑烟一夜愁心似春雪随风舞影落君前
　　正月廿六日漫题
　　泖云汀树晚离离饮罢人归野渡迟睡起香销金鹊尾独聴疎雨打窓时
　　宿文馆
　　馆清虚五月秋疎帘珍簟看瀛洲窓前种得青桐树时有凤凰栖上头
　　答范徴君见懐
　　想见雨池春溜满唯应闲院緑苔生落尽樱桃杏花发轻舟归去看春耕
　　别潘先辈
　　君来烟草正凄迷君去溪头栁叶齐挂席中流竟东上莫重回首向荆溪
　　宜逺楼
　　宜逺楼前春可怜数峰依约乱流边若为倚劒崆峒外回望齐州九防烟
　　次曹都水韵
　　水品茶经手自笺夜烧緑竹煮山泉莫留樵客看棋局持斧归来几嵗年
　　萧闲【一作夜寒】馆里挑灯宿山重敷六尺牀隠几萧条聴夜【一作坞】雨竹林烟幕煮茶香
　　慧麓小隠
　　锡麓洞前开竹扉孟公旧筑草堂基已倩王维圗别业更从裴迪赋新诗
　　题防庵壁间
　　风雨萦窓【一作愁】梦不醒紫薇花发渚南亭望中迢递孤烟起白鸟飞来菰蒋青
　　追和戎昱寄许链师
　　云雾轩窓倚半空少霞铭处识新宫遥看一片秋山色鹤影徘徊明月中
　　至正十四年二月廿五日雨郯君九成留宿髙斋篝灯为写春林逺岫圗并次其韵
　　我别故人无十日冲烟艇子又重来门前积雨生幽草墙上春云覆緑苔
　　防送一生棋局里破除万事酒杯中清虚事业无人解聴雨移时又聴风
　　没径春泥不出门山烟江雾昼长昏糟牀声杂茅檐雨破却隂寒酒自温
　　郯子论诗冀北空晤言千里意常同待晴紫陌堪萦手行咏山光水影中
　　附録郯九成原韵四首
　　杏花帘幙看春雨深巷无人骑马来独有倪寛能忆我黄昏蹑屐到苍苔
　　春色三分都有几二分已在雨声中墙东两个桃花树恨杀朝来一阵风
　　十日春寒早闭门风风雨雨怕黄昏小斋坐对黄金鸭寂寞沉香火自温
　　春寒时节病头风惆怅年华逝水同世事总如春梦里雨声浑在杏花中
　　村居
　　疎疎梅雨橘花香寂寂桐隂枕簟【一作研席】凉怪底林间金弹子枇杷都熟不知尝
　　双井院前小立
　　山色微茫好放船秋蕖野水夕阳边西风更洒菰蒲雨羡尔沙鸥自在眠
　　舟过梁谿
　　荡桨清溪欲尽头乱山出没暮云稠便当濯足聊停棹何处飞来双白鸥
　　宿义兴先太初上人房
　　初公楼上雨萧萧杨栁埀烟隔岸揺何处舟人棹歌发山长水逺望兰桡
　　周将军祠隔水近岳鄂王庙亦东隣百年故事谁记忆风雨清明愁杀人
　　雪中折枇杷花寄吴寅夫
　　雪中自折枇杷花走寄城南处士家明日雪晴定相过两株松下煮春茶
　　雪不止重寄
　　清夜焚香生逺心空斋对雪独鸣琴数日雪消寒已过一壶花里聴春禽
　　三月廿日题所寓屋壁
　　梓树花开破屋东隣墙花信几番风闭门睡起兼旬雨春事依依是梦中
　　隣墙桂花盛开
　　扶疎桂树隔隣墙时有飞花到石牀起近南园看月色不须更炷水沉香
　　题灵岩寺壁
　　我到灵岩古寺中云烟楼阁郁重重今朝醉倒山前石留取纶巾挂偃松
　　寄陆链师
　　忽忆南湖陆链师若为湖上住多时明朝拟望仙帆至好买松鲈作脍丝
　　赠曹徳昭
　　谷口桐林落绛霞仙帆初泊野人家萧闲馆里青苔合看到堦前芍药花
　　客舍咏牵牛花
　　小盘承露浄铅华玉雪依稀染碧霞弱质幽姿娯老眼傍人篱落蔓秋花
　　江上
　　石侵春雨林间藓竹带沙汀日暮烟江上清隂随月落船头白鸟傍人眠
　　晚照轩偶题
　　南湖春水碧于天梦作沙鸥狎钓船緑树拂檐风雨急觉来依旧北窓眠
　　檐前幽鸟自相呼池上红蕖映緑蒲五月夜凉如八月一窓风雨梦南湖
　　寄友人
　　周君读书离墨山山中卧看白云闲翻然遂逐云归去松下草堂深闭关
　　烟雨
　　烟雨空蒙逺树齐人家树底自成蹊只应三月吴松尾渚际维舟聴竹鸡
　　闻竹枝歌因效其声
　　淀山湖影接松江橘叶青青柿叶黄要写新诗寄音信西风防雁不成行
　　江流不住楚山青船到浔阳几日程不忍寄将双泪去门前潮落又潮生
　　雨后
　　雨后空林生白烟山中处处有流泉因寻陆羽幽栖处独聴钟声思惘然
　　四月七日雨
　　水宿风行冬复春汀花汀草思纷纷泊舟无頼终宵雨梦入苍梧万里云
　　六月十一日题吉庵壁
　　僧夏安居我息机清风日为扫柴扉身形已似松梢鹤还有悲歌续令威
　　随宜喧寂了残生饭饱悠悠曳履行日落吴淞半江影莫将欣厌恼闲情
　　乙巳三月七日清明风雨愦愦赋此
　　春多风雨少曽晴愁眼看花泪欲倾乱离漂泊竟终老去住彼此难为情
　　雅宜山旧名娜如山葢虞道园所更然未若娜如之名近古也施君宜之先陇在其处索余赋诗因为竹枝歌二首遗之以复其旧焉
　　娜如山头松柏青阖闾城外短长亭到山未久入城去驻马回看云锦屏
　　娜如山头日欲西采香径里竹鸡啼南朝千古繁华地麋鹿蒿莱望眼迷
　　二月十五日雨作
　　风轩红杏散余霞堤草青青桃欲花寒食清明看又近满川烟雨乱鸣蛙
　　寄曹都水
　　溪南山影碧丛丛水阁风林处处同周处庙前新涨濶数声柔舫月明中
　　送初上人叅礼光公二首
　　西崦欣逢初上人妙年藻思如春云育王墖前礼佛竟应修白业益精勤
　　阿育王塔舍利存山气无雪春冬温莲花台近多罗树中有人谈不二门
　　对雨遣懐
　　数日枇杷花落尽可怜春事到樱桃聴风聴雨眠三日排遣新愁付浊醪
　　懐都水曹君
　　荆蛮野褐最清痴怕与髙人话别离记得解携双树下风帆目断泪垂埀
　　赠墨生吴善
　　铜官山下白云亭涧底长松长茯苓传得潘生烧墨法墨成持赠写丹经
　　寄徳常别驾二首
　　长洲东去有僧居狂士来逰密雪初欲覔故人张别驾清贫犹苦出无车
　　爱尔作官清海濵海涛岭雪白如银已占麦陇双岐秀【一作麰麦明年喜】渐有衣襦富昔民
　　松陵
　　松陵原上望长洲緑玉平铺江水流好取酿为千日酒大瓢酌月散烦忧
　　秋容轩
　　乍见芙蓉开满树更怜杨栁緑含风秋容好处无人防都在溟蒙烟雨中
　　碧花翠蔓引牵牛藂竹黄葵意更幽不用田畴三日雨已输防防十分秋
　　灵壁欹危四五峯枇杷细弱未成丛槿篱西面云千亩牛背时闻一笛风
　　杂赋五首
　　恢公妙得华光理月影纵横白尚留取禅门三昧法松滋楮頴过年年
　　空江水冷佩珊珊去国千年始一还身似吹笙王子晋夜骑白鹤过缑山
　　一色清江四面同楼居如在画圗中主人欲刻皆山记须得环滁老醉翁
　　曽傍江流筑钓矶朱门华屋事都非身如王谢堂前燕嵗嵗犹过白板扉
　　痛饮酣歌未是狂多岐何处覔亡羊芹羮术煎茅君酒更醉人间一万塲
　　赠通上人二首
　　慧逺深心白莲社汤休丽句碧云篇懴摩不懈香灯供般若仍通文字禅
　　雨后春池芹细细月明寒渚竹娟娟东林门外闻钟返只有陶公妙入
　　烟鹤轩
　　【林宗道新辟小轩南望平芜烟树眇然有千里之思因名之曰烟鹤葢取韦刺史逺水烟鹤唳诗语为赋二絶句着轩中】
　　烟鹤轩前枕石眠一声清唳落江烟揽衣起望行云急逺思凭虚忽欲仙
　　枫落吴江云雨空戛然鸣鹤紫烟中坐看雪影横江去明灭寒流夕照红
　　寄友
　　无室无家老更颠草衣木食度年年开春若问桃花宿先到俞君旧宅前
　　与钱伯行宿栖云堂
　　小龙江上栖云室望见石湖湖尽山来与幽人【一作钱翁】住三日白云妍防满中间
　　赠金嬾翁制笊篱
　　闻君有漏与无漏木杓笊篱都一般欲觅嬾翁安乐法无生话子説团栾
　　寄人
　　杨栁春风未放黄晴天孤雁不成行忽思小谢生幽梦芳草池塘路亦荒
　　调度
　　江渚荷花落日红画檐栏槛纳凉风何人得似张公子诗在烟波眺望中
　　六月九日过以中野亭赋
　　荳苗引蔓已过檐荇叶团团菱叶尖兀坐野亭忘日暮【一作野亭中间坐至晚】窓前竹影月纎纎
　　墨梅
　　幽兰芳蕙相伯仲江梅山矾难弟兄室里上人初定起静看明月写敷荣
　　赠容
　　枯栁疎条栖鸟稀归人稚子檐扉政如十月江南岸落日西山翠影微
　　林亭晚岫
　　八月江南未陨霜青枫欲赤碧梧黄停桡坐对西山晚新雁题诗已着行
　　王都事家聴周子竒吹笙
　　隔水吹笙引鳯鸣十三声外栁风清风流自有王子晋留取清樽吸月明
　　闻鹎鵊
　　林影昽昽鹎鵊声欧阳诗句最关情画檐宫烛朝仪早欹枕船窓忆太平
　　答王长史
　　经年不见王内史秋夜有懐如此何澄不为清挠不浊汪汪万顷玉湖波
　　寄雪林隠君索折芍药花
　　堦前红药无人摘彩翠笼烟溪水南为折一枝和瑞露小窓巵酒咏春酣
　　春雨
　　春雨萧条独掩扉庭柯迳篠緑依依莫思南渚停舟处烟栁垂隂满钓矶
　　寄王叔明
　　野饭鱼羮何处无不将身作系官奴陶朱范蠡逃名姓那似烟波一钓徒
　　题张元播扇
　　聴雨楼中暑亦【一作也自】凉闲亭笔砚静焚香君来为煮嵇山茗自洗氷瓯仔细尝
　　赠原上人
　　上人住近西山麓左右泉声乔木深拄杖逍遥扣门去临池濡墨写春隂
　　调张徳机
　　空折花枝插满盆清吟清坐想盘飱主人欲出【一作劝】松肪酿谩道糟牀尚苦浑
　　赠张徳常二首
　　老疾吟哦张判官僦居江海觉心寛好乗黄鹄风埃表万里云霄一羽翰
　　龌龊疲驽饮龁余鞭笞喘汗驾盐车麒麟已老终超逸不受金羁去玉除
　　又寄
　　闻道淮安之任去尊君今住叔兮家来城又鼓吴淞柁好过苔矶弄钓车
　　【比闻从者来吴城旦夕之官淮安复往吴淞迎尊君矣舟经笠泽能一枉顾否兹因令弟徳机徴君之便輙成小诗以寄倪瓉再拜良常府判明公执事】
　　题墨竹
　　灯下萧萧玉一枝吴松欲雪暮寒时凭君为把青鸾尾大扫隂云息怨咨
　　题李光禄墨竹
　　云气翛翛青凤翎湘江鼓瑟倩湘灵壁张此画惊竒絶醉倒茅君双玉瓶
　　题宋仲温竹枝
　　画竹清脩数宋君春风春雨洗黄尘小窓夜月留清影想见虚心不俗人
　　寄王主簿
　　客愁最似未招魂老去情懐孰与论诗寄句容王主簿忆从白璧达天门
　　寄张处士
　　江边杨栁緑揺【一作丝】烟影落清波万里天处士时时惊梦起【一作晓梦】门前槌鼓发盐船
　　人我二首
　　人以秋毫轩轾我我心澹然如碧渊何期失脚堕尘网谈笑区中饱世縁
　　醉中了了梦中醒好语狂言不用聴莫起黒风飘鬼国长教明月照中庭
　　因卢山甫便寄曹徳昭
　　使者停车溪水西借栽緑竹僦幽栖玉川野客寻津去怅望孤帆意转迷
　　船中
　　野水荒寒【一作烟】寂寞濵萋萋芳草也知春五湖雪浪浮天白好遣轻鸥狎隠沦
　　答王长史
　　萧萧短发不须冠何处系舟云水寛西塞山前夕阳里青芙蓉堕水精盘
　　秋日
　　芙蓉花下坐鸣琴疑在潇湘斑竹林翠节霓旌烟雨湿秋来江水不知深
　　秋水清空【一作虚】似泛槎此生汩没似无涯萧闲堂上収书坐八月芙蓉始着花
　　赠岳子
　　岳生孙子最清颠坐石弹琴和涧泉一篑松肪初酿得賸将醉尔竹林前
　　寄安遇
　　隣家借得酒盈罂薄饭留君午不羮僧夏安居余半月重来相与説无生
　　雨晴
　　江上白薲风起波冷纹萦碧暮烟和织成一幅鸳鸯锦零落红衣逺恨多
　　七月二十八日过丘氏林居秋风骚骚然至暮大作终夜不息因成小诗
　　西风杨栁暮骚骚零落江云起怒涛坐看荷花都落尽倚窓孤咏楚天髙
　　咏鵞三首
　　泛雪翻云未足佳栖萍唼荇戱江沙举羣此日笼归去识得能书内史家
　　草青莎软暮烟和防缀春江爱白鵞不似贪饕夸厌饫万钱日食未嫌多
　　真迹黄庭世所珍当时聊复送鵞羣宁知雪后攻城者使乱军声用进军
　　二月六日南园四首
　　正月已防烟雨寒泊舟东渚聴风湍山长水逺鸟飞急不是离人也鼻酸
　　雨里樱桃两树开北风吹尽腊前梅荒筠隅隩无多栁细草汀洲并是苔
　　春月寒逾腊月寒盲风怪雨泊江干天工自不为人料一种春光有几般
　　有子政如无子同异居邈若马牛风人间何物为真实身世悠悠泡影中
　　赠僧
　　清流堂上无尘事竒石修篁映梵书长日粥鱼斋鼓罢竹窓虚寂坐如如
　　絶句
　　七月三日快哉风野亭不厌酒杯空况有尊前沈腰瘦何妨醉倒田家翁
　　题髙房山画巻
　　屋边昨夜春风起蒋芽荇叶生春水睡醒独坐无人声歴歴青山水光里
　　吴仲圭山水
　　道人家住梅花村窓下松醪满石尊醉后挥毫写山色岚霏云气淡无痕
　　题秋江圗
　　长江秋色渺无边【一作际】鸿雁来时水拍天七十二湾明月夜荻花枫叶覆渔船
　　画竹赠申彦学
　　吴淞江水似清湘烟雨孤篷道路长写出无声防肠句鹧鸪啼处竹苍苍
　　阿侬渡江畏风波聴渠声唱竹枝歌淇园青青淇水緑不似潇湘烟雨多
　　云林小景圗
　　赤城霞防神芝秀洞里桃花不记春何事却将山水脚钟陵市上踏红尘
　　后数年复用前韵
　　忆昔舟归雪浦濵松林瑶草欲生春闲拈逸笔圗清思今日披图似隔尘
　　题画十二首
　　南望铜官晓色新三株松下一茅亭何当濯足临前涧坐石闲书相鹤经
　　落落长松生夏寒莓苔樗散共盘桓王谢家庭多玉树依然犹是晋衣冠
　　舟过松陵甫里边幽篁古木尚苍然何人得似王徴士静看轻鸥渚际眠
　　坦腹江亭枕束书澄清江水自空虚修篁古木悠悠思何处青山可卜居
　　松瀑飞流到枕边道人清坐不须弦青山防防白云外用意何曾让郑防
　　新栁春柯未着鸦短篱茅屋野僧家放舟不怕归来晚白水田畦已有蛙
　　湖水清空好放船青山依约白鸥边忽思周处祠前路古木荒烟一惘然
　　笠泽依稀雪意寒澄懐轩里酒杯干篝灯染笔三更后逺岫疎林亦耐看
　　嘉树幽篁涧石隈当年曾此好懐开如今寂寞空山里谁复缄情折野梅
　　楼阁参差霞绮开峰峦重复水萦回赤栏桥外埀杨下歩月吹笙向此来
　　青山矗矗水舒舒相见郊原霁雨初絶似三髙亭上望人家依约树扶疎
　　右临青嶂左澄江未觉羲皇逺北窓安得茅君酒斟酌幽人许致玉瓶双
　　为吴溥泉画窠石平逺圗漫题
　　地僻林深无过客松门元自不曾关展将一幅溪藤滑写得湖隂数防山
　　题画赠原道
　　二月东风溪水緑幽林修竹影参差杖藜日日溪西路鱼鸟相娯只自知
　　题张以中画
　　密雪初晴僧舍深地炉活火酒时斟张家公子清狂甚冒冷看山意不禁
　　题吴采鸾像
　　谁见文箫逐采鸾碧山萝月五更寒犹遗写韵轩中迹留得风流后世看
　　为吴处士画乔林磵石
　　山家日出无行踪雪树烟萝逺且重不见眠磐石上提壶自挂一长松
　　题赵荣禄揩痒马圗
　　韩干真龙下笔肥银鞍罗帕络青丝春风碧野和烟放谁见林间揩痒时
　　题幽禽筠石圗送髙霞还元馆
　　烟雨萧萧墨未干幽禽枝上语春寒元馆里多筠石饭饱临池自在看
　　题陈仲美画次张贞居韵
　　杜老茅堂倚石根往来西瀼与东屯一庭秋雨青苔色自起钩帘尽緑尊
　　斜日西风吹髩丝披圗弄翰学儿嬉钓竿拂着瑚树张祜题诗我所师
　　为蹇原道题竹木圗
　　疎篁古木都成老石涧莓苔亦有花排闷不须千日酒聊将小笔画龙蛇
　　题寂照蒋君遗像【并引】
　　【君讳圆明字寂照暨阳人也年二十一归于我勤俭睦雍里称孝敬嵗癸巳奉姑挈家避地江渚不事膏沐防心恬淡时年四十有七矣如是者十一年癸夘九月十五日微示疾十八日翛然而逝题像甲辰正月廿四日也】
　　幻形梦境是耶非缥缈风鬟云雾衣一片松间秋月色夜深惟有鹤来归
　　梅花夜月耿氷魂江竹秋风洒泪痕天外飞鸾惟见影忍教埋玉在荒村
　　题曹云西画
　　吴淞江水碧于蓝怪石乔柯在渚南鼓柁长吟采苹去新晴风日更清酣
　　题画与强仲端
　　日暮移舟何处泊强家亭子水西头恵山只在湘帘外雨后幽泉想乱流
　　题画赠崔子文之金陵
　　性癖居幽每起迟一来溪口意凄迷林亭晓色苍茫里目送风帆过水西
　　拜石圗
　　米章爱砚复爱石探瑰抉竒久为癖石兄足拜自写圗乃知颠名不虚得
　　题画
　　疎林小笔聊娯戱画与金华张隠君好为林间横玉篴秋风吹度碧山云
　　我识幽人顔仲逸药栏竹迳近前除不将世事经心耳浊酒盈樽读汉书
　　题竹树圗二首
　　海中铁网瑚树石上银钩翡翠梢乌夜乱啼江月白檀栾飞影下窓坳
　　江边树影墨糢糊江上青山日欲晡野思怅然无晤语时来临水照眉须
　　为徳常写竹
　　张公宅里挑灯话对影依依梦寐同坐到夜深喧境寂庭前疎竹起秋风
　　题画竹赠张元实
　　髯翁中嵗得麟儿漆防双瞳玉作颐可惜空斋无楮頴为拈秃笔扫风枝
　　次张外史韵题商学士画
　　独棹扁舟引兴长疎林逺岫见微茫商侯画笔张仙句可比丰城寳劒光
　　柯丹丘梅竹
　　竹里梅花淡泊香暎空流水防人肠春风夜月无踪迹化鹤谁教返故乡
　　古木竹石圗
　　古木幽篁春淡淡斜风细雨石苍苍何人识得黄花老防翰同归粉墨囊
　　题画赠王允同
　　湛湛緑波春雨里娟娟翠竹晓风前此中着得真子一棹夷犹独醉眠
　　桐露轩前月满窓竹声树影落春江青苔石迳无人迹坐待归来白鹤双
　　二王逰骑圗
　　每忆开元全盛时二王逰骑日追随鹡鸰原上双兄弟挟弹荒郊想凤池
　　看花士女圗
　　画圗常识春风面云雾衣裳楚楚裁为问人间春几许石栏西畔牡丹开
　　士女剖圗
　　月弯削破翠团团六月人间风露寒谁覔东陵故侯去但知华屋荐金盘
　　赵魏公兰
　　天上宣和落墨花彛斋松雪擅名家遥看苕霅山如玉雪后春风自茁芽
　　管夫人竹
　　夫人香骨为黄土纸上萧萧墨色新凄防鸥波亭子上镜台鸾影暗凝尘
　　柯丹丘梅竹
　　山川揺落夜漫漫老木幽篁巧耐寒画里陈侯有佳句皎如明月映琅玕
　　题陈惟允画
　　韩公曾聴頴师琴山水萧条太古音不作王门操瑟立溪山髙隠竟何心
　　题赵承防墨竹
　　籊籊生绡写竹竿愁看春雨湿【一作满】空坛风流谁识当年意万里鸥波烟景寒
　　题木石赠丘志
　　古木幽篁丘氏宅江波落日妙莲庄泊舟风雨留三宿【一作月】卧看鳬鹥十里塘
　　荆溪秋色圗为卜震亨题
　　罨画溪头秋水明上人逸笔思纵横云山多少晖句不道毫端画得成
　　为潘仁仲写梧竹草亭
　　翆竹萧萧倚碧梧一亭聊以赋闲居浮杯乐饮思潘岳藻思春江濯锦如
　　韦羌草堂圗
　　韦羌山中草堂静白日读书还打眠买船欲归不可去飞鸿渺渺碧云边
　　宿禅悦僧舍题赵荣禄马圗
　　小僧院里无尘事夜雨灯前兴不孤寥寥説竟无生话更览王孙骏马圗
　　画赠王生
　　白沙岸下幽人宅翆竹林中卖酒家好事江干王处士客来为黍酒仍赊
　　松涧圗
　　青松涧底结凄隂老大还无用世心张洞西边煮药灶山灵虚闭白云深
　　题墨水仙花
　　宋诸王孙释大云清诗多为雪精神谁言一防金壶墨解寄湘江万里春
　　仲穆马圗
　　花门旧进青骢马天水王孙貌得真溪上犹遗光禄宅海宁何以久风尘
　　题幽篁古木圗赠文静征君
　　环庆堂前翠竹多雨苔侵石树交柯不逰罨画溪头路柰此春宵月色何
　　题画竹
　　嫋嫋风枝墨未干美人湘水逐笙鸾恍然一枕逰仙梦清影纵横山月寒
　　怪石足当米老拜修竹定是王猷栽磊落琼瑰雨洗出团栾清影月移来
　　怪石雨余苔藓滋月明鸾尾影参差春风忽过庭前树防见清隂覆墨池
　　斑斑石上藓纹新隂落先生乌角巾貌得两枝初雨后可怜清兴属幽人
　　为写新梢十丈长空庭落月影苍苍王君胸次冰霜凛剪烛谈诗夜未央
　　琅玕节下起秋风寒叶萧萧烟雨中赠子仙坛翆鸾帚杏林春扫落花红
　　逸笔纵横意到成烧香弄翰了余生窓前竹树依苔石寒雨萧条待晚晴
　　题画
　　白云孤鹤暮知还船泊钱塘看越山珍重今朝重展巻吟诗作赋北窓间
　　小坡曾写鸡栖石犹在荆溪山寺中几欲规摹浑忘却可怜零落坠秋风
　　庭树霜黄尚有隂午窓危坐自鸣琴问谁得似沈夫子北牖羲皇见此心
　　荷叶田田栁弄隂菰蒲短短径苔深鸟飞鱼跃皆天趣静里防观一赏心
　　中州人物独黄华父子诗画逸出青云之表为可尚也观澹防此巻笔意萧然有蔡天启之风流葢髙尚书之所祖述而能氷寒于水与巻后有欧阳承防所赋诗不揆因次其韵时丙午六月晦日
　　羲献才情似水清暑窓葵扇与桃笙中州父子黄华老信是前贤畏后生
　　后二十三年为戊申嵗元度张君得此持以示仆披卷如梦寐间也因援笔次外史韵诗己为之然外史已仙去张荣禄鉴禅师不见数十年存亡不能知尤令人凄防也九月十日题
　　偶寓姚城江上村木如蛟舞石如鼋清风明月许元度为余倾倒緑波轩













　　清閟阁全集巻七
　　钦定四库全书
　　清閟阁全集巻八
　　元　倪瓒　撰
　　七言絶句
　　题畵赠原道
　　雪后园林梅已花西风吹起雁行斜溪山寂寂无人迹好问林逋处士家
　　清明后题
　　野棠花落又清明杨栁青青人耦耕春物阑珊成底事半江疎雨暮潮平
　　次韵呈钱思复
　　春泥滑滑暮霞明苔满石田可耕眼底纷挐诗可遣胷中崒嵂酒能平
　　次韵再呈
　　目防青山白鸟明姑蘓城下有人耕越来溪水流遗恨呜咽声中似不平
　　次韵答王彞斋见赠
　　客居北渚静窥临霜藻萧萧雪满簪玉石在山聊混璞金兰惟子久同心
　　春日
　　桐叶题诗忆君处望春惆怅夕阳沉忧来蝶梦飞烟草黄发萧萧曾不簪
　　送友还毘陵
　　有道杨公此驻车遗言百世惑能袪道乡忠义埋黄壤牛斗龙光尚煜如
　　睡起
　　睡起晴云满涧阿牛羊日夕下南【一作平】坡浮生【一作云】富贵真无用政似纷纷蚁一柯
　　戏赠大云
　　不问羊车与鹿车无三无二一乗耶何劳赞叹并言说心悟方能转法华
　　环緑轩
　　环緑轩中古逸民瑟琴图史砚为隣欲知此地多生意试看窓前草色新
　　题竹
　　三家市上沽村酒亥夜明灯初自酉官奴把烛我所无幽篁乱写非风桺
　　顺逆
　　顺逆推移莫爱嗔白云终不染缁尘世情如火心如水屋里须教有主人
　　别陆氏女
　　去住情悰两可哀天公与我已安排前途恐有寛闲地未信狂夫事事乖
　　寄人
　　秋光明可截并刀一隼横空厉羽毛犹忆南汀携手处断云残日下亭臯
　　寄韩伯清
　　何处田庐业可租金堂玉室梦全无为谋蔬药樵渔地好在何山碧落湖
　　言意
　　村氓报本妙莲华供佛烧香汲井花独有桥东白石叟依然倾酒食虾防
　　题畵【此幅在燕京万厯乙未金陵朱太史公父朱衣见录】
　　琪树琅玕五老巅春风瑶草不知年逺公结社勤修习亭下开池种白莲
　　【壬子四月八日云林生记　余既为竹亭上人畵竹树小山并赋赠絶句时在江渚蜗牛庐】题大痴畵
　　山木苍苍飞瀑流白云深处卧青牛大痴胷次多邱壑貌得松亭一片秋
　　【黄翁子久虽不能梦见房山鸥波要亦非近世畵手可及此巻尤为得意者甲寅春倪瓒题】静寄轩诗三首
　　静寄轩中无垢氛研苔滋墨气如云匣藏数钮秦朝印白玉蟠螭小印文
　　独行应如鲁独居心同栁下孰云迂从教隣女衣沾湿试问髙人安穏无
　　身似梅花树下僧茶烟轻飏髩鬅鬙神清又似孤山鹤瘦骨伶仃絶爱憎
　　爲仲章写竹石
　　沈君好古嗜清淡竒石幽篁心所欣为写云林斋下景月明春露湿衣巾
　　次韵呈张师道
　　我爱张君真乐易樵谈农语接懽欣每思灵石山前住六尺藤牀一幅巾
　　用陈子贞韵题畵
　　仙居乃在恵山东悟者方知色是空却坐西岩双树下玉笙云里度清风
　　题李遵道畵
　　我识黄岩李使君墨池词气霭如云莫言但得丹青誉曾有人书白练裙
　　题畵
　　今日披图感慨深与君对酒若为斟重居寺里松杉合刼火兵灰已不禁
　　海鸥何事【一作处】更相疑野老如今久息机旅泊一篷南渚上云涛烟树影依微
　　近代舒王不数人曾哦雪竹与霜筠云林野思生幽梦睡起濡毫一写真
　　要识清虚甘寂寞何如快活地中仙千岩万壑松窓里烂醉吟哦石上眠
　　青山
　　夕阳渡口见青山谁识其中有此闲我本为樵北山北卖薪持斧到人间
　　寄友
　　密雪晴时照日初东窓竹影写扶疎縁知江渚张髙士衲被温敦偃仰余
　　十六日雨晴
　　道畊岂患粥材罄徳猎何忧肉食无底事甘飡希厚味曲肱饮水色敷腴
　　拜石图为王文静题
　　米颠嗜古命宜轻寳厓珍祸患并盥沐阅书私太尉可怜谄佞小人情
　　清文絶俗盛名誉不记坡翁奨拔初得笔无如蔡元度却言苏轼劣于书
　　畵竹
　　蟠虬舞凤寒云冷挟以明蟾光炯炯世人只解说洋州小坡笔力能扛鼎
　　野店枯槎何处烟千花羞涩不成妍竹枝嫋嫋春风恶卧看归鸿水拍天
　　题黄子久畵
　　白鸥飞处碧山明思入云松第防层能畵大痴黄老子与人无爱亦无憎
　　懐吕君
　　三年不见吕髙士清夜时时梦见之安得长风生羽翼与君濯髪向咸池
　　听琴
　　久淫郑卫乱吾耳忽复古初之雅音我思古人禁忿欲用此养正而钩深
　　赠别姚子章都事
　　不见髙人十五年相看两髩各皤然舞袖醉僛明月下归心飞度白鸥前
　　雨牕排闷
　　俗患不侵忍辱铠道力可胜纷华兵明月无心含万象浮云初不汚圆澄
　　雨声萧瑟似秋塘淡泊红蕖满意香火宅任渠生热恼汪汪法海自清凉
　　感怀
　　百年苦乐孰深知何可旬月无我诗从渠推骂与争席不废鹪鹩巢一枝
　　题畵
　　吴松江水似荆溪只欠山光落酒巵古木幽篁无限思西风吹鬓影丝丝
　　醉后调张徳机
　　博士今宵不用夸竹枝嫋嫋趂风斜莫烦更把官奴烛且与狂吟野老家
　　西家饮酒不尽欢东家灯下坐团栾我侬自有一壶酒不怕先生酒量寛
　　醉醒宜城竹叶春竹枝空畵损精神诗成不厌干喉吻谁道伤多酒入唇
　　允同日夕能求畵靳酒藏茶更惜香独有馆中张博士夸余弄翰不寻常
　　白石先生古貌古心轻财而重义有相见既晚之恨令人寐寤不能忘但幽居黙如潜逃则殊令人愦愦耳昨暮辱醉中词翰读之洒然也因次韵希一笑
　　空宇寥寥秋燕巢笑谈谁与共游遨南隣虽有幽贞士黙黙深潜如避逃
　　深感分尝酒数罂醋鸡闻胜驼蹄羮轰轰烈烈男儿事莫使磨跎过此生
　　连雨
　　三月雨声连四月五湖舟楫住南湖春愁黯黯如中酒卷地狂风撼不蘓
　　松雪马图为原道题
　　渥洼龙种思翩翩来自元贞大徳年今日鸥波遗墨在展图题咏一凄然
　　题畵竹
　　本朝畵竹高赵李惭愧后来无寸长下笔能形萧散趣要须胷次有筼筜
　　雨后池塘竹色新钩帘翠雾湿衣巾为君写出团栾影便觉清风爽逼人【一作喜比他郷见似人】
　　题畵赠伯亮
　　逢着乡人朱伯亮朱弦披拂共南薫研池雨过添新涨特为濡毫写墨君
　　谢笔
　　陶思渇待陈对楮先生意未宣何似中书二君至明窓脱帽一欣然
　　髙尚书畵竹
　　石室风流继老蘓黄华父子亦敷腴吴兴笔法钟山裔只有高髯不让渠
　　警时
　　羔羊跪乳犹有别林乌返哺能无违彼哉微物具至理感尔太息泪沾衣
　　己酉元日题徐氏南园壁
　　九日尘汚一日清南园池水濯冠缨卑卑燕雀难喻大自拟抟【一作展培】风九万程
　　六日题
　　寄居丘氏小偷闲尽室逃亡夜向阑县吏捉人空里巷挈家如出鬼门关
　　赠别
　　七月七日一杯酒吾友王君将逺游况有辞家张处士逍遥江渚狎轻鸥
　　张外史素不善畵醉墨戏写张洞竒石颇有一种逸韵徳明装潢成巻走笔为赋
　　书畵不论工与拙顔公米帖岂图传君看外史写竒石醉墨依稀似米颠
　　松雪马图
　　旧写天闲八尺龙鸥波濡墨水晶宫纷纷世俗争模仿儿子门生亦秃翁
　　赠潘仁仲
　　良相良医意活人得仁要亦在求仁能调脾肺心肝肾不出酸醎甘苦辛
　　庚戌冬舟过泖西写竹石小幅赠仲端友契
　　野处翁居泖水西风梢霜叶思凄迷它时再鼔春波緑花落轩窓野鸟啼
　　送徐仲清还毘陵
　　昔年守义抗天兵季子遗风尚足征牧守荒淫嗟末代荒墟榛棘竟谁惩
　　题墨萱
　　落尽幽花出一枝爱宜男草近清池水仙唯数彞斋赵夏卉芳妍尔更竒
　　赠沈掾
　　萧萧白髪沈休文问舎求田江水濆此夕一杯成酩酊淋漓醉墨气如云
　　题王叔眀岩居髙士图
　　临池学书【一作笔精墨妙】王右军澄懐观道【一作卧游】宗少文王侯笔力能扛鼎五百年来无此君
　　李伯时畵
　　飞仙游骑龙眠畵貌得形模也自竒句曲真人能鉴定不须言下更题诗
　　题畵赠单君
　　单君子逹荆溪住不到荆溪已十秋古木幽篁苔石路每经行处思悠悠
　　赠伯清
　　市上休疑张伯清药无二价驻【一作制】頽龄何当扫雪居幽谷与我松根采茯苓
　　赠故人孙
　　乔木丛篁倚苔石故家遗业总成灰二乔忆嫁周公瑾尚有枝孙气不衰
　　题彦贞屋壁
　　壬子五月廿七日吕君隠所余又来轻舟短棹向何处只傍清波不染埃
　　题畵赠卢山甫
　　卢君絶似米颠子品畵评诗也自佳我畵亦憎寒具汚手为装缉挂高斋
　　题畵
　　絶忆丹阳蔡天啓秋深淡墨意纵横陈君笔力能扛鼎可见前贤畏后生
　　戏笔
　　枕帏椰席便安舒借我飞裙意有余防借裙拖三百石髙秋还子有佳书
　　题周逊学天根月窟轩
　　手攀月窟蹑天根已识乾坤即此身安乐窝中方寸地浩然三十六宫春
　　正月四日夜风雨拙逸斋赋
　　荒烟漠漠古长洲倦客悲吟叹滞留风雨打窗归梦短一樽聊作醉乡游
　　为庵题吴仲圭竹枝便面
　　十年害眼今年较障眼前縁始暂离纨扇箧蔵无弃置三収吴叟碧筠枝
　　竹树小阁
　　竹影纵横写月明青苔石下听鸣筝我来彷佛三生路琪树秋风梦亦惊
　　题畵赠均玉
　　笠泽汀前竹树稠白头埀钓荻花秋有时乗兴入城府独放扁舟任去留
　　西湖竹枝词
　　愁水愁风人不归昨夜水没钓鱼矶踏尽莲根苦无藕着多桺絮不成衣
　　桐树原栽金井西月明照见影离离不比苏公堤上栁乌鸦飞去鹧鸪啼
　　题日本僧畵
　　五老西来第防峰道人定起对长松挂帆东海还归去貌得香炉云气浓
　　题畵
　　何处青山落照边隔林零乱走寒泉山如十月江南草闲倚荒村泊钓船
　　题竹
　　舟过甫里夕阳微相见故人潘仲辉爲写石坛青凤尾不知云落已沾衣
　　题畵竹赠西溪处士
　　雪叶霜枝耐嵗寒栉风沐雨不成欢百年强健且行乐留取清溪作钓竿
　　题郑所南兰
　　秋风兰蕙化为茅南国凄凉气已消只有所南心不改泪泉和墨写离骚
　　己酉十月八日访伯凝文学写图以赠
　　江水清空霜叶稀竹深依约有窓扉留连竟日忘羁思闲与休文咏落晖
　　寄良常
　　不到荆溪二十年旧冬十月拟同船夏秋好遣渔童至定去灵常古洞前
　　四月访衡斋髙士
　　不来新里四经年首夏清和又系船笋脯松醪三日醉西山在望已醒然
　　题芭蕉士女
　　凤钗斜压鬓云低望防羊车意欲迷防叶芭蕉共憔悴秋声近在玉阶西
　　岁庚子十一月廿日邂逅云冈道师于长洲邑东之衍庆院以此纸命写竹石并赋诗而纸笔皆不佳漫尔作此愧不能工道师悯世忧国以道德为己任汩汩城邑之中不以为苦不肯自超于风埃之表也故末句讽之
　　天妃庙里曾游处怪石藂篁满緑苔今日江潮重回首卜居南岭白云隈
　　四月廿日过江渚茅屋杂兴四絶句録呈云浦明公以代对面
　　百年风雨防兴亡睡起西山尚夕阳四月维舟向茆屋一庭春草独焚香
　　燕子低回掠地飞海鸥来去水侵扉中流云度他山影落日帆从何处归
　　燕雀生成喜近人家残屋破去踆踆可人惟有闲庭草蓬户朱门一様春
　　姑苏城郭草茫茫城外腥风旧战塲花落空垣车马絶独余梁燕说兴亡
　　畵竹
　　苦忆能诗梁上人明窓竹几净无尘为君戏写檀栾影多入湘江野水濵
　　题畵
　　落月团团照屋梁能仁寺里白云乡只今却笑庵中叟竹树小山凝雪霜
　　幽篁古木姑余畵赠与松陵沈仲良今夜泊舟依古栁一篷疎雨梦潇湘
　　兰亭
　　辨说兰亭犹聚讼精良此刻更何疑辩才嘱付昭陵后玉匣为尘世祚移
　　古木竹石
　　劒光出匣耿秋莲磨砺峥嵘濯涧泉又是一畨风雨过青枫月下竹娟娟
　　题张逊钩勒竹
　　霜松雪竹当时见笔底犹存嵗晏姿文采百年成异物西风吹泪髩丝丝
　　髯张用意铁钩鎻书法不凡诗亦工清苦何忧贫到骨笔端时有古人风
　　题畵
　　服食清虚带瘦容菖蒲花发紫茸茸涤烦矶上营茆屋千仞巗峦一个松
　　畵竹次郑元祐韵
　　曾向清湘斩钓竿苍苍烟景暮江寒逺山一脉西来意付与髙人面壁看
　　筠石乔松
　　萧萧风雨麦秋寒把笔临摹强自寛尚赖俞君相慰藉松肪笋脯劝加飡
　　己酉二月廿一日为清明日风雨凄然舟泊东林西浒歩过伯璇征君髙斋焚香瀹茗出示燕文贵秋山萧寺图展玩良久因写是日所赋絶句其上
　　野棠花落过清明春事匆匆梦里惊倚棹微吟沙际路半江烟雨暮潮生
　　壬寅仲冬写竹枝赠潘友复赋诗其上
　　赤壁矶头万里秋月明寒竹思悠悠二乔消息今何似尚忆风流人姓周
　　辛亥秋写竹梢并诗奉赠次宋征士
　　今朝姚合吟诗句道我休粮带瘦容写赠湘江青凤尾相期徃宿最高峰
　　至正三年癸未嵗八月望日进道过余林下为言僦居蘓州城东有水竹之胜因想像图此并赋诗其上
　　僦得城东二亩居水光竹色照琴书晨起开轩惊宿鸟诗成洗砚没游鱼
　　树石
　　已过上已与清明风雨数朝今日晴脩竹春柯苔石畔一杯聊为故人倾
　　辛亥春写松亭图并诗赠徳嘉高士
　　华亭郭里陈髙士三泖九峰时一游欲结松亭看云气更招鸣鹤友浮丘
　　从善道契过笠泽以士雍高士此纸求写竹枝画已并赋
　　隐士河隂半亩宫淀山湖里泊烟篷秋来鲈鲙莼羮美亦欲东乗万里风
　　至正十三年二月晦日为公逺茂才写古木竹石幷赋
　　甫里宅边曾系舟沧江白鸟思悠悠忆得岸南双树子雨余青竹上牵牛
　　四月十七日写筠石春树并诗以赠叔平道契
　　芝室丹房苔石清荒筠春树影纵横他时夜雨寻幽约笋脯芹羞酒满罂
　　乙未嵗四月廿日过仲寳隐君宅因赋题松泉畵帧
　　涧雨松风解宿酲虎头宅里坐忘形清歌击筑聊永日更倒君家双玉瓶
　　题卫明弦洛神图
　　凌波微歩袜生尘谁见当时窈窕身能赋已输曹子建善图惟数卫山人
　　辛亥二月廿九日留华亭南里潘君以仁宅因懐去年此日与心逺同在余不溪开仙馆
　　萧萧风竹和幽吟二月江村春雨深东去山中此时节隔溪桃李正隂隂
　　写晴梢并诗赠日章贞士
　　雨后空庭秋月明一枝窓影墨纵横沈君雅有临池兴萧洒濡毫意自清
　　国寳照磨有平野轩在扬州城郭中今寓吴十许年矣至正丙午九月十一日在开元寺为写此图幷诗以赠
　　雪筠霜木影差差平野风烟望逺时回首十年吴苑梦扬州依约髩成丝
　　昨日承蔬笋不托之供获清言永日别后与元举叔阳防琴过普陀精舎相与盘礴林影水光中而令子来始知从者散歩韩墅桥急遣一介徃则从者兴尽已返矣经宿不面旦来雷雨大作想惟动静轻安昨见尊爼间韭芥莴菜之属秀色粲然今日得雨必是苗芽怒长更佳也况许送久伺不见至戏作小诗促之
　　韭芥抽苗铺翠玉晓经雷雨更敷腴莫嗔措大眼孔小乞取先生一饷余
　　七日访徐良辅十三日至七寳泉上及暮舟还畊云轩
　　来看城西十月山桂花风起碧巗间扁舟夜过溪东宿七寳泉头日暮还
　　桂树牕间卧看云风吹花落紫纶巾偶来山廨饵苍术又向江波采白苹
　　中秋月下欢饮
　　鸣凤冈头秋月明一樽能为故人倾月林满地青苹影琪树飘香露气清
　　中秋夜月明胜常年良夫与景和防酒至畊云轩酣饮及二更乃就寝十六日夜隂云半天宇月光或隐或见十七日夜月已不如中秋月色朗澈十八日暮雨作至十九日不止因赋
　　八月山居秋廓廓西风逗冷侵疎箔鸟衔青影暮飞还细雨空庭桂花落
　　题坦率子畵
　　何处溪山好卜居武夷不住即匡庐蓬莱兜率元非逺云锦箱中贝叶书
　　写竹枝赠成之隠君
　　铁啸楼前江雨晴一枝脩竹近檐楹酒酣更待纤纤月喷薄箫声似玉笙
　　写竹石赠钱自铭
　　瑶芳楼下曾留宿因见明琅旧日图钱起能诗多逸思为渠吟啸不能孤
　　贞居道士徃常熟山中访王君章髙士予因写梧竹秀石奉仲素孝防
　　青桐隂下一株石廻棹来看雪未消展图彷佛云林影肻向灯前玩楚腰
　　题朱泽民小景
　　朱君诗畵今称絶片纸防缣人寳藏小笔松巗聊尔尔道宁格律晚堂堂
　　题畵
　　涧道流泉曲曲通白云牕牖防帘栊汀花如雪归舟晚南渚幽人未易逢
　　题赵彦征小畵
　　文敏公孙清且贤陶楮頴过年年子由命也成葅醢坐对鸥波一惘然
　　登天平
　　天平烂漫游三日林下狂吟石上眠浩荡春风芳草緑梅花雪满白云泉
　　病中九日懐山园三首
　　江村九月木樨风不与山园景物同还忆涧西行采菊茱萸交缀入杯红
　　病骨崚嶒山影瘦敦敦拥褐坐忘言当年亲旧防壶处应有寒泉满石尊
　　登髙多在九龙山湖水苍茫白鸟还醉拂松萝临石溜黄花枫叶暮斑斑
　　题曹幼文雪林图
　　洼盈轩在雪林斋啜茗幽吟见雅懐一阅旧图如隔世世奚遗我老形骸
　　自题畵
　　山郭幽居正向阳乔林古木郁苍苍剡藤百幅谁能置为扫虬枝蔽日长
　　附録次韵　　　　　　　　　尚左生
　　云林雨过踏春阳涧水溅溅老树苍不是砚坳云作阵疎篁空自拂檐长
　　江渚茅屋杂兴四絶奉寄云浦理问兼似良夫隠士
　　我自无心何慢勤爱憎加我亦从人青山不改如如体雪后阳生依旧春
　　五月隂风特地寒阖闾浦口怯衣单饥啼野哭浮村落我本无愁也废飡
　　虞赵虹光贯壁奎碧梧端合凤来栖春泥滑滑江天永更着荒榛呌竹鸡
　　眼底繁华一旦空寥寥南北马牛风鸿飞不与人间事山自白云江自东
　　题髙彦敬山水图
　　房山清影浸湖波緑玉苍烟冷荡磨寳墨珍图人世满山中照见百东坡
　　中秋偕徐良夫饮畊云山居
　　酒渇茶瓯沁露凉石牀云卧冷侵裳团团碧树悬金粟月午风清梦寐香
　　烟雨中过石湖三絶
　　烟雨山前度石湖一奁秋影玉平铺何须更剪松江水好染空青畵作图
　　姑蘓城外短长桥烟雨空蒙又晚潮载酒曾经此行乐醉乗江月卧吹箫
　　愁不能醒已白头沧江波上狎轻鸥鸥情与老初无染一叶轻躯总是愁
　　懐畊渔大隐
　　山谷真堪埋百忧月窓桂树思绸缪荷花浦口见山色寄书汝亦忆侬不
　　八月廿一日出凤冈
　　江上来寻西郭山山人留我白云间风飘云去他山雨云本无心亦未闲
　　写竹梢寄畊云
　　一枝秋玉防吟风写入吴笺意逾工逺寄碧山王录事独行何用哭途穷
　　采薇
　　采薇巗岫宿层云廹隘悲为世俗邻郿坞铜山竟何似金留未必不戕身
　　阿房宫
　　阿房遗址碧山垠葅醢生民又防秦积恨不消秋草緑行人指防话悲辛
　　访古道首座因见吕志学诗篇
　　我爱学公名古道于今古道久寥寥净名室里无尘事一见令人意也消
　　不见吕髯防十年想应两髩也皤然何当共住维摩室剪烛哦诗聴雨眠
　　写画赠马彦敬
　　【髙房山尚书清节雅尚为本朝名臣讳克恭字彦敬马先生亦其国人亦字彦敬葢司马慕蔺之意也今既为作山居圗又诗以赠之】
　　清节尚书髙彦敬马翁同字亦懐贞汉庭词赋相如最司马依依慕蔺情
　　题顾定之竹【上有王常宗诗】
　　顾画王诗两竒絶风霜凛凛香清节狮子林中古佛心允矣无生亦无灭
　　连雨
　　二月雨声连四月三江舟楫住吴江春愁不醒如中酒浪着狂风撼客窓
　　画溪山春霁圗
　　水影山光翠荡磨春风波上聴渔歌埀垂烟栁笼南岸好着轻舟一钓蓑
　　次潘瓠斋韵题丹丘墨竹
　　柯公自比米颠子文采照耀青琅玕只今耆旧凋零尽剩得潘君瘦影寒
　　附録瓠斋原韵
　　丹丘写竹师老可能写倒影青琅玕张之草堂雪色壁壊叶潇潇烟雨寒
　　追和苏文忠公墨迹巻中诗韵
　　脉脉逺山螺翠横盈盈秋水眼波明西北风帆江路永片云不度若为情
　　窓里晚山眉翠重汀前秋水眼波明白鸥飞处寻归路眇眇新愁故国情
　　雨挟江湖来浦口霜凋木叶见山尖寒波曾照飞鸿影髭雪朝朝与恨添
　　风雨翻江梦里惊忽思仙驭绛霄翎世间得麻姑爪痒处爬搔忆蔡经
　　湖边窓户倚青红此日应非旧日同太守与賔行乐地防碑荒藓卧秋风
　　奎章阁下掌丝纶清浅蓬莱又几春三十六宫秋寂寂金盘冷露泣仙人
　　蔡公闵峤双龙璧苏子儋州万里船何似归田虞阁老醉吟清浦月娟娟
　　嗜酒狂吟秃髩翁华阳坛馆百花风晚年传得登真诀归卧南山涧谷中【右二首又追和虞奎章韵】
　　【右苏文忠公真迹一巻公之书纵横邪直虽率意而成无不如意深赏识其妙者惟涪翁一人圆活遒媚或似顔鲁公或似徐季海葢其才徳文章溢而为此故絪緼郁勃之气映日奕奕耳若陆柬之孙防礼周越王着非不善书置之顔鲁公杨少师苏文忠公之列则如神巫之见壶丘子矣癸丑八月八日倪瓉】
　　附苏文忠公墨迹巻中诗
　　蔡君谟梦中作
　　天际乌云含雨重楼前红日照山明嵩阳居士今何在青眼看人万里情
　　陈述古阁中君谟书壁上诗
　　绰约新娇生眼底侵寻旧事上眉尖问君别后愁多少得似春潮夜夜添
　　无名氏和壁上韵
　　长埀玉筯残妆脸肯为金钗露指尖万斛闲愁何日尽一分真态更难添
　　杭州营妓周韶求落籍作　时韶有服衣白
　　陇上巢空嵗月惊忍看回首自梳翎开笼若放雪衣女长念观音般若经
　　营妓胡楚送周韶落籍作
　　淡妆轻素鹤翎红移入朱栏便不同应笑西园旧桃李强匀顔色待东风
　　营妓龙靓送周韶落籍作
　　桃花流水本无尘一落人间几度春解佩暂酧交甫意濯缨还作武陵人
　　题东坡书巻后絶句四首　蜀人虞　集
　　只今谁是钱塘守颇解湖中宿画船晓起鬭茶龙井上花开陌上载婵娟
　　老却眉山长防翁茶烟轻飏髩丝风锦囊旧赐龙团在谁为分泉落月中
　　三生石上旧精魂邂逅相逢莫重论纵有绣囊留别恨已无明镜着啼痕
　　能言学得妙莲华嬴得春风对客夸乞食衲衣浑未老为题灵塔向金沙
　　次前韵九首　　　　　　丹丘柯九思
　　山中覆鹿拾蕉叶眼底生花二月明不道人生从梦寐诗新犹话梦中情
　　緑窓度曲初含笑银甲弹筝不露尖人生莫待头如雪华屋春宵酒屡添
　　云中初下势如惊白凤蹁跹雪色翎多少旧逰歌舞地不堪回首又重经
　　桃花扇底露唇红不复梳妆与众同一曲山香春去也荼防无语谢春风
　　一颗摩尼不染尘瑶池圃度千春昭阳殿里云深处谁是当年解佩人
　　三月旌旗幸玉泉牙樯锦缆御龙船千官车骑如云涌杨栁梢头月色娟
　　长忆眉山鹤发翁旧时阿阁賛皇风如今流落堪说黼黻文章似梦中
　　鼓瑟湘灵欲防魂洞庭波浪不堪论遥知旧赐宫袍锦双袖龙钟总泪痕
　　兴圣宫中坐落花诗成应制毎相夸庐山面目秋来好自杖青藜步白沙
　　又　　　　　　　　　　吴郡张　雨
　　日将公事湖中了醉入重城列炬明自古大藩财赋地古人偏得赋闲情
　　谢女娇吟雪比盐北台马耳见双尖衲衣政索歌姬笑不道春寒绣被添
　　写韵轩中尘不惊与谁同蹑凤凰翎采鸾可惜情縁重只合清斋写道经
　　钗头新緑荔枝红那与江珧色味同闻道端明新进谱一时殿阁起薫风
　　香辟春寒玉辟尘流苏斗帐醉和春一双明月都无价寂寞人间第二人
　　江南在处烟波好浪迹先生不上船近就阖闾城外宿可怜霜月夜娟娟
　　青城樵者一衰翁写罢乌丝满袖风消得玉堂金研匣至今传入畵图中
　　听碾龙团怯醉魂分茶故事待谁论纎纎玉椀亲曽见只有春衫旧泪痕
　　白公种竹苏公栁谈笑功名后世夸依旧葑云三万丈断桥谁与筑堤沙
　　又　　　　　　　　　　义兴马　治
　　东阁小书诗梦破后堂残醉烛花明春风客散茶香在寂寞人间万古情
　　红入两颧春意满翠笼双袖晓寒尖虽知别后情难识也觉愁中醉易添
　　彩笔诗成举坐惊素衣新剪凤凰翎多情应是莲花女留得银筝金字经
　　透海丹砂一粟红前身宜与后身同袖中只换神仙骨尘业何由到素风
　　沧海桑田复防尘东风惟见落花春须知剰水残山外氷雪肌肤别有人
　　蜀人文采相先后多在西湖载酒船肠防至今湖上桺空残眉翠簇连娟
　　三百年来此两翁诗人情性道人风醉中还似毘邪老花雨纷纷一笑中
　　梅花香冷返氷魂徃事茫茫迹未论寳剑已随龙化去谁怜水上刻舟痕
　　赋就仙人蕚緑华金声玉色众中夸归来世上空尘土云白江清月满沙
　　王云浦示余米元章诗巻次韵辛亥八月望
　　喟然叹也宜吾与不利虞兮柰若何鸿雁不来风嫋嫋庭前树子落桫椤
　　吴松江只蒲萄緑金井峰仍缥缈青说与弋人何慕我髙飞鸿鹄杳
　　大姚湖水白生烟长物都除絶世縁笙鹤不为归鹤怨玉仙真是胜丁仙
　　附録原韵
　　广文当日官虽冷可奈才名振世何他日君家须炙手而今聊复雀堪罗
　　老年尚喜管城子防爱好山江上青武林秋髙晓欲雨正若此画云防防
　　三茅别有洞中天我欲山居屏世縁累行积功多蜕举玉宸欣有地行仙
　　绍兴戊午季春书于大姚五湖田舎元晖
　　写春山岚霭赠仲章沈君至正九年三月一日
　　露草雨苔青不干牀头涧水夏生寒传经长史挥毫处只作当时旧宅看【南涧实张君旧业故云】
　　附録次韵　　　　　　　　　张　雨元镇此幅又入巨然之室谓二米所不迨也
　　秀色云林墨未干一峯天柱倚苍寒玉人只隔轻烟霭三尺图中正面看
　　又　　　　　　　　　　　　郑元祐
　　九龙峰上雨云干影落栖神涧水寒不是天机飞墨妙何由冩入畵图看
　　陈母庄氏节义【义士陈寳生之母】
　　抗节谁称防臂嫠皇天空谷照贞姿何人得似冯丞相易主班迎独任之
　　附次韵　　　　　　　　　　吕　桢
　　贞节谁如恤纬嫠凛然松柏岁寒姿姓名今日辉编简班史文章复见之
　　题瓮牖图
　　赐也货殖宪也贫宪贫非病衣已鹑未若箪瓢顔氏子陋巷所乐皆天真
　　畵竹石一幅水墨
　　采莲泾上涟漪緑苔竹幽篁依古木遇着幽人周杰翁邀余把酒清池曲
　　【余邂逅仲杰隐君于采莲泾上戏写此图并赋诗为赠至正癸卯五月廿二日倪瓒】
　　附録和韵诗跋
　　卧食黄精须髩緑情似万花身似木忽然市上肆墨兵浊酒一巵歌一曲
　　樵介和云林翁近村子
　　云林先生瞳色緑江村老叟相如木畵情却寄倪夫子不问镜湖才一曲
　　熙僧持此将去近村又复题此
　　山瓢倒泻潇湘緑道人过似段干木逾垣不舎酒在尊归来醉按无弦曲
　　珊瑚红映琳琅緑也知不是凡花木云林无复见幽人人世空传采芝曲
　　天香秋染新袍緑叙别尊前歌伐木登楼目送渡江人十二栏干倚云曲
　　天全公为友人顾贑州子崇善上舎题
　　淇水仙人新挂緑足蹑云根登若木此去金銮独对时谁能和得阳春曲
　　右山隂骆　巽题
　　隐君重价如结緑萝屋萧然倚乔木蓝舆不到五侯家只在夫椒与勾曲
　　怅望云林消故緑无人更识鸡登木天寒嵗暮抱琴来为君重奏相思曲
　　右彭城刘　珏题
　　白云下映空潭緑周翁宅畔多乔木清晖自是能娱人目送秋鸿弹古曲
　　芙蓉山下苔痕緑一代清风吹墓木畵里题诗和者多谁言此是巴人曲
　　云林子以诗畵妙一时然性狷甚非当其意不与彼周仲杰者何人乃辱与之不吝而使至今和其诗者尚知有杰焉其亦老杜之黄四娘长公之林行婆也耶予友顾崇善雅好畵其藏此意在云林耳亦岂以杰故哉时成化己丑之嵗季秋十有七日吴生寛初寓南都之珍珠桥书楼对紫金山爽气试王古用笔
　　淇园过雨惊泼緑老节凌云依古木春雷一夜长孙枝载和虞廷九成曲
　　吾乡顾氏自入国朝祖孙三代皆以辰年登第世谓之三辰进士信竒遇矣故是诗云云虽然由崇善而上则三辰进士由崇善而下其数尚不止此且不必其皆以辰也吴瑄
　　玉椀浓分荔枝緑醉毫还写山中木老材无用不足论根到九泉那肻曲
　　姑蘓台下防芜緑清閟阁前狐啸木于今畵里见清泠何待贞元供奉曲
　　右清痴马愈和题
　　九龙山前春草緑老眼何人识乔木清风聊寄剡溪藤吴人尽和阳春曲
　　东市髙生髪犹緑牺尊自古灾嘉木朱弦玉轸尚依然谁寄广陵散一曲
　　倪云林畵髙太史诗皆百世前竒寳也进士顾崇善征题乃赋二首一以思云林一以伤太史云华亭张弼
　　云林水墨非青緑幻出天然羙筠木饶髙二老融心神一唱三叹歌清曲
　　错刀劈出淇园緑籀文写就灵槎木倪迂逸笔妙天机赏鉴令人慰心曲
　　乡贡进士顾崇善持此轴求题余阅之乃中吴先进诸公诗畵也创之者倪公元镇诗而和之者髙公季廸饶公介之其上所书则饶公笔也三公皆名人世难得其真迹今并得之是诚三絶崇善旧从余游余每爱其笃学有儁才且好蓄古书畵虽然崇善有大抱负者建功立业在彼不在此也成化乙酉十月望教授临川黎扩大量跋
　　赠宋仲温
　　江水欣逢宋仲温萧条古道向君论我居笠泽已十载看竹惟君我欵门
　　答谢参军
　　谢公好义今犹初不可亲亵不能疎松陵父老犹德尔援若功多自不居
　　寄徳常别驾
　　廪食精丰养士多村童野老亦讴歌可无振厉新科格选试能平定不颇
　　题大痴畵
　　大痴畵格超凡俗只尺闗河千里遥惟有髙人赵荣禄赏伊幽意近清标
　　清閟阁全集巻八
　　钦定四库全书
　　清閟阁全集巻九
　　元　倪瓒　撰
　　乐府
　　小桃红
　　陆庄风景又萧条堪叹还堪笑世事茫茫更谁料访渔樵　后庭玉树当时调可怜商女不知亡国吹向紫鸾箫
　　一江秋水淡寒烟水影明如练眼底离愁数行雁写晴天　白【一作緑】苹红蓼参差见吴歌荡桨一声哀怨惊起鹭鸥眠
　　五湖烟水未归身天地双蓬髩白酒新篘防隣近主酬賔　百年世事兴亡运青山数防渔舟一叶聊且避风尘
　　踏莎行
　　春渚芹蒲秋郊梨枣西风沃野収红稻檐前炙背媚晴阳天涯转瞬凄芳草　鲁望渔村陶朱烟岛髙风峻节如今扫黄鸡啄黍浊醪香开门迎笑东隣老
　　鹧鸪天
　　笠泽沿洄十五年亲知情义日堪怜偷儿三顾吾何有俗士羣讥自省愆　聊复尔岂其然田翁轻慢牧童颠乃知造物深相与急使江湖棹去船
　　江城子
　　满城风雨近重阳湿秋光暗横塘萧瑟汀蒲岸栁送凄凉亲旧登髙前日梦松菊径也应荒　堪将何物比愁长緑泱泱绕秋江流到天涯盘屈九回肠烟外青薲飞白鸟归路阻思微茫
　　蝶恋花
　　夜永愁人偏起早客髩萧萧镜里看枯槁雨叶铺庭风为扫闲门寂寞生秋草　行路难行悲逺道说着客行真个令人恼久客还家贫亦好无家谩自伤怀抱
　　清平乐【在荆溪作】
　　汀烟溪树总是伤心处望防溪流东北注梦逐孤云归去　山花野鸟初春渔郎樵叟南津谁识摧頽老子醉人推骂从嗔
　　凭栏人【赠吴国良】
　　客有吴郎吹洞箫明月沉江春雾晓湘灵不可招水云中环佩揺
　　人月圆
　　伤心莫问前朝事重上越王台鹧鸪啼处东风草緑残照花开　怅然孤啸青山故国乔木苍苔当时明月依依素影何处飞来
　　惊回一枕当年梦渔唱起南津画屏云嶂池塘春草无限消魂　旧家应在梧桐覆井杨桺藏门闲身空老孤篷听雨灯火江村
　　太常引【伤逝】
　　门前杨桺密藏鸦春事到桐华敲火试新茶想月佩云衣故家　苔生雨馆尘凝锦瑟寂寞听鸣蛙芳草际天涯蝶栩栩春晖梦华
　　殿前欢
　　揾啼红杏花消息雨声中十年一觉扬州梦春水如空雁波寒写去踪离愁重南浦行云送氷玉柱弹怨
　　东风
　　水仙子
　　东风花外小红楼南浦山横眉黛愁春寒不管花枝瘦无情水自流　檐间燕语娇柔惊回幽梦难寻旧游落日帘钩
　　吹箫声防更登楼独自凭栏独自愁斜阳緑惨红消瘦长江天际流　百般娇千种温柔金缕曲新声低按碧油车名园共游绛绡裙罗袜如钩
　　折桂令【拟张鸣善】
　　草茫茫秦汉陵阙世代兴亡却便似月影圆缺山人室堆案图书当牕松桂满地薇蕨　侯门深何须刺谒白云闲自可怡悦到如今世事难说天地间不见一个英雄不见一个豪杰
　　又【辛亥过陆庄】
　　片帆轻水逺山长鸿雁将来菊蕊初黄碧海鲸鲵兰苕翡翠风露鸳鸯　问音信何人蔕当想情怀旧日风光杨桺池塘随处凋零无限思量
　　水仙子【因观花间集作】
　　香腮玉腻髩蝉轻翡翠钗梁碧燕横新妆懒歩红芳迳小重山云【一作空】画屏　绣帘风暖春醒烟草粘飞絮蛛丝□落英无限伤情
　　江城子【感旧】
　　牕前翠影湿芭蕉雨潇潇思无聊梦入故【一作郷】园山水碧迢迢依旧当年行乐地香径杳緑苔饶　沉香火底坐吹箫忆妖娆想风标同歩芙蓉花畔赤栏桥渔唱一声惊梦觉无覔处不堪招
　　桺梢青【赠妓小璚英】
　　楼上玉笙吹彻露冷飞璚佩玦黛浅含颦香残栖梦子规啼月　扬州徃事荒凉有多少愁萦思结燕语空梁鸥盟寒渚画栏飘雪
　　南郷子【东林桥雨篷梦归】
　　篷上雨潺潺篷底幽人梦故山磵户林扉元不闭萧闲只有飞云可徃还　波冷玉珊珊一壑松风引佩环咏得池塘春草句更阑行尽千峰半霎间
　　太常引【夀彞斋】
　　桺隂濯足水侵矶香度野蔷薇芳草緑萋萋问何事王孙未归　一壶浊酒一声清唱帘幙燕双飞风暖试轻衣介眉夀遥瞻翠微
　　鹊桥仙
　　富豪休恃英雄休使一旦繁华如洗鹊巢何事借鸠居数载主三易矣　东家烟起西家烟起无复碧翚朱啓我来重宿半间云旧制唯余此耳
　　忆秦娥
　　【昨日尝赋忆秦娥一首以介石斋前木樨盛开俾具一巵酒无使花神笑人寂寞盖以风雨伤怀耳兹重改呈又作一首共写呈君今却不可黙黙也】
　　扶疎玉蟾宫树影阑干曲阑干曲一襟香露防枝金粟姮娥镜里秋云緑无端风雨声相续声相续不须澄
　　霁为酤醽醁
　　参差玉笙声暮起瑶台曲瑶台曲轻风香浸夜凉肌粟黄云巧缀飞霞緑清吟未防秋霖续秋霖续恐孤花
　　意倒尊中醁
　　如梦令
　　削迹松陵华防藏密白云深处造物已安排万事何须先虑归去归去海鹤山猿同住
　　赞
　　释迦牟尼佛赞
　　稽首无上具足尊无人我众生夀者千偈澜翻了无说拈花传灯长不夜　无浄居士寳云庵懒瓉述
　　鹤林周初像赞
　　栖真紫虚之上馆宴景致道之宫劒影拂三珠树之朗月佩声锵七星桧之灵风导之紫鸾笙从以白玉童变化隐显如左元放其召致鬼物似齐少翁嘘阳吸隂以赞育元化封山召云以役使社公琴三叠兮百神欣恱舞胎仙于绛霄寥廓中者耶
　　金粟道人小像赞
　　谓其有意于荣进与咏歌弹琴诵古人之书谓其濶略于世故与能廓充先世之业昌大其门闾逍遥户庭名闻京师忽自逸于尘氛之外驾扁舟于五湖性印朗月身同太虚非欲防觉于一致而贯通于儒者耶
　　立庵像赞
　　貌侵而骨立色敷而内腴斯遯世之士列仙之臞随时以守其分守独以乐其迂寓乎外或颓然浄名方丈之室或悠然庄周防漠之区及其探于中则身处仁行蹈义师慕乎圣哲而弗殊冠野服萧散纡徐是殆所谓逃于禅游于老而据于儒者乎
　　鹤溪先生像赞
　　家庭教子佩学诗学礼之言巗穴置身有忧国忧民之色是知克仁而夀能文而徳也
　　赵士瞻小像赞
　　处乎寂寞之滨乃有恱豫之色将侪于列仙癯于山泽我知之矣岂登山临水以忘归贫贱不足为其忧富贵不足为其怿者非耶
　　陈天倪处士像赞
　　其介特孤峭非松瀑之甥而能然欤其好学能文盖尝从游于草庐栖迟衡门之下鼓瑟动操之间令众山响与之俱童冠风雩以闲咏逮乎暮春之初
　　王季野像赞
　　粹然春温者犹有若翁素履之徳容也凛乎秋清者得乎湘累楚骚之遗风也与时上下人莫知其所存乎中也匪以吾义吾将曷从也乔木莺鸣云山鹤飞轻薄纷纷吾何是非登山临水聊逍遥以忘归
　　徳常张先生像赞
　　【钱唐王生思善畵徳常时年四十二矣徳常髙情虚夷意度闲雅顾非顾长康之邱壑置身曹将军之凌烟润色又那縁得其气韵耶王生葢亦见其善者防耳今日因过徳常草堂出此图求赞且欲作树石其旁乃先缀数语像上树石俟它日补为之】
　　诵诗读书佩先师之格言登山临水得旷士之乐全非仕非隠其防其天云不雨而常润玉虽工而匪镌其据于儒依于老逃于禅者欤
　　题跋
　　题唐张长史春草帖
　　右唐张长史春草帖锋頴纤悉可寻其源而麻纸松煤古意溢目真是为唐人法书之冠晋迹不可复见得见此迹亦希世之珍乎顔平原书家之集大成者犹言杜诗韩文张法亦出于此也因与袁君子英获观陈彦防氏赏叹竟日壬子人日题
　　题唐懐素酒狂帖
　　癸丑八月廿一日观于耕渔轩时积雨初霁残暑犹炽王季耕自其山居折桂花一枝以石罂注水挿花着几格间户庭閴寂香气郁然展玩此卷久之如在世外也
　　题东坡村醪帖
　　坡翁此巻笔意比徐季海尤觉天真烂漫也癸丑中秋同王季耕观于徐良夫之耕渔轩
　　题黄子久画
　　本朝畵山林水石髙尚书之气韵闲逸赵荣禄之笔墨峻防黄子久之逸迈王叔明之秀润清新其品第固自有甲乙之分然皆予敛袵无间言者外此则非予所知矣此巻虽非黄杰思要亦自有一种风气也至正十二年三月七日与明道尊师谒张先生出此示余遂得纵观东海倪瓒题
　　跋陈惟寅作闗侯论
　　三国之君其才智虽互有短长其实皆命世之雄也将帅如闗侯軰亦何可多得哉惟寅博学能文识古今治乱之体人物才智之短长感事伤时故为之慷慨著论如此
　　题天香深处巻后
　　周逊学读书养亲孜孜嗜古学行隠居而急义昔董生下帷不窥园扬子校书不以仕进为念周君有其志焉自宋道国公濓溪先生之裔有八世伯祖寓建宁之浦城登绍圣四年乙未科仕至吏部尚书德业昭著五子皆进士荣显于朝所居有仙桂堂天香亭天雨清芬楼户庭之间桂树纷列秋风扇凉香气逺逹髙祖始来居吴祖紫华先生仕隠乐道每求活人于死地隂功及物奕奕然向显异矣年六十六微示疾十许日对客坐语如常时及午正容敛衣翛然而逝葬常熟虞仲山下后二十七年冢为盗所发徃易棺敛肤体如生遍生髭髪爪甲皆长寸余因改葬吴县道山之原见者莫不叹异逊学长身玉立勤俭自持遇人有礼节而纯笃能尽力于孝养卓然頴出乎流俗矣左丞相伯温甫深期其必绍隆乎祖徳也既名其端居之室曰传桂又曰天香深处周公其善夫取喻矣匪芳之馨惟徳之馨绳其祖父光逺以有耀非子其谁哉若夫山毓秀而石韫玉川容媚而蚌蔵珠空谷兰芳幽林芝孕徳盛而业充又何患人之不知也已七月廿三日倪瓒书于巻后
　　题紫华周公碑传行状后
　　紫华上卿游心恬淡之园濯神清泠之渚仕虽不显利泽甚溥遇真仙故晚得尸解上道是学道之士非祖宗流庆骨神合仙精修契何由仙灵降室哉观陶贞白防通记庶知之耳因读上卿碑及传为之慨然久之壬子九月二十日倪瓒书
　　跋蔡君谟墨迹
　　蔡公书法真有唐人风粹然如琢玉米老虽追踪晋人绝轨其气象怒张如子路未见夫子时难与比伦也辛亥三月九日
　　跋赵松雪诗稿
　　赵荣禄髙情散朗殆似晋宋间人故其文章翰墨如珊瑚玉树自足照映清时虽寸缣尺楮散落人间莫不以为寳也今人工诗文字画非不能粉泽妍媚山鸡野鹜文彩亦尔斓斑若其神韵则与孔翠殊致此无他固在人品何如耳此巻张徳常得之荣禄之子仲穆卢山甫二月廿日见过田舎防以示仆因题至正二年壬午嵗也
　　题陈惟允畵荆溪图
　　东坡先生尝曰一入荆溪便觉意思豁然欲买田其间种橘作小亭名以楚颂卒不遂其志杜樊川作水榭正当荆溪之上其遗址僧结庵以居至今歴歴可考见葢荆溪山水之胜善权离墨铜官诸山冈陇之起伏云霞之吞吐具区滙于其左苕霅引于其前凡仙佛之所宫髙人逸流之所宅殆不可以计数也觉轩王先生韫真潜徳于其间修天爵以恒贵去人欲以求仁埀子若孙皆循循雅饬弗违先生志也其曾孙允同静而有志简而能文与予为姻契故予知其义方之训有自来矣河之始逹也涓涓不止才滥觞焉楩楠松栢千尺之材出于萌蘖之微由其源沈而本深耳允同命予友陈君惟允绘为荆溪图以示不忘乡都之意他日指图而叹曰某树也吾祖之所封植也某丘也吾父之所防登也宁无愓然有感于中乎若允同之一举足话言而不敢忘其祖若父者非教之有素而能然哉吾固知其中多隠君子既乐善于一世又能使其将来之未艾葢亦山川之钟秀粹美而致然乎嵗己亥五月十三日东海生倪瓒漫书
　　题师子林图
　　予与赵君善长以意商确作师子林图真得荆闗遗意非王蒙所梦见也四海名公宜寳之懒瓒记
　　题张贞居书卷
　　贞居真人诗文字画皆为本朝道品第一虽获片楮只字犹为世人寳藏况彦亷所得若是之富且妙邪舒巻累日欣慨交心噫师友沦没古道寂寥今之才士方髙自标致子方忧古之君子终陆沉耳吾知前人好修不以为贤于流俗而遂已不患人之不知栗里翁志不得遂饮酒赋诗但自陶写而已岂求传哉壬子初月八日题
　　题宣伯炯书
　　本朝书法之妙若赵荣禄虞奎章之篆行草无不如意范清江张贞居之楷法清劲絶俗鲜于奉常巙相国之草圣圆活姿媚迨元戎周左丞之篆籀古雅亦何让前人哉宣君伯炯正书法度森严得法于薛子立氏而或过之伯炯已矣工字学者智未及此也
　　跋畵
　　至正辛丑十二月廿四日徳常明公自吴城将还嘉定道出甫里棙柁相就语俯仰十霜恍若隔世为留信宿夜阑更秉烛相对如梦寐者甚似为仆发也明日微雪作寒户无来迹独与明公逍遥渚际隔江遥望天平灵巗诸山在荒烟逺霭中浓纤出没依约如畵渚上踈林枯桺似我容髪萧萧可怜生不能满百其所以异于草木者独情好耳年逾五十日觉死生忙能不为之抚旧事而纵逺情乎眀公复命畵江滨寂寞之意并书相与乖离感慨之情徳常今为嘉定二府于民有恵政即昔日之良常山人也朱阳馆主萧闲仙卿倪瓒言
　　跋畵竹
　　以中每爱余畵竹余之竹聊以写胸中逸气耳岂复较其似与非叶之繁与疎枝之斜与直哉或涂抹久之它人视以为麻为芦仆亦不能强辨为竹真没奈览者何但不知以中视为何物耳
　　跋环庆王氏所藏赵荣禄六帖
　　右赵荣禄与觉轩先生手简共六纸有以知交谊之深家世之旧也先生学行纯正为宋琅琊王仲寳之后仕至兰谿州判官今获观于其孙光大之彞斋老成典刑不可复见矣尚赖翰墨文章有以想其风流哉时庚子二月十日倪瓒题
　　跋畵巻后
　　余与宗普道兄别十有六年矣忽邂逅吴下杯酒陈情不能相舎老杜所谓夜阑更秉烛相对如梦寐者讽咏斯语相与怆然人生良防不易而况艰虞契濶若此者乎以十余载而仅一面则人生果能防防邪悲慨未有若此言也明日道兄将归钱塘余亦鼓柁烟波之外因写图赋诗以寓别后恋恋不尽之情云尔至正十四年二月十二日倪瓒葑门客楼书是日昔刺正卿陆季和愿思恭同集
　　题畵巻
　　无锡王容溪先生尝赋如梦令云林上一溪春水林下数峰岚翠中有隠居人茆屋数间而已无事无事石上坐看云起髙房山尝绘之为图贞居诗云歌此芙蓉窈窕章山隂茅宇日凄凉不是笔端天与巧落割云山与侍郎今亡已夫余戏用其意为图赠仲冕辛亥春倪瓒
　　附王梧溪跋
　　予谢病将还乡垅道谒梁侍郎顾先生祠就宿寳云禅舎是夕王仲冕相与论心久之而去明日过仲冕见先友倪幼霞畵且获观王容溪张贞居二公诗词适仲冕征赋苽村亦为长短句一阕衰惫之余一时清兴殊洒然也　檐耸数株松子邨绕一湾菰米鸥外迥闻鸡望望云山烟水多此多此酒进玉盘双鲤
　　梧溪老人王逢时年六十有五
　　题畵
　　正月十四日舟过吴江第四桥大风浪中贮水一瓢而去乃赋小诗曰松陵第四桥前水风急犹须贮一瓢敲火煮茶歌白苎怒涛翻雪小停桡是夜泊舟吴江城外人家水月皓然与希言清咏久之明日题壁诗曰人家近住江城外月色波光上下天风景自佳时俗异泊舟闲咏白云篇十五日与希言谒三髙祠望江上诸山为写隔江山色图并赋诗赠别白鸥飞处夕阳明山色隔江睂黛横试看三髙祠下水悠悠中有别离情十九日雨畱陶篷戏写逺树石岫并録三诗用发一笑倪瓒
　　附吴澹云诗跋
　　曾过吴江访隠沦三髙祠下赋诗频屋梁落月原非梦野水疎篁是写真富贵行窝空旧业太平风韵忆斯人长疑祗在鸥波上破衲焚香理钓緍
　　云林髙士清才雅望尝遯世吴中变名易服尝驾一小舟出东市门以沉烟防馥波上为物色所得区区亲承道徳者十年徳原先生亦以文墨见爱今皆逝去憗遗残齿七十有七矣文祯特示图咏恍若对面以成三叹不知存没为间恶得无慨也洪武壬午春花朝日华亭澹云吴哲识
　　题畵
　　至正五年三月八日素先生来林下瓒乃赋诗曰吴淞江水春暎空浪波沄沄霞影红畊田凿井居其左令我长懐甫里翁梦见维舟江畔桺剥啄敲门散杯酒整冠起接平生欢石迳兰芳重防手雨后共行林下正见恵山先生命瓒写之畵讫因书此诗于上张外史陈先生见之必大笑也倪瓒记
　　附用韵题畵上诗　　　　　　陈　方
　　佳树隂森欲碍空畵成夜落灯花红絶怜带经自锄者未忍竟别天随翁汾湖春云散髙栁湖水微茫緑于酒翁归天末见青山临风莫负挥弦手
　　题荆溪清逺图
　　荆溪吴国良工制墨善吹箫好与贤士大夫游张贞居每馆寓其家舣舟篱傍兴尽便返故国良得贞居翰墨为多今年夏予以事至郡中泊舟文忠祠后国良便从溪上具小舟相就语为援箫作三五弄慰予寂寞并以新制桐花烟墨为赠予嘉其思致近古遂写荆溪清逺图以遗之实至正十年四月廿一日也东海倪生记
　　畵龙门独歩图【载秣陵盛时奉城山总录】
　　云林逸人为复庵长老写龙门独歩恩公昔住太平日林下相逢壊色袍行到龙门无脚力右肩褊袒吃樱桃此诗乃张伯雨外史访防江恩公所作者也余尝与外史有师友之义乙巳嵗余访复庵留山中者数日复庵诵此诗不辍口余既写图遂书于其上云
　　题畵
　　夏圭所作千巗竞秀图岩岫萦廻层见叠出林木楼观深邃清逺亦非庸工俗吏所能造也葢李唐者其源亦出于荆范之间夏圭马逺辈又法李唐故其形模若此便如马和之人物犬马未尝不知祖吴生而师龙眠耳钱塘詹仲华以端石一华邦宪墨半丸古玉璏一易此巻至正四年十二月廿四日倪瓒记
　　题仙山图
　　仙山图陈君惟允所畵秀润清逺深得赵荣禄笔意其人已矣今不可复得辛亥十二月二日瓒
　　重览紫华周公碑传
　　癸丑七月廿九日重览若夫杨髙龚三君子之著述顔真卿诗语之隠微余虽不识上卿于心见上卿政绩在人隂功及物又能进修上道其尸解而游仙复何疑哉瓒又题
　　题周逊学府君遗翰后
　　周逊学氏之先大父制机府君之手书犹足以想见前人风流也逊学寳藏以传之子孙孝思岂有穷哉壬子九月十三日获覩于眀善斋之西轩
　　题王畊云所藏墨迹
　　畊云所藏子山平章仲举承防暨兄季野员外三公遗墨一巻癸丑八月六日来访畊云于凤冈山室出此相示以娱乐俾予评之余谓子山之书风流沓拖如王谢家子弟无一防寒陋气可与鲜于奉常相照暎也仲举书絶去险陋似褚河南其为乐章亚于遗山先生季野书骨肉丰美有虞永兴意度诗词亦伉爽不凡余之所见若此不知畊云然余言耶
　　载妮古録
　　髙房山清节雅尚有马先生亦其国人遂号彦敬葢司马慕蔺之意也倪元镇言
　　题王右军楷书帖【载文氏停云馆帖】
　　陶隠君与梁武论书表云右军名迹合有数首黄庭曹娥畵赞乐毅论是已当时临榻伪写已多况今日乎此刻尤有笔意真可寳也倪瓒为公采题
　　书次韵惟寅髙士姑蘓钱塘懐古六诗跋【载文氏停云馆帖】
　　惟寅征君古所谓独行士也安贫志道居吴市二十年葢若一日真外混光尘中分泾渭而确乎不为外物移其守余独深知其人他人有不得而知之者也赋诗翰墨特其余事耳去年秋偕叔明友兄访余江渚出此六诗相示讽咏之余因同叔明用韵各和成章今年余病防下疾防半载惟寅凡两来问余十一月一日觉体中稍佳惟寅命余写出遂复书此至正廿二年壬寅岁倪瓒记


　　清閟阁全集巻九
　　钦定四库全书
　　清閟阁全集巻十
　　元　倪瓒　撰
　　杂著
　　拙逸斋诗稾序
　　诗必有谓而不徒作吟咏得乎性情之正斯为善矣然忌矜持不勉而自中不为沿袭剽盗之言尤恶夫辞艰深而意浅近也三百五篇之诗删定出乎圣人之手后人虽不闻金石丝竹咏歌之音焕乎六义四始之有成说后人得以因辞以求志至其风雅之变发乎情亦未尝不止乎礼义也诗亡既久变而为骚为五言为七言杂体去古益以逺矣其于六义之防固在也屈子之于骚观其过于忠君爱国之诚其辞缱绻恻怛有不能自已者岂偶然哉五言若陶靖节韦苏州之冲淡和平得性情之正杜少陵之因事兴懐忠义激烈是皆得三百五篇之遗意者也夫岂流连光景岁锻月链而为缛丽夸大之辞者所可比哉周正道甫生当明时侨寓吴下求友从师不惮千里其学本之以忠信孝友而滋之以诗书六艺其为文若诗如丝麻粟谷之急于世用不为镂冰刻楮之徒费一巧也兵兴三十余年生民之涂炭士君子之流离困苦有不可胜言者循致至正十五年丁酉高邮张氏乃来据吴人心惶惶日以困悴正道甫自壮至其老遇事而兴感因诗以纪事得杂体诗凡若干首不为缛丽之语不费镂刻之工词若浅易而寄兴深逺虽志浮识浅之士读之莫不有恻怛羞恶是非之心仁义油然而作也夫子曰诗可以兴可以观可以羣可以怨又曰诗三百一言以蔽之曰思无邪若夫闻之者善足以训不善足以省今之为诗虽异乎古之诗言茍合义闻者有以感发而兴起与古人何间焉岁癸丑十一月廿五日撰
　　秋水轩诗序
　　或谓诗无补于学是殆不然风雅之音虽已久亡而感发怨慕之情比兴美刺之义则无时而不在也子朱子谓陶栁冲淡之音得吟咏性情之正足为学之助矣庐山陈君惟允好为歌诗凡得若干首读之悠然深逺有舒平和畅之气虽触事感懐不为迫切愤激之语如风行波生焕然成文蓬然起于太空寂然而遂止自成天籁之音为可尚矣若夫祖述摹拟无病呻吟视陈君不既逺乎茍穷源于风雅取则于六义情感于中义见乎辞诵之者可以兴起则陶韦杜韩岂他人哉是犹有望于陈君也甲辰岁七月序
　　谢仲野诗序
　　诗亡而为骚至汉为五言吟咏得性情之正者其惟渊明乎韦栁冲淡萧散皆得陶之防趣下此则王摩诘矣何则富丽穷苦之词易工幽深闲逺之语难造至若李杜韩苏固已烜赫焜煌出入今古逾前而絶后校其情性有正始之遗风则间然矣延陵谢君仲野居乱世而有怡愉之色隠居教授以乐其志家无瓶粟歌诗不为愁苦无聊之言染翰吐词必以陶韦为准则己酉春携所赋诗百首示余于空谷无足音之地余为讽咏永日饭瓦釡之粥麋曝茅檐之初日怡然不知有甲兵之尘形骸之累也余疑仲野为有道者非欤其得于义熙者多矣
　　荆溪图序【载宜兴县志】
　　东坡先生尝曰一入荆溪便觉意思豁然欲买田其间种橘作小亭名以楚颂卒不遂其志杜樊川作水榭正当荆溪之上其遗址僧结庵以居至今歴歴可考见盖荆溪山水之胜善权离墨铜官诸山冈垅之起伏云霞之吞吐具区汇于其左苕霅引于其前凡仙佛之所宫高人逸流之所宅殆不可以数记也
　　樵海诗集小引
　　古人有言诗贵眼前句又曰诗忌矜持若夫莫赤匪狐莫黒非乌眼前句乎昔我徃矣杨栁依依今我来思雨雪霏霏岂有矜持者乎至于离骚九辨建安以逮乎陶鲍李杜韩韦未有一言之不由乎实而事乎虚文者也国朝赵虞既歌咏其太平之盛兵兴几四十年鲜有不为悲忧困顿之辞者秦君文仲则不然处穷而能乐颠沛而能正其一言一字皆任真而不乖其守闻之者足以惧而劝非其中所守全而有以乐不能也富贵而骄淫贫贱而馁乏吾见累矣与夫无病而呻吟矫饰而无节又诗人之大病其人亦不足道也秦君不汲汲于富贵不戚戚于贫贱孝友而忠信外柔而中刚非强以自全又乌知其言之防哉诗以吟咏性情渊明千载人也当晋宋之间讽咏其诗宁见其困苦无聊耶四月一日倪瓒小引
　　陈惟寅僦屋疏
　　陈惟寅甫与弟惟允闲居养亲栖隠吴市不耻贫贱不乐仕进熙怡恬淡与物无忤虽过朱门如游蓬户也世本蜀人其大父居五老峰下父天倪先生因游吴爱锡麓洞有好流水家于惠山之阳久之有少日同舎生赵从事招徃馆于其家遂复留吴市焉兵后栖无定居江右同邑人饶介之为之僦屋使得以安菽水之奉而僦屋之资则非一人所办饶君素清苦又不欲以外事累人也仆遂为之一言世岂无急人之急忧人之忧解衣推食指廪借宅豪杰倜傥如古之人者哉老杜所谓安得广厦千万间大庇天下寒士俱欢顔者请为诸君诵之至正壬寅十二月九日倪瓒言
　　题良常草堂疏【余捐舍赵荣禄正书一巻】
　　昔王録事寄少陵之资近代赵文敏干岳氏之助皆有实效不事虚文今德常欲构草堂所求者柯张杜三君或宿诺而寒盟或解嘲以调笑遄求其实则罔所知数年之间三君已矣草堂适成载览标题重増嗟悼捐予珍秘永镇新居
　　懒游窝记
　　昔司马子长游涉万里壮丽奇伟之观前贤徃圣之迹有以泄其懐古感今愤懑郁律之气史记之书既成藏之名山以俟后圣君子也宗少文壮岁好游晚以所歴名山尽画屋壁曰老疾俱至名山恐难徧覩惟澄懐观道卧以游之子长雄奇之文少文神妙之画善而犹有待又乌覩神马车轮与造物游鸿蒙之外者哉若夫登化人之居游华胥之国是皆神遇岂复有待乎金君安素高卧林居慕杨许得尸解上道乃怡神葆和内视密盼焕标霞之孤暎朗性月之独照因名其斋曰懒游焉噫尸居而龙见不出户知天下善行无辙迹盖神游无方非拘拘局于区域逐逐困于车尘马足之间安素仙仙乎道矣王方平尝与麻姑言比不来人间五百年蓬莱作清浅流海中行复扬尘耳熟邯郸之黄粱归华表之白鹤人间纷纷如絮时一飞神游盼吾固知安素不与悠悠世人同一悲慨也
　　忠靖王庙迎享送神辞【并序】
　　至顺元年春吴楚荐饥天灾流行连数郡道殣相望沴气薰袭为瘥为札锡之民咸被渐染大小惴惴无所请命邦之老相与言吾邦西山之阳有岳祠祠有明神焉曰忠靖王胙爵东平生能奋忠死有遗烈赫声濯灵福我锡民自有年矣在昔宋季大疫用祷于神变沴为祥德载歌咏民病亟矣宜从故事乃合羣谋吁众慼率从祠下铙鼓镗鈜旗纛晻霭导骈驾以临城闉香云涨空耄稚奔走众心推诚祈祀惟谨惟神顾歆来格来享若沐神水若濯泠风敺攘妖氛民疾用瘳丕燀神化无逺弗暨隣邑之民祈者踵接环句吴四封所活几万人焉是神有大造于吾民也礼神能御大菑捍大患者则祀之矧威烈若此是宜尸祝而社稷之旧祠于火未几民更兴复其制瓒常以母病至祷立愈因作迎享送神辞二章刻诸山阿俾锡民歌以祀之辞曰
　　灵皇皇兮岱宗神之来兮驾蜚龙赫苍顔兮朱发如火纷羽衞兮岳祗嶫峨青霓旍兮白容裳降大荒兮祓不祥敺野仲兮逐游光惠我民兮神乐康罗帐兮云幄湛寒泉兮瑟兰勺抚偃蹇兮龡参差荐芳馨兮神享之灵娱娱兮奈何树紫檀兮山之阿匪斯今兮福斯土沐神休兮千万古
　　神之去兮骖云螭风剡剡兮吹灵旗怳临风兮延伫怅神游兮难驻神游兮翩翩抚一气兮周八埏朝腾驾兮西山夕弭节兮东鲁噫神徃兮莫我顾民有吁兮载福斯祜折琼花兮迟神归岁复岁兮神宁我违石戋戋兮流水寿我民兮报祀无已
　　尺牍
　　答张藻仲书
　　瓒比承命俾画陈子桱剡源图敢不承命惟谨自在城中汨汨畧无少情思今日出城外闲静处始得读剡源事迹图写景物曲折能尽状其妙趣盖我则不能之若草草防染遗其骊黄牝牡之形色则又非所以为图之意仆之所谓画者不过逸笔草草不求形似聊以自娱耳近迂游偶来城邑索画者必欲依彼所指授又欲应时而得鄙辱怒骂无所不有寃矣乎讵可责寺人以髯也是亦仆自有以取之耶
　　与耕云书
　　中秋日与耕云于东轩静坐羣山相缪空翠入户庭桂盛发清风递香衡门昼闭径无来迹尘喧之念浄尽如在世外人间纷纷如帑旷然不与耳目接戏写近诗呈耕云以当笑谈耳倪瓒顿首
　　与周正道
　　七月三日偶入城郭获承教益又辱馆遇之者兼旬贤父子亲爱而骨肉之可谓备至仆将何以报称哉令嗣逊学已啓行未耶恐尚未行幸为道谢奉别忽四日想惟黙成帷坐进此道世虑消尽如浮云之浄扫也仆随世浮沈业縁未了如君之有佳子可谓万事足他何忧哉但嘱其早还勿为所留切祝
　　与介石
　　四月偶过吴淞率易上谒不能如礼次日即还笠泽又不得诣谢以别惶恐何限比来不审何似伏惟吉德所临风俗为厚望进此道宠辱俱忘履多福仆罪衅所积而我室人亦成长徃哀摧哽塞大不可言日月不居奄逾两月依依故物触事损心奈何奈何以世縁言之悲叹何能有已若以法眼观之则我此身诚亦无有此宗少文所以三复至教方能遣哀耳襄事粗毕大山长林之思此心已羣于鹿豕间矣兹因令嗣德机征君省侍辄附状以承动静恐欲知仆近况遂并及之末由趋侍临楮无任瞻依岁事峥嵘所冀为道自重不备
　　又
　　瓒以七月末得防疾卧病兼旬幽忧无聊因赋诗以自解云耳辱执事及德常县宰书教俾写学门石记记文特古淡可爱郑翁杰思也缪书不由讲学防画不能遒媚结体还更俗恶又颇工于小不工于大县宰欲流传于久逺宜属之工于书人品异俗者乃于文称耳缪书那能副高意耶瓒非饰辞切告相体幸甚
　　又
　　奉别后从兰陵东郭门外人家少憇三日待荆溪发行李来即归田舎到家稍稍休歇而州县科差迫促骚然因叹那能复以愦愦从彼之榛榛乎便命扁舟入吴寓邨落中调气静坐得以少抒其中磊磊者一日从一二林下人登灵岩山览观天池石壁之胜寻姑胥台古迹若司马子长苏长公悲世愤俗有不胜其哀后百世而不及见古人则求古迹观以自解惜不肖非其人回望太湖之西诸山依约指防数螺若芥舟泛泛杯水中者当是铜官山因并吾寄止公政着白云灭没处杜门著书降屈其心志不能以道表见于当世真为之泣下沾襟也闰月末暂还系舟江渚傍稍治夏衣将复至吴而过荆溪附此上问阴雨浸淫不审何似伏惟乐道闲居履多福瓒招愆内尤岂非以自内致之耶复何敢怨天尤人常自疚耳其每动心于明公者则非一悲感而已穷居萧然并无一物为寄偶寻得书室中圣济总録若干册闻见善録一册可助常行检阅唐宗书孝经石刻四拓本墨纸颇佳又青白旧磁碗各一只用奉左右聊寓不忘之意不直一笑耳末由参侍临书惘惘千万慎交自爱不备
　　又
　　瓒启经宿不面旦来想体力佳也此时早饷已久能同德机先生缓步过蜗牛庐中一啜日注茶观陆探微写宗茂深像否德机处不别书也
　　又
　　今日闻有失女之悲幸勿过咽一二日当一杯解闷也真人碑未曽冩否明日送纸却乃可下笔耳明日试步一出尤佳堇兹启不具瓒再拜
　　又
　　瓒再拜新春伏惟履多福欲徃展贺村野居人不出耳昨有数字与令嗣想曾过目画匣倘要用当送去无用则已先公竹杖脚炉小巾倘有之希寻以见惠无则不烦也元度入城何日还为致意谨承匆匆不具
　　又
　　瓒偶入城郭其所以承惠益扰厨傅兼之以寓馆颒栉可谓溷扰不一而足自非故旧之谊何以得此于左右哉两日不面伏想台多福坡书天际鸟飞云含雨重巻子能携一观僧房迂谈半日政自不恶但不知执事厌此迂濶清事否不可则已谨咨启不具
　　又
　　瓒经宿不面旦来想惟履胜常心逺链师有一二种物留允同处幸折中倒地将欲他之矣斋阁中有沈香求一两许不必入药用者如允同前大片之类劈取少许亦不妨不可则已不可求也小子物在【阙】者随以与人不较随以所需不怠钱价大小及不在手则无可奈何非若他人靳惜其微而不较其大也呵呵
　　又
　　昨日承过我又得约斋翁共坐遂有终晷之清谈足下固甚佳犹未的然于所取舎耳夜来二巻思之尚有一二字未是幸携至改定并幽林思同示借阅幽林思乃以重刻瘗鹤铭唐塞岂有是哉仆血气虽衰未尝贪得若而翁索人物也瓒再拜
　　又
　　瓒再拜前日打破悭囊令人不安虽然亦子所愿固不深以为忧矣真人碑昨日改定数语且未可即写尚有少议顷面以既不宣
　　又
　　瓒启去秋获一聚首深慰闷懐不意复还里第而羣冦未息官府事繁山林饥寒徃而不返者似未为都无所见也近知移家暂住余宅与仆南渚相去甚迩良用慰惬九月廿六日欲与潘翁共载诣谒恐舎馆未定故不敢前长至前后当专造也兹先走一力上问乍冷伏惟履多福令伯环庆丈人令叔子明司丞天明先生贤父子想皆安胜亦不知尚留何许力还希回示数字以慰悁切谨上承动静不宣瓒顿首拜线鸡一只鳜鱼二尾谩上
　　又
　　瓒再拜忽然卧病江渚将复兼旬借庇虽已获安气犹未复耳因偶出行李中乏香烧用高斋杂香零碎者求少许烧置卧内以浄秽气由是亲求倘无则已不须芥蔕也令婿归告为郑重意谨咨启不具
　　又
　　连日愦愦独坐无聊三月一日忽然开霁风景固佳而凄凄有念旧思贤之感因成此诗咏叹无已泣涕沾襟而吾德机征君虽近在百里不得与之周旋即写此诗以寄当亦为我恻然也彞斋高士贤父子彦衡贤良守谦广文雅集次各为道瞻企也彦衡斋阁中有好香为须少许彞斋虽有之而靳惜如金仆数日中入城亦欲一徃谢而未敢必彦衡君酒量无敌是所畏也比来想佳当不为酒困耳匆匆不具伯昂橘想日有晏谈之乐冀道问讯
　　又
　　瓒适徃候谒值从者不在而还近乏墨用寓所必賸有宜兴墨分惠一挺不可则已去年徃寓所欲爇小饼吴洁香作供想已忘之一笑
　　又
　　承桐露兄见还铜佛像深感至意旦夕致一佳物少答厚情也此盖师像非班卜物像也未寄至时深怪铜佛像在新宅西照堂房内那縁得在水中已而果非也辱彞斋先生寄马脯干鱼尤佩盛心瀼西草堂专待随寓先生来何遂杳然耶
　　又
　　三月十二日早行不获别贤翁婿乗兴徃谒朋成兄十三日过江渚而钱石君待仆之归二日矣脱廑专信教墨与羊腔酒榼俱至物丰意厚拜赐之辱因得与钱石君厌饫信还辄成五言律一首以道谢私并致谢彦衡亲契也旧陆笔三枝颇可用谨附上比欲焚吴洁小饼作供想忘之矣二月尽舟檝必能践约一来吴渚也
　　与彞斋学士先生
　　瓒近辱见过寓所穷居荒落不能具鸡黍之奉愧悚何限别来匆匆兼旬瞻咏殊剧仲夏未暄不审复何似伏计履多福瓒获交于高门几二十年矣深愧迂缪麄疎与世俯仰但受知于贤父子则深耳英嗣得婚于陆氏非止斋则不可成止斋之推精察详虽瓠斋徃来数数非止斋犹不能决然为准瓒于斯时适寓溪上目见其周折而瓒又深知高门礼义之素且承贤父子见嘱令具书于止斋瓒敢靳于言乎人事好乖固定议于止斋之手乃成婚于其捐舘之后今兹英嗣夫妇父母之间并怡然无间言宁非止斋之德是亦天之所造就古人所谓有德于我背之不祥岂虚言哉阁下使英嗣得所托但不忘止斋足矣于不肖何与焉兹乃辱盛德惠羊腔珍果精缣酒器瓒何谓而当此也古人取与辞受之间不可狥俗而违礼也茍辞受不当于义是亦不能固穷所谓小人穷斯滥矣瓒非主婚之亲长又非媒妁之女乃妄加盛礼于不肖甚无谓也非独不肖取讥于识者于阁下盛誉亦有损焉耳尘坌汨汨遂稽留盛使多日不能即令璧以归悚恐而已兹谨以还纳于下执事幸留置之倘不以不肖之言为诚而再遣断不敢拜赐之辱徒劳徃返耳瓒非垄断者也切冀体悉倘能借我莲叶砚试用数日足矣亦非敢为干没为鼠窃之事只欲与小斋一二砚比试高下耳能信此言即付去来人幸甚令婿彦衡文学以中贤良雅集次并为道倾契之思亦以鄙意谘之二公当首肯也以中兄要乃翁画像并要不肖诗画此月望前后寄上数日来意思愦愦大不佳画像亦留南渚未曽取出耳临书増情所冀加爱以慰懐思不备
　　又
　　瓒漫浪之迹胥于江湖之上虽时时徃还钱唐苕霅出入城府遨游缙绅闻知动静之详意不得奉一字为歉耳极热不审何似想惟履多福贤郎姻事将有成期可贺可贺此姻事执事但知潘瓠斋利口辩才之力殊不知贱者一书之功此时非贱者之书徐止斋小婆妈皆断断不肯执事可密为打听不必问之瓠斋便可知其的实姻事将成之际虽以岳氏莲叶砚松雪武水滴相酬亦不足以为凂也如何因便附此上问且以发执事一笑此亦饮水知源之义也便中希还数日不备良常草堂先生防次告致意赵正书未曽勾疏早晚入吴来面取之也瓒拜
　　又
　　瓒启隔日不面阴雨愦愦悬情比复何如创已差耶晚刻致彼晤集可否谨驰力问不一瓒再拜鹅一只夏果尊酒聊为迁乔之庆轻凟悚愧何限冀留幸幸
　　又
　　瓒再拜昨日承橘蘖二君及庾兄枉顾深见高谊不薄感刻感刻兹因子真送药辄附数字上谢九经十七史果肯与人乞于十七史内付四五册九经全付至示价价不可太多徒劳力耳否则已之舘舎温笔乞取一枝絶佳者封至幸甚
　　又
　　瓒比承下顾欣慰欣慰缪藁写出否如写毕乞付尊染来桃竹枝曽对贤长公说否草略匆匆不具
　　又
　　瓒拜比以闻苦泻泄想已平复谨此驰问欲徃见足肿未全差耳雅山巻缪为二小诗烦染翰一书并小引遂割去涂窜者拈合并求佳制一首长短随意近赋得二三诗粗有兴味倘体中已无恙明日来共观之也雨湿殊愦愦不具
　　又
　　瓒顿首比辱枉顾喜慰无已云谕五日内之约必能践魏公之期猎也两日不面想尊多福林提举已来未耶伯氏体中当遂平复也老温遣其子以新制笔来特神妙于常者不敢独擅妙用分之前如希言允同公谨不在宅先生各留三二贴偿其所值以遣之幸甚亦不自负其所举也若使之空返则仆深有愧于彼矣惟加意焉谨咨啓不具
　　又
　　瓒再拜昨日乃知舟檝入城移在沈氏犹可贺也比闻城中卖书王老者有碧牋上打弁阳道人自铭石刻得为应钱买至幸幸物到即还元直或五或十更好向开亦不较耳更乞问王老此刻谁与书者塼就带来一观切说相见不逺所冀加爱不宣
　　又
　　瓒启九日欲屈从者奉萸酒一巵知为他人所先遂不果也十日辱手帖饷以吴淞四腮鲈益重惭感强顔登受当面谢以尽昨晚同从善奉谒而从者尚未还寓也不具
　　又
　　瓒比获邂逅一见贤叔侄真若隔世也为之恻然者久之数日后来瀼西草堂何意杳然不闻拏舟音耶闻桐露君获于水火中洮石班卜佛像二件中能以其一全归乃见古义非流俗比也然亦以元价奉还不知贤主以此言为然否谨干凟不具
　　又
　　瓒再拜夜来获聚言笑之乐经宿不面想履平善也汉鉴书中有一纸草稿恐在叶内蓬上雨潺潺及白推访寄幸一检付无则已并书院中几上有贞居写则宫雪狮儿二词后有贱子写满江红未了如在彼乞付至检本写足付去不在则已
　　又
　　瓒啓不审复何似想惟体中清胜行元博士近有信来家否闻中少不佳比当平复也不得徃问悬情闻执事新收得庾子山诗集在州郭时欲借以示仆不时也兹专一力致左右千万暂借一观执事近与仆情同骨肉得不托故而不惜也仆亦不敢干没盖穷措大细事多虑太过太逺故云耳如何如何村居枇杷数树尽熟烂然如金弹乃陈正之因补赵子昂诗云贫家自笑无金弹数树枇杷俭不生之句乃赋一诗云疎疎梅雨橘花香寂寂桐阴砚席凉怪底枝间金弹子枇杷都熟不知尝并写上一笑
　　与陈叔方
　　瓒顿首再拜慎独有道先生执事瓒久不上问惟是懐仰之私无日不勤秋气凉冷不审何似伏惟隠居求志教授乡里有下帷谈道之乐神相德人百福萃止钦叹何限瓒七月末忽感防下疾兼旬乃瘳近犹惙惙耳恃以道义之契辍有凂凟养正一子八岁矣使知所趋向以为礼义之归不可不慎其始也养正贤母子熟闻其先公诵叹德美之盛愿辟私塾以俟杖履之临寓所谓河润九里者非但小子福也未敢冒昧以请俾贱者敬致一言于左右能俯从其私情幸甚详曲当别奉书以闻亦只就此月到舘中为便也僭越上溷高明惟有悚恐仰冀恕亮不备海岳图旦晚临摹毕即全璧以归也酒二大尊谩上九月二日瓒又空
　　又
　　瓒再拜奉书慎独有道先生执事霜寒伏想尊履清谧养正冒昧选取八月十八日辟私塾招延先生讲授其中谨预于十三日敬致少币礼于执事者至乞领意幸甚不及作启陈情惟委恕焉不备






　　清閟阁全集巻十
　　钦定四库全书
　　清閟阁全集巻十一
　　外纪上
　　云林遗事【五则】
　　高逸
　　署名曰东海倪瓒或曰懒瓒变姓名曰奚朗字曰元镇或曰暎别号五曰荆蛮民浄名居士朱阳馆主萧闲卿云林子云林多用以题诗画故尤着
　　云林有清閟阁云林堂清閟阁尤胜客非佳流不得入尝有人道经无锡闻瓒名欲见之以沈香百斤为防绐云适徃惠山翼日载至又云出探梅花人以倾慕不得一见徘徊其家瓒密令人开云林堂使登焉堂前植碧梧四周列奇石东设古玉器西设古鼎尊罍法书名画人方惊顾间谓其家人曰闻有清閟阁能一观否家人曰此阁非人所易入且吾主已出不可得也其人望阁再拜而去
　　张士诚弟士信闻元镇善画使人持绢缣侑以币求其笔元镇怒曰予生不能为王门画师即裂其绢而却其币一日士信与诸文士游太湖闻渔舟中有异香此必有异人急傍舟近之乃元镇也士信见之大怒欲手刅之诸文士力为劝免命左右重加棰辱当挞时噤不发声后有人问之曰君被士信窘辱而一声不发何也元镇曰出声便俗
　　茆山羽士张伯雨时来谒舟甫至闻报即使二童子邀于水次及中途又遣二童子迎及门又遣二童子出肃云林久之始出礼意甚恭伯雨以其久不出有难色询知沐浴更衣为敬已设遂与定交
　　元镇晚年流落泊然居贫有富人厚币贽谒乃笑曰若亦知有我乎遂受其币富人出扇索书元镇不恱裂其币散坐客且谢富人曰吾画不可以货取也其人惭退元镇素好饮茶在惠山中用核桃松子肉和真粉成小块如石状置茶中名曰清泉白石茶有赵行恕者宋宗室也慕元镇清致访之坐定童子供茶行恕连啖如常元镇艴然曰吾以子为王孙故出此品乃畧不知风味真俗物也自是絶交
　　云林遗像在人间者甚多大抵皆形似上有张伯雨题赞云林古衣冠坐一连牀据梧几握笔伸纸搜吟于景象之外几上设酒尊一砚山香鼎各一牀倚画屏籍以锦茵置诗巻盈束一苍头持长柄麈拂立几侧一女冠左持古铜洗右持水器及巾帨之具
　　元镇交惟张伯雨陆静逺虞伯胜及觉轩王氏父子金坛张氏兄弟吴城陈惟宣惟允周正道陈叔方周南老其他非所知也
　　诗画
　　元镇诗名传闻馆阁间晚年益肆力吟事走笔信口或有似唐人为文不蹈袭前人轨辙书逼黄庭画法入巨然之室二米有所不逮也陶南邨谓其晚年率畧似出二手殆非知言
　　云林征君以雅洁为人所慕片纸流落亦多珍藏况与其人之先世者乎此中秋夜一诗及厠纂故体皆写遗其乡邹惟高者其裔孙元饶以其家故物保之尤谨予尝爱云林诗能脱去元人秾丽之气而得乎陶栁之法然世之知之者尚少特以其隠处山林之下耳
　　云林子当元末不与陈敬初辈食张氏禄避地云间以全其身盖鸿飞防防不丽于鱼网者也此竹石图作于乱定之后乃国朝建元洪武之岁而云林为书甲子其意欲效陶靖节耶然不知云林出处与靖节同否范斋先生俾予题识因以质之治四年七月廿五日延陵吴寛书
　　元镇好僧寺一住必旬日篝灯木榻萧然晏坐时操纸笔作竹石小景客求必与一时好事者购之价至数十金壮年有巨幅雅宜山圗甚为当世所珍元镇又有雅宜山竹枝诗二首云雅宜山旧名娜如山盖虞道园所命名然未若娜如之名近古也
　　赵松雪孟頫梅道人吴镇仲圭大痴老人黄公望子久黄鹤山樵王叔明元四大家也高彦敬倪元镇方方壶品之逸者也盛懋钱选其次也松雪尚工人物楼台花树描写精絶至彦敬等直写意取气韵而已今时人极重之宋体为之一变彦敬似老米父子而别有韵子久师董源晚稍变之最为清逺叔明师王维秾郁深至元镇极简雅似嫩而苍或谓宋人易摹元人难摹元人犹可学独元镇不可学也余心始不以为然而未有以夺之弇州山人王世贞题
　　洁癖
　　元镇既散其田而税未及推入国朝催科者坌集元镇逃去潜于芦苇中爇龙涎香竟踪迹得之故柯九思诗云夜雨推篷写松石焚香何处独题诗
　　光福徐达左构养贤楼于邓尉山中一时名士多集于此云林为尤数焉尝使童子入山担七寳泉以前桶煎茶后桶濯足人不解其意或问之曰前者无触故用煎茶后者或为泄气所秽故以为濯足之用
　　尝眷赵买儿留宿别院疑其不洁俾之浴既具寝且扪且嗅复俾浴不已竟夕不交而罢赵谈于人每为絶倒溷厠以高楼为之下设木格中实鹅毛凡便下则鹅毛起覆之童子俟其旁辄易去不闻有秽气也
　　尝留客夜榻恐有所秽时出听之一夕闻有咳声侵晨令家僮遍覔无所得童虑捶楚伪言牕外梧桐叶有唾痕者元镇遂令剪弃十余里外盖宿露所凝讹指为唾以绐之耳
　　杨廉夫耽好声色一日与元镇防饮友人家廉夫脱妓鞋置酒杯其中使坐客传饮名曰鞋杯元镇素有洁疾见之大怒翻案而起连呼龌龊而去
　　元镇尝入城访周南老必先使人投刺南老礼遇特厚凡燕室柱础之间必先洗涤然后延坐
　　元镇母疾延吴门葛可久治疗以所乗白马载之马乃元镇所极爱者可久素憎其癖疾雨中徃途中上下故以泥汚马入抵其家元镇见马被汚心已不恱迎入书室复故乱其文博之具元镇大恶拜其母曰儿欲母速起故忍之耳儿疾虽死不愿其医矣马洗数日乃止元镇尝寓其姻邹氏邹氏塾师陈子章有婿曰金宣伯一日来访邹翁元镇闻宣伯儒者倒屣迎之见其容貌麤率大怒掌其颊宣伯不胜愧愤不见主人而去邹翁出颇怪之元镇曰宣伯面目可憎语言无味不足以当吾之雅是以斥之也
　　同郡有富室池舘芙蓉盛开邀云林饮庖人出馔拂衣起不可止主人惊愕叩其所以曰庖人多髯髯多者不洁吾何留焉坐客相顾哄然
　　阁前置梧石日令人洗拭及苔藓盈庭不容人迹緑蓐可爱每遇坠叶辄令童子以针缀杖头挑出不使防壊
　　游寓
　　踪迹多在松陵笠泽间陆庄有蜗牛庐则其尝栖止处荆溪善权离墨铜官其游甚数尝避兵泖上有出泖诗老年游歴江湖多寓琳宫梵刹有懐归诗云他乡未若还家乐緑树年年呌杜鹃洪武甲寅还乡时已无家寓姻亲邹惟高家是岁中秋邹氏开宴赏月元镇以脾疾戒饮凄然不乐乃赋诗有云红蠡卷碧应无分白发悲秋不自支之句不久竟以是疾卒于邹氏
　　饮食
　　蜜酿蝤蛑初用盐水畧煮才色变便捞起劈开留全殻螯脚出肉股刴作小块先将上件排在殻内以蜜少许入鸡蛋内搅匀浇遍次以膏腴铺鸡蛋上蒸之鸡蛋才干凝便啖不可蒸过橙虀醋供
　　煮蟹法用生姜紫苏橘皮盐同煮才大沸透便翻再一大沸透便啖凡煮蟹旋煮旋啖则佳以一人为率秖可煮二只啖已再煮捣橙虀醋供
　　黄雀馒头法用黄雀以脑及翅葱椒盐同刴碎馅腹中以发酵面裹之作小长巻两头令平圆上笼蒸之或蒸后如糟馒头法糟过香油煠之尢妙
　　雪盫菜用春菜心少留叶每棵作二段入碗内以乳饼厚切片盖满菜上以花椒末于手心揉碎糁上椒不须多以醇酒入盐少许浇满碗中上笼蒸菜熟烂啖之熟灌藕用絶好真粉入蜜及麝少许灌藕内从大头灌入用油纸包扎煮藕熟切片啖之
　　莲花茶就池沼中早饭前日初出时择取莲花蕋畧破者以手指拨开入茶满其中用麻丝缚扎定经一宿明早摘莲花取茶纸包晒如此三次锡罐盛扎口收藏糟馒头用细馅馒头逐个用细黄草布包裹或用全幅布先铺糟在大盘内用布拥上稀排馒头其上再以布覆之用糟厚盖布上糟一宿取出香油煠之冬日可留半月则旋火炙之
　　烧鹅洗肉浄以盐椒葱酒多擦腹内外用酒蜜涂之入锅内竹棒阁起锅内用水一盏酒一盏盖锅用湿纸封缝干则以水润之用大草把一个烧不用拨动过再烧草把一个住火饭顷以手锅盖冷开盖翻鹅再盖以湿纸仍前封缝再烧草把一个锅盖冷即熟入锅时以腹向上后翻则以腹向下
　　煮决明法先浄洗入酒瓶内以清茶水贮瓶满砻糠火煨一番取出换水浸之切用
　　元处士云林倪先生旅葬墓志铭
　　长乐王　宾撰
　　云林姓倪讳瓒字元镇所居云林故号云林先生其家常州无锡富家至正初兵未动鬻其家田产不事富家事事作诗人窃笑其为戅兵动诸富家剽剥废田产人始赏其有见性好洁盥颒易水数十次冠服着时数十次拂振斋阁前后树石常洗拭见俗士避去如恐凂从王文友读书文友死殓葬不计所费一如其所亲友张伯雨后伯雨至其家防鬻田产得钱千百缗念伯雨老不再至推与不留一缗盛年诗名在馆阁晚当至正末飘流中作诗益自喜其诗信口率与唐人语合年七十四旅葬江阴习里子二孟羽季民孟羽早卒女三其诗散逸人咸惜之铭曰
　　捐所忧心何求吁嗟乎其为安所由身何投吁嗟乎其时蠲所修名何留吁嗟乎其诗
　　元处士云林先生墓志铭
　　拙逸老人周南老撰
　　云林倪瓒字元镇元处士也处士之志业未及展于时而有可以传于世诵其诗知其为处士而已盖自诗法既变而以清新尚莫克究古雅处士之诗不求工而自理致冲淡萧散尤负气节见于国朝风雅而与虞范诸先辈埒今板行于世故弗论若处士之世系固不可无述也按倪之先汉御史寛之裔也十世祖硕仕西夏宋景祐使中朝留不遣徙居淮甸占籍都梁为时着姓建炎初五世祖益挈其家渡江而南至常州无锡侨梅里之祗陀爱其地胜俗淳遂定居焉厥后族属寖盛赀雄于乡高祖伋曽大父淞皆厚德长者隠而弗耀大父椿父炳勤于治生不坠益隆母蒋氏而处士严出也生而俊爽稍长强学好修性雅洁敦行孝弟而克恭于兄相其树立率子弟以田庐生产悉有程度有余财未尝资以为俚俗纷华事其师巩昌王仁辅老而无嗣奉养以终其身殁为制服执丧而葬焉若宦游其乡客死不能归榇者则割山地以安厝之见义则为不以儿妇人语解尊官显人乐与之交于宗族故旧煦煦有恩尤善周人之急神情朗朗如秋月之莹意气霭霭如春阳之和刮磨豪习未尝有纨绮子弟态谈辨絶人亹亹不倦好客之名闻于四方名傅硕师方外大老咸知爱重所居有阁名清閟幽逈絶尘中有书数千巻悉手所校定经史诸子释老岐黄记胜之书尽日成诵古鼎彞名琴陈列左右松桂兰竹香菊之属敷纡缭绕而其外则乔木脩篁蔚然深秀故自号云林每雨止风收杖屦自随逍遥容与咏歌以娱望之者识其为世外人客至辄笑语留连竟夕乃已平生无他好玩惟嗜蓄古法书名画持以售者归其直累百金无所靳雅趣吟兴每发挥于缣素间苍劲妍润尤得清致奉币贽求之者无虚日晚益务恬退弃散无所积屏虑释累黄冠野服浮游湖山间以遂肥遯丰采愈高不为謟曲以事上官足迹不涉贵人之门与世浮沈耻于衒暴清而不汚将依隠焉世氛颇浄复徃来城市混迹编氓沈晦免祸介石之操皦然不渝年既老而耳益聪目益明饮啖步履不异壮时气貌充然其所养可知矣处士所着有稿句曲张天雨钱塘俞和爱之为书成帙藏于家洪武甲寅十一月十一日甲子以疾卒享年七十有四娶蒋氏先处士七年卒子二长孟羽字腾霄号碧落次季民字国珍号耕逸又号蓬居女三长适徐瑗次适陆颐幼为母舅蒋氏女孙男女若干人既以某年某月日奉柩葬于无锡芙蓉山祖茔之下而刻石识岁月且遵治命来征铭余辱游于处士甚久处士来吴尝主余家山肴野蓛促席道故旧间规其所偏未尝愠见或吟诗作画纵步徜徉今年秋仲留诗为别而孰知遂成永诀乎余少处士七歳而将衰行将与草木俱腐何足以任其托乎虽然讵可恝然亡言乎辄举其概为铭以畀之聊以纾余哀云耳铭曰受才之美有其时曷贾弗售卒不施依隠玩世与时违安常处顺全吾归啬不使禄昌载诗寝言歌之其声希没而不朽惟在兹
　　云林倪先生墓表　　　　　张　端　着
　　姑苏知府何　良篆额
　　云林讳瓒字元镇清姿玉立冲淡淳雅得之天然多读书礼乐制度靡不究索所作诗画自成一家潇洒頴脱若非出于人为者至正间与欧虞范掲诸老诗鸣埒聨属姓名板行于世日晏坐清閟阁于世累泊如也或作溪山小景人得之如拱璧家故饶于赀不以富为事有洁癖所建云林堂逍闲仙亭朱阳宾馆雪鹤洞海岳翁书画轩斋阁前植杂色花卉下以白乳甃其隙时加汛濯花叶堕下则以长竿黏取之恐人足侵汚也出入则以书画舫笔牀茶灶自随清閟阁借以青氊设纻履百两客至易之始入雪鹤洞以白氊铺之几案则覆以碧云笺见俗士索钱则置钱于逺所索者自取之恐触其衣也一盥颒易水数十次冠服数十次振拂一日弃田宅曰天下多事矣吾将遨游以玩世自是徃来五湖三泖间二十余年多居琳宫梵宇人望之若古仙异人后归鬻田产厚葬从学师王文友所交张伯雨后至其家念老不再至千百缗推与之不留一缗其轻财恢量如此
　　明统志
　　元倪瓒无锡人博学好古工诗画家故饶赀一旦舍去曰天下多事矣乃徃来五湖三泖间人望之若仙去
　　锡山志
　　元倪瓒字元镇先字泰宇伯父焕绩学砺行元辟桂阳主簿不就父炳性清约不妄交安居自得澹如也瓒清姿玉立有洁癖好读书礼乐制度靡不究索为诗雅淡有理致日坐清閟阁不涉世故间作溪山小景人得之如拱璧家故饶赀一日弃田宅去徃来五湖三泖间二十余年多居琳宫梵宇人望之若古仙异人其师巩昌王文友老而无嗣瓒奉养以终其身殁为殓葬瓒号云林有诗集年七十有四卒子二曰孟羽曰季民
　　晋陵崇祀先贤传
　　元处士倪云林先生名瓒字元镇无锡人清姿玉立好读书礼乐制度靡不究索为诗雅淡日坐清阁不涉世故家故饶赀知天下将乱一日弃田宅去孤舟蓑笠载竹牀茶灶飘遥五湖三泖间多居琳宫梵宇人望之若古仙异人伪吴张士诚招之不徃其弟士信致币及绢百匹冀得一画先生裂其绢而立返其币一日士信偕诸文士游湖闻异香缕缕出自菰芦中搜得先生棰之几死终不开口一时文士在士信左右者力救得免人问曰何以无一言曰开口便俗从此超然逺遯不罹其难乱平还里隠居不仕并日而食有富人厚为餽遗徐出扇索书艴然曰吾书何可货取也富人惭而退则亟以所遗散诸客晚益喜作诗评者谓在陶韦岑刘之间论曰处士弃田宅近侠裂绢近节自全近智乱平不仕近独行要自天性伉爽出之非有贵于节侠智与独行而为之者也
　　倪云林先生小传
　　瓒字元镇无锡人其先以赀雄一郡元镇不事生产强学好修所居有阁名清閟藏书数千巻手自勘定鼎彞名琴陈列左右松篁兰菊敷纡缭绕性好洁盥颒易水冠服振拂日以数十计斋居前后树石频烦洗拭见俗士避去如恐凂至正初天下无事忽尽鬻其家产得钱尽推与知旧人皆窃笑及兵兴富家尽被剽掠元镇扁舟箬笠徃来湖泖间人始服其前识也洪武七年元镇七十有四始还乡里寓其姻邹惟高家遂死邹氏杨铁厓云元镇诗材力似腐而风致近古句曲张天雨钱塘俞和为缮写其藁于家长乐王宾志其旅葬吴人周南老志其墓皆曰元处士云林先生云
　　题赠云林高士【载锡山志】　　　　　　虞　集
　　鲍谢才情世不多手封诗巻寄江波宅边东海鲸鱼窟好着轻舟一钓蓑
　　次韵谢别元镇　　　　　　　　张天雨
　　平生好游意于世未数数谁能长隠几局促守南郭君家云林幽梦寐所栖泊顾余衰白久一见当叱腭鳯雏世未识夙昔有成约白衣造斋阁清童触铃索浪迹何由拘进退惟野鹤向来济胜具不借犹可着他山好泉水挥弄还自酌时禽集芳藂文鱼跃阴壑到处一巵酒风轩防花落野蓛间侯鲭提携出丝络生意亦云厚未厌此客恶外人那得知孤云岂无托不见塜累累安用绶若若期之采真游取味在藜藿
　　饮元镇文馆
　　亲知贵浃密屡此良燕防堂陛自崇广促席归卧内说诗盛使气屈节高李辈更端辄笑谑知节已霑醉玲珑雨花飘萧屑风竹碎政使韩伯休移牀夜相对
　　次元镇游虎丘韵
　　振履稍践危援藤遂支滑尚余金玉气山川相暎发沼吴不满眼轩中树如发花覆阖闾城石绕生公塔适与幽人携及兹暮春月坐久得忘言移防荫清樾
　　雪中用元镇见懐韵
　　郊邑乍飘瞥林岫皓已盈阳檐冻羽坠阴壁素苔生拥衣一再起挈壶时复倾高卧足自了饥寒逼人情
　　为元镇题所藏赵松雪着色便面
　　谁写面屏松石冈断烟平楚间微茫障尘不借蒲葵影弄翰同归粉墨嚢驴背书生犹洛下鸥波亭子只山阳慿君更倩卢鸿一满把清风画草堂
　　蝶恋花【清明日去梁溪元镇买舟追送未至戱题所坐船牕】
　　雨舘幽人朝睡美好趂春晴茶灶随行李九朶芙蓉青似洗天河一夜増新水　相送殷勤烦至礼燕子无情不管帆樯起错恨分风三十里清明小住为佳耳
　　访元镇不遇　　　　　　　　　杨维桢
　　霜满船篷月满天飘零孤客未成眠居山久慕陶景蹈海深惭鲁仲连万里乾坤清似水一牕灯火夜如年白头未遂终焉计犹欠苏门二顷田
　　寄云林
　　祗陀山下问幽居新长青松七八株见说近前丞相怒归来自写草堂圗
　　迂父于人久絶交文章出口未全胶权门喜怒徂三四何用扬雄赋解嘲
　　同倪云林王伯纯饮散过大姚江
　　大姚江头风乍稀小陆宅前人独归霜枫红于大药染沙鸟白似孤云飞持螯把酒一生足食蛤踞千刼非雪滩水落独无恙留借老夫为钓矶
　　谢元镇惠古制筝
　　神弦泣断三千年秦声铮铮十三弦莫慿小姜写哀烈中有长城窟水鸣呜咽长城将军制犹昨何处孤桐有遗斵祗陀丈人聪五音律应黄钟度协朔道人十五吹丛箫挑心起舞玉女腰丈人好事持寄似琴台一夜啼春娇拂丹弦促冰柱请君更张为君鼓回风一阵散琼花玉雁飞来鳯皇语君不见功名盛极谢东山髯伊柱上泪斑斑
　　寄云林四絶句　　　　　　　　郑元祐
　　云飞仍是旧云林尚想灯前酒盏深留得经霜梅蕊在暗香来处尚堪寻
　　燖鸡汤鼎大苏公命与妖蟇白月同万里清光复旧日桂香仍满一轮中
　　寒星在罶虎当蹊豮首牂羊不疗饥鼻息吹笙耳如锯裴旻空向北朝归
　　经锄斋外梅花月曽照幽人纸帐眠回首三年几圆缺尘埃堆垜白云篇
　　懐云林
　　览古楼高桂影寒飞觞不厌接清欢天香落尽黄金粟软语何由接夜阑
　　次云林韵　　　　　　　　　　高　啓
　　云林已白头犹有晋风流爱写沧州趣闲来馆游茶烟秋淡淡竹雨暮翛翛欲向南池水长留清翰舟
　　寄倪隠君
　　名落人间四十年緑蓑细雨自江天寒池蕉雪诗人画午榻茶烟病叟禅四面荒山高阁外两株疎栁旧庄前相思不及鸥飞去空恨风波滞酒船
　　次云林见寄韵
　　老来诗阵尚堂堂过宿曽留让大牀病骥可堪迷逺道孤松只合在高冈萧萧髩影惊寒色渺云山敛夕光莫道欲归无好处便寻勾漏与华阳
　　草满当年食客堂一身投老寄僧牀秋风吟怨哀兰浦暮雨行愁苦竹冈任侠岂能谐薄俗养和且为驻頽光酒钱十万今谁送独嗅黄花对夕阳
　　访云林留饮　　　　　　　　　华幼武
　　轩牕玉洁无尘迹梧竹风高夏日清池上緑阴分野色花间黄鸟带春声移尊近水延余醉写画留人欵别情一出山庄路何限客衣慈母意难平
　　答云林闵雨见寄
　　十日不见天宇青城上云气如愁生拟移茅屋近山住颇讶渔舟平地行巫峡漏天常是雨楚江沃壤独宜晴羲和六龙驭白日借问孰处扬光晶
　　过元镇林居　　　　　　　　　陈惟允
　　高斋閴寂傍湖渚地僻林幽来者稀緑阴当户子规呌草色满帘蝴蝶飞主人久得栖遁趣过客暂息风尘机春来水深可把钓况有苔石临柴扉
　　登楼有懐元镇
　　清晨独倚楼秋色浄如洗山青云弄姿江白风初起心随沙鸟闲目送征帆驶对景毎怀人相看隔千里
　　寄云林
　　高人只在南湖住来踏扁舟徃见之诗到每惊陶谢句别来空负范张期花明晓日啼黄鸟谷暖春风长紫芝此日幽居想无事水光山色隔帘帷
　　寄倪元镇　　　　　　　　　　谢应方
　　诗中有画画中诗辋川先生伯仲之襟怀不着一事恼姓名只恐多人知竹箨裁冠晨沐发莲蓬洗砚晚临池数年同饮吴江水明月清风有所思
　　倪元镇过娄江寓舎因偕智愚隠游姜公墩得如字
　　秋暑鼓余勇怀抱方焚如故人江上来风雨与之俱遂令沸汤鼎化为寒露壶幽寻陟崇丘飘飘素霞裾同游得名缁吟啸兴不孤大树倚高盖小酌懽有余三江五湖上羣峰开画圗独怜我乡土烟尘尚糢糊安知艰虞世得此暇日娱一笑百虑忘松风奏笙竽
　　寄云林　　　　　　　　　　　包　英
　　不待兵戈即逺移吴松江上住多时从容只为知几早阻絶应知防面迟甪里正堪商谷隠厐公未赴鹿门期山林摇落空相对每切停云一赋诗
　　又　　　　　　　　　　　　　王　逢
　　笠泽雨晴烟雾除放船适逢倪隠居黄河泰华意气若金薤琳琅书画如路浮箬叶湛春酒水落桃花炊鳜鱼莫嫌忘形礼法在难得合并忧患余
　　又　　　　　　　　　　　　　胡　奎
　　昔闻公孙浑脱舞今见书法有张颠君能高歌白雪调我欲笑拍洪厓肩玉堂皓鹤久无信青李来禽真可怜洞庭春水碧于酒细雨緑蓑须放船
　　又　　　　　　　　　　　　　沈秋田
　　隠迹懐东老诗狂慕浪仙百壶千日醖双桨五湖船载籍通芸阁征轮歇葑田乡评有月旦未觉虎头贤
　　又　　　　　　　　　　　　　梦　观
　　禅榻清谈屡有期茶烟想见鬓丝埀春风水榭停兰桨夜雨和山写竹枝甲煎沈香都入梦新蒲细栁总堪悲鸊鹈飞处重相忆拟和樊川五字诗
　　又　　　　　　　　　　　　　周　彞【恱道】
　　九月江南属授衣乐游犹自不言归波清笠泽鲈鱼上霜冷苏台旅雁飞圗画已留吴郡满绨袍还叹故人稀高轩夜寂惊寒雨风振幽篁独掩扉
　　又　　　　　　　　　　　　　王　嘏【伯纯】
　　赤水丹山隔两尘麻姑书信莫辞频久知鸿寳飞腾术独许青云磊落人宾戱能消春昼永茗香聊试石泉新东风回首松陵道重拟携书与卜隣
　　对雪懐倪云林　　　　　　　　陆宣【后改号天游】
　　徘徊急雪随风舞次第疎梅绕路开身世飘零愁作客道途艰阻老相催倪寛久矣无书札阮籍何妨醉酒杯岁莫天寒人事尽江邨牢落更堪哀
　　崇丘赠元镇　　　　　　　　　陈基
　　丘崇崇兮下有流水树森森兮匪栎伊梓彼栎孳兮且寿梓弃为薪兮于材何有造物孔仁兮将谁归咎
　　题元镇笠泽斋居　　　　　　　秦　约
　　春流带江郭雅致属萧斋鱼鸟防心处图书引兴佳游云生曲几飞絮落空堦笠泽高风在非君孰与偕
　　松陵留别倪元镇高士
　　佳宾已散千金尽小画兼题五字奇邂逅松陵慨今昔酒壶茶椀髩如丝
　　送杨义甫访云林子　　　　　　王　冕
　　父子翩翩孰与俦云林清气逼高秋牙籖耀日书充屋彩笔凌烟画满楼既是有樽开北海岂云无榻下南州相逢一笑如知已不必人间万户侯
　　怀云林　　　　　　　　　　　云　溪
　　白石兮齿齿碧流兮潺潺古桂兮条达孤峰兮巉巗春已去兮花落雨将歇兮云间慨山人兮不返嗟夕鸟兮知还彼防鸿兮逺举高峰兮难攀
　　寄云林　　　　　　　　　　　焦伯诚
　　孤松秀挺挺桂树緑团团我欲歌招隠畴能赋考槃美人杳何许遗佩蔼芳兰云敛遥岑碧空江生暮寒
　　题云林先生小像　　　　　　　张真人
　　才之英德之精坐松石俨像形噫安得斯人兮复生
　　题清閟阁二首　　　　　　　　陈　方【子贞】
　　门前灌木春啼鸟屋畔长松夜宿云剪得蒲苗青似发烧残香篆白成文偶同杜老惟躭句遂讶顔渊不茹荤境胜固应天所惜品题潇洒最怜君
　　湘半卷云当户野鹤一声风满林才立簟纹波细细又疑墙影雪隂隂竹摇棐几常开帙花落藜牀独抱琴不谓世间能得此恍然飞屩驻仙岑
　　题云林堂　　　　　　　　　　刘邦辅
　　永和遗墨付行云天地逍遥七十春惟有云林旧时月至今犹照昔年人
　　挽云林先生　　　　　　　　　夏雪洲
　　几年旅榇暨阳东今日迁归古陇中秘阁云林成姓氏画圗诗巻播高风举杯欲酹情何切挂剑长吁墓已空回首芙蓉山下路禁烟时节雨蒙蒙
　　题云林墓【载锡山志】　　　　　　　　韩　奕
　　一垄与田平青青荠麦生耕犂他日虑挂剑故人情诗画名空在山林梦亦清不堪寒食节落日杜鹘声
　　题云林先生　　　　　　　　　顾正谊【仲方】
　　元镇高洁士世外托幽襟弃捐千金产独抱五湖心笑傲烟霞际逍遥松桂阴峨峨青閟阁古鼎灿成林牀头荀朂尺牕下孙登琴好洁终成癖耽书自为淫剪桐因唾染洗马为泥侵画竹写逸气冷然冠古今予意在山水踪迹每相寻异代堪同调与尔结知音







　　清閟阁全集巻十一
　　钦定四库全书
　　清閟阁全集巻十二
　　外纪下
　　题云林诗集　　　　　　　　　张伯雨
　　厐公有名言鱼鸟托栖止而其遗子孙亦在安而已子有丘壑趣文弱与时背强豪方蛇呑贪黩亦虎噬何以犯多难适为田业累深泥没老象自拔须勇志连环将谁解旦暮迭兴废所以明哲徒置身兴废外贤哉蘧伯玉知非复何悔
　　韩　奕
　　达人枕高志清时乐其间弃彼千金产俗事非所关逺偕方外士胜日相徃还放舟五湖上杖策游名山百年见遗墨清风洒人间岂若鄙夫辈狥物遭时艰斯世与斯人邈兮不可攀
　　张子宜
　　乱离见说长为客客里清幽近亦闻夕宿只归书画舫朝飡仍对鹭鸥羣洁身秽迹縁时晦写竹题诗任夜分寂寞江郊君去后相思日暮隔重云
　　吴　寛
　　高人自号云林子独住云林歳月深足底千峰几两屐人间六印一钩金华陀无术医清癖苏晋长斋养素心寂寞小篷湖上路百年陈迹莫追寻
　　阮籍疎狂甘自放清风高卧酒杯深池塘梦去忽生草丘壑移来不换金脱帽竹间朝沐发焚香花防夜清心只陀旧宅风烟古一片五湖何处寻
　　题云林竹枝　　　　　　　　　虞　集
　　曾留閟阁斋中坐共听莺啼入户枝旧迹空看遗墨在娟娟寒玉想幽姿
　　老铁在素轩醉书
　　懒瓒先生懒下楼先生避俗避如仇自言写此三株树清閟斋中笔已投
　　曲江居士
　　去年溪上泊轻舟笑弄沧浪狎海鸥云去楼空无此客寒林留得数竿秋
　　无名氏
　　不见倪迂今几春故山乔木浮云晴牕展轴看图画淡墨苍然对古人
　　忆昔带经东海锄故山有锡遂奔吴正挥秋雨黄花泪忽见青山暮霭圗
　　杳杳莺啼緑树风夕阳洲渚乱残红云翁笔底无声句数叠青山似剡中
　　题元镇天池石壁图　　　　　　张伯雨
　　尝读枕中记华山閟中吴神泉发其颠青壁缭其隅春风四山来羣緑互纷扶羽觞曲折行浮花与之俱采珠搴薜荔洗玉弄芙蕖聱叟颇好名石洼作鱼湖鸿一志草堂挑烟遂成圗而此涤烦机阅世如樗蒲发兴云林子盥手为我摹居然缩地法挈入壶公壶
　　题云林三树图　　　　　　　　杨维祯
　　不见倪迂今十载陆庄春雨带经锄只陀林下三株树为报桐孙长一枝
　　雨后云林图
　　浮云载山山欲行桥头雨余春水生便须借榻云林馆卧听仙家鸡犬声
　　题云林写竹石寒雨赠钱自铭
　　云林色晻霭竹树气萧森翠石留朝润青樟生夕隂飘零沧海梦摇落故园心儗就归舟诀应须买赋金
　　题元镇枯木竹石　　　　　　　郑元祐
　　云林子外生死解内敬为天使带经而锄倦即休亦复拈笔为林丘树枝鳞皱岸石幽若有人兮在空谷招之不来兮云惨瘁以令人愁
　　题画
　　倪郎作画如斵冰浊以浄之而独清溪寒沙瘦既无滓石剥树皴能有情珊瑚忽从铁网出瑶草乃自斋房生譬之饮酒不求醉政自与物无亏成
　　题元镇画【并序】　　　　　　　　王　行【东海倪君瓒字元镇居南兰陵之梁溪家故多赀不乐进取以诗酒纵适山林泉石间每援笔自图其所游境象好事者多得之庸人俗流求终不与晚年家益索时徃来吴城中随处宿留一日云间人有以财自雄者闻君名使使致绮縠缣布杂物直数百千馆下君笑曰此人亦知有我将受之使出楮□三数握前曰主愿得佳迹为玩君即赩然曰是欲工艺我耶乃尽以所遗散与坐间寒客下及陪台贱夫不留毫发谓使曰趣持扇去语而主我画不可贿得也其自许重如此此幅其盛年迹也法度修整气韵清逸立方今之胜士其爱藏之故有以哉君逝矣见之令人増念因诗于上并志其概云】
　　平生泉石共襟期身后园林失旧姿最是令人久相念诗中图画画中诗
　　题画　　　　　　　　　　　　马　治
　　潦倒云林百感生羞将野褐对尘缨苍厓过雨吟秋色翠竹临池写月明寂寂松陵前日恨依依荆渚故人情春风离墨山头路有约云端与采荣
　　云林先生廿年前避地吴门士多从之游而吾乡伯昂隠君时年力方壮数亦漫浪松陵笠泽间于先生风义尢笃钓船书舫茶具笔牀日相徃还以咏叹今古为事枫江栁湾云汀烟渚视皮陆风致盖无甚相逺矣此图当得之云林得意之时故特幽絶清逺可尚伯昂藏之巾笥已廿八年而先生自吴归梁溪没且七载俯仰人事有足深慨者余放舟西阳渚间宿诸卜氏天大雨雪与伯昂坐卞镛馆中欵曲者累日旦起晴冰四檐日光凝寒诸峰玉立户殊不类人世也隠君因出此征题呵笔用云林韵甲子冬闰月廿日也
　　瑶城月淡江南渚疎竹冷冷影寒翠画舫不惊沙上鸥谁为婵娟扶晚醉
　　听雨楼题咏
　　至正廿五年四月廿七日黄鹤山人王叔明于卢生听雨楼中画生名恒字士恒时东海云林生同在此楼玉雪坡周伯温
　　至正八年二月十一日为卢山甫题
　　樵人张　雨
　　雨中市井迷烟雾楼防雨声无着处不知雨到耳根来还是耳根随雨去好将此语问风幡闻见何时得暂闲钟动鸡鸣雨还作依然布被拥春寒
　　荆蛮民倪　瓒
　　河濶楼低雨如洗祗疑身在孤篷底清晨倚槛看新晴依旧山光青满几听雨怜君隠市中我忧徭役苦为农田家那得风波险朝朝愁雨又愁风
　　至正廿五年岁在己巳卢生恒携至緑绮轩见示辄走笔次贞居外史诗韵以寄意云陶蓬寄亭中人暨诸名胜当不黙然也后十又八年四月九日记
　　虚牖蒙蒙含宿雾瀑流涧响来何处江湖近向枕边鸣林风又向檐前去挟水随云自徃还根尘不染性安闲多情一种娇儿女泪滴天明翠被寒
　　拟张外史倪隠君听雨楼诗韵
　　西涧老樵苏大年
　　湘蹙浪萦香雾幽人高卧云深处月明丛桂小山空疎烟白鸟沧江去浮沈里社乐萧闲大隠何妨市井间抛却喧秋清洗耳草楼六月雨声寒
　　尘生两耳何由洗喜听雨声茅屋底洒然心地自清凉静对鑪熏时隠几乾坤纳纳悬壶中书田霑润称书农也胜江湖风浪恶客舟飘泊怨秋风
　　倪隠君索和张外史听雨楼诗走笔二首答之
　　坚白老人书于素行精舎
　　海气杂岚雾听雨宜高处风雨无时无倐来又倐去摇摇心悬幡胡为不自闲老人曽听雪无被不知寒头白常不洗听雨重屋底两耳任喧聒坐隠乌皮几笔耕墨畦中自适如老农二仙隔今古神交在阆风
　　曲江钱惟善
　　一榻春声雨满楼杏梢防湿五更头东风更緑江南岸卖剑家家尽买牛
　　荷气香飘竹外楼雨声滴碎采菱舟南风一夜生新涨鱼鸟还知此乐不
　　积雨生凉转蓐收碧梧初贾满城秋邻家不识余心乐也爱书声在小楼
　　天池严凝万壑冰不堪寒雨洒孤灯一楼清气犹宜雪纸帐生春睡未能
　　醉翁饶介之
　　城市不着耳江湖留此心楼高人更静惟有夜怀深
　　渤海高　啓
　　春云霭江郭鸠鸣朝梦余楼中雨飒至烦抱澹云除歴歴树头乱萧萧牕影虚如何门外水泥潦没行车
　　齐郡张　绅
　　山牕听春雨冷气袭病肤铺牀闭斋阁衣被薫香炉风灯苦屡挑夜茗更相呼烦嚣悉屏逐妙里在跏趺忆子草楼底兹情还有无
　　寻阳张附鳯
　　【承平时贞居张道师与云林倪征君并以翰墨风致齐名吴中二人者亦雅相引重先君子与贞居游最早予时以童子侍坐隅尚能识其丰采今先君久已去诸孤贞居亦化去天下多故而予始得从云林君游至正乙巳季夏之九日予谒君于卢士恒氏之听雨楼获观近制诗若画冲淡雅致令人尘虑洒然既而士恒出此巻征题二君之作具在因赋存殁口号附于巻末以寓感慨之思云】
　　华阳洞里烟霞閟云石山中草树荒惟有小楼曽宿处年年春雨满沧浪
　　黄冠野服神逾王画笔诗篇老更奇白首故人无在者小楼残烛雨来时
　　淮南马玉麟
　　江雨飞来夜气澄小楼高处冷于冰声留焦叶频欹枕影乱檐花独对灯逺客异乡生白髪故人今夕拥青绫致君尧舜惭无术思入湖天睡未能
　　云门山人张　绅重题
　　草楼听雨夜春灯隔重瓶中新茗煮奁里旧妆添风佩潜归浦云璈乱缀檐乍惊来湛湛更觉去纎纎颇被风相妬还疑雪与兼喜随鱼艇泊愁怕客牕淹头白卢征士高情苦未厌
　　王　谦
　　【观张外史所题山甫卢隠君听雨楼诗词翰潇洒令人有超然之想噫故物也士恒其慎藏之四月三十日写于客居】
　　山风满楼来雨脚耳底萧萧生逺情还丹化鹤去句曲破屋无人住洛城酒停深夜苍灯在近余寒湿叶鸣板上漆书空爪迹绕檐依旧落春声
　　檇李鲍　恂
　　【吴郡卢君山甫旧有听雨楼山甫殁殆二十年而斯楼尚存予抵呉惜不得见其人今其子士恒携张外史所题诗来示余余览之不胜感慨遂赋一首至正廿五年四月一日】
　　更深楼外何萧瑟半带沧江逺树风疑似千秋霜叶下坐残一穗烛花红斯人雅致今安在此夕幽怀孰与同老我题诗成感慨雨声有尽思无穷
　　开封郑　元
　　飞楼何凝隂雨气正含雾萧洒集羣霤淅沥散高树声悬长风外坐想当瀑布习喧久渐息静听乃真趣隂晴造化意年芳暗中度白髪如散丝慿君写幽素
　　卧龙山民王　宥
　　云林夜澄寂有雨弥更佳漠漠着树穏霏霏度檐斜入静意所便争喧竞浮夸弛张任槖籥细大无根芽妙运出造至理忘纷拏变化本因妄声闻耳生瑕不如且置之摄心静无哗危坐不须寐呼童剪灯花
　　金陵严　瑄
　　层檐集飞霤深砌走鸣瀑余声发天籁清风入林屋风波任喧汹燕坐瞑双目置身得萧爽洗耳絶尘俗香穟郁水沈花映湘竹篝灯动春酌剪韭留夜宿与客对牀眠清谈未云足
　　浚仪赵　俶
　　幽人爱楼居燕坐风雨夕高檐泻飞湍空除隋残滴倾耳疑枕流屏喧时岸帻江声晚萧萧树叶寒境絶迹更佳趣淡情自适霁晓恰凭防春深杏花赤
　　淞上钓鳌生书于百花洲上
　　一年过京口帆飞疾如走半江疎雨隔蓬听泻下骊珠三百斗一年过汉阳雪山翻怒泷黄鹤矶头泊船住醉听秋雨眠西江一年过东海急雨乱洒船牕外洞庭帝子鸣钧天蓬莱仙人锵玉佩今年过长洲故人邀宿听雨楼玉山颠倒恍惚醉一笑使我消离愁公本拏云夫我亦听雨客明朝大晴当奋飞万里天风振鹏翼
　　听雨楼诗跋
　　胜国之季兵变之余前辈翰墨存者无几间或获一见如遇蜼彞兕敦不由不使人忻艶也听雨楼诗句曲外史及一时名流所作词翰兼美亦希世之寳也吴中卢士恒父一日出示于予巻中作者多予故友兹睹其翰墨俨若觌彼风度士恒其珍藏之勿轻示于人焉洪武二年春正月二日吴僧道衍题
　　少年听雨歌楼上银烛昏罗帐壮年听雨客舟中天濶云低断雁呌西风　而今听雨僧庐下鬓已星星也悲欢离合总无情一任空堦防滴到天明
　　右竹山先生所作之词予偶获观此巻因举是词成甫俾书巻末夫听雨一也而词中所云不同如此盖同者耳也不同者心也心之所发者情也情之遇于景接于物其感有不同成甫中年人有楼听雨吾意其与在僧庐之下者同其情成甫乃曰吾听雨吾知在吾之楼而已遂书竹山姓蒋名捷字胜欲义兴人巻中诸先辈之先辈腔虞美人也韩奕题
　　听雨楼诸贤记
　　张雨字伯雨号句曲外史武陵人学道三茅峰而才名满天下若虞文靖公黄文献公咸称重焉先生妙于书人得片纸咸以为寳至今好事之家多蓄之客至则相与为玩先生诗法黄太史清新高迈不流于众虽元氏翰林诸公亦自以为不逮也
　　倪瓒字元镇号云林先生无锡人家最饶而先生脱畧纨绮一事于翰墨作为诗章妙絶一世人欲不服自不能不服也虞文靖公张外史伯雨深相契焉然先生性癖傲物多忤于时元末弃家业泛舟五湖三间兴至则捉笔写烟林小景或竹枝偶流于市好事者争贸之虽千金不靳也
　　王字叔明吴兴人号黄鹤山人赵松雪之外孙也素好画尽得外氏家法然不求妍于时惟笔意以写其天机之妙为文章不尚矩度顷刻数千言可就君子咸以豪士目之
　　苏大年字昌龄扬州人元翰林编修天下乱寓姑苏为文章有气不喜衰飒江海襟懐亦人中之豪也饶介之号醉翁江西人元氏寓姑苏以跌荡自任工于书君子评之者谓渠不减懐素至今人家有之周伯温号玉雪坡饶州人为人慎重为元氏左丞天下乱流寓胥台而无所就然妙于古篆得赵文敏公遗意字颇肥而玉润可爱士君子至今寳之
　　钱惟善字思复松江人元末进士诗得杜子美法不茍作作必致其妙
　　张绅字仲绅济南人慷慨激烈不于世事作为诗文虽不经意而自成一家能议论终日亹亹不休盖北方豪杰之士也欤为本朝浙江布政而没马玉麟高邮人元氏为长洲县尹有政声括苍郑明德先生有碑卒于伪吴
　　鲍恂字仲孚嘉禾人元氏乙亥科易经进士为本朝文渊阁学士为人慎重不可狎而学行名天下有学易举隅行于世后以事累卒于外
　　赵俶字本初绍兴人元氏乙亥科书经进士龙马赋为时所称许先生性耿介不易与人交交必久为本朝太学博士而卒
　　张羽字来仪一名附鳯与高启行辈也治易攻于文文学欧阳子甚缜密宛转可爱虽前辈自谓不及也君本浔阳人元氏乱寓湖州为本朝太学博士而没道衍字斯道姓姚氏姑苏人才茂思为时所称与张来仪高季迪辈为文辞相颉颃而澡思浴德则非诸君所能及故天下皆以参寥潜子目之皇上龙兴以赞佐功封少师赐名广孝盖又与元之刘秉忠并称云高启字季迪姑胥人身长七尺而好于诗得唐人体裁语精而意圆句穏而情畅虽前辈有所不及焉为本朝编修官后归家卒
　　王谦字鸣吉姑胥人以春秋学为府学教授
　　王宥字敬助与高啓游能为文
　　陶振吴江人有诗才然性不羁人或易之
　　韩奕字公望吴之良医也好与名僧游所云蒋竹山者则义兴蒋氏也以宋词名世其清新雅丽虽周美成张玉田不能过焉
　　右听雨楼诗巻其间所载皆一时名士诚可寳也然予观此巻而人品有三其至高者闻而知之其次者事而知之其至次者交而知之若伯雨张公元镇倪公其殆最高闻而知之者与自叔明先生以下予髫年曾事之自来仪以下予少年时曽交之总若干人皆能以文章名世者也然自衍公外多干没无闻至如伯雨元镇二先生若精金美玉不可冺没况其负超迈之才遗世独立高洁无累周览六合尽大观而无遗乎予幼在乡里时尝闻吴城卢士恒家存此巻欲一见而不可得者无不爱惜今我友沈成甫偶得之诚可贺也成甫寄至京命余题始得一览焚香展巻清风凛然使人毛骨顿爽予复何言姑述巻中作者诸先辈出处大畧以为诸贤记成甫姓沈名睿号存耕有才识善吟诗好与贤士大夫游予之布衣交然则观斯巻者当仰其清风素范益励其德哉勿以吾言为谬矣时永乐五年岁丁亥二月初吉翰林侍读学士奉训大夫锡山后学王达识右听雨楼诗画一巻元季及国初诸名公为吾苏卢山甫父子之所作也永乐间流落锡山沈诚甫氏诚甫尝求王内翰达善记巻中诸公出处之大畧藏之以为至寳窃念淳熬捣珍非遇易牙不足以知其味之美云门韶濩非遇师旷不足以知其音之妙使后或非其人其不视为箧中之故纸而覆之酱瓿者鲜矣闻吾相城沈翁孟渊博雅好古其子若孙多贤而且才必能赏鉴乎此可以寳藏于永久不逺百里持来奉翁翁一见之喜乃以厚礼答之既而即濒溪小楼扁以听雨置巻坐右暇日辄游玩讽咏恍若接诸公之光仪而聆其罄欬也一时名人胜士登斯楼披斯巻未尝不心醉神怡斯楼之名遂擅胜于东南是虽翁之高致所就然亦岂不以斯巻之所在乎或曰诸公无恙日翁多亲炙之者惜乎斯巻不为翁作而为卢氏故物也予谓不然夏后氏之璜封父之繁弱岂为鲁国之制耶鲁之先公所得分器子孙世守之以为至寳也斯巻也其璜也其繁弱也翁之子孙寳而守之又奚知其为卢氏物耶翁之孙启高出以示予僣赘于左方云成化庚子清明日长洲陈颀识
　　题云林竹　　　　　　　　　　　铁笛道人
　　瑟瑟清风响翠涛青鸾飞影下亭臯何人吹断参差玉满地月明金错刀
　　张　简
　　广平旧作梅花赋铁石心肠妩媚辞高士岩前清赏足月明竹外写横枝
　　笠泽庄头道士家书林风竹翠交加新梢便有凌云势高出墙檐扫落花
　　永嘉文　信
　　粲粲碧玉枝托根在昆仑日出四海静影拂青云端君王爱直节树之黄金门华繁实且多持以慰青鸾
　　如一道人
　　海上琅玕碧玉枝纷纷苍雪带云飞仙人拾得青鸾尾裁作朝元翠羽衣
　　云林写竹与梅岩自比清贫太守馋苍翠满庭都似玉一枝先喜出松杉
　　凉隂一片在湾碕墨卷苍龙起砚池记得月明江上见秋风吹折玉参差
　　杨　基
　　清閟阁前烟雨春梅花岩里玉生尘老懐不听参差曲却剪横枝赠野人
　　谢　徽
　　风叶响秋林烟梢带夕隂美人离思逺湘水夜来深
　　王　逢
　　云林不作桃花赋能为梅岩写竹枝雨过粉香浑欲湿月明清影似曽移静临童子敲茶臼隠接吾家洗砚池日暮天寒倚高翠絶胜雉尾露宫墀
　　王　宥
　　堂上娟娟竹翛然悟澹游南风时隠几不复梦洋州
　　周　彞
　　我爱云林竹绕池繁隂映水翠漪漪十年不到萧闲馆却写秋烟慰所思
　　高　啓
　　秋思与秋影闲斋助夕清幽人梦回处烟乌月中鸣
　　天台葛　
　　美人华翠裾步入虚堂里月落听秋声忆在湘江水
　　云林画竹树秀石　　　　　　　饶　介
　　断剑故留碧馆刀终有神祗陀岁寒色不似醉时真
　　于思缉
　　乔木千章高出云幽篁几个石嶙峋平生丘壑真成癖莫怪乌藤来徃频
　　高巽志
　　苍然古木石岩幽移得江南一段秋共说倪君知籀法数竿潇洒更风流
　　唐肃
　　木落秋吟夜露翻山空无人石榻寒不似君家子午谷云旗昼下都坛
　　薛毅夫
　　云林之树森如玉春雨琅玕长更多使我临风重懐想幽篁嘉木共婆娑
　　王　燧
　　流光冉冉逐惊波文物空存晋永和辽鹤重寻旧城郭当时风致已无多
　　永嘉陈允明
　　长忆山中旧草庐苍厓古木共扶疎今朝偶尔看图画便拟身同木石居
　　张　简
　　支机灵石堕星河夜半红光发磵阿忆在楼神山下宿【阙】
　　卢充赖
　　清閟当年风度云林此日襟期每向诗中见画今于画里观诗
　　余　铨
　　三春雷雨苍龙角万里云霄翠鳯毛怪得君家圗画里虚牕凉月夜萧骚
　　熊君元修征予诗适云林过而见之讶曰此予旧所作今忘之矣仆因戏之曰对面不识梁武违机优孟善为孙叔敖识者骇其扺掌谈笑然九方臯巨眼当不在骊黄牝牡间也遂相与一笑且赋诗曰相思喜似人相对忆风神亲见云林面分明识主宾时至正癸夘二月一日姜渐题
　　云林生画林亭逺岫癸夘岁夏五月初十日题
　　灌园翁顾　敬
　　云林八法写倪迂夏木幽亭翠几株雨后长洲政如此骑驼山色近如何
　　高　啓
　　归人渡水少空林掩烟舍独立望秋山钟鸣夕阳下
　　寻阳张　羽
　　洒扫空斋住浑忘应世情身闲成道性家散剰诗名古器邀人玩新图拣客呈可怜山水兴投老失升平【此余处围城时懐云林诗也今道路既通犹未得一聚首为恨适志学征君持此求题因书其上羽题】
　　迂缪生吕　敏
　　忆过梁溪宅于今向廿年赋诗清閟阁试茗惠山泉夜雨牵幽梦春云黯逺天乡情与离思看画共茫然
　　【辛亥五月过道四斋又题一首】
　　葱蒨夏林緑高斋一例曛幽花埀法露逺岫敛归云停箑风初至移尊酒半醺明朝忆佳赏回首念离羣
　　太原王　行
　　每看新图忆旧游逺情闲景共悠悠乱鸿沙渚烟中夕黄叶江村雨外秋乱后得安反讶梦醉来因感却生愁那能便结沧洲伴重向烟波覔钓舟
　　武陵顾　
　　云涌冈峦起伏烟笼半树凄迷空见兰亭笔法不逢防府诗题
　　俞　允
　　青山隔横塘疎树蔽幽径山中人未归闲亭秋色暝
　　陈　则
　　落花愁杀未归人乱后思家梦更频纵有溪头茆屋在也应芳草闭深春
　　彭城金　震
　　开图见新景翻思旧题处山阁晓来看寒江片帆去微微逺天雁漠漠遥汀树无那郁烦襟沈吟起延伫
　　徐　贲
　　逺山有飞云近山见归鸟秋风满空亭日落人来少
　　王　燧
　　羣树叶初下千山云半收空亭门不掩禁得几多秋
　　俞贞木
　　西神山下元馆华表巍然鹤未归寂寂小亭人不见夕阳云影共依依
　　曾　烜
　　故山何处最闗心亭外遥岑入望深却恨浪游江海上漫教猿鹤守空林
　　梁用行
　　原野无际岛屿深更幽溪増一夜雨木落千山秋【阙】孤亭亦曽游披图宛在目此意良悠悠
　　题元镇雨竹　　　　　　　　　陈　旅
　　落日楚江深鹧鸪啼逺林相思不可见池上写春隂
　　张仲简
　　幽篁孤石是行窝秋树层层碧玉柯听雨楼中居一月醉时挥洒若为多
　　谭　奕【仲伟】
　　石根疎竹翠翛翛木叶霜空海甸秋昼静云林人不到一烟雨梦南州
　　钱　沐【自铭】
　　泉石膏肓二十年每逢山水即流连画图酷似幽人意嘉树疎篁最可怜
　　陆继善
　　十年不鼓江南楫木叶萧萧鬓影秋忽忆满川风雨夕云林岸口独维舟
　　陈　基
　　西池亭馆带芙蓉云水苍茫一万重此日画图看不足满秋雨梦吴松
　　沈　应
　　幽鸟交啼磵树中满庭纎雨落花风相逢正值君多趣清露轻磨写碧桐
　　吴文泰
　　淡烟秋影墨离离犹似云林雨后时谩说骑鲸沧海去尚留寒碧想清姿
　　题云林竹树　　　　　　　　　虞　堪
　　逸笔清才鲍谢间空林竹树石苔斑良宵月落偏凄断辽海何年见鹤还
　　天末逺峯生掩冉石间流磵落寒清因君写得三株树忽起孤云野鹤情
　　题云林为文修上人画竹石
　　庭前树子转屈铁石上竹君凌古青得见文殊参幻想也应重说浄名经
　　又题画为王明仲作
　　东游久不见倪寛落日秋风海树寒一个草堂偏窈窕王猷于我忆盘桓
　　参差海树珊瑚立窈袅风篁翡翠分尚想君家清閟阁临池谁见搨鵞羣
　　题云林为张高士画竹石古树
　　如何拾取支机石为托当年泛海槎八月河清风露白忽飞鸾鹊影交加
　　侵晨好在不梳头写此疎篁古木秋清气逼人当不得岁寒谁与说风流
　　又
　　个个竹弄雨丫丫树撑烟还教米拜石痴絶伴清妍
　　题云林为薛鹤斋画竹
　　云林写竹如琅玕我昔爱之长相看鳯皇去矣秋影独白鹤归来辽海寒
　　题元镇墨竹　　　　　　　　　高　啓
　　倪君好画复耽诗瘦骨秋来似竹枝前夜梦回如得见纸牕斜影月低时
　　题云林所画义兴山水圗
　　尝啜阳羡茗不游阳羡山铜官结秀色都在画图间樊川醉游处水榭依沙树云入县城来溪流太湖去我爱云林生高歌无俗情石庭梅欲发须放酒船行
　　题倪元镇竹　　　　嘉陵江钓者杨　基
　　写竹是传神何曽要逼真惟君知此意与可定前身
　　又
　　疎篁结秋阴枯树湿寒雨空庭鸟雀散索索莎鸡语幽人在东沜泉石相与伍仿佛画中真烟萝深几许
　　题云林画　　　　　　　　　　张　宪
　　艮岳恩荣雨露荒平泉销废子孙忙久无人下公庭拜赖有倪迂继米狂
　　题元镇竹石懐南湖陆氏
　　画里当年事如今迹已芜对牀怀小陆移棹过南湖老树春仍瘦幽篁雨欲扶一拳根下石依旧藓糢糊
　　饮雅宜山人书楼观元镇叔明诗画
　　栁长女垣低桃开小楼近慿阑看春色抚防叹天运主人爱逺客清酌倒芳醖坐深颡有泚饮余脸生晕黄鹤素豪宕云林霭声闻画图寳名笔词章骋雄韵讽诵心神惊披阅目力紊予生慕膏馥残剰苦拾捃君教本家庭翰墨抱遗训青顔羡轩冕白发厌孤愤仰真明月珠俯愧蜣蜋粪高玩固可怜退思当自奋
　　题云林竹枝　　　　　云门山樵张　绅
　　牕前疎雨过石上晚云生不是云林叟无人有此情
　　又
　　春林无人白石香白云飞来江上房扁舟载得吴娃去三十六湾春梦长
　　题沈御史所藏元镇竹枝　　　　张　羽
　　云林之子有仙骨平生好洁如好色纷纷浊士等虫沙呜呼瓒也何由得忆昔尝登清閟堂金黄寳鸭共焚香绍京墨妙僧繇画示我不啻千明珰人间万事如飞电洗玉池空人不见季子城东土一丘何人为着黔娄传绣衣使者骑青骢曾听竹枝湘水东归来见此如梦寐巴陵洞庭生眼中江湖翰今寂落君厚此图良不薄愧我题诗愧故人黄鹤何年下寥廓
　　题云林竹枝
　　南州有高士乃在延陵东清时不肯仕灭迹云林中拂石坐萝月琴写秋风焚香诵黄老望云送归鸿门车常自满尊酒无时空乗兴写沧洲古人未为工干戈困末路白首随飞蓬名山乖如愿羁游无所终赖有车武子能哀阮籍穷倾壶醉陶令避堂延盖公流俗轻高贤贫贱困豪雄孤鳯混鸡羣野鹤摧樊笼岂无梁鸿徒不闻臯伯通吾将传遗逸清芬千载同
　　云林画枫林岸石
　　乱石荒漪口高峰古岸隈一从君去后谁放酒船来
　　题云林画
　　山林已肆平生志诗画仍留没后名何事卷中縁防事若嫌尘土汨闲情
　　山林旧宅去多年岁晚沧江泊钓船白首归来访邻里废池乔木思凄然
　　君家别业惠山前宅有云林户有泉一自别来如梦里画图展巻思悠然
　　倪元镇画　　　　　　　　淞江董　纪【良史】
　　地僻无人扫亭前长緑苔不知丁氏鹤何日可归来
　　为吴道子题云林画　　　　　　华幼武
　　万里乾坤一草亭呉山相对越山青祗怜脩竹最深处佳客长留醉不醒
　　云林画山水竹石
　　秋云无影树无声湛湛长江镜面平逺岫烟消明月上小亭危坐看潮生
　　牕前梧竹倚高标防龙香不自烧记得醉眠清閟阁一庭春雨晚萧萧
　　次韵云林画
　　山光澹澹树隂隂溪水汤汤漱玉琴此景不知何处有清风吹起鹿门心
　　题云林画　　　　　　　　　　顾　禄
　　萧散倪迂士诗工画亦清吟情何浩荡笔势更纵横乡里推高谊江湖足令名近传骑鹤去想只在蓬瀛
　　题元镇画
　　徃年曾访天随子烟树微茫过太湖雪色寒鲈临水买翠隂春鸟隔林呼只今图画浑相似如此家山住得无皎皎白驹空谷里令人搔首忆潜夫
　　次云林韵题画　　　　　　　　胡　宁
　　千年石上苔痕裂落日溪回树影深我亦江南樵隠者人间何处有云林
　　题云林画　　　　　　　　甬东顾　盟
　　偶因涤砚写从容防染那能似画工千载风流谁可拟令人猛忆米南宫
　　题云林墨竹　　　　　　　　　姚广孝
　　开元寺里长同宿笠泽湖邉每共过谁说江南君去后更无人听竹枝歌
　　题云林墨竹诗巻
　　倪瓒字元镇号云林常之锡山人也性迂疎而雅洁酷嗜诗画居处事物一务清致绰然有宋米南宫之风名动湖海人莫不畏而爱之至正甲午避乱寓于笠泽扁舟徃来时入城府多托宿于仙佛之庐城南开元寺方厓禅师亦甚好清玩故多馆谷焉余故得与云林长共游息尝写竹枝与余而诗于上曰秋水汀洲飞鸊鹈汤休倚棹一题诗问师唱得谁家曲嫋嫋西风动竹枝世变后天各一方不得相防者五七年未尝不想其风度也云林于洪武辛亥卒于锡山之故里今已廿余年方厓亦相继入灭予客燕山不知老之将至兴懐至此曷胜怅然近因友人知余性爱竹乃以云林写赠一庵长老竹梢见惠目观嗟叹之不暇故道云林与余平昔交接之好如此云二十一年八月十三日独庵道衍跋
　　题云林画　　　　　　　　　　曽日章
　　梁鸿溪上草堂幽红树黄花几度秋回首云林人不见西风落日思悠悠
　　题元镇墨竹　　　　　　　　　潘瓠斋
　　云林画竹师萧恱更爱燕人王澹游为问梁溪千尺影何如老可在湖州
　　又
　　落星滩上拾珊瑚泪洒倪寛旧画图夜鹤归迟华表冷春云散尽墨池枯九苞文彩俱零落一代风流更有无君若九原知我在应怜形影塞垣孤
　　题云林画　　　　　　　　　　范致大
　　高台积雨霁望见溪南山离离翠玉堆楚楚青螺鬟美人移家去轻舟何时还空林忽见画展然一怡顔【东海生家故居梅李之平墟一夕携母妻入五湖去以避人羣其笔墨流传人间虽寸楮片缣皆不易得是图余徃年在云林中尝见落笔伯钧其寳之哉至今年又五六岁矣范致大记至正甲午六月三日】
　　题云林画次高徐韵　　　　　　王　璲
　　水流花谢岁华深江左风流不可寻留得当时陈迹在永和遗墨写山隂
　　清閟阁前芳草緑小蓬壶上落花多吴山西畔人何在遗墨空存晋永和
　　逍遥天地一闲身浪迹江湖七十春惟有云林堂上月于今犹照昔年人
　　水流花谢白云飞沧海桑田有是非莫问兰亭旧踪迹当时文采古来稀
　　又
　　丛桂已消歇白云亦悠悠当时鸿山宅花落空林秋平生山水趣晚岁江湖游抚巻三叹息空遗晋风流
　　题元镇所画荆溪清逺二首
　　铜官山下纵清游每为飡松十日留吹断玉箫人去后莫云空锁洞庭秋
　　清閟高人一散仙常留遗墨世间传当时曽写相思意谁信如今重惘然
　　题云林先生小景　　　　　　　管时敏
　　故家池馆锡山阿门径宁容俗士过清閟阁空诗社散蛛丝牕户落花多【阁乃先生藏诗画之所落花蛛网先生诗防中题也】
　　上相逢记昔年风姿奕奕似神仙如今看画浑疑梦春树云林一惘然
　　题云林枯木寒藤　　　　　　　祥止庵
　　竹洲藤岸思依依闲却秋风小钓矶野水正平寒树老眼中惟见鸊鹈飞
　　题疎林逺岫图【上有周履道诗】
　　东海东吴两故人别来二十四番春而今逺岫疎林外一抹残阳一老身
　　题云林所画竹石圗　　　　　　来　复
　　云林笔有千钧力图来竹树摩霄直隂崖火烧霹雳痕空江石露蜿蜒脊珊瑚交错枯枝蟠春雨不洗苔花斑谁知中有烈士操傲世直压冰霜寒我昔苏台识君面白苎乌纱目如电酒船每系芙蓉湾蘸碧吴江写秋练别来零落归青丘荒烟野水情悠悠开图仿佛见顔色孤猿啼断三山秋何郎作官重高洁爱此幽芳两奇絶虚心能使淡无营廊庙何曾异岩穴此竹此树人所怜古意飒爽疑通仙只恐风云起平陆白日化龙飞上天
　　云林画　　　　　　　　　　　慎庵题
　　茅亭结傍水云深碧树春晴翠满林山鸟自啼人不到苍苍苔石自生隂
　　跋云林先生诗巻　　　　　　　吴　寛
　　云林征君以雅洁为人所慕片纸流落亦多藏弃况与其人之先世者乎此中秋夜一诗及厠巤古体皆写遗其乡邹惟高者其裔孙元饶以其家故物保之尢厪余尝爱云林诗能脱去元人浓丽之气而得乎陶栁之法然世之知之者尚少特以其隠处山林之下耳
　　阅云林画题　　　　　　　东海何良俊
　　王叔明画倪云林像上作层峦疎木林木下一人趺坐神意殊逺妙品也上有顾谨中书赞四句作钟鼎篆倪云林画雅宜山图是真迹但逺出余家溪山春霭西园图浦城春色溪山亭子之下又有二幅俱平平倪云林画寒渚诗意山水是赝本又竹石三幅二小芦蓆片佳后一幅赝本又绢画一小幅余见云林画晚年师荆闗用枯笔焦墨作斧擘朘极为苍古此幅用水墨作麻皮朘全学巨然画法与荆蛮民相类上诗跋一大篇字亦工致规模大令当是少年作晚年又一变矣【右华补庵家观】倪云林画竹与陈惟寅者一枝数叶常含雨气自是妙品又小竹枝二幅俱佳沈石田学倪云林一狭单条妙甚余所见石田学倪无过此幅者【右袁谢湖家观】
　　倪元镇溪亭山色图
　　右纸画乃丁未五月画者张宣为士雍题云石滑岩前树泉香树杪风江山无限景都聚一亭中吴原博题云听松庵里试茶还第二泉头更看山犹有去年诗兴在云林清閟墨斑斑卞华伯题云倪迂仙去几时还留得溪亭对晚山老我今为亭上客啜茶闲试鹧鸪斑奚时亨题云朝看云徃暮看还大抵幽人好住山倪老风流无处问野亭留得藓痕斑
　　书画史
　　着色倪云林始在宋光禄民倩家后为徐太常所藏
　　论元画【载考槃余事】　　　　　　　　屠　隆
　　评者谓士夫画世独尚之盖士气画者乃士林中能作家画品全法气运生动不求物趣以得天趣为高观其曰写而不曰画者盖欲脱画工院气故耳此等谓之寄兴但可取玩一世若云善画何以上拟古人而为后世寳藏如赵松雪黄子久王叔明吴仲圭之四大家及钱舜举倪云林赵仲穆辈形神俱妙絶无邪学可埀久不磨此真士气画也虽宋人复起亦甘心服其天趣然亦得宋人之家法而一变者
　　论临画
　　今人临画惟求影响多用己意随手茍简虽极精工先乏天趣妙者亦板国朝戴文进临摹宋人名画得其三昩种种逼真效黄子久王叔明画较胜二家沈石田有一种本色不甚称摹仿诸旧笔意夺真独于倪元镇不似盖老笔过之也
　　岩栖幽事　　　　　　　　　　陈继儒
　　倪元镇寄松江府判官张德常诗后题云阴阳防隲宜少留意闲居尚可为之况身有职任而值饥者易为食乎仙官分置洞宫亦如世间局任者矣吾德常兄固知之也此皆盛德之言
　　太平清话
　　元宰为余摹云林一幅题云陈仲醇悠悠忽忽土木形骸絶似嵇叔夜求之近代惟懒瓒得其半耳仲醇好瓒画以为在子久山樵之上政是识韵人了不可得余为写云林山景一似吕安命驾
　　妮古録
　　祝允明评胜国人书倪元镇如金钱野菊别存风韵倪元镇所居名蜗牛庐焦光亦有蜗牛庐俗呼黄犊庐杜绾号云林黄长睿亦号云林子倪云林又尝号倪幻霞
　　倪云林又尝自号沧浪漫士又号浄明庵主
　　倪云林生平不画人物惟龙门僧一幅有之亦罕用圗书惟荆蛮民一印者其画遂名荆蛮民
　　米南宫海岳圗陈叔方尝寄云林柬云此图拙古俗眼罕识前辈尝评其画云大米造妙入无言云林胸次清旷笔意萧逺当咄咄逼真矣暇日能寄小立轴一纸否耶
　　倪迂画在胜国时可称逸品昔人以逸品置神品之上歴代维张志和卢鸿一可无愧色宋人内米襄阳在蹊径之外马和之超格律之中余皆从陶铸而来元之能者虽多然承率宋法稍加萧散耳吴仲圭大有神气黄子久特妙风格王叔明奄有前规而三家未洗纵横习气独云林古淡天然米痴后一人而已
　　小米云山巻藏项希宪家后有素心道人及沂阳董复二跋云林止题四字云倪瓒曽览
　　王维雪蕉曽在清閟阁杨廉夫题以短歌
　　寳顔堂订正画说　　　　　　　莫是龙
　　赵大年画平逺絶似右丞秀润天成真宋之士大夫画此一又传之为倪云林云林工致不敌而着色苍古胜矣今作平逺及扇头小景一以此二人为宗使人玩之不穷味外有味可也
　　赵大年平逺写湖天淼茫之景极不俗然不奈多皴虽云学维而维画正有细皴者乃于重山叠嶂有之赵未能尽其法也张伯雨题倪迂画云无画史纵横习气予家有此帧又其自题师子林图云予此画真得荆关遗意非王辈所能梦见也其高自标置如此又顾谨中题迂画云初以董源为宗及乎晚年画益精诣而书法漫矣盖迂书絶工致晚年乃失之而聚精于画一变古法以天真幽淡为宗要亦所谓渐老渐熟者若不从董北苑筑基不容易到耳纵横习气即黄子久未断幽淡两言则赵呉兴犹逊迂翁其胸次自别也
　　题云林画　　　　　　　　　　董其昌【増】
　　云林画入逸品江南人以有无为清俗胜国已有此语今益寥寥如珊瑚木难矣此幅用墨潇洒尢可寳也沈石田每傲迂翁画其师赵同鲁见辄呼之曰又过矣又过矣盖迂翁妙处实不可学啓南力胜于韵故相去犹隔一尘也如此图者萧疎简贵假令啓南见之当咄咄叹赏




　　清閟阁全集巻十二
