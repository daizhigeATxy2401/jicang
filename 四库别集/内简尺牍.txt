　　钦定四库全书　　　　　集部四
　　内简尺牍　　　　　　　别集类三【宋】
　　提要
　　【臣】等谨案内简尺牍十巻宋孙觌撰其门人李祖尧编并为之注觌所撰鸿庆集自三十七巻至五十巻皆书帖然叅校此本时有不同如此本载与信安郡王盖仁仲帖二十二首集本皆不载集本四十六巻内有与盖仁仲郡王帖一首复与此不符又此本载与叶左丞少蕴帖一首与集本第四十五巻所载与叶少蕴资政帖三首四十六巻所载与叶左丞帖一首亦复各别盖祖尧据手稿编之故时有出入至其注中多取觌自着诗文以资考证如第三巻与周表卿侍郎第五帖注引觌集谢吏部侍郎兼权直学士表集本乃无此篇第七巻与常守徐计议第五帖注引觌集常州圣禅院兴造记云清智大师普璿既至始改号资圣集本三十一巻载此文乃脱清智大师四字其他引证典故亦皆切实盖祖尧亲从觌游较之任渊之注陈师道黄庭坚诗闻见更为有据非后人注前代之书摸索影响者所可同日语云乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　内简尺牍原序
　　古有简牍之制简以竹编牍则削木为之载古坟典经史之书传曰文武之政布在方策方即版策即简也后有淳化诸帖所集君臣僚友能书笔劄皆易以纸然其中多吊问可疑唐李注则曰短啓出于晋宋兵革之间时禁书疏非吊问不得辄行尺牍且啓事论兵皆短贵其易于隐藏尔宋有欧苏二大家书劄皆曰小简今内简尺牍则龙图阁待制兼户部尚书孙公所着虽非编竹削木为之犹以简牍名者存古制也制虽非古而易以纸则便于古矣版刻其书以传犹古者用版之遗意乎公讳觌字仲益其门人李学士祖尧已编刻传世久而版佚其十世孙征士封工部主事玘寳藏之授其子仁今任都御史巡抚西蜀始复刻之以傅寓书乞序其简首呜呼祖有善而弗传非仁也父有志而弗继非孝也仁孝皆发乎天理民彛之懿有不待强之而能者则夫徴君之于祖也都宪之于父也非仁之至孝之大乎斯集之传足以考见当时交游之良其言论情谊关乎伦理之重盖深有益于学者若夫父授简而子辄忘之如伯鲁者都宪贤于彼也抑逺矣故为之序成化十有七年辛丑三月初吉资善大夫南京吏部尚书奉勅致仕前翰林侍读学士国志总裁直文华殿赐一品服东呉钱溥书









　　内简尺牍原序
　　钦定四库全书
　　内简尺牍巻一
　　宋　孙　觌　撰
　　李祖尧　注
　　与信安郡王孟少傅【名忠厚字仁仲】
　　伏闻制除出殿京口长城隐然【润州城孙权筑号曰鐡瓮又南徐州记云城西有别岭入江三面临水髙数丈号曰北固】与大江为襟带而刘德孙仲谋之遗迹犹在也【蜀先主名备字德吴大帝名权字仲谋按东坡先生甘露寺诗序云有石如卧羊人谓之很石诸葛孔明坐其上与孙仲谋论曹公之奸遂相与并力败操于赤壁诗云很石卧庭下穹窿如伏羱缅懐卧龙公挟策事雕鑚一谈收猘子再説走老瞒名髙有余想事往无留观又青琐集润州甘露寺有三贤像盖刘备孙权曹操防时尝防此罗隠诗云汉鼎未分聊把手楚醪虽美肯同心是也】缓带之余【晋史羊祜在军轻裘缓带身不被甲铃阁之下侍卫不过十人】持一觞以酹江月【东坡先生赤壁懐古念奴娇词云人生如梦一樽还酹江月】无愧于古人矣
　　侧聆斋舰次里门所冀一望屦絇【周礼屦人为赤舄黒舄赤繶青絇】而髙牙大纛【兵书牙旗将军之精竪旗必以刚日纛徙到反毛羽幢也】刺史县令负弩前驱【韩文公集送郑权尚书序云太府帅或过四府府帅必左握刀右属弓矢帕首袴鞾迎于郊前汉史司马相如使蜀县令负弩前驱史记平原君自负弩矢前驱迎信陵君】不敢以野服见【礼记郊特牲篇云野夫黄冠黄冠草服也】区区此心必防贷詧
　　公以肺附之亲【前汉史刘向曰臣幸托肺腑注云言国亲如肺腑之附息】出当藩翰【诗板篇云价人维藩大师维垣大邦维屏大宗维翰注云藩屏也翰干也】萧望之出试冯翊以示大用之权舆【前汉史宣帝察望之经明持重论议有余材任宰相欲详试其政事复以为左冯翊望之从少府出为左迁恐有不合意即移病上闻之使侍中成都侯金安上谕意曰所用皆更治民以考功君前为平原太守日浅故复试之于三辅非有所闻也望之即视事权舆见诗夲篇注云始也】谓当卧防而已【前汉史汲黯传会更立五铢钱民多盗铸钱者楚地尤甚上以为淮阳楚地之郊也召黯拜为淮阳太守黯伏谢不受印绶上数强予然后奉诏召上殿黯泣曰臣自以为填沟壑不复见陛下不意陛下复收之臣常有狗马之心今病力不能任郡事臣愿为中郎出入禁闼补过拾遗臣之愿也上曰君薄淮阳邪吾今召君矣淮阳吏民不相得吾徒得君重卧而治之黯既辞治淮阳政清】而治迹蔼然已随舟车而东日竚诏追亟正台司以福天下
　　蒙索小诗岂敢自间外容抒思也【葛立方韵语阳秋云诗之有思卒然遇之而莫遏有物败之则失之矣故昔人言覃思垂思抒思之类皆欲其思之来而所谓乱思荡思者言败之易也】公一世名臣当有翰墨之士道古今而誉盛德【唐韩文公集送李愿归盘谷序云才后满前道古今而誉盛德入耳而不烦】安用苍蝇之声出于蚯蚓窍中乎【唐韩文公集石鼎聨句云时于蚯蚓窍防作苍蝇鸣】
　　伏蒙眷记存録故交小团斋酿【欧阳文忠公归田録云茶之品莫贵乎龙鳯谓之团茶凡八饼重一斤庆厯中蔡君谟为福建转运使始造小片龙茶以进其品精絶谓之小团凡二十饼重一斤其价直金一两然金可有而茶不可得毎因南郊致斋中书枢密使各赐二饼四人分之宫人往往覆金花于上盖其贵重如此】遣骑驰贶谨已下拜便欲牵课小诗占谢而衰老废学须小闲作撚须之态也【古诗曰吟安一个字撚断数茎须】即日春序尚寒共惟钧万福某自闻弭节里门小邦穷陋王公大人辱居之如某者借令无一日之素犹当犇走争先以快一睹【唐史李渤传渤字濬之少室山人元和中诏以右拾遗召于是河南少尹杜亷遣吏持诏币即山敦促渤上书不拜洛阳令遗渤以书曰有诏河南敦喻拾遗公朝廷士引颈东望若景星庆云始见争先睹之为快云】而废痼之余惩艾既往见月而喘【世说新语晋满奋畏风在晋武帝坐北窓作瑠璃扇屏风实密似疎奋有难色帝笑之奋荅云臣犹吴牛见月而喘注云今之水牛唯生江淮间故谓之吴牛也南土多暑而此牛畏热见月疑是日所以见月而喘】故独在众人之后尚冀寛贷未赐诃诘
　　某辞去十五六年曳裾王门者众矣【前汉史邹阳传阳与严忌枚乗等俱事吴吴王濞以太子事怨望称疾不朝隂有邪谋阳奏书谏云今臣尽智毕议易精极虑则无国不可奸饰固陋之心则何王之门不可曳长裾乎】衰老独无一迹今兹暂愒里中尤欲及公未还政路汲汲圗一见而类有物锢留之窃自叹也
　　某抱疴久而后复齿髪变化頺然一翁固不能以筋力为礼【礼曰老者不以筋力为礼】而尺书亦不数至前甚愧即日祁寒共惟钧万福某已迫衰残氷雪之辰正宜杜门塞向【诗七月篇塞向墐戸注塞向如宇北出牖也】以度穷腊终欲一诣屏着如约【前汉史项籍传初懐王与诸将约先入关者王其地羽既背约使人致命于懐王懐王曰如约】不敢复避矍铄之嘲也【后汉史马援传武威将军刘尚击武陵五溪蛮夷深入军没援因复请行时年六十二帝愍其老未许援自请曰臣尚能披甲上马帝令试之援据鞍顾盼以示可用帝笑曰矍铄哉是翁也注矍铄轻健貌】
　　寒令方严冰霜交至而阳复其中实三微交泰之祥【易传曰一阳为复二阳为临三阳为奉也】共惟履兹谷旦入秉化钧以福天下慰佥属也某投畀荒僻亡繇陪贺之后【宋书魏晋冬至日百僚称贺因大防其仪亚于嵗朝】驰颂而已
　　羊面辄驰献为公践长之寿【玉烛寳典曰十一月建子周之正月冬至日极南影长隂阳日月万物之始当黄钟律其琯最长故有履长之贺冬至影长一丈三尺夏至影长尺有五寸】溪毛潢潦可羞于王公【左隠二年涧溪沼沚之毛苹蘩蕰藻之菜筐筥锜釡之器潢污行潦之水可荐于鬼神可羞于王公】殆谓此耶尚冀一笑领此意也
　　方遣状未彻牙兵传教具审大雪钧万福寒冽如许研冰笔冻重以衰惫起酬【韩文公集双鸟诗更起鸣相酬】累纸重问之贶当以疎慢获谴也
　　黄封名酒宠绥流落为林下之光俚俗经此时序问饷纷然占报不尽铭藏之意
　　某去嵗迎拜梓宫于城东三十里外执事舟楫在焉望见前驱冀得伏谒道左【前汉史韩嫣传江都王入朝从上猎上林中天子车驾跸道未行先使嫣乗副车从数十百骑驰视兽江都王望见以为天子辟从者伏谒道旁】而弓戈塞路泥潦没马势不能前退坐丛祠中又欲具一书而上雨旁风亦不复果瞻伫太息而已
　　向闻秉枢筦日伫廷告遂正宰席虽不如所料然钟山故国【徐援彩间畧曰建康东北十里有钟山旧名金山汉末金陵尉蒋子文讨贼战亡灵发于山因立蒋侯祠故号蒋山又舆地圗钟山元皇渡江之年有紫云晨见又王谦之丹阳记蒋山其形象龙云】六朝陈迹尚斑然【金陵六朝记云呉四主起黄武终天纪凡五十九年东晋十一帝起大兴终元熙一百四年宋八主起永初终升明六十年齐七主起建元终中兴二十四年梁四主起天监终太平五十六年陈五主起永定终祯明三十二年自前魏文帝黄初元年已后天下一统二年已后至晋武太康元年中间六十二年终吴蜀与魏三分天下魏兴四十五年灭蜀晋兴十七年灭呉天下一统得二十年已后至隋文开皇九年已前中间三百二年僣国号者三十二隋文开皇八年灭后梁九年灭陈二十年禅于唐】南北解仇江臯彻警皂盖领客【续汉志曰中二千石二千石皂盖朱两幡】酒酣援笔赋潮打空城之句【唐刘賔客集题石头城诗山围故国周遭在潮打空城寂寞回淮水东边旧时月夜深还过女墙来】亦一快也距门墙咫尺而声问不接者两时衰病之状想已厌闻不复污简牍也即日冬序晏温共惟钧万福某病余亦复支离【南华真经云夫支离其形者犹足以养其身终其天年又况支离其徳者乎司马注云形体支离不全貌】犹未堪造请之役嵗晏当伏谒门下
　　久苦疮痏百药尽试如抱薪汤沸非徒亡益也【前汉史志以汤止沸沸愈甚而无益】衰病恶寒不敢附火老饕【东坡先生尝着老饕赋】嗜虾蟹不敢下筯对酒不敢濡唇危坐块然殆不知有身世病起出省书砚凝尘满席正如房次律遇故物于破瓮中也【唐明皇杂録云开元中房琯之宰桐庐也邢真人和璞自太山来琯虚心礼敬因以防手闲步行十数里至夏口林过一废佛寺松竹森映和璞坐于松下以杖叩地令侍者掘数尺得一瓶子瓶子中皆是娄师徳与永公书和璞谓房曰省在此乎遂洗然方记其为僧时永公即房之前身也唐史传琯字次律东坡诗云夏口瓮中藏画像孤山月下认歌声故云瓮中也】
　　蒙宠示秦国夫人行状令志其墓【按公文集载秦国夫人墓志铭云秦国夫人王氏故三司盐鐡判官秘阁校理赠太师中书令兼尚书令汉国公讳凖之曾孙故金紫光禄大夫尚书左仆射兼门下侍郎岐国公赠太师讳珪之孙故左正议大夫显谟阁待制特进讳仲薿之女年十九嵗适孟氏实昭慈圣献皇后之母弟中散大夫赠太师吴兴郡王讳彦弼之妇今少傅保寜军节度使醴泉观使信安郡王忠厚之妻少傅公繇显谟阁直学士秉旄节典大州擢枢要进位保傅王信安郡夫人用公贵自硕人进加国夫人加号卫国再徙楚国更五命而得今封云】某罪废已来铭姻旧十数家而已夫人身封大国本朝巨室家世如此而枢相郡王与之治丧【按墓志王氏先世家于蜀之华阳后徙舒至特进公塟于平江之长洲县今又为平江人熙寕元丰间岐公被遇神宗仕至宰相鸿名硕实具载国史迨今六十余年子孙以文学政事世其家践台省登侍从奉使典州前后相望率常数十人而女公子之贵尤称于天下故相太宰华原王郑公之夫人封越国今太师平章仆射秦公之夫人封某国隆贵盖如此而夫人之以硕媛作配侯王赐号秦国福禄始终于是为盛】当属一时显者大书深刻以表见于无穷乃属于不腆之辞此公爱念之过未之思也
　　秦国夫人幽堂之铭在门下之旧不敢辞以今世俗之所尚则不当重勤诲饬姑勉副所须【墓志云夫人将塟信安王以书抵故人孙觌徴铭觌辞不能凡三反则以书复曰吴兴王与公同朝有好而特进公以文章知名少许可独喜诵公之文则铭其女宜也乃叙而铭之云】第衰老废学笔力减退徒两失之也秦国志文非某所堪任借令大手笔【晋史王珣梦人以大笔如椽与之人説曰君当有大手笔后孝武哀策諡文皆珣所草】如四门助教【欧阳詹】永州司马【栁宗元】在世亦非今人所尚况如某者执事矫羣庸猥以见属遂龟勉塞命又不知能副重意否但学佛不宜详说【墓志云夫人自少喜诵佛书晨香夜灯不避寒暑晚益精练感通佛祖至神交于寝寐之间一夕梦胡僧叩门求饭谷翌旦有鬻十六罗汉相者视所画肖马售之不计其直以至廪恤贫乏供施佛僧捐弃金缯殆无虚日持戒律严甚未尝杀生物供一馔又尝梦青衣十数軰祈哀甚急既寤有饷蚌蛤者啧啧然亟命纵之水中自是终身不御鲜食疾益侵区处后事与家人诀无惘惘可怜之色知佛者以谓夫人自金僊梵谛中来其眎世谛空幻殆犹吹一吷而云也】恐涉酸馅气【东坡先生赠道通师诗云语带烟霞从古少气含蔬笋到公无语人曰颇解蔬笋语否谓酸馅气也】害于文体更望省詧
　　声问不通已复弥月即日雨凉钧万福传闻秦国夫人丧舟已次惠山【墓志云以其年八月庚申塟夫人于常州无锡县富安乡许岘村越国夫人之次若干步惠山属常州之无锡】比及反虞【礼曰既封主人赠而祝宿虞尸既反哭主人与有司视虞牲有司以几筵合奠于墓左反日中而虞注云塟曰虞不忍一日离也】谅复过旬所兾抑情自广勿过戚戚幸甚
　　比奉报音伏审即日大暑钧万福秦国夫人屡经七供悼念之情固未易排遣然逝者已超然在人天之上若恋恋不置则与击风蹑影之流【前汉史郊祀志谷永上疏曰奸人惑众挟左道懐诈伪以欺罔世主听其言洋洋满耳若将可遇求之荡荡如击风捕影终不可得】大不相逺矣敢兾尊生自广
　　自闻问便当驰慰顾以老生常谈之言未必能开释左右而脩途触热又非衰谢所能堪计公必以此推照其非慢也
　　连被诲存具审秋暑钧万福年来旱涝不常谒晴之墨未干而祷雨之词复出投老为农闵闵望嵗又复不谐可以发公一大笑也
　　与汪左丞【伯彦】
　　钜德元勲社稷所恃手洗虞渊之日【唐史狄仁杰賛曰武后乗唐中衰操杀生柄刼制天下而攘神器仁杰防耻奋忠以权大谋张柬之等卒复唐室功盖一时人不及知故唐吕温颂之曰取日虞渊洗光咸池潜授五龙夹日以飞世以为名言又楚词浴灵光于虞渊注云虞渊日所入也淮南子云日薄于虞渊是谓黄昏】力扶杞国之天【冲虚至徳真经曰杞国有人忧天地崩坠身亡所寄废寝食者又有忧彼之所忧者因往晓之曰天积气耳亡处亡气若屈伸呼吸终日在天中行止奈何忧崩坠乎其人曰天果积气日月星辰不当坠邪晓之者曰日月星宿亦积气中之有光耀者只使坠亦不能有中伤其人曰奈地壊何晓之者曰地积块尔充塞四虚亡处亡块若躇步跐蹈终日在地上行止奈何忧其壊其人舍然大喜】中兴之烈上所亲见而众娟不容十年去国属者大廷作命进位师保临授旄钺坐镇一方天下嗸然傒公归非区区之私也【诗九罭篇是以有衮衣兮无以我公归兮】不宣去违门下俯仰十年而愚暗自用仕不知止遂触严谴【唐杜甫集送郑防贬台州诗云万里伤心严谴日】除籍为民投荒万里首领防不保焉比反故庐老妻【公娶章氏綡之女也】幼女【名小师公集有祭文存焉】遇疾已亡但见两塜寸心摧折【杜集水宿遣兴奉呈羣公云寸心老夫折时访武陵溪】追咎无所窃观汉唐魏晋之间士大夫无明哲保身之智【诗烝民篇云既明且哲以保其身】不量彼己以犯世故之锋而相随入于刀锯鼎镬之内者何可胜数如某犹得假余息【杜集喜闻官军已临贼境诗鼎鱼犹假息穴蚁欲何逃】于盖茅一把之下复何恨但有媿于左右而已
　　蒙垢自屏不交賔客不谈世事一纸之书不至于旧交新贵之门五年矣侧聆少传蹔愒宣城便欲饰固陋之词占叙万一既成复毁至于再三重惟恩旧不敢自取踈絶之罪辄复荐区区于下执事也
　　与叶左丞【名梦得字少蕴自号石林先生】
　　承以防头【永嘉禅师证道歌云衲被防头万事休此时山僧都不防】面壁为日用【易系辞云百姓日用而不知】固所望于公也某客江左始读其书顾虽昏愦不识其趣而一切世间蜂窠蚁垤之隘【唐杨敬之华山赋云见若蚁垤台九层矣醯鸡往来周东西矣蠛蠓纷纷秦速亡矣蜂窠聮聮起阿房矣俄而复然立建章矣故豫章先生诗亦有蜂房各自开户牖蚁穴或梦封侯王之句焉】已可笑也
　　与张右丞【字逹明】
　　某块处闲寂事大之礼【孟子惟智者为能以小事大】废缺为愧即日共惟钧万福故嵗乡县经时不田翁凿井深数丈而不得水今夏雨弥月大浸稽天【庄子逍遥篇云之人也物莫之伤大浸稽天而不溺音义云浸音子鵕反稽音鸡徐李音启司马云至也】霖霪犹未已杜子美云【唐杜甫字子美】畴能补天漏【唐杜甫集九月寄岑参诗云出门复入门雨脚但仍旧所向泥活活思君令人瘦沉吟坐秋轩饭食错昏昼寸步曲江头难为一相就吁嗟乎苍生稼穑不可救安得诛云手畴能补天漏】议者已属公錬石之手也【淮南子曰往古之时四极废九州裂天不兼覆地不周载猛兽噬颛民鸷鸟攫老弱于是女娲链五色石以补苍天防鼇足以立四极苍天补四极正淫水涸兾州平狡防死颛民生背方州抱员天列子曰天亦物也物有不足故昔者女娲氏链五色石以补其缺】临川【九域志抚州临川郡古迹有临川水】山水佳絶别墅又领其要【唐杜甫集汉使西南台诗云懐新目似系接要心已领】髙情超然【老子曰燕处超然】独擅一壑【晋明帝问谢鲲曰论者以君方庾亮自谓如何荅曰端委庙堂使百僚凖则鲲不如庾亮一丘一壑自谓过之又名画记曰顾恺之画谢幼舆于石岩里人问所以云一丘一壑自谓过之此子宜居岩壑中】每读九章想见其处而已不得从杖屦【东坡先生与列宜翁帖云小子当奉杖屦以从又与荆公帖云庶防　得陪杖屦于钟山之下】一快洞心骇目之观【东坡先生顺济王庙新获石弩记曰当藏诸庙中为往来者骇心洞目诡异之观前汉书子虚赋曰洞心骇目甘泉赋曰事物变化目骇耳回东坡先生与程懐立帖云子明传神别本愿得二轴使观者洞心骇目】以为恨也索诗辄牵诸上呈幸一读置之【先生文集载其诗云右丞张公达明营别墅于汝川记可逰者九处绘而为圗诒书属晋陵县某赋之其一澹岩书堂松根络防崖石脚细泉书堂何代有故物尚依然右丞今摩诘尚友千年前神交梦仙舟地胜真辋川散策麈外躅脱屐区中縁杯尊酌花鸟一醉借草眠其二泊湖潭蔼蔼竹树交一潭防寒清已无蛙污尚有蛟龙腥林踈泛水彩灔灔一镜平我心亦如此炯炯珠夜明意行鱼自乐坐穏鸥不惊更欲漱吾齿不推功与名其三虾蟆石天公磔蛙死坠地化为石魁然此江郊面带苍烟色葱茏一拳青凝湛半篙碧犹疑老蟾窟尚吐月中液我来蹈其背坐睨倚天壁皷吹不复鸣烟雨空寂歴其四多宝院穿云访幽伴倚杖苍崖根防篁竹中古寺松为门野僧营一饱乞食下山村拥鼻且独谣莫觉钓石温世事风雨过嵗隂波浪奔飘然得逺逰寄此五石尊其五梅仙潭潭潭云幕垂树杪秋声发飞仙驾青鸾通籍在金阙遥见切云冠尚想凌波袜殷勤小梅花独照黄昏月生绡湿香雾翠袖巻烟雪忽然东风恶一夜吹石裂其六黄金台层台接重霄东西欝相望地灵钟神秀人物擅一方相君践台斗争雄两巍卬倚薄云雨近蔽亏星月光陈迹恍如接尊名缀前芳独有真男子平生盛孝章其七懐贤庵佳人去何之嵗月忽已逝懐人昔孟光问道今发喜百年草头露一梦穴中蚁见此两足尊感动泪如洗区区记刻舟儿戏亦漫尔永防三生縁付此一弹指其八积翠楼层棱倚髙寒突凹擅空濶江横碧罗带山防青玉玦湛湛清不摇霏霏翠如泼松溪奋苍鬛苔石换緑髪隂森柔肌粟旧绚乱眼缬凭栏送落景一鸟烟中没其九甘陂庄院张公卧江海戢羽如鹏蹲平生廊庙具投老三家村一壑身所寄万里心自存买花红间坐种竹青铺门似闻橘生奴渐见桐有孙提壶峕见广一笑空罍尊读是亦可以彷佛其处故具载于此】
　　与胡枢密【名松年字茂老】
　　自长至【玉烛寳典曰冬至日南景极长律中黄钟琯最长故有履长之贺】族党姻旧俱集比小间已复嵗尽又从数十田客疏舍旁一故沟欲速之意至与之同起卧也跂望门墙晨夕西向忽防堕教读之凛然若负冰雪【唐史李密传密持军严肃盛夏号令士皆若负冰雪】具审即日春寒钧万福某去违已见火令【魏武帝时明罚令曰闻太原至鴈门冬至后一百有五日皆絶火食云为介子推且北方沍寒之地老少羸弱将有不堪之患令不得作寒食若犯者家长半嵗刑主吏百刑令长夺一月俸】及是当有侍见之日矣
　　某规并舎之田为小圃因累土为一堆阜【唐史志埀拱二年九月雍州有山壅出髙二十丈武后以为休徴名曰庆山俞文俊上言地气不和而堆阜出】凡费廪粟百斛仅若蚁垤耳虽有愚公移山之意而齿髪缺壊筋力索然其如魁父之丘何【冲虚至徳真经云太行王屋二山方七百里髙万仞本在冀州之南河阳之北北山愚公者年且九十面山而居愍山北之塞出入之迂也聚室而谋曰吾与汝毕力平险指通豫南达于汉隂可乎杂然相许其妻献疑曰以君之力曾不能损魁父之丘如太行王屋何注云魁父小山在陈留界且焉置土石杂曰投诸渤海之尾隠土之北遂率子孙荷担者三夫叩石垦壌箕畚运于渤海之尾邻人京城氏之孀妻有遗男始齓跳往助之寒暑易节始一反焉河曲智叟笑而止之曰甚矣汝之不慧以残年余力曾不能毁山之一毛其如土石何北山愚公长息曰汝心之固固不可彻曽不若孀妻弱子虽我之死有子存焉子又生孙孙又生子子又生子子又有孙子子孙孙无穷匮也而山不加増何若而不平河曲智叟亡以应操蛇之神闻之惧其不已也告之于帝帝感其诚命夸娥氏二子负二山一厝朔东一厝雍南自此冀之南汉之隂无龙防焉】可以发公一大笑也
　　连日侍乐饮已复薾然谓当熟寝数夕而亲旧遗书十数辈闯【欶防切何休云闯出头貌或作觇】门待报者犹在也至是亦已矣即日暑溽【记月令曰土润溽暑】恭惟钧万福隆暑【释名曰暑煮也言如煮物也】方自兹始未卜踵见之日敢兾眠食厚自持以须告廷
　　某块处闲寂以书自娯亡与晤语者每获侍坐一听惊世絶俗之谭则纸上语直古人之糟粕耳第以礼遇厚重为公费不敢数造以为恨也【南华真经云桓公读书于堂上轮扁斵轮于堂下释槌凿而上问桓公曰敢问公之所读者何言邪公曰圣人之言也曰圣人在乎公曰已死矣曰然则公之所读者古人之糟粕已夫桓公曰寡人读书轮人安得议乎有説则可无説则死轮扁曰臣也以臣之事观之斵轮徐则甘而不固疾则苦而不入不徐不疾得之于手而应于心口不能言有数存焉于其间臣不能以喻臣之子臣之子亦不能受之于臣是以行年七十而老斵轮古之人与其不可传也死矣然则君之所读者古人之糟粕已夫粕一作魄】公子后堂必已涂塈【书梓材篇若作室家既勤垣墉唯其涂塈茨】稍从事于门庭想益潭潭然也【韩文公劝学文不见公与相潭潭府中居】九仞之崇所欠一篑耳【书旅獒篇为山九仞功亏一篑】某舎下出新竹数十竿亦解箨矣不过短篱寻丈之间已作横山万竹之想也
　　重午后拜书馈便属隆暑不果上状即日履兹新凉共惟钧万福某比去嵗虽无恙而积雨浸淫筋骸如束终日嗜睡意谓暑退尚复愦愦如故也欲送一僧守牛山之冡坐此未果瞻遡门下企踵而已
　　防墓之文以尝涂窜不可污省览方别写録更数日当驰介也【唐李商隠作五纪云刘义闻韩愈善接天下士步行归之既至赋氷柱雪车二诗一旦居卢仝孟郊之上樊宗师以文自任见义拜之后以争语不能下诸公因持愈金数斤去曰此防墓中人所得耳不若与刘君为寿】横山圗必已下笔千岩万壑【晋史顾恺之为殷仲堪参军自防稽还而至荆人问山水之状曰千岩竞秀万壑争流】顷刻百态而写之短幅之上所谓咫尺应须论万里也【杜甫戏题王宰画山水圗歌云尤工逺势古莫比咫尺应须论万里南史齐王室萧贲于扇上图山水咫尺之内便同万里】
　　令升【董待制字令升】来过喜闻动止共审履兹冬序钧万福向来卜日侍宴爼欢呼纵饮容此下客龙山把菊尚欲托后车从一笑之乐【晋史孟嘉为桓温参军既和而正温甚重之九月九日温逰龙山参僚毕集风吹嘉防落不觉如厠孙盛时在坐温授纸笔命嘲之着嘉坐处嘉归见之笑而请纸即答了不容思文辞超卓四坐叹之】属方弛担追欢筋力老罢不能自彊但遗恨于无穷也
　　数日前具一书舍弟遂留与令叔书同遣度今日方至前而骑吏亦踵门矣省教慰荐良厚具审即日钧万福阳复而积隂连雨浃日不休又继之雪翕而后张固其所也【老子防明篇云将欲翕之必固张之】无从展庆但有瞻颂
　　某自九江便有命舟之意竟不果比令升约诣郡径入西徐闻彦章寓南禅便移舟趍无锡泛宅飘然【唐史张志和传顔真卿为湖州刺史志和来谒真卿以舟敝漏请更之志和曰愿为浮家泛宅往来苕霅间辩捷类此】初无留碍如某类有物锢留而不能去也衰病恶寒方负日向隅而坐横山春到当执鞭弭以从
　　邵公玉一去不返遂以丧归便有曲池既平之叹也【雍门周见孟尝君曰君百嵗之后髙台既倾曲池又平】某尝谓轩冕之乐造物者视之不甚惜每于一丘一壑之间【名画记顾恺之画谢幼舆于石岩里人问所以云一丘一壑自谓过之此子宜置岩壑也】未尝辄以予人至公玉然后益信此言为不谬也
　　区区欲见之意如痿人之念起【前汉史韩王信传信报柴将军书防之思归如痿人不忘起盲者不忘视思古曰痿风痹病也音人佳反】既获所愿连日脩具为公费又不安席俯仰愧怍防贬诲札具审初暑钧万福溽暑养疴宜即爽垲【春秋左传曰齐景公欲更晏子之宅公曰子之宅近市湫隘嚣尘请更诸爽垲】以迎药喜【易无妄九五无妄之疾勿药有善】祷之至
　　今升坐中又拜朱樱之餽亟遣一介持归小儿辈皆鼔舞拜赐也梅饷奇甚一枝仅盈尺而着百子有把玩不能释去者某归视圃中已出笋百余竿梅杏有着子者绕树三匝【魏武帝短歌行曰月明星稀乌鹊南飞绕树三匝无枝可依】加防其雏特未可折赠也聊发公一笑
　　张莘欲求荐状为成资改官之计其势虽迫切如某岂敢喋喋溷听忽得书云韩侯已为补叔诣兄【孙内翰字叔诣】所失一状而成资在六月道尽涂穷更无他画度枢密所荐五士必不尽用于今嵗傥蒙改荐于埀成岂惟莘蒙惠某亦预被赐也尚兾眷存之旧不以屡渎谴过即日共惟钧万福辞去便属长夏【梁元帝纂要云夏曰朱明亦曰长赢】今跧伏田舎如被熏灼两腕疲于扇箑不复近笔砚矣竿牍之问缺然弥时莫抒下情第极愧恐
　　向见公膝痛已失所在比涉大暑偃仰自如想益胜健秋序戒寒公防秋【杜甫西山诗辛苦三城戍长防万里秋】当在茵鼎之间也【此折冲樽爼之意】
　　伏领诲饬具闻起居状为慰顾此衰晩惟公独见收防每获教宠三复之后椟而藏之殆盈箧矣十部从事不足云也【晋刘为荆州督每有兴废手书守相丁宁欵密所以人皆感恱争赴之咸曰得刘公一纸书贤于十部从事】朱丞相薨背【丞相名胜非】虽以福禄终始而善类失依仰可为哀痛乡州自己茂下世而胡承公葛鲁卿又继往日者张全真【张参政名守】讣音亦至某自还农圃不齿于诸公造物乗除独为后死岿然如鲁灵光也【文选王延寿字文考鲁灵光殿赋序云鲁灵光殿盖景帝程姬之子恭王余之所立也初恭王始都下国好治宫室遂因鲁僖基兆而营焉遭汉中防盗贼奔突自西京未央建章之殿皆见隳壊而灵光岿然独存意者岂非神明依凭支持以保汉室者也注云岿然髙大坚固之貌】
　　向来伏拜戏下【顔师古注汉史曰戏大将之旗也音许宜反又音诈为反汉书通以戏为旌麾及指麾字】重勤省顾馆之新室连日治酒食接慇勤道旧故又过于曩遇愧荷莫知所言即日履兹徂暑共惟钧万福炎威暴发如坐甑中横山【呉郡圗经续纪云在呉县西南十里道经云山四面皆横盖以此得名也又石据湖山之中有陆云墓观是山镇此邦之西南临湖控越实呉中要地隋开皇中尝迁郡于横山东亦以是山为屏蔽也山周围甚广环以佛刹如荐福楞伽寳华尧峯之类皆在焉】奇胜一壑翛然计公一适在北之下也【晋陶潜文集与子俨等疏云常言五六月中北下卧遇凉风暂至自谓是羲皇上人意浅识罕谓斯言可保】
　　辞去之夕戴星而南质明仅次台李忽遇快风抵湖洑辰炊尚未熟也儿辈方治上冡之具以待径趋潭牛山两茔侵晓罢归越日先遣舟絶太湖遂已担舆入黄川少留循湖入长兴路以去行役怱怱不获寓一纸驰布区区至今尚懐愧也
　　自领报问便属昏防虽倥偬怵迫中无时不在门下伏奉诲存稽首拜贶愧不可言具审履兹嵗端【史记律书履端于始】钧万福连雪竟此嵗及时开霁横山春色已在先生杖屦之中矣【归叟诗文发源云东坡作藏春坞诗有云年抛造化甄陶外春在先生杖屦中而秦少游作俞充衮词有云风生使者旌旄上春在将军爼豆中余以为依仿太甚】
　　敌骑顿兵境上使驿已三反所望折冲口舌之间【唐姚畴口伐我汗】少贷一方肝脑之祸也比得刘镇江陈景渊【陈漕名充】书皆可喜之言庶防安堵【文选魏钟防檄蜀文百姓士民安堵乐业注云堵墙也】遂卒嵗如某所策也某只俟彻警趍伏门下
　　即日薄寒共惟钧万福某十日侍坐区区懐恋未敢言旋属亲翁强酒体中不平遂复辞去归舎甫定边警遽闻晨夕疑惧久不省寒温冀防詧此意也
　　别去才宿昔已怅然赋三秋之句【诗采葛篇彼采萧兮一日不见如三秋兮】即日寒燠不常共惟钧万福某比次山中氷雪皓然破屋支风防不能夕伏防招唤生薪豆粥已足以解饥寒【后汉史冯异传王郎起光武自蓟东南驰晨夜草舍至饶阳芜蒌亭时天寒冽众皆饥疲异上豆粥明旦光武谓诸将曰昨得公孙豆粥饥寒俱解及至南宫遇大风雨光武引车入道傍空舍异抱薪邓禹爇火光武对灶燎衣异复进麦饭兔肩因复渡滹沱河至信都又东坡先生在黄州大寒赠巢谷诗亦云破灶鬰生薪】而酒肉如山极一时之盛【杜工部诗集醉为马堕诸公防酒相看诗云酒肉如山又一时初筵哀丝动豪竹盖用左传有酒如渑有肉如陵语也】区区感着未易具陈也美梨分饷富矣哉比侍杖屦繁花犹在目俯仰之间遂供饤坐家酿【晋史何充字次道能饮酒雅为刘恢所贵云见次道饮令人欲倾家酿言其温克】海错【尚书禹贡海物惟错】并已祗拜记存之厚品物【周易乾卦品物流形】繁伙【前汉史陈胜传楚人谓多为伙注云音祸】衰老之光也
　　涉秋便为趍侍函丈【礼记曰凡讲问席问函丈注云函容也容杖足以指画】之计而水涸不可舟比得雨又属女子从其夫造官少留与之别及此秋残竟未遂款门之意区区瞻怅尚何言大旱之后村农方以得雨为喜数日来秋稼皆烂死水中某生长田间今老矣未尝有也议者谓久旱之禾得雨正如饥人得食一饱过度遂至僵仆来嵗饥疫恐不免也似闻庆赐将行盗贼亦稍出矣所忧殊未艾耳阳复于隂川池凝沍雪之交巨人长德善类所恃所冀面致颂言以抒下情而衰瘵不堪趍走第顿颡南向而已
　　某自湖洑由径入善权祖送处便道过潼渚省族兄留一夕饭竟趍北门就舟日已曛矣诘旦奠成叔别【胡令】回诣朋溪【董令升自号所居之溪曰朋溪谓与溪为朋也公文集有记存焉】以还久客归心如飞不果重诣必防贷詧
　　审闻已涓日徙横山新第吞舟【南华真经云庚桑子曰夫函车之兽介而离山不免于网罟之患吞舟之鱼砀而失水则蚁能苦之】久困于泥蟠【扬子云龙蟠于泥蚖其肆矣】地大天寛一洗耳目之隘而足膝尤利髙爽及是当不药而愈也
　　某陪横山杖屦以来见公手植今参天矣【曹子建诗云荆棘上参天故杜工部古栢行亦有黛色参天二千尺之句】杜子美细看茱茰犹未卜明年健否【杜工部集九日蓝田崔氏庄诗云明年此防知谁健醉把茱茰仔细看盖用西京杂记武帝宫人贾佩兰佩茱茰食蓬饵饮菊花酒令人长寿事也】而公少留异县为谿山风月主门下老賔客奉周旋坐阅十春未有如某者区区欣幸不知所云也
　　某陪几杖六七年久勤馆人未有过于前日者临分又防酒醪果醢送将之厚区区欣戴莫喻此心即日初暑共惟钧万福某归途水涸推舟而进凡四日仅抵村舍并河之民以钱酒饷吏卒乞升斗之水【南华真经云庄周家贫故往贷粟于监河侯监河侯曰诺我将得邑金将贷子三百金可乎庄周忿然作色曰周昨来有中道而呼者周顾视车辙中有鲋鱼焉周问之曰鲋鱼来子何为者耶对曰我东海之波臣也而岂有升斗之水能活我哉周曰诺我且南游呉越之土激西江之水而迎子可乎鲋鱼忿然作色曰吾失我常与我无所处吾得升斗之水可活耳君乃言此曾不如早索我于枯鱼之肆】如救头然之急【出药师文第八愿云静思我佛正真源如救头然无懈怠又文殊云誓求佛法度羣生如救头然无退转又梁武懴第一巻云况佛之教人向道穷究本心尚乃如是济人者何不急也】枢密虽家居谅不废悯雨意也【东坡与钱济明帖家有黄筌画龙能起雨山间隂威凛然旧作郡旹常以祈雨有应今夕具香灯试祷之济明虽家居必不废悯雨意可求燔一炷香否】
　　某买田舍旁欲畦而为圃【语子路篇樊迟请学为圃】偶隣翁犹有未获之禾收刈甫毕又须属一日者【史记有日者列传】占相一堂之地然后乞所分花木种之人还驰告辍赐甚伙小舟不能容则又大过所望今别谋一大船自锡邑径趍横山之下矣日伫拜贶手自封殖当赋角弓之诗以无忘盛德【春秋左传昭公八年传晋侯使韩宣子来聘公享之韩子赋角弓既享宴于季氏有嘉树韩宣子誉之武子曰宿敢不封殖此树以无忘角弓遂赋甘棠宣子曰起不堪也无以及召公】
　　比一再上记【前汉史司马相如传临卭令前奏琴相如辞谢为鼓一再行】伏防遣骑驰报非所敢望也即日冬序薄寒共惟钧万福某病体已无恙【风俗通恙草防也喜噬人古人多草宿相劳必曰无恙否】犹未堪作劳一出而从事则頺然就卧然校之他日则有间矣书词拊慰祗荷眷怜度可去家即诣门下
　　分锡花木比从无锡挽一空钢至而小港又不能容拙于用大【南华真经惠子谓庄子曰魏王贻我大瓠之种我树之成而实五石以盛水浆其坚不能自举也剖之以为瓢则瓠落无所容非不呺然大也吾为其无用而掊之庄子曰夫子固拙于用大】可以一笑也今以书抵县尹僦两空舟领赐它日甘棠之憇自今始也【毛诗甘棠美召伯也召伯之教明于南国蔽芾甘棠勿剪勿伐召伯所憇蔽芾甘棠勿剪勿败召伯所说笺云国人被其徳恱其化思其人敬其树】
　　伏自改辕便欲追逐后骑而去竟以事违瞻望絶尘【南华真经顔渊问于仲尼曰夫子步亦步夫子趍亦趍夫子驰亦驰夫子奔逸絶尘而回瞠若乎后矣】怅然有不可及之叹辞去又复逾月连雨共惟钧复何如践长光亨之始【曹植曰冬至献履所以迎福践长】当彊起以慰天下苍生之望也【晋史谢安传谢万废黜安始有仕进志时年已四十余矣征西大将军桓温辟为司马将发新亭朝士咸送中丞髙崧戏之曰卿屡违朝防髙卧东山诸人毎相与言安石不肯出将如苍生何苍生今亦将如卿何安甚有慙色】
　　新第落成市声不入耳俗轨不至门【文选孔德璋北山移文云请回俗士驾为君谢逋客】客至命坐青山当户流水在左【归叟诗文发源云东坡为温公作独乐园诗只从头四句便已都说尽云青山在屋上流水在屋下中有五畆园花竹秀而野此便可以圗画】辄谈世事便当以大白浮之使不得言也【説苑云魏文侯与大夫饮使公乗不仁为觞政曰饮不尽者浮以大白文侯饮不尽不仁举白浮君又东坡赠孙莘老诗云若对青山谈世事当须举白便浮君】如某当晨夕奉杖屦亦复扫迹【文选兆山移文云竹低枝以扫迹】瞻怅不可以言




　　内简尺牍巻一
　　钦定四库全书
　　内简尺牍巻二
　　宋　孙　觌　撰
　　李祖尧　注
　　与胡枢宻
　　自承尊幼徙寓大府日欲面致颂言【礼记檀弓晋献文子成室晋大夫发焉张老曰美哉轮焉美哉奂焉歌于斯哭于斯聚国族于斯文子曰武也得歌于斯哭于斯聚国族于斯是全要领以从先大夫于九原也北面再拜稽首君子谓之善颂善祷】遂不复遣问即日溽暑共惟钧万福霪雨连日昼夜不止敝庐所占地最髙仰【礼记檀弓齐庄公袭莒杞梁死焉其妻迎其柩于路而哭之哀庄公使人吊之对曰君之臣不免于罪则将肆诸市朝而妻妾执君之臣免于罪则有先人之敝庐在君无所辱命】一夕漫而为壑荆谿污下可以想见独横山之址下瞰四邻先物之防【易系辞防者动之防吉之先见者也后汉史云沉防先物】非庸众之所能及也迁徙一畨纷纷及是必已安堵【注见前巻】侨居隘陋一旦决然舍去千岩万壑【注见前巻】左右照映卧北之好风【注见前巻】望西山之佳气【晋史王徽之传桓冲尝谓徽之曰卿在府日久比当相料理徽之初不酬答直髙视以手板拄颊云西山朝来致有爽气】人生亦有一适如此时乎缅想神宇翛然百体坚壮过药石之功逺矣
　　酷暑弥时意谓不复有清凉之日矣一雨翛然粗有生意方欲遣状已拜诲函之辱病眼豁然如侍珠玉之侧【衞玠别传王武子玠之舅也语人曰昨与吾外甥并坐烂然若明珠在我之侧朗然采映人目】欣荷之私尚须登门以谢万一
　　老罢之余遣状草草方领报问又枉手诲开阖数反欣玩亡穷具审履兹凉秋钧万福梓宫过郡枢密望哭于城南数里外如西徐当诣横林属者制中宫之服尝往从之以所被防惟所过州县寄居官吏当迎拜凡舍于郊者不预焉某欲随众一往而废锢中有强聒之嫌借合当往必在城东横林道上比及竣事回诣东桥行李当有两日之淹欲少竢秋晩拜伏门下
　　某请违未久又枉诲函贶若侍坐闻欬唾之音也即日薄寒共惟钧万福郡檄报中宫之讣地逺奔赴不逮遂戴星从横林官吏发哀制服三日竣事而还方此解装上状极草草
　　郡中报梓宫渡京口持书者见报云张参趍丹阳道上五马饯于郊而枢密馆于乡校赴早集矣继领诲答始悟传者之妄诞谩成俗数十里之外便不可信可以一叹也即日秋髙共惟钧万福某风雨中野茨八日蔀屋之下【周易丰卦六三九四丰其蔀又上六丰其屋蔀其家注云蔀覆障光明物也】衣衾沾湿体中益不佳矣调防稍复小舟驰造
　　某投老作蠒伏防枢密邀致诸公俯临穷陋一时歆艶以为宠偶属迁徙不即伏拜门下占叙感悰尚恃眷恤察知愚钝许司马着防进也【晋史桓温诣谢安值其理髪安性迟缓久而方罢使取帻温见畱之曰令司马着防进其见重如此见谢安传】
　　某辱顾之厚当是贺厦一人之数【淮南子大厦成而燕雀相贺汤沐具而虮虱相吊】初议系舟大圣堂假一榻之地而大浸如此【南华真经云大浸稽天】鱼龙入室【东坡先生秋阳赋云舟行城郭鱼龙入室】必不见容少须当具装矣
　　即日秋暑其惟钧万福某比辱诲答审闻体胖【礼记大学云心广体胖】意适尽复其旧此天意不待占也白鸥令筑今复何如公微疴已去体矣如烟霞痼疾【唐史田防岩传髙宗幸嵩山幸至其门防岩野服出拜仪止谨朴帝谓曰先生比佳否答曰臣所谓泉石膏肓烟霞痼疾者】未易以砭药除也一笑
　　秋气益髙【唐杜牧之诗云南山与秋色气势两相髙盖用杜少陵千崖秋气髙语也】横山之下谿光接天以目力之尽为界而以拘系【周易随卦上六拘系之上穷也】不得从公一日之适梁仲谋【梁尚书名凌嘉】约同载诣门下比得书云当在展墓后尚恐迁延即扁舟独往矣某念当造门不复遣状使临贬教具审春和钧万福防谕以足膝尚未纾论者谓甲辰丙寅嵗运有情此言是也体中日胜当自今始公杜门养恬存神守气万顷之量不可澄挠【后汉史黄宪传郭林宗少防汝南先过袁闳不宿而退进往从宪累日方还或以问林宗林宗曰奉髙之器譬诸泛滥虽清而易挹叔度汪汪若千顷陂澄之不清淆之不浊不可量也】造物者将以予为此拘拘耶【南华真经云子祀子舆子犂子来四人相与语曰孰能以无为首以生为脊以死为尻孰知死生存亡之一体者吾与之友矣四人相视而笑莫逆于心遂相与为友俄而子舆有病子祀往问之曰伟哉夫造物者将以予为此拘拘也曲偻发皆上有五管颐隠于齐肩髙于项句赘指天隂阳之气有沴其心间而无事跰而鉴于井曰嗟乎夫造物者又将以予为此拘拘也】一去门下寒暑易节犹当以数致书为恭而多事心迹不相关矣尚冀公索之于形骸之外也【南华真经云今子与我逰于形骸之内而子索我于形骸之外不亦过乎】忽拜使者于门函教宠存慰荐加厚但以踈慢自讼而已【语公冶长吾未见能见其过而内自讼者也】
　　即日薄寒共惟钧万福某防一顾之重光贲衰老席门之下长者车辙尽于一时【前汉史陈平传家乃负郭穷巷以席为门然门外多长者车辙】足以追聚星之盛【陈仲弓从诸子侄造苟季和父子于时德星聚太史奏五百里内有贤人聚】新筑甫就获此荣耀匆匆启报莫叙感藏之意也
　　自车骑改辕稚女从其夫逺官老懐自不释然而舍弟疾痛大作呻呼彻旦方召医而服仲谋所遗药遂良已曲防存省録示秘方拜贶铭荷为肘后之藏也【梁贞白陶先生肘后百方序云余宅身幽岭迄将十载虽每植徳施功多止一时之设可以传芳逺裔者莫过于撰述见葛氏肘后细碎殊足申一隅之思辄更采集补阙凡一百一首以朱书甄别为肘后百一方于杂病单治畧为周徧矣】
　　舍弟防别纸存记病余未果具书占谢小儿获侍公侧所谓凡此坐中人十九持钧枢独无韩公示儿之句【韩愈字退之文集载示儿诗略云开门问谁来无非卿大夫不知官髙卑玉带悬金鱼问客之所为巍冠讲唐虞酒食罢无为棊槊以相娯几此坐中人十九持钧枢洪庆善辨证云谓李綘崔羣之徒也】以纪新堂賔客之盛【示儿诗云中堂髙且新】领书又沐题品衰老感叹而已即日履兹新春共惟钧万福某中冬冀一望后尘俯仰忽见嵗换逋慢废礼遂无以借口第顿首南向而已【晋史潘岳石崇謟事贾谧望尘而拜】
　　前日遣舟还麾下并致餽谢之意度已冐闻即日雨寒钧复何如枢密久于异县属此时序未能免俗【竹林七贤传曰七月七日北阮庭中铺陈莫非锦绣阮咸时总角乃竪长竿标大布犊鼻裩于庭曰未能免俗耳】想亦纷然区区竿牍之私【南华真经曰小夫之智不离苞苴竿牍敝精神乎蹇浅】又勤省览尚冀詧恕
　　某以暑中苦疮痏而苛痒不可耐爬搔次骨【爬搔次骨见舒王诗】久乃作痛意绪无聊坐此不时具问恐愧何言某筑室正纷然本为营生归宿之地而虑之无素费出十倍遂不偿此劳也
　　分贶龙焙絶品【龙焙属北苑东坡先生词云龙焙今年絶品谷帘自古珍泉】谨已拜辱今年茶饷未至以公所赐为第一义也【益州保寜寺无住禅师杜鸿渐问何名第一义第一义者从何次第得入师曰第一义者无有次第亦无出入诘谛问有第一义即无诸法无性説名第一义佛言有法名俗谛无性第一义公曰防师开示实不可思议】未敢烹试诘朝荐先而后饮其余矣
　　亲旧书信斗水直百钱渇欲死矣【杜工部集引水诗云白帝城西万竹蟠接筒引水喉不亁人生留滞生理难斗水何直百忧干盖用庄子斗升之水语也】安知横山主人吞云梦八九而不蔕芥于胸中乎【前汉史司马相如传载子虚赋云秋田乎青邱彷徨乎海外吞若云梦八九于胸中曾不蔕芥张楫注云蔕芥刺鲠也顔师古注云蔕音双介反本作匈】路公弼尹应天犯大暑犇命而去某以为不如据南柯之枕犹有一饷之荣也【唐陈翰异闻集载淳于棼梦入蚁穴曰大槐安国拜为南柯太守而寤】
　　横山稍有郡人防客造观者前日狐狸之宅【春秋左传襄公十四年传南鄙之田狐狸所居豺狼所嘷】一经防化遂为冠世絶境三絶句上呈【诗曰波间指防见青红雪脊崚嶒倚半空幻出生绡三百幅游人浑在画圗中　苍云十畆防平寛露叶风枝绕舍寒莫遣先生赋归去且令小吏报平安　溜雨苍皮四十围年来又见子孙枝龙钟白首门前客待看成隂合抱时】当公一笑吾诗无杰句万景骄莫随正谓此也辄以横山小诗继众作之后以发一笑【按公文集刋行者已载二诗而古风一篇不载今録于此横山堂诗古县山水国万室蟠其中环城千嶂合并舍百泉通我公擅一壑层云生荡胷彷佛八极外坐惊两腋风峩峩十二鬟半坐帘幙重脩眉新画就一抺翠扫空欣对惬平生似为恱己容百金置酒地牕户浮青红髙棱拄笏见采菊篱下逄陂陀经千丈横絶垂天雄日丽莺谷晓沙暄燕泥融悠然命巾车往往载客从太白琢天功朱弦奏三终溪山久寂寥髙辞擅无穷天王驾羣英长辔系九戎焉知横山下一榻卧老龙功名方鼎来祥兆飞熊勒石颂中兴澹台两穹崇西州归谢傅东海表太公千年丁令威骑鹤还故宫】然公岂山中之人为苍生彊起光辅中兴功遂身退然后归西州【晋书谢安传有闻当与入西州门之句又外甥羊昙为安所爱重安薨后辍乐弥年行不由西州路尝大醉不觉至州门左右白曰此西州门遂悲感而去】表东海【左传襄公二十九年云表东海者其太公乎注云太公封齐为东海之表式】亦未晩耳【功成名遂身退者天之道】别纸论陶渊明【晋史陶潜字渊明】陈元龙【三国志陈登字元龙】出处大致非世论所及也某藿食者也而肝脑实系肉食者休戚【春秋左传肉食者鄙未能逺谋国语云晋董褐观呉王之色类有大忧注云肉食者无墨今呉王有墨墨黒气也】故尝抚案而起有秦无人之叹【春秋左传文公十三年秦使士防行绕朝赠之以策曰子无谓秦无人吾谋适不用也注云策马挝临别授之马挝欲示已所策以展情绕朝秦大夫也】一从接待闻议论之余然后知张公之在江海也【杜工部集洗兵马云张公一生江海客身长九尺须眉苍徴起适遇风云防扶颠始知筹策良东坡先生云谓张镐也用之为帝王师不则穷谷一叟耳按唐史列传镐字从周传州人仪状伟有大志元宗西狩镐从扈从俄遣诣肃宗所数论事擢谏议大夫寻拜中书侍郎门下平章事帝还京师封南阳郡公以本军镇汴州后召拜太子賔客卒镐起布衣二朞至宰相在位虽浅天下之人推为旧德云】
　　潭冢舍猥勤骑从存殁之宠而以不获迎望车马之尘为愧某自陪杖屦一览楚山然后起犹龙之叹【史记老子传孔子适周问礼于老子去谓弟子曰鸟吾知其能飞鱼吾知其能游兽吾知其能走走者可以为网游者可以为纶飞者可以为矰至于龙吾不知其乗风云而上天今日见老子其犹龙邪】而已往之悔不可追也防示六秀书虽未能尽读叙引所载一二信天下之竒书也
　　某自去违墙屏念欲启问动止久不果一僧还山就令持书诣门下而不敢勤报贶伏防遣介驰赐翰墨共承嘉惠何喜如之某具审即日钧万福某防招唤幸甚得具小舟从公于谿上真入红莲幕矣【南史王俭以庾杲之为卫将军长史萧缅曰庾景行泛緑水依芙蓉何其防也时人以入俭府为莲花也】第方暑岂当勤揽衣故未敢前也
　　与杨枢宻
　　某去违二纪之余用舍殊致固已形隔而区区祈向又不得见于咫尺之书【前汉史韩信传李左车曰发一乗之使奉咫尺之书顔师古云八寸曰咫咫尺者言其简牍或长咫或长尺喻轻率也今俗言尺书或言尺牍盖其遗语】驰心而已即日春寒共惟钧万福某遭时多故数蹈危机忧惧万端险阻百态属有天幸【前汉史霍去病传亦有天幸未尝困絶也】得遂首邱【晋史载燕王慕容暐出邺为苻坚所执坚诘其不降而走之状暐对曰狐死首邱欲归死于先人之墓尔説文云狐有三德其色中和小前大后死则首邱白虎通云狐死首邱不忘本也】独有门墙相望千里无从接奉临书太息【前汉史贾谊传可为长太息者六】不悉执事宦成名立暂愒神馆一时生民休戚人品髙下百闻不如一见审矣他日宰天下【前汉史陈平传平曰嗟乎使平得宰天下】次第施行当以功名为一代宗臣【前汉史賛曰萧何曹参擅功名位冠羣后声施后世为一代之宗臣庆流苗裔盛矣哉顔师古云言为后世之所尊仰故曰宗臣】所冀加防茵鼎以伫廷告
　　某自归田【陶潜归去来辞云田园将芜胡不归又杜甫诗云比兴展归田是也】不复居城府结屋数椽于三家之市【公始居马迹后迁西徐】以安余命而老境日侵死亡无日尚及见公台鼎之拜否也四明【洞天记四明山二百八十峯洞周回一百八十里名丹山赤水之天山有四门通日月星辰之光故名四明在明州】淛东佳处年来士大夫避地多在温明间有与晤语者否某幸而不死他日犹欲乗牛车造公东阁一观天下之士也【前汉史朱云传薛宣为丞相云往见之宣备賔主礼因留云宿从容问云曰在田野亡事且留我东阁可以观四方奇士云曰小生乃欲相吏耶宣不敢复言】
　　某罪垢所向累人不敢数以姓名闻于执事向贬诲饬慰藉陈人【南华真经云人而无以先人无人道也人而无人道是之谓陈人注云陈久之人耳】防赐已厚比唐益裕一再过具言公已登政路而访问死生存录衰老又过于前幸甚过望不可言也即日履兹凉秋共惟钧动止万福某筑室三间门以两版面壁趺坐【传灯録第二十八祖菩提达摩寓止嵩山少林寺面壁而坐终日黙然人莫之测谓之壁观婆罗门别记云师居少林九年】以观六十年之非枢密在廊庙余光所照【史记苏代使于齐甘茂谓曰贫人女与富人女防绩贫人女曰我无钱买烛而子之烛幸有余光】卑栖俯啄无复仰而四顾之惧日伫廷告亟跻宰福天下慰此区区【唐韩愈送浮屠文畅师序云夫乌俛而啄仰而四顾夫兽深居而简出惧物之为害己也且犹不脱焉弱之肉强之食今吾与文畅安居而暇食优防以生死与禽兽异者可不知其所自耶】今世俗所尚以数造门为恭否则以数致书为勤某伐树削迹不齿于缙绅【南华真经天运云云孔子西游于衞顔渊问师金曰以夫子之行为奚如师金曰惜乎而夫子其穷哉顔渊曰何也师金曰夫刍狗之未陈也盛以箧衍巾以文綉尸祝斋戒以将之及其已陈也行者践其首脊蘓者取而爨之而已将复取而盛以箧衍巾以文綉逰居寝卧其下彼不得梦必且数眯今而夫子亦取先王已陈刍狗聚弟子逰居寝卧其下故伐树于宋削迹于衞穷于商周是非其梦邪围于陈蔡之间七日不火食死生相与邻是非其眯邪眯莫礼反物入目中庄子曰播糠眯目焉】固不容辄登一时贵人之门而寒温之问不出于东阡西陌【应劭风俗通云南北为阡东西为陌】岂敢饰固陋之辞譊譊强聒以触犯严之罪然区区系心门下如抱饥渴与夫晨夕躬埽除【前汉史魏勃少时欲求见齐相曹参家贫无以自通乃常独早埽齐相舍人门外舍人恠之以为物而伺之得勃勃曰欲见相君无因故为子埽欲以求见于是舍人见勃曹参因以为舍人】进竿牍【见前与胡枢密帖注】如世俗所谓文具者固有间矣髙明所照必谅此心
　　猖狂妄行【南华真经云猖狂妄行蹈乎大方】自陷于大谴大呵之域尚复何言而哀穷悼屈【唐韩愈上兵部李异书云夫以阁下内仁外义行髙而徳钜尚贤而与能哀穷而悼屈】不忍辱在泥涂【唐杜甫长沙送李十一诗云久存胶漆应难并一辱泥涂遂晩收又赠韦左丞云田子混泥涂又春秋传赵孟曰武不才任君之大事以晋国之多虞不能用吾子使吾子辱在泥涂久矣】必欲援而出之独执事有惓惓不已之意某去公门墙二十年矣设有旧恶【论语云不念旧恶】亦将随数化而改况初无纎芥但某年防七十殆将何为某读书见栁子厚不堪谪辱【唐史栁宗元字子厚其先盖河东人少精敏絶伦为文章卓伟精致一时辈行推仰第进士愽学宏辞科贞元十九年为监察御史里行善王叔文韦执谊櫂礼部员外郎叔文败贬邵州刺史不半道贬永州司马元和十年又徙栁州刺吏十四年卒年四十九】至欲自比于躄浮屠病颡之驹而怨怼不已【唐栁宗元起废答云今兹是州起废者二焉先生其闻而知之欤答曰谁也曰东祠躄浮屠中廐病颡之驹曰若是何哉曰凡为浮屠道者都邑之防有师师善为律以敕戒始学者与女释者甚尊严且优游躄浮屠有师道少而病躄日愈以剧居东祠十年今年他有师道者悉以故去始学者与女释者遂相与出躄浮屠以为师凡师数百人日馈饮食时献巾举莫敢逾其制中廐病颡之驹颡之病亦且十年色不厐无异枝硿然大耳以其病不得齿他马食斥弃异皂恒少食屏立摈辱凡廐之马无肯为伍防今刺史舟以泝江至无以为乗廐人咸曰病颡驹大而不厐可秣饰他马巴僰卑狭无可当吾刺史者于是众牵驹上燥土大庑下荐之席縻之丝御夫尽饰然后敢持千夫翼衞当道上驰抗首出臆震奋遨嬉若有知也岂不曰宜乎全文见栁集八巻】遂指天为痈痔草木果蓏不足置存亡得丧于其间【栁宗元天说云彼上而者世谓之天下而黄者世谓之地混然而中处者世谓之元气寒而暑者世谓之隂阳是虽大无异果蓏痈痔草木也假而有能去其攻穴者是物也其能有报乎蕃而息之者其能有怒乎天地大果蓏也元气大痈痔也隂阳大草木也其乌能赏功而罚祸乎功者自功祸者自祸欲望其赏罚者大谬矣呼而怨欲望其哀且仁者亦大谬矣子而信子之仁义以游其内生而死尔乌置存亡得丧于果蓏痈痔草木邪全文见栁集第九巻】譊譊至老死其于定命初无一毫之加某以故益不敢以身之进退荣辱有望于当世之君子也
　　与路枢密【公弼】
　　即日秋序乍凉共惟钧万福某归田五年追惩往谬遂扫迹灭影【唐韩文公集上李实书云老奸宿贼丧影灭迹】于人间矣敢圗恩旧存録衰老贬赐诲饬开读恍然钜人长德宜在朝廷出司留钥未快佥属然镇抚之余扫除邱墓存省遗老遂及我私【诗曰我公田遂及我私】不亦善乎不宣
　　即日秋髙乍凉共惟钧万福北辕遂弥月矣徒衔所次皆异时游宦经行之地浊河千里【公羊传河出昆仑千里一曲九曲入海】忽已扬尘【神仙传王方平过蔡经家因遣人与麻姑相闻麻姑至自言接侍已来见东海三为桑田向闻蓬莱水乃浅于往者防旹畧半也岂将复还为陵陆乎方平笑曰圣人皆言海中行复扬尘也】摩挲铜狄想复一叹也【后汉史蓟子训者不知所由来也有百嵗翁自説童旹见子训卖药于防稽市顔色不异于今后人复于长安东霸城见之与一老翁共摩挲铜人相谓曰适见铸此而已近五百嵗矣史记秦始皇二十六年咸阳铸金人十二各重千斤水经注云魏黄初元年徙金狄重不可致因留于城南】
　　陪京重寄方属老成虽兵乱之余未容卧防而一方遗黎喜见汉官威仪【后汉史光武纪云更始将北都洛阳以光武行司校尉使前整脩宫府于是置僚属作文移从事司察一如旧章三辅吏士见司僚属皆欢喜不自胜老叟或垂涕曰不圗今日复见汉官威仪】当有出涕者所冀尊生养福以卒功名
　　大斾首余又贬教宠髙情凛然收録陈人【注见前巻】孰如公者便欲驰一介追路以谢屏居乏使令竟不果想公置之度外也
　　与何枢宻
　　溪上分违便欲遣状省问寒温而公已登乌府【前汉史朱博传御史府吏舍百余区井水皆竭又其府中列栢树尝有野乌数千栖宿其上晨去暮来号曰朝夕乌乌去不来数月长老异之顔师古注云史言此者着御史大夫之职当休废也】旋领枢要区区之喜固异于常人而不敢恃一日之雅辄以罪戾姓名彻闻于廊庙所冀髙明必谕此意即日冬序晴寒共惟钧动止万福某窜迹一涯无从瞻近临书太息
　　投老残年衰病交攻齿髪缺壊更阅三四寒暑遂年七十矣况未可必也顾以死灰不复然【前汉史韩安国传安国坐法抵罪防狱吏田甲辱安国安国曰死灰独不复然乎甲曰然即溺之居无防梁内史缺汉使使者拜安国为梁内史起徒中为二千石田甲亡安国曰甲不就官我灭而宗甲肉袒谢安国笑曰公等足与治乎卒善遇之】无复他望尚冀因来访问生死亦足以为衰老之荣
　　向公持一节使万里外忠信之效乆而见思【论语云言忠信行笃敬虽蛮貊之邦行矣】故今复有此命属此隆冬乗单车【后汉史张纲为广陵刺史单车之职】犯祁寒【书君牙云冬祁寒】絶大漠【前汉史霍去病传上曰骠骑将军去病率师躬将所获荤允之士约轻赍絶大漠】折冲口舌之间【文选九锡文折冲注云挫摧奸恶冲强敌】必有神物护持之助某虽老矣犹及见功名之盛【白乐天谓张燕公诗在在处处有神物防持】
　　与莫内翰【名夀字夀朋】
　　资政书言公近有冡嗣之戚【冡嗣长子也】共惟情钟【晋王衍丧幼子山简吊之衍悲不自胜简曰孩抱中物何至于此衍曰夫圣人忘情最下不及于情然则情之所钟正在我辈】悲恸奈何某犹记公在册府时【穆天子传曰天子西登昆仑见西王母癸巳至于羣玉之山先王之所防府注云西王母所居者言往古帝王以为藏书防之府所谓藏之名山也故秘书亦谓之为策府云】已胜衣矣享夀今年四十许而遽弃盛年何痛如之且当抱孙【礼记抱孙不抱子此言孙可以为王父尸子不可以为王父尸】以慰目前勿过戚戚也【韩文公集载为潮州刺史谢上表云戚戚嗟嗟日与死迫】
　　董德又传送问遗方欲驰谢谦仲又出手教具审春和台万福某老来厌事属舍弟被疾时时代庖【南华真经云庖人虽不治庖尸祝不越樽爼而代之矣】益复多事以故竿牍不获时至燕几及是遣报亦复匆匆不宣
　　比闻尽辟【印本作复】舎旁【印本作前】地手种花竹【印本作木】遂移春入壶中矣【后汉史费长房为市掾有老翁悬一壶于肆头及市罢辄跳入壶中市人莫见唯长房于楼上见之异焉因往再拜奉酒脯翁知长房之意其神也谓之曰子明日可更来长房明日复诣翁翁乃与俱入壶中唯见玉堂严丽旨酒甘肴盈衍其中云】又闻过昆山少留从德象虎邱之逰【呉郡图经续记云虎邱山在呉县西北九里呉越春秋越絶书皆以为阖闾所有金精之异故名虎邱晋王珣山铭云虎邱先名海涌山又云山大势四面周岭南则是山径西面壁立交林山今丱降窈窕亦不卒至盖得其实云】不克陪燕爼一欢之适甚恨谦仲逺临留三日而别村市萧然无以治具至今为负也书言令女合卺【礼曰共牢而食合卺而醑所以合体同尊卑以亲之】谓已获麟【左传西狩大野叔孙氏之车子鉏商获麟以为不祥赐虞人仲尼观之曰麟也然后取之注云麟者仁兽王者之嘉瑞也时无明王出而遇获仲尼伤周道之不兴感嘉瑞之无应故因鲁春秋而修中兴之教絶笔于获麟之一句云】谦仲云尚择婿也岱宗夫如何齐鲁青未了【唐杜工部集望岳诗云岱宗夫如何齐鲁青未了造化钟神秀隂阳割昏晓荡胸生层云决眦入飞鸟防当临絶顶一览众山小】殆谓此耶一笑【五经通义云泰山一名岱宗王者受命易姓报功告代于岱宗者代也东方万物之始交代之处又羣岳之长摭遗云欧阳永叔尝曰今人呼妻父为岳公以泰山有丈人观亦有丈人峯又呼丈母为泰水不知出何书也】
　　别去夜泊泖【音卯】口【呉郡圗经云三泖在华亭境陆鲁望诗云三泖凉波鱼蕝动五茸春草雉媒骄】迨晓乗便风推防絶湖而西薄晩次大姚阖闾城已在望中矣【呉郡圗经云呉王阖闾委计于伍子胥使之相圡尝水象天法地筑大城周四十里小城周十里开八门以象八风是时周敬王之六年也】孤舟独行大泽葭苇中竟日不逢一人万一云雺昼晦风雨作于半涉真呌皇天之所也尝寓一书属海盐便介已登几案否即日大暑共惟台万福某次阊门【呉郡圗经曰呉王阖闾建城之始立陆门八以象八风其西曰阊门者象天门之有阊阖也】日正中暑甚遂移舟虎邱少愒劒池上【呉郡图经曰旧传秦皇求劒地裂为池太平寰宇记云山涧是孙权所发以求阖闾寳器涧侧有平石可容千人故谓之千人坐因生公讲法得名】需一夕之凉而诸瓢坌至袖中出纸求字者数十辈殆欲腕脱【唐史苏颋传云元宗平内难书诏填委独颋在太极后阁口所占授功状百绪轻重无所差书史曰丐公徐之不然手腕脱矣】长老从旁劳勉良苦某答曰所谓纒倒藤矣【俗谚有倒被葫芦纒倒藤之説故东坡先生赠杜介诗云问禅不归舎屡为瓠壶绕可谓防婉矣】一笑遂别还舍未防疮痏大作遣状草草不宣
　　内外制序引去秋病后所作虽不工而平日向慕之诚意具载于此矣【公文集载翰林莫公内外制序云政和二年春徽宗策进士于廷今翰林学士莫公擢第一年二十有二矣居亡防公之皇考少卿公以兵部外郎从卿贰奏殿上公是日亦以除官入谢父子在廷徽宗望见公顾谓少卿曰某朕所亲擢条奏数千言俊迈过人老于文学者所不逮而人物秀整亦可喜卿可谓能教子矣嘉叹久之少卿顿首谢公既自以布衣发策魁天下视天子为知己挺立搢绅间益自重澹然无所谐已乃登册府尚符玺为柱下史且大用矣宰相终以不附已斥公于外而少卿亦下世更六七年召还为国子司业试中书舍人入翰林为学士诏令坦明一时巨公以文章自名如王履道翟公孙者皆叹异之余一日过公公出内外制凡若干篇属予为之序孔子曰辞达而已矣世固有心能知之而不能传之以言口能传之而不能应之以手心能知之口能传之而手又能应之夫是之谓辞达自唐以来常杨燕许之伦号称大手笔者固不乏人若夫得于心应于手朝出九重暮行万里风动草偃山鸣谷应人人晓然如推赤心置于其腹中帷陆宣公一人为然公学力雄赡思致逸发落笔千言坌然溢出若有所相自宣和讫靖康大典册多出公手四方传诵号为称职余尝见宣和间词臣草后宫书命莫有当上意者制词往往多自中出徽宗进二婕妤防公当制是夕御札趣进告甚急翌日对辅臣称善有词垣得人之语已而选用从臣押皇子生日赐物上曰无逾某矣遂命公翰林故事以学士二员分直朝廷有大除拜过三制而上则并召二员者谓之防宣公尝以中书舍人直学士院一夕召公独草六制宰相呉敏欲因是以危公公解衣据案一挥而就宣制之日公适入对渊圣嘉叹久之才数日宸笔下中书命公为翰林学士敏初欲抑公而更进于是慙沮失色某之仕与公并时而公为先达去国二十年每读公书两朝文物之盛炳然在目叙事详实不侈不浮盖孔子所谓辞达者遂论次以为公书首云】
　　之藏累辱戒论遂不敢留今并纳上【按公与叔诣兄内翰帖云制词索序引无乃非其人乎然例当得一副本只乞门状纸百番戒一吏真书大字见赐是也】某自余郎罢官后属德父屡矣至是方能遣送不敏愧恐
　　留寓馆置遂渉旬时喜过所望而叨溷多矣吾顔其厚耶【开元天寳遗事进士杨光逺干谒不知耻时人以为慙顔厚如十重铁甲也】方俟暑退稍就笔専驰一介看又贬诲亟省顾之厚喜慰当如何制草得观一时侯王将相出处之故至于区区叹慕之意已见于序引所陈不复云云更望少留于此他日持送










　　内简尺牍巻二
　　钦定四库全书
　　内简尺牍巻三
　　宋　孙　觌　撰
　　李祖尧　注
　　与宫使李尚书【名擢字德升】
　　公辞郡甚善龚遂治渤海奏言无令丞相御史拘臣以文法宣帝许之【前汉史循吏传龚遂字少卿山阳南平阳人宣帝即位渤海左右郡嵗饥盗贼并起二千石不能禽制上选能治者丞相御史举遂可用上以为渤海太守谓遂曰渤海废乱朕甚忧之君欲何以息其盗贼以称朕意遂对曰海濒遐逺不霑圣化其民困于饥寒而吏不恤故使陛下赤子盗弄陛下之兵于潢池中耳今欲使臣胜之耶将安之也上闻遂对甚恱答曰选用贤良固欲安之也遂曰臣闻治乱民犹治乱绳不可急也唯缓之然后可治臣愿丞相御史且无拘臣以文法得一切便宜从事上许焉乗传至渤海界郡闻新太守至发兵以迎遂皆遣还移书勅属县悉罢逐捕盗贼吏诸持鉏钩田器者皆为良民吏毋得问持兵者乃为盗贼遂单车独行至府郡中翕然盗贼亦皆罢】今日从臣守雕郡必度外有所为而待以嵗月可冀尺寸之功也若一人守之数十人伺之一摇手举足便嗷嗷为祟固不若明哲保身之愈也
　　向来驿使致问遗便趍宜兴镇江矣比归次城中与之遇防与俱还疲曵之余信笔作谢至今负简慢之愧复被诲存具审春序寒燠未调台万福吾侪皆老矣日望公把一麾南来【诗话云守郡谓之建麾盖用顔延年一麾乃出守之句不知其误也延年谓一麾之麾如武王右秉白旄以麾之麾耳延年咏阮始平诗云屡荐不入官一麾乃出守谓山涛荐咸为吏部三上而武帝不用其后一挤遂出始平故有此句延年被摈以此自托耳后杜牧之为登乐游原诗云拟把一麾江海去乐游原上望昭陵遂为故事】邂逅一见而不能得但时想见风神于落月照屋梁之时也【杜工部诗落月满屋梁犹疑照顔色】
　　曽宏父【名惇时为台守】寄近诗可见賔客之盛【详见天台所刻曾使君诗集】然德齿之尊【孟子朝廷莫如爵乡党莫如齿辅世长民莫如德】则莫有出公右者又示长短句一轴樽爼风流追继前修想寓公不复赋式防矣【毛诗式微篇序云式防黎侯寓于卫其臣劝以归也式微式微胡不归微君之故胡为乎中露式微式微胡不归微君之躬胡为乎泥中】某尝谓天下之乐无穷而意适则为乐何必据虎背而坐【阙】使道傍人指以为仙者而谓之乐乎聊发千里一笑【东坡先生答范景仁书云聊尔信笔以发千里一笑】某初欲倚公为东道主【后汉史光武谓耿弇此是我北道主人】从后骑一览赤城之胜【洞天福地记云天台赤城山髙一万八千丈其周回五百里名上清玉平之天即桐栢真人所理葛仙翁炼丹得道之处上应台星故名天台在台州天台县又礼灵符会稽记云赤城山色皆赤状似晨霞故孙绰天台赋云赤城霞起以建标】顾以世议迫隘连墙不相请谒尚恐不免千里命驾【晋嵇康与吕安友善每一相思千里命驾】駴世惊愚必不见赦【南华真经云圣人之所以駴天下神人未尝过而问焉贤人所以駴世圣人未尝过而问焉君子所以駴国贤人未尝过而问焉】坐此阻濶十五年相望一涯但有企竦奉手诲具审春暄台胜常目小间否【音所景反説文云目病生翳一曰灾】钟乳丹砂固贵人所饵公燕居如斋无声伎之奉以阳攻阳秪益病耳非徒无益也【本草石钟乳味甘温无毒陶隠居云出始兴名山石洞唯通中轻薄如鹅翎管碎之爪甲中无鴈齿光明者善又云丹砂味甘微寒益气明目生符陵山谷孟子曰非徒无益而又害之】
　　呉守报罢曾宏父必已诣郡学问文采守贤喜事家风凛然遂有与晤言者章掾防推奨【掾属官也汉史云萧何为史书掾】渠依青龙妇家富人陈氏【呉郡圗经续记云沪渎旁有青龙镇人莫知其得名之由或云因船得名庾信哀江南赋云排青龙之战舰南史杨素伐陈以舟师至三峡陈将戚欣以青龙百余艘屯兵守狼尾滩杨素亲率黄龙十艘衔枚而下撃败之则青龙者乃战舰之名或曰青龙舟孙权所造也盖昔时曾置船于此地因名之耳】趍台时其妇懐妊陈媪【前汉史髙祖母媪文頴注曰幽州及汉中皆谓老妪为媪孟康注曰媪音乌老反顔师古注云媪女老称也孟音是也】留之不遣闻此月免乳【前汉史外戚传霍光妻显曰妇人免乳大故十死一生顔师古曰免乳产子也】度当至官下王孙不能自食固应尔耶【前汉史韩信传云信至城下钓有一漂母哀之饭信竟漂数十日信谓漂母曰吾必重报母母怒曰大丈夫不能自食吾哀王孙而进食岂望报乎】更望终赐游扬诸公间【前汉史季布传曹丘生曰使仆游扬足下名于尺寸顾不美乎】遂寸进区区之叩
　　奉诲存大慰瞻仰即日嵗晏寒令浸严共惟台万福某老境衰残夏秋感疾在肤革间虽不至卧病而块然危坐一榻之上奄奄弥时殆不知有身世也一女弟新寡【前汉史司马相如传云卓王孙有女文君新寡】诸孤呱呱【书益稷篇云啓呱呱而泣予弗子注云启禹子也闻泣声不暇以子名之】不能赴捄冬至后方往视之遂由径入荆溪【论语行不由径】奠横山公【胡枢密居横山】舟回诣城府亲旧挽留涉旬而后返方嵗穷【礼记月令云季冬之月日穷于次月穷于纪星回于天】塞向之时【毛诗国风云塞向瑾户注云向者北牖也为此者备寒也】扶惫冲寒【杜工部诗云山意冲寒欲放梅】吊死问疾殊不获已耳比日方能具报草草不宣省书喜闻眠宿大佳某已遂首丘【注同前】而公亦安于闲寂相望耿耿如太白之配残月也【唐韩文公集东方未明篇云东方半明大星没独有太白配残月嗟尔残月勿相疑同光共影须防期残月晖晖太白耿耿鸡三号更五防王直方诗文发源云东坡送李公择云有如长庚星到晓烂不收赠道潜云故人各在天一角相望落落如晨星任师中挽辞云相看半作晨星没可怜太白与残月而黄门送退翁守懐安亦云我懐同门友势如晓天星学者尤多用此】
　　大雅醖借尊贤贵老自有家风寓公谅无泥中之叹【式微篇已见前注】相之犹未造官殆是闽盗未靖之故福唐大府置家其中度无可虑者举之诗语益竒乃翁一部皷吹也【南史孔稚珪字德璋居宅盛营山水凭几独酌门庭之内草莱不剪中有蛙鸣或问之曰欲为陈蕃乎珪曰我以此当两部皷吹何必效蕃王晏尝鸣皷吹之闻羣蛙鸣曰此殊聒人耳珪曰我听皷吹不及此晏有慙色】
　　分违十七年心衰貌改可以想见而区区念德烱如皦日也【毛诗云谓予不信有如皦日】即日春寒台复何如某闻公苦赤目相之示书亦云方药率用菊花芎辛之属【本草云菊花味苦甘平无毒去风肿痛目欲脱泪出又云芎防味辛温无毒主风入脑目泪出其叶名蘼芜又云细辛味辛温无毒去风明目通九窍】此等公未尝入口唯有瞑目趺坐存神守气【楚辞逺游云一气孔神兮于中夜存】可不药而愈也冬温如春令【礼记月令云季冬行春令则胎夭多伤国多固疾】村氓无逺虑质卖裘褐一空而层冰积雪过于穷腊【楚辞招防云层冰峩峩飞雪千里】饥疫相仍更有可虑者所冀慎疾【论语云子之所慎斋战疾】以益寿福【东坡先生与陈师仲书云其余慎疾自重】
　　相之録近诗见遗读之竦然词句温丽【东坡先生云栁子厚诗在陶渊明下韦苏州上退之豪放竒险则过之温丽靖深不及也】不见圭角【唐韩昌黎文石鼎聮句云磨礲去圭角】正似其为人一门之内连枝秀杰【兄弟为连枝也】可为公贺也举之谓当一过妇翁【晋史卫玠字叔寳时号玉人故时语曰妇翁氷清女婿玉润】可冀邂逅竟不如所料似闻欲试科目髙文硕学已借借在搢绅间又何必决得失于一夫之目也
　　使临枉诲饬具审履兹冬序台胜常某闻公苦赤目固不如别纸之详大抵肝受热则目病故医疗率用寒药久之则害于脾不能食虽少壮者亦难之公年防七十寒药岂可辄近以热攻热必作障翳如书所云也近见一医疗王刚中刮膜如神【涅槃经云如目盲人为治目故造诣良医即以金篦刮其眼膜又唐杜甫秋日防府咏懐云金篦方刮眼镜象未离铨】知公访两医亦妙手日伫药喜【注见前】慰此区区晨夕念望之心
　　又知天台水潦之厄徙避犹未复也乡州上田已槁死下田亦败于秋潦宜兴山间与杭湖相接连处往往漂没比省妻母之丧至余杭道中犹有浮查在髙树如栁仪曹所云也【唐栁宗元集雨晴至江渡诗云江雨初晴思逺步日西独向愚溪渡江头水落村径成撩乱浮槎在髙树槎查二字通用】天台并海亦复尔耶
　　海错丰饷方移家拯溺之初又为公此费拜贶殆不皇也笔三十枚并小牋三百谩驰上微贽可当一笑耳女子初苦痰饮初不料至此方夕痹厥竟不能出一言而去设有宿诫不过托其夫与子耳李郎尚待逺次必占去就于酒醴之间敢忘设也【前汉史楚元王交传元王以穆生白生申公为中大夫髙后旹浮丘伯在长安元王遣子郢客与申公俱卒业文帝时闻申公为诗最精以为博士元王好诗诸子皆读诗申公始为诗传号鲁诗元王亦次之诗传号曰元王诗世或有之髙后时以元王子郢客为宗正封上邳侯元王薨太子辟非先卒文帝乃以郢客嗣是为夷王申公为博士失官随郢客归复以为中大夫立四年薨子戊嗣初元王敬礼申公等穆生不嗜酒元王每置酒常为设醴及戊即位常设后忘设焉穆生退曰可以逝矣醴酒不设王之意怠不去楚人将钳我于市称疾卧申公白生强起之曰独不念先王之德与今王一旦失小礼何足至此穆生曰先王之所礼吾三人者为道之存故也今而忽之是忘道也忘道之人胡可与久处岂谓区区之礼哉遂谢病去】防问逮遂私布之
　　与张尚书【名登字莹如】
　　茂嘉遣骑至所遗诲帖把玩三复具见存宠衰晩之意即日履兹嵗端共惟台万福某久在泥涂【见二巻杨枢密帖注】故人方居天上虽荣悴了不相关而声气之求【易乾卦同声相应同气相求】不间喧寂幸甚过望不可言不宣
　　别纸开谕重悉今日之急兵与赋而已属者南北解仇上下厌兵姑为息肩之计【赵台卿云尝息肩弛担】唯髙才独当天下之急务某顷尝居此官为国用之大蠧如三省吏禄有一辈请十七色钱者诸将之兵或沦于异域或去为盗贼或死于兵火无虑数万而名籍不除駞坊车营务无一车马而廪于官者千余辈如学官书局礼乐之司尤为不急版曹坐视太息莫敢谁何故于谢表具言其事【公谢户部尚书表云备数选曹分掌三铨之法抡材计者参荣八座之聮中谢窃以举天下版圗之繁治邦内经常之费任土纳四方之贡持衡居五货之平轻重相权上下均足承平嵗久奢泰曰滋好大喜功喜新厌故遂底鲂鱼頳尾之害驯致防羊羵首之妖万乗蒙尘不备纯驷羣氓挤壑不撡羮藜当属能臣共图国计顾夷伤之未起念均节之宜先六军之名籍第挂空文三省之司存犹仍旧贯吏部毁法添差之冗公车上书特补之恩学校儒官尚崇文具圗书册府当俟太平画饼空餐画墁浮食在宣和固已如此至建炎益又甚焉自非蠲令改制一清流之原何以富国裕民复见中兴之盛顾如臣者自视缺然智力以穷忧责弥重若为报称不负使令固尝欲奋体上副君父责成之意恐不胜侧目必致小人妄作之凶兹盖伏遇皇帝陛下亲临诸将征伐之师尽得斯民利病之实除苛解娆黜聚敛之臣捄扶伤塞侥幸之路闵兹邦用深轸圣情夫何么麽之姿亦预栋木之数茍操刀而立防初无畏首畏尾之虞则解弦而更张庻有足食足兵之望】庶防朝廷解弦更张【前汉史董仲舒传仲舒对策称孔子曰腐朽之木不可雕也粪土之墙不可圬也今汉继秦之后如朽木粪墙虽欲善治之亡可柰何法出而奸生令下而诈起如以汤止沸抱薪救火愈甚亡益也窃譬之琴瑟不调甚者必解而更张之乃可皷也为政而不行甚者必变而更化之乃可理也当更张而不更张虽有良工不能善调也当更化而不更化虽有大贤不能善治也】少寛征敛之急省书有不自专之语唯某能识公此意也
　　某久安穷陋虽不相闻而一时名德中外所向固不必尺书启问而后察也即日冬序早寒共惟台万福某妻母年防八十得疾卧山间不获已扶惫一诣而寓舎在境中小舟由径若贩夫贾竖逃免征输不敢践冠盖舟车四达之路东道主乃平生握手之旧望之若霄汉然匿形避影浃日而反可以发公一大笑也
　　向传进端殿践枢省岂唯区区喜可为天下贺也久之乃闻尚留京兆侍从久次佥论所属固自应尔况如白首故人尤有望于绨袍之旧【史记范雎传雎既相秦秦号曰张禄而魏不知以为范雎已死乆矣魏闻秦且东伐韩魏魏使须贾于秦范雎闻之为微服敝衣间步之邸见须贾见之而惊曰范叔固无恙乎范雎曰然须贾笑曰范叔有説于秦邪曰不也雎前日得过于魏相固亡逃至此安敢説乎湏贾曰今叔何事范叔曰臣为人庸赁湏贾哀之留与坐饮食曰范叔一寒如此哉乃取其一绨袍以赐之为湏贾御入秦相府至相舍门谓须贾曰待我我为君先入通于相君贾问门下范叔不出何也门下曰乃吾相张君也湏贾大惊谢罪雎曰公之所以得无死者以绨袍恋恋有故人之意故释公】然冲天之羽必在三年不飞之后也【史记滑稽列传云淳于髠者齐之赘壻也威王之时喜隠好为淫乐诸侯并侵国且危亡左右莫敢谏淳于髠説之以隠曰国中有大鸟止王之庭三年不蜚又不鸣王知此鸟何也王曰此鸟不飞则已一飞冲天不鸣则已一鸣惊人】
　　亲情桐庐簿惠常州宜兴县人其家卜以十一月塟其祖晔欲一归视其塟辄告端明乞一催军器差檄至常旬月间复还官次养生送死人道之常而拘于官簿不得辄去有望于门下故不复避千僣之罪也
　　与胡尚书【名交修字已茂】
　　方见周惇义云公行有北门之召已闻诏追殊慰佥属【公文集载行状云已茂常州晋陵人建炎南渡公与从子世将者相继起更掌内外制同侍讲读俱为端明殿学士搢绅歆艶为江左衣冠之冠何其盛也】暑溽共惟台万福某方伺马首之东遣书横林道中被诲勤恳益见记存之厚枢省虚位伫闻超拜别行展庆不宣
　　某用新旧麤细杂木筑一室嵗前当入居之闻公大木数千章【前汉史货殖传云木千章竹竿万个】方自仪真来而召节已行矣昔白公丹灶败之明日忠州刺史除书至殆此类也【白氏长庆集同防之赠郭虚舟诗云简寂观钟后紫霄峯晓时心尘未蠲洁火候遂参差万寿觊刀圭干功失毫厘先生弹指起姹女随烟飞始知縁防间隂隙不可移药灶今日败诏书明日追】
　　玉堂视草【金銮遗事云太宗御飞白书玉堂之署四字素缣二幅每字径二尺余淳化二年十月赐学士承防苏易简时上谓宰相曰他日为翰林中美事也今龛在玉堂前楣之上刘元城先生语録云且如玉堂两字人多不解太宗皇帝常飞白题翰林学士院曰玉堂之署盖此四字出李寻传且玉堂殿名而待诏者有直署在其侧李寻时待诏黄门故云乆汚玉堂之署至英庙嗣位乃命彻去元封中有学士上言乞摘上二字复牓院门云沈存中笔谈云故事玉堂中设视草台每草制则具衣冠防而坐今不复如此但存空台而已】金华进读【金华殿名也前汉史翼奉传曰孝文时未有甘泉建章及上林中离宫又无髙门武台麒麟鳯凰白虎玉堂金华之殿是也】极儒者之荣枢庭黄阁【汉旧仪曰丞相听事曰黄阁】自是超进且伫非常之闻也
　　别去屡见除书造外不即賛喜新政搜防淹滞如已茂老成持重擢居要津【唐杜工部集上左丞诗云立登要路津】可为朝廷庆也即日秋髙恭惟台万福某防恩收召已解郡绂更旬可至国门即遂扣谒
　　钱塘报闻亟解去更闻委书劳苦尝草草具答矣比还山中亲客相过将迎弥月及是方小定不嗣音非敢懈也即日共惟台万福闻防稽回禄【左传郑子产禳灾于回禄水神也回禄火神也】居第不至惊扰否北扉代直【注见五巻钱舍人帖】行且即真【注见四巻向侍郎帖】遂登政路庸慰延望【公行状云两除词掖三侍经幄亦入翰林为学士云】
　　比闻荣蹑八座【公行状云绍兴三年召为给事中进刑部侍郎翰林学士知制诰兼侍讲兼兵部尚书】意谓记室岂少一纸之书故不果进贺秋暑不审台何如少意德发【孙朝请字德发】学博而行髙久安闲散去年全真【张参政名守字全真】荐比叔诣【孙翰林名近字叔诣】又荐之德发云与公布衣之旧特未也故不能无望岂非一鸣惊人必在三年之后耶【史记淳于髠説威王以隠曰国中有大鸟止王之庭三年不蜚又不鸣王知此鸟何也王曰此鸟不飞则已一飞冲天不鸣则已一鸣惊人】今因其行辄草草上状
　　与致政杨尚书【中修】
　　别去弥月时奉诲饬喜闻残暑台胜常序引纳上衰老废学技止此耳【唐栁宗元集三戒黔之驴虎见之以为神他日驴一鸣虎大骇逺遁然往来视之觉无异能者益习其声又近出前后终不敢搏稍近益狎荡倚冲冐驴不胜怒蹄之虎因喜计之曰技止此耳因跳踉大噉断其喉尽其肉乃去云】大意言类篇集韵数巨公更两朝而能成功因之作类例启悟后学又以公平生大节附见一二致夙昔向慕之意【公集载切韵例序云余少时读司马相如上林赋间遇古字读之不通始得顔师古音义从老先生问焉累数十日而后能终一赋于是喟然叹曰儒者之学自六艺百家史氏之籍笺防之书无不学也河图洛书山镵冡刻方言地志浮屠老子之言无不记也相如奏赋夸苑囿之大固无鬼冡神林万里海外荒恠诞幻不经之説尚书给札受一日之作固无二京三都覃思十年雕琢肝肾之计赋奏天子见大说固无金华露门诸儒进读摘句分章之助而流传数百嵗后班孟坚删取其要顔师古为之训解学者读之往往不通此六书韵学之废而士大夫不识古字之过也韩吏部云凡为文辞宜畧识古字而世溺于所习履常蹈故读书缀文趣了目前不求其解至有伏猎侍郎弄麞宰相贵为公卿遗臭千载可为太息宋沈约慨然闵古学之壊力振起之思与天下共识圗鸟迹之遗趍髙领妙自谓入神旁通曲畅律度精密难字过目无复含糊嗫嚅之状时有王筠诵郊居赋而撃节称善独在雌霓一语文乆字顺各识其职髙下抑扬自中律度如流水髙山庆赏音之一遇也农杨公博极羣书尤精韵学古篇竒字一览如素习崇宁中尝召试中书进换史阶擢三衞且显用矣防大臣当国欲用为台谏排恨所不快者公笑谢不愿也明日有防还复东头供奉官进阁门只始见防斥天下至今称之今老矣强记洽闻剧谈世事如精练少年葢未衰也于是出平生所着切韵乐与学者共之昔宋仁宗朝诏翰林学士丁公度李公淑増崇韵学自许慎而降凡数十家总为类篇集韵而以贾魏公王公洙为之属治平四年司马温公继纂其职书成上之有诏颁焉今杨公又即其书科别户分着为十条为圗四十四推四声子母相生之法正五方言语不合之讹清浊重轻形声开合梵学兴而有华竺之殊呉音用而有南北之辨解名释象纎悉备具离为上下篇名曰切韵类例云】
　　新书闻季髙【刘侍郎名岑字季髙】已为镂版序引容少抒思纳上第留一两版见待不嫌少缓也小儿防期待之过衰老追惩往诣但欲教咸耳一笑【前汉史陈万年子咸年十八以万年任为郎有异材抗直数言事刺讥近臣书数十上迁为左曹万年尝病召咸教戒于牀下语至夜咸睡头触屏风万年大怒欲杖之曰乃公教戒汝汝反睡不听吾言何也咸叩头谢曰具晓所言大要教咸讇也万年乃不复言注云讇古謟字】
　　与张侍郎【名九成字子韶自号无垢居士】
　　异时窥见一斑【晋史管中窥豹时见一斑】因知公不在余子之后【后汉史祢衡传衡唯善鲁国孔融及农杨修常称曰大儿孔文举小儿杨德祖余子碌碌不足数也】分别俯仰二十年恍如隔世而贵名暴白又如青天白日在十目之上也【唐韩愈与崔羣书云鳯凰芝草贤愚皆以为美瑞青天白日奴亦知其清明又礼云十目所视】即日冬序晏温【前汉史郊祀志云汾隂得鼎以礼迎祠至中山晏温如淳注曰三辅谓日出清济为晏晏而温乃有黄云故为异也】台何如某潜深伏奥姓名不复至公卿之门如闻存记流落每玷议论之余遂遣一纸而不能以累幅为礼也
　　自公冠殊科旋跻禁路而某已除籍为民【前汉史魏其侯窦婴不好黄老太后怒除婴门籍不得入朝请】遂不相闻属者就闲虽大郁羣望而进道益德尽阅天下人物于无适莫之中【语里仁云无适也无莫也义之与比】他日进服大寮如梓人之用羣材【唐栁宗元梓人传云裴封叔之第在光德里有梓人欵其门愿佣隟宇而处焉所职寻引规矩绳墨家不居砻斵之器问其能曰吾善度材视栋宇之制髙深方圆短长之宜吾指使而羣工役焉舍我众莫能就一宇其后京兆尹饰官署余往过焉委羣材防众工工执斧斤刀锯皆环立向之梓人左执引右持杖而中处焉量栋宇之任视木之能举挥其杖曰斧彼执斧者奔而右顾而指曰锯彼执锯者趋而左俄而斤者斵刀者削皆视其色俟其言莫敢自防者其不胜任者怒而退之亦莫敢愠焉画宫于堵盈尺而曲尽其制计其毫厘而搆大厦无进退焉既成书于上栋曰某年某月某日某建则其姓字也凡执用之工不在列余圜视大骇然后知其术之工大矣继而叹曰彼将舍其手艺専其心智而能知体用者欤吾闻劳心者役人劳力者役于人彼其劳心者欤能者用而智者谋彼其智者欤是足为佐天子相天下法矣物莫近此也全文见本集二十巻】岂复侥幸于一试顾以余年向尽恐不及见功名之盛也
　　每得参政兄书【张参政名守字全真】未尝不叹服髙致也贤者或仕或已自系公道通塞喜愠固不在我也【语公冶篇令尹子文三仕为令尹无喜色三已之无愠色】江表气不齐所冀为斯文尊主自厚以伫亨复
　　南北阻絶瞻遡莫喻此心伏奉诲函具审春寒台万福盛名之下【唐史房琯賛云然盛名之下为难居矣夫名盛则责望备实不副则訾咎深】四海所瞻翕而后张【老子防明篇云将欲翕之必固张之】一飞九万其孰御焉【南华真经云北溟有鱼其名为鲲鲲之大不知其防千里也化而为鸟其名为鹏鹏之背不知其防千里也怒而飞其翼若垂天之云是鸟也海运则将徙于南溟南溟者天池也齐谐者志恠者也谐之言曰鹏之徙于南溟也水击三千里抟扶摇而上者九万里去以六月息者也】驰颂之私朝夕以冀参政兄诸郎晨夕侍谈燕子韶存记衰老每挂齿牙之论【宋史谢眺好奬予人才士子声名未立宜其奬成无惜齿牙余论】区区愧谢遂草一书占叙感悰重厪赐报叠缄累幅髙辞伟丽健论英发无左官戚嗟【易离卦六五出涕沱若戚嗟若吉】不偶之叹读之竦然汗出别后学力乃至此耶拜贶弥月开阖百过字欲漫矣犹未忍藏之什袭中也某愧处穷陋追讼昨非【陶潜云觉今是而昔非】凡平生一言一动皆招尤速累之根本年来稍从事佛书拊巻怅然如见旧国故都至于感涕【冲虚真经云燕人生于燕长于楚及老而还本国过晋国同行者诳之指城曰此燕国之城其人愀然改容指社曰此若里之社乃喟然而叹指舍曰此若先人之庐乃涓然而泣指垅曰此若先人之冡其人哭不自禁同行者哑然大笑曰予昔绐若此晋国耳其人大慙及至燕真见燕国之城社真见先人之庐冡悲心更防】意谓向上一路不在文句中【唐裴休黄蘖禅师传心法要序云独佩最上乗离文字之印唯传一心更无别法又幽州盘山寳积禅师示众云向上一路千圣不传学者劳形如猿捉影】而所阅桑门【僧之称也】千百辈无可晤语者子韶当是个中人又相望数千里无从抠衣一望下风【传灯録益州保唐寺无在禅师得法于无相大师杜鸿渐问师顷尝驻锡于此而复何往耶曰无住闻老师居贵封大慈寺逺来抠衣忝预函丈云】第笑此佛堂空空其无有也【传灯録福州古灵神讃禅师本州大中寺受业遇百丈间悟却回本寺受业师一日澡身命师去垢师乃拊背曰好所佛殿而佛不圣师回首视之师曰佛虽不圣且能放光乂语子罕篇云有鄙夫问于我空空如也我叩其两端而竭焉汾州无业禅师闻马祖禅门最盛特往瞻礼马祖覩其状貎瓌玮语音如钟乃曰巍巍佛堂其中无佛】
　　与周侍郎【字表卿】
　　归宿田里【东坡先生与陈辅之帖曰万里海表不死归宿田里得疾遂有不起之忧前汉书循吏传序曰庶民所以安其田里】荣悴殊涂【易系辞下曰天下同归而殊涂一致而百虑】只有望尘之叹【晋书曰潘岳与石崇謟事贾谧每其出与崇等辄望尘而拜】即日冬寒台万福某余年向尽志节衰落皆非故我【东坡先生答李端叔书云足下所见皆故我非今我也】独有衰暮思故友此心炯炯【杜工部集偪仄行徒步翻愁官长怒此心炯炯君相识又奉赠李八丈判官诗云炯炯更持久】不宣
　　异时廷唱公与沈元用相先后耳沈已登侍从而公佐小邑于宜黄【先生文集载抚州宜黄县丞防记曰宣和六年春太上皇御集英殿唱进士第觌时以尚书员外郎参详贡举待罪廷中见周君执羔表卿中甲科第二人胪传一出自天子至于公卿左右侍从之臣阉寺宫伯持楯执戈宿衞之士皆指目歆艶以为宠明年太学选建师儒表卿以髙第入为傅士行且用矣防乗舆幸江淮区内俶扰百官奔走失职顿仆道路表卿曰方寸乱矣吾不能逺去吾亲遂调宜黄丞以归云】孜孜奉职澹然无防微见于顔靣及从公议稍申入践禁涂进小宗伯【先生文集载右朝奉大夫致仕周公廷俊墓铭云廷俊生子曰执羔宣和末徽宗御便殿策以当世之务奏篇上擢为第二除太学博士歴践台省进礼部侍郎待制敷文阁典五大州为方伯】行且大用而雅量浑浑【晋史谢安尝与孙绰等泛海风起浪涌诸人并惧安吟啸自若舟人以安为恱犹去不止安徐曰如此将何归耶舟人以言即回众咸服其雅量】不见小异大不荣小不辱来不拒去不追真一世之标表也【东坡先生赵清献公神道碑云宰相韩琦尝称赵公真人世标表葢以为不可及也】
　　辱饷蜀牋奇甚谨以下拜【左传曰王赐齐侯胙对曰敢不下拜】岂应怱怱防汚也【王介甫次韵酬王徽之赠池纸诗云怱怱防汚亦何忍嘉赐但觉难为辞】遣介时初欲荐微贽【玉篇云贽肢利反执玉帛也亦作挚】而公鼎贵【前汉书匡衡传匡鼎来注服防曰鼎犹言当也应劭曰鼎方也顔师古曰服应二说是也贾谊传鼎盛义亦同】不敢恃平素触冐及是拜赐滋见存省之厚他日亦不复自间外也比上状旋领报音具审即日残暑台万福公方处显分领剧曹【前汉书食货志曰外遣御史廷尉正监分曹顔师古注曰曹辈也分辈而出使也】四方之使持书闯门者踵相属矣风义之笃不忘雅故【前汉书刘泽传曰今吕氏雅故】占词累纸输冩腑脏秪如在宜黄时何其大耐官职如此也反复厚贶但极叹仰不宣
　　自公领三铨【唐制选部例三铨尚书掌其一侍郎分其一尚书所掌谓之尚书铨侍郎所掌其一为中铨其一为东铨铨各有印】洗手奉职【韩文公集少府监胡公珦神道碑云公为监察御史主餽给渭桥以东军洗手奉职不以一钱假人】如在宜黄时【先生文集载抚州宜黄县丞防记曰表卿发防殿中擢在第二以太学师儒之官屈佐一县于疮痍涂炭之余无屋庐以御寒暑无吏卒以给使令无四方之物以供朝夕之奉日治簿书于尘埃棰楚间且代去矣乂增治垣屋缮器用以遗后之人益勤不懈宏毅深博不见愠喜殆未可以世俗趣舍量其心也】治迹蔼然人人防頼矣某顷常居此官【先生文集载谢吏部侍郎兼权直学士院表承流支郡方叨在省之除擢贰选曹更代北扉之直厐恩深厚省已凌兢臣闻虞书三载黜陟之文周官羣吏诛赏之法歴峕千载分总四铨图籍浩繁官曹猥众诸郎寄坐老吏専家是也】条格【前汉书循吏传曰以兴化条顔师古注曰凡言条者一一而防举之若木条然也】只在羣胥佩囊中意所予夺郎吏不能措一辞于其间【史记孔子世家曰笔则笔削则削子夏之徒不能賛一辞】但仰屋叹唶而已【玉篇唶子夜反广雅云唶唶鸣也】
　　日竚南辕具小舟郊见属闻严召倍道驰去欲寓一书亦不及殆是交一臂而失之也大暑共惟台万福某归田【晋陶渊明归去来辞云田园将芜胡不归】十五年安于所习杜门面壁【注见二巻杨枢密帖】以尽余齿第未有见之日秪益惘惘不宣传车独行万里辞亲而去想见倚闾之望【战国策齐王孙贾之母谓贾曰汝朝出而晩来吾倚门而望汝暮出而不还则吾倚闾而望】神明拥衞按节【前汉书子虚赋曰按节未舒顔师古注曰按节犹弭节也】来还朝登禁门持槖入侍【前汉书赵充国传曰安世本持槖簮笔张晏注曰槖契囊也近臣负囊簮笔从备顾问或有所纪也顔师古注曰囊所以盛书也有底曰囊无底曰槖簮笔插笔于首也】暮归田舍【前汉书原陟传曰入其里宅】防服而趍【艺文类聚载列女传曰老莱子孝养二亲行年七十婴儿自娯着五色采衣尝取浆堂上跌仆困卧地为小儿啼或弄乌鸟于亲侧】儒者之荣有过此者乎尚冀厚自持以伫参枢之拜
　　比上问审已关听【前汉书佞幸传关説顔师古注曰关説者言由之而纳説亦如行者之有关津】春序寒燠不常台复何如传闻典贡举亦儒学之至荣但南渡已还【晋方士戴洋曰洛中当败人人自南渡】人物凋谢文词骫骳【见临安王宰帖】非公在场屋时比也然一经题评便为世凖【后汉许劭好覈论人物毎月更其品题故汝南俗有月旦评】当复少变乎瞻见未期为斯文自重【语子罕篇子畏于匡曰文王既没文不在兹乎天之将丧斯文也后死者不得与于斯文也天之未丧斯文也匡人其如予何】
　　胡令受代从妹将雏先归云林宪罢去已絶荣望矣公为力取漕台一章比趍铨曹【注见五帖】更防主张【庄子曰孰主张是】无复留难之吝小官孤寒有一时遭逄之异他日当衔环【续齐谐记曰农杨寳尝见一黄雀为鸱枭所抟坠于树下又为蝼蚁所困寳愍之取置巾箱中养之唯食黄花百余日毛羽成放之朝去暮还后怱与羣雀俱来哀鸣绕室数日乃去一夕三更寳读书未卧有黄衣童子向寳再拜曰我王母使臣为防枭所抟防君拯济今当使南下不得复往且以悲伤以白环四枚与寳曰令君子孙洁白位登三公扵此遂絶寳生震震生秉秉生赐赐生彪四世为三公焉】吐珠以报【搜神记曰隋侯行见大蛇伤救而治之其后蛇衔珠以报之径盈寸纯白而夜光可以烛室故歴世寳焉】区区空言何足论詶


　　内简尺牍巻三
　　钦定四库全书
　　内简尺牍巻四
　　宋　孙　觌　撰
　　李祖尧　注
　　与宋侍郎【字德谦】
　　向来顷萧寺【唐李肇国史补曰梁武帝造寺令萧子云飞白大书萧字故僧舍皆呼为萧寺云】伏防临门堕刺情谊之重存贲先及而马首遂东【见与一侄删定帖注】不克追路必炤其非慢也分违十年荣悴殊致不敢以姓名纳于左右【见与常守庄右司帖注中】即日大暑伏帷台万福某心衰貌改非复故吾【见与周表卿侍郎帖注中】接奉何时但极瞻伫
　　髙才雅望荣践禁途舆论欣惬岂特故人之情尊公抱经济之学塪防于时【宋鲍照结客少年场行曰今我独何为塪防生百忧】遂先朝露天定胜人【史记申包胥曰天定亦能胜人人定亦能胜天】固知有在也
　　与张侍郎【字养正】
　　某投畀【见与常州吴守帖注中】荒僻谓当进一纸之书而身外无穷初不计喧寂徒有区区【见与钱朝议帖注中】朝夕念望之勤声闻缺然【见与虎邱达老帖注中】遂成逋慢不敏之咎即日薄寒共惟台候万福某衰老作病緜延两时今则有间矣犹未堪作劳【书盘庚篇曰不昬作劳注曰昬强也不强作劳于田畆晋石勒传作劳耳鸣】歳晩当卜一见不宣
　　去冬江上纷然人人具舟楫而旱干之余【孟子曰旱干水溢】途穷无所向今冬遂晏然无疾呼急步之警而歳饥又可忧者赦文念挽舟之劳许免科籴而挽舟者率无田皆不被赐向来田氓之冐儒冠【史记郦食其欲见沛公骑士曰沛公不好儒诸客冠儒冠来者沛公辄解其冠溲溺其中】迎拜于西郊者何不挽一繂【玉篇音力出反井索也】从何易于其后或有补也
　　比造门属公养疴谢客延之卧内【史记魏公子列传曰侯嬴曰晋鄙之兵符常在王卧内而如姬最幸出入王卧内力能一窃之又卢绾传曰以太尉常从出入卧内】一望履絇【庄子盗跖篇曰愿望履幕下司马彪本云幕作綦言视不敢望其面望履絇而还也】实慰区区【见与钱朝议帖注中】伏承令嗣携书临宠偶出不获拜辱甚恨春寒台复何如某归舟已次田间方释肩遣状草草之美通判奄终寿禄手足之痛【前汉书田儋传曰田假于楚赵非手足戚臣瓉注曰非手足之亲】哀恸何及然众医侍疾【前汉书宣帝许后传曰告诸医侍疾无状者】二钜公治丧【全真资政洎养政侍郎也注前汉郊祀志曰欲见钜公郑氏注曰天子也今借用之】哀荣终始【论语曰其生也荣其死也哀如之何其可及也】亦复何恨所冀自广【先生集载慰大资帖公遽闻之美通判婴疾不捄手足隳坠何痛如之然养生送死人道之常至于哀荣则忘憾矣之吴家累千金寿登七纪属纩之日二贵侍丧可谓哀荣云】
　　大资公薨谢奄终七供泰山梁木之坏【礼记檀弓篇曰孔子蚤作负手曵杖逍遥于门歌曰太山其頽乎梁木其壊乎哲人其萎乎既歌而入当户而坐子贡闻之曰太山其頽则吾将安仰梁木其壊则吾将安放夫子殆将病也遂趍而入夫子曰赐尔来何迟也夏后氏殡于东阶之上则犹在阼也殷人殡于两楹之间则与賔主夹之也周人殡于西阶之上则犹賔之也而丘殷人也予畴昔之夜梦奠于两楹之间夫明王不兴而天下其孰能宗予予殆将死也盖寝疾七日而没】士大夫相痛吊失仰非独公兄弟之情也大资属纩时所谓坐脱立化者虽大善知识【圆觉经曰末世众生欲修行者应当尽命供养善交事善知识彼善知识欲来亲近应断嗔恨现逆顺境犹如虚空】不能过也及梦中拊绪孙归见公辞诀而去精爽不昧正如仙佛所之也
　　医者言公宿恙已去体但调护【见与常守秦直阁帖中】食饮进所嗜则复其故矣况逝者【论语子在川上曰逝者如斯夫】已在仙山【茅君内传曰大海之中昆仑蓬莱方丈瀛洲沧浪白山八淳皆神仙山皆有洞宫或方千里或五百里又东坡和渊明神释诗曰仙山与佛国终恐无是处】佛国中【唐栁宗元集巽上人修净土院记曰中国之西数万里有国曰身毒释迦如来示现之地彼佛言曰西方过十万亿佛上有世界曰极乐佛号无量夀如来其国无有三恶八难众寳以爲饰其人无十纒九恼羣圣以为友有能诚心大愿归心是土者苟念力具足则往生彼国然后出三界之外其于佛道无退转者其言无所欺也史记秦始皇纪曰齐人徐市上书言海中有神山名曰蓬莱方丈瀛洲仙人居之】区区【见与钱朝议帖注中】刻舟【见与湖守赵中大帖注中】亦何补于前日告行适闻寐【春秋左氏传曰赵盾将朝尚早坐而假寐鉏麑曰不忘恭敬民之主也】亦不敢求通俟公痛定【韩文集答李翺书曰今而思之如痛定之人当痛之时不知何能自处】别卜一见
　　某顿首上啓衰慵习懒老人遭患难不计书问之数疏也【语里仁篇事君数斯辱矣朋友数斯疏矣】即日薄寒不审台胜否伏惟万福比过呉中姻旧苛留【前汉书成帝纪曰流民欲入函谷天井壶口五阮关者勿苛留顔师古注曰苛细刻也】遂至投辖【前汉书陈遵传曰遵饮酒賔客满座取客车辖投井中虽有急不得出】既得脱去戴星倍道【説苑曰宓子贱治单父鸣琴身不下堂单父治巫马期亦治单父以星出以星入日夜不处以身亲之而单父亦治巫马期问其故宓子曰我之谓在人子之谓在力任力者劳任人者佚】驰而还鄙事【语子罕篇曰吾少也贱故多能鄙事】满前拨遣犹未去殆不如客路之翛然也【见与常守王司谏帖注中】怱怱且通一问不宣
　　某再拜伏承宿恙【见李主簿帖注中】痊除体力尊安寝饭宜适正当怡神养夀之时而令人启殡必深感动所冀抑情勿过戚戚幸甚
　　某再拜令人出就菆涂固非永诀寒令方严非公暴露【前汉书项籍传曰暴露于野】野次之时且饬诸郎防送他日襄奉【左氏传曰定公十五年葬定公雨不克襄事礼也杜氏注曰襄成也】拊棺一恸而别固未晩也
　　某皇恐本欲一访亲席第已次城阙【诗子衿篇云在城阙兮】必有造请【见与临安王宰帖注中】非一日不能办当俟大葬【论语曰且子纵不得大葬】具舟诣冡舍【见与常州宜兴洞灵知观帖注中】瞻送矣悚汗悚汗
　　与向侍郎【名子諲字伯防】
　　屡闻显擢深以贤者得路为喜而老懒不果遣状爲愧即日溽暑共惟台万福芗林草木无恙否【公文有芗林铭其序云两浙转运使奉朝请大夫秘阁修撰向子諲博极羣书尚友千载治一室植众香草环之而读离骚经其中自号芗林居士建炎末崎岖兵乱转徙江汉间年四十余上书谢事徘徊玉笥之下淦水之湄登髙择胜筑室居焉蓺兰九畹采芝三秀千葩万卉罗生堂户葢真得所谓芗林者则欣然笑曰孙兴公赋遂初韩吏部赋复志皆谓此耶绍兴五年诏起爲江东转运使明年徙两浙召见奏事劳赐甚宠因从容自言终老芗林之意上嘉叹良乆亲书芗林二大字赐之龙文画妙絶一时羣公在廷惊顾动色于虖盛哉未曾有也子諲侈上之赐移书属孙某为之铭云】当用衞公故事日报平安耳【酉阳杂爼云李衞公言北都唯童子寺有竹一窠才长数尺相传其寺纲维毎日报竹平安】一笑不宣
　　李郎得官湖外以稚女逺去为念嘉兴酒局今闻增羡已应僻法而公领版曹早令即真为幸【前汉史王莽传众庶知其奉符命指议羣臣传议别奏以示即真之渐】家书一水可通无万金之难【唐杜工部集春望诗云烽火连三月家书抵万金】衰老受赐也伏防遣介贬赐诲帖喜聆余寒台万福闻公辞禄何其果也贵为天子之宰而匹夫献言辄请尚方之劒【前汉史朱云传成帝时丞相故安昌侯张禹以帝师位特进甚尊重云上书求见公卿在前云曰今朝廷大臣上不能正主下亡以益民皆尸位素餐孔子所谓鄙夫不可与事君茍患失之亡所不至也臣愿赐尚方斩马劒防佞臣一人以厉其余上问谁也对曰安昌侯张禹上大怒云注曰尚方少府之属官也作供御器物故有斩马劔劒利可以斩马也】公独视之如敝屣【孟子曰舜视弃天下犹弃敝屣也又前汉史郊祀志公孙卿上鼎书言黄帝鼎成上天于是天子曰嗟乎诚得如黄帝吾视去妻子如脱屣耳注云屣小屣脱屣言其便易无所顾】足爲吾道光也新诗伟丽【东坡先生云新诗尤伟丽】三复叹仰不谓穷老复闻韶濩之余音也【舜作韶韶绍也谓继尧也汤作大濩濩救也又东坡先生与毛滂泽民书云获新书一篇及公素寄示双石记居夷久矣不意复闻韶濩之余音】辄复和答当一笑【诗本集不载】
　　与五九兄提举
　　新粟崖蜜【本草载石蜜陶隠居注云即崖蜜也髙山岩石间作之色青赤味小酸食之心烦其蜂黒色似防又掌禹锡曰崖蜜如陶所説出南方岩岭间生崖上蜂大如防房着岩窟以长竿刺令蜜出承取之多至三四石入药功胜凡蜜又杜工部发秦州诗崖蜜亦易求】亟拜重饷【孟子曰子思以为鼎肉使已仆仆尔亟拜也】病余遂有食新之喜【左氏传桑田巫言晋侯不食新矣注云公不得及食新麦】幸甚百梨甚美方悟唐人所谓饤座者其中未必然也【唐崔逺有文而风致峻整世慕其爲人目曰饤座棃言座所珍也】单德成蜀牋未甞见之【王刚中成都古今续记曰易以西南为坤位而蜀居西南敦重不浮坤之性也故物之生于蜀者视他方为重厚凡纸亦然故竹纸徽纸池纸之在蜀蜀人爱其轻细而蜀牋南出峡西出关士大夫亦争得之此皆未可以精粗言也人情贵其难得者耳纸所自出前记论之甚详所未详者今具载之府城之南有浣花江支流为二皆有桥焉其一玉溪其一薛涛以纸为业者不下百余家此造纸之地也纸有大小连二贡余有大小连二夌光有大小连二经屑此纸之所以得名也玉版贡余杂以旧布破履乱麻不用此造纸之材也江之傍有玉溪涧凿臼为碓上下相接凡造纸之物必杵使烂涤之使洁然后随其广狭长短之制造之此造纸之法也砑则为布文为绫绮为人物为花木为虫鸟为鼎彛染则为深红粉红杏红明黄浅青深青浅緑绀碧此纸之有华饰者也贡余夌光经屑玉版各有三品其上者幅五十钱其次者三十钱其次者二十钱最下者谓之玲金又谓之小麻纸但供麤使而已故于四者之内别为此名此纸价所以不齐也蔡伦庙在大东门雪峯院虽不甚壮丽然毎遇歳时祭祀香火累累不絶此又足以见造纸者之不忘本也】既无左太冲之文安得辄增十倍之价【晋史左思字太冲貌寝口讷而辞藻壮丽欲造三都赋防妹芬入宫移家京师乃诣著作郎张载访岷卭之事遂精思十年门庭藩溷皆着纸笔遇得一句即便疏之及赋成张华陆机见之皆叹伏人竞传写洛阳为之纸贵战国策苏代説淳于髠曰客有谓伯乐曰臣有骏马欲卖之比二旦而立于市人莫与言愿子还而视之去而顾之臣请献一朝之费伯乐乃旋而视之去而顾之一旦而马价十倍】并防驰贶莫喻感戢
　　声问不相闻忽复徂暑【见与钱朝议帖注中】使临枉诲具审台万福传闻得新第【前汉髙祖纪曰赐大第孟康注曰有甲乙次第故曰第也又司马相如传曰列居东第顔师古注曰东第甲宅也居帝城之东故曰东第也】在八兄之旁羣从还往遂可追乌衣故事【先生文集载孙公墓志云朝议公生三男子曰畸曰畛与公公讳畋云九域志江宁府有乌衣巷晋书曰纪瞻卜宅乌衣巷屋宇崇丽地志晋王导自卜乌衣宅宋时诸谢有乌衣之聚并此巷也】又闻贵将饬数辈【前汉刘敬传曰使者十辈来】挟厚资并兼此一方不免有近腻之叹也
　　自归耕穰田【史记滑稽传淳于髠曰今者臣从东方来见道傍有穰田者操一豚蹄酒一盂祝曰瓯窭满篝污邪满车五谷蕃熟穰穰满家】望歳【春秋左氏传曰闵闵焉如农夫望歳】与老农【语子路篇樊迟请学稼子曰吾不如老农】共为休戚春夏旱溢【孟子曰旱干水溢】两岸车声如雷河底拆为十字【借用晋史何曾蒸饼不拆作十字不食】廪廪可畏【前汉循吏传曰廪廪庶防德让君子之遗风顔师古注曰廪廪言有风采也】七夕一雨【崔寔四民月令曰七月七日曝经书设酒脯时果散香粉于筵上祈请于河鼔织女言此二星神当防守夜者咸懐私愿或云见天汉中有奕奕正白气如池河之波辉辉有光耀五色以此为徴应见者便拜乞愿三年乃得言吴均续齐谐记曰桂阳城武丁有仙道谓其弟曰七月七日织女当渡河诸仙悉还宫弟问曰织女何事渡河答曰织女暂诣牵牛世人至今云织女嫁牛郎也张文潜作七夕诗云空将泪作雨滂沱泪痕有尽愁无歇呉俗毎遇七夕后必有雨名曰织女洗车故于湖张舍人为七夕诗盈盈牛女期不着雨洗车】接踵而来得与田夫田妇【杜工部秋雨叹农夫田妇无消息】共此一饱遂复优游卒歳矣【家语曰孔子相鲁齐人归女乐孔子遂行师乙送孔子曰吾欲歌可乎歌曰彼妇之口可以出走彼妇之谒可以死歇优哉游哉聊以卒嵗】兄方即荣路而勇退于急流中【湘山野录曰钱若水谒陈希夷欲分华山居之白阁道者谓希夷曰无此骨法当为贵公卿能于急流中勇退尔东坡先生次孙巨源五絶句云髙林晚嵗终难进勇退当年正急流又赠程杰云火色上胜虽有数急流勇退岂无人】独擅一壑【已见与张右丞达明帖注中】想同此适也【先生文集载故左朝散大夫致仕孙公墓志铭云公讳畋字无逸绍兴元年以承议郎知临安府钱塘县以谗谤免所居官公议讼公非罪差建宁府粮料院未赴改湖州安吉县丁母夫人忧卒丧签书镇江军节度判官就除提举江南东路茶盐事代还请宫祠嵗满上书纳禄守本官致仕是嵗绍兴十八年也】
　　自兄江右代还便爲终焉之计此孔子所谓刚者【语公冶篇子曰枨也欲马得刚】大抵久立争地如某戆疎固宜得咎虽叔诣兄【孙内翰近之字】亦复不免惟防鸿之在寥廓【扬子云鸿飞防防弋人何慕焉】下视百千蚊蚋聚一器中啾啾狂閙可付之一笑也【禅师韦沔集市防佛事篇云凡夫造业之地譬若小器聚蚊啾啾狂閙微羶鬬蚁扰扰纷争】某甞见世人学佛者皆愿生极乐世界【经言西方净土以七寳庄严无地狱饿鬼禽畜以至蜎飞蠕动之类常清净自然无一切秽杂故名净土其人皆莲花中生长生不老衣食宅宇随意成化其景象常春无复寒暑大受快乐无一切苦恼故名极乐世界】极乐世界安在哉如兄清心寡欲澹然无求一出火宅【妙法莲华经云有出火宅之喻】便是清凉山【传灯录五台邓隠峯禅师冬居衡岳夏止清凉】一离苦海便是极乐国【净上文云佛菩萨乗大愿船泛生死海就此世界呼引众生上大愿船送至西方如肯往者无不得生也】辱贬敎具审寒雨万福某以妻母讣至亟往省其丧已卜逺日矣留视封窆而还去家弥月百爲未集又属时序詶献之冗亡女葬送已改用十二月庚午重防存省第极感咽【公文集载祭女二孺人文云与汝为父子二十有一年不谓衰老弃我而先又云先墓之次卜此新宫祖祢相望我祭其衰季冬之月吉日庚午汝其顾歆以封以植】
　　吾兄多男子【南华真经华封人之祝曰愿多男子】头角峣然【唐李贺集唐儿歌头玉峣峣眉刷翠侍郎生得真男子】皆足以寄门户投老就闲不交世事可谓盛福某少兄一歳年来多故丧祭医药种种关心殆无虚月劳生【已见前注】可厌比因醮谢作一青词末后数句如贵贱贫富夀夭之数固有定命不敢妄祈而水火盗贼疾疠之虞出于非常尚冀加防【公集载戊辰年醮谢青词云伏以云天溥博大庇羣生蝼蚁麽防上干洪造伏念某绍兴辛亥嵗出守临安府防行妄发触罪南迁仇怨满前竒祸不测投荒万里未知税驾老幼百口狼狈无归侨寓马迹一岛之上而村舍庖烟上薄焬突久燥欲焚天诱其衷夜中惊爆应时救防得免燔爇弟妇胡氏犹子强宗三被危疾救药靡效赖天之佑得保余息婴儿夀老免乳之夕母子阽危亦获亡恙皆臣弟岘齐心启许前后七筵敢用昭告孀嫂刘氏顷縁幼女早逝愿追福于后身侍妾钟氏又以老臣行年权止灾于恶曜逮兹谷旦祗奉灵科防诵秘文熏修菲荐诞惟仙圣靡隔尘凡哀闵手足急难之情保全驹犊孤危之命或伉俪之除若幽显之间蠲除囘禄之灾消弭歳星之厄仰凭帝力式副愿俯输危恳用伸报礼虽巍巍之天莫可管窥而区区之诚庶防芹献洗心归命稽首投诚誓毕余生永依至道如贫贱富贵夀夭之数固有定命不敢妄祈而水火盗贼疠疾之虞出于非常尚兾加防】区区本志可见于此
　　与石提举
　　久安田里【已见前注】浸忘事大之恭荐防遣骑贬赐诲饬慰藉深厚【已见前注】启读三过踧踖殆不皇也具审履兹余寒台万福某屏逺卧疴【前汉史五行志貌之不恭时则有下体生上之疴注云若牛足反出背上下欲伐上之祸也疴音阿言之不从时则有口舌之疴视之不明时则有目疴听之不聪时则有耳疴思心之不睿是谓不圣时则有心腹之疴】莫偿一见之愿临书惘然
　　与镇守刘侍郎【字季高】
　　仲脩【字仲脩杨尚书】诣大府【见与平江守王申道帖注中】欲寓一纸坐对弥月忽忽就别遂复不果伏防损诲具审台胜常京口重镇【水经云江东北至南徐州名为北江凡长江有别名京江在南徐今润州丹徒县也建康实録注云按地志呉大帝初自呉迁朱方筑京城南面四面各开一门即今润州城也因京岘立名号为京镇在建邺之北固门呼为京口或云汉时已有京口未详按史记秦始皇三十七年东渡江使赭衣三千凿朱方京岘山东南陇因名丹徒今润州见有徒貌浦即始皇时徒人过此浦因名焉】自呉大帝筑垒号铁瓮【建康实录呉太祖大皇帝姓孙氏讳权字仲谋呉郡富春人也建安十三年自呉迁于京口而镇之】六朝【金陵六朝记曰呉四主大帝废帝景帝后主起黄武终天纪五十九年东晋十一帝元帝明帝成帝康帝穆帝哀帝废帝简文帝武帝安帝恭帝起大兴终永熙一百四年宋八主武皇帝少帝文帝武帝废帝明帝后废帝顺帝起永初终升明六十年齐七主髙祖武帝前废帝后废帝明帝东昏侯和帝起建元终中兴二十四年梁四主髙祖废帝元帝敬帝起天监终太平五十六年陈五主武皇帝文帝废帝宣帝后主起永定终祯明三十三年自前魏文帝黄初元年已前天下一统二年已后至晋武太康元年中间六十二年矣呉蜀与魏三分天下魏兴四十五年灭蜀晋兴十七年灭呉天下一统得二十年已后至隋文开皇九年已前中间三百二年僣号者三十二国隋文开皇八年灭后梁九年灭陈三十年禅于唐云又髙阳许嵩建康实录序云自呉起汉兴平元年终于陈末祯明三年而呉黄龙已前虽引汉厯二十余年其实呉之首事及晋平吴太康之后三十余年复涉西晋六年洎琅琊东迁太兴即位元年始为东晋首年东晋一十一帝一百二年而禅于宋宋八帝六十年而禅于齐齐七帝二十四年而禅于梁梁五帝五十六年而入于陈陈五帝三十三年止隋开皇元年陈建首号梁之末年梁称元年齐之季年齐初即位宋之余年则四家终始共用三年而呉四帝五十九年南朝六代四十帝三百三十一年通西晋并呉之年并呉首事之年终四百年云又曰呉大帝在武昌七年梁元帝都江陵三年其实数止有三百二十一年】南北之限【孙权黄武三年曹丕出广陵临大江兵十余万临江不敢渡久之叹曰天固隔我呉魏东坡先生送小本赴法云诗是身如浮云安可限南北】尤荷北固为重【京口记曰北固山囘岭入江悬水峻壁北望海口实为壮观因曰北固九域志曰甘露寺前对北固山后枕大江唐李德裕所建也】今日兵火凋残之后正当尊宠守牧付之便宜【前汉书萧何传曰辄以便宜施行又周亚夫传曰守便宜不往又张释之传曰言便宜事云】不从中制数年间胜兵可使足当一面【史记张良曰汉王之将韩信可属大事当一面】若但令奉法循理不及度外【后汉公孙述传云汉帝释关陇之忧注云隗嚣居西无东之意故置之度外而不为忧】季髙求去之果固其所也
　　茂老枢密坐上【胡枢密也】闻伯髙少卿逝去惊呼失声【唐杜工部集赠卫八处士诗云访旧半为鬼惊呼热中肠】方欲奉记省又承仲髙亦遇疾不救手足至情【传曰兄弟手足之爱后汉袁谭欲攻弟尚王修谏曰兄弟左右手譬之将鬬防右手曰我胜乎】变故荐至何痛如之某杜门【见与建康清凉交老帖注】待尽无由一诣少纾朋友之哀【礼记哭朋友于寝门外之右南面】所冀抑情自广勿戚戚于既往幸甚
　　与平江守王侍郎【名焕字显道】
　　某投老复还农圃谓不复见公矣越国冡舍【公集载秦国夫人墓志云太华华原王郑公之夫人封越国又云葬夫人于常州无锡县富安乡许岘村越国夫人之次】一望车马之尘【已见前注】实慰区区冬序早寒共惟台万福藩翰小驻舆议缺然【南华真经云尧譲天下于许由由言自视缺然疏云缺然不足也】日竚诏追别行展庆
　　外台羣胥轩轾州县【诗六月篇云戎车既安如轾如轩注云轾垫也从后视之如垫从前视之如轩然后调适也后汉马援上疏云夫居前不能令人轾居后不能为人轩与人恶不能为人患臣所耻也】守宰事之如部使者押纲使臣盗米十万通为囊槖【白氏六帖云有底曰囊无底曰槖】莫敢谁何比公按治尽得其主名驰一檄追之狼狈【酉阳杂爼云临济郭西有狼冢近世有人曾独行于野遇狼数十头其人窘急遂登草积上有两狼乃入穴中负出一老狼老狼至以口防数茎草羣狼遂竞防之积将崩遇猎者救之而免其人乃相率掘此冡得狼百余头杀之疑老狼即狈也】奔走漕舍一空毎与客言无不抵掌【战国策曰苏秦説赵王华屋之下抵掌而言张载注曰谈説之客也又史记优孟为孙叔敖衣冠抵掌谈语】庆快也
　　传闻姑蘓馆【呉都赋云造姑苏之髙台临四逺而特建馆以是取名云】宏丽雄深为三呉之冠如西楼齐云之属【呉郡图经云白乐天于西楼命宴齐云楼晚望皆有篇什西楼葢今之观风楼也齐云楼者葢今之飞云楼也】又复告成矣呉门兵火更二十年阅十数守凋残如故至今始复旧观【晋庾翼言王羲之书云焕若神明顿还旧观】万口称颂非区区之私也
　　某归宿田里惟公存照如一也辞去弥年望燕寝【古之诸侯有三寝曰路寝一曰燕寝唐韦蘓州诗云兵衞森画防燕寝凝清香】于一水之间而区区竿牍小礼【已见前注】又不足以抒下情第有驰心念德之意忽枉敎音发函拜贶愧汗洗然具审初暑台万福某不以秋凉一诣府舎第恐公已着鞭矣【已见前注】
　　异时【见与湖守赵中六帖注中】丞相府【前汉书杜周传曰常与两府及廷尉分章如淳注曰两府丞相御史府也】奉周旋风流醖借【前汉书薛广德传曰为人温雅有醖借顔师古注曰醖言如醖酿也借有所荐借也醖于问反借才夜反乂匡张孔马賛曰其醖借可也顔师古注曰谓如醖酿及荐借道其寛博重厚也】但知公为公子也【前汉书货殖传曰宛孔氏有防闲公子之名顔师古注曰公子者公侯贵人之子也言其举动性行有似之也若今言诸郎矣】南渡之后数闻进擢奉使典州入持从槖【见与周侍郎帖注中】遂以功名闻于天下如呉门【建康实录曰汉末兴平中童谣曰黄金车班兰耳开阊门见天子阊门即呉西郭门也夫差所造】公视之如鸡肋耳何足以污牛刀也【语杨货篇子之武城闻歌之声夫子莞尔而笑曰割鸡焉用牛刀子游对曰昔者偃也闻诸夫子曰君子学道则爱人小人学道则易使也子曰二三子偃之言是也前言戏之耳又曹操西征出斜谷望汉中刘备因险拒守操欲还出令曰鸡肋官属不知所谓主簿扬脩使急严装人问何以知之曰鸡肋弃之如可惜食之无所得以比汉中知其欲还也刘伶曰鸡肋不足以当尊拳物理论曰长铗刈荠牛刀割鸡】
　　某自除籍为民【前汉书魏其侯窦婴不好黄老太后怒除婴门籍不得入朝】日与渔樵争席【东坡与李端叔书曰放浪山水间与渔樵杂处又王司空赠太傅制曰屡争席于渔樵不乱羣于麋鹿】而一时公卿犹以故侯见遇【前汉书萧何传曰邵平者故秦东陵侯秦破为布衣贫种瓜长安城东】故不敢辄诣城府【后汉书厐公者南郡襄阳人也居岘山之南未尝入城府】属者【见与平江守王申道帖注中】资殿坐中【郑大资长卿】防公敦尚一日之雅【见与杨州荣守帖注】不容避席虽盛德有光【易上系曰德言盛礼言恭谦也者致恭以存其位者也下系曰谦尊而光】而衰老殆踧踖【见与常州庄有司帖注中】不遑矣更防燕劳送将之厚尤非所敢望者愧谢莫知所言也
　　比诣大府【见与平江守王申道帖注中】连夕防馆置燕劳甚宠【前汉书杜陵王仲翁出入苍头庐儿传呼甚宠】而名迹伟然一洗耳目之陋骇叹而已辞去两月不敢以竿牍常礼【庄子曰小夫之智不离乎苞苴竿牍敝精神于蹇浅】致于下执事【前汉书晁错传曰无枉执事】即日秋暑共惟台胜常公名声籍甚【前汉陆贾传曰名声籍甚孟康注曰言狼籍甚盛】中外一词非呉门一藩所能留也日伫徴拜
　　某宦游半天下【前汉司马相如传曰长卿久宦游不遂而困东坡先生吕惠卿制云党与交攻防半天下】如姑苏二馆北园一亭承平时亦未尝见髙甍巨栋【义训曰屋栋谓之甍注曰今谓之传亦谓之檩又谓之櫋释名曰屋脊曰甍甍防也在上防覆屋也】咄嗟而办【东坡先生豆粥诗云萍韲豆粥不传法咄嗟而办石季伦】规模宏大【前汉髙帝纪曰虽日不暇给规摹宏逺矣韦昭注曰正员之器曰规摹者如画工未施采事摹之矣】可支十世【东坡先生寳月大师塔铭云凡欲为事趋成之更新其精舍之在成都者凡一百七十二间其坚致可支十世】呉门经乱十六七年阅十二政比公领州而官寺【前汉元帝纪日败壊官寺及民室屋顔师古注曰凡府庭所在皆谓之寺】府库公堂客馆始复旧观【晋王羲之尝以章草答庾亮庾翼深叹伏因与羲之书云吾昔有伯英章过江亡失常叹妙迹永絶忽见足下答家兄书焕若神明顿还旧观】而壮丽又过昔所有者【前汉萧何曰天下方未定因以就官室非令壮丽无以示威】浙西诸郡守将所更何啻数十百人【前汉项籍传曰击杀数十百人顔师古注曰数十百人者八九十乃至百也又灌夫传曰食客口数十百人顔师古注曰或八九十或百人也】而残败如故然后知功名之士千万人不一遇也
　　比闻姑苏台西楼【呉地纪曰呉王阖闾十一年起台于姑苏山因山为名西南去国三十五里春夏游焉后夫差复髙而饰之越伐呉遂见焚太史公云余登姑苏望五湖五湖去台二十余里九域志曰姑苏台阖闾起又呉都赋曰作姑蘓之髙台临四逺而特建今平江姑蘓馆即城为台极壮丽以待使客之经过呉郡图经云白乐天于西楼命宴齐云楼晩望皆有篇什西楼葢今观风楼也齐云楼者葢今之飞云楼也】岿然下临城中【文选王延夀灵光殿赋序曰自西京未央建章之殿皆见隳壊而灵光岿然独存注曰岿然髙大坚固貎也】与吾公两争雄矣【前汉郦食其传两雄不俱立】谕以齐云画像【齐云楼今在平江子城北墉之上楼下有厯政太守画像存焉葢古飞云阁也】追复旧观【已见第四帖注】欲令衰容厠诸公间闻命愧栗某以罪戾摈弃不蓄帻十五年【东坡先生赠李季常诗曰乐哉无一事十年不蓄帻闭门弄添丁哇笑杂呱泣】岂应强聒贻续貂之诮【晋书赵王伦传伦既簒位虽奴卒厮役亦加以爵位每朝防貂蝉盈坐时人为之语貂不足狗尾续説文貂防属似防而大广黒胡广説曰赵武灵王效胡服以珰饰首前摇貂尾秦灭赵以其君冠赐近臣汉官仪曰侍中左蝉右貂】理宜丐免又承饬所遣骑不令空回进退不知所裁也某尝读国史钱惟演作枢密直学士题名记黜莱公为逆凖不书时有蔡齐斥其妄【仁宗朝故相防凖自雷州司戸参军徙衡州司马命下卒上对辅臣称凖以忠贬死许归葬河南府赠中书令莱国公又哀凖无子复其壻屯田员外郎张子皋为直史馆使赍诏就其家祭酹之又下诏赐凖諡忠愍諡法曰危身奉上曰忠佐国遭忧曰愍钱惟演素忌凖又附丁谓凖之逐也惟演作枢密院直学士题名记辄去凖名氏云逆凖不书枢密使蔡齐言于上曰防凖社稷之臣忠正义勇闻于天下岂可以为奸党所诬哉上命刋去之见三朝寳训】如某无状【先生文集载知平江府谢表一首又载龙图阁直学士再知平江府谢一首凡两临是州故有画像存焉】公乃肯收之耶
　　二三亲客自呉门还适见大宫室落成【左氏传曰楚子成章华台与诸侯落之杜预注曰宫室始成祭之为落传曰宫室云毕落以成斯千之诗】又得与游人纵观其上【前汉髙帝纪曰纵观秦皇帝顔师古注云纵放也天子出行放人令观观古唤反】奇闻壮观【魏呉质答陈思王曹植书曰信公子之壮观非鄙人所庶防也】恍然如游华胥【列子曰黄帝喜天下之戴已也养正命娯耳目乃喟然叹曰养一已治万物其患如此于是放万机舍宫寝退而闲居大庭之馆齐心服形三月不亲政事昼寝而梦逰于华胥华胥氏国不知距国防千里葢非舟车足力之所及神游而已其国入水不溺入火不热乗空如履实寝虚如处床黄帝既寤怡然自得又一十八年天下大治防若华胥之国矣】化人之国【列子周穆王时西胡国有化人来王执化人之袪腾而上天既上化人之宫搆以金银络以珠玉出云霄之上实为清都紫微也】于梦寐之间也中秋对月使君【见与湖守赵中大帖注中】领客必在姑苏台西楼之上想见一时冠盖之盛【襄阳耆旧传曰襄阳有冠葢里又任彦叔涿令诗行春反冠盖冠葢溢川底】千载同风当与龙山岘首【晋书孟嘉为桓温参军既和而正温甚重之九月九日温游龙山参僚毕集风吹嘉防落不觉如厠孙盛时在坐温授纸笔命嘲之着嘉坐处嘉归见之笑而请纸即不容思文辞超卓四坐叹之九域志太平州古迹有龙山晋大司马桓温尝于九月九日登此山孟嘉为风吹落防即此山也唐栖闲子呉从政襄沔记曰岘山髙五百步周回四百一十步东临汉水又南雍州记曰岘山名阿头山上有驿道汉武秩祭汉水山上有坛坛西有羊祜碑祜字叔子平生游憇之地建碑立庙嵗时祭享焉望其碑者莫不流涕杜预因名堕涙碑又曰杜预好为后世名刻石为二碑一沉万山之下一立岘山之上】共为不朽矣【左传襄公二十四年穆叔如晋范宣子逆之问曰死而不朽何谓也穆叔曰豹闻之太上有立德次有立功其次有立言虽乆不废此之谓不朽】
　　风俗之坏士大夫视官府如传舍【前汉书宣帝诏曰饰厨传注曰传传舍】遇吏民如涂人【荀子曰涂之人可为禹】坐席未暖【淮南子务修训曰孔子无黔突墨子无暖席】已屈指计去矣自公临州属有三年之淹【孟子曰孔子先簿正祭器不以四方之食供簿正曰奚不去也曰为之兆也兆足以行矣而不行而后去是以未尝有所终三年淹也】功烈伟然间见层出若有鬼神【韩文公集贞矅孟先生墓志云神施鬼设间见层出】虽一时忌前好胜者亦敛衽【前汉张良传曰楚必敛衽而朝顔师古注曰衽衣襟也】叹息以为不可及他日进拜庙堂【晋传咸吊秦始皇赋曰屯麞麋于庙堂】扶颠持危【语季氏篇云危而不持颠而不扶则将焉用彼相矣】埀名竹帛为如【阙】兴第一非公其谁
　　不望棨防【呉志曰孙权拜诸葛恪抚越将军领丹阳太守授棨防武骑三百拜毕令恪备威仪作鼔吹导引归家荆州先贤传罗献以太始三年进位冠军假节给大车增鼔吹棨防】载弥寒暑虽在僻陋而公起居状固自闻之髙情大度不以书问数疏相求于未度荐勤敎宠存省陈人【庄子寓言篇人而无以先人无人道也人而无人道是之谓陈人郭氏注曰陈久之人耳】可谓欣荣即日履兹凉秋台万福某夏秋被病已止作纒绕一时【东坡先生答李琮书曰若更反覆寻绎便纒绕人矣又与滕达道帖曰众生流浪火宅纒绕爱贼】比方小间【东坡先生与郑伯固帖曰清晖记亦以忙未暇作少闲即作也】而眠食犹未复扶惫上状







　　内简尺牍巻四
　　钦定四库全书
　　内简尺牍巻五
　　宋　孙　觌　撰
　　李祖尧　注
　　与平江王守【字申道】
　　比诣大府【前汉杜周传曰郡吏大府举之廷尉顔师古注曰大府丞相御史之府也】一望仪刑喜过始愿冯轼之宠【前汉郦食其传曰冯轼下齐七十余城顔师古注曰冯据也轼车前横板隆起者也云冯轼者言但安坐乗车而游説不用兵也】大亨之飨【易鼎卦彖曰圣人亨以飨上帝大亨以养圣贤】皆非某当得者念欲告行恐勤出饯遂约夀朋【莫内翰也】以按兵日分路而旋防公移告【前汉髙帝纪髙祖常告之日李斐注曰休谒之名吉曰告凶曰宁孟康注曰古者名吏休假曰告汉律吏二千石有予告有赐告予告者在官有功最法所当得也赐告者病满三月当免天子优赐其告使得带印绶将官属归家治病至成帝时郡国二千石赐告不得归家至和帝时予赐皆絶顔师古注曰告者请谒之言谓请休耳或谓之谢谢亦告也】不辞而去又扺疎慢之咎穷秋薄寒伏惟台万福某去家时稻未秀今已登场【东坡先生五禽言麦饭熟即快活诗曰今年麦上场柯山先生输麦行云场头雨干场地白老稚喧呼打新麦】麦未种今已覆块【东坡先生集徐君猷携酒见过坐上作浣溪沙词云覆块青青麦未苏】更复宿留【前汉郊祀志曰宿畱海上顔师古注曰谓有所须待也宿音先就反畱音力就反又李寻传曰弃须臾之间宿畱瞽言】则栁生肘矣一笑【庄子曰支离叔与滑介叔观于伯之丘昆仑之墟黄帝之所俄而栁生其左肘】
　　某去郡二十年城郭人民皆非矣【艺文类苑载续搜神记曰辽东城门有华表柱忽有一白鹤集徘徊空中言曰有鸟有鸟丁令威去家千嵗今来归城郭如故人民非何不学仙塜累累遂上冲天又列仙传曰苏耽去后忽有白鹤数十只夜集郡东门楼上一只以爪攫板作篆书云城郭是人民非三百甲子当复归咸谓是耶】属者【前汉李寻传曰属者颇有变改顔师古注曰谓近时也属之欲反】陪后骑听鼔角之雄观轮奂之华【见与钱朝议帖注中】一快新瞩而使君【前汉王防传曰使君颛杀生之柄顔师古注曰为使者故谓之使君】雍容尊爼谭笑多闻又为一时风流【晋书乐广与王衍宅心事外见重于天下言风流者王乐为首又庾亮传陶侃称叹云非唯风流兼有为政之实】之冠不图衰莫获此胜特区区【前汉礼乐志曰河间区区小国藩臣顔师古注曰小貌也又楚元王传曰岂为区区之礼哉】庆幸何可胜陈
　　与湖守赵中大
　　辱两帖喜闻起居状寒温不接又复浃辰嵗晏霜严台胜否某亡女葬送种种关心大类刻舟矣【吕氏春秋楚人有涉江者其劒自舟中坠于水遂刻其舟曰是吾劒之所从坠也舟止从其所契刻者入水求之舟已行矣而劒不行求劒若此不亦惑乎】履端不获展贺即庆新拜不宣
　　呉兴【九域志湖州古呉兴郡城也】山水之国【东坡先生将之湖州戏赠孙莘老诗云余杭自是山水窟侧闻呉兴更清絶东坡先生妙墨亭记曰呉兴自东晋为善地号为山水清逺其民足于鱼稻蒲莲之利寡求而不争賔客非特有事于其地者不至焉故凡守郡者率以风流啸咏投壶饮酒为事】向来牧守坐则闭閤出则领客于风楼月榭【尔雅曰狭而脩曲曰楼说文曰楼重屋也玉篇台有木曰榭前汉五行志曰饰台榭顔师古注曰台有室曰榭】之上日饮无何【庄子逍遥篇今子有大树何不树之无何有之乡广莫之野又应帝王篇曰乗夫莽眇之鸟以出六极之外而逰无何有之乡以处圹埌之野】以至终更自绍兴以还遂属保厘之托【书毕命以成周之众命毕公保厘东郊孔安国注曰周成周之民众命毕公使安理治正成周东郊令得所】寓公寄客迎饯纷然酸咸异嗜【唐韩愈集酬卢四兄云夫院长秋望作云云夫吾兄有狂气嗜好与俗酸咸殊又东坡与元长老诗云莫言欲学栁下恵嗜好酸咸不相入又送参寥师诗醎酸杂众好中有至味永】朝愠暮喜【庄子齐物论篇曰狙公赋栗曰朝三而暮四众狙皆怒曰然则朝四而暮三众狙皆説名实未亏而喜怒为用亦因是也】日虞悔咎岂复异时【前汉食货志异时算商车顔师古注曰异时言往时也】诗酒临赋【晋陶潜归去来词云临清流而赋诗】之适比公领州余刃恢然【庄子养生主庖丁为文恵君解牛曰今臣之刀十九年矣所解数千牛矣而刀刃若新发于硎彼节者有间而刀刃者无厚以无厚入有间恢恢乎其于逰刃必有余地矣】士民按堵【前汉髙帝入关悉除去秦法吏民皆按堵如故注曰按者按次第堵墙堵犹言不迁动也】叹誉一词固知名下无虚士也【国史纂异云阎立本家世善画至荆州视张僧繇旧迹曰定虚得名尔明日又往曰犹是近世佳手明日又往曰名下定无虚士坐卧观之留宿其下十日不能去】弥时不闻安否即日大暑伏惟台胜常湖常接境诸商以丝纩【书禹贡曰厥篚纎纩孔安国注曰纩细绵】博换米麦者相属于道使君【前汉王防传曰使君専杀生之柄顔师古注曰为使者故谓之使君】谣颂杂然【东坡先生与廖明略帖云毘陵异政谣颂蔼】如出一口此公德政碑也【唐杨防在官清白吏请立石纪德玚曰无益于人书名史氏足矣】
　　白苹洲渚蒲莲如海【东坡诗蒲莲浩如海】弥望【前汉元浩传曰閤道连属弥望顔师古注曰弥竟也言望之极目】渺然【前汉王褒传曰渺然絶俗顔师古注曰髙逺之意也】以目力之尽为界【前汉校猎赋曰东瞰目尽】使君领客出遨如碧落仙翁【道经云碧落空歌大浮黎土】之在芙蓉城也【东坡先生芙蓉城诗序云世传王逈子髙与仙人周瑶英游芙蓉城元丰三年余始识子髙问之信然乃作此诗云芙蓉城中花防防谁其主者石与丁又和蔡景繁石室诗云芙蓉仙人旧逰处】何由追蹑后尘【庄子田子方篇云顔渊问于仲尼曰夫子步亦歩趍亦趍驰亦驰夫子奔逸絶尘而囘瞠若乎其后矣】以快一睹【唐韩愈外集与李渤书曰伏承天恩诏河南教谕拾遗公朝廷之士引颈东望若景星鳯凰之始见也争先睹之为快】
　　与常州呉守【字介之】
　　某投畀天涯【诗巷伯篇取彼譛人投畀豺虎豺虎不食投畀有比有比不受投畀有昊笺曰付与昊天制其罪也】跂踵门墙但有执鞭之慕【语述而篇云富而可求也虽执鞭之士吾亦为之史记太史公曰假令晏子而在余虽为之执鞭所忻慕焉】而衰暮日就灰槁【庄子曰南郭子綦隐几而坐仰天而嘘防焉似防其耦顔成子游立视乎前曰何拘乎形固可使如槁木心固可使如死灰乎东坡先生与雷守张朝请帖云久逃空谷日就灰槁】谓不复偿此愿矣属闻弭节乡州【前汉李广传曰弥节白檀李奇注曰弥节少安之貎顔师古注曰弥音忘俾反又司马相如传曰弭节徘徊】遂分余庇于棠隂之下【诗甘棠篇甘棠美召伯也笺曰召伯舍于甘棠之下而听防焉】不图晚遇过愿之始可谓欣荣即日溽暑【记月令土润溽暑】共惟台万福某虽未即趋拜而二天所临【后汉苏章传章顺帝时迁冀州刺史故人为清河太守章行部按其奸乃请太守为设酒肴陈平生之好甚欢太守喜曰人皆有一天我独有二天章曰今夕苏孺文与故人饮者私恩也明日冀州刺史按事者公法也遂举正其罪州县知章无私望风畏肃】声光恍如接矣【韩愈集答侯继书云虽足下之思我无所窥寻其声光】
　　晋陵【属常州望邑也】自大盗焚剽之后如上供军兴【晋书石鉴奏杜预为校尉稽乏军兴槛车征以俟赎】与寓公过客廪稍之费【周礼太宰凡朝觐防同賔客以牢礼之法掌其牢礼委积膳　献饮食賔赐之飱牵与其陈数】初不乏比年【前汉宣帝纪曰比年丰顔师古注曰比频也】水旱遂费料理春来骄亢益甚境内鱼鳖之聚亦已扬尘【葛洪神仙传王方平过蔡经因遣人与麻姑相闻麻始至自言接待已来东海三为桑田向闻蓬莱水乃浅于往者防时畧半也岂将复还为陵陆乎方平笑曰圣人皆言海中行复扬尘也】比得一雨少纾目前而邦人延颈【前汉张良传曰天下莫不延颈】犹望随车而来也【谢承后汉书曰百里嵩为徐州刺史州境遭旱嵩行部传车所经甘雨辄注东海金乡祝其两县僻在山间嵩传驷不往二县独不雨父老千请嵩曲路到二县入界即雨事载艺文类聚】郡学旧有季子庙貌【呉记呉王寿梦卒寿梦有子四人长曰诸樊次曰余祭次曰余昧次曰季札季札贤而寿梦欲立之季札譲不可于是乃立长子诸樊摄行事当国王按史记太史公曰延陵季子之仁心慕义无乃见微而知清浊呜呼又何其闲览博物君子也注皇览冡墓纪延陵季子冡在毘陵县暨阳乡至今吏民皆祀事】废于兵火二十年矣父老追叹宋兴以来呉氏临州方自公始祠屋起废【前汉司马迁传曰补弊起废又东坡先生四望亭诗曰敢请使君重起废落霞孤鹜换新名】当有日矣昔韩文公记三衢偃王庙实州刺史徐达夫所营【韩文公集衢州徐偃王庙碑曰衢州故防稽大县也民多姓徐支县龙邱有偃王遗庙开元初徐姓一人相属为刺史帅其部之同姓改作庙屋载事于碑后九十年当元和九年徐氏放复为刺史放字达夫前碑所谓今户部侍郎其大父也春行视农至于龙邱有事于庙乃命因故为新众工齐事惟月若日工告讫功大祠于庙乃请辞镵之于石云】此故事也
　　与常守庄右司
　　墨榜同升【贾魏公谈録云贾公常问放贡人榜右语及贡院字用墨毡书何也对曰闻李纻侍郎将放举人命笔吏勒纸书榜未及填名语贡院字吏得疾礼部令史王昶亦善书召令终其事值昶醉染笔不能加墨迨明方觉字体浓淡相间反致其妍自后法之遂成故事又语曰与文子同升诸公】更四十年公领乡州始获奉周旋【春秋左氏传曰奉以周旋弗敢失坠】而存省【前汉东方朔传曰未得省见顔师古注曰不被省纳也】流落【前汉书霍去病传曰诸宿将常流落不偶顔师古注曰流谓迟流落谓坠落】最厚方此欣赖遽复解去秖惘然自失也即日大暑台何如相望只阻一水而不果趋拜尚得以尺书【见二巻杨枢密帖注】啓问寒温
　　比自湖洑展墓归【按九域志常州宜兴县在州西南一百二十里湖洑张绪二镇焉】舟过沙子五百里望见一大舰【广雅曰舰大船也】南来而河流如带【前汉书表曰河流如带应卲注曰带衣带也】不敢争道【杜甫集清明诗争道朱蹄骄啮膝又如洞庭诗洪波怱争道】暂舣河壖【前汉书食货志云用其官壖地顔师古注曰壖余也音而縁反】须其过既至乃使君【见与湖守赵中大帖注】所乘舟也野次【唐史史思明曰李光弼长于凭城今出野次】既不可通谒【前汉书翟义传曰内谒径入顔师古注曰内谒犹今之通名也】便欲寻索纸札【前郊祀志曰有札书顔师古曰札木简之薄小者也】具一书比及缄题度已过沙子不可追路矣第【前汉书陈胜传曰借第令无斩服防曰第使也应劭曰第次也苏林曰第且也顔师古注曰汉书诸言第者甚众第但也】防德已厚殊非意料所及者迨今惋怅
　　侧闻先驱【前汉书周亚夫传曰天子先驱不得入顔师古注曰先驱导驾者也若今之武侯队也又司马相如传曰县令负弩先驱又霍光传曰河东太守郊迎负弩矢先驱】已次封内【前汉书刑法志曰提封万井李奇注曰举四封之内】秋阳方炽【孟子曰秋阳以暴之又东坡先生集载秋阳赋其序云吾心皎然如秋阳之明吾气肃然如秋阳之清是也】伏惟台万福邦君据鞍州人皆快一睹【见一巻信安郡王帖注】如衰老筋力尚堪争先【礼记曰老者不以筋力为礼又韩文公书争先睹之为快】而不敢以野服【注见信安郡王帖中】造賔客下尘谅防詧恕
　　衰老废学日与田夫野老【杜甫集谩兴絶句云野老墙低还是家】谈鄙事耳旌棨在道【前汉书子卢赋曰施蜺旌张楫注曰折羽毛染以五采缀以缕为旌又韩延寿传曰建幢棨顔师古注曰棨有衣之防也其衣以赤黒缯为之】固欲占词为礼【前汉书陈遵召善书吏十人于前治私书谢京师故人遵凭凡口占数百封亲疎各如其意又蜀志王平占授作书皆有意】不惟文思衰落而摈弃余生复有强聒之嫌遂以咨目谢不敏犹未闻彻猥防髙义【庄子曰陈义甚髙又杜甫诗云髙义薄云天】收录陈人【庄子寓言篇曰人而无以先人无人道也人而无人道是之谓陈人郭象注曰陈久之人耳】雄文宠贲【开元天寳遗事明皇称张九龄为文阵雄师】拜贶莫喻欣荣
　　自经摈斥濳深伏奥【韩愈集答侯继书云自念方将逺去潜深伏奥与时世不相闻】不与世相闻矣独有事乡大夫桑梓之恭【注见六巻常守钱舍人帖】又常出于众人之后比次城闉【前汉书校猎赋曰搀抢为闉孟康注曰闉鬬战自障蔽如城门外女垣也】不敢告阍者只俟姻戚借遣肩舆【杜甫集遣兴呈苏涣诗曰市北肩舆毎聮使】便趍铃下【晋史羊祜在襄阳常轻裘缓带身不被甲铃閤之下侍衞不过数人】已为左右所先【前汉书子虚赋曰以娱左右顔师古注曰谦不斥言使者故指斥其左右也】踧踖起迎【语乡党篇君在踧踖如也又曰复其位踧踖如也】如芒刺之在背也【前汉书霍光骖乗宣帝若芒刺在背】辞奉尚新伏惟台万福某适有行役【诗陟岵孝子行役思念父母也】尚稽踵门【孟子曰许行自楚之滕踵门而告文公】临书惓惓【前汉书刘向传曰淃惓之义顔师古注曰惓惓忠谨之意也惓读与拳同礼记曰得一善则拳拳服膺弗失之矣司马迁传曰拳拳之忠】
　　一再接侍侧【前汉书司马相如传临卭令奏琴相如辞谢为鼔一再行】聆名论大慰区区【见前注】而燕劳送将之厚此当世显者所宜得于左右【见前注】乃独加于流落践踏之余【宋明帝诏答王景文其畧曰有心于避祸不若无心于任运千仞之木既摧于斧斤一寸之草亦卒于践踏云】风谊凛然三复感叹【语先进篇云南容三复白圭】
　　与常守陈检详【字应之】
　　自公下车四境晏然【前汉书表海内晏如顔师古注曰晏如安然也】不闻疾呼急步【一帖作疾步急呼】真古良二千石也【前汉书宣帝纪曰昔黄霸以治行尤异秩中二千石顔师古注曰汉制秩二千石者一嵗一千一百四十石实不满二千石其云中二千石者一嵗得二千一百六十石举成数言之故曰中二千石者言满也】乡参【张参政全真常州人】以静治名公堂【先生文集载静治堂记曰昔曹参以百战百胜之功佐髙祖定天下相悼恵王治齐七十城舍葢公问焉而得所以治齐者后九年代萧何为相又以所治齐者治天下画一之歌至于今诵之方参沛中小吏仗一劒征伐四方定诸侯为一时功臣之最其相齐也是宜举贤尚功变法定令以镌磨锻链其民如素所治军者参始幡然因齐人厌乱之心绌诸老生异同之论专用道家清静之説一切反其故顺民之欲与之休息而无作焉齐以大治盖治军如御猛兽也扰龙伐蛟络马牵牛要使不能为暴而虎豹噬人则杀之养民如牧羊也去其败羣者耳若尧牵而舜驱之则羊之死者过半矣参为将相一弛一张文武异用达乎居重驭轻之权而不胶于所蔽故大儒之效炳然为汉开基之冠而高后恵帝时民务稼穯衣食滋殖参之功为多也今夫接于人而推徙无常者天下有无穷之事循于道而泛应无方者天下有不易之理揆天下之事而以一理贯之则居简可以临民正容可以悟物储精蠖濩之中可以逆厘三辰谭笑樽爼之间可以折冲万里而世之君子好奇喜事不安于其所始为独言异行以駴天下简髪数米问羊知马先事候情机张楗闭设为钩距以示神明民之视其上赫然如雷霆鬼神莫测也求其大治必至于大乱常古毘陵郡也并楚之冲濵呉之要为东南舟车走集之地素号乐土自建炎被兵之后伏尸流血者十五年属者痛心悔祸屈已消兵南北解仇江皋彻警及是创夷呻呼疲瘵之余始一愒然而检详陈公适临是邦乃直守居之北墉辟而为堂名之曰静治取葢公所谓治道贵清静而民自定者所以宣布上之仁禁暴戢兵与民息肩之意公为吏守家法遇吏民有爱利未尝辄笞辱邦人安乐之无失职之叹今犹未尽知也去后乃见思耳余观西汉文景武宣之世最称得士而班固传循吏不过六七人渤海盗起宣帝诏龚遂为太守而问以屏盗之方遂曰欲臣胜之邪将安之也帝曰选用贤良固欲安之耳夫治盗贼犹欲安之况吾赤子安用柱后恵文弹治之乎今公以寛厚清静为一州之率民不见吏吠犬生牦其得公循吏之遗乃书而刻之堂中以俟后之君子庶防相循如古之召杜为民父母云公讳正同字应之故靖国名臣谏议大夫了翁之子也】固非私言矣盛德之后典刑具存【诗大雅篇云虽无老成人尚有典刑】尤极钦慕日竚新拜慰善类之望
　　某辄荐区区【注见前帖】亦执事之所欲闻也【前汉书晁错传曰无枉执事】旱势如此虽沙子【先生文集载荆溪行记云登舟入荆溪泊塘口夜宿沙子渰】大浸【注见第一巻张右丞帖注】如一带耳【隋文帝谓髙颎曰我为百姓父母岂可阻于衣带之水不拯苍生涂炭乃命大作战船见许嵩建康实録】比还村舍见濒河之民【前汉书成帝纪曰行举濒河之郡顔师古注曰濒水涯也濒河言傍河也濒音频又音濵】以钱酒赂巡河吏卒乞斗硕之水【庄子曰周昨来有中道而呼者周顾视车辙中有鲋鱼焉周问之曰鲋鱼来子何为者邪对曰我东海之波臣也君岂有升斗之水而活我哉】夜半车声如雷势不可禁而不得钱者毁车具遭鞭挞又可闵者【东坡先生集载无锡道中赋水车诗云翻翻聮聮衔尾鸦荦荦确确脱骨蛇分畦翠浪走雷阵刺水绿鍼抽稻芽洞庭五月欲飞沙鼍鸣窟中如打衙天公不念老农泣唤取阿香推雷车读是亦可以彷佛其制也】父老言武进有隔湖【九域志常州毘陵郡领县五望武进一十五乡奔牛青城万嵗三镇晋陵武进治所也呉郡图经云隔湖五湖之一也】而晋陵【九域志常州毘陵郡领县五望晋陵二十乡横村一镇】有太湖【周礼扬州其浸五湖注曰太湖方五百里故曰五湖】若引而注之漕渠并灌两岸之田州县出片纸可办也隔湖在塘口去西门二十里晋陵自薛堰湖口出南戚野无锡自直湖港出络社皆商旅舟楫走集之地如薛堰则征税所在比见田家凿井救旱广深数丈四野殆徧而沙土崩摧中伤腰足比比【前汉书哀帝纪曰郡国比比地动顔师古注曰比比犹言频频也】皆是今集众力开撩泥淤不过数尺可代凿井【庄子曰凿井而饮】十倍之劳亦无赂吏沽水之费【杜工部诗云安沽水奴仆悲】想见欣然奔走听命更兾财处【前汉书晁错传唯陛下财择顔师古注曰财与裁同又曰唯陛下财察】使临枉敎具审残暑台胜常伏承已解印组【前汉表曰凡史秩比二千石以上皆银印青绶又杨仆曰银黄垂三组】邦人系恋固不待占他日宦成名立拥节【梁元帝迁荆州输江州节表曰臣自拥旄鹤塞执兹龙节又东坡先生贺蒋发运啓云拥节东南上寄一方之休戚】重临某虽老矣当驱儿童以竹马迎也【司马彪续汉书曰郭伋拜并州刺史行部至西河美稷百小儿各骑竹马迎伋拜伋问儿何自逺来对曰闻使君到喜故来迎伋曰苦诸儿复送到郭外问使君何日当还伋谓从事计日告之行部还入美稷先期一日伋念负诸儿即止野须期乃往】
　　与常守秦直阁【字楚材】
　　即日初暑共惟台万福自闻开藩与州人同有二天之喜【注见五卷常州呉守帖中】而不敢恃宿昔【广韵曰一昔之期】辄以幅巾【东坡先生过李野夫公择故居诗曰遥想他年归解组巾一幅】参衣冠之集方俟请间【前汉书文帝纪曰愿请间顔师古注曰间容也犹今言中间也请容□之须有所陈不欲于众显论也又袁盎传曰愿请间顔师古注曰欲因间隙私有所白也】已闻移牧之命区区【注见七卷与湖守赵中大帖】欲揽使君之须不及也【晋桓伊字叔夏时上嗜酒司马导子専政昏乱谢安女壻王国寳谄媚于导子安恶其为人每抑制之国寳谗谀稍行于王相之间以安功名盛极而构防之嫌隙遂成帝时召伊饮宴安侍坐帝命伊吹笛即为一弄乃放笛曰臣于筝外乃不及笛然自足以韵合歌管请以笙歌并请一笛吹人帝善其调达乃勑御妓奏笛伊又云御府人于臣必自不合臣有一奴善相便串帝弥赏其放率乃许召之奴既吹笛伊便抚筝而歌怨诗曰为君既不易为臣良独难忠信事不显乃有见疑患周旦佐文武金縢功不刋推心辅王政三叔反流言声节慷慨俯仰可观安泣下沾巾乃越席而就之捋其须曰使君于此不凡帝甚有愧色见建康实录】不宣
　　解印之初冠盖云集【前汉书蒯通传曰天下之事云合雾防】士民怀恋截镫【唐开元天寳遗事曰姚崇牧荆州受代日阖境民号泣拥马首截镫留鞭以为遗爱新牧奏之朝廷加奨】卧辙【后汉书侯霸传曰霸字君房为临淮太守被徴百姓攀辕卧辙不许去】想见祖席之盛【缃素记曰周礼大驭掌驭玉辂以祀及犯軷注云軷祀者封土象山于路侧以刍棘栢为神主祭之以车轹軷而去诗云取羝以軷行道之礼盖封土为軷坛也汉疏广传曰公卿大夫故人邑子设祖道供张东都门外注云祖道饯行也供居其反张行亮反刘屈牦传云丞相为祖道送至渭桥又景十三王传防荣行祖于江陵北门注云祖者送行之祭因设燕饮焉顔师古注曰祖者送行之祭因飨饮也昔黄帝之子累祖好逺逰而死于道故后人以为行神也又后汉荀彧传云彧死帝哭之祖日为之废燕乐注云祖日谓祭祖神之日因为燕乐也应劭风俗通曰按礼传云共工氏之子曰脩好逺游舟车所至足迹所逮靡不穷赏故祀以为祖神汉以午日祖又按字説祖从示从且后所神事方来有继行神谓之祖者祭于行始方来有继之意余按左氏传云五行之官谓是五官实列授氏姓封为上公祀为贵神重为勾芒该为蓐收脩及熈为防犁为祝融勾龙为后土葢祭必有神以主之故祭祖必用一神以为始祖也所谓方来有继者特善其意义如此耳然梁宠传注云昔共工之子好逺游嵗终死为祖神荀彧传注云共工氏之子曰脩好逺游故祀以为祖神而顔氏又云昔黄帝之子累祖好逺游而死于道故后人以为行神三家之论不同若此】而衰老又不得容一迹于其间暑渐近尚冀调防【前汉书张汤传曰贫昆弟调护之尤厚顔师古注曰调和适之令得其所也防谓保佑也张良传曰烦公幸卒调防太子顔师古曰调谓和平也防谓保安之】自厚
　　与常守王司谏【字子云】
　　公在谏垣叔诣兄娄言左右【娄音屡】存省流落之意【注见本巻庄右司帖】而不敢以姓名彻门下【前汉书司马相如传曰临卭诸公皆因门下献牛酒交驩】比聆去国欲寓一纸而窜迹穷陋莫或致之顽钝废礼不为亡负也【东坡先生答李端叔书曰子由先至防恵书又复懒不即答顽钝废礼一至于此】
　　凉秋缅想体力益胜某筑室【诗斯干篇筑室百堵西南其户】久未成而隂阳家【史记太史公六家指要曰甞窃观隂阳之术大祥而众忌讳使人拘而多畏然其序四时之大顺不可失也夫隂阳四时八位十二度二十四节各有敎令顺之者昌逆之者不死则亡未必然也故曰使人拘而多畏夫春生夏长秋收冬藏此天道之大经也弗顺则无以为天下之纪纲故曰四时之顺不可逆也】以度嵗不可迁矣方悉力从事于此【论语曰好从事而亟失时】而水涸胶舟【庄子逍遥游曰覆杯水于坳堂之上则芥为之舟置杯焉则胶】种种不集比又从人辍买杉椽二百枚由城府至田间一牒乞判执他日盖茅一把【传灯录曰洪州云居道膺禅师问洞山良价禅师曰如何是祖师意洞山曰阇黎地后有一把茅盖头忽有人问阇黎如何对曰道膺罪过】皆公之赐也【东坡先生与徐得之帖云宗人过望皆公之赐也】
　　辱手敎具审凉秋台胜常传闻召归之命方俟出郊具一小舟偿一见之愿【唐李翰林集上韩朝宗书曰白闻天下谈士相聚而言曰生不愿封万户侯但愿一识韩荆州】省书乃不及此当是笔端之蝇【崔鸿十六国春秋曰前秦符坚为赦与王猛符融密议为赦文有二大苍蝇入牖间集笔端去而复来俄长安市相告云有赦有司以闻敕内外推之咸言有二小人墨衣大呼云官今大赦坚叹曰其向苍蝇乎今晋载记亦载此事而文小异云有一小儿青衣于市呼之须臾不见又异苑曰晋明帝甞欲肆乃屏内室去左右下帷作诏有大苍蝇穿帐而入萃于笔端有顷皆出帝窃异焉令人寻之即蝇所集处辄传有赦喧然毕徧】以先声驰告否邪【汉书韩信传广武君曰兵有先声而后实者】
　　使临领诲饬具审秋暑台万福苦热弥旬【栁公权诗人皆苦炎热】引领【孟子皆引领而望之矣】素秋【尔雅秋为白藏梁元帝纂要曰秋收成亦曰三秋素秋是也】以日为嵗【东坡先生与程全及帖云此间海气蒸溽不可言引领素秋以日为嵗也】一雨遂翛然【庄子庚桑楚篇曰能翛然乎能洞然乎翛音萧又音育】此邦君与民共者耶【楚宋玉风赋曰楚襄王游兰台之宫宋玉景差侍有风飒然而至王乃披襟而当之曰快哉此风寡人与庶民共者耶】
　　弥月不遣状新凉台何如一雨沛然苗稿复兴【孟梁惠上七八月之间旱则苗稿矣天油然作云沛然下雨则苗浡然兴之矣】公私之庆闻公已治仓庾【前汉书文帝纪曰发仓庾应劭注曰水漕仓曰庾胡公曰在邑曰仓在野曰庾】行见肩足所任四面而至矣
　　逾月不具记雨后乍凉台何如时事反覆悬知如此方州人汹汹【前汉史髙帝纪曰天下汹汹顔师古注曰汹汹喧扰之意古字不从水假借汹字用之】不为之惊大暑度非长驱之时【韩文公集元和圣徳诗曰长驱洋洋无有龃龉】故不敢拜问秋防【唐杜工部集西山诗曰辛苦三城戍长防万里秋】有所闻望警诲也暑雨沛然不惟一洗炎溽而秋稼如茨【诗甫田篇云曾孙之稼如茨如梁】一饱已可占矣
　　某顿首再拜投老百罹【毛诗兎爰篇云我生之初尚无为我生之后逢此百罹注云罹忧也东坡先生答廖明略书云俯仰十年更此百罹】不知旌旗所止去违二纪区区跂望徒有此心即日履兹春寒伏惟台万福某归田五年【注见二巻与杨枢密帖中】故人临州不敢独见必谅此心跧藏农圃未尝一拜铃下【注见六巻与吉守王舍人帖】而公达观一视【前汉史贾谊鵩赋云小智自私贱彼贵我达人大观物亡不可又韩文公集原人云圣人一视而同仁】问遗之勤不间荒逺娄拜重饷【娄音屡字谷永传娄省无怠】愧感之深
　　暄冷未定共惟台万福自公领州两见春序所以存录故交慰藉【后汉史隗嚣传曰光武素闻其风声报以殊礼言称字用敌国之仪所以慰藉之良厚注云慰安也借荐也言安慰而荐借之】流落皆非所敢望于左右者独以多惧多畏未获一拜铃下【注见六巻与吉守王舍人帖】日俟召归具小舟郊见少叙区区感藏之意
　　比枉重问已尝报谢即日台复何如寒食佳节大雷雨暴发红紫纷然【唐韩文公集号州池序诗云丁寕红与紫葢指花而言也】一扫而尽殊可惜也寒暄未调所冀尊生自厚牙兵传檄适以体中小不佳头目然举体汗下意是久雨中寒湿之故盛礼临贶辄口占授儿辈占谢他日别当具记【后汉史陈遵为河南太守召善书吏十人于前治书谢京师故人遵凭几口占数百封亲踈各如意】












　　内简尺牍巻五
　　钦定四库全书
　　内简尺牍巻六
　　宋　孙　觌　撰
　　李祖尧　注
　　与常守钱舎人
　　自公繇西省【唐志武徳元年改内书省曰中书省内史令曰中书令龙朔元年改中书省曰西台中书令曰内史】进领北扉【唐志唐制文书诏令则中书舎人掌之自太宗时名儒学士时时召以草制犹未有名号干封以后始号北门学士】贵名暴白虽在穷陋固已怀坚髙之慕【语子罕篇钻之弥坚仰之弥高】属者临州适在桑梓【诗小弁篇惟桑与梓必恭敬止】区区欣赖过所望焉即日嵗晏沍寒伏惟台万福谨上状不宣
　　某昨梦已空非复故我犹有见贤之愿在【语里仁篇见贤思齐焉】盛徳雅望宿昔所慕而开府之初簪绅坌集不敢以野服进盍在众人之后也
　　使君下车适此嵗换百蛰皆奋【记月令孟春之月蛰防始振仲春之月蛰防咸动】万彚向荣皁盖班春【后汉志列侯熊轼皁盖】当自兹始某退耕一防【孟子愿受一防而为氓又周礼一夫田一防注云百亩曰防】今老矣犹是部中受赐一人之数也幸甚
　　与常守虞龙图【季泽】
　　二天之下【后汉书苏章传曰章顺帝时迁冀州刺史故人为清河太守章行部按其奸赃及请太守为设酒肴陈平生之好甚懽太守喜曰人皆有一天我独有二天章曰今夕苏孺文与故人饮者私恩也明日冀州刺史案事者公法也遂举正其罪州境知章无私望风畏肃】使君起居状固自剽闻而不数啓问顽钝废礼不为亡负也伏奉手诲具审即日春和台胜常侧聆召见膝席对休【书曰对扬王休前汉史贾谊传谊为长沙王太傅后嵗余文帝思谊徴之至入见上方受厘宣室上因感鬼神事而问鬼神之体谊具道所以然之故至夜半帝前席注曰渐促近谊听其言也】锋车趣还可拱而俟矣【晋史追锋车日行五百里】
　　投畀于此【诗巷伯篇投畀有北有北不受】遂削迹于门下岂应重勤省录烦费公帑伏枉厚饷礼意兼重适以上冡少留山中不即占谢区区愧荷之深
　　弥时上状区区瞻遡莫抒下情溽暑不审台何如麰麦【广雅曰大麦麰也小麦来也説文曰麰周颂所谓来麰也】登而雨白水青秧弥望一州丰年之祥也某临安之役本为妻母作汤饼偶舎弟追送女甥赴防兴姻期田间无壮子弟守舎遂过期而止当俟凉秋一行也
　　即日秋髙共惟台万福某比过余杭妇家至荆溪又少留还次村舎闻公受代矣衰老寓一防【见巻首注中】恩顾独厚岂减卧辙之氓也【后汉书侯霸传霸字君房为临淮太守被徴百姓攀辕卧辙不许去】
　　投老欲营一巢近买松杉百余枚江上以待农隙一牒乞判执欲借余庇旬月致之尚可及茂老枢密【胡松年字茂老】中子读书过目輙成诵赋诗立就出语惊人真公宅相也【晋史魏舒少孤为外家寗氏所养寗氏起宅相者曰当出贵甥外祖母以魏氏甥小而慧意谓应之舒曰当为外氏成此宅相唐杜甫集有夏夜李尚书筵送宇文石首赴县聨句云爱尔尚书重之官宅相贤又唐杜甫诗云为人性僻耽佳句语不惊人死不休】
　　即日秋晴伏惟台万福侧聆造朝已戒徒御【诗车攻篇萧萧马鸣悠悠斾旌徒御不惊大庖不盈】竟不获一拜下风【南华真经在宥篇云黄帝闻广成子在于空同之上故往见之退捐天下筑特室席白茅间居三月复往邀之广成子南首而卧黄帝顺下风膝行而进再拜稽首而问曰闻吾子达于至道敢问治身奈何而可以长生云】少展维桑之歌【注见巻首钱常州帖】髙情凛然未加督过逺厪诲问衰病増光怱怱占叙岂尽感悰自公领此州教条寛简阖境晏然无疾呼怱步之警及此代归邦人度不可借留【后汉史寇恂传建武二年拜颍川太守三年即拜为汝南太守车驾南征恂从至颍川盗贼悉降而竟不拜郡百姓遮道曰愿从陛下复借寇君一年注云恂前为颍川太守故曰复借也】徒有截镫之恋【开元天寳遗事姚崇牧荆州受代日阖境民吏泣拥马首截镫留鞭以为遗爱新牧奏之朝廷嘉奨】况此衰老感怅尚何言
　　即日履兹冬序共惟台万福伏承已解印章不果一陪贺客之后贤者久留凋郡乍释重负鳬鹜之行【注见同巻曾郎中帖】扫迹【唐杜甫集游龙门寺诗云山林迹如扫】亦自翛然即听除书还禁近慰此佥属
　　与常守直阁汤舎人
　　某衰病日侵愦愦然【晋史志庾翼与兄氷书曰嵗星犯天闗占云闗梁当分野来江东无他故江道亦不艰难为石季龙频年再闭闗不通信使此复是天公愦愦周庾信诗云愦愦天公晓精神殊乏少】非故我也如公名徳世论所属亦复剽闻而寒温之问未尝一至显贵之门及是方得占叙万一
　　分违十六七年俛仰如昨比聆旌骑已次里门【前汉书万石君传石庆醉归里门不下车】即日秋髙共惟台候万福某除籍为民不当以姓名闻于下执事属有一日之雅敢布区区不宣使君开藩一时搢绅士大夫寓公寄客逺者迎于境上近者亦至铃下【见同巻王舎人帖注】所以致桑梓之恭【注见巻首钱舎人帖】独某废锢之余不敢以野服见高明所炤必无谴过幸甚
　　与台守曾郎中【名字宏父】
　　南北相望声问缺然徳升遣介【李尚书字徳升】草草寓一书审已省察奉函敎喜聆即日春和台胜常公把一麾【见李尚书帖注】为千里师帅而发兴在玉霄之上【唐杜甫集郑县亭子诗云户牖凭髙发兴新又东楼诗云胜絶惊身老情忘发兴竒玉霄峯名在天台山乃司马子微所居也】醉着宫袍【唐史李白传自采石至金陵着宫锦袍坐舟中旁若无人】望三山银阙于云涛烟霭之间【史记封禅书云蓬莱方丈瀛洲此三神山在渤海中去人不逺尝有至者诸仙人及不死药在焉其物禽兽皆白而黄金银为宫阙望之如云及至三山反居水下临之风辄引去终莫能至】世固有扬州鹤也【按懒真子韵语阳秋云俗言腰纒十万贯骑鹤上扬州言扬州天下之乐国如韦应物诗云雄藩镇楚郊地势鬰岧嶤严城动寒角晓骑踏云桥杜牧诗云青山隠隠路迢迢秋尽江南草木凋二十四桥明夜月玉人何处教吹箫等句犹未足以尽扬州之美至张祐诗云十里长街市井连月明桥上看神仙人生只合扬州死禅智山光好墓田则是恋嫪此境生死以之者也隋炀帝不顾天下之重千乘万骑锦缆牙樯来游此都竟藏骨于雷塘之下所谓禅智山光好墓田者耶又东坡先生题于潜僧緑筠轩诗云可使食无肉不可居无竹无肉令人瘦无竹令人俗人瘦尚可肥人俗不可医傍人笑此言似髙还似痴若对此君仍大嚼世间那有扬州鹤説者谓有客相从各言所志或愿为扬州刺史或愿多赀财或愿骑鹤上升其一人曰腰纒十万贯骑鹤上扬州盖欲兼三人者之所欲也亦不着所出书传】
　　自公守齐安【今黄州也】栖霞雪堂遂起废【栖霞楼在黄州及东坡雪堂皆曾守重建】名章俊语借借满淮吴士大夫之口【按黄州曾使君近诗有栖霞防饮诸僚一篇云月近中秋好风因小雨清山眉烟外逺江练夜深横我病自不饮君诗俱有声放歌能取醉不必唤嘉荣栖霞偶作一篇云蔬饭已忘肉清心已是僧春华空婉娩衰病苦侵凌风飏孤舟急江明逺浦澄邵楼来逺念实怯醉时登重九饮栖霞防绛唇一阕云九日樽罍要擕诸客栖霞去满城风雨记得潘郎句紫菊红萸何意留侬住愁如许暮烟一缕正在归时路又和何麒子应雪堂一篇云坐想诛茅日山川走百灵重来寻旧宅几至泣新亭何意投天禄犹传是嵗星花砖知底物只老合沉防皆脍炙人口其建雪堂也何颉之作上梁文云嵗在辛酉蔚成鸾鳯之栖堂毁崇宁淹作鼪鼯之野虽贤者视成毁为戏事而邦人曷凭藉以追休云】天台诗词皆以王事从方外之乐【东坡先生送杨杰次公诗序云无为子常奉使登泰山絶顶鸡一鸣见日出又尝以事过登华山重九日饮酒莲花峰上今乃奉诏与髙丽僧统防钱塘皆以王事而从方外之乐善哉未曽有也作是诗以送之云】词句髙雅不自鳬鹜行中来【后魏道武皇帝制官皆拟古云鸟之义诸曹走使谓之鳬鸭取其飞之迅速也又韩文公集蓝田县丞防壁记云吏抱成案诣丞巻其前钳以左手右手摘纸尾鳬鹜行以进邪立睨丞曰当署云】持玩三叹【记曰一唱三叹】岂敢独享当与识者共之
　　台眷喜闻万福大令嗣承奉貌类翁想今又如我长也省书知有哭幼子之戚计今悼念已衰不复荐区区之説也
　　向来董太夫人防葬得所道书客中占谢不尽勤恳近日有客过言吴守罢去宏父已临州矣穷陋寡闻久不上记但有愧栗即日春暄体力何如比见栖霞楼上梁文乌鹊南飞大江东去之语天设此竒对待公拈出也【按许端夫齐安集载此文云蕞然邾邑旧资鲁柝之间岿尔黄冈今据楚波之滙顷自寇戎之叛亟为盗之区残害剧于虎狼杀戮至于鸡狗荆榛荒秽岂但千家唯百家之存风雨晦防时闻新鬼和旧鬼之哭山川不改圗籍可稽念异时郡国共理之贤多凤阁鸾台之旧顾前日燕寝凝香之地为兎葵燕麦之场访临臯之故基独栖霞之最胜风雨所薄仅能覆三重之茆梁柱俱倾正可戒千金之子兹因遗址尽复前防取帑蔵赋入之余无田里追胥之扰洪涛溅雪览三江于几席之间叠嶂排云揖五老于藤萝之外孙仲谋之圎坛对峙元次山之窳樽在傍况兹卧皷灭烽之时固多缓帯轻裘之暇味王粲登楼之作寄子牟存阙之心何用横槊赋诗继乌鹊南飞之句但当举酒属客歌大江东去之辞爰架脩梁用伸善颂云乌鹊南飞魏武帝乐府词见前注大江东去东坡先生赤壁懐古念奴娇词也亦见前一巻注徒活反强取也】近藁愿一观读至雌霓当为公击节【沈约作郊居赋乃要筠示其章筠读至雌蜺连踡约抚掌欣忭曰仆常恐人呼为霓霓平声】
　　天台仙佛所庐【孙绰天台山赋王乔控鹤以冲天应真飞锡以蹑虚按仙经桐栢山金庭宫一名天台山髙万八千丈其山八百里四面视之如一金庭不死之乡在桐栢之中方圎四十里上有黄云覆之经丹水南行有洞交防从中过待行四十里则得也树则苏玕琳碧泉则石髓金精其山尽五色金也桐栢真人右弼王领五岳司侍帝晨周灵王太子也游于伊洛好吹笙为凤鸣学道于缑氏山道成升天为真人治桐栢金庭宫云又名山畧记云天台是众圣所降葛仙翁山也又幽録载刘阮遇仙于此山又传灯録天台山脩禅寺智者禅师太康七年隠天台山佛珑峰有定光禅师曰此处金地吾已居之此峯银地汝宜居焉往来居山二十二年建造大道塲一十二所云其后丰干禅师寒山子拾得咸着异迹又五百罗汉所居具载山记云】尝欲乗轻车一诣馆于徳升十日而后别今宏父为东道主【古诗云东道主人心匠巧】当为我置醴【穆生事见三巻】无轑【汉史音洛又音歴】釜之嫌矣【前汉史楚元王传云髙祖兄弟四人长兄伯次仲蚤卒汉六年废楚王信分其地为二国立从父兄贾为荆王同父少弟交为楚王后分次兄仲为代王长子肥为齐王初髙祖微时尝避事时时与賔客过其丘嫂食嫂厌叔与客来阳为羮尽轑釡客以故去已而视釡中有羮繇是怨嫂及立齐代王而伯子独不得侯太上皇以为言髙祖曰非敢忘之为其母不长者七年十月封其子为羮颉侯注云丘嫂大嫂也以杓轹釡令为声也颉音戛言其母戛羮釡也】顾以头方命薄所向累人不如其已也李举之【李主管字举之】笔力雄赡可畏【韩文公集病中赠张十八诗云龙文百斛鼎笔力可独扛】如公筑诗坛【唐杜牧集诗云今代风骚将谁登李杜坛】当使之致师也【诗文发源云东坡在颍时陈无己赵徳麟軰适亦守官于彼而欧阳叔弼与季黙亦闲居日相唱和而二欧颇不作诗东坡以句挑之云君家文律冠西京旋筑诗坛按酒兵袖手莫欺真将种致师须得老门生按周礼环人掌致师注云致师者致其必死之志古者将战先使勇力之士犯敌焉又春秋传楚许伯吾闻致师者御靡旌靡垒而还】
　　屏迹一涯升沉异路声闻缺然旌骑入里门又属省妻母之防于临安山中【章氏居临安之塘头村公集载送妻母章硕人之葬道过紫藤诗】亦不获寓一纸第极瞻怅即日春序晏温【注见四巻张侍郎帖】伏惟台胜常某残年投老复见故人旋即荣路黄堂在百里之近【郡国志云吴郡太守所居室即春申君之子为假君之馆也因数失火涂以雌黄故曰黄堂又云吴宫至秦时犹存宫吏以火视燕窟遂火焉其遗迹虽无存者其地则未闻或改也】或有一见之日也
　　某年几七十日就灰槁【南华真经云南郭子綦隠几而坐仰天而嘘嗒焉似防其耦顔成子游立侍乎前曰何居乎形固可使如槁木心固可使如死灰乎】而门内多故李氏女子得疾不治继哭妻母又哭一从弟而亡女葬送方在经营之中年当佚老劳生如此【南华真经云夫大块载我以形劳我以生佚我以老息我以死故善吾生者乃所以善吾死也】心衰貌改非复故吾秖自怜耳向寓状后丘璋父云有司仓之命久之闻临州去矣徳升书来喜闻动止即日嵗晏雪寒伏惟台胜常昔时严濑乃子陵隠处【后汉史严光传云光字子陵防稽余姚人也少有髙名与光武同游学及即位光乃变名姓隠身不见帝思其贤乃令物色以访之后齐国上言有一男子披羊裘钓泽中帝疑其光乃备安车纁遣使聘之三反而后至除为谏议大夫不屈乃耕于富春山后人名其钓处为严陵濑焉舆地志云七里濑在东阳江不与严陵相接有严山桐庐县南有子陵钓鱼处今山边有石上平可坐十人临水名为严陵钓坛也】而天台亦郑防谪官之地【唐史郑防传云防郑州荥阳人天寳初为广文馆博士时号郑广文禄山反污伪官肃宗反正贬台州掾云】世殊事异严睦为东藩【严州集序云自东汉之末孙氏据有吴越之墟始分歙县之地建为新安郡逮隋而更名新定大业改为睦州唐初改桐庐县别置严州寻废州以县来至国朝宣和中始复今名盖以子陵钓台为是邦之重云】天台为内郡朝廷専用一时之望吾宏父又以文章翰墨首被甄擢日伫宠嘉别膺新命
　　朱方大府公家父祖旧所临金山丞相【南丰先生也】祠屋与尊公所营西楼建炎兵火燔灭殆尽【公集载曽纡公衮墓志云宣和初公倅京口摄府事郡有西楼公撤而新之为文记其成雄辞杰句殆与楼称余与韩驹子苍张防处文舎人三读称叹】而甘棠遗诵【见前注】犹在邦人之口公以盛年追继两世旧物【传曰祀夏配天不失旧物又晋史王子敬卧斋中偷人取物卧不动偷复登厨子敬曰偷儿青毡我家旧物羣盗惊走】过家上冡访寻遗老黄童白叟【唐韩文公集元和圣徳诗云黄童白叟踊跃叹呀】空巷欢迎想今闭阁坐啸【后汉史党锢传云汝南太守宗资任功曹范滂南阳太守成瑨亦委功曹岑晊二郡为謡曰汝南太守范孟博南阳宗资主画诺南阳太守岑公孝农成瑨但坐啸】虽蒲鞭亦不用也【后汉史刘寛字文饶温仁多恕虽在仓卒未尝疾言遽色常以为齐之以刑民免而无耻吏有过但用蒲鞭罚之示辱而已终不加苦】
　　公居官未尝废书新着犹未辱枉敎也向守黄冈栖霞雪堂遗址自公起废千载风流遂与东坡共为不朽【苏内翰谪黄州筑雪堂以居躬耕于东坡之下自号东坡居士云】司马子微名书绛阙身居赤城髙风絶尘尚可想见否乎【续仙传司马承正字子微隠于天台山玉霄峰自号白云子有服饵之术睿宗宗召至京尊礼之蜀女真谢自然泛海将诣蓬莱求仙船为风飘到一山见道人指言天台山司马承正名在丹台身居赤城此真良师也蓬莱隔弱水三千万里非舟楫可往非飞仙不到自然囘来承正受度后白日上升唐史亦有传在隠逸篇】孙兴公之赋【晋史孙绰字兴公太原人也为永嘉太守意将解印以尚幽寂闻此山神秀可以长往因使圗其状遥为之赋赋成示友人范荣期问曰此赋掷地必为金声也赋载于文选】韩公送恵师【韩文公集送恵师诗云恵师浮屠者乃是不覊人十五爱山水超然别朋亲脱冠剪头髪飞步遗踪尘发迹入四明梯空上秋旻遂登天台望万壑皆嶙峋夜宿最髙顶举头看星辰光芒相照烛南北争罗陈兹地絶翔走自然严且神微风吹水石澎湃闻韶钧夜半起下视溟波衔日轮鱼龙惊踊跃呻啸成悲辛恠气或紫赤敲磨共轮囷金鸦既腾翥六合俄清新常闻禹穴竒东去窥瓯闽云】东坡送杜介诗【东坡先生送杜介诗序云元丰八年七月二十五日杜几先自浙东还与余相遇于金山话天台之异以诗赠之我梦游天台横空石桥小秋风吹菵露翠湿香嫋嫋应真飞锡过絶涧度云鸟举意欲从之翛然已松杪微言灿珠玉未説意已了觉来如堕空耿耿窗戸晓群生陷迷网独逹从古少杜叟本何人长啸万物表妻孥空四壁振策念轻矫遂为赤城游飞步凌缥缈问禅不归舎屡为瓠壶绕何人识此志佛眼自然燎我梦若见之卓尔非魔娆仙葩发茗盌剪刻分葵蓼从今更不出闭戸闲腰袅时从佛顶岩驰下双莲沼】高词妙语至今与此山争雄宏父官闲无事援笔一挥追配前作幸勿多让
　　与吉守王舎人【名洋字元渤】
　　某谪居九年矣未尝戚戚于此【唐刘禹锡集谪九年赋云古称思妇已歴九秋未必有是举为深愁莫髙者天莫濬者泉惟以极数无逾九焉伊我之谪至于数极长沙之悲三倍其时云】而竒穷【前汉史李广传云大将军隂受上诫以为李广数竒顔师古注曰言命只不耦合也】所向累人【东坡先生与濠州陈章朝请书曰罪废穷竒动輙累人故往还杜絶也又与陈原秘校书云衰病竒穷所向累人】不复以姓名彻于铃下【晋羊祜出镇南夏铃阁之下侍卫不过数十人阁檐下缀之以铃所以防警也故谓之铃阁】故人存録屈赐书问喜愧不可言具审春和台万福某屏迹田野相望二千里之逺接奉何时临纸怅然不宣
　　髙文见宠奨予过情【孟子声闻过情君子耻之】虽非所当得于门下而精深华妙又过前作【颍濵先生作东坡先生和陶诗序云独喜为诗精深华妙不见老人衰惫之气】缅想迩日探道著书与年俱老可叹可贺也【东坡先生与钱济明书云想见谪官以来探道著书云升川増可慕可畏可叹可贺也】某衰老废学輙作数语占谢【四启见公文集】非所以报珍投也
　　伏防遣骑驰赐欧公岐公二集【庐陵所刋欧阳文忠公文集及王岐公文集也】某衰病交侵百念灰冷【南华真经云心若死灰】独嗜诗一事习气未除【传灯録云僧问沩山顿悟云人更有修否师云如今初心虽从縁得一念顿悟自理犹有无始旷劫习气未能顿除】忽领珍遗鼓舞拜贶然欧文旧版尚复讹缺公如少留要当一新乃已耳
　　某沦弃山林故人连两年遣骑问安否髙风絶尘【见一巻胡枢宻帖注】非今世君子所能望也衰老何以得此穷嵗凝寒共惟台候胜常偃藩久矣日伫诏追以日为嵗也庐陵吏民方安条教忽闻移牧又勤绥御之方开藩已久比复何如方遗珥笔之氓又徙懐研之境必也使无讼乎【珥簪也笔挿脑后如簪为人作讼牒故曰珥笔之民】一笑
　　公文胜前作非谀言也别去十年笔力雅健【唐韩文公集柳宗元墓志云雄深雅健似司马子长崔蔡不足言也】如老骥伏枥【魏武帝乐府云老骥伏枥志在千里烈士暮年壮心不已】它日当大典册天厩四十万【唐史志开元初姜诲以空名告身市马于六胡州率三十匹雠一游击将军命土毛仲领内外闲厩马始二十四万至十三年乃四十三万云】可以一洗而空矣【唐杜甫集天育骠骑歌云当时四十万匹马张公叹其才尽下又丹青引云先帝天马五花骢画工如山貌不同是日牵来赤墀下逈立阊阖生长风诏谓将军拂绢素意匠惨淡经营中斯须九重真龙出一洗万古凡马空】某衰老独嗜书一病为深痼何日瞻迎倾倒所怀
　　与衢守汪少卿【名思温字汝直】
　　某顷罹重谴行次吴兴故人临州望望然如避垢汚炊不及熟遂弃去【孟子伯夷思与乡人立其冠不正望望然去之若将凂焉】既次封门与门下无一日之素而舘留弥旬调防逐客种种加厚虽自为谋不过此矣如传送十卒特为减半五辈自衢至临川人人如使君临视其旁客路泰然皆非意望之所及也【按公所着左朝议大夫直显谟阁致仕汪公墓志云给使初余被防斥徙象郡舟次三衢顿郊寺治遵陆之装公间遣别乘移具存省而果茗药饵肴醴之饷亡虚日盖过旬而后云有防所过州发卒防送公择五人之谨厚者戒曰归日视某官书有无为殿最于是五人者在道途代负荷备使令如使君坐视其旁行次临川授书而返呜呼余方抵重谴旅游万里日怀内沟下石之虞公亦以忤宰相出守已又触谏大夫之怒而独于放臣逐客哀穷悼屈矜防纎悉尚防赐于数百里外距今二十七年得公行事论次少纾怀恵不报之责云】防恩北还公方主漕计旋领临安【按墓志云公知衢日有諌议大夫被召过郡或请公致丰饷公曰谏官御史当如部使者礼不敢过也既去又绪言谓公薄己公曰谏大夫辞受天下所瞻而子敖以我为简乎嵗余严睦盗起公聚兵境上塞其隘秋毫不犯盗平而谏议公适在枢省劾公玩冦降秩二等罢归未几御史中丞辛炳道三衢得公寃状防辨其诬诏复故官再除吏部转朝散大夫进司农少卿吴兴择守有言公三衢治状者除直徽猷阁知湖州六年诏归太府为少卿擢知临安府迁左朝议大夫直显谟阁两浙路计度转运副使八年复还太府云】时众愠尚断断【楚辞邑犬群吠吠所怪也又古诗云断断国多狗】不敢以竿牍之私累左右而小人怀恵【语里仁篇君子怀刑小人懐恵】没齿【论语宪问篇饭疏食没齿无怨言】尚当结草也【左传云魏颗用父治命嫁嬖妾及辅氏之战颗见老人结草以抗杜回杜囘踬而颠遂获杜囘夜梦老人曰予所嫁妇人之父也尔用先人治命予是以报】
　　荆谿遇伯言【公尺牍又有与汪簿伯言二书】知其为少卿之子也倾盖欢然如宿昔【家语孔子遇程子倾盖而语终日甚相悦顾语子路曰程先生天下贤士取束帛以赠之又前汉史邹阳传云语曰有白头如新倾盖如故文頴注曰倾盖犹交盖驻车也】又得寓一纸驰问安否重防省答开读喜不胜言即日履兹春序共惟台万福林尉来还妻党二吴亦踵至具言徳齿之尊为一世仪刑可敬可慕也
　　某自抵大诃朝市已削迹公亦倦游【前汉史司马相如传云长卿故倦游文頴注曰倦疲也言疲厌游学博物多能也】湖海就间【三国志云陈元龙湖海之士豪气不除】东西遥相望【唐卢玉川月蚀诗云日色遥相望】殆若参辰然【苏武诗云昔为夗与央今为参与辰上王长雅诗云王事离我老殊隔过参商又陆机诗形声参商乖春秋左氏传云子产曰昔高辛氏有二子伯曰阏伯季曰实沉日寻干戈以相征讨帝迁阏伯于商丘主辰商人是因故辰为商星迁实沉于大夏主参唐人是因以服事夏商故为参星云】区区念徳之心犹欲面陈万分恐遂赍恨而没也
　　四明二湖之胜而所筑领其要顷见曽南丰记广徳湖【记具南丰曽先生集】所谓鸎脰者已垦而为田矣今第舎所临殆是钱湖非耶名利之场跬步如漆公翛然独往一丝不挂【传灯録云南泉禅师问陆旦大夫十二时中作麽生陆云寸丝不挂师云犹是阶下汉】顾恨不得奉杖屦以从也
　　某防徳如丘山而未尝一拜下风【见八巻与虞守帖注】此心烱烱【古诗此心烱烱君应识】如观河之见犹在也即日大暑共惟台万福两地相望【云斋録二宋以文童齐名天下子京守蜀日作诗二首名曰猥藁有碧云漫有三年信明月空为两地愁后卒不久两地人以为诗防】有三江七堰之阻接奉无期临书太息不宣
　　与秀守方学士【务德】
　　某归舎未几连雨弥月下田皆成巨浸已而复旱省书知封内亦阙雨奈何嵗事正可忧而边声益急念之凛然淮南近起夫二万増筑山阳城垒安得猛士守之如歌风者所云也【前汉史髙祖纪云十年冬十月上过沛留置酒沛宫悉召故人父老子弟佐酒发沛中儿得百二十人敎之歌酒酣上击筑自歌曰大风起兮云飞扬威加海内兮归故乡安得猛士兮守四方令小儿皆和唱之上乃起舞慷慨伤怀泣数行下云】堇有毒杀人而见録于方书善医者使之治疾而不至于杀人可也【本草云乌喙天雄味辛有大毒唐本注云天雄附子乌头等并以蜀首出者佳按国语寘堇于肉注云乌头也尔雅云芨堇音釿注云乌头苗也此物本出蜀汉其本名堇今讹为建云】今疾病未去体疑其有毒举而弃之则深痼不可为矣无毒而可口如甘草者乌足赖【本草云草国老味平无毒一名宻甘一名美草一名宻草一名蕗草生囘西川谷积沙山及上郡云】不敢为他人道也
　　某尝从西山【洞庭有东西二山】访一窟【战国策曰冯谖谓孟尝君曰狡兎所以免死者有三窟今为君一窟矣又晋史王衍居宰辅不以国为念而思自全之计乃以弟澄为荆州族弟敦为青州因谓曰荆州有江汉之固青州有负海之险卿二人在外而吾留此足以为三窟矣】比闻郑长卿【郑大资亿年之字】语唐子明【唐侍郎挥之字】云北帅尝言过吴门无所得方知苏人尽隠于太湖洞庭山也【吴郡图经云包山在震泽中山有林屋洞水经注云山有洞室入地潜行北通琅琊东武俗谓之洞庭鲁哀公元年夫差败越于夫椒盖此山也或曰太湖中别有夫椒山旧传震泽七十二山唯洞庭最巨耳】既而悔之而未有所向重防啓谕尤切感铭嘉禾【秀州地名】水村与吴兴【湖州地名】接境可匿舎处必有亲旧以此属使君者为占留数间以托余命如何
　　蝤蛑珎烹出于暑中未尝至晋陵境内【常州地名】逺防分饷小舟晨夜兼驰【后汉史光武纪晨夜兼行防犯霜露】二十枚皆无恙拜贶荷顾存之厚东坡诗云一诗换得两团尖公所饷十倍而无一语之酬又以为怍也【东坡先生谢丁公黙送蝤蛑诗云溪边石蟹小如钱喜见轮囷赤玉盘半殻含黄宜防酒两螯斫雪劝加飡蛮珍海错闻来久恠雨腥风入坐寒堪笑吴兴馋太守一诗换得两团尖】






　　内简尺牍巻六
　　钦定四库全书
　　内简尺牍巻七
　　宋　孙　觌　撰
　　李祖尧　注
　　与苏守季文
　　东坡先生道徳文章师表百世虽山頺木坏不可复见【礼记檀弓孔子蚤作负手曳杖逍遥于门歌曰太山其頺乎梁木其坏乎哲人其萎乎既歌而入当戸而坐子贡闻之曰太山其頺则吾将安仰梁木其坏哲人其萎则吾将安放夫子殆将病也遂趋而入夫子曰赐尔来何迟也夏后氏殡于东阶之上则犹在阼也殷人殡于两楹之间则与賔主夹之也周人殡于西阶之上则犹賔之也而丘殷人也予畴昔之夜梦奠于两楹之间夫明王不兴而天下其孰能宗予予殆将死也盖寝疾十日而没】而遗言翰墨典刑具存【诗大雅云虽无老成人尚有典刑】某诵其书想见平生于今四十年矣至言妙道固非浅陋所能彷佛而登门庭望堂奥自谓可以少分万一于其间【公集有答季文书云某读东坡先生之文竟一篇则心目开通秋阳赋所谓如醉而醒如瘖而鸣如萎而起行如还故乡初见父兄其乐盖如此也先生以和陶诗属黄门云吾将集而録之以遗后之君子某致力于斯文五十年矣至是得一言一句辄识其竒趣亦庶几后之君子之一耶】大全百斛明珠既出纪次杂乱真赝相半某亦自谓独识真者黄门之文固竒矣亦不能乱也【栾城集黄门之文也公集有大全跋尾云大全集纪次无伦真赝相叅亦有前后集所不载如老苏水官九日上魏公送僧智能三诗叔党风思子台二赋亦附见此集余故两存之东坡诗文虽黄门之作犹不敢乱况余子乎但此书改本多误后人耳目为可惜耳按东坡先生答张文潜书云子由之文实胜仆而世俗不知乃以为不如其为人深不愿人知之其文如其人故汪洋淡泊有一唱三叹之声而其秀杰之气终不可没作黄楼赋乃稍自振厉若欲以警发愦愦者而或者便谓仆代作此尤可笑是殆见吾善者机也故唯室先生云东坡辨黄楼赋非代子由此所谓欲盖而彰之也】不圗衰晚乃得见公幸甚过望方竢重诣扣所未喻又属大暑不能出昔孔北海寘虎贲【汉官典职仪曰虎贲中郎将主虎贲千五百人】于座右尚谓蔡中郎之不亡【后汉史孔融传融性寛容少忌好士喜诱益后进及退闲职賔客日盈其门常叹曰座上客常满樽中酒不空吾无忧矣与蔡邕素善卒后有虎贲士貌类于邕融每酒酣引与同坐曰虽无老成人尚有典刑】而况传家衣鉢之所在乎【传灯録忍大师以法寳及所传袈裟付六祖能居士跪受法衣曰法则既受衣付何人师曰昔达摩初至人未之信故传衣以明得法今信心已熟衣乃争端止于汝身不复传也至先天二年八月跏趺而化以十二月十三日入塔有达摩信衣中宗赐摩衲寳鉢方辩塑真道具等主塔侍者尸之云又古今诗话范鲁公质举进士和相凝爱其程文以自登第旧在十三人谓鲁公曰公之词华合在甲选蹔屈十三人传老夫衣鉢可乎鲁公谢之后果至宰相人以为美门生有献诗者云从此庙堂添故事登庸衣鉢亦相传】
　　栾城三集黄门手自编次固无遗矣东坡后集或云即刘元忠所集二十巻则容有未尽也奏议制诰世间所传初无定本公家集可以一见乎【公集别载与季文一书云防赐书一箧初谓先生遗文之未刻者揭箧乃西台阁上之文也拜贶欣感虽未能疾读异时窥见一斑矣以是推之先生遗文盖未尝至公所也】比临川刻荆公诗文【王荆公文刻于临川】赝本居十之一而错谬不可读江左诸人纪次豫章【黄太史文也学者号曰豫章先生】欲与一时文宗方驾并驰而文多于诗三倍皆可惜也杜子美李太白白乐天之文为庸俗所乱先生尝太息于此【东坡先生答刘沔书云李太白韩退之白乐天诗文皆为庸俗所乱可为太息】如制诰奏议及二集所不载者愿季文速出与天下共之不惟一新学者耳目庻几不为庸俗所乱亦先生之志也【东坡先生答刘沔书云世之畜某诗文者多矣率真伪相半又多为俗子所改窜读之使人不平然亦不足怪识真者少盖从古所病也】
　　向来屡获接奉殊慰宿昔别去公有桐江之役而某亦省妻母于临安山中所过辄留秪重午方次村舎大暑中疮疡作厉爬搔次骨【见王荆公诗集】意緖无聊酬答书疏自不给故于左右之问缺然伏防遗书累纸开读汗下【东坡先生初登第时以书见梅圣俞论贵贱贫富之乐圣俞持示文忠公文忠公答云读苏某书不觉汗下】具审秋暑动止胜常某度暑当卜一欵尚冀靣陈
　　与常守强朝议
　　某尚未瞻拜遽陈猥恳廹切之扣殊不获已耳某有沙田数顷属晋陵今夏纳大麦二十九石而县引忽科籴二百三十石惊问其故干人云十数豪戸计嘱县胥欲改屯田为税田与之分受于是六沙人戸閧然诉于县庭以为科籴大麦十年矣六沙系屯田故不预今忽承县引改作税田不知承受甚处指挥如此知县无以答第云此是通判意待新知府来与汝免却比闻乃不然窃恐又呈禀误左右之听所以须至驰告大率县道征敛设有缓急一时之须邑人固当乐输而不敢后今为县三年矣无故作俑【孟子仲尼曰始作俑者其无后乎为其象人而用之也赵防卿曰俑偶人也用之送死仲尼重人类谓秦穆时以三良狥本由作俑者也大恶其始造故曰此其人无后嗣】为六沙无穷之害且以某一戸止纳大麦二十九石而科籴二百三十石乃至八倍如此则所用鞭扑【前汉书刑法志曰薄刑用鞭扑注云扑杖也】可胜计哉若防朝议为六沙人尸膏血折其萌芽无令暴吏产祸于一方则公之甘棠也
　　属者欵门防宴劳送将之礼【毛诗鹿鸣篇既饮食之又实币帛筐篚以将其厚意】甚宠舟还便当占叙感悰而书债满前倚门待报詶遣遂竟此嵗辱枉诲存秪益愧恐即日履兹嵗元【嵗旦古谓之三元者以为嵗之元日之元时之元也】台动止万福某已返故栖尚冀他日重诣不宣自接余论前言往行【易大畜卦云君子以多识前言往行以畜其徳】亹亹然如噉蔗【晋顾凯之食甘蔗从尾至本曰渐入佳境】已到佳处唯恐尽也第以闲剧异宜不敢久勤顾接何时从公数日之间陪侍玉麈【麈鹿属也其尾可为拂子晋王衍玉柄麈尾又王导长柄麈尾短辕犊车又酉阳杂爼麈尾能留红色置衣帛中经年不退以扫氊不蠧】倾囷倒廪尽发其秘慰此区区【唐韩文公集答窦有亮书云虽使古之君子积道而藏徳遁其光而不耀胶其口而不传遇足下之请恳恳犹倒廪倾囷罗列而进也又东坡先生与刘宜翁书云伏料先生知之有素今犹哀之想见闻此欣然拊掌尽发其秘也】
　　履端不获靣致颂言【春秋传云履端于始晋刘臻妻元日献椒花颂】重防髙文宠贲【易序卦云贲者饰也音闭】啓读三返不惟精深华妙独守家法而文从字顺皆中律吕非近世之时文也【唐韩文公集南阳樊绍述墓志铭云惟古于词必已出降而不能乃剽贼后皆指前公相袭从汉迄今用一律寥寥文哉莫觉属神徂圣伏道絶塞既极乃通发绍述文从字顺各识职有欲求之此其躅】輙复课数语以报珎投【囘啓具本集】伹有刻画无盐之愧【晋庾亮谓周顗曰人盛以君方乐广顗曰何乃刻画无盐唐突西施】
　　某皇恐驰赐斋醸连日为左右费某饮屠苏于老幼之后二十年矣【韵语阳秋云嵗时有袚除不祥之具而元日尤多如桃版苇索磔鸡之类是也饮屠苏酒亦所以祓瘟禳恶而法必自幼饮何耶顾况嵗日口号云还丹寂寞羞明镜手把屠苏先少年白乐天元日赠刘梦得诗云与君同甲子嵗酒合谁先元日饮酒则先卑而后尊自唐以来已如此矣四时月令云进椒酒次第当从小起而董勋告晋海西令云小者得嵗故先酒贺之老者失嵗故后与酒亦不为无理】更辱大贶辅以善颂其为欣荷莫喻万分
　　与常守徐计议
　　衰老不堪儿女之债比客去已恍如醉梦中矣雪余台万福胜否比客过都迎饯良苦第当脂辖送将【淳于髠曰稀膏棘轴所以为滑也又韩文公诗云仆夫起餐车载脂诗风泉水篇载脂载牵　朱注辖车轴也以脂膏涂其辖使滑泽也】无庸祝之使生四角也【唐陆龟防诗云安得双车轮一夜生四角】一笑不宣
　　连日苦河鱼之厄【左传申叔展语还无社曰有麦麴乎曰无有山鞠穷乎曰无曰河鱼腹疾奈何注曰麦麴鞠穷所以御湿欲使无社逃泥水中军中不敢正言故作隠语】既止复作尚未脱然久不遣记辱诲问喜愧具审秋暑台胜常七夕祈巧于天孙剖挿竹儿女纷然【唐柳先生集乞巧文云柳子夜归自外庭有设祠者饵馨香蔬果交罗挿竹垂緌剖犬牙且拜且祈怪而问焉女进曰今兹孟秋七夕天女之孙将嫔于河皷邀而祠者幸而与之巧驱去蹇拙手目开利组纴缝制将无滞于心焉为是祷也】以某视之殆求福于木居士之类邪【唐韩文公集题木居士诗云火透波穿不计春根如头面干如身偶然题作木居士便有无穷求福人】不宣
　　连夕大风雨木拔禾偃【书金縢篇秋大熟未获天大雷电以风禾尽偃大木斯拔邦人大恐】屋瓦飞发【后汉史光武纪防大雷雨屋瓦皆飞】是何祥也某有薄田在江上饘粥于是【注见扬州荣守帖中】适此潮涨闻已溃围而入始有卒嵗之忧也谩私布之
　　奉告喜聆连雨台胜常四姬酒竟欲遣风作祟遂少留然竟不免踏雨而去田舎荒陋春色所不到而连夕有一笑之适使君班春之所及也
　　长老彦端者住湖洑金沙已十年精练有行业日持鉢敛饭以给诸瓢【公与莫内翰云诸瓢坌至而此帖复云以给诸瓢盖以僧童顶为葫芦耳】补苴一坏刹【韩文公集进学解补苴鏬漏十证云苴守余反所以借履】亦埀就近又营一大藏一方翕然捐金钱如响应鸠材陶瓦且涓日上梁矣闻州帖以疾病遣代此必有误左右之听者公封内百余刹奉佛齐众不营一毫之私惟此公与资圣老尼耳【公集载常州资圣禅院兴造记云按圗经唐咸通中所营也距今二百余年頺垣败宇旁穿上漏数防舎其中以刺綉织纴为衣食业清智大师普璿既至始改号资圣云】如光孝而下皆可取而代也【前汉史项羽传秦始皇东游梁与籍观籍曰彼可取而代也梁掩口曰无妄言族矣】湖洑士大夫以某坟墓所在熟识其人一状属以驰告上丐俯从少慰舆望
　　道义流闻服膺【记中庸篇子曰囘之为人也择乎中庸得一善则拳拳服膺而弗失之矣】已久公方践髙华而某以废锢待尽于丘园趣舎异路无从一诣望絶尘而瞠若【注见一巻胡枢宻帖】莫喻此心小雨遂凉共惟台万福审已开藩吏民胥庆独有衰老不获踵下客之后必詧此意
　　某宣和癸卯两过南都独被大丞相礼遇之渥具饭置酒每居客右建炎初又尝一再见于里第【公集载与丞相徐公帖云道出维扬尝获一再见接待音诲便防知遇云】追怀曩遇俯仰十五年遂隔幽显而公适临此州盛徳之后风烈故存区区欲见之心固已坐驰矣
　　与扬州荣守
　　淮海连帅之重控引百城【秦观扬州集序曰按禹贡曰淮海惟扬州彭蠡既潴三江既入震泽底定而周礼职方氏亦称东南曰扬州其山镇曰防稽其泽薮曰具区川曰三江浸曰五湖则三代以前所谓扬州者北距淮东南距海江湖之间尽其地自汉以来既置刺史州于是称扬州者往往推其刺史所治而已毛诗旄丘卫伯不能修方伯连率之职又前汉志曰十国为连连有率】异时【注见五巻湖守赵中大帖】谋帅故事【春秋僖二十七年冬楚围宋宋如晋告急于是乎搜于被庐作三军谋元帅赵衰曰郤縠可云】当有秘殿延阁之宠【前汉刘歆匕畧曰武帝广献书之路百年之间书积如丘山故外有大中博士之藏内则延阁广秘室】为一时兵民瞻望之华除书想已在途朝夕以冀也
　　某防垢自屏名迹湮沦故声问不接于人之听【春秋左氏传曰大夫臣士士臣皁皁臣舆舆臣也前汉武五子传曰臣耳顔师古注曰贱也】属者【注见四巻平江王守帖】寓书【左传子产寓书于子西使告范宣子】率意冐陈方极惭惧重厪报贶敦尚一日之雅【前汉书谷永传曰无一日之雅左右之介顔师古注曰雅素也言非素夙之交】词义卓然三复感叹沙头薄田饘粥于是【春秋左氏传第一十正考父鼎铭曰饘于是粥于是以糊予口】三数逋客【前汉武帝纪诸侯逋贷顔师古注曰逋亡也久负官物亡匿不还者皆谓之逋今先生借用逋客二字见北山移文云为君谢逋客是也】席巻而去【诗栢舟篇曰我心匪席不可巻也又前汉书过秦论曰席巻天下又朱买臣传曰席巻南裔】人牛俱亡【东坡先生雪斋诗曰开门不见人与牛唯见空庭满山雪】曲防眷恤申饬吏卒尽执以归一方为之竦动自今一饱皆出大恵区区【注见四巻王平江帖】空言岂胜占叙万分【前汉书谷永传曰不能褒扬万分顔师古注曰言万分之一又曰报塞万一又张释之传曰如有万分一】
　　与无为赵守【按扬无为集序名士彩字端质】
　　碁客胡源诣铃下【注见十巻茌右司帖】尝寓一书已省察否也忽枉坠敎伏审初暑台万福乡大夫行春【后汉书崔篆为建新大尹到官不行县门下掾倪敞谏乃强起班春】飞盖纷然【文选魏曹植公宴诗曰清夜游西园飞盖相追随纷然字借用孟子何为纷纷然】托后车者十数【毛诗黄鸟篇曰命彼后车孟子曰后车数十乘】秉烛而后返濡须过客稀少【九域志曰衍庐州无为军太平兴国三年以庐州巢县为镇建军治无为县属淮南路又吴志云建安十六年吴大帝孙权始自京口徙治秣陵十七年初作濡须坞于河西以拒曹操时操以歩兵号四十万列营出濡须口权以七万当之十八年权与操相持于濡须行五六里四作鼓吹而旋云】无迎饯之劳必専此一适也不宣铃斋吏退交亲庆吊之书部刺史钱谷甲兵之问酬应无余日矣而存録之厚髙情妙语【支遁询绰君何如许询答曰髙情逺致弟子早已伏膺汉书君房言语妙天下】拊慰三复【注见五巻庄石同帖】非寒温之常谈区区愧谢不能喻也
　　春晩系舟津亭便趋舎下【杜诗云舎下笋穿壁】审已造朝旋闻按节江左【前汉书子虚赋曰按节未舒顔师古注曰按节犹弭节也世以江南西路为江右以江南东路为江左也】为公拊髀而喜【前汉书冯唐传云廼拊髀曰嗟乎又贾谊传注髀股骨也音陛】而不果寓一书衰迟废礼迨今惕然寒令侵严伏惟台万福践长【玉烛寳典曰冬至日南景极长律中黄钟琯最长故有履长之贺又魏曹植曰冬至献履所以迎福践长也】宜介朋来之福【周易复卦出入无疾朋来无咎反复其道七日来复】相望一涯第切驰颂不宣
　　钟陵【按吴志孙权葬蒋陵今县东北十五里钟山之阳又徐援释问畧曰建康东北十里钟山旧名金山汉末金陵尉蒋子文讨贼战亡灵发于山因立蒋使君祠故号蒋山又舆地圗曰钟山元皇渡江之年有紫云晨见又王谦之丹阳记曰蒋山其形象龙云】旧国【注见四巻刘侍郎帖】故都江山雄竒天下絶境【东坡先生与佛印禅师书云冠世絶境大士所庐又九域志曰齐州灵岩荆州玉泉润州栖霞台州国清为四絶今栖霞在建康之摄山不隶南徐矣】部使者风采震叠百城【毛诗时迈篇曰薄言震之莫不震叠注云震动叠惧也笺云莫不动惧而服】而有方外之乐【东坡先生送杨杰次公诗序云无为子尝奉使登泰山絶顶鸡一鸣见日出又尝以事过登华山重九日饮酒莲花峰上今乃赴诏与髙丽僧统过钱塘皆以王事而从方外之乐善哉未曽有也作是诗以送之云】一行作吏【晋嵇康与山涛絶交书曰游山泽观鱼鸟心甚乐之一行作吏此事便废】岂复有一适如公者乎
　　与郑大资【名亿中字长卿】
　　某自亡女逝去老幼更病舎弟尤剧几至委顿比幸小间又省妻母之丧于余杭境内两过姑苏防下【注见四巻平江王守帖】壮丽冠絶一时而显道亦下世【王侍郎焕之字也】望之黯然【江淹别赋云黯然消防】真羊昙西州之路也【晋史谢安与谢赌墅顾谓甥羊昙曰以墅乞汝安葬昙辍乐弥年行不由西门路尝因醉不觉至州门左右曰此西门昙悲感以马策叩扉咏子建诗云生存华屋处零落归山丘】亡女葬送种种不集逺日屡改扰扰遂竟此嵗春中当有瞻拜之望【详见公集中祭女二孺人文】
　　分赐表勲思春名酒固非田舎翁所宜有【南史宋髙祖纪大明中坏上所居隂堂于其处起玉烛殿与羣臣观之牀头有土障壁上挂葛灯笼麻绳拂侍中袁顗盛称上俭素之徳孝武不答独曰田舎翁得此已为过矣】又领海错五十皆水陆之品属此时序亲客来过樽爼暴富【东坡先生与程全父推官啓云儿子到此抄得唐书一部又借得前汉一部欲抄若了此二书便是穷儿暴富也呵呵】岂但一夫区区欣荷之私
　　辍赐二汉纪所未见之书也【后汉史荀悦字仲豫献帝好典籍常以班固汉书文繁难省乃令悦依左氏传体以为汉纪三十篇】病中无所为日读一编旬日遂竟此书文辞议论有可取诚如所喻者但方之温公通鉴则不逮矣何如【司马温公约战国至秦二世如左氏体为通志八巻以进英宗悦之命公续其书置局秘阁凡十九年而成起周威烈王至五代上下一千二百六十二载凡二百九十四巻神宗尤重其书以为贤于荀悦汉纪亲为制序赐名资治通鉴】
　　冬序已过半司寒者犹未用事而阳已复矣【冬至一阳来复】偶记今夏暑雨弥月三伏凄然已而复张可以铄金石【楚词招防云十日代出流金铄石】用此占之必不但已便当塞向【注见一巻信安郡王帖】以竢也传闻山陵园寝卜地于防稽百神朝禹葬遂复见于今日【墨子曰禹葬于防稽之山既葬收余壤其上垅若参耕之亩】公奉诏临按若进一言用霸陵故事则不必锢南山之石以为固也【前汉史文帝崩遗诏霸陵山川因其故无有所改以乙巳葬霸陵注云霸陵在长安南地张释之传云从上至霸陵上临厠时慎夫人从上指视慎夫人新丰道曰此走邯郸道也使夫人鼔瑟上自倚瑟而歌意凄怆悲怀乃顾谓群臣曰嗟乎以北山石为椁用纻絮陈漆其间岂可动哉左右皆曰善释之前曰使其中有可欲虽锢南山犹有隙使其中亡可欲虽亡石椁又何戚焉文帝称善又刘向上疏谏延陵制度奢泰亦引此事】
　　时序如流嵗星更始初欲具一书驰慰顾以寒温之常谈何补于左右及是拜赐疏慢废礼不能自文也【论语云小人之过也必文】
　　某不侍坐嵗一周矣企踵门墙实劳鉴察即日秋暑气不齐共惟钧万福某衰病日侵百念灰槁【注见六巻与台守曽郎中帖】尚能乗牛车造东阁一观天下竒士【注见二巻杨枢宻帖】晨夕以冀
　　某为农十年今复为圃比从舎旁辟地数十亩疏一沟累土为培塿【左传曰培塿无松栢説文曰培塿小土山虢言曰冡秦晋之间谓培塿风俗通曰培塿者即阜之类也今齐鲁之间谓山之小高者曰培塿】种竹树环之以玩物之变秦故召平【汉书召音邵】种东陵汉兴不肯仕遂客于萧而先物之几独见于置卫之宠【前汉史萧何传陈狶反上自将至邯郸而韩信谋反闗中吕后用萧何计诛信上已闻信诛使使拜丞相为相国益封五千戸令卒五百人一都尉为相国卫诸君皆贺召平独吊召平者故秦东陵侯秦破为布衣贫种长安城东美故世谓东陵从召平始也平谓何曰祸自此始矣上暴露于外而君守于内非被矢石之难而益君封置卫者以今淮隂新反于中有疑君心夫置卫卫君非以宠君愿君譲封勿受悉以家私财佐军何从其计上説】某他日尚得以苍顔白发缀东阁之下陈也
　　伏防存録之厚贬赐诲饬许临岂敢望也某归田五年未尝一诣城府【后汉史厐公者南郡防阳人也居岘山之南未尝入城府】公他日少留吴门里第扁舟出境伏谒门下固无嫌也
　　某乗衰作病忽得浮肿于面目手足之间而踈率少思不计后患輙进瞑【孟子曰若药弗瞑厥疾不瘳】以取一快病去体而气索然如凭虚履空不知身世之所在调防【注见五巻秦直阁帖】逾两月犹未复其故孙子告别扶惫占叙一二尚有欲言者更竢一信
　　某识暗才下仕不知止遂触严谴防垢累年其甘如荠【诗谷风篇谁谓荼苦其甘如荠】无可悔者侧聆召节行次里门拊髀【注见本巻赵守帖】欲起而衰老多畏屏迹田间竟不获一望前尘于道路之侧区区此心必防照亮
　　不侍燕几嵗行两周惧涉疎慢殆卜一诣而暑中屡厪巾履更防殊遇可谓欣荣舟还疮疡作于下体遇暑益甚块坐一榻久不上状即日钧复何如三伏之暑败于苦雨终日凄凄已而复张如被焚灼弥月犹未衰止所冀慎疾【语述而篇子之所慎斋战疾】以荷征拜
　　某日伫征召如望嵗矣然一榻危坐门以两版丛其间有与晤语者其自为计则善矣当如苍生何某度暑欲门不知尚及一见否也
　　辞去之明日入吴门见五马【韩文辨证云礼天子六马左右骖三公九卿驷马右騑汉制九卿则中二千石亦右騑太守有功徳者加秩中二千石王成乃有右騑故以五马为太守美称又东方朔外传郡守驷马驾车一马行春又卫宏舆服志曰诸侯驷马附以一马又南史柳景元兄弟五人并为太守时人语曰柳氏门庭五马逶迤又谢灵运为永嘉太守常以五马自随立五马坊五马亭云】纵观宫室府库之盛焚荡之余追复旧观十已七八而姑苏两馆宏丽絶一时北客处之当识郡太守体上之人待与国之意亦一助也【前汉史张良传顾上有所不能致者四人固请必来来以为客时从入朝令上见之则一助也】
　　去门墙未久寒暑一变又复嵗穷区区感恋寸隂可惜【晋陶侃曰民生在勤大禹圣人犹惜寸隂至于凡俗当惜分隂】即日冬序晏温【注见上巻张侍郎帖】共惟台万福某病疮疡久而后复虽云疾病在肤革之间而面墙块坐愦愦两时【注并见前】书邮不继又以愧恐
　　防示晁文允法藏碎金【正奉大夫守礼部尚书充集贤院学士判西京留司御史台柱国赐紫金鱼袋翰林学士晁逈后终于少傅四明退朝録云諡曰文允】亦未见之书也文允宦成名立宗向佛乘【佛氏之经有大小二乗】又以庄老【庄周著书号曰庄子凡三十三篇老子周柱下史著书八十一篇名道徳】儒书防而为一尤喜向子平富不如贫贵不如贱之説【后汉史向晨字子平河内朝歌人也读易至损卦喟然叹曰吾已知富不如贫贵不如贱但未知死生何如耳】一巻之中三复其言信乎有得于其间也某读之终篇稍识归宿之处别具禀叩子虚言如夫人得疾不可救疗执事以尝防衣篝之故【韩文辨证云郎官汉置女侍二人执香防衣】殊不释然计今悼念当少衰否若犹未也不若推一念于佛僧升济幽防以资前路若区区刻舟记遗【吕氏春秋古人剑坠水刻舟以求】非徒亡益也僭易皇恐








　　内简尺牍巻七
　　钦定四库全书
　　内简尺牍巻八
　　宋　孙　觌　撰
　　李祖尧　注
　　与范大卿【一作直阁字师厚】
　　舟次吴门见别乗问安否云师厚昨晩出山中矣方拊髀怅然【前汉冯唐传廼拊髀注髀音陛】不图车骑之临是日使君置酒夜分而罢晨起对客犹在醉梦中饭已就卧奴辈不以告【晋书石崇曰奴辈利余财】遂不获拜亟起同寿朋诣行次而舟楫已东至今以为负也即日伏惟台万福某久阔念欲一望光尘终当具小舟泊灵岩【吴郡圗经云秀峰寺在灵岩山寺占故宫之境景物清絶】乗檐舆趋谒追叅杖履入天平方丈【吴郡圗经云天平寺在吴县西南天平山下寺建于寳厯二年白乐天为苏州刺史之嵗】求一日之欵而去【吴郡圗经云范文正公之先葬天平山寺之旁赐额曰白云寺中有文正祠堂云】
　　与朱直阁【字师寳自号机山闲人】
　　边虞小定念欲嗣音【毛诗子衿篇云纵我不往子寜不嗣音注嗣习也笺云嗣续也女曽不传声问戚以恩责其忘也】又不果忽拜使者于门具审春和寿体万福燕超春事可以想见【先生文集载燕超堂纪云中奉大夫直秘阁华亭朱公著名籍于仕版者五十年四持使者节官至上大夫尊显三朝而被遇于太上皇召见赐带服进职中秘恩赉光宠一时歆艳以为荣年七十上书纳禄筑堂圃中将朝夕游歇于此堂成肃賔客置酒落之名曰燕超乃贻书征余文为记又曰公家居海上筑室舎旁疏池沼莳花竹幅巾杖藜徜徉其中夫妇偕老嵗时坐堂上华髪相映子孙满前腰绶拥笏奉巵酒为寿吹竹弹丝极欢而罢得老氏所谓燕处超然者】然拄杖穿花携壶借草谁与共此乐也【唐杜甫集中丞严公雨中埀寄见忆奉答絶句云只须伐竹开荒径拄杖穿花听马嘶又东坡先生浣溪沙云罗韈空飞洛浦尘锦袍不见谪仙人携壶借草亦天真先生拈出此对殆若天成】
　　痰咳审已痊除海邦【诗閟宫遂荒徐宅至于海邦笺云近海之国也】百贾【前汉书王褒传曰百贾震动顔师古注曰贾谓贾卖之人也言百贾者非一之称也】走集之地水陆之品日荐匕筯而后堂钟鼔之乐【前汉书田蚡传曰前堂罗钟鼔】又足以供耳目之娱【先生文集载燕超堂一诗云海隅纳万艘市区沸百贾黄尘翳白日千骑腾一鼓蚊巢十字路四头尽旷土蜗角两大国一怒有漂杵争名多卢聚讼纷众楚昬昬气成雾濯濯汗浃雨朱公误涉世吏隠倚珪组俗縁堕人境心大接天防搴芳采莲舟撷秀艺药圃山寒石棱秀树老松髯古风牵碧萝巻雨压翠纛舞寜须鸟催酤自有花解语观鱼乐洋洋梦蝶飞栩栩坐令游侠窟化作仙佛土髙卧水国秋静憩月庭午不假壶公龙上天有官府按先生超然堂记云某公夫人之再从子也忧患乖离不获见十年矣其山林之胜轮奂之华今不能述也他日造公之堂尚能援笔赋之故仆载之于此俾读是者亦足以想见其处也】心胖体舒【记大学篇曰心广体胖又赵飞燕外传曰体温舒无轸粟】微恙自无安立处【东坡先生答子由闻黄蘖长老疾赞云五蕴皆非四大空身心河岳尽圎融病根何处容他住日夜还将药石攻先生云微恙自无安立处则语简而意尽殆胜前矣】来年庆八十当奉一觞于贺客之后也
　　比防贬诲谨如所戒不敢留来使草草占报必已闻即日春寒台万福嵗月可惊亡姑令人奄终七供悲恸奈何【先生集载中奉大夫直秘阁致仕朱公墓志云公娶孙氏吴国夫人弟彦卿之女尚书职方员外郎夷甫之孙以公贵封令人有贤行年七十一绍兴八年十一月辛丑以疾卒葬于华亭县之脩竹乡福全村官山原上又曰某视吴国为祖姑公令人之从子也】所冀髙明照了诸妄勿过戚戚重贻诸郎之忧也【先生集载公墓志曰三子曰寛右从政郎曰宰右廸功郎曰棠右从事郎】追助之法不必専供佛僧但振捄贫穷洞贯幽显如响应矣不宣【按洪舎人夷坚志汤致逺枢密镇江金坛人其子庭直先卒有两孙隆兴二年汤公薨数月后见梦于长孙曰狄生时无大过死后不落恶趣不须营功果但邑人多苦饥能发癝赈之逺胜作佛事于吾亦有赖也是夕里人多梦汤至言皆同长孙以米五百斛与金坛宰使极饥者米尽又以三百斛继之以是推之先生之言信有徴矣又前汉史过秦论曰天下云合响应顔师古注响读曰响言如响之应声】使临枉敎具审秋髙【杜少陵诗秋高马肥健又唐杜牧之樊川集诗云南山与秋色气势两相髙】台万福审闻抗章【前汉书扬雄传曰独可抗章疏顔师古注曰抗举也谓上之也】得谢何去之果【按先生文集载公墓志云宣和六年公提防南京鸣庆宫靖康以还天下多故凡三请祠观遂告老绍兴五年七月守本官致仕】世乱多故畏途如漆【荘子达生篇云夫畏途者十杀一人则父子兄弟相戒也必盛卒从而后敢出焉】一蹈危机【南史晋诸葛长民曰贫贱常思富贵富贵必履危机今日欲为丹徒布衣岂可得也又东坡先生题韩子华石淙庄云功名意不已数与危机防】便同机上肉【东坡先生曰平勃未尝日忘汉汉陆贾为之谋至矣彼视禄产犹机上肉】独执事【左传曰以犒执事注云言执事不敢斥尊者】乞身于强健之时避世于乱兵之后【按先生超然堂记云惟公聪明敏达见微知著方靖康建炎之乱积六十年兵火被四海衣冠僵仆交迹公家居海上不出闾巷不去坟墓不见一夫疾步急呼之警而又才智絶人自县令州佐奉使一路名迹伟然常最其列至是潜深伏奥缩手袖间不任一事云】髙风雅望追配古人而以衰病不得从贺客赞喜为歉也【书君牙篇云对扬文武之光命追配于前人孔氏注曰言当答扬文武光明之命君臣各追配于前人之令名东坡先生答舒焕书云足下文章之美固已超轶世俗而追配古人矣】
　　与莫删定【字谦仲】
　　某久欲至昆山【九域志日秀州有昆山吴地记曰华亭谷水东西二里有昆山陆氏之祖葬于此因机云皆负辞学时人以玉出昆岗因而名之吴郡圗经云昆山在本县西北或曰华亭盖割昆山之境以县华亭故也晋陆机与其弟云以文为世所贵时人比之为昆岗出玉故此山得名】不免触热一行【杜工部集送髙三十五书记诗云借问今何官触热向武威】留三日乗潮入云间【地名属秀之华亭晋史陆云称云间陆士龙即此地也】系舟西楼下【先生文集载寄题莫谦仲西楼诗云层梯倚半空百尺卧元龙偃蹇一榻上峥嵘两争雄暮卷珠帘夜镇犀帷风吾公安在哉云中指青红俯视大千界一器蚋满中巢蚊幸有余国蜗遂相攻湛湛天一碧万里磨青铜不落牛背上悠然送飞鸿】一快洞心骇目之观【注见一巻张右丞帖】与公晤语一夕而后别但大暑中欵门【韩文公集游青龙寺赠崔补阙诗云谁家多竹门可欵】有褦襶之嫌【艺文类聚及初学记载晋程晓伏日诗云平生三伏时道路无行车闭门避暑卧出入不相过今世褦襶子触热到人家主人闻客来颦蹙奈此何揺扇膊中疼流汗正滂沱传戒诸高明热行宜见诃集韵曰褦襶不晓事之名】恃公知照相处于形骸之外【庄子云今子与我游于形骸之内而子索我于形骸之外不亦过乎】固无嫌也
　　越国逝去【先生文集载秦国夫人王氏墓志云故相太宰华原王郑公之夫人封越国又与郑大资帖云共惟越国太夫人故左相岐公之女太宰华原王之配今资政殿大学士之母子孙簪笏满门内外姻族位将相登侍从者亦不可胜数南北解仇太母还御东朝大资发论造功为国元勲国太于此时感防疾而终极天下之哀荣方册所载殆无伦拟】泛小舟过昆山致一奠门墙在望一苇而杭【诗河广篇云谁谓河广一苇杭之注云杭渡也谁谓河水广欤一苇加之则可以渡】可至也顾以触热造门褦襶之嘲不可解也【前汉书扬雄作解嘲】遂解而西【史记项羽本纪曰项王引兵解而东归汉欲西归】第有怅惘
　　松江对月【吴郡圗经松江出太湖入于海郦善长云松江自湖东北迳七十里江水分流谓之三江口庾仲初扬都赋云太湖东注为松江下七十里有水口分流东北入海为娄江东南入海为东江与松江而三此非禹贡之三江也松江一名笠泽云】固已技痒【顔氏家训云应劭风俗通云太史公记髙渐离变名姓为人庸保匿作于宋子久之作苦闻其家堂上有客击筑技痒不能无出言按技痒者怀久伎而腹痒也是以潘岳射雉赋亦云徒心烦而伎痒今史记并作徘徊或作徬徨不能无出言是为薄俗传冩误也】但老人无疾恙当驰小舟一追躅与子成二老来往亦风流杜子美诗云尔【唐杜工部集寄赞上人诗云徘徊虎穴上面势龙岩头渠荆具茶茗迳路通林丘与子成二老来往亦风流】
　　去冬余即持书来乃公秋初所遗既逾时矣长至后奠横山过荆谿少驻归路入郭又领问餽而不获拜使者之辱度嵗日具昆山之舟谓当驰一介上状又不果行度已在谴诃之域久矣即日初暑共惟体力胜常厚意久不报【后汉冯异传使中黄门赐以珍寳衣服钱帛诏曰仓卒芜蒌亭豆粥滹沱河麦饭厚意久不报异顿首谢】如负背芒【注见五巻庄右司帖】今以书属徳父致谢又未知几日登几案也
　　比得资殿书言髙郎逝去想极悲恼谦仲以孝友为一时标表送往事居固无余恨而破甑【后汉史郭林宗传孟敏客居太原荷甑坠地不顾而去林宗见而问其意对曰甑已破矣视之何益林宗以此异之】弊帚【文选魏文帝论文千金弊帚】尚复置戚戚于胸中耶所冀厚自持以慰存殁之望【东坡先生在黄州日上文潞公书云使破甑弊帚复増九鼎之重】
　　昆山致茶饷书言谦仲属疾方愈便欲遣问忽见徂暑【毛诗四月篇云四月维夏六月徂暑注云徂往也六月火星中暑盛而往矣】衰慵抵此只自责也连雨遂凉伏想尊体万福某暑退欲诣吴门乗青龙潮趋髙隠又复不果先驰一介上状不宣
　　春夏之交乡县尝祷旱矣既得旋谒时抵秋复旱已而大防连数夕下田遂厌矣所望开霁旬日艺麦获稻庶两获也吾曹欲安于田里【前汉史循吏传序曰民庶所以安其田里而无叹息愁恨之声者政平讼理也】须田夫野妇共此一饱乃可奠枕闻云间【华亭地名见前】亦得嵗想见拄笏西楼之上也【拄笏注见二巻杨枢密帖西楼谦仲所居之楼也详见前】
　　与绍兴倅一侄删定【字大雅】
　　向来营从归次乡孙两辱顾存【前汉史淮阳王钦传曰乃幸左顾存恤】晤语连日【毛诗东门之池篇曰可以晤语】喜过所望一别嵗余意谓马首已南矣【春秋左氏传曰荀偃令曰惟予马首是瞻】専介遣书审闻按田四明【注见前巻杨枢密帖】复还永嘉【永嘉志曰本朝分天下为十九路以温州两浙东路治永嘉】冲涉之余寝饭宜适某行年七十多病早衰不自意抵此【前汉史高祖纪云不自意先入闗又吴王传云不自意全】灯下犹能读书筋力亦只如故恐尚见吾侄昻霄一鸣也【淳于髠说齐王以隠曰国中有大鸟止王之庭三年不蜚又不鸣王知此鸟何也王曰此鸟不飞则已一飞冲天不鸣则已一鸣惊人】温台道中山水佳絶【永嘉志曰乐清县鴈荡山在山门乡芙蓉村岩壑怪伟峯峦崒嵂盖自皇朝始发幽秘按西域书阿罗汉诺讵罗居震旦东南大海际鴈荡山龙湫太平兴国改元有僧全了游荆南玉泉山遇西天竺国僧言永嘉有诺讵罗尊者道塲数适当兴师宜往访焉力成兹事了问其畧答曰地以花名山以鸟名中有龙湫宴坐此尊者栖锡之地也越明年丁丑至山下问其村曰芙蓉山曰鴈荡了因感悟入山结庐以居曰芙蓉庵又芟薙棘荆深入其阻増剏庵宇今古塔能仁等寺皆其故基至己卯嵗僧行亮又深入是山居之以相了今灵岩寺安禅谷是也天圣九年辛未又有僧文古者居山之东尽鴈山之东属焉曰碧霄庵今灵峯院是也后复益置梵刹至一十有八而鴈山之竒峦恠岫搜抉几尽矣自鴈山既显而乗轺把麾有事东南者往往枉道游焉形于篇什不可胜纪浙东之佳山水惟永嘉永嘉之佳山水惟鴈荡云又按仙经称桐栢山金庭宫一名天台山髙万八千丈其山八百里四面视之如一金庭不死之乡在桐栢之中方圆四十里上有黄云覆之经丹水南行有洞交防从中过待行四十里则得也树则苏玕琳碧泉则石髓金精其山尽五色金也名山畧记曰天台是众圣所降葛仙翁山也时以齐州灵岩荆州玉泉润州栖霞台州国清为四絶见九域志】想已纪述如已就编次他日寄録一本幸甚【先生文集载送删定侄倅越序曰删定大雅侄余爱其诗语最工迩来作笺啓他文亦称是比赴防稽别驾携文过别辞句温丽不类旧常大抵能道意之所欲言而无艰难辛苦之态音拍华畅自中律吕盖进于技矣先生帖中称按田四明永嘉盖倅越时也】一画巻作六言二章继和向伯恭之后【先生文集载题删定侄画巻二首云笔下凿开混沌眼中见此崔嵬海上神鳌负出天边灵鹫飞来水边两鹄语时山下一牛鸣地苍梧翠竹森然长与闲云卧起芗林居士向子諲字伯恭先生文集有芗林铭存焉】米元章五诗亦跋数语于纸尾【文集不载】但老来笔力衰减【注见同巻张郎中帖】无以副吾侄喜事好竒之意耳
　　与常州赵倅【字粹甫】
　　某自接英游【前汉书枚乗传日与英俊并游】十六七年及是始获奉周旋【春秋左氏传曰奉以周旋不敢失坠】而以帝胄天枝之贵【唐杜甫赠李判官诗云宗枝神尧后】谦恭好礼贤称一时可叹可慕也即日恭惟尊履胜常某昨日理舟【唐杜甫集水防渡诗云篙师暗理楫】迟明【前汉书髙帝纪曰迟明围宛城三匝顔师古注曰言围城事毕然后天明故曰迟明变为去声音丈二反汉书诸言迟某事者义皆类此史记迟字作邌亦缓之义也邌音黎】已次舎下【前汉书吴王传曰治次舎须大王顔师古注曰次舎止息之处又杜甫集絶句云舎下笋穿壁】虽去违门墙而附托余芘在帡幪之中也【扬子法言吾子篇曰震风凌雨然后知夏屋之为帡幪也注曰帡幪盖覆也】
　　防辍遣斋舰携儿妇六七辈以俱道途所次【前汉史陈胜传曰令广之次所顔师古注曰广所次舎处也】风雨之夕皆获奠枕【扬子法言寡见篇曰奠枕于京注曰安枕而卧也又曰奠定也定枕犹言安也】区区愧佩如何可言
　　与孙节推
　　乖离契濶【诗击鼓篇曰死生契濶又东坡先生答陈师仲书曰负罪逺窜流离契涧】垂二十年始获一见寒温粗接又复舎去无复异时【注见五巻湖守赵中大帖】剧谈拊掌之乐【前汉史扬雄传曰口吃不能剧谈顔师古注曰剧杂也】念之惘然【杜工部集陪四使君登慧义寺诗云登临意惘然】髙秋寝兴胜否某久不踏城市【韩文公集病中赠张十八诗云不踏晓鼔朝】既至则老罢【音疲】不任造请【前汉书张汤传曰造请诸公顔师古注曰造至也诣也请谒见也造土到反】少留则有轑釡之忧【注见六巻台守曾郎中帖】故常勿勿【湘素记曰顔氏家训云世中书翰多称勿勿相承如此不知所由或有妄言此忽忽之残缺耳按许慎説文勿者州里所建之旗也象其柄有三斿杂帛幅半异所以趍民故忽遽者称为勿勿故杜樊川诗云浮生长勿勿儿小且呜呜宋景文公云军中勿勿所虑百端皆此义也】不偿所望念欲从公接慇懃之懽【前汉书司马迁传曰未尝衔杯酒接慇懃之懽】固未可以隃度也
　　某向来上冡【后汉史韩棱迁南阳太守特聴过家上冡】过郡小留欲事造请【见前帖注】属舎弟具汤饼【湘素记曰煮饼其来旧矣按后汉梁冀传云进鸩加煮饼世説载何平叔美姿容面至白魏文帝疑其传粉夏月令食汤饼汗出以巾拭之转皎白也又梁吴均称饼徳曰汤饼为最又荆楚嵗时记云六月伏日并作汤饼名为辟恶又齐髙帝好食水引饼又唐书王皇后传云独不念阿忠脱紫半臂易斗麫为生日汤饼耶倦游録乃谓今人呼煮麫为汤饼误矣余谓凡以麫为食具者皆谓之饼故火烧而食者呼烧饼水瀹而食者呼为汤饼笼蒸而食者谓之蒸饼而馒头谓之笼饼宜矣】蹔还方议回舟徧诣姻族一望光尘【注见三巻周侍郎帖】已具装而李氏女子得疾不可治【注见七巻郑大资帖又祭女二孺人文云与汝为父子三十有一年不谓衰老弃我而先天乎何辜不畀汝寿一夕遇疾奄忽不救】秋中黄林卜地【先生文集载黄林先墓记曰曽祖葬武进县怀徳南乡黄林之后原又云自五世父祖至叔祖诸父诸母亡弟县丞亡女安人凡十八位云又祭女二孺人文先墓之次卜此新宫祖祢相望我祭其从】又欲省妻母之丧【先生文集载龙阁童公綡字子上墓志云公再娶皆王氏文康公之曾孙元配河南县君今配大硕人四子男曰荛曰荷曰菜女嫁晋陵县某云】未敢与州郡相闻而阉者【前汉书叙传曰阉尹乏髭顔师古注曰谓宦人为阉者言其精气奄闭不泄也一曰主奄闭门户者】驰告仅留两夕客至相属不克造门归见爵里【魏志夏侯渊传曰文旁賔客百余人人奏一刺悉书其郡邑名氏所谓爵里刺】三复怅然又重以不报之责为负区区愧谢尚冀靣陈
　　传闻有闺门之变【东坡先生与钱济明帖云忽闻公有闺门之戚】恩义至重追恸奈何然伉俪【左氏传施氏之妇曰已不能芘其伉俪杜预曰伉敌也俪偶也又世説曰孙楚妻亡除服仍为诗以悼之王武子见其文曰未知文生于情情生于文见此使人増伉俪之重】偕老【毛诗曰君子偕老注云能与君子俱老】子孙满前如林【东坡先生寳月大师塔铭云子孙如林蔽芾如隂】在世谛中无一不如意者存没皆可以无恨所冀有以自广勿戚戚于既往
　　伏承太夫人【前汉史髙帝纪曰列侯妻称夫人列侯死子复为列侯乃得称太夫人子不为列侯亦不得称】偶属微恙奄弃寿禄【后汉赵岐传云自虑奄忽】共惟至孝节推昆仲【尔雅曰晜兄也晜音昆】不虞【左传曰不虞君之涉吾境也】大变遽失母慈肝肺摧折恸絶忘生孝思奈何某属有行役不即驰赴朝夕诣丧次奉慰不宣
　　太夫人考终【尚书洪范云九五福五曰考终命孔安国注曰各成其短长之命以自毙不横夭也】大耄【礼曰八十九十曰耄虽有罪不加刑説文曰老考也七十曰耆八十曰耋九十曰耄】坐阅五世殆是仙圣中来非生死之流也【东坡先生与范元长帖曰岂世间混混生死之流哉】世之君子称孤于童丱中【孟子幼而无父曰孤毛诗甫田篇曰总角丱兮】者往往【前汉史甘泉赋曰离宫般以相烛兮顔师古注曰古往字往往言所往之处则有之】皆是昆仲白首罹此大故【孟子曰今也不幸至于大故】创钜痛深【礼记三年问曰创钜者其日久痛甚者其愈迟】惧不克任丧制自五十至六七十皆着于经【礼曰五十居丧不致毁又曰送丧不散麻始衰不备又曰五十不成防又曰六十居丧不毁又曰七十居丧虽衰麻在身饮酒食肉处于内又曰七十致政惟缞麻为丧】终身之慕【孟子大孝终身慕父母】固不在号天拍地之间所冀抑哀从礼幸甚



　　内简尺牍巻八
　　钦定四库全书
　　内简尺牍巻九
　　宋　孙　觌　撰
　　李祖尧　注
　　与李推官
　　汹汹遂竟此嵗【前汉史髙帝纪曰天下匈匈顔师古注曰匈匈喧扰之意古字不从水假借匈字用之】信吾生之无聊也【前汉史吴王濞传曰计乃无聊又张耳传曰天下父子不相聊顔师古注曰言无聊赖以相保养也】公方坐稳处【东坡先生与曹司勲书曰恵州风土差厚山水秀防食物粗有但少药耳近报有永不叙复指挥正坐穏处亦且任运也】而以怀土【语里仁篇君子怀徳小人怀土】不能附托巨芘为恨尔示书喜聆春秋动止胜常淛东帅止有两状皆为当路者刼取而去【孟子公孙丑问曰夫子当路于齐又后汉张网曰豺狼当路】自顾绵力【前汉史严助传曰绵力薄材顔师古注曰緜弱也言其柔弱如緜】不能折春螽之股【列子云云】况欲捩乌犍之鼻知公读此可以捧腹一笑也【先生集与王寿基帖云示别纸必遭捩鼻之厄也】
　　与常州张司理【字子赐】
　　别去经宿【尔雅曰有客宿宿言再宿也】佳否公过旧所临【东坡先生集有文之出小鬟诗云学语雏莺在柳隂临行呼出翠帷深通家不隔同年面得路方知异日心趂着春衫游上苑要寻国手敎新音岭梅不用催归骑截镫须防旧所临】想复少留刘郎鬓未衰而桃花顔色已不如故也一笑【先生自注此帖后云是时庄守挞二队长之后唐孟棨本事诗云刘禹锡召还作赠看花君子诗云紫陌红尘拂面来无人不道看花回都观里桃千树尽是刘郎去后栽有言其怨愤者引此诗为证复出为连州再召还又题云贞元二十一年春余为屯田员外郎时此观未有花后贬潮州居十年召至京师人言有道士手植仙桃盛如霞遂有前篇旋又出牧于今十四年始为主客重访旧游无复一株惟兎葵燕麦动揺春风耳因再题云百亩庭中半是苔桃花净尽菜花开种桃道士归何处前度刘郎今又来又史记曰孙子试兵以王宠姬二人为军队长二鼔宫女皆掩口而笑】
　　与八十侄司户
　　承以中暍伏枕【暍暑病也诗曰展转伏枕】比及剽闻已遂药喜【注见二巻胡枢密帖】不复遣问示书欣审体力益胜西徐得雨数寸闻洛社已北【西徐公所居也与洛社皆在常州】不破块【西京杂记董仲舒曰太平之时雨不破块津茎润叶而已】州檄诸县出郊劝农农不待劝盍走群望而祷
　　与祝宰得之【名求仁】
　　驰心故人之侧千里相望无以自见两辱恵问何啻跫然之音【南华真经徐无鬼曰越人去国数日见其所知而喜去国旬月见所尝见于国中者喜及期年也见似人者而喜矣不亦去人滋久思人滋深乎夫迯虚空者藜藋柱乎鼪鼬之径踉位其空闻人足音跫然而喜矣何况乎昆弟亲戚之謦欬其侧者乎】得之据案之初去一大猾老吏惮惊便合拥黄防放衙也【诗史云文潞公初登第以大理评事知榆次县新鞔衙鼔来呈公戏书其上曰置向谯楼一任挝挝多挝少不知他如今幸有黄防被努出头来道放衙】
　　老病相乗比苦疮痏痴坐兀然如被囚絷尫残恶寒尚未挟纩【春秋左传师人多寒王抚而勉之三军之士如挟纩】老饕嗜食【左传饕于饮食】大半不敢下筯【晋何曽日食万钱犹言无下筯处】及是方间而书债盈几次第酬之故于报问尚有欲陈于左右者不能尽更竢一信也
　　与朱宰【守道】
　　比苦疮痏侵寻两时亲旧交致方药以百数无一騐者延蔓两手遂致阁笔【魏王粲才髙钟繇王朗等阁笔不敢下手】念公疾有间矣尚欲问安否而莫克荐区区伏防遣骑传教以愧以喜具审早寒尊履益胜某宿恙虽未尽除已去十九矣方近笔砚啓报不复缕陈不宣
　　云间并海地汚下而足疾利高燥守道当治一室以版籍地避逺蒸湿当自勿药矣大率年过五十在世谛中所当卫生经【南华真经曰南荣趎曰里人有疾里人问之病者能言其病然其病病者犹未病也若趎之闻大道譬犹饮药以加病也趎愿闻卫生之经而已矣老子曰卫生之经能抱一乎能勿失乎能无卜筮而知吉凶乎能止乎能已乎能舎诸人而求诸已乎能翛然乎能侗然乎能儿子乎儿子终日噑而嗌不嗄和之至也终日握而手不掜共其徳也终日视而目不瞚偏不在外也行不知所之居不知所为与物委虵而同其波是卫生之经而已】益寿命者留意毋忽
　　某病余食禁已放行而领蝤蛑糖蟹【笔谈云宋明帝好食蜜渍鱁鮧一食数升鱁鮧乃今之乌贼鱼肠也如何以蜜渍而食之大业中吴都贡蜜蟹二千头蜜拥劒四罋又何嗣嗜糖蟹大抵南人嗜咸北人嗜甘鱼蟹加糖蜜者盖便于北俗也】鲊醽之贶拜嘉欣荷舟还輙以酒酢十防将区区酒调停未尽善不敢多致气稍寒别遣
　　与章宰【元力】
　　久于懒放不果遣问示诲感悦喜聆动止尊安溧水官期【溧水县属建邺】尚有嵗余诸公衮衮登台省【唐杜甫集醉时歌云诸公衮衮登台省广文先生官独冷甲第纷纷厌梁肉广文先生饭不足广文先生郑防也説者谓衮衮言相继而登贤不肖无所辨也裴逸民序前言鹍行衮衮可知云】贤者独安枳棘之栖【后汉史循吏传仇览字季智一名香陈留考城人年四十县召补吏选为蒲亭长考城令王涣署为主簿谓览曰主簿闻陈元之过不罚而化得无少鹰鹯之志耶览曰以为鹰鹯不若鸾凤涣谢遣曰枳棘非鸾凤所栖百里岂大贤之路今日太学曳长裾飞名誉皆主簿后耳以一月奉为资勉卒景行】可为太息也不宣某归老五年粗了塟送婚嫁之责遂营一区以老【前汉史扬雄传云有宅一区】诒书赞喜愧荷之深某头方命薄所向輙值墙屋而九万扶揺【南华真经曰穷发之北有防海者天池也有鱼焉其广数千里未有知其脩者其名鲲有鸟焉名为鹏背若泰山翼若垂天之云抟扶摇羊角而上者九万里絶云气负青天然后圗南且适南溟也斥鷃笑之曰彼且奚适也我腾跃而上不过数仭而下翺翔蓬蒿此亦飞之至也而彼且奚适也此小大之辨也】决起蒿艾【南华真经曰蜩与鸴鸠笑之曰我决起而飞抢榆枋云】均为一适也
　　防饷滁阳二集啓读数过一洗耳目之陋幸甚不可言也滁阳自李庶子著名天下【公集有滁州重建醉翁亭记云文忠欧阳公庆厯中守滁阳得琅琊谷幽筑亭与滁人游登卫公怀髙楼酌庶子泉观李阳氷小篆徙置谷中云】本朝王黄州【东坡先生跋韩魏公诗后云元之自黄迁蕲州没于蕲然世之称元之者必曰王黄州而黄人亦曰吾元之也】欧阳公以道徳文章师表一世州人号二贤置屋以祠【重建醉翁亭记云邦人画欧公像偕王元之号二贤置屋以祠云】尔后曽南丰记醒心亭【记具南丰先生文集重建醉翁亭记云南丰记醒心亭以姓名列于公文之次以为荣】荆公东坡醉翁吟【重建醉翁亭记云当是时公名震天下流风余韵蔼然被于淮壖楚甸间一时巨儒宗公髙人胜士声气相求大篇杰句发于遐想如富郑公韩康公王荆公皆赋醉翁吟东阳沈遵为醉翁操而东坡为之辞云】李邦直记游【重建醉翁亭记云李邦直来临州周视府舎凡欧公朝衙夕坐燕休之所与夫钓游之处为琅琊记龛于防事之壁记具淇水集中】曾子开序庆厯诸公诗文【重建醉翁亭记云曾子开増治祠屋具牲醴为文以祭率州之賔属拜焉所以示邦人尚徳也】而琅琊山水【重建醉翁亭记云滁为小州在淮海穷絶晋琅琊王尝国于此遂名其山云云】遂与岘山俱传矣【襄沔记云岘山髙五百步周回四百一十步东临汉水又南雍州记岘山名阿头山上有驿道汉武秩祭汉水山上有坛坛西有羊祐碑祜字叔子平生游憇之地建碑立庙嵗时飨祭焉望其碑者莫不流涕杜预因名为堕泪碑又云杜预好为后世名刻石为二碑一沉万山之下一立岘山之上也】黄州传五伯马进着为世戒【传见王黄州小畜集今载于滁阳集中】通经学古之士固不竢此而不知书者又不知祖拊巻三叹而已
　　与杨宰【名炜字元光】
　　谓公从事去矣不果驰问被诲喜闻前驱【诗伯兮篇云伯也执殳为王前驱】已反故里嵗晏余寒防惟侍奉均胜元光壮年当立功名之地而投闲自弃窃为宰天下者惜也【注见二巻杨枢密帖】
　　某老矣受一防以托余命【注见六巻钱舍人帖】坐席未暖而边告至复治舟楫舟中五十口如匏系【论语云吾岂匏也哉焉能系而不食】不能去殊羡公翛然也忽闻饬使报谢南北讲解少纾卒嵗之忧矣【诗七月篇何以卒嵗注云卒终也】
　　某与元光不惟婚姻之好【按公集载右从政郎台州黄岩县令杨元光墓表云炜常州晋陵人也祖晦赠大中大夫父植朝防大夫母宜人孙氏又云大夫公之次母宜人余族姑也垂老矣哭二壮子云】而声气之求【易乾卦同声相应同气相求】岂应自外疎投老多病隅坐弃日寒温不接娄【音屡】深年所嬾慢之罪尚复何道被诲勤恳具审履兹嵗元【前汉史王裒传注云】侍奉多庆某谓公临黄岩久矣曾守【名字宏父】诗文能传父祖之学【注见七巻与苏守帖】如吾元光必已据客右省书犹待二年之次尚冀诏征少贷州县之劳也【后汉史梁竦曰大丈夫居世生当封侯死当庙食如其不然闲居可以养志诗书足以自娱州县之职徒劳人耳】
　　某自北辕始见元光诗文秀出一时余子莫及也【按墓表云元光少时英爽有大志读书一过目已通念属文辞敏妙骏发顷刻数百千言云】衰老待尽块坐一隅而寓舎在淛江之东寤寐怀想于今十年而莫见其面比辱示问究观一纸之间不过数十语而文义错综【易系辞曰错综其数】如李营邱山水短屏团扇之上【郭若虚图画见闻志云李成字咸熈其先本唐宗室避地营邱因家焉成志尚冲寂髙谢荣进博涉经史外尤善画山水寒林神化精虚超人逺甚云】沛然有长江万里之势【世説袁彦伯为谢安南司马都下诸人送至赖乡将别既自凄惘叹曰江山辽落居然有万里之势】可喜可叹也
　　向大雅侄来过见尊公哀词石刻【公集载杨公大夫哀词序云左朝散大夫主管江州太平观晋陵杨公以绍兴五年六月壬戌遇疾卒于嵊县之寓舎家贫丧不能归诸孤以遗令葬于县之清化乡福泉山之原上某为儿童时尝从公授章句公妻宜人又某之诸姑也念无以致其哀者乃哀之以辞公讳佑字彦安中元祐九年进士第慷慨有大节素贫贱晏如也左丞蔡某贵震时欲以女妻公辞不就故相苏公读公文而叹曰非近世之时文也以馆职荐于朝虽不果用而名号隠然为东南之望矣太上皇帝即位诏中外实封言事公慨然上书请解元祐党锢以崇寛大之恩反复开説有人所难言者久之有司第其书入邪等坐是斥不用流落州县三十年建炎初政稍追録旧人之在籍者而公已老矣生三男子曰炬曰焌曰炜皆属仕籍能力学世其家炬举绍兴二年进士第焌炜尤长于文辞追述公平生大节以俟当世能文章名卿大夫功徳识其墓词曰有美一人兮貌丰頥而颀颀佩芝兰而服明月兮冠切云之巍巍呑云梦之八九兮吐千丈之虹霓横四海而髙逝兮背一世而独驰繄受才之雄骛兮挺巨木之百围万牛回首而莫致兮森溜雨之苍皮嗟党论之方兴兮千夫聚而挽推哀古人之离患兮纷白首之累累舒忠悃之愤悱兮排帝阍之九扉嘉言一发而逢怒兮亦坐钩党而锢之孤雄束咮而不鸣兮蚋薨薨而聚醯九牢弃而不御兮羞堇喙而疗饥悟惊俗而来患兮终老乎枳棘之卑栖剡山之丛丛兮剡之水清且涟漪杖藜葛屦往来其间兮挟箪瓢而佩锄犂遂奄忽而不反兮飞上天而骑箕风厉厉而造哀兮宿草变而春菲山川欝其如故兮泪疾下而淋衣遣巫阳使下招兮鬼之来兮是非度中流之两旗兮犹想像于庻几】指公名曰尝移书论刺贵臣而诸公及其翁某初不知也久之已楙【胡尚书交脩字也】访别称公文如哀词所云而墓铭已下笔属尝大忤权贵人未敢出也省书知己入石他日乞一本幸甚
　　与临安王宰【传字庆长临安府临安县古衣锦军也】
　　示书伏审寒令浸严体中益胜比寓封境【前汉书刑法志曰提封万井又地理志曰开地斥境】政声籍甚【前汉书陆贾传曰名声籍甚孟康注曰言狼籍甚盛苏鹗演义曰狼籍者物杂乱之称狼豺狼也籍者借言狼起卧游戏多籍其草而草皆杂乱遂成狼籍之名借为籍者逐其语顺】已极惊叹别纸属令记新学之成【先生文集载临安府临安县学记曰三代之学尚矣自京师至于党庠遂序皆有学自防壮至于老自天子至于公卿大夫士皆不可一日而失于学养老劳农乡射饮酒论狱受成献馘之事一皆出于学而贤能之书攷言选艺之政又皆兴于学当是时也王道大治人文化成士有常心家无殊俗自朝廷之上以至四方万里闺门侧陋之隠君子宿道向方小人脩慝徙义武夫好徳贱妾知命牛羊之牧不践行苇有一不善如见恠焉固已不容于其间而弦诵之音洋洋然所谓比屋可封者周道衰学校废时君世主惟钱谷甲兵之问而不及于爼豆于是谋夫説客击剑扛鼎鸡鸣狗盗之徒皆得以靡衣玉食馆于上而王者之迹熄矣间有豪杰特起之士虽无文王犹兴而卓然自立于世者道虽不明乎天下必明乎已道虽不行乎天下必行乎妻子孝悌者人子事亲之常道也卿大夫得一人焉以为独行而表其闾忠义者人臣事君之大谊也太史氏得一人焉以为竒节而列于传唐有阳城隠于中条山而逺近化其徳争讼者不于有司而赴于其门太宗以一旅定天下而房杜王魏之勲独出于王通之弟子嗟夫三代之王同四海于一堂之上人人有士君子之行而世衰道微仅得一二于千万人之中可悲也已临安府临安县旧有学在今治所东南隅自三舎罢废再更方腊之乱扫地尽矣而县以春秋释菜着于令盖尝改寓西即佛舎之保锦院为学帅其属以祀孔子绍兴十四年诏天下州县皆立学左朝请郎知县事王侯传字庆长相其宫湫隘破露上无盖障旁无生师之庐不足以称天子隆儒重道敎养多士之意乃议徙故地少西屋而垣之一邑之豪欲进子弟于学者相与圗之如不及于是门闼靖深殿寝崇邃讲艺之堂栖止之舎庖湢库庾皆具又命工更塑先圣先师之像与凡从祀者十人巍冠盛服配食侑坐凛然如生侯乃防日斋戒属邑民之秀者陈牲币三献之礼礼成父老聚观太息以为未尝有也乃为书抵故人孙某曰县之新学成为我记之临安东南一大县在长山大谷中桑麻丝枲之富自足而无贫民惟侯好学知方不务出竒以立声威而以敎化礼义为世标表有古循吏之风俗恬杀牛吏数十令峻笞扑严赏捕莫能禁侯至遂徙业人死则习用浮屠法举而燔之侯告以丧死葬埋之制其俗大变及是奉诏修起学宫士民向化兴于行谊彬彬然比齐鲁焉凡为屋若干楹经始于下诏之十二月而落成于明年九月之望余闻之士非怀居也而环堵之不庇士非谋食也而藜藿之不充于以求道岂不难哉故自一亩之宫进居庙堂论道之地自一箪之食起从九鼎大烹之享皆上之人所以养贤之具夫食焉而怠其事虽圬者不敢一日舎墁而嬉况承学之士防被敎养之泽而忽焉不省哉居相群出相友鑴磨攷练以充其材穷为匹夫化一乡达为公卿善天下无愧于中而已】固愿以所闻揭之金石【文中子铭于金石】而文辞骫骳【前汉书枚乗传曰其文骫骳顔师古注曰骫古委字骳音被骫骳犹言屈曲也】不称为惧更辱褒予之过愧汗而已不宣
　　十绫重饷不当丐免属此北归亲旧委属凡致餽谢皆不受止拜由拳之贶【由拳聚落名也在临安县治之西数十里村氓往往业纸以自给其质匀细而重厚为江浙冠目曰由拳纸也】亦足以当领重意也诸生亦致厚遗【前汉书叔孙通传曰为高祖起朝仪召鲁诸生三十余人】皆不敢啓封掩亦望致此区区
　　比自荆溪上防还得所遗书属使人已返访便未获又领手敎具审动止万福某山林投老日从渔樵于寂寞之濵【韩文公集答崔立之书犹将耕于寛闲之境钓于寂寞之濵】惟公髙谊【庄子楚昭王谓司马子綦曰屠羊説居处卑贱而陈谊甚髙】时枉尺书【注见七巻庄右司帖】访问存没尝恨古人不可复见【清逸潘延之赠郭公父诗曰休恨古人不见我尤喜江东独有卿】不圗晩遇得庆长于姻戚之中【尔雅曰婿之父为姻又曰兄弟婿之党为姻兄弟也】幸甚过望不可言去秋妻母防塟邑人谈公不去口【韩文公集答杨子书曰东野吃吃説足下不离口又东坡先生与秦太虚书曰公择近过此相聚説太虚不离口】新令尹【语公冶长篇子张问曰令尹子文三仕为令尹无喜色三已之无愠色旧令尹之政必以告新令尹何如子曰忠矣】忽揭一榜民户不得还私债初亦欣然已乃扣缓急所向【前汉史孝宣帝许后传曰缓急相防又刑法志曰缓急足以相死又曰缓急非有益】妇人剪髪入市持男易斗粟鬻卖农桑之具流逋【注见七巻扬州荣守帖】纷然遂复揭榜令上户放债试观此一事如公安得不去思乎【前汉书王成黄霸朱邑龚遂召信臣所居人留所去见思生有美号死见奉祀又何武传武字君公蜀郡人其所居亦无赫赫名去后常见思】闻封内雨旸两适蚕麦丰登兹固善政所感也
　　某顿首比领诲答已复月余即日连雨尊履复何如伏惟动止万福某复有吴门【注见平江王守帖中】之役拘縻未果傥遂此行过境又得欵见【庆长为无锡宰故云】
　　某顿首新宜兴宰陈徳振【九域志常州毘陵郡军亊望宜兴县在州西南一百二十里二十六乡胡洑张野二镇】其兄坐累拘籍田产后得防给还独有属无锡者【九域志曰常州毘陵郡军事望无锡县在州东九十一里三十三乡一镇】犹未尽得一劄驰扣望特达之赐追干人佃客等尽数给还幸甚此物自降指挥后不属官又未归陈氏而为小人干没【顔师古曰干音干又魏志傅嘏传曰岂敢倾根竭本寄命洪流自激于干没乎晋潘岳与贾谧为二十四友其母数诮之曰尔当知足而干没不已乎裴松之注魏志曰服防直以干没为射成败而不説干没之义如淳以得利为干失利为没又不可晓愚谓干读为干燥之干盖谓有所激射不计干燥与沉没而为之也苏鹗演义曰干没之义如陆沉之义陆地而沉不待在于水中也大率干没犹俗云尅落也言为左右所匿也】殊可惜也想辱矜詧
　　某顿首上啓侧聆移疾【前汉书公孙传曰乃移疾免归顔师古注曰移病谓移书言病也某一日以病移告】亦缘衰病不克具一纸省问但极愧仰初暑共惟动止万福某自春尽痰欬暴作鼻出涕不已夜卧则熟寝至明旦兴则涕唾如初及是方小间犹未尽除上状草草
　　某再拜昨闻权守移婺女【先生文集载贺权守提梁啓一首九域志云婺州东阳郡保宁军节度治金华县古东阳郡也隋曰婺州以其地当婺女之分野以名之】渠称道庆长不去口【注见前第三帖】想惜其去也某尝为邦基于合肥曽守【九域志云淮南西路庐州庐江郡保信军节度治合肥县】报云书来稍晩已为人所先遂诒书【左传郑铸刑书叔向诒书子产】楼漕和守求之又云何不少忍须臾【前汉书贾山传曰愿少须臾无死】其意欲自荐也恐欲一知某顿首上啓比闻进秩【前汉史宣帝纪吏有政绩者不即移易就増秩赐金欲使人安其化也】不获赞喜春序寒燠未调共惟动止万福某系舟【庄子曰泛若不系之舟】开利【先生文集载常州无锡县之北少西三十里有大佛刹曰开利寺寺之兴自萧梁时距今六百余年事具职方郎中林成徳所为记至和中有大富长者即寺之西南除佛地撤败屋数楹故改筑焉广宇穹堂极一时巨丽招选名僧开演敎乘为众説法已乃籍田利之又嵗廪米数百斛俾日有饩以待四方学者别号藏院建炎之乱官舎其中不戒于火一夕而烬积六七年有僧普能等募众力一新之云】趋南徐省参政兄之丧门墙在望不果造谒【注见八巻孙节推帖】第极瞻怅
　　某每过开利见占据僧舎者多不至但取赂而免【玉篇赂力故反遗也】又有已占一居又干县指占以一人而占二室其意可见冀公察之
　　某顿首再拜别去弥月入境喜闻起居状为慰冬温伏惟尊万福某防遣骑【古乐府云遣骑问所须】诒书【注见前帖】逆于道上为礼过矣舟次津亭伏谒门下【前汉书司马相如传临卭诸公皆因门下献牛酒交懽】
　　某皇恐投闲【韩文公进学解曰投闲置散】无笔吏【前汉书曹参传曰起秦刀笔吏】輙具手状言谢某欲借五夫能负轿者并小吏供造请之役【注见第八帖】幸望辍遣【东坡先生和陶渊明移居云谁令迁近市日有造请役】
　　与张朝奉【字墨卿】
　　辱敎喜闻尊履安穏穷僻如坐井【东坡先生与司马温公帖云谪居穷僻如在井底杳不知京洛之耗先生今又借坐井观天字也】省书方知拜宫僚之命身在日边【晋书明帝讳绍字道几中宗长子母豫章君幼而聪哲年数嵗常置中宗膝上防长安使来中宗因问曰汝谓日与长安孰逺对曰日逺中宗问其故答曰不闻人从日边来居然可知尔中宗异之明日会群臣又问之对曰日近中宗失色曰何异昨日之言对曰举目见日不见长安由是益竒之唐太白诗曰縂为浮云能蔽日长安不见使人愁后世遂以日边为帝乡也】而有退食委蛇之乐【诗羔羊篇曰委蛇委蛇退食自公】足慰髙怀尚冀保练别应休命【尚书説命篇曰畴敢不只若王之休命注休命美命也又説命下篇曰敢对扬天子休命注受美命也】不宣
　　与王朝议【字升明】
　　向传尊公待制【王待制字丰甫】欲寓慧山【先生文集陆子泉记曰慧山距无锡县治之西五里又南徐州记慧山南北数十里山岭东西各有泉皆合溪西南入太湖余见与慧山长老帖注中】日日以冀【前汉史贾山传曰直与之日日射猎又邓通传曰尊幸之日日异】如望嵗焉【注见四巻五九兄提举帖】越国南辕【先生文集载慰郑长卿大资帖云共惟越国太夫人故左相岐公之女太宰华元王之配资政殿大学士之母子孙簪笏满目内外姻族位将相登侍从者亦不可胜数云】又闻具吴门之装谓得一见久之遂传讣音【玉篇讣芳付切告丧也又至也】追怀平昔推奬之厚独异于众人俛仰之间【庄子頫仰之间再抚四海】遂隔幽显【东坡先生与范元长帖云翰林公独隔幽显言之痛裂忘生】不觉涕泪之横臆也【杜工部集苦战行云别时孤云合不飞时独看云泪横臆】卜地吴门与越国相望十里间耳【先生文集载慰郑长卿帖云师极难得人而吴中山水不若东西之深且厚也恐须就苏湖杭三州访求之固有山灵秘藏有待而出者又二帖云审闻卜地霅东吴兴士大夫家茔相望葬师游歴不啻百千人今国太所卜广袤千亩固知有待而后出哀疚中想少慰也】宜春【九域志江南西道上袁州宜兴郡事治宜春县古迹有宜春台又圗经云袁山昔有髙士袁京居之又有汉宜春侯成冡云】所活何止千人【前汉史王翁孺为绣衣御史逐捕群盗及吏当坐者翁孺皆纵不诛叹曰吾闻活千人封子孙吾所活万余人后世其兴乎后孙女为元皇后又后汉邓后传曰初后叔父陔言尝闻活千人者子孙必有封兄训为谒者修石臼河嵗活数千人天道可信家必防福后世遂为良家子入掖庭未几为皇后云】家家画像祠之【东坡先生司马温公神道碑云画像以祠公者天下皆是也】王氏之兴殆未艾也【先生文集载与丰甫待制帖云南迁两过宜春州人追怀旧徳画像祠公比屋皆是何止活千人矣天定胜人世世子孙用之唯恐不尽云又东坡先生三槐堂铭序云由此观之王氏之福殆未艾也】
　　与苏朝议【字仁仲】
　　枫桥遣状【先生文集普明禅院记曰枫桥寺趾距州西南六十里枕漕河俯官道按圗经实妙利普明禅院而不着经始嵗月唐人张继张祜尝即其处作诗语游唫诵至今枫桥寺遂知名于天下太平兴国初节度使孙承祜重建浮圗既成至干祐中改赐普明禅院云】度已省览薄寒【楚辞曰聊栗兮薄寒之中人】体力何如过郡幸遇故人一笑之适转首已堕渺茫【唐韩文公集卢中郎云夫寄示盘谷子诗一章歌以和之云归来辛苦欲谁为坐令再往之计堕渺茫】临书惋怅
　　使君【注见五巻赵中大帖】临州不専用大冯故事【前汉史曰冯立为西河上郡在职公亷与野王相代治行相似而多恩吏民乃歌曰大冯君小冯君兄弟继踵相因循聪明圣智恵吏民政如鲁卫徳化均周公康叔犹二君】而文雅縁饰【前汉史公孙传曰吏民缘饰以儒术顔师古曰缘饰者譬之于衣加纯缘者又翟方进传以儒雅缘饰法律】自成一家又得别乘之贤如今岑范可以闭阁坐啸也【后汉史曰汝南太守宗资以范滂为功曹南阳太守成瑨以岑晊为功曹皆委心听任于是两部为謡曰汝南太守范孟博南阳宗资主画诺南阳太守岑公孝农成瑨但坐啸】一书致谢去人生踈望指似【东坡先生次黄鲁直古风韵曰阆风安在哉要君相指似】亦书抵昆丘【即平江府昆山县也已见莫刚定帖注中借用昆仑丘字】木渎【地名属吴郡去太湖甚近】为附送也细故烦溷皇恐
　　与钱朝议【字文仲】
　　衰老久安懒放不复饰固陋之词于旧交新贵之门矣公必识此意也履兹徂暑共惟台万福大暑如燔【释名曰暑煮也画如煮物也】病夫喘汗而已遣状草草不宣
　　学省追从【文选沈休文有学省愁卧诗注云学省国学也】俯仰一世【东坡先生与吴秀才帖云少时在开府尚及接见先侍讲下风死生契阔俯仰一世与君相遇】故人拥千骑【古乐府陌上桑罗敷行曰使君自有妇罗敷自有夫东方千余骑夫婿居上头何用识夫婿白马从骊驹】过家【后汉韩棱迁南阳太守特听棱得过家上冢乡里以为荣】而某以废锢【左传曰防于商任锢乐氏也前汉史息夫躬传曰躬同族属皆废锢】待尽田里趋舎异路不敢相闻投老营巢方获一枝之托【庄子逍遥篇曰鹪鹩巢于深林不过一枝偃防饮河不过满腹郭象注曰性各有极茍足其极则余天下之财也音义云鹪鹩小鸟也】交亲赞喜遂枉重问籍累纸【后汉史隗嚣传曰光武所以慰籍之良厚章怀太子注曰慰安也籍荐也言安慰之荐籍之】足以追配张公之善颂矣【礼记檀弓晋献文子成室晋大夫发焉张老曰美哉轮焉美哉奂焉歌于斯哭于斯聚国族于斯文子曰武也得歌于斯哭于斯聚国族于斯是全要领以从先大夫于九原也北面再拜稽首君子谓之善颂善祷】
　　斋醸出境不到权门独贲衰老髙情重义固自超然拜贶非所宜防区区【前汉史礼乐志曰河间区区小国藩臣顔师古注曰小貌也又楚王传曰岂为区区之礼哉】莫喻感藏之意
　　与吴江曾丞
　　别去弥年虽系心不置而书问废缺为怍连获两书喜聆万福秋气日佳埀虹对月【吴郡圗经云吴江利往桥庆厯八年县尉黄庭坚所建东西千余尺用木万计萦以修栏甃以浄甃前临巨区横截松陵湖光海气荡漾一色乃三湖之絶境桥有亭曰埀虹苏子瞻尝有诗云长桥跨空古未有大亭压浪势亦豪非虚语也】举杯属影便作三人【唐李太白独酌诗云举杯邀明月对影成三人又贾岛翫月诗云但爱杉倚月我倚杉为三】固不落寞也
　　向来幼安朝议每诵佳句【唐杜工部上韦左丞诗云每于百僚上猥诵佳句新】想见风采【前汉史霍光传初辅幼主政自己出天下想闻其风采注云采文采也】比过所临仅得一面已约莫寿朋董令升以中秋共集于松江接奉俊逰慰此区区
　　与李主簿【字信可】
　　比苦疮疹涉两时【韩文公集人日城南登髙诗曰涉七气已弄】而后复面墙【论语曰人而不为周南召南其犹正墙面而立也与】隅坐【前汉史刑法志曰古人有言满堂而饮酒有一人向隅而泣则一堂皆为之不乐】书研【东坡先生集凤咮石研铭曰治为书研羡无有】纸奁弃置【青箱杂记载孟东野下第诗曰弃置复弃置情如刀劒伤】不省久不相闻忽枉手敎喜聆即日动止万福圗南之翮【庄子逍遥游篇曰北溟有鱼其名为鲲鲲之大不知其几千里也化而为鸟其名为鹏鹏之背不知其几千里也怒而飞其翼若埀天之云是鸟也海运将徙于南溟南溟者天池也齐谐者志恠者也谐之言曰鹏之徙于南溟也水击三千里抟扶揺而上者九万里去以六月息者也野马也尘埃也生物以息相吹也天之苍苍其正色耶其逺而无所至极耶其下视也亦若是而已矣且夫水之积也不厚则负大舟也无力覆杯水于坳堂之上则芥为之舟置杯焉则胶水浅而舟大也风之积也不厚则其负大翼也无力故九万里则风斯在下矣而后乃今培风背负青天而莫之夭阏者而后乃今将圗南云】非枳棘所能留【后汉史王涣辟仇香为主簿谓曰主簿不讨陈元之罪得无少鹰鹯之志乎香曰以为鹰鹯不如鸾凤涣乃谢曰枳棘非鸾凤所栖也】更伫一飞【注见三巻胡尚书帖】为洞心骇目之观也【注见一巻张右丞帖】重九后晋陵【常之邑名】胥辈言公与唐丞试诸生【注见上临安王宰帖】穷其所不知【东坡先生上梅龙图书曰亲较多士存其大体诗赋将以观其志而非以穷其所不能防论将以观其才非以掩其所不知使士大夫皆得寛然以尽其心而无有一日之间仓皇扰乱偶得偶失之叹君子以为近古】众狙皆怒【注见五巻赵中大帖】奋起群噪狙击【史记留侯世家良与客狙击秦皇帝服防曰狙伺也狙七预反徐广音千恕反】败面方疑骇间而小侄自安吉【九域志湖之外邑名距州一百七十一里十六乡一镇在州西南也】归见公改辕固无恙【风俗通曰无恙俗説疾也凡人相见及书问者曰无恙取上古之时草居露宿恙噬防也食人心凡相劳问者曰无恙乎非为有疾也又前汉史贾谊传云六七公者皆亡恙顔师古注曰无恙无忧疾也】日来毁誉皆类此可以发一笑也
　　与汪簿【名大雅字伯言】
　　服膺之久【礼记中庸篇子曰回之为人也择乎中庸得一善则拳拳服膺而弗失之矣】比获瞻近而以尊公尝顾存于流离窜逐之中一见欣对如旧识也别去弥月暑雨眠食胜否罣误想已髙脱衰老块坐一涯无繇踵门日伫新宠展庆
　　绍兴初抵罪投荒交亲解散相视如涂人行至三衢尊公未尝识面而哀穷悼屈见遇如骨肉舘置郊寺聚糇粮【诗公刘篇云乃裹糇粮説者以为干食之粮也】具车乘留寓弥旬酒醴肴果药物之饷无虚日坑穽中正怀下石之惧【唐韩文公集柳子厚墓志铭云士穷乃见节义今夫平居里巷相慕悦酒食游戏相征逐诩诩强笑语以相取下握手出肺肝相示指天日涕泣誓生死不相背负真若可信一旦临小利害仅如毛髪比反眼若不相识落陷穽不一引手救反挤之又下石焉者皆是也】而天幸乃如此北归之初少卿方即荣路固不敢相闻后七八年吴信叟为郎妻党中最见厚者每通书但命门人代书一二纸见答以此占之罪垢犹为亲戚之累故不复强聒少卿聪明必谅此意一书乞置家问中更冀一言道此曲折
　　与平江呉江林尉【字山甫】
　　北上记审已闻彻颛使示报喜聆大暑佳健炎歊如燔无迎来送往之劳而有长桥弄月对水之适【注见此巻吴江曾丞帖】第以不获陪一笑之乐甚恨
　　与张提干【师是】
　　分别已复徂暑【诗六月徂暑】大斾造官不获追饯亦不克寓一纸占叙离索之情【子贡曰离羣索居】奉告开读惕然具审新凉眠食安佳某日益老矣两地【注见六巻汪少卿帖】相望接奉无期临书怅惘不宣
　　一行作吏着身鳬鹜行中【注见六巻台守鲁郎中帖】俗状纷然可厌也山隂有千岩万壑之胜【注见一巻胡枢密帖】机幕素号无事轻裘缓带【注见一巻孟少傅帖】扣歴泉石【东坡先生子翼哀词钟览观江山扣歴云泉石步荦确】访古人之遗便可优游卒嵗矣所冀厚自持以须新拜
　　与新恩孙学士【少超】
　　舟还未几忽苦痰欬眠食大减未果驰问示诲喜承墨榜奏名【贾魏公谭録贾君常问放贡人榜右语及贡院字用墨淡书何也对曰闻李绛侍郎将放举人命笔吏勒纸书榜未及填右语贡院字吏得疾礼部令史王昶亦善书召令终其事值昶醉染笔不能加墨迨明方觉字体浓淡相间反致其妍自后法之遂成故事】属方卧病闻之欲拊髀而起也发防必不在第二矣别行展庆
　　防驰贶生日之饷幸甚春风得意之时当赋走马看花之句【青箱记云孟东野下第诗曰弃置复弃置情如刀劒伤再下第诗曰两度长安陌空将泪看花其后登第诗曰昔日龌龊不足夸今朝放荡思无涯春风得意马蹄疾一日看尽长安花进取得失盖亦常事而东野气宇不宏偶不第则情陨获如伤刀劒以至下泪既登第则志意充溢一日之间花看尽何其速耶后授溧阳尉卒】而髙辞宠借存记衰莫【音暮】开阖数过愧谢不可言也
　　与李主管【举之】
　　使还具报审已浼闻复枉诲帖喜承侍奉佳健某比年姻旧吊问无虚月方解装而获所赐敎释担就几案作谢不复谨好不宣
　　防録赐诸公唱酬之什而使君【注见六巻曽郎中帖】亦以玉霄和篇见遗【诗具台守曽使君近诗集中】幸甚天台自孙兴公一赋之后【孙绰着天台赋】寂寥无闻诗人已来独有杜子美【杜甫集中有怀台州郑司戸诗云天台隔三江风浪无晨暮郑公纵得归老病不识路又壮游诗云东下姑苏防已具浮海航到今有余恨不得穷扶桑王谢风流逺阖庐丘墓荒剑池石壁仄长洲芰荷香嵯峨阊门北清庙映回塘每趍吴太伯抚事泪浪浪枕戈忆句践渡浙想秦皇蒸鱼闻匕首除道哂要章越女天下白鉴湖五月凉剡溪蕴秀异欲罢不能忘归帆拂天姆中嵗贡旧乡云】苏东坡【注见六巻台守曾郎中帖】数章妙絶今古而子美﨑岖兵乱辙迹半天下独未尝至其处而东坡亦述梦中语耳建炎南渡遂为名城寓公覊客骚人胜士登髙逺望【唐韩文公集送李愿归盘谷序云穷居而野处升高而望逺】援笔临赋【晋陶靖节归去来辞云临清流而赋诗】殆尽一山之胜而吾举之超然独出于其间遂与北山俱为不朽也
　　向闻欲省妇翁于南徐【东晋置南徐州治京口今润州也】过乡州枉十里之驾想欣然为着鞭也【晋史刘琨曰祖生先吾着鞭】今遂移牧吴门相望二百里一见之喜又堕渺茫中矣【唐韩文公集卢郎中云夫寄示送盘谷子诗二章歌以和之云归来辛苦欲谁为坐令再往之计堕渺茫】万一属郑翁具一舟饬数卒挽而西朝发而夕至也
　　尚未识面而椟藏诗文【论语云韫椟而蔵诸】已累数万言矣东坡云新诗尤伟丽夫子计魁梧【前汉史张良传赞曰闻张良之智勇以为其貌魁梧竒伟应劭曰魁梧邱墟壮大之意也苏林曰梧音悟师古曰魁大貌也悟者言其可惊悟今人读为吾非也】拊巻三复【语先进篇南容三复白圭】想见超然拔脚风尘之外也【晋庾翼报庾氷书曰兄弟不幸横陷此中自不能拔足于风尘之外】奉敎累纸喜闻即日侍奉胜常传闻来春过妇家于南徐傥辱枉道临之论诗説剑【南华真经杂篇有説剑一篇】一樽共尽无复江东暮云渭北春树之叹【唐杜甫集春日忆李白诗云渭北春天树江东日暮云何时一尊酒重与细论文】实慰区区不宣
　　某异时藏録李邦直杂文数篇秘爱如金玉晚读淇水集百巻而以蛟螭杂蝼蚓为可惜【唐韩文公赠崔评事诗云才豪气猛易语言往往蛟螭杂蝼蚓】尝与客对匕筯称相台志序之工【淇水集相台志序云左朝奉大夫李君宪守相之二年政修民和暇登休逸台以望四境曰美哉兹土也盖自商王河亶甲曹魏元魏髙齐皆尝以为国都有羑里之域盖文王之所厄穷演易而兴周者也有忠臣义士西门豹嵇绍宋景之祠有李固杜乔之墓其山有遯世之民孙登之徒之所庐而居也旧邺废矣而金鳯铜雀之台遗址在焉有魏武之西陵昔曹氏故宫遗老所望而悲也有韩忠献之碑公既尊祖宗安社稷任兼将相以终以尚书令塟于此神宗皇帝制铭以着其功与徳邦人之所睇瞻而敬爱之也徙倚西望则太行林麓天下之秀如植屏如立掌或崒如屯云或嵥立如骇兽其瑰恠突兀可以侪终南友太华而儿童视闽蜀之山漳洹淇淦由山趍平地屈曲隠见行冈阜间可渠以田可舟以漕或以为城邑之润槩言之则其地平广濶大挟上党抚襄国蹠澶掖卫常为天下要君既览观其迹伤其兴亡得失起伏之变而且叹息贤人君子或血食以忠义或死而不没以功名欲以传之于亡穷以为善恶之监也而君有学世于家有才见于用州事之余能究遗防通往古乃絣以为相台志若夫水经地记正史别録士大夫之传释氏道流与野人之语靡不该采至于砚评药目独附着于其后盖亦备矣其纂述者君之子回其校考者州之学官陈忠之志成镂于版凡十二巻而以书抵长安守李某曰请为序以冠其首某之祖考葬安阳而志有褒语逮不肖遂报而不克亟就令真定君又驰使督取某乃移书于州求刋灭裂语而为之序以敬承君所命焉】客云乃徳州风土记耳谓中有儿童视蜀山之语为之失笑喷饭
　　辱示新篇适有行役舟中啓读数过骇叹不已昔人琢肝肾【韩文公集赠崔立之诗曰劝君韬养待征诏不用雕琢愁肝肾】撚须鬛【东坡先生集载梅圣俞客欧阳晦使人画茅庵已居其东一琴横牀而已曹子作诗四韵仆和之末句云应调折琴自和撚须句盖用唐人吟安一个字撚断数茎须语也】求一字之工而不免寒俭有僧态【鉴诫録云贾岛初赴名塲忽一日驴上吟得鸟宿池边树僧敲月下门初欲着推字又欲着敲字链之未定遂于驴上以手作推敲势不觉行半坊观者讶之时韩公愈权京尹意气清严威振紫陌经第三对呵唱岛犹手势未已俄为呵者推下驴拥至马前岛方觉悟顾问欲责之岛具对偶得一聨吟安一字未定神游诗府致冲大官公立马良久思之谓岛曰作敲字佳矣遂与岛同入府署后为僧改名无本又东坡先生曰司空表圣自论其诗以其得味外之味緑树连村暗黄花入麦稀此句最善又云恭声花院闭幡影石坛高吾尝独游五老峯入白鹤观松隂满地不见一人唯闻棊声然后知此句之工也但恨其寒俭有僧态】公诗语丰融赡丽皆谈笑而成者固当命岛可为诗奴矣【东坡先生赠庐山宣秘大师诗曰雄豪而妙苦而腴只有琴聪与蜜殊语帯烟霞从古少气含蔬笋到君无香林乍喜闻薝卜古井惟愁断辘轳为报韩公莫轻许从今岛可是诗奴东坡自注曰贾岛事见长江集】每诵佳句【杜工部集奉赠韦左丞文诗云每于百寮上猥诵佳句新】与识者共之未尝独享也【东坡先生答毛泽民书钦佩厚赐不敢独享当出示知者】念欲牵课数句致叹仰之意舟还来介索去又不果老谬之罪奉告具审即日侍奉万福尊公目眚【眚音所景反説文曰目病生翳一曰灾眚先生文集载与李尚书帖云公苦赤目相之示书亦云方药率用菊花芎萃之属此等公未尝入口又云小间否钟乳丹砂固贵人所饵公燕居如斋无声伎之奉以阳攻阳只益病耳】虽作障翳王刚中【枢宻王公也】尝用一医应手豁然但此公多怒非养疴之宜尊公深沉之度又有万金产如公者【韩文公集赠张籍诗云有儿虽甚怜敎示不免简君求好呼出踉蹡越门限惧其无所知见则先愧报昨因有縁事上马揷手板留君住防食使立侍盘薄暮归见君迎我笑而筦指渠相贺言渠是万金产】足慰目前砭剂之后【砭悲亷反以石刺病也亦作砈】便当脱然去体也
　　辱示试藁读之如所闻也【前汉书淮南王传曰召司马相如等视草乃遗顔师古注曰草谓为文之藁草】应卒然之问【孟子见梁襄王出语人曰望之不似人君就之而不见所畏焉卒然问曰天下恶乎定】而博览强记【后汉王充传曰博览百家之书晋张华传强记黙识四海之内若指诸掌云】笔力【注见八巻一侄删定帖】雄赡如此衰老亦自敛衽【注见四巻平江守王显道帖】政和初张朴试马式铭有司以灭没二字不敢收而滕康中选名声出其下逺甚今举之大类此也比睹爵里【注见八巻与孙节推帖】所临几尽一国士或乗扁舟一日千里或遇胜景终年不移【按唐尚书膳部贠外郎刘金白所撰故翰林学士李君碣纪不着此语而曽南丰先生李白集序云刘金白为白墓志称白偶乘扁舟一日千里或遇胜景终年不移】此故事可追也










　　内简尺牍巻九
　　钦定四库全书
　　内简尺牍巻十
　　宋　孙　觌　撰
　　李祖尧　注
　　与朱提宫【字守中】
　　桑榆晼晚【淮南子曰日西垂景在树端谓之桑榆也后汉史冯异传曰失之东隅收之桑榆江淹集有曽是近桑榆之句】百疾交攻生意索然【世説晋殷仲文为东阳太守常忽忽不乐顾庭槐而叹曰此木婆娑生意尽矣】逺坠诲音加恵衰老何贶如之具审即日燕居多庆【语述而篇子之燕居申申如也夭夭如也】乡州水潦之后弥望【注见五巻湖守赵中大帖】萧然如闻【前汉史食货志曰江淮之间萧然烦费矣顔师古注曰萧然犹骚焉劳动之貌】华亭【邑名属秀州九域志曰在州东北二百二十里一十三乡三盐塲一镇古迹有陆士衡宅井】独得嵗但欲赋适彼乐郊之诗也【毛诗硕防篇曰硕防硕防无食我苗三嵗贯女莫我肯劳逝将去女适彼乐郊乐郊乐郊谁之永号】不宣
　　向来燕超【注见五巻宋直阁帖注】置酒【史记高祖大朝群臣置酒未央宫又过沛置酒酒酣上击筑自歌】莲风【东坡先生赋注大尹白墨为诗云莲风尽倾倒杏雨半披残】竹雨【杜工部集宿大云寺赞公房诗云雨泻暮檐竹又严郑公宅同咏竹有雨洗涓涓浄之句】终日翛然【注见五巻王司谏帖】属公多事之时不遂系柳之兴【东坡先生乘舟过贾收水阁诗云曳杖青苔岸系船枯柳根】以为恨尚欲寻盟【左传昭公八年遂防于虢寻宋之盟也】而衰惫不给于筋力可为太息【前汉书贾谊传曰可为长太息者六】
　　与廵检李修武【显道】
　　某啓经月不通好霜冷比佳否某属李元卿买羊鱼为嵗时问餽之用欲从公假一舟载至西徐也方自贾山归遣状草草不及以累纸上扣不宣
　　某啓昨日不敢折简【晋史宣帝纪王凌面缚水次遥谓司马宣王曰卿直以折简召我我何敢不至而乃引军来乎宣王曰以卿非折简可呼故也又唐史高祖曰李密非折简所能辱】辱书得聆兴居为慰二匠蒙以舟载之以来荷公终赐而以屡渎为怍也秉烛作谢不尽感悰不宣
　　门内均庆某更有少恳薛彦者欲假月余可辍否如防遣送极副所望也
　　某啓専介示答欣承晴寒官居安穏种种烦溷但知慙谢舟楫未须遣续驰扣也薛彦不可失此时且望輙假防曲折开谕亦不复自外也怱怱具记不果重幅皇恐不宣
　　某欲趋湖洑上冡戚野已断流輙借一小舟载酒百余尊由竹山循横塘蜀山径趍冡舎旱涸私居种种费力遂至叨溷知辱贷啓
　　眷集均胜某欲寄书并纸札数箧于山中须仗左右为分寄深僻处所以干扣者公所付则他日无干没【按唐苏氏演义云汉书注此二字云得利曰干失利曰没非也此与陆沉之义同又张汤传汤为人多诈舞智以御人始为小吏干没】之患也竢区处才毕即别以书上扣并假一舟也
　　某啓防遣骑贻书喜聆溽暑佳适旱干弥年方有饥馑【谷梁传曰一谷不升曰嗛二谷不升曰饥三谷不升曰馑四谷不升曰康五谷不升曰大侵毛诗雨无正注云谷不熟曰饥菜不熟曰馑】盗贼之忧一雨遂沾足想同此庆也不宣某再啓防以湖白驰贶【湖白鱼也吴郡圗经续记曰大业中吴郡送太湖白鱼种子勅苑内海中以草把别迁着水邉十余日即生小鱼其取鱼子以夏至前三五日白鱼之大者晚集湖边浅水中有菰蒋处着子缀着草上是时渔人以网罟取鱼然才至二更则产竟散归深水乃刈取菰蒋草有鱼子者曝干为把运送东都至唐时东都犹有白鱼】眷存之及只领欣荷未敢具报别驰介也
　　某比遣所假诸兵还麾下尝具问计已闻于左右也即日伏惟动止万福相望一水之隔未果造谒斋舰【音槛版屋舟也】诣郡枉道一临为幸也不宣
　　某皇恐比致薄酒遂达空函【晋史殷浩传浩少与桓温齐名而每心竞后温将以浩为尚书令遗书告之浩欣然许之将答书虑有谬误开闭者数十竟达空函大忤温意由是遂絶交】愧不可言又附来介持上伏望恕留
　　某啓比过荆谿少留遂不相闻秋髙体力佳否防假船匠等极济所须第久妨使令感怍不可言也某畧至贾山吊王寿基左司【左司名岗】而诸卒索去遣状不尽区区不宣
　　某皇恐向许假舟望如约已备数箧书籍纸札公津遣也得两舟则满所望矣
　　门内万福酒五尊谩持送幸检留
　　与李廵检【师渊】
　　少留荆谿归领所遗诲帖喜承尊履胜常西村杏花之约扁舟独往当属闲人而鄙事牵留【语泰伯篇吾少也贱故多能鄙事】竟不果世事无不然可为太息不宣
　　与张省干【字子为先生文集荆溪行记曰张彦深中大之子子为】
　　属有庆吊之役自梁谿移舟过吴门境上姻旧挽留弥月方还坠教不获迎拜使者但极感怍冬序薄寒伏惟万福子为诗语妙絶一时【前汉书贾捐之传曰君房下笔言语妙天下顔师古注曰于天下最为精妙耳】汤沐少休【前汉书杨恽传曰移病尽一日輙偿一沐注曰五日一洗沐也顔师古注曰言出财用者虽非沐休当得在外也贫者实病皆以沐假偿之也】想见撚须风度【注见九巻与李主管帖】在西湖水石之间【东坡先生奏议曰杭州之有西湖犹人之有眉目西湖复唐之旧环三十里际山为岸】因来发药幸甚
　　与张宣干【字季野】
　　田间遇暑如被燔灼【东坡先生帖云自夏歴秋毒热不衰炰灼理极意谓不复有清凉】埀虹对月【注见九巻平江吴江林尉帖】一笑之乐【前汉书薛宣传曰一笑相乐斯亦可矣应劭注曰以壶矢相乐也晋灼曰书篆形壹笑字象壶矢因曰壶矢此説非也顔师古注曰壹笑谓一为欢笑耳】岂复梦见【东坡先生帖云疲曳之余即困睡耳对酒寻菊岂复梦见】新凉不审体力胜否小诗送牧之【张宣教字牧之先生文集载送牧之诗序曰四月十五牧之赴南昌辟某与季野从周饯于松江佛舎竟洒步月至埀虹亭乆之遂别戏作数句送牧之宛宛白虹贯层梯出天半乘云来帝旁立侍玉皇案银河径千里水接天漫漫一杯属明月俯见人影乱张公江海客坐啸白鸥伴寥寥如清风一笑亦可唤明朝驾戎轩揷羽流白汗行矣且勿驱未恠安石缓神光射南斗绚若金碧烂出门问何祥铜章付雷焕】恐喜事者酝醸以为罪未敢遣【东坡先生与陈濠州帖云自窜逐已来不复作诗文其中虽无所云而好事者巧以醖酿便生出无穷事也又辞免翰林状云搆造飞语酝酿百端】并以道中数诗録呈当一笑不宣【东坡先生与维瞻帖云得少佳趣无由持献独享为愧但当一笑也又与金山寳觉禅师帖后把菊赋一首写寄以当一笑】
　　大暑不复近笔研而河流断絶门无行迹亦不聆起居状有客过言季野得疾不轻喜闻无恙【注见九巻与李主簿帖中】而不即遣问为愧新凉体力当益胜吾侪老境骎骎【东坡先生滕县时同年西园诗云盛衰自骎骎毛诗四牡篇曰载骤骎骎注云骎骎骤貌】粉白黛緑乃疾病之根【楚辞招魂曰粉白黛黑施芳泽些战国防曰张仪曰周郑之女粉白黛黒非知而见之者以为神汉武故事曰上起明光宫发燕赵美女二千充之皆自然美丽不施粉白黛黒以上三书皆载粉白黛黒至唐韩文公作送李愿归盘谷序乃云粉白黛緑者列屋而闲居又东坡先生与王定国书云粉白黛緑者俱是火宅中狐狸射手之流愿以道眼防破始以緑字变之也】一刀两段不可复疑也【慈觉頥禅师戒酒肉文云若欲改往修来便请一刀两段】僭易皇恐
　　疎懒【杜工部集佐还山后寄诗云旧谙疎懒叔释者以谓又以嵇康自处嵇康性复疎懒】久不上记暑不审体力何如张道人以相游士大夫之间艺甚工而身益困【东坡先生答处守俞括书曰都下见一医工颇艺而穷】欲望荐口为一饱之图也【东坡先生诗曰一饱未敢期】怱怱遣状不及其他
　　与胡制干【字季和】
　　辱诲存喜承新凉体中欣豫端明行状【先生文集载端明殿学士左朝散大夫致仕安定郡开国侯食邑一千戸赐紫金鱼袋赠左中大夫胡公行状云公胡氏讳交修字已懋常州晋陵县人绍兴十一年正月丁未以疾不起享年六十五公两除词掖三侍经帏再入翰林为学士经术通明诵説有法诏令简严天下诵之胡氏自文恭脩简相继掌内外制一时以为盛事及是世将又踵公入赞书命直学士院父祖子孙四世公悉裒次为书号四世经纶集以侈一门感遇之荣云】投老多病文思衰落方以不称为惧忽拜厚餽愧谢不知所言金凿落【酒器也白乐天诗云银含凿落杯】已茂【行状作已楙茂字通用】置酒新第尝出临劝犀围亦所佩服者【东坡先生用过韵冬至诸生饮酒诗云鹤发惊全白犀围尚半红】故物依然重以感塞【东坡先生曰昙秀畜龙尾研是蒋希鲁旧物余在广陵尝从昙秀识此研今复见之海岭间依然如故人也】某归田十年【后汉张平子作归田赋晋陶渊明归去来辞云田园将芜胡不归】铭亲旧十数家凡致金币皆不受端明雅游之故【前汉书张耳传曰耳雅游多为人所称顔师古注曰雅故也言其故倦游交结豪杰是以多为人所称誉也】輙欲因文字荐区区若复责赂则负愧幽明矣二合尝启封一观具识厚意之所在今同良币对来使封识回纳幸勿再三徒费笔札【前汉书司马相如传曰上令尚书给笔札顔师古注曰时上多用纸故给札以书】
　　荐枉手帖伏审信宿【尔雅曰有客宿宿言再宿也有客信信言四宿也郭璞注曰再宿为信重言之故知四信唐杜工部秋兴诗曰信宿渔人还泛泛】胜常又勤遣骑曲折已冐闻矣决不敢以十年之戒隳坏于一日望公眷存防此一节不果只拜必辱深詧
　　与何排岸【次彭】
　　衰老归田追怀故交藐然在万里之外不果寓一书【子产寓书使告范宣子】问安否即日春和不审体力何如防盗猖狂尚未伏诛官署在城府故自按堵所冀彊食不宣向来客居江外防一顾之重【昔有卖骏马者比三日于市人莫市乃见伯乐还而视之去而顾之一日价増十倍】别去又辱贻书存劳滋见久要【论语曰久要不忘平生之言亦可以为成人矣】穷僻无便以不即占报为怍知代期不逺伺造朝当遣介问所须【古诗云遣骑问所须】
　　与刘机宜【元兴】
　　骑从入里门衰老久安闲放无从一诣辱书喜愧之深具审即日胜健尊公守彭门东人厌乱喜见二天【注见五巻吴常州帖】第触热以适千里无疾而驱【载驱诗序疾驱于通道大都】以适温凊之宜也
　　与孙宣教【字国器】
　　春首造门而都其出矣【前汉书司马相如传曰时从车骑雍容闲雅甚都顔师古注曰都大美之称也】从大阮语【晋书阮咸字仲容任达不拘与叔籍为竹林之游诸阮居道北籍咸居道南南阮贫北阮富】移时尚怀欣对不足之意而以不见公为大恨也舟还欲寓一纸病懒复不果履兹凉秋体中胜否某去学校四十年追数几案之旧独有公家父子而屏窜一隅又不时见可为太息不宣
　　伏承令弟国华属疾不救手足【注见四巻张侍郎帖】亏坏何痛如之某入夏苦疮痬苛痒不能耐涉秋方小间犹未尽去体治疗之方百药尽试【礼记月令曰仲夏之月聚畜百药周易无妄之药不可试也】以硫黄为主【本草神农经石硫黄杀疥虫日华子曰治恶疮疥癣】敝衣破履【史记东郭先生衣敝履不完行雪中履有上无下足尽践地】拥鼻而坐【惧闻硫黄气故也亦借用谢安能为洛下诸生咏有鼻疾其音浊不流或以手掩鼻以效之】不敢对一客舎弟自妇家归闻仲逺有闺中之戚方知国华下世久矣穷陋寡闻不及致奠餽以为负也
　　国华顷者数相见于清白堂相阔殆三纪之余矣度其年与某相上下而不能记也某顷罹亡兄之丧一闻诸幼呱呱【书益稷篇曰啓呱呱而泣注云泣声也】则心肺间如有汤火【东坡先生与王定国书云每念至此觉心肺间便有汤火芒刺】国华诸郎皆已授室【礼记婚礼妇降自阼阶授之室明妇为家主】自足以慰目前也
　　与庄宣教【字子平】
　　里门【前汉书郦食其传曰为里监门又石庆醉归入里门不下车万石君怒之对案不食】少留连日晤对亦足以慰区区又勤置醴【注见三巻宫使李尚书帖】此意厚矣【后汉书冯异传帝使中黄门赐以珍寳衣服钱帛诏曰仓卒芜蒌亭豆粥滹沱河麦饭厚意久不报】独念主人翁【艺文类聚曰武帝长夜至栢谷投逆旅宿主人翁疑帝为奸盗聚少年乃欲杀之】喜事重客一费千金【前汉书袁盎传曰千金之子不垂堂又恵帝纪曰二千石钱二万将军四十金晋灼注曰近上二千石赐钱二万此言四十金实金也下凡言黄金真也不言黄谓钱也食货志曰黄金一斤直钱万顔师古注曰诸赐言黄金者皆与之金不言黄者一金与万钱也】又出侍姬持觞临劝累珠妙曲【礼记善歌者使人继其声上如抗下如坠曲如折止如藁木倨中矩句中钩累累乎端如贯珠歌之为言也长言之也东坡先生老饕赋曰忽累珠之妙唱抽独茧之长缲】闻所未闻至今感悦也即日暑雨体中胜否衰老惮暑且复杜门【国语楚灵王虐白公子张骤谏不听趍而退杜门又前汉书王陵传曰谢病免杜门顔师古注曰杜塞也闭塞其门也杜字亦作殷音同】未有寻盟之日【左传昭八年遂防于虢寻宋之盟也】临书怅惘【东坡先生与徐得之帖云临书怅然又临企邈然临书惘然】
　　别来便欲驰问而以连夕不寐意象愦愦然【注见六巻汤直阁帖】去家既久鄙事【论语曰吾少也贱故多能鄙事】亦滋出以故不即遣书省问无恙【注见九巻与李主簿帖】麰麦【广雅曰大麦麰也小麦来也説文云麰同所受来麰也】登塲时【孟子有如时雨化之者】正去嵗凿井灌畦之时也【注见一巻张右丞文注见五巻帖与常州帖】
　　与胡承务【名宙】
　　向来系舟津亭一再屈过英姿秀发【楚辞逺游章序云文采秀发】清言超诣【唐杜工部诗紫燕自超诣翠駮谁剪剔】坐客皆属目但苦纷纷不数奉周旋为恨别去复此隆暑侍奉何如某老惫畏暑喘卧一榻之上凉秋可几解也
　　髙文辱贶亹亹千言如行云流水姿态横出【东坡先生与谢师民书云所云书教及诗赋杂文观之熟矣大畧如行云流水初无定质但常行于所当行常止于所可止文理自然姿态横出】反复究观不谓投老复见竒作隋珠弹雀【吕氏春秋曰以隋侯之珠弹千仭之雀必笑之何也所用重而所作轻传曰隋侯见蛇伤以药封之蛇衔明珠径几寸纯白夜光烛室以报隋侯】愧不克堪輙课数语占叙仰叹不足之意【回啓见本集】
　　舟还便属亡女祥练【记曰练而慨然祥而廓然又曰祥之日鼓琴瑟示人有终也】斋祭甫毕即具装展南兴墓重以旱暵荡舟于絶潢断港之中疲曳弥月方竟此一役厚意久不报【注见本巻庄宣教帖】简慢之咎尚冀阔畧
　　与沈承务【字德茂】
　　被诲累纸伏审燕处超然【老子曰燕处超然注见八巻朱直阁帖】秋阳【注见五巻庄右司帖】过于三伏【隂阳书曰夏至后第三庚为初伏第四庚为中伏立秋后初庚为末伏厯忌释曰立秋以金代火也金畏火故至庚日必伏庚者金也故曰伏日】可欵脩竹千竿【韩文公集游青龙寺赠崔羣补阙诗惟君与我同懐抱鉏去陵谷置平坦年少得途未要忙时清谏疏尤宜罕何人有酒身无事谁家多竹门可欵又白乐天池上吟云有竹千竿】独不受暑【杜工部集陪李北海晏歴下亭诗脩竹不受暑交流空涌波】偃仰自适也不宣
　　须二檐輙持挽南轩巨竹千挺【韩文公集蓝田县丞防记云博陵崔斯立元和初以前大理评事言得失黜官再转而为丞兹邑丞防旧有老槐四行南墙巨竹千挺俨若相持水防防循除鸣斯立痛扫溉对树二松日哦其间云】其凉可借但恶札不称耳别有委属不外
　　老境日益頺惫方俟暑退遣一问已枉诲音愧荷之极具审秋暑佳胜比得二庵书大祲之余【注见一巻张右丞帖】继之旱暵如西徐舎傍两岸车声水欲干矣恶嵗如此奈何【史记曰凡嵗美恶谨嵗始正月旦决八风东南民有疾疫嵗恶东坡先生次刘贡父登黄州楼见寄韵云数竒逢恶嵗计拙集枯梧】新粟分遗粥縻所须【説文曰粟嘉谷实也粟之为言续也尔雅注曰江东呼粟为粢】存録所逮拜贶铭藏
　　声问久不通而两庵人来每聆兴居亦足以慰山中连雪龟潭之寒【先生文集载荆谿行记曰余尝卜乌龟潭池于湖洑之北又文集有龟潭诗曰绕舎莳薗孙褰帘望竹君移床栖越防脱屐防苔纹钓影埀潭月樵歌出岭云慇懃一瓢水侑此并中芹又曰风涟细娟娟月影光弥弥庭空韵琴筑故入幽人耳皓白有真色淡泊非世味谁能听蝇蛙唤汝为鼔吹】又过于山中今一鞭春【王充论衡曰立春东耕为蛙象人男女各各执采鉏钱或立春牛象人土牛未毕而耕也从气应时示师下也】更旬日风日清好老人可以具舟接晤不晚矣
　　山蓣珍馈【本草薯蓣一名山芋秦楚名玉延郑越名土藷图经曰生嵩髙山山谷今到处有之倦游録曰薯蓣二字上一字犯本朝庙讳下一字犯唐朝庙讳旧名薯药盖避唐讳今曰山蓣亦避国朝讳也雷公炮制方曰见使勿用平田生二三纪内者要经十纪者山中为上皮亦四面有髭生者妙故先生云此物惟出于山中也】极副所须此物惟出于山中每鬻于市【礼记曰不鬻于市】不逮左右所遗者【左右注见八巻庄右司帖】又辅之崖蜜【注见四巻五九兄提举帖】益见存省周旋之矣顷时某人致此馈亦佳年来已罢絶有徳茂如故尤极欣荷也
　　某嵗市薪炭于湖洑【注见五巻庄右司帖】而牛山一瓢【先生文集载牛山庵请疏元不着其名又载请僧了义住牛山庵一疏】不得力遂至冐凂重辱留意所得薪炭极佳又复干扣但有愧荷今遣一舟趍前伺頥令【前汉书贾谊传曰頥指如意如淳注曰但动頥指麾则取】临书莫喻感悰寳眷万福令嗣昆仲【先生文集载文有读沈徳润诗巻一诗殆徳茂昆仲】不别书某輙有新酝二十尊持送冀检领
　　日念具装入山一望声光【注见五巻常州吴守帖】竟以事违但剧瞻向雪余伏想休胜两僧还山輙寓一纸问安否不宣乌薪虽防頥防【注见前】不敢遽遣舟促迫僧又云欲办矣乃敢以闻望赐饬遣书愧恐
　　门内万福某人不别问某輙有紫微泉两斗持献冀检领【吕元中紫微泉记曰欧阳文忠公以右正言知制诰谪守滁上明年得酿泉于醉翁亭之东南隅一日防寮属于州廨有以新茶献者公敕吏汲泉未至而汲者仆出水且虑后期遽酌它泉以进而公已知其非酿泉也穷问之得紫微泉于幽谷山下文忠博学见精而又好竒既得是泉乃作亭以临泉上名之曰丰乐堂时名公宿儒皆为赋诗以纪其事由是紫微泉始盛闻于天下今帖中所称酒名岂非滁泉官醖耶】
　　与邹承务【陶字志新】
　　某自立秋欲驰一介【春秋左氏传襄公八年知武子使行人子贠对曰君有楚命亦不使一介行李告于寡君】扰扰至嵗尽竟不果今春席侔仲【席畤字侔仲】附送公所遗发函乃次魏之讣也【次魏名宗謩志新子也玉篇讣芳付反告丧也又至也】省书三复举室惊呼【唐杜工部集赠卫八处士诗云访旧半为鬼惊呼热中肠】天之丧予一至此也【语先进篇顔渊死子曰噫天丧予天丧予】次魏髙才秀出一时【按公集载邹次魏志文云临川郡人邹君次魏者始从余游自六经百氏诸子之书与太史公所记无不读文词古雅深厚有典则笑语不妄进止可识未尝狎游燕惰以弃一日盖先君子之泽也比余防恩北归积六七年相望二千里次魏恵然过予而学益博行益高文益竒云】谓当起家继先公侍御之后【次魏墓志云曾大父齐宣义郎大父余建中靖国间歴三院为侍御史与邹志完陈莹中江表民同时仕言职其言専以消朋比开公道为急崇宁初新将相用事得罪贬死父陶字志新云】何奄至大故【孟子今也不幸至于大故】亲老子幼赍恨而没恭惟至情所钟悲恸奈何【晋史王衍尝丧幼子山简吊之衍悲不自胜简曰懐抱中物何至如此衍曰圣自忘情最下不及情然则情之所钟正在我辈】侔仲贬官还里中遣书劳其归犹未见告旬日后致饷以别纸悼次魏之亡始与志新报问偕至重念公老矣不当以无益之事耗伤血气为诸郎之忧也不宣
　　某顷者流落江外次魏顾存特厚俯仰十五年遂隔存没而相望二千里不获致一哀今饬僧显清者具薄祭区区悲悼已见于奠文中矣【公集载文云呜呼嗟我蠢愚云云】向在宜黄【县名属抚州】次魏已有子今授室否善人宜有后天定胜人【史记申包胥曰天定能胜人人定亦能胜天】此可必也向置二席在此去人仅能持信掩不可复将已干扣差一夫随二仆至乡县归时附纳也
　　累得书欲售陈极田幸甚某去七十无几如次魏盛年已先朝露【传曰溘先朝露】不谓衰老犹在世间所以汲汲欲舎之为负郭二顷之计【史记苏秦曰使我有负郭二顷田岂能佩六国相印乎又汉史陈平传家廼负郭穷巷注云负谓倚也】顷得报以懐寳为惧【传曰匹夫无罪懐璧其罪】今因遣二夫致次魏薄荐更委差一田客得力者尽付所得嵗租文足以济目前所需也田直自不必次贾亲携【邹宗嘉字次贾志新第二子也】只显清或姚山一来某便以元得公据并合要文字尽赍纳嵗租断自丁卯年归左右【书序断自唐虞以下】且欲此一种断手【杜工部诗云断手寳应年】慰此悬悬十二年溷志新不为不久矣万一田直未尽如数他日固可待也二仆还奉报音伏审暑退燕居万福群盗出没官军不能奈傥令大家富室尽徙城郭亦清野之遗意庻几少弭矣公门内百口万一窃发于夜半仓卒之中悔将何及孰如城居奠枕【扬子曰奠枕于京】髙卧以竢泰平区区至祝幸毋忽
　　次魏除丧矣悼念至今犹未去心所幸四男子【按次魏墓志云娶甘氏生四男子叔卿子卿春卿夏卿】已能读父之书乃翁为不亡矣想志新用此亦少慰也某三月中适李氏女子得疾不可治衰老防犊【后汉杨彪子修为曹操所杀操见彪问曰公何衰之甚对曰愧无日防先见之明犹懐老牛防犊之爱操为之改容】无以为心而妻母讣音踵来舎弟亦感危疾今幸小间而舘二医弥月犹未遣投老残年多故如此遣谢忽忽
　　与赵觧元【名不拙字若拙】
　　少别便欲啓问无恙【前汉史李陵曰霍与上官无恙乎史记须贾曰范叔固无恙乎】而姻旧以铭志见属老懒不如约及是数辈持书坌集终日伏几上如作书生时每遣一价如偿重债以故虽欲作记徒有区区此心耳示诲喜聆大暑燕居欣豫承俛就秋赋高文当属具眼而识真者少【传灯録云如来以正法眼藏传付后人又云南泉拈起毬子问僧那个何似这个对曰不似师云什麽处见那个便道不似僧云若问某甲见处放下手中物师云许徐具一只眼又云镇州普化和尚云临济小厮儿只具一只眼】勿示之未始出无宗遂使之惊而走也【冲虚至徳真经云有神巫自齐来处于郑命曰季咸知人死生祸福寿夭期以嵗月旬日如神郑人见之皆避而走列子见之而心醉而归以告壶丘子曰始吾以夫子之道为至矣则又有至焉者矣壶丘子曰吾与汝既其文未既其实而固得道与众雌而无雄而又奚卵焉而以道与世抗必信矣夫故使人得而相汝尝试与来以予示之明日列子与之见壶子出而谓列子曰嘻子之先生死矣弗活矣不可以旬数矣吾见怪焉见湿灰焉列子入涕泣沾襟以告壶子壶子曰向吾示之以地文萌乎不震不止是殆见吾杜徳机也尝又与来明日又与之见壶子出而谓列子曰幸矣子之先生遇我也有瘳矣全然有生矣吾见杜权矣列子入告壶子壶子曰向吾示之以天壤名实不入而机发于踵此为杜权是殆见吾善者机也尝又与来明日又与之见壶子出而谓列子曰子之先生坐不斋吾无得而相焉试斋将且复相之列子入告壶子壶子曰向吾示之以大冲莫朕是殆见吾衡气机也鲵旋之潘为渊止水之潘为渊流水之潘为渊滥水之潘为渊沃水之潘为渊泛水之潘为渊雍水之潘为渊汧水之潘为渊肥水之潘为渊是为九渊焉尝又与来明日又与之见壶丘子立未定自失而走壶子曰追之列子追之而不及反以报壶子曰已防矣已失矣吾不及也壶子曰向吾示之以未始出吾宗吾与之虚而委蛇不知其谁何因以为弟靡因以为波流故逃也】不宣
　　与抚州疎山白云如老【了如】
　　奉告喜承戒体清安某门内多故衰老筋力殆尽于丧祭医药之间【先生集载与五九兄提举帖云某少兄一嵗年来多故丧祭医药种种闗心殆无虚月劳生可厌比因醮谢作一青词末后数句云如贫贱富贵寿夭之数固有定命不敢仰祈而水火盗贼疾厉之虞出于非常尚冀加防区区本志可见于此】初欲驰告而道眼所照【东坡先生谢怡然茶诗聊将试道眼莫作两般看又与王定国书曰愿公以道眼照破】如东风射马耳【东坡先生文集载跋晁氏考牧圗诗云烟簔雨笠长林下老去而今空见画世间马耳射东风悔不长作多牛翁又和何长官诗云向説市朝公子何殊马耳东风又唐李翰林答王十二寒食独酌有懐诗世人闻此皆掉头有如东风射马耳】故不复云云也【前汉史汲黯传曰吾欲云云顔师古注曰云云犹言如此如此也史畧其辞耳】不宣
　　藏记久不驰遣遂无借口【东坡先生孙武论曰立毫发之功以借其口】向来清老馆置方丈凡八日使令四五辈连夕惊魇不能着寝唯某大齁【火侯切字书云防齁鼻息也东坡先生琴枕诗云鼻息齁齁自成曲】达晓方寤疎拙寡与伐树削迹不容于世【庄子天运篇曰孔子西游于卫顔回问师金曰以夫子之行为奚如师金曰惜乎夫子其穷哉顔渊曰何也师金曰夫刍狗之未陈也盛以箧衍巾以文綉尸祝斋戒以将之及其已陈也行者践其首脊苏者取而防之而已将复取而盛以箧衍巾以文綉游居寝卧其下彼不得梦必且数眯焉物入目中播糠眯目庄子曰今日夫子亦取先王已陈刍狗取弟子游居寝卧其下故伐树于宋削迹于卫穷于商周是非其梦耶围于陈蔡之间七日不火食死生相与邻是非其眯耶又盗跖篇曰再逐于鲁削迹于卫穷于齐围于陈蔡不容身于天下】而山灵却无勒回俗驾之意【文选孔徳璋北山移文云请回俗士驾为君谢逋客又东坡先生与佛印禅师书云昔人一涉世事便为山灵勒回俗驾】念欲以文字言语刻留山中结此胜因而公属令记所营大藏岂非荣愿【先生文集载抚州疎山白云禅院大藏记曰抚州疎山白云禅院长老了如以书抵故人孙某了如领疎山之众十六年矣江左大丛林甲天下隆楼杰阁相望以百数疎山盖其一也了如又以旃檀众香黄金百寳创二大轮藏聚书五千四十八巻充入之缥带牙籖琅函钿轴有大神龙背负之以出于海诸化菩萨庄严相好之妙蛮君鬼伯地行空飞之众穹堂奥殿丹漆轮奂之饰洞心骇目极一时之巨丽父老纵观涕泣作礼以为未始见也请为我记之余以书复曰诸佛所説微妙第一真实了义祖祖相授以心为法故大千拊几一鸣而説法竟老宿下牀一匝而转藏毕譬之良马示之千影而蹑云追风一日万里诸佛子以出世间法提引未悟而区区事纸上语连篇累牍又将何为也了如曰
　　不然学道无自虚空入者　原阙曷覩秘宻予曰然遂记之】　　　　今夏遣仆入宜黄当持送鬼神在旁不食言
　　与建康清凉交老
　　向防锡杖逺临殊慰久濶示书喜聆安穏某囊中偶有余资恐犯借汝闲看之戒遂筑数楹以寄衰老而百役纷然心力俱惫既而悔之何时奉接临书惘然【释氏要览云西天比丘持锡杖有二十五仪凡至室中不得着地必挂于壁出则持以行故释氏称游行僧为游锡子安住僧为挂锡子】














　　内简尺牍巻十
