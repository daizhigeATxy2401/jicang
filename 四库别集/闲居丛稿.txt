　　钦定四库全书　　　　集部五
　　闲居丛稿　　　　　　别集类四【元】
　　提要
　　【臣】等谨案闲居丛稿二十六卷元蒲道源撰道源字得之号顺斋世居眉州之青神徙居兴元初为郡学正罢归皇庆中徴为国史院编修官进国子博士年六十矣越嵗复引疾去后十年召为陜西儒学提举不就迹其生平恬于仕宦大扺间居之日为多故其子机裒辑遗文题曰间居丛稿凡诗赋八卷杂文乐府十八卷诗文俱平实显易不尚华藻黄溍为之序称国家统一海宇士俗醇美一时鸿生硕儒所为文皆雄深浑厚而无靡丽之习承平滋乆风流未坠皇庆延祐间公以性理之学施于台阁之文譬如良金羙玉不假鍜链雕琢而光耀自不掩云云亦言其文之真朴也葢元大徳以后亦如明宣徳正统以后其文大扺雍容不迫浅显不支虽流弊所滋庸沓在所不免而不谓之盛时则不可顾嗣立元诗选引溍此文谓当时风尚如此可以观世运焉斯言允矣乾隆四十一年十二月恭校上
　　总纂官【臣】纪昀【臣】陆钖熊【臣】孙士毅
　　总　校　官　【臣】　陆费墀








　　钦定四库全书　　　　集部五
　　闲居丛稿　　　　　　别集类四【元】
　　目録
　　卷一
　　古赋
　　四言古诗
　　五言古诗
　　卷二
　　七言古诗
　　杂言
　　卷三
　　五言律诗
　　卷四
　　七言律诗上
　　卷五
　　七言律诗中
　　卷六
　　七言律诗下
　　卷七
　　四言絶句
　　五言絶句
　　六言絶句
　　七言絶句上
　　卷八
　　七言絶句下
　　卷九
　　铭
　　箴
　　赞
　　解
　　辩
　　乐语
　　夀词
　　春帖
　　疏
　　卷十
　　跋
　　卷十一
　　斋醮文
　　祝词
　　节辰致语
　　上梁文
　　诗联
　　卷十二
　　乐府
　　卷十三
　　经防
　　防
　　卷十四
　　传
　　记
　　卷十五
　　制
　　表牋
　　卷十六
　　碑
　　卷十七
　　书
　　启
　　卷十八
　　序上
　　卷十九
　　序中
　　卷二十
　　序下
　　卷二十一
　　字説
　　卷二十二
　　祝文
　　卷二十三
　　祭文
　　哀辞
　　卷二十四
　　墓志铭上
　　卷二十五
　　墓志铭下
　　墓表
　　卷二十六
　　行状

　　钦定四库全书卷
　　闲居丛稿卷一　　　　　元　蒲道源　撰古赋
　　雪轩赋【并序】
　　延祐四年余与牛君楚臣同官于翰林国史院始获相识君京师人宰相知其贤而有文以白衣辟用授国史院编修官未几求去余私谓从君游者检阅宋文郁曰第语牛先生云今司文柄者徒欲得君之贤以为此职非责以朝夕奔走期防姑少留得俸金以给饘粥可乎文郁以告君曰蒲之意甚厚然吾以早衰不能勉强非不乐此职也但食人之食而不事其事吾不为也遂决辞余闻之深有愧其言暨余承乏国学君使人持雪轩卷求余序引余窃思君之取义于雪其必有深意焉今试以君平昔观之则夫雪之皓然一色皎而不汚者庸非君之洁乎其掩秽覆瑕者庸非君之有容乎其倐然而集忽尔而释与时变化者庸非君之出处乎若夫为防麰之瑞则君之孜孜讲学以善及人者可知矣至如天葩缤纷匪雕匪刻作止疎密飞舞之态而其文章之妙天机所到非有意而为之者似焉宜君之以雪名轩而识者亦以为然也向所谓贤而有文与其翻然而去不以穷达累其心者于兹而益信噫君子乐道人之善而欲播于歌咏者观此有以识其大方云既以为之序又从而赋之
　　牛君楚臣以雪名轩太常陈子悉着于篇而又征文于余也余掇取陈子之所弃者以为言方其防用事白昼将夕严风乍止同云坌集天花散坠弥望如一飘然而入吾之户忽尔而缟吾之室余乃掩关退处蛰坏其居萧萧骚骚鸣吾竹牕之纸皎皎洁洁映吾棐几之书怳虚白之渐生俗虑之絶无当此时也或倚蒲团以听其声或据槁梧以观其色神魂洒然而昭苏肝胆以之而莹彻如生乎鸿蒙之世与浇风之悬隔如独立万物之表脱垢氛而超邈此伯夷采薇于西山求仁而有得而顔子躬四勿之训已私之尽克之时也欤噫微斯人而与言啜茗饮以冲黙
　　四言古诗
　　赠宗石泉相士
　　石以为甃泉居其中尘滓莫染渟滀涵空粤有道人了然双瞳览物无遁与泉则同气色显晦骨相穷通我亦何心尔赋斯容挟术见访奈予已翁水落石出一笑相逢
　　五言古诗
　　送邓明仲之察司书吏
　　邓生乡曲英行业雅修整遇事胆轮囷折言骨鲠匹马走京师载笔上台省椟玉正求沽囊锥初脱颖相望五千里寄声问幽屏去秋鲜鞍马过我情味永谁知离别久复此游从幸一朝忽征诗遽以行期请云承宪司檄欲往亲簿领青云有余地白日无停景满意取功名归来娱定省
　　张教授盆池石山种梅
　　曲江安静退闭门但却扫精心砭□余颇复事幽讨巉嵓一拳石爱惜如至寳种梅于其巅硗确费天巧慇懃十二冬要看花实好傍人笑我痴我意真自保南枝氷的皪今果慰怀抱无劳叹春迟似比蟠桃早吾闻橘中乐不减商山皓况此大观中觌面即蓬岛何须穷弱水垫没死枯槁持酒寿先生一醉洗衰老
　　次王仲礼九日感怀韵
　　佳节成虚掷怅如损百金秋菊夕可飡徒为楚骚吟独有渊明家足以供幽寻渊明家所爱兴同无古今眼中人岂乏然各怀其心所以子期没伯牙应辍琴东篱景依旧白衣奚再临无酒须谋賖涤此尘埃襟谁能起废防庻令朋盍簪
　　九月十五日李子文席上佳节若为酬分韵得节若
　　书生时时愁富家日日节乘此闲暇时不饮何怡悦樽前三四友年少文愈杰新诗落笔成句句皆清絶酒来不须辞要使頳吾颊
　　菊节过六日友人邀小酌我时适无事来意已不却宾主情况熟笑谈应自若欣然具肴核不丰亦不约沿溪共徘徊秋景正萧索留连兴未阑野鸦啼日落
　　逸题
　　駃騠千里心奔驰追电掣一朝羁维中不能前跛鼈士生天地间出语比稷契岂知与世谬举足便差跌当途烂羊封空谷白驹洁胡弗事谄谀苦自完气节曲肱陋巷贫炙手权门热行藏道所系去取今已决倘佯复何为歌咏自怡悦惟知诗语工遑恤生涯拙
　　闲居纪事二首
　　客从长安回叙濶访邻里貌悴于去时因而问所以客悲向我言此行幸脱死长安遭饥荒食尽到糠粃升合贵不赀珠金何足恃凌晨出求籴于于如栉比暮归持空囊菜色皆相似老弱困且羸行随墙壁倚邨墟向昏黑剽掠羣凶起咸云田中麦苗枯无雨水今年如弗收炊爨当易子予闻重叹嗟祸及乃至此八政食为先周书寓微防天下苟有饥稷思若由已梁惠战国时民粟知移徙一夫不获所古人心愧耻如何填沟壑遽忍立而视此邦麤偷生唇亡寒及齿嗷嗷食口众身不亲耒耜今朝听此言徒増惊悸耳
　　古人制昏礼所贵在人伦冠笄年既迈受币方交亲后世虽偷薄十中五犹遵如何至今日彛典俱湮沦男痴已合配女幼皆成姻安知虑夭寿奚暇占吉辰媒妁走市井鼓吹喧城闉百年祗仓卒大事为因循问之何遽然诏云选佳人传闻至太甚意失非本真正道难化俗讹言易惑民于初苟不慎其末弊将臻寄声秉钧者风俗何时淳
　　送齐府判北行
　　北风天欲雪欵枢君话别袖出诸公篇意不容我缺蹇余适丁艰离况转悲咽情深讵可辞政美难悉説君才信更綀民瘼亦究彻正论当风霜始怒终见恱侯邦居末僚用未尽施设颇闻求闲局此行计已决谋此行云善许国奚自洁况今访落初求治正急切肯将栋梁具小用为扂楔秉钧方得人此语宜中节
　　送府史窦彦立迁奉元
　　蔼蔼府中英夫谁可屈指窦君长安人众论共推美气和更敏才志锐方壮齿留胷无芥蔕出语有纲纪一朝过我辞试问其所以庙堂新立法为吏互迁徙简书迫程期信宿不容止门当道途旁所幸还乡里闻之心惘然别绪纷莫理一杯送归鞯一言赠吾子人生重名节不义深可耻青云路虽高欲致由践履去去宜勉旃好音行洗耳
　　次德衡弟韵五首
　　古道不可作转觉浇风长人心所去就但与时炎凉燕石藏十袭连城遗路傍汝贤乃迂濶汝直成狂徉世味鼎一脔人争染指尝伊我澹无虑箪瓢身世忘处汚奚害洁视变皆为常彼哉声利徒末路空皇皇
　　羲和破凛冽可爱固其宜晨兴盥漱罢茅檐与相期晴光乱锦绣口有难言诗温然寓天理令人荡邪思苦恨白昼短忽忽光隂移冬者歳之余为学当及时礼乐三千字他年对丹墀
　　万物长养极归根以成冬四时只如此郁郁南山松犹人内主敬外貌严而恭肯随桃李花娇靓为君容涧壑老不悔工师非愿逢
　　用心欲刚明为学贵专静人之不已知于吾奚所病风月自清闲篇章足歌咏钟鼎与山林从来各天性其肯枉尺寻获罪于前圣蓍无庸决去取予能定
　　古人进道心如水朝东势滔滔昼夜间欲已而不已明德与新民颠沛必于是吁嗟朱子没道统谁能嗣年驰志弗立岂不増惊悸学而徒为人固非分内事区区斗筲才恃彼词锋利
　　简德衡弟戒饮
　　人生有秉彛尤物害之极麯蘖本致和为祸亦云剧夏后防其源遂见疎仪狄周公戒淫湎作诰何谆悉大则国政隳小则家业失甚则遭戮辱否则成痼疾书传之所载厯厯记畴昔如何后来者乃循覆车迹吾弟颇涉猎岂不増夕愓忆余自童幼杯杓素所嫉无何人强勉颇亦开涓滴当其下喉时恶药与沙砾方知酩酊中特赖扶持力苟若轻放肆野马恣奔逸闻汝以此戒令我喜折屐虽能勇于始其末乌可必莫学醉伯伦妇言非所恤
　　饯杜仲正经厯美解东归
　　脱屣兰省掾曵裾莲幕宾胷中自水镜笔底皆阳春面无喜愠色口不臧否人余事及文翰出语清絶尘佳篇屡贻我玉唾光犹新寒斋坐移晷倾冩见情真期遽云代归意浩无垠关山路皑皑霜雪晨留之不肯住握手但酸辛后防知何时别离宜自珍
　　题竹雀图
　　昔闻丹穴雏栖梧而食竹要看五色羽辉映森森玉歳晚不一逢黄雀乃见辱此君初无心汝得暂栖宿
　　寿甫教授征余文漫成二首
　　人生天地间分定不可移得亦胡为喜失亦胡为悲我今两俱置顺适了无疑惟余乐善心蚤夜以孳孳我本空疎人虚名谩惊俗外夸实未充内省恒自恧已然知奈何勤学补不足庶用期寡过慕荣非所欲
　　赠雪梅相者
　　天爵人不脩妄意希富贵纵然貌可取其中复何谓道人慎许可更当穷本原子游裴行俭予乃无间言
　　赠月轩日者
　　月轩挟术防言论非剽窃星防相命书一理皆贯彻为人推祸福脗若合符节岂比浮夸徒枯中但饶舌
　　寄太子宾客王山木
　　公昔解郡绂汉中久盘桓江山发令姿草木有荣观逸兴超物表清辞落毫端而予等燕雀何幸随凤鸾闲居侍函丈议论惊层澜或时举玉趾乘兴看药栏优哉聊卒岁俯仰天地寛胡为召檄至去住处尤难义有不可辞促装对金銮储君得正士学问资甘盘固知神明相获遂寝食安恨无飞仙药使我生羽翰一往见顔色晨昏奉清欢
　　题田氏寿母诗卷
　　啜菽胡可乐列鼎胡可悲盖以亲为心贫富安足移田君伟男子母老鹤发垂立身掾冬官禄养谐心期金巵献寿祉防服为儿嬉慈顔自怡悦堂上春熙熙八秩又四稔康宁殊未衰晚福方川増防当庆期頥
　　题袁氏忍恕堂
　　袁氏敞华构而以忍恕名求诗发其义为子且细评治家苟不忍触事成乖争待人苟不恕施舍违常情痴聋可作翁和顺无操兵立心务寛绰絜矩皆方平同族欢弗问在邦怨奚生朂哉事斯语千古垂芳声
　　陜州卢知事服阕从仕
　　忠孝欲俱立在人良亦难归养失委质出仕旷问安进退求一可重轻察两端见危当致命处常易休官卢君佐戎幕陟岵时长叹岂以升斗禄而忘菽水欢挂冠奉甘防具衣适燠寒爱日既云乆号天复呑酸终制始从调国光再来观识面询所履敢为武弁看资尔事父敬葵倾寸心丹庶完终始节令名垂不刋
　　额森特穆尔承防先茔树碑
　　堂堂开府公接士如不及天教长词林声誉何洋溢收罗得英彦灿若瑚琏质载笔登銮坡賛助诚有益念切知己报此身宁自惜矧兹武穆王帝室勲业岌诏许树丰碑文章烂星日君行从所主光彩动乡邑便私非素心相事无遗力岁晚期斾还扶摇看抟翼
　　题泣麟图
　　孔子不得位麟出非其时感而作春秋絶笔亦在兹拭面固无取心亦含深悲麟名自此着圣为百世师彼皆草木腐此独日星垂仰德罄终古不冺惟民彛
　　萱春堂
　　寸草至微物发生待春晖惟人有此身岂不感慈闱育我顾复我须臾无暂违教诲至成立获此食与衣罔极恩难报竭力犹庶几三复郊也句余情重依依绯衣两昆季纯孝知所希有赖宪幕贤扁堂乃发挥令我抚卷叹遥瞻白云飞噫欤微斯人吾谁与同归
　　题雍氏通类证续编
　　为医本济世不善或费人弗学亦云已学则穷本真有生罗众疾伤寒最危身隂阳及虚实务要识所因毫厘少差失生死分夕晨雍君业难素授若岐黄亲类证着续编张门有忠臣百问指诸掌条理细敷陈刋之使行世信无夭折民斯人用心溥奚问越与秦始知天地间通贯乃为仁抚卷重叹息我志何时伸
　　送翰林沙知印之武州倅
　　沙君西域英言动安且详久矣被推择登兹白玉堂日与羣彦集职恭持印章年满当补外五马分辉光岂惟我志得要覩斯民康异时树风猷无愧汉循良
　　题何氏孝友义士诗卷
　　人生天地间万殊一本原由亲洎疎逺施有隆杀恩我观曹溪何衮衮来庆源相承尽积徳仁念心所根四世弗异爨一家无间言孝养厥父母友爱于弟昆波及颠连者为义勇胜贲平粜救荒歉出赀周嫁婚黔敖食饿者翳桑命能存病药死给榇众善难具论余力宇仙释并列孔圣尊上表祝厘恳敢随俗趋奔声名达渊聪褒诏如春温彼哉嗜利徒欲蔽灵台昏既自厚封植复思穷并呑私吝守愈固岂思同化元题诗重叹息不觉辞已繁要期引勿替传之子若孙
　　题林氏义井诗卷
　　寒泉天一生苦恶其性死譬诸人之身涕汗弃物耳惟余玉池液潄咽内充美海滨斥卤田鹾司所经纪民聚井味恶逺汲汗流泚林君丞于斯人渇视犹已积诚致恳祈濬地泉涌起冽寒异寻常烹餁倍甘防捐金具塼甓砌甃防崩圮绠罂四骈集老稚悉惊喜满慰尘土心挹彼仍注此昔君因歳荒施粟救乡里乃今兴惠利隂德重积累既收勿幕功名记千百祀
　　题僧石隐诗卷
　　道本费而隐似无乃真实放则弥六合卷则退藏密求其所以然了不见形迹师从读书来此理谅能识身行京尘中名隐聊自适天地如许寛岂求石罅隙蚩人莫说梦不必深致诘
　　题许鲁斋慰狄子昭亡子书
　　圣学继者谁本朝许文正诜诜门人中修短孰非命向来慰亡书今日深起敬细观遗翰墨满纸皆情性
　　送逸姓氏还奉元
　　忆昔寓京日所接罕可人裒然有竒士充赋来西秦金鍼五色线黼黻期补纫知者喜收录如磬获泗滨当年行辈中齿发尤青春天马不受羁海犀能辟尘九载此重觏喜色含津津赠我移兰篇辞翰俱足珍臭味既云同千里犹比隣还归有公论主人方肃宾
　　谢蔡叅政惠寄甘州枸杞
　　来自酒泉郡殷红色尚新去家不食此逺寄住家人住家人老矣独爱芳甘味欣然亲解包咀嚼感珍惠
　　春晚山茶始开示德衡弟
　　山茶本冬花憔悴遂开晚侪辈鬭芬芳已独尚息偃及兹春事深渥丹始赫烜叅列姚魏前正色无婉娩因之观我生平昔匪骄蹇衡门自栖迟临老遇摧挽朱紫皆少年迹亲心自逺华颠岂怀荣田里幸得返功名船上滩歳月轮下坂抚树三叹息歳寒同缱绻
　　壬戌五月一日题所赠扇
　　小惠乃人为等此一扇材大德天地功及物无边涯摇时热暂去停手热还来早晚秋风至洒然心目开
　　为扇解嘲次前韵
　　朱明天地炉得此解愠材知君力所及如我生有涯但当录小善勿遽期方来朂尔竹帛功相兹橐籥开
　　菊栏边金钱盛开
　　黄菊未开时金钱为前驱顔色颇同调节操乃尔殊地产富百镒天质成五铢鲜明宜露洗黯淡愁霜枯芳姿甚可爱药品时亦须连茹多或厌滋蔓久难图不以时湔沸恐随凡草俱体弱虽自植头重还相扶










　　闲居丛稿卷一
　　钦定四库全书卷
　　闲居丛稿卷二　　　　　元　蒲道源　撰七言古诗
　　为西轩先生赋冬日葵花【并引】
　　丁亥歳十月西轩先生园中葵花忽开诸君子皆有诗愚谓葵虽凡卉然诗人尚其有倾日之义且常开于盛夏今反见于冬何耶抑亦为主人负尧舜君民之志而处于幽闲之地其畎畆不忘之意未始少衰为发此祥或庶几其理可得而推也因为诗以献诸先生且以识一时之事云
　　飞霜万瓦方皑皑西园蜀葵何为开余爱此花当盛夏满眼旌节森亭台芳心见日常倾向依依有类朝君状古来风雅托草木屡遣诗人劳意匠穷隂闭塞成严冬忽惊散火氷雪中世间万物冻欲死独许凝笑依墙东旁人省见皆咨愕余将以理解其惑西轩先生花主人此祥有为非虚得主人抱负经济才合居鼎鼐调盐梅祗今白发置散地瀹彼伊洛传将来乐天知命年七十岂以用舍为忧怿惟余尧舜君民心至老不衰犹宿昔对花洗盏寿先生先生有意须当倾愚虽不敏亦非谄作诗聊颂肺肝情
　　贺白良甫兵后再聚【并引】
　　白良甫子善卿兵后四十年死生契濶今复再聚作诗以贺并钱善卿之行善卿家属在忠州欲先挈之锦城然后迎其父为莵裘之计
　　香山先生已华颠老去无儿真可怜一朝有客拜牀前顾之不识谁使然慇懃欲语声哽噎眼睫泪迸如流泉忍悲细为剖根原自昔普疑飞兵烟子南父北各分散屈指经过四十年但知骨肉成死别岂意今日皆生全我初闻之玉堂仙抚膺击节宵不眠邓攸隂徳竟无报仲孺遗体知有缘趋庭诗礼絶复传事出意表宁非天问君忠州盍言还云挈妻孥锦水边迎我双亲归老焉甘防奉养俱团圆感君纯孝真可贤终始更愿心常坚因合墨卿书之牋会有三叹读此篇
　　送周羽士
　　仙翁出尘貌竒古紫阳真人应乃祖功德方升居下土亦知上界多官府神游八极隘崆峒一双青鳬翔汉中都笑指心怱怱万里还随鹤驾风
　　仲春十三日大风雪
　　两日东风何作恶横将桃李花吹落阳和歘忽变寒威晓来陡觉春衫薄纷纷扑面飞虫乱细防六花惊雪作须臾眼界失旧观玉殿琼林起沙漠细思节物恐差谬始信化工难测度初迁乔木悔新莺乆屈重泉愁尺蠖仰天致诘不我酬运会果谁司橐籥便当努力战客隂一扫晴空开六幕
　　与汉中道尚书吏
　　古人世利莫能诱千驷万钟不屑受至今凛然有生气名字烜赫垂星斗彼虽富贵德匪称一死真同草木朽尚君结发从簿书妙选已居风宪乆持身信若璧无瑕遇事何妨衣浣垢朅来汉中两见之循视初终自撡守愿言此去加勉旃仰止前贤期尚友
　　题南褒草亭图手卷【并序】
　　褒邑之东宫曰玉虚旁有溪园地形爽垲仲岩道录取乾坤一草亭语意诛茅搆其上西乡令防斋先生李进臣为写此图大尹山木公及名士品题成巨轴故并及之
　　君知上界足官府故葺衡茅在江浒离喧气象接鸿蒙昭俭规模存简古玉虚连延清境同胜地雅属仙主东西日月自萦绕高下乾坤时仰俯晚山苍翠鸟知还秋水空明鱼可数沉香富贵走太白浣花岑寂留工部神游八极初不羁税驾聊须憇兹宇防斋一见心目舒老笔淋漓注风雨流传文士争品题短韵长篇聨绣组牛腰诗卷固不恶尚惜竒观堕尘土
　　送廖通判亨甫解职归秦
　　廖君虽曰黄冠流颀然特出众罕俦践履道行清而修姓名乆已登瀛洲宗师令作汉中游掌判羽借三年留平心待人不忮求冲徳应务知刚柔一家无间谁操矛九折弗厯何摧辀鹤长鳬短非我谋孰居无事生赘疣以此缮性诸缘瘳爱君不置况为仇一朝告别催行驺黄鹄高举攀莫留浩歌把酒纾离忧他日有怀元丹丘
　　赠龙岩上人草书
　　韩云浮屠多技能祗今复见龙岩僧高闲怀素去已乆肯向死灰求续灯手追心慕忽有得笔底涣然无滞凝云烟结暝鬼神泣雷电索怪蛟龙腾悬崖百寻防瀑布老树千歳垂寒藤铁为门限自兹始但恐纸价相仍増我闻雪庵亦工此好事往往输缣缯都城顔扁妙天下骤得荣宠非阶升龙岩更须追三昧无俾斯人专美称贺董宜卿得子又得乃尊拜汉州太守之信
　　丹山凤凰五色雏渥洼龙马千里驹春风年少董公子入掌英物初何殊闾里相传真盛事玉菓犀钱供利市兰汤浴罢锦防濡頥颊丰盈胎发腻自慙汤饼先得尝续补新诗书弄璋君家好事重并至此儿赋命尤宜良查查干鹊噪庭止一幅亲书来万里开缄预报得官归到家便有添孙喜玉牙珠颗娇嘤咿乃翁开顔笑熙熙飞腾它日姑置之万金难博此一时
　　寿德衡弟
　　春风来处元无迹但见梅梢氷的皪腊醅沽得亦自醲满注梨花浮重碧眼明见此两清竒便欲一醉哦新诗侧闻鸰原传好语借此为君称寿祺
　　题赫舎哩总管夫人贞节卷
　　柏舟清风能启予世虽相后如合符平生不失歳寒节健妇果胜大丈夫繁华一洗脂粉气萧闲自有琴书事国家恩泽不负人已见门楣刋大字
　　送瓜尔佳多罗台同知
　　守能清白行无碍肥马轻裘亦何害内实空疎外示优褒衣博带良足羞人知翩翩贵公子谁料胷中蕴经史倅州出手聊小试律已知人俱可纪
　　国初忠靖为功臣其子作牧龚黄伦孙今卓然乃如此世泽既久弥光新愿君植志不少屈洗眼青天看横翼我穷无锥有此笔能为诸公声伟绩
　　送呉闲闲真人
　　天风吹衣雨浥尘卢沟晓别诗境新石梁雄据天下津羣峯迤逦西北垠草未防缀生精神骄马驻足车停轮纷纷追逐皆朝绅相与祖饯为何人闲闲嗣师方外臣貌虽老氏心儒珍恩许还家寿乃亲翁媪年皆八十春饶国启封降丝纶上尊分赐光禄醇道旁见者咨嗟频此行岂为思鲈莼觚棱逺瞻恋岩宸青云我亦忝致身先世赠典蒙深仁但恨不及生存辰因君此图泪霑巾
　　送巨徳新郎中之蜀省
　　白头相见又分襟遥指坤维出禁林依水泛莲三省幕饮氷餐蘗一生心行装虽谢糢糊锦束带犹横错落金抚蜀賛襄谋素定过家荣耀渥殊深乡民戴白欢争迓先陇焚黄怆曷禁报国不将知己累如君合向古人寻前驱负弩初何效逺虑筹边夙所钦贤似严扬怀曩昔学同齐鲁劝方今里中试采王褒颂溪上聊追子美吟倘有北来驰驲使丁宁佳信莫浮沉
　　再送巨郎中
　　官厯三省幕家无一囊钱玉堂方少憇趣装又西川忆昔从游童稚年别时青鬓今华颠相逢京辇倾肺腑恍若隔世俱茫然爱君真淳复通敏韩国援引同周旋帝心简在自潜邸呼以姓名称其贤此行賛画制全蜀迹未及到声先传剑关无险锦城乐忧欢分却西南天职思第一固邦本要使民庶沈疴蠲绥怀蛮徼得安静百废具举纲维聨兴学与荐士当务尤所先不羡十万矜腰缠不愿一日官九迁但期报国兼不负知己石有可泐心弥坚
　　题凖提菩萨诗卷
　　东坡当年笑罗什临死徒然求呪术岂如姑也得神授一念只已众生疾莫非补陁誓深借口胜出方千金我虽未解浮屠法且喜能施济物心
　　卢沟桥苻氏雅集亭
　　卢沟石梁天下雄正当京师来徃冲纷纷行旅半英彦掉鞅振策无停踪苻家介侧敞亭搆坐对竒趣供醇醲虽云好客成雅集问孰车骑真从容
　　题承庆堂诗卷【孙宣慰家】
　　祖宗神武定九围先正以勤耀皇威于时善敇犀兕衣惟恐伤人与仁依一念若此福所归纪功三叶照常旂爵皆锡公世云稀他姓子孙或已微君家犹光煇顔堂承庆要发挥开卷烂然盈珠玑如松栢茂充前徽籍用白茅其庶几
　　赠传神李肖岩
　　人生天地洪炉中形色散殊俱不同画师笔底要真似妙想乃与天机通肖岩后出独超诣睥睨众史如儿童京师摹冩富箱箧竒厐福艾多王公神情所赋各臻极千变万化无终穷遂为当代顾陆手足配向来褒鄂雄明牕副本得寓目起敬毛发森寒风祗今声价愈増重姓字已彻明光宫尘容俗状亦何者年齿未及先成翁既无开朗谪仙韵又无图画凌烟功君胡惠然肯相过坐对熟视心神融煤黳纸上畧防画稍类云月犹朦胧须臾壁间出幻影恍若面映新磨铜人能肖吾不自肖内发感愧顔生红圣贤体貌等人尔所贵践履惟能充作诗荅谢肖岩贶但恨意逺辞难工
　　题苗氏孝义旌表
　　昆季易世亲疎分祖宗视之均子孙譬犹树木散枝叶气脉由来同本根集宁苗止心悟此和睦族党怀深恩父与仲季生异居季没生理难为存代偿逋负犹未已缀离合异仍相屯迎归仲父抚诸弟一家生意春温温贤王嗟赏为旌表煌煌大书孝义门作诗称颂遍寰宇从今庶化薄夫敦
　　题云中郝克谦君让孝义卷
　　云中习俗尚豪武执徳君无愧邹鲁事亲曲尽爱敬心送死何堪茹荼苦三年衰绖庐墓余化被乡闾非小补复辞旌表耻徼名谁道今人不如古
　　题孝则卫奉常诗卷
　　日卫尊公留漠北千里孝思初不隔一朝白首果来归俱庆送终情两获庭闱天许寿康宁子佐南省官详刑问安博得平安笑回顾颀然四宁馨
　　长庚书院
　　谪仙读书桃花岩人去已逺余松杉李侯宦游憇此地絶爱境胜超尘凡买田意欲成卜筑垦辟苍莽观空嵌偶随计偕到京国尘土满马缁素衫白云老人雅相厚导以良策出至諴谓宜仙隐置书院名字不朽苍崖劖侯闻其言即许诺义气勇往先风防割田四百充廪饩内视炯炯神明监要令菁莪助乐育岂惮草棘劳薙芟太羮酒知正味一洗旧嗜偏酸咸行看诵殷山谷有似春意开机缄千秋有客访遗迹刮剔苔藓寻书衔九日翰林薛学士出旧寄李述之长句次韵
　　翰林寓舍无往还所幸侍公函丈间日闻清论已足慰意外得失何相干兹辰雄篇肯见示要使诗社盟无寒忆昔在家逢九日聊应故事登高山菊萸且复继桓景丝竹岂能希谢安只今节物若无有但和佳句消余闲去家非同迫宛叶山川相缪工障隔晓来搔首望西南长风吹我萧萧发一杯莫为老亲寿良愧尚作京师客羁愁眼底可奈何忍防明日黄花蝶
　　题钱舜举画烟江叠嶂图
　　江山竒絶呉楚乡画史又与生钱郎钱郎下笔得天趣意象髣髴开衡湘浮空水光接巨波隔岸岚翠摩穹苍幽岩梵宫半隐见老树樵舍相迷藏中流一叶泛小艇逺涧千尺横脩梁山居熈熈自太古下视扰扰徒奔忙我来京国行九轨尘土眯目须眉黄困余偶作林壑梦归计未遂惊彷徨明牕豁然防此画便觉胷次生清凉何时拏舟径成往长啸振衣千仭冈
　　题中书掾王景先祖母八十诗卷【景先母与其祖母两世早寡】
　　孀居两世茹荼毒惟善处之能受福王家祖母八十余眼见孤孙今食禄兰省归来日未斜防衣三釡清欢足人生荣亲固已稀何况诗书继芳躅
　　题呉城庙
　　维人依神神依人呉城之庙宜明禋禳禬祈祷不汝嗔水旱疾疫方颦呻应若桴鼓臂屈伸尸其祝者惟张君脩完祠宇囊资贫金碧焕烂还一新为君徼福非为身黄冠济世知无因庶几以此为求仁
　　中秋日寄四川王克绍宪佥
　　秋风索索吹庭梧有美一人西南隅我欲致之路云逺延颈搔首空长吁若人温粹天球质少日挟策游京都家庭诗礼固有自师友磨琢诚不诬紫芝眉宇消鄙吝黄宪度量难澄污声名籍甚满璧水羽翼还起飞云衢蚕丛持宪乏指使乌府迁秩劳驰驱鹰鹯击强虽所职麟鳯化恶尤良图剑关连云固天险目可隔断心能逾今朝有客索诗寄老笔信手惭糊涂况当中秋月色好两地光彩初何殊举杯属君不可得梦寐倘能相见无
　　和薛秉彛冬菊二首
　　贞心自与竹梅友正色不知桃李妍孤芳后殿复谁右众卉前驱从汝先天道循环纯不已生意几行霜雪里欲将此理指示人思我亲友看停云
　　花中惟菊存晚节不比凡蘂分媸妍可怜一种更杰出霜雪贸贸谁敢先先生爱花心未已妙选都入诗囊里分付此事今得人薛家有收词如云
　　三用韵和前冬菊
　　黄衣绿裳秉贞德天地闭塞无妖妍正如陶翁当晋季五斗弃掷知几先诸君佐命我独已酌酒嗅英三径里大书征士乃斯人可惜美新扬子云
　　题李右丞明之孝感卷
　　君不见王祥昔日孝纯至鱼雀供养皆可致又不见董生召南孝且慈狗乳鸡来哺其儿李公视昔孝尤大瑞鹤翔檐亦可怪父误当诛请代之圣恩怜悯俱全贷无何母亦晦双瞳以舌防之昭发蒙方其勇救岂复计一念诚实能感通天与其寿登九秩帝与其爵右丞弼惟天惟帝庸可报但守此志同金石祥曽有传董有行至今炜存劳迹翰林诸公诗已多留待他年垂史笔
　　闻木犀香示德衡弟
　　木犀清芬何所似有如浩气塞天地羣芳馥郁虽可怜差等犹为一国士四时已爱碧团团着蘂黄金万粟攅天与世间香十日西风收拾上高寒
　　老人星寿德衡弟
　　煌煌南极老人星精气下降为仙灵俨然被服清癯形盘石兀坐松盖青金童玉女供使令神曵尾鹤梳翎鹿亦闯首如谛听随缘分贶裕斋庭裕斋起敬严中扃防檀一炷兼徳馨锡以上寿仍康宁不用保啬飡芝苓黙存内景黄庭经翁兄放言如建瓴拊掌大笑三千龄
　　题米孝亷诗卷
　　米君孝亷节独完教授乡里不求官养似曽参必有肉清如闵叔宁无肝玉洁制行风俗化柴毁执防天性安高门何必事旌表锡类要使人人观
　　新麯米酒歌【梅隐先生命作就为寿】
　　骄阳行空势方烈刈麦农夫宁惮热天旋雷动飞玉尘雾渤云蒸成麯蘖麦秋方罢还揷秧防防西风千顷黄腰防肩担行相逐共趂晴色催登塲碓舂糠粃光如雪汲泉淅米令清洁炊糜糁麯同糅和元气絪緼未分裂瓮中小沸微有声鱼沫吐尽秋江清脱巾且漉仍且饮陶然自觉春风生君不见渊明有田惟种秫醉里作诗聊自述又不见豳风十月获稻忙春酒介寿俱徜徉但愿年年遇丰稔更须三万六千场
　　杂言
　　题邓州宣差射虎图【时贡虎晴】
　　猛虎在深山藜藿为不采编须履尾非人能托喻而言至危殆况欲决眼取其晴无乃未得先葅醢伻来责贡将何如南阳太守胆满躯山间勇往搜索见马上注矢弯雕弧一声霹雳射命中怒踊即仆挟乙无双珠入手电光灭献于公所供药需愿侯无狃此一举褒鄂龚黄当自许用之敌忾与除苛立收竒勲报明主
　　观王维画
　　摩诘本诗人精思诣元化绪余臻画妙遂方呉子驾冩成高士奕棊图意态萧然各闲暇儒冠羽服对纹楸老僧傍睨诚可诧形如槁木心死灰岂识枰子有机擭抑亦至人聊自适肯效浇风生变诈厯庚黙计五百年一着指间犹未下樵丁不独烂斧柯阅世纷争几王覇乃知非人防画画防人今古滔滔等晨夜陈迹真成俯仰间如掣电光明隙罅宣和殿中曽寳玩品题愈重千金价当时内府收欲观谁敢借流落长存天地间在在防持宜有神物为慿借
　　送李文鼎教授兼简侯伯正
　　关中耆宿儒比嵗多不幸惟余侯奉常今始识文鼎青山匹马度崔嵬白发萧萧已垂领问其所事笑不言但云此行特造请政犹欲水沃渇焦不赴源泉目眢井欵曲询知盘谷孙文献风流尚修整春宵不寐闻鹃声晓起理装趣归程到家会我奉常兄莫将泾渭分浊清要期健饭保脩龄九十传经如伏生
　　重阳被酒戏书多金謡
　　麤衣粝食留汝到华颠厚味美姝催汝归黄泉人言多金可治生我道多金只买死君不见儿孙笑拥老田翁姬妾悲啼贵公子






　　闲居丛稿卷二
　　钦定四库全书
　　闲居丛稿卷三　　　　　元　蒲道源　撰五言律诗
　　寿赵经厯
　　崧洛居中土人才自间生星躔动芒角金气与高明芹泮规模好莲帷议论清黑头长健在洗眼望云程
　　赠韩知事
　　近喜红莲幕人才又一新青春能奋达素节岂缁磷自恨抠趋缓多慙邂逅频诗成供莞尔聊欲话情真
　　饯洋州长官
　　监郡初交篆洋人遽索诗以兹无厌斁知昔有施为乔木百年在甘棠再世思青云前步濶穏驾未为迟
　　将至中山
　　中山何处是隐隐望孤城逺霭青林暗斜阳白塔明韩苏名不朽辽宋恨应平策马长途晚风沙老客情
　　题禇鉴先明逺亭
　　危亭择竒胜登赏寄遐观隐几月华入出门天宇寛面墙嗟壅塞坐井笑欺谩表里须同致休成两様防
　　饯禇鉴先
　　临行方识面未暇细论心但见求诗切从知好徳深宦防应已久乡思自难禁莫把牛腰卷归装当槖金
　　偶书
　　入树秋风早惊心节序迁晚云兼去鹤凉雨静鸣蝉得句因新意耽书是宿缘平生爱冲澹何事亦华颠
　　闰七月十五夜月
　　玉宇明如洗银盘烂不收今年非闰月此夜即中秋名实难相副隂晴岂豫谋及兹清景好且为一樽酬
　　中秋雨次前韵
　　挂镜光何在悬麻雨未收不成千里共虚度一年秋剪纸无仙术藏樽有妇谋却将前日句饮罢自赓酬
　　干州学正牟中行访叔于蜀
　　勤子闯幽石欣然识面初蜀天留季父秦地敢宁居正想成欢际应忘厯险余明年归有约还为赴新除
　　月蚀诗次晏耕叟教授韵
　　满盈不可恃消铄暂成昏人心一时惧天眼万古存妖蟇尚逋剑饿虎方守阍言高无乃罪括囊取诸坤
　　不寐
　　不寐情尤耿闻更夜向深抚牀惊鼠啮欹枕厌蛩吟扰扰无穷事悠悠未了心华胥真乐国合眼试追寻
　　挽凤翔马氏贤母【马尝出粟济大德荒】
　　明德服大练文渊生女贤至今虽已逺末裔尚依然子训严逾爱闺仪后若先嵗荒蒙惠者洒泪遍新阡
　　洋州儒学正刘敏道得代归
　　设科时未暇学校饩羊存亦以循资例聊为入仕门羡君由此进求赠尚奚言勿以筌蹄防频将旧业温
　　题人庆八十诗卷
　　身是七朝民年登八袠春伴行鸠杖瘦介寿蚁醅新禄养孙能逮家居志得伸遥持玉堂咏归诧晋州人
　　题国子生张行修归养卷
　　不待阳城告归心勇决余祗縁亲向老岂为士怀居此是真知学应胜谩读书朂哉儒事业天报定无虚
　　送拜特穆尔之天台治中
　　西域雄豪逺南州惠爱多茧丝非雅志襦袴听新歌仙境闲追访民情自浃和会因厐骥展回辔接朝珂
　　和秋谷平章上都寄示韵
　　公论何尝冺浮言枉自侵明公之出处善类以升沈导日功非浅回天力尚任于昭有神鉴偏烛老臣心独乐今司马忠诚世所推帝心元简在史事实优为此自隂存数余非我敢知愿公摅素志黾勉荅明时
　　晋宁房秀才下第
　　近阅宾兴士多君气质淳鹢飞虽暂退蠖屈定求伸勿羡囊中颖还轻席上珍三年姑少待鸣即看惊人
　　题汉州多胜亭
　　金雁亭边景难将一字褒江山虽众美人境亦相高解绂栽篱菊开樽撷涧毛令人生逺思声利等秋毫
　　题王仲寛余庆堂卷
　　谖草开偏耐兰芽植已稠安荣欣此日积累继前修惠迪宜逢吉勤耕乃有秋堂名非溢美微意要深求
　　送荥泽张县令
　　人说张明府胷襟自八牕脱身曹史局试手子男邦乐易民情悦公亷物议降防闻荥泽政前后号无双
　　题陜省都事薛君英好古轩卷
　　圣贤去已逺义理存诸言笃信有斯人简册开明轩食寐或忘废朝夕恒讨论好而至于乐践履尤可尊
　　题庄氏见山楼
　　白眼憎俗物红尘逺市廛高居得如此雅兴自悠然翠挹慿栏外吟成拄笏边相看两无斁谁似主宾贤
　　题刘孝子卷【生丧明业隂阳失母有父】
　　人说刘君孝供需只五行可怜书月蚀何害性天明血泪既哀死甘腴惟养生清时公论在门表足光荣
　　送刘宰之官温县
　　昔日亷能簿曽闻去后思悬知温县政不负冷官师制锦心优解鸣琴化易施民安即循吏何用更求竒
　　送胥秀才赴云南教授
　　诏下开文治君归得教官读书酬雅志旋斾诧荣观勿以居夷陋当思称职难方知误身者初不在儒冠
　　送人赴教官【逸姓氏】
　　学职无卑小能亦在人升高须自下温故可知新勿慕囊中颖还轻席上珍他时看成就一振旧衣尘
　　送刘彦让山北宪史
　　俗吏固不可腐儒良足嗤明经先植本读律贵知时还自士林秀陞从宪府宜更将清慎字座右作箴规
　　送人之宪史【逸姓氏】
　　读书期有用出仕愧无名擢自儒林秀陞陪宪府英持身先玉洁用法贵衡平万里云霄路权舆在此行
　　山西宣慰司扎巴经厯辞御史不就
　　顔色未颇识声华今蔼闻栢台辞要职莲幕賛竒勲惠及山西道才空冀北羣更兼忠义节仰答圣明君
　　题江南医者王道人卷
　　荆国来芳裔草庐为序文清修真不忝许可固宜云玉筯臻神妙金丹脱垢氛地行仙亦乐何必蹑青云
　　题节妇贾氏传
　　刲股已亲病髧髦垂我仪九原如可作百歳以为期皦日言犹在秋霜节不亏子成门有表天道岂无知九月十八日黄菊始开时且禁酿谩成示德衡弟
　　苒苒秋事杪幽丛花始黄直须凋众卉才许见孤芳重露洗金质严风吹绿裳陶翁如有酒何日不重阳
　　走笔与德衡弟
　　茗椀忘言处相防俱白头情知天下乐各向意中求鸟语彼能解花开春自谋寓形霄壤内俯仰亦何忧
　　阳月十日旦起示薛生
　　深得闲中趣何求身外名晨香生净想午茗涤余酲习气书难舍风光句偶成天公于我厚自用岂宜轻
　　食苦荞糕
　　谷中偏早熟济歉未渠厌农舍勤相馈盘食得共霑羊肝堪比色蜂蜜已输甜苦尽甘来语于兹亦可占
　　偶记少时小年能缀文诗
　　彼美谁欤子崭然早见称缀文当世有惟汝小年能稚齿为星凤清姿秀玉氷聨章成脉络缉句合规绳颖悟过长吉推扬自少陵可怜东鲁客头白短檠灯






　　闲居丛稿卷三
　　钦定四库全书
　　闲居丛稿卷四　　　　元　蒲道源　撰
　　七言律诗
　　上察司亷使二首
　　栢台声望久闻亷骢马西来得具瞻正笏垂绅存大体奋髯扺几走羣纎官无饕滥威风凛物有生成化雨霑勲业共推家世旧凤池平地不须占
　　自任当今舍我谁敢将直道进匡时事来肯避风波恶判重宁闻海岳移相汉韦贤真有子兴周姬旦岂无儿赤心报国遵家训忠孝方能两不亏
　　宪副王公重到兴元
　　骢马西巡又隔年袖诗两度得趋前翰林风月文章手宪府氷霜政事权出语无疵皆白璧消闲何物止青编声名霹雳惊天上已听喧腾万古传
　　送梁君章【梁因兵失姑后得于兴元景氏团聚后复回临洮】
　　最怜姑侄鬓俱华兵后相望道路賖几载睽离应有数一朝团聚喜无涯归心又逐秋风起别后那堪晚日斜樽酒平安须满饮马头西向是君家
　　代送梁君章【去嵗君章子先见姑】
　　贤郎去歳省姑还今日亲行冒险难觌面共嗟成白发认声无复识朱顔潇潇牕外鸣疎雨厯厯灯前话故山终拟移家居汉上暂归不用唱阳关
　　史继甫录事司典史
　　千载明时获遇遭丰姿挺秀气尤豪华峯秋隼精神溟海风鹏羽翮高政美自寛烟火禁才长聊屈簿书劳期君腾达兴门阅不愧春秋一字褒
　　赵和之寿
　　庆源初发自玻瓈流深长未可涯教子义方无愧怍待人和气亦谦卑良辰又际悬弧旦佳境浑如食蔗时五福寿惟仁者得垂莲千嵗饮芳巵
　　丁录事之仕
　　白发叅军赴任新欢声喜气满城闉老成练事明三尺烟爨安居乐四民宴室香凝松入梦公庭讼简棘生春寒儒共作斯文贺释奠今秋已得人
　　座上寿邓明仲
　　汗血权竒志已遒骎骎殆欲度骅骝可人玉树丰姿秀与我金兰气味投一脉斯文知有永寸心天爵在能修祝君具庆年年好直着班衣到白头
　　闲居读四将传有感
　　宋鼎中迁仅未亡奋然四杰擅鹰扬江东已幸开新主河朔终期复旧疆时相奸邪工沮挠中兴事业竟凄凉至今凛凛有生气三复遗编为感伤
　　亢府判宅落成
　　美哉轮奂照康庄盛事争夸昼锦堂魏证枉教移帝殿姚崇何苦住僧房青云路稳莺迁好画防门深燕寝香不特新居为可贺克家犹喜见诸郎
　　觉和尚庵赏白莲
　　氷雪肌肤出淤泥伶俜寒影照涟漪晓风浮冷梦初醒夜月婵娟清更宜未要露浓垂别泪先防水滑洗凝脂陶诗近体惊儿女大笑庐山逺法师
　　寿邓载之
　　深喜安居托里仁获从宾客贺佳辰眼前秀发班衣子堂上康宁白发亲和气自应浮寿斚行年更为数灵椿直须酿取如渑酒剰醉梅花十月春
　　郭某席间赋
　　喔喔晨鸡唤梦醒牕啣好月壁啣灯宦情嚼蜡淡无味世路登天吁可憎十载飘零都是客一廛寂寞静于僧调羮事业无劳说深谢诸公愧不能
　　察司陈知事【次翁斫云陈先生之子】
　　生迟不见斫云翁嵇绍昻昻有父风设榻宪台为上客扬旗诗垒作元戎读书素负匡时志正已应多及物功今日朝廷用贤急早闻催赴大明宫
　　和史儒首重九韵二首
　　篱菊花开却为谁最怜不负九秋时兴来惟用诗篇遣吟就喜将尘砚吹但有金英浮蚁醁从无玉斚捧蛾眉犹胜杜老伤流落谩忆茱萸赐一枝
　　龙山故事始于谁歳歳登高定此时菊朶满将头上揷秋风从向鬓边吹酒狂不管欹乌帽诗好还须让白眉寂寞东篱两寒蝶翩翩犹恋可怜枝
　　饯蜀宪佥王元亨
　　一柱西南尽力扶已教余子愧非夫归来衰绖终忧制岂料丝纶到倚庐畴昔宪纲曽整顿此行蜀道不﨑岖春风骢马经过处父老遥知识故吾
　　饯曹侯之宪使任
　　税驾侯藩尚未遑已闻西宪促提纲眼前迳路从来濶度外功名不用忙麟鳯固知非搏击豺狐未信敢跳踉旁人莫讶春风过凛凛威棱防肃将
　　与学士刘希载二首【时为采访司至兴元】
　　照人丰度絶纎埃黼黻皇猷得异才简拔正为今日用巡行快覩使星来胜栽桃李清英满力刬荆榛公道开愿借飞仙一丸药不忧弱水隔蓬莱
　　向歆经术自渊源召入承明借讨论已为文盟执牛耳肯容晚学造龙门异时但慕声名重此日能陪笑语温尊主庇民知有策更将谘访答明恩
　　和耶律奉使寄山木公诗韵
　　两公姓字彻穹苍随处棠隂蔽芾凉许国肺肝同皦日忧时鬓发各微霜徳星共喜来京国太史应占聚古梁更有翰林同唱和鼎分文阵各堂堂
　　上耶律左丞二首
　　扫退隂霾日正中天心方责太平功临轩遣使非常例为国披肝乃至忠万里辽东惊鹤至一朝冀北见羣空岂容闲袖调元手黄阁还归眷倚隆
　　昨宵李郃候星躔此日轺车入汉川乌府旧曾称铁面凤池到底是青氊霜髯忧国遽如此月眼看书尚了然六辔谘询有余暇锦囊定赋纪行篇
　　送马教授美解东归
　　学与时行不悖差况兼才器出名家太羮酒有真味璞玉浑金无防瑕一再话间官秩满四千里外客程賖晚成看取文渊器莫对秋风重叹嗟
　　贺瓜尔佳副使弄璋二首
　　忠靖公家世泽存况君积善更培根相承自合緜瓜瓞必复行防在子孙岂为中情怜络秀已将英物许桓温北堂盼彻今初见肯避含饴哺育恩
　　一念初萌病涉忧天教熊梦称心求海中仙果原迟结掌上明珠岂暗投丹穴有雏还得凤青渠留语果骑牛【君以嗣故出钱为桥王青渠临终以骑牛祝故及之】君家汤饼初开局衮衮从今莫厌稠
　　总判覩佛光于鸡头山次韵
　　鸡头孤耸翠连空雌伏羣山独让雄须信地灵光有异定应人到意先通幽微更出三纲外真妄端生一念中懒我无由防竒特晓牕拥被月华东
　　送赵君锡之秦州吏目
　　十年为吏困无赀平昔操存便可知精悍不妨身短小笑谈足了郡支持宗资主诺应多暇仪狄裁书且暂辞赠别一言君记取莫教人作腐儒嗤
　　寿任寿之
　　清逺堂中酒泛巵森森兰玉照阶除论年孰与诸任齿尚德优为一县师芹藻漪漪春泽满桑榆恋恋夕阳迟相望两舍难趋贺谩遣书奴为致辞
　　赠月轩日者
　　胷中珠纬自分明月满秋轩夜气清静处要将身体验说时奚尚口纵横立爻演画皆臻妙候色占年亦造精知我生辰宿南斗一诗何惜送行程
　　送王茂先赴宪府选擢
　　临事刚明接物和眼中如子岂能多清流已许优充选公论方知久不磨畴昔稔闻仙注籍此行何异士登科离肠饮罢宜催发不用骊驹更缓歌
　　挽任寿之
　　前辈凋零叹晓星可怜配月独长庚梓州家世余文献华屋丘山隔死生年及耄期夫复憾葬从古礼足为荣缅怀清逺堂中像东望潸然欠一行
　　饯杨同知任满西归
　　道傍笳鼓记迎新又作长亭惜别人千里畏途成雅俗一言寒谷变阳春朝廷有意归杨震父老无从借冦恂金印此行如斗大西还遥望使君尘
　　寄张允济宪史
　　脱身府史簿书丛荣选西台得钜公立已立人施有渐读书读律用无穷高风举翮孤骞逺何日掀髯一笑同莫惜横霜案头笔常题数字寄征鸿
　　挽赵伯范亷副
　　一门卿相自蝉聨揽辔君方志慨然忍见黄泉埋白璧不教清庙奏朱弦霜寒鸿雁行新断日暮骅骝路莫前絮酒只鸡何处奠西风哀挽寄灵筵
　　饯太子宾客王山木赴召三首
　　龙飞天表廓羣隂小毖求贤正自今已分引年无仕志何劳新贵有知音询谘国论须黄发报答君恩亦素心休沐归来宴私第免教手足叹商参
　　星驰使传趣曹装北望觚棱上帝乡岂为一身辞溽暑要令万国变清凉燮和正借盐梅味事业终归汗简香疎傅功成还有疏桑榆留取日余光
　　大经大法几能知愚陋从公稍质疑余事从旁观洒翰有时乗间获闻诗宠恩固与人同喜别恨情知我独私此去药栏谁枉顾碧云凝睇暮秋时
　　和竹轩道录见赠
　　绠短何由望汲深清诗为我涤尘襟虽披风袂投仙借时吐天葩照士林偶尔笑谈成抚掌淡然黙久忘心南褒自谓栖迟客谁识希声是太音
　　冬菊开于盛寒简仲章益友
　　陈迹东篱一片荒歳寒惊喜见鲜黄丛依径竹分将翠蘂鬭江梅让与香只道卓为霜下杰岂知更有雪中芳陶公已逺名尤着可是兹花节愈刚
　　次竹轩道录桃接梅韵二首
　　曽是都旧日栽半生梦断却为梅蒸霞方艳依稀带傲雪清姿取次开佳实要期和鼎鼐瘦株安忍伐条枚老仙月下频吟绕岂为升章步斗魁
　　夺胎换骨雪中开尚有妖红浅晕腮芳树合供和靖绕仙根原自武陵来风过幽户传香信月挂横枝作镜台褒拂好花须好语主人况是足清才
　　寄挽李宅马氏贤母
　　半生自号未亡人素节高风孰与邻教子不将恩掩义推财能以富周贫风霜共叹庭萱悴雨露空余宰木春挺挺诸郎如玉立向来懿范更光新
　　节妇刘氏挽章二首
　　栢舟高表照城闉素节孤风久更新雅羡松筠坚晚歳陋嗤桃李再阳春敬姜恸哭深知礼谢蕴清言自絶尘今日九原同穴处我知应不愧良人
　　夫天不幸早为忧白璧持身反见尤簪服从权期取信琴书适意复何求可怜桂逐秋风殒又叹萱随夜雨休留在兰孙一芽好莫将天道付悠悠
　　次韵答竹轩道录见寄二首
　　其一褒庄即事
　　稻梁饶足水边庄竹树因依野外堂诗老归来尤郑重邻翁欢慰絶厖凉犬能识主还相迓鸟解知名祗自扬久矣城居厌尘土解缨欲拟濯沧浪
　　其二冬日即事
　　消息应从日下来姓名知己彻丹台门前朝士争投刺炉畔麻衣但画灰白发莫言疎世味黄冠元自隐珍才闲中袖手搜佳句野马谁知本是埃
　　九月八日赋二种芙蓉二首
　　其一红芙蓉
　　丰肌弱骨与秋宜宿酒酣来不自持岂为严霜成槁质要慿初日发妍姿燕姬入画犹嫌陋蜀锦团窠未足竒独对芳丛寄幽兴子高真是遇仙时
　　其二转观芙蓉
　　露凉风冷见温柔谁挽春还九月秋午醉未醒全带艳晨妆初罢尚含羞未甘白纻居寒素也着绯衣入品流若信牡丹南面贵此花应是合封侯
　　赠杜亷访
　　豸冠谔谔尽英贤时论尤推尺五天身正岂容奸在侧法行能自内为先迅雷掩耳嗟何及明月当头照不偏正际元贞求治日可能持禄但图全
　　录事司廨宇新成
　　不费公帑不敛民眼中轮奂一时新编氓亦喜司存定胥吏何忧转徙频戒石有铭槐共古公庭无讼草留春从今宴坐观心处余庇须教溥及人
　　贺杨世英治中新除
　　两省声华着望郎归来未许便韬藏青天寳墨下新宠白日锦衣行故乡曽捋虎须非苟合得伸骥足更奚量四书尽有工夫在仕学从兹道愈光
　　送李道录
　　德业清高体性纯门三载博施仁祖庭稔听声名旧汉郡欣瞻气宇新识量不同凡俗客襟怀还是谪仙人明朝跨鹤乗风去日月壶中且自珍
　　寿李推官
　　爱重寒儒礼蔑加情知孔李是通家精金百链元存性美玉重磨本不瑕眼底云仍天有报樽中风味日无涯期君寿考如松茂老干苍髯阅歳华
　　饯王某入省椽
　　晋产英竒见若人紫髯郁郁照青春脂韦岂羡常情悦骨鲠须教正论伸不负相君平日顾坐令田赋此时均回辕早慰梁民望一篑谁能继后尘
　　饯齐节使入蜀
　　去歳如京乞水衡归来迁秩便专城自甘进取输英妙天遣功名属老成坐看蚕丛皆乐土肯教乌喙毒穷氓汉中遗爱人犹说更要西风送好声
　　饯王同知美解东归
　　眼中防熟几楸枰出贰侯邦信老成悃幅无华忘吏巧设施有道合人情归心梓里胡为切弹指期已及更筋力未衰时任旧且须黾勉助升平
　　和李之晦
　　书斋兀兀度朝曛载酒相过赖有君自为凡禽难比凤更慙莸草敢同薰七年旱渇逢甘雨万里风清破宿云芝宇瞻依慰平昔情知所见胜于闻
　　赠康案牍之任
　　年来案牍阅人多一见知君气宇和久向兰台推俊爽且教莲幕暂经过簿书事了无烦冗官长心闲得啸歌休叹功名尚卑薄为山覆篑即嵯峨
　　腊月八日王县尹寿【时监修文庙】
　　遗爱曽歌令尹贤未容投劾径归田泮宫宣力犹如已吾道诸公肯结缘晚景桑榆春尚好嵗寒松栢老弥坚吉人为善天昌后两地云仍庆寿筵
　　赠张亷访回汉中时张见过
　　驺从传呼陋巷中忽惊御史驻青骢便教蔀屋光相照始信韦编道不穷感激肝肠明皦日笑谈牙颊潄清风今朝揽辔人应去漫刺何缘再一通
　　色目亷访与张亷访见过
　　绣衣将指到梁庭丰采峩峩见典刑白简久严晨案事青灯不废夜传经忽闻聨辔来卿月深愧衡门聚德星吾道自今増九鼎诗奴聊为表中扃
　　次张亷访见寄
　　事君无意复还乡此日明堂要栋梁鸾凤岂能称鸷鸟蟾蜍安敢望飞黄人欣霁月三秋满目送归云万里长更有新诗压元白章程未可议张苍
　　题开成路晚景亭
　　西邸葭莩意自阑不求荣利众称难灵椿丹桂皆天理古栢苍松阅歳寒蔗本有甘因倒啖芸编无蠧为长防未能杖屦相从乐遥为先生赋考槃
　　与蒙古教授马良卿
　　澶渊名族伏波孙时务通明气质温兄弟白眉推秀杰公卿青眼合量论冷官随分三年满大器成名异日存未得相从见顔色寄诗征取友人言
　　雨中走笔书
　　四集云容铁骑来俄然空际黡煤炱滂沱几阵江湖合霹雳一声天地开生意岂惟回草木烦襟亦为洗尘埃化工神妙虽难测也要调元得上才
　　宋录判仁卿祈雨有感
　　洁斋徒步陟云岑【一作穿云徒步陟﨑嵚】闵雨知君用意深旱挹灵泉清似玉泽均农畆胜于金他年定卜为霖手此日端能简帝心禾秀秧齐成乐歳民将歌舞替呻吟
　　次王仲礼韵【仲礼生朝大雪次日诗来荅之】
　　惠我新诗见至情风檐披读眼増明祗知大雪袁安卧谁料长庚李白生先施固慙今日报后凋元有嵗寒盟知君賸有如川酒定为来迟举罸觥
　　赠王秀才归葬二亲
　　秋风两鬓已华颠兵后乡书涕然桑梓归期寒复暑松楸寸念日如年滞留莫讶来何暮拜扫谁知梦独先亲旧此行成防语巴渝江上月应圆
　　耶律总管自西蜀还汉中
　　儒馆丹青气象雄诸生咸咏浴沂风永怀昔日成功最如见贤侯在眼中未问甘棠思召伯且先泮水颂僖公旧辕蜀道重趋谒满慰尘心喜曷穷
　　贺何提领开惠民局
　　岐黄至蓺久精研霄汉飞腾正妙年深羡一朝膺宠渥岂知三世得真传民沾实惠仁应博亲及光荣孝克全从此大施医国手隂功阳报理昭然
　　代题贺延安李氏八十二卷
　　皇元七叶太平民八秩康宁见在身神理要教全五福妙龄稔说孝双亲【曽刲臂巳父疾又防母目二载复明】桑榆门巷偏留景兰玉阶庭更可人遥想鄜延万家邑谁如李氏一堂春














　　闲居丛稿卷四
　　钦定四库全书
　　闲居丛稿卷五　　　　　元　蒲道源　撰七言律诗
　　与蒙古经歴
　　幕中郁有古风还画诺须教刺史闲但得胸襟清似水何忧簿领叠如山四书至味沉潜外三叹遗音雅淡间大器晚成天意在不劳惊讶鬓毛斑
　　与金州唐节使
　　少年交结尽名流气压元龙百尺楼曽出竒谋清朔漠更教遗爱及西州百篇囊有珠玑积一话胸无芥蔕留早晚汉城催报政定将兴学占先筹
　　饯张南发兵后求侄孙
　　泪洒鸰原惟一息魂消鳯岭更诸孙昆山焚玉刼灰冷合浦还珠天理存防渉可能嗟嵗暮栾犹及见春温当途果有成人美爱助须教薄俗敦
　　贺扈宰乐山亭
　　面对终南第一亭光芒时动少防星心闲老去稀华髪眼净朝来望翠屛拄笏雅知多爽气移文何用托山灵欲参静寿无言荅万古相看只麽青
　　晋卿叅军美解
　　悃幅无华语最真慈祥融作满城春官期已代宁堪客乡思难裁正为亲秦岭云寒凝别恨鄜州月满望归人谈曽美兹风土倾葢他年定有因
　　送谢书吏入察院
　　年来觌面记凡三倾写今囬得细谈吏习岂容甘窘束圣经似欲苦竒探置身清要期无负着迹廉能自不慙拟托梅花泥行色驿胥门外报征
　　与张彦雄典史
　　簿领生平已白头漫漫宦海叹沉浮乆拚袖手闲中过未肯驰心分外求自昔事人惟直道祗今起废得贤侯不亏公赋舒民力賛画须看第一筹
　　白须一茎戏示徳衡
　　世间白成缁易髭鬓还能黒变皤万事尘埃常作恼一茎霜雪总嫌多倩人欵镊真堪笑顾我耽吟已被魔五五青春犹见此不知衰老更如何
　　和云南张叅政韵
　　一止水湛天君妍丑须教物自分明月照开蛮徼地清风吹破瘴江云丝纶方重当今选竹帛终垂异日勲拟借墨卿修刺谒自慙庸陋岂能文
　　盘盘襟量见夫君泾渭清浑次第分道徳余光禆日月才名晚节际风云救时雅负姚崇志奉使曽竒陆贾勲防看徳星明絶徼不妨清夜候天文
　　虽居畎畆不忘君行止难将一语分贫陋自甘门挂席明光谁奏赋凌云宦防海内宁容迹翰墨塲中拟防勲函丈今朝接余论我知天未防斯文
　　同知祷雨殊应
　　去冬新岁旱堪忧贤倅精诚力祷求设次致斋先防己出郊徒歩为迎湫一犁甘泽应无负万顷来麰看有秋老弱免为沟壑虑定将何物报吾侯
　　麦针块底渇春膏旱暵经时土不毛致此精神何愧怍沛然甘防解焦劳寸心巳自孚天意一饱端能及我曹欲賛贤侯霖雨手赋诗自笑乏风骚
　　石节使汉中改二亲
　　子平情事未能忘得告归来办敛藏问具直须如古制兴哀犹得似初防便教阁雨深知孝不待移辰始克襄明日宦程又回首声诗聊为发幽光
　　与徐伯廉使
　　柏台兰省见清规廉问西来未及朞宪府宏纲方日举秋官召节已星驰寸心天地殊无愧千载风云自有时山泽癯儒虽乏用尚能歌咏得贤诗
　　身退明时重挽留肯将富贵自为谋才名应是世间杰心志当先天下忧雕鹗击强犹易见鳯麟呈瑞更难求此行台斗终须践海内沉疴庶有瘳
　　与郝佥事
　　人物当今比数中故家乔木逈难同释寃正得真卿雨疾恶方惊伯厚风忠义至诚知不负文章余事亦能工此行足慰斯民望但惜匆匆马首东
　　小斋容膝为谁开防喜分司使者来此日宠光生白屋他年盛事记乌台清风亹亹闻余论霁月溶溶絶防埃甚欲搜枯伸谢臆斐然成句不知裁
　　仲章分送双鸭以诗为谢
　　饲雏分食顾防盘黒白成花见羽翰作对恍疑王令舄能言新出陆家阑穿篱正恐比邻恼蒸瓠宁供好客餐思我且寛庖宰限堦前短足任蹒跚
　　次耶律奉使镇南楼诗韵
　　雄视坤维有此楼恍疑八表继神防山连秦蜀相邻际水接襄樊不尽头隂阖阳开増伟观月明风冷怯清秋百年豪杰登临处诗兴飘飘隘九州
　　寿西轩王先生七十
　　当代声名重泰山天教后学见衣冠老来已向从心悟闲里何忧致仕难松栢交隂同种徳子孙承候数传安一杯满为先生寿宗主文盟阅岁寒
　　金州王节使惠茶【王因论盐法至府】
　　一缄云翰识谦和紫饼相兼厚意多惠我喜从金郡牧报辞愧乏玉川歌风生晓鼎清诗兴日永晴战睡魔岂止吾侪得真况更期良法论咸鹾
　　赵叅政寄墨
　　子墨客卿新见归尚书贤相旧曽依人间钧宠怜寒陋天上台光接少防九鼎鸿毛真借重一珪玉烂生辉情知造物留椽笔勲业犹能为发挥
　　寿山木王国宾时縂尹兴元
　　早擅雄文直禁林晚年随处种棠隂一言恕得圣贤印万物生同天地心华髪元惟旧徳紫丹诏聼新音道山日月春长在且为梅花满意斟
　　与曹总管
　　鲁斋授受得精防已际风云见发挥平昔功夫该体用只今事业信光晖吏民与我倾心乆人物如公屈指稀前日泮宫聆一话情知吾道有依归
　　饯雷豫
　　鼎湖龙去已逾年圣徳神功付史编四海遗文须纪録一时妙选及英贤才华合起明光草声价曽依幕府莲东阁官梅春正好肯稽王事少留连
　　送金州宣差
　　当代雄豪磊落人一州蕞尔岂容身恩懐甿俗犹亲子礼貌儒生若大宾饱看江山三载满促归勲业一时新我言有证非谀颂曽问甘棠戴白民
　　饯赵总管之蜀省叅政
　　江汉承流近五年荣陞执政入西川三朝再世忠诚着双相一门昆弟贤徳量庙堂应不负勲名钟鼎更须传春风到处随旌斾坐觉坤维已晏然
　　贺大参赵公荣陞蜀省
　　先公忠孝有天知昆仲青氊复鳯池荣捧白麻瞻北阙前驱画防镇西陲宾僚共仰今朝贺父老难忘后日思收拾五年寛惠政忍教冩入送行诗
　　巩昌城隍庙古槐【樛枝压屋修葺莫可郡同知祷于神次日樛枝已剪移置地了无声闻郡人美其诚感徴诗文以识之遂求予作因赋以寄】
　　古庙庭槐已十围樛枝压屋碍修治公输虽巧技莫展别驾至诚神自知静夜不闻声与平明忽见剪还移威灵岂但惊凡目要索诗人为赋诗
　　御香至文庙
　　莫将灰冷叹斯文星使来添寳鼎薰晋邸祝厘皆有谓泮宫行事未前闻要慿明徳通三圣已见祥烟结五云但説天功非已力二君不解代慇懃
　　赠武康杨吏目茂卿
　　簿领邅回两鬓丝三年州幕叹衰迟耽书癖于左氏传覔语工似唐人诗休惮朔风行役苦要看晚节复荣时宁馨好在长安乆想为亲来出董帷
　　送桂时可教授
　　排云阊阖叩天聦名动朝绅一日中旅困五年非败北水流万折竟朝东喜闻鳣序恩初沛须信麟经道未穷却似当年新及第马前惟欠杏园红
　　刘君举迎母陜西就养
　　鹤髪慈闱暮景长岂辞王事不遑将簿书晓出趋西省髓时归奉北堂余日固知当爱惜孤云无用更彷徨他年厚禄回乡里要着莱衣捧寿觞
　　赠日者朱月潭
　　朱子胸中五纬学古潭霜后一轮秋谈天有口逢清赏印月无心异浊流淅玉不堪江汉住挑囊又作锦城游临行苦要新诗句为问饥来煮得不
　　题赵秀才鸠钱赎伯团聚卷
　　父兮生我已归泉伯也为俘未出樊地下有知宁瞑目天涯无奈只销魂可怜孝子能承志所幸东人不寡恩故里栾灯火夜此行真足慰亡存
　　寄徳衡弟同僚子安贤友
　　我亦闻解赏音未瞻眉宇识君心脂韦肯与时情混铁石应知岁月深千里神交同晤语三年吾弟辱良箴得朋乆向西南望何日相逢话续今
　　九月同李子文罗寿甫行城南溪上
　　溪水泠泠玉佩声沿溪路转忽川平襟懐鬰滞得开豁腰足痹顽时散行防树霜红明夕照数峰烟碧倚寒晴兹逰胜友相酬和殆与秋光欲鬬清
　　与阿齐同知【时任兴元】
　　气如【阙】　貌敦厐胸次玲珑三八曽尽小心叅禁闼合膺髙爵贰侯邦民知恺悌情先得吏见廉明气已降宣化承流何所似溶溶新緑涨春江
　　送瓜尔佳权府赴幷州同知
　　平生践履用功深中岁名塲见陆沉万事已拚闲不问一官能与老相寻泾源盼盼劳望汉水悠悠去住心后日征杳西北更期珍重保千金
　　送张知事任满回奉元
　　莲花幕下尽儒珍谈笑风流独数君归路不妨乘欵段簿书何足较纷纭与人有约泉边月同我无心岭上云此去终南定髙卧好音时遣数相闻
　　送经歴王元亨赴宪幕任
　　西轩老子笑顔开喜见鹓雏眼底来可是官程还有限又教行色苦相催刀圭小试趋莲幕书檄旋闻赴柏台清誉如今塞朝野谁云吾道乏人才
　　贺张尹新除【旧西乡簿】
　　除书捧读谢恩归脱却荷衣便着绯百里阳春能煦物九霄郎宿更増辉徴科有道追胥少聼决无私讼牒稀食禄固知男子事可能荣养及庭闱
　　与张録事【先任平凉经歴】
　　吏能曽试幕中宾此日叅军姓字新百雉肃清应奠枕九衢生聚少防民政寛定使征徭薄公退何妨笑语频近岁疲氓遭歉恶可无竒术弭吟呻
　　李子文得雄【子文集名南溪类槀】
　　掌上娇嘤玉雪肌怪来黄色喜生眉固知仙李盘根大却笑蟠桃结子迟稿类南溪应有托樽开北海更何疑他年拟赋髙轩过定説君家緫角儿
　　次韵张仁甫见赠
　　窥窃陈编苦肺膓何殊鼠雀解偷仓自知日计成鸠拙况与时贤敢鴈行推激过高増愧怍陪从未乆见循良泮宫鸣道须前軰如我空踈分括囊
　　与李緫管时之兴元任
　　卿月分辉领郡章手持天诰出鹓行五云佳气觚棱逺万里先声姓字香宻勿乆叅经国务慈祥小试治民方他年史笔标循吏未信龚黄独有光
　　次韵王仲礼【上已约出郊雨不果】
　　朋友如君气味投相寻一笑果何由暇中值雨惟思睡贫里逢春只办愁行乐忍令佳节负光隂不为少年留且看明日开晴霁拄杖从公到处防
　　徳衡弟乆患目疾昨送决明因有诗谢用韵以荅
　　乆厌虀酸滑带涎此花功效敌黄连槐芽细细初供摘菊蕾青青未鬭妍风味更宜浓煮茗醺酣休説内装绵我今唱和须留着付与他时小侄编
　　与汪同知【汪左丞子防兴元同知】
　　三叶勲臣秉节麾生来官爵不忧迟贰车岂是淹留地弱冠聊为仕进基未报君亲心最急正当民社学兼资更期养就凌云翮复取青氊占鳯池
　　兽炭
　　山林斤斧日童颠陶穴还将烈炬然已许寒炉供岁计更遭豪客损天全火牛爇尾终难遁雾豹焚身亦可怜争似绣帘金鸭好昼闲长吐一丝烟
　　题王提学曲肱亭
　　八咏南褒意未厌又看新榜照危檐不嫌疏食供清淡时复华胥寄黒甜霁月光风非俗物仁山智水得珍潜梦周老我今无复希圣工夫敢自谦
　　呈王西轩先生
　　耆旧风流不数人喜于函丈接清尘只应贺监知前世肯倚王维认后身万古长庚常配月一言寒谷便生春割鸡已枉庖丁具闻有祯祥到渭濵
　　送赵经歴美解东归
　　莲幕雍容六见春簿书丛里得抽身笔端有药医民瘼囊底无金济客贫事与向时嗟势异谁于吾道最情真一诗不尽暌违意侧聼除音入耳新
　　送陈洪道【有序在第十九卷】
　　风骨翛然野鹤孤逺防应笑泣穷途藩篱不限终闻道冠服虽殊内本儒晓揖清风趋孔里晴占紫气入殷都归来胸次应瓌玮未敢相看作故吾
　　上张佥事
　　面目春风铁石心堂堂人物重当今乆闻珥笔司弹劾喜见登车出按临白璧温纯无少玷朱疏越有遗音不徒汗简留名字清誉先传满士林
　　送刘载叔归乡亲
　　天涯陟岵敛兵余泪眼惊看季父书二老重泉成梦后孤儿万里得归初欲封抔土心尤切难报终天痛曷如爱莫助之应重感一诗何惜送征车
　　别緫判忠翊任侯
　　悃愊无华更老成恬然随分即功名太羮酒有真味古磬朱丝非俗声汉郡每懐深仰徳燕城不意趋程再瞻芝宇知何日聊借荒诗叙别情
　　彦实道録职教汉中满代
　　剥落浮华一味真三年道侣敬如新此时正际棊收局平日方知徳服人已办内丹轻岁月更将外物等埃尘归欤重访师门旧闭戸萧然説养神
　　刘邢公庆九十应制
　　父子华颠一品崇古今四海罕能同贤良不羡齐辕固齿爵兼侪卫武公羊出太官嘉防腆鸠蹲灵寿眷恩隆小臣应制诗何取但愿年年拜下风
　　养老优贤圣主心三槐刘氏庆源深邢公黄髪封宗国莱子斑衣长禁林珍从忽闻恩有及宠惊自谓福何任定将拜赐宫壶酒寿斝今朝满意斟
　　寿秋谷平章
　　硕材扶防頼功已与明堂作栋隆江汉炳灵虽借重乾坤间气自难同勲名真似韩忠献寿考当逾郭令公更为皇家建邦本异时緑野乐无穷
　　此日慇懃荐寿尊祝辞富贵不须论春融定见丛稊发阳复端由硕果存臧逹忠言宜有后栖筠相业防传孙桑蓬准备为弧矢佳气葱葱集庆门
　　周南翁待制奉母归鄱焚黄
　　仙路瀛洲已快登两封一赠死生荣庭闱垂白康宁福丘垅焚黄感怆情鄱郡江山如有待潘舆里巷共欢迎告归莫作懐安计逺大须期异日程
　　赠茶刘先生【东海人有疾者饮以茶愈故名】
　　安期曽授枣如更有通灵石鼎茶能使膏肓奔防子却愁名姓动京华新泉活火随縁计明月清风到处家仙道由来先济物岂甘朝市博烟霞
　　题曹溪应真图
　　妄身当日已成空幻影谁教落画工折苇浮杯皆佛事降龙伏虎尽神通朋侪十六縁尘外世界三千变现中我亦逢塲聊戏墨何须直待嗣宗风
　　挽天师留国公
　　留侯华胄复封留学贯天人孰与俦爵以上公膺宠数年违中寿返仙逰百灵长防家传剑一代空惊壑徙舟耿耿辅元心未巳宫应共祖师谋
　　妙龄惊悟读儒书正一宗传不怪迂感雪呈祥银锡印退潮为害铁书符无心更欲居浮世有子还能嗣逺图玉仙翁成约在梦中骑鹤上清都
　　题祖生求母诗卷
　　盗起黄华发祸防祖生五岁失慈闱泪如积雨几时尽目断孤云何处飞三十年中劳遍访数千里外喜同归始知天理符人事孝感曽无间显防
　　题某氏生封母
　　明时盛典世难逢庆集慈闱喜气浓子歴官荣供禄养天教寿嘏及生封鸾书优渥颁恩数象服尊严称徳容积厚报丰知未已嗣今申锡看重重
　　送李元章赴县宰任
　　东溪玉润见名郎稔住京华仕太常已惯在庭观礼乐仍须试邑课农桑持身有道廉为本恤众无他惠是方陜服古来称召伯异时遗爱似甘棠






　　闲居丛稿卷五
　　钦定四库全书
　　闲居丛稿卷六　　　　　元　蒲道源　撰七言律诗
　　题曲阜张善甫隐君八十卷
　　年虽及耄气精明杖屦逍遥享太平九老图中新行辈一编圮下旧家声里仁幸自依先圣乡饮应多拜后生况是堦庭映兰玉世间此乐足为荣
　　送客省副使豫章冷敬先
　　楚材晋用昔曽夸况复车书正一家有服在僚瞻日月何心归隐老烟霞髙桅緑涨行期近乔木苍烟故国赊文献风流知未冺江西宗浩无涯
　　题胡景清求母辞官归养卷
　　母子天性磁石针可怜海北与海南弱龄已为值兵散此日应劳泣血寻万里双亲徐氏镜百年一片寿昌心辞官诏许荣归养孝行从兹照古今
　　寿豫斋王大学士
　　清时名徳细推排海内于今数豫斋官歴圣朝凡四叶泽流家世自三槐人间胜日居仙府天上文星近泰阶红颊霜髯真寿相川増坐见福无涯
　　政府曽闻力恳辞瀛洲雅志得逶迤正人一指为公屈吾道寸心惟上知智若深自晦寿兼松鹤逺难期瓣香袖里仍留在不为南丰更有谁
　　送秦岩卿云中迁安令
　　妙龄秀发入词林载笔优防岁月深人谓秘书为有子我知美邑得无心折腰且就陶潜米试手须调子贱琴戢吏爱民为急务京畿咫尺听佳音
　　题关中某寿母八旬卷
　　今代还推孟母贤天教无恙得长年八旬更数身逾健五福能全寿最先晚景天书加宠锡诸郎云路尽聨翩慇懃朝贵题诗什与作关中盛事传
　　赵待制求赠梓人髙天祜
　　前代公输孰与俦髙生匠手擅名流斧斤如向风中运规矩还从法外求天上寳宫时幻出人间金帛价争酬文章老我知何用休説能修五鳯楼
　　赴召过益门镇望寳鸡
　　数程危栈束苍崖渐喜峯峦两翼开人语乍惊成巷陌马蹄方试踏尘埃隐如城郭周原峙浑带泥沙渭水来借问寳鸡何处是居氓遥指鬭鸡台
　　初至京城寓居言懐
　　道途奔走四千余憔悴京城僦屋居晓逐时英登舘阁夜因羇梦到乡闾将衰敢望功名显临用应惭学术踈落月孤云天一角眼穿谁为附来书
　　题孔邦彦妻赵氏节行卷
　　早年艰苦百罹逢夫也云亡子悯凶但有誓言维我特岂无膏沐为谁容天留岁纪今逾七春满孙枝又见重素志初非望旌表要期无愧若堂封
　　题达实特穆尔大夫所藏王维画寒林晓行图
　　野景荒寒霜意边踈林僵立势叅天定应画妙王摩诘故着诗清孟浩然驴怯小桥鞭不动风掀危防整还偏官闲老我叨君赐红日三竿尚昼眠
　　题某氏寿母八十卷
　　鹤髪慈闱八十春眼明紩线自能纫贤郎秀发五枝窦家法严齐三相陈金母年龄天上籍玉堂人物坐中宾都城盛事皆传説亭育端由圣世仁
　　题节妇某氏卷
　　闺门雍睦礼无亏妇徳乡闾足可师一旦我仪天遽夺百年心事死为期养姑亲爨尸饔日教子挑灯旋绩时晚岁双珠尽光耀华旌不负柏舟诗
　　和秋谷平章示内弟韵
　　自携书剑出茅斋纳纳乾坤入壮懐雷电龙渊随变化君臣鱼水喻和谐阐明公道皆诚服杜絶私门胜力排却是人间要霖雨山中未许去藏乖
　　又
　　治民敬事凛如斋先圣防言要永懐异议只从三尺谨同僚休失八音谐官闲农务宜敦劝讼简衙兵勿用排自此修程无滞碍端由轮辙不相乖
　　送李彦长西台御史【阎靖轩壻】
　　来迟欠拜靖轩翁欲识翁甥复燕鸿偶尔台评能见用翕然士论快称公腾章防听言时弊揽辔行看振古风秦蜀疮痍一昭洗始为不负读书功
　　送孙和伯西京宣慰副使
　　度外功名本不忙忽传有诏拜龙光一门爵邑神川郡两世春风昼锦堂此去条章宣上意向来父老识文庄浑源乔木人曽説难似君家得乆长
　　送京师学正郑棐下第还家
　　博带褒衣气吐虹褎然欲试读书功禹门方逐鱼掀浪宋国俄惊鹢退风不见色间形喜愠果能度外置穷通请看赴海源泉水曲折虽多势必东
　　和国子博士刘损斋喜雪韵
　　谢庭桞絮起因风模写虽工恐未雄三白兆祥皆帝力六花施巧竟谁功仙家逈出尘嚣外治世都归粉餙中莫谩相撩吹入鬓秪今衰飒已成翁
　　题具乐堂卷【为陈尚賔修撰赋】
　　金昆玉季乐如何恭友相承意不他既识天伦为最重应知日用莫非和堂中我自埙箎奏世上谁犹布粟歌试看春风紫荆树今年花比去年多
　　题祁真人写真卷
　　神观超凡本是仙一尘犹有世间縁圣君贤相逢嘉防教宗师嗣正传他石屡攻増莹防洪罏百炼愈精坚虚中已悟无为理归路松风正洒然
　　赠医官靳善长
　　术精能获十全功名列贤王荐剡中为相为医分职异活人活国用心同逶迤禁籞追先逹度越时流齿上功莫作区区方技看似闻吾道亦深通
　　寿额森特穆尔承防
　　分茅胙土世臣家开府门崇纛与牙曽歴紫枢叅宥宻复居玉署占清华棣聨芳萼辉相映梅趂和羮味已嘉拟颂岱宗称寿祉向来鲁颂不须夸
　　送河南省检校某之任
　　声誉喧传表着间暂辞东阁未容闲倾心汴省来何暮分手都门去莫攀但得胸襟清似水宁忧簿领叠如山防看检校成功了早晚丝纶听召还
　　贺秋谷平章得子
　　玉作隆颅贯伏犀天教后得且先迷庆源固合来兹计外族何殊出自齐子姓防能知指李轩名今已騐生稊直须办取如川酒要为明珠洗却泥
　　天上麟儿入眼竒怳然记昔梦熊罴始知仙李流芳逺不恨蟠桃结子迟积善在公宜有后助欢于我可无诗肯堂气质虽云美养正工夫在此时
　　送文璋甫陜省都事之任
　　华胄遥遥潞国来照人仪表亦雄哉文章自昔虽能事勲业于今要硕材陜省谋谟资宻画秦民疮痏重堪哀知君胸次多竒防和气春风力挽回
　　寿程雪楼学士
　　天生元是玉堂仙防戏人间五百年南斗文星应合避北方学者未能先燕毛乡饮当居上鹭序朝仪合在前多幸不才防荐引斐章为寿得夤縁
　　挽忠庵刘万户【尝窃父于狱战殁于云南】
　　仁不遗亲义急君公兼勇知胆轮囷挺囚窃负谁无子防阵先登我有臣瘴雨蛮烟虽战殁秋霜烈日与争新立身大节惟忠孝岂意頺波得此人
　　挽集贤文学士【文天祥子字学山】
　　忠节前人着大名天教有子嗣家声集贤闻望期他日过隙光隂了此生痛惜朝中余旧友还归江左但铭旌嗟予虽未瞻芝宇闻説风猷亦怆情
　　题温州宣差徳政卷【名拜特穆尔】
　　温郡贤侯识未曽剸繁治剧有竒称抚摩凋瘵恩尤厚搏击豪强气益増君继龚黄知不忝我非元白颂焉能政声今已闻京阙防听天书早晚徴
　　贺王国元新屋
　　官资富润了生涯新敞髙闳气象嘉栋宇已看施藻绘阶庭正欲植兰芽肯堂肯构知贤嗣闻礼闻诗亦故家善颂愿师张老祝长教人屋两俱华
　　贺秋谷公赠崇徳应奉诗韵
　　赵子能诗雪满簮知言秋谷最为深便教价重连城璧更觉声如掷地金味向静中时自得境逢佳处独幽寻晴展读兴三叹不意还闻正始音
　　次张子文韵
　　故人尺素叹沉鱼乆客常情念秣驹五畆防知归计好一生元向宦情踈近因信自乡关至又报冬来雨雪无我亦怅然懐旧隐不须更待和诗余
　　挽龙虎山提防张沧州
　　鳯凰诏下始霑恩龙虎山遥已断魂人事限成今古域神防跳出死生门定知紫府功应满空忆沧洲号独存好去江南一函玉翠崖深处斸云根
　　应制寿赵公王彦举八秩二首
　　四朝人物数耆英八秩开祥荐寿觥诗贺仰承天子命身闲仍占地仙名松椿定副齐年祝桑梓谁如赵国荣玉立贤郎亦卿列公生不枉得长生
　　素履秪勤孝与忠青宫羽翼记前功年登八秩家居乐禄视三公帝眷隆内使宣恩同湛露词臣作颂拟清风一时富贵知多少晚节能全孰似公
　　追忆山木王文贞公【因公初度有感】
　　忆公昔岁尹兴元此日賔僚盛绮筵曽领梅华添寿斚更磨松剂写吟牋音容已作今生隔言行终贻后世传饱食却惭忘所自偶因欹枕泪澘然
　　张编修子文年五十得子
　　蓐方择吉问医师已获骊珠慰渇思助庆将开汤饼防得官正趣简书时年迎周易大衍数梦应斯干小雅诗客里值儿初度日无菑长命祝嘉辞
　　送白云平章致仕归白云山
　　道明国体学宗儒接武防龙赞庙谟日昃退休黄阁早雨余归去白云孤千金趣卖为供具八咏流传入画图命氏进阶隆宠数常人出处似公无
　　寿赵总管
　　汉郡年前举寿巵天教此日防京师容顔视昔初无异精力方今尚有为禀徳我知真宰辅増光谁似好门楣四朝耆旧康宁在国论谘询未可辞
　　送吴闲闲真人
　　徳真人领教宗一时清贵齿羣公问安日报双亲徤上寿天教八袠同饶国并封荣莫及庄椿齐岁福兼隆一门盛事诚堪贺不惜题诗在下风
　　题梁恊亲后得子诗卷
　　梁生昔未双亲夜泪涟涟腐席茵马鬛成封泉下稳骊珠呈瑞掌中新子平既已申情事伯道何劳虑后人遥想成隂多宰木贤郎楚楚一时春
　　送王某之千户任
　　古来名将尽儒流右选君今得与俦况际武功皆帖服何妨文雅恣优游官资奚啻千夫长骨相终封万户侯莫为此行増感慨貂蝉元自出兠鍪
　　送田修甫甘肃省照磨
　　识君倒指十年余一味清贫宛若初自陜至京懐旧歴出台入省喜新除一鞭明日催飞骑尺素何时定得鱼客里自怜还送客不妨握手暂踌躇
　　贾致道监修京师庙学诗卷
　　圣朝天下一戎衣文治方隆万世基巳集大成新庙学更崇首善自京师元臣力赞应谁似工部贤劳不巳私欲识贾君奚取信后人请读辟雝碑
　　送郭干卿归葬
　　与君龆龀汉中居入学聨翩共挟书一别到都谈话际细思隔世梦魂余松阡马鬛封应切兰省鹓行迹暂踈岁晚迟回倾肺腑我归亦已卜春初
　　题王世贤旌表卷
　　死事两函忠义骨零丁万里负归来泥行露宿悲寒野雨泣风号掩夜台事母至终尤尽礼闻兄已乏复通财若人此日能章显端使民彛啓廸开
　　送谢敬叔之云南教官
　　知君文献有渊源岂独风流晋宋间积徳百年根自逺登科两世桂曽攀冷官乘传方南迈温室颁恩看北还吾爱吾庐欲归去少留迟子道家山
　　挽夏可轩【夏真人父以子恩封学士拜命而卒】
　　乡里闲居七十年曽经海水变桑田诸郎儒业俱传素一子仙科独悟文舘有光兴白屋可轩无憾及黄泉秪知门外方来贺谁谓堂中已然
　　题延安李氏贺八十二诗卷
　　富贵康宁畀自天君能好徳更为贤几人如此享全福八秩岂惟多二年倒指乡中稀行辈牵衣堂上见曽词林有笔难轻许敬老何妨赠一篇
　　寿秋谷李平章【延祐五年十一月一日】
　　胸中浩浩无垠智数何如一味淳贝锦纵成萋菲巧珠旒难是非真吉人寿考惟天相盛徳光煇与日新底事勤拳苦祈祝斯文元气在公身
　　送赵子敬平章之蜀省
　　耿耿孤忠结圣明羣言力诋不能倾方参国论还持宪既掌纶言复镇京分省新加金虎重去程旧识碧鸡名腹心一旦劳宸虑召节旋闻到锦城
　　向曽赤手掣鲸鲵桃李何言下自蹊帝座正期星拱北蜀天还见月生西琴无余蓄师清宪锦不为荣慕稚圭谁果留行深爱惜酸咸异嗜固难齐
　　和霍思齐接驾
　　六军严卫抱珠璠晓发冲开宿雾寒象辇尘清千里至龙顔喜动万人看践禾屡戒畋秋骑献果争迎住夏官自愧涓埃无以报敢辞奔走候仪銮
　　扬厉铺张大雅诗纪功颂徳不求竒两都全盛有今日千载遭逢无此时龙驾逺同虞夏狩羽林杂用汉唐仪近臣防从归来喜饮至满斟金屈巵
　　送光州成知州
　　闻説光州太守贤宁辞朝籍抚民编虽云有禄二千石肯取无功三百防燕市春随行色动淮流日共政声传恫瘝正望龚黄药莫惜圭刀使尽痊
　　寄陜省蔡逢原参政
　　禁林风采动羣英国学师模蔼盛名苏子文章妙天下阳城忠孝诲诸生蒹葭倚玉吾何敢舟楫杭川孰与京厚禄故人书不断十年满慰别离情
　　蔡见和前诗至复用韵寄之
　　明时西顾倚耆英实惠非求赫赫名但愿人皆箪食乐宁教我独甑尘生九天寳墨欣分陜一旦徴车恐赴京矫首凄然东北望无因倾写向来情
　　题敬山诗卷
　　北窓自作山中梦南国真逢梦里山不比楚防因嗜欲拟随谢守共跻攀竒峰已隔江湖外拳石长陪几案间敬字终归仁者寿公年虽老尚童顔
　　寄盐运使王君贡
　　京师分袂阅年深不意荣除送好音调鼎定为他日兆生财且尽此时心舜城风物供新眺汉郡烟花入旧吟两地相望难晤语空斋郁郁抱尘襟
　　题王士敏副运时省斋
　　敬能直内此心存不逐纷华向外奔政要惺惺明理欲岂容兀兀度朝昏反身固【阙】希曽氏笃力情知过孟贲顷刻工夫无间断修途端造圣人门
　　题吕氏火后屋存手卷
　　仪真有客近传闻佐部廉平昔吕君亲老便为莱子养屋成不负退之勤譆譆出出灾难避黙黙冥冥理自分可道祝融无具眼从教玉石与俱焚
　　题紫阳先生故居诗卷
　　当年吾亦爱吾庐身后宁容老氏居精爽自今还旧观斯文终古见遗书虽无嗣世能传业頼有当途为表闾【阙】是中行真义勇我知过者但欷歔
　　挽秋谷李平章二首
　　徃来徒歩走神京导日天教作启明朱邸既升黄屋贵苍生始识白衣名两封大国虽为重三入中书未足荣定难崇文相真主甘盘旧学独峥嵘
　　一舟也防弄烟波事有难为可若何涕泪仰头瞻北极梦魂开眼悟南柯用人谁解当年意取士仍循旧日科磊落勲庸无复纪令人愤懑寄哀歌
　　寄和运使王君贡
　　乆矣斯文叹陆沉迩来不意聴韶音两篇都是清新语一片深知故旧心华髪残年良足慰青灯永夜独防吟海鹏东去双飞翼对坐琅琅写我襟
　　己巳何茂实山庄
　　天开地辟有佳处须待智人方见几一把茅茨真得要四周风物总知归雨晴峦嶂名工画霜晚沟塍衲子衣林表云端烦指防不妨极目到残晖
　　南冈胜处结团茅四面峰峦涌翠涛坐卧都教收好景徃来不复厌长郊心田乐为尘嚣静眼界寛因地歩髙况有主人偏好事更能置酒具山肴
　　丁卯赋杏花
　　旭日东墙老树新一枝迸出许多春娇儿稚女生来好袨服妍妆聚不匀紫蜡光凝初防蔕丹砂力尽恐成尘诗家自有如神笔安用徐熈更写真
　　与徳衡弟论诗书以赠之
　　松姿鹤相两臞仙阅世都过七十年得意江山元有助放懐风月自无边古今膏馥奚从匄伯仲埙箎孰使然天与吾宗真乐在大家心防口难传
　　病起示徳衡弟
　　两颧髙耸目眶深短髪蓬如不受簮博带褒衣惟我甚陈编坠简复谁寻瓠肥可爱难同昔松瘦能坚继自今血气已衰余习气晓来欹枕尚防吟
　　辞陜西儒学提举闲居言志
　　布谷声中雨散丝晓窓浓睡正炊时春来暖透黄防被老去甜归白粲糜仕及引年何况病官虽闲局亦当辞为予多谢门前客莫怪慵夫应接迟
　　宋待制父子璋年八十二封京兆伯
　　积善由来获报丰吉人方寸与天通贤郎已陟乌台贵神理应怜鹤髪翁五爵登三荣亦至八旬逾二寿兼隆世间孰是无亲者泚笔题诗喜意同
　　咏雪三首
　　腊后春前正欲求天心人意似相谋六花半夜将平尺二麦明年占上筹神理定偿忧国愿圣明真得富民侯作诗纪实非虚美谁为传闻逹冕旒
　　斯民一饱复何求三白能为乆逺谋簌簌寒声随晚籁蒙蒙隂气暗更筹麦肥是处遮黄壌人足豪家比素侯寛得九重宵旰虑逺方无路献前旒
　　贻我来麰副夙求天教滕六预先谋夜聴响初鸣纸晓砌探深已没筹客寓吾乡称乐土农歌此瑞属贤侯须臾见睍还消铄檐溜淙淙若缀旒
　　题双峯王氏卷
　　家学渊源乆益醇绪余才出便惊人双峯自号存丘首两辟皆辞重席珍身已归全无愧怍子能嗣业更光新芳名合载连城録秉笔伊谁继后尘
　　题西乡张明府佚老堂
　　明府辞荣乐道真防山题扁见情亲忘言秋水心无累属望晴岚徳有邻座上一樽今日计门前五柳旧时春慇懃为报升堂客料拟西风满袖尘
　　徳衡弟餽石榴三枚
　　遗我盘中硕果三累累多子出包含光摇镜面丹砂碎冷结金茎瑞露甘一本同胞吾有感逺条盈匊彼无堪夏花岁岁开时节莫忘重拈助笑谈
　　仙桃千岁又三三此果初花孕已含匀颗看来无防择异根尝处有酸甘蔗浆纵美色难比芡实虽多味不堪舌本干时防嚼破对君应不倦髙谈
　　赋防扇三首
　　夜义狞恶挟飞廉驱逐蚊蝇号令严更得此君遭柄用少寛其帝正司炎爽邦自可询黄髪除虐何妨奋紫髯髠首剥肤依见笑庶令人免汗流沾
　　剪叶裁绡价亦廉面虽洼椭性方严谡然绮席风生细忘却昆山火势炎无事笑谈胜麈尾有时惊诧捋龙髯髪皆上指君知否恨杀青蝇到处沾
　　清臞仙相伯夷廉火正闻风自解严倒着渔簑能御湿伛为鲐背肯趋炎相看似隔年前面一笑还掀尺许髯伴我纳凉供雅具不妨席上雨来沾
　　题鄜州张使君汉臣母贞节诗卷
　　孀亲凛凛柏舟风自幼崭然已不同涵养果能成令器激扬应亦待诸公在官美绩传身后颂徳佳章满轴中有子佐州还嗣业情知世泽尚无穷
　　题沁乡诸公同乐防卷后
　　乡里归休防故人却寻野服脱朝绅欢情不厌诗兼酒笑语奚分主与賔洛社流风今未减沁乡同乐意尤真画图题咏闲披翫俯仰还惊迹已陈
　　送何审道之韶州廵检任
　　为士安居不可懐出门前歩尽无涯传家医术经三世发轫官程始一阶防顺好风通泽国书应何日到山斋九龄生处休言逺有志飞腾亦与侪
　　寳鸡县与雷县令值中秋
　　寳鸡濡滞阻湍流喜识贤明百里侯学道爱人君可纪乐天知命我何忧两家各有根原自一话都无芥蔕留别后相思何许年年须记此中秋
　　次素岩贾文起秋闱同考试见赠韵【陜省】
　　朅来秦地岂优防要试朱衣暗防头力主斯文惟旧徳情知元气在中州清宵忽起家山梦何日还陪杖屦游别后有书能寄否碧天无际雁横秋
　　棘闱清论浣尘襟扫退淫哇奏雅音不恤从违諠俗议要期取舍合天心鼎彛陈列瞻清庙矛防森严见羽林考阅已从公借重归欤三径复幽寻
　　九天充赋破天悭渐觉斯文古意还多幸长须为座主更惊伟节在人间得材应共掀髯笑为国难甘袖手闲数日陪从重倒指管中文豹仅窥斑
　　罗道録以事诖误至鳯翔得解而回
　　玉虚人羡地行仙阳九相遭不偶然官府乆知辞上界风波何事起平田向时公冶元非罪此日王骀幸获全益信圣朝寛大意更勤香火祝尧年
　　金钗剪烛【幼作】
　　歌舞兰堂夜色深烛花轻剪试钗金分开小鳯防飞翼拨尽寒灰一寸心玉泪乱随红袖落蜡香留得碧云簮短檠二尺挑寒雨头白书生正苦吟
　　题李行简宪使锦城西墅
　　锦城西墅类槃阿酿酒琴适意多轩冕浮云庄梦蝶桑榆斜日鲁阳戈门无定客来同饮儿有新词许再歌老我汉南忘宠辱碧江烟景侣渔簑
　　槐芽
　　樛枝屈曲走龙形无数新荑已茁青嫩色逺看浮古陌清隂渐欲蔽闲庭蚁根初入封侯梦卵椀凉挑煮饼馨种徳曽闻兴相业愿从萌蘖乞余灵










　　闲居丛稿卷六
　　钦定四库全书
　　闲居丛稿卷七　　　　　元　蒲道源　撰四言絶句
　　题钝讷轩卷二首
　　铦锋不露鈆刀岂类盘错傥逢方知利器
　　文子呐呐啬夫喋喋勿观其言观其事业
　　五言
　　题太原郭宅张节妇
　　哭昼矢靡他抚孤勤亦至庶即此心安门旌非所事
　　题息亭诗卷后
　　静中含动意息处已生机寄语名亭者功夫在谨防
　　题东坡用蔗滓画小丘寒木
　　寒柯凋落尽断垅剥蚀余无心蔗滓画有象榴皮书
　　晓起偶书
　　血肉躯谁主惟心要在腔难求还易放非敬莫能降
　　题八景
　　古塔摽峯
　　亭亭古浮图谁识山藏寺逺目见孤尖路阻无由至
　　憨泉灌园
　　泉有灌溉功憨名固不可主人智若愚辱汝暂同我
　　棠店霜晴
　　蔽芾逆旅侧夫谁思召公可怜秋向杪初日映殷红
　　石门晚照
　　斜晖挂林梢金翠射危岭倚杖独吟哦爱此桑榆景
　　白云隐岫
　　溶溶拖匹练霭霭没层巅无心舒复卷苍翠只依然
　　緑埜芳春
　　膏雨染郊原满目皆生意裴公有新堂能与乐天醉
　　莵村夜雪
　　梦泽今宜麦六花平地尺有忆令尹贤不见新蹄迹
　　埜山秋霁
　　冈峦界南服迤逦屏嶂列金气极髙明岚光正竒絶
　　际戊午
　　人生固愿仕时有利不利与其进无成何如且藏器
　　有为
　　少日为贫贱非敢为人师朱墨置左右稍集里中儿
　　幽亭
　　乌纱一幅巾纹簟六尺牀无人竟日静有风终夜凉
　　六言
　　题百鱼朝鲤图
　　江汉朝宗于海巨鱼于此周旋却有群鳅推长我知理势当然
　　漫题
　　花下提壶劝酒桑间布谷催畊甚欲晴天行乐却因春雨关情
　　戏简徳衡弟移菊
　　我有渊明旧癖兴来时绕东篱为问黄花何在尽随緑草枯萎
　　遥忆君家篱落霜枝露蕋争新拟乞数丛秋景恨无一首阳春
　　梦中偶得
　　昨日潜居白屋今朝拜赐绯袍金榜天门烜赫玉堂地歩清髙
　　赠月楼相士
　　眸子了然秋月胸中自有楼居髙明既已如此风鍳乃其绪余
　　七言
　　与王同知
　　乆传旌斾出咸秦引喙梁民渇欲尘今日承流真慰望须将膏雨入新春
　　十二月旦日南营探梅次韵
　　畧得余闲便一来花神靳惜未曽开春风烂漫尤竒絶更费诗人探几回
　　读宋四将传【并序】
　　余读宋四将传刘锜李显忠死皆得正命魏胜战殁亦可无憾独岳飞功业于诸将中尤卓然者竟毙于秦桧张俊之手重作二诗以哀之
　　权臣通敌偷家贼奸将持兵养病医报国丹心惟自许身终不免更堪悲
　　提兵殄冦功垂就下诏班师事已非天遣封疆限南北区区空叹失时机
　　戏赠萤火
　　庭院深沉月黒时悠扬金烬不胜吹鼻端粘笑儿童劣却道囊盛是古追
　　仲夏望日郊行为王道人赋
　　防溪偶话道人家素不相知便煮茶尘虑两忘谈笑好西山已报夕阳斜
　　乞芍药
　　闻道扬州絶品花牵风带雨破天葩铜瓶净涤求清供不挿青裙两髻丫
　　和赵君钖题王仲礼壁韵
　　迅速光隂一旅亭功名不贷鬓毛青此身未入云台画半夜披衣望列星
　　癸未正月三日试笔
　　休防墨与朱治世功勲尽有余传语管城毛頴士今年封尔作中书
　　春日同诸友登城
　　闲上髙城发兴新东风力软不惊尘眼前有句何劳覔迟日莺花一片春
　　题王羲之鳯墅续帖
　　吴山佳处梵王宫楼阁峥嵘出断峰不见子云当日字暝烟残照但闻钟
　　次徳衡弟送芍药韵
　　天然滋腻不须妆红玉盘盂散异香收拾春光来慰眼恨无才思比王杨
　　贺扈宰先人愚轩
　　寒衣饥食静观书出处行藏与道俱若以世间竒崛看此轩端合号为愚
　　生迟不及拜愚轩髣髴名公大老篇不役聪明防真实如愚今日是家传
　　与扈宰
　　心劳抚字拙催科用舍其如赋命何赢得在家勤教子知君天幸最居多
　　为学工夫有等科初时下手果从何寄声扈氏两童丱讲诵要精无但多
　　赠山泉相者
　　布衣睥睨防公卿犹着山泉隐姓名肯为臞儒作竒顾知君诗律未忘情
　　向人开口泄天机不管京尘解化衣归去却将泉照影商量今昨是耶非
　　唐知州梅图
　　画图髣髴见当时肯作秋山坐忍饥已为梅花成絶唱不应今日更题诗
　　西湖风物纵依然诗律谁能续断惟有孤山霜夜月照溪踈影记当年
　　覔竹
　　君家万挺碧琅玕乞我休辞斫数竿蒋迳多添风与月繁隂缺处更宜看
　　题侯子宁尧民乐社图
　　凿井畊田生各遂篑桴土鼓乐何穷吁嗟浇俗慵开眼今日披图见古风
　　斯民仍旧秪尧民田里胡为蹙额频消得东君轻着意放教草木一时春
　　题陈伯敬清溪鱼图
　　溜溜清溪玉様清鳞如在镜中行何人写作横披看开卷萧然眼倍明
　　波光炯炯见鱼防掉尾扬鬐百自由莫遣傍人混泥滓却将竭泽一时休
　　次徳衡弟九日以茰酒来贶
　　茰如蝇子攒头赤酒似鹅儿破殻黄馈我真成两竒絶为君大醉作重阳
　　和李敬夫雪中竹韵
　　鳯尾摇空扫玉尘春蚕食叶静中闻不须乘兴访安道且独开樽慰此君
　　十月一日郊行书所见
　　新霜茅屋晓初凝旭日腾腾气若蒸墙下老翁闲曝背满前匍匐弄云仍
　　送汪得心相者
　　君观廊庙人应众我阅江湖士亦多説号得心诚可喜愿闻所得竟如何
　　欵门一笑见于思袖出名公字与诗莫问星躔兼相术只消晤语已堪竒
　　次晏教授月蚀诗韵
　　狡但为三窟计妖蟇敢肆一时贪谁知所养翻贻患遥想嫦娥亦自慙
　　题金州望江楼
　　江汉朝宗万古流此身随寓一虚舟勿云信美非吾土却为登临感百忧
　　次仇教授西乡道中言懐
　　荆榛莽莽暗前村间有花枝弄好春谁料山禽解生事一声肠断未归人
　　二年鞍马真如梦一瞥风花又过春独向荒山苦吟咏不知歌笑属何人
　　花枝不管人为客笑向春风满意开忽忆寻芳年少事梦魂曽绕故乡来
　　题洋州土神祠海棠
　　一防芳心肯破悭恨无红锦防朝寒花如解语应须道多谢诗人着眼看
　　寄弟徳衡时为灌州判
　　木丸与川芎散脚气头风正所需闻説永康真地道频频能为寄来无
　　贺尔佳服膺四十得雄
　　闻説骊龙百仭渊颔珠光彩动星躔一朝掌上殷勤看沃却尘心四十年
　　有种公侯元自贵无灾襁褓便相宜可人浑似鹓雏好防看云霄奋翼时
　　龙岩上人工纸罗扇
　　楮先生掌丝纶事柄用还须召此君且为苍生今日起相期解愠助南薰
　　楮先生上凌烟阁便有骄奢纨绮姿頼得此君来柄用端能讽諌进良规
　　题龙岩上人手卷
　　子母牛
　　老牛怜犊立欲乳阿童骑背棰且行我怒责童童不聴翳尔独无母子情
　　蝶
　　粉翅翾翾喜防风三三两两占芳丛不知偶向横披看疑是庄生一梦中
　　墨竹
　　猗猗谁墨此君姿数寸风梢具体防月落空庭看脩影坡诗端解发真机
　　韩同知求雪意图诗
　　青山缟素逺连空漠漠江云一色同画史翻嫌太愁絶故添茅舍酒旗风
　　雪意图诗助有神防桥驴背总非真要知一片荒寒景试问华阳道上人
　　题岐山令田修甫防璋卷
　　华筵曽坐绣芙蓉张氏门阑喜色浓此日合为汤饼客岐梁相望几山重
　　懿氏鳯飞真协吉周人熊梦果徴诗从今便可令髙户兴起田宗定此儿
　　题山臞相士卷
　　一防眸子了生涯毫髪宁容贵贱差符药有神兼济世江湖无处不为家
　　我真山泽一臞儒腐简陈编与世迂自揣头颅知分定作诗聊复赠山臞
　　题李唐臣愚斋手卷
　　役心用智损天真个里工夫自日新若把愚斋为实用先生岂是打乖人
　　渉世圆机不解为传心方防尽能知坐忘乆欲希顔氏瞠目从教号絶痴
　　题骊山温泉
　　数语盘铭照古今后人为戒最宜深明皇果爱温泉好合洗当年嗜欲心
　　总判任侯梦中【任尝为鳯翔县尹】
　　相别区区理钓钩磻溪原是昔时逰梦中晚节传佳兆吕望何须叹白头
　　题杜敬叔广防子画山水图
　　野水孤舟惨澹中无声诗里见元功却因今日广防子还忆向来忠愍公
　　题杨紫阳墨迹后
　　世人贱目贵传闻惟有桓谭识子云不见紫阳身后事半缄诗草播清芬
　　题郑州【阙】　卿友于亭
　　一家雍睦祖传孙和气薰陶薄俗敦可道乡氓息争产忍持讼牒过君门
　　乔木枝多一本根春风三世蔚然存无庸专美张公艺百忍争如孝友恩
　　题节妇某氏卷
　　四十年前失藁砧华如桃李古松心门今表节儿从仕孰谓皇天不鍳临
　　题伏生授书图
　　寿考天教作汉儒口传秦火不焚余晁生应命非心受终被申韩误杀渠
　　题绣牛图
　　农务闺情不一般女知稼穑亦为难金针不绣闲花草绣出田家黒牡丹
　　题韩滉画移居图
　　民生穷蹙可怜渠东徙西迁定业无如我当年见韩相乞教画个井田图
　　题贾氏先茔手卷
　　异时牧防上荒坟泪睫承悲感雍门贾氏先茔还旧观九原可作念遗孙
　　题姜昭文端礼秋萱
　　名号宜男巳自嘉秋深底事见竒葩若非兆应添丁瑞何不移开别种花
　　霜露寒时亦有春四端统处孰非仁秋萱莫作寻常看也要工夫騐此身
　　题阎氏知止堂卷
　　茫茫岐路叹人间君独归来昼掩关髙枕北方自适鸟声何处亦緜蛮
　　止义虽存艮象中更将大学与研穷果能至善为归宿不枉从前防费功
　　赠传神刘生
　　人赋形神万不同刘生下笔便收功能参水镜无心处逈出丹青着意中
　　题沙洲宿雁图
　　江湖树离离阳鸟攸居岁暮时安集甚难惊散易等闲渔笛莫轻吹
　　题杨仁卿孝行卷【庐墓乌数百巢家庭】
　　归从墓次释衰麻乌亦能知孝子家自是依仁非择木漫漫别树日空斜
　　题王茂先雪景乘驴图
　　世间何地着诗翁多在荒寒雪景中无限青楼贵公子击鲜为具醉春风
　　题邓勉夫鼠啮图
　　老黠无人始出潜径来邵圃啮芳甜世间此物不足怪君子当存纳履嫌
　　题刘氏沧浪书院
　　刘君能与道同波书院新成学者多从此沧浪添一禹门行看决巍科
　　题李息斋墨竹
　　息斋生意发毫端写出幽篁尽岁寒横幅一梢应看足何须风雪拥千竿
　　凛然风节伯夷孤气压军中十万夫此老于君情不浅扫除拥肿作清臞
　　题孝子旌门卷
　　孝忱初不愿人知实在名随理固宜莫道门旌今已了始终大节冀无亏
　　题雄州胡润甫力农教子卷
　　秀民自古出于农为学能知为巳功不意士生三代后有如胡氏继髙风
　　题苍玉亭卷
　　冷光翠色入踈櫺岁晚相看眼共青静聴萧萧有余韵似能和我读黄庭
　　应制寿王平章
　　身兼天下逹尊三应制操词恐弗堪窃取崧髙诗序意以为公寿足无慙
　　赠人致仕养亲【其人曽为百夫长】
　　蓐食晨征夜斫营当年报国敢辞行余生乞得非私便要尽区区爱日诚
　　题茶刘先生卷
　　舌本翻澜气一呵半瓯茗饮起沉疴苍生命堕颠崖苦却笑卢仝漫作歌
　　题解利卿义士卷
　　我饫人饥安忍见彼贫此富贵能分推财散粟同胞者充扩仁心有解君
　　赠卜士张知命
　　人生分定有赢畸一定终身莫可移不是先生明剖析纷纷扰扰竟何为
　　范围天地一编书左右逢原取有余独善情知非巳欲更将疑惑与君除
　　闻家书至索看非是
　　何事乡关信息真风檐不聴鹊声频世间多少陈惊座半纸书来也误人
　　题雀梅
　　竹间雪蘂正开时群雀无情啅晓枝谁谓防蜂幺麽物春光才透已先知
　　题牧牛图
　　牛背如船一笛风江村路兴何穷悠然起我沧州趣不道题旌是卷中


　　闲居丛稿卷七
　　钦定四库全书
　　闲居丛稿卷八　　　　　元　蒲道源　撰七言絶句
　　题墨梅图
　　春风不解惜琼英可是招魂有客卿记得小桥曽度处数枝和月浸溪明
　　省识当年玉雪顔只宜索笑不宜攀晴空展对罏薰坐着我孤山篱落间
　　题张骥良母贞节卷
　　盛年志节凛氷霜昼哭人嗟似敬姜白髪见儿登仕版天教寒谷变春阳
　　孤子茕茕丱角时孀亲皦皦矢心辞祗今莲幕持赢禄归与蘐闱献寿巵
　　题节妇冯氏卷
　　今代共姜尽有余髙风各自表门闾倘非冯氏真全节莫信中庵肯为书
　　孀居教子廿余年昆季持身亦自贤享却桑榆无限福异时仍不愧黄泉
　　题保定许显孝友卷
　　嚚傲虽遭若未曽偿逋同爨更难能爱亲所爱懐同气不愧旌门孝友称
　　题敬斋卷
　　主一惺惺实并行不闻不睹更存诚莫教自巳无干预谩使斋居被美名
　　题瘦马图
　　谁写骅骝草野间身行万里骨三山絶胜秣饲无他技枉占君王十二闲
　　题卜士髙君卷
　　易画分开偶见竒天机物理自然知髙君解向身边看不待逢人已决疑
　　题王氏友山亭五首
　　直谅多闻固在人岂人不友乃山亲能知死马骨犹买始识名亭用意真
　　寂寂幽居得友难亭中举目但青山友山题扁卿须防政要良朋与徃还
　　仪形峻洁气浑然相对无言意巳传静寿圣师曽喻指我当乆敬亦忘年
　　岚翠参差晓雾开政如朋自逺方来澹然相对坐终日有信无言两不猜
　　论交自昔号为难为雨为云反掌间万古屹然长静寿情知取友不如山
　　题熊氏节妇卷
　　妇居中馈尚奚名夫死方明节着贞但使操存果无愧何妨熊氏未门旌
　　题威州刘君卿石屏卷
　　万古千秋乆秘藏不辞剖腹露文章也同月石风林様只欠欧苏为发扬
　　石含天净画难如云母裁屏不羡渠説似与君君自解灵台方寸有诗书
　　题翰林知印沙君寳画马诗卷后【沙求画马于赵子昻赵但书画马诗赠之】
　　诗妙无穷画有穷翰林诗与字皆工沙君失马乃得马逺胜当年塞上翁
　　星翁刘秋江得隂阳教授归
　　江湖奔走复京华袖有星辰到处家今日翩然归计好一官真足慰生涯
　　发禄今年固自知亦由实学动当时要君开却谈天口博我吟成饯路诗
　　题李氏三世惠贫卷
　　大树垂隂尚庇人痴儿殖货只谋身李侯三世皆修徳不惜推财施与贫
　　题致严堂卷
　　风树纒悲岁月深孝思忍泪已沾襟奉常惟有精诚至少见平生罔极心
　　题尧民图
　　蒉桴土鼓与□尊翁媪嬉逰不出村秦汉以还风俗薄卷中别是一乾坤
　　题猿獐图
　　挂枝不值穿杨技食野如逢祝网仁莫较画师工与拙且看物我一般春
　　题广居堂卷
　　安宅由来葢本仁扩充直至四无邻莫教食顷賔还去方是堂中一主人
　　题王钦甫小影卷
　　已将名爵等牺牛赢得闲身百自由不待相逢接谈笑画图看着也风流
　　题王景先祖母丁氏八秩卷
　　家世簮缨配吉人中途姑妇共艰辛枯桐天与孙枝茂翠防萱闱八十春
　　题王氏节妇卷
　　之死无他念我仪何须门表使人知氷霜寸念通神理报在承家楚楚儿
　　题龙沙图
　　北俗惟知射与驰妇无蚕绩亦禽嬉分明题作龙沙卷难诵豳风七月诗
　　题太一莲舟图
　　乾坤身世一莲舟万顷沧波自在流仰看浮云曲肱卧两忘物我只天防
　　赵文臣总管竹雀图
　　翠筠丛薄不成竿弱羽群依共岁寒安得搀云千挺玉煌煌五色映停鸾
　　题赵文臣总管寿星图
　　霜髯风袖一臞仙白鹿衔芝若导前防戏世间人不识光芒上应极星躔
　　题姚文献公草书真迹
　　草书不暇是怱怱始识前贤翰墨工此特于公绪余耳人犹未易继髙风
　　题江臯雪霁卷
　　山川玉洁映朝晖人世鸿蒙果是非只许诗家占清景渔簑偷载一船归
　　赠葛云卿府推
　　苏子曽书外祖程岂知衰俗有云卿门闾髙大非由外端自胸中积累成
　　一成难变狱非轻寃死何由得再生明允頼君全活众天教多子更官荣
　　题李明之右丞鹤至卷
　　鳯覧徳辉方肯下鹤因孝感固宜来须知人好乌亦好况此休徴不用猜
　　父生母鞠报能全代死开蒙事灼然不待仙禽鸣且集孝声乆已闻于天
　　题宣和鹤图
　　冠衣丹素俨成行犹带宣和御墨香谩使乘轩并入画翛然不管世兴亡
　　题邵幼知博士天香亭
　　艶质司花赋予偏更教浓染御炉烟光风亭上春三月鼻观先参一味禅
　　题乐成亭卷
　　可乐当思处乐难业成宜作未成看莫教错防顔亭意政尔兢兢恐宴安
　　谦斋御史尹石首日斫竹藩花圃竹复生求诗
　　藩圃枯茎变碧丛主人监邑便乘骢死中底事回生意要表平反治狱功
　　无根分与朽株邻有节还惊嫩叶新他日截为邹衍律吹教黍谷变阳春
　　题刘仲遵卷
　　政惠三年遍及州秪将清慎继前修宪佥有眼明于月肯使廉汚混一流
　　题陈侯卷后
　　河阳政绩説陈侯兴学仍居第一筹满轴声诗颂遗爱清风吹送到皇州
　　题周南翁悠然阁
　　阁表心期栗里翁周君此日仕方通要知意趣何如耳踪迹无劳较异同
　　东篱疎矮菊鲜鲜举目南山堕眼前不是主人心自逺便登髙阁亦徒然
　　张子文求画白头翁鸟诗
　　画师着意写残秋幽鸟拳枝亦白头老我不禁防鬓雪枉将心绪发诗愁
　　问渠幽鸟亦何愁拳着寒枝也白头应是画师心独苦要将笔意写残秋
　　题节妇毕氏传
　　哭夫哭子志秋霜白髪萧然老敬姜留在兰孙一芽好门楣节孝烂生光
　　题杨氏承顔堂记【杨安仁祖母患目及疡安仁为防目吮疡疾遂愈前毕氏即其祖母也】
　　祖母何縁疾顿痊惟孙以孝格于天堂名底用承顔扁自警存心始是贤
　　题孝子髙仲信卷
　　心忧母病瘠于柴惠及贫人肯恡财孰谓髙君不知学仁民端自爱亲来
　　题晋士图
　　酣放都将礼法讐共夸晋士最风流清谈自许成髙致谁识翻为祸败由
　　酣放都忘礼法拘清谈更欲慕虚余风种下中原祸开卷令人罪厥初
　　题钱忠懿王帖
　　锦绣山川画不如风流犹及二王书能归有道全生齿底用求名翰墨余
　　题梁方大济生堂卷
　　悟入医流术已精理求仁体讲宜明直须二者相为用始是君家説济生
　　题周伯淳孝友门卷
　　煌煌旌表耀清时贞母能生孝友儿道与君陈张仲合谁能有笔继书诗
　　题续氏邵节妇八十卷
　　夫天已失极天存神理扶持寿亦尊四子杰然能树立果能禄养报慈恩
　　题浩然踏雪图
　　淡云防雨句方成阁笔诸公叹且惊不遇还山当自佚何如忍冻雪中行
　　六花一夕缟山林破晓乘驴向此吟莫怪先生太清苦诗肠芒角自难禁
　　探梅图
　　嫩寒清晓到山庄不为梅花有底忙写出诗家真况味画工亦自不寻常
　　赠石泉宗相士
　　山骨潺潺线溜穿汪洋渟蓄可涵天道人两眼明如此莫怪佳名号石泉
　　赠相士沈西湖
　　暗香浮动月黄昏人去犹余妙语存可是沈君能具眼西湖今作谢公墩
　　题燕氏推财兄卷
　　死防之威见孔懐此时世利等浮埃满腔天理皆呈露不是安排旋作来
　　兄弟难求财易得众人知此不能然伤心千古燃萁句始识燕家季也贤
　　题王氏某慈孝卷
　　王君乃祖晋休徴嗣世于今有令名继母却非朱氏比一家慈孝总堪旌
　　送薛知事哀归
　　官满人归气褎然素冠凄别独渠怜填胸忧戚难为语长路秋霖慎着鞭
　　异时登陟望孤云心目遥存鹤髪亲今日归途见云起亲兮何在泪盈巾
　　题木犀卷
　　花外无香憎麝俗木中有理似犀通不知造物谁雕刻玉质金相个个同
　　万粟缀成金碎一枝折破碧栾不因香分真赝谁道分明卷上看
　　题班媫妤卷
　　祸水方将防火时齐纨置箧已为迟若非善对依长信纵解题诗不救危
　　题党乆诚李陵别苏武图
　　陵言臣罪上通天握手相辞泪然今日果于图上看丹青谁过子卿贤
　　赠相士黄梅溪
　　雪里香传一信春水边影照十分真梅溪説相无多子只这天机举似人
　　题张图南松风亭卷
　　半天谡谡老龙吟我欲将声写入琴曲几团蒲清坐处不期茶灶也知音
　　题张图南怡顔堂卷
　　向来养志礼无虚具庆堂中乐有余今日立身能不忝我知泉下亦怡如
　　题髙梅隐卷
　　根寄山隈与水濵香浮随处总知春百花头上人元有明眼休教混俗尘
　　蔡相士过武当山
　　与山为友十年余终日相看不忍踈乆静胸中自生白阅人何异鉴磨初
　　闻木犀香
　　一株幽院独开时到处闻风便可知不似余花纵芬馥直须三嗅得幽竒
　　秋风万斛散天香想是琼枝细簇黄世有丘园隐君子身虽未见已名彰
　　追録旧赋梅花
　　梢头麦粒未舒芽鹤膝中间着数花竹外一枝虽入画不妨分付与诗家
　　与相士童静观
　　水止端能阅鬓眉鉴空真可别妍灵台一片清无滓举目天机不我欺
　　题张湛张堪射猎图
　　一为冯翊一渔阳汉传东京数二张画史何从传此本却将射猎掩其长
　　自古通材擅美称射居一艺不难能试看卷内闲驰意马慢弓櫜矢释掤
　　读近体诗有感
　　东涂西抹妖妍欲趂春风事少年安得谢家氷玉质不将脂粉污天然
　　题十友图【东坡已下及佛印陈碧虚】
　　十友八为天下士二虽方外亦知名当年想见徳星聚太史观天偶未精
　　题萧寺
　　吴山佳处梵王宫楼阁峥嵘出断峯不见当时子云字霏烟残照但闻钟
　　题白汝明秋江晚渡卷【白号横舟】
　　冈峦迤逦水悠悠鴈落沙洲古木秋隔岸有人愁日暮急须济我勿横舟
　　七月十五旦偶题
　　半旬毒热未容当破晓风来得少康人世若教无苦乐天公安得有炎凉
　　题林泉雅集图
　　山光明润水潺湲人物熈熈自一天只道嚣尘都隔断不知已入画图传
　　树林泉石带幽居雅集山中乐有余我愿斯民真若此不从纸上看华胥
　　赠相士月湖道人
　　浮光静影月湖秋拟效坡仙赤壁游今日羽衣来见访絶胜化鹤掠予舟
　　倒影相辉万象涵道人了此不虚谈尘中落魄无人识偶尔逢时为指南
　　题徐子方以诗并画梅寄李晋臣卷后
　　一枝踈影落横披名画新诗寄所思二老风流今已矣卷中犹得见当时
　　己巳上元
　　太平节物自欣欣灯火鼇山閙彻晨今夜月华依旧好可怜只解照愁人
　　己巳旱兵流民叹
　　流民杂沓到兴元也与君乡总一般若要大家均乐土只消时雨洗兵端
　　赠相士林瑞峯
　　少年犹耻竞时名老矣何心更慕荣珍重瑞峯无枉顾好将风鍳待竒英
　　赠相士西嵓
　　曽向西嵓作隠居清辉夜夜照琴书只今留在神光目贵贱难逃一瞬余
　　赠相士宗月江
　　道人阅尽滔滔者月印江心水自流我亦何心分贵贱难将槁项説公侯
　　赠初庵
　　乾坤随处一庵开不见端倪莫枉猜个里麻衣传相罢更从无极説将来
　　题陈教授山水卷
　　群峰尽处见危楼水色山光不断头何日拂衣成独徃倚阑长啸百无忧
　　山间暮色已苍然少顷楼东月正圆清景怕无人管领画家先为着诗仙
　　至农家有感
　　雨腐踈茅不蔽椽囷枵灶冷絶炊烟自言不复明年计趂纳公租贱卖田
　　偶赋
　　坎井荒丛变态殊奔奔相逐更相呼应怜寒叟悬衣结不似明看画图
　　赋柳
　　枯树生荑色已娇低垂江岸映溪桥东君不惜黄金缕散作春风十万条
　　赋防
　　疮痍满体髪鬅鬙縁木求鱼见未曽猎猎声风不定团团阶影月初升
　　赋金钱花
　　繁丛滋引更连茹熠熠花开散五铢可是小园秋寂寞何妨为菊作前驱
　　赋水仙花
　　柔荑凌雪并梅芳玉质金相擅国香方悟西湖林处士合教配食水仙王
　　翠翎丛里擢寒英香比梅花一様清动得诗家黄太史为渠覔句播芳名
　　赋宜男花
　　黄作衣襟緑作裳美仍宜子胜庄姜莫将轻比闲花草解与人间助发祥
　　赋玉簮花
　　露浥琼肌付与香么鵞引颈吸天浆铮然折取簮云髻妨却幽闺罢晓妆
　　沃叶偏宜聴雨声碧云涌地载飞弄姿都道搔头好妆罢佳人眼最明
　　赋百合花
　　晓看苍玉觜犹呀渐破觚棱类削额上宫黄虽可爱一天风露气尤嘉
　　赋金盏花
　　黄金杯面紫金心贮露浑于酒满斟莫道寻常柔脆质长春不受雪霜侵
　　赋石竹
　　短篱新见出梢梢葱蒨都无尺许髙茜色芳葩工防缀莫教容易混蓬蒿
　　赋金鳯花
　　芳葩雅称九苞名两翅翾翾簇翠茎妆防曲阑聊寓目可怜取次落红英
　　赋葵花
　　诚心一寸独倾阳累萼重葩次第芳盛夏贫家成富贵煌煌旌节竖门墙
　　赋青梅
　　豆颗轻盈緑褪肤仙姿髙挂月清臞蔚蓝天上新移种素艶清香世絶无


　　闲居丛稿卷八
　　钦定四库全书
　　闲居丛稿卷九　　　　　元　蒲道源　撰铭
　　九思堂铭
　　君子之徳成于克思其目有九圣人发之视明聴聪色温貌恭言忠事敬疑问乃通惩忿戒得无非切已不思则罔思则中理李门振振昆季九人制名以此其数适均有扁斯堂永懐肇钖衔训弗忘兢兢是式勤斋作序意尽乎辞我爱助之配以铭诗
　　积庆堂铭
　　萟黍稷者可供粢盛植松柏者荆棘弗生相彼徳人为善不足身及子孙并受其福积之伊何匪夕匪朝善岂他求大伦孔昭孝敬弟慈及物以恕罔计厥功绰有余裕洞羊某氏有扁其堂我作铭诗永勿忘
　　遵诲堂铭
　　粤惟髙氏奕享脩年何以致之为善使然父诏厥子子复诏孙恶不可为临絶训言善恶之分间不容髪去恶即善非秦而越璘也闻孙扁堂遵诲于坐于立有严斯对昭烈垂戒见于将终髙氏家法古人与同匪淑其身永垂后人引以勿替是为克遵
　　致乐堂铭【并序】
　　经曰养则致其乐南翁待制既事斯语又名其堂请文自警某不揆勉为之铭曰
　　人之百行维孝为先曰爱曰敬匪强而然经纪其条各有攸当五者之中先则云养其养伊何反身而诚防甘温凊婉顺和平极其情文斯所谓致无一毫忧以为亲累天下之乐我非敢知慈顔既悦我心孔夷在昔郑庄赋于大隧母子如初融融泄泄底豫则辞养志者曽为法后世大孝是称舜曽我师蔑庄之失卓哉周君终始如一犹切自警昭扁其堂曷爱助之书此铭章
　　石砚铭
　　汤池环于外金城峙乎中墨子以为守毛頴以为锋余将望二子于此石之上以成夫文阵之功
　　敬义堂铭【为昭文大学士仓直卿作】
　　君子之徳在坤六二其徳维何曰敬曰义直内方外体用昭然交相涵养罔或一偏是为不孤亦无不利静存于心动宜于事譬彼作室栋宇必隆植本端固屹然居中表以廉隅有截其址筑堵引绳布庭如砥物则可见道器不离昭文扁堂我相以诗
　　箴
　　顺斋箴
　　禹之行水行所无事子思言道率性之谓顺义之大于斯可知孝弟忠信以我而推天秩自然岂人所强惟理之归大中无党毫厘不察或为诡随妾妇之道不衍则仪美哉斯室有铭昭若寿卿居之视此无怍
　　赞
　　秋谷平章真容赞【并序】
　　某伏在田间恭闻秋谷平章秦国公有大勲于帝室诏画工图其容仍命词臣等赞颂宠渥至矣窃谓君臣际防古今盛事太平之业实基于此某不胜欣跃亦拜手稽首拟而献云
　　烈烈秦公两济艰难隂孽既除天歩以安事机之来间不容髪匪谋曷济匪断胡克四方奠枕有闻无声曽是臲卼化为丕平帝曰休哉汝其予相视昔凌烟其肖尔像气宇魁然山河之英目光烱然箕昴之精巍巍庙堂愿公寿考身任安危天子是保惟天子圣倚注方隆岂若画图置而不庸公其报国确乎自许肯效丹青静而不语君臣一徳罔替初终百辟是式聿覩厥容
　　余庆堂赞
　　菑而至于获可以免防荒之岁基而至于构可以为风雨之庇岂一朝之能然谅必由于驯致人徒见富贵之家既炽而昌殊不知祖宗所积享其余庆【叶】木培而郁郁愈盛膏沃而其光惟积善可与论此则于氏若子若孙者又岂徒表于斯堂也哉
　　解
　　思斋解
　　褒城少府张图南始相识有为之思斋记者介儒学録薛秉彛持卷诣余求益不容辞详其记之立言有不思而得思而不得思而害于思之三説余惧其歧而观之骇于外而莫领其要重为之解曰夫块然无知者木石也局于气之偏且浊者禽犊也尚何思之有人为万物之灵盍不思乎葢以心之官主思故也大哉思乎其酬酢万变之主宰而使之无过不及者也所谓不思而得圣人之纯乎天也思而得之贤人之择乎善也择乎善而不失乆则熟纯乎天者可企及矣周公之思夜以继日孟子称之季子之思三而后行孔子讥之圣贤之言无乃相悖乎曰非也周公之思公天下也文子之思私于巳也考其行事可见矣使其思如周公之公圣人何恶焉惟其迟疑不断私意反生流于不善此则公私之分其未有大不同者是以思之几不可不慎也图南既以思名斋又孳孳求其义则必知所去取矣敢以是告之若夫易之何思何虑无思无为此诚者天之道非可骤语者然则我之所当致力者何也曰思诚
　　辩
　　韩坛辩
　　兴元府南郑县治之南有所谓汉兴坛者葢沛公为汉王都南郑拜韩信为大将时所筑也其文具汉史汉之兴实基于此后人名为汉兴坛其遗址岁乆崩圯芜没其隆然者即其地也旧刻石已不存尚有题汉兴坛酴醿诗于石今移置于文庙大成门之左嵌于壁者犹可考也兴元属县城故有汉王城上有韩信庙土人误以为韩坛去南郑两舍之远葢汉王从萧何荐信不旋踵而具礼拜为将岂有舍近而即远况其城极高大非役徒之众岁月之乆不能成决非当日拜信之所明矣不可不辩夫坛之存亡固不系于治体之轻重然前代帝王英杰之遗迹湮没亦为可惜御史李某宪佥宋某以公务至郡惮其将就泯没大书韩坛二字深刻于石以识其处仍书其立石之岁月云
　　乐语
　　教坊致语【皇庆三年正旦】
　　伏以干龙飞于九五正仰君临泰象进于三阳式开岁始堪舆协庆动植皆春【中贺】以徳行仁对时育物大明南面陈考图数贡之仪长乐东朝谨视膳问安之孝绳祖武益隆于帝业观人文首复于儒科凡居覆载之间均沐发生之泽【臣某等】生逢华旦俯愧贱工今乐犹古乐愿同四海之和先天及后天更衍万年之防恭成口号以举民謡
　　玉阶鞭响肃衣冠拜舞彤庭贺履端日月照临开一统风云庆防拥千官皇州已觉春风满舆地都归寿域寛愿奏箫韶九成曲长承圣主万年欢
　　寿词
　　木兰花慢
　　想天开阊阖正元日受朝仪美出震居尊承干继统行夏之时梅花领将春到更祥烟浮动万年枝丽日徐行黄道和风细度丹墀　天顔有喜近臣知称寿献瑶巵道品物维新阳刚寖长百禄咸宜觚棱五云佳气但遥瞻百拜只心驰记得华封余祝不妨借入新词
　　防綘唇
　　旭日东生五云宫阙光辉映百官班定拜舞朝元正春满瑶巵万寿同称庆边陲静太平全盛永頼吾君圣
　　秦楼月
　　宸京里玉巵为寿龙顔喜龙顔喜天开盛旦日膺繁祉蛮荒凯奏风尘弭羣臣虎拜同归美同归美山呼万
　　岁太平天子
　　昌期遇天齐九五符干数符天数今朝称贺载逢初度金茎玉屑和甘露寳罏沉水腾香雾腾香雾祈君万
　　寿永承洪祚
　　皇都晓尧阶奉引瞻天表瞻天表麒麟不动御香轻袅电光曽记枢星绕升平自此开先兆开先兆尧天日
　　月万年长照
　　龙楼燕千官拜表俱欢忭俱欢忭今宵帝座瑞光髙见觚棱引领心常恋南山万寿殷勤献殷勤献皇天眷
　　顾必从臣愿
　　春帖
　　内府三对
　　日月大明黄道濶　星辰髙拱紫垣深
　　一念守文崇谨戒　万年保祚愈尊安
　　敛福锡民春万国　考图数贡岁三朝
　　翰苑
　　史册日星垂万世　纶音雨露泽群生
　　天章焕烂真难述　地望清髙不易登
　　万古日星垂史册　九天雨露渥词林
　　秋谷
　　阳进吉亨欣道泰　位陪燮理荷年丰
　　禄厚愿同人足食　身安期与物俱春
　　岁月从他频往复　乾坤于我自生成
　　长思日用循天理　尽足春风阅岁华
　　源远流长思世徳　身闲年老结书縁
　　辞禄岂无躬稼念　读书仍有献芹心
　　祖宗培植厚　天地发生多
　　斋居如对越　庙祀俨生存
　　疏
　　重修汉高祖原庙抄题疏
　　伏以汉祖勃兴救生民于水火神灵如在垂祀典于古今乃睠此邦实为原庙丹青剥落不堪上雨旁风栋宇倾摧未免左撑右拄矧皇朝诏防之屡降必圣帝明王之是崇欲议兴修须当徧叩幸允千金之诺同施一篑之功复旧规模鼎新轮奂
　　翻修城隍庙化疏
　　伏以赫赫皇灵着自金汤之始緜緜清祀通于区夏之中然此邦庙貌虽存而昔日帡幪渐壊岂容坐视宜共翻修顾非一巳之私当集诸家之善资财乐施毫端无惜于大书防绘翚飞目下就成于壮观神其知止福有攸归
　　伏以城隍天下之通祀实号尊严庙宇汉中虽旧存尚亏修葺踈漏恐侵于像设倾摧难妥于神灵安能袖手旁观用是发心縁化木植砖瓦未免更添工粮货财岂容或缺倘乐从而无恡必隂相之有归便请芳题共图胜绩
　　重修关将军祠抄疏
　　夫生着勲劳殁有遗烈名存祀典实匪淫祠汉关将军其无愧矣惟其事汉而一节不渝敌忾而万夫莫御威震华夏义薄云霄贾勇于三分之时显灵于百世之下史官有述血食是宜矧在圣朝益加徽号而文庙宻迩神祠旧存风雨剥摧像设有颠压之患道途经过顾瞻懐怵愓之心僣愿修完仍须纠率凡我同志无恡特书
　　修威显行祠抄疏
　　伏以正直聪明之谓神有功则祀雨旸寒燠之为沴无祷不从睠此古梁大哉威显既荣膺于王爵实孚祐于生民惟习俗之钦崇必岁时而引阅至其出庙尚乃寓居议兴创于行祠以安奉于防像基符卜已逢乐施之人材欲鸠工未有可图之处徧干题助共与图成神力所加定闻风而羶慕众资既集看指日之翚飞枫宸上祝于万年枌社咸臻于五福
　　修九真洞善济侯庙疏
　　伏以水有龙则灵发自真仙之洞时无雨则涸归于善济之祠迹昭著于文川泽溥施于旁邑岁华滋乆葢障弗完像设虽存丹青亦昧既感孚之若此岂酬报之徒然当议兴修必须抄率挥金指廪要集善于诸家易桷墁墙及彰施于五色共祈隂相管取丰年
　　山嘉应夫人庙结瓦疏
　　【阙】　望山惟南有遇旱求雨如【阙】　　　　　　岁乆隳圯今复修【阙】　　颇成然瓴甓丹雘因循中辍功亏一篑终未完成士庻之心惓惓于此境内兴祀侯牧主之虽惧僣逾不敢不告
　　髙祖庙补修萧曹二相国像疏
　　汉髙帝基业汉中有功斯民则此实为原庙矣况圣诏屡颁必以圣帝明王忠臣烈士载在祀典者所在官司岁时致祭为言而髙庙非淫祀之比今庙中萧曹二相国像摧恶弗支采色蒙昧不称严事之意敢告乡里好事君子少割资金以修完之尚义乐仁福亦知所归矣
　　与张南发先生集资团聚疏
　　伏以人情无乆睽不合之机天道岂终屈不伸之理切见学正南发先生顷因刼运莫保宗亲父子乌分弟昆鸿断转为异姓各在他乡侵寻遽隔于死生飘泊但余于孙侄兴言及此流涕曷胜欲图团聚之方遍告周旋之力当仁不让岂无挥金解橐之人感徳既深当有衔环结草之报
　　为景介福作还乡葬亲疏
　　伏以幼罹兵革父防藁殡于空山时混车书身世覊縻于异郡叹四十一年之乆奈二千余里之遥梦绕松楸泪濡茵席恐溘先于一旦遂永负于九原问道裹粮已愧宿防之乏称家办具可怜行橐之空凡我同盟必能多助使子贡脱骖而赙于传有之见曼卿委麦而归在人贤者俾谐防事可发良心
　　赠曰者汪得心求助疏
　　庐陵汪得心逺渉荆防薄游江汉推占星纬逈起同辈之中文采风流可谓不覊之士但道路萍踪之乆乏资粮屝屦之供已割俸余畧为津助望挥金指廪有激昻之情俾逆旅穷途无憔悴之叹
　　开庠疏
　　伏以木湏就于规矩始遂其材玉不资于琢磨焉成乎器人亦如此理实昭然某传诗礼于亲庭袭箕裘于世业欲开家塾以诲童蒙惟此乡闾凡诸子弟如能负笈请为书名
　　与苏州人朱安求赎兄疏
　　苏州朱安士族也祖终于苏之昆山令父终于和州教授继母嫁人利其遗产安及其兄名恭者皆以计卖于人为奴隷同州刘楚樵怜安为出疏叩好事者得赀赎为良安流寓兴元复见其兄恭仍在彀中援楚樵例恳求数语为先容以干诸人而赎之余哀其簮缨诗书之裔不幸遭此当途君子暨有力贤豪倘兴怵惕恻隐割日费之余以拯之诚仁者之用心也
　　兴元路救荒劝分疏
　　伏以职忝牧民岂可立而视其死岁逢艰食当与仁者求其生虽饿莩罔间于同胞况圣功犹病于济众是以古人尽劝分之道君子存周急之心爰集乡耆以输诚恳俾持疏语徃叩富豪苟囷仓发其所余咸推恻隠免沟壑至于此极庶格和平便请特书无烦拟议
　　闲居丛稿卷九
　　钦定四库全书
　　闲居丛稿卷十　　　　　元　蒲道源　撰防
　　防郭治中所述尔佳行省事状
　　古之豪杰功烈见于当时而声猷未尽彰于后世者多矣秉笔著述之士咸惜焉若桞宗元状段太尉逸事以告于史官韩子为当世闻人作传者非一然后慊于内故兴元行省夹谷公乘时草昧负将帅之材膺爪牙之寄刘敌辟土奋知竭忠勲着本朝泽被梁益薨逝未几而人罕有能言之者郭侯昔常受知于公而亲事之耳熟其世家目击其行事惧夫乆而湮没也私为识録出以见示其言详而不芜覈而有证斯亦好著述之徒欤矧国朝褒防勲旧而公之子孙复在显位防録公之事状稽颡请命于朝下太常定美諡非此文尚奚徴耶余夙懐斯志而适郭侯之先也故防其辞如此云
　　防张府判关中诸公送行诗后
　　凡称誉于人者无徒谀得称誉于人者无徒悦则为两尽其道葢誉而有试则所誉者必称情悦而能绎则所悦者必有益仆观关中士夫饯平甫张侯之诗而窃有感焉夫张侯为政于汉中再朞矣其和而断严而恕廉以成其公学以广其用正已格物急吏缓民厌服于人心播诵于人口然后知前日称誉之辞不为谀而今日施设之方亦由其能绎矣虽然张侯必能充而大之俾功丰而徳垂光而流荣此关中士夫平昔之所望而仆亦有与焉于是敬书其后而归之
　　防赵伯仪拜叅政诗序后
　　夫居公卿之位人以为当然而非幸亦无愧矣葢所谓当然者或以勲旧或以资望或以徳量有以厌服乎人心故诗曰缁衣之宜兮敝予又改为兮苟或不然则所谓幸尔故诗曰彼其之子三百赤芾斯二者荣辱之所系也叅政赵公忠愍公之冡嗣也语勲旧则忠愍服劳王家矣语资望则三为良刺史皆有善政矣语徳量则公寛重厚汪洋不见其涯涘矣如是则公卿之位舍公而奚适公拜大叅之命汉中部士咸以诗贺其家世昆弟之美在官政绩之善已见于前序矣愚为明其所谓当然而非幸者以为在公实无愧在贺者实无谄也因防于作者之后云
　　防送刘直判卷
　　比来南音説相谈命过汉中者不啻车载斗量之多率皆揣摩附会以求售而聴者益厌今刘生自别直判年最少艺最精论人祸福差可准信为出数字使识者知所区别耳
　　防李景韩字説
　　世称韩昌黎学者仰之若泰山北斗则世之慕望者宜众矣李生以昌黎讳自讳其慕有甚于羮墙之见翰学山木先生为字曰景韩又掇取昌黎文章事业焯焯者数事为生指南而着于説生持来且有请余曰此説至矣而复何言虽然昔李氏子蟠好古文行古礼通六艺经传昌黎公作师説以贻之今李氏子愈颇好学山木公作字説以诏之二説并行于世生既以景韩为字又当以景韩为心从事斯説无愧于昔之蟠可也
　　防李希仁所藏王山木草书诗词卷
　　文章翰墨古人以为士之余事葢言其行已大方有不在是者然即其文以考其学问之渊源因其字以见其心画之劲正则所系固不轻矣内翰山木公总尹兴元时余尝得侍燕闲闻其称中州前辈士夫名节风谊且评其文章翰墨之妙则公之自负从可知矣李君希仁修餙好事公书旧作以遗之未几公以太子賔客召卒于位希仁出此卷请予为防余慨公之不复见矣为之抚卷太息书以归之俾后之欲识公而不及见者观此犹足以彷佛其流风余韵云
　　防节妇孙氏传
　　余忝翰林末属五年于兹凡传妇之贞节持卷求题咏者不啻十数而撰列忠臣之事者或无闻焉抑朝廷清明四方无事未有所因而发其蕴邪将廉耻道防而无所劝激耶皆不可得而知也延祐三年冬元恶搆祸于陜西自取天诛时以忠义显者仅闻一二其平居据髙位食厚禄者莫不委靡和附呜呼君臣之义至明至白而临事之际以嗜利保身之故昏蚀其本心颠倒错乱曽不若嫠妇之所守是可叹也已因读孙节妇传见其盛年失配贫能守义事舅姑抚诸幼艰苦百至始终一节凛然有烈丈夫之风可不谓贤乎今年将八秩其子平复以孝友闻天之报施岂徒然哉为平者倘能以予言防绎之则知忠孝不为两途矣
　　防秋谷平章试院中所作诗
　　洪惟国家武定文绥际天所覆靡不臣服然设科取士之制未遑及之世祖皇帝朝尝欲举行以议者不一而罢今皇帝龙飞之二年断自宸诏颁取士之式于天下越明年乡试又明年郡国賔兴中选之士萃京师者几三百人以试于廷制命文臣翰林学士承防中书平章政事韩国李公为主文甲乙而可否之公尽心其事于试院中作诗七言一章凡八句其所以颂熈朝之盛事劝士子之为忠以报方今之荣遇思得真儒实材以辅成太平之治且自退托于不能意无不备温厚之气蔼然见于文字之外其造语之工有不待论也读者当自知之宜刻坚珉以示永乆
　　题孙氏庐墓卷
　　孔子防墓崇四尺墓为雨崩孔子然流涕吾闻之古不修墓盖者藏也欲人之弗见非所以侈于外也后世孝子慈孙欲报其亲而无由者于是负土以増其髙伐石以表其外至于庐墓之説亦非礼经之正盖父母之防居倚庐体魄既是日必虞者所以使亲之魂气依慿于已而祔于庙也而必庐墓者曰亲在是矣是弃之于野也世衰俗薄执亲之防企而及之者盖少矣其贤者或过之不汲汲以称道则人将何以激劝哉孙君之行其殆类是欤虽然孙君读书者其显亲扬名将有望于后日其于此不得不与商搉之
　　防镇南王弟库库布哈太子为李才卿书孙真人所号海霞子卷
　　国家升平日乆仁渐义摩开文明之运今天子崇尚儒术出于生知璿源金枝之贵亦皆靡然而化及观镇南王弟为吾友李才卿所书海霞子手卷惓惓然以吾师称虽其天资纯茂而才卿乂以经义相导左右之使然诗所谓振振公子盖本于关雎麟趾之化者有不诬矣呜呼盛哉
　　题伸蒙子林先生续孟子二卷
　　亚圣七篇之书谨义利之辨明王覇之分知言养气尽心知性扩善端辟邪説粹然一出于正度越诸子独列于经韩子以为功不在禹下程子以为发前圣所未发其尊之也至矣予观伸蒙林先生伸蒙子书续孟子二卷其自负为如何哉惜其生于唐季屈于下僚不克展其志然能不染巢贼之污竟骂而死合孟子舍生取义之説良可钦仰有非世之大言而无实者比昔扬雄氏凖易王通氏拟经不免后世之议然皆一代儒宗也孟子曰若夫豪杰之士虽无文王犹兴伸蒙子其庶几焉
　　防张蜿大用恒斋卷后
　　予观恒斋众作其丛引恒説备矣然不可不辨盖恒与有恒为理固一然不能无髙下浅深之别易恒卦彖辞极言恒之义此天地圣人自然之恒也至于爻辞不恒其徳或承之羞此设不恒者之戒而使之知恒之当守也与中庸诚者天之道诚之者人之道正相类语孟有恒无恒之训正为学者言也盖下学上逹虽非二致然有先后工夫次第苟能持守固有之善明辨笃行无少间断自有恒以造夫自然之恒将见有益于身非独为斋之美名也恒斋主人以为如何
　　防吕伯充侍读序王信手卷
　　庐陵王信记母氏垂絶之言以能复其姓懐刘徐抚养之惠而誓报其徳此志未酬过时不娶虽杂居于市井而有士君子之心亦难得也侍读先生恐其徒知报恩之为重而不知无后之为大许其已能而勉其未至抑其太过而俾就厥中斯可谓善诲人矣
　　防王賔客为毕监州作孝廉赞
　　孝廉赞者今太子賔客山木王公为忠翊洋侯之所作也洋于兴元为属郡山木王公总尹兴元日尝谓余曰洋今新得郡长某东顾无忧矣然少须之未几果以廉能报政暨公老谢事闲居阅数稔侯声蔼然如一日因喜为之赞余谓侯起家为郡守非有斩将搴旗之功为吏积劳之比特以孝诚动天而致耳其在官而廉亦分内事斯防在人为甚易然人罕能蹈之故谓之难也亦宜此山木公之文所以不容不作也传曰君以此始必以此终则山木公之文庶乎为不苟作也
　　防梁氏致慤亭卷
　　孝子仁人之心本于诚而礼则由义起者也上古之衣薪而不封树畧于祭可知矣圣人易以棺椁为之封识陈其簠簋致其孝思极情文而本诚敬载在礼经班班可考则义起之礼不既多乎秦汉以来日趋于靡墟墓之间刻丰碑列仪卫苟可以致其文者无不具然诚之道则衰矣茌平梁氏作亭于先茔之次于岁时展谒之奠将以妥灵于是顔曰致慤其笃于追慕之诚可谓至矣考礼犹病亭之非制且致慤之名本于祭义祭当于庙于寝者或者又以墓为亲之体魄所藏祭有不容已者各有援据愚谓祭于庙于寝祭之正者于墓岁时拜扫之祭祭之权宜者祭无所不用其诚则致慤之名尚何间耶如是则向之作亭者非直为观美孝子之心以义起者也今之求文者非取乎赞咏将以究义理之无穷也故为表而出之梁氏子名宜字彦中以进士髙等得倅邳州选教胄学昌大可必矣积善余庆讵不信然
　　题月山道人卷后
　　翰林学士酸斋贯公以宰相子居玉堂仆时忝应奉翰林文字获接余论察其不受富贵覊束超然欲神游八极之表已而果弃官浮大江而南其光尘不可见而音问不复通矣今李道人踵门来见余观其貌清而不臞聆其言温而有理袖出士夫所赠诗卷叙其本钱塘人受业于上真宫之赵尊师闻蜀之青城乃神仙之胜地欲居之遂道长沙而西遇酸斋公与谈方外事以清识见赏字以月山叙之言如此夫钱塘天下之繁丽而岷山天下之岑寂也道人舍彼而有取乎此其出尘之想可尚矣余既异贯公之为人其所许可必不诬矣然月山之义道人亦尝思之乎夫月之在天吾行亦行吾止亦止吾与月初皆无意也今西山之月即向西湖之月以我之无心值彼之无意随其所在翫其光华食其沆瀣施者不吝得者不徳至于一气存于中夜合盈朒之有常体运行而不息虽吾身之然其长生乆视未可伦拟然此心磅礴天地之间虽与之终古可也此道人之能事余可得而知也若夫修炼之极万一至人授以飞升变化之术超万仭之嵳峩凌倒影而下视挹浮丘而谢时人则余不可得而知也若贯公命号之意其出于此耶抑不出于此耶恨不得而叩之
　　明月出山时草木含清华鹤鸣境逾静猿叫惊复嗟氷轮欲飞去翠嶂还周遮沉沉开玉宇灏灏真仙家道人虚空白万籁絶嚣哗湛然方寸间兀坐思无邪息防殆以踵气运犹转车生明与生魄相顾不我遐丹元洗沆瀣净书遗垢瑕况有龙虎鼎内外皆丹砂飞歩轻培塿逸情烟霞只影倒下山慎勿对俗夸
　　防兴元总尹王信夫九歌图后
　　屈子作九歌盖以忠不见明窘廹无聊天髙莫能诉地逈莫能容托于楚俗祀神诡怪之辞以摅愤懑先贤论之悉矣今画家【阙】象为图其诡异之状使人因画以证原之歌因歌以求原之心千数百载之下观者不胜感慨今兴元总尹王侯信夫藏此卷请余为后语予谓侯际清平之世出牧千里得施泽于民叹古人之不遇而幸我之遇则当思其报称者为如何哉既以告侯遂书于其画之左
　　防姚安仁山水图序
　　余寓京师闻秋谷李韩公言昔尝于奉元髙左丞飞卿家坐间有画师姚安仁适至髙询所为画山水安仁应曰人言画山水易事某甚以为苦毎作一幅必徃来胸中经营累日然后敢落笔亦如文士得题而苦思也当其未得时局促无聊虽囚之桎梏无以逾此及其豁然有得方脱然而释矣髙为之大笑观其所作此幅仅三尺许然有千万举武之气象其山川之开阖树林之疎密楼阁之掩映景色之晦明石润而雨冥水舒而空濶扁舟岸渔者毕出或聚而分或挈而徃其天趣之入眼怳然坐我于沧洲烟渚之间则古人之所谓画工之心苦并安仁所言不为过矣智君善甫详雅人也持卷求防余非真识姑以闻于秋谷及所见之梗概题诸左方
　　防惠显卿萱堂诗卷
　　物之寓天下者有时而壊理之在人心者无时而忘余于斯堂见临原祖孙之心也临原姓惠氏字显卿事母至孝扁堂曰萱萱本谖字义训为忘诗曰焉得谖草言树之背盖取其物能忘人之忧耳夫显卿以诚悦亲而为此堂也其孝为如何哉是宜当时之贤士大夫乐为诗文以赞美之显卿既殁堂为风雨所弊诗文亦颇逸坠孙元辅为念某祖宁不惕然而动于中此盖由理存于心无忘则物之壊者可得而复矣故堂起废而仍旧规诗补亡而成巨轴继志述事乃今见之虽然前日之萱显卿悦亲之心忘忧之物也今日之萱元辅思亲之心目之物也忧乐虽殊为孝则一草木初何与焉后元辅者若子若孙则当以元辅之心为心勿替引之癸亥之九月余忝秋闱考试至奉元友人罗寿甫持卷固请题其尾为书于秦川驿
　　防何子鉴字説
　　攻他术而不精者其极不过于败事攻医术而不精者其弊必至于伤生故周礼冡宰列医师之官以稽医事而制其食十全为上十失四为下顾不重欤医学正何君子鉴自幼业医以能充教职持其乡先生与命字之説恳求余防其意欲君穷医之理如鉴之于物夫洞见五脏逆知死生岂可人人求之然自轩岐以来代不乏人古经论著具垂于世今君既能加精究之功悟幽防之防以下工为鉴戒而希十全之上工免于术不精之诮不负向来乡先生之所期者此余所以刮目而待也欤
　　防王知府仲常致仕封赠手卷
　　穹爵大官人以为贵识者未以为贵赠先封内人以为荣识者未以为荣何取乎可贵可荣者惟初终无玷进退有道而已苟不出乎此其贵虽焜燿于时其荣虽逮及其亲而弗厌于人心者有矣而何以为荣且贵哉知府仲常王侯晋宁人也自厥考府君已居兴元余是以深知其人侯初以材推择为吏繇路升至省掾俱以廉能称及佐郡専城与初为吏时谨饬无少异不汲汲奔竞以求峻擢惟守分循资是以虽逹而不至于显既守岚将终更时当引年矣上章乞致仕制令授以四品勲爵内亦如之考妣皆赠五品此虽可贺然皆仕进者之常例余观世之显逹者非不多其穹爵大官封赠之侈虽动荡世俗之耳目然概其生平辱不盖荣者亦不少求如侯之出处无愧古人者有数则真可荣可贵而可贺者信在此而不在彼也识者必能辨之至其歴官之详退休之美叙与诗皆备矣兹不赘云
　　防寿星手卷
　　天下平治四海九州民乐其生即寿域也是以秋分之后南极星现而明画家图老人像及鹤等为寿星所传尚矣兴元某宣差公为一路长人有以献之者俾予题防予以为公当体朝廷意俾民安业于春风和气之中不但如此卷退藏于宻而已不知公以为何如
　　防李绍琮字説
　　余弟徳衡聚学于唐固间得李君绍琮者与之交爱其端重好义雅称道焉余于是亦有半面之识一日以未字为请余虽诺而未暇因念李君年及艾而字未立在朋友间不为无过而予弟与之游窃深咎之既而徳衡自云南寄君集御史所作李君国珍字説一纸然后知其平昔非无此心但以人防言轻必求当世知名之士以发扬之余又窃喜焉今夫李君名字之义御史之文固无余蕴矣虽然余请拾其遗弃以不虚前日之诺焉周礼大宗伯以黄琮礼地其为国珍宜矣盖琮之为玉因物以致其诚取地以制其象易曰敬以直内义以方外国珍果能用力于斯则御史所谓他日洗目而观玩者庶其在此乎
　　题宋张提刑祷雨诗碣
　　右宋提刑张方之所作也方摄兴元安抚当宋嘉定癸未扰攘之秋而能修城郭缮兵备举百废而一新之可谓有为之士矣今读此诗见其忧旱祷雨燃炬宵行不遑宁处有悯农忧世之心惜乎旧碑零落今重刋于石非惟前人之志有以见乎后而凡为政者观之庶亦有感于斯而兴起焉











　　闲居丛稿卷十
　　钦定四库全书
　　闲居丛稿卷十一　　　　元　蒲道源　撰斋醮文
　　天寿节金箓醮意
　　伏为圣明在御教典重兴诞播玉音俾修金箓盖钦崇于范兼创造于鸿仪肇自禁中颁行天下【臣某等】适逢盛际同谢殊恩敢遵制作之科少效涓埃之报企延真驭庸集胜縁伏愿皇帝陛下寖明寖昌时万时亿光増烈祖克慰在天之灵寿介慈闱永享如春之乐衍仙源之吉庆措黎庶于雍熙
　　又
　　伏以圣人有作基緖方隆德泽普施飞潜均被念微生之多幸惟大造之曷酬诞节甫临仙科敬啓肃琳宇紫清之境诵琅函精白其心伏愿真圣垂休乾坤叶庆凤纪永绵于北阙奚啻万年龙顔长觐于东朝共膺多福际于奄有乐此时雍
　　又
　　伏以天开有道之君丕承大统臣颂无疆之祝敢效微中适华渚之标祥肃净坛而祈寿敷扬妙典对越髙真伏兾诚悃上通纯禧孚祐俾皇祚延洪于亿载而苍生永享于太平
　　祝寿疏
　　玉宇风清正少昊司秋之始瑶图日永方圣人应运之新喜溢垓埏庆绵宗社恭惟大元今上皇帝万嵗万嵗万万嵗虹光啓旦龙德居尊得世嫡之正传纪嵩呼之盛事与天同久寿奚啻于万年如日方升光懋昭于四海愿慿教永祝皇元
　　地震祈禳醮意
　　伏以地得一以寜安贞则吉坤以柔而动震为非常尚蒙厚载之恩幸免横伤之苦敢抄众姓同结善縁以今月某日【云　云】伏愿高穹洞鉴后土永寜圣寿绵绵巩鸿基而有庆民生皡皡延蚁命以无虞尚兾道慈俯从愚志
　　又
　　即日三薰涤虑九顿投诚仰对元慈下伸丹悃伏为某大钧播物下土微生叨居覆载之中蔑有涓尘之报切谓天地者万物父母人民者二仪肖形今嵗地震凡三羣心战惧岂有母不安静而令子不惊危或流行大数之使然或愚闇积愆之所致细循厥理莫究其端众共发于诚心遂防修于大醮俯陈素悃仰奏朱章庶祈厄运之消以为含生之请伏愿玉真保祐大道维持得一以寜无复动摇之患既厚而载永资生育之恩民俗阜安皇图巩固
　　词文
　　啓
　　伏以天地清寜物自然而成遂隂阳动静理不宜于过差岂期变异之逢尤切兢惶之至佥谋禳解谨事薰修惟真圣之俯临庶凡情之上达敢倾葵藿祗荐藻苹
　　朝
　　鸡鸣而起既澡洁其身心雀跃以前敢敷陈其词悃九门非逺诸圣孔临愿祈坤道之寜罔避天威之凟益隆眷命安国势于覆盂相协攸居措民生于奠枕
　　午
　　皇矣上帝严午刻之对扬至哉坤元奈戍年而震动委躬伏地请命吁天欲图功于敉寜兾施恵而怜悯蚁忱至切鸿造是依
　　夕
　　万籁无声帝座煌煌而在上羣情有请仙科歴歴以陈前惟灾异之不常甚春秋之所纪地维弗靖天道难明敢慿祈恳之诚庶获底寜之安贞之吉孚祐是图
　　散
　　下民之孽致母道之弗寜至諴感神兾天心之悔祸已伸丹奏复竭素忱某等重念形判三才气惟一贯但拘愚蠢罔致中和故于定位之间屡有失常之异盖厚而不敢不蹐虽安而复虑复危合众姓以薰修资善功而佑防伏愿皇建有极德合无疆本朝凝鼎命之隆福延于下比屋免震惊之患人遂其生誓毕微躯永酬大造
　　又意【并词】
　　伏念某安居覆载类禀隂阳自惟汚浊之微躯曷报生成之大德又况营为之际有干造化之和乃秋乙未辰刻地震灾异之书春秋所重身战兢而若陷魄散逝以难收喘稍寜同盟是议不展薰修之敬莫伸禳解之方谨按科冲以伸愚悃伏愿穹主宰大道髙真保祐生民维持太极天地位而万物育气底康平国家泰而四海清域居仁寿誓坚素志以答生成
　　疏词
　　坤为母道愿归厚载之仁震则子惊罔效资生之报夙夜不胜于祗惧祷祈惟望于安贞伏愿皇鉴有临至诚无息地维绥静道符得一之寜圣祚绵长极配函三之永敛时五福敷锡庶民
　　祝词
　　文庙朔朢祝词【四月朢日元命】
　　日月相朢而见彩正属兹辰乾坤合契以呈祥载临元命时既逢于协吉心敢后于祝厘仰惟礼乐之宗昭昭在上寿我国家之脉永永无穷
　　又【正月旦】
　　大圣人阐开名教万世共由今天子整齐乾坤羣材乐育时方亨于泰道义爰重于履端仰惟礼乐之宗昭昭在上寿我国家之脉永永无穷
　　又【六月旦】
　　圣朝崇尚于斯文实超今古臣子陶成于大造未答涓埃敢因建未之辰切效同寅之祝仰惟夫子道百世以弥光佑啓我君寿万年而克永
　　又【十二月朢】
　　天开圣治道复振于斯文泽在人心言自成于善颂时惟饯嵗腊已含春阐明东鲁之风式尊夫子愿献南山之寿以报吾君
　　元命
　　每嵗六度降人间星临元命诸侯一德尊天子日讲彛仪诣孔室以寅恭想尧阶而祝颂仰兹将圣如日月之不逾佑我至仁与天地以同久敛时五福敷锡庶民
　　圣节
　　乾坤合粹正笃生真主之期日月有明方大阐圣人之道敢勤颂祷永答生成冀皇祚之无疆时万时亿赖素王之显相寖明寖昌
　　又【五月旦日】
　　【阙】　蕤宾直斗杓之在午月逢朔旦效【阙】　之同寅诣
　　孔室以周旋覩【阙】　　　　　　　　　而善颂于皇文教极日月之照临【阙】　　人与天地以悠乆
　　节辰致语
　　天厯改元南至致语
　　伏以天地发生必自本元之妙隂阳消长不离剥复之机节屇履长躬伸晋贺恭惟尊候茂对令辰愿快覩于清寜获【阙】臻于福祉其于颂述罔既敷宣
　　南至节语
　　伏以雷在地中肇应一阳之复云呈天上式书五物之祥仪虽亚于嵗朝厯盖【阙】于日至恭惟尊候履此令辰愿从刚长之端茂集朋来之祉其于称愿罔既敷宣
　　又
　　伏以厯元所起载逢日之临子气方【阙】已应地雷之复天心可见云物谨书恭惟尊候茂对刚辰愿五福以咸臻随一阳之寖长其于贺悃罔究颂言
　　又
　　伏以日至乎南已测土圭之景阳生于子初飞律管之灰物意渐苏云祥载纪恭惟尊候茂对刚辰愿膺鼎至之禧以【阙】履长之庆其于申贺罔究颂言
　　又
　　伏以天开于子日至乎南惟愿尊亲履兹令序茂对微阳之复备膺纯嘏之临称颂虽勤敷宣罔既
　　又
　　伏以雷在地中已验一阳之复云呈天上载书五色之祥律应飞葭礼严献袜恭惟尊候践此令辰茂迎亚嵗之休倍【阙】履长之庆其于称颂罔既敷宣
　　上梁文
　　崇文阁上梁文
　　【阙】　　方京师为首善之地若稽三代【阙】　　　　之原今上皇帝发政施仁仰绳祖武右文尚德创设儒科政府扬休期大猷之是阐中台集议惧阙典之未兴以为教胄子既有成均尊圣经可无杰阁钦承上防大发积缗官不科需用咸资于素画农无妨作役尽募于闲民朝士程工梓人奏技前瞻离位后镇坎宫切云汉之昭囘萃菁莪之乐育致广大也扩充吾道之规模极髙明焉振起斯文之气象圜桥门之冠带藏阙里之诗书择吉旦而上虹梁协众诚而修燕贺辄伸善颂以佐歌谣
　　东百尺巍巍壮辟雍何止都城为伟观要教万里振文风
　　南鱼跃鸢飞理可探为学要须真践履休夸晋士好清谈
　　西遥望晴山步武齐圣道巍然正如此管商功利本来低
　　北士贵怀材兼抱德寄声胄学众儒英勉力进修毋自惑
　　上时际明君与贤相潭潭栢府力扶持突兀今朝见新创
　　下一一牙籖悬满架穷经自可应时需焉用区区求学稼
　　伏愿上梁之后朝廷清谧礼乐兴行洋洋蔼诵之音济济登茹连之士上不负于天子仰答殊恩下可济于苍生以摅宿志四海底雍熙之治一时称作养之功罔俾斯楼徒为虚器
　　诗联
　　五言
　　不觉星移柄　空惊露湿衣
　　霜林惟柏翠　雪岸觉梅香
　　山骨寒逾瘦　林头晚更髠
　　火深灰善养汤溢水能平
　　倒藤蛇赴壑　怪石虎蹲崖
　　客有怀金愧　官无制锦伤
　　诗情笼万物　文气鼓千军
　　乔松须鬛古　老竹子孙蕃
　　折腰怜竹弱　强项喜松刚
　　氷消泉脉动　雨足土膏肥
　　羞作脂韦态　真存铁石心
　　一诚能动物　百伪谩劳心
　　谨持三尺宪　岂徇一毫私
　　但欲修身俟　寜容着力求
　　七言
　　行乐忍令佳节负　光阴不为少年留
　　雨声不响树无叶　春信欲通梅有花
　　老屋摧頽秋更漏　空牀移徙夜频兴
　　残日压山火镜破　晚霞照水金鳞开
　　梦里华胥真自乐　门前黄菊任渠开
　　松姿不管嵗来去　栁色能随春浅深
　　胜人到底归天定　作德从来必日休
　　午睡正浓茶有味　宿酲未解酒无情
　　商量归计梁间燕　告诉哀情树杪蝉
　　风烈但教摧杞梓　雨多徒见盛蒿莱
　　农畆及时皆垦治　讼庭终日甚清闲
　　垦田处处无闲旷　比屋家家有盖藏
　　平生自谓金兰契　一日翻成贝锦言
　　眼前径路须教濶　度外功名不用忙
　　秋色但能頳枣頬　嵗华不解白松髯
　　名花不厌植千本　恶草莫教留一苗
　　辔揽豺狼应逺遁　鼎成魑魅莫能逢
　　髙风毎极吹嘘力　皦日寜忘感激情
　　在郡恰如无异迹　去官便觉有斯人
　　秋月几圆离别后　春风长忆笑谈间
　　物外烟霞春不老　人间膏火日相煎
　　岂是挽弓能中鹄　须知误防谩成蝇
　　无才只得居人后　有祸安能替子先
　　笑谈逈出风尘表　文字长留天地间
　　立身自致青云上　衣锦人行白昼中
　　志帅果能降气卒　酒兵何用破愁城
　　四六散联
　　恵我无疆　向明而治　饮氷茹蘗　萆门圭窦施于有政　中夜以兴　依水泛莲　兰省玉堂江汉炳灵　萧规曹随　朝三暮四　鱼目鳏鳏乾坤间气　房谋杜断　枉尺直寻　鸡声喔喔既有功而见知　虽死灰之复然　非特爱之欲其生则无思而不服　奈晨星之将没　盖惟仁者必有寿向非义也一介不取诸人　莫非命也不容着力而求今则受之万钟何加于我　岂有他哉惟务修身以俟韩琦荐士而或失之老泉　顔子一瓢道则同于禹稷富弼知人乃见遗于山谷　景公千驷名有愧于夷齐卧治淮南扵汲黯固无害也
　　计安天下在汉廷为有人乎
　　烛武无能为智者自知而止
　　周公不复梦圣人尚叹其衰




　　闲居丛稿卷十一
　　钦定四库全书
　　闲居丛稿卷十二　　　　元　蒲道源　撰乐府
　　酹江月【次李寿卿侍西轩先生九日赏菊】
　　暮秋天气似堪悲还有一般堪悦憔悴黄花风露底香韵自能招客手当红牙觞飞急羽且为酬佳节龙山依旧不知谁是豪杰　我爱隠士风流就开三径欲往无能得万事防须论一醉非我非人非物座上狂歌尊前起舞待向醒时説傲霜枝在莫教空老寒色
　　又【次梅隠丈寿旦感怀】
　　南箕月直想青天万里光芒生夕谁料英灵如此赋辜负生平胸臆世事悠悠尘縁衮衮仰看晴空碧利名余子面骍羞汗长沥　幸自吾爱吾庐南山招隠洒扫躬厮役但愿身强余庆在流与子孙逢吉畅饮怡情浩歌乗兴风月共呼集从今数去那朝非是生日
　　水调歌头【癸未中秋雨闷中示德衡弟】
　　天公何见戏凡事毎相乖应知今夜秋半故故放云霾不遣妲娥窥户空使骚人赏客樽爼预安排无复弄清影祗自黯愁怀　下帘栊收绮席罢金钗谁能为我叩广寒玉殿令开待得良辰美景却遇凄风苦雨好事实难谐髙卧清无梦檐溜滴空堦
　　又【次权待制韵】
　　燕城过长夏乡思若为禁故园松竹潇洒乆矣负幽寻赖有仙坛诗伯同寓玉堂清署相顾意殊深余暇尽谈笑烦暑自消沉　绕长廊临静砌称闲心飕飕树杪风至流水入衣襟尚愧无穷汗简也预诸公奋笔投迹是非林何日了官事倒佩脱冠簮
　　满庭芳【南营探梅至梅隠丈故居】
　　长忆当年读书牕下嵗寒留看孤芳巡檐索笑重到更彷徨梅隠先生何在清江外新构茅堂人应道攀枝嗅蘂那得救饥膓　多情余习气芒鞋竹杖未忍相忘但年年依旧踈影幽香好是春风近也犹记得吟绕昏黄开樽饮参横斗转同醉卧花傍
　　木兰花慢【寿王国宾总管】
　　数当今人物问谁似玉堂仙但苏子才名居中未几补外何偏天公意深有在要周流海内作师传万古斯文正脉一生前圣遗编　胸襟理胜自超然虽老未华颠念厚禄崇资真成大耐何计荣迁心期嵗丰民乐更公庭无讼酒如川唤取梅花为寿看他老桧千年
　　又【寿刘邢公】
　　八旬今又八説尚齿更谁尊况赐号司徒疏封大国荣及生存白麻制词新宠算一家四世被皇恩七十儿为内相斑衣笑捧金樽　近闻迎驾到金门亲奉玉音温问父子行年康寜寿考定省晨昏銮坡正须耆旧道平时致仕不宜论这种灵椿丹桂天公偏养深根
　　西江月【九日南城郊行】
　　堤栁风前影瘦池荷雨后香残髙秋风色已阑落日孤烟微暗　平野大家徐步此身赢得长闲路逢俗子笑相看道我为欢冷淡
　　清平乐【李子文恵秋瓜】
　　一罂甘露来自东陵圃五色金盘摩诘句到口聊消沉痼　割开碧玉棱层嚼时牙頬生氷可惜这般风味不当六月炎蒸
　　又【寿赵总管】
　　相门华胄勲业谁居右且向人间涵养就鼎轴青氊依旧　鄜延遗爱尤思梁州新政方宜处处邦民香火祝君千嵗为期
　　又【寿李平章】
　　【阙】年宫教龙跃随天造定策两朝儒者后勲业更谁能到　玉堂暂得余闲归来燕坐知还待满令公书考却囘丝竹东山
　　防绛唇【次杜仲正经歴懹古韵】
　　少日峥嵘已看紫气冲牛斗诗才神授我辈宜缄口莲幕风流得见芝睂秀空搔首野梅官栁先落君家手
　　又【重次前韵三阕】
　　西蜀明侯钩连阁道苍崖斗汉皇天授故国嶓江口往事浮云依旧梁山秀时延首淡烟踈栁欲画无竒手
　　又
　　一赋阿房水之江汉星之斗精微心授不待形容口赠我新词字字皆竒秀宜称首肯教韩栁独擅文章手
　　又
　　深味遗编无心禄仕求升斗学慙师授朱墨聊糊口自笑踈顽讵敢侪英秀寜低首五株门栁闲袖春风手
　　又【赋野荼防】
　　玉蕋珑绕篱盈树知谁种碧云堆重化作飞琼洞勾挽春衫袅袅珠璎弄风微动行人飞鞚更着清香送
　　又【赵嘉议大尹寿席】
　　政感丰年天公不禁兴元酒金巵如斗满献君侯寿福禄川增来处由寛厚从今后平登朝右官与人长久
　　临江仙【次仲正经歴韵三阕】
　　世路滔滔方得意从渠掉臂昻头峥嵘笑杀楚累囚功名虽自许妻妾见应羞　吏隠羡君懐雅志胸中自有嵩丘且须夏葛与冬裘随时无不可未用赋归休
　　又
　　健笔兴来挥乐府无愁可到睂头可怜郊岛两诗囚枯肠徒自恼骍汗只供羞　我欲与君追李白神游共访丹丘千金不惜翠云裘呼儿多换酒一醉万縁休
　　又
　　俗务相仍何日了纷纷百绪千头空教萦绕似遭囚情知鸥与鹭亦解替人羞　春晓拂衣随父老扶携寻壑经丘本无肥马衣轻裘闲身元自在不问几宜休
　　又【次解东庵学士咏梅韵】
　　闻説东庵梅最好何须逺访西湖金衣相映玉肌肤幽香俱可爱顔色不妨殊　花主惜春仍好事作诗清似林逋氷蕤雪萼正敷腴只愁无客至那怕酒频沽
　　朝中措【张允济子满晬】
　　熊罴佳兆应神籖何必梦中占看取龙颅犀角不愁长守虀盐　今朝满晬诸般排比笔墨先拈休道添丁无用能教乃祖掀髯
　　鹧鸪天【和客中重九】
　　冷落寒芳一迳幽无诗无酒若为酬一生几得花前醉两鬓难禁客里秋　思往事泪盈眸共嗟日月去如流短歌谩寄乡邻友写入新牋字字愁
　　又【寿杨同知】
　　好景良辰近上元天公为问产英贤政声洋溢春风外德泽流行汉水邉　官一品寿千年应知仁者得兼全鳯凰池上恩波暖指日丹墀歩武聨
　　又【寿耶律总管】
　　霡霂春膏兆有年街头粟贱不论钱时机似见天心顺物理端由刺史贤　人富贵寿绵延满城桃李动芳妍邦民香火才收罢黄阁声名次第传
　　太常引【送赵叅政西城别筵】
　　相君今日已登程暂车马驻西城尊酒若为情且唤取双歌送行　逺山颦蹙秋波凝竚清泪也盈盈便有遏云声怎留得前头斾旌
　　人月圆【赵君锡再得雄】
　　君家阴德多多种重得读书郎掌中惊看隆颅犀角黛抹朱妆　最堪欢处灵椿未老丹桂先芳他年须记于门髙大车马煌煌
　　感皇恩【次子骧莭使示赵内翰韵】
　　家世本吾儒六韬能晓从事和林十年了一麾才把尤被揶揄嗔早汉城官满处人传道　郊次攀留马前持抱【阙】　殷勤尽癃老谓君到处不见月乌惊绕天公终料理桑榆好



　　闲居丛稿卷十二
　　钦定四库全书
　　闲居丛稿卷十三　　　　元　蒲道源　撰经防【解孟子二章】
　　孟子见梁恵王杀人以梃与忍有以异乎至恶在其为民父母也
　　顺斋曰政者正也今至于杀人犹德有防德也恵王以政杀人由其心不仁故也若能如先王以不忍人之心行不忍人之政尚安至此哉
　　鲁平公将出至焉能使予不遇哉
　　顺斋曰乐正子之进善鲁君不能用臧仓之蔽善鲁君遂从之由其心不明故也在圣贤则乐天之诚夫何忧哉
　　经疑
　　十六问
　　子曰周监于二代郁郁乎文哉吾从周至答顔渊问为邦则曰行夏之时乗殷之辂乐则韶舞然则圣人之意岂独从周也哉试详考之
　　孟子对齐宣王曰仲尼之徒无道桓文之事者自以后世无传焉臣未之闻也而后详举齐桓葵丘之事何如孟子言尽其道而死者正命也桎梏死者非正命也然则患有所不辟舍生而取义者亦得为正命乎
　　子路有闻未之能行唯恐有闻此门人记子路之所长也至其问闻斯行诸子曰有父兄在如之何其闻斯行之则圣人于此又抑之何耶
　　季康子问政于孔子曰如杀无道以就有道何如子曰子欲善而民善矣是言为政者不当用杀也而孟子则曰王者之民杀之而不怨又曰以生道杀民虽死不怨杀者是或不免用杀也圣贤之言必各有攸当其微意愿闻焉
　　论语载尧之咨舜舜之命禹皆曰允执其中而不闻有权字之説孟子则曰执中无权犹执一也与语所载之意同耶异耶
　　孔子称有鄙夫问于我空空如也我叩其两端而竭焉又曰自行束脩以上吾未尝无诲焉可见圣人诲人不倦之意至孟子曰挟贵而问挟贤挟长挟有勲挟故皆所不答也则于圣人诲人不倦之意少不同焉何如孔子言侗而不愿吾不知之矣则愿犹有取焉至于言乡原德之贼也何恶之甚耶是二者亦必有説矣孟子称子贡言自生民以来未有盛于孔子者也则生知之圣可知矣然至于圣则不勉而中不思而得而夫子自谓七十然后从心所欲不逾矩夫从心所欲不逾矩则不勉而中矣是未七十之前亦不勉而中欤大学所谓媢疾之人至不仁之人唯仁人放流之迸诸四夷不与同中国盖疾之之甚也而圣人则曰人而不仁疾之已甚乱也何如
　　子贡问曰乡人皆好之何如子曰未可也夫乡人好之则善人矣圣人何曰未可至于舜天下之士悦之又非止乡人好之也是二者果有辨乎
　　孔子大圣也自谓窃比老彭孟子亚圣也于顔子则曰姑舍是于伯夷伊尹则曰不同道夫老彭之与顔子伯夷伊尹其髙下有不待辨而可知矣则孔子之所窃比者孟子有不屑比矣
　　子曰君子欲讷于言而敏于行又曰仁者其言也讱则是不贵于言也至谓有德者必有言又曰不学诗无以言则犹有取于言也学者何适而可
　　子思子谓自诚明谓之性圣人之事也自明诚谓之教贤人之事也夫圣莫圣于孔子毎自言其好学言之最详者曰吾十有五而志于学以至七十从心不逾矩盖自明而诚之事则诚而明者果孰能当之
　　孟子羞比管晏曰以齐王由反手也至为滕文公谋则曰君子创业垂统为可继也若夫成功则天也前则责夫己后则付诸天如何
　　孟子不取书武成血流标杵曰尽信书则不如无书至于诗之云汉周余黎民靡有孑遗则曰不以文害辞不以辞害志自今观之书与诗亦甚言耳孟子何固于书而通于诗耶
　　策问
　　国学策问
　　问昔舜命契为司徒俾敷五教命夔为典乐俾教胄子养其德性使合于中又教之以诗言志书敷纳以言明试以功车服以庸此帝世之学育材用人之张本也三代以来庠序学校之设皆所以明人伦而周大司徒以六德六行六艺教万民三嵗大比献贤能之书于王而宾兴之至秦絶学在所不论汉兴设学校以求儒雅武帝亲策贤良彬彬可观东京之学最盛置五经师大臣子弟莫不授经唐初大徴天下名儒为学官学生满三千六百余员能通经者聴得贡举至其中叶声律之学始盛而乡贡之士多由此兴宋因之而不革伊洛诸公虽有复古之议而不果行洪惟我朝置国子监立师儒以教贵戚卿大夫【阙】　以洒扫应对治经为本嵗贡其有【阙】　而不限其额今生徒增至数百员糊名以考其业嵗许贡六人焉不为多矣然犹未能厌服时望而免其议其故何也圣上断自宸衷首复儒科命卿大夫举其有行义者以充试废声律之学一以明经古人射策为式可谓复古之制也而幅员之广三嵗以百人为额而赴于春官者取百人焉而恒不满其数其卓絶竒伟之才尚有羡于汉唐宋也岂教养之法未至欤或有司应故事而不能举行欤或法之所拘山林硕学之士不可出欤抑人才之果难得欤何如是之乏也今欲得才之盛且逺迈汉唐而追三代以副宵旰渴贤之思辅文明之治亦必有道矣诸生学古而期于用者必有考于此愿闻其説
　　问前世之君无不欲措世安寜传国长乆贤才进而吏称其职国用饶而下不告病家有蓄积俗兴礼让奸宄销颂声作然数千百载以来仅一二数岂为之而不得其术欤或事势之牵制而不可为欤抑气数之使然欤何治【阙】之恒少也愿治之主果何施设而可以臻此诸生际圣明之时学以待用愿讲明其説
　　问古之学士大夫专守一经以为家法由汉以来置五经愽士如夏侯之于书毛苌之于诗大小戴之于礼公糓之于春秋梁丘贺之于易各取其専且精者以垂世立教至于今宗之今之学者耻一经之不遍及究其归趣则茫然莫拟【阙】时又有以注释经义媒仕进者视其书皆掇拾先儒已成之书初无自得之实而徒耗蠧纸劄厖乱经训益使人厌之今欲令学者各守一经则不免于陋欲兼通诸经则汗漫而不精欲拒注释之烦杂则恐或废其善欲容而受之则徒滋奔竞之伪而反惑误学者诸生必能思而处之矫其而适其中乃吾党从事于斯者之所愿闻焉
　　问古之有天下者不过文武二端而已武以定之文以绥之然兵者毒民之器圣人不得已而用之及天下已定欲遂弛之则恐安而忘危祸生所忽文者为治之具圣人之所甚重也盖典章法度黼黻润色不可阙焉及其久也则有浮靡之欲其武事修而不至于黩文事举而不涉于虚何以臻此又三代以降称善治者汉有孝文当是时也黎民醇厚太仓之粟陈陈相因红腐而不可食府库之钱贯朽而不可校何修何为而致然耶二三子习时务之要宜详言之毋忽
　　问古之治天下者安不忘危治不忘乱然后能长保其治盖治道非一端而其要必以食为先使民苟有饥寒失其恒心为善则难为恶则昜考之于书雍州之境厥田上上周之王畿控制天下秦之建国并吞诸侯其富庶饶足不待言而可知有国以来亦为繁防粤自近嵗一值荒旱其极也父子夫妇不能相保道殣相望至于相食幸天悔祸赐以丰熟民忘向日之饥为治者若以昔年为监当为长久之虑欤抑归之于天数欤若为长久之虑其措画亦必有道矣夫礼乐者化民之具也前日之相残岂礼乐或阙未能化其良心欤或礼乐虽兴亦不足化欤学者当素讲明之以待他日之用其悉心以对
　　乡试三问
　　问古之治天下者必以礼乐刑政为务然礼乐本也刑政末也子曰道之以政齐之以刑民免而无耻道之以德齐之以礼有耻且格又曰礼乐不兴则刑罚不中繇秦汉至于今其为治不过刑政礼乐之废乆矣非惟不能行纵有欲行者则举世笑以为迂濶矣然则礼乐果不可行耶果不可复耶夫风俗者国之元气也亷耻者又风俗之本也今亷耻之道不立是以贵者不以贪冒为辱贱者竞锥刀之利恬然不以为怪反以为当然僣越由是而生祸患由是而作夫欲矫而正之何道可致耶又生民之道以食为先古者三年耕必有一年之食九年耕必有三年之食以三十年之通制虽有旱干水溢民无菜色今国家辑劝农之书责部使者及守令劝课矣而民储蓄不古若一有水旱发廪以济然所及有限而所谓义仓者又名存而实亡是以穷民不免流离为居位者之忧救之之方其术安在诸生以宾兴欲登仕进之途矣其预讲明之俾有司择焉
　　问古之学者不徒记诵词章夸多鬭靡而已将以期于用也如圣人之问仲由冉求公西赤答言志之问皆为邦之事圣人亦皆许之今之学者果如是乎若有志于是又当以何为体以何为用人之学也必先明道术之正而变异端之惑孟子称伯夷圣之清栁下恵圣之和尊之为百世师又以圣人许之而复曰伯夷隘栁下恵不恭隘与不恭君子不由也是之于前而非之于后则是夷恵后之人果不可学欤杨朱墨翟孟子之所辟以为异端者夫杨氏为我似近于伯夷之清墨氏兼爱似近于栁下恵之和孟子何为遽以无父无君是禽兽也而拒絶之其辞曽不少恕学者欲不陷于杨墨其所以精察明辨者又当何如夫欲知人之贤否必先聴其所言自昔唐虞取人莫不繇是道也书曰敷纳以言至西汉发策则有科举之渐后之糊名取士其法寖密以古今揆之古立法踈得人为多今立法密得人为少言之者则皆谈仁与义矣聴之者亦取其説之合经矣用之者自夫州县以达朝廷矣何其未见卓然名世如古之人者二三子学以致知格物为先其必有考于是数者有司愿闻焉
　　问国家设进士之科于今七举矣廷对入官者不啻五百人而多其政事文学卓然见称于时者仅不及半将遴选之不精而侥幸欤抑既得之后自满弃其旧学犹敝屣欤或为利欲所牵而不能守其素欤莫可得而究也今欲使人人奋励精白其心益黾勉其学居馆阁者其文章足以黼黻皇猷登台省者其政事足以贞固干事化民善俗居守令者其亷足以律身而抚字无愧于古之良吏将何道以致之夫前代以词赋设科得人犹有可称者矧今日以其浮华纎巧废之而専尚经学宜有敦厚朴实任重致逺之材今乃如是况敢望制礼作乐以兴太平之治欤学者当无负圣朝作养举用之意详悉以对庶得观其志焉













　　闲居丛稿卷十三
　　钦定四库全书
　　闲居丛稿卷十四　　　　元　蒲道源　撰传
　　西轩王先生传
　　西轩王先生名得舆字载之濩泽髙平人金时应童科兵后居兴元占籍甫壮尽去余习植志慕程朱之学言必中理行必践实门不妄出人不苟交容貌俨然望而可畏治家教人必先于礼周旋揖让雍容可观至于书籍笔砚巾屦几杖取用顿置无少紊乱尝曰有物有则家人及门弟子俛焉遵守无或敢违人或甚而讥讪之先生不为沮而少贬愈笃自信既乆翕然师尊之朱氏小学四书先时教人者未之及惟先生之教必本于此然后及六经于是教者学者必以为法兴元文学兵火废久先生力请于官复之力虽官至于规模经画皆胸中豫定者及成京学不在论而他郡莫能甲所友皆天下士自许鲁斋而下咸候问相及达官贵人求谒未尝趋走承奉必矩步徐行弟子傧相既见主宾肃和言简而意浃退皆叹服作燕息所曰怡然左山商孟卿寄诗以程頥杨震许之青崖魏太初作记以为程朱语録中人读者不以为过衣冠俭洁严整终日无惰容提举兴元学校朝制行授文学掾以目疾辞晚年从容礼法和气蔼然不肃而成居兴元仅五十年家法如一日二子旡疾旡妄旡疾兴元文学掾旡妄佥江东道肃政亷访司皆孝居者侍侧以无忧逺者寄禄以充养读书享福至七秩有五而卒气未絶犹口诵太极图语其平昔操存可知也二子寻卒一孙惟昌亦仕为州佐一曽孙曰理亦同进士第为州倅家稍废替于前然至今言家法者咸推重王氏云
　　赞曰猗欤西轩可以正君善俗而无其位可以师表一世而无其职然雍容于仁宅之中忧辱不及于身非先生之不遇也而斯人之不遇也
　　梅隠何先生传
　　梅隠何先生讳坤章字朝瑞蜀之临邛人尝闻诸邛诸乡先生云其父字伯原不仕然信义为乡里所服自少言动不苟如老人里人目曰假老人先生幼頴悟年十六七即以词赋有声又能治毛氏诗及防学与会试屡中侪辈莫能抗其锋二十余随天兵北至兴元时有使赍诏收儒之在俘者先生私集南冠之列当出者誓曰吾党皆士族此行如济则已不济寜赴江而死安能为囚虏耶既前才思敏防所应立成辞防精妙读者叹服且以笔力之余助其思迟者众皆赖之土豪争以礼请为授居止俾教子弟宅邉有大梅树枝柯特异因自号梅隠以定居焉性颇嗜酒不饮即眊矂至三四酌后目光了然议论蠭发少不如意箕踞切齿土豪屏气盖其平日见其有过则至诚责之复为掩覆救防之此所以服而不敢校也帅府王郎中辟为儒学正先生作文非惟敏赡且不欲袭人后诗类唐人其警策处与杜牧之相上下性尤勤五更即起焚香瀹茗读书与诸生讲诵毕出应人事诸公皆喜其至率为置酒抵暮归无虚日其为人刚毅而本于慈祥豪纵而不逾礼法怒骂而不为恶语笃于故旧敬老恤孤天性然也至于论事明白务尽道理解纷释难闻者唯唯使得从政不言可知晚年复营卜筑于漾南或命僮佩壶登髙遐想悠然独酌人莫窥其涯际春风和气天理粹然农夫樵父语亦无间人愈敬慕向日之豪迈消融殆尽所着诗文有集未及刋行娶王氏女有贤行不厌清苦先生所知至具馔设不以贫辍某从先生学怜其可教以女妻之以某年卒年六十一日属纩不乱子一人居仁克承其家呜呼斯人也尚可得哉传其事虽万不究一盖亦道源区区之心也
　　赞曰使先生命偶而得立于朝则有汲长孺面折廷诤之风使见用于禁林则有立马草九制之材使得任为侯牧则有抑强扶弱之政今但止于为世道之通儒也惜哉
　　教授陈先生传
　　教授陈先生名吉甫字德卿蜀之梓潼人在宋时以治尚书取乡荐为人外质而内文终日危坐无一语毎作文暝目少顷笔翰如飞凡一篇出人无不叹服参政李德辉辟为兴元文学掾时侯府表牋应酬祭祷文字皆委教官暨诸生讲説防试拟作先生沛然有余朝使至盛称兴元所上表庙堂称善于是先生名益振纪纲学事二十余年凛然人莫敢犯有宿儒恃当途力旦朢不旅进拜谒文庙先生责以大义遂屈服得施于政其兆可见平生布衣大帛为带然雅洁不垢污年六十一而卒一息尚存之前念念于斯文未尝少废教授生徒百余人道源以丱角居后今老矣叹后生不复见前辈典刑而先生又无子恐遂湮没畧举其槩为之传云賛曰质行文学无愧古人一文学掾又终厥身是以有兴嗟于乏用有抑郁而莫伸时欤命欤
　　记
　　清辉堂记
　　清辉堂者张氏别墅之燕处而大叅左山商公之所书也维张氏之先世居长安之鄠邑自其显考府君为典领陕西河渡官始得邑人寻氏之故地相其隆然而髙者为堂而居四望开斥终南太白圭峰紫阁屏峙于其阳涝水趋渭珥抱于其左夹岸修竹古木绵亘掩映心乐之即弃官闲居为佚老之计课僮仆耕获供与其乡人宴饮费或对山把酒临河观鱼倘佯防息年八十四终语所谓仁智寿乐之説于是验矣初左山公开府治陕时间徃还终南鄠杜馆于兹堂爱其山水明秀为字堂曰清辉书以授张氏子今为兴元总判张侯平甫也大德庚子夏六月平甫解组东归属余文以记之余以为鄠杜之间古人所谓陆海膏腴之壌也夫供耳目之娯者不兼于养生取衣食之资者或乏于清赏今张氏之先人以其余力修治此室禾黍桑麻之富足以供养生山川林麓之竒足以寄清赏以遗肯堂之子俾之出而仕入而居不求于人自足于己可谓能善后矣余虽未获登侯之堂想其烟收雨霁风日澄鲜岚混翠于碧虚水萦白于青田云霞绣错草木油然不离燕处坐臻胜槩则清辉之名必不我欺矣抑又有説焉夫石韫玉而山辉水藏珠而川此山川之精粹不可掩者也和顺积诸中英华发于外此充实之光辉不可掩者也左山之余意安知其不出是乎侯归矣天其或者俾余获济登张氏之堂当为侯数日留遍访古人之遗迹以慨乎千载之下南望灵台灵沼以企仰文王之至德睠晋侯为秦俘所舍之地而吊其羇旅无聊之魂北顾陈平之田而思汉氏之分祚出竒之臣也渼陂南塘缅怀少陵防歴题咏之所犹髣髴其当时也然后极山川风物之美防绎櫽括濡毫伸纸而赋所谓清辉堂者其必有日矣
　　最乐堂记
　　天下之乐有二理与欲而已理无不善其为乐也安欲流于恶其为乐也殆由是言之所谓最乐者非天理不足以当之夫民之秉彛好是懿德求之在我善无不具苟能动静语黙乐循乎理仰不愧天俯不怍人穷而独善饭防饮水乐在其中陋巷箪瓢不改其乐逹而兼善致其君于尧舜比其身于稷契使泽施于人名垂于后则其乐岂不安哉若乃徇人欲之私耳耽郑卫之浮哇目恱燕赵之姝美防田以骋其志货利以充其欲戕生败德靡所不至乐不旋踵祸已及之岂不殆哉是知最乐云者其必有以辨之矣总判忠显也先帖木儿早岁入仕已如老成事母孝谨奉己俭约庄重寡欲不忘语笑其发于言有济人利物之意公退焚香兀坐读佛书以养心性自以为乐虽所悟在彼然究其用心亦善矣今太子宾客山木王公时总尹兴元为同僚嘉君之志欲导之正取汉东平王苍为善最乐之语扁其堂曰最乐君求仆文以为记谢不敏弗获因谓之曰夫徇欲之乐君既以氷消于怀矣为善之乐又非止崇塔庙饭缁黄以求福田利益也盖亦不越乎天叙之五典天性之五常而已宜讲明以求其归践履以求其实孳孳为之日有不足使其天理流行见诸日用及其久也怡然自得非爵禄而有至荣不刍豢而有至味凡天下之乐孰有加于此哉则山木名堂之意庶不外是矣传曰知之者不如好之者好之者不如乐之者君其勉旃遂书为记云
　　惟一斋记
　　蒲君家汉中之城固斋居之室字以惟一取书德惟一动冈不吉之语函书属记辞意恳至且宗姓也不容却因以所闻告之曰惟兹德者天之所赋吾之所得五常之性是也然必于人伦日用之间精察笃行终始惟一使不悖于厥初之正理则此中正和平仰不愧天凡所作为无徃而不吉苟私意少萌间断而二三之甚则拂逆天理尚何望吉哉虽然惟一之见于书凡两出皆君臣授受训戒之辞自其心德而言上下皆通主于自修而已故无所嫌今以下文观其处一之意虽少异究其实未尝不一致帝典所谓惟一则指心言欲精察夫道心人心之间使道心为主而人心听命盖惟精者即大学之致知中庸之择善惟一者即大学之诚意中庸之固执者也而咸有一德之惟一盖以德言欲其有恩而不变专守而不杂此所以为少异也若以中庸所谓至诚无息为物不贰而言则两惟一之极致未尝不同盖诚然后能一一则必由于诚未有不诚一而克有其德亦未有德不诚一而能动者书曰惟尹躬暨汤咸有一德克享天心此言诚能动天者也诗云维天之命于穆不已文王之德之纯此言文王之诚有以合乎天者也大哉诚乎非全天德者其孰能之而程子以为其要只在慎独盖不能慎独则间断而不一矣是皆圣贤精微切要之训古人所以一息尚存此志不容少懈正谓是也吾子平日读书有感于斯取而扁诸斋室顾禔而服膺矣尚何以余言为然其请也勤终不可不有以副吾子之意故吾愿以中庸之诚及慎独之説以进于左右庶塞辅仁之责焉君名尚德广安郡侯之孙少尹之子世德之美其来尚矣今新任彭州判官云
　　悠然堂记
　　梅隠先生卜居汉中之南郑古漾之滨筑堂与南山直凡燕居读书欠伸之余其攅峯叠巘争竒献秀若踊跃而赴者因字堂曰悠然太子宾客王文贞公实书之盖取陶集悠然见南山之语窃尝谓天壌间物之最钜者莫如山举目而昜见也而古今独许诗人胜士专其美者其必有説矣易曰形而上者谓之道形而下者谓之器形器众人之所知道则非妙于理趣者不能识也今夫山岩壑之幽邃蹊麓之险夷樵丁野老日陟其间莫知所以乐至于观其庄重之态则有静寿之理焉视其大小之差则有尊卑之位焉其或雄峙怒挐峭刻舒肆云烟之防缀草木之葱蒨千态万状可喜可愕其目前之画本胸次之诗材也宜先生爱之而不厌则堂之命为悠然者殆以此耶虽然此特其粗者尔愚尝见先生读书穷理不屑仕进其学根本于六经浸滛于百氏容清而气完而舒或振履而歌或举觞而娯不见有毫髪勉强不自得之意不几于曽防氏之识道体悠然直与上下同流之气象欤则其独得之妙又岂可以见南山之意而浅观之哉先生尝命作记未及而先生卒今史馆无事始克为之惜其义则无从而质也先生姓何氏名坤章字朝瑞自号梅隠早嵗收功塲屋行业为乡里所推重云
　　萱春堂记
　　奉元乔松年伯坚为兴元文学掾一日访余作而曰某不肖自惟母氏以勤俭相先人起家年六袠又六矣先人弃藐孤抚育教诲以及于今粗克有立寸草春晖何以报称欲承顔膝下以尽菽水之欢复谕以养志俾得防宦四方从诸公之后于是以萱春名所居之堂庶表愚心欲母氏之忘忧也愿有以记之余谓萱之见于经者其义在诗伯兮之卒章诗萱作谖诂训为忘盖当时妇人闵其夫久役于外诗而思之曰焉得谖草言树之背言谖草食之能忘人忧背北堂也主妇所居后世遂喻母为萱抑亦断章取义云尔余观乔君为子之意则善矣将托一草之防以为母氏忘忧之名乎抑以为忘忧之实乎语曰父母惟其疾之忧言为人子者当以亲心为己心则凢所以保守其身及使其身不陷于非义者不容不谨矣孟子亦曰悦亲有道反身不诚不悦于亲矣盖子之诚孝真有以乎其亲之心不期于悦亦悦矣苟为不然虽温凊定省之勤牲牢脩瀡之具亲之忧亦不能忘矣頋予于乔君交浅未能究其行己之大方然尝闻其掌学事也学廪嵗积为钱既赢或疑其贷借有私焉部使者究之则一镪无预然后释然称其公且亷于以知其不陷于非义以贻亲忧也苟能率是以持其身归登斯堂奉觞寿母将见怡愉乐佚寿善康寜和气春风蔼然充于庭宇溢于里闾使国人称愿然曰幸哉有子如此可谓孝矣请以今日萱春记为张本云
　　好古轩记
　　昔周之成王作书告其有官君子以学古入官议事以制政乃不迷于时人材之盛辅成刑措之治歴世长久嬴秦恶诸生是古非今一切禁絶之亡不旋踵洪惟国朝偃武右文稽古为治逺侔二帝三王之盛而幅员之广过之中外之臣多彬彬可观薛侯君英虽精国语登仕版然温雅好儒人皆以君子目之所居轩以好古名賛咏盈轴西台御史初春杨君为作扁字且求余言俾题于左余谓孔子以生知之圣尚自谓好古敏求及信而好古他人则当如何哉易曰君子多识前言往行以畜其德盖前圣之言布在方册凡吾之所以致知格物诚意正心施设措置之方性命幽微之理如万物之生海涵地负莫不备具惟人所好随取随得顾所好何如尔侯果能从事于斯以古人自期尚不负今日作成显防之意其所到讵昜量哉若夫法书竒画鼎彛铭器供欢娯之美者而曰好古此耳则非余之所敢知也倘以余言为未然俟见书轩吾友初春翁叩之以为何如
　　览胜楼记
　　居之有楼所以翫心于髙明宣情之郁滞者也矧杨氏之楼又以览胜而得名焉杨盖闗西族以贸迁遂家江左之铅山其字继先者读书治生两不废业孝以事亲敬以接友在侪辈中绰有令闻惧其尊人有乡里之思筑楼于所居次为节宣眺望之乐虽在人境而絶嚣尘居阛阓而免湫隘寄身于万瓦鳞集之颠放目于羣峰髻耸之外雨旸之晦明云烟之绚卷帘隠几胜槩呈露时扶掖其亲以登斯楼或酒觞客倚阑赋诗欢意油然百虑氷释岂非翫心宣情之助乎虽然予有谂于继先者夫楼之胜子既得而览矣亦尝内外而有得于己耶惟人禀二气五行之秀本心昭彻众理毕具体騐而笃行之发为孝弟忠信以之观物则日月之所以运行山川之所以流峙草木之所以荣悴鸢鱼之所以飞跃莫不目击道存神防心得盖有诸内而观乎外【阙】是又不可不察也继先矍然曰【阙】　　徒知以览胜名吾楼今而后【阙】　义愿终有以教之是为记
　　三皇庙学记
　　皇元开寿域于天下设置医学俾人无夭札之患以三皇为医所祖制下所在立庙春秋以三九阳月享祀日亦如之公帑出钱守土者行礼如式始兴元独无庙至元壬辰前医学教授董绍昌以己赀得隙地于城内西南陬请立庙于宪签畅师文公责守土者创殿三楹四阿不侈不陋像设三位后之继者复增大门两庑皆朴素未暇丹雘逮今甫歴三纪余而敝坏殊甚至顺改元承务郎古渭燕侯字继卿之兴元推官任先是朔朢路官各于祝厘所在行香侯适分于此既至拜谒毕顾瞻叹曰夫清浊既奠之后三皇氏建立人极以惠万世医特余事兹国家俾郡国通祀庙号开天崇重可谓至矣而庙貌摧毁灭裂如此坐视弗葺其责匪轻绍庭居本路之末僚又朔朢此寕不怵惕于中时医阙教官遂引其所谓提领冯献钟震共议力无所出以疏干诸好事及隷医籍者助不以多寡不足则己出夙夜孜孜甚于营私而冯与钟二子亦协力奔走佐之视栋桷之腐者易之瓴甓之缺者补之殿门不称改为櫺疏之制而丹漆之琉璃其觚棱藻缋其栱棁砻石崇陛登降有仪运壌荑庭序立不倚殿及两庑以达大门覆盖圬墁缜密坚固不复有风雨之虞且命工绘歴代十名医像朝拱于殿以备从祀截然粲然观者耸异或曰皇坟之世祖尚质朴不必事华美侯曰不然簠簋豆古制当存而不可易盍不观二氏之宇与都邑吾夫子之宫堦极其饰以示崇敬独何慊乎此哉闻者不能难又直大门外置地一区周回二百举武创立讲堂七楹榜曰眀本盖取医者治疾当明标本之义谒香毕率医之长与其子弟升堂讲究难素凡医氏书呜呼可谓不负圣朝好生之德矣窃惟侯之所职盖专以推谳刑狱为务今乃如此则下无寃民从可知矣向役之半兴元路总管通议公方下车美侯之绩慨然割俸金以助之而阖府僚属亦翕然同赞厥功遂集既落成医学教授杨浩泽暨冯钟二提领来请曰计侯之功不下于创始者欲具坚珉以纪其实侯不许曰此路长及同僚与诸君之宣力也今若从其言则是庙是学后之人何以考始末之自敢请文以刻之某亦善侯之用心于是为文记云
　　凤州新修三皇庙记
　　天地肇判鸿荒朴畧不可纪述逮至庖牺氏神农氏黄帝氏继作始有三皇之号书曰三坟夫子定书断自唐虞三坟不传于世而易系述三圣人开天立极画卦制器人文渐生通变神化以济斯民与天地同功合德今医家者流所祖盖特以他傅所载尝药火食内经养生之説特三圣之绪余耳我皇元以为报本崇敬莫大于此当视社稷文庙凡郡国守土官以时致祭以阳主生数数盛于三极于九祭之月日皆用三九庙曰开天以医流主之凤之为州兴元路民庶鲜少地非夷旷然为入蜀之咽防文庙社坛前政既遵令式而三皇毎嵗独设主侨祭于州廨甚非所以掲防称圣朝昭报之美意今州之贰忠翊梁侯好礼窃念州官之正长虽阙其责岂不在予于是卜地于州之东北以钱偿于民代木陶瓦命工蚤夜躬督经画所费不敛于下又出己公田之粟以食役者而作之不日而庙成为正屋三楹三圣像设塑绘巍然且为大门缭以周垣扃鐍惟谨而州之判官苗将仕实賛成之厥功告毕以某尝执太史氏笔遣州吏杨安诣兴元介隂阳教授刘从政求文以纪嵗月辞既不获因慨然叹曰夫世之仕者非汲汲于营私则事催科苟免谴诃终更则去则已足矣又安肯出己资与力任其责哉贰侯能如是则必知三圣功德及于万世推是心也其于爱民而生遂之宜如何是宜可书又岂特纪嵗月云尔耶
　　洋州三皇庙记
　　皇元升平日久讲求文物称秩元祀于是设置医学之官谓医之祖出于三皇生民之命实所依赖俾天下郡国立庙享祀号曰开天其牲币礼文一视儒官祭先圣先师例以歴代名医从祀且以春秋重三重九之日取阳数也守土之臣率医官及其生徒行事洋为州医设学正其医正苏文广始中于州【阙】兴道旧治为庙权舆草创及何应申之在职也与其医生等协力増葺像设供具渐次完备又以基址庭除廹隘班序周旋有所弗称出己资五百二十五缗得邻庙地三畆有竒而广之又创楼曰拱圣庋藏颁赐圣济搃録等书大门讲堂庖舍恵民局计十余楹至于祭服由中及外凡所湏物莫不备举费皆竭己所有初不吝惜手植松栢杂树百余株必生成而后已若应申者可谓称职而知报本矣来请文以记曰非敢以言功也愿有以识嵗月某拱而言曰夫自天地始辟而后有人太古不可纪自三皇建立人极画卦造书契耒耜栋宇衣服礼秩通变神化莫不粲然利益万世故其神灵在天为四方之禋祀其绪余则为医家者流圣朝【阙】　祀于医特以俾天下郡国通祀以示百姓日用而不知者又尽其报尔今应申能体上之意向心之而不忘力之而不倦费之而不辞其成绪皆可书也因为言三皇功德之梗槩与今日报祀之之意俾归刻诸石其庙经始于某年某月落成于某年某月云
　　南安赡学田记
　　皇元龙兴朔方列圣相继驾驭豪杰削平海内于时西土有若汪氏寔为虎臣忠孝夙着隠若长城可付大事于是寄以爪牙腹心之任俾便宜开府总率其属以征弗庭子孙承业穹爵旋加其所以宠绥者至渥也武功既立文事亦修昔先子礼部君游南安与其士夫防归谓某曰南安庙学一新文士咸集甲于他郡皆汪阃之力道源未冠犹识其言距今一周甲矣厥后朝制迁徙不得专一儒先凋谢后学失菁莪之育渐不逮前今银青荣禄大夫大司徒汪公克世其家台省荐更乆居于外新荷宠锡归荣故里窃谓古者司徒之职自唐虞三代皆掌邦教敷五典扰兆民职任非轻今公位是其于学校当笃意宜矣况公平日读书与寒士角非他将种之比而德不孤立善以类聚后至元丙子夏御史朝列李公宪佥奉训宋公适以谳狱至亦既觏止道合志协盖宣明教化兴举学校亦其职也迩又钦承圣天子劭农兴学诏防是宜敢缓于是发摘豪民所隠者学田为
　　畆者百水硙一区归我公【阙】　　　　　司徒公又益
　　以田为【阙】　　　　　十日水经田中有可【阙】
　　力以修充学者用自【阙】　　　　　徒日益给膳
　　者日三【阙】　　　　　已也郡学愽士李维【阙】
　　以相其事既已就绪【阙】　　　　　仆求文以纪
　　其实意【阙】　　　　　事不镵诸石恐后之【阙】
　　书有西土乏人之【阙】　　　　　而曰以公之与
　　李【阙】　　　　　学者如营己私将【阙】
　　来者之不如今也【阙】　　　　　　先勇力朱文公尝
　　【阙】　　　　　　导之兴二南之化【阙】
　　而生秦人以猛驱【阙】　　　　　　战鬭之心勃然而
　　【阙】　　　　　　机其可不审而不【阙】
　　老不文不忍辞故【阙】　　　　　　焉权舆之诗诗人
　　【阙】　　　　　　礼其辞曰于我乎夏屋渠渠今也毎食无余吁嗟乎不承权舆【阙】　　　后之来者
　　顺斋记
　　愚自幼读书至于【阙】　　　　　　为端居警省之所
　　【阙】　　　　　　室之北偏榜曰顺斋【阙】
　　而问曰仆闻士生【阙】　　　　　　以植立其志刚毅
　　【阙】　　　　　　随屹然如砥柱之【阙】
　　斋以顺殆恐委靡【阙】　　　　　　余曰客诚过爱相
　　【阙】　　　　　　而失中也敢不佩【阙】
　　愚有所见愿卒陈【阙】　　　　　　大俯察仰观日月
　　【阙】　　　　　　四时之行百物之生【阙】
　　为荒矣上而国家发号施令建侯行师苟不豫顺则
　　众不服矣下而农圃寒耕热耘昼作夕息苟不顺序则生不遂矣微而至于物川泳云飞秋蛰春啓陆行薮集巢居穴处无不顺以生者况于人乎夫人之生有秉彛之性圣人亦循其自然以立道如禹之治水行所无事非如告子桮棬矫揉戕贼之也及其立教皆曰天叙天秩其品之大者父子之亲君臣之义长幼之序夫妇之别朋友之信吾当日讲焉使涣然氷释怡然理顺而验于日用常行之间苟为不然则沦胥禽犊矣盖顺之字乃理之用也虽天地之大事物之微不可违者此愚所以服膺而不敢失今客规我以委靡随人无乃孟氏所讥公孙衍张仪者夫仪衍俗称为大丈夫而以妾妇之顺事人此逆理之甚乌得为真顺乎客闻之踧踖似有愧色拱而言曰仆夏葛而冬裘渇饮而饥食所谓居其中而不自知者今闻吾子之言则顺之时义大矣哉客既退遂书为之记
　　得雨记
　　泰定丁卯春正月丙辰食时雨至丁巳食时止不暴不徐作止如一劚地验其浸润下无燥土民气浃和见者相贺去年夏秋之际熯旱堰水既微稻不能插禾菽皆伤七月中雨槁者复生嵗得中熟雨虽来迟麦种得入土根滋苗盛及是优渥之泽丰年可卜矣翌朝医学正何君子鉴至津津喜色生于睂宇既以雨为贺袖出幅纸立请而言曰先生记之盖去年之旱洋川尤甚何君悯之具香币铣步挈瓶祷于灵泉乞湫焉不惮百余里之逺致于洋而祷祠焉果得甘防今又请余记余因仰而叹曰呜呼生民之命系雨旸之时若不若也任牧民之责者必以此为休戚今何君不任其责而以人之休戚为己之休戚是可尚也故乐为书之
　　新修二贤祠堂记
　　天下之事其同异有絶然者固众人之所知也至于事异而理同者非君子莫能识也夫汉唐异代文武殊途不同也二贤皆陇西成纪人均为李姓此同也至于俱禀英杰之气负超卓之才其能盖于当时而名垂于后世此不同之同也非君子孰能识之李将军广生于汉孝文时帝尝曰使广生髙祖时万户侯何足道也其材【阙】天下无双射必中而力尝误以石为虎射之控没矢急则计百出守右北平敌人号为飞将军不敢近邉但以数竒终不得封侯又不相能于卫青左其部曲死之日天下知与不知皆与流涕至今为之太息而李翰林白当唐明皇时以长庚之精号谪仙人天才放逸思如涌泉尤圣于诗帝置之金銮出入翰林尝应制进乐府援笔立成竟为力士以脱靴之憾沮而不用四海称屈以为与才不与命至今使人不平使二贤生际一时必能相得何者史称广诚信于士大夫而翰林识郭汾阳于行伍荐之后以永王璘廹胁得罪汾阳请以官赎其相得可知矣西台御史李某陕西宪佥宋某以谳狱至陇之成纪望邑城之南夕水之隂五龙谷山巘间其址隆平可爱询云盖李将军故居邑人为之立石表其地宋为四圣院后废邻寺妙胜院僧了忍主之耕者尝得箭镞有二掌之巨上有汉字意广所用也又获石斧详其制亦非近代之物瓦砾中仅存断碑院额数字而已国初邑人为立一石表曰汉李将军故居迂轩赵鲁公世延亦立一石表曰唐谪仙李翰林故里窃谓广之忠勇白之文章皆间生也合祠以享何间其世代文武不同耶朱文公守南康以石有卧龙状创孔明祠后人亦设文公像有司以仲丁致祭其为先后并祠例也某等各捐己秩创立一祠设二贤像一竹皮冠书其主曰汉飞将军李公一宫锦袍书其主曰唐谪仙翰林李公时银青荣禄大夫大司徒云溪公义其事割金賛成遂大书四字扁为二贤之祠仍以僧了忍监修今州判官朱恵董役落成有日移书于仆以属笔焉但仆衰老文气卑黹然盛意不忍拒以所寄事迹次第之虽不能发挥前贤伟绩及诸公髙谊若夫天雨将降山川出云跂而望之凛凛乎若二公之生气犹存故系以词曰世之相后兮千古一途曰文曰武兮其道虽殊二公英杰兮所禀则俱合祠以享兮神其乐胥后之来者兮堂下拜趋视此碑辞兮慷慨嗟吁











　　闲居丛稿卷十四
　　钦定四库全书
　　闲居丛稿卷十五　　　　元　蒲道源　撰制
　　赠嘉议大夫奉元郡侯鄂屯达格妻珠勒根氏追封奉元郡夫人制
　　节惠易名所以待先朝之勲旧推恩及配盖亦从前代之典章用劝方来以彰淑德【具官某妻某氏】来嫔盛族恪守柔仪勤俭而家道以成肃雍而闺门是赖子孙益炽邦国有光从夫于大郡之封正位于小君之号幽扃永贲明命是承可
　　赠中奉大夫行中书省参知政事奉元郡公鄂屯蒙古岱妻刘氏伏氏并封奉元郡夫人制
　　【阙】　宣威外庸之效虽【阙】家【阙】正位内助之力居多既示宠绥岂容遗阙【具官某妻某氏某氏】相门毓德将裔聮芳惟良人自昔有劳爰加防典在若等亦皆从爵俱锡优封于戏象服是宜愍身前之莫逮龙光均被居地下以何殊惟其有知尚服休命
　　宣慰司同知鄂屯妻杨氏封奉元郡夫人制
　　夙夜在公人臣所以事其上室家胥庆王者亦当遂其私爰沛洪恩均沾嘉耦【具官妻某氏】系繇名阅生禀令仪汝能相夫以效忠贞则亦终身而保富贵于兹宠锡尚克钦承可
　　翰林院和搭拉都哩黙色承防曽祖父制
　　朕惟积行累功固不期于今日求源探本尚有待于后人【具官某曽祖父某】材武冠时严明御下整齐部伍总戎律于髙昌镇服邉陲震威声于西域尔曽孙为我之近侍在恩典宜加于愍章于戏考世论年距兹时之已逺封公胙土凛生气以如新尚其有知服之无斁可
　　和承防曽祖母制
　　英杰起家必有相成之贤妇忠诚佐国又逢特立之曽孙不有防章曷旌懿德【具官某曽祖母】出自右族嫔于伟人克育五男既显于当代传至四世复兴于我朝原本而言推恩当及【阙】　作郡公之配获荣遇于斯时有【阙】　　封益光増于幽壌惟其不昧【阙】　　承可
　　贺正表
　　伏以【阙】　　生顺天造阳春之布人时敬授奉圣朝正朔之颁万彚昭苏两仪交畅【中贺】运开泰治仁体乾元辟阊阖而受朝日月大明于黄道肃衣冠而进贺星辰环拱于紫垣岂惟导淑气于八荒将以垂鸿休于亿载【臣某】叨居逺【阙】幸际昌期心切祝厘愿上延洪之【阙】职当宣化仰承寛大之书
　　又
　　伏以帝出震以当干肇开人统阳进临而为泰式纪王春极裁成辅相之【阙】运含育发生之妙【中贺阙】元居正敛福锡民德动皇天坐扫【阙】亡之象威加荒徼克成厎定之勲【阙】　端朝益隆洪祚【臣某】承流在外【阙】　扉前奉万嵗之椒觞惟深素念【阙】　民之舆颂徒切丹诚
　　圣节表
　　伏以干画龙飞数协九【阙】之【阙】　坤舆燕贺喜逢千载之一时【阙】　　　之期适际太平之运【中贺】尧仁溥施舜孝弥恭霭和气于东阳畅皇威于北顾安民辑吏申诏语之丁寜作善降祥宜帝心之眷祐受兹介福惟以永年【臣某】滥【阙】梁封阻趋魏阙奉玉巵而称寿徒切葵倾上金鉴以摅忠尚怀芹献
　　又
　　伏以位正龙飞光啓五阳之月史【阙】虹瑞聿临载震之期海宇均欢臣邻胥庆【中贺】皇威逺畅文德诞敷为宗社而建元良大义昭明于天下涤瑕愆而霈洪泽至仁固结于人心
　　皇太子正旦【翰林院贺牋】
　　治厯明时月纪建元之首承祧主鬯天彰与子之心气转鸿钧春融鹤禁【中贺】温恭夙着仁孝生知视膳问安益谨三朝之礼经文纬武摠持两府之权舆情共属于重离品彚咸亨于交泰【臣某】欣逢盛旦忝缀贺班玉署叨恩千嵗效端辰之祝青宫毓德寸祈又日之新
　　贺正表【翰林院贺】
　　伏以元正首祚膺万国之贺珍闰月归余定四时而成嵗际天所覆有物皆春【中贺】运抚泰亨德侔干健宗藩来防咸加怀辑之恩慈阃问安永奉怡愉之乐洪绪益隆于绵逺方舆坐致于敉寜【臣等】误被纶音忝居禁署寸心愿效少禆制作之文亿载是祈仰荅生成之造
　　立皇太子贺表【延佑三年太师府贺】
　　伏以圣明在御嗣厯服之无疆海宇同心歌吾君之有子神民胥悦日月増华【中贺】濬发逺谟丕承前烈为宗庙社稷之重宜豫建于储宫虽藩戚臣邻之言犹毎持于谦德逮申恳请方赐俞音稽于众则人谋与能告于郊则天廸从保果应震男之一索咸瞻离象之重光邦本益隆舆情允协【臣某】忝司台铉祗庆宸居羽翼已成不待四人之辅佐股肱愿效永延万世之基图
　　同前贺皇太后牋
　　伏以易着格言主器必归于长子书垂大训正邦允属于元良于皇圣上之建储有赖慈闱而决策【中贺】功施社稷力正乾坤克【阙】仁孝之孙迓续灵长之祚扶持治道惟求贤而审官佑啓后人复贻谋而燕翼天下晏然而无事禁中穆若以如春【臣某】忝在具瞻叨监信史载濡彤管难名盛德之毫厘愿防青宫仰祝脩龄之亿万
　　皇太后贺正牋
　　伏以两仪叶气允符泰道之亨万物资生咸仰坤元之盛贺章载举欢颂惟均【中贺】庆衍姜嫄福隆文母肆诞膺于寳册益着鸿名申拥佑于瑶图方期燕翼茂对始和之旦倍增永锡之祥【臣某】滥秉政机恪监史职咫尺天而在上俯摅北向之诚八千嵗以为春永介东朝之寿


　　闲居丛稿卷十五
　　钦定四库全书
　　闲居丛稿卷十六　　　　元　蒲道源　撰碑
　　东海神庙碑
　　延祐元年春三月二十有八日皇帝御嘉禧殿传诏以东海广德灵防王庙増修告成其谕翰林文其事而刻诸石【臣某】猥以应奉文字为职适当直笔谨用撰次之伏惟皇元奄有四海怀柔百神列圣以来于海岳之祀惟寅惟毖率以嵗之春分遣使者驰驲赍香徧诣其祠而礼焉将发上斋洁临轩举香防祝而授之其所以致崇拯之意为民祈福如此其至也世祖皇帝至元二十有八年册加东海广德王为广德灵会王今皇帝皇庆二年春二月光禄大夫翰林学士承防【臣】僧家以故事奉命行香于东海神庙及令诣登【阙】　所谓海市者既至以天子命敬诣祠下炉烟氤氲诚意昭格毕事仰观殿宇有风雨侵剥之患循视庭际缺廊庑翼卫之严因慨然曰上之敬礼于神也如此而庙貌浅陋弗称置而不言使臣之罪也夏四月还图所见海市楼观树林城郭出没灭变之状以献奏请修庙制允其请遂命【臣某】徃洎州守【臣某】等以积嵗所赐白金及县官宿有材木瓴甓修营之经始于其年之五月落成于冬之十一月完旧而増新者几四十楹复殿回廊斋庐庖舍靡不悉具缭以周垣邃以重门扃启以时规制整肃神用妥灵人愈生敬可谓尽事神之礼隆太平之盛典也窃尝考国家定鼎都邑东渐之地视南北西三方为近故京畿凢有水旱依赖叩祷为尤切修庙之年春以久不雨恐无麦禾命集贤大学士【臣】托欢翰林待制【臣】蔡文渊奔走掲防以告其应如响于以见上之至诚可以感神神之灵贶可以佑国继自今亿万年之福祚与东海之水浩浩其无极也欤敢拜手稽首而献铭曰
　　于皇圣元包括海宇上帝鉴观俾作神主敷天之下咸秩无文矧兹东海有庙其濆其神巍然俨正王位弗完厥居我是用愧制命使往暨而守臣【阙】　考室轮奂一新像设孔安蠁黙契雨旸时若物无疵疠惟海有容众流归之惟圣有作百禄绥之于万斯年天子是卫于万斯年明【阙】罔替
　　光禄大夫中书平章政事多尔济公功德碑
　　皇天眷佑有元必为之笃生贤哲之辅以豫拟其用或出于世家或生于草野如公则出于世家者欤公之先三世忠孝相继皆有功于西陲兵威既张邉声无耸存享隆爵没膺美諡故山西之礼店为公钟英育粹之地公自蚤嵗以集赛入侍帷幄小心惟谨及出而从仕居风宪即有能声陞行台刷振风纪继登外省之贰又持大体以镇静为务其材无施而不可朝廷简注公乆矣以甘肃省控制西夷宿重兵命公为其省平章以饬治之至则军慑民爱粮储器械靡不丰备邉境晏然泰定戊辰冬前相奸臣煽乱檄省起兵为援其党将应之且借此欲勦掠以自植公持不可曰方冬沍寒不宜妄举其党欲害公公不为夺防天命人心有所属天厯改元诏至公获免祸前日累卵之危遂为泰山之安向非中流砥柱之力何以及此兹岂非天生贤辅以豫拟其用哉明年春上悉公诚召至上都入觐奏对详恳即以中书右辖授之趣还京省视事时所在兵革之余加以饥馑民不聊生流徙失业公竭其心智多方规画任为己责是以克济艰难天子嘉之拜光禄大夫中书平章政事公益自信不疑遇事无所委曲阿附始与同列议论稍异兼恐不胜宠任遂辞归退处南安山墅读书自适上察公无他起为江西平章政事又起陕西皆以疾固辞优诏允其请盖进以礼退以义圣贤之明训臣子之大节视夫世之贪冒求进阿谀苟容者不啻霄壌呜呼非宫车逺驾必再用于中矣今皇入纂大统图任旧人公犹未耆艾则知公不久遂其闲适后日功业之盛又如何哉将见特书屡书不一书而已世人见公之进用以为喜不知其惧负荷之重以为忧见公之退居以为乐不知其顷刻不忘君亦以为忧也昔范文正公有言曰士当先天下之忧而忧后天下之乐而乐也公庶几焉且公武弁而好文富贵而下士闻善必称见贤必举蔑骄矜之态存澹泊之志虽其具美非闗国家之大事不复赘云公里之赵某者致其父老之意以褒城主簿张翥者具礼为先容谓某当与执史笔之末求文以纪公之功德其言曰世之寳珠玉者必曰某玉某山之所出某珠某泽之所生矧以吾公之贤乃有国之所寳者欤乡里不书其本末俾其名焜耀于世人其谓何某辞之曰公之功德书于太史见于后世奚假予言翥来请者凢六七且歴一嵗固不容辞某亦采于众论无一人不曰今之贤相于是乎书且系以声诗俾乡人歌咏之其词曰大哉皇元极其全盛二祖开辟传于列圣炎海氷天日本月氐皆为郡县不止羁縻泰定末年世运中否苟不得人孰扶其圮朶公藩屏西邉事出意外明炳几先时维奸臣挟乃冲幼心有异圗檄兵自救公独不可以身殉之天厯诏至获免于危世祖曾孙武宗之子克堪顾天万国仰止知公之诚徴为弼臣委以庶务平章继陞同列之间议论稍异释负旋归遂予宿志丘园婆娑读书自怡天子念之眷顾不衰倚重【阙】　屡被中防畏满忌盈力辞以此嗣皇方兴公年未艾虽欲优防帝心简在此邦蕞尔崧岳巍然生贤则同实可比肩公既大用寜客居斯何以慰我邦人之思伐山取石求文纪实以耀无穷俾知伟绩
　　前儒林郎西乡宣差雅克特穆尔遗爱碣【并序】
　　凡政泽于物者深则民怀于心者久此古昔循良之吏为人建常生之业而不止一朝之恵是以功着当时名垂后世今岂独无人哉我侯诚无愧也侯辉和尔氏名雅克特穆尔阀阅名家以至治三年繇平凉府判官转莅兹邑迹似左举终更父老至今思之有流涕者泰定初兴元路尹佐皆阙宪司檄侯摄路事先是路官较广济仓粮短少十数石盖以仓敖板踈漏监仓者弗之觉后方见取以补短少数幕宾素衔监仓以为自外入者抵以侵盗罪系狱侯阅案牍曰条章有东西敖相补法此奚不可幕宾至以丑语诋侯侯弗顾卒以漏粮补而监仓得释郡人叹服元统三年夏西乡主簿邓某遣县吏具礼以书幷侯行过善政事迹为一通来致邑民之意抵余求文书意若曰某无似承乏于兹师侯成规惟恐失坠不石掲之何以示后之为兹邑者余以邓簿尝从余学不能拒其请继又新尹某至亦以礼来谒其请如邓窃惟世降俗衰不忌疾人之善者鲜今兹令与簿能不没前政之美恳恳欲为播扬以传诸后者为尤鲜余亦记往嵗有府属陈言秋税以糓代米民哗然不以为便令行数辈请余求为一言时侯方居省幕余不得已为书糓代米有数不便输送力倍一也燥湿莫分二也有急散与民舂变复为出纳其【阙】不无三也储积无所科扰四也侯得书即罢之民至今称快从善如流于斯可见其间又有言平凉之绩尤伟余以为彼民以与碑刻之矣不复载至于去此登省与台之事异日当有国史书之此亦不録且余忝国史属时或上此状亦当请于长笔于册以侈我朝之得人今闲居田里西乡之民往来者谂之言如来请者因乐采民之意为之颂辞曰
　　昔侯之未来兮我沉疴而未苏逮侯之既来兮我吐气而方纾尔利我兴兮尔害我除晨往于田兮夕安尔庐徴科不暴兮乡罕追胥今其去此兮为我永图制常生之业兮父母奚殊羌肺腑之感恩兮其孰能知予镵贞珉以昭列兮圭其首而方趺播侯名于四逺兮尚能考诸匪直我心之独安兮子子孙孙不忘厥初




　　闲居丛稿卷十六
　　钦定四库全书卷
　　闲居丛稿卷十七　　　　元　蒲道源　撰书
　　寄弟德衡书
　　日者朱晓窗德性温雅精于三命五纬之学挟其术以游蜀求字为先容相知处无惜齿牙俾薄有所获为资粮屝屦之助云
　　与郭干卿郎中书
　　向于江西宪史廖克譲处话及左右静而思之怳如隔世继又获见饯李推官正甫佳作爱其有涵蓄意非世俗语令人知当为世用者果闻玉堂乌府践歴清华其克自树立深所叹仰都下人至闻称道贱名过实愧悚愧悚今因杜克钦往求为先容敢布于下执事倘不见斥继自今嗣音有日矣克钦乃温雅吏事通敏者希一顾未间万望为时为道自爱
　　与干卿侍御书
　　去嵗辱教墨知体履休嘉不胜欣慰即欲奉答縁史氏子説欲亲往求书因循直至今春去与备细书未审达否缅维日者寓都自以衰晩不能与英俊角公聚之余不多出间一再到贵止以宾客送至不得罄所怀闻旌斾西来兾得一二日侍以快平昔之愿不意马首复东怅惘奈何所谕求访令外祖丘墓史氏前辈皆已今其晩生尚安知此但见少年口人即细询之茫然莫晓不知当时徐用之所指的在何处令外祖母今葬府东十五里名百合坡向适史大夫得一女一子女为长妻岳子于昆仲中第四岳翁媪与史四皆殁已久岳有一女二子女及长子亦殁今惟存次子史四有一子出赘于人史大夫盖五子长不记次寓奉元久不知存亡史三史四史五皆亡史三二子长甚不肖焚葬尸鬻墓田家业荡尽流落不知所往次子即今寄书者亦不甚实史四史五子颇肯治生岳之子则为农贫窘公以凯风寒泉之悲莫若少出费托人封殖令外祖母与岳氏史四等坟同一茔域筑垣墙以遮防不致牧竖牛羊之践履天其或者访得令外祖葬玉别为措画卑意如此不知髙明以为何如见称大子为县特以慰老怀耳愿赐教督为佳秋晩向寒尚兾为时自重
　　与邓明仲郎中书
　　累贡字计已达左右然乆不奉来教询问盛宅亦无书未悉起居何似悬想曷可言此间亲旧家居岑寂殊甚思与明仲煮茗剧谈把酒一笑定何时耶此外俱不足道也杜克钦行草此动问渐寒伏兾顺时保重不宣
　　与鲍宜卿亷恕甫二省郎书
　　铭复北回得审动止佳胜而又践履清要喜慰何可言今因杜克钦行谨候即辰起居克钦乡人想二贤必能殊顾不待仆喋喋也秋渐寒伏兾顺序珍爱
　　与邓直方郎中书
　　一别十余嵗悬仰何可言闻荣践亨衢健羡健羡谅惟吉人天相无不履用康裕某为况如昨衰迟非所叹但学不加益为愧耳杜克钦行谨此奉问起居彼亦借以介绍与进是荷
　　与王君贡运使书
　　去秋承人至下问不胜感慰就审台候起居廸吉某自京师别阅九寒暑矣悬仰可知不意公理河东盐赋虽未得觌芝宇而音问复通向曽寄上鄙作深愧不工特欲发一笑尔兴元府吏王继祖者为人亷慎可委本路向尝保明牒呈充运司书吏未曾録用今又再保其人有父在朝邑年迈言及泪下若得成就非止前步寸进其亲相去不逺两皆得安冒昧及此兾公悯而一援引焉
　　与巨德新郎中书
　　迩者恭审髙轩荣至陕省起居佳胜芳誉洋溢乡里荣耀但恨道路脩阻不能造贺府吏李敬所囘猥防下问足见故旧不以贵贱而有间也感感今因府吏杨伯源行谨贡片楮少露卑意不能罄万一
　　与刘君杰台郎书
　　李润甫囘承访问审起居清胜为慰仆虽况如昨但见乡旧间如君杰者能卓然自立清介鲠亮有闻于时亦足増气此外不足言也前恵王维竹未有报杨伯源行畧叙鄙怀
　　与张允济书
　　别久思可胜言赵抟霄至话及行藏乃知京师帅府去就未判所求鄙序似难拟笔未果奉命仆年少时与吾友日相追逐每语以为世间事无足为者及今贱齿半百竟无所成百念灰冷世俗纷纷口亦不欲言尔况真为哉何用如此吾友志刚气鋭百折必东胸中耿耿者常在但不肯同流合污诡随苟顺坐是少有坎坷虽然益坚益壮在我固宜自励或俯或仰于时亦当少从吾子以为何如要之亦命也所示荐语溺于相爱不觉过情愧甚愧甚土宜甚阙畧附微礼表故旧意未容面罄向风怅然
　　与富珠哩子翚宪使书
　　自都城判袂星纪将周天飞渊沦踪迹各异仰惟德业充大果副夙期陕服监临首叨下问不忘契旧感慰何言但仆已及引年衰病无取钦承纶命慙惧莫支出处之间进退维谷力扶往应必遂抠趋先此裁答畧叙卑悃阳春密迩伏兾为道自重以绥福履大究经济之学倾祈不能一一既
　　与四川赵伯仪参政书
　　伏惟钧侯起居多福某凡陋不足齿録每防相公殊顾又宠惠嘉墨未有以报但铭刻于心耳未参拜间伏兾为国钧重以绥福祉
　　与鲍宜卿亷副书
　　别久悬仰何言谅惟吉人为善之效履用自然佳胜不待祈祝某托庇闲居自适无劳介意末由良晤伏兾顺时珍防余不及一一悉
　　与蔡逢原叅政书
　　某闻之为治者贵能知要而通变盖纲举则目可张更则瑟可调然必待智者而后能常人则不知也今陕西以师旅饥荒疾疫之余圣天子简贤以寜辑之公是以来参其行省之政救荒之术可谓竭其智而尽其心矣然不过请钱于内府移粟于他郡尔此纾目前之急活垂死之民以止流移之心尔汲汲焉为之犹未暇也尚遑他恤哉某犹以为此则近虑而非逺虑夫近虑不可废逺虑尤不可忽盖钱粟有尽久逺之计将如之何闗中之灾近古罕见疾疫固天之流行而饥馑亦嵗之代有至于人民相食以及其亲属尚可忍闻而忍言哉语曰自古皆有死民无信不立夫信圣人犹不以死废孟子曰兽相食且人恶之兽之无知相食人犹恶之至于食其亲属者则与死而失信兽之相食孰为轻重哉今朝廷以州县阙官废事且淹滞者众遣重臣迁调之此特常事耳某谓逺虑者国家自有闗陕以来涵育几百年生齿之繁伙一旦疾疫饥荒相害而食与夫流徙四方者十室而九空矣州郡县邑荒凉至甚人情所不乐居若得知稼穑艰难勤于劝课知礼义亷耻明于教化之人勿拘常例増其品秩优其俸禄限以嵗月责其功效劝课以足其食教化以淑其心盖陟其能而黜其不能逺足为治也产于土者然后可以足其食生于心者乃其固有之善秦人文王化之以兴二南之仁嬴氏用之以致斩级之果其善不善由上之人导之何如尔倘不以此言为然则流亡未可遽集民食未可必足俗恶未可复美其患有不可胜言者夫事未至而言人以为迂濶待他日不迂濶已不及矣斯言也惟某不识忌讳得以言之惟明公特达足以闻之昌言于朝俾陕重地巩固而不摇而公亦获知变通达之美而免常人之讥尔不宣
　　与蔡逢原叅政第二书
　　某闻之周有天下修废官四方之政行焉盖官有可废有不可废可废而不废则为冗员不可废而废则为阙事兴元之河渠司乃不可废者也兴元之为郡其地之广衍视他大郡不及什之二三所恃者惟渠堰而已渠堰之水兴元民之命脉也渠堰在在有之无虑数十然皆不及山河堰之大其浇溉自褒城县竟于南郑县江北之境旧设河渠司以领之其秩五品其任职也专其受责也重故堰之修理无抛弃渗漏之水水之分俵无浇溉不均之田视夫水之多寡以为水额强不得以欺弱富不得以兼贫浇溉之法自下而上间有亢旱之年而无不收之处及朝廷以天下繁冗之官遣使可减者减之当时议者曽不究其实希合取容例为可罢使者寔不知其利害信意从之自是以来委之有司而有司复差设掌水者率不知水利之人是以政出多门而不一矣法生多而莫制矣堰不坚密水抛弃于无用防盖水门也无人视廵筒盖则水以浇田者髙下任移自下而上浇溉之法废强得欺弱富得兼贫以力争夺数日之间倐忽过时而不及事官府又不为理如秦人视越人之肥瘠嵗稍值旱惟田近上源之渠者得收下源逺渠者全不收矣修堰之时下源者一例纳木供役而不得水浇溉赋税公田之徴定额则不可免民转沟壑可知矣其罢河渠司也不过嵗省官吏俸给数千缗之费尔然足食足赋税不闻以今赈济所费校之孰为多乎某窃谓欲复立河渠司朝议非年载间不可定莫若省府权分委属陕西渠堰官吏奏差等官各一员监视兴元渠堰庶使水利均平嵗无荒歉之患盖利于民即利于国也某闲不安分而僣越至此者韩子所谓畏天命而悯人穷也盖前日不敢言又不可言今则敢言又可言矣惟相公裁之不宣
　　啓
　　囘亲王氏启
　　伏以谈经汉上蔚为儒者之宗分宪河东仰荷明时之宠风猷未逺声气敢同兹承亷访佥事第二子庭训早承岂轻伉而某第二女闺仪方习曷称择求何期媒妁之往来复遂丝萝之攀附来仪甚腆愧不成于报章之子于归愿无忘于永好其于忻幸曷易名言
　　为宋公亮子纳币王氏启
　　伏以桂子生香气平分于素序黄花有信期密迩于芳辰敢借成言以宿夙好恭惟姻翁某世德可师家声如昨愧微踪之不振防髙谊之俯从但顽息非东坦之才而长爱乃西轩之裔敢求佳偶亦欲良婣此岂人谋寔由天相丝萝永附愿申固于前盟筐篚虽轻庶用将于诚意币仪不腆别幅具呈







　　闲居丛稿卷十七
　　钦定四库全书
　　闲居丛稿卷十八　　　　元　蒲道源　撰序
　　送洋州马士逵州判诗序
　　武康于兴元为属郡去府治百里而近其官吏之臧否政事之得失易以闻知比年以来到官者多不以善去故其俗号为讦近嵗得人视他郡最胜民皆鼔舞歌咏至其秩满将代又攀援号诉不忍其去然后知昔之为非民之罪也长民者之过也节判马君士逵天姿开爽而清白粹雅又得家庭之训其在武康也以诚意待同僚而蔑纎芥之隙以卑牧接士类而获切磋之助以寛恕理民讼而尽哀矜之情及而待士民留之不能相与状其在官之绩诣部使者祈陞陟之一日君趣装东归取道于府相过告别出武康郡倅而下暨诸士大夫赠别之什且曰某是行也归无物以奉家君之悦者纵有亦非所悦得此有以借手矣仆披翫焉皆称扬君为政之美且致其拳拳不忍去我之意于以是知士逵之笃于孝而尽于忠也惟其笃于孝也故能举错顾义不使微纇少玷辱其身而累于亲惟其尽于忠也故能夙夜在公必使善行美誉有诸己而光于亲推是道也奚为而不可奚行而不至哉则武康之政又非他日所以称道君者孔子曰人能道非道人尚期勉旃
　　送髙彦明经歴序
　　夫为天下之事常患乎才有余而量不足才有余而量不足不惟其事之无成而所谓才者反为身累矣经歴彦明才气英发载笔兰省声誉借然总幕汉中爬整丝棼刬除盘错旬月之间遂以无事然性不瓦合上下不能无异同者遂乗间挤以事君引吏为左吏亦惧不克担荷君慨然当之诣省宰物者亦谅君而不深罪比还人谓君必衔愤肆忿而君与向异同者如未尝有事遇吏如平昔然后知君非特才过人而量有不可及者上之人方求才属事则前步之逺不待龟灼然矣诸士夫以君解组东归歌诗以赆余谓君在官虽多可书今皆略之特发其所难者以着于赠别首云
　　贺李唐英桂兰共芳序【并诗】
　　有德者必有后乃理之常也然或丁于气数之不幸者亦有之伯道竟无儿中郎仅有女至今犹为之太息唐英李君笃信君子也年逾知命而嗣续之重不絶如缕安能无介于怀在朋友间亦为唐英歉一日仆过柏庵明府明府谓仆曰唐英近有喜一乳而子女俱此莫大之庆也吾党皆有贺什子亦无惜数语以冠于其首仆谓唐英门左悬弧门右设帨迟暮之叹一旦豁然若困苦之遇神医饥渇之得美馔则天下之为快岂有以加于此哉夫沧海之珠昆山之玉贵则贵矣其有益而乐于人不若是也【阙】既以积善之报俾得夫有后之常理则吾所以黾勉于善者又当如何哉他日堂构之托门楣之喜根深叶茂源逺流长实兆基于此矣仆于唐英盖尝一面之雅而非深识也亦喜为书之
　　传家一线正忧惶阴德天教晩节昌熊虺既同前夕梦桂兰应共此时芳眼中堂构应无慊意外门楣定有光庆事鼎来迟是疾他年鴈鴈看成行
　　赠冩字张童子序【并诗】
　　夫儿童七八嵗入小学执笔摹朱始能成字唇吻襟袖皆黒古今天下皆然也老杜有总角草书又神速之句夫总角则十余嵗草书未必能真楷也惟王献之七八嵗学书父羲之密从其后掣笔不得知后当以书名然亦未闻七八嵗时遂能大书也近传闗中张氏子七嵗能作字径丈者初未之信适宪府掾燕君美自安西至示嵗寒二字径二尺许乃童子所书也且称其德性之美仆怃然曰真有是哉展视其书则紧结劲正骨肉相副笔力千钧类非童子所到不言其人虽以为老于书者可也恨不得亲见其磅礴挥洒之状以快其意虽然字心画也童子既能尽之于外则必有得于中不几于生知之性乎苟能以其得于中者读书求道不以一艺局则逺大器业吾将有望于童子也若夫一角之兽九茎之草前史书之以为嘉瑞吾意今日之瑞将在此而不在彼也君美还求为童子赠姑以是语之
　　宿世临池老伯英此生依旧性根灵已能作字侔三絶试问行年始七龄观额题囘惊鬓白法书阅罢叹胸青倘教二子今犹在慙愧张家小寜馨
　　洋州宣差饯行序【并诗】
　　洋为州虽蕞尔之区比年以来守职者往往以黩货乱政民羣哗之竟得罢去故洋随号为难治至元癸巳秋乃闻郡监宣差承防公坐以不及期之任今例当免者阖州之士夫耆宿等状其行事恳于部使者请留之部使者虽不敢废格聴其留然实异其得人心之若是条民之辞且荐之洋之士民有来者试询之咸曰凡治吾州者未始公见也其亷以律己恵以及人修举废坠消弭奸慝方安其政未朞而辄去是以不忍夫字我则父母毒我则仇雠吾民初何容心哉余闻之仰而叹曰呜呼孔子所谓斯民也三代之所以直道而行也信不诬矣于是思一识公而未果十月之晦防于寓馆话至曛夕洞见肺腑观其脗合义理其通经之士有以服砥砺亷隅虽立节之夫有弗愧然公出于西陲豪贵之胄宜以弓矢狗马为心饮酒炰羔为乐而所为乃能若是岂非天资之美有大过人者欤今国家惠养元元简贤登俊公又从方壮之年往当任使则是行也将见居位日崇施恵日普宜洋之民有不得专其赐矣
　　四字亷能与恵慈不繇学问出天资闗河昔滞来时限父老今深去后思云阙丹心行色动霜台华衮荐书驰殷勤试问洋民道絶后光前更有谁
　　送薛仲章之宪司书吏序【并诗】
　　有为己之学有为人之学知义理之当然必欲有得于己孳孳焉汲汲焉老而不厌者为己之学也惟利禄之是要必欲求知于人营营焉屑屑焉终亦必亡者为人之学也夫知为人为己之分则庶乎可与言学矣吾友仲章自童年即从事于簿书由县吏陞府修饬勉励未尝过败而辱及其身直谅而克济以和周慎而不流于冗余既已敬其为人矣始邦之大夫不以仆为不肖以礼延致俾得与为吏者公暇而讲授焉仲章于侪辈中年最长予惧其过时而学也不胜扞格之劳未几众以事繁剧为解独仲章从予讲问朝夕不懈风雨不替尝戏之曰凡读书知义理则与今为吏者所为大不便将若之何君对曰圣人所谓朝闻道夕死可矣夫死之与不便轻重则有间矣予服其笃信既而益自亷苦果龃龉于时然终不以自悔而废其讲习焉今郡牧曹侯而下皆贤明始异待之而宪司选补之檄适至众咸以为宜君见予以辞去不得卒业为恨予谓之曰夫学以致用也子其尊所闻而行之不为利诱不以势恃惟义之为归此正为己之学见于用也苐宜勉之仲章再拜曰敢奉以周旋既退书于饯别之章首云
　　闻道莫恨晩降心良足佳愧予学未至防子手重义青灯风雨夕澹然对空斋于义云烦讲于时乃多乖行藏固有定言议安苟谐春风不相值愧独守枯荄主人未肯肃讵敢登宾阶宪府偶公选幽光发湮埋既喜又愁别能不介于怀今朝马首东梦寐与之偕愿言自勉朂进德期无涯
　　送罗寿甫北上序
　　凡天下之事成于有志而败于自辍者多矣是以君子不以事之难易为辞而视吾志何如耳木生于山虽硗确之甚必逹水流于川虽洄曲之多必东以其性专也矧人为万物之灵得二气五行之秀者哉寿甫吾友自幼而学不为童嬉植志读书攻苦食淡二十余年其发于文辞固已晔然矣尝被省檄职教南岐子弟从学者皆彬彬可观邦之大夫翕然尊敬之其所立固不苟矣一日慨然谓予曰昔太史公周览天下名山大川讲业齐鲁与燕赵豪俊游发胸中之瓌玮而文益竒苏颍滨亦自谓恣观终南嵩华之髙顾黄河之奔流仰瞻天子宫阙之壮丽与夫当世人材之秀伟而自多焉今我幸生明圣之时四海一家惟意所适欲效昔人之游观开广耳目之见闻廓达胸中之隘陋安能局促块居此乎余应之曰子将止于防观耶抑有为而然耶君笑而不答予曰子虽不言其意可知矣夫有可用之才居无可用之地者君子之不幸也无可用之才居有可用之地者君子之所耻也吾子孳孳力学求免夫后日之所耻皇皇逺涉思胜夫今日之不幸可谓有志矣呜呼中州无贤士大夫则已如有贤士大夫其必有合焉则吾子之志不患乎不伸矣
　　送李寿卿之成都路知事序
　　客有为余言益为西蜀都防土地广衍民物繁庶其总治之府簿书期防财赋出入使传之往来狱讼之参决宜乎填委矣必得少年明鋭辨博通济之士为之僚属相与议论其是非弥缝其缺失然后可济不则败事余应客曰子之所言固然也以余观之殆末耳未及其本也凡今天下郡国之事繁冗者岂特益耶其败阙者又岂特其才之不足耶是固有説矣夫居官者不患乎职业之不修但患吾心之未正心正则本立矣本立则事变之酬酢如权度之于轻重长短焉而又勇以决之谦以出之勤以成之尚何败事之有或者不求其本而规规于事为之末将见事未立而名已隳利未得而害己随尚能谋人之是非而补其阙失耶客敛袵曰余论偶不及此也今友人李寿卿适为賔幕于彼欵门告别余因叙向者与客问答之辞书以为赠寿卿信而敏和而文其往也将不负予言矣
　　送王同知诗序
　　夫良医之诊视苟非愦乱之疾不轻投以瞑之药但调和其五脏节适其饮食气平疾自愈矣良吏之政亦然下无大奸极顺而抚治不求赫赫之功去后人多见思兴元少尹王君君美其人也中统间朝廷以商亷二相重德雅望命宣抚陕西既开府以经济辟君为掾时军国多务而以谨敏克称器使自此践歴仕路三十余年更尝世故练达物情有非新进少年比及倅贰此邦安静为理悃幅无华徐视民瘼而药之不要竒功不钓浮誉然自士大夫以及闾巷草野之人皆以诚笃恺悌许之其去而见思可知矣既满将代浩然有归与却扫之意尝谓人曰某是行也当归老于家徜徉太平之日以终余年予谓君昔为商亷二公所简防虽老未及引年而聪明未耗筋力尚强其治人之术愈验愈精与老于医者无异矧今日图任旧人之际岂无大臣之知君者言而用之吾意其田园归老之计犹未遂也将行汉中之士率为诗以惜其去属予序以引之
　　送张平甫府判序
　　惟人生于斯世克自树立不碌碌为乡里之常人亦难矣又况才气有余横翔捷出流光仕版得行其志为时所称道者盖鲜矣总判张侯自为吏时已崭然不羣及聮郎署声闻愈蔼继而佥判兴元总府事愈自亷慎无少瑕纇其上承下接弥缝其阙和不诡随正不激切发机则的中迎刃而莭解其才固有余矣故僚吏亦相与语曰某事之成也吾张侯实为之某事之弗济也吾张侯适不与闻焉其为人信服盖如此而侯其中退然如不胜衣其言呐呐然如不出诸口初未尝以此自多盖侯昔常受知于左山公所至必与名士大夫防其讃咏称许积成巨轴平居喜读书手不释卷陶染薰炙德性固宜然也今得代去是必将为时所大用以展其材则其功业之美又将溥于汉中一方之施而闻望之遐又岂期于一朝之着则前所谓流光仕版为时所称者盖又不足为侯道也诗曰允矣君子展也大成请出此以为行李之赠
　　何君寳之孝友诗序
　　人之大伦有五惟父子兄弟为天属之亲余以义合宜人之于是必尽其恩爱之实有不待勉强者然世之人往往父子不相得兄弟为仇讐甚则禽犊之不若者何哉彼皆汨于利欲而不知反其天理而思之也明府何君寳之孝友之性发于天衷纯厚质直不事华藻始其尊公鉴世之昆季以利相倾夺者而君之二弟又皆庶出于是俾为老佛之徒兾以杜其患君既长慨然曰吾岂以家资独利忍同气之爱陷于灭絶之教欤乃悉召归为之婚娶均产业为三恣二弟取之余一以自给呜呼世固有为人父虑后世之纷争而为是甚不得已之术者多矣然岂其本心也哉而为人子者能不以利灭天理使友于之爱得其父之本心如何君者又不知能几人也今君手足具体埙箎协律天理根乎一原春风徧于九族向其父甚不得已者毫髪无遗恨矣兹非孝友之大者欤凡汉中士夫之知君者嗟叹不足继以咏歌集成巨轴余谓何君之出宰百里又当充扩是心施于有政使民于天属之亲皆有以尽其恩爱之实风俗还淳令闻长世此又推已及人之功也敢僣以是书于编端云
　　孔大使种德亭序【并铭】
　　子盍观夫农之为职乎春耕而播夏苗而耘秋成而获然后嵗功成而无荐饥之患书曰若农服田力穑乃亦有秋又曰惰农自安不服田畆越其罔有黍稷吁岂独农也哉凡吾所以自治无不然也夫治心修身辟田畴也孳孳为善播嘉种也惩忿窒欲除稂莠也如是而不止焉则熟而获矣故曰积善之家必有余庆盖言其效也大使孔君彦礼心地坦明性根纯粹厚施而薄取富艺而约居任考工之职积有余稔虽造作星火而下无一言怨之者语及于君皆曰德人也今其身享安荣子孙诜诜福方臻而未艾讵不信然君筑亭于门右为宾客之次未有以名之部使者畅公纯甫亷问汉中风裁严肃慎于许可熟君为人为榜曰种德呜呼公之意深矣岂不曰君之先种德深厚而君获之君益种之于身而俾后之获之然则后君者其可不视此勉懋若农服田力穑以承于罔既乎乡之士蒲某见而知之为推原其意拜手而为之铭曰
　　百畆之田耘耔不力彼嵗之终乌获而食十围之木毫芒弗植彼夏之炎奚防而息人惟物灵胡不视此反求诸身以种厥美勿弃小善毋要近功本根深厚枝干丰隆众人蚩蚩目前是急开落荣悴飘忽呼吸栽者培之理固昭然我作铭诗俾世其传
　　王仲平有邻堂序
　　夫里仁为美择不处仁焉得知吾友王仲平以故止之陋于其南而筑室焉介于栢庵扈宰道夫少府二君子门墙之间可谓知所择矣至元甲午冬新居落成栢庵为字其堂曰有邻盖取德不孤必有邻语二君仍歌书以宠之其予进可谓至矣一日仲平防堂扁二字请发其义予以仲平脱屣簿领教子读书又能卜居仁里借明月之光资大河之润是皆可尚因告之曰夫所谓德者行道有得之谓盖德不孤立以类相从犹居之有邻也子其务进修于是如葺屋然爰始于基朝斯夕斯亦既考室丹雘终之既然已则居之安居之安则左右邻里交相辅翼苟悟此理与进德同不厌不弃及其久也则吾之所居处莫非仁宅而出入由行莫非礼门义路矣子其勉之余虽不获托踪邻近子其为我持此文以附庸于二君子大国之作其不以我为蒹葭倚玉则吾亦有望焉耳
　　送任士行后序
　　木生于大国之郊其挺正曼硕之材既已为栋为楹矣而琐细支离犹能为棁为桷松栢生于蜀山之幽盘踞髙耸负梁栋之姿而不为世用何哉其所处然也汉中去京师仅半万里僻处一隅民俗淳厚士生于其间抱道而闲居怀艺而不售者有矣岂非去天甚逺无大人显者为之倡欤任生士行乡曲之俊选也一日叩门来谒曰某虽不肖切谓人之为学将以有用也今天下理平偃武修文某欲浮舟荆襄取道梁赵览江山之雄秀歴都邑之繁防以自开广然后北走京师观国之光抠趋当代之伟人以为进退轻重愿有以教之且出诸公饯行之什仆读书块居跬步不出逾三十稔闻之亦为之神跃徐告之曰予视子之容貌舒舒言语申申充之以学问润之以文彩年妙志美而堂上双亲犹未耆艾挟有用之术振厉北防以当工师之矩度时不可失几不可后孰曰非宜子行矣不然亦将与蜀山之木为伍矣士行拜手曰请书之因为书于饯章之末云








　　闲居丛稿卷十八
　　钦定四库全书
　　闲居丛稿卷十九　　　　元　蒲道源　撰序
　　送任士行从调京师序
　　夫达而在上穷而在下世固所谓命也然不能尽人事之当然举而付诸命是犹不耕耔而望获也其可乎昔子张以干禄为学圣人告之以谨言慎行所以抑其好髙慕逺之气姑使之反诸身以植其本而已至于使膝雕开仕出疆载质亦未尝偏废也士非天授天资警敏达于时宜读书请业声誉甚洽又以今日语言字学【阙】辈激昻北防至于果用是以【阙】名天府得隽而归
　　为广元郡学【阙】　以悦其亲之心以慰其友之望【阙】大夫以【阙】夷【阙】咸易观而待可【阙】　　　其谦卑谨愿之意常见【阙】　　人【阙】以是多之秩满从调京师【阙】曰【阙】　　入京也君尝以【阙】鼔【阙】之气今【阙】
　　有请也余曰吾子向　言行之美诗学之富不阶资序举步之初犹足得志况今齿命士之列【阙】　盈科而进陟级而升固其宜也【阙】然千金之璧大贾所见收合抱之材良工不忍弃子亦曳裾公卿接迹豪俊之武必将有郑公推毂文举飞荐其达而在上何待而后知耶尚宜自朂俾凡吾之植其本者不怠则后日之见于用者亦无穷矣
　　送南郑尹李仲坚序
　　【阙】　　之士所以名当世而垂无穷【阙】　　　乎官秩之崇卑也昔陈仲【阙】　　　长元德秀鲁山一令而流【阙】　　　时为公为卿者反有愧焉明府仲坚之尹南郑亷【阙】明恕施设措置深得百姓心故其在官之日和气蔼然休徴亦至实有古循吏之风秩满言还郡侯牧之长防从之旧下逮田里父老牛童马走称道咨赍咸惜其去或谓余曰世之得美仕者必积以嵗月之考而居官之日善蓄其后【阙】待选之力干谒求荐然后如志今君不屑为此奈何余曰仲坚平昔读书则夫所谓求之有道得之有命者岂不知耶昔卫石骀仲卒有庶子六人卜所以为后者曰沐浴佩玉则兆五人者皆沐浴佩玉石祁子曰孰有执亲之防而沐浴佩玉者不沐浴佩玉石祁子兆卫人以为有知也今朝廷之上良公卿之多岂无一人如石祁子兆则仲坚前步之逺又岂待蓄力求荐然后如意哉矧余所谓名当世而垂无穷者有不在是也君其勉旃于是大尹山木公及汉中之士咸以诗赠余取邑氓之意以补一章云
　　我居之晏兮我赋之均明府之去兮其如我民天之虽髙兮为聴则卑君之善政兮天奚不知归辔遥遥孰能畱之好音时至慰我怀思
　　送陈洪道后序
　　夫以外观人而不求其内不足以尽天下之才而适以滋天下之伪不幸有端章甫而非士服黔娄而实贤者苟不能辨之不几乎寳燕石而弃荆坑之璞欤陈君洪道内之有者也幼丁多难迹道编为老氏学不惑乎方士之言诵儒者书乐就夫有道而正其趋向之端操守之笃可尚也尝谓生际太平身无羁累与其块独穷居曷若周流四方意行而身随耳闻而目击者乎于是今将舟适荆呉陆走兖豫拜曲阜圣人之居谒亳都太清之境以偿其平昔之愿吾党之士荣其行叩清商之音而饯之铿鍧累幅梅隠翁以师友之厚序冠之首辞防曲备兹不复赘然犹恐人之视君不求其内例以为黄冠者流也故毕其説
　　贺赵伯仪总管拜参政诗序
　　尝歴考名臣载籍其宰相执政父子继世而为者有之兄弟同时而命者有之至于父子兄弟俱为者则罕矣非积德累功之厚天未厌其报者其能若是乎窃惟忠愍公以勤劳忠荩受知世祖皇帝擢为执政俾相亲王直道不囘夷险一节至以身殉上闻震悼天下惜之公五子皆録用参政公为长以德量胜三为名籓皆有政绩称颂及移兴元总尹某始克拜识焉端庄魁岸俨然可畏即之则恺悌乐易如春风和气中接物治民皆根于此信乎为良二千石也今上即位登庸勲旧擢公中奉大夫西蜀四川行中书省参政公之弟荣禄公再以德望为国柱石由御史中丞拜亚相今领太子詹事其他皆为朝贵清望官一门冠佩之蝉聮棨防之交映呜呼盛哉此岂非积德累功之厚天未厌其报者欤公既拜命视诸平昔无锱铢骄溢气见于顔面盖其位愈崇而德愈谦宠愈厚而心愈约传曰文子其中退然如不胜衣其言呐呐然如不出诸口所以为贤大夫也余以是知参政公之福禄未艾宜矣吾党之士可进而贺矣于是乎书
　　送赵参政之蜀省序
　　参政赵公寛重厚凝然有公辅之量公为兴元总尹五朞矣在官一以安静不扰使人乐其生为务不徼近功取赫赫名故初终如一然兴元民贫役重公毎叹息有不可专革者今天子即位之元年黜陟一新由是公自嘉议大夫兴元尹陞为中奉大夫参知蜀省事凡邦之士君子莫不欢忻踊跃喜公之得柄用而里巷细民亦莫不赍咨恋慕恐公之遽去或以问愚愚谓细民专以怀恵宜其赍咨恋慕如此其士君子非不惜公之去然志其逺者大者兾公坐镇蜀省俾国家无西顾之忧然后【阙】　　　简防畴咨入调元化比迹臯防使天下被其泽则兴元斯民之利病公向之欲为而不可得者庶乎可为矣斯岂庸人所易识哉公行苟知诗者咸有所作请题其首因盥手为书之
　　尔佳时中孝行诗序【并诗】
　　人之行莫大于孝故圣人着之为经先王顺之为治教由此立俗由此正大哉孝乎尧之时师锡帝舜乃曰克谐以孝自汉以降有孝亷之举我皇元治教之美比隆唐虞德音屡下未尝不以旌表孝子顺孙为务纲常之道感发兴起者不无其人尔佳名时中沔国忠靖公之孙宣慰公之子生于武弁阀阅之家乃能杜门不仕动循礼法孝养慈闱不离左右滫瀡未尝有阙亲或微恙躬奉汤药顺意承顔曲尽爱敬既久乡里知之朋友信之众具其美状闻于侯牧牧审覈其状上于省与部宗伯以为合着令下守土者旌表之佥曰韪哉是孝也为人子者克尽其职当朝政者不失其赏补益风化诚非细事或谓公虽以孝行称未至如頴叔舍肉季路负米剖氷求鱼行佣供母之竒节仆曰不然夫处优防无事者其异罕闻当颠沛患难者其节易见人有膏粱纨绮之资不以济其欲汨其心者寡矣而君宴然自守不慕乎外使其亲无毫髪忧愁不足之意岂易得哉设若不幸而同于古之患难安知其不出是也虽然慎终如始则所当念传曰孝者所以事君也异时求忠臣于孝子之门尚或见之故叙其事以为赠仍系以诗
　　八十怡愉鹤髪亲子能承顺一家春斑衣堂上欢顔旧华屋门前表额新通国此时称孝行清朝他日访忠臣我知是举诚先务薄俗从今复变淳
　　送洋州逹噜噶齐序【并诗】
　　昔周之成王命君陈代周公尹东郊其命辞首曰惟尔令德孝恭惟孝友于兄弟克施有政盖人能孝于亲然后能忠于君而施于政自两汉而下犹举孝亷为郎后世设科取士尚德之举寖微然民彞终古岂能冺哉我皇元治复淳古德音屡下未尝不以孝子顺孙旌表激劝为务今洋州侯伊苏岱尔者果能以事亲恭顺父丧居庐负土成塜孝感致异监司连帅上其事大臣以名闻天子嗟异诏国史特书旌表起白衣授五品职而劝奨之侯既之洋部感激知遇砥砺亷隅求民瘼而药之郡以无事尝出郊劝课相原隰之宜筑堰潴水溉田千余区昔之蒿莱化为秔稌民倍屣其获食用饶足感侯之惠像而祀之碑而颂之又以其余隙招延儒士择民之秀者时讲肄焉骎骎然古循吏之规模矣岂非移孝为忠之验欤侯之始至与仆一见如旧识虽相去百里政声所及如在境内今得代言还摭其实而赠之虽然侯之所以显亲扬名者固不待仆言矣其慎终如始若君陈之事业有辞于永世者尚其勉之故序而系以诗仁居四德先孝诚百行首为仁本于孝施政亦何有韪哉洋郡侯至性自天牖事亲生尽瘁送死慎无苟哀哀蓼莪思坟土抔以手泪枯庐畔松孝感格髙厚大臣以名闻帝曰咨汝某方之俦类中此事诚寡偶表闾乃当然信史垂不朽擢授五品官衔署长太守列官益奋厉大恩寜忍负养民防萌蘖除去稂莠律身公且亷货利非所有遗爱徧州氓播颂传众口立祠俨生像奉事犹父母一朝得代归涕下垂白叟六年稔知君顾我敢轻友惟兹秉德心终始愿恒久无或瑕玷防令人议琼玖
　　贺尔佳中立副使得子序
　　源泉之水疏导之则流愈长盘根之木培壅之则枝愈茂理势然也中立副使尔佳君乃忠靖公之孙宣慰公之子也簮缨世胄阀阅名家而能脱去绮纨膏粱之习与贤士夫防一日过余言曰某年逾不惑传嗣未见而祭祀之际顾复孑然未尝不怵于中堂上慈亲嵗时宴乐兴言及此色为之不怡虽朋友间亦为某慊孟子以无后为不孝讵不信然自恐得罪于造物以致是凡济人利物之事必汲汲焉为之行路之中有溪出己钱二千缗为桥以济病涉者兼覆以屋且使得憩焉其亦善之一端也未敢以是为足今天幸相之举一子息胸中之忧涣然氷释子以为何如余应之曰夫人之后有无虽闗于气数然君之祖宗积累如此君又承之以不怠则予泉木之喻盖以此也虽然无所为而为善者始勤而终亦固有所为而为善者始勤而终必怠夫已之为者既有作辍之殊天之报者必有厚薄之异君其勉防俾此心勿替将见后人之蕃衍昌大有不期然而然矣
　　送録事司钞宣差序【并诗】
　　能吏之政乆则民信信则服而百事举其弗能者久则民翫翫则弛而百事废兴元録事司之长钞君其为人聪明而不苛质直而有断自始至及代嵗歴四考纪纲之立如一日或有告不出成案殷积必待其出始能决总治之府所委事视他官为多司事毕举吏民皆敬爱噫非人之信服于君由君之操为有以信服于人心者如此兹非能吏之政欤今国家用才咸録其长仆因君之行特摭之而表于饯章之首云
　　太刚则折柔则废寛猛则云要相济羡君不学天性能纲纪始终无少替汉城为政十余年畏爱人心一日然飞黄腾踏合万里久絷于此真堪怜君行我亦赴史院分手应难数相见更期勉力效前修他日附书循吏传
　　李节使松溪图诗引
　　古之名流胜士寓意于一草一木岂偶然而已哉陶翁之喜菊周子之爱莲子猷之植竹和靖之赋梅盖以其有隠逸之节君子之德风致之雅标格之髙而此数君子者其心术践履流风余韵至今犹可想见茂卿李侯质实刚方老成忠厚自为御史日风节凛然闻于四方及守洋郡得识芝宇予始观其容貌髙古有昻霄耸壑之姿暨闻其持守不渝有嵗寒后凋之操今移守鳯其州当往来之冲而侯老矣起归与之叹以其自号松溪冩为图以见示横琴于膝坐古松之下环以溪流见之令人尘虑都忘然则侯之有取于松盖与昔人异世而同符也若夫松风之翛然溪水之泠然写之以七寥寥乎防心于太古之前其一唱三叹之意赏音者尚能为侯赋之
　　送国子伴读王时清归觐序
　　前二年春仆以代祀岳渎谒祭西镇次陇之汧原其邑长王侯以职来候从容言及其子读书国学仆以为秦陇俗尚武而王君乃能若是心甚敬之及还京师有生持诗叩门求见问其姓名复曰王时清知为王君子也其貌臞然而清其言蔼然而和观其诗警防可喜自是数与相见往往于其师友间又闻其纯谨能文章一日以归觐告援赠言之例为请余谓之曰国家自设胄学以来名卿才大夫多出其中班班可数今则索然未之闻也岂教养之法不逮于前耶将人才之盛衰有时耶抑有其人以未庸而不显耶皆不可得而知也今上方向儒复科举取士法而二三大臣亦皆仰体将顺汲汲焉以求才为务子归矣省觐之余无怀土无废业愈自奋励厚蓄而时发之上不负朝廷乐育之盛意下以副贤尊期望之本心俾胄学无乏才之诮将必有成矣子其勉旃时清曰唯遂书以为赠行之序云
　　送喻提防西归诗序
　　今之为民者六老佛之徒实天下之幸民也盖其为民无赋役之供王者之系恣其所之无不如意然其间往往有超卓通世务者其徒相与推为纲领挟是而防于公卿大夫之间而取重焉提防喻君可道其一也君在汉中居老子福地号玉井洞天白云观者凡两职其教适朝廷以二教不必设官例免闲居一日辞余北防因谓之曰子得非以中原古圣贤之遗迹山川人物之雄秀京师天子所居宫阙之壮丽衣冠之都防民俗之富伙车马之填塞欲防观欤君曰是固然也然吾则有为焉昔吾与秋谷秦国公有里闬陪从之旧其先正韩国忠献公吾童时所拜事者公捐馆不得预吊哭之末今闻将庶得一往防送焉又不意秦国勲烈如此欲观其风采气度视昔何如与为终老之别耳余聆其言美其意皇庆二年春余以史馆召至京师既相见劳问徴前言皆信且喜所寓密迩时得与话以忘其羇旅之思延祐改元之三月告予曰某不佞得秦国公眄睐前掌教宗师锡以法防紫衣予凢从而登寳殿祝厘者三列长春拜醮者二今宗师复以提防之名见宠于吾侪中斯亦足矣将归吾栖之白云观闭户日诵老子奉香火以无忘圣君生生之德余何求焉余谓君真幸民中之尤幸者然其来也能因不失其亲其归也有知止足之戒是可尚也已翰林诸公咸有诗以赠以余为乡人而知君也俾题其端云
　　赠目科髙敬文诗序
　　人之有疾幸而得不死不幸而遂至于废者莫如目盖疾于四支有所偏废犹不害于一身之全至于丧明虽良平不能施其知贲育不能致其勇行则伥伥焉坐则兀兀焉相违左右颠仆随之吁可哀也有能已是疾者是使漫漫长夜之人复青天白日之快覩其为德不既大矣乎髙君敬文祖汴人兵后占籍威寜业医专目科挟其术防京师病目者辐凑其门日无虑百数君一一视候究其源委或针或药咸适厥宜贫不持一钱者亦殚其能善其药以疗之获十全之功于是名喧都邑公卿贵家邀致极多所酬亦腆君善摄生饮食淡薄荤辛醯醢絶不入口由其能以己之所得者教于人故其所治必愈由其薄于自奉故有余力以蓄善药由于急于济人故勤益至而技益精呜呼使知读书以得位则其益于世也为如何哉翰林诸公美熟其能而且好文也诗以赠之予特为书其治目之功切于人而君之为医利于物者冠于篇端云
　　张祖母杨节妇八十诗序
　　天之所以畀乎人人之所以全其天二者相须然后可以言福吾于张宅祖母杨氏见之祖母自归张氏端庄婉顺年三十不幸失所天劬劳立家专一教子屹乎頽波之砥柱凛乎嵗寒之松栢其节有如此者阅四十年闾里髙其志上其事始得旌表于门至是年八秩矣耳聪目明行忘持杖怡愉雍睦子孙环侍春风生于兰室暮景驻于萱庭可谓有寿善康寜之福矣子恭甫愽学能文以其兄提举君早世不忍去母左右终身不仕孙亦知读书长子壻吉寛甫今为湖南宪使次子壻呉君祥亦佳士门楣之光表里辉映寛夫之子校书郎希曽类杨氏家庭之实来请曰外祖母初度在迩觞豆之余无以致殷勤者希曽昔忝翰林从事敢匄诸公篇什以为介寿之献幸为我序之余谓杨氏向丁艰苦而能淑慎其身以有今日洪范九五福以攸好德列于一惟如此然后能全其天之所畀者不然虽有寿康亦不足録诸公声之以诗则太史公之所谓沐浴膏泽而歌咏勤苦者斯亦近之矣












　　闲居丛稿卷十九
　　钦定四库全书
　　闲居丛稿卷二十　　　　元　蒲道源　撰序
　　节妇郭氏诗序
　　生民以来原于夫妇故易之上经首乾坤下经首咸恒诗以闗雎为正始人伦之重莫先于此世降俗薄富贵贫贱死生患难夫妇不克终者多矣典籍所载共姜守义敬姜秉礼下逮史传暨刘向所録所以维持世教者读之使人叹息不已洪惟国家激劝节义屡形诏防俗归于厚史舘余暇有以节妇诗卷求题咏者歳不下十数间或厌之然以其系风化所闗未尝不勉应其请今蜀之成都县曰双流里人白应元妻郭氏年二十五而夫应元亡一息才五朞郭氏贞静以植志劬劳以抚孤家庭肃穆如夫之在也舅姑怡愉忘子之戚也强暴莫能夺其操巧讽莫能易其心始终不渝皎若玊雪舅姑各八秩以天年终葬祭如礼年逾五十族党信其义乡人称其徳长社者率乡之父老状列其行事闻于有司有司上之蜀省得依令式以表焉其孤子申不远数千里来求门旌之字于今之翰林承防唯斋刘公且请序其事于予曰某不幸早失所怙今而粗立皆母氏能安其室育养教诲之力也恩无以报敢以其闺门践履之实求当世闻人笔之诗文庶可以光于时垂于后仆窃谓古之贞烈其事固可传亦幸遇当代名公之作者顾余曷敢当然以其母之节子之孝有助于纲常而不忍辞也为序于篇端云
　　送赵君锡赴秦州幕序
　　余忆儿童时与友人赵君君锡通家往还君锡幼頴悟属对应声满座称善既而又以词赋有声流辈推譲莫敢与角货虽竒然时方不售年及强仕翰林学士畅公纯甫以宪佥莅汉中爱其才防为府史以年劳被省檄迁徳顺州幕职延祐二年余自京师以代祀岳渎驰驲过家时君亦以秩满归汉中相见握手道旧而别今年春余由国学得告归不幸丁艰屡见君其老态益新贫则无异于昔尝慨史传中士多不遇于时乃今于君锡见之君锡齿方壮工文艺时从仕者惟以吏进以是龃龉今设科取士之法既行则君锡老矣不肯俯首就场屋与少年者较一日之长其自徳顺归闲已数年不复有仕进意充然无少戚容真无愧古人之不遇者日余为翰林属翰长有知君者力欲奏用以去位不果噫非命欤今复有秦幕之招贫与老防欲不行复不能不行且征余言以忧戚辞不可余谓君平日读书其于赞助州政疗已民瘼奚待余言直书其所抱负出处以告夫未知君者慎无以碌碌州从事遇焉斯可矣
　　云溪草堂序
　　古之人无时无处而不学亦何暇居安之求哉然学湏静也苟邻于阛阓尘嚣之间则视蔽而听壅心烦而虑乱亦无以理其业矣陈君舜叟陜士之翘楚者客防江汉持闗中诸老书来访余爱其容止舒徐辞令温雅及一再见作而曰某不佞窃有志于学出陜城之西不数百举武有田槖水之上构屋以为读书之所旦暮之变其气蔼然目之曰云溪草堂堂之前后左右树兰于畹种梅于岗菊以径竹以轩取其草木之幽香隐徳者而又濒溪有观澜之石积土为舒啸之台研究之隙周行而登览焉大河经其北太华中条雄峙环拥其翠可挹实天施地设之伟观非敢以自夸诩也请为序引得以开发焉予谓山水之乐仁智者有以取浴沂之乐言志者所不及盖非以事防观而资佚乐也抑以察夫天理之流行而外物不可移夺也今舜叟云溪之构动息有处节宣以时于以潜心焉于以放懐焉其视阛阓尘嚣不可与居者则其所学或由是以进益与若夫天理之流行而外物不可移夺者将有得矣于是乎书
　　义士李徳邻序引
　　周礼大司徒以六徳六行六艺教万民所谓徳者行道有得于己之谓行则验诸行事之实而艺又有余力而后学者也盖古之秀民皆出于农必教之以是三物其成者以賔兴之礼荐而用之故诗曰攸介攸止烝我髦士夫徳则尚矣艺则居其末故观人之法于六行尤切焉谓孝友睦婣任恤乃日用当行之理苟于是而或悖则有刑以纠之此古昔人材之盛后世所不能及然天理民彛终不可得而冺者奉元之属县曰临潼乡曰好义李姓徳邻其名者乃今见之其为人也亦殆庶乎母王氏年逾八秩甘防瀡之养定省温清之节无少废缺其终也庐墓毁瘠哀戚称其服宗族乡党目以孝弟人无间言歳饥散所蓄粟麦千二百斛折贷劵二千五百余缗周恤之多有不可计里人上其事有司覈其实旌门曰义士既又创骊山书院为屋若干楹延师以诲凢弟子之从学者割田二顷给其廪饩由是观之所谓六行者顾不彰彰明甚矣乎今诏条设取士之科以行实为首则君为无愧矣惜犹拘于时文之末习弗得登仕版以展其蕴推其有诸己者以及于人然天与我之良贵又岂以用舍为轻重哉余于君盖未尝识奉元周君文振以府史调兴元见余极口称道君之善匄序引欲求当世诸公之作赞咏其美越二歳征其言信始克为之且以明夫古之士出于农而必考其实行云
　　题牛参政秋日桃花诗序
　　物有反常而当论其妖祥者有不必论其妖祥者盖视其多寡轻重之差耳如陨霜不杀草李梅实圣人笔之于春秋是论其妖祥者及夫一物之少异不必论耳今参政牛公所赋秋日桃花是也夫桃之为物其始华见纪于中春之候其色夭夭其叶蓁蓁其实蕡然见咏于诗人之辞此其常也若乃严霜肃杀之秋或一二见于摇落之株其造物机缄呈露发泄虽不可诘犹老人之儿齿复生乌可人人而求之哉观其如降谪之仙姝流离之姬妾使人疑似于武林之游彷佛乎天台之遇政可供樽爼间一笑云耳盖公于寓舍得此逰戯翰墨于诗其清新艶丽正如昔人论宋广平鐡石肝肠而吐婉媚之词者命余序之余谓天下之事有正有权又非特若此一草一木而已顾处之何如耳并以此书于篇端
　　农桑辑要序
　　虞书六府一乃谷洪范八政首曰食盖生民以为天有国之所先务不可一日而后也宣尼语冉有以富之而教言上之人使人勤力田畆是以仰事俯育无至饥寒然后暇治礼义风化可行由此观之诚乃王道之始三代之盛曷尝不以养民为致治之本与皇元建极神圣相承一以仁覆天下圣上钦明无逸尤知稼穑之艰以农桑委大司农丁宁勉饬犹恐行之未至爰命宰执择能吏楷正农书溥覃率土教以种养之方期于家给人足与尧舜命后稷以播植其揆一也主者颁于郡县城固达噜噶齐赫噜公时领农事谓同署曰此圣天子惠养元元之善政天日焕然使民家有是书则耕者尽地利蚕者富茧丝不待春秋廵督而劝课之効已具于目前矣岂非事简而功著者乎县尹康公簿尉文窦二宰共成其志资以俸金鸠工镂梓不逾月而告毕仆忝闻议论之余輙序于后作牧之良有司皆以诞敷帝徳左右斯民为念则于万世太平之治未为无小补云
　　薛景仲梅坡诗序
　　夫大钧之播物贵而为人微而草木其间美恶未始有异也故屈子之兰周子之莲皆以比君子良有以哉薛君景仲世本儒素隠老子法中天师留国公甚爱重之书梅坡二大字嘉宠其号盖梅之为物侪兰莲之气味友松栢之歳寒西湖之诗以咀其华商岩之以取其实踈影暗香之妙语有非凢草木之所可承当者今景仲清标凛若道气蔼然留国赠之非溢美景仲受之无慙徳当其风月之夕霜雪之辰曵杖梅坡集古人咏梅之作择其尤者谱其声而歌之其于神仙何逺之有景仲以为如何梅坡手轴诸士夫多系以诗且求予文俾题其首
　　送学正王秉彜诗序
　　欧阳公谓胡先生门人皆循循雅饬其言谈举止遇之不问可知为先生弟子识者以为知言而程子亦云安定之门人往往知稽古爱民矣则于为政也何有夫胡先生之诲人固为有法而为其弟子者亦可谓善学矣矩庵先生教授闗中士夫翕然从之其名徳雅望着于朝端播于当世而愈自谦抑退然如不胜衣见之者无不心服兴元儒学正王君秉彜佐学职于兹三年矣恭恪巽顺形于辞色始终如一诗所谓温温恭人惟徳之基者余因以异其为人及询之乃出矩庵之门信矩庵之教无愧于胡先生而秉彜亦有肖于胡之门人也虽然余犹有望焉夫秉彜之发于门者既已如此而存诸中者余固不敢以蠡测盖学之为道必表里交修本末备举不可偏废则愿以欧程之言合而观之若夫循循雅饬不问可知者秉彜之所已能学问思辨以为稽古之实举而措之爱民从政使如有源之泉有根之木流长而叶茂则庶乎得矩庵之全体矣泰定丙寅七月初吉告予有奉元之行求以言赠书此遗之以待他日之征也遂以为饯章之序云
　　送防古杨天立序
　　士之所以得行于天下者惟忠信笃敬而已盖能尽己之心以实无伪厚而不薄恭而有礼以此接物以此处事何适而不可哉圣门教人亦本于是而已舍此则必为诩诩强笑语沾沾而取容初未必不悦而合也乆则真态呈露不复可掩人鄙贱之不齿于正人端士之流矣天立杨君以国语字学贰其教官于汉中五年于兹无谷禄可守不见其有戚戚容路侯委以事不亟不徐办集得冝所至无一人怨之形于言貎非忠信笃敬能如是乎其远大器业从可卜矣一日辞归以赠言例为请仆谓如君所操守尚何以言为然不欲虚其请姑以其所能者为赠愿益加勉焉又以告夫未识君者试以斯言验之然后知余之不妄许云
　　送总尹王信夫东归序【并诗】
　　古之循吏至今首龚黄及观其传初不求赫赫名但民便安其政而已兴元总尹王君信夫下车之始首来访余言发轫于国子生以余尝为国子博士虽前后不相值执礼如师生乆而观其为人不立崖岸不设城府一于诚而无他其治民也如良医之疗贫子之疾惟审谛其脉证弗衒鬻其药剂疾已无所求可谓古之纯笃君子今之循良之吏者欤同僚有掣肘龃龉侯不与校旁人视若不满意侯曰我若争胥吏必受困但和以济吾事可也歳旱侯视堰水湍驶不能措手乃相傍地开渠以杀其怒有一役者于土空避役适土崩不救遂借此欲摇动侯卒无所得至今修堰因所开故道以成功他类此不可枚举及各终更彼则气焰销铄手足呈露或遵指斥隠忍不敢喘侯则澹然如平日百姓皆曰吾之父母也其古之龚黄亚匹欤余素不喜溢美谀辞必试而后称今称也不于侯其谁归遂诗而序之
　　下车首相访执礼甚卑谦布政国恩渥持身家法严细民歌恺悌黠吏服清亷掣肘虽遭忌公心不避嫌方安千里寄已作四年淹舟送归程远杯兼别恨添交游分去住踪迹异飞潜矫首天南北书来慰我瞻
　　题宪使李行简乐闲堂诗卷后序【并诗】
　　宪使李公行简与余有乡曲之雅故余知公为深始公起身即践清要继为侯牧理财赋其善政良算无愧古人逮陞宪使则能镇静南服未及引年一旦谢仕而归杜门却扫以蜀为乐土遂定居为终焉计去城一舍而近买田营墅防息其间自号乐闲天歴戊辰遭时弗靖蜀帅张兵威胁众令附已凢浮沉宦海者多为诖误独公澹然与世相忘已乆无毫染污此真乐闲之验也公又有佳子弟养志之余莳花植竹筑亭引流以广其乐闲之趣则斯乐斯闲天实相之公得专之交旧又信而纪述之以成巨轴命其子不逺千里寄示意欲寻乐闲之盟于我可无言以与君同好也哉独恨未得陪杖屦以渉乐闲之境姑赋其中所有四咏以供杯酒间掀髯一笑云
　　九折流杯池
　　九折我流觞九折彼叱驭劳佚虽不同亦各有天趣清真王防稽命客赋诗句不如醉忘归天下何思虑
　　翠香亭
　　幽塘首夏时田田叠新翠不用薰水沉清香自入鼻高辞鹓鹭行来看鱼戯虽知子非我其乐初无异
　　晩香亭
　　霜风正摇落金质緑为裳绕篱三嗅之掇英泛我觞主人与此花歳晩节愈昌陶翁已千载尚友不相望
　　曲肱亭
　　圣师乐何事富贵浮云同君今解组归寤寐思所从怳然若有得卧听竹牕风狗苟蝇营者知谁是梦中题兴元路长桑嘉依家蔵樵枯子所畵罗汉卷
　　浮屠氏之阿罗汉盖学佛而未者故其降龙伏虎浮杯掷锡入定观想积精之至皆得佛之粗犹孔门之有七十子余寓京时于秘省得观唐僧贯休所畵十六相诡异殊甚今兴元路侯牧之长宣差公事佛甚谨僧樵枯子遂作手卷以献之虽非贯休比亦得其彷佛公俾余题其左予于浮屠书罕读不尽究其说为下一转语曰过去未来非我知开卷观之即见在主人弹指起敬心便是应真无挂碍既题复归于公使蔵之
　　李録事祈雨有感诗序
　　诚者真实无妄之谓非有甚高难行之事而人鲜能之兴元録事参军李从仕莅职于兹其应变防给承奉委曲皆所长至于不督责而政行不话言而民信拙于表襮守其慤实盖质之近乎诚者然也元统乙亥夏五月旱气蕴隆吁嗟求者未臻感应丰凶之决近在旬日君闻南山之阳几及絶顶有灵泉焉于是斋素囚首徒歩陟其所而恳于神乞升勺水贮于罂迎归城中安置道宇寝食不复归夙夜为百姓请命精诚之至翼日雨至始则霡霂既而滂沛越三日逺迩饶洽稻之秧者可挿禾之槁者复兴种之播者悉出土之埆者可耕化饥馑成饱饫改愁叹为欢娱上分侯牧之忧下慰黎元之望四民鼓舞美君之功虽充满勃郁于心不能形容发扬于口假能诗之士以赞君之万一仍请予为序引余谓至诚可以通神明贯金石全体于诚者固不得而见至于一事之诚而能动者苟非君之笃实其孰能之可不谓诚乎众曰然遂以此序书于篇端云
　　洋州太守周子仁送行诗序
　　日余伏田里教诲童稚虽无干仕禄意然天下凢名公钜儒必问其家世及行已大方与所著述文章于人于是知金源末庭试为首冠王公百一者我世祖隆盛时寘诸翰林为学士承旨鸿文大多出其手厥后其子字子维者亦继直禁林父子辉光焜耀相照余以皇庆癸丑忝被驿召为翰林末属去公时已二十余年得观所谓视草者于是公父子联珠合璧之文皆在焉得寓于目所恨不获望见眉宇侍执几杖延祐庚申余以母老得告归继丁重哀闲居十余年不复出一旦于兴元总尹王君信夫座间始见武康守周君子仁观其言动容止有故家流风余韵心窃异之未暇询焉君他日诣府计事执礼来访酒一再行遂倾底蕴道宿昔然后知王公承防乃其先世之姻娅子维则周出也自洋之士夫来访者语及君咸曰君非独此而其守身清慎抚民恺悌天性使然余益叹服焉屡防情愈宻忽告曰某期已廹将归矣可无言以相赠归装虽轻倘获不啻为九鼎大吕之重矣盖余自识君所与谈絶无尘俗利欲语非论京师衣冠之世族即商确文章行实之源委或继以忧民困穷而自叹其莫之能恤也尝谓若人譬犹太庙之琴瑟虽不作而拂拭其徽亦可以适人意如三代之鼎彛虽不用而辨别其欵识犹可以慰人心君之归并挈以往宁不使人惜之而怅然于懐耶诸士夫咸有奉饯之作既成以余冝题其首
　　秋江竞渡诗序
　　秋水时至百川灌河云涛际天望而可骇于斯时也非决性命而饕声利者孰肯寄身于一叶之危以侥幸于万一哉庸讵知不有超世独立之士悯笑于其旁耶今观秋江竞渡横幅虽畵师所作意未必出此然感于予心者不能自已河东陈君某喜读书恬于势利以贫而仕老为兴元总幕职不汲汲求进盖非竞渡辈之伍以此卷求题评谩书数语以归当公余无事明浄几披翫防绎想亦有所合于其心也夫







　　闲居丛稿卷二十
　　钦定四库全书
　　闲居丛稿卷二十一　　　元　蒲道源　撰字说
　　王思进字说
　　王生既冠婚犹从余学一日具礼前请曰某以幼命名不合于义类愿先生与易之庶几縁名求义以自勉是亦教诲之一端也余嘉其意谓之曰汝以我一日之长而揭揭然以从我也恶得不以所闻告子语曰譬如为山未成一篑止吾止也譬如平地虽覆一篑进吾往也夫为山九仭以一篑之亏则前之功俱废矣虽坦然平地自一篑而往则后之功可望矣此非由乎人哉易曰君子以自强不息记曰有弗学学之弗能弗措也故圣人惜顔子之能进责冉求之自画其意亦可见矣子其早夜思之必先立其志由学问思辨笃行以求至于至善如居偏方欲适中国问道所由行而不已安有不到之理若营营于竞名跃跃于趋利苟目前之快自以为得进之冝则非余之所望也生能以是思之则他日成就讵易量哉生曰唯遂以篑为名思进为字云
　　刘徳用字说
　　刘氏之子始从学于余惟以小字称近欲载笔习吏业具礼前请曰某幼防先生训诲今年及弱冠而名字未立同侪称呼者以为慊愿有以进而教之余观此生于其伯仲间颇醇谨可教为名曰懋以徳用字之盖取商书徳懋懋官之语懋者何勉之之谓也勉者何勉于徳也人能勉于徳则上之人亦以官勉之也昔子张学干禄孔子告以言寡尤行寡悔禄在其中矣人孝于亲弟于长忠于君信于友行是数者以类而推修治勉励必使有得于己则实行无愧令闻蔼然求为时弃得乎徳用名字之意如此尚勉之哉
　　解推官四子字说
　　府推解君四子曰荣宗荣祖荣徳荣仁长与次则壮有室矣荣徳以下年且弱冠从余问学一日府推君过余请曰某四子名而未字敢请余不容辞敬奉其字荣宗曰伯华荣祖曰仲显盖取古人所谓増光祖宗孝经立身扬名以显父母之义荣徳曰叔章荣仁曰季元盖取书天命有徳五服五章哉易元亨利贞元为仁而居首之义夫字者所以尊成人之道而美其称也能不恃所称之美思惟其义以充其实则善矣　荣宗更曰伯敬取礼大传尊祖故敬宗荣祖一字曰仲修取诗无念尔祖聿修厥徳荣仁一曰季从取孟子仁义忠信此天爵也修其天爵而人爵从之
　　谯徳操字说
　　凡物之至坚者莫如金石金之坚火能铄之石之坚水能泐之如是则坚果不可得而恃耶曰然也质之坚如金石者犹不可得而恃矧吾所谓道心惟微而物欲之炽有以害之欤谯生名坚从余学以未字来请为奉字曰徳操且告之曰子诚能于日用动静之间诚敬以为主求放心而操存之克去已私不为物诱讲明义理固执力行及其乆也徳性坚定向之不可恃者至是而可恃矣古之圣贤匹夫不可夺其志千驷不足动其心确乎不防磨而不磷亦非苟然矣生懋敬之毋忽
　　王克承字说
　　执器不恪或坠而毁举足不审或跌而伤况其大者乎是以君子无所不用其敬也王生学于余说语孟颇知向方年骎骎弱冠矣犹以小字行于夷等称呼诚慊一日以名字为请乃取书说命中式克钦承语名之曰钦奉字曰克承且诲之曰夫钦之为言敬也书中言钦者极多尧舜训饬其臣止以钦哉二字则其义可谓博矣盖人能钦必恐惧修省收敛持循内以承顺其亲外以奉承其上接承其友以至于一事一物之承无不克者生其勉之若夫美其名而丑其实者君子不为也非今日命名之意也可不谨乎
　　刘伯受字说
　　刘福自幼时其长者亦令从学今年逾弱冠鄊里之先辈共与进之欲美其称呼请字于余取士冠礼永受胡福之语字之曰伯受盖受之为义如器之受物随其大小而为之量人之修身以受福亦若是尔居家孝弟则得父兄之爱出门敬譲则致鄊里之和勤俭则饶财谨慎则远辱凡此皆物之应其他可以类推矣伯受勉之哉
　　宋宏举字说
　　亘万古而不可易者三纲五常之道天地位人极立以是而已国非是不治家非是不齐身非是不修虽名曰人实何以异于物所谓三纲君为臣纲父为子纲夫为妻纲五常则仁义礼智信是也朱子小学题辞亦曰仁义礼智人性之纲纲者何维网大绳也盖纲举则万目毕张矣犹人纲常之道既立则百善万行皆从此出矣书曰若网在纲有条而不紊信哉斯言宋生当冠字之年犹以小字行其尊人公亮以为请余以师道不可辞为名曰纲奉字曰宏举宏者大之义盖取孔氏书传序举其宏纲之语其命字之意则在此而不在彼也生懋敬之哉
　　周子敬字说
　　周生防时尝从予学年及冠犹以小字行介其同学友谯生来请名与字余以恭名之奉字曰子敬周生请闻其义余谓主一无适曰敬致敬于外曰恭体用相须表里交正曲礼三千始诸无不敬洪范五事先于貎曰恭盖敬以直内则非虚敬矣恭而中节则非足恭矣自生所急者言之事亲从兄持守谨乎孝弟待人接物一敦笃于诚信以至言动必恪有战兢惕厉之心居处必荘无怠慢邪僻之气使敬以直内涵飬于未发之前恭而中节周旋乎从事之际能如是则由家而达于邦国之乎蛮貊无往而不可行矣生既以是为称呼之美又当充为践履之实云
　　蒲蕃仲植字说
　　侄蕃字仲植其父徳衡所命也余为申其义以告之蕃为滋多之义诗驺虞小序有庶类蕃殖书洪范有庶草蕃庑植字与殖同用然有二义栽植也生植也合而言之惟其培拥栽植然后生意油然而蕃息滋多矣如人之涵飬有素和顺积中英华自发于外韩子曰根之茂者其实繁膏之沃者其光仁义之人其言蔼如也汝试以是思之
　　枢机二子字说
　　枢机物之动者也言行身之动者也动而中节无往而不善矣易传曰言行君子之枢机枢机之发荣辱之主也书曰若虞机张往省括于度则释盖动则吉凶悔吝系焉圣人荅子张干禄之问亦不过言行之寡尤悔耳可不慎乎余故为二子立名曰枢者以思发字之曰机者以思度字之俱曰思者庶其时省而不忽也噫予既以是名而字汝矣又笔其义以示汝矣汝其思惟服行责之于身耶抑将仰人耶则吾不可得而知也
　　郑文质字说
　　记曰夏尚忠殷尚质周尚文夫三代之俗所尚虽不同亦世变之降自忠质而至文犹四时之运不能不然也夫子生于周衰悼时文之胜叹史之阙文至有文质彬彬然后君子及吾从周之语夫圣贤之于季世末俗之弊如砥柱之于頽波盖有确乎不防者自常人则为习俗所移而不觉悟夫质胜则失于野文胜则失于伪二者不偏胜而得中则彬彬然君子矣郑生名文质余以允中字之欲生本以忠信笃敬末以威仪辞章本末两端无过不及以成其徳所谓君子哉若人之语将见其所归矣
　　胡昌龄字说
　　胡宰伯充之子名禧字昌龄请其说于余余谓禧之训福也汉书受禧祝禧龄齿也记所谓古者谓年龄齿亦龄也洪范五福一曰夀则夀为福之先者也夀虽天之所赋然能全其所赋则在乎人焉攸好徳居其一禧果能知此则战兢惕厉始于身体髪肤之不敢毁伤终之以修身俟天而立命将见如士冠礼所祝眉夀以受胡福黄耉以受天庆盖不期然而然矣
　　李思永思齐字说
　　李氏二生一曰宁一曰□家尝从余学一既冠一将及矣俱未字其尊人倅君铭甫来请为字宁者曰思永取书其宁惟永之辞盖宁而至于永其为宁也大矣致永之道无他顾吾所以自修者何如耳书曰慎厥身修思永修身之要其目甚备臯陶所陈之九徳思惟而服行可也家者曰思齐取大学身修而后家齐之语夫修身然后可以齐家而修身之要不外乎穷理正心家既能齐则凢所以事上治人推之无适而不然其详具乎朱子集注讲明而力行之可也二生来前汝之伯父秋谷公起自儒素以功勲徳业为时名相为世闻人汝父倅君亦克树立以振风猷又非若他人比生等是冝縁名求义勉强不怠继继承承俾不坠其家声庶余今日命字之意矣二生曰唯遂书以授之
　　王克新字说
　　明徳无圣愚之分气禀有清浊之异中庸曰自诚明谓之性自明诚谓之教夫诚而明之性之也明而诚复其性者也惟圣人气质清明纯粹不假修为如良玊美珠非尘泥所能污其余则不能无物欲之累善学者致力于克复及其成功一也故汤之盘铭曰苟日新日日新又日新而朱夫子释之曰铭者名其器以自警之辞汤以人之洗濯其心以去恶如沐浴其身以去垢诚能一日有以涤其旧染之汚而自新则当因其已新者日日新之不可略有间断也至哉斯言予读书至此未尝不三复警省焉今王生为学颇知向方易其小字曰铭以克新字之生能以盘铭而铭诸心思惟朱夫子之训以为力行之方惟日孜孜无少懈怠则庶乎有日新之功矣
　　李恕行字说
　　学明乎体用然后可以言学盖有体而无用则道为虚器而不可行有用而无体则道为无本而不能立二者岂容偏废也哉欲明体用之一源无若忠恕之二字故曽子指此以明吾道一贯之理子思引此以申道不逺人之义其立言虽不同然所谓尽已之谓忠推已之谓恕忠者体恕者用则不异矣尝谓此心真实无妄推之以及于人近而事父兄接交友达而致君泽民无所不用其极矣夫子以是答子贡终身行之之问蔽以恕之一言岂欺我哉李生自入小学以思忠名今冠而求字以恕行字之生曽授读朱子四书果能求书中所谓忠恕者讲贯思惟以致其体用相须之义则不徒名字之美又将有以服行而有益于身矣
　　厐士先字说
　　文质不可相胜夫子既以先进于礼乐为野人何为复有吾从之语耶盖周衰文胜时人不之觉反以先进文质彬彬之君子为野人冝夫子发之以示训耳盖质者本也文者末也有质然后文可得而施人诚能以忠信为本文之以礼乐犹甘可受和白可受采则彬彬然斯为君子之归矣厐生名进字士先生方从余授业冝取语中如此条者熟读审思庶知用力之方云
　　刘元礼字说
　　礼者天理之节文人事之仪则其行之也有尊卑贵贱等级之异揖譲进退威仪之节虽皆出于人为莫非天然一定之理各有次序存焉故书曰天秩有礼其此之谓欤刘氏子生温厚之家从余授学其尊人切切欲其有成也余亦惧其放逸而不循礼名之以秩以元礼字之生来前余闻圣贤格言曰夫礼者敬而已矣曲礼首言毋不敬敬则心有所主而礼可行礼行则事皆有序无往而不冝矣舍礼则何以为人故诗有相鼠茅鸱之讥生能从事于此居家以事父母出门以事长上接朋友又推而至于克去已私以复天理如顔氏所闻于夫子者斯乃下学上达之极致生敬之哉毋忽
　　乐仲宣字说
　　汉中职医之长乐义卿家世诗书而业医著名其子诣于黉宫执弟子礼既冠名以周翰而字以仲宣盖诗之崧高有为周之翰四方于宣之语诗之义以申伯吉甫为周之桢榦而宣其徳泽于四方也或者曰以是名乐氏子而取训无乃不可乎余应之曰夫古之人命名字不必拘拘取义于身也亦随寓以为称呼而立训耳盖子能世其医而立其身为家之桢榦以施其卫生之术于人亦吾夫子所谓是亦为政之意耳又安知不能立志如周之申甫耶顔渊曰舜何人也予何人也有为者亦若是或者曰然遂书以为字
　　闗彦修字说
　　书曰慎厥身修思永慎者何敬谨之谓也夫修身而加之以慎者盖非慎则修身何所主哉闗生请名与字余既以克慎名之复以彦修字之修身之道虽散出于经书然大学致知格物诚意正心以及修身井井有序而修身之前先之以数者修身则其慎可知也至诚意章于慎独之说尤致谨焉吁圣贤格言具在方防闗生能慎思而笃行之吾将见其身修为闗氏克家之子又岂特称呼之美而已哉
　　赵肯播字说
　　兴元医官赵君奉先之二子长曰肯堂字克绳次犹以小字呼请更名与字名曰肯播字以克绍盖取书厥父菑厥子乃弗肯播矧肯获使与其兄名及字义类相比而书中克绍字不止一见此盖以为子者因父菑而肯播则能继绍前人之业矣无逸之篇不云乎厥父母勤劳稼穑厥子乃不知稼穑之艰难乃逸乃谚既诞否则侮厥父母曰昔之人无闻知赵生未至此不可不以此告生能以父母之心为心知所以谨戒则凢所以持身【阙】不坠前人之基业而愈光大之者生尚其勉旃
　　王伯循字说
　　子思子曰天命之谓性率性之谓道程子曰性即理也盖隂阳五行有理有气人得其气以为形必得其理以为性率循也人能循其性之自然无所往而不善矣惟其梏于形气徇于情欲诱于外物昧焉而入于恶者多矣苟不致力于学反躬以求之则又安能具夫天理之可循哉王生名理年弱冠求字于余拜而且曰某非徒欲美称也将以为终身之训故为表其字曰伯循书其义以授之生西轩王先生之曾孙肃佥元亨之孙也诚能深惟其义而笃行之尚弗忝于世徳云
　　赵时雍字说
　　赵公济之次子壻医钟氏逾冠称呼无异于闾阎细民其友善者以为慊请名与字余以其居同里为命名与字且询其兄之名字曰时敏字彦修因求其比类者名以时雍字彦和盖雍之为义和也书曰黎民于变时雍夫尧舜之时仁义浃民民从其化是以致时雍之美今子幸生太平之世何异于唐虞之时苟能从化而畏禁使宗族称孝乡党称弟昔周公曰尔室不睦尔惟和哉身行之于家推之于国人莫不皆然以协乎时雍之俗如是则不徒时雍之名彦和之字以为美称也又当思其义而服行之然后为有益矣
　　袁士贞字说
　　袁生名顺福从予学介其同门友来求字余字曰士贞取易坤象彖辞柔顺利贞君子攸行语盖顺之为义不咈逆之谓也坤豫备论之矣六经之中不可徧举自其切于己者言之率性之谓道惠廸斯为吉不顺乎亲不可为子忠顺不失足以事上至于接物处事莫非是理人果能此福将安归故士冠礼始加祝曰弃尔幼志顺尔成徳夀考维祺介尔景福虽然要不失贞固而已不如是则坤道既以顺矣又奚待牝马之贞安贞利贞可贞之赘耶苟不以贞而固则仪秦妾妇之道矣生读书亦尝讲明其说尚敬之哉
　　陈逢吉字说
　　君子之获福于天也非假祝史以求之惟尽夫已之所为而已故易经大有之上九曰自天祐之吉无不利圣人于系辞复赞之曰天之所助者顺也人之所助者信也履信思乎顺又以尚贤也是以自天祐之吉无不利也今观大有上九之爻履六五虚中之信而能谦退不居志从于五得履信思顺尚贤之实自然为天所祐夫人能践履诚信谦恭巽顺尊敬贤者而亲之其获吉冝矣书曰作善降之百祥讵不信哉陈提举之子名祐夙防父克自树立葬其祖以下十余丧可谓孝而有志矣今冠而未字乡人以为阙典来请奉字曰逢吉且申其义云
　　李伯修季安二子字说
　　李君善甫家世业儒其子永与宁从余学性皆颖悟笃实可教冠而求字永字以伯修臯陶谟曰慎厥身修思永盖求永长之道必自修身始先儒谓修身则无言行之失思永则非浅近之谟伯修之义盖取诸此宁字以季安召公奭所谓志以道宁宁与静同义大学之知止而定定而静静而安安而得其所止则善有诸己而为学之次第至此无以复加矣季安则取是义焉夫伯修之修身思永季安之止于至善立言虽殊义则一贯盖修身必欲止于至善而至善必本于修身故曰一是皆以修身为本二子果能一是思之则兄弟之间相与讲明而力行之则无愧命名与字之意异日卓然见称于人使皆曰善甫有子矣
　　李彦修字说
　　李生从余学既冠矣犹以小字行为名曰敏字以彦修且告之曰若知名与字之义乎盖取诸商书说命之辞惟学逊志务时敏厥修乃来夫天之降才于民初非有殊特由学与不学而后分尔学之道必先逊志虚心以为受学之地苟不如此则孰乐告以善哉又务时敏孜孜而不舍则其所修者源源而来矣故论语首章圣人以时习为训又曰我非生而知之者好古敏以求之者也至谓学如不及犹恐失之其义愈切矣夫口诵心维真履实践多识前言往行以畜其徳以之为文辞则据经义之言也以之为徳行则合伦理之正也此厥修乃来之效也若夫缀葺剽窃为人而不为己若无根之木无源之水是岂厥修乃来之事耶今予既以此命而名若字又从为之说彦修其服膺焉
　　铉铎二生字说
　　铉举鼎之器也鼎之用大亨飨帝养贤圣人取象尤重焉虚以受实以出非铉莫能举曰玊曰金其贵可知铎宣扬号令之具也金口木舌金刚木柔以相济其声和而不怒用而能乆振必以时书曰遒人以木铎徇于路语曰天将以夫子为木铎是也王侯思进新除广元路总尹来访坐定作而曰篑也幼从先生学名与字皆先生所命逮子铭等亦然今晚得二稚亦累教席下惧旦夕从于任所不能长侍左右虽未及冠而字似为太早计非欲速成盖愿有以诲之俾服膺不忘也余不敢辞取与其兄铭类曰铉字克举曰铎字克振呼来前谓之曰铉汝当荘敬笃厚使有任重之质以成克举之功曰铎汝当谨信自持必时而动以收克振之効余老矣残喘苟在尚见汝异日有成矣诗曰未几见兮突而弁兮若等其懋敬之哉












　　闲居丛稿卷二十一
　　钦定四库全书
　　闲居丛稿卷二十二　　　元　蒲道源　撰祝文
　　祀三皇祝文
　　黄既判迭生圣神立极立命万化陶钧尝药制疾以夀斯民徳絶言象功无拟伦世免横夭天地同仁施及歴代名医是遵讨论推衍得其本真遗经具在惠我后人春秋防祀牲酒毕陈报徳不腆诚意惟臻
　　伏羲
　　开天立极画卦造书人文始陈实为医祖
　　神农
　　耒耜之利民乃粒食尝药之功万世永頼
　　轩辕
　　神化通变俨垂衣裳问答着经医教肇立
　　三圣祭文
　　宣圣
　　祖尧述舜师文宗武充塞堪舆照映今古如日斯明如雨斯普万世王祀斯文宗主
　　顔子
　　闻一知十服膺博约箪瓢陋巷不改其乐三千之徒公为其魁才为王佐舜何人哉
　　孟子
　　大乱之时列国分争邪说并作杨墨肆行排斥异端扶持周孔岩岩太山万仭高耸
　　春勾芒神祝文
　　天连循环时维立春盛徳在木发生之仁乃出土牛送故即新式表东作爰属兹辰敢设菲荐昭告于神愿祈丰稔以福斯民
　　风师祝文
　　鼓动宣畅行巽之权有坼甲觧冻之功无防木偃禾之愆孟春上丑牲酒揭防愿神孚祐以致丰年
　　祀社稷祝文
　　主社
　　昔平水土万世有功凡有国家祀典当隆仲春上戊诣坛致恭血牲酾酒以告神聪神其相之年谷愿丰
　　后土
　　助平水土氏着勾龙有国有家报本则同功崇往古祀典则丰洁牲清酌以荐诚愿神垂贶祐我三农
　　主稷
　　教人稼穑创始于神万世粒食有功在民报本之礼率土攸均仲春上戊血牲荐诚愿神孚祐百谷用成
　　后稷
　　为农之师百谷首植万民至今頼以足食功配于社祀以为稷春中上戊牲酒报徳愿赐丰年俾民富实
　　祀雨师祝文
　　膏润万物浃于寰区沛然而来枯槁昭苏圣明之世泽不【阙】　酾酒割牲惟神是祈秋不作涝旱不愆期控此微忱神其鉴知
　　祀雷神祝文
　　复于地中主阳之机壮乎天上行震之威虩虩其声物无不应上帝是临实为号令首夏上申祀事孔明神其昭鉴宣滞发生
　　祈晴禜城东门神祝文
　　间者阳徳愆候雨泄云蒸蚕老且簇麦秀将登衣食所系夙夜兢兢收获倘失饥寒曷胜翳尹土者徳惠莫承致兹天怒降此咎征灾于厥躬庶俾自惩奚为罪罸枉及黎蒸雕瘵困苦天胡不矜愿扫隂沴阳精皦升农桑有望歳功以兴敬举禜礼心斋意澄匪神昭鉴孰可依慿
　　又
　　天作霪雨害于嘉谷狼籍畎畆不能收获大惧斯民上无以供粢盛供赋税下无以畜妻子具饘粥惟是政或乖戾甘受其罸无延及于我民赐以晴曦俾成歳事则守土之大幸也
　　又
　　隂阳阖辟惟神所司或水或旱呼吸由斯霪雨为沴歴旬于兹农既力穑成熟有期实坚实好秋旸是资泥蟠水渍恐致年饥秕政所召甘罸何辞民实无辜神怒忍移愿冀哀恫云霾划蠡太空无滓皜皜晴曦惠我丰歳俾民用嬉感佩神赐何日忘之
　　又
　　呜呼天哀生人之饥贫是用赐之以麰麦亦既成熟矣而淫雨为沴不得收获以食是虽赐之而不终惠之则生人之饥贫竟不免矣维神辟阳阖隂实所闗系敢斋沐防告望屏除隂翳俾太阳宣精麰麦得收以成天之所赐则惟神是依
　　祈雨羣望祝文
　　东岳
　　峩峩岱宗作镇于东大生之号配以其东祠于天下诚无不通今兹之夏蕴隆虫虫苗既枯槁民食将终维政之秕愿灾厥躬下民无辜实可哀恫维神之仁上与天同愿跻肤寸泽徧寰中槁苗勃兴变凶为丰报神之徳罄以丹
　　崇徳
　　惟王显灵岷江正位王爵圣烈博济徽号克称能伏龙而弭灾岂不能兴龙而致雨耶今以歳旱苗稼将槁敬诣神祠诚以恳请惟神赐以甘泽俾其有秋
　　文昌
　　忠孝大节奕世着灵惟兹汉中庙貎俨若歳逢旱灾徧走羣望是用斋沐揭防以告于神恭惟济物之仁幽明岂间愿惠甘泽俾民无饥而吏亦得以免责也惟神其相之
　　梁洋土主
　　常阳之沴月已再更粟将秀而莫能成稻既挿而莫能荣菽可种而莫能耕倘十日之不雨则民无以为生虑将转乎沟壑况能奉其粢盛惟神血食兹土正直聪明将与守土之吏同责任而非轻我今恳告以罄其诚神亦当请命于上帝沛甘泽以活斯氓
　　城隍
　　敬为天子于兹牧民城隍所依属于有神幽明不同其责维均旱既太甚稻隰扬尘丰凶之决在此浃旬灾自我召勿移斯人锡以甘泽頼神之仁
　　山河显灵公
　　维公佐汉祖以开基驻梁川而兴利岂收功于一时盖施泽于万世嗟政拙而术浅视明神而有愧虽决渠而为雨奈旱魃之为祟俾溉灌之不足致良苗之枯悴惟堂堂之英烈贯古今而无异愿力沛为膏泽惠我民之丰歳
　　玊泉
　　西山之麓泉涌碧玊神龙所蟠云雨斯蓄粤惟我农既植嘉谷旱魃为虐如焚之熇丰凶之决浃旬可卜秕政召灾及民何酷我实有愧尫非可暴哀吁于神无厌其凟沛以甘霖庶俾沾足
　　山
　　巍巍山为镇梁州呼吸雷雨应民所求今兹之夏挿秧未周值兹旱暵圻田畴秋种不入为歳之忧政之不徳民则奚尤愿神垂悯沛泽旁流吏既免责农则有秋
　　木马神女
　　歳丰民饱神祀丰好歳荒民饥神祀曷保今兹旱灾害我畦稻神忍坐视待其焦槁愿降甘霖应此祈祷
　　社稷
　　于惟社稷民命所依今兹旱干阳亢其威秋种不入秧挿而腓前颇得雨其泽甚微杯水车薪收功则稀我实不徳维神是祈愿沛甘霖俾民无饥春秋以报醑洁牲肥
　　风师
　　秧既挿矣阳则焊之雨欲作矣风则散之敢告于神愿徐按之待雨之来则同赞之哀民无辜勿乆旱之
　　雷雨师
　　天之号令职夫宣震天之恩泽主夫膏润旱槁我苗忧此田畯失今不雨俯仰将尽政有不徳厥罸冝峻反移于民逆而弗顺求哀于神庶可救振砰然而催沛然勿吝
　　祈雨山神祝文
　　惟神开阖隂阳手执化机常旸之沴厥月于兹农欲挿秧田皆圻数日不雨必失农时失时无谷歳且荐饥粃政所召罸其敢辞民实无辜灾祸忍罹斋心致诚敬谒神祠拜乞灵明鉴俯垂一勺之水甘雨是随尚期丰报以答恩慈
　　谢雨
　　巍巍山作镇梁川曰雨曰旸灵徳昭然惟歳夏旱秧不挿田我用是惧亟往揭防焚此心香挹彼原泉朝叩夕应日不再还一勺之水散为敷天悯农之穷恕吏之愆施丰报薄心实愧焉愿神终惠书此有年
　　王侯谒文庙文
　　兹辱君言畀以郡寄视事之始祗见学宫惟我先师临之在上不负所学隂相是祈谨告
　　祀文昌圣父文
　　惟王乾坤毓粹神妙难名慈裕温恭聪明正直笃生圣嗣简在帝心畀以文昌隂隲下土越惟某等允荷生成报蔑涓埃愧深俯仰幸逢华旦谨率同盟爰举旧章式陈明荐神其昭格介以繁禧
　　祀文昌文
　　越惟兹日载逢圣诞体神之孝谨延圣父圣母于正殿式昭具庆之礼焉洋洋格思鉴此诚意
　　七曲圣父祝文
　　惟王精粹降灵中和毓秀神功不宰至徳难名积庆累仁笃生圣子忠孝大节奕世显灵简在帝心文昌是主永扶洪祚隂隲下民时届仲春恭逢睿诞某等祗循彛典式荐明馨尚冀同盟永绥福祉
　　又
　　惟王道妙凝成神功不宰笃生圣嗣养极尊崇睿诞载临式陈明荐仰祈昭格允副凡情【阙】以【阙】圣母太后家庆配祀尚飨
　　又
　　惟王慈仁惠和克配化育圣嗣光啓益大前猷敬父之诚导廸民性春序将半初度载临谨率彛章式陈明荐尚其显相斯文寖昌及此同盟以介景福肃共昭事永永无穷
　　又
　　惟王乾坤纯粹降毓元精笃生圣人尊为神父奉觞上夀明祀有常某等谨率同盟敢伸燕贺愿因家庆锡福我人
　　祀七曲帝君祝文
　　惟王乃圣乃神允文允武忠孝大节功被生民桂禄攸司文昌宗主血食西蜀灵应昭然某等谨率同盟恭修明祀洋洋如在锡以纯禧
　　又
　　两仪毓粹百行备躬乃圣乃神允文允武七十四世忠孝一心英灵在天辅弼文教桂禄二籍隂隲下民某等实囿钧陶敬共昭事载逢初度式荐明蠲洋洋格思鉴此诚意
　　又
　　圣不可加功难拟议文昌是主桂禄攸司忠孝炳然万世仪轨某等夙知钦仰俱囿生成遵用旧章式陈明荐尚祈隂隲敷锡我人
　　梁洋土主祝文
　　惟王正直聪明血食兹土显自唐世以及于今册号称王威灵赫若捍灾御患民所凭依某等谨率同盟少伸报本割牲酾酒荐此芬芳洋洋格思尚期显相国安人乐神化益彰敢不钦承緜緜罔替
　　解府推祀土主祝文
　　惟王聪明正直血食梁洋福善祸淫奉若天道某忝司推谳防虑未周致兹重囚逸出囹圄追捕靡获乞灵于神未逾月旬继踵就执惟彼大憝不逃天诛幸此庸踈得免吏责隂相所暨我其敢忘酾酒割牲再拜祠下洋洋在上鉴此微诚
　　秋谷平章迁葬祭文二
　　后土
　　惟韩国太夫人王氏之柩权厝于此歳月滋深樵牧无虞頼神保佑今兹改卜择吉启攅不震不惊尚祈终惠
　　渭川大河
　　钦承朝防典防韩国太夫人王氏灵柩迁祔潞之祖茔经渉渭川大河頼神保佑俾波涛不惊晏然而济
　　国朝醮事预祭风雨师
　　风师
　　天地槖籥行巽之权兹因醮事香币揭防停颷止烈休征应焉以介皇福成此胜縁
　　雨师
　　润泽万物助天发生国有薰修是用荐诚愿祈隂相胜事圆成肃则时若永祐皇明
　　又
　　兹者国有祈禳大修清供云行雨施维神是司恐值隂雨行事或妨敢告明灵愿祈孚佑时若之应尚无爽期
　　白塔寺翻修正殿兴工祭文
　　绀殿重修斋厨创搆兴作之始恐干神只畚锸方陈先事而告愿祈隂相俾无震惊
　　穿井祭神文
　　禁籞之中卜凿双井既差谷旦畚锸肇功用汲寒泉依神受福
　　祭通惠河神文
　　维神主司灵源不溢不竭安其波涛利我舟楫何以报之牲酒肥洁神其鉴兹永永无斁
　　谢雨祭金华五龙神文
　　维神珠宫贝阙水府沉沉无求于世金华之隂我以灾旱吁嗟往寻罂负勺水幸神肯临应不旋踵惠以甘霖祈哀乞怜罄我之忱济人利物乃神之心有牲既刲有酒既斟匪以报徳尚冀时歆官民饯送旛纛铙音倘有恳请愿赐如今
　　祈雨祀金华五龙
　　升潜以时雨旸随祷今歳夏旱不能艺稻下湿颇苗随亦焦槁徧走羣望日愈杲杲金华五龙深渊自寳灵应昭然传闻父老挈瓶求泉敢计逺道安置琳宫预期洒埽惟神克诚岂薄苹藻嗟我邦民殍死莫保望沛甘霖天瓢倾倒满集沟塍路余潢潦我民送神旛幢华好继自于今敢忘洪造
　　雨师
　　某奉天子命牧于兹土夙夜思所以遂民之生而才智不及又加以旱灾境内之麦槁而耕者有之苗而不秀者有之春种之物入土不生者有之稻亦待雨而秧而旱势愈隆并走百神未之有感抑某有罪而当罸耶抑诚之未至耶某若有罪民则无辜诚之未至今则再恳愿为三日之霖大慰羣生之望敢不精洁其心以报洪造
　　风师
　　歳以旱烖并走羣望云集气交雨欲下降而风伯奋怒吹使离散大惧获罪于神小民耕种失业是用恳告惟冀息威虚徐之力不至鸣条俾甘防得施而有丰年之望敢不丰洁以答神庥
　　雷师
　　掌天之号令震惊百里助灵雨之势今以旱灾祈恳百神未有感应亦由诚之不至而罪之不自知也是以有叩于神愿震旱魃之妖助雨师之施俾民生获遂丰歳可期敢不敬修祀事以答嘉贶
　　谢雨祭文
　　近以暵旱祷于有神举意云初即获嘉应优渥既足枯槁勃兴哀此穷氓舍予有罪敢不答谢以表微忱酾酒割牲仰祈昭格尚冀雨旸时若锡以丰年终始生成永依大造
　　祭太歳诸神文
　　惟神执天之符持地之纪慎守方土各值干支某伏为祖先未有祠室夙夜思念不遑宁居乃于东北相厥攸止方白日吉立柱上梁伏愿不震不惊介以景福维隂有以相之






　　闲居丛稿卷二十二
　　钦定四库全书
　　闲居丛稿卷二十三　　　元　蒲道源　撰祭文
　　祭佥宪王元亨文
　　呜呼西轩夫子倡道汉中天畀二子若怜此翁长职教以克承次游宦而亦通夫子厌世歳星一终方哀伯也之奄逝岂意叔兮之遽从何吾道之不幸而一至于此穷耶惟公克家之孝报国之忠交友之信事兄之恭守学之正莅事之公明白洞达表里昭融由清慎而选中台之吏以刚直而乘御史之骢继分宪于蜀西复改斾于江东不畏强御也负埋轮之意气慨欲澄清也凛揽辔之威风至于约已禄秩之奉为亲甘防之供在鄊党有愈自卑之意斥奸恶有不可犯之锋具此全能方期于大用夫何一旦遽闻于告凶呜呼哀哉以贤劳而得疾兮挤竒志于九原之下凌浩荡而逺归兮敛英气于一木之中从西轩与伯氏往胥防于幽宫酌祖觞而一酹冩予等之哀恫
　　祭兴元路宣差文
　　惟侯性无忤物量足包荒坦白真淳不见一毫之伪雍容谦逊弗知三品之尊徳既如斯谁人不服又况禄至二千石而无担石之私储夀逾六十年而有百年之遗爱去歳小君之薨逝尚切痛伤祗今嗣子之孤防未能成立兴言及此陨涕无从某等托在下风乆尘清接目睹輀车之迈耳聆笳鼓之悲天亦兴哀雨如助泣聊申薄奠以冩卑情
　　祭路宣差夫人文
　　懿哉夫人配我元侯惟此元侯徳量优不忮不克不贪不求相彼侯徳可知内助何啬其年竟至大故凄风寒行路嗟咨一觞祖奠侑以哀辞
　　祭史拱之先生文
　　呜呼始予读书于明善斋先生实助夫训防【阙】朱墨以流汗鬓斑白而成翁余痴幼以何知时问疑于下风【阙】四十有二歳可知夫先生夀考之隆食再生于儿齿视了然于方瞳盖清心而寡欲惟安分以固穷有以全夫天之所畀凛然如傲歳之长松昔汉伏生及衞武公皆九十而弥劭而先生则与之同慨余先子眉山之鄊人耿长庚临旦而将终今则已矣胡不哀恫柩前哭而致奠尚举予之一钟
　　为杜克钦祭母文
　　呜呼鞠育顾复恩惟罔极嗟我为子报蔑涓埃违亲逺游亦冀有立今则已矣痛悔何追汤药弗尝窀穸弗视闻讣奔丧幸得还家哀慕不宁音容如在谨以洁牲柔毛粢盛醴齐哀荐成事尚飨
　　祖祭薛宅崔氏文
　　惟灵安静柔嘉闺仪肃兮俭素勤助妇功笃兮克相厥良尽雍睦兮虽益其子能勉朂兮徳既如斯夀胡不【阙】兮知者叹嗟泪陆续兮我作祭辞以奠以读兮
　　祖祭北溪老人李天锡文
　　医学成家靖重老成拙于竞利工于卫生不忮不求安分知止徳丰庆隆天锡二子长登仕版次领医流田畆杖屦歳晚优游七十古稀夀已逾【阙】属纩精明得正而逝犹有可憾胡不期颐北溪之原遽成永归不鄙晚学忘年相好祖奠涕流诔文以告
　　祭李子文文
　　呜呼子文而遽止于斯昔君防涉乎云南万里之逺谓功名之可期握予手而不忍别泪承睫而莫持予强笑以寛勉然此心之孔悲谓暂暌之终合复谈笑以熙熙如长庚与残月耿相望于天涯我忆君而不置君思我而可知屡升堂而问信闻迟归而有时昨因访乎令弟同伫立于门西报君来而不见仆牵骑而含凄予私心之已怪才入门而果啼噫进前而问故死瘴疠于蛮夷嗟道路之迢遥但函骨而致之神惝恍而若失泪纵横而交颐此真耶而梦耶乆瞪目而若痴呜呼子文君真死矣中国之人异域之鬼惟君聪敏好学不坠世美富于经术旁贯方技切磋之益言论亹亹暇日相寻不彼即此某情合义同兰臭可比孰谓数人独君夭死注目南溪悠悠逝水防从之地不复见尔呜呼垂白之亲未龀之子相对长号孰究天理唯故鄊之一念魂归来兮庭止懐我故人设奠读诔惟君闻乎不闻慨一恸而永已
　　为李子直祭兄文
　　呜呼先君之殁我兄弟三人不幸伯氏亡于外惟我仲兄勤劳恭俭用稍充给亦欲奋厉以光大先绪是以有云南之行今年之春闻兄归信不意到家乃函骨耳呜呼天不佑善而至此极耶手足既断肝肠欲裂堂上之亲复何望耶昔成都之别诲言在耳当服膺拳拳斯不负我兄之托谨择吉辰从吾先君于北原之茔侄男方幼当教养成就俾奉主后皇天后土实闻此言卒哭是期洁蠲以告兄其有知实鉴临之
　　为何茂实祭李氏父执文
　　噫先君之存日盖与君而为友惟义气之激扬殆志同而心偶暨相约以比邻又忘情于杯酒有言话以相寻分始终而逾厚痛我亲之先逝喜夫君之得夀惟君刚毅果敢明白洞达柔不侵凌强不惧怯能御侮于鄊社才实近夫豪杰况家资之日厚与贵防之交结每供具于鲜浓时憇息于林樾忽二防之为殃叹百医之无防享年过于七秩夀不为之夭折承家得夫五子祀不忧于乏絶盖在公为何憾于我心而悲噎悼先人之执友如晓星之俱防致薄奠以陈辞拜柩前而永诀
　　祭梓人王提控
　　惟灵流江汉名擅工师方者中矩圆者中防深得不传之巧大木为杗细木为桷殊无可弃之材血指汗顔羣工拱听引寻执杖大厦立成运郢人之斤成孔圣之宇不计其直克成厥功用能享夀考之多有子孙之众或闻凶讣益重叹嗟愧非栁子之才为述梓人之传聊陈祖奠以答勤劳
　　秋谷平章改葬祭显妣韩国太夫人文
　　呜呼旻天不吊早失所恃幸承遗训遭遇明时荣宠洊加忝闻大政禄弗及养哀陨曷胜请告未俞展扫遂阙越惟显考旅殡覃懐夙夜忧惶欲谋合葬兹因余庆仰荷天恩启国锡称光贲泉壌命官治具迁祔祖茔举柩之初敢以诚告恩灵如在舍旧图新无震无虞对此休命待营域从我先公永奠攸居緜祀罔极
　　兴元路祭韩国太夫人文
　　兹者朝使防舆发自汉中言归祖兆忝牧于此敢不钦承上命以佐治具恭惟太夫人冡嗣为国名臣光辅元圣忠嘉显著表前日之义方福禄鼎来发向时之潜徳柔仪慤范愈乆弥新薨逝歳深莫遂升堂之拜启行路逺徒伸祖奠之诚仰冀淑灵俯垂昭鉴
　　祭考君焚黄文
　　某偶承乏使获供奉于翰林今天子与赐封赠之恩考君得赠七品官从仕郎母赵氏封冝人此皆祖宗以及考君积庆之所致而某等幸防成尔生育教诲哀慕兢业惟恐有负惟尊灵其相之谨命次男承事郎云南诸路肃政亷访司知事蒲道铨以柔毛粢盛醴齐祗荐于墓举焚黄之典谨告
　　祭显妣文
　　某仰承积庆忝仕于朝初匪忘亲贪恋微禄实以家世簮缨所传黾勉庶几用光遗绪既防封赠子忝世科先徳致然自惟何力因循于外觐省旷时得告言还行及鄊里始闻凶讣恸哭何追呜呼养生既乖送终弗及负此大罪天地曷容小祥倐临设此菲祭不胜哀慕如见慈顔尚飨
　　祭辛伯迁文
　　呜呼伯迁明敏达时儒以为质吏以行之推择进用升于宪司如车发轫如骥方驰按事至鄊贺者熙熙云胡俄顷变故如斯前日眷聚今作孤嫠前日笑语今作悲啼车偾骥踣行路嗟咨子于我门执经订疑重以子侄婚媾维持视子属纩痛彻心脾往归兆域觌晤无期文以告哀侑以酒巵
　　祖奠董教授绍昌文
　　维灵眉山盛族家世诗书壮歳北徙以儒业医老成忠厚心无自欺唾面自干不校雄雌捐金报本开天有基天道不僭报获其冝晚膺一命为医之师疠气所染吉门可疑造化终相痛苦莫施起居如常属纩弗迷七秩有五恨不期颐惟我先子共饮玻瓈继以缔姻夫岂人为亦遽逝矣重我凄悲祖奠永别灵其鉴知
　　代王思进都事祭祢焚黄文
　　维某仰被生育训诲之恩资给之惠俾读书从吏粗有成立通名仕版今圣朝推恩于下以励臣子为忠为孝顾某庸愚何以及此考妣得以六品官赠光贲九泉皆先世隂徳之报敢不益自勉励服行遗训以答至渥之徳但以身縻职守遥望松楸不能展扫曷胜悲怆惟尊灵其鉴之
　　祭董仁亮文
　　呜呼昔我显考与君先人共饮玻瓈气味相亲黙契天合果获缔姻嗟嗟仁亮慤实温纯好逾二纪敬爱如新不意遘疾有百其晨医殚厥技祝祷于神暂已复作竟殒厥身谓之弗夀世罕七旬谓之【阙】姓类我斯真处置无憾死与生均我迷我悟聚散屈伸所恨永诀能不悲辛有酒斯酌有肴既陈欲君一举劝侑无因抚棺恸哭奚止霑巾
　　又
　　嗟哉仁亮壻我蒲宗先君晚歳情爱所钟有齐季女未知适从暨于垂絶付嘱申重奉以择对惟君乃逢质直慎言罔愧南容亲宻既乆欵接弥恭曽是遘疾荏苒去冬幸然少差遽尔变凶西郊有墅马鬛为封郭门祖饯哀痛填胸一杯永逝无复廻踪
　　祭妹文
　　呜呼我妹遽至于斯我兄弟俱已衰老歳时伏腊祠祭祖先望汝来归今不复然矣汝病时我等及良医救而不能汝虽不及嘱我后事我等处置如汝之心汝之聪明亦当知之惟棺敛送葬尽心无慊今又百日以汝平生好善为汝修设明真大斋超度汝夫妇亦如汝之心终此生矣痛毒奈何幽冥之中想如平日
　　祭姻翁王福臣大使文
　　惟灵外发谦冲内根淳质谨身无玷亦既克于保家教子有方尚不堕于前志宴賔惟恐其怠交友能尽其诚较之同侪具此众美胡止中夀未享修龄常人犹共叹嗟况我乆敦姻好今扶灵柩归葬先茔敢即路隅畧陈祖祭举觞一酹与涕俱零
　　祭子
　　年月日孝子燧以祖父命谨告于考隠君之灵父殁周朞丧曽祖母适隔翼日哀痛何胜今值大祥同伸奠献
　　代蜀省郎中巨徳新祭考妣焚黄文
　　某自惟生鞠之恩欲报罔极向因游宦坟墓逺离今阅歳时汛扫莫及先世积徳庆集某躬进位朝班获防恩赠官守所限祭告未遑兹因备员往佐蜀省过家上塜荣耀里闾顾瞻松楸曷胜悲怆谨録宣副礼具焚黄尊灵有知尚祈昭鉴佩服宠命保佑后人
　　哀辞
　　挽王复亨母
　　惟大钧之播物兮数各乘夫耦竒其不然而或然兮亦视人之所为噫夫人之淑懿兮乃百福之攸基伟覀轩之倡导兮为学者之宗师自结缡以相敬兮其徳实能配之蚤丁时之孔棘兮初未闻乎磷缁洎晚节之炽昌兮仍俭勤而自持慈和以为膏沐兮曽脂铅之不施丰洁以供祭祀兮但菲薄而随冝笃二子以成材兮然有闻于时抚诸孙以怡老兮秀茝兰于琼荑何衰疾之遽垂兮中荏苒而求医七秩不为不夀恨不至乎期颐以正礼而送终兮絶浮屠之蛊疑棺椁衣衾之华美兮畵翣盛夫威仪齐衰哭而僻踊兮行道之人亦悲俾夫人之名没世而不朽兮或有见余之哀辞
　　题李教授父诔辞
　　惟大钧之播物兮初何有于爱憎其穷达与修短兮亦气数之相乘嗟若人之虽逝兮念素行之可称孝弟行于家庭兮信义着于友朋矧赒卹于贫乏兮奚强畏而弱陵彼屡变而莫定兮我则固而有恒夀胡不副其徳兮用又不充其能盖彀满而必发兮岂抑乆而弗兴有诸子之力学兮皆全器而克承但未识而遂已兮頼诔辞之足征
　　何氏冝人哀辞
　　猗与夫人兮生而静专于士族以毓粹兮习如自然既在家而孝于父母兮罔或微愆笄而归于蒲宗兮奉以周旋惟服饰之俭素不事华妍虽汲爨之弗辞兮养舅姑以勤拳有桓少君之风兮夫自慙非鲍宣羌祠祭于祖先兮躬灌涤而洁蠲见诸叔之胥防兮具饮食之芳鲜补纫尊幼而弗辍兮鸡既鸣而未眠教子而不溺于爱兮屡以言而勉旃果儒科以禄养兮人谓光前获从夫而受封恩兮报岂非天校桑榆之享福兮斯可为全年七秩而终于正寝兮亦得中年自侯牧以下皆送终兮观者骈阗作哀辞以书素旗兮庸述其贤











　　闲居丛稿卷二十三
　　钦定四库全书
　　闲居丛稿卷二十四　　　元　蒲道源　撰墓志铭
　　青渠王先生墓志铭
　　先生讳无疾字复亨西轩先生讳得舆字载之之长子世为获泽高平人辛亥侍亲防汉中因家焉曽祖讳璧字润夫祖讳仁政字道亨皆隠徳不仕西轩始以伊洛之学倡道汉中创立庙学作成士类前编类世祖皇帝实録时于高人逸士科已附上矣其平昔行谊櫽括备见门人李孟与夫防省请諡之文见奉中书省判送礼部议拟得王西轩生前虽曽勑授儒学教授以目疾力辞退处于家终身不仕其高风实行与许鲁斋同称即系蕴徳丘园声实名著之人也拟合遵依故典闻奏赠以美諡相应今已附奏事房祖妣张氏勤俭雍肃以母死兵乱终身不事华饰先生天资粹美又得家庭之训少力学为养故时至田畆未尝不挟经自随及长学成博而不杂约而不陋亦以性命道徳为说总府屡辟俾摄教官以养亲恳辞不就诸生等相率状其文行上宪庭愿得为师表宪司以茂才异等不求闻达荐之勑授兴元路儒学教授先生嗣前人建学之规完所未备修讲堂斋舍更衣等屋数十楹孜孜焉忘寒暑朝夕日进诸生讲觧其间以朱子四书为入徳之门既通然后及余经若史循循有序后生程式之文一长可取者称奨激厉以是翕然尊敬之大徳改元圣天子诏兴学养士田属官而闲者拨充瞻学先生询访田之合诏格者累申覆上司乞拨付既得请然多为权豪隂据尝曰此职分所当为也诣公庭争之得田千余畆置簿稽其租出入设司计一人掌之以供春秋旦望祭奠及修补庙学之费余给士之老而贫及士子之幼而孤者已无一粒之入焉人咸服其公西轩家法严肃先生极孝承顔养志未尝少拂甘旨之奉不以贫而或阙始丁母忧水浆不入口者七日柴毁骨立父有嘻其甚矣之叹作诗劝之及丁父忧年几五十矣其哀毁有过自初丧至葬祭一遵文公家礼虽期功之丧亦必自尽而不苟亲党及鄊里有丧者必就正而取法焉外舅母孀居尝病惟一息在逺方先生躬自延医尝药视膳及卒室如悬磬为率其诸壻持服哀临且贷钱举丧与外舅合葬于已地焉至于亲戚知旧之丧无力者助之无地者畀之未尝有恡惜之色其无后者亲视其棺敛深窽竁葬之尤切戒人焚毁丧者真得古人匍匐救之及于我殡之义其于昆弟友爱尤笃弟某宦游四方或奉使及告归入里门趋至家禄俸余资不入私室则奉献之旦夕聚子侄行定省之礼相事有如父子先生经理家务仰事俯畜俾无内顾之忧晚年以空言无益絶笔不作筑亭家塾之南字曰四勿箴以自警有千载而下顔跖异同勿兮勿兮一字之功我思古人敢曰伦拟恐因斯筑工夫斯始闗中萧征君维斗为书扁及铭以寄之大哉乾元万物所资至哉圣传曰仁是为元统天道云行雨施仁专心徳着而礼仪伊何未仁形气有私胜私复礼浑然秉彛昔在顔子闻诸圣师明睿大勇请目靡疑视听言动有礼与非凡厥非礼一勿是治黄间在机六师在縻三千三百循循罔差兹约礼初博文自来心过不贰三月不违欲尽理粹具体而微千载凖的如日星垂矫矫王君蚤闻礼诗讲道汉褒多士景随于理于欲明析毫厘学顔所学四勿题楣造次颠沛念兹在兹以多问寡兴起懦衰敬内有范制外有规努力相望死生以之先生惟寛厚乐易平居与人言如不忤物者洎临事确乎不移及觧教职即不复从调澹乎以经史自娱而疾不起矣疾革时忽梦中语曰子从何来及觉子惟田侍问之曰适有嘉客自程夫子至盖其平昔景慕程朱之学形于梦寐然也易箦曰吾于西轩垂范躬行不逮汝曹勉旃享年五十有八时亲賔及门人在旁者皆恸哭曰世宁复有斯人耶配刘氏甚贤佐先生养亲能得欢心闺门雍睦殊无间言先卒翁媪制服哭之恸生男五人曰惟昌惟辉惟同惟田惟康女二人曰纯曰缓继氏景氏生男三人曰惟扩惟宏惟寅女二人曰薰曰芸孙男一人曰孔孙女五人曰巽曰顺曰琼曰宪曰蕙以其年夏五月丙午奉柩归葬于褒城县麓堂乡西臯之先茔
　　三务提领崔君墓志铭
　　君讳某字某世为平阳洪洞人壬辰兵后谱牒逸坠不可考然崔氏歴代以来为显姓大父讳坚父讳善娶某氏君弱冠克自树立时平阳始附国朝事皆草创守【阙】冀氏县尉陞为尹县事以【阙】　　　管军千
　　户并奥鲁官后随军至兴元因家焉屡更钱谷之任以能称君性刚直人有一毫拂于已必求伸理虽强御不畏或以为讦实非也以大徳五年正月六日卒享年七十有五初娶翟氏卒继觧氏卒继苏氏子男五人长天祐翟氏出娶王氏次天祥觧氏出娶杨氏次天辅天麟天礼皆苏氏出妇乔氏王氏张氏孙男五人孙女六人皆幼以是年三月壬寅卜葬于兴元府南郑县开化邨西庄壬舍其妻苏氏与天辅等来请铭铭曰惟若人兮直匪颇年既修兮子孙多瞑目幽堂憾复何勒铭兹碣永弗磨
　　孺人邓氏墓志铭
　　孺人邓氏今汉中处士任君元善字东鄊之配也其先沧州人金末播迁谱系逸坠父讳某国朝之壬寅年从先锋帅秃薛公征蜀以功为兴元招抚因家焉孺人自幼聪慧未出房闼已闲仪则勤于蚕织工于剪制任君之母赵氏选以配子既归任宗已不逮其舅事姑以孝睦亲以和御下以慈处家以俭姑甚怜惜呼为爱女然未尝恃爱少有违懈执姑之丧哀戚尤甚任君读书行古道冠婚丧祭一遵文公家礼孺人相之克协仪轨其于荐享戒具涤溉必躬必亲或有故则中心缺然不宁始于家道未充织缉之外专业蚕桑蚁饲蠒簇风寒燠节适法无不得冝歳获甚丰遂致完美汉中治生者取以为法性端慤秉义族人以事不平来质者必以理谕之不顾其怨后皆感服任君内事一以诿之然未尝专制必参决而后行子出仕戒之曰汝从学西轩王先生之门其人朝野推重搢绅以为模楷今当景仰践履勿使愧辱庶不负汝父母之望可谓慈而能教恩不掩义者也以大徳甲辰八月十一日辛夘以疾终于正寝享年六十有五将以次年正月十四日葬于南郑县味溪村黎园之吉兆子一人曰輗为防古教授娶前兴元行省详议官苗君仲平之季女女二人长适巴州尹雷承务之子仲威次适前南郑县尹王从仕之孙瑾孙一人曰侗以善状一通来请铭某乡邑晚进视任君先辈又与其子輗游雅知孺人之徳为妇为母始终无憾订其状不诬铭曰噫猗淑姿嫓有徳顺姑心修妇职奉粢盛躬蚕织家既丰子能饬得中夀归域惟北原玊灵食无坏伤诏罔极
　　提领杜君墓志铭
　　杜君讳和字义夫其先平阳之防陵人兵后逸谱牒不克记其先世父讳海国初为河东南京等路征行先锋总管领兵渡河直抵洛阳西南攻破亡金御城山寨有功都元帅塔海嘉其勇敢闻于朝锡以银符洛阳之役俘百余人归以歳饥悉纵之有感恩而不忍去者歳壬寅八月从帅塔海西征蜀师次长安之灞河九月十日以疾卒于军年四十有二母陈氏澄城县陈氏之长女誓死守节君时甫五歳两目几丧明陈氏窃忧之日夕露香祝于神曰妾既守寡子复失明将何所依神其听之愿垂哀悯若此子目复明自愿为黄冠以答神贶庶子母得以相保未浃旬君目如初由是参礼掌教洞明祈真人为师真人亲书妙安名以授之遂至同州依父母家建庵为栖息之所不御荤酒清浄持戒凡三十四年未尝少替歳甲寅君年十有七母陈氏语之曰汝父早丧汝叔父焕自丁未歳任兴元镇守百夫长汝盍往问安焉君应曰诺乃即日趣装来汉中省侍叔焕同防以居兴元防城总管王逸之纳为长女赘君痛念母老独居不得终养言輙涕下哽噎不自胜壬申臭马乘至同州载母至兴元以养凡滫瀡温凊如礼至元丁丑除充兴元路都牙场副使克称所委居无何兴元金州等处安抚司知事高安建言规办课程事行中书省就拟高安为金州茶场酒醋都税使司大使君以才择充副使果办最辛巳母陈氏卒年七十有三君居忧毕复授兴元路栀茶提领之职以母丧未葬不就歳丁亥亲负母之遗玊合葬于防陵之先茔累石为塔高一引有半并刻石以志戊子省檄除充兴元路洋州都酒醋税使司大使既复任兴元路山河等堰提领修葺有方堰固水足农民便之晚年不复仕进于南郑之北五里而近卜筑为终焉计其治生用具皆有法度故能化竒为赢直居之西有堂西溪王礼部子勉字以适安又有亭曰思齐亷水全御史君集为书其扁君生于多故继不及学然天资孝爱所居立祠堂亦遵朱文公家礼设主四时致祭其才力精敏有思未尽其能以大徳甲辰九月五日卒夀六十有七以是月某日奉柩葬于南郑县召村之茔配王氏先君卒继周氏欧阳氏一子曰伯恭前受省除南阳府郏县酒醋都税使司提领女一人壻张清前兴元路应办副使伯恭等既以礼葬君后二歳来请曰伯恭之先人生于晋卒于汉中不有纪述恐后之人迷厥初辞不获铭曰惟杜之先出祈姓戴侯而降族逾盛君虽中微所传正才气明锐可从政生于防陵葬南郑子孙绳绳袭余庆
　　守素大师女冠钱善道墓志铭
　　善道姓钱氏杭之钱塘人吴越王镠之后也在南宋理宗时生十有三年入侍宫掖至元丙子宋灭随其君来朝留京师奉睿圣皇后懿旨于其年之九月望日俾居昭应宫礼其宫提举通妙大师某为师度为女冠赐紫衣愈恭谨守道斋心奉香火朝夕课经祝圣夀以报荅恩遇为务余力则经纪宫事缮葺琳宫无少懈怠赐号守素大师以至大己酉三月五日卒享年六十有六其徒陈守中李惠清等以其年某月某日葬于某所求铭以志之惟师以亡国之余被维新之泽洗涤尘垢享清福三十有三年之乆亦可谓瞑目无憾矣铭曰吴越王归于宋氏孙曰自然命为道士有淑其裔归我圣元随被中防【阙】　黄冠惟表忠观与昭应宫三百【阙】　异世同风钱氏有徳緜緜其泽【阙】　素师允蹈前则爰清爰静以终【阙】　何以臻斯繄我皇仁
　　严子咏墓志铭
　　君讳沂字子咏建昌南城县人也始祖长源公徙城西父仁【阙】字周卿母【阙】氏由周卿而上六世读书皆潜徳不耀君为人质实矻矻自守不喜婴【阙】务勤俭治生闭门教子孙书曽一【阙】盱江书院掌书輙自弃去终身不【阙】禄仕然笃于为善睦姻族鄊党称其信义至元癸未某月日卒享年五十有八娶李氏生男二人曰履祥曰徳辉长娶吴氏次娶宥氏女一人壻石山章孙男四人曰子班曰士光曰夀逸曰平逸以儒业医夀逸充南丰州学正平逸抚州金川教谕孙女六人俱适人曾孙男八人女二人以至元戊子某月日葬于南郑县古塘之阳先茔尝谓士之处世虽无功业见称于时然知分自守不失为鄊里之善人视世之不度徳量力而冐没奔竞者亦贤矣况乆畜必发乆塞必通固物理之循环者安知不在后人乎冝君之子孙诜诜其多也越葬二十有九年其孙夀逸致其父命托鄊友左祥求铭墓碣余时供奉翰林文字详职书冩恳请不容辞铭曰【阙】焉不怠于善学焉不志于禄人处之而弗堪已泰然而自足绍先世之菑畬犹未逢于歳熟閟幽宫而永宁福庆绵于嗣续
　　刘君墓志铭
　　刘氏本显姓中微业农君讳成无字以质朴不能纪録由曾祖而下至君之父俱不记名讳所可记者曾祖始居赵之宁晋县娶某氏生君之祖祖娶剧氏生三子仲子乃君之父值金乱祖奉曾祖携其子等迁于曹州之成武县因定居焉三世皆葬于其县之寳闺鄊君父娶傅氏生君君性纯实勤劳稼穑自奉甚约家以优裕克孝二亲教其子以成人鄊党敬慕配王氏生男二人女二人长曰毅娶某氏次曰某娶某氏女俱适人长孙氏次朱氏孙男三人君以某年月日疾卒享年六十有四男毅克自树立以仕易农得推择为礼部继掾留守司满考勑授承务郎庐州陆安县尹政绩可称母王氏犹及禄养夀今七十有七子毅等卜以某年月日奉君之柩葬于先茔将葬毅来请曰先世不幸絶无谱牒可考毅不孝丧父葬又不能志为罪甚矣敢固请某不获辞因喟然曰古之卿大夫起家农畆者多矣今刘氏之祖先劬劳积徳以遗其后人安知不自是而昌大乎为次序其事而铭之曰孝弟力田在汉有科今虽未遑天理不磨从事于斯粤惟刘君谨身则孝不匮由勤父菑子获有卓惟毅克承其休邑长之贵于葬于祭视前有丰幽灵不昧奚憾于终















　　闲居丛稿卷二十四
　　钦定四库全书
　　闲居丛稿卷二十五　　　元　蒲道源　撰墓志铭表
　　节妇曹氏墓志铭
　　泰定乙丑春兴元府史党复初持其亡祖母节妇曹氏永终堂诗卷来求诗于某其堂顔及记皆勤斋萧征君所作诗则当世名公之所赞咏也既已异之为题卷尾归之其秋复具礼币及节妇行状致其尊人世荣之命求葬铭辞不许乃叙之曰节妇曹姓讳崇善世为蒲城良族金源末谱逸不可纪节妇其生也幼而明慧长闲礼则年十六归党氏为讳豫字仲和之配克相其夫事舅姑承顔顺意得其欢心姑虽严以是爱犹己子至元己巳七月八日不幸仲和卒遗孤二子一女节妇哀毁几毙鄊族嗟异时甫三十五歳既以盛年守义党氏族大力薄节妇刻苦治生持门戸内外资给不阙又取人负其夫积债贫不能偿之劵禀于舅姑悉焚之笃教其孤二子舅姑继没罄家之有以办丧具大徳改元十二月有司以鄊里状曹氏贞节上之朝旌表其闾里安西王妃懿防宠锡纁帛优渥重叠荣耀一时时年六十五矣康宁之福在于晚歳子孙诜诜歳时上夀辉映家庭若曹氏之积善庆可谓无歉矣以延祐丁巳十一月十二日终于正寝享年八十有三女适元氏先殁二子长名逸字彦才为安西邸实资居积库提举年四十二先卒娶屈氏亦卒生孙男克诚娶窦氏曽孙男橘实孙女一人适郭周卿先生之孙惟聪次子名荣字茂之亦尝提举塌房寻不仕凡二娶先赵氏生孙男二人女一人长复初娶蔡氏生曾孙男移兴冝兄梁山崇山次泰初娶杨氏生曽孙男孝孙孙女适郑万户之孙思复继元氏生孙女一人适孙氏初以二子之从事于安西邸遂挈家寓奉元之咸宁县遂以曹氏之丧权厝于奉元之里仁里子世荣欲得铭以某年月日归蒲城合祔于先茔礼也余谓妇从一而终固为常礼然书传记所载卓然可纪者亦无几矧世降俗薄如曹氏氷霜之操事舅姑治家教子无愧于古人无负于死者耶某尝职太史是冝书铭曰无非无仪为妇之常至于患难其节乃彰始也不幸终也弥光含饴哺孙既夀而康瞑目无愧与夫同蔵刻辞幽宫庶乆不忘
　　强君妻程氏墓志铭
　　致和元年秋八月兴元路儒学教授程从道来请曰某不幸有姊之丧自惟兄弟逺离病不克奉其汤药没不得见其属纩送不能与于执绋悲痛莫赎仅有求文以志其墓少伸此志愿有以宠绥之余亦哀其请弗克固辞视其状序之曰程氏故鳯翔隠士程载之之长女也防慧而婉善适父母意又睦于昆季冝于家人年二十有一归同郡强氏强先世居洛阳厥祖讳坚者值金乱徙鳯翔占籍焉二子曰宁曰顺宁先卒顺字和甫力农不仕年七十二而卒配杨氏亦二子长先卒次讳文寳字君玊即程氏所适也君玊为人聪明笃实颇渉书史亦不愿仕孝悌力田敦睦宗族信接朋友好周人急又得程氏相之抚育兄子如己生及长为婚娶以祖遗业及己所殖产中分无所吝强氏姊卒女数人无依皆厚资给归名族氏至于他人之婚丧不给者亦往往助之君玊以此见称于鄊里程氏无不力焉君玊一日置酒馔防亲旧酒既行言曰某命当终望诸亲善自爱不复乆相见矣因徧拜泣下座皆惊惑翼日复各诣门告别又后数日具衣冠与妻子诀嘱以后事即寝良乆不闻息就视之已逝矣众异以为竒男子时至治三年九月十六日也年四十有六始程氏归君玊时舅姑具在以事父母之孝事之俱得其欢心娣姒无间言敬事其夫未尝忤其顔色教育诸子治理家务内外整饬妇道母仪可谓克备以致和元年七月十有七日病卒年五十有六凡六子曰允忠允恭允敬允道允徳允谦女适本郡张某次未笄孙女三人俱幼侄孙男二人兄子时中之子允敬汉中道亷访司保为四川道亷访司书吏以其年某月日合祔于鳯翔府北里仁鄊之先茔夫君玊之墓礼也弟从道来速铭曰葬有日矣敢请铭曰贞静以为质婉顺以为容相其夫以勤俭凛其志于初终子孙蕃衍闺门肃雍歳方阅五伉俪相从徳则多矣夀胡不融以摭其实以铭其封
　　太原郡侯王公神道碑铭
　　圣朝广仁孝于天下凡内外官皆得视所受爵秩之崇卑以及其亲于是中宪大夫兴元路总管兼管本路诸军奥鲁总管管内劝农事王忠得以三品秩追赠其考亚中大夫懐庆路总管轻车都尉太原郡侯妣闗氏太原郡夫人呜呼可谓幽显皆有光矣先是忠繇国学生史户部徽政及都事章庆使司勑授公承务郎闗氏追赠恭人公拜受已蹙然曰嘻我何功而至此哉后忠擢徽政院检校覆料官进公承直忠自奉直大夫经歴章庆又升奉议缮珍司丞秩正四品公已卒制赠中顺大夫知河中府上骑都尉追封太原郡伯闗氏太原郡君忠继授朝列大夫都提举万亿赋源库提举洎迁尹兴元公得赠三品进侯爵盖王氏太原之望世居晋宁之防陵公讳诚字子敬曽大父枢大父譲父伸皆潜徳不仕伸娶张氏子男三人长贞次泰季即公也性醇慤而恕力田为业不服华美居里闬以义闻子孙营生者尝谕之曰为人贵心术端正无或自欺吾见世之竞利者于出入之际权衡之低昻概量之盈缩尺度之短长欲欺于人先欺于已害天理伤隂隲诚为可畏汝等得已则已无如治田力食无愧俭约省浮费自可以给故公治家有法亦赡足尝见遗粒于地则以暴殄天物责家人乡里子弟之从学茕独穷居亲戚之婚娶丧葬行道之流离乞丐匮乏艰棘目之所睹力之所及率惠助之或得遗物必归其主不得即榜于路以须其人其克己安分如此虽天性之美而家法亦有自来矣旦望宴集亲友谈论相朂以善尝遇异人授以道术年甫四十夜静坐达旦享夀七十有五子男三人伯蚤卒次曰忠曰徳忠娶谢氏继续氏以忠贵皆封郡夫人孙男四人质亨施元曽孙男燕山善庆女孙二人公之配夫人闗氏亦克相夫子闺门雍肃衣俭以洁祭祀必躬奉尊长动止以礼大小衣服裁纫不倦每炊宻减米抄合歳乆积多遇荒歉给家之余尚可及人妯娌亲邻睦无间言虽卑幼责无恶语尝诫新妇等相义譲毋妬致昆仲不协勿私蔵竒外家各勤苦率先勿称已劳不幸先公卒合葬从祖茔礼也于总尹兴元三年笃实恺悌民爱慕之则其能服公平昔之训而施于政事可知矣与道源居相迩且乆一日以善状礼币再拜请曰先公积徳于身而不显以遗我后之人墓道之碑未树盖有待也今既侯斯可矣敢求文以刻诸石固辞请益坚道源自惟尝执笔太史氏之后法所当书不书是不能成孝子之志也谨叙而铭之曰允矣王公徳积于身其徳维何笃守真纯欺不萌心惠存及人以训诸子亦克书绅仲也宦达恩得显亲公歉何功不笑而颦晋疆侯爵殁赠继臻象服襜然兼贲其嫔维孙及曽鱼贯诜诜其福未艾若时方春铭镵墓石愈乆弥新
　　何氏冝人墓铭
　　何氏某梅隠先生名坤章字朝瑞之长女母王氏冝人生而淑懿愿慤性极孝不劳教诲循于礼法善女工夫道源年十四五时从其父先生学先生怜其颇可教遂妻之及归蒲氏克执妇道尽将其纂组旧习弃而弗治一意于纺绩蚕桑之业时道源家贫至于二亲甘防有所不充冝人布衣菲食躬汲与防勉力供养虽淡薄咸得欢心一家之缝纫补缀灯火达旦不以为苦后数年道源以教授乡里生徒翕集家颇温舅姑怡乐冝人眉亦舒平生寡言笑不事妆饰简出入虽其弟家相距不越数里十余年不一二至从可知也嫁时衣白首犹如新娣姒等无隙之嫌歳时相祀惟谨歳癸丑道源被召命为翰林国史院编修官又三年以应奉翰林文字同知制诰以七品例防封赠父母妻何氏遂受冝人之命从姑与宗族闾里之庆今道源又受五品职冝人当封县君未及而卒生二子三女闺门恩不掩义长子曰枢先卒时年三十有一娶千夫长王氏孙女次机擢戊午举同进士出身为芮城县令娶陈氏长女归景氏夫大全为城固县主簿卒次归江东肃政亷访佥事次男王惟祥先卒次归杜氏次子彦礼攻进士业今为洋州儒学正孙男二人牧奴开奴孙女三人冝人病荏苒歳余次男妇陈氏以辛未年正月十有五日风中卒宜人惊忧至十九日乙未亦卒其生也歳壬戌秋七月二十有六日至辛未年七十歳殡于家次男机自芮城归以是年十有一月某甲子葬于兴元之东瓮池村之先茔夫道源以妇人之行不出门人无知者自拭泪以铭之铭曰士之修行犹不望知况妇人兮其归我也舅姑有怡愉之色宗族无间异之辞又克勤以成家不溺爱而教子咸得其冝铭而刻诸室以致余之哀思
　　巩氏先茔之表
　　古之士大夫家严宗子详谱系而世次不紊俗降法废为人后者懵不知其祖先之所自同宗昆弟甚至不相识间有超流俗登仕版卓卓自树泝流求源以昭示来世其贤于人亦远矣此巩氏墓表之所由作也巩得姓自周卿士巩简公以邑为氏晋有巩朔歴代谱佚不可考至曾祖府君讳孝章大同路朔州人也世掌戎行金时为监军以忠厚传家子二人长曰子固于今为伯祖行骁勇絶人金末领军民元帅迨归我圣元仍职戍太原今为冀宁路及卒葬于彼之榆次县巩村之兆次讳安实为祖考性冲澹不喜奔竞从事于秦乐终南甘水之秀因卜筑焉夀六十有二祖妣侯氏勤俭起家克相夫子生子六人温英天瑞仁义希文夀六十有八以至元六年八月某日合葬于奉元路盩厔县珍蔵鄊姚村之茔温字仲和行为伯父研究经史潜徳不耀以逸斋自号有四子伯泰伯谊伯昌骍革显考讳英府君字仲荣为人材武晓师律起授千夫长方朝廷加兵于蜀也君率所部从蜀既定立家于成都以至元十三年四月二十七日卒享年五十歳妣李氏后君十一年四月十七日卒享年六十歳以元贞元年二月某日合葬于华阳县之新茔子男三人伯康伯平世杰天瑞以下皆叔父也天瑞字仲祥仕至彭山主簿有三子仁字仲信生文毅革文郁思忠思恭思茂凡六子义字仲礼一子【阙】美嗣希文字仲章一子伯谐嗣皆不仕盖自监军而下伯祖房皆居冀宁祖房皆居奉元惟考君及叔天瑞房皆居蜀嗣孙世杰与道源有旧从调京师访余于史舘恳请曰世杰幸承余庆获禄不及养顾惟先世随所寓地而葬子孙因亦散居而墓隧皆未有铭志以表显于后大惧传世乆逺邑里夐隔末裔不复知巩氏一源此而弗图厥罪何所逃耶余感其诚意不忍辞为视来状次第之世杰今为奉议大夫新知剑州读书有吏材其官业之进家门之盛犹未可量也铭曰惟巩受氏爰自邑封裔徙朔边世以武雄金社既墟挈族来冀复葬巩乡事若符契仲也至秦子孙诜诜又于蜀聚居曷因
　　太原郡伯王公墓表
　　元统二年春兴元路总管王忠以事状一通备述其丘珑因革祖父实迹拜请于某求文以表墓道辞不获视状直叙其事曰惟王氏世居晋宁之防陵为望族金季谱逸莫考县之西南村曰齐胜有王氏逺祖茔内存三大塜俱无志石又东北六十举武亦王氏茔三大塜又一小塜无志不能别地狭穴满遂直东北五十举武创茔祖居中伯父二及考君叙葬孝孙忠至顺二年在兴元任制下赠祖为中顺大夫中山府知府上骑都尉太原郡伯祖母张氏太原郡君祖讳伸忠年十有三歳时已老健尝闻其训诫子孙曰汝等勿欺暗室勿陷害人妨徳损福莫此为甚我遇兵难挈负三子避于山中艰苦不可胜言幸际平定得保余生麄衣粝食自以为安勤俭积粟及枣实甚于金玊自给之余周给贫困救助凶丧不施劳于人不矜已长而言人短侵田畔者不与争讼屈已逊言彼自感动复归所侵人有纷竞劝各忍忿悦从者众吾平日以此存心宜志之又诫诸妇孝亲治生敦义譲絶妬忌子孙及诸妇俯首听命永为家法至元十七年五月十七日终于正寝享夀八十有三葬于新茔立表以志惟伯父讳字子孙世次则具见于考君神道碑兹不重出孙忠自惟无以逺承祖考余庆备员侯牧而祖得以四品伯爵焚黄盖其隂徳有自来矣某述其事既系以铭曰黄潦稽天涸可立待王氏源深流达于海宗之传緜亿万载






　　闲居丛稿卷二十五
　　钦定四库全书
　　闲居丛稿卷二十六　　　元　蒲道源　撰行状
　　西轩王先生行实
　　先生姓王氏讳得舆字载之世为濩泽高平人其先有仕至郡守者有云出于文中子之裔但以世涉多故家谱逸坠无可考征父讳仁政潜徳不耀能守先法母陈氏通孝经论孟及女诫等篇先生生于己夘四月初五日髫龀颖悟强记过人九歳中经童然性荘重如老成人母曰兴王氏者其此子乎金末壬辰之变怙恃俱失时年十有四能自立虽颠沛流离之际未尝废学所至必交有识之士辛亥从戍蜀时夹谷公行兴元西川省事驻重兵汉中尚书杨徳新郎中夹谷君玊识先生行伍间荐于公辟用先生雅不欲遂相与招延之使教诸子先生因留家焉癸丑李忠宣公以从冝行府兴元一见深器重之以边鄙俗尚犷悍起先生充三教提领视事未几即以兴修庙学为请南冠之在俘絷者皆百计振防俾复儒编先生早工诗文丙辰过长安闻鲁斋许氏以道学鸣遂悔其少作而火其藁慨然曰吾儒自有可学事奚用是为于是絶去俗学聚周程张朱氏书而探讨之得其义理之精微尤以践履躬行为实务中统建元商亷二公行川陜省院事陞充兴元路提举学校兼本路劝农事先生尝曰农桑者学校之所资学校者人才所自出而人才又风化所系也于是复以庙学请于枢院行府得报营于城内西南先生亲督其事搆篑进斋于大成殿之东为诸儒讲授之所书伊川四箴及白鹿洞斋规以示教人及为学之方至元乙亥先生将改葬其先于濩泽时歳艰盗剽或有止其行者先生曰是念一萌幽明无间余何避焉遂决意行过秦歴魏抵高平冐暑复下河南诣登封故居求祖考妣之遗玊陵谷变迁茫然莫拟先生斋宿黙祷致其精诚梦寐有征求而果获遂一遵文公家礼而合葬焉观者如堵佥曰昔所未见也登封令杜某拜且泣曰某以先世灵榇在兹表请于朝得宰是邑求访百至而情事竟不获伸先生孝感岂偶然哉归自覃懐过鲁斋先生留止旬日鲁斋深叹賛之明年至汉中以目疾力辞提举职怡然退处覃按察彦清雷御史彦正游平章子明王大参彦才俱以按治过郡交章荐闻朝论亦以先生宿儒徳人所仪表勑授兴元路儒学教授竟以前辞不就所居庭宇幽深竹树茂美东偏为家塾号曰习齐中奠先圣顔孟左右周程张朱邵司马六先生像朔望率子孙而拜奠之四周积经史子集及前贤墨迹石刻今士大夫诗文虽后生小子片言只字略无所遗以文公敬箴标第其号俾易寻取不致散失一器一物置之用之各有常处尝曰有物有则人自不察尔有斋曰西轩先生自号也其燕处之室曰慎独盖其戒慎恐惧无所不用其力焉南有园园有亭字曰怡然记者谓先生二字友爱有怡怡之怡孝养有怡声之怡先生俯仰无愧一顺于理有怡然之怡凡賔客及名卿钜公至汉中者则必登先生门升此亭闻义理性命之论冠婚丧祭之说异端诡怪纵横利禄一言不得与也又南褒有别墅筑亭龙江之浒榜曰曲肱得山水之秀目以八咏诵之暇徜佯乎其间有浴沂咏归之乐先生居常正襟危坐肩背竦直无少欹侧虽僮仆卑幼不冠不见未尝见有惰容至是属疾二十余月犹无异平日论语一书与饵药方无时释卷家人劝之乃曰一息尚存此志不容少懈我自乐之无所苦也疾革诵咏不絶座客问读何书先生曰序卦属纩无别语抗声曰无极之真二五之精妙合而凝良乆徐曰存吾顺事没吾宁也以至元二十九年壬辰十二月望日壬寅卒于正寝夀七十有四葬褒城县麓堂鄊之西臯娶张氏勤俭雍肃以母死兵乱中终身不事容饰鄊里歆慕焉先生学术之正实承伊洛考亭之后于书无不读礼乐名物节文度数洞究渊微亮析缕觧然纯一不杂穷理以致其知反躬以践其实四书未尝去手集注或问皆黙成诵尤粹于易训蒙以小学书为切务曰此古人教人为人様子虽大学不是过也初年郡人多不知小学之教而有讥之者曰自有六经在奚用是为先生莫之辨也乆而学者信读之由是而有成者众矣尝曰学不贵乎博贵乎适用为学而不适用则亦何以为学哉海内之士道同心契者鲁斋许氏潜斋杨氏有疑不惮逺而相与订正焉先生家法之严尤谨于内外男女之别诸妇送其子女止于中门男賔未有輙至中门者有事择书童幼而谨愿者以将命子壻同居二十年未尝一至其寝室毎旦夙兴诣祠堂拜谒毕子孙于其所在行晨省之礼先生问以所习事业而责其成功妇女羣下皆然昏定亦如之正至朔望叙拜如仪先生必以平昔所歴患难今日所以为乐者谕之且警戒曰惟孝友于兄弟又曰孝衰于妻子又曰异姓之妇或能贼同气之爱人之所以为人者孝弟而已一日复视易传诸书凡三十五部计一百七十三帙共九百三十三卷既毕召其子及诸妇诸孙序立堂下示之曰吾见人家昆季往往不义皆因父祖积财以啓争端吾幼罹大变骨肉离散惟余此身艰险百至虽欲积财何可得也纵使得之亦匪我心惟于六经书籍必存心恳恳以求之近所得书籍类皆散乱甚可惜也余虽盛暑日以鸡鸣而起手自料理如是者两逾晦朔殊不知劳自以为乐尔庶几若辈领觧吾意也他日观是书者必不忍鬻坠之就能明乎圣经贤传之奥日行乎孝弟忠信之实则一家之中父父子子兄兄弟弟夫夫妇妇上下和睦和气蔼然虽欲致争亦无自而得也或私畜财货敢言异居者子放妇出非我宗嗣子子孙孙永为家范皆再拜于堂下壻刘天禄举杯为庆先生因书以为记赵总判徳元因谒先生覩其家雍睦气象不觉叹曰先生一家其尧舜之民乎邻母杨尚书夫人在兴元最名有家法者其家人少有喧哗即禁止之曰独不畏王先生闻之耶郡人有某兄弟争财役讼者歴年不决先生谕以孝弟之义天伦之重翼日二人感泣相谢同防如初廼弟文以纪其实先生为书其后曰某门胜事先生守礼之笃冠婚丧祭一以朱氏书为本行之惟恐未至异言喧豗弗顾也长妇之丧一遵礼制子无疾犹疑以请先生曰礼如此吾独何为后因阅朱子格言见文公丧其长子于寒泉用是礼先生曰文公以是丧其长子吾以是丧吾长妇之为后者又何过乎其有义起而因时制冝者如父在妻亡而有子而主祭者父也夫祭妻亦礼也题其主则当如之何先生以宗子之法断之俾题曰亡室某氏冡妇某氐神主祭则使其夫若子奉父祖之命而祭之后考礼有舅夫若子为之主之文又家礼妇人无腰绖先生则以仪礼为主而用之但视男子之制为小耳童穉则绖而不冠先生之意不惟与礼意黙契而所以处之者又得其冝焉郡人治丧不但一二人家化之尤重于追逺奉祀则变常尽敬以致其如在之诚少不如意则愀然累日如有求而弗得者月朔荐新虽贫必备尝曰吾于考妣皆不及养惟此庶少尽此心也生朝则深居静处或出避野次诵蓼莪及书文公新旧说仍识其歳次于后是日也不饮酒食肉语輙流涕闻有歌则起而避之明日子孙方上夀焉先生教人之方自洒扫应对进退之节礼乐射御书数之习日用常行无非至理所寓讲诵则必欲字真句絶习旧通新日有程式本末先后莫不有序学者逺近归之童稚侍立必义手端拱行或蹶而手不敢失故其门人皆能以礼自牧不问可知为先生弟子至有未游先生之门而闻其风者亦必详询备録以为矜式先生师道之严窃有慕于伊川进不以礼未尝轻受门人受业者至于贵且皓首见先生犹凛然畏敬伏拜牀下来去不迎送其以师道自重如此先生遇物之诚其于诈与不信虽不逆不亿而未尝不先觉之亦未尝见防于理之所无也恶人之恶能改即止于所当言不少假贷而不能不忤于人乆而后知先生之言为有益于己未有不慙且服者交友则乆而益敬不以盛衰存亡有异友人王君厚使絶域没于王事遗孤甫六歳独与母居贫乏不能自存先生教育之均于己子弱冠则授以室又为之请禄爵俾得以奉先养母其于取舍有非义不受者有以义而不受者尝曰与其取之而伤亷曷若与之而伤惠宁失于我无负于彼先生风化之念不少释于懐寓汉中四十年其始至也庶事草创人惟知有二家不复知有吾儒先生叹曰斯责其在我乎遂恳请公卿创修庙学经始洎落成朝夕孜孜甚于贪夫之营私者虽祈寒暑不一日少弛其劳为屋近百楹手植槐柏皆方列成隂至元丙戌始克大备先生又以鲁斋所定释奠仪叅以文公蜀本凡七家礼而折之是秋之祭观者大悦皆以为内郡文物之盛蔑有加也次子无妄拜云南监察御史受命之日以亲老辞先生曰君命不可违也汝身向已属官吾得而子之哉将行授以四书家礼释奠仪曰使逺人知此以为学知此以为礼知圣人之教为可尊而王化由是可行则是行也其庶矣乎吾老何恤焉先生字画之微亦不苟简必正色凝神一防一画而劲正结类其为人有求书者必择名教切已之言书之莫不因其人之善而勉之因其失而救之先生资禀极高涵养有素精思力行自幼至老敬义夹持体用该备明白洞达表里辉映晚年道尊徳盛元气混融即之如阳春之温徐而察之盖有凛然不可犯者噫使见用于世正大则有格君之术刚毅则有諌诤之风平易则有循良之政其不用命也然道徳之盛虽处于下犹足以淑诸人焉叅政左山商孟卿赠诗云汉中有高士王姓字载之箪瓢陋巷居怡然榜门楣妻子不戚戚生徒亦熙熙名教非无乐纷华羞外驰横流叹汤汤砥柱非君谁又云闭门不求知实在名自随闗中昔杨震汉上今程颐江流不可蝎思君无尽期中丞青崖魏太初记先生怡然亭自谓无愧辞其畧曰先生巍冠博褐进止舒徐其容荘其辞温蔼然程朱家语録中人也又曰先生之怡油然自得于义理涵泳之中日用体践之实故为识者景仰如此尚书西溪王子冕赞云有诸中形诸外识与不识望而知其为有道之贤其为名流所推重如此其他不可具述先生二子长曰无疾兴元路儒学教授次曰无妄四川亷访司佥事事亲俱以孝闻居丧毁瘠逾礼盖能世其家法云
　　讷庵处士任君行状
　　处士讳某字东卿姓任氏其先世居太原之汾州孝义县仁智村得姓自颛顼少子汤封于任夏更封于薛周威烈王时有名座者以直言见称于魏文侯居西河郡即今之汾州也后有宁州刺史讳温濮州刺史讳徳基大理评事讳政谱牒逸坠故不知为几代祖也高祖讳某以孝行称隠徳不耀曾祖讳文明字大有为防陵尉遂家防陵学问该博政有能声善于天文图纬之学祖讳润字天泽父防陵君令业医不使之仕人怪之莫测其意病革私谓之曰天象示变乆矣不十年北方兵起汝莫求闻逹明医足以逃世难活人足以积隂功一家可保也祖天泽遂不仕以医名于世歳之壬申天兵南下其言果验父讳志愈字时泰医得家传之妙其道大行贫者施以药资以米所活甚众一日闻逆旅有呻吟垂絶者往视之乃病旅也状貎雄伟遗药给粥月余获愈其人拜谢曰生我者父母也活我者君也吾虽贫志则有之他日当以死报摩合罗之名者我也再拜而去其后金兵复冦平阳逻骑得君防使前导指蔵金寳之地君恐遇害乃绐之以延顷刻之命且行见甲马百余突前者连呼曰住令释其防众军皆惊不知其故前者下马却兠鍪谓君曰汝识我乎我即汝所活摩合罗也吾今为帅求君相报已三日矣欲呼与去辞不从乃指避兵之方与白金百两仍赠弓矢曰有人来扰以此示之遂举家获全于难后与平阳安某者俱以医事睿宗凢汤药悉经其手以谨愿得幸未尝一日离左右尝赐锦貂防以拜扫丘垅乞归又赐良马一白金五十两既归散余资于所亲之贫者筑亭防陵之城南榜曰种徳里之老者皆曰吾司命来矣病乞药者如市既愈酬以金帛一无所取曰非种徳之意也乙未太宗诏都元帅塔海绀卜征蜀病股访名医皆以君为言乃请于太宗授以都元帅行军太医提领之职月给银一十两至汉中兴元行省沔国公留止遂卒时辛丑之十二月八日也娶某氏先卒生子二人曰和曰睦再娶赵氏生讷庵己亥五月二十六日也晬日母赵氏寘书笔钱三物试其所爱但取书与笔而已或以钱握于其手輙掷于地人惊异之辛丑父卒甫三歳晨昏匍匐求父甚哀髫龀不遂儿嬉凛然有成人之状母赵氏性严有法教以义方五歳闻讲觧孝经既晓大义既长颖悟防萃母有疾则辍食求医邻舍赵翁戯之曰汝能割股乎曰能又曰孝经云不敢毁伤如何对曰不敢毁伤圣人之法也割股愈疾孝子之心也翁竒之是夜焚香稽颡北辰言曰某三歳失父頼母鞠育甫十歳矣今而有疾岂敢自爱其身不以愈我母之疾乎遂剪其肉以馈其母即愈鄊里称之母卒号痛呕血絶而复苏水浆不入于口者五日哀毁柴立终身不复择葬亲拘忌隂阳者皆曰年月不利荅以司马温公论葬一节力主行之后卒无事皆叹服焉凡冠婚丧祭一遵礼制君郊居二十年不喜入城府然祠堂旧在城中居四时朔望必躬诣荐新未荐不先尝至期虽风或微疾亦力以往未尝少怠也舅氏赵某者兵后相失偶于人彀中得之竭资以赎仍为娶侍同居二十年甘防供养始终一日也卒为制服以礼葬焉间尝谓其二兄曰某见人家以户役财物纷讼不已者甚众某安忍为是且国家南征北讨军事为重我自应役于此鄊里田园足以资给子侄诸孙足以奉侍二兄但当娱乐自适某悉无所取自是四十余年二兄絶不以军役介意既卒子侄间亦未尝及之来告乏者资之使还虽数辈不辍郡人有马氏者尝以白金百两为寄且死君诣其家见其母问曰知我与令郎有约否其母以为负债来索也惊哭曰君勿言我儿死矣百事我无与焉君曰非也我处寄白金百两今持以还无惊忧也遂遗之其母叩头拜谢君先考之嬖人刘氏颇知经史善医药父卒为黄冠别屋以居医道大行于汉中家用饶足刘氏病笃呼君谓曰我出汝家三十余年頼令先君之余庇有中人之产诸养子无足托者我死汝尽收之勿为诸子所破君辞之曰无是理也刘曰我死任氏鬼也不归任氏将安之乎君固辞刘曰得无惮歳时一奠我君曰祭祀之事终身不忘止受一银合以免其意后诸养子果尽荡其产君至今不忘祭祀云君性刚正负竒志少颇喜孙吴术一日读孟子至论王道之际慨然曰吾儒自有可学事刮去旧习折节读书闻【阙】峯陈先生精于易图纬术数之学曲尽其妙即往受易焉先生尝曰吾阅人多如任子者鲜矣君师慕交友皆有识之士西轩王先生字其所居之斋曰求己王西溪子冕书以揭其楣一时名公若青崕魏中丞山木王内翰寓轩张集贤济南姜中丞太原冯叅政辈皆以按治过郡深礼敬之褒咏题赞盈缣满轴且交荐于朝因北上至汴偶有不慊于意叹曰夫学将以致用而伸吾志尧舜其君民使无愧于心可也不然岂可碌碌随人后校升斗之禄哉吾不为也即日西归为终焉之计卜筑于无忧湾之南朝夕逰咏于其间名其室曰讷庵且歌之有不夷亦不惠非樵亦非渔之句园中所植花木必成行列曰置物如养心不可使乱去草必务尽曰去此如去恶不尽必将复萌不可图也为政亦犹是尔庭中有古山茶一株苍柯怪节盘错如石常呼为歳寒友尝自题云世教衰微日更深今人谁复古人心试看亭下苍苍木一日犹移三面隂其寓意如此亭北畦兰数十本南开二径两旁皆菊清沟环匝植以白莲常曰左右前后皆正人又曰使居位者亲贤若是岂不有庇于民哉君襟韵洒落无尘俗之气所居又有清致幅巾杖履逍遥其间庵壁挂大易十图燕坐瞻对其胸中造诣又非他人所得知也每佳客至必出酒共饮谈笑终日使人亹亹忘倦常爱古语题其门曰举世尽从愁里过谁人肯向死前休又云不用闭门防俗客爱闲能有几人来山木王公往歳奉使入蜀一见爱重如平生欢公后按察汉中为铭求已斋有矫矫任子中立不倚之句后十余年公复来总兴元治暇即往候之相与徜徉于水光林影之中俗事一言不及也或把酒浩歌或对牀清话賔主两忘常云农桑者衣食之本风化之原乃力农桑以率游惰又汉中风土之冝寒暄之节与古法有异者别集为一书名蚕桑辑要取为法者頼给足焉又云达而为相固可活人穷而为医亦可活人分殊而志同者也乃搜阅家传凡平日经验药方为一书名曰任氏集验方一十卷乐周人之急士之贫而请谒者寒衣饥食有甚于已死丧患难尤着意焉见穷独者必遗之食曰此无告之民也不可不恤与人言是是非非务尽道理不固执不诡随亲戚有纷讼者正言以喻之不顾其怨其人始虽懐念终则悦服鄊里子弟有可进者随其才之高下勉励之气和言忠听者不厌虽居畆以天下之爱乐为心闻时政之善者则喜形于色反是则郁郁终日夏五月疾作谓其子曰吾生登明今而冲于太一涒滩来角于此木之絶也吾其死于七八月之交乎子輗应曰昨筮得临之泰吉也君笑曰非尔所知也易乐必多忧泰者干反居下干父道也父失位矣子为父占吉从何来临不曰至于八月有凶至者其在月之首乎吾死必矣命具棺椁衣衾凢丧葬之须曰吾归矣夫复何忧又曰有负吾债者想贫也我死勿难于人悉还其劵疾革凭几而坐神愈精明戒其子曰吾以勤俭起家未尝少懈虽居散地念不忘君汝出仕虽居下僚不可苟也当汲汲自励以父母之心为心可谓孝矣释老二家吾无与焉命纸笔大字书曰予生无益于时者安忍劳人动众盈塞街衢取观于人吾未见其荣也东野草堂实予防息之所我必止于斯歳时祀我于此再命纸书留别山木公一絶云云就寝少顷复正襟危坐命其子诵濓溪太极图说一篇毕屡肯其首曰大哉易矣其反吾之始乎遂卒实乙巳歳八月壬午也配邓氏前兴元招抚邓君之次女有贤行前一年卒子男一人曰輗任蒙古教授娶苗氏女二人长适前巴州尹雷成务之子仲威次适前南郑县尹王从仕之孙瑾孙一人曰桐以其年九月某日葬于南郑县味溪村梨园之先茔其子輗一以朱文公家礼行事且纪君平生行实泣拜以授道源使状次之道源以鄊里晚进视君为先辈不敢固辞窃谓君早孤克自树立勉励得闻先生长者余论及与贤士大夫游其学识醇正践履笃实虽不用于时观其行己治家绰有余矣按其所纪序述为状未暇约其辞以待当世名公钜儒采择为志以发其潜徳焉


　　闲居丛稿卷二十六
