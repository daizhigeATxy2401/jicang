　　钦定四库全书　　　　集部四
　　放翁诗选　　　　　　　别集类三【宋】
　　提要
　　【臣】等谨案放翁诗选前集十巻后集八巻附别集一巻宋罗椅刘辰翁所选陆防之诗也前集椅所选元大徳辛丑其孙憼始刻之前有憼自序后集辰翁所选前后无序跋椅间有圏防而无评论辰翁则句下及篇末颇有附批大致与所评杜甫王维李贺诸集相似明人刻辰翁评书九种是编不在其中葢偶未见此本详其词意确为须溪门径非伪托也末有明人重刻旧跋蠧蚀断烂防不可读并作者姓名亦莫辨其可辨者惟称宏治某年得于余杭学究家属其同年余杭知县冉孝隆校刻之耳又称放翁集抄本尚存然闻而未尝见独罗涧谷刘须溪所选在胜国时书肆尝合而梓行以故转相抄録迄今渐出而印本则见亦罕矣云云据其所言则两人本各自为选其前集后集之目葢元时坊贾所追题矣跋又有复者去之之语故两集所録无一首重见末附为别集一巻不题编纂名氏其诗皆见瀛奎律髓中以跋中取方虗谷句推之知即作跋者所辑以补二集之遗其中睡起至园中一首已见前集五巻中葢偶误也剑南诗集汲古阁刻本今已盛行于世然此选去取颇不苟又宋人旧本故以陈亮欧阳文粹之例与本集并存之椅字子逺号涧谷庐陵人寳祐四年进士以秉义郎为江陵教官改潭州复知贑州信丰县迁提辖货徳祐初遭论罢周宻齐东野语记其当道学盛时依托求进道学势衰之后遂弃去不相闻问深不满之明偶桓乾坤清气集皆録元人之诗而有其幼舆折齿歌一首葢元初尚存辰翁所着有评防班马异同诸书已别着録乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　放翁诗选前集原序
　　拣着吟人苦心防吟时较易拣时难大父涧谷翁题赵庆御手写唐絶句结语也拣诗之难尚矣人谓删后无诗非果无性情也特未有删手尔族孙夀可以翁所选放翁陆先生诗刻本抚巻圭复涕泪盈睫悲夫善和书巻存者仅十一于千百而家蔵膏馥盖流润人间实多有能思叔敖而绣诸梓真亢宗事也苐放翁天才豪迈笔势遒劲属事比偶不烦防削是编若圏若防去取自有深意非后学所能测识谓之有取于陆集可也谓即此以定陆集之删削则未也然此特翁年少防戯细事尔遗编残墨尚足得声梁楚间独不知后来一变至道亦有升堂入室而薫善良者否也手泽在笥愿期同志切磋之大德辛丑立夏日适孙憼百拜谨识



　　钦定四库全书
　　放翁诗选前集巻一
　　宋　罗椅　编
　　古诗
　　蜀酒歌
　　汉州鹅黄鸾凤雏不鸷不抟德有余眉州玻瓈天马驹出门已无万里涂病夫少年梦清都曽肠虚皇碧琳腴文德殿门辰奏书归局黄封罗百壶十年流落狂不除遍走人间寻酒垆青丝玉瓶到处酤鹅黄玻瓈一滴无安得豪士致连车倒瓶不用杯与盂琵琶如雷聒坐隅不愁渇死老相如
　　与青城道人饮酒作
　　君不见太傅晩歳具海舟归欲极意东山游翰林偶脱夜郎谪大醉赋诗黄鹤楼两贤穷达何足道同是逸气横清秋我无一事行万里青山白云聊散愁有酒不换西凉州无酒不典鹔鹴裘不作王猛傲睨坐扪虱不作戚悲歌起饭牛五云覆鼎金丹熟笙鹤飘然戯十洲
　　夏夜大醉醒后有感
　　少时酒隠东海濵结交尽是英豪人龙泉三尺动牛斗隂符一编役鬼神客游山南夜望气颇谓王师当入秦欲倾天上河汉水净洗关中沙漠尘那知一旦事大骑驴劒阁霜毛新却将覆氊草檄手小诗防缀西州春素心虽愿老岩壑大义未敢忘君臣鸡鸣酒解不成寐起坐肝胆空轮囷
　　雨中登安福寺塔
　　平生喜登高醉眼无疆界北顾极幽并东望跨海岱喟然抚手叹従古几成败英雄如过鸟城郭但遗块今朝上黒塔千里旷无碍忽惊风霆劈坐觉天地晦急雨挟龙腥溽暑为摧壊皇天念蟠鬰令我寄一快那知书生狂自倚心眼大更思驻潼闗黄河看如带
　　怡斋
　　东湖仲夏草树荒屋古无人亭午凉萱房防呀不见日笋箨自解时吹香野藤蟠屈入牎罅湿菌扶疎生屋梁跨沟数椽最幽翳涨水及槛雨败墙静涵青苹舞藻荇闲立白鹭浮鸳鸯芙蕖虽瘦亦弥漫照眼翠盖遮红妆水纹珎簟欲巻却月团素扇嬾复将天风忽送塔铃语唤觉清梦游潇湘
　　投梁参政
　　浮生无根株志士惜浪死鸡鸣何预人推枕中夜起游也本无竒折腰百僚底流离成丝悲咤泪如洗残年走巴峡辛苦为斗米逺冲三伏热直指九月水回首长安城未忍便万里防诗叩东府再拜求望履平生实易足名幸污黄纸但忧死无闻功不挂青史颇闻匈奴乱天意殄蛇豕何时嫖姚师大刷渭桥耻士各奋所长儒生未宜鄙覆氊草军书不畏寒堕指
　　游汉州西湖
　　房公一跌丛众毁八年汉州为刺史绕城凿湖一百顷岛屿曲折三四里小庵静院穿竹入危榭飞楼压城起空蒙烟雨媚松楠顚倒风霜老葭苇日月苦长身苦闲万事不理看湖水向来爱琴虽一癖观过自足知夫子画船载酒凌湖光想公乐饮千万场叹息风流今不泯两川名醖避鹅黄【汉中酒名鹅黄蜀酒皆不能及】
　　醉后草书歌诗戯作
　　朱楼矫首隘八荒绿酒一举累百觞洗我堆阜峥嵘之胷次写为淋漓放縦之词章墨翻初若鬼神怒字瘦忽作蛟螭僵寳刀出匣挥雪刃大舸破浪驰风樯纸穷掷笔霹雳响妇女惊走儿童藏往时草檄喻西域飒飒声动中书堂一朝放迹忽十载西掠三巴穷夜郎山川荒絶风俗异頼有酒美犹能狂醉中自脱头上帻緑髪未许侵微霜人生得防良细事孰谓老大多悲伤
　　追补汉太液黄鹄歌
　　建章宫里春风寒太液水生池面防中人驰奏黄鹄下龙旗豹尾临池看芹香藻暖鹄得意左右従官呼万嵗须防传诏宴公卿驩声如雷动天地时平宫省乐游多黄鹄刷羽涵恩波小臣珥笔龙墀下愿继前朝天马歌
　　晩步
　　院荒有古意僧少无人声徘徊楠隂下赏此落日明著书亦何急寂寞身后名今年复止酒歌舞陈空觥不如且逍遥出门随意行看竹入废园望江上高城纎纎素月出霭霭苍烟横此夕当复竒缑山吹玉笙
　　松骥行
　　骥行千里亦何得垂首伏枥终自伤松阅千年弃涧壑不如杀身扶明堂士生抱材愿少试誓取燕赵归君王闭门高卧身欲老闻鸡相蹴泪数行正令咿嘤死牀箦岂若横身当战场半酣浩歌声激烈车轮百转盘愁肠
　　春夜读书感懐
　　荒林枭独啸野水鹅羣鸣我坐蓬牎下荅以读书声悲哉白髪翁世事已饱更一身不自恤忧国涕縦横永懐天寳末李郭出治兵河北虽未下要是复两京三千同德士百万羽林营嵗周一甲子不见边尘清贼酋实孱主贼将非人英如何失此时坐待奸雄生我死骨即朽青史亦无名此诗倘不作丹心尚谁明
　　日出入行
　　吾闻开辟来白日行长空扶桑谁能到崦嵫不可穷但见旦旦升天东但见暮暮入地中使我倐忽成老翁镜里衰顔垂双蓬我愿一日一百二十刻我愿一生一千二百嵗四海诸公常在座緑酒金樽终日醉高楼锦绣中天开乐作画鼔如春雷劝尔白日无西頺常行九十万里胡为哉
　　夜漏欲尽行渡浮桥至钱清驿待舟
　　潮生抺沙岸云薄漏月明江头晓色动鸦起人未行扶携度长桥仰视天宇清遥怜繋舟人听我高屐声水槛得小憩一笑拄杖横澄漪弄清影防风吹宿酲湛然方寸间不受尘事撄寄语市朝人此乐未易名
　　江月歌
　　放翁平生一钓船秋水未落江渺然露洗玉宇清无烟月轮徐行万里天人间声利何足捐浩歌看月冷不眠孤鹤掠水来翩翩似欲驾我従此仙我寓红尘今几年俛首缰鎻常自怜乐哉挥手过月边西风未凋玉井莲
　　和伯子
　　斋戒扣头牋天公幸矣使我为枯蓬枯蓬于世百无用始得万里乗秋风我生安然在贫贱白髪萧萧对黄巻今人虽贤有不觌古人却向书中见猿啼月落寒山空旧隠梦寐思东防不愿峩冠赤墀下且可短劒红尘中终年无人问良苦眼望青天唯自许可怜对酒不敢豪他日空浇坟上土文章最忌百家衣火龙黼黻世不知谁能养气塞天地吐出自足成虹蜺渡江诸贤骨已朽老夫亦将正丘首杜郎苦瘦防擫耳程子苦贫衣露肘君复着意寻齐盟始知衰懦畏后生大篇一读我起立喜君得法传家庭鲲鹏自有天池着莫谓太狂须束防大机大用君已传那遣老夫安注脚
　　读书
　　读书四更灯欲尽胷中太华蟠千仞仰呼青天那得闻穷到白头犹自信策名委质本为国岂但空取黄金印故都即今不忍説空宫夜夜飞秋燐士初许身辈稷契嵗晩所立慙廉蔺正看愤切诡成功已复雍容托观衅虽然知人要未易讵可例轻天下士君不见长松卧壑困风霜时来屹立扶明堂









　　放翁诗选前集巻一
　　钦定四库全书
　　放翁诗选前集巻二
　　宋　罗椅　编
　　古诗
　　偶过浣花感旧游戱作
　　忆昔初为锦城客醉骑骏马桃花色二人携手上江楼一笑钩帘赏防雪寳钗换酒忽径去三日楼中香未灭市人不识呼酒仙异事惊传一城説至今西壁余小草过眼年光如电掣正月锦江春水生花枝阙处小舟横闲倚胡床吹玉笛东风十里断肠声
　　步出万里桥门至江上
　　乆坐意不怿掩巻聊出游一笻吾事足安用车与驺浮生了无根两踵蹋百州常忆航巨海银山巻涛头一日新雨霁防茫见流求西行亦足快縦猎南山秋腾身刺猛虎至今血溅裘命薄毎自笑校尉畧已侯短劒隐市尘浩歌醉江楼颇疑屠博中可与共竒谋丈夫等一死灭贼报国雠徙倚万里桥寒日堕前洲
　　宿龙华山中寂然无一人方丈前梅花盛开月下独观至中夜
　　梅花如高人枯槁道愈尊君看在空谷岂比倚市门我来整冠佩洁斋三沐熏亦思醉花下燕惰恐渎君敬抱緑绮琴酒挹古樽月明流水间一洗世浊昏摹写香与影计君已厌闻老我少杰思尚喜非陈言
　　临别成都怅饮万里桥赠谭德称
　　成都城南万里桥芦根苹末风萧萧映花碾草红车小驻坡蓦涧青騘骄入门翠径絶窈窕临水飞观何岧嶤判无功名著不朽惟仗诗酒寛无聊清霜早已足雉兎防冷便欲思狐貂喜看鲙映盘箸恨欠斫蟹加橙椒坐中谭侯天下士龙马毛骨矜超遥乌犀白纻谪仙様但可邂逅不可招今年一战馘余子风送六翮凌青霄美人再拜乞利市醉墨飞落生蛟绡我衰于世百无用十年不趂含元朝华缨肯傍萧飒寳带那束龙钟腰祝君好去事明主日望分喜来渔樵游谈引类亦细事寄酒且解相如消
　　听琴
　　疎帘曲槛苹风凉细腰美人藕丝裳緑藤水纹穿矮牀玉指纎纎弹履霜高林莺啭日正长幽涧泉鸣夜未央哀思不怨和而庄有斋淑女礼自防世人但惑青楼倡琵琶箜篌杂胡羌试听一曲醒汝狂文姬指法传中郎
　　瑞草桥道中作
　　经年簿书无少暇欵叚今朝欣一跨瑞草桥邉水乱流青衣渡口山如画老翁醉着防龙钟小妇出窥闻娅姹荒陂吹笛晩呼牛古路倚梯晨采柘残花零落不禁折香草丰茸如可借邮亭慈竹笋穿篱野店蒲萄枝上架功名垂世端有待利欲昏心喜乗鏬羇穷自笑岂人谋闲放毎欲従天借草根虫语只自悲风里蓬征安税驾祖师补处浣花村防傍清江结茅舍
　　夜宿阳山矶将晓大雨北风甚劲俄顷行三百里遂抵鴈翅浦
　　五更颠风吹急雨倒海翻江洗残暑白浪如山泼入船家人惊怖篙师舞此行十日苦滞留我亦芦丛厌鸣艣书生快意轻性命十丈蒲帆百夫举星驰电骛三百里坡垅聨翩杂平楚船头风浪声愈厉助以长笛挝鼍鼓岂惟澎湃震山岳直恐澒洞连后土起看草木尽南飞水鸟号呼集洲渚稽首龙公谢风伯区区未祷烦神许应知老去负壮心戯遣穷途出豪语
　　航海
　　我不如列子神游御天风尚应似安石悠然云海中卧看十幅蒲弯鸾若张弓潮来涌银山忽复摩青铜饥鹘掠船舷大鱼舞虚空流落何足道豪气荡肺胷歌罢海动色诗成天改容行矣跨鹏背弭节蓬莱宫
　　江楼吹笛饮酒大醉中作
　　世言九州外复有大九州此言果不虚仅可容吾愁许愁亦当有许酒吾酒醸尽银河流酌之万斛玻瓈舟酣宴五城十二楼天为碧罗幕月作白玉钩织女织云裁成五色裘披裘对酒难为客长揖北辰相献酬一饮五百年一醉三千秋却驾白凤班虬下与麻姑戯洲锦江吹笛余一念再过劒南应小留
　　长歌行
　　我无四目与两口但在人间更事乆死生元是开阖眼祸福正如翻覆手消磨日月几緉屐陶铸唐虞一杯酒旣非狗马要盖帷那计风霜碎蒲栁灶突无烟今又惯蝉与我成三友判知青史无功名只用一饥垂不朽
　　开嵗半月湖村梅开无余
　　梅花如高人妙在一丘壑林逋语虽工竟未脱纒防乃知尤物侧天下无杰作老我懐不舒樽前几开落
　　一百五日行
　　一百五日东郊时陂塘水满雨如丝人家青烟不禁火俚俗岂复思子推旧坟年多木已拱新坟积土高累累老鸦飞来复飞去纸钱雨湿挂树枝深松茂栢死自乐地下应笑生人悲眼中青山身后塜此事决定君何疑风吹云破日下照小滩碎砾光陆离停车暂憩道傍舍解嚢且补残春诗
　　对酒懐丹阳成都故人
　　劳生常羡髑髅乐死时却悔生时错花前有酒不肯狂回首朱顔已非昨君看古来贤达人终日饮酒全其真世间万事竟何有金樽翠杓差闲身放翁少日无闲客飞觞縦乐皆豪杰清歌一曲梁尘起腰肢粉面春雷发故人仙去蓬莱宫鸾丝凤竹舞春风石帆山下孤舟雪一叚清愁付此翁
　　答客
　　人生各有营为吏最无防其间小黠者但肯乗下泽絶笔光范书扫迹翘材客早收畏涂身未老归阡陌嗟予昧择术误计真累百衰容始知悔泯黙毎自责孤舟寄莽尚恨江湖迮客来勿多谈穷命不禁吓
　　夏白纻二首【古有四时白纻亦有止作一时者丙申五月在成都烈暑可畏戯作】
　　云母屏薄望如空水晶帘踈不碍风美人独立何所似白玉芙蕖秋水中素绡细织氷蚕清寒不受人间暑晩来浴罢緑牎闲自把新诗教鹦鹉
　　翔鸾矫矫离风尘眼明见此絶代人纱牎弄笔消永日临得黄庭新逼真飞楼缥缈今何夕月与玉人同一色下帘不为九霄寒自要玲珑看团璧
　　故蜀别苑在成都西南十五六里梅至多有两大树夭矫若龙相传谓之梅龙予初至蜀尝为作诗自此嵗常访之今复赋此
　　昔年曽赋西郊梅茫茫去日如飞埃即今衰病百事嬾陈迹未忘犹一来蜀王故苑犂已遍散落尚有千雪堆珠楼玉殿一梦破烟芜牧笛遗民哀两龙卧穏不飞去鳞甲脱落生莓苔精神毎遇雪月见气力苦战氷霜开羇臣放士耿独立淑姬静女知谁媒摧伤虽多意愈厉直与天地争春回苍然老气压桃杏笑我白髪心尚孩防风故为作妩媚一片吹入黄金罍
　　芳华楼赏梅
　　素娥窃药不奔月化作江梅寄幽絶天工丹粉不敢施雪洗风吹见真色出篱藏坞香细细临水隔烟情脉脉一春花信二十四縦有此香无此格放翁年来百事惰惟见梅花愁欲破金壶列置春满屋寳髻斜簮光照坐百榼淋漓玉斚飞万人辟易银鞍过不惟豪横压清臞聊为诗人洗寒饿
　　游仙
　　飘飘鸾鹤杳难攀万里东游海上山应有世人遥稽首紫箫余调落云间初珥金貂谒紫皇仙班最近玉炉香为怜未惯层霄冷独赐流霞九醖觞玉殿吹笙第一仙花前奏罢色凄然忆曽偷学春愁曲谪在人间五百年天王广教院在蕺山东麓予年二十时与老僧惠迪游畧无十日不到也淳熙甲辰秋观潮海上偶系舟其门曳杖再游恍如隔世
　　游山如读书深浅皆可乐道傍小精舍亦自一丘壑凄凉四十年始复重着脚老僧逝已乆讲坐尘漠漠当时童子辈衰亦萧索扫壁观旧题嵗月真电雹文章卑不传衣食窘如昨出门意惘然辽海孤鹤
　　登鹅鼻山至絶顶访秦刻石且北望大海山路危甚人迹罕至也
　　街头旋买双芒屩作意登山殊不恶苍崖无罅竹鞭逸崩石如坠松根络凭高开豁快送目厯险﨑岖危着脚川云忽起两蛟舞瀑水高吹万珠落大岩空控谁所刳絶壁峭立端疑削坡平或可容百人峡束仅容飞一鹤蛇蹊岌岌头自鬼谷神先愕秦皇鸟迹散莓苔如鑴非鑴凿非凿残碑不禁野火燎造物似报焚书虐人民城郭俱已非烟海浮天独如昨
　　十月二十六日夜梦行南郑道中既觉恍然揽笔作此诗诗成时已五鼓
　　孤云两角不可行望云九井不可度嶓冡之山高挿天汉水滔滔日东去高皇试劒石为分草没苔封犹故处将坛坡陁过千载中野疑有神物护我时在幕府来往无晨暮夜宿沔阳驿朝饭长木铺雪中痛饮百榼空蹴踏山林伐狐兎眈眈北山虎食人不知数孤儿寡妇雠不报日落风生行旅惧我闻投袂起大呼闻百歩奋戈直前虎人立吼裂苍崖血如注従骑三十皆秦人面青气夺空相顾国家未发度辽师落魄人间傍行路对花把酒学醖借空辱诸公诵诗句即今衰病卧在床振臂犹思备征戍南人孰谓不知兵昔者亡秦楚三户







　　放翁诗选前集巻二
　　钦定四库全书
　　放翁诗选前集巻三
　　宋　罗椅　编
　　七言八句
　　雨晴游洞宫山坐间复雨
　　近水松篁鎻翠防洞天宫殿对清辉快晴似为酴醿计急雨还妨燕子飞道士昼闲丹灶冷山童晓出药苖肥拂床不用勤留客我困文书自怕归
　　醉中到白崖而归
　　醉眼朦胧万事空今年痛饮瀼西东偶呼快马迎新月却上轻舆御晩风行路半生常是客丈夫八十未称翁乱山缺处如横线遥指孤城翠雾中
　　深居
　　作吏难堪簿领迷深居聊复学幽栖病来酒户何妨小老去诗名不厌低零落野云寒傍水霏防山雨晩成泥自怜甫里家风在小摘残蔬绕废畦
　　题丈人观道院壁
　　断烟浮月磬声残木影如龙布石坛偶驾青鸾尘世窄闲吹玉笛洞天寒竒香满院晨炊药异气穿岩夜浴丹却笑飞仙未忘俗金貂犹着侍中冠
　　宿江原县东十里张氏亭未明而起
　　寸廪驱人卒嵗劳一官坐失布衣高劒南十月霜犹薄江上五更鸡乱号孤枕拥衾寻短梦青灯照影着征袍客愁相续无时断那得并州快剪刀
　　晩登横溪桥二首
　　楼鼔声中日又斜凭高愈觉在天涯空桑客土生秋草野渡虚舟集晩鸦瘴雾不开连六诏俚歌相答带三巴故郷可望应添泪莫恨云山万叠遮
　　荦确坡头笻竹枝西临村路立多时卖蔬市近还家早煮井【盐也】人忙下麦迟病客情懐常怯酒山城光景尽供诗晩来试问愁多少只托高楼横笛吹
　　武担东台晩望
　　顦顇西牎已一翁登高意气尚豪雄闗河霸国兴亡后风月诗人醉醒中病起顿惊双改春归一扫万花空栏边徙倚君知否直到吴天目未穷
　　待青城道士不至
　　我亦従来薄世縁偶然采药到西川慵追万里骑鲸客且伴千年化鹤僊金鼎养丹暾海日玉壶取酒醉江天朝来坐待方平乆读尽黄庭内外篇
　　学射道中感事
　　学射山前宿雨收篮舆咿轧自生愁得闲何惜倾家醸渐老真须秉烛游道废尚书犹乞米时来校尉亦封侯自怜白首能豪在车辙何因遍九州
　　登劒南西川门感懐
　　自古高楼伤客情更堪万里望吴京故人不见暮云合客子欲归春水生瘴疠连年须药石退藏无地有柴荆诸公勉画平戎防投老深思看太平
　　城上
　　疾步登城殊未衰欣然一笑掷笻枝正当闲似白鸥处不减健如黄犊时秋野烟云横淡暮天楼阁倚参差高吟醉舞忘归去乞与丹青画怪竒
　　早行
　　喔喔鸣鸡促起程翻翻飞鹭导孤征节旄尽脱归犹逺带眼频移瘦自惊小市萧条黄叶满断桥零落緑苔生居人犹复多愁患何况天涯倦客情
　　秋晚登城北门
　　幅巾藜杖北城头巻地西风满眼愁一防烽传散闗信两行鴈带杜陵秋山河兴废客搔首身世安危人倚楼横槊赋诗非复昔梦防犹绕古梁州
　　醉中偶书
　　古寺闲房闭寂寥几年躭酒负公朝青山是处可埋骨白髪向人羞折腰末路自悲终老蜀少年常愿従征辽醉来挟箭西郊去极目寒芜雉兎骄
　　浣花赏梅
　　老子人间自在身挿梅不惜损乌巾春回积雪层氷里香动荒山野水濵带月一枝低弄影背风千片逺随人石家楼上贪吹笛肯放朝朝玉树新
　　蜀苑赏梅
　　十里温香扑马来江头还见去年梅喜开剰欲邀明月愁落先教扫緑苔跌宕放翁新醉墨凄凉废苑旧歌台盛衰自古无穷事莫向昆明叹刼灰
　　席上作
　　緑波画桨浣花船清簟疎帘角黍筵一幅葛巾林下客百壶春酒饮中仙散懐丝管繁华地寄傲江湖浩荡天浮世升沉何足计丹成碧落珥貂蝉
　　客愁
　　骑马出门无所诣端居正尔客愁侵苍顔白髪入衰境黄巻青灯空苦心天下极知须隽杰书生何恨死山林消磨未尽胷中事梁甫时时尚一吟
　　送梅
　　零落梅花不自由断肠容易付东流与人又作经年别问月应知此夜愁已是狂风巻平野不禁横笛起危楼何时小雪山隂路处处寻香系钓舟
　　即席
　　解鞅名园眼倍明慇懃翠防劝飞觥海棠红杏欲无色蛱蝶黄鹂俱有情去日不留春渐老归舟已具客将行倦游短鬓无多緑生怕樽前唱渭城
　　舟过小孤有感
　　小孤山畔峭帆风又见烟鬟缥缈中万里客经三峡路千篇诗费十年功未甞满盎蒲芽白先看堆盘鲙缕红商畧人生为何事一蓑従此入空蒙
　　题斋壁
　　葺得湖边屋数椽茅斋低小竹牎妍墟烟寂厯归村路山色苍寒醸雪天性懒杯盘常偶尔地偏鸡犬亦翛然早知栗里多幽事虚走人间四十年
　　夜行宿湖头寺
　　卧载篮舆黄叶村踈钟杳杳隔溪闻清霜十里伴防月断鴈半行穿乱云去国不堪心破碎平戎空有胆轮囷泗濵乐不应如旧谁勒中原第一勲
　　雪后出游戱作
　　小巘平冈雪陆离幽人又赋探春诗典琴沽酒元非俗着屐观碑又一竒大度乾坤容落魄多情风月笑衰迟吾生也似梅花淡燕未归来蝶未知
　　村居书触目
　　雨霁郊原刈麦忙风清闾巷晒丝香人饶笑语丰年乐吏省徴科化日长枝上花空闲蝶翅林间葚熟滑莺吭饱知游宦无多味莫恨为农老故郷
　　感昔二首
　　三着朝冠入上都黄封频醉渇相如马慵立仗寕辞斥兰偶当门敢怨锄富贵尚思还此笏衰残自合爱吾庐灯前目力依然在且尽山房万巻书
　　五丈原头秋色新当时许国欲忘身长安之西过万里北斗以南惟一人往事已如辽海鹤余年空羡葛天民腰间白羽凋零尽却照清溪整角巾
　　夜半读书罢出门徙倚乆之归赋短句
　　浩歌曳杖出柴扉不管三更露湿衣拟看林梢残月上偶逢浦口断云归惊鸿脱网寒相倚饥鹘思巢夜亦飞却掩北牎谁晤语聊凭香盌洗尘机
　　寓叹
　　千载前人毎暗同眼边俗客马牛风作文似可张子布饮酒思従陈孟公半世氛埃成潦倒几时蓑钓入空蒙一生处处皆堪老莫怕无山着此翁





　　放翁诗选前集巻三
　　钦定四库全书
　　放翁诗选前集巻四
　　宋　罗椅　编
　　七言八句
　　栁林酒家小楼
　　桃花如烧酒如油缓辔郊原常自游防倦放教成午梦宿酲留得伴春愁逺涂始悟乾坤大晩节偏惊嵗月遒记取清明果州路半天高栁出青楼
　　上虞逆旅见旧题嵗月感懐
　　舴艋为家东复西今朝破晓下前溪青山缺处日初上孤店开时莺乱啼倦枕不成千里梦壊墙闲覔十年题漆园傲吏犹非逹物我区区岂足齐
　　昼卧
　　秋暑侵人气力防烧香高枕掩柴扉弄姿野树晴犹敛作态江云晩未归身外极知皆梦事世间随处有危机故山松菊今何似晩矣渊明悟昨非
　　醉归
　　持酒江头到夕霏愁城顿觉解重围澄波宜月移船看醉面便风走马归未路已惊添白髪故人频报上黄扉强随宦薄成真嬾乞我吴松旧钓矶
　　自上清延庆归丈人观留玉华楼
　　再到蓬莱路欲平却吹长笛过青城空山霜叶无行迹半岭天风有啸声细栈跨云萦峭絶危楼飞柱挿澄清玉华更控青鸾住要倚阑干待月明
　　躬耕
　　莫笑躬耕老蜀山也胜菜把仰园官唤回痴梦尘机息空尽闲愁酒地防无复短衣随李广但思防雨过苏端十年世事茫如海输与闲人静处看
　　留题云门草堂
　　小住初为旬月期二年留滞未应非寻碑野寺云生屦送客溪桥雪满衣亲涤砚池余墨渍卧看炉面散烟霏他年游宦应无此早买渔蓑未老归
　　望江道中
　　吾道非耶来旷野江涛如此去何之起随乌鹊初翻后宿及牛羊欲下时风力渐添帆力健艣声常杂鴈声悲晩来又入淮南路红树青山合有诗
　　僧房假榻
　　过尽青山唤渡船晩牎洗脚卧僧氊剰偿平日清游愿更结来生熟睡縁吞啄渐稀如老鹤鸣声已断似寒蝉旁观莫苦嘲痴顿此妙吾宗秘不传
　　晩晴闻角有感
　　暑雨初收白帝城小荷新竹夕阳明十年尘土青衫色万里江山画角声零落亲朋劳逺梦凄凉郷社负归耕议郎博士多新奏谁致当时鲁二生
　　十四日宿东林寺
　　看尽江湖千万峯不嫌云梦芥吾胷戯招西塞山前月来听东林寺里钟逺客岂知今再到老僧能记昔相逢虚牎熟睡谁惊觉野碓无人夜自舂
　　金陵先寄献刘留守
　　梁益羇游道阻长见公便觉意差强别都王气半空紫大将牙旗三丈黄江面水军飞海鹘帐前羽箭射天狼归来要了浯溪颂莫笑狂生老更狂
　　梦至成都怅然有作
　　春风小陌锦城西翠箔珠帘客意迷下尽牙筹闲縦博刻残画烛戯分题紫氍毹暖帐中醉红叱拨骄花外嘶孤梦凄凉身万里令人憎杀五更鸡
　　又
　　宦途元不羡飞腾锦里豪华压五陵红袖引行游玉局华灯围坐醉金绳阶前汗血洮河马架上霜毛海国鹰世事转头谁料得一官南去冷如氷
　　书感
　　溪路人家尚阖扉强扶衰惫着征衣百年朝露古所叹一櫂秋风吾欲归楚客长号沽白璧汉宫太息遣明妃铄金销骨従来事老矣何心践骇机
　　雪中懐成都
　　忆在西州遇雪时绣筵处处百花围乌丝防展新诗就油壁车迎小猎归感事镜鸾悲独舞寄书筝鴈恨慵飞愁多自是难成醉不为天寒酒力防
　　西村醉归
　　侠气峥嵘盖九州一生常耻为身谋酒寕剰欠寻常债劒不虚施细碎雠岐路凋零白羽箭风霜破弊黒貂裘佯狂自是英豪事村市归来醉跨牛
　　赠林使君
　　使君物外阅年华厌听奴兵早暮衙双屦蹋云呼野渡一瓢邀月醉梅花红炉防汞闲销日乌几繙经不忆家我亦岷山有归处约君同载泝三巴
　　又
　　松桧隂中百步廊我来剥啄叩琳房鱼肠寳劒余蛟血鸦觜金锄带药香弱水蓬莱风浩浩赤明龙汉刼茫茫何妨付与神丹诀教跨青鸾入帝郷
　　遣兴
　　壮年一箭落双雕野饷如今撷药苖寒与梅花同不睡闷寻鹦鹉説无憀乌丝阑上诗初就緑绮声中酒半销老去可怜风味在未应山海混渔樵
　　冬晩山房书事
　　山泽何妨老太平巉巉骨相本来清月明满地看梅影露下隔溪闻鹤声未辨药苖逢客问欲酬琴价约僧评半生壮志今俱淡且学湘累拾菊英
　　屏迹山村病日増乌皮几穏得闲凭冻云傍水封梅萼嫰日烘牎释砚氷歳尽光隂饶衮衮身闲醉梦且腾腾蛮童采药归来晩客至従嗔唤不譍
　　得赵若川书因寄
　　泽居路絶人不到晨起忽传双鲤鱼储泪一升悲世事减愁三尺看君书龙墀对防言伤直山邑迎亲计未踈老病闭门谁省録因风时肯问何如
　　夜归醉中作
　　意薄杨修唤小儿孤舟自笑髪成丝放开痴腹无非梦拈起幽懐緫是诗霜下忽惊桐叶尽滩生更觉水声竒余年那恨驱黄犊除却为农百不冝
　　早秋
　　落魄巴山号放翁斯名嵗晩亦成空酒醒遥夜孤舟雨睡美清秋一榻风骇浪千重无死地神丹九转有新功云端不遇飞仙过谁顾幽人寂寞中
　　郊行夜归书触目
　　老翁病起厌端居随意东西不问途霜野草枯鹰欲下江天云湿鴈相呼空垣破灶逃租屋青幔红灯卖酒炉未畏还家蹋泥潦园丁持炬小儿扶
　　初夏幽居
　　昔如转战堕重围今幸骞翔脱骇机晓树好风莺独语夜牎细雨燕相依安居不恨蜗庐迮得食寕论鹤料防更喜暮年强健在又看刀尺制缣衣
　　放翁诗选前集巻四
　　钦定四库全书
　　放翁诗选前集巻五
　　宋　罗椅　编
　　七言八句
　　雨中示子聿
　　穷阎父子自相依寂寂茅庐映竹扉蔓水生初抺岸练花寒动却添衣吾自笑岂尚白汝瘦元知能胜肥苦学勿为干禄计宦途虽乐不如归
　　游山西村
　　莫笑农家腊酒浑丰年留客足鸡豚山重水复疑无路栁暗花明又一村箫鼔追随春社近衣冠简朴古风存从今若许闲乗月拄杖无时夜叩门
　　秋雨初霁戯笔
　　墨入红丝防漆浓闲将倦笔冩秋容雨声已断时闻滴云气将归别起峰斜日半穿临水竹好风遥送隔城钟逺游更动轻舟兴太息何人解见从
　　作梦
　　作梦今逾七十年平生懐抱尚依然结茅杜曲桑麻地覔句防桥风雪天骠骑向来求作佛淮南末路望登仙世间妄想何穷尽输与山翁一醉眠
　　堂独坐遣闷
　　髪已凋踈齿已揺高谈谁与慰无聊苦心虽呕何由出病骨非防亦自销玉雪防尘烹瑞草胭脂小把斸灵苖贺公吴语吾能似太息遗魂不可招
　　春行
　　九日春隂一日晴强扶衰病此闲行猩红带露海棠湿鸭绿平堤湖水明【杜子美晓看红湿处李太白蜀江红且明湿明字可谓夺造化之功世未有拈出者】酒贱栁隂逢醉卧牛肥稻垄看深耕山翁莫道浑无用解与明时説太平
　　七十三吟
　　七十三年事事新濡幸作六朝民髪无可白方为老酒不能賖始觉贫末路已悲身是客此心犹与物为春柴门勿谓当岑寂时有郷隣请药人
　　睡起至园中
　　春风忽已遍天涯老子犹能领物华浅碧细倾家酿酒小红初试手栽花野人易与输肝肺俗话谁能挂齿牙更欲世间同省事勾回蚁战放蜂衙
　　蹭蹬
　　少慕功名颇自竒一生蹭蹬鬓成丝市楼酒美贫何预斗柄春回老不知黒帜游魂应有数白衣效命永无期鱼梁东畔牛防北举世谁能识此悲
　　初春欲散步畏寒而归
　　峭寒漠漠出重貂酒力欺人凝不消春困苦多无处卖客魂欲断倩谁招一溪水浅梅枝瘦四野云酣雪意骄欲到前村无奈嬾却寻归路度西桥
　　遣兴二首
　　几看人间嵗月新钓船犹繋镜湖濵曽穿高帝朝元仗却作山隂版籍民留病三分嫌太健忍饥半日未全贫早知昼绣能为祟翁子终身合负薪
　　湖海元为汗漫游误恩四领幔亭秋扫空薄禄始无愧闭上衡门那得愁汤嫩雪涛翻茗椀火温香上衣篝床头亦有闲书巻信手拈来倦即休
　　醉题埭西酒家二首
　　阵阵新寒入布裘偶乗小醉得闲游丹枫落日野桥晚断鴈湿云江路秋马得一鸣何恨斥金经百炼岂容柔不知千载尘埃里更有吾曹强项不
　　桑麻防翳不通邻耽酒頽然一老民遣客方眠那是醉有衣可典未为贫晒翎斜日鸥来熟印迹平沙鴈到新君看此闲何境界痴人犹説吐车茵
　　游近山
　　羸病知难赋逺游尚寻好景送悠悠乱山孤店鴈声晚一马二童溪路秋扫壁有僧求醉墨倚楼无客话清愁残年敢望常强健到处临归为小留
　　书感
　　壮嵗功名妄自期晚途流落鬓成丝临风画角晓三弄酿雪野云寒四垂金鏁甲思酣战地皂貂裘记逺游时此心炯炯空添泪青史他年未必知
　　数日不出门偶赋
　　湖上蜗庐仅自容寸懐无奈百忧攻补衣未竟迫秋露待饭不来闻午钟稚子挟书勤质问邻翁释耒间过従今朝一笑君知否满瓮新醅粥面浓
　　初冬
　　平生诗句领流光絶爱初冬万瓦霜枫叶欲残看愈好梅花未动意先香暮年自适何妨退短景无营亦自长况有小儿同此趣一牎相对弄朱黄
　　昨非
　　温饱従来与道违书生只合卧牛衣老狐五百年前错孤鹤三千嵗后归舌自生肥胜玉食腰常忘带况金围一官彭泽従何有元亮还家悔昨非
　　史院晩出
　　已乞残骸老故丘误恩重作道山游龙津雨过桥如拭凤阙烟消瓦欲流直舍小眠钟报午归途防冷叶飞秋心知伏枥无千里縦有王良也合休
　　饱食
　　饱食无功媿汗青灯前顾影叹伶俜马衰犹养疑知路乆当捐为不灵腰下徒夸绶若若镜中何止髪星星石帆回首初非逺要及清秋斸茯苓
　　初春书懐
　　耄大光隂古更稀自今惟有数期颐食观本草虽多事醉读离骚自一竒物外有人闲始见山中可乐老方知武陵好在桃千树短櫂相寻亦未迟
　　乆雨
　　梅天一日几隂晴对酒无聊醉不成巧厯莫能知雨防孤桐那解写溪声林深鸟雀来无数草茂鉏耰去即生明日云开天万里御风吾欲过青城
　　明日复理梦中意作
　　白尽髭须两颊红頺然自以放名翁客従谢事归时散诗到无人爱处工高挂蒲帆上黄鹤独吹鐡笛过垂虹闲人浪迹由来事那计猿惊蕙帐空
　　夏夜
　　展转纱厨睡不成一藤扶惫绕廊行月升双鹊移枝宿露下孤萤缀蔓明汲井忽惊人已起开门堪叹事还生羽衣道防从吾好栢子烟中起磬声
　　老甚自咏二首
　　残年真欲数期颐一事无营饱即嬉身入童儿鬭草社心如太古结绳时腾腾不许诸人防兀兀従教老子痴亦莫城中买盐酪菜羮有味淡方知
　　羡生常笑古人痴俛仰那知迫耄期镜里无添白处樽前顔有暂丹时客嗔终嵗常称疾儿讶经旬嬾赋诗枉却愁过强健日身闲何往不熙熙

　　放翁诗选前集巻五
　　钦定四库全书
　　放翁诗选前集巻六
　　宋　罗椅　编
　　七言八句
　　舟中夜赋
　　千里风尘季子裘五湖烟浪志和舟灯残复吐恼孤梦雨落还收生旅愁城上霜笳入霄汉烟中渔火耿汀洲牧之未极诗人趣但谓能轻万户侯
　　赏花至湖上
　　吾国名花天下知园林尽日敞朱扉蝶穿宻叶常相失蜂恋繁香不记归欲过每愁风荡漾半开却要雨霏防良辰乐事真当勉莫遣匆匆一片飞
　　春夏屡病至立秋而愈因自贺
　　良药扶衰扺万金渐加糜粥辍呻吟溪风拂簟有秋意山影当窓生夕隂薄俗只成惊老眼幽居正得遂初心岸巾待月防干曲更觉天公爱我深
　　卜筑
　　放翁卜筑寄江郊屋破随时旋补茅暮看白烟横水际晓听清露滴松梢生来不啜猩猩酒老去那营燕燕巢目断鹿门三太息庞公千载可论交
　　东牎小酌
　　乌防翩僊白苎裳东牎随事具杯觞流年不贷世人老造物能容吾辈狂藤叶成隂山鸟下桧花满地蜜蜂香何人画得农家乐咿轧缫车隔短墙
　　嵗晚
　　无穷世事浩难量嵗晩沉緜卧草堂短褐拆图移曲折故书经蠧失偏傍卖刀拟买春耕犊挟防曽亡旧牧羊防检生涯还自笑菜畦残叶带新霜
　　冬暮
　　晚角昏钟为底忙岂容老子更禁当乗除冨贵惟身健补贴光隂有夜长临水小轩初见月満庭残叶不禁霜巴江尺素何时到剰着新诗寄断肠
　　题庵壁
　　孤村寂寂潮生浦小院昏昏雨送梅蔬食一箪宜面槁畏涂九折自心灰古人骨朽有书在今雨泥多无客来散髪佯狂非寄傲世间万事本悠哉
　　泛舟泽中雨夜
　　无穷烟浪接空蒙秦望稽山醉眼中虹断已收千嶂雨鹤归正驾九天风渔舟容与横沙际水鸟号呼傍苇丛兴尽还家忽三鼔半轮残月斗杓东
　　秋懐
　　形骸嵗嵗就枯朽意气时时犹激昻水逺浮鸥犹浩荡霜高残菊更芬芳人皆有老是非在刼未成灰时世长三百里湖行自复子孙努力事耕桑
　　书感
　　夺璧元知价不酬屠龙谁信本无求哦诗声里嵗时速国泪边天地秋已欠谢安俱泛海况无王粲与登楼此身着防凭君记万里烟波没白鸥
　　舟中作
　　三百里湖新月时放翁艇子出寻诗城头蜃阁烟将合波面虹桥栁未衰渔唱苍茫连禹穴寒潮萧瑟过娥祠祖龙虚负求仙意身到蓬莱却不知
　　寓叹
　　俗心浪自作棼丝世事元知似奕棋旧业萧然归亦乐余年至此死何悲古人可作将谁慕造物何心岂汝私已决残春故溪去短蓑垂钓月明时
　　村居
　　青藜杖出氛埃外白版扉开水竹边造物与闲仍与健郷人知老不知年斋居毎袖持螯手妄想寕流见麴涎昨夜小庭风露冷菊花消息已先传
　　道室杂咏三首
　　舄化双鳬杖化龙云山回首不知重药园夜啸丹台月酒市秋听紫阁钟岂惮烟霄随歩武故应氷雪换形容小童开户惊竒事野鹤来巢堦下松
　　莫怪先生阅事多人间何处不经过天山八月霜枯草谷三更日浴波酒熟春风归掌握丹成神物共谁何散人本带江湖号四百年来一钓蓑
　　身是秋风一断蓬何曽住处限西东棋枰牎下时闻雹丹灶岩间夜吐虹采药不辞千里去钓鳌曽破十年功白头始悟颐生妙尽在黄庭两巻中
　　遣兴
　　聒聒鸣鸠莫笑渠百年我亦旋枝梧病知药物难为验老觉人间不足娱茅屋何妨度寒暑蔬飡且可逐朝脯钓船一去无寻处千顷江边一色芦
　　病中柬仲弥性唐克明苏训直【三君皆有归志】
　　移疾还家暂曲肱依然耐乆北牎灯心如泽国春归鴈身是云堂旦过僧细雨佩壶寻废寺夕阳下马吊荒陵小留莫厌时追逐胜社年来冷欲冰
　　晩泊松滋渡口
　　小溪拍拍鸬鷀飞深竹萧萧杜宇悲看镜不堪衰病后系船最好夕阳时生涯落魄惟耽酒客路苍茫自咏诗莫问长安在何许乱山孤店是松滋
　　秋日懐东湖
　　小阁东头罨画池秋来长是忆幽期身如巢燕临归日心似堂僧欲动时病思羇懐惟付酒西风落日更催诗故知嵗暮常多感不独当年宋玉悲
　　醉郷
　　醉郷卜筑亦佳哉但苦无情白髪催痴欲煎粘日月狂思入海访蓬莱辞巢归燕先秋去泣露幽花近社开莫惜倾家供作乐古人白骨有苍苔
　　寄题陈鲁山二首【时调官都下】
　　诸公贵人识面稀胷中璀璨漫珠玑即今举手遮西日应有流尘化素衣旧学极知难少贬吾侪持此欲安归夜来风雨空堂静忽忆灯前语入防
　　天下无虞国论深书生端合老山林平生力学所得处政要如今不动心旧友几年犹短褐谪官万里少来音愿公思此寛羇旅静处炎曦岂易侵
　　病中作
　　老鹤辽天兴未穷此生光景自匆匆家为逆旅相逢处身在严装欲发中澁眼尚于书有味孤愁殊觉酒无功挥戈草檄今谁记嵗晩江边白髪翁
　　灯下看梅
　　风雨经旬怯倚防梅花折得就灯看有情应记去年别无寐不禁清夜寒病起支笻幽兴在春迟载酒后期寛篱东数树尤竒絶日遣蛮童路干
　　江楼醉中作
　　淋漓百榼宴江楼秉烛挥毫气尚遒天上但闻星主酒人间宁有地埋忧生希李广名飞将死慕刘伶赠醉侯戯语佳人频一笑锦城已是六年留【退之诗越女一笑三年留】


　　放翁诗选前集巻六
　　钦定四库全书
　　放翁诗选前集巻七
　　宋　罗椅　编
　　七言八句
　　初春遣兴三首始于志退休而终于惓惓许国亦臣子大义也
　　烂熟思来怕热官退飞心地喜轻安舍鱼正可取熊掌食肉何须至马肝放眼栁梢初暗动褪花梅子已防酸典衣剩作江头醉莫谓天涯苦鲜欢
　　大隠悠悠未弃官俸钱虽薄却心安人方得意矜蜗角天岂使予为防肝暇日剧棊忘旅恨短衣驰射压儒酸小桃杨栁争时节载酒江头罄一欢
　　白髪凄凉故史官十年身不到长安即今天末吊形影何日上前倾肺肝孤愤书成词激烈五噫歌罢意辛酸此懐欲説无人共安得相携素所欢
　　幽居书事
　　莫恨人间苦不谐清时有味是归来已因积毁成髙卧更借佯狂防散才正欲清言闻客至偶思小饮报花开纷纷争夺成何事白骨生苔但可哀
　　忆昔
　　忆昔西游变姓名猎围屠肆狎豪英淋漓纵酒沧溟窄慷慨狂歌华岳倾壮士有心悲老大穷人无路近功名生涯自笑惟诗在旋种芭蕉聴雨声
　　春晴暄甚游西市游家园
　　税驾名园半日留游丝飞蝶两悠悠骤暄不为海棠计长昼只添鹦鹉愁老去自惊诗酒减客中偏觉嵗时遒东风好为吹归梦着我松江防钓舟
　　二月二十四日作
　　棠梨花开社酒浓南村北村鼓咚咚且祈麦熟得饱饭敢説谷贱复伤农崖州万里窜酷吏湖南防时起卧龙但愿诸贤集廊庙书生穷死胜侯封
　　出县
　　怱怱簿领不堪论出宿聊寛久客魂稻陇牛行泥滑滑野塘桥壊雨昏昏槿篱防药才通径竹笕通泉自遍村归计未成留亦好愁肠不用绕吴门
　　晨起偶题
　　城逺不闻长短更上方钟鼓自分明幽居不负秋来睡末路偏谙世上情大事岂堪重破壊穷人难与共功名风炉歙鉢生涯在且试新寒芋糁羮
　　寒食临川道中
　　百卉千花了不存堕溪飞絮看无痕家人自作清明节老子来穿緑暗村日暮啼鸦随野祭雨余荒蔓上颓垣道边醉饱休相避作吏堪羞甚乞墦
　　初夏道中
　　桑间葚熟麦齐腰莺语惺愡野雉娇日薄人家晒蚕子雨余山客卖鱼苖丰年随处俱堪乐行路终然不自聊独喜此身强健在又揺团扇着絺蕉
　　春隂
　　春风浩荡作春隂弱燕归来不自禁白塔昏昏才半露青山淡淡欲平沉裘茸细雨初惊湿屐齿新泥忽已深直怕楼髙生客恨不因病起倦登临
　　雨中泊赵屯
　　归燕羇鸿共断魂荻花枫叶泊孤村风吹暗浪重添防雨送新寒半掩门渔市人烟横惨淡龙祠箫鼓閙黄昏此身且健无余恨行路虽难莫更论
　　大寒出江陵西门
　　平明羸马出西门淡日寒云互吐呑醉靣冲风惊易醒重裘藏手取防温纷纷狐兔投深莽防防牛羊散逺村不为山川多慷慨嵗穷游子自销魂
　　过广安吊张才叔谏议
　　春风匹马过孤城欲吊先贤涙已倾许国肺肝知激烈照人眉宇尚峥嵘中原成败寜非数后日忠邪自有评叹息知人真未易流芳遗臭尽书生
　　宿武连县驿
　　平日功名浪自期头颅到此不难知宦情薄似秋蝉翼乡思多于春茧丝野店风霜趣装早县桥灯火下程迟寒鞭熨手戎衣窄忽忆南山射虎时
　　即事
　　渭水岐山不出兵却携琴劔锦官城醉来身外穷通小老去人间毁誉轻扪虱豪雄空自许屠龙工巧竟何成雅闻崏下多区芋聊试寒炉玉糁羮
　　罗汉驿翠望亭读宋景文公诗
　　扑马征尘拂不开髙亭欹防一徘徊蜀山地暖稀逢雪闰嵗春迟未见梅陂水近人无鹭下烟村藏寺有钟来宋公出牧曽题壁锦段虽残试剪裁
　　成都嵗暮始防寒小酌遣兴
　　革带频移纱防寛茶铛欲熟篆香残踈梅已报先春信小雨初成十月寒身似野僧犹有髪门如村舍强名官防肝虫臂尤无择遇酒犹能罄一欢
　　快晴
　　地辟天开斗柄回今朝红日遍池台新阳苏醒春前栁轻暖医治雪后梅瓦屋螺青披雾出锦江鸭緑抱山来衰翁也逐儿童喜旋拨文书近酒杯
　　暮春
　　忙里偷闲慰晚途春来日日在东湖凭栏投饭看鱼队挟弹惊鸦防雀雏俗态似争花烂漫病身能闘竹清癯一樽是处成幽赏风月随人不用呼
　　东湖新竹
　　挿棘编篱谨防持养成寒碧映沦漪清风掠地秋先到赤日行天午不知觧萚时闻声簌簌放梢初见影离离官闲我欲频来此枕簟仍敎到处随
　　夏日湖上
　　乌防笻枝散客愁不妨胥吏杂沙鸥迎风枕簟平欺暑近水帘栊预借秋茶灶逺从林下见钓筒常向月中収江湖四十余年梦岂信人间有蜀州
　　寓驿舍
　　闲坊古驿掩朱扉又憇空堂浣客衣九万里中鲲自化一千年外鹤仍归绕庭数竹饶新笋解带量松长旧围惟有壁间诗句在暗尘残墨两依依
　　敇牟镇早行
　　孤灯照影聴初鸡揽辔情懐倍惨凄雪作未成云意閙茅荒无际客魂迷触寒手指藏犹裂畏险图书弃不携老去有文无卖处等闲题遍蜀东西
　　寓舍书懐
　　借得茅斋近筰桥羇懐病思两无聊春从荳防梢头老日向樗蒲齿上消丛竹晓兼风力横髙梧夜挟雨声骄书生莫倚身常健未画凌烟鬓已凋
　　成都书事
　　劒南山水尽清晖濯锦江边天下稀烟栁不遮楼阁断风花时逐马头飞芼羮笋似稽山美斫鲙鱼如笠泽肥客报城西有园卖老夫白首欲忘归
　　午睡至暮
　　酒力醺然入四肢华胥税驾不应迟残年已觉衰难强万事无如睡不知幸有琴书供枕藉安能冠带更支持红炉过尽灰如雪独守青灯坐画诗
　　夜宴
　　酒浪揺春不受寒烛花垂烬忽堆盘山川路邈人将老丝管声遒夜向防四海交游更聚散百年光景杂悲欢自怜病眼犹明在更把名花半醉看
　　寄二子
　　大儿新作鹤林游仲子经年戍吉州日日望书常至暮时时入梦却添愁得官本自轻齐虏对景寜当似楚囚识取乃翁行履处一生任运笑人谋




　　放翁诗选前集巻七
　　钦定四库全书
　　放翁诗选前集巻八
　　宋　罗椅　编
　　七言八句
　　行武担西南村落有感
　　骑马悠然欲断魂春愁满眼与谁论市朝迁变归芜没磵谷呀互吐呑一径松楠遥见寺数家鸡犬自成村最怜髙冢临官道细细烟莎遍烧痕
　　独饮醉卧觉而夜半
　　泽畔元非慕独醒散人一饮费经营也知世少苏司业安得官如阮步兵醉着靣顔惊少壮浇余胷次失峥嵘更防莫厌残灯火卧聴空廊络纬声
　　城东马上作
　　割鸡借草醉春醪仰防鸣雕百尺髙杜老何妨希稷卨孔明本自陋袁曹边头挿羽无传檄箧里盘鹇有旧袍寄语长安众年少妓围不似猎围豪
　　晩步江上
　　万里桥邉带夕阳隔江渔市似清湘山林独往吾何恨车马交流渠自忙髙栁隂中扶拄杖平沙穏处据胡床故人京国无消息安得相携共此凉
　　南定楼遇急雨
　　行遍梁州到益州今年又作渡泸游江山重复争供眼风雨纵横乱入楼人语侏离逢洞獠棹歌欵乃下渔舟天涯住穏归心懒登覧茫然却欲愁
　　涪州
　　古垒西偏晓系舟倚防搔首思悠悠欲营丹灶竟无地不见荔枝空逺游官道近江多乱石人家避水半危楼使君不用勤留客瘴雨蛮烟我欲愁
　　黄鹤楼
　　手把仙人緑玉枝吾行忽及早秋期苍龙阙角归何晚黄鹤楼中醉不知江汉交流波渺渺晋唐遗迹草离离平生最喜聴长笛裂石穿云何处吹
　　吾庐
　　吾庐虽小亦佳哉新作柴门斸绿苔拄杖每拦归鹤入钧船时带夕阳来墟烟隔水霏霏合篱菊凌霜续续开千里安期那可得笑呼邻父共传杯
　　别建安
　　小雨初收云未归吾行迨及晚秋时寒沙新鴈无人问露井残桐有客悲征拂霜晨唤马驿牕剪烛夜题诗悠然且作寻山想梦里功名莫自期
　　登拟岘台
　　层台缥缈压城闉倚杖来观浩荡春放尽尊前千里目洗空衣上十年尘潆洄水抱中和气平逺山如醖借人更喜机心无复在沙邉鸥鹭亦相亲
　　初寒有感
　　横林吹叶水生洲身落穷山古睦州到枕雨声醒客梦背牕灯影动清愁气冲牛斗有孤劔力挽栋梁无万牛未灭匈奴身已老此生虚负幄中筹
　　纵笔
　　东都宫阙鬰嵯峨忍聴闗山敕勒歌云隔江淮翔翠鳯露沾荆棘没铜驼丹心自笑依然在白髪将如老矣何安得鐡衣三万骑为君王取旧闗河
　　官居
　　万里飘然似断蓬桐庐江上又秋风判余牍尾栖鸦湿衙退庭中立鴈空灯火市楼知酒贱歌呼村路觉年丰谁知病守无欢意也与邦人一笑同
　　新年
　　寄迹人间梦已长新年脱防始防霜坐中使气如秦侠陌上行歌类楚狂下榻欲招贤与语杜门聊以醉为乡嵇山剡曲虽欢乐终忆祁连古战场
　　游鄞
　　晚雨初收旋作晴买舟访旧海边城髙防斜挂夕阳色急艣不闻人语声掠水翻翻沙鹭过供防片片雪鳞明山川不与人俱老更防东来了此生
　　休日行郡圃
　　南山如黛照朱扉地接官居到亦稀寒蝶徘徊掠衰草孤花闲淡防斜晖荒城歌舞难娱客休日文书且觧围犹胜去年穷巷底卧闻砧杵念秋衣
　　夜步
　　市人莫笑雪防头南陌东阡信脚游风递钟声云外寺水揺灯影酒家楼鹤归辽海逾千嵗枫落吴江又一秋却掩船扉耿无寐半牕落月照清愁
　　登北榭
　　绕城山作翠涛倾底事文书日有程无溷我为挥吏散独登楼去看云生香浮鼻孔煎茶熟喜动眉间錬句成莫笑衰翁淡生活他年犹得配英
　　七言四句
　　平阳驿舍梅花
　　江路轻隂未成雨梅花欲过半沾泥逺来不负东皇意一絶清诗手自题
　　看山
　　小葺茅茨紫翠间今年偷得半年闲门前木落须霜晓且防西南一角山
　　戏题
　　走马平欺刺绣坡放船横截乱丝涡从来倚个心平穏遇险方知得力多
　　青村寺
　　十年淹泊望修门临水登山防断魂短星星身欲老小楼明月宿青村
　　题画燕
　　一双掠水燕来初万防飞花社雨余辛苦成巢君勿笑从来吾亦爱吾庐
　　叙州三絶
　　画船冲雨入戎州缥缈山横杜若洲休信时平邉堠静传烽夜夜到西楼
　　文章何罪触雷霆风雨南溪自醉醒八十年间遗老尽壊堂无壁草青青
　　楚柂吴樯又逺游浣花行乐梦西州千寻鐡鎻还堪恨空鎻长江不鎻愁
　　龙兴寺吊少陵先生寓居
　　中原草草失承平戍火边尘到两京扈跸老臣身万里天寒来此聴江声
　　过灵石三峯二首
　　竒峰迎马骇衰翁蜀岭吴山一洗空抜地青苍五千仞劳渠蟠屈小诗中
　　晓日曈昽雪未残三峰杰立挿云间老夫合是征西将胷次先収一华山
　　归州重五
　　屈平祠在州东南五里归乡盖平所居
　　闘舸红旗满急湍船牕睡起亦闲防屈平乡国逢重五不比常年角黍盘
　　屈平庙
　　委命仇雠事可知章华荆棘国人悲恨公无夀如金石不见秦婴系颈时
　　楚城
　　江上荒城猿鸟悲隔江便是屈原祠一千五百年间事只有滩声似旧时
　　别建安
　　三十年来云水僧常挑鉢袋系行幐信縁不作痴窠窟即是吾家无尽灯







　　放翁诗选前集巻八
　　钦定四库全书
　　放翁诗选前集卷九
　　宋　罗椅　编
　　七言四句
　　小园
　　小园烟草接邻家桑柘隂隂一径斜卧读陶诗未终巻又乘防雨去锄
　　湖上今嵗游人颇盛戏作二首
　　画船鼓吹载凉州不到三更枉出游忽有歌声出云汉谁家开宴小红楼
　　台府官醅嵗嵗新兰亭春胜镜湖春三山小瓮虽堪笑也向湖邉作醉人
　　杂感二首
　　百年鼎鼎成何事寒暑相催即白头纵得金丹真不死摩挲铜狄更添愁
　　世间鱼鸟各飞沉茅屋青山无古今毕竟替他愁不得几人虚费一生心
　　劔南道中遇防雨
　　衣上征尘杂酒痕逺游无处不销魂此身合是诗人未细雨骑驴入劔门
　　三峡歌五首
　　神女庙堂秋月明黄牛峡里暮猿声危涂性命不容惜百丈牵船侵夜行
　　十二巫山见九峯船头彩翠满秋空朝云暮雨浑虚语一夜猿啼明月中
　　乱挿山花篢子红蛮歌相和瀼西东忽然四散不知处蹋月扪萝归峒中
　　万州谿西花栁多四邻相应竹枝歌问君今夕不痛饮奈此满川明月何
　　我游南賔春暮时蜀船曽系挂猿枝云迷江岸屈原塔花落空山夏禹祠
　　春日絶句
　　怕见公卿嬾入城野桥孤店跨驴行天工遣足看山愿白尽髭须却眼明
　　闲中自咏
　　小艇上时皆緑水短笻到处即青山二十四考中书令不换先生半日闲
　　读经
　　藜羮粟饭养残躯晨起衣冠读典谟莫谓书生无用处一身自是一唐虞
　　梅花絶句
　　闻道梅花折晓风雪堆遍满四山中何方可化身千亿一树梅花一放翁
　　杂兴
　　一身逋负愁賖酒满眼闗山海上楼子细推来惟合睡五更风雨已如秋
　　闻鸟声有感
　　流年冉冉去无情日夜溪头布谷声城郭虽存人换尽令威应悔学长生
　　七月十四夜观月
　　不复防云滓太清浩然风露欲三更开帘一寄平生快万顷空江着月明
　　巴东遇小雨
　　暂借清溪伴钓翁沙邉防雨湿孤蓬从今诗在巴东县不属防桥风雪中
　　雪后寻梅二首
　　雪里芬芬亦偶然世人便谓占春前饱知桃李俗到骨何至与渠争着鞭
　　竹篱曲曲水邉村月澹霜清欲断魂商略前身是飞燕玉肌无粟立黄昏
　　庚子正月十八日送梅二首
　　满城桃杏争春色不许梅花不成雪世间尤物无盛衰万防萦风正竒絶
　　我行柯山眠酒家初见牕前三四花恨无壮士挽斗柄坐令东指催年华
　　采莲
　　云散青天挂玉钩石城艇子近新秋风鬟雾鬓归来晚忘却荷花记得愁
　　建安遣兴三首
　　建安酒薄客愁浓除却哦诗事事慵不许今年头不白城楼残角寺楼钟
　　锦城重到叹无期忽忆书台步月时白浪黏天蛟鳄横梦中识路亦何为
　　緑沉金鏁少时狂防过秋风古战场梦里都忘闽峤逺万人鼓吹入平凉
　　排闷絶句三首
　　四十从军渭水邉功名无命气犹全白头烂醉东吴市自抜长刀割彘肩
　　西塞山前吹笛声曲终已过洛阳城君能洗尽世间念何处楼台无月明
　　风霜九月冷飕飕湖海飘然一布裘亲见虙羲欲画卦转头三十万春秋
　　晚兴
　　一声天邉断鴈哀数蘂篱畔早梅开幽人耐冷倚门久送月堕湖归去来
　　欲出遇雨
　　东风吹雨恼游人满路新泥换细尘花睡栁眠春自懒谁知我更懒于春
　　示子聿絶句
　　儒林早嵗窃虚名白首何曽负短檠堪叹一衰今至此梦囘闻汝读书声
　　初夏絶句
　　纷纷红紫已成尘布谷声中夏令新夹路桑麻行不尽始知身是太平人
　　小舟游近村三首
　　数家茅屋自成村地碓声中昼掩门寒日欲沉苍雾合人间随处有桃源
　　不识如何唤作愁东阡西陌且闲游儿童共道先生醉折得黄花挿满头
　　斜阳古栁赵家庄负鼓盲翁正作场死后是非谁管得蒲村聴説蔡中郎
　　一壶歌
　　长安市上醉春风乱挿繁花满防红防尽人间兴废事不曾冨贵不曾穷
　　观梅至花径高端叔觧元见寻
　　春暖山中雪作堆放翁艇子出寻梅不须问讯道傍叟但覔梅花多处来
　　杂题二首
　　其一
　　松肪酿酒石根醉檞叶作衣云外行指防人间一长叹秋风又到洛阳城
　　其二
　　黍醅新压野鸡肥茅店酣歌送落晖人道山僧最无事怜渠犹趂暮钟归
　　雪中忽起从戎之兴作二首
　　其一
　　狐裘卧载锦驼车酒醒氷髭结乱珠三尺马鞭装白玉雪中画字草军书
　　其二
　　十万貔貅出羽林横空杀气结层隂桑干沙土初飞雪未到幽州一丈深
　　杖锡平老自都城回见访索怡云堂诗因赋三首
　　其一
　　东华软尘飞扑防黄金络马人看好渠侬胷中谁得知畏祸忧防鬓先老
　　其二
　　举世输与平老行青山白云过一生出门曵杖便千里白云不约常同行
　　其三
　　敲门剥啄云满屦剧谈未竟还东去到山分我一片云并遣春风吹好句











　　放翁诗选前集巻九
　　钦定四库全书
　　放翁诗选前集巻十
　　宋　罗椅　编
　　五言八句
　　即事
　　樽酒如江緑春愁扺草长但令闲一日便拟醉千场栁弱风禁絮花残雨渍香客游还役役心赏竟茫茫
　　溪行
　　篷蒻鸣春雨防蒲挂暮烟买鱼寻近市覔火就邻船愁卧醒还醉滩行却复前长年殊可念力尽逆风牵
　　寓叹
　　小雨初凉夜残灯欲暗时病多愁近酒心弱怯题诗旧友殊方少归耕晚嵗冝囘头顾孤影此意有君知
　　峡州甘泉寺
　　江上甘泉寺登临擅一州山亭喜无恙老子得重游滩急常疑雨林深欲借秋归途更清絶倚杖唤渔舟
　　独立
　　独立紫荆外颓然一秃翁乱山吞落日野水倒寒空忧患工催老飘零敢讳穷渔歌亦何恨凄断满西风
　　病中
　　风雨暗江天幽牕起复眠忍穷安晚境留病压灾年客助修琴料僧分买药钱余生均逆旅未死且陶然
　　一室
　　九万笑鹏抟幽居一室寛雨声便早睡酒力压春寒嬾觉闲多味衰知死有縁此生吾自断不必梦长安
　　春晚苦雨
　　垂老卧村墅余寒欺病身鸡犹未忘旦雨欲不容春忽忽花时过茫茫草色匀莼丝已上市一饭未伤贫
　　客有见过者既去喟然有作
　　髪毛俱白尽事不补秋毫去死今无几归耕何足髙已如陶止酒徒劝屈餔糟惟有沧溟去扬帆看雪涛
　　致仕后述懐
　　生理虽贫甚胷中颇浩然常辞问字酒屡却作碑钱寜有骆堪鬻况无车可悬小须梅雨霁散髪醉江天
　　孤村
　　老寄孤村里悠然卧曲肱筭贫先放鹤嫌閙并踈僧古戍髙秋笛寒牕半夜灯平生羞诡遇多获岂吾能
　　游山
　　病退行犹倦山坡毎少休髙枝闻鹊语浅瀬见鱼游偶有堪乘兴元无可遣愁悠然又终日争路有归牛
　　春日
　　车马闲中絶衣襦病后寛改诗消昼永賖酒敌春寒栁细搓难似花新染未干归鸿与来燕各自管悲欢
　　醉赋
　　霜枫照茅屋露菊挿纱巾今古无穷事江湖未死身直令依马磨终胜拜车尘我亦轻余子君当恕醉人
　　小园
　　萧散遗尘事栽培得小园土松花意活林暖鸟言繁飱酪供晨鉢葅芹荐晚樽余年君莫问送老向孤村
　　舟中作
　　沙路时晴雨渔舟日往来村村皆画本处处有诗材炊黍孤烟晚呼牛一笛哀终身看不厌防帻兴悠哉
　　嵗晚书懐
　　残嵗堂堂去新春鼎鼎来梦移乡国近酒挽壮心囘暖律初催栁晴光并上梅东湖有归日衰抱得频开
　　野兴
　　有酒皆堪醉无山不可庐遂初成近赋孤愤悔前书湘寺分经帙庐山寄药锄江头霜叶满诗兴属骑驴
　　雨后凉甚
　　并海寛闲野清秋揺落天防凉供美睡穏字入新聮陋屋萧萧雨脩筒细细泉晚牕生酒兴洗酌一陶然
　　月夜江渎池纳凉
　　防径荒城曲丛祠野水边月能从我醉风欲驾人仙静数黏萤草遥闻采芡船热官那有此留滞莫尤天
　　长汀道中
　　晚过长汀驿溪山乃尔竒老夫惟坐啸造物为陈诗鸟送穿林语松垂拂涧枝凭鞍乆忘发不是马行迟
　　病中作
　　一病二十日直愁难自还残书不成读长昼只供闲风舞迎霜叶云昏欲雨山临牕忽自笑诗思又相闗
　　冐雨登拟岘台观江涨
　　雨气昏千嶂江声撼万家云翻一天墨浪蹴半空花喷薄侵虚阁低昻泛断槎壮游思夙昔乘醉下三巴
　　春雨
　　春愁无处避春雨防时晴黯黯隂连月萧萧滴到明牕昏减书课缓咽琴声何以娱幽独新醅手自倾
　　有叟
　　有叟镜湖邉茅茨八九椽凴防秋万里闭户醉经年身外浮名小胷中浩气全此身吾自判造物恐无权
　　六月十四日防雨极凉
　　湖上清秋近斋中白日长云来树收影雨过土生香莲小红衣湿甘碧玉凉晚来幽兴动移榻近方塘
　　夜雨
　　寒雨连三夕幽居只数椽家贫轻过节身老怯増年日月悲歌里闗山涙眼邉梅花自开落叹息为谁妍
　　闷极有作
　　贵已不如贱狂应又胜痴新寒压酒夜防雨种花时堂下藤成架门邉枳作篱老人无日课有兴即题诗
　　春晚杂兴
　　池靣萍初紫墙头杏已青携儿撑小艇留客坐孤亭相法无侯骨生年直酒星正须遗万事莫遣片时醒
　　自述
　　二亩新蔬圃三间旧草堂病除身小健秋近夜防凉薄酒时醒醉残书半在亡老懐常自笑无事忽悲伤
　　梅天
　　稻陇移初遍梅天澁未晴轻隂昏茗色余润咽琴声时傍菱塘立还寻莎径行杜门终此世更未来生
　　独夜
　　灯花寒自结雪片夜方深瘦影叅危坐清愁入苦吟江湖身汗漫药石病侵寻朋旧凋零尽何人识此心
　　游云门诸兰若
　　花过木隂合溪云生暮凉牛行响白水鹭下防青秧古寺宛如昨穉松森已行耆年不下榻童子为烧香
　　五言四句
　　题莹上人剡溪画
　　天地又秋风溪山忆剡中孤舟幸闲着借我访支公
　　路傍曲二首
　　其一
　　冷饭杂沙砾短褐防霜露黄叶满山邮行人跨驴去
　　其二
　　大道南北去车轮无停日彼岂皆竒才我独饥至夕放翁诗选前集巻十
　　钦定四库全书
　　放翁诗选后集卷一
　　宋　罗椅　编
　　古诗
　　舟中对酒
　　百壶载酒游凌云醉中挥防别故人依依向我不忍别谁知峨眉半轮月月窥船牕挂凄冷欲别渝州酒初醒江空袅袅钓丝风人静翩翩葛巾影哦诗不睡月满船清寒入骨我欲仙人间更漏不到处时有沙禽背船去
　　渔翁
　　江头渔家结茅庐青山当门画不如江烟淡淡雨踈踈老翁破浪行打鱼恨渠生来不读书江山如此一句无我亦衰迟慙笔力共对江山三叹息
　　泊公安县
　　秦闗蜀道何辽哉公安渡头今始囘无穷江水与天接不断海风吹月来船牕帘卷萤火閙沙渚露下苹花开少年许国忽衰老心折柂楼闻笛哀
　　游合江园戱题
　　朱朱白白池台间好风妍日开未残我来覔醉苦草草常恨不如花意闲山鸡飞起乱花落下上青林穿翠壑世间动步即有拘常恨不如禽鸟乐人言功名恐不免我愿徜徉娱嵗晚熟计滛书理白鱼何如纵猎牵黄犬成都四郊如砥平安得双鞬驰出城鞚飞尘起望不见从骑寻我鸣鹘声
　　题醉中所作草书巻后
　　胷中磊落藏五兵欲试无路空峥嵘酒为旗鼓笔刀槊势从天落银河倾端溪石池浓作墨烛光相射飞纵横须臾収巻复把酒如见万里烟尘清丈夫身在要有立匃奴运尽行当平何时夜出五原塞不闻人语闻鞭声
　　晚过五门
　　五门路四月乳鸦啼绿树闲游但喜日初长薄暮始知春已去楼头风髙舞双旗画角声中日还暮马啼得得无断时老尽行人路如故
　　春愁
　　春愁茫茫塞天地我行未到愁先至满眼如云忽复生寻人似疟何由避客中劝我飞觥筹我笑谓客君罢休醉自醉倒愁自愁愁与酒如风马牛
　　梅花
　　氷崖雪谷木未芽造物破荒开此花神全形枯近有道意庄色正知无邪髙坚政要饱忧患放弃何遽愁荒遐移根上苑亦过计竹篱茅舍真吾家平生自嫌亦自许妙处可识不可夸金尊翠杓未免俗篝火为试江南茶
　　和范舍人永康青城道中作
　　风驱雨压无浮埃骖驔千骑东方来胜游公自辈王谢净社我亦追宗雷山楼上一倚徙如地始辟天初开廓然眼界三万里山一螘垤水一杯世间幻妄几变防政自不满吾曹咍丈夫本愿布衣老达士讵畏苍顔催君防神君嵗食羊四方处处弃骨髙成堆西山老翁饱松麫造物赋予何辽哉
　　浣溪女
　　江头女儿防髻了常随阿母供桑麻当戸夜织声咿哑地炉豆防煎土茶长成嫁与东西家柴门相对不上车青裙竹笥何所嗟挿髻煜煜牵牛花城中妖姝脸如霞争嫁官中慕豪华青骊一出天之涯年年伤春抱琵琶
　　八月十四夜三义市观月
　　去年看月筹邉楼云罅防光如玉钩主人不乐客叹息清歌空送黄金舟今年看月三义市纎云不作良宵祟素娥命驾扫客愁我亦倾杯邀共醉风露万里方然氷轮无辙行碧天盈盈耿耿意无尽月不忍落人忘眠一言欲报广寒殿茅檐华屋均相见明年万事不足论但愿月满人长健
　　丰桥旅舍作
　　我是山林人心期在尘表出门消底物两屩万事了羣儿何足愠为尔常悄悄今朝山中路更喜相识少三义市人醉争席丰桥逆旅留馈食小妇髻鬟髙一尺梭声轧轧当戸织
　　大雪歌
　　长安城中三日雪潼闗道上行人絶黄河鐡牛僵不动承露金盘冻欲折虬髯豪客狐白裘夜来醉眠宝钗楼五更未醒已上马冲雪却作南山游千年老虎猎不得一箭横穿雪皆赤拏空争死作牛吼震动山村裂崖石曵归拥路千人观髑髅作枕皮蒙鞍人间壮士有如此胡不来归汉天子
　　大风登城
　　风从北来不可当街市横吹人马僵西家女儿午未妆帐里炉红愁下床东家唤客宴画堂两行玉指调丝簧锦绣四合如垣墙防风不动金猊香我独登城望大荒勇欲为国平河湟材踈志大不自量西家东家笑我狂
　　过筰桥道中龙祠小留
　　江邉龙祠何年作白浪花中挿朱阁朝暾渐上宿雾收喜气已动晨霜薄我来倚阑一怅然芦花满空如栁绵安得身为双白鹭飞上滩头却飞去
　　游诸葛武侯书台
　　沔阳道中草离离卧龙老矣空遗祠当时典午称猾贼气丧不敢当王师定军山前寒食路至今人祠丞相墓松风想像梁父吟尚忆幡然答三顾出师一表千载无逺比管乐葢有余世上俗儒宁办此高台当日读何书
　　玻瓈江【眉州共饮亭】
　　玻瓈江水千丈深不如江上离人心君行未过青衣县妾心先到峨眉隂金尊共釂不知晓月落烟渚天横参车轮无角留不住马蹄不方何处寻空凭尺素寄幽恨纵有緑绮谁知音愁来只欲掩屏睡无奈梦断闻踈砧
　　冬夜闻鴈有感
　　从军昔戍南山邉传直照东骆谷军中罢战壮士闲细草平郊恣驰逐洮州骏马金络头梁州毬场日打毬玉杯传酒和鹿血匈奴降卒弹箜篌大呼抜帜思野战杀气当年赤浮面南游巴蜀已低摧犹据胡床飞白箭岂知蹭蹬还江邉病臂不复能开夜闻鴈声起叹息来时应过桑干碛
　　前有樽酒行
　　虚堂雨过生凉飔劝君一醉君勿辞去年不知今年事明年万事今得知旧时扶床同戯儿还乡问讯令人悲冡丘累累在者谁纸钱雨湿抱树枝君去六十有防时更望七十何其痴求师学道亦已迟谢客努力从防夷
　　夏夜不寐
　　急雨初过天宇湿大星磊落才数十饥鹘掠檐声磔磔冷萤堕水光熠熠丈夫无成忽老大箭羽凋零劔锋澁徘徊欲睡复起行三更自凭防干立














　　放翁诗选后集巻一
　　钦定四库全书
　　放翁诗选后集巻二
　　宋　罗椅　编
　　古诗
　　成都行
　　倚锦瑟击玉壶吴中狂士游成都成都海棠十万株繁华盛丽天下无青丝金络白雪驹日斜驰遣迎名姝胭脂褪尽见玉肤緑鬟半脱娇不梳吴绫便面对客书斜行小字宻复踈墨君秀润瘦不枯风枝雨叶萧萧殊月浸罗袜清夜徂满身花影醉索扶东来此欢堕空虚坐悲新霜防鬓须易求合浦千斛珠难覔锦江双鲤鱼
　　十月九日与客饮忽记去年此时自锦屏归山南道中小猎今又将去此矣
　　去年纵猎韩坛侧玉鞭自探南山雪今年痛饮蜀江邉金杯却吸峨眉月竹枝歌舞新敎成凄凉传得三巴声城头筑观出云雨峨眉正与防干平酒酣诗就掷杯去醉踏玻瓈江上路悬知幽涧断桥邉已有梅花开满树
　　铜雀妓
　　武王在时敎歌舞那知涙洒西陵土君已去兮妾独生生何乐兮死何苦亦知从死非君意偷生自是惭天地长夜昏昏死实难孰知妾死心所安
　　得韩无咎书寄使北时宴东都驿中所作小阕
　　大梁二月杏花开锦衣公子乘传来桐隂满第归不得金辔玲珑上源驿上源驿中槌画鼓汉使作客敌作主舞女不记宣和妆庐儿尽能匈奴语书来寄我宴时词归鬓知添防缕丝有志未须深感慨筑城防据拂云祠
　　春愁曲
　　伏羲三十余万嵗春愁嵗嵗常相似外大瀛海环九州无有一州无此愁我愿无愁但欢乐朱顔緑鬓常如昨金丹九转徒可闻玉兔千年空捣药蜀姫双鬟姹娅娇醉看恐是海棠妖世间无处无愁曲底事难过万里桥
　　晓叹
　　一鸦飞鸣牕已白推枕欲起先叹息翠华东廵五十年赤县神州满兵革主忧臣辱古所云世间有粟吾得食少年论兵实狂妄谏官劾奏当窜殛不为孤囚死岭海君恩如天岂终极容身有禄媿满顔灭贼无期涙横臆未闻含桃荐宗庙至今铜驼没荆棘幽并从来多烈士悒悒可令长失职王师入秦驻一月传檄足定河南北安得扬鞭出散闗下令一变旌旗色
　　苦笋
　　藜藿盘中忽眼明骈头脱襁白玉婴极知耿介种性别苦节乃与生俱生我见魏徴殊媚妩约束儿童勿多取人才自古要养成放使干霄战风雨
　　同何元立赏荷花懐镜湖旧游
　　少壮欺酒气吐虹一笑未了千觞空凉台下帘人似玉月色泠泠透湘竹三更画船穿藕花花为四壁船为家不须更踏花底藕但嗅花香已无酒花深不见画船行天风空吹白纻声双桨归来防湖水往徃湖邉人已起即今憔悴不堪论頼有何郎共此尊红緑踈踈君勿叹汉嘉去嵗无荷看
　　秋声
　　人言悲秋难为情我喜枕上闻秋声快鹰下韝爪觜健壮士抚劔精神生我亦奋迅起衰病唾手便有从军兴开鴈落诗已成笔力未饶弓力劲五原草枯苜蓿空青海萧萧风卷蓬草罢防书重上马却从銮驾下辽东
　　观小孤山图
　　江平风不生镜靣渺千里舸万斛舟逺望一防耳大孤江中央四靣峭挿水小孤特竒丽丹翠凌云起重楼防殿神所家帐中美人粲如花游人倚徙防干处俊鹘横江东北去
　　饮酒
　　陆生学道欠力量胷次未能和盎盎百年自笑足悲欢万事聊须付酣畅有时堆阜起峥嵘大呼索酒浇使平世间岂无道师与禅老不如闭门参麯生朋旧年来散如水唯有铛杓同生死一日不见令人愁昼夜共处终无尤世言有毒在麯糵腐脇穿肠凝血脉人生适意即为之醉死愁生君自择
　　龙眠画马
　　国家一从失西陲年年买马西南夷瘴乡所产非权竒邉头嵗入防畨皮崔嵬瘦骨带火印离立欲不禁风吹圉人大仆空列位龙媒汗血来何时李公太平官京师立仗惯见渥洼姿断缣嵗久墨色暗逸气向君不可羁赏竒好古自一癖感事忧国空余悲呜呼安得毛骨若此三千匹衔枚夜渡桑干碛
　　眉州郡防大醉中间道驰出城宿石佛寺
　　玻瓈春作江水清紫玉箫如雏鳯鸣漏声不闻看灯烛侠气未减欺飞觥单车万里信有数二年三过寜忘情钗头玉茗妙天下琼花一树真虚名酒酣忽作檀公防间道絶出东闗城清歌未断去已逺回首城堞空峥嵘貂裘狐防醉走马陌上应有行人惊径投野寺睡正美鱼鼓忽报江天明
　　楼上醉歌
　　我游四方不得意佯狂施药成都市大瓢满贮随所求聊为疲民起憔悴瓢空夜静上髙楼买酒卷帘邀月醉醉中拂劔光射月往往悲歌独流涕刬却君山湘水平斫却桂树月更明丈夫有志苦难成脩名未立华髪生
　　弋阳县江上
　　县前竒哉一江水日暮风吹碧鳞起客浪征尘忽如洗不用金箆刮眸子丹枫岸邉雪色芦下有老翁方捕鱼欲求妙师貌画图王维郑防今世无
　　歩虚
　　曩者过洛阳宫阙侵云起今者过洛阳萧然但荒垒铜驼卧深棘使我恻怆多可怜陌上人亦复笑且歌世事茫茫防成败万人看花身独在北邙秋风吹野蒿古冢渐平新冢髙
　　草书歌
　　倾家酿酒三千石闲愁万斛酒不敌今朝醉眼烂崖电提笔四顾天地窄忽然挥扫不自知风云入懐天借力神龙战野昏雾腥竒鬼摧山大隂黒此时驱尽胷中愁槌床大呌狂脱帻吴牋蜀素不快人付与髙堂三丈壁
　　短歌行
　　百年鼎鼎世共悲晨钟暮鼔无休时碧桃红杏易零落翠眉玉颊多别离涉江采菱风败意登楼待月云为祟功名常畏谤谗兴冨贵毎同衰病至人生可叹十八九自古危机无妙手正令挿翮上青云不如得钱即沽酒
　　夜闻湖中渔歌
　　梦囘一灯翳复明卧闻湖上渔歌声呜呜乍低忽更起嫋嫋欲断还防萦初随缺月堕烟浦已和残角吹江城悲伤似击渐离筑忠愤如抚桓伊筝放臣万里忧国涙戍客白首懐乡情峡猿失侣方独宿沙鴈垂翅犹遐征巴巫竹枝短亭晚潇湘欵乃孤舟横世间此恨故相似使我百感何由平
　　石首县雨中系舟短歌
　　庚寅去吴西适楚秋晚孤舟泊江渚荒林月黒虎欲行古道人稀鬼相语鬼语亦如人语悲楚国繁华非昔时章华台前小家住茅屋雨滴秋风吹悲哉秦人真虎狼欺侮六国囚侯王亦知兴废古来有但恨不见秦先亡开牕酹汝一杯酒等为亡国秦更丑骊山冡破已千年至今过者无伤怜
　　陶山遇雪觉林迂庵主见招不果往赴
　　山中大雪二尺强道邉虎迹如椀大衰翁畏虎复畏寒招唤不来公勿怪梨花开时好风日走马寻公作寒食不须沽酒饮陶潜箭笋蕨芽如蜜甜















　　放翁诗选后集巻二
　　钦定四库全书
　　放翁诗选后集巻三
　　宋　罗椅　编
　　古诗
　　明河篇
　　明河八月转分明炯如素练西南倾年年嵗嵗见河汉坊坊曲曲闻砧声良人万里事征行砧声中有玉闗情遥知鐡衣冷如水指防明河白髪生碛中草死骆驼鸣万里却望长安城儿生总角爷未见归心顿觉封侯轻汉家昔日事兵革絶越穷荒何足惜只愿无光太白低还家为妇説征西
　　对酒
　　羡门安期何在哉河流上泝昆仑开白云不与隠居老孤鹤自下辽天来春江风物政闲美緑浦潮平柂初起暮吹长笛发巴陵晓挂髙帆渡湘水世间万变更故新防当太息摩铜人脱裘取酒借芳草与子共醉壶中春
　　饮酒近村
　　放翁睡多少行立人扶往赴邻里集痛饮山花挿红醉归荆棘沾衣湿纱巾一幅何翩翩庭中防影不肯眠莫欺此老今衰甚曽见髙皇狩越年
　　黄山塔
　　风吹旗脚西南开挂帆槌鼓何快哉转头已失望夫石黄山孤塔迎人来黄山劝汝一杯酒送徃迎来殊耐久明年我作故乡归还对黄山一搔首
　　送三兄赴秦邸
　　兄年十七弟始生弟今白髪森千茎所期相就毕此世一樽浊酒得共倾往年虽穷犹半菽两年糠覈苦不足书生志欲及天下贫贱不得收骨肉过悲复恐兄意伤忍涕不觉涕已滂早朝霜露戒衣薄愿书此语懽或忘闭门病衰百无用日望兄归有余俸早从丞相乞湖州莫待异时思少游
　　吴娘曲
　　镜奁蚕出千黒蚁钗梁梅小防青豆吴娘十四未知愁罗衣已觉伤春瘦闲寻女伴过西家鬭草归来日未斜睡睫蒙蒙娇欲闭隔帘防雨压杨花
　　题少陵画像
　　长安落叶纷可扫九陌北风吹马倒杜公四十不成名防里空余三赋草车声马声喧客枕三百青铜市楼饮杯残脔冷正悲辛防内閗鸡催赐锦
　　荆州歌
　　楚江鳞鳞緑如酿衔尾江邉系朱舫东征打鼓挂髙防西上汤猪聮百丈伏波古庙占好风武昌白帝在眼中倚楼女儿笑迎客清歌未尽千觞空沙头巷陌三千家烟雨防防开橘花峡人住多楚人少土铛争上茱茰茶
　　东吴女儿曲
　　东吴女儿语如鸎十三不肯学吹笙镜奁初喜稚蚕出牕眼已看双茧成庭空日暖花自舞帘巻巢干燕新乳阿弟贪书下学迟独拣诗章敎鹦鹉
　　芳草曲
　　蜀山深处遮孤驿缺甃倾垣芳草碧家在江南妻子病离乡半嵗无消息长安城门西去路细霭斜阳芳草暮尊前一曲渭城歌马蹄万里交河戍人生误计覔封侯芳草愁人春复秋只愿东行至沧海路穷草断始无愁
　　古别离
　　孤城穷巷愁寂寂美人停梭夜叹息空园露湿荆棘枝荒蹊月照狐狸迹忆君去时儿在腹走如黄犊爷未识紫姑吉语元无凴况凭瓦兆占归日嫁来不省出门前梦魂何由识酒泉粉绵磨镜不忍照女子盛时无十年
　　夜闻松声有感
　　清晨放船落星石大风吹防如箭激回头已失庐山云却上吴城防落日夜深龙归擘祠门入木数寸留爪防明朝就视心尚栗腥风巻地雷霆奔归船买酒特自慰性命平生惊屡试固知神怒有定时波纹蹙作鱼鳞细如今衰病卧林坰霜覆茅檐月满庭松声惊破三更梦犹作当时风浪聴
　　沧滩
　　百夫正讙助鸣艣舟中对靣不得语须防人散寂无哗惟闻百丈转两车呕呕哑哑车转急舟人已在沙际立雾敛芦村落照红雨余渔舍炊烟湿故乡回首已千山上峡初经第一滩少年亦慕宦游乐投老方知行路难
　　瞿塘歌
　　四月欲尽五月来峡中水涨何雄哉浪花髙飞暑路雪滩石怒转晴天雷千艘万舸不敢过篙师柂工心胆破人人隂拱待势衰谁敢轻行犯竒祸一朝时去不自由山腹空有沙防留君不见陆子嵗暮来防州瞿塘峡水平如油
　　蹋碛
　　鬼门闗外逢人日蹋碛千家万家出竹枝惨戚云不动劔气聮翩日初夕行人十有八九瘿见惯何曽羞顾影江邉沽酒沙上卧峡口月出风吹醒人生未死信难知憔悴防州生鬓丝何日画船揺桂檝西湖却赋探春诗
　　风雨中望峡口诸山竒甚
　　白盐赤甲天下雄抜地突兀摩苍穹凛然猛士抚长劔空有豪气无雍容不令气象久停滀常恨天地无全功今朝忽悟始叹息妙处元在烟雨中太隂杀气横惨淡元化变态含空蒙正如竒材遇事见平日乃与常人同安得朱楼髙百尺看此疾雨吹横风
　　岳池农家
　　春深农家耕未足原头叱叱两黄犊泥融无块水初浑雨细有痕秧正绿緑秧分时风日美时平未有差科起买花西舍喜成婚持酒东邻贺生子谁言农家不入时小姑画得城中眉一双素手无人识空村相唤防缲丝农家农家乐复乐不比市朝争夺恶宦游所得能防何我已三年废东作
　　驿路海棠已过有感
　　凄凉古驿官道傍朱门沉沉春日长暄妍光景老海棠颠风吹花满空廊物生憔悴固其常惜哉无与持一觞游蜂戏蝶空自忙岂知美人在西厢我虽已老犹能狂竚立与尔悲容光盛时不遇诚可伤零落逢之更断肠
　　夜登江楼
　　平生胷中无滞留旷然独与造物游天风驾我周防县夜半忽过江邉楼楼前茫茫天地阔万顷月浸空江秋云堦无尘鸾鹤舞玉笛裂石鱼龙愁肺肝澄彻纳灏气毛髪惨栗临寒流世间回首真一梦谁能更念酬恩雠
　　东山
　　今日之集何佳哉入闗剧饮始此回登山正可小天下跨海何用寻蓬莱青天肯为陆子见妍日似趣梅花开有酒如醅绿可爱一醉真欲空千罍酡酥鹅黄出陇右熊肪玉白黔南来眼花耳热不知夜但见银烛髙花摧京华故人死大半欢极往徃潜生哀聊将豪纵压幽患皷吹动地声如雷















　　放翁诗选后集巻三
　　钦定四库全书
　　放翁诗选后集巻四
　　宋　罗椅　撰
　　古诗
　　西郊寻梅
　　西郊梅花矜絶艳走马独来看不厌似羞流俗防市尘宁堕荒寒傍茆店翛然自是世外人过去生中羞一念浅颦常鄙桃李学独立不容莺蝶觇山矾水仙晚角出大似春秋吴越僣余花岂无好顔色病在一俗无由砭朱防玉砌渠有命断桥流水君何欠【十四宇吊慰两尽】嗟予相与颇同调身客劔南家在剡凄凉万里归无日萧飒二毛衰有渐尚能作意晚相从烂漫不辞杯防滟
　　绵州録叅军防观楚公画鹰少陵为作诗者
　　我来访古涪之濵不辞百妄冀一真【磊落颠倒】走马朝寻海防馆斫鲙夜醉鲂鱼津越王楼髙亦已换俯仰今古堪悲辛督邮官舎最卑陋栋挠楹腐知几春岿然此壁独无恙老槎劲翮完如新向来刼火何日免叱呵守防疑有神妖狐九尾穴中啸共置不问如越秦大时此物合致用下韝指呼端在人会当原野洒毛血坐令万里清烟尘老眼还忧不及见诗成肝胆空轮囷【正是作者】
　　山南行
　　我行山南已三日如绳大路东西出平川沃野望不尽麦陇青青桑欝鬱地近函秦气俗豪秋千蹴踘分朋曹苜蓿连云马蹄疾杨柳夹道车声髙古来厯厯兴亡处举目山河尚如故将军坛上冷云低丞相祠前春日暮国家四纪失中原师出江淮未易吞会看金皷従天下却用闗中作本根【起结次第皆称】
　　龙挂
　　成都六月天大风发屋动地声势雄黑云崔嵬行风中凛如鬼神塞虚空霹雳迸火射地红上帝有命起伏龙龙尾不巻曳天东壮哉雨防车轴同山摧水溢路不通连根拔出千丈松未言为人作年丰伟观一洗芥蔕胷
　　罗翅峡江小酌
　　炉烟淡将散江雨吹欲无回风吹衣襟晴光满菰蒲隠几乐此时清和如夏初犬吠船丁归小市得美蔬欢言酌清醥侑以案上书虽云泊江渚何异归林庐
　　双清堂夜赋
　　陆子病少间独卧溪上堂人静鱼自跃风定荷更香素月行中天流萤失孤光归鸟飞有声度此十里塘嗟我独何事迟暮客异乡太息搔短髪起视夜未央
　　风月
　　老来苦无伴风月独见知未尝费招呼到处相娱嬉披襟万里快弄影三更竒淋漓蜀苑酒散落江楼诗狂歌撼山川醉墨飞蛟螭聊将调俗子更遣半生痴
　　游东都赵氏园
　　清晨呼马出驭吏请所之锦城浩如海我亦无与期有花即入门莫问主人谁下马据胡床傲睨忘诃讥人言白头翁胡为尚儿痴老翁故不痴借花发吾诗诗句带花香东风不敢吹徘徊双蝴蝶许可鼻端知【能言能赋无复此老】
　　对酒
　　闲愁如飞雪入酒即消融好花如故人一笑杯自空流莺有情亦念我柳边尽日啼东风长安不到十四载酒徒往往成衰翁九环寳带光照地不如留君双颊红
　　郊饮村酒大醉
　　丈夫无苟求君子有素守不能垂竹帛正可死陇畆邯郸枕中梦要是梦所有持枕与农夫亦作此梦否今朝郊外逰取醉村市酒未敢羞空囊烂漫诗千首
　　寒夜遣怀
　　临觞本不饮忧多自成醉四方行万里不见埋愁地忆昔入京都寳马揺香鬃酣饮清楼夜歌声在半空去日不可挽华髪忽垂领娟娟蛾眉月相对作凄冷月落照空床不寐聴寒螀早知忧随人何用去故乡
　　长门怨
　　寒风凄有声寒日惨无辉空房不敢恨但怀歳暮悲今年选后宫连娟千蛾睂早知获谴速悔不承恩迟声当彻九天泪当达九泉死犹复见思生当长弃捐【尽用陈语而各有态】
　　月夕
　　我昔隠天台夜半游勾曲弄月过垂虹万顷一片玉烟艇起菱唱松风吹钓丝更欲小徙倚恐失初平期今年游青城三十六峯峦白云反在下使我毛骨寒天如玻璃盆倒悬湿银海素璧行其间草木尽光彩姮娥顾我笑手抚玉兎儿莫怪世人生白髪秋风桂老欲无枝
　　次韵何元立赠行
　　嘉荣东西州此别不为逺徘徊凌云寺决去未遽忍登髙望故人烟树参差见悬知今夕梦不隔空城键平生相从意百年有未满结巢青城云期子在歳晚
　　醉中懐眉山旧游
　　劲酒少和气哀歌无欢情故乡不敢思登髙望锦城锦城那得去彷佛蟇頥路遥知樽前人指我题诗处我虽流落夜郎天遇酒能狂似少年想见东郊携手日海棠如雪栁如绵
　　南轩
　　今年秋早凉七月已萧然南轩修竹下枕箪终日眠时将半残梦聴此欲断蝉推枕起太息四序忽已迁功名堕渺莽衰疾方连绵新月独多情窥牕淡娟娟
　　舟中闻姑恶
　　女生藏深闺未省窥墙藩上车移所天父母为他门妾身虽甚愚亦知君姑尊下床头鸡鸣梳髻着襦裙堂上奉洒扫厨中馈盘飱青青摘葵苋恨不美熊蹯姑色少不怡衣袂湿泪痕所冀妾生男庶几姑弄孙此意竟蹉跎薄命来防言放弃不敢怨所悲孤大恩古路傍陂泽微雨鬼火昏君聴姑恶声无乃遣妇魂
　　歳暮
　　离离井上桐欝欝墙下桑零落岂不悲无柰中夜霜蟋蟀更可念歳暮依客床客亦自孤寂衣篝歇残香一灯挂西壁耿耿青无光援笔欲写愁三喟不成章
　　五鼓自簇桥入府
　　晓月有余光秋树无浓影野烟浩无际陂路行逾永堰声何澎湃露气正凄冷忽然客愁破更觉诗律整昔人千载意忙里一笑领山林岂难归吾计自不猛
　　古意
　　绁足饲饥鹰鹰饱意未平伏岂不安老骥终悲鸣士生固欲达又惧徒富贵素愿有未伸五鼎淡无味茆屋秋雨漏稻陂春水深长歌倾浊酒举世不知心

　　放翁诗选后集巻四
　　钦定四库全书
　　放翁诗选后集巻五
　　宋　罗椅　撰
　　古诗
　　衡门感旧
　　苍烟屯不散匹素横郊原雨细不成水着水始见痕踌躇意自佳未遽掩衡门一一送归鸦枫林犹未昏念昔寿州归绍兴初纪元阖门过百口一身今独存不死实有命送老三家村躬耕幸得食万事不足论
　　种桑
　　孔明百畆桑景畧十具牛岂无子孙念饱暖自可休种桑吾庐西防径出南陌三月叶暗园四月葚可摘戴胜枝上鸣仓庚叶间飞飞鸣各自得人生胡不归归家力农桑慎莫怨贫贱婚嫁就比隣死生长相见
　　离家示妻子
　　明日当北征竟夕起复眠悲虫号我傍青灯照我前妇忧衣裳薄纫线重敷绵儿为检药笼桂姜手炮煎墩堠黙可数一念已酸然使忧能伤人我得复长年同生天壤间人谁无一廛伤哉独何辜皇皇长可怜破屋不得住风雨走道邉呼天得闻否赋与何其偏
　　夏夜
　　落月不满窻惊鹄屡移树沉忧少睡眠亦以衰疾故五更忽作梦立马青衣渡白首厌山村邮亭忆征步
　　月夕
　　开户满庭雪徐看知月明防风入樷竹复作雪来声俗尘不待扫凛然肺肝清林深无漏鼓鹤唳报三更
　　夜闻橹声
　　咿哑双橹声凄切游子情岂无一杯酒孤舟谁与倾清愁不可耐霜月照潮平
　　对酒
　　新酥鹅儿黄珍橘金弹香天公怜寂寞劳我以一觞胷中万巻书老不施豪芒持酒一浇之与汝俱深藏生当老穷巷死埋南山冈古来共如此已矣庸何伤
　　夜读兵书
　　孤灯耿霜夕穷山读兵书平生万里心执戈王前駈战士死所有耻复守妻孥成功亦邂逅逆料政自疎【名言确论】陂泽号饥鸿歳月多贫儒叹息镜中面安得长肤腴
　　朱子云园中观花
　　我鬓忽已白君顔非复朱花前一杯酒不乐复何如暮看枝上花已觉不如早富贵当及时吾辈奈何老我欲君起舞竟日为君留安知花无情不解替人愁长安二三月花满上林中祝君早得意归辔聴玲珑
　　酒无独饮理
　　酒无独饮理常恨欠徒客忽得我辈人岂计晨与夕少年事虚名歳月驹过隙自従老大来一日亦可惜糟丘未易办小计且千石頽然置万事天地为幙席人生如刀砺磨尽要有日不须荷锸随况问几两屐
　　青山白云歌
　　青山白云翁放浪酒中死埋骨长松根夜夜聴溪水松老会作薪骨朽会作尘但留千载狂名在知我他年自有人
　　闻婆饼焦
　　黄泥岭松森森幽鸟穿枝时一吟汝声一何悲汝语恻我心连村麦熟饼饵香我母九泉那得甞
　　七言八句
　　初发夷陵
　　雷动江边鼓吹雄百滩过尽失途穷山平水逺苍茫外地阔天开指顾中俊鹘横飞遥掠岸大鱼腾出欲凌空今朝喜气君知否三丈黄旗舞便风【是出峡气象】
　　春残
　　石镜山前送落晖春残回首倍依依时平壮士无功老乡逺征人有梦归苜蓿苖侵官道合芜菁花入麦畦稀倦游自笑摧頽甚谁记飞鹰醉打围
　　登于城新楼遍至西园池亭
　　狂夫无计奈狂何何况登临逸兴多千叠雪山连滴慱一更春水入摩诃【语压西州】吟余骑省霜侵钓罢冥雨满蓑逐虏榆闗期尚逺不妨随处得婆娑
　　感秋
　　西风急杵捣征衣客子闗情正此时万事従今聊复尔百年强半欲何之画堂蟋蟀怨清夜金井梧桐辞故枝一枕凄凉眠不得呼灯起作感秋诗【中四句最愁极】
　　早起至江原
　　喔喔鸣鸡促晓程翻翻飞鹭导孤征节旄尽落归犹逺带眼频移瘦自惊小市萧条黄叶满断桥零落緑苔生居人犹复多愁思何况天涯倦客情
　　絶胜亭
　　蜀汉覉踪歳月侵京华乖隔少来音登临忽据三江会飞动从来万里心【自在冠絶】地胜顿惊诗律壮气增不怕酒杯深一琴一劔白云外挥手家山何处寻
　　谒凌云大像
　　出郭幽寻一笑新径呼艇子载烟津不辝疾步登髙阁却欲今生识伟人【不可第二】泉镜正涵螺髻緑浪花不犯宝趺尘始知神力无穷尽丈六黄金果小身
　　得梅一枝戏成
　　髙标已压万花羣尚恐娇春气习存月兎捣霜供换骨湘娥鼓瑟为招魂孤城小驿初飞雪断角残钟半掩门【自然是梅诗】尽意端相终有恨夜寒皴玉倩谁温
　　宿杜氏荘晨起遇雨
　　恠藤十围蔽白日老木千尺干青霄水泛戞滩竹作舫陆行跨空绳系桥阴阴古木精灵语惨惨江云蛟鳄骄【前四句须是此两句方险】吾道非邪行至此诸公正散紫宸朝
　　西楼夕望
　　夜郎城里叹途穷頼有西楼着此翁溪鸟孤飞寒霭外野人参语夕阳中苍天可恃何曾老白髪縁愁却未公俗态千年看烂熟不如留眼送飞鸿
　　上元
　　细细香尘暗六街鱼鳞浅碧暮云开新妆褰幙全身见误马随车一笑回酒酽顿忘风力峭夜长犹恨漏声催京华旧侣雕零尽短成丝心未灰
　　吴体寄张季良
　　九月十月天雨霜江南劔南途路长平生故人阻携手万里一书空断肠人生强健已难恃世事变迁那可常两家子孙各长大他年穷达毋相忘
　　醉中登避俗台
　　半醉行歌上古台脱巾散髪谢氛埃但知礼岂为我设莫问客従何处来剡曲烟波菱蔓滑耶溪风露藕花开老来世事浑成懒一棹幽寻未拟回
　　自述
　　勃落为衣隠薜萝扫空尘抱养天和过期未死更强健与世不谐犹啸歌野市萧条残叶满酒家零落废垆多石防山下孤舟雨借问君如此老何
　　雨夜
　　断岸轻烟着柳条孤村小雨夜萧萧荒鸡隔浦声相续短烛无风焰自揺朴学无如糜歳月残生竟是老渔樵最怜畔千茎雪日日春风吹不消
　　秋雨
　　一秋风雨蔽白日积水鬼神愁太阴寒螀悲鸣草根湿水鸟暝呌菰樷深残年不觉日月逝病骨惟愁霜露侵常有淖糜供旦暮一毫宁复少年心
　　舟中晓赋
　　木落霜清水鸟呼扁舟夜泊古城隅吹残画角钟初动低尽寒空斗欲无浪迹已同鸥境界逺游方羡鴈程途髙樯健席从今始遍厯三江与五湖
　　寄子虚子遵
　　大儿再渡吴门秋小儿钱塘逾月留恨身不能插两翅与汝相守寛百忧闻钟时宿霜云外待月亦上湖邉楼但常保此岂不乐路难悠悠非善谋
　　放翁诗选后集巻五
　　钦定四库全书
　　放翁诗选后集巻六
　　宋　罗椅　撰
　　恩除秘书监
　　羣仙鹤驾去难追白首重来不自知才艺荒唐痴独絶功名蹭蹬老如期海边郑叟穷耽酒吴下韦郎晚学诗扶上木天君莫笑衰残不似壮游时
　　醉中夜自村市归
　　村市夜骑黄犊还却登小阁倚阑干银河斜界晓天碧璧月下入秋江寒吾辈身闲且饮酒人生事定须阖棺元自胷中着云梦莫惊緑鬓奈悲欢
　　病起
　　山村病起防围寛春尽江南尚薄寒志士凄凉闲处老名花零落雨中看断香漠漠便支枕芳草离离独倚防收拾吟牋停酒椀年来触事动忧端
　　临安雨晴
　　世味年来薄似纱谁令骑马客京华小楼一夜聴春雨深巷明朝卖杏花矮纸斜行闲作草晴牕细孔戯分茶素衣莫起风尘叹犹及清明可到家
　　初寒
　　船尾寒风不满旗江边樷祠常掩扉行人畏虎少晨出舟子捕鱼多夜归茅叶翻翻带宿雨芦花漠漠弄斜晖伤心到处闻砧杵九月今年未授衣
　　马上
　　灯前薄饭陈盐虀带睡强出行江堤五更落月移树影十月清霜侵马蹄荒陂嗈嗈已度鴈小市喔喔初鸣鸡可怜万里覔归梦未到故人先自送【语语有气】
　　黄州
　　局促常悲类楚囚迁流还叹学齐优江声不尽英雄恨天地无私草木秋万里覉愁添白髪一防寒日过黄州【好】君看赤壁终陈迹生子何须万戸侯
　　哀郢
　　荆州十月早梅春徂歳真同下坂轮天地何心穷壮士江湖従古着覉臣淋漓痛饮长亭暮慷慨悲歌白髪新欲吊章台无处问废城霜露湿荆榛
　　水亭有懐
　　渔舟把酒对丹枫水驿慿轩送去鸿【来得是】道路半年行不到江山万里看无穷故人草诏九天上老子题诗三峡中【上句太浅不尔又不得】笑语毛锥可无恨书生处处与卿同
　　江上
　　江上霜寒透客衣闲牕羸卧不支持覉孤形影真相吊衰飒头颅已可知【自在】潦缩穏经行雨峡竹疎防见挂猿枝清尊可醉须勤醉莫望功名老大时
　　闻猿
　　瘦尽腰围不为诗良辰流落自成悲也知客里偏多感谁料天涯有所思汉塞角残人不寐渭城歌罢客将离故应未抵闻猿恨况是巫山庙里时
　　南郑马上
　　南郑春残信马行通都气象尚峥嵘迷空游絮慿陵去曳线飞鸢跋扈鸣落日断云唐阙废淡烟芳草汉坛平犹嫌未豁胷中气目断南山天际横
　　夜抵葭萌惠照寺寓榻小阁
　　亭驿驱驰髀肉消故山归梦愈迢迢夜行触尉那能避旦过逢僧不放招雨后风云犹惨淡霜前草木已萧条衰迟事事非前日醉里题诗亦自聊【篇篇自道】
　　归次汉中境上
　　云栈屏山阅月游马蹄初喜踏梁州地连秦雍川原壮水下荆扬日夜流遗虏孱孱宁逺略孤臣耿耿独私忧良时恐作他时恨大散闗头又一秋
　　赴成都泛舟自三泉至益昌谋以明年下三峡
　　诗酒清狂二十年又摩病眼看西川心如老骥长千里身似春蚕已再眠暮雪乌奴停醉防秋风白帝放归船飘零自是闗天命却被人呼作地仙
　　七月一日夜坐舎北水涯
　　兀傲胡床酒半醒钓筒收尽数舟横风生细葛无三伏月上疎林正四更北斗离离低欲尽明河脉脉去无声斥仙岂复尘中恋便拟骑鲸返玉京
　　新秋感事
　　江上清秋昨夜回渔扉正对荻洲开志存天下食不足节慕古人防愈来风际纸鸢那解乆祭余刍狗会堪哀萧然散髪听秋雨剰领新凉入酒杯
　　风雨中过龙洞阁
　　飘然醉袖怒人扶个里何曾有畏涂【写得如此健】巻地黒风吹惨淡半天朱阁插虚无阑边归鹤如争防云表飞仙定可呼【语壮】莫怪衰翁心胆壮此身元是一枯株
　　独游城西诸僧舎
　　我是天公度外人看山看水自由身藓岩顶上飞双屐云洞前头岸幅巾万里欲呼牛渚月一生不受庾公尘非无好客堪招唤独往飘然觉更真
　　过野人家
　　纵辔江臯送夕晖谁家井臼映荆扉隔篱犬吠窥人过满箔蚕饥待叶归世态千年看烂熟家山万里梦依稀躬耕本是英雄事老死南阳未必非
　　晚兴
　　老病愁趍画防门天教髙卧浣花村山林独往杂屠钓世界皆空谁怨恩千巻蠧书忘歳月一尊浊酒信乾坤兴来倚杖清江上断角残钟正敛昏【随意衬贴皆及本色】
　　芳华楼夜饮
　　射虎将军老不侯尚能豪縦醉江楼笙歌杂沓娱清夜风露髙寒接素秋少日壮心轻玉塞暮年幽梦堕沧洲人间清絶沅湘路常笑灵均如许愁
　　秋思
　　大面峯前秋笛清细腰宫畔暮滩平吴樯楚柂勒归思陇月巴云空复情万里风尘旧朝士百年铅椠老书生水村渔市従今始安得区区海内名
　　月下
　　黄鹄飞鸣未免饥此身自笑欲何之闭门种菜英雄老弹铗思鱼富贵迟生拟入山随李广死当穿冡近要离一樽强醉南楼月感慨长吟恐过悲
　　书懐
　　愁向东华踏软红暂归旧隐乐无穷石池洗药娟娟水渔艇投竿嫋嫋风尽日醉醒菱唱里邻家来往竹阴中何须列防长安第四望云山拥此翁
　　舜庙懐古
　　云断苍梧竟不归江边古庙鎻朱扉山川不为兴亡改风月应怜感慨非孤枕有时莺唤梦斜风无頼客添衣千年回首消磨尽输与渔舟送落晖




　　放翁诗选后集巻六
　　钦定四库全书
　　放翁诗选后集巻七
　　宋　罗椅　撰
　　七言四句
　　筹笔驿【有武侯祠】
　　运筹尘迹故依然想见旌旗驻道边一等人间管城子不堪谯叟作降牋
　　小雨极凉舟中熟睡至夕
　　舟中一雨扫飞蝇半脱纶巾卧翠藤清梦初回牕日晚数声柔橹下巴陵
　　冬夜聴雨戯作二首
　　少年交友尽豪英妙理时时得细评老去同叅惟夜雨焚香卧聴画帘声
　　绕檐防滴如琴筑支枕幽斋聴始竒忆在锦城歌吹海七年夜雨不曾知【此老富贵有无奈着处又时时有识羞耳】
　　寺楼月夜醉中
　　海山缥缈玉真妃贪看氷轮不肯归楼上三更风露冷旋围步障换罗衣【此等亦非俗子能道】
　　观华严阁僧斋
　　拂劔当年气吐虹喑呜坐觉朔庭空早知壮士成痴絶悔不藏名万衲中【世间此句道尽可喜亦可恨】
　　读书
　　面骨峥嵘欲疎退藏只合卧蜗庐自言尚有人间意射雉归来夜读书
　　杂咏二首
　　防风翻翻芋叶白落日漠漠稻花香出门縦辔何所惜万里溪南追晚凉
　　世事盛衰谁得知惠陵烟草掩柴扉陵边人家樷竹里灯火呼喧迎妇归
　　夜坐
　　大风横吹斗柄折迅雷下击山石裂放翁闭戸寂不闻楞严巻尽灯花结
　　文君井
　　落魄西川泥酒杯酒酣防度上琴台青鞋自笑无拘束又向文君井畔来
　　记梦
　　乌巾白纻忆当年抵死寻君不自怜憔悴劔南双改梦中犹上暗门船
　　江上寻梅
　　小园风月不多寛一树梅花开未残剥啄敲门嫌特地缓拖横杖隔篱看
　　看梅归马上
　　本为梅花判独饮却嗔梅花消宿酲日欲落时始上马青羊宫前闻发更
　　迎诏书
　　忆瞻鸾仗省门前扇影鞭声下九天寂寞嘉州迎诏处忽闻鼓吹却凄然
　　见萤
　　蜀州官居富水竹四月萤火绕梁飞流年迫人不相贷客子倦游何日归
　　秋夜池上作
　　短髪飕飕病骨轻临池闲看露荷倾月明何与浮云事正向圆时故故生【好】
　　花时遍游诸园
　　为爱名花抵死狂只愁风日损红芳緑章夜奏通明殿乞借春阴防海棠【狂得有理】
　　又
　　翩翩马上防檐斜尽日寻春不到家偏爱张园好风景半天髙柳卧溪花【花卧柳卧邪语自可画】
　　春晚感事
　　寒食梁州十万家秋千蹴踘尚豪华犊车轣辘归城晚争碾平芜入乱花
　　梅
　　一花两花春信回南枝北枝风日催烂熳却愁零落尽丁宁且莫十分开
　　沈园
　　城上斜阳画角哀沈园非复旧池台伤心桥下春波緑曾是惊鸿照影来
　　又
　　梦断香消四十年沈园柳老不吹绵此身行作稽山土犹吊遗踪一然
　　白乐天诗倦倚绣床愁不动缓垂緑髻鬟低辽阳春尽无消息夜合花开日又西好事者画为倦绣图此花以五六月间开山中人殊不贵之
　　王室东迁歳月賖两京漠漠暗尘沙绣床倦倚人何在风雨漫山夜合花
　　鹭
　　雪衣飞去莫匆匆小住滩头伴钓蓬禹庙兰亭三十里相逢多在暮烟中
　　湖村月夕
　　客路风尘化素衣闲愁冉冉鬓成丝平生不负月明处神女庙前闻竹枝
　　军中杂歌
　　名王金冠玉蹀踒面防纛下声呱呱藁街未遽要汝首卖与酒家钳作奴
　　又
　　渔阳女儿美如花春风楼上学琵琶如今便死知无恨不属畨家属汉家
　　又
　　北庭茫茫秋草枯正东万里是皇都征人楼上看太白思妇城南迎紫姑
　　无题
　　碧玉当年未破学成歌舞入侯家如今憔悴篷牕底飞去青天妬落花
　　看梅二首
　　梅花树下黄茆丘古人尚能爱花不月淡烟深横牧笛死生常事不须愁【沉絶警絶】
　　荒陂十畆浴鳬鸭折苇枯蒲寒意深何处得船满载酒醉时系着古梅林
　　次韵鲁山新居
　　短墙缺处插疎篱巷劣容车堂对陂天下有公殊可贺坐中着我不妨竒【横姿自好】
　　宿枫桥
　　七年未到枫桥寺客枕依然半夜钟风日未须轻感慨巴山此去尚千重
　　重阳
　　照江丹叶一林霜折得黄花更断肠商畧此时须痛饮细腰宫畔过重阳
　　霁夜观月
　　云重真愁无散时可怜不奈夜风吹残晖如此那休得谁误虚空作许痴
　　钦定四库全书
　　放翁诗选后集巻八
　　宋　罗椅　撰
　　七言四句
　　仙鱼铺得仲高书
　　病酒今朝载卧舆秋云漠漠雨踈踈阆州城北鲜鱼铺忽得山隂万里书
　　追忆征西幙中事
　　忆昨王师戌陇回遗民日夜望行台不论夹道壶浆满洛笋河鲂次第来
　　梦中作
　　大庆桥头春雨晴行人马上聴莺声祥符西祀曾迎驾惆怅无人説太平
　　天竺晓行
　　三茆聴彻五更钟三竺穿穷九里松无复官楼沽美酒但烦湖水照衰容
　　示儿
　　老去元知万事空但悲不见九州同王师北定中原日家祭毋忘告廼翁
　　吴娃曲【友有妾而内不容戏为作此因得不去】
　　满地花阴不闭门琵琶抱恨立黄昏妾身不似天边月此夜此时重见君
　　又
　　忘忧石榴深浅红草花红紫亦成樷明年开时不望见只望郎君説着侬
　　又
　　二月镜湖水拍天禹王庙下闘龙船龙船年年相似好人自今年异去年
　　又
　　臂上烧香拜佛前愿郎安穏过新年多情已是长多病莫要留心在妾边
　　过江至萧山县驿东轩海棠已谢
　　星星两鬓怯年华幽馆无人江月斜惆怅过江迟一夕晓风吹尽海棠花
　　感旧
　　南市夜夜上元灯西郊日日是清明青氊犊车碾花去黄金马鞭穿柳行
　　又
　　半红半白官池莲半醒半醉女郎船鸳鸯惊起何曽管折得双头喜欲颠
　　又
　　美人传酒清夜防欲歌未歌愁满山蒲萄一斗元无价换得梁州也是闲
　　过杜浦桥
　　桥外波如鸭头緑杯中酒作鹅皃黄山茶花下醉初醒却过西村看夕阳
　　舟中感懐呈太傅相公兼简岳大用郎中
　　雨打孤篷酒渐消昏灯与我共无聊功名本是无慿事不及寒江日两潮
　　又
　　梦笔亭边拥鼻吟壮图蹭蹬老侵寻不眠数尽鸡三唱自笑当年起舞心
　　饮张功父园戏题扇上
　　寒食清明数日中西园春事又匆匆梅花自避新桃李不为髙楼一笛风
　　春晚
　　一百五日春郊行三十六溪春水生千秋观里逢急雨射的峯前看晚晴
　　即事
　　组綉纷纷卫女工诗家于此欲途穷语君白日飞升法正在焚香聴雨中
　　园中
　　梅花重压防檐偏曳杖行歌意欲仙后五百年君记取断无人似放翁颠
　　冬夜闻角声
　　嫋嫋清笳入雪云白头老守卧中军自怜到老懐遗恨不向居延塞外闻
　　何家客亭
　　梅子生仁燕防雏绕檐新叶緑踈踈朝来酒兴不可奈买到钓船双鳜鱼
　　荔枝楼小酌
　　病与愁兼怯酒船巴歌闻罢更凄然此身未死长为客回首防州又二年
　　老君洞【明皇幸蜀见老君于此】
　　丹鳯楼头语未终崎岖蜀道更相逢太清宫阙俱煨烬岂亦南来避贼锋
　　仙游阁
　　张公一去二百载杰阁依然横霭中徙倚看碑仍看画时闻栢子落秋风
　　采莲
　　蘸水朱扉不上关采莲小舫夜深还一尊何处无风月自是人生苦欠闲
　　五言八句
　　舟上夜坐
　　风露浩无际星河淡欲倾遥知并船客闻我咏诗声水鸟横江去渔舟背月行神清不成寐隠几待牕明
　　欲行雨未止
　　幽幔依灯影空阶送雨声暂归仍客路投老倍乡情眼澁书难读心揺梦易惊病多犹怕醉酒尽却思倾
　　池亭夜坐
　　池上小亭幽清宵秉烛游荷盘时泻露萤草早知秋有感歳时速无声河汉流【五字甚气魄】殊方不堪住归梦绕沧洲
　　小舟过吉泽効王右丞
　　泽国霜露晩孤村烟火防本去官道逺自然人迹稀木落山尽出钟鸣僧独归渔家闲似我未夕掩柴扉
　　雪霁过千秋观
　　纵辔不嫌逺逢山犹一登夕阳陂渺渺残雪塔层层折竹横遮道饥乌下啄氷欲归还小驻倚杖对崚嶒
　　晨起
　　小雨湿清晓新莺啼早春年光惊病眼节物属闲身巴峡东连海嶓山北控秦逺游端可继敢恨素衣尘
　　幽居
　　早歳犹竒怪中年痛扫除华堂棋陆废名马宴游踈散帙身忘倦畦蔬手自锄寥寥千载后谁此访幽居
　　闻角
　　小阁柴门近黄昏画角声时时逐风散嫋嫋伴愁生天地清秋暮闗河残月明湖南贼未破独立乆含情
　　寄杨济伯
　　闻道皇华使来从万里回五溪春荠老三峡暮猿哀昔日文昌省频年滟滪堆问君何地险斟酌寄声来
　　小雨
　　细细湿春光霏霏破夕阳卧闻惊倦枕起看入虚堂映叶莺犹啭争泥燕正忙闲愁无遣处谁与共飞觞
　　寄张真人父舎人
　　诸公方衮衮无地着斯人万里防州守中朝禁省臣孤帆秋上峡五马晓行春想见懐明主登临白髪新
　　送仲高兄宫学秩满赴行在
　　兄去游东阁才堪直北扉莫忧持槖晚姑记乞身归道义无今古功名有是非临分出苦语不敢计从违【道义功名固是名言结得谆至更好他集少见】
　　夜梦从数客雨中载酒出游之长安
　　有酒不谋州能诗自胜侯但须绳系日安用地埋忧射雉侵星出看花秉烛游残年杜陵客不恨湿貂裘
　　统分稻晚归
　　薄酒不自酌夕阳须汝归菊花霜后美豆荚雨中肥路逺应加饭天寒莫减衣老懐忧日切道眼看皆非
　　题江陵村店壁
　　青斾三家市黄茆十里冈蓬飞风浩浩尘起日茫茫驰骋多从兽鉏耰少破荒行人相指示此路走襄阳
　　移船
　　沙际舟衘尾相依作四隣莫年多慷慨万里亦悲辛【容易吐得彻】折竹占行日吹箫赛水神无劳问亭驿乆客自知津
　　鹿门闗过厐士元祠
　　士元死千载凄恻过遗祠海内常难合天心岂易知英雄今古恨父老歳时思苍藓无情极秋来满断碑【此四句多少凄恻】
　　上元前一日
　　异县客游乆今年春事迟峭寒增酒价微雨恼灯期【看此老下字】老态人未觉孤愁心自知停车呼病妇强出伴诸儿
　　五言四句
　　早梅
　　东坞梅初动香来托意深明知在篱外行到却难寻
　　病中
　　半年不读书顾影疑非我乃知百年中如此过亦可
　　采菊
　　秋花莫插鬓虽好亦凄凉采菊还挼却空余满袖香










　　放翁诗选后集巻八
　　钦定四库全书
　　放翁诗选别集
　　五言
　　顷嵗从戎南郑屡往来兴鳯间暇日追忆有赋
　　昔戍蚕丛北频行鳯集南烽传戎垒宻驿送客程贪春尽花犹拆云低雨半含种畬多菽粟艺木杂松楠妇汲惟陶器民居半草庵风烟迷栈阁雷霆起湫潭城郭秦风近村虚蜀语参快心逢旷野刮目望浮岚考古兴时感无诗每自惭嘉陵最堪忆迎马栁毵毵
　　冬日感兴十韵
　　雨露天昏曀陂湖地阻深蔽空鸦作阵暗路棘成林有客风埃里频年老病侵梦魂来二竖相法欠三壬旧愤开孤剑新愁感防砧唐衢惟痛哭庄舄正悲吟瘦跨秋门马寒生夜店衾但思全旧璧敢冀访遗簮楼上苍茫眼灯前破碎心长謡倾浊酒慷慨厌层隂
　　书直舍壁
　　道山西下路杳杳歴重廊地寂闻传漏帘踈有断香渠清水马健屋老瓦松长欲出重欹枕无何覔故乡
　　致仕述懐
　　弹冠绍兴末解组庆元中灔滪危途过邯郸幻境空闲传相牛法醉唤闘鸡翁冲雨归来晚山花满笠红韦布还初服蓬蒿卧故庐所慙犹火食更恨未巢居叱叱驱黄犊行行跨白驴交亲各强健不必问何如
　　春晚杂兴
　　池面萍初紫墙头杏已青携儿撑小艇留客坐孤亭相法无侯骨生年直酒星正须遗万事莫遣片时醒
　　暮春二首
　　季子黄金尽安仁白髪新无情五更雨便送一年春难续西楼梦空存北陌身海棠应似旧惆怅又成尘緑叶枝头宻青芜陌上深江山妨极目天地入孤吟身已双蓬家惟一素琴世情君莫説头痛欲涔涔
　　小舟游西泾渡西江而归
　　小雨重三后余寒百五前聊垂蔓水闲泛木兰船雪暗梨千树烟迷柳一川西冈夕阳路不到又经年
　　初春杂兴
　　水长鸥初泛山寒茗未芽深林闻社皷落日照渔家渡逺呼船久桥倾取路斜客愁慵逺眺不是怯风沙
　　中春偶书
　　邻曲祈蚕陂塘浸种时春寒薪炭觉雨霁皷钟知驴瘦冲泥怯鱼惊食钓迟衰翁一味懒耕养愧吾儿
　　北斋书志示儿辈
　　初夏佳风日頽然坐北斋百年从落魄万事忌安排乡俗能尊老君恩许赐骸饥寒虽未免何足系吾懐
　　五月初作
　　邻舍舂新麦家人拾晚蚕推移逢夏五赋与叹朝三遣日须棋局忘饥頼酒甔幽居有髙致多取未为贪
　　梅市道中
　　雨暗山陂路人喧北渡头庙垣新画马村笛逺呼牛买饭谙争席迎潮竞解舟平生苦吟处又送一年秋
　　秋夜纪懐
　　北斗垂苍莽明河浮太清风林一叶下露草百虫鸣病入新凉减诗从半睡成还思散闗路炬火驿前迎
　　舍北揺落景物殊佳偶作五首
　　今年冬晚仲月始防霜野日明枫叶江风断鴈行穷途多籍躏老景亦悲伤自笑诗情懒萧然旧锦囊路拥新霜叶溪余旧涨沙栖乌初满树归鸭各知家世事元堪笑吾生固有涯南村闻酒熟试遣小童賖小聚鸥沙北横林蟹舍东船头眠醉叟牛背立村童日落云全碧霜余叶半红穷鳞与倦翼终胜在池笼屋角成金字溪流作谷纹斜通小桥路半掩夕阳门孤艇冲烟过踈钟隔坞闻杜门非独病实自厌纷纷草径人稀到柴扉手自开林踈鸦小泊溪浅鹭频来檐角除蔓墙隅斸芋魁东邻膰肉至一笑举新醅
　　残腊
　　残腊无多日吾生又一年林塘明夕照墟落淡春烟山色危栏角梅花绿酒边岁时元自好老病独凄然
　　初寒独居戱作
　　开殻得紫栗带叶摘黄柑独卧维摩室谁同弥勒龛宗文【杜子羙之子】树鸡栅灵照【庞居士之女】挈蔬蓝一段无生话灯笼自可谈
　　晨起
　　晨起梳头懒披衣立草堂雾昏全隠树气暖不成霜滩急回鱼队天低衬鴈行新春犹一月已觉日防长
　　五皷不得眠起酌一杯复就枕
　　栖冷鸡声咽窻深烛熖明流年容易过华髪等闲生浊挹连醅酒香槎带叶橙残骸付蝼蚁汗简更须名
　　辛酉冬至
　　今日日南至吾门方寂然家贫轻过节身老怯増年【元注乡俗谓吃尽至饭即添一岁】毕祭皆扶拜分盘独早眠惟应探春梦已绕镜湖边
　　已酉元日
　　夜雨解残雪朝阳开积隂桃符呵笔写椒酒过花斟巷柳揺风早街泥溅马深行宫放朝贺共识慕尧心
　　甲子元日
　　饮罢屠酥酒真为八十翁本忧縁直死却喜坐诗穷米贱知无盗云又主丰一箪那复虑嬉笑伴儿童
　　清明
　　气三吴异清明乃尔寒老增丘墓感贫苦道途难燕子家家入梨花树树残一春回首尽懐抱若为寛
　　上已
　　残年登八十佳日遇重三帘幕低垂燕房栊起晚蚕名花红满舫美醖緑盈甔春事还如昨衰懐自不堪
　　醉中作
　　宦游三十载举步亦看人爱酒官长骂迎花丞相嗔湖山今入手风月始闗身少吐胷中气从教白髪新
　　雪中二首
　　春昼雪如簁清羸病起时迹深惊虎过烟絶悯僧饥地冻萱牙短林深鸟哢迟西窻斜日晚呵手敛残棋忽忽悲穷处悠悠感歳华暮云如泼墨春雪不成花眼澁灯生晕诗成字半斜残樽已倾尽试起问东家
　　小雪
　　夜卧风号野晨兴雪拥篱未言能压瘴要是欲催诗跨蹇虽堪喜呼舟似更竒元知剡溪路不减防桥时
　　大雪月下至旦欲午始晴
　　薄暮雪云低清霄意惨凄方听打窻急已报与堦齐踈箔穿飞蝶空庭聚戱猊新晴思访客愁絶满城泥
　　夜中步月
　　夜半不成寐起寻防月行风生惊叶墯露重觉荷倾兀兀酒中趣悠悠身后名兴阑还掩戸坐待日东生
　　题斋壁
　　皥皥太平民堂堂大耋身乾坤一旅舍日月两车轮蓑贵超三品蔬甘敌八珍明年真耄矣烂醉海棠春力墙输公上藏书教子孙追游屏裘马宴集止鸡豚寒士邀同学单门与议婚定知千载后犹以陆名村
　　自述
　　古井无由浪浮云一扫空诗书修孔业塲圃嗣风惧在饥寒外忧形梦寐中吾年虽日逝犹冀有新功旧业还耕钓残年逼老期筋骸衰后觉力量梦中知客约溪亭饮僧招竹院棊未为全省事终胜宦游时屏迹归休后頥生寂寞中忍贫辞半俸学古得全功西埭村醅酽东坡小彴通经行有佳趣稚子也能同
　　书适
　　老翁垂七十其实似童儿山菓啼呼覔乡傩喜笑随羣嬉累瓦塔独立照盆池更挟残书读浑如上学时
　　幽事
　　日日营幽事时时有好懐雨园残竹粉风砌落松钗伴蝶行花径听蛙傍水涯穷通了无谓不必更安排
　　葺圃
　　种树书频读齐民术屡窥曾求竹醉日更问柳眠时卢橘初非橘蒲葵不是葵因而辨名物甘作老樊迟
　　幽事
　　幽事春来早晨兴即启阍扫梁迎燕子插楥护龙孙数日招賔友先期办酒樽淋漓衣袖湿不管渍春痕
　　北槛
　　北槛近中堂縁堦物自芳晨清花拱露地僻藓侵廊坐久时开巻吟余或炷香终朝无客至一枕到羲皇
　　游山
　　萧鼓湖山路天教脱馽机蝉声入古寺马影渡荒陂樵唱时倾耳僧谈亦觧頥偏门灯火閙不敢恨归迟古寺不来久入门空叹嗟僧亡惟见塔树老已无花世事虽难料吾生固有涯殷勤一梳月十里伴还家
　　巢山
　　巢山避世纷身隠万重云半谷传樵响中林过虎羣虫叶成篆风蹙水生纹不溪桥月僊凡自此分短髪巢山客人知姓字谁穿林双不借取水一军持渴鹿群窥涧惊猿独挂枝何曽蓄笔砚景物自成诗
　　孤学
　　孤学虽遗俗犹为一腐儒家贫占力量夜梦验工夫正欲安三迳宁忘奏六符残年知有几自恠尚区区
　　哭开孙
　　学步渐扶床乗车已驾羊虚称砌台史不遇玉函方杳杳天难问茫茫夜正长寂寥谁伴汝萧寺闭空房
　　病中作
　　破裘缝更暖粝食美无余摩诘病说法虞卿穷著书身羸支枕久足蹇下堂踈今日晴窻好幽懐得细摅
　　卧病杂题
　　终日常辞客经年半在床爱穷留作伴谙病与相忘灶婢工烹粥园丁习写方今朝有竒事久雨得窻光人间跛男子物外病维摩【元注病中遂牵病右足】但可妨趍拜何曾废啸歌菜羮酼酱薄村巷棘茨多举手谢邻父非君谁肯过
　　病中示儿辈
　　去去生方逺冥防死即休狂思攘鬼手危至服丹头有剑知谁与无香可得留惟应勤孝谨事事鉴恬侯七言
　　守严述懐
　　桐君故隠两经秋小院孤灯夜夜愁名酒过于求赵璧异书浑似借荆州溪山胜处身难到风月佳时兴不休安得连云车载酿金鞭重作浣花游
　　入城至郡圃及诸家园亭游人甚盛
　　老子何曾惯市尘今朝也复入城闉太平有象人人醉造物无私处处春九陌莺花娱望眼一竿风月属闲身不縁兴尽回桡早要就湖波照角巾
　　乍晴出游
　　八十山翁病不支出门也赋喜晴诗小楼酒斾阑街处深巷人家晒练时本借防风欹帽影却乗新暖弄鞭丝归来幸有流香在剰伴儿童一笑嬉　【流香所赐酒名】
　　武林
　　皇舆久驻武林宫汴洛当时未易同广陌有风尘不起长河无冻水常通楼台飞舞祥烟外皷吹喧呼明月中六十年间几来往都人谁解记衰翁
　　西村暮归
　　天气清和修禊后土风淳古结绳前村村陂足分秧水戸戸门通入郭船亭帐盗消常息鼓防塲酒贱不论钱行人争看山翁醉头枕槐根卧道边
　　入都
　　葵苋登盘酒可賖岂知扶病又离家朝行打岸涛头恶夜宿垂天斗柄斜不恨山林淹岁月但悲道路困风沙邻翁好为看耕陇行矣东归一笑哗
　　上章纳禄恩畀外祠遂以五月东归
　　身似霜松老不枯乞骸犹得侍清都百钱浊酒浑家醉六月飞蝱彻晓无美睡不愁闲客搅出游自有小儿扶买山尚恐巢由笑敢向君王覔镜湖
　　黄纸淋漓字似鸦即今真个是还家园庐渐近湖山好邻曲来迎鼓笛哗笾实傍篱收豆荚盘蔬临水采芹芽皇家养老非忘汝不必青门学种瓜
　　羣玉峯头孤梦断五云溪上野舟回傍人鸥鸟自然熟到处藕花无数开麦饭不餍犹面槁柴门闲闭自心灰雨来正作盆池地不怕冥冥半月梅
　　身是风前一断蓬经年窃食竟何功倚天青嶂迎船出扑马红尘转眼空网戸饷鱼胜丙宂旗亭送酒等郫筒死前幸作扶犂叟免使淮南笑发红
　　此身唯有一躬耕乞得余年乐太平东观并游惊昨梦西湖重到付来生一堤草露明晨照半浦荷香飐晚睛歴歴归途皆胜事江亭先听櫂歌声
　　七十
　　七十残年百念枯桑榆元不补东隅但存隠具金鸦觜那梦朝衣玉鹿卢身世蚕眠将作茧形容牛老已垂胡客来莫问先生处不钓娥江即镜湖
　　枕上作
　　龙钟七十岂前期矮防枯笻与老宜愁得酒巵如敌国病须书巻作良医登山筋力虽尤健闭户工夫颇自竒今日快晴春睡足卧听檐鹊已多时
　　八十三吟
　　石防山下白头人八十三回见早春自爱安闲忘寂寞天将强健报清贫枯桐已防宁求识敝帚当捐却自珍桑苎家风君勿笑他年犹得作茶神
　　戏遣老懐
　　平生碌碌本无竒况是年垂九十时阿囝畧如郎罢意稚孙能伴太翁嬉花前骑竹强名马堦下埋盆便作池一笑不妨闲过日叹衰忧死却成痴
　　春近
　　短褐枯笻老病身龙钟也复喜新春已知不解多年住且作都无一事人檐角鸟声呼醉梦室中花气袭衣巾朝来更有欣然处一筋山蔬胜八珍
　　睡起至园中
　　春风忽已到天涯老子犹能领物华浅碧细倾家酿酒小红初试手栽花野人易与输肝肺俗话谁能挂齿牙更欲世间同省事勾回蚁战放蜂衙
　　立春日
　　江花江水每年同春日春盘放手空天地无私生万物山林有处着衰翁牛趍死地身无罪梅发京华信不通数片飞飞犹腊雪村邻相唤贺年丰
　　东篱
　　东篱深僻嬾衣裳书巻纵横杂药囊无吏征租终日睡得钱沽酒一春狂新营茅舍轩窻静旋煑山蔬七筯香戏集句成图素壁本来无事却成忙
　　春夏之交风日清美欣然有感
　　天遣残年脱馽鞿功名不恨与心违绿陂细雨移秧罢朱舫斜阳擘纸归花市丹青卖团扇象牙刀尺制单衣白头曳杖人争看共叹浮生七十稀
　　病足累日不出庵门折花自娱
　　频报园花照眼明蹒跚正废下堂行拥衾又听五更雨屈指元无三日晴不奈病何抛酒醆粗知春在頼莺声一枝自浸铜瓶水喜与年光未隔生
　　春日小园杂赋
　　久矣云霄鍜羽翰小园聊得赋春寒风生鸭緑文如织露染猩红色未干不向山丘叹零落且从儿女话团栾人言麦信春来好汤饼今年虑已寛
　　晚春感事
　　少年骑马入咸阳鹘似身轻蝶似狂蹴踘塲边万人看秋千旗下一春忙风光流转浑如昨志气低摧只自伤日永东斋淡无事闭门扫地独焚香
　　甲子立春前二日
　　头风初愈喜身轻书巻时开觉眼明养熟犬鸡随坐起性灵鸟鹊报隂晴韭菘饤饾春盘好芝术簁和腊药成自笑衰残杀风景灯前不拟入重城
　　幽居初夏雨霁
　　楸花练花照眼明幽人浴罢葛衣轻燕低去地不盈尺鹊喜傍檐时数声对奕轩窻消永昼晒丝院落喜新晴忽惊重五无多日防缕纒筒吊屈平
　　初夏幽居
　　虚堂一幅接防巾竹树森踈夏令新缾竭重招麯道士床空新聘竹夫人寒龟不食犹能夀弊帚何施亦自珍枕簟北窻宁有厌小山终日尚嶙峋
　　麦熟市米价减邻里病者亦皆愈欣然有赋
　　凶年已渡麦方秋学道从来幸寡求荷锸自随身若寄漉篱可卖饭何忧邻翁濒死复相见村市小凉时独游不怕归时又侵夜新添畧彴跨清沟
　　幽居初夏
　　藤冠草屦病支离门外纷纷百不知解箨有声惊倦枕飞花无力防清池闲思旧事唯求醉老感流年只自悲緑树隂中红练起一团零乱湿胭脂
　　五月初夏病体轻偶书
　　世事纷纷了不知又逢燕乳麦秋时经年谢客常因醉三日无诗自恠衰乗雨细移西崦药留灯重覆北牕碁但将生死俱拈起造物从来是小儿
　　夏日二首
　　吴中五月暑犹防竟日南堂坐掩扉緑树露香莺独语画廊风恶燕双归三千界内人人错七十年来念念非投老万縁俱扫尽从今僧亦不须依
　　梅雨初收景气新太平阡陌乐闲身陂塘漫漫行秧马门巷隂隂挂艾人白葛乌纱称时节黄鸡緑酒聚比邻掀髯一笑吾真足不为无锥更叹贫
　　秋雨初晴有感
　　炎曦赫赫尚余威冷雨萧萧故解围号野百虫如自诉辞柯万叶竟安归芼羮菰菜珍无价上钓鲂鱼健欲飞散吏何功霑一饱高眠仍听捣秋衣
　　林居秋日
　　桔橰引水绕荒畦病卧蜗庐不厌低小聚数家秋霭里平坡千顷夕阳西亭臯草木犹防蒨天上风云已惨凄逋负如山炊米尽终年枉是把锄犂
　　秋晚书懐
　　頽然兀兀复腾腾万事惟除死未曾无奈喜欢闲弄水不胜顽健逺寻僧唤船野岸横斜渡问路云山曲折登却笑吾儿多事在夜分未灭读书灯
　　舍北行饭书触目
　　落鴈昏鸦集逺洲青林红树拥平畴忽行舍北三叉路闲看桥西一片秋少妇破烟撑去艇了童横笛唤归牛形容野景无余思自恠痴顽不解愁
　　冬晴日得闲游偶作
　　不用清歌素与蛮闲愁已自解连环闰年春近梅差早泽国风和雪尚悭诗思长桥蹇驴上棋声流水古松间牋天有事君知否止乞柴荆到死闲
　　冬晴闲步东村由故塘还舍
　　红藤拄杖独相羊路绕东村小岭傍水落枯萍黏蟹椵【乡人植竹以取蟹谓之蟹椵】云开寒日上鱼梁洛阳二顷言良是光范三书计本狂歴尽危机识天道要今闲健返耕桑
　　十二月八日步至西村
　　腊月风和意已春时因散防过吾邻草烟漠漠柴门里牛迹重重野水濵多病所需惟药物差科未动是闲人今朝佛粥更相餽更觉江村节物新
　　夜雨
　　萧萧残髪雪侵冠冉冉清愁用底寛把巻昏眸常欲闭投床睡兴却先阑惟须酒沃相如渴未分人哀范叔寒雨霁定知梅已动佩壶明日试寻看
　　新年书感
　　早岁西游赋子虚暮年负耒返乡闾残躯未死敢忘国病眼欲盲犹爱书朋旧何劳记车笠子孙幸不废菑畬新年冷落如常日白髪萧萧闷自梳
　　人日雪
　　病卧江村不厌深貂裘无奈晓寒侵非贤那畏蛇年至多难却愁人日隂嫋嫋孤云生翠壁霏霏急雪洒青林一盂饭罢无余事坐看生台下冻禽
　　秋雨
　　剡曲髙秋一草亭雨来迨我醉初醒豪吞平野宜闲望亟打虚窻入静听沙上湿云号断鴈篱根衰草缀孤萤老人嬾复亲灯火卧看炉香掩素屏
　　秋雨北榭作
　　秋风吹雨到江濆小阁踈帘晚色分津吏报增三尺水山僧归入万重云飘零露井无桐叶断续烟汀有鴈羣了却文书早寻睡檐声偏爱枕间闻
　　春雨
　　倚栏正尔爱斜阳细雨霏霏度野塘本为柳枝留浅色却教梅蕋洗幽香小沾蝶粉初何惜暂湿莺身亦未妨造化无心能徧物慿谁闲与问东皇
　　雨
　　家近蓬莱白玉京草堂登望不胜清初惊野色昏昏至已见波纹细细生残醉顿消迎乱防防吟渐觉入寒声只愁今夕虚檐滴又对青灯梦不成
　　小雨初霁
　　归来偶似老渊明消渴谁怜病长乡小雨染成芳草色好风吹断画檐声剪灯院落晨犹冷卖酒楼台晚放晴莫道此翁逰兴嬾兰亭萧寺已闗情
　　小饮梅花下作
　　脱巾莫叹髪成丝六十年间万首诗【予自十七八学诗今六十年得万篇】排日醉过梅落后通霄吟到雪残时偶容后死宁非幸自乞归耕已恨迟青史满前闲即读几人为我作蓍龟
　　六日云重有雪意独酌
　　遍游薮泽一渔舠歴尽风霜只緼天为念贫偏与健人因见懒悮称高地连海澨涛声近云冒山椒雪意豪偶得芳樽须痛饮凉州那得直蒲萄
　　小圃独酌
　　少年裘马竞豪华岂料今为老圃家数防霏防社公雨两丛闲淡女郎花诗成枕上常难记酒满街头却易賖自笑迩来能用短只将独醉作生涯
　　对酒
　　老子不堪尘世劳且当痛饮读离骚此身幸已免虎口有手但能持蟹螯牛角挂书何足问虎头食肉亦非豪天寒欲与人同醉安得长江化浊醪
　　醉中自赠
　　富贵犹宜早退休一生龃龉更何求赋形未至欠壬甲语命宁须憎斗牛栗里牧身贫亦乐平陵埋骨死无忧狂歌醉舞真当勉剰折梅花插满头
　　梅花
　　家是江南友是兰水边月底怯新寒画图省识惊春早玉笛孤吹怨夜残冷淡合教闲处着清癯难遣俗人看相逢剰作樽前恨索笑情懐老渐阑
　　十一月八夜灯下对梅独酌累日劳甚颇自慰也
　　奔走人间无巳时夜窻喜对出尘姿移灯看影怜渠瘦掩户留香笑我痴冷艳照杯欺麴蘖孤标逼砚结氷澌本来难入繁华社莫向春风怨不知
　　荀秀才送腊梅十枝竒甚为赋此诗
　　与梅同谱又同时我为评香似更竒痛饮便千日醉清狂顿减十年衰色疑初割蜂脾蜜影欲平欺鹤膝枝插向宝壶犹未称合将金屋贮幽姿
　　樊江观梅
　　莫笑山翁老据鞍探梅今夕到江干半滩流水浸残月一夜清霜催晓寒倚醉更教重秉烛怕愁元自怯慿栏谁知携客芳华日曾费缠头锦百端
　　梅花四首
　　老厌纷纷渐鲜欢爱花聊复客江干月中欲与人争瘦雪后休慿笛诉寒野艇幽寻惊岁晚纱巾乱插醉更阑犹怜心事凄凉甚结子青青亦带酸
　　月地云堦暗断肠知心谁解赏孤芳相逢只恠影亦好归去始知身染香渡口耐寒窥浄緑桥边凝怨立昏黄与卿俱是江南客剰欲樽前说故乡
　　冥行令肃氷霜墙角踈梅特地芳屑玉定烦修月戸堆金难买破天荒了知一气环无尽坐啸千林冻欲僵力量世间难得似挽回岁律放春阳
　　折得名花伴此翁诗情恰在醉防中髙标不合尘凡有尤物真穷造化功雾雨更知仙骨别鈆丹那悟色尘空前身姑射疑君是问道端须顺下风
　　涟漪亭赏梅
　　判为梅花倒玉巵故山幽梦忆疎篱写真妙絶横窻影彻骨清寒蘸水枝苦节雪中逢汉使高标泽畔见湘累诗成怯为花拈出万斛尘襟我自知
　　射的山观梅
　　射的山前雨垫巾篱边初见一枝新照溪尽洗骄春意倚竹真成絶代人餐玉元知非火食化衣应笑走京尘即今画史无名手试把清诗当写真
　　凌厉氷霜节愈坚人间乃有此癯仙坐收国士无双价独出东皇太一前此去幽寻应尽日向来别恨动经年花中竟是谁流軰欲许芳兰恐未然
　　园中赏梅
　　阅尽千葩万卉春此花风味独清真江边晓雪愁欲语马上夕阳香趁人慰眼红苞初报信回头青子又生仁覊游偏觉年华速徙倚阑干一怆神
　　行遍茫茫禹画州寻梅到处得闲游春前春后百回醉江北江南千里愁未爱繁枝压纱防最怜乱防糁貂裘一寒可贺君知否又得幽香数日留
　　梅
　　若耶溪头春意悭梅花独秀愁空山逢时决非桃李軰得道自保氷雪顔仙去要令天下惜折来聊伴放翁闲人中商略谁堪比千载夷齐伯仲间
　　雪
　　瘴疠家家一洗无更欣余润沃焦枯花壶夜冻先除水衣焙朝寒久覆炉松顶积高时自堕竹枝压重欲相扶云开正值春风早却看晴光满九衢
　　作雪寒甚有赋
　　云瞑风号得我惊砚池转盻已氷生窻间顿失踈梅影枕上空闻断鴈声公子皂貂方痛饮农家黄犊正深耕老人别有超然处一首新诗信笔成
　　雪
　　但苦祁寒恼病翁岂知上瑞报年丰一庭不扫待新月万壑尽平号断鸿茧纸欲书先砚冻羽觞才举已樽空若耶溪上梅千树欠我今年系短蓬
　　平郊漫漫觉天低况复寒云结惨凄老子方惊飞蛱蝶羣儿已説聚狻猊中宵猿堕频摧木彻旦鸡瘖重压栖只待新晴梅坞去青鞵未怯踏春泥
　　大雪
　　大雪江南见未曽今年方始是严凝巧穿帘罅如相覔重压林梢欲不胜氊幄掷卢忘夜睡金覊立马怯晨兴此生自笑功名晚空想黄河彻底氷
　　雪中作
　　竹折松僵鸟雀愁闭门我亦拥貂裘已忘作赋游梁苑但忆衘枚入蔡州属国飡氊真强项翰林煮茗自风流明朝日暖君须记更看青鸳玉半沟
　　鬓毛无奈岁华催一笑登临亦乐哉平地忽成三尺雪绕湖何啻万株梅云山叠叠朝慿阁帘幙沉沉夜举杯节物鼎来方自此酥花防胜待春回
　　登东山
　　老惯人间岁月催强扶衰病上崔嵬生为柱国细事耳死画云台何有哉熟计提军出青海未如唤客倒金罍明朝日出春风动更看青天万里开
　　题庵壁
　　衰髪萧疎雪满巾君恩乞与自由身身并猿鹤为三口家托烟波作四邻十日风号未成雪一年梅发又催春渔舟底用勤相覔本避浮名不避人
　　山行过僧庵不入
　　垣屋参差竹坞深旧题名处懒重寻茶炉烟起知髙兴棊子声踈识苦心淡日晖晖孤市散残云漠漠半川隂长吟未断清愁起已见横林宿暮禽
　　闲中书事
　　病过新年逐日添清愁残醉两厌厌惜花萎去常遮日待燕归来始下帘堂上清风生玉麈涧中寒溜滴铜蟾一生留滞君休叹意望天公本自亷
　　一亩山园半亩池流年忽逮挂冠期卖花醉叟剥红桂种药高僧寄玉芝午枕为儿哦旧句晚窻留客算残棊登庸防免多新报老子痴顽总不知
　　穷居
　　半世伥伥信所之穷居仍抱暮年悲烧金术误囊衣薄种黍年凶酒味醨大厦万间空有志后车千乗更无期掩书常笑城南杜麻履还朝受拾遗
　　西窻
　　西牕偏受夕阳明好事能来慰此情看画客无寒具手论书僧有折钗评姜宜山茗留闲啜豉下湖莼喜共烹酒防朱门非我事诸君小住听松声
　　耕罢偶书
　　新溉东臯亩一钟乌犍粗足事春农防桥风雪吟虽苦杜曲桑麻兴本浓老大断非金谷友生存惟冀酒泉封莫嘲野饷萧条甚箭茁莼丝亦且供
　　小筑
　　小筑湖边避俗嚣几年于此寓箪瓢虽无隠士子午谷宁愧诗人丁卯桥罗雀门庭无俗驾縁云磴路有归樵诗情酒兴常相属堪笑傍人说寂寥
　　过邻家戏作
　　久脱朝冠岸幅巾时时乗兴过比邻缾无储粟吾犹乐步有新船子岂贫醅瓮香浮花露熟药栏土润玉芝新相从覔笑真当勉又过浮生一岁春
　　简邻里
　　今年意味报君知属疾虽频未苦衰独坐冷斋如自讼小镌残俸类分司闲撑野艇渔簔湿乱插山花醉防欹有兴行歌便终日逢人那识我为谁
　　戱咏闲适
　　涉世心知百不能闭门懒出病相仍箪瓢味美如烹鼎邻曲人淳佀结绳半颗鸦残墙外杏一枝鹊褭涧边藤萧然扫尽弹冠兴敢为诗情望武陵
　　闲中颇自适戏书示客
　　髪犹半黑脸常红老健应无似放翁烹野八珍邀父老烧穷四和伴儿童剪纱新制簮花防乞竹寛编养鹤笼巢许防龙竟谁是请君下语勿匆匆
　　幽居述事四首
　　曾会兰亭醉堕簮后身依旧住山隂琴传数世漆文断鹤养多年丹顶深涤砚滩头无渍墨吹箫月下有遗音小诗戏述幽居事后有高人识此心
　　頽然掩戸不妨竒又赋幽居第二诗大药鼎成令虎守精思床稳用龟支壶中自喜乾坤别局上元知日月迟更就羣童闲闘草人间何处不儿嬉
　　落叶平沟日满廊幽居又赋第三章喜无俗事干灵府恨不终年住醉乡上树榜船虽老健防泉移竹亦穷忙山僧欲去还留话更尽西斋一炷香
　　舴艋东归喜遂初顿拈枯笔赋幽居细烧柏子供清坐明防松肪读道书苍爪嫩芽开露茗红根小把瀹烟蔬年来自许机心尽颇恠飞鸥自作疎
　　杜叔高秀才雨雪中相过留一宿而别口诵此诗以送之
　　久客方知行路难闗山无际水漫漫风吹欲倒孤城逺雪落如簁野寺寒暮挈衣囊投上室晨沽村酒挂驴鞍文章一字无人识胷次徒劳万巻蟠
　　送陈懐叔赴上臯酒官却还都下
　　竒才初试发硎刀疋马秋风到上臯地近虽同三辅重时平无复五陵豪极知稳步烟霄路却要防知郡县劳归去平津首开燕吐茵应复忤西曹
　　送任夷仲太监
　　往者江淮未撤兵丹阳邂逅识耆英叩门偶缀诸公后倒屣曾防一笑迎敢意痴顽成后死相从髣髴若平生小诗话别初何有一段清愁伴艣声
　　书愤
　　白髪萧萧卧泽中秪慿天地鉴孤忠阨穷苏武餐毡久忧愤张巡嚼齿空细雨春芜上林苑頽垣夜月洛阳宫壮心未与年俱老死去犹能作鬼雄
　　镜里流年两残寸心自许尚如丹衰迟罢试戎衣窄悲愤犹争宝剑寒逺戍十年临滴博壮图万里战臯兰闗河自古无穷事谁料如今袖手看
　　赠童道人盖与予同甲子
　　吾侪之生乙巳年达者寥寥同比肩退士一生藜藿食散人万里江湖天忍贫不变我自许挟术自营君岂然一事尚须烦布策几时能具钓鱼船
　　赠徐相师
　　许负遗书果是非子慿何处说精微使君岂必如椰大丞相元来要瓠肥袖阔日常笼短刺肩寒春未换单衣半头布袋挑诗巻也道游京卖术归
　　赠傅神水鉴
　　写照今谁下笔亲喜君分得卧云身口中无齿难藏老颊上加毛自有神误遣汗青成国史未妨着句号山人他时更欲求竒迹画我溪头把钓緍
　　后寓叹
　　貂蝉未必出兠鍪要是苍鹰已下韝彭泽竟归端为酒轻车已老岂须侯千年精卫心平海三日于菟气食牛会与高人期物外摩挲铜狄防陵秋
　　初归杂咏
　　雪满渔簔雨垫巾超然无处不清真胸中那可有一事天下故应无两人骑马每行秋栈路唤船还渡暮江津酒楼僧壁留诗遍八十年来自在身
　　齿豁头童尽耐嘲即今烂饭用匙抄朱门谩设千杯酒青壁宁无一把茅偶尔作官羞问马頽然对客但称猫此时定向山中死不用磨钱掷卦爻
　　龟堂独坐遣闷
　　放逐还山入见春枯颅槁顶雪霜新大床不解除豪气凡眼安能识贵人食有淖糜犹足饱衣存短褐未全贫北牕坐卧君无笑拈起乌藤防有神
　　遣兴
　　莫笑龟堂磊磈胷此中元可贮虚空尚饶灵运先成佛那计辛毗不作公采药偶逢丹井客买蓑因过玉霄翁不须更问归何许散髪飘然万里风
　　书兴
　　占得溪山卜数椽饱经世故气犹全入门明月真堪友满榻清风不用钱便死也胜千百辈少留更望二三年湖桥酒美能来醉一棹何妨作水仙
　　书斋壁
　　平生忧患苦萦纒菱刺磨成芡实圆天下不知谁竟是古来唯有醉差贤过堂未悟钟将衅睨柱谁知壁偶全自笑为农行没世尚如惊雁落空
　　遣兴
　　侯印从来非所图赤丁子亦不容呼着低怯对新棊敌量减愁添旧酒徒生世岂能常役役酣歌且复和呜呜扁舟到处皆吾境莫问桐江与镜湖
　　家住城南剡曲傍门前山色蘸湖光三朝执防悲年壮二顷扶犁乐岁穰名姓已随身共隠文辞终与道相忘子孙勉守东臯业小甑吴粳底様香
　　杂兴
　　散髪林间万事轻梦魂安穏气和平只知秋菊有佳色那问荒鸡非恶声达士招呼同啸傲福人分付与功名一篇説尽逍遥理始信蒙庄是达生
　　严州赠姜梅山
　　故人玉骨已生苔【谓南涧公】晚与君游亦乐哉湖寺系舟无梦去京尘驰骑有诗来醉中不敢教儿诵看处常须盥手开弹压风光须健笔相期力斡万钧回
　　寄姜梅山雷字诗
　　章台官柳映宫槐宝马蹄轻不动埃只恠好诗无与敌谁知古学有从来江山常逐客帆逺岁月不禁衙鼓催剰约东邻投净社高情千载有宗雷
　　病愈
　　倦榻呻吟每自哀占蓍来吉出余灾自能洗砚拂书几时亦折花寻酒杯久类寒蛟潜岫穴忽如老马喷风埃霜晴烂熳东牕日一笑山坡访早梅
　　小疾两日而愈
　　病骨羸然山泽臞故应行路笑形模记书身大似椰子忍事瘿生有瓠壶美酒得钱犹可致高人折简孰能呼不如净扫茅斋地临看防香起瓦炉
　　陈阜卿先生为两浙转运司考试官时秦丞相之孙以右文殿修撰来就试直欲首选阜卿得予文巻擢置第一秦氏大怒予明年既显黜先生亦几防危机偶秦公薨遂已予晚岁料理故书得先生手帖追感平昔作长句以识其事不知衰涕之集也
　　冀比当年浩莫分斯人一顾每空羣国家科第与风汉天下英雄唯使君后进何人知大老横流无地寄斯文自怜衰钝辜真赏犹窃虚名海内闻
　　雪夜感旧
　　江月亭前撶烛香龙门阁上防声长乱山古驿经三折小市孤城宿两当晚岁犹思事鞍马当时那信老耕桑绿沉金鏁俱尘委雪洒寒灯泪数行
　　忆昔
　　忆昔从戎出渭濵壶浆马首泣遗民夜栖高冡占星象昼上巢车望塞尘共道功名方迫逐岂知老病只逡巡灯前抚巻空流涕何限人间失意人
　　梦蜀
　　梦饮成都好事家新妆执乐鴈行斜赭肩郫县千筒酒照眼彭州百防花醉防倾欹歌未阕罸觥防滟笑方哗霜钟唤觉晨白自恠无端一念差
　　湖上遇道翁乃峡中旧所识也
　　大骂长歌尽放颠时时一语却超然扫空百局无棊敌倒尽千钟是酒仙巴峡相逢如昨日山隂重见亦前縁细思合辱先生友五十年来不负天
　　赠道流
　　烟云深处作生涯回首人间岁月賖留得朱顔慿緑酒扫空白髪頼丹砂七指下冷冷久双袖风中猎猎斜他日相寻不知处防从渔父问桃花

　　放翁诗选别集
