　　钦定四库全书　　　　　集部六
　　学古绪言　　　　　　　别集类五【明】
　　提要
　　【臣】等谨案学古绪言二十五巻明娄坚撰坚字子柔长洲人隆万间贡生早从归有光游明史文苑传附载有光传中称其与唐时升程嘉燧号练川三老又与时升嘉燧及李流芳号嘉定四先生然嘉燧以依附钱谦益得名本非端士核其所作与三人如蒹葭倚玉未可同称至三人之中时升流芳虽均得有光之传而能融防师说以成一家言者又当以坚为冠盖明之末造太仓歴下余焰犹张公安竟陵新声屡变文章衰敝莫甚斯时坚以乡曲儒生独能支拄頺澜延古文之一派其文沿溯八家而不勦袭其面貌和平安雅能以真朴胜人亦可谓永嘉之末得闻正始之音矣王士祯居易录尝称其长庆集序以为真古文今观是集大抵具有古法不但是篇士祯特偶举其一也乾隆四十五年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　钦定四库全书
　　学古绪言巻一
　　明　娄坚　撰
　　序十二首
　　重刻元氏长庆集序
　　序者叙所以作之指也盖始于子夏之序诗其后刘向以较书为职每一编成即为之序文极雅驯矣左思既赋三都自以名不甚着求序于皇甫谧自是缀文之士多有托于人以传者皆汲汲于名而唯恐人之不吾知也至于其传既久刻本之存者或漫漶不可读有缮写而重刻之则又复序之是宜叙所以刻之意可也而今之述者非追论昔贤妄为优劣之辨即过称好事多设游扬之辞皆吾所不取也唐之文章至元和而极盛矣元白二氏创为新体以相倡和各极才人之致皆以编次于穆宗朝题曰长庆集惜其传之久而不无漫漶以譌也马巽甫从予游未冠即好古文辞尝欲募工合刻以行于世而尤以微之之文世人知爱之者尤少乃刻自元始而以序见属予观微之序乐天集称其所长可谓极备而卒未尝求叙于白者岂自越移鄂以至于卒官之日年仅逾艾将有待而未暇欤后白为铭墓而终亦不序其遗文何欤当白在浔阳元在通州时其寄诗往复之书固已毕见其所志矣则虽不为之叙可也世所传集刻于宋宣和中建安刘氏收拾于缺逸之余功已勤矣然考唐书艺文志元氏长庆集凡一百巻又小集十巻而所与白书自叙年十六时至元和七年有诗八百余首凡十体二十巻七年已后又二百五十首此其二十余年之作也计其还朝至殁不知复几百首今已杂见于集矣而古诗不过百三十余律诗不过三百余共三十巻又他文三十巻类次既非其旧巻帙半减于前盖诗之亡者已不翅如其所传则他文之不见于集者又可知也嗟夫昔之君子所以疲耗心力于言语文字之间者盖多以不为时用而优游于笔砚以舒写其感愤无聊之意故其文之多且工若是士之浅陋不学未有甚于今日者也幸而得志于有司则又自多其才以谓虽不学而可试于用反诋好古之士为涧逺不识时务及其见于行事苟且灭裂无足怪者间或沾沾焉欲以言语自见则皆浮游无用之辞耳夫孰知文章为经世之大业哉如元氏者世多訾其为人盖摧折困顿之余躁于求进比之乐天悬矣然吾以其言求之知其卓然有可用于世者未尝不为之叹惜焉至若巽甫之用心于斯文旁搜博采苟力所及殆无一字之遗且为考其歳月而附见当时之事不亦已勤也欤
　　白氏长庆集序
　　白氏集较刻完而巽甫复属予序其端予曰白之所以为文者元序之详矣子之合刻二氏者向已具言其槩矣窃尝尚论其世以谓二君子当元和长庆之间以才力敏赡相敌相推无倡不和少或二韵多至千言实诗人次韵之所从始其于作者之指无所不窥而尤以杜子美为宗师虽浑涵雄伟未足庶几要为能言其所欲言矣观白公之所以自见其意者尤在于讽谕乐府诸篇则夫以声调格律而论其髙下者亦未为深知之者也世徒知论公于出处之际盖进而几于大用者屡矣而公每徊翔容与终于乞身以行其志虽以牛李之相轧公居其间颇不为李所容而卒能不受其祸以是为达人之髙致而至于公之忠诚鲠亮敢于劘上而切于论事必不能以一毫之媕阿少徇乎人者虽时见于言语文章而世能知之者鲜矣抑吾于公尤自有感也当公之退居于洛裴晋公方留守东都数与同诗酒醼游之乐欢然无间吾意如晋公者即微之尚存必不以元故有纎芥于乐天也李衞公一与牛隙遂至不欲见公诗文且曰见便当爱此岂宰相之语哉盖于是益知晋公之贤逺于人矣予又以为非公恬于进取或以杨李之援骤见用于太和开成则防昌之世亦或有不能自全者矣公尝有诗云麒麟作脯龙为醢何似涂中曳尾早退先知非徒言之实允蹈之终唐之世独公以贤达见称有以哉故予尝谓士大夫若能为公虽微之之构于裴思黯之憾于李公皆与厚善而不能为之累而为大臣者但当若晋公之休休毋使贤达如公而亦不免于见忌则予所以序斯文之意也万厯丙午孟秋序
　　读史商语序
　　昆山王驾部淑士自南都还示予读史商语俾一毕其愚盖君在郎署时曹务颇简意不欲以江山之胜博奕防游之欢而虚耗其心力也于是日偕其同志以读史为事至秦汉而下讫于五代之季必先求之正史而参以司马氏之资治通鉴错综其说而折衷之日有记月有编其考据详而核其持论确而平其剖析简而辨予既受而卒业窃喜学术久壊之日犹及见士大夫能留意经世之学为世鍼砭而稍起雕刻无用剽窃无根之沈痼岂非衰晚之厚幸欤乃为叙之曰古今之变圣人之所不能违也而史于是焉重固得失之林而法戒之所从出也史盖莫备于周既经秦火而其书不尽传汉初藏于民间者相继复出于时老生宿儒往往亦口传笔授若春秋一经而公羊谷梁左氏専门之学凡三家并行于世非周监二代一何文之郁郁若是盛哉迁固以降何代无史氏何国无史书至天下分为南北而史益蹐驳然至于今而犹得论其世者固赖夫史之各有传也是故胜国之绪余而兴王必垂纪録前人之臧否而后嗣亟为之叙次惧夫迹之湮而遂至于无可考耳此诚王者所以垂宪百代之深意也顾其时代渐逺巻袠寖繁即使家有其书或不暇于徧观又况其书尤不易得也哉通鉴之书防粹众史而更定为纪年一编纵横贯穿一览暸然而学者欲知古今之变亦赖以有考矣其后儒者争务标牓而髙谈性命以为多学而识仲尼所非吾第求得其本而万事理矣一倡羣和至于今日益趋苟简成败无考于前而是非纷出于臆独于经义更好为新奇背经叛圣几乎不知所云而世且目无盐以西子识者忧之虽有资性警敏颇知涉猎古今者而其力固未暇也不过以资其谈言润其手笔而已而实无可施用用之则必至于偾事葢顷已微见其兆矣岂不可叹也哉予慵且驽每顾影自慙所幸不为世用得藏其拙然数为年少有志者言之且以为朂今者商语之编一出向之沈痼其有瘳乎顾复念士人之习必由科举而程试之文必由主司安知世无大人先生伤今文敝而愓然有生心害政之忧言之于朝廷仍还经义五题之旧使其一日之力无忧于不给而考文章者必先于论策之文观其识四六之文观其学而经义则但以理为权衡不必于绣其鞶帨也庶几豪杰之士争自奋励濯磨为有用之学而文词之髙雅亦可以无媿于前代不亦劝学之盛事欤则斯编也虽谓之才士之嗃矢可也
　　丽句集序
　　友人许君伯隆以博览强记有声江南北久矣昨歳之暮复自黄州东下示予以所纂丽句集属为序之葢上溯秦汉下逮隋唐其披揽博而诠择精问以积日力几何而成仅数月耳微独才敏而功専良由途之熟也故力有余鉴之明也故绪易就如予者年逾七十则旧学已荒性躭暇逸而腐毫久谢且幼之所闻蚤已成癖时之所尚或匪同涂虽欲质疑将无召闹欤夫四六之文滥觞于后汉而澜倒于六朝以故实为铺张差得炫其浮藻以援引为规切或未忤于褊衷代以相防久而益敝嗟乎此武侯出师二表彭泽归去来词所以超然独迈于流俗者也自后唐宋之初皆接踵前靡逮贞元中昌黎倡为古文栁李皇甫和之而逺绍秦汉之作天圣中欧阳变其少作三苏曽王继之而复寻中唐之绪顾此非所论于俪偶之文也如以菁华藻丽而已凡伯隆之所诠择皆其尤也虽然即以四六言之韩欧诸君子之作不逈异于时之人乎予考欧之初登第也所为投谒陈谢之篇敷华振响葢极追寻已乃尽出于驯雅至其称苏氏父子能以四六述叙委曲精尽正恐此后无复能继且以前后得相及为幸此岂过为誉而重自暴哉葢于斯文有深忧焉嗟乎文之敝于前代也以浮以靡而其敝于今日也以赝以厐独四六之文犹为去之未逺葢其在俪偶音响之间乎今者伯隆之编出譬之采明月于碧海鲜有纇焉抽上乗于列驷无或蹶焉其为摅华者捜材也可谓钜且丽矣功不亦伟乎若夫溯流而穷源得鱼兔而忘筌蹄是在善读斯编者而已
　　小字録补序
　　余友沈公路自顷歳积疴无复当世之意若遂忘其畴昔之勤者以为今日所须唯药物耳而草木性偏吾疾而既偏矣岂宜力与之争其唯作无益以恱有涯乎尝一寄情于丝竹焉初若有适久之则又憬然悟曰此所谓益多者也欲以药吾偏而药之偏愈甚求其若存若亡可作可辍而聊以寄吾心者独书而已往往客至语合以忘其病去则澹然独居发箧陈书而婆娑其间少疲即又置之以为常无几何而虫天志成矣又未几而纂小字録补有向之适而无其劳徐徐于于饮噉有加而霍然可知也予以谓君之为此编非独以广异闻而已凡人品之髙下与时事之得失而兴亡之鉴戒亦畧见其概焉嗟乎父母之生子也甫三月而命之名年十六而又有字以尊其名自童子而渐教之以成人之礼葢如此也当夫乳哺孩提之日顾之复之不胜其爱怜之也而别命之小名子未有知也闻呼其名则应之以笑至于能言而唯阿能行而步趋且教之诵诗教之舞勺舞象爱弥深则诲弥殷而防闲之弥切夫岂独曰吾幸有子焉而已吾父吾祖之幸有后焉而已不忍其贱且贫也则祝之以贵富其幸而遭时也则又望之誉闻彰而功烈着唯恐其一失足而陷于不义以为父母羞斯尤君子之异于庸众人也而为之子者亦必思其所以报也鼎食不足以为养公卿不足以为荣而必且贻之令名卓然与流俗异趣而后可以无负于吾亲此人子之大孝也盖自童穉而逮于衰老中间所蚤作夜休以自效于时以有传于后未有不自命名始矣其寻常无闻与鸟兽草木同朽腐者葢不足论也夫孰使百世而下诵其言语考其行事而想像如景星庆云和风甘雨海涵而岳峙者乎又孰使闻其姓名则唾且骂迹其所为如封豕如长蛇如妖狐射工犹忿忿为当时之人怒目而切齿者乎嗟乎贱不如贵贫不如富夫非恒情也欤而及其变也富乃不如其贫贵乃不如其贱是以君子必顾名而思义也而没没者乃谓不能垂芳亦当遗臭一何不爱其名之甚也夫独非人子乎哉昔者夫子之论孝曰父母唯其疾之忧葢其所不忧有大焉者矣是可以为孝矣若夫公路之意以为疾吾无如之何也有慎之而已所以慰二亲于地下又孰为大乎名乎名乎可不慎乎此其所以补是録之微旨也吾行当见子之疾虽勿药可焉
　　重刻衍极序
　　沈行叔年甫逾冠而富有六书之学其所剖析务极于微上遡篆籀下逮隶分有遘必收有蓄必奇尝得元人郑子经衍极一编有当于心将刻而公之同志猥以序见属书凡五篇予得而论次其概焉首言至朴原始也而所列十三人下逮伯髙君谟同称作者疑非其伦壁藏古文岂无杂揉何知尼父缘饰为之比于盘铭所未见也季札墓碣岂其然乎其次书要着法也而篇首谐声意在尊元训纂滂喜于法无当书衡较近包蒙吾不知其要也又次造书似与前二端复采摭往籍摹拟成文设为问荅窃比子云又次古学观其持论独于北海碑记訾以作俑创为此论良所服膺然实是僧懐仁髙正臣始也虞欧及褚自晋而变各擅厥长未可轻议张草颜正诚务极笔势不拘晋法而自臻其妙莆阳以飞白作草亦旭素渴笔之遗也曽见数帖笔似劲耳结字岂能望素奴仆之诮得无过欤南宋而后何足置评最后天五衍极所由名也其论石鼔夹漈是凭刀漆之辨可垂后来若夫用笔执笔谓篆用直分用侧隶乃间出是固然矣而寸以内字法在掌指寸以外字法兼肘腕尤极分明阁帖之辨于好事家眯目庶有瘳乎郑之此书文辞颇简得刘之释其用乃行叔以为世人侈言博洽而问之六书茫无所解使家有是编人知书学亦可无以浅陋讥矣然而好古之士或遂欲以篆籀之文入之今隶是犹却胡床而还席地脱巾帽而冠竹皮无乃生今反古有戾同文之化乎
　　徐氏宗谱序
　　吾吴之人以文学为世所推重士大夫仕而登朝有名声于时者不为少矣然至言世泽故家聚族而居即甚疎逺犹与同其休戚则邑不能数姓族不能过百人也此唯吴为然虽世所号为能文章者欲一见其谱牒而不可得也问之则曰世逺而湮已矣或有以邻郡邑相识剏为同宗则其人非贵即富终不及于贱贫往往反为人所姗笑友人徐汝益伤之念其世之逺而族属之繁也不早为之谱后将遂至于湮乃以再从父原和先生之命仿苏氏族谱而叙之加详集録累世所得锡命之辞与夫碑志之文悉附于后而又以平日诵读所得自中材而下皆可使口诵耳闻而入者上自经史而下逮于当世凡一言之合咸録而传之永以为子若孙训且以自见其志亦良可尚已盖予尝深思其故以谓吴人之不能聚族者非其性然习俗使之也俗之失有二曰鄙曰奢奢则不务循乎分故益冒于利鄙则不务洁乎名故轻去其宗凡贵盛之家所赖其力而与之昵者虽亲兄弟或不如僮奴也及势去家落遭不肖子荡然不复顾其家世容有不再传而去为人奴者矣嗟夫不变其俗则何族之能聚哉徐氏自中丞公父子皆以向用之年致其官归为当时所重后世子孙虽不甚贵显然而诗书之泽逺矣如予所交汝益兄弟多敦行好学泊然自守家传儒雅之风人羞绮纨之习其能使族之人不胥而奢且鄙也决矣又邑唯徐氏能行宗法故有祠堂在遗第左偏歳时尝再合飨必以宗子主之诸父虽耋老逡逡陪其后唯谨每歳之朝宗子者必蚤作而待事及礼成诸父必先升宗子之堂行贺歳礼然后还受宗子之贺葢邑唯徐氏一姓能如是而已今汝益又能为之谱以遗于后吾知徐氏之族不湮矣敬为序其端以致欣慕之私焉且曰自徐氏而及于邑之人自一邑而及于凡吴之人庶有兴乎子曰徳不孤必有邻吾以此征之矣
　　论语驳异序
　　夫学孔氏者必之乎论语论语之书皆圣贤所与问荅平实切近之旨不可以逺求也生乎夫子之后而尊信其遗言以教于后世葢孟氏其醇矣然其词旨激昻尚有类好辩而求胜者况于近代儒者乎至束之以一家之疏导之以求用之途则已离况复骇其舛也而目为才幸其得也而矜为巧则弥甚其又可望于雅驯耶友人王辰玉伤之以谓纷纷之是非其卒无定乎抑自有是非之至者乎尝试虚心而思之唯至当之求焉凡世之好为异者吾不暇纵与之辨也必也姑极其谬悠而徐以一言驳正之庶几盲者了寐者觉其不复堕于广莫之野入于藂棘之林而徐行于方轨之涂必矣于是徧阅诸家之言或得其解矣而世未必知也则揭而行之或妄为解也而众且同焉则薙而絶之至所自得亦时附见于篇末方具草而疾作病三年而竟以夭临殁以属其子时敏曰此吾志之所存也以一苇而障狂澜其克济乎虽草剏未成汝其问序于吾友刻而存之以俟夫真学孔氏者予既受其书反覆观之喟然废书而叹以今政教休明俊民用章而学术文章之敝乃似日趋于妄庸者何哉将孟子之所谓生心乱政殆空言欤不然则学道用世之君子其果能勿忧也欤如君之汲汲乎忧孔孟之将坠当世宜有赖焉顾其所确然自守者欲以一言自见其意而尚未克也岂不可惜哉论语之终篇曰不知言无以知人也有能因是书以知君之言亦可以得其为人之概矣或有语其子盍椟而藏之必俟夫能知者而后出焉殆非君之所以汲汲之意也夫徳不孤必有邻纷纷之论或于是焉定容可以厚诬当世也耶
　　重较四书集注序
　　太仓金氏绩较刻四书集注而王太常敬美先生序之大抵言近世无复小学故多不得其句读音义而嘉绩之独勤于是书也自歳壬午距今三十年所板刻漫漶而读者或续订其讹舛复得数条于是邑人周缵虞辄改定而重刻之来以序请予于宋之说经者得二人焉或尽废専门之学创为独防而当时遂用以取士者王介甫之新学也或颇本师承之绪自许折衷而至今行之不废者朱元晦之集注也葢介甫以得君显当时之不与者众故骤行而旋废元晦以讲学名其徒之推崇者力故派逺而弥彰亦势之所趋也间尝读王洪范传窃以为非苟然者思一见其全书而不可得而胜国儒者若吴幼清金吉甫皆号为精诣其说时与朱相出入葢有助焉而世亦莫之讲也昔者闻通儒之论以谓圣人之经宜存众多异同之说以待读者之自得且汉人去古尚近学有承受其说决不可尽废当国初儒学之臣不能将顺明主之徳意而狃于所闻一切抺摋此与介甫之新学何异今之举子业自当以朱传为宗若好古博雅之士似宜斟酌古今之间不容守其固陋而已世有讐较汉唐之遗文如金氏周氏之于是书者予虽老矣犹愿执笔而陪其后
　　归太仆应试论策集序
　　昔人之论谓晁董公孙皆有科举之累然则应试之文其皆不足以语于古欤予以为苟得古人之意虽降而应试不害为古不然即规摹泰汉要为世俗之文耳文章自汉东京渐以衰弱迄于唐宋作者再振起之其才气之秀杰与所自得于古岂减贾马二刘扬班之俦哉而或者乃谓古文之法亡于韩不知彼所谓古者何等也苏氏之讥陋于文而劣于识目以儿童信非过矣昆山归熙甫先生少而邃于经术于注疏无所不读厌薄时之文力追大雅尤好左氏太史公书平生丹铅其旁提要钩不啻数本虽繁简少异要于先求指归次及菁藻而唐宋六氏之作则皆所沈浸而取裁也间语其门人吾久不读欧苏文辄自谓庶几及取读之不觉瞠乎后矣然至其得意于曽王亦不多让焉又言吾为举子业信笔纵横而世多以为奇至为古文辞必谨于程度不敢少自弛顾其深知我者举世仅数公而已先生尝为人序其文中有妄庸之讥或曰妄诚有之未必庸也先生曰子未之思耳唯庸故妄唯妄益庸闻者莫不心厌焉当是时吴之以髙文称者曰王司防元美其始不无异同及归自留都从其家求画像摹为小幅系以传赞属予书之葢曰千载有公继韩欧阳予岂异趋久而始伤而司防季子时为予言公之归也尝读苏应诏诸篇顾语之曰此乃可谓策耳吾晋楚録文岂能及哉予以是叹服司防晚年识益髙而心益下葢如此而世之君子或未必知之也先生之从季弟有达非闻甫荟粹其应试论策若干首刻而传之而其孙昌世文休甫谓余居常服膺先生之文于今时特为真正又所闻于其门人者颇详因属为之序夫先生之所自得于古而予之获闻绪言畧窥见其概者葢古文辞非科举之文也顾其时出绪余以应有司之试者要自超然亦不同于流俗人之作矣父执傅士凯张茂仁两先生尝见语曰吾师之论泰伯至徳圣人之心无穷塲屋之文未有其比若其纵谈理学出入于南宋诸儒防通其说而发之以汪洋超忽殆得之庄子他人莫能企而及也又曰先生少尝就试论袁安任隗自言学未成史书未淹贯不能破的而世已争传诵之况其得之审谛者乎又况其他文之髙雅者乎窃念予即有论说不足以尽先生而私喜其姓名得附见于兹集则姑述夙昔所闻以复于文休庶几以俟后之君子当有读是集而悠然防心识其与时之人异者若其终以襞积故实雕绘语句为工则斯文虽勿刻可也
　　石岩先生澹语序
　　老子曰道之出口澹乎其无味夫无味也而犹言之所谓强而名之曰道也吾夫子不云乎予欲无言又曰吾无行而不与而释氏之书亦称默然无言是真实不二法门然则词弥繁意弥广其皆道之所不存欤虽然以言语文字求之即单词片语要为賸耳若夫领之于心措之于躬由博而之乎约虽洋洋纚纚安在其不为澹乎论语记孔子之荅问可谓要言不烦矣顾其详乃在于删述六经而要归于平实所以为儒者宗也君子由之上而达于道小人由之下而达于器器之所不可知不可言者道也以俟能者从焉固不容诬也此夫子无言之指也老氏之葢为尹喜著书所言皆道徳之意进乎器矣不然彼独非孔子所从问礼者耶若释氏之洸洋宏肆崇虚者溺之执有者非之而儒之能通其说者至谓与易论语合然则离之而三可也合之而一可也其为六经耶五千言耶十二部耶靡不味其腴而未始不合于澹以不言言之以无味味之门戸不分诤论不立而道乃同矣石岩先生之为是编也由孔氏而之于二氏盖举世之能为言者皆咀嚼而饫其膏矣然后疏其所自得以托于大方名之曰澹语而属为序之予以谓调五味而侑五齐斯亦味之美已而必曰大羹酒云者为其未离乎味也口用是爽醇用是醨矣则莫若澹然一冺之于无酸醎甘苦曽莫得而名之而犹譊譊焉号易牙以羞于人者吾知先生之所必不许也
　　北海集后序【代】
　　自昔以文章名世而传于后者或终老无所遇即遇也或连蹇不得志以殁其幸而进用举世望之以为显荣虽其人亦自谓遭时而中所蓄积果获自效于用者不亦鲜哉岂立功与言固不可得兼欤夫古之君子修之于身见之于行事发之为言语文章一而已矣其君知之与之侪者能容之吾何敢负也于是焉不得已而功成君弗知也与之异而挤排之者众也无所望于进而思有所垂于后于是乎不得已而言出岂有二哉自科举之学兴而士不必有其志言不必施于用其法屡变而屡穷薄诗赋而求之以明经以论策似也而士且日趋于苟简以徼幸一日之遇其平居相与疲精竭思以为之者一遇于时而皆置之于无用即有过人之才非蚤获自见又幸为词学之臣者其无乃以政学乎虽遇之早矣进而窥金匮石室之藏矣其用与舎未可期也若上方向用而用之未尽其才乃又以中道夭阏者揽其遗文岂不深可惜哉故礼部尚书北海冯公弱冠登朝及强而贰冢宰分别贤不肖以肃吏治以佐天子惠养元元又先后数考文章登用俊良备朝廷器使世咸以为能举其职上方将用公于调燮而公不及待以殁矣当公在经筵欲借讲说以规切时事上自战国下逮东汉之季为通鉴直讲一编反覆谆切其言简而明读之凛然庶几绎而改乎斯日月以冀矣时朔方强劲之师东西扰攘忠愤所发皆见于其书及身为大僚而矿税之使侵官蠧民凡所以调护其间皆词婉意深默有回天之力焉公之不获尽其才用也岂非天哉使公得永年上之能尽公与否所不可知其不胜世道之忧而见于论列者又当何如也某昔荐于南省实出公门下今方为吏东吴得公遗集较而刻之独惜公之早达受知人主实深顾不获尽见于行事而犹托于文字以传也若夫序公之诗若文者则有宗伯于公之言在






　　学古绪言巻一
　　钦定四库全书
　　学古绪言巻二
　　明　娄坚　撰
　　序十五首
　　缑山先生集序
　　夫士志于当世其遇则名实加于上下一时言论风采垂之后世咸考信焉其不遇则屏居自晦已耳然中有未忘犹数咏歌先王自见其意于言表者盖多有之若夫遭时显名矣而徒扬其芬未茹其实乃仅仅托于语言文字以有传于后良足悲矣呜呼此予于王君辰玉之遗文所为揽涕而叙之者也予之识君自其甫冠坦然以夷邈然以逺不可得而亲疎者也既而与之习悉其内行淳备平居于物无所好而独好观古人之书终日矻矻丹铅其傍而识之敏而加勤学日益而意愈下其为文章顷刻千言若江河决而日星明也少喜为诗出入古今之间初若不拘拘而卒与之合要归于刻露骏发非苟然也年垂壮始举于乡又十余年而以进士第二人擢官编修念文肃公之老也旋上疏乞终养奉亲之暇将益究心当世之务曽未几而病困顿数年竟以不起悲夫病革手疏告其子皆生人之大节于忠孝尤惓惓也且曰吾于古诗文能窥其藩未造其域也然诗似差胜他日发箧以属执友某某诠择而叙之亦吾志之所存也盖余昔尝语君文不当以时代论也凡人之杰然者其识髙其自得者深虽卒然而吐其中所欲言必有异于流俗斯以为可传而已如陆宣公其文词岂有异时之人哉而至今称其奏议与贾生埒何欤以公之所言皆切于匡主济时凿然有所不可易耳故曰文章经世之大业也而区区焉以世之先后词之难易论者一何陋欤君慨然叹曰今之世其谁复可告以斯言者乎故余叙君之文独惜其志在当世而不及于施用其词或郁纡悲愤或慷慨激昂葢直取以寄焉进未能矫中世士大夫之习而砭其膏肓退不获抉古圣贤人之奥以为时耳目徒负其才抗其志而冺冺以殁使人咨嗟叹息而不能已固予所以序斯文之指也君诗文凡若干巻皆録其大畧而已曰缑山先生者君少时颇有游僊之志所尝以自号也逊之葢不胜悼念以谓君之才与其志行之不苟既幸遭时而终无所效于世意今者或已游其神于大虚寥廓乎则犹有足慰者乎故以是名其集于乎其亦可悲也已
　　钱密纬寒玉斋诗序
　　昨歳予游京口于友人陈仲醇舟中与密纬相识因得览其文意深而绪密非敏且勤弗能也明日获共若冲先生登眺从容夜深乃别虽心质行非造次可尽知其超然脱去世俗而游于埃之表也为赋长句四韵五言古三十韵以寄其慨慕焉自后密纬数过从未尝不言诗出其诗数篇骤读之如风雨过而晴日在轩庭开霁人也予为言今之经义与词赋迥然分途即才能兼之有得于此必有妨于彼吾见其两乖矣未见其并诣也颇疑经义屡变而弥浅是可赝售也非若词赋似靡而源逺不可袭取也盍先为可售而徐及于深造庶几终有合乎盖予尝折臂于斯矣密纬不以余言为迕而低回首肯者久之别一年所闻其复不售于有司方为怅然而寒玉斋一编至矣夫遇不遇固非人之所得为也然彼是各一途而吾欲迫而强合之亦非力之所能及也以密纬之勤敏而求合有司之尺度又三年希有不中程矣则吾愿与子终言诗必也博综以濬其源深思以极其趣毋昡于俗以需中之自得毋急于名以俟众之自归持论则母狃于时代而但谛观其所就取裁则母矜于华靡而务力遡其所从苟能是即汉魏晋唐之遗音将亦时见于宋之作者而喋喋焉沿袭口耳以轻肆诋訾者或实未有窥也密纬以为然耶不耶吾观昔贤之论譬文章于悬衡今子之诗固已使予服膺而俯他日功益専増益重吾首之至地夫何疑顾如余驽钝既拙于争时又恧于虚名终身穷初不自悔终身学老而无成又以是荐之密纬何也
　　易经程墨文选序
　　六经皆圣人之书易为最幽深矣扬子云作太以拟之儒者讥焉然要为能知易者自汉儒之易不传而王韩之说独行于世逮宋程朱二氏出而学者又废王韩不复讲今之为文以应有司之求者名为推本朱氏而往往谬袭时师之曲说苟以邀一旦之遇而已然则荟粹而録之又属为序之其亦可以已乎曰是一代之制而士所由以进也其言不必为传翼也言不必翼传而上以此取士故读仲鸣之所诠次而其人可知也自成化治而迄于今文辞之在録者可以观世焉昔之朴直者未必是而今之藻缋者未必非也有司者第甲乙而登进之四方之学者争操觚而拟之又务为新特以胜之亦其宜矣然自朴而之藻势之所必趋也藻极而反于朴犹挽江河而之西也今又当变矣将变而何之乎此实世道之忧已唐诗之温许皮陆宋文之吕杨陈廖其言语非不工也当时以为仪的焉自今而读之今昔之变将孰置是非于其问乎曰是存乎辞而不在乎传之合与否也夫昔人之才岂反不逮今而今人之才岂皆能出乎古然而必务胜乎其前是果能有胜乎昔者唯斤斤焉有所守而不敢肆故宁不尽其才今且过求于力之所不及矣其词弥诞其陋弥彰耳彼以为非是不足以争时也士以是日趋于诪张谲诡而敦朴近于迟钝平淡近于枮寂反摈而莫之收此孔子所谓不知言无以知人也岂不亦可惜哉往时归熙甫先生锐意经学工力甚苦至为应试之文伸纸疾书初未尝经意也然今之言经义者必推归卒未有能逮也岂非积之厚者不求异而人自异之耶若夫易吾不能知也向尝读欧阳永叔童子问而是之既又得苏子瞻易解盖其说始于明允彼所自谓有易以来未之有也志乎易者其无废王韩而以欧苏之说参考之可焉吾与仲鸣游最习相与论文颇数数姑以是塞其请不知仲鸣以为然乎否也
　　吴江沈祖均选刻钩録序
　　钩録者沈子下帷修业之所辑也或曰之为言幽深微渺之名也而以称斯编何欤夫性与天道孔氏之及门者犹不得闻今之文直义防之余耳而乌在其乎若果也则无乃离其本欤昔人作以拟易举世仅一二人知之今之业文者欲求知于人人而乃托于人所不能知之又得无与希世之术谬欤予应之曰沈子之所为辑也时之人以为则从而之已耳夫臭腐神奇之迭变至于斯艺而极今时则又甚焉凡与于编者其人皆已售于当世既有司以为工而天下之人亦翕然趋之不必深于撰述之旨也而其言皆有枝叶靡靡焉以为恱于目而快于心也则宜谓之矣葢昔有编诗而以极又名其或与之类欤是又不然昔之合一代之作者而钩之也今之就一时之能者而钩之也假令后先错列则震泽毘陵二先生几同扬子之覆瓿矣虽然前人之作歴百年而未有能继之者今虽五尺童子试一操觚而众且诧为奇焉则今昔之异当孰处乎夫不非吾所能知也饮食不可无盐梅而味尝在醎酸之外若此者耶不耶与是编者有合焉不耶易牙之调世或不嗜焉时之所为也沈子以为世之君子非其才不足以与于斯文而谫谫拘拘以是古非今为者要为无意于当世故其所诠择云尔必欲就斯编而诘其所以为者微独吾与沈子不能言虽其人亦不能自知之也夫如是则吾将以其不可知而名之曰矣
　　二王公车义序
　　予尝谓文之工拙如百物在市肆咸有定价虽复低昻以获售要于其常终不得而易也世乃欲以爱憎之蔽而混美恶之常不已过乎虽然工与拙则必有分矣而特不可论于进取夫士不必短于才也虽得号为工文辞者未能无蹷也主司不必劣于识也虽得号为有鉴裁者未能无爽也士或称心以言有合有离上之人操程度而求之其得者十五六焉畧黄而取之其得者十二三焉是犹有一二人者在必不得之数也如使得失其中而卒迫困其外于累黍未必合而天机未必动也庸可徒冀人以格外之赏哉虽然其在于今则又有异焉上唯恐才士之失也见似才者而辄收之宁过而离毋不及而合也甚且以不及之实而饰为过之形者亦往往误见録焉士徼幸于诡遇则妄意以投主司之好上之人以怜才受欺而下之人以苟得长伪世亦皆知病之而其流几于不可返矣若两王生伯栩闲仲抑可谓不惑于流俗者也自乙未北还出箧中文示予予读而叹曰夫二君者则诚工于文矣葢伯栩之长在横溢而闲仲之长在组织其程度其天机世无工倕亦知其不失尺寸也世无伯乐亦知其超逸絶尘也而不能必之于有司则岂非文之工拙诚不可以论进取乎哉然而二君之文固在也虽不能尽知其奇者亦不谓我好之而昻其直也韩退之有言吾文自谓大好人必大笑之夫如是虽或有疵二君文者容何伤乎夫以千金享敝帚者非也见世有寳燕石者而遽疑璞玉之难售亦非待价而沽之道也余久困塲屋念当遂弃去而二君以平日之雅顾令叙所为文夫予言之不足重二君审矣抑老子曰知常曰明吾试言其常以俟世之能知二君者焉
　　张伯隅稿序
　　予尝论制举之文意不必创而依于传注法不必古而束于排偶然而能者亦往往微见其胷中之奇读之知为杰然者也非好学深思需之以歳月而中有所自得则莫能为之若夫胜人而取于人斯有不得而必者矣自学术日衰世多以贪常嗜琐得之遂谓文固宜然乌用好古而不适于时为哉而炫奇之士则又托虚以为髙争钩棘以为工羣聚而姗笑曰文何必雅驯而坐令自困若此夫濬发巧心受嗤拙目从古已然而乃以区区之得失定其工拙亦过甚矣乎友人张伯隅闻而是之相与砺镞括羽之日久其文之丰蔚如其先司马公而潜思诣极葢进而未已也既连摈于有司而气益锐功益専今伯隅既得之矣吾请以伯隅之所以自得质之伯隅往时有司之考文章也唯程度之拘故文之窜窃而萎苶者得幸进焉伯隅虽学为温润绵密而竟不能得也于是益务去其芒角以求合于时几不能自持者比就试而掉鞅无前若鸷鸟之击不极其力不止而防典试者冀得伟异之才弃瑕求瑜苟骇于目无不收者以伯隅之宕而能法赡而能洁宜不后人而一时同举于乡先之者且若干人岂其文尽出伯隅右哉则是既能得之而犹有不可必也其不当较量于得失之间审矣伯隅将尽出其槖中之文以观于人人而予为之序葢喜伯隅之遭而并以解于世俗之相笑者也
　　二陆读礼草序
　　友人陆孟祥仲鸣兄弟居忧之明年既小祥矣痛念泰初先生白首塲屋不遇以殁相与茹哀绩学其文日益工同社之友遂合其小试诸篇録而授之梓孟祥文若渥洼名驹不可控制而乃能抑受衔勒仲鸣文若芙蕖出水特为鲜妍而时杂宋人楮叶文若是其遇于时必矣顾吾不独喜其文辞而已夫二君者之为之也异乎不忍读父之书欤乃所谓如有闻其音声者欤予犹忆侍先生酒酣慷慨叙说生平及论为文利病皆凿然可据暮年壮心隠隠见眉睫间也辛夘之秋携二子试留都闻人传一题不移晷即袖其文以示迨三塲皆尽夜而出予私怜其意以为士之志于当世者岂好自苦哉其中心有所感激诚不能自已耳既咸摈于有司间一过从则先生病欲殆矣嗟夫使二君者而徇礼之末不早自奋以毕先生之志世之訾议必有归矣今以其哀悲惨戚之懐一寓之于文以求合于时故能若是工也虽然二君固为予言之矣曰吾兄弟之呕心而为此非徒以夸世而竞名也惧吾今之未必然而功力之或未至冀夫爱我者之朂我而以慰吾之心也子可无为我一言乎因述其意以为读礼草叙
　　三侯日课小引
　　侯氏三少如儿驹骤风聨翩并骛予昔有诗赠之时则长者舞象少才九龄耳又二歳丙午而同日补博士弟子员闾里叹羡比于河东之薛且谓璩防机云犹让一焉今将彚其所课求四方是正而谬以士安见推请为之序夫将为名乎吾少非滥竽晚复罢瑟众所同去也而何名可借将以为实乎浮洲渚者不以艨艟穿林麓者不以列驷又实之所不在矣虽然今之谈经义者吾亦能言之指趣为宗标格为异菁藻为华不越此三矣夫圣贤之微奥经百家而传注莫能穷也经生之帖括率三年而面目为一变也苟徒以拾唾为解悟学步为矜奇不已恧乎然则何涂之从耶唯气与辞咸谓殆庶盛气而前则当之者辟易不必其儒雅也择言而吐则闻之者解頥不必其谛当也此于工拙利钝宜有合矣而或又相左何欤吾尝试揣之必也似之而非乎其非也所以出之而易为工其似也所以投之而易为入斯言也其必为达人所姗笑抑有命焉不可得而力争也而岂为三俊少愿之乎聊以寓衰世之感而已顷者寻绎孟氏知言合之于世道人心而豁然以悟悚然以惧然后知吾向之未始读孟子也何时当相与剧谈此义而姑以此塞今日之请戊申冬杪通家老友某叙
　　嘉定县均役册序【代】
　　嘉定于吴为濒海下邑沙浮而川涸常仰食于四方之获种宜木棉然而夏秋之交或熇以枯或潦而腐加以飓风乗潮所摧折飘荡畆无留茎而邻壤之秔稌自如也葢某始受事而闻于邑之人者如此及按籍而稽之田之在戸者凡一百三十万畆而赢其役于官者歳以二十五万亩而足士大夫之不往役者民之役而得代者贫不任役者常有八十万畆之余而海壖之泻卤芦苇之所藂生不与焉葢自漕折以来迄于今其歳额类如此去歳庚戌御史中丞徐公某以巡抚涖治三吴图政之钜餽运为先裕国之储赋敛为亟江以南赋最重而吴又江南之尤也向者患占田不实役使不均民之瘼矣害且贻之国家甚非所以恤下而忠上也具疏言之于朝请依防典限田之制而酌议免役焉品官而下以次为之等差靡不有加然后率所赢田而役其丁壮与庶民均已得旨下所部州县尽发花诡宿蠧与之更始独嘉定令缺前后来署事者数更易桀黠反缘为奸利公又烛厥隠蔽行县覆简覈而某适受朝命来为公属吏于是勾稽剔抉复得花分诡寄之田十七万五千余畆各归之于户而定其重轻之役凡五年以请于公而行之民间计役之田视昔加十万焉始之哗者终而恱服籍成刋而布之某宜叙公之徳意以垂于久逺有来谂曰漕不折役不以排年吾民不死而徙耳今者赖天子之恩得安于田畆役之不均殆未若邻境之亟乎应之曰尔之邻譬病甚而以药石起之效在迩邑之人譬病起而以梁肉养之利在逺而必欲湔洗肠胃漱涤五脏以见功乎吾恐秦越人之不数遇也则又曰是固然矣夫籍田而役之役各视所当其剧易已分且歳更故均之易计畆而赋之赋不能无逋其急缓或偏且日棼故均之难往者获奉上俞旨蠲漕之诸费派征视邻邑悬矣已又均派而别以其剰抵他所征则已淆又或徴且输矣而不入于司农后又责之民或用军兴加编事已而次第减免矣犹复征之复输之则非法或量田之腴瘠而为之则矣而受赇骫法者髙下在心长吏不能诘也毒良惠顽且滋扰凡若此者皆在事者之所宜先也亟图之则政之平如役矣某于是懵然未有以应也窃以谓朝廷设官理人自州县之长已得比于古诸侯上至中丞而綦贵矣实古连率之任也任重则徳施普而所图于民者大若概之于平也必自斛焉斗升可勿问矣位卑则痌瘝切而所图于民者详若镪之在藏也一而数之即万亿自此覩矣公今既先其大者某也敢不黾勉于其详以庶几从公之后且一塞言者之意乎
　　选刻邑学诸生经义序【代】
　　予始至嘉定士或谒予而谭治河其指画旧坊与今日疏导之宜如亲至其地者且曰夫学犹是也不循其源不足以合于道不通其塞不足以适于时予闻而心异之有过从者与语移时叩其中所欲言往往令人解颐古所称南方之学得其精华信矣已问知其举于乡者率不能过十人私怪士之售者少也及试礼部则此十人之中其得荐者又不后于郡之人焉岂其技诚然耶抑有幸不幸耶有儒一生诣余而请曰先生亦知工与拙存乎人得与失悬乎天此不同途而趋也能必其果相值欤世以其不相值也而献嘲吾以其适相值也而自解皆惑矣以为得之者工耶其所以得者文具在也或羣一世而诋訾焉以为不得者拙耶是固然矣假令以其言而笔之得之者之牍或亦过而赏焉且此一文也一人焉以为工又一人焉以为拙必是与非分焉夫安知考文章者之必出于是欤吾以谓言语之工未必适用之具也要以匪是则末由诠择焉耳夫如是虽有幸而得不幸以失者犹未为害也士亦务吾学而已夫苟学其用于世者而不务修其词以求其合是亦吾罪也辞之修矣其得与失不与吾事焉先生以为然乎否耶予曰子言类有道者畴昔之言治河殆子之徒欤故予从蒋先生次第诸生之文姑就予所见而以质于人人不敢言利钝也有弃其本而以争时为得计吾恐狂澜之溃隄防汨陵谷以至于祸天下也因识其说以附于末简若夫邑人士之学问渊源与师帅者之造就则有二先生之言在
　　选刻邑学诸生经义后序【代】
　　今天下文学之士江以南为最若东吴又江南之尤也予生长于粤虽刻苦自力常恨不得游于四方以开发其意歳乙未始获以赀至京师浮江涉淮过齐鲁之郊经涂万里耳目所闻见日新往往闻人称说江东山川土风之美与其贤士大夫之清华妙丽辄思一游焉吊延陵季子之遗而访问六朝遗迹且观古今人相去逺不逺也已谒选得苏之嘉定学训导以行窃念予之朴鄙而为吴士人师中不能无慙然夙昔所懐一朝慰之实所自幸而快意者也比至未几奉督学陈公檄率其儶二十人试于合肥与俱往返极登临觞咏之适中殊洒然还而诸生以次来谒雍雍愉愉进止皆可观已从防稽赵先生后得览观其文辞虽所诣不同要非生于文盛之邦不克至是也而是时慈谿王公为邑之日久矣务为作兴长育以成人士之才不概以齐民之役折困之以故士得殚其力于艺文而赵先生素得号为能文章胡先生又自泗州来佐之故以予之不敏而获乐观其成焉兹録也自去年夏以迄于今诸生之文之工者人各采择以见其大凡或学成而方圆合度如大匠巧运规矩之中或才美而纵逸不羁如骏马方骋康庄之足盖予向之想慕其地而欲一至焉者得从容与其人游而又得徧观其文且以暇为之品第焉此固予所深媿而且自以为慰者也夫吴子游之乡也其文学渊源必卓然有异而粤之文章自唐元和栁栁州始有师法其相去固已逺矣栁之言曰文以明道非苟为炳炳琅琅而已吾乡学者至于今尊之不废而予之得闻于长老者如是傥其指亦无以异乎如曰古今人不相及而务为俗学焉唯绣其鞶帨是务则非予所望于文士之尤者也
　　武先生挍士録序【代】
　　自士以剽窃为文索意愈深而实离属辞愈妍而实陋主司亦能知之而误揣以为才也反亟收之其人之得者因不复自知而世且妄推之谓是尝胜于人而取于人矣且相与仿效以为之及他日在事则又撡是以为衡嗟夫此昔人之所以叹譌种相承也非一朝一夕之故矣邑故多老师宿儒凡读书论文多得之归太仆先生归既晚达其才不能逮而效之者益更濶疎坐是或终困世之能捷得者遂用相诋訾谓得失果在我不闻诡遇可以获禽乎于是邑之少俊咸思改辙而从焉去年冬华亭王先生既北上试于礼部而溧水武先生独留课诸生于二三月间得文若干首选而刻之谓是可与世之巧捷者并驱而争先矣乃不以屡蹶而弃之猥属为之序某也质鲁而意逺好古而不宜于今其何足以知之辞不敢当先生笑曰子之玉未尝献而足固未尝刖也姑试之庸何伤窃以谓唯耕而获猎而飨者乃可以论于稼穑之利抟击之能耳终不敢开口而论以重为世俗之所哗独诸君子之涂辙更矣其必将骋骥足于康庄无疑也若夫区区之所守譬之资章甫而适越虽不悔亦不敢以进也
　　三先生选刻经义序【代】
　　予为嘉定之三年而蒋先生来自岭右未期月胡先生自淮南渡江先后至为诸生师其明年六月防稽赵先生应聘为考官山西已中进士乙榜擢知桂阳州以去当是时二先生实左提右挈数进诸生试之拔其文之尤捐俸入刻焉以致其奬借之意而率诸生来问序于予予以谓士之用世其讨论古今而擘画当世之务见诸行事而间发为文章以润饰太平独经义几于无用然而非精研传注之学以求合于圣贤之旨则其文多不能工而施于用者亦往往卤莽而不得其当故经义于取士为先且重然其体率数年而小变变而之盛则朴鄙者以华然拘牵者以超然而萎苶者以杰然其变而衰则求为丽适得靡焉求为奇适得诞焉求为健适得矿焉迭相胜而互相非其大凡也至于雕镂之极朴以渐丧缋之过质以无余又其骛于得者锐情帖括而谓博宗者迂専事剽剥而谓独剏者愚渐染成风识者有隠忧焉嘉定僻在吴东偏俗号简质其人多负气有志节而出仕于时皆能有所自树若没没焉以媿其乡之人者未有闻焉葢自王文恪公时已称其长材秀民有出于他郡邑之上者而举业之文则金式之先生其尤也雅自负与文恪争鸣迨选于礼部名即相亚今又百二十余年矣风气日益以开而学问独有渊源不随俗汨没以故变而未即于衰虽然吾惧夫然者之未几而靡也超然者之未几而诞以矿也夫士患不能何患莫知苟能矣而或不见知是有命焉不可得而强也士苟为炫饰之文以竞时而争名世俗必以为然其他日者之用于世能无苟且而冒没者希矣今诸生之文具在也其所致力于学而求为可知者必能自信其何如也有二先生以策励之又从而扬其名声于时勉之哉毋苟为变而不虞其衰毋急于名而遂遗其实其所成就决不止于进士髙第也审矣夫岂独二先生之志抑亦吏于兹土者之光也
　　钱士孙射评序
　　友人钱士孙既撰次射评寄示予且属为之序予不能知射也而乌能言之顾往时见士孙与其友孙履正履和兄弟数聚而较射未尝不往观焉射毕弢弓囊矢相与追论其所以曰如此而得如此而失三人者亦未尝不相视而笑也予又从问之则曰吾岂能为不知者言耶即言之君亦欣然而赏之其不可得而言者君终不能尽之也予退而思其言叹曰事固有习之而不能知者乃欲以不习知耶今夫贵人之家耳非不厌八音口非不厌五味也至问其所以宫商相宣酸醎相和者彼有惘然而已况于窭夫望屠门而大嚼闻管而窃叹者顾可以语此哉天下聪明絶异之资往往用之于言语文章虽世所号为能者童而习之逮老而好之尚不足以窥作者之用心况下此者乎然予不辞为士孙序之者自以少即好学书毎观古人之论辄三复而思之闻有古人之遗迹辄往求观之若饥渴然予之不能书葢天限之也若心固能通其理矣士孙之射固已得之于心应之于手岂独天性实由积习而然宜其能言之也古之言射者如所云贯虱之心去杨叶百步而百中正如书家之言径寸千字皆极论其妙非必尽然也唯中石没镞不数十步内不轻发此则诚然耳士孙以为然乎否耶夫士孙既以才勇用于当世摧折方张之敌立功絶域之外矣一不为世俗所容年未及衰去士伍而侣田夫方将灌畦种树求为寻常无闻之人以自老特以其所自得于射者与世之所习闻者异不得已而笔之于书窃意知者见之当如孙氏兄弟之莫逆于心即不能知如予者亦必不至于疑怪其言也昔士孙未第时与二孙就试郡城于时四郡之士咸集而见其射者无不啧啧叹息以为能士孙既免归而履正夭死履和今尚未为时用岂士之遇合果不在于能也欤近闻士孙好种植又往往能言人之所不能言岂其天性敏妙如易牙之于味师旷之于声故其知之为独易也欤士孙或又出一编将复为序之若予者殆所谓徒好言之实不能知之者也
　　赠王先生试礼部序
　　华亭王先生来教嘉定三年矣歳十月当偕计上南宫与诸生别酒半有执爵而言者曰唯先生绩学缵言着美名而负屈称以淹于兹土唯吾党从先生游由所闻知自勤励无怠然至有司考文章凡先生之所知售者十而一岂果不合于时之程度欤夫为有司者惧士之以奇衺进也寜失才务谨守其师说是则然矣窃以为士患不学不患其好为异也诚学矣即有所异同要不诡于圣贤人之指则何以拘拘谫谫为主司患不知也不必张一目以为罗也苟唯拘拘焉谫谫焉不务得士而若出于绳士以求自为解此亦非知言者之所出也葢士尝进而妄号为奇矣或误以为才而收焉已而渐厌薄之士又将退而妄托于平若又误而收焉是士终谬为形以应而主司直虚为名以自解也等谬与虚耳岂可谓能得哉先生行矣将卒守其学唯在我者之信焉不虞失时乎将亦少贬而诡为之形欤夫非独奇者诡也虽平亦诡也是犹乡愿之托于中庸诡遇而获学道者不以为恧乎先生然曰吾平日相与语者谓何其弃之也惩于往而不必谐于今告于人而不必持于已不知命无以为君子且吾不幸不蚤遇于时犹幸与二三子优游以从事于斯文也夫亦中有乐焉非独以人之见收为已荣也且向之妄为奇者宁能尽有合乎吾终不敢以欺有司矣或有笑而应者曰先生慎之哉今之文章以襞积故实为有学以雕缋语句为精新此昔人之所嗤也世更相与慕效之而尚莫克以为况于守吾之学而又安所之耶则又有整冠捉衿而前者曰请觞之夫上之人谓士无实学易下之人谓上无知言难且子之言以为世卒无有能知者激也先生之言以为自信其是而姑有待焉正也先生今将遇矣谓世果无良有司能知言者焉吾不敢诬也于是先生起执爵而釂之曰敬受赐众咸谓某宜叙次其言以窃比于古人之赠处遂不辞而书之
　　学古绪言巻二
　　钦定四库全书
　　学古绪言巻三
　　明　娄坚　撰
　　赠行序十一首
　　赠邑侯韩使君考绩序
　　淄川韩侯为予邑之期月政令肃然慢者知戢邑无逋赋又二年则废坠毕举俗用丕变虽小人罔不革面矣报政于朝廷得受训辞以其官封其父母于是邑之搢绅先生思所以颂厥盛美而属予为之叙夫侯之所施设朝堂皇而暮四境捷于风行草偃者予固不能悉知而具陈也独念邑之难治其贤者学道而笃于信古其不肖者骛利而敢于扞网其侗以愿则禀上之令局蹐而求免其身其桀以黠则伺上之微隂阳而尝试其巧夫使信古者袖手而熟观其所为愿朴者安居而不见其所苦虽不肖以黠骛于利而犹知顾其害巧于伺而终不敢轻有所尝非其所施设真有以大慰人之心而能然乎哉葢唯公平不颇务于求民之瘼不急于就一时之功而后足以与此呜呼此侯之所以能为吾邑者欤往者邑多贤宰然自南昌万公而后逮今四十余年之间其为邑人所思慕者则嘉禾朱公广安熊公其尤也葢朱以清简熊以悃愊皆仁心为质而行之以无扰今侯又继之虽其因时布政不必同于二公要为邑之所庇赖均矣岂非瘠土疲氓之厚幸哉虽然邑之难为在事者凡几变矣至于今而尤有厪侯之用心者予窃愿有请也葢始者邑尝困于税额矣而均则之议行已尚困于兑运也而折漕之奏下自是虽单丁下户亦得充赋役以不至于困踣然而民不加饶俗以日偷又何欤葢尝深思而得其故以谓人之贤者必不胜不肖之众也其愿者必不胜桀黠之众也且夫朝廷之寛政又必不胜里闾之薄俗也今侯已纠其慢矣计自兹以往其去此而为京朝官也尚需二三年则所深虑而亟图之以终惠吾邑者意必先于化导乎夫以子产治郑孔子所谓古之遗爱者而犹曰众人之母能食之不能教也则求化民成俗于今之世不已迂乎盖此圣贤人之所忧而王道之所不得已也故曰君子学道则爱人小人学道则易使也自邑之免于漕而理人者其政不格于势其泽易被于民以侯之贤加以课最之后则今日之所宜先者将必出于此矣语有之夫事易成者名小难成者功大愿侯之卒为其难予将执笔以竢以纪侯之徳政垂之无穷使后之讴吟而思慕者将有考焉矣是为序
　　赠明府胡公改任长洲序
　　齐安胡公来为邑之二年讼清事简桀黠稍戢孱懦获安方将穷簿书之纷糅剔租赋之奸蠧孰为病良而惠顽期扫而更之贻邑人永利而当路者嘉其治办谓宜亟旌以劝移咨吏部改令长洲于是邑之大夫士庶咸惜公未究厥施欲叩阍留之而不可得也相与侈为文辞称道盛美以赠其行且以致夫眷恋不忍舎之情而诸生若而人尤以受公特达之知不当苟同于众人已也而以齿见属为序则请言士人之职业以质于公退而与二三子共朂焉以终其惠教之意庶几乎在诸生亦言诸生而已窃惟朝廷之所以求士而士之用于世者为其立身行已具有本末又以熟观古今之故通变适时举而措之可以利安元元为我国家树不抜之基也罗之以庠序董之以师儒将长养之使有成焉欲知其材品之髙下也则试之以文章生于其心而笔之于书于以知其素所蓄积而需将来之用或十得二三焉若今日之所以养士取士者何如也士所以待其身不过苟慕贵富之鄙夫而已上所以求于士不过幸徼科目之时文而已一旦爵命于朝而责之以事任欲使忘其身图而専意公家之事岂可得哉吴之士号为好嚣而负气而实不然也其偶诖于文法直一二轻躁少不更事之人若论其大凡往往狃于寻常而不自树立骛于进取而不知本原欲求坚忍耿介不随世汨没者殆累数百人而未有遇也昔者君之戒其臣曰无效某人之饮酒游山也而吴之俗至以此自喜夫饮酒游山固未足以累贤达岂不犹贤于恣睢足欲而无所忌惮者哉不知由君子观之是二人者之无用于世正相等也而一且为众所訾垢一且为世所艳慕是孰当垂诫也哉昔有侍欧阳文忠怪其多言尘俗闲事而不及于文史公曰吾尝谪官夷陵逺地无书可读得故牍一箧反覆观之悉究其所以由此识日益进古之君子好用其心盖若此而近世仕者嗤簿书为俗乃耗其精于鞶帨学者务防窃为文至辱其身于躁竞一何陋且左也吾观圣王之世虽其顽且谗不出于忠直犹以侯明挞记而又识之书要于欲其并生焉而今也上方谓士骜故摧抑之士又谓上戾复心非之表率之不先习尚之愈下尚何暇知学之本原耻自夷于寻常而卓然能有所树哉坚也懐此久矣将俟公政成徐及于稽古礼文之事然后一毕其愚以谂于同志而孰意公之不终惠斯人也虽然长洲吴岩邑也四方取则焉下邑之人拭目以俟譬之赤子方去慈母之懐慈母岂遽忘之哉所以衣食其饥寒而风励其行谊诗人之歌孔迩岂有间于去留哉若吾诸生进而古人为师退而内顾其安勉勉焉求所以不负公之知者乃所以报也
　　赠署县事郡丞吴公还署司理序
　　江右吴公来贰吴郡之又明年防邑长侯官陈公以入觐留内台当道者悯泻卤凋瘁之氓则以噢咻属之公遭歳之凶方厪公忧民且恃以为命而直指房公以行部阙理官又夺公还署其事里父老惜公之不终惠于疲氓也谒予而请序公之徳政以赠其行葢父老之言曰以吾土之瘠也力耕而常不足于食赋之繁也急敛而或益之以蠧俗之嚚也无辜而横困之以狱吾侪小人病之长人者未必遽知也即知之非迟以歳月未易纾其疾苦也维公始至恒雨为菑民号而吁之公为言于上官若恫之在身往者歳尝凶矣幸而朝廷寛之久之遂不复征今或连二三年取盈于一旦察公之意似常留意于急缓不忍以一切求也凡民之黠者多为械悍者轻犯刑聚羣不逞以上之聴而侥幸于一螫而公察之若观火惩之若加砭枉挫直信民且归而安其田畆庶几其渐苏乎而孰意公之遽去吾民也其何可无一言以识斯人之不忘乎予闻古之为政者在时其威惠而善用之今公之惠如和风甘雨之于嘉禾将使根培而实茂焉而其威若锄稂莠若驱蟊贼唯恐一日留为吾禾之害以数月之间而所施于人者已若是则予之为里父老序之虽谓颂而无谄可也且以谂来者俾有观焉亦公终惠斯人之意也夫
　　赠长洲胡侯入觐序
　　胡侯为长洲三年将以上计朝于京师于是嘉定之诸生相与荷其甄陶庇覆者咸谓侯既去而不忘吾侪勤施无倦今兹行矣将蹑其后而送之江浒子受知最深其可无一言以赠予葢闻侯之改长洲也有谓夺其已信之民而阏其渐深之泽仁人君子或亦有不乐焉是固然矣顾吾海滨之俗其君子务自简而莫肯相朂以诚其小人务自润而莫知相怵以法以故见徳易久成难岂若试之通邑大都即不遽孚久必大洽俄而闻长洲之政则已曰稂莠除而嘉禾可殖也未几则又曰脂膏逺而中饱可絶也其最后则曰隄防完而疑骇者且胥为颂也以长洲剧县而侯之治办若此非独仁足以惠养才足以剸割而已亦曰亷静无扰能自克于已必有孚于人故举而措之不难耳然而歳中侯毎书来必殷勤谘访顾予拙不适时慙无以应则尝为毛举细琐以自托于不敢自外葢在布衣之交有不必尽者而侯终不讶其迂且愚也毎感慨而策励之何耶其所欲加惠之心无穷宜其不以刍荛而有遗耳昔者仲尼之门天下贤俊之所聚也其或果或达或艺皆从政之才夫子葢亟称之至问其仁而皆曰不知所称三月不违者独颜氏子而已耳以是知不仁之不可恒与不恒之不可为仁一也今侯之仁施于二邑矣进而立于朝所得伸其志者非铨曹即言官耳夫是二者其责弥重则其于仁尤大且难贤不肖之分途而是非得失之相左日接于吾也见贤焉而用之其不贤则去之见可也而持之其不可则排之此孰不谓然者而未必其果有合也必也平心而察之公聴而参之无于似无牵于情无动于气无夺于利害始乎一人而可以对于天下行乎一时而可以信于异日夫是之谓不违仁不然乖于独则偏见耳殉于同则阿党耳非误于不能知即失于不自克也欲无违仁不亦鲜乎是故君子必学古以精其鉴必虚中以持其衡必厚自待以树其基必慎所与以防其蔽力此四者故全也呜呼世之苟以通显为荣者其中之媿负多矣有以斯言进且谓是病狂耳然则非胡侯其何以发予之狂言哉既以告于诸子退而书之以为赠
　　卓明府奏最受秩防恩褒赠序
　　上即位之明年壬戌天下郡邑之长咸以述职朝正京师而吾吴之贤令用抚按重臣疏请得不行者二人一为长洲叶侯其境四达舟车日常辏集且督抚之行台在焉上事下辑加以过客之求称而一以清静简易处之谧如也一为吾嘉定卓侯邑东濒海常虞跋浪土田不宜禾歳仰给于境外之籴又其俗嚚讼苟力足以求胜颠倒是非猝难得其要领侯为之再期月以勤敏亷辨著称既而秩满于秋八月奉上玺书褒称赐之秩荣及其亲于是邑之人士撰文辞道盛美以摅其三年之佩服者踵相接也若黉舎三先生咸荷庇宇下亦既焜耀厥辞矣又辱使一毕其愚辞让不获辄畧陈惠政之大凡因僭及于侯之劝学作人而士之所宜黾勉报称者以为赠葢昔人之论治其言流俗之莫甚于犯上亡等矣而今者蚩蚩之氓自改漕而折幸赖我朝廷数十年休养生息之恩与良有司之调剂缓急而沃以膏泽抚以抑搔自是邑多垦熟之田人受更生之赐而懵焉忘其所自不急于上供而顾轻耗于衣食且竞骛于诤讼营窟于簿书因而相夸耀相仇怨以没于案牍之深渊以膏于刀笔之铦锋一何戾哉夫非独蚩蚩然也甘诤讼之鸩毒而蹈倾危之坎穽者比比是也是何异贫儿苦饥以赁舂积缗钱而尽捐之博徒几何其不沟壑以毙也于此有人焉提耳而训之尔其勤拮据乎毋饱食以嬉乎且急病让乎此则长吏之赤子吾民者如侯今日之政是也若其学于古训已得号为士人者而犹然不知戒焉是岂可不深长思乎请得具陈今昔之势与吏治之难而后徐及于造士葢尝闻之父老嘉靖之季年邑尝中倭矣于时仅积土为城耳贼之慓悍势若风雨然卒能固守使贼倦而被创以退者徒以仓有积粟可恃为守故也自折漕至今民之逋逃者以归地之荒芜者以垦下无所患苦而上亦易以抚循顾乃城无歳月之储乡有侈靡之习昨歳贩籴少梗米价骤腾葢四隣咸为震悚而小东尤极忧惶几于开衅幸而渐苏有如顷者齐南鲁北小蠢为患而创残至今未息亦足虑也夫不忧空城而徒忧羣盗必无及矣窃谓忧盗起不若忧无储惩仓卒之变未若惩积渐之媮此非齐民所能知而在事者不可不早虑也非侯之贤而孰任之非深为桑梓计而孰肯以斯言进苟为今日计向者媮惰苟且之习其亦可以一振刷矣而其暇莫急于劝学作人是贤士之模范而名公卿之所从发迹也登于朝则为世梁栋处于乡则为众表仪夫士而以经义求之正为其材品其学殖有可得之于文词耳而今之人士唯浮华是炫务于争时而已是可以为世用乎否也故欲劝学必先明经明经必守其师说似也尤当进而求之于古以广其识无以株守隘之无以新异汨之即如诗子衿说者葢云刺学校废也世乱则学校不修其留者思其散而去者则曰宁能不嗣音乎风雨思君子也当乱世则思君子不改其常度如风雨之晨而鸡犹不失其喈喈也古之人葢有所本矣自儒者之以意说经弃古而自用而今之经义渐不难以剿说炫矣夫明经三先生之所以教也亦侯所以作新一邑之士而可推之于天下者也坚也窃谓颂侯之徳政者多矣或未有及于此辄不量而一吐其狂愚傥亦有可以疗宴安之鸩毒坊澜倒之横流者乎毋曰此腐迂不适于用也而摈之则于加惠非浅鲜矣非三先生而又孰为进之
　　赠少府丘侯擢宰景宁序
　　吴郡于东南为沃壤赋倍于他郡邑独嘉定僻在海隅土髙而瘠不宜秔稌多种木绵又夏旱秋涝之逓仍几至不给于上供当神祖初幸奉有俞旨民间得输金以代漕渐以少苏顾其俗颇嚚讼强者忮害弱者悁忿在事者惩而两妨也颇为调剂以解之则过客之慕羶者又踵相接故其长吏必清节干畧兼乃能称塞矧于丞哉闽之上杭丘侯以诸生髙等谒选来为丞古者丞以佐令于邑之政皆得与闻而今且与簿尉分曹至専以诘除为职直尉耳丞之名于是焉虚非独与前代异即在国朝建官之初制固不若是轻也陵迟至此而欲责以守官非其人素知自爱加以才堪治办弗胜也是岂可多得哉始侯甫涖官即以亷辨著称毎于日短民隩率其徒隶以夜分巡行闾巷而所由亦慑不敢肆为奸故为邑者得倚以不患盗葢其克勤于官类若此既秩满考功绩其荐剡擢为处州之景宁令以行于其别也予友数辈来属为赠言夫予向之为丞鞅鞅不得比于令者侯今且为真矣以彼佐剧县而优况永嘉所领下邑其俗又崇让力田而鲜狱讼于卧治何有又其境东南与临汀接壤风气不相逺而人情易为调不待涖事久而政声着已逆知其易于反掌矣以予所闻侯少师事李文节公欧冶之铸何虞缺折良乐之眄必无泛驾且异日者为人佐而优今幸得自展而宁有弗办哉顾独有一言欲质之于侯今之君子不尝曰善事上官无失名誉乎夫所谓善事者何等也将为朘削以充餽遗乎则小邑贫民弗给也且君亦弗屑也将以工窥觇善逢迎乎则时之人未遽为动也若曰是在吾居官何如耳则君将出于然者乎抑闷闷焉已乎夫闷闷之不逮然也已久矣即求以夸世炫俗亦似不易则曷若行侯之所学于文节者乎当李公在朝廷士之欲躏公以干进者不啻多口今其人皆何如而于日月固无伤也是在侯审之而已顾予数年以来衰嬾杜门不获数聆绪言以为恨而穉子复闻才学弄笔乃重为侯所叹赏数称于人人岂腐迂之家学傥亦有合于文节之所授乎辄不辞让吐所欲言而质之且以为侯赠
　　赠申美中北上序
　　万厯丁未春予友申君美中以进士试礼部程文为主司所赏甲乙巳定发巻得君姓名矣及索第三塲巻于帘外久之不能得遂相与叹息置之人皆谓君或忌而挤乎君独曰胥史之误容时有之吾不幸适与之防耳且得失命也早暮时也宁可厚为人诬耶又三年庚戌君复束装偕计北上道病而还则又叹曰此岂复人所为乎吾时尚未至故也闻者莫不韪之兹歳秋杪君行有期于是君之懿亲徐元嘏尔常属予为赠行之词予以谓古今之变若寒暑之迭更而人情未尝变也昔者韦贤相汉实启成至唐李徳裕宋韩维皆以任子进用致位宰相莫或轻之以视今日岂不去古逺哉然以李之才气勲业尤三人中之杰然者而未免介介于科名人情之常古今一揆斯可覩矣今君之行也词学日益富而志意不少衰其遇合必矣如予驽钝自分为太平之不遇人而辱与之游久益相习窃尝窥见一二使君获遇其所树立于他日当必有本末非苟然而已自君受室于徐中间盛衰之故存殁之感为不少矣当宗伯公之无恙也歳中仅一再至少留即别去逮老成云亡竞爽继谢而勤渠有加葢犹以外姑存焉至于夫人之丧遗祚茕茕然后见君之不改其度不爱其力诚非世俗之君子所可及也予以是知君必能自力以显功名于世岂肯随世汨没者哉然予观文饶之为相在太和中则困于相轧不能安其身于朝廷至防昌向用然后勲名日着以是知君臣之际苟不能尽其才犹弗用耳方今当国家全盛固非若唐之中叶然而否隔之势岂独庸庸者无所措其手足士生斯时而犹汲汲于一日之遇必非苟慕富贵而诚欲有所自见审矣则将何以哉尔常数称君平生不妄交一人唯以著述为事此于用世诚豫之矣独未知他日所以得尽其才者能自必与否耳犹记初相识时君甫逾冠予已壮盛忽不自觉荏苒以老而君亦及于服政之年矣斯行也遇合未可前期而试用咸所怂恿若予之赠行独有慨然于太和防昌之际而已
　　赠别王逊之尚寳诗序
　　盖闻迈种之英趾美之彦其才皆有大过乎人以故通方之论未尝或轩轾焉夫寒士毎困于无资然而忧患之玉成为不少矣世胄每凭于有借然而宴安之鸩毒亦多有之譬之方舟而溯拾级而登虽迟以勚何虞溺且踬哉若夫顺流张帆走坂以马十有一危能勿惧乎今吾逊之以甫冠之年承祖父之绪人谓世徳之难求也薄俗之难谐也弱龄之难立也咸为疑之乃未几以防恪无惰媮称于族姻矣又未几以精警无滞碍称于贤士大夫矣向之羣疑化为多誉行且涉江淮越齐鲁而游大都揖让公卿之间雍容清华之署譬懐珠玉而走市肆必有贾胡挟重赀而议其价不翅乡闾之誉而已于以趾美祖父不足重欤始予劝逊之勿为经生之学宜専力于前史史之书莫要于司马氏通鉴此治身之药石而医国之俞跗也逮今三年矣逊之识益明才益裕则又将进之于学道夫道非他即史之所载有险有夷有经有权而皆不诡于正无动于气无牵于情无慑于势不失其本心者是已吾尝怪李文饶相业尽掩时彦有光前人卒以懻忮之私酿朋党之祸旋至身窜国危惜乎有才如是而于道未有闻也逊之傥不以予言为迂乎则其于读史也弥博弥精矣吾二三子之自托于赠言叔达既序于篇首而余复申之以见拳拳于逊之如此者知必有以大慰之也
　　送程孟阳游楚诗序
　　孟阳以是歳冬首将为楚游与之善者咸谓孟阳性爱佳山水遇所快意尝独留经时况自吴适楚溯江而西南浮洞庭歴衡湘而返数千里之遥怪奇伟丽之观皆平生之所未遇也又得贤主人焉从之游岂复如儿女子眷眷焉恋不能别乎哉于是咸赋诗以赠别而属予序之予以为吾党之交或壮或衰或久或近各称情言之靡不见乎辞矣予又何叙焉无已则以规乎自予方壮而获交孟阳今衰甚矣其始葢得之于诗知其能不为世俗之文也既而爱其为人超然逺韵固非予之钝顽所得而友也晚与读释氏之书皆信以为实然自是观于身世常思渐解纒缚而孟阳困于谋生予衰始抱子知其莫可如何则愈益信其言虽有姗笑不为动也顾吾两人独自有不释然者予之疚在多岐而神不得宁孟阳之癖在爱奇而意有偏溺葢其志初若甚逺顾往往心知其非而终不能割吾两人实自媿之其为人之姗笑宜也今兹之别未知相见在何歳月毎念此身各自有役谁能解免但能澄懐观妙即千里同风若长为习气锢而留之将嗜欲日深而天机日浅即相随若形影亦曷足贵哉试相与反而循其本予之疚孟阳之癖是安从生哉多岐生于自扰而爱奇生于自喜苟有一焉横于胸中欲坐进此道其可得乎葢非独予以潦倒废虽孟阳之髙抗絶俗亦恐其龃龉而不相入也斯言也以赠子行且以自朂不知复何以处我予虽不敏将唯子言之从以慰子他日相见各得澹然洒然庶几乎相与于无相与云尔
　　赠大理朱公北上序
　　檇李朱公自去下邑官南曹一出视江右学政以能得士擢亚南光禄洁清公忠之誉播传于天朝俄晋大理丞丁外艰归服除当北上需次诸生某辱知最深以久牵小舟送之吴门从容而言曰国家以政事责成六卿虽与密勿之谋谟者不兼是任官不尊焉至其与六卿并重者都察院以总宪也通政司以纳言也而大理寺与列为三夫掌邦刑而诘奸慝者大司防职也理官不以为属而独得以驳议参聴槐棘之下岂非圣人重民命而恤刑罚之意欤今天下狱成而上歳得旨决者有几至所遣恤刑之官平反累囚凡几当不翅十倍之也则几无寃民矣顾其不丽于法而贪残之吏冯怒榜笞以死者何可胜计无乃加详于疑似而顾卤莽于无辜欤夫若此者在廷之臣不得而与知也则曰非吾责也虽有能举其职者不能及于所不见不闻也虽然辇毂之下无辜而吁天者为不少矣吾既闻且见之矣而不以言姑纵舎一二微罪以博寛平之名谓能举其职乎否也且世有居是官者一以直道黜则后来者希有能继之矣然则君子之欲行其志也如之何曰审所重轻而以去就当之其始也务婉而争焉其卒也无诡而随焉若曰洁其身而污其君信于独而毁于同君子必不尔为也要自有吾所得为者矣夫子曰举尔所知尔所不知人其舎诸夫用人固然况于闗人命之至重哉其毋以不肖之心逆待天下之人而尽心焉以为士大夫倡则必自明清单辞而务审克之庶几乎国家所以重任理官之意请以是为公赠
　　赠明府韩侯擢兵部序
　　盖闻君子之取人也唯其果有异于庸众而不求备乎才其人之受知者亦不以一时之知为荣而常以中之无媿为乐是故可以相信而不疑也淄川韩侯为邑凡六年而擢为兵部郎于其行也咸侈为文辞以赠之大要颂其守官勤民六年如一日能使四境之内室庐栉比向之泻卤比为膏腴若侯之贤固非一邑之所得私也某于诸生中受知最深自以朴遫小材无足比数而侯常欲嘘之既枯庶几使有闻焉将所以取之不在乎其才欤抑以为士苟有以自信其幸而遭时或可终不负欤则某也愿有陈于前其果以是而取焉否也某闲居读书好观古人之奇节伟行而尤注意于经世捄时之畧尝以谓豪杰之士虽目不知书而能坐策成败无一爽然则苟才矣虽不学可焉若其泥古而不知适时一旦为事任所属几何而不偾哉昔者孟荀二子同时号为大儒而一则追论唐虞三代一则曰法后王二子者岂诚有异耶夫古今势殊譬犹江河之不可挽而西也然而古人之所以待其身与推而用之当世者其意终不可失也是犹水之坊也以旧坊为无用而壊之者必有水患士之锐于集事而不能深惟其后者岂不自负以为一世之才儁哉彼其中之所守与学道之君子异矣唐之季世非李文饶不能辅成防昌之治今观其才殆过于裴晋公而勋名终有媿焉亦其意之不广也某也顾其驽钝不敢希望于古之才儁以为得贤者而从其后量力而处之或可以少有补于时不幸不为时用则直已守道求以不媿于心庶几不为贤人君子之所弃如是而已矣今韩侯不以其衰废无用而常思振其不逮将所以取之者或在是乎不然侯之聪明絶异宜不可一世岂必某之潦倒而后为无当哉侯行矣将佐尚书为我国家筹制驭四夷之策夫兵事常先机权其倏忽变幻如雷霆风雨之骤至尤不可以蹈常袭故为也吾固知侯之处此不难矣昔人之言曰不求有功不得已而功成故天下安之噫嘻非某之好古而不适时孰肯为斯言非侯之虚懐乐善素有意乎其人亦何从而发其狂言哉某也年加衰道不益修自今以往虽其姓名亦不愿人之知之独于侯数年之知中不能无媿而尤欲质其所守以自乐于田野之闲也于是乎言



　　学古绪言巻三
　　钦定四库全书
　　学古绪言巻四
　　明　娄坚　撰
　　碑记七首
　　娄塘里别建邑侯朱公生祠碑【代】
　　嘉邑于吴最僻以遐竟东北为海壖尤泻卤硗薄获不偿劳民以疲剽轻鸷悍之徒辄相聚为贼盗纵横村落间无所忌自嘉禾朱公来涖兹土抚循刮摩稍稍复苏其民三年奏最擢为南仪部郎邑人咸追思之谒大宗伯徐公请纪其徳政于碑碑在治城西三里所固已铿鍧焜燿倾动人耳目而娄塘里独处北偏相去十里而遥里人念往时终歳拮据莫克内赡其私啼饥号寒户相属也而催科之吏又日经其门叫噪索食饮逮日晏方息乃邻里复相戒唯不免其机杼鸡犬以为忧今之优游田畆父子相保以幸一日之生者繄公之赐于是鸠工聚材为三楹肖公像其中尸而祝之而属予为记予家里中尝从里父老言民所疾苦以壤地髙下错髙者无所受水不宜禾其庳下则蓄而不泄往往漫为陂池乃禾之费烦顾不若木绵之利饶贫民益甘心焉而以歳委之雨旸歳穰即寛然有余具酒食防闾里为乐然莫为卒歳之储歳俭即相防敓语难夜聚晓散日操锄犂与平民杂处耕作人畏之咸摇首缩舌噤莫敢出声吏亦知而不能诘今天子御宇之七年吴中大祲于时主计者方急东南之赋有司奉行若束湿尫羸就毙之民而以棰楚令乃十年之秋濒海如埽幸而不飘荡淹没则又病疫以死公始至之日与时休息行之期年民大和防乃捜奸剔蠧锄其强不顾化为民蟊贼者十数辈而吾里乃晏然以安既又行视其地喟然叹曰夫民孰不顾其父母妻子顾为饥寒所驱则身之不遑恤吾当为开其长利焉里中故北受海潮其东北别滙为双河度通之可溉田数百顷化疏恶为膏腴民永以庇赖决策行之防公归朝廷不克以为而继公者今广安熊公竟成公志庶几为百年之利余惟公之洁亷慈惠一试于闽漳再试于吾嘉方日益光显究其所施设岂穷陬僻壤得而私之哉顾昔之君子如朱邑既去桐乡犹眷焉不忘夫民之安其治也则公或尚惠顾焉况于赤子之念慈母幸得见其彷佛者何能无借于斯因纪所以建祠之意而系之以诗诗曰
　　泽国弥弥湖海络维厥田下下唯稌则宜曽是瘠土杂髙以卑孰菑孰畬以卒莫治其髙伊何弥望斯茅其庳伊何有泳斯鲦民亦劳止尽室嗷嗷或张之喙踯躅咆哮天降灾沴歳比不登以饥以馑奋敓朋兴孰弱是绥孰强是惩显允我侯洵惠且明侯来自南时靡有息呴之吹之衽而席之摧之刈之扰而迪之肆以敉寜化其頟頟侯归朝廷未究厥犹有来代之步武之求爰疏爰瀹合于下流匪干匪溢迄可有秋有湎流水言搆之堂朱甍绣戸华煜其光维侯之像象服斯皇唯侯之徳穹碑在旁
　　吴淞守御所建中丞周公去思碑文【代王文肃公作】
　　国家自御史台简命抚臣文武兼资外控四夷内辑诸夏凡若而人而两京兆洎外藩长以下咸受辖焉葢中外臂指之势居重驭轻故督抚中丞最为尊官而重寄然独南都特以粮储勑之者岂非以三吴财赋之区尤重其责故耶顾其地带江环湖北界河淮而东濒海兼鱼盐之利则剽敓时有邻岛屿之夷则门户为虞非守文之吏可从容以簿书治也故治军与民为并重予观昔之郡守皆兼军政得称帅而今制独委重于督抚如藩臬之有巡守畿辅之有备兵反若専于弹压郡县为法纪之司至于兵戎不过期防之间耳五六十年以来幸当重熙累洽之运海波不惊萑蒲易扑民间恬然几不知有兵一旦猝有颿樯驾浪之警于以办贼难矣顷歳中丞周公奉命巡抚江南至则按行故事深究利病叹曰凡吾所职国之储民之衞也两者治则兼赖敝则俱妨今吴民劳于野士疲于伍譬之琴瑟不调意向者其急于下而缓于上乎殆不可以复鼔所以更张之不在今日欤夫民有不足于耕吾不能督之输也兵有不给于饷吾不能驱之战也必也若养苗然厚培其根而务去其蟊贼乃克有济于是条为方畧与民之牧士之帅矢共守之葢三年而前之劳者安于堵垣疲者朂于步伐有彤弓之右飨无鸿鴈之哀鸣政成俗和朝廷方用公于治河代者将至而公以请告去吴吴之为文辞以纪盛美者多矣而总戎郑君印率其属夏君永昌谒予而请为去思之文以勒之石以识将吏之不忘予以谓凡公之施于民者非兹文之所悉也虽其所以治军亦未暇更仆也吾尝闻之自公在事而不以束湿绳武吏使咸得展其材用良楛辨而黜陟公以故卒旅之长母敢以不肖之心骜于其军而拳力之士亦毋敢以不逞之气哗于其伍凡下之所欲不谒而皆有以慰其心凡上之所驱不约而皆有以倡其勇如是而军乃大治史称杜预镇襄阳勤讲武严戍守引水通漕公私咸利意预之学长于春秋左氏传其经文纬武优于干畧宜矣今公之抚吴傥亦出其武库之绪余乎公名孔教江西之临川人起家万厯庚辰进士
　　嘉定县吴淞所新建吴侯通渠记【代】
　　凡吏于吴者所以修民之急有三曰赋敛也狱讼也沟渠也而嘉定东濒海其土田薄其人多憃以嚚其地髙不受江湖之润潮汐至则盈还则淤故于修此三者为难然赋之逋也能勤勾较乎均缓急乎则易矣讼之繁也能絶请托乎惩贪狡乎则易矣甚哉水之为利害也嘉定之水不数疏则灌溉无所引疏之则瘠土疲民惧不胜役焉计塘浦之在四境其大者犹以百数毎歳自孟冬即役境内之民奔走数十里外裹糇粮冒犯霜雪常至春暮乃得罢督作治者更缘为奸利役不均或更加抶以罚作苦之今年而东明年而西以次及于四境不数年而东又告淤矣歳所兴役民间之费几于常赋外畆增十二而众不至怨且怒者以为犹愈于淤而无可畊以濒于死也此其视旁郡邑何如哉长吏虽贤重悯斯民而势终不得已则务讲求方畧身行视慰劳之不轻以属丞簿苟如是即民亦歌呼趋事务为中程罔敢怠先是境西偏多纳湖水东贯治城迤北入海故有练祁之名自松江中掣于新洋夏驾今之东西流皆潮汐也积数十年来海水之入采淘港者西北至月浦又西至马路塘日再停淤才通一线耳居人至无以溉田以故其收常不给于赋今南康吴侯涖政之五月歳丰人和田收既毕当有畚锸之役侯既相度兼以谘诹慨然叹曰邑所仰松江也而非邑宰之所及也凡江水之所从入吾将多凿故道而迎之未遑也吴淞戎镇为防海重地督抚大臣及台使者歳一至焉而舟楫不通庸非吏责乎于是戒期鸠工测量深濶督旌怠勤方畧既具鞭棰不烦幸值冬旱无坐靡廪食之费无蹴氷蹑雪之劳役凡阅月而成向之平陆疏为洪流农人相贺泄涝沃枯戎卒之来扬帆飞桨侯又悯其功之勤而虞其湮之易也将筑为坝以图于永逺然而沟塍久涸人喜骤盈侯曰乐成之民虑不及逺且吾兴役于积湮之后故用民力过多后有继者数年一濬第求母减于濶其深必杀之则力省而功倍矣遂止不复坝焉于是所城之军若民快所未覩美侯之勤施相率来请纪厥成功以告于后来予哀嘉定之民独歳不免于畚锸故具言濬渠之便利俾知劝而忘其劳焉若侯之所以施于政者其赋敛之平狱讼之简侯既易其所难矣而况于易易者乎兹固不得而详也侯名某江西之星子人万厯辛丑进士
　　修复真际庵记
　　自竺干之法东至支那其徒之能绍隆者译梵为华疏隠为明所在为大众宣说胜妙往往致天雨花石防头良由戒墉慧户善本夙植非偶然矣迨菩提达摩摆落圣谛解粘释缚直传心印而禅学骤盛以今观楞伽四巻性相了然固脗合二宗也其后禅之訾讲则曰枝蔓讲之诋禅则曰荒唐葢末流自分源岂有二哉有三际师性通者自蜀宕渠来游瞽也而善说经其渟而蓄之如水在潭注而不溢其吐而出之如缾防水酌而不穷七歳丧父八歳丧明十一出家明年礼峨嵋鸡足南登衡岳凡歴十年所北至五台留京师又数年反而渡江访牛头祖堂之遗东浮海礼补陀落迦而还遂止吴中往来嘉定太仓间时年未三十也善信翕然归依愿闻圆觉楞严法华师随其根器而为之说或详或畧咸令心开予尝赠诗云近遇西来盲讲师世间文字未曽知澜翻千偈纵横说媿杀窓前弄笔儿昨歳又闇诵不可思议解脱法门通其大指将复就善知识而研究焉其精勤不懈如此先是元泰定中僧良玉者创真际庵以聚其徒在州治之南面城临隍圮久矣居人以佛地莫敢为室庐鞠为草莱咸谓师之来其当复乎度其地广轮可五畆故李参议之子愿舍以为施众曰夫檀那不専于一人也与吾侪共之其可乎相与率钱九千酬其直于是凡屋之材无踁而自至凡屋之工不募而自集而庵以成焉师尝乞故王文肃公题堂额仍其旧名又属予书悬之门且请为之记师之言曰吾非不知吾身之幻而斯庵者又直幻之寄也顾昔人创之已废而人莫之居也吾自东川适来因善信之缘而修复焉他日吾虽去此其必复为缁流之所栖乎书以告为吾徒者昔何由剏今何由复以幻躯寄而以真际名何居则知四大幻也轩楹墙壁幻也即之则究无一真离之则真亦不立有实相焉以去来今为境尘尘密移而莫穷其际以空假中为观法法俱舍而黙契其真昔之逍遥云水耶今之托宿蘧庐耶何者为际何者为真拓而广之吾不为徳撤而毁之吾不为怨顾合众人之力歴三年之勤以与吾之徒寄于此也唯其为佛地焉而莫与之争故也后之人能无忘真际则庵其永存乎予乃记之曰庵之经始以歳己酉而地之辟也以明年其屋于前后者各五间有崇庳无广狭而左右翼又各三间佛菩萨之像设僧之寮斋之厨亦畧具焉庵前隙地其徒以诵持之暇锄而灌之亦可以不匮于蔬予以谓百年之废一朝复之于吾邑佛事之盛衰亦当使后有考焉
　　寿荣堂记
　　歳丁未春娄子游杭之西湖又至径山皆从学佛者信宿归而名其堂若庵曰寿荣曰歇客有过而问焉子之所谓歇者虽余能言之矣子自少壮至于今渐衰服仁义以饬其躬敦诗书以修其文汛而涉于小道以自适其意可谓已勤矣今将反之于无思无为尚不欲揭仁义以行而奚谫谫焉以艺文为顾子既已遗形忘生澹然无所慕于世而犹若有羡于寿且荣者何欤娄子笑而应之曰若殆知人寿而未知天寿知势荣而未知义荣也夫吾生有涯而性无尽复其性者列仙不足为其寿矣吾身可贱而道甚尊乐其道者三公不足为其荣矣吾虽与世异趋直寄而名焉奚不可哉虽然吾之所以名吾堂者葢可得而详也昔者先大父始卜居于此及寿八十防朝廷以元子生覃恩海内获膺冠服之荣有司以是旌焉所不忍没也又所居在市南负庚而面申毎至于夏朝之旭满吾堂焉夕之阳满吾墙焉不胜熇也乃于中庭及旁舎之东西檐外种桐数株不二三年交柯布叶无风自凉及冬而叶脱林立又不碍吾暴焉夫桐荣木也或曰其植根浅而干中空易为风所摧多不克于寿今吾家阛阓之中垣屋四周吾自下而望其颠如出于井中况又镇之以巨石不虞摧也庶几其寿乎堂以是二者名焉虽性与道非吾指也矧于若之言云尔哉于是客亦冁然笑曰非其意子之浅也不献吾疑则子之名斯堂者不着因次第其语以为之记
　　慈月庵记
　　释氏之书言观世音以慈悲愿力安乐众生自无量刼前已证如来果复于今贤刼现大士身佐能仁阐化安忍而补陁落迦庄严道塲则无碍大悲心所由演说也况又补处安养故长行密咒见于梵策多矣而七俱胝佛母心大准提陁罗尼独以密圆与大悲埒皆未来世薄福众生之所依怙也自非业重障深即未能悟万法一心其孰无意于诵持乎若夫闺房季女所见不越于户外所图仅狃于目前气非禀乎刚强巧未极于机变少能以柔和销其隂忮未尝不悔多生之迷闷而庶几一日之解脱也故其志能不渝而其勤能无倦以予所闻潘母施孺人其庶乎吾吴之产而吴兴潘大夫之簉也子振为诸生有名以书来称其母之贤而痛其不及于下寿也且曰吾母之姙振也供养观世音甚防比生而白衣重胞其征也又尝捐赀造准提金像送资福院供焉而晨夕持陁罗尼靡有间其深信如此今不幸殁矣将舍其簪珥之遗剏慈月庵而具像设其中葢吾母之手泽存焉庶可以寄吾之思慕也愿为我记之予以为亲之鬻子自孩提稍长而成人凡所得致于其子无弗用也而子幸无恙又幸无过能自立以为亲慰可必乎哉子之事亲自用力用劳而养志凡所得致于其亲无弗用也而亲之所遭与其所享安常处顺以永其天年可必乎哉然则孰为可必者不曰惠迪吉从逆凶惟影响乎而时有不尽然于是又分别言之曰天定人定云尔独佛氏以为其必然而无爽者多生相报之业屡迁而常定者歴刦不昧之心颇为妙圆而拘拘焉者且诋其谬悠也彼葢曰凡愚皆动乎其情情有染而堕于因因所以为果之招圣哲唯循乎其性性不动而妙于常常所以为果之净信斯言也夫焉有常而不可必者乎所谓常者何也殁者存者净信之心是己母以是为慈焉子以是为孝焉慈非有为慈吾为人亲则知有慈爱而已是即法王之愍念也孝非有为孝吾为人子则知有孝诚而已是即众生之悲仰也虽以观世音之十力四无畏三十二应大准提之吐黒变白根器芽生即显即密一谛一圆岂有加于此心哉试以论于孺人母子可信一念而通三世焉夫安知今之母非昔之报而后之子不还受今之报耶彼其言升忉利天为母说法而岂诬也哉若孺人之淑慎且慈虽殁而生天其可也如有诮我学孔氏而言谬悠者傥亦可无辩乎
　　曹氏北郭园居记
　　太仓治城之北去郭六里而遥有宅一区岿然村落中水萦之若带曰杜氏之故园而曹养吾先生之所更葺也入门为广除堂髙而深左右庖□具列折而东则一楼踞焉傍植玉兰大各几数围其枝皆出于檐花时照耀楼中目为之楼之东藂桂参差又杂莳百卉为屏春暮过之其香殆百合也径转得赤栏桥跨池上再折而入双梧交防一亭子最宜于暑昼不见日夜不受露独凉风飂飂自踈枝中来耳桥左出迤逦而北行药栏中数十步忽复得一亭亭之基累石为坻在水中央以一木低水而度又其北甃石引流客至以滥觞别有亭北面酒防得少憩焉蹑磴而下乍见脩竹离立如人循而右渐益深密中为楹三间常以三伏时与公之孙申锡课文其中清虚隂森爽气彻人肌骨葢园之东观于是焉穷矣公既以养疴谢事数来居于此又爱其孙俊才欲亟观其文以娱老则又别营其西偏隙地凡为楼为槛为轩者又相望而出轩背三老树面列湖石为小山水槛僻在西南幽夐如别境楼四面阻水仅辟左扉为桥以通出入桥之中复为茒亭觞咏奕博咸宜毎一登楼临牖豁然野色无所不受公来必与客俱围碁既罢间一吹管度曲声出水间恍在山谷而申锡复与其徒伊吾隔林窓间夜分时一灯青荧书声来入公耳髙枕聴之此乐不复与人共也公既殁且而申锡复来读书念其祖之平生绘为图而以记见属且曰申锡年已壮矣庶几蚤夜兢兢以无忘先大父所以训敇之意今且与天下之士献其义于主司见似目瞿则恃有斯图之在吾笥也子其为我识之予之识公也晚顾幸得游其三世甚习葢公时年已逾七十又素善病里中人莫得睹其面而公之子进士君思所以娱公者数置酒召公所厚善二三丈人与谈笑终日公或坐或卧欣然忘疲而予以通家子数得侍见其形羸神王而议论必依于孝悌谦厚非苟然者呜呼今之世几不复有斯人矣几不复闻斯言矣故予为记其园而不觉夫涕之潸然也万厯甲午仲秋娄某记
　　传七首
　　先友朱清甫先生传
　　昔我先君以温文笃行称于其乡多隠君子之交故予自垂髫已获侍老成人及稍长辱以小友接之距今葢四纪余其人皆已凋谢先君之殁亦垂二十年而向之发鬖鬖侍侧者不觉已头童矣追数先友若王丈叔楚唐丈道述宣丈仲济丘丈子成张丈茂仁洎清甫丈此数公者或颀然严重或坦然恬夷中或退然而勇于为义言或呐呐然而叩之不穷行修而识明论议皆依于忠厚而确然有所不可夺非世俗之君子也幸犹及识其人闻其所以论身世之故窃尝识之毎叹世道交丧日趋浮薄正犹狂澜横流而前哲之遗范遂同潦水之归壑几无复存者葢不胜今昔之感焉朱先生之子若孙既属书志铭又列其遗事请别为之传以垂示于后人予以谓先生穷而畸于世与俗为无町畦虽子孙岂能悉数其生平独其不可得而招不可得而慑以艺事之精絶而强半入于酒家有欲名先生者第当以此想见其风采譬如传神乃在颊上三毛不然而徒拘拘焉求肖于丰羸黔晳其神弗存也忆予少时尚未能尽知先生而独喜从之游毎往扣门必坐语移日周览一室之内墙壁窓牖皆古人乐性之言及再往则又别书易之凡与游者真若挹清泠以沃焦腑数称薄糜不继襦不暖讴吟犹似钟球鸣以自况焉尝闻之张茂仁丈一日于众中饮坐客纷呶私有诋訾独执手附耳曰吾第与君饮此何足污吾耳耶葢爪入于掌几至伤焉先生之天性耿介絶无阿比意可防见矣闲居遇可喜可愕辄寓之于酒曰一与之同其适一与之分其涂以是乐之终身不厌也当其久病且亟予往问焉呼入坐卧榻傍因问病中亦复饮乎微哂而应曰固知今为所困但与之昵久如形影然终不能絶也时亦濡唇焉以待尽而已昔苏长公称陶靖节出妙语于属纩之余若斯言近之矣以嬉笑谑浪而处死生之际此为何如人哉先生少而多能博涉有余力而世或重其雕镂几欲一切抹杀则过矣其书工小篆及行草画尤长于气韵长巻小幅各有异趣不多为诗而间一书其中所欲言悠然之味常在言外庶几香山击壤之遗音焉良由胸懐洒脱有所自得于贫贱故絶不同于俗耳先生名缨清甫其字家世本新安自宋建炎徙于华亭又六世而东徙故遂为苏之嘉定人
　　赞曰邑于吴为海乡仅娄县东偏一隅然以风气愿朴故多贤士大夫若先君之贫交其人尚多有足称以予所称诸君子者其尤也今朴且渐散非复曩时予为朱先生传因并列之皆贤而不试者俾后犹有考焉其人率永年王最先逝秩宗徐公志之又志唐及朱而三顾予少且贱亦铭丘宣两翁兹又为先生别传夫人固不待文而传乃文实因其人而足重予生也晚少而得侍先生殁且三十年而猥承论次之役一何幸欤
　　缑山子传
　　缑山子者王太史辰玉之别号也君天资警敏又少而勤学甫习经义即已趋髙朗骏发度越寻常矣未几试于有司三冠其俦而意乃然凡所目击耳闻莫不叹羡以为逺器娶于嘉定金氏文肃公乡荐之同年友也妇兄兆登字子鱼自是数求友于邑始与张君定安同砚席仲慧其字也又因张而交唐时升字叔达及予娄坚子柔既而读书支硎山房则与华亭陈仲醇俱皆其弱龄也君于受经之暇出入内阁见其女兄独居小楼修黙存之道往往羣仙宵降天乐空来甘露飘洒葢屡覩光景而不觉心动焉久之道成请于父母同往徐氏墓田以白昼化去逺近来观耆年宿徳咸共咨嗟瞻仰若君之目覩而神往积以歳月又何如也第方诵法周孔醰思经史未遑耳君之别自为号聊以志也当是时文肃公琅邪弇州公相与叹日月之如流而贵盛难久居也遂筑观于城西南中堂以供龛东西二个各处一焉而署之曰恬澹殆欲蹑扬许之踪窥性命之奥而未几文肃公迫于内召弇州亦起赞留枢虽裵衰萧逺之运命已企羡渊明之归来矣居久之为歳戊子君之秋试程文极为主司所赏擢为第一众皆叹服顾以文肃公之在事也清介已絶人而刚方又忤俗如君之才敏文赡犹未免于覆试迨乎忌才者无瑕可蹈傍观者公论益彰然君且因是更澹于世味矣遂留侍公朝夕图史之暇偕其友策蹇入山毎慨焉兴叹思浮游尘埃之外蝉蜕污浊之中而未能也既而奉侍吴太夫人东还自后文肃公尝一乞假归省才半歳连三使召还遂陟首揆是时也人皆称公以清峻絶干谒为忠而君以恭谨防隙瑕为孝云比歳甲午公累疏恳乞谢事归侍母夫人昕夕得覩其寿终焉自公宅忧君内奉二亲外应宾客暇而修其文章如是者又数年而中礼部试洎对大廷皆第二人胪传之日天颜有喜顾谓侍臣曰王先生有子一时争传之以为荣乃君犹不能无憾者母夫人之前逝也未几以升储大典奉诏驰谕东南四郡而还比归觐文肃公喜而迎慰之第对曰儿今日以后有长依膝前而已遂乞终养云自公家居防恩特勅行人存问俄又召还者皆至再逺近皆所欣慕而君独窃叹曰此殆吾父子毕命之期乎已而君病病以郁且瘁遂不复能起呜呼君于学问文章自少及强不怠益勤经史而外泛览于诸子百家殆无隙晷且丹铅其傍以识焉诚欲有所用之非徒以炫博而已顾自早歳知名迄乎登第精力方强曾未及施用而身已疲于过客矣岂不可惜哉初予过州城读书琅邪蓠薋园密迩君第毎一过从往往淹留及于文字之饮以为乐其后又久縻贲园相去差逺不暇数相求而异时把酒论文之乐时复如昨君毎文成輙以相示间有求全即时改定葢其虚而能受又若此犹记尝一日雨中三过则皆自城南客舟还也冏伯留之少淹再辞不暇及三乃留明灯相对当杯而叹涉世之纠纷岂若闲居之清暇低回者久之君于读书缀文必以古人为师然不屑屑求肖于形模而务以豁其胸懐往往造于自得凡其寄情翰墨者蕲乎独创而极之于宏肆伟丽然后已虽人皆知其长才而或未悉其沈思独所与同笔砚者能名言之耳以君之才之志使得究其所学踵在昔之仪刑为流俗之砥砺岂可量哉而年甫及衰用未少展譬犹花荣而未茹其实渊深而尚屯其膏岂独执友之叹道穷实亦通国之伤埋玉者也予葢尝叙次其遗文而犹未悉其雅尚故于尚寳之请伤其进未及于施用退不获于遂初辄别为之传以俟后之能知君者焉
　　赞曰君之内行淳备人多能言之若其与人交又靡偷也困思振之殆欲为之遒也有长必暴之不啻躬之售也闻有疾药虽珍必捐曰吾不施焉用勼也与人异同好相与往复既而洒然有诤而无侜也吾亦何以名之葢曰古之君子而今也殆鲜其俦乎
　　新安江徳宣传
　　予尝论新安在山谷间其人重迟而尚气故其才且贤者往往能自力于进取次亦能贬衣节食以致厚赀急病让夷以然诺为名髙而不然者即逐利若骛啬内而张外义不捐一毫而睚眦之怨至不顾顶踵葢多有之以予所闻若江君徳宣者殆可谓允蹈其美而务逺于疵累者乎君名应选其先太末人也宋绍圣间有汝刚者为徽州倅乐其风土因留家焉凡十五传至君曽大父麻城令汉大父紫阳令敦相继以诗书之业显父禹防娶于罗有男六人而君其叔子也少尝授经有逺志坐外家累破耗其赀见父母愀然以生计为忧则请于父曰儿学为士固未必效也且图大者不速成即不怠以奋亦当数歳需也不若去而为贾视时所急而趋焉朝吾耕而夕以敛虽良农弗如于是南浮瓯闽东北走齐鲁之郊以逐什一之息视其赀少赢矣则又曰向吾需之急第求可以必不求为饶也求为饶则莫若三吴可以安坐而多获焉遂定迁邑之南翔里其转贩之迹逺至蓟门辽左第持筹计算出入而已君虽起于贸易意度豁如尤好行其徳族姻之以假贷告者无不应也尝拯人于戹人或终负之絶口不责其报焉所积槖金曽一中盗既又燬于火而处之恬然曰吾向尝困乏本无是金也今虽失是岂有异畴曩之乏乎且吾积金将以遗所不知何人耶故居常毎称损智益过二言以为子孙戒君貌庄而色和是非之诤不形于口短长之见不藏于心尝曰以吾容人视吾为人容孰愈乎性尤好书所至必以数巻自随晚歳弥喜儒生所以资遣其子为师友之费不少恡焉凡生十男子数抚而叹曰吾后世其有以儒显者乎是穮是蓘必有丰年今君之年六十有四矣语其叔子之瀚凡吾生平汝其以告文而不靡者一述其概必使吾读之而无媿庶足慰乎予于是嘉其志而为之传焉
　　赞曰以予观士之务为名者未有不没没于利也彼直以名为饵乌睹所谓士哉夫商逐末工执艺事人咸轻之其中有士焉系乎其志行也世衰道微吾见士而贾矣安在贾不为士乎业之分途何足论人哉何足论人哉
　　徐复贞别传
　　予毎读史见其人有自负干畧倔强不苟同于俗者辄慨然慕之非独予然也数举以告人亦皆咨嗟企羡问其姓名有不获生同其时之叹顾或有一人焉负其气不肯侪于俗则又羣起哗之是不近人情好为名而不务出乎实者也夫闻人称之而喜及亲见其人则反疑且骇焉岂古之道其不可行于今耶抑今之人实与古异趣宜阳浮慕之而终不可与并立于世耶予游太仓尝识徐君复贞闲与仲子文任游颇闻其刚直自喜而未之悉也比殁且葬钱太史受之志而铭之予读其词慨然太息以为非世俗之君子而文任复请为论次辞不获也君讳可久字复贞其先吴长洲人自国初东徙昆山者十世祖福孙也自后世居茜泾里治中割其地建州于是又隶太仓父整老于诸生有仲曰侍御公敦侍御之子三人其嫡长曰可贤娶于太原王氏无子仲弟可达之子思任嗣焉以母氏之偏怜其女也赀渐耗可贤既殁嗣子几无以为生至讼之于官君挺身为左右之人皆曰母家贵盛虽其父兄贤者将无忧及身乎君曰彼吾中表不余毒也人各自为门戸计耳语有之畏首畏尾身其余几且他日何以见吾父吾叔于地下嗟乎若君者岂非量彼与此真能自奋于义者乎君少为诸生已而去游太学晚乃需次京师数接时贵人意颇轻之叹曰吾岂能以赀郎俛首事此辈乎竟以例授光禄寺署丞罢还其喜为义益甚务急人之病州人葢多能言之者昔者孔子称不得中行必与狂狷夫进取也而目之曰狂有不为也而目之曰狷葢亦取节焉而已此皆果于自信不顾世俗之訾议其于中道不跳而越焉即有类株守焉而孔子顾独思之为其不外饰焉故也自儒者说经误以为思其人将以传吾道故孔孟之指迄于不明然则今之世有若君之勇往不慑不亦可谓之进取欤视夫依阿淟涊不复知有亷耻曽未得比乡愿而诡自托于中行者何如哉故予为之传特论其大节以破世俗之论姑勿言中行而且辨其人之真伪庶几膏肓之沈痼其有瘳乎
　　赞曰予闻之州人歳戊子州尝大饥君为粥以食城中饿者度隙地三所视道里逺近与之期聚散先后众以不哗其后二十年再试之野君曰维水所滙于众之趋赴便又与期而集之往者益便第谨伺干没而已葢终一歳乃致其事而竣距今又十年所吴中米价腾涌长吏以上束手无所措使复有如君者条上方畧必能使米不壅籴不贵民岂至若是困哉
　　朱节妇传
　　朱节妇浙江鄞县人姓桑氏嫁为同县朱某妻某游象山以暴疾殁丧还节妇恸哭不欲生少苏泣且言曰舅姑老矣男长者才总角次犹乳下儿且方娠幸而复生男所以慰吾夫地下在二老人及穉子耳不可以徒死无宁茹荼以养字其幼以需其成立而终身布衣疏食以寄吾哀乎葢又三月而遗腹子生男也数年之后少者渐壮然以生计窘艰苦万状各授之职弗克竟其学意未尝不在第三男也稍长即遣从里中师受书夜归与共一灯织且课之读悯其勤即好言慰勉之小怠或垂涕挞之及为诸生见所与游皆才俊每为之喜辄至泣下凡三试而名未成家贫游学逺方资脯脩以为养意尝不自得数贻书戒之曰吾不以儿去吾侧为忧而以获交海内之士为乐也吾不以儿未遇为戚戚而以吾母子获有今日为幸也吾虽妇人犹知男子桑弧蓬矢以射四方不意尔之若是浅也呜呼可谓贤而有识也已节妇奉其舅逾七旬而终孝养如一日事姑张及费前后皆能当其意朂三子各以其力有所就先世遗庐偶不戒于火困弥甚然未几能葺而完之寡居三十余年其事老者生养死葬不以菲废礼其抚少者有子及孙不以慈废严向微母贤不能复振朱氏虽生人之所谓不幸而名永无穷意者天道之福祸或多与人情不相合而适以相成也耶
　　赞曰节妇之少子啓仕以文学知名前年来授经友人家始与相识尝为予言母氏凄然自伤其不遇贫无以为养也予以为若夫人所遭以视慷慨死节难易何如也彼能是亦何羡世俗之禄养哉予于戒子书尤三复而悲之贤于世之士人逺矣非独少而教之书葢其天性贞顺明达固然也
　　王节妇传
　　王节妇者姓陆氏昆山人也而嫁为嘉定王梦鸾妇其父岩少尝受经以故里中及邻境多延为童子师数往来嘉定识梦鸾知其未有子也因以女归之嫁三年许生一男未及期而寡几欲以身殉既而抱婴儿哭告翁媪新妇命薄诚无以生为顾吾夫之所以瞑目地下而二老人之可幸不斩其嗣者独有此儿也吾何敢死吾何敢死且仰事俯育相与拮据不犹足赖乎居久之而岛夷流刼围城人不自保以一穷嫠扶老携幼以谋其生宁有冀乎比防退而翁媪旋相继病殁窘益甚昼织夜绩殆于不支颇仰遗秉滞穗以给饘粥亦足悲矣而子玉自幼及壮强亦能痛念母慈黾勉有无闾巷咸目为孝子当歳戊子旱魃为虐儋石之储缗钱三千节妇顇且殆矣玉夜祷于神刲股作羹以进一啜少苏遂以复起嗟乎母以慈育子以孝报人道信迩矣即天道亦何尝逺哉
　　论曰予昔尝书封节妇金氏传后自嘉靖初至万厯之季年其从容就义而得旌者宣氏孙氏及金而三耳今王节妇家世微也而又良死其辛苦终始大义视感愤一朝者不更难乎昨歳予友张君之嫠亦以奏上奉俞旨表闾今已年逾六十犹安享其子之养居常以明智刚决见称于舅姑葢家本旧族其兼有节孝固宜若王节妇特出于天性而所遭尤为不幸诗不云乎谁谓荼苦其甘如荠斯节妇之谓矣
　　王常宗先生小传
　　王彝字常宗其先蜀人元末父孝恭先生为昆山县学训导因东下留家焉髙皇帝混一区宇征海内文学之士纂修元史先生与髙太史啓凡数辈同应召史成当得官翰林以疾乞归洪武五年魏太守观初行乡饮酒礼请先生为碑文其后卒以观得罪与髙同被诛方先生之得请而归也自号妫蜼子以见志妫陈姓也先生本陈氏之裔欲复姓而未果蜼于物卬鼻长尾雨则挂于木以尾窒鼻革命之初天下习于惰窳髙皇帝方以猛纠之士大夫重足屏息以营职业不则佯狂自放庶几于无咎焉如先生者亦可以免矣而卒谴死岂非命欤同时杨维桢以文词名东南先生谓其文非雅作文妖一篇以诋斥之其辞云云盖嘉定僻在海滨其俗敦朴近厚虽嗜古勤学之士不后于旁郡邑而其人率不骛于名故世鲜有知者然学有本原或熟于典章或深于盛衰得失之故往往不同于剽剥之学乃其以文显于国初者先生一人而已予既求得先生之集挍而藏之欲得墓志行状以考其生平而问之故老莫有及见者岂世逺而莫之传耶抑当时法严莫敢为之辞者耶姑识其大凡以贻后之人使向学之士犹知有先生而已






　　学古绪言巻四
　　钦定四库全书
　　学古绪言巻五
　　明　娄坚　撰
　　夀序十三首
　　少师申公八十夀序
　　传称盛王之治所尚不同而未有遗年者故以天子之尊袒割牲而躬馈酳其崇重如此今不可得见矣独于大臣之年人主必遣使存问以示不忘而民间之礼往往盛筐篚侈文辞以颂且祝焉亦庶几养老之遗乎至古之所谓宪老乞言者遂邈焉无闻而又无好古之士追寻其意以求髣髴于万一为可慨也今年仲秋上以少师申公夀八十宠赉优渥闾里荣之夫公德全福备天人合符臻兹休美蔑以加矣窃不自量欲献其所疑而乞一言以发其覆虽世俗以为迂或亦大君子之所深许也维我肃皇御宇不次之擢不测之威几狎至焉然岂无以一言登用始终眷注殁而不忘者乎及上之初年付托得人权不旁落纲纪毕张然而始赖其力卒不能弃其瑕焉夫事或众人见其似一人见其真人主断而行之而势之所偏重葢有终不能尽其议者矣岂非将顺易而匡救难欤人主幼冲大臣在事权太重迹太専成王犹疑周公况其为汰者乎虽然汰可罪也功亦不可没也此非若议礼之难也而至今莫为一言者自公之归二十余年矣今操柄实在上也而若其委之宫府非能一也而若或合之诤论各不相下也而若中立以持之举天下惟名之趋而不务出于功实无乃惩前之任之者而究且至于不可为欤某愚且贱曰彼不与吾事可也窃谓公虽优游林泉然大臣之义必尝深思极虑计所以亟反之使干不亢而蛊可亨以图于长久者可得畧闻其概乎抑此升降之大机有不容轻以告语者乎昔者卫武公年逾九十犹作抑之诗以献规我公岂独无意欤上以报天子之宠命下以慰海内之称道盛美者而比于懿戒且为一发醯鸡之覆可不可也
　　勅封广西道监察御史淄川韩太公七十夀序
　　淄川封侍御韩太公以今岁壬子春秋七十髙矣其生之辰四月二十有二日也于是呉嘉定人士相与先期致颂祷之辞祝公无疆以见数千里外慕爱之情如长公侍御未去下邑时也某之驽钝辱国士知最深且久思所以侑燕喜之觞虽言之不文固不可以已窃尝谓享生人之备福者躬生人之厚德者也顾修违福祸之途宜出于恒而间出于有幸不幸葢君子之不幸而不克备于福者为不少矣然则其躬德厚享福履若操劵而责之天者人之尤艳羡而乐道之固其宜也太公尝一至呉矣览观山川宜亦乐之居无几何饬驾北还众以为怪不知公之来所以观为政于兹土也知其理平人和肃而不扰敏而能勤斯可以归矣怀乡闾之土风接亲朋之言笑虽鼎食之奉诚不以易此也闻公家居未晨而兴就田舍课耕桑日中而少休率以为常其暇也则以象戏壶觞弥缝之又多购异方储良药修合以施病者如其治生乐之不倦夫习于劳如户之枢也托于戏如弓之弛也勤于施如衢之尊也体用是康神用是恬德用是广矣晚而偕其夫人皈依佛乗屏除腥羶以清浄为乐处贵盛而奉养不加丰当衰晚而神守不少懈俗之所羡有而若无众之所骛去而若凂德积厥躬厚矣逺矣夫如是虽百龄不足为其夀也而某也将奚以祝为昔侍御之为邑也垂六年所旣去而民之思之至今若加新合一邑之欲献夀者而以祝于公何如也去不数年而持使节来视鹾蠧剔利兴商与民并赖合全浙三呉南至歙西至信之欲献夀者而以祝于公何如也夫词専而不咸咸难罄専易知也何者众多之心一人之心是已某以布衣诸生庇于宇下上之不能以浮华丽藻显名当世次之不能以卖声市文夸炫流俗徒以朴直自守为侍御所知久困矣犹望其一日之遇焉已而刳形去皮益以自放而眷念不少衰使节之临礼遇异常书疏之枉慰藉弥笃闻其生男也渐长成也则喜见于色闻其学禅也能淡漠也则信以为然以侍御之所以见待某之为太公祝者可知矣以某之所以为祝由一邑而推之凡江以南受侍御之赐者又可知矣葢不过一言而已曰攸好德之谓也如是而富夀而康宁皆公自有岂待他人之祝哉所为颂而祷者德厚存乎人者也福履悬乎天者也天与人适相遭而出于恒贤于君子之不幸而不克备于福者多矣自今以往固未艾也而能勿言乎若夫韡韡其华森森其玉家世之显赫闺门之雍肃人多能言之而非谫薄之所暇悉也
　　南谯费克庵先生八十夀序
　　万厯庚戌春友人马巽甫读书杭之西湖上与滁之来游者费君敦甫一见契合久之因游于滁拜克庵先生于堂上遂留共研席比岁暮归生之言曰始吾读醉翁亭记爱其文词每思一至其地览观山川之深秀与夫朝暮晦明之变而未之暇也今幸得游焉乃知斯文无一字虚设读古人之文葢未易也窃意欧阳公以气刚行方不安于朝廷来守是州幸岁物之丰登颂太平之涵煦岂诚有乐于一醉哉中必有不释然者矣甚矣夫直已守官之难也若克庵先生逾冠举于乡及强选为令建昌之政一不得志于邻郡守弃去如敝屣当路者欲挽留之不得也假令先生得志于时遇所欲为肯以媕阿丧其所守哉即此可以比于古人之风节矣自归田三十余年先生之欲有见于世者旣终老不得试少而好青乌家言则覃精竭思务尽通其説乃已其所自得常能使不知者知或时陪杖屦于溪山輙指示某处可藏也尝试求穴之所在即人人可以意揣得之至其所不言竟莫能知也虽一家之小道不足以尽先生要其所造必精诣亦可槩见矣将先生之肮脏而不获试其才耶抑时人之卤莽而莫知赖其用耶今先生年跻大耋有子五人以娯侍昕夕而敦甫以其文第五去学为武皆有志于当世子其为我一言以献夀可乎予应之曰凡生所言皆足以见先生之大矣即欲侈而张之其何以加此独慨夫欧阳公之贤旣遇合矣而不幸遭谗被谤以自适其意于一亭之间如克庵先生韫其才负其志不肯少自贬则徒以耗其精于方技而天亦锡之难老以彰好德之报然则昔之诋訾欧阳而今之媕阿取容以苟求利达者由君子观之将孰置取舍于其间哉敬书而进之为一觞侑
　　邹愚谷先生七十夀序
　　愚谷邹先生未壮登朝未几归隠筑室于惠山之麓而名之曰愚公谷岁中数移家屏迹其中足以忘世而自乐也闲居以文章自娯其辞出入古今峥嵘璀璨务极伟丽之观而止以故名闻当世士大夫行过其邑者无近逺皆思一从之游客至留连见其穆然之度似简而实恭外若矜庄而中实易固已心醉而泉石之清冷歌舞之妙丽又若佐公以为客欢是宜其至即忘反已去而不忘数数也兹岁戊午公年七十以老矣而飘须未改双颊犹童望之如神仙中人也或谓如公异禀使得为世大用其所展错必防异流俗而惜乎世之莫容也乃令早自放于山水虽公之达中得无有不乐乎予解之曰夫君子志于当世急生人也其用之而效虽百里之政有足慰焉其不效则三公之崇媿弥甚耳先生旣与世濶疎其视得吾志与不得吾志等耳而岂以身世为介介哉且古之君子葢有以大臣重望而忧谗畏讥尝惧以身为祸府者幸而脱于忧患之途若白公之分司欧阳公之思颍至今诵其诗文真若息防而弛担也此岂独达人之髙致其于进退之际见之审矣岂犹夫营营者之终老而不悟欤自予得接公以来尝窃观其对客私语所知孰有终席危坐每至夜分巵酒脔肉曽不入口而了无倦容此岂无得而然哉夫重乎内必轻乎外即谓公于言语之工宫室之美而声色之奉直取以寄焉与世俗为无町畦可耳岂其中之所自以为乐者哉又尝闻之于公家世素封及既贵顾有减无増每岁计其所入而出自公家之租经费之耗以及懿亲旧好之餽遗有余则尽以葺园庐供施舍终不留一钱近世士大夫贵即务肥其家徒为子孙计耳若夫公之处此殆有二疏之风焉其于身世之浮荣又可知矣自今而后吾意公且虚其心于无有而与造物者游虽绮语结习尚将解免况其他乎则夫人间之夀葢有不足为公祝者矣所媿不于词第书其平日之所闻而进之
　　侍御时君六十夀序
　　时侍御干所方按部于晋中会上怒言事诸臣不能将顺非讪即欺欲引绳批根一切抹摋乃坐巡视西城时失察贜贿与其曹数人同日免官而非其罪归后屇岁戊申而年且六十矣于时龚方伯石岩张大叅明初出而与敭歴中外归而与优游薮泽既昵甚兼有姻连屇其生日相将登堂奉觞而辱以为夀之词见属予虽不敏窃尝于君之出处有感也夫昔人之论以谓台谏之得行其志几与宰相等顾君以能容尽下之忠臣以能言匡主之过两者实相成而常患于不相遇何也大抵寛仁之主能容矣其臣或玩而流为市名为行诈感激之士能言矣其君或厌而加之诮让或黜免葢自古已然也自顷朝廷之上章奏纷纭以致令主上薄其言亦薄其罚且以为虽台谏员阙亦可勿补若其人举无足仗者然且用一人焉而辄使兼数人之职岂以为才固堪之乎直姑为是名而已宁独用人者之过哉事势之相激使然无足怪者当君在台中时疏数上所言皆天下大计不务为婞直名言甚谆切而上亦弗为忤也假令前后之言者皆若此何至令明主尽疑其臣哉顾朝廷之所薄在彼而一旦以诖误使夫不屑为彼者亦无以尽其用玉石不分为可惜耳且夫士之求用于时葢絫百人而幸有一售也其幸而获售而试之果可以用者葢又百人而不过二三也自壮而老三四十年之间效用之早暮又不可期也即早遇合矣其克至于耉老或十才得一焉今也黜之不以其罪一黜而遂至不复振以老其人既不可多得得人焉而又不使尽其用国家之用人可若是焉否也君既壮出仕中间再以艰归前后为邑者凡四任而以课最旋擢为天子耳目之臣所居官亷而不刿严而不残强执而不胶以君之为令知其所论荐与所劾免其人之贤不肖如黒白较然也自君归田以来数年间时事日非长吏几不知有小民而惟知上官之喜怒上官见其人輭媚即以为可喜或鸷悍则又曰是可畏人噤不敢出一言也嗟乎君之举错虽不克尽行于全晋视世之君子何如哉予既惜君之坐废又窃以为即不见黜必不乐为骫骳视早自弛于田间何如哉虽然君今始下夀耳鬒髪朱顔尚如未衰之年假令主上一旦悔前之误嘉与士大夫更始追用老成以为世坊表君且与时俯仰乎哉抑终不可一世乎哉愿二公于醼酣之际聊试以予言质之当必有不激不随足以风励当世而终不为习俗之所移者此亦迂儒之所欲亟闻也
　　少司防归公七十夀序
　　予友少司防春阳归公以亷辨敬慎称于朝廷温醇退让孚于乡党不蕲名髙而闻誉自逺不为崖异而人皆叹羡以为不可及虽色温貌恭然中有确然皭然者未尝谐俗而世犹能容之歴官中书舍人工科给事中尚寳司太仆太常寺卿已擢为南京通政司使今之归也又宠之刑部侍郎以贲其行夫以谗邪之言爚乱众听人主而欲絶之出纳之司葢綦重焉以故明目达聪之世宅揆惠畴而终以龙之纳言诚以为非是则天下大计或有壅蔽而不通者矣而不知者且谓防舌之司漫无可否狃于所见闻而不原其所从始因是而輙轻之不亦谬乎夫给事中侍御史之重亦若是焉已矣知弹劾之为重而不知纳言之职之尤重君以纳言归而姑借六卿之衔名以为荣观若曰姑以是重大臣之去焉耳嗟乎古之帝王所为忧勤于上而寄之乎臣邻者其亦可以深长思矣士方其未得志也若曰吾得一命而自效焉亦可以少补于时有闻于后果尔则诚可谓之不旷瘝不素餐者也究且百不得二三焉不皆其人之负也有尼之使不得展者矣然则何论其为纳言乎封駮乎宠之以衔名曽不课之于进贤退不肖而徒使儃僈以归足为贤者慰乎不也若曰老而佚之里闾荣之是朝廷之所以宠眷旧臣使得优游于桑梓则可耳公以春首还里门未几而屇七十初度之辰于是邑之老而获久要者壮强而在弟子之行者非其姻聨即所厚善之世讲也谓予稔知公宜为之词以侑献夀之觞公少食贫几不给于诵读然以敏而好学一试冠其俦遂有名于黉舍未几荐于乡又十年而成进士惟不习吏事以为歉然歴官皆清曹阶至三品而未尝积日疲于句简亦未尝一念动于脂膏居官则家于俸入居乡则以贷且质佐其不给里闾之闻誉日腾而锱铢之耗费每缺非独知交所悉而已而公泊如也晏如也节食贬衣杜门却扫每手一编为欢竟日间有交讁之经耳终无窃叹之愠容即今髙卧林樊将无每怀魏阙彼达人之髙致岂大臣之深衷自今以后但以诵诗读书望之垂髫总角对盈樽之酒或浩浩而歌澄止水之怀长欣欣而喜唱予和汝虽惭达者之数子此往彼来总是平生之故人兹乐也顔氏之子之箪瓢也岂不贤逺于人哉敬书之以为献夀序
　　夀丹阳刘心干先生七十夀序
　　予昔少壮数偕友人襆被囊书航湖陟巘憩虎邱之竒石潄石湖之澄波披帷而烟云满席防笔即鱼鸟闗情或间与俱还亦仍留相对惟有岁时之觐省乃获模范之追随以故虽遇人师多违肃括惟新安王先生金陵姚先生数承披豁每慰栖迟王以狷介方严姚以淹通髙朗而中皆泊如咸许莫逆焉最后倦游得侍刘先生幸絷维之俄脱欣杖屦之数陪何拘礼数都忘形骸暇即跬步相过谈必移时相对及迁楚黄不忘呉苑颇深山川在望登眺缘悭之叹予解之曰苏公杖履遗迹齐安士子能言纵使临皋雪堂鞠为野田荒草而其升髙望逺独立放怀目无一世之雄者诚足为百代所仰也及夫西游旣倦东望慨然辱以苇航来过蓬户篝灯话旧把酒兴怀慨焉于岁月之不居而情好之如昨也凡在投分争欲攀留何图夜谈倏已晨发葢缘予方为儿纳妇而先生意在山巅水涯知不能从故去之速耳维岁之首屇其生辰先生葢老而传矣及门可无颂而祷乎偕我好友亦其通家念大父之游润州犹先生之来下邑也甫弱而获聆謦欬及强而弥荷吹嘘请与同往称觞托于祝词以颂云耳夫风日之佳笑谈之乐苍顔白髪既可相求忘形与年孰非吾侣藜杖堪携缓步浊醪聊借微酣有赏会之清言无醼集之靡费行吟多陶谢之幽深醉歌即李杜之豪宕山椒水澳竹净花明兴发而寻兴尽而返若乃春莫而日方永似于围棊最宜秋深而漏渐长正可烧灯为乐门前剥啄来谈笑之老翁窻下伊吾怜诵读之穉齿口不谈中朝之黜降耳不闻长吏之追呼岂止一日可当一旬行且渐老复得渐耄室逺心迩想慕固已勤矣一觞献夀趋陪不亦乐乎
　　严乐山先生八十夀序
　　壬寅岁二月二十日为严二丈八十生辰龚方伯汝修以虞部公之执也屇期登堂献夀而属为之序予方在疚辞未暇为于时先君之友尚有适吾宣翁及先生二人者存焉其后每相见必曰吾衰且惫矣子可无为我一言乎旣诺而逡巡不果葢又三年始克为之则宣翁亦已厌世独先生存而已始虞部公年少气鋭尝于里第之旁曰四门小学者聚其徒数人与读书其中皆自负以为功名可立取公旣不幸早萎而数君子者亦荏苒以老无一人获酬其志犹幸以长年见方伯君聨取科第累官至方面大臣及罢归尚以故人子来见退让不敢当宾主之礼葢先生与先君子未尝不接之而喜既别去而慨然以叹息也先生老而食贫遣其壮子孙力耕田间而独居城中每以其身分婢仆之劳然常萧然有自得之色岁时亲朋社会必为祭酒饮仅濡唇而食噉不减于壮盛时尤与先君子昵甚先君之抱疾以岁丁酉自是屦不出户外而故人来者必扶杖迎之与终日围棊不厌至于先生非风雨为阻殆无一日不相过也予每侍侧听其相与议论不为髙竒刻核之言而皆如布帛菽粟之切于用私以为自今以往将无复有斯人者矣虽斯言也尚可得而屡闻乎先生生于嘉靖癸未当肃皇帝励精之始公卿大臣謇謇谔谔其出处进退去今未百年一何其辽絶也至于民间之习俗富者靡靡日竞于奢桀黠者龂龂胥骛于鬬诤几不知有贵贱等威矣而世之君子方且务扬其波若以为是固然者长此将安穷耶葢予之所获闻于先生者如此自先君与宣翁相继殁老成益凋谢独先生为硕果至今神恬气和歩履如常其为百岁人无疑也比邑之东偏有百岁薛翁彼田野畊农未尝役其心于当世于世俗一切可喜可愕之感亦不以关其思虑则夀固宜也若先生岂非所谓天锡难老者乎且吾闻薛翁自食饮而外即昼日亦多卧如是者累年矣葢又无先生防游博奕之欢焉由今而逆计其期颐之年所得不更多乎顾未知又十年而后其于世道盛衰之感当复何如也
　　君锡徐兄七十夀序
　　予尝于闲居追数少时之交不过数人存耳而君锡兄齿最长葢先余六年以生是岁季夏值其七十生辰将奉一觞为夀不可无辞以先之君昔与吾侪结为文社意亦欲有所表见于世而或以早夭或终老无所遇以世俗观之皆士之朴不得志者耳然其中所自得颇能不屑于荣通丑穷以彼贵富者之所营虽其人自视为意得或未必如吾党之无负也以穷通推之则又信知彭殇可齐而较量于顔跖者之浅矣夫孔顔学者之师也观孔子之所自言不过曰疏食饮水而乐在其中如是而已至其称顔子亦曰人不堪其忧而回也不改其乐然则圣贤人之所以异于流俗葢可见矣自宋之儒者知尊圣人而未能知圣人之所自得求其所乐似神仙之不可庶几其尊之愈至而去之愈逺矣夫所谓学为君子者不以其道得之而有不处焉不去焉举凡流俗人之所重而吾能轻之夫然后可试之于用耳近世卿大夫笑狂狷之朴而举归于乡原且以谓时有不得不然者曽不知狷之足尚而且为鄙夫之无所不至矣若吾君锡其处身也兢兢然而接物也恂恂然闻有不善他人以为是固然无足多怪而君已不觉义形于色独愕不敢言耳岂非孔子之所谓狷者乎予自少识君五十年之交如一日也见君或不乐辄谈笑解之退而黙自媿其不如以为君虽褊狭然貌如其心若吾辈或遇可畏人安知能决然不丧其所守乎然或谓君诚心质行无他肠固宜其夀则又儿童之见也市井小夫夀至八九十者世多有之夫所见仅眉睫之间而区区焉妄以论于天人之际多见其懵于道耳顾予又有感焉方君逾冠予甫成童所耳闻目见吾呉之俗视壮强时何如也自壮强至今又何如也则是年日益长而中日益不释然也诚不若一切置之于无有夫贤不肖有当世之责者之忧也此何与我事而强取以为喜怒耶吾愿自今以往与君心忘是非口忘臧否以共乐其天年岂不快哉视夫拘拘之较量不又迳庭乎哉请以是侑今日之樽酒君必欣然临风共釂一笑而别
　　君锡徐兄八十夀序
　　昔者夫子之答问士葢以有耻不辱命为先而次及于孝弟若曰士莫先于守身然或无可用于世亦未得为完人也若夫人生之大本修之门内而可以达之天下者非考与弟乎彼其必信必果亦异乎儇浮懦怯者矣何至轻之若此则必之为害非小也而或昧昧焉乃谓濶畧之犹贤于恭谨斯溺其指矣予少而佻轻与其侪数为驳杂之戏及见吾君锡兄亦时游戏其间輙笑曰此所谓谨厚者亦复为之乎然而君实不数数也自后渐壮与同砚席汨汨于应举之文君既喜人见规亦每以补过望之于所厚善内敦其孝弟以刑于一家外修其洁亷以孚于一乡人皆称之为长者君之先世有若中丞防议二公父子相继有勲名于时再世称邑之巨公焉君少攻苦勤学晚以不售谢去老而为乡祭酒人无贤不肖咸所叹羡以为不媿斯名斯礼者独斯人而已而君顾恬然不屑也君既饮人以和然意所不可即时见于词色表里洞然虽其迕之者旋亦涣然以解自君移居东城相去殆三里许每一相思彼此过从必晤语移时乃别别即君与偕南予与偕东尝至中道而返以为常或过友人饮先后至或少迟未尝不讶而问故此岂复少年时之征逐已哉然彼一时似兴浓此一时似兴澹浓所以为快意澹所以为寄情也予少于兄仅六年而君之二孙皆长于吾儿同为诸生且复追往日之好以驰于翰墨之场而兄嫂又以遐龄将观厥成两家后生其欲少慰于翁媪又当何如也虽然娯目前所以为慰冀日后无乃为痴吾姑与兄一笑而置之唐叔达兄以中表兄弟同执友砚席其文详赡而出之以核其意谆恳而托之以谐想见称觞之晨必有喷饭之乐予虽不于颂祷亦以少侑夫壶觞
　　王慕芝先生七十夀序
　　墅沟王氏之世嫡有仲曰慕芝先生故赠太子太保礼部尚书武英殿大学士王公之从弟也于文肃公为父行文肃公薨之九年当岁已未而年始七十六月二日其生之辰也于是君之令子将及未暑雨张筵会客娯君以笑言之乐谓余颇悉其家世来请为献夀之文予昔未衰每叹人生百年汲汲曽未有暇夀命旣不可期而所享或丰或啬又似有定命而非吾力所及其幸而获享备福以及于耄耋者初亦不自觉而荏苒以老矣方其勤一生以贻于后不过曰堂而构菑而获庶其克昌也乎而后之获庇于前亦不过曰是父某之子大父某之孙逺祖某之裔而已计一州一邑之地四境之内某为数百年以来逺至十余传者有几又族大而蕃者有几其间幸而富夀康宁者又复有几则宜乎若人之夀自其至亲逮于姻友虽所与同里闬之人无不以为祝也祝之者如彼而若人之自喜以为幸者又可知也顾所与共娯目前不过孙曽而止其久而益逺则所不知何人耳然则君子之笃于其亲苟吾族也岂以逺故遗哉遡其初固一人之身也吾以是知谱牒之于生人重矣而举世多忽遗焉以至于无可考者何哉墅沟东濒海故娄县之东偏也自宋嘉定初割而建邑逮治中城东仓以防海又割而焉而王氏葢世雄其乡可考于谱者今十余传矣江水东注而潮汐之吐吞天地鸿防沆茫之气于是焉钟而钜公出焉固非偶然矣孰能谱其家世而使后之人永有考者非先生乎是举也信不媿于前人而且以俟后之君子吾虽未获一接先生而于是见其大焉或言先生幼起孤童弱能自立学儒之庄契佛之慈而负气似侠慢世似达可谓能名其为人矣而未足为先生夀也彼直欲使所不知何人常念其始固一人之身也而岂寻常之人也哉予犹忆昔侍文肃公一日言闻之署州事者有讼吾族人某将下其辞一为处分吾第应之曰事所不可知其人则素长者而已窥公辞色似微不平编修君时已病困即曰事似宜悉其本末果诬也亟为白之诚如讼者言亦须为料理今日在事人见诉吾宗輙不疑其诬此不足怪也予叹以为然而公亦首肯葢公之厚于其族如此若辰玉数言允可谓审于接物矣当公父子时有言内无喜争之宗人外无不戢之家众其孰肯信者及夫荣盛稍谢炎凉俄变而公之同宗无不晏然信乎盛衰之际君子宜有以自持矣若先生诚尤其卓然者也今之夀筵自君之姻友而推之凡昔所厚善孰犹若平生欢乎孰为少替其初乎孰为去不复顾者乎先生傥能然接之不以一毫动其心此尤所以养夀命之源也虽古之得道而忘物者亦如是焉而已何上夀之不可几乎
　　徐摄山先生八十夀序
　　摄山先生以天启三年癸亥夀八十仲春二十六日其诞辰也吾党之辱与厚善者图所以侑夀觞而属为之序予未弱冠即获以通家兄弟从之游君视予十年以长有声诸生间久矣体羸而神王其为文词汪洋自恣顾屡进屡蹶会诏下御史凡诸生之廪于学宫者皆得就试拔其尤是役也予亦往防焉而君竟得拔升为太学生侪辈相谓曰宜然终不售于京兆仅以贡谒选为县令闽之永福君晚而自号曰摄山葢闻此山多药草可采而养生所以志也其为令有古循吏风君旣不求名人亦莫为之地秩满不得志当改官去之京师竟留友人许久之友病殁防其防还旣渡扬子遂溯江游楚之南陲过洞庭浮沅湘蛮獠之与居然且为留诲其子使知有文字予尝称支道林之目澄公以季龙为海沤鸟君殆似之去数年二子念君不已仲往迎焉君于是归复从平生故人游然亦时时往来阳羡濑水间流连嘉山水之区固为其门人留亦天性好游不乐局蹐家居故也或曰君之欲采药名山谓何而乃数数为客子游乎又不知君何以自将老而不衰若此乎余应之曰夫数游乃君之所以夀而康也而独不闻户枢之不螙与且也其视都会之繁盛与蛮荆之荒邈等耳自昔学道之君子翛然而来翛然而往岂复有夷险净秽之动其心哉惟心忘愉怫故其于土俗奉养无所不忘必曰如此而乐有不得焉则怆然以悲斯乃流俗人之恋恋耳彼所谓偷肥其体而顾近于死者也若夫先生殆可谓衣其裋褐有狐貉之温焉茹其藜藿有粱肉之美焉正惟其无不忘也而后可以养生可以长年彼不能知求赢而反以得亏求长而反以得促者何可胜数久矣先生之了然于此矣不求夀乃得夀岂与夫规规焉争得丧于寻常而中道夭阏者同乎哉君气温而识明闻其居官几于不罚永福之人戴之如慈母然尝按作奸为豪众所仄目者数辈悉置之法其人则又颂之曰信仁者之必有勇也特以苞苴竿牍之问不出于境终无赫赫名耳自君留楚予尝邂逅闽人知其福州也因问亦知有永福令徐君者乎曰此吾邻境也宁有不知又问为邑若何曰闻之父老二百年来第一亷善令也夫以邻之氓犹知君而上官莫能知夫安用监司为嗟乎此时事之所以日可忧也昨岁剑南不戒至戕大臣西南苗彛輙窥戎索间尝语及君策之曰若安民无足忧也彼拥厚赀而侈自奉必不动动即速其毙耳已而果然及春而鸟兽散西陲以宁君岂臆决而好为大言哉在南中久见之审矣葢其在事外犹若此以君之识之年可比于老成壮猷而顾使终身道路白首邱园仅有吾侪数陪杖屦而聆罄欬虽足自幸咸为慨然如予潦倒麤疎将从先生求所以鞭其后者庶几乎息黥补劓而已
　　瞿君八十夀序
　　邑之西南受松江之水迤东而北入于海其故家着姓聚族而居若傅氏瞿氏黄氏皆其望也而沈为尤着起家登朝者先后多闻人而广信太守公最后起予先君尝师事焉其配恭人瞿也公之将赴江右邀先君与其伯子同砚席而瞿之族子亦渡江来从游中表兄弟相得驩甚葢予方舞勺便已识面得称通家兄弟者子受君也父曰心畴翁怜君使学为士已弃而归农父子相继遂以本富为一乡所信服比沈氏困于众嚚翁父子弥缝其阙诸囓沈者皆严重之无后言所为德于沈甚厚有弟幼真以诸生廪黉舍方有名而夭君痛其逝也思所以慰翁之心者课其子若孙先后补诸生而翁得优游以夀终乡之人由是益严重瞿氏岁在甲子君夀跻八十矣屇季冬生日凡邑之懿亲好友将往称觞焉而属为祝词旣数世之交且元孙又予妺婿不可以老眊辞窃尝谓人之生世各以其时为世重轻世治则兴朝之士出而展其猷为上下赖之比其衰也即岩隠者常退而安辑其乡闾顇者以苏弱者以立豪夺武断之徒靡敢以逞凡司牧者之求无旷于官也所为纳约而要归于当亦有赖焉君既阅世久更事多于人情物理之变迁轻重缓急之差数虑之而熟出之以恬故人之听受若以石投水君之条陈若因风鼓籥上有裨于长吏下为德于小民葢贤士大夫之所不能逮也优游岁晚享遐龄而受多祉岂偶然哉以较之先公时人情弥变世态日纷所以调剂其间固非迂疎之所得而详也人或谓君悉心劳形以图一邑之利病而塞长吏之谘询其利甚溥而把锄犁者固多所未悉坐堂皇者或偶不訾省葢自壮强至今公私劳瘁常数倍他人而乃得夀康殆犹户枢之不蠧其然疲役乃其所以为夀者欤嗟夫修短之数岂不悬之于天惟夫不诿其天者于偶然而乐尽其人者为固然旣醉之备五福要归于攸好德而已夫呼吸吐纳而夀力田服穑而夀夀等耳非人主之势能锡之而攸好德者之宜有此锡也区区以摄生言者陋矣














　　学古绪言巻五
　　钦定四库全书
　　学古绪言巻六
　　明　娄坚　撰
　　夀序十二首
　　姻家陆翁夀序
　　姻家陆翁以是岁周六甲仲冬十一日其初度之辰也君之嫡孙委禽弱息宜修颂祷之词以侑一觞意欲有所效未可以骤表弟王伯深其子壻也数语及之余以谓君之宜颂者有三生长市防衣食于贸迁而朴茂欵诚躬长者之行一也教其子元之学为儒受饩于黉舍所与交皆人士之良方将振其家声二也君年视予仅三岁以长而子巳壮强孙男女若而人皆兰敷玉润三也余虽惭能言称贺不当后他人犹且迟之何欤诚以古之君子所欲自致于亲葢能养次之防甘之奉以接亲知笑言之欢苟竭其诚足矣而吾呉之俗日趋为靡会客则争致贵势以为荣张筵则务穷水陆以为腆倡优在前宾主终日揖让以为礼固非衰老之所堪也夫古之人尝以每食四簋追往悼今若五鼎则大夫之享矣而近世民间防会或多至百味葢人子之不诚于献夀为日久矣视孔氏无违之训何如哉奉其亲以分之所不得劳其亲以体之所不堪未有若今日之无当者也君之二子将行古之道乎则必为世俗所姗笑始且以为必如是而安及众哗之则亦有不安焉将亦为世俗之侈乎其亲有不乐焉吾意守礼乐道之士其必不苟然矣且吾闻之骤富贵不祥夫非谓其所享有异于寻常也哉今至以吾亲之年而酒食之丰必求多于分外则无乃未处于富贵而顾奉之以致不祥之具欤元之兄弟如不惑于流俗数召亲戚故人与君共四簋之奉君必乐而安之夫乐康者所以为夀而屑越者所以为不祥也吾故不欲侈而张之而徐进其説以前之三言为颂而以后之云为祷不可乎
　　陈翁七十夀序
　　是岁七月十二日为少泉陈翁七十生辰凡与翁父子及孙三世之交咸有献夀之辞其婚家徐尔常征文于予且曰必手书之先是莫春之初予尝为文夀宗伯夫人写屏风数叠以献葢陈之请也今者尔常又欲假手焉虽驽且衰固不获辞矣夫其承前之绪以素封闻于里闾衍后之庆以学殖训于孙曽目不识催租之吏足不涉对簿之庭有堂之爽以招凉风有室之靓以延冬日亲朋时至笑言足以罄宿昔之怀酒肴常具酣适足以寄花月之兴自少至老常以欢顔笑口乐其天年岂可多得哉或者曰此殆天欤譬之卉木雨露均也或茂以繁或悴而槁解之者曰尔何知天道栽培灌溉之或愆而以求同于雨露乎或又闻而笑之曰硁硁乎斯言也似之而非也至顔跖而穷矣人之生世其贤愚通塞之不相值常若枘方凿圆虽有辨智莫穷其情惟天与人适相符乃可得而言耳吾尝闻翁之为人矣伯兄疾且病为谒医尝药如子侍父及抚其嫠孤加防以勤与同居三十年终如一日家有僦库以属防之兄累折阅至不訾置不问也外舅姑老而困子在襁袵赒其存殁且终其子之身凡此皆世俗之所难能而翁若以为固然无足多者其他为人缓急虽半席片言已诺无不践也后多负之者而翁第曰可奈何久而遂若忘之今世称笃于其亲好行其德必曰此士行也孰知夫凡翁之所优类儒生之所媿乎固宜优游耄耋之年而安享子孙之养岂可谓偶然也哉庶几乎天与人适相符矣翁之子若孙皆方以文学有名要为翁盛德之报亦不诬也自伯子获解南京兆逾一纪矣比闻益自晦匿被服居处无改曩时非亲且故欲一与之接而不可得其中泊然常有以自足者语有之荣辱立然后覩所病货财聚然后覩所争今翁进不知有子之荣退不私其货之藏乌乎病且争其有闻于卫生之经欤将来之岁月以无羡无营坐而阅之腰足忘而屦带适夀未有涯也视夫谫谫焉以尊生为者何如哉以是为翁夀其谓予为知言否也
　　守斋金翁八十夀序
　　自昔言养生者每称少思寡欲可以养夀命之原而尤谓思虑之贼人殆甚于欲夫惟学道观妙之君子其神守内完故能渐屏二者而浑忘于无其次则貌朴而中夷不修边幅不设机关几无所用其心焉若此人者其于嗜欲必浅能因血气之盛衰而为之节故往往得全其天年以至于夀考亦其理有固然也若夫役私智以争寻常其神日劳其欲无厌而欲以图于久长岂可得哉予友金伯醇之尊人曰守斋翁今年八十矣而形神不衰如六十许人夏四月四日翁生之辰也凡所与伯醇善者相率登堂上夀而属予为之序翁之先聚族于邑之罗溪世为农家自其从子伯谦先生洎从孙子鱼父子相继荐于乡而伯醇又以诸生廪于学宫于是金氏之俊少多修诗书之业为人所称然而皆逡逡退让无鲜衣骏马之好虽其僮奴亦化之伯醇尝言僮某惰遣还田间其不能衣袯襫把锄犁而耐劳苦者终不足侍吾于砚席间也葢翁之教于家类如此翁少而明农其言农事娓娓可听然无他肠遇事无可否必罄其底里亦不逆人之诈之也又不好为容见其子之友或盛衣冠而往则趋而匿屏间窃听所言其不夸以诞也即私以为喜若翁不几于少思者欤顾窃疑翁素壮健内有廪廥之赢而外无门户之累终岁优游或不能自割于嗜欲且生人之大欲无过于饮食男女而伯醇又极孝养防甘柔滑必具夫滋味虽以养胃然譬之益火以膏火之炎也相于欲或壅之则成疾焉不虞其壅而亦不至于炎吾意翁必能知之是以若此夀也抑伯醇旁通医方所以娯侍其亲者或别有术焉可以扶衰而延年欤自今以往翁之阅世滋久其中怀泊然思虑益省当不异学道观妙之君子非止愿朴夷易而已也独羡其年加长而貌加丰欲从问所以保啬者何如又自省壮盛时尝有志当世不幸为思虑之所贼今衰矣庶几窃翁之绪余以息黥补劓焉且幸无败于纠纷以从翁于几杖之间亦吾党之所同志也
　　朱济之兄六十夀序
　　友人朱君济之以今年秋七月廿四日为六十生辰君之交道广自其父行至子壻所与游处见即欢然忘年忘形终日饮酒谈笑无倦容于是严翁乐山偕其酒社之友凡若干人过予属为文赠之夫以予之衰嬾废学而长年者顾欲得一言以夀君谓能悉其平生也且意君优游诗酒亦欲得潦倒疎狂之言以为乐耳君少尝有志于当世见世无知者遂厌薄不屑中年以后一意以醉吟为娯客至即留与饮不问中厨之有无也肴蔬间设相与终日对奕剥啄之声不絶于手謿谑之言不絶于口已而呼卢浮白君既自喜能饮酒而客亦好与之较酒酣辄奋髯抵掌多所讥评与之善者辄正言止之君亦笑以为爱我无忤也或以谩辞欺君君还以语客有笑其妄者终不言出自某某也其涉猎强记有过人之资毎于酒间称述稗官小史往复曲折如目所覩客为解颐焉闲居好为五七言近体诗尝一赋郊居多至百篇每叹邑在海滨无湖山之观吾中有不适焉往往即所想像而赋之词或夸大而近诬世当有知我于言外者耳葢予所得君于三十年间者如此予于君顾独自有感也君之先公以布衣之侠享有良田广宅之奉以遗于君其识贤士大夫于未遇时能使其人终身不忘抑亦可谓杰然者矣而几不免其身君杜门髙咏弥缝之以酒絶不问家人生产虽时以口舌触迕闻者亦终能寛之不为隙也以较于先公所享不已丰且安乎尝试与君追数省事以来耳目所覩记中间盛衰之变所不必言若其颓然自放不为绳墨所束者有几独坐而吟羣居而醉来不迎去不送如是以终其年者有几厚于施人而不责其报丰于待客而不留其赢如是者有几亦可以乐而忘其老矣君每岁至仲夏即散髪不出户客至以袒躶接之至秋中乃复衣冠今正其科头箕踞时也予将舣小舟袒而就君与竟日饮酒赋诗因书此以进于君不知视世俗之颂祷何如也
　　张元长六十夀序
　　夫士汲汲于当世负其有可以自见也其不幸终不为人所知未有不愤然嫉俗与世濶疎也当其少而受经终日矻矻学为文章以干时及已老不遇非独厌所常习俪偶之文虽圣人之遗经亦遂弃置不以闗于心者多矣若此人者其鄙浅固不足道然亦何至反沾沾焉自喜其一艺为哉尝怪友人张元长少而博渉于书无所不窥宜其于世俗有不合矣顾虽见摈于有司而更为少年所推重色未尝愠文乃益竒夫今之时文率三年而一变其始不必果有合也而骤掩前人之规其后不必果有戾也而已来后生之诮矧吾元长盲于目则简防都捐顺于耳则行年俱化此屡变者何由肖其步趋而闇与之合何用悉其才力而数与之竞哉且人之有喙独不可以清言雅谑极羣居之乐乎而我实苦心独不可以黙存观妙怡燕处之神乎若曰此少而习之诚不忍弃焉则古人之言语与日月长新不已贤于爝火之一燿乎如君胷次宜薄词赋不为顾难割于童穉之小技乎予乃为解之此殆元长之所挟以傲世而不忘一警愦愦者欤君葢曰向吾欲有自见也有司者之程度未能诡而与之相遇也今吾直以为寄也少年人之矜尚犹能变而与之相逐也世有达观者或因是以得予曰斯文也老而不衰能者无难知者良不易而耳食者或转以是诟予曰夫夫也其何能合旣以自误将复误人为夫此两言者吾皆笑而颔之此吾所以为穷居之适也信心而索之冲口而吐之其闻于人泠泠然未必不如丝竹之和鸣也有会于心欣欣焉未必不如屦带之两适也夫世俗之患在以人为重轻人不知而愠苟知之而汰已甚矣不胜愤焉而甘与世相违亦不胜肆焉而轻以人适我矣诚知夫鄙浅者之足嗤则夫沾沾自喜者以为果有乐乎此可也而曷足怪乎予与元长齐年而后两月生君之生日以夏六月邑之与君善者属为之辞以夀焉予方辞诸君之颂祷未暇以为不知夫沈李浮之会亲知满前所以佐君之欢笑亦有以予言进者乎予两人皆不遇以老故吾之言云尔若其相与于无相与相为于无相为者要自有莫逆于心而非文辞之所悉也
　　唐实甫六十夀序
　　嘉靖中邑之贤而有文名闻四方者唐道防先生其尤也然卒困诸生晚而得郡文学以殁先生之抚其弟葢父师兼之旣而隠于医嗣其世业者道述先生也文学公与先大父同时为沈氏姑侄壻先君之少也以姊故往从公受经与道述丈相厚善实甫道述之子也又学于先君余故得昵焉道述先生风度凝逺望而知为有道者每出为人治疗归即登楼检方书究极所疑暇则诵古诗文揽观法书名画以自娯楼之西堂之东卉木斐然舍后竹深水凉夏月数与知交数公避暑其中门无杂宾若年少而获与接者予与亡友张君仲慧而已实甫再以文试有司不售先生卽令弃去仍学为医且授之家秉未几君果以察脉处方积岁入之赢别买地葬其亲有二弟一医且耕一耕且读皆去之郊外以城居诿之兄君即又两慰其意人以是称君之才且服先生之前识也向令君终为儒儒生不得第十九而馁耳其克有是乎君之子孟博既补诸生有子甫成人今又继之适屇君六十生辰于是亲朋之贺且祝者杂遝其门予虽衰劣自有识以来几五十年获交其四代固不可无一言也窃尝以君自方少而受书如猎与渔惜此居诸勤苦三余徒费耘锄不成菑畬此相似一矣终焉逋客当世无责匪狐奚白匪彪奚吓虽惭巨擘无腼尺宅此相似二矣君早自弛吾犹濡轨杂蘅与芷夫何愠喜求粟得秕能无瘢疻此不逮一矣有鶱而鹓岂牧而豚有圃而樊岂市而门子日笑言我舌欲扪此不逮二矣夫此两相似者失之于前吾与君之所不及悔也持之于后吾与君之所得保也至于两不能逮天之厚君吾不子妒天之困余子不我嗤春花之朝秋月之夕君灌园能为我撷蔬吾近市能为君烹鱼若夫泉甘茶白追桑苎而友玉川尤可数数也请自今为期勿以贫且忧而辞勿以衰且慵而免暇即相过语不及俗子言子之莳花种树予话予之观幻悟空退而教诲其子若孙使各有业焉以自立无羡乎今时之浮荣无忘乎先世之遗范庻几乎马少游之意以乐其天年不亦可乎勅封翰林院编修温君曁孺人沈氏六十夀序【代】
　　士之砥行立名澹然自足者其身之不试则必有为之拓其绪焉士之蜚声腾实然有闻者其名之骤起则必有为之发其祥焉干霄之木不生于培塿千年之脂必种为琥珀理固有然矣呉兴山水之奥区也融结旁礴发为人文隠沦材杰之彦自古多有以今所闻有隠君子曰封编修温君者人貌而天殆古温伯雪子之俦与年才六十而其子太史长卿升玉堂之署较天禄之储且十年于兹矣维岁冬首屇初度之令辰乐齐年之嘉耦而长卿甫先已乞假蹔还里门温树无言数马以防族姻称其孝慈乡闾羡其福履煌煌乎善颂善祷固已烂缣缃而盈巻轴矣长卿昔在南宫所荐士若而人谓余子某谬先簸扬介而征言为称觞侑予闻之君本逢掖古道自将读书谈道不専章句旣而考槃薖轴便怀终焉之志以及子壮登朝荣膺纶綍而处之恬然布衣徒歩无改素风至于急病让夷先人后已少以自矜迨晚加励不于其身于其后人君之谓矣长卿在贵不骄髙才能让趾前之美擅时之誉求忠于孝为世伟人君之贻矣在诗有之威仪孔时君子有孝子孝子不匮永锡尔类虽有善颂何以加兹酌以大斗以祈黄耉黄耉台背以引以翼夀考维祺以介景福虽有善祷何以加兹予又何言哉顾予老矣窃有衰世之感欲一效之夫金闺之籍世号清华肩钜任重岂伊异人振而矜之器小忌盈政以贿成栋折将压胶不适时雉膏不食予忝闻政毎用惴惴私门之内喜不胜惧如君之意将无同乎则又歌烝民之诗以进焉既明且哲以保其身夙夜匪懈以事一人君与孺人其善自保啬复十余年观长卿以不吐不茹不侮不畏为王国桢为徳门庆其喜乐永日又何如也是为序
　　宣翁偕老夀序
　　凡夀而为之辞葢言得于天者之厚而美君子之福履为不偶然也又祝其勿替引之享有期颐而使闾巷之人争传道之以为美谈也夫然则一人之夀天下之人之夀也虽其亲昵焉用文之一言之祝百龄之夀之祝也率十年而更端不已赘乎夫情之戚疏若莛与楹不有文也夫安知戚之不同于疏耶且人之生世虽数年之间而愉怫之递更犹寒暑之狎至者盖多有之矣若其缵前之绪贻后之谋已为劵而责之天如夏之必燠而冬之必凉此亦生人之希觏已苟亲与昵即侈而张之可焉是嵗仲冬届慕川先生七十初度之辰而其配徐孺人适与齐年所与元甫厚善者属予为祝词余家于宣氏再世姻连女弟为先生再从子妇今其嫡孙又委禽弱息焉既庆先生之夀考而又将以致吾之情虽言之不文不可以已也犹忆往时诸长者为酒会数过饮余家时先生年未六十尝在末座不意忽已至七十之年而予亦荏冉衰矣比见先生年加长而貌加腴意窃怪之一日从容问所饮噉朝不过白粥二盂不必其蔬也饭或佐以少肉不必其酱也尝称味之养人以平和耳过尔甘肥必有所偏语不云乎厚味实腊毒吾薄口腹所以安肠胃也予以是知先生之于嗜欲浅矣嗜欲浅则所求于世者轻轻故易足易足故无营其神完而气平可以却疾可以延年殆有道者与又尝见语云毎笑儿侄辈谯诃穉子绳以幼仪夫士大夫师事孔子诵其遗言而发为文章以用于世矣已而旋背弃之曽不若是童子之犹知严其师也则若之何葢先生之感慨深矣而责于人甚薄虽其诲子侄犹然庶几乎恬与智交养者宜其道貌之加腴也虽然先生与孺人之所享不可谓非天民之厚幸也假令有子而不若元甫才虽欲贬衣节食以优防于田野俯仰寛然堂构无圮以安享百年之乐岂可得哉计自今以往予为先生孺人夀当不止此姑言今日之偕老而传者已矣
　　诰封夫人徐太母金氏夀序
　　故大宗伯徐公以嘉靖二十九年庚戍起家进士为礼部属十年守官不阿出补郡荆州而夫人始来归嗣执筐篚逮公殁之十又七年岁复为庚戌夫人春秋七十髙矣于是境内外之征文词道盛美者后先登堂因冢孙尔常奉觞上夀而姻家陈国纪方就试春官其子开美为素屏谒予求叙而书之窃自惟获交且三世平生辱公知最深视夫人犹母也虽不文固愿为执笔焉始公之成进士也夫人甫十龄耳然先是已从其父鸿胪公居京师望见皇居之壮丽而习闻名公卿命妇朝贺之仪闺门之内数相与叹羡以为荣岂意三十余年间蒙国厚恩而身受二品之封号乎方景王以爱子就藩公为州人力争沙市至于下狱其后放还夫人乗肩舆自廨宇出州之妇女百千为羣争以肩臂受舆环拥不得前此其为荣又岂止封号而已哉自公殁至今人谓夫人于存殁盛衰之感当有不释然于中者予独以为不然夫夏之日冬之夜此有所赢彼有所乏无足怪者喜春旸之煕和而恶冬雪之凛烈是乌知天道哉人生夀命长者多至百年试以四时平分之有不及于夏者矣况秋冬乎若夫已荣矣势不能无顇已而顇者复荣岂非剥后之复而一人之身之所希遘欤今者夫人当旣老之年视听无改神爽肃然尔常以孝谨娯侍恂恂之誉着于里闾夫天道六十年而甲子一周传所谓公侯之后必复其始者行将在尔常矣夫人顾而乐之喜可知也昨岁之秋夫人已抱曽孙今闻又占梦焉关雎窕鸤鸠平均世所谓吉祥善事者宜骈集以奉膝下之欢喜又可知也然则夫人于今日固去雪霜而就青阳之候也岁时燕喜御冠帔而抚曽孙追叙少壮之荣盛叹已往之不可留而庆将来之未有艾也不自今始乎尔常虽少孤观其所与游必求胜已知夫人之教以下人也绩学缀文不废昕夕知夫人之教以无怠也岁中朋酒之会必洁以共知夫人之教以慎微也夫人之勤施于徐氏者如是长食其报也宜矣诗不云乎诒厥孙谋以燕翼子以引以翼夀考维祺以介景福请以是颂且祷其可乎
　　勅封太孺人淄川韩母七十夀序
　　上之四十年仲春淄川韩侍御奉命巡按江西过家省觐葢封公之春秋七十髙矣而某也尝从士大夫之后属朴讷之词以侑一觞而颂万夀焉后二岁甲寅侍御使还道经呉门邑之旅谒而饯送者踵相接也其明年孟陬又屇太孺人七十生辰于是前之往贺者将复继之而属为之序窃以谓君子之孝于其亲与世俗人异俗之所谓孝小者娯其晨昏时其寒燠虽其大者亦不过邀朝廷之宠锡为闾巷之荣观如是而已其亲而贤者也或犹有不乐焉顷者获接侍御燕闲之谈其论贤不肖之品若别白黑也若薫莸之不可同器也其论出处之大节宁刚而折也必不肯媕阿冐昧一日而偷自完于列也其论任天下之重且难虽丝之棼不难理也虽驱车于阪操舟于湍悍而不虞覆却也如是以为父母光宠葢义荣非势荣也养志非养口体也其亲之乐之岂犹然世俗之所艳羡哉或曰淑婉之资非所论于慷慨朝廷之义非所论于闺房子是之论其或未然欤应之曰子未闻太孺人之居常乎其相夫子也顺而能安其抚侍御兄弟也慈而能均其睦于韩之宗也降而能施家之裕矣而用不为侈子之贵矣而色不为骄口不甘于滋味葵藿而已身不安于绮纨缯布而已此士大夫之所难而太孺人顾易之矣夫人之仰于物者轻则物之为吾累者鲜累鲜则形安物轻则虑澹安故莫能撄其宁备物奉之而若无有也澹故莫能汨其清五欲染之而终无滓也譬之注水焉所以受之者深斯不溢矣譬之为室焉所以基之者固斯不倾矣万福攸同不亦宜乎古之得道真人所称外身身存后身身先不可易也天下多脂韦之丈夫而曰必无恬俞之女士非吾言之过而疑吾言者之浅也然则太孺人其亦犹有望于侍御乎葢闻之君亲等耳故孝者所以事君而忠者亦所以顺父母也今海内乂安而朝廷之上渐似有党人之形党必起于争争必各恃其援其究至于邪正两伤而世道受其敝是故君子与其争而胜莫若处之以无争无党而俟其自伸非无争也无其心也非无朋也无其迹与名也夫然故其势不至于过激而其变不至于祸天下某少而受易请以易推之复之初剥之硕果也有休复之下仁焉不与之戾也进而临君子之朋可以无不利矣又进而大壮则壮趾者与羸角者不必贞而吉矣故圣人有忧焉今者朝廷之进退士大夫自以其意为胜负而中防反似出于不得不从者虽侍御之所以处此固非书生之所测知而或者虞其临而且壮也此宜亦太孺人之所虑矣鲁敬姜之深识逺虑傥可得而闻乎将天下实受其福而乐只君子福履成之又非止今日之所享而已敬书之以颂而祷焉不知亦有当乎否也
　　西安方母郑氏八十夀序
　　友人信安方孟旋以丙辰春登进士乞归省其母夫人郑氏吾谓孟旋其不徒以禄养为荣而尤喜母氏之夀康优游暮年未有涯也吾又以知太夫人不徒以子之一第为乐而尤喜其素所自许不同流俗行可以有补于时也比三年授南京兵部职方司主事将之官而是岁七月某日为太夫人八十生辰闺门之上夀宾筵之献酬须礼成然后行斯时也凡浙东西能言之士及海内之知君者必且盛为之词而孟旋乃有意于予之一言予将何辞以颂且祷乎窃以为人子之孝其亲虽极于无涯而必于内自尽朝晡之疏食冬夏之裘葛此用力与劳之所及也苟能使其亲安焉则可谓之养志矣岂不亦士人之孝乎若夫冠帔以为华鼎食以为养已荣矣然而职业之不修闻誉之不章此夫不肖人之所狃也其亲而贤者能安之乎奉之弥隆辱之弥甚耳今试以是二者号于国中非贪冐无耻之尤必前之是而后之非也然试令羣国之人士而处于此其为不肖人者不少矣岂非孟子所谓失其本心者乎惜也身旣贵矣可以立身扬名孝于吾亲矣而考其生平或下同于闾巷小夫虽少知自好者宜所不屑顾没没焉若此何欤若吾孟旋者学为经师行为人师实大而声宏其已久矣今且服官守而渐进用其风度则羔羊之委蛇也其宠光则蓼萧之誉处也以是而娯其亲夫然后冠帔足以为荣而荣不必其冠帔也鼎食足以为养而养不必其鼎食也夫人顾而乐之必曰向吾闻是子也与其徒言必依于忠孝今吾幸得见之不虚矣岂不亦人子之大愿哉予始识孟旋于石头僧舍一见语合相与论苏长公药诵葢欣然会心焉今海内承平日久以国家磐石之安乃隠隠有惰窳之忧当由士大夫意不在公而内营其私耳故予为献夀之辞特以乐有贤子颂焉诚孟旋所以见属之意亦欲使天下之爱其亲者奉其冠帔鼎食而进焉皆慨然有意乎孟旋之为人也传称孝者所以事君岂不信哉岂不信哉
　　贞节姚母文氏六十夀序
　　万厯四十三年秋呉郡有得俞防以贞节之门旌者乡贡士姚希孟之母文氏故国子生讳汝辙之妻也又三年冬阖郡士大夫缀文赋诗往为之夀者夫人六十之生辰也葢距洪武七年岁甲寅诏旌其门而苏太史伯衡为之颂者七世祖荣三之妻黄氏也至于今二百四十又二年矣一门之内妇节母慈后先相望虽家世以名德称者或不逮焉夫士少能勤学长能励行或有功名于时虽官至京朝三品其得諡者鲜矣若夫节妇之旌葢人臣以身殉义而得諡者之比也以闾巷穷嫠辛勤顦顇以老而一旦防朝廷之宠贲岂不尤难哉于是吾邑之辱交于孟长者将撰词以为夀而以齿见属乃孟长亦有意于予之一言不知其衰钝鄙朴言之而不文也夫人之为妇仅八年年二十有二而孀居上奉二姑下抚十月孤儿中外百罹备尝艰辛卒朂之至于成立早以文艺知名方壮而举于乡即未进用亦足慰矣今者孟长将偕其舅氏文起又试于南宫竒文异藻岂复忧不合哉予以谓其入而尽孝者即所以为世用也其出而尽忠者即所以为母报也若徒曰章服以为荣鼎食以为养而已意者母夫人其必无乐乎此矣国家承平既久喜起不闻上不信其下而并废威福之用下数尝其上而渐开私党之门吏治日黩民生日瘁而有奸莫察有窦相通容容焉务为苟安而已以其身为大盗积而以天下事为羣儿戏长此安穷欲求长治岂可得哉比者疥癣肤诚无足患而仓卒无备逺近怀疑非事势实然而其人之莫可以恃也假令孟长一旦在事果有必然之画乎即不当其任或问焉亦有以告乎将黙然而已乎即言之能无异同乎即众咸是之能果试用乎则虽以孟长之志之才诚未可自必也岂果无足患哉予衰且迂于时务无所通晓然窃尝观于古今之变颇怀孟氏生心害政之忧则今日之文章是也钩棘以为新诞妄以为髙涂饰以为赡问之欧苏曽王不知也则进而问之韩栁又进而问之贾董孟荀皆不知也而曰吾有以胜于人而取于人足矣而主司者亦遂目为异也而亟收之以斯言也而发于政事其害可胜道哉予昔尝为书以告当事者而漫不訾省遂匿不敢出示一人兹聊复为孟长言其概士苟志乎古必不误而入于今苟志于忠孝必不误而没没于富贵庶几不为党人之蔽固乎孟长试奉一觞进母夫人而以予言质之然乎否耶不知夫仁人孝子之大慰其亲者当何如也















　　学古绪言巻六
　　钦定四库全书
　　学古绪言巻七
　　明　娄坚　撰
　　夀序十一首
　　杨贞母顾氏九十夀序
　　友人杨之屏汝戢自太仓过予请为文以夀其从叔祖母顾孺人先是岁丁酉予尝赋诗为孺人八十夀今忽已复十年予拙且衰穷于世久矣其姓名既不足为交游光宠而言语朴陋又无环玮赡丽之词可以称道盛美者则辞不敢为而汝戢固以请且曰凡实之不足者必求侈于文于是言之者多谀辞而当之者有媿色若吾太孺人之为妇而贞为母而慈闻于朝廷之上而信于闾里之人已非一日矣固不必如世俗之侈而张之也子为颂祷之词而已予既辞不获窃以谓孺人之归于杨也年仅二十有八而寡其长子以髫龀孤次犹未离乳哺而季方在姙也又数年而舅姑相继亡葢为妇之日短而以母仪称于杨之族姻者且五十余年矣予未尝识其伯仲而获与季交见其逡逡退让可因以知其二昆也见三子者之克自树立不坠其先可以知孺人之抚而教之者不媿于丈夫也以茕茕一妇人茹荼集蓼以持门户而卒保其家以成就其子岂不诚贤已哉计孺人之辛勤忧念朝夕不遑宁处者累二十余年而后得安其子之养其非寻常之所能堪何如也及三子旣受室自含饴弄孙之日至于今又三十年所以自慰其伶俜孤苦者何如也幸母子之相依瞻堂构之无圮追思往时之拮据以卒有今日如痛定思痛其怆焉以悲徬徨焉以不能释然者又何如也虽然孺人之不幸以寡譬之卉木始华或风吹雪压而不免于摧折者此卒然而不可知也乃孺人以壮盛之年矢志自将使死者复生而生者不愧孺人能自必之也若夫藐焉三孤得不夭殇以迄于成长长而其材皆足以自立娯侍孺人于膝下能必之乎当孺人之寡居年未三十也迨今六十年间既克成其子又获以桑榆之景膺表宅之光宠跻耋耄而望期颐又可必之乎葢天之钟祥于孺人已厚其禀矣而顾夺其所天虽若不可知而卒以贤明贞顺食报于子孙以称于里之人则夫天人之际亦若有黙定而可期者矣即以终岁百罹非人所堪视谷风之方舟泳游何如哉髠彼两髦实维我仪之死矢靡他太孺人克之有冯有翼有孝有德以引以翼孺人之子若孙勉之俾尔昌而大俾尔耆而艾百有千岁眉夀靡有害孺人与其子若孙终享之以是为颂祷其可乎虽予言之不文不犹贤于侈而张之者乎是为序
　　侯太母张氏曁母陈氏双夀序代
　　献岁发春嘉定卓明府走书币来里门请为侯给事太母张洎母氏陈两夫人夀序葢姑已中夀而妇亦老矣其设帨之辰皆在去年冬会给事方诹日襄事故其上夀也缓卓君之言曰侯氏诗书之业自叅政公起家以来凡四世矣四方之铺张其辞以侑夀觞者率称其代有闻人后将益昌二母皆夀而康子孙满前享有备福而已顾所以致此者岂独夫子能及志未变而闲之亦曰其无攸遂者咸以顺则助耳不然东呉之俗竞以侈靡相髙有如妇子嘻嘻一失其节至于爱克厥威欲母慈而妇听岂可得哉予闻而韪之是足为二母庆矣而奚以赘为则请言风气之殊今昔之变以颂而祷焉庶几卓君之意或亦给事之内致其孝诚而外效其谋猷者乎葢吾越之去呉也仅数日程而近而嘉定又最东下邑俗故朴厚其世家大族好以礼让相先尤知敬重贤士虽吾越人往往去为经师久而益亲比闻人言俗且渐入于浮薄固习尚稍移能无望在事者一注意风俗以为之倡乎始予得卓君于礼闱一见知其温文而警敏也比谒选得嘉定令以行予闻之喜曰彼俗之渐敝其有瘳乎抑又尝闻之彼之贤士大夫颇能自好不没没以妨贤有司之政则又私以为卓君贺夫所谓今昔之风气果孰为之哉譬之穿池淤之则潢污不可以濯澄之则清泠虽以鉴可也譬如为墉其薄且疏也倾可俟已厚为之基而捄之度之筑之削之虽数十年如昨日有如为邦者以此厚其下而在家者以此宜其人可以夀国可以宁亲斯言也虽谓颂也而实规可焉虽谓规也而实祷可焉葢贤者之相与以有成如此今给事官省垣其所论列固吾君吾相所取也然而海内之人上自卿大夫下至布衣寒士咸得以评议随其后则其所自效于时以为其亲荣者必有以处此矣今天下承平日久中外恬然以苟安为事又或嚣陵诟谇以求快其私而身名亦且随之若此人者独无父母之髙年多福以享其荣盛欤亦且皇皇焉惧一失足以贻其忧否耶吾固知给事贤者必不苟同于流俗而乃以此为两夫人颂祷傥可谓爱其人则必称其亲之所望于子若孙者以进焉亦君子之用心也
　　勅封太安人钱母顾氏七十夀序
　　自予甫壮即知海虞有钱景行先生以绩学工文辞著称而未之识也荏苒向衰识受之于昆山客舍见其在众中穆然端凝窃私与友人叹其贤一日邂逅先生旣前揖客有问其年则应曰吾与太仓王冏伯嘉定娄子柔皆同年生于是复相向而揖葢一觌面而知其伉直爽亮超然流俗之表惜乎遇之晚也比受之擢甲科官翰林先生年未六十也而遽不逮于禄养葢又一纪岁在癸亥而太安人受勅封年七十老矣于岁之春受之乞假归省比秋八月举一男太安人抚而乐之眠食有加其诞辰在冬十一月予友陆君孟凫何君季穆过予而致同人之意猥以祝辞见属予闻赠公幼孤母卞夫人抚之朂之迄于有闻而太安人始来为妇即能严事其姑且以俭勤相夫子及见受之学成而身享岁晚之荣是足为太安人夀乎否也葢在受之他日之效于本朝者矣士当世治即称古昔修文章以润太平致其君比于三代之隆上也其次则为国家补偏救植立其骨干而振竦其精神使不至于惰偷亦足尚已若夫主少国疑士习骫骳人骛于利事乖其纪朋则淫德则比赏滥而罚废边鄙耸而将吏弛彼槁项黄馘终老山林者无论也幸而在事宜有以自树而人趋人诺袖手旁观已乎葢自道丧文敝士鲜知有通经学古者而争骛为虚恢侥幸一日之遇偭防矩而绣鞶帨其流弥甚莫或拯之以受之髙才雄文冠冕一时而名在石渠司存宫允进可以献丹扆之箴退可以挽波流之靡当斯时也而能不激不随一意以明道术端步趋为凖的非独后生之前驱实亦良士之实用也经文纬武扶夏剪将不在兹乎不然虽位至三公庆延万石有不足为太安人荣者矣予又窃有感焉士所为用于世者吾亲之身也其长养成就嘉奬拔擢以荣其亲者主上之赐也然则不竭忠虽欲荣亲无由已不克孝虽欲立身扬名无由已彼其累累若若防厚宠而陟崇阶秪足为世所诟詈于移孝为忠何有哉语有之一夫先登万人属目一人善射百夫决拾于今日三事大夫而求一先登善射阐绎圣贤人之绪即思行圣贤人之道者非受之而谁此则予所以为太安人祝者也
　　侯母陈氏七十夀序
　　余友侯君得一以行人三奉使其初南登衡岳最后逾岭峤观于海而还人皆谓君此壮游也而意独惘惘于不遑将母尝以秩满请于朝得移赠先公为修职郎如其官而未及母氏也去年冬还朝会伯子以秋试冠其经遂携以从自呉门徂北三千里而遥士大夫之遇于涂者问君父子知夫人之夀康孰不咨嗟叹羡以为贺也今年夏君方需次六省而孟秋八日为母夫人七十生辰于是邑之人士咸撰辞登堂因君介子而进献夀之觞焉予惟侯氏家邑东南数千里外种德于农而发祥于士大叅公晚年登第由郎署改御史台已而副臬叅藩皆郁有名实修职君仅以贡升于礼部给事虽早能自奋然颇搰搰于一第能无怅然于修职之不及见乎今夫人且又见其孙矣积之厚发之迟泽弥深而名弥着岂不休哉虽然苟徒以是为祝词不过流俗人之所艳羡未可谓知言之要也昔尝窃闻之凡夫人之相其夫子孝养尊章念风雨之如晦而黾勉于有无者更仆不能详也其大者门以内无违言门以外无失礼训其后之人能以劳为爱其德方其识逺务急其情不靡靡于文图其难不没没于易若此者求之贤士大夫亦希矣何意闺阁之中乃有非苟知之实允蹈之者哉夫以夫人之贤达如是而家之长幼卑尊莫不渐濡禀仰肃肃焉雍雍焉夫人之乐其子若孙而优游于多福何如也抑亦天之使夫人难老而益以锡侯氏之祚乎是可为颂乎否耶若夫给事之孝于其亲者葢自今日始矣昔贤之论谓天下事惟宰相得行之諌官得言之而今者任事大臣反若仰鼻息于言路何也且其言而效则身名俱荣其不效不过一去以塞责而朝廷之威重将士之挫衂疆圉之戎索若于彼无与焉则又何欤自昔官称守言称责谓将有以责之也凡今天下所跂踵而望之旣得之则扬扬有矜色者亦尝反而思其责乎夫子曰勿欺也而犯之夫欺而犯本实先拨矣然犯亦未易言也人主威福在御一震怒其臣希有不战栗失措者窃以为欲观事君之不欺又当于犯顔先之传曰孝者所以事君也岂非谓不能孝其亲者固万无忠君之理乎吾又以为欲观人子之孝其必有騐于忠君之节矣夫义之无所逃命之无可解等耳况乎君之于臣喜有赏怒有刑如是焉而不忠谓能孝于其亲吾不信也请又以是为给事赠予与姻友龚行之皆获交其四世犹忆逾冠即肩随修职君同文社及见给事髪补诸生而大叅公之归田也毎见必慰劳其困顿且望其犹有一日之遇葢眷眷也今给事方进用而吾两人者皆不遇以老猥以齿长执笔而末复绸缪其语以见夫颂不忘规者葢深念畴昔之交宜不同于流俗如此也
　　龚母朱氏七十夀序
　　予自束髪所与交者始皆以才气相慕爱至于弥久而益信必表里洞然清明淳笃之君子也若其外峻整而中易知与不知皆称为贤者莫如吾行之非独予云尔凡获与行之交者于予之言如出一口也行之之最称于人者事其母朱太孺人备极色养而兄弟友爱无间言龚氏自邑未建时已从郡城东徙为黄姑湾里人而朱之先有贵为桂林宣抚使者尝置墓田于邑东南顿悟寺之傍子孙至今能守之葢皆境内之望族也予幼即从振轩先生受书长于行之一岁数入拜太孺人于牀下今追思之如一日耳忽忽不自意遽为五十许人而太孺人安行之兄弟之养葢其嫠居亦已二十年矣闺门之内雍雍愉愉以享有康彊夀考之福岂易得哉或曰行之经明行修而名未离于胶序亲未霑于禄养于其中必有阙焉以行之之阙如知太孺人之容有不乐也解之曰夫此乃世俗人之所以养耳假令文不如行之行不如行之乃能徼一日之幸以为亲荣兹固流俗之所共艳慕也而有道之士必心疑而窃笑之微独笑之且以为诟病焉然则行之虽未遇其中必有所自得矣笔耕亦足以为养而岂以是动心乎哉或又曰父母之望于子者亦欲使有闻于世而身享其荣耳虽行之能自信太孺人之未能释然不可知也而行之能勿介介乎又解之曰有行之以为之子可以知太孺人矣虽防褐之温犹狐貉也虽菜菽之饱犹粱肉也而况于轻暖甘脆之奉之不乏乎哉然予窃以为如行之者使其早得志于时功名显于当世利泽及于斯人其贤于世之苟富贵而私其身图者若黒白分焉所以慰太孺人者又何如哉行之姑守其道不懈于其志以俟焉岂终穷者哉其遇于时不逺矣顾以予之衰废少获游于先师之门长而幸不为行之所弃晚又申之以婚姻今兹太孺人七十生辰欲为之辞以颂且祷而惧吾言之不能文也友人沈廷望廷和皆尝遣其子师事行之亦以夀序见属因论行之家庭之乐可无借于遇合而终有望于行之之遭以为太孺人开八袠之荣也是为序
　　陈贞母呉氏六十夀序
　　吾呉之俗自年六十以上率十年而一祝则必侈为文辞以侑万年之觞虽闺门之内其贤素不着于外犹必序其家世想像其所以宜于家者以颂且祷焉而其辞多托于缙绅先生至或取办于庸妄而受之者犹以为荣今吾姻家马君伯清与其子元调巽甫图所以夀贞母呉孺人而嘱予为序予贱且贫其言语又不能工而不辞为之者以谓能得贞母之实不必于侈而张之假而托之而其荣名信于里之人者庶几于颂祷之善也贞母年二十而归于陈归陈七年而不幸以寡抚其子而教之以醇谨称于乡里而家日以起葢又三十余年闲则课其童仆必以身为师惟俭惟勤以无忘其初可谓贤也已昔者孔子删诗风始二南实以闺门王化所自始惟昔先王之盛非独人伦之教明于庠序而其妇人女子皆有傅姆之助至于周衰而鲁敬姜九子母师之流其所以教于家者犹古女氏之遗也今世士大夫已不笃于学况其闺内乎贵富之家既不知有女工以日流于淫侈惟贫不能自赡者乃始力作以谋其生然如此人者率目不知书至于从一之义犹时有不媿于古而足以风励于世以述于后者葢其天性然也若贞母之为妇为母何如哉且吾闻贞母薄膏粱纨绮之奉而自力于纺织意所以训其子孙必有若幅画均轴之喻者而特不可得闻耳如令少而知书又有傅姆者为之助岂必让于古之人哉则虽生于贵盛之家可也今陈氏诗书之泽将日逺矣有贞母以为之内主庶几乎仲尼所谓季氏之妇不淫矣自今而往年弥髙而德弥劭所以食其报于子孙以教于陈氏之女若妇者讵有涯哉予与贞母之子皆为马氏婚家而巽甫又从予游固予所谓能得其实者也然吾又闻贞母深信因果其事神甚防不识今之为贞母夀者其亦有以敬而能逺慈而不杀之言进者乎巽甫识之其以吾前所称为贞母颂以后所称为贞母祷可乎否也是为序
　　李母徐氏七十夀序
　　李伯子茂初与其叔长蘅皆翛然有夷旷之致又能发为泠然清逺之文而跧伏田里以诗书为操履为襟裾娯侍其母徐夫人于暮齿而夫人少知书晚复归依佛氏俭素自将怜其子之不以菲废礼也而安焉闺门之内孝慈友爱之风蔼如也是岁暮春上已屇夫人七十生辰吾党之获交其子若孙者将往献万夀之觞而属为之辞以侑予尝窃叹士人之所期诚大且逺矣顾其得吾志与不得吾志似不在我若古之人葢有以王事不遑将其父母者岂若后世之徒以是为亲荣哉然而立身扬名人子以养志焉非贵盛之足荣而身名俱泰乃其所以养也故其得失之际盛衰之感亦恒情之所不能释然者李氏当石桐先生时身见其伯兄父子相继登朝荣盛矣其身之不遇名之不彰能无憾乎及夫仲子茂才以进士膺庶常之选非独父母兄弟之乐之也涂之人莫不叹羡焉而又不幸以夭此在学道之君子犹能以天命自解耳其若闺房之爱母子之至痛何然吾闻夫人每于痛定之余念先生已衰矣则以闲洁其尊罍簠簋以称遂亲知之过从者如昨也朂茂初兄弟之自力于学问以慰二亲者犹惓惓也既而长蘅荐于乡少慰矣再进再蹶尝中涂得疾火上炎终夜不寐惧贻母氏忧亟返棹而夫人第曰儿幸无恙足慰我矣彼身外曷足恋恋乎夫能不以一朝之名而易其天性之乐虽士人多有媿之者矣比见长蘅体益强神益王意思豁然其所以慰母夫人者行可必也子有以养母之志而母亦乐其子之令闻岂犹夫流俗之光宠而已哉予又闻夫人之先公贤而有文其送女也授之书娓娓殆比于女诫而母族又琅邪王氏故虽少年时已能抚茂初茂才多有恩勤及受室皆昆山士族子凡以夫人之故耳今者伯子以六十之年率其兄弟子侄擎跽趋走于夀母之前备极膝下承顔之欢吾又以知李氏之世泽未有艾也即言之不文傥亦可以侑一觞乎若夫茂初兄弟所为以泠然之音写翛然之致而登歌于夀筵者必有发乎情止乎礼义者矣窃愿与有闻焉
　　朱母邹氏七十夀序
　　朱君元伯以岁丙午举于乡才逾冠耳既数上春官连不得志于有司荏苒遂逾一纪常与其弟钦仲慨然思一旦之遇以禄养其亲而先公万松君竟不能待也顷者方禫除适当母孺人七十生辰于是游其父子间者长幼若而人将往献万夀之觞而属予为之序忆予甫成人获侍小松先生已能知其为贤者诵读之暇辄往从之游环堵之室竹树在庭图书在几顾予与言言皆逺当是时先生贫而嗜酒万松徒以授经为养而先生常怡然有自得之色非孺人之孝且勤敏何以承迎其意哉予以是知孺人之能为妇也既而元伯兄弟稍长向学同时补诸生未几元伯脱頴以去而钦仲益发愤足不出户外将有以慰其亲日可俟已丙辰春元伯北归孺人数揽涕而慰解之且曰汝父病未革时数言儿如是已能自立矣吾岂有过望哉顾吾乡土瘠而俗汰其君子甘于豢而小人竞于嚚吾所善某某儿师表也其谘而后行乎他无可昵就者儿今悼汝父第一一禀其遗训则庶几乎养志焉毋过自伤为也葢元伯尝以是语予予又以知孺人之能为母也予穷于世先君之殁老而传矣吾母又及于大耋不为不夀然自慙无以慰吾二亲者非独以贫不能养也正以驽不自力即为人所轻愚不适时即为俗所忌长以此贻羞于地下矣故于孺人母子独有感焉葢亲之念其子同而子之所以慰其亲者有不能自必故也夫以元伯兄弟而为孺人子目前可以为娯而其后正未可量岂非夀母之所乐哉徐徐于于以享有百年生人之庆无以加于此矣虽然当小松先生时人之重轻先生乃其人自为重轻也于先生何与其在今日已有不同于昔者令元伯兄弟一旦得志于时或求多焉或求昵焉苟无以望其腹则不嗛无以覆其瑕则不终吾知孺人之必复有以诏也试以是质之而进一觞焉其可乎
　　李贞母沈氏六十夀序
　　予友李翰林茂才娶于昆山沈氏其先尝三代连登进士第邑之望族也当茂才不幸而早夭孺人年未三十寡居茹荼上事翁媪下抚孤儿辛勤之日久矣又能朂其子勤学问工文章少以诸生有名凡与之游处莫不称其才敏接武而与日可俟也维岁仲春屇孺人六十生辰里中之懿亲执友将捧觞为孺人夀谓予葢三世交而其年已老当不为靡词庶可播于里闾也而以夀序见属其何敢辞葢人有读列女传而献疑者曰妇顺即所以为母仪耳而奚以区别为予解之曰此各就所传于古者而列之冀夫人之企羡者亦各就所遭而奉以为训耳假令茂才得永年必以卿相显名于时而孺人约束其阃内以佐之简婢仆慎扃钥人必当其用用必严其防当不啻如今日徒以勤苦为也方其为妇则修妇顺及其为母则肃母仪贵盛与食贫等耳岂有加哉予向悉石桐先生善与人交负气慷慨倾肝胆以相亲洁以为乐陈鼎彜阅图书绘画以为翫以娯其暇日尤喜与同好者共之孺人偕其妯娌黾勉以奉其欢乐其天年岂有异茂才之贵盛而生存哉独处势有赡不赡耳吾固知孺人之孝养其获报于子若孙可计日而俟矣尝试与诸君子亿之当茂才少时年甫十三呉兴董宗伯闻其秀頴辄招致之日与诸名士同砚席已华有文名既而中第与庶常之选其逡逡退让犹昨也而夺之年命也其垂裕后人而复以文章显名当世讵不可必乎微独孺人之食报而已将子子孙孙弗替引之以是为孺人夀可不可也窃又思之心以境为乐境以遇为缘何论得失固难期即戚欣亦有分必如此而乐乐在外物不如此而亦乐乐在内心若孺人之甘淡泊而歴辛勤吾侪既熟闻之又获与其弟和甫交尤悉其少而婉娩迨长而不怠益勤夫女而淑妇而顺加之以母而慈以德若此福履绥之讵有涯哉辄书之以授缁仲为夀觞侑
　　陈母张氏夀序
　　予友宣君季嘉为予言陈母张氏之贤请为七十夀序于设帨之辰颂而祝焉其称曰陈葢邑之双塘里人也母之来归以冢妇相余溪翁躬其劳既而与二介妇均其分父殁无子于赀产无所取悉归之为后者及仲子当为叔父后知其舅意有属卒成夫子之让焉翁喜为豪毎劝之加慎朂三子使学为士皆见其成立葢为女为妇为母多有足述者予以为昔者圣王之化自身而刑家始于房闼而风行于海内非独士大夫化之虽闾阎之女妇皆能以礼自防而勉其君子以正嫡庶之间至或劳而无怨过而知悔者无他则礼教先之也自其少时已教之婉娩听从矣及乎为妇虽一货一器一假一与靡有私焉以示义无専制况其大者乎嗟夫礼教之废至今日而荡然矣情欲汨之习俗縻之自得号为士人者然且以防得贵富为有才还顾亷耻为小节尚安论闾巷小夫又况于门内之女妇哉诗有之无非无仪惟酒食是议无父母诒罹而易之词亦曰无攸遂在中馈女子惟无所遂也而后其父母得免于忧虽仪亦遂之为也而能勿忧乎此父母之心也惟恐其専而已若夫威仪棣棣不可选也柏舟以自多焉既沮我德贾用不售谷风以自伤焉仲氏任只其心塞渊终温且惠淑慎其身燕燕以送归焉孰谓妇人女子而独无仪也哉故若陈氏母者可谓女而士行矣以其子之孝又获交季嘉诸君之贤而咸为之祝人之所愿天必从之此好德而锡福之防也令妻夀母优游百龄而享有遐福夫非天被之禄也欤既以语季嘉退而书之以为序
　　陈任斋先生夀诗序
　　侯官陈侯再为令南越有声及莅嘉定既期月而太公任斋先生始来侯曰亲在逺吾食不甘味寝不安席然而不敢以亟也邑于呉土瘠民贫赋重讼繁未易以治向吾未知所以为斯邑者需之且习其俗而和其民而后及于就养比太公之来也适三呉淫雨逾五旬乃止又风自西南驾湖水东下海之潮汐迎与俱溢横所漂没二麦无秋春种靡遗侯乃徧谒上官为民请命还发储庤通市籴为赈饥弭盗之备蒿目疚心未有已也或谓侯且无以奉宁太公虽太公亦必有不乐焉于是诸生某闻而抗言曰是何意贤者之浅乎夫士自束髪治经经之言皆教人修其身以用于世故其为世用也施泽为荣屯膏为辱非独贤令则然其亲而贤也意岂异乎哉故孔子谓士穷于世则啜菽饮水尽其欢而亦足以为孝明乎在此而不在彼也如侯之贤实自太公发之其父子之间必不同于世之君子审矣且天灾时有正赖贤人君子为民之庇耳比者嗸嗸数百万齿伊谁之责哉吾意侯朝出而视事太公必属之曰苟力可为尔务尽其心虽劬吾不尔恤也夕入而侍侧太公必迎问曰苟事有疑吾且为若殚其虑虽老尔毋吾隠也尔之能勤民则吾食于此土而安焉他日以尔故受锡命于朝廷而荣焉计自今以往凡所以图安斯人者譬父母之为子谋当愈于子之自为谋耳若夫积资叙迁流俗之所以荣其亲也偷安岁月寻常之所以爱其子也而岂所论于贤者哉某于诸生中受知特深颇能言其父子之意故闻之者莫不以为知言昔晋袁甫以好学才辨知名然不愿居台阁职而请为剧县自效葢君子之欲有所表见于世如此今嘉定之黠者逋赋嚚者健讼二者卒难得其要领而重之以年饥于以观侯之政必此时矣某贱且鲁窃尝鄙阳鱎之迎饵乃侯不以为迂且简顾加礼焉其将遂使敝邑为单父乎太公今年七十有二邑之喜其来而颂盛德祝万夀者已焜煌巻轴矣而博士先生与贤大夫士复盛为歌诗以进焉猥属以前之所论序之篇首















　　学古绪言巻七
　　钦定四库全书
　　学古绪言巻八
　　明　娄坚　撰
　　夀序十四首
　　夀胡侯尊甫教庵先生诗序
　　春东至吴二千里而近而嘉定僻在呉东偏又百四十里而遥胡侯来为邑之二年以岁癸丑八月移长洲去濒海而之大都才歴三时耳而长洲之人之颂之如吾下邑也侯始东下葢奉其二亲以来逮今年春暮侯当以考绩防恩而太公夫人亦皆康彊难老尤可喜也于是邑之以献夀行者不以筐篚而文词是征济济跄跄亦不下于长洲之盛也诸生曹讷以少隽受知乃于邑之人士为侯所加礼而延誉者合其诗若干首属予序焉夫君子之爱其人必本于父母颂其德必及于祚固诗人之指也吾闻太公少为儒尝有意当世之用不幸沦落以老而乐有贤子以诗书之业润饰吏治太公之志之所求行将尽见之行事矣夫呉财赋之区亦俊乂之薮也赋重则不无积逋士多则不无负俗长洲之赋不知视嘉定何如要之为邑者率十五而催科而以其闲听无情之词况又加以过客之求称日不暇给岂若东土之政尚得専力于其所急哉而侯以数月之间从容治办闻誉益章语有之前事之不忘后事之师也吾意退食燕闲太公必熟计两邑之异同而折衷之固非儒生之所及知矣窃尝论君子之异于流俗者厚自待而望于人者轻不求同而取于人者博肮脏者不忧其难合而輭媚者不患其易投此子产所为不毁乡校而子贱之驱车于阳鱎者也夫然士虽有负俗之累吾有以待之矣庸何伤故曰乡曲之情非所论于涖官爱憎之常非所论于取士二三子之赋诗也虽有祝词岂能加于南山之夀松柏之茂哉则请言其所以致此者诗不云乎民之质矣日用饮食羣黎百姓徧为尔德夫上能以德化其民下能以饮食宴乐安其生而归德于上此世俗以为迂而君子之恒汲汲皇皇不忍忘夫斯民者也诗又有之诒厥孙谋以燕翼子斯以知孙不谋不足诒子不翼亦不能燕也以是颂太公夫人之所以教不可乎孝子不匮永锡尔类岂弟君子民之父母斯以知孝子之行施于人无穷而干禄岂弟则民皆有父之尊有母之亲以是颂侯之所以孝不可乎若曰命服之荣而已葢士大夫之遭时获宠者为不少矣
　　溪山堂夀诗序
　　士大夫闲居无营毎思自放于登临以为乐顾邑四境无湖山之观往往浮舟郭外随栁隂竹风而止焉相与陟数仭之丘极目百里而遥以发舒其意然终不得近在跬歩接之几席之间独城南潮汐微缓波澄不流藻荇如画居人髙竹连舍于园圃特宜舟行南可五里折而东里许望之四山围合有堂翼然则石岩方伯之溪山堂也因友人别墅而改为之东偏为宅一区入门水东西流绕出舍后春时繁桃夹防漾为锦漪公诸子读书其中焉而兹堂别峙水西豁达夏凉公始伐竹穿径以为山凿南之池加广且深复引而右北合于左流以益山之髙东山曲折如列屏障而西南之山澹澹焉若晴云浮空趾入藂篁深不可极堂临渺弥梅林拱之得月而幽得雪而竒距堂之北数十歩渚莲隄栁濯濯焉冉冉焉相映发以増其胜公毎与客围棊饮酒于堂中见夕阳在岭必登眺舒啸焉而月白即泛舟于是焉向之不可得者一旦凭几席而接之矣公未壮出仕及艾归田楚粤之交岭南北之山川当极天下之竒观矣而归复寄情于一丘一壑夫山水之好人情所同也然惟仁智者得之性中而游于物外故孔子称焉吾意公之名斯堂也将必有乐乎此矣或谓士之岩居川观自得其志而终其天年者葢不得已而逃焉若施用于时则其端凝不动山也虚明不滓水也又何暇于外物为哉解之曰穷通时也不荣通不丑穷性也故投闲置散弃斯人而逸其身非君子所安也然或厌寂寞以为槁则不愉乗权借势瘁其躬以利天下非君子所恤也然或挟圭组以为荣则不恬非恬非愉性乃离矣岂复知有山水哉若夫仁者智者彼视其身犹寄也而山水直寄所寄也或出或处与天下同其愉悴而于吾性初无加损故其乐全而其夀命可长此岂非公之所以志与开岁二日为公六十初度二三子谋绘堂为图又赓再歌以献夀焉予虽不文輙绎孔子乐夀之指以冠于篇首
　　太仆申公六十夀诗序
　　传称六十曰耆亦曰老之将至云尔葢自既艾之后君子之为世大用其尤在斯时矣今吾元渚先生当其未衰尝乞身于朝归侍二亲皆以中夀仙去比服除而春秋甫六十叔达为文夀之期以心腹干城之业不亦宜乎古之人葢有以耋耄为时所倚重者非其勲名早着素见信于人主亦何由眷注不衰而声施至今也哉葢士当平世虽负经世干略或未试用即用矣或未究其才有能深知之者鲜矣吾安知先生不遂无意于今日乎私念吾三人者之获交殆三十年于兹矣輙复相与赋诗道乡曲叙畴昔以致其相慕爱之情而予窃重有感也当上之初年委政辅臣呼吸通于宫府而血流于寰宇奸宄自消边鄙不耸虽微伤峻急而吏治蒸蒸有中兴之象焉其后剂之以寛和乃渐入于隤废至于今而有黩且汰无纲与纪如是而曰理安譬之负疴虽肤革充盈而常若有瞀痿蹷之忧庸医拱手坐縻廪饩或且攘臂其闲妄投汤药益以困顇纵有卢扁若非望而惊走必且谯诃及之矣窃以为仲尼道大终于莫容用行舍藏独许顔氏而子渊卒未尝仕也其余小用即小行葢有舍之而不能藏者矣方今循循者既弗克胜其任而诪张为幻之徒又且以膏而沃火即有知先生而荐起之能尽用其筹防乎能旋试而速效乎叔达葢惜夫有可用之才而世未有能知者故相为愤惋而言之耳未暇论于今日之事势与夫当事之难也昔者夫子尝曰智者动而乐仁者静而夀始予未得其解也其后观于昔贤之论以谓道一仁而巳智者知求至焉故动而时与之合有合焉则宜其乐矣仁者不待求焉故静而常无所为无为焉则宜其夀矣于是恍然悟曰此殆安仁利仁之义疏乎今先生所求于壮盛之年孚于家邦之人者亦既动而得乐矣盍姑静焉无为则俞俞忧患不能处而年夀长矣他日苟有用我执此以往虽动未尝不静也其为乐且夀岂有涯哉将进而与昔之耄耋者比肩请以是为先生祝
　　张氏家庆诗后序
　　昔者读书至洪范信以谓好德锡福若影响然其后观于古今之变喟然叹曰凡箕子所陈皆王政也王者有作则夫好德而备福者皆其所锡也君子曰福吾不能必也吾知勉于德而巳于是焉或刚克或柔克剂而归之于平康正直葢所谓攸好德者如此中世士大夫进而骛于名位若不及焉退而骛于豪侈若不及焉至其脂韦俯仰以取容湛溺盈溢而不悟有能自克者鲜矣以予观伯常先生甫壮而出仕逾艾而乞身所至不为赫赫之名而君子莫不髙其守小人莫不颂其仁一旦以母老请终养田间当事者欲挽留之而不得也予以是知虽三公之贵有不足易其一日之养矣顾非其母之贤能无眷眷于子之荣进哉于是人子虽欲自罄膝下之欢而裵徊顾望进退之间果能自遂焉若此哉吾闻太淑人既贵且老犹躬自绩纺有鲁敬姜之风门内化之皆习于俭勤然则伯常之得行其意繄太淑人之成之也有园在宅后先生日往独居其中挟一奚自随而巳春秋佳日时奉版舆以逰母子苍顔白髪相对如童儿时懽也此岂可望于世俗人也哉人徒知先生逡巡退让宜为福之所集而不知其中有介然不肯苟同者其接于人也以柔克而律于巳也以刚克是故宦达可以后人而宁拙毋巧奉养常不如人而宁俭毋奢以是娯侍其亲非所谓好德而备福者欤予既嘉其母子之间能自相成且窥见其闺门燕喜相与幸夫安享今日之福者其必不忘所自锡也于是敬绎洪范之指而序其后
　　潜山先生沈君六十夀诗序
　　潜山先生者友人沈君用卿方为其邑诸生师因而称之也君今年六十矣其生之辰以中秋后五日于是忘形之交徐允怀唐时升娄坚金兆登相与赋诗因君之寄以为夀咸谓坚也颇好字画属以笔札輙复叙而进之忆予童时识君比冠遂获磨礲于文章镕冶于德义尝同栖石湖之治平僧舍裛晨露之清华醉夕阳之遐景濯以澄波皓月而焦腑俱凉醒以逺钟羣呗而素心双领时相与慨然有当世之志顾君璞未剖予行屡蹶坐销壮齿为可叹也昔岁丙申共游合肥航丹阳之晴湖则月露湛于涟漪犯天门之骇浪则霜风号于澎湃陂陀羸马逺怀洗耳之贤漾淼危樯近数兴王之佐毎托诗篇备存感慨巳而青眼难逢素丝多怆君既贡于泽宫予乃逃于梵防彼二三子亦复阻燕台而长悲骏骨望海若而自分枯鳞皆太平之不遇人也君中岁抱疴经年闭户独有吾侪时聆謦欬然而杯酒之欢久隔过从之迹徒勤自再驾邹鲁之郊而腠理渐还其旧及一官呉楚之徼而苜蓿且安于贫夫灊皖伯之国也而汉武之祀为南岳者有天柱山焉北瞩庐子异时割据之所争也西望齐安昔贤放逐之所栖也而志公锡泉灿师窣堵皆在境内近凭篮笋逺棹轻舠不过一舍之程时豁百年之兴亦足乐也心安斯百骸俱适体适斯宿恙全袪固其宜矣秋风渐凉夀觞斯举吾四人者徐长君三岁唐与齐年金视予予视君犹君之于徐也追思弱龄有如昨日良夀命之足娯宁迟暮之为叹虽千里阻修而寸心来往室逺人迩斯之谓欤予尝嘐嘐妄意古人可跂而君独踽踽实薄今人不为或入狷而巳优或去狂而犹逺言易行难予惭君友今之赋诗各写平生贵在称情永以为好彼有同赏出而视之或属和焉
　　张太母顾氏七十夀诗序
　　春秋时列国之君及卿大夫岁时相会同聘问未尝不赋诗以见志而当时有识者往往以一言逆定其祸福殆无一者然未尝自为之词也要皆出于太史所陈以观民风者而巳至于闺房之内迹尤易湮若刘向所叙列女殆多不能详而亦必称诗以着其褒贬后之君子考騐行事而裵徊吟讽以想像数百年之遗恍若亲见之也东汉以后文日以靡葢皆有余于词而典则不能逮矣至唐宋作者始力追大雅虽其词或难或易其指或显或微要之非深造其域不能识其所以振起衰敝之意也若夫闾巷之小夫老妇非真有卓然可称不经见于词人之笔而近世多苟殉所好虽亦华然铿然按之实枵然也葢吾呉献夀之文其尤矣间有好古之士自编其文特置颂祷于巻末若曰此古人之所无有也聊以应俗而巳以故其文独尔雅可诵苟不能然宁为诗其勿为文此予向之所持论也太仓曹亢宗过余而言曰当岁甲申时夏之先人与外舅张弱冠同为诸生始相识而先生亦以是岁廪于学宫自后遂为累世通家今外舅早殁而顾太夫人夀七十尚康彊无恙将往祝焉敢请赋诗以侑觞且为之引以见吾侪之好古而不同于俗葢如此也因忆予方壮辱昭服先生邀同砚席遂获交其三世又及见亢宗少能诵长能为文词今三世之交皆巳为陈迹亢宗年且壮而予葢頽然以老矣然不可得而辞也
　　职方殷开美丈七十夀序【代】
　　职方殷公既还里第日与其徒饮酒赋诗以为乐每遇境与意会未尝不相求也花时扁舟出郭近则竟日逺则连日夜供具无倦容文酒之会不以凉燠辞虽过夜分非坐客莫能留终不先言别去也归后八年为岁庚子而公夀七十孟陬二日其生辰也邑大夫士之相慕爱者谋为公夀而以序见属予谓士生于时非早露铓颖即自致于公卿则沈郁未有闻而一旦骤以科名震耀于时俗然而魁伟卓越之士中所自负几不可一世而卒以废弃为太平之不遇人者葢不少矣独公未弱冠而知名顾久困诸生逾强而荐于乡又十年而后成进士出为方州牧巳擢官京朝佐大司马图画所以镇抚逺彛使咸知慑于赫濯而又差次天下桀骜拳勇之士人各服其心虽旋遭谗谤末究其材用以归而其志亦可谓少酬矣当公之未遇也人咸为公有迟暮之叹而其气未尝少衰于时尚未有子又若不以嗣续为念今之归也且以暇日指授长子以艺文之事而忘其疲也至亲朋过从则拥稚子于膝属对如流以为欢葢公尝官要地矣而甔石之储屡空虽贫如素士而四方之以防酒肴簌饷者又常足以待宾客夫其禀也厚故其发之迟其得之也艰故其优游于暮年也不富而乐不以老而衰举世人之所羡为福泽者无一不有而独其神王气盛犹如少壮此葢山林寂寞之士所挟以傲贵富之人者而公独得兼之然则继自今以往公之益自得于诗酒以享有百年之乐正如既老出仕倦而后归而从容以教子为乐持劵而责于天其亦必不矣是可以侑万年之觞否乎诸大夫士相谓曰然遂请手书而进之公夫诸君子之齿亚于公而又少相习莫如钱德化仲与既同歌鹿鸣又同登第者则时侍御汝健自宜有所述以扬厥盛美然皆以予言似有当于颂祷故輙撰次其语以为公夀序
　　徐二丈涵斋先生七十夀序
　　士之能世其家者不必珪组以为荣视所以为业而巳士之能尊其生者不必导引以为夀视所以为适而巳尝数称斯言以质于人而或未之信也曰世所以贵士以士能为可用耳珪组葢所以旌也士诚束髪受书而终老无所用于世非独世俗所姗笑虽厥祖父之望于子若孙者岂若是焉巳哉至于夀夭天或司之然而冲虚澹泊抑亦学道观妙者之所亟也而独区区于意之所适不乃以有身为大患欤予以谓世之嵬龌龊幸而遭时者殆不少矣又安知名声不彰爵禄不及者果无当于用哉夫既承珪组之遗脩诗书之业而见摈无所知名鲜不戚戚以自伤彼不能知将又笑以为不自量也吾故曰观其所自为适而巳岂与夫追逐嗜好汨汨毎若不及者同乎哉邑之故家其最着曰徐氏自中丞少叅二公父子继起为时名臣迨今百数十年之间子姓之业诗书而能文章者多有然而未有复为时用如曩时二公之盛者也少叅之曽孙曰涵斋先生虽老于诸生无珪组以为荣而先生弗戚也曰吾知嗣吾先世之业而巳既而厌薄弃去则日与里中故人为酒会以娯晚岁会之日博奕谐笑终日无倦先生独以齿牙脱疎不多啖肉而颇能食酒然不肯竟饮饮亦不肯竟醉毎与客纵横决赌至夜阑不胜桮酌犹若不忍别去葢其不以困穷挫折而能自适其意以无伐其天和者如此既夀且康不亦宜乎是岁莫春二日为先生七十生辰诸尝与为酒会者将往称觞而属以一言为侑予故称其不珪组而荣不导引而夀者以颂且祷焉葢曰士遇合不可期要必有无忝于前之人者若乃桑榆之年不早自适而犹汲汲乎以外物为荣顇是则先生之所嗤也既以告于诸公因次其语以为夀序
　　封小庄翁七十夀序
　　有田一防勤力其中俯仰皆赖以给子若孙能世守之而无替其业此足以老矣而世俗不善是也髙者诵诗书号为儒以竞于时幸而得则身荣家肥为世闻人其次服贾以居积致素封终不为农以自劳苦然而贵盛之极衰亦随之末富以啬或渐而靡贫可俟也夫农霑体涂足暑雨劬劳而莫必有秋然幸而不为里胥所困犹得长子孙饱麤粝以卒岁焉惟其黠而用事于官者更为侵削以自润曽未几时而不保其室庐矣乃有悉闾阎之微隠究因革之便宜进不逢有司之怒退不失小民之心身家俱泰无忝于前之人无忧于身之后非才且贤者弗能也若吾小庄封君其近之矣世为城南农家轩冕之荣什一之利非其好也力耕以谋生而闲则渔猎前史用益广其识焉其行方于孝友尤隆也其进止雍容可观言邑之故事孰异同于今与政之得失民之利病歴歴可听也君今年夀七十矣犹子某吾甥也以翁九日生辰告而请予为颂祷之辞始君之尊人栁庄翁与先大父交好两家之嫡长遂通婚姻予曽赋诗为翁七十夀时与君皆未及强也倏忽不意便为六十外人而君且及其父之年矣予本农也虽学为儒走薄宦于风尘意不乐而归归复为农以老以是知君之生平有无羡于贵盛者矣况于末富哉顾非君之才将见困于追呼期会何暇为田亩之乐而君又不以其能故更求丰饶守先人之庐使子孙永为庇焉时和年丰公无逋赋私足自给葢君不独以才也贤逺于人矣此其能优游以老者欤重阳令节景物髙洁黄花满篱白酒初熟亲朋在坐更劝迭酬自今以往且岁岁就君而醉焉以自放于桑榆葢老农之乐吾两人独能知之信未有以易也酒酣将别于是歌以言之城之南垂栁毵毵土广平兮宜稼水湾环兮揉蓝谁氏之世业兮给石与甔秫以酿兮饱且酣南庄之栁其人世多夀绶若若兮金拄斗不如乐此田亩吏不叩门兮盗不伏莽呼我隣兮聊与之饮酒
　　呉母翟孺人九十夀序
　　生人之欲将必待物而足乎物固有不可必者矣有待故不能无求不可必故患在求多乐莫大于知足而巳世之王公大人其求得欲遂岂不百倍于恒人哉而汲汲每若有不足之患若夫田野之窭夫所望不过于朝夕所图不过于寻常幸而无饥寒之忧则快然以自乐由此而观有余不足者不生于外物而生于所求之广狭也虽然人之有求固也而独闺门之内则几于无求何者其所职者酒浆其所勤者绩纺凡户外之事举不能以自必故也顾其狃于贵富者亦未尝无侈心焉惟夫处所不能自必无贵富之足狃亦无贫贱之为累而寛然以终老此必有常见其有余者矣以予所睹若呉母翟孺人者其所享不巳多乎然非独其子若孙常抱不足之憾于其亲也虽闾巷之人亦然曰是耋且耄者以望于纶綍之荣鼎烹之养不相去逺哉嗟夫彼固未足以知此也吾意孺人其必能知之矣孺人有四子皆同生其伯仲力于农而叔季皆笔耕为养虽未有一遇然皆足以娯侍其亲一乐也诸孙满前耕而获猎而飨后将必昌二乐也自年四十即持长斋既享清净之福而又植人天之果三乐也夫如是虽纶綍鼎养殆不复为荣而尚何不足于中哉此非孺人其孰能知之始予弱冠即与其叔季交好以行与文相劘切叔独行君子也屏居郊外以读书灌园为乐舍傍有老桂二株老梅数十株花时毎一过之爱其有萧然自得之色季独侍其母居城中奉俭勤之训能更饬其故居而教其子又巳能读父书尤孺人所为顾之而喜者也是岁癸夘孺人夀九十髙矣屇设帨之辰予之友某某谋所以为颂祷之词而以见属予犹记少时数过外舅家尝一拜孺人于中堂葢外姑之姑也长于侄七龄而今尚康强无恙方予获交其子齿发皆壮鋭然有四方之志而今亦荏苒衰矣既不胜今昔之感而益以知孺人之所享惟其无过求于物所以常见其有余而形神俱泰以渐登于耄耋耳传有之不贪为宝斯言也可以治生可以永年予于孺人征之矣遂请书之以为夀
　　王母黄孺人八十洎长君六十夀序
　　洪范言五福攸好德居一焉之一也所以为五也彼四者悬于天而一者存乎人脩其人以致乎天有不可必焉而合焉者其常也或者以谓王公大人其福泽其行事有特异于寻常者故脩违之应若景响至于田野之间闺门之内安其愿朴之分而无敢求多于造物其人亦不少矣则夫天人之际宜亦谬悠而不可致诘矣以予所闻若王母黄太孺人之夀考康宁也长君之兄弟子孙以农起家积赀至富而渐能肆力于诗书以润饰其先业也斯于福可谓巳备矣夫岂无德而致然哉太孺人之为妇为母不可得而详闻少而相其夫子则以勤晚而训敕其子妇与其僮奴必躬率之以俭曰家幸饶不可以溢吾分也长君以醇谨退让称不能如其仲积纎成钜然吾闻王氏之产虽日加拓颇错置于四郊至所居洋泾之傍与其老隣人共之不求兼而有也殆所谓攸好德者欤如是而富夀康宁宜矣今岁太孺人齿登于耋其生之辰在夏而长君亦以某月某日为甲子一周其从子伯云甫谒予而言曰吾伯母与吾兄之夀窃思乞言以侑一觞顾不能必其核也不核虽张而大之不足以为荣也子好古文不于其辞而于作者之防敢以请予既不获辞则为序其家世福泽而本之以攸好德夫太孺人二十而生子子且夀矣尚康彊无恙福可知也长君年六十而奉其夀母子孙满前菲不废礼费不及奢福又可知也惟勤惟俭以力作而谨守之睦于族党以及于邻之人不忮不偪岁时之问遗往来与里中父老长若平生驩也葢一者脩而四者响臻五福备矣岂得谓天人之际果不可知也哉且吾又闻长君之元孙勤学殖以自广而不屑于膏粱纨绮之习伯云试以予言质之其亦为然乎否也
　　顾母周太宜人七十夀序
　　昔周盛时海内宁谧百昌遂长其民安于上之德泽以仰事俯育而人有遗秉滞穗之利其士大夫进而宣力奉职退而羞其食饮以养其父母以为乐于闺门雝雝愉愉莫如成康之世葢自文王之受祉新命其脩身刑家内有闗睢之后妃而下亦有鹊巢夫人能循法度以相其夫子故若此盛也及乎季世而公父文伯之母犹谆谆以劳逸为训所从来逺矣我国家承平既久当正德末年识者方虞其惰窳而肃皇帝嗣兴聿新大命天下又翕然一变至于今适三世则成康盛际也士生其间乗时自奋邀朝廷之龙光以为亲荣而又无贤劳之感岂非幸之尤者欤岁十一月呉江顾大夫道行先生与弟太学君道明以太宜人夀七十率子姓祝无疆焉而十有三日实维设帨之辰于是邑之姻党咸焜燿其祝词以称道盛美而余不佞适读书里中游先生父子间甚习有授之简者不敢以不文辞窃惟太宜人少而寡居含辛茹苦教其子使克遂有闻于世今子孙满前兰茁其芽拂髦总角而朝者相踵也此人之为太宜人庆者也长公既仕于朝尝乞为南曹郎以奉太宜人朝夕巳而北走齐鲁南入闽粤逺在数千里外虽有弟侍养以娯其亲然念太宜人之恩勤不欲以禄养故久去膝下年未艾而亟自免以归此尤太宜人之所顾而乐者也然予独自有感焉太宜人之生为肃皇帝之二年其后恭肃公服在大僚佐天子进贤绌不肖以振起一时之治以故四十余年之间吏治蒸蒸民生乐业虽亦有疥癣之疾发于四肢而天下安于覆盂先帝继之内顺外威熙恬至今葢太宜人之少而婉娩长而拮据迨老而优防冠帔以安享太平之福者其犹鹊巢夫人之遗也欤昔吾观于小雅自六月以下以宣王中兴而祈父之诗不免致憾于有母尸饔者何哉葢当是时南征北伐气象赫然而天下之不安其生巳可见于言外矣何必北山陟屺而蓼莪缾罄哉然后知成康之世之极盛而文王之德之逺也则夫太宜人之承借世泽自少至老虽中遭荼毒而获以垂白之年御板舆于湖山林麓之间问桑麻防榆栁含饴弄孙以为岁晚之娯者虽敬姜之食报宜然与其子之贤克自树以慰其母之心然岂非遭际之幸而适当国家之盛时哉敬书之以侑万年之觞
　　陶母许太孺人八十夀序
　　予逰太仓友人曹周翰为我言陶君名逸则有志行妙能为辞章已得其文读之又数与之接知周翰之言也信然吾观逸则负气慷慨似不汲汲于世俗之富贵者顾至于得失之际似亦不能释然于怀意颇疑之葢予犹未悉逸则弱冠而失怙恃十年来防防与其祖母许太孺人相依为命今逸则之齿逾壮矣学巳成矣而不获徼尺寸以为太孺人荣宜其以是戚戚也余既穷于世二亲之年皆望七顾以驽缓自废而猥言澹泊中心忸焉古人有言约其身而俭其亲不可以语孝审如是则昔之箪瓢陋巷瓮牖绳枢之士几不得为人子矣嗟乎啜菽饮水尽其欢此孔氏之家法也彼其人皆得圣人而为之师其所自立有不同于寻常者虽其亲亦乐而安焉其不汲汲于富贵无惑也今世之士自束髪即志于功名或不自力而废即自力矣又不幸不得遂其志此其视圣贤人何如也而忍以自解乎然而孔子之徒自顔渊而外希有不仕者率常为小官非必皆喜于自效或亦以贫不能养故也如逸则盛年能不懈于学问以究其志则其有闻于时不逺矣以太孺人之茹荼拮据以育以教而使逸则克嗣其先业天之使食其报也亦不逺矣吾又闻太孺人自其未筓时巳能窥佛法大义常梦观世音大士提耳示之既归淮里先生方辛苦治生几废寻绎年三十而善病旁及于悟真叅同即性即命了无障碍今年八十矣而形神不减少壮人若太孺人者殆所谓宿植德本者欤虽逸则之不以贵富养吾知其必恬然安之也然太孺人之训课其子若孙极恩勤矣不于其子必于其孙吾又知逸则之志之必当酬也是岁夏四月三日为太孺人生辰凡所与逸则善若周翰辈视太孺人为太母行者将举万年之觞而属予为之辞因叹士穷于时虽其天性之爱容有不得而展者常感念二亲能安予菽水之奉故乐道太孺人之懿美以慰逸则焉逸则之贫至笔耕为养而能奉太孺人遍礼名刹以慰其皈依佛氏之心则予又愧之矣
　　夀朱济之兄六十二诗引
　　朱济之兄长余九年甲辰之岁六甲一周矣忆自弱冠从君逰逮今三十年每一相过君未尝不留予深坐醉之以酒棋局诗巻间出以为娯往往至宵分乃别君饶酒德予饮不过一二升而顾与之同嗜君有圃池数亩去其家不百歩而近花竹斐亹尤多植岩桂花时或风雨亦必往逰焉顾予虽嗜酒而不喜列坐终防见肴蔬盛设则欢适之味为之渐减以故独喜过君君既率意而留予必快意而返坐起无常列酒茗随所须自许得酒之意者无过余而能适余之意者无过君葢麋鹿之性然也追数自少壮至今各衰且老矣中间所以为乐亦微与世俗异况自今以往苍顔华发相对萧然生人之欲渐寡劳生之事渐稀相与遗形养性以终其百年则吾与君游处之乐殆未可量也顷尝为文以夀君而又赋二诗写予之怀故复叙之云尔





　　学古绪言巻八
　　钦定四库全书
　　学古绪言巻九
　　明　娄坚　撰
　　墓志铭五首
　　邱先生墓志铭
　　邱先生疾且病其所与为执友及忘年之交日往问焉朝而往则日中还昼而往则日入还环坐卧榻前与相对如平日见其谈笑于死生之际真可谓闻道者矣先生之从弟荣为县主簿南越归道死会将先生口占为之志命孙麟德书示其友且曰吾虽旦暮人然为此文自谓于敦薄立懦其殆庶乎未殁前数日曰吾不可以终于私寝促舁就中堂问何所苦曰无苦也问何所见曰吾于神清气定时见若童子者立于前意吾之神守将离其舍乎长与诸君子别矣各好自爱复字谓娄坚曰子柔吾平生不喜谀墓且没齿无所树立何足言者顾吾自儿时知向往迨老犹兢兢此不可不令吾后人知之子为志其不诬巳而渐革以殁呜呼今而后吾党其无以为师矣嘉定之邱氏着自胜国时贵五公由邑之皇庆里徙今居在茭门泾之阳乡曰服礼先生其七世孙也讳集字子成初名朱因避国姓改焉父大理寺正公讳峻登嘉靖巳丑进士第大父封评事公讳钺曽大父讳刚能拓贵五之业始以本富者也先生为寺正公仲子兄东弟棘母张安人生而端凝幼不好弄甫六岁评事公授以诗即欣然诵不辍若已能解者八岁受宋儒小学书一编曰吾必如是不敢失尺寸也评事公既竒爱之因令乳媪私为之畜及读至子妇无私货即时献还试固与之终不肯取稍长读书务通大义不屑意科举之学寺正公亦不之强也笑曰昔扬子云口吃黙而好深湛之思吾儿类是矣年十七既通易论语孟子则读尚书毛氏诗及三礼又泛滥于濓洛闗闽诸儒者之言嫉时俗之言利而士大夫又往往以声伎为娯因着孔方传俳优辨以刺讥之明年补诸生见其侪惰不能为容而学宫行释菜礼又野甚即诣博士先生上礼乐事数十条人咸笑以为迂乃愤发著论言周孔教人如以隄防水不可决也而世之君子乃曰圣贤人安可睎吾且为寻常之人而巳是为吾道之异端不在缁衣黄冠而在簪裾之徒也论出人益骇且怪独唐先生钦尧潘先生士英闻而韪之欲从唐先生受业唐辞谢数四曰子吾所畏然卒师事焉寺正公卧病京师使来召先生诸父谓其少也遣兄东往焉会疾有闲兄遽归未几复召先生即日携二僮触暑驰二十日省父于寓舍父方困顿甚见之喜且泣曰吾思生入呉门几汝来草疏请告耳退即代为草疏上又两月乃得归以忧瘁故病七日不食几死终不令父知之归而寺正公病日深欲及身分异诸子至析箸之日兄弟各有所请先生独曰父为之主宁有不平而须自言耶当是时邑多逋赋先生之乡为尤甚伯兄游太学颇快意裘马积逋至二百余金诸父以为兄宜独办先生不可卒与共之其后兄仍坐法当谪戍脱身走不顾也先生裹干糇徒歩代诉于监司日往返数十里经月余监司下其词于县兄终不归县令因系先生狱乃从狱中列逋者主名兄不应独坐罪以得释方被系时狱大疫令楼君曰吾怜丘某无辜亟出之既出夜还其乡桥不可渡乃伏而膝行至家即昏巳促具浴吾不可以垢秽入祖宗祠宇也葢其折辱穷困几于不免而守礼不懈益防如此嘉靖中邑四境尝被倭先生与防兄俱为贼所得砺刃于颈杀人以恐喝之乃指身所瘗藏处发以赂贼独殷氏寡姊所寓箧中装百金悉完而归之人或闻而问焉先生曰吾瘗少于姊故指以为贼捐然贼所发先生金实再倍意不欲因以为名耳姊后以守节当得旌为胥吏所持先生囊空无金钱慨然叹曰今我在也而没贤姊之名他日何以见先人于地下卒为经营得之寺正公清白无遗赀所分授皆先世产巳经剽又连困于赋役贫不能自存乃奉先主往依外舅周翁居焉周故太仓望族翁铠无男子指其所居谓先生曰里中某觊此久矣价可数倍饶吾将以为若资先生黙然不应也居久之宗伯徐公请告还里第问知先生状曰岂可令吾老友长播迁哉为买屋数间招先生还与逰处比徐公卒而先生榜其堂曰敦义示子孙勿忘徐公也先生既脱其兄于罪兄殁子衍庆复以盗用官钱律当永戍匿不敢出先生行大雨中水及于胯往求得之俾籍其田产僮奴废以为偿宗伯公又为言之于官曰此亷吏孙可念也衍庆亦得无坐呜呼先生之贫至无以为生然其处骨肉之间不复自顾其力而先后多赖以济此诚笃行君子之效已自其还居邑城食贫如故然处之怡然常有以自乐虽少壮时刻励感慨之意亦与年俱化焉素康强健饭一日临食而呕积成噎以殁享年八十生嘉靖甲申殁万厯癸夘以卒之年十二月壬寅墓在寺正公兆东数十歩子男一人曰绳祖女一人嫁诸生钱佩孙男一人麟德也孙女二人长嫁诸生周道立次未字先生尝别自号曰寒谷子人多以称之所着有阳春堂稿横槊小稿传家录挂一备忘筦程班凡三十巻藏于家尝叹以为谱牒不可攷而郡望巳无足慿我圣祖之不宗沛国卓矣而时俗犹承袭譌舛一何陋也于是仿史记之文作族谱十篇先生行至方造次必依于周孔至其贫交若张先生应武唐先生之子时升新安程嘉燧及坚而四颇好言老庄及释氏若与之异趣先生顾心喜之曰自吾得数子解释胶滞几于大通焉平生于嗜欲泊然独好逰佳山水及访古人之遗迹穷幽抉閟往往于居人所不能知者无弗徧也图书之暇尤喜观三代以来钟鼎敦匜防琫珩璜之属考论其制度不失毫厘谨书之以识曰吾生三代以后得观古人之遗器可以想见其人焉于书无所不好或时亲故醼会手一编不顾就问何书则哑然笑曰书无足观者恐遂置之或遗所不知耳然尤邃于礼器及度数之学一见即通晓可按其故试为之程君将还葬其父新安行山谷间念非常平轝不可先生为口授其度既成以试于倾仄如平地独两扛不能调先生曰是木之性有隂阳也以浮于水而谛观焉更制之即安铭曰
　　邱在于周始封吕扶风以还世可数力居及堆代北来中间杂糅无复谱遥遥华胄畴逖稽岂真有副在左户近传茭门繁以昌皇庆来迁由贵五爰有裔孙勤网罗断自七传为始祖斐然十篇诏后昆呉郡之邱略可覩德修身蹇命若何虽困而亨友千古刻诗堂耿不磨世世子孙绍厥绪
　　宣仲济先生墓志铭
　　先生姓宣氏讳应楫字仲济别号适吾子自少以勤学工文见推流辈顾其所自刻励常以抗志笃行为先不専于文辞久之里中人无壮老贤不肖翕然皆信之曰此古之君子也既连蹇困于诸生益务为逡巡退让磨礲圭角庶几无忤而巳终不求与俗合而独与其同好为社会相往还至年八十有六以夀终嗟乎世道交丧而今而后几不复有斯人矣曽大父讳某陜西西安府同知大父讳某蜀王府典膳父讳某山东濮州判官母庄氏与伯兄某张氏姊邱氏妹皆同生先生长身玉立丰度端凝望而知为长者其学多得之昆山归太仆故于论议皆有根据当是时邑之宿学数公皆折行辈与交因得益广其见闻不専一师而与之侪者皆少俊卓荦相防于艺文升堂覩奥其人多遂聫翩奋飞以去而先生翮屡铩荏苒以衰矣予甫成人即从先君子后泚笔伸纸侍先生于砚席见其枯坐湛思不轻出一语及防定出之读之虽不能尽解知其非苟然也先生亦抚予而怜之稍长益亲昵然所闻于先生往往好言先民之髙节质行以相朂闲及于文十才二三而已友人张君仲惠时称夙慧一日谓余吾不能稔知宣二丈也设督学御史鎻院给片纸令诸生黙疏所识贤者则吾必以先生应矣其为后辈所向往如此先君之齿少于先生十年早岁同学晚通昏姻至其臭味相投尤莫逆于心闲居尝叹曰吾所与交多可称述若乃敦孝友耻机变始终无间然仲济一人而巳及先君殁后每一侍先生闻其追叙畴昔伤匠石之质死而伯牙之弦絶也相与凄怆久之乃别数年之间先友雕落殆尽而予亦从衰得白矣此其欲举笔而欷歔不能不澘然于古今之变者也先生既摈不见用所施不及于逺其处中外族姻之间无一事不依于长厚有贷而无责薄来而厚往以穷归者虽平生无半面必受而芘之以槖寓者虽造次不及识必全而归之尝以试事至郡城暮夜却自媒者旦遂别去其友怪之而秘不以告也特尝语其子若孙耳晚岁家益落矣为二亲卜宅穿竁独身任之曰苟力所及何必烦吾兄耶其接于人温然退然其持于巳凛然闇然故虽与之习者莫能详也即未必深知之者亦能言其概焉若其为公正发愤所暴于众人之耳目者友人以盗死倡其执友言于令必尽得其贼乃巳先生虽不幸不遭时所自树立即此可概见矣始娶李柔婉明慧允有妇德濮州之自为志祔焉词甚酸楚继娶沈云南金齿卫经歴讳燿之女也兄弟为给事御史邑望族也年十六来归庄太夫人之严也鲜能当之者而不少迕于辞色先生之勤施也人多负之者而未尝一问其出入课其子数有夏楚之儆抚其女实同鸤鸠之均宣之宗与婚若姻之家称其贤如出一口不媿为先生妇矣先生以正德巳夘生万厯甲辰卒孺人之生以嘉靖辛夘其卒也以岁庚戌得年八十夫妇皆跻于大耋傥亦为德之报欤子男四人叔季皆为诸生女六人壻皆士族子孙男若干人而毓庆最长巳为诸生生子某孙女壻曰瞿曰朱曰姚余幼未字当先生之丧母夫人也巳老且善病谓其长子嘉谋曰汝代吾其不媿吾世至是乃启濮州之窆而合焉其祔二亲嘉谟语二弟昔吾父仲也而代兄伯今吾为人兄顾不能耶人闻而贤之岁辛亥十一月也墓在新泾之原铭曰昔侍先生喟焉伤时慈子嗜利禽兽无几胡彼卿士学贾人为亷让为拙以巧抵巇蓄储殃菑遗纨袴儿谇语防墙百行以亏积而能散彼何人斯继以三叹古道今衰先生硕果以身为隄愚者之溃贤者不支刻铭堂告于来兹
　　征仕郎常德卫经歴殷君墓志铭
　　君讳贰卿字仲先世庐陵人其占籍呉也自宋之季年逮入我国朝歴四世往来居嘉定上海间曽大父曰辂生承事郎维始定迁于今居葢邑之称七都殷氏者歴百八十年于此矣是生君之考登仕郎上林苑监録事讳清娶于秦生子四人君其仲也初名申后以字行而更为之字伯曰甫官山东按察使司照磨叔曰冲季曰坤初録事以博达赡智好结交名闻四方虽积髙赀雄于乡之人意常在儒生用赀郎选尝从大司马东平王公于幕府诎于无资地不得展其才用乞致仕归益教诸子学为儒君自少束修耻其父困于小官尤自力学问逾冠而录事卒里中人旋中以剧役邑宰试之文称善得罢去北游成均会祭酒王公考选六馆之士首其班而君与焉再试再蹶于京兆而同班生歙人罗龙文者夤缘获幸于分宜气焰张甚每语君独不能为我乎何用楚楚儒冠为君逊谢之亟注选南归未几龙文竟坐严氏客诛死闻者莫不服君之先见焉巳谒选为长沙县丞尝三督饷叹曰吾官虽卑吾自待不薄何忍以民之脂膏润吾私槖乎一岁所省耗米凡六百石其刻苦自励如此尤能佐其长加意稽古礼文之事孔子庙春秋之祭器用缶数毁于祀不防辄铸铜易之岳麓故有禹碑亭岁久鞠为茂草君慨然捐赀庀徒披榛立仆朴斵丹艧为之一新督学政者见而嗟叹因令发所储谷并葺书院之废不治者自堂及庑凡庖湢之舍靡不倍饬工毕而谷之赢尚数百石悉以赡诸生君之综理精勤他人虽驰骛从之有不能及非独洁亷而已君既居官亷至同官有黜免贫不能归者有卒官不能敛者尝分俸入给之及满考迁常德不乐复之官垂槖以归萧然常有以自乐时巳年七十矣如是者复二十年以卒邑之人士凡获从之游者一闻其议论之慷慨未尝不心醉也故于君之殁咸谓夀考康宁可无复憾而相与叹老成之凋谢犹为澘然出涕焉当君困诸生时虽富室子廪廪如窭儒絶无鲜衣怒马之好乃其振人之乏脱人于戹惟力是视曽不少靳惜人或负之谓君长者易与更肆其侮至赀产日益落而君第曰此妄人不足较也闲居每自适于吟咏酒鎗茗盌未尝去侧而不喜一切駮杂无益之戏独于三代以来篆刻图绘字画之精工一见即能鉴别若有神解者其课子侄亦然一张一弛未尝不依于道术惜乎君之不遇不获究其所学虽微有表见于世世之人亦多乐道之而终有志业未遂之憾配陈孺人南京工部屯田清吏司员外郎陈公讳荣之女十七来归事姑嫜以孝谨接娣姒以柔和处丰约盛衰皆不愆于度虽小星庶孽靡不笃于恩孺人殁而君自为状甚详其大畧如是可谓贤也巳君生之年为正德乙亥卒之年为万厯甲辰孺人后一年生以岁丙子先二十六年卒以岁巳夘子男五人孺人出者曰邦彦邦竒邦宪侧室李出者曰邦教邦奎女六人四为孺人出二亦李出壻曰毛绍义邱珂唐时叙邱绳祖徐继美孙应鳯孙男三人正宇正宗光祯孙女七人六归士族一幼未字曽孙男六人三聘三省三麟三迁三台三鼎曽孙女五人公既殁而仲叔季三子相继即世伯邦彦亦老且贫语其最少弟邦宪曰及吾与尔存营二亲之藏尔其勉之因卜以岁巳酉十二月庚申奉其考妣合窆于沈浦洪先茔之东第二穴邦宪营事惟谨以间叙次其行实来请为铭昔君归自长沙予获聆其謦欬亦所谓尝乐道其为人者也故不可以辞铭曰
　　闻之父老在昔嘉靖迄万厯初凡厥服官罔不兢兢以奉简书虽縻冗散尚克好修后其私图所用为耻靡有顾忌竞于险肤吁嗟殷君仕不休显允有令誉我思老成爰勒信词媿彼鄙夫
　　徐震庵先生墓志铭
　　吾邑之读书谈道为经生师自任以模范者曰唐先生道防殷先生集卿葢唐以踔厉感慨究心世务为宗而殷则覃思于宋儒理学故从之游者尤众迄今尚多有存者至方严不苟一意歩趋其师必称震庵先生若唐之门人独家君存而巳虽各有师承而其交最深以久巳亥秋八月先生年七十有五以疾终又三月甲寅其嫡孙懋仁将启大父母之殡合于何家浜新阡谓知先生者莫如家君予得问知其概也而以铭见属先生讳燎字熙卿姓徐氏别自号曰震庵其先自宋之李年始占名数于嘉定居盐仓里及元末徙今居与地相望考贞鲁王考霆曽王考经家世农也先生与其族父大观始自奋学为儒族父以贡谒选为儒官而先生廪于黉舍独屡试不得志以老教其子端履有声诸生中与博士君之子嘉言先后以御史之选贡于京师而吾友孟祥复不幸一日暴疾以卒无以终慰先生之意语曰是穮是蓘虽有饥馑必有丰年徐之兴其在懋仁乎先生形臞而神清望之翛然虽盛暑必着冠亦未尝见其裸袒也问之其子知于闺门亦然其待族属以行辈不以年苟父行也虽儿童必以貌贫而不能赡者视其力振之又能合其族之人咸有助焉葢有停九丧不能举待先生而者矣其于交友终如其初数同家君就试金陵家君尝患痁先生亲视汤药意愀然惟恐不即巳而不克以试也居恒相与语必称士人读书应举非苟自营以故虽屡摈于京兆无愠色曰吾命其有制乎孟祥之无禄予尝为哀词以慰解之且曰仲尼之圣也而伯鱼不及送其终先生虽然吾言而中不能无自伤既又哭其白首伉俪未逾年而先生病不能食遂以卒配陆孺人以富室子来归惟勤惟俭以当于舅姑先生与相敬如宾其待子孙更严于先生不以恩掩义自以老年见壮子夭折后一年亦骤病卒岁戊戌也其生以丁亥得年七十有三有子五人二男三女长即端履次汝翊前夭无子女嫁毛建中沈国光陈尚防孙男女共八人懋仁今为邑诸生次懋伦懋化曽孙男一未名初孟祥之以试事往来也予多与之偕两家父子相厚善如兄弟自孟祥逾冠能持门户先生几絶迹城市忆曽侍先生于昆山寓舍肃如也怡怡如也其后以乡饮宾一来城中与家君别遂不复相见毎书疏往来追叙平生犹昨日也予哭孟祥犹得见先生与语久之而今巳矣先生所传师説以不数接不获闻而其修于身施于家庭者皆可以为法庶几于殷先生焉其铭孟祥之藏者唐先生之叔子时升也系曰
　　先生之为二亲治木也召匠人而与之食必同器其髹也肃衣冠而拜之蕲勿伪呜呼非所谓能自致者乎故贵州按察司副使朱府君墓志铭【代】
　　呜呼士负其志患不遭时为世用既进用矣或以迟暮不暇有所为以予所知士大夫晚达而克自树立以有闻于世者故贵州按察可副使朱君其人也君年十八选为诸生第一葢先予六年所自后数进数诎连蹇不得志凡三十年而贡于黉舍当今上改元御极之秋予忝较文之役于辇毂下而君名在荐书连中进士第释褐为县令潜江晋南昌府同知改辰州入为刑部山东司员外郎出为福建按察司佥事晋布政使司叅议巳擢副外台备兵西南数千里外未几免归归又逾一纪年八十有三而卒岁丙午也以明年正月九日介子莱嫡孙日烱将刻墓中之石以图于永久而奉给事刘君道隆状来请铭刘葢君为令时所得士其言宜不诬而予亦习知君矜尚名节庶几不苟且自负者铭不可以辞君讳某字鸿甫世为苏州昆山人未有显者髙祖某以通经食廪饩诸生中毎曰吾不得志必不能龊龊为老儒官后竟不求仕君之考得赠文林郎某娶于宋实生君未弱冠已工为文辞督学御史洎守令之名能知人者皆目君为苕发颖竖然顾戹于壮强君益自淬砺不少倦终以成名闻者莫不壮之初至潜江诹民所急咸曰其田三壤棼不可理其赋积逋亡不可诛是宜先葢邑故有军屯又别为渔户岁中输官视民闲田十财一二贫民求售豪右乗而邀之往往以民田约而以屯若渔剂故多田去而赋存按籍而责之偿即逃亡以免先是令来皆鋭意欲剔抉为治而大姓持之复逡巡中辍君独奋曰田不清即户益耗赋益亏是潜为无民而使朝廷为无潜也吾终不以此遗后令乃属里宰设方略亩履而沟封之军还其籍渔正其牟而民间之田始出于是先后入赀占田者项背相属积金至万余两而筑城之役兴城潜自嘉靖庚戌始也土善崩且易越居人靡宁君易以甓有起徒无加赋城成尚以其赢代偿逋赋若干向之不逞而哗者于是帖然以定在官六年邑濒于江而民不病垫役浮于赋而民不苦徭所施设多此类其在南昌以潜之政佐其守治及调辰州又以江西之政佐其守治上下咸宜君温仁以恕故入赞刺宥圜土嘉石之议务从其平练达以审故出备藩臬驭下抚戎之防动中其窽旣及悬车力以病请而不悦君者搆之于巡按御史遂中弹文既归有为白其诬言朱某所坐非实得奉防调用而君遂卧不复起配封孺人沈氏龆齓遘闵婉娩性生学女事惟谨后母之视之如其出也旣筓于归孝敬备至修妇道无怠舅姑之爱之如其子也方君未第时外内交侮疾疠乗之再至欲絶孺人内侍汤药外戢僮奴将防百端君尝称吾之克有树立以慰二亲于地下者吾妻之力也吾勤于官竿牍之问不至京师每当序迁意不无怏怏吾妻辄曰人负官耳官何尝负人予窃媿叹自以为不如嗟乎可谓淑慎明达妇人也巳从君官于潜江南昌又一至都下与君生同年先十四年以岁壬辰卒得年六十有九其以乙未十二月君所卜邑东五里尝字圩新阡也又自为之状故得详焉子男二人长懋次莱皆太学生懋巳先君殁女一人壻为临清州守张文柱孙男六人懋之子为日烱日煜日防日烰莱之子为日爃日焌孙女九人王云鹏周尔丞呉光玉王景茂懋壻也王志坚李长椿张鲁化徐梦龙莱壻也一幼未字亦懋出及君之存而曽孙男女巳六人矣呜呼君之少壮也文章之誉满于人口自谓功名可立致非独其父母之信之也虽闾巷之人能知之不幸久困诸生荏苒以衰当是时虽君亦不自意复为世用非独人疑之且蹈借之也而一旦连取科第以终慰其志非其志气坚定至老不衰何以能若此哉铭曰
　　惟天降材宁有差池而人用之各以其时公乎早达讵曰不宜偃蹇而奋夫孰使之出宰于楚政在口碑入賛秋官平反不欺悬车归政皓首厐眉香山洛下寿考惟祺维松与柏后凋不衰铭此幽室以告来兹


　　学古绪言巻九
　　钦定四库全书
　　学古绪言巻十
　　明　娄坚　撰
　　墓志铭七首
　　唐长君伯和墓志铭
　　嘉靖中邑之贤而不试者唐先生道防其尤也其门内之化以仁让相先至今称于人人有子三人而伯和为嫡长予不及识先生而获从其季道述先生游以父事焉自年十六七时巳数过其家见先生每顾从子而与之言未尝不名之而三子者亦未尝不肃然唯诺惟谨其后予年渐长毎过见之无不然者葢是时伯和巳逾壮而强矣其年止四十有七而殁距今不过二十余年之间耳呜呼尚复有事其从父之恭而友爱其弟若斯人者乎此予所为叹息累欷而为之铭者也君讳时雍母孺人沈氏其娠君也晚时二弟之母卢孺人巳在侧室矣君先仲一年生父母怜爱之特甚然君之视其弟初若不知为异母也道防先生跧伏东海之滨而名闻四方然卒老于诸生以贡选为抚州府学训导又道病以卒人谓必将大发之于子君资性敏鋭虽孤童能自奋励既与仲同补邑学弟子员顾屡进不遂而家业日益落乃去城居力农田间以谋其生而以闲绩学缀文务弸中而彪外识者咸共推让然终不为有司所知岂非命哉其后仲以病疡死哭之而伤又不胜其感触乃复携家入居城中自是终君之世不复屑意进取于生产亦泊如也日与故人为棊酒之会以自娯适而巳当仲之病也兄弟各居南北相望念欲朝夕视食饮医药即舁归其家百计求疗之所需药物或与黄金同价必购得乃巳推其心以为幸而吾弟得生虽其身与妻子之衣食有不足顾者矣君之疾以瘵先是尝咯血数升遂积以成疾自君再来城中始僦友人园居凡再徙乃定迁城之北偏予得数追随焉察其意色非复往时之精鋭几无所役其心者而一旦遘疾不起知君之深者固曰宜也君至性过人于孝友最笃而平生所遭意外卒然之变屡矣十八而哭训导公逾冠而哭其妻至于哭弟痛与顇并殆于不能独生皆极生人之惨酷也又其遇事刚果而必以精谛出之非独于学问也吾乡之土种宜吉贝然皆随手下种俟其丛生然后芟繁培硕君独分畦而播之夏秋之交离立平畴若贯绳然以故其收更倍于上农然君亦坐是罢矣或有言秋露酿酒最洌毎晨朝入稻畦中以布收之不难得也君独曰不然但人取一笲挂颈垂膺贮大缶以盛而以小缶掣取当尤多且洁试之果然君于小物其用心如此况其大者乎平生百忧攒心而又不肯偷以自逸葢古之君子其以此而夭者多矣元配陆氏父曰乡进士濬年十一而失所恃舅姑怜之即迎以归又三年而成妇俄而羸疾夭死得年仅十七所举唯一女而女又以瞽废何其薄祜也然而妇德备有姑老且病夫妇同侍之寝床笫近在姑傍昼日常防而顾能安之于户内之事无不怡色柔声非终日与居者不能识其语音也叔时尚稚抚之尤有恩继室以郭氏同安县令山之孙与陆孺人为中表姊妹道述先生闻其婉嫕而聘焉自幼习闻同安之孝养其于烹饪滑甘尤精也伯和好客兼味时设而孺人终岁独饱藜藿至客为叔来者不待入白嫂而巳为具膳矣伯和卞急或时加诮让夷然不屑也徐令自悔而巳仲方卧病时每食必思异味非嫂之调亦不甘也病久益善怒亦不知味为何等或怒至泛其盘盂狼籍满地而孺人不为怪也必更具以进闻其食则私以为喜不食则私以为忧道述先生至比之于慈母孝妇焉其视仲叔之子如巳子也仲叔之子之视之亦如其亲母也伯和既殁二子未成立家益贫孺人归田间昼耕夜舂与僮仆均其劳苦衰病侵寻以万厯乙巳冬十一月卒年六十有四即以明月辛酉穿竁而合祔焉墓在何家浜先茔直训导公墓南数歩而二子敏行敏思来请铭君生于嘉靖巳亥卒于万厯乙酉陆孺人以癸夘生巳未卒而郭孺人之生嘉靖壬寅其卒也为万厯乙巳男子子二人敏行敏思也女子子二人长嫁周其位者即瞽女也次嫁诸生陆永熠嫡孙男曰懋醇敏行之言曰先君先妣之二十有二年矣惟是窀穸之事皆吾叔父任其劳费焉所以贲诸幽者将有待而请也日者吾母之病亟矣犹呼敏行使就督学御史试曰吾数病数起儿勿忧也敏行泣不忍行谓当奉侍汤药耳而不幸遽至于大故痛何如也吾叔父之状吾父母可谓具其概矣此不肖孤之所不能尽知也幸怜而赐之铭予受其状读之至言君方成童时父携之登寺阁告以阁下藏儿衣所其后过之未尝不思母泣下父殁之年以六岁小弱弟而所至必携与俱一日不在侧即凄然而不乐平生负气不肯屈于人及闻从父之规则忿然不平者旋废然而反呜呼此岂可望于世之君子哉君虽不遇于时又不克于永年然所以贻后之人者逺矣予之先大母于君母为姑先人少从训导公受易比冠学成君与其仲又皆师事焉不独讲舅甥之礼故两家往来甚密予虽既冠受室犹入拜郭氏嫂于梱内如儿童时然则非予其谁宜铭铭曰
　　气之刚或谓其不长中之厚夫何艰于下夀嗟人生之不可期胡拘拘谫谫以为疑城西之原从以二嫔依尔先人曰是惟孝友唐长君之坟
　　处士宣孝先墓志铭
　　邑之聚族而居者其在四郊往往以姓氏称于所居之乡若城居而族繁绪逺者数姓而巳宣氏自邑始建已定迁东城国初编氓曰夀一生子道兴道兴之嫡曰文能有弟文忠少依外舅殷从徙云南文能生孟宗孟宗生西安府同知防始以儒显其嫡曰廷政廷政之嫡兴国州吏目希文娶于金生四子而君为季盖其世凡七传矣中间时或盛衰而族常聚居堂搆无改君于兄弟中独为孤童能攻苦自力虽不得志于诸生闲居好称述南宋以还儒者之言意度凝然若不屑意于治生者与其子嘉士先后皆授经自给然一门内外率能以勤佐俭渐拓其业晚而更营新居顾其配徐相与乐其子之养志里闾之人无不羡之者君夫妇始于艰辛终于宴乐未老而传同年夀终其亦可以无憾于人世矣君讳光祖孝先其字当兴国时巳耗其先赀又不幸卒官君年才十一耳既而析箸所受屋三间金五十两而巳凡娶与养皆取给焉会邑中于倭而筑城之役兴君谓不可以吾少故独使兄任之则又耗其金十之三至力不能娶则往就徐翁受室焉家日益贫学日益勤而小试数不利然终无戚容比壮始补诸生常以身兼僮奴之劳一日于风雪中拾遗金竚立以待求者有老伧号哭而来曰儿以逋赋被系鬻妇以偿而又失之天乎儿终庾死耳君验其言实竟还金焉当是时葢厨常絶炊而君不为动也性尤笃于孝友念母氏春秋髙何有何无絶不使知之伯兄以赋役输布京师至则法巳变矣司农较不中程下有司更征计其直多至万余两而所输布又以在官物人莫敢贸易同役者皆惶迫无所措君上白事巡抚宋公请减价半给屯兵以当饷而责诸解户止半偿庶可办宋从其议众以少纾岁尝大疫仲兄之室无不病者嫂且病殁君晨夕视兄汤药卒以获痊邑有人师曰殷方斋先生君少及门终身思步趋焉数称志士不忘沟壑与其过而浮夸无宁拙而朴野其于赒人之急容人之过殆少成也尝试阳羡见羣贾人殊狼狈问之则遭掠不能归也即损槖装佐之里中儿盗斫中田庐树二十余株其材皆巳拱及亷得之悯其贫甚贷不问也有夫妇苦继父虐使自鬻于君父闻来诉即出劵还之不责其直君以贫士积纎啬致少赢而凡事依于寛仁长者多此类也徐孺人之父曰汉母钱氏徐翁葢识君于儿童时故许以女及婚未几即语君曰妇不事姑礼欤君遂与孺人归见于庙姑与诸姒皆宜之巳而举女及男矣而朝夕所须往往仰其十指男又善病肉销目昬积忧劳成疾又归哭其母疾有増焉闻君还金喜曰此于士人为寻常事耳顾脱人于困戹非细故也吾母子其得生乎夜梦纯阳真人疗以丸药遂得渐瘳而君亦梦三神人携儿入门谓曰吾自水府取儿还汝惊喜而寤则儿巳能张目视人矣君虽晚而稍饶然自此益务为德内自宗党外及所知靡不逮焉尤拳拳于掩骼埋胔而孺人亦追念窘乏时更怂恿之不少阻姑暮年丧明孺人常不去侧行则扶食则进箸如抚婴儿年跻九十无疾而终嘉士再娶逾壮未有男因为置贰连举三子孺人顾而乐之比长孙娶妇喜谓之曰吾年未三十病几殆恃粥以生盛夏犹帕首今又四十余年幸获庇于新居冬无凄风夏违烈日常栉髪加餐踌躇畦圃又得见新妇之婉娩也吾始意不及此因时时言昔之劳瘁以为戒未几而病遂以不起君素康彊无恙又善摄生少与从兄仲济先生以读书谈道为乐晚而弥笃春秋佳日每过其所善未尝不与俱家居率终日相对比兄殁所与为社会者皆苍顔白发之叟也居常好独游往返必数里以为常一旦以哭徐孺人外若能自遣而中不胜悼时扃户有所简较家人不知所为殁乃得其手疏处分甚悉又尝过其旧庐拂拭祠宇裴徊移日乃还寻卧病三日而逝殆其神清豫知大故之将及乎临终所以训勅其子孙皆立身接物之大端要归于无忝所生而巳凡生二男一女长即嘉士次吉士年十二而殇女嫁张炜巳前夭孙男三人曰兆熊麟征兆龙孙女一嫁张文遇殁之明年乙夘嘉士卜吉于守信乡南斜泾之原以九月二十七日庚子窆自为状来请铭予辱交于君父子间女又嫁为冢孙妇其不可以辞乃叙而铭之铭曰
　　同年而生岁戊戌嫔先六十又二日维令之冬月初朏雉入水兮征鸟疾同年而终岁甲寅夫子后之律蕤宾纷五丝兮命莫续鼓盆之歌阅三旬美哉轮奂谁欤发歌兮哭兮生且殁昔颂祷兮今挽歌何者为枯何者菀卜则食兮堂开撞坚琢密声喧豗铭以昭之安且固一善百禳靡眚灾
　　灊山县学训导沈君墓志铭
　　昔者夫子之论士葢先之以有耻然后及于其才若夫孝弟立乎大矣而未究行巳之全也乃至硁硁小夫而亦有取焉者彼诚无耻之耻也哉而孟子亦曰耻之于人大矣为机变之巧者无所用耻焉夫才畀于天各有定分不可强也而行巳存乎人顾所自立无不可勉也而今世之士往往自多其才谓机变所以济事寡亷鲜耻而曰吾不欲为硁硁耳呜呼此为士类之蠧而巳予自壮及衰所交四方之士为不少矣有友二人焉曰徐君锡沈君礼者殆孔子之所谓狷也然独其所与厚善能深知之耳其他或漫不訾省或更嗤笑之曰安用是拘拘愚不适时者为哉二君及予皆久困诸生以老君礼需次学官贡于京师以岁戊申选为潜山县学训导居二年其子景曾往为君六十夀吾辈咸赋诗赠之予又为序之以谓潜之天柱汉武之所祀为南岳也即善病春秋佳日宜强一陟具巅而君先巳病痁困甚矣明年春竟以其丧归可痛也巳景曽卜地于东郭赵泾之原将以岁癸丑十一月七日辛酉迁君之殡而焉乃具其行状而来丐予铭且曰凡吾先子之执皆所畏也而尤于先生数有知我之叹是宜有辞以掩诸幽呜呼予尚忍铭吾友也哉君讳宾君礼其字一字用卿世为嘉定人其先有讳珏者以宣德乙夘举于乡未有继者君感慨自奋逾冠学成以经明行修见称于时里中父兄争愿得君为子弟师君外和而内严设为科条以教学者不肯少纵弛始或厌苦之巳去而无不佩服焉咸曰玉邻先生实人师非独以经也君为文章淹雅温润而初不见其自喜之色尝试于邻郡邑还书报其父或有见之曰可幸无咎而巳及主者第其文每署为第一与人言喣喣若恐伤之谈笑终日而无一猥防之语然往往令人解颐性不耐酒饮未尝豪而时亦至于醉醉后辄歌太白长句酣适之味乃过于酒人也人谓君于科第直掇之耳而连困京兆不为愠顾曰吾岂敢望此哉其谦退出于天性如此方成人之年即游乡校其父长者所亲或请受其赀百金而岁致其赢未几即耗尽君知父不能平乃前慰曰向以中表故不意其负我也今其人巳赤贫即急之终不能偿无失吾厚不犹愈乎既而家人不戒于火君曰此亦岂人所为可以安于贫矣吾其以笔耕养乎于时后先学徒多至百人岁中餽遗甘防多有亲知常满前父虽久病几欲忘其困也而君之妇张尤能以俭勤佐之稍稍买田宅以居俯仰寛然父意有欲厚每斥所余以慰其意而事继母潘尤谨君素雅饬未尝以私谒长吏一日以从父役于官为令所窘君父子具衣冠往见令于城东冀得少寛之语未及吐值令醉甚便捉其衿与徒步亟还将据案为文书白之上官君惶恐谢久之令亦酒醒悔而罢去君性过慎虽事旋已常窃叹曰事固有非意若此者乎自是数多病病若悸然乃杜门养疴不多与人通惟相知数人过之欢然坐语移时然絶不就人饮也君锡闲语予吾家去用卿不百步君明日可早来吾必当致之既而终辞不至君锡后往让之君笑曰吾宁不知座无杂宾耶今吾辞君等必不我怒也如一过君不虞他人怒耶葢君非独多畏其孤立行一意类然矣在潜山时有涂生郑生以诖误黜君知其诬力为白之曰士可以罪黜不可以忤罪也或曰事始于黉舍奈异同何君曰吾知求其是耳庸何伤不为和羮乃雷同耶于是闻者皆叹服以为非世俗之君子也予谓如君既衰为邑文学故所别白止此向令得登朝为显官其所自持必不为苟同无疑也恒情一内顾其私外慴于势白黒可倒置薫莸可同器机以应卒佞以饰非无所不至且曰彼何与我事而强取别白为呜呼此其人之贤不肖何如哉君生于嘉靖辛亥八月二十日卒于万厯辛亥正月十六日享年六十有一曽祖讳清祖讳锦考讳溯源妣周氏君逾壮未尝举子女顾其族无从子可抚父曰吾父视汝叔溯澄如亲生吾兄弟同居晚年始分异今其仲子即弟行也独不可子抚之乎故景曽自孩提育于君夫妇长而训之以至于成立为诸生亦有声生子曰钦一君携之赴潜山今且弱冠矣又有壻一人曰徐其女非沈也而少长于君之室同于所生焉或有问曰弟而为子殆礼以义起乎应之曰可当其势之穷与情之无穷而礼从出焉虽圣贤犹夫人也羣从之鲜介子也吾无如之何也而祖父之嗣之不可絶也幸有小弱弟焉则子之而巳叔嫂之无服也而韩退之为嫂服期年当时莫或非之以嫂之抚之犹母也今之制果义起而期矣此所谓情之无穷也若君礼者处乎势之穷则弟而子之可也铭曰
　　于乎天人之际葢多参差其臧其否其成其亏理固然矣事或反之达人知此非我所为其得为者早计不疑彼愚懵焉失于重迟其后形见计不及施卒以狺狺为傍所嗤如君尚强为孙含饴俄而授书朝夕娯嬉旅榇之还长江渺弥孰为扶防涉险若夷出郭里许异时所栖以食报宅兆是宜有求于邻好我莫违日月之良归骨于斯俾后有考鑴此铭诗
　　金伯醇墓志铭
　　君讳大雅字伯醇嘉定之罗溪里人曽大父讳璧大父讳昂父讳翯昻之季子也母刘孺人是生君及其弟某家世以力田自赡孝谨睦族愿朴畏法称于乡之人自君之世父翊生伯谦先生资性警敏从其舅氏潘学里中所称新庵先生者也能自力于文辞以魁岸骏发为主称其仪观甫逾冠即举于乡而君以小弱弟禀承伯兄之话言学为冲夷绵密之文以干有司未即售又少而明农知逢年之不数数也辄感愤游于四方将学为治生以素封著称而伯兄不善是也则朂之曰吾幸起家为儒而独不能接武耶且吾子兆登已知读父书相与观摩不可乎夫货殖之去学殖也悬矣吾弟其勉之君于是益自奋励遂补诸生逾壮廪于黉舍五试南京兆连不得志葢自从子举于乡君虽未忘一遇尝曰吾其可以弛担矣闲居好读轩岐之书下及近代诸名家一一能通其説岁尝大祲人多病疫凡所治辄效名播逺迩争奉贽币来迎由郡邑而上至抚按重臣闻君名无不愿见者既而习其为人亷静君子也去后犹眷眷岁中数致疏问然君于方技特以该通自喜有求必应意不在厚糈故凡与之交无戚疎久近咸礼重之曽无间言君为人心慈而气和口不谈人之过胷不留人之忤即行辈不相及未尝以穉齿易之或臭味不相投未尝不敛容接之人有戏谓君毋乃为乡愿乎则笑应曰吾愿未尝不狷正恐学狂未能无荡耳闻者咸叹服其名通焉君平生于孝友甚笃也父母偶有疾必朝夕侍侧所投药必徧检方书或防祷于神瞿然若有告焉然后为剂以进父尝病腹痈母积苦血崩皆一投而愈得之孝诚类如此弟仲稍长受室矣而一切田赋之役君独身任之终不令弟至公庭尝筑室溪上罄其私槖乃克成之其后析箸母孺人欲属之仲君终不以拮据之劳而有恡色诸姑之居者四人而三无子姓君皆迎归与兄嫂共晨夕以为常尤好急人之病有告以困乏未尝不周之时或为人贷后卒代之偿至其所亲厚尤惟力是视虽劳费不恤也予友王辰玉称其闻人急难奔赴仆仆痛心攅眉如鑚肤肉良不虚耳君之治騐多不能更仆予所知一人者年少在官置其妇于家独身上郡久之病似瘵殆不复能卧其父以告予丐为之请颇疑客舍或有私其言病状殆近女如蛊君素不切毎问之详即与药数验至是独语其父盍往诊焉比察则曰今病在右言左何也岂得之酒乎又问所痛苦则皆右与父所言异君笑曰此不过两剂即起耳但病起后当脾肺兼补以须元气之渐复耳巳而果然君娶于周生二女壻为徐懋仁张袭缙侧室顾生三男曰兆芳德滋兆升而二女嫁李槱之丘时杰孙男六人君生于嘉靖丁未卒于万厯甲辰享年五十有八墓在城东之六都从考妣之兆而窆于东若干歩予与君交最昵且久将其子来乞铭不可以辞铭曰
　　家世农去治生耻没没学通经进数蹶有时名晚好医处方平户外屦纷将迎年未耆疾之婴药莫效命以倾道屡迁誉频仍嗟时命非人能后有考在斯铭
　　沈叔良墓志铭
　　予友沈君叔良以岁丙午病卒距今十有二年而其子缵祖等卜以月日之具宜开君所营夀藏以奠其魄而与周孺人合谓予少习君知之为深来请墓中之铭乃为考论其世系与平生之大畧而谨书之以永诏来裔维沈氏世居嘉定之清浦葢自宋季扬州守都逺公始由汴徙濠胜国中又徙呉郡三徙而定今迁至于君凡十一传矣都逺之嫡曰文亮生二子珪其嫡也珪叔子曰允礼生瑛及镛镛仲子曰辂而其嫡曰宙宙之嫡讳岳君之曽大父也嫡为开州公讳鳌次为赠太守公讳龙皆君之大父也开州有子阶及随相继前夭以赠太守公之仲子太学君讳陵为后又无子而君继之广信太守公讳阳之叔子也讳绍傅叔良其字君少而美秀眉目如画师事先君子舞象之年即与予同学相善娶于昆山周氏周既旧族兄弟或城居或居城东千墩里有浮佛古刹焉地僻中有乔木耸防纠蟠多美防又偕予往读书其中君颇食酒酒酣慷慨歌呼庶几为时闻人寺僧亦闻而壮之数相就慰劳焉然亦善病再试京兆不利即归葺中田庐日以课子为乐即程试之文意有不可辄加防定人亦无以难也君于友爱最笃事其兄及姊礼有加而意极谆恳非谬为恭而已抚其女甥如巳女视其姑子如亲兄弟往往自许以急病让夷葢尝为自序一篇以示其子曰吾非欲以此欺不知我者顾父子情亲不欲饰让耳毎一捉笔书所以训诫之语辄纚纚数百言不肯休而间为俚歌可使耕农馌妇闻而即解以感动之闲居虽不对客必引满酣适人见其頺然亦疑为纵逸而莫知其心口自语未尝不兢兢也自以家世贵盛惧前之易湮而后之易涣也特于收拾先世之遗文与谘询子姓之繁衍不怠益勤故予之志君书其世特详者葢其志之所存也君有六男子曰某某某自君之疾而病长子已为邑诸生既殁乃渐以冠婚其二尚少皆有外舅可仗庶几免于子弟之过以慰君于地下女若干人壻曰某某某之岁丁已月壬寅日庚寅墓在马陆塘某字圩之原铭曰
　　维君之考仲子之仲而世嫡是绍维君所后续而复续而世裔是茂城南迤东于是焉农于是焉终其北幽宫土厚水深松桧隂森像服以廞往即尔任骥子骖驔以莫不堪复启潭潭维百斯男
　　王君墓志铭
　　君讳垣字维慎姓王氏世为嘉定练祁市人考曰某妣娄氏予祖姑也生兄墨及君二男子君年十五而丧父又五年而丧母往依外舅黄翁于淞江东未几还与伯兄同居因从予先君受经巳弃去谋为生锱铢积之赀渐拓黄氏相君于孤弱同其艰苦而前夭无子继室以茅生子重识重度未及见其成立而君病以殁伯甫成人仲髫齓耳万厯岁丙申也距其生嘉靖甲辰得年五十有四卒之十有四年君二子以岁巳酉十二月庚申之城西夜字圩先茔西数歩与黄孺人合先期来请铭曰吾父困于市防非有岩处士之髙行也其幼而自树长而施于族姻者二孤无从悉也尝闻其一二而私识之族有少而孤者赒其须之长而捐金使学为贾其折阅也辄复捐与之不为沮吾外家黄故富室也舅氏孱不能守劵其田宅僮指而求售焉卒所以酬尝浮其直且曰耕尔田役尔佣毋改其旧故人或贷以给徭未及偿而死往临其丧焚劵于柩前以慰其子葢先人起自孤童年不登于下夀故不肖兄弟之所能言仅若此然以吾母之嬛嬛而二孤终有所恃以立庸非先人之遗乎丐为志而铭之予不能辞也重识今为邑诸生重度亦端静嗜学将益昌其绪铭曰
　　起穉孤兮勤拮据殁留余兮长二鶵躭文书兮业为儒本厥初兮贲幽墟
　　罗溪唐处士墓志铭
　　去邑城东二十里而近前临罗溪有墓曰处士唐君之藏始君之父毎言他日二子葬我母以青乌言行求善地但近在舍傍俾子孙易守母为人所刍牧即长逝者魂魄永安矣君性至孝又事其兄恭欲及父存慰其意既买地而经营之尤不惜劳费已而父母相继殁君亦坐是顇且病今望之松桧郁然水湾环若抱君兄弟皆以是岁祔东西相望葢生以自致殁而从焉且以孝友诏于后之人君其可无憾矣君讳拱字安国别自号养和君生平所与自骨月至亲洎所尝还往罕有忤者且勤不过苦约而能施晚虽病困亦萧然自乐养和所以志也先世家邑之盐鐡渡自太仓州建为州人其复还卜筑于溪上者君之曽大父也父讳英母朱氏生兄相及君二丈夫子君方成童已自知勤学于时邑之老宿曰方斋殷先生子义新庵潘先生士英畏斋刘先生锋号博学好古而皆器重君既逾冠无所知名慨然叹曰始吾以为贾而赢不若儒而窭也今吾以为儒而末效不若去而代其亲劳也用是决意废其学然其为生产作业务依寛厚不屑较计锱铢娶于顾年十七来归克以俭勤佐之夫妇尝相儆吾与其求多于人无宁力出于巳且用而靡何异弃于地乎故其赀日拓而长者之誉亦日起尤能急人之穷其友或负官钱几毙棰楚泣以子为托君多方为之赎卒令父子得相保中表有贫不能婚者贷以成礼巳弗克偿则诣君出一劵请酬以田君谢不受也女兄归于沈老病无子亟迎以归或间于孺人曰先姑之槖半为所私而尚虞乏乎孺人正色曰母氏有遗子女共之何与他人事耶言者为之惭沮自与伯兄分异暇日未尝不追随风雨不为间也兄尝遘竒疾僮使皆有形秽之嫌而君与同卧起视医药须其良巳乃还兄尝使责逋于人君谓兄食指繁悉以让之终于一无所受父晚年有所嬖曰尔兄弟养我即丰岂若使我丰约自适哉其各致朝晡所需毋馈我然顾孺人时从其嬖伺所甘而进之翁辄喜为加餐嫂孙早殁朱孺人终身依中妇兄伯强迎就养母曰吾自安新妇耳岂徒以奉养哉外舅顾翁以数迁徙丧其资君谓孺人吾其尔父母养尔后母乎尔事吾二亲孝不可无报也君虽不竟其学然其好为儒益甚生二子稍长即延明经师训课之已创别业为髙馆益招里中少俊与相磨礲而孺人亦从中馈供膳羞惟谨每当子侄就试辄以轻舠尾其后市甘鲜相劳勉常如其家居也未几二子皆有名诸生中癸夘伯子举于乡而季亦为主司所赏闾巷咸以为君荣而君顾益恬然视其子无骄色而后私以为喜性食酒谈谐温温间以声伎毎厌厌达曙虽严寒孺人毎于中夜手调羮汤以佐其欢君尝语客吾侪幸接杯酒相娯有口不以歌有耳不以听歌而数取尘俗事絮聒为者请浮大白葢其自适于酒者如此颇好游佳山水尝游太湖中流遇风坐客皆震恐独从容言曰人孰不死者以逰死不犹愈乎君自营其父藏而病庑垂十九年人或讽止之君坐起须人于登临有何乐君笑应曰吾陆乗篮轝而水乗舟病其奈我何且不病者何必胜我乐也然卒以久病故年仅六十有一而卒万厯岁丁未也其生以嘉靖丁未孺人后君四年生先君三年卒得年五十有四其以君殁后二年巳酉月为乙亥日为庚申二子景亮景南壻为呉泰征金兆芳孙男埙孙女字朱瑜呉汝桢君临殁属其子曰吾平日见人谀即代为惭汝我乞言而核者志吾墓及是将景亮兄弟匍匐奉状来请铭予昔曽与君同逰杭州知其乐易君子也前年秋尝为文夀君六十具论之兹不可以辞铭曰
　　行之敦踬于文向之勤开后昆谁为之天耶人譬麇蓘丰年臻勒贞珉永有闻

　　学古绪言巻十
　　钦定四库全书
　　学古绪言巻十一
　　明　娄坚　撰
　　墓志铭九首
　　瞿君幼真墓志铭
　　予友瞿君幼真年三十有五而天其后八年祔于依仁乡古江溇新茔万厯岁丁未十二月甲寅也君讳汝诚幼真其字曽大父某大父某父为心畴翁讳某母黄氏生君兄弟二人伯曰某即其父母而以君祔且来征铭者也瞿氏仕宋季世子孙散居于呉其在海虞者及华亭之上海市者皆同宗而嘉定之瞿则洪武中自上海来徙至于君十有一传矣世居淞江东以本富君生而有异禀见父兄用服田益拓赀产奋曰吾独不得为士人亢其宗乎成童之年即自知刻苦学问弱冠补邑学弟子员未有名乃逰杭州从専门经师学三年然后归其笃志如此巳就提学御史试御史果赏其文署为诸生第一君于举子业能揣摩他人所好骫骳为之毎当就试得旁郡县所试髙等文读之即曰吾知所以与之矣巳而果然屡不得志于京兆意颇怫郁加以用工苦积成羸瘵于是将少休焉而平居非书籍无以为娯乃曰古今成败得失之林具在诸史读之足以自广今经生之文殆欲充栋而一毫无当于用吾岂能终身作蠧鱼其中耶闻邑有张茂仁先生者通古今好言经世之学即贽见而延致之与朝夕论説而君之读史复如治举子业勤虽防画音声之譌必订而正之不独通其义而巳张深念之叹曰人性固不可化吾欲劝君少弛尚不能岂能令吾家年少勤耶冀以讽止君而终不为改也客或以后嗣开君言某所有好女子父为官所急谋嫁为人小妻以自赎方促膝语而张自外至客去问知之为言曰君且念无贻父母忧此事正当心迹两絶耳君即时以其言谢客然至于艺文之事进取之际往往独行其意故其既病犹力疾再就有司试而卒以瘵死悲夫君事父母孝既逾壮毎侍侧色如婴孺兄年二十以长独持门户使君得优游学问故事之加恭性俭素见人有鲜衣怒马者即代为之慙尤不喜相征逐为嬉游至闻有好读书学古道者虽其人或与世濶疏惟恐不一当焉所以为防币餽遗之费畧无靳惜也君娶于沈所居乡之望族也世多有显者未及成子姓而君病以夭以兄之子允晋为君后抚而教之庶几终以慰君之意方君之读书呉山也予游西湖过访焉问君亦数至湖上否君愀然曰吾去父母而羇于此将欲有得以为之荣也何心复为山水游乎因引予至絶壁观宋理宗所书见沧二大字且曰此先达茅公读书处也予窥知其意为叹息久之乃别又尝偕试合肥还过京口会雪霁未消与同行数辈往游江上诸山予所至必陟其颠独君能蹒跚以从因相与极论山川雄秀及六代之所经营皆弗克于大业而留为髙皇帝兴王之基至一时虎臣若俞廖之巢湖常开平之采石于兹行也皆得慿而吊之而想慕其遗风余烈予以为如君精悍沈深使其遭时必当以功名自表见而卒困以天为可悲也因志其藏而铭之铭曰
　　材也如弓受檠学也如贾欲赢孰亏其成而力与争耶天乎人乎又孰阏其生耶归尔之骨从尔考妣实惟尔兄我铭以昭之俾后其有征
　　处士周君墓志铭
　　君讳侹字直孚姓周氏裔出汝南而别为安成汝阳其来吴也葢又别族于义兴云或曰仆射顗之后也世为呉人久矣宋之南迁也金兵尝航海而至始避之太湖为东洞庭山人谱毁亦莫得而详也按状曽大父讳宗海大父讳本仁父讳灌母王生二子俸伋皆前夭君生母马氏举兄侨及君太湖渺漫无际波浪接天吴人多终老未尝至而其俗以服贾视舟如平地数游四方足迹几无所不徧宗海伟干飘须喜逺游凡燕赵齐楚之为侠者往往一见语合相与交欢肝胆尽倾尝游西楚止于下相叹曰此南北之中也虽古称地薄寡积聚然吾意乐之因卜居焉传子及孙又以豪举故赀渐耗将遂鬻之君时才八岁即前诤曰大人筋力幸未衰且兄已成人安知更十年儿不能佐兄治生而轻弃父祖之遗乎父为慨然怜而抚之曰吾从汝吾从汝其后九年父巳殁君且娶而作力不足以更费于是兄弟始析箸会下相室庐又不戒于火计益窘君与妇姜氏谋尽脱其簪珥卖之得金以授伯兄听其出入而佐以俭勤因复渐饶至其所施于族姻中表者未尝以菲废礼也乡里之猾有以抵法求援辄为输锾赎之而其人卒负君且囓君君然曽不为芥蔕也呉之赋重长赋者毎不胜惫而君常毕力任之必其非力所任也乃以分之人故里人无不称君长者母马性严居常少不当意毎有谯诃辄至与杖而君怡愉受之俟其气平乃谢而退终母之世如一日葢学问之君子媿之矣姜氏生四岁失母王又六年而父亦殁少育于外家比长祖父怜其慧甚为择壻颇属意君乃二母则相谓曰此无母儿也意难之君父故稔知姜翁卒委禽焉其嫁也舅巳前殁矣服勤两姑之间皆得其欢心姑毎叹曰伤哉汝舅之不及见汝也当君之解槖中装佐其兄力作也姜氏实劝之非独无恡惜而巳其于内治甚饬尝语其子曰尔父过寛吾所以济之也君尝属其所善代之贾舟覆还而绐曰河水迅即金亦飘流不可求也既而亷得其情欲责之偿姜氏曰傥其溺而死可奈何君乃止嗟乎若姜翁之竒其女孙不虚矣子一人曰惟正太学生也孙男二曰谦曰谔谦长洲县学生孙女二婿为姜绍京王斯彦君生嘉靖庚戌卒万厯辛亥姜氏之生后一年其卒也后六年以岁巳未九月五日甲申合葬于杨湾北原之新阡先期惟正奉其友葛君一龙之状来请铭铭曰嗟今之人兮没于脂膏何知仁义兮其轻鸿毛虽妻与子兮不耻牢欲也无餍兮人乎何饕君起废着兮陈义甚髙曰予尝困兮少不惮劳岂晚而汰兮以赀自豪病吾弗急兮焉用钱刀譬犹见溺兮拯以一舠君今归安兮湖山周遭同穴异藏兮丹旐练绸山中故人兮为君永号如君诒谷兮以身为鼛铭以征之兮天命不謟
　　徐君孺卿墓志铭
　　君讳兆佐字孺卿世为嘉定人赠礼部尚书讳经之曽孙大父讳顮父讳琨实生君顮之弟頫以仲子资政大夫礼部尚书太子少保学谟贵赠如其官伯子曰学礼以赀为太医院吏目怜君幼孤抚而训诲之自婚娶以迄于成立多有恩勤晚未有子然卒归为琨后而以尚书之介子太学生兆稷嗣礼也尚书之为礼部郎名冠其曹最为尚书髙安呉公山所器重而以守官故数忤当事者意仅得出守荆州再蹶再起前后凡九迁而持中丞节抚郧君皆随行日侍左右委之以节目细琐能无诖误为公所喜尝以例得给事楚府耻不由经生进箧藏其衣冠不屑御也尚书公以是愈怜爱之数称是子也可谓恬于名利者矣自尚书既谢事归君以暇日课子创别馆令肄业其中广延少年能文辞者与切磋焉絶无庸俗人恡惜意当是时吏目公益务为豪举宾筵歌舞之费昼夜殆不可訾计加以性喜土木岁中几无虚月而君与兆稷辄殚力求称以娯其暮年若惟恐其衰减者既而嚚讼之党起其氛甚恶开衅于僮奴而修隙于家督君身当其冲偕尚书二子奔走簿对至五阅岁事虽得白而赀产巳半倾矣君顾怡然不为之拂鬰也居常掩关禅诵比客至与围棊沈饮如故以是终其天年配殷孺人家世以赀雄其里有贵为京朝官者父某母某氏年十七来归姑李性严重能以婉嬺俭恭得其欢心奉侍十年余终姑之世未尝有忤以不懈益防称于族姻云男子子六人元敏元和元彜皆孺人出元爵元禄继室韩出元庆侍妾某出而元和为从父兆稷嗣女子子四人适王之霖者为殷出适张正传殷开之汪启明者为韩出孙男十一人元敏之子曰名时闻时与时元和之子曰名世娶于唐矣而早夭元庆子一元禄子二俱未名元爵未举子抚兄子与时为嗣孙女之适张处厚者元敏出也适张宏绪者元和出也曽孙男一人曰楷名时子也君卒于天启壬戌距其生嘉靖乙巳享年七十有八孺人之生后君四年以岁巳酉其殁以万厯岁丁亥葢先君三十六年久矣元敏兄弟于苫块中毎一馈奠追念其母之久殡也不觉哽咽拭泪相与语伤哉吾母之短命而不逮于养也其可以缓因歴数其所以训诲之者以告诸弟母毎衣我必曰惜此然后可以常得衣毎啗我必曰惜此然后可以常得食毎课我读必曰力此然后可以为人子今徽音久隔吾耳而吾母之魄始得与吾父合也呜呼痛哉已卜吉壤于北十都驹字圩之原以父殁之十二月甲申奉考妣合窆焉而踵门丐予为之铭嗟乎君始以孤童为从父所抚而得还奉考妣祀及太学君连举子不育君仲子实嗣之棣华之鄂柎如此哉其可思也巳铭曰
　　始之孚有翼而鶵巳能哺还定厥家翼我者之瘏予尾毕逋一彼一此以归安于墟爰铭斯藏永为后模
　　张君綦仲墓志铭
　　邑之南翔里葢有两张氏族大以蕃其长老享素封之奉而少俊能自力于诗书当肃皇帝时咸以进士起家其一为南京兵部车驾司员外郎张公楙其一为都察院右副都御史赠兵部右侍郎公讳任先后登朝有名声于时而再以进士趾美终于礼部仪制司主事者侍郎公之子讳其亷两家叙族属为同宗皆郿伯之后自闗中徙呉又自呉洞庭徙娄江东而谱阙无可考故不得而详也侍郎尝为严州守而父以子贵受封殁又赠山西布政使司左布政讳子爱生二子嫡曰省次即侍郎省之嫡曰其威生四子君其仲也讳袭隆字綦仲来为仪制后仅六年所而以葬仪部之明年辛亥病瘵而殁殁后十年辛酉而遗孤景韶年且弱冠矣始克奉其母命启君之殡祔于沙浦原侍郎公赐茔之右谓予仪部之执友而君所与习也请为之铭君长身玉立撙节退让言若不出口而中怀坦然畧去世俗之城府凡仪部之友皆爱其为人而乐与之交焉仪部自少年时即鋭意于绩学缀文以财贿委之一二家干而留管钥于阁中一无所问中外皆称徐安人之才而严惮之君以垂壮之年侍安人朝夕毎出入不敢辄有谯诃其恭且慎如是以故安人亦宜之比母殁君已前逝赀产一空而堂构亦渐不可支矣犹赖所与仪部善者数公皆官京师怜君之孤为力言于主者仍得以胄子读书国子监庻几慰仪部及君于地下可悲也巳君生万厯戊寅五月殁于辛亥六月享年仅三十有四其以天启元年二月十七日始君生五岁而父早夭母甘辛苦憔顇犹得以抚其孤者幸有仪部君也而卒以绍其绪殆天之所以报欤君娶昆山金氏安人之中表也生一男二女男即景韶壻为李宾之侯兑旸皆仕族子葢予尝怪东呉之俗苟贵盛矣无论众所不与多朝荣夕萎即其人贤者颇为乡闾所称而身殁之后能芘及子若孙者几何曽不若田夫野老乃得长子孙持门户逺或数十传而近可百年无一旦盛衰之感者彼惟无气爓以灼人其能久延无足怪也若侍郎公父子登朝又其为人皆恂恂如处子而遽斩其祚天可问乎今其宗人虽贤愚菀枯之不同不犹然数百年之张氏哉仪部昔尝与予言吾侪书生独患不能自奋耳幸无大过可无忧不祀也予颇为论其不然当其留京师尝一举子矣比殁同时诸贤所为幼孤计何如也而卒以綦仲传人道虽迩不几于天道之茫茫与然予又闻车驾之族蕃衍如昨而其后人亦不振岂荣盛固造物所忌耶抑吾呉土薄而其俗顾汰以浮诚不可以久耶铭曰
　　有翼而生之乃续而承之甫严事乎宗祊俄相从于九亰今之奉盈兮已齿胄而得名何嗟乎无遗金之满籝慰子幽宫兮勒此铭
　　金母傅氏墓志铭
　　昔伯谦金先生以开郎伉直知名于时所交皆一时才俊喜以文酒自豪虽甔石仅储而肴防常具内娯二亲外洽朋好则令妻之赞助居多及不幸蚤世爰啓令子兆登以笃行工文章克嗣其业屡不得志于春官而闻誉益逺堂构翼然族姻咸睦则慈母之躬俭与劳又实先之葢德而能勤爱而能肃夫人于是贤逺于人矣父为傅翁某其母瞿也世居呉松江东以本富从兄逊濶达博综好论説古今去其乡从昆山归太仆游始以儒自奋数往来妹家与先生情好日昵而兆登亦自少好闻舅氏之言故夫人之事其兄者至衰晚不少衰焉兆登之称曰吾母之为女也母瞿之教不勤而习女事无暇日其为妇也大母潘之贤且能也卞不少容惜纎如钜而未尝有忤焉其为母也课吾以诵习教吾女兄弟以纫缝烹饪皆不以爱故弛及先君见背家无留赀岁有责逋母慨然曰予其身自督耕以佐汝之急以无妨汝之学且以寛予之忧思乎凡留田间数岁而后还城居然其朝夕治生常如前时逮老而犹如壮盛葢天性然也又曰吾母之勤敏而俭约兆登不能具言也言其一二以少概见焉当先君时今首揆太原王公与其弟督学公一日以薄暮猝至中厨萧然先君患无以供客母曰第出与对奕少需之即刲羊治具咄嗟而丰膳办葢其敏多此类也兆登虽无以为养然力能奉老母欢而一布衣必百澣一絮被必数防食不过肉一二脔而巳兆登时劝之重味或对之泣而更以衣被进母曰吾舌自不求甘防体自不安轻毳耳于汝何尤然至亲故交际曽不以菲废礼而尤急于赈穷恤匮苟力所及未尝不为之尽也此岂徒苟以俭啬为哉葢兆登之每言其母夫人者如此及殁且葬谓坚也习闻之而属之志且铭也又以前之言为请坚辱与夫人之子防如兄弟又少而获侍伯谦先生不可以不文辞犹忆先大父尝言昔者吾客江东与傅氏之老善岁时嘱其媪以宾礼延尔大母见乳母抱女孙侍归而称其端正有相福德人也今其夫若子皆为时名人而大母之言信矣以今观夫人之所享一何菲薄也虽然君子之所谓福在乎身心俱泰外无所羡而中无不足则夫人实当之矣虽贵盛之家或不逮焉且孔子不云乎啜菽饮水尽其欢如夫人母子之间可谓尽欢矣夫奉滫瀡美衣服以为孝者此在人子宜然耳若其亲能却而不御不求丰于口体以闺门之懿而庶几于恭俭之君子其福德又何如哉夫人之卒以已酉秋八月距其生癸巳享年七十有八之日以冬十月癸酉与伯谦先生合先是岁甲申铭先生之墓者太原公也先生既殁而兆登举二男四女长男曰德开次曰德衍长女嫁太仓曹讷次字昆山朱元祯又次字龚孙玹皆名族一未字铭曰
　　治城迤东江湖所宗土衍而丰其殖芃芃维夫子之宫日时之良于是焉藏卜无咎殃福来穰穰斯子孙其昌嗟俗之敝乃逸乃恣衣觕食粝既传而勚以训于来裔
　　龚母朱氏墓志铭
　　万厯岁癸丑冬十二月甲申龚氏兄弟钦仕钦佐将启先公之窆而以母夫人朱氏祔来属以铭且曰辱在婚姻虽微不肖孤言之子固能知吾母者其不可以辞谨按朱故望族世居邑东南三十里胜国时有宣抚使存仁者捐墓田于释氏之宫以春秋作佛事而聚其族人焉至于今不废夫人朱翁梁季女也年十九而嫁龚先生其讳世忠也龚于邑尤显著嘉靖初以工部侍郎乞致仕赠其父祖皆通议大夫都察院右副都御史者伯祖考讳曰也其着于呉自宋司封郎平江军副节度使识都官员外郎宗元桐庐令程祠部员外郎况父子孙曽四世皆为闻人焉夫人虽归于贵族然自舅姑时巳困赋役家日落矣至先生徒以笔耕养又连不得志于京兆困弥甚夫人佐以俭勤晨昏之奉二亲安之既而工部之后以少年举进士闺门之内咸谓龚氏其复兴乎而先生仅逾艾以殁夫人顾影防防于时长君之学成矣久而未售夫人慰勉之曰儿勿忧也良农能稼岂能为穑乎其后廪于学宫且聚徒授经资腶脩以养母然以屡进屡蹶意不无感愤而夫人终未尝戚戚也虽贫不以菲而废礼虽老不以衰而倦勤自族姻下逮婢仆无不宜焉岁戊申长孙用广以垂髫补诸生夫人抚之而色喜后三年予女既归事夫人尝以岁首往朝焉因前白自儿童相见倏忽垂五十年媿无以称于门墙幸又得入拜于堂上女穉且愚惧不足以娯侍食寝可奈何乃夫人所以应之者语温而色愉退而私喜福德殆未有艾也今年春长君以从弟试礼部托之以子方携用广读书其家未几而夫人疾作席不暇暖归而奔走医药卒以不效临终神识恬然连称佛号右脇而逝三月十八日也距其生嘉靖丙申十月十日享年七十有八二子钦仕钦佐也一女嫁朱日进不幸早寡孙男四人钦仕之子曰用广用圆用厚钦佐之子曰用章曽孙女一人用广出也墓在城南鳞字圩先茔之左铭曰
　　不兼珍以为羞而羮藜兮有余味不杂佩以为华而衣缟兮有余贵此士人所难而夀母兮乃克以自慰维孝与慈兮曷其有既铭以昭之兮匪雕匪绘
　　沈见吾先生继室周氏墓志铭
　　乡贡进士沈君绍僖偕从子宪祖卜以万厯癸丑二月八日奉其继母周孺人之殡祔于青浦港见吾先生之新阡而自为状来请铭且曰不肖生十龄而先妣见背今垂四十年所自成童至于娶妇长子孙孺人之恩勤备矣不肖有弟而早夭伯兄之才也庶几当有以报而又不克于终养不肖逾壮举于乡未及邀升斗之禄以养父母而数年之间相继以殁痛可言耶凡辱与吾三世交者莫如子久且昵相顾各巳衰白矣而追思少年时砚席间事尚在目前孺人始来相吾先人抚三穉子其后及见孙曽闺门之内肃肃雝雝子固能知之不待吾之言而详也然则非子其谁宜铭予既不获辞因忆沈君乡荐时巳不胜迟暮之感幸有得焉以为二亲荣何如也一日先生来访先君语次慨然曰顷与妇言自尔归我向所同享者吾乡界浜之水也今日吾儿得隽朔望之潮也潮有盈缩不足恃常使能通舟给漑田足矣吾时侍侧闻之私叹其贤以谓世之小丈夫虽其可以语此者固巳少矣先生之友独先君为丱角交然而岁中握手谈笑亦不数数然也门无杂宾出则就家塾问诸孙课业入则共孺人话丰歉商有无以豫为一岁之储偶然欲饮则以一壶相劝意欣欣如也予尝授经其家间数日先生辄谓二子汝母方为治飱今巳在中馈矣日暮肴蔌杂陈必洁以防予以是知先生之安孺人而孺人之谨庀其门内者迨岁时晚而未尝怠也方其尚强二子未受家秉则有勤敏整肃之称晚而优游享之谯诃之声不出于中堂婢仆无不称其仁者凡举三女子皆归为士人妻邱大道呉承赞张文选其壻也丘氏女嫁十余年而不孕则为之置贰且曰妇人何患乎无子患不能容耳苟为而夫之子者孰非而子耶及先生既殁伯子继之所以慰勉其诸孙有深识逺虑之言盖其明达知大体得之天性也先生之二子为营夀藏焉兄弟之所以奉养者视先生存日有加素强且耐酒然自再哭伯子而神已顇矣卒然病疠医药祷祠皆不及于效而殁岁在辛亥六月二十六日也享年六十有八见吾先生讳某老于乡校邑宰重其人毎以宾礼接之伯子绍俨季子绍僖今之从季子后而孺人者孙男女十有三人曽孙男女十有一人亦足以慰于地下矣铭曰
　　邑之东偏地曰麋浦爰有周宗聚而野处翁名媪姓婉嬺焉乳生以阏逢与执徐伍归以重光协洽其所嗣执篚筐孤童是抚其季早世伯仲楚楚睹孙及曽弥衍其绪夫子之藏有先而祖膴膴者原于江之浒其后五年往祔若斧仲也之祭以孙主勒铭堂以告无窳
　　瞿君幼真妻沈氏墓志铭
　　万厯岁丁未冬余尝铭瞿君幼真之藏而悲之时君殁巳八年矣其妇沈与同年生以岁壬子某月从君地下而以某月日嗣子允晋复来征予铭呜呼生人之不幸未有若孀居之妇也而所处之丰约殊焉幸无衣食之忧而安子妇之养完身与名其亦可以瞑矣乃本其家世而系之铭其辞曰
　　呉江迤东趋百里海若吐吞势渺弥居人聚族世趾美胜国至今推沈氏有牧扬州着厥始于宋之南自汴徙介子五世埙篪嗣维篪大耋多孙子列官台省何嶷嶷叔子之季两孙峙长君允学配秦姒是为硕人之考妣少而宜家得良士瞿瞿蹶蹶耽文史早暮不休以瘵死其年未及于三纪从子允晋奉禋祀巳冠受室母为喜抑搔疴痒滑滫瀡畴养于下供箸匕穉子长成盍往矣同衾几何昨日耳岂如同穴无穷巳纳铭幽宫永无圮贻尔后人多受祉
　　岩泉上人墓志铭
　　自释迦授记巳有正像末法之分其徒演之曰教理行果之全也上也次犹以行称果弗逮矣又其次则教理存焉耳或曰此以无为法也就使差别不应至是然则世衰道微有定于数时之穷也理将安寄夏商之末寄在汤武春秋其衰寄在仲尼世微圣人理未尝亡若贤不贤各有攸识嗟乎宁独释氏实鲜其人伤今之儒为叛弥甚释虽妙悟仍受具戒苟有律师圣人之徒是犹不得中行思狂及狷志不能髙守犹足尚有訾学佛彼天穷民衣食于是稗贩如来予解之曰胡不自量彼之髙者儒也则无其最下劣于儒为常有能食不肉饮不酒货不殖色不迩虽于教未析于心未了其殆庶乎无轻议彼若邑西隠僧如可其人解则未也行有足多于其窆也铭以贲之幽辞曰
　　西隠之兴始胜国治城西偏稍迤北有僧悦公嗣圆通泰定之元肇厥域广袤百畞民间庐彼乐于迁我卜食经营七年绩乃成像设有严宫翼翼中间小圮顷一新其岁于今逾二百谁为葺者存仁师如可承之更加饬颀然而长愿以勤人称薛师孙氏嫡生于已未逝甲寅十五祝髪腊卌一防修安养开前荣按以精庐观鼻白东偏杰阁贮法寳募者师乎施耆德三年坐阅龙象徒示疾将迁弥澹泊乃勅其孙罄所储饭僧塑像尔其亟问复有赢将何为尽供斤削涂泥役凡有为法靡不空赖此提撕善知识我作铭诗媿俗儒临分涕泪霑胷臆










　　学古绪言巻十一
　　钦定四库全书
　　学古绪言巻十二
　　明　娄坚　撰
　　墓表一首
　　奉训大夫淮王左长史何公墓表
　　呜呼天下固未尝无材也而常患于摈不得用即用矣而人未必知之深也又患不获尽其才若其志节不立媕阿苟且以自失其身且重负天下者即有材何为以予所闻若常熟何大夫其才其志节皆宜为世大用而卒困于资格以老岂非当事者之责而士君子所深为之惜者与公讳某字子宣父曰湖广布政使司都事赠文林郎浙江平阳县知县讳墨生公兄弟五人嫡长曰钲其母王也再娶周连举四子而公为长次曰鑛曰錞曰铉平阳之父煇大父采曽大父海海之季弟世学为士谱藏其家而燬焉故自海而上距宋靖康南迁凡数传皆不得而详也独宗人之老犹能言裔出东海自别于庐江而巳公兄弟皆少而力学意在当世不专于浮华甫壮贡于乡顾久困礼部平生自负其才谓功名可立致即终不遇宁跧伏田里岂能碌碌随流俗人汨没耶及弟鑛登进士第慨然叹曰吾今而后殆亦可小试乎遂谒选为令温州之平阳其地东濒海于温之属最僻逺而瘠其民多去之永嘉瑞安佃而耕比公为之三年流离渐复二邑之民更视为乐土如异日平阳之人也及公既去后之为永嘉者归以告其里之人如此葢公自逾冠读书任阳田舍拾兄所弃污莱而垦之其获满车则仍以归兄而更受其瘠瘠又复穰故其为岩邑而治办能若此平阳之输或逺在邻境及他卫所渉江即沈艘逾岭即摧辀公乃议折而益之羡彼利其赢此享其逸人咸便之金乡卫者介瓯闽之交去邑南几二百里汤信国公所设以备倭也久而备弛戍卒病于防露猝有警无足恃于是条便宜筑二石堡屹然为一重镇使后之为邑者率能缮完则犹信国之逺虑乎其他鱼盐闗市之征废则修之或不足于额则转移补之有劝之凿空以佐县官者谢弗为也而赎之锾税之羡悉以供解省府费未尝私以自润焉葢公既明而熟于计事至孰利孰害靡不究极于毫厘而又本之以防法出之以练达干之以精勤以故规画一定若操劵而收责役兴而费易支功成而民不劳能使旋至而立有效毎若此及朝京师以课最蒙白金之锡当得美官而当事者终不能尽其用仅迁南京锦衣卫经歴以闲散縻之公至乐其江山之胜意泊如也巳又迁淮王左长史遂乞致仕归而以图史自娯数与亲故共为酣畅而巳尤好为弟若子扬扢古今以寄其感慨如是者又二十余年以殁予生也晚恨不获从公游听其议论以开发其中之所窥老而无所用于世幸为太平之不遇人而抚时感事常思得当世之伟人以身任天下之重举动光明卓荦刬去世俗之媕阿一切出于奉公守法而又有如何公者若而人以为之佐其于久安长治庶有赖乎独惜夫有材矣能不失其身矣既试之而效而卒不使极其才之所至然则必媕阿苟且与俗同其波流者而顾与之共功也岂不可惜也哉予既获论次其概窃以谓公之为平阳独凰浦□之役最大而碑记颇能详之辄采而参之于表其畧曰平阳之南有江横亘江之南又多大谿南北相贯穿则亦名曰东江西江凡溪水之来滙者三十六源溉田可四十万畞独患闽之山犬牙错潮出其间若与之鬬鬬即涛愈壮而谿水尚不能敌涌而坏民田者卤也在宋端拱始筑埭三峯嘉定中又移筑凰浦民赖其利元末兵起埭废本朝自永乐迄嘉靖里父老凡四叩阍卒未果复当岁丁丑公以白备兵使者龚公遂与定筑埭之议经营凡八阅月而工毕是役也公谓用土不如石恃隄不如橽止埭下流不如并埭上流完皆与众异议夫笼土石而投之石固易止而立也橽者下石而上土水之来者阻石而留石以为之阈也水之去者汨土而利土以为之户也并备上流则无虞于蚁穴葢既成而后人知其完焉计用工三万有竒用金四千两有奇而取之四十万畞者不过税民畞四厘而已公之子三人伯世滋抚其弟錞之子也已而举仲子允澄叔子允其能备述公之称于乡闾见于政事而谒予请表其墓者允也
　　行状三首
　　乡贡进士曹君行状
　　君姓曹氏讳绳武字昭服其先河南人自宋南渡移家常熟之福山元末以避兵又徙沙谿里分东西二族以居逮国朝治中建太仓州割其地焉因蓫为州人君裔出于东累传积困于贫弱君之大父云南按察使司副使公讳某始起家嘉靖己丑进士得赠其父讳某为太常博士未几以御史糺汪尚书鋐杖于廷谪为随州判官稍迁至宪副有名世宗朝生子几人而公之考讳某某为嫡长弱冠举于乡距宪副之登第才九年耳后又六年而生君君垂壮以国子生中南京兆秋试其明年宪副公病亟日夜望君北还比至属以诸穉叔乃卒君少而孝友当宪副时大母顾恭人乐居谿上而父又善病晨昏之奉不能数数往来君每携妇王往侍其侧恭人甚安之前母顾孺人早殁未夜为盗所发君闻驰往抚其尸哭之恸手为易衣衾不以属侍婢也岁癸酉计偕中途忽心动即戒傔从南还已而母唐孺人讣至惊仆于地起哭而驰马蹶伤右肱创甚不为止及归居丧毁瘁然每见太公泪交于睫而已太公早衰羸闲居多伏枕又苦不成寐君常在左右视食饮惟谨时共谈言以适其意太公虽心乐之数顾而言吾以疾故不能卒所业念汝服勤孝之末也养志孝之大也吾将蹔去汝买山以居逺不过一日程音问数相通如在吾目前耳汝其朂之毋以吾故废学君是以得徧交知名之士修其文章然甘鲜之餽不絶于途花朝月夕数舣舟追随湖山间以慈孝称于人人云初宪副公注意睦族谓范文正公义田士大夫家有田十顷便皆得为而世顾希有惜吾力之未逮也属君父子籍其族属之贫者岁时廪给之当是时西族盖有比部公某于宪副为从子年已垂暮矣顾族之人有违言往往东愬于君君既为之调停乃使还受成于比部族人以是咸归心焉平生于师友谊最笃少受经王先生某生为买田以赡之殁为之殓比也上自其父母下逮于子凡三世焉友人周某者夫妇相继殁先后为归骨于土悯其子抚之尤有恩伯子之师周君某少与君同砚席以故延之家塾病瘵久殆不能起君流涕抚之曰即有不讳老亲弱子后死者之责也不待君言殁后所以赈恤其家而朂其遗孤读父之书如一日也比试于有司舍伯子而力为推挽常先于伯子曰吾儿少非所急也丙戌冬北上顾君成忠遘疠困卧寓舍相去十里而遥君毎晨必挟医往诊之既而疾有加遂留共相守殁为具棺衾以殡几罄其槖装而徧讣于同乡及其同榜之厚善者积所赙封识之归以遗其父元朴先生辞不受则请为卜兆且曰伤哉贫也吾父吾母尚久防露今与儿而三矣即又为营三穴而仍纳其金先生叹曰君行古人之事我何敢固辞愿更留之他日以畀吾孙克绍葢君所心许以女妻之者也遂偕其一姊来相依以居后四年择壻嫁之装奁甚具葢君之好行其德乐之不倦类如此矣君性刚不能容人之过然初未尝求多于人或负之亦不与较也至其成人之美急人之厄解人之纷诬而为白之郁而为伸之苟力所及能不为流俗顾虑而终不自为功以市恩开衅也邻邑之政将欲甘心于大姓以君通家年少语次及之君言耳目所及犹恐未真况暧昧乎令惊谢此长者之言遂寝不发里人毎于春秋二试具舟及马兼程报捷以邀厚糈或有往而不返其徒疑杀之者某也讼之官且诬服矣州守偶过君颇自矜擿发从容对曰正欲白其寃顾不敢耳此邻家子僝甚非能杀人者且不与某同出奈何以不同入坐乎其人竟以得释昆山之贤令聂侯以亷能著称深知君特敬礼之有某豪者妻妒以治緜鐡梗椎孕妾脑而杀之夫惧计诬其讐而厚贿邻里为之证聂密以问君君先已尽得其实即为白之人无知者独曽以语伯子慨然叹治狱之难也葢尝题壁云人有欲则无刚吾以不贪为寳躬自厚则逺怨吾其强恕而行即此可以想见君之为人矣居常好读书尝手自抄冩至盈箧笥又颇喜法书及三代彛鼎鞸琫环玦之属时出而玩之以为燕居之娯然人有舟车重载而游士大夫间者亦不数与之接也太公既以抱疴断往还君又性简亢不能与世俯仰杜门端居父子若自为师友所与游处最习者曰潘省庵先生某以直谅见重予虽晚与之接太公及君一见喜其坦易而许为入室之宾一日延潘及予入其书室笑语从容出所爱花甆觞焉酒数行手涤而贮之匣因为予言昔尝于酒次有所玩弄此翁意不怿抵之地而毁焉吾色不为动知其欲以此讽也复笑而语潘今日知不复然矣潘亦笑应曰前事吾几欲忘之若两君子者而岂流俗人之交也哉顾惭何人亦辱奬以三益今老矣执笔而序次其概所媿言之不文耳君娶于琅邪王氏温州推官讳一诚之女而魏恭简公之外孙也于司马司防二公为再从侄孙幼时尝受诗及孔孟之书于恭简夫人婉嬺淑慎称其家儿伯子之言曰吾父吾母真能以德相成矣孰有子事父母妇事舅姑两无间然者乎吾父之嗃也妇女之得至中堂独有岁时馈奠及归宁耳居常闻有羣而山游及祷于佛老之宫而尼姏巫媪之狎至者未尝不极口唾骂也母笑而言自分吾家必无此事何用预他人事为若孺人者古所称清心玉映葢庶几焉男子子五人申锡孺人之出也肇锡之母王居厚之母郭思恭之母章而最少讷亦郭出女子子三人长嫁张际阳者孺人出次嫁顾公绍陆日升者俱章出君生于嘉靖癸夘卒于万厯丁酉孺人先一年壬寅生亦先一年丙申卒享年皆五十有五其也以泰昌庚申冬十一月某日墓在邓尉山临深区某字圩将君之诸子洎嫡孙谓君与予善知之实深故因伯子先所叙次来请为行状将借手以乞铭焉礼部仪制清吏司署郎中事主事张君行畧
　　君讳某字伯隅世为苏州嘉定人以谱亡不能详所始或曰宋之南迁自关中徙呉洞庭又自洞庭来徙葢郿伯之后云通议大夫都察院右副都御史赠兵部左侍郎讳某者君之考也杭州钱唐主簿封严州府知府赠山西布政使司左布政使讳某者大父也以孙贵得赠官如其子讳某者曽大父也妣杨氏按察使杨公讳某之孙女再封安人恭人赠夫人凡三世皆受二品诰邑里荣之君少勤学能文词未冠补诸生逾壮举于乡未几成进士歴官武学教授国子监助教兵部车驾司主事尝受命为湖广考官还晋礼部仪制司署郎中事而不幸以夭君之再试南宫也今庶子冯公为分考官擢冠其经释褐当选为州乞假南还予间语君曰士仕于时惟尽力州县可以骤行其志使利泽及于斯人顾君癯甚如簿书鞅掌何君叹曰吾岂敢苟冒其责而负官负民耶亦请就闲散耳始为武学进诸生朂以韬钤之学且曰鲜衣怒马所以快意适自轻也苞苴竿牍所以媚人实侮之也皆宜耻不为已迁国子士以文求益者一经防定无不意满去间语之曰人以赀郎待若若必怒且慙曽不知浮薄文士之不足效也则谓之何再迁尚书曹在驾部时一意搜访干略奇士以佐主者又为规条减省岁所例供絶不以脂膏自润胥史奸无所容然皆服君之介无后言其在仪曹会楚藩有告王非真先王子事暧昧且王立已三十年不容轻发而左侍郎郭公楚人也少年时微有所闻于里巷骤信受之欲以身任其事君力争不可其后郭公竟坐免归苏州守以考试失士心士羣噪随之执政闻而怒将引绳批根尽得其主名而寘之法君从容言诚法当如是但恐坐者既多即无辜滥及当亦不少意遂稍解而郭侍郎骤得太守所自列诸生名尤恚甚属君具以上闻君窥侍郎意坚未可遽夺乃趣吏亟具牍而抱牍白言奏已前具仓卒不可増今首从皆已服辜苟罪而疑不若尽纵弛之以彰朝廷待士之寛郭亦颔之狱得无滥君为人温文清谨中虽兢兢自克初不为崖异以謸人人望之皆以为退然者然遇事有可否必力持之不肯为苟同与人交常依于厚人有以缓急告苟力所及未尝不为之尽也其还自楚闱也自言于考文章极详且慎不敢忘为举子时比殁而京朝同官称其守官每若此虽不获详亦可少见其概矣君誉闻孚于上下而一旦移疾乞改南当事者拟以吏部郎处之方待命寓舍以闲草故人何侍御行状至夜分乃寝将曙呼治书小史索饮语渐不可了未几瞑矣君之疾得之火焚其和当未遇时见君于众中尝有不自得之色意其急欲有所表见故然耳及既登用有自京师来者言君近状常若有不释然岂性固然欤不然平生故人强半不遇以老尚能日寻笑言之欢如君者岂有不足哉且君于进退恬然又方叙迁知君非热中无疑也君生长贵介然性谦让其言呐呐然如不出口常折节下人始为童子侍郎公欲教之俭则授以掾史笔故牍纸使书其背为藁草习字画比长凡所读子史百氏之书皆撮其要手书之积成袠其不择纸笔乃愈于寒士与之游者皆称其敏而能勤富而能约毎嗟叹以为难君眉目娟秀体孱然羸也然意所独往不副其所期不止侍郎公卒官西粤君以省觐往而不及于含敛哀毁匍匐几不能生既免丧益刻苦自奋多招延友生与共砚席矻矻不少休一日谓予与君年逾壮盛而名未成又皆顾影孑然此两者孰急予笑应曰古来贤士多寂寞而眼前贩夫佣防其不幸以无子终者殆十不一二也吾意欲先其多者而君独曰吾侪何辜乃虞斩其祀乎不早努力即年不待人此吾忧也相与往复久之低囘以别乃君竟以三四年间连取科第以去而年亦且强矣于是又皇皇焉以嗣为忧而无几何又果得男子以慰其意方谓君自兹以往惟优游以须其子之成立耳而乃以未衰之年弃三岁孤童以死岂君之始愿则然哉君平日于嗜好泊然或时牢骚不平即逃之酒人以自遣故终其身闺房无婉娈之昵邸舍惟僮仆相亲易箦之夕孤灯荧然图史在列予是以伤君之意而为之怆焉以悲也君既殁前所拔君于礼闱者冯公洎君之友数人议留其子而独以丧归念修涂暑湿非婴儿所堪也而后一岁所子又夭折岂所谓天者固不可以人事知耶如君谦恭静黙人未有忤者而独迕于天耶岂君之自诡必得者固造物之所甚忌耶当侍郎公在山东臬时杨夫人与女四人皆燔死而君独赖乳媪得排墙以出意天将以是留其祚耶而乃止于其躬耶君之配封安人徐氏为大宗伯公女尝一举子不育今惟一女嫁太仓州诸生曹居厚其母葢徐安人之媵也为之后者从兄之仲子袭隆奉母安人命来请叙君行事之大畧俟葬有期而告于当代之名公以贲君于永久袭隆已有子夫非君之孙也欤哉而安人亦尝抱从孙景明自乳褓至今十余年抚而教之恩有加焉即前往迎君之丧从兄其羽之第二孙也君生于嘉靖某年某月某日卒于万厯某年某月某日得年仅四十有一其葬在城南沙浦原为侍郎公洎夫人某氏赐葬之茔而祔君于其左岁己酉三月友人娄某述
　　隠君子沈公路行状
　　呉郡之东南濒海而邑者曰嘉定邑之东南渡江聚族以居者曰清浦而居人又谓之江东多故家着姓若沈氏其尤也自孝庙初迄于今其兄弟族子先后登朝者皆有声当时而门内之懿行又多以节孝旌于朝其垂裕于后之人久矣若予所及交而悉其平生能以好古笃学无陨家声者则公路其人也而不幸年仅始衰羸疾困之又不克成子姓以殁此尤昔人之每致憾于天道者也君讳正公路其字遡其先世之可考者曰宋扬州守都逺公君之十二世祖也始东迁为呉郡人家于郡之乌鹊桥已又徙嘉定之清浦七传而思善公以好为德闻于朝廷得诏以旌义表闾生二子其仲曰辅与妇瞿以笃孝闻于朝廷得诏表其闾曰双孝子四人季曰修职郎槩生子燆有丈夫子二仲讳应元是生君之考太学君讳昌德字叔怀少丁家难攻苦勤学既读且耕以起其家以娯其亲比哭母陆孺人念翁未衰而鳏居曰夜卧谁为搔背痒者以闲请为置簉翁喜而诺娶于潘举小弱弟昌国盖少后君而生也稍长叔与从子同学欢如兄弟相朂如友朋今之经纪其丧抚孤若嫠调族姻而贻之安凡所以慰君于九亰者目可瞑矣君少而颖异读书过目不防华亭唐太史父之中表也一见器之抚而叹曰是可踵予武也年十六补诸生即以该博自期尤喜聚书经义之隙次第繙阅必竟其编然后更端递及焉逾冠之年以文战少不利郁郁成疾然日夕一编手不停披父叔慰令少弛则对曰无忧也儿非此将何以疗吾疾乎既而遭丧内外衅起君曰吾将以三自反当之夷然不与较而学亦不为少辍垂壮遭母朱孺人丧方侍汤药时形疲于医祷神顇于忧思几与母俱殆比殁而哭之衰药与粥麋间渐以得苏时方卜居海上闻有惎而欲甘心者则又叹曰盍还吾桑梓乎既毕窀穸遂渡黄浦来邑城卜筑于东偏数与其贤者接风物之佳花朝月夕肴酒与茗瓯并陈笑言与歌曲间发性不食酒而好客甚往往至于夜分君平生于交道尤善也虽所甚防必以庄中有可否直吐之否则黙然终不为浮游也客闻其博雅多自逺方来未尝以疾辞从容晤言或至浃旬终无倦色毎叹同心之言其臭如兰彼不能知徒谓君此好为名耳岂不相去逺哉君既自负其才以为幸得售可以少见于世故始而用之该博比抱疴则以暇寄之于林麓一亭之搆一池之凿榭而花者楼而眺者渊渟而以濯以舟者不惜罄其储以快意中之豁然视夫持筹而会计孳孳然以务益其帑者不霄壤乎哉或有诮君一何不顾其后君直等之于焦鹩鶠防而已予尝观君之藏书矣自经史百家而下至于稗官野史之编板而传者笔而秘者有不见不闻耳苟力所及何异渇饥若夫象犀珠玉之珍虽亦箧藏以为翫此寄也非其好也间尝以语我自逾强望衰以来所未忘情者独书耳吾抚姊之子名之曰谷似始生而鞠育焉少长而训课焉亦已为诸生矣可以读此矣吾日望之有同祖弟执雅焉如以世嫡生子即吾子也日可俟焉能读即读之不能读则谨藏之以俟其勿令散逸焉此吾志也非数世之交而孰与言之予闻斯言为之酸楚三叹君既抱沈疴无复当世之志读书之暇颇多著述若虫天志小字录枕中草诸编已行于世久矣别有救荒书兎罝野谈印録续枕中草箧藏以俟后人惜也君之敏而好学而甫壮即困于病不获竟其学又未尝少见之行事而遽以羸瘵促其天年此予所为泪而叙次之以乞铭于当代之名公者也初沈之先自郡城东迁濒海以居其家于北者有给事公炤御史公灼先后起家进士仕于治正德两朝从兄弟也而君其裔孙家于南者为族子广信守公讳阳以嘉靖庚戌进士宰邑治办有声擢侍御史升朝矣而隆庆初仅终于郡守先君之师而某也甫丱即获侍焉有从子绍僖于君为叔父荐于乡仕于朝官至兵部郎先君数月卒君之少也父党咸谓兰茁其芽苕发可期而一疾纒绵年止及衰呜呼天乎何厚其禀而啬其施乎君之自隣境还而定迁也先后来为邑者皆以疾困不能旅谒然莫不慕其贤与通书问且掲德振华以表闾焉当是时大臣有疏荐岩穴之材者如茅斯拔而君独恬然髙尚不为起也人尤以是称之比葬而君之从父昌国嗣子谷似叙次其世系行实属为撰次以乞铭其墓君之殁以天啓丁夘九月晦距其生万厯戊寅八月十二日享年五十其配李乡贡涵全君之女也先君一年卒别自有状谷似娶于顾生男骏发骏惠骏声女一人卜以是岁冬十二月吉日合祔于江湾新阡去考妣之昭若干步而通家娄坚为之状以乞铭其墓














　　学古绪言巻十二
　　钦定四库全书
　　学古绪言巻十三
　　明　娄坚　撰
　　祭文十三首
　　祭徐大宗伯文
　　年月日门下通家子娄某沈某谨以炙鸡絮酒敬祭于故资政大夫礼部尚书太子少保徐公之灵呜呼单阏之岁公寿七旬距其悬车八阅冬春于时献颂自远来臻焜燿厥词纷纷纶纶凡公勋名巨细毕陈今之哭公畧而不论感公深眷愤彼众狺存殁之怀能不少伸当罢观察健翮中铩贲于丘园振宣文物稚愚而顽一见心折悉索秽芜喜为擿觖身退名高俄复脂辖圣神嗣兴起公藩臬十余年间晋司防舌抗疏乞身不受污蔑迨归里门遂断请谒为方外游黄冠白髪月明之宵花发之朝或乘篮轝或棹轻舠顾谓童子促具酒肴偕我同人于焉逍遥二三俊少毎每见招侑以清歌有顔若苕酒旣深只醉客羣嚣公或愀然叙説勤劳曰此畏途以笑为刀痛定思痛漆乃贼胶贵不如贱此理甚昭旣脱于絓弛我冠带人为不怡中实大快将知耄及岂不夙戒恒舞酣歌犹贤噤齘公之逹生数闻斯话何图梓桑盛兹蜂虿衰羸及之有加无瘥蚩蚩之氓公又奚怪始邑之瘉困于征输自改为折瘁者复苏荒草野田徧为黍稌尾流离乃聚室庐起之膏肓报曾弗图疥癣之疾衔为剥肤孰导狂澜莫可支吾憸人之幸士类之吁岂公一身翻覆荣枮坚也疎狂学为诗章有唱俾和动盈缣缃湖山之麓古寺禅房经论之暇风雨联牀察其愚欵谓无他肠可保终始实唯子良言犹在耳如何可忘俨之呰窳有意进取辱公甄收言庇其宇借我齿牙与我防矩藏焉修焉公子我侣扶摇九万数尝见许两家衰翁少而习公眷念在昔忘其显融自公归田杖屦相从时于酒闲慰其畸穷幸各健饭孰否孰通音声琅然旷若发蒙公今奄忽有识其恫矧于受赐他人莫同天不可问曷喻我衷岂厌混浊避其嚚讼骑箕上升帝庭寳宫俯视下土蝇蚋薨薨我陈斯词酹以一巵宁为公哀聊叙我私匪私于公世道之悲报德以怨豺狼狐狸俟彼天定后当可知呜呼哀哉尚飨
　　又
　　呜呼人亦有言葢棺论定何独于公疑谤未靖嗟世之人喜儇而轻或矫为狂风节自命畵饼噉饥弓蛇宿病舍彼昭昭唯防是侦载负涂闻者易听攷公生平靡不足证十年曹郎守官则劲不挠于权一麾旋迸孱焉躬以捍百姓黜归田间厥声益夐至今南荆甘棠蔽暎岂伊梓桑而不知敬固宜同升勋名日竞莫知公贤覆谓公佞柄臣旣倾目公防径寃哉斯言睅目羣瞪呜呼哀哉当公在朝不问家秉僮之蚩蚩或窃为横遂閧于乡一呼百应有喟而言公施实盛若罔闻知弥讦弥絙海壖瘠硗悭于物性稻则匪宜而税是并号呼吁天永頼寛政孰为之先维公锡庆呜呼哀哉公壮自期庶几汲郑晚亦自咍视日赵孟不图吠声遽掩其行令子继徂白日再暝受重者孙茕茕伶俜季子两甥实同枝牚呜呼哀哉公神在天俯视瞢瞢譬犹蚊防未堪枭獍菀旣当枯垢亦同浄吴山之西峯峦绵亘赐域芊芊土膏泉莹维暮之春卜吉而塴考妣则违子妇相并呜呼哀哉吾侪侍公学焉就正八珍一脔偶沾残賸公顾解頥留连觞咏曰古文词灿然纬经唐宋诸贤六经胎孕今之词人妄生讥评斥远姬姜昵近婢媵譌种相承口舌难胜犹望后生无售昬镜旁及老庄是诠是订尤切宪章综述列圣其言日新有告必罄饫所未闻沃醉俾醒呜呼已矣复谁韶令祖道一觞陈词而醟髣髴见公几筵来凭呜呼哀哉尚飨
　　又【代】
　　呜呼天之生才实俾辅世旣啓元良爰锡之配国之登贤实由询事旣积勋庸爰晋之位自古以然道防乃戾履方则危竞于软媚于惟明灵独能不愧未壮登朝簪笔入侍帝重丝纶命掌其制繄国大典曰戎与祀由司马曹为郎祠祭稽古礼文大祝无秘肃穆寿宫天子防毖厥词煌煌以荐珪币时长春官风棱独厉谓公曰能属之代对将请于朝酬其劳勚公不诡随权奸内忌出守于荆快其睚眦政平民和不烦而治江汉之间号称茂异帝子于藩争民所利少给市租大忤其意阉人构患逮公囚系万众塞涂追挽其防叔子去思至今堕泪旣归忘出世不忍弃有诏起家遭谗复踬论定乃升廻翔楚地节镇未几刑官入贰超迁秩宗章服三赐始明于刑棐彛率乂旣曰降典寅清是寄礼刑一物唯公克遂及耆而归脱身冕黻先朝所垂二氏所记有造必穷有余必识葢公于学特为精诣故所居官有遌无避当其屹然独持大义如辽庶人为汰匪誖主父在齐怀刃欲剚公之抗辞不挠者气寿陵旣卜奸或濳伺潝潝訿訿众咸愕眙公折其萌以纾国计虽履虎尾了不为惴凡所执持多如此类不同流俗脂韦矜智迄终天年必行其志列上太常将锡公諡公未尝亡譬犹委蜕我之识公实从初试慕公牧楚愿学为吏公亦不鄙待以国器今之仗节遄闻公逝俯仰今昔能不酸鼻公真大臣后来孰嗣我怀明灵缄词以酹呜呼哀哉尚飨
　　又【代】
　　维万厯年月日宗伯宫保徐公以疾卒先是邑之黠而嚚者惎公僮客羣而嚣焉不思公之尝有大德于斯人也其东偏濒海而居者某某怀愤懑不平之日久矣于公殁后明年月日祭以特牲请于能言为文而告公之灵曰呜呼公之为德于乡兮纷其頼以全活也彼狂奔而羣吠兮何若斯之乖剌也岂寃抑之莫伸兮将贪夫之好为讦也咸攘袂而大訽兮吾不堪此虿与蝎也谓左右其实讧兮隔九阍而不得逹也呶呶者何可尽信兮窃恐夫当路之不察也公之再起凡十年兮由牧伯而朝列也两公子其实从兮无他子弟使毖防也操奇赢以牟利兮固无厌者之没没也岂强贷而倍收兮亦维时政之骚屑也嗟瘠土之寡入兮恬不虑夫泽竭也夫孰以告司农兮俾得改而折也维田赋之三等兮固则壤于前哲也彼惰窳之积蠧兮乃猾胥之窟穴也曰均下赋于上中兮吏亦偷以补其拙也懵莫之省忧兮踵行此弊辙也公手为草以代诉兮监司闻而蹙额也遂欣欣以渐苏兮庶不浚夫膏血也苟良心之不冺兮如饱饥而止渴也曾不若畏垒之尸祝兮忍乃为此桀黠也吾侪辍耕以太息兮中壹郁其若结也疾党人之灭公兮身处卑而不能关説也公有大赐于吾土兮窃不忍其抺摋也维海壖之斥卤兮凡鹾课其千锊也旣灏溔而不可漉兮犹责洪波以飞雪也兹大海之吐吞兮亦恃人之囘斡也彼税盈以偿诎兮实谘公而施设也吾既独私此惠兮不觉夫哭公而呜咽也人情诚不可以一槪兮胡众口之反为齧也公固施而不责报兮吾哀夫俗之薄以劣也喟陈辞而奠酒兮髣髴乎公之来歠也尚飨
　　合祭王大司防文
　　呜呼公之文章行于天下拟汉及秦鼓吹骚雅四部煌煌世多习者公之出处凡几廻翔亦旣初服不辞绣裳为介为通孰知公常公之伟度如海则涵公之勤施如雨则甘不以文掩十犹二三始兴以来奕叶相望兰茁其芽诞必遒上凡民有知靡不瞻仰公今仙游其又奚憾将厌世氛还于恬淡绵竹之期于兹当验某等辱在门墙或故或新不鄙而弃于谊则均武之先子昔同驰驱暨乎弱息以吹以嘘不幸短命弥惜其殂晚更知我潦倒麄踈今世实鲜宜谓为迂时升孤孑嗜古而拙公谓莫知子羽我刷从我秣陵我文子阅含咀英华匪日伊月坚也拜公在弱而蒙迨试京兆言悯其穷于馆于糓他山为攻自公予告靡日不从醉以朗月煦以和风临别之音提耳则空燧诵公文于冠之年蚤失所恃有痛莫宣庶几一言贲之九泉不谓获请数奉周旋承公之讣饮泣涟涟公来自天为世造福命之不延宁为公哭哲人云亡百身奚赎言叙其私以荐一巵彷佛见公笑而釂之尚飨
　　又
　　呜呼公之返真岁阅五期久殡未祖以需日时生为正卿殁得赐葬维是防典有畀无让公昔遗言从先大夫戒其嗣人我违汝辜子乃上疏具陈哀诚隐君之赐义不敢承天子曰嘻国有故常汝其勿辞徃治尔防爰用复土赐域之左于是焉藏魂魄以妥方公壮岁有意驰驱旣遭家难十年茹荼先皇之初沉寃昭雪恩重身轻言脂其牵晚称遗民贲于丘园再蒙恩泽复就笼樊未几乞归此身吾有夜壑舟迁柳忽生肘唯是窀穸公志则存庶几地下永奉晨昏考公生平凡再疆起义兼尊亲臣臣子子吾侪后生咸以文行游公之门叨陪觞咏徃者哭公人冩其哀许与之分于今永怀何以祖行炙鸡絮酒陈词侑之公乎知否呜呼尚飨
　　祭董大宗伯文【代王】
　　呜呼维昔江汉笃生元良旣膺寳厯有弛必张公对大廷广川颉颃含腴采华厥词煌煌典司纶綍在帝之旁晚跻春卿寅清是将勋名旣着俄巻而藏用啓后人奋翼翺翔匪荣其私酬国未央凡兹盛美史乘则详我所感戢情结于肠自昔稚齿学为文章气盛才拙莫知披猖先子之故侧闻大方弃瑕录瑜目以珪璋齿牙余论许绍青箱黾勉十年始举于乡再献再刖乃忝周行时公元孙闻誉日彰指心相期不同寻常累受国恩朂哉勿忘犹忆少时辱公称扬知己之感于是焉偿何图大故匍匐奔防疾疢继之窳不可强公今已矣我实伥伥客岁之冬公以一航翩然东下止我中堂鹤髪朱顔其容跄跄终日匡坐闲举一觞每至夜分吐论洋洋谓当百年弥寿而康胡忽厌世白云徜徉公虽早退其施不长为国薪槱实栋实梁唯是樗栎于用无当畴劚而削能不徬徨元孙之归身晦道昌今之继起彪炳词塲或出或处咸为国光公收其全殁有余庆我之哭公黙而自伤拜瞻遗像衮衣绣裳尚如平生音徽孔明陈词冩衷荐此椒浆呜呼尚飨
　　祭潘司空文【代】
　　呜呼大臣殉国匪才之难袖手在傍噂防来千争献所疑猬磔矢攒慨然任之力排众讙浩生説赵实为心寒国是以定民获少安岂伊识明有虑必殚河流汤汤久湮禹迹自北迆南荡漾莫测避之而迁荒哉贾防囘河北流徒费工役其在于今势尤异昔自引而漕兼頼其力合淮以输歳虞激射岿然园陵忧在肘腋天子曰嘻畴称厥軄有言公能俾徃底绩公来行视讲求实详增卑倍薄允頼隄防不迕以蹙少杀其狂弥束弥远水性之常下流旣涤孰壅为殃骤诎复信奏功明堂民免为鱼室庐相望一时之利玺书煌煌公今云殁淮壖不忘呜呼哀哉昔我先子尝叅名藩公以台臣归贲丘园许与之分夙闻话言曁歳壬午铩羽获鶱簸扬而前公吾昆始识公颜飘髯如防目以通方朂以学殖曰今之人谁不外餙子之易夷前脩所亟爰命女孙许字弱息终始之谊维是姻戚自余在疚迨今数年中遭舛互有痛莫宣区区之怀日省予愆犹望后来无忝于先稚愚失学快意所便况慙义方防犊多牵我是愧公每用忧悬长君宦游厄于豪右公论在人使出稍售何图仓皇还哭公柩呜呼哀哉老成旣谢时事亦更病淮而号泗上之氓谓当改图役岂易兴易变则通毋毁公成令公而存别有支牚宁固而愎毋躁而轻维公诸子家学是承公则已矣尚有典刑呜呼尚飨
　　祭王奉常文
　　呜呼公之学问渊源文章炜晔骖哲昆而齐骋譬兰苕之集翠犹汲古以修绠盖远撷六代之菁华而近以济南为庖郢公之敏于治办长于师帅绍前烈而弥永譬镆邪之发硎犹张弓而先防葢终焉八闽之模范而始定魏国之家秉凡公生平在二三椽笔固己勒坚珉垂汗简而琅琅炳炳宁独海内所共瞻仰将传信于后世而莫不想见其山之高行之景维坚与表穉愚无知不获侍公于生前听其议论之踔厉覩其丰仪之峻整而奉以为师犹幸与公之诸子游处而庶几于私淑者五六年于兹公居家庭内和而外庄凡所以训敕其子必依于醇谨鍳于盛衰斤斤乎刻鹜畵虎之喻而告以门地之不足恃者其言尤谆复而可思此虽长公之叙述亹亹或有未悉而洵美象贤时为吾党而阐绎绪言辄抆涕而歔欷呜呼哀哉公位不满其才年不满其德固将贻厥后人以未艾之福乃四子竞爽又弱二焉伯兮叔兮皆以恭敬温文欲并辔于康庄而遽脱其輹独仲也苕发颖竖方有声场屋而季亦逡逡退让抱未雕之璞一埙一箎犹足备九奏于咸英以和呜国家之盛而无负于式糓若公之明悟旣能了无罣碍于去来而何恋乎浮生如转毂矧其卓然不可磨灭者又已灼灼在人耳目乎丹旐翩而灵輀旣驾生刍一束其人如玉奠酒浆以陈词徒怅恨于百身之莫赎呜呼哀哉尚飨
　　祭欈李冯封公文【代】
　　呜呼世称人子所为亲荣曰高其门有进于此匪直荣观令德之温乃厥考心所用自慰亦在后昆珪璋特达爰有名位出为世珎畴菀其条畴导其流水木本源维子之为实父之贻以克有闻吁嗟我公含和养醇贲于丘园贾旣弗售是啓贤嗣甚秀而文擢第礼闱褎然举首矫矫高鶱公顾乐之吾幸有子可远世纷岩观川游佐以觞咏聊乐我员疾革之言我老牖下清时逸民孰屈而信孰殁而存唯吾子贤某少习公与之游处真若饮醇两附令子科第之末以自濯薰唯余家严视公兄弟情好素敦谓当百年皓然两翁鹤氅纶巾胡忽厌世弃其亲朋曾不少延我别而来拜公堂上维暮之春迨承公讣自秋渉冬弥旷九旬乃克缄辞以抒悰愫荐江之芹我实愧公公能鉴余簿领为烦呜呼尚飨
　　祭欈李朱太公文
　　呜呼楩楠豫章其高千尺其大数十围而任为栋梁则必不生于寻丈之蹊而歩仞之冈其于人也亦然非甚盛德则孰为厚其积而开厥后之人绳绳乎德弥劭而名弥昌于唯我公含真葆素蹈义履仁凡所施之闾里而被之胶庠即未展其生平而在卑能施在约能裕蔚然盛德之光公有象贤世其家学蚤播声华晚就闲散其所抑而未试试而不苟一禀承乎公之义方爰啓孙枝兰茁其芽并擅国香而仲遂以明经起家始出宰乎南漳仍移牧于此邦为氷蘖为鸾凰固己名被八闽而誉冠三吴岂非公之所厚积不售于躬而尽以贻诸后人使绍述而阐扬也哉某以沉沦废弃樗散瓠落之才辱公哲孙时与从容于议论文章葢未尝不述公之所以训勅之者庶几乎陈大丘荀令君之不亡且言公年已八十余而神明不衰如少壮人一旦遗形委蜕而游于无何有之乡公又何憾于人世所为公悼者仁君之勲业向鞅掌于簿书而季孟之学殖未获骋于康庄要于克自树立以酬公之所未偿则譬犹深山大泽之产干霄拂云靡不饱雨露而厌风霜异日者之为栋为梁也审矣明灵有知其尚欣然而来举余之觞也耶
　　祭矦大叅父子文
　　呜呼昔歳作噩公以逾耋之年示疾而辞世囘顾诸子环列孙曾岐嶷夷然于啓手足之际人皆谓之僊游诸福亦云咸备于时长君虽未忘于扬名抚贤嗣而自慰痛定之余以稔闻青乌家言行将求乎福地历数年而得之阻日时之未利年六甲而甫周抱沉疴而遽逝后又五年而子也登朝奉防书而三使陟衡岳之嵳峩观岭海之哕噫归而煌煌乎纶綍之来贲已乃擢官给谏言归觐省奉觞于王母及母氏之前盖一耋而一老旣寿且康犹如甫衰之歳于是诹日庀工将以日躔星纪之次啓公与长君之殡归于堂以永安于百千禩邑之白衣冠而送者将踵接于城闉非顇且老也且牵舟而前相率拜于墓道之隧某等咸辱交于数世托里闾之末契辄以生刍絮酒徃酹而告以祖道之祭盖江自西来泖自南下渺弥而来滙以奠逝者之魄以宜尔子孙于世世若公父子之称于乡之人与永有贻于来裔有铭有碣非可罄于造次之陈馈呜呼尚飨
　　祭曹养吾先生文
　　戊子之歳始获升堂以通家子拜公于床形臞神王骨耸顔苍心与貌古静黙而方晚实闻道寡营孰戕公始望七杜门灭迹轩车来过輙辞以疾唯平生亲笑言促膝何图新知亦许入室觞咏余闲围棊弥日性不食酒仅能濡口座客满前分曹列偶子承其顔滑以瀡滫山肴谿蔌辛酸毕取【叶】一饮一石匪升与斗公笑而云有子无负川游岩观吾意所安于焉卜筑永以盘桓言采于麓言钓于干春花秋月歳暮雪寒短歌长謡兴至必殚生人多欲纷纭驰逐独以素羸早脱桎梏少举于乡公车奏牍三献莫知遽怀其璞乃托计然用展心曲旣积高赀好施奚黩贤嗣继之有声塲屋屡上春官珠掩鱼目公悯其勤慰谕谆复子之荣亲岂必章服维尔好修繄我多福况于后来森其兰玉逹哉斯言老氏止足如公之贤弗试而竣养疴林樊以乐天年是当百歳胡不少延实梦斯觉周也蘧然自弱而耄一弹指间以神为马驾而上仙游彼帝庭俯视八埏某托末契见其四世公子吾兄公我父事我朝我夕我馆我饩不以沉沦遂见鄙弃今兹南逰公讣忽至临觞澘然起而揽涕典刑是伤匪私其意时日之良期月而藏跽而陈辞荐以酒浆髣髴见公来举我觞尚飨







　　学古绪言巻十三
　　钦定四库全书
　　学古绪言巻十四
　　明　娄坚　撰
　　祭文十四首
　　祭朱通政文【闻讣】
　　呜呼守道通方实难其全孰有备美体方用圆感恩知己各系其逢孰是契合情深道隆于维明灵宅夷蹈峻清而能容广而能慎其取于人宁钝无铦其责于人以钜掩纤呜呼岂无清节于物多伤亷也勿刿其道大光岂无厚施或私其恩形骸之内古道斯敦邑之凋敝如人病羸公曰食之药石何为赋从其缓令蠲其烦如氷之洁如春之温礼厥耆硕防厥俊髦不罚而治化餮与饕去后之思至今如新庶几节镇复来拊循日月以须未慰饥渴一朝夺之天乎降割呜呼哀哉公始挍士防我众中以言信行日就磨砻犹忆行春仙舟共载德音泠泠是培是漑公旣佪翔予日偃蹇书疏每勤朂以歳晚昔公北上期会吴门促膝笑谈自晨及昏信宿而别赋诗言怀务道之合匪俗之乖洎乎再起兹秋为期时暑方虐后到而疑旣谒门庭旋枉轩车公来惠招辞谢以书请俟毕试饫闻髙论以酒弥缝解其劳困老亲传言促以遄归公方病脾临发依依留书阍人具告之故曾未经旬俄而承讣呜呼哀哉公之屡擢每官于南我至都下谒见者三白门桥东石头城外数聆话言继以叹嘅何图斯游仅一觌靣痛结于肠有泪如霰呜呼哀哉公之名德鬰为世望贤者所归虽愚无谤才用未展命不其延所不可问瞢瞢者天旣畀之厚胡夺之速匪天不仁抑民无禄将世之污卒以莫伸宁丧国寳毋混于珉自古洁清几人富寿彼鄙而顽福泽多有曾是力田欲胜逢年以德为劵岂曰诚贤养之不终有伯与季志之不酬象贤维嗣我哀斯人为公大恸国挠栋梁士失麟鳯呜呼哀哉不訾之恩匪利与名在奬其进以古为程相知之深匪才与艺在信其虽穷不坠恩不能报知不能酬我则内慙公不我尤立不易方用不违时古道邈矣能不悲思呜呼哀哉尚飨
　　又【代王】
　　人之相知贵相知心或异圆方而同酌斟匪迹之谐其中则忱维公清峻垢氛莫侵挺然特立如松出林潦倒维予与俗浮沉有喙三尺自比于瘖中间相去宁尺与寻泉流高山何有蹄涔凤辉五采何有翠禽云胡契合证古信今公念我甚我媿公深自今已矣此意谁谌呜呼哀哉清而能容是谓道大嗟彼鄙夫譬犹牙侩偷肥几何身名俱败其或好修又不胜隘唯名之尸唯物之虿公严自律待人不然仕非为贫吾义毋諐柰何众人望以圣贤世儒龌龊行以名羶及试于用拘挛不前至于友朋意气莫宣公虽逡逡遇事慨焉公赴留都道经于吴扁舟东下一过吾庐予时屏迹田闲扫除公以篮笋就我踟蹰促膝之谈曲是输既别而叹此真丈夫公方向用不弃慵踈曾是蓬藋足音来娱自今以徃孰慰穷途呜呼哀哉公始为邑于闽之漳理成获谴厥誉弥彰公来识靣邻邑相望维吾先子谓公循良已擢仪曹改考功郎视学江右卿寺俄翔病免家居用韬其光以纳言起将镇一方而年止服政官止五品未展欲为赍志以殒士失依归国防肤敏凡厥庶民罔不悲愤况于深交泪何可忍呜呼哀哉我之哭公国士之知友道日防化为魅魑无与为质痛结肝脾撷蔬荐酒跽而陈词髣髴见公如田间时至公操履洎其设施后有作者征于口碑未敢以诔有涕涟洏呜呼哀哉尚飨
　　祭朱西宗文
　　昔歳之冬郡邑朝正道出于吴舟车纵横我叹于座思通政公客曰伤哉善人之穷比闻公嗣复已短命疑信半之知其善病今果然矣天可问耶萧艾敷荣兰蹴其芽自公云殁凡再晤君食贫而瘁有慼无欣性又狷甚不取一介我为之颦如何可瘥火之铄金医穷莫救人之好修人胡不裕【叶又】呜呼哀哉维君履方禀于儒行其中泊然又依禅定将蜕污浊上生天欤抑再为人遂师浮屠我在门墙为世所摈守其颛愚匪俗之殉倐而衰白报德何时唯是肮脏无慙见知公昔之官实携元孙我时方舟时接话言舞象之年头角已露翘首天衢非久横骛彼苍茫茫人定则胜如声与响有召必应慰太夫人洎君之嫠日可俟矣其又奚悲所可痛者公廉不刿位不满德中道倾逝意君接武又惫于贫俯仰不支妨其躬身将人所享不系其行或世之衰天亦丑正吾不敢信征于来兹眉睫之近何足致疑生刍絮酒酹而写哀灵如鍳予髣髴其来呜呼哀哉尚飨
　　祭沈中丞太素文
　　呜呼显晦之分以俗观之其途天壤唯有道者处显而恭在晦而广公之辱交弃彼脂韦怜我肮脏昔在水部归于其乡东下海隅邑有茂宰臭味实同语次及余出其试巻宵叹于座晨礼其庐伯氏之嫡属以石攻与共三余每一晤言何以当公有迂且踈匪朝伊夕有倡必和俄奉简书自省而臬督学关中别我西征我笑而言今之在事有权无衡君以衡徃复恐才难或不中程还书诧我彼有杰然鸡羣之鹤匪鉴则明士固易知玉也荦荦予旣屡蹶以此媿公书问不数犹蒙记忆碑本是贻慰其寂寞先君之葬公移齐藩书来赙俱我不敢承感其诚念赋赠干旟入当独坐出即摠戎爰赞中枢已果授钺作镇大梁旗纛徐徐未几移疾累疏得代归卧东山我欲扁舟布袍徃觌信宿而还何图讣闻惊愕问故有涕潸潸楞伽之麓湖水所滙形势囘环徃营寿藏陆游平莽水宿澄湾神游其间一去不返邈不再攀呜呼哀哉人之知公早以文战名动帝京晚而登用将由内台陟为孤卿所莫能知气刚局方屹然不倾有度有识有惠有威为时重轻未究于用未跻于寿骑箕而升呜呼哀哉公昔方壮求友山泽而得顾翁昨歳乞身闻而私喜傥可比踪而今已矣平生之好于是焉穷灵輀旣驾丹旐翩翩徃即尔宫我有生刍以侑哀诔一写予呜呼尚飨
　　祭王稽勲冏伯文
　　呜呼昨歳仲冬书来招余曰病渐深肉去存肤日噉几何枵腹如壶及今相见有怀欲输仲醇南来余自东徂同日而晤言笑晏如为信宿留与同朝晡临分怅然兾春而苏庶几勿药息虑自扶已得还报笔墨糢糊有増无损势难枝梧母氏未葬痛不及图外忧门戸内怜妻孥以此瞑目其将能乎感念百端攒刺病躯疾高下治求腴得枯仓皇再来卒以号呼呜呼哀哉予始识君歳为丙子相与周旋后又一纪君之将翔省觐留邸余时铩翮放于山水迨官雎鸠归以哀毁方慙攻玉毎为倒屣燕闲所闻洞见底里扁舟石湖欲以兄事余谓不然向尝窃鄙所贵友朋岂减昆弟苟为斯名伦止四矣君益慨然曰子吾砥乃延授经北山有梓模范谓何实怀斯耻余衰杜门君出旋弭时一过从迹远心迩顷歳金阊夜灯同舣君见吾侪其色有喜宵分之谭佐以甘防君谈甚豪或臧或否旣别咨嗟谁欤可拟气雄神王必多受祉而官止五品年仅逾耆耳于戏哀哉如君伉爽迹于疏脱及乎精详靡有轇轕或疑其深城府过设有信其肝胆俱裂鬰勃者气而文特豁坚凝者志而用殊活泼早擅科名晚见抺摋常思得当为世肃括奋不顾身要与俗别汶汶以完宁察察以缺所为痛者赍志而殁呜呼哀哉君之令子亟思表见改弦更张众以规瑱君谓丈夫何涂不衒父子之间当有独见世犹忌之莫借以便嶷嶷诸孙行看豹变其嫡而长王母所眷君别其名以着缱绻孝慈之风施及来彦爰兆复始譬犹集霰旣以慰君且劝为善日余哭君即以此唁君其聆之歆此薄荐呜呼尚飨
　　祭博士何原锡文
　　呜呼昨歳春暮君过吾庐痛念先公曾不少须语我暗投邂逅其徒要以西迈自潞归蒲所不能从东望菰芦庶几青衫还为亲娱旣而谒选得官新都歳晏来归氷雪长途马鞍之阳引领归帑何图入门涕涙霑裾今徒骨立神已先徂执手慰君灭性可乎劬劳之报盍葬而虞君旣别去予踵歩趋轻舟俄发怅望踟躇欣闻令子苕发琼敷凡百俊髦莫或枝梧慨我迟暮方此将雏春雨之淫逮于夏初且旷疏问况乃舟车令弟讣来惊起嗟吁继以泣下兀然防吾呜呼哀哉予始昵君于彼南徐行则接袂榜也同舻高秋凉风欲忘客居后在曁阳又数相于君携爱子日勤菑畬笑言之欢不弃散樗别来耿耿每怀濶疎自君之北予归粪除追念旧好今也则无呜呼哀哉君之行谊称于里闾君之词学远为范模百未一展赍志黄垆天不可问尤在贤愚彼侗而騃终老膏腴此贤而瘁不及霜颅俟其旣定夫岂终诬维埙与篪将起诗书我陈哀防托好生刍髣髴见君翛然清臞呜呼哀哉尚飨
　　祭张仪部无隅文
　　昔歳戊子就试金陵游处之昵毎同寝兴予适病疟欲归未能君颇矜奋喜于得朋迨乎铩羽意愤不胜顾我恬然悔且自憎予曰有命非人所觊君今逾壮我又加四况各终鲜又艰嗣试观生人万不一贵顾影而单百才一二姑置所难而思其易子曰不然天匪瞢瞢苟无大戾宁剪吾宗唯是遇合如防待风无风而前艣楫之功其后三歳君举于乡再试南宫天路翺翔未几衔命祗役大邦楚之多材考厥文章还而见语所获过当今之忧念乃在蒸尝予笑而应毋劳遑遑子恃艣楫颿则高张天道可信必有余庆我迂且顽世宜共弃至今单孑天若同忌子之热中当无不遂别又四年君旣抱子书来欣然易忧以喜造物于君亦云厚矣改官而南盖计所便有未释然卒难自遣一心为盾百忧为箭如猬之攒而不克见为膏几何緼火实多首尾惴惴以焚其和呜呼哀哉旅榇南归穉子独留羣公之虑风土不侔欲令成长归解母忧母泣而望霣涕难收人或谓母有美谁侜室遐心迩何虞阻修时其餽问通其绸缪唯力之视匪人之尤孤嫠相倚如水石投年似为异终焉见休以此慰君含笑泉壤我辱君知怜其肮脏宇下之庇譬景罔两哭陈斯词追叙畴曩奠藻与苹庻其来享呜呼哀哉
　　又
　　昔承君讣惊顾相悼澘焉涕零洎乎丧还拊棺长号痛不胜情所用为慰唯是孺子可望长成何辜于天本旣槁矣复折其萌其悼君者曰旣踵武再振家声厚畀之才顾夺其年天胡可慿晚锡之嗣殁斩其祚抑又瞢瞢或解之曰世道缺陷鲜受其赢如君世胄能以文起不保一婴予角去齿从古以然有平有倾仁必寿乎且有后乎兼享令名宇宙大矣古今邈矣万不一并天人之际譬有物焉欲知重轻徃来取人者权也天司其衡有进于此曰是宿业如景随形唯闻道者解防释粘俱忘爱憎过眼空花何贵何贱孰殇孰彭如饮而醉沃以清泠旣醒无酲吉日辰良言归窀穸适歳新正唯予二人夙昔之好情均弟兄悲极而思曾此幻化而足牵萦嗟君生存忧瘁半之以毕一生殁而复然魂魄私恨永结幽防敬陈薄奠纵言大通以祖其行灵乎听只形闭九原神游八纮呜呼哀哉尚飨
　　祭宣适吾先生文
　　呜呼忆始髫齓已识公颜伟然长身屹立如山及稍有知得公之心如渊斯渟众所酌斟就之而温乐易君子饮人以和莫测涯涘至激于义譬渴与饥仁者之勇凛不可移公富词学侪辈推让屡献而刖有舟无榜行道为恻公乃恬然曰世我弃吾驾可旋偕我同人贲于丘园且留其余遗子若孙公饶酒德饮可数斗晚以病止几不入口凡所自割大率类此所以皭然不污泥滓居常语我更事以来政俗之变頺波莫囘阙文借马酌泉鞭蒲谁复嗣者覆谓我迂予其识之长此安极每语移时相对太息公旣厌世世益好夸欲闻斯言尚可得耶昔我先子臭味实同歳赤奋若先公而终我有女弟归公叔子翁媪共怜二十年矣爰有二甥渐露头角何以慰公朂使勤学呜呼人之老成乡之典刑一朝夺之能不涕零清酒一壶徃告予防髣髴见公来凭几筵呜呼尚飨
　　合祭殷軄方无美文
　　呜呼维昔识公皆以穉齿先人之交逮于顽鄙未有闻知公顾之喜此汗血驹一日千里虽则内慙矜奋伊始于时公名在远犹迩明月暗投按劔相眎乃会其徒我锷尔砥爰及后生令奏其技曰予厚集汝试摩垒再皷而麾蹲甲注矢何以佐之有酒孔防公每为文或卧或起口吐厥词然后伸纸诵之琅琅听之靡靡蹙而为澜烂而为绮亦旣老成杂以谲诡何有愚蒙乃为倒屣知公用心始驾如是车在马前斯之谓矣公虽食贫而性豪侈好为酒会必丰以美谑浪歌呼归于有斐自公未出洎遭萋斐三十年间如一日耳咸谓康彊尚多受祉卧疴浃旬遽捐牀笫呜呼哀哉坚老逢衣曾不媿耻恃公之知或不在此兆登潦倒困于鞭弭黄金台边壮心欲死公于吴英口授经史凡在师门受恩无比自以少壮佩服知己推挽后先增释誉毁今其渐衰未获出否以是媿公有泪如泚呜呼哀哉公才过人自谓跅弛大德之闲不逾咫尺官至大夫家犹寒士口多微辞或疑为诋善善之长十倍所訾耻为乡愿同于恶紫至其坦怀洞见底里亦曰虚中录及欵啓有急而告孱弱同倚有耄而贤贫病加礼人之云亡孰蹈斯轨乡邦之嗟其何能已如或吹毛索公疻痏我不敢知后有君子奠而告哀匪以为诔呜呼哀哉尚飨
　　告张二丈文
　　维歳戊申冬十二月张二丈茂仁先生殁期年矣先是通家子某等于讣之夕徃哭焉葬之日徃视竁焉及清明又展礼其墓而独未克为文以告之犹忆先生闲居每得吾辈诗輙粘壁间坐卧讽之其后相见闻先生之论莫不快然意满盖先生之于文终身好之老而不倦如此方其未病也闻予作寿荣堂记一日晨来叩门索观读竟三叹以为翛然得古作者之意已呼孟阳来共谈笑竟日乃别不意其遽病以殁也虽先生平日之所以告语者不止于文字今墓有宿草矣安可无一言以冩予哀乎其词曰呜呼我少未冠获交令子侧闻话言诲以读史历代之编如货在市以待求者纷纶错庤通鉴纪年本于左氏如丝在机事经人纬纵横贯穿究厥终始谓可用世世莫能以帅臣悍骄从古以然宋惩五季徐收其权逮至于今罔阻戈鋋谓秦毒痡有剏而传匪郡匪县孰使安全兰陵大儒曰法后王知时逹变不主故常近代儒者畵饼为粻不顾饥死好为荒唐先生之论期于实效岂若拘拘方枘圆凿至其谈经实探窔奥孔孟昭然胡不自劭而以虚恢妄相为骜日月中天何有萤爝所谓文章以道为程古之作者才与识并西汉典重其音铿鍧在唐维韩源本六经柳克嫓之如月长庚庐陵呜宋实开大声爰有眉山杰然高牚王旣峻洁曾亦渟其所自得各极晶莹彼不能知以时代评自宋之南庸浅儇轻渐矫为豪匪雅而伧以剽为博以蔓为菁吁可怪也实盲后生谁欤好古允有师承今其徃矣孰告孰聆予贱且衰有志未能举世嗜痂如何可胜先生之壮好言老摧刚为柔宁钝毋铦晚悟空寂复归瞿昙南能之宗庶其可叅已而见语尼父吾师靡所不有佛老何为论语一书童而习之岂唯莫由且莫能窥淡而不厌老之希夷克己而仁佛之毘尼吁嗟先生允蹈斯言每当噂杳然黙存有臧无否吾道自尊及乎谔谔不移众讙貌之芼芼若混渭泾所莫能其识之明中之兢兢若重爱憎所不可夺其执之恒学志其大文抉其精而知之深者独二三友朋予之告哀实悼老成后有命世斯言其征呜呼哀哉
　　祭沈见吾先生文
　　呜呼先人之执存者数公自少迨老唯公实同二年以长前殁七年判隔几何行复周旋我念畴昔兼悼老成匍匐徃临有涕沾缨昔我先君师事广信获交仲季有誉无恡旣困章逢幸各有子复令颉颃朂以经史公子竞爽岂如我顽或骋或蹶猥同伏跧诸孙駪駪其气如虹曾是璞玉而以石攻昔之侍公我髪垂肩翰墨余暇每厠賔筵今之侍公我髪其华杖几从容相顾兴嗟昨歳长至屏居一室时勤书防讯公微疾闻其减差眠食如常谓当百龄永享安康公孙生男于兹仲春走贺充闾迎笑谆谆何图奄忽厌世仙游讣闻邻邑徬徨客舟四十余年记犹昨日风俗之隤渐漓其质唯公子孙允蹈孝友尚有典刑以诏于后贲公泉壤可劵来兹哀我父友酹而陈词平生之分非言可殚庶其来聆鉴予辛酸呜呼尚飨
　　祭徐摄山先生文
　　呜呼公少以词学有名诸生中之无竞色又奚矜人皆称之喜愠不形晚升于学终困一经选为县令廉惠著称资格为拘去之蛮荆滞淹颇久归耦其朋性非食酒不厌深更昼需肉味佐饭则恒餻饼及糜宵坐焉慿伎筵丝竹有召必譍暑雨之晨花月之舲翁为祭酒笑而不觥夜不扶杖黯然一灯行泥淖中丁丁屐声彼有蹒跚羡翁体轻翁曰否否吾药为自壮至老饵术与苓缅怀摄山药草藂生欲徃求焉齿长未能别未旬日有言吾兄脾气不宣颇倦将迎徃问而信土不胜形容则瘁矣言清且明竟以溘然夺我范型呜呼哀哉我嗟世道扑散淳其骛于机平地嶣嶤其矜于餙售跖以尧或有诋之弥迹于恌以臆为权以舌为刀有靣而诟或背而呶此又叵测匪吾党交翁今仙去游于泬寥下视尘俗蝶胥螗蜩虽昔所安亦同氷销维凤维枭维兰维蒿自视等耳其分则遥古云论定终焉不淆我怀其人望风长号倬彼嵬讵曰堂坳翁去何之聆此大招呜呼哀哉
　　祭龚方伯汝脩文
　　呜呼公之卧疴距其巻怀垂二十年时方逾强形神俱王早赋归田性喜賔客分曹博奕饮以觥舩少长咸集醉而歌呼迭奏管弦或时闲居巻秩纷披手不停编始乎孔氏泛覧百家亦亦禅去之田野于彼城南为山联绵水树周遭轻舟容与山堂翼然岂唯夏秋追凉而已雪净花妍四时游观于邑为最至则忘旋晚病风痹不良于行篮轝仚仚自顷痰壅脾气不宣有坐无眠屡徃问讯形惫神闲了无戚顔未几承讣感念畴昔揽涕涟涟呜呼哀哉昔我先子获交虞部若兄弟焉变起仓卒有友数人不媿重泉公视犹父先子之殁三哭几筵当其生存彼此过从执礼甚防予少五龄童而肩随今亦华颠彼速其成稍知占毕自以无前目击隤风其业诗书其人市防后此一纪当复如何将遂天渊如公防孤能蚤自奋无坠其先此众所悉吾于怀旧独窥公贤其所脱畧小小自弛盖气之偏献歳二日赋诗为寿公老而传维此一觞易祝以奠呜呼苍天哀哉尚飨学古绪言巻十四
　　钦定四库全书
　　学古绪言巻十五
　　明　娄坚　撰
　　祭文十五首
　　合祭李叅议茂实文
　　呜呼自昔悲愤究论天人莫如柳子虽激而真祸福贤愚分涂以出其适相符十不得一是信然矣古今岂殊执表论影非迂即诬如君之贤而以客死所得于天年又止此防渉之辛簿书之勤自夏及秋劳形与神人或谓君过于峻洁直木甘井先伐而竭为此言者殆于吹毛彼不能知何损秋毫吾侪知君不胜防伤未免以臆责报茫茫死生大矣胡见之小防心以观孰寿孰天呜呼哀哉君之谠言着于谏垣积与时迕旋出叅藩令君而寿竟所施设谁与等伦为世魁杰君之令闻浃于乡闾瘠土穷民爰頼以苏九里之润已各满望逆计后来其又奚量而天夺之速志业未就徒令有识痛心疾首呜呼哀哉君实善交能爱而亲各随其分侃侃訚訚色温以恭与物多可泾渭之明实轻嵬识明以敏视人无前贬损之意每下仁贤如吾六人始以文狎莫逆者心情好日洽昔歳丁亥为会而盟期共切磋不苟为名艺文之暇酒酣气振薄云干霄靡有缁磷君骋骥足高歩康庄数年以来或显或藏自君使还休于里第握手之欢畴昔无异犹忆江干流连饮饯别君一年而以哭奠呜呼哀哉君之嗣子孝友天植一歩一趋先民遗则自承凶问久絶水浆迨乎啜粥犹屏桂姜笃行若斯克昌君后吾侪念君欲竭鄙陋行方智圎则几乎全九原可作必谓曰然少者六龄眉目娟好哲兄是依成立可保天之报施所不敢论君虽蚤世不没者存苹藻之荐以泄其哀临觞一恸肝肠为摧呜呼哀哉尚飨
　　祭王伯栩文
　　呜呼君之文章劲悍峭防魁然划然见者惊怛胡以囘翔健翮屡铩匪衒于辞而矜于法君之干局不激不阿敏以应猝静以镇譌匣藏镆邪剸割如何晚就冷官日月耗磨君于交接饮人以醇其中之夷而色之温孰久而疎孰遽而亲宜福之遐仅逾五旬天可问邪人可慿耶恢奇见摈嵬乃升骥服盐车驽马是乗栽不必培覆何必倾呜呼哀哉始君谒选人为悯焉未第而试俗所弃捐吾侪闻之独谓不然虽未获展犹执陶甄唯斆学半老更精研况彼谿山可眺可沿维歳之春蕙兰斯馨层冈复岭吐花防防彼茁者荼紫茸荧荧何以瀹之山泉泠泠庶几见分植我户庭泻我瓢勺我醉旋醒而今已矣肠防涕零呜呼哀哉每忆过君枯棊在枰香幽酒冽竹暗花明杂以啸咏肝胆俱倾至则如归欢极平生如何兹来哭对铭旌呜呼哀哉君之连蹇生人之瘁于君何有修短不贰目之未瞑我知其意母氏在殡不克襄事畴归其防从母于坟维太保公洎编修君终焉孤寡尚頼殷勤慰君九原代感以欣我陈斯词以侑藻芹髣髴见君凭几而闻呜呼尚飨
　　祭徐孺旭文
　　呜呼君生之辰歳在癸丑先公宦达旣三年后自童及强咿唔窗牖笔札丹青兼出人右长身傀俄性颇食酒时陈珍羞求此良友歌呼献嘲咸谓甚口凡四十年福履则厚僮客之豪爰召羣诟彼氓蚩蚩狡狯来诱一呼而嚣千百其耦射影吠声夫何不有君于斯时不震不忸出遌其锋囚服泥首入承公懽共厥瀡滫旋遭大故茹哀蒙垢众方豺狼已为禾畆或益之距恣所践蹂自春徂秋对簿糺糺哀与愤并有阍难叩心焉郁结孰刺孰灸厥眚伊何门则亡牡瞰其室主人出走病不逾日柩声有呴茕然遗孤与季相守昼哭逮夜伤哉老母谓天啬之丗年所受亦既优游畴为之佑谓天俾丰乃夺其寿晚遘闵凶曾是焉取造物杳冥奚慿而剖君虽有文今将覆瓿贵介遇君君瞑目否海壖瘠卤巨室难久松栢之生不于部娄理或然耶君则何负凡我缔交亦孔之旧忽焉承讣失足与手势极而反后当复茂或漑而培矢以无苟有酒盈樽佐以饵糗髣髴来歆酌此大斗呜呼哀哉尚飨
　　祭王亭伯二兄文
　　呜呼昔歳戊子担笈仁里子来惠顾托好伊始时奉常公抱疴牀笫晨昏之奉与仲卧起外应賔朋公闻色喜迨于大故瘁不胜毁予贾不售都门留宿冬孟来旋缁尘满防匪人我嗤亦自知陋子独见怜书来币侑期以明春切磋相究不谓顽鄙乃同味臭旣获周旋弟晜后先自春徂秋咿唔牕间舐笔伸纸竞吐其妍当其会心或丹或铅佐之酒肴实防且鲜我醉歌呼顾子块然谓我嗜古发其藏弆商敦周彛鐏罍鬴晋唐以来图书之谱心开目明得所未睹子游金阊邀与徜徉我止于栖子卧其傍欢然笑语此乐难量何图未几二竖膏肓我始怪子善病少康暑月露坐挥汗如浆独屏于庑灯下相望素秋方肃会客中堂子席当戸阖扉以藏子之文弱难恃医药犹忆病时惊其瘦削惙惙谓予兄毋见谑岂不自珎疾不可却自子讣闻心焉如焚芳兰旣摧其芽复芬子之遗腹今已缔婚后十余年绩学缀文大业之遂以慰子魂子今永归先司马原灵如有知听我斯言朋友之谊誓以永敦呜呼哀哉尚飨
　　祭侯官陈封公文
　　呜呼公昔至吴观俗海滨其氓搰搰其士逡逡谁欤涖之渐变嚣嚚公有令子实牧斯人公来之年吴人病潦九雨一晴弥望浩浩湖水西溢禾也为藻海波逆涌飘忽若扫垄畆不分塍则有表民之吁哀携防扶老或言厥壤邑多冈阜薄少可收尚给升斗公白上官为民疾首高田无濡歳不宿糗当其襄陵歩仞何有一视之仁繄我父母欢声载涂黄童白叟公闻色喜可幸无负以此养志岂伊滫旣而遄归慨然三叹吾虽不售当得闲散苜蓿堆盘亦足衎衎及矦课最擢为御史公笑拂衣吾可已矣弹劾之声播于人耳方按江右飞语骤起姻连之故指为疮痏既归里门侍奉多祉昨歳初夏公病扶几琅琅德音脱屣尘滓呜呼哀哉某老书生以拙见怜先慈之防枉奠几筵感深欲报有愚而专某也龂龂每荷谘询眉寿之祝贲及于亲礼重乡饮首延为賔相与惜公绠长短汲其唯既醉五福鳞袭何图承讣当歳甫集逮兹永夏缄词南檝白云英英山幽水清风马云车翺翔蓬瀛下视纷呶譬羶与腥公其唾之来举一觥呜呼尚飨
　　祭王使君达宇先生文
　　维公淹雅之度包蒙鄙而能容凝定之当造次而不扰其所施于从政之大者远莫能详而小试于育才之日者久而弥着骤而接其色词如坐春风如饮醇醪不觉夫体融而心醉徐而窥其蕴借如中流楫如隤岸防秪见其气定而神闲凡皆吾党之得于亲承所不能偻指数而可以一二见其槩者也当公之未去下邑也会多士之郡试或召侮而众嚣此于法为犯上曰某某其煽摇谓暧昧之难明告当事以宻调与其滥而枉诬无宁幸而获徼向微仁人之一言岂无误诖于科条及公之登第春官也有钱虏之通神尝诬杀以中士狱久淹而未决曾莫分于臧否值督学之来涖濳贿属乎胥史坐縁事以逓降复数年而得理傥师帅其如公何防辈得而为市夫此二者前有恃则幸无滥后失庇则旋见伤两生盖得于傍观尝私论其所以而今日之所为痛悼于哲人也自公入官爽鸠出守闽粤中间虽书问濶踈然而贤嗣之裒然于京兆元孙之斐然于黉校皆窃以验积善之多庆宜福未有艾也何图一疾而解官渉期而承讣用未尽其才德未食其报岂天人之际容未尽符而修短之数或果前定耶所媿壤地相隔仅百里而遥而匍匐徃救顾独后于知交生刍告诚俄已迫于窀穸盖两生之困顿衰迟实抱大慙于中而庶几防漠之我鍳者恃有平日之知也犹记癸卯之冬合饯之夜公醉傀俄不辞杯斚欲别诚难酒尽须贳犹昨日耳忽此徂谢陈词侑觞有泪如泻呜呼哀哉
　　祭王编修辰玉文
　　呜呼士骛于华靡有根荄剪刻缯防缀之枯稭我思古人求友于今洵美君子实慰我心含咀仁义周孔为师根之沃矣播厥芳蕤其遇之晚柅于多口疑者渐信璞玉斯剖其登于朝有文恢奇不踁而走罔敢瑕疵其归就养穆焉孝诚将老其才以为国桢其疾之痼而卒以夭天可问耶行道有摽君之无年民之无禄何予之丰而夺之速父哭爱子子失慈父抑又何言私门之盬仲尼大圣不谐其伉非我所为其又奚怆孟轲之贤臧氏兴谗彼噂者岂足为嫌又其甚者争名若侩射影吹毛诧棘为桧世道交防末流日壮孰耻不为欲以身鄣呜呼自予获交于今丗年惟是朴直君则我怜千里之思促膝之谈旬月之别信宿之淹相见而笑临分而懊中间兴怀笔岂能道予穷于世实驽且慵君欲振之若于其躬每辞京尹辄为慨然惜也斯人逢掖华颠况艰子嗣及衰犹独盍广其途屡勤书牍予谢不可君谯且疑已闻生男喜而色飞呜呼朋友道防貎而不独君于我戚欣与同君之抱疴有加无瘳凡我家人咸为之忧日夕以兾如秋旱苖数日阙问顾我忉忉讣至之夕我泗汍澜揽涕还坐相对辛酸虽吾痛君妇女莫知道义之戚岂忘吾私临殁之音似托以子有如不尽生者媿死徃奠一觞侑惟蔬果词以告哀庶其来妥呜呼哀哉尚飨
　　又
　　呜呼君之雄文博学搜六艺而总百家始冠秋赋于京兆或混玉石而羣哗洎乎韦相告老元成起家擢南宫而脱颖对大廷以扬葩于是向之怀疑久乃帖服化猜忌而为咨嗟君之笃行坦中友一乡而论千古不知者以为矫矫华胄矜才谞而峻城府知之者以为温温恭人剂柔刚而泯茹吐若其居常心口相劳嘿然深念趯然图报一则曰父母老矣门地之高其何可恃盖兢兢乎爰始于客位之醮再则曰恩宠极矣如天之施其何可忘盖勉勉焉自朂以移忠之孝此虽朝夕伊迩莫能识夫中之所存而庶几于莫逆者于君之亡每不胜夫国寳之悼然则世之惜君徒以才与时迕名由晚成年弗克永道未获亨与哲人之不试而同慨而孰知深之怦怦即号为能知之者视夫羣猜聚讪之徒要未足为径庭也某等始终之谊秖以文行相关周旋术艺之薮高论皇王以还有肮脏而契合孰脂韦以跻攀君旣捐我各已衰顔泪未干于宿草魄未奠于西山青乌之书诞谩而不可信君未即葬惧夫言之或中而以瞢瞢者贻后之患然乎否耶松桧苍苍流水湾湾其必从先公先夫人以徜徉于其间耶跽陈词而荐酒神髣髴兮左右呜呼尚飨
　　又
　　呜呼自君之殁于今十有八年矣而骨肉始归于土非缓也当文肃公迁殡而西凡知君者咸谓孝思之依依何异生存之处华屋如必别为之兆域非所以慰之于防防也因遂从公之柩而西于焉聆山寺之晓钟觉尘寰之宵梦或从公而生天或踵前之芳躅傥可臆决于防防乎而青乌之书不无异同则迟廻而未果固人子之至情耳曁乎嵗月屡经疑怀渐豁盖尝始基于西山之崇峻已复穆卜于东渚之渟累累焉依先世之故域郁郁乎啓今日之新阡庶孝诚之积防祷而有符即明灵之托蜕骨而永安者矣予与君投分实深有怀欲吐昔尝濡翰托之陈馈文盖四言韵逾五十亦既慿凄恻之音写痛悼之怀矣别又赋五言律十首慨世道之交防寄怀思于无穷焉迨乎迁座而西迈复有挽歌以导行凡七言二韵十首则皆导之以逍遥而极之于无生即欲别为之词其亦何加于此顷辱贤嗣请为君传文不求工意在征实与于执绋亦复何言犹忆辛丑北归枉奠先子喜予得雄盍出以视抚而见语当有难弟未几而殇始悟君指比举复闻君疾凭几闻之欣然此乃贤嗣岂有术耶不爽如是予今送君归安窀穸輙吐所知以詶夙昔君家尚寳朗朗英特孙以出之有容无窄使于四方所至前席曰是宁馨足征世泽里闾称之无间疏戚前史之躭既披且绎门内雍雍庭前翼翼孙枝兰玉伸其占毕以是慰君匪闻而觌如君超超已通仙籍凡予所陈爰告无斁呜呼尚飨
　　祭叅政张公文
　　呜呼人或谓公吐浊吸清形羸神王胡不百龄公尝语我顺受其正较短与长乃俗之情予昔善病颇学养生既而大寤孰为殇彭所贵闻道空无所萦心之已了又安问形相视而笑如日销冰今之哭公有叩莫譍呜呼哀哉士穷而老絶意荣名时复感慨水火妄争岂少庸驽为国股肱如公清真不至公卿始为州牧迨叅藩屏历试中外慎狱与刑所见于世蔼乎仁声不激不随以亷自程人饮其和莫识觚棱意所鄙薄狗苟蝇营不露色辞黙焉内惩万石之慎三闾之醒永以诒糓施及孙曾尤敦俭素代绮以缯食不兼味矧于珎烹自乞终养恃母犹婴后园之游亲从以饧盖逾一纪爰啓先茔顷方禫除欣接友朋防乐以酒屡及深更独居高楼游目郊坰布衣徒歩或携野僧彼不能识问此孰伧俄而鼓盆悲不自胜火炎痰壅失其所冯曾未两月溘然相仍死生旦暮非公所惊将从羽流翺翔玉京抑生人天归依佛乘公既厌世讵有不能云翠軿恍其将迎公乎归来一釂予觥呜呼尚飨
　　祭张烈愍文
　　呜呼昨歳凶问至吴吾党相顾惊愕怆悼相与痛其所遭而壮其守死以谓斯人之端静愿恪宜可图于远大而乃死于盗耶岂天远不可问而人事每纷出于适然都不足慿而吊耶尝试以季脩之才之行而论其平生所遭天固厚之矣其又孰为之挠耶君少工文辞为侪辈所推让迨逾壮而仅获升于学徒见赏于国子先生而曾不得比于遭时之俊造况乃履方蹈轨穆乎其度肃乎其容有为之推莫为之娟而仅以牧凋瘁于遐方又束于选人之常调涖官三年其民戴之为慈父其士奉之为人师而同官皆称为不矜不伐之君子又尝兼领邻邑所至皆颂其惠慈比死官而相率肖像祀之于庙若斯人者其文其行其吏治亦既为当世所称矣始而屡踬于棘闱犹曰未遇其人也及乎受官于荒裔犹曰被拘于格也至为上官所知将移治大县使展其用而广其施以为宠为光而骤殁于戎之羣剽岂所谓天道无亲常与善人者非耶抑生之不辰或别有命焉者将天亦弗之撡而人固莫能拗耶不然无乃用之未尽其才需之莫遘其会非杀身成仁之是蹈终无以昭激烈而警愦眊耶今者羣公疏请主上悯惜赠官锡諡名满中朝而远播戎徼虽生前之掩抑而无穷之炳耀何如也视夫享荣名于朝着身未殁而贻羣诮者何如哉曾得与相较焉不也某以世讲辱交君每东候仲父或来外家旨酒清言每共欢笑尤以同困诸生数谭艺文继之感慨实相期于久要当君之西赋诗赠行君还书覼缕示我峨眉游记属为叙之缄报未几而君以殉节殁矣慙吾生之无状徒优游以及耄悲君之遭重君之操何异芝兰见锄而萧艾是膏耶及灵輀之东还奠一觞以抒怀髣髴乎明灵之来釂呜呼哀哉
　　祭侯给諌文
　　呜呼天之生才以嗣其先而昌其后譬之农劭是穮是蓘廼宣廼畆如君苕颖防笔成文气陵侪耦阳羡之游发才覆额已薄株守旋廪学宫再试京兆其璞斯剖当大叅公脱于絷维颇娱诗酒通家年少获与賔筵以升侑斗每蒙顾君捧觞而前醉以玉友自公仙去君试南宫屡困未偶晚得一第使于四方风尘疾首梯山航海频年道涂盖亦云久已擢谏垣感遇摅忠九阍是叩竟以罢归遽婴沉痼才得下寿慈母在堂养不克终岂胜遗疚呜呼哀哉邑之在吴濒海而东颇为才薮始宋嘉定逮乎今日贤逹多有季廸常宗鸣于兴朝词人之右正以来风气弥开不踁而走君三凤雏亦旣和鸣仲不终喁伯登南宫受官而旋获侍滫叔之词源厚积而流昆仑之泑以是慰君殁而不亡其又何负予好为词未获受砭第堪覆瓿晚而得雄以童受知仅吹劒首羡君兰荪又茁其芽洵也积厚予媿非庄今之哭惠坎其击缶呜呼尚飨
　　合祭须赠公文
　　呜呼俗骛于利争炫其儇未厌溪壑祸不踵旋或厚为藏拟俭以悭施不及亲为盗积焉孰如公恬见利不前退亦无恐饱食安眠孰如公仁能殖能捐于以行德令闻昭宣爰啓后人丽藻翩翩积思艺文学日贯穿公殁未几文战登先再进再防摩垒高搴乃言于朝卜塟是防凡受公施请为墓田既得吉卜众口欢然祝其子孙福泽绵延崇酒于觞实其豆笾以奠以祖匍匐华颠距公之殁今已十年人情如此实维公贤公之懿美砻石以鑴郁郁葱葱归安新阡其后之昌福善者天吾侪视公年或垂肩或友公子同操椠铅自顷承役各有所专伤时偷薄为公涕涟陈词酹酒告于几筵呜呼公乎庶几得全尚飨
　　祭沈廷和员外文
　　呜呼万厯之季嵗在作噩予哭伯兄迄今廿年君官郎署受命于廷昨嵗云暮陈馈见呼晤言深更厌厌之饮耐酒如昨有釂无停春暮为期归自浙西偕我友朋彼此过从欢然道故爰濯尘缨何图南还困于风露至妨将迎谓当勿药医师束手遂不能兴呜呼哀哉君素珎摄室无内嬖以矍铄称甫艾服官由文学迁诲国子生闻誉之着擢冢宰亷辨有声遂陟武库旋歌皇华传车是乗谕浙东西念此夙夜遽还郊坰抵家而病乍闻延医谓当旋平再徃讯焉骤而增剧大命以倾呜呼哀哉予昔垂髫甫学弄笔未受排擏时广信公传车辚辚还自朝正抚予而喜顾语先子气朗神清吾之二穉一长一少与同受经迄今追思每慙沦落中心怦怦曁乎金玉砚席之好迭唱与赓皆托以子玉也石攻蓝乎出青君之南还季留北雍有文云蒸诸孙济济已露头角占毕囊萤直需时耳千里足下行且计程如君康彊尚堪烦剧宜观厥成厚与之福而啬其年天固难慿抑亦分定与角去齿造物忌盈呜呼哀哉予之隤废志不帅气慵与拙并晚而生男课之艺文黾勉笔耕督学之试幸而甄收得试留京蔬防之奠与于执爵世讲之情呜呼哀哉尚飨
　　祭瞿翁文
　　呜呼忆甫成人从我先君读书沈氏维广信公以疾免归迄于不起俗薄而嚚羣聚狺狺族姻坐累翁沈外家乡人重之莫之敢指宁唯莫指片言一出众口同是予虽穉愚见其屹然私心为喜时翁正强其逮于今忽又三纪习俗之坏纵有老成亦靡足恃盖俯仰间日日漓孰知底止翁今厌世翺翔寥廓脱去尘滓子孙满前抚曾及复何憾只自我不见逾一年所室远心迩公昔入城曾未席暖即来娓娓谓我父祖再世长厚君又趾美云何戹穷况复单孑吾犹及竢予谢不敏实忝前人天道邈矣每一相对凄然而别予颡为泚虽老而强食噉兼人百龄可拟不图兹秋脾受肝刑骤减甘防人或负翁意不能平欲出其否曾是蚩蚩而能使悛病或由此顷闻属纩神识恬然谈笑生死殆闻道欤岂今之人能渉涯涘翁起孤童里有长年曰避此子是当素封以好行德称于邑里斯言果酬富寿且康高有福祉迹其为人质直以方不为骳骫我献其诚尔破其械以是没齿昔长邑赋数役于官前后见礼每条便宜详厥可否以芘桑梓天之报翁在翁后人其无窳啙予有女甥归于曾孙夙夜滫亦既抱子慰之目前庶几葛藟四世之交衰年之感寄此哀诔呜呼尚飨



　　学古绪言卷十五
　　钦定四库全书
　　学古绪言卷十六
　　明　娄坚　撰
　　祭文十六首
　　祭瞿翁父子文
　　丁未十一月甲寅瞿翁心畴洎黄孺人归于窀穸其子幼真祔焉通家某不获与于执绋先数日为文而告之侑以瓣香束帛以祖其行词曰呜呼跻耋而寿逾壮而夭虽年之悬同归宅兆子姓满前有曾有父母之福子亦与焉儒者每言维福与祸视人否臧其应无左理则然矣事或多愆当适相遭化媸成妍达人齐之等于一吷合不为欣乖不为觖如翁父子所遭异矣论其生平宁有窳啙我闻内典同分别业同则相于别则异渉乍似河汉久乃梦觉响固从声景亦可貌人之生世各随其缘所以一门自为天渊爰陈斯辞以逹幽防殁而有知庶其我聆言念女甥追惟旧好窆不临穴心焉若捣所以恝然曰自阳复屏居内观方禁予足翁媪之藏史氏则铭幼真不冺予言其征吉日辰良徃奠尔魄庇尔后人其永无极呜呼尚飨
　　祭缪翁文
　　呜呼世之隐德多以晦湮其克有闻在后之人子之用誉荣显非真以文以行自其贱贫如翁之贤不列儒绅少受家秉代其二昆曰亲是娱厥甘乃辛兄以笔畊我服众勤性尤静黙酒不濡唇靣目清冷人望而踆旣用本富亲以乐欣里闾之猾其口实嚚搆其家衅公庭龂龂翁辞虽直为亲者颦竟以末疾积十五春裹足一室不知城闉瀹茗设醴洽其族姻叙説平生道故与新逮乎易箦德与年臻于乎世道交防散朴漓淳如翁好修能不沉沦实由令子绩学播芬骐骥未骋桃李何言后进是推先逹是援贽币之来日盈其门人曰是翁有子长君不以禄养而以道尊视彼夸毗昭然屈伸我之愚卤跧伏海濵向徃之诚负笈扣阍昔闻从父数称其文旣从受经亟挹雅驯会其茹荼未获倾囷时日之良翁归穸窀祖筵之设曰藻与苹侑以芜辞髣髴蒿焄呜呼哀哉尚飨
　　祭曹昭服文
　　呜呼朋友道防貌而不心犹幸古道及见于今我从君游未能一纪十年之长事以兄礼我之钝顽屡陟而蹪悯其不遭且朂且慰曰子亲老贫无以养号慵以恬胡忍自放每闻斯言靣热发赤抑首椠铅庶几学殖世方好竽我瑟是工以方内圆宜途之穷有知我者借以齿牙令彼不知录瑜弃瑕君闻而喜继以太息容华未衰无耻涂泽首夏扬舲游彼旧都书疏之勤无间修途谓我数摧宜舒其气凤凰台隅佳丽之地饮酒赋诗以狎彼姝神融累释文孰子如我之还札有媿其意我虽竞时时或我弃旣试而还急省吾亲舟过城下以书自陈已闻病疽其势颇剧医药是求未能对客我迟其行彼斥而恧须疾之平就展心曲令子书来报我弥留仓皇而徃哭君牀头呜呼哀哉自我于役君过吾庐问餽之厚爰及妻孥仍念游子窘于资斧实知子贫有赆无拒尔如奋飞于彼天衢虽老执殳为子前驱续又得书有宠而夭婉娈其雏且以娱老居常谓予平生所嗜三代以来图书彛器秘不示人虑或予夺唯子能知当为子设饮以防酒有肴有蔌出其觥罍错磁与玉嗜古而癖终庋不宣有俟其隙几防获全呜呼哀哉人琴俱亡何嗟及矣谁为吾质啜其泣矣人或谓君迹同夸毗我知君心宁激莫随倏成古今几乎肠絶眷言诸孤鹡鸰念切呜呼哀哉尚飨
　　再祭昭服文
　　呜呼兄之防酒饮我嘉肴馈我叙説生平而留连光景者岁中不知凢几而今已矣念所嗜之如昨而音容邈若山河魂怔怔其何理吾邑之产土实多宜岁聿云暮可以荐巵黄鸡啄黍历冬而肥旣割未燖白盐涂之是宿三日坚凝其脂其味孔嘉接壤所希亦有市肆刳剔豚蹄漉潘以柔宿火以胹糅骨与防食则用醯草实之属有芋而香其又一种花落乃生夜寒天清浃旬屡霜厥实始甘乃剥乃尝肤唯玉雪比于稻梁毎一饷兄四物是将兄乃召客陈厥脯浆或蓏或肴厠于大房客既醉饱兄以乐康犹忆语予新居旣成岁晏来过别馆是宁信宿之乐岂减弟兄日月几何遽隔幽明兄殁杪秋逮兹阳生时物旣具怆焉伤情已不获对嚼于一室又不忍哭奠于两楹是用缄词写愫与物俱徃托僮客以告诚且以视君之穉子嘱子之保母使谨视其食饮以慰兄于防防呜呼哀哉尚飨
　　祭何嵢吾先生文
　　呜呼唯翁鈆椠之业夙擅于一乡模范之誉远闻于四境日月其逝悼壮齿之不恒蚤夜以思谒良工而求擏玉韫匵而莫沽骥伏枥兮焉骋岂枘与凿之卒龃龉欤胡人与天之不合并也骤而接之颀然其貌庄者顿令人意敛而自肃徐而听之悠然其味长者濳使人神怡而自领学虽绍乎程朱悟欲几于庖郢何图衰晚获奉周旋数共笑言靡不隽永旣别而归徃吊且省虽眠食之蹔乖俄衿裾之复整自后间隔纵瞻对其日踈时一过从挹音容于食顷及夫定迁城西坐揖烟景或寄怀于篇章或晤言于瓯茗谓当百龄相期一艇怅长君既垂翅于远游而元孙亦防汲于修绠翁遽上仙弃我而瞑当穷冬而讣闻喟慿心而凄哽嗟洪钟之絶撞又焉用此寸莛唯在亡之同归徒西望而延颈沥一觞而告君亦何异于五鼎茫茫者之不可知兮孰酪酊兮孰醒呜呼哀哉尚飨
　　祭杨伯蘅文
　　呜呼昨歳冬暮缄书徃讯还言病状羸困日进言念二雏年甫龆齓君疾以痰庶犹再闰顾余衰慵未遑数问客有来东悼其短命惊问何时三旬在殡予岂恝然平生之分唯是頺龄出不逾境自冬涉春殆于一瞚幽明骤乖有泪旋抆呜呼哀哉予之获交盖已逾强逮今廿年世味都忘君病半之数过相羊始以目眚视不能详既而若其神彷徨岂谓予衰蓬鬓飘霜君犹鬒髪乃临其防呜呼百年同尽孰短孰长孰荣孰瘁孰晦孰明【叶芒】君之从父人称长者有季温温可谓端雅是皆可慿抚孤恤寡须其成立慰君地下当君生存或言多藏洎乎盖棺若已经掠【叶亮】是不可知亦不足仰君尝谓我言輙有当酹而以告其可无怆呜呼尚飨
　　祭曹周翰文
　　呜呼歳行在子君试京兆再接再厉抽思若搅二防侵之咄嗟怀寳文入于闱传观异藻惜乎中辍众所同懊归而屏居谢其旧好歌呼叫号与疾俱老奄然而蜕殆犹振槁呜呼哀哉君少有文大父骄怜负其才气自以无前人或侧目曾不为悛意有独惬肝胆毕宣予尝谓君貌匪俗妍然且并骛求多于天犯此二患胡以童颠君笑而答病不易痊快心而促拂意而延较量所得容讵相悬岂能恬俞栖迟永年卒以戃怳与世长捐于乎哀哉虽予斯言未为知子百龄俄顷其犹寄耳短何必非长何必是譬之病狂笑啼孰使欣或攒眉慼有见齿以道观俗亦犹此矣凡俗所趋于道多呰呻吟以生含笑而死逆旅之悲得归为喜于乎哀哉我初识君年已逾壮从先公游俾和而倡三世之交容或佚宕才拙气孱有挫靡怆吾道自穷吾怀自旷君不鄙遗数问无恙盖已世年念此悢悢一恸之悲如何可忘君之二孝鹏翼方张胡不少需遽此沦防君所知者门内克让发为文词蹈乎哲匠若其逡廵审于周防不吐不茹治乱以相在远稔闻慰予无量前之怅焉于是焉偿呜呼哀哉尚飨
　　合祭王逸季文
　　呜呼子之警敏踔厉宜绍其家业而遽沉菀以逝耶子之魁伟端重宜优游永年而顾以短折贻母兄之痛耶子之缄书走币几倾东南之彦方将肃括砥砺以克有闻而徒令承讣之日涕淫淫之若霰耶呜呼哀哉玉兰堂前曾敷摇雪首夏清阴广除延月曲房藏春尘筵互缀湘帘霏微桃笙对设闲以琼瑰图书罗列賔朋之来谈言如屑九华镫明羞珍歠冽觥筹猬飞酒深耳热醉即頺然微酣激烈当今身名不随俱灭爰有从游清才稚齿近集里闾远致百里抗顔为师授以经史每课其文然膏继晷渉笔防定或臧或否务追阴絶宁与时诡哳吻裂鼻每称柳子艺文余暇侑以芳防蛾眉防睩杂芗泽只闻于吴中一时之美何图年未壮而齿发早衰疾已病而魂招不来昔之纲轩危砌翳蟏蛸而封绿苔耳目玩好以授兄之子而鐍不忍开呜呼修短贵贱自古而莫知其然何独于子而凄怆纒绵所可惜者厚之畀而夺之年其矻矻于丹鈆者特干禄之蹄荃凢所自负百不一展而并无撰述之可传盖方志于功名而未暇于立言所以吾党之知之者不觉其涕涟而不能使不知者知也是子之所饮恨于重泉抚几筵而一恸髣髴乎音容之在前呜呼哀哉尚飨
　　祭宣丈丈
　　维灵神清气夷貌温行洁起于孤童克自振防二兄翼之有擏有抴学成未售其志弥决朝斯夕斯匪饥伊渴卒困诸生抱璞以兀曰幸有子可嗣吾业脱屣去之又孰予阏春朝之花秋夕之月所与彷佯三数黄髪层氷非寒恃裘与褐出则负暄归或见防赫曦非炎不袒而葛晨露未晞夕日半没醉不及酡饱不由餮笑言当歌杖屦为艓是宜百龄何有耄耋孺人齐年先翁云殁翁后月余一何仓猝尝曰孺人未强先苶今此羸然如酒吾蘖吾于养生殆得其诀古称难老言岂虚设翁所知人夭乎未逹有不可知定于荒忽释氏曰缘乃穷始末顔乐如何匪馁而札跖厌人肝匪杀而活比闻翁亡颇覩物素行则那岂亦有罚识神去来见空则澈空非堕无如汤沃雪凡予所陈不以情怛灵乎听之何生何灭呜呼尚飨
　　祭程翁文
　　新安程翁兰石旣殁之八年其子先归营竁兆明年歳甲午月丁丑日庚申率其弟啓翁之殡而还葬焉子之所善友人忘年而交者丘某张某相与如兄弟者唐某娄某奠以酒肴为文而告之曰唯程之先厥望安定广平江东世为着姓旣迁篁墩后先辉暎堂构坟茔稍湮复晟支分衍所在而竞其最后迁长翰始祖自晋以来代四十五后又六传为君之父君少而孤茕茕髫齓靡瞻靡依或抚或摈旣长而东依于其姑沉毅以敏殚虑厥图晚而渐饶遍报有德虽则无恩懿亲是防君勤一生克绍其世垂范后昆详传与志吾侪重君知之特深闻诸其子识君用心不谓古人获见于今茂陵之季有贵而文创为宗谱网罗旧闻计族而给镂板遽焚无俾他族假托棼棼祖父所贻迄今如新手自缀葺嗣世之珎别有札记忠壮公坟木号龙角前志则云或冒族姓妄有指陈君从父老听其剖分时未有知不出一言后始揽谙灿然具存感泣而书传子若孙自以客游不获载主琢木如重爰识数语言简意长备极酸楚故山之植长松百尺或施斧斤曾莫之惜将出私钱丐之勿析竟不能夺毎用心恻君疾既病言及归骨唯祖之依所不可必盖君之心永怀故土匪土则怀恐坠令绪君有贤嗣谨识不忘宁殡以待不速其藏既买墓田有隣倡狂讼而获伸复来具装奉君之柩道出于杭间或登陆车船具良必诚必信无敢怠遑新阡相望负山逦迤郁何累累高曾祖妣于是焉埋可无憾矣酹以告之灵乎至喜尚飨
　　祭沈叔良文
　　呜呼去年之冬数与君晤携其二子方舟西泝虎丘林麓风高日暮同游其间裵徊相顾君疲不前慿槛而踞我逐少年东西横骛还憩舟中挑灯道故君曰病脾积久而痼饮不及酣噉不及饫其何以支侵寻为惧已留昆山氷雪寒沍相去二里南东其寓令子实来曰迟予歩徃即与谈俄又别去自后濶踈有怀莫吐曾未期月而以哭赴呜呼哀哉予始舞象就君家塾先君为师实课诵读君少一年翩翩相逐兄弟埙篪视我犹柷中年沦落俱脱其輹我逰四方君田是服间一过从我惭君顣倏焉以衰君病我独方谓頺龄旧欢可续而君已矣百身奚赎呜呼哀哉君之悍强十倍寻常尤饶酒德一饮百觞晚生六男分出姬姜女又加二螽斯未央何图一朝环哭帷堂君之自叙其言孔臧虽有好友谁复能详令子未冠已游胶庠所念诸穉早违义方婚姻之好能抚而匡庶几不坠以永其庆予慵且钝于世无当苟可以效其何敢忘痛结于肠泪盈于眶酹而以告髣髴在傍呜呼哀哉尚飨
　　祭徐孺糓文
　　吁嗟孺糓君之俊爽敏给宜有闻于当世而竟困戹以夭耶君之坦易谦降宜终享于晚嵗而乃令垂白老亲泪爲枯而心若捣茕茕稚子未知举家之惊号而孩笑于襁褓呜呼哀哉不知者谓君才地旣高意复迈徃而克自力于文藻掉臂诗酒之场高视埃之表遡已徃之歳月计所得之非少其知者以为少遭闵凶中年多故父殁兄继当邑犬之羣吠伤躬之难保及夫众嚣已定物论渐平追思先秩宗之造福桑梓虽蚩蚩无知若或为之家至而戸晓君方将与从子尔常寻绪业于缥囊骋逸足于长道而年甫及强发白过半盖貎若腴而中已槁昔在庚子秋赋玉几剖而足仍刖颇不胜其嗟卑而叹老去岁伤伯姊之嫠居念遗孤之在远凄然叹曰吾犹有望其在兹秋实思杜门毕力探讨而今已矣遂慷慨束装扶防仪部君旅榇触冒暑湿归已潦倒复乃力疾南征迄于失意悄悄自秋徂冬形瘦削而日防神惚恍而有掉何图上元灯火犹邀欢于杯斚曾未渉旬而遽已匍匐寝门咸失声于丹旐所幸二雏母慈足恃尔常之贤门戸有寄虽薄俗其何可知意无复昔时之狂狡君其瞑目否耶傥可信之于苍昊临棺一恸陈词写哀灵乎有知其来釂予之清醥呜呼哀哉尚飨
　　祭马伯清文
　　呜呼人之相知十九贵同不同而合盖信其余以濶疎落落无成众所姗笑独谓寡营君慎且勤曾无暇日又孰知之庶几无逸徃歳之春来哭先人写哀于文备极酸辛迨乎秋中君病几殆见托以子幸朂无怠大儿迈徃未知所裁不早挫折虑与俗乖少者始诵实穉且骄所忧母兄有爱无劳既而渐差亲朋相谓病根未除宜厚自爱君虽颔之意终不囘积瘁成癯忽焉以摧呜呼哀哉君病在肝脾气莫胜加以肾消水不上升尝语吾徒难图久长日月其除亦思乐康舍后隙地行辟为轩数集我友相与话言已乃鸠工爰筑爰削垒石穿池一时并作形神俱疲积不能支小至之日手书见贻告我不乐犹明且清仅再逾夕大命以倾予为谒医医言脉絶流涕视之遂不能诀呜呼哀哉如予衰晚志业日頺不复励钝宁望将来中所自矢向受君托药石之言敢忘如昨呜呼哀哉桂兰芬芬谁欤共齅水石粼粼谁欤共漱徃奠一巵君其来歆幽明虽隔不隔者心呜呼尚飨
　　祭唐叔美文
　　呜呼子之先公隐于方技行洁貌庄远利若腻与先人交终始不贰先人温温笃于慈惠有求莫违要归于义或峻或广实两无媿子少警敏来游于门十年以长视我如晜是谘是询匪朝伊昏游居之乐世讲弥敦弱冠而孤贫不自给乃耕于野左锄右笈有怜其困相濡以湿頼其呴吹卒以有立世故靡常盛者忽衰昔之赫曦变为流澌子实悯焉庶其报之一饭不忘自古若斯力有弗爱何避于嫌雪吾不寒暑吾不炎虽莫能助吾意则懕以是知子薄俗可砭俗之日偷乗人于危因以为利宁傍笑嗤孰有如子畴昔之思惟余衰慵谁数过从旬日不见足音其跫疏食菜羮不辞我饔每抚穉子喜见于容今兹孟秋我疾在髀唯药之珍以佐其匕维蔬之甘以充其簋洎乎良已握手相慰怜我少羸不足于味笑谓养心何忧于胃未几君病得之饱餐予徃语之胃寛即安可勿药也且远杯盘少焉思食曰脾之苏从其所嗜必勿拘拘一饭鱼羮渐增以殂岂子定命乃由于兹惜之悼之理莫可推则有是疑曷既其悲子有羣从以相二兄日月之良归骨先茔子之嫠孤相依以生凡此素交应不忍忘所未可必各有肺肠维子之谊谁独无良予贫且老岂能自保昔欲有效尚纒怀抱顾子知我或非草草唯是一觞与泪俱倾髣髴见子怆焉以聆吾词有尽吾恨难平呜呼尚飨
　　祭郑闲孟文
　　呜呼维嵗之初予徃叩门君闻曵履貌顇色温君病水涸不胜火焚告以静息百虑逡廵先屏宿好遂谢所亲块然独居以宁其神君虽首肯曰我未能归依释氏庶几我振为写大乗洒尘沃根疾高下治徒此颦呻奄然病革遂脱垢氛呜呼哀哉君匪食贫而拙治生麴药之好醉可无醒每携爱弟如篪与埙当其意适颠倒主賔清言为侑譬犹八珍性既嗜古尤矜时文已摈于俗自比芳荪彼幸而售要为液樠前后作者岂其遽冺予笑而言此道如羵妄谓羊耳刍狗之伦又如啽呓寤岂云云终不我信为之益勤以俟子云知其所存不多为诗文赡以温其于哀诔娓娓千言而今已矣赍恨典坟平生友爱抚弟有恩何图嫡长殁无负薪顾谓穉子以嗣而昆朝夕大父则犹元孙呜呼哀哉嗟予衰老困于暑烦逾月而平砚枯颖髠迨兹冬首润囘焦唇乃克伸纸写此悲辛一告几筵霣涕霑巾呜呼哀哉
　　祭秦翁鲁斋文
　　呜呼君之未疾来叩予门揖之入座从容话言顾问粘壁是何遗文告以释氏志公其人尝拈偈语警发沉昏歌十二时徃复谆谆诵毕而叹觉路可臻乞我一纸比于陶甄旣讽且思庶窥其藩幸得闯入豁然逢原自后别去曾未再旬闻其卧疴徃问所婴非有痛苦幸不颦呻谓当勿药渐起防防何图承讣忾我酸辛君素简静不逐世氛加以晚歳释典是亲当遂解防徜徉无垠予所悼者俗罕其伦择地而蹈称情而云中所不可呐呐逡逡人之好我若饮以醇或见所畏却步逡廵机事机心君实恧焉如此人者而不久存嗟嗟百龄譬于朝暾有不亡者修短曷论呜呼哀哉我有穉子极荷殷勤朝书夕诗朂以有闻迨兹成童援笔缤纷君爱其蕚未及于蕡率之馈奠怆矣蒿焄呜呼尚飨








　　学古绪言巻十六
　　钦定四库全书
　　学古绪言巻十七
　　明　娄坚　撰
　　祭文十六首
　　祭徐汝廉文
　　呜呼汝廉君之自负不羁与同时之咨嗟叹羡者而止于斯耶当其年甫成童一出就试与侪辈相角逐于词场即为考文章者所知自后与郡诸生羣试又輙凌厉出其上而称最于一时顾小骋而大蹶者何居自屡挫于京兆而前日之羣誉强半转而为羣疑纵有为之推挽未免长叹而深惟盖二十余年闲境外之相从受业者先后脱羁绁而长嘶而君且撼顿不前顾影自伤其栖迟已足令交游惘惘况于卒然而永别岂不悲哉或谓君少喜沉饮比其衰也已渐不似异时之过当今者一饭而卧卧而痰气上壅忽忽若罔闻知以迄于不可疗治非酒之流生祸而谁欤是殆徒为追悼而未之深思者君母老子少自顷失意久不覩其沉饮或者伤吾道穷中有不自释然遂不觉其神守之离耶一旦骇其骤折而曰饮酒之积疲得无厚诬而未之能窥耶是用陈词酹酒以写吾党之悲以释不知者之瑕疵髣髴君之忾焉寤叹而一釂陈馈之巵也呜呼哀哉
　　祭沈廷望文
　　呜呼忆甫成人与君周旋艺文之场君少予三歳两家尊人尚抑首砚席兾少收于桑榆之末光老骥悲呜不忘千里儿驹齧蹶骤风自喜及君仲季皆以穉齿一当伯乐目为騄耳予服盐车君困鞭棰及几立年后先以起豹隐深雾虽渐成于文章鲋号涸辙徒求活于升斗敝帚自珎荆璞未剖而侵寻以俱衰惜所遭之不偶尝延予家塾遣其子侄北靣受经歳维乙巳令迫季冬君拏轻舟先过鹿城予思自弛强而后行旣抵寓舍颇困将迎日入醉酒拥被瞢腾寤而问君一灯荧荧口诵手披宵分未停虽黙自媿意耽沈防予悟世谛之皆空睎禅宗以自涤君谓此生之不虚鼓将竭而弥激却后二年同游僧寺忽喟然以叹意有未忘何能相从于枮寂于时达者张翁言人世糺纷岂足把翫未若以清暇自娱庶几乎衰晚之适予亦从傍赞叹为得而君愀然艴然不觉靣热而发赤何图去春君方就试亲病遄归奄至不讳媿恨哀号伤其宿赘喷血数升肌肉糜溃逮乎首秋余哭慈母闻数月间坟超若塿长至往省搴帷疾首音声琅然尚幸无咎时我两家僶俛襄事月日之吉卜告无二嗟予茕茕殊不胜瘁夜梦有言君殆难支其去葬日旬五日期他年之藏子作铭诗岁暮相见髣髴如斯果以志托予愕且悲今兹仲春君以朔卒距防之行才及半月予匍匐于东仓归闻讣而凄咽岂神者之先告若相就而诀别曾以君之才优气鋭乃岂如予之嬾废而卒困不售赍志以殁意天实为之无所容其人力呜呼予之知君贤于他人遇事警敏曾不逡廵过而知悔尤难其伦顷闻易箦遗令谆谆虽情所钟易怜为瞠岂愎而顽能渉其津束生刍以徃奠陈交情之终始傥逝者之来聆谓斯言其知己呜呼哀哉
　　祭沈翁守愚文
　　呜呼世道交防日以呰窳朝也而市士也而贾射利抵巇为防为虎谓儇实才唯拙是侮夫孰有名不闻于公卿迹不出乎环堵取少而不求其赢食贫而不忧其窭满于人耳者多长者之称而朂其后人者蹈儒生之矩如翁生平盖自托于黄公纪叟殆不知有珪组而矧于区区之财贿乎吾二人者庶几因翁之子幸一覩其眉宇岂意翁虽种德而曾未获于升斗子方养志而遽茹荼以泣雨吾侪懿德之好尚阻于抠衣能不为之低囘而酸楚然而春秋望耋多历年所子孙满前将高门戸翁之寛鄙敦薄中所自许者或有能撰次其槪使人知闾巷布衣犹有耻同流俗而可与尚论于古爰陈斯言以荐清醑盖感深于贵富之不足饕而未若贱贫之为愈呜呼尚飨
　　祭浦云从表弟文
　　呜呼昨歳长夏我携穉儿就试邻邑久淹末期适君来访慰我渴饥寓舍之隔自东徂西我未及徃君又遄归怅惘实深阻于赫曦当其晤语颇为君疑闻曾渡海出入弥危樯巨浪不废酒巵君素豪健何遽清羸为别已久重听几时君曰久如甚矣吾衰一别半岁莫徃莫来我纳子妇君抱孙嬉慰怀等耳吾顇不支客来自州相谓曰噫城南有防殆子所私再问而信有泪交頥君精方脉宁失调治修短命耳讵人所为忆君壮盛自负不羁文不吾售奋于戎麾射旣命中防又恢奇遂冠其俦咸谓为宜或有谓君文弱如斯坐筹可耳骑射何为君闻翻然曰吾业医而以武进无乃乖违辄又弃去自娱以诗游于酒人感慨淋漓有子工文侪辈所推方将慰君遽迫崦嵫呜呼哀哉君之先世当宪宗时有隐君子博涉工词长吏亟称和靖吾师嘉靖初年助教继之仕虽不逹鸿羽为仪邑之有乘先后实资维予大母洎君先慈姑侄之亲两姓埙篪迹远心迩跂予怀思云胡一疾遂以长辞予自春首疽发于髀徐需其溃而不谒医迨今逾月乃临繐帷山河邈若泣涕涟而何以慰君君有佳儿呜呼哀哉
　　祭唐君朗文
　　呜呼子于闺门孝友克修子于闾里醇谨无偷少而为学覃思力搜每一属文肾肠毕锼其所悟解摽指于眸卒以善病志弗克酬廿年家督靡瘁不勼父老而逸弟弱而庥职思其故维子之由自春徂夏病卧若邮妇子乍起躬乎郁攸曾未及旬去昭即幽呜呼哀哉子之尊人于昨麦秋偕其所善再为北逰一岁为期必不久留吾生江南朔易非忧宜高与凉蒸湿为仇三子送之泊于吴州二三老友亦其夷犹谓君喜睡蝶梦悠悠桃笙夏爽氊毳冬裯岂独无恙宿疾应瘳书来相慰行覔南舟春夏之间还车再遒已出都门七旬阻修朝夕以须神是谋繇之不臧心烦语嚘子之无禄命也何尤所未瞑者父母白头遗以二稚如泥中防所不能堪兼痛与愁闻之释氏妄业分投子受其毒阖门康休以是为侑兕觥其觩呜呼尚飨
　　祭张植之文
　　呜呼嗟人生之在世譬草木之衰荣或霜露兮来瘁乍茂盛而遽零或歳寒兮后凋曾不改于青青岂造物乎不均乃一栽而一倾彼百卉其何知同感召于有情盖所受之分定孰有定而能更兰固不可以为萧兮岂朝菌而可以为防灵吁嗟植之生而秀颖如光风之泛兰英然而沉疴骤纒中道以夭如疾风之扫枯茎徒使垂白老人哭其死而抚其婴天其可问耶夫孰为之致诘于防防虽然子之俯仰喆昆是慿子之志业宁馨是承柳生肘兮委蜕而游其何足介介于死生吾党托里闾之未契嗟已久阻于合并当悼念之方新旋祖道而奠楹痛斯人而斯疾虽圣贤犹委之于命又孰悍而能与之争呜呼子其闻斯言也耶将含笑而举予之觥尚飨
　　祭陆翁文
　　呜呼昔岁庚戌翁方下寿予为祝词徃侑朋酒颇言頺俗恣腹与口笑谭之欢仅需升斗肴蔌无多匪乏滫通人所嗟生生之厚饤饾相夸为日已久里闾之观于实何有知翁父子或不予咎翁素壮强未觉其衰矧又坦怀不藏瑕疵伯仲之年奚翅过之何图一疾骤伤于脾匕筯渐违积以枯羸予顷往问客邪可治退而私喜得汗当夷曾未再晨溘焉长辞呜呼哀哉将无形充而神实槁抑亦外愉而中或慓亦有牢骚戚戚以老终窭且贫而获寿考如翁所享已不为少殁而有知游于物表予穷于世行方才拙每以朴忠供彼谗舌知者之怜憎者之糵豕涂车耻于自列顽云瘴雾终焉冰雪所伤弱息未拜王舅何图仓皇罹此僝僽况我隤龄浸以瞀老马为驹不顾其后日月几何人唯求旧念翁元孙学当日就毋令优游鞶帨之绣维琼维璧视好与肉为莸为薰慎味与臭以此慰翁允也堂构酾酒于壶瀹蔬于豆酹而告焉庶其不谬呜呼哀哉尚飨
　　祭孙賔甫文
　　呜呼人之禀受或得其醇视表知里洞然天真及试以事气或不振若其警敏迈乎等伦自许无前曾不逡廵锐极而纎匪德之邻谁其兼之才与质副坦乎其夷绰乎其裕有如斯人洵美无度宜命之长而享之饇胡以不辰罹此乖互呜呼哀哉子之严君宦游汝阴往侍朝夕以慰其心有事帝京于河之浔亡其维楫脱乎淋渗一病几殆久乃治任还见其父困于众嚚有黩我憎虽枉莫伸嗿彼眈眈嗾此狺狺赤日流浆以走埃尘心焉若焚积以苦辛奄捐旅舍遂掩荒坟呜呼子之安和如日斯春子之谐合如乐就均况复堂堂伟貌长身其形与神皆不当夭而二亲在堂恨深乌鸟孤嫠相傍集于荼蓼天道茫茫岂复可晓吾侪获交或壮或衰情好之敦三世于兹乍惊远讣若梦而疑仲叔之还怆焉伤悲逮今岁晏始奠一巵魂而有知其无不之髣髴见君听此哀词呜呼尚飨
　　祭沈公路文
　　呜呼宇宙之大古今之变极乎无涯泯乎莫可端倪自生民以来无智与愚莫能必者其分莫能穷者其数夫孰相忘于耦奇若其谭笑于死生之旦暮泯去来轻得防不以累乎灵台而直与之为逶迤是谓生人之大寤而逹者盖或庶几于乎此予所以悼公路之不永而叹其中之豁然以夷防者君尝停居于邻邑矣已而思邑之俗朴以愿也还卜筑于城东偏意颇安之客至与从容笑语亦数及于商古今以为乐往往遂及于杯匜其暇也啓缄发书矻矻于百家之编而手不停披偶一防下失血已甚而疾作颇难调治然清言与泛览不为少减日以羸瘠而迄于不能支顾其谈笑于死生之际犹故也未几遂委顿长逝若蝉蜕然曾不瞀于去来之岐君于未殁前数日笔授嗣子遗命处分谛当以情分而逓及允矣咸宜乃犹为不相悉者所娚吾知君之翺翔寥廓视犹蠛蠓之过耳而何足为嗟咨君遗命逾四旬又九而窆旣卜吉将乞铭以贲幽宫而以行状见属所媿予之不嫺于词灵輀将驾寄悲悼于一觞有涕泪之涟洏呜呼哀哉
　　乡贤祠祭归司冦文
　　呜呼古之所称祀于乡者特乡之人追思其检身接物有名声于当时而可以垂训于后来则祀之非必闻之朝廷秩祀于学宫者重且远也故当事者辄任之不过曰殁而可祭于社云耳以嘉定僻在海隅而今者一时之并祀前有大宗伯徐公后有少司防归公岂徒以名位之崇重为乡闾之所羣赴哉盖德在于人之心前而倡之其势难其泽厚后又得人焉而维之俾勿坏若慈父之防其赤子且使傍郡邑皆信以为然而莫或忌且挠之而朝廷之远之重以为是固然也如徒曰司寇公之洁亷恭慎为乡闾所重而已则当今圣明在御政教聿新改革之际不有若二公者长在帝左右将安頼哉此尤一时崇祀之深也呜呼尚飨
　　祭王太夫人文
　　呜呼在昔有言国命胜人寿命胜禄于太夫人天实命之膺是多福人之生世荣不均顇寒必逾燠此旣难论差数之悬不皆戬糓闺门愉愉俯仰无虞何如育鞠厥后之昌以德为光何如跧伏自少而衰耄耋是跻何如短促朝廷清明海内烝烝何如蠡瘯维此数端命悬于天家以为祝得一犹幸况于彼苍全畀所欲于太夫人攷其始终复何不足尤于晚年一出一归为天所笃岁在单阏逐子东囘卧不安褥有诏累起久虚首揆以待来复恳辞再三使车旁午言脂其毂黄髪皤皤曰母之将而力是戮宣国威灵旋定根本功垂帛竹乃乞病身奉母而还急流有洑归未宁只朝野鳃鳃儿脱于腹公则有母赤子何依翘首瞻瞩公旣报国母则反真上升仙箓讣闻于朝皇华三贲天宠加渥凡丗年余禄养为荣不颦以顣纶綍煌煌被于难老繄母所独匪天私人国则有命寄在钧轴一时之功百年之遭天意攸属某等樗栎散材匪桃与李门墙之辱或以衰拙或以稚愚皆蒙齿录寿母之故及其梓桑尤深佩服维月之阳日时之良窀穸旣卜乃助执绋乃陈祖筵酹而以告曰太夫人百福来臻实命之淑呜呼尚飨
　　又【代】
　　呜呼梱内之懿多閟莫宣爰论族姓德门庆延水则含珠亦以媚川自非圣善畴啓大贤福履绥之宜享其全旣贵旣寿佑之者天凡世所述莫能舍旃我颂寿母功冒率土保衡之出简在当宁盍母是将而来相予濯濯皇灵靡有不抚蠢兹岛乃敢或侮是用出师以遏徂莒彼惧来归毋黩予武道旁纷纷孰任可许曁乎师旋人安其宇外旣宁只时事孰巨唯是啓贤未离保姆帝眷维莘犹兾再乳有戅而直每逢其怒谁囘主心翻然无阻济济讲筵凝承弼辅旣觐天日言归其室母闻加飡以是报国公曰无涯将殚吾力目眚纒绵竟以移疾乃御而还帝用悯恤都门众嚣去不可尼祝母万年行当再入迨还梓桑老稚填溢板舆防衣里闾动色匪母康宁公不成行维公回斡彰天子明岐嶷青宫入出内廷虽则鲸鲵鳍鬛不惊繄母之寿以迄有成归未几时奄与世辞帝闻咨嗟三使追随匪以为荣用报厥施某也奉使便道还憩拜瞻几筵公号毁顇卜日之良重泉永闭执绋有期匍匐徃祭我昔陈词门墙余芘今之祖行更告而酹嗟太夫人功在一世孰使寿康时乃天意呜呼尚飨
　　祭王母魏淑人文
　　呜呼昔防简公被仁服义世号儒宗著名卿寺于时琅邪父显子继门地之崇姻好是缔于唯淑人及笄而字曰公从孙夙称婉嫕长公雄才少而踔厉蚤歌鹿鸣才冠出仕闺门肃雍煌煌冠帔上顺尊章庀其家事患难是同辛苦攸萃明珠去怀小星垂惠爰求窈窕实劳寤寐兰玉森然郁为国器鸤鸠恩均有喜无忮先皇之初隆恩下贲司防奉常分镳并驶末疾纒绵遂分牀笫封号频加药物为饵孰侍公行实生伯季孰无母怜弥勤省视当公云亡伯已擢第斐然之文竞快人意顷年纷披误同儿戏不谓风闻乃挂吏议外内汹汹莫知所自不怖不疑抚其兄弟唯淑人贤以克免戾丈夫实难矧于中馈谓当久延观厥昌炽衰与疾并倏焉厌世啓手足时与平日异肌肉更生神识无滞是曰考终其又奚喟呜呼哀哉某也愚蒙拜公蚤岁晚交贤嗣共倾肝肺洎乎冢孙攻玉谬寄讣闻走唁执手苫块子之哀号几絶于地虽则孝诚匪慈曷致酹酒陈词髣髴来莅呜呼哀哉尚飨
　　祭王夫人文
　　维圣立极聿宣内职好逑是克亦有元臣佐其经纶令德作嫔于太原公能孝能忠一代所宗夫人配之处高用卑福履永绥防而夙惠德兼其艺逮老弗替族党熈熈僮客防防内外具宜公寛以栗有相于室所其无逸始为宫僚翟茀以朝虽贵曷骄公忤于权谢事归田亦无瞢焉维舅维姑奉其朝脯以劬为娱洎乎大拜亲耄而惫其尤匪懈公之一出宇内宁谧终焉爱日公之既还版舆东山乐每在顔孰分其劳孰遂其高夫人则劭方将逸老舒厥怀抱以莫懆懆为欢几何疢疾是罹若车下坡夫人之生女而国桢以就公名夫人之逝留其和剂以视后裔仕而显融阃内是同秪系其逢孰如夫人其德甚真不媿丝纶某通家穉齿近托仁里夙闻懿美长君高朗不遗卤莽唯道之广我之大母祝夫人寿不啻出口于讣之闻揽涕而云殆去为神夫人之徳与其福泽固天所啬既收其全还归于天名以永传人孰不死死可瞑矣听此哀诔呜呼尚飨
　　祭徐太母金夫人文
　　呜呼维暮之春杂还称觞寿母有怿冠帔煌煌颂祷之词烂乎篇章予时在疚阻于登堂顾慙秽芜亦防缣缃已闻眠食少乖其常屡进屡退兾还康彊何图二竖遂跧膏肓逮兹初旬婺掩其芒呜呼哀哉予昔未冠获侍宗伯亟赏其文许以翮簋飱其饛已烦梱阈洎公归田数防末席风花之朝雪月之夕有倡俾和无欢不极酒肴防丰时亲釜鬲公尝私语称其明识张夫人苖傥可匹敌公旣仙逰长君继夭抚兹元孙譬犹集蓼次君承顔又夺之早襁褓二孤兰摧莲槁二女之归门地峥嵘或殱其良子姓不成成子姓矣则霣其生夫人之夀徐宗实宁若其中心每怀怦怦所自慰者含饴弄曾元孙旣壮日有令名事贤友仁嗣厥家声从公地下目其可瞑呜呼哀哉予驽且怠实负公知肮脏之性亦匪谐时犹幸不遇长与世遗如其遇合岂能餟醨公尝谓我人多靣欺始终可保非子而谁实谨识之矢以无违我哭夫人能不涕洟忆曾起居防门与言始陈世谊次及家门视我犹子吾儿犹孙令人感叹维德之温音声琅琅犹在耳根而今已矣母仪则存呜呼哀哉稔闻居常防奉释尊今之遗令馔以桑门况我戒杀敢用鸡豚荐其清酤侑唯芳荪有抱愚欵没存永敦呜呼尚飨
　　合祭王太常夫人文
　　呜呼寿母于兹年跻大耋万寿之觞未及于闑维仲北还暗投明月方俟岁寒前帨之设爰饰厥词比于一吷何图仙游遽辞尘绁呜呼哀哉家世贵盛由侍御始其后益昌孙犹趾美储祥德门笃生芳芷洎乎于归作配杞梓一门之中辉暎朱紫白日昼昬祸不移晷岂意闺房能静而理未几叩阍尽涤疻痏奉常甫衰一病不起其后三年又哭伯氏悲哉茕嫠抚厥诸子玉树倏摧痛心竭髓二十年间叔侄齐轨旣歌鹿鸣犹未执雉母虽防明而色常喜视则矒然心可无累谓当百龄永享多祉微疴纒绵以没其齿呜呼哀哉当其盛年有愉有悲庆兮吊伏以慎为夷迄歳之晏荣顇间之荣也能惧顇也能支此其大者妇顺母仪至于细行亦靡有亏一饮一食必躬必谘防事归化洁其樽匜以燕嘉賔不知为疲旣相夫子母兄具宜惟孝惟恭不问其私晚以寡母督课佳儿我脍我炰汝友汝师今其稚孙发才覆眉早以文笔见称于时可以瞑矣其又奚咨阖门痛悼恩斯勤斯呜呼哀哉某等或因投分托于攻玉永夏凉风穷冬膏烛沃以露芽醉以芳醁谈艺之暇饫闻肃穆或忝世讲以子弟畜获接鶵鹓实慙野鹜少壮之交俄已衰秃缅怀昔游近若昏旭今兹承讣有涕濡服酾酒盈巵侑以蔬蔌跽而陈词写我哀曲呜呼尚飨








　　学古绪言巻十七
　　钦定四库全书
　　学古绪言巻十八
　　明　娄坚　撰
　　祭文十七首
　　祭张太淑人文
　　呜呼子之于亲如影随形所以养志立身扬名有如坎防莫展平生顦瘁相依怆难为情资适逢世养以鼎烹岵屺缅怀或妨合并孰是宦达为亲遗荣孰是夀康慰子寝兴耋也未衰耆也如婴五福云备百行弥烝剖甘而分列孙与曾以劳为训旣明且清长君之仕亷敬有声晋叅藩牧母留不行还以督漕过家奉宁臬使之擢旣下于廷再疏终养肝肺毕倾天髙听卑有叩必譍帝若曰俞嘉尔孝诚尔后起家予宪其澄孝以事君舍此孰登殆又十年以珍从軿然后厌世若蜕而瞑某等获以乡曲饫闻德馨忆自壮岁迄今頺龄人言门内如弓受檠僮客无哗纨绮不矜有避奚攫有让奚争室唯昼绩铏絶宵羮以此为训继继承承夀母之施施于云仍酹而以告髣髴来聆呜呼尚飨
　　祭殷宜人李氏文
　　邑之达者久诎晚伸曰职方君君之好客以文醉酒自其食贫旣防且多无使罍耻实维宜人昔在陋巷下帷一室中堂延宾其又数楹榱桷接连梱内之垣客至为具咄嗟而办声不外闻花月晶荧风雨凄清饮必夜分粟储于缾酒湛于罇佐以炙燔簪珥是脱井臼是操不颦以呻夫子之贵年已服政始霑朝恩夷陵政清助成其亷靡求家温职方要地外内斩然贿不及阍归自京师庋置冠帔依然綦巾有女而夭窈窕之求用啓后昆食指稍增贫犹寒士不辞辛勤少而拮据逮老不渝贵贱曷论令妻夀母在昔何戚在今何欣北黄河南浮长江还老闺门逾六望七白头偕老宠贲丝纶漆园鼓盆可无憾矣言返其真某等交于职方或后或先情好维均毎烦中馈谑浪歌呼几歴冬春昔之童稚今皆壮强况于等伦宜人之殁感念昔游怆焉伤魂职方道广有容无拒论议日新吾侪顽鄙才不能逮秪以道亲巨源之妇窃视墉穿复何所云今其已矣殁而有知一聆斯言
　　祭王先生配某孺人文
　　凡生人之福泽视所履而可考然或收名于人间或纵心于物表故虽食贫而不为癯无年而不为夭若夫闺门之良实惟窈窕人制义矣惟从一之足寳我无仪矣等厥声于若鷕自非集多福以优游必且目彼苍其幽眇嘅昔贤拟之于分途谓夫合焉者之固少惟其责报于目前如调饥之求饱所以一不合而纷呶是恶知夫天道盍徐俟于将来信昭昭其可保伊孺人之婉嫕始綦巾而衣缟纷拮据于育鞠譬辛苦于集蓼使夫子之毕力于斯文不以谋生而缭绕已令子之岐嶷露头角于幼小勤枲麻于夜分听诵习之了了倏明嫭之摧残沈夜台之无晓旷窀穸于久逺庶获申夫乌鸟旣一命之自天痛呼天而有摽脱冠佩于南曹归而视其宅兆得日时之具良适司至兮伯赵竭附棺之信诚曾莫解于临穴之懆懆惟小子之辱在门墙邈师承之难绍怀梱内之士行怨所遭其颠倒乃今知荣瘁之何常贵防心于本标陈生刍于祖筵望飘飘之丹旐愧陈词兮秽芜不足以罄夫人之美好
　　祭侯太夫人文
　　天之生人其施各异赫然荣观或不永世亦或长年贫病交累其间几何数者毕遂于唯夫人母以子贵旣夀而康靡所不备匪天有私乃德之致维我孝宗德泽如春在汉为文在宋则仁民之庇赖岁将百旬夫人之生及兹昌辰柔德婉嫕嫔于德门笃生观察慈训实勤虽则晚达大播厥声敭歴内外激浊扬清朱轮绣轭所至将迎昔岁叅藩封章是膺继镇荆襄岁月再更斑衣之乐象服之荣况复诸孙玉树阶庭吁嗟夫人目可瞑矣某也通家稚愚无似辱观察公犹子之视葢念亡者以及其子某托末契亦不余鄙先君之丧缄辞以诔殆数百言言言雪涕维太夫人实大母行神明不衰眠食如壮有来自南忽传雕丧畴生熙朝畴启贤嗣畴萃百顺畴寿期颐崇酒于觞侑之以词灵兮归来庶或听之
　　祭张淑人文
　　吁嗟乎淑人之婉嫕佐学殖于鸡鸣垂三十而之官溯大江以扬舲厯湘郢之二州贲章服以琼莹庋巾箱而弗御仍布衣之钗荆已进秩于西曹欣为德兮祥刑信狱贷兮非宝乐夫子之明清由守郡而再迁屡濯乎彭蠡之孤撑瞻慈顔之在逺怅岁月之峥嵘遂乞身而娯侍慰戏防于颓龄荷朝命之俯俞迟长宪于陈情奉晨昏兮岁晚更迭进兮珍烹从后园之板舆双垂白兮却行又数年而违养乍除而骤零虽所享之非饶在物理兮已赢抚诸孙兮十余人又芽茁乎寜馨亮殁存兮定命兹贞顺之所慿去夫子而彳亍陟泬漻之珠庭倘焄蒿其犹接何遽隔乎幽暝蒸蕙肴兮奠桂酒魂髣髴其来聆呜呼尚飨
　　祭陈母文
　　呜呼子之荣亲实惟禄养虽或素封一命为上矧于儒生孰甘自放藿食藜羮能不凄怆人之有子授以诗书谓当奋飞骤致亨衢赫然荣观考翼攸图曾是房闼视同土苴我友陈仲少而攻文含英茹华振厥芳芬将展健翮干霄薄云梦适帝所神语谆谆尔求多福其洽隐沦觉而占之以白二亲设贵而促孰与长贫儿之没没桂伐膏焚父曰俞哉盍行尔意母曰亟哉尔勿再计脱其逢衣衣彼芰制菽水之懽今十余岁旣不求仕其学弥邃朋来自逺奔走书币大公乐之入诧阃内母亦慨然谓贤冠帔抚子而言丘园尔贲我荣孔多所饱仁义使尔若苕朝荣夕悴岂如岁寒松柏凌厉维仲之贤母以不匮维母之慈仲获自遂方图百年若曾养志羸疾纒绵忽焉厌世呜呼哀哉母始来归嗣执巾罍夫子壮年再茁兰芝少而病脾罕御肉糜不胜胃寒时釂一巵春首寒凝沴气乗羸一卧累旬医药莫治六甲之周不及者期哀哀二子鸡骨崩摧白髪衰翁饮泣齐眉呜呼哀哉某等游于令子或弟或兄臭味则同愧其才名闻母之疾心焉怦怦逮于承讣不觉沾缨匍匐陈词荐以殽蒸所知母心能遗世荣灵乎听之一举我觥呜呼哀哉尚飨
　　祭宣母沈孺人文
　　呜呼不肖哭母旣且除讣来自东妺哭其姑先妣之耋有贺在闾自春及秋百日而徂孺人今夏享年与俱其后四月奄弃诸孤两家奉母以夀为娯洎乎遘闵亦畧相如所不同者吾母未瘉眠食差安利于走趋孺人久病卧起须扶若不肖者独身枝梧况艰于嗣晚乃抱鶵孺人之子凡四丈夫诸孙森然兰茁琼敷幸而夀康顾后多虞不幸沈痼形顇神愉彼此较量何能无殊至于宜家族姻咸孚为妇为母克有令誉女也士行殆俪其模吾衰且驽窀穸亟图慰我考妣奠此幽墟宁有多贤匪亟而徐时日之良其不踌蹰迎告夫子后人所诹【音苴】凡此在殡各有宁居爰陈斯言以侑清酤菲不废礼庶其鉴予尚飨
　　祭何配凌孺人文
　　惟灵毓庆德门作配儒者以授易名如中山觟备顺与慈有庄无冶娯侍尊章茂膺纯嘏姑妇白头宵灯同灺行则珍从依依膝下殁逾祥矣悲犹昨也曽未及索焉以寡呜呼哀哉人谓夫子淹雅通方怀瑾莫售有识所伤文子文孙丽藻煌煌譬犹能稼而穑未偿日月以须未几竟亡呜呼养何必禄腥闻非芗荣不在势恶稔为殃岂如逡逡闾里所臧燕及门内乐夀且康顷者西归潮迅防张驰书得报乃以遭丧云见夫子丧冠缞裳呜呼哀哉孺人之终无疾而逝旣靧旣栉骨肉环侍合掌西方防若坐寐悲恋则防殆于脱屣吾侪之交辱知三世长公之广令子之粹趾美惟孙其器犀利久已醉心匪伊交臂具闻音徽庶几锡类旣为鸿妻其又奚喟崇酒于觞告而以酹髣髴云軿从空来蔇呜呼尚飨
　　祭龚大母文
　　于戏昔岁辛亥月宿于斗爰遣弱女为元孙妇言登其堂入而拜母温然色词慰劳孔厚何图昏姻维耦维旧侧聆德音拱立以久还语室人宜康而夀女之归寜夜侍座右太母之怜奚翅出口忆始垂髫获在师门岁时问讯常值朝暾母起抚我捉衿与言爱子相携视犹弟昆五十年来感怆殁存昔之苕华化为陈根吾顔日削有鬓若髠矧于身外又何足论世贵碔砆乃弃璵璠长君学殖笃于本源其训后生以身为藩未遇知者栖迟林樊维菽与水尽欢晨昏何以佐之亦有炙燔子曰家贫养母则那母曰子才吾荣已多方期百年乐此天和渐见诸孙自奋观摩吾甥英英文笔悬河髙桅大艑浪蹙盘涡母不能待倐随逝波呜呼哀哉岂无鼎食鼓钟于前禄之丰矣等于聚羶岂无冠帔杂佩珠蠙躬之华矣每以心防缟衣疏食归依金仙含笑往生彼有大年某辱门墙继以姻连相知之深莫如我先维孝友慈一门备焉如是足矣莫问于天呜呼尚飨
　　祭宣大母文
　　呜呼生年之永几于大耋诗称难老相其良人齐德与齿尤世所少令子克家堂构聿新先宗是绍嶷嶷三孙俱露头角将振其藻吁可瞑矣是为厌世游于物表母始垂壮一病伤脾恃粥焉饱四十余年有俭而勤无擗而摽岂非天乎夀考且宁长我乳抱惟予季妹为从子妇覩鬒及皓每闻诵言谁无室家希此翁媪潘杨之睦元孙委禽复托姻好今兹孟陬以弱息嫔羞厥栗枣方图晨昬问燠与寒辨鱻与薧欢顔几何颦呻继之易防以缟呜呼哀哉女之穉愚内则未闲念此懆懆鸡鸣交儆实勤话言比于荼蓼长恐随俗浸潭华靡予岂能保礼始闺门谨于燕私弓擏箭矫苟不能然以妄为常水濡火燎母所睠怀吉凶由人辨之在蚤敬陈斯词爰有藻苹以侑清醥灵乎听之庻其居歆响像瞟眇呜呼尚飨
　　祭归太孺人文
　　呜呼人子所难禄逮其亲幸而遭时违昏与晨陟屺之感甚于食贫去其里闬逺道侁侁母子眷恋能不含辛如太孺人三子逡逡长君登朝宠贲丝纶当其使还星轺在门母安其乡子不能飱谓其友生我之骏奔庶几获请出拥朱轮母曰无然蒙国厚恩惟有补衮尔力是陈兄也养志弟服其勤夀母康彊不颦以呻维仲维季不减元昆就列几何复使宗藩提抱呱呱裹以佩巾慈顔有喜抚此麒麟秩以名峻卿寺嶙峋子且下夀母逾八旬欢焉侍奉疢疾俄臻生荣其养疾视其袢天假之合以慰殁存是曰仙游指穷于薪异彼沈绵壑舟永沦况闻清斋久断腥荤行归安养逺离垢氛旣备者福不昩者因呜呼尚飨
　　祭曹配王孺人文
　　呜呼维州着姓曹与王侔北自海虞西分古娄是通婚姻情好绸缪孺人之归内则孔修事其尊嫜色愉以柔琴瑟初调如漆胶投旣长令子俯仰优游屏居一室爰谢纷糺嶷嶷稚孙露角与头弱不好弄学为箕裘母所骄怜失颦与愁俄抱沈疴有加无瘳荏苒逾岁日月其遒比闻眠食尚可夷犹不谓涉旬遽至弥留呜呼哀哉我始内交夫子是求遂接长君更唱迭酬自慙薄伎实与命仇同糅玉石槪不见收每为我言曷解母忧庶几杜门极力防搜自母之疾医药是谋娯侍朝夕匪躬弗羞闲一对客神采烟浮遽遘闵凶吁天悠悠呜呼哀哉承讣之日匍匐往救亲朋在堂追忆旧游彼相人者其言实雠数旣定矣孰益孰裒子孙满前衰衣绖缪有孺子慕肝肠若抽我陈斯辞于彼繐帱以慰令子灵乎知否呜呼尚飨
　　又【代】
　　惟我宗兄晚乃登第以亢吾宗吾才一纪稚騃无知亦谓显融灵其仲女年则倍予夙修妇功其归于曹婉娩以听允矣肃雍自后五年夫子获解奏书南宫有儿嶷嶷出就外傅则为丸熊骥绊其足驹亦屡蹶嗟时未逢俯仰辛勤凡卅年余卒以瞀乗之一命未沾望六以终呜呼哀哉闺门之懿如裘斯袭美也实充在室而女旣归而妇母道兼隆友爱之性笃于其兄振乏与穷庶几士行谁欤述者有管曰于乎哀哉昔少司马元昆后先起家于东大宗绵绵虽未九列每绍家风灵实自出有子有孙其后必崇比闻两稚长方舞象豁然心胷旣诵五经左艶骚幽旁及史公少者十龄其所诵习必兄之从灵虽奄逝所遗于后玉树丰茸况也夫子志在千里必试其庸长郎学成又三年殖文场之雄慰尔九泉可以殁矣天岂梦梦呜呼哀哉尚飨
　　祭唐嫂文
　　昔伯和兄视我先君恩犹父子师弟之谊舅甥之亲葢其名耳我始八龄入拜嫂氏迎馈我浆其貌温然其仪肃然匪傲而庄追数至今四十余年我已衰白中间两家靡所不同维休与戚防之卧疴于夏増加有孙受室喜为开顔眠食如常庶其迪吉维仲之冬伯子来告嫂病颠危我西过昆曽未信宿讣音倏随呜呼哀哉伯和刚方防以柔剂外内无邮至其为母爱而能劳子女无媮曾不偕老又未食报而夺之年天厚畀之又复啬之孰知其然殁后一月日时具良成礼而袝我将为铭纳之堂以永其誉维是平生中表之分倍于常情俯仰今昔泪陈词以祖其行呜呼哀哉
　　祭凌孺人文
　　呜呼昔岁丁酉予时逾强老骥垂耳将辞服箱有谓杨君夫夫善藏盍与朝夕修其文章君乃延予馆于山房如豹隠雾如笙含簧何以佐之维酒与浆谁其尸之有美孟姜王父司马仗钺南方宿卫之旅父冠其行允文允武世业是昌婉娩令仪言归于杨琴瑟静好娣也袂良熊梦未叶小星煌煌双珠在掌炯然夜光抚而乐之实笃其庆夫子有眚其视茫茫赖此内助杜门相羊一病夺之洒泪承眶予顷舣舟于彼金阊或以丧告曰腊未央日且六旬一水非长旷隔如何倏焉载阳有媿匍匐弥深感伤维殡之迁仲月旣朢浅土是依舅姑之傍乃克陈词荐厥嘉芳魄乎归安神游八荒呜呼尚飨
　　祭沈母周孺人文
　　昔修嫭之来归当岁行之癸未相中馈于沈疴承和顔以抑畏自遂専于篚筐逾二纪而勤勚遭家难之披猖集众嚚之如猬从逺宦于楚南攒百忧以成瘁归田园之久芜曽医药之能济熙春阳以几何旋雪霜而霾曀呜呼哀哉维夫子之好客每过从之狎至倾百壶以为欢必卜夜而同醉匪尸饔兮有人将鼈长而为詈矧机杼之常盈课僮奴以羣肄夫孰怠而嬉嬉咸相戒以惴惴年向衰而弥勤报未食而奄逝呜呼哀哉惟鸤鸠之平均抚幼穉于一视逮呻吟之有加曾莫怀夫忮忌有就养而无方脱簪珥于旣匮尤诚信于附身固瞑目而足慰呜呼哀哉某等辱夫子之素交数醉酒以把臂感今昔以兴怀为澘焉而出涕肃肴俎而陈辞庶髣髴其来莅呜呼尚飨
　　祭呉氏妺文
　　呜呼予生终鲜女弟三人长者早夭已十八春维仲及季二皆食贫嗟我不遇老于诸生食指为累欲赡不能每以疚心不安寝兴妹虽逾衰尚耐艰辛早作夜休夏汗冬龟衣粗食恶终岁长勤其始归呉才十四龄有室有堂有莱有防婿弱宗强讵容久宁弃之来迁一废百湮岁无丰俭日须斗升男子之逸妇女之颦积贫焉给积瘁焉胜壮子离居莫侍其亲少者稚顽未遂婚姻昨岁维夏兄嫂是因曰予朝晡安然饔飱力之所出薄少可赢俄遘非意郁与劳并疾痛来乗日以凌兢血之耗矣遂伤其筋废于牀笫日吟且呻药物靡效妨其躬身呜呼哀哉疾之渐亟从容与言贫病之躯何爱生存惟是窀穸无忘其源往从舅姑葬不十旬此有兄在庶几可瞑迨殁而视有稚茕茕时夜过半殡卜以申颇虞昼昏湿云屯屯或有雷电震惊其魂旣含且殓长子来奔已而葢棺目光如星岂有憾乎未可以冺呜呼哀哉自秋涉冬日月沄沄忽已卒哭有殡未坟每一念及此吾所任所不敢専时日宜询夫子之计一何逡巡四壁萧然有妪晨昬谁欤陈馈防迹絶尘吾虽怂惥殆于罔闻恻焉伤心五内若焚具以告汝有泪俱倾匪我不信实应且憎呜呼痛哉尚飨









　　学古绪言巻十八
　　钦定四库全书
　　学古绪言巻十九
　　明　娄坚　撰
　　祭文十一首
　　祭龚母徐孺人文
　　惟灵婉嫕之资顺听自将簉也而贤佐厥筥筐夫子干藩去国而航南逾岭峤殿彼海邦谁欤侍之有美季姜逮乎解组曰归呉昌有鶵二鹓洎兄翺翔室丧其嫡陪祀于祊亦旣弄孙挟册方洋夫子之疾卧起一厢饮噉犹昨步屣微妨昼娯坟籍夜饫壶觞所不落莫孺人在傍乐此燕誉年甫异粻短檠共烬不逮晨光呜呼哀哉匍匐往唁知其素彊女之及筓为具赍装宿昔所峙仅留空囊屡恚而叹二竖膏肓痛不可忍猝以披猖呜呼哀哉人之生世如何可量虽有修短不系否臧少侍君子宦于其乡子又生孙世业青箱赫赫髙门潭潭中唐兼珍而食刺绣为裳所享多矣岂必夀康其未能瞑夫子皇皇然自乖分移居东堂惟酒与棊忘日之长魂兮有知其勿永伤世讲之谊荐其苾芳奠而以告庶其来飨呜呼哀哉
　　祭宣配丘孺人文
　　呜呼闺门之誉婉嫕夙称生自望族归于蜚英嗣执筐篚以奉尝蒸言媚堂上有如娇婴翁也而慈无谯诃声媪之严兮谓顺而听子未有男进以琇莹十年之内举三宁馨抚之如一罔不受擏伯也齿胄是为吾甥亦旣抱子头角峥嵘日侍大母啜所调羮可幸成长以慰颓龄何图一疾童穉涕零呜呼哀哉予之老誖三世将迎有女而孱未辨执罂王姑怜之有诲必聆无非无仪实愈才能母亦谓然不诮不胜而今已矣有泪霑膺城之西南墓出于汀水势环绕树色靖防将告夫子以古之经必母久淹青灯长荧薄陈果蔬以侑醁彷佛来歆灵车翠屏呜呼哀哉尚飨
　　祭徐配呉孺人文
　　呜呼孺人之归嗣执筐篚逮事王姑曲承音防顾而乐之婉娩可喜称其家儿夙知大体夫人晚年女之伊迩餽问之勤如同卧起旣夀而终衔哀备礼窀穸有待怆焉尘几虽抚二女长甫及筓尝举一男送以悲啼久病而瘵医何能为相为叹息肝实伤脾血枯中消殆不可支经旬絶粒泪长辞呜呼哀哉内则孔闲夫子亟称逮下之恩中外同声闺房穆如迭进小星爰有骥子舞勺含英如金在镕如弓受擏母之卧疴躬祷必诚殁而有知庶几目瞑呜呼哀哉孺人之家贵极簪缨三世而上实秉国成有孝有德嗣起峥嵘洎乎世父亦邦之桢先公数竒仅升于黉其文与行允也令名呜呼哀哉古称士女必本家世生于贵门归也服媚虽夺之男无忝锡类命之不长有报其瘁所不能忘惟此两穉有父之慈岂无快壻风马云軿去此疣赘聊陈一觞以告而酹呜呼哀哉尚飨
　　祭时母马孺人文
　　呜呼闺房之内嬿婉之私其幸不幸铢两毫厘生而分定邈其逺而微或耦贵得侍房帷如江之泛溅沫流澌借以风雨滙为沼池郁彼嘉木下茁新荑始华韡韡旣实离离吁嗟孺人生实似之少侍光禄洁其盘匜恭慎且惠朝夕允宜是生鹓鶵幼不好嬉稍长积学渐骋厥词方图养志以慰母慈云何一疾遽不能支医药罔效痛结肝脾光禄之殡卜葬未期偕其元配后先繐帷从之地下如平生时呜呼哀哉吾侪之交再世追随年多已老次亦逾耆若其少者姻娅差池爰荐簋飱以侑一巵髣髴云车来听陈辞呜呼哀哉
　　祭宣氏妹文
　　呜呼予之同生兄姊早殇两弟不育三妹相将忆我甫齓长者扶牀仲后一甲岁临子方季同予寅丙火其煌各归旧族独有文章先君疾革管妹骤亡秘不敢泄忍泪盈眶仲仅逾衰贫病交戕幼子侍侧我躬其丧今又哭季痛何可当妹生二子章逢蹡蹡足慰目前而命不长岂其顇耶贫则何妨我父逾老母更夀康妹未及耆一病莫禳如予潦倒能不摧伤岂彼瞀昬举止伥伥人之所鄙而天谓良耶岂其淑慎蚤暮皇皇人之所喜而天实靡常耶抑或脩短禀受异量而瘠未必尫沃未必穰耶呜呼葢蹔聚者形骸斯欣蹙分于在亡不昧者神明故贤达防于短长夫安知存者之不为有限而逝者之不为无疆耶夫安知众所羡者之无几何而独契者之未渠央耶苟长逝者而闻吾斯言悟其本光则风马云车翺翔乎寥廓而税驾于无何有之乡也必矣呜呼尚飨
　　祭执丈傅先生文
　　呜呼忆甫穉愚以通家子出拜于坐公揖之起退问先君颀然者谁曰士凯兄伯父事之博学多闻此世伟人聆其謦欬庶几斯文已渐知学识张二丈叩其渊源与同乡往张尝语我昔与士凯同在师门各厚自待维归先生精于文律抉微弃陈闯入其室独吾士凯不专于词意在经世才杰为师我时豁然若撤其覆若发之踪而示之兽自后公来信宿予舍每至宵深豪饮悲咤戏谓先人且可还卧留尔阿戎我唱俾和俯仰几何倏忽卅年今其已矣有泪澘然于乎哀哉先生于学善论前史摆脱拘挛视犹稊稗不学无术乃俗之陋以是涖官不贾奚售谓事之几系于忽微有黠而合或戆以违匪识之长孰知其趣世有斯人胡令不遇呜呼哀哉公之感愤每思一试自负其才而不得志尝论防庄以悁为达谓与世忘一何乖刺【音辣】公之元孙颇世其学或时诃之汝非卓荦荣名可淡进取难忘胡今之人有弛无张我闻斯言殊为心恻世终莫知况乃日昃公以濶迂废其先赀晚岁食贫中益自悲然而聪明不减于旧饮噉兼人庶几上夀顾其体肥气不能充行立久妨以殁元躬呜呼哀哉虽然子且下夀而哭其父有曽有身为髙祖世所未闻公独享有虽人之穷天则何负所可悲者才出于人学邃于古忧不于贫而官止师儒不登朝廷不司民社老于穷经世之肤学剽窃无根膴仕厚禄以髙其门人以相方为公兴嗟何石之瑜而玉之瑕彼不知也曷足怪焉凡世所收譌种相传譬如兰艾臭味迥殊艾之盈腰兰固宜锄百围之木不任栋梁千金之璧不琢珪璋此世之羞公乎奚憾我陈斯词申于明闇呜呼尚飨
　　祭殷职方公文【代】
　　公方舞象防笔成文长者试之占对纷纭其后三年补弟子员督学冯公目以絶羣实兄事予情好两敦于时宿儒有唐有殷洎潘先生笃行多闻引为小友擢英播芬数摈有司气为益振逮歌鹿鸣九抵白门南宫之役三诎始信乃大江牧彼州人乃佐戎枢论厥武臣请托旣絶谤议实繁苍蝇防璧千古同寃归而槖空如诸生贫老又加二以殁元身公旣晚达又被毁言始不及旭后不逮曛何才之髙而命之屯顾所自树已足不冺况留其余以庇后人我所悼者欲吐复吞贵不忘贱此道久湮公正发愤亦已沈沦谁于贫交白头弥亲谁复侃直分别莸薰于乎已矣能不悲辛嗟我望九亦旣眊惽五十余年时事日新公又前逝将孰与论吾侪老矣朂吾子孙与公之子尚其还淳老泪欲枯奠此一尊存殁之感寸心若焚呜呼尚飨
　　祭瞿幼真文
　　子之端静而敏宜克有就以闻于世而竟中道以殒耶子之提铅握椠避喧就闲蚤夜孜孜以求合于有司之程凖而其讨论坟典每掇拾今人之弃余以剖击俗学之驳踳葢细极于虫鱼草木而博通于防画偏旁庶几泛览而密稹吾观其气和色温若醉人以醇醪而不少露夫畦畛然而其志甚厉其神甚紧苟可以极才力之所至又若秋天之鹰隼顾能勤一生于脩涂而不能脱盐车之韅纼岂其决性命以饕贵富而未免为达者之所哂葢以立身扬名乃孝之大虽亦知自全于恬俞而中有所独愍彼不知者谓子欲朱丹其毂以为亲荣而更使垂白老人哭爱子之夭折而痛结于肠肾曽不闻学殖人也脩短命也假令子弃人世之荣名学方外之导引未必能囘已定之命纵复优游以终老而志业未遂名声不彰亦何取于夀考而泯泯耶吾三人或忘年与交或少而相习或缔交伊始而皆自谓能知子之心能悉子之隠今之哭子葢不能忘情于三号而实知夫火传之无尽然则子之再来人间以究竟其所欲为也允矣敬陈辞而奠觞泪汍澜其不能忍呜呼尚飨
　　祭沈祖均文
　　呜呼去岁之冬就试于郡君卧寓舍屡走问讯起而对餐言语谆谆曰疾所由得之郁忿木旺火燔肺受其病予实忧疑且告之慎君虽傫然意犹矜奋谈及艺文抉摘瑕衅予笑而言此何足论死生大矣菀枯一瞬爱其皮毛肾肠为殉子必不然盍以静镇首肯予言是有定分吾力与争彼不吾近其若之何狂走以偾于时词场争砺锋刃慨焉曰归宁匵之韫幸而得痊吾学益进不幸病废吾子是训后身身存斯言可信旣别而归穷冬伏枕遣问増损口授以应子书不来忧心日甚阳羡之游予怀懜懜询君亲朋弥乱方寸有加无瘳渐妨食饮还过于昆惊闻在殡中肠若抽有泪如迸君而蚤夭信矣其命性刚而明才敏而儶一言之过其更无吝一得之长亦取自润比来精勤旣溢愈濬吁嗟已矣能不悲慗君之羣从握瑜怀瑾爰及从游咸受韅靷还以所闻授君之君所未酬后当克振吾衰而迂有皤其鬓同心几何俗之所摈与君久要庶不缁磷匍匐哭君拊心慿榇呜呼哀哉
　　祭呉起龙文
　　呜呼予昔垂髫谒外舅徐侍坐中堂时方聚徒授经其中少长纷如君之昆季济济曳裾入叙姊弟则予外姑自是识面数共籧篨已结为社同猎与渔情分日深君尤勤渠洎游胶庠得陪步趋予縻邻境归卽相于笑言之接棊酒之娯逮乎岁晚有昵无疏予别诸生倦于脩涂君起家赀赡于菑畬隙晷之暇彼此相呼我姻君邻三人与俱棊之虐矣酒亦酣且俄别三日方拟相拏邻之讣来君去斯须呜呼哀哉君已三子或勤以劬或憺以愉少亦驯谨无敢昬逾以侍寡母慰君黄垆呜呼尚飨
　　祭呉氏姑三娘文
　　于乎维昔岁首先人见背防防靡依痛沈五内姑之哭兄几同儿辈已拭泪痕慰我苫块逮逾百日形亦癯悴念厥老姑僶勉还憩秋暑向阑来看吾妺信宿即别强要不遂期以杪秋重来相对何图一疾纒绵増惫病得之肝而伤于胃我就问时劝以无怼姑亦颔之非不自爱吾疾已深宁当复瘥而母而妻吾向所赖今当长辞能不介介及乎弥留终以不愦呜呼哀哉父之同生兄伯女弟伯旣早夭白首惟二姑少吾父实惟一纪春萎冬谢乃同兹岁于乎哀哉姑不知书而性明慧每与之言辄了大义问我往来死生之际为言幻缘悉如目翳或寃或亲或喜或恚揑目所成何足挂碍姑曰实然我所叹喟自始来归舅已前逝辛勤事姑衣食每匮未衰而寡鞠此诸稚三男两女各已婚配长孙成人且见孙壻吾勤一生无慙呉氏奈此老姑翻令掩泪此如可忍含笑入地有家而贫乃命之值将逸而殒其又谁觖呜呼哀哉姑念兄嫂岁必再至其留旬月拮据不废予时劝姑宜少自恣晏起早眠胡复劳勚姑曰吾来食饮尔馈幸有余闲肯怠吾事吾之家居吾炊吾洎吾日不给而暇于寐今其已矣徒霣涕泗诸子哀哀能不百倍于乎哀哉又念衰侄未有頴嗣曰父八旬终不求忮兄亦逾耄敦行不贰宁有单传而斩其裔尔之居丧慎勿过毁言犹在耳每为心悸忆姑临终屠宰为戒市脯撷蔬以荐而酹灵其我歆知必不昧于乎哀哉尚飨
　　哀辞四首
　　友人徐孟祥哀词【有引】
　　予友徐孟祥别三日而或以讣至余愕且疑亟往问所知遇其仆于涂问之信葢殁之时前食顷犹为其子説书课家僮有所葺理俄入内而凭栏咯咯似呼痛者再舁至牀而絶痛哉孟祥之父母老矣以彼其才气不早奋于时以为亲荣当必晚达无疑也而竟以夭死尚可知耶虽年之不永与志之不获展平日与孟祥言颇似闻道者顾安能无恋恋于其亲耶然而孟祥之长子已逾冠成立足以娯侍大父母不异孟祥生时后二三年绩学缀文以毕其父之志而为二老人慰者知必不逺矣故予为之辞如韩之哀欧阳生者以解其父母之哀悲且以慰孟祥于地下云
　　秉谅直兮气方刚忳壹郁兮年逾强脱盐车兮驰康庄逝将驾兮蹶且僵岂良乐兮终莫当使骐骥兮陨路傍策驽骀兮追翺翔委衔勒兮私自伤善之庆兮恶之殃吾欲问兮天茫茫彼菀枯兮与彭殇譬遵途兮各有方或脂牵兮登羊肠犯阳侯兮戒舟航涂所出兮难周防枻莫施兮偾其厢贱且夭兮命之常魂魄依兮父母傍目可瞑兮后则良代子养兮夀者康刷羽翮兮修文章所未展兮于焉偿昔与子兮泝大江予啸歌兮子傍皇曰临深兮永以惩【叶】曽倏忽兮临其丧子事亲兮能勿戕孰短命兮可使长穷泉闭兮隔幽明知莫逆兮如平生
　　方孟成妇张氏哀辞
　　方孟成甫逾冠将娶于张张之大父别驾公一日与予语及之以生尝从游知之必深也予因为言孟成外温内朗学日益而功加勤公闻而色喜张吾邻也通家往来昵甚先是予妻见吾数称孟成辄曰邻家有女殊秀慧盍为聨二姓之好乎予虽颔之而未暇及其后竟成婚姻焉孟成以其弟故困于雀防至无以为家来依妇翁翁媪皆爱其为人然为诸生十年不获一试京兆徒以狱讼縻之也去岁辛亥别其妇读书虎丘山中及冬而还试复不利开岁即又别去夏秋以为期未几妇病间一归视卽复惘惘出门孟成所买新居去予舍傍才数十步未定迁而以盛夏走句曲顾虽数谒医药终不效则数谓父母其以儿迁乎移居之后意乃恬然而孟成不胜内顾复触暑蹔归留十日而行已毕京兆三试会督学戒诸生母得遽归旣而疾驰四日以昏夜宿关外明晨遂不及于诀仅得视含敛而已呜呼痛哉孟成尝为予言妇之疾得之火郁而上炎予曰岂为未成子姓乎曰不然以文之蹇耳窥其意傥幸而有一日之遇何必身自举子哉其始疾作有妖梦焉问之不肯言孟成亦曰泣而为琼瑰盈其怀吾惧夫不幸而践也亦置不复问其后凡所以告孟成者皆防引其端或傍及于他人迨殁而后知其皆诀也殁之前一日泣而戒其穉女曰善事若父而已至其言尝为羮以疗孟成疾尤酸楚可念旣没而孟成之诸弟无不称其孝睦可谓贤也已予故为哀辞以慰之于地下且以解孟成之悲思沈疴中人兮医难为良汤药少闲兮左右去傍指其臂痕兮问此何创宜不能知兮今告子详昔子之疠兮食絶于吭实迫且悲兮黙焉以禳刲臂为羮兮试与子尝幸而下咽兮继粥与浆出肉于沈兮纳腊于囊终不以告兮后莫我明【叶芒】发箧覩此兮覆谓不臧呜呼仓皇迫切兮为此固当匿迹杜口兮意尤难量孰有女妇兮丈夫深藏天夺婉嫕兮如何可忘嗟人之生兮福祸茫茫夭也而淑兮夀也而狂有恶其生兮有悼其亡岂以臧否兮而分彭殇其间相反兮乃足相方昔之剜臂兮今为断肠不闻鼓盆兮古有蒙庄彼岂寡恩兮诚悟其常苟为若淑兮促乃为长如其嚚凶兮夀弥不祥亮逝者之无憾兮奈何乎哭死而过伤
　　王尚寳元配李安人哀辞
　　太原王逊之娶于昆山李氏今中丞公之女孙而太史君之女也尝从官京师然未受封而称曰安人者从尚寳为京朝六品而称之也来归八年屡遘闵凶连举三男子今年夏还哭子而顇医药未效旣又免身弥不能支迨其疾而病也嘉定之通家某某数谇其进退以为忧喜间二三日则往问逊之李氏姊及闻生男喜且慰曰可无虞矣孰意其増剧以至斯耶悲夫安人之始为妇年及筓耳进止有常度不妄言笑家人无不宜之居王舅之丧戚而无违礼明年文肃公薨山崩梁坏而逊之不震不挠闻誉日起顾其内事久茀不治旣而外内肃然人皆曰安人实贤且能以佐之也或以语太史君则谢曰孺子何足以当之吾为父知其于婉娩听从或庶几焉比殁逊之书来辞极酸楚至云身赖以康家赖以庀声不出于梱而臧获各循其职疾已濒于殆而话言咸中其窽神识恬然无恋与怖有类闻道者而竟夭其年造物防茫其又何可知耶殁未几而仲子痘愈尚寳当以使事之江右吾侪相谓吊与贺不可兼再逾月而始克往奠为之辞以哀之且以解逊之之悲词曰禀清淑兮闲姆训外则温兮中弥濬生华胄兮归髙门惟夙慧兮逺骄吝逮事舅兮骤见背茹辛酸兮佐厥矧泰山其复隤兮傍之人兮为彼震嗟梱内兮纠纷试乱丝于芒刃旣大事之克襄葢盈耳兮休闻虽夫子之竞爽兮赖夫人兮坐镇乐欣欣兮所知彼蠢蠢兮奚衅泣呱呱兮蜯珍秋之中兮再孕望国门而北兮尚累累之符信已使车其南还兮饬藩封之虞殡攫明珠兮掌中等朝华于彼蕣泪涔涔其盈眶兮魂怔怔而欲殉又一举而得雄兮谓可疗乎疾疢竟形神兮两惫埋尘土兮玉润淼西江兮旅次搅繐帷于方寸灵之归兮安养陟莲台兮崇峻神逍遥兮无方睇金容而不瞚何脩短兮足云去尘劳之若焮留结想于人间乃宿缘之定分诚灵心兮永湛已相忘于喜愠无噭噭而怛化兮斯达人之委顺
　　王伯深配陆氏哀辞
　　表弟王伯深之妻陆氏年十六来归归十有八年以岁癸丑四月病殁予往唁焉姑哭之恸以予所闻平日之孝于其姑也信自伯深之弟及妇皆痛不自胜葢其和柔惠淑为防而防为姒而姒宜于家之人也又信始归之岁姑尝命出见予色温而貌庄举止合度意其为福德人也已而渐闻其贤久之伯深不以予之衰钝数相过从容问所以勤学之道于是闻其贤益熟尝生男不育意惘惘不自得顾连举女性又笃于慈爱推干就湿体日益顇岁中卧疴者常十三伯深忧焉予慰之曰此无夭法也妇德如是体貌又如是而乃虞短折耶比者每见伯深必曰吾妇殆不能起以为忧数遣问讯云少间矣当疾有加几絶粒渐喜日啜粥三四盂矣一旦忽以讣至吾妻女皆错愕失声虽予亦自怪向之所谓福德人者而骤至于是然则人之资性容止其皆不足信乎可痛也巳乃叙其畴昔所闻而为之辞以哀之词曰士贫而娶兮赖其俭勤所以为养兮瘁骨与筋其不能然兮奈此食贫或给于养兮每患龂龂盛饰而居兮旷于晨昏夫子之过兮闾里日闻吁嗟淑媛兮匪骜而仁父母怜之兮室无间言归不逮舅兮恪共明禋滫之滑兮靡闲夕昕旣以奉母兮燕及嘉宾母之戒斋兮闲停壶飱莫奉母欢兮有献于缗弱而善病兮不耐苦辛敏于女红兮手不去纫犹以俭补兮无侈衣巾谯诃不闻兮其怒以颦姑为一言兮改顔为温葢孝诚之天植兮岂勉强而由人凡今日之深痛兮固在昔而已云嗟予言之不中兮殆祸福之不可以理论惟孤女之兮恃大母之加恩不数年而及筓兮庶以慰眷眷之幽魂








　　学古绪言巻十九
　　钦定四库全书
　　学古绪言巻二十
　　明　娄坚　撰
　　呈八首
　　修复南水关呈词
　　呈为恳恩酌采羣言修复水闗以禆学政事窃惟人文闗乎风土气运系于作兴照得南城水门旧在黉舍己向因众称巽水之秀改辟迤东而迎然于卦气有符实则峦头未合虽其説各有所主若至是则必无非大抵滨海之乡凡潮汐吐吞总谓之去故其流注之势必江湖滙合斯谓之来试就治城论其地脉则必以东北为去西南为来明矣旧闗直受之于南何必为巽新门纵据得其吉却转而东譬近舍稻梁之养逺求珍异以适口求而不得馁且相随况巳在巽西气本相接辰居巽右祸亦须防虽隂阳最为渺茫非耳目昭然较着顾当其改图于始亦谬谓张网可幸得鱼及其觉悟于终岂容以惩噎而遂废食不及今明台之兼听将终虞已事之难更此诸生之所蚤暮以讲求饥渇以延企者也又去岁秋试之先曾具呈言新凿西水达于练祁者若桥梁为碍舟楫不通将坐视清流渐成填淤已奉处分未获讫工并乞查会前呈一时并举实为便益须至呈者
　　乞祀朱熊王三公于名宦呈词
　　呈为遗爱在人宜隆秩祀以着不忘以垂有永事窃念吏治必称循良亲民莫如州县况东南系财赋所出于催科兼抚字尤难幸遇其人能无追思于没世虽纪其绩未若崇祀于将来照得前知嘉定县事歴官南京礼部吏部郎江西按察司提学佥事南京大理寺丞通政司参议嘉兴朱公讳廷益其自闽移呉之日当政猛民残之余吏以急敛干和民以屡侵多疫公仁且洁又简而寛絶不自润以脂膏惟有人沐以渗漉邑之岁困漕粮以土瘠不宜稻也则为请于主者仍得改输以银邑之额设官布以赋缓可纾民也则为言于监司因得渐弛其课至于征敛有法则创为板册连票虽愚民不至于倍输又虑风俗渐奢则倡以节食贬衣虽富室亦遵于雅化与韦布通宾主之礼际而人知老老贤贤与章逢申名教之防闲而士用逡逡凛凛总之以逺赂而瘠已以瘠已而肥民万姓颂之同一辞三年纪之如一日也继其后者广安熊公讳密擢官户部郎早卒承寛仁之绪抚苏息之民以为政似不难以见德实非易初至不求殊异无取名要誉之为稍久孚以悃诚有沦肌浃髓之惠所以人蒙其赐尤在天戹其逢在任久歴七年连岁曾无一稔方流离之乍复咸寄命于缓征乃殿最之攸闗似考成于通赋公恤民之瘼惟己之辜虽夺其俸者屡加然不为动者自若旣申折漕之请特严投柜之防务令纳者絶无丝毫加増而收者不至万一赔偿又以恶草不除则嘉禾不殖始剪打降之凶横继絶访行之中伤大约虚怀待人时或寄之以耳目然实心求可人亦效之以肺肝亷不为名寛不废猛人士颂其质行黎庶戴其深仁顾惟二公或已陟为卿贰或久迁为省郎未究厥施遽促其筭独此荒瘠最被恩施昔贤有云后世子孙思我不如桐乡之人思我缅思二公在官之年所以为一方之谋者不异父祖之计安子孙以故二公没齿之后所以系一方之思者亦犹子孙之追念父祖考之祀典允矣具宜惜其后人未闻趾美接壤西呉而近者仅嫡孙名系于胶庠旷隔东川而遥者断遗孤音问于修阻若不及今而申请或恐稍久而莫详顾欲由下以递申或恐文移之寝阁岂如自上而批发不虞胥吏之稽留又故本学教谕累迁国子监助教博士监丞南京户部员外郎致仕婺源王公讳廷举端方其行笃实其谓行本而文华当分急缓若华繁而本拨倍切甄陶贫乏者数赈其寒饥僝弱者尤力为拥防因良牧之加礼燕闲辄有献规毎舆论之密伸缄秘何曽出口再当偕计而北上直云衰拙而南还世人之边幅不修贤者之坦怀弥着以故改官胄监祭酒亟称其贤已而进秩户曹同官咸重其守至于移病恳求致仕葢由考满不能治装行李萧然遗赀窘极实乃昔贤之清操岂止叔世之人师参二令而齐名信一时之絶盛况葢棺久已论定而阖邑靡不心仪盍使此邦士人寄怀思于俎豆后来贤达兴慨慕于宫墙有此连名具呈伏乞准勘申详并祀名宦须至呈者
　　覆勘回呈
　　云云窃思官守至重也材品固以时升降而其论必先于儒生乡校至公也评议亦以时重轻而其究必定于舆论照得前知嘉定县事朱熊二公及掌教谕事王公先后仅十年之内望重皆一时之尤有身处于脂膏而冰檗不移其操有食贫于苜蓿而苞苴无动其心朱以寛简著称尝微行村落之间野人初不知为长吏也而熊自逺方后来规随咸戴其宁壹熊以悃愊终誉尤特严锱铢之禁私家几不知有官耗也而王与同时相善献替每毕其见闻士民追思今昔如一或曰此三公皆宜大用而竟以不永其年世之丧道欤民之无禄欤不然而何天夺之遽又曰此三公皆宜有后而未闻能世其业天不可问欤善不必福欤不然而何后嗣之衰夫诗咏民不能忘君子之有斐兹其人矣传称没而可祭神明之及交以教德也今上自大夫下逮士庶无不皆称其贤则及春而祠至秋而尝允宜并祀于学近岁儒生之论间有涉于阿私以故师帅之尊或多于寝阁前所渎听颇及其子姓之殄瘁可以无疑于过誉而今所覆详尤恐夫岁月之旷隔不能无忧于废礼人如此其表表也而不获祀将来复谁可当言如此其谆谆也而不足行自后复谁可信伏乞俯垂照察亟赐申详
　　通学诸生上抚按保留胡明府公呈
　　呈为疲民羸瘵恳留亷能有司以终惠爱事窃惟旌别者上之大柄所以察吏而振起惰窳之风怙恃者下之至情所以吁天而愿借慈仁之牧本县东濒大海西咽澄江沙瘠故不宜禾未免仰邻封而足食木绵尤不耐雨偶一经霪潦而就荒加以俗媮而讼日谲纷纷求胜于诪张况复区分而赋日逋往往交通为蟊螣向因松江壅为平陆故每岁之河工譬犹通咽开膈近以官布入于考成则昔贤之闿泽转为擢髓抽筋以物力土产而论于全呉之邑则嘉定为最僻最敝以调停设处而责于宦呉之人则嘉定为最剧最烦胡知县自三十九年二月到任迄今二年先除豪悍不逞之羣凶继惩刁黠无情之宿蠧值岁收之屡俭抚字多方处赋额之加征催科不扰励操则四知是畏中怀独洁之氷心讯狱则两造无寃庭有久虚之肺石十万家倚为慈母六百里钦若神君骤闻调繁不胜却顾在长吏则絶其有绪之成劳如丝方缫而断茧在小民则夺其调饥之待哺如炊欲熟而絶薪虽地方重臣意在磨砺不暇顾于一隅而梓桑私计念切祈哀能无迫于上诉亦知己奉俞防诚难自异于盾矛犹望更烦部咨未必遽乖于竽瑟矧在长洲以期得代继组者自当别有循良而在嘉定以棠防方隆怙恩者讵忍失其覆芘若长洲以得贤为幸则嘉定以失怙为悲幸属帡幪谊钧悯恻且下邑顷年之故事有调繁濒发而复留如祁门唐知县改调嘉定往迓舟车旣宿留于彼土莅官月日且刻期于此邦而竟悯攀辕再驰奏剡是知一时囘天之力全在台台而三年河润之施更自今日有此激切连名具呈
　　乞改正剩呈词
　　呈为恳恩分豁额征名色以厘积误以释羣疑事窃照邑赋之得请永折也实由地硗苦旱乏米而每虞缺兑故也岁输之独多剩也又因已减复征所余以抵充别项故也自巡抚周文襄公创立平米加耗每石编银五钱以苏东南之重困至万厯初下邑犹困于兑军累题折兑幸得永折奉防蠲免轻赍蓆木板过江修河等银每石约计减编四分据径赋册凡系奉文蠲除无得仍五钱计筭向已颁行遵守止因廿三年院题阖郡全荒部覆槩征折银本县遂亦一例混编五钱赋册所云府胥之防上则曰片段易于征解县胥之诳人则曰髙下全在府胥可谓昭如日星矣而迄今未蒙仍前改正故剩视邻境积久相悬虽用抵练兵均徭里甲等项原非擅増然何必独浮嬴余之数使阅册者骇其过多又且曲为抵充之名使输银者疑若可缓况此一方病籴之众虽幸免兑军其如万姓籴价之髙已不翅数倍所蒙不费之大惠未纾终岁之私忧万一事有朦胧中饱者易售其诈傥或时当仓猝在事者莫展其筹将曰均五钱也何彼皆少賸此特多余均一剩也何此独逾千且至及万虽有喙三尺列状百通亦无由得白矣其在今日合无遵照经赋册开奉防蠲免轻赍蓆木板银仍不征而应征练兵均徭里甲仍照原编验不名抵补则羣疑顿释而税额允厘矣至于修河过江二项亦为漕艘而设旣俞永折自当并蠲而犹然编不常亦于经赋未合乞照三十六年事例并赐查豁尤为谛当有此连名具呈
　　公举节孝张母王氏呈词
　　呈为公举节孝恳恩勘详以章妇顺以光旌典以励壸范事本学増广生员张娄孙有母王氏守节四十龄行年六十岁家本世禄归于宦门其夫生员某其舅隐君子某而福建按察使司副使某之孙妇也夫因力学成羸强以无男再娶每客游于邻境逮疾甚而家居仅阅岁除俄遽身殁妇之抚其先后两女饮泣而血继之奉其内外二亲食贫而身瘁矣旣凛乎严氷蘖之操又允矣持门户之才黾勉有无共襄事于城南新垄辛勤朝夕终就养于燬后敝庐舅好读史书每以古人自许及共商家事数称新妇甚优娄孙以伯兄次男来为之嗣而母以孀妻训子早见其成女各有归孙亦渐长虽目前似足慰意而身外未获荣名昔岁甲申有贤父母檇李朱公其人击节亟称其美谓夫有文且贤而妻自矢立节以贤节齐名为奬励葢闾里相传为美谈迄今岁月已深允于褒扬为当矧江南四郡久阙骢马之巡行而下邑衡门竚望龙章之来贲伏乞照例发勘转详具题宠光幸及于生前风励奚止于境内有此云云
　　请入殷方斋先生乡贤呈词
　　呈为崇祀乡贤以励风教事窃照本县已故淮安府学训导殷公讳子义天资醇笃行谊端方其学无所不窥而特先其大于人无所不诲而躬率以严折衷朱陆之异同直探孔孟之窔平生尤笃于孝友逮老不私于货财曲承后母之欢顔尽让穉弟以遗产自少卽能戒色絶无娈童季女之私终身未尝失言惟以质疑解惑为乐一经大冶多为名世之人老作广文徒抱专门之学睠此下邑笃生醇儒惟有崇祀于宫墙庶几增辉于俎豆自万厯八年十二年再经通学具呈蒙督学批勘而子孙儒素旣无贵盛之攀援人士咨嗟长虑辉光之泯没近者明台纂修邑志已于人物志中撰次小传伏乞粘连申详有此连名具呈
　　卞先生助丧呈词
　　中怀乐易素行清醇雅志功名曽不登于下第晚官闲散竟莫展于殁身自来此邦乐育多士入其陶铸将无跃冶之金受其磨砻即是晖山之玉不脩俗儒之边幅自标良士之丰仪对函丈于席闲均霑时雨庇广轮于宇下如坐春风方幸奉以周旋何图婴兹沈痼到官未及周岁卧病乃积数旬有加无瘳积治不效弥留之际欲敛未能一官独冷于广文十口仅糊于微禄旣老成之凋谢兼孤寡之伶俜众所防伤相为霣涕盘并空于苜蓿榇难返于梓桑痛此附身尚仓皇而称贷况乎复土将暴露以何期独有相率而吁哀庶几骤闻而垂悯施恩乍寒之骨一慰长往之魂傥防破格之隆施乃是及门之厚望有此连名具呈
　　杂著四首
　　荅问性一首
　　予旣倡为之説曰告子之言生之谓性孟子葢未尝置辨也特谓生不同则性亦不同非若白同而均谓之白耳物生有心动而必之乎欲人生有心动而必止乎理此人物之性之辨也人之未纯乎理者有以蔽之非其初也故曰性善也或曰子言则旣辨矣孔子之言性相近也其谓之何予乃复以告子之説应焉夫饥而求食寒而求衣性也人固有食必列鼎者矣乃或以一箪告饱人固有衣必重裘者矣乃或以挟纩为温不无小殊故言相近或曰然则乌在性之善乎曰夫物类攫拏而食牝牡之合每不知有父子矣人然乎哉人之入于禽兽者世多有之然不足以累性也此非予私言也虽孟子固以耳目口鼻之欲归之性矣以命自制则入自贤门不知命而浸淫焉以牿其性则入自禽门宋儒之宗孟子好为深眇之谈而未究其实徒令孟子自相矛盾耳予故合而论之使性善与相近之説畧无异同彼以食色为非性者无论未足屈告子也独不思反与孟子戾乎譬犹叶公之好龙其于论性舛矣
　　尊经阁夜话述
　　明府齐安胡公以今仲春政事之暇来过黉舍与邑文学三先生同登尊经阁谓坚虽濶迂颇好艺文而宣君嘉士通晓世务皆可与言从容使毕其愚至漏尽二鼓公旣岂弟饮人以和两生亦不自疎外宁言不中伦不敢负公之下问也与之言文则谨对曰六经而下百家之文意非全粹词多造微孟之醇荀杨之大醇小疵圣人之徒欤西汉浑雄朴茂东京渐靡而弱六朝之排偶唐初犹存韩乃力振栁与并駈长庆以降其细已甚宋防末流欧始反正王曽维佐三苏并擅长公其尤南渡迄今未见其比胜国推虞昭代称宋皆号博综尤谨程度惜理学碍之于超乗未能也后有作者自谓逺绍然多采华忘实求新得陈外若恢奇中乏隽永向之典刑不无异轨即有识真狃于时代矫以尔雅力不能囘矣肃皇之季颇标同异和者旣非其侪苟希奬借排者或非其敌秪益揶揄其或识髙才健众非独是虽快爽絶伦而率易为异加以好谭名理误落臼窠瑜不匿瑕亦其宜也若夫允蹈成规务逺俗尚得意象表标防目前语全铸今法乃自古则吾呉归氏视唐宋皇甫张秦其不多让矣与言诗骚则又对曰骚人之致风雅之遗也彼旣自极瑰异今乃妄訾合离渔父卜居云何作俑诗三百篇称四始于前汉十九首擅五言于后防趣自符音调自别然则李杜何必非汉梅欧岂尽非唐同源异自古已然异曲同工于今岂病哉且今之外合中离譬已陈之刍狗昔之音移调改乃嗣响之宫商遗文具在精鉴何疑与之言字画则又对曰此小技耳然而不精研则心与法不相入何由通微不积习则手与心不相应何由造妙师法须髙骨力须重已识其源虽师心而暗合强摹其迹纵肖貌而实乖王会稽善学篆籕者也顔平原善学羲献者也晋帖传者要为不可思议唐帖有赝有临其真者固难髣髴也宋元名迹幸获覩真苏则沈着之中乃见妍姿米则逸宕之外自觉淹通蔡整而媚人巧已极黄秀而劲自得为多呉兴小楷深穏多姿行草自是入能气韵不无近俗然后之继作未见其伦目以迈宋相也举肥矣语未毕而公为解颐抚掌引满连釂若吹竹弹丝以为侑也已又询及时事见其逡巡俾勿辞让嗟乎桑梓之邦实同欣戚父母孔迩孰不瞻依顾良窳习也缓急势也凡为下邑有二难焉民贫故逋赋此催科之难也俗偷故多讼此听断之难也二者请以医喻讼之多客邪之有余也攻之为差易赋之逋元气之不足也补之为尤难虽然差易矣虑或为之媒焉絶其媒则客邪无从入虽勿攻可也旣难矣虑更为之蠧焉去其蠧则真气不重伤虽勿补可也今者案牍无壅请托不行听其讲解则弱犹可支惩其防诬则奸不得肆媒已絶矣邪且散矣信乎有余之症疗之无难矣独此不足者匪由凶荒而患为蠧者不胜奸敝譬之负戴见其能胜忍更加重乎良民之日顇可悯也譬之饮食见其可欲宁知餍足乎顽民之日饕可恨也况于中饱之徒利在行贿自非束湿之政势必受赇不忍于猾胥之数辈而忍于人为刀已为肉之小民非情矣不忍于宿逋之数区而忍于不累官与不病国之良民非计矣即使壤地不无肥瘠征收合有急缓斗则之轻重不已分乎复熟之抵补今安归乎且彼之积欠者不皆区内之圩田岂无本上田也而收入下区者乎又民之侥幸者不必曩日之敝民岂无本上区也而效尤下户者乎若论赋额合冬与春夏秋而画一征之自是其分此则势必难齐即欲权宜先冬之孟仲季而一切急之徐酌其余岂容力有不及况田之肥瘠所在而殊无下区之名者岂皆上田欤岁之收获接壤而异无下区之逋者岂皆倍入欤试观迩年会计之差未有不费营求而得其费弥益足知其所入必不赀其利弥増足知其为必更甚此为取诸常税之外乎抑即取诸常税之内乎舞文而得赂者十三行贿而得缓者十七此十分之缓旣入于奸则十分之急必属于良矣有爱民之实心图平政之实效者忍不去此蠧乎去蠧如何未役之毋使以求得也旣役之无使以佞售也所虑狡猾之徒每集党以羣诉则易为所动胥吏之口必巧发而多端则易为所欺往年刋行经赋一册若能先究根源次寻脉络修复清由之废杜絶呈报之讹虽有神奸亦当照胆此非明公而孰望乎公于是怃然叹息洞然照知欲采刍荛见之行事两生亦相顾私语始谈艺文终于政术正犹曲终奏雅神融意畅区区説耳诚不足为比矣临分授简令识其详虽次第一时之言或少文率尔之陋要归于暴公之虚受赞公之亷平而已岁在壬子述
　　辨米画
　　曹周翰出示大父公所藏米巻予虽不知画观其云山烟树走笔而成萦纡蓊郁之致超然脱去蹊径知为真迹无疑也展巻至后题辄语周翰此元晖笔耳曽之一防葢题元章他画好事者装池时误缀其后匏庵先生未暇深考因定以为元章予旣凭笔迹臆断其非又按元章本传终于徽宗朝其年仅四十有九而此题距绍兴乙夘葢三十年矣又他本供御为元晖所鉴定者皆在绍兴中其夀至八十余与所云老境者适相合夫笔墨之辨世已不能知独恃岁月可据而乃失之于匏翁题识可弗慎欤又考蔡肇所撰元晖墓铭卒之岁为崇宁则其必非父迹又不待辨而了然矣
　　论笔二则
　　闻邻境有好事者极喜佳笔毫必紫锋必长直必每一酬白金三四钱少亦一二钱友人或过而誉其好事即捐二三为赠笔工之与相习者尝携过予而求试即以为赠予辞不受而聊一试焉笑语之曰用此笔材分而为四岂不趂手且耐久哉则对曰卽果佳渠不屑用亦不肯多蓄矣葢人之轻财而重笔有如此亦大逺于情矣自后予偶属他工用紫毫制一笔大如枣核长可一寸五分小即蝇头细字大即方四五寸旣极随手又久而不乏可喜也然俗工例不肯用紫毫作心往往白里紫衫外紫则悦目中白即省料故耳又非独此也趂手而耐久于用笔者有两便而求售者或一妨书此以发一笑
　　制笔之妙在使人作字时手忘其笔而已宋时笔工称宣城诸葛然苏黄之论似微不同东坡于诸葛之外颇称程奕及呉説父子且谓散卓笔非诸葛不能制自余笔锋譬如着盐曲蟮作字有觔无骨而山谷极称呉无至无心散卓且云试使人提笔去纸数寸欲左右皆能如意则诸葛败矣似又以悬腕枕几而分非笔之通论也今之笔师如王道彰茅瑞彰先后擅名于时王已殁矣有子能继之其一茅壻也予欲以苏黄所论诘之辄试其笔为作悬腕书茅之子曰道生亦知名
　　説二首
　　沈彦深字説
　　从予游者沈生宏祖来请更其字且曰幸有以诲而朂焉予因字以彦深而告之曰子知所以为深者乎山深而虎豹变渊深而蛟龙蟠玉剖而珍珠絙而升德产精微而光华绚烂物固有之若夫刑仁讲让纲举目张泽被羣生而威振殊俗此则朝廷之深仁厚德也不有海内之彦士而孰与共其功顾士何以能自效于世若此哉其器诚深以闳也不深不足以为宏矣易曰唯深也故能通天下之志夫士穆乎其容坦乎其度天下沐其施如和风甘雨仰其德如景星庆云岂若佥壬小夫为机变设城府而深阻不可测乎哉彼其学则聚之深问则辨之深寛居而仁行资深而逢源爵禄不入其心而功名不出于意若唐虞之羣后德让宁可以浅近窥耶自三代以降世莫不有忠贞之臣旣厥心慎厥事其视险肤殆若仇讐此其人皆可谓深识逺虑者矣若乃抵巇鬬捷阳施隂设虽亦能伪定一时而终无以大慰天下此则奸雄之谲诡曽足比于圣贤之渊深乎今吾子妙龄勤学深造以道在子勉之而已性之所近能矫之使勿偏乎习之所染能絶之使勿涉乎见谓是也而能求其不可母膏以沃薪乎见谓非也而能求其可毋洗以索瘢乎同乎巳者能勿昵乎异乎巳者能勿訾乎羣而欲得也独能求之于其所不取羣而欲趋也独能求之于其所不由德之能勿见其为德之形逺之能勿开其骤逺之衅苟力此数者斯于深也几乎将见山晖川媚以应云龙风虎之会他日所自效于世必非浅尠也已
　　朱季方字説
　　易之六十四卦其初八物而已八者其初两画而已震之初则犹干也纯之斯为干五变而一不变复也其悔之变而巽则为益焉巽之初则犹坤也纯之斯为坤五变而一不变姤也其悔之变而震则为恒焉益之与恒圣人尝为之辞曰迁善改过而立不易方矣此何取于雷风哉夫天地之化雷动风散雨润日晅各専其功焉然而日也雨也其用以形形故时有所偏油然沛然则朝晖匿影杲杲出日则霡霂谢润独雷与风也不然雷击而风势益张风行而雷声益逺不相悖而相与为助夫非以神用故耶葢吾观圣人之忧旣济与所以图未济者而后知益恒之用大矣善而迁焉过而改焉如是而立焉其何易方之有要所以取诸震巽者不震则不能以动不巽则不能以入舍是而求可久之道庸有益乎昔夫子称南人之言曰人而无恒不可以作巫医然则世之志于求益者不恒其德道无由矣圣人犹恐夫恒之者之误也而曰利贞曰不易方于乎尽之矣圣人化于恒者也贤人君子守之者也中人则望而趋焉其反是者所谓愚不肖而羞之招也长洲朱君以其名某来求字予旣字之曰季方而申告之以恒君之姿温慎以敏非逸于方者也勿易之而已求所以勿易者必伏而思曰无或溺而不振欤无或剽而不留欤如是焉而益矣今世之小夫市人皆有别号以谬为尊吾又愿君之勿循其俗也又别为之字曰益之可也
　　疏三首
　　资善禅寺改建山门并葢一堂二庑募缘疏
　　葢闻六度以檀施为首众生以福田为因但捐积累之赢即破悭贪之障治城东南有资善禅寺者僧道林之所修复也觅遗趾于污莱邈矣异时之缔构易嘉名于栋宇翛然今日之熏修然而像设虽严中唐尚亏于瓴甋轩楹粗具四周未备于垣墉凡屦杖之来过咸咨嗟而兴叹顷者石岩方伯因疾减瘥每共徘徊谓当告于净信庻多植于胜因手札一行施金伊始予忝支许之分爰疏给孤之缘在昔释尊乞食曽诃罗汉心不均平逮兹末法有缘凡施比丘等无差别若论多生果报募有为募施有为施俱依八识田中究归三轮体空与本无与受亦无受同超十方界外或曰均福田也所愿怜贫赈匮修道补桥何必庄严佛土不知均檀施也纵复片瓦一椽束薪斗粟即为趋向佛乗在未信者以为此愚夫愚妇之所也昭昭而背之防防而徼之难以冀矣其知之者以为此善人信人之所依也爱而能割之求而能应之不亦美乎勿轻一念之随喜可醒歴刦之愚痴勤幻生而多聚幻财溺幻货而规贻幻裔何苦以身为牛马直须弹指悟空华由有为而入无为惟此第一方便因始觉而还本觉遂穷无量法门
　　东林圆照寺募缘疏
　　邑之东十有八里有东林圆照寺焉剏自宋绍定三年庚寅其请于朝得赐额者僧有谦也元季燬于兵燹僧时习偕其徒思修结茅以居募于檀那稍稍修复而以旧额请洪武元年戊申也距其始建葢百四十年矣思修之徒又数传而如权者卒其业然后殿阁像设及禅诵之庐咸以一新迄今百余年来未有能继日就頺圮有盲道人金士成奉母庵居防修净土而禅僧明本来共昕夕相与发心重建二殿前供四天王像后供观世音菩萨像独虚其中缓而有待比工毕而道人旋化去明本自矢必新正殿以报佛恩将复从善信募焉有为贻书见属盍为之疏以助胜缘其可乎予惟天下承平日久江南呰窳波流物力耗于轻浮嚚讼争于桀黠即有禁止犹然怙终惟有廻向佛乗庻几扫除宿垢夫布袍岂如文绣被体还同疏食定让甘肥充肠何异莫若移为喜舍之用正堪结此清浄之缘乃至怨毒相仍犹然积聚无厌子孙之福分定身家之需几何已苦没齿劳心况供傍人笑口胷中机总为矛防眼底事尽是鍼砭普劝捐赀一为拈偈见闻易解逺近争趋
　　佛説人生总宿缘乞儿争得富儿怜苦遭氷雪俄晴暖已忘披蓑忍冻眠
　　日日佣奴昔昔君可能宵旦正平分浮生信得还同梦富贵青天一抹云
　　老人垂白恋残年一种儿孙几种怜及到临分齐放却从他镪藏落谁边
　　饥寒也解多生业富厚都忘此去缘今日大慈香火院几人先注破悭钱
　　东林教寺观音殿募缘疏【代】
　　窃惟性无生灭资六度以出迷涂法有废兴报四恩而新梵刹是以寳光同放灌国土于微尘宗教流通演法音于浄域业无胜而不积缘有导而弥升者矣东林教寺者国初僧时习之所建也杨泾萦纡而出其东练祁渺弥而亘其北去治城一十八里遡创始二百余年正殿嵬峩则能仁迦陁之相好斯严阿阁逦迤则大悲萨埵之手眼具备毘尼开士固宿昔振其犍椎慧业文人多栖迟挂其巾屦焉岁月迭迁榱桷崩坏住山为之恻怆飞锡过而咨嗟于是寺僧某等悼像法之陵谒檀那而广募风幡夭矫覩表而生舍施之心法皷铿訇闻声而破悭贪之障犹以工非易庀将经始于一隅庶令绪以渐寻用告成于七众谓观世音菩萨西方补处东土导师悲仰下同于众生慈力上同于诸佛自在成就现为种种之身无畏圆通普徧闻闻之德昔文殊拣选方便特摽妙解于耳根示末刦求舍尘劳必获想澄于觉海团财何爱佛乗同归但悟三空便超五浊某蚤缘科第曽奋迹于宰官晚憩林樊已息缘为居士缁衣作伴频繙贝叶之文绀宇栖恍覩昙华之瑞欣逢盛事共托胜因鹿苑鸡林等是调根之会竹园金地増脩正信之缘苟在家而出家谁与火宅由财施而法施兹为渐门谨疏










　　学古绪言巻二十
　　钦定四库全书
　　学古绪言巻二十一
　　明　娄坚　撰
　　书牍八首
　　上督学王御史书
　　坚闻之士之贵于天下为能脩其身以効之当世也其身之脩矣而人不我知功利不及于人此为世负士若夫进而苟以荣其身退而无以逭其责此为士负天下故士与其负在我宁负在人昔周之衰王迹熄而霸图兴然而列国之臣若齐管晏晋赵武叔向鲁季孙行父卫蘧郑侨之伦所以告于其君应对于四邻诸侯而行之于其国者犹依仿先王之礼法虽至于战阵之际犹能不以逞志而黩武葢传不絶书焉及秦霸西戎楚霸荆蛮遂以荡然无复顾忌战国之季士之言仁义尊孔氏不苟以求用退而著书传之其徒以有闻于后世孟荀氏而已耳所不为揣摩捭阖没没于荣利者几何人哉顾二子之书亦自不同孟子称尧舜而举世以为阔逺荀卿言法后王而秦以郡县天下至于今不可改也葢孟子见其本原而荀卿审于事势所从言之异耳实非有不同也由汉迄今所施设迭变而要有不得变者人品之光明卓荦也故贤者之用于世虽学术有醇疵才器有大小皆不失为君子据其议论以考其行事而鲜有不合其上几于中行而次亦得与于狂狷也自士习浸淫于乡愿而孔光张禹以柔佞移汉祚鄙夫之无所不至其祸岂减于乱臣贼子哉葢至于宋而儒学日益盛其徒固曰相与讲明圣人之道也而元祐绍圣间洛蜀朔党相诋訾若仇讐者皆一时之名贤卒于小人伺其衅以肆其螫毒而宋遂以不振可胜叹哉今者天下理安士气矜奋固宜无孔张之鄙而矜奋之极容或以乡愿之似而伏抵巇之机腹中之鳞甲纸上之戈矛亦足虑也所以折其萌而息其争在正学者之趋而已所以正其趋在辨其孰狂孰狷孰为乡愿而已所以能知其人在知言而已今天下之言诐淫邪遁为不少矣士之已登用者其言见于条奏之疏而甫求进者其言见于应举之文此一人也今日之词场人士方不胜其效尤而他日之奏疏天下又不胜其指摘则其故可知也是在考文章者而已矣夫今之经义葢仿古明经之遗也然已一禀于制非复昔之各有师承矣则但求无戾于经可也绣其鞶帨何为哉况更与之戾哉夫襞积故实为有学雕缋语句为精新昔人谓是文章之病也而今且务以此相髙其文率三年而一变又每变而人自为言俄而翕然宗之未几而又羣去之曽不若词赋之传逺也而况可拟于经世之学哉且言而当固无数变之理也理不可易而强为枝蔓以求售势不至于尽拂其经不止也祖宗朝初场题止五道葢不欲士之専于经义而徒以耗磨其日力也其意逺矣近世之号为能文章者以空虚无实之学而为讹舛勦説之词古今之变得失之林逺近之所习见习闻未有考也不过以侥幸主司之见收耳而主司者亦未免误以为才而收之此徒悦乎言之有异而不责其悖于圣人之经也文旣如是则其心术行谊可知矣读其文而轻儇纎靡者也则知其人必薄以浮读其文而恢诡谲怪者也则知其人必僻以悍如此人者而一日得志于天下其施于政事何如哉一倡羣和嚣嚣然咸自以为豪杰之徒迂孟子之濶逺而不循其经称荀卿之达变而未知其术不为狂不为狷敢于为机变而无所用耻尊其名而卑其实弱其中而张其外不知天下其何赖于若人哉奬而进之在主司为于其文无负士也擢而用之在朝廷为循乎其资无负士也士虽有薄富贵志功名者而平生所学固未必可用也用之而靡效曷足怪哉则无乃士之负天下亦所以造就之甄别之者或有未尽欤是故求治必先于得人知人必先于知言言之邪正顾所树之标所拔其尤何如耳养之以学校考之于文章试之以政事所以分别士类之才不才而进退之责顾不并重欤执事者亦尝以黉舍之学术朝野之政俗合于今日之文章而观之乎负在上乎抑在士乎得无有两失其当而徒使世道受其敝者欤孟子所云圣人复起不易吾言者有可以亟为之计否欤坚也虽衰且昬塞自分终无所効于当世而犹思所以教育其子弟窃愿有闻焉旧所为较刻四书集注序一篇谨缮写尘览亦足以概见宁身受其负而不欲负天下者葢如此冒昩干凟尊严不胜惶悚之至
　　与陈明府论水灾书
　　前月初旬邑中大雨异常两日夜积水髙二尺余此以盆盎贮中庭而测知之者也比之去岁凡五旬之雨而反髙数寸亦可怪矣晴后大费车戽乃得渐退雨时望晴旣晴而水未退又畏日沟塍间若贮沸汤焉禾犹可无恙而吉贝已十耗六七矣幸半月晴农家尚有生色而顷者连四五日微雨几遂烂尽岂去岁之荒未足方邻境而今使偏受其殃耶大抵种禾必极旱潦方为灾而其灾易见种吉贝即入秋满望多获而每忧朔望前后风乗潮杂以风雨扫地尽矣幸而免此但数隂数雨亦渐至糜烂纵有薄收非蛀即黄不过旬日便成十分荒歉此则瘠土不宜禾贫民不肯种禾之通害也其又有不可解者吉贝偏宜髙乡然邑四境本东髙于西而此番水灾反西杀于东此岂天实为之欤今虽欲使上官闻之犹不可得况九阍乎所赖有台下为福星傥得于新故缓急加意调停缓一分即民间受再倍之赐伏想仁人之用心必有以处此矣葢万户嗷嗷实翘首而望旌斾之还故辄为代诉其可悯如此母曰书生不识时务而嗤笑以为迂则幸甚幸甚
　　论上下区书【代】
　　不佞弟某某获从吁俊之后齿于昆弟之列又桑梓多幸屈大贤于百里伏承下车未几政声翔洽洁清之操虚湛之通敏之才精勤之力将尽抉迩年之积蠧一苏久困之疲氓甚盛德也尝蒙下问所以为政之大端不佞弟皆愚不更事未尝深思其当何敢率尔冒陈至其闻之素熟病之已久而不容不言言之而自信其匪私者则今日上下区之説也凡言治呉之难者曰赋额之烦重而催科难也民俗之刁讦而听讼难也胥吏之巧猾而去奸难也夫俗诚健讼其尤者挟虚以幸胜十二三焉不则饰小以为大十五六焉其含寃而求伸者十亦一二焉赖明公以公平听之而又不骫法以狥之无不各服其心而去则讼且自此衰息矣至吏胥之舞文不过托于赋狱两端今狱期于如律吏将无缘为奸独其在赋役者铢积寸累枝分别聪明不可以臆决也必求之案牍而案牍填委虽生长于乡而素习其事者犹无从穷其窟穴然窃以为明公之穷之无难曰清曰勤曰严此三者足以胜之矣故辄言其大略而明公试垂察焉夫赋额之有髙下也为官民田也非为上下区也何谓官田田属于公而民为之耕如佃户之输租故其则重自周文襄公以加耗均之又以金花银官布寛之而民少苏矣然犹有重额极贫之名也故豪猾得从而上下焉嘉靖中昆山顾文康公在政府因从中下其事而是时郡守王公始裒益官民田尽摊之轻则为斗不过三而止无复向之重至八斗者矣此葢行之阖郡者也而敝邑之贤宰为昆阳李公力遏浮议以三斗均焉此非一时诸公强所不可均而为是一切之法也葢为每区皆有官民田从八斗而减之至于三无不受其惠也则无不可以均也其意以谓均为一而示之众庶虽中才犹可以治多为则而寄之吏胥虽贤者未必能平此其虑之深逺而利民之大者也行之旣久官无所变更民无所觊幸众所同是而安焉自倭之创残而田多抛荒也于是槪县各区凡田自三斗而下至于一斗五升荡自一斗而下至于三升又各有荒熟米之分焉此载在经赋册可考也不云轻者荒者皆在六区而重者熟者皆在余三十六区也上下区之名始于呉淞江之小咽而巡抚翁公之少为通融也时则六区固蒙其利而各区亦以为宜迨巡抚海公専意三呉水利呉淞复通而起科亦还其故矣若巡江林之为奏请也非其専职而讲之不详也动于肤愬而察之不明也导之入于榛莽而曰凡田皆然则岂独六区云尔哉然亦知定额不可减他赋不可加而姑以人丁抵补终为舛错户部駮之宜也于时县丞包某至以此获罪去则是非较然矣然彼六区竟因之获利矣向之三斗者又减而为二斗八升五合矣是彼之鹻薄者积荒者与各区同而三斗者独得减也谿壑之欲长此安穷至于今五六年之间则赋之不均民之公愤有不可胜言者矣葢敝邑为呉下邑滨海瘠卤虽富户之赀其最上者亦仅当他邑之中然在今日之为政有官可不烦而民可无扰者其便二焉一则漕折之得请而永也岁免于贵籴之倍费也一则粮长之以排年充也岁免于编审之百蠧也譬之若织然其经已善矣长民者从而善纬焉可得美锦而惜乎敝民之欲毁之也其敝多端可略而举彼诚计曰贿赂之费一可得拖欠之利十即有欲振刷而例征之者先为顽梗以尝焉无已则雇贫无赖者而代受笞棰焉又不然则以逃亡而恐动其上之人焉吏之猾者又为之言曰此曹逋负终不得尽偿又粮之定额十可缓二急上区之人使输十则尝余其二为彼六区代输焉于计便不然课而殿咎归于官于是虽贤者亦或忍心而为之矣况又有动于欲者乎顷年六区之粮官旣为减三而输七七之中而征八是为七八五十六葢常有四分余之逋也缓急之间彼六区之蠧害各区者何如哉古人有言用其二而民有殍用其三而父子离此不过以缓急言非能尽蠲而除之亦非有横増而赋之也彼又计以为弊久必穷则又告于官而请以复熟之田补夫所谓复熟云者久荒而召垦之者也使向以其粮摊之各区则今之熟宜从其加摊者而轻之不然而为久缓不征也则田之荒者各有区今各就其区而征之申于上官而别储之以备缓急他日可以无借库矣彼六区自食其田而乃使概县之复熟从而代为输粮政之不平莫甚于此此端一开傥一旦有卒然不可知之费抚若按必曰取之复熟田而足耳又使复熟升科而至于三斗则彼六区将复诪张而求助于各区矣是岂可不为之虑哉且其敛之民而为贿赂之费者银或畞三厘或亩五厘此何为者也又其讼于官而幸得售其奸也必于新故交代之际道涂仓卒之间未尝有一言及于槪县之公议而吏书辄为之申详此又何为者也伏惟明公以父母之心子视槪县之民至平也以不忍人之政而付之乡校以采评议至虚也故不佞弟亦得究极其弊蠧而以闻于左右以赞助于万一若曰我上区户也而自为私则不佞弟之自处亦未肯同于流俗而况为偏私之説以欺其父母哉然犹有虑者今日之别白此无难也而将来之奸顽逋负不可知则请修铁板册长单而行之使一览了然又征科之法必多逋者先及而次及于其少则那移迁延皆不可得彼六区之粮亦可以无虞矣嗟乎李公之为循良百年来首推而奸民犹窃议之安知不复诋长单为不可行也哉是又在明公以至明烛之而已矣
　　与姚比部书
　　一自门下楚还奉书获报已闻移疾乐志里门窃欲献疑会先慈病困侍闲未暇逮秋而遘闵今小祥矣门下清节直气世人知之有如此中相知之特深否楚之役人所惮往而门下请之京师之竿牍人所同受门下谢絶之而又不欲防之然则非固与人异而自有不得同者正古君子之道也私以为门下居曹资深若有知者则渐移他曹而上宜也如其孤立无援必且出为监司方今吏道渐污门下以直躬弹压之不为峭刻而使人人黙知媿畏以造福于地方今正其时如是而犹不合丘园未晚也傥或逆揣而豫去之曰吾旣恬于荣进奈何投足末流此于身名泰矣而有违孔氏行义之防方今致主之术或未可必行而泽民之功犹得随分少展故愿门下之早出以为斯世砥柱斯人膏雨其毋曰凡生所言皆吾所悉吾自有独见以处于此则幸甚幸甚
　　与缪当时太史书
　　昨岁仲夏滞淹贵理学博杨君自少通家友善一见即问诸公子盛称绩学工文皆当踵武殊思觌面因赋奉怀一篇题扇求寄已防垂访适游君山失此良晤明日将往荅则已还郊居矣拙诗落句遂成虚语怅惘如何柴明府过推眷爱接待有加礼然衰劣自安其分不过于岁时一再谒而已年往子少未能半岁所一赴仪曹实由防犊非少鸡肋也儿才十龄孔孟外已尽读易诗书若礼记春秋则未免钩提要矣知与不知咸笑其迂旣以自误仍误儿耶囘思少壮时虚耗岁月于砚席所媿学古未能失在未曾迂不少悔也今世词学于枝叶似有余然醇雅或鲜其人力挽末流非大力如仁兄者而谁望耶窃意橅古者既未识本源师心者又轻偭规矩当今之时有能倡为欧阳氏之学庶几导而之淳乎欧答李诩第二书殆千古定论而世或反訿之况易童子问又忤俗之尤者乎文人好竒自古而然顾如欧公薄襞积雕绘而矫之以醇学韩而全不学其造语用字同时若王若曽若苏皆其卓絶者而未有不然也乃知古今人之别古以其神今以其貌比炫饰于隽永悬矣虽妄谈及此极不自量然以质所疑于仁兄或未为过乎前在曁阳曽上书督学公极论此事平平无竒耳然颇似识真辄一防之非量而后入也文多不暇录呈大要本之孟氏知言而已毎叹少读其书晚始有悟葢七篇中之最关系世道者尤在此数言也而宋儒者虽极尊孔孟然乃有尊之过而反入于腐迂葢未与之契者为不少矣譬如画家传神自古及今莫不称顾恺之必有能妙悟颊上三毛者斯不同俗工耳决非雷同一辞者之为知之也衰劣比读孔孟往往于不求妙解中觉程朱之未合非求与之异也不异乃异耳未知何时得促膝剧谈一豁胷中之疑惟有翘企而已友人顾谦服字民服者文康公季子之子也与之交三十年矣行醇谨而文绵丽明月闇投屡遭按剑以贡赴礼部闻两试巻皆翰林诸公定其甲乙以私揣之天下虽大宿学中或未之能先也今将具其文求正于门下而属以一言先容骥老而志千里得当伯乐必自此始矣试一谛观其文毋曰此腐迂某生之友也而一槩相量则幸甚幸甚书所惓惓再赋一诗奉寄又写曁阳杂兴之二并发一粲皆顾之所属也率尔狂僣惟察之恕之
　　寄黄贞甫膳部书
　　春仲辱惠荅知酬接为烦已占道体之康胜矣所凂极荷慨诺信矣君子之乐于成人之美也巽甫以譌传东还遂留待秋凉晤闲每言人士共宗为世津梁无乃过疲髙观察公才敏识超又以清操出之呉人相谓二十余年未见此监司矣初到数欲移疾或由上下异趋未必相安窃以孔子猎较望之今似小定足慰瞻仰扬清激浊行复见之其在斯乎昨岁公举名宦三贤近在三十年间而逺有昔贤之风敝邑之人咸切追思顾督学公意似有可否初已批行连呈而兹者复嫌类申欲各由报将疑举者之非公乎则其殁已久其后甚微私何从生即疑之自可密谕所由体访不必始从其合而后乃责之分也将谓三公先后相望未容一时乃尔多贤则西呉东川不同地吏治儒学不同官偶然接踵本无可疑且人之贤不肖虽各性生亦由熏染葢有小人而密迩贤者则恶不敢肆君子而牵制匪人则誉有不终以今揆昔岂不暸然不然则熊王两君子之相信相成此古人之事而今之君子之所深讶也如或明知非私而仅允其一姑缓其二铨曹以此用人尚贻崔亮资格之讥况于没世论定之君子而乃欲姑待独不虞敝邑之逝者旣与俱往而衰者难俟河清失今不并行有幸而章彻有不幸而湮沦夫人生同德而不同遇诚多有之其殁而系人之思乃复有幸不幸焉若此者乎此宜亦髙明之所深慨也故复覼缕上陈并录原呈及覆勘囘呈尘览不审观察公犹可委曲从容而得之督学乎幸甚幸甚不则一体姑迟而有待何如伏望酌其可而更为留神不宣
　　荅陈四游侍御
　　曩岁奉奠先赠公之文得于怱遽殊以未极鄙思为媿不腆之仪岂胜内慙重蒙哀贳加以还荅弥益汗顔衰劣之别黉舍七年于兹矣以北上之资构一小楼于舍后隙地偃仰其中亦自有少味旣自分衰迟朴野无可自炫虽一学博尚不欲沗岂敢有意外之望乎独少闻长者之论读古人文字颇与时尚异趣亦何敢造次为人言之耶先公已即安窀穸堪舆家言虽诚有之顾谁为识真者独有彼苍福善或能偶中万勿轻信异同之论也阁下造福下邑知与不知咸所佩服而重为党人所排公论久而自定今其时矣又念朝廷方召还福清公却恐又因而次且耳然闻此老以弛担自娯则地方类荐一疏其不忘情于阁下决矣先皇短祚中外忧疑中人不无可虞外廷未知所仗此岂志士髙卧之日乎承示及贤或有似苏明允少时欤度必有自露其头角者以深爱为厚望所以蹔时埋没未可知也豚儿已粗知弄笔然未欲令试于有司更俟一二年当不为晚叔达蹔北游还已久矣辰玉兄集序不过述平生晤言一寄殁后酸楚何足为文其葬遗命祔而逊之必欲再卜曽一经营旋又夺于众口想只在早晚决计符丞有隽才令誉到官后数奉使逺行此归久稽报命顷且独身北上矣仲醇兄集乍刋行性嬾目昬未暇寓目至如芜秽纸费犹慙矧于灾木扇头清音讽咏再三恍如获侍辄亦呈五言题扇一首以供嗢噱尊伻求速发裁报殊未能悉旣阙欵待又不成犒惶悚惶悚
　　与文文起太史书
　　昨岁承珠玉之贶旋奉一缄陈谢未有以报也所属写圆觉经文殊问一章虽已完纳衰年眼昬兼以素不便分窠书再写终未惬意慙悚慙悚自闻胪传之报知与不知咸为欣欣明德之后一也令闻久播二也淹迟大发三也尤在人皆以王孝若相期伏想令姊夫人正在京邸欢忭又当何如耶闻十年前济川师风雨舟中之梦相继两验一何奇耶此适足以彰数之前定而达人处世正不烦一毫计较尤其章章者也儿子得程文三首读之仆久与此别疾读再过语语骇心动魄真是奇观廷对一篇至今未得寓目虽然此犹吐竒舒愤之文也自今以往一言必正论一行必成法当自此始耳吾呉先达之文如王文恪嘉靖初劝学一篇虽古人何以逺过而操觚者妄目为无奇吾当为秦为汉耳嗟乎此苏文忠少而欲为贾陆晚而且较正陆奏议以进者也二公之文岂有一毫相似而其意自相悬合如此此可以概古文之脉正不在词采炫饰之间而已东汉六朝之文至韩栁而一振唐末五代之文至欧苏曾王而一振今读其文虽此数公者亦各自为词未尝相袭世乃有谓古文之法亡于韩者彼不知也曷足怪乎独怪夫耳而目之者辄因而肆其猖狂耳凡为文章但意髙识逺而味长古今一而已矣其有不同者遣辞布格之间耳仁兄绩学缀文之日久何待鄙言正虑初在词垣或恐为时尚所夺耳辄不自量而覼缕及之勿骇其唐突也近闻之淑士云仁兄为呉苑先贤传已有刻本而未防颁示并附以为请不宣










　　学古绪言巻二十一
　　钦定四库全书
　　学古绪言巻二十二
　　明　娄坚　撰
　　书牍十二首
　　寄申美中司理
　　自昨嵗旌斾南征此中米价涌贵民间嗷嗷汹汹防有啸聚之虞幸及秋转贩者舳舻相接既而嵗登非独頼以全活而已国家三大丧相继中外忧惶有同杞人俄而旋定无疆厯服此足徴矣但恐台省之间嚣陵诟谇习以成风而州县之政积偷成窳监司而上弹劾防何未足深惩有识者咸以民穷为忧缅想江右民风吏治为南方第一而门下学绍青箱节比素丝官为郡僚责専审克实门下闗通之脉也始于一郡播于四方为徳甚逺视彼优游省署而感时抚事或未免仰屋窃叹者何如也友人周君以服除补官贵属掌教南安不过旬月俸便可得迁所望借之羽翰俾得优叙其为感激岂有涯哉此君文笔敏给器度坦年甫及艾用无不宜少与从容便见底里故敢一为先容耳伏想徳星所临数及邻境此地苏文忠少甞游焉晩而南迁北归复再经过南安有学记刻石防州有赠士人孙志举诗及题郁孤台等篇过吉州有清都台三大字又甞写海外天庆观乳泉赋过庐陵为曽安止作秋马歌刻石闻其石今尚留曽氏处此数种似皆可榻得以语所在县令必能致之他日东还可当百朋之锡也此中寒雨自季冬十八日至今屡雪入蜡且三白矣闻周将治行率尔缄上记室不宣
　　寄姚孟长太史
　　仆于世味久已泊然而每闻故知之捷非独色喜且为之跃然慨然岂诚以一日之荣进哉亦为其人有可自见于世与碌碌者不同且世亦必有赖焉耳若乃孟长之捷既可内慰慈顔行且世酬旌典矧名已早着年已及强过此则为蹉跎矣忆昨相过览所贻书还为相识数称之以为丈夫处世若畏首畏尾苟以自完猥云明哲保身者亦足羞矣已闻膺庶常之选则又喜曰斯人也他日当以经术经世务且以文章回雅道决不苟为谐俗而已久欲奉书一罄鄙怀未遑也窃以为兄之志于斯道亦已久矣犹恐向縻应举未免博涉为优今拘馆程仍以华膄相尚则力追前代之深醇一扫今人之儇薄不在此时乎第当出其绪余以趋时适变而已仆童子时读苏长公上梅直讲书未之识也及壮因欧公须让此人之语始寻绎得之其后读韩欧曽王之文一一窥其高处进而求之贾董鼂刘又知遣词布格虽各随其时而其为卓然伟然一也如殴少时步趋唐末五代今见于外集者何其丽以靡也既登第乃一意为古文词而当时之文遂为一变本朝诸公其始为南宋理学所缚虽有博赡终不能高其俊厌理学者趋六朝颇工于词喜恢竒者称秦汉更流为诡吾呉之文王文恪陆贞山葢尔雅之宗也至归太仆始弃时人之诡舛絶不以时代为高下谓唐宋高文不减西汉非真知古文者其持论必不能若是之迈俗也譬之相马略其黄取其骏逸苟为不然诚未见其能古也此非吾孟长而谁望哉今在馆中知未免为应俗文字俟三年之后力追大雅未晚耳语多未可以书悉他日南还省觐或可从容为半日谈适须仪部家有北上人率尔附一缄意在倾倒不觉絮聒亮之亮之
　　与黄贞甫学宪
　　久不至西湖自仁丈蹔还里门便拟扁舟一叩宿留云岫堂中眺湖山之明秀聆谈言之斐亹净洗菰芦尘垢而因循未能果者非独嬾性固然实由家无壮子弟頽龄穉齿依依不能为再旬别耳闲居每念天下泰宁物力全盛而岛倭小蠢遂不胜其蹂躏譬如人生豢养太过小有疾疢便不能支又如旧族强盛来久一朝势去渐以衰落此由养生适以戕生倚势以兆失势故也今日之事但上有体国之大臣不植党不营私无以訿而妨才俊无以贿赂而养豺狼国是定则黒白不相淆吏治清则民生不雕瘁顾论此必无爽而力此絶无望宁复有救乎是宜仁丈之脱屣而赋归田也虽然有能深知而重任之岂可终以髙蹈为明哲哉昨岁东西创残实可深虑幸而荡平譬犹壮夫骤病非有药物能疗之恃元气尚可支耳今尚可不一惩而易辙乎民心即天心也人怨即天怒也若背公营私者日偷以自肥不知身之当为鱼肉而人且刀几我也念此实久一为仁丈悉之以当晤言巽甫去留已不辱命余续布
　　寄胡仁常明府
　　溽暑得书俄复腊尽翘企之深与感佩之至真与日俱积虽已附一缄为报窃有欲効于左右而未暇悉也自昔仁人君子志存乎当世必不荣通丑穷审矣然则何以言得志不得志也葢在乎用之则天下蒙其利不用则斯人受其病云耳若一身之否泰何论焉亦曽有以齐安羇客为明公言之者乎雪堂居士其才其识其所论列与见之为郡者至今令人慨慕而当时人主又深知之一为异已者所嫉至于下狱流贬岂非人情所难堪乎然独能然处之诚胷中度世与孔子所称得之不以其道而不去者合也今明公之进用虽少淹乎将未几而郎署内之卿寺外之藩臬郡牧其得吾志不逺矣所恨独不得在言路发舒感愤为世鍼砭然今之朝士颇闻有植党之嫌识时务者亦不愿为此何者同则日甚一日异则必不相安于进退两无当也不审髙明以为然乎否耶衰劣不胜防犊于舍后隙地构二丈许藏书之室未免称贷而佐费兹幸岁丰然方碌碌偿逋即欲赋诗奉寄亦未遑及至于札示一巻闻之沈生云曽嘱友人制巻然迄今未见掷来俟其一到当于来岁清和图之也李长蘅行呵冻附布区区并以为候严寒伏唯倍万珍摄不宣
　　荅方孟旋
　　日承再枉虽从容话言未敢造次扳留亦知仁兄之不以我为简也及长蘅来别与相知数人共集僧舍出示手书因言仁兄亦已长斋乃始大悔知之晚也夫以千里故人不为市脯沽酒犹可以不能酬酢自解乃至失不为具伊蒲之馔非仁兄其孰能寛之昨及一缄捧诵愧悚何已谓有试而誉则不肖已衰谓过情相借则又兄所不为或者爱而忘其丑乎不肖少为举业所縻终于孤陋两无所效幸而所父事兄事者二三君子于古人学问文章颇有承传不似近代诸名公卤莽幸亦窃闻其略而热心一片喜为友朋言之转相告语庶几不坠长虑非徒无益而先违老氏睢睢盱盱之戒乃有谬见许可如仁兄者乎不敢当不敢当仁兄兹役上则玉堂次亦兰省瞻对未期然仆以为士人有意当世惟长吏之泽最速最渥傥亦不以簿书为劳乎得在吾呉邻郡或容幅巾野服握手叶舟而非所敢望也幸因仁兄获以一言为屏冈翁夀限于格律语焉不详顾其父子之行之文差可概见矣书生习气语輙伤时赠别一章尤为胡乱凡兄所与必无荆棘或可令见然亦望慎之秘之有赠长蘅五言题扇他日一相见京邸即索观之亦见不肖之待长蘅非浅鲜矣长蘅所付绢濶而少矮须嘱装潢工人缀黄绢于上下玉池内旣宜悬挂且于称贺尤妥也使到后方取绢归若非雨中具草未免使者空还今幸留一日以待晚船早食后即得应命未能巧迟何如拙速想见掀髯一笑耳
　　荅呉兴王君书
　　仆钝且衰已絶意当世之名兼酷信释氏每恨知闻之晚渐益泊然乃防不鄙惠书郑重且拜珠玉大贶若翘首云霞而倾耳韶濩也惭感何已何已忆自少壮至今凡读书为文皆不能与时俯仰以遂成其名虽小夫竖子之能捷得者犹媿不若况于名公才士之未必果合者乎顾窃有闻于宿学其言虽迕俗而颇与古人合聊一为陈之仆尝举东汉文胜六朝六朝胜唐人以问又问古文之法何以曰亡于韩唐人之诗何以曰无五言古语未卒而其人哑然笑曰子为疑我而问乎抑果有不释然者乎此殆呓语耳试多取古人之文与近代文杂而读之其若饮醇若食蜜者必古之卓然者也其若餔糟若嚼蜡者必古之靡靡者也不然则今也且非独文也夫宋人以议论为诗诚不尽合于古至其髙者意趣超妙笔力雄秀要自迥絶未可轻议今乃欲以赝汉唐而訾真唐宋容足慿乎仆自闻此快论中颇了了然才旣不逮人又不蚤自力于学迄于无所成立比者百念灰冷不恨无成且愿学之思亦都废矣衰年遘闵病复乘之何心及此姑述所闻以为报耳苦雨十首田野朴拙之音聊用发笑而已至于字画非曰能之但以嗜好旣久庶几识真苏长公论书寄子由五言殆尽其理此在髙明可以顿悟渐入也目眚不办作小字又方伏枕闻有风便彊起口占想防垂亮
　　荅张季脩书
　　兄昔别去为万里之行每一念及輙念唐宋以獠杂居之地困苦迁人贤者不幸时或遭之耳其于初试犹知悯惜尚不令逺去其乡也而今者名为听之掣籖已陋甚矣况实寄之胥史谁不知者虽公无取矧又蔑公及其迁转一以资格为叙往往贤且能而见屈庸且浊而获升葢明知之而不复顾者多矣闻兄在彼知而欲援者多有忤而欲挤者不无诚寡不胜众顾好之者之气力浅而怒之者之机械深亦那可以常理论总之自有命在兄虽在逺亦颇闻吾呉近岁吏治民俗乎猝有小警孰可仗者幸楚蜀来者或遥闻风采或已睹设施下邑新政庶几惠人解而更张意在兹乎譬病暍之人沃以清冷又似痿痹已久蹶然忽起喜可知己兄所谓能不同忧者失在父兄不能训子弟自有以取之岂意披裂至此彼悍然而图报复者犹可知也狺然而争骨者其谓之何乃外敌方嚣而内衅复深抚而用之者旣昧于长算伺而乗之者又迹于大悖里闾传为谈笑亲知莫能解纷惟有涕泣之道自西逺来诗之言防墙御侮彼岂不闻顾出于骨肉至亲倍足感动耳来札言彼中秫多而泉冽又以善酿之法试之而酒不能佳何欤岂麹有不宜乎不然则暄寒之地气或相悬耳向尝欲按东坡酒经杂麹与糵以粥为投一一按其法而试之傥可为发兴乎又未知在彼所酿用麹用丸子若麹也则酵于何取此中卖酒家如祝如张问之酵皆茫然不能言也咸取给于酿手耳兄岂亦尝识之乎向者朱提之句虑兄过于清苦或不便于同官讵意兴文之相成如是若兄之摄邻邑篆亦已闻之彼岂尽如兴文耶美人蕉曾于呉江识之然非其花时也荔支蜀种或异闽读蔡谱即闽亦悬计得书后兄已尝甘久矣承惠蜀葛贤者之贻诚当服之无斁况逺地土物尤所足珍多谢多谢令子尚未及晤闻其留伴孟夙养疴俟愈与俱还真季脩儿也残岁若不东下来春必西往见之若其资敏而笔超已窥见一斑日益又可知己孟阳尚留潞州友人官廨一缄乃郎已领讫俟有风便当寄示见及书叔达子鱼汝亷各为道相念矣适作书连为客所娚多不相属尽四纸至笔倦而止
　　与王庆长
　　自闻令子游庠便宜遣贺并候圣善起居惟一僮差知书亦差解事不可去左右遂逡巡且俟谒庙后虽曽见全案又不识令子之名今乞并示其字小试为发轫之始于世家不足重朂之努力接武正在今日矣圣善抚孙如子属望殊殷未即有以慰之虽得失早晚有数实恐平日工夫未即能精进又未知师范何人近来此道转衰然严重之与寛纵如白黒迥悬想不至误耳尤望叱名于圣善前委曲道及也新书细葛聊以申贺惟幸笑存闻已为司防公建祠不审择吉何日奉安像设此诚舆人公举一乡盛事然鄙意终不喜过尔雕饰第如郡城范庄祠宇非独易办抑亦可久且所重本不在此不审与何人商量务出雅道胜人多多许也临期当同二三友人瞻仰拜谒不宣
　　与殷辟非书
　　比有所闻于道路言足下所与狎者或非其人颇有燕僻废学之忧叔达子鱼辈欲同诣诤之庶几翻然仆谓少年偶一失脚吾辈爱之旣深宜相为防其短密以一书规切如辟非聪明岂有不听受者诸君便以见委将发而会闻卜吉行纳征礼当俟过此而后及之今则不容缓矣先公逾衰而举长君逾下夀而举足下每见其怜念之极自言老翁誉儿将来应不隤家声恨不获见其成立耳已闻其命名且遂为之字足下顾名思义傥有先见其倪而为之防者乎夫旣往何足咎丈夫贵自新耳吞刀刮肠饮灰洗胃是在今日矣若以习气难除请献对症一方不过痛念先公而已虽有缄砭何以加此仆尝论人生少而寡过多得之禀受若过而能改弥难其人辟如本无酒德虽终身不濡唇有何足异如其居常五斗一石偶有过差便断杯勺如此等人岂非豪杰人之称之并其前日之瑕皆为瑜矣仆又尝言习气之病宁失于狂如好游狭邪是毋失于贪如注物决赌是夫此两者岂有优劣顾病狂尚可疗病贪不可治经见已多不容不具陈非谓开一端以成足下之过也今日所望正在无非无辟庶足慰先公于地下耳二扇写纳向曽以小楷题极精小扇今尚存否此先公命写勿入他人之手嘱嘱
　　密扎劝殷丈保啬
　　孟阳昨见过云丈丈垂听鄙言便思断欲保啬安享晚年淡泊优闲之福今之丈人行年逾七十老而不衰如丈丈者有几自非好古近道之君子亦乌能无所牵制挫有余之形气悟无为之闲适者哉然以茂仁仲与两丈皆年未满七而或已鳏居十年惟寄情篇籍或遂谢絶阃内止用米汁自娯此皆所与少同志长同学者也今遂与二老而三又同恬旷之味则丈丈之遂能决然吾逆知其必无难也某虽向衰少于丈丈尚二十四龄而须鬓半苍早卧晏起兀然一室如苦行僧此真不能非直守礼实爱身也而非不欲也顾辄以此言进者无乃与性不能饮憎人衔杯者类欤窃尝思之以为某未衰而衰之征十见其七丈丈犹强而强之实亦减其一则耳之于听少不逮前故也又窃以谓虽一不如前而不失为强此可以调摄复也葢五脏之虚实各有验于形耳属肾若丈丈者独肾一藏微伤而余四者固未尝亏也何者以饮食起居无异平时故足征耳非若他人衰老同时俱病而溃不可收者则又尝私验之矣比者丈丈自江隂还晤仅一月别耳而耳病似全已私谓仲与丈若自后复不逮今则致病了然已数日不晤而仲与丈见语君言殆不诬以数日之汰遂几丧其一月之啬可惧也以一月之啬能使七十老人顿还其一藏之亏然则宜何如自爱耶又尝谓丈丈之可以娯老者三喜读书长于吟咏一也能饮醇赖以陶写二也有二子皆慧可以授所业三也此三者可以夺彼一矣而又有一宜过计家贫子少尚当以百年看其成立老氏有言慈固能勇若如此则闺房之内尚当有脱簪进规者况于学古近道与彼二老同其少壮而独以旣老之年顾不能自割于爱我者之规乎诚不胜惓惓又虑面谈不悉故敢复以书赞决
　　贻邑学二师书
　　昨承传示邦君之命欲俾以艺文之事与昆季周旋此非独不敢辞而已某于诸生中蒙眷待有加实倍伦等去冬先人病亟旣拜珍药不幸大故又赙奠猥及葢于一体培植之中又窃抱知己之感长虑驽钝终无以报更荷不遗仍有此命然窃有中所不自安者侍闲或值他友不获面质辄以书问今科场文字与经术渐不相关某虽颇好古书而絶非时文当行舍竽挟瑟旣以自误美芹献曝或复误人此所不安一也又方居忧苴绖菅公庭岂敢趋跄儒冠逢掖私心实怀惭恧此所不安二也兼以容止朴野语言戆狂以侍君子或多愆尤又自省生平迂疎有爱有憎虽万无召谤之事岂必无见疑之人此又所疑阻不安三也伏惟师长知我爱我求为具陈感激之私且斟酌疏数之间使上不负归依至心下不为进退无据幸甚幸甚
　　与唐四兄叔达书
　　不肖自成童时闻之先大父言汝父少卽勤苦自力于学问师以不烦吾旣多长者之交家僮不足于役薪水之劳皆汝祖母亲之而父怜其母往往分诵习之功助之汲每读至夜分一灯荧荧母对之绩相与劳苦或时至泣下其后学渐成以明经为学者师俯仰资焉又十余年不肖渐壮而先君亦已衰矣大父又言而父之养我可谓已勤然而观其意时有不足于中者冀有所得以为父母荣也此诚人子之心耳吾自分所享已过丰岂更有望哉所以为尔父惜者其平生志行宜有闻于时而名不出于乡闾不能不为介介也及不肖屡进而见摈家君又数称时命以慰之又见所与逰者或父行或其同侪非名公卿卽怀宝遁世之士皆服仁义而称诗书若与时之人异者则又私以为喜或时愀然曰而能养我如我养而祖独而未有子嗣续谓何且尔后衰欲如我今日岂可得哉不肖乃为解之曰大人勿忧此亦命也已而先君终不获抱孙以殁殁三年图改卜宅兆葬未有期而不肖举一男于是祔葬之意乃决窃念先君于事父母尽其孝于事伯兄尽其恭于视其妹若侄尽其友爱无一椽数畞之承借而辛勤至老以卒有宅一区有田百亩以诒不肖坚又启之以诗书之业疾未病时友人之子若孙求赎其先所卖田数十亩慨然还之所得金尽以分娣侄及诸女可谓尽其慈因谓坚曰惟我为父兄可作如此处分知吾儿必与我意合也未几而病以至于大故哀哉痛哉伏惟知先君之深能名先君之为人者莫如吾兄且居常数称唐先生有子非兄铭之而谁也旣状其大畧又具述先祖先父平日相与告语之意以见先君之的然不媿于古人者果不必其施于用也

　　学古绪言巻二十二
　　钦定四库全书
　　学古绪言巻二十三
　　明　娄坚　撰
　　杂铭二首
　　友人朱叔子手制笔筩寄上韩大理请为之铭
　　猗管城子或含或濡巻舒随时黙不求试试即霞举乃见其奇用之书狱其所平反审克无疵用之弹压朝廷以肃靡有诡随晋而宅揆浊可使清倾可使我之察亷如彼秋毫心正焉欹朝考夜庀退而即安必慎其仪整冠危坐牀无博山屏逺伎帷乃有野老为子考室巧若工倕截彼竹根刻为觚棱莹若琉璃又为之图貌一丈夫坦腹委蛇殆有道者若营四海邈焉深思所思伊何赏不酬劳少恩见讥用而不效世所抹摋媿无能为我铭斯筩寄慨槖笔孰簪且持彼美人兮硕大且俨子是之贻
　　丁叔保梦觉轩铭
　　佣奴也而梦为君富人也而梦为仆昼夜岂有分而孰为此反覆梦果妄耶觉果真耶形之拘拘乃遗其神神何为者无昼无夜无寤无寐而命物之化别梦于觉梦也防防悟觉亦梦觉乃惺惺众所共营吾能勿争众所同去吾能勿怖以我梦空破我寤执寤亦非真执亦不立是为大寤庶其保防
　　赞九首
　　歙江君洎配罗画像赞
　　士也而徙为贾夫已争寻常辨良楛矣而不失为士者匪利之没而义以为祖也女也而行为士夫已称诗书训窳啙矣而不失为妇者匪刚之乘而柔以为砥也去夫黄山白岳鸿鹄之所控搏而游于五茸三泖蛟龙之所屈蟠族党称之里闾信之谓范在陶谓光配鸾不知者以为誉而其知者以为平世之考槃
　　题画魁星赞
　　予昔于琅邪王氏见所藏星宿画像葢摹唐人迹也世俗所画魁星于帝车之斗魁杓七星及文星戴匡六星武天庙六星一无所肖不知始于何时疑俗工为之耳顾于缀文之士有朂焉因为之赞
　　列星之降咸陟于皇有吉有凶垂象之常凶维险贼吉则易良或屈枳棘或登岩廊率以文售庶几德将有播其恶在贵愈狂有流其膏虽卑日章天耶人耶一否一臧匪已之求而星是禳徒文之炫而实靡当其所为庆鲜不为殃
　　题大士赞
　　寂然宴坐而坐抚大千炽然説法而一念不迁岂不独无而彼独然泉出于山放为漪涟壅为污渎本一清泉凡夫本觉诸佛匪悬从寐而觉旣觉而圆尚无始卒岂有偏全我闻斯语于大觉仙惟熏惟脩则几乎贤
　　杨裕州像赞
　　吁嗟乎杨公是能以经术起家俾后有承而前有光灿然而暐晔者其早达之文章肃然而治办者其歴试之弛张今之俨然在图目光烱烱而神采扬扬者孰为渝而孰不亡至于用之未尽其才年之未满其志自昔贤而每叹吾何从而问之于彼苍
　　葛实甫像赞【有引】
　　洞庭葛实甫往岁浮舟东下于友人席上一见语合知其为读书自喜人也居常见伯兄震甫以能诗称于人人即亦学为诗当其得意似不肯多让然予颇疑其貌须髯奋张眉睫间常有精悍之色必不徒以渔父老也君尝客徐州从萧砀间豪儶游遂慨然有志当世思自奋于功名为国家干城御侮之臣而未有当也会其所亲有客居余邑者间岁必一来来即数相过从因乞为像赞葢予尝自谓生长泻卤之乡每思放浪于湖山而君更去其浩渺之观汨汨焉若不能少自逸者此若不可晓然其实一也譬夫抱幽忧之疾则企羡游仙甘麯蘖之味则不堪枯寂其于内不足而不能无羡乎外等耳曷足怪焉赞曰
　　子之家山水竒絶殆与人世隔子之平生以诗人自命岂与庸庸者而为役顾乃舍舟楫于江南而走风尘于淮北葢吾覩子之貌而得子之心宁有多髭而赤颊謷然若有所自喜而肯以自暇逸为适者乎
　　洞庭张君像赞
　　貌庄而色腴苍然兮飘须吾以窥其亷隅殆当世之通儒耶而玉也终韫褐也晏如自托于山泽之臞假令其早岁获售岂肯局促效辕下驹为顾安得快风活水一觞一咏驾峩舸而扬十幅之蒲于春秋佳日长啸傲于五湖
　　呉宜仲小像赞
　　澹然而萧疎其山泽之臞乎而目若有所营葢托于艺事以自娯乎尝试与之言笔墨之适手俱忘至其与物肖也曾不遗锱铢殆其观物也审而与之遇者在意匠之初乎若夫与世异趣而屡空晏如傥亦可得而摹乎
　　罗谿王翁画像赞【有引】
　　王翁家治城东南数里外族之人皆聚居焉遂称于邑曰杨泾王氏以农起家比于素封羣从子姓又以诗书之业润色之翁为人坦然长者邑有赋役尝先众人任其剧前后为邑者凡赋之事必谘焉有相与竞者每属与其议虽未尝一一别白是非然以不苟为利终不至召哗取怨也是嵗秋杪翁届七十多往献寿焉而其婚家朱君独先期致翁画像请为之赞予以谓富寿康宁福已备矣身好为徳而后之人咸思奋于经术殆未有艾也秋爽正新酿秫以为酒鱼蟹以为馐嗅萸菊之幽芬接亲朋之情话生人之乐复何以加此赞曰
　　厐眉飘髯有类山泽之臞者其貌之谡谡耶敛容守口每羞里闾之侠者其中之毣毣耶有诗与书不忘锄耰旣富且夀所寳俭慈其知者曰此其为腹不为目者耶而不知者犹以为容容之福
　　殷先生画像赞
　　吾始识先生于旣强虽坎是纒而神采孔扬往往以文而吐其芒得酒而托于狂波涛翻于唇吻而云霞烂乎缣缃彼防笔而貌之者乌能彷佛其中之所藏洎乎始衰乃仕于时有来自京师言其貌不加老独色若降而卑气若降而殆将图逥天下于掌上而退守其雌然名日髙矣而众莫与亲官屡进矣而归犹食贫向之挟文酒而自雄者出之以感慨而益振若此人者必能使后世想见其风神目烱烱而顔苍苍置其峩冠绣裳而布袍幅巾不知者其以为山泽之遗民耶
　　题跋十六首
　　跋苏文忠墨迹
　　坡公书肉丰而骨劲态浓而意淡藏巧于拙特为秀伟公诗有云守骏莫如跛葢言其所自得于书者如此此巻为北归时荅谢书予所见公遗迹独楚颂帖用笔与此相类彼似少纵而此则穏重皆可想见纯绵裹铁也今为辰玉太史收藏惜巻首脱数行属予补之公书自不容轻补特以此书极文章之妙致得展巻即一诵公全文亦大快也今世之重公文又十倍于翰墨至其悟解处或似好事家多不辨公书真赝抑又何耶末段然则则字葢公名之误今装潢迹分明非笔误也
　　跋张氏圣教序
　　呉江张异度重装其大父某公所藏圣教序帖寄示王辰玉及予属跋其后予性躭书于古人笔意微有窥然不能以纸墨辨髙下如好事家也此帖传世颇有院本之目独黄长睿以为皆逸少极迹韵故自髙后人学之不能至耳窃意右军书必变化多竒浑涵不露不应劲峭一律乃尔正如百衲由乞假而成安知其中不无唐初名笔耶捶搨既久欲得完好如新者要为未易予少时曽见唐三丈道述所藏是未断碑佳本后归王奉常今亦不能忆矣顷又见邱五丈子成藏本其挫衂牵掣处几同真迹惜残阙不全周览此本亦不多让异度其寳藏之至于字画之妙的为唐以前书须辰玉一抉其秘非予所能知也
　　记苏长公二别号
　　东坡此书古淡遒劲虽知好公书者未必能识也予尝见别本及士大夫家摸入石者要当以此本为真正又纸尾有东坡居士老泉山人印葢公自黄还朝旣衰而思其邱墓去作此书不逺两别号殆相继于元丰元祐之间也当时如宗室令畤尝从公为颍州倅亦札记及此而南渡后虽马端临之博犹以老泉为明允别号至本朝杨升庵其该洽为一代所推亦仍其误故并识之使览者有考焉
　　书四十二章经后
　　此经之来东土也或曰此小乗教也迦叶摩腾竺法兰恐人之未必信受而姑以易知者先之也予读之再三以正思惟求之窃以谓斯言似之而非也释迦之教固有权有实有渐有顿谓此四十二章者靡所不该可也读之者见其数数于持戒离欲而以意小之也佛不言无脩无证乎又不言方便门如化寳聚云云乎儒者之言仁义同于布帛菽粟老氏之言人人能知人人莫能行皆此类也夫道岂真有大小哉友人杨汝戢作放生亭于其州城之西数聚善信而为会焉予以为即放生即大乗菩萨之因也故书此以贻之而并识予之所以读是经者未知其果能不谬焉否也
　　题手书遗教经后
　　右遗教经共二千三百七十八字佛灭度时垂训弟子之所説也观其首持戒次节所受次除睡眠次制瞠恚次灭防慢次絶謟曲次少欲知足次离閙精进次不忘念次脩习诸定次増益智慧而终之丁宁于戏论放逸虽略説法要而五大部之防不过是矣无顿渐无大小乗住是法者则声闻缘觉之所证也无所住而生其心者摩诃萨之知幻即离离幻即觉而如来之因地法行也如吾孔子删述六经浑浩渊深矣而论语足以蔽其防学佛者舍是而谭禅悟譬儒之蔑四端五常也终戏论耳圆通寺僧以素巻乞书此经将以是为荘严佛土乎则弄沙成塔等是宿因如将直求之身心乎则始乎珍重木又终乎无放逸已矣僧名文福类不徒为道人之名者故书毕又以是告之且愿凡我展诵者虽白衣亦皆作是观可也万厯乙巳九月望敬题
　　书平淮彛雅及碑文后题
　　予昔未更名前不记何年为叔美写栁州平淮彛雅笔稚不足存叔美乃装为巻缀茧纸其前再以乞书因为作小草录韩碑文此文典重简质得大体虽旋仆于元和然李义山诗云公之斯文若元气先时已入人肝脾愿书万本诵万过口角流沫右手而苏长公亦有千载断碑人脍炙不知世有段文昌之句则公碑之毁不毁固不足为公文重轻也先友张二丈茂仁每言入蔡擒元济皆李愬之功而碑不详非纪功之体俾后于何考且失师武臣心非公文之至者予以谓文之繁简自有体裁公叙愬功一则曰释贼将用其防战有功又曰用所得贼将自文城因天大雪夜半到蔡破其门何尝不归重于愬若加详则公之序不曰一二臣同乎又不曰旣还奏羣臣请纪圣功被之金石乎诗又不云惟天子明惟断乃成乎且愬之勲名国史有传家庙有碑何虞不详详之此碑非体也昔太史公作史记以屈贾合传至班汉书始具载治安诸疏葢子长以为不书不虞其言之无传也况此碑本为天子平蔡作宁不重专断而顾战功之详乎若曰帅臣之功由天子之断也是宜详不详则当时之所以平蔡者不着以是论公斯文吾又奚暇与之辨哉
　　为友人写韩送王含序因题其后
　　世之称韩文以怪怪奇竒吾尤重其大雅卓然独不牵于流俗苏长公云文起八代之衰以此耳而愦愦者乃曰古文之法亡于韩不知其所谓亡者何等也此诚儿童之见所谓蚍蜉撼大树者惜也贻祸聋瞽自治至今能知诵法公文不随时代为髙下者赖吾呉二三名公乃至迩年凡操笔为举业者人人以古文自命弥不胜鄙倍矣予为平仲录此文为其能言所以学孔氏之意真孟荀之俦也视区区焉以辟佛老重公文者不有间乎平仲之乡先达有归太仆熙甫其门人弟子之称述或不尽泯泯平仲其必不以斯言为狂妄耳
　　书敬姜论劳逸后
　　子鱼致茧册属书国语季敬姜论劳逸一篇意在诒逊顺之谋以燕敬事之子耳予尝慨道丧世衰父兄之教不过于文词子弟之率不过于科名未有以礼法为重者非独稍长而然也自出就外傅亦知有不帛襦袴乎有夏楚以收其威乎孔子所谓欲速成而非求益者比比是也虽有严父授简几能出诸袖中而诵其言不遗者乎予尝欲与同人择古礼之易行者及本朝会典之所明禁者躬先之以训于家顾以衰晚举子防犊为慙犹幸食贫布衣疏食冀得免于慆心溢志而于礼终未有闻也所以训勅之宁见謿于朴野毋取憎于儇薄如是而已顾安可必耶若夫恣柔爱之道而不失雍睦之轨彼葢能以身为教者此尤未易以庶几也书毕识之以见余两人之志之同耳
　　题草书杜诗后
　　自唐殷姚选唐诗宋严氏以禅为喻至髙氏之品彚出而世渐不识诗之有真皆皮相耳以故于子美之诗且有优劣之论葢律体之自创絶句之怪竒其入选者希矣如此非独不知杜且不知汉魏况三百篇哉此犹均屈氏骚也而不无置论于卜居渔父者耳予以为苟出于杰然超然则虽宋与汉唐作者何异若苟以形似而已吾未见其果有合也元微之诗云杜甫天材颇絶伦每寻诗巻似情亲怜渠直道当时语不着心源傍古人可谓真知之矣而韩昌黎犹有蚍蜉之诮则尤髙出于其上矣雨窻为李为舆司农作草书因僣以此质之不知亦有合焉否也
　　题手书苏长公前后赤壁赋后
　　友人有致二巻乞书前后赤壁赋者展巻见画固已不乐旣而思之此二赋诚谪仙人语岂容俗工便知若后赋不画山髙月小水落石出乃悟今世画手葢未尝读赋者为不少矣至舟中画一人若僧者似谓同游果是元公此又不足怪也又尝见他书有谓坡公误以赤鼻为赤壁者非也公别有书赋后约二百言是元丰六年秋题首言黄州少西山麓斗入江中石色如丹传云曹公败处所谓赤壁者或曰非也曹公败归由华容路今赤壁少西对防即华容镇庶几是也然岳州复有华容县竟不知孰是葢公旣借曹公以发妙论犹后赋鹤与道士云尔岂必求核而不知者遽谓公未暇考所见殆与此画手同信知痴人前决不可説梦也
　　写苏长公秋阳松醪二赋后跋
　　信笔作草书素尽又及于楮觉笔墨气韵便尔有分非楮不逮素也闻之郡中善装潢一老人自嘉靖中倭入犯后絶无佳纸其言殆不妄今呉俗虽趋于靡工巧或有加于前而絶无注意于纸者可见俗之所骛于文字笔札独草草不能精谛矣东坡诸赋世人知有前后赤壁皮相者犹或訾之能言秋阳者凡几矧于松醪耶记公小简有手书此赋寄人子弟云以发少年妙思又有书赋后云予与呉传正为世外之游将赴中山赠予张遇易水供堂墨一丸而别始予尝作洞庭春色赋传正独爱重之求予亲书一本近又作中山松醪赋不减前作而传正尚未见乃取李氏澄心堂纸杭州程奕防须笔及其所赠易水供堂墨录本以授其甥欧阳思仲使靣授传正且祝深藏之云云公之遗迹或尚留人间或已化为尘土所不可知而斯文之传固无穷期也予好公诗文前后所书甚多虽字画不足珍或托于公文而俱永然意尤在世人能得之于语言蹊径之外何必区区求之字画哉
　　手书苏长公问养生后题
　　窃尝妄论六经之外文之谭理而达者无如庄子论事而达者无如国防后之作者能兼撮二书之胜无如苏长公自韩昌黎振累代之衰力去浮蔓以为怪竒然其句琢字链犹在虚实之间至欧学韩而益畅之并去雕刻而务出于平易又一变焉长公后出与欧同出于用虚而笔力豪横倏忽变化后有作者无以复变亦无复能逮矣予旣节录诸家之书又录公此文以见公之所谓辞达葢如此也
　　书杂录唐宋诸家论文简牍后
　　予自中年后颇知好古读古人之文知其所自得皆髙雅不同于流俗又证以所闻于长者乃知近世所号为古文词直以应俗而己未可言文也凡为此者失不能识真故耳比因静之兄致茧纸索书为节略唐宋诸君子所以论及于文字者分真行草大小错出杂录数条以应之知静之必爱其所论不复计予书之工拙耳
　　题手书东坡文后
　　东坡公之文人知其不钩棘而竒不绳削而合华然浩然为古今文人雄豪逸宕之宗至其悠然以长渊然以邃可想见公之胷次坦洞旷必非世俗之君子所可几者他人未必能知之也故予为子鱼录此数篇各有深意初欲录东皋子传后题较酒经似更有味然爱其韵语又简而曲折尽意故不能舍也若东皋篇自当写置坐右髣髴日侍公于酒间耳
　　草书东坡五七言各一首因题其后
　　世之论古文者谓法亡于韩而予以为贾马之后独韩最髙雅如进学解斆荅客难解嘲而为之然皆不拟其词格而命意尤醇雅真儒者之文也至其诗尤不宜于俗读调张籍一篇虽盲聋可几于聪明矣宋人之诗髙者固多有如苏长公发妙趣于横逸谑浪葢不拘拘为汉魏晋唐而卒与之合乃曰此直宋诗耳诗何以议论为此与儿童之见何异予喜字画多写唐宋人诗文以应来索者葢数以此语告之
　　手书东方客难篇后题
　　岁辛丑季夏雨凉如秋方枯坐忧岁聊以笔砚可亲无风燥日炎之乖漫写东方荅客难篇葢自曼倩创为此文而解嘲荅宾戏达防应间之篇纷纷继作然独子云可以追配崔班而下不无靡矣至唐韩退之始变其音节而为之体气髙妙非东汉以后可得而同也而世俗瞆瞆犹以时代论古人之文亦陋甚矣予书此文葢重其始然味其词防如所谓脩学敏行及自得云庶几能知道者至客之设难止援苏张而曰泽及后世葢轻世肆志之防有在言之外矣此虽扬子之广肆或未必与之齐也






　　学古绪言巻二十三
　　钦定四库全书
　　学古绪言巻二十四
　　明　娄坚　撰
　　题跋十九首
　　为人写赤壁赋后题
　　东坡此赋予尝见双钩郭填本淳古无防拖笔葢得意书也恨不获覩真迹耳未几或以勒石亦自可喜不逮摹本逺矣顷有以素巻索书念真者在前欲肖弥逺不若自为书应之间有似摹仿者记忆在心手适与俱也此文与世俗异者二字自注者一沧海作浮信是句中有眼共适作食葢用释氏书声是耳之食色是眼之食味长不可与适等也又更字下注平不注则读者必且谓意同复字矣以长公雄文意到笔随何尝作如此推敲识此即于读古文词庶不草草然非独此也有好为髙论者其失与此异而其妄尤不可不拈出为狂率之戒公之谪居岂遂能无动于中伤之徒此赋篇终借水月发端以畅所欲言固骚人之重曰也其误以赤鼻为赤壁或亦故为错谬以避谗欤不然以公博洽未应于平生数过及久羇之地犹未识曹公丧师逃窜处也又赋乃骚类往往寓近于逺借浅为深此赋卒章正其本指首援曹困于周终于一毫莫取人生有尽长江无穷首尾相应而近有好为髙论者訾末段为虵足立论为腐迂若然则此赋虽不作可也未知结撰安论文章后生误信将堕渺茫诚不可以不辨
　　书掲鉢图后
　　顷过昆山忆昔所与俱来者强半已非其故况客中之旧好乎独于王以宁兄得共从容间又携示仇实父掲鉢图葢临李伯时本也然譬犹未识其人偶覩画像而妄言肖否其孰信之所据呉沈二跋耳而文定首言五代人所绘即非摹李沈又及于着色即非白描岂装潢之或误欤余昔于京口识新安丁南羽见其画佛像老笔纷披于简澹中出竒古叹曰此其为学呉道子者欤比归又于友人沈公路处得见罗汉渡海图一巻变幻百出莫可端倪而纎细妍妙极于毫髪则又叹曰不知李龙眠更当何如凡余所未获见而髣髴焉者其持论每如此以宁兄试别以示识者不知于鄙言亦有取焉不也即据所称此绘宾伽罗故事当必有考而释典或载宾伽罗此云青目葢论主之一人亦不详其为波旬也当更于翻绎名义一编求之率尔献疑诚所未暇耳
　　书东坡孔北海赞后跋
　　东坡之为此赞葢其未衰之年而颍滨归自岭南则为管幼安赞皆有慕乎其人而托之文词以自见也二公少以侃直不阿见摈然长公不慎数以言语忤人而次公不然崇宁佥人直以党籍锢之耳世之鄙夫麤知议论古今者妄谓北海之死固所自取虽其才略亦岂足办操先主于斯时自救且不暇而谓能诛之可乎篇末言方操害公惜无复鲁国男子皆非实语悼公之深而伤时之无复斯人耳读此文者勿如痴人之听説梦可也
　　又
　　余喜读东坡文以为世俗之歩趋古人者皆优孟之学孙叔敖耳公为韩庙碑言其文起八代之衰自宋至今有识者莫不服膺近始为掇拾雕缋者所汨乱靡然从之殆若效南蛮之鴃舌而笑诸夏之为陈人也予喜韩苏之文诵读之暇手书巻帙者数数矣至其诗多有独创而髙奇不无信笔而率易然性所偏嗜亦时讽于口焉訾我而当者尝改容谢之不复与诤论然中心之好终不为衰减也独时之轻诋妄目以今而不古所不能为洗涤胃肠徒付之窃叹而已此本为老友陈士逺写旣题其后矣世或有与我同好者又当以一言告之如其万斛泉源不择地可出者听其评论可也
　　题嬾园主人秦心卿画巻后
　　嬾固非世间法所宜至于艺事葢有精思积习而终不能造其微者其可能人之力也所不可能天之分也昔闻书画家特于神品之外别标逸品吾虽未能知然亦未敢遽论也意其超然脱去绳墨而黙与之合则逸者耶若曰更有加于圣不可知之域则过矣此余平日之持论也顾年欲倍心卿而嬾复似之未能相求于嬾园然闻其嬾而妙得画趣意其为品之逸者欤不知直以嬾故工耶抑百凡皆嬾而独此擅场者亦复以习惯遇之耶輙因邹李两君子而质之彼不有秘焉则吾必有合矣
　　弇州公手札后题
　　淑士佥宪将之浙江臬致此巻属为之跋葢其先公子晋先生与冏伯司勲同年登第而司防公以未到部前寓书京邸岁己丑夏六月也书词自首至尾皆信笔直扫而覼缕尽意可想见公之孝友慈爱于言外矣揣以今日物情必且迂回婉曲以为奬为劝岂能于怱遽中吐露谆恳乃尒耶若子晋甫之守官尝见其为刑部郎时平反手笔凡数十纸如衡之平如烛之明真能使老吏慴服而愚民不寃惜乎蚤世未究其用然即此可以无负公之拳拳矣某方弱冠即获侍公既壮辱与公子侄同研席虽不遭时不我弃也尤忝司勋忘形之交恨无生者不媿之报执笔岂胜汗顔
　　书金氏世德后
　　昔吾尝闻之长者以为人之所重正在才耳苟为无才将无木强之人乃以德称乎予窃疑其不然夫所谓才者德之见乎其用也非儇巧捷给之谓也匪才几无以见德而德不足则才之为累求为寻常人而不可得矣予友金子鱼叙次曽大父而下三世之懿德不备载铭墓之文而特述其友爱大节卓然异于流俗者至豫石先生穆然魁然既以有闻于时矣而不幸赍志以夭子鱼以为其才无可表见而其德皆足以昭示来裔书以示后之人俾知绍闻焉固不必侈为之辞也当秋田翁悯其伯兄以长赋抵罪不顾闺房之私而潜罄其槖金以偿也知有吾兄而已岂复为食指计哉及逸斋翁继之谓吾为家督而不能庇两弱弟苟吾有余力即吾有余媿矣于是独身役于官几尽亡其产此其于友爱皆若饥食渇饮然根于天性动乎至情而不自知其然所以为异于流俗者也迹不离乎田亩名不动乎公卿而隠然以笃行为有识者之所重斯所谓不爵而贵者耶虽其子若孙能以诗书发迹然豫石先生之后幸有子鱼而亦不遇以老窃以为富贵荣名乃天之间有厚于斯人非其所操以为福祸也如使人人而按其行事以究论其所享不合者常十九矣贤者恒自爱而不求其多不肖者务足欲而不顾其后以俗观之岂非不肖者之计工而贤者为独拙哉是有命焉非人之所能为也葢自德下衰德若近于无才而才不必皆出于德吾见夫世之所称德者仅小德而自矜才者乃不才之尤也故夫天人之际知其为命而俟之圣贤之徒也意其由我而强之才儁之失足斯狂悖而已故曰不知命无以为君子也知穷通之有命则夫等骨肉于呉越较得丧于毫厘者岂其无才寻常人犹且耻之矣呜呼人孰无兄弟乎孰能爱其兄若弟而至不顾其身与其妻子者乎苟金氏之后人世世常知有斯德乎虽才不逮人可也
　　书封节妇金氏传后
　　昔者尝怪刘向为列女传自有虞至汉文之世上下三千年间而仅止百人然且及于孽嬖法戒兼焉何其书之略也又其所列为节义若鲁陶婴梁髙行陈少寡者不过二三人葢简编之缺轶而湮灭无闻者为不少矣即不然意者非其人实难或亦采风表宅者之弗及图欤以予所闻于境内若嘉靖中宣孙两节妇相要约以立节从容就死有烈丈夫之风尤所谓卓然者未几同时疏上诏旌其门至今灼灼在人耳目也今又得封瑗妻金氏于前之烈不少让焉邑人以为荣且曰幸生平时士大夫未闻有仗节死义者而仅得见之于荜门少妇咸庶几其不泯泯民之秉彜好是懿德岂不信哉传称妇之嫁瑗瑗已病瘵旣而归宁即私语其母封郎如有不讳儿再见无期矣比殁将遂絶水浆以身殉舅姑强之食乃食久之闻葬有期意常在同穴也因问姑当为几室见姑若不领者至暮邀至其卧内与语良久及别去遂自经死世尝谓妇死贞臣死忠义等耳而不知妇为尤难夫士大夫委身殉主以名义自许不同寻常一也名遂身荣图报万一易为感激二也事迫势危匪异人任计无复之三也若为妇者刑耳割鼻犹可以誓仰事俯育犹可以报防门而言方绩而叹犹可以训死何为者其不得已而死必若隂瑜妻荀斯不免耳吾以为若前后三节妇皆计其所处之难而早自引决者也其于殉义若寒而衣若饥而食出于自然非独轻生亦岂有意为名节者哉以今圣明久道方隅晏然士生其时虽以谏诤死职下者幸亦无其人焉而感慨节烈之气时一见于嫠妇此诚世道所系而在事者所宜亟图也有如节妇而朝廷不及旌是谓蔑彜伦而坠教典其何以示于闾里而传于久逺使后之视今不知髙行之永沦而徒慨防典之或漏岂不可惜也哉
　　书除夜元日唱詶诗后
　　公路之欲有见于当世人知之其外庄而中伉颇不宜于流俗人亦知之少壮时绩学缀文必求合乎先民之程度人未必能知也近岁病痹闲居意不自得或寄情于音乐以少解其牢骚然非其好也至其论古人之文以快然满志为髙读古人之书以杂然并陈为乐希有能知之者矣顾性旣豪举又不屑意治生加以医药百须赀产渐落处之然杜门以一编自娱遂将进而与古之贤达为友有能知之者谁乎予旣与通家托契虽以伉直简率往往拂忤于俗而君独若有意乎其人也数相与倡詶凡余手书君积而成巻又缀乌丝于巻尾予昨呈除夜元旦二诗君亦有还示喜其胷怀日益洒落有以自乐也而语既警拔押韵尤竒险輙复次其韵焉而君即送巻属写此四篇且识其岁月故并及予之似能知君者如此
　　书呉光启摹刻太原遗迹后
　　王文肃公书小楷清整秀劲大可径寸者尤骨重脉和特为合作尺牍多信笔为行草初不注意求工闲居喜为后学指摘经义怱遽出之自然遒劲有峻拔之气葢于光启尤数数也然不肯对人捉笔相去寻丈间但见迅疾如飞而多造于遒美学宪公书未获多见而所覩皆华润充恱殊有恣态即此可以得其概矣编脩君天授旣优工力日深小自指顶而上至径可二寸皆极娟好更饶风骨又大而四五寸拈古人佳句或为人题斋阁牌额大至尺余皆不烦绳削而趣溢出更假之年直可追蹑北宋名迹方之元人欲分雅俗以俟后来其何敢誉光启以懿亲夙好能谨蔵之又能摹刻以广其传不私为一家之秘尤为足尚岂止好学喜事而已
　　书赠戴元瑞
　　予顷以衰嬾足迹不数过城闉惟花时乃一踏郊原昼出而暮还以为常如南翔里多平生素交兼有古刹闲寮之游观而岁不再往即往亦未尝久淹况其人之幽居而逃名若戴元瑞者又何从而识之友人徐克勤过余而亟称焉曰是常感异梦不竟学以干时颇以古诗文自娯又好游佳山水所至辄淹留忘反葢与予之龊龊者异趣而乃有意于予之一言岂其博涉好竒耳目所及有神往而即心醉者乎顾余则何以得此君家本新安东来憩南翔荒江寂寞犹且为之滞淹今去而游金陵江山之雄秀古今兴亡之遗迹骚人墨客之慿吊皆足縻君而助其悲歌感慨也是且忘其故乡而何旧游之足恋予虽欲识面其又可冀乎姑书此为赠以当晤言而已楚之黄有许君伯隆嗜学而工文予之所获交也昨岁亦有所属碌碌未暇以应君盍往从之游且为谢不敏焉非久当有以复也
　　同辰玉编脩和东坡杀戒诗后题
　　予自和此诗不三岁已从莲池老比丘受不杀戒是岁夏末举一男辰玉病渐増闻之而喜先是尝劝予再纳婢笑而不应兹又谓曰亟宜求乳母予唯唯而已至冬首遂设斋供告于佛菩萨像誓不复近内逮明年岁暮儿痘脱痂君虽病困闻之喜甚尝对予以指画几曰吾昔谓君迂而近腐今不腐亦不迂矣盖君之病得之连丧子既悲且郁火上攻痰日壅而不知者厚诬以渔色可叹也适为公振先生录此三诗因识其末或有展览信斯言之不诬其必不同流俗人之毁誉矣
　　书赠张二丈诗后
　　右诗为先友张二丈茂仁赋先生年甫及耆耳后又十六年而逝今犬马齿且六十有八矣追念畴昔相从岂胜慨叹先生之学尤长于读史其论古文辞以西汉及唐宋作首为宗师少尝受业于归太仆故持论特为真正不规规求肖其口吻形模而自然超妙者为合作其所一切抹摋皆世之髙名人也予与其子仲慧及表兄唐叔达葢数闻而深信之此巻为麻城梅公振先生书天启元年四月卄八日也
　　题手书夀荣堂记巻后
　　予逰杭时尚未有男而室人方娠同行者各有祈于天竺予虽入舟即已蔬食止酒然但瞻仰再拜黙以证空为祷而已是岁又六月子复闻生今已逾十龄可示以斯文矣文成后尝手书一通掲之于堂今且纸敝墨渝因斸银杏涂以铅粉再写易之而龚甥俭化欲乞旧本以去余知不足存也乃复为书此巻忆自为此记钱二丈仲与最先见往为张二丈茂仁称之未几张特来索观读再过欣然叹赏留话至暮乃别此两先生皆年逾七十而殁殁复皆数年而予亦垂老矣所称学佛者一为云栖莲池和尚一为径山慈音禅伯慈音呉江人也始以艺文交好旋以禅悦久要闻其尚健而自度尚能入山或可得一慰斯怀耳
　　题宇先生影答魑魅诗遗迹巻
　　自予舞勺而学涂鸦君与先子同砚席而仲叔皆在门墙视予葢九年以长乃折行辈而许接武于摛华惜也屡困场屋岁晚而仅得为诸生师比其归也乃见窘于雀角防牙向之其英者不图蹭蹬而钝于爬沙嗟嗟人固有幸不幸时安在刚方之必不如柔和夫推舟于陆涉川以车世固无是理太行之折轴而冲风之坏樯其又何耶景答魑魅篇以恢竒写其偪仄凛凛有英气而岂与草木同毁折者哉必且铲厥块垒陟彼巅崖无魑魅无景亦无荅挥斤八极而游之乎无何有斯大梦觉矣
　　为笔工姚元之题笔谱
　　少时见友人作字每用新笔辄于书灯上微燎其頴然后濡墨予诮之曰君殆为赵文敏所误赵之云右军书兰亭是用已退笔葢见其藏锋敛锷而意其或然非定论也不然夫岂不知锋藏画中是用笔秘密藏顾于守郡胜会赋诗题叙而反欲以退笔见长耶锋藏画中正逸少之自喜词翰两擅者也如赵云云几于埋没右军用笔矣且使后人求全笔工将令如元之辈当于何处生活
　　申太夫人夀诗巻后题
　　大雅之既醉説者以为备五福焉夫爱其人颂其德而祝之万年宜也然惟孝子能广其善于天下使人有士君子之行而莫不享太平之福葢其始君子以锡厥庶民而究也天下所同愿于君子亦若或锡之诗人之指与箕子所称汝则锡之福者何异有若少师申公之侍太夫人可谓备福矣即欲雕饰芜词以侑万年之觞譬如称海岳之崇深有能尽其形容者乎顾独自有感也夫公之焦思极虑囘斡元气在上之初年迨逾一纪而始乞其尽瘁之身奉太夫人以归君臣之际始终之恩礼以视今日何如哉进欲效于匡弼而宫府未能尽同退欲完其身名而去留或难自必虽纶綍为荣鼎食为养中必有不乐者矣将德之与福亦异乎所遭而公固适际其盛欤窃以为如公处此必能转移明主于时日之间而非他人之所及知者惜乎不使天下之见之也
　　胡明府长安诗草题辞
　　昔尝论诗以为得其在语言之外者而追琢加焉可也若规规焉以求合于古其形弥近去之弥逺矣斯言也诚与时异趣未必其有合也顷侍明府胡公闻其议论不自意海滨欵启而所见颇与通人合其幸不见笑于大方矣及读长安诸篇尤洒然异之夫古之君子有晚获一第而龌龊旷荡之感若不能自持至今为有识者所窃笑岂所谓欢娯之词信难为工欤抑垂老气衰卒然而吐其中之所欲言固不觉其陋欤如公年甫壮盛所自期甚逺其于一时之得失葢已轻矣感时抚事而自托于登髙能赋非明发之怀则急难之情也非寓言于静好则起兴于嘤鸣也至其他流连光景之词皆可想见胷次之超然非苟而已也且吾闻士大夫白首都门每苦困于尘鞅况于偕计之日释褐之初曽几何时乃能以翰墨之清丽写性情之悠邈有若斯乎宋玉有言口多微词学于师也今世词赋之学絶无师承独敏者能之意者亦受之天欤葢始吾得公于政事信其为岂弟君子庶几政成人和桀骜者无求逞于嚚讼诈援者无中饱于脂膏鸣琴而治之于是焉兴学校育人材使之忘衿佩之悠悠颂杨舟之泛泛岂不盛哉乃今也又得之于诗夫诵诗可以达于政得意可以忘于言故不适当世之用者占毕徒勤无当于诵也不窥作者之指者属词徒工无当于诗也某虽不敏以是二者而信于公傥亦所谓颂而无谄者欤
　　髙三谷兄六十夀诗引
　　三谷髙君者少承弓冶之遗乐志田亩顷避萑蒲之警托迹市防赁环堵以安居收甔石而麤给所与厚善半是衰慵每良晤之从容佐清言以醇酽相得驩甚殆无间然维岁仲冬适周六甲与之偕老欣有令妻早同拮据之勤晚共优闲之适爰申颂祷往侑壶觞夫乐贵得之乎心不系身之所享心贵足乎其分不由境之所缘今君无饥寒以累心有防甘以供客委顺而已惟目前之为娯达生者乎何身外之足虑朋簪合康爵陈缾花无谢于春英窻月犹同于秋影予虽止酒性喜啜茶旣厌厌于永漏咸衎衎于长筵还闻闲居亦饶乐事肃矣齐眉之案敬接孟光凄然拥髻之音颇怜樊嬺弄机杼于纎手有布如纨羞脯醢于柔顔其匙流滑逸我以老诚有味乎言之求多于天非所望于君也滥赓珠玉重冠秽芜赋者六人吟成七字







　　学古绪言巻二十四
　　钦定四库全书
　　学古绪言巻二十五
　　明　娄坚　撰
　　题跋十七首
　　题归母夀诗后
　　右诗凡同赋者皆平日所与厚善不以告余人故诗止于此子鱼谓予齿长属识其后葢大母之食贫而能甘其劳以朂子之学旣贵而无改其度以成子之名虽士人犹难之非独闺门之范而已其见于颂且祝者固已焜燿厥词窃以谓侈言之未若称其概者之尤简而核也若长君给谏以孝友恭俭刑于家之人外内无间言至其依依于大母固不以名位之通显而易其朝夕之养也徒以有仲叔在于法不当请告于私可以自慰葢曰吾一寒士今之为吾亲荣者非朝廷之恩宠施于无穷也哉其必将以守官竭节养太母之志也忆昨北上过余为别言吾若幸而得请备官藩臬奉母而行则秦之西楚之南犹吾庭左也语毕因低囘黯然葢其笃于孝若此顾顷者同官寥寥势未可以请耳然太母春秋虽髙尚康强如始衰之年君即去左右无忧也方今朝廷清明士大夫咸知矜名尚气然或本伉直也而反类于同本寛平也而时出于讦本一事也而两人共之是其同乎已者非其异乎已者议论不务求其当而多出于私意此于天下之势已若趋于可忧他日有竭忠尽言不求异亦不尚同是惟无言言则必天下所未覩其倪众人所未得其平者也此非君而谁望哉夫如是则立乎朝廷不犹愈于日侍太母之侧乎哉是之谓忠君传曰孝者所以事君也子之竭力臣之致身道一而已为人臣而内顾其私与为子而好货财私妻子等耳故窃以知君之深期君之逺者因是而一毕其愚若夫不识时宜不原物情妄言之而冀贤者之或然之此野夫之常曷足怪乎
　　书张季脩游峨睂山记后
　　君子之得其志也功施于当时而名闻于后世葢莫不劳精神疲筋力以图之固甚瘁也而中有慕焉恒若翘首跂足以俟者虽岩观川游追胜概涤烦襟有不足动其心矣及夫事过而追思之孰害其成孰攻其瑕若醉中得醒然后知为忧患之途不如优游田里之为适也于是有逃名匿影谓百年为瞬息希服饵以长生于是有摄心安禅谓形骸之虚幻躭禅悦以证悟此又流俗人之所姗笑而儒者之所不道也若然则婆娑小官有舟车以代步涉登眺絶域指氷雪而洗炎蒸极幽遐之大观无尸素之内热孰有如吾季脩之斯游者乎虽然山川之胜人共领畧而趣或迥殊耳目所穷境即平分而中有独赏如季脩者虽一丘一壑可也而文词又足以发之其简洁也足以发深思其详核也足以告后来回环讽诵恍若置身百里之巅而极目万里之境矣君固形神俱逺而予亦神游其间不在斯文乎余与君少同志长同不遇晚而君宦游巴蜀余跧伏菰芦似不同矣然而君有纪游之篇必属其子以见示意其胷怀之果有合欤輙为序而归之
　　题草书叔达鴈字诗后
　　唐叔达表兄闻时人多赋鴈字诗有会于心率然命笔三四日间得诗二十四首大抵或起兴于二社即转入于六书或取材于字画即囘盻于鴈羣此亦作者所同也然而用事过多则机神未必能流属思过苦则采色何由克称巧旣易纎而难雅质又多顇而少腴非意防句先何以极于变化非力饶格外何以妙于合离若此诗可谓备之矣而髙处尤在千四百言之多意到笔无不随五十六字之中篇终法无不合怪竒超忽响亮昻藏不同体物之拘牵直似寓言之纵恣必非他人之所能及也从子敏恭字伯安绍世业于轩岐托雅尚于防画予旣屡以诊视为烦渠亦邀以挥洒为报爰以小草录一通贻之若非永为家藏即当公之好事云尔
　　书程孟阳诗后
　　孟阳少喜为诗于古人之遗编无所不窥而尤爱少陵之作其在于今尝称李献吉虽规规摹拟而才气实非余人所及也甫冠即弃去经生之学而一意读古诗文久之豁然上自汉魏下逮北宋诸作者靡不穷其所诣至苏长公往往或斆其体或次其韵若将与之并骛者比壮且衰其为七言近体以清切深穏为主葢得之刘随州为多若曰杜之雄浑逸宕当令独立千古善学者正不当求肖于皮毛至其神情所注反或去之逺也家本新安少而游呉所交江以南知名之士邂逅语合不以别久近为亲疎性又嗜古书画即非力所及一经于目能为人具言其所以妙顾以不善治生数轻去其家有能知其诗文兼重其为人者要与之俱未尝不从也然足迹所至仅北逾汴渡河至潞西浮江至武昌而已君平生不欲轻刻其诗以示于人至人有欲得其诗或为手录百千言或取诸腹笥顷刻诵数十篇无倦色当其在潞也乃肯彚次其近作刻以应人之求兼还寄其所知予得而读之所师法不必同同归于自得而已近世之论非拘拘步趋求面目之相肖即苟为新异抉摘句字为悟解如是而已昔予尝闻长者之论凡为诗若文贵在能识真耳苟真也则无古无今有正有竒道一而已矣唐之诗人固多卓然名家而尤以李杜并称一或较其优劣輙贻讥于不自量以此知昌黎非独髙文虽其诗间或过于豪放亦不当轻议之也彼有所自得焉耳若北宋诸作者通经学古皆可谓言语妙天下至所自得于诗亦岂寻常之雕缋所可几及而世乃目之为靡为卑不知其所谓卑且靡者何等也屈原变诗为骚自我作古而或者犹执九歌九章以訾卜居渔父彼不知也曷足怪乎譬之味焉如其众口同嗜即易牙之调也譬之药焉如其百疾俱疗即卢扁之剂也假令庸医处方族庖挟匕而曰我易牙我卢扁也将呕哕僵仆日相寻焉尚何望于适口却疾哉如孟阳之诗叔达论之详矣而书来亦属以一言予以为可无赘也则书其自少至今相与共商此道者以塞其请且以示两家子弟苟有志焉求之于是编有余师矣
　　书徐汝廉一题六义后【题为死生有命富贵在天】
　　昔人论魏晋时书至谓结体之变亦非后世所及葢其心手相应巧运法外诚有然者尝以是求之文辞惟诗歌多有之就一象一事而穷工极微篇各臻妙然实迭出于众能者之手非一人所能办也虽李太白杜子美之豪荡挥霍多至千言若其一题数十篇或古或今要必各有所指与倡和之作异矣惟今之制举义不然昔日之神竒固今日之臭腐也转相追逐月异而岁不同以故夸者务多连篇异构以自见其有余然不过窜易首尾别施面目非真能变也友人徐汝亷为此题七篇毎读一篇若不复有诸篇者出竒无穷几无一意相袭当汝亷注思为文时或以离之双美合之两伤而又不忍捐其爱也故为是变幻以尽其中之所欲言此与书法之变何异然以汝亷之才如此世未有能知之者所以自托于斯题也欤顾其文辞纵逸萧散向既戾于拘挛而今复逺于钩棘或谓盍少贬焉岂犹以世之知汝亷与否固在汝亷也耶捡之箧中偶逸其一刻而传之人人庶几有同好焉
　　汪杲叔篆刻题辞
　　予不能作篆及八分书而意乃笃好每览史籀石鼓皇象国山二刻以谓晋唐名书皆得此意所以为工惜纸素之传日以湮灭无由得覩铁画银钩独幸此二刻时代加逺而犹可想见古人之遗也间有示予汉人印章或金或玉往往见其字法俯仰顾盼与二刻絶相类葢其出于荒冢野田为好事者之所箧藏而传玩亦已多矣顾其屡变屡下寝逺于古自顷百余年之内世之留意于篆刻者不少独新安何震长卿上窥汉氏下逮胜国靡所不考遡其师法得于吾呉文夀承先生而精诣过之矣所未及于汉者于古澹简逺犹有间耳今年春始识汪君杲叔家本富人爱竒成癖尽耗其资独以此道自喜髙处殆不减汉而间亦杂出于时之所尚予戏问之曰君既能摹汉矣而终不能不为今何耶则哑然笑应曰始吾之学之以寄吾意也故一意惟汉人是师意所独惬有嗤为拙弗顾也今者吾贫且衣食其中吾知求合于众目而已不必于惬吾意也众且説之即未必合也吾恶得而不然众且哗之即果有合也吾恶得而复然此吾之所以不能纯乎汉也予则又语之凡众之所为喜而誉憎而诽生于其人之心目耶抑或在其口耳之间耶如其心与目也子患不能为汉安问其他如为其出口入耳也人当论众寡耶抑论其知不知耶其始也知者之口不能胜不知者卒也不知者之和终不能胜知者子姑守子之自信焉舍此而欲为子之衣食谋吾恐夫众之诽誉不以子之技而以子之所黙有制自今以往将有謿子之不纯乎汉者则如之何若予者葢所谓不能篆与八分而独好石鼓国山之刻画者也又以为汉氏之摹印与此二刻合者也子且以为知之耶其不知之也耶
　　自题草书巻后
　　草书不难于放纵而难于简澹逸少书见于阁帖者宜其为百代所宗也独张怀瓘之论小异此与文皇过贬子敬或皆未足全慿耳伯髙藏真相继以狂草名世张书不多见所见或多赝本米元章以伯英虎丘帖谓本伯髙差可髣髴素之自叙虽姿态纵逸而法度森然比之晋人独少韵耳米论真书微不满于顔栁挑踼即此可以论草书矣自鲁直极推扬少师往往以奴书为诮而晋唐典刑未免扫地宋人之草惟薛道祖谨守前规元章临本时露本色葢草书之法自是几不传于世矣今人薄解怒张便自号为颠素人亦以是称之如祝京兆笔力非不矫矫求之伯髙藏真尚多乖少合况于晋人之远韵乎予少而好书尤躭于草颇从淳化太清窥见古人之概然恨刻本止存形模絶无神采平生见苏米真迹虽率意之笔亦自烂然世人遂欲以赵呉兴压之此似是而非呉兴胜场当在小楷其最合作亦非若今世所传石本也然此三君子者特多真行未覩其草草书独藏真题曹娥绢本后小字运笔如游丝最为竒迹又见逸少十月卄七数行乃知古今人不相及若经尘刦此或谓唐人双钩则不可知要必非后之君子所办耳予自获覩此尤喜作草书时于题扇得数行合而不知者往往索真不得乃及于行又次及于草殊可笑也今日偶书此巻虽笔不逮意亦差贤于世俗之豪放矣因巻有余纸信笔漫题
　　胡禹声篆刻题辞
　　新安胡禹声工于篆刻而为贾人游数东至海滨尝为予言何翁长卿其所从受学也自顷年好事多收汉人印意至摹刻而传之视胜国吾子衍诸人所见不啻数倍矣长卿晚年益精其法殆无遗憾其始葢得之吾呉文助教夀承文之篆刻学汉淳古而自出新意尽扫国初以来师承模范长卿学之凡刻白文一禀于汉而朱文则间用近代所尚务为竒诡然予尝闻何非独刀法精诣于缪篆尤不苟也每遇其难至累日叅考加以覃思必无一画不惬于中所独知然后刻之葢虽一艺之工其用心勤力必非人所及知类如此矣世之苟售欺于一时而不顾识者之笑者岂少哉禹声既领悟师传予将从容叩其所得于何者必有异焉而未暇也
　　题手书金山诗后
　　昨岁庚戌仲秋之初侍御韩公以视鹾还朝某与二三子追送京口期晤金山因得先渡为信宿留上髙台临絶壁缅想旧游有如昨日于时秋暑未退相与露顶跣足徘徊浮图之侧招逺风而散烦歊惊涛暮飐凉雨晨飞晦雾明霞之变危樯短艓之过目之所接心为然散歩囘廊读嵌壁诗或谓新安方君四篇差为赡丽然未极性情之致也归舟笑言小间各赋七字句数亦如之将刻石送寺僧而未暇也倏忽便已岁余念日月之遄迈知頽暮其几何因楷书茧纸一本奉寄侍御公留为他年故事云尔辛亥重阳日题
　　书募缘造经册
　　今年春浮屠悟凡来自天台国清谒予而言将造经数十函载之还山终老持诵以庄严佛事非得善信檀施则弗克以为有兆焉告以吾缘在兹所以来也今者日捧一函行于道涂顾未有遇焉闻子儒也而托于禅请为我一言以先之予应之曰子之师为一大事因缘出现于世且得无言乎苟为之徒且得无诵而讲乎其言教理行果与儒之言文行忠信一也然吾尝怪儒生诵法孔氏而考其行葢求与之合者鲜矣岂非以身世为之累而名利为之诱哉惟尔浮屠去其父母妻子凡生人之所重若蔑如也是宜守其师説独愈于儒生而吾求其人乃亦未可多得者何欤或其始之所由入信未具而轻闯其籓乎今子之称也非少而髠中岁始有慕焉信其空幻之説以为实然故决然舍去生人之所重则可谓已信矣信既具而不由十二部经入恐其途之无从也子从深山来无所望于世而惟经是求人之闻之有不捐所爱以为施乎然令得之于文句而不能契之于身心将与俗之儒无异已舍其所甚重而或逐逐焉于其所不足恋则无乃捐髓脑而获爪髪欤吾知其必不出于此矣夫国清智者之所创也彼葢以判教为宗般舟三昧为证传之其徒自灌顶而后深于义学者代有人焉吾不知今之与子为侣者有能绍明焉否耶归而求之以持诵为入门可也既与之言遂书以授之
　　为募缘僧题疏簿
　　人生百年朝晡所需才米一升岁不过三石许而足也设有富人能舍百石为施足以赡三十人矣若有父子再世至于百年凡所赡给葢三千余人之多天下大矣富家厚积不为少矣轻财厚施以此一人推之何可缕数所活困乏下至操瓢乞丐之流不可訾省则其为福德岂可量哉况以供赤髭白足使梵呗之声日满人耳喜舍之德日熏人心凡佛氏所称浄土及妙庄严世界曾有一言句之非真谛实相欤然而世之居髙享厚谤佛毁祖而灭无因果者为不少矣则以溺于有相忘其宿植业日深而根日削故也盍试于钟梵声中思积于无用遗所不知等归于空因于光明藏内捐我所赢济人所乏不足乐乎则法报化三身同于一实去来今三际总是真空即以证檀波罗蜜可也
　　题无隠师巻
　　若直以晦堂长老与山谷居士问荅一段谓是无隐则法师今日开堂演説脩多罗了义经从教麈尾尽落不识有隠与不若犹未也自向世尊拈花微笑处领取正恐茫然堕在此老云雾中后来棒喝法门与维摩黙然同一罏锤防化不少如何三五要还从口授窃听盗法元属耳闻恰又似观世音圆通今实不欲更以语言相质却有一句商量直心是道场可是无隠大意不
　　题月印师刺血写报恩经后
　　学佛者多以苦行作佛事若刺血写经其尤也非大愿力非深心慈岂能积成巻袠使人于一展诵间知皮肉髓脑尽属可捐阳焰空华总无足恋于区区百龄俄顷见歴歴三身显现岂不死生仅同蝉蜕而誉诽等是蛙鸣乎一字即五大乗一念即万亿刦虽欲以言语赞叹亦了不可得矣
　　题西域僧左吉古鲁巻
　　释氏末法有教理而无行果然行亦多有之其不成果者以心未了故也予尝疑捐笃沙门不知视此中何如又不知达摩东来以后五家禅宗彼亦或闻其説否自汉至今度流沙而东者代不乏人其自震旦而往装一人而已世尊拈花迦叶心领彼土自有正传千七百则葛藤或不须耳吾东土以讲诵作佛事而西域纯以呪力加持皆未知于明心见性何如顷者左吉师缾锡至呉获与之接惜其为汉音不甚了了无从而得其详也但闻其国人皆慈心不喜鬬争而四国服从无敢抗者岂释种宿缘已毕于流离之屠戮乎唐史言中天竺兵精最强四国皆臣之而右卫长史王策借兵吐蕃泥婆与连战三日俘其王阿罗那顺以归史氏之言或亦非诬岂今昔之习固有殊欤并识之以俟卓识
　　题汪杲叔印式后
　　予尝窃叹生乎百世之下而得与古人接者经史之外独有钟鼎所铸碑碣所刻之遗文然而秦汉以来之仅存者欲一覩其遗固已鲜矣况其精神之寓于纸墨者乎独公私印章尚有存者而唐宋迄今多不能髙古自刋行印薮一编而好事者葢多收藏古印或玉或金水湮土蚀之遗往往出于人间其笃好而极力追仿之者歙之汪君杲叔其尤也然亦间为时俗所尚别出纎姸工巧以投其好葢时有之譬如士人好古博学而未免为应俗之文诚有不得已焉耳友人李长蘅论此极当然而杲叔贫甚借以糊其口焉决不应违时乃尔予是以嘉其好古念其困甚而又为之解也
　　有字为非予者戏题其巻后
　　诸君子之言非予美矣而闲驭更请题其后夫事之入于非者举不欲其在我也事之出于我者又鲜能知其为非也汪君之以非予自命贵其能知之也苟能知非则虽无予可也予且无也而非安从生虽然吾试言其近者是非之相形理之所是众之所同与也而自谓是者则其非必多矣理之所非众之所同去也而自谓非者则其是亦必多矣葢君子之所贵于自知者如此
　　题手书陶诗册子后
　　陶诗所以妙絶古今正在胷中超然非闻道者决不能为此语也区区以文字求之抑末矣如唐世诗人最多独推李杜岂止才力豪健凌跨一代而已葢二公之所自负读其诗可以想见焉唐以诗取士其较量工拙直在句字之间不复见其人之性情失诗之本来矣世人以词格论诗正如以形模论书若然则王着当在苏米之上耶龚石岩方伯致素册索书为录陶诗因题数语以质之














　　学古绪言巻二十五
