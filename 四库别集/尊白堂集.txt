　　钦定四库全书　　　　　集部四
　　提要
　　尊白堂集六卷　　　　别集类三【宋】
　　臣等谨案尊白堂集六卷宋虞俦撰俦字夀老寜国人隆兴初入太学举进士累官兵部侍郎奉祠卒其行事不见于宋史而志乗所载颇详始为绩溪令即以治行被荐迁监察御史搏击权贵朝廷肃然为浙东提刑徙知湖州值嵗祲推行荒政所全活甚众盖亦不徒以文学见长者集中有使北回上殿劄子是又尝衔命使金考金史交聘表泰和元年三月乙亥宋试刑部尚书虞俦泉州观察使张仲舒等来报谢即其事也俦慕白居易之为人以尊白名堂并以名集其读白乐天诗云大节更思公出处寥寥千载是吾师生平志趣可以想见故所作韵语类皆明白显畅不事藻饰其真朴之处颇近居易而粗率流易之处亦颇近居易盖心摹手追与之俱化长与短均似之也然如除日狱空春蚕行及劝农祷雨喜雨诸篇恺切慈祥词意恳到足以验其心劳抚字固不当仅求之吟咏间矣集中古文仅存制诰劄子二体已不免多所散佚而辞命温雅议论详明于当时废弛积言之尤切其意亦颇有所取者据陈贵谊原序集本二十四卷今従永乐大典中采掇裒次厘为诗四卷文二卷录而存之亦所谓布帛菽粟之文虽常而不可厌者欤乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀


　　原序
　　绍定己丑秋八月武冈守朝请郎虞君衡遣介奉一编书谒余序其首启而视之曰尊白堂集乃其先人兵部侍郎讳俦字夀老所作也卷二十有二词制奏议之卷七诗之卷十五衍雅重根柢经术绪宻思清非苟作者独未谕尊白之意何谓也侍郎平日常曰韩魏公有醉白堂坡公有我似乐天之句此吾所不敢惟知尊之敬之故扁以为堂吁安得此长者之言哉宜其词章粹厚不迂有乐天之遗风也唐史臣賛乐天谓其最于诗今侍郎诗亦独到读之者知其为庄士雅人所谓畧无杜牧之所讥者顾乃扁而尊之可谓亷于取名矣歴事三朝出藩入从始终全徳使获尽展所蕴功业克就则赓醉白之歌又将与魏同志而惜其不尽着也武冈守继家学政和惠知其亲之善显而传之有足嘉者抑尝因是以观白公之为人位不登乎丞弼功不着乎鼎彛而百世之下殊勋伟业名徳文学之彦率愿尚友慨慕而不可得是其可尊者必有出于文章事业之外覧者遡其原焉可也朝请大夫权刑部尚书兼直学士院兼修玉牒官兼侍读长乐陈贵谊序













　　钦定四库全书
　　尊白堂集卷一　　　　　　宋　虞俦撰
　　五言古诗
　　暇日邀王天任诸公游南坡天任有诗因次韵
　　梅黄收宿雨山緑呈层巅髙轩防修竹朱槛俯流泉雅致轶天外俗物无眼前笑人声利场蛾眉竞争妍半生政坐拙州县空逥旋自视甘寂寞何心慕华鲜南坡吾莵裘杖履有厚縁暇日领佳客颇办沽酒钱愧无丝与竹后堂欠彭宣何以侑谈笑頼有兹山川送鸿烦逺目落鴈惊虚门径逥俗驾山泽非臞仙剧谈交玉麈醉吟飞彩牋榴花媚红皱李实荐翠圆相防恣谐谑小谨畧跽拳兹逰无可纪须君赋长篇
　　再和
　　我诗苦艰澁蹇歩太行巅笔干砚欲裂何地覔涌泉巧匠愧傍观袖手不能前敝帚徒自珍捧心岂成妍辟舍不获命属鞬试周旋君诗巧层出浥露晨花鲜前軰借波澜后生敢并縁平生程不识毁不直一钱五色烂摩尼八音和相宣挹袂庾开府拍肩扬盈川毎发必中的矢脱无空我盖三复之飘飘意欲仙此计太冷淡浪费五彩牋不如醉红裙且聴歌喉圆况当荷倾盖莫待栗过拳徐防骑鲸伯一斗挥百篇
　　再和
　　雨骤频垂脚山髙故隠巅南坡疑断路平地怪流泉猿鹤谁为伴鳬鸿亦堕前梅黄虽借润榴火漫呈妍人世隙驹过天形磨蚁旋云容愁暮合霞彩望朝鲜已负杖藜约宜修香火縁江山如得助风月敢论钱今日苦不乐此情谁与宣髙歌懐杜曲晚赋拟樊川屋破时悬溜弓惊不受弦好邀沽酒伴却羡泛舟仙竹色杯中緑花光笔下牋左持还有蟹右画更成圆自笑牛刀割难安鸡肋拳补天非我事聊尔继新篇
　　再和
　　君家有西园望我南山巅觞咏继曲水花石希平泉长沟流砌下逺岫列楹前春风一披拂百卉为渠妍迨兹夏日永杖履宜盘旋梅黄已过雨清润霁景鲜主人虽好事欲往无由縁似闻三径深日夜长苔钱行当载酒过髙情与君宣飞鸿渺天末浴鹭来平川良辰恐易失勿待月下前者坐中防俱是桂堂仙酒豪倒金壶诗健轻华牋琴防朱古碁枰寒玉圆君才尤中的霜鹘无空拳谆复记幽防舂容防大篇
　　和姜总管喜民间种麦
　　腰防刈晚禾荷锄种新麦田家竞作苦羔豚劳嵗夕翠浪惬初懐黄云期后获晴暖得天时肥瘠随地力賸欲观风謡未暇履阡陌寜唯饼饵香庶免鞭笞责拟踏青州麴酿酒邀佳客
　　病起据案无绪辄书二十五韵呈簿尉
　　祗役来异郷疟鬼巧伺便寒热四五行大小六七战初如蹈隂壑赤身卧氷霰继若煽红炉虐熖工煆链先生但坚壁髙卧观物变谓我则忘吾曰舍其犹传童子更进药先生强起咽羣鬼竞揶揄医工何瞑忽然汗四出心愧顔有腼湏臾返清凉轻健欲舞抃寜唯防枕簟便觉美肴饍气和疾自去福至祸亦转我生多蹇剥县尹剧卑贱王事有期程私室敢安宴日出事还生孤防无一援讼牒犹山积愚拙费裁剸催科正火急日夕竢诃谴督邮顾小忍斗米那可恋弹琴不复梦据案敢告倦仇梅二友生洒落邦之彦颇复相料理何尝语逰衍城南万荷花浣溪锦一片凉生雨初过香度风防扇碧筩亦易办白堕傥可荐诗以代折简辞兮非黄绢除日狱空唯欠租监系颇众因悉纵遣之期以开嵗五日毕来因记东坡先生倅杭除夜直都防囚系皆满题诗壁间輙用其韵
　　讼牒日已稀私幸庭无留胡不了租税顾为此拘囚催科迫星火对案亦包羞作苦念田家嵗莫得少休羔酒防邻里盍归与妇谋刻期亦人耳吾其反自修
　　病后有感作
　　今旦病思清把书坐晴檐体舒百息匀心逺万虑恬收视等庖郢妙观到羲炎顿忘饥寒苦但觉中邉甜习气尚稍稍自喜良沾沾故家东堂书髙架纷悬籖我时且儿子气欲俱并兼浇着胷次间政尔意不亷此意竟蹉跎衰迟侵防髯迩来又留滞郁郁三年淹是秋莭物髙露白原草霑斜河转空濶夜气方森严此日足可惜黄尘满征襜明年防当归赤米荐白盐繙经慰老眼甘作书蠧潜共嘲尚白指笑突不黔亦知屠沽儿羔豚方属餍
　　和张伯子韵
　　士流竞弹冠州牧纷劝驾器识在所先文艺乃其亚朅来同抱闗因得奉余暇软语杂嘲谑小酌见蕴借官禁不通风门键那容罅豹斑纵未窥鲸背几思跨君来怪已三我到嗟方乍前头万木春当户三星夜弃甲勿复来背城寜一借新诗扺骊珠归橐何妨诧
　　咏麦
　　平生笑盗儒口诵青青麦刻烛和新诗此夕知何夕六花来未晚三白防有获雨旸亦天事勤惰繄人力何妨纵牛羊况已遍陇陌青黄未交时补助岂无责我亦念归田聊作数旬客
　　和姜总管送别
　　富贵如浮云于我初何有转徙浙东西仅足糊其口去年在吴兴民物犹未阜赈荒事方殷奚暇诗与酒今年到东阳政成不待乆邂逅遇诗仙襟抱得细剖切磋愧子贡起予幸鲁叟琮琤苍玉佩闗键黄金钮拟学西子颦益愧邻女丑赓酬强追逐要是非敌手目短曹刘墙气轹鲍谢囿我如武成防苐可二三取山泽多蛇龙松栢无培塿缅懐南涧老斯人骨已朽人事真好乖又假苏台守遽辞山水邦暂缺云龙耦酒罢雨沾裾船开山入牖似鹤出樊笼如鱼脱窠臼分袂却闗情鼓棹犹囬首长篇肯赠我字字炳星斗愿保嵗寒心莫愧金石友
　　和寜国守沈察院九月严霜十五韵
　　九月十月交卦应西北干少昊犹执矩冥遽行权庆元敦牂嵗夏无雨旸愆早禾既有秋人斯望有年晚稻亦懐新頴实相接连不间东南畆寜分左右肩严霜忽早降节候无余暄黄熟乃无日青干空在田殆不如稊稗那敢咏好坚造物岂弃遗繄时失后先农夫亟欲诉有司不谓然课无责之有何异扼其咽使君恻兴念官租为渠蠲作诗寛彼忧至哉仁人言幸甚宣城民信乎有二天
　　冬至念母
　　儿行十里程母心千里逐昔者子曽子不忍离一宿今我独何为旅食乆辇毂来时月中秋坐待阳初复薄命难推挽阔歩窘邉幅慰藉烦友朋栖迟愧僮仆画饼唐生相説河严子卜世态方奔竞人情虑反覆夫岂不懐归所恶在欲速眉夀翠涛春洞庭霜橘熟亦足尽亲欢何必此防禄
　　秋日同官逰圣感寺晚饮范公亭分韵得须对二字
　　招提城东隅胜集僚友俱腐儒元自臞午饭厄斋盂不如计一醉况有髙阳徒小秋颇解事鸡鹜营庖厨我归与妇谋但问酒有无妇言有斗酒待子不时须
　　木末好风来山头凉月胐快哉城上亭登临吾亦再堂堂文正公精神凛犹在杯行且停饮四座俱起酹义气激余衷豁若挹沆瀣此夕饮也清且无俗子对
　　次早再出
　　晨起侯鸡鸣我车催发轫列炬犯星防衣襟防雾润将迎恐后期奔走追前进拭面愧缁尘垫巾怜雪鬓吾年已如此世态何当徇曷不归去来荣枯才一瞬
　　秋雨叹
　　少昊欲行秋骄阳犹防扈炎蒸不易涤颇费天公雨浸淫三日霖云气政旁午所虑早禾伤佳实卧场圃翻思向来旱南畆生尘土矫首望云霓一滴如膏乳及兹收敛际反以多为苦苍苍匪天欤恻怛羣物祖怨咨尚未免是非何所付防当返秋阳新晴照区宇禾实趂登塲不特盈我庾荷担赪肩归亦足慰田父黄鸡能渐肥红酒幸可酤持用答丰年造物傥复许
　　和张文潜有所叹韵
　　老骥困盐车四足若有绊鸴鸠抢榆枋控地不能逺我本田家子释耒事防宦少壮耻干请老大谁推挽抚字亦徒劳催科寜趣办扵心傥无愧此首何妨俛财由政事足轲也岂好辩苟得而富贵孰若甘贫贱
　　和陈倅留题奉圣
　　飞鸿渺天末目送类中散谪仙负诗狂直欲摘星汉白云千丈峯金碧美且焕忘言老瞿昙祗作空花观轩冕傥来耳世事亦其漫鸾凤在赤霄寜肯就绁绊惟余忧国心抚事輙悲怨饥馑有流离十室九不防上动黄屋念毎日不遑旰公岂爱登览防意寓篇翰山僧遽传似字字如珠贯劝分岂无术未必愧鞭筭升斗倘均恵沟壑庶少逭福星公恐是畴复虞嵗旱王事敢告劳行役春过半鬓丝禅榻畔纶巾时一岸溪山得胜赏歌舞废屡按请颂海沂康民謡兹可翫
　　和陈倅逰石门吊瞿硎先生
　　我坐南坡上髙鸿忽飞去指防夕阳外文脊盖其处【原注仆家南坡之西政见文脊山】下有竒洞府有道乃宜据鹿裘坐石室先生岂真踞傥是我辈人傲视非所虑桓温汝何为乃欲效三顾奸心妄窥鼎未见神合沮猿鹤亦汝羞未易饮食举伏滔不自重且为温所遇賛词纵云美所耻非所慕迩来贤别驾物外欲轩翥功名恐未免溪山亦已饫五字识岩石千载想风驭神交付冥漠心契自平素苍苔留履迹飞花约归路先生还一笑晴云为披絮林子长见示悼鹤之诗若不能释然者因次韵以广其意且于鹤不能无责焉耳
　　君家青田姿见之毛骨寒方当秋露警遽迫夏景残年来纵饮啄意外失防闲谁欤不具眼毙之于汝安竹林有余防荷塘岂不寛正坐出门误寜虞行路难因思出处理士君子惟艰方其穷居时孤进无还丹山林欲长往钟鼎夫岂悭一朝陇书至倐若登天翰肉食无逺谋伐檀讥素餐失身坠戮辱无乃佞与奸逐兎牵黄犬东门那得还竟死咸阳市恸哭何辛酸丹涂布衣愿恨不蒯与菅富贵履危机怅望扶摇抟世事亦堕甑天理真循环向来京口铭俯仰成悲欢世无薛公笔想像付永叹
　　和万元亨舍人送芡实
　　吴兴鱼稻乡来视刺史印适丁饥馑后仓廪无余蕴当馈不下咽寜望馔中隽年来稻如云便觉摇其吻丰年百物熟天意毋寜靳君侯有佳恵芡实粲光润东山愿不违南荡居其近此物旧知名【原注南荡鸡头有名】采撷手自引剖蚌讶珠还泣蛟疑泪迸软温新剥肉饤饾初尝醖遗我水之滨此意君其问
　　七言古诗
　　和王天任喜雪
　　姑射之山果何如徃者吾言闻接舆肌肤氷雪能绰约是中知有神人居神凝自使年谷熟况有疵疠烦驱除乗云四海聊戏剧磅礴万物同惨舒至哉河汉已无极俗士区区穷尾闾
　　我家四壁真相如晨兴欲出无车舆独骑瘦马南坡下阆风十二仙人居书生一朝忽富贵瑶林琼树环玉除梅花失喜为三白一枝放我眉头舒春风醉眼红緑乱尔时独醒如三闾
　　送隠静恭老
　　妙喜老人骨应槁明月堂空迹如扫丛林耆旧半消磨砥柱頽波余此老五峯深处开道场道价重于连城寳我盖知名二十年长恨识师之不早朅来陵阳第二峯一笑相从即倾倒午牕对坐语笑清夜榻归来魂梦好大颠理势恐是渠澄观公才何足道青衫我亦行作吏未尽俗縁多病恼相期巢父早掉头共住山中拾瑶草
　　和中本留题照石诗
　　故人别来知几年怪我相逢须鬓白看镜功名不用频苍苔徧教留行迹蚤知宇定发天光未闻终日介如石此理昭然何足疑来诗并遣镌崖壁
　　赠孙尉姑苏紫石铫孙有诗次韵
　　吴侬生长水与云不采莲花防蒲根穷山凿石出竒怪颠坑仆谷无寒温宣和幸臣以佞进横江花石如云屯造化有此诚疮痏奈何浮靡夸朴敦守令诛求星火迫州县惊扰河涛飜举觞谁酹栟榈子我欲从之以为昆尔来刳作短尾铫形模简古得全浑遗君日以烹龙鳯要和松风防潺湲弥明讥评二子媿卢仝风味千载存搜搅胷中万卷富倾动笔下三峡源可怜长安贵公子饱餐荔支餍河豚岂知是中有佳趣目方忤视手不扪武夫丁字且不识一礮拟落天骄魂平生攘臂咤飞石唾取青衫明主恩书生调度清且苦臭味不同谁与论祝君勿遣羊羮汚以友石供古铜盆
　　食后过竹堂风雨遽作赋所见
　　云气四蒸雷蓄怒山雨一来风借助抱头乳燕窜低檐噤口黄鹂在深树竹围万槊齐惊呼老松不动如亚夫何人笔端带三昧画作竹堂风雨图
　　监学同舍饯南康新使君黄雍文分韵
　　人生五马古云乐今君此行殊不恶君才自是瑚琏器十载声华满台阁胡为忽厌东华尘一麾要把江之滨闻道丰登少公事姑与匡庐作主人到郡莫辞讥屡费政恐朝来多爽气山中向有读书人为问归来头白未成均同舍饯别新安使君徐子宜太丞分韵
　　我昔弦歌乳溪侧嗟哉所割真鸡肋斯民疾苦得饱谙离彼三年能记忆丁男个个事播殖红女家家勤纺织可怜卒嵗无完褐纵使丰年有菜色夏税未毕秋税来县家小缓州家逼拆东补西恐不免剜肉医疮寜有极小儒安敢私其民上官贻怒几遭劾痛定还思当痛时至今梦里犹心恻歙为富州传自旧谁以留州事苛刻徐侯固是清庙器抚摩暂遣凴熊轼朝廷选用盖不轻祖帐衣冠倾上国徳星往矣勿复道田里从兹无叹息同舍饯新滁阳使君范子由寺丞于成均芳润轩分韵
　　忆昔飞鳬来上国作县声名动宸极今朝颇怪空马羣十年所得真鸡肋笑指滁阳有佳处手把一麾留不得醉翁相望百年间琅琊自此添顔色
　　食墨鱼有感
　　诳人吐尽胸中墨不料反为人所得祸变之来非所虑仅与诗人供一筯韩非竟以説难死杨恽诗成污刀机子云嗜学甘寂寞晚年竒字终投阁撑肠文字五千卷不救顔囬忍饥面三年博士冗不治半生铅椠寜非痴老兵两眼不识书饱食髙眠我不如
　　次韵汉老弟假山
　　庭空吏散无公事一枕清风供午睡列仙之陬渺何许化蝶翩翩可坐致梦中意行不识路神前那有车乗坠立壁延縁萝蔓緑滑径行视莓苔翠南逰忽到九疑峯竹防斑斑湘娥泪箫韶声断苍梧云石上虗余千古意囬镳斜经少昊墟阆风县圃穷幽邃昆仑铜柱髙隠天河流九曲东南被髙掌逺蹠得我惊二华巨灵留赑屭三丘却转问勾芒首冠连鼇谁所置蓬莱浪自弱水隔俛仰之间兴已寄传闻有枣大如一笑安期方指示恶风骤起吹船囬未悟此身在平地咚咚衙鼓忽惊觉起来恰见羣儿叠石亭前作假山列嶂层峯生诡异有如中怒互拏攫或似画眉相妩媚神獒狮子岂其朋伏虎卧駞非若类珠屏九折地不惜西柱一峯天所弃眼中乍见已堪赏梦里曽逰俱可志连筒灌水瀑泉飞薄岸临坻盘石岿瓦盘拳石养菖蒲小有仇池今见二乃知仙境只人间跬歩不移千里至向来封国在槐枝我今此梦真相似要知万事孰非梦何物世间能乆嗜有人夜半欲移舟读我此诗寜不愧
　　偶食鸡头有懐万元亨沈徳逺林子长横塘三主人
　　秋风一熟平湖芡满市明珠如土贱昔也兼名鸿鴈头今兹始识胡孙面【原注主人谓鸡头作胡孙面者佳】应须我軰賸着语防有后人来作传横塘地主总好事凌波不过空山咽
　　再和
　　年丰岂特菱莲芡米价新来如许贱不孤后稷由已思谁作顔囬忍饥面清朝已拜富民侯太史莫书循吏传我今何事不归田豆饭芋魁甘得咽
　　和张簿南坡
　　春风吹水生碧鳞南坡花事日日新水流花出人间去应有桃源迷路人四围山色染黛緑夹道栁丝摇麹尘碧桃和露真含笑海棠过雨犹横陈蜜脾未满蜂子閙麦穂欲齐媒雉驯满堂金玉空为尔不博斑衣膝下春我今家居奉慈母长年直欲齐大椿毎当淑景恣逰览白藤肩舆敷锦茵华髪映花更萧爽朱顔得酒能精神授柑政类潘骑省举觞敢望周伯仁仙家日月虽不老人生行乐湏及辰张侯故是名家子万里碧云看致身朅来吾县鸾栖棘少年得禄説及亲洛滨侍从追前躅喜君有此与我均花间不用锦歩障莺蝶近前君勿嗔双缾姑饷千日夀待戒园夫休厌频
　　和郁簿述懐古风
　　莫笑当年韩与侯钓鱼温水垂纎钩鸢肩自是腾上速安用常何荐马周先生直气摩星斗肯来州县甘低头莅官姑欲行所学一猿未足胜众猴平生一介重取与邈视不义如云浮同舍偿金初何有从者窃屦还言否古井新来亦波浪夷途强指如山丘毁言中人以疑似心苟无瑕何足尤虽然铄金忌众口此语不妄闻诸邹谁知三月未得禄长饥日典鹔鹴裘不作顔公乞米帖吟诗肝肾愁镌锼诗成险语破鬼胆我惭属和真蛮讴愿须暇日荐所有君方有行寜少留何妨暂驾扬州鹤犹胜他人万斛舟
　　昨日于竹堂后开一迳通南坡甚近从此便于往还遂成日渉之趣矣
　　先生一室如悬罄弹铗浩歌谁复听篮舆毎出欠仆夫蹇驴试跨愁泥泞南坡日渉恐负渠寸歩跻攀如折胫偶向田头问小溪何妨竹里通幽径杖藜从此便还往出趂晨光归及暝更遣苍头佩一壶醉中却爱风吹醒
　　春蚕行
　　今年桑叶贱如土呉蚕戢戢多于鲁叶底时闻健食声树头飒飒初来雨辛勤出火倐三眠凖拟收功千万缕县官何忍为茧丝女红切勿事纂组愚儒请遗天下衣各使苍生有环堵天寒嵗暮田舍翁白髪霜风吹两股林正甫举似所和双了岩诗且索同赋
　　君不见罗敷采桑城南路不肯轻为使君妇又不见银钗垂颈负薪归四十未嫁夔州女双了何自老山中当年岂羡西邻富花前啼鸟春不知月里姮娥夜相顾宁为山头望夫石傥有飞鸿传尺素莫学巫山十二峯为云为雨朝还暮老奴玉镜谁自料阿娇金屋知何所眀珠节妇浪悲吟罗韈洛神空有赋蛾眉入宫须见妬
　　五言律诗
　　观园夫种菜
　　町畦纷接壤灌溉细穿渠坐待佳蔬长应须恶草除向来师老圃此去遂闲居绕屋扶踈处兼寻种树书
　　和林子长分赠丹桂韵
　　月桂天应惜溪堂人与清五枝防折赠双目喜増明红药羞丹禁彤霞避赤城賸闻烧烛赏有底置公荣【原注末句纪实也】
　　雨中偶成呈天任
　　乆雨苦不乐吾庐亦未贫十旬兼美醖千畆长脩筠睡蝶频来梦歌莺皆恼人得君新唱和懒病起精神
　　秋晚矣菊犹未开小诗速之
　　问讯东篱菊如今开未开不应辜酒伴寜是欠诗催屈指秋将尽闗心日几囬霜风不相借何意尚徘徊酒为多多办花须早早开已愆重九约犹待两畨催明日还何益西风定肯囬防言空自解蜂蝶笑徘徊
　　再促花
　　珍重栽培意商量仔细开花心终有待诗句漫劳催莫恨三秋去湏教一笑囬但储千斛酒端的奉徘徊
　　数诗煎迫太甚再为花下一转语
　　蝶自无心懒花应有意开含香特珍宠顾影尚低囬毕竟风流在从渠火急催浮华不相待庄重政徘徊
　　喜花开
　　落木惊秋晚黄花彻夜开便教双蝶舞寜是万牛囬有酒湏频举将诗莫浪催渊明千古意为汝转徘徊诸公和诗而菊开主簿沃同年乃有褒拂之语用韵谢之
　　怪底花心转知从笔力囬不嫌嘲我瘦良是为君开白雪词何有黄鸡曲漫催待牵重九兴篱下醉徘徊【原注九日沃丈诸公同集】
　　比收张伯子尚书书报诸公有相招意因赋拙句
　　入台羞结舌去国坐婴鳞东道今行李南宫乃故人寒温烦见问书劄不辞频向日区区意还曽扣大钧与物初无竞何人若见衔冯唐虽白首商皓岂空函乌鹊新传喜青蝇渐息谗鸳鸿满台阁秪合理归帆天上张公子殷勤忽枉书几年怜潦倒今日遂吹嘘贡喜惭何暮冯招恐不虗吾生真有命造物合何如
　　韩知府挽诗二首
　　宦路云霄近乡评月旦贤不惟同里巷曽是接官聫西浙劳禆賛东淮适后先向来吹送意岂料隔重泉【原注余昨守平江公为倅及为浙西宪尝剡荐之后自淮漕召归公方守泰州】
　　方羡朱轮贵俄惊丹旐新鳯毛看二子鹤髪慰偏亲甲第归无日名园迹已陈风流山下路楚挽倍伤神
　　林子中知府挽诗
　　彩棒初行志华途蚤防勲旋闻鳬舄召径有虎符分叹息谁为党推求误到君天公还愦愦玉石竟俱焚【原注君权金州有囬禄之事】
　　畴昔因难弟夤縁幸识君宦途俱别日苕水再披云劳苦惊多病悲凉惜离羣斗金峯下路铎挽不堪闻
　　李叅政挽诗
　　望重三朝旧年过八秩希股肱康帝室羽翼傅储闱北阙恩虽厚东山愿岂违苍生犹有恨不见衮衣归廊庙推良弼屏藩纪吏师三孤崇防典公座有佳儿风节萧长倩诗篇杜拾遗倐骑箕尾去名共列星垂末路懐前軰分符记旧临吴兴惭薤本寳婺仰棠隂骥子尝倾盖龙门亦整襟无繇陪执绋楚挽寄哀音
　　叅议余公挽诗
　　惨澹门阑色凄凉月旦评居官皆可纪当路竞知名香火祠庭老锱铢郡绂轻弹冠公自懒相国讵忘情假防非公志书生若命何髙才寜汨没荣路故蹉跎仲子能传业词场遂决科暮年方慰意乐极又悲歌
　　和姜总管归途
　　城郭迎车骑溪山展画图归鸦翻落叶宿雁集寒芜酒里倾肝胆吟邉识歩趋佳人来底暮心傒碧云苏
　　元日小室独坐情思不怡
　　坐乆无人问愁多莫我娱颇知新嵗好却讶五行孤书乱尘凝案灰寒雪拥炉可能无斗酒墙外杂歌呼
　　故奚公学长挽诗
　　诗酒平生兴人琴毕竟空儒冠成晚嵗尺牍到诸公忽叹羣无鹤谁留目送鸿竹林家世事清节见君同
　　中书黄舍人父总干挽诗
　　孝子推慈父明君有直臣岂惟成羽翼况复掌丝纶想像成斋旧昭囬宸翰新固应方寸地种徳玉堂人有子能传业黄金笑满籯去华虽不第谷口岂其卿四海知名姓诸儒仗老成平生郭有道真不媿碑铭
　　挽余丞相
　　淑气含公鼎明时预政机仲山维补衮文子不胜衣南国恩偏厚东山志偶违一为天下恸无以我公归暑路驱红斾天书趣紫泥长沙元忌鵩太嵗又逢鸡挽铎春风咽铭旌夕照低冠车纷防桃李自成蹊
　　寳阁尚书凌公挽诗
　　新学轻余子忠懐防万言治安犹涕泣师友故渊源日曵尚书履风生刺史轓汉庭谁第一殊未逊公孙未识中散今无元鲁山宦防真恨晚逸驾竟难攀阅月推评旦闻风尚起顽九原那可作苍弁亦推顔
　　缪夫人挽诗
　　黯淡金花诰凄凉栢叶觞【原注夫人以正月二日捐舘】开屏惨佳壻扇枕念诸郎家事千奴橘僊游一梦粱了知元不朽千载有铭章
　　万侍郎母夫人挽诗
　　闺壸髙风在乡闾美事传寜湏伯仁长更觉夀昌贤禄养酬初志恩封慰暮年侍郎官已贵遽返阆昆僊汉老弟去秋留别有明年桃李月春入马蹄轻之句今其时也因次韵招之
　　晤言堪慰意别语最闗情老我春还暮思君月共明丁寜期后防容易即前程命驾何妨再闻知四体轻【原注闻知今年轻健大胜去年】
　　奚通直挽诗
　　自昔髙阳里甞推月旦评华簮先徳齿朱绂羡恩荣奴岂谋千树金方笑满籯有孙防鼎贵钟庆验佳城
　　元衍曹居士挽诗
　　与物初无竞安居不用名平生惟下泽月旦有南评嵗月惊飘忽乡闾失老成聫翩先友记百代许同声先君无恙日居士得防从酒醆花前月茶瓯石上松有时连欵叚胜槩毎从容指防佳城处相闻道院钟【原注公地近西山道院先君甞指示其处云】
　　故安国夫人挽诗
　　雅趣工书画髙懐陋鼎钟家声推两大壸范见三从贤得鲁侯配荣开安国封平生耽静胜宸翰焕鸾龙阀阅聫蝉冕台郎有鳯毛美形彤管旧节视栢舟髙南涧夫人藻西池阿母桃哀荣生死是诏墨防重褒堂前东偏松棚清防可爱为赋五言八句
　　问讯苍官旧掀髯肯见临笑谈驱酷暑朝夕托清隂便引夷风至寜容盾日侵北牕髙卧处靖节是知音
　　再寄广文俞同年
　　有客传新句呼儿整旧书劳生徒扰扰不动只如如病疟犹怜我流行也到渠平生真莫逆里饭肯踌蹰
　　无眠
　　丙夜不成寐可知心念家人情风上草身世眼中沙宿鸟司更漏黄蜂集晚衙了忘官府事髙枕是生涯
　　脚婆子
　　百沸催汤沃孤灯迫睡昏腹皤余豕涨足蹜但鸱蹲一衲包纒宻重衾底里温穷冬为老伴永夜得深论着瓦霜威重侵牕月色昏相依纸帐梦犹胜火炉蹲伸脚三更穏囬头一笑温温柔非老事付与少年论
　　官况
　　汉老弟寄示诗轴想见春时南坡佳兴因以二诗奉寄亦可想官居况味也
　　流落经年别平安只信通宦情元自薄春色为谁浓抚字愁眉上青红醉眼中着诗无好语还徃负筠筒触手逢人怒低头与俗同一惭那可忍百巧固应穷酒有兼旬绿花无百日红悲真破甑堕地并成空早上过溪报谒林子长承约客回途作
　　臭味还吾辈炎凉若曹相逢倾葢旧可但泛舟劳夜雨湖山好西风鼔角豪主人寜避客秪觉杜门髙
　　再和
　　画诺何如瑨歌呼敢效曹一饥才免死千虑亦忘劳酒里愁先醉吟邉句未豪莵裘吾欲老不是故为髙
　　再和
　　伏日当休沐顽躯困坐曹骤然秋雨至一洗夏畦劳懐祖何须怒刘伶亦未豪北牕陶靖节千载只渠髙乆不得广文俞同年书颇闻病疟小诗往问讯
　　问讯俞夫子兼旬不寄书官居还独冷体力复何如药石寜湏尔炎凉一任渠诗能驱疟鬼下笔莫踌蹰六月请俸张簿摄邑止支其半因却还之
　　闲居湏薄俸未足保妻孥州县真徒尔儿曹敢料吾挥金怜槖在储粟笑缾无敝褐犹堪典新凉要一壶
　　十月到南坡
　　触眼嗟黄落慿髙接翠防幽禽私自语寒蝶晚相依醉熟风吹防愁生带减围功名竟何许尊酒莫相违
　　将至天目登髙岭
　　天近初凝目云横便蹑梯前瞻千嶂列囬首一川低雨过黄梅尽风来翠剡齐灵源穷不到晴昼挂虹霓
　　将至富阳
　　宦路初无定吾行有底忙江清鱼不聚天逺鴈南翔整棹须平进囬澜亦太狂平生湖海意何梦到凝香
　　和潘簿旅懐
　　朔风动闗塞羁人先自知忘情须我軰了事岂儿痴鴈信慿谁寄蛩吟暗自悲遣排消底物不饮复何为
　　韩知閤挽诗
　　一品真王裔先朝长主孙华途声烈在上閤典刑存闾里羣知敬朝廷愈觉尊天胡啬之夀莫返九原魂容色虽严重襟懐实坦夷功名期自奋趋向肯随时飜念悬车乐俄成易箦悲扁舟苕霅上此意几人知
　　程待制挽诗
　　科第聫三世声名动九垓激昻存壮志盘错见竒才往者分邉阃胡然避宪台教忠知有待余庆接三台有子岩廊贵知公衣鉢传内祠初趣召次对暂逥旋偕老莱衣喜虚懐帝广前恩荣方沓至遽返九华僊
　　挽吴公祥承事诗
　　故国衣冠后传家礼法尊击鲜更下舍容驷闶髙门河润金挥槖风流酒满罇平生隂徳事五世眼中孙昔过髙阳里尝登通徳门敢违郷党敬尚想典刑存乔木萦心曲空花浥泪痕定应归净土何必赋招魂
　　挽承事汤公诗
　　屋底千金润尊前一笑真名蓝寻入社家事岂闗身丈室空天女凌波悼洛神【原注孺人继逝】鹿门擕手后还有姓厐人
　　挽范承事诗
　　贝叶神怡处南柯梦觉时月评依旧好露挽不堪悲分米谁懐恵兼金肯拾遗绀莲华发后见佛想舒眉
　　挽奚公彦章承奉诗
　　上国曽倾盖文闱昔盍簮【原注予与公同赴甲戊太学补试】科名终在子章服果何心朝露悲蒿里遗风上竹林人琴俱不见哀挽为沾襟
　　已识嵇中散谁惭王濬冲鸿飞嗟目断鹤化骇羣空懒作金门客寜为铁面翁后园花木在囬首又春风
　　挽都运徽猷陈君诗
　　煮海摅忠论潢池詟武威分符留恵爱持节借光辉阀阅伊谁似功名与愿违未前宣室问遽作九原归玉节稽严召琳宫暂列僊月华方喜见薤露忽悲纒囬首长安日伤心蜀道天初无封禅议遗藁总堪
　　途中得姜总管诗因和韵
　　相知何必旧我辈正钟情老去难为别诗来愈觉清舟虗和雪载水浅过滩平一路俱佳境收归五字城
　　宋宰不赴王倅招有诗次韵
　　冷宦门罗雀髙轩间不过似闻諠棰楚莫恨笑歌防意庭前栢输香水面荷道人观物妙宴坐养天和风号天籁怒雷引雨声长但喜书帷润那知酒斚凉夜光宜月露霁色醒松篁通介从流俗徐公自有常
　　触事
　　制锦无工拙迷途有是非承符何所恃投檄防须归未饱豺狼欲寜论鴈鹜肥归来羞碌碌老去与心违緑匣何烦至黄衣尚有云催科寜是拙稼穑亦良勤当念沟中瘠难专柱后文谁令公喜怒鴈鹜政纷纷欧公诗有云俸优食饱力不用官闲日永睡莫兴因广之
　　日长官事少食饱俸钱优宴坐香凝篆欲眠书枕头莫知斯我贵此外更何求毕竟归田是他乡莫乆留
　　偶成二诗
　　闲处田园好愁邉嵗月催事多违壮志吾亦愧无材有底金千锊无何酒一杯漫慿诗遣兴情至却生哀今夕知何夕吾年且暮年劳生斫桂斧防宦逆风船幸不愁婚嫁何须问计然男儿有门户温饱故随縁偶和万舍人中秋有月无客有酒无殽韵
　　积隂成乆雨浃日掩三辰吏已疲祈祷天方杀【去声】怒嗔但愁云似墨那顾月如银辜负中秋约姮娥莫妬人
　　即事
　　天末孤鸿逺园荒一径深畦蔬供小摘家酿慰孤斟斋日浑无事春天故作隂濬池兼插栁取次见吾心问讯莺犹懒寻芳花较迟忽惊雷送雨渐喜水平池窃禄慙无补归耕未有期春工谁道巧不染鬓成丝已是春光晚那堪雨气昏数茎惊白髪万感集清樽才力湏时展功名有命存眼前何足校一笑任乾坤酷吏人同疾流民天亦怜麦登收两倍蚕好得三眠况是寛征赋那忧有俗縁眼前百事好买酒答丰年
　　舟中
　　寒日移隂短清溪放溜迟归田真晚矣泛宅欲何之鸿送天邉目山横雪后眉诗中无限兴一一报公知
　　舟中睡起
　　望外星占婺年余水记苕去思谁结恋来暮岂闻謡季布从渠毁冯唐莫我招舟中无一事睡足有今朝
　　和陈徳章春日送客
　　年华防鬓上春事转头中羯鼓催花雨虹桥送客风未湏愁酒债政复坐诗穷谁识挥弦意寥寥寄逺鸿花栁无多事隂晴不必天急舂村外雨并舍晚来烟白堕先春手红妆最妙年厐翁虽不出门巷得相连
　　再和
　　胜事壶觞里韶华杖履中歌情千里月花信几畨风取友湏三益论文笑五穷含含歌麦秀庑下老梁鸿嵗月斜川路风流杜曲天过墙红杏雨低户绿杨烟鸿鹄今千里莺花又一年阳春慙属和五字得珠连
　　舟中冬至
　　隂阳消长际新旧送迎中异县他乡泊天时人事同世方期道泰我岂坐途穷儿女畨为夀衰顔借酒红
　　和林卿盘隠诗
　　溪山千里胜花木四时春家酿新来熟园收旧不贫上都无阙事空谷有佳人天下滔滔者谁能此问津盘礴五千卷辛勤四十春向来忧国意肯顾在家贫丘壑寜违性功名恐悮人似闻归赋后喜气日津津倘徉三径里陶冶一家春笔下文为富胷中道不贫穷通知有命行止信非人第恐归田计飜成要路津
　　和沈祭酒韵
　　诗思花前发春光眼底来一区聊自三径为谁开圣主方求旧清时况急才鳯池波自暖鸥鹭勿多猜
　　和劝农诗
　　世故偶夷险吾行无介通谁为青眼旧人想翠眉浓【原注翠眉亭有苏少公祠堂】风雨花时过溪山酒圣中何时莲荡里共把碧弯筒
　　节物常流转人情作异同颇期千载后寜忍一朝穷隔叶饶晴哢逰丝罥堕红老春何足恨结习本来空
　　罢郡逰何山
　　寻山多胜概辍棹偶留连南浦浑无绪东风忽放颠蹊成桃李退人去蝶蜂喧气味余禅榻煎茶竹里烟
　　赋芍药
　　纷纷时世妆争欲媚韶光正值三春暮能教一国狂妖娆欺酒圣豪丽僣花王不料东风恶飘零亦太忙
　　晚花
　　花开春已去春在此中藏可恨芳菲晚翻令气味长繁隂供翠幄轻暑绚红妆莫起后时叹时来未遽央
　　往洲防使客囬程
　　北使朝京阙东淮领计台舟师虽夙戒顿食更频催州县愁劳费风霜困往来和盟终不賛旧好政无猜
　　新晴
　　凹沼几平岸晴云故出溪已添新緑润尚有暗芳栖风雨将春去罇罍欠日携归田吾未果愧尔杜鹃啼
　　秋雨
　　隂风搅林壑骤雨倒江湖白日不觉没繁云何处无楼吟凉笔砚溪梦乱菰蒲闻説京华甚汚泥入敝庐
　　喜雨
　　云酿南山雨风勾北牖凉緑蒲澄水石丹藕浄池塘冷客频牵兴炎官罢鬬强无波真古井此味淡中长
　　和鲍倅首夏闻莺
　　芳草池塘晚垂杨院宇清梦囬初恨蝶春去懒闻莺翠幄何须恋金丸恐见惊一枝栖更穏好去鳯凰城
　　道塲山劝农
　　粤在千峯顶重来二月天雨红晴尚湿波碧逺相连旌斾行云里楼台落照邉一犂农事起胡不早归田
　　劝农
　　郊原春已半沟洫水先通劝相寜文具归耕亦兴浓一犂新雨后小队乱山中粗识斯民意何须教缿筒惭愧荒三径羇栖漫一同青春非老事白眼有途穷栁暗鵶藏緑花飘燕蹴红平生孔北海未放酒罇空
　　喜雨
　　云气飜车盖天河注瓦沟滂沱三日雨登济一年秋旱火扫无迹狂雷怒不收腐儒营一饱卒嵗恐优防
　　初夏凹沼独坐
　　芳草沿堤长圆荷出水迟倚栏风醒酒岸帻雨催诗鸂鶒巢安在仙鳬舄讵期逰鱼知我意吹沬弄清漪县中迎石金山甘灵大士就放生池祈雨早上偕簿尉往炷香
　　甘雨祈三日香云捧一龛依归甘露灭珍重蔚头蓝官事何当了枯禅且罢参莲花初出水朝日借红酣
　　再和
　　夜起占星毕朝趋礼佛龛拥桥莲坠粉萦沼水揉蓝屏翳何须靳登伽不受参悬知天欲雨蚁战已酣酣
　　再用韵谢王簿来诗褒借过当之意
　　黄嬭朝千卷书灯夜一龛文今尚白袍色故应蓝簿领聊尔耳朝班行矣参惊雷虽破柱午寝不妨酣
　　再和
　　旱魃争攘袂羣龙仅守龛云峯疑燎火天色转澄蓝甘露元同注丛林莫遍参新来焦渇甚无梦到沉酣
　　过登源英济庙祈雨
　　古庙出灵响吾侪非过求山田虽欠雨陂水尚通沟出郭渐无日祈年望有秋豚蹄真狭甚明信或堪羞
　　青山买舟
　　落日千乌外青山一望中买舟羣仆喜兀坐与谁同旅店孤烟起田家曲港通鸥盟暂时乞又踏软尘红
　　喜雨
　　雨脚初鸣屋风头忽转廊余凉生簟枕好梦到池塘黄嬭真三窟青奴得两忘功名休恨晚身世一藤床
　　七月初得雨后大有秋意
　　好雨真无价炎天不易求十全成稔嵗一上作【音佐】凉秋吏逭陂塘责【原注近嵗上司督责甚峻】民寛沟壑忧催科无奈拙此去恐优防
　　除夜书懐
　　吴楚乡风异悲欢物态多嵗华惊晚暮吾道恐蹉跎莫唱黄鸡曲寜为白石歌明年六十一不醉待如何
　　叶大猷挽诗
　　月旦评犹在题舆事已非田园寜作计鸥鹭本忘机此地期相欵终天愿忽违西风送丹旐老泪不禁挥非意俱飘瓦髙懐只杜门谁云九地底犹抱十年寃未尽沧浪兴难招楚些魂伤心追往事愁极却无言
　　淮西赵漕子固挽诗
　　疏抗廷臣右经传弟子行江淮归徳政蛮貊诵文章世路风波恶仙家日月长西林曽有约楚挽莫凄凉西帅予曽忝无何马首东计台初不逺交篆竟成空夜壑移舟半淮山落木中堂堂寜复见丹旐猎霜风【原注予合肥赴罢前后皆公摄事然竟失于一见】
　　杨伯贤挽诗
　　月记乡评好年推軰行尊巨山曽入梦楚些莫招魂太息驰驹隙浑疑隐鹿门他时耆旧传知有姓名存
　　王彦谟挽诗
　　蚤嵗防三舍明经束九师声名虽烜赫科第竟差池之子能传业兴宗防有时只今官冢地防出印累累润屋金千锊浮生黍一炊里闾思长者门户托佳儿华表终来鹤支牀尚有洗心元悟易杯水漫劳持
　　章觧元挽诗
　　诗礼传家旧田园晚嵗丰月评犹未改露挽遽成空曲巷连桑防幽岩长桂丛南坡吾独往无复访邻翁
　　杨仲才挽诗
　　孝友懐宗族谦恭接里闾克家千树橘教子万籖书酿酒偏延客能诗亦起予天胡中不夀埋玉恨何如别意经时序音书缺置邮子来方问疾傲吏已移舟华屋生存处佳城身后谋望风懐执绋老泪为君流
　　和太守
　　岂弟循良守功成意益谦寻求七字律想见一生亷活火烹茶蘂消愁媚酒帘南楼月华好吹笛指湏纎
　　寒食风雨呈林正甫
　　不住风和雨思归日似年他乡寒食涙深院落花天午枕飞蝴蝶春山呌杜鹃有谁怜赵壹肮脏倚门邉
　　春大阅望郡圃齐云楼悼亡
　　官事谁能了浮生迹易陈齐云连緑防和泪送青春缓带空凝月慿栏不见人只应曽到处愁极倍精神三月初一日晴色甚快人意晚宿撮石岭陈氏书院
　　昨晚雨不止今朝天假晴路干里堠缩人健板舆轻父老惊相顾亲朋渐出迎端知华表鹤珍重故乡情
　　喜雨
　　梅雨知时节农家喜若何积薪蚕下箔锄水稻分窠緑有笋成竹黄无麦作蛾一春甞苦旱三日未云多
　　次韵汉老弟对月满饮
　　鹤髪金桃母蛾眉萼緑华月圆香度桂饮罢烛生花何惜尊空酒能令春满家更邀重九菊醉里堕乌纱









　　钦定四库全书
　　尊白堂集卷二　　　　　　宋　虞俦　撰七言律诗
　　和孙尉登空翠堂鼓琴酌茗有懐冷令二首
　　楼畔晴岚翠拂空天教我辈一尊同只愁杨柳归来緑却叹桃花去后红春事又还觞咏里人生正堕别离中不堪搔首东南望独立惊风叹断鸿
　　花满芳洲月满楼留连从事到青州巧分茗椀消磨睡静拂琴徽断送愁寒食烟花知有几上元灯火恰才収冷官已办江头费烂醉春风典破裘
　　絶市无糯旋挼青穂日熬以酿戯成
　　种秫无多望嵗穰无功何日果还乡尚无彭泽五十亩安得谪仙三万场挼穂昔闻今始见拨醅未熟且先尝今年太嵗还非酉惭愧隣家仅得浆
　　十一月二十八日用后山诗韵
　　日暮江东天一涯孤云飞处路何賖雪将入腊未破白梅过先春竞着花过眼光隂浑是客满懐风雨政思家何如醉里都忘却拟向穷途问麴车
　　石芥
　　杯酒流行四座倾此君风味始峥嵘捣残姜桂嫌无韵扫尽茅柴不到酲崖谷野人羞自荐膏粱公子莫知名攀萝采撷天寒甚谁念终朝掬不盈
　　林正甫与予中春并命为御史正甫按刑浙东道别去兼旬而予衔命按视宫陵经越上获一再欵语临行有诗因次其韵
　　乌台当日选名流佥谓君才与我优公议略伸君便去上恩未报我宁留自怜秦缓难为疾岂意良霄尚有莸况是亲年当喜惧欲将归计问扁舟
　　衔命宫陵偶一回山隂道上得徘徊溟鹏好在思抟击乗鴈何尝计去来万壑千巗况秋色明珠白壁更尘埃相逢未穏还为别一段诗愁费剪裁
　　秋释奠于学万舍人示诗次韵以酬
　　昔年泮水忽专城文防何妨一再盟已媿簿书成俗吏却陈俎豆见诸生一时同队鱼犹在千载重来鹤更清况有卞峯青眼旧试登杰阁快双明
　　脚婆子
　　此姥原无妬与嗔平生气类竹夫人蛾眉渐遣温柔梦鸱腹犹疑见在身包裹形模才一衲薫蒸汤沸穏相亲承恩脚底非由貎啓沃怜侬夜夜新
　　三十日乃耘老弟生朝余防客舟行髙邮道中不胜恋恋之情因赋鄙句以寄之
　　爱日初防一线迟【原注二十六日冬至】门弧喜气又相随遥知绮席团栾处正是篷窻寂寞时节爱堂中先遣信富阳驿里旧吟诗生涯已是千奴办且泛新阳入夀巵
　　仲本别去才半月尔瞻恋不啻如隔嵗奉此寄懐
　　纷纷覆雨与翻云只有吴人不世情穷迫每怜长袖舞别离愁聴短歌行春波碧草连南浦朝雨垂杨拂渭城丝竹未应陶写得向来肝胆为渠倾
　　仲本索归甚遽前诗送行言之不足见示和篇览之益用慨然再用前韵
　　幸有绨袍恋故人不应回棹遽忘情相逢且话十年事此别又成千里行归去我犹惭靖节催科谁解恕阳城【原注来诗有丁寕莫被催科扰之句故云】黄堂今有仁人在璧水当年葢已倾
　　别后寄主簿
　　尘埃襞积顔如甲丹墨纷纶眼有花君去何人堪共语秋来无梦不还家飘零酒醆今真止泠淡诗筒不复夸莫使音书成断絶风前鴈字政横斜
　　余假守是邦所幸今夏雨泽适中髙下咸宜客有谓今秋一稔前此数嵗未之有也果尔则幸矣因喜而赋丰年之诗
　　骚人墨客可无诗正值秋郊刈获时此日三登殊可乐向来半菽亦堪悲家家芋栗儿童喜处处鸡豚父老期负郭有田归去晚婆娑拙守不劳麾
　　除兵部侍郎赐带趂朝参
　　幸叨持槖侍甘泉敢意恩荣慰暮年紫绶金章光照地丝鞭玉勒喜朝天儿曹莫起无鱼叹人世难为跨鹤仙报国无功还自愧直须及早决归田
　　王诚之分恵卧龙新茶数语为谢
　　卧龙骧首奋轻雷一一枪旗次第开遽凂春风归七椀宁容夘酒困三杯森严莫讶先尝苦隽永方知后味回不羡金钗候汤眼可能萧寺略追陪
　　谢周睎顔寄恵新芽
　　摘鲜分送细茸茸知在春山第几重包裹雅宜青箬篰宠珍宁羡赤囊封防惊雪落岩前石烹讶风生涧底松堆案文书吾欲睡頼渠唤醒小从容
　　以莲心茶送巩使君小诗将之
　　未雨余寒力尚严岩前蚤见摘纎纎初尝似带莲心苦回味宁输崖蜜甜渇想清香凝燕寝更余黄卷乱牙籖一瓯幸入春风手防草从今价亦添
　　再和
　　采得莲心苦更严青裙白靣退尖纎竹轩旋碾香尘散槐梦初回齿颊甜况是澄泉元带锡自应佳句合编籖直须陪侍挥谈尘习习清风两腋添
　　以酥煎小龙茶因成
　　水分石鼎暮江寒灰拨砖炉白雪干蠏眼已収鱼眼出酥花翻作乳花团撑肠尚有书千卷枵腹无忧食一箪只欠緑珠煎防在诗情宁使愧麤官
　　有懐汉老弟
　　先自无聊懒出门南坡一到一思君松筠俱是栽培力亭榭无非卜筑勤本约暮年栖息共岂期中道死生分风前试数当时鴈一鴈今归何处云
　　缺落槿篱须补缀稀疎菜甲欠锄耘芙蓉泣露坡头见桂子飘香月下闻策杖却愁成独往举杯谁与醉浓芬欢悰莫讶年来减触目无非是忆君
　　村童先遣扫柴门检校园芳待置尊丛菊稍斑漙露防芙蓉已带着霜痕诗篇纵好成孤讽心事凭谁与共论已是西风悲落木那堪幽独更销魂
　　有懐广文俞同年
　　宦逰霜宿与风餐环郭青山岂曰盘余暇每思亲丈席新凉政喜入中单交情老去才方见世事年来亦饱防顔色想君如李白却疑明月满重栾
　　客来愧乏牛心炙茶罢空堆马乳盘纵有诗篇惭和寡了无心印可传单平生黄卷能忘味晚嵗青山未厌防归去吾庐吾亦爱更须华屋羡雕栾
　　祝君努力且加餐世路羊肠政屈盘烹鲤何由问消息割鸡政自困平单书生说食真成癖俗子疑人莫与防搜搅枯肠有文字玉州犹爱月团栾
　　万山深处秪空餐报赠惭无双玉盘日晏仅余晨粥半夜凉更觉夏衾单怜渠许国丹心在付与穷途白眼防它日鸡豚燕同社不烦父老见思栾
　　旅懐上石似之郎中
　　妄意弹冠不作疎向来曽是曵长裾倚门慈母须防禄当路羣公亦荐书杜曲诗成还蹭蹬河东赋在有吹嘘上林不敢栖髙树斗水何妨置腐鱼
　　骚人先自不禁秋风雨相将作许愁尚有壮懐因酒到苦无佳思慕诗休故乡音信新来鴈尽日笙歌谁氏楼满目黄花笑憔悴未应回首没江鸥
　　暮鹊投林意自深向来一诺抵千金面防逆斾有归色足望穷途无好音嵗晚更怜霜防鬓夜寒除是月知心政应老死何须惜或有遗书备访寻
　　余秋初离庭闱冬至犹未得归夜读宛丘先生秋日忆家诗輙次韵以述旅懐
　　屈指西风阅嵗华半年行役苦思家防衣归去亲闱好画角吹残客梦賖病里中秋慵见月醉中九日强簮花朅来又过书云候节物催人一可嗟
　　初八日早出洪泽闸泛淮
　　乾道年中再讲和当时议者厌干戈长淮不管蛟龙怒巨舰宁容鹅鹳过嵗晚民方愁道路天寒我亦困风波中流击楫非无志时运相违奈若何
　　和俞孚仲游南坡
　　列岫峥嵘栋宇连平栏曲砌俯氓防坐谈风月三千里直傍云烟咫尺天栗里尚懐陶靖节竹林还想杜樊川冷官幸有田园乐笑谢蘓公乞酒钱
　　平昔相期汗漫逰杖藜还肯访林丘君来便觉客不恶我醉无言山自幽栢子乍燃香拂袖酪奴初试雪浮瓯慈亲眉夀闲居好谁道周南叹滞留
　　秋懐
　　登楼何处不陈诗况是秋髙木落时极目但随归鴈逺老懐犹作故乡悲母宁觞咏须前辈有底功名亦后期试问沈郎那得瘦此心元不慕州麾
　　结髪从来数亦竒人言猿臂不遭时诗成杜曲何多兴赋旧兰台只浪悲松菊不闗年少事氷霜曽与嵗寒期君防昨日凉风起上青蝇岂待麾
　　余防客至盱眙忽有召命应广文有诗相庆因用韵以谢
　　尺一西来唤我归扁舟正是泛淮时功名不复平生梦物色能销几首诗去国九年嗟已老暮途双节偶然持一丘一壑真吾事惭愧夔龙集鳯池
　　九日南坡兄弟同集
　　曵杖擕壶意颇长了无风雨破重阳团栾饤座橙方緑蓓蕾扶篱菊未黄醉里茱萸须遍揷尊前鸿鴈政成行持杯快嚼夸强健只恨双螯未着霜
　　和九日南坡小集
　　风雨年时政不佳山翁无酒向谁賖又还九日防黄菊却喜晴天映碧纱有底尊前悲节物只应醉里送生涯明年徧插茱萸处目断西飞防影斜
　　九日雨
　　满城风雨不禁秋宁是先生懒出逰采菊未成三径约防囊尚有一钱留催租有底闗诗思落帽何妨付酒舟今嵗重阳还是客湖山信美岂吾州
　　和安抚王诚之给事重九日登髙诗韵
　　登临兴引越山髙醉眼何曽识二豪戯马向来夸胜饯卧龙此去记吾曹风前短髪还羞杜笔底新诗欲和陶頼有蛤蜊风味在固应居士笑卢遨
　　再和
　　秋鴈初飞几防髙卧龙送目十分豪且容司马吹纱帽莫向参军问骑曹饮吸百川从酩酊诗驱万象入甄陶菊花开日重阳是有暇何妨更一遨
　　再和
　　眼横秦望接云髙不独诗豪酒亦豪岂是过呼韩吏部未应轻比汉功曹尊空北海懐文举菊绕东篱念老陶只恐诏归天尺五直须秉烛与公遨
　　吴守相邀壮观登髙坐中出示佳篇因继韵以酬
　　壮观登临引兴长黄花亭下未经霜江平鴈到涵秋影野旷鵶归带夕阳佳节欲酬须酩酊今年在处说丰穰楚云不动淮山碧且缓笙歌釂羽觞
　　吴守置酒壮观为登髙之集因赋数语
　　九日登髙作胜逰使君擕客此迟留天连楚观风吹帽木落淮山菊满头何处台前犹戯马几人江上不惊鸥年来只有身穷健莫把茱萸浪自愁
　　有懐南坡葢雪阻旬日不到
　　催年节物太频频不涉南坡又一旬苍桧风前应强项玉梅雪里想精神后车同载有名酒折简欲呼无可人说似阿连须早计莺花休拟负青春
　　使北宿留盱眙
　　浩荡春风吹客愁谁教杨栁系行舟燕然有约终须到淮水无情只漫流蝶弄风光还草草鴈传消息底悠悠梨花寒食无多日且傍南山作胜逰
　　林正甫寺簿举似所和判院徐同年咏所居诗且俾同赋
　　二妙诗情仆命骚戯驱万象入甄陶三休亭上频回首八节滩中穏着篙巢幕秪应怜乳燕戴山谁复笑灵鼇也知廊庙须公等宁羡华堂数仞髙
　　谢广文俞同年恵防鱼
　　朝朝麤粝腐儒餐清坐焚香篆印盘早计何尝为温饱倦逰谁复念羁单瓮头社酒欣方熟篱下秋英渐可防更寄拈鱼君有味鼎烹曽覆晋之栾
　　杜门絶俸呈陈倅
　　家食年来叹不充支离受粟信无功白头慈母须防禄青眼何人到寓公未办杀鸡留郭泰更能给俸助卢仝半生画饼真堪笑已戒奴星好送穷
　　学録李诗翁以诗访予于乳溪之上且求县学积俸偶值窘匮恨不能满其意漫以数语送之苐饥来不堪煮耳
　　二月江南花气昏锦囊诗话喜重温百篇换去东湖骨一醉招来北海魂投老黄尘真左计半生青眼向谁论学宫乞俸能多少骥子怜渠蚤候门
　　劝汉老弟饮酒
　　尊前一醉莫辞频三万场当嵗十旬况有好诗能泣鬼宁无妙画可通神快呼左手持螯客莫着倾身障鹿人緑涨大江浑是酒蒲萄波靣已生春
　　送林子长赴姑孰泮宫
　　緑波风驶引征防九万扶摇入羽翰诗句最怜云不定宦情况与月同寒襟期莫作别时恶出处须留晚嵗防漫道江东懐李白清才应合在金銮
　　和鲍倅暴雨大水之作
　　坳堂方笑芥为舟骤雨俄惊滙众流天漏不知何处补地卑转觉此生浮防须击水扶摇上政想乗风汗漫逰宦海陆沉聊尔耳诗人休咏白苹洲
　　以新米作捞饭有感
　　老矣何妨受一防笑渠杨恽强歌田惊心赤地三年旱慰眼黄云八月天他日江船来白粲暂时水碓捣红鲜软炊香饭怜脾病从此长斋绣佛前
　　自叹
　　落落髙才岂晚收枉将嵗月送莵裘未能鹏击三千里空费龙骧万斛舟明月有珠谁按劔瑚作网漫沉钩求田问舍非吾事豪气元龙死不休
　　明经青史不难收怪底依然处士裘谁谓封侯安事笔我闻定覇必焚舟骥腾夷路须聮辔鼇负三山好掷钩对防清时防第一未应蕴借愧裴休
　　冬至后五日夜雪复作再用韵
　　灯火黄昏渐渐收乌薪已尽典轻裘自篘浮螘床头瓮谁鲙新鲈江上舟卧聴玉霙惊淅沥起防琼树怪聮钩多应武仲添诗兴下笔翩翩更不休
　　緑野功名一战收何如危坐拥狐裘歌儿解咤销金帐酒子能添药玉舟莫为温柔寻伐斧免劳服饵到悬钩谁言栁絮浑相似恼乱春风恐未休
　　银烛生花香雾收中堂宻坐促貂裘羊羔儿酒浮琼斚牛尾狸酥映玉舟扶醉缓歌金缕曲怕寒催下画帘钩纷纷扰扰成何事且鬭尊前一笑休
　　移守吴门酌别姜总管
　　宦逰踪迹一浮萍末路从公葢已倾方喜溪山来入社忽惊弦管作离声河梁恋恋防云别剡棹防防载雪行从此江东还渭北莫因契阔负诗盟
　　黄仲本自浙西漕幕得倅临安暂往寓居徳清遽然话别诗以送之
　　外台賔幕始知名见说君王念老成此去监州真有命向来相国讵忘情吾侪老矣难为别世路悠然莫计程强说从来还信否一篙春水片防轻
　　得防与郡归自浙东余成卿王贯之叶徳逺追送至于震泽舟中欵语数日而后别
　　懐抱连宵得好开莫愁波浪与尘埃中年已是难离别此地何妨数往来送我扁舟宁作逺唤人归鸟苦相催邈然后防知何处更欲临分把一杯
　　和汤倅留别
　　官冷门前可设罗髙轩多谢肯相过别离渐近那堪说觞咏从今莫厌多风月平分聊尔耳云霄咫尺奈君何汉庭行且迎枚乗南浦从教恨緑波
　　端午日用韵
　　今朝端午懒吟诗此意儿曹莫遣知萱草着花空有恨菖蒲称夀永无时逺途日暮休回首近事风传只皱眉角黍堆盘何处奠沉湘千古使人悲
　　无眠
　　蛩吟砌下岂知时我亦无眠有所思夜永只怜灯作伴秋凉最许簟先知十年扰扰梦中事一笑悠悠世上儿数尽更筹窻送曙起来赢得鬓成丝
　　拒霜
　　纎枝緑叶竞成丛谁障西来落木风霞散纒头千丈绮春囬醉面一畨红伶俜欲嫁还羞晚梳洗随宜不爱工况是秋髙花已少对花莫放酒杯空
　　圣龙长老资公求修佛殿疏余不暇作也昔丹霞烧木佛院主堕落须眉普贤劝修古佛末后童子证果居士举此公案二段以问圣龙若下得一转语则佛殿一时修了其或未然定又去防扰檀施矣因作山偈奉送只此大胜作疏头劝縁也
　　风雨飘摇绀宇摧百身古佛尽莓苔政须豪士修檀施定自诸天打供来向晚钟鱼犹短气只今龙象亦生哀道人莫惮朱门去防有清莲一朶开
　　乌程宰十三日往龙洞祷晴归言见田家两岸车水其声如雷兼刈获甚忙若得旬日晴则农事济矣因作田家叹一首
　　惭愧田家趂好晴鵶鵶两岸水车鸣畦丁露宿腰防健馌妇泥行脚板轻作苦仅能供伏腊有年何处不升平只愁官里催租动里正敲门沸似羮
　　千秋岭
　　轻隂漠漠雨班班岭上风来一解顔已是去天才尺五却令缓步有跻攀飞泉百道萦罗带列岫千峰拥翠鬟应是北堂春正满几回回首望家山
　　用韵赋嵗暮田家叹闻之者足以戒也
　　催科里正莫频频望麦登场更浃旬纨袴向来无饿死黄冠此去罢迎神田间作苦谁怜汝天上调元合有人自叹农家消底物百金斗米便回春
　　枕上偶得数语呈林子长
　　碧梧翠竹日相髙懐想家山魂梦劳钟鼎故知非我事箕裘犹可冀儿曹眼中谁是真犀角池上君今有鳯毛【原注令嗣登科】直探牛心屠狯耳能安贫贱乃英豪
　　再用韵呈林子长
　　痴儿谁识坐谈髙抚字年来亦漫劳簿领何妨聊尔耳湖山正是属吾曹百年心事空三叹五马人生却二毛欲作报章还自笑郊寒宁解敌韩豪
　　据案偶得数语録呈簿尉
　　昔年官冷欲无氊制锦如今又不然老去几遭官长骂书来却有故人怜敢期翠羽还池上渐喜黄衣减目前欲学催科无奈拙直须天假一丰年
　　呈吴守
　　风流正始孰追回沈谢曹刘岂乏才诗律恢长怜我老吟编端的頼君开秋懐拍拍须千首世事悠悠付一杯已是醉吟输白傅雪霜头上更相催
　　赠潘接伴
　　淮海相逢便说诗新来匡鼎解人颐句中有眼人谁识弦上无声我独知每见朋逰谈警策偶因王事得追随西湖近报梅花约归趂东风第一枝
　　再用难字韵简潘接伴
　　当年名下无虚士此日诗中有二难方驾饭山何太瘦拍肩东野不言寒来章只好先呈佛属和何当胜得官珍重牛腰成巨轴丁宁莫与俗人防
　　和潘接伴韵
　　久矣闻名忻识面哦诗一字果何难笔端风月窥天巧句里氷霜饱嵗寒自昔登坛须老将秪今握节愧麤官相逢忽有新篇赠病眼摩挲得细防
　　和探菊南坡
　　春来自分菊成坡秋晚何妨日一过喜色忽防眉上见霜华应向掌中多一枝须索蚁浮瓮三径从教雀可罗坡下有泉唯可饮西风吹鬓未应皤
　　出郊迓倅车暮归二首
　　簿书丛里得抽身岂是将迎不厌频何处鸡豚燕同社有时鸥鹭喜相亲山头落日催归骑陌上丰年见醉人更羡柴门无限好今宵相对月华新
　　轧轧篮舆迫暮归前村灯火渐依稀溪边黙数黄牛过烟际遥防白鸟飞把酒无人风落帽【原注是日重九】荷锄有客露沾衣闗门山寺知何许忽聴钟声度翠防
　　和陶学长雪诗
　　寒侵病骨笑支离炉拨通红小放围风运六花侵几席云移万杵碎琼玑从渠穷巷囬车彻休羡朱门防舞衣造物想怜为学苦分光先许到书帷
　　赋雪
　　风灵犀怯镇帷晓来白尽逺山眉石蹲错认盐形虎地暖应知穴处狸色混江梅无眼目润添陇麦有膏脂朱门酒肉嗟遗臭蓝缕樵夫不掩肌
　　再和
　　风回雪急巧穿帷黄竹歌残更敛眉燕集几家寻鹄鹭猎围何处问狐狸长饥政自愁黄独髙卧谁能管窃脂頼有寒梅为老伴也应冻减一分肌
　　立春日雪
　　占候农祥恰正晨一天遽有散花人飘扬栁絮犹疑早防缀梅花欲乱真但爱千峰如立鹄谁怜百结有悬鹑防珍重丰年意分付东皇作好春
　　和汉老弟雪诗
　　大皥行春未有闻六花连夜舞缤纷落梅未晓惊三弄宿麦先秋定十分飞上防幡怜我老映来书幌慰儿勤四时代谢从来事造物何心更策勲
　　汉老弟寄示雪诗倡和已成轴矣因次韵
　　腊尽氷花堕渺茫诗来爽气想清扬润添陇麦知年熟影浸溪梅见月将闭户谁能呼白堕回风却笑舞红妆小桥梦入南坡路并辔骑驴赋短章
　　衡门虽设昼常闗人在琼楼玉宇间一笑眼青余老桧相防头白秪髙山擕壶索共梅花醉着屐扶行竹杖斑此兴此时吾不忘倦飞深羡鸟知还
　　飞洒羞明不肯朝徘徊待伴未全消将花着袂元无迹认栁吹绵别有条璧月半规开水面玉龙千丈转山腰防已自呈三白青帝何须又一飘
　　一冬无雪立春后九日始有之次汤倅韵
　　氷花何事太迟开肯傍春风脚底来飞絮漫天轻认栁落英满地错怜梅防莫恨空归去青帝从教倒载回官冷无氊须一醉可能来共即时杯
　　和子长县尉林同年立春后十日风雪大作访客不值
　　一束乌薪抵百金外间风雪政愁隂履穿东郭先生病梅老西湖处士吟青帝未教春满目防还有嵗寒心蹇驴不踏长安道恐落泥涂迹愈深
　　和汤倅春雪
　　雪瑞元来竟不空丰年消息喜潜通故怜梅老扶衰白未放桃夭嫁小红夜动檐花犹带雨晴防陇麦待摇风强顔追逐新年事倍费天人剪水工
　　十二月二十六日早起雪已三寸许夜来初不觉也
　　晓来眼界忽然新一色琼瑶与烂银人事乖时空请祷天心回后只逡巡不教三白孤残腊要与千家作好春宿麦连云虽入望路傍犹有翳桑人
　　和耘老弟庆太安人恩封
　　天上恩荣逮我亲日边消息趂防賔【原注诰封以五月一日下】光生花诰宜多夀喜动莱衣别有春须信庆源能衮衮故教乐事愈频频明年不但郊封止八秩重防宠渥新
　　和耘老弟喜雪
　　天怜好景付君收一笑春生紫绮裘赋就兎园争授简酒酣鲸海快吞舟怪来栁絮穿帘额舞上花裀衬袜钩画饼丰年賖一醉腊前三白讵应休
　　和汉老弟雪下不聚
　　剪水飞花散又收天人袖手翠云裘待滋宿麦须连陇政虑流民醉覆舟村店浪夸沽酒斾寒窻谁上钓诗钩防岂是痴儿子且与天工了事休
　　雪晴后书懐
　　烂银白璧遣谁収米尽家家典破裘应为溪桥添晓溜岂怜野渡有横舟侵凌蓬鬓霜千丈浮动梅梢月一钩嵗晚风光天必相未甘亭上话三休
　　明堂杞梓必兼収未信英雄老一裘彭泽不妨聊束带巴东何事叹孤舟防须取印大如斗宁羡封侯曲似钩咄咄那庸如许事尊前且食蛤蜊休
　　因次郊行韵眷然懐归
　　杖藜何日返林坰梦想西山几草亭丛菊暂为三径别垂杨又见两畨青宦逰知已云中月市道交情水上萍多事不烦渔父问餔糟乆矣忘偏醒
　　连日大雪独坐有感
　　低唱谁家帐缕金何如短掉泛山隂天边鴈断无留影下龙寒亦懒吟着栁便随风作态欺梅除有月知心晴光却喜前村动春事从今日日深
　　呼得苍头数槖金旋沽村酒过墙隂焦琴不鼓知音断冻笔频呵作意吟扰扰漫天空目防防出日为寒心凭君试向江边问又涨晴波几尺深
　　吴使君置酒见邀坐间雪作有诗即席和韵
　　渔蓑江上晚垂钩艇子何如唤莫愁相伴梅花开庾岭宁将斗酒博梁州夜归深巷闻惊犬嵗稔无人见佩牛明日楼前増伟观试防银海戯羣鸥
　　被防暂摄四明已具舟而雪作王诚之有诗相饯次韵
　　剡溪风雪正纷纷暗想清逰已目存颇怪扁舟遽乗兴应縁坐席不容温海圻聊尔夸千骑帐底何如具一尊回首兎园吟赏地从今授简致频烦
　　和汉老弟喜雪
　　为瑞虽多却不宜谁怜孤坐拨灰时兴添竹叶蛆浮瓮瘦损梅花雀抱枝闭户从教行迹断裹裘犹怯暮寒欺天工似欲还三白冷淡家风合有诗
　　剧暑出局径归打睡逾月不奉正甫谈緖且顿寒诗盟有诗见问辄次韵谢不敏
　　早归伏日莫踌躇昼寝从教笑宰予奠枕清风招我老揽衣阅月向人疎宁无酒共公荣饮亦有诗成阿买书须待雨凉寻旧约只今旱火况焚如
　　太学秋试封弥夜深独坐懐考试诸友
　　衡鉴髙悬已自公修严官禁不通风樊墙便有河山隔梦寐犹疑笑语同离索暂应疎酒醆往来争敢逓诗筒灯花预报杨园约端的钗头缀玉虫
　　西归有期喜而复作
　　懒于尘土踏京华张翰西风乆忆家江上鱼肥应可鲙田家酒熟未容赊狂踪泛泛浑犹梗病眼昏昏秖欲花为报王孙早归矣莫凭芳草浪咨嗟
　　十二月初六日抵仪真廨舍次日即出防使客天气严寒里河氷合有厚一二尺者打冻峻急不免取山路径走都梁
　　王式当年本不来那堪嵗晚犯尘埃淮分南北谁为梗路适东西意自哀锦缆千艘分玉帛氷河万处碎琼瑰只消一夜东风力一一船头尽拨开
　　和耘老弟得铜韵
　　神又复化顽铜块处潭心智莫穷岂悔刳肠逰梦里还羞曵尾向涂中波摇金色连山赤星动瑶光彻夜红网送吾家占瑞应向来左顾与今同
　　冬至之二日兄弟儿侄偕过西山道院归而防雪
　　忽然薄暮暗江天冲面凉风马不前五色书云占昨日六花瑞雪应明年向来水旱民何罪此去流移天盍怜逗晓阳乌升若木摧頽病鹤亦蹁跹
　　雪后过南坡
　　南坡千树总琼瑶走马来防及未消短鬓风前愁素领衰顔酒后借红潮松饶苍鬛犹能奋梅耿香魔苦费招此景此时无我共新诗吟罢独长謡
　　扶桑暖翅接金乌韝上饥鹰待一呼悬滴梅梢珠璀璨堕花桧顶粉糢糊明年翠浪麦须好何处青帘酒可酤万里江山谁画得天开新様雪晴图
　　回程泗州道中
　　淮北燕南昔混同相望却恨马牛风往来未省谁为伴【原注接送皆女真人】言语从来自不通百嵗遗民愁绪外数声羌笛梦魂中【原注接送伴先乗马以笛自随】径须急渡长淮去三月烟尘一洗空
　　挽新安恭荣王诗
　　安僖折派庆源长宪靖猗兰奕叶芳可但词章夸华白更余政事说龚黄两宫宻侍清闲燕三事荣分衮绣光生死哀荣难得似宸纶一品赠真王
　　弁峯苕水挽将归北第南园自一时过眼浮名真是梦回头乐事总成悲荆兰膝下同黄壤鸿鴈行中失白眉曽是汝阳门下客凄凉空咏八哀诗
　　挽崇宪靖王诗
　　袭庆安僖八十春绵绵僊李更蟠根王封一品身尤贵位冠三师徳愈尊华萼楼边空堕泪白苹洲上重销魂哀荣终始公何憾节钺貂蝉萃一门
　　诏书催唤衮衣归富贵谁知已息机北阙恩荣宁久恋东山雅志肯相违伤心水月人安在回首湖山事亦非他日苏公堤畔路秖愁老泪不胜挥
　　余居太夫人忧三年泪枯老眼既除丧颇理故书似觉有味矣数日眼疾作此事又废殊无聊頼唯有思索诗句可以度日耳
　　三年涕泪剧悬河断简残编奈若何纵使相防青眼在故应添得黒花多衰迟把酒元无分冷淡观书亦有魔掩卷相吁心自了莫将文字问维摩
　　前诗谓思索诗句可以度日苐恐终无益再赋一首以广之
　　年来世味一毫轻宿契诗书尚有情魔事从教双眼赤内观还觉寸心明思量诗句嗟无补检校医方恐未精俗学可怜夸口耳何如黙坐息营营
　　挽吏部石似之
　　四海声名桂一枝流年仅及手中蓍康成未免龙蛇厄翁子宁酬富贵期【原注公享年止四十九】天上玉楼须好记人间金谷漫遗诗宦途落寞知音絶三抚朱弦只自悲忧国囊封岂是疎有才无命信何如风回册府三山逺星殒郎墙一位虚贾谊自伤终太傅薛収若在必中书哀哉埋玉今何地却返当年处士庐
　　期公簮槖侍甘泉底是上天不假年才大难为当世用文髙犹有后人传魂销闽檄千山路泪挽银河七月天防葬谁欤铭郭泰固应无愧翠珉镌
　　和绍兴钱参政贡院落成
　　能为君王猎隽英区区循吏笑西京忽防广厦千间辟蚤觉先春万木荣有客囊中来露颖【原注预荐者十九人】何人垄上去佣耕知公造化无遗物咫尺龙门雷电生
　　挽水东吴主簿诗
　　当年投笔过淮山油幕谈兵故不凡老去功名空白髪向来簿领愧青衫龙龛内典超金界鸿宝遗编付玉函况有诸孙振门户不须留恨黯松杉
　　挽主簿杨仲逺诗
　　居士胷懐壑与丘琴山懐抱枕清流一区宅好真扬子万卷书多似邺侯好客亦尝陪俎豆诸郎殊不废箕裘人间俯仰成千古痛念吾乡马少防
　　挽僊尉黄公诗
　　平生懐抱欲凌云元祐名家葢有君况是生儿胜武子何须不第叹刘蕡伤哉未作河西尉已矣还空冀北羣从此太湖风月夜一声渔笛不堪闻
　　除日失步诗以自解
　　防脚平生不踏空谁教仰靣防飞鸿娱亲正要同莱子烂醉何曽过阿戎已分折腰营五斗恐因拆臂作三公妻孥不用闲惆怅得失从来塞上翁
　　丁未礼部贡院监门次张伯子判院韵兼简正甫判院三诗
　　金门误喜缀朝班犹自尘劳债未还晓漏惊催门外鹄春蚕空想管中斑羣公神遇无全目老我旁观只汗顔安得僊人修月斧与君擕手到中间
　　禹凿门髙竞化龙桃花浪暖百川通图南俱运云鹏翼逐北谁収汗马功鎻钥仅能防宿弊权衡正好变文风抱闗碌碌真吾事窃喜清朝取士公
　　槐市同登弟子员虀盐灯火记初年寻春紫陌风流在通籍金闺步武聫眼底要观新事业笔端犹着旧山川夜窻细话行藏处始信于君有厚縁
　　林正甫察院出示送刘徳修都运殿院诗并徳修和章人事好乖置之勿复道也苐一见倾葢如平昔而万里逺别又不能一面得非皆有不偶然者存乎勉强继韵一冩胷中磊块而结恋之懐又有诗所不能尽者
　　吾道艰难孰使然忧来真欲问诸天方防骢马避桓典遽为虾蟆赋玉川去国身轻宁絜絜爱君意在故卷卷瞿塘滟滪风波恶百丈孤骞上瀬船
　　弹劾生风笔有神天教末路得相亲从来名下无虚士今见朝端第一人销印不知谁发难投珠那得谓无因何妨弭节潼江上我亦归欤伴隠沦
　　思归
　　风雨连朝作伴牢只堪痛饮读离骚谁知老境侵腰脚早是多情惜鬓毛杖屦出门还有碍簿书堆案敢辞劳年来俯仰终无补尚欠归田一着髙
　　中书邵舍人挽诗
　　璧池鼓箧嵗庚辰蟾窟分枝癸未春夹侍螭坳司记注同升鳯掖演丝纶靖言交契从来厚追想音尘不复亲拘缀无由陪执拂招魂楚些为沾襟
　　春大阅呈郡僚
　　青油谈笑坐生风便觉湖山气象雄霁色喜浮旌斾上欢声争入鼔中中军合用诗书帅上马空慙矍铄翁横槊赋诗君等事何妨寓目此时同
　　秋大阅呈郡僚
　　横槊何人解赋诗东方千骑出郊时天髙霁色旌旗上【原注是日雨霁】地逈秋声鼓角悲漫授一编黄石老相从千载赤松期【原注出赤松门】据鞍矍铄非吾事慙愧江湖把一麾
　　和使君巩大监秋阅
　　金钲鼙鼔肃秋声画防油幢照座明千骑夹营横槊气六花簇队焕新晴雍容坛上防儒将潦倒尊前愧老兵横槊赋诗豪杰事澄江休数谢宣城
　　和吴守赋秋阅之什
　　秋郊小队暂徘徊谁信儒门出将才千骑控吴月满一声鸣角楚天开赋诗已是夸横槊防劔何妨更引杯収取中原报明主凌烟事业正相催
　　送邓舍人将漕西淮用舍人坐上诗韵
　　西湖烟栁胜阳闗遮断淮南大小山诗好固应倾座上酒行犹喜到花间君王纳諌宁容去风雨愁予岂坐悭未用疾驱催上道锋车有诏径须还
　　醉里谁分主与賔离觞到手莫辞频感懐今日知何日屈指三春破二春北郭忍教风送客江湖犹頼雨留人晚晴依旧山光好穏穏移舟傍玉津
　　送别王诚之给事
　　嫋嫋酸风吹客衣防防芳树搅愁思谁教宦路分南北自是人生足别离送岸飞花何太急畱人夜雨故来迟眼前他日鳬鸿堕莫作情疎不寄诗
　　挽俞君任通判诗
　　乡评月旦尚依然旁郡人称别驾贤邂逅宦途同晚嵗防从太学记当年谁怜冷落堪为地我欲吹嘘送上天荐墨未干君已矣漫凭楚挽慰重泉
　　日来欢意顿减幸秋雨既足中秋定晴预约南坡小集观月且属耘老弟董其事
　　酒熟床头已圣清吟诗窻下莫悲鸣故人明月从来共今嵗中秋定好晴雨脚已随荷葢尽风头还逐桂花生试谋一笑君须防谁道尊前笑不成
　　十一月一日早起
　　怅望淮山落木风楚天云雾更重重粤从西路来东路倐见三冬过一冬貂敝人谁怜季子楼髙吾岂下元龙求田问舍今良防自觉归欤兴颇浓
　　离都下
　　经年不踏软红尘偶入修门事事新本为湖山防旧约却愁风雨送行人多情黄菊空搔首无伴芳醪可入唇今嵗重阳殊草草南坡归梦夜来频
　　十七夜待月
　　青天遥望片云无坐待氷轮出海隅沆瀣已垂梧叶重婵娟犹惜桂华孤夜阑红烛休更秉春满香醪不用沽且放虚檐歌缓转恐惊三匝未栖乌
　　是夜三鼓后睡起月色满庭
　　幽人睡起已三更始信今宵不浪晴天宇元来如许净月华别是一般明风前鴈断应无信露下蛩吟岂不平无頼姮娥肯留照疾驱蟾魄度前荣
　　九月八日逰报本寺
　　诗翁懐抱十分秋探借重阳作胜逰莲社政须陶靖节竹林未羡阮陈留逢僧应说无生话顾我何如不系舟明日黄花须斗酒莫将容易换凉州
　　连日祷雨犹未应也数语漫述皇恐之意呈簿尉
　　谁令旱魃逞神奸怅望西畴一雨悭日永六龙方缓辔天髙九虎政当闗不论赋入今难办见说流移昔未还地上小臣真虮虱祷祈无效秖惭顔
　　小儿曼倩尽狂奸试掉雷车与破悭慰我农民须早计怜渠嵗事颇相闗斋盂并日浑忘味诗债如山只欠还谢令防顽推不去毫丝无补亦胡顔
　　政在簿书丛中王簿示二诗推案漫述数语
　　文书堆案汗如洗鴈鹜满庭声甚喧纵有可人来眼底了无佳思到吟边翠眉对我何曽展白眼逢渠不受怜上防从来三十六就中除有一归田
　　新糊小室明帘戯书
　　先生丈室净无尘白纸糊帘莫笑贫夜静风严褰不动朝来雪积欲争新围炉只用深藏火隠几还应暖似春纸帐一床余纸被不妨更作独眠人
　　宿巢县地藏寺枕上偶成
　　年来踪迹漫奔波其奈功名有命何画虎向人无好手饭牛怜我有悲歌丹心永夜灯前苦白髪明朝镜里多却谢前村鸡唱好呼儿起舞肯蹉跎
　　家书送白额因赋
　　虎踞南山孰敢樵盗渠名字却深逃谁能雪里穷三窟防送尊前慰老饕试唤玉纎揎碧袖笑防霜片落金刀族庖堪恨无风味红晕蒸花更借糟
　　丙辰二月上丁释奠致斋于经史阁呈郡僚
　　泮水分明记旧逰上丁祠事得重修音遗金石疑犹在菜有苹蘩信可羞老我今惭郡文学诸生试覔汜乡侯缅懐安定规模逺杰阁城西最上头
　　和巩使君释奠韵
　　畴昔东家一亩宫推尊昭代比天崇弦歌未辍文斯在俎豆亲陪献有终【原注某忝与终献】采藻载歌思泮水浴沂行咏舞雩风【原注湖学故事上巳日拜安定墓】自惭谬玷诗书走未羡诸儒舍葢公
　　宿临安童县尉庵童尉送酒【原注重阳日】
　　深深松竹隠禅房更渡溪桥暂觧装但喜还家无数日不知行路过重阳白衣送酒劳相问黄菊依人未肯芳珍重山僧能防意殷勤扫榻为烧香
　　次林正甫韵
　　湖山梦想阻登临栁色门前绿未深老去青衫谁着眼向来白战尚寒心浇愁可欠杯中物遣兴聊为洛下吟倒指启闗春已暮直须修禊继山隂
　　防客髙邮道中舟中读简斋十月诗因和其韵
　　莫莫休休兴已阑满头尘土更弹冠鴈从北到传书易淮界中流遣恨难篷底吟哦诗有味胸中磊磈酒无欢故人莫枉绨袍意范叔犹能忍一寒
　　王贯之有诗留别因次其韵
　　樯头语燕底匆匆满幅蒲防送客风命与仇谋从此逝病兼贫至向来同纷纷时事愁眉上咄咄人情醉眼中颇觉田园归去好固应马首未渠东
　　林子长见访泊舟姑蘓台下有诗因次其韵
　　懐人玉树向风前明月中秋动隔年【原注予三年间转徙湖婺吴门三郡凡两度中秋与子长相防】胜处杯中忘尔汝几囬纸上落云烟已能命驾来吴苑未许回舟指霅川顾我从来无此客渔蓑那得恋江边
　　朱天永示仆二诗葢有激而云者因用其韵以广之
　　是非得丧一毫轻蛮触何劳角上争未可轻量天下士渠知不是彀中英平生我亦轻余子到处君安得此名勿对秋花叹憔悴春风回首又欣荣
　　弹铗悲歌莫浪嗟笔耕心织是生涯区区子岂痴摹虎事事吾犹错画蛇不分缩头几类鼈苦嫌怒目几遭蛙凭君试读山君传鹤岂能言为嫉邪
　　汉老弟近书云欲防文字无暇作诗再用韵
　　脱粟羮藜未厌餐何心华屋荐金盘风前覔句巾常岸月下挥觞影亦单懒拙不堪当世用行藏留与后人防也知妍丑初无定马面相怜亦突栾【原注谚语有云】
　　太守送酒诗
　　拜捧双壶急破封蓬庐惊怪閙儿童欢生和气薫蒸外春在先生醖酿中枯涸诗肠偏借润飘零酒醆不忧空更防小队防花栁太守风流似醉翁
　　黄堂还复念酸寒余沥分来玉斚寛遽遣茅柴羞避席快呼苜蓿彊登盘步兵胜处轻刘子北海狂言迕阿瞒何似老防春夜酌檐花细雨洗愁端
　　以郡醖十斗送林子长
　　我友溪堂爱说诗兵厨况有酒如池留髠一石从来惯访戴扁舟莫太迟已办鸱夷陪后乗姑令从事作先驰凭君试向松江望绿涨蒲萄正渺弥
　　郁簿行年四十有九读李太白浔阳感秋诗慨懐有作次韵勉之
　　清徳如公畏四知流光底事感圆蓍日边丹鳯聊栖棘月下惊鸿尚拣技【原注君不妄求当路荐】五十知非惭漏尽百年彊半怪驹驰买臣富贵犹堪待莫诵浔阳落魄诗用山门记逰韵赋酴醿简林子长不蒙宠和岂不复作书生调度耶因以诗督之
　　嬝娜柔条不自持鎻窻深处最相宜试教纎手簮双鬓莫遣新愁上两眉子建洛神空有赋乐天杨栁可无诗为君唤起温柔梦春草池塘日正迟
　　戯简林子长
　　溪上园亭处处新想君屡费槖中银莺窥绣户烦三请蝶绕花梢知几巡恨不即时谋载酒恐因暇日得防春只愁又隔同年面却欠尊前似主人【原注闻子长饯万元亨饮梅花下命侍児歌以侑酒万亦赋词仆则未之见也】
　　再和
　　崇桃积李巧争新红胜胭脂白胜银车骑毎劳莺命唤药栏聊伴蝶逰巡何须歌舞留连夜漫与诗篇慰藉春珍重海棠烦问讯肯教空谷老佳人
　　简萧东夫
　　向来一瓣为南丰纵使能诗也坐穷千里望中同夜月五言城里带春风人言止酒今直止君自中书岂不中莫道天工全愦愦满头白髪亦何公
　　逰虎丘再用韵
　　虎丘欲到几年华灵运何妨不在家风艇也遭新坝阨芒鞋可惮去途賖禅心黙防防头石幻化应羞解语花忆昔吴王旧池馆一堪行乐一堪嗟
　　扬州司理章公挽诗
　　宦逰曽记旧桐川泮水凄凉愧郑防怪得儒流有师法知从乡老得心传未酬龙伯连鼇手遽作维扬跨鹤仙太息孔门空用赋不教一柱果擎天【原注公首乡荐赋有一柱擎天之句故云】
　　章枢宻挽诗
　　当年抗疏动宸旒骑省乌台许遍逰穏穏枢庭方缓步骎骎揆路却回头空余荣锦开三径犹有甘棠蔽两州浮世功名俱一梦不须夜壑怪移舟
　　引年归老十星霜养素遗荣道愈光可但苍生思谢傅未应白首愧冯唐龙光方庆千龄遇鳯诰俄嗟一鉴亡前辈风流磨灭尽后生无复见堂堂
　　正卿不见累日闻十二日与郑丈舍人防何山书此为寄
　　剰欲从公朝暮闲一溪留我未容还极思谈笑三秋隔相望林泉数里间诗絶一时同郑老书堂终日憩河山报来定有吴门信快矣黄嘉明月湾
　　次张安国舍人读王侍郎诗有懐其人韵
　　葢世声名紫府仙平生襟袖着山川一麾管领秋江月千首慿陵杜曲天畴昔风云余感慨归来文字带芳鲜和韩何限惊人句应有门人李汉编
　　书懐
　　丘山何必万牛囬栎杜从来贵不才无事饮多惟日醉有声画好亦天开欲谋松菊园三径翻讶文章水一杯未免无衣忧卒嵗篱根惭愧候虫催
　　宦路侵防已倦逰功名何敢望前修谬纡州组三宜去回视儒冠一忍羞畴昔尝窥循吏传只今谁是富民侯夜来好雨催归棹春水茫茫涨鸭头
　　夜坐书懐
　　防镜功名不用频醉乡境界几由旬何妨走马来为问纵未成龙亦有神生计一丝宁挂眼闲居百事不如人惊鸿亦有髙飞意姑傍花前过却春
　　梦觉谁呼小玉频分灯魔女笑波旬暮年禅恱浑知味少日文章岂有神赤脚玉川容老婢緑珠金谷漫佳人冥不是梅花主开尽南枝付与春
　　春日书懐
　　吴兴太守也堪怜十日斋厨九不烟索漠清懐寒食夜颠狂风雨落花天流莺百啭还求友化鹤重来不是僊待得麦秋民足食君恩万一许归田
　　用韵约宋宰诸公为防梅之行
　　澹烟寒雨洗轻埃千树江头探借开莫倚风流贪画栁直须火急去防梅可能夘酒三杯罢索取氷姿一笑回好手河阳教落后纷纷桃李满舆台
　　玉溪梅株柯殊絶宣和间用事者尝图以进竟不报今乃弃置蔬畦摧折憔悴有可怜之态昨陪诸公往观共叹其不遇且约盛开时擕壶酒为醉赏之适因循又不果因用韵吊之
　　玉溪得得探芳期孤负诗人尽醉归消息向来空驿使画图老去惜明妃香魂月堕惊春梦翠袖天寒怯暮晖蜂蝶卑凡浑省识良迷桃李趂狂飞






　　钦定四库全书
　　尊白堂集卷三　　　　　　　宋　虞俦　撰七言律诗
　　嵗除
　　除日催人不奈频那堪月小不圆旬谁能椒颂花如锦自写桃符笔有神通夕留连分嵗客明朝多少贺年人寿觞举处慈顔喜却是萱堂防得春
　　述情
　　与萧东夫相别几二十年矣此来假守吴兴而东夫令嗣监酒赴官池阳迎侍以行舟次城下遂得一见小诗述情
　　间濶忻逢诸葛丰不应阮籍哭途穷拟留重客倾家酿更喜贤郎有父风诗思慿陵烟雨上宦情抖擞簿书中击鲜下舍聊乗兴未许黄堂舍盖公
　　真情
　　比以诗送仲夲行使君谢用光复用韵曲留之亲亲之义厚于故人此人之真情理之正也再赋以广使君之意
　　魏紫姚黄次第荣政须亲戚话真情楼台是处増诗兴罗绮丛中放酒行下榻能留黄叔度髙斋端有谢宣城却怜老令卑栖甚目送归鸿意自倾
　　春晴
　　万里隂云一战收怪生和气袭兼裘昆山龙过初衔烛旸谷乌飞不傍舟曝背爬搔疑挟纩冻躯伛偻快伸钩老农扶杖闲相过一味丰年説不休
　　结习已空摩诘袂苦寒聊解拾遗裘梅花已负先驱弩竹叶随牵下瀬舟门外有谁惊剥啄林间何处呌钩辀诗人莫费雕肝肾付与晴茗椀休
　　祈晴
　　何许龙蟠雨应求参天老木古灵湫投诚已自刲鹅颈激怒宁烦掷虎头南畆有人朝负耒絶潢无客夜行舟寄言神物须终惠为挽天河使倒流
　　过西山遇雨晚晴乗凉以归
　　岩前垂溜忽涓涓疑是池龙肯着鞭千嶂黑云才过雨一畨白水又平田润添秔稻飜凉叶喜入樵苏防晚烟马上归来闻好语荷锄相对説丰年
　　休日欲报谒林子长值雨不能前用小诗以谢不敏正月三十日
　　朝雨城南柳色新溪光溶漾宛如银地偏心逺开三径风引船囘欠一巡二月欲来正月尽三分已过一分春莺啼燕舞非吾事管领韶华自有人
　　贺御带欲载糯米入城先以诗叙情因次韵只此便当执状也
　　种秫诗人也未穷百篇欲就醉顔红却思白堕相逢晚不分青铜一笑空卧瓮更须防吏部抱琴应不问新丰何当乞与青田核圣处时时任一中
　　伯兄挽诗
　　邻鸡催晓破秋天一枕邯郸便脱蝉应了世间如梦幻况于酒里得天全鸿陂曩昔闻謡鹄下舍凄凉念击鲜谁遣惊风吹鴈序不堪雪涕望新阡
　　晓晴
　　屋角勃姑时自唤篱根络纬竞先鸣刈禾政想頳肩重扬粃那愁眯目轻考满我应书下下赈荒人谓防平平回思旧嵗民情恶不但中山有啜羮
　　丁钦夫来宰吾县几三年清德美政兹不复道二诗送行意之所寓钦夫固已黙喻他日见东夫告出似之发数百里一笑
　　明月从来忌暗投汚渠尤忌映清沟上书未办诛屠伯束带何曽问督邮袒裼直前当暴虎善刀那见有全牛区区三仕并三已喜愠眉间了不留
　　緑涨春波到白苹髙怀宁便忆鲈莼縁谁一笑理归棹为我千岩访古人已狎风波浮宦海可能霄汉隔通津割鸡却叹非吾事况是旁观亦损神
　　送朱宰
　　畴昔呜琴子贱堂至今弦诵尚悠扬农桑乐嵗千家足桃李春风几度芳疾恶政縁同伯厚爱民何止一桐乡乌台此去真朝夕劒履还须去尚方
　　一识荆州已是荣二年尤足慰平生从来东粤轻公子只有临卭贵长卿惨别飜令诗句钝临行重把酒壶倾故人闻道开东阁拭目云霄九万程
　　和汪倅
　　城头杖屦恣延縁终日看山也自贤浮蚁酿来堪把醆飞鸿送尽且挥弦卷残帘幕千家雨倚遍阑干四角天渭北江东何处是谪仙诗兴政飘然
　　寄同年林子长郎中
　　功名虽结少年场看镜空惊两鬓苍我已青防甘蹭蹬君今列宿倍辉光寸心秖自懐三径尺素何妨枉一行多谢南宫故人报日边消息想能详
　　苦雨
　　经时梅熟雨飜盆老我无聊正杜门日焙衣巾留白醭年侵腰脚倦黄昏扫除云雾风无力防滴轩楹漏有痕入市乗船虽未騐溪流已涨几畨浑
　　汉老弟生朝
　　风流曼倩碧云仙惯见儿嬉寿母前莫讶科名后余子要教富贵出长年鹅黄新酿香浮瓮鴈翅横秋影接天端的姮娥消息近南坡丹桂已开先
　　元宵不出
　　东风摇荡玉奁氷车马从人唤不譍赖有麴生来入座了无魔女与分灯夜深月色明如洗寒在梅梢瘦不胜却笑少年行乐地华胥枕上太瞢腾
　　出郊劝耕因游吴山清隐
　　第一林泉得纵观春风随步着栏干山园梅雪千株在门纳湖光十里寛水上湿红云片段亭前鲜碧玉檀栾主人才调浑相称题柱诗篇一一栞
　　中秋不见月寄耘老弟
　　举杯邀月且留残覆雨翻云意未阑自是隂晴难凖拟莫将懐抱逐悲欢灯前白发惊秋半镜里清光有嵗寒玉斧秪应修未就素娥宁许等闲看
　　和郡人汤倅中秋月
　　怪底今宵眼界寛银潢不动蘸金盘未应天上追时好无奈人间别様看酒醆飘零惊鹤唳笛声哀怨起龙蟠经年不复南楼梦且作三人取次懽
　　和鲍倅同汤欧二倅春日郊行
　　别驾聨镳喜在坰不妨修禊继兰亭雅知社结池莲白况复诗成水荇青问讯梅花才半树渐看柳絮又浮萍风光流转须时赏烂醉从今莫放醒
　　闰二月二十九日早离广德大雨日午晚晴又雨宿黄蘖坊
　　家山入望更贪程造物无心雨与晴今日莫愁明日近一程但作两程行生须快意何尝梦久不还乡亦自惊亲戚固应情话在争先僮仆已欢迎
　　赴吴兴初入境是日立春
　　诏书催发太频频【原注十一月二十一日除书下凡七次被受省劄催趣之任】千骑东来喜望尘不为寻芳宁较晚固应入境便颁春风和渐觉旌旗转野旷遥闻钲鼓新千里嗷嗷方待哺自慙何以慰斯民
　　耘老弟五月十三日亲往新亭种竹喜而赋诗
　　移竹应须竹醉时不妨带笋一时移清隂且障东西日碧色还分上下池嵗晚雪霜成老伴夜凉风月得新知朅来便有亲亲意玉立无言似索诗
　　曽守谯楼旣成邀宾从同登议辟双门以复旧观从士子请也
　　楼下遗踪宛可寻尚须宾从一来临三峯嵂崒浑依旧双阙岧嶤复见今麻麦向来迷緑野簪缨久矣负儒林使君不惜褰帷问慰我邦人望望心
　　再和
　　杰阁危栏不许寻境环千里望中临古桃风物宁非旧甲子规模廼到今堪笑折腰趋府事何如长啸入山林故园猿鹤休惊怨出岫孤云岂有心
　　和闻莺
　　度柳穿花故故迟黄金新刷羽毛竒惊回午梦花梢日啼破春愁柳絮时老去上林空好语向来幽谷有谁知纷纷云雨成翻覆求友唯君慰我思
　　清平阁
　　律身端合励氷清莅政尤须称物平知是夫君深寓意雅宜斯阁遂安名池幽自足龟鱼乐林静休教虫鸟鸣况复官闲州似斗不妨时此濯尘缨
　　用韵和仲兄
　　鼯鼠相将五技穷东来嵗月太匆匆冷官敢恨知音少直道难教与俗同翻忆对床听夜雨不堪举扇障西风诗来唤起还家梦目断成行天际鸿
　　游宦十年于外归自浙东覩西山先茔周围林木气象大非昔比盖縁藩篱旣彻本家樵采不以时外人侵盗复无禁理势固应尔也今春忧居遂协谋兄弟效先君旧来规橅创夹篱界庶外人知吾辈用意所在有所忌惮不肆侵盗而本家樵采亦有时云耳因以诗识嵗月
　　万畆坟山遍野隂几年樵采到如今藩篱有限重加护斤斧无端免见侵缺处更须频检校暇时何惜一登临先君暗里应倾倒方信流长源更深
　　读白乐天诗集
　　详观白傅一篇诗长日何须一局碁字细纵然劳眼力理长尤是契心期夸张歌酒浑相似消遣穷愁亦自知大节更思公出处寥寥千载是吾师
　　喜晴
　　黄堂通夕听檐声去谒灵湫及未明画鹢破寒收宿霭老龙擎日献新晴何须厌胜驱黄防况复精诚却卫兵尽道使君能抚字归途争看古阳城
　　洞中龙亦詟先声韬敛云隂放日明久雨也知田父苦十分端为使君晴但令渤海捐刀劔不用天河洗甲兵昨夜铃斋诗欲就鬼神闻已泣蒲城
　　雨占甲子向来频谁道开晴必换旬云过阳台空有梦雪消姑射漫凝神林间却喜鸠呼妇檐外何妨鹊噪人可怕西郊泥一尺径须跃马去寻春
　　连宵骤雨喜初晴何处残蝉不乱鸣晚熟岂妨秔秫好秋声先傍竹梧轻纷纷云散心安在隐隐雷收气未平半蔌惊魂犹未定老农那得不惩羮
　　雨余天宇十分清到处官蛙噤不鸣残防喜闻檐溜断新凉更觉葛衣轻飞扬楚观人无梦畜缩胥涛怒已平满眼秋风归未得却惭千里话莼羮【原注中秋渐近】
　　西风有意作新晴不遣中宵鹤鹳鸣红袂行云仙梦断青灯对酒客愁轻起看垅首禾无害见説溪头水已平莼菜鲈鱼秋正美谁能分我一杯羮
　　诸公妓饮问政堂有诮予不来者借韵呈司户同志
　　广文官舍自萧然好事何人与酒钱惯伴诸生甘寂寞倦从獧子醉妖妍静挥緑绮心逾适渴饮门冬手自煎畴昔东山怀雅尚未须轻鄙笑臞仙
　　再和
　　生涯冷淡我胡然客里空囊愧一钱已负酒杯同笑语彊排诗句鬬清妍官闲秖起樊笼叹内热真犹膏火煎试问聚蚊成一饷何如髙枕梦逰仙
　　再和
　　几日斋厨愧索然信君髙防金钱迩来此乐城中少况有今宵座上妍连放酒杯浮潋灔须防更漏解催煎闭门独坐何由羡漫搅枯肠赋八仙
　　再和
　　孤逰冷宦叹徒然安得通神十万钱南北阮家何似富东西施子廼争妍歌筵怜我应无分诗债忧君苦太煎却忆金明年少事春风得意醉羣仙
　　再和
　　东家谁念我累然惭愧何曽十万钱病骨那禁三伏热长眉空负十分妍睡凉喜有青奴伴药暝频呼赤脚煎阁束箪瓢縁少味非关辟谷要求仙
　　巩使君一新社稷坛宇次汪倅韵
　　岿然坛宇俯清流须信防摹跨别州端为苴茅崇屏翰要知束楚贵绸缪治聋有酒烦分馈宰肉何人叹滞留天欲吾公安社稷未宜小试羡三休
　　食洞庭橘有感
　　洞庭霜橘偶明珠磊落堆盘照坐隅九颂固应原取友千头宁与李为奴佳名自昔南邦贵丹实由来北地无此日满怀三叹息惸然天地一身孤
　　咏打扇
　　腕脱何须问小童汗流聊复慰衰农联翩天下一轮月簸荡人间万窍风萤火招来还自照蚊雷挥去觉羣空散仙未办朝阊阖乞与羲皇笑傲中
　　春晚汉老弟不来有怀南坡
　　如麻宻雨不收脚妬花恶风常打头那无一日好天气只有千山供客愁垂杨未系金嬝娜隔叶倦听黄栗留南坡是处堪欣赏把酒还曽酹我不
　　和耘老弟南坡芙蓉
　　簇簇坡头锦绣丛几畨消息问来鸿素商未遣先惊緑青女何妨更染红向日壅培曽覆篑有时灌漑亦连筒年来羇宦成离索却欠看花一醉同
　　夏芙蓉
　　四月池边见拒霜园丁惊问此何祥花如云锦翻新様叶似宫袍染御香病不能陪花酒伴诗犹堪噪鼓旗傍诸君笔力回元化努力先春压众芳
　　老子而今两鬓霜未应痴絶泥禨祥不能木末搴朝露争免篱边嗅晚香便合折来书卷畔讵宜簪向宝钗傍漫山千树方芽甲肯信人间有早芳
　　劝农
　　平生忧国愿年丰荒政那知技已穷千里农桑千里雨【原注是日天防雨】一畨桃李一畨风宦游老去春强半劝相归来日过中自媿活人无好手只将水旱祷天公
　　石照劝农晚归有雨
　　疎林拂拂见旌旗短镫翩翩度翠防十里好山供客醉一犂春雨劝农归水流花出红成队麦雨天连緑打围投老田园今晚矣不须五十始知非
　　虎丘劝农
　　春事三分破二分山郊劝相岂虚文通宵已过台前雨【原注寺有雨花台】破晓谁耕陇上云士女擕壶方杂遝老癃扶杖亦欢欣迂疎为郡浑无补只把丰年答圣君
　　再和
　　风月聨翩别驾分双鳬飞舄总能文苔痕防绿山头石花影浮红水面云一舸鸱夷聊尔尔千岩啼鸟自欣欣徘徊斗粟归田缓堪笑痴顽老使君
　　五月四日过西山道院田间记老农语
　　偶从野叟问耕桑説到春来日日忙老尽吾蚕桑自緑化残胡蝶麦犹黄迎梅已过三旬雨秧稻初齐五月凉天上何人调玉烛但知击壤乐时康
　　次韵古梅
　　怪底昌园一种梅老枝强项独迟开伶俜鹤膝翻嫌瘦皴皵龙鳞不受摧羞把氷肌混桃李故将粉面映莓苔广平铁石心犹在宁有诗情似玉台
　　二十三日被防再徃天目谢雨留数语壁间
　　万山深处得重来天目晴云未放开尽喜山田秧防防那愁石径湿莓苔铁冠道士今安在玉局仙翁去不回唯有洞中龙应祷果能因旱起风雷
　　和耘老弟冬夜闻雨有怀
　　蒲团睡思欲蒙蒙珍重贤人酒一中夜静喜听悬霤雨寒多更怯战窻风檐花细落浑疑梦诗句频催政未工雪拥红炉愁不寐此时怀抱想君同
　　夜来四鼓枕上闻雨声喜而不寐
　　雨声天外倒银潢枕上才闻喜欲狂鼓吹不须教两部稻粱行庆有千仓青缸照影花无睡红袂行云梦有香最好空堦泻檐溜却疑并舍压糟床
　　和七月初五日夜得雨
　　一尊情话向南荣好雨知时盆样倾且喜黍苗饶嵗事莫愁梧竹作【去声】秋声檐花夜永灯前落池草诗成梦里惊端的对床寻旧约韦郎曽赋五言城
　　道中雨
　　晨光欲动尚熹防漠漠春隂未解围雾掩前村迷酒斾风吹寒色着征衣功名底许妨行乐出处年来果是非一笑南坡归梦里满山桃李政芳菲
　　龙池祷雨
　　御府金奁出宝薰爇来池上定知闻龙应覆手能为雨岫岂无心漫出云秧插髙田犹未遍泉流幽涧恐难分奉常典礼吾方与毋作神羞视秩文
　　过登源英济庙祈雨
　　连年因旱祷丛祠未免斯民有怨咨拟学催科今晚矣不能引去更何之下田敢有百车望好雨犹寛三日期惭愧农家私水利桔橰虽巧不容施
　　和汤倅梅花韵
　　玉奴端不负花期乞得东皇一笑归淡扫娥眉怜虢国半匀妆面妬徐妃有情立马留新恨无頼啼禽送落晖金铉政须和鼎实莫嫌笛里浪惊飞
　　蜡梅
　　龙麝浓薰总不宜幽香细细忽闻时蜜脾悬磬无余味鹤膝横陈有老枝玉蘂檀心还得似蜡顔脂貌有谁欺却疑不是人间物三嗅慇懃与赋诗
　　再和
　　氷霜元不与花宜颇怪梅花亦后时庾岭别来无驿使少林忽见有横枝化工真幻知谁辨诗老题评岂我欺世味饱谙浑似蜡对花不饮漫赓诗
　　和万舍人折赠蜡梅韵
　　问讯江梅意未回少林横出不知裁争先頼有园夫报折赠空惊驿使来疎影暗香宁是伴蜡顔脂貌未须媒主人闲説归朝近且趂眉间喜色开【原注今日小报舍人落致仕云】
　　再和
　　蜡缀枝头春未回缃罗休用剪刀裁直须浮蚁相擕去应有游蜂错认来晕紫檀心真似假娇黄妆额自能媒年来世味浑如此嚼蘂吹香一笑开
　　再和
　　步绕名园日几回司花着意巧能裁影疎雅称灯笼映【原注束坡诗有蜡纸灯笼】香细疑从酒面来【原注酒有蜡面】破白江梅羞月妬黏红僊杏待春媒何如新样龙山种却在京都占早开
　　夜读邵尧夫诗戏效其体再赋蜡梅
　　纷纷蜂子竞生涯每到花时辄放衙悬室尽将花作【去声】蜡何人飜以蜡为花姑从凡卉论先后若比江梅有等差弄假像真真像假小儿造物未须夸
　　中秋夜防雨
　　醉张白眼望层空作意中秋一笑同忽讶防云得急雨纵妨明月有清风连宵桂近姮娥惜尽日槐忙举子工【原注今嵗科举】勿指凉天云即是且须倾尽玉西东
　　十六日云气薄隂晚有雨防甚夜间颇凉恐明日未必有雨也
　　谁与天公沃亢阳洒尘防雨仅毫芒只忧南畆频年旱敢爱北窻通夕凉何物兴云须蜴蜥几时舞野定商羊防当直入雷霆室戏掉狂车下大荒
　　蚊
　　床前蜡纸一灯明殷殷闻雷数震惊忽去青天无鸟迹骤来红树有莺声噆肤噬血宁甘死投隙穿帷太巧生为尔通宵愁不寐几回枕上又诗成
　　青奴良夜偶相依斑扇团团亦倦挥我自蒙头还引睡渠应皤腹不能飞多愁白发三千丈无分红绡十幅围安得西风来一扫固知么麽未胜威
　　王簿不惮暑途亲扣石金祈雨盖有志乎民者也以小诗简之
　　饥馑忧渠欲洊臻大田不雨已生尘何人有力能鞭石老令无能漫积薪诸佛未尝违众愿上苍寜不悯斯民诚烦仇览登山履为扣岩前彼上人
　　委长洲赵丞祷雨阳山龙祠有应
　　不向龙祠小乞灵连宵那得雨防防势方聚处中心喜声渐防时侧耳听便觉田头秧稻緑更夸陇首麦苗青丰登自此无公事只有棠隂蔽广庭
　　再委赵丞阳山送龙祷雨
　　传闻神姥产英灵雷电当时亦晦防好雨固宜随祷应夜窻曽误几畨听关心病守头空白失喜农夫眼倍青水溢旱干宁有数人间无路叩天庭
　　老龙髙卧复何求韬敛风雷自一湫不恨如麻无雨脚却愁生耳有禾头向来河内惭移粟此去江边欲其舟龙若有灵须早计霖莫待火西流【原注夏旱则秋潦理之常也】昨夜雨又作方此祈祷辄得数语述怀
　　淫雨天公不肯晴区区香火屡哀鸣两年苦潦民何罪千里分忧责匪轻已幸早禾方露积正怜秋稼与云平蓱号莫败西成好捩手从来易覆羮
　　七月十四日夜大雨彻晓方止田家云早晚禾自此不忧矣喜而为诗
　　夜雨倾盆捣瓦沟檐声汹涌碎江流安眠一枕西窻晓饱饭十分南畆秋老火熏天已无迹频年赤地更谁忧起来喜拨床头瓮却待今宵月满楼
　　五月二十七日夜大雨前三日热甚
　　雷车谁唤阿香推酿雨云头簇不开猛热急掀江汉立先声偏上竹梧来髙唐赋就何曽梦杜曲诗成不费催颇欲灯前同夜酌却愁牢落餽无台
　　七月三十日大雨连宵
　　彻夜盆翻天井潢【原注鲁直诗云潢流涨天井】回澜谁障百川狂鲲方怒翼思溟海鼠已摇牙伺太仓秋着屏山惊客枕润添衣笼费鑪香惠连应记池塘梦近有书来説对床【原注近得家书云深秋来此寻对床之约】
　　再和
　　乗槎有客泛僊潢咋指泥涂悔我狂此去不烦推谢令向来宁是尼臧仓愁惊过鴈乡心碎喜溢浮蛆瓮面香金井老梧秋色重时飜危叶堕银床
　　十七日乗马过草堂已而骤雨
　　此邦旱暵已连年民亦何辜欲吁天鸠拙林间时自唤龙慵潭底敢安眠忽看注雨如车轴便觉流泉满稻田我亦驾言随霹一瓢倾倒马鞍前
　　下山雨骤
　　下山虽幸免颠跻骤雨防防步转迷白马已翻青嶂去黄鹂犹恋緑林啼人皆有路通霄汉我独无桥渡涧溪且傍田塍欹侧过从教甲子混涂泥
　　连宵风雨太飘飖颇讶龙吟意气豪三座危桥过不易一溪湍水涨能髙栖迟王事嗟何及咫尺威顔敢告劳袖取丰年天上去洗泥凖拟醉香醪
　　宝熏降自九重天再欵龙祠礼亦专谢雨归来还得雨今年必定作【去声】丰年弥天膏润人皆喜连日奔驰我独贤回首家山今不逺固应惭恨不归田
　　久雨
　　秋到天公日日隂林间厌听鹁鸠鸣向来南畆频忧旱此去西成只欠晴檐有漏痕看出径无行迹认苔生夜窻细诵秋阳赋才谢坡仙和不成
　　和汉老弟久雨
　　檐声防滴送愁频梦雨连江遽一旬杜老多情还动酌坡公何事却伤神渭城官柳难留客巫峡行云不见人可是蓱号工洒道东郊凖备要迎春
　　喜雨呈太守
　　精祷能令天意回猖狂旱魃敢为灾龙眠熟处雷呼觉蚁战酣时雨趂来耕父荷锄歌召杜腐儒秉笔愧邹枚太平知有三登象从此官租不费催
　　和广德宋宰喜雨
　　一雨丰年兆可探全胜雪瑞白成三偏怜令尹关心切喜对农夫洗汗惭秔稻秀畦欣绿润芙蓉依水媚红酣词源顿遣如泉涌酒量悬知似海涵
　　和主簿喜二首
　　龙眠熟处雷呼醒蚁战酣时雨趂来凉入稻云青漠漠润添田水白皑皑但期家给皆红腐莫管庭空长緑苔老令催科知自拙推挤不法谓何哉
　　年来事事与心违墨绶尘劳莫我知慷慨归田虽有赋殷勤喜雨漫赓诗谁怜饭颗山头瘦却想松江水面肥一笑桑榆收已暮向来膏润太逾时
　　卧病枕上再用韵
　　文书堆案眼慵开客有可人今雨来説劔丹心空耿耿岸巾雪鬓欲皑皑山田渐喜滋香稻客位从教长紫苔涸辙穷鳞赖濡沫未宜曷月咏归哉
　　领邑西来物物违只应松竹旧相知寛心意浓如酒满眼秋怀总是诗惭愧不才劳抚字平生何意羡轻肥飘然傥遂归田赋食蘖毋忘在莒时
　　再用韵简王簿一章言其喜雨也二章欲其少留也
　　山云泼墨度墙隈信道鸣鸠唤雨来骤防竹梢青羃羃乱翻荷盖白皑皑尊前花落愁賖酒地上钱流错认苔更愿公家寛赋敛斯民卒嵗亦悠哉
　　当面论交背面违此心叔向几人知喜君一见便倾盖过我相从唯説诗别后梅花看太瘦向来瓠白不应肥何如且缓东归策共醉橙黄橘緑时
　　徽州绩溪县六月二十五日迎汪王于县防祈雨未之应也七月三日率同官再祷焉酌献方毕隂云四合甘霔大霈因以小诗纪实
　　何须祷旱必桑林试扣丛祠丐一临再拜炉烟方裛裛四周云气已骎骎田龟向去亡凶兆垤鹳新来有好音多谢神灵怜老令肯倾膏泽慰民心
　　和主簿王伯伦喜雨
　　电帜摇摇目光雷车殷殷讶空肠咄嗟有底千峯雨珍重无多一瓣香秔稻气苏南畆喜芭蕉声到北窻凉恭惟英济纲维是并遣炎官理去艎
　　喜雨
　　鼎来雨喜动吟牋顿遣醯鸡舞瓮天傅野要观新事业巫山莫学短因缘【原注前晚一雨甚防】碧筩便好浮家酿红粉还羞着老年此意自佳君自防将诗不必众人传
　　忆友人
　　紫鸾栖棘乳溪边不羡羣飞漫刺天一见交情真我辈更将诗句洗尘縁宁唯刮目须三日恨不从公蚤十年只恐秋风趣分袂尺书傥有鴈能传
　　主簿昨示喜雨之作末章用李文饶故事非所敢闻用韵回纳
　　朝来一穗着炉烟遽挽银河下九天东海不寃私自幸南阳髙卧且随縁佳名德雨闻前代尺字商霖证昔年老子婆婆那辨此两翁心印有人传
　　初夏凹沼独坐
　　墙隈緑袅风前竹池上青横雨后峯森然便有濠濮想若者曽吞云梦胷杳无碧涧来鸂安得旧水藏蛟龙我今齿发亦自料囘首家山归兴浓
　　俯江楼
　　异乡王粲懒登楼肠断淮山落木秋塞上隂云空漠漠江边艇子故悠悠悲凉只怕闻孤鴈浩荡那堪没白鸥莫怪楚囚频下泪何人谈话到神州
　　十一月三十日乃耘老弟生朝余是日也宿留富阳驿中念之殊不胜情因赋一诗俟到吴门有便寄去
　　玉琯新阳七日来天将风月赋诗才别来又喜逢初度相望何由把一杯霜后不凋门外柳春前已折陇头梅团栾今夜华堂燕应念三州数徃回
　　和汤倅七夕
　　目断银河婉娈期防云香雾转馡馡天孙无赖能专巧世俗由来亦妄祈穉子唤人占蟢网老妻怜我泣牛衣客星若就君平卜更问金穰与木饥
　　和总管姜知阁
　　下笔梅山漫不休诗筒倐寄置书邮分符我亦慙铜虎问俗人谁忍佩牛已洗圆屝亡久系更教彩棒息羣偷【原注承来教及巡尉警盗事】年来况是催科拙聚敛平生笑冉求
　　和杨仲才归途秋郊即事
　　马上西风着面凉翩翩乌防更低昻晚晴是处鵶声喜秋熟连阡禾穗香【原注一作田畴刈熟禾肩重畦町锄稀菜甲香】穉子候门应自语征夫指路未渠忙歇鞍野店谁为伴自买村醪一举觞
　　顷尝将漕淮东林子长今膺是选因以小诗述怀庶几古人赠言之意云
　　德星天遣出淮濆玉节光华委十分可但筹边专餽饷直须旷土尽耕耘向来我已惭无效此去君当勉防勲尚有龟山风浪恶得无遗恨雁离羣
　　淮边陈迹试重论走遍西途落木村依旧江山连北固承平池馆羡东园中原入望堪垂涕古汴无情尚有痕嵗漕东南六百万云何异域得游魂
　　送万舍人将漕江东
　　左螭玉立耸朝端底事飘然便挂冠简记起家千载遇光华持节万人看溪山好处宁终恋鸥鹭盟前莫遽寒已是诏书催上道却烦尺鲤问平安
　　余壬子秋丁太夫人忧因取藏经看阅至甲寅春以病眼且止然将及一半矣尚期晚嵗毕此志愿但两年来有烦主藏上人昕公取送良劳因以一偈谢之
　　五千经卷乃吾心眼力年来却不胜且学赵州看半藏从教舍利説三乗循行数字难成佛兀坐焚香也似僧此法本来无所得多生受记有燃灯
　　耘老弟于新防之后起楼名之曰叠翠有诗因次韵
　　楼成叠翠相竒竒不羡围屛锦绣机卜筑又新王粲宅登临莫下董生帷髙吟得助添新卷清赏何须贮舞衣问舍却怜吾未就归心长与落霞飞
　　求杨仲才芍药
　　见説江都一骑来筠篮坏土带春回不堪羇宦思金谷宁有诗情似玉台纶阁翻阶无复梦乳溪临槛想传杯【原注苏黄门赋绩溪芍药有想见清樽槛边饮之句】殷勤分赠须闻早社后重阳政好培
　　收汉老弟近书知十全遂勿药之喜慰可知也但未卜来期诗以见意
　　一日思君一度年家山好在落霞边飞鸿日去情何限黄耳书来病已痊欹枕池塘春草梦闭门风雨落梅天南坡政恐春留住过我何时果着鞭
　　和闻杜鹃
　　万里归飞怪底迟岂縁鸟道崄而竒尚怀旧国初来日偏恨羣芳欲尽时回首暮山宁久住论心残月漫相知何人逺道长为客为尔声声劳梦思
　　宿祠山报恩寺枕上闻杜鹃有感
　　此去家山仅两程不烦鸟语苦丁宁烟花三月忙中过风雨连宵梦里听问鴈呼卿情大薄闻鸡起舞意还醒年来纵迹浑无定渠亦相怜水上萍
　　次韵曽使君和删定鲍倅喜谯楼双门复旧观之作
　　公家文字足搜寻间览容陪夏日临句里江山元自旧笔端造化速宜今朱扉对启雄潭府秀气平分入泮林青佩龙门行在望跃鞭莫负使君心
　　和王诚之羣圃胜集
　　何人浪説四难并此地追随眼更清飞盖数移红步幛肩舆稳度翠围屛春回觞咏频频举风度笙歌处处听昼短夜长公莫恨当家故事有兰亭
　　元日小集耘老弟有诗和韵
　　弟妷团栾岂偶然华堂绮席间婵娟试看今夕知何夕颇觉新年胜旧年黄纸除书须有命青春作伴且随缘从今屡费何须惜日办杯觞趂和篇
　　简友人
　　按劔何由骇夜光险心真复易羊肠未能种橘千奴足且欲滋兰九畹香俗物满前多汨没玉人在侧独清凉夜来忽有家山梦便向清溪欲艎
　　途中述怀
　　悠然旅酌夜沉沉漫想歌眉带浅颦兴寄鳞鸿宁有限诗成珠玉未羞贫尚烦潇洒登山屐聊慰﨑岖穷谷民已笑割鸡非我事颇尝栖棘有斯人
　　和郁簿
　　先生雅意在垂虹底事鸾栖枳棘中几欲上书排北阙却应举扇障西风官清髙枕梦魂好兴动长吟诗句工琐琐升沉何足道只慿心地与天通
　　清明
　　江南三月暮春天上已清明五日前红杏园林初过雨绿杨庭院欲生烟无花无酒伤今日宜麦宜蚕胜去年却怪山中时候早树林深处有鸣蝉
　　读汉老弟中秋前一夕之诗似太凄切辄次韵勉释之
　　秋与诗人着意清不平宁作候虫鸣闲愁有底能千斛久雨终当快一晴富贵时来何足道英雄天亦不徒生来宵径就姮娥约丹桂当年种已成
　　自中秋月圆木犀开后倡酬络绎今可以止矣再书数句殿其后
　　秋月秋花自一回锦囊收拾靡遗才吟余顾兎毫端满赋罢文犀纸面开十里清香供隐几三人对影称挥杯笑渠冷淡为生活何似笙歌鼎沸催
　　酬常丞见和
　　周南留滞玉堂仙千骑那教下蜀川梁上几看明月夜江东空想暮云天五年契濶音书断万里归来语笑鲜喜有常郎天下士肯来相对语残编
　　用韵酬翟曾二倅和章
　　那得朝朝琼树新拥炉添炭费乌银试呵冻笔还搜句浅酌香醪未计巡过眼年华休恨晚转头天令即行春纷纷桃李谁知问秪有寒梅是故人
　　再和
　　诗成开府让清新纸扫溪藤笔弄银斗转苍龙归北望日行黄道傒东巡人情自是随时变天意何私与物春官里簿书殊未了不知花事属何人
　　两日絶市无肉举家不免蔬食因书数语
　　市无晨饮劝加餐空愧先生苜宿盘尚有园人供菜把漫劳穉子写牌单俸钱先自无多了宾客从来不惯看已誓长斋依绣佛妻孥休怪瘦栾栾
　　又
　　山围秀色故堪餐明月批来白玉盘小县经年常乏俸頽墙过午尚悬单妇兴举案齐眉叹婢媿添薪墨腕看无肉纵令人解瘦却宜相对碧檀栾
　　又
　　怪生食指动晨餐拗项蒸毛忽满盘总为饥驱嗟我老未能饱死笑人单不除豪气杯中兴空有功名镜里看菽水虽贫归去好白头慈母要团栾
　　再用韵述怀
　　少年发愤欲忘餐信木能钻透石盘灯火半生徒自苦虀盐并日不嫌单【原注今州学有单供尒尝掌教广德吴兴两郡】嗟来未肯低头拜臭腐那须着眼看何物马肝犹不悟怜渠五利竟诛栾
　　送顔尚书知泉州
　　听履星辰最上头一麾得请暂南州髙风凛凛推前辈政路骎骎却倦游地近枌榆同衣锦天低雨露宻承流只今廊庙须公等燕寝凝香莫久留
　　临安泛舟
　　两送行人上短篷东君更借一帆风桃源春水半篙稳锦谷清溪几曲通逺岫天边凝晚碧夕阳波面泛防红舟行又胜山行好两岸芳菲一顾中
　　徃州防使客囘程
　　寒天短日少晶辉薄暮边城鼓角悲外使方将接踵至淮民未有息肩期吁嗟道路频牵挽表里河山几合离闻道遗黎尚思汉中原恢复定何时
　　夜舟过龟山
　　长淮东下月西流起视龟山势若浮砢岸﨑岖须列炬波涛汹涌更行舟今秋暴涨尤堪畏去嵗坚氷亦合忧有底徃来能屑屑痴儿了事几时休
　　上已恐可囘舟略访子长园亭然未敢为宿诺
　　名园天气更须新况有弹筝甲用银舟欲暂囘成邂逅酒因同载作【去声】逡巡飞花一片休嗟晚啼鸟千岩莫怨春未暇湖亭修故事水嬉遍阅水边人
　　和汉老弟立春
　　吹葭六管候频频眉寿先储酒十旬鞭到土牛休袖手斗回天驷已驰神花梢防胜飜新样镜里朱顔只故人生菜玉纎能细缕大家醉赏满盘春
　　正月二日大雪是夜戌三刻立春
　　东风欲动管灰飞剪防工夫莫恨迟残腊竟呈三白瑞新春元与六花期羊羔酒好浮琼液牛尾狸堪削玉肌欲就江梅賖一笑前村容有未开枝
　　和宋宰立春雨
　　怪生淑气静氛埃知是东君一笑开膏雨任能滋宿麦香风先已上寒梅交情太薄莺犹懒逺信难慿鴈却回闻道君家春最胜十分眉妩画章台
　　镜里朱顔一寸埃感时怀抱向谁开典衣饾饤盘心菜贳酒留连眼底梅三月莺花劳问讯几家幡胜带能回新来不作温柔梦有底诗情似玉台
　　和汉老弟迎春
　　青旂小队唤渠频新厯先看早二旬【原注旧嵗正月十二日迎春】羯鼓催花夸敏防舞腰回雪鬬精神燕飞欲傍钗头月鴈过才归陌上人谁道土牛鞭不动也能脚底散阳春社日邀温卿溪王天仕吴钦孺游草堂钦孺有诗因次其韵
　　烟霞痼疾自年龄冷落江城处士星松下茶烟青羃羃竹间碁韵子丁丁林泉雅许幽人徃猿鹤应羞俗驾经沽酒抱琴还有约要看桂子月中零【原注诸公约木犀开日再游】
　　冬至日泊舟严陵滩下
　　书云瑞应协黄钟人事天时讶许同葭管隂阳消长际朱幡新旧送迎中严陵滩昔怀髙节茂苑城今愧下风醉里不知乡国异团圞相映酒顔红
　　和汉老弟牛尾貍韵
　　堂馈流涎玉面貍也知臭腐出神竒分无竹叶浮酥面尚想梅花映雪肌渠幸腊前能漏网人言春后亦非时吾侪口腹真余事莫倚雄豪浪赋诗
　　戏和东坡先生牛尾貍诗韵且效其体
　　夜寒那得到帘帷前拥红炉后翠眉未致马蹄沙水鼈且尝牛尾雪天貍【原注二句皆是梅圣俞诗今颠倒用之取其句顺】葅寒石芥愁辛鼻鲊熟雏鹅怯带脂端的为渠添酒兴红顔相映玉肤肌【原注夜与兄弟用牛尾貍荐翠涛酒醉中和成】
　　观鹤
　　仙格孤髙老始成临池爱刷羽毛轻未看月下婆娑舞且听风前嘹唳声向人自在有真态伴我官闲无俗情少待相将林下去擕笻更引鹿同行
　　叠蒙林子长和章愈索愈竒未敢遽竪降旗犹能背城借一也
　　诗情引上碧天髙侍史毋辞走送劳栗里正思陶靖节愚溪不数柳仪曹只慙同队疎头角莫恋樊笼损羽毛取友如君千载士陆机作赋岂其豪
　　甲寅十一月朔旦冬至适值先妣太夫人服阕从吉感而赋诗二首
　　黄鸡催晓破霜天起整冠裳拜影前又见刺文添一线谁知泣血已三年蟠桃海上今应熟双橘怀中秪自怜未必儿童知此恨防衣依旧戏蹁跹
　　维摩应待散花天无复称觞寿母前从隔蓬壶三万里尚期华表一千年弟兄黄髪三人在故旧青云众目怜自愧阿奴真碌碌不妨鉴井又蹁跹
　　再和
　　天时人事日相煎否泰俄惊在眼前积闰尽归冬十月纪元一似太初年聨珠合璧犹重见【原注丙子旦冬至及今三十八年】华髪苍顔益可怜三抚祥琴无意绪当筵那忍舞蹁跹
　　读乐天诗戏效其体
　　杖屦南坡路不賖就中景物四时佳春林竞秀烘迟日雪岫初晴晓霞炎夏清风横一榻澄秋明月满千家人生适意须行乐况是樽前鬓未华
　　同主簿过翠眉亭
　　墨绶低回叹陆沉好山浑作翠眉颦我聊尔耳宁违俗仕有时乎亦为贫老去催科非所学向来凋瘵愧斯民整襟再拜栾城像幸賸残膏丐后人
　　再和
　　宦情元薄且浮沉抚字劳心秪效颦白首论交嗟已晚青衫捧檄秪縁贫简书岂不怀朋友德意安能及吏民误矣折腰成底事谁欤髙枕有闲人
　　木犀晚来盛开寄呉守
　　缭枝偃蹇傍岩隈宻叶棱层不露才一色浑疑新酿熟十分端为好诗开佳人宜与簪云髻上客须邀釂玉杯只恐王孙归未得小山招隐故应催
　　木犀花开折赠县宰代简
　　缃黄襞积间琉璃病眼看花喜欲迷半树斓斑藏雾豹一秋清絶辟尘犀谁分仙种来蟾窟知有生香洗麝脐天女维摩应大笑一枝扶上髻鬟低
　　木犀初开悉离披于雨今再着花特盛因折送常丞代简以诗兼简孙尉
　　万壑千岩秋欲阑金商防缀破天悭未须狂雨相将去且索西风一笑还香列醿薝卜右清宜茅舍竹篱间闻君画柳为眉妩可复扶花上髻鬟
　　和人木犀
　　月娥一笑扺千金玊粟枝头防缀深莫怪谪仙犹未赏却因犬子喜相寻【原注相如一名犬子】漙漙白露新秋色楚楚黄裳翠雨襟髙兴已辜红袖饮何心相伴白头吟
　　问讯木犀
　　两行丛桂手亲栽移自深岩逺壑来今夏蒙葺看叶长来秋端的见花开早时切记频浇灌瘦地仍须苦壅培待得东堂枝可折满山桃李尽舆台
　　和木犀
　　岩桂无人也自芳月宫仙子道家妆露溥僊掌三秋色风动枝头十里香先世栽培虽地僻近年卜筑发天藏后堂元有文犀贵可但腰金照地光【原注木犀两株乃先君手种五十六年矣今在新屋后堂之前殊可爱也】
　　和耘老弟木犀诗韵且督汉老弟同赋
　　团饼秋光入好枝一天风露最清时管窥豹雾岩前隐杯泛鹅黄月下宜子落谁沧海咏丛生应有小山知惠连更喜姮娥近底事观书却废诗
　　和木犀再开
　　东堂留得最髙枝向道重开果有时仙掌露溥秋气重山头月照晚妆宜层层黄色眉间见拂拂清香鼻观知更约菊花为老伴四难并处可无诗
　　即事
　　夺得饥民鬼手中误恩増秩敢言功颇闻有意徴黄霸却坐无书遗子公莫我愁眉劳抚字从渠醉眼乱青红床头况有韦编在消长何妨以数穷
　　光隂老去漫匆匆千骑南来嵗又穷竹瘦固应留晚节梅开宁亦待春风青防蹭蹬何关我白发飘萧恐未翁毕竟田园归去好暮云囘首自江东
　　归来世事任浮沉车马萧条门巷深一榻容身无妄想两餐度日少关心园收佳实随时荐瓮有新篘待月斟老觉闲居浑有味不须荣宦説骎骎
　　春工投老日骎骎阅遍芳菲又緑隂不复椅梧倾宿凤几畨淮海变鸣禽太阿自抚为知己焦尾谁弹莫赏音髙下风花何足问向来出处固无心
　　和吴守韵送木犀
　　珍重黄堂遗送来淮南未数小山才分从月里双株在趂得风前一笑开秋着屏帏蟾弄影春生酒面蚁浮杯姮娥自与花为约不爱人间羯鼓催
　　枕上再赋
　　折桂东堂又一囘秋花此外秪凡才千岩万壑幽深处玉露金风烂漫开有客挥犀纷入坐几时清燕小持杯作诗且与留花住青女繁霜未要催
　　再用韵赋木犀
　　髙枝曽折记前囘晚路重逢叹滞才天上移来和月种人间占得及秋开香浮翠葆花藏叶影动燃犀酒映杯犹有黄花堪殿后为渠留恋为渠催
　　送张伯子尚书帅隆兴
　　舂容听履上星辰玉笋班中第一人暂借威名分阃寄防留风采照廷绅何人重记西山雨老我空伤南浦春此去莫思为郡乐紫枢黄阁待经纶
　　十年沉落困推挤出处于公恨不齐本谓重来酬契濶岂期一见又分擕风吹渭水波声小春压阳关柳色低老矣销魂难语别且须倒尽玉东西
　　巩使君劝耕汪倅有诗次韵
　　小队行春簇使旌黄童白叟递逢迎劝耕试向何山麓竞渡还倾极乐城【原注闻吴兴为极乐城】画舫骁腾喧鼓吹红妆凝伫傍轩楹山公归路人争看已有丰年笑语声
　　戏书
　　去年今日到湖州救得饥民嵗又周阅遍炎凉还自笑坐糜廪饩更何求渊明栗里终归去太史周南枉滞留咄咄大钧何必问固知薄命与仇谋
　　子长来诗乃有杜口毗那之语但天女天花未尝见也诗以先之
　　属和何须蚌鹬持笙歌鼎沸政相宜劝君莫惜松醪酒容我来看柳叶眉春去自怜鸎命友夜来空费雨催诗海棠还有风流伴留得芳菲不恨迟
　　送汤倅二首
　　青衫试吏古桐川识面池阳别驾贤但喜论交时一笑不知为客度三年新来怀抱愁分袂此去功名好着鞭未必九华清絶地更能留滞玉堂仙
　　别乗词锋不费磨江山得助想经过离情柳色长亭暮愁绪梅腮细雨多渭北论文须细与洛南问业念如何有时尺素频相寄莫负东来锦鲤波
　　立秋四十日矣天气甚凉南坡杖屦之兴犹懒何也不应今年欢意顿减如此因以诗挑之
　　灏气南坡日夕清杖藜缘底邈无情读书乃尔妨行乐覔句从来怪瘦生况有鸡豚燕同社政须钟鼓报新晴似闻岩桂花开遍早晚擕壶一就倾
　　出郊
　　万山深处长官贫不惯将迎懒是真谁解移文回俗驾漫劳举扇障风尘碧云日暮还无信白眼途穷易见嗔归去荒村望灯火是何鸡狗亦惊人
　　姚黄牡丹
　　红紫争先有底忙姚黄晚出最芬芳玉非蒸栗难同色露是蔷薇更染香翠幄宻遮春去路黄云低映晓来妆十分喜气眉间见快防鹅儿醉洛阳
　　种牡丹
　　新向坡头种牡丹更开小径傍层坛先生倍费栽培力俗子那容取次看应有司花来守护更须插槿与遮栏何时一醉酬心赏屈指春风半嵗寛
　　和汉老弟双莲诗韵
　　青桂留连最上枝待君奋翼到天池秋莲又喜呈嘉兆春草何劳费梦思雅想分香风静处更怜并影月明时姮娥似办双荷制故遣冯夷预报知
　　又主簿和双莲诗所以期待甚厚再韵为谢
　　君家双桂有髙枝便令齐飞集凤池底事乳溪迷簿领相望泮水费怀思【原注主簿令弟今为郡博士】四明人物谁能俪万里功名自有时为我双莲出佳句个中气味许君知
　　和松老弟同上伯兄塜
　　鹡鸰原上思何穷排遣新愁酒有功不见老松孤晚嵗忍看宿草又春风危亭徙倚前峯碧归路迟回夕照红谁谓死生真永诀防应相对梦魂中
　　再用韵谢沈德逺少卿和诗
　　倒指西城我廪髙天公自欲慰民劳声名敢望黄丞相诗律间追何水曹三径就荒身似赘一行作吏事如毛只须多酿兵厨酒聊伴先生醉后豪
　　郁簿以侍御李公顷宰中山清赏图诗轴相示因赋
　　中山清赏好家风父母犹能説此翁谁与画图传浙右更余诗句满江东日边纵识双鳬舄天上难留一马骢投绂归来名愈重槖金虽尽乐何穷
　　本县折纳州粳零残盖从民便又且可以趣应州府期限张倅反以为罪
　　平生学道未纯全游宦何须苦着鞭作县又将书下考离乡今已跨三年性多忤物无非罪命与仇谋孰使然抚字催科俱大谬不如投檄早归田
　　七月一日知丞徃众浔潭命道士投铁简是日有雨二日知丞过访共道灵验相与感叹因以数语记之
　　老龙髙卧古灵湫唤醒须烦尺简投澒洞溪云随起雨渺弥陂水急通沟定看田里还丰嵗且豢鸡豚作好秋可是蓝田修故事为民精祷益同忧
　　和广德鲍宫使寄诗
　　当年书劔走风尘倾葢桃花一笑春别去交情浑似旧向来时事几番新诗坛雄健看前辈官路低回愧此身珍重烦公问消息双溪烟雨政垂纶
　　和林子长别后寄诗
　　尺素西来字字真诗成胶漆重雷陈连城喜子重増价敝箒怜吾亦自珍穷达旧闻俱有命功命底事要知津一罇别后开怀抱只有湖山似可人
　　和吴守拜上方厯日之赐已而雪作约同僚登俯江楼见怀之作
　　六花飞舞到江头清赏朝来破客愁便遣郢人传白雪【原注谓来诗也】快呼从事到青州宠珍厯象占星鸟混一疆封验斗牛遥想倚栏看未足寒江浩荡没轻鸥
　　再和
　　天教三白瑞来麰黄竹歌声浪自愁未问骑驴游霸上行将跨鹤上扬州【原注余在髙邮道中得来诗次日至扬州】桥横忽度行天马帘卷何须压海牛鼓吹从来杀风景丁宁江上莫惊鸥
　　和林正父见寄
　　一别十年难再逢君今浙左我淮东功名老去终安在出处年来恨不同已是死灰何足溺秪应怪事更书空鸡虫得失无期了莫为元规扇障风
　　和汉老弟
　　寸进鮎鱼上竹竿磨驴终日困团团诸公有意故推挽议者献言防诞谩胡不罢休嗟已晚只堪付与一长叹杜陵有语君知否才士从来汲引难
　　得黄仲本诗再和二首以寄之
　　相得诗人我与兄平生无一不真情河梁莫恨看云别剡棹曾经载雪行近喜双鱼传尺素逺胜孤鴈带边城江湖老去知何用空把葵心向日倾【原注来诗有好把丹衷为上倾之句故云】
　　樯燕呢喃浪语人岸花飞舞苦伤情防穷诗眼三千界漫鼓琴心一再行他日湖山还帝里别时风雨满江城思君直欲令人老流水沄沄日夜倾
　　和耘老弟韵
　　缓步诗成不用催松门开径破莓苔池塘梦草人何在风雨连山子独来望断惊鸿怜片影愁生雊雉应游媒仆夫忽报天将暮又是篮舆寂寞回
　　和韵
　　麤衣粝饭不难供有底令人芥蔕胷但得千奴足吾事不须万里建侯封缲丝何许逢园客学稼谁能问老农粗喜近来薪水给免教雨外急村舂
　　出郊志喜
　　香雾崇朝一炷薰雷声便得晚来闻今年虽欠梅黄雨仲夏犹敷稻緑云审象已能苏大旱卧龙何用説三分腐儒窃有区区见例奏囊封愧不文
　　和吴守修盖禁兵营屋之韵
　　使君事业此权舆军政留心尽返初尺籍伍符须补阙连营列戍且羣居更观坚利修兵甲可但帡幪有屋庐我亦向来飞荐墨况闻佳颂起阎闾
　　和汉老弟见寄二首
　　平安一鴈带书来顿解愁肠日九囘珍重梅花还庾岭别离杨柳自章台宦情落落思三径世事悠悠付一杯桃李河阳无好手南坡随处防栽培
　　王式当年本不来送涂未逺径须回自怜白璧频遭劔何许黄金更筑台夜榻对眠空抚枕寒炉孤坐懒持杯权门气焰堪薰炙况是无资与瓮醅
　　和耘老弟韵
　　雪意垂垂漫不收预愁严凛压貂裘十分果是滋农谷一片何妨上酒舟天逺鴈飞难寄字江寒鱼懒不吞钩欲酬妙唱无佳思嵗恶诗人且罢休
　　嵗旱十分无一收苦寒何许索重裘流民岂是无常产触处浑如不繋舟但愿天心怜冻馁莫教雪意大牵钩秪今宿麦无人种谁问王师休未休【原注时衢婺严三州流民满道】
　　和王天任韵
　　槐影侵堦昼未移筠筒忽见破愁眉新篇谁出诸公右此事终成一段竒我欲泼醅浮太白君当枉驾授前绥相从日日南坡上流落人间总是诗
　　和姜总管有怀南涧老人
　　一杯相属岂非天目送归鸿付五弦霜后黄花秋漠漠风前丹叶暮翩翩慿栏把酒青山共即席赓诗红袖传我亦从来无此客敢将觞咏断前贤
　　和汉老弟秋夜有感
　　一翻梧叶又惊秋鬓上侵寻嵗月流夜永只怜灯作伴诗成却欠酒浇愁多情行雨空扬袂何物非烟解击瓯室有天游魂梦好屏山不遣汚油头
　　再和
　　西窻风露不禁秋时数防萤几防流识字故应甘寂寞著书初不为穷愁倦横如意方三鼓渴饮门冬自一瓯喜报灯花知底事玉虫连夜缀钗头







　　钦定四库全书
　　尊白堂集卷四　　　　　　宋　虞俦　撰五言排律
　　赠总领韩郎中四十韵
　　玉帛修和好边隅久晏宁狼贪素谿壑鲸浪忽沧溟江汉危航苇关河失固扄两淮先齮龁四海渐凋零稍喜呻吟地重霑庙社灵帝方恢祚运公合在朝廷故国非乔木闻诗饱过庭经纶一门事风采四夷听共喜难兄弟于今尚典刑陵云临北固雪涕陋新亭清切郎官宿光辉使者星深源观出处李泌盛年龄人杰今为用天骄盍暂停大弨白羽雄剑发新硎貔虎三千士刍粮十万舲少须姿宿饱作气上青防传檄收天府偏师下井陉孑遗新雨露幽蛰待雷霆命服期三锡腰镮拥万钉归来觐旒冕早晚焕丹青伊昔蒙倾葢随羣预掣铃初筵叨礼数接武奉仪型载酒桃花浪寻诗杜若汀一斑窥豹管什袭换鵞经深汲无长绠洪撞仅寸筳违离念芝宇开落几尧蓂生计春氷薄先畴露叶暝抱经羞画虎娱老托原鸰忝窃空黄甲衰残类白丁尘生悲破甑晨起问储缾孤宦徒为尔长饥未遽醒地寒谁援接途逺更伶俜咽绝空堦蚓防茫腐草萤逮今施刻画犹得振毛翎幕府今多士峩冠总宁馨暴鳞呼斗水病颡忆林坰薄用收鸡肋防功蓄豨苓真成能肉骨坐待脱拘囹自是权舆地宜深肺腑铭宁闻量如海不受一浮萍
　　代巩使君上东宫生日
　　储极天开秀皇图日又新梦熊初卜夜禖燕蚤祠春瑞霭蓬莱殿祥标析木津凖龙真帝子眉宇只天人少海涵舆地前星耀紫宸英姿生不世雄畧动如神仁孝兰同毓温恭玉比纯云章辉步障月御契重轮尧厯占蓂荚庄年数大椿千龄符防庆五福自天申鹤禁移舟夕龙楼问寝晨慈顔俱有喜习俗尽还淳湛露漙金菊凉风动白苹好秋澄似洗函夏肃无尘羽翼商山老簪缨望苑賔欢呼称寿斚谐防接芳裀景色曾开幕郎垣偶滥巾不才蒙眄睐何力赞弥纶符竹分苕水才华想洛濵歌诗形善祝秉笔愧徐陈
　　往天目祈雨
　　伏谒三池上难穷一壑幽万山从此起众水尽分流暑雨虽愆夏阴风镇若秋天高还有目地险好囘头御府金奁赐仙坛铁板投不须忧旱魃直是起潜虬圣主思霖切防臣尽日留精诚三祷罢神听一闻不霶霈斯为泽迟囘恐作羞奉常司典礼秋报敢忘优
　　自云门还泛若耶溪入镜湖寄院中诸公
　　山中秋赏罢溪上晚归时【谢良弼】出谷秦人望经湖谢客期【吕□】日斜愁路逺风横畏舟迟【郑槩】章句怀文友途程问檝师【严维】浅沙游蚌蛤危石起鸬鷀【裴晃】落叶飞孤戍横塘向古祠【允初】行行多逸兴无处不相思【萧幼和】
　　和汉老弟南坡三十韵
　　北阙书休上东山妓不携宦情元梦鹿交道只黄鹂戍怀桐汭星囘直摄提【原注庚寅罢广徳校官归方得此坡邑人奚氏】双鳬方欲下只履又还西尘土慙书剑江山识杖藜青冥甘蹭蹬素手孰提撕笑幕空巢燕怜藩几触羝兹坡何爽垲造物复推挤萧寺钟声逺坊门酒斾低目行无逺近脚力免攀跻更喜经前圃何妨过小溪烟林轻曳练云岫近横梯井邑千家丽川原四望迷披榛通曲迳锄麦乱疏畦梅杏增奇观牛羊失旧蹊道傍知苦李霜后认红梨植竹行抽笋栽杨蚤秀稊霞蒸桃处处露怨草凄凄红白宜相间高卑未得齐壶浆旁舎乞饭裹小童赍着屐应同谢登仙不羡倪芳菲催羯鼓早晚暎榱题葵绿新含露芹香旧煮泥鸿賔天外去鸠妇雨中啼宻荫真堪托安枝可以栖应须囘俗驾未肯厌家鸡蜂识花前酒鸦随陇上犁角看童子丱齿见老人齯靖节莲为社梁侯稊覔禆问渠何所见公子岂知
　　林子长录旧诗来覔酒因送似之
　　酒者忘忧物难教与愿违未能聊尔耳时复一中之全醉无乘坠偏醒有是非兵厨那可恋州绂屡交驰莫讶台无餽相逢葢有时留髠从昔惯舎葢有谁知短棹能来往经年慰别离何尝有此客了事笑痴儿
　　代黄仲本贺赵漕
　　岳镇凝华久天潢析派初长庚秋入梦佳气夜充闾奕叶兰同茂怀珠玉不如词章贺白右经术向歆余已近长安日聊登使者车着鞭先禁路储宝镇皇居家世曾重席王门昔曳裾弹冠惭似续入幕借吹嘘愿献长生箓何须鸿宝书黑头须两地玉带拥金鱼
　　七言排律
　　和潘簿食笋诗
　　平生爱竹几成癖到处成阴已足嘉潇洒未输彭泽栁檀栾偏映杜林花园林日日饶春事红紫纷纷尽嵗华清节抱萌初入眼金盘当馈莫摇牙从渠燕颔夸千尺还我鼇竿是一家须信直钩终有用渭川元不钓烟霞
　　五言絶句
　　新辟东轩夜间月色满牀可爱简耘老弟
　　偃息飞檐下开轩适向东满床今夜月只欠与君同
　　和姜总管感秋七首
　　年华纷代谢时态几沉浮天末凉风起何人不感秋已是诗成集【原注郡斋今有梅山诗集】何妨酒拍浮人生不行乐空惜鬓惊秋
　　向道鲈鱼美须渠太白浮季鹰归未得空忆五湖秋柏寺官聨谬萍踪宦海浮向来苕霅梦罪我亦春秋故里经年别虚舟尽日浮有书谁与寄目送鴈横秋窓暗灯花结帘疎露气浮晚来城上角吹断一天秋【原注是日十月旦】
　　诗到齐梁后名多李杜浮谁能追正始蟪小岂知秋
　　雨过
　　处处村舂急家家晚防烟青山映丹杏过雨转嫣然
　　南坡杂兴
　　寒食无多日梨花又一春鹿门山下路真有姓厐人
　　七言絶句
　　轿中疲甚作絶句
　　谢雨还如祷雨时篮舆顿撼不胜疲两囘往返千余里禄马交驰恐应之【原注术者谓余今年禄马驰恐有逺役】
　　归途轿上口占
　　三尺苍头佩酒壶篮舆穏度白氊铺凭谁为把无尘笔画取先生看雪图
　　和主簿郁同年
　　紫鸾合在烟霄上敛翅聊栖枳棘间若向两途分上下可能句里有江山
　　登舟往州防使客囘程
　　冬来长夜数更筹耿耿青灯照客愁底事舟中能好睡觉来身已抵州
　　中秋前一日风雨大作林子长辄动归兴赋二絶因次其韵
　　桂华天上正扶疎万里清光散有余厚约本期今夕共飜云覆雨独何欤
　　故人别来不作疎扁舟访我得三余一杯相属岂易得兴尽而返其然欤
　　藂陵仲秋荐献毕囘舟过鉴湖遇雨
　　藂陵蒇事谨秋尝归路扁舟泛渺茫剡雪无由访安道鉴湖空复忆知章
　　早禾割尽晚禾青地下知章果有灵岂忆鉴湖曽勅赐连山云雾雨防防
　　立春
　　土牛迟重小加鞭无限春风入管弦好事东君真敏防也能雪里散红莲
　　防胜华灯共一囘新年乐事并相催天公预借今宵景更放团圆好月来
　　花栁争春嵗嵗同美人剪防莫言功谁知造物初无物只在洪钧一转中
　　腊雪初消栁眼寒春风才入酒杯寛一年佳节知多少屈指从今是履端
　　瓶中梅二絶
　　铜瓶沁水防温便许争春雪里村应为诗人太幽独西窓和月伴黄昏
　　旧样宫黄羞半额新畨绛领衬陪腮待簪宝髻连云重且挿铜壶借水开
　　小轩四围织短篱因成絶句
　　自挿笆篱当药栏旋移花木向中间东偏只要疎疎竹开牖莫教遮却山
　　归途庖人先去逺甚饥甚戏书二絶句
　　庖人先去几多时赖是先生惯忍饥扪腹只堪供一笑穷途何事不差池
　　旌旗小队引朝官白叟黄童也聚观我似仙人正骑虎饥肠过午未朝餐
　　林子长恵芡实走笔为谢
　　珠玑璀璨忽堆盘浴罢追凉得饱餐不似来禽空有帖直须同竹问平安
　　往年分教是邦当芡实初出时每承沈君得逺少卿旋采以相饷其味芳鲜与市中所买者大不相侔至今尚能记忆近因与林子长语及之后乃蒙其分恵亟以絶句谢之今又承少卿赐和章但旧目录不讲恐亦似未安也
　　溪毛秋后亟登盘山色朝来并可餐但得长为南荡客何须索米向长安
　　昨晚目录之句葢聊以为戏耳何分恵之甚速耶得非乞诸其邻乎
　　累累火齐忽堆盘水里硫黄得饫餐【原注俗语谓芡实又为水硫黄】忆得旧时风味在故人唯有一任安
　　和林子长送芡实诗韵
　　芡实尝新又一年溪堂风物想依然软温初剥浑如旧只欠高谈惊四筵
　　里送头颅慰隔年【原注去年在宝婺不曽拜赐】书传鸿雁正翩然诗成更想挥毫处无数珠玑落满筵
　　百琲明珠富有年不须鲛客更澘然斛量自是君家事买取双鬟当舞筵
　　再和
　　目送归鸿不记年书来繋帛正茫然也知函首初无罪应为怀珠供四筵
　　华池同咽足延年枵腹新来忽果然再遣金罂来入社不妨朱袖镇当筵【原注医家以芡实金罂子同入药】
　　皓齿君家二八年歌珠曽许听累然双眉松子元同味更唾余花傍绮筵【原注芡实与松子同食甚美】
　　谢友人寄芡实
　　芡盘新采辱分珍逺胜溪毛咏采苹老去何心温软味漫将空想调诗人
　　鸿头竞懐珍南荡风光胜白苹试捣明珠三万斛与君换取坠楼人
　　过半山亭
　　跃马青罗步幛间松林尽处是前山玉梅刚障春风面残雪融时见一斑
　　憩东山驿
　　征车又抵东山驿屈指前囘仅两旬多少路人相借问不知何事往来频
　　蕲守李智仲恵簟
　　黄琉璃色縠波纹持赠多慙李使君一枕凉风吹梦去楚山脩竹正如云
　　闻六月十五日防屋以二絶句寄衢
　　履道宅图还似否乐天归计但茫然人生闲适须闻早屈指今过本命年
　　想见榱题高数尺莫愁囊里费千金明年便合多裁栁绕屋连墙易得阴【原注乐天有种栁诗】
　　枕畔木犀
　　屏里一斑窥豹管钗头千粟缀鵞黄角巾堕晓花同梦月帐含秋影亦香
　　目痛废看蔵经
　　毗卢华蔵浩无涯菩萨何妨且在家近日不应魔事起看经顿觉眼昏花
　　吴文炳报载蔵经船坏已为曝晒毕二首
　　石濑沈舟事可吁万籖出水已霑濡本来一卷无成坏为问冯夷浸得无
　　贝叶琅函免浸淫贤侯料理意何深慨然忧物如忧己已得他时援溺心
　　以蕲簟石枕送耘老弟有诗因和来韵并分送蒸沈以助其雅趣
　　北枕簟称高眠沉水还须起篆烟老子平生无长物殷勤分送敢论钱
　　廨舎堂前仅有木犀一株今亦开矣为赋二絶句
　　淮山丛桂知名久金粟离离玉露团老子婆娑宁办此秋来仅得一枝看
　　维摩丈室无人到散尽天花结习空犹有一枝秋色在明窓净几胆瓶中
　　法妙观
　　钟山畴昔愧移文俗驾宁容更浃辰忽有片云池上起元来却是雨留人【原注以雨留观中一宿】
　　戏书
　　淮南猪肉不论钱下舎应须数撃鲜过午食单毋溷我饭来开口亦欣然
　　软炊香饭杜陵老烂煮葵羮玉局仙饱喜饥嗔吾未免何当辟谷去求
　　余家旧养二鹤今不复存因和林子长悼鹤长篇遂恻然有感口占二十八字
　　倐然尸解去何之圃昆仑定不疑华表重来千载后谁人不是冢累累
　　偶成二首
　　一为饥驱三十年近收朝牍赋归田尚賖瓶粟开三径敢羡庖珍食万钱
　　春菊秋花毋乆溷麤茶淡饭且随缘除须甘防供慈母自合长斋绣佛前
　　郁簿以职事出城且有登临之胜小诗戏之
　　想见先生喜见顔登临今在翠防间兹游便是扬州鹤不用持钱更买山
　　和耘老弟玉簪花韵
　　香在幽兰伯仲间出尘标格自清闲黄冠野服真相称掠我招词赋小山
　　南坡做牡丹坛二絶
　　卵石周围砌作坛更须面面作栏杆期未用相催迫准拟来年看牡丹
　　向阳姚魏动芳馨傍砌尤宜架小亭围坐俯窥羣品秀入檐平视逺山青
　　和姜总管送牡丹
　　东君探借小春天珍重霜余晓更姸岂是阳和私拙守也应春色属诗仙
　　和姜总管食菜羮
　　筠筒吹火鼎烹油小摘朝来露已浮烂煮香粳供玉糁更须春味荐猫头
　　未必烝壶输鸭味谁云湩酪敌莼羮先春已拟尝新韭最爱萧萧夜雨声
　　膏粱余习言无味藜苋枯肠语转工染鼎不应孤指动来诗却得愈头风【原注余方病指故云】
　　读某人江行诗轴
　　介叟从来仆命骚吟魂招得楚江涛也知笔力千钧重莫怪山城纸价高
　　过石湖关
　　北关险处絶攀跻牧马休教识玉溪他日君王如有问固应曾说到淮西
　　答吴钦孺
　　桃李向人何许懒春风用事不教闲羇愁先自深如海诗债那堪积似山
　　和人六绝
　　天香国艶胆瓶中眼界増明鼻观通多谢高轩肯相顾家贫不辨一罇同
　　江南二十四畨风浪蘂浮花一洗空断送春归可无恨酒垆谁复过黄公
　　未数骚人赋落英新诗贻我底能清笔端挽得东风住佞喜真惭浪得名
　　沧浪未濯软红尘捧檄东来秪为亲天女不知摩诘病云何却现宰官身
　　杜宇声声苦唤人应怜书剑走风尘家山有约蚤归去莫待来呼祈孔賔
　　排闷浑无酒十旬【原注酒名也】落红铺绣未嫌贫一壶饷我勾诗兴大胜云安麴米春
　　和郁簿问讯梅花
　　三径萧萧一冷官菊残荷尽扰愁端思君一夜梅花瘦旋觉新来带眼寛
　　和郁簿出郭
　　青衫莫厌防防官过眼荣枯几万端得意邯郸归一枕从今须放酒肠寛
　　和郁簿
　　长笑刘郎赋大钧强将神理质诸人泛观万物皆刍狗天地谁知本不仁
　　姜邦杰以四绝见寄因和之
　　当年宝婺我为州锦里先生得唱酬一自江头分袂后至今空想暮云愁
　　州县丰登公事少凝香燕寝只吟哦乐天长短三千首争似斯民撃壤歌
　　梅山诗集到中都囊括三江带五湖却许严诗编杜集傍观应作丈人乌【原注近承以梅山集见寄恶语亦有一二编入】
　　少日清文结主知斋坛授钺及耆颐人生得意今如许须信穷人不是诗
　　和王宰见戏二絶
　　南浦晴来涨绿波他乡春事已无多禅心总作空花观孤负尊前一曲歌
　　风来瑟瑟暮生波雨后堦前榆荚多隔叶黄鹂漫愁思定应春晚不能歌
　　和林正甫韵
　　门外东风自在狂雨晴深院日偏长鸣鸠唤妇声声切頼是年来已沐肠
　　间关得侣情尤重冷淡论交味更长纵使出门还有碍几多世路险羊肠
　　和遇太学三友
　　师门泰华一高峯天遣云龙处处逢肯赠明珠须及早蛾眉端不浪为容
　　和汉老弟留衢
　　眼中犀角无余子膝下荆兰总一般纵有家声报消息未如一见始心安
　　赠耘老弟韵
　　夜永青缸一防明雨声着瓦似荷声何人高卧西窓下先觉凉从枕簟生
　　汉老弟寄和花发多风雨人生足别离韵十絶因和之
　　自笑为容非白璧从渠入耳有黄华一行作吏浑无况两眼新来病有花
　　风前无赖花飞急少待须臾莫仓卒不堪姚魏遽飘零尚有酴醿能秀发
　　春尽园林莺懒唤日长官舎雀堪罗二毛老去浑无用一掬愁来不奈多
　　几多白白与红红争似淮山小桂丛簿领沈迷春又过枉教二十四番风
　　有酒不浇坟上土浮花浪蘂何须数营巢燕子恰迎风逐妇鹁鸪还唤雨
　　割鸡自叹非初意有底徘徊绊此身官事未知何日了溪边谁识望云人
　　三春已过二春了十日那无一日晴已是飘零成老丑更怜行乐负平生
　　照坐雕盘花一簇满瓮葡萄酒新绿那知身后更浮名若论眼前不翅足
　　莫将杨栁轻攀折人生防少多离别芍药留残十日春杜鹃啼破千山月
　　十首新诗逼黄绢数行妙墨写乌丝摩挲老眼还惊顾文采瑚鬬陆离
　　和人二絶
　　眼底羣山入望来搀天苍弁独崔嵬年来怀抱谁闗锁秪傍登临醉里开
　　广文官冷复谁堪心事无人可共谈好雨忽来诗兴动苦无才调却怀惭
　　蚊虫
　　嗟予意广与才疎天下何当贮一防【原注孟郊蚊诗有安得天下防之句】尽把饥蚊羁海外却驱一世入华胥
　　赋形防细在污渠终日营营为腹虚贪吏贪民膏血尽不知何计与驱除
　　过南京
　　三苏当日振英华下榻相看意已佳太息乐全无复见旧庐闻属小民家
　　回至南京闻杜防
　　夏木阴阴四月天伤心满目旧山川还辕已落春归后始到南京闻杜防
　　将至泗州闻杜鹃声甚急
　　长淮准拟濯尘埃汉节何妨一往囘杜宇不知归路近树头声急更相催
　　谢杨仲才恵芍药
　　何人金印漫垂腰赤脚怜浓不解娇老去不因花妄想沾泥栁絮似参【原注花有名金繋腰倚栏娇者】
　　白玉盘盂自一家春工雕琢蚤萌芽品题况有坡翁句除却姚黄说此花
　　囘首龙山忆孟嘉诗成醉墨带烟霞风流多谢佳公子遣赠扬州几度花
　　南坡种芍药
　　错盘根墢似苞桑细细分来巧作行且趂秋灰浮季琯更教冬线受防阳
　　卵石周围也自佳茒亭稳着不须奢何心更作扬州梦十里春风万本花
　　南坡地脉生来瘦根墢移栽却要肥说与园翁须早计莫教春事与心违
　　图南学长有咏梅十五诗各指名其处所且书以见寄因赋二絶句谢之
　　咏梅谁复擅诗名梅与诗人自有情说尽梅花随处好喜君诗句似梅清
　　梅格孤高不待夸暗香浮动影横斜个中风味谁相称只有西湖处士家
　　和广文俞同年贺太守
　　休咏诗人大小东丰年雨意十分浓使君自是为霖手不遣昌黎苦讼风
　　三登从此数淳熙一雨炎官遂霁威绿润田畴今已遍凉生殿阁故应防
　　人言嵗稔催科易我念民贫积欠多政拙不归嗟已老空余一饭愧亷颇
　　绛帐才华溢彩牋谁嘲昼寝腹便便侧闻已上中和颂试请重歌相府莲
　　余帅淮西下车才十日移东漕二絶
　　安得丝毫补吏民下车才度十朝曛却惭父老相留恋巵酒争持寿使君
　　多少邦人意惨凄出郊云淡楚天低马头渐指淮东去囘望孤城落照西
　　和万舎人分恵鲎鱼
　　昌黎集里知名久山海经中取喻何柱后恵文渠勿恃只今散地亦投戈
　　怪形未免遭支解香甲还应即鼎烹便与庚桑登俎豆何如郭索自泥行
　　舒州清明二首
　　架竹编茅数百家柴门随分映桃花春风不办舒州杓习惯淮乡木杵茶
　　试着轻衫问晓晴野棠花下有清明不如独上江楼去坐听春潮送艣声
　　以双梅二枝送郁簿小诗见意
　　连枝并蒂更同根结实双双向小园调鼎异时知有伴相期携手上天门
　　六月二十一日戊寅率同寮诣登源祖庙中迎英济祷雨是日也雨随车至越翼日已夘继之至中宵方霁自辛巳至于乙酉遂沛然霑足丙戌敬送神因书二小诗以纪灵异
　　蓱号起雨风头好禾稼如云水面肥从此丰年无一事前歌后舞送神归
　　催科太拙愧无功抚字徒劳技已穷正直却应神误听秪凭香火报年丰
　　端午日被防祷雨天目山次日至临安县道中
　　伊轧篮舆度翠防萧疎甲队小红旂杜防强欲知人事苦苦声声劝我归
　　绿林深处啭黄鹂光景浑如初夏时尚觉风头能瑟瑟却忧雨脚反迟迟
　　偕簿尉过石照山祷雨
　　紫金岩电间闪烁宝网香云时吐吞况有降魔大圆镜岂因旱魃更游魂
　　怪生斗水蓄风雷唤取龙神睡觉来火急共为诗凖备却愁头上雨相催
　　野火烧渠经几秋却将光彩閟深幽尘中纵有人磨镜俗状年来我亦羞
　　再和
　　向来赤地増愁叹更遣蜚蝗恣噬吞稽首愿天怜一雨只今未定有惊魂
　　一声破柱走惊雷割得乖龙左耳来海水荡云疑欲立电光摇帜更烦催
　　石应皮里有阳秋千载潜光待发幽说与山灵呈伎俩试令囘顾合包羞
　　再和
　　白虹贯日怜精爽黒蜧挐云怪吐吞急雨飜盆天借润摩娑秔稻与招魂
　　墨云沃日度轻雷满载随车白雨来更好夜凉工杼轴篱根蚤有候虫催
　　百箔蚕丝麦有秋田家此乐最间幽蓱号莫败西成好里社溪毛或可羞
　　二絶句
　　问龙乞水龙何惜纵令一雨才涓滴但愿羣公坐庙堂且与庆元调玉厯
　　山石崎岖路觉遥望中天目得能高洞霄双径无缘到从事何妨我独劳【原注时被防者三人余被防往天目最逺】
　　十五日看梅花上雪销已尽
　　问讯春风笑语温轩眉花栁自村村月娥不肯空归去先为梅花洗睡昏
　　素面青娥月里囘舞阑香汗粉融腮洗妆懒趂霜钟早直待扶桑金镜开
　　和人紫笑花
　　绀苞紫晕别家春不属东君自宠珍丈室维摩元不病何妨时有散花人
　　和汉老弟夜雨诗
　　蜡纸灯笼云母轻近来勾我睡魂生醒来骤听空堦雨疑是糟床压酒声
　　再和
　　眼看世事一毫轻莫把浮名绊此身却笑彭城风雨夜枉教松竹作离声
　　再和
　　掩卷支颐万虑轻家风元是鲁儒生短药已入秋堂露对榻犹便夜雨声
　　再和
　　雨催诗兴笔头轻饭颗休嘲太瘦生华动淋漓清夜酌竹分潇洒暮檐声
　　再和
　　纷纷万事醉中轻金石论交仗麴生鼓吹纵无蛙两部欢呼时和隔墙声
　　次日出山又雨
　　一夜龙池霹雳飞万山连雨出重围莫愁随步冲泥滑且得余凉送我归
　　和汉老弟雪中对梅
　　雪様清虚玉様温桃花麤丑杏花村可能腊月头开尽却恐春风眼见昏
　　雀抱寒柯窓弄影鸾窥清沼粉匀腮年来怀抱浑关锁为尔眉头得好开
　　再和
　　青女催装试手温云移步障到江村盈盈欲露含羞态便面还教月敛昏
　　舞飜绿羽双垂带酒引红鳞半晕腮却是月娥憎独步故教瑞叶一时开
　　巧为诗翁一笑温白沙翠竹暮江村天怜孤秀教松伴一爱清香洗枣昏
　　先春破白风囘面半夏传黄雨着腮俯仰年华共流转不愁无酒且顔开
　　仲南直学太夫人尊寿八十一适与余老人同庚至夀日以绿橘眉寿春为寿小诗代简
　　洞庭霜橘遣分珍以侑西山眉寿春【原注酒名】此日吾亲应念我请君归遗太夫人
　　鱼袋山
　　山名鱼袋不防常正在西茔水口傍往日先君亲指似果然紫绶印金章
　　近以续筋丹并瓠送珣禅师师有偈因和
　　此身非我何由病识破还渠大丈夫毒药故应无用处不须错认作醍醐
　　涂毒鼓中初未有维摩室内本来虚脑门一服须教裂试问禅师咽得无
　　欲将何物供斋盂惭愧初无乳与酥灭尽世间颠倒想元来烝鸭是烝壶
　　崇上人携育王书归行化因以山偈勉之
　　问讯维摩遣化来上方香积甑生埃何妨试向朱门去防有青莲一朶开
　　南坡牡丹今春大为风雨所厄遂稽胜赏世事至于不如人意十常八九因记得古诗有花发多风雨人生足别离之句恻然有感广为十诗云
　　桃李用事能几日东风笑人双鬓华不须安石愁屡费趂晴快赏洛城花
　　惜花常恨日不足无奈春归太仓卒窓前唤起不关渠欹枕无眠待明发
　　安得万斛蒲萄波一时快泻金叵罗眼底春光看有数花前乐事苦无多
　　千朶姚黄并魏红簇簇坡头罗绮丛更须殷勤油幕防旁边恐有妬花风
　　空花过眼随尘土不如意处何须数一春数到牡丹时坡头日日风和雨
　　读书不知头白早却是儒冠多误身陆沈黄绶非吾意惭愧东西南北人
　　未知今日定何日道是好晴难得晴来怕春风花底散归愁暮雨树头生
　　花藤肩舆绣帘簇寿母顔红双鬓绿桃李阴中五弟兄起舞团栾欢意足
　　有花堪折且须折正愁春尽难为别官期促我不少缓强道千里共明月
　　我辈不比少年时陶写政赖竹与丝劝君莫种南塘栁只为行人管别离
　　和巩使君谢开府送牡丹絶句
　　东君属意鹤翎红喜入先生盼睐中蝴蝶亦知春事短向人栩栩恋芳丛
　　和陈倅寄南坡牡丹诗
　　功名悔不知津早自理菟裘吾欲老不论花木四时春坐对溪山终日好
　　问人执防明光宫何似醉乡时一中春来百物不入眼赖有姚黄并魏红
　　花间待公来亦久公归花亦随乌有鳬鸿忽堕寄新诗尚忆花前同举酒
　　剪牡丹有感二絶
　　青帝工夫在牡丹花开时节奈春残坡头况有狂风雨莫惜金刀剪取看
　　剪却牡丹春事休鸎应惆怅蝶应羞绿隂满地无人见倚遍栏干独自愁
　　谢昕公取送蔵经
　　足蹑经楼步歩高知公取送不辞劳他山佛防同携手看放光明礼白毫
　　慈氏院僧了通欲以常庵所书嵩明教尊僧篇付诸剞劂以永其传以广其流布居士欢喜因为说偈言
　　明教宗风留纸上常庵心法见毫端若人于此能三省成佛元来总一般
　　自余杭至都下终日雨随轿来但防细不能滂沱耳
　　小臣安得雨随车圣主仁心天地如一念九重先感格百神效职敢踌躇
　　连日雨遂阻到草堂用前韵寄意
　　草堂松竹着寒轻晚嵗相看益友生今雨不来増怅望却烦钟鼓报晴声
　　伤春
　　一见花开一泪垂花飞有底急风吹自从腊后梅花发愁到牡丹开尽时
　　芙蓉盛开
　　溪山明处开三径松桂丛中擅一柯天借纒头三丈许红云不尽绿云多
　　忆南坡芙蓉
　　宦游木末搴芙蓉秪有埋头簿领丛怅望家山天様逺万枝相映落霞红
　　柿熟园夫不采可嘉
　　飞鸣争啄赪虬卵木杪斜阳几防鵶红叶堪书收拾取不妨分付郑防家
　　同兄弟小饮
　　寒拥红鑪酒味醇杯盘罗列鬬时新却思三十年前味只有盐虀是故人【原注是夜亦以盐虀荐酒】
　　以长庆集送潘接伴
　　乐天长短三千首唐室声名四百年大字正堪遮老眼向来刻画恐无传
　　余在吴门再刊此集
　　妙处由来识者难诗盟千载不应寒牙籖缥帙重拈出付与诗人仔细看
　　试笔
　　将军万里托封侯太史何须叹滞留相生来无燕颔毛锥且复事蝇头
　　闻爆竹
　　惯凭诗酒弄光阴秋月春花伴醉吟不觉年华成晚暮一声爆竹忽惊心
　　郡驿阻雨
　　狂澜公独障东川忠力能囘尺五天千骑出游应雨止尚须灯下理残编
　　数日官兵来拣军轿直拘还殆尽一出不可欲徃见鲍倅汤倅如隔千里因以四絶叙情
　　官拣羸兵教控弦出门寸步即拘纒蚤知行路难如此游宦当初不着鞭
　　天寒东郭犹穿履路涩西家不借驴近日外间风色恶不如闭户且观书
　　在陈晚矣叹归欤似觉年来气味疎有饭不嫌长脱粟无车那说更求鱼
　　不惜顽躯走路尘秖愁徒步长官嗔何时竹杖芒鞋去还我江山自在身
　　再和
　　不到兰扉月又思君无奈寸心纒今时乃有晏平仲甘愿亲身为执鞭
　　宦路半生真跛鼈词场末技止蹄驴南山纵自能招隠北阙如何不上书
　　春末墙头梅偃蹇嵗寒窓外竹萧踈广文一味清贫耳甑有悬尘釜长鱼
　　满城数日庾公尘性恶蓝田易得嗔莫怪向人多白眼秪缘错见宰官身
　　春大阅望郡圃齐云楼悼亡
　　帘卷齐云春暮天绿阴都放泪痕边去年此日凭栏处不见骖鸾驾鹤仙
　　中秋夕约二台待月于齐云楼夜深月方渐出亦未免有防云掩映也
　　月娥不管夜深寒碾尽楼头白玉盘却要浮云作帷防风搴时得一斑看
　　雪后园中探梅得数枝
　　天人戏剪六花飞却讶江梅开较迟自是东皇私有约故教林主缓为期
　　偶见梅一株开花特大标格庄重尤可爱可赏世人誉梅必以清瘦斯岂不易之论耶
　　玉环天与十分肥弱骨丰肌不自持一曲霓裳何足道承恩应不任风吹
　　无赖风前万玉妃为谁春瘦不胜衣信传陇首香犹在雨暗江南子始肥
　　送藕
　　白藕分甘来玉井碧筒荐酒吸鲸川雪霜笑逐金刀落便觉横塘在眼前
　　和林子长送藕诗韵
　　玉井莲花十丈长如船藕实得分尝碧筩象鼻谁相称玉骨氷肌分外凉
　　冷澹论交味正长芡盘嘉藕欲同尝扁舟访我须闻早莫待西风八月凉
　　和佥判建平书怀
　　堪笑夔蚿不自怜漫劳胷次险山川仕途醉眼青红乱何地强分愚与贤
　　箕敛陈逋不问年里胥促迫政骚然关讥在野重为穽敢望公家不税防
　　只欲昏昏睡晚晴惊飞蝴蝶梦难成凭谁弹取山禽去厌听窓前聒聒声
　　冷矣防官已倦游末哉斗食尚迟留长裾懒向侯门曳任尔儿童笑拙鸠
　　新来花鸭已能言苍狗谁知又变迁不觉书空成怪事未应嗔甚笑篮田
　　郁簿诗来记向来访逮小酌家酿一两日又将全熟矣用韵为约
　　酒红拂拂借苍顔一笑忘形尔汝间早晚小槽新酿熟能来把酒对南山
　　家酿新熟分送小壶
　　酒熟黄花亦解顔糟床声落梦魂间一壶往助齐眉饷莫遣新愁上逺山
　　再和
　　簿书朱墨祗愁顔毋溷维摩丈室间俗子樵人须料理为言爽气在西山
　　再和
　　病起梅花未破顔无言空伴小轩间【原注轩名早梅】也知不是缘诗瘦却笑相逢饭颗山
　　汉老弟寄诗三絶情见乎辞使人愈増离索之感依韵和其诗
　　坐画寒灰一豆红梅花窓下胆瓶中只应相伴黄昏月情绪怜君与我同
　　送尽飞鸿眼欲穿家山政在落霞边快来幸有梅堪折莫待相将栁欲眠
　　屋头鹊喜报佳音雁足书来抵万金一筯庖珍真念我朝来食炙有牛心
　　和韵
　　万髪相防万事休却愁纵迹又萍浮不须屡费讥安石有客还曽似此不
　　再和
　　四时甘味着边头百斛船中酒拍浮但得有钱能办此何须左顾羡余不
　　乘兴过道院竹舆上再和
　　莫为弹冠忍一羞人生富贵等云浮遥怜城郭重来处得似山林独往不
　　和林正甫遐思湖上丽人絶句
　　风前栁逞腰肢活雨后山横眉黛长欲把西湖比西子却成画饼拄空肠
　　再和
　　汉苑梅花妆额半章台栁叶画眉长恐因巫峡能来梦莫学苏州枉断肠
　　洒扫无碍室
　　太息仙翁了俗缘竹轩初日似当年不禁路冻新霜滑一诵遗诗一黯然
　　钓台
　　横足论交万乘轻富春山水足平生从教太史占星变自是难忘故旧情
　　故人昔有刘文叔此地今余严子陵行客漫怀千古意相逢林下一何曽
　　四海斯文一范公云山江水两争雄旧碑可惜随烟烬新刻摩挲恐未工
　　过永城
　　河南名县固多矣有底永城天下闻大抵地因人后重固知千载有知音
　　和汉老弟病起
　　床头读易编常絶纸背题诗字半斜示病维摩元不病不妨丈室散天花
　　十六日舟中送何同叔
　　乍抛玉节去朝天分袂江头却黯然只恐垂虹亭上月今宵不忍十分圆
　　得集贤囘字
　　奔走年来已厌频那堪万里抗邉尘集贤说道虚传耳惭愧中朝第一人
　　广东漕王侨卿寄蔷薇露因用韵
　　薫鑪斗帐自温温露挹蔷薇岭外村气韵更如沉水润风流不带海岚昏
　　美人晓镜玉妆台仙掌承来傅粉腮莹彻琉璃瓶外影闻香不待蜡封开
　　田家叹
　　麦已化蛾犹未打蚕虽作茧不堪缲一年活计今如许只望西成我廪高
　　山前雨脚如麻下田里水头犹屋高祗恐无秧可重挿农夫相视敢辞劳
　　春暮
　　红紫摧残春又归独怜杨栁绿依依无端乱絮因风起漠漠晴天有雪飞
　　二子往赴漕试意颇念之二首
　　应为槐黄蚤着鞭拟随雕鹗上秋天老怀已觉功名误只欲儿曺慰眼前
　　三年大比搏鹏志五日修途防犊心齐夺锦标非分外龟泉从昔庆源深
　　往鸡山视曹甥营母坟夜归
　　轧轧篮舆出暝途铸钱坞里騐青乌忽然月在千松顶影落琼瑶满地铺【原注坟地在铸钱坞】
　　仲本寄示诗轴中有腊前观雪见怀之章具感真情也继韵以谢
　　谁战玉龙看逐北尚驱盐虎欲征西有人独立城头望一派寒光在乳溪
　　饭后过南坡观雪二絶
　　晨观已落园翁后饭已来时计一疎太息若曹谁领防更教能赋总输渠
　　扶笻行雪又防梅花下冲寒要一杯好事有谁能问字可须能载麴生来
　　防雪
　　霏防小雨洒通宵惨淡寒云覆丽谯盈尺未成平地积六花应在半空销
　　七月三日到镇江欲过金山始登舟暴风雷雨忽大作泊抵寺防则少霁矣囘舟晚晴却遇便风
　　忽然天外片云飞风雨连江浪溅衣一笑江神真戏剧晚晴依旧送将归
　　十四日雪复作
　　行令防不敢温一天雪重压江村我惭白雪飜巴曲天为黄茒洗瘴昏
　　宁是因风摇栁絮又还扶雨着梅腮先生拥褐方高卧恶客敲门勿与开
　　连日将行泥涂风雪因作二诗一以自嘲一以自觧
　　薄宦才堪鸡肋比泥涂风雪不偿劳折腰始悟青衫左到底山林一着高
　　天公怜我太徒劳为散氷花洗郁陶飜觉篮舆清兴动风流不减剡溪高
　　二十日南坡再赏菊
　　扶杖坡头日几囘半醒半醉为花来只愁秋老风吹尽更向风前把一杯
　　移官舎菊种归园中
　　殷勤分去几枝菊官满聊为三径资不是园葵何用拔且无薏苡莫相疑
　　南坡丹桂五株齐开
　　秋风丹桂共徘徊应是姮娥着意来端为五人俱赴试五株更遣一时开【原注今秋主簿兄以下五人赴秋举】
　　南坡丹桂六株一时放花真佳兆也中秋节当率诸生同赏
　　六株丹桂一时华此去蟾宫路不賖莫惜中秋同一赏明年好事总吾家
　　菊少花
　　菊不能言意自嗟渊明底事不还家东篱不负他时约看取樽前賸着花
　　和吴升之岩桂
　　一笑姮娥不问金诗人未见已披襟秋来想动蟾宫兴敢向风前彻夜吟
　　夜梦有人恵丝鞋一双次日报除左史
　　官职元来莫浪求丝絇梦里有谁投帝庭入侍应须此果应恩除在仲秋
　　梦中作虀鲙诗
　　香虀捣就有余辛细缕初飞白玉鳞莫遣佳人频下筯翠娥深处要人颦
　　咏古诗
　　栁子脂韦不佩痴心附丽老羁缠亷商浪说能为市吏贾由来却悟鞭
　　杜曲诗翁霜鬓须谁怜三十载骑驴五陵车马输年少枉读平生万卷书
　　韩子其人掘强欤羣儿头角乆相疎也知自是屠龙手温水难教恋小鱼
　　斗酒金銮笔下春脱靴力士几曽嗔后生不谓防常事惊怪先生胆是身
　　前和拒霜诗似亦少贬再以一絶慰之
　　岩桂搀先还寂寞菊花殿后尚斓斑却应独占西风好乞与佳名秋牡丹
　　姜总管相送至扫溪三十里夜雪中留别
　　相得诗人我与公浙江从此隔西东年来已是难为别更在山中风雪中
　　杯酒淋漓意气倾离筵唱彻短歌行飜然解防人归后独自篷窓听雨声
　　一麾又指浙西州千骑东方且上头已约好山供望眼更烦飞雪送行舟
　　文籍遭水
　　巍冠广厦诵虞唐【原注先生顷在经筵】冷笑诸儒屋壁蔵卷轴随车虽土苴末流清润尚隄防
　　槿花诗
　　西殿凉风合断魂玉奴终不负东昏纵然荣落才朝暮也是曽承雨露恩
　　翠袖红裳细锦袍纷纷儿女鬬妖娆千枝万朶遮人眼谁觉荣枯在一朝
　　光阴占取入秋来料想西风费剪裁朝暮相催君莫问一边零落一边开
　　草中漫说千年润花里休夸百日红毕竟有生俱有尽大椿朝菌得无同
　　饭有沙二絶
　　东西断渡欲浮槎朝来絶市无鱼虾我仓湿谷舂不得客米炊来饭有沙
　　厨人淘米不淘沙岂为先生惜齿牙烘谷旋舂供晚防瓶储未可笑陶家
　　舟中重午絶句
　　筠筒角黍楚人悲节物惊心此一时不作板舆迎侍计被谗真欲吊湘累
　　乆不到南坡
　　何许瀛洲更望登田园日涉与吾曽怪来松菊荒三径底事归兮却未能
　　南坡杂诗
　　三径应缘二仲开定交笑指嵗寒梅却嫌桃李无区别下有成蹊俗客来【原注夹径植梅】
　　涧下初惊郁郁时十年春雨旧相知君看稚齿昻蔵处已有苍髯老大姿【原注涧下移松】
　　先生垅上带经锄一雨朝来土脉苏盈尺槿篱须补缀邻翁殊未识龙雏【原注补篱防笋】
　　太华峯头开玉井若耶溪上识红妆要遣秋风开菡萏急须春雨涨池塘【原注凿池种莲】
　　靖节门前尽日垂清风千载意谁知折腰五斗非吾事慙愧轻儇一小儿【原注亭前栽栁】
　　南坡杂兴
　　咫尺南坡早得春杖藜朝夕往来频迨今着意栽桃李凖拟他年作主人
　　东风已放二分春小小犂锄手自亲多少软红尘里客岂知林下有闲人
　　道院周围果实皆先居士手植因长老令摘送不胜追感再成山偈
　　仙翁久矣骑鲸去华表终朝化鹤来更待蟠桃千嵗熟慈顔应认手亲培
　　和林正甫碾茶
　　森严风味变腴甘未必能袪睡思酣姑为先生寛水厄却容归梦到江南
　　肝胆由来自一家人间何许是真茶不妨更着姜盐伴可但丘中咏有麻
　　以莲心茶送江倅报以剥虾佳句
　　十指纎纎笋透芽满盘红玉剥须虾慇懃念我须分饷更问邻家酒得賖
　　佳句妙醖鼎至再和以谢
　　不为河防赋荻芽一壶且复荐枯虾灯花也似知人喜来报归期的不賖
　　荷叶浮钱蒲茁芽镜潭宁是照鱼虾只今风月平分了便趂鹏程万里賖
　　别后寄林子长
　　幸然头角未相疎交道从来笑耳余短棹忽来还又去得非蝴蝶梦周欤
　　安奉观音
　　优钵昙花果有花不縁诗酒到君家闻思大士应嫌汝枉费精神咏绮霞
　　和耘老弟喜衢得第三男
　　天教英物照阶除又胜徐卿第二雏会见五男并二女宛如合璧与连珠
　　览镜有白髪诗
　　拂拭青铜照病顔勲名正堕渺茫间缘愁白髪三千丈蚤已朝来见一斑
　　割鸡何惜用牛刀老大无心赋畔牢多少少年腾上速几人曽得见霜毛
　　和林子长恵黄芥
　　小摘情亲自履畦负霜含露末秋时绿葵白薤何须说潘岳当时恐未知
　　自锄稀甲细分畦忆在西山独往时便把须弥蔵芥子个中境界有谁知
　　谒先祖墓
　　欲知吾祖庆源深山下龟泉色更澄况有西枢铭志在吾诗正好刻碑阴【原注章枢作先祖墓志有云龟贮寒冽源深流长允矣虞公子孙其昌】






　　钦定四库全书
　　尊白堂集卷五　　　　　　宋　虞俦　撰制
　　徽州绩溪县英济王第九男封侯制
　　朕惟有道之世百神受职眷惟乃父有子九人何八龙之俱侯而一虵之失所既旱干水溢祷而必应宜威灵气焰久而愈彰爰锡褒封以慰民望亶爲异数尚克钦承
　　王补之除大理少卿制
　　朕惟王制有云刑者侀也一成而不可变故君子尽心焉天下之狱至于大理极矣苟五听之不审三刺之不中则是使斯民终于无告而已朕甚悯焉以尔持心近厚议法不私典州则人怀恵爱持节则吏畏精明故擢从枢属之聮俾贰棘卿之列往哉惟钦以究所长朕于用人惟才是择歴阶而升自有近比尔尚勉之
　　韩霖叙复成州团练使制
　　朕惟赏罚所以示天下之公一予一夺初何心哉尔昔任总戎不能抚士郡将以闻既丽于罚阅时之久实应叙法还其兵团匪朕之私往服新命益思省循
　　时汝翼大理评事制
　　朕惟廷尉有评实司议谳凡四方之讼牍纷至必躬阅之狱之当否罪之轻重盖关决于此惟明惟敏乃克胜任尔尚勉之
　　叶簨两浙运副制
　　朕惟国家驻跸呉防凡兵储民食与夫吏廪所以仰给于漕运者何可胜计岂他道比哉尔人门之羙见推搢绅持节把麾辄上课最郎闱省户俱着休称肆畴已试之长首在选抡之数质诸佥论谓汝爲冝载陞延阁之华庸示建台之宠其往尽乃心举乃职毋乏吾事有以风厉诸道俾朕无愧于知人之明则惟汝嘉
　　胡大成都大茶马使制
　　朕惟朝廷立互市之规而川陜乃置司之地孰将隆指厥有周材尔心计疏通吏能强敏分符列郡夙推共理之良持节外台益振祥刑之誉爰陞华于内阁庸筦于西州惟懋迁货居斯尽摘山之利而协和种落乃能空马之羣宜体眷知勉臻来效
　　李景和将作监制
　　朕惟自即位以来宫室苑囿车骑服御无所增益盖欲躬行节俭以移风俗与汉之文帝匹休故匠监之设于事为简昔号烦剧今为清选尔视时流乃有用之材谓天下无难为之事剖竹近藩其防刃恢乎余地握兰郎省若佩玉动则有声比者将命出使无防微见于言面抗旜万里形势在目后日恢复中原扫清上都左宗庙右社稷面朝后市营缮之制固已洋洋然动其心矣往只新命以规来効
　　郭倪殿前都虞侯制
　　朕惟周庐千列爰肃宸居禁旅万屯载谋总帅孰堪是任今得其人尔三世将才屡朝勲阀激昂自奋岂惟能读父之书持重有谋盖深识事君之义推毂膺阃外之寄运筹收堂上之竒大江以东壮金汤之设险长淮以北洎草木以知名备殚夙夜之勤期赴功名之防辍从骑率晋陟岩除太微左垣厥有爪牙之士文昌上将是谓腹心之臣岂曰叙迁实以劳选惟律身乃可申军法惟防已斯能服人心勉绍家声毋废朕命
　　朱子羙閤门舎人制
　　朕惟彤闱华阁以肃朝仪其间列属亦必遴选尔奋自右科被服儒雅甞在选中兹庸申命惟有礼以导人之恭有法以绳人之慢守斯二者则为称职
　　林伯成閤门舎人制
　　朕惟比年以来凡筮仕于彤阁者必试而后授遂与馆职齐驱其选益重尔甞得隽右科比召试于西掖落笔风生既彻朕覧有可采者其只成涣以践厥官
　　林管閤门舎人制
　　朕惟上阁之华日侍清光聮事其间可谓荣矣尔奋自武科蔚为选首官于右学亶有休称不试而授人孰谓尔为不宜哉
　　曾炎林桷并右司制
　　朕惟文昌乃政事之本有一日万防之繁中台分左右之聮掌二十四司之事犹振领而挈裘殆举纲而张目必得其人乃胜厥任尔炎有当世之志遇错节盘根始见其长尔桷推古人所为真璞玉浑金莫名其器俱懋经纶之业备殚中外之劳而用之未尽其才惟恢乎必有余地久囬翔于省户宜序进于都公寜惟稽厥从违毋俾庶官之旷要使熟于闻见以为待用之资既简深知何庸多训
　　信王孙换南班授太子右内率府副率制
　　朕惟归内朝供奉之班职东宫羽翼之备庸亲近属盖广殊恩尔信王之孙成国之子既制之终而年之及宜禄之厚而秩之优然得之易者必骄维守以谦而可久其钦承于朕训以徼福于宗祊
　　权工部侍郎万钟中书舎人制
　　朕惟中书命令之地舎人词翰之官极一时儒者之荣聮两禁侍臣之选不试而用今得其人具官某蚤负才名老于文学通夫国体是宜政事之与闻一哉王心不但语言之独妙自登禁路深简渊衷朕惟钦播告之修要在谨枢机之发问崔琳以今事罔或不知追仲舒之古风斯为称职有如卿者何媿昔人岂应袖手于鸠工亟用演纶于凤掖当使山东癃老扶杖愿观庶防河北武夫闻风雪涕修而书命賛我规恢
　　张涛中书舎人制
　　朕惟中书政事之地舎人翰墨之官厥选甚艰莫如已试具官某学如游夏才似常杨曩聮禁路之华甞掌掖垣之制借尔讨论润色自成一家维时号令文章同风三代自出领藩宣之寄岂厌直承明之庐其代予言孰称朕意肆朌严召趣使来归有如前席之思久不见贾矧兹弄印之久无以易尧正资播告之修更赖论思之益官虽仍旧命则维新亶于老成奚烦多训
　　同知程松父九万特除集英殿修撰制
　　朕惟明有国善善之风谨古训亲亲之义得人而用灼知移孝之因推本而言益见教忠之效兹有成命形于賛书某官父某蕴当今平治之才负迈徃不羣之器颉颃仕路先豪俊以着鞭际遇清朝视功名犹唾手分符典州则最课辄上杖钺分阃则威名逺闻聿观贤嗣之飞腾力以亲嫌而引避九华胜践暂韬敛于风云万里宏程自优游于嵗月琳宫均逸锦里推尊眷家学之有传简朕心而大用是为有子方正位于枢廷岂不怀卿爰陞华于秘殿亶为异数孰谓彞章念本朝曾不数人良深嘉叹在一门实云盛事宜有光华其亟钦承以永终誉
　　王容起居郎章良能起居舎人制
　　朕惟左右史之并建所以记人君之言动垂之万世以为信书其责顾不重哉尔容万言之策甞冠伦魁粤自典州晋登郎省尔良能华国之文见推士类防书东观兼直北扉即其识技之优庸在选抡之数尔其务存直笔君举必书庶防朕每临朝有以自警
　　龙井惠泽庙加封制
　　朕悯今嵗之旱靡神不宗惟南山之南井有龙焉韬敛风雷贮储云雨亟命黄冠往投符简如响斯荅曾不旋踵肤寸之泽弥天之润何其神耶朕甚异之肆加显号用侈侯封其钦承厥命以永佑我农人
　　某神父母加封制
　　朕惟某神之庙掲防妥灵司境内水旱之柄凡有祷辄应封爵所朌不敢违其父母盖终庆羡祥有自来也
　　某神加封制
　　朕惟今嵗之旱尝诏郡国各祷于境内之神厥既应答如响嵗事以之不害于成有司以告封爵所宜加也朕不敢靳
　　刘述陞郎中制
　　朕惟郎官上应列宿士大夫之髙选然必稽其资歴而后正其位序盖吝之也否则员外置耳尔器质醇茂才猷肤敏践扬滋久阀阅尤髙既列属于秋官宜陞华于六品国有彛典匪朕尔私其思所以报称者勉之
　　任清叟陞郎中制
　　朕惟郎员有中外之间盖官簿有深浅之殊其在公朝具存彛制尔人门兼羙阀阅素髙出膺剖竹之荣入振握兰之誉参稽铨部无非累日之劳协赞地官其正列星之位宜思报效称我褒陞
　　俞豊除待制宫观制
　　朕惟眷吾法从遽腾告老之章锡以賛书庸示贪贤之意具官某才猷肤敏学术深醇备殚中外之勤绰有老成之望粤繇睿简亟上禁途西掖演纶咸识王言之大右铨典选果闻流品之清乃勇退之深坚尝勉留而莫肯爰陟西清之候对姑陪列宇之真祠岂特都人又起贤哉之叹当令朝士共谈知止之荣
　　邵文炳待制宫观制
　　朕惟均秩祠庭亶谓优贤之宠陞华延阁有严次对之除眷吾侍从之臣爰涣丝纶之渥具官某蚤安静退晚躐清华多识博闻洞贯九流之邃髙文大册蔚为一代之雄视草北扉代言西掖晋劝金华之讲载抽石室之书备简深知盖将大用乃以晦明之疾力祈香火之归顾当馈之叹方兴岂容轻去而长者之言不妄姑徇雅怀
　　右文殿修撰蔡戡除集英殿修撰知静江府制
　　朕惟士大夫出处亦何常之有哉尔杜门有年矣今朝廷谋帅一旦飜然乃为朕行得非有所抱负未究设施思欲有以自见乎惟桂林南越一都防外接西广六畨南连交趾九道其责任也甚重升华秘殿姑为尔宠若控驭之略绥抚之方尔盖优为之矣惟毋曰廹而后动不得已而后起钦哉往尽乃心举乃职以无负予委寄之意则惟汝嘉
　　杨文昌将作监丞张琯将作监簿制
　　朕惟躬行节俭以移风俗凡宫室苑囿未尝有所增益然而匠监设属有不敢废者亦以蓄储人材待用焉耳尔文昌出于绍兴勲阀而能佩服儒雅尔琯见谓元祐故家而能有志事功若丞若簿其往莅厥职尔毋曰事有若缓而不切狃于苟蕳之习必也俾工巧器械咸精其能以副朕储材之意则惟汝嘉
　　同知程松曾祖任承信郎淳赠太子少保制
　　朕惟人之哀荣自本根而茂枝叶天之报施若影响之应形声朕登庸二府之大臣俾追荣三世之曽庙盖亦本之以人情参之以天理某官曾祖某徳之所积者厚泽之所施者长启佑后人为吾近辅已陟枢庭之峻宜申宫保之褒尚克有知以对殊渥
　　曾祖母徐氏齐安郡夫人制
　　朕惟天之报施善人固自不差君之待遇大臣盖亦有礼某官曾祖母某氏系出华族来嫔徳门于法度以能循亦慈祥而可纪今吾近辅时乃曾孙登用云初追荣可后爰疏封于大郡且正号于小君宁唯修举于朝彞是亦尊严于国体
　　祖赠奉直大夫摅赠太子少傅制
　　朕以基命宥宻之寄属之当世经济之贤涣号于庭既増重于国体纳书于庙昭克绍于家声某官祖某擅一乡之评钟九华之秀乐天知命岂其生不逢辰铲彩埋光盖亦才难大用曰予近辅时乃慈孙兹当图任之初爰举追荣之典俾就东宫之列庸加次傅之名念考父之滋恭岂无达者喜臧孙之有后今见其人
　　祖母宜人江氏赠信安郡夫人制
　　朕惟启列郡之封正小君之号以私室追荣之典为公朝锡命之崇某官祖母某氏系出髙华归嫔名胜乃眷枢臣之佐有怀王妣之慈盖已疏真食之多宁不动含饴之感鱼轩象服虽不洎于前生石封丘尚有光于身后兹为异数用告幽扄
　　妻令人毕氏赠宜春郡夫人制
　　朕惟夫荣于朝妻荣于室古之道也若隐约之与居而富贵不及与之共人情将安忍哉某官妻某氏生徳业之门有柔嘉之则能执妇道以相君子何意天啬之年不俾偕老今吾登用帷幄之臣付之重任宜有追荣之典以慰其琴瑟之思开大郡之封正小君之号乌可已乎
　　赵师睾赠父制
　　朕惟举明堂之祀均四海之驩眷惟侍从之臣方切劬劳之念爰攽愍典用贲圹宵某官父某徳着温恭行成信厚天潢析惟源之深者其流长僊李传芳惟根之茂者其实遂每笃义方之教克开似续之贤缅想生平仅止兵防之任固宜身后晋聮帝傅之班盖积庆之有余视追荣而无愧亟其告庙歆此纳书
　　赠母制
　　朕惟宗祀明堂大赉四海矧予法从尝聮持橐之班念彼母慈宜厚追荣之典某官母某氏芳猷未泯懿范深彰以宜其家供召南之祭祀克成厥子喜京兆之平反爰疏大国之封益正小君之号顾生死哀荣之际孰拟其伦想山河象服之仪俨然如在
　　中书舎人万钟赠父制
　　朕惟举三嵗之祀均万国之欢眷惟侍从之臣每笃劬劳之念爰推宠渥用贲幽扄某官父某积善在身隂功及物谨石氏义方之训有味其言富孔庭诗礼之传克开厥后是宜有子为时显人自叶流根或广九重之泽纳书告庙庸陞四品之阶
　　赠母制
　　朕惟举三嵗之祀均万国之欢眷惟侍从之臣每笃劬劳之念爰推宠渥用贲幽扄某官母某氏妇道夙娴母仪甚着卜妻敬仲灼知五世之昌居择孟邻每谨三迁之教是宜有子为时显人自叶流根沭霈恩而罔间纳书告庙视夫爵以斯从
　　赠所生母制
　　朕惟举三嵗之祀均万国之欢眷惟侍臣每笃劬劳之念爰推宠渥用贲幽扄某官母某氏夙有令仪来归望族挺出芝庭之秀晋持荷橐之华生也甚荣已侈恩封之盛死而不泯尚歆褒典之行
　　杨贵妃曽祖赠太子少保舜元赠太子太保制
　　朕惟涓路寝之室制总章之筵既举缛仪爰推霈泽矧有女孙之贵宜追本祖之荣具官某积善在躬含章有庆虽不逮王官之显盖自推天爵之髙启佑后人遂冠六宫之宠肆朌褒典宜增三世之封爰升宫保之崇阶用侈圹宵之愍册
　　曾祖母齐安郡夫人王氏赠大宁郡夫人制
　　朕惟宗祀明堂受厘宣室爰敷霈泽式将四海之欢乃眷列妃宜崇三世之庙某氏族推甲冠徳备柔嘉委蛇山河之容和乐室家之庆鞠衣阙狄方启佑于后人象服鱼轩宜晋封于大郡
　　祖太子少傅全赠太子太傅制
　　朕奉承祖考升配上天既均四海之欢不专其飨况冠六宫之列盍厚其先某官某蹈道有常溍光不耀惟种徳懋百年之计是以流长肆治朝举三嵗之词宜其报厚爰锡壤宵之泽晋陞宫傅之荣尚克有知庶防不朽祖母顺政郡夫人解氏赠文安郡夫人制
　　朕惟裒两仪之临陟三后之配乃眷帝妃之贵有怀王妣之慈肆举彞章用颁愍册某氏系出庆阀归嫔徳门以宜其家应国风二南之化克开厥后启太极四星之祥适熈事之顺成岂褒恩之可靳爰正小君之位载加大郡之封未泯淑灵益昭宠数
　　父任保义郎赠太子少师渐赠太子太师制
　　朕惟躬事天之礼极严父之思嘉与羣生同霑大赉矧冠后宫之贵宜申祢庙之褒具官某迪徳有常抱材不试世积隂功之厚乡推月旦之评虽云铲彩以埋光兹实发祥而储祉笃生淑女岂特为门户之华亚位中闱抑又衍邦家之庆其进宫师之秩以追泉壤之荣惟尔有知歆予茂渥
　　前母通义郡夫人赵氏赠永宁郡夫人前母蕲春郡夫人孙氏赠浔阳郡夫人母和政郡夫人张氏赠安康郡夫人制
　　朕惟宗祀明堂大赉四海展如邦媛宜推锡类之仁慰其母心肆举追荣之典某氏出髙华之族归名胜之门居循图史之言动中珩璜之节传芳袭庆克开女子之祥自叶流根益广寒泉之泽疏封大郡加贲小君翟茀以朝虽生前之不逮彤管有炜尚身后之有光
　　参政张岩曾祖任内殿承制吉赠太子少保制
　　朕惟得诗雅维石之瞻晋阶二府之列稽春秋尊祖之谊庸疏三世之封某官曾祖某昔在前朝尝跻膴仕蚤负有为之志晚全知止之风伊尔曾孙乃吾近弼政涂直上既发册于公朝宫保崇资爰纳书于私庙庆余所暨歆告其承
　　曾祖母薛氏赠信安郡夫人制
　　朕惟并建英豪置诸左右奋庸熈载方图任于政涂储祉流光爰追荣于曾庙某官曾祖母某氏徳仪闲雅族望华腴躬鹊巢以起家克配君子职采蘩而承祀垂裕后昆时惟三世之孙賛我万防之务脂田是胙虽恩礼之惟优翟茀以朝悼音容之已逺庶防营魄尚识宠光
　　祖不仕怀赠太子少傅制
　　朕惟以贤臣而遇圣君方参大政念尔祖之修厥徳可锡褒章某官祖某积善在躬克昌厥后清徳传家之逺隂功及物之深非及其身在其孙推原有自然本乎天尊乎祖欲报伊何爰加宫傅之名用作圹宵之庆尚惟精爽歆此纳书
　　祖母杨氏赠宜春郡夫人制
　　朕惟降大任于是人方兹共政受介福于王母宜有追荣某官祖母某氏作配名门交修善道燕翼诗书之训蝉聮阀阅之华时乃文孙参吾中铉圭腴陪赋既疏真食之多象服副笄应慰含饴之感正以小君之号开其大郡之封是谓殊恩孰云常典
　　父赠朝散大夫范赠太子少师制
　　朕惟源之深者委斯逺施之厚者报乃丰眷吾执政之臣方秪厥命爰举追荣之典以厚其先某官父某允蹈古人见推流辈石氏义方之训睠睠不忘孔庭诗礼之传孜孜在是尔之有子朕以为贤念简注之素隆而登庸之伊始参华机政既跻二府之崇班视秩宫师用侈一门之余庆
　　母太令人郑氏赠永嘉郡夫人制
　　朕惟以孝事君则忠事君不忠非孝伟然人杰晋参鼎铉之司念彼母慈深切桮棬之感某官母某氏克配君子笃生钜贤益广二南之风每谨三迁之教非此母不生此子咸推命世之材有是君斯有是臣式际兴王之运推原所自欲报伊何追诵蓼莪之篇为之永叹加贲采苹之职庸慰尔思
　　妻令人髙氏封齐安郡夫人制
　　朕惟言惟作命方登廊庙之贤爵则从夫庸侈室家之庆品章具在恩礼宜优某官妻某氏族望髙华风仪闲逺雅佩珩璜之节动遵图史之言作配宗工盖多中阃之助进参大政斯穆外朝之言亶有淑声爰加休渥正尔小君之号开夫名郡之封因以起家既应鹊巢之化与之偕老益彰象服之宜往哉钦承以保燕誉
　　知院陈自强曾祖少保制
　　朕惟孝子慈孙孰不欲显荣其亲等而上之以及于三世之庙然非二府大臣曽不得与于斯宠盖国家之旧典礼经也某官曾祖某蹈道有常含章弗耀发祥垂祉施其孙子晋参机政兼长事枢则其渊源盖有所自来矣追荣之泽其可已乎升自宫保亚秩三事非特侈其家庭之庆亦所以慰其馈祀之思
　　曾祖母赠祁国夫人制
　　朕惟春秋之世有妫之后并于正卿推原所自盖育于姜考古验今益信而有证某官曾祖母某氏淑谨柔嘉宜于族党蕃衍盛大燕及后昆厥有文武兼资之臣克任东西二府之寄始终一徳光辅朕躬可无流根之泽以爲积善之报乎肇开大国之封益显小君之号兹爲异数用告幽扄
　　祖赠少保制
　　朕惟卫诗有云树之榛栗椅桐梓漆爰伐琴瑟此言种徳亦由是也某官祖某隐居求志乡党称贤太丘之徳可师不充于位敬仲之占有验今在其孙乃登庙堂参予鼎铉册拜云始追荣可后爰自东宫之二品晋阶天子之三孤用诏祖庭歆兹愍册夫根本深而枝叶茂庆之所钟则厥后必昌理之自然无足疑者
　　祖母赠申国夫人制
　　朕惟义所当先爰有追荣之典徳无不报可忘反始之思矧真儒既亚于上台宜愍册亟加于祖庙某官祖母某氏资禀淑茂族望华腴家传勤俭之风人诵慈祥之训再世而大有孙孔贤粤晋长于鸿枢复参陪于中铉原其所自更疏大国之封没有余光用侈无疆之庆
　　父赠少师制
　　朕惟昔者曾参以羶芗之荐爲养而非孝若国人称愿然曰幸哉有子如此乃所谓孝也是故君子得时得位扬名以显其亲者岂非畴昔之愿欤某官父某隐徳不耀乡评甚髙诗礼之传来自孔庭义方之训不媿石碏成其贤嗣兴于朕躬以文武兼资之才膺东西二府之寄疏荣显册申赠维师人皆称之曰贤谁不愿以爲子导扬册祝宁唯增庙室之光华尚有典刑抑又俾里闾之歆羡
　　母赠成国夫人制
　　朕惟大臣遇主既应风云千载之期孝子念亲深极霜露九原之感爰颁褒泽用贲寒泉某官母某氏言动有常容止可法宜家室则琴瑟静好共祭祀则苹藻吉蠲间于两社之封克生令子被以三迁之教爲时闻人粤更践于政涂宜追荣于祢室念桮棬而恻怆出纶綍以光华致爵位以起家何媿鹊巢之徳如山河而开国益崇象服之宜朕命惟行母心斯慰
　　妻赠荥阳郡夫人制
　　朕惟委寄股肱具存体貌登庸熈载既峻陟于中阶警戒相成岂不由于内助矧繐帷之悼徳宜纶告之疏荣某官妻某氏挺秀名门克配君子不但礼賔于冀缺抑亦激昂于仲卿爲时闻人晋阶大用令仪令色尚想典刑之存一死一生尤增伉俪之重爰正小君之号肇闻大郡之封用告幽扄尚歆愍册
　　知广州胡纮捕猺贼有劳除华文阁待制制
　　朕惟抚柔岭徼选用循良赤子弄兵要在安之而已渠魁就戮无不得其所焉具官某两禁旧人一时名士属五羊之谋帅肯爲朕行拥千骑以首途实慰民望适有潢池之盗颇闻桴鼓之鸣督捕有方甚称在前之智略劳来不怠靡专直指之威名用酬尔劳何爱乎赏爰陟西清之次对以光南国之于宣当令矜寡之安居载歌鸿雁宜广朝廷之徳意安问狐狸
　　在外侍从登极恩赠父制
　　勑朕方访落求助自公卿大夫各加地进律矣则推本其世而褒大其家虽礼未有可不以义起乎具官某故父具官某生有种徳之劳而位不称殁飨义方之报而何其流之长也以尔某论思献纳着节两朝肆予嗣服心在王室非忠孝之传有自来欤增贲祢庙追锡崇阶虽曰旧章亦以示劝可
　　在外侍从明堂恩赠父制
　　朕既舍爵书劳自公卿大夫以次第赏矣则推其世家为之报本诗不云乎孝子不匮永锡尔类盖周道也具官某故父具官某生有种徳之勤而位不称殁飨义方之报而何其流之长也属予初禋有严其报生民尊祖视古不惭而可以忘尔某之祢庙乎爰本之经宜追锡崇阶非以爲生亦礼之称可
　　权吏部侍郎孙逢吉等明堂恩赠父制
　　朕既舍爵书劳自公卿大夫以次第赏矣则推其世家爲之报本虽礼未有独不可以义起乎具官某故父具官某生有种徳之羙而位不称殁享义方之报【原注袁説友章頴父云生爲才大夫而用不尽殁爲贤考】而何其流之长也属予初禋百执事在庙尔某不但骏奔匪懈而敬之显思之戒日彻于聴闻也劬躬焘后非尔素教之所自来欤追锡有彞爰进厥秩非以为生亦徳之称可
　　兴州统制禄禧牧马赏授武翼郎制
　　朕惟军中牧养之令嵗稽其殿最之数而赏罚之尔善于其职而不乏吾事主帅以名来上何爱一官不以爲尔宠乎
　　王思诚宋安世爲夀慈宫职事有劳特与带行遥刺制
　　朕惟定省重闱弗敢少怠晨昏之念惓惓以之尔等只奉无违恪勤是务慈顔有喜朕心则安爰申叙于贤劳俾遥分于郡绂惟不骄所以守贵惟能训所以永年益坚乃心毋替朕命
　　陈朴捕猺冦阵亡特赠承务郎仍与一子恩泽制
　　朕惟比者猺人啸聚山谷尔以一尉讨贼遂丧其元逹予聴闻良用骇叹爰疏赠典并厚赏延尚其有知歆此殊宠
　　刘性之制
　　尔以书生备谙武事渠魁就戮诸峒肃清其陞京秩之聮以爲効官之劝
　　陈嘉制
　　尔以书生賛画幕府渠魁就戮诸峒肃清何爱一官不以爲尔宠
　　谢棨制
　　朕恭惟髙庙信书告成亦既次第行赏矣顾何爱一官不以爲尔宠
　　夏永夀制
　　朕追念先帝羮墙见之尔尝执事宫闱勤劳备至进官一列以示朕恩
　　孙绍祖等制
　　朕洪惟髙庙信书告成亦既次第行赏矣尔等于史观与有劳焉进官一列盖彞典也
　　王中实督捕猺冦染瘴亡殁特赠承直郎与一子恩泽制
　　朕惟比以猺氓啸聚于山谷致烦师阃讨捕以甲兵尔盖驱驰其间乃染瘴疠以殁逹予闻聴良用恻伤爰疏赠典之褒并厚世延之赏尚惟不冺歆此殊恩
　　薛绍再任淮东总领制
　　朕惟入聮卿列出总军储庶防阃外之臣知有王人之重尔蔚爲时用克绍家声分符则课最屡腾持节则风棱愈振惟长江之天险顾列戍之云屯借尔棘位之髙华董彼辕门之馈饷士皆宿饱府有余财事不辞难肆畴庸于已试人惟求旧兹因任以爲宜益懋贤劳嗣膺褒宠
　　叶宗鲁太常寺主簿制
　　朕惟礼乐所以粉饰太平而奉常实典司之其间列属并号清华尔文学政事俱有可观簿政之职盖朕遴选今坐庙堂风宪多由此途出尔身亲见之矣益思涵养以待予之器使
　　閤门防班祗候夀囦落防班字制
　　尔尝事于彤閤已熟阅于朝仪爰覈实于年劳始正名于位序盖进以渐者能久然得之易者必骄徃哉惟钦毋忝朕命
　　来处和落防班字制
　　朕惟上阁之设属欲其习熟于观瞻肆稽年劳始正位序除授之意其详如此居是职者可无勉乎
　　单防刑部尚书制
　　朕惟成康之世悉臻囹圄之空尧舜之民仅示衣冠之象盖以臯陶之作士与夫秋官之佐王朕甚慕焉谁其任此具官某通班两禁歴事四朝蹈孔门忠恕之风洗汉吏刻深之习数正元之朝士今已无多视鲁殿之灵光岿然存者比由召对信谓老成更事爲多若蓍之先见独立不惧犹松栢之后凋中外徧更望实益着从宪部贰卿之列徙文昌八座之聮盖期献纳雨露之边岂但聴履星辰之上惟仁者宜在髙位众论翕然俾民不犯于有司一防足矣
　　史弥坚太府寺丞制
　　朕惟求良玉者必之昆山抡羙材者必之邓林文献故家人物粹焉维尔先正相我孝宗遗风余烈在人耳目尔克自植立不坠家声虽欲勿用人其舎诸簿正外府允能其官转而爲丞孰曰不宜诗云虽无老成人尚有典刑其是之谓乎
　　谯令宪太府寺丞制
　　朕惟爵禄得之易者鲜不骄惰惟有以自致者然后可期以趋事赴功尔蜚英太学得隽儒科未尝慿借于世资盖欲立露其囊颖粤由县最方列周行维时外府掌九土之贡百品之货视他寺爲烦剧肆命尔往丞其间辨其名物谨其出入以賛其长盖择可劳而劳之者也亟祗厥官以副遴选
　　张镃太府寺丞制
　　朕惟出纳邦财属之外府丞哉丞哉朕不以轻畀人也尔勲阀之胄乃能刻意篇翰渉笔其间人孰尔訾钦哉往能其官毋忝朕命
　　赵梦极太常丞制
　　朕之用人惟才是与尔器质粹然声华籍甚盖疏越之瑟而瑚琏之器也奉常礼乐之地文物彬彬朝廷容典上下等威于是乎在往丞其间是爲清选其思所以爱礼以无忝于厥官钦哉
　　赵时逢大宗正丞制
　　朕惟司宗置丞地清秩优异时多以异姓贤而有文者爲之虽有属籍之英罕在是选惟尔乃祖际遇阜陵跻于法従尔克守家法奋自儒科凡所居官皆有可纪可不谓贤而有文者乎肆朌新命孰曰不宜其往賛而长成麟趾信厚之风以副朕遴选之意
　　黄由知镇江府制
　　朕惟城髙铁瓮地接金陵外控长江亶谓喉襟之地内防行阙不违咫尺之天肆求侍从之贤往任藩宣之寄具官某文髙一代学贯九流堂堂人物之英表表搢绅之望飞英腾茂推江夏之无双发策决科见公孙之第一立登禁路深简朕知遂跻八座之崇越在诸公之右一麾出守盖有味于清时三已何如了不形于愠色念家食之亦久稽朝论以无他眷北固之云横不妨卧治去长安而日近伫俟来归
　　张抑知平江府制
　　朕惟苏台甲于东南壮哉爲郡太守选于侍从久矣无人载陞延閤之华式宠文昌之老其秪新命爰锡賛书具官某学富家传才优时用掲禁涂之领袖振天朝之羽仪聴履而上星辰跻荣八座褰帷而问风俗作牧九州方资共理之良胡乃丐归之切易地姑更于符竹提封况接于乡枌所去见思岂间闽徼山川之邈其来何暮亟慰呉中父老之怀往布寛条以绥近服
　　赵善坚知绍兴府制
　　朕惟兴怀三辅盖将更治以考功乃眷从臣不以一而掩徳爰攽纶命申锡賛书具官某以帝冑之英膺天邑之寄二年于此已备罄于勤劳一旦飘然可久安于闲适乃顾陪都之重实临东粤之区畀一节以起家总七州而作牧要使民安田里还卖刀买犊之风庶防福及京师有自叶流根之润朕之所以待尔者可谓尽矣尔之所以报朕者宜如何哉
　　在外侍从登极恩赠母制
　　勅朕既本之经宜爲卿大夫崇建祢庙以侈移忠之报则母氏与享以次申锡使之匹休亦古道也具官某母某氏来自名门作配君子是生贤嗣蔚爲从臣夫鸡鸣警戒之道不笃则过庭之训不严苹藻不共则甘防不谨尔某何以能移孝爲忠也因其旧号易以新封虽曰邦彞亦足用劝可
　　在外宰执登极恩赠妻制
　　勅昔成王践祚世修忠厚其诗曰孝子不匮永锡尔类其类维何室家之壸盖施及臣子不但其身而亦被于室家具官某妻某氏克相夫子蔚爲宗工积行累劳致位孤棘惟周人克广孝思慰满梱内肆予嗣服繄尔臣隣多助之至则爲之推恩燕及闺门虽祔于姑亦祚大国非苟爲私盖周道也可
　　在外侍从登极恩封妻制
　　勅朕观二南之诗闗雎爲王后鹊巢采蘩爲君大夫妻作也则正家之化君臣一体然则方定长秋之位而可无以爲尔内劝乎具官某妻某氏以尔夫子尝爲从臣献纳论思夙夜匪懈则入朝有鸡鸣之戒退食有羔羊之徳惟尔之助申锡命书晋之羙号则在初政岂曰不宜可
　　向朴循资制
　　朕惟筦之务所以阜通国货嵗入有羡惟尔之劳进官一列实应赏典
　　恭淑皇后祔庙甥曾熈等循资制
　　朕慨念椒涂既严祔庙爰推旷泽以笃姻亲宠以賛书升其品秩勿云故事而有易心
　　华文阁待制知庆元府赵不迹改差知潭州制
　　朕惟长沙重地全楚上流谋帅维艰得人乃可兹涣出纶之命庶酬弄印之懐具官某抱负不凡践扬滋久叠组左鱼之佩皇华四牡之驰卧防陪都并京师而防福往临制阃环海道以无波积制外庸亶孚民誉且有功而见知则悦盖用人尽其才爲难载畴南国之于蕃得君重矧备西清之次对勉爲朕行
　　胡元衡大理正制
　　朕惟汉公孙告武帝有曰因能任官则分职治此乃不易之论尔资禀重厚学试明敏接武朝行蔼然誉处丞吾廷尉亦既久知自丞而正盖因能也夫以春秋决疑狱而声名重于朝廷真儒者事古有人焉尔尚勉之钦哉
　　百嵗老人授官致仕制
　　朕惟尧舜之治民跻仁夀故比屋可封尔等皆我四朝遗老涵泳仁化爲日久矣遂介眉夀郡国以名来上朕何爱一官不以爲尔宠乎
　　邵供父封承务郎致仕制
　　朕惟因明堂之恩明贵老之义尔有子能仕既夀而臧爰载锡于官封俾益安于禄养岂但侈家庭之庆是亦爲闾里之光
　　邵文炳转官致仕制
　　朕载覧封章乃遽上乞身之请若稽礼制犹未臻谢事之年岂不贪贤姑惟从欲具官某文章炳焕经术深醇发藻词坛已备训诰典谟之体聮华禁路方输论思献纳之忠谓厌直于承明之庐俾暂安于列迁之宇云何引疾遂欲辞荣聿进文阶少慰雅志其专精于医药以介夀于耆頥
　　冯惟説除武学博士制
　　国家设学教养文武并用而右庠之士议论气节尤劲培埴而作成之师儒责也尔萧然泽臞屹然壁立生晚而慕前修之志操官卑而抗御史之威怒多士闻风久矣昔夫子论仁者之勇子思言南方之强盖孙呉之所未讲也其以是训迪诸生可
　　朱质武博士制
　　朕惟文武之道一弛一张不可偏废其开设学校作成人材一而已矣朕于教之官岂有所轻重于其间哉尔学问淹该文辞赡蔚发策决科屈居第二谕吾右学士誉甚休宏博之任宜以序进其益务作成以副朕遴选之意
　　右正言施康年兼侍讲制
　　朕惟王人之学古训要在多闻天子之有诤臣政欲自近兹得谏垣之彦以参经幄之华尔识贯古今气全刚大丹心自许殆将有用于时白首来归是何相见之晚擢自乌台之六察晋聮骑省之七人惓惓爱君每尽责难之义孜孜忧国无非当务之爲宜偕甘泉法従之臣同预西学尚贤之选与其伏蒲论诤骤陈逆耳之忠规孰若广厦従容细讲修身之要语非特朕收隆儒之效亦惟尔有稽古之荣
　　中书舎人邵文炳兼侍讲制
　　朕惟圣道在乎方册灿然可观王人求夫多闻乃惟有获是必讲坦明之制毋宁泥传注之言具官某才赡而清气和以正学探百篇之义文推众作之雄右掖代言肃风霆之鼓舞北扉视草近云汉之昭回以甘泉法従之臣副西学尚贤之选况纶言下布固已追典谟盘诰之风粤寳训前陈尚可冀虞夏商周之治朕非特收崇儒之效尔亦惟有稽古之荣
　　中书舎人万钟兼侍讲制
　　朕惟学之爲王者事其来久矣内而修身齐家外而治国平天下尧舜禹汤文武之所汲汲者盖在是也岂记问诵説云乎哉具官某当代老成诸儒领袖晋司文翰之职而温厚之词固已追还古风矣兹庸命汝入侍金华执经劝讲此学士大夫之至荣两禁侍臣之妙选也其朝夕相与发明古义务时敏以来厥修因空言以见之行事俾予缉熈光明之效逺辈于帝王而仁义诗书之泽覃及于四海顾不韪欤
　　诰
　　李澄宗正丞留佑贤大理丞诰
　　朕之用人必试以事因其任而任则不违所长择可劳而劳乃可防于绩尔澄才敏而鋭尔佑贤虑谨而周遇错节盘根方知利器若发硎游刃不见全牛比将使指以有行果着贤劳而来上民之利也朕有嘉焉宗正属籍攸司大理邦刑所系往其其命转以爲丞宁唯示进擢之阶亦以厉功名之志其坚乃守以称所期
　　聂有太常丞张布宗正丞龚頥正秘书丞诰
　　朕惟九寺皆有丞而三丞尤爲士大夫髙选得非奉常礼乐之地玉牒属籍之司而中秘图书之府欤尔有髙文奥学见推于多士尔布清规雅望得誉于本朝尔頥正博闻多识有志于良史是三人者宜往丞其间以賛而长俾稽古礼文之事灿然可观祖功宗徳之传昭然具在与夫三馆之英四部之目济济秩秩以爲清朝育才储书之盛顾不羙哉各究所蕴以副朕遴选之意国子正陈希防太学录汤璹并除太学博士诰
　　勅具官某朕新嗣服崇长学校所以加惠诸生甚渥也则聮教事于其间亦盍序进矣尔希防尔璹具以名胜来掌学士之版誉处蔼然也晋之讲席发明经意佥曰汝宜则朕以怿可
　　王居安钱易直太学博士诰
　　朕惟议礼者必首于容台养士者莫大于太学诸儒聚讼乌知此是而彼非有司不明何取月书而季考欲革斯弊必惟其人尔谟等奋自儒流蔚爲时用或以老成徳齿博约后来或以科第声名兴起学者俱在选抡之域蔚然博雅之称百世其或可知当明损益之义一卷之书必立正资模范之师










　　钦定四库全书
　　尊白堂集卷六　　　　　　宋　虞俦　撰诏
　　金国贺瑞庆节人使盱眙赐宴诏
　　卿等逺持使节甫届疆亭不辞跋履之劳来致诞弥之庆可无宴惠以示眷怀
　　镇江赐宴诏
　　卿等讲夫隣聘张是使旜来修诞日之仪爰锡需云之宴庸昭慈惠以劳驱驰
　　赤岸赐御宴诏
　　卿等肃驾使轺甫临畿甸将展昕朝之贺绍修诞日之欢爰以诏筵示夫眷意
　　平江赐宴诏
　　卿等被选使华来修诞庆念载驰于原隰宜申锡于诏筵以劳尔勤式将予眷
　　单防辞免权刑部尚书不允诏
　　卿际遇阜陵峻跻法従几年于外宣力维多召对昕明深恨相见之晚晋聨宪部载醻已试之庸兹陟文昌始惬人望朕犹以爲迟矣抑又何辞焉亟践厥官毋废乃命
　　报谢使副俞烈等到阙抚问赐茶药等诏
　　卿等不辞逺道往聘殊隣仗汉节以来归望尧阶而咫尺爰颁茗剂以示眷存
　　赤岸赐酒果诏
　　卿等来庆诞节已临近邮眷言徒御之劳宜有甘醇之锡庸昭眷宠岂曰故常
　　劄子
　　论对劄子
　　臣闻天道好还数周必复爲人君者第修人事以应之而已臣尝观两汉而下天下之势或离或合何其多变也自东汉离而爲三国又合而爲晋又离而爲南北又合而爲隋唐又离而五代十国其间天道之消长循环往复互相乗除而国势离合久近之数若合符契是葢有不偶然者矣如其人事之得失可喜可恨皆可考而知也我国家太祖皇帝应天顺人肇造区夏太宗皇帝遹追先烈克集大勲混一之绩葢将传之万世靖康阨防事出非常建炎中兴驻驆呉防中原境土未复于版图臣尝推之于天验之于数甲子已逾一周矣周则必复况亏盈益谦天道未有不还者嵗临吴分苻秦以亡天道昭然不可诬也然则天下之势离而必合规恢之期不在兹乎然臣犹有私忧过计者葢怨寖久则易以忘外无衅则易以忽爰自讲和日久人情狃以爲常徒见使命之交驰聘问之狎至遂谓事体当然殊不知讐耻未复何可忘也徒见嵗捐金币以填溪壑遂谓此爲久安之防殊不知敌情反覆未可保也齐襄公复九世之讐春秋善之善其不以久而遂忘也晋范文子曰唯圣人能内外无患自非圣人外宁必有内忧惧夫外无衅则必忽也今天下风俗委靡士大夫苟且百姓未安仓库未实将帅未选军政未立士卒未练器械未精凡中国所以自治之防葢缺然矣若敌人忽至不知其何以应之昔石虎死子孙争国朝野皆谓中原指期可复而蔡谟独曰夫能顺天乗时济羣生于艰难者非上圣与英雄不能爲也今日之事殆非时贤所及葢人事久忽而不修天时骤至而复失此有志之士所以深惜于斯焉臣愿陛下激厉名节以振起风俗之委靡总核名实以作新士大夫之苟且择守令以安百姓省浮费以实仓库稽公论以选将帅明赏罚以立军政严教阅以练士卒饬百工以精器械勿以怨寖久而或忘勿以外无衅而遂忽务尽其在已者而俟其在天者易曰先天而天弗违后天而奉天时圣人内修政事施设注措所以黙契乎天下者久矣契乎天心天所不能违也天时既至然后奉辞以伐罪固有非人力所能致者是皆天之所爲天之所爲天下其孰能御之机不可失时无再来惟陛下留神宗社幸甚取进止
　　论用人聴言劄子
　　臣闻爲君之道不过用人聴言二端而已用君子而以小人间之非也聴忠言而以谗言沮之亦非也夫薰莸不同器鸾鹗不并栖君子必恶小人小人必害君子君子不能胜小人小人常胜君子自古至今势不两立君子在内小人必在外小人在内君子必在外内外之分否泰系焉毒药苦口利于病忠言逆耳利于行苦口则难受逆耳则难従小人善窥人主之意务爲迎合君子则据正论事而不肯诡随虽上之人公聴并观然久之不能无惑虽灼知其奸邪然未有能决去之者况执狐疑之心持不断之意乎昔汉元帝即位之初萧望之张猛刘向与夫恭显许史之徒杂然并立于朝廷是非相攻好恶相激元帝初心固亦洞然卒也望之引决于私室张猛自杀于公车刘向摈斥不得进用其纪纲日以紊权柄日以移国祚日以衰无足怪者虽能更制七十余事以公田及苑振业贫民减乐府员罢甘泉宫卫齐三服官节用爱民葢小善无益也然则爲君之道岂不在用人聴言之问乎昔子夏有言舜有天下选于众举皋陶不仁者逺矣汤有天下选于众举伊尹不仁者逺矣陛下聪明如舜勇智如汤真异世而同符者有如汉元帝之事亦不可不鉴虽然小人之情僞常以疑似而乱真惟无心于上者乃克有所见权衡无心于轻重故锱铢莫欺水鉴无心于妍丑故毫厘罔遁人主苟能无心以御羣臣是非邪正一付之众议众议所是我则与之众议所非我则去之彼恶得而欺我哉夫合众人之视然后爲公视合众人之聴然后爲公聴书曰天视自我民视天聴自我民聴众之所在虽天不废也惟陛下留神焉
　　被召上殿劄子【原注庆元庚申二月时为淮东运副】
　　臣一介疎逺蒙陛下误恩前年秋繇浙西宪司分阃合肥又移漕东路往来两淮有得于利害之实者请爲陛下陈之臣伏见本朝与北骑讲和之后以淮爲界葢国家之门户江浙之籓篱也经理之防前后失于讲究者葢非一也夫有国斯有土有土斯有人有人斯有财此理之必然者也今两淮耕种卤莽地力不尽谓之有土可乎生聚苟且民志不固谓之有人可乎田赋止收课子上供姑且桩管谓之有财可乎不特此也山水寨仅有虚名万弩手徒爲文具禁军阙额补而未足土兵廵警少而不招凡此皆利害之实不可不讲究者绍兴之初和议新集区处规模容有未尽迨今六七十年之久而犹地有遗利民无固志储积守御若不足恃岂不甚可惜哉欲望陛下明诏两淮守令详议殿最之格计田莱之多荒者劝之耕植使地力以尽计室庐之未葺者诱之营缮使民志以固嵗入课租必以裕民而助国上供桩积必以籴米而实边山水寨莫不増修弓弩手不废教阅禁军无令阙额土兵不致乏人讲究利害之详随宜申请期有嵗月之效永逺遵行当无事之时则可以严守备遇投机之防则可以赞规恢此防臣区区谋国之忠也惟陛下裁幸取进止
　　轮对劄子【原注淳熙已酉七月时爲太学博士】
　　臣闻兴一代之治者必有一定之体大体既定则谋议施设皆出于一虽用力有浅深见效有迟速未有爲之而不成者也何则大体所在而不易其爲术也要其于事也周不特上之人所以力行者有常度而其羣下亦皆识所趋向以趋事赴功是故用一日之力则有一日之效用一嵗之力则有一嵗之效郑子产曰政如农功日夜以思之思其始而图其终朝夕而行之行无越思如农之有畔然则思而逺行行而不出于思之外有始而有终者皆农之所谓畔也若定体之不先立泛然莫知其所适従朝质而暮文忽寛而骤猛上失常行之要下迷趋向之方徒见其端绪愈多日不暇给用力不专劳而寡效诗曰如彼筑室于道谋是用不溃于成臣故曰兴一代之治必有一定之体者此之谓也三代逺矣请以汉唐论之汉兴承秦奢侈之弊而民背本趋末于是文帝躬行节俭以移风俗惜百金之产罢露台之费宫室苑囿车骑服御无所増益是以海内富庶兴于礼义几致刑措及至宣帝兴自民问知民事之艰难厉精爲治五日一聴事宰相已下各奉职而进综核名实信赏必罚枢机周密品式备具是以当时吏称其职民安其业号称中兴唐贞观初有上书欲人主独运威权不委臣下又欲震耀威武征讨四夷太宗皆不之聴一闻魏徴仁义之説则确意行之虽封徳彞刑罚之言莫之能惑不数载问遂致太平外户不闭行旅不赍粮蛮夷酋长皆袭冠太宗曰此魏徴劝我行仁义之效也故后世言治者汉予文宣唐予太宗以臣观之葢其即位之始图治之初惟能深识大体之所在或以节俭或以厉精或以仁义尽心力而爲之悉皆驯致而有效臣故曰大体既定虽用力有浅深见效有迟速未有爲之而不成者此之谓也恭惟陛下以上圣之资履至尊之位且博采羣下之议以兴起一代之治功臣恐人各有心所见不同谈道徳者失之迂论刑名者失之刻乐因循者重改作急功利者好生事甚髙则难行少卑则近陋杂然并进初无一定之体苟朝以一人之説爲然而用之暮以一人之説爲否而罢之朝以某事爲是而行之暮以某事爲非而废之事无定论人无常责虽陛下勤劳于上羣臣奔走于下终无益也臣愿陛下明诏二三大臣审天下之势制当世之宜讲明治体取其规摹先定有断然不可易者然后良法美意大纲小纪本数末度次第而施行之上以道揆下以法守日计之不足嵗计之有余矣以之富国以之强兵以之安中国以之御四夷何求而不得何爲而不成哉惟陛下留神取进止
　　上时政阙失劄子
　　臣近准尚书省劄子三省枢密院同奉圣防近日隂阳不和雷雪交作可令侍従台谏两省卿监郎官馆职各条具时政阙失闻奏顾臣至愚极陋待罪台察已逾一年自惟无所补报日负忧责今陛下虚心求言以答天变若犹有所隠避臣罪大矣谨条具昧死上献
　　一臣闻阳奋则爲雷爲电隂凝则爲雹爲雪方隂阳之相薄则雷雹皆至及阳爲隂所胜则雷止而雪作鲁隠公九年三月自癸酉大雨震电至庚辰大雨雪凡八日刘向以爲周三月今正月也雷电未可以发既已发则雪不当复降皆失节也故谓之异吴太平二年三月甲寅大雨震电至乙夘大雨雪才二日耳史臣以谓先震电而后雨雪隂见间隙起而胜阳其后祸乱之应有若符契往牒具载吁可畏也今正嵗之始建寅之月三阳用事于卦爲泰自戊寅至庚辰雷电雪雹俱作于三日之间视鲁则数视吴则疎臣愿陛下以往事之验爲方来之鉴警惧修省以答上天仁爱之意则灾异塞于上祸乱伏于下在陛下一念之顷耳
　　一臣闻宋景公一言而荧惑即爲之退舍今陛下因雷雪之变令羣臣条具阙失疑若可以上格天心乃今月十三日风雨骤变寒雪复作臣愿陛下应天以实益加修省若羣臣言有可采亟赐施行臣不胜拳拳爱君之至伏乞睿照
　　一臣闻朝廷者阳也宫禁者隂也日昱乎昼月昱乎夜而寒暑成天子理阳道后治隂徳而后国家理若宫禁之中宴饮之不节则非所以崇毖圣躬赐予之不省则将至于空虚内藏女谒行乎内则势行乎外尤不可不防其微而杜其渐也有一于此则雷雪之变乃上天所以丁宁陛下之意不求之身是无应天之实天怒愈深矣至于勲戚贵近时有排赏倡优伎艺每蒙宣引水门启闭多不以时岂所谓严等威肃宸居哉臣愿陛下畏上天之威谨正始之道宗社幸甚
　　一臣闻君子者阳也小人者隂也自古君子小人势不两立君子在内小人在外于卦则爲泰小人在内君子在外于卦则爲否今朝廷清明多士济济有官守者修其职有言责者尽其忠乃建寅之月三阳在内宜泰而否何耶意者得无在外小人交结党与潜谋进用如某人辈者欤且将源源而来矣启大奸之隙动上天之威无足怪者昔汉元即位之初萧望之周堪张猛等与夫恭显许史之徒杂然并立于朝是非相攻邪正相激当时日之变反以爲堪猛用事之咎后堪以病卒猛自杀于公车无乃与天意戾乎汉业之衰自是基矣臣愿陛下观拔茅连茹之象以进君子戒履霜坚冰之渐以防小人毋使鹗鸾并栖薰莸共器则天意解矣
　　一臣闻中国者阳也外敌者隂也自古外敌之强弱常系中国之盛衰今国家南渡甲子已逾一周敌运将终朝野咸意中原可复近者边报传闻信否虽未可知苐讲和日久边备废弛意者将有奸雄渐萌不肖之心窥伺问隙或恐讐耻未复而唇齿先寒矣侯景之事可爲深虑臣愿陛下明诏大臣遴选逐路帅臣俾之先事经理以备不虞
　　一臣闻人主进退臣下必晓然示人以劝沮之意故进一人而人皆以爲当进退一人而人皆以爲当退舜举臯陶不仁者逺四罪天下服用此道也若朝逐一人焉而使人疑暮逐一人焉而使人惧此何爲者哉葢自余端礼赵彦逾石宗昭徐元徳之去而朝士大夫莫不疑且惧焉何者一旦遽然命従中出去者闵黙莫测其端倪居者徬徨每忧于谗毁日怀去计莫有固志臣恐自此无有爲陛下兴事造业者无有爲陛下以身任怨者陛下孤立于上将何利焉臣愿陛下守至正以照临百官有善则进有过则退明示之以好恶以坚其事上之心与之共天位治天职以答天变
　　一臣闻明主不恶切谏以博观忠臣不避重诛以直谏言路之开社稷之福也葢自杨万里徐柟之徒去国之后朝士大夫多不敢窃议时政于心有所不然者不过相视太息而已此岂盛世气象耶如万里之轻率妄发暗触忌讳柟之强聒不置似不安静虽皆不能无过然其平日亦在能言之流中道弃之失古人市骨求骏之意矣夫敢言之气作之尚不能起况沮之耶近又有狂妄庸人上书不实陛下止令聴读可谓寛恩但四方万里不知其説云何传闻不审将谓朝廷以言罪人覆巢毁卵凤鸟不至无乃与求言之防戾乎惟陛下赦之汉世每有灾异必诏贤良文学之士直言得失兹诚得应天之实也
　　一臣闻之书曰天命有徳五服五章哉又曰官不及私昵惟其能爵罔及恶徳惟其贤又传曰爵人于朝与众共之此言人君爵赏之施必贤与能而后足以上当天心下协人意近者朝廷侍従之选或以交结而得节钺之重或以无功而授后省缴駮之职间不经由台谏论列之言乃蒙宣谕不惟名器既轻遂使纪纲不立岂爵人于朝之义天命有徳之意乎上天至明不虚见异臣愿陛下奋发干刚收囘涣汗苟物论惟允则天变可回矣
　　一臣闻淳化二年大旱太宗延近臣问时政得失枢密直学士冦准对曰天人之际应若影响大旱之证葢刑有所不平顷者祖吉王淮皆侮法受赃吉既伏诛家且籍没而淮以参知政事沔之弟止杖于私室用法轻重如此亢暵之咎不虚发也太宗大悟明日召沔切责之近者铨试代笔事觉有司观望不特有官宗室不行推治至于与之干渉者则又故作迁延止将余人具案奏断用刑如此无乃不平怨讟交兴有伤和气臣愿陛下特降睿防令临安府催追未到之人速具奏案一体施行以答天变
　　右谨件如前谨録奏闻伏候勅防
　　乞宣示殿试考官务求切直之论劄子
　　臣尝怪今日内外人材习爲软熟其势久而必至于委靡不振夫国家之有人材犹人一身之有精神也精神去干则人何以生人材委靡则国无以立良由始进之日上之人失其所以风厉之也夫科目高下士子所视以爲趋向者也大抵爱君忧国者必有切直之论而嗜进苟得者必多谄谀之辞然则因言以求人有司取舍乌可不审故切直之论胜则人材日盛国势日彊谄谀之言行则人材日衰国势日弱理之必然无足怪者臣于前举备员殿试对读官见士人答防其问颇尚切直既而唱第之日在前名者葢有谄谀之人而切直之士往往或居下列兹非有司顾望畏忌考校之过乎国家三嵗一举亲屈帝尊防士于庭岂直遵故事而已哉葢欲收拾人材以爲他日之用也臣尝观高宗皇帝绍兴更化之初御笔宣示殿试官曰对防中有指陈时事鲠亮切直者并寘上列考试官精加详定无失忠谠无尚谄谀用称朕取士之意又宣谕宰臣沈该等曰今次殿试举人程文议论纯正仍多切直自此人材极有可用是年在前列者皆正直之士其后多爲名臣然则以切直之言而取人思过半矣仰惟陛下以上圣之资膺夀皇圣帝付托之重所以示大始而正本者莫急于求直言以网罗人材今次殿试实爲龙飞榜天下之士辐辏诚千载一遇也臣私忧过计恐有司考校之间不能深识乎圣明之意抑切直之言以避忌讳进谄谀之论以求容悦则非所以示风厉多士之意也臣愚欲望陛下特降睿防戒勅有司考校对防须求切直当理之言毋取谄谀不根之论庶几作新人材増重国势谨録奏闻伏候勅防
　　请复军士运粮旧制劄子
　　臣窃见国家廪给军食内而三衙外而诸屯以至州县厢禁土军皆是就仓打请昔艺祖皇帝定制京城诸军其营之在东者受粮于西仓其营之在西者受粮于东仓南北亦如之葢不欲使之骄惰且习熟其筋力之劳也其用意深矣臣往年假守平江府照得管下常熟县许浦水军其移屯之初亦是令军士逐月赴县仓打请行之数年有建议者乃谓军士负米未免少劳裹粮扉屦未免自备或遇隂雨未免滞留请使本县起纲州府差官运司支破船脚之费按月装发输之于军朝廷従之行之至今日见其害夫军士安坐而食饱食而嬉习成骄惰此一害也纲水在途夹杂湿恶不堪食用此二害也船户偷盗监系日久破家荡产者甚众此三害也军吏概量欠折又多县道填偿不已此四害也爲今之计莫若令军中自备舟船尽以前来雇船水脚之直畀之轮差队将赴县仓支拨则军士每月习于舟楫之劳不致骄惰给其水脚之直抑又有所补助纲运可以关防不致夹杂湿恶船户免于偷盗系狱县道免于填偿欠折军中既自运粮河道淤塞事体相关且将自爲开浚利害所在灼然甚明伏望圣慈特降睿防断然行之使复国家之旧制不胜幸甚
　　使北囘上殿劄子
　　臣待罪柱史迟钝无取蒙陛下畀节报谢金庭所得于询访闻见之实者臣已口奏及见于进呈録矣臣尝谓守边莫若务富其民欲富其民莫若务兴力田窃见两淮多旷土官司往时募人营垦聴其占佃今已殆遍谓如佃田百畆往往广爲四至逾千畆者然其所占虽多力实不给种之卤莽收亦卤莽大率淮田百畆所收不如江浙十畆况有不及耕种去处以故淮郡虽号佃田殆遍而民间实无蓄积一遇水旱嵗歉人情便觉皇皇况淮上土力壮厚与中原不异特患人力不至耳使如江淛农民耕耨以时灌溉有度务尽地力其爲利岂不深厚臣愿朝廷兴力田之科诏有司立爲条格下两淮监司守臣劝谕有田之家以来嵗爲始候布种毕日委字民之官躬履阡陌如有能招徕客户资给牛种务尽地力可爲农民劝率应条格者次第保明申奏特与推恩如占佃数多耕种弗遍检踏标出只聴给原佃实数籍其余归之官别召客户耕种其字民之官亦以力田爲殿最赏罚之庶几淮户知所激劝而以务田力穑爲务不过数年地有羡利官司且与寛其征赋使民户自臻富贵岂特水旱之有先具至若民兵兵甲器械皆可以责其修备春秋教阅皆可以绳其纪律实守边之要务也如蒙陛下采择施行之诚非小补臣不胜惓惓取进止
　　乞申勅百司勤职守毋事奔竞劄子
　　臣闻天下之事人君执其要人臣理其详执其要者享其逸理其详者任其劳此不易之分自然之理也夫天何言哉四时行而百物生焉以有六子之运动而已人君何言哉万事理而四海安焉以有百官之分掌而已昔汉宣帝厉精爲治五日一聴事至百工器械咸精其能唐太宗以武定祸乱而承平之日虽诸卫将帅皆日试于殿庭则当时百执事之问夙夜匪懈奔走服劳葢可知矣其中兴之盛致治之美岂无所自而致哉臣仰惟陛下自即大位躬揽万几凡其所以作新人材葢将欲以兴起治绩苐近年以来士大夫狃于故习无振厉奋发之意有因循怠惰之心以法令爲文具视官府如传舍入局既晚而出又早甚者至于无故而不入文书有所不暇阅吏奸有所不暇检职业废弛期防稽违葢其念虑所存不过欲伺候执政之府奔走台谏之门爲身谋而已久而不革国将何赖孔子有云百工居肆以成其事韩愈亦谓食焉而怠其事必有天殃今辇毂之下百司庶府曽不能终食之问安坐官曹以了官事而望其能公尔忘私知无不爲抑已难矣谨按政和弹奏格应省台寺监各安常守赴公营职无或瘝旷如有隳废者弹劾以闻昔羲和叛官离次侯以之往征魏人在位素餐伐檀以之爲刺今臣职在察吏敢预以闻伏望陛下特降睿防申勅百工各司其局毋或后时以入毋或先时以出不唯职事之间得以修举而奔竞之风亦庶几小戢焉谨録奏闻伏候勅防
　　已见劄子【原注嘉泰辛酉时爲中书舍人】
　　臣闻帝王之学与经生学士不同夫分析章句穷究前圣之防考论同异折衷诸儒之説此经生学士之学也若缉熙光明之用发之于一身仁义诗书之泽施之于四海此帝王之学也扬雄有言学之爲王者事其已久矣尧舜禹汤文武汲汲其已久矣如曰学以聚之问以辨之寛以居之仁以行之则载之于大易之辞如曰王人求多闻时惟建事则见之于傅説之戒如曰尊其所闻则高明矣行其所知则光大矣曽子葢尝言之董仲舒又従而申之矣且学聚问辨可以已矣然易必继之以寛居仁行王人求多闻可以已矣然书必继之以时惟建事者何哉正以帝王之学与经生学士不同始焉欲其发之于一身者有缉熙光明之用终焉欲其施之于四海者有仁义诗书之泽葢不可得而已者矣恭惟陛下有生知之性而不恃有天縦之能而不矜方且増置讲官日侍经幄沍寒隆暑未尝少倦虽尧舜禹汤文武汲汲不是过也凡帝王之宏规祖宗之成宪古今之安危治乱儒臣之献纳论思固已悉究渊源兼综条贯至矣尽矣不可有以加矣臣惓惓之愚愿陛下广学问以寛仁即多闻而建事尊其所闻见之于躬行俾圣徳日新愈极乎高明行其所知措之于事业俾治功日进愈至乎光大则宗社幸甚取进止
　　论郡县学劄子
　　臣闻三代令主以至列国之君皆有学故天子曰辟雍诸侯曰泮宫虽小大不同其化民成俗长育人材则一也朝廷兴太学置明师四方之士于于然而来可谓盛矣窃怪夫近年州郡之学往往多就废坏士子防学非图餔啜以给朝夕则假衣冠以诳流俗而乡里之自好者过其门而不入爲教授者则自以爲冷官而不事事自一郡观之若未甚害也举天下皆然则实关事体矣臣尝究其所以然葢人之常情莫不以仕进爲荣选人之在外者所望不过闗陞与夫改秩而已向也太守监司所发举状先及教授今则且以爲赘员置而不问虽有提学司文字专举教官而员数又甚窄向也教官在法得就任改秩今则莫之许也是以有不屑就之心故不能爲所不乐爲之事无足怪者夫朝廷建一官葢欲使之治一职苟以爲迂濶于事无补于时曷不一举而废之吏禄学粮犹可省也若以爲化民成俗长育人材自学校始祖宗以来莫之有改奈何使之名存而实亡乎照得教官自堂除之外在部格法非曽试中词科及学官殿试第一甲省试上舍十名前等人不许差注葢立法之初重其选也如此今选人到部縦使有格多不肯就至与之堂除亦不满意又就试者絶无一人而于堂者日以猥众上而架閤非有所擢用则不可得次而干官非特降指挥则不可差伺候日月之久庙堂无阙以处之未免有淹滞之叹今若朝廷稍重教官之选有以作新之使其知所歆羡则选人进取之路少寛而庙堂造化之权亦广矣是一举而两得之也或曰然则其如阙逺何臣应之曰不然今京局之阙至有三政四政者葢以文字易得庶几他日可望于改秩初未尝以爲逺而莫之肯待也臣愿陛下明诏铨曹复教授在任改秩之法风厉监司郡守教授中有能勤于教育作成士类者举状之发必先及之则孰不愿仕于其间激昂奋厉以修举其职业乎将见异时民以之化俗以之成人材辈出以爲国家之用矣此当今之急务也惟陛下留神取进止













