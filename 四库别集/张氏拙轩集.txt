　　钦定四库全书　　　　　集部四
　　提要
　　张氏拙轩集六巻　　　别集类三【宋】
　　【臣】等谨案张氏拙轩集六巻宋张侃撰侃字直夫其事迹不见扵史乘据集中自称淮海则当为扬州人而自寳祐维扬志以下记广陵人物者从不能举其姓名独钱秘阁书目载有张拙轩初稿四册焦竑国史经籍志有张侃拙轩稿四巻而宋艺文志书録觧题俱无之宋人江湖前后诸集及近时选録宋诗者亦多未之反则其湮晦扵世盖己久矣今永乐大典各韵内尚颇载其诗文或题拙轩集或题拙轩初稿勘验标目与钱焦竑所记并合当即其书惟其人无可考见今即集中谢楼监丞为其父作行实一书反覆参核盖侃即开禧中知枢宻院张岩之子也案宋史岩以知政事进筦枢宻督视江淮军马书中称其父訏谟两社出董戎师歴官既已相符又岩附和韩侂胄用兵败衂御史劾其朋奸误国夺官而书中谓其父惟主扵和以靖国家或者不之察极力诋毁云云其言皆为父辨白益足与岩事相证史又称岩家本大梁徙扬州绍兴末渡江居湖州考集中归来诗有结亭苕水旁句江淮録防中亦有吾家近西塞语知其卜宅吴兴尤为确据至其生平宦迹虽不尽详以其诗文考之则尝监常州犇牛镇酒税迁为上虞丞尚畧见大槩岩以谄媚权奸致位通显为世诟病而侃独志趣萧散浮沉末僚所与防者如赵师秀周文璞辈皆吟咏自适恬静不争之士故所作亦多清隽圆穏时有闲澹之致虽未能开辟门径自成一家而其集久佚仅存实为世所未暏谨排订编次厘为六巻俾言宋诗者犹得以知其名氏焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀











　　钦定四库全书
　　张氏拙轩集巻一　　　　　宋　张侃　撰诗
　　积雨叹
　　去年南兰陵官河无流凘隂云久不见万里行炎曦太守为民祷百拜躬愈祗忽然动凉飚骤雨肆奔驰旱苗有生意下民免寒饥感格在俄顷嗟人自不为颂语我欲作垂世同曹规深恐旁观者凭藉立是非反谓地势隆水散及四支纵使雨入尺立待只片时今年芒种后有雨细如丝农家买五兆寸波成涟漪我耳曾听得把笔纪小诗又传练湖圮澒洞南北迷浸滛到旁邑原隰不分畸秋中月色皎老晴颇相宜深谷传地籁乔松难扶持滂流尽三日处处同一辞化工有至理浅眼休蠡窥蝝蝝可怜生短衣到凫茈冬寒与夏暑平日何怨咨一旦示灾咎反己深思惟退寸望求尺龠合规微赀丰艰非逆料人情恣生疑既忻堆如栉复话禾无防遂致隂阳转未免水旱移固穷不羡冨求足翻成亏不知尼父言三年积铢锱一稃与二米犹胜糠覈肥农家多守分冨家当坦夷
　　秋后一日书所见者
　　秋深山转清雨定水自緑庭前牵牛花粲粲悦人目居官己年余竟日书吏牍因闲窥化工景象不一足促织汝何为懒妇丝断续夜长清未眠题诗烧短烛
　　红塔诗
　　出门防青山天际晴云合虬松植长涂亭亭两红塔谁知百年后竟坐市尘杂老僧随世机电眸阅伏腊流水洗不尽就下污流纳北窓稍幽虚清风满眠榻
　　观海
　　孔圣道不行乘桴浮于海非子深寓言诚欲警不逮我生游江湖汛舟听自在有时月初生满天云去靉今朝到海边潮迟立可待固知源脉长下藏鱼龙队想见景晴明间亦露光彩因尔观自然天地能主宰
　　雨
　　今日天欲雨农家名分龙雨意或羞澁霑润限西东入夏雨己多颇觉支体慵轻烟苒苒緑夕照微微红不奈勃姑语呼雨云满空乍晴丝卷轴复闇花无踪良辰偶弧负土脉方丰融屈指是新秋细听邻杵舂
　　冬夜对月
　　秋来月渐清老火犹未退好风送新凉云深复昏晦徐思此夜满岂不令人爱暑气薄前荣蒸溽肯少贷月色到芳池縁此亦拘碍今宵坐中庭挥尘成独对霜华杂月色顿然清病肺何必泥中秋此语吾永佩
　　午步积谷山探梅才有一二蘂
　　烂雨才放晴街头泥三寸支笻积谷山寒梅微弄粉二十四畨风【廿四风梅居首楝花居末】迎腊先一讯青女素精明竟不易号令譬如蜕骨仙色妆而意整惟有吟诗翁年年来管领
　　发犇牛
　　红添花满溪緑带草穿石佳致在目前逺近记经厯云疎雨渐收篙长水倒激平生一诗巻未免冩胷臆记得坡翁言在郡六百日出处虽不同我性聊自适
　　桃花鸂防
　　画工天机高腕有万钧力把笔解冩生妙处欠人识地深烟自引云敛望不极谁知只尺间巻藏栖座侧桃枝糁浅红羞带燕支色经时叹芳跗数片堕晴碧政縁景色饶讵忍光隂掷波心自在流夕照苦见逼雌蜂不受影容此双鸂防睨目且裴回暂收西去翼笼寛终难驯水满好脩饰旁人莫痴心乘势事箭弋庶几久相忘飞浮欣得得连旬暑送风对此融胷臆不必形似求枉费半圭墨
　　新河
　　侵晨发金台停午泊新河风定雨新霁一段平青罗逺烟搴新景宿鹭行细莎临流洗尘心此地今几过官事记蒲鞭少驻听渔歌大哉濬汲功万古保不磨
　　晨起
　　青山与白水足以娱人思丽花与佳禽足以令人悲因思世上事感触特一时拘拘守定见年少纷白丝朝来北窻边天清云不飞桂树充緑润其色光陆离静坐息万虑手携渊明诗饮酒得真趣神气常自怡我饮仅防滴螺杯谩尔持后山草木深有禽择所栖婆饼为谁焦姑恶为谁咨骚翁绎楚语解説累千辞万物虽异性天地同一机时至乃飞鸣人讹反生疑禽语空啾唧有怨难穷推好生毛羽者细听强诳欺遂使本然质由是深有亏清风到阶庭处处禽语奇勿问声如何天地何曾私
　　杜门诗
　　初官金台边日长颇闲暇细赓饮酒诗喜无俗子驾云轻月缓梳竹少花相亚官塘颇尘嚣数间名传舍吾身聊自适阅世如啖蔗春初汛舟回晴谿山影射苍苔防鱼池粉墙旁花架东风知人情游丝从空下厯览佳有余顷刻在所化杜门观我心陶冶有鲍谢
　　府治辟镇越堂得坡翁诗石于草棘间
　　功名蚊成雷文华珠媚川作意每中辍要当付自然谁知蝇头表不似诗句传鉴湖生光彩坡翁真谪仙
　　记野人语
　　野人延我坐古木隂四垂未语涕先集昔盛今全衰我闻野人语斯事古有之但要存心地何须问墓师
　　归来五首
　　小圃近吾庐呼奴扫堦曲梅株晚放花谿水新围玉声名不厌低出处今已熟倚杖防城山飞来两鸲鹆西闗景色妍归来春未尽岸浅栁生隂风缓花成阵懽娱垂白亲免得望家讯乳鷰立帘钩别久还相认蔷薇在其西老桂在其东先后不同时生毓归元功幽艶占淑景清香待秋风有句莫漫与骚然固长穷爽气满清晨秀色藏山骨结亭苕水旁断手建巳月古语敬书绅高谭休拄笏柴扉喜常闗从今避请谒酴醿数尺长伐木成小架玉色映晚春浓隂接初夏浊醪任浅深细草堪枕藉兴来信步行浮云出山罅
　　书目所见者五首
　　我家屏围图画作江天雪雪晴行渔舟蒲防系樯絶犹记为儿时剑立从头说今日亲见之甚欲伴清洁浅滩潮未到小舟不得动当时一羽轻今成千钧重老翁倚篙竿生寒肩势竦劝翁且归家潮来胜乘槎盟鸥何处来声和春喜近宾鸿可怜生呼羣摩雾隠鸥鸿本何心世人无义襟责彼不责己嗟嗟非独今羣山恰四围江潮游其中潮低不成山岂是阨于风舟行山渐逺潮势同瓴建抑之可使高又作望崖反小民海滨居煎水活妻孥指海充府库何曾计有无盐成有喜色摘蔬供午食君子劳于心我侬劳于力
　　朱陈嫁娶图
　　生男愿封侯嫁女在比隣此是古人言最知天理真世逺人亦伪嫁娶来城闉嵗序罕聚首浩渺不计春当其出门时错落车百轮笙箫填孔道珠翠委泥尘堂开牡丹屏盘横水精鳞徒取眼前冨未问身后贫女娇鲜礼法薄夫贻所亲民家女及嫁择对走踆踆一旦有其家昕昏如主宾谁图朱陈村宜为尧舜民
　　嘉定壬午春晩园官送杞菊因取陆天随苏东坡张南轩三赋诵之感事赋诗
　　我志甘澹薄不为物所迁园官送杞菊秀色满目前生育秉至性隂阳顺中权可怜黄口儿匕筯照腥羶纵得一饷戏旁观成胁肩杞菊付中厨试着姜盐煎至哉天下味妙处秘不传三贤留隽语首当师之焉
　　秋日闲居十首
　　归来清净居懒蹋红紫陌有堂新翼然逺景疑界画暑气碍秋容似觉眼界窄墨云吹雨丝顷刻入地尺水势沄沄来岸流己拍拍老杨湿根翠穉菱污花白东港与西塍了不见旧迹隂阳反掌间底事作灾阨
　　名花逢深春各自逞娇怪蔷薇绕篱根园丁采去卖细不知名结束担头挂细细随轻风时时与破壊诗人浪自吟放言竟成躛红紫一夕空又见韶华迈亭亭瑚秓懒入名花毎见天秋凉依竹堪入画
　　我志甘锄园汲水敢言倦拟种百尺松终宵风雨战土脉分瘠肥秉性有后先蔚然三寸长荆棘从旁罥待得成清隂方为世人羡画手知姓谁拂拭好东绢冩此嵗寒姿爽气满庭院不记少小时挿株泥様贱
　　秋崖一段清秋水暗生池眼力所尽处不特宋玉悲化工尔许巧闲花糁枯枝凉生细细吐月缓重重垂但恨古之人未能铸好辞从叟悲秋语如石不可移独爱白乐天酌酒细吟诗渐喜无人听格外只自知
　　西闗近邑郛闲地素来广规度三五弓栽花屹相向第一覔竹本宗生要易暀晚色翠四围依约见秋嶂老鸡先司晨除栅试一放峨冠污枯草鲜明莫能状厨人出新巧收勲到盆盎持送文园翁小字书佳况
　　江南多泽国别亦成湖渺渺明佳景纷纷展画图层穹邈无际浮翠前峰孤欲唤扁舟去笔牀茶灶俱东边屿深幽穉芦不记株花轻相上下随风掠酒盂湖中开一镜中有双野凫可怜知者少此趣未尝无
　　人情易爱憎品花语最严遮防冨贵花排日挂牙籖骄态不自持霏微花上霑虚名竟何益余事付宝奁花开有迟速禀气等洪纎到眼俱可翫何曾形弃嫌幽幽牵牛开碧色照疎櫩勿云此花陋所取縁伤廉
　　迎秋花事稀蝶翅依沙晚篱落绕红园暗遣佳名损立名岂愿丑一定不容返宁避市尘喧甘作山林遯柔枝缀鳯儿栏外成锦幰婉婉风味殊苒苒烟光逺治世鳯朝阳吾道何须偃毋学接舆狂终日空思忖
　　兰以深而香避世非吾忍移根植堂下遂使世人冁谁知秋华拆未许流声尽即之色渐温佩之芳愈敏因观太古音试理幽兰引幽兰本香草名随四时泯奈何楚子孙些只徒自窘一枝三四叶与人作标准【兰芷荃蕙本是一种香草名随四时改焉不特春有兰秋有兰春有蕙秋有蕙也】
　　小园虽偪仄堂成春告残羣山当目前翠色烟中繁隔隄多垂杨纷纷风前翻畦夫为予言宜挿秋牡丹既无倾城艶亦可酒筵防根株虽脆弱千叶攒中单夕阳媚晴水红湿回轻澜休从殷七七染法成欺暪
　　五云门外湖田诗
　　越中官赋重有田即追呼小民生计薄何以存妻孥前贤念民切潴水启鉴湖自此嵗常登不计大有书湖堙水渐涸往往事耕锄禾根虽浸水天秋翠平铺后王主生育讵肯馁一夫尽说湖田好大胜行商车商车利縦博巨涛与险涂湖田若不熟明年岂全无
　　娥江市
　　前回渡娥江夜半呼舟行今回渡娥江风迎晚潮平人心险于潮潮头平于路娥心无古今潮随渔篙渡
　　千秋观拜贺知章像
　　天清云卷幔风定水开奁既知鉴湖濶所取胡乃亷一曲期自足千年名字馥我来拜遗像端可激頽俗
　　游石笋
　　偶成石笋游山色浸云表两轮天地濶一览江湖小渇饮金沙泉饥餐翠松苗邺公何许人遥想好风标
　　郊外
　　县市巳萧疎何况在西郊浮云不成山浊雨平浅坳纷纷占生殖盖头一把茅钓鱼寻竹枝明火采松梢翻成水墨画极意竟难描移时反官舍游僧初解包潜思目所寓肯把声名抛试问耳聋许终胜掉头巢
　　闲意
　　秋来才几日得雨洗暑气庭前容人行细开野卉似觉气象殊鄙薄牡丹贵不是怨春风政縁出处异柔得千年存刚则片时易弹指秋又深静处觑万彚胡床倚竹根清入诗人胃好风缓缓来侧耳听络纬
　　樊将军庙在上陌樊宅土人相传是将军故居史本传云沛人也五十年前因题数语今輙附此
　　将军生沛邑樊宅在吴墟既没其先语决知非此居排门忠尚在浮甲事尤虚却恐同姓者相传佚本初
　　古涧闲适
　　雨来磵水碧磵逺山势斜磵边随意坐细覔开花野蝶深有情翾翾依沙晚以渠流水心醒我观花眼
　　示韦中实六首
　　鹤隠乍来时年方三十七忽忽十七年终始如一日卜居在邑西近我读书室闲来剧笑谈友情似胶漆笔端备六体纸上春蛇逸两鬓吹秋丝吟诗纪经厯
　　去年金台归今年三十六守拙伴林鸠折箭存飞鹄小园接屋东有堂依水緑浮云前山来萧放忌拘束云已久无心细防犹未足起来一杯酒从此覔归宿
　　我与鹤隠交一纪又逾五燕飞知春秋鸡鸣便风雨惟君胜苏端许我似杜甫忌情更忘言握手见肺腑君或醉时歌不问歌差误醒后颇快人续续冩诗句
　　向来未服役君室日清闲侵晓披衣见中宵曳杖还溪梅粲玉蕚几度开笑顔迩来君累重旬月旅长安葛屦蹋尘沙春在湖山间忙里买小艇何妨卧防山
　　一春随意行济胜欣有遇不愁风薄人但愁雨深阻乱山烟中藏勃姑声转嗉春无三日晴前人句己寓惜许好花枝烂熳少人顾君久不在家花思依栁絮
　　微官当力勤后月已戒路思君且话言处处放闲步花前借莺吟巻中笑鱼蠧民家老树根小憩覔幽趣更后四十年同君寻旧寓斯事姑置之尺书寄飞羽
　　示高恺叔
　　天秋桂子香我舟从西来爱君丰度好面上无尘埃相逢各草草未暇开情抱赠君以一言功名薄穹昊新春雪初晴记水三四程徘徊梅花树邀我了诗情
　　题李伯时马
　　近代李伯时能画天廏马画本出心匠不在韩干下真骨独当御汗血沫凝赭为渠生光辉神妙非力假平日熟意态绘事颇闲暇谁知赝易真万马悉喑哑色带碧云騢【马名梅圣俞都官有碧云騢集】和鸾亦雅雅一笔竟不予此意识者寡
　　三高祠
　　武侯出师表子陵钓鱼矶达则济天下穷则敛所施凄凉数间屋荒草碧离离功名挂人口毁誉复随之檥舟三高堂快读石湖碑不有君子生何以立国基夫君守定见遯野身自肥傥不为时用犹当师仲尼血指恐及己旁观付盛衰泛湖诚伪计思鲈设虚辞区区务力作反防樵人讥松江水不穷那能洗瑕疵石湖拟小山三招何逶迤字字春秋笔史氏当凭依武林有西湖湖上水仙祠君复隠孤山清名敌伯夷死无封禅书小诗扬京师坡翁防是邦寒泉荐江蓠在郡六百日遂踵居易规终焉配水仙事定分是非邦人思坡翁要和甘棠时遂肖三贤像相与祝其尸三贤得其操三高得其微篙师催我行日落江水湄
　　惠山
　　胜槩弃道旁翠色空萧爽泉经古涧流鸟趂枯藤上俗眼浮华红妆围翠幌入山恐太深更肯契心赏山灵亦退听佳名虑标榜断绠汲寒深随人堕世网
　　煎茶诗
　　结庐枕石隙其下通泉脉新开数尺泉涌然如乳白道人北山来闲话到终夕徐云茶已芽气味及髙格绛囊映緑色未尝齿流液汲泉满歙缻篝火勿遽迫须臾蟹眼生茶新手缓掷姜盐宜屏除秪能添水厄【一作姜盐亟屏除莫令添水厄】
　　东西家
　　东家机杼鸣西家舂杵急西家荷艳鲜东家竹翠湿小小了生涯四壁从渠立昨朝雨倾盆鸡栅又新葺柘叶延凉隂父母妻儿集村南沽酒归佳馔有鱼入
　　对镜辞
　　古人对镜辞率是年纪老出言反成悲未免耿成抱间有少年人对镜黙祈祷第一早功名第二多寿考第三欲富贵满屋贮珠寳此心机械生此身晨夕恼用一毎藏九终焉乖至道目为守钱虏名字亦可保不见王夷甫举去防稽攷我今对镜别有酒便为好欲醉未醉间浩歌出晴昊荷花解人心风前互倾倒
　　秋夜
　　秋深气转清夜闲更正永庭前菊半花天外云收景试呼麴生来緑色照瓦皿悠然两相防何必问形影十月二十四夜雪霰用苏文忠和赵虢令韵
　　营居在西闗链句谁能和水深舟巳行雨骤云无奈残花蝶倦栖弱桞鸟惊堕桥杆挂稻头小定事舂簸带湿芒尽除易破粒渐瑳世路久羊肠人情随蚁磨每祈天雨寳非是心好货力行母自画浮言空相挫因闲到农家暂憩同客坐别港野凫归断篱瘠牛卧老翁语殷勤今嵗多坎坷望晴眼力枯防田衣袂涴政恐官税亏不顾茅屋破老翁勿预愁太守兼劝课丘明纪大饥孟子悯人饿瑞花舞绥绥来秋真可贺
　　戊辰春二月雪吕君国秀曽赋七字句予和云试来月下逢僊子何似风前聘宓妃乙酉春二月一日雪再吟二首
　　去年正月尾云片缀雨丝今年二月头雪花一尺围丰登有定数元化孰可窥呼奴粲灯篝细诵辛卯诗吕君年八十曽赋春雪诗平生慕韩愈大书万玉妃我时年甫冠辛苦铸好辞功业只尔耳嵗序空推移
　　孤山
　　先生声名髙引人同吾道来访孤山师草木冨华藻有泉出山罅碧色巧萦抱甚欲酌此清仰天应笑倒
　　冩古五首
　　事行人所难涂人未深信吾身一时髙佳名万古振堂前颇幽虚老竹添翠润世俗日浇讹风流今已尽文章如元气又如水赴川宿习务洗去仲涂当日贤扶持正统在后学承其传众目不可掩玑衡丽青天束带立朝廷平日有定力挺挺道乡公面上无佞色諌书与天通那暇顾荆棘墓祭记学宫贤哉太守职人心具天性嗜好各不同荒凉陆子祠寒泉引碧筩名者身之累千载存遗踪独有吟诗人时来系短篷希声少年日劲风盘青苍与世既不偶投老頥山旁蓺花静天理濬泉发新芳斯事古亦有君子戒反常
　　清寒
　　臞叟久不出短帽半披天公有新事剪雪玉叅差仰瞻银海须臾肆寒威试呼缄口翁【酒器名】时复一中之初如薝卜飘终似白练驰隂气无所泄乘风舞绥绥山明失紫翠手板休拄頥磎流有层氷艇子寸步移寒禽集深条可怜翅翎垂拥炉回阳春始觉温四肢我生仅再见老农重嗟咨锦里杜子美姑溪周紫芝文章江汉流初不事支辞遗编可推究古岂异今时无此雪与寒何翅五唫诗宜瑞不患寡冩檄诛云师【杜云太古以来无此雪周云太古以来无此寒王龄洪景卢有五白倡酬】
　　书事
　　细雨饥寒色忽被北风吹杨栁丝不长免得成别离西家杼锦绣东家粥文辞天地本无巧人世嗟何为今年气候迟五月寒尚在花栁己稀踈轩窻颇潇洒提携一书箧转盻十五载自拂蛛蝥去文字生光彩名起致人嫌俗冗令我凂袖手细旁观小大立可待樵夫唱竹枝渔人歌欸乃清适付傥来浪语免后悔吾家儒代耕官卑谨勤怠入夜倾碧香聊用浇磊块
　　嵗时书事
　　官居尽日闲随意自消遣出门河水清风定回长练烟林入画图脱叶霜新絇景色为人妍一嵗知几变因思天地间是处堪留恋指随襟袖寒地气近淮甸归来吹青灯峨冠防经传今人聊复尔古人不可见
　　墙东古杨树秋来已憔悴非无嵗寒心政以枝条脆阳春敷新荣生育不择地依依杨栁枝风前舞娇翠娇翠虽至柔中有生生意
　　夜长何漫漫谁为劳者辞致身清明朝谁为感遇诗古来贤达士气志不肯卑曳裾非素习不过祈人知一言偶相契遂踵萧何规呜呼今不然车马日以驰朱门极冨贵长途多寒饥立身荣辱中毎见无不为平生毅然节反为今所亏赧顔度朝夕同队如小儿结茅枕吴羌清名万代垂
　　束发能缀文未解知其奥脩绠汲渊源所得是潢潦年来三折肱逢人漫称好古意愈简淡新説恣颠倒如何十日曝只望隂雨膏闭门觑天功时至学自到
　　霜色白皑皑与雪竟无间不独齐国人凌晨歌瓮饭古瓦灿奇葩纎防分六瓣云寒晓不开雝雝有孤鴈犹记前十年蹑舄青螺绾舒徐酌细泉委折登危栈独恨来仓卒野服未易办去年买小舟敛板作微宦荒凉屋数椽门外多车輚旋呼市居人觕葺如缝绽寂坐冬夜深霜风吹两骭旧书不敢废官事不敢慢达哉漆园翁出处任鹏鷃
　　朝来瑞花飞檐前成个个老农村中居沽酒自相贺不愿担石储但愿免饥饿连年田有秋墙东添石硙春来亦有花竹外江梅破倡桃与妖李临风自娇惰上天新赐瑞莫测花机大毫端己先知浩歌续楚些
　　冬雪己飞舞冬月愈明皎午夜静人籁一目天未了荒村木杈枒上有乌鹊绕胡床拥破裘呼奴取青醥良夜天下同妙处识者少何必与人言壮志出尘表
　　前朝到牐南氷开春意动寒风先觱发日色尚曈昽老翁礼颇恭侧立手先拱殷勤谢官侬筠笼野果重顾我守官下仁惠愧刘宠其位偪而卑惟知短檄捧举袖谢老翁母以斯言恐我见诚暖姝我才甘散冗
　　心官素坦夷防荷父兄诏口诵太古篇烟村杂渔钓谁知贤者乐竟坐旁人谯偶有百链铜铸作架上照形模虽不同小大亦相肖一为世所移作事非素料酒中有妙理勿学渊明笑渊明旷荡人行藏同荷篠天外有奇趣勿学孙登啸孙登隠逸辈施为异常调万事付自然吾方诣至妙
　　嵗晚星回天雪晴雨收脚畦丁昨夜来老竹如新斮我本一书生纸上守糟粕治圃非素长方欲求其畧吁嗟天下人方以邻为壑人心自尔殊化工无厚薄
　　羣花极妖丽不似梅花清孤标年年在吟意年年生香清到诗骨可翫不可名安得李杜辈美酒为之倾
　　食圆用建昌使君叔父韵
　　荆楚遗风在碎陈佳筵犹忆总丱时兀坐空自怜老妻剂秫粉夜永灯花偏防盌蔗浆秾晴云绕目前翻匙玉比洁胶齿珠相骈我发日种种流光自年年门无送酒人【古诗云上元应送酒来自蔡经家】谁能中圣贤因试囊中术妙处有机权由来寓于手不在刀削圆泛观天地间几者物之先大阮精诗学咏物巧回旋虚名付傥来黙守终日干吴生泥于方所见何拘挛三复叔兮什华池水润咽【吴伯恺食圆诗云平生五千巻为方不为圆】
　　池荷
　　水浅荷亭亭风过半欹侧入水元不濡须臾见本色偶然成珠玑至妙人孰测乍散起微波再圆聊作剧澜雨未舒晴浮云时拥墨小池弥旧痕一旦寓新饰荷平録水深翠满真堪惜切勿溅成珠漾去静如拭
　　枫桥
　　墙边紫燕留栁外红日晚川明山影动风缓波声逺吾道付悠悠世尘空衮衮精庐傍官河时有舟车返古贤用志苦吟诗一字穏乃知半夜钟絶胜木兰饭【木兰扬州石塔寺旧名】








　　钦定四库全书
　　张氏拙轩集巻二　　　　　　宋　张侃　撰诗
　　薄薄酒三首
　　薄薄酒解愁顔丑丑妇胜居鳏但有麤缯大布包褁了争羡危冠华服伛偻趋朝班就令真封定逺侯何如生入玉门关苏秦富贵却输负郭二顷管叔兄弟恨不茅屋三间张公厚葬保首领嵇康养生诛市阛亡羊未易较臧谷争地适足夸触蛮锦衣未暖沐猴败仙舟无耗鲍鱼还狂谋正使鬼笑薄命岂坐天悭不须乞镜湖三百里不须买莲峰一半山穷逹忧乐付与三万六千日但恐一生辛苦不若一生闲
　　薄薄酒免厚味丑丑妇得长年渊明饮酒聊小醉醉后清风北窻眠季伦百万买娇丽一朝祸至空弃捐因思逹者得其趣那用情爱汩心渊门栽五柳池种莲瓶无斗粟嚢无钱浮云富贵不须问在世得失付自然君防曵玉垂金趋魏阙何如蹑舄散防吴羌边君防竒珍异味食方丈何如粝饭野防在目前古来知此亦自少或出或处随吾权入秋雨过暑光薄桂子将绽添清妍抱瓮独醉有深乐不用抽钗唤李娟
　　薄薄酒无余味丑丑妇有余妍君看行乐且随分不用美酒丽女骄目前纷纷万事如云过塞翁祈福图免祸屈指富贵能几人大笑书生守寒饿书生作计亦不痴开尊对花吟好诗丑妇买鱼赤脚煮醉后狂歌发真趣家园有梅一株依附篱落潘圣功喜其有古意戏占云早是江南春讯动枝头已着两三花癸酉岁梅不生花己卯秋尾圣功云亡怆然有感见于篇什
　　雪意垂垂云满天梅花一枝放清妍与君蹋雪看不足归来吹镫传诗篇此诗只许梅压倒句中染香疑登仙梅兮再四乞避舍杳渺初不到灵坚我恐么鳯暗作祟岭梅碧落侍班聨空留佳语涂耳目岁月冉冉知几迁况君姓氏占仙籍随分了却尘世縁想今共梅成莫逆投壶一笑三千年江南春讯谁领畧杖头那用挂酒钱
　　千叶支子
　　园林緑暗花事稀蜂愁蝶怨依夕晖天工续续施巧手眼边无日不芳菲须知万物都是假苦泥实相第二机支花附石水清泚端庄自是萧然姿来从鹿苑尘顿洗暂登萤窻聊发挥芳苞攒叶毋乃密清香徐徐风作围我方寂坐息百虑对此不觉板拄頥荒山草木能妩媚从今细寻莫相违
　　园丁报秀野对岸芙蓉盛开
　　我家分占清溪曲溪曲新添数椽屋屋前花竹占清妍更植芙蓉伴黄菊植时止是三寸才雨打雪埋地气回深培浅壅那费力想见锦绣沿溪开向来为渠转一语欲绊秋光坚不住于今秋光虽胜前花开却恨隔江浦畦丁和我酷爱花风吹芳讯到官衙淡红深粉足娇态高高下下依日斜人生行乐何须定蹉见此花头次盛蜂脾添蜜采偏多蝶婢寻香屡来聘因报畦丁轻削根趁时乱挿不厌繁今年开遍明年续要使长蒙天地恩主人做官在虞水亦有芙蓉满闲地看花翻忆植花时酌酒一杯谁寄似
　　野航池边古梅二首
　　池边梅花种几时枝柯古怪苔纹围可怜守分不入宜开时却有天然姿因看冬夜月初上景象森然最难状梅枝写影巳清竒不用画师作图障
　　凡花虽艳艳在眼梅花带清清入骨时人喜艳不喜清绮言丽语寓轻忽池边之梅格又高霜月次第上林臯平生爱梅被梅恼梅亦怜吾非年少
　　对梅效杨诚斋体
　　前年看梅清溪边万花依枝占芳妍去年看梅金台下一枝傍竹秀而野今年梅花胜旧年急呼麴生来座前折花饮酒到夜半羌管休吹且频看旁人笑我心太痴花开花落由天时如何苦作十日计悭风妬雨谁得知我虽不言见已惯倚着茅檐听过鴈明年梅开在清溪不妨访梅西山西
　　连日雨
　　夭桃倡杏羞蕋红东风未传第二讯忽吹山头云拥墨细听檐牙雨成阵公堂閴寂春昼长病夫兀坐湘竹牀童子添火深炷香万念不生两相忘
　　久雨
　　浮云四散雨意浓小池水满不可容前度久晴今久雨緑牋端欲问太空太空高兮渺无路风力翦丝得小住农家一饱庻有期笑杀春深脱布袴
　　连日雨意未止
　　前日雨声无一滴官河不堪行小舟只因连夜云送雨轩窻处处留清幽人心不同分好恶阴晴无凖言妄吐杜陵曾赋贫交行岂是今人不如古古人今人莫预愁皇天念民耕西畴翻手覆手言俄顷功过只须付毛颖
　　游西湖
　　夜来雨足半篙水西湖荷花纷锦绮扁舟载酒作清游香入衣襟风缓起西湖之景天下无万句千言空满纸山依华屋屋依山湖光渺渺相回环因思古人比西子又见今人比贤士东坡诗句脱尘凡不比今人较形似今时亦自有诗人毫端无穷契天理【楼攻媿比西湖为贤士】
　　黑云行【视西湖水闸】
　　山头墨云未肯归牐边积水正涟漪去年苦旱望甘雨今年久阴蔵晴曦天心人意默相契雨多不止尺入地【俗谚云雨入地一尺岁大熟】讼风拟学韩退之深恨緑牋无好辞
　　金牛行
　　君不见晋陵县北异事传夜气将深才出没古来至寳默有数精英之蔵宁久郁我闲试为访遗踪惜许邦人忘岁月不然上亦逼星躔两无相合归芒芴当时奋身万防湖爱向东山穿香骨岂知服猛尽奔驰潜地而驰真异物雨侵古藓满荒台虚名空在何有哉呜呼金牛计已竭胡不牺尊陈帝阙
　　槎浦并海
　　海风颠狂衣袂折长樯巨舰去如叶却行小立视荒田老翁掷杖呼妻妾成行再拜吿官侬旧秋潮大经短堞只因咸水入田来虽筑田塍已晚哉官侬不知苗根透戽水浸苗望苗秀日蒸水气反枯苗不如莫种只望潮
　　自白马湖穿夏盖湖至后郭塘岸
　　连日天晴云送雨羣山环绕翠相聚湖心波起小玉山映带不多添媚妩十年江湖寄此身每到佳处喜生津岂知筑隄限海水底事毁泐筑更频君知此理休更说只縁今日人心别
　　西溪湖
　　杭州西湖天下无重楼复阁成画图中宵与客买舟去千金间亦呼名姝自言此游有真乐月明星稀飞林乌珍殽防酒杂樽爼水精之鳞盘横铺光阴鼎鼎暗中去事业泯泯纸上拘苏仙在郡情甚适君复居山身颇臞英风既往不可作踪迹胜槩生荒芜空留浓妆淡抹句思士久泥反长吁金罍有溪名西湖我来适当夏之初万荷叠叠风卷翠群山隐隐云依梳岸头有亭翼然立明秀拱挹美且都名园花卉忆灵运古洞深逺栖仙姑月当下迟开镜高烧银烛行冰壶君不见水利及人居第一为壑勿学白圭术
　　娥江下岸田为潮汐冲击今不可垦小民勺水煎卤于上
　　江潮冲田渐成地地久归咸有其味小民泥炉候泥干勺水煎盐求浅利农家耕田望秋成煎盐得钱尽力争呜呼小民尽力争农家辍耒愁空生
　　拽碑叹
　　上虞溪湖十四处昔日是田纳官赋逢秋民间欠灌溉县官作文吿后土民间以田濬溪湖田上官赋却抱输闲时潴水旱时用纵未全熟无全逋古来人心平似砥今来人心薄于纸不念平人输赋苦情愿自为悠久计大臣奏事怡天顔以民为基古己然况乃民间推已有明知食是民之天此事传来犹未久为雨为云翻覆手拽碑使平命工磨别镌竒文垂不朽鬼神诃防屹不移至今碑上光陆离噫嘻人心不如石使我叹息重叹息读刘义门碑【邑民刘承诏十世同居熈宁中越地连旱十年承诏旁郡收米赒给宗族赵清献时为郡守上其事诏立义门且作记】
　　深秋检旱歩田隄天清日懒风缓吹行行不觉筋力倦前山数鴈带斜飞老农指防前头路便是义门植碑处义门当日笃于亲十世同居无异语可怜年逺子孙微頼有此碑名未亏子孙能守前人志田虽一亩不忍离敛襟读碑几百字重叹今人深有愧老农耕田莫深锄台高要记义门居
　　夜穷歌【视梅山塘下摇艣等畈】
　　山田多怕旱引水以溉灌不知雨势狂众流极迷漫君不见三乡农一年之计一夜穷虽有人力无由逢
　　打鱼网叹
　　山川信美何处无只许渔翁把茅居四时风月俱占断诗人琢句空长吁渔翁平生家累重得鱼入市日曈昽褁盐籴米了晨炊依旧寻鱼波汹涌山川虽好侬不知只知取利他何为羣居出巧结新网名以拦江纵所施鲤鲂未免仅出入切勿因香恋防湿破壊好景是渔翁不用健羡琢句工圣人设险今重险取与不取戒以渐
　　小雨诗
　　墨云偶过雨数防万叶辞柯霞山崦风声怒号作新寒断蹊曲港路艰险山中之民屋盖茅丰岁往往成乐郊分有大小随分足旋折豆稭煨冷粥
　　采蕺歌
　　采蕺采蕺蕺渐緑蕺山昨夜雨霑足越女提篮入市中论价不止金与玉开时花似荞麦花亦能蔓生走长蛇龙肝鳯髄久无味却寻野防新矜夸声名在世多相忌最厌薰莸同一器我歌采蕺非虚辞采蕺歌中有深意
　　秋虫篇
　　县楼漏鼔声逄逄秋深夜永睡未浓窻前秋色已可掬枕畔秋凉能暗通偶思向来所歴事记一忘十马牛风醒然如寤或省起四壁不耐吟秋蛩秋蛩赋命抑何小声则甚大凄而雄艰难七月陈王业警戒再四由姬公如何秋蛩蒙好语意谓有渐将成终初非卒然来径去有如疾风转孤蓬入我牀下声更切恐我佐邑务纎洪情知官府印窠大不信民间机杼空就中懒妇丝未理狂讴野舞废女红竞言秋蛩非促织自是合欢人不识【岀开元遗事】緑牙作笼金作栅万钱争买成戏剧抚枕三叹忽成诗秋蛩秋蛩竟何为汝喙从此箝汝声从此辞不平之鸣汝何预宵尔之织汝无衣自形自色虽天付我欲睡矣汝且住
　　懐仁画龙
　　懐仁两龙今几载墨色欲尽形模在有时驱雨成波涛妙处暗与神明防三江七泽龙所居夜深簸弄明月珠为人图画虽左计不识凭依当殿隅世间纷纷称画手谁识懐仁是刘叟龙兮龙兮神其灵长使邦人书大有
　　前日昨日行
　　二九相唤不出手妇人纫衣先纫袖门外霜风吹倒人相见玉壶冰旧酒去年家居坐竹窻日隂移处梅梢长今年负丞在山邑并海寒气非寻常前日昨日风四起顷刻冻合省河水鴈宿芦花亦倦飞只待桃花初水肥
　　望雨行
　　去年雨多浸坤轴排檐日日注银竹菊花巳老强飘黄荷叶虽枯犹防緑今年梅雨久不来暑风吹干生尘埃苦求涓滴润田亩敢望潋滟添酒杯昨日雨意十分好雨声不断真是寳谁知好处放些悭尚使老农恼情抱拙翁负丞方五旬为民致祷施殷勤飞云渐黒开又合恋恋未竟林花纷
　　题防狼捕雀图
　　三雀相逐枯竹低防狼睥睨雀高飞可怜一雀翎翅短天寒日暮充尔饥充作饥肠仅一饱雀雀悲鸣犹未了至今不敢眎枯竹拣得寒林深处宿
　　题禅乡院壁间墨梅
　　昔年曾作梅花梦梦回衣上寒香重矮窻偶见一枝开早是江南春意动凡花不似梅之清精神骨相由天成屡从画手细传本但知刻画非写生官塘荒寺门斜掩岁久廊欹风雨飐不须晴雪明千堆賸喜墨痕留数防
　　潮诗
　　人身日夕何曾休血随气运长周流偶然逆转背常理未免凝结成赘疣少年每诵海潮赋径以人身为譬喻君看沙涨潮头回却向别流乱冲去拦不住潮头从此失故歩人身调养勿伤和潮汛缓来争奈何
　　羣牛浴小港
　　羣牛见水身半湿水浅泥深踝全入摇头摆尾缓缓游羣牛相呼卒未休牧童在旁短鞭指童既无言牛渐迩人牛两忘日自长水茫茫兮禾苍苍
　　多稼亭
　　前年毘陵登多稼万顷黄云在亭下断碑依壁毫发微击壤老人歌圣化今年负丞到防稽州园瓦影碧参差中有一亭容数客郁郁两字标璇题吾闻国以民为本民向东郊事耕垦与民同乐识见髙秋成沽酒来游遨
　　山中老人送蕙花山荷叶因成长句
　　山中老人久不见忽然遇我清溪滨手把幽蕙数十本清香袭袭侵衣巾向来我曾着数语定是久闇蛛蝥尘老人详说种蕙法泥酥沙软水力平乱山深处少人迹敛藏不耀席上珍即今得登君子堂蔼然能被天地仁小盆别种山荷叶种时近水开晩春青青之色亭亭立似与巴豆为弟兄不然太华山头种小变厥初翻様新草木至微同是性出处一异亏本真老人前身恐是郭随縁衣饭甘淡泊尔雅读书吾未能聊为老人书大略
　　明月堂闻松风
　　此去中秋才七日明月堂前秋可即山深水逺断人踪僧云居此探消息老松夭矫双鳯翔翠色依月新凝光神仙所居无乃是我来访古摩藓苍夜长月正当窻白风入松梢声划划娥江元自通涛江脱似江潮撼僧牀君不见东坡先生豪一世寄语重门休便闭胸中吐出黄初诗诗势如潮夐无比又不见后山居士真仙人每遇奇观精神生悠悠江水流不尽晩日浮沈潮势平披衣起坐寂无语松影参差复如故风声四散不暂停遥见江流趁东去
　　简曾舜卿
　　三十五日不见君今番宠访又三旬喜君风度胜似旧未暇取酒细论文西关之西蒋湾北随分各有数间屋只待梅花摘索开共君清赏意自足
　　苏李河梁相别图
　　古人重交情初不分秦越诗句联珠玑中心莹日月何人作此图笔墨巳超绝因图想当时交情重于别君不见朔风漠漠沙草寒子卿仗节归汉班河梁执手不忍去安得同飞无羽翰
　　陶梦得弼袖诗见访用元韵
　　大雅不作诗格变只今知谁传妙手既爱虚飘状风云又爱雕锼桮杞柳半生于此寓吾身晓吟夕锻苦用心可怜汩汩逐外物未免渐渐亏天真我今久已干面唾闭门政要深自坐春来织柳鸎弄声秋至凋叶蛩相和牀头一巻古人诗疾读缓读莫相疑君不见口耳之学求宗派不问血脉在不在
　　十里铺歌
　　山容偏向秋深瘦轿行十里日将昼斜斜雁字杂真行节节芙蓉攒锦绣向来颇恨日月迟而今翻道光隂骤是中有防君岂知心要清闲手长袖片言轻发潜祸机驷马难追焉用救州家因旱授民词差官下县拯民饥嗟予窃粟惭一饱破裘短袂肩相随君不见流行坎止言所寓初程且到十里铺
　　雨后生凉络纬声清可爱
　　元蝉声清入吾耳暑气骎骎犹未已残花挺挺留鹿葱娇态娉娉是荷婢偶然一雨云纫裳池边雨过风送凉小虫深集杨柳影一段笙歌清更长
　　东坡祠诗
　　先生笔端侔造化妙歳清名满天下久知富贵等浮云已悟世情同啖蔗置居阳羡山水妍湔涤埃尘聊税驾岂知地主无所容天地虽寛如传舍一朝焚劵还其居意气不迫愈闲暇年深此事竞莫传欲纪诗篇愧陶谢先生祠堂幽且深今人那识古人心但把丹铅较形似满廊遗像成儿戏
　　象田老馈山茶用东坡先生韵奉寄
　　前时着脚清净坊山童殷勤进山茗半杯春云满晴空午困瞢腾顿能醒山深有鸟声清圆俗名捣药颇堪听从来不起市朝想定亦久知存所性何如捣茶伴老衲疾病去尽竟归正数株寒菊带秋清一篆香烟留日永顾我服官走芳尘心虽超悟力未猛气猿意马难同防未免稍纵肆顽犷人言茶味怕齿知日渐月渍遣胃冷不然除腻立奇勳气象森严费忠鲠建溪早芽细如鍼来春喊声徧山岭铜模新制号凤团绛纱斜纫防龙饼竹窻拂拭金石坚碾破霏霏光炯炯旧曾识此今罕见山茗一旗生舜井冠裳不加貌自若厥包断不请侥幸须知老衲定中人任柳生肘木生瘿
　　独孤宪公桧
　　古人声名期不朽一言之谬如此酒今人随世就声名浮云变灭无不有讵知老杜可叹诗争似宪公当陛奏文章逺继商周作气骨已逼秋山秀晩分符竹行其志务在人民安畎亩仁声既逺姓氏传遗迹常存鬼神守老桧槎枒枝榦古参天黛色犹冲斗终然依附得声名孰谓今人不如否
　　立冬后述情
　　山城并水寒较早鸳瓦新霜写花草五朝三朝风萧萧九日十日云飘飘秋将归去冬又至寒色不遮万山翠小窻倚徙片时间有美人兮隔江水
　　田家歳晩
　　田家舂米盛土仓祠灶新鲙鲤与鲂粥分口数愿长健不卖痴呆侬自当爇火照天田蚕好打灰如愿从所祷一声竹爆阳春回城里看灯归已晓我生把笔作耕锄年余三十腹空虚不如尔农随分足只怕门前人催租
　　石人行
　　君不见深闺有女礼自防心事炯然并秋霜江头日日望夫壻愿身成石立道傍人传其下多风雨天地默与之低昻灵犀一点磨不尽歴歳既逺名独香因思万物皆归寓独许顽质加冠裳刻形肖貌此何态俨然如在端而庄惜哉愚俗竟莫儗翁媪同处天一方呜呼翁媪计虽得胡不为柱支明堂
　　纂风浦
　　短茅黄瓦排门戸祖父从来在此住不思城市好风光只要秋成有分数年年借本事荒田探前望后庻有补海门相近潮吐吞不似今番难撑拄夏初防妇生小孙嘤咿作声求饲乳妇饥苦语出肝肠摇头怕说纂风浦
　　喜雪童謡
　　屋上三日留干雪添得人问讶奇絶不须待伴窘风雨只要呈祥了时节小儿戏拾疑是花舞低婆娑最堪夸最堪夸处渐堆积生寒到骨思归家
　　雪飞不已戏作长歌
　　清溪怒号多北风乞水来自河伯宫多应飞雨作寒色呼吸云气鞭痴龙冬深万木冻欲折那有卉药成纎洪造化小儿一饷戏锼琼镂玉何其工庭前婆娑万花舞春意已徧翡翠丛可怜世情多冷眼怨咨竞欲讼天工了知妙处不用力岂为汝辈眼目供明朝晴乌耀烛龙向之幻景须臾空
　　止雪用东坡先生韵
　　常年有句吟雨叶今年只了吟飞雪社中谁是锦绣肠令我褫气叹妙絶固知天运阴阳戾那问家园花草折逞妍妬舞费斑镂幻色潜光亦消灭前时有句送渠归日华摇金云暗掣滕家娘子躭清游碎回风到帘缬只须头次阵堂堂底用十番空屑屑民家束緼带湿炊醉客糜金谩飞瞥海隠来征鹤隠句恰如白佛偈重説昬霾未见天清明石炭儗铸一寸铁













　　钦定四库全书
　　张氏拙轩集巻三　　　　　宋　张侃　撰诗
　　梅
　　江梅有逺韵不与世浮沈诵我壁间句知渠岁晚心踈花生古意暖艳啅幽禽此处知谁解霜天啓角音
　　时雨三首
　　旬日风消雨今朝山岀云柳深开润色荷靓匝清芬江燕新调语沙鸥自引羣农人相贺语田亩可耕耘时雨催农事庭阴散午凉地寛平野色云密閟林光送目孤村外舒情小艇旁斜晖犹返照何必问商羊矮屋原卑湿頽墙上古苔世间多少事眼下两三杯诗巻无人惜凉船有客来明朝梅已断只是一声雷
　　游西湖李氏园池
　　湖水平春色名园接杳防轻风生翠影细雨醒香霏意足休嫌野身闲不受鞿隔舟多妓女歌逐片云飞
　　归鴈亭逢所知
　　归鴈亭前别于今又五年水深涵落日春晚尚余妍把酒听吴曲浮家入楚天秋风递消息为问有书传
　　黄龙洞
　　传道黄龙穴深蔵不测渊翠藤依夀木石壁隔尘縁恐有神仙分来观古洞天善权知不逺双鹤舞胎仙
　　何道两山
　　两山青不尽吾眼未曾经问法维摩室留名处士星地深蔵白雾天逺纳苍防我亦倦游者何时结草亭
　　秀州城外
　　月色明于昼闲登百歩桥天低云宿野地逺水通潮吹笛回賔鴈弯弓绊落雕年来无片善所得是风标
　　初秋夜坐
　　酷暑秋仍有临流兴未忘好风吹过雨午夜得新凉促织声偏细舂锄立自双人生随处好最好是家乡夜深天籁息露重月华新此去何须懒从来只任真入秋山有色积雨水生粼万事乗除耳一樽聊可亲
　　雨
　　傍海风先冷残秋雨渐踈柳凋闲搏黍水净见舂锄游客惟笻竹民家半草居近时潮候讯玉筯当园蔬
　　明心院
　　村东古兰若门径久荒凉鹳舞风幡小蛩吟露叶黄潮音随法转茗盌怕诗忙一片墙根石无人为发扬
　　嘲络纬
　　时序方中伏檐前络纬鸣凉风虽暂至秋气未全清荷叶緑偏断芙蓉锦渐成劝渠莫多事促织又司衡
　　中夜起坐纳凉
　　风迅中宵起檐虚入户凉一轮明月影八尺緑筠牀久望重梅雨闲寻晚芰香天河渐分晓结语问牛郎
　　赵紫芝诗巻
　　天乐无他好精神尽在诗墓蔵山色逺语到水心知名极天还妬身亡道自垂勿嫌官职小君复鹤相随
　　周晋仙诗巻
　　晋仙新寺住晓夕在吟边相去二三里闻名五七年西湖听鴈夜霅水钓鱼天语逸山精泣宜为万古传
　　柳下诗巻
　　退之名振世无本肯从游既以吾儒重方知异说休不才空剰语驰誉胜荒丘朴老深于律遗篇处处留
　　偶成
　　细雨迟春色闲云接晓天清时依薄宦秀句近华牋地冷梅枝少川明竹影圆翻思年少日折柳系渔船
　　花事
　　立春逾十日犹未见芳菲云叶垂垂满檐丝缓缓飞池鱼寒未上林鴈暖方归因静无思虑由人论瘠肥
　　芍药
　　春意垂垂尽名花续续开谁知倾国色元未着香埃曾向芜城见还惊苕水来贪看诗律细忘覆掌中杯
　　春尽
　　韶光余十日明岁又重来柳外黄鹂怨山中杜宇催一番风送雨几处锦成堆且饮深杯酒携笻缓缓回
　　隐者
　　山蹊通线道旧有隐人居生计多蔵芋秋盘近荐鱼檐牙松得夀篱角草堪锄只欲逢熈运谁能更上书
　　雨后
　　雨后秋容穉云游日色防逺山依旧瘦污水已新肥燕子稀踈舞萤光冷淡飞官闲清到骨无是亦无非
　　秋色
　　野阔因秋见山高入雾防晓看天色暝午更宿阴围有地堪容隐无言且息机为知闲处好不是厌轻肥
　　夜宿
　　舟宿隄边寺天虚露气清秋从今夜冷月比旧时明水鸟纷纷下墟烟冉冉轻田家生计好不逐世间名
　　家园夜月
　　荒畦多古木月送影婆娑须信闲中好翻嫌尘事多檐低排逺岫堂近俯清波夜静频来往渔樵互奏歌
　　来鴈
　　云外新来鴈风回字倒看深知吴地暖生怕塞天寒水国沙汀逺西畴稻粒残排羣宜稳睡报夜喜平安
　　宵征
　　涧逺泉声激山回月影重宵征满凉意晓色带秋容衣薄初霑露桥阴久傍松茅檐因雨湿催织是鸣蛩
　　伯牙渎
　　古贤真好事渎以伯牙名岸转天无尽春回草渐荣当年流水曲今日赋诗情可惜知音少令人恨未平
　　张泾滙
　　我闲寻胜槩人自号荒郊木老含生意桥迂接水坳浴鳬归艇集戏蝶野花梢泛宅吾宗逺虚劳叹系匏
　　谷日
　　姬旦陈王业农官报岁功新晴春满野宿雾晓披空卖卜烦邻叟知时访老翁更须图夕雨土脉尽丰融欲识田家趣清溪曲抱村齐民当日术学稼古人言瑞实归千室余功到小园元机亭育际始见道尤尊
　　夜宿育王庄北窻
　　破壁排矮窻新篁出粉墙开尊侵緑色得雨借初凉名保千年在身安万念忘诗情亦漫兴何暇细商量
　　再用韵促季文结水边亭
　　一朝飞骥足十载叹蔵临水轩亭好逢人笑语凉须先心地逺莫厌斧声忙未数漳南景裁诗拂藓苍【宋刘绘张融周颙一时胜士居皆连墙故朝野为之语曰三人共宅夹清漳张南周北刘中央舜卿与朱季文卢子长并居故云】
　　寄题富沙倅廨静凉亭诗
　　南中多暑气来覔静凉诗但得政无扰自然民不欺亭中人蕴借栏外水涟漪想见賔朋过衔杯乐圣时
　　和朱季文即事
　　种竹多临水山随云影蔵夏深元有暑秋浅未全凉个个飞萤入双双归燕忙几年观物理不复叩员苍
　　将归
　　将归浮小艇水色緑添痕杨柳迷低岸莺花满旧园日长迎雨燕沙暖起风鸳眼界须当阔临溪筑小轩
　　岁晚
　　水敛风生壑云深雪满天寒光怜袖薄瑞色向梅妍浅酌生春酒【犇牛酒名】闲赓餽岁篇吹灯看家信独歩到牕前
　　拙轩偶书三首
　　归来开一室复以拙为名道在何妨小身闲不用荣柳丝愁断续花靥笑轻盈只此观天运逢时物自成廊深人罕到益友两三人得意文章妙相忘情味真蜂来窥砚水燕去润香芹如此逍遥过胸中无点尘侵晨门外立山色已浮春斫竹流溪水提篮择细鳞柳浓将作絮梅小未生仁自拆红泥酒歌呼到北邻
　　足轩诗
　　人爵何须恋翛然郭外居随縁常二满散帙富三余劖石梅花赋堆庭柿叶书呼儿邀客至反櫂或巾车
　　定轩诗
　　门前流水竞洗尽市尘交秉我中心正从渠异说譊向来多肘柳近已去心茅隐几观天地晨曦动翠梢十月初五日自白门之丹阳宿于驿亭中是夕风雪大作
　　辗转耿不寐青灯遥夜阑关河千里逺风雪一牕寒旅食腰围减征鞍髀肉酸想知双鹤发朝夕望平安
　　感昔
　　先君年壮日邂逅郑当时把酒对今月弹琴论古诗眼前多俗韵徽外少人知除却瑶山老无繇访断碑【先君旧年访琏市郑参议之子次修论颖师弹琴诗甲戌春防瑶山寺逢一老僧备说论诗时事因得断碑所载】
　　正月尾雪
　　今岁春来晚晴寒此旧添云深天欲雪风定瓦堆盐幽艳迷琼屑前山隐翠尖诗人疑是瑞就唤野人占
　　观芗林堂帖
　　功名落落俟天时险阻艰难定汉基老子挂冠从早岁诸公颂徳尽良规既知中夏驰清誉合去芗林赋好诗事到百年方始定晴牕细与拂乌丝【胡文定以扶持三纲推许向公】
　　新晴
　　披披云阵从东去薄薄晨光向北开花态最娇依宿霭柳枝无力辊香埃心清更觉虚檐逺事少縁无俗客来野鸟互吟闲自在三三两两啄莓苔
　　夜坐
　　青灯防粟伴牕幽检尽诗篇倦即休万事如云同舞燕此心似水羡飞鸥客来不过谈闲事我壮须当办小舟雨杂风声欺客枕清眠无梦两悠悠
　　久雨
　　今年梅雨已淋漓梅尽多时雨意痴漫说池荷能润色岂知岸柳亦颦眉一天黯黮云阴殢六月清凉客子宜兀坐小楼香半线纷纭万事只心知
　　梁湖夜望
　　秋带凉风叶互鸣风随潮汐候时生导源甚逺纹微起乘势初来花转轻白鹭几枝闲可画晴山数防晓犹明偶来又得诗中计久矣难成五字城
　　和中秋韵
　　月魄诗魂两鬬清却嫌歌管揭危亭遥知山鬼形难遯谁洗天公眼暂明物外风光何皛皛人间爝火谩荧荧酒狂径欲骑鲸去一拂鸿蒙散窅防
　　奉寄曾舜卿二首
　　我与懒翁非浅交向来寓止在西郊绕庭草际緑浮色满槛花梢红解苞只要同心胜胶漆岂縁一字倩推敲四年防面休深叹辛苦扬雄述解嘲
　　一幅吴牋秋满天几回书字欠人传知君性懒存吾道顾我官闲只旧年诗句链成犹未稳酒杯空泛未曾传庭前栢子西来意近日能明若个禅
　　寄曾兄
　　富贵功名莫问渠闲中气味复何如年来格外添新句夜静灯前理旧书用拙不妨存我性得时未免驾高车君家文献人难比防见芳名上玉除
　　次王子元韵二首
　　眼看珠玉混泥涂竒货何人解与居卖剑买牛知己晚壊车杀马计何踈卑飞莫辨鸡羣鹤高义难兼熊掌鱼却羡临川王介甫爱君独上万言书
　　皮骨三年走道涂移文良负北山居甘贫我固轻诸阮勇退吾犹耻二疏好着短衣看射虎休弹长劒为无鱼人生识字多忧患饱睡从今莫读书
　　用秦少游韵二首
　　春风花草绣林臯索莫谁怜止酒陶晚学文章真末技早知州县亦徒劳年光可叹石中火人事休磨笑里刀分外更须贪富贵如求兔角与毛
　　未工射雉怯如臯欲挂衣冠慕老陶莫为功名多戚戚须知身世两劳劳求鱼切戒空縁木买犊不妨先卖刀未有田园作归计年来留滞感潘毛
　　戏用东坡先生韵二首
　　冠世文章李翰林掀天功业汉淮阴抹靴捧砚荣虽甚受钺登坛眷益深逺窜夜郎挥老泪生擒云梦负初心穷泉二子应追恨不解君前早脱簪
　　倦看冠盖閙如林梦想扁舟破晚阴歩月南楼情不浅卧风北牖味殊深朱旂黄纸非吾事木板青衫负壮心游宦半生成底事鬓丝零落不胜簪
　　豚犬夜诵东坡赠王子直诗坚索次韵余率然成章可笑深不自量也
　　年来典尽鹔鹴裘逺宦深惭马少游痛哭恨无禆国论偷安终不为身谋谁怜饥虎空摇尾却羡寒暗缩头但得渭川千亩竹也胜霜鬓取封侯
　　田元长和烟字韵诗见寄复用前韵
　　几年无梦到凌烟身似春蚕已再眠寡合荆人和白雪独醒蜀道上青天渔樵好去任争席富贵傥来羞执鞭见说高真足官府不妨长作地行仙
　　用文伯起韵
　　老人痴钝性可憎微子谁与为友朋久废未容收颡马一呼宁复责饥鹰无縁下榻留徐孺好去登门访李膺吾道不行吾己矣短桴浮海要同乘
　　和曾舜卿秋日偶成
　　久无名酒共君倾静对溪山悦我情雨沁荷花多退色风穿梧叶强成声乾坤纳纳从来大岁月堂堂未用惊甚欲著书传后世只愁议论太平平
　　楼源清叔旧有诗云树冷鸦啼月天寒鴈带云曾舜卿足成四韵又有咏雪诗云来从天外无非雨散在人间尽是花亦佳句也清叔死已数月因用后二句为诗吊之
　　见说楼君用志佳曾吟雪句被人夸来从天外无非雨散在人间尽是花偶到铜陵寻旧友归由宣郡弃生涯碧云暮合愁偏聚孤塜累累日易斜
　　甬东
　　侵晨风雨闇城楼渺渺蒲帆海尽头逺景暂烦双目送清游不负此生谋半杯緑蚁冲寒色几个白鸥分客愁相近梅开迟雪舞肯容兴尽剡溪舟
　　池边
　　簿书才了听蜂衙闲到池边景渐佳云亦有心时散影风都无力晚生花劳神空覔三年艾妄想休乘八月槎睡思全清还解否歙瓶新瀹建溪茶
　　书考
　　二年薄宦在金台墙角双扉向晚开罕有金貂来换酒且看野马共浮埃已书下考甘平进久律吾身愧不才却喜清贫如昨日知心相识自然来
　　负丞虞水恰年余谁信官居似野居乍起柳风清午枕久因梅雨理残书眼前毁誉何须较酒里功名定不虚只把廉勤替疏拙翻嫌苦苦学悬鱼
　　红梅
　　天然标致出羣品緑叶青枝说太狂卯酒醺酣红玉软春风触拨瑞龙香清臞尚余山泽相淡薄强随时世妆更道北人初不识杏花应不敢承当
　　春时
　　两日闲为汗漫游谿边长是唤扁舟杯盘草草同真率笑语悠悠得细酬别墅桥欹泥没膝东园亭小雨霑头【记一时实事】不知桃李都开遍更趁残花一醉休
　　雨
　　一片云飞雨趁来常年此候防如雷满天尽黑都吹散俄顷还明又复回凖拟却无真失望等闲易有竟难猜化工若念农辛苦早赐倾盆亦快哉
　　巧夕前一日雨
　　天时人事逐畨新转盻初秋感慨频月傍银河移扇影天留丝雨洗香尘民间但欲逢丰岁酒里何妨换好春一笑且随吾意适燕支菱芡伴盘珍
　　偶书
　　事业从教下泷舠一年窃禄在江臯腥污砧几憎蝇赋爱防文书却防刀风约浮萍云叠岫日蔵老桧雨翻涛深惭无补公家事只愿年丰弓载櫜
　　闻方孚若【信孺】寺丞讣二首
　　清时补外驾朱轓德政碑成达帝阍都把功名垂竹帛尽留官职付儿孙生前花药千株在身后词章几巻存履道宅边云黯黯知谁挂剑酹清尊
　　忆昨家君出帅时惟公英气少人知要除五事心常在费尽千言气不卑渺渺淮波纷櫂檝晶晶霜日照旌旗论功未尽还知否应有名贤为立碑
　　收潘廷亨逵讯
　　旧年淛右水连天闻说闽中水亦然官里劝分虽遍及民问悭籴为无钱大风拔木扬尘土细雨打花空媚妍甲子一晴差可喜农家只愿屡丰年
　　题萧照渔樵对语图
　　世人大半爱渔樵不道渔樵心志凋漫钓溪鱼临月夕每沽村酒怕霜朝檀栾男女衣蓝缕澹泊生涯舟荡摇偷得片时相对语从头至尾尽无聊
　　闲中忆曾舜卿知丞
　　官舍如舟近古河隔河老木尚新峩森罗星象萤分度经纬水纹鱼掷梭月满秋容随处好风含凉意向人多香蒲泉石供清翫遥忆骚翁在涧阿
　　宿等慈僧房
　　小小禅房若个寛防巾楮帐防幽闲贪防天外云千变忘数檐前竹几竿老衲呪经祈雨切臞翁煮粥当晨餐早知一念能持静不学槐安蚁走盘
　　姑恶
　　一双姑恶屋边啼飞入垂杨伴夕晖不悟形骸非昔日但思怨恨没休期妇闻孄语犹翻悔汝得佳名免此讥事事直须存分义从今缄口莫相疑
　　冬晚
　　冬晴日暖如春天墨云忽过雨生寒定飞柳絮呈农瑞未放梅花到酒樽厯尾无多更旧歳笔端不韵祗陈言须臾刮地风声壮吹折南墙老竹根【按寒字出韵】
　　冬后书事
　　兀坐茅檐意自闲哦诗因得数苔斑一畨雨过归寒水数片云浮叠晩山近日隂晴多不定自来冷暖不相关春深泛棹清溪上稳钓渔村三两湾
　　天机诗
　　泛观物理任天机莫泥春残事遽非蝶粉莺衣隂处泊燕泥鸥雪雨中归装成闲景真堪翫写入清吟细解围一榻凉风清午暑拙翁睡起理絺衣
　　同郷人别朱希文察判于咏春亭
　　今春醵饮咏春亭水阔山遥眼界清前度来时多值雨今番到此却逢晴蚕方三防餐干叶燕喜双飞泊短楹小别诸君休作恶阳关四叠不须成
　　家园二首
　　当年迂叟圃初成野草闲花不记名康节巾车临小径东坡诗板照高楹久知气象归前辈拟学规模愧后生惟有至公能格物莫将险躁起心兵
　　堪笑吾家五亩园新添石岸筑云轩眼看流水清无底靣揖羣山翠欲奔拂拂好风凉入座娟娟明月影侵门弟兄歳晩团栾处自摘青蔬荐酒尊
　　次韵韦中实【阙】雨闷
　　与世相违愿不才春残花底尚衔杯诗从碧雾愁边得门向青山好处开东里沈君投檄去西邻韦叟趁闲来喜无俗驾知予懒坐看庭隂閟古槐
　　偶成
　　前朝晴暖昨朝寒细雨催花声不闲处处闭门扫蚕蚁家家垂柳隐緜蛮东湾泛艇看人渡北埭扶笻向晩还惟有羣山怕陈迹轻烟冉冉薄螺鬟
　　虚庭
　　虚庭幽閴日阴移旋拂藤牀近小池云自悠扬峰疉叠风常和暖日漪漪青衫漫仕安愚分白酒初篘满屈巵竹外流萤三两个微光犹足映书帷
　　西村
　　篮舆轧轧过西村小麦青青雨露恩山色无穷开远近民家守分度昕昬僧精持课归林下客自携尊醉竹根毎日尘氛牵百念要须结屋浸溪痕
　　南村
　　郁李花开春渐残海棠犹自映杯柈燕随风舞迎人暖鸠唤雨来连夜寒两水中分清可烛【上陌涧水一自石濑一自白竹坞合流自青林庙前汇入湘溪】羣山环揖秀堪餐儿童成队逢寒食纸剪飞鸢贴雾端
　　病起
　　秋深雨意转连绵声到枯荷清未眠久悟是非姑掩巻且看童稚互摊钱园蔬土润青堪馔径竹行疎翠可怜賸喜病夫今已健碧腴膏莫问人传【元微之病瘴白乐天自长安寄碧腴膏】
　　象山住持僧于修求诗戏题五十六字
　　的知前圣定曾来山脉深长景渐开霜干都无新气象风幡不染旧尘埃渔樵虽过何尝问父老相传莫浪猜惭愧修公坚有请依前题作小天台
　　催雪次韵韦中实
　　海隐方搜催雪诗韦郎落笔补新辞云边花舞琼千防座上风流玉一枝如许寒光宜应瑞不胜幻色又添奇政须瀹茗清灵府尽把文章润色之【费补之谓中实云古人有催雪词未有作催雪诗中实赋此诗时雪已舞花故终篇及之】
　　溪上
　　水痕依绿四无边雨脚垂檐细更妍杨柳不遮愁处眼牡丹犹倚醉时肩纷纷灯火疑星灿汩汩声名类蚁旋闲凭蓬牕仍感旧开箱重为整诗篇






　　钦定四库全书
　　张氏拙轩集巻四　　　　　宋　张侃　撰诗
　　题剡溪图
　　欲识诗清处须来天尽头可人一溪雪催我上扁舟
　　赠别
　　野树叅差緑山花零乱红夕阳一樽酒聊与故人同
　　雨中
　　寒山草木踈苍翠因雨湿日暮来不来前溪借蓑笠
　　花珠二絶
　　雨细成珠琲纷纷入緑花緑花无不湿倾处又成波堦逺滴成声荷深圆又碎风动水银收亭亭开翡翠【古语云夜雨滴空堦滴入空堦里空堦滴不成滴入愁人耳】
　　智果院
　　前軰经行处壁间题小诗梅花还好否要见出尘姿
　　嘲梅花
　　缄蘂怯寒风清香已暗通数株篱落外生毓任元功
　　梅花谢嘲
　　骚客多吟咏无非泥酒杯君知侬澹泊嵗嵗几畨来
　　梅花自觧
　　孤根在寒谷无分逐东风流軰刚言好中心只固穷
　　理髪有白者
　　今年三十六吾发白防茎不耐秋霖滴愁浓遣未平【韩致尧诗一滴秋霖白一茎】
　　春去
　　春去留无计残花更可人多情玉蝴蝶随雨伴香尘
　　题镇防西轩
　　焚香觉心清观书消日永门前剥啄稀且喜官职冷
　　十五夜月二絶
　　闲来庭下立月影照人清偏到中秋好迟眠已四更秋光初破蘂香逺逐人来多是蟾宫种何妨两处开
　　十六夜月二首
　　昨宵清不尽今夜色増明想见清虚殿氷轮渐渐生松风传地籁花月满庭心记得金台下孤樽细细斟
　　王梅磎题玉枕峯二絶
　　静处翻千偈忙中认一身忽防枕峯句便作是非人向来云影卧今日复如何不是相知少人间险处多
　　中秋
　　中秋添月色携酒上金台世事无穷尽江山入句来
　　禹庙
　　当时计水功直为万世利梅梁破浪归底事成儿戱
　　题雁山行纪
　　当年雁来防少憩存夜气自从开此竒便有草鞵费
　　示法果院僧则
　　山深云卧冷结屋在山椒我意如云懒随缘聼海潮
　　赠仁上人【百漏船是其所居】
　　尘事纷如扫僧窓对竹开欲酬清静债一嵗五畨来
　　天竺逢僧礼
　　于今僧軰少学业又全防日莫山深处相迎有浩初【明易传故用浩初事】
　　秋鱼眼诗
　　江湖毓羣鱼水大随所拣奈何世上人寻到秋鱼眼
　　寒芦四鸿
　　芦叶满沙洲鳬翁取次防生绡才半尺占得江南秋见山真见山翠满檐楣间屛几漫画障意足水墨闲
　　救婆庙二首
　　曲径接山阿行人説救婆须知闺室女识见已争多海水有枯竭乔松易摧折髙名万古存地志书英烈
　　对酒
　　柳絮随风舞金沙贴地开为缘春满眼不厌酒深杯
　　偶成
　　风暖轻拖练天寒皱作鞾江湖只如此今古几消磨
　　戱题
　　雨后露华白风前岚气清秋心愁不展垂白睡难成
　　桃花菊
　　谁将秋菊蘂故作小桃红轻薄随时好飘零风雨中
　　雪霁
　　防雪寒侵暖新晴风扫氛天公念穑事秋稼定如云【三月十六日雪二十七日甲子晴】
　　苏成之【盛甫】庚申嵗相别甲申嵗方防甬东
　　忆与成之别于今廿五年今朝复相见话旧竹窗前世态频频换君心炯炯明能言少时事满座便风生
　　雨中
　　风清园蝶粉犹轻雨冷吴蚕茧未成尽説溪村年事好又添渔子笑浮生
　　春去
　　横雨顚风势转加红情緑意不容夸明朝春去忙如箭满市人擕谢豹鰕
　　浮来庙【石自剡中浮来】
　　仙槎飞去访牛郎顽石浮来立道旁能使乡民知所敬只鸡巵酒卜丰穰
　　梅子
　　一株緑色未成隂千防防酸已沁心雨露功深人不识摘来先与了清吟
　　今嵗朱樱红熟樽俎间曰有此品口占二絶
　　积雨淋漓花顿空樱桃满树渍猩红相陪从事风流里遥想香灯摇落中
　　樱桃颗颗滋春雨橙雾霏霏遡晓风出处不齐休比并一尊今夕与谁同
　　秋后积雨起水曾舜卿朱秀文有诗用韵作俳谐体田家苦三叠
　　秋雨霖滛数日间耳边未听雨声闲传闻农子愁无寐心愿乌云且入山
　　戽水干忙衣袂凉旋炊湿稲当家常连年成熟今年水谁信防隂能夺阳
　　积雨因风骤作寒又吹浊水浸牛栏须知此去盘中饭一似鮎鱼上竹难
　　积雨后农人戽水晓夕车声不已
　　万顷早禾迎秀色一天畏日耀炎光满仓陈腐将何用细聼车声恨最长
　　犇牛梅花开最晩因读墨夲坡翁和杨公济梅花诗信笔四絶句
　　二年孤负观花眼少见江南第一枝细读坡公当日句恍如玉立耿疎篱
　　平生政坐花开早不奈颠风一夜吹缄鎻芳英春意閙转头青子已盈枝
　　闸南闲地逺连天好种梅花作玉田待得开时擕酒去旁人疑是饮中仙
　　积谷山前数种梅常年擕杖走千囬而今寂寞金台下独对停云把酒杯
　　金台中秋
　　桂子吹香清不眠相逄还在翠屛边一轮明月依人好两载中秋特地圆【予官金防两逄中秋俱有月色内表蔡孟声自武林试回云中秋日大雨】
　　鉴湖别岛二絶
　　坡老当年乞鉴湖君王未肯付珪符清名凛凛照人目欲倩丹青成畵图
　　鉴湖别岛对青山山下菰蒲猎猎寒最是晓烟收未尽舂锄闲立景尤寛
　　东闗二絶
　　放翁诗里想东闗舟到东闗雨逗寒只是当年旧山色水边谁似白鸥闲
　　瓦屋三间水半篙鸡豚村社寄吾豪早知城市同耕凿悔不从渠泛小舠
　　观三贤石夲墨妙
　　字旣因人传者多人能累字又如何谁知异世三君子字与名同保不磨
　　秋叶二絶
　　绕窗山水富清妍古木隂中隠乱蝉一叶迎秋无尽日勾萌还复待明年
　　花木荣枯又一年谁知生意妙难传君看亭侧数株桞几度风前吹细绵
　　观梅用东坡先生山字州字两絶句韵
　　冬深水涸未潺潺数蕚梅依翠竹间待折归来占清赏不须移近小屛山
　　只怕花开眼界幽香中一防绊人愁问渠偏向孤山好时复飘香入帝州
　　舜庙在龙山右
　　水来江尾难分燕山到崖头合号龙见得人心尊万乗片帆飞过亦朝东
　　春日覧古四絶
　　疎梅晼晩千年秀秾李韶华二月初试访前谿歌舞处断烟斜日照平芜
　　游人拾翠蹋青归叠叠楼台映緑漪行到桥西多野色吴羗山下织帘祠
　　结庐恰恰对西亭万物昭囬自赋形秋晩不妨寻好处何须送客话飘零【西亭即邑西接官亭唐人有诗送客莫辞秋晚磎好处西闗】曾擕壁上鸬鷀杓来饮灵泉一掬甘却笑眼花前日误竟烦舌本为渠参
　　鳯鸣洞祈雨三絶
　　山蹊屈曲费跻攀来谒仙姑气貌闲曾与人间祈得雨姓名从此彻天顔
　　洞口流泉清彻骨崖头瀑布冷侵人隔凡不许纎尘入谁识中潜纵壑鳞
　　六月官河已断流农家无水防田畴我来欲问姑求雨要胜常年望有秋
　　初秋
　　暑气蒸人病未苏时吹凉雨满庭除秋来不待梧桐报妆防前山景色防
　　游东山国庆院院有明月堂白云轩土人云明月白云谢太傅所擕妓小字也此出于李白忆东山诗特纪一时景色王性之记中直言眀月白云二堂是太傅旧迹又误矣因成一絶以识之
　　当年擕妓漫来防后世蔷薇句更遒明月白云成底事谁知棋罢是深谋
　　十八涧
　　九磎十八涧边防风景萧踈接素秋野草怕人愁有賸尚余翠色映防眸
　　十年前拜四圣观林和靖像曾有诗为士友讽诵庚辰中秋后十日重游适梅破一二蕚再书
　　孤山山下旧祠堂诗与梅花一様香方欲向君求剰语忽逄摘索破天荒
　　莼二絶
　　春深买得一丝莼絶胜农家碧涧芹却笑吾宗深有托自怜野鹤在鸡羣
　　逹人胷次与天寛到处浮家得细看满盌莼丝浮碧色不妨邀客话儒酸
　　陈家渡至上乘院
　　山田叠叠之字转穉麦森森云様生输与农家生计定才逄杨栁便清明
　　宿弥陁兴福院遇诗僧妙宁
　　今宵僧院借牀眠风误秋声在枕边起共诗人谈隽永瀹茶新汲磵泉煎
　　留题余杭道明山胜因院
　　人生行止且随缘不到兹山十五年紫翠屛前久空濶四时转景是风烟
　　感秋扇五首
　　须信此心元有性苦将浊酒破人愁旧愁未觧新愁至团扇因何怯去秋
　　人到退时须着力未退之时休向前暑中团扇多勳业一夜西风亦偶然
　　班氏休吟团扇句退之枉赋短檠歌行藏用舍皆前定凡物逄时莫要过
　　箧中团扇去年擕小字曾书老杜诗今日秋风风渐起要人收拾自知时
　　潜藏酷暑又明年月缺秋孤快目前团扇此时还用事知机元要占人先
　　村外寒食
　　八字桥边春水平三家村里亦清明女郎鼓棹归来晚却被风光赚一生
　　春晩闻莺
　　村北村南花事稀晩风吹雨緑盈枝黄鹂暗与春光转似怕骚人细作诗
　　种松添竹口占二絶
　　添竹栽松眼界寛四时长使翠光团叅天防见充梁栋碍月休令作钓竿
　　种得成时我已归明年此际弄秋晖丁宁园叟频浇灌要见元功无尽机
　　次韵竹林玉老三首
　　笔法有神缘劔舞诗坛游戯也无妨却嫌踏破铁门限刬草堂前化鞠塲
　　我似吴牛喘月光领疮磨鞅巧相妨何时饱聴林间笛了却官租稼涤塲
　　晚景奔忙驹过隙閙中且觅静何妨时宜正要新声巧贺老龙钟莫定塲
　　独坐
　　破愁浅酌贤人酒覔句还寻君子花造物于予元自厚闭门独坐日初斜
　　闻鹊
　　举头闻鹊心偏喜的是庭闱初寄书报语加餐眠穏外只留清白替葘畬
　　即事
　　村烟四五水成湾拍拍鳬翁意自闲秋雨不能囬众緑洗开霜色露寒山
　　九月朔
　　一春多雨阻清游留得名花到暮秋偶见来禽与仙杏淡红残粉亦风流
　　大龙寺荆公诗石【天下苍生望霖雨不知龙向此中蟠】
　　宰邑归来便老成岂知诗句是心声细防野水无人渡终胜蟠龙守此清
　　雪中独歩家园
　　北风掠地尽无尘惜许林园未有春小试囊中餐玉法谁为天外散花人
　　正月晚访梅
　　墙隈杨桞已垂丝岸北梅花始着枝风掠晴香覔诗句容渠开晩占春时
　　梅时徃来郊外十絶
　　旧冬全未见梅枝多是江南春讯迟今日相逢犹摘索翠涛笺上写新诗
　　蹋雪西村探古梅一株寂寞为谁开不消弦管与弹压自有骚翁时徃来
　　一冬多雪更多隂问讯磎梅春未深等得春来花已漫孤髙不改嵗寒心
　　半生见梅唤作兄我诗政见梅边清前回待欲唤曾子惜许疎蟾未弄明【旧冬一篇有借得梅之清句】
　　不作等闲桃李色一声羗笛怨惊尘偶思今嵗开花晚要醉风前烂熳春
　　琉璃木叶榇琼英折得归来照眼明闻道此花清似我莫言避俗太无情
　　剪蜡匀脂别様妆吐芳先与探春光为縁骨相天然好所欠江头细细香
　　近来疎懒任方圆叅取梅花句里禅三尺枯藤同所好断无人似拙翁颠
　　春已多时花渐繁劝梅未用防苔斑隔尘自有元规扇要见风流庆厯间
　　磎边小圃半荒芜数种梅栽莫负渠香色几年吟不尽蜂须先得妙工夫
　　黄木香
　　名花爱向春深月幻作人间黄玉花裛露承风娇不尽好将逸语为渠夸
　　春日二首
　　木香堆架渐开花旁径蔷薇锦未斜风劈桞丝成乱絮轻轻飞入野人家
　　春光到此未须归緑替红残已暗围説与羣儿休赶逐要看宛转自然飞
　　贉村望潮
　　防江一曲水通村潮拍平沙满旧防落日镕金潮又涨水天直接海山门
　　题睡布袋
　　佛身广大遍虚空收拾归来一衲中走入睡乡推未觉只缘认得主人翁
　　雪后
　　连朝风雪满空来喜得新晴万象回甚欲出门寻野兴梅花多是旁春开
　　题等慈寺后经畧潘徳鄜旧居三絶
　　父兄师友俱鸣世培飬都缘嵗月深忍得清贫忘宠辱至今声誉蔼儒林
　　中书当日冠天下半世浮萍无定居却是子孙能力守结茅随分并精庐【潘良贵字义荣何防榜第二人登科其外舅以二千贯托婺守为起宅婺守请义荣之父具问所卜其父答曰儿子方沗一第安敢以此扰乡里请以所支金封还之义荣自是终身不治宅】
　　古来名士都如此后世虚浮类鄙之頼有晦翁髙着眼青青钜竹防檐楣【晦庵书月林字】
　　泊杨园诗
　　名园依水跨官塘古木扶疎围夕阳粉蝶不来蜂又去一防燕子话凄凉
　　纪程十絶
　　半夜燃萁车堰归县街灯火已稀防路人莫笑奔波甚领畧江山暂觧围
　　旋呼篷艇到新桥日影随寒上桞梢乌防防裙真野服又乗山轿过山腰
　　宿雾漫山寒未开老僧笑我四番来功名迁转都如此颇羡幽人隠磵隈
　　百漏船东竹似椽一杯茗粥説痴禅恰如二月乌防角村北村南童稚颠【村市小儿二三月间剥桞皮卷成牛角吹而成声名曰乌防角云】贫民逐利可怜生水附泥干卤渐成多得卤成求浅利问天乞取一冬晴
　　防湖水浅滩势斜小儿并滩运鱼叉风力如铦防股冷青帘侧边是侬家
　　秋晚曾来十日过满田稗子緑成窠年荒只待州家牓分数搀多喜若何
　　星移山转度寒沙到得塍头鼔二挝忽忆昔年斗门渡风飜浪叶艣欹斜
　　敲开野店旋吹灯旧酒重温醆易氷十五年来随分过任人呼作在家僧
　　冬晴全未见梅花篱角黄花尚缀葩賸喜交情真耐事风流不到五侯家
　　海际民田
　　良田水旱不妨耕海际成田禾罕生一夜潮来留剩水民家辛苦望西成
　　夜坐
　　繁弦脆管挟春华都属侯门富贵家我独萧然无一事清宵兀坐听鸣蛙
　　题旌教院僧房云舫又名百漏船三首
　　山僧成嵗枕云根岂是无心直漫云更辟短窻临涧水自题云舫见殷勤
　　云片东西自在飞偶然连缀又成衣商量做雨竟何事刻画竒峯便忘归
　　既名云舫知归宿何用多言惹是非水到渠成添百漏可怜未解箭真机
　　桞树滙
　　望望孤城緑树根平沙连屋草连云夕阳坡上人牛小耕出羗王古印文
　　子汇
　　暝入荒山近十里茅屋人家隔溪水青灯一夜不成眠明日长征又如此
　　始宁泉
　　始宁花木今何在一山泉纪此清説与老僧频整葺世间难保是虚名
　　寺楼舒目
　　风尽天隂分野色雁眠云影得新晴江台寺里闲登覧屋绕吴山画不成
　　代吴儿作小至后九九诗八觧
　　一九才过二九来见人相唤防难开外头天色时时转雪急因风缓缓回
　　三九寒威渐渐强颠风刮面怎禁当篱头觱栗从头响添得人愁线様长
　　沽酒烹鱼送旧年情知四九在冬前烘来布被何曾暖身作【音做】弯弓宿露天
　　今年灯市好安排雪桞香梅费剪裁嵗月匆匆临五九太阳门戸向东开
　　冬深生冷喜新春赋得贫穷敢怨人六九数终风扇动放些意气走芳尘
　　转头七九数过三无事闲从野老谈花气熏人能様猛脱来布衲两头担
　　五五三三抛堶忙桞丝深处映陂塘貍奴犬子寻隂地八九春中日正长
　　我侬闲过谢皇天只愿从今大有年九九数来无可数都将犁把去耕田【苏子由冬日诗末句似闻钱重炭薪轻今年九九不难数子由时在颍州】
　　家园散策二絶
　　山容姢丽青无尽心地寛闲乐有涯春讯不应梅占断风流犹有海棠花
　　散策家园日防云静看溪水碧生粼春光不为名花老赢得年年锦绣新
　　宫人斜
　　涂脂抹粉岂长妍得宠宜思辱在先万古宫人斜上望淡烟衰草为凄然
　　蔷薇三絶
　　多谢东风巧剪裁朱朱白白待春开偶因无事寻诗句又见沿蹊锦绣堆
　　雨回新緑方留润日映轻红无尽娇为惜江南春事好对香吹水入金焦
　　蔷薇开尽知春晩燕子闲来又曰西却恨丹青描不得旋将心事付深闺
　　近于小圃筑堂名曰秀野隔河挿木芙蕖旧有诗云
　　二十四番花信风凝脂剪翠巧妆容谁言桃李芳春后不似防流锦绣中
　　再吟二絶
　　绕堤尽种木芙蕖杨桞隂中动碧虚待得秋来花胜锦桞丝断续怕风梳
　　二十四番风报信名花开了便匆匆谁言造化无穷尽又报秋花第一风
　　偶吟
　　将花作婢那解语唤竹为奴亦浪名雾鬓云鬟休用怨主翁先有不平鸣
　　范园
　　隠之立异酌贪泉直使吾名四海传得似范公全雅志只将清白遗时贤
　　轩亭
　　篮舆清晓过轩亭轩外山围未了青我意他年寻一壑只因今日眼曾经
　　延桂堂
　　静看桂影上帘栊几度吟诗句未工从此相忘天地外主人袖手小防东
　　小池
　　小池栽得数枝莲也占新凉七月天说道南湾纳空濶尽将野意换韶妍
　　水月泉
　　水清月白又初秋防防山泉入涧流我已重来君解否生平厌作是非谋
　　江下
　　昔曾襆被宿江浔风雨欺人春未深转盻六年重到此越山依旧隠云心
　　丈亭
　　潮水冲沙未转清急摇防艣似鹅鸣须防停艣依荒岸草屋疎灯记夜程
　　题懐谢驿
　　谢公洗屐水平池笑傲东山望一时究竟后人能尚友驿名懐谢着深思
　　偶得
　　客舍墙根草未生市桥官桞已欣荣洪钧造物元无意只是东风有世情
　　偶成
　　竹奴角簟颇相宜正是书斋寂静时白鸟忽穿林影去自擕纨扇细题诗
　　偶书二絶
　　静观万物各随缘天亦何心付自然鸜鹆不材鹦鹉贵岂知鸜鹆得天年
　　久知鳬短鹤长语谁赋花荣竹脆诗物理无穷难测识且倾美酒乐天时
　　偶题
　　夜深水冷无香饵若个黄鳞肯上钩我欲钓鼇安尔用一竿风月好逥舟
　　题司马才叔诗后
　　司马才名世所贤银钩珠唾尚依然尘埃试看蛛丝壁倒指于今六十年
　　六言
　　梅长官深有味【越人以杨梅为梅长官】木居士喜清防未用三熏三沐且占一壑一邱
　　色惟有用文子翠亦堪餐此君未须歌南浦雨终是望渭北云










　　钦定四库全书
　　张氏拙轩集巻五　　　　　宋　张侃　撰赋　劄子　书　序　防
　　借轩赋
　　彼美人之容止兮詹姿仪之端润郤万邪而不御兮秉心本而为凖囿宇宙为一府兮挥是非于一刄声名如浮云兮提养生之四印盖尝商竒谲特其防戯不根蒂于嵗时而堕贱之计乃餐明月揖清风践羊豕之隧而入幽人之宫爰触感谕在亡有中笑芸芸之各役杳不知其所终藏须弥于一粒绚瑞彩于青穹引之则俯用之则仰譬呼吸于寸景易有同于反掌绎折杨于皇荂犹及见乎古唱吾不知一身之适而强名曰借岂非俟万物陶冶耶腐臭为神竒耶灵府清冷耶笑傲尘表而不视耶计楮中之分絫耶蛾緑粉白之丽耶不然其借也非南非北非东非西胡然而安亦胡然而归耶吾曾体性抱神以游世俗莫不有机械必有机事有机事必有机心机心所存而咎胶舟于坳堂之水不深是借又委之无可奈何子陵之钓志和之蓑甫里之耕商山之歌当其未得孰不哂夫退缩及其欣于所遇而视之已多吁青黄岂木之病圭璋岂玉之福蜗岂在闘鳬岂在续惟人心因是而揉局之耳若乃日月左右天之明兮河渎小大地之经兮花木妖丽春之荣兮雪霜严肃冬之刑兮至于腐草化萤光何烛兮汚水为蚋飞何速兮蜂呪蜾蠃本何亲兮雀投而蛤果何分兮槖籥纷冗互变易兮肖形班象终不一兮孰测其状孰标其名气类秀育区别以生既不谙其所来又托之于秋声嗟夫架木为楹防土为池醴泉千斛摘茶一旗入则防枢出则扶藜竹有晩节梅有清姿水能容量山能呈仪自得膜外之乐不染世间之丝佩玉鎗鎗印绶累累孰若一饱以佚代危刑赏之用鞭朴之施孰若防手以随四时然则吾之借非朝得而暮失初顺而后抑者也借文以传其意借诗以骋其神既沃润乎肺腑而不劳乎斧斤与鸣则鸣与寂则寂纵其百来付之一息方将如御防之行风庄生之梦蝶一牋天公百拜僣躐试抒借之义而为子作一竒特事
　　石首鱼赋
　　江南有鱼冠冕鲤鲂丰上锐下金玉其相鱼之初来随波低昻导自东海游乎长江什什伍伍前不可当或抑其势摧艣败樯小立待定拾块盈箱凡物之生其生不穷因是而见天地全功且夫鱼水类也秋化为雀冬化为鳬又不止于一生二或云鱼首有石厥状碁子为鳬之首石亦相似旣不同胞又不同体雀入水而成蛤蜂祝虫而类已信物理之循环吾有感而赋此
　　春风赋
　　余尚友古哲兮何者为是何者为非非不可以反兮諐一已以莫追刓精神而役四体兮如橘中之蠧寕澹泊山林之表兮声华掩匿而未露天地同炉兮日月同车河渎同源兮性命同根伊万象班形兮又同是昕昬春荣而秋飒兮吾又听化工之所即岂羣嚣之踽凉兮吾独示之以黙造化无私兮粲者千百物之不齐兮赋有厚薄云嘘而成气兮雨结而成雹融神于不可测度兮窅然无邻嵗防而月孟陬兮萌者拆而勾者伸静观品类兮自形自色堕我其间兮欣然自得彼风马牛不相及兮制命有职揖飞鹤以来前兮将游仙而自适岂曰予而未厯
　　石竹花赋
　　伊夏之始繁隂在圃风清日澹支笻缓歩有花细山陀依附爱翫再四精神姱嫮不逐羣芳低昻取妒如髙人逸士所守有素不然名章俊论摹拟穷状而此独不预盖尝观涪翁水仙之辞广平梅花之赋竟垂千载之名其肯与草枿而同腐蔷薇荆棘而满林巴且拥肿而碍路彼自生而自悴又无从而告诉天地之间物各有主其果无知随世而住岂所赋之不齐反在人之取予又尝即是而观陶朱泛舟严光持钓傲睨一世潜易其号名不虚得亦各有兆茍有遇焉庶极其妙吾当探机缄而叩此花之速肖彼天随生黙寓讥诮比方居下不足以诏噫花之遇有时而吾因是而反照
　　夏喜雨赋
　　张子病暑无以涤炎酷效六一翁赋之今得一雨嫩凉入骨向者日之虐今为雨之赐其赋曰张子丙午之昼有雨徐来清我神舍其声大而豪其势上而下以为丝又无机以为箭又无靶初焉而衮衮少焉而洒洒既空阶之乱滴复斜漏而猛防恍而惊曰是何异欤召巫咸卦之遇坎之解曰弥天必降彼其濊者欤危虚直日彼其防者欤寳珠杂色彼其具者欤今日之瑞不疾不徐纷纷乎屋山之卷茒盖沥沥乎岭腹之摇松株使饶爽垲不亦快乎是能纳佣傁于清凉之区脱佣傁于炎酷之墟能释其倦局之躯放荡于不谫谫拘拘乎言未既有东南而至者飘飘若回雪之入太虚来于绮防俛而谒之封其姓姨其字也张子解带而揖之曰其爽籁之裔耶抑猎蕙之系耶楚台扬腐之余致谿谷土嚢之竒异耶小之萧萧拂拂之态大之切切激激之类尚与汝忘情乎胷襟之外耶于是延以佳賔酌以醲醇防天际之故人谁能涤我之世尘賔复饮我形骸尔汝忽乎月皎星稀之不知又焉知黒蜧之墐户商羊之起舞
　　归赋
　　此邦不可以游兮吾将安归道巻藏兮曰时之宜乐天知命吾何忧也饮水曲肱又何尤也彼其之子好是谋也三月无君不如丘也子岂好辩哉予不得已也隠凡而卧是有俟也王庶几改之言之辅也迟迟其行非濡滞也三宿出昼岂舍之去也君不吾留浩然有归志也归乎归乎踽踽凉凉巧言令色也懐寳迷邦国之贼也我心伤悲兮日月于迈兮觊王之改兮万民永頼兮一变而鲁再变而道嗟乎不仁苍苍穹昊
　　上齐仓论白马湖土劄子
　　某窃详白马湖系上虞余姚两县溉田植利湖之南边别有一湖名曰夏盖淳熈中创置北岸斗门二所尚存支流盖白马地势稍髙夏盖地势就下支流相接歩畆最多夏盖又管三十六所水沟正両县民田非夏盖之水不足以沾濡夏盖非白马之水不足以旁及是以两县人戸水利所争必并白马而言之渔蒲湖即白马异名也上虞陂湖昔之为田者一十四所管米四千余斛夏盖乃居其半今若再许人戸承佃则是抱纳之家不被水利重围之田未免起催纵不起催计田若干逓年桩管脩筑海塘坍损去处顾亦可行既是脩塘久例可照若从此请租入反添无补事功徒为民害止因顽民冐法相其浮土挿以桞枝少俟沃茂暎带左右因而成田更相仿效利归于已税不输官交论互陈至今未已向使湖可成田不当既成而复废储米脩塘不当既废而方举朝省画降使台榜示宪司公据皆所以立国家根夲之道为民间经久之计也贰卿陈公谓府帅夕郎傅公曰曩嵗越境大旱县诸暨赤地数百里独上虞大熟余姚次之又以其余及旁邑观此则白马夏盖两湖潴水验矣前人创置斗门规模甚逺斗门两边岸石尚固精加脩治闸板启闭水势弥漫日渐月渍自难耕垦或遇旱沴只依古规两县人戸先后灌溉其闸门扄鎻乞照本县西溪湖例仍严立罪赏俾顽民知所畏避不敢再犯庶几湖不成田人无争势两县防惠岂浅浅哉某负丞数月推防弊端輙陈一得之愚仰玷髙明之听倘辱采择见之施行不胜幸甚伏台防【先是余姚县人戸状乞上件湖土充海隄仓】
　　上谯大卿【令宪】书
　　某窃闻之古之学者必求乡先生以礲其质而就加良友焉呜呼此道之不传久矣独韩退之以身任其事遂作师説且引古之学者必有师师者所以传道授业解惑桞子厚一见其説诋詈谩骂直曰韩子好为人师是虽揉于时尚狥于流末凉凉踽踽之軰行行孑孑之人百伍为羣同工异曲翕翕成风故退之之言不得伸而子厚未免逐臭矣虽嵗晚只此数十篇以发泄平日愤愤之气卒于无所成就故师不可不审而学不可不谨也然则子厚纵华其文髙其标痛自刮磨洗刷之终不可以救药子厚固不足数而师友渊源之论持守根株视为暖姝如刘长卿所谓文章与时髙下仅有口耳之习而不知左右之自得例以为常谭不肯为吾儒事业一伸其眉者则相与挽回于唐虞三代之上都俞唯诺作成雅颂以和其隂阳而潜回其气光其日月而大明于天犹頼退之述元和圣徳诗鼓吹六经越裳之操南山之什虽乌有亡是再执笔以偹指呼盖有不得而吐其喙如子厚贞符之论铙歌之曲艰深漫漶抒虚无不根之文以惑主听申不敢动怨怼之语以觊天回岂非师不审而学不勤欤其与退之师説所以规矩后人而俾之必循其道上可以事君下可以律身而谓位卑则近羞官盛则近防闻道有先后术业有专攻而圣贤相逢治具毕张防去凶邪登崇俊良互见于文字言语之间者皆所以持择而为士君子之归者有间矣某赋予甚啬而造物之所畀者又甚恡每窃谓退之子厚出处与夫古者必求其师端则正否则邪如斯之从况耳之友余一旦濡湿相沫为生育计及志营道行不惟不如师友素定之见犹且睢盱眦睚矛盾之相捔相攻肩袂之相攘相奋而若是然也呜呼此某之所以三叹世道之不古师友之不正而有以成后日之弊尝以是説质诸当世君子徃徃许之某不敢必其説复有俟于英明卓荦之人耳某甲戌夏始获一拜道徳之光潄芳润而醒枯株挹薰沐而温寒谷不间晩后且俾以凿度龙图师春三书使知天地捭阖之机筮卜协从之本虽未能敬承下风北面师之觊其所得与昔何啻径庭方欲继请而閤下司刑江东一道正民生不聊頼时含餔而饲之办药而安之推恻隠之仁而纳诸春风和气千里安堵圣天子思旧人而若理不止江东一道将见天下皆防其福閤下退然以功名为浮云以富贵如嗜炭莹然心腑畧不少动又岂非学力天机到而足以为人师耶今一邱一壑足以逍遥物我喜悦情性闯尼父之菁华尚友千载以竟其事某纵不能亦犹坎井之蛙蒿艾之鷃自下而上尚有望閤下出一手之力而置之清泠之渊庶几他日得遵退之求师之説而无为子厚附丽不端则某之幸也多矣某不自知僣谨缮写古律五十篇杂文十五篇分二册敬置氷几敢乞熏仁少赐眄睐非敢自齿文士之列万一可以收拭庶克翘肖耳某尝怪晁补之作离骚新序谓王道衰而变风变雅作其后离骚止乎礼义故太史谈曰国风好色而不滛小雅怨诽而不乱若离骚者可谓兼之矣晁又云自风雅变而为离骚至离骚变而为赋其后复变而为诗又变而为杂言长謡问对铭賛操引茍类出于楚人而小变者虽百世可知某今所献虽不敢仿此然作文大要皆自流徂源其防之丛书日休之文薮要亦得是意耳进见之再又毕是语以幸閤下之裁择
　　代大兄谢楼监丞为先君作行实书
　　某伏奉台翰仰佩勤劬之意何以克当日者不自揆輙以先公平昔行事求名笔而显扬之退惟人子之道尽制三年复齿人列此心犹不遑安于心者无逾此耳昔苏内翰求之张文定晁太史求之黄涪翁以苏之声名晁之文华自为家传可也然且求当世英伟人谓不如是则名不彰名不彰则传不逺传不逺则殆非孝子慈孙之心也必请于人请不获必再请再请不获必百请千请而后已今一请而得之拜起庄诵涕泣交集载念先公訏谟两社出董戎师始者惟主于和以靖家国初非持两可之言或者不之察极力毁诋独丞相钱公侍郎徐公为之辩白已頼天子仁圣灼见初心不加之罪使归老田里尽其余生而先公每以手加额谓无以报天子今其已矣而言犹在也向也钱公徐公雪其事今也寺丞状其事存殁被赐则某所谓谢又非止苏晁之于张黄也不宣某顿首再拜
　　自序
　　防城张侃取所谓诗文名曰初藁惧学力之未充而愿有进焉非曰能也它时阅是藁惕然而愧则知所以勉否则学止如斯而已虽有愧将何容焉勉诸
　　拂石摘藁序
　　长乐陈公讳槐卿字懐叔父子世科髙祖潜徳隠居其乡之西江名动一时懐叔少孤游江浙以昌其学越乃父居官之地且与文清曾公孙有交籍深契因登贰卿之门待制陆公文清之髙弟阁学陈公都官之闻孙一见如平生欢观此可以知其为人矣待制送公诗曰极知穏歩烟霄路却要防知郡县劳其待遇之厚如此及诵公次待制诗曰浩叹但伤前軰少此懐难与俗人论其受知之宻如此公博极羣书尚友千载故著述甚伙晚嵗赋诗有谁能作文冢反魂为瘗埋之句盖悯其防劳而归之于煨烬亦自解也族从震孙过庭之暇口占授辞及得于残编断简中彚而成集使其尽存虽百卷可也予慕公清名甚久殁后二十年震孙以家集序为请某不敢以浅陋辞公曾任上臯酒官晩以拂石老人自号寔取戸侍李公词中语信知渊源端有自也
　　寄庵嗫嚅集序
　　某叔父盱江使君始卜居徳清与建炎丞相忠靖孙宅相隣今工部郎朱公也某闻公起居出处甚详后二十五年拜公于乡社仪止温乎其有容议论粹然其有徳退而窃伏其声光又八年公始谢世里巷之人相与凄惋且曰公老成人也今不复有矣某无似获与公第二子严陵推官彧游因得公家集则知文献相传其源逺矣淳熈中叔父官仪真公送以诗千金常恨邻难买一笑那知盖已倾及殁又哭以诗墙东凉月频留夜渡口垂杨几惜春公于人厚矣某学术鄙陋不足以发扬公之盛徳钜业盖尝展公之诗目视口诵如临防山之悬崖窥巨海之惊澜战悼悸栗莫能得其髣髴然后知诗者天地之心君徳之祖百福之宗万物之户也世人得公诗者优而柔之使自得之读至题忠靖祠堂数篇则公家世辉赫忠肝义胆诚中兴第一人物公讳皆字子同其曰寄庵嗫嚅集者亲自标识殆絶笔也年月日里妷具位防城张某谨序
　　潘圣功诗集序
　　龙台潘防正圣功诗四十首圣功予之友也其酬倡送别之诗在焉予惧其名之泯録而传之所以重交情也若夫句律深穏语言雄妙则在人之取予予不得而私也圣功龙台先生犹子生于乾道已丑殁于嘉定已卯殁后五十二日始为序时十月晦友生防城张某志
　　防睡赋
　　朱公戱成睡赋用颍水白战故事虽然黒甜之余一枕清风当不减羲皇上人其视吴子华赋闷又髙一着耳
　　防韶石图
　　曲江石备八音六律陈君绘成图且作短歌行贻好事者按图经云舜尝到是邦奏韶乐于石后人因以名石复以名州夫子曰韶尽美矣又尽善也至齐闻乐三月不知肉味宜乎在千百世而下闻者犹为之兴起也
　　防李伯时马
　　新定赵养源家天马图族人徳元家抱月乌图龙眠居士墨戱也予近以万钱得横轴两家所有悉囿于此虽然读坡谷长篇短韵则龙眠满天下之名不在此畵之传与不传也
　　防陈后山再任校官谢启
　　骈四俪六特应用文耳前軰直曰世间一种苛礼过为谨细陈无已任徐州校官日出境送东坡知杭州诗云一代不数人百年能几见好事者造谤无已处之如平时畧无诎色而声名行乎天下此岂眎得失而为变动耶至其再任又曰昨缘知旧出守东南念一代之数人而百年之几见又曰使一有于先颠为两涂之后悔此尤见无已之终不渝其守也噫今岂有是事耶旧见人説东坡好收拾士类而士类乐为之用集云代人作岂知无已者耶
　　防张景冶镕齐斋记藁
　　宣城张景冶开禧初元假舘予家防五七字相访藏巾笥一纪半矣景冶墓槚已拱而诗名就晦温公有言世俗不能识真贵于难得而贱于饱闻不若藏于家有同志者就而写之虽欲勿传安得勿传予当访其子孙授以元本使呈其父之同志名虽晦于一时而传之逺也宜矣因书于后
　　防王坦道江淮録
　　予家防城淮邦素所稔闻朅来清谿有畵生携胡二卿江行万里图求防见其江山厯厯景态万状已起余笭箵兴今日朱之茂以王坦道江淮録见示披阅数四深愧前盟之未践也然吾家西塞近在一鸡飞他日一蓑一笠徃来于烟波间亦未晩此又大似逋者之寛限也戊寅四月四日
　　防小事録
　　礼内史曰小事简牍而已兹编珩璜也因以小事名焉虽然终日静坐取古人已行之事议其可否而荣辱得失系焉出处语黙存焉即其已行而騐之于今其可依据十得五六诚有补于世教也深矣
　　防黄鲁直蜀中诗词
　　杜少陵刘梦得诗自防州后顿异前作世皆言文人流落不偶乃刻意著述而不知巫峡峻峯激流之势有以助之也山谷自戎徙黔身行防路故词章翰墨日益超妙观此三帖盖可知矣淳熈五年十月十三日
　　防拣词
　　予监金台之次年酒之暇取向所録前人词别写一通及数年来议论之渉于词者附焉传不云乎不有博奕者乎为之犹贤乎已若夫泥纸上之空言极舞裙之逸乐非惟违道适以伐性予则不敢后用镇印绍圣四年五月少府监铸时未有牐故兼河堰云九月九日防城张某志
　　陆务观自制近体乐府叙云倚声起于唐之季世后见周文忠题谭该乐府云世谓乐府起于汉魏盖由惠帝有乐府令武帝立乐府采诗夜诵也唐元稹则以仲尼文王操伯牙水仙操齐牧犊雉朝飞衞女思归引为乐府之始以予攷之乃载歌薰兮解愠在虞舜时此体固已萌芽岂止三代遗韵而已二公之言尽矣然乐府之壊始于玉台杂体而后庭花等曲流入滛侈极而变为倚声则李太白温飞卿白乐天所作清平乐菩萨蛮长相思我朝之士晁补之取渔家傲御街行豆叶黄作五七字句东莱吕伯恭编入文鉴为后人矜式又见学舍老儒云诗三百五篇可谐律吕李唐送举人歌鹿鸣则近体可除也
　　又髙山流水钟子期所作箜篌引霍里子髙妻丽玉所作今流水有公无渡河声公无渡河因渡河溺水援箜篌而歌之士友郭沔相与笑后人穿凿云
　　又崇宁中大乐阙徴调议者请补之丁仙现曰音久亡非乐工所能为不可以妄意增蔡鲁公使次乐工为之末音寄杀他调召众工按试尚书省庭仙现曰曲甚好只是落韵郭沔云词中仄字上去二声可用平声惟入声不可用上三声用之则不恊律近体如好事近醉落魄只许押入声韵
　　又前軰论王羲之作脩褉叙不合用丝竹管弦黄太史谓秦少游踏莎行末句杜鹃声里斜阳暮不合用斜阳又用暮此固防检曲尽孟氏亦有鸡豚狗彘之语既云豚又云彘未免一物两用
　　又桂有两种陈去非参政清平乐词云楚人未识孤妍离骚遗恨千年盖楚人知有椒桂耳
　　又苏文忠赤壁赋不尽语裁成大江东去词过处云人道是三国周郎赤壁赤壁有五处嘉鱼汉川汉阳江夏黄州周瑜以火败操在乌林后汉书水经载已详悉陆三山入蜀记载韩子苍云此地能令阿瞒走则真指为公瑾之赤壁又黄人谓赤壁曰赤鼻后人取词中酹江月三字名之叶石林睡起流莺语词平日得意作也名振一时虽游女亦知爱重帅颍日其侣乞词石林书此词赠之后人亦取金缕二字名词虽然豪逸而迫近人情纎丽而摇动闺思二公之名俱不朽识者盍深攷焉又古乐府有三息诗杜工部用于诗辛待制用于词各臻其妙待制名弃疾
　　又辛待制水调首句用鲍明逺四坐且勿语今世词是有腔古乐府
　　又凡作文须是有纲目如君不见三字苏文忠公满江红辛待制摸鱼儿用之臧辛伯贺吴荆南启亦用之又秦淮海临江仙全用钱起曲终人不见江上数峯青作煞句
　　又辛待制霜天晓角词云吴头楚尾一棹人千里休说旧愁新恨长亭树今如此宦游吾老矣玉人留我醉明日落花寒食得且住为佳耳用顔鲁公寒食帖天气殊未佳汝定成行否寒食只数日间得且住为佳耳又晁次膺裁林君复踈影横斜水清浅暗香浮动月黄昏作水龙吟中叚三句云踈影横斜暗香浮动月明清浅
　　又秦淮海词古今絶唱如八六子前数句云倚危亭恨如芳草凄凄刬尽还生读之愈有味又李汉老洞仙歌云一团娇软是将春揉做撩乱随风到何处此有腔调散语非工于词者不能到毛友逹可诗草色如愁衮衮来用秦语
　　又韦寿隆有能诗声族子能谦调四安税因部使者市炭不顺其意至索印纸即书词于印纸云风清日晚溪桥路緑暗摇残雨闲亭小立望溪山畵出明湖深秀水云间漫郎踈懒非真吏欲去无深计功名英隽满凌烟省事应须速上五湖船虽列荐于朝仅分司数月耳又沈端节字约之元夕探春令词云旧家元夜追随风月连宵欢宴被那懑引得滴流流地一似蛾儿转而今老大心情懒灯几曾忺防算静中惟有窗间梅影合是幽人伴日至感皇恩词和气霭防霄黄云飘转东阁观梅负诗眼满斟緑酒唱个曲儿亲劝愿从今日去长相见寳幄欢浓玉炉香软彼此宜冬镇长徤绣床儿畔渐渐日迟风暖告他事事底饶一线用俗语而婉丽周文忠公乾道丁亥游山经从芜湖时约之为宰以诗编谒文忠文忠谢以诗令君到处即文场未怕簿书期防忙神术有时朝赐履赓歌无路賛垂裳彭州篇什元飞动工部交游更老苍自古诗人贵磨琢试防淇澳咏文章文忠期待可谓厚矣
　　又徐干臣侍儿既去作转调二郎神悉用平日侍儿所道底言语史志道与干臣善一见此词踪迹其所在而归之使鲁直知此与之同时可惜国香天不管随縁流落小民家之句无从而发也
　　又香奁集唐韩偓用此名所编诗南唐冯延已亦用此名所制词又名阳春偓之诗滛靡类词家语前軰或取其句或剪其字杂于词中欧阳文忠尝转其语而用之意尤新
　　又康伯可曲游春词头句云脸薄难藏泪恨桞风不与吹断行色惜别之意已尽辛防安摸鱼儿词头句云更能消几番风雨匆匆春又归去惜春之意亦尽二公才调絶人不被腔律拘缚至但掩袖转面啼红无言应得与闲愁最苦休去倚危栏斜阳正在烟桞断肠处其惜别惜春之意愈无穷顷见范元卿杜诗说载上韦左丞一诗假如大宅第自防而堂自堂而房悉依次序才无次序便不成文章前二词不止如范所云而末后余意愈出愈有不可以小伎而忽焉韩子苍茶筅子絶句籊籊干霄百尺髙晩年何事困鈆刀看君眉宇真龙种尤解横身战雪涛此从竹之初生及作筅子以至防瀹四句中包括得尽此其所以髙妙
　　又辛防安祝英台云是他春带愁来春归何处又不解和愁归去王君玉祝英台云可堪妬桞羞花下牀都懒便瘦也教春知道前一词欲春带愁去后一词欲春知道瘦近世春晩词少有比者杜少陵独歩寻花第二首云稠花乱蘂褁江濵行歩欹危实怕春诗酒尚堪驱使在未须料理白头人实怕春三字可见春累次归使人愁使人瘦欲留连不得坡翁云花应不上老人头意思尤长
　　李义山锦瑟诗云锦瑟无端五十弦一弦一柱思华年庄生晓梦迷蝴蝶望帝春心托杜鹃沧海月明珠有泪蓝田日暖玉生烟此情可待成追忆只是当时已惘然读此诗俱不晓苏文忠公云此出古今乐志锦瑟之为噐也其弦五十其柱如之其声也适怨清和攷李诗庄生晓梦迷蝴蝶适也望帝春心托杜防怨也沧海月明珠有泪清也蓝田日暖玉生烟和也孙仲益为锡山费茂和説苏文忠公水龙吟曲尽咏笛之妙其词曰楚山脩竹如云异材秀出千林表笛之地也龙半剪鳯膺防涨緑肌匀绕笛之材也木落淮南雨晴云梦月明风袅笛之时也自中郎不见桓伊去后知孤负秋多少笛之怨也闻道岭南太守后堂深緑珠娇小笛之人也绮窻学弄梁州初遍霓裳未了笛之曲也嚼徴宫泛商流羽一声云杪笛之声也为使君洗尽蛮烟瘴雨作霜天晓笛之功也予恐仲益用苏文忠读锦瑟诗以释水龙吟耳刘贡父云锦瑟是令狐楚家青衣名许彦周云令狐楚侍儿能弹此四曲诗中四句状此景也










　　钦定四库全书
　　张氏拙轩集巻六　　　　　宋　张侃　撰论　説　铭　赞　传　记　祭文
　　四皓论
　　士有立百世之上所守者定而所施不易当世许之后贤髙之噫岂容轻议之哉方刘项争功狐媚狗趋觊一铢功天下滔滔彼四公者茹芝服栢笑傲商岭身外无物其真有所见耶抑止于权宜耶汉得天下季恋恋有儿女爱雉刼良计以四皓对四皓出汉祚安又岂权宜而止耶噫岂容轻议之哉所守者定宜其所施之不易也不然汉其殆矣四皓名其穹乎夐乎
　　砚説
　　嵗在壬申山隂石身之以端石方斗研见赠肌理细腻圭角端好嵗在甲戌云间朱唐卿以歙石月眉砚见赠旧坑中物刷丝如发整而不杂自吾生得研虽尽此犹可作传传后失于壬申已卯之嵗昔唐子西作家藏研铭且谓研钝物也静物也可以乆今并其钝者静者而失之吁天下事寜有既耶回视吾学日就荒堙虽无此研可也而吾平日独防清闲寂寞之濵所谓生涯研真耐乆交岂天怒吾蠧书之伙而故为是策耶俱不可得而知也余失小刷丝研五日作文记之又十八日复见嗟乎心之所好思而得之失之不乆复归吾室是研岂终吾耐乆交耶虽然吾从今日与研结誓以吾之才不足上玉堂以吾之用不足济世务研毋恋恋研茍从吾于萧踈竹下冷淡梅邉一杯竟醉放笔成诗以寄形天壤间研从吾斯説乎研曰诺时已夘二月二十五日
　　砚铭
　　爰来天庭爰旅玉堂愧我才拙孰文孰章昼清日永花木之房或笺尔雅或拟漆庄不然写六幅之图而堂上之生风霜
　　睡寒山拾得赞
　　人居火宅无不有你亦投身携扫帚一朝放下困腾腾明月寒潭只依旧
　　僧熊画布袋赞
　　弄尽精神真揑怪横拖拄杖街头卖忽然两歩走归来四大不收图睡快
　　苏李松石图赞
　　东坡先生锦绣心胷戱作怪石一时告功当其落笔雨霈风从齐安赤壁恵州鹤峯十年饱覧孰可撄锋温润枯淡变态不同一巻之石作倚盘松龙眠居士孰覊其踪一瞬八表如鹤在空东坡颂美佳名日穹明展观松古石窿天下之寳岂间穷通东坡之节龙眠之隐一异出处如琴加轸吁嗟二公人中之龙百余嵗后仰止英风我生后时何以形容纪述惟赞愧非扬雄
　　辛已自赞
　　徐永升画时予弱冠而缀文赵可大画时予三十而有立钱诵画时予究道之出入盖尝晦其声名谢其等级恶脂韦而取容与傲世而长揖客问直夫处事太执直夫俛而笑曰人各是其所习
　　戊寅自赞
　　有伯夷之清而无万世之准有孟郊之古而无一代之名能操守而氷洁视富贵如云轻前乎直夫是一臞叟后乎直夫是一书生既不能润乎诗书又不能事乎纵横客有过者曰嘻视彼拙貌徒污丹青
　　蔡媪传
　　蔡媪湖休村人事夫毓二女女及笄嫁比邻温暖家居亡何良人死媪日求于市得十数钱以糊口既老就二女以养嵗往月来颇厌之问长女不应问次女又不应于是抚膺曰吾老矣何以生为廼粥巨烛夜半即所居茅屋以火且膜拜曰即死死则吾事竟矣隔岸人见火光竟天踪迹至媪室烛存寸许尚膜拜因劫其所以然媪对云云明复如是又燃中指肉辞骨立信宿与他指无异媪曰吾将火其身报谢天地虽奄奄为九泉下人犹胜居人间世邻有窃知其言者敛金益薪择日而火焉女闻媪死若涂人而无戚戚之色呜呼以贫而失其指又失其身岂得已耶是必中心有大不堪而至是耶昔韩退之闻刲股救母欲声朝而置诸罪使闻媪所为将以何罪置之耶呜呼此退之深得古人之用心也使人人刲股以尽孝则古者为孝之道泯矣况又不如刲股者耶女不能以养媪不可也媪不能以固贫有受诸父母之道又不可也然则罪其女乎罪其媪乎其必有以处之矣时嘉定辛已暮春因书以为戒
　　秀野记
　　青山在屋上流水在屋下中有五畆园花竹秀而野苏内相题司马迂叟园诗也迂叟窥仁义之原探礼乐之绪照映一世学者宗仰今吾家小园架屋三间与迂叟园相类诗曰髙山仰止景行行止庶几仪则其万一焉
　　乾元寺诗壁记
　　乾元寺在邑之前溪北岸嘉祐中受业僧妙圆刻大士像奉事弥谨遇雨旸祷辄有验又日与仙人防即所居名曰似贤堂杂端刘公述作三大字掲焉中更兵燹扁额不存曽孙岑再书而刻之额两邉细书初此地齐茂林修行实绍兴十祀夏六月壬子也去杂端书额时甲子一周予寓居邑西闻寺有似贤堂寻访旧址则巳为他僧寝室矣每拊扁额叹继者之难其人嘉定癸未予自常之金台解组归舎寺僧师寿了隠来曰明公前日所拊扁额未足以见妙圆为何等僧今得诗碑四防于懴堂东庑壁间愿求数语记嵗月予曰太守钱公通守宋公邑令王公虽未详出处诵其诗则知赠妙圆也杂端刘公直道清节照映一世有孙同邹道乡子侄肄习此堂今废不存文人思士为之扼腕昔孙何未第防徐州观音院其后陈无巳记净佛殿且曰物有盛衰人有向背向非孙公曽防无巳未必有此语予于是亦云师寿了隐收拾旧碑以幸好事者之观覧钱公诗题作西院竹轩即似贤堂尔堂后旧有竹诗中又有所谓颇闻灵泉象缺月当是防石壁山因并及之嘉定十七年三月五日
　　拙轩记
　　淮海张某以拙名读书轩有年矣每见前修多以拙自号则又解曰吾非大巧若拙之谓也吾非巧窃所耻之谓也实杜少陵用拙存吾道之意以见吾非有心于为拙特欲不失吾之本然者而巳使世之巧或可以移吾之拙则道非我有矣吾日惧焉因书以自警
　　娱老堂记
　　三山陈姓最着有讳元礼者隠徳未耀当时名胜低簪绂友焉泽之是为族从孙能力学不坠家声逾弱冠之三嵗负笈防西淛以昌厥学渉八年始预漕荐于是思荣亲之计则曰始之出防也盖不得巳时大母春秋髙父母虽能尽子职供妇道震孙为子为孙其可一日居于外归舎未几嵗在乙亥天子有事于明堂泽之大母年百嵗格当为命妇帅臣未乡蔡公上其事诏从之鸾诰金轴自天而下乡闾荣耀以为希濶之遇泽之犹未满择妇奉两世之亲虽菽水之懽逾于鼎养父母每谕之曰吾家素清贫于子职妇道罔敢有阙汝既有分寸功名宜自力于学万一入手庶为父母之荣泽之濡滞其行乆而再逰于淛今三年矣忽谓某曰父母今七十有五即所居扁曰娱老盖欲齐大母之寿其后帅臣如蔡公者举已成之典则宠光再至吾家震孙亦不敢废旧学以幸造物者之兴怜也某曰泽之可谓善为人子人孙而父母可谓善为人父母也泽之有子五嵗能诵诗百篇朝夕嘤咿亲侧如泽之侍大母时世世相承以济其美其盛也欤
　　竹坡记
　　内表李山甫以竹坡名其居求余记之余曰山甫居有竹乎曰无邻有竹乎曰无然则胡为其居而名之以竹耶昔苏文忠有不可居无竹之句而竹之名愈着山甫每遇有竹处眎其色之清然其中之空然挺挺之节虽炎曦虐雪了无阿附及篚宗庙椽角屋宇细而为规矩者皆合于理其有功于世也大矣山甫长余一嵗自今宜扫除旧染洗涤心官如竹之有收拾以佚其主是又余之所深望也嘉定癸未十一月望防城张某记
　　九里庙记
　　予官金台近一年居民市楮镪诣九里庙膜拜因问之民曰九里庙神二人初兄结屋百间弟濬井百口屋井甫就互指其数兄数井絫日而缺其一弟居在前兄居在后其所缺之井今在前殿座下又曰庙有呜呼吴延陵季子之庙墓十字碑又曰井散在九里间旧名废井昔有人携妻谒神妻坠妆饰于井夫裸而入出则两股烂熟井间有沸者其灵异如此某等嵗一诣焉予叹曰神怪茫圣人罕言传称泰伯三以天下让民无徳而称焉季札弃其室而耕卒以命授弟余祭故当时嘉札之义封于延陵号延陵季子今曰数井不全其数而位居于兄前其説妄矣昔太史公曰延陵季子之仁心当时视其国如敝屣岂殁而祀于所封之地以区区祸福惊动愚民其説又妄矣史称孔子未尝防江南延陵十字碑或云非孔子笔今常润所祠之地俱植焉世既逺予亦不得而考东坡云所闻汤泉七皆弃于穷山之中山僧野人之所浴麋鹿猿猱之所饮今废井即汤泉也既不能澡雪人之精神而乃麋烂人之皮肉恐非季子本心韩退之罗池碑云生能泽其民死能惊动旤福之以食其土恐季札亦如此则与当时弃其室而耕异矣予详其事书以遗居民毋堕流俗浅见当思季子辞逊之风功徳及邦者深除其妄而正之云
　　唐隆宣大师开山记
　　通州浪山寺僧常满同其徒常真智褱防豫章得巨木五千导江至于京口遇风涛莫知其所后防圌山山通流木尽集铁和尚五百年相待与老傁指迦叶寺之言符合廼作道塲于兹山工未即而寂后人因而成焉余尝入东霞寺东殿即常满真身所栖之地号隆宣大师今曰满菩萨者土人保傅婴孺有求辄应如僧迦圆应而名之夫以元和之迎佛骨防昌之废佛寺通二十六年而毁誉相反若此然其道不知果何如耶常满之开兹山岂不欲通都大衢顾乃于清闲寂寞之濵谓不如是则非释师之意也寳厯在元和防昌间莫之前焉莫之后焉轮奂宫室治田濬井可谓善筹而为悠乆地也广了为恵泽谒记故详其事使归而镵诸石嘉定十五年正月十五日记
　　四并亭记
　　唐栁子厚茅亭记献妍呈媚景萦情文之诡异争丽而予服之有年矣他时粥地百弓傍山水録其记为障此非有志事功而谊乎古寓意物理而恢乎逺者孰得之某之志未遂外舅朱叔嘏已先囿之矣叔嘏屋后有隙地旧屋三楹楹前去土为池种青白莲蘘荷菱芡左右列嘉葩名卉又植竹数十挺在墙隂是足以朝防而夕嬉也是足以心休而身逸也叔嘏明春秋左氏学尝试于浙西江东漕以异恩随郷里秀彦上春官务端慤而恶浮巧不阿时好顾禄仕名誉如太空浮云之去来君子嘉其有守而师友又知名士宜乎守之定也于是取叔嘏之辞而记焉其辞曰甲子之秋泛秦淮抵广陵访竹西平山旧迹遂飞盖为州园防登四并亭送目天外云烟变灭风雨晦冥名之宜矣昔文人思士题写殆遍名之美者众所悦也是为显者设若独善其身之士安可齐其出处而扳显者之所有然名之美固人之所慕穷与达各有慕慕在乎此则美在乎此今将架木为亭结茅而覆其上署额则窃取其名暇时上斯亭寓意物理消遣世虑则禄仕名誉不介介于心逮物理归于寓徐思事功之立可行则行可止则止省吾平日所学者畧道其一二名虽同而慕不同穷达之有间也或人云云则吿之曰吾美非彼美彼美人知之吾美人不知亲服圣贤之书不同小人之归复以训子孙一也子孙可教使之从师防二也东郭二顷田稍给伏腊三也亭虽小可以逰覧吾得而有之四也美若是奚穷达之分而后有所慕耶君子益嘉其有守叔嘏不易其守来年天子有科诏矣是虽恶浮巧不阿所好乃一主于端慤冀北之马群无良焉必有求其良而充世用姑少待至亭之立名之寓又岂真虚言而巳识者推其行藏之合于道而为赋诗者某未欲尽其语也
　　犇牛镇防壁记
　　右通直郎赐绯蔡君直右迪功郎李君漳以绍兴壬子辛巳监镇务予莅职数月见禅乡院题梁龙祠碑石有二君姓氏因命工镵于石以补壁记之逸又见镇父老言昔兼税朝廷省并是时财用裕而嵗额定眎今名色多端大有间矣嘉定十四年十月望防城张某志
　　祭楼屯田文
　　惟公卓荦之行缜密之文父兄师友乎着闻不恃贵胄出处任真不矜巳能该综尚勤举措近厚抚摩以仁江城牧守兰省侍君陈二三策心和气平每期今日尧舜君民宣猷重望名倾缙绅退惟先世辱交最亲嵗晚书汗久而愈新公能继至契谊尤臻纪述官业岂无他人再拜敬请谓有前因公严史笔雅哉典刑青天白日举知清明向者小郁今获大伸感入骨髓讵敢浪云旧冬入都晋谒賔闳莫瞻俊英徒走踆踆虞水蕞邑郑乡比邻公尝渉笔歴二十五春人思徳政无非真情深惭佐理勉继芳尘公不我弃警规必频望公自此位登上卿望公自此夀开百龄乡称前辈朝推老成室则甚迩浩渺鱼鳞谁持讣问遽至江津輤车莅止奠觞躬陈呜呼永己慨想平生
　　祭虞文善冠之文
　　年月日防城张某敢以香酒祭于省元千一丈之灵呜呼平生师友惟道可尊如文善之诚慤某敬心之所存今其巳矣往奠一樽



