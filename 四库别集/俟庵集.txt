　　钦定四库全书　　　　　　集部五
　　俟庵集　　　　　　　　　别集类四【元】
　　提要
　　臣等谨案俟庵集三十卷元李存存字明逺更字仲公安仁人少博涉典籍喜为文章后从上饶陈立太传陆九渊之学遂尽焚所著书其论学以省察本心为主其论文谓唐虞所有之言三代可以不言三代所有之言汉唐可以不言未有六经此理无隠前古圣贤直形容之而已恶能有所増损皆陆氏义也然存所学笃实非全谿流堕于元并失陆氏本防者比故其诗文皆平正醇雅不露圭角粹然有儒者之意是集为其子卓所编凡诗十一卷文十九卷前有永乐乙酉邹济序及危素所作墓志末附虞集书一首案道园学古録有送李彦方闽宪诗序曰近日晚学小子不肯细心读书穷理妄引陆子静之説以自欺自弃至欲移易章句直斥程朱之説为非此亦非有见于陆氏者也特以文其猖狂不学以欺人而已此在王制之必不容者也闽中自中立之归已有道南之叹仲素愿中至于元晦端绪明白皆在闽中不能不于彦方之行发之去一赃吏治一弊政不如此一事有以正人心云云其言褊躁与陆氏学若不戴天而与存书乃深相推挹岂非以其人重之欤亦足见元儒敦朴无门户之成见也乾隆四十五年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　俟庵集序
　　鄱阳先生李仲公蚤嵗闻道其学得圣人传心之精微与祝蕃逺舒元易吴尊光三君子逰并生其时志同而行合人号江东四先生云先生之道吾不得而知也浑浑乎千古之在吾前也浩浩乎万古之存吾后也而先生以一心贯之吴文正所谓陆子之学如青天白日皦然不可昧者至先生而验乎予尝谒先生先生年几七十耳目聪明神气以完真有道者也见予方徼纒训诂为解乾坤易简予因是有省先生之道其大者既如此其于文辞凿凿乎菽粟布帛之可服啖乎生人温醇若经軰视韩欧无意于工而不能不工尔时之作者言谈性命而不知文字之体或循蹈规矩而忽忘义理之实兼是二者千百无一二焉独先生之文精深而切近髙古而浑全天球古圭不足象其温且防也奔泉流水不足为其峻且清也譬诸造化生物之蕴蓄有未易识其端倪者欤先生尝诲人曰六经三代之文汉唐可以无作汉唐之文后世可以无言呜呼知言哉先生殁嗣子卓网罗放失□先生之文凡若干篇为若干卷将畀诸梓以幸后世俾予为文序其槩先生予师也卓予畏友也予何敢以固陋辞抑学者非少知先生之道则亦不能读先生之文也先生之文道溢而言从之也洪武癸丑诸生冝黄凃几谨序
　　俟庵李先生行足以范俗学足以明理怀道不试士论惜之夫士之遇不遇有命焉于先生何损耶汉之黄当时目为顔子故虽士庶而名登史册叔度特生质纯美耳人称其渊乎似道似道且为人所称矧先生真知实践者哉宜史氏以江东大儒纪载之也又幸其曽孙光好学有文能世其家汲汲焉发先世之潜徳幽光求言于闻人以传不朽今观防内危内翰所着墓铭而先生之言论风旨犹可槩见即夫尚徳之勤识其遗风之自矣呜呼古之君子有种徳百年之前而待报于数世之后者先生风流未逺遗庆之在其孙曽固不待蓍蔡可卜也今光以进士起家为邵武长仕途方开日跻华显人将曰李先生所未遇者在其后人矣呜呼人之望于光者亦重焉尚勗之哉永乐三年嵗在乙酉菊月东鲁子邹济题












　　俟庵集墓志铭
　　至正十四年七月番易李先生仲公甫卒于抚之临川县大山寓舍明年冬素使至京口始闻防哭于清忠亭又明年春教于宗师有兴为位以祭授事状曰子冝铭顾方縻于事役未遑论著后十年其孤卓谋奉防还致广信夏章之状来请铭呜呼素尚忍铭先生之墓也耶先生讳存字明逺仲公其所更字也李氏其先汴人八世祖居饶之安仁县六世祖三居士积善无竞曽大父昌言宋赠朝奉郎大父橚乡贡进士父万顷曰进士制置司防议官之极从大夫也先生生至元十八年四月一生四嵗而母吴殁防頴敏庄重如成人弱冠遍求竒书及隂阳名法神仙浮图百家言为古文章事亲称孝父多疾因通医术有疾者虽甚窭必奔走视之未始图报兄申伯死抚其孤嫁娶之逾已子其后三以所析产来鬻三还其劵并让其屋室器物邬氏妹早寡资其衣食几三十年育其孤至成长故早有州里之誉里中友舒氏衍它日谓曰畴昔慕子之多才艺今游于陈先生立大获闻圣贤之学子之所能学末也何为哉未之遽信乆则又谓相者谓子不年苟无闻以死良可闵惜乃大感悔遂偕造陈氏陈氏曰无多言心虚而口实耳未有所契复造焉曰无多言心恒虚而口恒实耳夙夜省察始信力行之难于是惟日孜孜防明本心焚自所著书内外十一篇曰无使误天下后世同门执友四五人相与切防期以大明正学时人多訾笑之毅然不为之动科举制下一试不偶即为隐居计来学者众邑令礼为经师访以民事郡守堂试诸生聘为主文三以髙蹈邱园荐王文献公为南台中丞乌古孙右丞为监察御史交章论荐秘书著作郎李君孝光举以自代相国京兆公将上闻处于翰苑防去国不果葺书室曰竹庄题曰俟庵恒语学者曰圣贤之言垂训以先觉觉后觉此岂口耳句读之事正学不明人心日入于偷甚可愳也防陈子某其终为小人之归或请学文先生曰唐虞所有之言三代可以不言三代所有之言汉唐可以不言未有六经此理无隐前古圣贤直形容之而已恶能有所増损昧于理道而声光是炫尚得谓之文哉虞文靖公归老临川着文集序和竹庄之咏致羡山林之日多道徳之造厚先生防古神清衣冠整肃不妄言笑忧世之意见诸眉防谦恭而和易与物无竞虽武夫悼卒樵童牧竪皆望而起敬云俄兵兴门人何琛迎养于临川居二年而卒年七十四荣禄乡竹庄娶赵氏宋宗室金紫光禄大夫与樘之孙子男三人卓章多多今存者卓女二人壻曰某孙男一人枢曽孙一人复观素少以文一编见先生云锦山书其后曰子言言如古人苟求之前乎开辟而未尝古也后乎开辟而未尝今也尝问思曰睿心官则思何思也先生曰思其本无俟于思者尔素不敏始稍窥所得而归事焉及逺游数贻书教戒不敢忘也铭曰世道交防正学晦屹屹江东师友勃兴于惟先生髙蹈林壑才可济时甘于寂寞言论风防渊粹髙明昭昭终古虽死犹生归故丘蒙铭于穴式尊所闻敢告来哲














　　钦定四库全书
　　俟庵集卷一　　　　　　　元　李存　撰古诗
　　西山歌
　　西山有庐以我逶迤中田有稌以我疗饥春之日宜桑为父母裳冬之日宜酒为父母夀
　　古意【时官军西征二年未利有感而作】
　　秋风一鴈过弯弓登西楼臂弱弓不满天髙鴈难求吁嗟流沙外风雨何时休三夜频梦君焉知沉与浮况闻霍嫖姚已拜万户侯
　　玉杖【吴宗师寄归以奉其尊人国公】
　　瀛洲有真人雅度含天熙西镌昆仑英东剪若木枝合为玉杖照我光陆离奉之堂上翁出入良自随乃翁余筋力寄此万里思林塘春风柔老步岖若夷不见手中杖但见膝下儿
　　次张伯逺立秋日饮水
　　秋风何离离客意方洒洒张郎饮秋水百病不敢舍诗成非有作清气浩如泻东吴百万家疫死相枕藉不知曽饮此亦有少苏者
　　于仲元之京师
　　萧萧霜气白眇眇山叶赤居人且骚屑之子乃行役苍茫倚天劔浩荡蹑云舄若师羣仙伯汉室久前席虽无世縁事亦欲侍朝夕凉风步虚庑微月坐白石古人有恒言出处各努力
　　枫叶雨中老简上官伯润舒元易
　　枫叶雨中老踈隂落庭户懐亲思方续触景心已悟初光聊可玩頽照易云暮微饵何足充忘机不待吐方将鞭后懦庶以张前骛不有同襟者忡忡为谁布
　　赠李唐经二首
　　平生尚友心每欲尽今古子来适我愿一笑与之语林深夜阑坐片月落襟屦虽无满壶酒足洗千刼虑明年访庐阜子肯从我去
　　西风虽无情落叶不自惜山深每髙兴况有逺来客起行西窗外觅句了不得共看天上云纎纎薄而白
　　杂诗四首
　　少年不自惜老去百悔生还遇少年人告之不吾譍履歴始自见无乃嵗月倾为尔惜嵗月居然得嫌憎老去无所为结庐在竹庄竹庄荆棘深宿昔狐藏岂无江海愿齿髪不足偿生则居庵中死则埋庵傍秋日方杲杲独行溪水干纷然浣纱女及此清未寒相语有相厉嵗晏霜雪繁谁云陶唐风逺矣不可还慕古既多沮从俗宁可安吾冠方委尘政尔不必弹羣醉敢独醒孤芳若为园秋风况无情最解吹年顔
　　次危太朴韵
　　踈雨不作凉江云尚峩峩客从临川来气若横太阿示我古诗文篇篇秋露荷我年虽未衰忧患亏天和琐琐世非少凉凉谁实多胡为逺相求愧汗成滂沱心从古今赤髪则日夜皤进修信在已潝訿甘从他岂无八表羽亦有千嵗柯虞廷赞都俞商庙赓猗那遂此亦常分因君聊复歌
　　题游氏半村
　　入市既湫隘山居复萧条湫隘尘满襟萧条絶无聊我生邑南隅颇病达与挑及迁荒郊外鹿豕相儦儦朝寻野菜煮夕扫落叶烧髙兴无所发佳賔焉敢邀何如游徴君随縁自娱调家传岐黄术取用给不饶独于万瓦中茅屋秋翛翛击柝有夕警催租无昼嚣仙帻或少岸礼韦常在习非原野鄙气絶市井浇再馔皆买菜欲炊待来樵出门百步多流水石作桥老圃方竞事牧童或羣謡吟笻瘦可支酒斾青相招浮生在世间何异水上薸过求固云昧苦节亦未超况闻大隐人多混市与朝亦欲置编简随君少逍遥
　　题吴氏寓乐楼
　　天地一大寓人生果何云试观混沌初岂待盘古分荡荡水上萍淡淡空中云根蔕不可着氤氲偶成文既无惴惴忧似有栩栩欣嗟彼世之徒众万相挻薰循环六欲根如赴溺与焚或为视耽耽或为吠狺狺不思过隙驹甘作负山蚊颇传延陵家有在汝水濆往往构重屋潇潇出逰氛主人超然燕客子至者麇相娱辄琴瑟相论皆典坟竹月照清啸兰风拂微醺更烹山上茶亦煮池边芹至乐本无乐寓言非所闻
　　次张仲举阻雨见寄韵
　　淫流冒郊郭昏垫如尧年坐令意中人十日坠周旋问信免为俗见懐斯有篇若人妙诗才华星丽秋天沈鲍不足避曹刘真欲肩时来林下居宻竹涵清娟户牖鲜云异言谈多所然世情有隆替古道无陈鲜愿为盘中漆莫作弓上盘朽漆不落枯弓自捐
　　题燕超楼
　　邑屋次鱼鳞市声喧蜂衙百年九秋叶万事三春花所以古仙人楼居乐无涯地有不必避心休真我家铜炉沈水香石鼎先春茶足可致风露何劳痼烟霞我来秋未深凉风生蒹葭如垂桐江丝逺在沧海槎俗情比如栉老去空咨嗟安得分半席从君读南华
　　题王氏笑闲亭
　　笑者不必闲闲者不必笑能笑又身闲渉世何尔妙利名浩于海好恶险成徼跻攀有亡命愤郁或大叫痴如蚁旋磨饕若鱼上钓不知嵗月往以死复谁诮之子素相闻磊落年尚少构亭颇轩豁胜槩得其要幽花淡无媚新叶光相照倚栏皆可乐百事弗前料嗟我玩陈篇兀兀老蓬藋双眉久不展有臂莫能掉山根晚云薄誓欲随荷篠倘子不疵瑕拂衣共登眺
　　寄题汪氏退宻庵
　　紫阳汪大夫未老先致事经营百年藏结庵自休憩扁之曰退宻有取于易繋相望千里余一笑问以偈云何谓之退宻也果何地若言早休官眼底非一二身虽似门暇心或未能止若言四大离盖棺事则已纷纷长夜者皆悟退宻防非但如上云十目之所视夫人皆可能何取宻之义大夫天下士未必只如此庵傍皆髙山庵外即清泚昼饥随粥饭夜则伸脚睡平生易甘苦一一皆梦尔不睹不闻间从来白于水试问庵中人如是不如是
　　和汪府判生前挽诗
　　世人但谋生鲜克独营死平时不了念骨朽或未已汪侯方七十緑髪照白齿家山自营域不以贻孙子松梧旧培植瓦石新甃砌豫事固有讥达生亦可喜窃闻髙世徒不囿生死里长存非有恋奄化亦无恚岂复较委收尚何择鸢蚁天地我棺椁山川我衣被况闻阶庭下冉冉富兰蕙崇广存古法绞衾以时制先生固云达于此似多虑
　　考试呈同院诸公
　　湖水澹暮色松林郁秋烟沉沉弦诵堂济济衿佩员太守亲试艺整襟坐寒氊教言既亹亹秉志真拳拳外郡且能来岂徒我疆防竞题虑寸晷运思穷深渊喧如昼蜂出寂若春蚕眠少辈固卓荦老翁亦蹁跹嗟予果何人雠校追羣贤白昼静兀兀青灯夜如年圣朝久薰陶良牧初承宣择善敢率尔逢竒共欢然顾此且凡庸虽尝习韦编粗通象数末岂达天地先况复事笺注真成守蹄筌去取岂其任强顾效埃涓五番亦幸哉士气新且坚中程固云喜暂黜亦足怜志欲等金石朝昏自磨镌重逢大比时定有髙科聫闻当由辈出功名或无前岂惟一时美足使千载传
　　赠胡廵检民【志父光卿皆当年叛冦奸臣指近年巴延而言也】
　　重云闲湿热欲作夏至雨胡子溪上来披衣一相语南风解人意稍亦入窗户开尊荐瓜韭汲井具鸡黍子为庐陵秀家世蕃且钜早嵗走京师骞然好仪矩诗书虽素习杀气在眉宇暂为廵警吏出入备钲鼔手弓张黑角箭开白羽里疃散鸡豚垣墙奔狗鼠因思闽广间壤地有深阻凶豪据溪洞老防负戈弩防微相啖噬动辄生龃龉古今声教逺往往累南土整齐非束缚全活在绥抚荒忽固无常跳踉乃其所虽云聚蜂蚁颇亦顿军旅逺道困供输穷陬多毒蛊幸逢天子圣元帅复雄武前嵗醢光卿今年烹志父此虽下愚者生育皆父母端由一念失血肉涴砧斧天道实寛容皇威安敢侮今闻豺狼窟悉已反农圃早暮或笙竽村墟且商贾奸臣操国柄近亦死南浦诏书一日下海内尽歌舞横算罢舟车求贤复科举闾阎皆跨马流谪归故处百祥斯可至万恶为之沮顾余头已白甚觉负章甫眼目更昏眵筋骸将伛偻子年才十五声价满吴楚朋友实大伦磊落倾肺腑行当分阃椟终可立朝宁相看方侃侃索别何踽踽波涛随地有切莫倦篙橹双双鹳鹤下一一渔樵去凄迷斜照草髣髴晚烟树出处莫为谋音书可相许
　　汪廵检南雄官满过安仁且将北上赋诗为别
　　积雨夏方歇山居清不炎若人故意多逺来信防谦畴昔相见时琼枝照秋蟾别今二十载颇带岭海黔同来二三公气度和且廉山市急沽酒缻罂倒虀盐邵子间善谑冯君捋长髯此欢岂易逢累日殊未厌窃闻黎猺民煽据雷与廉牧守或散走偷生向闾阎每病法家流但事笔与椠虚文失情实举劾皆细纎公卿习为常动辄生疑嫌落落视大义营营尽私敛致令犬豕徒跳踉在嵁巗空调外郡兵入境先痟痁朝廷重臣职择彼舆论佥诛赏一出已毋拘文法严彼虽要荒间声教之所渐岂无忠勇者拊膺坐蓬苫购募不可缓恩威贵能兼拊循各有素强弱无庸觇土性耐蒸溽方餐惯煨燖既耕亦且战勿责嵗月淹充国罕羌服狄青侬獠殱子方寻徼归我则安穷檐因言忽及此有泪忍不沾更为尽一觞枥隂昼纎纎明朝复千里相望青云尖
　　流民歌
　　邳徐二州皆凶灾流民如云过江来布衣縿縿泥水破黑妻骑驴儿在懐为余言之心胆摧剥掘榆皮芦白荄只今贯钞一升米不去坐死何为哉
　　齐老堂【宋理宗御书赐史弥逺今归吴氏具庆堂】
　　齐老齐老人齐老多少世人齐不老史家父母昔齐老吴家父母今齐老当时落笔山岳光二百余年归此堂秋尘如烟隔精采白髪眼明犹再拜
　　昔年
　　昔年有语双白头弃我忽作齐梁游云鸿不飞音信断寳镜尘昏秋鬓乱君心一去如飘风妾心死与黄河东清霜昨夜入庭树欲寄寒衣不知处
　　题李早三马扇面图
　　奚官熟闲秋马健秋草青青河练练谁知万里欲风尘写入时人手中扇只今但赏画者谁锦标玉轴皆名题空令林下老韦布似听塞长烟雨嘶
　　赠御史孙干卿
　　前年乡友髙知事口口谈今孙御史泉南漳浦号祥刑结狱大囚心尽死牙籖满架双眼明货财如山秋叶轻为人更有最难者闻一善语江河倾陜西行台霜雪里控制羌浑千万里澄清乃是夙生心岂待西风方擥辔三间老屋狐兎丘浩浩今古无穷忧豸冠及见此贤俊未叹深山空白头
　　题潭州李侯祠
　　长沙李侯烈丈夫孤城未陷期须臾杀身报国世固有阖门不生今古无一时义气塞天地宗祀纵长非所图勇哉二客亦从死已事剑夫还自屠至今言者心胆破想见生血红糢糊故家虽作孔子宅庑下炉香人共惜专祠肖像一朝新凛凛配从皆其人烝尝自此千万世贼子乱臣生亦死
　　美葛子熙
　　临川葛生朴且文负担有力能辛勤家贫妻死母又老短窗挟策长云云忽思句读送日月曷若江湖劳骨筋髙碑大碣处处有篆楷草行兼八分昼长院静手自打襟带染煤常若熏旁搜逺取到川陜况乃闽淛江之濆通都大邑逢好事罗列古雅逾玑纁相酬金帛不论直岂比市井争钧斤收藏图书家若府下者秦汉髙华勋春初过我因细论絶胜待食如牢豮四方达士一时见野店浊醪常半醺顾余髪齿久希豁脱简尚阅徒逢芸何当一竹两芒屩共逐溪山秋半云
　　赠王孟刚
　　东平少年王孟刚譬彼玉美金之良静明先生振古学及此一见中心降似非畴昔有灵骨孰不睥睨而傍徨肻捐俗下奔竞态乐就席末抠趣行英髦文会我所愿事业川至君方将非为真实有兴起亦且编简盈筐箱辉辉过眼翠羽湿落落照坐神珠光师生于义未应舍父母入念何其长朝咨夕究非髙义天上地下唯纲常频年相近欢不厌一日欲逺情为伤朔风吹柳可得折腊蚁在酒无从觞已知遄发问归棹未卜重对清谈床人言肝胆分楚越理则古今无樊墙鱼行千里春浪白鴈落一矢秋云凉寸懐彼此不须恶但遣初志长母忘
　　邓子髙明粉歌
　　天冠山中邓子髙琼台绛宫神所遨归来制链明粉石鼎夜夜生光毫清水白雪相烹熬广寒之杵玉兔操千捣万捣成云膏六丁六甲呵防牢电母照耀雷公号神君奋髯开寳刀病人圭匕到口腹三尸二竖皆奔逃破裂瘕结宣腥臊饮食自美元非饕聪耳明目扶伤劳久久服之何二毛山中修竹围庭臯风枝露叶秋飕飕故床日炊绵布袍奈此癃痼方哀嗸苕江彭蠡春未涛胡卢自负行轻舠显晦莫测真仙豪苟有及物随所遭株守无用唯吾曹
　　寄薛卿
　　扁舟维在蓝溪渡篙子穷忙非敢侮移牀沙岸近青竹欹枕篷窗数红树昨宵曹子始来説三度出门三度雨留行会别总皆天嗟我与君安敢怒


　　俟庵集卷一
　　钦定四库全书
　　俟庵集卷二　　　　　　　元　李存　撰古诗
　　次韵戚总管赋雪
　　长风剪水不成片城上将军铁为面五更吹角堕梅花天女骑龙泪如霰坐令万瓦白参差人在蓬莱水晶殿黄河夜合鼋鼍深太行晓裂豺狼战尚怜庐阜足佳致五百寒僧不开院昆仑朔南日本东未信天花一时遍塞边勒马公所闲桥上骑驴吾不倦化工作巧本容易腊尽春临已三见明知无酒俱冷落岂有多情更欢宴长安市上一贫士白昼闭门何所羡
　　题万氏姜逸山别墅
　　李存老矣营竹庄万君别墅亦在姜逸山之傍何当缩地一百里长须赤脚买鱼沽酒朝夕相翺翔
　　题逺山书院方竹
　　逺山书堂数竿竹立雨摇风如緑玉仙公好事画作图诗客多情赋成轴竹边有人过吾庐诵诗展书清有余闻知竹老须满节内圆外方我不如
　　画蠏
　　诗人素馋饕见画枨醋香风蒲青飒飒江沙秋未霜
　　次王允中韵
　　堂堂休明运佳气满河岳士无终身悔道有一宿觉之子文献家崭然见头角况当盛壮年顔貌若丹渥遨逰石溪上何异鸿得桷穷冬忽相过接语知嗜学煌煌七星劔亹亹九成乐我若大海舟茫茫竟焉泊鳅鰕相伴侣风水振铃铎又如山下石粗泐复谁琢幸有知己人梅边手频握
　　美徐典史再任
　　安仁虽小邑政尔费懐抚去年救饥荒前嵗接军旅填沟随死鸭索肉过饕虎长官亦奔走案牍更劳苦朝飡或曛黑就枕闻五鼔聚米犹聚金视身如视土三年当考绩遗爱在农圃忽闻可借冦是则天所与羡君诗礼裔涉世通不腐况有五男儿翘翘尽蒌楚顾余何为者挟策老环堵君来即知己杯酒相尔汝岂不幸长留时时共鸡黍义当公天下私欲安敢取
　　王承事均金謡
　　公来涖兹邑数月始求见时逢芒种雨喜气满顔面恤民有真意为政自无倦贡金均众力旱祷先已谴道路既歌謡囷仓亦余羡况闻用休暇稍复接羣彦永昼拂清琴良宵玩黄卷武城得言偃单父逢子贱愿公坚此操循吏久当传
　　寄题刘氏集义斋
　　义者果何物而乃俟于集喻如久行客名利两羁絷孜孜较青紫琐琐稽百十朝昏胶入漆梦寐水流湿忽闻知己言胡不返乡邑青年既流荡倏尔白头泣一时生感慨俄顷具车笠絶江河迢迢歴原隰或僵泥泞滑或震波浪急虽则多苦艰归休志先立入门集尊幼蔼蔼旧和翕鸡豚与黍稷取用无不给是为吾固有乡者徒汲汲羲经尚频复孔训记时习所以名世贤多言屡于邑髙斋用斯扁古意真莫及倘或信吾诗不须勤负笈
　　寄赠临川李兼善
　　南丰罗子知名久来馆宗家相与友秋风一日到东篱收拾行囊归母偶逢临汝李兼善家世素儒心甚厚平生逰艺及山水两卷青囊常在手为寻佳处得瑶湖草润松深才一亩价钱仅费五十贯主不食言人莫嗾罗家大事谈笑了啧啧无瑕齐众口李君为义不为利反壤之余长揖走岂知天意相君子吉兆能人凡事偶吾翁平日尚此事喜买卢山殚所有往来观者数百辈甲或可之乙称否朝归暮往芒屩破野店萧萧防樽酒苟非宿昔未逢贤定是苍苍不轻授吾闻地理犹人身有穴宛然针与灸后来福徳未相称青不见苗唯见莠我今汨汨心未已人事天时宜两究何当兼善忽相过混沌一朝为我剖
　　寄题徐氏屏山堂
　　吾闻洪都徐永平作堂居傍山若屏东西插架更书史与我静对皆仪刑功名如幻何足计但见旧物氊青青堂中宾客日杂遝窗外松桂寒伶俜古今华构嗟岂少圯毁不待斤斨停永平今去六十载儿子白头犹抱经湖边之山秋最早案上短檠深夜荧平生知己有过者脱巾挂竹相忘形诸孙满眼又勤读玉未出璞先玲玲顾余向衰百无慕明年杖藜当扣扃西山云雾与一啜窗下不眠能细听
　　登金盘山诗【并序】
　　至正七年五月二日余登金盘山积雨初歇草木欣然一迳萦纡约五六里始及僧显所营也四山环耸中得寛广辛勤数年仅成一堂良不易也显方出逰别村兴尽而返因赋一诗以遗之
　　篮舆晓上金盘山山僧乞食方未还徒从负镢皆出作一犬卧吠清泉湾地无沮洳宜粟麦土有坟埴稀榛菅瓠藤葛蔓篱漠漠姜芽芋叶沟斑斑向来人迹罕所及唯许樵牧时跻攀汉时王者曽塟此恶蜂毒虺多神奸相传田野不足信苟非佛域真仙关道人宿有山水分择地即得天非悭拮据之手皲趼足寸土尺木难而难把茅盖头亦足矣何用美构追工般奈縁好事世多有重在一念轻千锾人间百嵗弹指顷宁防少壮寻衰孱文章富贵皆外物至乐无过心长闲我来巧值师有出煮茗自汲春潺潺尚须早晚秋雨过亦就白云分半间
　　题陈同年秋有堂
　　采采黄金花萧萧青玉枝不随别时好每与风露期所以彭泽公休官在东篱相对每无酒徒有好文辞同年陈徴君种之亦盈畦客来便开樽烂醉不复疑去春始相识乌髭满丹颐岂非制頽龄古语果不欺颇讶邑里同扣门定何时落英幸见飡庶以疗吾衰
　　挽杨闲中
　　髙岩应记曽逰者赤日黄尘正长夏此翁倒屣出相迎羽扇纶巾絶潇洒僮奴俄顷具樽俎谈笑无穷到书画十年别去劳梦寐一日传来成羽化达懐委运更何求老泪多情自如泻长逰沧海总真趣囘视人寰徒土苴莫言埋剑在龙塘早晚红光看斗下
　　倪友文气清而性和聊以数语为别不足舒吾意也
　　若人少嗜青囊篇乃肯过我非其贤山行不避六月暑因与赤脚踏清泉祝君聪明天下士文学许之无间然白瓜青豆且共饮尚可倒囊寻酒钱
　　题虎溪三笑图
　　行止随时何必限一虎溪偶过虎溪何笑之为
　　题涂季方广胖堂
　　世间无物拘碍我童冠暮春风舞雩不随二氏乐荒怪亦有细人疑腐迂堂中之人虽未识取义名堂吾独悉何年解屦登斯堂清坐共君春昼长
　　题倪学卿谦谦斋
　　学卿之学谦且谦用以扁室何其严天髙地下人鬼着反此则害无庸占权门拥篲情如阉倒执手版神为殱君看花落水流处譬彼食蜜中边甜
　　和汪子长韵
　　闭门久与童乌簌簌老竹秋风先日用浩浩皆吾天去古逺矣谁当传身虽尘土心则仙玉株碧树分后前龙溪居士通理亦视浮云如脱屣当时经济不尽材留与诸孙真上计日车难把长绳繋男子功名须早遂济川舟楫真尔曹安肯坐守东西臯禹鼎象物深且髙魑魅魍魉何能逃期君他日行此志看取千丈生光毫
　　次髙元博韵
　　老逢盗贼繁俛尔度昏旭萧萧数茎髪连月不暇沐昼常雨中飡夜或林下宿深惟昆冈上谁辨石与玉茹珍盖糠籺饮水即醽醁相逢破肝胆岂但皱眉目大宜适他所采撷皆可蔌朅来安且静殆若立于独南风满窗檐衣袂清不醭梅实得调鼎松明胜燃烛顾此若蜗牛殻中少涎足故人意不满蓬荜毋乃辱置酒对榴花誓将徙华屋吾闻学仙者随处武夷曲矧兹秋风近白酒家有熟虽无羡鱼饭赖与盐虀粥
　　赠陈九成逰国学
　　黄云潭潭天欲雪陈子初来即言别值吾筑室正狼籍为煮春茶供再啜子宗九江称义门明年挟防逰成均奎章先生赋诗赠秋波一幅清无尘窃闻国初许祭酒正义堂堂古希有诸王驸马皆敬惮帐下公卿列先后即今规矩犹当时肥羊大饼午不饥愿君努力积分数他日锦衣当昼归
　　次韵吴宗师和元参议道宫墨竹诗
　　东西海水先秋寒上有鬰鬰三神山山人或在玉京住山中竹石那得随渡黄河湾是谁好事写于壁风枝雪叶依孱顔人知寓物不留物我并无寓闲而闲中书叅议亦髙致倡以妙语题其间不须驾鹤仍鞭鸾坐阅物理如循环有时见此非诗非壁亦非画但觉鼎内朗朗金丹还
　　下第南归别俞伯贞
　　驱车出都门别酒忽在手去国古所悲况复失良友芃芃丘中麦鬰鬰道傍柳挥手从此辞烟云黯囘首
　　寄史诚翁
　　诚翁女贤聨骑过吾竹上留之不可匆匆而去他日以诗寄小形不满云
　　入夏多雨意颇清又説新水上髙平不期而来吾所喜苦留亦去君何情村醪方熟幸免沽热鸡虽瘦还当烹癯然不试今老矣日日相欢须友生
　　寄题临川乐氏东白楼
　　喔喔林下鸡炯炯窗间纸奈此旦气何幽人揽衣起于时无所为黙识天地理由之为率性反是则迷已求仁信尼父言善尊孟氏君家构重屋取扁岂兹意青青山外山涧之水石根有松桧沙际有苹芷深檐雾或宿危角星尚缀省察属吾侬无从但瞻视
　　金谿尹徳政诗
　　金谿岂但千余室得尹多贤从昔日其间赵李最为优邻境至今夸未毕朝廷经理在延祐吾独令民先自实税粮飞虚户逃诡无穷研磨皆以质豪奸不利终莫沮区画公平严且宻遂令髙下出信籍贡役欢然非督抶迩来近越三十秋刀笔贪险闾阎偷簿书往往有縁絶经界欲慢将安尤社神有怒隂有相刚次而善来周侯丹铅朝莫躬防勘人不敢懈谁其廋汉时黄霸称能治某木可棺猪可祭孰云千里剧而繁殆若邦君私事耳每疑州县今最难使家上府临如山所尊所习乃文法岂有骨髓忧民间坐氊未稳欲交代催科送迎何时闲模棱斯可足嵗月否则急急归囊悭后人果尽不如古空遗林下多长叹俟今渐老方无倦经术文章能防见已知増秩快舆情他日必先循吏传
　　义鱼
　　霜风刮面氷如刀持义入江矜厥豪投深中大始一出眼澁肤冻如红桃嗟尔得食亦稍稍性命或与蛟龙遭安得长义一万丈直向东海义六鳌
　　和丘南杰
　　渺渺北山下沉沉枫树林但见黄叶落不知秋意深西江有髙人百里来相寻平生妙诗才足慰夙昔钦饱逰闽峤中浩浩古与今气可拔九地当为千尺岑瓮盎同纷纷希声求大音何时得重来穷此千古心
　　寄题陈氏东阁
　　大明生于东孰不快先覩陈公构髙阁百尺凌清雾鸡鸣四无人起坐寒窗曙云霞已披靡海浪犹掀怒沧凉成寓辩寅宾付稽古流光洞纎隙初气足吞吐纷纷方美睡鼻息撼环堵
　　赠主簿汪复心运粮至宣州囘
　　汪侯瑚琏姿夙昔忠孝门屈身簿佐间公事多驰奔运饷出千里涛澜江汉昏蛟鼍固云骄盗贼相并吞皇穹一何情闻者犹防魂我侯秉家学勉勉心自温靡盬有前训致身无后言惜哉朱凤凰八表髙飞翻正色乃齐楚歧行皆弟昆终知世所乖或者天实存故山夜来雨青青满东园脱有相过便一觞聊可援
　　次韵答沈文友
　　至运有消长大明无中偏沈郎真特才余子非其边已无俗中态更信古人编鬐鬛荡江海金珠破昏嵗晏始相逢促席梅花前楼角转山月归人行暮烟开懐更一一过眼空千千嗟予离索人胶柱胡能弦防顽苟云理土石皆为僊秋叶难自惜寒花谁与妍明知指非指所贵天其天燕石不在椟游鳞随所筌紫阳贤弟昆好学无其先稍稍外形迹醉时吾即眠乃翁廊庙资文彩如雄迁爱子及其友勉旃皆盛年
　　送洪教授茂初
　　忠宣盛泽余孙子分教如今在柳州此心初不异孔孟何俗莫可囘商周玉堂金马自兹始九疑三湘因得逰蛮客舟车过如织安书时遣到蠙洲
　　题太行飞云图
　　仙人家住锦水湄父母在堂懐防衣太行飞云日月见岂必千载方来归
　　赠刘与畊
　　秋风吹子之衣巾庠序偶尔逢刘君文章似海方战罢两袂犹带西山云
　　伪钞謡【代为耆社作帐辞谢尹杨思齐】
　　国朝钞法古所无絶胜钱贯如青蚨试令童子置懐袖千里万里忘羇孤岂期俗下有奸往往造伪潜隈隅设科定律非不重奈此趋利甘捐躯纵然桎梏坐囹圄防有囊槖并尊壶生平心胆死相遁口舌所挂多无辜人生既以不堪此恶卒乃借生危图苦之棰楚甘酒肉役用在手犹柈珠或思夙昔报仇怨或出希觊倾膏腴搜求宁肯剰鸡狗污辱间有连妻孥何如巧遇贤令尹烛照剑断神明符先穷支蔓到根本矿铁虽硬归红炉非唯此境少忧畏亦遣邻邑多懽愉自怜弱肉脱虎口从此饮水皆醍醐誓将白首至死日顶戴岂与劬劳殊愿推此举遍天下咸使良善安田庐
　　题樟南阁
　　曩年氷雪何其酷到处豫樟皆折秃吴家一株三百载老叶至今青蔌蔌面之有阁开八窗诗书白昼南薰长土深根逺耐寒暑阁上主人如此樟
　　送倪季成一如説
　　倪君宿昔真才杰种杏满林头欲雪养心似到一如如寄语从予求解説我今衰老舌本干掘地为鑪蒲作团君能它夜肯相过共煮苦茶山月寒





　　俟庵集卷二
　　钦定四库全书
　　俟庵集卷三　　　　　　　元　李存　撰古诗
　　庆吴宗师降香南归帐词
　　我朝列圣仁如天斋宫穆穆宾神仙神仙无为法自然袭号不愧庄生篇皇帝有诏卿来前隂隲下土卿当先稽首受诏毋留连紫鸾飞空金作鞭寳旛新剪天花悬银鸭冉冉分龙涎并闻海上三山聨琼台贝阙灵所便酒醴瓜枣陈千筵寳章夜飞风肃然物不疵疠民无愆下土再拜师能贤
　　诗别汪伯羽且闻天乐淛行并呈似一笑
　　客入山中来繋舟在窑浦揷秧昨日了得此芒种雨片言即欲别岂不共鸡黍赖有柯链师篷窗足深语
　　橘亭诗赠黄生
　　巴园剖橘逢双棋未剖已先人不知到今智士讥剖者胜负纷纷无了时黄家亭中亦多种防见十月清霜垂更须会到未剖已先意欲车欲马欲炮欲象皆绕之
　　挽杨牧心
　　我家祖母公之姑闻昔过从不少踈夜月防吟梅下石秋风尝醉竹间壶陶潜未老即归去虞卿非穷多著书嬉游尚拟共诸父忽谩往矣令人吁
　　祝丹阳以古琴见惠且寄以诗次韵答之复以史略一本为谢
　　凉风萧萧吹井桐佳懐如寳干不逢二年踪迹走阛阓面目土炭心盲聋萁荄岂异伏枥马云汉独羡髙飞鸿诗琴逺致心甚厚金玉备具相玲珑大珠沉渊炯不动朗月照水清欲空亦知庐阜入幽梦幻此三叠银河风纷纷醉里不知老有此二美谁吾同弹琴固可消世虑作诗乃或令人穷未如祝仙古岩下往往遇会方瞳翁聊将史略报深意并问马首何时东
　　赠蒋立贤之广徳任
　　静明先生真古儒谁其师之三祝舒嗟余小慧成大愚欲信不信空居诸论诗作赋甘区区一语及学茫无途终然旁薄差不如遏此盛气随抠趋义哉诗友不弃予辅以磋切何勤渠初如蜜炙香且腴久若剑刄深刳屠愒时玩日虽故吾渴则必饮饥当餔象山之学非髙虚六经在人一字无平生感此诚难孤仲祝已死良可吁知君识见与俗殊想今致力谁能逾搜剔窟穴穷根株我虽未识心先输此行赞教风云初苜蓿侑食甘于鱼棘闱擢士称锱铢季祝已中登公车【阙】朝二友为时需嗟我不喜当何如嗟我不喜当何如
　　李仲祥教谕弃官侍亲归宁国
　　先生家住双溪边来此学计方萧然东禆西补长如煎蘖不可口氷寒坚宿昔敬慎无遗捐毫末泛滥心拳拳荒中饰外俗则圆恐惧修省渐遗编九州庠序如星聫安得公辈多百千斗升翕忽空中烟奈此灵府良难全髙堂颐髩霜娟娟干禄及养夫何愆忽思温凊谁当先十宿九梦针生氊一朝遂赋归来篇诗书在囊月照弦秋瓜之瓞方绵绵仕止有义吾何权先生去袂谁能褰别意不尽随流川入门想见又欢妍彩衣跪舞风蹁跹桂花兰叶香满筵酌以大斗行金船君亲二事初匪偏孝则此日忠他年
　　次友人晴韵
　　忽有竒趣生朝晴即而失之行复行川流无梁不可度梅花立烟何尔清东丘老石亦佳色南阳鼙鼔非和声安得无孔一枝笛与我昆仑絶顶横
　　薄暮畧归
　　山花淡无虑山霭清欲流行行岂不逺足倦安敢休正为落日恐忽见月在头踌躇成独笑且复得悠悠临川南洲何成道有诗送簟与陈又新真人真人属和且以见寄因次其韵并简成道二首
　　仙人岂必芙蓉城世味浅鲜神自清或随天际星斗出不改山根霜露明南洲有人榻应下北海之座尊且盈紫芝谩采亦成曲未许遂与商山名
　　来诗足贵如连城举觞再咏新且清闭门苦觅信无已指鼎即赋闻弥明杨花从汝嵗冉冉瑶草在我春盈盈向来陶陆为苟好未必千载余其名
　　寄舒元易二首
　　昔闻舒子言今已向三载可怜下愚者挛蔽不自解百年真倏忽况此弱而痗嗟余古之徒菲体辱相采絶如沟中蛭岂识江与海江海未足云天覆而地载明年已多幸稍已开杻械青青溪上山逝欲从子迈傥或与所闻虽死亦何悔
　　理有必然至事有不可测堂中亲白头房内妻废辟孤侄每来前顔色何惨戚既无甘防奉更乏育子力幸然秋稍收禆补随所得虽知非外事宁免相感激客床半夜觉展转而反侧忽喜鸡一鸣寒窗尔难白
　　汪主簿清明不出见寄次韵
　　人情雨中花客意松上烟苟非薛卞门何以归龙泉附骥知自逺慕羊徒得羶君看长舌人早晚干无涎所以汲太守稳作淮阳眠昨日出东郭风榆吹緑钱流光一何情去去我邮传道逢谁家子馈奠号新阡感此不能已戎笳吹晚天
　　次韵戴同父留别
　　明主建皇极元臣运洪猷岳安海无波羽鳞斯泳游谁云吾道东声教喧中州渐摩三十载荒徼靡不修祥凰端自来天马岂待求汉业避光大周基共绸缪时逢戴广文烟出氷壶秋信非岩穴姿致此盖有由西风芙蓉花去驾不可留情随别觞尽思与江烟悠有句不相寄遐心定谁尤
　　赠周易初
　　山木日已隂东风澹荆扉子从逺方来未久遽言归壶倾不忍别乃复把其衣卓落岂自放孱顽甘所防致君术则同枉已礼或希闻风固有讶信道未必讥髙帆拂踈烟江水日夜肥愿子慎流止前途多险巇
　　山中留宿明日以风雨对床眠为韵赋诗
　　雅性厌喧隘结庐林野中林中果何有势利罕相从异哉四子心春江遡孤篷洒洒竹方雨泠泠松欲风贫家百无为蔬食随所供但于文义间稍愿相磨礲顾此有余乐言旋胡尔匆人生难定期往往如萍蓬岂不易分别谈谐谁与同尚懐秋花前兴满山园东豆寒始能荚韭润亦已丛倘或不遐弃清逰应可重
　　寿吴闲闲
　　三山驾沧溟钟秀生神仙信为物外姿俯结区中縁早随玉堂客经揖金炉烟诗书乃余事行义真无前瑶坛奏通章报国殚成悁和格穷壤彚类丰且鲜冠裳七寳妆十载褒恩连髙堂有具庆燕越心所纒膳羞以时至暑葛冬而氊丹砂杂逺药备养无纎愆乃公性嗜酒巨量如长川每逢亲故来一一干琼船夫人善将理筋力弥清坚朝昏总众务内外靡不宣我皇降厚泽暂许云凫还奉觞再拜余顔色双明娟吾闻至徳士往往昭其天四海诵光美鬼神无间然贵富时则致此欢那得全嗟余不殄人怙恃今成偏谬为童子师卒嵗如拘挛精神寄宵蝶勇委惭春鹃吁嗟甚蒙愞在已谁当权往者虽弗及来者犹可焉山田秋日髙小径相扶牵或分枣如指或割瓜如拳或沽邻家酒或钓东塘鲜虽忘荣华事愿以适自虔名山岂不近百里寒泥溅既无谢公屐又乏王良鞭灵菊正香晚江梅芳共妍相见酒如渑宾客填华筵缺然安所效引领歌青篇向来帷幄中不隔崆峒巅达者自天祐追欢当有年
　　题开山寺上人翠深阁
　　吾闻开山寺绕屋万竿竹沉沉窗几净冉冉襟袂緑道人燕髙阁旷刼心自复端如九秋水浸此蓝田玉嗟我本凡庸尘埃满茅屋清逰岂无兴何事久羁束
　　逰古象山一首赠别陈又新入京
　　昔闻陆夫子讲学兹山巅山以形得名名以贤而传近从师友后结此登山縁溪流涉光炯迳草披蕃鲜松栢作旌斾蜩蝉为管弦盛年筋力强老大须扶牵祠基久方及沓石遇最先梁栋借荒草炷香神飒然幽竒樵或知物产僧所权沤竹可成楮烧茅斯粪田复循马脊冈四岫分跰跹莹公址亦存池井皆充填闽水尚青玉吴畴空紫烟上山日始升下山灯火聫触景有深省敬防心共专真人益髙懐驭鹤来天边昔时钓防所一一无遗捐或寻灵运屐或待渊明船仙瓮足春酒清歌方扣舷芙蓉凉欲花又着归朝鞭尚疑鉴湖公一曲遂自便行藏吾有时外物何能迁出山山不嗔居山山不妍长啸了山意青青时在前
　　赠临川叶以清入京并呈其兄邦用
　　江城六月暑来此幽人庐沉沉千竹林炯炯双玉株伯氏清不槁季子通有余为言秋风起逝将逰帝都秋风万里长吹子舟与车尧舜相揖让臯虁协谋谟孰云百代下而不囘古初人生于此时谁能守丘隅况子富且美行哉莫踌躇
　　次韵十叔种菜
　　隂阳无停运菜甲互消长但令人力及生意孰非壤七年东山下剪棘开一掌椎牛付危味烹藿足真赏形癯志无摄胃澹心则广身虽万夫后兴乃千古上纵情宜有止行乐贵非荡堂堂十家叔雅度入爽林园托髙蹈葵菽擅清享谋生或云拙至理焉可罔悠哉有超悟允矣无肮脏
　　次黄晋昭韵
　　堂堂曹州伯学道穷诸艰二年窃书邻指我观其澜华章一为别字字皆悲端我如再嵗驹始受覆与鞍已愁太行险况渉流沙漫君如中天月一照山河寛余光落尺素许我平生看
　　和彭起南韵
　　黄叶风吹尽林间见枯株若人独何为乗此下泽车他物非所求辛勤在诗书既倾北海座复谒南阳庐信有众善归河流深九渠顾兹戕贼余蔓草日自锄从渠讥议者谓我腐且迂孟氏取不愧羲经明有渝他时忽自强老矣将焉如
　　寄题曽髙士清真斋
　　清浊非二理真伪同一机苟云清且真浊者斯伪而请看混沌初何物为端倪所以柱下公嗒焉抱希微之子早学仙离羣独岩栖滔滔若江河誓不滑其泥谁为清真字扁乃斋之楣人皆慕渠达我则怪渠痴幻躯等臭腐昼锦频推移对治自殽扰分别无穷期何时一樽酒客至相娱嬉酒酣掉轻舟岩下浮涟漪涟漪有秋色淡淡吹人衣顾此尚何言一笑当脱颐
　　哀祝明逺
　　我昔逰师门与子始相识襟懐霭春气顔色泽而晳怜我学无方为我数开迪子言虽恳恳奈此正茅塞他时七月暑子与舒元易芒鞋杖而盖访我到林僻松隂作叄坐快饮不余滴清论秋夜长草舍随所息蚊防及风露义不作宾客别来子久病传者亦非的但云类痁疟岂意至兹极我尝习医药此颇不惑中干而外强翕翕唇颊赩痰涎屡吞吐寒热互煎逼我虽弗果问子固不能即寄书或浮沉遣价胡不克纵无续命方未必大差忒一朝讣音至造物尔难测老师倡絶学正赖相辅翼譬如万稂莠初覩一二穑有子未为多失子良可惜深慙病莫助执绋当致力及知己没土尚拟瞻几席因循至如此过矣复奚饰昔为同舍好今有死生隔嗟我凡下资意欲填胸臆支离久成熟岂悟本方直灵苗不自爱日日纵螟蠈今虽未照彻实信已非亿缉熙苟无怠非久当有得子虽在重泉岂不念畴昔明明为子告执笔重凄恻
　　赠黎山人
　　有客来自江之西家传地理姓则黎淳风郭璞今逺矣妙绪未絶非君谁吉凶祸福自有数竜穴沙水宁无之当先全我好心地待子指顾方为宜
　　张氏存菊堂
　　春华固阳艳达士盖罕求所以朝暮间守此一斛秋白露既泥泥凉风亦飕飕足兴千古懐岂但消吾忧向来彭泽翁与尔何绸缪往往不得酒长吟空白头今逢佳主人地位宜公侯髙宾每相过辄以大白浮醉来飡一英方寸清休休纵有俗中乐于焉非所求
　　慰髙元博防子
　　闻君生佳儿玉雪何瑳瑳每嬉书室中简册更幡拖举臂请涂墨飞堆作鸦螺纷纷命相家许与实非阿岂唯必秀苗合是同颖禾圆颅王瓜线早晚思一摩今年春三月偶亦遭寒瘥遂令鸾凤雏化作蝼蚁窠青山黯无色白泪如流波顾此异县居问吊空蹉跎蒙庄齐物篇理到不可磨婴孺未为少髦期焉足多浮屠亦有言恩爱皆成魔只将弹指间一视十刼过况传合浦上蚌老气益和吐珠或径寸红光避蛟鼍屈信乃其常往复信不讹尚求树下环暂若壁上梭秋风破新菊秋雨鸣枯荷且开翠醽醁酌以金叵罗防琴何时听举案当无颇芝兰敢专美弓冶非殊科徒为防明者奈此东门何















　　俟庵集卷三
　　钦定四库全书
　　俟庵集卷四　　　　　　　元　李存　撰古诗
　　题四明施华甫平轩
　　惟水有平徳次则莫若衡水逢险地衡付贪婪氓随势作腾注以私为重轻试看弥弥流及此钓钓横髙象写虚静列星分灿明至公果何言取以为吾程虽居叔季下是则先古生亹亹有亲睦休休无鬬争奈何或不同刼此利害兵勃然千尺起嗒尔九地倾髙下遂异手由来岂初情四明有施君少以法律名雅逰声势途每择夷坦行玩纵固不敢刻深良可惊宴闲开小轩花木罗四楹应物只如砥心神常自清勉哉幸勿隳此语非徒成
　　赠艾民章
　　客从西江来欲入武夷去道路既阻修氷霜况寒沍为求鸥鹭伴并赋鹡鸰句临别一驱车前村但烟雾
　　赠孙写真
　　平生懒照镜不自见其老孙子偶写之嗒焉一枯槁坐令百邪念势若河堤倒焚香白昼静冉冉庭前草
　　逰演法观
　　朝读松瀑诗暮逰灵芝岩道人春瓮开酌之深夜谈清竒一难逢况此二与三岂无黄精苗草石相与椷明年当再来归制一尺镵
　　题云庵
　　夜宿云庵中白云满床头客来云不语客去云不留明日在山下白云何处求
　　题夏氏原清斋
　　夏氏好事者构斋曰原清苟非活水来何以为此名想见太古秋泠泠浸窻楹孤云若求侣缺月相与明素琴既横床浊酒亦在甖逰鳞最堪玩白鸥斯可盟心境两如此是为葛天民
　　题柳氏雪堂
　　谁夸佳气充闾宅此独山河三尺白化工作巧古难逢合致玉堂挥翰客铜盘烧烛鑪炭红衣之锦绣宜重重房中腹我属阿媪房外抚汝勤而翁他年嗜书如嗜炙亹亹乡邦起声价分当挟防待金门岂忍一朝离膝下悦亲有道构髙堂厐眉皓首春双双时殽带脂每在庋腊酒似乳常盈缸此心氷雪何年泮寒夜虽长吾则短黄昏衾枕有儿眠二老齁齁天地暖
　　湖山阁
　　湖边深山一髙阁阁中之人讲唐虞堂堂千古亦人耳皎皎此心非我乎松风满衣白昼静竹月入窗清夜虚莫作留连光景者只将登览送居诸
　　赠张伯圭孝廉
　　竹深十日髙斋雨屡屡相过倾肺腑縁何方濶俗中疑为着儒冠羞仰俯妇翁开阃炎海头提刀杀贼老不休帐前幕下造多士婿美如此犹林丘西山之云南浦雨家次结庐心甚苦明当便上孝廉船且植松楸防千古
　　题赵子昂画马
　　世人相马只相强筋翻骨跳尘沙黄谁知毛鬛风不动一日试之千里长吴兴妙手天所借白帽奚官亦闲暇试令伯乐再相逢不识画图唯识马
　　赠孙写真【与前赠同时作】
　　古今富贵者功勲在生民百世不可忘宜尔写其真顾此贫贱夫谁喜复谁嗔描摸亦劳尔壁上徒凝尘
　　懐祝直清
　　烟瘴防万里父子唯二人视牍不尚同致辨或陨身伤哉苟且风奈此羞缁磷幸逢煎洗余宜得消息新夜雨不可寐寒鸡固难晨纷纷宦逰者胡尔独艰辛
　　题程氏玩竹亭
　　程君读书在空谷日日开轩玩修竹山深雨过土生烟欹緑摇风如万玉颇闻君家好弟兄亦有学仙逰太清有时擕酒归竹下醉卧秋根吹凤笙
　　义役謡
　　八都安仁最下都易水易旱生理无奉公往役名主首半是摘篛担柴夫或因苗麦仅升斗或忝殷实元空虚千中得一称上户土赤聊当辰砂朱五更饭罢走画卯水潦载道归来晡天下末物诸琐碎每以附近先供需课程茶酒率陪闭所取盐米何锱铢逃粮逃金不待论职田子粒尤难输公家督促过星火唯听捶挞生虫蛆防年辛苦垤容蚁一界了毕锅逰鱼间逢令宰贤恤者苏息无术空嗟吁省府郡帖一朝下义逊得许从乡闾徐君更是好义者率以公正人趋诸同时共事数君子但有赞协无次且出多出少由厚薄若小若大皆懽愉支吾纵广非独力佽助能防咸安居移东走西可免者那上趱下归谁欤不闻隳突到鸡狗但觉和睦安犂锄愿依此举更坚久美事无以三年拘
　　赠命士青云仙
　　有客过我谈星躔江湖号曰青云仙玉堂为写三大字蛟龙出海挐秋烟我今齿髪久踈豁再问行年果穷达去年买妾始生子一笑许之非夭阏且言愿赋青云篇焉知老退诗不传满堂珠玉需我语不若烧汤吃茶去
　　题济川赵氏云崖
　　人生安宇下云气栖崖中赋形虽则殊适意无乃同□□防衣子冉冉华髪翁列鼎足珍馔世家多古风或披褒贬史或弄金石桐或行溪园北或憩梅岩东渉世既知此尚何扰深矧闻佳客至未始清樽空








　　俟庵集卷四
　　钦定四库全书
　　俟庵集卷五　　　　　　　元　李存　撰六言
　　赠别李克明逰金陵并柬闵邓二君子
　　足既着防两屐鼻更吸三斗酸风云应有所防氷雪莫忘相看海内才华磊磊窗间句读譊譊吾方羡子脱颖子必笑吾繋匏闵子东向安否邓君北逰如何岂无秋风白酒奈此春江緑波诗在白鹭洲上酒寻乌衣巷中思君防畨夜月寄我一襟秋风为已自能虚已即人须是下人眼底淮山冉冉帆前江水粼粼
　　松涧潺湲图
　　吾年六十三矣扰扰茅草冈头安得坐横树上只看石涧泉流
　　山泉图
　　插天之山不俗出谷之泉必甘未知此景何所将欲移吾俟庵
　　赠石塘隐者
　　我来适自城府赤日黄尘鬓须闻説石塘深处主人浴罢风乎
　　古象山舍菜
　　山凄凄兮欲雨树蓊蓊兮生云喜良友兮四集惭余老兮无闻
　　汤绳武纪梦图二首
　　佳逰已是梦寐清境复在画图人生万事如此俗子窃莫笑渠
　　其二
　　堦前细草雨过屋角长松风来共君説梦观画晚茶一瓯快哉



　　俟庵集卷五
　　钦定四库全书
　　俟庵集卷六　　　　　　　元　李存　撰五言律诗
　　挽刘千户母万氏太夫人
　　贵作将军母贤知孔氏书事尊闻有礼就养喜多娱遽沐原生椁深孤潘令舆想应秋月夜骑凤戏东湖
　　挽张继道三首
　　此老忽不起凄其箬岭云田庐今益大诗礼昔双闻宰木宜无憾庭兰防有薰碑铭千古事况得翰林文同邑未及识居然挽有诗天乎倾族望人或虑年饥爱子书连架留宾酒满巵秋风轩外竹唯见緑依依池上好楼阁人今去不囘荷风吹净几竹月照残杯亲睦无惭色纲维有达材髙堂元日防拜饮防兴哀
　　送熊仲瑾之东川山长
　　葛水多材俊东川得范模虽疑官太冷所幸已非癯夜月青山句春风采石壶平生多古意因子不能无
　　送徐典史归四明二首
　　细雨堂前酒初梅雪后吟谁云新识面已是旧知心冉冉莲花幙青青桂子林箪瓢千古意临别一何深
　　其二
　　斗邑方三载归帆忽四明才华宜用世案牍岂劳形蒲水江鱼出槐风垒燕轻旧防应有念还复到林坰
　　别朱广文
　　相识虽不早相逢真偶然谁知此客妙信有主翁贤灯火三余事交防十爱篇秋风【缺】红树为我送归船
　　寄易可大
　　别去情无奈归来又若违炎凉非异操显晦莫同机水尽鱼龙逺庭荒燕雀稀花飞怜不住忍独送春归
　　次友人韵二首
　　蠢蠢繄羣盗胡为乱此时国恩方广被天运更难推避俗思元亮知音赖子期总戎浑汉节续食况商芝白水秧初插黄梅雨亦收贼巢浑似蚁客意岂如鸥防饮成孤乐闲吟拨浪愁倚栏秋待月处处是南楼
　　再次前韵二首
　　扰扰兵戎际垂垂老大时英豪宜有出迂腐岂堪推文子徒多计厐公盍早期何由汉殿里重产九茎芝见説蕲州冦官军久已收壮夫仍扼虎隐士莫盟鸥且共津津喜毋为咄咄愁望乡虽有眼筋力倦登楼元博惠名笔佳楮再次前韵以谢二首
　　慨尔山中客聊为脱頴时干戈虽莫与文翰必相推村落终难用蓬瀛合有期可怜尘甑釡蒸煮紫灵芝刻玉三年楮茅堂一日收秋云有过雁春浪可浮鸥涂抹吾谁许番张女自愁只宜挥翰手乗月上南楼
　　饯信州路敏珠尔总管
　　阀起隂山逺藩开信水长槃珠元落落匣剑更堂堂属马车边集文鸾笔底翔穷阎歌润泽豪室避光芒斋閤仪容简衣冠荐遇香桥成虹跨海教下锦垂樯久借空懐冦先徴必在黄遂令邻邑士感激亦成章
　　挽倪锦江
　　翰苑思前辈乡邦失达尊风流于此尽坠绪向谁论建学成多士传经裕后昆毫端秋洒洒语次玉温温井浸留人辖墙眠问字樽一麾闗塞远三径菊松存濯锦清江曲寻诗老石根兰荪香满砌槐柳緑盈门正想名言立何知大化浑云随丹旐发雪助素车屯引绋寒宜执伤肱痛更扪佳山称尘相南望防消魂
　　挽轩竹亭
　　家得传经士人称用世才髙情方翫竹清梦忽縁槐慷慨陈公辖芬芳谢氏堦昌湾髙冢在愁见白云堆近诗五首其一美前丞相托克托公次则秦运使裕之次则汪司业叔致次吴博士正传次寄浔州祝经歴蕃逺
　　丞相年方壮髙情照世间堂堂先玉笋恳恳别金銮麟纪垂专美鸡鸣习大闲聪明既如此愚守不应难
　　其二
　　国用钱粮大于今法最严常征犹有横尽瘁不宜添皇上真齐圣三公足具瞻喜闻秦运使奏减淛西盐
　　其三
　　见説汪司业居官极至诚孰云今世事无复古人情柬鲁民何爱吴门涕自倾防时得相见满意话平生
　　其四
　　乐教由先【缺】真为治忽机彬彬九徳用亹亹八音依【缺】

　　其五
　　清浔水相思已再朞存心皆去鲁同气岂居夷事迹虽多舛襟期可勿疑情文不相称叙语似前知
　　哭祝直清五首
　　为政心常切详刑位尚卑瘴乡非善摄辨口复频移白鴈秋云濶青灯夜雨疑月斜窗下梦已遣故人知
　　其二
　　比得梅州信平安喜有余虞人虽在讼夏胜乃传书既领乡亲酒兼逢使者车只期青草上帆取北风初
　　其三
　　蛮獠时生变朝廷数用兵岂由皆捍鸷亦出少廉平海畔犹横槊闽中始解营轩车满道路应有痛闗情
　　其四
　　力量虽难及精神似少浑享生固有数得祸岂无门人笑谋身拙吾嗟取义尊他乡谁共语应是汨罗魂
　　其五
　　二昆并内氏变故亦连年事本难推度天宜少后先饮欢方暮景相见忽重泉何必昂山下东风屡然
　　馆中呈山后诸兄弟
　　半月不见面经旬才一书向来逺则已今此近成踈越分祗为异濡身不愿余乡闗已如此吾计欲江湖
　　挽人
　　杂佩艰难日孤帷教育秋珍鲑宜永养仙凤忽长逰星斗明双剑松萝防一丘晋原当不憾楚些谩多忧
　　次汪主簿秋日见寄
　　隔水秋云薄连山夕照荒去鸥分逺色来鴈带初凉风物何尝异人生亦自忙因懐吾友问医俗若为方
　　寄傅有中
　　风雨黄花后殷勤有报书近闻多老病今此复何如逐物元非得知天即自余平生陶处士吾亦爱吾庐
　　饯贵溪刘县丞
　　自得闵处士因知刘县丞功名头未白宾客眼尝青溪水三年似天风万里应邻邦兼未识无计祖长亭
　　送王季寳归江西
　　露白村村晓霜红叶叶飞愁边仍嵗晚客里又人归未别情无奈临分语复遗往来王子敬莫惜寄新诗
　　和舒四翫月
　　迹有殊方阻心将翫月同山河千古外形影百年中稍稍髙兴发寥寥夜气空不应长作客愁絶杜陵翁郊迓汪主簿理亩归汪以诗谢用次其韵
　　意得何尝别相疏或在频久无当道者下接屡空人郭暖梅花近行迟野意真却非河阳令望拜马头尘
　　次陈存翁韵
　　道义相知久尘埃一见难剧谈真有素小市竟无观拂袖君何急褰裳我未阑早知初度日宁畏酒壶寛
　　次张伯远韵
　　虚心万物表真意何能逃树暗禽声尽山明霁色牢黄花秋露偃红苋夕阳髙不有张伯远清樽孰与陶
　　早起
　　短髪梳残月轻裳试晓风无言浑似道多病欲成翁竹简聊千载藜羮亦万钟昂昂非自异琐琐得无同
　　别黄俊昭
　　归矣黄夫子清愁叶叶风深知疑我独无补与人同天地年年老江河日日东相思有新语并寄鲤鱼中
　　赠胡大使【黄河沧洲人】
　　久客徒催老防名不救穷寻诗亦及我好事岂非公勲业逰天北家乡望海东重逢知防日小酌晚林中
　　挽徐东臯
　　器度闻州里宗亲失栋梁逢辰家益大好施泽宜长子已监公廏孙方宦帝乡九京知瞑目光显未渠央
　　挽邵菊存
　　逺矣诗书裔居然山泽臞探虽有所渉世尽多娱池上亭空在园中趣竟殊明朝原【阙】路枫叶雨余苏
　　赠吴景汉赴汾水县儒学教谕
　　颇闻汾水县独在万山中民俗宜无杂师儒易有功况逢贤札裔共揖钓陵风早晚钱塘便来分苜蓿供
　　送曹时中
　　汉相崇清净云仍尚尔贤髙标虽未识佳句已多传里下行歌薤台边旧泛莲徒令株守者目断去帆烟


　　俟庵集卷六
　　钦定四库全书
　　俟庵集卷七　　　　　　　元　李存　撰五言絶句
　　题周伯清秋江晒网图
　　晒网夕阳斜擕壶入荻花平生误识字恨不作渔家
　　题方壶为钟伯镛作青山白云图
　　老砚磨不了年年只故吾羞将白髪眼看此山云图
　　颍川钓图卷子为钟伯镛题
　　我耕芝山下女钓颍水上倘得吞舟鳞还能一相饷
　　题傅氏春山卷后
　　我是山中人山中滋味长一朝披画图又觉笋蕨香
　　题钟氏筠翠轩
　　微风为吾晓碎月为吾夕不觉此身心萧萧九秋碧
　　题蔡敬所袁安卧雪图
　　大雪深三尺髙眠正自竒无端扣门者遂使世人知
　　题草虫图
　　西风到篱落客意方悠悠不知是何人复写一幅秋
　　题龙图
　　神在云雾中形在云雾外变徳莫如龙用显不用晦
　　题梅雪图
　　道人心本闲亦畏六月热赤汗不自挥开窗见梅雪
　　偶成
　　散壁晴光动侵堦树影凉吟余聊倚枕幽意一何长
　　赠夏楚材号松石
　　我爱松边石松坚石不移四时同一色霜雪不能欺
　　懐友
　　美人不可见烟雨一登楼隔岸谁家竹娟娟不解愁




　　俟庵集卷七
　　钦定四库全书
　　俟庵集卷八　　　　　　　元　李存　撰七言律诗
　　次吴宗师见寄韵
　　学业区区老未成西楼松竹又秋声虽闻夫子称仍贯颇畏诗人笑屡盟山色有情真宿昔河流无润谩平生白衣苍狗成朝暮楼外看时眼共明
　　赠赵天锡逰青囊
　　红黄木叶落未尽三月秋晴凉未寒重来已喜诗卷好久坐但愧酒杯干郭仙乗气必深会杨公救贫宜不难一笻甚欲从子往奈此筋力辞巑岏
　　次静上人韵
　　髙人何事来山馆为学深知有本原浩浩黄尘俱是幻娟娟翠竹尽能言蒲团随地君方乐竹简穷年我自烦颇觉晴云亦相谑一时如盖又如旛
　　和宗师滦京诗二首
　　往往闻人説上都白沙青草世间无千官拥驾云朝起万帐随营雪夜铺业广殷周天所与兴追风雅客难孤不知范蠡当时意独肯扁舟老五湖
　　紫駞白象壮行仪但觉炎威日日防露透地椒清寳仗风生天棘满旌旂金盘蔼蔼行新馔玉体【阙】　进裌衣自得仙吟因想像半生元不离门畿
　　敬次复斋先生鵞湖途中韵
　　全无放逸是明钦为学何须别用心江海不齐皆白水衡庐虽隔总青岑俗情冉冉宜难拔昼景苍苍亦易沉颇恨当时无再防説同説异到如今
　　题国鼎横舟亭
　　山居静乐应无限何事新亭扁作舟江海未酬平昔愿乾坤犹觉古今浮兰花的的开清晓桂子离离落早秋安得推篷并客我一杯相与问晴鸥
　　和李唐经韵
　　秋叶经愁日夜飞小窗忽此玩琼枝风云有防虽宜早氷雪相逢政未迟笑我且求麋鹿友期君先到凤凰池旴江锦水元非逺从此空荒得所资
　　赠徐徳新
　　徐家世世生麒麟至今秋水为之神半窗只办科举业一迹不霑阛阓尘忘年虽有此时旧中儁尚防他日新江上归帆虽半月白沙红树最宜人
　　别徐典史谦父
　　杨栁初青古屋头晚风相过静如秋只宜煮茗留谈笑岂意开樽作献酬尔我两忘方至乐帆樯将去忽离忧宦逰早晚知何地还肯移书告我不
　　奉寄刘总管涂山二首
　　泮水秋深士若林老松香桂昼沉沉唐虞斯世吾曹事韩范聨科太守心把酒屡陪风满座挟书深愧雪盈簮近来沈约元多病湖上无因听好吟
　　一自公来未防时嘉禾瑞麦满郊岐胥徒晓散庭无迹闾巷春囘路有碑负版久漫方歴歴徴书宜下且迟迟平生亦有桐江钓柳影蝉声尽日垂
　　挽三十七代僊姑
　　前身知在月中央金缕瑶环梦未忘麟馔已供仙府贵鸾封犹被国恩长碧云万里箫声逺黄壤千年剑气藏空使人间有凄怆满山松栢雨浪浪
　　挽陈湖峰
　　秋风一夜到湖峰梁栋新摧里闬空发廪不随饥馑价训儿长挹缙绅风道傍民俗廉车驻墓下碑文史笔雄尚喜有楼名聚逺客来千万莫匆匆
　　挽饶国夫人
　　夫子娱亲夙尽心市甘何惜到筓簮同年生死縁谁似从爵尊荣报亦深属纩偶需归逺子囘天欲竭在囊金更窥慈慕无穷处久泪宜枯賸满襟
　　挽邵主簿三首
　　河桥枫叶雨苍苍此老恢然忽已亡闾里徒闻习主簿衣冠真失鲁灵光纂经读史心虽在移石栽花兴自长颇忆儿时过丰乐倚天青壁称新藏
　　儒冠非腐复非癯裁制抢攘万有余未信山林真佚我祗縁州县更劳渠黄泉可作虽无术青佩相传幸有书累世箕裘分付了不妨霄汉五云车
　　娟娟踈竹防层楼昔嵗从公饮上头方喜老来犹善饭岂知夜半不藏舟文章深粹推南渡仓庾艰难念此逰一曲栏干九秋色重来凭倚泪横流
　　饯张经歴
　　番水芝山嵗月流幕中何负汉留侯文书堆案眼如月寮属满堂心似秋别酒偶逢黄菊晚归笻应与赤松逰但疑昭代尊三老或有蒲车到旧丘
　　饯王尹美任
　　此地难留叶县鳬甘棠春影日踈踈临民岂但三尺法秉笔多由万卷书饘粥有田宜往役吏胥无迹等安居乌台荐剡闻交上拟迓他年使者车
　　挽夏公徳脩廵检
　　生死虽云不二观林塘风月总忧端萤边早已勤三防马上聊从试一官宾阁尚余梅蘂暖棋枰空傍竹枝寒穹碑勒在灵山下留与他年子细看
　　挽罗秋壑
　　畴昔诗书共阿传知公精力正鲜然十年欲展牀间拜一日惊成地下仙孟叟不穷知有气郑虔虽老尚余氊从今忍放楼西眼六六风寒倚暮烟
　　次子勉韵【姓髙临川洙塘人兵后甲午年因避地于彼七月终大山乃絶笔之作也】
　　贼巢逺近未全降辛苦移家隔一江客意皆春常满座山光如水欲浮窗尚思虎旅携三百敢望牛蹄餽一双临汝只今多义士同心驱捍胜吾邦
　　蛇虎纵横二载余偷生于此计何踈俗情只欲分茅土国士终当顾草庐留世但知瓶有雀擕家敢叹食无鱼试看何氏新园里种菜墙根已霭如
　　疲马常思卷斾旌如何处处尚屯兵为邦喜有汉三杰习礼惭无鲁两生虽觉风沙成昼晦终期河汉尚秋明买牛负耒归乡里没齿箪瓢亦已荣
　　次何允升韵
　　山青水白自深深谁谓桃源不可寻一日邻人方命饮十年故友忽相临遭时政共干戈际欵语聊同竹树隂幸得斯文天未防秋风杯酒尚论心
　　题陈主簿徳骥杀贼诗卷
　　逢时如此老骎骎避地来逰汝水浔鼠雀但知穿屋易虎貔何拟在山深一时将帅开青眼千载乡闾戴赤心毕竟元龙豪气甚难兄难弟总南金
　　赠别国祥陈山长归温州
　　梅花风雪在师门樽酒相逢气甚温盛世文章须屡见青灯懐抱未深论每疑燕阙风云后亦喜徐岩几席尊归去有人谈理学天髙地下此心存
　　赠别李教谕仲祥弃官归侍亲宁国
　　学官未去防忩忩敬慎如君亦罕逢廪给未能酬素志门垣行已卒前功一瓢虽觉持縁少四壁宁无士论公归去正当秋桂发揷香娱饮百年翁
　　赠胡教谕伯瑜官满归上饶
　　耆徳能安一席凉二年陪讲借余光敎尊瞻视门垣壮礼盛春秋爼豆香麈尾清风方未厌马头红叶竟何忙圣明天子须儒雅三径区区且更荒
　　赠陈士周赴乡试
　　君家东阁书连屋忆得前年为赋诗师友讲明今已久贤能兴起固其宜省闱落笔秋湖壮御榻传名昼影移我已亲年方喜惧国恩须报未为迟
　　次闲闲吴真人赠溪月真人奉防求贤韵二首
　　明良相际迪鸿猷风马云车遍九州草野与闻苍玉佩闗山惯见黑貂裘长悬髙士陈徐榻同泛神僊李郭舟颇笑当年老工部拂衣犹自羡沧洲
　　綘节真人下五城朔风吹髩欲星星已穷栗里幽人径定到王官隐者亭千古麒麟开汉阁一朝鸾凤集虞庭圣恩滂沛今如此未信辽东老管宁
　　赠倪照磨之任
　　挂琴收剑及江头白水清烟望去舟此意不忘如不别有诗相寄即相求省闱开幕纲维重经术传家器识优想见南楼他夜月一尊端复念乡逰
　　赠人赴宣城下邑主簿
　　使家上府势如山佐邑趋承事最难但守至公为主本莫凭盛气作波澜多财臭腐吾何用同类扶持义所安见説当时谢太守咏觞逰览只清欢
　　挽葛吉甫妻刘氏
　　北堂春日正迟迟一夕秋风换防衣用足尚闻公母绩教严如剪孟家机鸾孤太早人同惜鲑养无违世亦稀想见隔溪埋玉处老松荒草暮烟飞
　　题积烟山僧房
　　积烟山上雪窗寒到得应知得到难碧嶂坐来三界小白云归去四邻寛道人问讯行秋早童子收经立夜阑竹苇稻麻俱佛法笑渠死杀靠蒲团
　　送吴存恕逰宣城
　　柳花芦笋客开船独立平沙欲怅然苏季但逰终有印郑虔虽老竟无氊重湖风景年年好宪府公卿往往贤早晚秋空一鹗上不妨林下白头眠
　　次何髙士成道韵二首
　　许我重来意甚真山林城郭路由分十年共忆青灯旧一日相看白髪新促席未衔杯里月擕鎌先割陇头云临流尽有西风便杖屦终当逐后尘
　　岂烦嗜酒见天真自是平生雅俗分我以避人成龌龊公能留句独清新何由窗下縻红日未了山头望白云尚赖悬河千斛水一浇胷次旧泥尘
　　立春前一日示大妳二首
　　明知此事是多来争奈堂堂暮景催血气每疑当末疾简编终喜共羣材忘忧空对庭前草索笑唯寻屋后梅莫怪生涯同死水已将心念比寒灰
　　自怜家世一书囊弹铗区区客舍凉对食不知滋味薄立身唯觉应酬长半生岂有余筐箧十指才无乏稻粱石椁桐棺皆已了敢将毫髪累诸郎
　　题云台真馆
　　老僧褰裳过水去童子操篙风打船欲暮沙村更踈雨天成窗下白云眠黍鸡见待元无约针芥相投信有縁料得清溪尤爱客竹根同坐钓丝船
　　挽倪公溥
　　锦水东来呜咽声摧残乔木尽凋零孔堂俎豆思耆旧洛社衣冠失典刑种善长留人颂徳承家已有子传经自惭枯槁无由达忍为先生写志铭
　　艾氏春云亭后挽许君度
　　构亭石上号春云未老安闲孰似君十里松杉青作障一陂鳬鴈锦成羣开樽对客心常足抱瓮寻花志不分况得青城老学士山晖堂记四方闻
　　送吴秀才入京
　　一时文翰节妇事万里氷霜孝子心风教森森真大义公卿济济足知音惊波久落黄河岸草窃潜消緑树林杨柳九衢皆喜色不须多虑杖头金
　　挽饶国夫人
　　承夫教子岂徒哉紫诰金花特地开盐米岂曽知爵齿酒浆何止及舆台剑光北斗成双化翣影青山见再来翁媪此生无可奈后人慈孝自成哀
　　题张若无卷石斋
　　千年山石自竛竮一日堂成眼独明但觉轩窗皆古色岂容朝暮少书声谁同处士秋长醉我笑将军夜有惊倘肯他年分半席拂云带月共平生
　　挽待制周南翁
　　早由稽古献春容遂歴深严副所蒙颂徳久刋王屋上政声新满九华东君恩亹亹方求旧交谊森森遽托终何者可寛慈母念眼明双凤起秋风
　　代冯开先作挽
　　自愧癯然一晚生前年叨结外姻盟徒从贰馆闻风度未及髙堂拜老成赤凤竞飞云雾濶苍龙双没斗牛明灵车早晚霞山道松叶梅花涕泪横
　　代吴仲师作挽
　　辱在姻盟二十年叨陪樽俎防欢然赤霄尚拟闻鸣凤白露何知作蜕蝉乡社纵无人似栋墓碑犹有笔如椽素车明日之何处一片孤云细雨边
　　次盘所叔自贵池寄观唐叔韵
　　拂云苍翠九华山拄笏相看亦未难但使箕裘家业在不妨氷蘖道心安推敲此日犹成句矍铄他年尚据鞍见説西湖归棹稳莲花如玉照春盘
　　挽吴若川二首
　　紫阳山水甲江东宜此郎君敏且通老子宦逰真有助吾曹清事每相同追随别去才旬外变故传来岂梦中莫遣彭殇异悲喜古今如此一匆匆
　　师门初识喜充然肉重还疑骨相偏中寿纵难如蹇叔早亡何拟过顔渊岂无灿灿留编简未有呱呱泣几筵旅殡欲知何处是上清桥外竹林边
　　赠别杨秀才赴真扬二州打捕提举司都目
　　锦江重防各苍然别梦惊囘二十年虞府已需君入幙诗坛犹笑我无氊琼花月冷看骑鹤玉盌春香取献此去帆樯千里近封书到得故人边
　　赠别王用亨之京
　　初跨中原万里鞍雪花风叶两漫漫欲朝天子黄金阙且侍宗师碧玉坛学道岂无新梦破读书宜有旧灯寒莫将出处殊心志他日归来好共看






　　俟庵集卷八
　　钦定四库全书
　　俟庵集卷九　　　　　　　元　李存　撰七言律诗
　　赠李治中子赴都承袭
　　一曲骊歌把酒频马蹄轻踏软红尘名家固喜有能子上国犹知礼旧臣去日菊茱乌帽落归时杨柳緑袍新太平天子方临御逺业宜君未壮身
　　赠吴主簿美任归紫阳
　　汪侯畴昔在吾鄱闻説才名亦已多每恨防时瞻舄履偶逢邻邑佐弦歌忘懐对客谁能似敷政宜民颂不讹归去紫阳如有问锦江春雨旧渔蓑
　　挽陆氏夫人
　　义门积庆至今余华屋盘匜晚更娱不与藁砧齐白首得看主器到青都周家揄狄恩非逺潘令安舆事忽殊洒尽南风防行泪玉箫丹凤已云衢
　　挽裴与通
　　裴家楚楚旧衣冠説到平轩益可观尚徳岂殊三事贵逺逰宁博一丘安年非耆艾人同惜死不仓皇理亦难况有好书三万卷满楼留与子孙看
　　挽汪子盘二首
　　道士来从南海边客斋闻讣泪如泉一官稍欲酬蓬矢九死何知在瘴烟易箦并无童子烛归棺犹在有司船向来简墨收成束竹几松窗防黯然
　　画船杨柳驿门前政此山深拥被眠江海双鱼宁防日神仙归鹤竟千年輀车有子能扶防封兆何人纪祖还共慕谆谆邹鲁俗从今懐抱向谁宣
　　代挽艾君度
　　闾里交防二十年君家日大我萧然庭阶坐见芝兰长馆塾时叨爼豆联啸月尚祈寻老友乗云何拟作飞仙慈亲耋耄犹嗟季此事人间最可怜
　　先亲畴昔客门墙省觐时陪爼豆光君子肥家真有道神仙延命竟无方鳯雏一一随当户鹤髪垂垂更在堂明日青山作新冢通家唯觉倍沾裳
　　赠医者刘存诚嵗晚归城中
　　早嵗癯然谩学医十年分力谢轩岐疲癃虽觉皆吾病扪摸何能免自欺舒子老成逰地下何郎精进走京师君今卖药居城府苦学森森有未知
　　次汪府判见寄韵
　　长松髙竹旧郊居四壁虽凉兴每舒竒气岂无题柱笔俗情多有絶交书袁安冷落唯髙卧杜甫鬔松且倦梳谁更似公身未老官闲赢得遂吾初
　　次韵吴宗师沛县舟中见寄
　　梅花如粟已知春笑此支离一病身岂意云霄珠履客未忘乡井布衣人歌风台下舟航稳拟剡亭中翰墨新却怪青莲老居士衔杯方始见天真
　　送杨宣尉入京
　　播南宣尉去朝天述职安边礼数全剑履载曕新日月旌旄浑识旧山川精银名马严方贡上酒肥羊饱御筵盛代君臣义如此生民何地不欢然
　　别朱教谕归乡
　　来时喜得故人书冉冉三年昨日如盛世功名期子大深山齿髪笑吾踈掌中夜月连城价堂上春风五色袪如此宦逰真不恶故园松菊莫踌躇
　　奉赠张天师承诏趋朝
　　才读天边防色书便登河上紫云车神灵万里同奔走道徳千言自卷舒夜席定知承秘问春楼行见得尊居无由得傍金门外月冷河明听歩虚
　　奉赠舒真人代祀三山还朝
　　山田席上茱萸酒数别匆匆十二年秋月襟懐公似昔春云才思我非前辞家久作金门客代祀亲逢碧海仙乡党交防正倾倒又骑孤鹤上遥天
　　赠方县尹赴获鹿任
　　中原民俗犹淳愿平易其心可近之人已古来非两事律情今此或分岐弹琴宓子良知本书考阳城岂是痴他日国朝循吏传眼中非子更期谁
　　赠祝汝城赴綦江等处儒学学正
　　綦江江上拥臯比元帅怜才况荷知自是明时方有教岂同先圣欲居夷人民溪洞黄茅逺行旅弓刀白昼疑风物宁无新句及倚阑长望鴈囘时
　　挽邓卓峰
　　碣石相逢一梦空谈谐清润昨朝同引年尚可借枸杞疗疾何知乏鞠防行已此生非碌碌视天他日岂梦梦一峰卓尔知何处长望云林烟雨中
　　送倪东江之上元县主簿
　　沙头烟际挹征襟嚼尽梅花出短吟乡党又成千里别功名聊尽百年心东南形势风流逺吴晋山河苍莽深此去吟边有髙迈客樽应与尔同斟
　　题菊隐
　　河汉横空白露流碧丛黄蘂共悠悠谁人不慕陶彭泽举世难忘陈太丘篱下尚余千古意樽前已了一生秋平生纵有相看约更待他年雪满头
　　次韵送邵文度赴省试
　　早嵗天香一折秋直将勲业望伊周光飞彤管三千字喜动红云十二旒上苑锡筵人入画禁城传诏马如流相知有问卢仝者纱帽萧萧正在头
　　谢陈真人惠髙丽席柯山墨
　　满头霜雪菊瑳瑳疋马重归锦水阿但觉交情如昔好不知老色是谁多参苗织席来东海松叶烧烟出烂柯甚欲追陪报双贶五云飞佩奈公何
　　送赵伯容归浙
　　武林杨柳旧依依甲第楼台有是非莫道天涯龙已化但看云际鹤还归双亲榻上清风枕五帝坛前白羽衣古尚余西汉笔从今宜近玉堂挥
　　寄吴宗师
　　邑南最好是山田碧石清流每扣舷拔地如龙知防里近天归鹤尚千年封培巧在仙茔左逰钓难忘某水边此去桃花政无际不须重问武陵川
　　万里仙人白羽衣云幢风盖防髙低逢时故欲寸心尽能事何由十指齐不信鉴湖狂始得要闻防府老多题况传洲岛皆竒絶筋力应留与杖藜
　　胡氏园趣亭
　　渉园自是前人趣令子于今更勿忘春雨未多松叶嫩南风才发豆花香董生好学成书僻陶令能诗带酒狂何似君家不独乐每留佳客共徜徉
　　胡氏栢友亭
　　世间可友岂但栢君独与之心若何气摩云汉眼中少力傲雪霜人所多丞相庙前鬼神会拾遗冈头蝼蚁窠争似胡家亭子上撩风架月共吟哦
　　次静上人韵
　　佳吟妙笔何兼贶淡味悠长未有原但见中山须得傅岂知彭泽久忘言简编蛇蚓终相负箧笥蛟龙敢或烦志在青山最深处不劳招引用旜旛
　　哭顔一初
　　小车曽过草堂中愿学森森此意同交义素隆因有疾医方多近遂无功倚门虽恨孤重母就傅犹怜见二童修短不须频入念古今如此一匆匆
　　赋饶元可小隐新居
　　如今依旧竹成林桂树梧桐处处隂好尚未忘书脉逺艰难相语酒杯深篱根白露秋花面阶下东风百草心一日髙堂拜遗像防囘归去泪盈襟
　　次韵心道同逰方盘见示
　　千仭孤峰插夕阳数家亭馆在平冈山川登览宁无数杖屦追随賸有光竹下论文心共苦菊边呼酒兴何长重来欲尽平生语莫与他年更品量
　　哭陈仲刚
　　自是蓝田玉树烟操觚早立凤池边宦逰稍欲酬初志课最何知属暮年松菊满山方入梦云霞连海遂成仙承家赖有河东凤毛羽皆当近九天
　　往年漕运九华归一舸相过慰别离窗下酒酣题好句寺中茶罢读残碑生平出处虽云异来往风流政未迟今日扣门非此意凉蝉髙树不胜悲
　　燕雪滦云早旧飞湖南去后海东涯世人只向蝇头老志士何嫌马革归三迳虽荒惟莞尔九原不作共凄其淮西宪使如椽笔还为幽扃特一挥
　　送汪伯羽逰金陵
　　自是深山玉树明一舟今向石头城风烟道上非逰览霜雪台边欲老成教艺岂无侯令史谈经更有闵先生满街拍拍春壶酒千万逢人莫屡倾
　　和答邵庵虞学士韵
　　自笑深山鬓已华东篱每每负秋花居贫只合师原宪纸贵皆縁慕左家春雨緑蓑身有分秋檠黄卷事无涯太赖有扬雄草防向松窗与客夸
　　题赵氏欣荣亭
　　见説龙冈赵达卿作亭池上号欣荣绕檐草木皆生意堆案诗书岂俗情燕享尚余公子气品题何用老夫名南丰幸有罗君説他日同逰赋始成
　　寄香炉寺上人
　　香炉峰下饱曽经沙水泠泠竹树青喜有深云藏古寺愧无清兴谒髙僧平桥杨柳还堪过瘦石莓苔每倦登野店他时脱粟饭阑干应得夕阳凭
　　谢傅总管三首
　　皂盖翻翻立晓风时来湖上素王宫清声自昔闻江北善政于今冠楚东勉励岂惟千里计作兴真有十年功他时累累髙科者尽出君侯化雨中
　　大比贤能处处兴安仁虽小锦云称连科未覩天荒破防语新囘地脉灵况有黄堂均鼔舞岂无金榜继飞腾老生欲向西风説肯为吹还两鬓青
　　夙昔郊闗一老农彊顔聊可及童蒙岂堪较艺帘帷下只合留心句读中眼底观书浑似雾齿根遭物动生风若教与秉春秋笔冠盖如麻负至公
　　送吴以善逰京师
　　龙虎山前挹秀姿片帆今欲向京师为逢四海承平日不侍双亲老大时献策致身虽草草撃鲜为养未迟迟新年多病无由别空望江边柳树枝
　　挽李真人盘中二首
　　【阙】与宗盟每【阙】然抱琴况复在賔筵大瓢防酌秋空月细茗常烹夜涧泉石室已招丹旐起草堂方拥布衾眠区区岂敢论交际黙数于今四十年
　　其二
　　旌旛今与白云飞谷口泉甘土自肥辽海但能闻鹤语函闗终不见牛归玉棺寳剑千年了碧馆琼台万事非最是瀛洲老仙伯防多涕泪一时挥
　　次韵江潮海
　　客来即与共青纒谋筑荒山野意全门外定栽桃似锦檐邉还种竹如椽一区白屋随吾分千载青囊见子传寄语灵泉李兼善肯来宜在菊花天
　　次闲闲吴宗师韵
　　应酬驰骛百无成爱客须分实与声君似逺公邀共社我如髙固盍逃盟抽心括胃非能事问水寻山足此生不看西楼松上月多情偏照鬓间明











　　俟庵集卷九
　　钦定四库全书
　　俟庵集卷十　　　　　　　元　李存　撰七言絶句
　　寿余仲元三首
　　羡子双亲貌尚童聨班兄弟尽雍雍纵然不饮终当醉此乐人间亦罕逢
　　自昭明处即无违学往皆行古所稀遥想去年逢此日南阑望尽白云飞
　　黄花红叶照庭臯应献仙家海上桃欲报固知无限事且将欢笑溷劬劳
　　赠王真人二首
　　曽扣仙闗鹤未回黄花于此得追陪海波尚许他年渡直望三山紫气来
　　下界尘埃一洗空眼明琼树立秋风人生岂必长相聚月下溪边即此翁
　　赠临川饶季理赴广州蒙古学正
　　过江已病语音殊鴂舌难闻沉海隅尧舜君民今日是且囘和气入都俞
　　商冠鲁服古人通矧此书文四海同自是俗情安近习茫茫科斗孔堂中
　　海鱼如屋酒如河翠箔红栏防绮罗珍重饶郎千里去少年曾听广州歌
　　谢徐文仲
　　万里收书出夜郎过家因复到茅堂象牙搔背白麈尾消得深山夏日长
　　送张茂悦从师河南
　　明经待用千古事负箧求师万里心想见洋洋河水上春风玉树奋成林
　　题来清堂
　　堂前池水甚清涟为有源头一道泉莫讶主人贤若此诗书簪笏已多年
　　寄题褧庵
　　古来心事后来身衣锦悬鹑孰喜嗔不在中间并内外烦君更叩褧庵人
　　赠蘧禹弼归湖南
　　荒山寒叶自青红茅屋更深笑语同何事鸎迁幽谷底祗縁凤在棘丛中
　　赠艾兄入京省觐
　　子今万里访庭闱霜叶红黄处处飞到得京城春恰莫旌旗影下老莱衣
　　又赠禹弼【连前一首】
　　相思不见最愁予奈此村醪尽可沽安得片帆风色顺一时飞过洞庭湖
　　题姜氏径菊画像
　　满山秋叶欲青红地下篱边细菊丛华髪萧萧千古意相逢忽在画图中
　　送显上人归集庆
　　金盘山上显首座屡説秦淮海印空安得相逢一茶话尘埃无限马牛风
　　送曹元善归河南
　　归帆千里蓼花风究竟遗经得所从慎守囊中万金术江河深处有蛟龙
　　赠陈氏桂亭
　　香根元是月中移白露秋风蕋蕋披于此作亭清已甚玉堂学士又题诗
　　送盛上人二首
　　六亲慈爱业相离白水青山少壮时若不真叅求了达一生辛苦竟何为
　　西域传经白马驼后人无奈葛藤何直须叅透看自己佛法元来甚不多
　　寄弋阳宣差二首
　　病魔使我久不出运漕知公逺欲还只隔青山十里许黄花同醉一尊难
　　荆人尝遗白拂子闽客复致青丝鞋宜此长官葛水上槐隂满坐草侵阶
　　送白周桢见杜清碧
　　之子幽寻鬓未颁苍藤碧藓惯跻扳武夷流水有九曲尽在先生气宇间
　　题竹溪西岩书院
　　余尝欲逰武夷道盱水登麻姑入麻源而后去今闻又有西岩焉岩中主人必能为我半日留也先赋一絶
　　武夷秋水曲三三云际麻姑万桧杉早旭路逢谿畔竹定先倾盖宿西岩
　　题寒青亭
　　余结庵竹庄上率平阜浅流唯南望山有连山如楼台帘帏之在百里外临川之云林也天色清彻时尝倚杖面之不能已叹曰彼生居是间者其乐当何如也他日蒋君自述其寒青亭者传以示余余欣然赋一絶寄之时五月二十又二日
　　檐头鸟影案头蝇鵞鸭沟渠渐渐腥想见髙人延客罢披衣岸帻坐寒青
　　题拙隐卷子
　　纷纷大巧乃或拙大拙偏宜作巧看我是山中真拙者随君同向拙中安
　　题毛氏东园图卷子
　　园池只在屋东头古木环庵事事幽衰病自惭无半语画图空作二年留
　　挽吴云峰
　　髙竹娟娟雨满门解衣吹火接清论早知今日成长往更典春衣倒一樽
　　吟衫不肯谩婆娑孤负衢人意气多若使偶然成一往江山千里奈君何
　　题存存斋
　　此心如客已经年南北东西是处縁想见髙人春睡起落花风静正绵绵
　　题危易乐诗卷
　　仙人天上九门开俗士无因离草莱见説岭南新有集百金为购入山来
　　赠吴伯宜游京并呈吴闲闲
　　仙人坐阅清浅水行构江边拟剡亭诗律方今老成甚杖藜应许数来听
　　临终寄髙元博
　　人在何方诗不至诗今重至倍生忧干将定是龙持去徒学愚人更刻舟
　　读书灯
　　檠短髙低近小台灯花如粟夜深开圣贤事业虽千载尽向光明照得来
　　题赵斯立太手卷
　　数间茅屋老松根茶罢铜炉一炷烟自笑尘埃久牢落防时来与子同
　　次髙元博二首【未终前三日作】
　　分将华髪守林丘奈此无瑞种种忧纵使能持三尺剑何如早泛五湖舟
　　南柯信梦非真乐杞国劳心亦妄忧忧乐从今两忘却碧波青草一虚舟
　　追旧四首
　　三山缥缈解招人玉树琼台百不贫有口犹懐太白饮无心更逐软红尘
　　云开阊阖召斯人锦绣心肠岂是贫今喜一楼皆白玉肯看九地尽黄尘
　　自是瀛洲第一人玉浆麟脯防曽贫想今尚秉千金帚欲扫蓬莱海底尘
　　空谷何由滞此人束书万里岂忧贫秋清车驾滦河上匹马嘶风在后尘
　　中秋留古象山寄赠天谷庵何髙士
　　独坐山头夜气沉满山松桂緑森森不知天谷庵何处已见清秋老月心
　　赠卖楮士
　　门前柿叶未堪书窗外芭蕉雨后踈正恨新诗没题处故人擕纸过庭除
　　题吴氏济生药寮
　　有无相易固为宜药遇贫穷合施之倘使众生皆得济世间何利博于斯
　　梦祝直清
　　斜窗半夜月娟娟宿火添香独自眠忽梦浔州祝经歴满头如雪坐空船
　　赠李兼善
　　四山草树白皑皑布被蒙头户不开知子平生仗髙义棱层为我踏氷来
　　赠人
　　没马尘埃白昼驰人生得似此翁稀西风墙竹踈踈雨短帽长髯百衲衣
　　赠江医士二首
　　昔人髙贵余尊足顾我何由慊此心多借深山老同舍遣儿囊药逺来寻
　　闻説仙山邓副宫也曽卖药到壶中想今链得身如鹤不是乗云便御风
　　送伯恭入都
　　铁券金书古所闻搢绅宜有好儿孙明年桃李花开际白简青衫拜五门
　　赠唐相士
　　杨梅卢橘雨初晴一客西来眼独明何意重开科目诏请从林下辨公卿
　　赠端和尚
　　谁云大易妙难寻只在相逢尽此心想得上人归去后秋风窗几竹深深
　　寄赵舜咨
　　宗人年少逺逰宜客死烟荒絶可悲若使孤魂犹附骨欢然忽在锦江湄
　　官船载柩稳且任上滩下滩江浅深朝廷忠孝每如此不负从来孝子心
　　药分西岭千年雪舄剪南山两朶云给此空山老病者有谁情谊更如君
　　赠曽氏咏沂斋
　　篱根蝴蝶草萋萋檐外桐花燕子飞与客焚香煮茶罢更须沂上咏而归
　　题何氏西堂
　　见説山翁九十余绕堂松竹伴扶踈到今两眼明如月读得秋窗细字书
　　题半云楼
　　世间扰扰万驰仇只为尘埃没马头颇怪上人心似水只縁身在半云楼
　　赠周伯岐
　　周伯岐氷雪中相过适余有婚姻之事不及与之清谈敬赋二絶为别
　　青青麻子黄菜花禁得春雪三尺加自怜农圃有多苦欲学神仙长咽霞
　　男婚女嫁古今同卖羊沽酒走仆僮仙客翛翛忽相过举杯微笑白头翁
　　戏赠吴伯昂
　　伯昂相过据云乃草庐先生之孙顾连月齿痛甚戏作一絶谩发一笑耳
　　觅之了不得一句有时不觅还自来今古文章每如此菜心竹笋且衔杯
　　谢方壶惠墨竹
　　仙人特写一竿竹寄此山中幽且独昨宵风雨不曽过似听满窗秋
　　孤松图为徳星堂作
　　枝撑九霄根破石岂谓氷雪愁穷冬客来莫作画图看堂上有人如此松
　　题华盖层云图
　　曩年杖履及云端芧栗盈山八月寒老脚久酸应不再只从仙客借图看
　　题万氏双桂堂
　　月光如水露华浓金粟争开秀叶中知有古香千万斛西风分过大江东
　　送曹梅林
　　亲能待禄皆由孝家只如初信是廉此去梅林却黄熟一天风雨酿酸甜
　　过杨原堂
　　路入禅闗二百余怒泉老石倍萦纡山僧留饭不肯住为斸云间玉一株
　　春帆
　　能举人间万斛舟中流何用橹声柔杨花两防东风软送尽斜阳更未收
　　赠董链师
　　午枕初醒一篆香倚云楼阁笑声长神仙只在人间世航海梯山总渺茫
　　寄鉴上人
　　晓日东吴塔影斜长廊行尽拾秋花早知今日成诗卷挫过云头一盏茶
　　赠絶照长老画龙
　　祝融峰下三年住万斛海气一口吞故能嘘挥作神物悬之髙堂白昼昬
　　絶句
　　半堤杨柳欲藏鸦一道晴溪直见沙独自意行穷野碧偶随幽迳入人家
　　画梅
　　明窗磅礴寥以閴间清气归毫端老夫七日不见我扫出一枝生古寒
　　梅影
　　池边壁上纱窗外时见玲珑玉一枝只有清泉并素月古今真是画梅师
　　孤梅
　　氷霜严严心自春杏桃华华非尔羣生前不识习凿齿身后岂无扬子云
　　落梅
　　更阑残酌不成欢一片多情拂袖干想见孤城吹画角朔风斜日莫江寒
　　寻梅
　　野烟迢迢断岸口落日翳翳荒城隅古今苍茫兴不尽忽逢茅店一踌躇
　　寄梅
　　忽忆故人吴养浩闗山万里赴燕台梅花一枝有古意恨满东风寄不来



　　俟庵集卷十
　　钦定四库全书
　　俟庵集卷十一　　　　　　元　李存　撰七言絶句
　　题翁仲昭吴间堂
　　防稽之山髙以苍海水夜动天茫茫月沉桂树鴈不叫笛声满空人意凉
　　赠相士张月篷二首
　　林居一夜梅花发明日逢君意气多安得少分篷上席共看秋月写山河
　　公侯之相世间有尧舜此心天下稀偶与髯翁吃茶罢林风吹緑满人衣
　　赠汪子仰如杭
　　杭州美人美且多红栏翠帷清夜歌杭州繁华不可説汪郎年少能奈何
　　题石渡
　　昔年龙马出河上此地石生渡头疏凿岂无神禹迹抚摩时有老仙逰
　　赠张一无之京
　　长廊半夜月露白西楼早秋松桂青学道爱人有古语竹床相对防囘听
　　晚步【用唐髙蟾韵】
　　茆屋青帘隔晚桥白沙红树水迢迢人生到底头如雪莫管春风消不消
　　题李伯时九歌图
　　龙眠画入忠臣心笔意欲与江海深老生有句不敢写荻花苍茫愁古今
　　冯绍先自都下囘以诗赠之
　　万里风霜客亦寒五年医药病方安花前杯酒各须尽莫作寻常相见看
　　题东柯谷图
　　乗槎博望到天河铜柱扶桑马伏波自笑吾年今半百始于图画识东柯
　　题上清道士画屏
　　道士生在山水窟清景天然不用模二尺屛间老秋色只宜分付与吾徒
　　赠余道士归九宫
　　林下相逢骨共清黄花红叶眼为明他年拟欲寻丹灶只恐骑云上玉京
　　题吴君阳逺逰卷子
　　吾闻瞿昙老子説六合之内有四州生来乃在阎浮界遂及此身须遍逰
　　送僧逰庐山
　　碧云堆里玉潺潺仙佛楼台缥缈间锡杖徧逰应笑我只从窗下看庐山
　　赠陈仲徳
　　防风清露草间花行到方盘日未斜道士庵中成小酌又随流水过君家
　　呈原卿萧翁二表兄
　　浓露微霜菊正开红梨紫栗共衔杯云山百里头俱白十五年间三度来
　　题柯髙士天乐卷子二首
　　世间万累皆有我十二时中喜与嗔説向道人应一笑青山情性白云身
　　昨日秋风吹鬓须杖头闲挂百钱酤山根水曲家家去天乐元来一乐无
　　别王县尹本善
　　岂弟相宜又五年一琴忽载下江船东风无限留人意写在晴沙柳色边
　　赠简上人【合前四句】
　　秋风萧萧秋雨足来为云房留信宿吟诗作赋百无能只与上人同看竹
　　题蔡氏石原精舍
　　濵湖之土多沮洳精舍髙明有石原况説古仙山上过至今秋骨玉为痕
　　余干奉国寺微上人构楼竹中其客邓子方为余言曰请扁之扁曰髙清髙言楼清言竹也并赋一絶寄之
　　颇闻上人最好客早暮新茶雪满瓯应笑吾侬老尘垢防时来上竹边楼
　　赠程自观逰龙虎山并柬兰深董链师
　　道人来处是清溪簌簌秋风一鹤飞应遇老僊髯数尺兰荪为屋芰荷衣
　　赠吴道士逰淮
　　吴君刚介负竒才妙法流传自两阶春夏湿淫秋必燥又擕雷雨过长淮
　　送人逰孔林
　　平生欲作孔林逰尘土因循老则休想见弦歌当日地至今桤树緑秋秋
　　谢李克让寄扇
　　寄来竹扇轻如縠多谢前年郭奏差林下有时方六月海天风雨满襟懐
　　白贲二马
　　良材未试相蹄齧况复沙塲苜蓿秋数笔写来千里意只今惟有白忻州
　　别倪有定逰京师
　　忽谩相逢老石边西风槐树夕阳蝉山长水濶三年别沙白江清万里船
　　寄题达上人竹林精舍
　　淡然无际老禅心精舍偏宜在竹林亦有残书读未了愿随春昼緑沉沉
　　导中庸楼二首
　　云山绕屋树侵门书在床头酒在尊嵗宴入城公事了一灯窗下教儿孙
　　坐禅山中图出世望仙海上求长生何似饶家课奴夜深机杵昼长耕
　　有画明皇贵妃上马者明皇既上犹顾贵妃而妃有欲上不上之意
　　四海渔阳一鼔鼙巫云峡雨暗旌旗君王依旧频囘首得似如今上马迟
　　戏赠魏学正
　　东湖湖上旧宫庠雪竹苍苍月树长酒后不知双耳热客情惟有魏淮阳
　　题廵检李益章雪窗
　　乾坤一日囘太素称此相如四壁虚莫管夜深寒到骨且将照尽五车书
　　寄题曹氏翼然亭
　　见説曹君妙赋诗作亭如此是幽栖倚阑亦有平生句留得相逢醉后题
　　题吴氏古樟亭
　　赤日行空午若炊君家庭户緑离离何时借坐秋根上坐到髙山月出时
　　赋杨友直摠管晚香堂
　　致政堂深一事无烧香煮茗八分书瑚碧树沧海底万斛秋香恐未如
　　羊角峰前华防寒不堪韦带布袍寛如今归在东篱下却好擕尊与共看
　　赠相士唐见定之武夷二首
　　武夷篆笔有防色西江神生緑毛知子从来负竒趣直擕二美过吾曹
　　观花应合走长安观水宜先海上澜双眼秋风将万里不劳林下顾寒酸
　　答饶心道所寄五首
　　想应紫气满林隈奈此茅檐眼不开空见狮岩道士説云厨曽作午炊来
　　其二
　　竹家庄上又披荆自笑生平百不成赖有西江老知己白头犹许玩麟经
　　其三
　　权奸近已死龙兴闽贼咸诛亦罢兵惟听田间老农语今年时雨又时晴
　　其四
　　卢山山势颇蜿蜒人是人非五十年应有为吾开眼者岂知迟速尚由天
　　其五
　　近来术者过如梭谁似张郎讲贯多自愧吾言真一羽髙门深户奈渠何
　　幻庵于真人择寿木以诗戏之
　　神僊合上云霄去一剑徒留白玉棺何事尚嫌鸢与蚁也求三峡鹧鸪斑
　　徐生归自龙兴贶以新厯蟹瓜赋诗谢之
　　新颁正朔出京华何事先来野老家擘蟹剖瓜霜乍落一樽相约探梅花
　　题道士方壶作平林逺水图
　　数年霜雪满头颅那得幽深筑一区逺水平林在何处烦君更为问方壶
　　赠命士
　　青天去我防万里七政循环在眼中林下布袍今老矣向人犹更问穷通
　　题吉峰斋
　　青青千仭眺髙空自昔谁名吉子峯无事开窗日相见老来那得与君同
　　寄李景伯
　　篱根黄蝶草萋萋樽酒相欢日未西尚拟冈头秋雨足连床同听鹧鸪啼
　　题潘宗逺归隐庵
　　链师已是素隐者又欲结庵归隐乎自为有身终有患从来无汝亦无吾
　　赠墨客
　　少年曽学炼松煤踏破春山防处苔江上一瓢吾老矣满床风雨见君来
　　题斋壁
　　老去无营百事寛深山非客不成欢虽然寂寞无相待只作寻常店舍看
　　赠道士毛士原
　　安仁冲虚山中有羽人之宫所由来久矣相传有赵先生者死而塟人后于西川遇之且寄诗焉盖尸解也又有连先生可久者落魄嗜酒能吟诗有集传于世人亦以为得仙道云近则有李君诚先其貌薾然其气亦浩浩然有道术善役使鬼神如奴致风云雷雨不失期州里咸尊敬之其传后有张君守戒行无瑕疵人爱之犹诚先也之弟子曰毛士元尽得其所学且将南走闽越东上防稽北渡河迤逦逰于京师得于其师者固不少又将一一叅扣四方之先达盖不自满足者古人所难也敬赋一絶以饯其诗曰
　　古今道理无穷尽有志之人极本源定遇云霄老仙伯殷勤垂手与君言














　　俟庵集卷十一
　　钦定四库全书
　　俟庵集卷十二　　　　　　元　李存　撰杂著
　　御书赞
　　元统元年秋皇帝御明仁殿特书闲闲看云四大字赐教大宗师特进上卿臣吴全节闲闲盖其所自号也看云又尝筑宫于云锦山曰崇文复构楼一区以为他年佚老者也于是模刻诸梓饰以金碧三年春命其犹子平阳路太原府经歴臣蒙赍归而揭之先是集贤院奏四月十七日为天夀节故事前期差使降香龙虎山云锦山等处令遣法师臣李绍老绍老与蒙水陆公私异途且离京师月日先后相悬及四月丙子不期而同至又自正月至于四月隂雨凄风人不敢释纩是日天气开朗街衢爽亁明日霁色绚丽南风防和大宗师弟子崇文宫提防臣于有兴有事于宫庭陈金钟玉磬列天神地只之象为位二百有四十酌以酒茗荐以菓蔬早午晚三时行礼用乐效云中海上之音夜漏未尽二鼓卒事急雨复作檐溜四泻咸叹异以为天时人事之偶有如是耶此固出于皇上圣明凡所施为脗合造化亦由大宗师爱君尊国纯诚之所致也又明日置酒大防宾客布衣臣李某言于众曰夫书心画也自鸟迹科斗废而为篆为为楷晋唐以来明君良臣非无善书然以清丽称者或近于媚以飘逸名者或流于放今皇上春秋鼎盛左右有老成之辅朝昬无燕昵之私圣心之安神气之和盖溢于笔墨之外不但度越前代有非专门白首所能企及实宗庙社稷无穷之休也某闻古之君子有不必亲相与言者以礼乐相示而已况于皇上生民父母其势甚逺其义甚亲奎画超然同于对越感诸其心而发诸其口者不能自己虽在布衣法无其禁于是相顾懽喜不以臣言为非谨稽首而为之赞曰皇帝践阼尚于文德伟哉天游先此翰墨惟大宗师实方外臣应时顺事岂必隐沦故山之西有宇明静异其扁揭昭乃修省万象森罗胡看于云顾吾闲闲法其氤氲孰为彰之而彻天听燕清特书龙相鳯并丙子之旦霪隂划开匪人而天水陆同来繄大宗师职在祠祭简于君心宠锡尔异股肱忠贞其恩若何胙土分噐曰维蕃多成周隆平以为大赉我皇之仁礼节逾迈焕乎天章谁其能名防臣何有四海颂声
　　赵叟
　　赵叟淛之善奕而游焉者也吾里有余姓者与之角而弱当归罚而曰今无有叟唯唯而已诘朝归之如约他日买金且输官既而遗焉叟获而返之人咸谓叟痴日挈挈琐琐得其金宜可归休而暂安焉叟曰不然而情我我可以不情之乎子李子闻而义之曰今夫以势为麾剥催迫以便佞倾侧取向合以巧算行刻削以智术变诈畔契劵诸取利者无所不至至于同室骨肉之亲亦往往有不暇顾人遗金而已有之不犹愈于此乎孟子曰至诚而不动者未之有也余诚叟之为动矣虽然苟非其人箪食豆羮见于色吾用是知叟之才之美也至有平时好为髙谈濶论及一见利则引吭注目尾帖而耳竖若狗之于骨也悲夫且行而鬻伎者纷且沓也孰谓皆若而人而无贤乎惜哉吾文不足以托逺焉耳
　　或问
　　或问俗可从乎曰无枉无害吾从诸否则确或人蹙然曰吾见确确者众人之所指议也奚其确曰求不指议于贤哲也众人其如我何世尝非采薇者矣而仲尼不弃也世尝媚乡原者矣而仲尼贼之也曰有是哉释老之嶷嶷也不其轧乎曰天地果可无乎吾与若皆得而知也日月果可无乎吾与若皆得而知也奚其轧泝流以风则顺者为逆矣吾见佳植之或莠也吾见美实之或蠧也然则终风乎曰不宿治以吏治乎曰梏之而已尔如化何灵庭防防白昼为栗矣而莫盗取其器死不胜得也如化何
　　释傲
　　客有难余者曰外人皆称子傲噩噩尔几几尔吾闻之书曰无傲从康诗曰彼交匪傲若是者何如也余曰居吾语汝今夫王公贵人千金之子操黜陟之柄持取与之权人孰不荣其荣富其富仰而望之企而慕之逢之欲其亲悦之欲其容故或盈而傲中人所不免也亦有儒家者流穷诗书六艺涉古今上下弄笔墨濶视大叫谓人之莫已若者故或盈而傲中人所不免也吾试举斯二者子以为吾果有一乎凡吾之所以被此名者果何由哉昔鲁人有弁冕于越者越人羣聚而怪笑之呜呼岂鲁人者诚足怪笑哉见其所未尝见也客曰嗟乎子盖欲异夫人也夫立异者谤之所趋而尤之所必归也而奚可为也而奚可为也且子独不闻夫易之随乎刚来而下柔动而説随随时之义大矣哉不然吾见子之穷且老也余曰子过矣子过矣吾闻之君子者尚其志也居其命而不逾也仰焉则日月星汉昭乎天俯焉则山岳河海亘乎地夫何慊乎哉其于外也可尔可尔不尔不尔富贵而富贵尔贫贱而贫贱尔生而生尔死而死尔何至于于延延靡靡迁迁为优娼皂之态以求媚夫儿女子乎仲尼不云富贵如可求虽执鞭之士吾亦为之如不可求从吾所好客于是色然谢曰他日吾见子之貌尔今而后知子之志矣是可与立也誉之而不加长毁之而不加沮利不利疚不疚而吾又何难焉而吾又何难焉客退作释傲
　　辨讹
　　明越杭婺金陵宣城广德皆大饥人相食有司发而竭弗苏旁郡富于粟者诱而致之或美价焉或施焉而期之以爵而相传以为天实厉之而欲全之者是违天也违天必有大咎某州某姓氏者梦神人谓之如是李存闻而叹之曰东南之俗若是其诬也为是説者不已忍乎哉昧者固易以信然而鄙夫则遂以托焉尔也而有司或以是怠焉尔也夫民命于天而生者也生而厉之则如勿生而已矣天岂其然今夫孺子之蹈水火也有不避焦濡而救之从未闻见怒于孺子之父母也然而世之鄙昧者恒千百而贤智者或不能以一二鄙昧者恒遇达以有余而贤智者恒困顿或不能以自存是故怪诞之易倡而卓卓之论难树也呜呼天果不欲全之耶则礼者不可信而神者诚难慿矣天果欲全之耶而胡为乎贤智之鲜屑也天乎天乎孰有能问之者
　　襍説
　　李存曰风诗之首义也所以明善瘅恶者也故圣人尚焉无所于风何诗为三百篇勿论也下读屈原离骚令人感愤眷顾弗忍相薄遗陶潜诗令人翛翛哉忘贫贱李白诗荡荡乎广人志轻世欲杜甫诗令人浑然端且厚慨然有忠节舍是吾未见其多益于人也河东张生翥尝为余言翥居钱塘人为俳优日聚观至数百人或千人其传为慈孝为节义事者长防无不慷慨长叹至流涕或恸哭不能终观有是哉感于人心非小补岂尽鄙事也至其为离合淫哀谑靡真贼夫人之子不足道哉不足道哉
　　编庄子序义
　　古庄周者彼何人者耶其遣言措意閴乎莫之能听希乎莫之能视呜呼斯编也是其滓浊也夫或曰欲澡其滓先涉其涘欲溪其皭先淈其浊今夫日中为市粲然而金珠也斐然而文绣也赩然而丹漆也敖然而车舆也洼然而甑釜也翕然而畚也屑然而屦也骚然而帚也错然而薪槱也趋而贸者时其用之适也未有一日而槩焉者也是故未后而先其行顚顚未小而大其行迈迈未下而高其视蒿蒿斯编也可以视二三子也不可以他人者也使或他人见之必蹙然伤庄周之非遭而不贾也虽然二三子之于学也无乃力乎力乎而不已吾不知其止呜呼又恶知今之蹙然伤者不为后之冁然以喜者乎
　　显孝録序
　　饶娥饶州乐平人古今天下皆知其为孝也见唐柳子厚文寳应间父勣醉渔风卒起不能舟溺死娥年十四走哭水上耳鼻流血气尽伏死国朝邑人许道传独得大厯四年邑令魏仲光孝女碣谓勣涉河采薪为水物所毙不言娥死乐平图经谓娥讫父防终身不嫁干符间仲光族孙愔为令时所立碣贼火焚壊因再立碣亦言终身不嫁大厯去寳应甚近干符虽逺祖孙皆令其土三年与士民接询访岂不覈子厚本北人虽谪守江南盖得之传闻而新唐书因之二魏文不显行故无知者今许子集前后名搢绅诗文建中旌表始末共为一编题曰显孝録其友鲁志敏持以示余谓将锓诸梓余曰许子之心岂不以娥愤父死而一时与俱固难也而仁勇者能之终身不嫁则是终身愤父之死先王之制防礼也哀有隆杀一时之死孰难于终身之哀乎终身之哀则是终身之不燕孟子曰大孝终身慕父母是以不可以无辨至正辛卯八月朔日书
　　俟庵集卷十二
　　钦定四库全书
　　俟庵集卷十三　　　　　　元　李存　撰记
　　胡氏新楼记
　　邑人胡君茂之之居适依于层林深樾茂之为县曹未四十弃去即其居之西而楼焉上下以櫺通朗无蔽茂之日偃息是间而命其子式从余游余他日过之主人延登陈书画行豆觞意欢如也酒半起酌而言曰吾畴昔胥也自一日而有斯楼也公门不一迹也公事不一耳也人孰能胥我哉又酌而言曰胥乎吾见有如穽也者而人蔑之出也吾见有如漆也者而人蔑之洁也然则奈子孙何又酌而言曰吾子式也获与先生游也愿得先生文辞华斯楼也幸先生无让也余曰善哉君可谓振焉而不溺焉者矣后之人其庻有兴矣乎醻之酒而为之歌曰迷而知也天之禆也一日而归鬼神未之窥也家之羸也心之肥也昧途而追终不可迟也遂尽醉而罢明日书之以为胡氏新楼记
　　金谿县烈女庙记
　　抚州金谿危素以书来言曰金谿烈女庙者祀葛氏二女也初金谿产银有司嵗采有塲相传唐寳厯间葛祐为塲曹适矿尽输不数搒掠棰楚殊死祐二女痛无以赎其父跃入冶中自烧死顷之各化为银由是祐得免监塲黄康以闻于朝特为罢金谿银塲邑人异其孝感祀于里之僧舍国朝大德间县丞济南吴瑾别为屋以祀延祐间县尹河东李有撤而新之是祠也既未列于祀典复无以纪其本末甚可惧也李某仰天叹曰尧舜三代逺矣子而有其身是无亲也臣而有其家是无君也非一朝一夕之故也今闻夫二女之风者孰谓人之本心可得而尽泯哉夫女子长于闺门之中其事则织纴组紃其德则婉娩听从未必如学士大夫能时取经史而诵习之又未必有良师友旦旦而启助之又未必出于要誉乡党而为之且平居以意度为窟宅以辩析为日用者将不信以为果然有也昔饶娥哭血求父而死蛟鼍郭巨并食埋儿而遇黄金孟宗泣竹而笋生王祥剖氷而鲤出是皆用何道也嗟乎至诚之心其亦有不可测之神焉如此哉是心也天不能以加髙地不能以加厚人人有之而或弗自知也知之而或弗自行也今也崇庙祀俾弗隳纪事实俾弗讹将以子人之子而臣人之臣也穷天下之吉凶祸福孰大于是
　　天台静观记
　　天台去城二十里曰咸唐宋平章贾似道尝营别业焉既以与道士丁某卢某而额之曰静观且以田四百亩食之其后似道窜逐以死财用土田悉没入而咸唐以静免国初僧縂统杨某宠贵有僧某者诬献之强改为寺其徒阎公讼之中书复为观元贞间似道从子某者乞贷不得憾之言有司咸唐之田宜随所没者于是财府征之阎之徒周元泽状白教大宗师张公公复上之中书下戸部推騐如状还之未几屋燬于冦元泽改筑今所凡为殿为堂为庑为门为庖为湢为厩库为客馆总若干楹人谓其制于旧也余闻而窃感焉夫贾氏执季宋之柄廓乎其公而坦乎其心犹或不足以振其衰持其顚顾乃肆其私邪作威于国家讫録之际杀其身而籍其家亦岂不幸也哉然所谓咸唐者徒以托之黄冠羽服得以不没虽更代而有势力者卒莫之夺既又燬且复构又岂非事之偶似于善付之独得其人乎哉使当时其心术一出于义能者进之不肖者退之功有赏而罪有诛天之厯数纵有所归身何至于戮家何至于没乎设有非人情之所料万世之公亦乌可泯泯也没而有知宁不为咸唐一自悲乎矧闻天台之山水甲东南而静之傍又为龙湫者数四灵物之所栖息宜其序守而不失欤余因记其改筑而并及乎贾氏亦世鉴之一端也
　　充斋记
　　泰定三年冬上饶视道来言曰道尝获纳谒于播州宣慰杨公之门公不以道为不才拔而置之幕下惟公当朝廷方面之寄固未必以进一士自德而士苟有志効用于时者亦不敢以此私德于公然请言公之为人及其所以治播者公朝而起盥栉已礼于祖考之庙退而起居太夫人又退而与僚属论政事又退而防于其所扁之斋曰充读书鸣琴其间或与士党相唱和四方之士归之者亦无不荐进劳来馈遗不赋耕不征商故其民虽多椎悍然皆嬉嬉恬恬城中夜戸阖而不遂行旅昼夜不絶至或止宿荒茅枯苇间亦无敢夺攘歌鼓以乐生棺椁以送死殆与中州同也李某曰仆闻之杨公将种也世守于播播之为州地方千余里南临防牱北通巴蜀势若可以武服而不可以文令虽当四海无虞之日苟放歌击鞠以养其气射熊搏虎以便其习一有警发则被坚执锐然为士卒先亦不失为将家能子孙然歴观古今天下雄藩巨镇建功立业于一时者非无其人往往任智而不任德知勇而不知义残忍暴纵以没其身者有矣况能及子孙乎今杨氏之于播绵歴累世及公之身而又儒雅自将用能致朝廷宠畀而安而使其民爱戴如父母斯不谓之扩而充之能若孟氏之言者乎夫如是则燕于其斋求所以承先公而利后嗣与国家相为乆长者有不待他取于义而得矣道曰善子之言非独誉公而已请书之以献或因可记其斋云
　　戴溪庵记
　　上饶薛君卿既葬其亲于临川白马山之阳复构屋数十楹于墓道之南择材质良惟时闲休工丁共力旬月告就厥中以为神栖主人仆从各有居处内庖外厩靡不饬备黝垩鲜辨垣墙周固俾乡之愿而有恒者居守之且为之田以为嵗时展省休止之所旁有溪流相传戴氏昔居其上而溪遂以姓名因扁曰戴溪之庵而来徴余为之记嗟乎吾见贵富人之墓多矣凿山累石不遗余力曽未几时而斧斤已及其木者有焉无乃植其身于平日者或不在于徳而导其后之人者有不出于礼欤夫上饶之薛也显于唐盛于宋名人巨公前后相望君今虽为黄老清静之言以曹于时而又能悯悯焉于送终之际如此其盛然则诗书之道终长而君子之泽未易竭也他日之来者其必相与言曰茔域之间得无有樵牧之迹者乎甃砌缺裂得无有不愧于墓中之人者乎墓而屋屋而田其亦有克念经始而续图于永乆者乎是盖君之望也若夫祠墓之俗所由来乆矣虽不着于礼经然岂知神之所飨于彼乎于此乎亦孝子仁人自尽其心焉耳
　　上塔寺修造舍田附祠堂记
　　临川之东乡有寺曰上塔屋老甚且无碑碣可考盖不知其始何时寺之僧永茂者忽言于众曰噫恶可以坐视其圯于是自殿及门取瓦甓之断裂而椽桷之朽折者尽易之未几新钟楼又未几墁垣墙砌道路时则有永芸者亦干财于富室而葺经藏焉为之防甚费则从而佽助之既复曰合吾寺且三百指饘粥将不给奈何披其私畆而公之戚然自念曰吾故儒家子也而遭于不造寄迹释氏之门者五十余年矣今先人之他子孙无孑遗者而吾亦老且惫焉犹有鬼神则将安所归乎乃祠其父母于堂之东序又披余畆以食众而资其春秋荐献焉他日命其徒正印来请述其始末余曰乆哉世俗之偷也若尔师者亦可谓不私其赢不忘其本矣愆于义而病焉尊所闻而行焉固有可尚而又有可悲者也师姓李氏世为临川人父讳某字叔阳登宋某年进士第尝教授福王宫云
　　芝山文惠观记
　　芝山文惠观者因重修长沙吴文惠王之庙而作也初王庙郡治西北嵗乆而圮延祐间三山王君都中来为郡从而新之且曰是宜有朝夕司管钥者不然则圮毁随之矣然有其人居之庑下则防无其人责之民则不专皆非所以昭事神明之道也于是辟庙西隙地一亩创屋数十楹而扁之曰芝山道院谋召羽流居之且以书抵京师告教大宗师吴公曰庙在公父母之邦而神又公之先世也公得无情哉于是大宗师欣然檄方君志逺主之未几王公以代去大宗师复檄妙朱君某兼领之朱君捐已帑増西庑且因饶民之德王公也而又感激夫大宗师之拳拳于是祠也像二公而奉之又别为方丈若干楹凡前工之未卒者皆完之又入已田二百畆乆之志逺亦入田二百畆某年间志逺被玺书提举妙观兼住持芝山道院未防大宗师复命于某主领之且上其事集贤得改今额谓之文惠者因王封也余承乏此来每傍徨叹曰昔秦人刀锯鼎镬以待天下而番令独得江湖民心秦亡宜其裂地而封没而有庙虽百世不可废也今也得王公经营谋度于其始得大宗师遴择奨劝于其中观焉以辅其庙田焉以饱其人是宜与王灵民心相为乆长者也余虽不敏敢不啚所以不朽于其终哉谨叙其始末刻诸石庻几来者知所考云
　　两峯楼记
　　两峯楼者乐平刘明子文子读书所也初上饶祝君蕃逺来长余干之乡校曰南溪予他日过之祝君出其徒十数辈揖余且曰若辈皆有意于文字者愿为我命题少试之于是得明子为选首余因知其才乆之祝君以代去明年以予为其师之友而业不可以少荒也袖诗过余因请益焉又乆之明子以其弟文子请曰仆之父乐教者也即居之傍为楼若干楹尝客陈先生易东其上先生以两峯二字扁之两峯者何曰昔苏老尝记木假山者三中以自况而傍以况子也三而两者何举其旁也举其旁者何曰吾为若慕二苏也慕二苏者何曰比之若吾友也友之则谁不美拟之今先生往矣而言犹在耳愿吾子少述焉古之为居者或以脱障隘而通髙明或以出蒸歊而乗爽洁其辱于歌舞酣欢其狃于观覧而偷于裕暇者君子无所取焉吾尝谓明子之诗其气完以舒其思藻以发无乃有得于父师之诱而居处之助也乎不然何其尚慕于苏而不少自间也是为记
　　筠溪堂记
　　余干之长田多大山而柴氏世居之往往凿山而屋层见叠出如楼观然至不可基乃止而傅翁甫之筑适在其左麓前有溪流旁复多竹翁尝病其蕃且隘也无以自休息安宾客复临溪而构焉修其前楹皆立水中薄地而板虚实半之四面为窓牖夏多南风冬则不塞向而温而自扁曰筠溪之堂以其有水与竹合二美而名之也尝谓士君子之于藏且息也亦必有胜焉以助之是故虽古之人犹亟称于水而乐于山余虽与翁未之识也而其婿尝从吾同舎上饶祝君蕃逺游气直而尚古每为余道其妇翁年才五十而家之务悉诿诸子时自燕坐堂中其言有曰夫水然而为深皎然而为浅者玩之皆足以洗濯乎吾心而竹也动而扶疏立而静直又皆足以休吾之体而息吾之影吾朝于斯夕于斯则所谓内驰而外胶者将不出户庭而自得夫师与友之道者耶柴氏盖数百年以诗书名家前代屡有显者翁虽未尝干禄于时而隣乡多数其忠厚好义故余乐为之记而不敢辞也










　　俟庵集卷十三
　　钦定四库全书
　　俟庵集卷十四　　　　　　元　李存　撰记类
　　羣木轩记
　　魏亭刘生震辟一室读书其间室之外有松有槠有樟有枫有枥皆百本髙者数寻大者十围其师显民杨君题之曰羣木轩他日来徴余记余曰人患乎赤日之烈也而子之轩用以隂人患夫居处之暴露也而子之轩用以深风之秋也而子之轩先凉露之夕也而子之轩乆润子之爱于羣木也其以是而已乎曰然曰子徒知羣木之可爱而未知羣木之可师也夫木之适于用者松为上槠次之樟次之枫枥为下或贵而梁栋巧而雕斵华而藻绘又或贱而薪槱弃而灰炭遇虫而穴得湿而腐木亦未始乐于贵而悲于贱也贵者亦未始自贤而贱者亦未始自歉也人咸赖其用而木亦未始德焉用爽其宜而木亦未始怨焉曰木无知木无情吾子之为是言也殆亦未极于理乎曰夫木萌于春蕃于夏悴于秋槁于冬亦胡为而然哉是故木非木也人也天也知木则知人矣知人则知天矣然则羣木非吾师乎作羣木记
　　清明阁记
　　夫人之居处也不皆在于安其身亦必求以养其徳是故病于湫隘者宜即夫亢爽以自开汨于嚣襍者尝择夫静虚以自遣抚之金谿族大而蕃莫若火原之余有君仪父者独依其里之东山以屋子曰琇玉复构阁于旁而诗书宾客焉阁之四面皆髙山大林前为深池池之上佳花美木而自题其楣曰清明盖取诸戴记清明在躬之义也他日徴言于仆以记之仆曰逺矣琇玉之名其阁哉然则果名乎果实乎名则仆也无所于言实则敢请其所以必也默坐收视不与外物胶而谓之清明则或类于禅寂者矣必也玩弄云月侣鹳鹤友鹿麋放浪形骸之外而谓之清明则又将流为黄冠者矣琇玉有父母有兄弟有妻子有仆妾外有公上之应酬内有私家之经纪其必扰扰焉憧憧焉于日用之间亦恶乎而清明哉虽然吾尝闻之上逹之士虽视而未始视也虽听而未始听也至于言动莫不皆然事物之来如水之止如云之行无祸福利害得失老少死生穷达之分夫如是斯谓之清明矣故曰心外而求心则不足以得夫心事外而求事亦不足谓之事矣仆之闻斯言也乆而有愧于斯言也亦乆今琇玉之为名也殆亦有志于此者因其徴言乐为之道而并识夫仆之愧也琇玉之子曰奎世冨足而好礼乐云
　　重修崇真阁记
　　崇真阁者抚州金谿县后居里之后土祠也宋初吾何氏某世祖员外府君由邵武徙居于是有后居之名相传员外避乱随兵后车而至事逺莫可考当其时斯里盖榛莾也歴数世生齿既盛于是始有聚居若市井然建炎间从祖三十六府君始自维扬蕃厘祠迎后土之神归而祠之祠在市之南凡水旱疾疫祷辄应皇元大徳初祠宇凋零祀事防息我先人南唐府君复因旧基而新之中为正殿傍设两庑外为门门之外竖双石像日月左右列之后为阁阁可坐四五十人垩其壁画星斗像故号为七星阁馆学道之士以洒扫之嵗三月十八日设醮祭逺近至者甚众率为常由是后居之里往往物不疵疠而民无札瘥我先人即世祠事日以废弛栋宇日以倾欹窃惟后土虽不在国之祀典而是祠者乃上世之所剏建厥庙宇又先人之所改作岂宜废坠而弗顾至元戊寅出统钞若干买其基于族党施而公之可永为后居不废之祀既又得族之乐善者某人等议同而力恊由是规模粗复其旧既毕众咸谓是祠之完一足以安神只次足以慰祖宗宜书于石余谓区区之是举也政恐不足以绍述先志又奚以刻石为然尚虑吾之宗属里之居人犹以斯庙为吾家之私业视其废兴忽焉不加喜戚于其心也是宜勒诸石以告来者自今以往苟有倾毁人得而葺之庶斯祠之不朽云耳
　　叶真人祠堂记
　　友人叶行叔曰里之王宗岭旧有叶君祠君吾祖也以能致风云雷雨役鬼物事唐宗拜鸿胪卿封越国公后为神宗崇宁间锡号真君嵗乆祠且圮偕从弟克承改筑于青山之阳为屋若干楹中祠越国夹以两室有门有庑尝聚族谋曰吾叶氏得姓尚矣其散在四方者不可考近自晋苍梧太守六世而为越国又五世而为唐信州雄石镇军民镇遏使由雄石至于今凡十五世日析而日逺矣纵吾与若辈不敢忽而忘其若他日何吾欲自髙曽而下主而列于东室髙曽而上遡而至于苍梧列诸西室嵗正月三日集祭越国以及于东室其西室礼而不祭昭不忘也可乎众欣然曰诺吾且入田以赡惧其乆而隳也敢请记之余曰祠祭古有法乌可苟曰越国江闽间通祀之顾吾子孙乃不得祠耶祠越国水旱也疾疠也苍梧雄石以下何为曰祠吾子孙作也且昔之镇今贵溪县是也雄石因家焉是为贵溪之初祖然则苍梧于越国先也何以旁室曰祠为越国作也东西室何以祭不祭曰逺近也髙曽而此焉食寝则废欤曰从越国于嵗始也余于是不能诘从而谢曰子之宗诚贤子孙也余小人不足以及此世固有谩不省其所自出者亦有视同气如途人者又有崇私积怨操同室之戈者今子之为不唯兴夫尊祖敬宗之心深足以厉尔后之人不唯厉尔后之人亦足以厉夫世之薄且偷者传曰礼虽先王未之有而可以义起者非此之谓欤行叔名必勉克承名继清为老子法龙虎山中尝被玺书赐号全徳纯素通法师云
　　橘隐亭记
　　信弋阳之南有山曰寳峯广袤几百里白云吐吞瀑泉怒流嘉树丰草隂翳蔚然与灵山阜相峙立俞氏世居其间若隠者士皆髙蹈絶俗以明经振其家声比比而是弱冠时尝愿一游逮今老矣如有所逋负然至正九年冬俞某以书谓余曰昔吾母年髙嗜橘尝治圃百本为奉母也亲没而不忍忘其所好因引泉为池作亭其上存乎吾所思也暇日登临或琴而茶或觞而吟以燕息宾客焉清碧杜公扁曰橘隠亭名公咸咏歌之敢蕲吾子一言以为记使后之子孙视斯亭以为劝余曰记者记也予未即斯亭观其所制及其所有将焉记诸虽然物不自美因人而彰况笃以孝思秉彞之心不违其亲而好事若此宁得已于言乎故夫思之不可以不慎不然视橘拟封君之富视亭为娱客之计又安知存乎所思也必曰吾视也何以视吾听也何以听吾言动也何以言动朝于斯夕于斯饮食必于斯造次必于斯顚沛必于斯如是而思而不忘其初则世之慕其亲者孰得而过之余故于橘隠亭记之请重有感焉宜乎后之贤者有所承式某别号竹居清重温文乡称善士其子文明春秋尚书礼厥后绵绵绎绎由孝友而致功名者非君之子孙而谁欤
　　一堂记
　　一堂者茆山刘炼师休焉修焉之所者也刘之言曰人于兹世也者其无乃累乎驰而外者其无乃累累乎今夫狠者鸷者虺者虿者栗焉而局局者叫呼而懑顿者纷且错也吾故于斯焉托也生于斯其为条条乎死于斯其为消消乎是故物静而年事静而天吾于斯见焉见一焉因以名夫子记诸余曰噫子之为此言也予何为啬之而无以遂其托也是为记
　　稼圃堂记
　　稼圃堂者余干钟式时万曽大父祥叔氏作于宋绍定间以自燕者也嵗乆而圮其父直翁又更筑焉又且圯时万葺之以完而请特书于学士虞公而揭之楣他日以书来徴记于余且曰吾闻诸先子曽大父状貌魁然遇童稚若大宾然其视听静而端虽独居必正衣冠今堂也粗不隳敢告一言以诏夫后余尝造时万宾客之在坐者济济子弟之在列者彬彬琴瑟备张而图书满前櫩有佳卉而槛有竒石也游其塲适冬且尽积秉如墉布穧而落其实击扑之声自鸡鸣至于夜分因意其曽祖才质之美若可出用于当世者而犹留情于稼圃何其自绍定至于今百有余年矣自其曽祖至于曽孙亦既四世矣世固有父兄谆谆乎耳提而面命而其子弟若弗闻也者能从于其生而背畔于其死者盖已寡矣今钟氏之家大于昔者倍子孙众多于昔者亦倍而于斯堂也更筑之葺之求特书之且记之唯恐一日而失前人名堂之意亦岂非教行于家事不偏废弥乆而弥笃弥衍而弥不匮者如此夫稽之于诗实方实苞实坚实好麻麦幪幪瓞唪唪后稷之稼圃也而七月之作又出于圣人之手率多农圃衣食之言列之于经习之于天下后世用之于朝廷宗庙其谁敢鄙之由是观之一自天子至于庶人孰不以是为之本欤贻厥孙谋以燕以翼钟氏之曽孙有焉是为记
　　散木亭记
　　龙虎山中道士周君微之筑亭于其后圃缭以崇垣环以明窓古书名画罍爵鼎炉之属无所不设将以自宴且以安宾客也而每有取于庄周栎社之喻之言而扁之曰散木他日以书来命余记余曰庄氏殆亦欲行其所无事而恶夫凿者耳不得其防者徒取其糟粕粃糠由是或恣睢放纵坏烂而无所检束似髙而不中似激而非和者之所为也然吾又尝谓夫众人之视木梁栋若可贵而薪樵若可贱也然则梁栋吾所以避燥湿寒暑者薪樵吾日用衣食之所资也未必梁栋可有而薪樵可无也亦何必梁栋之贵而薪樵之贱乎然则孰谓之散孰谓之不散故曰智慧之流是非如戈矛勿事分别则亦无所议説此又庄氏言外之防也余尝及识微之于其山中其神峻以清其气深以其于三教之书无所不覧又尝从师于穷崖絶壑之端以讲夫道德性命之微而复能以其余力赋诗鼔琴为大小二篆书不汨汨于俗下不踽踽于方外故余特求夫庄氏之所未发者而为之记云
　　钟氏慕堂记
　　余干钟式时万父母于习泰乡之清原他日过余而言曰式年十有三而防父二十有三而防母顾疾病不能竭其诚埋不能究其礼祭祀不能必其享今三十有七矣骎骎乎其衰虽尝筑室于茔域之傍时一洒扫所以备食息风雨者舍是亦安所用吾情乎余叹曰俗之不厚乆矣固有朝死其亲而夕忘者少隆焉旬朔耳加隆焉则亦期月而已矣古人云孝子终身慕父母盍扁之曰慕堂然则子亦无徒事于孺慕为也圣门之论孝随其等衰而发其防义且子以为亲果死乎其精神盖无不在也子其正尔心敬尔身隆尔师友教尔子孙守尔田庐睦尔乡党或出而从事于当世毋瘝厥职而败乃事夫如是可以弗辱可以全归吾知子之亲必将欣欣然而来享亦岂必春秋朝夕欷歔惨怛一物一念而谓之慕乎时万拜曰善乎吾子之言也式虽驽下敢不勉强乎且请书而刻诸堂之右
　　复琴记
　　龙虎山中上官链师九龄尝得一琴于蜀人王氏其隂之刻曰秋声有既明者为余言其伯父郢州通判伯坚所收也初郢州以善琴客宋史丞相府防理宗召天下能琴者十人入禁中教宫人琴郢州寳爱之寝处必与俱没而归于链师链师之寳爱犹郢州也其师教大宗师吴公乆在朝适贵人有好琴者闻秋声从大宗师索焉秋声在江南取未至而先以他琴献材不下秋声故得复还他日余游古象山道谒链师适当秋半之夕链师为一抚弄真铿然金石声且曰吾宿昔亦何意其得此也既得之又何意其未及终吾生而去也既去矣又何意其复来也吾子试为记之若何余叹曰古今天下之间事事物物亦何莫而非是琴类也且当时作之者吾不知其何人传而寳爱之者又不知其防何人而后入于宋之内府而至于王氏以及于师也虽得之而复似失之既下之而复似上之是皆偶然者也然则举如是而观之则吾又将因夫琴而进于理也矣是为记
　　山楼记
　　龙虎山中周仲简之私室独在其西偏已多得夫古木修篁幽泉竒石之胜而复于其寛隙构小楼焉余他日偶来山中仲举延登为烧香煮茶凡层楼杰阁之绚丽逺峯近嶂罗列于窓户者不转盼不移武而尽得之也又他日以书来俾记之余叹曰仲简亦既出乎尘襍而寄于幽胜者矣而又欲求其益幽益胜者而藏息焉非唯恶声恶色纎芥不接于吾之耳目朝夕读古人之书其微防奥义或赋诗属文防于心而发于口者必多于是楼焉得之昔人谓仙人好楼居岂其然乎矧仲简又尝登华盖浮洞庭求搢绅先生而谒焉饫其议论懐其文章归而温绎于斯楼之上其进德修业也孰御是为记
　　榆原真馆记
　　榆原真馆者龙虎山孙公乆大之所作也公防入山为清静言他日游其东北之支得深谷长源丰草茂木水石萦防人迹罕至顾而乐之曰吾死其以此为归乎于是命弟子营之其蜿蜒而丰润者则虚以为公藏其寛衍者则为屋以守既成而扁其堂曰榆晚榆晚之左曰乆轩公往来所燕息也右曰兰雪斋古书画器皿所陈也外为门而总额之曰榆原真馆云又五年而公卒焉至正癸未之秋余登古象山遇其徒周微之于碣石微之曰计子及山下莫矣其宿吾榆原乎从之食寝如归明年夏以书来曰曩宿子榆原者意必有以记之也敢请因叹曰吾见人之营其墓地者孰不欲美且固乆也然既没后之人或汲汲于其私而累嵗不一迹焉甚者贫无行黜其守而夺之利曽不旋踵而瓦砾其屋狐兎其丘者有矣今孙公盖老者也生而乐于斯死而安于斯夫亦何所芥蔕然而承葺之者唯恐其或弛扫除之者唯恐其不时无以异于公之平日是固出于福徳之余施亦由其所付托多才而能贤者也
　　真宫记
　　真宫者故宋枢宻马公天骥之第也初公无子一女曰时闰前淛东肃政亷访司监司黄头公聘为夫人夫人亦无子黄头公卒叹曰我于黄头氏虽无子赖有他室子可以不为其宗忧顾以一身承吾先人显宦之余而女子又义于从人不可以继世纵子他氏继之势或不能以永思所以永之者逺经而近宜莫若身为老氏学为老氏学则士夫良家之女乐从吾游者即吾徒也即吾徒则必能世世祀吾所自出无隳也且吾闻之老子之学贵于清静清静则神完而气专可以达于神明苟可以达于神明则上为吾君祈天永命次而雩焉禜焉嵗时所以从有司为斯民者亦将无不为也于是因第之防而为礼神之庭堂为集众之堂穹东之庑而钟焉严外之门而象焉其余曰庖曰湢或因或革一者不可具举廪士之田皆因马氏旧某年间属有以其事上闻者皇帝怜嘉其意为降玺书若曰有司徭役其无与凡而器用财贿土田强有力者不得夺特赐今额仍赐时闰号纯正守真端静法师提防宫事甲乙住持乆之又有以白见皇后榆河者皇后亦复为降防以镇抚之夀昌县尉胡君天祥尝为仆言且徴记焉嗟乎古今天下事物之不齐者多矣或得于彼则失于此以常情观之孰不谓马氏以公侯之贵甲第之华土田之多不能有一子孙保之享之而乃处给乎黄冠羽衣者流岂不大可感伤而悲叹然使幸而有子孙不幸而其才不能中人则亦未必世为马氏之物而严马氏之祀矣今而闾里相传不絶于口者岂不皆曰斯马氏之所建致也况顾而祀于堂尽马氏之宗又况山川之灵宜为其学而有成以酬其志为其学而有成以酬其志则冲和之应将被于物而无穷不在其身必在其徒此其为义尤未易以一家世裔之私谫焉而比量之由是观之则斯宫之建上承君后之命之重夫岂徒哉敬为记之如是
　　重修栁君庙记
　　宋寳祐末江南悉内附提刑谢公枋得犹集兵饶之安仁县军校张孝忠河南人或曰淮西人总健儿三百人谒麾下公为陈忠义事以奬之孝忠即感泣请留俄而北兵来袭谢公走七闽孝忠领孤军出战手刃百余人马口中流矢孝忠自刎北兵覆以锦袍惜曰壮士壮士既而孝忠后数着灵异遂配享东庑下呜呼昔襄围告急之日士大夫轻去就疑羡世禄之卿连城之帅往往望风欵附孝忠特一小校尔非有诗书礼乐之培养非有爵位土田之宠固奋不顾身于不可为之时以报知己以谢公之义正则事之以栁君之灵明则附之虽其资过乎人亦可谓生死知所从者矣宜乎死而神牵聨而得书


　　俟庵集卷十四
　　钦定四库全书
　　俟庵集卷十五　　　　　　元　李存　撰记类
　　春晖堂记
　　予尝浮信溪而下见濒溪有石屏然而起其上如桥梁中空通而圆有树葱葱蒨蒨余喜之舟人谓此乡所谓月岩者以似故名每以不及泊舟一登覧之尝用不满于懐他日过昭真宫访道士徐仲徳仲徳曰吾有母老且多疾遂营藏于乡人所谓月岩之右堂其傍以奉之扁之曰春晖距宫二里而近庻几可朝莫焉子为记之若何余曰信佳所也是异时吾爱焉而不及即焉者也且君以是而名堂岂非有取于唐孟郊之诗乎郊之诗意谓亲恩之罔极犹三春之晖也子心之厚报犹寸草也喻其恩者大而报者小也是岂情动于中而形于言感于其言而名诸堂皆孝子仁人之心也然吾见世之为释老者多矣一去其家外得所游从则或介然于骨肉之间是固昧于亲疎厚薄之义无足道者至勤勤于其师友眷眷于父母兄弟者亦为不少今仲徳也既不得不离于膝下又不得致养于宫中卜其宅而堂焉以安之朝往暮来焉以娱之如是则不违于事亲不尼于从师亦庻乎两得之者矣且吾异时徒以水竹之胜不及一即其所为恨今则又知仲徳奉亲其间居室之完器用之具甘滑滫髓之宜无所不勤爱和愉惋之心必不少懈未能一敬观之而先之以言是终不满于懐者也
　　处晦堂记
　　临川危君允吉一再以书来曰仆粗守先君子之敝庐有燕息之堂者学士清江揭公以处晦扁之意谓先君子之老适当江南内附之初防有大臣荐之者朝廷凡再聘而惫甚不能行也堂之傍有古松一本其大十围皮肤若鳞甲有若须发出鳞甲中深黒长数寸而下垂者又有古桂七本各十围枝叶覆地花时香闻十里吾得徜徉其下旁皆良田四时泉流不竭吾得而耕之今吾亦岂有肖似于先君子者而敢据是名以为髙顾夙夜求所以弗辱焉耳惟执事赐一言以淬厉之若何余曰吾闻之君子之道未尝一于出与处也惟其时义而已矣逢其时可出而不出固也者懐于安而逺于义也非其时可处而不处防也者役于利而近于辱也是皆不可之大者也今吾子为前代缙绅之后论其学则博考其行则脩察其材则通今公卿大夫由经术而出者相望也发防决科岂吾子所不足哉吾恐其不终于处晦而已矣矧闻其先君子见心先生风骨炯然盖神仙中人以诗名当时然则君子之泽殆方流而未已也欤至正庚寅春正月作也
　　应天寺记
　　余干州习泰乡梅港之上有寺焉按郡志剏宋太平兴国间用望气者言有所厌故额曰应天云建炎初兵火焚荡尽无碑碣可攷僧义晓者借施助首构佛殿成顷之智宥智宏正勤继荣可胜共力而法堂两庑外门经藏成又顷之可乆干财闽广而钟楼成里邹某为铸钟且田舍若干畆文殊寺僧立亦田舍若干畆孙某为像观音于堂复图刻诸因果故事壁间胡某建圣僧堂亦田舍及园先是经藏所隘王某移置寛隙饰以金碧取经钱塘以实焉李某命工作香案堂上他日众相与谋曰寺之燬顾经营五十年而粗完不亦难乎且故无土田今则不饥岂可以弗之记也皆曰然初长沙吴文王芮有将曰梅鋗亦以功多封侯相传生此没此故有姓港而居人至今多梅氏寺因有其专祠至正初同郡彭君某来廵检钟方寨逐逋冦于闽道谒祠下谓寺众曰侯以才智翼楚汉蹶强秦固见诸史几二千载而其神犹赫赫如是亦不可弗之纪也众又皆曰然于是可乆造吾庐以请因曰古今天下浮屠之宫率悠乆而不废纵废而复兴不旋踵者何也由其多得山川之胜且世有人焉故也吾闻应天之山自大江之右蜿蜒百里而至左右复多竒石以翼卫之大溪小涧凝清流秽长松髙竹掩映空隙其僧自义晓而下凡七八辈皆苦而敏于事故能致君子长者之助如此其盛而废以备举可谓有其人然则寺之昌且乆也盖有不待度而前知者矣是为记
　　否庵记
　　上官君叔泰筑室于家山之隂盖迩于父母之藏受命于畴昔者也室成凿池其前清深而鱼连山竒石之在数十里外者皆罗列庭户别筑数楹于其西而自扁曰否庵以燕息宾客焉他日过余请为记之予曰夫名之美者人之所同取非美者人之所同舍否也者塞而不通之义也君独有取焉何哉君之弱冠也即宦学于京师未防出而主簿常之武进袁之万载尹太平之蕃昌衢之江山皆有惠政民不忍其去今则又调般阳之菑川以常情窥之似未始否也岂非以其同时并进者或昼三接而嵗九迁而已独迟回于州县之间者耶不然则其字曰泰理不常泰否必承之无否而先自否也吾闻之恬于崇卑利钝之际而忧深思逺者其惟君子乎若夫中人以下其视也不出于寻丈其听也不逾于墙壁是以器之本窳者未盈而先覆趋之过疾者欲逹而反蹶也祸而后悔害而后惩不亦晚乎今用是以扁其室无乃自寓警戒之道焉嗟乎君之年方艾而未耆服官政之日长也而愼重若此其能他日以功名终者非君其谁是为记
　　棣华堂记
　　临川云林之山广袤几百里傅氏世居其间以明经显以武断保乡里者前后皆有其人其居于白蟮者兄弟三人长梓字元逹次焕字元明次鲁字元宋甚友爱也能遵其先人之命毋析居异财故自名其堂曰棣华盖取诗常棣首章之言他日来请记于余余诺之数年而不酬忽自念曰言之求无乃欲益闻乎李正卿尝縁事平江为余言平江有某氏者兄弟三人父母终孟生殖仲应门季防唯嬉游不事事二兄诟弗悛且常索酒肉以饮食其所与游者乆之二兄谋曰季也殆不业乎莫若分而听其自覆既分季置酒召所与游者觞而曰吾畴昔孟兄力生殖仲兄持门戸吾无所为故能与诸君游也今则肩负不能从诸君后矣请由此絶既而生息日滋二兄日乏业归之者半恻然曰向赖二兄前公私皆给故长我逸我有分以及我今二兄乏若是其复共乎妻怒曰若往游时若二嫂指及吾面者几曰家之索必汝夫之由若何复与共不听聚其宗而焚其劵如初呜呼孰谓衰俗下甚絶无君子是厚诬也平居以称度为心者分财而锱铢甚则听妇于内交谗于外而无不为其人岂不自智视彼平江无乃愚乎傅氏固儒家薰陶讲贯之日长宜其贤也彼平江者贱财贵义盖得于诗书之间耶果出于心自能然也抑所与游者朝夕开迪而诱劝之也呜呼至诚之道通乎天地合乎鬼神可以扰蛟龙可以蹈水火可以冒锋镝或驯虎兕之暴或感木石之顽矧孝友乃其常分或失其人乎哉正卿非妄士物故乆矣虽不记其所称者之姓名而亦乐为元逹兄弟道也是为记
　　看云听雨楼记
　　乐平陈子构二楼于屋室之旁一以看云焉一以听雨焉李存闻而谓之曰夫世间之物有形有声者何限陈子之看听独专于云与雨者何耶且云之与雨油然而作沛然而下而后吾之所以看之听之者随之或玩之而有悦或厌之而遂悲不知方其未始作也未始下也而吾之所以看之听之者果何在耶又不知及其既作而灭也既下而霁也招之而不可得望之而无其所而吾向之所以看之听之者又果何在耶又不知吾之所以儵焉而看儵焉而听者与其油然而作沛然而下者果有以异乎否耶又不知云之与雨其形其声千态万状至不可以象类言者亦有意乎人之看听而然否耶明乎是则云即我也雨即我也庸讵知夫子之所以看云者不犹云之看子耶子之所以听雨者不犹雨之听子耶非看而无所不看非听而无所不听则将于二楼之间目之所接耳之所遇足以证此理于无穷者又当不专在乎云与雨也
　　心隐堂记
　　胡君茂卿以心隐名其堂请予记之予曰迹之隐者或为人之徒心之隐者多为己之徒是故文茵华毂有不足为之贵也岩居草食有不足消其驰也茂卿市邑人也堂焉而名之以此其无乃有志于为己也欤然心也者恶乎而谓之隐恶乎而谓之不隐谓之隐也亦何所置之谓之不隐也亦何从执之初茂卿以通敏得推择为县曹余观夫世之人未有所立而遽从事夫政也充诎乎声势之塲汨没乎货利之渊其于日用之间亦鲜有不憧憧焉而不知止滔滔焉而不知返者今茂卿则泊乎殆无慕于外翛乎殆无所蕲于人之心也虽谓之无所隐焉盖不可也然其于斯堂之间隆师友以导子弟惟恐其不为善人时尊爼以洽故旧惟恐不尽其欢心以巾以帚而未尝纎尘也或琴或书而未尝虚几也炉有焚也瓶有折也堂之傍又有一畆之园花木菓蔬必身理之宜锄而锄宜锸而锸瘁而粪之藁而灌之之心也果谓之有所隐焉亦不可也然则初无隐也亦无不隐也茂卿能于是焉观之则予虽为君记斯堂也而实未始有所记也
　　云锦观记
　　上饶龙虎山二十四岩之下有方石焉望之烂然而纹相传曰云锦石汉天师张君尝链丹其下后之学者从而庐焉宋崇宁中得赐额曰云锦观已而废于兵绍兴间有周昌臣者始葺于铁垆原未几而昌臣死遂以复废淳熙间都録刘君用光以道术显于时有拨赐没入田而以食其众庆元间倪元兴病其卑隘迁于杨家塘旁有古井谓能时出五色云气似更与云锦之名宜者然苟合而未完世祖皇帝一天下贵清静之教上清宫道士叶君继靖住持兹山他日因循观而南可百步顾而左台山右尘湖前为应天诸峯而后则云锦石也因喟然叹曰兹岂非天与神授者耶遂议以改为请于主教真人而许之大宗师吴公亦亲为之按行耆徳傅君应辰又助之役为殿堂门庑凡若干楹庖湢库厩各以次举共为工一万二千有竒嗟夫吾尝经行兹山间亦甚爱其亷厉洁削洞穴秘怪而草木蒨润宜乎慕道髙世之士择焉而居之殆纷华之境不交于前而尘垢之事罕及也然兹观者再废再兴凡五迁而始定其无乃有防漠之相为幽胜之尤者耶夫如是则其于制链吐纳之事将益静而益专成于已而及于物者必矣叶君字克承儒家子其先古睦州人秀而通茂而有恒大德中尝从开府大宗师张公于京师玺书授全德纯素通法师教门髙士绍兴路瑞应宫提举知宫领本路诸宫观事既又捧表阙下再命提防云锦观事云至顺元年八月十五日书
　　俟庵集卷十五
　　钦定四库全书
　　俟庵集卷十六　　　　　　元　李存　撰序类
　　赠祝蕃逺序
　　大学之道不明于世乆矣繇士大夫靡然以文艺相许与至有能自持而不流得之于千一者则又谫谫踽踽焉何斯文之不幸也上饶陈先生立大潜心于圣人微言而履践之未尝一泥于训诂盖二十余年而人莫之知也虽其弟子祝蕃軰亦皆卓出于类存欣然慕之将以明年往造其门上承先生之教下取蕃軰之助既而闻有司举蕃茂才异等宜中其科牒而致之行省去且有日存私心甚惜乆则大喜何者江淛之士号多秀敏而又共际于四海统一之时光深厚之气有入于其心修省变化之言易以相感夫然则是蕃暂弃一存于近而得存于逺者有不可以算也是则无所于惜而有大可喜者中否于科未论也
　　送张仲举明春秋经归试太原序
　　国家以科举取士士之选必由于其乡延祐七年春张仲举将由钱塘归就试太原不逺千有余里以书来徴余言仲举明于春秋者也春秋圣人是是非非之经也故曰知我者其唯春秋乎罪我者其唯春秋乎然昔之传是经者固或溺于臆説后之号为通是经者亦多托之空言经之不明其来尚矣吾尝谓使真知春秋者一日而由乎科举得为政于一州一邑而推是是非非之义以是非其民则吾见春秋之义明于一州一邑者也又使得序而进立乎朝廷之上而推是是非非之义于吾君吾相之前则吾见春秋之义明于朝廷之上者也亦岂非夫子作经之意哉亦岂非吾君吾相求明经者之心哉亦岂非吾民之望哉亦岂不大可为科举庆哉苟其志不于此乎在而汲汲焉于穷达利钝之际则其于春秋是非之义为何如耶仲举谅直君子也其必审于斯义而非托诸空言者也之行也吾意其乡之好事者必相与乐推先焉而有司之明者亦将无所失也
　　南徐纪行诗藁序
　　南徐荆扬一都防也滨海门控大江山有金焦丹阳吴防连其东汉沔接其西鱼盐米麦之商往往而集前年里有转糓于淮者谓存可附致一游时存教授于家不宜旷然以去且雅不便舟中拘缩以故止然念念未歇也大德十二年淛东西大饥南徐尤甚郡命邑宰汪君称隠部粮五千饷之君自始发讫家几百数十日凡慷慨乎登临之际鬰怫乎事役之余以至于羽人释子之所栖息篙工渔夫之所便防鲸豚之奔播鴈鳬之纷呼涛澜草树风防烟樯以吁以释者一寓于诗靡遗焉他日以示存盖百余篇读之竟殊欢然有得是吾于南徐也可谓不行而至已矣虽然林岩之士其蔑有贫窭蛰蛰如存者乎庻几君诗之传之广也亦必有得存之得者矣于是乎书
　　江淮运饷诗卷序
　　士之不能持深守固一遇利害如发则僴然为之动矣若是者乌足尚哉紫阳汪君来簿安仁之一月润饥移粟于郡郡檄君部之君得檄即行絶大湖浮长江防樯数千里犯涛澜之掀播触蛟鼍之隳突虞于盗贼危于疫疠以常情测之孰不叹其劳苦险逺鬱然而不夷者而君之归也曽无几防见于顔面方且披翫云月吟咏性情吊古人之陈迹访草莱之修士德业无所弛公事无所懈岂非利害素定才智有余持深而守固者耶他日为大官临大事优游容与盖有未见而信焉者矣好事之君子咸赓歌以美之而属李存为之序云
　　赠贵溪县梁尹序
　　百司之接于民也者莫州县官若也州县官之恒其位正笔而举错之者莫尹若也是故宰天下者考绩之际宜于尹焉先得其人则一州县之民安不得其人则一州县之民不安国朝县有监有尹有丞有簿六曹之史有典叅理也制则密矣然岂能皆心于为民父母者哉假有一事焉或杂举繁例以尝其明或播诱两造以挠其正决而行之则议之以为专固而持之则诎之以为私由是而引嵗月饰案牍其有能尽达于民情也者几希梁公天泉来尹信之贵溪县且六年安仁与贵溪接壤也而公之声政日闻也果于断允恊于同寮辟公田不勤于细民进衣冠而尊礼之辨崛强而制抑之其亦必精心防虑人百其身者也今且去也而何君时叔者邑之佳士人也倡为诗歌以惜美之而徴序言于余是用书所闻焉
　　赠陈仲达序
　　余防多疾一尝从医师涉神农黄帝之书下及张陶孙许数十家言欲以稍知疾疢之所由起金石草木寒热温凉之所由用既而姻友间意余卒业踵相问或内顾而难之则咎余要秘也一八十媪痰吼上气脉急出余曰脉当病可作苏子汤一剂已明日死也一女子胀急不糓余曰此血闭病也法当以干漆三棱辈治之不可更医则孕气不和证也一女子苦湿痞脉肥肥溢指余曰不害明日作猪苓汤投之已晡时死也一男子温热上满下泄鼻出血余曰在伤寒法此为隂阳离絶不治更医乃已呜呼兹事岂易言哉古之人不涉猎以为名不欺亏以取利幽探于五行之运着察于风土之宜然后审别制剂而中若余者志学于儒家者也不专徒两失之今絶口不言医邑人陈君仲达缉其家绪而精心焉仲达博采强识皆出于余而又勤勤然不已勤勤焉不已亦岂有万一如吾所为而吾犹凟告之者何也愚者之尝谬而智者之取鍳也
　　送朱可方序
　　朱君可方退然有慕于晋陶处士渊明之风俾朋友之能文辞者咸述之而仆且疑焉盖尝闻诸长老前五十年东南士君子之有志于四方者局局然惴惴然不得过大江一步今幸遇明时际天极地无不交车辙马迹焉而圣天子又忧乎林嵒之间有不屑于自进而非常调所得者复为成周宾兴之礼以来之夫如是则士之进者或可以少愧而上之求者亦不为不尽其道矣可方优于学而未始仕也而年又未始老也析经义之精防陈古今之得失非可方所难使一日勉焉旅进于塲屋之间有司未必失也然后唯我天子所命陈力就列他日老焉而归过彭泽举一觞以告渊明秫田而饮种豆而食篱其菊而迳其松未晚也虽然仆非有动于势利而为是言者顾以勤苦而为学遇夫有道之世不安于独善其身者当然也
　　赠吴伯厚贡士序
　　自名实之辨末而取人之道以防盖由来乆矣入国朝制天下州郡嵗举茂才异等者二人士之称在兹选者繇郡牒而自达于行省由行省而自达于吏部御史察之国史覆之然后命以九品文学官亦可谓级焉详焉宜得人焉者也至大二年春吴君伯厚以牒行过别于余责一言以相奋余曰嗟乎天下至广也嵗牒而往者至不少也亦岂有敏给而文十一如吾子者乎亦岂有为国家典兹事者不能别吾子于羣羣者乎亦岂有别而要之徒万里之来者乎亦岂有成其名偿其勤不説于君子者乎用是卜吾子之行之必偶也遂书以为赠
　　赠张举之宣城后序
　　国家选人之制上焉曰儒吏兼以为儒不律则疎律不儒则粗然而今之持文墨之长者举旷放而过情挟刀笔之能者举苛深而多害难哉人也余居深山之中虽未尝一涉千里之外稍覧天下之俊美而近识李君正卿焉李君江西人有儒者之温良而无其旷放有法家之缜密而无其苛深必欲试吏而取则李君眞其人也李君尝为广西宪史矣见信于其上见爱于其下再调而尉安仁亦如之李君眞可则也孔子曰空言不如行事之深切着明也今子兼二家之长才而有试吏之志故吾举李君以为赠则见贤思齐择善而从之义裕矣尚何他説之有乎
　　赠张仲举游宣城序
　　君子之于学也上不得名公卿大夫以开之下必取良友朋以发之不然皇皇焉汲汲焉古之人胡为乎尔也徐泳中尝为余言宣城江东上邦也而宪府之所防也吾客居十有五年其大夫来者无不文墨论议以降接士儒其士子弟之游从者无不逊顺于训克于有成其主人无不时月礼致问遗以安美哉宣城之风也余懐焉未之能往而张子先之张子中州人有气义其文辞慨然慕先秦西汉其诗慕晋魏盛唐勤业之余颇愿从事于当时者也而之行也岂不见接于名大夫不见接于名大夫亦岂不得良子弟从游哉亦岂不遭贤主人以相处与哉
　　送宁国李縂管序
　　延祐元年冬制江南东西道及浙西道民先自实土田时李侯某为宁国明年六月省命侯来视饶州之荒乙卯及安仁丁未是为七月之朔侯从邑大夫谒孔子庙覩士辈之放疎视门廊之污弊咨嗟乆之进诸生而谓之曰学校之所以隆于天下者才夫人而已耳今国家复尔身廪尔食问辨则尔师游息则尔舍新天子又以贡举吏尔属尔属宜少自愼贵已矣若夫胶胶焉于斗升之获者是走夫贱人之事也非士君子之行也故曰细人也服利君子也服礼礼也者敬而已矣为人子而不敬失其所以为子为人臣而不敬失其所以为臣才也者才之为人子为人臣之义也虽然吾为多言矣亦盖有尔侯尔大夫焉于是诸生皆深然而思跃然而喜退而相与为诗以美侯之教而俾某也序其首云
　　送王既明序
　　延祐二年秋八月壬辰云锦山道士王既明奉其师嗣师吴公之命往主夫闽临水庙神之祠过别于余且徴言焉吾闻自礼乐刑政之防而鬼神之教始着虽若幻若荒若不可度且诘者而善恶之复殆无毫发舛焉君子明之众人昧之是故或慿物而言或假寐而通或交于隂昏之际或震于疾疠之间吾尝以为上古之世之人日迁善逺罪宜不待夫尔也故我朝嵗徧礼名山大川屡増祠官之秩皆所以敬鬼神辅政教也今子将夙兴而夜寐赞乎神而接乎人陈其礼币所以申其诚也肃容仪所以齐其心也通其言毋致其滥从其俗毋徇其荒因其中之有敬也因其中之有惧也导之为孝弟焉导之为忠信焉如是则神之所以临夫人者有不皆在于惊动祸福之末而人之所以赞夫神者非徒私于牲牢圭币之余者也抑吾又闻临水女神也闽人相传其亲死于妖愤且报之亦死焉果然则孝心之烈登诸国典而食是邦也不亦宜乎
　　别汪子盘序
　　今以乡试来钱塘适与友人新安汪君子盘防焉相问尊若防无恙外君以别后所为文示余其辞气多严重简寡有以知其用心专且勤过于余也余数年来得师于上饶问学之际大抵谓圣贤之业之见于言语文字者无非明夫人心而学焉者亦必于此乎究余则退然而惧幡然而省庻几乎求免于杂而牿也而畴昔之知余熟者岂有多如君家父子兄弟者乎尚贤而乐于闻善亦岂有多如君家父子兄弟者乎深愿与君共论而舍馆适相去逺甚相过又辄不遇既又迫东归而君徴言至于一再思不可重相负也书以为别
　　赠浙道士程能静序
　　余曩年馆于邑之崇眞观有道士刘某者处州松阳县人也相与处数月屡言居松阳之卯山山有乙堂橘趣庵其所营也请余文焉余意其嗜尚不类于俗为之记其堂与庵且赋其归今殆六七年每思之隔千里他日有程君能静来自浙气甚清问其居则刘之邑里也谓刘近所为事甚悉余喜如得刘也乆之亦以赠言为请其再四不异于刘余有以信夫文雅之习多在于浙见于老氏者已如此儒而好学者必不可胜言由是相率而诗之者五人予则序其故并欲以遗夫刘也
　　汪称隐安仁诗藁序
　　至治初元之秋新安汪君称隐以书抵仆曰吾主若安仁簿时凡赋诗若干首愿子序之顾仆也亦何足以序君之诗然意君平生之所更尝者多矣见于文辞者亦宜不少而独于此乎徴言其以仆为斯土之人游从之旧有以知其赋物之精切托兴之深适欤君尝由夫安仁调而为杭之钱塘及今则为金陵筦库钱塘之为邑也土地大民物蕃方伯连率之所近涖百司庻府之所交集朝徴而莫役星飡而露止筦库之间则防计之勤稽检之密变通之利或不周于细微委输之重有不遑于寝食岂不自念畴昔之在安仁也土无百里民不满三万家退食之余则所与先后而左右者皆缝掖其衣章甫其冠者也兴之所到有不自已倐然而成大篇悠然而成短章风云月露之态于我乎莫遁林壑泉石之胜于我乎无隐亦何暇计其位之卑邑之陋耶但见吾诗之日工且富耳故今兹虽于丛勚之余而犹玩乎其时之辞诿诸朋友以章之者仆于是乎或有以窥君之心也然则古今天下之事无小无大盖诚有难者矣惟君子求所以易其难耳害之熏灼固犹火也而利之汨溺亦犹水也苟能于此而两忘焉则此心之良直而达之于事君临民之际感而形之于兴观羣怨之音者皆无邪之义也抑亦奚易而奚难将见君之名位虽益高责任虽益重何适而非安仁咏歌之时而后有以信其进于诗者进于道矣夫至若推国家之治颂神明之德自宜有大人先生系天下后世之望者为君不一述之于仆也不腆之言乎何有
　　饥陈又新眞人赴京序
　　夫人之于行役也有遂焉而以喜有离焉而以忧是皆不得其性情之正者也苟徒具乎觞爼以乐之盖不若发为声音以和之然非其气之所孚志之所同则亦何为而为哉二年冬十月龙虎山中明复眞人陈公以其师之领祠官于京师也而已尝佐之特往省焉眞人游乎方之外者其止其行无喜也忧于何有而吾党交游之士与其徒从之秀茂者亦从而为之诗凡若干首俾仆序焉仆闻随世之音形于草野之间者盖着于朝廷之上今二三子之作也懋而丰婉而不淫其殆国家礼乐百年之所致欤且眞人之此行也适新天子即位之初必将峩峩其冠锵锵其佩而服劳于类望之间酒醴之气圭璧之光有以逹其精明天子锡之公卿大夫礼之亦当有任二雅之音如召康公尹吉甫者美且及焉足以备弦歌而永金石使千载之下于焉而兴于焉而观者盖可以草野饯赠之华卜之也抑吾又闻眞人之居山中也日与能诗者相倡和或过午忘食或竟夕不事寝由是观之则向所谓气之所孚志之所同者亦信乎其有徴也


　　俟庵集卷十六
　　钦定四库全书
　　俟庵集卷十七　　　　　　元　李存　撰序类
　　送上饶黄熈序
　　上饶黄君夀卿教谕吾邑数月其子熈来侍左右将归凡与之游者或赋之以寓畏别之情或诗之以结乆要之好灿乎其有章锵乎其成音而俾余为之叙余曰夫中人之情得从其亲以宦游者有不间于位之崇卑势之闲要往往以娱目骋懐为务至或有嗜利之习沦入骨髓者亦或有徒荒荡而不知还者虽将以广其见闻适所以溺其身心如此而可惜者比比而是今熈之留此也从琴师交吟友及其归也则求言请赠唯恐离羣而索居嗟乎其今日之所养固有可见而他日之所成独不可得而前知乎
　　送龚太和随天师入朝序
　　皇帝即位之明年诏江南张天师入朝八月丁丑天师行选其徒之才且艺者贤有德者壮可行者若干人从而番昜龚君太和与焉吾闻天师每朝觐时国有大祈禳则命之天师帅其徒为坛而醮焉悬钟磬陈寳玉立五方旌旗其响应往往如桴鼓又闻其在道路也民有疾疠辄扶老携防满其车下甚至壅遏不得前天师则戒左右宿符篆嚢而佩之俾一一得所欲而去嗟乎非天下之至诚其孰能与于此宜乎大赉于朝而有以及于其人也君今之为是行也吾见其被玺书而列于祠官也有日矣于是乎书
　　送章廵检序
　　安仁之西壤与临川接其细民习于轻悍一有水旱辄羣聚相剽刼富家巨室至夜不能枕余儿时有淮人方君某者来为尉尫然长不满五尺善骑射有胆气三年所扑灭穷根株不少至今西壤人畏之而一二余老兵犹能谈数十年间庶政理修嵗无大饥咸安生乐业而警戍之吏又往往以其暇裕挠民诉讼纵卒旁午虽幸以代去然鲜有全善誉者章君齐贤之来为白塔也律已以亷驭下以庄而白塔政为邑之西壤齐贤居官凡五年如一日今其去也自其乡之大夫士以至于贩夫牧子无不诵其美而懐其安异时使者之行部及有司之吏议皆未始有所谴诃信乎其能官而有誉也欤昔方君之去安仁也年已逾五十吾尝谓使其人居边疆得自部一卒已上亦必有以立功后不知其何如每每惜之今齐贤之去白塔也才三十余耳而舆人之论谓方也以才章也以德其所以逢时効职虽若有不同然者是皆人所不能忘也故因获序诸公饯诗之末而并及焉
　　刘道士炼丹序
　　余未始读神仙书葢不通其制炼金石之方今医家所当用亦十余品而或杂之以草木臭味其扶阳抑隂救危疑于仓卒之际殆亦仙方之余而养生之所不可无也然精其事者率多隠于名山大川之间惜不能徧访少探讨焉冲虚山中道士刘范者颇有志于是尝语之曰古之君子凡所为者先其义而后其利故义着而利随之况丹者人之所服食尤不可以苟按本草朱砂生符陵山谷形如箭镞如芙蓉花者良出他土者率不及其碎末者特纠工取耳又诸石或火煅醋淬捣须千万杵或水飞研如粉无声不尔着人肠中能作痈夫丸而售之谁得而辨焉在于不自欺尔不自欺虽欲坐进于道无它岐也况丹之必售乎吾爱范之貌魁然范之气蔼蔼然故其所以望之者有将不止于是焉而已也范字彦基又知读书葢儒家子云
　　送薛卿入朝序
　　至顺元年秋九月龙虎山薛君卿复游京师其乡人何素率其友之能诗者若干人咸赋以饯之而俾番昜李存为之序存曰君之往来京师也数矣虽万里若适邻左然至则有大宗师为之依归行则有供给之裕而无旅琐之况也似于人无所改视而易听者而何以言为顾君素有能诗声往在京师时凡公卿之好文辞者必交其归而居山间也非清流胜士则不与之接然则倡和之乐在彼而离索之忧在兹矣是以懐慕缱绻之辞葢有不期然而然者孔子曰事其大夫之贤者友其士之仁者由是观之则四海之间千载之下葢或有因是而推知其为人者矣吾之序也乌乎辞
　　复送薛卿入京序
　　世祖皇帝平江南上饶张公以黄老言进得赐号大宗师出入禁闼者凡四十余年张公往矣而番昜吴公继之由是其徒之魁竒俊防者皆彬彬焉往来京师以为常庚午之秋薛君卿复行其交游间无不咏之歌之以为饯何生大易集而成卷尝俾余叙其端而临川彭举复得若干首亦徴言焉余曰君之行亦光矣是何诗之者之多也或有以美其实或有以勉其所未至其得此于人也亦必有道乎虽然吾窃有私焉吾防而多疾今骎骎乎其老矣学不足见知于人才不足为时用也日食米一升酒再觞尔夫岂不知自量者哉顾古之君子亦或有尊德乐义而嚣嚣然以游者而吾独无是心耶吾防亲既已二竖子且长能聚粮治装斯亦游矣游必先京师先京师其必以君之师生为东道主下榻之余借之以一马导之以一奴望宫阙之伟丽闚明堂辟雝之制而瞻大驾之北巡也其于公卿之间有果能以尊主庇民为己任者吾则求往拜之后来之英有自视不碌碌而能虚心委己者吾亦愿与之语然后翺翔乎滦河之上少栖息乎西山之阿其去也则道东鲁礼先圣之遗像访三家之子孙如是而归则终焉而已耳然不知吾之行也果何时耶又不知吾能行时君无它役而在京师不耶又不知吾及京师而君无它役其相与之意有不异于今日不耶姑因是叙而要之亦以塞彭子之徴云耳
　　老老堂铭并序
　　金谿彭万里年五十而防配义不忍再娶顾男女若干人皆防于是迎其外姑李氏于家以老因扁其堂曰老老进士朱君元防为之记而请番昜李存铭之铭曰人生伉俪不幸不齐异母异情几续而睽顾此呱呱孰恤长之赖外姑存未及于衰亦岂忍心下坐吾帷朝饥莫寒庻有所离或哺或缝吾女之儿母见子子足忘其悲子见母母慈而益慈女长而笄男壮而妻荐其甘香罗拜嵗时孰谓人老非吾老为休哉彭君裁变而宜
　　送张平可序
　　皇帝四年诏天下以科举取士秋仆与于州县之贡归自钱塘访舟玉山县适与豫章郡张平可同载而下平可为老子法其眉目江山风雨之色苍如也携二侍者一奴诘其所从来则由真而扬而润而常而苏而秀而杭而严而衢而至于此时且半载水陆且数千里仆意平可慕乎寂者也亦何故不惮数数尔也顷之平可又谓余郡有开元观者乆废吾佐吾师徒手起废逾二十年而宫宇以完今教主大真人更名玉虚因诿吾提防之吾虑夫无饭吾徒者是役也谒财诸贵富者而田焉仆偶于平可有感也近经上饶道中所见通川桥梁凡五六大者至百楹槩其瓦石椽桷构结黝垩之费动数百万钱而皆白莲社中人成之彼白莲社中人非有公卿贵人之资率多行乞四方亦或伺夫过车马也者而丐聚焉呜呼不亦难矣乎哉虽所见本出于求福利者而亦博济之余义吾则于彼重有感也大江以南学校之间廪粟之多其名为礼先师修宫墙赡成后学者也而来董其事者得不狼戾其间至鲜矣固不当责其丐贷有为如白莲社中人者亦岂敢望其竭心力图祠事于永乆既宇且田以安夫后如为老子法之平可者乎呜呼何其儒者之不竞也而往往又卑之弗口以为儒者之业岂于此乎在虽然是岂有圣贤践修之实特假夫濶论以自解者耳益以蔽其心之不愧于彼也故书此以嘉平可之志亦庻以白夫吾党之士其或有然吾言者否也
　　送刘县尉荣甫序
　　仕于时者非但无贿之为难而御吏之为尤难苟知无贿已不为狼饕乌攫者之所动摇效甘荐脆者之所蛊惑而不免乎来者之诛求僚友之酬酢妻妾之奉服食之美未有不中道而变焉者也无贿之难不其然乎其或确然有以自立毅然有所不为知食君之禄除民之害而无私焉者义也尽其在已而无祈乎其上脱有不幸出于防闲之所不及者命也如此则曩之所谓难者又将有不难者存州县之胥谙练乎民俗之情伪惯尝乎官长之巧拙自其防而学之壮而行之者无非欺公罔民之事葢其禄不足以仰事俯育名未足以取青拾紫使者之行县稍有风力而振举其职者械系棰楚朝施夕甪彼亦何苦而为之故放其良心而不知求者亦其势然也势既如此则其念念之间何适而非私彼其所掌者分而官长之务总彼其所资谋者众而官长之党寡至又有同僚之暗谬者则托之以为腹心编民之豪黠者则援之以为党与御吏之难不其然乎其或明足以烛微而不为其所昏蚀通足以合变而不为其所陷穽右吾之诚或有以革其面奋吾之断或有以折其奸如此则曩之所谓难者亦将有不难者存然能无贿而不能御吏则其政多出于弱而无以及乎物能御吏而不能无贿则其设施多出于术而不可以训今县尉刘君荣甫其于无贿御吏两有所长者与君薄滋味敝冠履臞然一布衣也出无车马则杖而徒若未尝有禄于时者而其亷棱介厉之气人不敢干以私他日尝摄邑事吏胥之猾玩者往往为之屏气时盐法甚严也而君则稽市肆之贸易而贪者不得以偷便郊郭自宁谧也而君之宵巡未始以寒暑休尝指其卒徒而谓人曰若属文股肱操凶器习鬬事虽曰所以弭凶也而不旁縁为凶以残吾民者几希一有纵横必痛绳之又尝亲逻境上异时之行者每托焉以即富贵之家戈槊旁午鸡狗为之不宁君独裹粮槖飱莫则求为仙佛者之庐而栖焉又尝曰为人之道正而已矣虽正之为义有精有粗而君之所为殆亦出于天性不皆矫激以为名者也上府之听谗嗾者尝欲挤之而公论卒不可泯使者之不辨苍素者尝欲抑之而微疵终不能以深中嗟乎非无贿不弱而有及于物者乎非御吏不以术而有可训者乎今闻广东宪大夫葢有知之而檄其入幕者矣御史王公又复列其政绩于台矣去此而加励其平日之志益广其化民成俗之方将有及于物而可以训者益不细矣吾党好义之士恶得不乐为文辞以勉之哉
　　赠李晋仲序
　　吾闻金陵杨公志行之为人也屹立而不阿其涖官也靳然不可干以私心切慕焉他日得歙人汪君称隠书谓尝于京师识公公为记其堂与庵文甚竒而倦书不能寄也其甥李晋仲教授余干有缮本可试从晋仲索观之未行防江右道士聂以此从余干来尝谒晋仲有其文亟取读之初不能以句若崖崩岸断上下千尺而轻禽防兽莫之能縁也若饭臭茹草于穷山絶谷之间而肉食者自鄙也若车马于羊肠九折之途而御辔防彗之严斯须不能忘也遂益有以信公之为而以此又谓晋仲亦绰绰有舅氏风由是不但有慕于公而并愿识晋仲焉天厯己巳适当宾兴之岁七月之朔客有以晋仲将行告者仆曰余固未识晋仲者也而谓之不知晋仲可乎其行已其绩文固皆有所自来虽已受命而及物之志政未自歉是行也升之春官而进对于天子之廷者非晋仲其谁乎而干越之友亦皆褏然以功名望之形于诗歌者成卷仆因得以平昔有慕于杨公而并欲识于晋仲者叙其端云
　　赠赵舜咨奉母之晋康府史序
　　上饶赵君舜咨以儒家者流为晋康府史至顺癸酉之春防有江右之役便道过家奉其母以行其乡之交友咸为诗文以宠饯之且有介其徴言于仆者仆曰吾见吏于广海者多矣往往因其物产之富货寳之聚而民俗淳且愿也则从而鱼肉之夫鱼肉之者负君命而失民望固不待论求其所以乐其身以封殖其子若孙者尤不足论姑以其名称美者而言则必将曰欲有以娱悦乎亲者也夫孝子仁人之于其亲不使有一毫忧惧于其心国法至密也人情至险也娱恱于可指可视之间而忧惧于不睹不闻之际娱悦于俄顷而忧惧于无穷娱悦于政刑之所或免而忧惧于鬼神之所不可逃果得为真知爱亲者乎今吾子之往役于彼也旦而兴安亲而后出也莫而归安亲而后息也是肯以一毫忧惧其心者哉量禄而制用轻暖于身者虽未备防甘于口者虽有时心舒愉气和平也心舒愉气和平则六滛不能贼也六滛不能贼则虽歴险阻犯瘴疠若不出户庭然子毋疑吾言方今朝廷清明贤公卿择士如恐不及自求之福终来之吉葢将有不期然而然者矣
　　送陈德辅之金陵从闵先生序
　　夫理有所未烛而过有所未知苟非上智其谁能免不然犯霜露起险阻躬樵防甘虀盐古之人亦胡为乎然哉葢其信之也不笃则其求之也不勤其求之也不勤则其得之也不实畴昔之嵗覃懐闵君来逰吾大江之东而上饶陈氏最先客之其为教也凡进退揖让之间奔走使令之际苟有差忒毋或假借其讲说经史条贯悉备若经之有纲若穑之有秋与之处鄙背之气将洒洒然而自消既而移家袭庆而陪讲于郡庠吾不见且十年矣至顺癸酉六月某日陈氏之子辅不逺二千里往求焉以卒其业夫师之贤善教者固未易得而子弟之勤且勇不足于已能不难于未闻不胶胶于故常之习不屑屑于嚢槖之费为尤未易得吾用是有以知辅之此行也必将有所成矣况金陵为公卿大夫之林苟有余力更能求其仁者贤者而善事之则辅进也又将有不止于吾所期焉而已也
　　赠章德辅逰京师序
　　余往来贵溪上葢二十余年溪之南有山特起多怪石佳树为诵之堂为冠褐之栖余皆累累游焉独其山之旣曰五靣石者未之见也相传为唐吴缅读书之所讹而云然意其间必更竒他日果闻为两石相倚若破而不合仰视其光细而且长人号曰一线天其下閴而深呀然而有容余欲逰之而未果既闻龙虎山中道士章君筑宫其间宫成命其犹子德辅主之余于德辅有同舍之好盖谦静厚和君子人也亦屡欲招余游往往以物役孤其意然未始忘也方将以明年春援琴挟册其间以有德辅为之东道主也憩盘石涉清流虽累月经年宜未吾厌忽一日德辅过我谓将为京师游且徴言焉余笑曰吾方倚子为东道主以少息嘐嘐扰扰焉者子其知之而姑为此以拒我耶殆不知而出于偶然也人之于其行止也有不可以意焉如此哉今吾子之于是役也一以观京师之壮丽次以习宗坛之威仪问辨于缙绅之林而翺翔乎邹鲁之郊闻见者宜日广而更尝者宜日多也其毋以我为意吾且为庐阜或武夷行也
　　逢遇録序
　　士君子所逢遇之不齐而或不足以汨其心移其志者古今天下盖所同也横槊而赋诗乃在于遇敌制胜之际而挂经于牛角则又出于劳筋苦骨之余上饶翁君以儒家者流而尝从事于律积嵗月可以典州县之案牍顾乃暂寓焉于征商之官以其休息取古今杂著有足以快其心者而类次之乆而成帙自题之曰逢遇録他日寄以示余余曰甚哉君志之不移而君心之不汨也夫以征商之任哓哓乎接于耳者无非物价之低昂纷纷乎交于目者无非商贾之往来穷日之力铢铢然取之于民周月之间则又挈挈然输之于府田禄之制不及而资格之限甚严其所以取给于朝夕者私其赢焉而已耳吾尝以为虽甚贤者而处此亦不免有以昏其气而怠其守而君则独不然且今所集之书无虑数十家亦无虑数千百言取其所可取先之事实以厚其本次之翰墨以发其文旁之方外以畅其逹终之谐谑以破其拘然则君之所以为人者其庸不可知乎方今名藩大府之间公卿之贤者多矣而君亦岂乆于征商者哉必将有礼而致之幕下者他日而进是编也夫岂无一言足以动其心而及于物由是观之则是编之有庻乎其不徒矣









　　俟庵集卷十七
　　钦定四库全书
　　俟庵集卷十八　　　　　　元　李存　撰序类
　　赠邓深秀地理序
　　安仁之东南有山苍苍然在百数十里外者临川之云林也毎闻其间特起而为峰者凡三十六峰之巅然而为龙湫者亦数四清泉悬流下注良田数万畆岁大旱不饥而自昔多邓氏居之而邓氏之贵且显者文且艺者前后盖相望也余生晚不能皆亲薰而炙之今曰叔仪曰汝励曰季文曰谦伯咸好学而多材而尝辱友余元綂甲戌之秋则又得深秀焉其气廉以和其神清以长问其所成名则曰吾素嗜阴阳家言也余曰子之艺其必精乎近世之业此者或负贩之流子既有诗书世泽之逺以为之本而又有里居林泉之胜以助之养泊乎其中而蔚乎其外者非偶然也抑吾又闻云林之山东连闽西接贑数百年来以隂阳名世者不出于闽则出于贑今其徒交迹于东南数十郡间而吾子之居适当其中歳遇而月会之朝渐而暮磨之则其于斯术详而不苟也审矣而余又乐于数夫邓氏之多材且贤者而及交之也于是乎书
　　送曾伯明逰庐山序
　　至顺癸酉之秋里人曾杲请曰杲也有千里之役将以涉匡庐浮汉淮窃闻古之相交友者其出处也必有言以为赠是役也不无望于执事者存叹曰人之生也果可以不游乎哉栖栖乎庭户之中而恤恤乎垅断之间其能自拔而不至于溺焉者几希然有其志而无其时吾不得而游也有其时而无其资亦不得而游也有其资而或不能不忧乎其后亦不得而游也今子之年方壮也子之居有清溪脩竹之胜环以壤土勤力其间无饥寒之忧子之亲光润之气浮于眉颊子之兄弟皆足以力门戸子之子侄皆能以亲师友若子者可谓有其志有其时无所虑乎其资而忧乎其后者矣子而不游其将谁游然则登车而揽辔苍苍乎吾之左右者孰非拔地之崖谷解舟而挂席浩浩乎吾之先后者孰非浮天之波澜耳目溢乎竒伟胸次无所滓秽则超然之思廓然之气谁得而御之它日之归吾将有所验也
　　赠于子中入京序
　　元统甲戌之秋于生子中来曰中非有他材能者不自意将为京师之役先生不可以无语我应之曰吾山泽之槁也何以语子子既不肯自汨没于草莱之间亦可谓有其志矣有其志盖必有其用也吾闻之少年俊往之气离其严父兄而外者所当敬其身慎其言而已耳敬其身毋游毋于酒游斯荒斯疾慎其言毋妄毋佞妄斯憎佞斯辱矣方今取人之途甚多子苟信吾言则将自有知子而扬子者矣子勉之
　　送张玉良入京陈言序
　　元綂二年歳次甲戌十月邑人张玉良来曰仆也虽生长草泽然稍涉经史不肯自碌碌昧昧故凡政治之得失未尝不闗于心苟有所自信辄识诸椟今将陈之阙下乡之先辈或辨义利以敎我或指昔人之迂且狂者以戒我吾子独将安赠余曰新天子明圣三公九卿百执事多贤也子所言者虽不敢请然吾闻振衣则有领掲网则有纲不得其领则颠倒而不序不得其纲则紊乱而不张是故志其大毋截截于其细求其本毋究究于其末以百执事之所宜为者而告之三公九卿则渎矣以三公九卿之所宜为者而闻之天子庸非渎乎是故胶于古而不通则腐趣于时而不任则偷方今朝廷采言者如恐不及亦岂有言之当而弗采乎亦岂有采之而弗行乎亦岂有行其言而弗显其身者乎吾用是有以卜子之行之不徒也
　　送道士刘彦基入京序
　　余儿时见冲虚山中道士胡君可善年八十余两脸常如渥丹邑有醮祭必可善主之登坛扬言涵涵如撞钟间披衣曵竹遨游廊庑间可画也其下为张君毅可亦气貌恢然实能严事胡张之下有陈仲达者涉经史又博通医经识药物疗疾病良已年与余相若也而交最深毎相过辄竟日穷宵清言有不知世累之自逺也胡与张相先后以老死仲达克世其业犹二君存时又其下为陈则虚尫然若不胜衣虽生长阛阓而谆谆惴惴犹深山穷谷人则虚之下乃又得刘范焉范晢泽而长身趣向亦甚不卑亡何而仲达早世思见之不可得见则虚如见吾仲达焉既而敎大宗师吴公置之幕下留京师且十年欲时见亦不可得苟见范又如见则虚也它日范忽来告曰范将省吾师于京师余叹曰世固有亲父母昆弟遇毛粟利害得失辄白眼反唇相视犹途之人甚者如怨家仇敌者何也无它重利而轻义也今子不逺乎万里不忧乎岁晏聚糇粮犯氷雪凋零于羁旅之际荡兀乎舟车之中汲汲焉遑遑焉唯师之求可不谓加于人一等乎与之厚者咸赋诗焉余得以推其好修尚义之所由来而又私不足于其往而朝夕无与游且言也遂书诸卷端云
　　蓝田八咏诗序
　　蓝田八境者闽道士则齐宋君之所名也君尝创观于长乐县之胜地而居之而得额曰真元凡观之前后衍沃而为田者曰蓝田有桥焉曰蓝桥因旧名也相传古有蓝氏主之又谓向居是者尝种蓝以染桥之南有仙人峯以其羣山卑邪牵放而此独超然若仙者之于世俗也乂南有紫微峯以是花多产其上也益南有青牛岭东二里许有双髻石皆似而名也然谓之青牛者以老子尝乘度闗美名之安得如老子者复来斯世乎北有从龙岭云气之所自出天苟欲雨则蓊蓊然歳旱土人于是焉卜雨也又北而南为还源洞流之所自出也是八者皆宋君之所游息而吾党之士或诗之或赋之锵然而金石奏烂然而锦绣敷而未已也夫宋君学仙者也顾乃眷眷然于乡井钓游之旧何耶然吾闻仙者之于境也葢寓焉而无所累焉耳苟遇焉而无所累焉则必将乗飞云驭长风而游乎八极之表而何以蓝田之境为于斯时也其视吾党之所云云者又直夫尘垢粃糠而已矣作蓝田八咏诗序
　　和吴宗师泺京寄诗序
　　元綂二年夏敎大宗师吴公从驾上都叹帝业之大覩朝仪之光华赋诗二章他日手书以寄其乡人李某且曰苟士友之过从者宜出之与共歌咏太平也于是闻而来观者相继传録于四方者尤众咸以为是作也和而庄丰而安婉而不曲陈而不肆其正始之遗音乎夫大宗师以出尘之絶俗之气主朝廷祠祭之事犹不肯以终食之顷少忘于歌之间昔王季之始基也柞棫斯拔宣王之复古也牛羊为羣此其细事耳而诗人且雅之颂之仲尼亦存而不删今国家之大际乎天而极乎地开经筵以崇圣学设科举以兴俊髦向之驰马而试劒者皆彬彬然文学之士矣矧广堂之上百执事之中如召康公尹吉甫者亦岂少耶大享之雅清庙之颂宜其十倍于古矣于是相与鼓舞而赓载者凡几人虽不足以希望盛制抑亦和气之所形于草莱岩穴者然也遂书诸卷首
　　赠上官叔升游京序
　　上官岊来曰岊将有京师之役不得朝夕见愿赐一言以自警者余曰吾年运既往而业不加修而何以语子虽然吾尝闻之师矣君子之于自厉也莫大于先静其心心静则视听言动皆得其正矣曰然则心无体吾不得而执也心无臭吾不得而闻也果恶乎而静曰寡欲而已耳曰纷纷然接于吾之目者皆可欲也浩浩然入于吾之耳者又皆可欲也亦恶乎而寡曰至听无听至视无视非为之为全神守气由是而国有忠臣由是而家有孝子百具集诸福毕至内驰外滞徒以汨吾智而终吾世是谓天徳之弃岊再拜曰谨受敎矣遂书以为别
　　赠何谦光游京序
　　何君大方之子曰柄字谦光言曰柄将舟经乎庐阜之阳浮长淮絶黄河逰邹鲁陈蔡之墟而因以达夫京师吾子柄父之执友也其何辞以赠我余曰吾贱者未尝习进取之方吾杜门未尝更途旅之事其将何以告子虽然子之名字固有取于谦卦之义吾更为子申之若何夫柄也者所执者也谦光也者能执夫谦下而道自光明者也天地之道谦也鬼神之道谦也人而不谦天地鬼神举恶之矣天地鬼神举恶之矣而世或犹有不谦者何哉见我而不见人也何以谓之见我而不见人也吾苟有一善焉其心曰我善是人必不善是苟有一知焉曰我知是人必不知是我长而人短也我大而人小也我多而人寡也夫如是则其声音笑貌初不期于不谦而自不谦矣是故古之君子有闻言而辄拜者有克己以为仁者今而翁以是名子而师以是字子其爱子也深其望子也至而子则又能亹亹焉亲师取友而不倦州闾乡党之善士而犹以为未足也将求之京师之会四方之广守焉而弗失行焉而益着亦可谓尚志不自陆沉者矣在书亦曰谦受益它日之归吾将改目而视子之容易耳而听子之辞富贵利达盖有不足言者矣
　　送刘则诚学录序
　　余与覃怀闵君仲鲁皆学于上饶陈先生之门先生殁去家维扬逾二十年不相见其神清以夷其质方以正其谈经率详明敷畅使人深听而鄙吝消余虽思之而骎骎乎老惫不能具舟命驾多见其不如古之知己者它日余干刘则诚来吾山中预言家有别墅维扬得与闵先生游者再歳仲鲁素风仪整然而则诚进退之礼殊有师法尝见荐于淮东宪使得录髙邮儒学之官且有日州里婚交赋诗以饯而予序其端因告之曰吾子方以弱冠之年而得官于庠序之间上有博士以主其敎下有宾序以似其劳应酬之所鲜及会计之所不闻当夙兴夜寐资诸人之善而求诸己名之与业胥进而胥长其将有不可界限者也大江之舟先维扬而后髙邮必当拜师门而行试以吾言质之何如也至正丙戌九月日作
　　送程用和序
　　至元四年冬十有一月余干程君用和将游于京师李存闻而告之曰人之言曰渔必在渊猎必在薮是故志于当世者不老于丘壑之间勤于五谷者不出于陇畆之外然则鬷明非自言也则国卿安得下堂而执其手甯戚苟不扣角而歌则终于下里饭牛人矣是故信其有以自达也不必嫌于自前也况吾子敏而周通而不随其必有所遇合于是行也乎因系之诗曰
　　秋风起兮山叶黄歳且晏兮浩氷霜子何为兮戒车航擕束书兮游帝乡负修能兮遇明良时不可失兮虽古人其犹皇皇安得结佩兮相翺翔发种种兮徒自伤
　　送于仲元入京叙
　　信矣问学之无穷也然吾闻得其正而无穷焉则愈造而愈深失其正无穷焉则愈骛而愈逺吾尝刻意于文辞诗歌窃自谓苟得彷佛乎汉晋唐宋诸子者斯可矣及获师友之讲明遂朝夕之循习而后知古之人业莫大于尽心而知性尽心而知性而后通于天地万物之情通于天地万物之情则言语之际有不求于文而文者矣方将愿于有为而未能而人则以为非好尚不同何足怪也嗜屠博者不近于正冠纳履之流喜优猎者自逺于负耒荷锸之辈势则然尔昔有五人同席而酒者其一人甚不嗜也问之故则曰吾忧夫浑神殽气而事不治也又虑夫渐胃渍鬲而疾也又恐夫僛僛幡幡而人失所瞻视也四人者初相与貌笑之久则愠生焉又久则黜之甚若雠他日酒惟恐斯人之在嗟乎求是非于世俗之下亦奚以异于此生徒于有兴虽迹于老氏之门而毅然不以为非事物之来苟有一毫撄乎其心拂乎其气则必相与洗濯剥落以求庶乎正焉而未已者又将往侍其师而为京师之役数千里之间风气之殊山川之阻已有以异于平居几席之安而増益其所不能者多矣矧夫今天下为一土宇之大生息之蕃开古以来未之有而士君子生斯时者礼乐敎化之所及宜皆寛通伟博磊落俊拔者也且京师人物之都会而有兴之大宗师张公则歴事四朝恩遇不替而有加其嗣师吴公则隆厚于亲而尊显之又推以及于戚姻乡党朋友亦无不周且悉焉诗曰庶几夙夜以永终誉又曰孝子不匮永锡尔类其二公之谓欤今有兴之行内取则于其师外取友于天下所以陶成其美者备矣他日归动乎容貌发乎声音吾将明目而视倾耳而听之焉若夫圗私便而尚纷华则决非好古者之所为又奚必烦言而渎告之也
　　送杨霆发序
　　五岳四渎山川精气之所萃也而衡岳独镇大江之南去海为最近国朝以来益严其祀而崇其神未尝有巨浸赤地千里之忧且山之中半为浮屠老氏之栖者非一而所谓寿宁宫者境愈胜制愈宏实岳神之所安也朝廷嵗时祈报之使往往而踵至是故居游于其间者率魁竒焉至元丙子之岁临川道士杨君霆发以素有道术一再为邦君祷雨辄应由是捧其主敎大宗师之檄知本宫事将行其弟子杨当请凡郡之名能文辞者咸诗焉当尝从余游而征序言于余也余闻古方外之士其神凝使物不疵疠而年谷熟杨君岂亦慕而为之者欤祷祈之效固出于邦君之诚亦其精神之所感也今则又与于衡岳祠官之次云雾之所蒸润风雷之所通畅变化在于俄顷影响见扵眉睫欲旸而旸欲雨而雨则其及于物者不更广且易乎若徒曰会计出入于簿书之间如俗有司之为者则末矣杨君未必然也
　　送张自賔序
　　余与宗人同叟幼相狎也稍长同叟着道士服龙虎山中不相见者动十四五年同叟得清静之境其文学亹亹焉以进而予则徒汨没尘埃以老每用愧于同叟也他日以书来数其友张自宾之贤且将逺游颇有意余文之未几陈汝钦亦其山中人来卧疾余俟庵自宾一再有书问之窃观多责善之辞汝钦因谓自宾家在江之右父年八十而康强书无所不读自宾之居山中也毎得其家帖未尝无规勉之言余益信自宾之贤益信自宾之贤盖有由来宜乎同叟汝钦之与之也夫龙虎多贤徳多材艺后来秀懋问学而考业裕乎其有人哉而自宾又得家君之严有栖息之安有游览之胜有切磋之地过乎人者多矣而又欲徧歴名山大川之间庶几得所未见闻者此则自宾之所以自广自成也其孰得而槩之顾予言未足为自宾赠亦聊以谢同叟并勉汝钦云



　　俟庵集卷十八
　　钦定四库全书
　　俟庵集卷十九　　　　　　元　李存　撰序类
　　送王伯达游京师序
　　余尝遇临川王子伯达于河图山中伯达赋诗以相好予老退愧不能和也他日伯达过予谓将为京师游时春雨初歇草木明茂予与伯达登览乎山水之间徘徊乎垅丘之上颂当世之设施论古人之制作相顾以乐信而后别伯达盖吴先生之门人也其始冠先生字之而又为之说其闻见也固博其讲贯也固详而是行也蜀郡虞公序之南丰罗子序之虞公贤缙绅也而罗子亦东南知名之士也其文章譬之于车或推之或挽之名之彰而身之显也无日矣于是乎书
　　送吴景汉赴宁国儒学正序
　　学之有正者何曰正不正也谓之学已犹有不正者乎曰去古逺也夫学也者敎也养也古之敎养也一今之敎养也二何以二曰敎则诵是已养则廪给而已耳廪士之有田而无力役粟米丝纩之征古今所同也无力役粟米丝纩之征则其食之也安食之也安则其习之也宜有成然则今天下之名为敎者大都有三焉儒也释也老也彼释老者有田而无征与儒者同而儒者之出纳则刺史县令得以稽考之部使者又稽考之小有不当则黜罚行焉彼释老者有司未尝过而问其故何哉曰儒者所自取也非有司之过也儒何以自取曰彼释老者虽曰方之外其流犹或未尽私之也至有乞贷以营赡者又安肯私其所固有也乎然则儒独尽私矣乎曰儒之私也久矣其有不私者几希是以见薄于有司也孟子曰仁者如射射者正已而后发发而不中不怨胜己者反求诸己而已矣友人吴君景汉尝敎谕桐庐分水二邑已今将往正宁之郡庠夫宁国者山川之秀古今材徳之辈相望而出而又有宪府恒临莅之贤公卿大夫日督而月勉士气之盛岂有不正者乎而需吾子之来也吾姑发其设是官者之义于诸君子赠言之端以别之而并欲吾徒之自反而无久为释老下也吴君盖家学其尊人尝种松郭外以自居学者尊称之曰为万松先生云
　　送子初饶旭序
　　余方游碣石仙岩间临川饶旭子初自倪阳来会请曰旭年三十有五矣师童子句读者且十年甚不自益也有晋宁张先生仲举者絶聪明经史百家言过目辄成诵发为古诗文一操觚可数百语不休其才力过人有如此者又闻有覃怀闵先生仲鲁者通经讲析详明御徒属进退礼节甚辨以严苟有过不少假借论古今事虽王公贵人之前无所屈其气象刚方有如此者又闻有浙东洪先生伯坚者年甚髙朋友在千里外时以书牍问辨凡先儒理到之言犹搜购手自抄帙其嗜学有如此者旭皆愿往见之庶几益闻而益见乎余喜谓之曰刀不利不可以割木不断不可以材水泉之流者腐蠧不能生也种植之耘者草蔓不能没也今吾子舎其近取其大山川所生国家所养者盖嚣嚣然也吾子行乎其无若吾之孤陋寡闻以老也乎遂觞酒而别之
　　临川戴氏灵秀庭诗序
　　去年秋尝客临川城中戴君圣可椟其家庭所生灵芝来示余学士虞公以其父讳庭芝也更名灵芝为灵秀且赋诗云其郡及旁郡之士皆赋之吾闻古今天下之间福祸之兆甚微故瑞异不常见而君子贵知几焉其祸也自修以弭之其福也益修以将之今灵秀之生戴氏者既华于初年复茂于明年其出于先世积累之所形其亦圣可之身之所致也圣可苟不求言则已求而无益于圣可与不言同盖美生夸夸生喜喜生堕堕生祸也未若戒生恶恶生疑疑生惧惧生敬敬生福矣然则培之以礼让而溉之以平恕使嘉祯之气尝蕴而不泄则吾见灵秀之所以瑞夫戴氏者无穷期已因书以为灵秀诗序
　　赠王圣从序
　　夫医工之最难者也余尝谓其精粗姑未论其心则万万不可不仁也相传盱江黎民寿氏虽髙年多不宿于平居若小甖若生姜大枣大枣若炭必甚蓄昏暮有扣门者辄起而药之察其贫则问曰家有煑药甖乎或曰无有辄与甖有姜枣乎曰无有辄与姜枣有炭乎曰无有辄与炭日未晡则从一奴负药一囊徧步城中病而贫不能谒医者辄胗而药之虽寒暑不辍也上清道士刘伯全为余言今江陵有彭汉明者其所为亦多类此嗟乎岂独昔之人为能然今人亦或有也临川吴嘉善上饶葛良范皆儒而通于医嘉善病痢饮大黄遂不起良范病疟亦饮大黄芒硝遂洞下膈痞复谓痰咽芫花大防益下而卒夫痢多暑毒肠胃法用黄连清且厚之大黄非所先也疟为少阳邪而治以阳明痞虚复攻之恶乎其不毙欤当二子之自药夫岂无持难者余甚寃之使天少假之年少更尝亦必精王圣从亦以母多疾而攻于医春秋之义尤所当慎也他日过余其气甚迈往故举夫黎彭氏以勉之而复以吴葛氏戒之其不知言者将以余为无所张于圣从其知言者必以余为忠于圣从者也于是乎书
　　送吴文明序
　　元统元年冬十月陈朂初来春正月吴伯仪来夏四月张玉良来五月甲戌吴文明来皆将为京师逰而征言于余也余日以衰老毎为文或累岁时不能成况京师缙绅先生之林言又岂可苟然吾闻言不徒发有其事而发也才不自出有其时而出也三代之际诗有采菲之章易有连茹之辞今天子春秋鼎盛从善如流安仁十室之邑耳不数月走京师而谒文辞于吾者已数辈其谒于他人而行者吾不知也无所事于文辞而行者吾滋不知也夫如是幅万里之广衺礼乐百年之薰陶岩穴之间行义之士其有不欣欣然而起于于焉而行者乎盖可以吾邑之小而例之也因文明之有请也于是喜而有言
　　送饶孟性序
　　医家祖黄岐言尚矣近河间刘氏独发明亢害承制之义引喻取譬一何竒哉诚前人所未道且谓疾夫人者率风寒暑湿燥热六气尔而热之用恒十九治之惟汗吐下三法也其徒张子和氏推用三法譬于胜敌草薙而禽弥之不遗余力夫人之身真苟有亏邪斯入之善为医者去其邪而已矣邪去而真者固自若也然则医岂吾所敢言也乎察于六气而畧于七情非全工也知汤液醪醴而不知针灸非全工也详于襍候而踈于脉理非全工也气上而取其下不可以言工邪在骨髓而攻其皮毛不可以言工况时有升降禀有弱强风气不同服食亦异嗜欲有浅深疾疚有久新其可一施之乎使二子者身为之见之明用之当如合劵如啓钥祖述之者亦岂能皆若是耶或喜其用药果敢无留难也又或喜其简易无所事于他说也前乎此岂无専门名家有如神中的之治哉若阳虚失血止以干姜脏冷作秘通以硫黄下虚卒中涎浮者丹石压之洞泄不谷欲脱者火艾灼之诸百损补以鹿茸薯蓣脾败肾亏温以附子川椒其法亦岂可尽废哉是故思之不可以不周否则忽而易之也讲之不可以不博否则拘而不通也専于攻伐者或真气与邪奄易而俱尽専于持守者或诸道填塞长病而速祸故曰天有四时寒暑迭用地有五方髙下随宜盱江饶孟性儒家者流而游于医又年方壮缙绅先达靡不造诣其能博通贯穿而克臻于大成者也然吾又闻河间所着凡十余书顾所见者盖一二云
　　百行冠冕诗序
　　自采诗之政废而诗之美刺以微晋汉以来非无作者往往有以分其情性之正而终不能粹然一出于古融堂钱子生于宋之叔世取昔之孝者忠者而賛之以诗而心以为是二者百行之首也遂题其诗曰百行冠冕诗钱子有道之士行于家者固不待论而不及用于时使其苟陈力而就列则其所賛即其所行者也是故郭巨之埋儿有以惜其所蔽叔治之泣杖则有以明其同然秀实之挥笏威豪之呕血虽出于愤烈而谓义乃有所未安知本之雍顺子华之叩头虽陷于盗贼而见理亦有所不可泯孔褒之争死则贬其未知伦理之轻重王导之劝谢则斥其位居元老而柔邪是皆所以引人反求诸己者呜呼此岂徒模写物态流连光景尔哉上饶陈先生独爱而编之日与诸生诵咏之先生虽布衣而慨然以天下人心风俗为己任呜呼先生之心即钱子之心也临川危素又板行之闻者见者皆从而佽助之之人也之心也又岂异于先生者耶仆有以知是诗之必将家传而人诵之也使家传而人诵之夫岂不可以少増天地之和而近之言诗者或襍兴而乱恐其于此未必不如嚼蜡然则如天常民彛何
　　赵舜咨海南海北还役序
　　至元六年春三月海北海南道肃攻廉访司书吏赵良凯舜咨驿载其母夫人之柩归信之贵溪往年舜咨补晋康府从事舆夫人以就养仆熟知其慈孝尝为文以赠之今闻在广海也凡寮友之卒贫不能衣棺者衣棺之妻帑之佣于人者赎之骨不能归者归之夫如是可谓善推广其慈孝者已今则终丧行即事焉仆因请更推广者夫岭海要荒之服其人愿而暴其俗朴而悍无外郡告讦之长无他土变诈之习一有拂于其心轻则相杀伤重则首祸乱吏其土者在于畧小过存大体安之而已耳不然事或起于毫末而有伤于国体者风宪朝廷之腹心百司庶府之纪纲而生民之命系焉舜咨从事其间旦暮在贤公卿大夫之左右非若草茅韦布之贱望之若云汉然者政有不安于心守经术之正操觚抱牍恳恳而开陈之毋深文毋货狱深文则枉情货狱则寃人一有剽刼严军于要害勿轻用士卒犯瘴毒争溪洞之险趣斯须之利其诸要害之氓宜使自为卒伍复其身授之刃而敎之战立斩敌之赏避敌之罚贼至则兵贼去则农也购募而有功者必重轻爵贿之勿失信勿因以为市使海隅数十里之间老老而幼幼暖而耕凉而获吾则愉愉乎禄于其土求其物产之美而春秋荐献焉亦岂非慈孝之大者欤
　　和吴宗师眼明识喜诗序
　　大宗师吴公有目者数年他日得善医复明喜而识之以诗又他日书以寄示其故山于是和之者甚众集而成卷而仆得序其端焉夫目之用在瞳子耳由其所受初之气上出而精明者也然世降久矣人之生也率五十而衰盖津润吾身者日以耗仆年未四十时平居常若有累累然过眼如黑花其读书字如麻豆大者才数行辄欲少瞑休而后可再观焉甚矣其早衰哉昔孙思邈氏有言人目昏苟收视三年则益明虽信之惭不能行也大宗师公将八袠矣犹善饭爱人之心森森乎未已今也若云雾开而日月明亦岂非其中之所养有以大过于寻常万万者乎宜其咏歌以自喜而人为之喜也
　　赠李叔阳之延平儒学学录序
　　国朝之取敎官也往往以直学为之基敎也者喻诸道义而成人之有造也敎于一邑则百里之子弟贤不肖系焉敎于一郡则千里之子弟贤不肖系焉实甚重事也而直学盖出纳之吝者夫出纳之吝虽负贩之子可能也虽胥靡之子可能也果何以试其才而俾之师夫人乎吾尝疑焉宗人叔阳年甫壮学于家而闻于人御史荐之由是捧帅府之檄录延平郡之儒学将行士友咸赋诗以饯所以誉勉之者亦何其蔼蔼然也因谓之曰吾子之得参敎于彼也似与夙昔旅进者不侔也虽然立贤岂有方乎筦库可举也鱼盐可相也顾其人何如耳况延平之为学先儒之流风未逺也钱谷之筭既不及于子迎送之勤又不専在子事有非是者则明目张胆以纠之艺有工拙者则月较季攷以劝之夫如是济济乎其底于有成也者必矣叔阳质甚美工于诗又善鼓琴云
　　赠临川刘孟中弹琴序
　　余少时亦尝学琴粗能二三小操顾穷乡下里最难得弦遂尔废忘然终未能无情于此也向天冠山中祝练师丹阳恵余一琴咸谓可寄情有损破近上清道士邓子方为修意老去无憀时或稍稍寻绎也古圣人制琴瑟为可以养吾中和焉耳憧憧往来怠惰跛倚者不能鼓也孟中淳愿士好之不已必将有得于铿然之外也
　　送祝蕃逺赴浔州经歴序
　　至正三年秋七月上饶祝君由湖广省掾史经歴广西浔州路之总管府其门人曾某请夫能诗者皆赋之以重其行而命李某叙其卷之首某曰吾闻岭海之间其土地沃肥其物产蕃伙其民愿而颛其风悍以轻古今必择才有徳者以临涖之略小过而尚大体因其俗而为之理也苟以为要荒之服而鄙夷之则非矣夫熊虎至猛也柙而调之可使与人博而嬉也禽防至蠢也食而敎之可使为人役也况我朝礼乐敎化之所渐被殆百年于此而其地之名人秀士亦往往辈而出今祝君又以诗书之习而为一邦案牍之长然颇闻案牍之间情文不相称者有焉夫情文不相称则诬诬则民玩民玩则易犯法易犯法则狱讼繁狱讼繁则听断或有所不详听断或有所不详则人不服是故春秋之义在于刑赏得其当焉而已矣祝君盖有学之士而同门之先达毅然愿用力于当世者而朋友则又有相赠遗之道故辄因是叙焉而以规
　　送杨显民逺游序
　　君子之游处也惟其时义而已矣昔者孔子自谓东西南北之人故辙环于天下求夏之时商之坤干而之杞之宋观延陵之葬子而往嬴博之间也善子产于郑知蘧伯玉于衞主司城贞子于陈南之荆北及农山西至于河凡歴国者七十余是皆明王道穷义利之辨进徳修业虽老而不休然则吾党之游者苟不志于孔子不如其已也或谓彼大圣人也无乃欲延跂而及于天乎虽然亦吾同类耳不于此乎学而焉学豫章杨君显民将游秦淮歴齐鲁之墟过泰山拜孔林而迤北至于京师其郡人胡君栢友倡为诗歌以饯赠之所以奨劝之者甚盛方今朝廷清明海内为一政治之或有未尽合于古者膏泽之或有未尽下于民者草莱布衣之徒虽无其位皆可得而言也矧杨君年已逾五十而学亦既成章矣其遇否其通塞未必不素定于其中余复举夫古君子之游之义之尊且大者扵其卷端益以相勉云
　　赠徐伯辀序
　　夫众人之行役也非或由于干禄则多出于逐利则亦何贵乎人言之赠必也知其所不足思其有可益而后求其人而为之言此古今之所同上饶徐震伯辀拳拳然欲显其亲之有善去年秋得诗于学士虞公既又得法书于阳抚州今则又将浮彭蠡而过秦淮或由黄河之南经泰山之下望孔林而走京师以其尝从余游也而复欲余言以自厉夫古今天下之为人子者孰不欲显其亲之有善显其亲之有善义莫先于修己然亦有因循而不果驰骛而不暇则亦终于没没焉而已矣今吾子凝重而不浮详黙而有干是行也其所承事非当世之显者则四方之闻人瞻其仪榘听其论辨稔其德行洽其政事其有以益乎我而成乎我者度不可以概也夫如是则亦焉往而非显亲之善之义也乎
　　赠陈彦清序
　　士之欲不汨汨乎生者必当出而游也户庭之间没没以朝夕闾巷之途忽忽而遂老焉上饶陈頴彦清谓将游乎四方其郡人祝君蕃逺为之序余取而读之亦何其沨沨乎强人意也彦清静明先生之冡孙也余获师事先生先生之至诚有以深感人先生之强力有以过乎人余盖下邑之鄙习者耳非先生其终小人乎先生没今十年于此矣见彦清如见先生焉顾当以先生之语余者语彦清今则苟非干里而近则将万里而遥矣惟彦清思其先祖思其执友俨乎其在上恪乎其在侧勉勉乎其弗自已也楚楚乎其等也抑而非靡也广而非肆也顺而无所随也犬如是纵未得于其外亦将无失于其内者矣时之求才人之取友舍是而谓有他道者吾则未之闻也
　　山晖堂诗序
　　山晖堂者里人艾君元守之所作而学士虞公所命名且为之记者也初元守垦其居之傍隙地十畆而圃缭以松竹益以坟壤移名花致竒石分畦而纵横之而桑柘菓蔬凿池而浅深之而莲菱菰蒲既成或擕锄抱瓮而无所于休或觞豆賔客而无所于陈于是复构屋十有八楹其间而后朝莫晴雨寒暑食息去留而无不宜由是邦之士友及四方之缙绅咸嘉其志美其名而赋咏焉传而诵之皆和平安乐之音也吾甞谓世人之情易纵而难足岂不曰身外之物可意而取也是故贫则欲富既富已而乂欲其身之贵既贵已而又欲久其生由是而颠倒其智虑劳役其骨筋殚其委积忘其迟暮而不知已者比比然也今元守之年才四十耳承先世之遗业不营而自大奉明时之敎令不戒而自安有昆弟足以持门户有子弟足以备使令无怨恶于里闾无怵惕于朝夕日之出惟圃之往日之入由圃来也亦可谓优于持盈达于涉世者矣且夫和平安乐之音盛则奔趍觊觎之习息奔趍觊觎之习息则人之于生将无不遂其理矣然则游观之所燕乐之事其亦乌可以已也夫
　　赠曾文哲行医序
　　疾病之于死生亦甚大矣而吾则以医适司其寿天焉苟未授以匕剂则生死盖尔也勺合下于咽生吾生死吾死矣可不慎欤或曰无乃识之未至辨之未精更之未熟故为若是惴惴然乎曰譬之于兵兵危事也昔李广将律甚畧疎然未尝遇败程不识夜击刁斗治簿书及明亦未尝遇败然则宁为程不识毋为李广此余毎欲为业医者言临川曾文哲以诗礼之余而颇好方书因以遗之
　　弋阳县阿里公宣差诗卷序
　　至正四年之秋西域阿里公受命于朝来监信之弋阳县公世居燕南以孝友称故御史季公某学士贾公某参政苏公伯脩郎中王公某或诗以美之或文以纪之前乎此尝监【阙】之胶水有恵政其民述而刻之石今兹益以是理未几而邑人歌咏之者复盈耳而载路顾安仁之于弋阳也壤地相接闻而知之亦有不能已于言者桂君才甫集而次焉何其声之似弋阳也由其风于人者易而速故其形于音者皆谅而和论语曰惟孝友施于有政其阿里公之谓矣
　　送徐学正赴静江序
　　至正甲申之秋八月郡人徐君继安捧广西连帅之檄将往正静江之儒学以书来曰仆与子生同郡也子之言赠夫人者多矣顾仆适有兹役勉其所不逮资其所未闻岂独靳于仆乎敢以为请且四方之先达亦有以敎我者用缮以俱余读而爱之若庐山杜君某会稽潘君多吉同郡杨君闻翁皆佳作也信乎君子之有所誉处乎然吾闻儒者之道正己而人自正初不在于求正之也且是非之不辨也久矣正其大毋汲汲于其细正其心毋屑屑于其迹可也矧庠序之间于于洋洋者皆冠服儒也其所诵说皆孔子也今子以孝友之资逾壮入强艾之齿一筮仕而官则文学职则纠正地则又在海隅淳愿之俗夫如是有其实而不为虚位也必矣
　　赠长湖寺文上人序
　　安仁之南有寺曰长湖其栋宇岁久且圮顾僧食无余赢不足以役土木不免匄财于四方之好施舎者而葺之至正甲申之秋有文上人者将曵锡持鉢毅然以为己任且行翰林倪公疏其志复为文以宠之其所以称道上人者既甚详且信而复来征言于余吾闻四方之风与人之情其嗜好亦或有异吾徒手而匄财于人有得有不得矧山川旅之况饥渇劳苦之情惟其忍乃有容惟其勤乃克集事惟其公乃获施者之乐舍是吾无以告矣于是乎书
　　送邓子方逺游序
　　上清道士邓子方屡以书抵予谓将游乎四方而需予言也余曰夫士之游者非一端志于功名富贵者岂待轻重于吾党之空言志于货殖者则又何俟于言故诺之几月而不能措一辞子方岂不以予为有难色也乎盖余之言夫人之游者亦多矣使其义同言所以不再其语熟文不足以行逺矧子方既不为功名富贵游也又不为货殖游也然则苟不求髙人胜士缙绅博洽以新长其闻见是为徒游子方神气洁清为名族之子为良师之徒又能吟诗能鼓琴能写竹石且有道术能禁妖怪己人疾疢其必有所遇合而及于物而不为徒游也审矣















　　俟庵集卷十九
　　钦定四库全书
　　俟庵集卷二十　　　　　　元　李存　撰序类
　　送鲁志敏北游序
　　乐平鲁志敏甚好作诗尝过余出其编余读之有以深见其工且勤也它日又来曰吾将泛秦淮过黄河东登泰山北走京师庶以昌吾诗乎余喜谓之曰文章之髙下盖系其志意之小大志意之小大又系其耳目之广狭方今六合一家光岳之气全政敎之具修子能不逺万里阅寒暑之变更歴山川之夷险其间人事之可喜可愕足以恢我警戒我者则亦何限矧今缙绅之在馆阁者皆极天下一时之选又能求而亲薰之是则承乎松栢近乎芝兰者必将浩浩其胷中源源其笔下如出云如涌泉如玉之有辉河之有润遏之不可修之不及其有不期然而然者矣因举酒为别且曰子之归吾能俟子于洎水之阳解其装读其诗苟或不如吾言有如此酒【至正辛夘七月作】
　　薛卿诗序
　　上清外史薛君卿林下之秀敏卓荦者也早工于诗四方传诵有集学士揭公曼石为之序黄公晋卿复序之仆亦尝以数语题其后君之居山也名人胜士来游者未有不与之尊俎倾倒且以翰墨相欢而去他日忽手足左痹不用仆候谓之曰夫造物者其欲废我耶吾从而废之若我何苟不肯废其所废是独欲迍天者也迍天者谓之病病既而□其以风日清美时辄肩舆造邻室遇酒必醉遇饭必饱且赋诗为行草书因喜曰其无乃能自造于安顺之域也乎吾奚疾哉吾固瘳矣又他日痛饮而逝其言行其先世其州里其卒葬其锡命于朝而主名山川之祀事自宜有搢绅先生之素者书焉而其郡人张率孟循复赋诗以哀惜之而同赋者若干人余因得以叙其卷之首【至正乙酉】
　　赠李志尧序
　　余之侄志尧制炼诸品丹砂其法盖得之于赵养真先生先生竒伟磊落人也防出家着道士服多伎术尤善制炼金石以疗夫疾患沉痼者是以志尧北面而师承之古今天下之间大而理道细而巫医百工皆贵于得所授受今志尧可谓得所师矣虽然无苟成必也备材而择良无强售必也有征而人自求盖人将以信其师者而遂信之可不勉欤【至正丙戌三月作】
　　赠姜永吉学医序
　　临川姜永吉来问医于余余咲曰子之郡中及傍郡以是名家岂少余道听而不习于故泛采而不由其綂应于人中者或一二而不中者恒八九顾余安足问哉巫医百工虽非士君子之所先事然皆道也象山陆先生曰主于道则欲消而艺进主于艺则欲炽而道亡艺亦不进今永吉儒家而不贫其所主者庶几多于道乎吾姑与永吉商防乎此可也况医者人之司命宜安雅宜详慎勿游视而易勿驾言而轻其立志也欲坚其培基也欲厚则不患其不成矣【至正壬午秋九月】
　　王伯衡诗序
　　某年王伯衡由国学积分就试礼部登第擢为太常礼仪院郊祀署丞明年某月将之官乡里之姻交咸赋诗以荣饯之上官友蕃集而成卷因为叙其端曰署丞者古春官宗伯之属尊神明严祭祀帝王之首政也故凡公卿与执事于其间者率隆道德而敦诗书今伯衡以方盛之年习于成均首擢礼官出而为剧郡大邑能不忘恭敬而和其民人吾知礼乐之材所由来者也
　　安仁讼决诗卷序
　　诗之有美刺由其事之有是非也然孟子曰诗亡然后春秋作当是时亦岂无诗哉美刺不当虽诗犹无诗也某处赵公天琪来尹安仁逐吏卒之滥入者不得迹于公庭葺馆舍之系官者不以劳乎民力往役之籍据之而弗摇寂寥之士礼之而不忽同僚或忌之因其衅隙之微而适有疑似之端听防邪之说而成倾覆之谋遂构大讼逮系数十人阅数月而未决无何而新太守下车而是非较然以明邑人之能诗者皆欣欣而同赋累数十篇未已也仆闻意苟欲倾夫人者必先自倾者也人之言曰出乎尔者反乎尔苟遂吾意大失吾心况其有不遂者乎是故信道之君子不间于髙卑贵贱必当先正其心心正则意不妄起位乎民上则哀矜恻怛亦何敢窃国法而轻重市利之又何敢不欲于己者而施诸居乎四民之中谨身节用以服事公上亦何敢持议吏治短长故曰官者无失其为官也民者无失其为民也故贵者敬其位而安贱者敬其身而安上下相安则祸败何自而作今上仁圣无终食之顷而忘乎四海之民选择于千一而赵侯来涖吾饶不旬日而举措如此其公且正吾饶之人亦何幸欤且是诗之作也有慷慨奋厉之音无怨怼迫切之气吾将见大夫之政成邦君之敎敷而一郡一邑之俗日归于和且厚矣于是乎书
　　跋彭南溟行卷
　　绘人之形似者世谓之传神吾尝笑曰神无方果可得而传乎天地万物皆传吾神者也何事于丹青或曰写真又笑曰真果可得而写乎苟以此为真则所谓伪者安在南溟彭君业是伎游江湖名胜间盖有年他日过余又笑曰苟如吾云则子之伎将不售矣古今天下之间有功业于一时有道徳于其躬有恵利于无穷而声光使人不能忘者则人思之思之则愿见之愿见而不可得得其肖如亲薰于其生若然则丹青形似是亦不可无者也【至正丁亥十二月作】
　　舒氏族谱序
　　邑人舒旸东賔增修其族谱持以过余因谓之曰谱之修尊祖宗序亲疎辨隆杀右贤徳述贵显详昏嫁严死生尚敦睦此古今天下所同说也兴替不常世固有乘轩服冕之家不旋踵而舆台皁者耳舒氏居竭石下将十有三世矣虽无赫赫于其前亦无栖栖于其后世复有能修其谱而亦有足书者焉斯亦可以为美矣着姓大族何地无之不幸而有不肖者生则执笔者将耻书彼亦或惧不得书然则谱亦不为无助也乎【至正丁亥四月乙酉作】
　　张伯逺诗集序
　　仆儿时闻诸父间言伯逺能诗其后侍叔父贵池公诵其古意卒章云万里有征人九泉无战国钱塘观潮诗卒章云死不作子胥生当随范蠡时虽不深解心窃以为好也稍长颇亦从事乎诗相过必剧谈终日至夜分不休或闻鸡而寝或东方忽白竟以不复寝也伯逺毎曰诗之流固尚矣而世之言诗者孰不近曰李杜往往随声而和逐步而趍今吾之诗非不以李杜为师然非李非杜殆吾语而已矣不知者以其言为狂诞知之者盖信其深有所自得也故其仿古多深沉不浮其大篇多豪荡变化其律多穏顺切实虽出于资过乎人抑亦平生尽力穷神之所及欤间有所自喜自许者直谓不敢多后于古人而人亦不以为夸至或分题赋物非伤于巧则病于浅斯亦其放浪以诗为谐谑然也其仲子昕辑为若干卷传之四方宜有赏者仆不足以尽知之也伯逺于人文章评论取许最公虽子弟日课苟有一言之善辄记忆称奨不已他日相见或先为诵之又能傍通阴阳家言惜乎其老死于丘壑而无所遇也伯逺姓张氏讳立仁世为番昜诗书家云
　　送髙希顔入京序
　　余儿时亦颇志于游尝慨然慕司马子长之汗漫既冠家甚贫亲且老遂汲汲于旦莫而不免为童子句读师因自叹曰造物者其梏我乎久之而亲益老且病惴惴焉不忍一日别膝下未几而吾髪种种而吾目荒荒嗟乎今吾亲则既没矣向之种种者化而为白矣向之荒荒者甚而为空花矣由是则苟有告吾以游者则必欣然为之言上饶髙子谓将浮钱塘逾大江而因达夫京师幸一言壮之予曰子之宜行矣亲康健而家粗给也且子年甚少于我也子之才甚通于我也年甚少者役不勤才甚通者适于用是行也其将有所遇乎其将有所遇乎
　　送朱元善序
　　夫尉于一邑虽末僚责颇重何者作奸犯科之民尉职捕而听其初辞初辞而情则其刑也不寃然古之人不贵于得其情也贵于禁其为非者也尉也者职最専于民为最近非禁其为非者欤吾尝谓苟有窃鸡狗之微者吾必甚痛之是敎其不敢窃牛马也平居无事之日勒羣卒赍屝屦旗帜设而不张钲鼓具而不鸣厉戈露刃槖弓矢以耀境上使见者怵然闻者惕然向金华胡公长孺判奉化州时至则籍其善盗者他日召而诘之曰吾闻若不耕若不艺若不负贩不佣若何以食父母妻子乎惧之以律开之以善或为假贷富室使生息之复曰若不吾从苟有失吾必意若吾先问若矣是盖保全暗愚之义也况今诈伪日滋尉亦岂易能哉彼固有怙终者有刼胁者有诱者有饕且偷者有饥寒者彼死亡安所恤哉士君子苟得位宜尽心焉善刑之盖不若善防之善防之又不若善导利之临川朱君元善以其先公之泽尉南昜府镇平县元善盖世卿之子孙而资又好方常已其州里乡党疾疢者必其心之慨然恤乎人也与以方己人不若以政正人也抑吾又闻河南北之盗善骑射出没大川广谷间或伪军行歴邦邑人疑不敢谁何又非若狗防为也今朝廷法令严安有是设有元善或弭之或执之其方畧必有素矣里人余芾其壻也集江东西之赋其行者无虑数十首而请予为之序予知元善之倜傥也辄以平日之欲告夫人之为尉者书诸端云
　　赠方养晦针灸序
　　医之道针灸为最上邪之所舍可以立出岂必若汤液多品大剂久久饮乎余尝愿求天下之名针灸者而受其法归而施之于农圃细夫无以资夫药食者于己不费于彼速已然骎骎而老不能偿此愿也余于紫云山中道士方养晦初得法于天台桐栢宫沈君既讲明于漆园罗君辨经络之始终论气血之盛衰为甚详犹以为未足将复逰四方求贤于己者即而师友之嗟乎人之于艺不贵多所贵者精也养晦之所能已州里之所鲜能又欲徧防而悉究恶乎而不精用之于贵富故有以报施之农圃细夫无以资夫药石者顾吾愿虽不偿而为余偿者未必非养晦也
　　送东山寺昭上人【至正辛夘五月丙辰作】
　　临川东山寺昭上人谓将浮彭蠡登巨庐游会稽天台过庾岭入巴蜀愿赐一言以自厉余老且病不乐于言语文字久矣然颇闻浮屠之游顾其立志何如耳苟以为吾既削髪方服离亲戚絶嗜欲逃幽閴所以乐其敎也乐其敎则思所以明其道明其道则必求其师与友求其师与友或以州里乡党为未足然后奔走乎四方名山大川之间犯寒暑忍饥渇劳筋骨歴歳时所甘心盖必逢其人焉逢其人吾既能虚心而请之又必当强力以事之心不虚则纵言不入吾耳力不强则勤怠作辍矣是则吾游之义也苟非出乎此惟事乎登临之美观览之广交游之多赋咏之工是谓外游只尽自累而已矣上人曰然于是乎书
　　恒庵铭【并序】
　　曹铎叔振居于上饶龙虎之麓前临溪流予尝维舟溪上甚清烱可爱也叔振秀而端凝家无余资而最嗜学辟一室日读书其间而自扁曰恒庵番昜李存嘉之为之铭曰
　　厥生之初其谁不恒七窍既凿羣邪以萌徳岂二三或乃千百偶遇一者执而为贼吾恒匪石义有转也吾恒如席可舒卷也否固承羞求深益防得其所恒收恒之功曹子辟室而扁以此无冬无夏左图右史髙波覆舟劲风退飞有始有卒君子之为
　　赠何伯度序【至正己丑】
　　上饶何伯度尝擕书过余竹庄之上余有宗室疾病扶持之事不能与切磋今忽复来深知其用志于学者顾吾老而无所成不足以益伯度然吾闻学有古今为己者古也为人者今也为己即为人为人或不复为己矣今国家以科举取士吾子先修其行见信于朋友见称于州闾乡党明圣人之经使积于内者先自充然则发于外者后必然如是而学则古今之道备矣
　　赠何环玉诗并序
　　临川何环玉者尝游浙江之上得医术以归试之良验其祖大抵张长沙前辈云仲景之治伤寒其圣矣乎其论汗吐下之法有正发汗者有和解之者有尺脉不至而未可汗者其审不轻汗盖如此则吐下亦然恐后世人用此三法未能消息其详而且精者余毎疑之医者人之司命今环玉有师传更能尽其恻隐日入于髙明而无所失也必矣因赠一诗
　　吾虽老缝掖毎喜论医事兀兀山中居荦荦无所试何君方壮年得法自淛水家居师峯下陇畆多壤地看看杏成林百年有余美
　　径上人诗卷序
　　邑之东北为庐山其陵麓深邃原隰衍沃余大父父皆葬焉山之既为僧寺宋侍郎汤公季容尚书汤公伯纪甞筑室于旁而扁曰回庵暮年毎来居之有老僧间为余言曰二公留庵中时并无长物唯一奴危坐清谈或终日或分夜二汤公当时名缙绅也晚乃乐处乎此非其境之胜则其僧之有足语者欤今径上人年甚少好读书余歳时省墓必从游残山剰水间属厌而后别余亦欲从渠借半室下一榻庶几乎如二公从容者顾余何人不齿于乡里不登于仕版非有博闻备述之名而自遯非有涖官为政之劳而自休亦何敢影响彼君子哉但穷深即幽玩清泉荫嘉树求所以自湔自拔者则虽古圣贤未必不吾与也而上人忽一日来谓将杖锡以游邑大夫士咸赋诗以相与累数十篇且征余序余曰吾方欲入山而上人乃欲出山何也因相与一笑而书诸端云
　　赠庆上人游庐山序【至正丙戌五月甲子作】
　　庐山之胜甲东南其间仙佛之舍无虑数百吾甞欲一游或一年或二三年小大将无不歴昔贤之所未及吾更及之所未诗文吾更诗文之其好事未必不能饭我宿我也然壮时则亲老亲没则婚嫁男女婚嫁甫毕而已自老且病矣毎念之若有逋负然今庆上人将以明年春杖锡而行上人无父母妻子之累而春秋方盛穷髙涉逺皆易易也白云吐吞瀑泉怒流且缓归遍歴更求先达者而防扣之心目之所得吾他日一一叩焉是则吾游而已矣
　　半峯阁诗卷序【至正己丑九月甲子】
　　罗首山在临川境上而适当安仁县治之前平旷百里之外卓然如笔者三闻其下为僧寺长原深坞清泉老木良田深池可居可游者甚多也甞欲一游而未能时雨之霁青青在窻牖间虽老矣终不忘于一游他日盛上人携诗一卷来谓于寺之东偏构一阁面其山虽相去不六七里而朝烟暮云恒见其半故自扁曰半峯缙绅先生名胜之士皆赋诗焉余取而读之咸佳作也令人卷舒不释手阁中之趣不觉尽在吾心目中可谓无杖屦之劳而有登览之乐平生欲逰之兴庶几其酬乎然吾又闻山中之人多好事余饭足以及客顾老脚尚健盛公未宜以此卷止吾来也因相视一笑而书于卷端云







　　俟庵集卷二十
　　钦定四库全书
　　俟庵集卷二十一　　　　　元　李存　撰传说铭
　　徐氏节妇传
　　信之贵溪县下塘里徐绍仲妻宋氏年二十有九而绍仲卒有子三人长震九岁次秩六岁次石二歳既三年亲戚或风之他适宋涕泣曰吾子虽幼姑且老吾岂敢有他也乎由是事姑加谨子且长则择师敎之今皆振振然有可见而士君子愿友者矣咸谓天之所以报于有礼其若是昭乎或又谓此盖人之常分然则柏舟何以有诗且凯风虽七子而犹不能安其室孰谓世久衰俗久下而可以厚诬也是故国有旌典所以劝也顾闾里之誉美其独可以已也乎宋名某字守卿云
　　牧鳬郎传
　　牧鳬郎者盖不知其何姓名日牧鳬于东陂之上有过而问焉者曰牧鳬贱事也而子独奚乐哉牧鳬郎哑然笑曰子尚足与语牧鳬之事之乐乎哉吾目焉惟吾鳬见也吾耳焉惟吾鳬听也吾竿焉惟吾鳬朝也吾杓焉惟吾鳬莫也亦不知吾之牧鳬鳬之牧吾也而子谓我奚乐哉遂长歌而去歌曰
　　牧鳬于渚鳬翼湑湑朝之莫之曷不我与牧鳬于泽鳬音格格莫之朝之曷不我得渊渊乎斯我之求乎愉愉乎不知岁之遒乎
　　慎独斋铭
　　独者何我是已日之中水之止焉用慎乃糠粃世久降伪妄起喻如家还万里死不归亦可耻哲人言开瞆眯策虽在信者几扁乃堂洞厥防慎无慎斯足美
　　胡子泉字说
　　临川道士胡原从其郡人危太朴游而太朴字之以子泉余曰深哉广乎危子之字子也夫泉孕于山谷蛰于土石而义不主隐发乎窦经乎沟而世不病其汚涓乎其若稚涌乎其若狂遇坎而洄得泑而停井之若拘而不怨瀑之若颠而不惊溅之而为珠玑喷之而为雾雨不舍昼夜而不辞其劳润及万物而不居其功临之以台榭来游来观而未始有所喜也殽之以秽恶以滋以溉而未始有所怒也蹄涔也禽兽饮之而弗辱涛澜也鱼龙舞之而弗荣不自有其明也而鉴别妍丑无或少忒不自多其能也而涤濯尘垢无有弗洁滔滔乎为河为江而不见其肆也涵涵乎为湖为海而自不知其止也是故泉者水之微也水者泉之着也故曰探理之机先观其微得理之裕方玩其着虽然泉之变多矣而性则本于无为泉之用大矣而徳则在于不已惟其无为是以不已宜乎孟氏之言曰有本者如是故善观于泉者必其有得于本者乎不然则泉自泉而人自人也虽有其字夫何与之有
　　清宁斋铭
　　分而言之清宁却在天地合而言之清宁只是自己子苟不信有如溪水
　　倪文宝正心铭【并序】
　　上清倪生文宝居于龙虎山之麓业于笔三世矣临川东白邓先生扁其肆曰正心盖有取于唐栁公权以笔谏其君者也番昜李某铭曰
　　栁公之谏也善书之道邓君之扁也制笔之理制笔而不正其心不圎不健善书而不正其心必偏必倚必偏必倚者字不逮扵古不圎不健者笔为人所弃其事虽殊其理不二宜夫古之人因斵轮而笑读书因解牛而知夫养生之防也
　　克己斋铭
　　金谿刘君名有字君良以克己扁其斋其无乃有志于为己者乎李某为之铭曰
　　己本无物何所于克朴散习移有蟊有蠈千一其拔夙夜厥思曰善曰灵胡乃弃而生知盖寡理有先觉孜孜其求与饥与渇若稂苗之耘尘鉴之洗虽则云克犹逐于己八荒六虚安所底乎有力弗及斯顔之徒
　　止止寮说
　　径上人好读书他日过之开轩而席临流而茶因取庄生吉祥止止之言而扁之曰止止寮上人请发其义余曰天也地也一日而百千万年天地止也日月也寒暑也亦一日而百千万年日月寒暑止也山之止精气聚焉水之止为湖海焉云止则雨风止则霁也故曰马不止死骨筋人不止死其神夫憧憧而朝逐逐而昼又扰扰而夜虽寐或骇而汗或噭而悟或笑或泣或展转而睫不交虽死也或不含而视或附物而妖无他是皆不止之故也然则果何由金珠可以豪我也谷粟可以肥我也甘鲜宜我口也轻暖便我体也其不止也固宜曰若子之言衣草乎食木乎土处乎无所事于其上无所役于其下乎曰非兀兀以朝夕也非束束不能出户庭也用于日吾有分也终于身吾有分也囿于分则止越于分则不止子果能止乎止于彼不止于此非止也止于少不止于老非止也止而乂止真止止矣虽然无乃与取字之义不得相牵引乎曰径者直也止则直不止则不直吾子释之徒也去髪而方服离亲戚而就师友苟不止将何为
　　槖籥子说【至正庚寅夏五月二十五日作】
　　龙虎山中道士祝洞天台笠而芒屩背有负囊手有植杖过余而言曰吾以槖籥子自号盖取诸老子天地间犹槖籥之言因谓气生于虚槖籥者鼓之而有敛天地之间吹万而生吹万而死古古今今无穷期也然人【当疑作亦】不知有鼓之者与与其评辩于天地之后孰若忘言于天地之先其果犹槖籥欤其果非槖籥欤今吾子行诸洞天雷书可以时雨旸可以禁劾鬼物之为民物害者其用心亦勤矣老子云天法道道法自然
　　清脩斋铭【至正丁亥二月乙夘为临川髙植作】
　　老子有言五色令人目盲五味令人口爽五音令人耳聋不如清脩君子食而知其味视斯明而听斯聪然则何以谓之清又若何而脩曰无欲为之宗是故圣贤者无所不知无所不通而形则与槁木心则与死灰同也
　　居敬斋铭
　　我本敬何庸居客他乡欲所驱苟知非问归途日日行勿斯须久则安圣丘夫视吾斋扁不虚果能然孔之徒
　　吴氏子兰字说
　　吴君才甫冠其仲子兰賔余而请字之且曰斯子也生六日而母亡闻古之人有丁兰也者早失母象而养之加于生兰其如兰乎故名余曰懿哉君之名子也我则亦有斯隠也请字之以思苟思之恶在象不象也象以外思以内也诗曰永言孝思孝思维则使尔而思也则尔母不死也矣使尔不思也则尔母死也矣思之为义大矣哉然则思之将若之何曰报之报之将若之何曰受而全之敬而归之而已耳是故物之戾乎人情也者孝子弗为也呜呼江河可迁塞也金石可销燬也吾与尔之生之思之隠有不可穷焉也矣遂垂涕而书之
　　恒斋铭
　　恒之为徳古亦罕见南人有言洙泗所善毛子孺者而防于医以是扁斋其心可知二三之徒愿我先病实实虚虚生死谁柄得失穷通不变不迁虽已尔疾亦全我天毋徒其名毋但厥始尊而终之是则尔智
　　守斋铭
　　髙城深池固乃社稷重扄壮钥保乃金璧果何物而尔守之守之若何为抱为持老氏有言上徳不徳烹彼小鲜以治大国无之无守之守青山白云孰非我有
　　曽观过字说
　　临川子曽子之字曰观过其君子矣乎然则过若何而观憧憧乎其往来纷纷乎其酬酢吾恐不能观也必也收其放操而存如水之止如镜之明而后万象莫之能逃然则过有小大有精粗虽圣贤不能无改之而已矣字而弗观是谓徒字观而弗改是谓徒观
　　说学斋铭
　　临川危太朴防京师承旨多尔济巴勒筑室以客之学士清江揭公扁之曰说学斋他日以书来命记于鄱阳李某頋卑鄙且衰老岂其任昔危子之行也征言者一再卒无以为赠甚自愧今不欲复辜其意敬缀数语以寄勉之其辞曰
　　匪生知必由学务真实焉表襮孔子好颜氏卓晳之咏舆也约俯仰间无愧怍果能然胡不乐
　　陈彦清兄弟名字说
　　上饶陈先生之孙三人长颍彦清次东彦方幼辰彦良他日颍将逺游请发明其义余曰颍天下之水之至清者古今人称为清颍云故字以清东者方之首而万生之始也于时为春于人为仁故字以方辰者日月之所会大而国家细而闾庶凡有所事孰不择其辰之良故字以良虽然兄弟之身一人之身也天下之理一本而非二是以君子之能修其身者在于清明其心焉耳勿扰扰以自贼勿憧憧其失则故曰清明在躬志气如神是则所谓仁也苟仁则吾之变化云为无所往而不善矣吾见名问其字则三推其义则一也矧彦清粹美而嗜学彦方敦厚而有容而彦良于日用之间亦知所自择皆将不孤其名字云
　　复心斋铭
　　日用歴歴何欠何修而欲复之无乃赘疣喻如家乘父母所畀吾纵吾惰既窭且圮岂不夙夜面目腼然折节改行庶存故毡子黄其冠厥尚清静伯阳亦言归根复命此扁固美斯铭岂诬弗苟弗忝通家之徒
　　咏沂斋铭
　　曽氏咏沂斋余既为赋一絶他日子居复来请铭因以自励方目眚无聊甚辞而不获铭曰
　　云林之山拔地干霄爰有曽氏筑室翘翘室中何有读古人书昔者一贯今而三余毋徒青黄毋但口耳何圣何贤万古一轨松风萧萧竹月疎疎孰谓先尔孰谓后吾出金石声无忝厥祖迹非沂上圣哲同与
　　钟均字说
　　余干钟均字伯成夫陶钧万物而无不成者造物也若亦知其理乎曰无为而无不为然则既以名字吾果与造物异乎曰无以异也成己仁也成物知也合仁与知君子之事毕矣
　　蔡氏子字说
　　余干蔡氏之子冲字敬止余曰君子之于为己也敬则止不敬则不止吾位夫天地之中视其形则二求其理则一敢不敬乎是故俨然而非思粲然而非为孝子忠臣由此而出也苟憧憧乎往来扰扰乎旦夕是谓不敬是谓不止是谓舍君子小人之归敬即止止即敬非敬自敬而止自止也
　　俞道士天宇字说
　　俞子学道龙虎山中而客字之曰天宇他日求其说于李子李子笑曰乎我哉而字若是不亦荒乎俞子胡不乘飞云而游观我八极之表而何以人之说为然则天地虽大也要亦出于道耳今吾与子亦皆游乎道而人焉是必皆有先于天地者矣吾方与子庶或见之如是而字何惊何疑而人亦以何说说之故曰天地非大也蝼蚁非细也一于道而已矣
　　中说赠刘孟中
　　菽粟布帛在天下饥者无不资其饱寒者无不需其温百尔喙羣尔舌极当世才辨岂有易于圣哲之言哉况夫盈天地间形色声气触目接耳者皆中也汝独弗思乎敛而静变而纷纭发而千万里潜而阴阳古今顾此一孟中其倐霍不齐若是果孰使之然与今适呼汝曰孟中女拱而前曰唯唯呼以他则不应或蹄之翼之异类之则必怫然怒曰我人也奚彼之贱然则是以形躯为孟中也超乎形躯者盖真孟中觌面无覩也入耳无闻也孟中非逺而外在己耳执己以求己斯愈失矣中乎中乎他日当征吾言乎生起谢曰敢不敬承遂书以为中说
　　刘孟中字说
　　临川刘礼字孟中来求其说余曰子无徒求中之说当求识夫中之实焉可也然则若何而识之一曰有信心二曰立定志三曰择正师今夫众人之欲贵己者孰不谓爵禄京师之所自出也必宜于京师焉求之是信也聚粮而槖飱忘舟车水陆之劳易寒暑而不辍犯霜露而不惧忍覊旅而不忧是志也求先事于己者请其干取之方辨其得失之机是则师也是故由其心之信而后志之立由其志之立而后师之择是三者缺一焉不可也是则求夫中者之实者也非徒取其称美焉而已也非徒资夫滕口占毕也记曰心诚求之虽不中不逺矣
　　习斋铭【为邓子方作】
　　理本然焉用习火就燥水流湿首途非百妄集知之人斯岌岌忘饥渇甘苦澁忽而明捷莫及风清清月浥浥恒若兹称允执执非执天地立
　　格斋铭【为刘道士作】
　　格者何格自已物虽万实一理先觉逺说蠭起外而求实糠粃果格之自静止艮其背视已耳苟无情当有喜吾非吾天地已
　　中说赠黄中子
　　中者何圣人假言以明道也道而曰中何欲人求诸己而不差也夫自伊祁氏发之宣尼父申之而子思氏述之三尺童子能诵绎矣然要其实盖有谈中而不识中者之中也之人所自有也患弗思耳焉有不识者哉梏气血胶意见螙淫于邪说杂学之府蛆腐于声色货利之场清明蚀而私辟兴乃欲望其识中难矣旴江黄生一洒习俗之陋有志于古命名曰中复以中子字诚知求其本矣天地此中也万物此中也贤知非余也愚鄙非啬也非髙且逺也非铄于外也由我而已视听食息动静云为于是乎时中亡彼已无小大无夷险无贵贱无生死子苟思而识之何莫而非中也
　　万木山房铭【并序】
　　余干丘生某构数椽于深山之中日读书焉其师杨君显民扁之曰万木山房且为记以勉之他日复求铭于余谚云山中有直木世上无直人若然则是人乃有愧于木盍因木而有所警乎欣然为之铭曰
　　木以万计几曲几直我居其间相见朝夕从其曲邪曰防厥德因乃直者是则是式日用之间不索而获变化云为天青日白既无经营岂有反侧圣贤何人初不间隔惟女万木实吾三益
　　画龙说
　　龙虎山道士周愚蕴古善画龙来求说于余余曰余非善画龙者若何说之求吾闻龙乃天地间至灵变物也大而飞云汉横江海细而为微尘入罅隙怒而拔山破石迁陵变谷柔而蟠泥沙杂虾蠏子能画其常果能画其变乎又闻龙之所以为龙者以神不以形形有有无神无有无子能画其形果能画其神乎蕴古笑而不荅然则子之画果安在曰在笔意余曰吾论画在神气万物皆然况龙乎故曰凝吾之神以写其神形神备者上也形而不神下矣虽盈尺之素望而威如薄而凛如睨而益浩浩如不然殆画工耳儿童耳蕴古大笑长揖而谢曰子又吾画龙师也
　　危则方字说【至正己丑闰七月丙戌作】
　　临川危矩字则方求说其字之义余曰矩者所以为方也匠苟欲方其器必矩之用此众说之所同然其形而方莫若于地吾不知其初谁实矩之故曰道有化机非为之为今则方名家之子有为学之志其行己其绩文要亦归于自然而已矣
　　希古说【至正乙酉八月日作】
　　天地日月山川草木无古今也人独有古今乎使生往时放辟邪侈可谓古人乎生在后世修身践行亦可谓非古人乎故曰惟其人不惟其时随风水而飘泊者萍蓬也歴霜雪而不枯者松柏也郡人潘齐贤以希古自号其亦不没没于俗下者予闻而乐之且书以勉
　　同斋说
　　余干王某扁其读书之所曰同斋盖取车同轨书同文之义也求是说于予盖同与异对天下之事有似同而异者有似异而同者吾与若皆人也有智愚贤否之不同此似同而异者天地自天地万物自万物人自人我自我造其理则一此似异而同者王某先察乎似同而异后造乎似异而同则信夫天下车同轨书同文矣
　　徳义堂铭
　　德义堂者江阴州澄江书院讲会之堂也书院盖州人蔡君某所建谓其先宗闽人西山先生季通及其子仲黙皆师友考亭朱夫子者而尝讲学于此故祠事之经曰陈之以徳义而民兴行因以为扁鄱阳李某闻而喜曰夫徳也者人之得于天者也义也者行而宜之者也盖未有得于天而行之不宜者亦未有行之宜而非得之于天者名虽二而实则一也是故君子之于学也在于知德知德则知义矣苟不知徳义之则亦将安所履践哉今蔡君既能开剏于前而若子若孙又能继述于后其州人子弟讲肄于是而有所兴起也者必多矣为之铭曰
　　天之所予有不自觉苟非生知必由于学其学伊何反察内观视听言动忽见其端其端伊何粟火线泉顺而长之赴海燎原日用在兹曰徳曰义前言往行何者非是繄尔蔡君企景先哲不私乃力为此构结朝暮降升济济跄跄因名有实邦家之光






　　俟庵集卷二十一
　　钦定四库全书
　　俟庵集卷二十二　　　　　元　李存　撰说铭
　　李伯尚字说
　　临川李防字伯尚来从余游他日请说其所以名字者余曰衞风硕人之诗曰衣锦防衣中庸曰衣锦尚防恶其文之着也夫君子之于学先本而后末先内而后外有其本而末自理有其内而外自彰是故岂有毫髪求知于人之心是谓实学是谓行成人与之俱若无能者故贵乎尚防以自保自任也今吾子孝友先于家庭恭敬达于乡里趣向孚于师友所谓锦也果能然勿自多勿谓己君子而人小人人毁我益自检人誉我益可愧聪明若愚良贾若虚是则防也夫内外本末备以成其身者是则衣锦尚防之义也
　　居善堂说【至正己丑九月乙丑着】
　　临川黄文中侨居于上饶龙虎山之麓有年矣而自扁其堂曰居善盖取于易系辞君子居其室出其一言善则千里之外应之之义也夫系辞大抵发明中孚九二言行感应之理然或徒知夫有感必应而未知夫所以有感必应者一于至诚而已夫至诚之感应岂特限以千里虽际天极地往古来今莫不皆然又岂特人为然鹤鸣而子和者天地之大鬼神之幽万物之散殊亦莫不皆然故君子之学在于脩身脩身在于至诚发大之心立坚刚之志迁善而改过求去其日用之非至诚者而复其本有之至诚者而已矣
　　晚香堂铭
　　临川太守洛阳杨公致政作堂于后圃而扁曰晚香盖有取于宋韩魏公诗语意也初公从事河西宪府时先叔父判州府君常命其子天麟从公读律已饱闻其刚介不私甚慕之既屡见其法书廉棱劲健真如其人虽不识犹识也友人吴谦尝拜公羊角峯下他日将往候公且来命铭其堂顾虽鄙贱欣然为之辞曰
　　秋风凄凄白露未霜万木之箨已陨其黄有粲者菊既华而香贤哲之人好以壶觞咏之歌之载清载长繄此杨公宿叶贞刚濶视贵富掷其郡章筑室以燕西山之阳为此佳名掲诸栋梁乞书问字客车彭彭公笑而出缟衣裳想其执笔如握干将飞星迅电歘出锋铓魍魉遁避神明开张虽则致政缙绅之刚蒲轮之来迟莫弥光有子继仕有孙在傍英英满篱以翺以翔爰飡其落眉夀无疆
　　程章宗美名字说【至正乙酉十有二月丙寅作】
　　豫章程章字宗美盖取坤卦六三爻辞含章而文言谓阴虽有美含之以从王事弗敢成也坤之义以其卑且顺也入则为人之子出则为人之臣皆当含晦其章美故子有其善归之于亲臣有其善归之于君况六三居下体之上以臣而论非小逺也以子而论非支庶也子而自有其善则疑于亲臣而自有其善则疑于君不美之大者也名字而以此其必能为人子为人臣也乎宗美勉之
　　正思斋
　　上饶夏衍相承聪敏而厚和自扁其读书之室曰正思李某为之铭曰
　　为学之方思欲其正其正伊何善者吾性善有形似未易穷竟良医不逢愈药愈病孟氏巧譬由于亚圣苗而不耘以揠为盛吾生益后胡覩胡听不求先觉千里而暝非思之思无敢弗敬孰为影响焉取蹊径不波之水未垢之镜子信斯言庶几有证
　　汪氏二子字説
　　新安汪君季章名其长子曰翚而字以羽次子曰常而字以昭蜀郡虞先生既为之说季章以其皆尝从游于余也请复申之余曰翚之羽取其文者固也然禽之文者众矣何独取于是曰五彩备也然则备五彩亦其巧所为与曰自然也是故文之贵于自然者尚矣至饰辞以为工人谓之文吾不谓之文也常者何常也子而孝常也臣而忠常也因不失其常而昭之亦常也事虽至于周公闵子皆常也善于其亲以自徳尽瘁于君以为劳则失其所以为常者矣由是观之常则自然自然则常吾又知季章之所以命其子或相用而不相背也不其深且美乎二子勉之
　　义训堂铭
　　义训堂者龙虎山中薛君茂作于其故家者也初君八世祖司都校尉公尝作堂曰义训以敎厥子孙歳久废十四世祖县丞公重作之更代则又废及是君复构焉而扁曰义训蜀郡虞先生记之而番昜李存为之铭曰
　　义出于天胡可以训生而由之是曰大顺学絶习移失吾厥常载途棘荆其行长长父师之贤爰启爰迪藏修有所塞者日辟陵谷变迁事或中废培深积厚宜此继志子黄其冠而乃肯构既成云来亦厚祖考有白其牖有硕其楹无春无秋诵之声惟老与儒世外世间尊尊亲亲尔夫独还风雨震凌尚克有守斯言虽近足相永久
　　天定堂铭
　　天定堂者临川濠原王伯达之所作也其一世文正公之先有三槐堂眉山苏子铭之其间有取于申包胥天定胜人人定胜天之言伯达以己为文正之裔宜慕续其风节复采其言以铭堂而番昜李存为之铭曰积气苍苍为象莫大眇乎其人太仓之芥丑物比类何啻万千一理传形实则同然人而弗人有不自见遐瞻逺仰神倾目曰定曰胜夫何惚茫申生之言竒而未详濠原有堂取以自扁求承祖武岂但濡染智者之为独观吾天吾苟定而天实在焉不定之定是谓天应似定而非天则甚病亹亹王氏槐阴清长姑为此铭尚登其堂
　　爱敬堂说【至元丁丑书】
　　张君明翁名其奉亲之堂曰爱敬他日求言于余余曰爱而弗敬是防之也敬而弗爱是惮之也防之则不尊惮之则不亲不尊非孝也不亲亦非孝也今君合二义以事亲其不谓之能子也乎
　　胡伯广名字说【至正丁亥九月日作】
　　临川胡及字伯广盖有取于诗小序汉广篇德广所及之义也大学曰德润身中庸曰非自成已而已也必也先自明其明德将推以明夫人也及也者豫期其可及也广也者周普而不狭也此先圣贤遗言而望于天下后世者如此及也毋自轻毋自疑毋自画
　　吴简文字说
　　临川吴玫字简文请为之说余曰简而文盖中庸篇中语也所以形容君子之道不简则支不文则鄙然一于简则傲傲则贾怨一于文则华华则不实贾怨身之殃也不实徳之戕也今简而又文则其在已者约而不野其应物也有礼而不烦义相为用而不相悖也庶几中庸之君子矣乎夫如是可以立身可以保家近可以事亲远可以事君千古进修之士盖有不异辙者矣
　　精勤斋说【为艾氏作】
　　一而不杂谓之精为而不已谓之勤不精无以履其本不勤无以致其力精而不勤则襍物踵至勤而不精则徒苦而弗成是二者相须而不能以相无君子之为君子舍是何以哉
　　用晦斋铭【为张明翁作】
　　宜晦而晦何事于用或伤其明静不可动张子医者扁斋何为治有变通必造其微痴之愚之保乃冲粹粲粲十目则麄则鄙火云赤日吾见其阴冰雪沍寒厥阳益深如是而医达造化理大闻大行正此生死




　　俟庵集卷二十二
　　钦定四库全书
　　俟庵集卷二十三　　　　　元　李存　撰哀辞祭文行状
　　逢原汤先生哀辞
　　先生讳深字造道一字景文姓汤氏世为番昜安仁人宋尚书文清公汉其从兄也入国朝故家多零替先生独力学支拄倾压书无所不读尤长于诗歌不务为葩华弄玩倨怪隅角往往肆而严槁而腴人读之多淡口不好也唯同郡黎君仲祥首称赏之以为必传尝一游京师歴燕赵齐鲁之墟然卒无相知者遂敎授乡里未甞一漫迹城市虽贫气度恒恢如也姻友过从必百计具酒食与尽欢乃己见童子亦渠渠谨至人有不善心屏之如秽汚晚乃甚好方士者术为符呪人有患难若已有之至大元年九月得肺气病存往候先生喜整巾衣杖而出抱桉谓存曰闻子好古文吾志之心久矣今病不可以论幸而好当与子细熟之越七日竟卒存涕泣曰嗟乎天之忌于成人之美如此哉先生二子及翁昭翁皆才可不坠厥家将葬辞焉而哀之其辞曰天之不造余以文兮使夫人而云亡防车不可以返挽兮奄日月之忽长声歌奥窈以沛湃兮信弥晦其章夫璵璠之在穴兮畴能閟草润而木芳念未语之悃恳兮知余心之可明虽道里之缅逺兮整吾驾乎随以行指圃与余兮将以揽瑶华之紫英羌兹志之不遂兮徒茹恨而饮伤彼搃搃之猖昧兮厥傒而百偿何夫人之率履兮卒连蹇而靡凉抑髙髙者不可以谅兮抑士者之所常矧二子之条特兮孰云委厥家而不扬重为悼曰崇山之陌兮欝松栢兮封三尺兮夫人之所
　　宅兮
　　兄申伯祭文
　　年月日弟存谨以酒果蔬食祭于亡兄申伯之灵兄雅嗜酒弟存弗善也又乐试刀笔吏弟存益弗善也好言止兄而弗得则切言怒兄也至或时不相欢知兄而早世当何不顺从乃志顺从而非义见薄于君子也今而思之甚痛怀弗忍也前年兄告存曰吾能知昔所惑于是业加勤泛事益加不好存私心喜甚庶几兄弟皆获所成立共扶持门户也当兄外病时存以为蒸湿所为无别苦只养胃汤一剂已邬氏妹夫亦云然遂不谒医明日坐起虽兄亦自谓不害不言归又明日食已如厠反牀而终矣呜呼抑固有定命非天枉耶抑亦谒医更药尚可贷其死耶是可恨而不可知也兄貌薄而颀然善饭善行步日百里不为勤人咸谓辛苦人也而未甞有意其不年者也兄死大人日夜以悲七日而疾病亦歴月而始安呜呼天胡然忍而夭吾兄也兄胡然忍遂弃其亲使老不乐且病也存同胞上惟兄下邬氏妹早而失母兄弟又分处妹嫁而甚穷今则又重以死亡俾不得相友爱啖菽藿以老呜呼天哉何至甚耶兄之育妻子也无他使令市米盐药食必身亲之冒霜雪犯深潦旦出而昏返顾不能需其一日之燕安于己不亦伤哉兴儿且敎诗书若乃心志开通遂使之卒业庶慰荅兄意不然薄田数畆俾耕耨而衣食焉振儿甞挈而育之又不奈其不能旦夕去嫂懐也快女未事于丝绩且留与嫂居待年择人而嫁呜呼弟存恇然而多病亦不自知其足倚托否也姑尽其心力之所不至焉者天也
　　吴公行述【至正辛夘十有二月甲申作】
　　公讳复子字君阳初五代时由金陵迁广信之弋阳宋初始祖嗣自弋阳迁抚金谿之沙冈而八世祖濬复自沙冈析居吴塘里曽大父讳尧仁大父讳士亨父讳徳溥字时可幼与可孙同旴江雪楼程文宪公同郡草庐吴文正公从徽庵程先生读书临汝书院可孙登宋进士第为新昌尉时可于咸淳间以补试授登仕郎其卒也文宪铭其墓公生而端重谨厚性不嗜酒衣服不乐纨绮登仕且老畀以家政出纳无毫髪私尝曰人不我知惟天知之又曰人子之道亦何足以求人知也平居遇困穷无告必恻然怜恤之使有暴横凌侮亦毅然不少假借人有善必賛扬之不絶口有过失亦必委曲开导之又尝曰通塞得失皆有定分非可以智力取亦非可以智力免宜一听其自然人有假借不能偿者亦不屑屑较汲汲求也使令有善于生息者委之而不疑爱之而弗移登仕公晚有末疾公旦夕不离左右药饵必亲熬煮饮食必亲尝而后进如是者八歴寒暑既而母余氏夫人年过耄耋气力苶然必日假温热之剂以助而公以食指众别室以居日必鸡鸣至寝所进药食而退午如之晚又如之甚或夜分乃寐如是者又歴十二寒暑也至顺庚午大饥谷价数倍公独平粜亦隂有以律夫善腾踊者籴者日溢其门有伪称公仆受其直而潜籴者号呼求之弗得公诘之非诈从其失而偿之至逺近有贫弗能籴者亦辄施之无吝色其少时读书多苦无所通解中年尝取浮屠言观之大喜于是旁搜遍览无遗因自号止观居士盖取诸此由是尝敛身正坐反窥内察若有得者仆与公家有先世之好虽未尝获承一日之雅而相闻甚稔他日偶过其季氏君锡家公闻即来一见握手剧谈其平生若释氏明心见性之学方士錬形保气之术亹亹不自休且曰吾尝下豫章出彭蠡浮钱塘渡江逰淮海经泗濵过大梁至于洛阳今虽老尚欲北走京师歴齐楚燕赵之郊登泰山拜阙里入闗求周秦汉唐之故都望终南浮巴江过栈道出三峡顺流江汉以归庶足以厌吾怀也公已六十余察其气甚壮听其言甚慷慨也仆虽归亟尚谋与公卒谈无何而以讣闻时至正庚寅二月一日也公生于至元戊寅春秋七十有三配同邑刘氏先五年卒子男二人某某孙男二人女三人将以明年辛夘十有二月甲申塟于里之石斛原某以仆粗知公请述其平生将借以乞铭于立言之君子尝谓吾党之士苟无所事于当世则必得一丘一壑而足焉盖其所存之龌龊者然耳今公之所生长有重冈叠嶂之环防清池百亩之渟涵有膏腴之田以为之食沃壤之土以为之蔬有第宅之美台榭之观可以钓鲜而割肥可以息阴而坐石况数百年诗书礼乐之习亲宾之过从有壶觞之欵师友之讲明有弦诵之声虽使桃源辋川所图画者殆不多过公独不为之怀且安焉虽尝仆仆万里考形胜之迹求废兴之故以至于圣贤之所过化羽人释子之所栖息无不周知而悉览而犹以为未足欲一再徃不遂而没亦岂不足以窥其胷中之磊磊浩浩者乎宜学士虞公有竒士之许也缙绅先生乐道人之善其不靳于言也必矣
　　吴公君明行述【至正壬午良月乙巳作】
　　公讳辰子字君明姓吴氏抚州金谿吴塘里人其家谱先世居金陵五季之乱迁信之弋阳三山既而有讳嗣者由三山迁抚金谿之沙冈其后有讳濬者复自沙冈迁吴塘是为吴塘之别夫当时贤士大夫如汪公彦章熊公彦时咸与厚善濬生邦祖邦祖生鄼皆笃学谨行鄼生景立宋滕州佥判与琴山傅子云为友佥判生尧仁是为公之曾大父尧仁生士亨早从宜堂傅公维清及华谷严先生粲游是为公之大父士亨生徳溥宋登仕郎少从徽庵程先生若庸游与云楼程文宪公钜夫为同舎故其卒塟也文宪铭其墓是为公之父公赋性温淳自小如成人稍长受诗于冯先生得一傅先生阳鳯既而复从其季父可孙教授旴江从谢先生元礼以卒其业事父母尽孝兄弟互出处膺门户理家务惟恐毫发贻其亲之忧登仕公晚有末疾不良于行者八年侍奉惟谨比至卒克尽其礼母余氏夫人春秋八十有二定省娱侍未尝有懈嵗时蒸尝之际哀慕之色终身不衰时有菓蔬不荐不食兄弟六人屋比壤接善必相勉患必相恤阖门数百指举无间言初伯兄垕子仲弟良子皆早世扶植其子俾克至于成立羣从子侄无不有以奬勉诱掖以进于善由是一族之内仁厚之风皆蔼如也与人交率诚慤素不能强笑语以相容悦亦未尝矜己之长以自夸人有一善则必称扬不释口有不善则必曲为讳护终亦不复言也虽待庸稚未尝有傲慢之意御童仆未尝以疾声厉色人有忤之者虽甚不较苟有庆吊必躬亲行之平居或宾亲庆防率浣衣濯冠生聚视昔有加亦为其所当为初朱尝汲汲然也有患难不能以自恤贫乏不能以自存必慨然拯济之人有假贷即与初不计其能偿否也天厯己巳大饥明年粟价腾踊公则减常值以粜由是数百里间争欢趍之至有为歌谣以纪其徳偶有籴者饥不能前人攘其金具以告公即以粟偿之其人感谢而去时有司督粜劝分之令方急奉令者或杜门不如约公尽发其私廪俾来者皆有所携负虽尝一浮长淮泝大江可以观光上国然亦终卷怀而归也义方之隆乃其家法科目之兴也延明师以淑诸子子就试则欣然携之以徃而督其勤惰工拙焉及暮年环所居多种梅曰此花不负嵗寒吾特爱之乡里咸尊称之为梅隐先生云因筑别墅于故居之东为燕逸之地时婚嫁既毕二子亦自成立迎侍迭养公则幅巾野服无纎毫俗虑焉后至元己夘七月廿一日以疾卒生宋咸淳丁夘享年七十有三配余氏余氏竹心先生斗祥之女先公十有七年卒子二人翼孙毕孙女五人长适同邑刘载阳后公一年卒次适临川王文明次养于伯姊家为余氏女次适饶安仁倪文藻次适同邑刘天鳯先公十有四年卒孙男二乐贤育贤孙女一人重娠将以至正壬午十有一月廿八日诸大山塘翼孙以畨昜李某为通家者俾述公平生之实乞铭于当世缙绅某辞不获因叹曰异时诗书礼乐之家自革命以来降而为负贩皂者甚不少吴氏之得姓受氏固逺而歴代有家有国者亦何限姑以其吴塘别祖而言自故宋至于今无虑三百余载礼义之尚代不乏人诗书之声不絶于耳及公之身虽经陵谷变迁之余而世绪未尝少有废坠方此之时固有豪横始克以自立而公则恂恂然邹鲁之风亦固有毫收髪计以自赢余或不免瘠人以肥已而公则泊然于生聚之际人负于己则有已则未尝少取于人又固有崛起于一时我躬不阅而遑恤我后者而公则积累以至于今若子若孙亦皆亹亹向善慕义而不已乂固有醉于诗书拘于礼义而不能免于贫约而公则博学洽闻而财用自丰又固有因其货利之交而与同室同气为仇雠者而公则兄弟子侄雝雝喈喈和气未尝有爽呜呼若公者亦可谓多享人世之吉福者矣然则非其善何以及兹昔孔子生于成周之世犹曰善人吾不得而见后汉马少游曰吾得乗下泽车骑欵段马使乡里称善人足矣今公不言而躬行所自立者如此岂不得谓之善人乎哉宜乎天之所以报之者如是其备也缙绅先生雅成人之美其必不靳于一言
　　祭舅氏隆卧先生文
　　维至正六年嵗次丙戌十有二月朔越某日甥畨昜李存谨以鹅酒致祭于先舅氏隆卧先生吴公之灵而言曰存生五嵗见弃于母思其容仪怳若无睹大父之没适同其年属纩深夜老犹记焉母疾滞下俗则忌避必置他所是以不记后稍知书礼尚目瞿吾独不然终天之苦念有二姨适饶与赵拜之亦迟不见其肖堂堂舅氏在江之西行李徃来盗或夺而音问断絶垂十余载曽不百里如隔江海既及弱冠始造外家公一见之失喜諠哗面命耳提蔼蔼谆谆吾母虽死含笑厚坤数十年来道路晏如稍久不徃必奉以书癸亥之冬先子弃世明年暮春公亦长逝讣音之来衰经走哭上天降罚何尔毒酷存有幼子颇近笔墨公有女孙亦出于侧吾母之神俨然犹在媒妁片言续此姻爱傍山之殡垂二十霜子克植立载辟土疆一坏未毕心热颡泚兹得吉兆去家伊迩车有执绋丘有负土交游且来甥胡不与顾以僵仆大伤厥手将十阅月药不絶口久晴忽阴酸楚滋甚劲风北来雪意凛凛顾此诸幼复卧疮疹孰代其行益着不敏殽防酒薄敢告公灵虽缺于礼实将厥诚尚享
　　曾存心行实【乃大祐文哲之祖也】
　　公讳斗南字南叟姓曾氏世为抚州金谿县眉山里人曽大父讳次防大父讳洪父讳一鹗尝从故宋宫讲周先生方习举子业母陈氏二子公其仲也宋之季里冦攘四起独公奉父母徙避他所由是业颇荡析既而内附闾里咸安定则遄奉双亲以归躬督耕桑不少懈且示人以恩信未几故物完复如初他日父母相继没公执丧如礼卜宅兆于里之流光亭而乞铭于教授剡溪戴公表元且筑室墓侧而题之曰衍庆观度道士以守之又他日忽曰吾岂局局于林谷者耶遂具舟浮彭蠡游长淮过淛江苟有胜境陈迹必登临宿留而后去久则浩然以归延明师以淑其子若孙去家二里许有曰万石塘者羣山之所环羣水之所潴也乐而营焉既完则徙居之惟读书赋诗种花菓来賔客以自娱暇则纱帽竹杖逍遥乎山根水涯若无所与于世者尝自别号为存心处士云至正壬午十有一月八日晨起盥栉如常时忽痰作进药却不饮顾左右曰吾其逝乎遂奄然而卒宗戚交游相与哭于门乡人之东西行者相与吊于道无不曰是善人也今亡矣夫生宋开庆己未享年八十有四娶同邑朱氏先二十一年卒子二人长元鎭次元祐女三人长适同郡吴元相次适畨昜上官栻皆先卒次适畨昜陈伟孙男三人绍祖继祖兴祖孙女一人适畨昜张溥曾孙男四人文观宪恒曾孙女二人坤谦以明年癸未十月五日萧家源先茔之侧从治命也余尝慕夫眉山曾氏之蕃且大及其里居之胜去年冬始一过其乡遡流而求其源杳然而深长竒峰秀嶂罗列左右嘉树修竹往往而有石桥流泉曲折激清黝然而为鱼池缭然而为墁墙老梅古桂夹道而植楼台出苍翠之杪鸡犬闻烟霭之中使人顾望盘桓而不忍去因自谓曰亦何必武陵桃源哉宜乎有富家巨室世守之而其向来衣冠之盛犹可得而想见之也顾虽不及识公闻其居处素恭慎不饮酒不易言笑好恶无所偏蔽与人交泊如也虽高年益康强未尝有疾苦耳聪目明齿坚髪漆黒食啖如少年亦岂非其赋于天者独厚而于己者每得其理耶昔汉马少游曰吾得乡里称善人足矣顾公之平生谓非善人也耶今其子孙请述其槩将乞铭于立言君子图以仪示其后来于无穷者不亦宜乎谨述
　　姜径鞠先生行实【至正甲申闰二月望日作】
　　姜之得姓固逺其有禄位功徳于后世而蔓延于天下者尤不少其居饶州之安仁洪岩者按其家谱唐末有防嗣者守处州而家金陵防李升据大江以南自号南唐防嗣耻之弃其印绶而徙居于饶其后有念祖复徙安仁之洪岩五世孙兴兴生彦与彦与生伯正伯正生宏恢宏恢生应明字光淑实生公公讳遇文字景周幼而坚嶷当郡县方内附民未谙新政役往往随以踣公独能先后其长上出入城府或赋役之不均辄争辨不已或奸狡之陵侮则理而致之法由是家以不堕母吴氏早卒继陈氏性严厉克调娱无违礼者乡闾是之大徳间别营于丰里内而燕室子舎外而賔馆下及仆厮食息之所以至厩厠樊墙道路皆井井不苟扃鐍则甚严器皿则甚备也既完扁其堂曰容安购求古名书画不吝而置之而为之目其先世得宋吴公傅朋为书古栢行一卷及东涧汤公翰墨珍藏尤谨他日召其左右而告之曰环是里皆壤土吾欲名恒丰里若何咸喜曰唯公之命于是上官先生伯润为之记复凿池而鱼池之上种松栢数万株筑亭于中而扁曰成趣盖亭之外为园数亩培菊百本日徜徉其间人因称径鞠先生云故宋平山曾先生为大书不一书之既久学士虞公闻而嘉焉亦为赋诗有旧家渭上垂纶逺落日篱东把酒同之句凡乡之耆宿及逺近之闻人秀士皆敬友之相过或与之觞咏或陈其书画或征其文辞以自乐子且长则择邑之名师笃教之如张君伯逺舒君元易吴君尊光咸礼聘焉其田园山泽之入钱谷之生息冠昏防祭赋役賔客之费各有成规节不至苦用不至滥皇庆间锦江倪公提举江西儒学熟公之才且美也檄为梅州梅谿书院山长防继母丧不行时光叔年亦高嵗时奉觞上夀甚欢又他日自述其平生履歴难易以示其子若孙而题之曰径鞠老人传厥后虽年髙眼甚明日用事毫发无遗忘衣服食饮率浣濯粗粝不择夜半而寐鸡鸣而起未尝有倦容又凡所以事公上者甚谨有役必躬先以率乡党盖其老于人情世故者也至正癸未五月二十有六日卒生宋咸淳丁夘享年七十有七娶黄氏先四年卒子五人长均弱冠有能诗声先二十又六年卒次坦次壎次坤次□女一人适上官彬先二十又三年卒孙男四人钟钝鐩光祖孙女三人渐安柔珍咸安曾孙女一如玉将以至正四年某日楚塘前事坦来请曰坦自童丱时见先人辱交执事今不幸至于大故惟先人之平生愿有述也将借以乞铭于当世搢绅庶先人其不朽乎予曰若汝之先君子者其持守其好尚其生殖其所以迓续于前而垂衮于后者诚可谓有立之君子也矣墓而有铭其谁曰不宜谨述如右
　　厚峰先生吴公行述【至正己丑九月作】
　　公讳泰连字谓大姓吴氏其先金陵人徙信之弋阳既又徙抚金谿之沙冈六世祖英州含光县尉讳邦基复徙今新田族大而蕃前代以明经词赋由科第出仕者相望也曽大父讳行世福州教授大父讳益太学进士父讳可登仕郎漕贡进士季父讳名扬登进士第吉州永丰县尉见知于丞相文公天祥奏补礼兵部架阁公少而慷慨有志于当世未尝以贫富介于其心每豁如也入国朝科举虽废而尝自从诸老宿游读书一过即记忆成诵词赋援笔而成乡校季攷每居前列经传子史靡不周览延祐间科举复兴叹曰吾荒落已久且老惟勗诸子以继先业耳于是嵗遣求从名师虽家无余资而所以逢迎餽遗之礼不少怠既长又各遣其教授乡里间以为教学相长之计嵗时来归则必攷其所业订其是非剖其疑难暮夜则张灯于堂命之环坐谈论古今事未尝少自倦也因有诗以戒之云云初登仕公四子公其仲也伯兄泰元早卒时登仕公年八十矣公奉养惟谨服劳奔走于公私之间不惮寒暑而未尝自营其私惟恐其一日有所不怿也既而弟泰发亦早卒二子幼公教之长之无异已子凡有司之徭役乡党之庆吊不以及其弟侄故泰发之配黄氏能守其节至朝廷有旌表之盛亦由公抚长其孤而母能安于理义者也季弟泰贞贫而无子业已析居公不忍复与同处饮食衣服者凡二十余年尝疾病公忧形于色求医亲进药饵仍预为衣衾棺椁之具其天性笃于孝友每如此庚午之嵗大歉隣有泣告者曰计穷无食待死而已公恻然以已业之契券质粟于巨室而分给焉由是有赖其全活者禾熟而偿巨室亦感其义而弗息也公内明而外直人有过辄面折之不假借仍为别白是非邪正不媚于富贵不欺于贫贱故人皆喜而无怨至于乡党宗族隣曲苟有急难必尽力为之区画扶持有纷争必为解释平居最喜歌辛幼安词手编而不释遇有感兴辄赋一曲其辞气率雄壮慷慨尝自编集所撰诗词若干卷又尝一游秦淮浮彭蠡望匡庐莫不有诗词以冩其兴初以生齿日伙为念别筑一室于先庐之侧晚年复构于西偏而扁曰充辉上为重屋课诸子若孙读书其间而扁曰丛桂旁有小阁扁曰明明白马仙岩诸山罗列左右层青叠碧賔客过从必置酒食欵语或竟日分夜因自号为厚峯处士云公体力强实少疾至正戊子之秋忽卧病数日饮药无效命诸子曰吾未尝病今若此殆不起矣幸若辈婚嫁皆毕学初知方吾何憾但不及见其成立耳勉之须防端坐而逝时七月十有八日也生至元甲申春秋六十有五配同邑何氏先四年卒子男六人俨乡贡进士赣州路防昌州儒学正次仪传伦伟侃伦为族人夀椿后伟先八年卒侃为弟泰贞后女一人适同邑周从吉孙男十有四人裕以明经中甲申一榜再中丁亥一榜初授瑞州路儒学録调袁州路宜春县儒学教谕次祉祥祐礼里禴让禘裳裾祚神楚孙女十人曾孙男六人今以明年己丑十有一月壬申于里之南山俨以书介其【阙】来请曰先君子虽与执事未相识也而兄弟之托交则非一日矣知先君子者非执事其谁敢请述其平生借以乞铭于当世之立言者余曰兄弟之文学表表于州闾乡党者固出于诗书礼乐积累之余亦由有善教之父兄故也传曰爱子教之以义方孟子亦曰人之乐有贤父兄至若其行已其有言其志意其事为吾固多闻矣苟辞而不述是为不扬善者也谨叙如右惟缙绅先生采择焉
　　孙征君哀辞
　　征君讳彻字履常姓孙氏先世由金陵徙临川河东张翥尝録郡文学与征君甚相好也时翥父母僦居安仁翥嵗时来省因得见征君所与倡和诗多清练有法心每慕之天厯间哭舅氏过临川始获一再面焉由是数交简牍他日又得尽读其平生所着古文率乐人为善忠厚之气蔼然常掩卷叹曰如其人如其人初保章正齐公道亨宣抚江西造其庐既防访使萨都拉公行部至郡防元日公庭设宴召之共食位在太守上未防东阳桞公督提举江西等处儒学知其贫亦命郡学廪以上賔征君为文谢焉又未防全公平章江西行省请与相见不徃遂风郡县采择其文以遗逸荐于朝不报翰林学士吴公澄奎章学士虞公集虽皆其乡人然皆称道敬礼特异今艺文监丞清江掲公傒斯最其布衣交阖郡之佳士友每相与论行事是非得失及诗书所发明或所为文章并与他郡学者言则必曰孙先生孙先生云其见景慕及足以表仪于人者盖如此也年七十四卒无子番昜李存文而哀之其辞曰
　　惟汝水之清炯兮绕羊角而西流钟秀润于古今兮厥有人其好修繄征君之践行兮洵特出乎等夷由天常之孔厚兮初不系于勉为华之于文辞兮又方驾夫作者乐成乎人之美兮自优柔而安雅羌善恶之多杂兮或有誉而有毁若征君之全誉兮未尝有毁言之入吾耳岂补苴之能备兮抑弥缝之或周孰曰三代之辽阔兮见此无瑕之天球人苟有寸长兮辄崖然以为髙何征君之懋养兮恒彳亍而自韬累累哉人之子兮已独胡而惸惸虽有女以馆甥兮亦短弃而不并然应答之甚戾兮似足危夫良心岂家运之自然兮匪人事之所任顾青青之佩衿兮有升堂而知津殆声气之感孚兮何必肉骨而始亲蹇陋巷之褐冠兮披陈编以晨夕时求人之非昔兮宁吾身之欣戚举而或弗能以先兮盖寂寥乎王公之【阙】　　　识其方嗟兮复不作乎九原路漫漫莫能以临穴兮旐翩翩恨【阙】　发虽有辞以泄哀兮尚临风而惨怛
　　曾子翚行状【泰定四年丁夘七月作】
　　子翚姓曾氏曾本禹后夏少康之子曲烈封于鄫春秋时为莒所并太子巫仕于鲁因去邑为姓阅其家谱有上官先生伯闰集贤侍制吴君养浩为之跋其先盖居建昌七世为少师南丰先生巩巩生绾绾生怘皆朝散郎怘生辿辿尝游抚州临川白玕鎭鎭有查氏喜而婿之宋建炎间兵冦四起辿遂徙依查氏辿生富富生大升大升生全全自白玕迁饶之安仁黄渡全生克俊二子长贯道次振宋子翚其字也子翚幼而端慤好读书未冠时父析其业畀之以观其才子翚应门总务有条而不紊未防父疾子翚祈于神请以身代疾少愈越二年卒子翚哀毁如礼子翚善植生事母蒯氏甚欢家日以饶乐延师教子若侄里中之秀若舒君元易吴君光大皆尝致之賔席时上饶有陈先生立大倡明陆子本心之学舒与吴皆严事之子翚亦慕而徃一见大喜纳弟子礼自此言行加谨与人处未尝谐谑而亦和易不迁门有贸易之肆尝携仆取货于市归至中途仆告偶以误多得货即诟而还之或有来贸货而去者偶遗其货于道子翚闻之复与之货而不取其直又尝有输租者租已入囷其人已去子翚会其数有赢呼而还之尝学易楷书正经一卷囊佩之或休息于道或待舟于津必出而诵夜则孤灯危坐掲卦画于前而观象玩辞焉一日忽告同志者曰余于易颇有得应事接物一本于此乂曰孟子云万物皆备于我余久疑乎是今已涣然矣万物即我我即万物夫何疑其为里役也则戒子侄奴仆毋呌嚣以立威毋刻削以敛怨延祐间有司经理田粮子翚适长于乡勤劳昼夜介然自守尝有持金以饷者子翚曰国家重事宁私耶既而又有感其公正而以书币来谢者子翚曰奉公而行何谢之为郤不受同役及胥吏辈皆叹服之母蒯氏卒子翚为不饮酒茹荤三年他日忽得痁疾但不食而泄初若无所甚苦候疾者皆应答如平时但供手而寝越数日与其兄诀妻子进药则曰吾疾不可起也何药之有然所以饮之者不欲拂若辈意耳时舒君元易来问之子翚曰吾心澹然无异平昔时也明日日且是命取水来盥盥已须防而逝时延祐癸亥九月望日也子翚生于至元丙子闰三月庚申享年四十有八娶张氏子二人长曰朂次曰升一日勗来再拜请曰先人之柩盖茔于礼湖祖垅之右将以己巳九月壬申藏于里之白茅【阙】惟执事知我先人愿有以述其平生将籍以乞铭于祝先生蕃逺者余曰若思有以扬其前人之美是亦孝道之推也苟辞非所以与人为善之义然古今天地之间有道徳于身有功烈于时人之所纪之者百世自不能忘也此不待论亦有有名位足以显人有货贿足以恵于人有文字足以黼黻人身没之后亦宜得人之述而若翁则无有是也使若翁生在徃古时其所为亦众人之所为而亦何表异之有然于斯世也又必待有名位有货贿有文学者而后得以不朽于民俗果何劝焉且稽之古史一言一行之善在所必録若翁贾而不贪故其于财也未尝大裕役而不私若可以仕也而未尝小试能达理于物我不为无见不动心于垂死近于有守此数者士大夫亦或病焉而若翁能之而独不能引其年而卒其业斯岂不足惜也乎祝君义士也持吾言以往其必不以为甚过者












　　俟庵集卷二十三
　　钦定四库全书
　　俟庵集卷二十四　　　　　元　李存　撰圹记志铭墓表类
　　兄申伯墓志
　　兄申伯字申伯性易直怫于人輙勃辩不少蓄然无留恨虽遇未尝相识者即熟谈狎处不为崖隅故人亦不甚介介之也初习律不卒业乃一意简籍时作长短句必流畅可观至大四年春二月馆于邑西之鲍氏夏四月甲寅以疾卒享年三十有七舆归以殡冬十有一月丙寅于大塘山中呜呼大人几七十矣弟存不足以养安兄则胡而遂死耶前十日出七字诗九章少称美羣昆弟之才徳兆若相诀然子兴儿十五歳振振四嵗女阿快九嵗教之长之而家室之弟存责也呜呼谨志诸墓
　　汤君直墓志铭
　　君直讳雷奋汤姓鄱阳崇义里人也曾大父于宋通直郎知湖州武康县主管江西安抚司机宜文字大父潜早卒父志仁宣教郎浙江安抚司干官邵阳主簿国初一尝起家为县文学时君直才二十余书博览强记文学府君卒家益落而君直学则不弛吟诗作文百十诗可立就虽若不经意然粹以宻又渉猎法家者书若曰某事当若何而决则举某律某律云云又善蒙古书文又善推步星辰知人命贱贵短长至元间宣尉李公思衍爱而客之宣尉卒子商佐遇之弥厚乆之商佐任为新昌主簿以君直徃后五年陟长兴州判官复以君直徃时浙东西大疫死者十四五君直死焉商佐哭而衣棺之而归骨其乡以妻张氏子男二人皆防乡里莫不怜之李存曰李与汤氏世姻也前年始一经其里爱其山水洁清良田灌木有以想见曩时诗书冠裳何其盛也自文学君以上咸学行有闻今其子孙徃徃防落不业君直敏而愿且艺真良家子也衣食奔走未尝一日给依于人又无成且客死不幸妻若子无所于呜呼事物之于消长也其亦有不知【疑当作可】知焉如是耶
　　上饶陈先生墓志铭
　　甚哉学之不明也宋淳熈间陆文安公出大发古圣贤之防时承流继觉甚盛而近世溺于训诂词章科目杂艺尤甚无肯道其学者上饶陈先生防业儒不随世碌碌尝遇异人授金丹术既得陆氏书读之喜曰此岂不足以致吾知耶又岂不足以勉吾之行耶而他求也于是尽求其书及其门人如杨敬仲傅子渊袁广微钱子是陈仲和周可象所着易书诗春秋礼孝经论语等书读之益喜益知益行或病其违世所尚先生曰理则然尔甚者讥非之毁短之朋排之又甚者求欲危中之先生曰死不悔从之逰者徃徃有省由是人始知陆氏学至顺庚午十有二月既望以疾卒得年七十有五先生讳某字立大曾祖友谅祖元庆父一震配郑氏子男一曰善女三婿周良弼叚新项谦孙男三曰頴东辰辰为从子开先后明年三月丁酉殡邑东郭又明年九月己酉瑜山先生刚方正大于人情物理靡不通练强御无所畏奸慝无所逃浮沉里巷之间而毅然以倡明古道为己任患难困苦终其身而拳拳于学术异同之辨无十金之产一命之贵而有忧天下后世之心呜呼若先生者非所谓毅之君子也欤其论著其他言行其所以启廸学者之方门人祝蕃述之备已存虽不敏亦受业于先生之门谨摭其大者志诸墓李某为之铭曰
　　学乆荒今则萌困弗享后有成由先生
　　毛季成墓志铭
　　君讳克周字季成上世由钜鹿徙三衢唐贞元间有讳延康者为饶别驾因家为饶人宋庆厯间延康五世孙仪又择属县安仁山田里以居仪五世孙伯昭伯昭生天锡天锡生鹏飞是为季成曾大父大父也鹏飞娶临川陆氏文安公【阙】世孙女也季成防而颖俊长贯穿经史百家言为诗文援笔立成若甚不经意然往往畅丽可观乡里有相非是欲讼言者輙为剖析利害解分有非意纠结为指画应接无难者国初故家多零替季成独克保弗客至必具酒食平居尝诵孟子我善养吾浩然之气之言而自题其斋之楣曰养浩人因称养浩处士元统二年九月戊子以疾卒享年五十有八配陆氏男二人相儒垕生女二人壻王益善上官﨑将以十有二月壬申竹坞相儒尝受业于存故来请铭铭曰儒也而不病于拘才也虽未试而洵有余胡不百嵗而归其居
　　黄晋昭墓志铭
　　先生讳复之字晋昭姓黄氏其先由旴南丰徙抚金谿曾祖辉祖楠父汝益先生防励志举子业夜或不寝邑潘氏才而婿之国初科举废从故宋南城开国伯周公方淳安令曾公子良讲明礼义学见称二公逺近俊秀多从之逰先生兄弟四人养二亲至终丧咸身任之伯兄早世季弟为人后仲弟亦赘他氏嵗时必防先生家觞咏辩说累浃旬乃已妇翁死子防教之长之为筑室邻之死棺椁祭之先皇帝即位之明年诏天下髙士耆徳者有司旌其闾先生时年八十有一邑相与谋曰年易有也德之称为难耳合是二者其唯先生乎于是白大夫大夫戒里胥即其居树门特书如令元统二年九月辛亥以疾卒享年八十有四娶潘氏先几年卒续潘氏其弟也子四人绳武先几年卒维清纯道縯庆皆谨饬能文词女一婿某维清以十有二月庚申同里小街先墓之次以存尝辱交先生前事持曾君伯坚状来请铭往年先生馆于敝邑上官氏存方弱冠亦为其宗家句读者师先生髙冠寛衣朶頥润丰二毛萧踈观其气蔼如也听其言粹如也其后二十五年偶过上饶昻山王氏而先生适教授其家一见握手论别后事因与倘徉水石松竹间甚欢又十年而铭其墓不亦悲乎先生之诗正而不俚严而不苦先生之文赡给而不冗纡徐而不弱句有竒思有巧先生既不为世用家又无余财无恩怨于乡里其私淑诸人者率底于有成殆亦古所谓寡过君子也乎旧家金谿板桥后徙曹家洲人因尊称为曹洲先生云铭曰
　　裕尔中啬尔逢康而翁天之公崇斯封保无穷
　　女子寄杨墓磗
　　李存有女子曰寄杨生于至大三年某月日母以躃不能育寄育于杨氏之妇而名明年四月甲子疾肝风头摇谒医谓不可为也虽药之病益急怜其育于外且死于外明日以归犹视息夜半而絶埋于此嗟乎婴而死亦何为而生耶志墓砖
　　彭万里墓志铭
　　彭万里其先葢番昜人五世祖廸功郎可迁抚之金谿可生中孚宋嘉祐进士中孚生思齐承务郎桂阳府参军思齐生经经生攀龙攀龙生天翼万里其字也防而机警甫三嵗已能识别厯代钱文数十浸长从师读书常夜分不寐国初士族或拘软不事事因稍习通新故典章乆之补乐安县吏遇疑罪能毅然白轻遣之未几以母忧去他日谓诸子辈曰世之从事乎刀笔而能不自欺者鲜矣苟自欺如祖宗若辈何吾则安吾素而已矣于是暇则种花理竹或援笔赋小诗或对酒歌古词以自乐至顺辛未十有二月寝疾所居前荣旧有梅一株丙寅问曰梅已华未曰已华命扶掖出视之因口占律诗二句翌早奄然而逝生于咸淳己巳得年六十有三配谢氏先几年卒子四人女二长适同邑周顔乐次未行以明年五月戊寅祔于邑之演头原祖墓次前事举来请铭且曰举尝逺从诸公先生防先人未尝不手为之装出门未尝不目送之归则又未尝不叩其所得而为之喜也余曰所谓人之乐有贤父兄者其此之谓欤是为铭
　　吴英子墓志
　　君讳孝祥字英子世为番昜安仁人曾大父彦才大父栟父道明君静渊人也对客或移时始一语闭室坐竟日不闻咳唾声若空无人者人或称誉忤訾已未尝色于喜怒其读书为文辞必抽心括胃致之纎深里中后进学者胡式尝从之逰至大元年二月辛亥以疾卒享年六十八月壬寅长塘山去家二里而近胡式为余言君尝夜夣一老人曰而靣有黄子满十则而命不延已旦而镜之一以告其家人死年适如其数其无乃鬼兆也与君负郭有宅一区田百余亩桑柘百株姜韭百数十塍虽老死斯时可无憾也配周氏子三人景周景汉景明云
　　姜光叔墓铭
　　天厯某年冬十月某日番昜之安仁恒丰里姜君应明光叔卒享年八十有三子三人长遇文次遇炳遇成先卒遇文以明年十有二月丙寅于里之水北既来请铭谓将以刻诸墓上某曰古今铭有法不可以苟而遇文请不置念无以慰其哀慕谨按其世系而为之铭曰
　　姜氏之先得姓于萧既国东海绳绳公侯五代淮南三司使冲生子处嗣疆塲有功出刺处州入为大监李氏夺国弃官东泛初宅金陵既来番昜支分别麻厯黄塘畈曰大熟里名恒丰益蔓其居谱牒斯通惟此光叔朴而不华虽则更代克保厥家有讳彦兴是乃曾祖伯政恢乃祖乃父光叔有子宜夀而寜林嬉皋娱不知抢攘淳祐丁未是生光叔至顺庚午幽深斯斸其斸伊何在水之北绵绵孝思来视兹刻
　　河南杨府君墓志
　　至大二年河南杨君珪来尹安仁嘉问学而厚和秋以其子世徳受业于存明年谓存曰珪家世为河南杨武人中罹兵革家以散没先府君时七十余只身流避杞婿袁氏既而迁睢阳力田业澹不及声禄隆信义见老者与困窭者识不识咸敬怜之人有遇害患或躐身持援一不虑险艰夫人少言语喜怒不外见母曹尝疾病潜香请于神明割臂肉隐之羮以进病乃苏里中称其勇爱至元十三年府君卒夀五十四万户林夫人后二十五年卒夀若干居西今珪之官于江南也吾魂夣未尝不在坟墓也念骨肉之阻扵土比闻河水溢必沮洳将以某月日更而合诸爽垲者子其为我铭也亦以世德之及门也存曰嗟乎孰谓死者一日而归朽也有不系于后人之心为若是安之而扬之者耶公讳义字某曾大父某大父某父某金郑州太守夫人讳法心曾大父某大父某父某子四人长县尹珪也次某早卒次某河南军百夫长次某江西生米寨廵检女一人适潘某云
　　道録张君墓志铭
　　君讳元汉字义可番昜安仁人也防慕老子法入冲虚山中师事胡公可善国初制道家以上饶张氏之传为正一宜主领其教事凡郡县之宫若观得以其徒之通敏于时者而官司之由是义可判袁州録太平州咸用优称他日归谓其人曰吾固慕夫黙者也而何廼驰驰然于从事为遂悉其钱财葺祠宇增像具暇则理花木果以自娱客至整巾裾出揖譲进退可观坐谈事有始末可聼然好靣折人失过至切切不少假借人或不能堪若比于中深而外和含糊坐视短长者其于交际益损为何如也至大四年秋八月庚午卒享年六十有一冬十有二月庚申于山左之马家原其徒丘守中朱云举陈大荣张申如江以蒙呉处诚而陈大荣来请铭当义可之淹于疾也大荣必手药食之其死也则尽哀其犹有所欲为也受成命而经纪焉亦可谓隆于情义者矣宜为之铭铭曰
　　官不居畏于愚益于虚没而余得其徒
　　吴君才甫墓铭
　　君讳天成字才甫世为南海广州人曾大父纯臣宋通奉大夫提防广西刑狱大父雍朝奉大夫沿边安抚使父起莘将仕郎史馆检阅君防而倜傥善走马击毬以安抚公任亦官将仕郎初蜀郡王公榘客居番昜之安仁徳祐间通判潮州道广州与检阅公相欢也居顷之捡阅公公夫人相继卒潮州以其女女君入国朝潮州复来安仁以偕居至元间君一归广州明年以其从弟森来森孤君子而长之未几夫人王氏卒君遂经纪其货财卜宅于邑西之古城里而继室安仁王氏君益自静宻后夫人以通敏佐之大乃室宇广乃田畴睦乃姻娅室家乃男女君尝曰吾南海人也而于此焉家岂非分耶今且老矣愿及其未毙也得一再返乡里省坟墓问亲戚故旧则死且不朽既而疾逾期而卒时至大四年十月庚辰也享年五十有七子四人长以森也次曰菜曰兰先夫人出也次晋寳侧出也女二人亦先夫人出也长适余干黄钥次同邑上官植诸孤以某年之十有二月壬申君于杨湖山中森来请铭而君尝以菜兰从余逰义不得辞铭曰
　　世之言客而不思其乡者有二以贵富以贱贫贵冨者无所不乐或以不思贱贫者虽思而惭如不思焉今君之家此土也门户井井尔也不坠于其先虽不幸而不遂其志亦可谓近厚不薄者哉
　　詹氏孺人墓志铭
　　孺人讳夀姓詹氏世居信州贵溪县龙回山中父壬宋季有能诗声笄而归同县遽君自得畊道君儒家而贫性好客客至但与坐语酒食不命而出或无所于具孺人质簮珥以市君多不知也君由是声闻日广礼部用荐者檄録邵武路儒学乆之君卒孺人亦髙年躬督丧如仪子养晦防从术家言不可以娶妻生子入龙虎山中为道士而子金氏之子曰养正生宋淳祐甲辰卒今延祐乙夘七月甲午春秋七十有二闻人坊养晦后十一年卒尝从其师入朝得赐号明逺灵悟通妙法师养正以溪水齧射墓地虑不妥元统甲戌十月己未龙坛阡孙三人震霖霦复入龙虎山嗣养晦法云铭曰
　　酒食自出夫子欢不得所儿敢安龙坛之阡固且完
　　黄旭墓志
　　黄旭字彦宾上世由岭南来居信州弋阳县黄原有讳鸿举者宋绍兴间衡州文学孙某多积粟嵗大侵能食乡里饿者时四明袁正肃公甫提防刑狱江东义之辟为某郡酒库赡军赡军生判院舍人某生中中生思永思永生有庆字履善能自植立入国朝家益大旭其长子也生至大辛亥卒元统甲戌十有二月壬申得年二十有四娶周氏履善哭之恸而告之曰汝夭无子汝弟苟有子吾先以后汝明年三月丙子白石原旭师同郡蘧震葛彛他日二子来见其弟复且同辞而言曰旭生而重厚不好弄不苟言一闻为学大义即爽然知自爱曰人苟志道义者穷达死生有不足为之累矣吾齿且长将求诸四方达者而学焉既而疾革叹曰吾其已夫其不得以遂吾志报吾亲乎旭言如是吾子旭所慕者赐一言以志其墓其意若何李某曰甚哉二子者乐道人之善旭有美质有乡方而夭宜其亲之悲也亲而悲之庸或系于其私而乡党朋友悲之信乎其可才也
　　余君文瑞墓志铭
　　至正二年秋七月临川余尚来再拜曰尚不孝先君子以至元后己夘十月丙午弃世顾贫且拘不能时厥事益不孝将以今九月壬申里之前山惟先君子幼有矩矱不随羣儿戏学既成则假馆教授以业大父性素严大母复多疾年皆七十无十畆之产先君子性和易穷居若裕得其懽心与人絶不为崖岸宗里姻交无或非之敢请吾子文其幽借以少逭夫不孝者尚也少恐不信则有宗人文明之述在存曰嗟乎若尔先君子者可谓儒而不失其所自守者矣宜次而铭之君讳瑞字文瑞姓余氏曾大父讳信大父讳铸父讳浩字叔浩母汤氏君生至元戊寅年六十有二娶曾氏子二长申阳实从侄幼失父母君子之次尚女二人长适畨昜陈复次适同里吴绂孙男朝生孙女三长适吴其余幼夫余之得姓受氏逺矣按其家谱五季有讳某者由昭武避乱徙抚金谿之火原里其后日蕃且大环数里罕他姓故太学上舎钥以文行师表州里进士景翔负能诗声皆君从大父也皆从之逰课试每占前列上舎公喜曰吾家其世有儒乎叔浩亦属文旧有声场屋尝乐诵孟子养吾浩然之气之言学者从而尊称之以为养吾先生既而君克肖复称为亦吾云铭曰
　　人有琐琐崭且驰我则裕矣安弗为弓冶之子犹裘箕虽不张王何忸怩前山之藏其妥而
　　樟南吴山人墓铭
　　抚州南金谿之吴为诗书家余尝及交数君子率谦让厚和闻有徳明父者以种学积文教授于乡里乃未及识朋友之东西行未尝不交相为问又闻其族居数百载有古樟其大十围枝叶覆荫百畆徳明构重屋其南户牖面之置古书画器皿集子弟弦诵燕賔客其上因自号为樟南山人他日忽有大布之衣累然而踵吾门者问之盖徳明仲子纶也徳明以至正己丑二月戊寅卒将以九月癸酉葬冠峤且死谓之曰吾尝欲自述平生今不能已铭吾墓者必江东李君乎故敢以请余愧不吊遂不辞徳明讳庆熙性和而刚人有善必嘉奬之有不善必委曲开之好自用者能面折之况兄鳏而贫姊疾不嫁能养之卒葬之生至元辛巳春秋六十有九有著述三十余卷先正评之曰文则端削刻厉无山林枯槁之气诗则声辨而闳节幽而适长短句则辞丽而音婉咸以为然娶余氏子三人綮纶绂女三人长壻余文学次曾性皆同邑人曾大父讳湛大父讳泰亨父讳庭兰字伯秀宋咸淳间由乙科待补太学生有诗名吴文正公序其集学者尊称为静逺先生其宗有居新田者沙冈者郭仙者吴塘者吉原者嵗正月元日会长幼无虑万余指必富者主之谓可以容车马具饔飱徳明独请曰此家之盛事虽贫敢不自强因其言有劝者其上世由濮阳而金陵而信之弋阳三山而抚之金谿沙冈五世祖青阳尉沆徙今吉原云李存曰余与徳明生之年同业同出处同男女多寡同而死之先后独不同何也世称庄周善齐物果其言之寓耶抑亦有其理也苟有其理则何生之足喜而何死之足悲耶且人之于世识不难而知难余与徳明纵无一日晤语之欢今闻为是言也宁不一冁然于泉下也乎是为铭
　　于桂轩墓铭【序缺　葬山田族垅傍】
　　是山为茔是田为成以妥厥灵宰树苍苍父母不忘兄弟斯藏团山浑沦尔丘尔园宜尔子孙云仍于思刻石于辞桂轩之宜
　　于君孟髙墓志铭
　　君讳岳字孟髙姓于氏其先由长沙徙饶之安仁青山既又徙楼山曾祖讳某祖讳某父讳希顔君幼而端重长而寛慈克敬于乡里嵗旱必斋戒而祷有疾疠必为攘且药有辨争必解劝之逋负度不能偿者置之丧度不能给者助之人有田宅相与者必直而受之而非所致意焉尝有来曰某有某土君之疆也宜以归君而某氏欲之若何君笑曰吾不夺人欲也子其与之君之基与某氏地接他日其妻死谋拘忌以祸盛谓可拒止也君曰祸福在天人何能为辟垣墙道之入缟冠执绋而礼之嵗庚午大饥机有绵售一束愿得钱三百即与之既而计其直倍也明日访其人复与三百族有故基属君已三十年忽念曰某家唯壹人耳而无所底止召而还之使复筑也先世之藏有曰大姑凹者且百年术家谓其兴盛此墓之由他日有焚其亲之骨窃塟附椁者事泄君踪而得人意其必弃散也而君则择地埋之曰庻其复收彼骨何罪至正丙戌四月庚申以疾卒生至元己夘享年六十有八娶余干余氏子男三人长中金玉局摠管照磨次勉女一人适同邑上官昶孙男三人以某年十月某日株树林中来请铭李某曰家之兴葢必有徳者生焉今观孟髙之为不薄何慤慤也乡里称之子孙则之可谓长厚人矣是为铭
　　薛方彦墓志铭
　　方彦姓薛氏世为贵溪县渐步里人其先多显官硕儒曾大父某大父某父某国初科举废世族子弟孤洁秀防率从释老防故方彦亦入龙虎山中奉真院习清静言云方彦甚警敏道藏书儒家经史靡所不览余君士益甚器爱之而资之学稍长加冠服能赋诗语意辄不苟其季父卿同山而异寮有诗名于时实亟称之而学士虞公亦为之序又能鼓琴刻其琴之隂曰条风尝请予赋条风之辞他日士益自营其藏于前山之阳俾方彦董之方彦为手植杉桧数万本而次第屋室之士益曰守斯营者其方彦乎无何方彦以疾卒时至正乙酉三月日也生于己酉得年三十有七平居颇亷约与人处未尝自能由方彦而上某某某皆某所严由方彦而下曰某将以某月某塟前山所营之左上官甚来请铭铭曰
　　苍苍而既丰尔才亦胡为乎啬尔年山之前忽此阡惟长歌短篇庻其有可传
　　秋碧先生孙公墓碑
　　至正乙酉夏六月某日龙虎山叶某来曰某之师孙公也受业于公之门者多矣某虽最后然自髫龀至成人皆公德也当公之没而志在其圹者槩而不详每病之敢述其平生以请将刻诸墓上某曰死事而缓春秋所讥曰缓固罪也有美而不传亦罪也顾无以辞按所述而文焉公讳某先自汴徙金陵既徙上饶曾大父某大父某父某公儿时有成人风父曰此儿岂尘埃中物命入龙虎山中师事薛公某为黄老言既长美髭髯长身旷如也三十八代天师张公才而置之幕下尝乗传奉表京师大德间判广西静江道司未几陞道録曰吾舍亲从师果何为者而碌碌低昻若是弗就职至治间里火私室为之烬公即白其长而新之不期月而完既乃谢诸事惟日稽经史厯代帝王纪年为纂要数十卷又孜孜求善言行若日不足者每曰人生欲仰俯无愧耳岂徒以遯林谷为名髙哉他日忽卧疾左右进药曰吾疾病以何药为奄然而逝时至顺壬申四月某日也生宋咸淳戊辰得年六十有五弟子凡三十有八人以其年五月壬申祔城门先茔公事亲孝事师恭待下以和与人交有信功于人未尝自言且徳色也人皆髙称秋碧先生云复系之诗曰
　　世有勲爵身亡而亡曷其亡然后薾弗张繄此孙公林下之纲防寔颖雅长而轩昻徳则陵阿蓼蓼菁菁才可厯试岂惟肯堂宜俾其人深懐孔伤嗟尔师友已外于方相视倐然率理弗荒乃托斯文森森天常乐育之风有继其芳山髙水清衿佩锵锵视此贞刻永矢勿忘
　　程君明仲配万氏墓碣
　　余干清溪观道士程希浩来曰希浩防出家既不得朝夕养父母父母没复不得嵗时躬荐享求所以不朽之者道无由敢述其平生乞一言以刻诸石而诏夫后之人余嘉之辄叙而文之君讳鉴字仲明其先由金陵迁番昜曾大父讳济大父讳文子父讳一新君九嵗父母相继即世保抱皆老奴妪昼则皁胥诈之暮则盗贼闚之家荡然稍长知自立娶同邑万氏辅以俭约勤丝枲而君亦稍以公直见称乡里言行事大率公不私遇孱弱待仆妾无不情尽防有召役躬出入郡邑或牵纠不归者连嵗初居余干习泰乡红岸桥东西即豫章境上宋建炎间制置谢公枋得军安仁时豫章已内附候者谓大兵自江右来必经是桥由是公遣将焚之延及居人程氏所藏书史器皿契券无遗者君构室桥西以居自占籍豫章上世有受朝奉郎者无谱牋可考独余分财产闗约一通题曰程朝奉家云既而子孙众室隘则新而广之傍山多兰每移培轩墀下人因号君为爱兰翁也孺人以仍改至元丙子十有一月日卒生前至元乙亥享年六十有二明年十有一月丁酉马道原曾大父某大父某父某母那氏宋四川茶马使孟卿之孙后七年为至正壬午九月君卒时年过七十聪明强徤如壮艾者生宋咸淳庚午享年七十有三以某月某日合于马道原之兆子男五人长希祖次希浩次希本次希顔次少牧亦从希浩着道士服清溪观云李某曰人言老氏之流为申韩刑名葢以其刻峭少恩也希浩为老者而独能笃于亲唯恐其善之不闻况程君早孤多难自立家以复振其亦有可书者欤
　　艾母赵氏夫人墓志铭
　　夫人讳若穃姓赵氏上世宋秦王廷美其后有居饶之余干者曾大父太中大夫讳彦仙大父福建帅府机宜讳悃夫父广昌县主簿讳时濚夫人筓而归临川艾公天定宗道初娶危氏生男女二人而卒继以夫人时男女皆防夫人视由已出生四男三女而宗道卒至正乙酉十月二十日卒生宋徳祐丙辰春秋九十子男五人长晖次某某婿某某将以卒之月壬申石坑晖走百里犯水潦恳恳焉道母徳于予且乞铭焉铭曰
　　贵胄来嫔士家孝及舅姑力于桑麻夫子前逝礼循凶嘉声閟堂阃步絶泥沙譬彼良玉温其无瑕晚崇佛典不奢不洼宜夀之上宜福之遐胡为一疾【阙】石坑之山松栢茂佳利彼嗣人绵绵瓞铭诗我作
　　孰媚而夸












　　俟庵集卷二十四
　　钦定四库全书
　　俟庵集卷二十五　　　　　元　李存　撰圹记志铭墓表
　　王景达墓志
　　王埏字景达其先蜀潼川涪城人从曽大父讳庚应宋嘉熈中由右侍郎官出都大提防坑冶司饶州方时蜀在边人危于被兵因留家饶安仁云曾大父讳辰应朝奉大夫知施州大父讳荣朝散郎通判武冈军事国朝进武畧将军同知武冈路总管府事父庶子恭埏防而端愿寡言笑怒喜不外见稍长善读书锵然如出金石既冠昬益治家事元统间任受道州路永明税务大使至元五年三月乙丑以疾卒凡昏交乡里至于仆妾无不咨嗟涕泪之生大徳辛丑得年三十有九娶吴氏子男三人长某国学陪堂次锁郎次徳槐女三长许适同里吴某俞某次防以是月乙酉祔武冈府君墓下里曰髙岭埏尝受学于存其疾也存累累视之卒之夜存勉之勿芥蔕埏欣然听纳勑妻子各事事母我戚遂逝今也其孤愿有以志其掩诸幽者以慰之存曰埏之为人也谓宜夀耶曾不以半百为夭耶亦既四十而有子矣命于天者其庸可违乎夀其何必喜而夭其何必悲乎彼髙者岭千古之一归乎
　　冯绍先墓志铭
　　绍先姓冯讳瑞景世为信之贵溪县冯原里人曾大父某大父某父某防从师某学道龙虎山中及壮侍教大宗师吴公成季于朝未几被玺书提举饶州安仁县崇文宫事绍先短身长髯遇事果敏人不能欺尝扁其所防息之室曰独牧庵集贤直学士豫章揭公傒斯为之记至元六年夏天师大宗师皆檄君整理东南诸宫观事十月辛酉以疾卒生至元庚寅得年五十有一其弟子祝永庆先十年卒次则蔡允中等以十有二月丙申葬荷花石下君平时所自择也允中以君少从存防请铭其墓存曰君虽黄冠居林下其才器有足用于时非琐琐不振者也惜志若未尽遂复不得髙年以没岂非命哉然既为老氏学未必有所芥蔕矣是为铭
　　上官氏古脩墓志铭
　　公讳璪字伯润姓上官氏或曰其先葢出于芉公子兰兰为上官邑大夫因氏焉后居闽五代末有守正者徙饶之安仁七世孙炤廸功郎知藤州岑溪县生元善元善生宗徳是为公之父公防而端敏尝读书上饶徐岩国初科举废【阙】　　颇亦时出竒又喜为长短句及常所往来简牍必新俊脍炙人口有诗文若干卷行于世所居室琴瑟书画几案间彚置整整客至与清坐煑茶日竟夜分无倦容人亦不遽舍去亲昆弟四人子侄数十辈无问言乡里或寒者减衣衣之饥者分已食食之虽农圃臧获语及公靡有不恻恻然者居之南百里外为古象山昔陆文安公讲学其上天气清朗时渰渰如翠色公素慕文安之学构小阁松竹间面之而题其楣曰翠南山人傍郡佳子弟多从之防每曰古之人惟修其天爵而已耳故咸复尊称之曰古修先生公神清而形癯美须髯衰年益童顔常着纱防披衣人望之翛然即之温然听其论洒洒然嗟乎其亦古君子之徒欤至顺元年十月十九日卒生宋寳祐癸丑享年七十有八娶冯氏先卒子男四人伸佐亿僎女一人适同邑李卓孙男七人孙女曾孙二人公于是年春尝自为文预志其墓及病中作中秋等词类旷逺于生死无滞碍者又尝特书于柬曰我死毋事浮屠伸等将以十有二月庚申于里之桂洲舒家原以书来请铭且曰吾父疾病时命诸子曰铭吾封者必李君也存曰当世缙绅先生知公者葢不少且公平生所著述传而诵者多矣何忧乎不闻而公又以子妻吾儿人其以我为私乎伸等曰然则如治命何不获已而铭曰
　　崇兹坟不埋而文
　　周氏孺人墓志铭
　　至正甲申正月某日信州贵溪县孙君允元徳升以书抵余曰仆之妻周邑之上黉里人笄而归于仆性端重不尚妆饰勤丝枲頼以不匮先妣董待下严克奉顺意有所俾辄用其私财不吝尝自言其祖制榦府君素不易许与从祖监元府君亲昆弟三人其出继于王氏者为漕元公入国朝家皆甚大尚诗书而好賔客四方莫不闻祖姑则又配三十六代天师张公得封慈济元君贵重一时咸喜其谨恪爱遇有加焉至正壬午十有二月某日以疾卒生至元甲申享年五十有九仆家有园数亩桑柘外颇植花果暇日未尝不同防观平居有所欲为未尝相逆也卒之年仆适六十三月方防近郡归欣然出迎既而亲友四集以庆躬治具纎悉无遗者嗟乎虽偕老而至于七十八十九十于俗情何多岂造物者似俾其诀于余也今将以某月日里之修家原吾子之文辞有近于古者敢述以请而刻诸墓按周氏讳淑敬曾祖讳新故宋将仕郎某处提刑司干办官祖讳以柔廸功郎某处节制司干办官父良辅子一人孟辉女二人长适周恭　次适番昜余琏因叹曰墓皆有铭非古也然内行孰有不信于其夫子之言易称妇人贞吉者周之谓也是为铭
　　夏升之墓志铭
　　升之姓夏氏讳有庆世居饶州安仁县洲头里曾大父讳某大父讳孟镕宋【阙】　间乡贡进士父讳祖禹徙信州贵溪县沂阳升之防敏厚读书父尝疾病刲股肉糜而食之愈母死既终丧每戚戚不乐且赋诗自悲他日一逰东吴西蜀北及于京师最善奕旁数郡奕者多为之弱后至元庚辰某月卒生某年甲午享年四十有七娶安仁邬氏先十九年卒子曰衍再娶临川饶氏子曰观皆先卒衍美质知向学尝从余防以壬午正月某日郭原来乞铭铭曰
　　少而修壮而逰虽年之遒顾有人兮为箕为裘宜休休乎此丘
　　张子威墓志铭
　　子威讳靁姓张氏世为信之贵溪上磜里人曾大父某尝学易于琴山傅先生某宋某年间由推恩受运管承务当时从之防者尊称之为静寮先生云大父某愽学尤长于诗登咸淳十二年进士第累官知饶州德兴县父某国朝池州路儒学教授子威生再月而教授卒稍长母冯氏力教之他日闻先世遗事痛自伤欲逺来师友为学以自振然不去母于是珍藏其书史圗画曰以竢吾子孙乎力耕稼以为养稍喜读黄帝岐伯伊尹汤液张长沙诸论察脉伐病乡里称焉既有荐于医司者檄録医学不赴至正某年某月日偶疾自脉曰吾其死乎果寻卒生至元甲子得年四十有九配周氏尝有子不育子兄淼之子益明先一年卒有孙一人曰某才【阙】嵗妾周氏有子名某后七日卒女二长赘同邑周冕次防以明年三月甲申里之万山从运菅公之兆余尝识子威长身而晳泽与人和而不忤婿周冕能择师教之冕未有成未克报而子威死冕悲之为乞铭嗟乎子威子兄之子既豫以死妾幸而子又随以死造物之于子威何尔酷耶然则婿能御其徳而不朽之其亦足以少慰子威于泉下也乎是为铭
　　祝蕃逺墓志铭
　　公讳蕃字蕃逺姓祝氏上世有讳毫者自衢来今信之玉山县因家焉其后又徙贵溪县西昻里曾大父讳宗周大父讳汝焕父讳起严宋某年间乡贡进士公防而警敏县人有陈先生某者独得陆文安公本心之学蕃逺从之防稍长颇不羁他日感悔复求从先生痛自刻厉乆而有省大信大喜曰论语曰吾无隠乎尔记曰风霆流形庻物露生无非教也自是斯湏不废内观因购求当时陆氏师友遗书特抄广传期以大明比朋友知慕乡者辄明目张胆为言亲之犹同根援之与共进得一善跃然如出诸已气质之偏慝攻辨之不遗余力故一时登先生之门者皆推先焉其事师之礼尤谨苟宜费而乏虽质粥田宅无所靳也乆之郡县以茂才异等荐之行省授某州髙节书院山长嵗适大比以易经中乡举防试不利文安公旧讲学象山祠宇乆废言郡县率同志复构祠其上秋仲丁逺近与舍菜者尝不下百人文安之后仅有文美者甚贫五十而鳏求而资之娶未几改授饶州南溪书院山长学者辐凑调集庆路儒学正南防都事奏公某听其讲经明畅即命子受学满陞饶州路儒学教授遗书币致旁郡知名之士训导各斋又未几前信守敏珠尔平章湖广行省辟为掾史政苏公天爵一见甚器重之海北宪使巴咱尔以赃败法徙努尔以厚贿求近不可播州宣慰杨公某率酋长请驿以朝或难其非述职之常且故事上下皆有贽公却不受曰非所以怀逺人也遂白平章给驿焉既而授将仕郎浔州路总管府经厯先是属司报徭贼数百入境同知布通勒兵迎敌及境贼已去他界平民一人被掠脱身走卒遇官军窜草中布通执而贼之曰我本他郡农与兄弟来耕某氏田居近郊非盗也搒掠死狱中布通因伪辞连系其兄弟亲戚七人以絶言者公至疑不署牍闻帅府移南容州推问布通贿不就辨四人又死狱中适朝廷遣使廵行天下尚书巴克实厯广东西闻其寃命更择廉明由是静江路同知巴延布哈庆逺府安抚司知事李刚防梧州推问事白曺吏二人伏罪未死三人者拘于外布通复不就辨且教吏家人诉帅府复移藤州防赦皆免公竟死藤州客舍时至正丁亥十月也生至元丙戌春秋六十有二夫人徐氏先二年卒子二人长文中次文刚文中扶榇逾五岭以归至豫章亦病死舟中文刚以明年十有一月甲辰饶桥公尝与故司业邓公文原辨格物凡数千言及平生所为杂诗文若干卷其才思如河流其论事率激切无所回忌四方多传诵前事文刚来乞铭顾虽与公为同门驽下不逮逺甚而切偲之义甚深也敢辞因起敬言曰公质直而气刚信道而明义或谓浔之辨藤之死殆不善为身谋应之曰非而遂之蕃逺不为也居其位坐视无死蕃逺肯为之乎前乎吾事拨而不与则偷势有不可故以去之益偷然则蔓且缓若何曰其心必谓是非之公不可一日不明于天下无乃用于其细曰蛮夷之俗戅而忿睚眦辄杀伤二十年间啸聚而逆命者徃徃而有多由吏于其土贪者鱼肉之者草芥之刑罚不中使其无所措手足今蕃逺之为小人则笑君子则愧正一事或可安边鄙数千里然用不尽其才死不在牖下羁穷瘴毒其志亦可悲也夫是为铭
　　舅氏隆卧先生吴公墓志铭
　　公讳某字长翁世为抚州临川县遵化乡蔡原里人曾大父讳有才宋廸功郎某州某县尉大父讳舜夫父讳大政太学内舍生公少而豪迈读书辄能评论古昔年十四五习举子业自谓取科第如拾芥俄而宋亡国初政令新懦者多兎窟鸟防公每出入府县或胥徒征呼率明目张胆而言防郡庠正儒籍公则褒衣大带前列未几乡里盗贼蜂起有司不能制因以机察縻之贼盗据险髙营寨白昼剽刼杀人他日众忽突入公家公曰吾与若何寃欣然出揖而导之曰酒肉在此室咸窜走钥不可啓请以刀毁之贼喜饮食而去内舍公存时有窃其山木者诉而杖之至是与贼党言于其首欲借报怨首命左右来呼公公即往以所言问公曰内舍罪窃木时吾方若干嵗内舍死以若干年吾何知首善之曰小内舍其归也又未几招讨郭公某提兵来收捕公以诗见之大喜不数月尽获公适至幕下县索地坐数百人皆将斩之公从容言渠魁胁从在所当辩郭公诺由是活者甚众平居朋友相过从必抵掌大笑阔论人有非輙面折之不隠待奴仆或谑或骂率喜服不怨其文词多雄直若不甚经意虽农圃闻之无不晓而味则优逺号为作者或穷搜冥索所不能到葢其天性素髙如此也故逺近之求文者踵至晚有重膇之疾杖而后能步尝谓诸葛孔明葢髙卧隆中者而功业乃尔苟有用我亦岂尽腐竖乎故自号为隆卧老人云某年某月以疾卒生宋咸淳癸丑享年七十娶同邑许氏子男一人曰夣得女三人长适同里何次适豫章胡次适同里丁初夣得以隂阳家言权厝傍山至正丙戌始得吉兆于乡之北庄以十二月日来命铭于李某某公甥也微贱言不足以重公然则如义何铭曰
　　孟氏论气至大至刚士必有此养之日强彼薾然者一沮而僵其立则林荡如空塲惟此吴公磊落轩昻末节细度畧而弗纲虽则不试肝胆揭张虚此抱负鬱为词章如舟春河白波荡荡表乃衣冠胡不后亡傍山之殡屡易星霜兹得吉卜在彼北庄妥尔宜后水清山长
　　陆氏孺人墓志铭
　　孺人讳某姓陆氏世为抚州金谿县青田里人宋文安公象山先生九渊其四世祖笄而归饶州安仁县松唐里吴君中立斯贤子二人长谦次恒女一人壻同郡临川夏柄孙三人通廸遵至顺五年癸酉三月丙子无疾而卒得夀七十有五谦以元綂三年乙亥某月日里中山谓其友李某曰谦之母性静而和寡言辞平居堂奥间若无人者容止甚安坐立必整先君子年若干弃二孤家甚贫母俭勤以掌之不为忧但常曰吾为汝家妇时惟恐得罪舅姑若辈宜自立毋为尔先人及外氏羞谦因得从师百里之外嵗时一归省嚢装萧然未尝一语及也素少疾虽老頥辅间洁无唾涕丙寅之嵗恒复卒谦则无所事【阙】　　　得朝夕养而吾母亦不为人世留矣吾子有同门之好赐一言以刻诸幽则吾母之美将不随以死乎某悲其言不敢辞铭曰
　　生有德血气治既髙年不病死埋斯阡宜孙子
　　三老材甫桂君墓志铭
　　君讳梓字材甫姓桂氏世为饶之安仁县人曾大父讳伯玉大父讳万父讳文君防而机敏不随常儿嬉狎龆龀从师刻意工字画稍长从县曹事法律每居人俦中气貌轩然常喜读司马氏所编资治通鉴对宾客论诵辄联篇累牍甚习平居事父母甚欢母性严苟有怒敇妻子屏息不敢毫发违者既而父母相继卒丧之甚哀时刀笔尚深刻贪舞君不肯诡随遂弃去既而家日裕新其屋庐女弟既嫁疾病而夫贫君使归医母曰若居新妹苟不愈何如对曰委之夫家恐不能生吾手足也寜能以居之新故为重轻乎已而果安由是居善药于门以济急难嵗延明师教其子孙防朝廷兴科举豫章王公充耘以明经登第复命其防子从逰于东湖之上所居当巨石之麓道有欹仄早莫行者蹶伤捐资凿石畚土甃之使平人甚便之内附初邑人死于兵者相枕籍老长信浮屠法嵗仲冬率费建大斋龙安寺以为常君虑不乆俾同邑人艾君秀实舍田嵗收米一百石以充费季父不娶无子君养之间遇始生之日必具酒食召邻之年相若者共娱乐之八十三而终丧之如仪里人有贫死不能棺者棺之寒不能寝者楮衾之初朝廷以饶产金募民能淘采者输金以当其赋税时有无田而家则裕愿虚输以免百役嵗乆而贫逃死絶者数百家而里役代之输君尝私忧曰国家之经入何道而可免按其籍考其例有除赋多而输金少使输除相当则可无虚输者上不亏国课下足寛民穷然则苟无贤大夫亦不能行也蕴之而未发防眞定王公庆来为尹遂白而行之皆悦立均金之碑以着尹徳而推所从始则实君有力焉邑自泰定以来赋税之籍虚诡百端至正庚寅秋始蘓金公伊克达衮来尹首延君为耆老君陈赋税之公毅然欲厘正之令民自首俾君董其事且择老成厚重以自辅于是首牍盈案无何而公致政人皆惜其事之甚美而徒已于垂成也君尝构楼数十楹扵居西户牖四开皆茂林古木尚书雒阳杨公闻之为大书秋山二字俾掲之楣至正辛夘四月二十又六日不疾而卒生前至元庚辰春秋七十有二配徐氏子男三人长荣次敏先十五年卒次集女一人适同邑周良孙男九人溥渊灏澄复生马儿梦祖夀祖显祖孙女七人长适同邑刘晋次适吴泰次适赵同防余尚幼曾孙男二人华生鲁孙曽孙女一人前七日自营其藏于崇义乡之三公山八月二十日丙申荣等将奉柩以葬且来乞铭君长身美须髯多言论正不阿故士大夫乐与之交死之日咸叹曰邑欲复求如斯人其庸可得乎余谓世之溺没于刀笔者或肆其志嗜利如饥渇老不知止而君则幡然于盛壮之年优游于里巷者唯知燕享之不暇而君之言行事往往有及于物亦可谓自拔尚义者矣铭曰
　　林林世间愚智不齐此独何见出乎等夷子孙蕃衍为家之肥山曰三公既髙且竒生所乐者死其妥而
　　髙得逺墓志铭
　　髙深字得逺其先盖闽人世祖迁抚州临川县广东乡之洙塘曾祖次俭祖应星宋夀春府下蔡县尉父一防登仕郎得逺幼而警敏经史百家言过目辄成诵下至稗官种树等説靡不涉猎且有能诗声年三十有七卒时延祐己未五月也娶饶州安仁县倪氏奉训大夫銈之女子二人某某以至治辛酉三月甲申葬陈坡岭他日获与其从子溥交溥示得逺诗数十首读之淡然有晋魏风溥因为存言得逺尝梦游一古寺中其山水清絶非若人世者数僧与之倡和出语辄竒觉而识不忘于是即其乡某寺之东筑别室而扁之曰崇江道院种竹培菊似欲忘世者其髙兴率类此存叹曰甚哉秀而不实也使假之年长养其所蕴则亦讵可量哉溥复请追铭其墓以慰之铭曰
　　其生也丰醲其赋也清冲宜夀而夭天乎何梦梦
　　于晓圹志【代其子作】
　　先君讳希明字友谅晓其别号也世为饶州安仁人先居青山里后徙楼山曾大父某大父某父某先君早孤卓然植立内外周旋靡有瑕缺性刚决不苟取及晚年寛衣方屦逍遥闾里间人皆敬其为忠厚人也好佛氏尝綉梓印其经以施人又尝妆饰僧舎佛像助修桥梁凡可以利济率为之无吝色至顺己巳嵗大旱明年谷价四起先君酌时直之半以粜无钱者假贷之操瓢者辄给之闾里得不饥盖亦知所自也天厯壬申八月七日乃先君始生之旦为之斋戒追逺不乐明日具燕饮聚长幼极欢越六日及午泊然而逝生于宋徳祐癸酉享年六十娶某氏男二人长某次某入龙虎山为道士女一人适同里李某元统甲戌十有一月葬某某葬之日凡亲友皆防哭且曰于君资性廉约不事荣宠可以谓之贞矣称其财以济人可以谓之惠矣宜私易其名曰贞恵先生焉某等不孝未能求铭于当世名笔谨述大槩志诸圹
　　自书赵氏圹记【后以阴阳家以为不利至某年月日复迁于竹庄西斋之右如前置云】
　　赵氏讳安字和卿世为浙西湖州人曾祖某尝尉饶之安仁因家焉累官至某卒赠金紫光禄大夫祖某通直郎浙西帅府干办官父与权前乡贡进士卿生二十有一归于我家甚贫无婢奴躬汲爨曰子勿以为意吾能安也时先君年又髙有痼疾日须药物食饮不时而余又假馆于人以为业且賔客时至随有无为具一以诿卿唯唯未尝咈吾意也寒暑衣余子女四人皆出朝暮纫绩凡二十余年久之家粗给或有酒肉必先尊者次及客次及子女已衣裳随时旧新补缀嵗蚕织或人遗束帛悉以资嫁娶平居寡言笑旬朔不出户庭然身疾病滨于死者数四每曰吾必先子逝矣元统二年甲戌正月丙午卒生前癸未四月二十三日享年五十有二后三年为至元丙子十一月乙酉始克祔于合掌塘姑氏之墓之侧虚其右以俟余也子男三人曰卓曰章妾薛氏生子一人曰多多孙男一人曰景星女二适余干柴观及同邑逢复云
　　汤氏孺人墓志铭
　　至元丙子春三月丙子逢以谦母汤氏孺人卒得年六十有七将以十月丙戌葬缪家塘命铭于存存之女实为孺人冡孙复妇义不得辞谨序而铭之孺人讳某字某世为饶州安仁人曾祖元祖元龄父懋字昭甫淳祐间乡贡进士从髙祖汉工部尚书孺人笄而归同邑逢君应瑞时国初抢攘君应门不暇给孺人力蚕绩督播种事舅姑食朝夕上得尽乃喜生以谦而君卒则益自劳苦以谦稍长即俾从师百里外既壮为之聘孙男女七人有嫁娶者而孺人老矣然未始自倦逸也由是家用粗饶且性甚敏慧其子孙得亲友简牍遇草书或卒不能通其防者则诘上下文云云良久曰其言盖如此也已而果然又强记自幼闻人读古诗文辄成诵终身不忘父母老兄复不娶皆养于家凡三十余年死葬之以从兄之子后之嵗时洒扫其茔域必求其所嗜者而荐之末尝不流涕也父兄夫平时手书虽片纸一字藏之甚谨初逢氏五世祖汝霖事宋髙宗累官至总领江西湖广荆襄六道漕运进阶金紫光禄大夫高宗尝赐手诏二世筑楼以守之嵗久而燬至是孺人克新广其室命树其刻于前荣之右曰逢宗不振久矣将使后之人世世毋忘为畴昔仕族者也卒之日又谓以谦曰吾死有憾者吾父所葬地常病其卑且洳也欲迁之而未能今则已矣其为我大书深刻于石而立之曰汤公昭甫之墓庶乎虽久而不湮也嗟乎孰谓女子从人者也老且死犹眷眷于其亲其不谓之天常甚厚者欤宜为铭铭曰
　　妇也夫子宜之女也父母宁之母也子孙成之藏也李存铭之







　　俟庵集卷二十五
　　钦定四库全书
　　俟庵集卷二十六　　　　　元　李存　撰杂文
　　跋张伯逺及诸公子秋夜聮句
　　吾闻诸汪子仰曰乐哉吾徒之诗也通夕尝再饭焉想当其时旁薄六合而不迁比类万彚而不子其必有森焉相长者矣夫岂徒徒而从具具而逢者哉自韩孟以来无有也
　　跋约轩説后
　　临川危太朴之先大父明府公清介士也尝以约扁其读书之轩盖有取于论语可以久处约之言昔文肃包公已尝为之説大抵谓其可以久处约者圣人之意在于仁也仁者何不失乎我而已矣天地至大也而我即天地万物至多也而我即万物鬼神至不可诘也而我即鬼神古徃今来至长也而我即古徃今来阴阳寒暑至变也而我即阴阳寒暑夫如是举天下之物果何者足以婴其神累其心哉是故七日不火食而歌声若出金石者有焉纳履则踵决捉襟则肘见而不以为病殆非强为之也我本如是故也若徒曰斤斤焉操之而弗失惴惴焉持之而不纵外物之足以扰扰乎吾中者悍然拒之使不入则亦非我尔矣夫我者妄也妄者实之反抑君子何居乎太朴既能不坠其先人之训而又肯与吾逰求我之志浩乎其莫之能御夫如是则其于处约也何有
　　跋乌石公传
　　李存曰存弱冠时多从上官先生所闻乌石公名先生既为诵其某诗某文之美人为道其某言某行之通识诸心者久比又闻其年且八十而耳聪目明善饭里居三数十里间徒步徃来如壮时异哉顾予犹未之识也他日公以其尝有得于性命道徳之防着而成书及自传其平生志尚履歴大槩与夫一时闻人之所褒赠凡累数十牍命其子汤臣持以示存存读之如行通都大邑人物楼观宝货车马服食器用之盛又如在深山大泽龙蛇变怪鬼神恍惚令人应接不暇呜呼若公者盖所谓瑰伟磊落人也信乎其如所闻哉信乎其如所闻哉
　　书汤母夫人杨氏墓志铭后
　　存五嵗而失母存之父尝诏存曰若之生也少乳若母濡以粥汤故再期而始步他日若母织也若嬉于机下巷有市粔籹者若闻其声而效之大喜投机而持若手拊若顶而口焉曰儿也不亦能乎徧以告吾常常而思之若母之慈于若也斯其细者也若今妻且子亦尝反一日之细于其母乎亦遂忘者乎存流涕而已汤君中立之弃于其母也亦若存之年而中立能乞铭于其舅氏而追永之征言于朋友而称显之而存也无一言恶用子哉或谓仁人之于亲也终身而慕之听于无声视于无形而奚以儒者之空言为存曰然则然夫夫情之达于文者文之至也文之至者孰有不览者乎其孰有览焉而不兴者乎
　　跋吴非吾苇间拏音集
　　栁子原之诗有曰自得本无作天成谅非工予诵斯言久矣而未之能也它日读江右三吴山人诗其亦有志于斯言乎不然何以题其编曰苇间拏音夫苇间之音天之未尝作也而余则尘垢粃糠之徒山人方且逺离乎嗜欲之穽而率履乎清静之域其果进乎此不难也孔子曰有徳者必有言其山人乎
　　题陈道士和归去来辞卷后
　　昔陶元亮遭易代故不昔以五斗米折腰遂赋归来之辞天下后世闻其风而诵其语者孰不以为髙龙虎山中陈君亨道始游钱塘即从而追和其余音以归其防趣若有慕于陶者李存闻而疑之曰陈君生长于国家承平之日则又黄冠而羽衣其所处其所遭大与陶异驾飞云而御长风而游乎天地之间玩咸池之浴日验海之化鲸亦岂非吾时乎若曰无所事于其他而徒虑夫松菊之或荒者则是既不役于他物而亦将见役于松与菊矣陈君以为何如
　　书赵氏种杏堂后【至正辛巳十一月乙丑作】
　　昔董善医苟活一人不责其报令种杏五株嵗久成林当时美之故有纪后世慕之故业医者其称号其扁室徃徃取于杏而余尝有疑焉杏之林所以识活人之多而又将以业子孙也然则活人之多而必识在中人或不免于自徳因其可生而生之则吾之医也天吾之医也天天独啬夫吾子孙乎自徳非古也汲汲于子孙亦非古也蘓子瞻谓厐安常之于医时赖其全活者常率不识之余亦颇好方间为人有瘳者想安常之风不知顔面防发红也学董奉种杏易学安常不识其人难余干赵冲逺本儒家而游于医其邑人吴子谦以种杏名其堂且为之记盖期其多活人而业子孙也而余又欲勉其如安常之不求识其人而进于天者也或谓余之责于人者似无已夫古今人亦何必相及是则自弃而已矣
　　书宜黄李氏族谱后
　　读宜黄李氏之族谱于余心甚有戚戚焉何则吾六世祖之墓已漫不知其所顾家素贫贱非有封土之崇营制之靡守视之严也其湮没之易也宜然又非有去国离乡之故也死某年塟某所亦岂非谱之不修也欤然则自吾之六世已不知其墓况其逺者乎是则甚可惧也方集吾兄弟子侄将以庚辰拜五世祖之墓且曰来者毋独必也携幼少乎惩其不知而续其所知也善乎梦泉之叙之言曰亦欲使子孙识祖宗冢藏之所在又曰事有若缓而实急嗟乎是皆先得此心之所同然也乎
　　题孔李图后
　　右仲尼问礼于老子或疑孔子圣之盛者也顾乃问于老氏岂记述者之谬欤殊不思当其周流诸国时如郑之子产卫之伯玉皆所严事善葬如季子则徃观之知纪官如郯子则问之况贤如老子者乎今载之传记者一则曰吾闻诸老耼云二则曰吾闻诸老耼云其辞让忠厚不没于人盖如此嗟乎斯其所以为圣之盛者欤是心也又果而图之也欤
　　题危太朴诗集后
　　危太朴携其诗文自临川来过余余敬之爱之间又出祝君蕃逺所与帖其言有曰驱轻齿肥券内事也意若勉其盛年进进于徳毋或有羡于世俗之华口体之末者而太朴亦自谓吾志岂在于是余曰太朴之志虽不在是如祝君所云独不在于欲以言语文字上下出入古之人耶太朴俛且笑不答余曰使言言如古人既美矣更心心如古人又尽善也虽然谓太朴心心不如古人则亦诬太朴甚矣但患太朴不求其所以如者尔苟能一日求之则其言也非人而忽天非人而忽天则前乎开辟而未尝古也后乎开辟而未尝今也太朴信之斯勉之【泰定三年五月二十一日作】
　　题方壶画记后
　　右邵庵先生为龙虎山中方君方壶所作画记者也方壶盖学仙中之頛然者故先生独举河图及羲皇画卦以发明其妙大而天之日月星辰地之山岳河海变而阴阳鬼神防而昆虫草木举皆出吾画中而不遗然则画形似者俗见也由无形而有形虽有形终归于无形画能如是其至矣乎非仙者孰与于此
　　条风轩辞
　　龙虎山中道士薛方彦有琴曰条风甚爱之燕一室时自抚弄诚翛然尘外人也而征言于番昜李某三年于此矣顾不能措一语若是其顽且钝也敬赋条风辞二章寄之其辞曰
　　风条条兮入鸣弦品物虽万兮同天其天亦岂有千千古兮浩乎吾前
　　风条条兮拂襟袖品物虽万兮何夭何夀亦岂有千千今兮瞠乎吾后
　　题宋名臣遗像
　　陈维瑶持其家藏宋名臣三十六公遗像过余观之或如春之和或如玉之润或如夏日之可畏或如秋霜之不可犯嗟乎时代既久易矣其人既久死矣世固有生为将相于身不行道一语及之强者唾骂弱者俛而反唇至于杀身赤族而未已任褒贬之笔者又诛之于其后是数君子者独何以得此于人哉图而存之惟恐其不传藏而宝之惟恐其或失玩之至不释手叹之有不絶口无他功利社稷徳及生民而已矣诗云民之秉彛好是懿徳亦岂不信然乎哉
　　邓氏手泽跋
　　夫先世贤而相厉以文辞者盖有之矣后之人能尊其手泽而益以厉夫其后者厥为少哉吾偶于临川邓企贤氏见之昔者其曽祖江州府教公之在上庠也其髙祖告院公赋诗以勉之欲其自奋于功名者森森也告院没江州为文以祭之愿有以不愧于其父之所期者益森森也他日企贤持以示余袭之如新且曰此家宝也苟传其亦有兴乎敢请吾子识之顾余虽丘壑以老所闻见于宿昔士大夫之家者亦多矣谆谆提耳而藐藐以受者有焉进而唯唯退而反唇者有焉朝捐馆而图书夕覆瓿者有焉呜呼若企贤者亦可谓善继人之志者矣夫善继人之志则徃者为不泯而来者为可望也
　　题陈士周赵文敏公诗卷
　　吾尝谓杜牧之此诗必援笔一挥而成既成必髙歌抵掌痛饮以自慰何则兴之所到辞亦随之初不假于思修也陈士周偶以九月七日陪赵公游于苕溪之上归而独书此者其一时髙兴殆与齐山九日同也
　　书黄氏义田记后
　　昔晏婴为齐大夫父母之党有因之而乗车齐国之人待之而举火者三百余家此固有禄位君子之贤者也今铅山黄氏父子能推其有余以仁夫其宗若向吴中范氏之为者使有禄位于一时其设施当不止此孰谓古今人不相及也哉然则苟非其人箪食豆羮见于色世之有余者惟以奉其口体私其子孙骄其妻妾豪其乡里如恐不及焉今黄氏独能若是亦可谓加于人一等矣
　　题王既明干谒衣衾棺椁防语后
　　仆与王君交四十年尝同寓崇文道宫月夜坐茅亭上至四五鼓不寐其于世故人情曲折无所不谈也君暮年无子着道士服他日持防语以衣衾棺椁之未备干平生知旧者昔新安汪公称隐自营其藏且赋诗自挽以书来命同赋仆诗有曰窃闻髙世徒不囿生死里长存非有恋奄化亦无恚岂复较委收尚何择鸢蚁天地我棺椁山川我衣被此施于王君尤宜也然王君一长女最知尊爱父则先死今且八袠虽善饭举此不为过仁人君子其亦有不动心者乎前而佽之则集事后而佽之或无知也
　　题上官氏南楼记后【至正甲申年五月乙未作】
　　上官氏聚族而居余干数百年四顾皆冈阜衍迤或樷茅荒苇独南为平田大隰深陂长流其崇山峻岭在百里外者率自闽浙而绵延于大江之右近则又有怪石森布错立登斯楼也一倚徙而尽得之尝谓人之贤否亦可因其所好恶而知今有信读书楼上畅其静逺之意而探其幽之防驰骛者宜日消而鄙俗者宜日逺也其李氏友蕃又为之记取而读之何其胥惠爱胥勉励率如此其盛也诗曰西南其户爰居爰处斯楼有焉兄及弟矣式相好矣无相犹矣二子有焉
　　题叠山先生临终遗笔
　　谢公赴召时过江即不粒食不知以防日及沛县也况舟中几席荡兀今观其笔力劲健其语皆平时所以激劝勉励人者去此且百年方凛凛生气然则君之所养可知也已
　　书丁仲容所赠元行之叙后
　　余尝过宗人正卿忽出而笑且叹因问他日不若是何故曰有丁君仲容者吾故人也近舟道此入闽谓闻吾子愿欵接而牵于同载期以归之时昨日适至而江流涨急风且顺一夕可数百里舟中咸通恐其留遂以甚恨而去吾子今日来何不昨日来也至正甲申之春闽人元行之由江宁县典史来征商安仁东溪之上四方之俊彦集于江宁者共因其游观分题赋诗以为饯而仲容以文首之末语犹以曩不及过余为恨余曰世固有生不同时而能莫逆于其心者亦何必共州里数言面哉然仲容以文学老成交时显贵其踪迹宜常在通都大邑而余则久衰卧疾丘壑今之相失也又特一交臂耳无乃造物者使吾二人同其恨乎所赖行之方艾服官政其于东西州车辙马迹将无所不及则吾二人者亦将无所不相闻也敬赋二絶赘于卷之尾
　　来时去急约归时及到归时更不迟江东二千里两家消息有行之
　　相知何必曽相见此意寥寥在剡溪莫道有怀因雪月秋风随处鹧鸪啼
　　题杨抚州所书东坡脉説后
　　右杨抚州所书东坡脉説也尝谓俗降久矣虽巫医百工之事亦不竞甚神而圣者吾不得而见之矣得见工巧者斯可矣夫脉也者气血之防也合阴阳之和顺四时之宜以其不病形彼之病故曰全神守气听于眇防决死生期徳如蓍又曰中虚则天母胶于先物物自然是谓上盖医家之所当事而亦岂可以易易能也东坡之説若恕医之道而非厉医之义抚州以八分名当世而为其郡诸生曾文哲书文哲方嗜医吾恐其因所闻而怠于事故复书其后云
　　题余姚州海隄记后
　　余虽山泽之槁然平生见有禄位于时者而偷未尝不忿焉其若仇亦不自知其果何故也叶君敬常判余姚州复海隄于数十年废坏之余且增广于旧易土以石厥惟艰哉余姚北鄙之民其免为鱼乎吾闻敬常积业于成均所习者弦歌俎豆耳一释褐而判是州即能因民之力而成是役日短衣执扑于泥淖畚锸之间冒风雨犯霜露于大海之濵啖虾蟹于草茨之下使余姚不失其所以为州孰谓儒者拘而不通能逸而不能劳乎信州贵溪县与弊邑接旧有没官田租七百余石以民间之私征而输于州之公庾罄其成或不足徃徃而逃移田则荒而租自若也由是责耕于荒之隣以输吏嵗舞多寡以贿益病而逃移者过半矣又责于通邑之有赋者从其赋之髙下使白输焉而其间复有能以力免者以至于今无善画也吾尝道过其荒甚衍迤茂草土人以牧叹且自谓苟得尹丞簿兹邑必将请于州于使而专事于荒其山流之大者陂之细者堨之而支其溉荒苟有溉则垦者不督而力溉所不及则求其坳而潴之亢者圃之三年宜裕乎成也吾然后理其垦之广狭而均征之又为之求输于县仓而免其漕运之费求额于折收而寛其水旱之危苟有可以毫发轻利之者无不为已不谋削于公家之经常不借费于官府之储积比于海隄不更易易乎而未尝有一人口及之者古今天下兴利除害之事岂皆必不可为乎患人不肯为耳近林铅山穷根株于造用伪楮者亦以宁且闻敬常已受代复留而卒役甚以其不偷乎使天下仕者皆林叶其人何废之不举何役之不成何之不革哉宜乎有显而文者为之记矣顾复赘于言者由其素心之所乐闻且欲以贵溪之荒有望于贤士大夫之来者也
　　寄咏胡道士活死人窝
　　道士胡君常泛扁舟豫章东湖之上而自号其所曰活死人窝殆欲究竟生死者欤吾闻此无生亦无不生此无死亦无不死谓有生死者妄也谓无生死者亦妄也是故古之人虽生而未尝生虽死而未尝死也然则盍求于生死之间乎曰尤妄也是皆溺于情习之痼局于形体之防滞于名言之末是则生死而已矣因赋一絶以寄之
　　方生号死是何人一叶舟中独自身看尽东湖湖上水藕花杨栁碧粼粼
　　题叶则善弹琴卷
　　余闻龙虎山善琴之士二一为叶君则善一为吴君斯许去年夏入山中则善为余作于濵洲之上使人如乘云飞游太虚岂有毫髪尘垢为吾累哉但未知何时得听斯许作也旧亦能数操以穷乡下里艰得弦不弹者二十余年今忘矣夫间遇琴虽顔回商意寻之而不成声自度老不能学且十指多强痛者安得时从则善携琴徧游山前后兴到即盥流泉坐盘石作之顾不足乐吾余年乎虽然古今清胜事徃徃可遇而不可必徒抚卷怅然已耳
　　题叶则善滨洲卷后
　　余去年以六月偶入龙虎山叶君则善邀游所谓滨洲者过石桥流水行灌木中得洲渚披丛篁揽苹芷白沙间以至叶君为烧香鼓琴煮茶酌酒首读青城公道院记如山川出龙波涛风雨不可测又读其题画图听琴二诗自度不能和也叶君以琴和之其庶防乎继徧诵诸名胜诗皆竒作益不能措一辞然则松阴满户秋风飒然琴于斯觞且咏于斯吾不知果更有蓬莱方丈否也叶君又猥欲于余言余何敢也他日命其徒孙文通持此卷来追旧欢为强题如右古人有言曰沙之汰之瓦砾在后矣
　　题薛外史诗集
　　余读薛外史元卿诗叹曰皆光辉盛大之气发而为丰腴和厚之音也由其以妙年髙才居京师久其有得于当时名缙绅者多既而诸公往往捐馆舎而外史亦留山防二十年作见心亭筑琼林台且营尘湖之侧以老方欲日相从徜徉清泉白石间当更有超然之兴非人间烟火语者而忽以风痹亡矣悲夫其门人赵伯容锓诸梓以行之使天下后世诵其诗而知其人然则外史果真亡乎
　　跋吴氏经徳堂诗卷后
　　吴子踵吾门而来曰先大父尝从陆先生游归而作经徳堂日读书堂上先生用嘉乃志遂记之邦之前闻人咸咏歌之凡若干卷小子大惧泯坠赖与子姻亲也朋友之义盍有以语我余曰嗟乎吾何以语子哉虽然吾子有感矣吾不幸生最后不逮识而大父然于髫龀时尝逮识而父叔容虽未解事亦意其为贤者也今而又清抗刻厉于学且而诸子亦皆淳笃趍向不污信尔前人之教行于家衖者厥惟深且逺矣乡之先辈亦有以诗书立门户教其子孙俾克光绍及其死也曾不移时裂其筐篚鬻其编籍或流而艺焉或背而胥焉或落而皂奔走焉殆有甚乎此者吾不忍悉数也或已身而遂斩或一传而遂斩至于再则亦鲜闻矣岂有好修而未艾若尔祖之子之孙之曽孙者乎夫人情孰不欲斥土宇殖货利以贻厥后而尔祖则独以此而尔后人又兢兢业业惟恐弗克负荷亦独以此真可谓得所轻重取舎矣呜呼其流风余泽又岂止乎如此而已哉或者曰此天也非人之所能为也余曰不然子之诿乎天者举一而废百也吾尝谓天人相与之际其间不能以发人其不天乎天其不人乎故中庸曰栽者培之倾者覆之今于尔吴氏之子之孙尤信
　　跋吴季行青山白云图后
　　夫嗜好可以观人若叔夜之于琴伯英之于书蠡之货殖谷之愽塞一外物不胶必皆有恬乎其情陶乎其神者也故人之言曰定其取舎其贤庸之夫固恶所遁哉徃年吴公季行之子埙得画一幅于京师以归山木苍润风云嘘薄甚不类于今者而谓髙彦敬尚书作也公雅好书画竒古物大喜之以为郭熙辈有不能以优舒之中壁日以拂玩戒他事毋我闗凡乡中之能文辞者咸请为歌诗以宣其乐金石锵鸣至数十篇未已也呜呼世教之卑久矣设有名能事其亲者不过欲甘鲜其口轻暖其体而亲之于其子也亦鲜有外是而欢者焉此岂惟埙之善养若公者真可谓嗜好不流于俗知所恬陶其神情者矣畨之吴氏世为儒者家至公乂蓄徳积学不乗时竞利寛然为乡之长者而埙又慎学夷愉无刻刻于人朝夕之事仅仅而备而亲以安其不谓之父子相乐于道游怀于物者邪存不才亦尝奉公以诗其辞近有不当公意者故复为之叙云
　　题叶行叔蒙训
　　上饶叶君行叔以其所闻于古所见于今可慕可叹者缉为蒙训一编凡一百五十条累数千言其用心亦勤哉他曰持以示余质而不俚恳恳而不渎或谓有可与袁氏世范并行者
　　题从晦字説后
　　余既作从晦字説已大率于义无取他日蒙请更之余素不乐更人字此独不可以不更宜字以子亨易曰蒙亨以亨行防也者无思无为之时也无思无为之时则其用也四方八面何所窒碍无所徃而不达是则所谓亨也是天则也是中庸之道也由是而能充之长之虽尧舜亦不过如是矣
　　题余玉卿夫妇墓志铭后
　　余弱冠尝假馆余干安乐乡之李氏时则有临川泊竹里余生者忘其小字与句读焉年方十三而敏秀静敦读书数过辄成诵习字率整楷可观余亦屡过其家设酒馔焉每念此生当有成而与处甚不久也既闻其冠而名汝器字玉卿云至正丙戌之秋其乡人吴朂徳润过余携一生魁然盖玉卿冢孙也徳润为言玉卿娶同邑何氏有三子士良士英士芳皆知尚诗书而玉卿之死且十年奉议大夫倪公铭其墓八孙皆有向慕嵗必得佳士而师而何氏益督厉不怠广新其室逾于玉卿存时今何氏卒其墓也朂实铭之余取而读之辞严而不溢且有所感焉吾数别玉卿将五十年而玉卿之子孙如此其盛家事益治于前而吾之衰老无闻犹一日也玉卿盖少余六嵗何为前乎吾而死吾句读之又何为而读其夫妇之墓文也且故家乔木何地无之后之人或以忿争或以游惰或以奢僻或愚软烂而荡析离散者比比而是今余氏之子孙独能保大其家而思欲显扬其亲趋于诗书礼乐之事者乂如此其盛亦岂非有其人有其徳而造物者因以阴隲之耶此殆未易以常视槩论者也
　　题张季昌诗文集后
　　季昌之文滃然而出如春山云冷然而清如秋江水为之而不已养之而益盛亦岂有所限量哉更约之使不汛简之使不冗严而丰洁而不削则虽古人之作不难到也勉之
　　题舒氏文质一乐堂诗并序
　　一乐堂者上饶舒君文质作之以奉其双亲以友爱其昆弟者也孟子曰天下有三乐吾常谓三乐有在天者有在我者有在天与我者何则父母俱存兄弟无故此在天者也仰不愧俯不怍此在我者也得英才而教育之此固在我而亦在天仲尼大圣犹有过其门不入其室况他人乎是故君子先求其在我者而已矣今君造物既与一乐更进而至于二乐三乐孰以御敬赋一絶以相勉云
　　防衣堂下紫荆花百尺清潭见白沙更有弦歌消昼永始知三乐备君家








　　俟庵集卷二十六
　　钦定四库全书
　　俟庵集卷二十七　　　　　元　李存　撰杂文
　　新田黄氏示儿诗后
　　故宋提刑谢公夫人存姑也初公军败走七闽夫人与子俱系械今集庆府狱既久府主某者出而谓之曰闻若夫谢提刑死矣若纵免将安归吾方鳏收若于中馈可乎夫人对曰俘囚非湔袚不敢以见王公况妇人苟有适必告其属今在狱无所于告亦宜以语其子也某曰善归狱即经死后十余年而谢公始卒公言语文字甚多独未见其有及此者岂存辈生晚后耳目隘且浅耶方将徧求公遗文使已有其言足昭于来世则已苟无将谒之名搢绅先生以表之若之何遂没没也临川吴绶能手书其叔祖母黄氏夫人教子诗三十韵读之情蔼蔼然气凛凛然盖夫人三十而寡古今有操行有文章虽学士大夫鲜能兼而夫人皆有之宜乎故翰林学士吴公前奎章学士虞公賛之之词详且盛也今绶又将持以走京师庶防乎尽闻于达官贵人夫绶能如是则存之所以为谢氏姑者亦甚乎其不敏也
　　题章氏族谱后
　　族之有谱尚矣昔人所以序其义者详且重矣尚何言然俗之不长厚日益甚姑举其浅者近者言之源分派别歴年久贱贫贵富之不齐夫贫贱富贵者势也而昭昭穆穆虽百世不可絶者义也古之人见义而不见势后之人或反是盖旌列棨之间垢衣敝冠者自逺也荜门圭窦之家前拥后者自罕来也是故有不期于盈而自盈有不期于馁而自馁亲逺则疏疏则离亦其势然也故谱存则义或存谱亡则义从而亡矣何则使贱贫者而阅诸谱曰吾与某同防世祖也某虽富贵若此庸肯涂人我乎或以告诏其子若孙贵富者而阅诸谱亦曰某与吾同防世祖也某虽贫贱若此吾庸可涂人之乎亦或以告诏其子若孙夫如是则盈之与馁自不生于其心自不生于其心则虽逺而不疏呜呼义固不皆在于谱也而谱亦未必无补于义也今章君修其家谱而吾独为此区区之言何也固不敢诬若世之人皆如吾言也亦岂可谓世之人皆不如吾言也
　　题李宗老所藏诸名公翰墨
　　宋之季清溪观王链师与明以能诗登尚书汤公之门人与之论诗凡往复翰墨累幅及与一时缙绅闻人交所赠诗又累幅其山中人李宗老收藏具在他日余获一一观之不惟少窥先修之风致而王君之才之美又尽得于羣公称道之余世固有士大夫其勲名其著述昭昭乎天下捐馆不旋踵而后人不能存其字泽者有焉与明盖游乎方之外没且百年其山中之人犹能宝爱其平昔所得于人者若是亦可谓薰陶润泽逺矣
　　书吴仁叔墓铭后
　　余闻临川万君廷贵好义君子人也其里人吴仁叔业医年九十而卒有善行其子道安不能周知而廷贵能言之由是而得孔君元用铭其墓余他日读之而叹曰其恤孤其犯厉而収死而犹若是其情于疾病者为何如宜乎天与之年人感其恩而冒其姓氏孔君之铭岂虚乎哉
　　吴氏示儿诗跋
　　余素慕金谿吴氏之盛其里居有曰吴塘曰吉原曰新田嵗正月二日必集行长幼礼焉率不下五六百人自旦至于日昃乃毕盖三百余年于此矣他日谓大之子以善将游京师谓大示之以诗始也告之以歴履艰难之实终也戒之以俯仰进退之节其弟五人者亦各有诗胥保爱胥警勉何其蔼蔼然也亦岂非礼义薰陶之逺之所致也乎然则吾之所以慕夫吴者又将不止于前所云云焉而已也
　　代吴判院题其子权厝志后
　　呜呼善虽为是文也其四月己酉乃不克权厝蒙秋九月善之京师明年为至元己夘将以十有一月甲申遂葬蒙而善复以八月癸丑死京师呜呼善之文盖悲【阙】四而哭蒙也今未再期而并善哭焉死而有知
　　又何如而为予悲耶徒长年于人世何为也然则善之文其骨肉者其絶笔于是欤虽曰志其权厝而其辞备吾弗忍不之刻矣
　　跋忠节先生墓碣后
　　人言宋之亡由儒以弱固也然三百年间诗书礼乐之所渐摩一夫一妇见于穷山絶谷者如此其亦讵可少哉其亦讵可少哉为此文者胡不假之年以黼黻当世之美斯又重可惜也
　　送胡伯广游豫章
　　临川胡伯广将游豫章以其有亲故从事府中必推情以长益其所未能维时春和相与之隙登帝子之髙阁访孺子之故宅求旌阳之遗烈泛舟东湖之上杖屦于西山南浦之间伯广方锐意于诗必皆有佳句纪之矧豫章大江之西之都防也缙绅先生如林其所观感者必甚盛他日之归必皆足以起予者也敬赋一絶从防云
　　诗书不可负平生执简赍粮岂俗情赖有东风满杨栁一帆直送豫章城
　　题爱敬堂卷子后【至正丁丑嵗作】
　　张君明翁名其奉亲之堂曰爱敬他日求言于余余曰爱而弗敬是防之也敬而弗爱是惮之也防之则不尊不尊非孝也惮之则不亲不亲亦非孝也今君合二义以事亲其不谓之能子也乎
　　与太朴前帖【附楮尾】
　　贱疾之余目昏且倦不及亲布首告情亮化金之事天地间竒伟有实而不可不传无其实不可诬吾辈立志当闗千载尊兄索记区区遵从皆义也更幸精考郡县之志前辈文字夫岂无传至恳至恳
　　送虚室沈典归杭辞
　　西风不解留人住还只解送人归去愁絶锦江江上路断樵衰草逺山红树更着潇潇雨晴帘三见秋花吐独伴鸣琴赋佳句万里马蹄今不驻闾阎萧索江山憔悴总是思君处












　　俟庵集卷二十七
　　钦定四库全书
　　俟庵集卷二十八　　　　　元　李存　撰书简
　　上陈先生书一
　　学生畨昜李存谨再拜献书静明尊先生座上存生三十有三年矣虽于古经史传记稍涉猎其间而未知其所以遗夫人者果何为哉徒窃取糟粕以修饰其浅陋妄诞之言而谓之儒又尝慕韩退之谓无所不通乃为大儒由是慨然于天文地理医药卜筮道家法家浮屠诸名家之书皆将致心焉然后持而耀诸当世而诸无穷意当世之士如存者亦岂多哉侈然而谈嚣然而居取讥于乡里召怒于朋友而弗之省也戊申之秋舒衍谓存曰吾畴昔是子之学近以祝蕃之言得从上饶陈先生游而后知子之学所事举末屑也子之蔽亦甚矣徒焦心竭神何为哉若不改图则将误惑其身不惟误惑其身必将误惑于天下后世之人存心窃笑之他日复言如是复笑之至于三于四于五屡数十不已虽疑焉然朝诺而暮忘之也既而共床宿拥寝衣言曰相人者谓子不年苟无闻焉以死伤哉至道所在人固未易信也然辟之涉吾尝先之矣遂大疑早夜以思至感泣然终耻下于人徘徊而踌躇壬子之夏始期衍登先生之门亟请一言以自后先生孙之又孙明日祝蕃适来始相识也蕃与衍反覆而丁宁之研磨之其时甚不乐以为徃古圣贤答问告教之际岂尝如此哉徒以欲遂所请跪起揖拜慙且忿焉先生虽语之弗领也秋复来先生语之加详焉始稍知所致力而信且喜明年遂以大喜以大信呜呼心诚求之虽不中不逺矣而存也细夫薄习也亦何幸与于兹焉而信有笑其愚者有讥其怪者有虑其缪自贬损将露弃于常所推从者有疑其论为拘迂而不任兹世之务者呜呼此岂其人之过耶势则然尔亦焉有少易其心以求其故者乎人心积衰风俗大壊父诈其子夫欺其妻藻饰笔舌者谓之多才纽键术数者谓之适用分章择句者谓之至教宻文深察者谓之至治呜呼尚志之士欲尧舜吾君尧舜吾民者亦乌得无情哉且兽焉而不失其良能者马之乗牛之服犬守而猫捕也至偶有失其性而不乗不服不守不捕者则皆弃之弗畜之矣然亦有千万中无一二者焉人而失其所以为人举安之而弗悟其非则是曽兽之弗若也不亦重可悲乎传曰君子之道本诸身征诸庶民考诸三王而不谬建诸天地而不悖质诸鬼神而无疑百世以俟圣人而不惑者亦岂容私之哉存虽不才亦岂苟私于先生者哉使道而可私也则未必谓之道矣虽然昔孔子大圣也孟子大贤也所遇之时去成周之泽未甚逺也犹且毁短于人穷乏奔走虽门徒或谓之迂至昆弟不喻其意而况于今兹者乎敬惟陆子本心之学光绍于千有五百余年之后非天地无以喻其大非日月无以喻其明非鬼神无以喻其变而存何足以賛述之夫岂规规然于绳尺训注之末以増人昏蚀牢人防穽者耶今先生又特立于波澜颠倒之余扶植于俗尚坏烂之中人之所为不为人所不为为之人之所非不苟非也人之所是不苟是也其推而教也譬诸草木春以萌之夏以荣之秋以揫之冬以归之无小无大而无所不亨者也存虽愿学多见其不知量也然孟子有言吾身不能居仁由义谓之自弃使存也而遂自弃焉则将何以逭其责于天地之间哉诗曰哀哀父母生我劬劳言父母生之而劬劳者也岂弟君子遐不作人言君子作而成之者也天髙地下敢二心焉惟先生终惠之干冒尊严下情无任皇恐之至存谨再拜
　　上陈先生书二
　　存不才获师事先生稍闻绪论庶以开平生之蔽者真可谓不虚生矣存之庆幸孰有过于此哉而俗中且龂龂然讪讥未已俗中之龂龂然讪讥未已者惟知较乎穷达利钝求乎形迹表襮而已亦恶知夫义之所在有不可易者理之所在有不可二者哉学也者一听于义理而无所自用其私焉耳易曰天且弗违而况于人乎况于鬼神乎虽然存之不逮于古人亦逺矣其始闻先生之言也有疑心焉有惭心焉呜呼吾心之灵本无限碍本无翳滓本无拘系本无浪流其有不然者已私赋之也非天之所予者然也夫何疑之有哉后觉者必有待于先觉而觉焉后知者必有待于先知而知焉知之为知之不知为不知又何畏之有哉他日祝次生谓存曰子能舎其邪而适于正于天地鬼神何惭于古徃圣贤何惭于先祖父母何惭于子孙后裔何惭于吾君吾民何惭于后世学者何惭存敬诵不敢忘焉至其有可疑可畏可惭者古之人其食饮起居耳目鼻口皆与我不异也而古之人乃如此而我则又如此何耶是故衮冕车马有不足为其贵也金玊玩好有不足为其富也啜粥袒跣有不足为其贱且贫也鼎钺不足为其威也死絶不足为其变也夫岂强为之哉理则然耳理之根夫人心者亦何尝一日泯絶而非学则不能以自明而学之不絶如线者頼遗经存焉耳而经之义芜于训诂近世尤盛幼而诵习其説比读纯庵周先生论语解始知有易简之学然卒不得其要领者十余年今而从师亲友方稍有自得之实无所可疑无不可信屡欲卒请而师友不能不虑其决择之未明信向之未笃也他日或害道或媚世累斯文有不细者然存自研诸心决择已明信向已笃而至教之重何敢失坠亦何敢道听而涂説戴天履地有死无二心者谨献书以闻惟先生终惠之教之下情无任感激之至
　　与吴养浩论春秋书
　　比得报书喻以春秋之义良佩不鄙之盛心仆窃有疑焉若以为孔子修削未了之书则圣人决不为此以惑后世且孔子七十余嵗而没若乃顔子之夭其不卒于事容或有之曽子传道于夫子者也临终之际一箦未易犹不自安况夫子修春秋正王道以为百世法也不以功掩过不以恶没美呜呼圣人岂得已哉君不君臣不臣父不父子不子人昧于义恬不知怪故曰诗亡然后春秋作当诗之未亡也行之是者美之行之非者刺之盖王者之迹未熄人犹知义美刺得所故也吾尝以为夫子笔削之际必流涕叹息不知其防而吾子乃以为未了之书何也且愚闻之听其事之迹者常人之见也原其事之心者圣人之明也故圣人诛心而不诛迹常人指迹而不求其心书曰灾肆赦怙终贼刑又曰刑罚世轻世重与其杀不辜宁失不经皆原心之义也弑晋君者穿也而当之盾者何穿其从子弟也从子弟而弑君岂非盾之谋耶纵非其谋亦必有熟于其心甞于其志故敢安而为之也是则盾之弑也或曰君之不君国人皆愿弑之而何其独以盾也曰彼执国柄者也此盖盾避恶之计耳恶不可避圣人之听明也岂不曰弑非我手亡则免恶虽非其手实其心纵非其心讨贼其任也不讨贼是幸之也执国柄而幸之是则首恶者也弑郑公者宋而当之归生者何欲弑君而谋之我我杀之义也纵力不能杀奔告于君而杀之亦义也告于君则不成弑不告于君则成弑弑之权岂不在我也哉雍姫一妇人耳犹能权父与夫之重轻况国之卿大夫乎许世子弑其君亦岂成弑哉而圣人当之不恕盖有弑之道焉不尝药于途之人犹不可而况于君父乎是不严其君不爱其父而后甞之药也不严其君不爱其父而加之恶其谁曰不然宋督亢杀孔父而弑闵公君子以为督有无君之心而后动故书曰弑其君及其大夫此皆春秋之防防也故曰为人臣而不知春秋之义则必有首恶之名为人子而不知春秋之义则必有弑父之名春秋原心定罪生于其心害于其事所以明为人臣为人子之大义所以明为人臣为人子之大分垂教戒于无穷也为人臣而不忠为人子而不孝稍起于意虑之防则蒙世显戮矣此所谓天讨有罪者也后人读者但当据经而精其褒贬不当任智而过为之纷纷也且圣人之褒贬天下之达道古今之通义达其道通其义无所疑也无不识也苟圣人以私意而为之则亦何惧于当世何法于后来哉
　　上李明通先生书
　　士固有郁出于千载之下而其志行乃或慨然于千载之上之为者何哉岂非以其气类之所感续自然之理耶然而贤者则或之许而不肖者至相聚而讥非之而求其许之者于讥非之中百千不一得也存生二十有八年矣其行已其文辞虽不敢自负于先达要亦未后于纷纷纭纭者流举天下之富贵贫贱上而公卿大夫下而奔走寒饿以至顚委沟壑一无所于动而尧舜汤文周孔之道经之为天地华之为三辰流之为江河未尝不欣焉慕之贸贸焉而望之夫其志行如此而乡邦之老仅在三二百里间学博而闻多不之归而弗耻恶在其为志行也然而自炫以求乎人之知宜见絶于有道之士而思之再至则又以为未尽然夫奥隘之室户牖不启则日月之光弗屑终亦防焉而已矣存之固陋奥隘之室也先生日月也余光岂惜于存者哉谨献尝所着杂文十篇存之志行徃往而在辱一许而振之俾无惑于讥非者之口是所愿也非所敢望也
　　与友人书
　　古今天下有志于学问者孰不以孔孟为标的有志于事业者孰不以伊周为程度孔孟之学问固所以为伊周之事业者然孔门之学则拳拳在于求仁孟子愿学则亦不过求放心而已矣心苟不放斯仁也矣古之人有若伊尹者则毅然以尧舜其君尧舜其民为已任故其克享天心者在于有一徳也又有若周公者则亦思兼三王以施四事故天尝动威以彰其功此岂小才小智所能然哉要其防归大槩不失其本心之仁耳今者朝廷兴科举以取士此政吾党弹冠相庆之秋而为蛊之初六干父之蛊之义圣君贤相之心岂不以为吏道之渎而斁政思四海九州之广涵煦飬育之久宜必有眞儒学孔孟之学志伊周之志者而用之庶防见于躬行而有以振起斯民也为之儒者亦岂可不感君相之盛心而以伊周孔孟自矜式哉使伊周之业孔孟之学可行于古而不可行于今则自为申韩可也自为黄老可也义不当含糊假借其名以徒为进取之资耳若曰言其言而不必心其心则是心与言自为二矣亦岂慥慥乎君子言行相顾之义哉亦岂不孤朝廷所以抑刀笔吏而以髙科显仕相待之道哉易曰言行君子之枢机也言行所以动天地也不然则吏固有吏之而儒亦有儒之伪者矣若以孔门之学专在于言语之间则何以有予欲无言之説专在于文字之际则何以有行有余力则以学文之言当时孔子为见正学不明人心昏蔽无所归命异端塞途邪説蜂起而已又不得其位以行其志删诗定书系周易作春秋垂之万世皆所以明乎人心及其衰也而后始不复梦周公而孟子而亦欲正人心以承三圣取好辨之讥彼圣贤之用心亦岂不可悲矣夫呜呼使此心苟得其正则所谓书者此心之行事诗者此心之咏歌易者此心之变化春秋者此心之是非礼者此心之周旋中节至若孝友睦婣任恤皆此心之推也是故古之学者先其本而后其末既得其本则于其末也若目之有纲衣之有领振而齐之而已耳故大学之道由其明徳而后有新民之功中庸一书由其率性而后有致中和天地位万物育之效学问之实政将所以临民涖政者也读其书者书此事绩其文者文此事也初不相悖谓之一以贯之谓之举斯心而加诸彼但不过有先后次序耳今若不务其本而徒事其末吾恐非有志者平日所以自许自期之意亦恐非伊周孔孟及当今圣君贤相之所以望于后世天下者也况今吏民瘼何可胜言诈伪多端奸诡百出徇私而不徇公知利而不知义虽使伊周孔孟复生于斯世亦必精求方畧可也吾党之间若但疲精神于文艺之末纵使幸而获选弱者为羣逐队拱手署纸尾持禄保位而已强者为矫为亢为奋螳螂之臂以当车辙而不足以立事功其高为纳履为挂冠而已耳若然者将以求荣反以取辱将以行志反以丧志其故在于学非其所用用非其所学也可不惧哉其必曰当其未仕也姑从事乎言语文字以取之既得之也然后从事于实行殊不知言之非艰行之惟艰亦非古人幼学壮行之义矣且其未得之也则汲汲然患所以得之既得之斯慼慼然患所以失之者有矣苟患失之无所不至其得之道既不能粹然一出于正则其失之之心又安能恬然泰然而不以为患者哉呜呼其表直者其影直其源清者其流清此必然之理也又设使幸而得之犹云可也不幸而终身不得之岂不虚负光阴虚负平生精力矣哉是故有本有末者是为明体适用若有源之水而波澜混混若有根之木枝叶扶踈他日为有司所取为朝廷所宜用也设或命不足以得之亦不失为天爵之贵事理短长又岂不较然甚明矣哉虽然本末倒置先后舛逆此非一人之过而亦非一朝一夕之故也但卓然有志于古而不肯自甘于流俗者恐或未能以自安耳试请于清晨静夜而思之今日自立之志果有以合于当时伊周孔孟之志否乎今日自励之业果有以不悖于当时伊周孔孟之业否乎此心之灵有不可得而自欺者自心既不可欺则上而吾君下而吾民岂可欺哉先圣贤之既往后圣贤之方来又岂可欺哉只此不敢自欺之处即伊周事业孔孟学问之根源也然世亦有有其力量有其材美得之于姿禀之厚行之于轇轕之间恢恢乎有余力者矣但其所见所闻者少而不自知其言之过也古之人有言曰言之者无罪闻之者足以戒愚非敢自谓能从事于伊周孔孟者也闻之师友实深信之而不敢不为吾党有志者告耳
　　与吴顺翁【甲午季夏书】
　　再拜申记禀违莫不几廿年兹遇明善于临川之洙塘首询为况甚适盗贼虽纵横如此而故家乔木倡义捍御文物礼乐无恙如昔为之欣喜者累日区区老拙陷在巢窟防死者数四复以疾病饥馑殆无孑遗比来方得脱身就舎于仙郡大山之间虽旦夕得以安坐奠枕而空囊悬磬殊狼狈耳不肖平生谬作近方收拾又复一空先公行状幸赐抄示不宣
　　与程自观
　　春初匆匆别去以为伯仪乃祖抱疾仆且道病每念之殊不满也继闻开讲家山况候宜适用以欣惬时万来敬审不殊所闻益慰沃也区区自去秋病余畏寒暑如虎虽市邑半年间才两出耳何时簮盍以究欲言伏楮驰情不宣
　　复张仲举
　　久不承动静政驰仰中陈则虚归自京师伏领教翰敬审逺况安适用以自慰士君子负髙才遭盛时位在史馆秉天下后世褒贬之笔明道达义当如是也来教中谕及胡氏书即以及之渠囘言当如尊命在则虚行时附纳也区区衰老为学虽粗知乡方而力量薄弱不能成章无足为知己道者向尝以平生谬文求去取可否于左右猥蒙允许但素
　　复李孟圭
　　自曩年别后虽缺于书问而北来者亦未尝不询逺况之适比者重承手笔深佩记存且辱巾罗之惠顾何以得此于左右令弟共学今三载有室析爨犹仆仆百里兀兀穷年亦多见其有志而此则初无启迪之实甚以为愧也相望万里晤语无由千万自爱自勉以需光宠不宣
　　与陈则虚
　　日者大斋盛事区区畧不能効驱策甚以为愧乃蒙分供及此村坞感佩何言且审报斋甚严足见礼敬之实闻已开素每愿借榻一宵倾倒平昔兼此十年契阔嵗莫丛脞竟尔未能防殽薄酒少寓寸诚干冒清髙尚需晤首不宣
　　与薛卿
　　彭起南之便尝奉状想必彻比仲元答柬中又领雅意一则业已成文大概如穷人还债移东补西聚聚合合甚艰难也二则元献生于沙河恐所传欠稽考适足招物议尔兼吾辈妄作讥笑所归今谩冩去恐不可用看过覆瓿糊壁乃其宜也起南索老老堂铭就附左右转与之清宁斋亦有数语分而言之清宁却在天地合而言之清宁却在自己子苟不信有如溪水并发一笑不宣
　　自云车宿留淛东西名山水间顾此尘垢隔絶逺甚无由一奉起居比审已囘仙隐燕处清宁眺望琼林益可想而不可即矣世俗况候之语何足以闻区区衰老无似近复于居旁营数椽为终焉之计时有朋友过从以自遣舎此无足为左右道者新作必多还可示教一二以警昏惰至望至望清晤末由临楮拳拳不宣
　　答吴谓大
　　顿首再拜奉状谓大翰学尊契兄阁下郎君六人仆及识其三皆亹亹气趣不凡人之言曰有是父盖生是子孰谓仆与公未尝承顔接辞哉辱书称道过情惭恧无地春中贱迹偶道过洙塘骆匠能言幼郎变故不胜惊叹信笔一诗悲之政拟修书申慰因循未能墓铭下逮益重凄恻辄去数语第恐不足以不朽之也并惟父子天性所钟伤悼不已公亦六十翁矣礼有节文情有抑制况孙在膝下长而教之虽死犹不死也相去差逺无由面祷期又不能助执绋万告亮恕不宣
　　答吴亦兰
　　亦兰学士尊右甲申之春公有哭子之戚尝修书申慰并谢不敏迩后日汨尘下非惟不能走谒賔墀一笺承起居者亦复缺然如乡往何自任相过首询尊履已用慰浣又拜好墨何喜如之暮年多故诚不可堪君子大观当有以自遣也区区春前二日忽感胃之证床榻屋宇皆若旋转调治月余方得少安因过旧庐路滑僵仆遂于左手脱骨伤筋殆非偶然惟有甘之如饴耳郎君反壤有期文辞下诿古人云知子莫若父发一笑以慰其幽乃翁事也何以征芜秽之言于鄙贱之口强承严命第恐不足以为之轻重徒负盛意耳嗣状有涯不敢缕缕云山苍然百里而近老病日侵惟勤瞻企茵鼎几杖尚惟自爱不宣
　　答危霞边书
　　某江东之鄙人不齿于乡党盖初无所长执事过听轻信泛爱逺赐教墨称许过情非所敢当徒泚其颡处晦之扁出于名缙绅记其本末亦必合请之当世尊显而诿之肖人无乃计之左也两年之间不敢下笔而吴生督促不已自揆既不能力辞于其始因循至此时更无以塞白借手是大得罪也不免缀葺其浅陋芜秽之辞少谢盛意过目之余覆瓿可也良晤未涯临楮惓惓不宣
　　复陈永仲
　　惟是前秋祠下之行不及再谒宾墀者实以昏黒而主从扣门殊可愧也有孤好客之盛心迨今惭悚外甥徃来时询履用胜裕合堂均庆用以自慰久旱得雨想同此喜也区区春半僵仆伤手今六阅月而酸痛软弱如初殆亦血气衰惫使然外此无足为知己道者中昨特蒙赐翰仰见古道縁之所在虽造物者不能以违异必待得其肯綮而后游刃焉此世俗固必之见也达人君子宜不其然且交游之谊亦岂后亲戚之学纵不偶于此时又安知其不偶于他日也一向不及修复者盖欲俟其天之自定耳稽迟之罪万告尊恕二令弟不及枚致起居总干尊照不宣
　　慰李克贤
　　比者不意令兄都巡宰公竟以防疾遂尔长徃可胜痛切畴昔辱爱于先公见其头角崭然将谓足有负荷中间抱疾之时亦尝少効驱防日冀其安何乃遽至于此属纩之际非不知闻老病日生兼以春初僵仆伤手今四更医用药且六阅月矣而酸楚软弱如故兹闻埋玉有期礼合执绋坐此奔走不前堇首不敏尚惟高明特赐寛恕又闻卜宅在令祖母太夫人佳城之侧与先公相公先堂夫人所藏皆不相逺松楸相望必可以安妥先人力疾布此不胜哀痛令侄呱呱教育而长大之此又克贤之责也仰恃平素不觉僣越总干宗照不宣
　　慰李仲庸
　　不意庆门祸故丈丈翰学偶以防恙遂弃孝养顾此末交虽尝与于扶持之后而识见卑不能有瘳惭悼两深何时而已窃惟贤昆仲纯孝由衷罹此大故痛毒奈何又惟丈丈克保先世之业无所隳缺男室女家皆已及时诸孙诜诜夫复何憾今闻窀穸有期礼当少効驱防并助执绋属以去秋一病之余筋力索然奔走不前甚负平昔谨此以首不敏伏惟孝慈为白儿筵特赐恕察下情不胜凄断不宣
　　与蔡庭美
　　禀违盖十余年矣云泥之势异絶不相知闻或谓从人更在渡海或谓已归宣城者皆不得其的徒重绻绻尔危太朴忽示手墨敬审宪幕善还家山暂驻侍奉防福不胜欣喜区区老病日从事农圃无足为知己道榄香之惠何以克当佳客胜友时出而共之所以广故人之贶也末由一簮盍千万自爱以迓续光宠不宣
　　复何君夀
　　不惟不晤语不交书亦期月矣相去无百里而疎阔若是良可叹也允升来辱手毕敬审履况之详用以慰浣家塾不离方防甚喜甚喜吾党间既不得时时相观而善宜各勉励不宣
　　与站提领
　　一向不及修谒霜寒每审宦况清佳用以自慰日外过蒙嘉鱼之惠礼出倒置何以克当嵗事云莫无以表芹薄物专人驰献幸赐笑纳开正专容走庆以谢不宣
　　复姜尚敏
　　稍久不相闻伯襄来得手翰审从师为学不替有加何喜如之惠示佳赋读之再四不释手如此优赡之才充而广之何所不达僣越一二语见抄本后末间千万自勉以卒贤业不宣
　　与柴婿用宾
　　近人囘尝草草修复其言想蒙采取年来百事艰难吾曹窃不可有毫髪妄念凡百循常为是秋气日清侍奉之余斆学相长有足乐者早稻收成晚稻皆实杂种亦往徃有之有司无横政家下无疾病更欲何求娱亲读书教子而已矣罗老来言贵体皆全无事将息胜常是皆可喜者早晚拨置相过一畨亦好未必若是多事絶不可动脚也侍旁多多致意不宣
　　通宗师书
　　某不奉书虽久而南北行者无虚月故每于诸人晤言之际稔承尊候之康且裕亲戚赵文度去秋归自京师新春相过能言之童顔鹤髪精神照人平生于画图中所见殆不是过用以深自慰也比者不意髙弟毛舒薛三真人相继仙游长才盛徳皆冠裳中千一之选孰不为之叹惜大宗师髙识逺度彻诸幻妄固未必深芥蔕者然失此疏附于朝夕况传芳继武宁不防然于中乎瞻望万里无由躬致慰诚谨此以首不敏伏惟道慈特赐恕鉴
　　复王用亨
　　去冬山胡之归伏领逺帖且承青锦之惠顾何以得此于左右元与山胡约去时当附书申谢及其行觉甚速不及知闻以故堕在皋缓赖久要不督过也乡问自春及夏风雨无虚日江涨地湿深为堂上忧幸此际已晴而夀康如昨皆万里孝诚所致且推恩将下此又出于平日积善之余也乡党之末其何喜之如此者不审履用何似每用怀系伯衡官况想佳去时尝以舎侄目疾累其同舟愓愓不安而瓉玉行时附一书相累却是与之丁宁无所觊望而后敢发吾辈中多能责人不是不免深相恼为可愧耳闻吾幼理近来进徳勤业可喜之甚可谓能自拔自勉者矣想亦时时到上宫语次幸致下意晤语未涯临书惘惘余惟保图不宣
　　通宗师吴闲闲
　　秋清伊迩河汉逺不可亲徒重瞻望前昨一书附崇文不知曾上彻览否也比者法候何似瀛州风日所不到吐纳之余佳句必时有也恨不得即传诵以洗此尘垢也区区之学虽粗知端绪而惰弱以老不成章无足为大宗师道兹因亲戚汤仲贻之便谨承动静谬文数首抄呈求教虽辞防肤浅不足以尘书几亦聊见其志之所在耳仲贻为东涧诸从孙文献之余颇能自立良为可尚令以谒铨走京师岂可不拜达尊于床下非有毫髪出分之望辱与其进特以先世乡党之故而于缙绅晤语之次赐一品题之重则感戴万万矣大宗师桃李寒素徧天下亮不靳也故敢介之以前干冒清崇恐悚之至不备
　　复太朴危检讨
　　去秋承润陂所惠书从审驿道光华宦况宜裕随即修复付士则昆仲寻便呈谢却不知彻省览否也不审何时囘及都下在局想能承事长官编述有绪褒贬有道士君子负卓荦之才遭盛明之世既登仕版其崇卑则有命其効用则有方随分观察亦不可虚度区区相别以来衰老日骎顾为学虽粗知端绪而汨没应酬之中无刚决之力无纯一之功为可愧耳舎侄玉振侍其舅氏来京师首卑伏谒行幕以听警教不识能时来亲炙否乎不肖数篇谬文甚欲求去取于仲举盖平生深相知者而未尝留藁近方收拾得六七理合缮冩以呈老来昏倦未能或旧有在左右抄録册子上者且据见在求教可否批示其目在后有子弟中能书者续当抄去别后文字也



　　俟庵集卷二十八
　　钦定四库全书
　　俟庵集卷二十九　　　　　元　李存　撰书简类
　　复通宗师吴闲闲
　　春夏凡两拜书想皆上彻秋已及半尊候若何山川万里实深驰仰兹恃平昔輙有禀悃大宗师身在京国近日月之光者逾五十年朝廷之尊崇锡赉教门之荣盛父母兄弟子侄之光显缙绅士夫文辞之褒美髙碑大碣照耀山谷长篇短歌布满海内者无不有矣矧大宗师量逾江海从谏如流敬君爱亲提拔林谷寒防之士不遗余力视货贿如土芥天下所共闻也独于耆耄未闻请鉴湖返故栖者何哉岂不曰教门之重难以轻畀古今天下之士因其时随其人而已耳若欲尽如已志人人岂皆百嵗哉苟有百嵗所遭之境逆顺必不齐也亦何必以有限之身心而为无穷之忧虑哉知足不辱老子之言古之君子有举讐者而后世实称美之盖但欲得其人耳或恩或怨于我何有大学曰之其所好恶而辟焉言不得其心之正也大宗师举错进退当上师古圣贤下为天下后世衣褐之则岂必较区区得失胜负于一室之内一时之顷哉嵗晚末路最要力量平生心事于此乎见他日修本朝国史方外之传丘马以后便及开府大宗师本教事业谠言正论典刑翰墨必合牵聫得书岂不荣哉苟或毫髪指议则为自负平生甚矣古人似不必多道私意牢固者徃徃以不达时宜为解窃以今丞相托克托公言之得尧舜之君如彼其专秉天下之事如彼其重其年齿如彼其盛而一旦毅然谢退万世当以贤宰相称之彼生于朔北者而犹若是吾人以诗书为事又且游方之外胡为独不然哉区区下邑之贱士顾不足齿于乡里其于四方何所知闻其于尊显何敢轻议独以辱误知者四十余年不有一言片语以助聪明之万一则于平昔安所取哉曽子易箦之善盖得于执烛之童子以大宗师纯诚之徳去曽子固不逺此虽卑陋亦岂敢尽后于童子哉书曰有言逆于汝心必求诸道惟大宗师益充江海之量以义制事一辞而退使风之髙比于云汉风之重过于山岳则天下冠褐幸甚幸甚干冒清崇恐悚之至匆匆不备
　　慰春谷老人
　　相别甚久可胜驰仰昨审上方变故回禄及之每欲躬造以尽慰诚顾此尘垢汨没日复一日遂尔因循甚是惭悚中间立志逺传道雅命来索疏语率然缀缉不识能合意雅可以拈出四方有少资助否万形有亦定数也只宜以幻妄自照未免剏建从新劳心劳力者不一而足耳辄此以代面陈伏惟髙明特赐恕察清众不及一一总干慈照不宣
　　慰逢自牧
　　比者不意次郎君髙士偶以防疾奄然仙化一节收获无人徃来一溪之隔遂若千里日因家弟自方山囘方有知闻不胜悲怆前昨便道偶及门墙盖长郎君防有设帨之喜不及举哀因循失礼何能自文窃惟次郎君血气消耗自去春夏实甚忧之尝痛勉其且抛书息念加意调摄以图完复奈言轻不足取信遽此变故实可伤悼敬惟贤夫妇养育至情其何以堪修短盖有定数千万寛抑以理自遣勿过戚戚不及面致区区谨此以首万一伏惟眷慈特赐寛恕不宣
　　慰余仲元
　　日辱手帖修复甚草草亮不督过季衍俊茂而止于是甚可惜耳其才足用而徳亦甚良左右又失一疏附奈何奈何下痢而谈语以手自循衣领忽不语皆非佳证殆亦命遣也区区衰老弗克相与扶持又不能面致慰言今闻出殡又不能助执绋皆可愧者幸照恕其不逮诸需晤首不宣
　　与蔡敬所及钟伯仪
　　春初相别后一向无从知动履每以为念时万来首询令祖夀康不胜其喜且审二潭弟尊幼皆万福益足慰浣二君子既有室家尽心干蛊是即学也以其余力亲师求友庶不偏废耳获毕新凉能一相过否乎因便布此惟自勉不宣
　　复呉尊光
　　渇教甚矣中昨承菊节相过之约不胜其喜花外小车日跂望之何以杳然方此疑慕忽承手毕敬审初寒履用胜裕用以自慰吾曹随时守分箪瓢陋巷自有其例吾兄优为之区区之见自觉益亲切但汨没于应酬耳甚不逮聚辨阔疎如许深自恐缺记文愚见所到具别楮谬语徒汗玉楮拜领厚饷皇汗而已纸尾所喻谨在下怀不可以为定拟有机即合可也匆匆修复不宣尚敏来复辱教翰敬审春气向和履用曼福慰浣以之清浔无音耗但闻李载翁之子在广西有家书云本官以帅府委出各郡催粮审如是则官况已安适矣区区新年感头之证畏出且饮日前略过碣石即归矣车从旦晚过洪都千万赐顾以请警防不宣
　　慰艾孟质
　　不意庆门变故丈丈学士偶以防疾遽弃娱养敬惟慈孝由衷哀痛奈何去冬曽过仙里荷丈丈欵留论及调摄亦尝僣越供方何拟至此实深伤悼不能已矣义合匍匐徃吊偶于近日过旧居路滑有失遂于左手脱骨伤筋老来气血衰惫未能卒愈坐此失礼惭负幽明万罪万罪伏惟孝慈特赐恕亮贤昆仲不及一一奉状总干台照不宣
　　慰君徳
　　不意尊师卿眞人偶疾偏末遂以不起闻讣不胜凄楚追念客夏初感之际与在药饵调防之末日望其可何拟至此敬惟卿真人髙风雅度闻于中朝缙绅之间长歌大篇脍炙于海内士大夫之口酒鑪茶灶来四方之宾客者皆非一日矣使耆而艾更从容乎人间世数十年良不为多窃想授受之义何以克堪所幸造诣髙明洞烛幻妄无所芥蔕其托交非薄老病不能匍匐有负幽防且审冠劒将藏谨此以首不敏尚赖告白几筵特赐寛恕旷谷眞人幻庵南阳袭常诸位眞人不及一一专书申慰总干道照不宣
　　与教谕王彦良
　　新年未能致道长之庆者盖以前月初四忽得头目旋运之证每劳常作倒仆之势借尊庇服药皆向安昨日荷士则昆仲相过不免快意中过饮数杯似有再作之意大槩疑是痰饮使然由是失礼于左右已深惭悚兹承公牒【阙】该为上丁释奠在即义合随班观礼坐此不能前也仰负盛意恐仄无地谨复将命悉需良晤首谢不宣
　　与刘彦基
　　未能躬造山栖以谢枉顾之辱窃闻行李将赴秦淮又不能走饯惭悚之至皆以新年忽感疾故也幸照恕清江纸四百畨聊奉翰墨之余沿途千万自爱领袖名山惟大公至正以光学幸甚不宣
　　复姜士明
　　久缺晤语每用驰情比者郎君相顾敬审履用万福复承手墨春风向和君子顺时燕室实深慰浣甚欲一造楚塘新迁前月忽得痰之证应酬稍多饮食失节则即有举发之意兼积雨东风途潦皆所畏者坐是未能动脚耳郎君趍向甚佳顾此贫贱之夫且老退未能有所长助也末间徒用拳拳不宣
　　又复危太朴书
　　夏中承三月二十七日书秋末又承惠书喜审用力实地且得贤主人道同志合相观而善此其时矣传文甚感介念刘仲严未曾至此区区材小志卑气弱习薄年已无闻自视其中无足齿于人者比蒙不鄙逺赐临顾已深敬嘿荐厪惠帖犹见髙谊君子之道考诸三王而不谬建诸天地而不悖质诸鬼神而无疑百世以俟圣人而不惑古人如此的当立言岂可不以此自察吾志吾习果为不谬不悖无疑不惑否乎非精诚不能辨非强力不能行何时簮盍以究欲言孝女传在来春纳去但化金一节更宜考及葛祐为何处人二女之名谓何得赐详示尤佳君静仲俨未识面不奉书防间烦致下意余惟以古道自任日进髙明不宣
　　答呉君锡
　　某生髪未燥时已闻有缙绅之家在比郡佳山水之防而诗书礼乐之习少长揖让之风盖自昔矣既而又闻从大父在故宋末与先世有塲屋之好夫如是谊固在通家之好甚愿一望门墙而汨没尘土齿豁髪白卒莫之遂去嵗夏中忽一客颀而清扬过庐者揖而问之乃郎君之季一见若旧与处从审养髙幽胜尊候万福其何嘉如之惜此鄙浅无以相启徒负其犯暑逺来之勤政深愧悚而云翰飞坠词气谦降钱塘之名笔吴兴之妙墨襍然而偕自惟穷乡下邑之踪孤陋寡闻之辈其与识不及于门着其姓名不齿于州里独何以拜贶于先生长者如此其盛哉偶以俗冗不及随时修复惶恐之深谅髙明必不督过简文字説荒拙可愧过目之余覆瓿可也
　　与吴简文【至正甲午闰三月避冦临川大山作】
　　曩嵗尝造门墙辱礼遇甚盛其后先大夫捐馆相去差逺无由知闻失礼殊甚徒愧感不已别后盗贼昌炽将谓前代诗礼修积深厚故家乔木必皆无恙朅来临川大山之间首与名族明善防询知绕池华构一旦灰烬不胜慨叹区区乡里遂为冦薮顽忍且三年不去者一以平昔与人无恩怨或者可以相忘二以老病连年诚恐死于道路只得风飱雨宿草根木皮甘之如饴矣不图近者暴横愈甚里之死亡十盖八九故为此来甚非得已而赤手空囊艰籴择楮遂致大窘虽欲返吾屠羊不可得已仰恃平昔辄私布之草草干照亮不宣
　　与张玉文【至正甲午寓临川大山书】
　　曩嵗尝解后于桂氏之馆承顔接辞如春之温别后跧伏无聊之踪自然与用世之隽济时之英动为参商继见之难势则然耳盗贼猖纵胡于此时迟莫遭之殆自笑其残喘何为也窃闻首倡髙义得卒伍心乡闾安堵复散其所积以赡困乏虽古之能军不是过也动劳昭著爵赏颁赉公私之论其谁曰不宜久欲一修贺牍困顿于忧危之中隔絶于徃来之便坐是失礼惭愧何言区区顽忍栖迟敝庐且三年矣近则暴横益甚凛乎不安只得挈累暂寄临川大山之间赤手空囊艰籴择楮遂以大窘敬惟阁下不唯一乡之所倚赖斯文之重实有望焉兵为危事夫子所愼临之以威系之以恩戒励不怠训练不弛毋恃敌之不我攻当恃其不可攻也瞻望壁垒不能飞越无任拳拳不宣
　　与危太朴
　　肃拜具记太朴编修尊契兄去年凡两奉书其一托王用亨转附天师庵中其二王伯衡便想皆无浮沈吾曹虽在穷山絶谷间深知仕宦之难也苟要慕古如平日所闻未免取迕致祸苟但随人徇俗则失已负所学故必有时中之道耳所以书未免忉怛渎听也新春氷泮官况必佳区区伤手至今未能复常殆废不用矣舎此无足为知己道者祝浔州一向杳然无音所传不一老拙有诗数首就此抄呈近作数篇同到鉴其可否兹因张孟循便谨布此末间千万自爱自勉不宣
　　答危太朴
　　王伯衡归得所惠书敬审荣授天恩分教成均不胜賛嘉隆古以来成人有徳莫此为重在我者可不尽心与之为婴儿徒借径出身固非士君子之所为施之夏楚动用声色以取乖戾亦恐非宜但当竭尽此诚勤勤恳恳告之以忠孝使自敬其身毋自暴自弃纵彼不信不听而吾之此诚不改不移人心皆灵夫岂无万一感悟其间徒汲汲于口耳之末何益于朝廷哉劝勉得防个人才亦不虚受一命区区是深山穷谷无用日就衰槁之人而每于当世亦或有不能忘情者故谩进此説不审左右以为然否尊兄今既登仕版又难同布衣之时一日肩头上重一日又要和光同尘人要不失已不负平日所学岂不是难千万凡百朴实莫改草莱寒酸粗衣粝饭莫妄攀附莫强追陪徒自取烦恼增逋负纵得一美除养廉俸禄亦有限其问致曲有多少忧危处非做家私还债负之具也此是古今儒者断断不易之义尊兄髙明何待愚言然离索既久不敢不告也乂闻续弦已定想只求清白韦布之家庶妇子不骄奢相安千万毫髪不可越分恃爱已非一日故敢如此直言想不责怒谬文数首録去求教后便幸批示可否末问千万自爱不宣
　　通张仲举
　　舎侄归自京师备道动履之适且万里一身复感疫痢仰拜扶持之徳临归人辱赠言之教同一感戴王伯衡归共审史事毕功圣恩陞擢近居玉堂风日不到之地例用賛庆顾此衰朽株守山谷相望万里无由面致颂言徒有倾企而已向承赐翰中及士则书事即以来缄示之渠云俟则虚行时当拜纳也但近者其尊人窀穸之后即赴徽学不及相别未知能践前言否也赖士恭早晚必来彼亦闻渠前説必不食也向来欲渠眼为去取区区平日数篇谬文以无写手不能尽録太朴处有数篇今再附去续藁相会千万商榷或有可以存示后人者留数篇不然尽以覆瓿可也末间千万为斯文自重自勉不宣
　　乂与张仲举
　　某顿首再拜仲举编修尊兄阁下久不奉书良深瞻仰中间窃闻使骑暂出钱塘刋书度必有期程不久即还朝也山居深僻不逢良便无由承动静耳春深气和官况必佳裕玉堂风日所不到士君子抱经济之心黼黻太平学与禄位宜俱进矣区区年迈而徳不修徒朽林下无足为久要平生道者兹因张率孟循之便辄布此奉起居孟循以草莱之迹妄游京国进退之节学问之际皆赖岂弟有以教诱而奬借之末问万告为时自重不宣
　　通虞学士
　　比胡士则便尝草草拜状且以鄙文上尘书儿僭易方此自咎其归也乃蒙高制过许之辞非所敢当警防之意实深感服士恭来又辱齿及礼合躬望履舄少申万一之谢属以春中僵仆伤手骨脱筋纵今八阅月四更医而酸楚软弱如故饮食衣服动必资人甚无憀也坐是奔走不前惭悚之至兹因清溪道士程希浩自观华盖之便谨承兴居且首不敏伏惟尊慈特赐恕察区区之年逾六望七比筑一居于竹庄之上去家一里而近扁之曰俟庵盖取居易俟命之意也赋许三章别楮抄呈其味况盖如此耳自观谨愿人也尝延致敝斋以启幼顽趍向甚不卑下敢乞予进少教诱之参奉末由万万鼎茵自厚以夀斯文不备
　　与闵仲鲁
　　肃拜具记仲鲁择善尊畏友兄久不奉书良深驰仰嵗里得元易数字云尊兄有书荷蒙齿及何以克当每有秦淮来者多言尊兄买田筑室纳妇生意蔼如也何縁元易书中有又有不足之叹吾曹年事若此凡百皆前定安之而已耳区区虽有三子薄少祖业析而为三各私其私老来应酬衮衮以过日甚无谓也去春僵仆伤手今已一年犹酸软不用余无足为知已道耳最是西昂大非前日弥逺来逺蕃逺内人及长媳皆相继变故蕃逺又困于烟瘴久无消息殊可念也不肖有梦之怀之二诗因録去过目想同此情耳记得去年曾奉拙字尊兄郡庠既无职责而又有子弟可以应门具一舟遡流来顾省生死一畨亦一好事不审雅意然否末间千万自爱不宣
　　与弋阳监县
　　廿四再专人并奉书到董店攀屈则车骑已东上矣不胜驰乡之情窃想锦还侍奉防福合堂均庆乃蒙不鄙赐以台翰并致佳殽祗受惭悚不可言也十月之别千里而归以贱疾之故畧不能献一茶其为缺礼未有如此之甚者相度虽不加谴如此自愧何辄有薄物聊首不敏时寒晤对未涯万万茵鼎自厚以迓续光宠不宣
　　又与危太朴
　　比作一书申贺托王用亨寻便附上不知曽彻省览否弦歌乃在辟廱环而观聼者皆当世之英四海之秀有开发之机有相观之善有起予之乐不负所学此其兆矣但信于古道者必不合于时宜近于时宜者必或逺于古道酌而中之不其难乎前者之言出于分外不审能如雅意否也任他千鬼百怪我这里只是一个至诚知之为知之不知为不知能为能不能为不能莫相陵驾莫相欺诈亦自心逸日休古今天下唯至诚感人深咸卦六爻皆无大吉以此见感人之难才有一毫私意便不足以感人矣惟有一个至诚上事天子下接臧获临患难死生之际皆当如此也胄学乐教是三代盛事然颇闻亦甚难处既居其位不可不精思熟虑庶防求所以少称其职者此士君子之用心难与他人言也区区老退交游中用世日显进不免挂怀不觉如此覼缕耳幸恕其僣平生数篇谬文近方收拾其可以不甚鄙倍者留示子孙辈况吾太朴所见或有少称盛意稍合舆论者幸示其目庶凭以去取仲举相会之际幸致此意又况仲举在吾邑时多有倡和今皆无藁或有所收者并幸抄示晤对未涯千万以道自重不宣
　　与薛卿
　　比尝修谒无所効劳猥蒙延遇临别筐篚之将旅琐之需顾何以得此于左右惭悚而已仲元归又领手帖敬审尊恙虽未复常亦无加进为之喜跃况云烟满幅龙蛇变化复示教高吟益用賛惬达人知命顺天能自排适彼二防者将焉所骋区区虽鄙庸于此所见颇为不谬复有八字为公献幸赐听纳顺气壮脾驱风养血千万不必求速已也气顺则疾自不生脾壮则饮食自美二便宣行以时精神自畅驱风则客邪以渐而散养血则不致偏枮此八字者虽使古人复生亦不以为非仆自信得及故敢为左右言也续闻用朱元善针此公之针得传当有小快舒真人圹记亦发在崇文方丈虽挂一漏万自当有大书特书者耳地逺不及时致安问万告恕察不宣
　　与王用亨
　　乆不承动静驰系以之尊公贵恙虽未全复近可以扶掖出坐堂上及明楼下此独可为万里贺他无足云云者比不意啸碧真人来复法师相继化去道义之门虽无死生之累然爱敬之情不能不为之伤悼也礼合修书申慰大宗师真人亦以夏秋多疾精神索然从事药裹以终日殊后时也仲举编修必时得晤言家侄去时尝奉片柬今不复作无谓之字千万致此意也伯行以何日到都舎侄以目眚附舟尾甚是愧悔不审日一行曾有牵聮相累者否伯衡以何日赴上此万里之初步少饮酒当如徃圣入太庙每事问则悔吝寡矣僣越幸恕儒书尊其所闻行其所知则庶不孤矣更不专状升沈势异簮盍未涯伏楮惓惓不宣
　　与玉振侄
　　相别容易秋亦半矣不审所患目疾若何舟中一众曾有相累者否老叔甚不自安也中间颇闻暂留弋阳舟不相待得非诸公以是故不相安乐耶此亦人情之常老叔甚不自安也在何处及侍令舅以何日到都在何处安下所干有无绪皆愿闻之家舎乡里别无他事但早稻遇旱禆补过不及约半收耳晚稻得雨却好可以无饥鹳田长幼皆如常张坊竹庄亦然到杭曾见危先生否张编修先生时亲否老叔今夏甚多病右耳目防于聋眇亦气血时节当如此也闻河桥邵南二叔此际必在都下千万为致意二舅更不专状可道上覆不宣
　　与吴宗师
　　比承寄示佳章典雅精致捧诵敬叹甚欲奉和终不敢以土鼓瓦缶之音妄续闗雎之乱也亮不督过高弟啸碧眞人乘驿而化适在名山虽出世之学来往翛然而授受之绪先后之勤宁不为之一伤怀乎瞻望万里防奉末由哀慰此心仰祈照察不备
　　与逢复亨
　　不知音问者今又一月余矣仆曹两归自市皆言及见贤父子想只为听对事耳不审此际辨明若何亦曾有折衷之言者否田土户婚非和不了与其费而争不若费而买此乡党之同论也秋燥如此荞麦亦不可拟然满城风雨盖亦近矣薄酒侑缄为合堂尊幼福履之问幸一笑置之侍次多多上覆不宣
　　与饶亦云
　　前秋便道伏谒尊俎以欵之筐篚以将之岂惟慰浣其积年之倾渇而已也别来容易再期愧感之悰未始少置中间窃闻颇有横逆相望百里实深驰系君子所履其旋元吉何喜如之春气日和动静宜裕有不暇言区区老来竒蹇一孙五嵗而夭其况盖如此也它无足为长者道次儿某不自量其驽钝妄意举业且子白与其进广东南之美盛徳君子事也顾感刻当何如瞻奉末由万告眠食自厚不宣
　　与杨闻翁
　　曩承尊顾未遑修谢客冬又拜教翰惭悚不可言开春本谋纳谒偶感头目运之证逺借尊芘虽已向安或应酬稍多或饮酒稍过时或防见其端兼以积雨东风途潦皆所畏者坐此食言停云泛雪之义胥失之矣惟执事亮之执事以髙才愽学者而成书而谦损过情乃复下教璆琳琅玕罗列几案顾不自揣量辄以肤浅之学俄顷之际窥观妄度多见其不知量也执事略不加责开晓告喻层见叠出心则甚盛虽古之君子何以加诸鋭谋一谢少尽区区而行止非人所能乃如此者苟执事不以其愚而卒教之幸惠示其副使得潜心防绎倘有一得别当布禀否则敬俟锦还之日振此衰惫以请绪余庶为尽忠于左右也戒途尚在何日不能攀饯伏楮无任拳拳不宣
　　贺陈则虚建蘸
　　兹审大开蘸事济幽途不惟宫门之盛观穷乡下邑之鲜见者顾此深山野人筋力视听衰惫久矣不能少効驱防之万一惭悚何言草木之实随其所有而献之伏惟髙明特赐笑留不宣
　　谢县尉
　　比承枉驾田舎村坞中略不能为车骑少淹惭悚不可言既望专去修谢□亡益重不敏雪寒履用佳否怀仰以之顾此嵗宴四壁之家无以将意瘦鸡薄酒聊表此诚伏惟台慈特赐麾置余容开春晤庆以既不宣
　　答李耐轩
　　比者修庆门墙重蒙与洁继承令婿相过客斋不能欵奉良用惭恧日昨暂还田舎首披教墨且有腆贶为次令孙春初诊视之谢一时恐悚无地疾病相扶持古之道也况宗党乎使其有效犹不当有所取受况其浅率窥度不中天渊之殊如氷炭之异乎此乃讲报是愧我也业已祗领有难卷锦徒负芒刺于无穷耳儿辈修复不谨辄此少见区区尚容晤尽不宣
　　答杨显民
　　比承仙邑万兄偕清溪观张道士相过递示手帖以去亟不及随时裁谢政此愧悚复沐珍翰敬审佳裕良慰驰系近者直清相会之际备询进学绵宻不胜賛叹思欲一见而不可得也复赋逺游益用欣忭士君子之出处非一已而已也伯友饯语甚佳俾仆序之虽芜秽之辞所不敢靳而粃糠在前良可羞矣嵗晚乍逺千万凡百自爱自勉以即逺大不备
　　慰何君夀
　　某再拜北堂孺人偶以防疾奄终上夀顾相去差逺往来柬牍阔疏已久无由知闻允升来出手毕乃审庆门有此变故为之悲悼不能自己窃想纯孝由衷痛苦奈何义合瓣香之敬属以新春以来衰老多疾齿牙之风未已而足疮之湿溃继之食饮不能随众履韈亦所未堪由是奔走不前谨此以首不敏伏惟孝慈特赐恕察余惟节抑强加饘粥以终大事以全显扬不宣
　　慰汪伯羽
　　虽别久不敢以彛语为孝思渎首祈情亮不意庆门祸故先丈翰学偶以防疾遂弃荣养相去差逺闻讣后时不胜惊悼窃惟先丈以盛年倾逝怆感固深然贤昆仲壮游于万里之外能致身于功名之途此亦可以含笑于九原者矣贤昆仲禄未及养摧痛终天不言可知谊合躬致瓣香之敬实以衰老之余加以频年忧患小小疾疢无日无之由是奔走不前谨此以首不敏伏惟孝慈特赐恕察令弟教谕逺在辽水还有音问到彼即一归否更不别状余惟节哀顺变强加饘粥以终大事以全显扬不宣
　　慰李耐轩
　　日者不意令孙叔扬学録防疾长往永弃重闱虽尝获与扶持之末顾此肤浅无术以起之有负平日爱与之盛惭悚何言每惟令孙徳性有温良之风趍向无市井之习青年筮仕方有其绪而遽至于此不但合堂尊幼为之懊恨凡在乡党亲契之末莫不为深叹息也日昨曾去致瓣香之敬以时暑不敢起居曾烦致意退而思之失礼殊甚耐轩髙年如此亦宜自开解也叔扬虽死幸有三曾孙焉此其一也未病时闻其欲赴延平倘出在二三百里之外或已及其地而遽至此大故则一家之心何时而满足此又不幸中之大幸者矣谨布此首不敏万告尊慈特赐寛恕不宣
　　慰张主簿
　　托在一防而禀违动在半载之上中间袭庆逺归非不知闻盖以春中因跌伤手骨脱筋纵酸痛软弱意绪无憀皆谓老来血气非百二十日不能安也今更医者四人已六阅月矣未见平复由是于所以事贤大夫之礼者皆废也比者不意太夫人奄终上夀闻讣极为悲伤阁下劳于官府之事舟楫数千里半年而后复位刑狱之审又有相恼此情可以想见日外猥荷记忆名酒屑面惠及林下感佩盛徳惭悚无地谨具线香一炷防心粗菜为太夫人灵几之献不敏失礼无以自文万告台慈特赐寛宥闻留袭庆时贵症又复举发一次不审轻重与向时若何万告节哀顺变强进饘粥以终大事以全显扬下情无任拳拳不宣
　　慰胡士则
　　比者不意先丈朝奉偶以微疾奄终上夀兹闻宅兆告吉行即幽扃伏惟贤昆仲纯孝由衷父子之亲聿隔泉壌痛毒何以自堪顾先世以来忝在末交情隆义笃礼合与奔走相执绋窥山林之胜信体魄之安而属者偶过旧居路滑僵仆遂于左手脱骨伤筋阴雨未解旦夕酸楚殊无憀赖医者谓血气衰惫难以速愈坐此不能前进上负幽防何以自文二豚犬又皆假馆糊口谨遣幼顽多多代捧瓣香尚赖告白几筵特赐寛恕余惟节抑凡附于棺及所以固其茔域有足以宜其后人者必诚必信显扬之道如川方增谨拳拳不宣
　　慰汪仲罕
　　不意庆门祸故先大夫遽捐馆舎地逺初不知闻春首偶邂逅次郎君于士则昆仲处为之惊怆不能已也伏惟纯孝由衷哀恸摧毁何以自堪不审比者体力若何敬惟先大夫夙学逢时锡命者七文章夀考兰玉森茁于人间世亦何憾者而解组三衢及于娱奉父子至情尽善尽美矣不审襄举尚在何时曩所营者隂阳家无所拘忌否托在末交义逾骨肉千里匍匐顾此当然交春之前偶感胃调治稍安复因僵仆遂于左手脱骨伤筋青肿软痛饮食衣服皆资于人是以奔走不前仰负幽防死罪死罪哀诗三章榄香三上首此不敏敢烦告白几筵特赐寛恕余惟节抑加餐以终大事以全显扬令侄季佩贤宰更不别状总干台照不宣
　　慰杨显民
　　顿首再拜显民翰学尊畏友兄侍史别固久不相问者亦久去年李梅张兄来蒙惠书且拜令叔野碧季兄赐翰其时以此兄再造相乡之説是以不及裁谢惭悚之深比审判政孺人弃世不识以何疾遽至大故年夀若何地逺不能匍匐奉瓣香为之怆恻不已窃想执事中年失助犹中流之舟而去楫顾此伤弓之鸟不免为执事动怀衿佩满门賔客时至中馈无人宜若日不暇给矣为之奈何然执事亦必自有以处此也阴阳家不可深泥殡亦不必久择其稍暖爽之地则即可毕事髙见以为何如浔州之传音竟不虚痛心短气此非一方一曲朋友游从之私也执事之怀亦不异此区区有梦之怀之哭之之诗谨此抄呈比及归榇执事能一来否能来千万相约于何地相会意欲承教或得不外下顾则所甚愿望也兹因子防便谨附此首不敏万告亮察不宣

　　俟庵集卷二十九
　　钦定四库全书
　　俟庵集卷三十　　　　　　元　李存　撰书简类
　　与邓子防
　　挂劒桂林非不知之顾此以尘垢度日加以衰老多疾朋友相观徃徃阔然新凉想臯此燕裕今年从人曾过进贤否官陂水北曾有音耗否颇愿有所闻也李如心谓将谒门墙因得寓此如心坦然可交君子人也虽暂以青囊防无毫髪市井江湖之气其所指顾在相里者可以知其浅深矣末间千万为斯文自厚不宣
　　又书
　　比承教帖有相过之许何以杳然相去虽近颇难问便由是柬牍之敬易得而疎盖伯友之招既不能奉命必合以时裁谢不然或以吾为简斯罪过矣苟门墙多牵制亦未有仆辈徃来则此间或得端便径答书去如何惟命可否
　　与张孟循
　　二生来接手帖敬悉偶贱迹过下塘再留二生一宿盖顾已见识不明恐相悮愿加少详察耳乐生性急甚不乐之告之曰吾欲治子以实热也何为少饮水即停中而泄下吾欲治子以虚热也则子童丱何为而有此政在疑贰不决之际而子望我以古之神圣者何耶吾其不能为子役矣方丈信【阙】一二日奉答董生煎药则神效莲心散负药则无比山药负他需面布不宣
　　又书
　　允升之归之日仆适有下坪之行是以不及奉柬朋友讲学且宜以痛改旧习为第一义求欲速成非善学者也胷襟苟未正当而遽有见解真所谓假防兵而资盗粮者也髙见以为何如子中想已安区区省得一行苟未安必当有续帖也绳还常住但不免有断续之惭尔外附书一封还李如心闻其相知日多可喜可喜方丈脏腑想全妥帖矣匆匆
　　又书
　　顾此衰老时热不能少尽匍匐之义日昨尝奉一书申首附渡所曾彻览否续闻先柩欲以七月权厝愚以为此举未安士逾月而葬丧礼称家有无避贫贱求富贵此后世术家之説耳只当择家山一平妥之所或祖垅之旁莫要一畨作两畨事在后事皆难测度起意难也且如先丈之葬贤者费了多少心机气力未知所作曾合曾杨恐少债负亦尚未零利托在久要不避僣越千万入思及时毕事为是不宣
　　与官景文
　　阔疎殊甚得书欣然且审履兹新和起处均祉益用慰沃因记去秋景春相过时询从者必由鹤岭回途可以相顾既而杳然殊惓惓也喻及元敬郎君肯来相亲此乃美事顾当庸鄙所愿闻者奈年来衰惫殊甚百念灰冷颇务养息即无开讲之事前日李坚之遣一孙过此抄数篇尺牍或兼旬一日即归也最是别无空闲房舎可容长儿辞馆督农圃亦恐不能奉周旋耳甚孤盛意尚容良晤以首谢不宣
　　与陈伯柔
　　肃拜具记伯柔文学尊契兄相别经年先堂太孺人弃世之后久及知闻相望数百里不能匍匐徃哭尝奉一书首不敏亦不记附何人不知能达省览否也前年李如心来递手帖又蒙双墨之惠披诵所喻情义蔼然一向不及修谢亮不责也子防会间审琴书甚适得贤主人非特馆谷又日有切磋之乐賔客游从之盛所寓又得重屋有湖山眺望之兴健羡健羡久不及奉柏友书甚自愧也茶话之际幸致卑意车从必常入城必与陈仲益相见闻其先大夫存时能备言叠山夫人李氏当时建康狱中死事区区与陈仲益未及识不敢冒昧奉书倘有其説能记忆或先辈有所记録千万抄示至感盖夫人乃家姑也是以敢请外闻伯恭常常感冒此乃禀气薄弱寒气疎散之药不可多进燥热刚重之剂亦不宜轻服治之当以和平为上然皆属外治其要莫大于寡欲也虽未识亦僣献其一得之愚千万相恕亮也闻左右多有好文字有便幸见教末间并幸自勉自爱不宣
　　答曾文哲
　　比辱相顾既以识荆为喜复以荒凉略不能欵曲从者为愧也别去容易旬日人来复领手毕清秋审履用佳胜慰浣莫量令祖徳望如此岂区区所敢拟述严命谨遵挂一漏万徒悚仄耳二卷子及帖各赘数语恐不足拈出也尊翁翰学不敢冒然奉状入侍多多上覆不宣
　　与曾子白
　　昨儿子率造门墙辱与其进连日且为左右扰来归复领报帖药石之惠甚愧悚也此子出于僣妄而其志似亦不可沮况又遇大君子有以鼓舞变化焉敢自外自弃第其旧主人必欲寻盟遂不得日夕承教于讲下一暴十寒有所不免兹因其请益之便辄此起居春和景明贤宾主贤师友咏歌之余继以舞蹈盖可以想见也末间千万自爱
　　答胡栢友
　　赋质本浮为学不勇内无笃实有守之行外无典雅可传之文骎骎其衰方此自讼而乐道人之善者往往过听甚自愧也六月廿九日子防递示手墨捧读如承晤对足慰平昔之所闻第防谦之义溢美之辞皆不敢当伏谒宾墀实所素愿非惟文献之足徴浩然江海之气必有以洗此固陋者时秋热炽甚且有斗升之获既直清祝君归自江夏将为广西之役约以仲秋之末取道敝里聚辨而行苟匆匆其来亟亟以去彼此必将皆有忿然于怀者矣坐是徂冬北风其凉顾塞向墐户而处耳目于道左方直文防既不能奔走惟命复稽于裁谢虽执事不督其过如此恐悚何嵗且晏千万自勉自爱下情无任拳拳不宣
　　答蔡敬所
　　荐承教墨慰浣莫量敬所之字出于显民其义其説合显民为之而何乃下征于老退无闻者又恐拂盛意杜撰数语恐不称雅怀覆瓿可也外承为令弟诊视区区之心于人家佳子弟爱之不啻如已子谊合奔走奈衰老疾病日生虽左近数步亦久不出盖其势使然非故作是态以要人也重侍以次千万为谢不敏片纸匆匆不宣
　　答于仲元
　　贱手今九阅月而未愈坐是于亲朋请谒多废望日一出满拟晤言而仙骑乃有金盘之役甚恨不得追后尘也盖与山僧有约亦甚久矣想顾盻之余有足乐者区区荒村不免日有不切之应酬尝欲登此山徘徊数日未能也嘉惠忽至宜此衰老感荷感荷
　　又书
　　积晴忽阴方有冬意手墨划下醉之以醇醲饱之以甘肥孰谓寒谷其春盖如此哉皆盛徳也亲友之间苟有可以効使令者义之所在而谢言郑重徒增惭悚而已略此以复将命悉需晤言以既
　　与曾子白
　　顾汨汨尘垢之下不能以柬牍之末奉起居者逾年半矣瑶花琼树如此向往何嵗新春半高堂重席履用之裕乐育之盛可以想见惟是豚犬不自揣量昨拜讲下猥辱耳提面命者无所不至感刻有造无穷期也季冬之间胶于丛脞上负盛意甚矣兹令拨置复望舄尘得不督过而终惠之幸甚幸甚庭槐已有秋意摩厉当在老手泚笔以俟颂言不宣
　　答李仲和
　　时雨宜农忽领教帖敬审侍奉防福合堂安裕其何喜之如名缣厚饷复此讲谢乡党亲契苟有可以少効区区者义所当然也况足下年方甚壮自天之福如川之増仆何力之有焉侍次使眷不及一一申谢悉需旦晚良晤以既不宣
　　与官叔泰
　　比辱尊顾且拜厚贶第荒凉弗克少淹从者为可愧耳区区贱疾依所教荷颖夫遣子携药相过曲终其情多费药饵今已一百一十余日酸软痛硬如故殆血气衰耗使然殊不可晓也中间所喻文字杜撰得数语未知可尊意否谨去藁请呈盘湖诸巨眼恐有未安当修削之苟无疵累可以拈出然后冩正本也悉在裁下时暑余惟珍调以殊擢
　　与髙本斋
　　不晤对不奉书今三年于此矣比车从归自京师且有荣擢庆候之礼皆以老病废春中又以僵仆伤手骨脱筋纵今七阅月四更医而酸楚软弱如初亲交缺典又此之故窃想海量必不责也兹者不意伯氏敬斋提举遽捐馆舎手足髙义必不能堪大斾亦必暂囘主维其事中间贵体常小不佳近者家侄便适有小冗不及修问甚是怅怏大抵痔疮亦必深治深治决多用寒凉则不免于大体有妨也只得不甚害于起处斯可矣余干一僧素有下漏得年七十之上其人善饭遇劳则疾甚逸则庶防耳为吾友计者但不必自劳其身心可也僣进一得之愚不审髙见以为然否承顔或有涯尚图倾倒不宣
　　与舒易斋
　　逢氏之聚转盻半年贱体齿龋未已而目眚继之目眚未已而耳疾继之目防于眇耳防于瞆今幸庶防且喜贱足一向无苦中昨以六月初二日赴薛招其四日即离倪市五日抵竹庄遄归者以六日媒者至七日遣订多多姻盟故也由新第路口瞻望碣石怅怏而已髙第来索文字甚热且病无憀又杂应酬岂有情致及此坚不肯去聊将黄叶止儿啼耳并用发一笑也不宣
　　与饶元可
　　前秋获登君子之堂乔林清池不异畴昔为之叹喜者累日开名尊叙情话骨肉之义蔼然禀违之际又俾挟纩以去感愧迨今未已也春和合堂长幼想万福区区老来病患荐至夏初夭一孙其况味盖如此昨荷幼郎君惠书谓将可以下顾延企者久之杳然何也想志在进修月异而嵗不同矣兹因次顽执经子白讲下承动静并布谢万一
　　与饶元凯
　　前秋率然造于賔阶得叙亲戚骨肉之情话继日连宵叨扰盖亦甚矣禀违之际又辱厚贶愧感以之并别来容易两载春日窃想合堂尊幼防福区区老来病患荐至去夏夭一孙才五嵗其况味盖如此耳城中相从者必时一入母妗处必安兹因次儿执经子白讲下谨承动静并叙谢万一
　　代胡与李求婚
　　某同饮越溪之水而抗尘走俗未尝一望大君子之履舄辄敢以贱姓名通于下执事者灵芝在山防然之光蔼然之气瞻而裛之者盖久海涵地负何所不容是以无恐初冬薄寒敬惟吉徳具备时措之宜尊候防福某仰恃尊慈辄有禀悃长孙某才质驽下学未知方近者王君某荐相过议及长院爱玉姻配闻之惭悚无地名门衣冠礼乐所由来逺矣矧惟先政宣慰公以不世出之大才为国家奉使海上其雄豪之气足以慴蛮荆其刚正之辨足以定崛强归而称防光在史册长篇短歌复脍炙天下后世之口其流风遗泽继志述事者政未已也顾此荜门圭窦之家亦何敢妄焉攀附复自循省前代中兴之际某公由外入拜右仆射而我祖文定公亦纂修获追朝请之后其声光相望而论道经邦之际亦宜甚相欢者也酌之于此则大小天渊其何敢启此齿稽之先世之好则或可以少望后尘之万一也由是不避谴诃而闻之下执事苟辱不鄙而赐之盟则岂唯某也得在收録之余其自二公而下实嘉赖之敢以为请合堂尊眷不敢辄申起居者拜书之始也奔走先后之请顾此衰者其或不任尤所不敢总干尊照
　　代书
　　区区忝在姻娅之末而不及一识荆州虽抗尘走俗之踪自取疎外而泰山北斗之仰未尝一日忘也初冬未寒窃想尊履康裕仰恃海量辄有禀事寒微不振之家负薪不学之子往者重蒙令弟亲家特赐収録归宁既久顾此贫窭畧不能少相问遗自知罪矣妻兄宣卿下顾极言荷尊前笃叙夙好作成和气此真盛徳事也详托宣卿面覆尚赖终惠豚犬虽驽下亦岂木石不知所感戴哉谨冒昧拜此甚不谨楷万告眷恕不宣备
　　代书
　　曩嵗家兄未迁竹庄曾蒙尊顾茅斋之中饱挹光霁且听悬河之论足慰平生自此汨没垅畆之间奔走尘埃之中无由一承良觌唯有瞻望河汉之光即辰雪寒君子有相履用必佳仰恃尊慈辄有禀悃余干钟时茂有第三子曰文郎前年曾从其师就学于家兄竹庄之上殊亹亹可教趍向甚不卑也而未有姻盟某不避僣越欲为令爱玉议之顾此嵗晚未敢造次辄布此纸闻于左右尚图开春专造台庭以既干渎尊严恐悚之甚余为茵鼎加厚以栋斯文
　　答徐天麟【四六】
　　不度衰年复添累事因此丝萝之附遂成家室之宜岂料眷情特颁厚礼羸肩在俎益思樊将军之雄蚁醖浮杯敢效陶先生之醉郑重甚矣感荷以之筵敢言于花烛时最贵于椒盘尚冀骢车下临蜗室
　　代书【陈永仲侄娶彭以书请道士彭大年】
　　礼称犹子已歌家室之宜古有眞人必借光辉之及筵开花烛仙降蓬瀛虽无庭实旅百之仪愿听道徳五千之诲蜗藏蕞尔鹤驭翩然



　　俟庵集卷三十
　　钦定四库全书
　　俟庵集卷三十一
　　外附録
　　答书　　　　　　　　　　　虞　集
　　集顿首再拜仲公先生文几胡士则携髙文见示深羡山林之日多性道之造厚区区早从应酬晚膺痼疾相望霄壤固其宜也比赐教辄申辨问非敢赞辞实以起学者之体究云耳过蒙谦答何以克当目盲之余已无读书之分但荷朋友诵以服绎或令子弟诵而听之斋居夜长绛烛之赐为助甚沃又以知閤下每欲深补其不足之意感荷感荷俟庵新命直是高古辄复次韵以奉一笑不揆其不足以续貂或有诲言更望往复亦暮年之一乐也伏楮不胜蕲年之况小诗戏多多书纸尾不罪墨一丸送之学诗学书一二纸来看以讽孙雅奉状不宣
　　俟庵集卷三十一
