
《四库全书　容春堂别集》　　（明）邵寳 撰

 　　●容春堂别集目录

　　巻一
　　辞
　　古诗
　　巻二
　　古诗
　　巻三
　　五言律
　　五言排律
　　词
　　巻四
　　七言絶
　　七言律
　　巻五
　　序
　　巻六
　　记
　　巻七
　　墓志铭
　　圹铭
　　巻八
　　墓表
　　碣铭
　　传
　　行状
　　巻九
　　杂着

　　●钦定四库全书

　　容春堂别集巻一

　　（明）邵寳 撰

　　○辞【二首】　古诗【十二首】

　　海鹤辞【辛丑年在东林作】

　　尾闾泄兮终古扶桑崦嵫兮晨复莫望媺人兮未徕予周章兮四方上下孰援斗兮酌桂浆天路昧兮西风凉罾何为兮木未蛟何为兮山阳彼鳬鴈兮膏粱鳯凰翼兮焱髙翔骐骥不秣于天厩兮驽骀驰骋乎康庄鹤为物兮仙灵脱樊笼兮冥冥泬寥兮海阔而天清一声鸣兮彻紫青应沆瀣兮未眀唤羣鸡兮梦醒谓鹤兮安处时回顾兮寰宇冀万一兮飞来竚江涓兮愁予

　　于烈妇辞

　　贼来贼来贼来辱我辱我不可不如杀我我身有如玉可杀不可辱仓卒无所逃一死万事足君不见邻家有妇忍辱随贼上马行风尘厯尽终无生

　　过百歩洪吊苏墨亭

　　我来长洪初落波波光映石机穿梭两崖微露古铁色絶无纤垢非人磨泊舟分司纵瞻眺喜见旧刻留东坡山人乗月作何状犹想野服裁秋荷仙翁幻语僧解悟起成万泡沈千涡滔滔一泻数百里昔人浪诧谈悬河髙歌激烈应山谷星斗入水皆森罗更看笔力九鼎重寻常转挽须双駞冬官好事取入室灵物得所方委蛇迩来霖潦复深没劳我拂拭尘盈窠古今俯仰叹陈迹惊湍骇浪如予何题诗草草告河伯有鬼欲壊烦撝呵

　　费母寿歌

　　鹅湖山前江水长梅花欲开春酒香满堂宾客拜寿母眼中孙子森成行黒头从子魁且相一月三书问无恙叅翁他日曾相勤吕梁碑在新亭上【小叅先生为宗伯公伯父先以工部主事治吕梁洪母实从之宗伯尝学于斯今分司有状元亭】古之世族今费宗文章科第声隆崇愿母百歳主内政再振河东栁氏风

　　草庐三顾圗【为黎推官龙题】

　　卧龙冈头秋叶黄有人抱膝韬精光磻溪莘野今逺矣独将道义论行藏赭衣将军赤帝胄欲猎中原驱猛兽驾言三顾一笑同不用千金为称寿静观天下如观棋扰扰纷纷徒尔为聊于要处着词组风驱电灭当何时危哉汉鼎峙三足正统奄奄在西蜀君臣鱼水古所难四海焚如见双玉管邪乐邪伊吕邪云霄万里天无涯可怜后主不足辅回首永安空翠华

　　舟行漫述

　　丁夘勘矿在浙东戊辰湖南督逋税己巳漕师领入朝庚午幸得山中睡山中浚泉当治河数月功成自作歌歌罢还将刻山石前日功名无此多敕书临门抚边土上疏恳辞臣有母疏辞未逹符且来行止两端心独苦儿行奉母捧敕书回首江天思有余

　　石田画巻【为庄国宾题】

　　石田老人冩生手都从观物心中来不须更作体物语要使花开花便开化工画笔只毫髪惧泄天机不令发红红紫紫数十枝已具春秋四时法国宾神交能此翁小亭燕坐无言中池鱼庭草各形色抚巻一笑披光风二泉道人不识画随处看花付清话题诗漫欲为花评秋草菲菲满江介

　　挽华司勲汝和

　　瑚琏之噐华司勲十年逺别长思君留都典籍国与立目覩成宪恢前闻司勲家世故有文台阁省寺聨清芬民曹两考两书最余兴却忆江东云自公退食弦南熏秦淮坐对波沄沄神仙中人在圗画回首世路徒纷纭胡为异境复此分蓬莱有径瀛无濆我懐畴昔一洒泪吟倚楚天终夕曛

　　王宣溪先世铁拄杖歌奉次西涯先生韵

　　采诗先生笔如铁铁作拄杖如持节楚江东西往复还老兴相追几年月击之不折镕不流化为何物今何州上摩星辰下入水未到周南应未休遗名在世收不去时复精光照烟雾宣溪笑和涯翁歌歌向庐山最髙处我来为尔意独存行歌再过宣溪门杖兮杖兮谁可问望断天涯云满身

　　为许昌言员外题画

　　两峯先生癖山水游遍江南犹未已偶披此画爱郭熙一段风烟在屏几澄湖东流中有梁转盻却似孤山傍长松落落滴空翠草满幽径含春香渔舟往来日西夕自爱闲身共泉石沧浪歌罢海月髙欲起逋仙问畴昔千峯万峯深复深白云出入元无心鸿飞冥冥鹤渺渺岁岁东风花满林先生有懐极驰骛瓣香每吊精忠墓小车山北还山南东将入海随烟雾胷中丘壑眼中人坡翁以后多风尘冷泉亭上一杯酒公与湖山谁主宾

　　次杨仪部韵题陆章丘巻

　　信州分司方晓起忽闻客报惊我耳江边揖罢始知君何不先驰书一纸与君登第俱少年俯仰于今几星纪中间往往见文章出入韩苏窃钦企君才磊落滞州县上书再至长安邸也知造物能戏人拂袖归欤卧乡里登临到处兴不穷手向林园植桐梓古人固有神仙流今人如君亦其比不然落笔对宾客挥霍风云乃如此寒氷玉壶秋在悬鼎腹笑杀彭亨豕等闲解摈不足作聊复羣游向呉市酒酣拔剑思益豪望入湖天极茫弥功名有地重弹冠富贵无人轻脱屣大江西南五老峯万年青落鄱阳水山中尘逺多神仙闻君欲来招更傒载赓李白香炉篇肎后前人作山耻余官兼领白鹿洞台石琼瑶席云绮停车一坐数十日跫然空谷欣闻履留君同游君不住为君作歌歌浩矣

　　送周宪使用杜韵

　　人生交道无去住送君望极章江雾水如别思注壶觞侑以西山古松树松有青枝未足竒竒在氷霜万峰莫旧鹤仍随赵老装新骢犹识桓郎路岭南民物昔又今烦君为问雕疲故秋来瘴海连黄茅一洗迎风玉壶露浩歌向君击节余几多鬰抱从今除古人忧乐天下耳数语请检希文书庙堂从容他日地回首江湖云杳如

　　雪中题陈工部画用苏韵

　　马蹄踏遍秋风叶客懐还赏长安雪焚香小院对此圗此人此景俱清絶恍然不识是何方冻云压峯峯欲折草亭孤坐非君谁闲从水泡观生灭秋林老笔逼夏圭千载风神一挥掣得来价直奚可论万镒黄金千彩缬羡君平生有髙趣下视尘寰真不屑明朝持此归江南小舸乗风去如瞥也知象意君自得我为题诗皆赘说欲分半幅遮眼前剪刀安得并州铁

　　九江赠冯地官

　　东曹故人东道主今雨相逢如旧雨江边新阁速我登坐阅千帆集烟渚百年榷政如江风倐平忽险胡能同平涵云日浴鳬鹭险鼓雷雨腾蛟龙我行观风四经此野有歌謡民有史燕南楚北天茫茫青眼髙歌对吾子

　　林泉家庆歌

　　地官为诗寿外姑却作林泉家庆圗林泉谁欤地官舅家人大义宜从夫伟哉林泉五男子女子子孙仍倍此孺人稀寿正康强玉树芝兰满庭戺塘庄第宅森相聨板舆胜日相周旋四时和气入盂鼎山果甘脆江鱼鲜向来家法主母贤诸郎承业今蕃延诗书礼乐乆成习长似林泉未老年百年志体真两得一杯春酒人争先此时母也谢未许方忆林泉偕笑语朝看调膳暮问衣秋阅登禾春弄杼母兮此心上有皇天知报以诸福更百千岁如一时贤甥地官祝在圗与诗君不见萱花丛开傍慈竹忧懐释尽长对猗猗菉

　　寿莫母何安人

　　安人竹鹤之曾孙闺门尚有清风存来归驾部甫三七又七寒暑哀声闻哀声未已贤声起寂莫深帏谢罗绮花开花落经几春只尺中门不曾启五花云锦鸾回旋一畨手展一凄然诸孙忽见少且长三子宁知后与前尔来五十开宾筵众宾齐赋共姜篇颂兴闾里传闻地例及朝廷旌表年君不见庭中萱草梁间燕天为髙堂侑觞献猗今之乐乐未央世间那有瑶池晏

　　寿潘玉林七十

　　玉林早入诗坛中及见前辈诸诗翁而今老矣复开社后生执简争相从年来甲子十者七鬓髪如丝眼如漆幅巾藜杖水复山晩归更有轩容膝腊梅花开春正酣惠风日日从东南两兄同堂三子侍西阶宾客羣来叅一杯复一杯有寿如此酒太和方絪缊造化在公手我有青蜡烛贻者庐山人照君琅玕席永此长生辰君不见庭前猗猗数竿菉谁遣称林又名玉为君歌抑诗和之以淇澳

　　容春堂别集巻一

　　●钦定四库全书

　　容春堂别集巻二

　　（明）邵寳 撰

　　○古诗【十四首】

　　赠刘用熈次白岩【三首】

　　友道久寥落每叹知音希伐木歌故在山蹊草离离吾昔游京国数公幸相依惠我以明德不啻食与衣尚论古之人未敢轻生讥刘公湖南彦元思更洞微瑶琴出故匣朱弦映星徽一唱仅三叹谁欤领其几君志在纂述不见朱与绯纷纷竞前进江湖固君宜彼庸不知君爱惜徒尔为君行视郡符谢病勤公移犹举一二政阖郡懐威慈尺疏告天子扬帆指云矶譬如善御者君其范我驰予言指江水欺君有如斯
　　我昔在东省君来语时时远穷姚姒上微言折羣辞黄巻独与对执笔分从违季通难书易夙为晦翁知岂知世途内嫫母憎西施君行督淮赋琴鹤相追随著书数万言鸢鱼见潜飞别去愿努力名山以为期他日唐一经作者非君谁
　　江水日夜流春来两涯满君家钓矶边直钩自昏旦争席者何人忘机不知谴登高望中原周道元坦坦启蓍得明占山水互成蹇八音正谐和还爱磬立辨啇歌尽离骚反和谁子善虞陛垂衣裳孔庭进瑚琏青云乃君宜野处无乃舛知音满乾坤有力竞推挽伤哉附势繁尚矣言利罕衡门闭青春矻矻事修纂回思白岩诗同心利金断我懐如白岩闻诗色堪赧我昨造君庐食饮方衎衎阶除鸟雀鸣鹿也游町疃天籁时一声泠风动羣窽昔闻卧龙翁长啸比乐管尚论三代下斯人实冠冕客从隆中来遗我书一巻与君共展之疾读不可缓春气日以深江汉日以远赠处古有规勿惮吾侃侃笑指东山巅松枝正堪晩

　　欵鹤

　　鹤如避世人与世眞落落道人如鹤心肎以鹤待鹤鹤宾我为主珍重一饮啄有粟唯恐麄有水唯恐浊吾吟鹤亦鸣吾舞鹤亦跃虽无语言交臆对知鹤乐不然徒粟水鹤兮在寥廓

　　送张东白先生赴南京太常【岁癸亥学士张车白先生既终制于家有命即拜南京太常卿五月某日将浮大江而东某从藩臬诸君设祖江上赋诗为别其诗曰】

　　张公经纶资海内望所属如云夙从龙退复卧岩谷寻常都市中人拟丹崖玉静观极幽深浑噩书数屋清风动冠绅门生满南服両朝三大制承命入天禄椽笔追典谟名冠作者録三年未尝淹一官不啻足先忧激深衷时骋江湖目琴髙独听音棊老傍观局翻然读礼余有命领宗祝南都今镐丰陵庙故祗肃公心对神明行哉副宸曯恭惟圣祖灵陟降在于穆百年礼与乐旧典行可复皇思任老成至治期从欲论道赞鸿猷舍公又焉卜

　　寄黄肇庆

　　长歌杜甫诗懐人渺云树悠哉两地心乃不阻途路我于黄民曹深识离别趣民曹去多年江湖各烟雾忧懐对高旻实以天下故一官分计司未足云遭遇堂堂司徒堂建明盖尝屡观其章奏间时出艰险句极力排权豪倾衷冩贞素济时挟经纶谈笑亦兹寓别来劳我心如水日东注昨闻祥琴调云衢复将骛信州呉越冲我驾久停歩所冀承清言慰我夙瞻顾汛扫玉山亭拟坐今宿度奈何消息稀令人益生慕我徃君乃来一会眞有数三复鹅湖书恨倚前轩柱迩得肇庆除报书道应误劝君行勿迟南海方勤戍

　　送李惟正

　　秋气驱炎歊长途向清凉有客别我去千里东南行【叶】客也试台吏经纶乃中藏诏归荷君赐慈母方在堂囊空无长物杂沓罗羣芳腰悬古时剑一拂万丈光登山桂作屩渉水兰为桨瞻依略东岱靡靡逾河梁挽之竟莫留欣然倒壷觞问客不我荅兴歌漫成章激昂露衷曲古意何悠扬余音未断絶起视高云翔云翔不能定目极秋天长我闻壮其意欲赠何所将珍重复珍重此意愿勿忘

　　都昌阻风用陈后山韵与诸生

　　北风朝将东蒙蒙复江雨云谷淡还浓匡庐渺何许水神本无心似为行人怒望望落星湾只尺不可渡左蠡悬孤厓古号险阻所猛夫纵当前焉用力扼虎忆当岚光开诗景恣探取风雩寄晴峰点也吾与汝晦明固有时今昔异闻覩布泉水双绅炉峰烟一缕船牕坐无聊令人邈懐古悠悠黄鹤楼远思孰能御寜辞酒杯寛更爱诗律冨江氛有恒占倚津问行贾冥冥白映空洞庭浸全楚南风一转移至日堪指数诸生故多情侍我同笑语大哉天地间茫茫分散聚题诗记淹留知者书付与

　　望庐山

　　昔年登少室我眼凌北州迩来十年余复作匡庐游匡庐表南服盘据长江流望之百里外势与云俱浮五老未能辨懐仙入冥搜明朝杖碧玉飞上髙峰头

　　止酒和邃庵先生

　　戒酒如障川岂不立可止但恐矫杜心变在太过里无量垂明文万古师孔子不可善学可闻诗为公喜维时月在寅岁事从兹起谁云小大殊谨始同一理我方醉公醇乃辱谓知己来者公得之徃者吾过矣在德不在酒公量日无涘荅公述周书尚克羞馈祀

　　用韵再答

　　我方困于酒因君亦思止公心周诰前兴在陶诗里尝观复初爻端拜颜氏子所贵进我徳寜顾俗憎喜但恐言语多口过从兹起圣贤本在人浊醪空妙理曲生虽可交终然不如已公能透此关不止自止矣如操有舵舟何患江无涘愿勿逾此心恒若承大祀

　　闻钱希翁讣

　　海鹤奄以逝海天邈难招髙鸣尚我耳寻声竟寥寥伊昔来鸣初居然破羣嚣中鸣发天妙寡和多见嘲老心在万里有林不成巢彩凤云冥冥青田草萧萧哀音天弗闻引吭徒为劳乃今蜕世纷复得返逍遥仙骨当不朽我铭瘗江皋

　　奉寄东山先生

　　一杖两童子朝出及暮归野服取自适不须制荷衣放鹤湖上山钓鱼水中矶花开复鸣鸟相对各忘机

　　卫河舟中

　　河水日以缩河栁日以黄凛风吹杲日草上余残霜漕舟返从北牵挽何匆忙相逢问前路羣盗势且张山东数千里何人不奔亡我师一当百直气浮剑铓万全待时至左次非翱翔我筮遇坤干方长欣初阳剥极行见复彼哉孰能当所嗟六合中眞元化痍疮欲哭复吞声短歌不成章

　　容春堂别集巻二

　　●钦定四库全书

　　容春堂别集巻三

　　（明）邵寳 撰

　　○五言律【十首】　五言排律【一首】　词【四首】

　　答杨仪部

　　公有千秋计名山独著书闲逢僧亦可静问我何如仪羽青霄上原泉潦水余和篇须早及东望正勤渠

　　谒舒方伯于山中

　　耆徳吾当访山中岂漫来旧书三日约今雨一尊开健许身随鹤闲将手植槐苍生心未已公亦奈何哉

　　闻胡仲光讣

　　东野心如貎相知晩愧吾游从闲处胜吟到妙时孤世事唐衢泪民情郑侠图讣来空抱恨风雨满江湖

　　寄题许州蔡孝子祠

　　古涧元名揕新祠正倚津一言无盗贼千载有风神风雨林花晩苹蘩野水春也知贤守意不独化乡人

　　次南沙宿惠山寺

　　纔阁南沙榻乘闲我又来为谁山有月从此径无苔霜怯千年树云低百尺台题名忘岁月岩畔桂初开

　　挽林提学

　　林老真渊懿吾闻李检斋每怀封事上忽听讣音来云气生芸阁风声断柏台江南鸣铎地回首有余哀【检斋谓天瑞】

　　登钤冈

　　仰山分逺脉此地古钤冈星日临疏逈风烟接混茫月移峰影动雨应峡声长眺罢余清兴山花满袖香

　　哭丁玉夫

　　携家向乡国一水竟茫然易箦已无地横舟空有年何人收白璧他日负青毡洒泪沧江上凄凉对楚天

　　雪中寄吴太史

　　有雨从霄结无风满院飞声疑蚕妇屋光称羽人衣空相真成界尘心暂息机怀君思难写东望正霏霏

　　赠陆瘦竹

　　郡幕奔趋日谁知瘦竹公愁深相别处兴逺独归中古篆山中石新歌水上风寗庵如我问夜夜梦江东

　　煨橘次匏翁

　　长安冰雪里金橘讶团团有味须凭火多情自弄丸消融何处妙分剖个中难香似风前采色非霜后看侑觞真胜蜜出鼎或疑丹题数曾书寄盟功及燧鑚未论生与熟独爱苦兼酸明日春阳动烦君别荐盘

　　水调歌头【送吕宪副之云南】

　　晴色豁双眸玉节向南游乍离天上宫阙声名已到遐陬试看平生名节好似迎风寒露冰在玉壶秋万世朝廷法度一一请从头　笑谈里使化外慕中州皇仁随处宣布车骑肯淹留民有衔寃茹苦吏有甘刑黩货凭我使君筹天子有明见不日召谘诹

　　玉烛新【送陆宪长之江西】

　　今岁春王正报道大江西宪台增胜寒生万壑冰壶里更明月相辉映浙江今日清风动处秋潮定卷山雨百鉴堂前为万姓新观听　平生志在经纶看案牍如山等闲酬应尚余髙兴吊孺子东湖独穿云径霜严江净古栢枝岁寒逾劲有天书行召君还庙堂执政

　　满庭芳【送林方伯考绩】

　　春满吴山花深薇省征书将下天边画船开处人道似登仙不待天官书考御屏上姓字髙悬最好是甘棠蔽芾重赋召南篇　江湖千万里一骢五马犹记当年豸冠依旧在袍锦红鲜请看都台松栢冰霜后老翠含烟重整顿胷中舟楫风日爱前川

　　（阙题）【送司徒叶公致仕】

　　三朝元老忽赋归来未了君王眷瞩平生事满丹青有何不足乡里争看天上人笑声喧动西湖曲从今后山南山北到处随吾所欲　曾读汉唐宋许多年只一本名臣録试与从头点检几人全福天留緑野旧规模清风吹醒红尘目任教他桃李开遍公门不如松菊

　　容春堂别集巻三

　　●钦定四库全书

　　容春堂别集巻四

　　（明）邵宝 撰

　　○七言絶【十二首】　七言律【二十七首】

　　将至安仁豫斋来迓

　　相逢休讶便论诗海月江云掩映时三十年前歌调在一声还许野鸥知

　　将至信州寄冰溪

　　信州山水故多情当我来时雨却晴有客南楼正高坐凭将短句代通名

　　途中即事

　　野花不识春风力春亦无心为野花自色自形红更白祗添诗景与诗家

　　新置观泉巾

　　新制山巾近玉台正堪泉上咏归来鉴中莫笑东坡影八九年前手自裁

　　怡琴图为唐勉之赋【二首】

　　有弦不若无弦妙人以声音我以心坐对南风天籁起更于何处觅吾琴
　　八十一丝声太古伯牙山水伯牙知寻常袖手休经鼓那得黄金铸子期

　　与孔半痴观予公服小像

　　野人不是庙廊人袍笏他年偶在身昨夜山中看画本半痴偏说以吾真

　　谢南沙送江鱼

　　江鱼入馔故人心萱草堂前夜雨深每羡杜陵歌白白只今尤爱色如金

　　赠李聴鹤

　　握手论心廿载前山人骨相半神仙而今青眼还相见笑指乔松不问年

　　题黄明甫扇

　　小江波接大江波江上潮声入梦多赋得新诗来慰我溪人争道濯缨歌

　　赠周松月

　　晓起空庭月在松恵山寺里正鸣钟诗人访我来何早第七峰前一短笻

　　显公房夜坐

　　两宿禅房不问禅夜深无事足高眠西山松竹东山月共作清凉到榻前

　　寄贺黄门先生

　　万丈医闾万丈云白头何地可寻君懒招海贾非无谓笑荅山灵似有闻秋水竿留巢父在春风榻与管寜分数封再检先朝疏望断天涯坐夕曛

　　晩酌呉太史新第用送呉中孚韵

　　晩凉乘月到新居庭院无尘意有余不信故人千里隔可教今夜一尊虚清风六月仍留巻滛雨三秋未报书水接长空山满地天涯有客独知予

　　游山不果用前韵自解兼寄寗庵

　　相逢应笑我痴顽谁到宜兴不到山乘兴更期三载后题名真拟万峰间旧游随处皆成漫胜槩平生未放闲莫作寻常诗话道有人天上正思还

　　过昌山用欧阳圭斋韵

　　江自袁来一道斜万山回首正思家游云润足滋胷臆活水清堪潄齿牙薄暮更闻林外鸟余春犹见道傍花铃冈高处多奇观已办明朝踏软沙

　　谈秋云挽词

　　云到秋来懒作霖飞飞何处竟销沈聴琴未了锺期兴许剑长懐季札心两郡事曽归史馆百年名合传儒林新碑高倚游来坞时有行人下马寻

　　咏竹茶垆次匏翁

　　雨过春山满汲泉旧僧垆在好烹煎缁尘性絶甄陶外烈火心降汗竹前白雪翻时群蟹沫碧云烝处一龙眠调元固有商家鼎不出山林道已全

　　别都昌师生

　　三宿淹留四庙前诸生日日候开船情深东道天留客心急南风夜梦仙刚道旧游如传舍漫看新赏又宾筵沙边回首人堪画青隐团山水接烟

　　望白鹿不克至

　　白鹿山人旧结庵胜游寥阔思何堪也知云壑风泉在却与田夫野老叅十里舆从双涧北三间亭对五峰南宗儒更想瞻依地高座凝尘共一龛

　　奉寄沈提学先生【二首】

　　千里书来十载心庐峰回首洞庭深杜陵故有江头兴楚客今非泽畔吟赤壁紫箫仍响应白云黄鹤竟销沈锺期亦是人间耳只向无人聴处寻
　　草堂白下几相寻春燕秋鸿逺竟沈鲁国尚存周乐谱呉歌还和楚人吟闲随酒榼山山胜老向书檠夜夜深他日一言君误矣百年高谊独铭心

　　游龟峯

　　倚空秀色独青苍久拟登临始得偿径似天旋深更曲峰如人立正兼方飞潜有象元奇幻开阖无机亦善藏却竚山门穷众妙不知僧语落荒唐

　　白鹿洞懐苏虚斋

　　虚斋游处我还游每见新诗石上留对月幽懐双榻晩乘风高兴一槎秋九龄度逺何湏问安定功多却许收欲向匡峯望巫峡楚天云尽有江流

　　寄谢陈中丞

　　御河流水逐潮回南去风帆不用催千里驱驰劳逺计百年经畧见雄才地当海浦非他镇城倚天津复此台病眼临分重回首拱辰楼逈晓烟开

　　送黄梦弼还江阴

　　儒吏风流又在今寻常嚬笑见君心车前独许花迎斾堂下长留鹤聴琴紫极自连诸宿近白云犹阻一江深明年欲问鸾栖地天照西台柏有阴

　　寄储静夫太仆

　　未出都门便忆君沧波渺渺海陵云船如米芾谁当泊榻似陈蕃我合分塞北兵戈方用武江东尊酒自论文不堪画鹢催南发杨子湾头日正曛

　　谒邺侯祠

　　井道而今政有功瓣香来吊邺侯宫龙収云雨秋空碧鸿起江山夕照红朱绂漫传封拜后白衣真想指挥中石池千古寒泉在歌罢沧浪一鉴空

　　留别惟诚左辖

　　西湖方了旧襟期懒和三湘赠别诗冰鉴百年谁尔相汪陂千顷子吾师登临兴逸山僧识经国心劳野老知回眼江天人似玉东风还寄古梅枝

　　赠刘瑞州用齐用陆东皋先生在许州赠予韵

　　长安别后怀君甚下马频过太法师曲沃政看重布尔日横渠书忆旧谈时忧深未觉江湖逺望切真嫌道路迟若问东山今岭外暮云千里隔心期【东山谓司马公时巡抚两广盖用齐知己也】

　　闻周文化擢宪使

　　天上新传宪长书向来人望果非虚十年剑试磨霜后百鉴堂开卷雨余风月一庭元自在湖山千里竟何如我车半识江西路荆棘湏公次第除

　　荅朱廷补【二首】

　　春风三月动新袍泉上归来兴颇豪流水有情双涧逺浮云无数九峰高醉颜不是烧丹苦病骨犹堪艺圃劳日夕怀人何处是草亭烟水注离骚
　　知子才名日月深宫花真合一枝簮理从后宋能超拔文到先秦已浸滛百战力回千里足九成丹熟一丸心明时莫叹遭逢晩六行宾兴古即今

　　偶饮野翁庄有怀翁他日相与之雅情见乎词用元人韵

　　相逢馆下屡宾阶卷有新诗许我开鬓未及年皤似雪眼将入道碧于苔良工心苦春收药佳客盟寒晩折梅酒罢题诗修竹上邻僧犹待野翁来

　　追次秦中斋先生韵赠潘玉林

　　不见中斋见此诗玉林高榻雨丝丝白莲社里曽为客黄石祠前自得师方外未应无野史世间元亦有儒医墓铭久閟西原草到处逢人说母慈

　　雨中荅杨澹成

　　旧堤溃尽水奔徂腹疾春来我未苏万厦庇人心本有一车载鬼事非无病深难与医求艾苦极聊为子弄雏明日阴晴何处卜漫将耕获对田夫

　　又荅

　　雨突云冲势未徂黄楼谁助长公苏雷师此日威何有风伯他年讼可无灶引坎蛙将故侣檐飞巢燕困新雏长歌欲堕填河泪万里东南一病夫

　　寄钱子推是日子推宿山中

　　病不登山梦到山也知高兴在松闗云随社老看碑去风送邻僧供茗还无石似龙还画葛有崖如玉合书颜更烦题我新精舍修竹千竿屋数间

　　分宜道中

　　钟山洪口望铃冈十里萦纡水石长鸥鸟自忘争席老桃花曽误问津郎督师节逺凭催鹢视学碑荒媿憇裳此去胜游湏记取春风三月过潇湘

　　闻李絅庵计

　　逢人每问李蓉湖晩兴春来倩杖扶画有幅巾真称尔传无椽笔枉教吾全归地拟诸君子终养天成一丈夫他日遗文何处觅平生碑板满东呉

　　过清江访彭云田

　　相逢忽讶鬓成丝药笼闻多贮紫芝汝颍旧游如说梦江湖今雨又论诗碧分草色开新社红入桃花满故枝田事有秋何必问白云元与此心期

　　容春堂别集巻四

　　●钦定四库全书

　　容春堂别集巻五

　　（明）邵宝 撰

　　○序【十三首】

　　送储考功赴南京序

　　士之有大抱负者而其功业或不能大成非其人之不能自用则用之者之过耳善自用者守正而不知其它故恒难于用之善用人者或常或变要使人之安于所用二者盖相成焉而每不相值是故士有非常之抱负而不能成赫赫之功业者众矣进士储君静夫以明经发解会试俱第一而廷试亦在上第与唱名其科名甚髙然其年方二十有八甚少才髙而学富作为文辞清达典雅其声华又甚盛夫人不愕然自惊则夸然自满静夫不然其得之若固有而居之若无其拟于古人者方欿然其不足而处乎今之进退得失者又裕然其有余君子以是知静夫有大抱负而善于自用可以卜其功业之大成也然吾观静夫介介有守且多疾病不任劳使以常处静夫任之以列侍从司风纪则静夫必有以自见者或不得其职去或力不胜任不能事事去则静夫虽有大抱负不过立一节成一名焉耳夫一节一名岂不美哉抱负之大者固不愿其功业之小成也今年六月静夫选于天官得南京吏部考功主事夫南京国家根本之地去天子在所逺出入朝省之劳凡减于京师什伍而考功职在执笔以察羣有司贤贤而否否拔异而别同在他人或难之在静夫则易称耳夫事不劳则静夫可任职易称则静夫可食是不以常处静夫而以变处静夫可谓善用静夫矣静夫岂固难于用哉是故养静夫之抱负而需其功业之大成者其在斯举也夫夫大成静夫于静夫无所加小成静夫于静夫无所损然能用之而不害其自用之难弃其小而成其大此君子之所愿于静夫者而亦静夫之意也宝辱与静夫同年而知且厚于其行也故序其所以自用与其所以用之者他日将观其成焉

　　送江西按察使陆公序

　　正德丁卯春正月浙江按察副使吴郡陆公全卿擢江西按察使江西于天下为大藩某前以按察副使奉勅督学其地尝登南曷滕王阁读韩昌黎所为记爱其中称御史中丞太原王公有所谓八州之人前所不便及所愿欲而不得者公至之日皆罢行之大者驿闻小者立变春生秋杀阳开阴闭令修于庭户数日之间而人自得于湖山千里之外之语盖王公时观察江南西道于境内无所不当问罢其所当罢行其所当行者存乎其职而驿闻立变皆于至之日者则存乎其力与才至于生杀开闭数日而令修人得纵横引抑从容豫暇若无事然非经纶素具知是非而不恤成败知得失而不顾利钝者不能与于此王公之设施吾不得而知然由昌黎所称则其规模可谓伟矣今江西所属郡视王公时为广数年以来文繁于上法玩于中吏慢民偷于下租逋讼滞盗蔓奸滋千蟊百蠧或盘结而难纡或污秽而难濯或变幻而难测或崛强而难服在在而是不可缕数唐之观察今之按察也夫安得如斯人者为吾目前之一快也哉继而移官浙江得与吾陆公为寮友从政之余接其论议而观其所为窃谓公盖其人有以纾吾昔之所叹至是公有兹命公其徃矣昌黎公文故在公试读之是数语者将不有若为公而设者乎夫医者之用药温凉寒热因病而投期于効焉而已茍讲之未明候之未审备之未预一旦从事鲜有不谬者矣君子之政所谓生杀开闭者何以异是天下皆然独江西也哉公更以是思之公吴郡望族起家进士由御史再迁至今官博雅清修文学法比克知体要而加之以深思济之以远度一时名公卿皆以公辅相望其为御史出按于闽闽人颂之于汴汴人颂之入典中台章奏天下称允浙江之政盖有余力焉吾知其优为于江西也公行寮友洪公克毅辈皆有赠言之意某不佞遂僭以是书之

　　松石诗序

　　松石诗者吾表舅太原守东洛张先生为邹翁永章寿也翁名柷字永章别号松石今年寿八十乡之诸缙绅以翁长者为之庆焉东洛与翁最戚于是乎诗今世之言寿者于物必曰松曰石而翁以自托于名字之外其心必谓浮靡之不如贞朴脆薄之不如坚重也故有取焉若昔人韦弦之佩者则其平生所为殆类于是岁寒之期将不在是乎孔子曰仁者乐山松与石者山之所有也得山之气以生故其德也于山是同翁好仁者乐山以及松石歌松石之诗则翁乐之凡寿翁者宜先于是又曰仁者静寿翁者欲称其德舍是又何以哉予知翁久故东洛以序属然不能谀也聊是以复复为之歌曰挺兮如松偃兮如石若人年兮千复百石有膏兮松有液人采服兮眼双碧登秀岩兮倚乔柯把瑶觞兮发长歌彼仙人兮如我何

　　送郡博王先生赴湖学序

　　王先生洛人也以进士乙科来教江之南由江阴遭艰再起至吾锡居若干年擢掌湖州府教论者谓先生在锡得寛柔以教之道夫地有南北而风气随之士生其间俗以习成徃徃喜同恶异故南士吏于北则强其俗以南北士吏于南则强其俗以北甚至易巾帽变声称改体数极其力而未己不知君子之为政固不在是而况教乎教之道莫大于彝伦纲常莫先于诗书训典先生于是二者尊之崇之罔敢怠遑且济之以华博成之以忠朴是以言而听之行而效之不劳夏楚翕然无后者若夫小节细故则惟俗是因不强焉故凡在庠序者咸庆得贤师而邑之大夫士又以得贤友庆亦固其宜哉今年夏先生将报最天官适被兹命大夫士若某官某公者须赠言于子夫湖之学宋安定胡先生尝是莅矣其法始于一方终于天下至于今犹称之不衰是诚所谓中正之教固无南北之偏也先生行其将以锡之教教湖士邪抑将起而寻安定之遗规邪诸公必有以告先生者诸公曰是在先生请书以赠之

　　辟纑课读诗序

　　妇人之于家道大矣岂特主中馈范内壸先业之隆替后嗣之贤否将有赖焉故妇道犹臣道也臣之事君平时则以坤厚之德代终王事不幸而邦家多难则以永贞之德仗大节明大义操大机屹然如山确然如金断然如蓍龟卒收靖夷之功夫是之谓贤臣惟妇人亦然主中馈范内壸其常也承有家衰运抚幼孤而教之使先业絶而复延子孙有成式其变也处变而不失其常此家之贤妇夫之贤妻子之贤母不亦可以树风声可以助政道哉吾邑有医士曰潘尚古氏声名方殷而早世遗孤继芳甫十岁厥母范硕人寔药庄先生五世孙也茕茕相依而家又甚贫尚古之嗣岌岌乎殆哉硕人抚之稍长即令攻医以继其世又读书学文以从儒者之列昼夜课之不遗余力服食屡乏纺绩以供于是继芳克有成功乡之士咸曰尚古有子矣又曰不有贤母不至此于是乎作辟纑课读之诗继芳执诗感泣又遍求诸缙绅咸作之而属序于宝曰否则作者之志不传宝尝论硕人之贤不惟其处常之难而惟其处变之难所以处变者不难于养子而难于教子教焉而至于辟纑课读尤教之善者也则其绍先世之绪启后人之贤功有在矣诗以辟纑起美哉乎作者之志何患乎不传虽然传者诗也所以传者人也人重则诗重人轻则诗轻侃为贤相而陶母截发之贤着修为大儒而欧阳太夫人画荻之贤闻继芳能贤虽不诗也犹可以传而况诸作之洋洋乎宝亦幼孤思荅慈教而未能感继芳之志故相勉以此非敢僭言于君子之右也

　　潘尚古追挽诗序

　　挽之有诗绋歌之遗也而兼述其人之德以寓悼惜怀思之志有诔之道焉有吊之情焉今之为挽者大率以是然或即远之余墓草不知其几宿矣而君子之挽也犹继有作此其人必有大可悼惜大可怀思者而岂偶然以致之哉吾邑有潘君尚古者用儒饰医而加之愿朴乡人爱之重之年仅四十六遂以病卒爱重而能言者挽之挽之不及又从而追之盖自始殁迄今凡若干年诗之积者凡若干首所谓诔且吊者咸具然以其不皆出于一时故其子继芳甫裒为巨册题曰八哀余意盖所以志挽之变也而尚古君之德于是为益彰矣予尝读杜子美八哀诗而考其所谓八人者则王公以下皆有勋伐昭于海内而郑司户亦获与焉古之论人者固惟其人不问其位之崇卑也今尚古虽无司户之位而司户之所为在君或有不屑者使子美可起能不为之增欷也哉夫绋不可以复执而挽犹可以再歌以今之词存古之意合诔与吊而一出之当之者有光作之者无愧裒之者克孝是皆可叙而传也矧宝与继芳甫定交最久且深于其母范氏贞节之诗旣为序之至是书来属序斯册岂得而辞邪若尚古之行杂陈诸作间一览之可以悉也故今特举其畧云

　　送吴荆州序

　　今年夏户部郎中吴君汝和擢守荆州同僚大夫士谋所以赠君者而属笔于宝宝窃闻之荆天下之要冲也自为郡以来称贤守者凡若干人矣而南轩先生则有儒者之政焉当是时旣修其治又尚论古人而慨然有感于曲江公故作楼题扁若恨不能与之同世读晦翁之所记者犹可想见其髙山景行之余也君兹行也吾不遑问其它其莅政之暇亦将兴南轩之思乎思乎其人则凡其言动嗜好莫不想象而求之况其所向慕者哉吾不知君之汲汲于南轩者亦犹南轩之汲汲于曲江否也君素负才气有应世之畧而饰以文学其在户部厯三阶凡八年任难事当剧司动无弗称盖灼见夫今之事而有意于古人者闻二公之风而覩其遐迹欲勿奋然也难矣故吾于君之行而亟问焉抑独惜夫曲江之在天宝去相而假守于此卒不得以有为南轩虽再起为守尝有为矣而淳熙之际亦不能尽其所藴故君子之志于天下者至于今犹不满焉今之时岂其时哉其难易顺逆必有能辨之者吾固将以是贺君之行也虽然时不同而政同政不同而心同故在乱则思所以弭之在治则思所以保之此古今贤者之所事事也君乌得无意哉吾尝观曲江之在荆平居暇日登临赋咏盖皆翛然有出尘之想至其伤时感事寤叹隐忧未尝一日不在于朝廷而惟恐其道之终不行也其为心如此若南轩一日去贪吏十四人首劾舍贼之党礼遇诸将勉以忠义随事谕民具为条教暇日延见诸生尤惓惓于讲学乃其政之大者君诚有意于二公之为守且能念夫时之有幸不幸也则凡可以弭乱保治者不能不为而为之不得不力昔人所谓雄据上流表里襄汉者若増重焉而承流宣化之责真可与辅相者并岂特称贤于一荆州哉宝偶有感于斯故因诸公之命敢尽言之先是君以宝尝为许有所询焉某皆不敢以告是区区者非大计所在不足以当天下之要冲也

　　袭芳续录序

　　静修邹处士之卒也乡人哀之缙绅先生有述作焉其子拙隐君与其弟利卿集而为书曰袭芳录旣传于人矣越若干年拙隐卒乡人哀之如哀静修也缙绅先生又有述作焉视静修不加少其子益谋于其诸父利卿亦为书以传曰袭芳续录予尝读袭芳录得静修之为人今观续录何拙隐之肖静修至是哉世称富家者徃徃以利贾怨出入閧讼之场强侠弱謟介于权贵求免僇祸无少暇逸静修独以惠自将乡人怀焉推为巨人长者故彼方奔走道路而静修则幅巾野服逍遥林泉修孝义之节敦诗礼之文若与俗不相涉者厥亦异哉邹为宋道乡忠公裔孙其在吾锡居龙泾而以行义称者曰桂堂翁伯惟曰元堂翁洪昭曰柏轩翁以善至静修而盛奕世相承皆忠厚恭俭以行其惠凡蠲租己责振穷恤匮修废举滞有德于乡人甚深且久人之慕邹氏若孺子之于保母也静修之子仅得庸众人犹将敬而爱之况贤如吾拙隐者乎拙隐年未及耆其忠厚恭俭以行其惠者盖无忝于世德而本之以孝义益之以诗礼论德者谓有静修之风今则己矣缙绅先生所以道乡人之哀者顾能减于静修也哉录之续录之其为书异其所以为书同迹是而观益为孝子利卿为弟弟而拙隐之德于是为益光矣诗录诸风史传独行是录也君子抑不能无取焉益吾舅氏梧冈过公之甥也顷利卿以益请序遂书归之拙隐讳愚字智卿尝以义受官阶承事郎其行之详具在录中

　　送叶潮州序

　　司徒副郎叶君廷玺旣擢潮州之一月诸尝同官者燕以饯之君起而须言众遂相顾以余君同署也谓余宜为予惟君昔以名进士出宰髙安御吏养人夙有声称及召为司徒之属两迁厥阶稽阅籍载监督储运不弛不察用归于理若君之才而仅以之守郡盖所谓爱莫助之者况潮远在南海万里之外其风俗人情予虽观于图志而未能悉也即欲赠君其何词之有独念夫古今吏于潮者唐称韩公宋称陈公二公之政它不悉举其于鳄也一则祭而逐之一则捕而戮之岂故若是异哉盖韩之鳄出于冥顽不可弗谕谕之伺其化者仁以行义也陈之鳄类于怙终不可不惩惩之絶其恶者义以行仁也仁义之用同物异施施之庶政率由是道虽天下可也独潮乎哉君行矣今之潮犹古之潮也有鳄如恶溪之冥顽则以韩之祭祭焉有鳄如万江之怙终则以陈之戮戮焉若其无也蓄韩之词敛陈之锋以相安于平康之域抑亦未害其为善学古人也以是推之吾民仁以涵之义以制之静以待之时以措之书称三德正直刚柔此天下之政也虽然地有近远时有顺逆事半功倍徃徃以之若二公者皆以事出且自北而南间关岭海食饮居起所不宜者多矣此固所谓远且逆者而其所成乃章章如是君所居与潮比境而是行实出推擢以地不若二公之远以时不若二公之逆今之潮何患不如古之潮哉叶君曰斯言也可以我赠矣于是乎书

　　芹轩诗序

　　弘治癸丑春宝自许入觐京师得会吾同乡缙绅诸公自吾师蒿庵俞先生下凡若干人皆相率为芹轩诗曰此吾乡友顾君之所居也赋之将以为赠宝窃问其所以名之意则又皆曰采芹之说见于诗言其诚也献芹之事传诸史言其忠也诚与忠合斯可以为人矣某于斯取之吾党于斯赋之宝闻而惑焉夫芹也者物之至薄者也昔人之所以荐于鬼神羞于王公者盖不知其为薄也不惟不知其为薄也且以为美焉是故采之是故献之如此谓之诚如此谓之忠千载相传以为美谈盛事至于今不衰使其设心以为物虽薄也吾姑取之以荐以羞则将流于不诚不忠之归君子奚取哉某之于芹其诸异乎古之芹矣虽然郭之巾谢之扇慕之效之抑不可谓不知所重者也以吾之不可学柳下惠之可古之善学者盖如此然则某亦求其诚与忠而已孰为厚焉孰为薄焉茍诚与忠皆古人之芹也诸公诗旣成什顾无序之者闻宝言乃命书之以为某告

　　重刋邹忠公文集序

　　吾锡有邹忠公之裔孙曰翎字时用者以公文集旧板刓弊将重刻焉而属宝为序宝锡产也于公为后学盖仰止者久矣顾旧集之序李忠定公实为之则何有于宝之言哉然尝论人臣有言责者以言为忠言而关于天下之纲常知忤而弗恤知患而弗辟尤忠之大者也若公在宋论立后事盖得于是矣当是时章蔡两奸前后嗣相公再被窜谪甫归而遽病以卒未能尽其所欲为者君子于是乎惜焉当公之赴新州也阳翟田昼迎诸途有士所当为未止此之言盖所以望于公者甚重且远卒之直节正气久益坚定至于垂絶之际一见龟山犹以国事为问使天假之年则其所为当不止是矣盖闻公尝受学程门得中庸慎独之要故所立如此然则节惠以忠盖举公之大者言之而岂足以尽公也哉古人论尚友之道必诵诗读书而论乎其世若斯集者皆公平生之言诗可诵书可读而世亦因以可见论者谓公謇而乐达而经辩而黙其言之成文者当亦似之虽然公之文莫大于立后一疏则己毁矣其在当时旣以起谗致祸而今所传真伪异同谁与辩者君子能无感于斯乎时用素敦礼义而斯举尤知所重故并及之

　　寿丁母序

　　正德丁卯秋九月吾门人丁延年仁夫旣毕京闱试归而谒予于杭吾知仁夫学经甚习而为文辩博宜取髙第久矣迩乃连进连屈识者为之不平兹其来也吾意其将泄其怨尤鸣其抑郁于予而仁夫自起居外曾无一语及场屋事旣而以其母孺人明年寿七十将率其弟舜年武年等称觞致祝请予为之辞其言曰吾母端重有则自入吾门逮事吾祖父母称冡妇者若干年其孝慈之行孚于上下教吾兄松年业进士未成而延年与武年继为庠生延年等夙夜黾勉图获禄养以承母志而未能焉今母七十矣顾何以藉手为寿哉予闻而作曰仁夫斯言也足以寿母矣夫亲以子显子之显亲以文以行文行具矣则自外至者其得与否盖不足深论子独不见夫农乎农有美田而勤稼穑一不得年人曰已乎曰未也姑待之再不得年人曰已乎曰未也姑待之三不得年人曰已乎又曰未也姑待之旣而有年大有年连收三岁之利穰穰盈室祭祀宾客有余用焉于是向之劝己者顾以为颂天下之事其久屈而伸固亦若是也哉仁夫与其弟某夫譬之于农所谓美田而勤稼穑者有年大有年之庆将不逺矣古之人有窦俨仪有宋郊祁者皆兄弟也今也安知不在丁氏母知德者也诵予言其志能无悦乎藉手为寿莫大于是请为仁夫书之

　　容春堂别集巻五

　　●钦定四库全书

　　容春堂别集卷六

　　（明）邵宝 撰

　　○记【九首】

　　施氏所得五犬老文记

　　施氏医名吾邑国朝以来凡传四世其行业征于赠谢之文文有出诸大老者曰庐陵杨文贞公则某府君得之曰海虞呉文恪公则某府君得之四明杨文懿公毘陵王文肃公今少师长沙李公则某府君得之盖百余年间以医功得文多矣而莫有显于是者世相授受守为家寳不敢亵视乃者克钦之室火而毁焉君子之吊施氏有不问其资器而以是为悲者况其家之人哉虽然诸老之作旣以书诸巻轴必有集以传一家之藏固不若传之天下之为广也旅獒称物曰德之致是文在施氏殆此之谓欤然则施之子孙自顾行业如其祖父则文之来也当有后诸老而作者矣第遗泽所存不能无感于得失者而或谓予文之足以识也无乃惑乎施之良今多业儒而为医学训科曰谏字克忠者能世其家实请予文云

　　水西半隐记

　　武进王君希程为赠太子太保吏部尚书文肃公之仲子读书善吟咏雅崇世德君子与之间以性癖山水而太夫人在堂不敢远游也乃于其世第之西运河之涯为燕居焉仿唐王龟永逹里故事题曰水西半隐而属记于予予未尝游尝观其所自叙堂曰闲止则取诸陶靖节氏有求志之义馆曰聚星则取诸陈太丘氏有丽泽之义斋曰弦则取诸董安于氏且考训也有戒偏之义临山为池曰小西湖具六桥三洞之胜作轩其上曰影娥则取诸白乐天氏苏子瞻氏而隐居之观盛矣惟古之人藏修游息皆谓之学王君自谓山水之癖凡今所为覩名思义于古人之所谓学皆弗畔焉而可谓之癖乎且夫山水者仁智者之所乐也仁以居之智以行之而寿乐之效见焉以是奉其太夫人则孝莫大于是癖乎癖乎吾犹恐君之不深也九京有知文肃公以为何如居之中又有扉为纳春径为流香居为懒云阁为都翠亭为宾秀皆有景趣可书予书其大者故畧焉由第以徃凡一里许有小艇曰泛宅者少司空豫轩沈先生尝记之其事可互见云

　　务本堂记

　　林泉处士邹翁显之营新居于塘庄之上祠寝斋室俨然古有家者之遗制务本堂者其燕居也寳虽未获造翁之堂然徃徃闻翁于其壻主客钱君君之谓翁也玩易攻诗文以济质礼以处赢事亲愉愉丧而皇皇葬而颛颛其处诸伯仲皆笃恩义有田数千亩课家众耕之又以其余业诸无田者丰年取其租如约饥则减之大饥则又减之或遂不取其贷人而取息也如其取租焉希斋先生知徳君子也他日论翁如主客言故寳常拟翁之为人殆汉世所谓孝弟力田有行义者今观其名堂盖平生自立之地故欲昭示子孙而期于无穷亦可谓知所务哉夫翁之业民也而其行则士也士之行莫大于孝弟行义而民之业莫先于力田外是二者盖亦末矣今夫终岁勤动絫粒而积量积而出自心计货殖者视之则为己拙居家正徳居郷布惠如恐不及视轩举藻丽之徒亦诚自少矣而校实要终则有在此而不在彼者即使彼幸而利此不幸而不利而天之所以叙伦而厚生者固在是也本可不务乎业以是基行以是植身以率之世以守之岂惟式于厥家哉语曰是亦为政翁之谓矣虽然徳惠之孚久而感通天道不诬翁之后出而效用以辅政者安知无人乎然则务本之义大矣呜呼其在斯堂邪在斯人也主客以记请于是乎书

　　邹氏庄东新居记

　　漕河贯锡城东南流左涯有支渠二曰伯渎沈渎皆经吴郡以入于海二渎之间有水通焉曰观泾泾之西有小水五咸北入里余而止界其地为五总良田二千亩有竒于其郷为沃壤为奥区为胜槩是曰塘庄邹氏世有之成化间柏轩府君以其中四十畒与其子林泉翁翁广其傍为第于中由龙泾迁居之将继营其左右以居其五子者未就而翁没正德戊辰塘庄第火始有异室之议率翁之志其季昭伯以行当得左左实临观泾初观泾之地柏轩属意林泉昭伯思卒成之顾林泉始大厥构弗敢易图欲多积以需念母惠孺人久处旁舎乃即其地为基什之一仿塘庄而营焉门之内前后厅限以中门又为堂三而重屋殿之傍翼周缭有内有外厅饰整严选工择材计益经久自经始期年而落成取其旧扁曰力田世家曰迎熏曰正德曰崇礼者揭诸厅堂不忘考训也中一堂未名其姊之夫户部郎中钱君世恩为之题曰养志盖嘉昭伯懋于行业以勤多助故居成而母志说有养之道焉尔也君子以为善颂昭伯谢不敢当则介其塾宾周君仲章来请于二泉邵某某谓之曰昭伯其何逊哉昔者孟子之称曾子盖尝云尔矣然天下之人志不皆晢而为亲同养不皆参而为子同故君子之言飬者莫大于行而业次之行修则不辱业崇则不乏此固为人亲者之志也凡昭伯之素其不此之务乎虽然志一也于生曰养昭伯于母之谓也于没曰继昭伯于父之谓也欲知昭伯者请观于斯作新居记

　　十峯楼记

　　明府尤君遂良还自崇阳作楼于居第之西面龙山为牖山之九峰近在几席君对之若宾主焉有客过之为之题曰十峰之楼君以告予予始疑其名与数今知之矣盖峰之在山其为土为石初无异也然平而为麓起而为冈伏而为坞虚而为谷盈而为邱各形其形而各名其名势则然矣乃若突然而髙其名为峯峰盖不自知为峰也而峰之名归之夫人亦何以异是哉他不暇论试以君言之其为诸生于邑固邑之人也迄其明经愽史成章而逹焉举于京闱而文名著游于辟雍而学业广试于铨曹而治理通宰于剧邑而政务举至于檄抚夷而展变通之畧疏防邉而悉预备之宜远人怀之中朝谈之譬之于山其所谓突然而髙者非邪君不自知而人之望之固如此故虽谓之峰可也昔之人有以山而拟诸人者若五老若仙人若玉女之类盖多有之由是观之谓之为峰顾不可哉以道观物物我无间名之在此犹在彼也而况于数之多寡又何足计乎是故以一参九不见其为不足以九乘一不见其为有余问之九峰九峰无言问之尤君君指九峰作而笑曰有是哉请书为记

　　周氏畵记

　　画竹一幅九龙山人王孟端氏写寄邑人周翁恭甫者也翁藏于家传至其孙某而失之翁之曾孙纮别号月牕以儒医名东南于某为从子思其祖之故屡求之未得一日江阴朱世芳氏病而求治于月牕月牕巳之世芳酬以金不受闻是画在其壻某所乃以归之月牕喜曰此吾求而未得者虽千金何以加哉即日持归悬堂上与其子若孙序拜然后观观毕告于祠堂藏之唯谨君子谓月牕于是乎孝传曰春秋陈其宗器孝子之道也凡器皆然而况徳之致哉九龙墨妙人所珍爱然其人清介特甚虽方尺之纸不轻授人恭甫翁豪宕好义有古烈士风九龙所赠颂祝寓焉而又重之以诗兹予所谓庻几徳之致者故月牕因其失也极力求之求之既得则欣欣焉若获拱璧不知千金之为重也其有以夫月牕有才弗施乃专其用于医施不责报有儒者之徳是画之复君子不谓数焉夫始以德致终以德复周氏之庆于是乎在凡其子孙者宜何如寳之月牕之子敷牧恐久而又失请记于予二子者之孝犹月牕之孝也画失不知年月其复也在某年某月又若干年二泉邵某记

　　凤山书屋记

　　凤山书屋者封户部主事卑牧秦先生之所筑也自始筑至今凡若干年矣其为制也临流为门依林为垣幽雅朴俭望之知为儒者之宫矧所谓凤山者当其前左若有相顾之状而烟霞草木发光露彩播散芳泽日相寻于轩窻焉先生读书其中得于山者不为少矣乃追惟其祖某府君始筑之意而扁其堂曰凤山书屋其子戸部君国声以其意告于邵某某按县志凤山在邑西若干里其为名不可知然天下之山以是名者众矣或以形称或以迹传其无故而加之者亦比比也岂不以凤之为物长百鸟而瑞王者号称四灵故托名以重焉耳吾尝即是而求凤之徳犹龙之德然龙以潜为隐以飞为显而凤也则异于是隐也以翔见也以下其为用不同而系乎时者一也故君子施远而博迹近而光辉其为泽如龙为瑞如凤而龙徳大矣先生观兹山岂无感于凤哉又尝考诸先生幼读古书守道自乐邱园之义至晩不渝盖所谓翔于千仞者覧德而下鸣冈栖梧则付之其子且将有羣雏出焉殊形而一德随时而为用诚无愧于凤矣其为感也当在于是是则山之名不可知而先生之取于凤殆亦诗之兴欤而不必深论也虽然晦翁于南康尝以涧中黄石状如卧龙故为庵而祠诸葛因名起义遂有潜见之感则先生之取于凤者亦岂无谓哉戸部君予同官且同志文章政事素重于人而言必称父于是记也尤惓惓焉可以观徳矣是为记

　　钱氏军将山世墓记

　　惟军将山濵于震泽盘亘三十里为锡西南镇其间以坞名者什数军将独为深衍南唐时尝驻兵焉盖其势若帐之回合故又曰军帐山之胜以是惟钱氏坟于兹山凡若干世矣其正峰为吴越忠献王八世孙承奉进所葬盖其子寛甫治之其右则承奉以上凡六世其左则承奉以下凡三世惟甲仗坞去正峰东北五里乃寛甫葬所当元季时寛甫赀雄于乡有远虑焉故择僻地且为疑冢至其元孙伯刚始距祖茔二百武黄泥岭者左右列葬伯刚子惟义孙孟溥实皆在左余若某某则右焉孟溥号南邱累赠奉议大夫工部郎中今户部郎中某之父也戸部既葬奉直公若干年而其室邹宜人卒又卜军将支冈稍北东面曰长寜坞者营新阡焉通神卫亵既门既垣祗飨备息乃堂乃庐碑刻诰勑以荣上赐池梁于前阡制斯备又前四百歩有汇焉巨石为桥凡钱氏诸茔道悉于斯会揭以庆源之名重先世旧题也又东四百武有山若覆釜者实与阡对又三百武曰赤石岭傍峻中夷为道千武广丈有二尺夹道竖华表其前东南五百武东北八百武皆濒于水自上望之诸山环堵而平田千亩湖波浩然见华表间佥谓得山水之宜为诸茔最先是予督漕淮上户部东归过之与论先茔之理尝以水隐为恨今既得是载思予言乃卜吉从事踰年而成则以记属予予观户部之先武肃忠懿诸王忠孝之节着于前代寛甫以下诸公德义之懿栽植加焉奉议公质直好义敦诗说礼惟先是崇笃生戸部贤而能文有政于官既衍而繁复登而显征诸地道先閟后发可信不诬传曰公侯之子必复其始予不佞请以天道复焉正峰右后则伯刚之弟伯和暨其孙某之墓近墓有成性寺寺稍前右为龙泉坞则为户部兄鸿胪序班世端之墓又右西为桃花坞稍南为白茅岭则户部之伯祖惟常世父孟清之墓合诸前墓凡为封若干所其贫不成域者尤众盖自始葬迄今歴祀三百族凡若干人乌乎可谓盛矣寺有石泉最甘冽上祠龙神曰孚泽祷雨輙应天顺间有司请锡寺额钱氏以山百亩田六十亩赡其僧因建祠堂奉诸钱主兹亦墓事所繋故附书之

　　东湖书院记

　　东湖书院者广东按察佥事梧州吴公廷举之所建也院在州东门外南临浔漓二江北负大云山山之下公三代先茔在焉有水出山半左右夹流前汇为池池方数亩其曰小东湖者公名之也公之先为湖广嘉鱼人嘉鱼有东湖既取以名又以扁夫院者盖志不忘其先也抑有尚友之道焉昔宋周元公茂叔尝濯缨江州莲花峰下乐其水之清也遂寓以濓溪之号濓溪出道州去江州几千余里莲峰之水非濓溪之水也然自道观之则孔子之所谓逝者如斯孟子之所谓有本者如是者固未尝异也故观道有术莫切于水得于水而不泥于水此有道者之大观也吾于元公见之大云之于东湖其亦类是矣夫公之学道从可知巳然远而望其故乡则得水木之义近而迩其先茔则广风木之思旁以招引后学而退将自养焉一举数得是皆道中之事也矧院之为胜负山向水草木鱼鸟之观日陈于前登堂旷如入室奥如经书图史取诸左右无不应手而抠趋其间皆乡里秀敏之士士不远千里束负而至者又时有之以是尚友古人夫岂僣且夸哉公博学好古有猷有为由邑而郡夙著名绩予盖闻之久矣顷者以贰守北上道出江右始因吾寮友范君世和得倾盖焉比任云间伻来请记时宏治甲子也越六年正德己巳乃克执笔盖院之详公自有记予特论公之志以告学者云

　　容春堂别集巻六

　　●钦定四库全书

　　容春堂别集巻七

　　（明）卲寳 撰

　　○墓志铭【十八首】　圹铭【一首】

　　明封宜人王母任氏墓志铭

　　宜人任氏为隆庆州知州进阶奉直大夫王公某之配其子今南京户部右侍郎琼先为工部主事以考绩例宜人始封安人比进员外郎乃加今号按任氏世居山西太原宜人父曰恩母郝氏年十七归奉直公公父某工部尚书公某子也宜人入门敬谨雍穆事尚书公及其配李夫人以孝称初公为诸生读书黉舍中宜人居家治食饮以供及小大诸务一不烦公心尚书公好施予宜人常佐公承其志李夫人老而伤股在床褥者几三年宜人与公躬澣涤无怠夫人至忘其恙以终后公举于乡筮仕知昌黎县宜人独留于家凡十年教饬诸子女毕婚嫁壸以内无隳事比公迁隆庆户部以进士便道过家迎宜人从公于官居数年公罢政归于是家指日繁宜人以勤俭相公诸子遵之皆尚朴素盖若有政焉又数年公卒宜人哀以礼户部由工部郎中累迁至右副都御史理两淮盐课时宜人皆就养及总漕运被召还朝孙朝立乃自临清侍宜人归太原既而转吏部右侍郎再改今官而宜人以疾卒正德已已五月有五日也距其生宣德巳酉十月十有六日寿八十一子男四长瑶国子生次即琼次玠义官次佩儒士女三长适国子生太谷白元瓉次适郡庠生榆次罗崇德次适阳曲张永相孙男八长即朝立儒士次朝元国子生次朝翰朝简朝廸朝选朝起朝硕女七长适浑源郭卫邦次适举人鴈门崔允次许嫁平定郗元洪余皆幼曽孙男女各一宜人之始卒也户部时奉勑赈饥南畿厥既闻讣即具事状征铭于寳寳以漕事朝京师其姻驸马都尉崔公又为之速会寳致仕东归未能执笔以复明年庚午三月十七日户部奉宜人安厝于柳林之墓合奉直公兆伻以书来请终铭之铭曰乌乎宜人德称于家子为国祯天王用嘉载锡之号有诰以华至光无幽至显无遐我铭一辞于宜人乎奚加

　　仲室赵孺人墓志铭

　　正德丁卯冬陜西按察副使仲君与立寓书湖南征予铭其室赵氏孺人之墓既而其子承佑寓朱户部某所为状至自寳应予以君失嘉耦方为惜之而何能不铭之始予举进士获识君之父太医院使前通政松东公于京师知公事其母贞节郑太宜人孝其配杨宜人奉以周旋伏腊燕飨无专无废能不失郑意公子三人既有室犹遣出游潘南屏丁补斋二先生之门每旬日一归读诵不辍其家法之肃如是今读朱状乃知有妇如孺人者固亦有与哉及予为许州君举进士由刑部主事出判汝宁稔闻其卓异之誉状谓孺人相而慰之其亦信然状又谓君三歴臬司孺人自留奉姑于家而卜妾以从待寡娣遗之佚抚孤侄导之勤皆人所难者由前所闻质诸今所称铭之实宜初孺人疾亟其女适朱应辰者密刲股肉和药以进君子称孺人有女孺人姓赵氏其先淮人后徙寳应西安同知某者其叔祖也父曰刚母某氏其生为天顺辛已十二月二十六日越若干年归于仲又若干年正德戊辰六月三日以疾卒年四十有八葬以卒之又明年某月某日墓在邑北郭某邱之原子男二长即承佑县学生娶储亚卿静夫女次承榖娶某氏其庶亦二承庆娶某氏承汴娶某氏女三长壻即应辰朱知县存仁子也余尚幼铭曰仲有寿姑有妇克孝孝妇有妇惟孝妇是效三世传德遂成壸教柰何不吊吾嘉仲宗兹以铭赵

　　故无锡县道会梅鹤许翁墓志铭

　　翁讳真常许其氏梅鹤其号无锡方湖里人父敏母陆氏生而骨相竒伟弱不好弄识者异之时洞虚知宫陆静渊者为翁母舅遂依而学焉陆之徒为龚太冲氏龚之徒为范玄机氏翁礼为师既乃学祈祷法于太冲学摄召法于姚端夲学斋醮法于汤应泉学养生法于四方之羽流由是名誉日起翁尤嗜儒学初从余伴读季枢得书史大义后益奋励于古诗取诸陈逊庵天泽律诗取诸高梅庵惟清杂文取诸吴管窥鹏举真行书取诸陆竹石懋成恒以缘饰教事平居文雅庄重见者称有德容焉会道会缺众以翁举同軰欲夺之郡守龙侯晋试以文翁援笔缀数百言其论遂定在官若干年取重自躬部使者暨郡侯县公无不加敬张真人尝以觐过翁逆之甚恭真人改容礼之谢事后益究引年之术闻武当之胜尝三徃游寻访古迹及名流异方皆有所闻而还始从师居城南祠山庙后复居洞虚宫雷神祠皆有修建功晚益好静恒焚香燕坐观史赋诗以自适或与客围棊当其兴趣所到岸帻长啸自谓神仙中人忽病数日卒于是予方东归闻而哀之其徒范景辰将以是年冬十二月八日葬翁惠山河浒之原乃以吾友茹少叅世和状介周云汉来乞铭惟吾先大夫纯和公与翁游最密予故以执友事翁云汉始从公数十年公知其有志儒学遂遣从俞御史世德习礼经束修之赀乐为之助论者谓翁有归儒之心故于云汉赞之决不然道不同而能为谋如是也哉某以是重翁恶乎不铭翁卒正德五年正月某日距其生宣德某年某月某日享寿八十二徒一人即景辰景辰之徒四人某某某某铭曰云衣星冠寻真名山苍颜碧瞳虚徃实还儒有夙心晚嗜益深乃谓其徒修贽士林鹤鸣梅开翁招不来白云悠悠翁在瑶台

　　邹以升配王氏墓志铭

　　王氏讳琼字润卿常之武进人故南京吏部尚书赠太子太保谥文肃思轩公女也其兄为都宪公希曽其归于邹为堂字以升配以升霜桧翁某之子宋忠公弟进士泂十几世孙锡之言望族者归焉王蚤失其母某祖母朱太夫人实鞠之长教之小学女诫诸书及古今格言皆能口诵事继母孙夫人以孝谨得其爱既归以升姑周氏已没事继姑锺如事孙夫人既而霜桧处分诸子自为别业蠡湖之上盖去故居半舎许王晨夕馈于锺以达于翁犹在堂也越若干年翁暨姑年皆高以升迎归凡服食王必先时备物得其欢心自奉俭素嫁时珍绮屏去殆尽惟乡族是从谈者以为难于是文肃日贵显第宅服御之盛甲于郡中王尝缣卉归宁侪軰或诮其过王以分谢之终不为变平居佐以升重祭敬客勤耕博艺不亟不徐务归于义以升兄弟数十人王皆礼之于同母者加焉或问之曰不敢忘吾姑也业诸子女训必以幼率必以躬每诵古常语晓之盖以升之家政称理者凡若干年众而无哗赜而无扰逆而无踬周旋黙相王之力为多初王闻其兄都宪公没于官哭之恸及侄中书昪病就医吴中乞见为诀王冒风雾徃自是遘疾数月遂不起姻里闻讣有流涕者王生景泰三年六月二十有二日卒正德四年十二月二十有三日得年五十有八子男三长钦次镕太学生次钲娶皆华氏女二皆适华长壻鲸苏州卫指挥次训太学生孙男五人女八人以升卜以卒之明年某月某日葬王于其乡□□新阡乃奉户部郎中钱君世恩状来乞铭予知文肃公之家政旧矣今征之铭曰闗雎之风葛覃继之勤俭孝敬允为女师此有令人孰曰未学我刻铭诗以配古作

　　明故承事郎思本朱公墓志铭

　　吾郡称善教子者迩年来以思本公为之最公之子今通政司经歴■〈日上永下〉莅任有声封典将及而公没知者惜之公善居第崇巨坚朴如其为人先卒之数月火几尽既而讣至知者重惜之时予督漕师入朝吊司经于京邸司经乃奉何户部孟宜状来请铭某之曽祖母公之族姑也于司经素有斯文雅其能辞于铭邪按状公讳斌字世昌姓朱氏别号日新晩更号思本常之江阴人其先有讳良璧者实晦庵先生从父行宋宣和进士官鸿胪主簿从思陵渡江家于晋陵十传至均寳始迁无锡则公之六世祖也均寳生浙江提举光逺光逺生绍兴知事子升子升生士铭入国朝为江阴之宗士铭生善庆善庆生维吉号梅月正统间以孝义旌门景泰间被荐授修职郎通政司知事其配邹氏实宋忠公浩十三世孙有子二人公为仲质直好义博学善为诗尝从父京师终日侍左右无倦中朝卿大夫贤之赠之诗归与兄世宁居友爱敦笃庭无间言既而以父命出居西偏朝夕承欢不以逺故少废父没殓葬以礼征铭集诔碑板盛传谈者侈之先是景泰甲戌尝出粟千斛助邉受服如例成化丙戌饥复输粟锡玺书旌门继加承事郎公感激图报凡义举若修学筑城造梁之类必为民倡郡邑长吏亦必以属公论者谓公受异褒于是为称其御家内外井井仆数百人因能授事各有纪纲公总其成劝勤惩惰政若公府处姻族率以恩胜义与人交敬而信恭而度故无尊卑踈戚皆敬重之雅好文学虽家务丛赜不废讲论其教司经尤加之意闻有博洽士不逺数百里必延致之馆榖问遗仪物兼至司经既得乡举犹课督不衰孙承爵生公蠲逋租数千斛以志喜及长为邑诸生卒业南雍称好古学公因而进之期逺到焉初公立门户有轩特之称中而坦然终而退然虽或侮之弗较也君子谓公于是乎哲司经之初授官也屡以公病乞终养公口授家人谓宜勉供事不得顾家及遭火变又以书慰之归之数而已公生宣德壬子五月二十二日卒以正德四年九月三十日寿七十有八配长洲惠氏先公二十年卒继同邑何氏子男一即■〈日上永下〉女四徐涣杨维何桓邵天民其壻也孙男一即承爵曽孙男一伯曽女二长未聘次许聘何应辰墓在邑东庆云磬石山之原盖祖茔地公尝于是营寿藏惠氏卒葬焉司经卜以某年某月某日启而葬公铭曰古有世家命由国君今也则否自我高门大江之南世家者几朱称文林为乡之纪家有伟人曰思本翁幼学老传以义始终孰不教子翁心则笃维诗维书以似以续国征文献惟家亦然或观民风视表于阡

　　承事郎慕菊朱君墓志铭

　　君讳暄字朝阳姓朱氏别号慕菊世居锡城南石洋里高祖寿义曽祖彦昭祖士原父本字文立号菊庄有乡行母萧氏君幼岐嶷从里儒华适安游读书通大义尤好观史每见奸邪误国处輙抗声骂闻者壮之甫冠兄曦卒府君外应门户内事菊庄极谨初菊庄为良税长老厌于役君力为谢之疾而恳祷丧而慎敛葬而备窆且有终身之思以父爱菊岁时对菊輙感伤不已慕菊之号以此申祠堂之规谨墓祠之节视菊庄不少替姊妹四人既有家而业衰君悉周恤之若宗姻有大事求无不应戚者有加贤者又加焉或售产劵求益再三与之菊庄存时雅爱客客至必留饮饮惟劝酬微醺乃已不效里俗为諠哗态庭有牡丹数本岁为赏花之燕旬日始罢府君继之每举加盛又为巨舫遨游溪湖间号曰野航钱希翁为作赋然性疎率与人谈笑洞见肺腑徃徃面折人过过而能改则又称道不释口尝罹横逆君知其人奸卖田以货之后数岁节缩经理卒复其田既应令助赈受七品官阶乃以家事付其子而闲适以老所居近郭多野趣前有沼植莲其中为亭曰水云东为观稼楼各以其时居之如是者若干年卒卒之日为正德戊辰十月三日先是遘疾自度不起治命甚悉大抵皆勤俭忠厚之语君生正统二年丁已九月二日享春秋七十有二娶杨氏子男一弁女一适华汝器季子户部书筭世明孙男二某某幼孙女一许配堠阳华某弁将以卒之又明年十二月十八日葬府君祖茔之次在所居后左铭曰菊云菊云隐者尚之两世一德再培而滋采莲南池观稼东阁吁嗟若人不可作矣九原有知无亦谓夫斯邱之乐也乎

　　东耕处士杨公墓志铭

　　东耕杨公吾从母之夫也杨于锡为望族盖世长乡赋若有政焉茂林景信在宣德正统间尤以惠称于公为曽祖祖曰汝润者公父也其性旷逸不覊以轻信人故负公缗甚多于是公方学于傅书史有程矣即毅然以代劳为任百方营补码年而后克完有司用法困辱丛至母潘氏卒出则就理入则当丧能不以厄废礼众怜而壮之既乃谢税役与其配过孺人检内外赀产葺残经赜加以节俭又二十余年而故业复中遭祖母朱及汝润公之丧皆力为葬具念母早丧隆礼于舅氏甚笃舅儒医也诸子克世其业与公相师友婚嫁子女时而当物爱其弟妹恩及甥侄虽居城市非庆吊不出客至必留欵竟日谈古今事亹亹忘倦酒酣吟哦意气动人君子谓其有国初诸老之风时公年五十余张御史淮廵按江南重耆老之举郡县强公为之未几求退其效谋持断公平着于上下者视税长时为多然自是多居乡躬阅农圃东耕之号以此凡岁积与里人共歉散丰收不以时趋利邻尝火至公庐而止群盗煽虐戒毋公犯晚受仕者服应赈饥令也亲党论曲直者咸质平焉公性直谅与人交无留言隐意识者谓公古逸民非今人也使人人皆如公安用官府为哉公闻而谢之公讳旻字日初壮以字行过裔出宋徐王郡马孟玊子男二人槩娶过即母族继赵宋后诸孙也楷娶殷为方伯序宾曽孙女一人适永康丞成景高子瓉早寡有贞行孙男二人楷之子淮邑庠生娶高沅州孙女槩之子汴亦聘于过女四人其壻长为庠生莫同次为陆南康子术又次为张黎平子琳琳始聘又次者幼公卒于正德戊辰二月十一日距其生宣德甲寅十月二十三日为寿七十有五葬以卒之又明年庚午十二月某日墓在邑西龙山河浒之原从先兆也初公之卒寳在浙藩将之湖南闻讣而恸有未能会葬之叹乃今幸获临穴且以槩楷请执笔为铭实寳志也其事寳所逮见及闻长者言其详则征诸王元信所为状云铭曰为士为农为商之质为夏之忠惟变乃通干蛊于初履坦于中卒也缶歌是为君子之终

　　奉议大夫湖广按察司佥事姚君墓志铭

　　湖广按察佥事姚君秀夫既卒之二年其子伯生状君事来请铭予与君同举进士相知为深昔在贵溪予既吊哭之铭固弗容逊也君讳文灏秀夫其字自号鄱东野人晚更号学斋世为信之弋阳人其先有自立者徙贵溪东山至本正始膺贡为太学生君曽祖也祖添德父明以乡贡进士官监察御史陜西按察佥事配王氏生君年二十领癸卯乡荐甲辰省试第二廷对赐同进士出身授工部都水主事督造淮安运舟改刑部陜西司调常州府通判迁工部都水司主事督浙西水利以病告家居起为刑部广东司主事擢今官提督学政三年而卒初君侍父于陜时方弱冠读书恒逹旦见者知为伟器及归娶独行亲迎礼流俗咻之不顾父丧极哀毁内翰张公东白谓人曰是子可以语道矣励志问学能忘其贫文誉隐起比有禄迎母就养京师踰年母殁归其丧葬之庐墓终制其督漕舟处置得宜军民称便在刑部纔三月坐累当调外或谓任浅宜自白君曰职旣在是即一日亦与有责敢独免乎言者愧服常州水政先诸郡工部侍郎徐公贯奉勑视水浙西君陈兴革事皆见施行还朝上君治状遂有工部之命君旣受命亟陈水利六事一曰设导河夫二曰发济农粟三曰给修闸钱四曰开议水局五曰重农官选六曰专农官任凿凿皆经久计朝议行其四事君廵行相度虽极险逺忘其劳绘水道之图人谓之确集水利之书人谓之备其自着又有事宜一编皆行于时及归大岩下益事著述提学命下舆论允恊君慨然以作人为任条教甚悉大要本圣贤之学而叅以时制痛革浮靡考校一断以公自谓毁誉不入请托不行贿赂不通闻者以为不诬甲子之试凡中式者皆公所拟侍御包君泽叹服其精而公不及见矣君性方严纯正平居寡言笑在官无贰志在家无嬉容友诸弟兼有情谊接人敬人亦敬之临事刚毅充其志虽死生在前弗顾也自始仕至卒每公暇端坐手一编俨如儒生诸经书皆有辩论或欲更订大学章句公谓宜守程朱定本至其独得时又自附当仁之义非有识者不能深知也公所著有学斋吟藁文藁经说杂说报德录中庸本义诸书藏于家公之卒也其配樊安人携伯生归试君以后事属二三寮友殡敛周谨君子谓君忠诚感人至是益验云君生景泰乙亥五月二十三日卒弘治甲子七月二十七日年止五十葬为正德丙寅十月一日墓在邑河潭龙山之原子一即伯生孙一曰仲贤铭曰刑名水利用儒为吏吏未尽儒儒有余地我着我书静退之余奋其徃如为君子儒湖南之教少征儒效粹如其文于德有耀充君所志当止于何考言较功其得孰多龙山之麓英灵攸复我铭不磨中有贞玊

　　华室邹氏墓志铭

　　鹅湖华允昭将葬其妻邹氏乃属其族弟珉书来请铭于予珉予甥也道允昭之意甚勤既以吏事辞至再三请乃诺而铭之按状邹氏讳某字某其父曰静修处士佑之生若干年归于华为会通公子妇其配允昭名奎于行为仲佑之公华出也复娶于华故归焉重世■〈女垔〉也邹氏天质贞顺幼承内则夙有仪度其在华氏若干年事其姑钱堂谒室馈进退庭阶无少愆违平居寡言笑妾媵称仁奴仆称义于允昭得相之道允昭亦宾遇之成化间允昭以讼北上遂服淡食素至成悸疾乡人谈之尝生女而夭恒以嗣为忧后侧室生子曰是即吾子其知大义如此故有疾以姑之丧而剧是时父母继丧母兄弟六人丧者五矣至是不胜哀遂至大病临终无他言惟不欲金帛殉葬云邹氏卒弘治乙丑九月二十五日距其生天顺已已得年四十七子一曰镕女二葬以卒之又明年正德丁卯某月某日墓在西寿山先茔之次华出南齐孝子寳至允昭若干世邹出宋忠公浩之弟泂至静修若干世详在其谱铭曰忧而惕丧而戚而视庶犹适维惇于心乃至斯极忠门之孙孝门之嫔贵不以族维其人兮

　　徐府君墓志铭

　　府君讳乂字宗俊别号浩轩其先为宋节孝先生积之裔盖数世至彦京者始自苏徙吾锡以巨族称于招义乡彦京生惟育惟育生景徽景徽生元德厥家始大晚以输粟授承事郎寻复益之旌其门曰义民承事娶于张生府君弱冠时父命治别业极力经画堂寝门庭整而有度识者谓其能家长司乡赋征敛不苛民甚德之入事父母尤善伺颜色以勤俭承意若甘旨之奉则恒事不论也母尝念府君独劳公事欲分任于兄府君辞以分当尔且曰弟事于公兄事于私奚独劳之有及父丧爱兄弥笃久之勉从兄命析居其析也凡百就其薄者至于书策皆以畀兄之子人尤多之御家众以公食指千余无敢哗閧施及乡邻救菑恤患吊死问孤遇岁饥减租増贷有德惠焉或劝入粟补官不听布素终身畧无慊色性不喜绮靡独与宾客饮则浩然畅懐因号浩轩渊黙鲠直平居似不能言临事剖折侃侃如也病且亟以勤俭训其子甚悉语毕乃瞑时正德庚午六月二十有八日也距其生景泰癸丑八月十有五日寿五十有八配章氏先卒继黄氏子男二长言义官次竒女一适义官江阴张堮孙女二言等卜卒之明年正月二十日启章氏兆合葬以吴君大章状托吾弟玑以墓铭请乃次第吴状为之铭铭曰古称本富力穑服田加之行义尤谓卓然吁嗟徐君吾表其阡乌呼贤哉

　　玊亭处士张公墓志铭

　　予按察两浙时公以小像命为赞比归自漕台见公犹像中也方以耆逸为公庆未几公病久之讣闻且闻其沐浴更衣焚香正寝乃瞑先是命其子辂悉而无乱类有道者既而辂以其从弟乡进士汝钦状来请铭予祖三益府君与公同为杨氏壻公予祖行也铭乌敢辞按状公讳复字善初姓张氏其先泰州人十世祖福宋国子助教从思陵南迁遂籍于锡五传至天骐生士英士英生用谦号止庵医术妙一时娶于丁生公幼能自立终日手一编不释人以为有公辅器或劝业进士止庵曰隐吾世德也遂以所著医书要指遗之曰汝第事此公受而攻焉学大进求者沓至公性简重惟亲旧则一徃余以方与之亦无弗效者家故有田仅足岁用无他经纪盖廉德与医名并传人谓止庵有子居父母丧以礼襄事于是弟某方幼爱而教之值病乃已平居庄敬自持虽盛暑必冠服见客客问则对皆有理致否则黙黙而已家藏书画最多医方倍焉观其志即重货不愿易也有司以乡饮请公辞之陈方伯晋庵軰为社会以公至为欢既老而传即后圃构一亭植竹数竿独坐自适间与客坐竟日不及酒署曰玊亭盖谓竹也钱太史福以公之德似之着之于文弘治壬子饥出粟应令受服每适野野服如故配杨氏义官汝威翁女慈婉多内助子一即辂初事举业后以医名女四长适宁乡训导冯夏时次适陈用时次适庠生殷佐次适义官朱珣孙男拱邑庠生曽孙男一朱公生宣德九年二月十九日卒正德五年八月十一日寿七十有七葬以卒之明年二月某日墓在邑开原乡大池之原盖公所自卜云铭曰其人如玊太史则云生居以亭殁瘗以坟惟辉烨如孰不见闻后有征者请视予文

　　承事郎殷府君墓志铭

　　府君姓殷氏讳广成别号云溪其先晋荆州刺史仲堪以守郡占籍无锡严埭镇歴千余年至国初有德征者生子实始徙邑中定花版巷子实子序永乐甲申进士累官至云南左布政使得赠二代俱如其官于时再迁今城隍庙西公配夫人戴氏生琏字尚朴娶于周生子五人府君为长公以佳孙自庆日置诸膝饮食必先焉且教以幼仪稍长为尚朴翁干蛊暇则歌诵古诗以养性情若世事亦旁究弗遗翁尝被逮刑部狱府君从之行能专对问者见者壮之归任门户事不以烦诸弟比其冠婚皆自备礼适岁歉戴夫人在堂府君辅翁供事及卒敛葬如礼虽兄弟析爨事翁益周归妹抚弟施及侄甥情爱周洽中岁家渐裕教子以业则农贾兼事以学则师友兼隆卿士大夫谓布政公识府君于是乎验当时姻戚中若盛中丞冰壑贞人也钱偃师孝常介人也厉青田文振狷人也皆重府君有疑以质焉晚以辽阳军兴例输粟得七品散官萧黄门文明实举之岁乡饮请列三宾多辞不赴常乗一小舟于溪山间极游观之适又于水南为小溪山客至欵洽终日晋庵陈方伯作真率会府君与焉后诸老散谢府君独优游如故众方羡之而病且卒矣正德庚午八月十三日也时仲子佐试应天闻而趋归得奉遗命云府君生宣德癸丑閠八月十四日为寿七十有八配马氏先十年卒子男四长俊次杰次即佐次修佐邑庠生俊杰修皆七品散官女一适太学生施誾早卒孙男五长奎次璧皆庠生次瓛次金次阿六女八朱佩过辀邹孟杨浚吴恩陈穉秦瀚其壻也俊等将以卒之明年辛未三月某日葬府君于舜柯山先茔与马合兆佐乃自为状介潘君继芳来请铭铭曰今布政使古称方伯殷歴三藩九考厥绩若国在昔邑论世族舎斯而何君方伯孙士行则多壮而恂恂老而番番乡德惟歌我铭幽堂吁其不磨

　　明故四川新寜县知县加封文林郎晩乐茹公墓志铭

　　正德五年六月十有三日晚乐公以疾卒于家其子福建叅议銮闻讣归与其弟蓥鉴卜卒之又明年壬申某月某日葬公惠山西北■〈山华〉■〈山利〉祖茔之次叅议姻友于予最久故以铭属俞给事国昌实为之状予素知公固不得辞也公讳玊字璧英姓茹氏别号石牕以勑词有晚乐田园之褒故更今号公之族世为锡望胜国时曰良夫者以积善称歴循仁文达皆敦行义文达之子洪国朝永乐中以诸生被征修大典诸书书成授寿光丞卒于官配陆氏以幼子璇归有贞操正统中诏旌其门璇娶周氏生子三人公为之长公体貌端伟而性尤敏慧自八岁入小学至十二治书经为举子业日有所进尝以家藏旧琴按谱弹之宛得古操十五从都宪冰壑盛公游继又资诸冯叅议丽庵唐教谕主一刘知县梅堂三公且广择友为讲会比入邑庠每试輙优等为同軰所推居父丧以礼君子重其行数举不利乃以贡入太学遭母丧丧毕而起备极困乏而志益强又若干年年五十二选官得新宁于是叅议举应天乡试公奋曰吾父子蒙荐国恩厚矣敢不力图报称既至官赈穷恤孤锄强扶弱凡诸利病次第罢行之民翕然以归时有邻警公请城焉虽劳且费不恤有计迁学以易地者公发其隐寝之然雅有逸趣年六十二即致其政归及叅议登进士公受今封乃以家政属次子蓥鉴别室于所居西偏静究引年诸书有方士至必延与论议皆谓公有所得矣而观者亦以貌力称其言云公生宣德五年四月十四日寿八十一配金氏子男三长即銮释褐知唐县五迁至今官次即蓥鉴皆七品散官女三陈时雨夏从桂施泰其壻也孙男五霆早卒霁■〈雨上迪下〉霓霦女五嫁者三壻李裳邹立袁渭许嫁者二壻盛某邹某曽孙男二继宗衍宗俱幼铭曰士有民社是谓志行罔曰邑小大者是征仕始五十六十乃老君子谓公见几之早峩峩■〈山华〉■〈山利〉公昔所游龙章宠贲成此一邱

　　明故景娄处士钱公墓志铭

　　公讳清字孟清姓钱氏别号景娄无锡人也其先盖出吴越患献王王曽孙某始由嘉禾迁无锡七传至裕而族始大裕之孙曰彦春元永嘉书院山长公高祖也曽祖伯刚祖公达父惟常世有隐德惟常配邹氏生公甫二旬而邹殁公鞠于诸母稍长从周诚斋先生游敬而能勤日课外渉猎辟籍尤熟小学性孝友自能言询得母仪容悲慕不置屡形梦寐父疾刲股者再皆有感及丧敛葬如礼而哀毁过之复裒铭志之类为书以传所谓遗芳集者是也庶祖母姚寡居踰二十年公白于官以闻诏旌曰贞节弟孟深蚤世以次子模后之及诸幼弟均为立产成室祠堂之礼品式具备躬率子姓春秋墓祭忌日寝祭哭泣终身生日不受燕贺至老犹然周恤贫乏笃于私好助官赈民饥者凡二正统庚申出米二千石朝廷有义民之旌时公尚少实赞其父惟常公为之景泰甲戌出米三千石公独为邑人先自是益乐施予内外二族及乡之亲旧待以举火者数十家为粮长费不及民顾有助焉常制药以济病造棺以济死立义塾以教人子弟其治道路建桥梁岁有之不可胜録公仪容丰伟衣冠朴雅望之人皆知为重厚长者表然世族楷范听其言简而度即其行端而恪罔不起敬性好宾客江左知名士多与之游有词章赠遗动盈巻帙其趣尚所寄舟名水云圃名寰瀛恒以古书画自随竒花异石不让昔人所谓名园者邑大夫以乡饮礼请輙辞之时有县官不得见之称闾右有徤讼者人必举公为戒公益谦慎欲以柔道率物慕师德唾面事故号曰景娄云及疾作闭门不出者数月一日集诸子暨孙告以后事且有规言又三日而卒公生永乐丙申十月某甲子卒弘治壬子十二月某甲子享年七十有六配邵氏继孙氏皆先卒子男三俱义官长桢娶华氏次即模娶何氏次栋娶司马氏女四孙男十桢等卜以癸丑冬十月某甲子葬公于邑西开化乡军帐山先茔之次二配合兆奉其从叔父孟洪君状属从弟今礼部主事世恩请于故少保璚台邱公为表其墓复以寳在姻属俾之铭谨叙而铭之公尝授义官而乡先生题墓曰处士本其志也铭曰处士之业好义而济复有群行忠信孝悌以义而官有峩者冠考公平生匪直一端所未满者公身在野公实乐之时岂公舎孰题厥阡君子曰然有征斯铭后千百年

　　夏室周安人墓志铭

　　周安人吾姻友户部郎中夏君如山之室也正德戊辰七月一日卒于习礼里第又明年庚午某月某日葬于范庄先茔君自为状使来征铭君以弘治癸丑进士授工部主事累迁至今官凡若干年安人皆从之以君考绩受今封辛酉君奉命清屯田于山东河南于是君之父封工部主事讷庵公病君属安人归侍汤药凡若干年讷庵卒安人任焉比君归安人佐襄事以劳而病又遭子丧遂不起年止四十五按状周夏皆常之江阴人周为宋丞相益国公后自洪州徙无锡陆墅元季有曰贞五者赘夏氏既盛而衰其曽孙良辅力穑以复遂与夏埓望良辅娶于王生安人婉娩温惠年十八始归君从游郡庠相之学归事其舅姑甚谨每饭必侍既饭无他言始释然退若候他起居类是君凡三归妹安人力襄其行至出已装不吝其归赵氏者夭取其幼女而子之承姑意也及从君北行子桢方弱安人知姑意欲留虽甚爱不以自随时时念之有服食物必致致必先姑闻者以为有礼居宦邸节用而整僮奴各事事无惰盖君疎于治生故安人助之然事无大小必请于君君喜宾客席无虚日觞豆所需未尝缺缓或先意而具视事舅姑时盖裕如也及其病也两婢扶腋犹视家人妇治膳曰养不躬虽丰非礼尝以是自恨且痛其子学成而弗年故病日剧先是两为君置妾至是谓曰吾病必不起即延数年君则衰矣再娶益晚乃谋娶同邑徐氏为贰室以同生视之徐亦事之如其母卒以姑养托焉姑包氏封太安人安人讳某子一人即桢娶某氏其别出子二曰某某孙男一人曰霖铭曰鼎则有味琴则有声既和且平德焉是征家利女贞胡彼阶厉我铭令人此有余地

　　司马孺人墓志铭

　　司马孺人为钱君世梁之配钱吾锡望族司马迩于钱而世通姻焉孺人父廷驹母陈氏廷驹早世无子女惟孺人已受世梁聘乃议后者立其弟之子曰■〈走肃〉时孺人尚幼哀痛中时为寛言以慰其母处■〈走肃〉无异亲弟宗老颇异之稍长从女师授孝经列女传能通大义剪刻裁制尤多巧思及笄将归于钱其祖以衡顾曰吾老■〈走肃〉且弱而人行则门以内事孰与辅吾妇者不如因馆其壻于是世梁贰室于司马氏司马氏之业益裕而理者盖世梁之力而孺人相之也既而其祖卒■〈走肃〉长有立世梁乃以归养谋诸孺人孺人曰妻从夫妇事舅姑礼也昔以俗处变今以礼复常不亦可乎世梁遂白于陈以孺人归奉其父景娄翁命居马桥别业马桥去世梁故居五里而逺岁时月朔孺人省问必躬无愆期无违度迎母就养在钱如在司马者阃政日修上下左右恩煦义肃世梁无内顾焉孺人既多育犹以似续未广益为世梁置婢有婢产女欲弃之孺人亲抱持以全其生继姑孙病痰剧孺人惊趋视亦病后孙殁孺人扶而徃哭哀甚归竟不起弘治戊申七月七日也世梁卜以卒之六年甲寅某月某日葬孺人于邑西开化乡军帐山祖茔之侧先期以事行告吾友周君云汉属为状征铭于寳寳之再从祖姑世梁之嫡母也知孺人久读周君状而益信故为铭孺人讳某字某年三十有七子男七讃先卒次谔谡諲天相天泽天瑞女二某嫁邑庠生邹谏某别出受王某聘孙男一永龄女一永秀铭曰始从以俗终归以正于妇道也奚病死而可铭我最其行

　　明故勿斋浦府君墓志铭

　　府君讳瓛字文瓛别号勿斋姓浦氏世为无锡人宋建炎中有曰仲良者居邑之马桥富而好施其子曰克明生名逺入国朝籍前涧族于是始望名逺季子宗贤以事殁京师遗孤彦温母氏鞠以长乡人称之君祖也彦温长子汝澄尤号谨厚娶吕氏生君垂龆时即有器局稍长从乡先生讲书史知大义年二十遂渉左氏春秋及它经传皆能记忆对客雠论上下古今如目前事事父母曲有礼度母卒终丧犹哀父丧如之治家勤俭痛刮奢习衣麄茹澹为子孙倡尝作书戒之曰吾闻兄弟翕而后父母顺汝等其恊乃心力无自生侮或以利而致鬬讼纵逭于法汝心安乎况法决不可逭乎且勤则成怠则废为学与理家一也知孝者当有所务矣其朝夕常语亦以此旁通医术不轻施用惟病而无力者予之药多验故尝蓄以待求焉天顺中乡民遭水患多就食其家或以窃财事觉众曰斯人无状盍闻诸官君曰饥寒故耳何足较也又有负人财将鬻女以偿者忧形于色君问焉为之代偿如数强贼匿于邻邻弗知也既而捕者至贼将诬以知情邻惧来告君曰汝执送官彼诬焉用哉不果诬尝道见游僧刺指血写佛书者君责之曰自残以惑众如父母遗体何即摽之使去其嫉邪如此君年既高邑大夫以乡饮请则谢曰德与年称斯可有年否德吾敢与乎今上改元诏行优老之典或劝君冠带君笑曰诏例固然吾年与德何以堪之正德已已九月君疽发肩歴数医转剧乃集诸子孙申以平生之训且戒勿用浮屠语毕而逝是月二十九日春秋七十有八娶顾氏继华氏子男三长亿义官次兆次秭女二长适吕樾次适黄训孙男十二长榖次稹太学生次穉次稼次禾次稠次穆次秩次穋次秢次种次颖女五曽孙男三女三亿等以卒之四年壬申十二月二十日葬之于其乡石窒山之原先期奉罗建宁文徽状托吾姻吴鲸氏请铭予雅闻君之行为之铭曰士有逸遗乃身在野义形于词尚论古者泽弗逺施施止其乡辟彼涧泉引之则长逺观其孙近视其子我铭不诬舆诵如史

　　茹室女圹铭

　　成化癸卯正月庚戌新宁令茹君璧英有季女在室久病而死其伯兄乡贡进士廷和闻于南雍恸哭驰归既寓书报新宁遂以其年八月某日袝葬于龙山祖茔之殇位仲兄廷贵亦自新宁来会葬先是廷和图铭于予予诺之予何取乎而为铭也廷和之言曰吾妹生几年吾父以国子待选京师即侍吾母金孺人以随既而病足痿医莫能兴居几年吾父有新宁之选始携以归当之任以蜀道险逺吾妹随行难于是銮将卒业南雍乃留于家依我室相顾悲咽而别吾妹慕父母不置病屡以剧今年春遂至于大病年止二十四呜呼哀哉吾妹慈惠幼成婉娩有仪平居声不闻于壸外中馈之事代母之劳为多织缕文绣精巧过人吾父母爱之思得良士而嫁焉然而不幸值奇数以至于斯且生之日什五疾病死之日不得见父母兄弟以永诀重伤吾妹心呜呼哀哉今也骨肉归土不能为懐惟是圹中之石宜有以志子其念之予感其情是以诺而为铭也铭曰瞻望父母蜀道长只幽魂飘飘心孔伤只比时具物葬有兄只虽则伤只亦尚康只

　　邹本忠妻钱氏墓志铭

　　钱氏邹本忠妻也卒之几月嗣子某之父舄介其塾宾吴宋卿来请铭曰某孩提罔知敢代以请越数日又偕钱之弟元玊来其季国子学録润中君实友于予故诺而铭之钱讳淑润钱其氏出吴越武肃王镠胜国时自临安再迁至无锡新安乡国朝义居处士公性者于钱为曾大父服习礼义有古君子风大父惟心克世其德父应机母湖塘蒋氏长归于邹为本忠配本忠名秉衷宋忠公浩之弟进士泂之后由晋陵徙无锡泰伯乡世尚隐节力本以富其家入国朝桂堂柏轩约斋三府君居龙泾上尤为族望钱幼具四德读孝经列女传通大义母尝病且危钱侍汤药至废寝食夜率二弟露祷北辰母疾遂愈及其归也年甫十八上下翕然宜之不二载秉衷病疹以没钱恸哭几陨既毕葬事奉姑周氏晨省昏定日以为常姑性虽严能得其欢心已而姑悯其无子劝以再适钱不荅至再三言之则誓死以谢后姑老命与诸叔氏异产钱让而后取既乃以礼绳众课耕督织内外肃如业日以裕极饥恤寒里邻妇女莫不感化若其顺德行于姒娣惠心孚于妾媵者又恒事不论也姑亡后悲思成疾力为殓葬一日疾作就枕月余乃卒初子叔氏秉伦子玄恩五岁而死至是自度不起立某而暝某方二岁于钱为再从子云卒之日为正德已已十一月六日距其生天顺壬午二月一日年止四十有八葬以卒之明年某月某日墓在宁山之原合秉衷兆铭曰死知立后孺泣者孤九原有知无赧厥夫妇不贰适为贞为孝呜呼庆门孰曰不吊

　　容春堂别集巻七

　　●钦定四库全书

　　容春堂别集巻八

　　（明）卲寳 撰

　　○墓表【六首】　碣铭【二首】　传【三首】　行状【一首】

　　明封太淑人张氏墓表

　　太淑人张氏故赠都察院右副都御史前常德府学训导致仕菊庄先生缙云周公某之配后公卒若干年以弘治乙丑某月某日终于家先是厥子南以右副都御史奉勑廵抚大同今上登极上两宫尊号太淑人进今封至是都宪得讣东归疏以例请得谕祭及葬葬有期谓某昔同官江西尝获拜太淑人乃属文以表墓道寳辞不获则受其状而读之按状太淑人讳某字某其先湖广江陵人其父曰楚正统间主缙云县簿时菊庄公方弱冠力学有俊声县簿公遂以太淑人归之太淑人仪质端重德性纯美孝敬忱肃慈惠恳洽事菊庄公自诸生至于有官及见都宪之成寿高禄厚礼秩有加而厥德益懋于周氏世望为称君子论女则者必以太淑人先焉今兹墓道之书所以风示夫人不宜缕举寳特论次其一二大者初太淑人之归菊庄公也遭家中微敝庐薄田衣食仅充众谓必不能堪太淑人入门即与妯娌同劳逸无几微骄态乌乎贫者士之常当今之时盖知者鲜矣若太淑人厥惟贤哉菊庄公性刚毅处族姻寮友有过輙面折不少贷太淑人每温言释之甚则极陈祸败事以相戒必已乃止乌乎忍济容大非君子不及此若太淑人厥惟贤哉浙东民俗竞崇奁赀养女至二三輙不举呱呱泣盆盎中有不忍言者太淑人相菊庄公生女六人一无遗弃诸子妇守为家法乌乎习俗移人贤者不免天性之亲忍自戕贼虽为人实兽不若亦独何心若太淑人厥惟贤哉诸子既长菊庄公教之极严或至伤恩太淑人曰吾观儿軰异日各有成就第从容诱掖当无不化何苦乃尔乌乎父子不责善夫人知之而弗能自克若太淑人厥惟贤哉太淑人既受封家亦渐裕内媵外仆足备百役而祠堂时祭及寝墓祭牲酒脯馔必手修制极于洁腆不以委人自奉约薄无改于素其暇日织纴补缀每一灯至夜分以为常乌乎贵而能勤富而能俭古诗人犹称美之若太淑人厥惟贤哉凡此数者非独天质若有学力焉故有一已足书矧多有之而他行又有不胜书者书其大则小者可知也乌乎德一也而在女妇成之为难盖姆教既废修饬由已非若男子之有师友相切磨也然德成而无贤夫子虽有令淑之实密于闺门弗克彰显以树风声为世教重始之难其难在已终之难其难在人惟太淑人始终一节人已克恊以迓承天宠生殁荣哀无愧于君子之论某不佞愿以是为天下道之太淑人寿七十九有男子四人长鲁次即都宪次邦次易易邑庠生蚤卒都宪由进士知六合县擢监察御史按察副使按察使右布政使召为今官有学有政风裁自持伟然天下之望太淑人始封孺人今为再命云女六人者陈槐朱鎜丁淳李暹羊覃洪奎为其壻孙男曰某某某凡十六人乌乎盛矣是宜附书若夫茔兆方向及葬之月日有少傅姚江谢公志铭在兹可畧也

　　陈母王氏太宜人墓表

　　正德元年丙寅八月十五日戸部郎中陈嘉言之母赠太宜人王氏以疾卒于家先是九年弘治戊午郎中以主事考绩太宜人受勑封太安人又六年甲子又以员外郎考绩太宜人乃受诰进今号某尝观在勑有端庄谨饬之褒在诰有礼义俭勤之誉大哉皇言足以彰太宜人之德矣宸章焕烂被之穹碑昭揭墓道将永世无极郎中谓某昔同官相知又以表墓见属谨按太宜人姓王氏父曰某母某氏世为无锡人幼聪惠尝从父舟行遇盗坦无惊色盗果不犯而去识者已知非庸流凡女红不烦母训皆合尺度及笄归于陈为赠奉直大夫户部员外郎野葵府君配既入门执妇道事舅姑得其欢心于府君或规之或相之皆归于正族党姻友能言其事府君卒家道中替太宜人躬舂爨以抚诸孤夜则纴缀率至四鼓乃罢子若干郎中为长命就学资给之需悉自已出不知其措之难也既而郎中学有成乡人子弟请业者众修贽岁益而力勤弗怠及郎中举进士授戸部主事屡迎养京师不从至分俸归则曰我何以叨是赐哉每受必拜郎中三使过家皆旬日促行不使久滞乙丑三邉之使讹言有警颇忧之及归曰幸矣促行益切但以明年七十期再见为言郎中不忍离也遂留其内子范宜人侍焉越四月疾不起乌乎吾闻仲尼以先事后得为崇德然非知道君子未有不昧者故在当时犹难其人而况后世乃有女妇如太宜人者哉初太宜人训其子之学也盖知夫人必如是而后为人不知荣禄之在后也及夫封之旣加养之旣备则又竞竞畏抑惟举臣职为其子勉而不敢自以为功前日之心于是益着由是天鉴厥德以成郎中郎中文行政绩焯焯于时崇阶厚禄生养没祭华显盛大有不期而至者君子考其平生允如勑诰之所嘉奬其为表也孰大于是而尚假于寳之言哉某不佞因郎中之恳特原太宜人所以立心者敬文于碑为乡人告府君讳璲字德润野葵其别号孝友直谅孚于邑里爱读鲁斋大学要略及诸史略微醺命儿軰歌诗击节慨慷有古烈士风济贫恤丧能悉其力教子极严至引髪系楹以警睡太宜人寿六十九葬以卒之某月某日墓在某地子三人长即郎中名策次某次某孙男女凡若干人是为表

　　南京鸿胪寺鸣赞月溪王君墓表

　　君讳颢字希程王其氏月溪其别号也世为无锡人居邑西甘泉里高祖贵一曾祖仲圭祖伯启父原敬号乐善娶于张生君君幼有志于学治诗经为进士业乐善翁喜而进之翁卒君葬之以礼邑宰河间赖文玊闻其贤也聘为师以教其子君出入县廨言动不妄頼宰益重之继补庠生与陈户部惺泉及张太守元之吴侍御逊之三公为友既而各登第君略不为动乡邦多之若过太仆九皋軰出门下者数人虽贵犹执礼如故后公援例应贡适有教职之选君辞以母老卒业南雍时太宰晋陵王公宗伯华容黎公司成金溪徐公咸称重之比归母益老君事之益谨母卒弟兄继之君备物以葬念所居邻邑治先祠逼狭弗得展敬乃迁城东新居为终焉之计于是年几七十邑宰姜士元劝之就选故有兹命既抵任孙卿一见之以得人为僚友贺未几乞致仕归杜门非公事不出君善治产晩益饶裕作书屋于所居之右迭山引水杂植花竹堂曰成趣亭曰醉吟有余情焉仍集歌童数軰日与陈方伯晋庵诸公极过从之乐虽性不喜饮每会輙欣然忘倦赋古律诗徃徃有得意句其曰吾心拱北时时事愿继三王作四王尤为人所传诵故题其堂曰拱辰云君平生视人犹已过輙攻之善輙誉之有疑必商确求是庄重典雅出言有章尤笃于教子尝谓曰六经惟易理最奥不可不学乃遣其子卿从华少叅静庵公游君亲课督不少休暇卿应例入南雍君忽遘疾卿会得依亲例归君喜病为少差卿侍汤药数月卒实戊辰六月二十六日享春秋七十有六配李氏继邓氏子男一即卿女三长适义官张瓉次邑庠生莫愈次周普孙男三东秉采孙女一卿以明年某月某日葬君于惠山河浒之原旣得铭于张黎平而墓前之石乃以属予逊之吴侍御实状其行予尝谓士大夫之于仕也知进非难知退为难知退而能乐之又难之尤者也若君者懐抱利器累举累屈由例以进庶一尽吾衷于国旣而辞冗居散辞近居逺始上而遽归自适于湖山之间优游康适以至于老所谓退而能乐者非君谓邪予于是重之予在邑庠辱君忘年之雅寝门之哭旣举于闻讣时矣兹因卿之请复为之表以诏其后人俾有考焉

　　勑封承德郎戸部主事刘君墓表

　　戸部刘主事鹏监船税于苏也厥父封君实来就养未几以疾卒于官舎人或为戸部憾焉君子曰生养于子也没殓于子也归且葬于子也子之幸也何憾之有或以慰戸部戸部哭而兴曰幸则幸矣某敢自逭吾罪然有不朽可图敢不勉于终于是旣请铭于少傅守溪先生王公复自为状介吾邑侯冯应奎以墓表见属予尝闻戸部之善于大司徒刘公今读其状知君有大节者二刘世居京师数世至君早失怙恃乃能自力于农每诵古人言则思企焉及戸部生曰此宜业士遂习举业尝诲之曰读古人书当效古人言行用以此不用以此舎此幸进其能为人乎戸部用是砥砺经学举顺天乡荐登乙丑进士今为戸部有声人以君为能父君事继母李氏敬而忠终身不衰李亦感而加慈尝曰何以报吾儿君垂泣谢曰吾父蚤世今见母如见吾父吾方惧事之弗周而敢望报乎人以君为能子吾尝见世之人慈溺于爱孝衰于逺而君之为父子如此足以表矣乃若居丧也哀奉祭也丰抚侄也恩睦族也惠处朋友也义乡之人称之无间于家又皆有可书者吾特取其大节先焉以为后之人诏君讳华字世美其先山西太原石州人国朝洪武初隶神策卫籍实居今南京永乐初分调今京师歴四世至君祖福源父聚母赵氏继董氏李氏君生正统已已二月十有一日卒正德庚午七月十有二日寿六十有二配王氏封安人子男一人即鹏孙女一墓在顺天东安向口村之原其葬年月日则具诸志云

　　明故封文林郎松滋县知县华公墓表

　　公既葬十又几年其子辰州知府前戸部郎中津始立石表于其墓衰绖诣予请词焉公受国封典厥有美褒而群行焯焯具铭诸幽为宸章辅某又何以表之惟公世出南齐孝子寳其来也逺生禀孝友之性于父母命无小大有札记之敬母卒有毁形之哀父疾有由衷之忧妹与其夫殁有躬视之爱殁有殓殡营葬之勤此其行之大者或遇横逆有自反不校之恕偕遣二子从明师补邑庠弟子有为国之忠津举进士筮仕松滋有勤劳之勉及进刑部有钦恤之属掊克苞苴锻錬罗织之戒晚岁居乡请浚秦塘有惠民之利及享分俸之养有知足之感终日寻绎汉史故事有慕古之念杖屦逍遥与乡老觞酌有忘世之度又皆人所难吾书而诏夫乡人盖无媿辞焉乌乎天下之理感应尽之矣华氏若公以上世有隐德不图其家之蕃也及公之父景荣翁赘堠山钱氏尽辞妇财而竭力营立亦不图后之显也今公旣封而其配同之子凡五人其一为名进士为贤县令为材部郎为良郡守其名位且未艾孙男十四人继出仕途又未可量感应之不可诬固如此夫客有谒公墓而读斯文者其亦有所感兴也哉公讳暄字伯和寿七十有三其生也宣德已酉其卒也弘治辛酉葬为明年壬戌某月四日墓秦塘北原盖从父兆公子五人者曰某某某某某孙十四人

　　钱鸿胪妻惠氏孺人合葬表

　　是为鸿胪寺序班钱君世端之墓君葬后二十二年其妻孺人惠氏卒其子仁复仁术等启而合葬焉礼也先事具状稽颡拜请予文其石表三而益勤予惟鸿胪之父赠奉直大夫工部郎中南邱公忘予年而辱与之游及其子戸部君益以道义相友至复术昆弟盖三世矣知孺人之行有可训于其后者其请也吾其能虚也哉按状惠氏为长洲世族其先在宋有曰吉甫者由汴徙吴兴其子天成再徙苏之阳山称阳山惠氏国朝天顺间曰宗本者生以范娶锡之鹅湖华思源女实生孺人孺人二岁丧母鞠于继母练氏又二岁练亡思源翁以归鞠焉孺人弱而能勤翁每称说古义烈以警动之卒成女德长归鸿胪鸿胪母华宜人与孺人之母再从姊妹也奉直公知孺人于是乎姻初孺人甫笄以范翁遘疾且殆孺人日夜侍汤药不交睫者二旬比翁愈寐三日乃寤闻者异之及归于钱姑华宜人先卒若干年矣奉直公家法严甚孺人冡妇也为众所属乃从容礼法以奉继姑王宜人宗族以为能妇奉直公尝以堪舆家言欲徙所居向西百歩曰是为嗣续计顾力未及耳孺人既脱簮珥以鸿胪佐其成然平居恂恂声不出阃外奉直公益重之王宜人尤加敬爱盖凡祠堂荐馈悉委焉后数年鸿胪游京师以范翁病亟时暑且疫家众相戒莫敢近孺人闻讣号咷驰归躬视二殓或谓盍少避孺人曰此而可避将焉为人终以过哀成疾数月乃已方其疾也家人北上者密戒勿言曰恐以累大人越几年鸿胪得予告归又几年奉直公卒孺人相以襄事自是生业日艰外侮乗之则减节诸费一以延师教子为务又几年鸿胪卒哀疚中率诸孤于礼常曰业不患隳患隳汝学行耳汝父垂絶言不出此诸子听惟谨用克底于成又几年年六十诸子将设燕为寿孺人曰父志未成儿何用为是翰林学士荆溪吴公闻而韪之纪之以文又八年卒乌乎妇人之行莫大于孝孝尽于父母舅姑故夫说其顺也子乐其慈也而众德成焉然所害于孝者非利则害于斯不惑可谓难矣孺人天性令淑而孤苦荐歴所谓困心衡虑者盖多有之宜其能然况旣老矣而犹共抑以终其身谓可以训于其后者莫此为大它若处闺门族■〈尚阝〉虽盛节抑恒事耳且有墓铭在皆可畧也孺人子男三人其伯仲即仁复仁术皆县学生季为仁衍女二人长适华升次适邹瑚孙男六人去非去疾去伪去欲去回去怠女三人庆延受邹聘寿延受华聘福延受惠聘曽孙男一逢吉女二慈秀受华聘慈爱尚幼孺人卒以正德壬申九月三日葬以十一月十四日墓在邑西开化乡军将山盖诸钱同原异兆云

　　未轩吴府君妻龚孺人合葬碣铭

　　未轩吴府君既葬于湖濵第二湾之十二年正德丙寅正月七日其室孺人龚氏以疾卒其子文等以其年十月某日启未轩兆合葬焉惟坟前之石不刻无以示久遂奉其塾宾钱君孝所为状来请未轩之姑予从伯祖母也故予幼辱与未轩游今其孙汝宪又甥于予其能辞诸未轩讳榖字民育未轩别号也其先居延陵六世祖均聘始徙无锡之闾江子伯成仕元为青山镇廵检其弟仲实国子学録廵检三传至义官克勤克勤生承事郎良素承事娶于俞是生未轩未轩幼禀颖秀壮志修警孝弟孚于家恭谨达于乡而博以书史润以词翰邦人之誉无间于其师友汉世所谓贤良有行义者未轩盖近之观未轩之行而孺人可知已然其事亦有当特书者孺人姓龚世为武进人祖孟本父济洪皆隐于耕母王氏孺人生而慧淑言行徃徃合古义比归未轩逮事舅姑孝敬兼尽于是祖母邓硕人期寿在堂孺人能曲致其爱吴既望族而未轩又贤者丧祭婚姻之仪师资宾客之费赋税力役之供孺人相之井如也孺人分为冢妇其族有诸祖姑行姑行姊妹行者各若干人无不谓孺人有礼至于妾媵仆从及里媪邻姬皆有恩意尤严内外之辨三尺童子不踰屏阈诸妇守以为法凡为寿六十有四在吴者若干年盖持德如一日云子男三皆邑庠生文娶同邑杨氏早卒继邹氏衮娶武进杨氏音娶武进赵氏女一适杨文煦孙男五愚聘朱氏汝宪即予甥忞聘王氏愈聘陆氏息聘某氏孙女六长许嫁秦某次予弟国政子勲次华某余幼惟孺人葬既成礼君子谓称乎其德未轩之行于是为光且逺矣刻铭于表义也其词曰循循未轩有政于家孰谓未达在迩可遐承乃祖父资乃师友有相者谁曰维贤妇易象相爱以助以刑若网在纲卒也相成古训有之嘉耦曰配璧合以藏义取正位我铭石表望于湖濵凡厥伉俪有懐二人

　　华母邹氏墓碣铭

　　有葬其母三十有六年而请铭其墓者曰华氏子谨其容戚然若有终身之丧其言曰吾母邹年二十归吾先君四年而没时某方三岁不自知其悲也长闻傅母言吾母天性温淑蚤习见家法且闻曲礼内则梗槩事父母能曲顺旨父母特爱之有孝女之称吾祖素负德望故为吾父求配而获诺焉比归为冢妇庄肃安详春秋祠祀视涤视烹炙唯谨尤闲于仪当馈食时旋折中度舅姑爱之如其父母孺人益虔亲供膳事朝夕弗怠岁时父母有所遗必手调制乃进以为不尔非敬也虽处丰裕中蠺绩剪制视中家加勤椇榛之贽不越戚吾父方励精家政而好施予勤燕欵吾母有将顺之美自兄弟婚姻以至里■〈尚阝〉称吾父者必及吾母然以逺父母故孝思日切顾舅姑家法不敢数归宁吾外祖母卒哀伤成疾临终时犹顾谨泣托鞠于傅母者甚悉某旣有知念无以表吾母者乃以告吾从叔父韶州先生凡韶州所状皆不出吾所闻唯公图之按状母讳某姓邹氏家泰伯乡寔宋忠公浩弟泂之裔父曰良节例授七品阶母惠氏其归于华为文焕配舅曰守吉姑某氏母卒于成化乙未九月十九日距其生景泰壬申十二月二日年二十有四子一即谨由诸生卒业太学孙二长宇娶钱氏次察聘钱氏先是葬于椿桂山祖茔之次弘治十一年十二月壬寅文焕迁葬于艮山新阡谨用祖命迁母合焉铭曰有子而夭谓寿亦宜迁而从夫备物与仪子壮而思砻石刻辞以慰厥慈乌乎悲哉

　　钱世节传

　　钱槩字世节无锡人其先出吴越忠献王三传至进由嘉禾徙锡之湖头又四传至正三以行义称又四传至公达号梅堂徙砖桥今所居是也梅堂生阅耕讳正德阅耕生南邱讳溥豪迈有才识以其子今工部郎中荣贵赠礼部主事进工部署郎中世节南邱第四子也始南邱教之业儒沈黙善悟以家故不卒业既而伯兄楷为鸿胪序班于京师家政及焉世节殚力酬应南邱无内顾忧比析产以成室逊诸兄自辟草莱以居南邱卒襄事毕力立门户愈励勤俭于是工部擢甲科或以韦布为世节歉之世节曰分也茍无媿于礼义良农与贵仕等耳一意稼穑益求树艺之灋丰收歉贷虽歉弗歉赋于公每先期退而静处怡然自堪立小宗祠堂荐祭告谒礼不违义宾客之过从者简馈而丰仪知者予之子仁衡游邑庠求师择友皆惟其人尝植梅后圃花时歩翫其下自谓知梅因号味梅其于世盖泊如也年四十八卒配华氏子一即仁衡以学称论曰吾闻诸工部世节貌伟而心下性朴而才密行俭而义周无武断而乡曲平无文饰而姻友笃中盖有确然不拔者知弟莫如兄信斯言也如世节者可多得哉予于钱氏世戚征诸其内外无间工部之言孟子所谓一乡之善士吾于世节见之矣

　　福州知府张公传

　　公讳逊字时敏姓张氏自号钝轩累官至福州知府世为无锡人曽祖均佑元万户祖定父文简以公贵赠涿州知州奉直大夫恊正庶尹母钱氏赠太宜人公幼有敏识十四岁充县学生二十四举应天乡试明年会试归益力学越再试乃入太学卒业文誉日起遭父丧服阕又再试乃叹曰命可知矣且仕以行义又何必进士之科之求也遂就选授福建同安知县时同安缺官六年帑有隶银若干两或谓公悉取之公计日而取以其余充备荒籴本民称其廉期年而政成县东海上有五戍戍长扰民且弗受禁公至而止内侍某族大而骄人告侵其园田公立疆之一时荒政公为称首公曰此何足称荒在备耳乃即县治及乡建仓劝分以广其储择耆老有行者司之至今不废民叶宗发以豪干法走避岭下族人徃徃负税有死于狱者公簿其丁升分勺别日即税完寻以治邑高第擢福宁知州福宁亦濵海多盗公选能者责捕之军豪张某素负力挠法至是敛迹余悉帖服乃定役法民七军三井井不紊未数月以内难奔归服阕改涿州涿在京师西南为天下极冲使者络绎应接不暇而地多宦者家尤号难制前守率以是废政公处剧以预处势以直不激不促久而安之凡守之务次第修举郡如僻焉安州监生张锦以人命诬其守宋某逮者三百人数年未决抚按以勘檄公公至安数语而服任邱谢令某径捕张指挥某下狱某讼之且欲搏之死抚按曰此事须张某又檄公勘亦数语而服公暇修郡志质于宫詹陆公公叹其敏既而有福州之擢民老幼遮留不得则脱履以识思焉至福三月理旧务未完者干余事发解戸以官物私贩者五百余事旧收十邑余钱助附郭军需公即革去更定驿逓夫以逸补劳民大称便福在闽为会府镇廵诸司交牒互判公晨起左右酬应无遗务夜烛治官书恒至漏下二十刻始罢城中外多火公每躬救之或日夜不再食始觉有疾舆而述职过涿之野民识公者奔走相告咸出拜曰今何意复见吾父母比至城官属以下郊迎馆公公堂信宿而去还抵家疾渐亟乃谕其子曰吾受国恩不能报汝曹宜力为吾补之言讫而逝年六十四公歴三官四旌异政清勤公敏具在疏词民为立碑者三曰爱民曰郄金曰德政作者皆巨人尝陪祀南郊与庆成燕论者以为盛配邵氏吾族尊姑继王氏赠封皆宜人子二人曰珤曰琇俱县学生所著有钝轩藁赞曰人有恒言吏莫难于三知谓府也州也县也而公皆歴之人唯见其易不见其难也且南闽北燕风土殊异而在在宜公公岂有异道哉书载简廉诗咏岂弟公咸有焉某尝过涿知公所以为州者观于州而府县可推也使少假之年厥绩之懋当不止是是可惜也吾故详着之

　　行恕丈人传

　　丈人姓张氏字惟弟居有行恕斋故人以为称锡之泰伯里人父以上世为士丈人幼丧母适遭岁艰二兄各以业养其父而丈人独无以供子弟职于是始学为医师事同里黄叔洪叔洪之学朱丹溪再传也丈人日质所疑夜归诵读无惮寒暑如是者数年而学有成辨证切脉悉合理道其变通之术暨炮制和剂之宜一时诸医皆莫之及叔洪没复兄事张用谦用谦亦出入黄氏而高明有独见丈人与之讲论以相资益故学愈精施之人多竒验父兄资焉自是求者弥众丈人日不暇给凡疑疾则歴检方书必得其说乃用药曰人命不可试也每活一人则大喜曰此方验矣虽甚富者不责其报贫者虽有报必却不受其友朱文立尝疾丈人治之愈使家童数人负米以报先曾祖存一府君度丈人不受从旁窃观丈人遇其人为之陈友义卒却之所居狭陋扁曰斗室或劝之广之丈人不应盖终身安焉年八十而精神不衰赴人之求虽数十里外亦徒行不索舆马闻世事得失常为之喜戚观其为人盖非直精于医者子一人景昭冠而死赞曰古人有言人定者胜天天定亦能胜人信斯言也丈人平生为善有阴德焉宜其子孙众盛且显以收厚报而竟絶其后今虽未死然老且耋矣将犹待天定邪

　　林泉邹处士状

　　君讳忠字显之姓邹氏纟出宋忠公之弟进士泂泂之子朴迁无锡华庄五传至仁荣又迁龙泾生德载德载生师道师道生庄英果负材局在国初始大龙泾之业庄生洪昭严毅爽达度量絶人人服其义洪昭生元字以善输粟受散官克守考训配华氏君性行夙成髫齓时事父母能迎意承色长益慎密每旦必省退而治事冠裳终日夜漏下十刻始入私室货无私蓄食无私奉为粮长无干没计凡亲治综干务当其意或有外事寒暑雨雪出复如期弱冠再遭丧哀恸几陨宿食丧次者终三年年踰五十当忌祭墓祭犹号擗不已迄六十未尝置酒为寿常以仲兄久病长姊季弟早夭为恨与伯兄处时节燕聚必尽其欢宗族环听议论凿凿里闾传诵为法伯兄卒君在病哭之甚哀平居礼度矜肃闺门嗃嗃非甚病不内处语孩提以正延师交友久无迁心杀礼赙丧尤腆见乡人取租量不以槩而贷息倍于法丰贷凶粜视利为计心独病之乃一切除去岁捐租什一以为常稍饥则捐什二其出贷也遇饥减息如其取租其它如赒贫济急浚渠建桥之属义举尤多府县征役应之而已屡有劝分之令恳辞冠带而发粟如数最后不得辞乃命二子受之君初受产单瘠又以昆季处故居移息东偏兢惕从事几年有妻之丧又二十年有塘庄之迁盖追承考志为之而俭约自持久而后成屋有扁扁有义外曰正德内曰崇礼此其大者余具少宰王公记中君子谓君善居室类其为人婚嫁既毕因授事诸子微总纲要而春秋浸高又雅好炼养之术因自号林泉萧散自适如神仙中人杜门静坐不御炉扇中夜弗倦逮疾甚犹自盥栉端坐而逝诸子殓以角巾布氅遵素命也君生正统丙辰十一月四日卒于弘治庚申六月二日年六十五娶钱氏继惠氏子男五谦观俱义官豫晋升女七长适礼部员外郎钱荣次适郭悦生员吴文华锜义官华寅过楠浦会孙男七承祖绍祖学祖式祖述祖纉祖胤祖女九长适华世祯次许嫁杨耒华凈徐谧华琨钱永年华榖余未受聘君卒之明年十二月十七日谦等葬于宁山先茔从其父兆乃具事行请为状将乞铭焉寳尝闻君气雄度逺公懐直道表里无间虽处田里而忧时悯俗恒若疾疢慕善嫉恶崇义后利喜与士君子语欵洽慨慷听者起敬其论天下事悉中机宜至于封域道里歴如指掌朝廷典故亦徃徃能道其槩幼不及学壮岁熟读学庸论语及猎渉通鉴纲目尤好诵老杜诗时有赋咏忠愤激烈要亦近之晚嗜周易昧爽起秉烛坐诵久而有得卦赋一诗櫽括大旨书法两沈搨夲数十皆庄重缜楷寳家食时即知重君近尝为君记务本之堂谓君可比汉之孝弟力田有行义者而文雅过之今君已矣能不一执笔以慰其子哉谨状

　　容春堂别集巻八

　　●钦定四库全书

　　容春堂别集巻九

　　（明）卲寳 撰

　　○杂着【祭文五 　志一　赞十五　铭四　跋三　叙一】

　　祭松厓戴先生文

　　维年月日门生浙江按察使卲某谨以牲醴庶羞之奠敢昭告于故资德大夫都察院左都御史赠太子太保谥恭简松厓先生戴公之灵惟公清慎之德醇懿之学两奉玺书人焉是作始于南畿终于西闗文化旁行学者斗山公持权衡惟明克定谓公秉钧是即公政公臬于浙公藩于闽风霜为威雨露为仁周旋司冦遂中执法公功不矜公谋不伐公在台省风采峻凝每假色词于我诸生十载京师春风宾馆惟正惟忠诲言谆欵公以身请诏以国留天不慭遗公疾罔瘳惟公之没天下所悼矧我诸生有德于教公丧北来丹旌悠悠嗟我懐公江水东流乌乎哀哉尚飨

　　九江谒濓溪先生文

　　维年月日具官某谨以牲醴之奠敬祭于濂溪先生周公某昔承乏江西尝以公祠墓在兹疏闻于朝乞春秋享祀比得俞旨仪祝牲帛一如所请而某转官赴浙未获躬告兹由湖南东徃淮镇祗谒祠下敢用特羊窃附古人释菜之义惟公鉴之

　　祭方伯娄先生文

　　惟公昔以正学教我南畿规圆矩方学者有师德化所被旣去益思凡我诸生爱莫起之公名御史公贤伯长嘉绩在人诸生是仰寳也始进实举自公曁乎再见礼遇益隆月朔之训同人之义因事有言引掖斯至今也承乏视学于公之乡瞻拜公墓跽奠一觞追感畴昔有涕沾裳尚飨

　　祭李容之文

　　维年月日谨以酒脯之奠致祭于李四丈容之之灵曰乌乎李丈吾师之季曰宦曰学绰有余地顾乃壮而丧明强而长逝胡气数之弗齐岂造物之为戏伯维元老为吾儒宗靡逺弗向靡众弗从季也有幸庭几从容曷其柰何而领教弗终乌乎哀哉葬也比时殓也具物母兄凭棺公卿执绋英灵有知亦何恨乎飘忽而某等犹为之怅怳者盖真念夫斯文之肉骨也尚飨

　　郏州谒二苏墓文

　　维年月日许州知州邵某自汝州东出眉山两苏先生墓下具只鸡斗酒再拜以奠之曰乌乎公之父子继美如歆向而才则盛之公之兄弟聨芳如纪谌而文则华某尝怪古今天地之间气夫何独萃于公之一家也公之精英寓诸制作固百世而长留然其不可传者将终藏于斯邱邪抑并二曜以齐光穷六合而上游邪某也不肖窃喜读公之文每恨生不同世无以一登乎龙门眼中突然乃公之坟安得不嘅然兴感而放言以发吾所闻乎

　　霍山庙复碑志

　　上之新即阼也今少司徒太原乔公以太常少卿奉命祭告山川之在晋者比至北镇霍山既成礼达观诸碑有一仆地举而读之则公之祖少司空先生景泰初有事于兹而立焉者也于今五十六年矣公摩挲感叹欲为复立之图而今大司空才公暨宪副来君方以藩臬守廵陪位遂砻石以请公乃以旧文用古篆体书而刻焉越四年公以模本示寳寳观而叹曰美哉乔氏世德如此可以仰观我国家之盛矣粤自唐虞元凯以来于商则有若伊陟踵休于周则有若吕伋趾美悉著书史盖世之贵乎天下也久矣故观国者率征诸此若公于祖位望相承而后先五纪使命适同且于纪载之迹似有继述之道以数则不可谓偶矣以事则不可谓常矣它日志祠祀者録而传之君子必将以是拟诸商周观一家而天下可知也乌乎是可不谓之盛哉司空先生歴事三朝功业在人至于今犹称之而公学行政迹表表朝着方在登用其所以光厥祖而为朝廷重者岂止是而已哉寳辱公厚闻是事而喜为天下道也虽不敏敢敬志之

　　陈晋庵像赞

　　此大方伯晋庵陈公之风仪也冕而立朝其在考功时邪翼乎若趋俨乎若思进退人才我酌其宜君相行之盖上以为国下以为民而中不为吾私惟德有望惟才有誉起百辟之瞻结九重之知其在斯欤其在斯欤

　　南塘处士赞

　　吾尝闻南塘处士乃今得瞻其遗容而起予之敬也盖其生也外不违和中无失正寻常收月旦之评七十享春秋之庆其没也有祠栖神有碑述行分室而弦诵声闻奕世而衣冠辉映由前而论可以占嗣续之繁由后而观可以征行业之盛乌乎休哉

　　薛仲文小像赞

　　有客兮古冠竚空山兮盘桓抚孤鹤兮发长啸听泉流兮潺湲有书巻兮不展有琴囊兮不弹松天风兮生高寒我为君兮赋考盘

　　景娄钱翁像赞【翁吾尊姑之夫也翁卒之七年某还自京师其孙谏讽以遗像见示敬述赞言】

　　吉人辞寡知德者希周旋田里帛冠布衣谁欤招者王孙不归壮志高逸晚节谦柔碧山将栖乃复景娄谁欤招者羽客丹邱墓我为铭像我为赞我懐先生陋彼乡讪

　　玊涧钱君赞

　　猗与若人行谓之士分谓之民书谓寿耇诗谓嘉宾或逺观其世谱又谓故国之王孙即让里而艺黍指鸿山而采薪考盘所谓洋洋之泌其在今玊涧之濵乎猗与若人我思古人

　　孙真人画赞

　　以圣童始以山人终非圣不见妙与天通儒取其言医师其意藐彼于菟聊尔为戏

　　龚守诚湖石赞

　　突如来如端共而抗此何为者月星之精江湖之望洞庭君之丈人行也

　　莫冰泉行乐像赞【冬官莫君以此画示予予谓其人丰神潇洒有似于君也为作赞语而归之】

　　风来松间我行徐徐丈寻千里沛乎廓如深藴谋猷早谢书簿人亦有言能诗水部

　　葛芝岩小像赞

　　读书穷理能自得师医尽物情如其吟诗诗以名家医以传世采芝于岩优游卒岁兴至高歌谓葛天氏古有逸民子真是邪

　　东川莫君像赞

　　推其志也八极可以横迈充其才也一面可以独当英华所萃发为文章风仪伟然称其冠裳何既强而后仕乃仅止于为郎惟其在车驾也有疏以解都民之困在都水也有法以制漕卒之强君子称之久而愈光此所谓亡而不亡者邪

　　且闲邹君像赞

　　道乡之裔让乡之居风神秀爽骨相修臞蚤持守乎清白晚被服乎紫未汲泉瀹茗寻鸿渐之故迹披云招凤吊伯鸾之遗墟称之仙欤既歉焉而未足使之仕也或沛乎而有余君子谓其自号且闲盖实録而非迂也

　　史敏甫赞

　　力学不倦斐然其仪师非好为求则应之古貌古心古有东野谓昌其诗允哉知者

　　钱默林像赞

　　蚤闻庭下之诗晚悟床头之易箕裘其心韦布其迹虽未叅九老之班乃实与三宾之席植梅成林笑歌日夕斯人也殆书所谓而康而色曰予攸好德惟皇之极者邪

　　张玉亭像赞

　　宾于乡也以德不以年隐于市也以心不以地义尝着于一官医独妙于一世画图极山水之观杖屦带烟霞之气有竹在庭作我真契谓公落落于人岂无意邪

　　杨府君像赞

　　家之肖子国之逸民时服则服时巾则巾孝之举也或疑乎汉质之尚也似生于殷才堪百里之邑惠止一乡之人吾论其德以附于斯神君子观之将无得其真邪

　　书王友石所书金刚经后【经乃先高伯祖伯完装成今岁久脱落为重装而归诸僧云】

　　盖闻唐室诸兰亭惟僧藏者最妙苏家四菩萨以父爱也尤珍慨人逝而物存谅天同而人比古今共赏巨细同归片纸千金既重中书之心画百年一日兼勤先世之手装敝则必修爱而莫助制我髹笥护彼缃函尚冀事附传灯永作兹山之镇义縁挂剑聊资他日之谈谨跋

　　陈舞阳铭【清苑陈君通判吾常出示司成王公懋学所为舞阳异绩序予读而感焉为之作铭铭曰】

　　令修泮宫镪出土中庙堂孔严不以厉农惟令之功楼垂有瓜庭巢有鸠麦祥榖瑞于夏于秋民歌我侯侯有仁心及于兽禽二牛觳觫侯车实临将死而生侯有德音牛邪鸠邪瓜榖麦邪有知无知诚之格邪昔也舞阳今也毘陵君子是征我为作铭

　　坐椅铭【江西诸分司所用椅多高耸不便久坐予每校文輙携此以行是虽细故于身心盖有助焉友人周仲章谓其功不可忘予乃志之以铭铭曰】

　　我行西江惟汝之以既康且舒夫焉有倚我展我体天寛地容允哉绳墨惟汝之功经

　　锄室铭【钱諌昌言扁其别业之室曰经锄盖取汉人故事以励其志也冉泾邵某为之铭铭曰】

　　汉儿寛氏带经而锄虽一事微百世弗磨农夫有田犹儒有经非心弗治非种弗生有经无心有种无田勿忘而忘荒哉落焉田与种涵经与心会古之学者以斯而贵寛也虽贤恐或未闻夷考其成饰吏以文君家世儒亦世服农先难后获异事同功既颜于堂复铭于室乃亦有秋道不谋食

　　书箧铭

　　万化散殊中含有常静观者程妙契者张我思曽氏唯于孔堂今曷求之孟子曰必有事焉心勿忘也

　　跋白沙先生草书巻

　　白沙之为书有定力而妙者也吾见此巻于京师几三十年矣今为莫利卿所藏复一见之无改评焉乃或手执束茅輙号于人曰吾书白沙云云岂知白沙之为书者哉论学于白沙者亦当以是求之

　　跋周云汉所述姓源便览

　　百家姓童蒙始习之书也孰不能诵且书之而东泉君必为之正其音校其字疏其源者何居以言乎事则近以言乎用则切以言乎人道则大矣梓而传之不亦可乎

　　叙女梦吉生死

　　女梦吉生壬寅五月十有三日先一夕予宿文溪书舎梦入大殿有巨人迎授之物曰此贝也既寤而内媪以女生告遂名之生四月即能翻书指字呀呀然言人莫能解也是冬予在南雍一夕不寐达旦起坐泣不止未几家人至曰吉病疹以正月四日死计之适合不寐之夕呜呼女吉生先之以梦宜其能育而遽死死而逺动予心胡然者邪明年甲辰予独处京师追思之甚悲乃叙其生死

　　容春堂别集巻九
