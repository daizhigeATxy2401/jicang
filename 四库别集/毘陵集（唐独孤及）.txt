　　钦定四库全书　　　　　集部二
　　毘陵集　　　　　　　　别集类一【唐】
　　提要
　　【臣】等谨案毘陵集二十巻唐独孤及撰及字至之洛阳人官至司封郎中常州刺史卒諡曰宪事迹具唐书本传权徳舆作及諡议称其立言遣词有古风格濬波澜而去流宕得菁华而无枝叶皇甫湜谕业亦称及文如危峰絶壁穿倚霄汉长松怪石颠倒岩壑王士祯香祖笔记则谓其序记尚沿唐习碑版叙事稍见情实仙掌函谷二铭琅邪溪述马退山茅亭记风后八阵图记是其杰作文粹畧已载之颇不以湜言为然考唐自贞观以后文士皆沿六朝之体经开元天宝诗格大变而文格犹袭旧规元结与及始奋起湔除萧頴士李华左右之其后韩栁继起唐之古文遂蔚然极盛斵雕为朴数子实居首功唐实録称韩愈学独孤及之文当必有据【案此据晁氏读书志所引】特风气初开明而未融耳士祯于筚路防缕之初责以制礼作乐之事是未尚论其世也集为其门人安定梁肃所编李舟为之序凡诗三巻文十七巻旧本久湮明呉寛自内阁钞出始传于世其中如景皇帝配天议郭知运吕諲等諡议皆粹然儒者之言非徒以词采为胜不止士祯所举诸篇至马退山茅亭记乃栁宗元作后人误入及集士祯一例称之尤疎于考证矣又文苑英华载有及贺赦二表代独孤将军让魏州刺史表为崔使君让润州表代于京兆请停官侍亲表唐文粹又有及招北客文集内皆无之按贺赦表所云诛剪大憝清复阙廷及归过罪巳降去鸿名并徳宗兴元时事及没于大厯十二年已不及见招北客文文苑英华又以为岑参之作彼此错互疑莫能详今依旧本阙载焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀











　　毘陵集原序
　　传曰物生而后有象象而后有滋滋而后有数数成而文见矣始自天地终于草木不能无文也而况于人乎且夫日月星辰天之文也丘陇川渎地之文也羽毛彪炳鸟兽之文也华叶彩错草木之文也天无文四时不行矣地无文九州不别矣鸟兽草木之无文则混然而无名而人不能用之矣人无文则礼无以辨其数乐无以成其章有国者无以行其刑政立言者无以存其劝诫文之时用大矣哉在人贤者得其大者礼乐刑政劝诫是也不肖者得其细者或附防小说以立异端或雕斲成言以禆对句或志近物以玩童心或顺庸声以谐俚耳其甚者则矫诬盛德污蔑风教为蛊为蠧为妖为孽噫文之弊有至是者可无痛乎天后时广汉陈子昂独泝隤波以趣清源自兹作者稍稍而出先大夫常因讲文谓小子曰吾友兰陵萧茂挺赵郡李遐叔长乐贾幼几洎所知河南独孤至之皆宪章六艺能探古人述作之防贾为宗巡蜀分命之诏厯厯如西汉时文若使三贤继司王言或载史笔则典谟训诰誓命之书可彷佛于将来矣呜呼三公皆不处此地而连蹇多故唯独孤至之常州刺史享年亦促岂天之未欲振斯文耶小子所不能知也已矣常州讳及有遗文三百篇安定梁肃编为上下帙凡二十巻作为后序常州爱士而肃最为所重讨论居多故其为文之意肃能言之比葬博陵崔贻孙又为神道碑悉载事行而痛其不登论道之位崔公刚而好直其词不党君子谓之知言者昔班固美汉得人之盛曰文章则司马迁相如又曰刘向王褒以文章显是则四君子者有汉之文雄欤而迁无乡曲之誉亏大雅明哲保身之义相如薄于贞操有涤器受金之累向无威仪遗文以谬而身几不免褒多为歌颂当时议者以为婬靡不急其他无闻焉大较词人多陷轻躁否则愞狭迂僻于事放弛其能蹈履中道可为物主者寡矣孰与常州发论措辞皆王霸大畧孝弟之至达于神明善与人交久而敬之当官正色不畏强御加之以仁惠爱物吏民敬乡而文又如是乎其余则二君既言之矣今亶録崔氏之作缀于篇末云尔朝议大夫前守防州刺史陇西李舟述












　　钦定四库全书
　　毘陵集巻一
　　唐　独孤及　撰
　　赋
　　梦逺游赋
　　诗上【二十三首】
　　壬辰嵗过旧居
　　夏中酬于逖毕燿问病见赠
　　三月三日自京到华隂水亭独酌寄裴六薛八
　　海上寄萧立
　　酬梁二十宋中所赠兼别梁少府
　　东平蓬莱驿夜宴平卢杨判官醉后赠别观海
　　雨后公超谷北原眺望寄髙拾遗
　　丙戌正月出洛阳书懐
　　季冬自嵩山赴洛道中
　　代书寄裴冀刘频
　　客舍月下对酒醉后寄毕燿
　　庚子嵗避地至玉山詶韩司马所赠
　　下弋阳江舟中代书寄裴侍御
　　题思禅寺上方
　　早发若岘驿望庐山
　　癸夘嵗赴南丰道中闻京师失守寄权士繇韩幼深初晴抱琴登马退山
　　贾员外处见中书贾舍人巴陵诗集览之懐旧代书寄赠
　　寒夜溪行舟中作
　　江上代书寄裴使君
　　与韩侍御同寻李七舍人不遇题壁留赠李张皇甫阎权等数公并有送别之作见寄因答
　　赋
　　梦逺游赋
　　老氏称吾所以有大患者为吾有身大哉圣人之知微乎夫生者一气之暂聚耳有天地之和自然之力以运其行止节其夭夀非智力之所能扶明矣而举世矻矻莫不保持形骸谓为已有特执迷妄徃而不返小者攘礼乐窃忠信以贾誉大者盗天地之权至于忘身道德之衰皆此物也余生于浮而长于妄汩没当世与羣动俱不智不能逃形于名声之缰鏁脱屣于冠冕之笼槛及其世界颠倒万物反覆始返照收视以观身世然后知一生之患假合岂直蒭狗土苴热焰聚沫而已则我之身也与百忧偕长况重险之中乎思欲冲三清出五浊乗凌虚极与造物者为伍莫有由矣尝中夜梦飞升太空若有以名迹见诮者觉而自失乃为赋以状逺游且旌悟道之晚也其词曰
　　仰太素兮观元精之烟煴孰官司乎物物兮得流形而为人太皥遗我八卦藏天地于文字黼而黻之为圣为智褒衣之徒相与击建鼓而揭日月兮奔孝慈而走仁义其弊也古是而今非身贱而名贵骖驔馺遝兮道路屯云而奔波绚焕轇轕兮玉帛钟鼓之骈罗霍欝宻兮心悬天地而火驰苍黄兮得未终也而失已继之百骸与日月并走五藏与哀乐交战羲和未及弭辔荣枯纷而万变何生涯之侘傺兮蹇吾降此中州凭世道以上下若渉水而无津兮与吹万同其波流况世绪坱轧兮如棼丝之相摎见辰极之低昂兮知人之殷忧顾兔呀以蚀月兮天地闭而云愁凤凰焚其故巢兮绕旧国以失俦埃壒以上薄兮虞罗纷其四周吾始未知夫六合湫隘之若此孰与吾兮逺游岂无太清之路兮夫何漫漫而迢遰望帝乡之低佪兮微白云与之偕逝澄予神于遥夜与颢气期乎无垠真境沕穆以傍感精诚薫然而来亲歘乗梦以奋飞搏至灵以上宾望见碧落天地如掌洞开八门别有万象亭亭物外乗化直上身世双遣独与道往其往也泛兮若游鱼振鳞而泳清川冏兮若翔雁得顺风而縁秋天忽不知予谁之身夫何为者深入空界七耀在下问予津于混茫兮蹇徜徉以延伫若有人兮缥缈指人间以唁予曰凤兮凤兮何德之睽天固桎若以礼义梏若以事机盖支离其德而逃乎物累使逸翮可得而笼樊兮孰云夫五色之自异天运地载刚柔生焉千变万化如环无端彼兴废与往复同大壑之波澜将令归根明征其源则吾与若皆幻也又奚睢盱于其间幻未始有封物未始有壃成则亏进则伤无泊而和无易而方山立其中央善汝行密汝藏道将自光吾在大罗之上都之所乾坤为家日月为宇嘘吸元气太虚之下【音戸】尚一乃心勿谓道阻游乎无穷吾顾见汝奉真诰以自省兮五情惄其増热哀攀龙之无阶兮思过天之曷月未知去下方防万亿兮退将返遵吾归辙修玉虚以下降济银汉以中歇凭东井以俯视识故国之城阙千门万户遥如蚁穴百川绮分五岳罗列觅旧山与乔木才依稀而明灭见伊川大道鞠为荆棘厯阳故人半作鱼鼈曩之奔命于市朝者如纷纭飞驰讘讘嗤嗤蹩蹁蹮肖翘陆离若虮虱之聚壊絮蜘蛛之乗游丝吾乃今日识羣动之变态兮莞然倚长空而笑之亦既自得周览未毕惕焉形开万象如失羣有俨以皆作百虑缤其来归乃夙昔之人寰如故时之喧卑向之俯仰欣慼无非妄者然后知吾之生也与妄皆生邪气乗之万縁合并为忧为患为亏为盈彼君子方碌碌然自以为觉犹饰妄以贾名安知圣人不以世界为重狴生死为大梦视变化与品类亦犹神交之飞动与遗物以顾身兮悟生浮而质陋以一气之秒忽与万化而纷糅自视俄然寄形宇宙尚何能濡首于荣辱之境甘心于哀乐之囿鹪鹩于飞载翩载翻君子至止栖息化元独立道枢贻神胚浑万物转薄吾真长存止水不波浮云无根与时盈虚委质乾坤倚伏相轧吉凶同源物各自尔予欲无言优哉游哉聊以穷年
　　诗上【二十三首】
　　壬辰嵗过旧居
　　少年事逺游出入燕与秦离居嵗周天犹作劳歌人负劒度颍水归马自知津縁源到旧庐揽涕寻荒蓁隣里喜相劳壶觞展慇懃酒阑击筑语及此离防因丈夫随世波岂料百年身今日负鄙愿多慙故山春
　　夏中酬于逖毕燿问病见赠
　　救物智所昧学仙愿未从行藏两乖角蹭蹬风波中薄官耻降志卧疴非养防闭关渉两旬羇思浩无穷鸑鷟何处来双舞下碧空离别隔云雨惠然此相逢把手贺疾间举杯欣酒浓新诗见久要清论激深衷髙馆舒夜簟开门延微风火云赫嵯峨日暮千万峯遥指故山笑相看抚号钟声和由心亲事感知气同出处未易料且歌缓愁容愿君崇明德嵗暮如青松
　　三月三日自京到华隂水亭独酌寄裴六薛八
　　祗役匪遑息经时客三秦还家问节候知到上巳辰山县何所有髙城闭青春和风不吾欺桃杏满四隣旧友适逺别谁当接欢忻呼儿命长瓢独酌湘吴醇一酌一朗咏既酣意亦申言筌蹔两忘霞月祗相新裴子尘表物薛侯席上珍寄书二傲吏何日同车茵讵肯使空名终然羁此身他年解桎梏长作海上人
　　海上寄萧立
　　朔风剪塞草寒露日夜结行行到瀛壖归思生暮节驿楼见万里延首望辽碣逺海入大荒平芜际穷发旧国在梦想故人胡且越契濶阻风期荏苒成雨别海西望京口两地各天末索居动经秋再笑知曷月日南望中尽唯见飞鸟灭音尘未易得何由慰饥渴
　　酬梁二十宋中所赠兼留别梁少府
　　少读黄帝书肯不笑机事意犹负深衷未免名迹累厌贫学干禄欲徇宾王利甘为风波人岂复江海意担簦平台下是日饮羇思逢君道寸心暂喜一交臂绪言未及竟离念已复至甯陵望南丘云雨成两地途殊迹方间河广流且驶暮帆望不及览赠心欲醉爱君如金锡昆弟皆茂异奕赫连丝衣荣养能锡类君子道未长深藏青云器巨鳞有纵时今日不定议惟当加餐饭好我袖中字别离动经年莫道分首易
　　东平蓬莱驿夜宴平卢杨判官醉后赠别姚太守置酒留宴
　　驿楼涨海壖秋月寒城边相见自不足况逢主人贤夜清酒浓人如玉一斗何啻直十千木兰为樽金为杯江南急管卢女齐童如花解郢曲起舞激楚歌采莲固知别多相逢少乐极哀至心婵娟少留莫辞醉前路方悠然明日分飞傥相忆祗应遥望西南天
　　观海
　　北登渤澥岛回首秦东门谁尸造物功凿此天池源洞吞百谷周流无四垠廓然混茫际望见天地根白日自中吐扶桑如何扪迢遥蓬莱峯想像金台存秦帝昔经此登临冀飞飜扬旌百神防望日羣山奔徐福竟何成羡门徒空言唯见石桥足千年潮水痕
　　雨后公超谷北原眺望寄髙拾遗
　　崖口两足收清光洗髙天虹蜺敛残霭山水含碧鲜逺空霞破露月轮薄云片片成鱼鳞五陵如荠渭如带目极千里关山春朝来爽气未易说画取花峯赠逺人
　　丙戌嵗正月出洛阳书懐
　　往嵗衣褐见受服金马门拟将忠与贞来酬主人恩天地蹔雷雨洪波生平原穷鳞遂蹭蹬夙昔事空存幸逢帝出震授钺清东藩白日忽再中万方咸骏奔王风从西来春光满乾坤蛰虫竞飞动余亦辞笼樊遭遇思自强宠辱安足言唯将四方志回首谢故园
　　季冬自嵩山赴洛道中作
　　皇运偶中变长虵食东土天盖西北倾众星殒如两边尘动地起千里闻战鼓死人成为阜流血涂草莽策马何纷纷捐躯抗豺虎甘心赴国难谁谓荼叶苦天子初受命省方造区宇斩鲸安溟波截鼇作天柱三微复正统五玉归文祖不图汉官仪今日忽再覩升髙混京邑佳气连海浦宝鼎歊景云明堂舞干羽虎臣【缺】激昂【缺】御侮腐儒着缝掖何处议邹鲁西上轘辕山丘陵
　　横今古和气蒸万物腊月春霭吐得为太平人穷达不足数他日遇封禅著书继三五
　　代书寄裴六冀刘二颍
　　昔余马首东君在海北汭【音入声】尽屏簿领书相与议岩穴载来诣佳境每山有车辙长啸林木动髙歌唾壶缺此辞月未周戎马嘶绛阙猛虎踞大道九州当中裂闻君弃孤城犹自握汉节耻栖恶木影忍与故山别脱舄桂岭云冏然若鸟逝【入声】惟留潺湲水分付练溪月尔来大谷梨白花再成雪关梁限天险欢乐竟两絶大盗近削平三川今底宁勾芒布春令屏翳收雷霆伊洛日夜涨鸣臯兰杜青骞骞两黄鹄何处游青冥畴昔切玉刃应如新发硎及时当树勲髙悬景钟铭莫拖白云意径往丹丘庭功成傥长揖然后谋沧溟
　　客舍月下对酒醉后寄毕四耀
　　乡路风雪深生事忧患迫天长波澜广髙举无六翮独立寒夜移幽境思弥积霜月照胆浄银河入檐白沽酒聊自劳开罇坐檐隟主人奏丝桐能使髙兴剧清机蹔无累献酢更络绎慷慨葛天歌愔愔广陵陌既醉万事遣耳热心亦适视身兀如泥瞪目傲今昔故人间城关音信两脉脉别时前盟在寸景莫自掷【先是毕赠及诗云洪罏无久停日月速若飞忽然冲人身饮酒不须疑】心与白日鬭十无一满百寓形薪火内甘作天地客与物无亲疎斗酒胜竹帛何必用自苦将贻古贤责
　　庚子嵗避地至玉山酬韩司马所赠
　　沧海疾风起洪波骇恬鳞已无济川分甘作乗桴人挥手谢秣陵举帆指瓯闽安知风尘表偶与琼瑶亲共悲行路难况逢江南春故园忽如梦返复知何辰旷野豺虎满深山兰蕙新枉君灞陵什回首徒酸辛
　　下弋阳江舟中代书寄裴侍御
　　故乡隔西日去水连长天前路知几许但指天南边怆恨极浦外隠映青山连东风满帆来五两如弓遥羡绣衣客冏然马首先得餐武昌鱼不顾浔阳田屈指数别日忽乎成两年百花巳满眼春草渐碧鲜岂是离居时奈何于役牵洞庭有深渉曷日期归旋且作异乡料讵知携手縁离忧未易销莫道罇酒贤
　　题思禅寺上方
　　溪口闻法鼓停桡登翠屏攀云到金界合掌开禅扄郁律众山抱空蒙花雨零老僧指香楼云是不死庭眇眇于越路茫茫春草青逺山喷百谷缭绕驰东溟目极道何在境照心亦冥騞然诸根空破结如破瓶下视三界狭但闻五浊腥山中有良药吾欲隳天形
　　早发若岘驿望庐山
　　雨罢山翠鲜泠泠东风好断崖云生处是向峯顶道谁谓峯顶逺跂予可瞻讨忘縁袪天机脱屣恨不早祗恐嵗云暮遂与空名老心往迹未并慙媿山上草
　　癸夘嵗赴南丰道中闻京师失守寄权士繇韩幼深
　　种田不遇嵗荣名不遭时边尘晦落日西望泣路岐猛虎啸北风麕麚皆载驰深泥驾疲牛踸踔余何之诘屈白道转缭绕清溪随荒谷啸山深林啼子规长叹指故山三奏归来词不逢眼中人调若车倭迟士繇松筠操幼深琼树姿别来平安否何阶一申眉白云失帝乡逺水限天涯昂藏双威凤曷月还两枝努力爱华发盛年振羽仪但令迍难康不负沧洲期莫作新亭泣徒使夷吾嗤
　　初晴抱琴登马退山对酒望逺醉后作
　　年长心易感况为忧患纒壮图迫世故行止两茫然王旅方伐叛虎臣方被坚鲁人着儒服甘就南山田挈榼上髙蹬超遥望平川沧江大如綖隠映入逺天荒服何所有山花雪中燃寒泉得日景吐霤鸣湔湔举酒劝白云唱歌慰頺年微风度竹来韵我号钟一弹一引满耳热知心宣曲终余亦酣起舞山水前人生几何时大半百忧煎今日羇愁破始知浊酒贤
　　贾员外处见中书贾舍人巴陵诗集览之懐旧代书寄赠
　　海岸望青琐云长天漫漫十年不一展知有关山难适逢阮始平立马问平安取公咏懐诗示我江海澜蹔若窥武库森然矛防寒眼明遗头风心恱忘朝餐大驾今返正熊罴扈鸣銮公游凤凰沼献可在笔端系越有长缨封关祗一丸冏然翔寥廓仰望慙羽翰嘉防不我与相思嵗云殚惟当袖佳句持比青琅玕
　　寒夜溪行舟中作
　　日沈诸山昏寂厯羣动宿孤舟独不系风水夜相逐云归恒星见霜下天地肃月轮大如盘金波入空谷魏阙万里道羇念千虑束倦飞思故巢敢望梧与竹沈吟登楼赋中夜起三复忧来无良方归春酒熟
　　江上代书寄裴使君
　　何地离念剧江皋风雪时艰难伤逺道老大怯前期畴昔行藏计祗将力命推能令书信数犹足缓相思与韩侍御同寻李七舍人不遇题壁留赠
　　三径何寂寂主人山上山亭空檐月在水落钓矶闲药院鸡犬静酒垆苔藓斑知君少机事当待暮云还李张皇甫阎权等数公并有送别之作见寄因答
　　洞庭正波苹叶衰岂是秦吴逺别时谢君箧中绮端赠何以报之长相思






　　毘陵集巻一
　　钦定四库全书
　　毘陵集巻二
　　唐　独孤及　撰
　　诗中【三十一首】
　　送陈兼应辟兼寄髙适贾至
　　早发龙沮馆舟中寄东海徐司仓郑司户海上懐华中旧游
　　将还越留别豫章诸公
　　杂诗
　　山中春思
　　伤春懐归
　　九日李苏州东楼宴
　　李卿东池夜宴
　　将赴京荅李纾赠别
　　江宁詶郑县刘少府赠别
　　送虢州王録事之任
　　送长孙将军拜歙州之任
　　送何员外使湖南
　　送江陵全少府赴任
　　送虞秀才之长沙
　　送阳翟张主簿之任
　　送李宾客荆南迎亲
　　酬常郿县
　　送游员外赴淮西
　　送马郑州
　　萧文学山池宴集
　　送荆南张判官
　　送义乌韦明府
　　送相里郎中赴江西
　　和虞部韦郎中寻杨驸马不遇
　　和赠逺
　　和题藤架
　　官渡栁歌送李员外赴扬州
　　同岑郎中韦员外花树歌
　　奉和李尚书画虎射图歌
　　诗中【三十一首】
　　送陈兼应辟兼寄髙适贾至
　　结緑处燕石卞和不必知所以王佐材未能忘茅茨罢官梁山外获稻楚水湄适防傅岩人虚舟济川时天网忽摇顿公才难弃遗凤凰翔千仞今始一鸣岐上马指国门举鞭谢书帷预知大人赋掩却归来词天子方在宥朝廷张四维料君能献可努力副畴咨旧友满皇州髙冠飞翠蕤相逢绛阙下应道轩车迟髙侯秉戎翰防马观西夷方从幕中事叅谋王者师贾生去洛阳焜耀琳琅姿芳名动北部逸韵凌南皮肃肃举鸿毛泠然顺风吹波流有同异由是限别离汉塞隔陇底秦川连镐池白云日夜满道里安可思梦想浩盈积物华愁变衰因君附错刀送逺益凄其四海各横絶九霄应易期不知故巢燕决起栖何枝
　　早发龙沮馆舟中寄东海徐司仓郑司户
　　沙禽相呼曙色分渔浦鸣桹十里闻正当秋风度楚水况值逺道伤离羣津头却望后湖岸别处已隔东山云停舻目送北归翼惜无瑶华持寄君
　　海上懐华中旧游寄郑县刘少府造渭南王少府崟
　　凉风台上三峯月【王任郑县日于城角筑小台号凉风台毎与数公置酒登临望二华云月】不夜城边万里沙离别莫言关塞逺梦魂长在子真家
　　将还越留别豫章诸公
　　客鸟倦飞思旧林徘徊犹恋众花隂他时相忆双航苇莫问吴江深不深
　　杂诗
　　日花结成子春物舍我去流年惜不得独坐空闺暮心自有所待甘为物华悮未必千黄金买得一人顾
　　山中春思
　　獭祭川水大人家春日长独谣昼不暮搔首慙年芳靡草知节换含葩向新阳不嫌三迳深为我生池塘亭午井灶闲雀声响空仓花落没屐齿风动羣木香归路云水外天涯杳茫茫独巻万里心深入山鸟行芳景勿相迫春愁未遽忘
　　伤春懐归
　　谁谓乡可望望在天地涯但有时命同万里共嵗华昨夜南山殷雷拆萌芽源桃不余欺先发秦人家寂寂户外掩迟迟春日斜源桃黙无言秦人独长嗟不惜中肠苦但言防合賖思归吾谁诉笑向南枝花
　　九月九日李苏州东楼宴
　　是菊花开日当君乗兴秋风前孟嘉帽月下庾公楼酒解留征客歌能破别愁醉归无以赠祗奉万年酬
　　李卿东池夜宴
　　政成机不扰心惬宴忘疲去烛延髙月倾罍就小池舞盘回雪动奏跃鱼随自是山公兴谁令下士知
　　将赴京荅李纾赠别
　　胶漆常投分荆蛮各倦游帝乡今独往沟水便分流甘作逺行客深慙不系舟思君带将缓岂直日三秋
　　江宁酬郑县刘少府兄赠别作
　　往年脱缝掖接武仕关西结缓腰章并趋阶手板齐仙山不用买朋酒日相携抵掌夸潭壑忘情向组珪事迁时既往年长迹逾暌何为青云器犹嗟浊水泥役牵方逺别道在或先迷莫见良田晩遭时亦杖藜
　　送虢州王録事之任
　　谓子文章达当年羽翼髙一经俄白首三命尚青袍未遇须藏器安卑莫告劳盘根傥相值试用发硎刀
　　送长孙将军拜歙州之任
　　临难敢横行遭时取盛名五兵常典挍四十又専城浪逐楼船破风从虎竹生岛夷今可料系颈有余缨
　　送何员外使湖南
　　夙昔皆黄绶差池复琐闱上田无晚熟逸翮果先飞前路舟休系故山云不归王程傥未复莫遣鲤鱼稀
　　送江陵全少府赴任
　　冡司方眘选剧县得英髦固是攀云渐何嗟趋府劳楚山迎驿路汉水涨秋涛骞翥方兹始看君六翮髙
　　送虞秀才擢第归长沙
　　充赋名今遂安亲事不违甲科文比玉归路锦为衣海运同鲲化风帆若鸟飞知君到三径松菊有光辉
　　送阳翟张主簿之任
　　旧闻阳翟县西接凤髙山作吏同山隠知君处剧闲少年当効用逺道岂辞艰迟子扬名后方期防服还
　　送李宾客荆南迎亲
　　宗室刘中垒文塲谢客儿当为天北斗曽使海西陲毛节精诚着铜楼羽翼施还申供帐别言赴倚门期恩渥霑行李晨昏在路岐君亲两报遂不敢议伤离
　　酬常郿县见赠
　　爱君修政若修身鳏寡来归乳雉驯堂上五弦销暇日邑中千室有阳春谓乗鳬舄朝天子却媿猪肝累主人辞后读君懐县作定知三嵗字犹新
　　送游员外赴淮西
　　多君有奇略投笔佐元戎巳佩郎官印兼乗御史骢使星随驿骑归路有秋风莫遣无书札他年懐袖空
　　送马郑州
　　使君朱两轓春日整东辕芳草成臯路青山京水源勉修循吏迹以谢主人恩当使仁风动遥听舆颂諠
　　萧文学山池宴
　　檀栾千畆緑知是辟疆园逺岫当庭户诸花覆水源主人邀尽醉林鸟助狂言莫问愁多少今皆付酒罇
　　送别荆南张判官
　　輶车骆马往从谁梦浦兰台日更迟欲识桃花最多处前程问取武陵儿
　　送义乌韦明府
　　妙年能致身陈力复安亲不惮关山逺宁辞簿领勤过江云满路到县海为隣每叹违心赏吴门正早春
　　送相里郎中赴江西
　　君把一尺诏南游济沧浪受恩忘险艰不道岐路长戎狄方搆患休牛殊未遑三秦千仓空战卒如饿狼委输员外府诹谋寄贤良有才当陈力安得遂翺翔岂不慎井赋赋均人亦康遥知轩车到万室安耕桑火伏金气腾旻天欲苍茫寒蝉惨巴邓秋色愁沅湘昨日携手西于今芸再黄欢娱讵几许复向天一方蹢躅话世故惆怅举离觞共求数刻欢戏谑君此堂今日把手笑少时各他乡身名同风波聚散未易量曷月还朝天及时开智囊前期傥犹濶加饭勉自强
　　和虞部韦郎中寻杨驸马不遇
　　金屋琼台萧史家暮春三月渭川花到君仙洞不相见谓已吹箫乗早霞
　　和赠逺
　　忆得去年春风至中庭桃李映琐窻美人挟瑟对芳树玉顔亭亭与花双今年新花如旧时去年美人不在兹借问离居恨深浅祗应独有庭花知
　　和题藤架
　　防防叶成幄璀璀花落架花前离心苦愁至无日夜人去藤花千里强藤花无主为谁芳相思厯乱何由尽春日迢迢如线长
　　官渡栁歌送李员外承恩往扬州觐省
　　君不见官渡河两岸三月杨栁枝千条万条色一一胜緑丝花作鈆粉絮叶成翠羽帐此时送逺人怅望春水上逺客折杨栁依依两含情夹郎木兰舟送郎千里行郎把紫泥书东征觐庭闱脱却貂襜褕新着五彩衣双凤并两翅将雏东南飞五两得便风几日到扬州莫贪扬州好客行剰淹留郎到官渡头春阑已应久慇懃道逺别为谢大堤栁攀条傥相忆五里一回首明年栁枝黄问郎还家否
　　同岑郎中屯田韦员外花树歌
　　东风动地吹花发渭城桃李千树雪芳菲可爱不可留武陵归客心欲絶金华省郎惜佳辰祗将棣萼照青春君家自是成蹊处况有庭花作主人
　　和李尚书画射虎图歌
　　饥虎呀呀立当路万夫震恐百兽怒彤弓金镞当者谁鸣鞭飞控流星驰居然画中见真态若务除恶不顾私时和年丰五兵已白额未诛壮士耻分铢逺迩悬彀中不中不发思全功舍矢如破石可裂应尽敌山为空杀气满堂观者骇飒若崖谷生长风精微入神在毫末作缋造物何同功方叔秉钺受命新丹青起予气益振底绥静难功可拟嗟叹不足声成文他时代天育万物亦以此道安斯民



　　毘陵集巻二
　　钦定四库全书
　　毘陵集巻三
　　唐　独孤及　撰
　　诗下【二十八首】
　　代书寄上李广州
　　自东都还濠州奉酬王八谏议
　　酬皇甫侍御望灊山见示
　　垂花坞醉后戏题
　　登山谷寺上方荅皇甫侍御卧疾阙陪车骑之后
　　诣开悟禅师问心法次第寄韩郎中
　　喜辱韩十四郎中书兼封近诗见示因代书题荅
　　同皇甫侍御斋中春望见示
　　荅李滁州题庭前石竹花见寄
　　暮春于山谷寺上方遇恩命到加官赐服酬皇甫侍御见贺之作
　　和张大夫秋日有懐呈院中诸公
　　和张大夫秋夜书情
　　伤春赠逺
　　送陈王府张长史还京
　　荅皇甫侍御北归留别
　　得栁员外书附寄近诗书中兼报新主行营兵马因代书戏荅
　　同徐侍郎五云溪新亭重阳宴集作
　　和中书常舍人晩秋集贤院即事寄赠徐薛二侍郎
　　登后湖亭伤春懐京师故旧
　　荅李滁州见寄
　　水西馆泛舟送王员外
　　得李滁州书以玉潭庄见托因书春思以诗代荅
　　题玉潭
　　答李滁州忆玉潭新居见寄
　　和李大夫同吕评事太行苦热行兼寄院中诸公雨后陪王员外泛后湖
　　陪王员外北楼待月
　　诗下【二十八首】
　　代书寄上李广州
　　岏水望畨禺迢迢青天末鸿雁飞不到音尘何由达独有舆人歌隔云声諠聒皆称府君仁百越赖全活推诚鱼鼈信持正魑魅怛疲民饱中和性足无夭阏天子咨四岳伫公济方割防时复旋归入践青琐闼贱子托明德缭若松上葛别离鄙吝生结念思所豁门阑闗山阻岐路天地濶惟凭万里书持用慰饥渴
　　自东都还濠州奉酬王八谏议见赠
　　闗西仕时俱稚容彪彪之鬓始相逢天地变化县城改【天寳中及尉华隂郑县别后经禄山之乱郑县残毁城移于州西】独有故人交态在不言防合迹未并犹以嵗寒心相待洛阳居守寄鄼侯君着貂冠叅运筹髙阁连云骑省夜新文防友凉风秋青袍白面昔携手冉冉府趋君记否云分雨散十五年始得一笑罇酒前未遑少留骤逺别况值旅雁鸣秋天二华旧游如梦想他时再防何由縁赖君赠我郢中曲别后相思被管
　　酬皇甫侍御望天灊山见示之作
　　早嵗慕五岳尝为尘机碍孰知天柱峯今与郡斋对隠嶙抱元气氤氲含青霭云崖媚逺空石壁寒古塞汉皇南游日望秋此昭配法驾到谷口礼容振荒外焚柴百神趋执玉万方防天旋物顺动德布泽霶霈讲武威已耀学仙功未艾黄金竟何成洪业遽沦昧度世若一瞬昨朝巳千载如今封禅坛惟见云雨晦长望哀往古劳生慙大块清晖幸相娱幽独知所頼寒城春方正初日明可爱万殊喜阳和余亦荷时泰山色日夜緑下有清浅濑媿作拳偻人沈迷簿书内登临叹拘限出处悲老大况听郢中曲复识湘南态思免物累牵敢令道机退瞒然诵佳句持比秋兰佩
　　垂花坞醉后戏题【赋得俱字韵并序一首】
　　庄周台南十许步有丘一成上有樛藤垂花而蔓草荒之且隔大沟路不可陟道士张太和伐薪为堰封土以壅浍余亦命薙氏治芜秽而刬宿莽遂辟为登赋之位位广一席席间足以函罇酒二簋三月戊子及羣英由堰而升焉诸花倒垂下拂杯案紫葩缡縰如钗如旒众君子瞻弄之不足故秉烛进酒以继落日欲称醉而不能也因命其地曰垂花坞堰曰縁花堰亦饰之以诗云紫蔓青条覆酒壶落花时与竹风俱归时自负花前醉笑向鯈鱼问乐无
　　登山谷寺上方荅皇甫侍御卧疾阙陪车骑之后
　　梵宫香阁攀霞上天柱孤峯指掌看汉主马踪成蔓草【寺中间石上有窍穴古老相传云汉武帝马迹】法王身相示空棺【禅门第三祖祭太师遗塔在此坊天宝中别驾李常开棺取金身荼毗收舍利重起塔供养】云扶踊塔青霄庳【皮寄反】松防禅庭白日寒不见戴逵心莫展赖将新赠此琅玕
　　诣开悟禅师问心法次第寄韩郎中
　　障深闻道晚根钝出尘难浊刼相从惯迷途自谓安得知身垢妄始喜额珠完欲识真如体君尝法味看喜辱韩十四郎中书兼封近诗见示代书题赠
　　各牵于役间游遨独坐相思正郁陶长跪读书心暂缓短章投我曲何髙宦情縁木知非愿王事敦【丁回反】人敢告劳所叹在官成逺别徒言岏水才【去声】容舠
　　同皇甫侍御斋中春望见示之作
　　望逺思归心易伤况将衰鬓偶年光时攀芳树愁花尽昼掩髙斋厌日长甘比流波辞旧浦忍看新草遍横塘因君赠我江枫咏春思如今未易量
　　送李滁州题庭前石竹花见寄
　　殷【鸟闲反】疑霞染巧类匣刀裁不怕南风热能迎小暑开游蜂怜色好思妇感年催览赠添离恨愁肠日防回暮春于山谷寺上方遇恩命加官赐服酬皇甫侍御见贺之作
　　天书到法堂朽质被荣光自笑无功德殊恩谬激扬还登建礼署犹忝防稽章佳句慙相及称仁岂易当
　　和张大夫秋日有懐呈院中诸公
　　至公无暇日髙阁闭秋天肘印拘王事篱花思长年绩成心不有虑澹物犹牵窃效泉鱼跃因闻郢曲妍
　　和张大夫秋夜书情即事
　　上畧当分阃髙情善闭闗忘机羣动息无战五兵闲铃阁风传漏书牕月满山方知秋兴作非惜二毛斑
　　伤春赠逺
　　去水流年日并驰年光客思两相随咨嗟斑鬓今承弁慙愧新荷又发池杨栁逶迤愁逺道鹧鸪啁哳怨南枝忆君何啻同琼树但向春风诉别离
　　送陈王府张长史还京
　　论次弟兄列为邦前后差十年方一见此别复何嗟极目故关道伤心南浦花少时相忆处招手望行车
　　荅皇甫十六侍御北归留别作
　　正当楚客伤春地岂是骚人道别时俱徇空名嗟欲老况将行役料前期劳生多故应同病羸马单车莫自悲明日相望隔云水解顔惟有袖中诗
　　得栁员外书封寄近诗书中兼报新主行营兵马代书戏答
　　郎官作掾心非好儒服临戎政已闻说劒尝宗漆园吏戒严应笑棘门军遥知抵掌论皇道时复吟诗向白云百越待君言即叙相思不敢怆离羣
　　同徐侍郎五云溪新亭重阳宴作
　　万峯苍翠色双溪清浅流巳符东山趣况值江南秋白露天地肃黄花门馆幽山公惜美景肯为芳罇留五马照池塘繁催献酬临风孟嘉帽乗兴李膺舟骋望傲千古当歌遗四愁岂令永和人独擅山隂游
　　奉和中书常舍人晚秋集贤院即事寄赠徐薛二侍郎
　　汉家金马署帝座紫微郎图籍凌羣玉歌诗冠栢梁隂隂万年树肃肃五经堂挥翰忘朝食研精待夕阳晴空露盘逈秋月琐牕凉逺兴生斑鬓髙情寄缥囊葳蕤双鸑鷟夙昔并翺翔汲冡同刋谬蓬山共补亡差池摧羽翮流落限江湘禁省一分袂旻天三雨霜石渠遗迹满水国暮云长早晚朝宣室归时道路光
　　登后湖亭伤春懐京师故旧
　　昨日看摇落惊秋方怨咨几经开口笑复及看【去声】花时世事空名束生涯素发知山山春草满何处不相思前年春与独孤常州兄花时为别倐已三年矣今鸎花又尔覩物増懐因之抒情聊以奉
　　寄【时防溪幽居在义兴益増懐溯】　　　　　李幼卿
　　近日霜毛一畨新别时芳草两回春不堪花落花开处况是江南江北人薄宦龙钟心嬾慢故山寥落水奫沦縁君爱我疵瑕少愿窃仁风寄老身
　　荅李滁州见寄
　　相逢遽叹别离牵三见江臯蕙草鲜白发俱生欢未再沧洲独往意何坚愁看郡内花将歇忍过山中月屡圆终日望君休汝骑媿无堪报起予篇
　　水西馆泛舟送王员外
　　单醪敢献酢曲沼荷经过泛览亲鱼鸟寅縁涉芰荷剧谈増惠爱美景借清和明日汀洲草依依奈别何得李滁州书以玉潭庄见托因书春思以诗代荅
　　春物行将老懐君意讵堪朱顔因酒强白发对花慙日日思琼树书书话玉潭知同百口累曷日办抽篸
　　题玉潭
　　碧玉徒强名氷壶难比德唯当寂照心可并奫沦色
　　荅李滁州忆玉潭新居见寄
　　从来招隠地未有剖符人山水能成癖巢夷拟独亲猪肝无足累马首敢辞勤扫洒潭中月他时望德隣奉和李大夫同吕评事太行苦热行兼寄院中诸公
　　驷马上太行修途亘辽碣王程无留驾日未遑歇请问此何时恢台朱明月长虵稽天讨上将方北伐明主命使臣皇华得时杰已忘羊肠险岂惮温风热摇策汗滂沧登崖思纡结炎云如烟火溪谷将恐竭昼景赩可畏凉飇何由发山长飞鸟堕目极行车絶赵魏方俶扰安危俟明哲归路岂不懐饮氷有苦节防同传檄至疑议立谈决况有阮元瑜翩翩秉书札起予歌赤坂永好逾白雪谁念剖竹人无因执羇绁
　　雨晴后陪王员外泛后湖得溪字
　　逺山媚平楚宿雨涨清溪防泝任舟檝欢言无町畦酒酣相视笑心与白鸥齐
　　陪王员外北楼宴待月
　　劝酒论心夜不疲含情有待问谁思伫看晴月澄澄影来照江楼酩酊时














　　毘陵集巻三
　　钦定四库全书
　　毘陵集巻四
　　唐　独孤及　撰
　　表上
　　代文武百官贺芝草表
　　贺擒周智光表
　　贺袁傪破贼表
　　请降诞日置天兴节表
　　贺栎阳县醴泉表
　　贺太阳当亏不亏表
　　贺潞州芝草嘉禾表
　　谏表
　　为李给事让起复尚书右丞兼御史大夫表六首为谯郡唐太守贺赦表
　　为张濠州谢上表
　　表上
　　代文武百官贺芝草表
　　臣某言臣等伏见开府仪同三司鱼朝恩奏含晖院及白华亭院内并芝草生者臣等谨披图按谍窃考前志葢王者以道莅天下而德及庶物则有神木灵草储祥効异陛下贤圣恭俭慈仁爱人开阐学校尊教劝德将以五经根本庶政风化所浃人神以和和气傍感蒸而为瑞不然岂灵芝菌蠢异处同植不产他宇必于宸居九葩之盖煌煌三秀之质盖表陛下之钦明光宅以人文成化灵根硕茂万叶无疆神应炳然天意如荅臣等获忝朝列幸覩祯祥臣无任
　　贺擒周智光表
　　臣等言臣闻征而无战王者之师也将而必诛春秋之义也臣伏见周智光傲狠顽虐昏迷猖狂敢専生杀之威以慢王度崇饰奸慝之志自干天诛陛下谓罪在已躬视人如子永言式遏之义不得已而用师而将才受钺兵未血刃已枭元恶之首载安旧汚之俗昔汉征黥布望陈而忧殷伐方积年乃尅岂若陛下朝命将帅夕殱渠魁制胜神速从古未有臣等无任
　　贺袁傪破贼表
　　臣某等言臣等伏见河南副元帅行军司马太子右庶子兼御史中丞袁傪露布奏今年五月十七日破石埭城贼方青并降乌石山贼陈庄等徒党二万五千五百人者臣闻圣人之生不能使大盗不起故唐虞之代时则有三苗之师奸究草窃为患旧矣山贼方青等蕞尔狂狡敢干天诛聚椎剽之徒谓险逺可恃作为虵豕以荐食勾吴乃有跨据大江吞噬东土之计七州之地人罢耕织百姓业业全活无所陛下方锐志于偃武不得已而用兵乃命将受畧使先胜后战故傪等役不再举而师有成绩巢窟皆倾俾无遗类诖误之辈得返故业污俗更始流人汔康此三代之举也非陛下齐圣格天文思柔逺岂能底绥盗乱如此其速臣等幸覩成功不胜大庆臣无任
　　请降诞日置天兴节表
　　臣某等言臣闻天有春秋冬夏之气时也时有分至启闭之候节也至若寒食上巳端午重阳或因人崇尚亦播为风俗况厯运光启圣人降生固宜纪载震之辰与八节同号故宗生日命曰天长节肃宗生日命曰天平地成节并以饮食宴乐布庆万方使赐及同轨风流后代陛下纂祖宗纯懿与天地同德礼乐克修宪章咸备而诞圣之日未有嘉名将何以表出震之期庆流虹之瑞率土延企思扇旧风是以臣等颙颙不胜大愿愿以十月十三日为天兴节其王公士庶上夀作乐悉如开元乾元故事上以殷荐崇先天不违之德下以布泽锡万代无疆之休使知鳯鸣河清实在兹日臣无任
　　贺栎阳县醴泉表
　　臣等言伏见京兆尹李勉奏栎阳县有醴泉涌出饮之者痼疾皆愈臣闻王者泽周庶类则神降百祥天地之心去人不逺陛下厚德载物与坤同符以善利人如水润下故后土献瑞涌泉疗疾灵源酌而不竭沈痼饮而皆痊勿药之喜万人是赖仰窥天意岂不以是彰陛下之德施乎不然何众庶颙颙强名圣水彼丹井朱草白麟赤雁徒称太平之瑞未闻功施于人方之圣泉岂喻神异臣等无任喜庆之至
　　贺太阳当亏不亏表
　　臣某等言伏见今月一日云物隂晦太阳当亏不亏者臣闻殷太戊宋景公皆修德立言而妖变为福陛下以日月薄蚀劳谦惕厉而灾不胜德云为垂隂若天降衷使其谪收不见易象曰既忧之咎不长也臣等无任庆戴之至
　　贺潞州芝草嘉禾表
　　臣某等言臣伏见陈郑泽潞陇右节度使奏潞州使院行军司马裴政防梁柱上生紫芝草七茎长子县厚载乡生嘉禾两茎同一穗者臣闻灵芝嘉禾太平之瑞昔在周汉尝表休徴当时福应疾如影响今庶政方乂而二瑞荐臻是天降殊祥用彰有德岂非陛下实持慈俭辑柔逺迩克俾天下和平当如周汉之盛乎神祗景贶实堪昭晰彼唐叔之献与齐房之歌明德所感古今同契臣无任
　　谏表
　　臣某言伏见陛下屡发德音招延献纳使左右侍臣得直言极谏忠謇者无不听狂讦者无不容又辛丑诏书诏裴冕崔涣等十有三人集贤殿待制以备询事考言之问此并五帝之盛德也而臣以目睹生则幸矣然顷者陛下虽容其直而不録其言进匦上封者大抵皆事寝不报书留不下但有容谏之名竟无听谏之实遂使谏者稍稍自引钳口就列饱食偷安相招为禄仕此忠鲠之士所以窃叹而臣亦耻之十室之邑必有忠信如孔丘者况以朝廷之大卿大夫之众而陛下选受之精假令不能如文王之多士尧舜之比屋其中岂不有温故知新可使懋陈政要而亿则屡中者乎陛下惟虚存其仪令条奏不旷及议政之际曽不采其一说尧之畴咨禹之昌言岂若是耶昔尧设谤木于五达之衢孔子亦曰以能问于不能以多问于寡又曰丘也幸茍有过人必知之然则多闻阙疑不耻下问圣人之心也臣不胜大愿愿陛下试以尧孔心为心日降清问啓其说不可者罢之可者议之于朝与执事者共之知之必言言之必行行之必公则君臣无私论朝廷无私政天下无私是陛下以此辩可否于献替而建太平之阶可也况国体乎自兴师不息十年矣万姓之生产空于杼轴拥兵者第馆亘街陌奴婢厌酒肉而贫人羸饿就役剥牀及肤长安城中白昼椎剽京兆尹不敢诘加以官乱职废将惰卒暴百揆隳刺如纷麻沸粥百姓不敢诉于有司有司不敢闻于天听士庶茹毒饮痛穷而无告今其心颙颙独指梅望于麦麦不登则易子齩骨可跂而待眠于焚薪之上岂危于此陛下不以此时轸薄冰朽索之念厉精更始思所以救之之术忍令宗庙有累卵之危百姓悼心而失图臣实惧焉及去嵗十二月丁巳夜中星陨如雨昨者清明降霜三月苦热寒署气候错综颠倒沴莫大焉岂下凌上替怨讟之气焰以取之耶不然天意之丁宁谴诫以是警陛下陛下宜返躬罪已傍求贤良者而师友之黜弃贪佞不肖而窃位者下哀痛之诏去天下所疾苦废无用之官罢不急之费禁止暴兵节用爱人罔使宦官乱国政佞言败厥度兢兢干干以徼福于上下必能使天诚感而神心应反妖灾以为和气彼太戊桑宋景荧惑焉足为陛下道哉臣一昨陈奏请减江淮山南等诸道兵马以赡国用陛下初不以臣言为愚妄许当施行然及今竟未有沛然之诏臣窃迟之今天下惟朔方陇西有吐蕃仆固之虞邠泾凤翔等兵足当之矣自此而往东洎海南至畨禺西尽巴蜀万里无鼠窃之盗已积嵗矣而兵不为之解倾天下之货竭天下之糓以给不用之军而为无端之费臣不知其故假令居安思危用备不虞自可于阨要之地少置屯御余悉休之以其粮储匪屦之资充疲人贡赋嵗可以减国赋之半陛下岂迟疑于改作逡巡于旧贯使大议有所壅而率土之患日甚一日是益其而厚其疾也臣窃惑焉夫疗痈者必决之使溃今兵之为患患犹痈也不以渐戢之其害滋大大而图之必力倍而功寡岂周易不俟终日之义与伏惟图其始而要其终天下幸甚臣无任悚惶之至
　　为李给事让起复尚书左丞兼御史大夫第二表
　　草土臣某言臣昨以哀瘵愚恳昧死上陈冀回日月之光曲全蝼蚁之志伏奉丁酉诏报未防矜允捧读圣防五情殒絶臣某中谢臣伏以适四方宣王命之任必择职位素贵问望炳着学能専对才有余力者以充其选臣以宗室末属妄荷宠命惟才与智俱不如人况今衰羸残喘加以病苦支离沈瘵厯夏及秋终日不过一食不杖不能自起自料若力疾祗命适数千里虽欲自强必中道委顿玺书诏防废失是忧臣伏见广德二年七月赦书罢天下起复之官许终丧礼此陛下孝德过于两汉然涣汗之发率土霑霈岂独令臣隔在赦外又尚书右丞防府之枢辖御史大夫天下之绳准宣慰巡检朝廷之大寄今臣授此三职而起复为名因臣过举破陛下法令使百寮师师何以取则臣夙遭不造备生人之艰官始一命先臣弃背慈母鞠育至于成立遭罹二京覆没弱弟以宗室见害臣惸然茹痛独侍板舆备尝险阻冀及荣养才擢掖垣慈顔违代罔极之痛终天莫追今灵筵未尘坟土尚湿遽令臣荷金印之宠处皇华之荣使繐帷廓然奠祭无主此恒情之所不忍也陛下其忍之乎伏乞以圣慈曲临皇明下照矜臣尫瘵察臣不逮更择时彦授之使职许臣得以羸骸终其丧纪实天地之施钟于臣身傥残魂未灭朽质可委誓当摩顶至踵以荅圣造臣无任哀瘵恳迫之至
　　勅卿朝廷雅望宗室良才爰自居丧颇闻过礼将宣国命允借亲贤举其权道之文以申必行之防载循来表具悉哀诚宜抑情而奉公伫衔恤以从政即宜断表也
　　第三表
　　草土臣某言臣再以微诚伏阙请命纶言累降天听未回仰戴圣情俯循哀感悲惧交迫悼心失图臣某中谢臣才能不及中人且未尝有毫发勲効陛下不以臣不肖特降殊私授以驱驰之任赐以亲贤之目臣且匍匐奉诏戮力将命宁敢矫礼为名以让自饰顾臣羸瘵奄奄行步支离力有所不任用有所不逮风宪重任也宣抚大典也诚恐以疾坠王命隳使职负陛下所举以重臣之罪方今济济多士盈于朝列陛下舍而勿用而拔臣于苫庐之中必以臣智识为小有可采臣之他日犹不如人况今尫劣余息方寸紊矣焉能为陛下震扬休命览观风俗窃自惟忖知不胜任是以拳然丹诚犹冀识察陛下仁圣孝德锡类海内岂令善逮不霑臣身敢希殊造俯遂微恳则死之日生之年也臣无任哀惧之至
　　第四表
　　臣某言一昨臣以哀瘵叨奉恩私封章三上不防矜允猥以羸薾之质谬衔出疆之命赖陛下威灵免贻咎责复得待罪朝阙许守几筵仰荷天慈俯慙灵祐臣某中谢顷陛下不以臣驽蹇特加宠渥者岂非知臣属忝宗盟曽奉使河朔谓能阐扬天防懐柔逺方而尚书省材贤如林庶政必举陛下垂拱羣臣守职固不假臣以区区之力重尸省闱明矣今将命既复本职未解敢恃皇眷辄复陈乞臣防然在疚独无兄弟荼毒日浅创钜痛甚且又疾病四体支离荣遇人之所欲力有不任名敢虚受此臣所由拳拳不已有望于陛下也臣伏以三年之丧未足申罔极之恩先王制礼以节人情臣在丧未逾一年奉使已厯三月若又假国家名器食陛下禄俸是臣亡母于臣有终身之爱而臣于亡母无数月之报先圣以孝感为号陛下以孝德格天下锡之恩宜及海内今宠命一降使臣有不孝之目子而不孝如臣不忠不孝不忠人所当弃岂足为陛下操持纲辖弥纶宪章臣之顽固犹知不可况天下佥论朝廷公议乎伏愿许臣免官遂臣私志倘终丧纪尚有余息誓当磨骨粉顶以荅殊恩臣无任
　　第五表
　　臣某言臣去冬十一月某日又诣银台门下上表陈情至今积旬未奉恩防屏营无地哀惶疚心臣某中谢臣蕞尔朽质叨奉明恩违天固辞岂不知辠实由恃陛下蒸蒸之德故敢守臣子区区之意伏以忠孝之道礼先于情资亲事君爱敬同等臣生处圣代齿力未衰致身日长効节途逺独慈亲违弃永往莫追先王制礼居丧之纪有限昊天不吊欲报之德罔极而今茹痛缄哀冒宠干责虽欲僶俛従事使臣何以为心盖三年之丧金革无避自鲁公伯禽晋襄公始也实以徐戎秦师之役有为为之非是则否故孔子对子夏问曰以三年之丧从利者吾不知也今朝廷无徐秦之难臣非金革之任窃陛下名器是从利于丧也食稻衣锦之责舍臣谁归凡曲全万物使不失性天地之仁也鞠育妪煦知寒热疾痛父母之慈也兼而有之明君之惠也臣是以又持悃欵昧死上言窃希天父之恩不夺臣子之志泣血待命惟陛下省察臣无任
　　第六表
　　臣顷顿首昧死诣阙累陈情状肝胆悉以披露恳诚冀防识察于今浃辰德音不下实由臣词浅意陋无以动天哀惶失图局蹐无地臣某中谢臣虽亲忝葭莩才实驽钝位忽过量恩亦加等宜竭筋力仰酬造化岂敢饰让自言企礼顾望尝闻上有至仁之君则下无失性之人陛下以蒸蒸圣德格于上下故臣以哀哀孝思敢辞荣禄陛下岂忍抑其微诚假令臣损情变礼陈力就列亦犹双鳬乗雁何补江海况敢贪不次之宠遗罔极之报因丧从利以哀为荣此臣所以屡黩天威望回宸听恳至之愿形于累表拳然待命惟圣慈察之臣无任
　　第七表
　　臣某言伏奉某月日批勅矜臣荒谬之情许以残喘终丧使奉几筵获展哀报陛下诞敷五教惇叙九族以臣属忝枝叶哀纒蓼莪故恤以皇慈使及于礼天地之意曲全人欲日月昭回下及苫庐伏读诏书感惧交集仰戴圣造若蚊负山屏营瞻奉惶惧殒越臣无任哀戴之至
　　为谯郡唐太守贺赦表
　　臣某言伏奉二月五日制书大赦天下喜气动天荣光被物百神踊跃众庶恱豫臣某中谢臣闻大道所宝莫先于慈圣人之德无以加孝陛下执大象以御物不得已而用兵假一戎之威为万物戡难再造区宇以匡黎元慈之至也纂服配天不失旧物然后増鸿名以严父正荣号以恭已元元本本尊尊亲亲孝之大也犹虑物有不遂其性政有不阜其俗肆眚之恩与天下更始涤瑕荡秽烛幽及微风行物表镜照海内雷作而万户蛰振网开而三面鸟飞阳春无私品物何幸臣位忝邦守预沐渥恩臣无任
　　为张濠州谢上表
　　臣沐言顷陷身凶族待罪黄沙戮社衅鼓职臣之分陛下照臣以日月之光察其微恳拔臣于缧絏之下授以専城今日余生实圣朝所赐宠章荣命岂贱臣之心碎首粉骨未荅天造今以某月某日到濠州上讫谨当竭力官守正身率下勉励苦节绥安疲人冀立犬马之诚或申丝发之効无任感惧之至谨附表陈谢以闻





　　毘陵集巻四
　　钦定四库全书
　　毘陵集巻五
　　唐　独孤及　撰
　　表下
　　为江淮都统贺田神功平刘展表
　　为杭州李使君论李藏用守杭州功表
　　为江淮都统奏破刘展兵捷书表
　　为江淮节度奏破余姚草贼龚厉捷书表为张洪州谢上表
　　为独孤中丞天长节进镜表
　　为独孤中丞谢让官爵表
　　为独孤中丞谢紫衣银盘椀等表
　　为谢濠州刺史表
　　谢舒州刺史兼加朝散大夫表
　　谢加司封郎中赐紫表
　　谢常州刺史表
　　常州奏甘露降松树表
　　表下
　　为江淮都统贺田神功平刘展表
　　臣某言得田神功等状称官军以正月二十六日过江大破贼众擒元恶于防山之下凶残扑灭江界无事臣某诚懽诚喜顿首顿首臣闻四时成嵗秋为司杀故圣人则之以作五兵葢奸宄冦贼或乗衅而起则干戈弧矢亦有时而用【文苑作动】自陛下率遏乱略再造区宇欃枪旬时【文苑作始】竹破瓦解蕞尔狂狡敢干天诛作为长虵荐食江汉乃矫诬我天命攘窃我王师暴殄我城邑俶扰我边鄙荆吴之人若坠泉谷万姓业业奔走无所陛下神聪不测睿算无方将欲擒之必固纵之先侈其心而厚其毒然后制胜两楹之下授畧千里之外使神功等一战而陷阵再战而逐北三战而擒其渠魁系颈以索覆巢倾穴刮野扫地如烈风之破骇浪严霜之陨落叶浃辰之内平扬州定淮南下朱方收三吴流亡者复故业涂炭者返夀域扇以皇风与之更始遂令东土耆老复见汉官威仪非陛下乃武乃文之鸿烈日用不知之化孰能隂隲圣功如此其速臣无任庆忭之至为杭州李使君论李藏用守杭州功表
　　臣某言臣闻当逆贼刘展拥兵过江之日变起仓卒锋不可当人心动摇物情危骇五道节制望风溃散自淮而南至于海隅遂无敢保一城能守一节者唯少府少监李藏用以宗室近属忧国如家临危抗愤忠勇奋发收聚散卒纠合义师挺身履险出万死一生之地与贼转战坚守苏州相持经月杀获过当使凶徒逆党锋锐挫衂自此王师载张贼众知惧其后以外援不至众寡悬絶遂移师就险退保杭州当此时江淮诸军巳散平卢之师未至三分全吴贼有其二藏用且募且战独守孤城以忠义感激令骁雄乐用旬月之内致死士三千贼遣伪将景超孙待封等尽锐率众分道来攻藏用与将士等戮力一心义形于色殊死决战奋不顾身遂能兵锋所加无不摧陷皆一举尽敌覆而屠之前后俘斩掳获至数万计向使微夫人之力扞此州之境则江介土宇尽为戎疆海隅苍生非复我有由是浙江之外南至闽岭士庶免有惊虞道路穷冦不敢唐突藩篱屏息风波晏然百姓乐业父不丧子兄不哭弟藏用之功也今都统使停本职已罢孤军无主莫知适从将士嗷嗷未有所隶天听髙邈无人为言遂使殊勲见委忠节未録口不言赏赏亦不及伏恐非圣朝旌有德表有功之意今逆防虽殄人心犹携山洞海岛往往结聚睦州草窃为蠧犹深惟惮藏用之兵是以未敢进逼若此军一散必羣盗交侵则臣此州危亡是惧伏望早降恩防以荅其勤锡之勲策委之戎政俾总统所领以镇遏江表实江东万姓颙颙之望艰难之际人多二心以宗子维城智勇如此必能使冦贼奸宄不敢伺间隟则江淮足以髙枕而卧陛下可以无东顾之忧臣属忝葭莩任居牧守安危之分臣实预焉臣无任
　　为江淮都统使奏破刘展兵捷书表
　　臣闻圣人之生不能使大盗不起唐尧之代时则有四凶在列王制所以诛不恪讨不庭小者市朝大者原野奸宄草窃何代无之刘展包藏祸心为日固久敢肆奸慝乗间阻兵长驱凶徒掩臣未备以伪言乱众谓天命在已于是有豕食淮泗鲸吞荆吴之心使黎庶播越人神愤怒臣职司靖难敢不戮力当凭庙略以殄冦雠谨遣副使少府少监摄侍御史李藏用屯兵杭州伺隟进讨且分处隘害以遏其唐突贼众狃于初役师轻而骄不虞我军能折其锐也乃以今月三日使其伪将军张干朱法云等领步卒七千马军六百径入杭州东门焚烧闾阎皷噪而进藏用引其精卒设伏于途羸师张之使入死地然后整堂堂之阵以薄其垒使左厢兵马使潭州长史李澄为左军左第一将张岩光先锋将李强李陵等佐之都押衙髙干为右军左押衙杨履和都虞候魏守寂佐之左第二将皇甫山栖左三将梁朝康承寂左四将吴季之李楚玉顔光等督游军之骑以弥缝其阙表里合战奇正夹攻以将帅之余勇因黎元之积愤奋皆敢死登必争先赤羽交而三军风生金鼓鸣而万夫气作自夘至午覆而败之神扶电怛雷落山破噍类无余只车莫返锋镝之血朱殷长江甲齐崇山尸作京观实赖陛下聪明齐圣与日月合故能睿图发于罇俎而威灵加于逺方臣等尽敌如拾芥成功如指掌恶气沴祲扫荡无日海隅苍生比屋何幸无任
　　为江东节度使奏破余姚草贼龚厉捷书表
　　臣闻皇天分时秋为司杀王者立极兵以禁暴唐虞有共工苗民之患殷周有方昆夷之战盖蛮夷猾夏自古有之自顷蕃冦作逆吴越震恐龚厉父子乗间起兵刼明州之人略余姚之地负阻海口凭陵江干蚁聚偷安蚕食分给属王师北伐未遑南征逮兹二春侵掠益甚将拟复东瓯故地窥南越僭迹边邑黎庶为之骚然臣方荷推毂之寄懐尽敌之计思所以扶乗天威图制逺略料其贪而无整勇而无刚鸟散兽聚不足当堂堂之阵山海匿不足用桓桓之师难以力制易以计灭臣遂遣军将潘景兰领辎防数十辈伪为商旅傍山谷往来以饵之又遣军将吕道光领拍【音博】刀手一百人取其便道为伏以待之遣军将左璋率弩手一百五十人为左翼军将余能变率弩手一百五十人为右翼皆三吴良家百越劲卒争贾余勇乐于尸战蓬头突鬓焱骑火烈相为辅车夹敌之路又遣军将张思览率拍刀手一百人为中军操中权之制以节其进退以三月二十九日至青烟洞口果如臣防贼遂出山先者遇伏鼓噪合战于是奇正毕举四军来攻贼众夺气不知所守鸣鞞雷动飞镝集转战四十里杀其三百余人龚厉尚稽天诛且偷晷刻收合余烬八九十人更登髙堽背山借势张思览等连弩乱发引军合围天声扬而勇士厉锐气作而妖星陨遂斩元凶父子擒其妻孥余党僵仆原隰脂膏草莽犹恐蒋潢翳荟尚有伏奸遂搅山捜谷刮野扫地倾其巢窟返斾而旋累载逋诛一朝扑灭非陛下圣谟神策与天合契制胜两楹加威四海则安能剪豺狼如拉朽扫欃枪如拾芥使吴越乂安江汉澄廓臣受钺未几覩兹成功无任庆快之至谨差摄福州泉山府别将左璋奉防书以闻并赍逆贼父子头奉献伏望悬之藁街以示百姓其余首级于当州枭示讫所获贼物各令分赏将士器械官收山海余妖自取诛灭既非强敌不足叙功谨録奏闻
　　为张洪州谢上表
　　臣某言伏奉某月日勅除臣使持节都督洪州诸军事洪州刺史充洪抚等七州都防御观察等使臣才不如人位忽过量仰戴天造兢然自失臣某诚惶诚恐顿首顿首臣往岁禄山以盗泉饮臣臣受禄山之辱而不能死陛下以鸿私活臣臣荷乾坤之施而不能荅徒窃宠禄三典藩郡至如俗阜不扰人或小康此实尧风被物比屋日用敢贪天功以为已力不谓陛下奬劝是务以臣为勤自春徂秋凡三锡命九州之伯臣忝其一况豫章重镇荆扬奥区五岭控其南九江在其北连帅所统安危是系分忧之寄岂臣足当负荷恩辉惧殒越于下今以某月日到所部上讫谨当靖恭守位夙夜在公宣皇猷以导风俗仗天威以训师旅庶以四境无虞百姓辑睦为报力不足则继之以死臣之分也敢有二事臣无任
　　为独孤中丞天长节进镜表
　　臣某言臣仕于太上圣皇之朝早防宠秩位至剖竹任兼干城摩顶至踵皆圣皇所锡陛下又不以臣菲薄加臣宪威殊私降临荣命重叠臣顷虽罄诚竭节竟未能夷凶静难思所以仰酬天造缅无阶以去年五月五日于淮阳铸上件镜欲献之行在为圣皇夀冀申犬马之意臣子之心属豺狼方炽道路艰阻恳愿空积上达无由今宸极正而乾坤贞观惊尘收而日月开朗当白露盛序之秋是黄河澄清之日臣幸逢佳节愿展微诚谨遣某乙进上件二镜一献圣皇一献陛下辄以愚恳上续圣夀臣伏以圣皇执契垂化有如金玉之式陛下时乗驭天骋飞龙于国步臣故以金龙饰镜以表圣德伏冀纎尘莫翳朗鉴长悬挂仙台而如日之升含品物而无私不照而臣之肝胆亦庶呈于此轻黩宸扆战越交深臣无任
　　为独孤中丞让官爵表
　　臣闻任非其贤则负乗之冦至宠过于分则尸素之患生所以建官者必惟贤是择就列者亦量力而处臣幸以驽蹇遭逢盛明顷当遏乱之日谬以専城见委虽常尝胆厯年然未有以报国陛下奬臣微効骤加崇班以执宪剖符之职兼推毂授钺之寄位至十连泽及三族臣岂不知逾涯越分冒宠叨荣顾凶党尚存王师未戢当圣主宵衣之日非臣子释负之秋是以勉励疲朽不敢陈让然尔来竟未能奋一奇展一策扫荡冦贼仰酬恩私而事乖诚愿又加风疾无功而当厚赏抱病而处大藩尸位旷职臣实増惧今闻大军长驱已济河围邺祅氛沴气朝暮廓清圣朝方当槖弓矢而休牛马捜俊乂以备鸳鹭岂臣菲薄之质疲薾之身所宜犹握兵要仍居宠秩使上黩朝伦下速官谤以臣固陋犹知其不可况陛下圣心乎伏乞特降睿慈矜臣尫瘵许臣停官养疾以避其贤良则慺慺余生于兹幸甚臣无任
　　为独孤中丞谢赐紫衣银盘椀等表
　　臣某言今月十九日越州长史卢渐至伏奉某日月勅书特赐慰劳圣藻御札降临自天二十三日中使刘光俊至又奉宣口勅赐臣衣一副银盘椀等各一兼百索一筒紫衣十副分赐用命将士端午续命推心而泽流万里颁赐而庆及三军臣等捧戴恩渥殒越是惧臣某诚惶诚恐顿首顿首臣拔自周行见委戎律受金钺分竹符荷天之宠嵗一周矣竟未能防奉庙畧诛鉏残冦使边烽尚燃戎马未却臣之罪也陛下不以臣官非其据任重于力而骤降殊荣累加厚赐天文下瞩而星辰烂灿宸翰俯临而烟飞云动况盘盂器用章服缯防赐臣为夀施及行间投醪之恩未足言醉挟纩之德曽何喻暖臣等虽勉励忠勤誓清尘雾然丝发之効未展雨露之渥亟加揣分循涯臣惧深矣谨当宣皇恩以励将帅奉师律以练甲兵必使江海无虞士卒知训然后毕力殄冦以答鸿私臣无任
　　谢濠州刺史表
　　臣及言臣伏奉今年五月一日勅授臣使持节濠州诸军事濠州刺史臣顷待罪礼官备位郎署职旷无补増惧且媿陛下不以臣愚擢居二千石之列今之刺史古之诸侯州人安否系在一吏臣非其才无以称防奉诏之日惧又甚焉以闰六月十二日到所部上讫惟当奉宣圣猷竭诚帅下瞻恋天造酬効无阶无任
　　谢舒州刺史兼加朝散大夫表
　　臣及言臣奉七月十八日勅加臣朝散大夫使持节舒州诸军事舒州刺史充当州守捉使兼知淮南岸当界縁江贼盗等臣典濠州无政可纪人幸不扰时和所致流者稍复年登之力臣敢贪此以为已能陛下过听骤降殊奬既増之秩又命以服无德受赏媿孰甚焉仰戴皇渥且荣且惧今以九月二十七日到州上讫经积年冦盗疮痍之后百姓流窳十不一存臣以奉宣圣慈与之休息劳来鳏寡薄其徭赋是以招携亡者抚柔存者庶经秋之后颇或安集非曰能尔冀竭力焉臣无任
　　谢加司封郎中赐紫金鱼袋表
　　臣及言伏奉三月一日勅加臣检校司封郎中使持节舒州诸军事兼舒州刺史充当州团练守捉使仍知淮南岸当界縁江贼盗赐紫金鱼袋殊荣厚渥骤钟臣身且喜且骇以媿以惧臣闻尧舜建官三考黜陟汉代二千石以循良称者于是有玺书劳勉増秩赐金之制臣到官始半嵗职事未有所补见在户口才肯地着其中鳏寡疲弱不能自存者十犹六七征遣征赋未尝及期此臣政不逮力不任之効获宥罪戾幸固深矣岂谓皇恩骤降复以古典命臣加位授服宠过臣量伏读诏防惧孰大焉此则古荆舒之地诗人惩其剽轻复当贼冦防刘比屋流亡之后其人心已难安易动况加徭役税敛日不获已缓之则骄急之则散辑柔底绥之道尤非愚臣所及伏思夙夜勉励力安斯人省事以慰其愁示信以杜其诤亦冀俗稍务本人渐足食使贡赋之入嵗増月长三嵗大比以版图归于有司犬马之心也敢有二事臣无任
　　谢常州刺史表
　　臣及言臣伏奉去年十二月二十三日勅授臣使持节常州刺史充常州团练守捉使臣伏以江东之州常州为大陛下不以臣不肖拔臣于羣吏之中以考则年未久以劳则功无可録而除拜之次加于人一等臣及诚惶诚恐顿首顿首臣往嵗尝忝谏官厯博士尚书郎之秩虽备尝献纳累黩天听竟无丝发禆补明盛及典濠舒二州出入七年又不能副陛下政平讼息与我共此之叹至如流人自占旱不为灾实由陛下当勤恤之初下哀痛之诏寛减租税入三分之二是以和气傍感灾变为福福流臣州人是以乂臣宁敢贪天之功以为已力今陛下赐臣诏曰断狱嵗减流庸日归以人俗之丰给当淮湖之灾旱陟尔明効宜列中朝臣无其实谬奉殊奬伏览圣防惶悚陨越况陛下厉精百揆之始日以尧吁舜咨傍求俊造或经时不除一吏除必以公才为茍非其人位不虚授缙绅之辈侥幸望絶臣当如此独荷荣寄人之多幸将自臣始致冦速谤实忧自贻今以三月十七日到州上讫虽顾励疲钝増修吏职惧力不逮上累皇明奉诏夕惕且慙且骇无任
　　常州奏甘露降松树表
　　臣及言臣州内防东阶下二松树自今年十月十三日夜至今月十八日夜前后二十七度甘露下降树根枝叶霑洒皆遍洁白凝沍味同饴密余溜滴地委积成泥倾州官吏咸共荣观臣谨按鹖冠子云圣王之德上及太清下及万灵则甘露下瑞应图曰王者德至于天则甘露降松栢陛下实行慈俭懐柔逺近无为之政与太古同风故天地气和合而呈瑞况休征感应之始当陛下降生之日皇符昭晰天意炳焕盖表圣夀宝厯将与天比崇臣为州三年无绩可纪疲朽何幸目覩祯祥臣无任喜忭之至谨奉表以闻伏望宣付史馆









　　毘陵集巻五
　　钦定四库全书
　　毘陵集巻六
　　唐　独孤及　撰
　　议【九首】
　　景皇帝配昊天上帝议
　　故太保韩国公赠太师苗晋卿諡议
　　故御史中丞卢奕諡议
　　故左武卫大将军使持节陇右节度经畧大使兼鸿胪卿御史中丞赠梁州都督太原郡开国公郭知运諡议酬答【三首】
　　故江陵尹兼御史大夫吕諲諡议并酬答【三首】
　　行状【一首】
　　唐故尚书祠部员外郎赠陜州刺史裴稹行状
　　议
　　景皇帝配昊天上帝议
　　谨按礼经王者禘其祖之所自出以其祖配之凡受命始封之君皆为太祖继太祖以下六庙则以亲尽迭毁而太祖之庙虽百代不迁此五帝三王所以尊祖敬宗也故受命于神宗禹也而夏后氏祖颛顼而郊鮌纉禹黜夏汤也而殷人郊喾而祖契革命作周武王也而周人郊稷而祖文王则明自古必以首封之君配昊天上帝惟汉氏崛起丰沛丰公太公皆无位无功德不可以为祖宗故汉以髙皇帝为太祖其先细防故也非足为圣代法伏惟太祖景皇帝以柱国之任翼周弼魏肇啓王业建封于唐髙祖因之遂以为有天下之号天所命也亦犹契之封商后稷之封邰禘郊宗祖之位宜在百代不迁之典郊祀太祖宗祀髙祖犹周之祖文王而宗武王也今若以髙祖创业当跻其祀是弃三代之令典遵汉氏之末制黜景皇帝之大业同于丰公太公之不祀返古违道罪孰甚焉夫追尊景皇帝庙号太祖髙祖太宗所以崇尊尊之礼也时更七圣载经二百名臣硕儒备经讨论未尝有献同异于宗庙今将议其全典变更先圣制度曷知其可若配天之位既易则太祖之号宜废祀之不修庙亦当毁尊祖报本之道其坠于地乎汉制擅议宗庙以大不敬论今武德贞观之宪章未改国家方将敬祀事以和神人禘郊之间恐非所宜言谨稽礼之旧文叅诸夏殷周汉故事配食天帝之制请仍旧典谨议
　　故太保赠太师韩国苗公諡议
　　太师禀天纯懿为唐股肱两朝当国庶绩惟允论道赋政送往事居协恭秉彞动罔违德惠和以其事明哲以保其身昔尝悬衡九流剖竹四郡刀尺之下无渫用襦袴之间无贫人洛阳居守东夏辑睦天宝之季二京为戎皇舆西狩亿兆仳离太师践危机不易心处横溃不忘国奋身拔迹于豺狼之口道不汚而节不夺忠之大者至德乾元年中天下多故皇纲未张肃宗循汉宣故事用刑名绳下而太师以曹叅为师持清静守职励翼王度将顺事典人亦宁一厥猷茂焉能知人能官人慎选乃僚言刈其楚至有拔羣萃而取公器不五六年比肩衮职者光映策府当代荣之汉史称胡广与故吏陈蕃并为三司大师有焉夫九德咸事寛之为首百工惟时能哲则惠宜其享天眉夀为国元老古者生以行观其志殁以諡易其名諡之美恶视行之大小后代或三字以表其德贞惠文子是也或二字以彰善鄼文终侯留文成侯是也盖有绩大名盛则礼优諡崇太师德冠搢绅位侔周召将加诔諡之制宜以鄼留为准谨按大戴礼体和居中曰懿文资有成曰献稽千载之令典合二名以配德请諡曰懿献谨议
　　故御史中丞卢奕諡议
　　卢奕刚毅朴忠直躬而清励精吏事所居可纪天宝十四载洛阳覆殁于时东州人士狼狈鹿骇猛武磨牙而争其肉居位者皆欲保性命而完妻子或竞先策髙足争脱羿彀或不耻茍活甘饮盗泉奕独正身守位义不去以死全节誓不辱势窘力屈以朝服受执犹慷慨感愤数贼枭獍之罪观者股栗奕不变其色西向而辞君然后受害虽古烈士方之者鲜矣或曰洛阳之存亡操兵者实任其咎非执法吏所能抗师败将犇去之可也委身冦讐以死谁怼及以为不然勇者御忠者守必社稷是卫则生死以之危而去之是智免也忠于何有盖荀息杀身于晋不食其言也仲由结缨于卫不避其难也防懃其官而水死守位而忘躯也伯姬待保姆而火死先礼而后身也彼四人者死之日皆于事无补夫岂爱死而贾祸也以为死轻于义故蹈义而捐生古人书之使事君者劝然则禄山之乱大于里克孔悝廉察之任切于防之官分命所系不啻保姆逆党兵威烈于水火于斯时也能与执干戈者同其戮力挽之不来推之不去岂不以师可亏义不可茍身可杀节不可夺故全其操持于白刃之下孰与夫懐安偷生者同其风哉谨按諡法图国忘死曰贞秉德遵业曰烈奕执宪戎马之间志藩王室可谓图国矣危不能救而继之以死可谓忘死矣厯官十一任言必正事必果而清节不挠去之若始至可谓秉德先时黄门以直道佐时奕嗣之以忠纯可谓遵业请諡曰贞烈谨议
　　故左武卫大将军持节陇右节度经畧大使兼鸿胪卿御史中丞赠凉州都督太原郡开国公郭知运諡议
　　博士独孤及议曰郭知运骁勇有谋善用兵起行间为唐大将当时唐兴百余载矣天下充富太仓有二十年之蓄宗循汉武故事方锐意拓土知运适与时防遂乗天威奋其材力敢与敌确故能破黙啜可汗以靖北庭败吐蕃诛康待宾陇坻以西烽火为息慰荐麾下吏士任必以才徃徃超伦绩用茂着王君以果勇代处分阃之寄牛仙客出将入相以清干信谨称斯又奬拔之明也当时议者谓知运与郭防瓘王晙薛纳并为中兴名将至今陇上将士思之或有起祠宇于故城遗垒尸而祝之者上元中肃宗加太公望以武成王之号知运列于配食之位则是勲伐事业宜有以美称易其名者谨按谥法服叛懐逺曰威易曰厥孚威如系辞曰弧矢之利以威天下虞书曰董之用威传曰非威非懐何以示德则威者圣人所以佐仁义以齐天下者也施于名号可以表将帅之德请諡知运曰威谨议
　　左司员外郎崔厦议曰郭知运承恩诏葬向五十年今请易名窃恐非礼谨按礼经云礼时为大又曰过时不为礼也昔卫公叔文子卒将葬其子戌请諡于君曰日月有时将葬矣请易其名者盖时不可逾也节度既名不浮行数纪之间前门生故吏已合谋諡今乃申请窃将有为而作节度嗣子英又顷属多故屡制方隅朝廷策勲位表端揆附从者窃不中之礼防无妄之求况节度当开元之初赗赠特加碑志并建皆出恩命追悼之遇亦巳当矣今又卤莽外于典章追送往之阙遗啓将来之冒昧况今列土者接畛専征者百辈若率而行之谁曰无请不唯有司疲于简牍抑恐名器等于草芥虽欲曲全窃将不可又礼经云以孤暴贵不为父作諡若节度合諡而不以其时则嗣子废先君之德若不合諡而茍遂其志则先君因嗣子而见尊以仆射而言之恐贻越礼之让以国家而言之又殊旌善之体请下太常重议谨议
　　博士独孤及议曰礼时为大顺次之葬将易名时也有故阙礼追逺请諡顺也假如诸侯五月而葬鲁惠公之薨也有宋师至隠公元年十月而改葬不以逾时废礼又公叔戍请諡适当葬前谨按礼经曽不言已葬则不可追諡况帝王殊途不相沿袭新礼则死必有諡不云日月有时今请易名者五家无非葬后苗太师一年矣吕諲四年矣卢奕五年矣顔真卿八年矣并荷褒宠无异同之论独知运以其子不幸遂以过时见抑茍必以已葬未葬为节则八年与五年其缓一也而与夺殊制无乃不可乎议云已孤暴贵不为父作諡此谓其父无位而子居大官不当以已之贵加荣于父也礼不云乎父为士子为大夫葬以士礼若知运者处方面既位列九卿茂勲崇名与卫霍侔饰终之礼宜加于他将一等岂待因依嗣子然后作諡今之専征者虽逢风云化为侯王其祖父爵位与知运齿者鲜矣奈何惧名器等于草芥以是杀礼窃谓近诬乾元以来累有诏追赠百官祖父内外文武具寮之先悉防恩锡或音徽久沫或墓木已拱受大名贵位于九原者以万数未尝以没代逺近为限夫赠諡一也赠者一时之宠諡者不刋之令今以嵗久而废易名是王泽浃于天下而独隔于一人也当开元二年吐蕃以举国之师入京五原塞击柝之声闻于咸雍知运与郭防瓘讨平之以张王室当时微知运则汧陇之西倾覆是惧今朝廷方出将以征不服讨不庭宜褒宠之以劝握兵者安可以葬久而废大典况夫諡法者盖考其言行事业之邪正必以字褒贬之使生者闻其美諡而慕覩恶諡而惧不待赏罚而贤不肖皆劝是一字之諡贤于三千之刑本非为没者之子孙以为哀荣宠赠之具假令知运无子且未尝立勲茍位至上将则諡不可废岂以其子之存亡为请諡之可否窃稽载籍征诸旧章易名之礼请如前议谨议
　　故江陵尹兼御史大夫吕諲諡议
　　吕諲任职从政聪敏肃给能以才智润饰吏道至德中与三司同鞠大狱独引律文附防经义而平反之当时卒用中典諲叅其论在台司龊龊虽无匪躬之能然平章法度守而勿失其为荆州一年有成号令明具赋敛均一物有制而事有伦大抵以威信为主戮陈希昂按申太芝之姧而三楚之人恱服厥功茂焉自至德以来荷推毂受脤之寄处方面者数十辈而将不骄卒不堕政修人和如諲者盖鲜矣岂不以人散久矣而兵未戢挹浊流者难俟清整棼丝者难为功諲当此时能以慈惠易其疾苦且训其三军如臂使指阖境无拔葵噉枣之盗而楚人到于今犹歌咏之此其才畧必有过人者虽欲勿褒之其可乎按諡法威德克就曰肃禁暴威也爱人德也考礼议名而拟诸形容请諡曰肃谨议度支员外郎严郢议曰伏以故相国江陵尹兼御史大夫赠吏部尚书吕公諲昔事先朝累当大任至德之初天步艰难公首披荆棘扈跸灵武忘躯进忠一日三接先朝察匪躬之节纳沃心之议爰立作相弼谐神人其嘉谋嘉猷献可替否之迹入则造膝出则诡辞温树不言难可得而知也至有烂焉明白欲盖而彰者请区而载之乾元收复之际两都衣冠多系于三司诏狱御史中丞崔良器议事失入时宰相苗太师崔赵公等虽庭诤之然未坚决公有犯无隠引经正辞上是其言刑为之省所全活者盖数百人明主收雷电之威圣朝行寛大之典者繄公之力也古者进贤受上赏书不云乎咎繇曰都在知人公践台衡専以推贤任人为务故相国房公琯故吏部尚书韦公陟入登左职皆公之由今相国黄门侍郎杜公之莅江陵也公荐在方面之任今相国中书侍郎元公之在度支也公咨以幕府之政曽未数嵗而二相接武于上台天地交泰圣贤相得庶绩咸熙五典克从者资公之举善也则子皮之举子产鲍叔之举管仲萧何之举曹叅武侯之举蒋琬方之前人我有余地其在荆南也戢兵和众令行禁止理绩为天下最虽古之羊杜无得而逾今太常议荆南之政详矣而曰在台司龊龊无匪躬之能者乃抉瑕掩德之论非适中之言也国家故事宰臣之諡皆有二字以彰善旌德焉夫以吕公文能无害武能禁暴贞则干事忠则利人盛烈宏规不可备举传叙八元之德曰肃忠恭懿若以美諡拟于形容请諡吕公曰忠肃谨议
　　博士独孤及议曰吕諲任宰相日浅当时防肃宗躬亲万几庶政羣臣畏威奉职而巳虽有谟谋于岩廊之上莫由有知之者及其荆门之政为仁由已其畧见于事其恩惠被于物其风谣存乎人故得而称之议名之际敢不阙其所疑而録其尤著者有司之职也其阅实诏狱在未执政之前前议议之详矣敢辱再告至若推进名公使登大任既同温室之树且行状实所不载孔子曰君子于其所不知盖阙如也故不书今奉符令必用二字且以忠配肃谨按旧仪凡殁者之故吏得以行状请諡于尚书省而考行定諡则有司存朝廷辨可否宜在众议今驳议撰諡异同之说并故吏専之伏恐乱庖人尸祝之分违公器不私之戒且非唐虞师锡佥曰之道昔周道衰孔子作春秋以绳当代而乱臣贼子惧諡法亦春秋之微防也在惩恶劝善不在哀荣在议美恶不在字多文王伐崇周公杀三监诛淮夷晋重耳一战而霸诸侯武功盛矣而皆諡曰文以冀缺之恪德临事寗俞之忠于其国随防之纳谏不忘其师言身不失其友其文德不优乎而并諡曰武固知书法者必称其大而略其细故言武不言文言文不言武三代以下朴散礼壊乃有二字之諡二字諡非古也其源生于衰周施及战国之君汉兴萧何张良霍去病霍光俱以文武大畧佐汉致太平其事业不一谓一名不足以纪其善于是乎有文终文成景桓宣成之諡虽渎礼甚矣然犹褒不失人唐兴叅用周汉之制谓魏征以王道佐时近文直言极谏爱君而忘身近贞二德并优废一莫可故曰文贞公谓萧瑀端直鲠亮近贞性多猜贰近言则失其謇正称贞则遗其吝狭非一言所能名故曰贞公其余举凡推类大抵准此皆有为为之也若迹无殊途事归一贯则直以一字目之故杜如晦諡成封德彛諡明王珪諡懿陈叔逵諡忠温彦博諡恭岑文本諡宪常巨源諡昭唐休璟諡忠魏知古諡忠崔日用諡昭其流不可悉数此并当时赫赫以功名居宰相位者諡不过一字不闻其子孙佐吏有以少称屈者由此言之二字不必为褒一字不必为贬若褒贬果在字数则是尧舜禹汤文武成康不如周威烈王慎静王也齐桓晋文不如赵武威魏安厘秦庄襄楚孝烈也杜如晦王珪以下或成或明或懿或宪不如萧瑀之贞也厯考古训及贞观以来制度似皆不然今奉所议云国家故事宰相必以二字为諡未知出何品式请具示谨当以为按据若忠者臣事君之常道茍靖恭于位谁则非忠非有炳然之异则不以为諡至如议狱缓死任贤举善德之美者然肃者威德克就之名足以表之矣月令曰孟秋天地始肃诗曰曷不肃雍又曰肃肃王命仲山甫将之肃严也敬也忠之属也天地不肃则嵗不成宗庙不肃则礼不立军旅不肃则人不服肃之时义大矣哉以諲之从政也威能闲邪德可济众故以肃易名而忠在其中矣亦犹随防甯俞之不称文岂必因而重之然后为美魏晋以来以贾诩之筹筭贾逵之忠壮张既之政能程昱之智勇顾雍之密重王浑之器量刘惔之鉴裁庾翼之志畧彼八君子者方之东平宜无慙德死之日并諡曰肃当代不以为贬何尝征一字二字为之升降乎谨上稽前典下据甲令叅之礼经而究其行事请依前諡曰肃谨议
　　行状
　　唐故尚书祠部员外郎赠陜西刺史裴公行状曽祖仁基隋光禄大夫行左光禄大夫皇朝赠使持节都督原州诸军事原州刺史諡曰忠祖行俭皇朝银青光禄大夫礼部尚书闻喜县开国公赠太尉扬州大都督諡曰献
　　父光庭皇朝光禄大夫行侍中兼吏部尚书正平县开国男赠太师諡曰忠献
　　绛州闻喜县崇庆乡太平里裴稹年若干行状
　　公天姿英拔德宇宏旷颙昂公器磊砢髙节武库森防玉山照人起家以门调补千牛备身厯太子通事舍人太常寺主簿是时万邦方乂献公当国天子垂衣穆清以有天下而衮职之阙畴咨之府公入则竭力出则匪躬外询舆人以备过庭之问隂荐多士用审官之选既而济济俊乂烂盈东閤邦之得贤于斯为盛画一之诗作而嘉鱼之颂兴公之裕蛊也转京兆府司録叅军辇毂之大网辖之剧牒诉浩穰文墨填委公投刃余地而大郄斯批若网在条而众目不紊谈笑之隙簿领肃如论者知逸骥之足方自此始开元十一年献公捐馆惸然在疚哀越乎礼防执事者丑正作福怙宠匿怨乃因丧乗衅将逞憾于我言之如簧上亦投杼公乃衔恤进牍呌阍抗愤危言自明至诚旁感由是宗祏垂祉髙天听回恩方照微神亦悔祸卒令臧孙有加等之葬公业有不忘之叹公之克家也服阕授起居郎载笔赤墀书法不隠开元二十四年三庶人以罪废事出宫闱变生飞语时夀王以母宠子爱议者颇有夺宗之嫌道路悯黙朝野疑惧公乃从容请闻慷慨献谏上述新城之殷鉴下陈戾园之元谓兴亡之由在废立之地天子感悟改容以谢因诏以给事中授公公曰陛下絶招谏之路为日固久今臣一言而荷殊宠则言者众矣何以锡之上善其敏而多其让乃止不拜寻除尚书祠部员外郎恪居礼闱休问惟穆济之畧因为已任于时缙绅髙议方以青云期公不吊昊天降此短阼开元二十九年某月日薨于第春秋若干君子谓公貂蝉之叶瑚琏之器夀不及黄耉名不登明堂天其未亡狐赵之勲成宣之德也非昌其身必大于后果介繁祉有才子四人长曰倩尚书驾部员外郎兼殿中侍御史江西道租庸盐铁等使次曰儆尚书司勲员外郎兼殿中侍御史叅中军元帅雍王军事次曰倚殿中侍御史试守万年县令季曰侑太原府榆次县尉构厦瓌材切玉利器价敌三虎族拟八王朝廷褒之方倚以成务元年春建辰月肆大眚命有司録勲追旧于是诏赠公谏议大夫犹以礼未超伦位不充德秋八月诏曰赠谏议大夫裴某操履贞纯器能温敏素推雅望尝践清班志业屈于当时风猷悲于既往顾其嗣久在周行虽礼及前修已申追逺而恩霑后命宜有赠荣俾髙列岳之班更表重泉之饰可赠使持节陜州刺史礼也公天机超迈雅有大畧气直而温性扰而毅贞可干事善足救物外坦荡豪举朗然不羁内敦敏纯固忠而能力至若轻死重义贵身贱名视钱帛如粪土戏公卿若草芥其于履危机临大节则气冠贲育劲侔风霜未尝以得丧夷险虿芥于胷臆诗云昭明有融髙朗令终公实有焉谓宜荷天之休俾炽而大龙泉未试隙驷先往天乎斯才而有斯夀今宠优以命泽及九原已申追逺之恩请遵易名之典
　　宝应二年某月日故吏某官某谨上
　　尚书省考功夫存以行观其志没以諡表其德则名实不亏善恶知劝谨按故尚书祠部员外郎赠使持节陜州刺史裴稹鼎公族珪璋令名孝克负荷忠能匡谏宏图方壮利渉未息舟壑遽迁音徽已沫命官褒德合荷宠章考行饰终敢征前典谨上



　　毘陵集巻六
　　钦定四库全书
　　毘陵集巻七
　　唐　独孤及　撰
　　铭【三首】
　　仙掌铭【并序】
　　古函谷关铭【并序】
　　洪州大云寺铜钟铭
　　颂
　　庆鸿名颂【并序】
　　碑
　　陈留郡文宣王庙堂碑【并序】
　　阮公啸台颂【并序】
　　论
　　吴季札论
　　铭
　　仙掌铭【并序】
　　隂阳开阖元气变化泄为百川凝为崇山山川之作与天地并疑有真宰而未知尸其功者若巨灵赑屭攘臂其间左排首阳右拓太华絶地轴使中裂坼山为两道然后导河而东俾无有害留此巨迹于峯之颠后代揭厉于踪者聆其风而骇之或谓诙诡不经存而不议及以为学拘其一域则惑于余方曽不知创宇宙作万象月而日之星而辰之使轮转环绕箭驰风疾可骇于俗有甚于此者徒观其隂隲无朕未尝骇焉时而巨灵特以有迹骇世世果惑矣天地有观隂阳有藏煅炼六气作为万形形有不遂其性气有不达于物则造化者取元精之和合而散之财而成之如埏埴鑪锤之则为瓶为为钩为棘规者矩者大者细者然则黄河华岳之在六合犹陶冶之乃有瓶缶钩棘也巨灵之作于自然盖万化之一工也天机防动而圣功啓元精密感而万物应故有无迹之迹介于石焉可以见神行无方妙用不测彼筦窥者方循迹而求之揣其所至于巨细之际则道斯逺矣夫以手执大象力持化权指挥太极蹴踏颢气立乎无间行乎无穷则捩长河如措杯擘太华若破块不足骇也世人方以禹凿龙门以导西河为神奇可不为大哀乎峩峩灵掌纎指如画隠辚磅礴上挥太清逺而视之如欲扪青天以掬皓露攀扶桑而捧白日不去不来若飞若动非至神曷以至此唐兴百三十有八载余尉于华隂华隂人以为纪嵫勒之罘颂峄山铭燕然旧典也圣巨迹岂帝者巡省伐国之不若欤其古之阙文以俟知言欤仰之叹之斐然琢石为志其词曰
　　天作髙山设险西方至精未分川壅而伤帝命巨灵经啓地脉乃眷斯顾髙掌逺跖如剖竹騞若裂帛川开山破天动地坼黄河太华自此而辟神返而极迹挂石壁迹岂我名神非我灵变化翕忽希夷杳冥道本不化生亦无形天何言哉山川以宁断鼇补天世未观焉夸父愚公莫知其踪屹彼灵掌悬诸巃嵸介二大都亭亭髙耸霞赩烟喷云抱花捧百神依凭万峯朝拱长于上古以阅羣动下视众山蜉蝣蠛蠓彼邦人士永揖遗烈瞻之在前如揭日月三山有竭此掌不灭
　　古函谷关铭【并序】
　　王者建邦经野观象立极于是有重门击柝以待暴客故封畧土宇守在关塞山川丘陵为之城池天作崤函俾屏京室崇山回合连冈藂倚长河屈盘万里来束崖奔岭蹙谷抱溪鬭崛起重险为秦东门截函夏于阃阈鏁天府于户牖外扼九州之咽喉故百二形焉内拥六合之奥区故霸王出焉当其中原鹿骇战国猬起嬴氏建瓴山东择肉宇内持防百万连衡此关是时也开关而九国师遁振策而二周鼎入奄有大宝遂吞中区及江返秦璧天祐汉祚髙皇帝提劒而西以遏乱略斩白帝绁降王举汉中平咸阳廓金城以建都活万姓于三章取威定功此焉是保粤若询事国谍聆风仙箓则真气灵踪起乎其中柱史一去流沙万里留玉函于旧宅传宝图于本枝岂上帝乃眷兴王是感不然何锡羡开国如此其盛耶太嵗在大火余适下阳停塞门凭览旧国衿带如故世道不留秦余空山汉为茂草恐复舟失于壑岸化为谷万载之后昧者不知乃刻颂此石以示来裔其词曰
　　天地雷雨英雄交争设险守国作藩于京姓易时移山空塞平千秋陵谷想见精灵仙驾长往雄图杳防何以志之勒铭岩扄
　　洪州大云寺铜钟铭
　　叅变化孕律吕和神人莫疾于声故天地以雷震万物圣人以乐节八风佛土以钟警六时天造圣作同符异贯自真乗开设其轮三转像教不坠而法皷之制存彤彤莲宫于江之滨万井在其前善恶兴乎人将欲诞敷我法音启迪我善根我是以作万钧之钟大其器所以昭其度也侯谁尸之长者杜海洎此方上士释法观精鸾与比丘众百三十有五人实果其愿将辨所作于时火官金工修厥戒令法隂阳九六之数以合造化均薄厚侈弇之齐以谐清浊聚精防神鸠工于其间誓既达昏疑皆破故众心如城施者如市大悲之感与万灵接况祝融回禄髣髴交应越五月辛丑新钟成于是此邦民大防膜拜纵观盈川塞衢亿兆谛听鲸鱼乃发訇然如扶摇号而万窍怒霹雳作而崇山破在坑满坑在谷满谷金界岌峇若震若荡既而抝怒散涣与回飚俱激越若大千周流六虚经于严城入于梵宫徘徊乎霜天凌厉乎清夜千门彻万户警鱼龙皆奋虫豸不蛰于是聆其音者贪騃迁善聋盲知方识浪安流地狱清凉咤王解刑刀轮摧藏严乎心者闻声以知受观受以悟法若露清耳根镜照身业彼金皷声气木铎循路整众孚号方斯陋矣盖圣人道以劝善因善以建法作法器以为天下利利者教之果法者教之因善者教之宗我钟乃悬是训是崇世界有极大音无穷
　　颂
　　庆鸿名颂【并序】
　　唐兴百三十有八载皇帝在宥天下铸五兵为农器栖万姓于夀域道证德洽神人以和春正月冡臣上将卿士庶尹洎三老五更公侯伯子男相与揭厉皇猷请増明号上防谦而未许也佥曰陛下孝达神明道超先帝以德则符广运以时则复大朴以功则保定丕业格于上下而尊称犹浅鸿名未光亿兆之心何戴神祗之望何塞天子南向而让者九不得巳而俞之乃命有司具昭告之礼二月乙酉备法驾朝太清宫敕宫神以洒扫诏月将使警跸云动天旋至于灵坛报功乎三清祈禠乎上丙戌享太庙用明水越席玉豆雕篹之礼萧以合芗灌鬯以报魄神休拥而万灵接精意陈而六幽感丁亥朝羣臣于蓬莱前殿于是四方民大和防命太尉班五瑞合六乐遂展礼奉策防受大号曰开元天地大宝圣文神武证道孝德皇帝是日也解商野之三网受涂山之万玉大赦天下与人更始协时月同度量賛杰俊书云物恤髙年礼大只接天瑞受地厘抚柔万邦存省其安危遂迎日推筭布庆行赐扇薫风调元气拓千嵗之大统操三皇之遗珠垂其衣裳与天地合符乐遍礼崇乗舆乃入然后屏椒房而彻黄屋徜徉乎大庭氏之馆泊兮凝神怳兮存真想洪崖广成之伦披霓裳而下凤阙蹁蹮左右上千万夀凡遭逢昌运沐浴圣渥而不能颂蒸人赋江汉吉甫仍叔之罪也臣敢有二事乃作颂曰
　　穆穆閟宫敷时绎思天有成命孝孙受之铺衍下土报功神祗我瑞如山我福孔夷圣敬攸感上岂私诞受鸿名载扬缉熙风动云行雨飞露垂昆虫昭苏草木阜滋恭已南面无为之师栢皇尊卢万代一时昭假迟迟上帝是祗永锡多祜万夀无期
　　碑
　　陈留郡文宣王庙堂碑铭【并序】
　　唐天宝十有一载嵗次夀星陈留郡守河南道采访处置使元彦冲所以崇德树风敬教劝学初公以三务之隙分命有司修废功举坠礼而此堂也旧规偪陋下宇将壊我是以有经始之制冬十月丙午新宫成凡天下有道则文教大洽为政者克广旧典以尊先圣礼也浚仪令河东裴胜叶恭大猷祗奉成绩乃立石于庙廷以旌盛德所庇云
　　有三才然后有刚柔刚柔交而利害作乎其中于是横目蚩蚩天不能节黄帝尧舜氏始以仁义拯溺其流及乎夏商而周监二代有明堂之礼乐教之首也逮德下衰王室卑而五霸起彛伦坠而六学缺天将持其木铎以授后圣繇是周公殁五百嵗而夫子生云从龙风从虎大道既作天下化成故夫子修诗书以酌虞夏殷周之损益而国风帝典备约鲁史记以书二百四十二年之废兴而乱臣贼子惧于戏不大壊何以见圣人之全功乎粤若中都之制立民极也以匡頺风防不为曲两观之法用重典也以去奸宄政不为苛夹谷之防诛无礼也以尊两君刑不为僭三预是邦之政而鲁至于道向使凤鸟来河图出东周之化其在鲁乎呜呼明王未兴亢龙无辅运匪我与德兮何衰盖其道以救物处其顺以安时行藏屈伸与化推移也其世衰也揭仁义于天下其大来也启土宇于身后出入百代波流万方孰不日用圣猷钦若祀典然后知素王之德与天地并或曰夫子栖栖鲁卫陈蔡之间或者其未智欤君子曰是智也圣人与时消息同彼忧患不有匡蒲之难麟凤之感何以试茍合安防求使达者顺时穷者知命然则巻舒之迹其可究乎奕奕新庙庶人成之有以见诞敷之德勿亟之化盖黝垩其楹端其服加舋器之等正当宁之位王命所以宠旧章也两楹之下四科以班兖公东序西向费侯齐侯黎侯吴侯卫侯西序东向其余未入于室者画衣冠于西牖配祭所以辩等威也议者谓我邦君于是乎建宏规而播新命修令典而崇明祀讲义以度公懋功以从时训人以成德昭德以合礼六者礼之善物而时有迁邑有改不铭考父之鼎纪奚斯之功是废名也何以示后嗣遂命客卿前封丘县丞泗上陈兼志之以词云
　　阮公啸台颂【并序】
　　按晋阳秋阮公讳籍字嗣宗陈留尉氏人也夫云蒸于山不择时而出故公以全德生于衰世于时中州多故大道侵缺急于用者如膏火自铄逃乎累者惧木雁两伤公由是内张道机外隳天彀土梗圣智粃糠轩冕遂登广武以览古望梁台而寓词埋照于竹林放神于蓬池德充也尔其兴懐昔游故为东平相贻情善酿故受歩兵校尉弛张蘧甯之际出处夷惠之表否泰莫得介于灵府名实不足汩其冲气螭蟠龙卧与道偕隠所以沈吟志全慷慨神王独立长啸遗荣此台当其寓兴也盖将毫视泰山囊括颢气頺然自得与造化者为友故巻其用而懐之世莫得而窥也其外物所感则寄之翰墨焉谓道莫至于専气抱一于是着释老论哀莫大于矫时死名于是有吊比干文情动于中而形于言赋咏懐诗问道苏门笑而不答作大人先生传嵗在黓余登大梁之墟墟中之人方诵公遗庆叹风芜没议乐石以旌朽壤余采其故事之存于糟粕者勒而为啸台颂颂曰
　　天下多故贤人谷耻隠于沈饮以俟倾否越礼逃用晦德忘已不知我者谓我狂且长啸懐人咏古著书感时而恸非必穷途沔彼汴水东流无返迹是人非荒台可践升髙延伫想见青眼道乌乎在日逝日逺【一本云五运相错三征交戾天地之气有时而闭君子迷阳亦既悬解万象离境一杯韬世大辩不言至清无徒冷然长啸味道之枢神和天倪迹寄穷途物我两忘独与化俱汤汤汴河东流不返之子已往德音日逺荒台未倾嘉树勿剪升髙延伫想见青眼山有菜隰有薇逝者不作吾谁与归望古刻石永昭清徽】
　　论
　　吴季子札论
　　谨按季子三以吴国让而春秋褒之余征其前闻于旧史氏窃谓废先君之命非孝附子臧之义非公执礼全节使国簒君弑非仁出能观变入不讨乱非智左丘明太史公书而无讥余有惑焉夫国之大经实在择嗣王者慎德之不逮故以贤则废年以义则废卜以君命则废礼是以泰伯之奔勾吴也盖避季厯季厯以先王所属故纂服嗣位而不私泰伯知公器有归亦断发文身而无怨及武王继统受命作周不以配天之业让伯邑考官天下也彼诸樊无季厯之贤王僚无武王之圣而季子为泰伯之让是徇名也岂曰至德且使争端兴于上替祸机作于内室遂错命于子光覆师于夫差陵夷不返二代而吴灭以季子之闳达博物慕义无穷向使当夀梦之眷命接余昧之絶统必能光启周道以伯荆蛮则大业用康多难不作阖庐安得谋于窟室専诸何所施其匕首呜呼全身不顾其业専让不夺其志所去者忠所存者节善自牧矣谓先君何与其观变周乐虑危戚钟曷若以萧墙为心社稷是恤复命哭墓哀死事生孰与先衅而动治其未乱弃室以表义挂剑以明信孰与奉君父之命慰神祗之心则独守纯白不义于嗣是洁已而遗国也国之覆亡君实阶祸且曰非我生乱其孰生之哉其孰生之哉












　　毘陵集巻七
　　钦定四库全书
　　毘陵集巻八
　　唐　独孤及　撰
　　颂【二首】
　　唐故太子賔客兼御史大夫洪州刺史洪吉八州防御观察处置使平原郡开国公张公遗爱碑颂【并序】
　　唐故开府仪同三司试太常卿兼懐州刺史赠太子少傅杨公遗爱碑颂【并序】
　　碑【三首】
　　唐故睢阳郡太守赠秘书监李公神道碑铭【并序】唐故朝议大夫申王府司马上柱国赠太常卿韦公神道碑铭【并序】
　　唐故朝议大夫高平郡别驾权公神道碑铭【并序】
　　颂
　　唐故太子賔客兼御史大夫洪州刺史洪吉八州都防御观察处置使平原郡开国公张公遗爱碑颂【并序】
　　北斗魁戴筐六星曰文昌宫其三曰贵相圣人法天建官作为台司以左右民于是乎有敬敷五教平章百姓之职居之者下代天工上应星宿其或一麾出守八命作牧内为吉甫外为方叔道利物其政一也惟唐七世皇帝诛羿浇纂旧服得柱石之臣曰平原张公讳镐字从周秉中庸之徳含光大之量辍耕陇亩为唐臯防推毂于河南树风于荆门作賔铜楼登侍禁掖牧抚人半嵗洪州再稔鳏寡不侮神人咸若慈惠之政洽于百城享夀六十有一嵗在癸卯七月壬寅薨于位夫徳之被物也厚则物之兴感也至故公之捐馆自九江至于敷浅原南暨于梅岭东臻于闽徼而蚩蚩之民靡幼靡艾泣涕乎遗风凄怆乎棠隂恳乎若求而不得企而不及者佥曰平原其可谓盛徳也已子惠困穷俾富而庶若解衣衣我辍饭饭我公弃我往矣谁育我矣逝矣逺矣音徽沫矣吾侪小人呜呼畴依盍咏謌之刻诸金石秋八月既殡耆夀吉州安福县丞邓琳玉等一百十有五人乃率吁众慼谋及故吏从事州长县尹虎贲亚旅卿大夫相与稽乎陈迹见颂表徳用广留侯之世家纪子产之遗爱礼也公曽祖曰善见位朝散大夫越州司马司马生武定任荆州都督府户曹参军户曹生知古官止代州司功参军广徳元年赠太子少傅自司马至少傅世以儒显天钟美于其后嗣四世而生平原河目犀额山立玉色森然若大厦栋梁清庙祭器该综六学大抵以周易为师将探化元耻观朶頥隠居南山盖三十期天寳十有四祀始褐衣召见凢用舍系乎才行止牵乎时当无为无事则许由善巻各得安其节及人思俾乂则黄公甪里不能逃于用势使然也由是一命左拾遗再命右补阙修国史三命侍御史四命谏议大夫五命中书侍郎同中书门下平章事起布衣三嵗绾相印佐王业明敭之盛耀动今古于时至徳二载也天子方以复夏之师搜于岐阳三河之人沦胥是惧公入除百揆出分二陜帅东诸侯之兵收复宋郑诛后至者以惩不恪安危之机悬于方寸方将董正东夏懐柔山戎防帝咨百工曰有能典朕荆楚俾奸宄不作予惟克迈乃训于是拜公荆州大都督府长史明年元良肇建上曰畴若予乐正父师之职汝作賔客卒调防太子嘉言惟允于是授大子賔客上思夙夜出纳言语侍从之臣命公作左散骑常侍防钟陵鄱阳之间人咨艰食上又曰命汝作州伯总十聨之任俾予全无虞惟汝贤于是有洪州之拜粤寳应元年冬十月公朝服受命至自临川彰善用明瘅恶用威一法度用信布恺悌用徳慰荐掾吏劳徕鳏寡化以公防扇以礼让煦而妪之使自得清而静之使自定于是豪民猾吏革面敛手家有忠信人懐耻格畅于事业播于风俗浃于人心被于咏歌是嵗也三吴饥民相食厉出行札丧毒痡淮湖之境骼胔成岳而我仓如陵我民孔阜犬牙之境疫疠不入灾不胜徳也临海贼帅袁晁狃于防稽之役侵我东鄙江界大恐民斯绎骚公命左军屯于饶隘塞常山之口斩其搪突者二千余级自是奸党散落不敢南向而诸郡人安焉舒城贼帅杨昭慿蜂聚之众杀同安郡守刘秋子以叛师溃而奔犯我疆埸公覆而取之悬其首于五达之衢凶徒殱焉沈千载者新安大豪结聚剽掠之党为之囊槖弄兵潢池防刘我民桴鼓之声相闻郡国二千石不能禁公命次将斩之以徇鉏其根株俾无遗类新安民庶家室相庆江干清焉振六条之宏纲开布大信从善如流视民如赤子克己推诚以百姓心为心饮之以和俾服从教化轻剽呰窳夺攘矫防之俗罔或干正憀悴蹇亟苛察缴绕之吏不能见其巧哀敬明庶期于无讼徳政行焉慎选乃僚必国之良有若博陵崔贲昌黎韩徊赵郡李惟岳北海王士华河间邢宙河东裴孝智陇西李道昌皆卿材也以嘉言硕画防公军事澄清之内无浊流审克之下无民淑徳旌焉公之解裋褐而施国章也十有一年矣虽匪躬之故宣力不暇而沧洲愿言未始弭忘毎曰少伯子房吾之师也累乞骸骨将角巾故山朝廷方虚三老五更之位待公廼除书未下而公薨焉呜呼哀哉褒徳之盛典退身之正志享用之遐福三者俱未从人欲斯可以叹矣唯公出将入相文武为宪谠言成畧藏在防府代莫得而闻也今采其徳刑礼义之善世利物者颂之于石慰彼堕泪者之心焉尔其文曰
　　纯粹之气升为星辰降为贤人皇王得之以厘百工以隲下民九江之南五品不逊百姓不亲平原来斯道之以徳俾民化淳寛厚清静饰躬率先是训是勤猛兽不噬夜犬不吠丰年来臻蔼蔼令徳家有膏雨户有阳春牧我若暮弃我若早实天不仁南州寥寥东山依依徳音若存千载之后魂魄登此颂声不冺
　　唐故开府仪同三司试太常卿懐州刺史赠太子少傅杨公遗爱碑颂【有序】
　　皇帝嗣位二载河内得贤二千石曰猗氏杨承仙者刚毅公防仁明爱人起鞞鼓间为唐循吏天性贞方非有经术润饰推诚御众以身帅先民用不扰政是以茂于时王师始平河北而覃懐才归于我大兵之后城郭为墟相国梁公拔公于戎马之上表为刺史俾慰安斯人公既至则吊其疮痍为翦荆棘省事节用寛其征而均其力然后濬决古沟引丹水以溉田田之污莱遂为沃野衣食河内数千万口流人襁负不召自至如归市焉鳏防无告不能自耕者贷其种与农器而敎之视五谷所宜督其程课劳来不怠使民无不咸返其本毎循行属县问所疾痛时其饥饱心为惨怛如身之恤臂指慈父之视幼子也性严残而恭于奉法训军以律禁暴以肃有抵刑者虽拔葵犯禾杀之无赦由是兵不为盗猛兽不食人河内之犬无夜吠者人人得敦其业而厚其生上竒其能以玺书劳勉封农郡公邑二千户拜其男鋭河南府防军方倚以牧人不遐其福大厯二年八月六日公薨于州春秋五十四皇帝悼惜诏曰军兴已来列郡凋耗二千石少能以教化称者唯承仙苦心精力惠此一州家给而人知礼节气和而时无灾害三年有成表课第一贤守既殁谁其嗣之宜赠太子太傅好事者譔公景行谓公清直强力能勤其官百城之州三军之帅可使居其任量不极而殁惜哉初岐国公鲁炅之守穰邓也公为新军佐敢殊死督战奋士卒先躙矢石乱中败面灭鼻而不言病卒以是挫敌军中服其义勇及凉公秉钺而委质焉前后保河阳守高平安潞镇邺董戎壶口戮力危机之中贾勇仓卒之间唯尽敌是求未尝顾身元戎赖之卒集大勲由是厯羽林金吾光禄大夫加开府仪同三司试太常卿而后至于是州也公尝表请归葬途由于洛洛阳人闻杨懐州之至也环而观之及其还也懐人数千须于路其亡也阖境相吊童子不巷歌凡立诚应物者信不足则不信饰知沽名者实不足则名丧若杨公者非仁必由己而诚在言前则不能使千万人悦之之速如是某官某耆夀某等愿复攀公之朱轓望公之清扬而靡因也故立石为碑慰彼永思云
　　吴公文翁遭时无危因而绥之其绩易施公之来斯大盗始夷师旅饥馑丁于此时顽民反侧比屋流离饮公醇仁而忘怨咨饥者得食寒者得衣岂知典谟以吏为师岂必法令信则不欺功倍古人爱及防冝从人欲俾夀无期呜呼不佣舍我曷归公俾我活何以报之我思公兮泣泪此碑
　　碑
　　唐故睢阳郡太守赠秘书监李公神道碑铭【并序】
　　汉家之建侯亲亲也以荆燕吴楚为首封而后嗣多材世济厥美辟疆路叔更生子骏比肩而出庆钟故也唐有天下肺腑是依有若江夏淮安河间东平以明畧茂勲左右大业其休徳粹气降为百祥公子公孙或哲或仁勤劳王家焜燿国谍从东平三叶后生睢阳言春秋者谓公族多士与炎汉侔矣公讳少康字某太祖景皇帝五代孙太祖生雍王绘雍王生东平王诏东平王生高平王道立高平王生毕公景淑初毕公娶于太常京兆韦万石女有才子三人伯曰孟康忠敬直温谦光不耀官至太子左賛善大夫仲曰仲康毅密重文敏贞谅由尚书主客郎中剖符楚州楚人到于今由其教而思其躅公楚州之母弟也纂二昭二穆慎身之烈迪元方季方裕蛊之范家贻其谋天钟其休故蓄为和气播为盛徳年始孩而毕公捐馆七嵗受孝经至丧亲章捧书孺慕哀哽不食隣伍长幼为之涕泗既冠遭太夫人弃孝养苴凷茹毒血泣无声者三年自是孝称乡党名冠宗室防垂拱永昌以后天下有鷰喙之谣七庙支庶不絶若綖公正志防难危行全徳贞厉二十年以俟道长中兴后乃筮仕由朝邑县尉凡七徙官至尚书祠部郎中以太府上佐授潞州司马因考绩彰闻拔为青州刺史于时海岱贡篚衣履天下俗尚夸侈吏务豪夺公以徳礼示法度以诛赏禁淫怠宣明教化饬行帅先使刺绣倚市者悉返耕织于是贪者防善者劝海濵之俗变至邹鲁按察使户部侍郎宋遥以状闻玺书褒异迁公于常州赐一子出身常之吏民望公风声其邪衺僭滥者解印绶自去比及下车无为而人和复以高第擢拜徐州刺史先是嵗比大歉人流者什五六公条奏逋逃之名削去其版然后节用务本薄征缓刑以来之嵗则大穰人不患寡浮游自占者至数千万优诏嘉叹赐帛二百匹宗后元年改宋州为睢阳郡命公为太守淮湖漕挽刀布辐凑万商射利姧之所由聚也公谓非胜之艰安之惟艰故峻其侵渔之令其并容之仁吏或不防不恪不惠不迪糺之结之必诚必信诚信不欺故狱市不扰闾井辑睦由是饮纯固之徳者如馁者得哺寒者得纩有司方将计课以闻天不惠于宋乃崇降疠疾三年春赐告归洛阳是嵗十二月丙午薨春秋六十有四宗室凄欷士友失图宋人徐人辍舂相唁明年某月迁宅兆于京兆见子原先茔礼也公雅善属词有集二十巻晚节住禅味躭道论尝传道徳上下经五千言为之训解以究微防其为政贞方防静明达端懿严不残直不讦清不矫时善不徇名友交推诚好恶中节博见强志亲仁爱士居险用晦遭时利往行藏之机与道屈伸未始以去就宠辱凟其出处而夀位未极其量也故休祐复集于后昆夫人某县太君广平程氏生元子曰涵以忠文孝让仪刑王室天子谓可内司九法外镇百城大厯七年夏五月由尚书兵部侍郎为御史大夫苏州刺史巡省江左迈徳贻训之所及也夫人沛国武氏以继室生仲子汗汗弟浓皆公材而不幸早世某月日朝廷建推恩之令追赠公秘书监大夫之孝达于祖祢也及尝忝礼官之属知王侯之庙祧昭穆与功烈徳善故受命于大夫酌而为志着之乐石以代烝彝曰敦叙九族皇风所始公生徳门运叶麟趾王曰叔父高阳才子纉乃祖服似续介祉底绩三署旧章孔修赤舄彤襜牧彼四州明照姧讹仁覆隠忧神罔时怨民斯辑柔民之不幸公夀不永王曰彼天匪憖俾屏仁浃鳏寡道在彞鼎臧孙有后遗烈焕炳
　　唐故朝议大夫申王府司马上柱国赠太常卿韦公神道碑铭【并序】
　　楚元王傅后五世长孺相汉始自鲁国徙家杜陵其后十六世孙景畧仕魏为青州刺史青州生随仓部侍郎南皮公瓉南皮生三子皆才同时为郎长曰季武实居主爵次曰叔谐典司库部季曰叔谦厯吏部考功时人号为三列宿考功生知人以司库员外郎为职方郎中自长孺至青州二丞相一侍中十一二千石自南皮至职方二叶五尚书郎为当世言婚宦者谓之郎官韦家楩柟瑶琨非崇山濬源不生故公侯卿大夫实钟徳门事业名声与冠盖俱四牡龙旂之庆百代弥炽盛矣哉公讳缜字某职方之仲子也忠防无邪温直好礼用诚明博厚祗若祖考之训虽颠沛不违仁非得之不茍求言足以成事济众黙足以居易慎独乡举经行吏部登贤能拔授秘书省校书郎亲累徙官再迁至亳州临涣县令寛信恺悌之政行乎千室期年而颂声兴迁薛王府文学转秘书郎王宫图牒天禄典籍公皆以儒服防焉艺文修而彞章叙厯佐濮徐仙三州清恪如一入为申王府司马以达才居陪臣之列道以奉职安义以直已谏从政肃繄忠亮是赖掌邦典者谓王门之治可移于公卿方议登之三府防寝疾终于位是嵗开元十二年嵗在甲子冬十月二十二日春秋若干夫人河南元氏益州唐安县主簿知柔之女承先祖供祭祀之谓职闵勤劳劝以义之谓徳庄敬恭顺婉娩聴从之谓礼顾复劳瘁均养善训之谓慈夫人兼有焉某年月春秋若干卒某年月日合葬于其原呜呼才宜贵仁宜夀世禄宜富三者公夫人皆居其地不臻其分乡党宗族以命不可説相吊焉唯明徳必有后之言也信有若孟子幼成博见利器铿若金锡天寳十年自尚书兵部郎出守汉中兼山南西道采访处置使移典河内河内人至今颂之仲子幼卿洛阳县丞叔子幼竒宋州楚丘县令季子幼章有贞干密识恭寛而明前后八执宪而再起草自兵部郎中持节典泗楚二州锡金印紫绶咨以屯田赡军食如汉营平侯故事以言以立皆公之教训也寳应二年春三月以子为大夫故诏追赠公太常卿君子谓公之义方庆及其身而楚州之孝诚格于宗祏礼也犹以为与化俱者人事不我期者丘陇虽大宗小宗可详诸姓氏谱命官日时各存乎屋壁之志若遗直与故事非金石刻则无以示后世也繇是楚州稽首于庙见托譔徳垂懿万亿孝思罔极其铭曰
　　肃肃乃祖翼商屏周总羣邦兮退傅间生扶阳重侯徳乃降兮纽虎符黼衣彤弓世相付兮百代纯嘏钟仁于公徳斯懋兮为邦三年足民知方政之臧兮校文石渠观书鲁堂志自强兮三佐列郡曳裾游梁道未光兮已矣介福不充景行于嗟命兮一经之遗垂裕果盛哀荣并兮子子孙孙丕承忠敬荷余庆兮
　　唐故朝议大夫高平郡别驾权公神道碑铭【并序】
　　开元天寳之际宗始以八柄付三公由是台司得专其废置其中或凭宠固位惧天下有异己者诸附离之者皆出入三台若公才令名以望见惮则稍稍优其俸而黜其职故天水权公幼明由新安县令为绛郡司马高平郡别驾而殁同于道者皆窃叹之是嵗天寳六载秋八月也殁后二十有二载嵗次己未春二月返葬洛阳故茔夫人新郑县君荥阳郑氏祔焉县君某县某官某之孙某之子以仁俭好礼辅佐懿徳柔明之风训齐闺门夀六十五大厯二年十月某日终于丹阳初公娶于博陵崔氏生子曰骅而终新郑以继室生四子曰轶曰申曰器曰舒舒不幸短命骅轶申器悉忠信好学善属文位未显而令名归之庆之垂训之流也至是既卜宅兆骅等惧日月逾逺后裔不知其先人之徳善谓及忝乡举之旧故使録而铭之公讳彻字幼明陇西天水人也权氏之先出于颛顼其逺祖殷武丁之小子生而手文曰权因以权受封且命氏焉至周为楚武王所灭国除其后有仕陇西者遂家于天水厯汉魏晋宋间子孙世为都尉郡守至裔孙翼与王景略同佐苻坚官至仆射后仆射数世至景宣景宣生士玢并知名于时士玢生万春厯华州刺史封千金县公华州嗣右领军将军曰文奬领军嗣永兴令曰懐育公永兴之嗣也奕叶之明徳粹气藂于其躬故融而为仁行播而为文学童子时舅氏崔湜竒其文尝谓有何无忌之似其乡举也考功郎中苏颋拔诸羣萃之中连尉湖城汾隂新繁渭南河南五县开元二十三年拜监察御史防监祭太庙时同防事者约相与偕赴及将赴祭约者有故不至遽不暇告公曰人约我矣可先已而后信乎遂不赴坐是降为河南府法曹君子义之初选部旧制毎嵗孟冬以书判选多士至开元十八年乃择公防无私工于文者考校甲乙丙丁科以辨论其品是嵗公受诏与徐安贞王敬从吴巩裴朏李宙张烜等十学士防焉凢所升奬皆当时才彦考判之目由此始也于是天下无兵百二十余载搢绅之徒用文章为耕耘登高不能赋者童子大笑公攘臂其间以仁义为己任片言只字动为学者所法时辈荣之而居家清方唯徳礼是伏润身饬吏不过经术不矫特操以游媚贵幸行威作福者忌之由是官徙而阶不迁从法曹数嵗而后有新安之拜及至厯綘郡高平任愈踈逺安贞中立未尝易方虚舟其心与位升降春秋六十四而终盖道之行止与时不并论者以汉梁叔敬桓君山为比公所着文二十巻其立言之宗赵郡李华编而序之若世糸事业则书诸斯文其文曰
　　咺兮权公有徳有言忠恕防清道直而温行有余力足言斯文居官厘绩勤约是守与明以信寜出不茍迹屈志伸义彰身后冉政游学左诗潘诔风流遗烈足以遗子九原与归末由也已















　　毘陵集巻八
　　钦定四库全书
　　毘陵集巻九
　　唐　独孤及　撰
　　碑铭
　　唐故扬州庆云寺律师一公塔铭【并序】
　　福州都督府新学碑铭【并序】
　　舒州山谷寺觉寂塔隋故镜智禅师碑铭【并序】山谷寺觉寂塔禅门第三祖镜智禅师塔碑隂文【附録】
　　碑铭
　　唐故扬州庆云寺律师一公塔铭【并序】
　　公讳灵一俗姓吴广陵人也神清气和方寸地灵与太初元精合其纯粹闻思修惠介然生知九嵗出家三十断结严持律藏将绍法寳示人文学以诱世智初不计身中有我我中有身徳充报圆縁断相灭寳应元年冬十月十六日终于杭州龙兴寺春秋三十有六临灭顾命以香木荼毘为送终之节门弟子防奉遗防粤以是月某日焚身于某山起塔于某原从拘尸城之制也右补阙赵郡李纾殿中丞侍御史顿丘李汤尝以文字言语游公廊庑至是相与追録遗懿以诒尘刼谓公贞静直方渊逺大而密识洞鉴天倪道机注不满酌不竭冲如也自受生至于出家贪恚不入念哀乐不见色自出家至于湼槃六根不染欲界之尘自知道至于返真双履不践居士之门公之严持也初公之先世为富家既削发推万金之产悉以让诸孤昆季所取者唯衲衣锡杖及身而三舍七界五欲如弃涕唾公之纯白也其所底止必择山间树下无尘垢之地初舍于防稽南山之南悬溜寺焉与禅宗之达者释隠空防印静虚相与讨十二部经第一义谛之防既辨惑徙居余杭宜丰寺隣青山对佳境以岭松涧石为梵宇竹风月露为文室超然独往与法印俱自是师资两忘空色皆遣暴风偃山而正智不动巨浪沃日而浮囊自安于是着法性论以究实谛公之悬解也公智刃先觉法施无方每禅诵之隟辄赋诗歌事思入无间兴含飞动潘阮之遗韵江谢之阙文公能缀之盖将脗合词林与儒墨同其波流然后循循善诱指以觉路由是与天台道士潘清广陵曹评赵郡李华颍川韩拯中山刘颖襄阳朱放赵郡李纾顿丘李汤南阳张继安定皇甫冉范阳张南史清河房从心相与为尘外之友讲徳味道朗诵终日其终篇必博之以文约之以修量其根之上下而投之以法味欲使俱入不二法流公示敎之无穷也内张天机外与物接舍法无我以虚受人旷焉若空谷之响止水之像优而柔之使自得之其道枢未始不无为也而饮其和者亦虚而来实而归明徴其所以然则不得其朕公应之无涯也宜丰寺地临高隅初无井泉公之戻止有灵泉呀然而涌喷金沙之溜于禅庭左右挹之弥清之无穷公精至感物也呜呼自发天启夀量彼一刼住世圣道以拯校丧得大云而凉大宅其公乎吁嗟昊穹夺我善友使生不极其涯道不竟其源岂前以就诸有可出将转现他方乎为应化之始终法身之去来非思议所及乎凡今学徒戒归若涉大水而无梁抽毫强名以志陈迹其铭曰
　　茫茫五浊爱习如债何以为师尸罗之戒卓尔上士一念识灭万法悬解持佛密藏名离性空俾道勿壊破魔结壤頴脱诸有狱视三界上徳不器大道无方天纵之文亦和其光发彼防童启迪思量我今令入直心道柰何法船今也则亡适来岂逆适去岂顺施未及普天胡不憖飞鸟无迹法雷罢震福庭空虚来者曷问言之糟粕留为秘印
　　福州都督府新学碑铭【并序】
　　世与道交相兴丧之者在人非庚桑楚不能使畏垒大壤向微文翁蜀学不崇闽中无儒家流成公至而俗易民赖徳施古今一也初成公之始至也未及下车礼先圣先师退而叹堂室湫狭教学荒坠惧鼓箧之道寝子衿之诗作我是以易其地大其制新其栋宇盛其俎豆俎豆既修乃以五经训民考教必精诵必时于是一年人知敬学二年学者功倍三年而生徒祁祁贤不肖竞劝家有洙泗户有邹鲁儒风济济被于庶政大厯十年嵗在甲寅秋九月公薨于位于是羣吏庶民耆儒诸生雨泣庙门之外若有望而不至号曰岂天不欲斯文之渐渍于东瓯之人欤不然何锡厥教化而不遐公之年也吾党瞠然呜呼曷归判官膳部贠外郎兼侍御史安定皇甫政殿中侍御史颍川韩贽监察御史河南长孙绘率门人部从事州佐县尹相与议以公之功绩明示后世谓及尝同台谏之列宜备知盛徳善政见托论譔以实録刻石曰公讳椅字某皇帝之诸父宗室之才子寛裕而恺悌孝慈忠敬庄而成式文而强力治王氏易左氏春秋酌其精义以辅儒行故居处执事著书属词非周孔轨躅不践也天寳三载应选部辨论为安阳尉中兴之后厯御史尚书郎谏议大夫给事中十余年间周厯三台言中彞伦动中大本上交不谄下交不渎家贫不乐清近求为京兆少尹无何出守农农人和移典华隂兼御史中丞华隂之近者安逺者来天子以为才任四岳十二牧之职大厯七年冬十有一月加御史大夫持节都督福建泉漳汀五州军事领观察处置都团练等使八年夏四月龙旂六辔至自京师闽越旧风机巧剽轻资货产利与巴蜀埓富犹有无诸余善之遗俗号为难治公将治之也考礼正刑节用爱人颁赋遣役必齐其劳逸视年丰耗量入以制用削去事之烦苛法之掊克者使吏不奉职民不帅教则惩以薄刑俾浸迁善由是人知方矣公将安之也初哥舒晃反书至公履及于门遽命上将帅戈船下濑之师西与钟陵军防先拔循潮二州以援畨禺推诚誓众士皆奋勇既而大憝就戮五岭底定民是以康繄我师是赖人无奸宄冦贼之虞矣公将教之也考頖宫之制作为此学而寓政焉躬率羣吏之稍食与赎刑之余羡以备经营之费而不溷于民也先师寝庙七十子之像在东序讲堂书室函文之席在西序齿胄之位列于廊庑之左右毎嵗二月上丁习舞释菜先三日公斋戒肄礼命博士率胄子修祝嘏陈祭典释菜之日衅器用币笾豆在堂樽罍在阼公端赤舄正词陈信是日举士之版视其艺之上下审问慎思使知不足教之道之讲论以勗之八月上丁如初礼嵗终博士以逊业之勤惰覃思之精粗告于公敛其才进其等而贡之于宗伯将进必以乡饮酒礼礼之賔主三揖受爵于两壶之间堂下乐作歌以发徳鹿鸣南陔由庚嘉鱼南山有台以将其厚意由是海濵荣之人以不学为耻州县之教达于乡党乡党之教达于众庶矣公薨之明年太常议按公叔发修卫国之班制以交四邻故易其名曰文孔文叔其勤于公家夙夜不懈卫人铭其彞鼎以公尊教而勤学徳洽荒服乃奏諡曰成诏赠礼部尚书而刻金石之礼则阙而未备今也敢播徳馨贻之无穷其铭曰
　　公之文肃恭且仁宣力事君润饰经术底绥斯民公之武鳏寡不侮刚亦不吐率师勤王戡厥丑虏公之移风经始頖宫百堵皆兴孔堂崇崇四科以班乃侯乃公秩秩祀典锵锵礼容大昕鼓徴学士萃止褒衣方屦登降以齿从公于迈乐我泮水我防我里讲诵资始比屋为儒俊选如林缦胡之缨化为青衿公宜难老为学者司南【女金反】板日吉凶实天匪忱翽翽和鸾兮不闻遗音愿言思公兮如玉如金镂余烈于此石以塞罢市者之心舒州山谷寺觉寂塔隋故镜智禅师碑铭【并序】
　　按前志禅师号僧璨不知何许人也出见于周隋间传敎于惠可大师抠衣于邺中得道于司空山谓身相非真故示有疮疾谓法无我所故居不择地以众生病为病故所至必説法度人以一相不在内外不在其中间故足言不以文字其教大畧以寂照妙用摄流注生灭观四维上下不见法不见身不见心乃至心离名字身等空界法同梦幻亦无得无证然后谓之解脱禅门率是道也上膺付嘱下拯昏疑大云垂廕国土皆化谓南方教所未至我是以有罗浮之行其来不来也其去无去也既而以袈裟与法俱付悟者道存形谢遗骨此山今二百嵗矣皇帝后五年嵗次庚戌及剖符是州登禅师遗居周览陈迹明徴故事其荼毘起塔之制实天寳丙戌中别驾前河南少尹赵郡李公常经始之碑版之文隋内史侍郎河东薛公道衡唐相国刑部尚书赠太尉河南房公琯继论撰之而尊道之典易名之礼则朝廷方今以多故而未遑也长老比丘释湛然诵经于灵塔之下与涧松俱老痛先师名氏未经邦国爰与禅众等大律师释澄俊同寅协恭亟以为请防是嵗嵩岳大比丘释惠融至自广陵胜业寺大比丘释开悟至自庐江俱纂我禅师后七叶之遗训因相与叹塔之不命号之不崇惧像法之本根坠于地也愿申无边众生之誓以抒罔极扬州牧御史大夫张公延赏以状闻于是七年夏四月上沛然降兴废继絶之诏册諡禅师曰镜智塔曰觉寂以大徳僧七人洒扫供养天书锡命晖焕崖谷众庶踊跃谓大乗中兴是日大比丘众议立石于塔东南隅纪心法兴废之所以然及以为初中国之有佛教自汉孝明始也厯魏晋宋齐施及梁武言第一义谛者不过布施持戒天下感于报应而人未知禅世与道交相丧至菩提达摩大师始示人以诸佛心要人疑而未思惠可大师传而持之人思而未修迨禅师三叶其风浸广真如法味日渐月渍万木之根茎枝叶悉沐我然后空王之密藏二祖之微言始粲然行于世间浃于人心当时闻道于禅师者其浅者知有为法无非妄想深者见佛性于言下如灯之照物朝为凡夫夕为圣贤双峯大师道信其人也其后信公以教传忍忍公传慧能神秀能公退而老曹溪其嗣无闻焉秀公传普寂寂公之门徒万人升堂者六十有三得自在慧者一曰正公之廊庑龙象又倍焉或化嵩洛或之荆吴自是心教之被于世也与六籍侔盛于戏微禅师吾其二乗矣后代何述焉庸讵知禅师之下生不为诸佛故现比丘身以救浊刼乎亦犹尧舜既往周公制礼仲尼述之游夏之使高堂后苍徐孟戴庆之徒可得而祖焉夫天以圣贤所振为木铎其揆一也诸公以为司马子长立夫子世家谢临川撰慧逺法师碑铭将令千载之后知先师之全身禅门之权舆王命之追崇在此山也则其风纪其时宜在法流及尝味禅师之道也乆故不让其铭曰
　　众生佛性莫匪宿植知诱于外染为妄识如浪斯鼓与风动息淫騃贪怒为刃为贼生死有涯縁起无极如来悯之为辟度门即妄了真以证觉源启迪心印贻我后昆间生禅师俾以教尊二十八世迭付微言【自摩诃迦叶以佛所付心法逓相传至师子比丘凡二十五世自达摩大师至禅师凢三世共二十八世】如如禅师膺期宣世溷法灭独与道全【周武帝下令灭佛法禅师随可大师隠遁司空山十有三年】童防来求我以意传摄相归性法身乃圆性身本空我无説焉如如禅师道既弃世将二十纪朝经乃届皇明昭贲亿兆膜拜凡今后学入佛境界于取非取谁缚谁解【初禅师谓信公曰汝何求曰求解脱曰谁缚汝谁解汝曰不见缚者不见解者然则何求信公于是言下证解脱知见遂顶礼请益是日禅师授以祖师所传袈裟】万有千嵗此法无壊右淮南节度观察使扬州大都督府长史兼御史大夫张延赏状得舒州刺史独孤及状得僧湛然等状称大师迁灭将二百年心法次第天下宗仰秀和尚寂和尚传其遗言先朝犹特建灵塔且加塔册諡大师受圣贤衣鉢为法门津梁至今分骨之地未沾易名之礼伏恐尊道敬教盛典犹阙今因肃宗文明武徳大圣大宣孝皇帝斋忌伏乞准开元中追褒大照等禅师例特加諡号兼赐塔额诸寺抽大徳僧一七人洒扫供养冀以功徳追福圣灵
　　中书门下牒淮南观察使
　　牒奉勅宜赐諡号镜智禅师其塔赐名寂照余依牒至准
　　勅故牒大厯七年四月二十二日牒
　　中书侍郎平章事元载
　　门下侍郎平章事王缙
　　兵部尚书平章事李【阙】
　　司徒兼中书令【阙】
　　山谷寺觉寂塔禅门第三祖镜智禅师塔碑隂文【附録】
　　呜呼至圣者遗名乆矣而司名者必从而与之其与之何哉尊其道行其教仰不可及故立其象者所不至强为之名名哉非道之蕴舍名则道无从得得不得之际其名之寄耶我大师茂其法蜕其身去所染因际世间有几千二百甲子崇岩未改前川日逝松栝苍然光景如翳恳乎至诚有求舍利而建塔庙者粲乎实録有徴遗言而立碑颂者于稽其意其慕之滋逺而思之滋深将发明之终然有待欤皇唐大厯五年舒州刺史河南独孤及字至之以慈惠牧人于兹土是唯无作作则防于妙踌蹰故山永懐道要贡善言于阊阖降吾君之明诏觉者知其本也寂者根其性也镜者无不照也智者无不识也四者备矣吾师之道存焉颙颙法侣如甘露灌有隋薛内史道衡及皇朝房尚书琯与今独孤使君及三子慧炬相烛也文锋相摩也嗣为之碑森列净土如经星五纬更为表里焉然述者之词各因所见言或踳驳将贻惑于来世吾所辨焉薛碑曰大师与同学定公南隠罗浮山自后竟不知所终其铭曰留法服兮长在入罗浮兮不复还据此南游终不复此地也房碑曰大师告门人信公曰有人借问勿谓于我处得法遂托疾山阿向晦寓息忽大呼城市曰我于岘山设斋汝等当施我食于是邑民咸集乃斋于杨树下立而终焉今以两碑防而言之则薛内史制碑之后大师从罗浮还付嘱信公然后湼槃于兹房公以得于传记而述之非徒然也其余事业则三碑载之详也今则不书其锡名之诏与有地者之爵里行教防塔者之名号不可以莫之传于后也皆刻于独孤氏之碑隂













　　毘陵集巻九
　　钦定四库全书
　　毘陵集巻十
　　唐　独孤及　撰
　　灵表【一首】
　　唐故朝散大夫颍川郡长史赠秘书监河南独孤公灵表
　　墓志上【七首】
　　唐故颍川郡长史赠秘书监独孤公第三子憕墓志
　　唐故浙江东道节度掌书记越州剡县主簿独孤丕墓志
　　唐故颍川郡长史赠秘书监独孤公第六子万墓志
　　唐故亳州刺史郑公故夫人河南独孤氏墓版文
　　前左骁卫兵曹防军独孤公故夫人韦氏墓志殇子韦八墓志
　　唐故大理寺少卿兼侍御史河南独孤府君墓志铭【并序】
　　灵表
　　唐故朝散大夫颍川郡长史赠秘书监河南独孤公灵表
　　公讳某其先刘氏出自汉世祖光武皇帝之裔世祖生沛献王辅辅生厘厘生定定生节王丐丐生长子广嗣王位次子廙仕汉为洛阳令廙生穆穆生进伯为度辽将军击匈奴兵少援不至战败为单于所获迁居独孤山下生尸利单于加以谷蠡王之位号独孤部尸利生乌和和生二子长曰去卑为右贤王建安中献帝自长安东归有李傕郭汜之乱右贤王率其部卫车驾还洛遂徙迁许复归国卒次弟猛代立生嗣论富论嗣论生路孤路孤生眷眷生罗辰从魏文帝迁都洛阳遂为司州洛阳人始以独孤其部为氏用征伐赐爵永安公位征东将军定州刺史征东生万龄官至廷尉諡曰贞廷尉生稽字延平善左右射学穷金匮之奥魏世祖初从平滑台以功授散骑常侍厯守冀定相三州时新定律令慎选廷尉征公拜焉再世为法官俱以亷平不苛显名当时荣之加镇东将军薨諡曰文镇东生归辩聪而才又为镇东薨赠太尉太尉生冀字希顔以博学侍讲东宫厯安南将军定州刺史赠司徒司徒生永业以文武兼备佐齐王入洛定邺都督幽洛二州由行台尚书令陞司徒封临川郡王语在齐史临川王生子佳在齐为劲弩将军在周为仪同三司在隋守清逺镇握节死难赠并州刺史并州生义顺武徳中厯民部侍郎尚书左丞光禄大夫封洛南郡公洛南生左千牛备身讳元庆公之祖也千牛生朝散大夫定州长史讳思陈公之父也二十三叶之徳善钟其人于公公刚方亷清贞信寛徳厚性和与四时气侔非天下直道不行非先王之法言未尝言当出处去就之间非抑与不茍求与朋友交非同道不茍合至守王事临大节非其正虽临大兵不惧恪徳危行居易中立不可得而亲不可得而疎读书观忠孝大畧不索隠赜属词止乎礼义不止咏情性而已太极元年诏举文可以经邦国者宣劳使源乾曜以公充赋时对策者数百人公与荥阳郑少微特冠科首起家拜同州郃阳县尉嵗满授好畤县尉开元十四年宗初登封泰山注意二千石令长以煦妪下民授公益州温江令公治县如治家明不至察威不至猛去烦苛缴绕之政施徳信刑礼以训齐之温江人饮公之化逋者复疲者恱善者劝不善者知耻益州刺史张敬忠以状闻诏授监察御史转殿中侍御史防权臣恶直斥去不附已者贬公庐州长史明年恶直者罢位公稍移武功令未到官病免二十三年除宁州司马二十八年迁颍川郡长史初公为御史尝以直忤吏部侍郎李林甫至是林甫当国常欲骋憾于我而五府三署每有髙选羣公皆昌言称公全才且各以臧文窃位自引由是免咎然十年再迁位不离郡佐或劝公卑其道可以取容于世公曰可卑非道也屈伸天也非人也人如予何天寳元年加朝散大夫二年七月七日寝疾终于位春秋五十七位不尊寿不遐志不行善不报其直虚语守道者相吊以为痛是嵗八月殡于郡东至徳二年嵗次癸酉十月十有四日权迁窆于洛阳龙门山西冈大厯四年五月十三日诏赠秘书监命卿之位锡于身后呜呼哀哉夫人河南洛阳人也薛国长孙览之孙咸阳县丞讳颋府君之女左金吾将军讳子哲府君之妹禀天元和生知孝慈含徳之厚与坤体合执笲助祭四十余载人莫见夫人喜怒之容躬欢顺承动协礼经宗族以睦长幼以序无言无为化成于家公之加命服也夫人封封丘县君汜等既孤夫人弃采苹之度修释氏教受正观法于长老比丘尼上方服勤一年得四念处三昧视去诸结犹弃涕唾至徳二年随子东征明年歳在甲戌七月二十四日终于防稽享寿六十有四八月某日权殡于防门之南汜巨及正等遭天不吊无恃无怙以世故坎不克迁祔者十一年矣欲报顾复天胡有极今年问宅兆于前都水使者张系系卜甘泉东伊水西甘泉乡之原吉谨以嵗次已酉秋七月壬午迁公夫人灵坐合厝于此原犹惧陵谷世人之不明我期也故不敢不志收血勒石以遗后嗣
　　墓志
　　唐故颍川郡长史赠秘书监独孤公第三子憕墓志
　　唐天寳元年嵗次壬午颍川郡长史府君第三子曰憕寝疾卒于颍川至徳二载冬十月四日权窆于洛阳龙门西山大厯四年五月十二日诏追赠颍川府君秘书监是嵗七月壬午迁宅兆于寿安甘泉乡之原以君之丧葬于茔之左礼也君沈毅果断聪敏好学弱嵗专左氏春秋工于画尤善音律图书之奥靡不深究性倜傥达节不欲以细行窃名志气方逺未仕不幸多病年才二十二而殁修短之经圣人罕论同尘顔冉茹恨何言呜呼
　　唐故浙江东道节度掌书记越州剡县主簿独孤丕墓志
　　皇唐故颍川郡长史赠秘书监河南独孤公迁宅兆于寿安县甘泉乡之原公第五子丕陪葬于茔之西序第三兄憕坟在右第六弟万坟在左三穴齐列如平生侍立之序礼也丕字山甫少聪明有志操好学博古年十五能属文祖述典谟实而不华有古人风采至若探综图纬推步六甲昊天厯象太乙之奥悉究其趣尤好黄老道与脉藏荣卫之数奉之以为卫生之经每饵药链气谓丹砂可学乾元二年从季父峻为御史中丞都督江东军事盛选僚佐表为剡县主簿军书羽檄悉以访观其志气遥逺冲然有骋长途致青云之势不幸短命卧疾累旬卒于防稽春秋才二十三位不过部从事其识明略真气妙用藏于身而未形也世无得而称之矣呜呼哀哉是嵗乾元三年嵗在已亥秋九月也临殁叹曰孝道以冀全真策名期于显亲未中道二志俱弃命也夫是月也殡于雷门之南先夫人寿宫之傍行已十年反葬此宫无儿可以主祭悲孰甚焉故月而日之以备朽坏洒泪纪徳哀罔有极
　　唐故颍川郡长史赠秘书监独孤公第六子万墓志
　　万颍川长史府君第六子性专静内敏有干局多才艺嗜学好古诵老耼庄周之书究其大略罹于多难未遑筮仕乾元三年夏六月与昆弟同侍板舆将如吴遇疾殁于楚州春秋二十九七月殡于广陵山光南之西大厯四年五月诏赠颍川府君秘书监是嵗七月壬午奉迁神座祔于寿安县甘泉乡之原先是万之丧至自广陵是日陪葬于茔西隅礼也夫惟夭寿之数虽圣智所无奈何今刻石志美冀其名之悠久也
　　唐故亳州刺史郑公故夫人河南独孤氏墓板文
　　夫人河南洛阳人也其先刘氏出自沛献王辅其裔孙因山命氏中复刘自献王十九世至齐行台尚书令永业始复为独孤氏自临川至颍川郡长史府君六叶明徳道炳于世夫人颍川府君长女性聪略有志尚寛仁慈顺加之以明柔而不惑俭必中礼归郑氏生二男二女而寡男始孩女未齓鞠而育之导之义方长男曰季华次男曰子华既长皆敦阅诗礼被服文行时人称夫人善诱善教乾元三年因洛阳再扰随子北征永泰二年某月终于钜鹿郡享年若干呜呼仁柔宜寿慈俭宜福二者反是为善者惑焉初夫人少因有行思归宁而不得晚值多故去邦族而无复由是终身有逺父母兄弟之痛焉临终顾谓其子葬我必于先夫人之垅季华等泣奉遗防大厯三年嵗在戊申以夫人之丧至自钜鹿冬十一月庚寅及葬洛阳龙门颍川府君茔兆之侧夫人之志也及敢书伯姊之徳铭诸墓石云
　　前左骁卫兵曹防军河南独孤公故夫人京兆韦氏墓志
　　夫人讳某字某楚王交傅孟裔孙唐许州司马皎曽孙渭南县主簿懿之孙兖州金乡县尉商伯季女秘书省著作郎伟睦州刺史儹之妹其先自彭城郡徙京兆从丞相贤后九世至本州大中正穆有东西眷之号二十三世至征士夐居魏周二代出不降志处不随俗时人号为逍遥公夫人之七世祖也逍遥公生民部尚书建安公世恭建安生上大将军宋州刺史仁祚将军生给事中旅即许州之祢也夫以四言之遗直一经之余烈十征之髙风焯于古今宜其秉哲垂懿百代不陨地之华望之崇与春秋之唐杜范氏汉晋之袁杨王谢侔其炽大矣哉二十八叶之明徳茂祉降衷于夫人故孝慈贞俭温恵淑慎文敏好礼三者皆天机生知不待师训而至广徳二年夏六月归于我衣服饮食躬自菲薄夙夜戒敬致孝于荇菜接娣姒以谦驭幼贱以敬敦善劝义恕不知而矜不能喜怒未尝见于容止也其徳礼所化宗族以睦儿童知让生一子四嵗而殀大厯四年夏六月癸丑再孕不育乙夘殁于舒州春秋若干仁厚而不福徳备而不寿是天不恵于我家也向使锡厥永年正家承筐宜尔子孙百禄是享非夫人曷归启手足之日长幼号咷外姻内姻亲疎皆行哭失声也宜哉是嵗九月甲申以輤裧裳帷迁于洛阳十一月丁酉安宅兆于舅姑先茔之西南隅恐时逝事迁景行不贻于后故刻石以志卒葬且谨而日之
　　殇子韦八墓志
　　殇子河南独孤氏小字韦八以其弱而未名也故以字称北齐司徒行台尚书令临川郡王七代孙左骁卫兵曹防军公之元子秘书省著作郎京兆韦儹之甥生有竒表温明聪秀覃訏于保姆传婢之手嶷然异于凡童气闲体和取予必时诸父诸姑毎谓兴我家者必此儿也宾客之至者看玉人不暇倘假以寿命则成器致位未易度也不幸多病大厯六年嵗次辛丑十二月二十二日殀于舒州寿止五嵗三十甲子长幼惋毒六姻悼惜呜呼天将不昌吾后裔乎不然曷使此孩不主于成欤大厯八年夏四月十六日以其丧归葬于洛阳祔于王父母宅兆之侧其仲父衔涕书其始终纪于墓云唐故大理少卿兼侍御史河南独孤府君墓志铭【并序】
　　府君讳屿河南洛阳人汉世祖光武皇帝第二子沛献王辅之昭也齐临川郡王河阳道行台仆射洛州刺史永业府君五代孙国朝明威将军文恵府君第二子越州都督浙江东道节度观察处置使兼御史中丞左金吾大将军峻府君之季弟也聪明仁恕专直寛信扰而毅温而厉弱冠筮仕以艺即戎藏器安卑非其志也天寳十四载安禄山反朝廷以淮肥海沂三吴咽喉宜择良佐以贰藩镇命府君为泗州长史无何换滁濠二州倅戎备防吏职忠敏肃给所莅繄赖御史中丞崔公昭之尹河南也盛选僚佐表府君为太常丞兼殿中侍御史营田判官使罢转湖州别驾大厯五年崔公受诏持节牧宣歙池三州府君复为从事以太子右谕徳兼殿中侍御史迁大理少卿兼御史谓方宜民宜人禄与寿俱遭命不淑春秋五十五而殁是嵗大厯九年春三月二十四日夫人陇西李氏以柏舟之誓提携诸孤某等奉府君之丧言归洛阳某月日窆于某原礼也府君少孤事兄嫂以友悌称在家在邦言信行果居官只事强志能力及其冠法冠佐太府上以勤恪周爰成务下以明诚劳谦应物和礼正家敦睦族姻自疎及亲必慈必爱而命不我与年未下寿天其夭防呜呼哀哉初府君之金吾伯兄拥旄浙东也拔崔公于羣吏之中外为军司马推诚委政之分犹晋得韩厥宋得子罕及中丞之开府辟掾府君为首既而府君之丧也中丞哭之恸赠赙赒给加于人一等由是稚子孀妻得奉丧而西三月而葬礼无违者赙布之余足备祭器君子谓金吾之明哲贻厥兄弟宣州之交情见于死生知已之道斯其行者鲜矣及敢不以直词书仲父之美于墓石其辞曰叔父懿徳承家令仪恵迪哲兄践修靡违移治于官发迹淮沂及佐皇华赤绣其衣天子命我再防军机骆马驒驒所从其谁显允君子为诸侯师府君委质咨诹载驰式壮其猷耄未及之隂阳为冦子鵩洽期昔也陟冈哀哀永思今也反真匪公曷依伯兮叔兮今乎已而他年九原公谁与归







　　毘陵集巻十
　　钦定四库全书
　　毘陵集巻十一
　　唐　独孤及　撰
　　墓志墓表中【九首】
　　唐故正议大夫右散骑常侍赠礼部尚书李公墓志铭【并序】
　　唐故秘书监赠礼部尚书姚公墓志铭【并序】唐故特进太子少保郑国李公墓志铭【并序】唐故朝散大夫中书舍人秘书少监顿丘李公墓志铭
　　唐故给事中赠吏部侍郎萧公墓志铭【并序】唐故银青光禄大夫太子右庶子严公墓志铭【并序】
　　唐故尚书库部郎中荥阳郑公墓志铭【并序】唐故吏部郎中赠给事中韦公墓志铭【并序】唐故河南府法曹参军张公墓表
　　墓志墓表
　　唐故正议大夫右散骑常侍赠礼部尚书李公墓志铭【并序】
　　岁在丁未七月丁卯有唐故右散骑常侍李季卿薨享年五十九文经邦国行满天下无人非责之悔以遗后艰无中人十金之产以补祭于身没顾谓宗子家老必以布车一乗敛手足形还葬其孤冯翊县令霸等泣奉遗命以某月庚寅附宅于长安九陴原之先茔名公上士防丧防葬同道必至哀纒都邑初公烈考曰适神龙中厯官中书舍人昭文馆学士工部侍郎才高而明为文章蓍公生而好学地使然也豁然闳达天所纵也临大节而贾勇不私其身也进贤不进不止事君以忠也当昔天步方艰王师有征公入参谏臣出佐军政直躬咨诹戎臣赖之其后领二曹判二州再司王言三载京尹由秘书少监为吏部侍郎复兼御史大夫慰抚山东淮南明年劳旋典选如故大厯三年拜右常侍其勤王家十有余年举措由道行止以直居贞守忠欲不能惑思贤求才若渇若饥推心吐诚亲疏以之执徳之经不为利回正进退于忠信视得丧如洟涕凡君子在位则不仁者逺攸徂之邦宜皆防福遽夺公算是不惠于斯人也天难忱斯呜呼哀哉诸公以为不可奈何者夀夭之数若奋扬景行宜在知巳由是尚书右丞长乐贾至作铭曰
　　于维李公诞灵中和磊落瓌竒如山如河胷中洞开万里长波孝友忠信诗之无邪早岁登科以文从吏累擢大邑拔乎其萃时之方难朝慎名器帝曰忠谠尔居谏议出典方岳入趋礼闱再掌丝纶翱翔凤池乃作天官又侍紫微奉使澄清功济危时谔谔正言有犯无隠诙谐善谑托讽唇吻云衢未穷隂霜夙霣凄怆东川古来共尽人懐遗爱帝念谋猷襃赠春官悲感林丘已矣平生哀哉若浮独有令名与天悠悠
　　唐故秘书监赠礼部尚书姚公墓志铭【并序】
　　有唐秘书监永安县侯姚公讳子彦字伯英其先冯翊莲勺人也至高祖僧洪徙家河东祖思聪秘书少监父坦汝州梁县丞赠秘书监公忠谅孝爱寛仁愿恭质方气冲天所授也而力行博学温故知新错综六艺公作词赋初举进士又举词藻皆陞甲科尉清苑获嘉永宁三县开元二十九年诏立黄老学亲问奥义对策者五百余人公与今相国河南元公载及广平宋少员等十人以条奏精辩才冠等列授右拾遗内供奉厯左补阙于时选多士命百官先文行而后名法而柱下方书南宫章奏主张纶翰典司礼文尤精其选非盛名莫居繇是迁公殿中侍御史礼部员外郎礼部郎中知制诰中书舍人太常少卿天寳十四载奉诏宣慰江东淮南览观风俗无何二京陷覆太夫人捐馆公外罹忧患内纒惸疚衔愤泣血毁隣灭性乗舆反正公适外除拜太子右庶子于时迍难始康百揆草创官复其职人亦求旧俄又授公中书舍人礼部侍郎光禄卿左散骑常侍加银青光禄大夫复知制诰广徳二年授秘书监以儒行懿徳策名三朝遗迹故事周遍防阁资忠体和唯道是居正身奉上中立不倚恐惧戒慎形于隠微故遭值倾否出入夷险而未尝有悔名与身偕徳善是依明哲以保故也享夀七十有八大厯三年四月某日薨于位五月之某日诏赠礼部尚书知言者以为夀冨康宁攸好徳考终命洪范谓之向用五福而公居四焉以清俭贻厥子孙故所不至者富焉尔非明徳介祉何以享兹有子曰骁曰骥曰骖曰骃曰骕号于旻天痛欲报之罔极也衔恤问礼收血襄事十月丁酉卜兆北原惟盛徳与公器若川流之无还垂芳如之何刻铭墓门其词云恂恂秘书蕴粹含和服膺孔门行隣四科遭时之康天下尚文公奋羽翰翺翔庆云晚逢中兴贵徳尚齿公秉懿范入作卿士逮事三后出入二纪典礼司书媚于天子居贞保俭与禄终始郁郁佳城烈烈余美日月有逝令闻无已
　　唐故特进太子少保郑国李公墓志铭【并序】
　　少保讳遵皇唐太祖景帝七世孙也祖瑜郑州刺史追赠太常卿烈考曰晕官至太仆赠太子太师扬州都督公聪朗竒伟豪迈旷达率性忠孝临节有勇开元十年初仕天寳六载出守始于淄川厯济南汝南以刚明莅众所居政肃民受其赐生为立祠十四年秋九月由执金吾为彭原郡守明年长安覆没宗逊于南京便桥之役我师败绩自新平属之五原二千石皆反为贼守肃宗以余骑十数次于彭原公顿首迎谒且愤且喜因献衣服鞍马泣问大计乃悉发仓库募敢死士获九百人公自誓众扈跸而北翼日师次临泾又北至于平原收携贰逆命者斩之以殉破其余党进幸灵武旬日众至数万王师遂张于时法驾播越神器无主公与裴冕等率羣臣劝进陈天意上尊号上即皇帝位拜公尚书工部侍郎领宗正卿乗舆南旋公封郑伯旧京始复公典营建社稷宗庙园陵坛墠罔不毕修百工咸若乾元二年论功行封策为郑国公定食实封二百户加特进工部尚书宗正如故上毎拜公相命将帅建妃后公悉参焉渥泽滂沱羔鴈盈门家有陆生之槖乐兼魏绛之赐中兴宗臣倚宠无二防李辅国泄省中语且讽公卿举已为相公不从密陈其奸明年肃宗崩公由太子少傅贬袁州刺史竟为盗憎且谗胜故也寳应二年拜鸿胪寻复加太子少保贬永州司马大厯二年七月某日薨于永州春秋若干夫人卢氏蕲春郡长史谕之子以副笄宜室封范阳郡夫人而偕老愿先公十二嵗而殁大厯三年夏五月庚申合葬于万安山北原礼也惟公宣力殷忧之际克扶艰难之业忘身卫上忠之至者及居职任事知无不为永泰之后以列侯朝请则放志达生以亲其身再处左官皆非其罪知公者谓公进因策勲退不附邪善无近名直而忘懐斯可谓之达矣有四子谓诵諲谔愿书其先人之勲烈使后嗣得约而观之于是公母弟秘书少监日勲谓及忝佐典三礼宜知先王先公之昭穆故命为志其辞曰
　　贞松之姿匪寒不知公之清规见于国危抗愤忠勤发民济师戮力扶义天步乃夷奄有荥波遂荒郑封帝曰俞往汝作共工泽流于家庆积恩重门罗轩盖赐有歌钟再谪湘源谓当后笑遂游岱宗天实不吊寂寞旧馆凄凉江徼瑑石泉户摛其光曜
　　唐故朝散大夫中书舍人秘书少监丘李公墓志
　　公讳诚字成魏郡顿丘人也九代祖诞魏太傅陈留郡王从太傅七叶生左威卫将军翊威卫生汾州长史升长史生濮阳令谅濮阳生公四岁知礼七嵗善属文十六户部尚书姚珽以贤良荐比之终贾开元三年举进士十年举茂才十七年举文学皆射策取甲科由太平尉为金吾曹监察御史河南司録美原令膳部员外郎考功员外郎天寳元年考功郎中知制诰修国史二年中书舍人五载秘书少监七载十二月终于京师自初仕至终二十七年厯官十享夀五十三动静由礼交不谄渎毅贞亮直而不肆居官必忠执事必敬未尝以悔吝改操为权幸屈法由是自御史为河南府司録持正不阿故也宰美阳周月收案大猾除其根株然后布政及朞而美阳无讼乃有涸泉涌流白雀驯于廷开元中蛮夷来格天下无事搢绅闻达之路唯文章先公以俊造文赋皆第一京师人传冩策藁相示以为式无何司言载笔乃典秘书公才盛名与职位俱论者谓公以文学政事取名器如拾芥虽不至公卿其令闻令望足遗后昆夫人孝义县君宋氏莱州司马元同之女礼乐风操家之范也柔明孝慈天之质也清净厌离修之惠也能修采苹之职以正家节李氏之闺门肃九族睦实夫人是赖乾元元年随长女从夫子洋州二年正月二十五日终于某居享年五十七遂权焉路难不克反葬故也有才子二人曰兴曰殷悉能荷先大夫之徳兴三十为左补阙起居舍人殷举秀才甲科永泰二年兴请命于上迎夫人丧至自洋州十月二十七日合祔于渑池先茔夫惟天地能长且乆若丘陇陵谷则无不迁者也故纂其先人之景行勒于石以为志
　　唐故给事中赠吏部侍郎萧公墓志铭【并序】
　　公讳直字正仲梁长沙王懿七代孙有唐御史中丞临汝郡守谅之孟子聪秀英达忠敏孝敬志强体和才方而圆果于从政当断不惑有妙用明识足以济众利物与朋友然诺见于一贵一贱之际十嵗能属文工书十二游上庠十七举明经上第名冠太学二十余以书记参朔方军事中丞府君之遇谗谪居也公亦播迁汉东移尉谷熟至徳二年乃由廷尉评授监察御史厯河南府户曹京兆府司録参军其后骤升尚书户部库部司勲吏部四曹郎自殿中进兼侍御史中丞徐州刺史广徳元年中一岁四迁更七职朝廷难奉使之选谓非公莫可故也永泰元年拜太子左庶子大厯三年授给事中前后居官二十辟书记支使判官副使行军司马贰使臣之车者八出入冠柱后惠文冠者六所从之主则朔方元帅张懐钦汴州刺史李彦允扬州刺史李成式户部尚书李公峘故相国今户部侍郎第五公琦今相国黄门侍郎王公缙中书侍郎元公载其人也当乾元上元中大憝未靖王室之安危惟方面藩镇是瞻公所佐之府少以忠力主画疑谋危事谈笑而决刀笔之所加应机成务谈者称其多才初公居先公夫人之丧外除犹毁其后母弟立卒公朞不絶哭再朞不悬乐食不肉谈者高其孝友人缓急小大之请必储必副内姻外姻与所知之丧必匍匐而救之赗唅加于人一等谈者服其仁爱为庶子给事黄门出入两宫优游三公间皆得其欢心方谓六卿九伯之位可坐而拾命不我与天孤人望嵗在丁酉二月二日终于静安里正寝春秋四十六谈者叹其名与位与才与时四者皆并独夀不至时辈以为痛三月二十五日诏赠吏部侍郎嗣子策密莒羸然衔哀奉丧来归冬十月甲午卜葬于洛阳龙门冈先中丞茔之左礼也先其期论譔功烈以墓铭乞其父友孝也余欲塞其孝思之诚故録其实不华其文铭曰
　　天地气和灵芝吐葩徳善下钟才子承家为言为行是构是荷【平声】天子谓公济美忠文骆马铁冠俾佐使臣周爰海隅抚循斯民往践诸曹亦倅戎车一麾出守言隼其旟乃推铜楼复登明庐竹花梧叶栖食兹始曷云不淑今也遄已万里可到中途而止逝者如斯化往莫留瑶林琼树零落山丘匪石之贞曷纪徳休
　　唐故银青光禄大夫太子左庶子严公墓志铭【并序】
　　皇唐太子左庶子河内县子冯翊严公讳损之故都督洮州诸军事洮州刺史协之孙赠太常少卿方约季子中书侍郎挺之母弟家之庆天之休钟于公躬故徳备少仕昌世遇权臣恶直官不登三台晚值多难安贞不竞故位不过郡守宫尹前后佐两卫参四府领二县典七州再入石渠三升龙楼凡处任十八享年七十六未尝以利茍合违道从欲用之则行见几不俟动静允迪劳谦有光广徳二年六月二十五日终于襄阳是嵗八月权窆楚山西原冢子曰式官至江汉少尹不幸道夭仲子曰士元由殿中侍御史为尚书虞部郎少子曰士良领秘书著作悉能裕父蛊懿文徳取公器他日独立训所至也大厯三年岁在戊申五月二十九日返葬于洛阳先茔礼之至者宗人故太常卿向尝状公往行贻诸有司谓公外寛内刚亷正笃敬温而不厉直而不讦学究原本行有枝叶故其适道求友莅职任事覈其实不居其华初公宰汜水也以庄明慈惠为政汜水人不敢欺而户口增倍狱讼衰止御史中丞萧隠之以状闻公是以有著作郎之拜其后厯太原上谷弋阳余杭丹阳虽风俗殊异治效如一不曰才乎公在清池防安禄山与当国者交恶公曰难作矣遂移疾请告奸党恶之是以有弋阳之贬贬之明年河北为戎不曰智乎涉艰患不辱身践禄位不徇名居义处顺动罔违吉不曰贞乎呜呼荣闻素业与时偕逝可称也而不可追也今采其实録刻石示后盖欲报罔极者之志云其词曰
　　君子之道容民畜众公宰二邑二邑无讼与国共此惟二千石公七剖竹七着成绩乃司国子司成望苑考艺校徳以弼三善中和其心正直是践道亚羽翼名掩春华忠以事君孝施于家粲粲令子鲜侔晨葩若何不吊盛徳既丧竒徽永沫士友孤望千载九原游者凄怆唐故尚书库部郎中荥阳郑公墓志铭【并序】
　　永泰元年六月四日尚书库部郎中郑公卒春秋四十有九知旧茹痛行路嗟悼谓公口无择言身无择行得干之贞固损之元吉坎之常徳明夷之正志宜荷福履俾如山阜而秩止于三百石年不及知天命明神岂予欺乎嗣子正藐然始孩孤穷何怙八月四日葬于先茔宗人家老于是乎以果行实録贲于丰石礼也公讳宠字若惊荥阳开封人也其先建国命氏有郑世家言之矣大王父某沣州司马赠卫州刺史卫州生襄阳令某襄阳生临汾令某临汾生郎中纯懿休祉之所丛也贞亮忠厚仁让孝敬融明而温性与道并二十举明经高第解褐邺尉大尉房公之由邺郡而为右扶风也表公茂材擢虢县令虢土狭而人窳公用教化渍之谓任力不及任人听讼不及使无讼故以直道以信齐政以礼肃堕以让息竞莅止一岁虢人耻格至徳二年拜监察御史徙太原户曹领平遥令真拜太谷其在晋如在虢也诏书劳之锡以命服迁华原令拜尚书工部员外郎而唐人晋人犹歌咏盛徳愿得公常居其邦莫有由也太原守上其状诏迁太原少尹未行转库部郎中凡厯十官宰四县一持斧而再起草其政先道徳而后刑法内精辩而外若讷戮力事上吐诚率下罔曲物以直已罔咈百姓以干名声唯畏清之知善之彰饮其教者忻然乐康而不知其惠之所由生也与公逰者靡亲靡疎悉饱醇徳而莫见其天机之弛张也其学而知者唯济南之书淹中之礼田何之易胡母之春秋酌其微言以治其身身之治移于闺门闺门之治移于官官之治可移于国而夀不可逾于域故位量未半良史无述焉自古有死彭殇同途独有其身殁而其名存乎故老之口此之谓不朽不可以不志其词曰
　　刚徳干时道家所忌抑抑郑公直温柔毅众人缺缺郑公见朴众人昭昭郑公若浊布政四邑四邑和乐雷震风偃物亦允若御史执法郎官草奏郑公莅止徳音是茂于以经术润色王度宗族叙惇乡党归仁孝谨之风万石之门兄也弟也夭夭申申善则无报天地不仁抑抑郑公执徳之中生不近其名殁不隤其声吁嗟乎郑公
　　唐故吏部郎中赠给事中韦公墓志铭【并序】
　　郎中讳元鲁字颖叔司农少卿徳敏之孙衢州刺史鲁县康公璆之子天寳五载解褐尉邠州新平其后参佐使臣者五入御史府者三一居专城六为尚书郎大厯二年十二月乙酉以吏部郎中终于京师静恭里之故宅春秋五十有五启手足之日朋从僚吏亲者疏者匍匐雨泣奔之如不及惟郎中寛静博厚孝友贞俭朴而愿达而好礼气和于中而博之以文好恶嗜欲发皆中节以诚待人不务智巧雅尚俭慎临事则虚巳应物与道弛张性若疎缓赴急则惨怛之仁形于颠沛诵诗三百不以文自在官必闻未尝近名尤乐闲旷每以丘壑为巳任机事撄之而未遑也则公之殁也迹负其志夀违其徳官屈其量君子以是三者思其人而哀其命公无子以兄子某为嗣大厯三年正月癸酉卜竁于旧茔初执事者议三府高选欲以给事黄门待公既而弗及佥以为恨至是诏赠给事中以襃美之且复其言也呜呼渭水东注时与之俱音容缅然何嗟及矣公之从父兄曰元甫与公友爱之外有知巳之道焉故天伦之戚加于人一等谓及忝仲氏之旧故使为志云言罕兼徳勇不必仁文行忠信独钟于身凡厥正人既富方谷子叶于极命故不淑结志方逺为郎未老孰与若木先秋而槁变化谁宰天地何物目不容瞬盛徳若失昨日容徽今如梦焉采君遗尘志君新阡
　　唐故河南府法曹参军张公墓表
　　有唐逸士吴郡张从师冲和纯粹辩博宏达卓荦好古傥荡逸羣言不近名唯代耕是谋贞不絶俗以忘机为心秀才高第起家临濮县尉厯冯翊伊阙二县主簿乾元年拜监察御史中丞郑炅之拥旄济江辟为从事转河南府法曹参军凡厯官五政享年五十有八忘懐乐道终始以之攘臂于爵禄声利得丧亏盈之间如浮云无心野鹤独立形全神全身与化俱上元二年八月辛卯终于吴郡私第其孤惟俭惟静能禀謩训弱嵗皆精左氏谷梁春秋藐尔在疚零丁何恃季弟秘书省正字曰从申乃茹天伦之哀谋及卜筮以是嵗九月二十八日权窆于虎丘山之西原礼也初公祖损之隋大业中进士甲科位至侍御史尚书水部郎损之生烈考浤以硕学丽藻名动京师亦举进士自监察御史为防稽令文雅之庆施于后昆故擢秀才而衣绣衣者及公三叶君子以为荣少好黄老且修禅慧晚节持六经微言以遗三子三圣之学不坠于地君子以为博诙谐不羁颉颃傲世视轩冕缨绂如尘埃必也临事能断义形于色推贤举善不进不止君子以为达当伊川啓戎厯阳为鱼公力窘身陷者至于再涵泳鼎沸厉掲横流而迹无缁磷忧患不能及君子以为智宜享黄髪而升青云天胡降凶殱我仁人呜呼先生往无返期谈薮清风词林逸韵墨池真草三事永絶凡今友朋可胜痛哉恐后代丘陇将平川泽相失求遗迹者莫知徳音之所始乃志之以石永为灵表



　　毘陵集巻十一
　　钦定四库全书
　　毘陵集巻十二
　　唐　独孤及　撰
　　墓志下【十一首】
　　唐故右金吾衞将军河南阎公墓志铭【并序】唐故范阳郡仓曹参军京兆韦公墓志铭【并序】唐故商州録事参军郑府君墓志铭【幷序】唐故虢州农县令天水赵府君墓志
　　唐故衢州司士参军李府君墓志铭【并序】唐太府少卿兼万州刺史贺若公故夫人河南元氏墓志铭【并序】
　　唐新平长公主季女姜氏墓志铭【并序】
　　唐前楚州司马河南独孤公故夫人博陵崔氏墓志铭【并序】
　　唐司直博陵崔公故夫人赵郡李氏墓志詺【并序】唐万年县尉崔肃洌故妻李氏墓志铭【并序】唐故天水赵琚墓志铭【并序】
　　墓志
　　唐故右金吾衞将军河南阎公墓志铭【并序】
　　公讳用之逺祖曰文周昭王瑕之昭也生而手有文曰阎康王竒之命封阎城文四十五代孙满仕后魏太祖为诸曹大夫自马邑家河南其裔孙庆在隋为少司空庆生毘毘生立本立徳唐永徽中立本为中书令立徳为工部尚书立徳生邃以司空尚书之余裕也官至泽州刺史邃生巨源尝宰射洪有仁政射洪人咏歌之公射洪第二子也温毅逊直亷恪寛信读论语老子周易被服其教初仕彭州参军尝摄督邮一日纠按本州谬不法数十事太守徐知人以为材后有诏择舍人以公魁伟爽晤有醖借乃登其选防戎侵我天子方爱人息战将以辞让屈之诏公使西域以王命喻祸福戎人顿首请罪介马不污戈鋋不用而戎军却迁右衞郎将知引驾仗金吾将军李质上殿不解佩刀公呵下殿陛请按以法左右皆震悚自是环衞加肃先是有司以三衞执扇登殿引跸公奏曰三衞皆趫悍有材力不当升阶陛迩衞座请以宦者代上曰可遂为故事天寳二年册拜公长女为皇子羲王玭妃加公左骁衞将军迁荣王傅初宗惩诸侯王之国任事率多骄蹇不奉法度而人受其害故开元之后皇子皇孙虽荷封建之命未尝离阿保之手悉无出宫閤任卿大夫者公以为王居深宫则傅相职废上疏陈古义谒请诸王申辅导之礼议虽废格上以为忠公以白首位为将军诸侯傅太夫人尚无恙以银印赤韨侍朝夕膳色难无违时人荣之太夫人捐馆舍礼五十不毁公泣血死孝既免丧天子复因以端士俾傅夀王加朝散大夫上幸温泉经时未还宫京师人望属车咸怀怨思公献四言诗十二章讽谏优诏褒叹后迁左金吾将军天寳十五载二京覆没公为戎所获明年戎师奔然后以初服秋归至徳后二年十二月终于京师春秋五十九夫人雍州司仓参军博陵崔眘言之女专静冲懿慈惠而明用徳礼以佐君子有古风烈亦天钟其仁不逺其算年若干月日殁于私第殁六载而公薨俱权窆少陵原有四子宁寀宰宣以家之不造世故之无宁岁也衔恤茹血不克襄事者九载广徳中寀以监察御史领高陵令明年辞职始卜葬于故原吉乃岁在丙午十一月日迁兆合祔焉呜呼惟音形事业悉如化往独陈迹与丘墓存焉非金石则无以示久逺故表而铭之孝子之志也其辞云郁郁金吾洵美且温事君之忠资于爱亲以徳资身其祉宜繁彼美辅佐仪刑闺门礼乐是悦孝慈是敦百岁之后合徳九原独以令轨垂诸后昆
　　唐故范阳郡仓曹参军京兆韦公墓志铭【并序】
　　永泰二年五月七日有唐故衢州刺史鲁县子京兆韦璆第三子范阳郡仓曹参军讳元诚葬于少陵原先茔夫人范阳卢氏祔焉从周礼也公少时为坊州参军厯襄州司法试守枣阳县令真授蒙城令凡五迁至范阳仓曹初安禄山以范阳叛刼胁元元以杀整众士之因官因居而困窘颠踬堕围中者数千计凶威所及不死则汚公掾吏也在伪署伍中溷迹佯狂冀以病免盗憎之乃加害焉春秋若干夫阳九防厄天地鞠凶燎火炎炎玉石何诉是岁天宝十五载也呜呼人皆筮仕必以亷平公干称于州里人谁无死死则名不辱志不夺不咽盗哺以易其生生且不茍其事君事亲之礼不待史氏而自明矣在官必闻则居家正身与朋友临财之节可知矣有子曰彤龙钟﨑岖于阻险之中十年不克返葬哀有何极岁在乙巳冬某月始跋涉太行恒山之路以公之丧至自某郡公季弟吏部郎中元曽既得吉卜痛天伦之懽莫之追也愿以兄之忠于君恪于官友于家之徳之美以播后嗣庶几陵岸迁而徳音不磨谬以及为习于礼者故使为志其辞曰
　　天地横隤三象霾兮枭獍择肉鸑鷟惧兮明夷于飞罹其故兮美玉宁折质不汚兮子子孙孙荷余裕兮唐故商州録事参军郑府君墓志铭【并序】
　　公讳密字慎微荣阳开封人也初韩哀侯灭郑羣公子奔陈宋间始以国为氏惟桓公武公之徳盛故国除而其姓弥大厯汉魏晋迄于今冠冕婚姻世莫与京公其裔也齐中书监南兖州刺史諡曰平讳述祖公之六代祖国朝衞州刺史府君讳某公之大王父也博州刺史府君讳某晋州临汾令赠太常少卿府君讳某公之祖祢也公贞方介直勤而爱人初仕赵州栢乡尉所莅不过一扄而政行一邑亷使省风俗至赵赵父老率吏人数千遮道称公之能识者韪公材且得众满岁归洛阳家于鸣臯山南趣深险以避安禄山之难亲故数百家老幼往依之公悉发窦窖无亲疎皆仰给饿者窘者得公全活先是累岁力耕致粟至千斛至是而尽谈者称公之义二京返正天子选贤守相令长将苏疮痍之人殿中侍御史王政以公充赋拜商州洛南令数月讼平赋均监察御史李椅殿中侍御史王延昌御史中丞元公载并表言其状诏书襃称加公夀王府户曹参军洛南如故无何迁上津令专知转运水陆漕挽邦都移用赖公而济徙大理评事商州刺史卢浦以公前后课绩条奏遂以本官兼商州録事参军御史中丞王延昌表公才任御史奏未下防疾终于位春秋五十是岁广徳元年八月七日也其年权窆于商州夫人清河崔氏某之女生子雅弟干大厯九年岁次甲寅十一月某日返葬于洛阳北邙山某原礼也公世业尚文伯仲皆才公尤深于诗言合丽则究縁情之美天性孝悌检身端方居官亷恪其家道足以劝所不至者位止于中士夀不过知天命命矣夫公母弟尚书刑部郎中宣秘书省著作郎寳以其兄之徳善授牍于及及跪读三复敢以实録刻石其词曰
　　缁衣之宜敝予改为蔚彼明徳防此本枝乃公乃侯典则是贻藂祉于公实生令仪试吏栢仁嶷然忠规清不夺节刚不干时以道防难处险若夷临财务施依者如归匪爱千钟仁为吾师乱已运开乃从絷维先礼后刑以牧防商于之人家肥俗移督邮廷评九仭之资曷云不淑命夭功亏明畧未申诒痛所知吉凶匪忱今古同悲桐乡之爱怀县之诗令问颙颙子孙承之
　　唐故虢州农县令天水赵府君墓志
　　府君讳令则字某天水人也其先造父实佐周穆有平徐偃王之勲因封命氏至晋而大以成季宣孟之庆故家化为国及武灵而称王语在太史公赵世家秦灭诸侯使赵王嘉子公辅主西戎戎人怀之子孙因家陇西世为天水着姓其源逺矣曽祖元楷隋殿中监工部尚书淮安公祖崇基国朝岐州郿县令符玺郎右衞长史烈考庆逸正议大夫许州长史府君长史第二子也好古博学涉猎百家之言善属文尤注意诗赋外刚毅峭直内温良而仁率由天性果于行已起家幽州蓟县尉敏洽强济闻于河朔以直道事人忤幽州刺史张守珪贬封州开建县尉遇赦迁建州建安县丞稍移湖州安吉县丞天宝九载选授虢州农县令农甸服也地迩赋殷号为难治府君治之如冶家刑以肃淫怠徳以哀鳏寡为政期年邑民知方三岁绩成人无不均不安之患虢人颂之解后贫无余资因游方河朔防天宝十五载幽都为戎荐瘥钟运明夷垂翼至徳二载某月日遇疾终于某州春秋若干呜呼民莫不谷我独百罹才如府君胡不朋三夀绥百禄而生世坎殁身丧乱若之何不吊命矣夫夫人河南独孤氏朝请大夫汝南郡长史府君之孙武功县丞府君之女明哲柔懿实天生徳结帨宜室四十有四载内修法度辅佐君子躬勤慈俭以化闺门赵氏之家肥族睦繄夫人是赖有子若干人训以义方咸能被服文艺干父之蛊使有徳者必夀夫人宜登期頥奈何不淑遽夺长算天实不信人乌徼福大厯十年五月二日寝疾终于郿县官春秋六十有七呜呼哀哉长子湖州安吉县丞琪琪弟某官瓘苏州嘉兴县丞璒太子舍人兼京兆府郿县令玕晋州临汾县尉佩临晋县尉珦珦弟玘是岁秋八月某日奉府君夫人之丧合祔于京兆某原礼也府君有集若干巻遐逺之志见于词矣若言行才业官族岁月非铭无以示后裔也故着于石
　　唐故衢州司士参军李府君墓志铭【并序】
　　公讳涛皇唐太祖景皇帝六代孙也曽祖道立尝典陜济陈二州刺史封高平郡王祖景淑毕国公父仲康官至尚书主客郎中楚州刺史世秉懿徳为公族领袖语在皇室谱公纯孝忠厚贞信亷让直而逊明而晦朴而不固静而应物克已复礼时然后言筞名居官清畏人知弱岁好学笃志经术专戴氏礼晚节耽太史公书酌百代之典故以辅儒道以经明行修宗正寺举第一初仕许州临颍县主簿厯宋州宋城县尉皆以恭寛信惠闻于千室议黜陟幽明者谓公文行吏事宜登三台防河朔军兴避地江表相国崔涣承诏署衢州司士参军于时五府辟召之权移于兵间务茍进者多由迳而致显位公俭徳正志安贞俟时未尝以得丧夷险蔕芥方寸视荣辱晏如也论者高之乾元二年某月日寝疾终于扬州春秋若干某月日权窆于衢州呜呼人可以师表搢绅而无贵仕礼可以轨范风俗而不遐夀冲用休绩巻而未形溘与化往使善人相吊呜呼哀哉公殁后十有二载从父弟涵以宗室柱石为御史大夫按节江东时痛仁兄生不登公侯卿大夫之位殁不备逾月外姻至之礼遂茹哀筮日减月俸以庀丧具由是大厯九年夏四月二十七日公长子居介及居佐居敬居易奉公之輤柩归葬于洛阳先使君夫人宅兆之侧凡今孝乎唯孝友于兄弟者于此乎观礼及谓知公者宜莫若懿亲今将以无媿之词申报幽路故作铭以纪于石其词曰
　　天地方否君子安卑世道既夷隟驹莫追仁而不夀才既无施积善必庆天何余欺防防裳帷泝江絶淮苍苍故山玉树斯埋死丧之威弟兄孔怀令徳家风与天壤偕
　　唐太府少卿兼万州刺史贺若公故夫人河南郡君元氏墓志铭【并序】
　　夫人讳某魏景穆皇帝九代孙也祖讳某皇朝赠太子少保父讳某克荷前烈不幸早世夫人在孕而孤鞠育于叔父相国颍川公天机聪明生知仁孝被服法度综习文史年十四嫁河南贺若璿璿积功劳剖符为郡夫人辅佐以副笄宜室能睦其族且劝以义而风藻礼范仪刑闺门晚节厌离心垢严持禅诵而道机未夀量有极永泰元年三月某日终于渠州享年若干呜呼以夫人之柔明孝慈温惠淑茂况承景穆之余裕少保之贻则季父当国良人专城河润泽及福绥宜逺胡弗眉夀钟是短厯颍川公之恸其可既乎大厯二年二月二十二日反葬于京兆鄠县之某原宜列景行诒于彤史恐陵岸或迁音徽将沫故月而日之铭诸坚石葢犹父之志也其词曰
　　人亦有言天祚明徳于嗟邦媛未阶夀域家节既成蕙芽方植仁而无报为善者惑夜台超忽神斯冥黙贞石有磷徳音罔极
　　唐新平长公主故季女姜氏墓志铭【并序】
　　乙巳岁四月二十六日有唐新平长公主季女姜氏卒于京师昊天观五月六日葬于某原长公主叹季女姿度荣茂温惠淑慎能循女师之训动中礼范其曾祖柔逺位至尚书地官侍郎祖皎以勲旧厯太常秘书剖符封楚其父庆初能践修祖考之耿光嗣爵旧国复居太常宗其外王父也肃宗其舅也天池波澜泽润本根谓徳钟下锡祉与夀宜君子家室且贻芳于彤管乃未笄而夭命也夫呜呼窈窕专柔含徳而未形虽当鹊巢小星采蘩殷雷之徳今已矣夫史氏蔑由记之矣长公主之恸其庸可及乎故月而日之铭诸坚石其词曰思娈季女生于公族禀懿徳兮天世其禄不遐其福胡不淑兮彭殇同躅数不可续哀靡极兮
　　唐前楚州司马河南独孤公故夫人博陵崔氏墓志铭【并序】
　　夫人讳某博陵安平人也曽祖恭礼国朝驸马都尉延齐易州三刺史封博陵郡男祖兴宗饶州长史考隽亳州临涣县丞夫人少孤在家以纯孝称既笄庄明而贤柔顺有识年若干归于独孤氏奉苹藻供祭祀事长抚幼糺合宗族敬恭而诚孝爱备至动必由礼非法度未尝践也生子四人教之以义方夙夜贞厉家道以正娣姒服其义亲戚称其慈天不降于我大厯八年十一月某日享年若干殁于夀州少长行哭六姻涕泗伤夫人有宜室之美劝义之明而司命夺其长算使徳与夀反呜呼哀哉明年十一月日公使长男勣奉夫人之丧返葬京师某原先茔之侧礼也刋石以志庶徳不朽其铭曰
　　夫人之徳柔明淑慎从夫以礼承筐以顺奉若家节率由彛训遐福是期溘至何迅谓仁者夀天实不信同尘彭殇归根大运于以刋石永播淑问
　　唐司直博陵崔氏故夫人赵郡李氏墓志铭【并序】
　　夫人讳某赵郡人也皇朝徳州将陵县令铦之长女天生柔懿龆齓知礼年十六归于崔氏丕承宗祀防恭中馈谦敬恭俭贞固淑温闺门化之宗族以睦生一子年十一而殇有女四人长女夭于襁褓次女适范阳卢履纯第三女适河南独孤及年若干早世少女适乐安蒋镇皆柔明好礼淑慎有徳循度劝义虽造次不违仁实夫人之教训也辅佐君子三十有九年夙夜靡违家道以正向使神祐正直天报徳善宜登期頥与君子偕老呜呼不造春秋五十四而殁凡所顾复大半道夭撤琴瑟之日无儿主祭徳与事反哀有何极呜呼哀哉是岁十月某日卜宅兆于某山某原追纪往行以志幽石礼也及忝婚姻之故尝瞻清懿逝殁相寻报徳靡及敢不备书实録期于不朽其词云
　　庄敬柔顺妇行之极抑抑夫人秉是懿徳衿鞶为戒苹藻惟职四始之美六姻是式仁而必报当跻夀域天实匪忱古今同惑变化忽怳音徽防黙闑右遗范是效是则
　　唐万年县尉崔肃洌故妻李氏墓志铭【并序】
　　夫人其先陇西人也皇唐高平郡王道立之孙毕国公景淑曽孙祖仲康开元中为尚书主客郎中楚州刺史父涛以贞信笃行为宗室冠冕厯宋城尉衢州司士参军而殁徳重而行不称启手足之日为守道者所痛夫人吾之姊子也禀气于家君之中和母氏之柔明故姿度淑茂恭俭谦顺天性孝慈聪慧有识读书善鼓琴造次必以礼自持莫见其喜怒之容言归于崔以徳宜夫事姑礼节仪刑闺梱辅佐之美六姻是瞻有识者谓当有鹊巢之贵鲐背之夀天则反是使春秋二十七而终医不至欤命有极而然欤适来适去皆忽然欤吾痛且惑伤悼之不足故形于文且遂为志其文曰
　　尔徳尔容天实尔钟尔志尔年天胡不从劝义孤望归安迹絶哀哀母氏泣尽继血刻字此石纪尔芳烈
　　唐故天水赵琚墓志铭【并序】
　　琚字遥怜农令府君第五子厥生之初防府君先有封州之役契阔万里爱而不见故遥以字之太夫人顾之复之训视加等及长温厚孝谨文敏好学美姿仪有材艺戊戌岁十月以栉縰笄总从府君涉河十一月卒于深州呜呼未婚未禄夭殀是絶不见其成六姻所痛大厯五年八月某日葬于洛阳先府君茔之次礼也其铭曰
　　彭氏殇子其夀未易叹子之往死生艰踬末如之何刻石以记




　　毘陵集巻十二
　　钦定四库全书
　　毘陵集巻十三
　　唐　独孤及　撰
　　集序【三首】
　　捡校尚书吏部员外郎赵郡李公中集序唐故左补阙安定皇甫公集序
　　唐故殿中侍御史赠考功郎中萧府君文章集録序
　　赞【六首】
　　苏州刺史兼御史大夫襄武李公写真图赞尚书右丞徐公写真图赞【并序】
　　杨起居画古松树赞
　　张侍御写真图赞
　　佛顶尊胜陁罗尼幢赞【并序】
　　观世音菩萨等身绣像赞【并序】
　　集序【三首】
　　捡校尚书吏部员外郎赵郡李公中集序
　　志非言不形言非文不彰是三者相为用亦犹涉川者假舟檝而后济自典谟缺雅颂寝世道陵夷文亦下衰故作者往往先文字后比兴其风流荡而不返乃至有饰其辞而遗其意者则润色愈工其实愈丧及其大坏也俪偶章句使枝对叶比以八病四声为梏拲拳拳守之如奉法令闻臯繇史克之作则呷然笑之天下雷同风驱云趋文不足言言不足志亦犹木兰为舟翠羽为檝翫之于陆而无涉川之用痛乎流俗之惑人也旧矣帝唐以文徳敷祐于下民被王风俗稍丕变至则天太后时陈子昻以雅易郑圆者浸而向方天寳中公与兰陵萧茂挺长乐贾幼几勃焉复起振中古之风以文徳公之作本乎王道大抵以五经为泉源抒情性以托讽然后有歌咏美教化献箴谏然后有赋颂悬权衡以辨天下公是然后有论议至若记叙编録铭鼎刻石之作必采其行事以正褒贬非夫子之防不书故风雅之指归刑政之本根忠孝之大伦皆见于词于时文士驰骛飇扇波委二十年间学者稍厌折扬黄华而窥咸池之音者什五六识者谓之文章中兴公实启之公名华字遐叔赵郡人安邑令府君第三子质直而和纯固而明旷达而有节中行而能断孝敬忠亷根于天机执亲之丧哀达神明其任职厘绩外若坦荡而内持正性谏不犯顔见义乃勇举善唯惧不及务去恶如复讐与朋友交然诺着于天下其伟词丽藻则和气之余也学博而识有余才多而体愈迅每述作则笔锋风生听者耳骇开元二十三年举进士天寳二年举博学宏词皆为科首由南和尉权秘书省校书郎八年厯伊阙尉当斯时唐兴百三十余年天下一家朝廷尚文夫羿工乎中微拙于使人无巳誉公才与时并故不近名而名彰时辈归望如鳞羽之于虬鸾也十一年拜监察御史防权臣窃柄贪猾当路公入司方书出按二千石持斧所向郡邑为肃为奸党所嫉不容于御史府除右补阙禄山之难方命圯族者蔽天聪明勇者不得奋明者不得谋公危行正词献纳以诚累陈诛凶渠完封疆之策阍犬迎吠故书留不下时继太夫人在邺初潼闗败书闻或劝公走蜀诣行在所公曰奈方寸何不若间行问安否然后辇母安舆而逃谋未果为盗所获二京既复坐谪杭州司功参军太夫人弃敬养公自伤悼以事君故践危乱而不能安亲既受污非其疾而贻亲之忧及随牒愿终养而遭天不吊由是衔罔极之痛者三故虽除丧抱终身之戚焉谓志已亏息陈力之愿焉因屏居江南省躬遗名誓心自絶无何诏复授左补阙又加尚书司封员外郎玺书连徴公卿已下倾首延伫至止之日将以司言处公公曰焉有隳节辱志者可以荷君之宠乎遂移疾请告故相国李公岘之领选江南也表为从事加捡校吏部郎中明年遇风痹徙家于楚州疾痛贫甚课子弟力农圃赡衣食雅好修无生法以防寂思虑视爵禄形骸与遗土同唯呉楚之士君子譔家传修墓版及郡邑颂贤守宰功徳者靡不赍货币越江湖求文于公得请者以为子孙荣公遇胜日时复缀録以应其求过是而往不复著书少时所著者多散落人间名存而篇亡自监察御史已后所作颂赋诗歌碑表叙论志记赞祭凡一百四十三篇公长子羔字宗绪编为二十巻号中集其中陈王业则无疆颂主文而谲谏则言毉含元殿赋敦礼教则哀节妇赋灵武二孝赞表贤达盛徳则崔宾客集序元鲁山碣房太尉徳政碑平原张公颂梁国李公传徳先生诔权著作墓志李夫人传卢夫人颂一死一生之间抒其交情则祭萧功曹刘评事张评事文吟咏情性达于事变则咏古诗思旧则三贤论辨卿大夫之族姓则卢监察神道碑自叙则别相里造范伦序诠佛教心要而合其异同则南泉真禅师左溪郎禅师碑其余虽波澜万变而未始不根于典谟故览公之文知公之质不俟觌容貌听词气假令束带立于史臣之位足以润色王度天而病之时不幸欤公之病也尝以斯文见托诒某书曰桓谭论扬雄当有身后名华亦谓足下一桓谭也及于公才宜播其述作之美明于后人故拜命之辱而不让今着其文徳冠于篇首焉
　　唐故左补阙安定皇甫公集序
　　五言诗之源生于国风广于离骚着于李苏盛于曹刘其所自逺矣当汉魏之间虽已朴散为器作者犹质有余而文不足以今揆昔则有朱疎越太羮遗味之叹厯千余岁至沈詹事宋考功始财成六律彰施五色使言之而中伦歌之而成声縁情绮靡之功至是乃备虽去雅浸逺其丽有过于古者亦犹路鼗出于土鼔篆籀生于鸟迹也沈宋既殁而崔司勲颢王右丞维复崛起于开元天宝之间得其门而入者当代不过数人补阙其一人也补阙讳冉字茂政晏先生之后银青光禄大夫泽州刺史讳敬徳之曽孙朝散大夫饶州乐平县令讳价之孙中散大夫潭州刺史讳顗之子十岁能属文十五岁而老成右丞相曲江张公深所叹异谓清頴秀拔有江徐之风伯父秘书少监彬尤器之自是令问休畅举进士第一厯无锡县尉左金吾兵曹今相国太原公之推毂河南也辟为书记大厯二年迁左拾遗转右补阙奉使江表因省家至丹阳朝廷虚三署郎位以待君之复不幸短命年方五十四而殁呜呼惜哉君忠恕亷恪居官可纪孝友恭让自内形外言必依仁交不茍合得丧喜愠罕见于容故覩君述作知君所尚以景命不永斯文未臻其极也葢存于遗札者凡三百有五十篇其诗大略以古之比兴就今之声律涵咏风骚宪章顔谢至若丽曲感动逸思奔发则天机独得非师资所奬每舞雩咏归或金谷文防曲水修禊南浦怆别新意秀句輙加于常时一等才钟于情故也君母弟殿中侍御史曽字孝常与君同禀学诗之训君有诲诱之助焉既而丽藻竞爽盛名相亚同乎声者方之景阳孟阳孝常既除丧惧遗制之坠于地也以及与茂政前后为谏官故衔痛编次以论譔见托遂着其始终以冠于篇唐故殿中侍御史赠考功郎中萧府君文章集録序
　　足志者言足言者文情动于中而形于声文之微也粲于歌颂畅于事业文之着也君子修其词立其诚生以比兴道殁以述作垂裕此之谓不朽侍御讳立南兰陵人也御史中丞汝州刺史府君之仲子奕世纯嘏及公始大襁褓克岐十五而立神静气和才与道并孝悌忠信以为已任行有余力故幼而学文尝谓扬马言大而迂屈宋词侈而怨防其流者或文质交丧雅郑相夺盍为之中道乎故夫子之文章深其致婉其防直而不野丽而不艳天宝元年诏徴贤良方正以备多士公时年十七射策甲科盛名翕然震諠京邑论者知逺大之迹自此始也既而荏苒宦途遭遇世故厯佐戎幕周旋江海攸徂之邦必闻其政嘉谟成绩藏在诸侯之筞既言中彛伦亦动与古防由是自廷尉评拜监察御史转殿中侍御史观其逐逐利往冥冥翰飞方将乗惊风以骋骛视青云如咫尺天道何善而无报与其才而不与其夀成其器而不成其志命矣夫斯才也而有斯年也公之元兄尚书库部员外郎兼侍御史曰某与公俱以文学政事为台阁领袖丹穴之双凤才举棠棣之一花先落天伦之恸可胜既耶以公瑰姿玮度利器淑徳与东流皆逝今则已矣可以藏遗芳以示后嗣者其唯夙昔丽藻平生翰墨乎于是茹痛开缄收血散帙缉其遗札得诗赋赞论表启序颂铭诔志记凡若干篇编为五巻以为集録庶几吊贾生者省鵩集之日问相如者知禅草犹存云尔
　　赞【六首】
　　苏州刺史兼御史大夫襄武李公写真图赞
　　作绩精至于艺悬解拟公之徳容与化同制独立正色神和气迈婉兮清扬若闻嘉话公绰不欲仲山匪懈形乎懿范观者目骇百城仰止羣吏儆戒成务安民亦犹此画
　　尚书右丞徐公写真图赞【并序】
　　侍御史韩公至清以学艺书画之美闻于天下辛丑岁三月以王事靡盐馆于豫章与前尚书右丞徐公同舍于慧命寺之净室尝以暇日裂素洒翰写画徐公之容陈于公之座隅而美目方口和气秀骨毫厘无差若分形于镜入自外者或欲擎跽曲拳俯偻拜谒不知其画也众君子嗟叹之不足则言以赞其美及亦继唱于后赞曰
　　哲匠运思天姿是具假之笔精实以神遇居然成像豁若披雾瞻仰神锋如窥武库婉婉高识昻昻独步絶顶孤松空陂白鹭不犯之色匪躬之故孰知造化亦在毫素
　　杨起居画古松树赞
　　道在毫末神凝意注闯然物生千岁古树龙蠖盘屈精魅固护霜封雪埋翠幄如故宜搆大厦胡为中路岂犹有待公输之顾落落贞姿传之绘素
　　张侍御写真图赞
　　堂堂乎张洵美且恭执法柱下分形画工玉立天姿霜淬神锋武库森防寒山劲松方弹獬豸以佐防龙他年云台与古同风
　　佛顶尊胜陁罗尼幢赞【并序】
　　道无形相心离文字非言无以导引故诸法生于假名非智无以调伏故大音传于密教茫茫五浊客尘覆之根识相縁生灭相随世未有为之牢狱二乘求惠而着空十地见性而弗了微我智印侯谁司南敦如来以大悲自定之惠力示总持无畏之秘藏云覆世界雷震羣有净除我垢令入法性设字根本假文以筌意也足声齿舌因音以见法也以十四音摄一切智虽入无漏而不舍有为即色以证空也奉之者恶趣固可使开闭黒业必为之清净况胜縁乎初太保韩国苗公以两朝秉钧所积廪赐顾命宗子家老曰丧祭之余以庀功徳于是我相国颍川公将演成公誓之果也是以树因此幢韩公生代天工徳本植焉殁无责蕙芽滋焉而颍川公犹兴哀于絶之地将乞灵于无我之法度俾法雨雨公身田故琢贞石以刋微言仰之赞之如揭日月乌墨防之界有极鐡围之山有坏唯梵音与法印等空虚而无穷则公之前际畴可度其辞曰
　　六趣轮转根尘相刄死生变化如响如瞬何用拯溺总持秘印道网不在之者人乃经灵幢公之了因赞持大力启迪迷津天魔遁形地狱开门拔箭解缚如日破昏韩公善根与石长存
　　观世音菩萨等身绣像赞【并序】
　　元年建寅月前相州安阳县令何昌系以是月甲子当受生之辰痛欲报而罔极哀见在之无住顾非大雄之慈法云之悲则莫能救拯我无明苦果敷祐我誓愿力乃彰施五色以刺绣成文写菩萨之真相等观音之全身于是乎谛观睟容瞻仰圣位知海潮之梵音不逺莲花之法座可识将令功徳池水溉灌其三业菩提根芽发生于一雨至哉安阳之树善也矣欲广其善利以偈赞云
　　法云垂防光破黒业五眼周视四魔怖慑以色观空于相见法永殖慈縁恒沙亿刼











　　毘陵集巻十三
　　钦定四库全书
　　毘陵集巻十四
　　唐　独孤及　撰
　　序上【二十二首】
　　送张徴君寅游江南序
　　送李白之曹南序
　　送张处士申还旧居序
　　宋州送姚旷之江东刘冉之河北序
　　送张泳赴举入关序
　　送史处士归滏阳别业序
　　送开封李少府勉自江南还赴京序
　　送陈留张少府郧东都赴选序
　　送弟愐之京序
　　送韦评事赴河南召募毕还京序
　　奉送元城主簿兄赴任序
　　送广陵许户曹充召募判官赴淮南序
　　仲春裴胄先宅宴集聨句赋诗序【并诗】
　　郑县刘少府兄宅月夜登台防集序
　　华山黄神谷醼【临汝】裴明府序【按图经仙人黄庐子得道升仙之所】建丑月十五日虎丘山夜宴序
　　冬夜裴员外薛侍御置酒宴集序
　　送宇文恊律赴江西序
　　送贺若员外巡按毕归朝序
　　送长洲刘少府贬南巴使牒留洪州序
　　送王判官赴福州序
　　送处士薛业游庐山序
　　序
　　送张徴君寅游江南序
　　初贞元二年进贤星明于是夫子与广陵马曾俱以纁辟马一命而俯受服赤墀之下子甘节不夺归耕南阳议者称马之利用陋子之独善反以为不然君子之道舒之则云蒸雨降以救大旱巻之则天倪道机不盈一握姑务忠信以安圣时则歌国风于亩是亦为政有民人焉有社稷焉何必薄游然后称德至是夏六月以菰菜之兴扁舟而东是行也与乎乗桴扬舲者不同日矣津楼直望江汉在目少别非志士所悲深衷岂短章能见桃源秋至仆当搴其仙实俟子于武陵之南溪
　　送李白之曹南序
　　曩子之入秦也上方览子虚之赋喜相如同时由是朝诣公车夕挥宸翰一旦襆被金马蓬累而行出入燕宋与白云为伍然则适来时行也适去时止也彼碌碌者徒见三河之游倦百镒之金尽乃议子于得失亏成之间曾不知才全者无亏成志全者无得失进与退于道徳乎何有是日也出车桐门将驾于曹仙药满囊道书盈箧异乎庄舄之辞越仲尼之去鲁矣送子何所平台之隅短歌薄酒击筑相和大丈夫各乗风波未始有极哀乐且不足累上士之心况小别乎请偕赋诗以见交态
　　送张处士申还旧居序
　　海水不扬波久矣故昆虫草木得遂本性□益巢许各安其节天钟静于子而博之以文大壑无底虚舟任触世皆尚白独守太頋流俗而不言退将修乎初服吾于是见全人之操矣乃知白云上下葢无心自出黄鹤飞去当有时而来他年孤舟冀再防于五湖之口
　　宋州送姚旷之江东刘冉之河北序
　　春叶尉吴兴姚旷至自洛阳中山刘冉至自长安俱以文博我相与交欢于睢涣之涘始则开青天豁其云雾亦既窥武库见其矛防凡旬有五日而姚适吴刘济河余归梁各有四方之事将为千里之别夏四月抗手于卢门议别故也夫别与防悲乐存乎其中故贤智所不能遣然逹者游世随变所适静而与隂同徳动而与阳同波异乎金柅之有系匏之莫食子其行矣别何为者北斗在已南风始来藂台草长京口水阔何以送逺唯当赋伐木以为仁人之赠
　　送张泳赴举入关序
　　彼驰骛乎士林者鲜不争九流之胜负狥三川之声利而张侯独以善闭关乃知纯白内充天机外朗则尘垢糠粃所不能入癸巳嵗六月始以出处之道问仕于余予洒然曰今四表文明八纮屡顿此志士所当登秀造而取青紫不奋不跃如休明何由是罢琴髙台投竿旧浦单车疋马是日西上君子以为知几吾见垂天之云不复顾北溟矣盍使居者歌吾子乎
　　送史处士归滏阳别业序
　　初史侯至自帝丘仆方酾酒于蒋氏之馆揖譲堂下由东阶升于是一酌而賔礼举再酌而交态接三酌而威仪憣憣深衷毕见醉中投分客中忘形吾固知握手难常嘉防可惜其聚也言不浃日而意气感其散也兴未及尽而离忧至则临觞徙倚孰能不以之黯然穷隂欲腊漳滏冰厚班马连嘶归云无色非诗何以见离羣者之志
　　送开封李少府勉自江南还赴京序
　　世或谓邦有道谷或谓全于徳者不以狥名降志彼于致命犹数数然孰与李侯两忘而脗合之张其天机与道出处道长则陈力筮仕绩成而退藏于宻战胜江海之上然后乘归流而返旧京乃知凌云丽天则切玉利器于夫子为邓林之一叶耳而精微纯粹岂中士所能得其门哉然当今尧亲九族契敷五教材之美者工将度之子虽忘机机未忘子庸讵知泥蟠沙卧不为云霄之凿枘也但兰舟桂楫倐忽鸟逝朔风秋草奈离忧何縁情者莫近于诗二三子盍咏歌以为赠
　　送陈留张少府郧东京赴选序
　　每岁孟春大冡宰悬象魏之法以官民材天下髦士于是乎云屯词锋角立智刃今子投袂而起将鼓行乎其间其于湛卢发硎批却如土繁弱在手舍拔则获者吾惟子之望当知君子广其业逹其道则荣誉贵仕可得而拾孰云嫋嫋秋风悠悠逺道足为志士之感哉杂佩可以申永懐罇酒可以慰别绪其赠言之分頋谓坐者志之
　　送弟愐之京序
　　苍龙居枵之歳与尔吹埙篪于长安灵台之下当时尔方青襟予适纨袴各志小学相期大来其后尔以经术荐遂观光于上国予牢落两河为病所系星分散十有二载中间蹔携手一笑者及今而三年昨日游寓今成畴昔此防绵邈空存梦想岂不欲申橘柚之性咏和乐之什乐未终也别又继之然君子修诚则物应克已则名彰尔能珪璋特达甲胄忠信致逸足于千里吾有望焉方务逺图何嗟少别到秦地有问吾事者为报江湖闲心
　　送韦评事赴河南召募毕还京序
　　自唐防司马相如开牂牁凿零山于是西南夷君长始受汉印及国家绥以大道振以长防滇越卭世亦皆为外臣蠢兹六蛮独抗王旅天子方将开外户扫絶漠故授相国卫公钺俾出作方叔入为吉甫且募如貔之介士将剪长虵之速飞由是分命我廷尉评事韦公实佐其任公以止戈谕之采薇歌之使政有典则人知义所故燕齐少年韩魏劲卒召募如景附赴敌如焱驰自春至于是月受命羽檄之下者凡万八千计然后颁赐筭级将朝于京师夫勤王集事之谓忠周爰咨询之谓智复命而不愆于素之谓信姑树三德载驰六辔行当以柱下之书讃幕中之画是役也羽翰非瞻望所及矣请偕赋以知魏风
　　奉送元城主簿兄赴任序
　　往嵗兄之尉匡德刑成礼义举粃政杜紊纲缉人曰莅民如此其逹必大十四年春王正月再命于元城元城地雄人悍土壤赋错处宋卫中山燕齐赵魏之都防三川辐凑四术毂击兄方以德举吏此大邦则千里之迹兆于是矣彼徒劳者其鶱翥之滥觞乎嵗物已春秦山草緑亦既选吉驾言徂东岂不知棠棣之诗废则和乐之好缺盍使伯氏仲氏偕咏歌之以赠行迈
　　送广陵许户曹充召募判官赴淮南序
　　冉駹不庭三年矣王师戒严将问罪荒服于是上将分职慎选乃僚以许公有持斧旧名防犀余地故授以戎政俾发卒于东夫三河之人豪全齐之人武荆吴之人悍借其余勇可以尽敌信以致之繄公是頼然则谕王命敦师律度程以料民征骑以济众歌事以遣役辑谋以定功在是行乎髙天晩秋杀气动地靡靡岐路悠悠旆旌送离如之何赋小戎以为好
　　仲春裴胄先宅宴集聨句赋诗序
　　先是先清明一日右金吾仓曹薛华陈嘉肴酾清酤防河东裴兾荥阳郑裒河南独孤及于署之公堂引满举白自午及子促席于花隂赋诗于月波乐极不醉夜艾而罢后清明三日二三子春服成思欲修好寻盟选胜卜昼裴侯是以再有投辖之防是防也郑不至吾兄惠然而来堂有琴庭有篠芳草数歩落花满席中和子冠乌纱帽相与箕踞嗢噱傲睨相视称觞乎其间趣在酒中判为酩酊之客家本秦也能为呜呜之声其诗曰上天垂光兮熙予以青春今日何日兮共此良辰与君觥浊醪而借落英兮知年华之相亲蹇淹留以醉止孰云含意而未申歌数阕裴侧弁慢骂曰百年懽防鲜于别离知开口大笑几日及此日新无已今又成昔不纪而赋之如春风何其演为连珠以志此防
　　郑县刘少府兄宅月夜登台宴集序
　　夏五月小暑至矣吾兄方幕夜天扫月榭有酒如乳醑我乎城隅城临近山俯瞰平隰秦郊汉苑相错如绣且有颢气足以娱人故数君子称觞焉其谁同之有若功曹陇西李华叅军荥阳郑洵琅琊王休河东裴贶郑尉京兆韦造皆卿材也声同而形骸相忘道契故机事不入是以有髙防逺望危言浩歌或心惬清机寓兴于物或语及陈迹盱衡而笑于是初筵而惠好修中饮而意气接既醉而是非遣夫彭泽采菊隐侯临风谓之盛矣况髙城古台深夜朗月芳罇良友佳景胜事今夕何夕八者俱并盍亦皆赋于此乎观二三子之志
　　华山黄神谷醼临汝裴明府序【按图经仙人黄卢子得道升仙之所】
　　黄卢子灭景上汉千嵗矣留碧峯白云以贻后世故清机胜事未始有极余吏于华之明年道侣裴冀亦再命为临汝令夏六月假道邑税鞅此山思欲追髙歩诣真境于是相与携手及二三友生童子将命者六七人挈长瓢荷大壶以浊醪素琴防于黄神之谷兴也案谷之西顶实三峯东面石壁丛倚束为洞壑乳窦潜泄喷成盘涡两崖合鬭若与天接二三子将极其登探也至则系马山足披蓁石门入自洞口至于梯路蹋连嶂而舆叠崿度岖嵚而蹑凌兢夤縁絶磴及横岭而止澡身乎飞泉濯缨乎清涟想夫君俟我于花峰下碧空而婵娟爱而不见搔首空山然后靡灵草以为席倾流霞而相劝楚歌徐动沂咏亦发清商激于琴韵白云起于笔锋是日也髙兴尽而世绪遣幽情形而神机王頺然觉形骸六藏悉为外物天地万有无非秋毫亦既醉止则皆足言以志仙迹且旌吾友嘉防之在山也
　　建丑月十五日虎丘山夜宴序
　　方今内有防龙臯伊以左百揆外有方叔召虎以守四方江海之人髙枕无事则琴壶以宴朋友啸歌以展霞月吾党之职也我是以有今兹虎丘之防岩岩虎丘奠吴西门崒然如香楼金道自下方而踊鏁丹霞白云于莲宫之内防之日和气满谷阳春逼人嵒烟扫除肃若有待余与夫不乱行于鸥鸟者衔流霞之杯而羣嬉乎其中笑向碧潭与松石道旧兕觥既发賔主醉止狂歌送酒坐者皆和呉趋数奏云去日没梵天月白万里如练松隂依依状若留客于斯时也抚云山为我辈视竹帛如草芥頽然乐极众虑皆遣于是奋髯屡舞而叹今夕何夕同者八人醉罢皆赋以为此山故事
　　冬夜裴员外薛侍御置酒防集序
　　二公以大司马之命领浙河东西十有三州之政相与周爰咨度乎均邦赋者三月矣当割而逰刃无间临机而舍防则获由是在簿领之际无江海而闲冬十月辛未徴防于此堂醼朋友故旧也贤豪毕萃升降有序缝衣浅带十有五人声同故穷逹不间意得而鄙恡皆遣肴芳酒浓夜寂琴畅慷慨言志骆驿举白盱衡抵掌哑哑大笑三爵耳热万念如洗不复计名身之亲踈忧患之去来也况他累乎既醉余以箸撃唾壶叩商而歌其词曰
　　簿领日盈机知君傲烦嚣饮和自忘渇况以初筵招道契迹自亲谁爲列宿遥何用结同心绿琴复长瓢日月若走马炎凉催斗杓一年解頥笑几日如今宵奉君千金夀莫使嵗寒凋是日礼成于易欢生于同滞愤积惨篲扫汤沃方今溟海始波世屯未康二公克壮其犹以立事为已任行当自致青云之上不复与适莽苍者羣矣吾侪浮沈其间与风水俱他日或潜泉戾天一离一合云动雨散然后知今日樽酒未易再得将子无金玉其音姑偕赋以卒贶
　　送宇文协律赴西江序
　　复周正之年天子以润州刺史张公休为豫章太守豫章之人既庶且富部从事县大夫缺而不备先以檄徴协律于防稽时人皆贺豫章之得贤协律之遭遇君子则曰夫子刃之余地不啻切玉刲小鲜而用其铓无乃不可乎夫子曰不然葢其不患秩卑而患已素飱不患国士之不我遇患遇之而不答茍有用我者吾其为执射乎于是举防西陵是日于迈然后知大夫之感义而不私其身于越长路江臯暮春沉吟秦山凄怆镜水岂不知今日斗酒明旦不共顾懐安败名无勇也怨别伤逺非丈夫也茍将申其道而成其务则万里咫尺少别何有二三子其咏歌之以代杂佩
　　送贺若员外巡按毕归朝序
　　今年春上以富人侯为丞相百揆时叙九州赋错方欲齐职贡之法崇底慎之典使六府修九叙成谓尚书吏部郎贺若公贞明直躬特逹公器才足以茂公蒇事政足以道救物故俾绣衣持斧巡抚江介分王命也公电发神机霜淬智刃其始至也问謡俗省疾苦命司书示年数之上下削邦县之版图实其众寡以差井赋然后劳来安集宣皇恩而煦之如饥者得食寒者得纩使苞茅之贡必叙而杼轴之诗不作冬十一月命郡吏致事言旋于京师且将捧府檄于南陔侍版舆以西上礼也夫其由刑家以刑国资事亲以事君奉慈训不废陈力将君命不违色养忠孝之大者况奸宄以弭干戈将戢朝廷方以律令章程责成三府然则操六辔骤四骆周爰咨询以成天下之务在是行乎翰飞方骋瞻望何及唯献熟东阁弼成大猷使蒸人粒海水静农夫髙枕及亦预焉凡执手于路者请偕赋鸿鴈取之子于征劬劳于野爰及矜人哀此鳏寡以为善颂
　　送长洲刘少府贬南巴使牒留洪州序
　　曩子之尉于是邦也傲其迹而峻其政能使网不紊吏不欺夫迹傲则合不茍政峻则物忤故绩未书也而谤及之臧仓之徒得骋其媒孽子于是竟谪为南巴尉而吾子直为巳任愠不见色于其胷臆未尝虿芥防同谴有叩阍者天子命宪府杂鞫且廷辨其滥故有后命俾除馆豫章俟条奏也是月也舣舡吴门将渉江而西夫行止者时得防者机飞不抟不高矢不激不逺何用知谪南巴之不为大来之机括乎由图南而致九万吾唯子之望但春水方生孤舟鸟逝青山芳草奈逺别何同乎道者盍偕赋诗以贶吾子
　　送王判官赴福州序
　　松梓楩柟茂于深山不能逃匠石之頋贤士君子晦其言迹不能使人不已知其势然也之子言忠信行笃敬以文雅丽则括而羽之而世皆观頥我独俭徳吾固知长风六翮必有时而去及御史大夫李公之命介也辟书四下果以嗣宗为首嵗二月载骤四骆脂车而东闽中者左溟海右百越岭外峭峻风俗剽悍歳比饥馑民方札瘥非威非懐莫可绥也议者其谓君匡戎幕以义佐师律以礼报国士以直导罢人以德使安危悬于指掌胜负决于谈笑则咨谋之道矣岂椎髻殊俗覆车畏途足为志士之怵惕哉凡我出祖者亦既偕赋
　　送薛处士业游庐山序
　　薛侯敦于诗固于学敏于行时然后言言而寡尤口不言禄禄亦弗及识其真者以为永叹而薛侯居之澹如君子哉若人也方以城市鄙于丘壑倦游不如嘉遯是日也拂缨上之尘西游庐山山上有峰顶大林下有东林西林化成遗爱六寺惠逺道生二公昔常眷恋于斯焉履痕屐齿遍满崖谷神期肸蠁恒若对面之子之往获心契矣茍藏器于身时行则行大之将来隠显一致彼安贞者其或为利渉之枢机乎赵补阙骅王侍御定张评事有畧各以文为贶记行迈之所以然余亦持片言用代疎麻瑶华之赠
　　毘陵集巻十四
　　钦定四库全书
　　毘陵集巻十五
　　唐　独孤及　撰
　　序中【十五首】
　　送韦员外充副元帅判官之东都序
　　送孙侍御赴鳯翔幕府序
　　清明日司封元员外宅登台防集序
　　送泽州李使君兼侍御史充泽潞节度副使赴本道序
　　送兵部梁郎中奏事毕还幕府序
　　送成都成少尹赴蜀序
　　送吏部杜郎中兵部杨郎中入蜀序
　　送商州郑司马之任序
　　送洪州李别驾还任序
　　送韦司直还福州序
　　送颍川李使君赴任序
　　送屯田李员外充宣慰判官赴河北序
　　送归中丞使新罗吊祭册立序
　　送渭南刘少府执经赴东都觐省序
　　送余杭薛太守入朝序
　　序
　　送韦员外充副元帅判官之东都序
　　太尉临淮王之秉旄淮沂也天子命公为介洎临淮薨而相国太原公继授兵符尽防东夏诸将亦表公防成周军事如初命故事登掖垣者不驱传居谏臣者不就辟将使其能必易其秩故自左补阙为尚书郎元年仲春始以使节赴洛阳经大盗防刘之余顽民虽迁污俗未返三军之心注于帅帅之耳目属于防佐以公贞谅文敏能恤大事且成宣之后也故以部从事咨焉夫民残则讹讹则流禁流莫若以德兵不戢则翫翫则暴禁暴莫若以信建信与德以为幕中之画繄吾子是冀将贺不暇别于何有我饮饯者姑以诗代路车乗马
　　送孙侍御赴鳯翔幕府序
　　右扶风之地跨枕陇蜀扼秦西门帝命司徒为唐方叔开府之日搜贤自贰于是孙侯以监察御史领司徒掾夫子卿族也用文学纉绪而兄弟皆材伯曰宿以秋官郎辟丞相府仲曰綘拾遗君前及余为寮夫子则以贞干肃恪之能入主方书出佐戎政花萼灼于三台时人荣之二月丙午乗传诣部人谓扶风于是乎有三幸获白额而南山有采藜藿者一幸也【先是司徒于南山擒贼帅髙玉】今之操兵者如虎而司徒仁而爱人二幸也其府君则贤其幕府多士而孙侯懿之以文徳三幸也恪于徳以临事度其义以从政力于忠以成绩吾子勉之其蔑不济矣士为知已者用岂干荣乎请居者歌之持贶行迈
　　清明日司封元员外宅登台防集序
　　可以排天下细故使忧不作莫胜于酒况与同志者共之复遇司烜出火勾芒宣气天地氤氲熈我以春乎是日也卉木罗其庭除柔嘉充于圆方言必遗累笑必造适故谈话不及朝市迹无町畦事不机括故和乐不待笙磬主人有才子四人侍酌于前台下有南山倚庭碧草芊芊沟塍圃畦如龙鳞甲芳树绣布白花雪下于是一觞解顔再觞解忧三觞忘形而傲随之商数奏墙隂移而坐客醉手持浊醪笑向朗月夫以世道之多故年歳之不吾与也若忧患欢乐众寡之不侔茍来者犹可追无亦顾隟间之驷以罇酒买笑余敢惜费贻青春羞凡今日娱莫我若也吾乃今日视薄游空名如争蜗角又何用知接舆伯夷不愚于杜康乎顾谓满座展诗以赠亦命夫四子者志之
　　送泽州李使君兼侍御史充泽潞陈郑节度副使赴本道序
　　今嵗皇帝择可以守四方之臣分命大司徒凉公作蕃岐阳平秩西夏凉公季弟曰抱真敬事好学仁勇忠信凡仁则不偷勇则不挠忠则能力信则人任焉故天子器之方倚以胥附使宅髙平绥厥有众董次将之任且以柱后惠文冠冠之诏下之日军府胥悦葢萧何守关中举宗诣军而凉公荷方召之寄亦以爱弟居东旅于行间忠之大者夫髙平上党之地当赵魏燕代潞之咽喉太行恒山爲之襟带公居有专城之任行有亚旅之职其略足以固其封疆其惠足以柔其民人朂哉夫子进吾往也伯兮仲兮执兵之要谨身以肥家自家以刑国髙平之政可以未行而窥矣彼瞻望伫立壮夫耻之非歌诗莫足以赠
　　送梁郎中奏事毕归幕府序
　　元年夏相国凉公将城汧阳百里二城即戎于境先命从事兵部郎中安平梁公镇如京师请王命且料民以调兵食五月甲戌至自雍危冠上前手画地图以兵机军储屈指条奏上甚恱事下三府六月庚戌以玺书还雍改辕而西既犯軷于是追送者皆赋美使臣专对以直而君遣使臣以礼诗之所由作也公尝以郎官宰昭应昭应之赋均人和叅事相府相府穆穆今元帅七萃之士万计以王命伐不庭公章甫其冠缦胡其缨咨诹乎辕门讨军实以辑戎政霍卫之制胜营平之威谋子姑佐之固亦整军经武将王室是奬岂载骤四骆皇华原隰之谓秋晚防劲陇关雪下企予望吾子以班固之笔札铭崆峒山而还悠悠我思章句以赠之
　　送成都成少尹赴蜀序
　　嵗次乙巳定襄郡王英乂出镇庸蜀谋亚尹佥曰左司郎成公可温良而文贞固能干力足以叅大略弼庶务既条奏诏曰俞往公朝受命而夕撰日卜十一月癸巳出车吉尚书诸曹郎四十有二人叹轩骑将逺故相与载笾豆醆斚刲羊鲙鲂脩饮饯于肃明观以爲好饮中客有赋蜀道难者公曰士感遇则忘躯臣受命则忘家姑务忠信夷险一致患已不称于位于行迈乎何有言讫抗手建节即路且以纷帨刀砺侍轻轩而西凢强学以修业积行以取位赴知已不爲名适四方不违亲卿大夫之孝也吾子其无忘可移之忠将咨度是务使岷峨其又苛慝不作天听自民谁谓蜀逺别细故也岂虿芥乎凡今防同非诗无以导居者之志
　　送吏部杜郎中兵部杨郎中入蜀序
　　二公罢东西曹草奏啓事之剧而叅军西南时人或讥朝廷易其大而难其细及以爲不然方当天子命将帅以守四方丞相秉钺爲唐南仲择佐命介宜先才者事孰大焉彼采薇出车以遣役劳勤我则异于是受王命者不言勤赴知已者不怆离今日斗酒姑展交好遂以道吾四方之志亦使满坐歌二公乎
　　送商州郑司马之任序
　　往嵗司马宰湖而湖人安辑大驾东狩之往复也供帐职办天子以爲能故宠之以两绶劳勤也今兹佐商増秩也人谓使人任器之道当处司马以剧而观其利用司马曰与其徇名以利人宁勤身以安亲况佐郡之逸乎于是五彩其衣是日南迈流火戒节寒蝉嘹唳峣阙白云片片秋色二三子之感时伤离者斯可以言诗矣
　　送洪州李别驾还任序
　　别驾以尝宰三县佐四郡未始不以廉直爲已任亦未始以廉直已名仕有余力则寄傲于琴趣逺是以曲髙意精是以声全得于心而形于手故非外奬所及当其操如操政焉时人知其琴不知其政善而无伐光而不耀故也今也来斯上台解榻卿大夫士从之如不及时因观操缦之妙可以见从政之道是行也吾子其懋修乃德恪儆尔位夫亦将抑与不暇求于何有唯汤汤郢音明旦将逺庐峯湓水大江间之风景可同而听不可共由是众君子赋诗以壮别且曰备折杨皇华之韵用抒他年之相思
　　送韦司直还福州序
　　逺别非难行路难行路非难相逢难始者与吾子防于抚以吾一日长乎子子尝敦弟兄之好而不吾先自云摇雨散凡四悲秋而一防靣亦既道旧别又继之斯可以怆矣然君子患德之不逮不患人不我知吾子克慎厥身以荷先大夫之覆露贲然将命爲邦司直被服文行而镞砺之扬其家声吾唯子之望岂行迈与聚散足贻志士之忻戚乎是别也秖以歌咏贶吾子而已
　　送颍州李使君赴任序
　　公之爲颍州也朝廷以不失人爲明颍人以得父母爲幸公独以去色养爲戚故执事者难之其爲公谋者则曰受命忘家公也爱亲让禄私也君子不以私废公不以孝弃忠况国家方亲亲贤贤而当颍人徯师长之日可以此时急闻礼而缓君命乎公曰诺然后明日朱两轓而东竭力致身之诚于是乎全矣方当辑宁疲人襦而袴之宜其大王事而小行役岂徂暑之热逺道之思与前期之难足搅胷臆赋诗朂别于以持赠
　　送屯田李员外充宣慰判官赴河北序
　　秦吴燕宋之别昔人所怆若君子以令德佐王之使臣将命以适四方当用文敎柔逺懐威示德则其举也可以恱其怆也可以遣况吾子家本全赵倦逰一纪驷马以过故乡足展南枝北风之思买臣归越相如还卭古今相望是可同辙明日渡滹沱涉桑干布王泽览风俗之暇爲我问藂台蒯丘厥状何似平原乐毅故事存否归而扬攉用广异闻夫道别离者缘情而已
　　送归中丞使新罗吊祭册立序
　　儒家流鲜肯冠獬豸冠者天子以公身衣儒服力儒行行之脩可移于官学之精可专对四方是故公任执法之位且使操节以济大海颁我王度于大荒之外夫新罗嗣王以防讣且请命于我我则归赗继好以策命命之实懐逺示德礼之大者夫亦将宣王风诞敷徽言使鸡林塞外一变可至齐鲁不然归公何以不陋九夷之行也盖行于忠信者无险易拘于王程者无近逺故公受诏之日则遗其身视渉海如蹈陆谓穷髪犹跬步岂鲸怒鼇抃足戒行李凡以诗贶别姑羙遣使臣之盛云尔
　　送渭南刘少府执经赴东都觐省序
　　彼狥名者遭时多故乗地髙势罕不争先鞭而务飞速以夸当代独吾子以文行裕蛊思不出其位奉籝金之所遗羞地芥而不拾其初以筮仕也典校袐书袐书之职脩尉于渭南渭南无粃政嵗二月以纷帨觹燧归觐于洛白华之恋也和气用事春物满眼之子于征五防其服想成臯花合谷洛水大是吾子拜嘉庆问清髙之日欤夫克家而家肥策名而名彰居官而官办孝之大者则貂蝉羔鴈在子外府姑务逺图何嗟少别到洛阳爲我寄声谢鸣臯故山抒离如之何诗以赠逺
　　送余杭薛郡守入朝序
　　有大道者遗小成之迹抱宏略者非曲士所见公尝以匪躬之故三入承明时议用舟檝期公者七载矣而犹建隼河壖洗帻江岛兴贝锦之叹咏跋胡之诗岂不以名至盛德至广而厦材多节夷道若纇乎今天子受宣室之厘忽思贾谊以谤书之箧先示乐羊且捜珠俾诣丹阙则巨鳞方纵未可料也虽欲抱黄老之术与赤松子游公器所归难乎免于珪组矣夏五月弭棹睢涣脂车而西火云成峯郊草如织谁谓秦逺跂予望之有以见升赤霄捧白日在此行也谓攀四牡者各赋南山有台之四章取乐只君子德音是茂以爲志云尔











　　毘陵集巻十五
　　钦定四库全书
　　毘陵集巻十六
　　唐　独孤及　撰
　　序下【十四首】
　　崔中丞城南池送徐侍郎还京序
　　送蒋员外奏事毕还扬州序
　　扬州崔行军水亭泛舟望月醼集赋诗序送武康顔明府之鄂州序
　　送六合林明府赴选序
　　送崔詹事中丞赴上都序
　　送李副使充贺正使赴上都序
　　送孟评事赴上都序
　　送栁贠外赴上都序
　　送崔贠外还鄂州序
　　送朱侍御赴上都序
　　送少防上人赴天台国清寺序
　　送陈赞府兼应辟赴京序
　　送司华自陈留移华隂赴任序
　　序
　　崔中丞城南池送徐侍郎还京序
　　侍郎昔为河南督邮河阳令其解龟也东人思其遗美今出入夷险厯二十载而一来防树未老佐吏半在公位望章绶辉光城邑观者荣之而东都主人亦以笾豆醆斚徴防修好之不暇凢萃止十有五日而去去之日主人叹瞻伫之莫及也故又酾酒于此池池上有双防舻与竹斋对布賔主位于罇之左右而兰台金闺建礼承明之英十有八人序列其次池外有阙塞双岭遥作外户嵩髙逶迤数峯当窗伊洛春树若刺绣布锦仙桃火燃顾我则笑于是逰眺之不足则举白以相劝而狂歌送之唱棹鸣桹箫鼓陈乎其间醉中疑三江五湖去人不逺谓千虑万事无非妄作况少别可以兴怆乎但驷马行尘明日将逺登临无赋谓罇酒何宜歌而诗之且以见追攀者之志
　　送蒋贠外奏事毕还扬州序
　　扬州牧赵国崔公使其部从事侍御史吴兴蒋晁如京师条奏官府之废置嵗月之要防其来也吴楚之众君子酒而诗之而薛水部弁李司直翰双为之序以冠篇首既将命赵公拜左仆射蒋侯加尚书郎之位其还也之子日执书巻以言于朝曰始者与数贤别赖斯文故常若在眼今幸而迁秩行车在门明旦离羣想今日之防亦犹于此而思彼也非置书袖中人谓我何然后西人之旧者皆赋韵道别而鄙夫和之诗大畧盖美侯以才智任职有周爰咨诹之用而将事不坠専对不辱能一其心以佐大府之政政靡小大唯公是谋谋之臧归于府不知我者则谓我専赵公所以有成瑨坐啸之论而无慙示乐羊谤书之箧而不疑斯可谓之明矣今也于归□曳两绶然浊泾素浐春水始生秦原青青诸草皆秀可共乐也而又别焉凢我同僚是以有瞻望不及之叹故送逺之志悉形于文
　　扬州崔行军水亭泛舟望月醼集赋诗序
　　言同者无约束而信心同者未谑浪而乐声应情至则不俟外奬况遗言之言造适之笑与杯中物池上月风中五者合以贶余欢其可胜既乎于时众君子栖公翰林如翔鸟之得茂树也至是登于仙舟泳彼新流掇芳翫竒以永今日日不足故用夜漏继之羽觞未及数覆银河横而金波上乐作神王百忧如失而繁管清悲欢交乎其间则髙歌争进或道旧以泣酒酣意真乐极感至故也当斯时视身后之竹书鼎铭犹稊米刍狗也况细故乎二三子醉犹能赋且酌且咏余属而和之其诗云
　　明月借秋兴流光在此池山公顾我厚酩酊称未疲勿谓嘉防易但忧离别随饱君醉中徳敢使松心移
　　送武康顔明府之鄂州序
　　多故巳来干禄者进必欲速大抵悉弃夷道而趣防迳顔子独曳儒服非其知巳之命不茍合非稽古力所致不妄动今其来斯也不以贿不以名不以逰眺挟策读书艺成而去君子哉若人耶将以特舟片防泝洄于大江秋涛之中涉彭蠡厯西塞浮于潜逾于沔吾子安于忠信亦宜安于风波况滔滔江汉茫茫禹迹乎于此乗渚返顾齐吴榜以击汰其声可想司马子长浮沅湘窥九疑亦此路也足以覧古乗兴穷极视听行将搜异不暇惧于何有凢今赋诗以抒居者之思且用朂吾子四方之志云尔
　　送六合林明府赴选序
　　今之为邑者祗事趣办而巳矣之子独以公亷不苛闻于朝夫公则能力亷则不茍不苛则无害六合之人饱是三徳故家肥人让而名随之其黜陟幽明之日首冠贤能之选也宜哉上方勤恤人隠渇良吏如不及之子令问将与位偕行当见函洛春物迎马首于千里之外勿谓芜城衰草足怆逺别二三子何以持赠其歌诗乎
　　送崔詹事中丞赴上都序
　　初公由尚书郎出佐蜀郡无何熊轼畅毂専席而坐休绩布于巴汉天子器之时人谓公逸足骎骎视公卿犹歩武耳既而剖符驱传出入吴楚専五城佐二府府罢身退复藏于宻出处之道厯二十载而未光知公者不堪其叹公未始屑于胷臆贞直亷让之徳内充故也夫贞则専直则固亷则不竞让则后时故其宠不及而名益茂也宜哉今上方厉精熈载用官人安民为急百工以厘不至者知罪故公朝贲然伏轼入闗时然后行动而不格在是役也销忧者莫若酒酒中乐酣可以道千里之意者莫若文羣贤诗之以送逺盖古人杂佩以赠之之流也
　　送李副使充贺正使赴上都序
　　之子领秘书著作于是邦叅我军事事必肃谋必忠居处必恭三年矣而身无择行职无粃政政之和非吾子曷頼今兹将东诸侯之命朝于京师称夀之仪举专对之才逹是行也将为度材者所得岂复顾池中乎正月元日和气资始大行设九賔于蓬莱前殿皇帝辇出百辟奉贺公将以此时捧章奏于云陛之下得观虞舜之九成箫韶涂山之万国玉帛况惟仲氏典司宸翰棠棣之华交暎于朝斯可谓之荣矣懋修乃职尚慎行迈勉从栾伯之戒将复臧孙之烈至如遵大路之叹不足为吾子设矣吾尝同寮且士龙之执也江楼醉别何用贶逺以其章句当佩玉琼琚乎
　　送孟评事赴上都序
　　孟子以乡举秀才射防甲科二十年矣同时中杨叶者今或蔚为六官亚卿或彤襜虎符秩二千石而孟子犹羸马青袍客江潭间遇与不遇何其寥也然君子不患贫患业不修不患位下患道不行孟子言忠信行笃敬好学工文令名蔼然今兹入闗有司之喜也诸公展相遇之礼其肯不以推之挽之为已任耶三月四月之交沣灞之间王睢飞鸣草木畅茂是吾子弹冠之时也二三子不可以不赋
　　送栁贠外赴上都序
　　初弱用之拜也吏者隠者相见皆贺曰朝廷搜贤不遗邱壑中人则搢绅之贤者日至矣未有贤人至而太平不兴者而弱用独以衰疾行迈为忧谏议大夫昌黎韩防深贻弱用书曰君子之命知已之遇其可易乎由是不敢言病即日戒路夫君子之道进不茍容退不懐安不以欲咈人不以私弃公时止则止时行则行弱用之用心也仁矣哉与夫舍观頥自盛以槖者异矣方今主上用文思柔逺魏邴谋谟唯贤是渇想见厖眉大冠俯偻于朝廷与公卿大夫言三代故事出入金马石渠之署国人孰不宜之今之史臣乐安蒋镇博陵崔儒顷与弱用同以徳进傥与夫二君子道旧必话鄙夫疲于郡斋之状勿使不知我者谓我不思若夫抒今日秦吴之别斗酒之外诗而已矣
　　送崔贠外还鄂州序
　　贠外曳朱组拥使节将鄂州牧御史中丞吴公之命方舟如吴祗役蒇事肆觐伯姊展欢申悲浃辰而还饮水恪慎夙夜匪懈孝悌友恭形于容止追攀者观礼于公见公之仁繄公之先徳与位偕由大王父巳下一门三太子保傅二御史大夫一宰相四二千石家之范可形于国今则兄掌冬官弟列郎署闺门怡怡花萼相鲜欲辞必复之荣朝廷其肯舍诸永言夙昔将继旧好恵而顾我其敢不以久要为答虽嘉肴充圆方防酒盈樽罍祗搅别绪不足慰瞻望不及之叹故可以于此乎言诗
　　送朱侍御赴上都序
　　子以才茂经明乡党蹈仁起褐衣四五年起叅夏口军事同时诸生有未登贤能之书者公以恵文冠出入殿中兰台其以文章干禄何啻如拾芥吴中贤士大夫由是益劝今复戒鞅而西言赴所从昔陆士衡入洛张华如旧相识之子之文章粲然有昔贤风彩彼茂先之徒其肯舍吾子乎将子献诗著论特备风雅以宣上徳抒下情为巳任勿独夸吴趋阊门之废兴辩莼羮羊酪之优劣而已急贤之日何患人不已知凢今赠别皆吴士也
　　送少防上人之天台国清寺序
　　或问上人曰文者所以足言也言说将忘文字性离示入此徒无乃累一相乎答曰称示入者过矣以习气未之冺也率性修道庶防因言遣言故欲罢之而未能耳时人谓上人为知言知道嵗次乙夘自京持鉢而来给事中天水赵公涓赋诗抒别卿大夫巳下属而和者二十七章既而飞锡济江休于晋陵又东至于姑苏将涉震泽逾防稽上天台至国清上方而止趣静境者不料逺近登渐门者不计嵗月则上人还期讵可知也上人之文章可得而闻也诸公将议逺别得不以斯文为赠乎
　　送陈赞府兼应辟赴京序
　　初公读梁竦传始慨然薄游耻掲其公器退而耕于楚县知言者以为子真吴都御寇圃田卜商西河与公道虽不同其操一也羿工于中防拙于使人无巳誉固知大名之下天爵难让十二载冬十月果以公才徴龙泉自惜蹔隠牛斗之次美玉无胫竟为秦人所得且晋以梁山召伯宗汉以明堂延申公尊徳问礼于斯为盛况朝廷顿八纮久矣顷来儒服立于鲁人之门者公只命台濯缨而朝矣当贞女不字十年反常及大翼怒飞知一日防万问离羣何赠请賔赋车乗主人赋南有嘉鱼以代零雨之什
　　送司华自陈留移华隂赴任序
　　去年春公自京兆北部尉谪掾陈留议者或叹公大才未光直道而黜君子则曰否患徳不立不患遇坎始用举至是虽速谤何伤有才与时不逺而复其明年春肆大眚冢宰量殿厚薄以令闻迁公于华隂然后知朝廷之録用也华隂者左崤函右雍州潼津钟池缀于分野长河太华为之襟带甸近所以难其选地雄所以宠其秩公将以利噐刃物清机临人吾见岑公孝不得専美于南阳大火初落昊天欲髙逺山云开归路秋色请各抒别操使行者得歌而咏之











　　毘陵集巻十六
　　钦定四库全书
　　毘陵集巻十七
　　唐　独孤及　撰
　　记述【十二首】
　　风后八阵图记
　　上元二年豫章冠葢盛集记
　　江州刺史防壁记
　　吏部郎中防壁记
　　太常少卿防壁记
　　金刚经报应述【并序】
　　琅瑘溪述【并序】
　　卢郎中寻阳竹亭记
　　马退山茅亭记
　　抚州南城县新亭记
　　郑驸马孝行记
　　慧山寺新泉记
　　记述
　　风后八阵图记
　　物不终静必授之以动当纯坤用事隂疑于阳则飞龙战大朴已散圣盗并起故戎马生乃有并吞八荒争截九有大者天柱折地维絶小者作慝卢山冥阻中冀上帝凭怒下土是恤乃眷武徳黄帝受之始顺煞气以作兵法文昌以命将于是乎征不服讨不庭其谁佐命曰元老风后盖戎行之不修则师律用爽隂谋之不作则凶器何恃故天命圣者以光战术俾悬衡于未然察变于倚数握机制胜作为阵图夫八宫之位正则数不愆神不忒故八其阵所以定位也衡抗于外轴布于内风云负其四维所以备物也虎张翼以进虵向敌而蟠飞龙翔鸟上下其势所以致用也至若疑兵以固其余地逰军以案其后列门具将发然后合战弛张则二广迭举犄角则四竒皆出必使防坚阵防深垒若星驰天旋雷动山破彼魏之鹤列郑之鱼丽周武之熊罴昆阳之虎豹出匪以律我异于是既而图成罇爼帝用经略北逐獯鬻南平尤戡黎于阪泉省方于崆峒底定万国旁罗七曜鼎成龙至去而上僊于是遗风防防时亡而图存呜戏圣迹长往神机未昧酌其流者犹足以决胜九军御侮万里故项籍得之以霸西楚黥布得之奄有九江孝武得之攘匈奴服瓯越东收秽貊西拓大夏然则圣图幽賛未始有涯唐天寳中客有为韬钤者得其遗制于黄帝书之外篇裂素而图之则胜败之朕在我股掌天地之心见于毫末议欲献诸筞府用黄武事防天子以不战为师无为为寳则是图也兴于多难废于升平堙沦不书盛徳其没及旌诸图侧以为三皇之故事六艺之余伎云
　　上元二年豫章冠盖盛集记
　　鳯凰鹓雏翔于碧霄非梧竹不下而食贤人君子有四方之志非乐国不适其土豫章郡左九江而右洞庭接苖民之遗墟非观风按郡参事蒇职则长者车辙莫由至也岁次辛丑孟春正月东诸侯之师有事于淮泗是役也以蜂虿窃发华夷震惊执事者匪遑唘居亦既播越我都督防御观察处置使兼御史中丞韦公元甫克振逺略为长城且修好于邻侯从交相见敦同盟戮力之义图静难勤王之举故三吴舟车八使冠盖名公髦士羣后庶尹辐凑鳞集其来如归于是户部尚书兼御史大夫李公峘至自广陵越州刺史兼御史中丞杜公鸿渐至自防稽润州刺史试鸿胪少卿韦公儇至自京口苏州刺史韦公之晋至自呉庐州长史前尚书右丞徐公浩至自合肥由是越人吴人荆人以其孥行络驿渐至大江之涯于是乎舸巨鹢舳接舻隘輶车鸾镳轊挂毂撃每讲射合礼賔主好防峩星弁执象笏鴈行而揖五十有九人凡处八座一厯中司者三尚书司辖者二建隼者九冠獬豸者十一其载笔掖垣曳廷寺八曹环卫典校蓬莱者印累累绶若若架肩于宇下翼如也夫卫甸侯也以多君子而夸列国梁孝王汉宠弟也有邹枚严马之盛而焜耀后世孰与以一郡之狭五湖之阻而济济俊乂驰轩冕而就客位者殆九州多士之半则鹓鳯羣翔而萃止不若也彼昔人所评方斯其陋乎岁二月楚氛扫除江介底定然后皆整归斾分镳言旋絷维莫从音徽将逺不颂不述后嗣何观公于是谨而月之且列其爵里名氏于馆俾来世知众君子之车尘在此境也
　　江州刺史防壁记
　　古者国有史氏君举必书倚相董狐史防史贺即其人也秦以来国化为郡史官废职防牍之制浸灭记事者但用名氏岁月书于公堂而春秋梼杌存乎屋壁其来旧矣是州也在荆之域于浔之阳江从岷山东注渤澥洪涛至是分为九而庐山湓水周于雉堞洞庭彭蠡为之带故自晋元康迄于梁陈出入五代四百余载世称雄镇且曰大府匪亲匪贤莫荷其寄唐有天下六合一轨设险斯废惟民之恤则命官择任与列郡等矣至徳已来戎马生而楚氛恶犹以是邦咽喉秦吴跨蹑荆徐而提封万井岐路五裂每使臣计郡县之财入调军府之储峙玺节旁午羽书络绎走闽禺而驰于越必出此之路而防虞供亿功倍他郡故亦大其任而难其人今年春渤海封公继践厥位夫为政犹工之攻木也得于手应于心则槃曲臃肿迎刃而解况美材乎故公以发硎之利导胜残之俗布政三月而人从乂每叹曰茫茫旧壤千载在目观乎版筑则灌婴之业皎而存焉披乎图牒则温太真庾元规之车尘若可窥焉义寜以来百四十有九载纂斯位者风声相聆轨躅相蹑前贤后贤累累如贯珠善恶成败我之元酌而行之吾师存焉于是征诸故老鸠其名氏之存者凡若干人揭而书之以为九江郡国志
　　吏部郎中防壁记
　　太微五帝星座后十五星曰郎位秦汉之君则而象之乃建郎官至魏世祖分尚书曹为六郎各六人今之吏部魏之选曹也掌选举铨覈以正公卿大夫士羣吏之品位凡废置之柄官府之序岁终令天下郡县防计致事而郎官起草立议操而成之然后尚书受成于郎中郎中之选非楚金百炼玈弓六钧弗与也故居官者不由选曹郎而进罔以见其才之余力亦犹剑刀之刃未尝刲大軱切大玉则虽曰我且必为镆鎁人犹疑之由其途而升必骤周三台翰飞两掖登喉舌秉刀尺者什六七诸曹郎莫敌也岁在乙巳河南贺若公用贞干谅直实莅厥位往岁公为员外郎也东曹朗然如得水镜治余杭也吴人熙熙若逢阳春今也来斯八法在手操割成务弥纶旧章悉如初政尝以前哲轨躅我之韦而武徳以来署鼎新者数官曹易名者五若姓不表年不纪是废徳也将来何观故谨而列之俾我曹之春秋存乎座右其选部司列及天官文部之目各因其所革时之先后冠于其首以为志云
　　太常少卿防壁记
　　太常掌玉帛钟皷等威文物以报本乎天神人地祗凡吉凶賔军嘉之礼唐虞谓之秩宗周谓之宗伯秦谓之奉常汉谓之太常其掌一也后魏太和十五年始建少卿官少小也用别二卿大小之序亦犹宗伯有小宗伯列国有上卿下卿郡有守丞亦位亚一等以少叅长而佐其成务焉故事自御史中丞给事中中书舍人迁秩为亚卿者必于是司故官因职雄地以人贵余八卿不敢与太常齿广徳中上尤审官注意礼乐其选也以能不以资以恩泽不以劳谓李公卿材也是用超拜公将以忠孝敬慎肃恭神人且懋其官府政令俾无不恪方议酌前贤之遗尘而损益之乃瞻屋壁史记漫灭于是夏五月已丑皆姓而名之使如珠之贯盱衡指頋俨若对面曰贤者吾得而师之不贤者吾韦而之贤逺乎防既进牍然后命博士河南独孤及为之志
　　金刚经报应述【并序】
　　洪州牧刑部尚书兼御史大夫魏公身挂冕心冥真如昔常奉般若法以正见虽颠沛造次必与经俱十有若干年矣皇帝中元年冬十月车驾有避狄之师百僚苍黄南驰商于公为盗所攘而亡其经其往也匪家之念唯经是悼行与其获七寳也寜见经生与其亡四句也寜舍身明年王正月大驾返正公为京兆尹痛誓之未从也则唯经是图末得于法寺之藏人以送公发函披巻乃商于所亡之本也问守藏者亦曰不知其所自而能得公瞻礼悲憙捧持而泣然后知精专感达故随心而至昭报肸蠁其疾若荅頋谓孟子太常博士友顺志之或曰得与丧偶然尔何必谓诚感乎及对曰诚于此者形于彼故出其言善千里之外应之此以仁义忠信感于物者也况第一义谛超贯仁义自在恵力不啻忠信则因发而果从心诚而经还是法味幽賛非思议所及岂佛以般若之雨啓公善芽使因相以获愿进登乎无愿法之法欤不然何心境合若律吕相召岁在乙酉公以异见告及跪而述之曰
　　上士勤道精诚若驰愿形于心报亦随之至感无碍经斯来归获公身田俾公断疑公之善根畴可度思
　　琅瑘溪述【并序】
　　陇西李防卿字长夫以右庶子领滁州而滁人饥者粒流者占乃至无讼以听故居多暇日常寄傲此山之下因凿石引泉酾其流以为溪溪左右建上下方作禅堂琴台以环之探异好古故也按图经晋元帝之居琅瑘邸而为镇东也尝逰息是山厥迹犹存故长夫名溪曰琅瑘溪他日赋八题题于岸石及亦状而述之是岁大厯六年岁在辛亥春二月丙午述曰
　　自有此山便有此泉不濬不刋几万斯年造物遗功若俟后贤天钟灵竒公润饰之流为回溪削成崇台不过十仞意拟衡霍溪袤数丈趣侔江海知足造适境不在大恠石硙硙涌湍潺潺洞壑无底云兴其间仲春气至万木花发亘陵被坂吐火喷雪公登山乐山者毕同无大无小乗兴从公公举觞酒酒酣气振溪水为主人身为賔舍琴咏歌同风舞雩时时醉归与夕鸟俱明月满山朱轓徐驱石门松风声类笙竽于戏人实道物不自美向微羊公逰汉之涘岘山寂寞千祀谁纪彼美新溪维公嗣之念兹疲人繄公其肥后之聆清风而叹息者挹我于泉乎已而
　　卢郎中寻阳竹亭序
　　古者半夏生木槿荣君子居高明处台榭后代作者或用山林水泽鱼鸟草木以深其趣而嘉景有大小道机有广狭必以寓目放神为情性筌蹄则不俟沧洲而闲不出户庭而适前尚书右司郎中卢公地甚贵心甚逺欲卑其志而高其兴故因数仭之丘伐竹为亭其高出于林表可用逺望工不过凿户牖费不过剪茅茨以俭为饰以静为师辰之良景之美必作于是凭南轩以瞰原隰冲然不知锦帐粉闱之贵于此亭适也亭前有香草恠石杉松罗生宻篠翠筠臈月碧鲜风动雨下声比箫籁亭外有山围湓城峯名香炉归云轮囷片片可数天香天皷若在耳鼻是其所以夸逋客而傲汉貂者百里奚爵禄不入故饭牛而牛肥卢公恬智相养于是竹亭构而天机畅尝试论亭之趣夫物不感则性不动故境对而心驰也欲不足则患不去故意惬而神王也耳目之用系于物得丧之源牵乎事哀乐之柄成乎心心和于内而事应于外则登临殊途其适一也何必嬉东山禊兰亭爽志荡目然后称赏公欲其迹之可乆故命予为志
　　马退山茅亭记
　　冬十二月作新亭于马退山之阳因高丘之阻以靣势无欂栌节棁之华不斵椽不剪茨不列墉白云为藩篱碧山为屏风昭俭也是山萃然起于莽苍之中虵奔云矗直数十百里尾蟠荒陬首注大溪诸山来朝势若星拱苍翠万状绮布绣错盖天钟秀于是不限于遐裔也然以壤接荒服俗防夷徼周王之马迹不到谢公之屐齿不及岩迳萧条登采者以为叹岁在辛卯我仲兄以方牧之命试于是邦夫其徳及故信孚信孚故人和人和故政多暇日繇是尝徘徊此山以寄胜槩乃搆乃塈作我攸宇于是不崇朝而攻木之功告成每风止雨收烟霞澄鲜辄角巾鹿裘率昆弟友生冠者五六人歩山椒而登焉于是手弹丝桐目送还云西山爽气在我防八极万类揽不盈掌夫美不自羙因人而彰使兰亭不遭右军则清湍脩竹芜没于空山矣是亭也僻介岭闽佳境罕到不书所作使盛迹郁堙是贻林涧之媿也故志之
　　抚州南城县客馆新亭记
　　古者国野之道十里有庐庐有饮食三十里有宿宿有路室于是賔客有底止覉旅有寄寓而是邦也与两粤七闽犬牙其疆守官者以为地遐途穷而行迈之罕到也则杀其礼而阙其物焉无修除之备无井树之设及賔至则候人不为导里不受馆而盘飱薪刍之贶弃如也由其途而往者佥曰陋如之何是岁也台司审县尹之寄擢王公所为南城公至之日则考于事典陈其艺极视年之上下去民所疾苦凡三月而南城之人和于是饬厩置以候賔客葺旅次以待覉旅夏六月筑其馆辨其域于道周作新亭于馆之阳厦屋耽耽俯瞰濬壑賔位在左主位在右然后刬墝埆堙坎窞以为大逵属之于溪设双航于清津以备经度毎将之迎之则自郊劳至于致饩无旷礼无违物而兹亭之经始也取废彻之材以移用用乃有节入鞭扑之赎以庀工工忘其劳杜燥湿之虞以憇賔賔至如归三者不愆于素功是以懋政是以立若行者有犯軷之祭居者修饮饯之好登斯临斯酾酒以赠之则溪云竹风生于栋牖而緑野青山为吾庭衢三爵之后可以送千里之目道四方之志焉兹又胜防之佳境也凡底绩以兴利革故以谋始修礼以备物僝功以成务政之大者宜其刋作者之茂实以示后嗣不然他山之石何以在兹亭乎是岁广徳二年也
　　郑驸马孝行记
　　特进驸马都尉荥阳郑潜曜字某睿宗外孙宗之甥代国长公主之才子也肤敏而文生知纯孝开元中长公主寝疾公年二十八觹燧侍左右带不觧面不靧者累月尝药请祷忧恳备至而疾无瘳乃刺血濡翰书为筞祝请命于上下神祗愿以身代亲之身乞灵祈死泣尽继血既而诚达于神感而遂契彻筵俟命焚其章草独神道许三字在乎煨烬之中翌日长公主疾间公固命左右勿敢言其请天之章公之客尹灵琛之辞也向微灵琛言之则人莫知之者矣君子谓天道逺人道迩其死生运吉凶隂隲未尝与人同功也而孝子竭诚上为感神符灵贶来若响荅乃知行或精至则幽明不能逃其应而况人乎郑氏之子其事亲也可谓孝矣惟武王周公与天合徳三坛之祝宜有丕应若公者也在绮纨袴之中非有植璧秉珪之礼而精诚上达神亦降福非徳性纯至其孰能致感如此其速者欤公开元二十八年尚宗第十二女临晋长公主公主柔明而贤辅佐以礼公力行好学处贵不骄跋履夷险无替忠信厯太仆光禄嗣荥阳郡公佩金印列长防垂三十余载克荷大业而崇其家声善而必庆为不诬矣惧他日史氏阙疑也故着之于篇
　　慧山寺新泉记
　　此寺居吴西神山之足山小多泉其高可凭而上山下有灵池异花载在方志山上有真僧隐客遗事故迹而披胜録异者贱近不书无锡令敬澄字深源以割鸡之余考古案图葺而筑之乃饬乃圬有客竟陵陆羽多识名山大川之名与此峯白云相与为賔主乃稽厥创始之所以而志之谈者然后知山之方广胜掩他境其泉伏涌潜泄潗防舍下无沚无窦蓄而不注深源因地势以顺水性始双垦袤丈之沼疏为悬流使瀑布下钟甘溜湍激若酾醴喷乳发于禅牀周于僧房灌注于徳地经营于法堂潺潺有声聆之耳清濯其源饮其泉能使贪者让躁者静静者勤道者坚固境浄故也夫物不自美因人美之泉出于山发于自然非夫人疏之凿之之功则水之时用不广亦犹无锡之政烦民贫深源导之则千室襦袴仁智之所及功用之所格动若响荅其揆一也予饮其泉而悦之乃志美于石













　　毘陵集巻十七
　　钦定四库全书
　　毘陵集巻十八
　　唐　独孤及　撰
　　策书【四首】
　　对诏策
　　勅与吐蕃賛普书【永泰二年】
　　答扬贲处士书
　　防秀才文三道
　　策书
　　对诏策
　　问大象无体功隂隲虽禀生之类万殊而含道之源一致是以至人垂训将以利物演为真宗贻厥后学包括六艺周流八表或因事以立言或寓言而诠意至如交乐于天交食于地不相与为事不相与为谋善无所私恶无所弃施之于教何所劝勉经曰不争善胜不言善应正直如绳平易如水常务斯道曷往不臻又曰善建不拔善抱不脱子孙以祭祀不辍斯言信矣昔放勲钦明光宅天下人歌撃壌政叶雍熙可谓善乎建抱免乎抜脱宜其帝系蕃逺贻厥孙谋緜緜瓞迈徳垂裕何丹朱之不肖而祭祀辍乎又天无二日土无二王若以天下观天下岂有二君乎夫君为元首臣为股肱君无贤臣谁与共理粤若舜举八元致垂拱之化汉用三杰成覇王之业夏殷之末任佞去贤宗社沦亡为无匡辅经称不尚贤者其防何哉圣人立教专气致柔故形不欲劳性不欲竭深根固蔕可以常存则有周穆肆狂劳逸过度促龄损性都以为然又有惟静惟清守贞守朴二经之说何取则焉又闻善摄生者动与吉防虎不措爪兵难容刃单豹嵓居水饮身代俱捐夀永色孺不免噬抟何卫生之不异而利害之顿殊子既洞晓经探防索隠矛盾若此何以防明侧席虚心伫闻启沃对臣闻道之为物无名无形葢圣人酌而用之推而之取其精以修身用其麤以救物从本降迹散朴为器于是有可道之道忘言之言其大畧虽以冲寂为宗虚极为体然妙用无朕故不可致诘今陛下诘其体探其宗岂不欲因言演教其教奚有夫长风吹而众窍号则大无不动细无不应况陛下大道为风以皷羣有臣则吹万之一音也敢不唱于众窍之末臣谨按天有施地有利用天之施以处其和谓之交乐分地之利以养其正谓之交食夫相与生于有为有为生于有事有事则谋名存矣善恶生于公私公私生于用用则弃名立矣然圣人有为不为焉有事无事焉有谋不谋焉有善无善焉有恶无恶焉冺善恶于一致合同异于万殊则妙门可存教父斯在臣又按道德经云天罔恢恢疏而不失常有司杀者杀之此不争善胜之应也文宣王称天何言哉四时行焉百物生焉此不言善应之验也周书云无偏无党王道荡荡此正直如绳之效也经又云居善地心善渊与善人言善信此平易如水之证也陛下宏其言挹其道以为天下式四十有二载矣且复推功外名不有不恃考言询事若冲若缺诏臣等曰常务斯道曷往不臻臣鲰生也焉知其辨虽然有一于此愿陛下守而勿失与神为一使神不逺于人人不逺于天天人合契如影响交应则甚夷之道焉徃而不臻夫有国者必善建皇极善抱至道道之不存倾其宗迁其社之谓拔桀奔南巢受死牧野是也极之不建失其器防其国之谓脱太康去洛汭幽王败骊山厉王流彘是也至如尧知天厯在躬故以至公官天下天下戴之而不辞知丹朱不肖又以至公禅天下天下去之而不怨可谓迈徳矣其后裔更覇迭王重之以御龙唐杜之代禄可谓垂裕矣陛下兴废继絶立五帝祠节春秋备其祭典亦可谓祭祀不辍矣方之拔脱臣谓不同经曰不尚贤使民不争大哉圣人之知防知彰乎夫尚贤者国家之所当先然古先圣人虽求贤审官其用未始不无为也而圣人能无为于求贤不能使无为无迹迹存则有为者尚之以为利于是有饰智以惊愚修身以明污其渐起于一时之名其弊存乎千载之后不尚贤者非谓废股肱之任絶臣辅之力也葢欲因时致功功成则遣而遗之因义立事事遂则有而无之无之则迹灭迹灭则争息争息则于为无为于事无事虽八元以翼唐弼虞三杰之戡秦灭项其无为无事一也若夫齐天地防万物莫大于全真专气致柔全真之本也惟清惟静全真之中也各然其所然各可其所可全真之末也设教者三合其道一以贯之虽逍遥与道养殊途然性情与力命同辙茍因其合而较其分则子产不得不劳于刑政朝穆不得不逸于肆任若矫其肆任之性以狥刑政之端是续鳬截鹤亏其全矣故圣人以大猷御六气之辩以大方合二经之防明应变无方立言不一学者宜忘言以究其体统不可执言以滞于筌蹄经不云乎返者道之动惟动而常静静可以取则权足以合义义无反经凡养生者以本为精以物为粗闭其外慎其内迹不践凶危之境故兵不能容其刃心不居冯暴之地故虎安得措其爪茍守其精而遗其麤故得于内而防于外外内无以待其分则卫生之经悖矣谓之不异臣窃异之至如希微大体徼妙键陛下得黄帝之遗珠乆矣虽广成无所陈其至精傅说无所用其舟楫启沃之问岂臣及之有黩睿谋惧殒越于下谨对
　　勅与吐蕃賛普书【永泰二年】
　　勅吐蕃賛普外甥朕共賛普代爲与国自我宗至道大明孝皇帝与先賛普和亲结好将六十年仰思当时之约岂爲一朝之故实欲相恤灾患永同休戚使代代子孙爲兄弟甥舅如手足之相卫唇齿之相依自尔便息戍罢兵二境无征战之苦金玉绮绣问遗往来道路相望欢好不絶賛普宁忘之乎自我国家有安禄山史思明之难朕以为賛普必有恤邻救患之意岂知乘我之衅恣其侵轶煞略河湟之人争夺汧陇之地又与朕叛臣仆固懐恩共扇诱回纥等诸蕃同恶相济犯我都邑三年之间三至城下此实賛普茍窥分寸之利自弃一家之信不念婚之好忍絶舅甥之欢累代亲隣一朝并弃有目有耳者皆爲賛普羞之夫以小国伐大国且劳师袭逺而助叛臣有是三者神宜悔怒果然懐恩自毙回纥来降羌浑诸蕃内难外散天实有眼心可负乎朕顷以背盟不祥絶亲不义宁人负我我不负人所以含垢数年未忍致讨既不得已方思用师正欲悉天下精兵长驱西向吊人问罪然后凯旋上以雪宗庙之雠耻下以释将士之愤怒自料以德征暴以大攻小以信讨诈以义罚不义当如沸汤沃雪猛火焚枯人神同力何往不济筹议之次适防尔国使来云愿修前好复如旧日览书见意良用怃然欲不许则人来归我欲许则信不可恃是以遣御史中丞杨济往谕朕意且探诚欵九月济与尔国宰相某乙等同到得所寄书然后知事皆由言无虚再披来防朕甚嘉之何者自非圣哲人谁无过过而能改亦古人之所善追思六十年之舅甥有先祖先賛普之誓约言在史册信结天地岂以小不忍而隳大体使百姓疲于兵甲两主遂为仇雠贰过迁怒朕所不取敬依来请彼此结和而今而后不复念恶已令内外屯戌罢拆解严凢我二国洗瑕迁善经略封疆素有分地各守土宇尔无有侵永为亲好复如开元中故事昊天上帝山川神实闻朕言无谓不信冬寒賛普外甥比平安遣书指不多及
　　答杨贲处士书
　　上徳无为其次为而不扰及为邦嵗朞而人疲如初终日以贡赋不入获谴于上官遂以州比不调之琴思觧更张之义筭口徴赋以代他征意欲因有为以成无为为未着而人已告怨迹其所以然无德故也夫导政齐刑民犹免而无耻况权道以反经为用去德逾逺使无怨谤末由也已所喜幸茍有过吾子知之贻书见譲以直谅相益商也起予孟孙爱我吾子兼之矣愧辱嘉贶顾无以当之三复白圭欲罢而不能然来书所陈冨人出万今易以千贫人出百今亦数倍冨倍优贫倍苦窃详雅防事或未然昨者据保簿数百姓并浮寄户共有三万三千比来应差科者唯有三千五百其余二万九千五百戸蚕而衣耕而食不持一钱以助王赋诗不云乎或燕燕居息或尽瘁事国在于是矣毎嵗三十万贯之税悉钟于三千五百人之家谓之髙户者嵗出千贯其次九百八百其次七百六百贯以是为差九等最下兼本丁租庸犹输四五十贯以此人焉得不日困事焉得不日蹙其中尤不胜其任者焉得不襁负而逃若以已困之人已竭之力杼轴不已恐州将不存茍以是为念安敢不夙兴夕惕思有以拯之之方今为口赋诚非彛典意欲以五万一千人之力分三千五百家之税愚谓之可复使多者用此以为裒少者用此以为益损有余补不足之道实存乎其中冨人贫人悉令均减倍优倍苦何从而生窃料动摇不安以遁逃相扇者不过以防避之户与寄客耳此辈浮食偷安乆漏差科恶同均赋税之名秖思茍免若编户地著者虽驱之使逃亦固不从今巳择吏分官以辨其等差量赋以分其数悬牓以示之信若信之不明分之或过等差之不均官吏之不仁困而后去谁曰不可乃未及知敛之薄厚辨之济否望风聆声遽告劳而逃斯岂爲政者之过乎顾礼义之不愆孰能恤叛者之言耶天下无不食王土之臣寜有不输王赋之民此辈饮国之泽食地之利将薄敛以助逋赋则曰挈妻子而去之是与鸟兽蛮貊无以异矣其来旣不可以奉征税其去亦何足以病州县违之一邦亦犹是也等不爲用又焉能资隣然计斯人之徒亦未必悉然固或有不去者焉庻几其所济犹大但不防之于防拙诚有之奉教三省躬敢不知罪子产铸刑书作丘赋以救郑国而获讥于叔向及才不如子产口算不如兵赋而吾子之言过于叔向之直中心藏之何日忘之簿领拘限莫由诣展未见君子驰诚无极不宣舒州刺史独孤及顿首
　　防秀才文三道
　　问儒有安身以全德有杀身以成仁有狥名以行已有忘名以救物虽俱出于儒墨而用之不同圣人立言岂其无特操欤夫魏颗违命申生受赐伍尚赴郢伍员如吴四者孰孝比干死之微子去之太公投竿伯夷采四者孰义石户窜于海上伯阳隐于柱下鸱夷子范蠡泛舟于越三者孰洁今欲考其本末度长以絜大较其去就合异以爲同渴闻贯之之道辩之之説
　　问黄帝氏以无爲爲政埀衣裳而天下顺周人三千其仪亦克用乂舜诛四罪天下咸服而成康防已刑措不用致化之本岂不同源而文质殊贯损益相反以古范今何去何就孔夫子用钺两观而鲁至于道而宓子贱鸣琴愔愔单父亦化寛猛之际小大不侔比权量实其义焉在敷畅厥防敬伫嘉言
　　问传曰其君斋明精洁则神飨人听故明神降之夫天地烟煴冲气爲人神何由降明何由出至如晋崇实沈崧生申甫编传谷城之老言发魏榆之石梼杌杜伯与商周而存亡黄熊白毛将晋虢而兴败是何祥也根本焉在二三子贲然来斯宜防乎天人之终始其悉数以对












　　毘陵集巻十八
　　钦定四库全书
　　毘陵集巻十九
　　唐　独孤及　撰
　　祭文上【十二首】
　　吊道殣文【并序】
　　禜土龙文
　　祭纛文
　　祭岏山文
　　祭呉塘神文
　　为吏部李侍郎祭李中丞文
　　为元相祭严尚书文
　　为杨右丞祭李相公文
　　为吏部杨侍郎祭李常侍文
　　为眀州独孤使君祭员郎中文
　　祭衢州李司士文
　　为华州李大守祭裴尚书文
　　祭文
　　吊道殣文【并序】
　　辛丑嵗大旱三吴饥甚人相食眀年大疫死者十七八城郭邑居为之空虚而亡者无棺殡悲哀之送大抵虽其父母妻子亦啖其肉而弃其骸于田野由是道路积骨相支撑枕藉者弥二千里春秋已来不书或谓县官处师旅饥馑之弊宜禳灾于未然既将不时赈卹又苦之以杼轴故及是及以为不然当阳九之厄隂阳错而灾沴降天也非人也于是延陵包佶作道殣文盖小雅云汉之流及亦斐然献吊且告之运命云八风不和六气不均上天疾威大厉荐臻俾灾流行殄殱斯人北自淮沂达于海隅札瘥夭昏亦既毒痡匪蹈宻匪罹蒲饥馑降丧沦胥以铺人生寄世孰匪逺客嗟尔赋命天年逼迫生不糊其口死不掩其骼旷野茫茫僵尸累累髑髅峥嵘如堆如坻里闾无烟鸡犬去之死非尔所其馁而水陷厯阳贵贱同倾秦坑赵卒肉填长平实天不佣谓祸莫京尔复胡为无辜命并将天阏之则如勿生司杀之网孰云孔眀伊昔太古上同之世天无鞠凶物无疵厉父不丧子兄不哭弟亦有华胥民夀千年隂阳常和玉烛常燃彼何人斯而生斯时圣人既兴大盗亦随外戸反闭贤愚相欺我先王乃作五兵固不得已而用之尧舜既殁揖让不传黄白旄谓之应天徳乃下衰干戈相连阳九祅兴灾纒凶年鸟皆夜鸣人失其全食尽力疲守死道邉不自予后不自尔先万世一时运有固然帝在法宫清问下民青旗鸾辂时令惟新叶风和布天下皆春尔往莫及委骸穷尘命不可问呜呼苍旻
　　禜土龙文
　　阳骄隂伏女魃作孽孟夏不雨至于是月后土将干百谷恐竭天道下济龙徳正中冝甘其雨亦祥其风曰嵗与时俾和而丰胡然屯膏物乃殄瘁民用艰食神将乏祀岂天不仁岂龙不智盍正直以是辅悯云汉于下土诏列缺使举火命商羊以鼓舞滃兮为云霖兮为雨防我王土而毛之取我黍稷而膏之俾尔稼如茨俾尔穗如坻实廪实藏为盛为粢无贻龙羞俾神我欺尚飨
　　祭纛文
　　年月日都统江淮之南节度观察处置等使戸部尚书李峘谨以少牢之奠敬祭于六纛之神天地不仁神眀无亲惟徳是与若响之答敢有象恭滔天搆衅称乱国有眀罚神其舍诸贼臣刘展假宠多难敢包狼心窃发虿毒将敷虐于我上下神祗使东溟扬波羣动昏垫皇帝震怒俾乱畧命我上底天之伐于是虎牙鹰扬之臣虵矛犀渠之羣横行而东我伐用张月弧云旗已先启行方将厯浔阳下南陵收京口扫建业斮枭镜以衅鼓封鲸鲵为京观俾万里浪破三象雾廓今以令月吉日整驾即路是用徼福于尔有神惟神降衷尚弼予志敢告无靡旗无絓骖无汰辀无偾车命五将防野万灵并毂令天地氛祲望风扫除魑魅魍魉防不率俾莫我敢遏为神祗羞尚飨
　　祭岏山文【一作皖山祈雨】
　　年月日朝散大夫检校司封郎中兼舒州刺史充当州团练守捉使赐紫独孤及奉勅以清酌之奠敢昭告于岏山神之灵顷縁亢阳不雨粢盛将败敢以人欲乞灵于神谓必肸蠁遄赐介福俄以浃日未防降衷润础不征触石无望稼穑尽瘁涧溪将竭岂有悔怒将为毒痡不然何瘨我以旱使涤涤至此今元元怨咨皇帝旰食下罪已之诏崇羣神之祀将以敬恭之恳邀福于眀神神其沛然回虑骤降以雨使枯苗复生饥者得食上以应圣主干干之心下以副万人颙颙之望是人性命惟神之存亡敢不以太牢少牢刚鬛翰音之荐以为眀祀以报纯嘏若犹阳固隂蓄蕴冲如初神则不眀人何頼亦当彻惟馨之奠寝严禋之仪祭礼兴废在此一雨敢固陈告庶无神羞尚飨
　　祭吴塘神文【祈雨】
　　年月日朝散大夫检校司封郎中兼舒州刺史独孤及谨以清酌之奠敢昭告于吴塘神之灵山作灵镇神实司之人作神主及实尸之神非人防以荐馨香人非神罔以降福祥馨香不荐伊人之尤福祥不降亦神之羞及剖符为邦今二年矣制节谨度不敢怠遑庶无罪悔以奉禋祀祀未丰防政或颇纇实及之责非人之愆惟神祐之俾大有年今盛夏旱蒸五稼将枯田畯诉号靡知其辜神明岂不降鉴下土油然为云沛然作雨使万人欢康百谷阜滋洒我公田遂及我私我京我庾维万维亿岂伊人粒神亦血食众心颙颙非嵗曷望望之济否惟神所相尚飨
　　为吏部李侍郎祭李中丞文
　　某年月日某官某乙谨以清酌少牢之奠敬祭于故苏州刺史兼御史中丞赠吏部侍郎李公之灵呜呼天以纯粹钟美于公孝友慈恵公亷贞直事君以忠临节有勇可以师表乡党仪刑搢绅冝荷百禄乃用三夀孰司物化曽莫辅徳诸公不死公独返真官不过八命年未逾六十岂五药乖养九藏失节以及此乎将修短之域穷达之数止于是乎前期幽报如所修乎俯观生前亦有恨乎昔公出入台阁勤劳王事驰驱使车周旋天下克已奉职一何正也姑苏之役奸幸搆难公秉义勇诛其渠魁海冦围逼勾吴震骇公率羸师克剪大敌竒谋生于死地贞节见于孤城夫岂恶生誓无夺志临危致命一何壮也濯缨来朝祗若王命三府髙议方以黄散咨公天乎无知不从人欲旅榇委于空馆妻孥恨于逺道其来也驷马朱轓其往也孤轊丹旐天子兴悼台臣雪泣情钟我辈哀可既乎某乙等义惟寮友季卿等属忝宗族欢爱如昨书札犹新伸眉未防交臂忽失形骸留此魂魄何之鸣琴潺湲怳若在耳前路冥寞良逰无期灵之来兮歆此薄醑尚飨
　　为元相祭严尚书文
　　年月日某官某乙谨以清酌少牢之奠敬祭于黄门侍郎兼吏部尚书御史大夫严公之灵呜呼天惟匪忱才不必寿冉耕斯疾顔囘短命吉凶兆朕凢圣共感惟公茂质见于芳年菌蠢九葩磊砢千丈顷尝戮力当代以智开物若发硎之刃决云切泥长安浩穣宪网疎漏天子命公尹京执法能秉直道以张皇纲盗奔讼清周月报政巴蜀亟扰上为旰食公之攸徂乱亦遄已昆夷授首卭僰饮化乃加冡卿为天喉舌谓当任极台夀如冈陵青云可攀白日忽暮嗟来桑扈溘与化徃孰云夫君而有斯命藂兰春败大壑夜失非君兴哀吾谁为恸昔公先中书以道消防胜不践衮职公复算屈短厯卒无相印苍生孤望前后同悲曩子论交于予投分形接意敌声应事感俱涉世故累荷宠荣予忝台司公亦亚相大驾东狩获陪属车各负羇絏同扞牧圉诚节见于多难交态彰于困防愿言悉心共奨王室镇蜀之役南北颇限犹易前期未嗟少别别未艾也死生间之夙昔欢爱今反为悲真宰何人夀夭谁司善而无报天岂予欺忆昨攸往火旗电辎今也来斯白马龙輀鲤书遂絶鸡黍无期惜无寳劒挂君松枝旨酒一壶幽眀此辞尚飨
　　为杨右丞祭李相公文
　　年月日尚书右丞杨绾吏部侍郎李季卿吏部侍郎王延昌刑部侍郎魏少逰工部侍郎徐浩谨以清酌少牢之奠敬祭于故相国李公之灵呜呼宗祏储祉降神生公禀天纯懿为国柱石负荷大业仪刑本枝九居专城六处八坐五领宪府两登台司唯公亷忠信是务惟寛厚清静是守危言献可未尝脂韦取容直躬而行不为权幸改操三已无愠一麾乃出其茂勲崇名遗芳余事辉暎筞牍标凖搢绅所莅之邦于今颂美若郑人之思子产周人之歌召伯谓公福如山阜寿登期頥为天子元老以弼成庶政溘与化往呜呼曷归何万人之具瞻与天命之相违窥遗尘于台阁想见公之容徽嗟道申而寿屈痛迹是而人非绾等恭承嘉恵昔尝登门接后堂之懽娱叅东阁之讨论谑浪在耳书札是存奈何少别忽间九原尚飨
　　为吏部杨侍郎祭李常侍文
　　年月日某官某乙谨以清酌之奠敬祭于故右散骑常侍赠礼部尚书李公之灵呜呼冲粹之气生徳于公忠孝贞谅聪眀宏达卓荦特立英眀虚受自司翰持衡观风执法周旋三阁出入十载能直其道而正其身致命临节仁而有勇造次颠沛义形于色荘敬发于谈笑孝谨扇乎闺门若天祚眀神徳与正直公冝锡庆钟寿俾大而昌于何官不至三事年不及六十积徳无报为仁者惑焉今行及先逺将安宅兆嗟来桑扈往无返期追思平生夙昔懽好恳交臂之分慇勤同心之言今则寞无非梦想非夫人之为恸吾谁为恸不知神之所在彼乎此乎防酒一樽庶以为别尚飨
　　为眀州独孤使君祭员郎中文
　　年月日某官某乙谨以觞豆之奠敬祭于故某部郎中兼某州刺史员公之灵吴越嵗元元艰食帝咨四岳分命于公克勤于邦克俭于家忠而能力刚亦不吐出入台阁将十五载动合律度言为程式及兹剖符衔疾受命而慨然有表正东夏澄清江湖之心海隅苍生方望公以大庇朝廷搢绅期公以上台而悠悠苍天屈公以下寿时既须而命不与智未穷而生有涯呜呼哀哉昔公绣衣持斧予忝接武于朝公负谴投荒予亦偃蹇异域山川有间交情无极各随流波在天一方险阻艰难亦既备尝邂逅相遇荆蛮之乡恵而好我何日能忘浙右巨镇甬东孤城风烟相接吊伐同盟未及前驱莫申防诚遽闻沉疴忽间死生九原谁归万事长往夙昔懽爱无非梦想舟逝壑走吾将安仰只鸡之荐灵歆来飨
　　祭衢州李司士文
　　年月日前华隂县尉独孤及谨以清酌庶羞之奠敬祭于衢州司士叅军李君之灵惟君砥节砺行抱粹含纯刚亦不吐直而能温筮仕诚立安卑道存冝锡难老亦髙其门奈何盛徳迫此短辰追惟夙昔修好于君托以良媛申之昬姻劝我以义敦我以仁各徇薄宦俱期致身顷复离别防为胡秦契阔乖阻艰难苦辛君限靡盬陈力瓯闽予集荼蓼零丁海滨吊恤何深旧好慇勤赠言如昨尺素犹新倐忽长往吾谁与亲常日音徽平生懿文今则已矣长为古人怜君不知哭君不闻沥酒坟草洒泪陇云庶因薄奠髣髴精神尚飨
　　为华隂李太守祭裴尚书文
　　年月日华隂郡守李某谨以清酌庶羞之奠敬祭于故礼部尚书裴公之灵呜呼元精纯粹生徳于公峻极降祉贞眀在躬濯缨登朝事君以忠出入三阁周旋两宫褰帏井陉推毂卢龙喉舌是寄淑问斯崇鲲背垂天鸿毛顺风亦既左官时更困防夷险能齐髙眀有融三已无愠再命滋恭肇受方伯俄升秩宗将陈謩谋以佐时邕如何不吊降此鞫凶珠履声絶苍生望穷机返太素勲留景钟杳杳龙轜瞻言徂东敬饰薄奠邀神昊穹灵顾来飨髣髴音容呜呼哀哉尚飨















　　毘陵集巻十九
　　钦定四库全书
　　毘陵集巻二十
　　唐　独孤及　撰
　　祭文下【九首】
　　祭吏部元郎中文
　　祭夀州张使君文
　　祭扬州韦大夫文
　　为扬右相祭西岳文
　　祭韦端公炎文
　　祭贾尚书文
　　祭相里造文
　　祭滁州李庶子文
　　祭博陵郡君文
　　祭文
　　祭吏部元郎中文
　　年月日礼部员外独孤及谨以蔬饭壶酒敬祭于故吏部郎中元公之灵上士齐死生下士爱生恶死而惑之知生死若幻而不能忘情于其间者我軰所不克免始者与公同吊死问生论议亦颇尝及此岂谓言未絶口而公又长往昨日经过遽成畴昔何变化之速乃至于是视不及瞬言不及息呜呼元君今已返于机夫彭祖殇子同归于尽岂不知前后相哀逹生者不为叹公齿髪未老官途方半相视而笑冀前路各有所展岂图间阔数日而死生间之竹林如故阶尘未扫唯人琴两亡影絶响灭汤汤清岂可复闻承以令辰将赴茔阙痛天道之茫昧予岂无言而悲来从中逺复抒意匪祭也永以为别也尚飨
　　祭夀州张使君文
　　年月日舒州刺史独孤及谨以清酌嘉蔬柔毛之奠敬荐于故尚书工部郎中夀州刺史兼侍御史张公之灵顷者剖符为郡与公邻邑祗役往复日以携手尝辱嘉惠爱我则深奈何别后盈魄未周相去无山川之间才闻婴疾遽告不幸古诗称一息不相知今乃尔耶别时髙论精义在耳袖中尺书洒翰犹湿而形影骤灭了无还期虽欲效古贤谓悲哀为怛化情莫可遏徒虚语耳唯公贞亮温毅强学好古人皆洼而盈曲而全公独以峭直接物虽悔吝不改其度人多求田问舍公独以百家言为寳蔵书至八千巻而不止以斯道也施于有政故其徳形于事业其仁浃于百姓楚人夀人如得阳春识者揣公夀与位偕今也溘焉而人何望呜呼王事拘限防葬莫及思贤叹逝执纸涕零若久要之不敢忘也岂不顾飨于今日苹藻之奠尚飨
　　祭扬州韦大夫文
　　年月日朝散大夫检校尚书司封郎中兼舒州刺史充本州团练守捉使赐紫金鱼袋独孤及谨以嘉蔬柔毛之奠敬祭于故扬州大都督府长史兼御史大夫淮南道节度观察处置使韦公之灵王命九伯底绥四方惟公剖符作藩维扬徃嵗斯民匪迪匪康自公戾止视之如伤饬吏以儒出言有章革刬烦苛载戢暴强将吏奉君若网在纲罔或作威以紊典常民斯辑睦政亦允臧和气被物丰年降祥天之辅仁公宜炽昌奈何不淑景命遽央百城悼心万民何望及忝列城备守封疆获宥罪戻庇身余光徳宇所覆今也则亡偏思遗爱追蹈余芳俯仰兴怀望慕凄凉拘限所职路阻且长遥抒下情防酒一觞尚飨
　　为扬右相祭西岳文
　　维年月日司空右相扬国忠吏部尚书同中书门下平章事韦见素等谨以少牢之奠敬祭于西岳金天王之神顷自献嵗逹于三月畜极不雨屯膏未光元元其咨涤涤是惧国忠等是用防奉睿虑聿遵祀典谨遣鸣臯山人韦朝真敢徼福于大神之灵精意才申而休祐肸蠁宸衷遥逹而瑞泽滂霈非神之幽赞叶于国神之景命符于人则畴能降祥荐祉如此其速故簠簋牺象敬修享礼虽应无方非馨香所荅而神感如在庶明灵惟歆尚飨
　　祭韦炎端公文
　　年月日司封郎中兼舒州刺史独孤及前舒州司马皇甫曾等谨以清酌庶羞之奠敬祭于故侍御史舒州桐城县丞韦公之灵昔公执法柱下某等接武周行尝趋后尘饱听公议某既出守日后播迁公亦负谴黜官辱同官为寮之好敢不知孝悌忠信强毅正直乐善唯恐不及嫉恶不去不止分枉直于心识以澄清为已任形于造次发于自然谓必眉寿且钟介福奈何强壮之年大才先谢志业所趋未申万一有生之涯溘然永已慈亲羸老弱子未齓反塟无望委骸他山等为归真艰痛太甚天不我吊哀有何极某等顷尝以罇酒豆肉邀君同懽今之所献犹前罇也但夙昔志气比来话言遽悲防寞无非梦想往既不及来莫可追犹持此奠以抒永别夭阏之痛夫复何言尚飨
　　祭贾尚书文
　　大厯七年四月二十一日朝散大夫检挍尚书司封郎中兼舒州刺史赐紫金鱼袋独孤及谨以清酌庶羞之奠敬祭于故散骑常侍赠礼部尚书贾公六兄之灵呜呼性命之源仲尼罕言顷者与兄存而不论亦谓景福必钟德门未虞昊天骤忍我欺所以分手容易前期日往书札祗嗟别离孰云别中死生间之贾生谪去遭世不用以命问鵩千古犹痛兄逢盛时任适梁栋青云咫尺巨鳞始纵溘尔中止俄同大梦天下孤望非兄谁恸追念夙昔尝陪讨论综覈微言揭厉孔门匪究枝叶必探本根髙论防俗精义入神誓将以儒训齐斯民文章陵夷郑声夺伦兄于其中振三代之风复雕为朴正始是崇学者归仁如川朝宗六义炳焉自兄中兴大名全才仪形百工呜呼彼天胡不祐贤阘茸谗谀或锡永年好学不幸繄兄复然岂天地不仁将斯民薄祜颙颙之望见夺何遽某获见于兄二十有六年矣兄有七年之长蒙以伯仲相视博文约礼谓仁由已同心之言期于没齿前后尺牍罗列案几愔愔清论怳怳在耳一旦如失万事遄已民之所望今也胡俟某守职拘限防葬愿乖白马素车欲往无阶寝门一号心酸骨凄容徽自此永不复见若魂魄无不之也岂不睹平生心于今日斗酒之奠乎尚飨
　　祭相里造文
　　年月日舒州刺史独孤及谨以清酌之奠敬祭于河南少尹赠礼部侍郎相里公之灵呜呼往嵗尝与公度论死生变化岂不知身与万物悉当归无犹谓不惑于道者可以不夺其算岂图论犹在耳目未及瞬而公度之身复为异物益知观化而怛自古皆妄而哀来从中妄岂易遣呜呼公度有志有文量足韬世善可救物宰赐言语冉季政事古莫两大繄公兼之伊昔宻荐可否廷折凶佞京师童儿亦知公名其后江人杭人颂德不暇洛表耆老傒公而苏秉公论者无贤不肖孰不谓公致君致身方自此始奈何吉未防也凶问随之天下悼惜士友凄欷况某投分于筞名之始并命于剖符之列乆要不忘平生实唯公度是望同心同病我身子身也子与化往奈我心何名迹留为故事话言存乎耳目唯音形忽无前期可望每一念至哀填胷臆往矣公度去我何之勿言一罇永无共持傥肯頋飨表公我思尚飨
　　祭滁州李庶子文
　　年月日常州刺史独孤及谨以清酌嘉蔬之奠敬祭于故右庶子滁州刺史扬州大都督府司马兼侍御史陇西李长夫之灵呜呼才与上寿并者吾不得见之矣得见中寿者斯可矣呜呼长夫曽未半之官不展才事不如志奄谢昭世溘归黄泉虽欲茹哀哀可茹乎追惟长夫行茂神俊孝爱友睦谅直仁勇卓荦夸迈英明旷逹文武志畧邦家必闻为州治行居百城之最诗赋歌事穷六义之美休声喧于里巷佳句被于管珪璋令问中外注耳谓当入拜九卿岀分四岳万人所望一旦中止行路悼惜岂直同心者之悲沧洲长挹之谈玉溪独往之兴竟廹身世永孤愿言傥魂而有知当饮痛泉下往嵗滁城之防俱未以少别为慼临岐道旧坎坎鼓我酒酣气振言尽欢甚孰知此际以是永诀今万事如昨书札犹新唯故人音容不可复见悲莫悲兮生别离况长往之别乎王事拘限莫由执绋巵酒豆肉后防无期彼苍悠悠逝者何之长夫长夫魂兮来斯尚飨
　　祭亡妻博陵郡君文
　　大厯八年二月十五日检挍司封郎中兼舒州刺史独孤及谨以清酌菜菓之奠祭于故博陵郡君之灵呜呼及頋惟鄙薄谬忝好合采蘩助祭嵗时未几执手偕老昊天遽夺齐体苦晚遗迹太早犹未知寿域有涯短长已臻其极耶将及薄祜速衅宜为淑眀所弃耶屋壁挂存琴瑟响絶修法劝义今将畴依日月有时筮告恊将渉故路祔于先茔及为印绶所拘不获亲自封树岂虞此别死生间之往嵗方舟偕来今也单輤独归郊岐一恸心骨可絶顷者万事无非去尘变化茫茫往矣何道今日巵酒将抒永别尚飨











　　毘陵集巻二十
　　毘陵集后序
　　大厯丁巳嵗夏四月有唐文宗常州刺史独孤公薨于位秋九月既葬门下生安定梁肃咨谋先逹稽覧故志公茂德映乎当时美化加乎百姓若发扬秀气磅礴古训则存乎斯文斯文之盛不可以莫之纪也于是缀其遗草三百篇为数巻以示后嗣且系辞曰夫大者天道其次人文在昔圣王以之经纬百度臣下以之弼成五教德文下衰则怨刺形于歌咏讽议彰于史册故道德仁义非文不明礼乐刑政非文不立文之兴废视世之治乱文之髙下视才之厚薄唐兴接前代浇漓之后承文章颠坠之运王风下扇作者迭起旧俗稍革不及百年文章反正其后时寖和溢而文亦随之天寳中作者数人颇节之以礼洎公为之于是操道德为根本摠礼乐为冠带以易之精义诗之雅训春秋之褒贬属之于辞故其文寛而俭直而婉辩而不华博厚而髙明论人无虚美比事为实録天下凛然复睹两汉之遗风善乎中书舍人崔公祐甫之言也曰常州之文以立宪诫世褒贤遏恶为用故议论最长其或列于碑颂流于歌咏峻如嵩华浩如江湖若賛尧舜禹汤之命为诰为典爲谟爲训人皆许之而不吾试论道之位宜而不陟诚哉公讳及字至之秘书监府君之中子道与之粹天授之德聪明博逹刚毅正直中行独复动静可则仁厚孝悌积为本行文艺成乎余力凡立言必忠孝大伦王覇大略权正大义古今大体其文中虽波腾雷动起复万变而殊流防归同致于道故于赋逺逰颂啸台见公之放怀大观超迈流俗于仙掌函谷二铭延陵论八阵图记见公识探神化理合权道于议郊祀配天之礼吕諲卢奕之諡见公阐明典训综覈名实若夫述圣道以扬儒风则陈留郡文宣王庙碑福州新学碑美纪成功以旌善人则张平原颂李常侍姚尚书严庶子韦给事韦颖叔墓志郑氏孝行记李睢阳杨怀州碑纂世德以贻后昆则先秘书监灵表陈黄老之义于是有对防文演释氏之奥于是有智镜禅师碑论文变损益于是有李遐叔集序称物状之美而畅其情性于是有琅瑘溪述卢氏竹亭记抒乆要于存没之间则祭贾尚书相里侍郎元员外李庶子文其余纪物叙事一篇一咏皆足以追踪往烈裁成狂简噫天其以述作之柄授夫子乎不然则吾党安得遭遇乎斯文也初公视肃以友肃亦仰公犹师每申之以话言必先道德而后文学且曰后世虽有作者六籍其不可及已荀孟朴而少文屈宋华而无根有以取正其贾生史迁班孟坚云尔吾子可与共学庶乎成名肃承其言大发蒙惑今则已矣知我者其谁哉遂衔涕为序俾来者于是观夫子之志若立身行道终始出处皆载易名之状故不备之于此篇




　　附録独孤公神道铭【崔祐甫作】
　　昔刘向称贾谊言三代与秦乱之意其论甚美逹于国体虽古之伊吕未能逺过又称董仲舒有王佐之材虽伊吕无以加管晏之属殆不及也于戱二君以伟才当盛汉之崇而位止于下国二千石祐甫闻于先君仆射曰主恩非臣下之所图天命岂生人之所制有唐硕量深识之士曰独孤常州讳及字至之河南洛阳人皇朝左千牛备身元庆之曽孙蔡州长史思暕之孙殿中侍御史赠秘书监通理之第四子仕而遭时鹄立于朝建旟东夏三着嘉绩呜呼痛乎奄忽捐馆其时也大厯十二年夏四月二十九日其地也常州之路寝其夀也五十三年中朝名公素见知者后进之士闻义向风者洎濠舒常三州之百姓莫不塡膺流眦不宴不相浃辰弥月厚而惜之往往失声出涕沱若公有子朗郁等年未龆齓厥兄检挍水部员外郎兼侍御史汜方佐淛河东帅闻防来奔半旬而至惋毒之甚如不欲生既受吏人賔客之吊乃忍哀谋事以六月六日引使君之柩去常州归洛阳其年嵗次丁巳十月朔七日我使君于河南府夀安县某原先秘监之茔左以夫人博陵县君崔氏祔焉礼也水部曰天之降灾于我家仲叔季尽矣吾将老矣吾弟常州之子未立今不刻石表墓则常州之令名何以传于后乃托我故人叙而铭之常州禀元和以生防有成人之量秘监府君亲授以孝经常州一览成诵秘监问曰汝志于何句对曰立身行道扬名于后世是志所尚也自是徧览五经观其大义不为章句学成童丁袐监忧勺饮不入口者累日先夫人同郡长孙氏谕以不可灭性之义由是微进饘粥杖而后起既免防加于人一等乡族称其孝焉长孙夫人高行明识训导甚至常州渐教成器卓然有立着延陵论君子谓其评议之精在古人右天宝末年以洞晓元经对防上第诏拜华隂县尉着古函谷闗仙掌二铭格髙理精当代词人无不畏服俄属中原兵乱避地于越丁太夫人忧毁瘠过礼既外除江淮都统使户部尚书李峘奏为掌书记授左金吾卫兵曹防军军旅之事非其所好未防返初服今上即位下诏曰収俊茂举滞淹政之大者以公为左拾遗凡所谏诤直而不讦婉而不挠属削藁训词不传于外迁太常博士时新平大长公主之子裴防尚永清公主初以太子少傅裴遵庆为婚主将行五礼公实相焉中使口宣诏旨易之以大长公主后夫姜庆初常州曰婚姻之礼王化之阶以异姓之人主之不可甚矣某不奉诏中书令汾阳王时为五礼使从焉又百官薨卒定諡之际综覈名实皆居其当与严河南郢酬答吕荆州諲諡议博而正当时韪之迁尚书吏部员外郎受诏考第吏部选人词翰旌别淑慝朝野称正上方大防黎庶精选牧守以公为濠州刺史平其徭赋恤其寃弱课绩闻上加朝散大夫迁舒州刺史舒境濒江傍山羣盗所聚或蟠结林薮或趦趄城寺公惠以柔之武以詟之释矛服耒尽为良俗其他如在濠之政居一年玺书劳问就加尚书司封郎中锡以金章紫绶属淮南旱歉比境之人流佣甚众公悉心以抚舒独完安天子闻而休之擢拜常州刺史常州当全吴之中据名城沃土兵兴之后中华翦覆吴中州府此焉称大故朝之选牧恒属意焉公宣中和平易之教务振人毓徳之体百姓化迁善不知所以安而安之吏不忍欺路不拾遗余粮栖亩膏露降庭公平生闻人之善必揄之气尽与之不啻若身得之后进有才而业未就者教诲诱掖之唯日不足公之文章大抵以立宪诫世襃贤遏恶为用故论议最长其或列于碑颂流于咏歌峻如崧华盛如江河清如秋风过物邈不可逮公有集二十巻行于代若夫賛尧舜禹汤文武之命为诰为典为谟为训人皆许之而不吾试论道之位宜而不陟前是公之从兄季弟伯姊三年之间继殁执天伦之防如荼如蓼竟以无禄天何不仁然则贾与董名位不尽其材吾先君之叹主恩天命斯见矣铭曰
　　常州之孝行为大蒸蒸翼翼以敬以爱友于兄弟如捧如戴常州之义笃于朋友故用之有恒行之可久扶危拯溺尔身我手常州之才施于有政抚柔三部以仁为柄龚遂国侨千古迭映常州之文究其质本取其深艳从其益损在星之纬在衣之衮常州之年止中身去昭昭之盛世与万而为邻白马江上青鸟洛濵鹡鸰在原嗟尔元昆缞袵霑血长号诉寃纂述遗美谓余不谖我遘之子将二十年相投药石胡疚不痊譬我于池子为之泉譬我于桐子为之荣不独遂难不双全如何淑明摧馥碎坚廞衣楚挽徘徊墓田望之不见赴之无縁貍首斑如女手拳拳如天如天涕泣涟涟






