　　钦定四库全书　　　　　集部三
　　摛文堂集十五巻　　　　　别集类二【宋】
　　提要
　　【臣】等谨案摛文堂集十五巻宋慕容彦逢撰彦逢字淑遇宜兴人元祐三年进士调铜陵主簿复中词科迁淮南节度判官崇宁元年除秘书省校书郎歴官刑部尚书卒諡文友宋史不为立传其生平行履仅见永乐大典所载墓志中志称所着文集二十巻外制二十巻内制十巻奏议五巻讲觧五巻藏于家合计之当为六十巻而宋史艺文志载有慕容彦逢集三十巻其目与志颇不合今据彦逢孙纶原序称因兵火散失纶搜访所得分为三十巻命工镂板目以摛文堂集则是集乃纶所重编宋史据以着録故与墓志互异也彦逢才藻富赡当绍圣初设宏词科实首中其选后受知徽宗列禁近官侍从者十有五年一时典册多出其手今集中存者尚几数百篇其荣遇不为不至而检核所作希睹谠言惟多以献媚贡谀荧惑主聼如以刑部狱空及天下奏案断絶具劄称贺至三四上殊可嗤鄙又如理防居养院学校诸劄子亦皆希庙堂意防所尚曲加文饰吕祖谦辑宋文鉴不録彦逢一篇其摈斥之意当由于此特因其没于政和七年时事尚未溃裂故不至附防童蔡以成其恶名耳然其文章雅丽制词典重温厚尤为得体词采殊有可观就文论文固亦未可竟废也谨据永乐大典所载分类裒辑厘为诗二巻杂文十三巻而以諡议墓志别为一巻附之庶读者尤得以考见崖畧焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀















　　原序
　　古今以文名家者多矣其有兼作者之妙为百代之师者文忠苏公而已是以皇上万几之暇亲御翰墨为之序賛有曰他人之文或得或失多所取舍至于轼所着读之终日亹亹忘倦常置左右以为矜式大哉王言诚万世不刋之典也当时学士大夫有经品题皆足以垂世况深防见知者乎尚书文友公家世伊洛河南王之逺裔也天姿秀防自防防学之老不倦家蔵书数万巻手亲是正不惮寒暑蓄诸中者既丰故发诸外者汪洋大肆浩浩乎莫之御也元祐间弱冠登进士第至绍圣初属设词科一试而首中之雅为苏公所器重诚以道徳文章有黙契于言意之表宜乎声相应气相求也公司鳯阁直銮坡登八座五知贡举天下服其文鉴之髙名公钜卿多出其门扬厯华途垂三十载惜乎位不满徳未足究其所学而恭和御制敷演辞命忠言谠论髙文大册毎篇奏御必防褒嘉真足以造作者之渊源垂将来之轨范也平生所着百有余巻因兵火盗贼之后散失几尽慕容太守为公嫡孙力于亲旧间搜访所蔵尚及千篇患其先后踳駮且命兴祖订正之兴祖善太守之志能使乃祖鸿笔丽藻光传后世孝也天下学者有所师法仁也仁且孝君子之能事毕矣奚敢以不敏辞若乃孝友之行忠谊之节谋猷之嘉徳量之广操履之正建明之公有朝廷諡议与夫行状志铭在开巻昭然固无待仆措辞而后见也輙因其文而次第之以为不朽之传公讳彦逢字叔遇文友其諡云淳熈十有四年嵗次丁未正月上日从政郎象州州学教授刘兴祖谨序
　　先大父少师文友公弱冠登元祐进士第逮绍圣初首中词科之选自防稽教官被召际遇明主徧厯台省进登八座平居暇日未尝释巻有文集二十巻内制十巻外制二十巻讲解五巻奏议五巻因兵火盗贼之后散失几尽纶近于亲旧间搜访所得尚及千篇分为三十巻命工镂板目以文友公摛文堂集时淳熈十四年嵗次丁未下元日第四孙朝奉郎权知象州军州兼管内劝农事借紫纶谨书













　　钦定四库全书
　　摛文堂集巻一　　　　宋　慕容彦逢　撰赋
　　瓦瑞赋
　　祝令之治金华家问以瑞告曰兹十有二月癸酉立春櫩瓦有花色杂青紫拂之可去留之不瘁文彩鲜荣两两夹峙瓦首鳞次花举相似谓予不信并以瓦寄予佐金华获观焉曰嘻灵物効祥胡可胜记彼陶而花未覩兹美夫岂无因而至耶祝令请赋之予曰唯唯
　　协洽之嵗辛月季冬十有九日春令已融日维癸酉东风解冻蛰虫始振草木萌动旦兴覩异惋愕未详非刻非画杂以青黄托髙甍以耀藻濡湛露之清光靡纎祗以自固舍翠缥而外质糁糁兮可拂色葱蒨而炜煌状卿云之敷叶始肤寸而未将于是晨辉俯映宿霭尽涤秘艶发散夺人目力非卉木之常姿集孔翠之文翼蹇将蔓而莫承纷既絶而未极疑飘飖以腾上不终悴于埏埴是日也闾巷骤传观者如堵询于黄髪于时语语曰惟祝氏旧有令人诒厥隠徳庇贶子孙惟子惟孙前人是似儒行聿修世有清议惟兹降祥神实司之我仪图之歌以叙之乃歌曰江山之阳有祝氏奕世清芬霭兰蕙神之听之锡器瑞所居有光霄烛地旦出土牛知改嵗瓦上双花应春至神巧无宗夺人伪瓦众花繁举相类毫素模传示来裔积善之家葢如是
　　岩竹赋【元祐六年某道中有感而作】
　　予佐金华言从吏役方暑蕴隆仰畏炎日载驰载驱道阻且修我仆痡矣憇于道周念兹迅翮向夕知还予行未息挥汗于顔情悁悁以遐想思欝欝而永叹欲吐辞兮嗫嚅歩芳芷兮蹒跚乆乃指并岩之竹曰始予之闲居爱竹成癖挹之而后饮翫之而后食或攀枝而歌或就防而息或宻之以来风声或踈之以招月色与竹为友时予三益如接晤言具韪莫逆惟今予懐与昔逈殊为斗粟以罄折曽匏之不如从卑喧之末务殆心勦而形癯怅愿言之契濶咏瞻彼以踌躇是竹也滴露如泣倚风如愧如怨如慕姿态特异虽不能言请对以意曰植物之生春荣秋悴嵗寒后凋予实同类禀虚中以袭道擢圆质以象智筠外饰兮中礼节孤耸兮近义以比君子考徳云备昔子之予悦也谓不可以日无此君今不予顾也犹友生之离羣学虽不以干禄仕有时乎为贫知达人之吏隠志奚往而不申夫山林不必静江海不必闲勿挠勿撄湛然乎有为之间乗田委吏击柝抱闗所遇皆适亦何有乎夏患若是则与子相忘不必形遇未始有物孰好孰恶语意已毕予亦惊悟登车咏歌风清月素
　　双楠轩赋
　　南郭夫子养素丘园于室之右面楠为轩客谓夫子曰予昔放浪迹如漂萍南逰北渉舟车靡停睠彼通邑豪俊夸矜崇饰土木以丽争声青楼朱阁防室危亭月台峣甃风轩雾甍列嘉植以助防裒名葩而播馨聆珍禽之巧啄玩恠石之殊形洽比婚友意气相倾饮何拘于卜昼醉夜色之澄眀今夫子之轩广不数椽揽幽僻以自诳甘寂寞以穷年岂愿言而弗获将懐土而乐旃夫子拊髀而叹敛袵而对曰予乐在内子观在外思庄生之贵真与老氏之去泰审予心之所安虽容膝以为大予之为轩也双楠在前环以茂林来清音于南涧挹爽气于西岑方春之阳予楠向荣萌芽葱蒨错以琼英入夏扶踈芘我墙屋翠隂正繁秀色可掬商秋既肃凄兮向雕凝露丹叶凉风韵条凛凛隆冬雪景尤胜玉干髙耸瑶枝互映四时代谢此景循环载欣载瞩独寐寤言罇中芳酒畅予情澜劝言酌之亦既酡顔荒径自扫衡门昼闗乗化委分顾何有乎忧患予自谓此乐无穷而豪俊之乐不可保彼乐以物而此乐以道呜呼昔居此邦胡可胜记同归乎尽逝若湍水钓台严子茶舍陆公遗址虽在荆棘揺空予有安宅亦曰广居匪土匪木巻舒在予予轩足矣将复何慕客闻若惊腆墨而去
　　韩信背水破敌赋
　　井陉之役信提孤军师出间道兮轻骑传发敌据便地兮髙旗紏纷乗喋血之新胜建背水之竒勲卒破强敌进兵席巻清四海之妖氛原夫项氏暴兴汉师数溃屯垒蚌鹬形势腹背将军以上惟敌所忾指挥回天地叱咤摧嵩岱掳魏豹于阵禽夏説于代彼赵人兮拥全军之盛据空道之隘登山以望众寡既非其伦即鹿之图得失于是乎在我虽攻战屡捷威武益张然师实逺鬬兮法之所忌士非素拊兮用或不臧欲以生之必防诸死欲以存之必置诸亡于是对大阵之整整背广泽之汤汤还途塞兮议不返顾众志竭兮锋何可当尔乃弃鼓以骄敌人之心易帜以惑敌人之视洪澜无际兮军焉用殿怒涛有声兮神若同恚雷谹雷扫风起炎至血陈余以染诸锷掳赵歇而并厥地国歩寖广羣心愈亲断楚之臂亡楚之唇故初军荥阳不能寸进者数嵗及垓下卒集大统于真人由是知兵法贵竒将谋在智虽背山阜者彼难于冲突而驱市人则我易以携贰惟变通不穷故胜可决惟汹涌在后故退无自于时也望而大笑者多矣闻而未然者有之计非常兮故所不载神莫测兮敌无以为不然安能以一当百而取之不疑以劳制逸而用之不疲古有击虚排术家之多忌易称左次违经防而从宜故得智勇两全功名兼擅由汉以来言兵者莫不称淮隂之善战
　　五言古诗
　　感春
　　桥门并驰道车毂声摩空重廊隔嚣哄閴若林峦中黎明寮寀集聫骑纷蹄騣交情金兰契晤语药石攻翰墨时间作辞气争豪雄防踪幸接武徒愧劳无功轩牕鉴晴日檐外鸣春虫沉迷惊节物饮啄嗟樊笼沂风渐澹荡璧水初冲融坐想名园花芳菲青红儒宫异拘窘胡为苦匆匆来时招客醉驾言与君同
　　夜深偶成
　　同舍诸稚子初更坦腹眠湏起鼻息汹汹如奔泉而我忧且病欲卧輙迁延坐乆觉疲倦就枕如临渊展转复长吁情绪更凄然睡思暂彷佛征鴈鸣九天使我不能寐体气寜不便身心贵摄理事累宜弃捐而我无所荅泣涕但涟涟是时月当午素影隙中圆
　　昼卧偶成用前韵
　　我如邉孝先性爱日昼眠眠眠曷能寐愁思如涌泉东风穆穆和午影迟迟延忧多首自旋犹如瞰面渊人皆喜春色而我今犹然叱奴启南牕欹枕望青天浮云来飘飘飞鸟去还还望眼无穷极移卧之前焉能梦栩栩徒自腹便便悠思慕范蠡心形得两捐轻舟泛五湖短棹鼓清涟规矩不我制所意成方圆
　　读扬子
　　子云不偶时晏如在空屋席有虚文门无权幸牍法言讥异户觧嘲惧赤族忿排赋长杨羞愧登天禄立俗思徇道制行依圣读身死名不朽馨香蔼兰菊
　　读陶渊明集
　　晋末何所似波心跃长鲸生民畏扰攘蹙额视欃枪渊明当此时弃爵务躬耕葛巾漉家酎杯干壶再倾恢然聊寄傲无心事将迎眼底不足语笔下漫摅情懐有佳趣落纸字字清有如碎寒氷贮之琉璃防又如湛秋水含兹霜月明秀气如可掬妙理不可名辞中有余意此致尤更精班豪诚可厌曹侈无足评斯文孰比拟诵之清风生
　　三月雨霁逰夀圣寺
　　新霁泽国净禽声落云天精庐巧营构重扉锁春妍檐楹曵晴丝池沼鸣细泉卉木互凌没铅华刷澄鲜桧枞屹如削榴樱开欲然零蕊莓苔鲜幽香杂兰荃俛仰欣所遇尘埃坐自捐云何冩轩旷松风鸣素
　　留题圣夀院
　　休征日欲沉晚风薄虚翠深秋景物清莲宫有佳致踈林速凄凉黄花防明媚山烟入寥廓螽声失幽防翻经瞥闻音扫叶不待篲危轩逗寒色飞禽示真意勤役何足辞妙观良可秘归欤诚未央尔耳悲所志
　　留题觉慈寺
　　勤役大无悰驾言从胜逰萧萧野色净行行村迳修逶迤转隈隩初见岩峦幽乔木耸霄汉风籁凌清秋税鞅得精舍云绕空中楼檐楹列清障下有百丈湫红尘不到处俛仰销百忧喟然问圆顶有此能乐不
　　留题智者寺
　　天工剖山腹翻然纳虚秀环冈挿修防斜巅倚寒溜危轩列层级横梁跨深窦浮烟羃轻缕飞禽引鸣脰冲得清眄佳致絶纎垢梦想脱冠来尘縁苦相逗
　　留题婺州智者寺
　　宿雨虽乍晴轻云犹出岫春深卉木繁千岩芳秀谁云山迳幽防涓响寒溜时禽助好音百啭引鸟脰老僧邀客留蒲帘卷圭窦侧耳石鼎傍蝇声辩汤茶品颇自修击拂振襟防勤劬爇鑪香挹试殆三嗅稍定与之言飘然出尘垢坐乆月华生澄潭明列宿
　　和吴显道
　　泽国破秋仲景物兆冬索囬颷巻林尾宿雾泛寥廓泮水还阛阇层峦瞰篱落启牖挹蒨葱开径徒参错虀盐虽寂寥文史欣博约论古到鸿荒谈经愧穿凿逸志想鸿腼顔羞雉啄于焉得真趣豁若觧其环窻惟载籍一视等糟粕了了见本来端如契圆觉冲逰汗漫髙歩趋广莫同心有名儒摄官在戎幕学识造渊醇词章臻炳铄良骥服盐车白驹絷场藿念昔始倾盖考正于狐貉韵宇凛可钦标致湛无着觞豆陪余欢翰墨时间作晨嬉风力劲夜语霜威虐屈指两炎凉流年信廽薄九重跻帝徳四海絶民瘼南征奠蛮侮西戍弭戎掠吾道斯为亨君才顾何怍行当坐天禄看书资笔削不然成均阐教助飞跃冠绶追英逰林泉谢逺诺胡为懐故鄊逝将依负郭古都富城市比屋丽金艧甲第临江壖胜槩夺云壑曲沟环渌塍激涧度危彴升髙或扪萝厉急輙遗屩驯禽栖几席幽花堕杯杓渔樵频问讯童稚杂讙懅寻歩陟兰屿选胜望菌阁此虽美无度乌知乖所学待时既韫玉税驾宜振铎忠告冀毋忽投分匪轻托野芹称美献行潦资逺酌睠言効悃愊岂止事嘲谑知君湏多暇过我当如昨茗饮无俗情防餐有真乐论文穷九畴议武贯三畧谁主复谁宾此意良不恶
　　题诸暨王秀才华轩
　　卜居逺喧阗山中有清意中为风月轩周诗得标置琴书道自乐花栁春争媚纷华非所事安恬养天智君家逸少后芬芬今不坠文章擅塲屋孝弟先闾比小淹何足嗟懿徳天所秘醖借勿感慨云雷起平地
　　次韵叶权之南宫春兴
　　三年客京华雰埃侵鬓緑花时岂相闗藜藿欣自足故春鎻胶庠庭槐如兎目沂风清昼吟璧水泛晨瞩今我复来兹芳菲照华屋日长帘幕深欠伸倦晴燠英英同舍郎文采命骚仆真想寄吟哦诗坛令何肃惟时届清明千官赐休沐我事未渠央矧敢念归宿何当榜贡书诸生骇神速君歌我乃赓聊以慰局趣
　　再次前韵赠叶权之
　　广文新决科恩鬬春緑香名满众耳要路防髙足阿房得第五中眉嗟志目平明趋省门容仪耸旁瞩廪薄虽屡空润身非润屋朅来鎻南宫迨此东风燠吟哦夜不休立侍窘童仆诗成字字清华星防秋肃中含不尽意往往念归沐遥知卧鸱夷独酌慰斋宿云谁可与饮隣有三不速篇巻正沉迷当以从事趣
　　次韵荅翟公巽见戱
　　鞘中长铗鸣将军出天山前驱七萃士铁衣照朱顔万马饮瀚海丸泥封玉闗何必学孙吴功成谈笑间西顾浄无尘仰视太白闲归来佐天子坐使淳风还
　　赠明智大师
　　上人真法器根性宿明悟阅书一再过覆诵絶遗误教乘浩无涯秋毫析纷互援证穷理窟辞源百川注晓堂列圆顶瞻仰祛未晤执热濯清风中痟饮甘露莹如壶中氷洁如机上素鳞角虽出羣豹文方隠雾
　　送安宣义还雒阳
　　学省无吏窘官穏如林丘寮寀得之子一语消百忧虀盐对晨饷菘韭余时羞淡薄本同适言归异初谋亲庭奉喜庆退有园池幽乐事廼如此揽执安肯留尘区饶滞念役役无时休冲襟得髙躅视身等虚舟嵩少多逸士盍徃从之逰相见试举似此语颇胜不
　　送赵节推防檄还郷
　　月舒以长麦天和更清初荷吐香芽新蒲生紫英济济幕中客眉间黄生明膏车指鄊国言归奉夀觥上堂拜嘉庆喜雨沦飞甍斑衣学古戯芳兰逗春荣世态今犹昔万绪水火争奔驰浪自苦心胸沸庖烹贤哉吾景崇养志轻利名効官求便郡晨暮请安平兹行天所佳祥烟送晓征要当感星聚岂徒资月评
　　送曽正直
　　往嵗别君去怱怱殊未餍来兹谐宿愿一笑忘虀盐俛仰复去我促装难暂淹重江逼潮信挂席程欲兼诸暨号繁剧牒诉纷黎黔君才古循吏公庭耿秋蟾借留适民愿坐变六凉炎政术乆弥励謡颂喧闾阎朝廷方吁俊延访降宸严行矣决显用此理君奚占
　　李县丞美替作此诗饯之
　　东阳见夫子格调骇心目相逢恨不早请违何太速咄咄空中字便便榻间腹暂留肠九囬言归日三卜到家乐应颠登舟喜堪掬题桥释旧誓弹冠俟新沐偃蹇何足嗟君看松与竹
　　友人有小石数颗以余酷爱将辍恵佳者唯求一诗赋以赠之
　　公子有佳石丹碧非一状磊磊不盈掬巧夺三山状贮以白玉斗挹注秋滉瀁有如澄江浄隠映朝霞上頖林官独冷悦此助清旷唯求诗句易于焉窥雅尚山隂昔换鹅流传信非妄
　　同吕文刚呉邦献马子才赋白菊得采字
　　红紫春争妍那复俟秋宰兹花如端人凌颷振辉彩英英剪轻云粲粲络珍琲天清月色留日淡霜华在髙标比松竹芳气压兰茝飘零饫夕餐韡韡富晨采中有神仙滋收功逸而倍调丹杂樗楮服之毋豫怠能驻好容顔延龄向千载事着抱朴书刘生岂予绐
　　七言古诗
　　次韵张察推咏宻印竹轩
　　卫尉才豪虽卓絶溺志奢滛愧明哲罗绮丛中醉复醒趂拍佳人不成列黄门侍郎天机深傲世忘荣事髙洁侯印公主不解顔好竹之心了无节纷华必竟致青螺恬澹有谁赓白雪此君佳致识者稀千古清风与明月髙僧欲现菩提心种竹满轩功未彻婵娟人共得观临萧瑟师当知演説率然相造师勿嗔胜游本为吾僧设对君不惜洛生吟更待诗酣歌二阕
　　次韵鲜于学録太一宫海棠
　　巍巍楼观神君宅昼锁眠鱼断人迹嚻尘不到春自浓海棠绕砌花如织日窥绛彩艳朝霞露浥芳苞防灵液枝侵香雾拂桁梧乗风欲鬬蜿虹赩都城三月赏花天争骋纎骊并赭白广文官冷苦无悰偶到殊庭欣有得娇娆初值欲开时逥视羣葩澹无色许昌风雅讥少陵玉垒绕山夸蜀客岂知移根古夀宫瑶草华枝伴蕃殖雨余浓丽应更妍负赏牵吟心未息
　　赴省试到阙偶成
　　去年隋隄一丈雪雪路苦寒那可行行人畏寒兼畏滑满蹊坚氷如鉴明行装人与马成二身不自惜旁人惊﨑岖千里到京阙痛定囬思双泪倾伊予少小亲翰墨应敌岂觧前无勍今者西来皆计吏妄与羣俊争文鸣无田归耕曷为养得失未易秋毫轻作歌聊用写情素拥鼻防吟同洛生
　　兰溪叶宰以某阻水治山顶僧舍见邀作此诗以谢
　　月轮一夜离天毕山川吐云翳朝日飞亷吼空驰霹雳雨势霶两溪溢横流不复相望轶浪花飞起三千尺我时舣舟酣战栗眼看民居半沉溺邑令之贤谁等匹为治公居寄家室顾眄奔涛心睱逸寓居恰倚青山脊吁嗟此惊身未厯折腰逺来甘恐惕餐霞先生今铩翼附郭相君无所食愁霖谢子虽非敌少宦徐郎良未怿
　　和岑运使题赵吏部容膝斋诗
　　公不见金谷楼防挿寥廓珠玑映出琉璃薄满甑青螺甲第空富贵囘头惊旅泊又不见渊明三径似元卿蓝缕茅檐仅容着心知侈汰非逺谋寄傲南牕安所托二子薰莸古至今遗臭传芬皆自作中郎天机湛秋水涵泳源流潄芳酌小齐容膝思昜安顾盻俗縁嗟自缚琴书对眼助清闲杖履从人笑踈畧红尘一防不到处只许炉香度帷箔吁嗟淡静世所艰此味要之属丘壑能以膏粱甘寂寥道德髙风信邈真长标置自非凡区区乃念东山乐见嗤逸少固所宜讵识此生如寄殻防湏掩关友松菊俗子扣门从剥啄挥残麈尾虽可佳弄絶韦编良不恶
　　为陈秀才题墨妙堂
　　寳池当几润滑并蟾蜍玉窦寒泉倾墨花泛泛花脚轻云牋皎皎月色明凝然嗣将先管城一扫神怪吁难名腾龙舞鳯相囬萦倒日飜星草行或如悬崖倚孤撑又如脱驰万兵猿攀虎怒势争鲸奔蜃骇驶波浪惊篆斯邈草伯英钟蔡卫索更品评逸少兼之集大成寥寥千载无与京鼠须蚕茧秘迹清玉华遗言同誓盟埋藏不计申与庚模踪间出相光晶太丘佳士天气清访求寳字金满籯编聫轴巻纷纵横名家诸妙皆有声文余髙致超八闳深求众法窥忘情防当临池染澄瀛银钩万字挥峥嵘
　　送叶朝奉
　　夫君才调天所旌胷襟洞然秋月明两以文章对集英老拳再中匠者惊割鸡已咏刘江陵盘根错节君所轻断蛟剸割无能撄懿效翘然宜彚征列章论荐仁且明炎凉三嵗歌有成千室不放休车行斑衣归学婴儿声灵椿丹桂芬芷蘅上堂献夀乐事并余欢洽比赋丁丁我之别兮不识情君之爱我勤且诚祝君转飞九万程男児功业贵峥嵘
　　上毛运使
　　人各有求心靡同世路奔驰如捕风我独不愿万戸封悁悁所愿识毛公我公髙才真国器醖借聪明天所秘子师气格千里驹广基文章一枝桂学优入仕斯义荣我公所至皆可称来暮已歌亷叔度去思还似谢吴兴天心忧勤念方面外台遴选皆英彦我公所至绰有声炯炯精金经百錬昨夜使星入斗牛鹊声晓送传书邮报言有诏下天阙公按滨江十四州审报已真惊且喜入户不知摧屐齿拜尘潘子行有縁倒屣蔡公何敢拟自嗟此诚今未通何时垂翅附防鸿眉间黄色已可庆懐不复叹秋蓬公不见张华一赋致髙位阮瞻三言得清议刻画无盐虽有心滓秽太清徒自愧朝廷言路方坦夷比年汉诏下天墀所念渊明方为米防湏平子为题
　　答王及之贤良见寄
　　公圭侯印人所优利锁名缰吾所羞耿耿有懐非隠忧思得佳士从之防今年折腰来佐县辞采接君心自见懐刺过寻不问程剥啄扣闗谐所愿谁云白首交如新倾盖相逢如故人囊中制作絶伦类和璧隋珠无足珍心醉归来书文室却怪前宵梦椽笔至音寂寞知者稀安得论文永足日可嗟吏道事奔驰信信不见元紫芝胷襟不复忧鄙吝圆缄寄我愁霖诗得诗三复云牋巻喜气填膺光满面一首能轻万户侯緑髪幸交三语掾我今尔耳何为哉汗漫如君心自灰为君挹尽双溪水不发纎尘汚两耳
　　醉歌行次韵
　　甞闻醉鄊之乐真且全青州从事郷之贤杯铛三百沃轩旷眼看万有心陶然平生不识饮中趣糟浆逆鼻忧頽颠捧甖徒知咏酒颂侧弁未始陪宾筵丈人懐湛秋水尘埃涤尽中恬渊美哉家酿蔵之乆誓可与饮无留涓宴开设此杯中物意如割炙何勤防欢诚感激忘既醉是日饮兴轻金船房栊蚕老舒长昼郊野麦秀清和天主人放懐客尽量谈间标韵凌云烟醉歌耳热匪吾事两腋清风同玉川愿言乗兹腾倒景清都谒帝罗羣仙酒防逸思不可遏笔端诗句如奔泉
　　求画
　　伯父有画美且都丹青彷佛顔色渝尘埃渍渍相染汚惟有笔画存规模隔歩看之有若无想像人物沦烟芜刲羊刺鹿皆糢糊皮毛狼籍血盘盂巨索悬鼎地为炉薪火炎炎胜西隅庖人握刀眄精麤几上兽肉纵横铺中有一人与众殊戴防被甲腰属镂昂藏形貌长髭须眼看手指如典徒一奴秃首携酒壶酌之饮众苏劳痡众人得酒停烹屠延颈饮之举两腢有坛数级如闉阇坛侧毅然一武夫负弓韬矢手执殳左右不敢肆阚此是胡中祭天图故应先日事庖厨防生见之甞觊觎好之不啻千金姝












　　钦定四库全书
　　摛文堂集巻二　　　　宋　慕容彦逢　撰五言律诗【五排附】
　　赠宗室顺国军节度使开府仪同三司仲公
　　仪比公槐峻恩分将华楚诗能教子沛易自名家较艺聨千佛藏书阅五车风猷齐徃岂谓史臣夸
　　挽赠开府仪同三司朱公二首
　　戚畹聨荣久三朝慕遇隆身虽居宠贵志益守谦冲闻誉中外哀荣备始终新阡标氏族官是汉仪同襄事涓辰吉华旌拂晓参车舆尊广陌宅兆指遥岑寂寂泉扄閟防防隧路深堪伤纯孝子挥泪血霑襟
　　挽秘阁校理知湖州余使君二首
　　桂籍冠羣英惊人在一鸣遡风淹鹢路击水失鹏程已协三刀梦空嗟五鼓声惟应文苑传不愧史臣评惟昔都门别于今岁屡更周旋如昨日慷慨叙平生短牍方传鲤长歌未报琼仁贤何太啬此理信谁明
　　和刘著作伟明贡院即事韵
　　簮绂千龄防朝廷百度明规摹追古治符瑞恊炎精九叙民歌遂三阶夜彩平秉文称济济乐育咏菁菁经术渐摩乆人材长养成礼闱防众聴文鉴肃羣情预贡观能吏来防尽硕生胷襟穷底蕴头角竞峥嵘蓛蓛珠玑堕喧喧虎豹争气冲牛斗动词感鬼神惊收视疑无我湛思讵有声纷晨雾委帻岸宿云横纳试庭除晚遄归步武轻身虽同脱鞅心亦类摇旌三级看鳞化千金想睇迎膏粱搜卫霍行伍擢韩英巧思怜金注尘言沮海行正迷花锦乱忽覩玉壶清奥义窥儒寝纯音发帝茎铅刀慙利割瓦釡失虚鸣已奏青钱选初闻白雪赓句从天外得思与海同倾相对一杯酒当前二尺檠诗坛瞻宿将笔阵却骁兵函剑腾秋紫霜钟激夜铿请降衔许璧引过负亷荆水落崖方露犀燃怪自呈川吟愁燕雀林啸栗鼯鼪莫逆谐心赏相从与愿并尘风传胜语鼎浪阅名烹待报迟星使摅懐頼墨卿何当啓鱼钥寒食尚留饧
　　蒋颖叔生日
　　宗派源流逺家声竹帛垂灵晖钟岳渎吉梦袭熊罴夙擅乡评美寻膺国士知文章追徃哲学识判羣疑试若穿叶科如摘颔髭绣衣趋观阙霜简照轩墀諌拂龙鳞逆身探虎穴危忠猷耸鸳鹭直气慑狐狸要路淹风鹢丹心比日葵使台専漕挽帅阃肃边陲久郁公台望初还辇毂时缿筩争讼防囊橐冦攘衰莲炬惊宵漏花甎晓曦暂分方靣寄复演禁林词廊庙先图任枢衡遂倚毘雍容承昼接宻勿奉畴咨已冠中枢府犹虚百斛姿两轓将画鹿五总旧名儒效流吹王功镂鼎彞更増箕翼夀余庆在庭芝
　　许冲元生日
　　良月当初吉昌时叶半千气钟奎壁粹夀禀角亢全殖学优前哲香名自妙年文章魁桂籍风采冠樱筵要路谐先据清班阅屡迁芸书雠甲乙黼坐谒温宣丹陛趋文石彤庭咏绮钱云梯滋穏步风融正孤骞清切陪华跸雍容进迩聨夜归惊寳烛晓直花甎余力兼京辅能声映简编冦清桴鼓絶讼息缿筩捐入谢虽言迈徂齐遽式遄词林俄再入政辖遂详延鲠议违时去丹心许国坚赐环朝帝所曳履上星躔枢宪仍图旧岩廊庆得贤珥珰鸾渚上鸣佩凤池边黙识通伦类先几炳绵龙辀迎舜日鼇柱拱尧天夹毂占轓鹿飞冠兆冕蝉鹤龄偕集木算等巢莲丙魏君臣契韦平父子传功成五福具永作地行仙
　　七言律诗
　　恭和元日受寳诗
　　圣主规模冠百王考兹秦寳欲更张玉因天授来殊域工与神谋轶旧章羣辟竦观称万夀广廷昭受袭多祥宸慈特纪千龄遇诗似奎躔夜吐光
　　层墀班序列华绅万嵗声中八寳陈映日浮筠盈黼座如虹佳气绕枫宸珍符休显光图牒恵泽汪洋浃士民天佑圣神方锡羡从兹诸福与诗新
　　恭和御制囘銮诗二首
　　日转蓬瀛诏跸归晩阴风色倍清微从教小雨霑花润不放纎尘傍辇飞万井欢心陪盛观盈涂嘉颂纪鸿徽时和嵗稔民同乐古昔升平似此稀
　　十万宫花簇马归宜秋门道晚阴微云随香雾相萦去尘傍珠鞯不敢飞盛事传为尧壤颂薫风催入舜琴徽年年池苑春如许天子持盈燕幸稀
　　恭和御制幸池诗【案池字土原本缺】
　　乗时逰豫属皇明芝葢重临太液清鹓鹭旧臣称夀斚鱼龙嘉戯出僊瀛长堤映栁千门啓翠水涵空一鉴平天意自同民意乐无知草木解欣荣
　　恭和御赐阳徳观碧桃溪新竹诗
　　三千迸箨拂朝云想见坤只夜骏奔嶰谷抡材闻古帝桃溪呈瑞属神孙如犀亟应丝纶命带粉初萦雨露防欲测九重宸算永防须亿万数灵根
　　恭和御制朶楼特宴之什
　　东阙岧嶤宴特颁楼前寳烛万星寒鼓声泛乐鼍灵震鑪篆囘风翠凤盘积有嘉祥占嵗稔宠因芳夕庆时安厌厌既醉君恩重归路繁华缓辔看
　　次韵祝通直甘露诗二首
　　圣心天意两无违露洒文昌若应机【北齐邢子才甘露诗云谁谓穹昊逺道合若应机】甘自蜜房分瑞液莹疑蟾窟借圆辉遍装丛栁春争丽髙应晴空午不晞岂止臣民胥鼓舞故应殊裔亦心归
　　露液无声降自天清英含味满丘园日中垂溜真珠落风后寒澌杂佩翻呈瑞未央曽纪嵗袭芬仪凤亦更元广寒应徳彰嘉祉臣子相看眉宇轩
　　恭和御制以节近嘉平时雪骤应诗
　　翳翳同云结晩阴六花宵降耸瑶林一犂共庆农畴足四海安知帝力深阳位涓成初奠玉真祠昭谢正斋心况当节纪嘉平近时雪时旸自溥临
　　恭和御制元防之次日嘉雪应锡宴于公相之第诗
　　三元盛礼冠年华翼日朝隄雪覆沙端为圣时调玉烛故当余腊雨天花万箱占瑞民胥庆青辂迎春节尚遐锡宴赐诗知有喜自应和气浃潜芽
　　恭和御制以嘉雪愆躬致恳祷精意上孚灵贶昭格己夘庚辰降雪盈尺赐相臣诗
　　皇心闵雪正倾祈盈尺呈祥靡愿违润浃土膏占嵗稔和生民气敌鑪煇千门琼瓦连云耸九陌瑶花扑靣飞圣徳格天超旷古更须宸翰沉几
　　嘉平纪月近正端时雪时旸轸念寛云色乍收银阙角月华徐转防旂竿映阶积素光相射迎吹余花舞向防最是三农知嵗乐欢欣无复叹祁寒
　　恭和御制喜雪
　　需宴宸章次第颁祥霙宜入咏歌间心知旦暮千龄遇目覩声诗六义还治格雨皆顺序庆均朝野共怡顔微臣叨预承恩列赓和才菲若负山
　　恭和御制观傩诗
　　日近新正腊已残咚咚傩鼓响晴寒神资飒爽来羣祀舞节蹁跹应七盘门磔交修邦典备物疵销尽里民安欲知圣主忧勤意深拜宸章仔细看
　　次韵和吴右丞恭览神宗皇帝御集诗
　　永裕防抚映万春孝思今见圣心循仁言尽集丝纶旧细札初刋琬琰新盛比钧天张九奏丽如华衮绘三辰迩僚拜赐荣懐甚亦辍余编宠諌臣
　　次韵伯父元夕有感
　　往嵗元宵寓帝京天光黯淡雪犇腾镳公子罗千骑随计书生对一灯旧事悠悠频入梦新愁郁郁更填膺低头懒看南轩月拨尽炉灰对好朋
　　试灯日侍亲逰戒珠寺
　　雪花新霁玉云闲庆侍来逰古蕺山税驾且需明月上捧觞徐戯防衣还楼台灯火青防外市井笙歌缥缈间膝下欢娱谁与共棣华相对醉酡顔
　　和中书梁侍郎君臣庆防阁赐御筵诗
　　巍巍层阁倚云开阁上书从帝所来率土士民瞻庆防华筵樽爼幸参陪宸文正比天文丽春力应随笔力囘主圣臣贤千载遇欲形歌颂愧非才
　　和中书梁侍郎喜雪赐御筵诗
　　康庄雪景曜重闗宴锡潭潭府第间爱日似随人意出祥风时泛乐声还欢谣已见喧民俗喜气遥知动帝顔温诏许持金斚醉戴恩同祝夀如山
　　和蒋秀才牡丹次韵
　　如霞如锦色何鲜映日欹风特地妍独占一春疑得势平欺羣卉若当权自知丽艳能倾国须放香苞趁禁烟花市试询桃李价从今不直半分钱
　　次韵阮承书咏桃花菊六月开
　　怪来篱下欲成蹊菊似桃花赏客迷清郁虽同彭泽迳娇红全是武陵溪露沾宿蘂金丝润日炙防英玉叶低占断春光与秋色薫风特地与防题
　　和余秀才逰緑浄堂以诗见寄
　　佳名谁为牓岖岑牵惹诗翁蹑屐寻緑外清风先见竹静中新啭不妨禽沈酣山水真君事汩没文书岂我心待拨频烦聊一赏振衣闲坐洛生吟
　　次韵题任承事清乐斋
　　尘襟涤尽更无余两字名斋信起予物外清标轻绂冕闲中乐事付琴书兰生阶砌青春好槐覆门庭过客疎更有孤吟写幽思篇成浑似琢璠璵
　　咏蒋秀才西轩诗
　　园池佳处辟幽轩西揖湖光入坐筵药本自生芳草地花阴长到夕阳天就闲颇似陶潜迳适意何须范蠡船此览清虚有真趣不劳他境覔林泉
　　和元卿
　　水根山脚最荒凉子隠頽祠足感伤廊庑倾颠春草緑门庭寂静野花香闻之自可成酸鼻见此如何不断肠追想旧踪徒怅望淡烟浅露忽斜阳
　　荆吴豪俊最缤纷功烈平西自出羣节操不慙张御史功名终似李将军安仁句语聊书实宣佩声猷更袭芬岂谓千年有遗恨数间頽屋枕溪垠
　　知县沈奉议所至榜双清于书室诸公篇咏甚多猥以见属辄赋四韵
　　燕居随处榜双清借问何修称此名迹似壶中氷莹洁心如潭防月澄明棠阴人散红尘静炉篆香飘翠雾轻不必林泉堪寄傲林泉虽胜尚关情
　　和四十伯父见寄
　　入夏情懐转不中多愁多病愈乖慵匡诗该终难继蒋迳幽闲颇愿从頼得古文消日月更无佳友话心胷【时数交友皆外】吾宗幸有边经笥却得时时一叩钟
　　比来维日捧诗筒乆废吟哦觉懒慵韵险不容更属和意勤须索强随从深思徃徃花盈睫得句常常汗浃胷万事始知闗习否赓酬本合类撞钟
　　答王贤良见寄仍次元韵
　　一观清表喜良俦三惠佳章叹暗投已骇谈锋倾海渎复惊文怪埓虵牛敢将晚路轻王述决有亨途待薛收君欲献书真得计我今亦作董生谋
　　逰天章寺陪越帅邵司业京东漕吕侍讲通判钱承议行
　　路转湖天宿雾开碧霞深处涌楼台山川到午晴晖秀林木先春緑意回舞凤寳书藏琬琰换鹅尘迹锁莓苔贱逰不畏风霜动拟看云尖送月来
　　和彦升闻更声
　　蝶梦囘来侧耳聴夜深风细转分明嗟予触物徒劳感顾尔于人岂有情宰寺楼髙声更逺楚天霜冷韵何清因兹却忆南轩宿兄弟之言悉至诚
　　五言絶句
　　题白沙驿壁
　　未忍歌归去行当献子虚自嗟渥洼种垂耳服盐车
　　题婺州道傍水阁
　　劳生成底事寸禄解萦人阳羡溪山好归欤未有因
　　留题婺州孝顺镇寺
　　处静未有计徒劳真可伤山僧应笑我只为斗升忙
　　甲申十一月梦中咏假山
　　欲雨烟云凝经秋苔藓多凭君莫抛掷留取伴吟哦
　　七言絶句
　　和王推官正月十三日逰戒珠寺竹轩诗
　　谁种筼筜翠扫天拟将风月度流年当轩便是真如境到岸何须般若船
　　积雪满山寒不释碧琅玕绕玉楼台林稍清韵风吹到檐底踈阴月送来
　　贡院即事
　　自崇宁癸未叨备从班距今十有四年间五知贡举文官花在试防前
　　文官花畔揖羣英紫案香焚晓雾横十四年间五知举粉牌时拂旧题名
　　醴泉观宿斋诗【并序】
　　崇宁三年正月十四日以中书舎人扈跸至醴泉观属有公事免赴对御试草于道院之竹轩政和四年二月十三日被防奏告顾视斋馆即曩者縯纶之地也屈指十有一年感而成咏
　　昔陪清跸欵灵真曽对疎篁縯帝纶十载重来浑似旧惟应双鬓二毛新
　　月夜偶成示翟公巽
　　一杯谁与细论文对影成三更此君却忆当年少陵客空吟春木与江云
　　非闗色相与声闻此意如何举似君真马不须鞭影露本来谁道有迷云
　　和兵部何侍郎宜香闺五絶
　　香如云彩出无心一室初凝画舫深静对氛氲永终日谁知真相在清襟
　　夕薫犹泛绛纱中晓炷重添翠绕空欲识芬芳何所似百花丛里度香风
　　暗窻日色鉴重帏香雾横襟进讲归西学尚贤恩礼重惟将经术赞沈几
　　乡赋防收一日长文闱恩地自宗房【侍郎两为常州考试官初牓伯父预选及再至彦逢幸出门下】抠衣获造芝兰室犹认当年月桂香不问无言与有言香山何事解闻禅【来诗有香山寂寂聴因縁之句】须知篆缕摇空处便是重重説万縁
　　次韵上酬郭慎求长官
　　金盆驰问请阍人邮信浮沈杳未闻二十八言还寄我一挥多谢管城君
　　次韵上酬四十伯父
　　南郭先生物外人锵金佳制喜重闻写成图轴闲来展要似徽之爱此君
　　寄单季隠
　　别时新栁拂烟汀已见黄花照眼明却忆荆溪寒雨夜笑听屐齿出相迎
　　题婺州多福寺壁
　　我仆虽劳日未央秋风行色稻花香归心那解同元亮官况由来似伟长
　　和衡侄题孙徳明墨梅
　　霜风栗烈砭人肌又是江南梅发时写影寻真未端的此心隠处是南枝








　　钦定四库全书
　　摛文堂集巻三　　　　宋　慕容彦逢　撰诏
　　赐仁福帝姬辞免册礼许允诏
　　朕膺祐上灵占祥右帨爰当初晬肇赐美名申父子之至恩既孚号笃邦家之多庆敢替旧章兹上奏对亟辞册礼载详谦挹良用叹嘉特徇防祈永绥遐福赐少保太宰兼门下侍郎郑居中辞免男亿年直秘阁允诏
　　朕搜俊乂靡间防逖惟卿以道德勲业翼赞大政而其子力学笃行达于朕听不有褒嘉何以示劝是用宠以芸阁之华卿抗防恳免朕亲御翰墨既却其请矣今复有陈乃以待试学校为言朕嘉卿徇公忘私遵奉法令足以率励在服特从其志兹永有辞
　　赐少保太宰郑居中辞免册命允所乞诏
　　卿时之先觉以道德谋谟佐佑大政兹延登于保辅寅亮天地师长百寮任重礼隆肆命宜允
　　赐新除太傅致仕何执中辞免册礼允诏
　　卿位宰辅引年得谢以三公就第列宫师备文物而发命焉所以优礼元老为在廷之劝也今卿抗防恳避辞肫意切朕勉从之以成尔防谦之美
　　戒励百官遵奉法度诏
　　朕承先帝休德永惟熈宁元丰之盛以纪纲则肃以政事则修以典章则备官师共恪民物阜安蛮夷率俾虽二帝三王之治未有以进此也朕嗣守基绪监于成宪冀缉熈润色之以垂无疆之休故首命辅臣慎简乃僚讲论庶绩凡先帝之所议而未行或已行而废于元祐者朕于此继其志述其事唯恐其弗逮故惇睦宗族以隆亲亲恢崇学校以一道德董正官仪以辨职守刋宪令以明禁戒欲下不加赋而国用足则理财以义欲边不告警而疆土辟则御戎以威小大精粗本末具举其效彰明较著者盖不可以一二数也廼者太史献言五星循轨考之故实时惟休应朕用嘉之乐与卿大夫守此法度优防无为承天之休以享太平继又肃仪衞考星辰正衣服下至百工技艺罔不兴饬将讨论治定之礼功成之乐以明继述之效若此凡百官君子其同恊心遵奉法度坚如金石信如四时以副朕至诚恻怛之意其或志在倾巧而以浮言动摇习于怠惰而以便文侥幸朕得治而惩之咨尔在位明听朕言朕将垂拱仰成于兹尔亦有辞于永世
　　赐延康殿学士强渊明辞免恩命不允诏
　　卿操履端靖问学醇明再直禁林进承密命文词议论朕所褒嘉兹抗封章累以疾请察其诚确俾即所安秘殿髙华祠宫优秩并为汝宠昭示异恩宜止谦词亟祗成命
　　赐新除显谟直学士依前永兴军路安抚使贾炎辞免恩命不允诏
　　朕以卿才资防通风力强济往膺阃寄方竚壮猷爰进直以宠行俾増华于所涖勉图报称勿事谦辞
　　赐新除翰林学士承防冯熈载辞免恩命不允诏
　　禁林词臣以重德夙望独承密命盖极儒学之选卿经术醇深文辞典丽明于大体议论有余俾践厥官时乃亲擢抗章引避未体眷懐成命已行宜祗受之
　　赐翰林学士冯熈载辞免恩命不允诏
　　北门视草朕所慎选以卿经术深美文词典雅践清要绰有华问乃兹亲擢俾践厥次抗章祈免未体眷懐朕命惟行宜即祗受
　　赐少保太宰兼门下侍郎郑居中辞免外甥朝奉郎知大宗正承事李伯达除尚书度支员外郎恩命不允诏
　　文昌诸郎必资材望以伯达扬歴有誉俾践厥次而卿抗章引嫌祈寝成命秉公守正朕惟汝嘉惟官择人时乃亲擢于义无慊勿复有陈
　　赐太傅何执中辞免恩命不允诏
　　卿以甘盘旧学辅相朕躬勲德兼隆为时元老今兹得谢惟优恩异礼乃称始终待遇之厚廪饩之入頋何足辞宜体朕懐勿复祈免
　　赐新除翰林学士承防邓洵仁辞免恩命不允诏
　　诏邓洵仁省所奏辞免恩命事具悉禁林承防儒者至荣久缺不除盖重其选卿志操端靖学问深醇议论文章夙有华问典司内制朕所眷知兹用褒嘉俾奏密命趣宜祗服毋复有陈
　　赐新除翰林学士许光凝辞免恩命不允诏
　　视草北门极儒人之选人惟求旧申命用休以卿学识髙明文词典雅曩践厥次休有誉言召自逺邦再入秘近宜体朕眷往楙承之
　　赐大司成陆蕴辞免恩命不允诏
　　大司成摠学校之政令非望显于时多士信服者不以轻授卿术业行谊朕所嘉尚是用辍自词掖俾践厥官宜体朕懐往祗成命
　　赐新除翰林学士刘嗣明不许辞免诏
　　北门学士润色论思为职考择之慎必惟其人卿学有渊源辞知体要扬歴华显业履兼隆乃兹新除俾践厥次胡为谦避宜即钦承
　　赐新除工部侍郎方防不允辞免诏
　　六官之贰资望髙华卿学识淹该履行醇茂扬歴有誉宜践厥官胡为防谦尚勤训告朕命惟允其往钦承
　　勅
　　赐龙州知州彭允宗等进奉贺端午节溪布勅书
　　汝逺有邦土久衞邉陲聿当时序之临来效物宜之贡载详勤恪深用叹嘉
　　赐保大军官吏等示谕勅书
　　朕以某人禀资沈勇防塞忠勤进筑新城大殱羣冦旌其师律以将旄懐吏民爰及师旅兹闻涣号谅惬舆情
　　赐修武郎赵子噩奨谕勅书
　　朕恢建黉宇聚众姓而教之惟汝三子年尚幼也而能通诵羣书与夫八行八刑之文小子有造在于属籍义方盖有自矣朕用汝嘉
　　朝请大夫行大理寺丞冯大钧可大理正勅
　　勅具官某书曰非佞折狱惟良折狱故朕于刑法之臣选任尤慎尔丞于廷尉克有誉处宜能体朕钦恤之意惟详正之官实佐卿贰今以命尔尚其懋哉可
　　赐防国军官吏人道士僧尼百姓等示谕勅书
　　勅某人等朕以某人气节忠纯材猷闳廓比膺诏防往抚邉陲克有显庸宜加宠命俾聨班于上宰兼视秩于贰公爰昜将旄仍陪封戸逖闻孚号谅惬羣情
　　赐知安州向万向等进奉贺天宁节并端午冬正溪布勅书
　　尔祗服朝恩介居邉裔爰因嘉节克谨彛仪载省勤诚不忘嘉叹
　　赐保静州知州彭儒武等进奉天宁节并冬祀冬正溪布勅书
　　尔世服朝恩嗣修贡职爰因令序克讲彞仪载念恪勤良深嘉尚
　　赐保静州知州彭儒武等进奉贺端午节溪布勅书
　　汝邈在裔居克绥世守当端辰之纪节修逺贡以効勤载念忠诚益増嘉叹
　　诫谕三省枢宻院修举先朝政事
　　勅父作子述继明以照四方君令臣共相待而成一体朕承右序之重思保艾之艰若渉巨川罔知攸济若构大厦遹求厥成深念熈宁元丰之间髙越贞观开元之上以谓先皇帝聪明睿智齐圣广渊旋干转坤奋无前之伟绩深根固蒂建不防之宏基十有九年一新百度都俞吁咈谋谟至详缉熈仪刑典则俱备恩洽动植威畅蛮夷大声如雷霆可闻而不可象其震为章如云汉可仰而不可绘其光肆朕继统监兹垂裕爰诏列位悉复旧章惟徒法不行必得人而后举而美意所寓盖流泽于无穷尚惧科条虽设而考覈或遗敷绎徒勤而发挥靡究不足以不刋之典垂无疆之休恭黙以思怵惕若厉咨尔执政时予仰成逮事先朝与闻彞训循名考实揆往騐今孰戾而弗修孰委而未举于焉匪迪罔或愆忘一物失宜曰予之咎庶邦作乂惟尔之贤其慎乃猷各倡厥属率时昭考予将比迹于周成格于皇天尔无専美于商尹故兹诫谕其往率循
　　批荅
　　赐皇后贺冬祀礼毕批荅
　　勅皇后郑氏朕夙驾斋辂亲祠泰坛格兹熈事之成实亦柔仪之助方还诏跸遽阅庆函载味勤诚良深嘉叹赐内中夫人郡君已下贺冬祀礼毕批荅
　　勅某人等朕聿修元祀祗见上穹熈事迄成休祥类至载详庆牍良悉柔诚
　　赐皇弟燕王越王贺冬祀礼毕批荅
　　勅朕聿修大报爰举明禋熈事迄成景贶昭格有嘉同气实相盛仪及兹诏跸之还首阅庆函之奏勤诚斯至叹尚良深
　　赐大长帝姬贺冬祀礼毕批荅
　　朕涓选灵辰称秩元祀祗膺纯佑获厎熈成兹阅庆章备形善颂防诚斯至嘉叹良深
　　赐新除宰臣郑居中辞免恩命批答仍断来章
　　朕承列圣之垂裕膺上帝之降康遹求厥宁考重其相盖赖股肱之助克济宵旰之勤以卿道术纯明器业闳廓行髙而志洁论正而谋嘉以文武之兼资有忠孝之大节践政路于兹十年賛翼治功允惟一德用延登于宰席既敷告于朝伦胡为防谦尚形逊避
　　赐新除宰臣刘正夫辞免恩命批答仍防来章
　　朕只循考翼聿承天休永思万化之原必资一德之辅询谋至重授受岂轻以卿学识髙明器能宏博虑经逺而不竞言厎成而可稽自擢近司于兹八载其忠亮足以式百辟其通敏足以賛大猷肆膺注意之公用锡廷之宠朕命不昜尔勿固辞
　　赐新除知枢宻院事邓洵武辞免不允批答
　　朕惟本兵之府天下武政总焉嘉与不二心之臣图囘万务以靖四方卿学术宏深器识髙逺端亮之节着于朝伦忠谠之言简于朕志乃以旧弼擢长枢廷宜体朕懐往只厥服何为谦挹尚勤训词
　　赐宰臣郑居中辞免册命不允批答仍断来章
　　卿以忠恪端亮简在朕心擢位宰衡进秩亚保已戒有司涓日陈仪班百辟于廷而册命之位重任隆礼惟其称岂特褒嘉辅臣将以为卿士大夫之劝也往只宠命无或重陈
　　赐新除知枢宻院事邓洵武辞免不允批答仍断来章
　　朕以卿帷幄旧臣谋谟之嘉素履之美睠察盖有素矣擢长枢筦方伫进为防章继陈殊咈朕志毋烦训告往懋承之
　　制
　　除检校少保充防国军节度使开府仪同三司依前中太一宫使加食邑食实封差遣如故某制
　　朕经武以绥万邦信赏以励羣辟有懐宁考不忘疆埸之虞肆命信臣爰整干戈之衞总防诸将屡奏肤公诞猷告之言宠锡劳还之礼具官某直方庄重敦厚裕和器任大而有容谋经逺而克继秉忠自奋内宣心膂之勤仗义不囘外着爪牙之助顷膺中诏往抚西陲事靡辞难言皆底绩出入韬钤之略纵横帷幄之筹日百里以开疆新城列峙月三防而献馘狂敌殄殱招来逋逃惩革奸矫黠羌请命逺夷乡风兹聆奏凯之音特举畴庸之典视秩上宰聨衮绣之盛仪易节雄藩峻旌麾之宠寄名进贰公之贵封陪多户之优凡厥恩章时惟褒律蔽自朕志恊于师虞于戯吉甫以伐玁狁之功来归自镐召公以平淮夷之美告成于王乃眷壮犹无愧前哲往绥祉福岂俟训言可
　　武康军节度使除开府仪同三司某制
　　朕率时昭考建社稷无穷之基若昔大猷谨疆埸不虞之戒修严武备賛恊治功选于臣邻既得诗书之帅授以麾节俾宣道德之威逮阅嵗时宜畴功次肆优品秩进视公台丕告治朝显休命具官某器愽足以任重才髙足以济繁忧勤百为有忠精享上之实险夷一节无循黙养交之心夙被甄陞亟践华要令闻令望民言维休嘉谋嘉猷国是允赖曩付六纛往临三军井参旗増壮爪牙之衞龙韬豹畧独専帷幄之筹念尔宣劳加予注想未申褒典殊欝眷懐是用按厥旧章锡兹宠号惟开府建自魏制而仪同本于汉名阶序尊崇礼文贵重简在朕志佥谓汝谐于戯名器不以假人爵禄所以厉世惟兹异数匪曰私恩视尔师宁尔邦期克迈于彞训修乃职考乃灋伫益奏于肤功
　　除保大军节度使充熈河兰湟路经畧安抚使兼知熈州某制
　　周官以八柄诏王莫先驭贵左氏以七德经武亦曰定功乃睠爪牙之臣克勤疆之衞涓辰锡命孚号庭具官某器宇沈雄性资严翼竒谋必中擅玉帐之威名义勇无前禀金行之劲气久共武服积有战功兹统鋭兵往筑新垒悉乃心力济予事机诛斩冦雠曽只轮之无返肃清邉徼方百堵之皆兴用答殊庸特颁优赏洛郊显镇俾进秉于将旄狄道雄藩兼宠専于帅阃益隆寄任并示褒嘉于戯往城于方出车所以美南仲用锡尔祉江汉所以命召公无替前修尚观逺业可
　　皇叔府州管内观察使仲憪可特授昭化军节度观察留后皇叔阆州管内观察使仲撙可特授建武军节度观察留后制
　　勅朕永懐孝思念兹祖考推原所自褒显近亲岂惟示敦睦之恩亦以彰忠厚之化具官某尔等列于属籍夙奉内朝恪谨有常祗循宪度宜锡命书之宠进陞留务之崇尚体眷勤克绥祉福可
　　除少保某太宰制
　　朕承列圣之休绪临九有之嘉师遹求厥宁考慎其相若构大厦必资柱石之强若济大川必假舟航之利乃眷良弼夙着显庸宜申注意之公用锡廷之宠具位某道深造而自得气直养而至刚材周万务之微真古贤佐学洞六经之蕴为时儒宗恢恢文武之资显显忠孝之业囘翔政路于兹十年翼賛治功允惟一德虑经逺而不竞谋底成而可稽师言克谐国是永赖宜自斗枢之贵延登鼎之崇兼总东台升华亚保加以爰田之赋陪之真户之输并锡宠章式昭异数于戯举臯陶而选于众朕不昧于知人迪髙后而暨乃僚尔无忘于报上往服成命期迈前闻
　　户部尚书梁子美可尚书右丞制
　　勅昔在神考若稽周唐正名百工以熈庶绩惟中台二辖分总六官参賛机衡实聨近弼具官某赋材闳廓蕴识髙明夙由儒学之华歴试事为之剧望实俱峻朕所简知比自民曹领职天府宽猛交济治状显闻是用酌于师言擢与大政俾摅逺业修辅朕躬于戯惟虚厥心乃不惑于是非之正惟常厥德乃不牵于好恶之私往服朕言毋昜素守可
　　朱谔除尚书右丞制
　　勅朕仰承天休中外康乂嘉与黎献守兹太平肆求一德之臣俾与万几之政具官某气节刚毅才猷靖深道学贯于渊微明识开于伦夙以文采擢置甲科险夷备更趣尚坚正曩司风宪进长仪曹忠谠屡闻国是允赖宜膺柄任修辅朕躬于戯纲辖之地庶工所瞻其尚体朕用汝之意使命令之出于中台者罔有不臧职业之于六官者罔有不肃是为克称尚钦念哉可
　　尚书右丞邓洵武可尚书左丞制
　　勅朕敷求一德之臣与之共治惟中外万务总于文昌而左右二丞实司筦辖更践厥次必惟其人具官某识度髙明谋谟忠亮夙以儒学扬歴要涂业履之优简在朕志曩自宪部擢与机衡居多建明国是允赖宜膺宠命进服左纲于戯惟虚厥心乃能振举枢宪惟正厥已乃能紏率官聨往服朕言勿替素守可
　　梁子美除尚书左丞制
　　勅朕宵旰图治以承天休乃睠枢宪之臣均任股肱之寄简知滋久褒陟为宜具官某材猷闳深器识淳大夙由学行之懿寖膺问誉之华践居多险夷备歴靖共不挠公论所嘉比自民曹擢与大政业履休显益契朕心宜服宠章序陞左辖于戯惟公惟正乃能振举机要惟和惟一乃能协賛庙谟往服朕言尚加厉勉可
　　吏部侍郎杜常可工部尚书制
　　勅朕总覈名实凡小大之臣必惟详择庶几协于克一守兹太平矧中台六卿品秩髙显选用之体得人惟艰具官某操履谋谟济以问学持槖侍从望实兼隆畴若予工宜以命汝惟程众艺饬五材咸总于汝尚其勉哉可承议郎试刑部尚书侯防可朝奉郎试刑部尚书制
　　勅考绩之政掌于有司虽吾八座之臣亦率是法具官某践要路业履清优辍自中司分长宪部防课来上宜以序迁锡兹命书往其钦佩可
　　御史中丞侯防可刑部尚书制
　　勅中台六卿时谓八座秩品隆峻选授攸艰具官某曩以材猷寖膺推择擢自闼任予中司整饬宪纲克有誉处秋官之长往惟汝谐其既乃心以倡厥属惟刑之恤庶绍前休可
　　尚书左丞何执中可中书侍郎制
　　勅朕宵衣旰食厉精万几惟二三执政大臣均任股肱之寄而发号施令根本于中书必惟忠良乃克有济具官某器识端亮谋猷廓深早膺搜进讲潜邸经术行谊朕所简知曩繇铨曹擢总纲辖守正不挠为时老成是用延登西台进聮右弼蔽自朕志协于师言于戯立政用人惟尔宣奉其尚益尊所闻迪朕以先王之典夙夜靡懈期厎成功罔専美于前人兹有辞于永世可
　　邓洵武除中书侍郎制
　　勅朕考择臣邻与图邦治惟右省号令所自实司化原用人于兹夫岂轻授具官某直方不挠寛裕有容学总六艺之文识通万微之要扬歴华贯致位近司谋猷惟嘉翼賛国是比以序进延寘左纲忠恪之诚益契朕志宜膺宠命陞贰西台于戯立政惟其当故徳泽下流用人惟其能故职业交举往摅逺业勿替朕言可
　　何执中除门下侍郎制
　　朕详延儒臣与之共政惟东台出纳命令缉熈皇极登建厥贰盖难其人具官某纯诚不欺庄重有守识该通于伦类学兼综于古今侍朕初潜旧膺睠察擢寘近弼师言允谐比服宠章进直西掖任属加峻忠恪益彰宜以序陞位于黄闼于戯惟守正可以断国论惟同寅可以亮天工往服训词图休于永可
　　左光禄大夫守门下侍郎吴居厚可资政殿学士充太一宫使制
　　勅朕体貌大臣恩纪维厚任均佚勤之异礼全进退之宜具官某早服宠荣寖践华贯再尹京甸两冠民曹曩擢近司初持右辖洊由西掖进直东台参赞政机屡更歳籥兹援引年之义数形避位之言封奏继来悃诚莫夺宜从尔请昭示朕恩用加秘殿之名仍领真祠之秩是为优遇无怠钦承可
　　御史中丞席旦可吏部侍郎制
　　勅六官之贰皆予侍臣而吏部职任铨综至于封爵防勲与夫防课殿最之法悉以咨之具官某曩直词垣进陞闼继自盾省擢摠宪台文昌贰卿今以命汝惟朝廷所以驭羣吏者其法既具往只厥服尚其懋哉可
　　光禄卿除户部侍郎制
　　朕以义理财庶几家给人足国用饶羡如熈宁元丰之时间者修水土之政行盐茗之法广山泽之利复抵贷之令凡所以缉熈先猷者罔不备举虽内则羣有司外则四方郡县推行之至于逆其治听其防以稽其勤惰登耗之寔则其责盖在于民部故二卿之选今难其人具官某才识敏明操守纯正践中外练达事为比膺选抡长于勲寺凡邦国酒醴膳羞之事以修其储备谨其出纳节其等差量其丰约为职今予命汝以贰民部任虽不同举斯以加诸彼扩而充之其则盖不逺也往哉惟钦勿替朕命
　　通直郎显谟阁待制席旦可户部侍郎管勾右曹制
　　勅朕总覈名寔为官择人凡内外小大之臣罔不考勾矧中台贰卿秩望华显俾践厥次必惟端良具官某学术纯明操履坚正词垣盾省宪府铨曹扬歴滋多休有誉处曩罹忧制既逮祥琴宜还近班往副民部体兹眷宠无替钦承可
　　朝请郎试光禄卿韩持可户部侍郎管勾右曹制
　　勅朕总覈名实为官择人凡内外小大之臣罔不考勾矧中台贰卿秩望华显俾践厥次必惟端良具官某性资防通心术宏赡扬歴事任见谓详明顷膺选抡擢长勲寺率职有裕朕所眷知宜服命书往副民部邦国材用汝实总之图称所防无替忠恪可
　　广西经略使王祖道除龙图阁直学士制
　　勅朕操爵禄之柄以褒励庶工察其劳能虽微必录矧服在帅阃而以四方之功达于朕听宜优庆赏昭示宠嘉具官某防通有谋庄重不挠奉行诏防开辟土疆三至平州靡惮冲冐旧城既筑新境来归绩效若兹良副眷倚用锡明命进直西清尚懋厥成嗣膺召擢可枢宻直学士知成都府虞防降充龙图阁直学士制
　　勅朕惟神考稽古验今制免役之法以子恵天下绍圣纂承推原美意缉熈训典垂休无穷朕嘉与公卿大夫守兹成宪其尝纷更沮壊于其间者必治而惩之具官某顷任民曹职当遵奉乃懐私意妄改诏条弹章以闻考寔具在肆加贬黜用儆官师往省前愆毋重后悔可
　　侍御史余深可除御史中丞制
　　勅中司之任肃正朝端明法直绳国是允赖具官某气庄以毅学博而醇曩膺选抡扬歴宪属望实之峻朕不弭忘比自螭防延寘横榻风节劲特知无不言忠荩若兹良副朕志宜加褒显擢总台纲往服命书岂俟多训可
　　朝奉大夫充显谟阁待制知瀛州张近可朝散大夫依前充显谟阁待制差遣如故制
　　勅叙进羣吏邦有典常虽吾从臣亦率是法具官某擢在帅阃克以材称防课当迁有司条上宜陞品秩以示宠嘉往服朕恩无忘厉勉可
　　衞尉少卿韩持可光禄卿制
　　勅具官某光禄置卿班序视七寺为髙故常择望实久次者居之惟尔累更事任往践为宜凡邦国酒醴膳羞之政随其等差务协于度时乃称职尚钦念哉可朝请大夫光禄卿李闳可显谟阁待制提举宫观制
　　勅朕宠遇羣臣务全礼意均劳之典时乃异恩具官某服采于朝实长勲寺朕思处之不失其宜又念其顷帅师湖外讨荡蛮猺克复疆土且神考选防之臣是用假以宫祠聮职华阁从任优秩尚慎厥思可
　　起居郎席震可衞尉少卿制
　　勅具官某衞尉掌邦国器械文物之政令凡武库之备与夫祭祀朝防羽仪节钺之属总焉汝比擢记史日侍螭防司衞副卿今以命汝往践厥次尚其懋哉可钦定四库全书
　　摛文堂集巻四　　　　宋　慕容彦逢　撰制
　　龙图阁直学士朝奉大夫林摅可开封尹制
　　开封典治京师总汉三辅事任雄峻葢难其人具官某心术疏通材猷闳逺曩以词学扬歴要涂出守大邦益练民政今予命尔尹兹浩穰辇毂之下耳目所及设施之要朕得以观焉可不勉与可
　　朝散郎新除太仆少卿李罕可开封少尹制
　　勑具官某辇毂之下民俗浩穰推择俊良徃贰内史惟汝风力彊敏克以材称比膺选抡擢佐司仆属谋副尹佥曰汝谐只服宠章益加励勉可
　　宣徳郎尚书司封员外郎王孝迪可太常少卿制
　　勑具官某太常之长常缺不除而少卿实总寺事典朕三礼任属匪轻惟尔学术行能夙有闻誉为郎华省亦既阅时宜膺选抡进践厥次服兹宠命尚加勉旃可
　　秘书省正字蔡嶷可起居舎人制
　　勑具官某聨职两省均曰侍臣而载笔螭坳兹为亲近以尔问学词艺夙着誉言奉对广廷尝冠多士议论劲正风节可嘉是正兰台涵养益粹不次之擢蔽自朕志其服命书进陞右史尚多后祉往惟钦哉可
　　殿中丞某官可秘书丞制
　　勑具官某藏书内阁昔比道山为丞于兹秩任清美以尔性资开爽职业靖共学识行能士论推尚曩膺考择赞治殿中夙夜克勤久而愈励惟防府育材之地肆予命尔涵养优防以备除擢往其钦佩益懋厥修可
　　左司諌刘正夫可起居郎制
　　勑具官某载笔之臣记朕言动职清地显选授惟难以尔学有师承文知体要擢在諌省佥论允谐朕所简知进陞左史惟克祗服尚茂宠荣可
　　秘书郎刘焕可起居郎制
　　勑具官某左右史臣记朕言动执简载笔日侍轩墀惟尔问学淹该行义端洁擢司秘籍涵养益嘉其服命书进直东省夫华要之职兄弟迭居尔之膺此可谓荣矣往懋厥修以称眷遇可
　　秘书郎赵思诚可著作郎制
　　勑具官某譔述之臣尤资望实史馆之长常缺不除惟尔力学有文擢在清贯典司秘籍亦既阅时石室防书金马递宿古人荣之今以命尔蔽自朕志尔往钦哉可
　　奉议郎秘书丞胡伸可著作郎制
　　勑具官某朕招延俊良处之内阁而史馆以譔述为职其选尤慎尔学问词艺夙有誉言为丞兰台阅日既久防书石室往佐讨论祗服朕恩尚加励勉可
　　承事郎京东西路学事司管勾文字蔡佃可秘书省校书郎制
　　勑具官某东观图书比于藏室典校之选时为清途以汝经术能行夙有闻誉副朕亲防名在甲科赐对燕朝载详厥蕴敷奏有序陈义可嘉儒馆优防宜以命汝试用自此往惟钦哉可
　　秘书省正字俞防可校书郎制
　　勑具官某朕藏书东观招延畯良以备异日公卿之选尔问学行义升选于乡名冠贡书朕所眷拔为郎典校时乃序迁尔尚益尊所闻副朕育材之意其勉之哉可
　　宣徳郎刘焕可秘书郎制
　　勑具官某朕招延时俊宠以清途使之优防艺文不累以事葢将养成其才以备选擢惟尔学行之美达于朕闻召对燕闲陈谊可采为郎东观蔽自朕心尔其益懋厥修以称朕命往钦念哉可
　　朝请郎权发遣转运副使张庄可除直龙图阁依前朝请郎制
　　勑具官某朕考覈羣臣务先效实疏荣示宠资以劝能尔擢在外台见谓敏济修和新境宣力惟勤延阁清华选任攸重举以褒赏时乃茂恩往克钦承嗣有推择可奉议郎守殿中侍御史徐处仁可左正言制
　　勑具官某两省諌臣以言入侍实朕耳目之任非有猷有守忠亮不囘者未易居此尔问学之醇操履之洁扬歴宪属阅日既多纠肃在廷雅志可尚用加褒进处以近班朕于庻言惟是正聴尔能言之无虑朕之不能行也往践厥官益思报称可
　　通直郎试中书舎人侯绶可给事中制
　　勑给事中号东台舎人以纠正违失为职肆于推择必惟端良具官某学术纯明文采该赡擢自柱史置诸词垣建明居多抗议鲠谔论駮之任汝往为宜其体眷知益加懋勉可
　　中书舎人郑久中可除给事中制
　　勑朕为官择人以熈庶绩内外任使必惟材能矧东台侍从之臣出纳所繋选用之慎宜难其人具官某学术醇明操履端洁比采素望擢置词垣论通古今之宜文得制诰之体肆加褒进以示简知夫阅读之繁论駮之重惟忠惟恪乃罔有愆汝往钦哉无怠兹训可
　　左正言徐处仁可除给事中制
　　勑给事殿中典司论駮职亲且要选授匪轻具官某业履清优气节强毅比自宪属延置諌垣造膝献言灼见忠慤不次之擢蔽自朕心具节东台超陞夕拜徃只乃服无怠建明可
　　宣徳郎守监察御史沈畸可殿中侍御史制
　　勑具官某殿内御史以纠正官邪为职凡在廷之臣与夫羣有司违法慢令罪当按劾者皆得论列其任可谓重矣以尔操修端洁问学贯通比縁简知擢置台察振肃纲纪风望甚髙处以副端蔽自朕志尔尚思职守之宜抗论以公毋或枉挠是为报称可不勉欤可
　　宣徳郎新除守左正言沈畸可侍御史制
　　勑具官某朕慎择台端防掌风宪纪纲所繋得人为难以尔问学纯明气节刚劲擢在言路忠谠日闻宜自諌垣延置横榻朕方综覈名实缉熈治功尚懋尔猷以副宠命可
　　宣徳郎辟廱博士陈禾可监察御史制
　　勑具官某御史六察之臣分纠官邪纪纲所繋选用之际必惟其人以尔质直端良防于经术燕朝赐对敷纳详明是用命尔往践厥次惟既乃心察有司之不防以闻于朝副朕综覈名实之意是为称职尔其勉哉可宣徳郎新差权开封府祥符县韩筠可监察御史制
　　勑具官某朕综覈名实考较在服而御史六察以分按有司为职非得其人夫岂轻授惟尔学术行义达于朕闻肆加襃扬俾践厥次尔尚克既乃心纠正官邪以副朕训迪之意朕将厘尔之成可不勉哉可
　　朝请大夫朱维朝散大夫行大理正王防并可刑部郎中制
　　勑具官某朕明慎用刑教民只徳故刑官之选不以轻授尔等讲闻宪令练达事为兹用宠嘉擢置郎省尔其体朕钦恤之意使情法两得下无侵寃时乃称职尚勉之哉可
　　朝散郎新除司勲员外郎郭权可尚书司勲郎中制
　　勑具官某自都官迁勲府职任为清以员外陞郎中品秩加峻朕之待尔亦已厚矣其益励勉以称所擢可吏部员外郎宋圣宠可右司员外郎制
　　勑具官某朕惟尚书政本无所不总而左右司分赞省辖循名考实其选甚髙以尔服采铨曹休有誉处用加褒擢俾践厥官尚既乃心副兹明陟可
　　宣徳郎尚书库部员外郎赵霆可工部员外郎制
　　勑具官某起部掌营造缮葺之众务为郎于兹葢以材选尔以夏官之属引嫌自陈宜锡命书昜践厥次往加励勉称朕意焉可
　　都官员外郎郭权可司勲员外郎制
　　勑具官某司勲掌羣吏之勲级凡有劳列于朝者委之论定资秩清优选授惟徳以尔久服事任能誉可嘉是用擢自都官俾践厥次尚思敏于称职朕将考尔之成可
　　朝奉郎户部员外郎黄徳裕可戸部郎中制
　　勑具官某朕循先帝之法视郎吏资任而进之今有司考尔阀阅法当甄陞其即本曹叙位厥正往加励勉以称茂恩可
　　宣徳郎新差权发遣提举两浙西路学事路权可礼部员外郎制
　　勑具官某朕惟礼乐学校之政令总于春官为郎于兹考择尤甚以尔经术行谊夙有誉言宜锡命书擢践厥次往加励勉务称所防可
　　江西提刑何宗范可户部员外郎制
　　勑具官某文昌六曹民部为剧郎选之重必惟材能汝比膺选抡往分使指率职有誉达于予闻惟兹望郎宜以命汝尚其勉励克称宠休可
　　朝散郎尚书虞部员外郎蔡承可除主客员外郎制
　　勑具官某惟尔服职省部阅嵗既多其自司虞昜兹典客凡诸蕃朝贡之事命尔总之宜务钦承毋或怠忽可朝奉郎都随可都官员外郎宣徳郎王泽可膳部员外郎宣徳郎赵霆可库部员外郎宣徳郎李康彦可职方员外郎制
　　勑具官某等中台诸司职总内外遴选郎吏必求端良尔等咸以望实之优达于朕聴赐对清燕敷奏可嘉蔽自朕心擢践厥次惟尔克勤无怠协济事功时乃称秩尚加勉哉可
　　朝奉郎陆偕可比部员外郎制
　　勑具官某中台诸郎司计为剧其职周知内外经费而审覆之非材术敏明未昜称此惟尔学识行治达于朕闻赐对燕朝敷纳可尚用加褒擢俾践厥官尔其夙夜究心防共毋怠副朕综覈名实之诚将厘尔成嗣有明陟可
　　宣徳郎新除少府监丞李熈明可司封员外郎制
　　勑具官某中台诸郎考择攸慎而司封掌邦之封爵时谓清曹必惟畯良乃允公论尔以材誉达于予闻赐对燕朝敷纳有序宜服名命擢践厥官往其钦承勉思所称可
　　朝奉郎黄徳裕可戸部郎官管勾右曹制
　　勑具官某民部右曹所总为剧郎吏之选朝廷遴焉惟尔旧服事劳尝擢华省以丧去位终制还朝宜锡命书俾践厥次往承无斁务称恩荣可
　　承务郎前知婺州沈锡可吏部郎官制
　　勑具官某中台六官职总内外考厥官属必求畯良惟尔材术之优尝擢铨部宜还故职申锡命书往务钦承副予甄奬可
　　承议郎著作佐郎陈噩可司勲郎官制
　　勑具官某中台六官职总内外考厥官属必求畯良惟尔学识之优擢于东观宜膺郎选处以名曹往务钦承副予甄奬可
　　朝奉郎成都府路提举常平王谷可户部郎官制
　　勑具官某中台六官职总内外考厥官属必求畯良惟尔出分使轺能誉可尚宜膺郎选佐剧民曹往务钦承副予甄奬可
　　承事郎守光禄寺丞张邦宪可宣义郎光禄寺丞制
　　勑具官某尔父尝与修书例有褒赏以恩囘授朕所嘉从进尔一官俾仍旧职无忘忠孝廼副宠荣可
　　通直郎编具兴复所防检官徐闳中可卫尉寺丞制
　　勑具官某九寺置丞皆以能选惟尔静而务敏宜践厥官其服命书往赞司卫尚加励勉务称所防可
　　承事郎邢京可司农寺丞制
　　勑具官某今予命尔往丞司农凡仓储委积之政令尔实佐之其加勉哉可
　　承议郎吴翚可大理寺丞管江右治狱制
　　勑具官某九寺之属虽职任剧昜不同皆朝廷养材以备异时之用今予命尔往丞大理典治犴狱其勉之哉可
　　承议郎郭瑗可大理寺丞制
　　勑具官某诸寺置丞皆赞寺事而理官之属职任为剧惟尔练达吏才宜膺兹选钦承予命益懋厥修可承议郎试殿中监郑乆中可朝奉郎依前试殿中监制
　　勑考绩之政计其嵗月稽其功绪而后进之虽吾迩臣亦率是法具官某学识纯正才猷敏明扬歴清华望实休显有司防课兹惟典常宜进文阶锡以明命往只乃服务称恩荣可
　　给事中郑久中可殿中监制
　　勑朕追述先猷建中御府总六尚之政令职任亲近必资端良具官某业履靖共学识纯粹夙以望实扬歴要涂掌诰西垣词知体要进陞琐闼居多建明惟盾省汝昔尝为之贰矣考慎厥长莫知汝宜往究乃心副朕循名责实之意尚加勉哉可
　　宣徳郎守尚书司封员外郎王孝迪可殿中少监制
　　勑具官某朕建中御府总六尚之政令而少监为之贰为官择人任属尤慎以尔学术行谊夙有令名聮职麟台进备郎选靖共蕴借朕心所嘉用锡命书擢践厥次往思报称尚加勉旃可
　　右正言卢航除殿中少监制
　　勑具官某置监殿中总六尚之政令掌予御服任属匪轻惟尔学术行能夙有闻望囘翔言路宣力为多宜服命书往贰厥事尚加勉励以称宠荣可
　　起居郎刘炳可殿中少监制
　　勑具官某置监殿中掌予服御职任亲宻品秩优隆以尔学术文词夙着时望操修端洁论议有余宜自螭坳往贰厥事体予眷任其懋承之可
　　朝请大夫都水使者梁子野可左中散大夫行都水使者制
　　勑具官某名器之贵以示等威庆赏之优以观劳列比縁新垒毕工宠进汝秩虽官有常格弗以序迁朕方褒善録勤非汝何遴往服新命图称所防可
　　朝奉郎吴缜可朝散郎制
　　勑具官某新垒告成稽其功次汝以外台属官尝预供亿进官一等其往钦承可
　　进士李公衍可将仕郎制
　　勑具官某宫省之臣出领使事惟尔谨恪往从其行并陈典御之恩乞以囘授锡兹命秩其克钦承可
　　通直郎富绍荣可奉议郎制
　　勑具官某朕建外宗正于别都其财用供亿尝命有司掌之今复兹废官以汝旧膺推择擢进品阶俾践厥次往服恩命尚其勉哉可
　　将仕郎充详定一司勑令所删定官邢倚将仕郎充详定一司勑令所删定官曽询并可宣徳郎差遣如故制
　　勑具官某等士之选于吏部者朕必引见于廷亲阅其行治劳列而后命之今朕就进尔秩俾仍旧服朕之待尔非常调比往其钦承勉思所称可
　　太史局保章正吕琦可太史局灵台郎制
　　勑具官某尔父推测有劳宜膺赏典许以囘授序进厥官往服宠恩无替厥艺可
　　文林郎新羌州州学教授柯棐可辟廱录制
　　勑具官某尔名在甲科学行有誉比膺朕命掌教頖林进直辟廱益尔选擢往践厥次尚加勉哉可
　　西宁州教授歙州进士黄庭瞻可将仕郎枢宻院闗黄庭瞻吏部供到今年七月内奉圣旨西宁州蕃学措置就绪其蕃族子弟甚有能书汉字通诵孝经渐习论语皆知向方慕义化革犷俗所有蕃学教授黄庭瞻与假将仕郎以为训诱不倦之劝本部取家状未到未曽给付身奉圣旨黄庭瞻特与将仕郎仍疾速出给付身制
　　勑具官某朕建蕃学于西宁既克就绪尔以进士预讲授之选训诱为勤今蕃族子弟能通书文诵习儒典向方慕义俗由化革虽朝廷声教所暨尔预有劳宜锡官荣昭示劝奬钦承恩命尚其勉哉可
　　通仕郎充详定一司勑令所删定官元时敏可特授宣徳郎差遣如故制
　　勑具官某朕设局命官刋定有司之政令尔率职于此亦既阅时近臣建言并举近例进尔禄秩往其钦承可
　　宣义郎陈效可御史台主簿制
　　勑具官某宪府肃正朝纲肆于簿领之臣考择惟贤以尔材实之美宜践厥官锡兹命书往承无斁可
　　承务郎梁杨祖可国子监主簿制
　　勑具官某簿领之官以勾检稽失为职凡材质可尚而未试于用者朕于此养成之今命尔于国子往其懋哉可
　　朝散大夫徐申奉议郎宋彧可并大晟府乐令宣徳郎李遘将仕郎吴叔贤可并大晟府恊律郎制
　　勑具官某等朕复大晟府名礼乐异职各迪有功以追治古之盛尔等咸以通于声文擢践厥属钦承无怠嗣有宠嘉可
　　皇叔慱州防御使仲并可特授府州管内观察使制
　　勑朕永懐孝思念兹祖考推原所自褒显近亲岂惟示敦睦之恩亦以彰忠厚之化具官某列于属籍夙奉内朝恪谨有常只循宪度宜赐金书之宠进陞亷察之崇尚体眷勤克绥祉福可
　　卫州防御使仲可蔡州观察使制
　　勑具官某尔毋遗言祈恩子姓朕所矜允已诏有司而尔服丧于家既克终制宜加申命擢进厥官亷察大邦名秩滋显务先恪谨乃称宠休可
　　皇侄右骁卫将军有恭可正任观察使制
　　勑朕永念神考孝慈靡忘推恩天伦逮其子姓具官某性守淳懿谨恪夙成宜膺宠章擢进厥位大邦亷察名秩寖隆服兹命书克绥夀祉可
　　宣政使金州观察使李某可宣庆使依前金州观察使制
　　勑朕褒励庻工恊济万务凡以劳列闻于朕者虽在疏逖赏不淹时矧宫省近臣克有勤绩耳目所及其可弭忘具官某赋材敏眀迪已庄慎业履之美朕所眷知曩资其能总按戎器制作犀利工用不愆宜锡恩章昭示嘉奬宣庆置使品峻秩隆往其钦承勿替忠恪可延福宫使福州观察使梁从政可观察留后依前延福宫使制
　　勑朕奉先追往孝思靡忘乃眷先帝之臣逮事潜邸宠陞位秩示不弭忘具官某禀资慈祥检身勤毖践事任积有誉言兹修谒欵之仪欲伸懐旧之感擢总留务锡以命书其益体于眷知克永绥于祉福可
　　观察使冯世宁可节度观察留后制
　　御批冯世宁已歴省试八年有余检身靖共端洁清亷左右恪勤公忠有补兼系哲宗朝攀附之臣宜加恩奬特与除节度观察留后
　　敕两使隆名兼总留务秩优品峻授受匪轻具官某趣尚靖共持守毖宻公忠有补勤恪不愉攀附先朝克彰誉防服职内省八年于兹端洁清亷久而益励用加奨擢以示宠荣往承朕恩无俟多训可
　　皇叔黔州观察使知西京外宗正事仲忽可观察留后制
　　勅具官某任职之臣凡以劳列闻于朕者虽在疏逖赏不淹时矧邦族之亲恩纪宜厚乎尔于属为尊朕所眷遇比建外宗正于洛师命尔总之既克就绪宗子近善罔不肃戢虽朝廷教养之备尔预有劳宜锡恩章特蠲常格擢陞留后以示褒崇往服命书勿替恪恭可
　　福州管内观察使郑绅可除安徳节度观察
　　留后制
　　勅朕膺祜于天宫闱嗣庆推恩外属兹有典常具官某仁厚温恭世载令徳是生内辅位冠四妃宜因莞寝之祥申锡命书之宠两使留务品峻秩隆为择大邦并示优奬往其钦佩益介繁祉可
　　明州观察使陈永成可节度观察留后制
　　勅朕富有万邦亲养靡逮乃眷舅氏如母之存申锡命书以示褒宠具官某宅心端静毓徳粹和钦慈之兄朕所优礼渭阳之感夙夜不忘宜益峻于恩章俾进陞于留务往其钦佩岂假训言可
　　权发遣河北路转运副使王博闻可转一官陞充转运使制
　　勅具官某惟尔材力之优奉使朔部供亿新垒役不愆期考诸事功又加办集将命若此朕心所嘉宜正使名仍迁位秩倂推恩典以示眷怀往其钦承无替尔守可
　　朝散郎河北转运副使康位可集贤殿修撰河北转运使制
　　勅具官某河北被边带河将漕于兹任属攸重惟尔自膺临遣勤恪不渝职业交修达于朕聴宜加宠命擢进使名仍陞书殿之华益峻外台之寄往思所称尚观尔能可
　　左朝议大夫提举西京崇福宫宋乔年可依前京畿转运使制
　　勅具官某京畿将漕之臣权任视他路为重朕于用人考择攸慎以尔性资纯明材力强济曩膺临遣风望甚优宜解琳宫俾还旧服体兹申命无替前劳可
　　熙河兰湟路计度转运使降授朝请郎充集贤殿修撰洪中孚可显谟阁待制本路都转运使制
　　勅西清次对资望高华选惟贤能夫岂轻授具官某夙以材术扬歴外台敏于赴功往克称职比因奏计灼见恪勤蔽自朕心擢参从槖仍迁都漕俾峻使权其体眷知愈加懋勉可
　　户部员外郎呉择仁可发运使制
　　勅具官某发运置使防东转输以助经费其任可谓重矣惟尔出按边郡入践民曹宜知邦国调度之详是用选于在庭擢总六路尔其夙夜究心图以効实称予宠命尚加勉哉可
　　刑部侍郎曽孝蕴可显谟阁待制发运使制
　　勅具官某夙膺选抡寖更要剧贰予宪部亦既阅时惟六部转输尔尝总领其加申命宠以使权次对西清时惟旧职往图効实尚肩乃心可
　　朝散郎淮南运副张励可两浙运副制
　　勅具官某吴越俗阜事繁朕思得良使者往率列城究宣恩施惟尔比膺临遣将漕淮壖刺举之能见于已试易兹剧部朕所选抡尚其懋承毋或怠忽以称朕命可








　　钦定四库全书
　　摛文堂集巻五　　　　宋　慕容彦逢　撰制
　　龙图阁学士左中大夫新差知太原府陶节夫可知江宁府制
　　勑一路防府总辖庻邦任兼兵民必择资望具官某易帅全晋既锡命书睠兹建康望冠左右与予共治汝往惟宜聫职西清实长卿部往懋治行以称宠荣可左朝议大夫直龙图阁权发遣庆州钱昻可权发遣延安府制
　　勑具官某髙奴右地控制羌戎师帅之臣考择尤慎惟尔材资开爽风力精彊擢守庆阳声绩兼茂就更阃寄益赖壮猷往图肤公以称朕命可
　　龙图阁直学士知太原府钟傅可知延安府制
　　勑朕推择时才付以戎阃抚循经制委任匪轻具官某夙膺超除扬厯方靣声绩之茂朕维汝嘉延安大邦控制西鄙谋帅尤慎佥曰汝宜往励壮猷以称朕命可
　　新知青州胡宗囘可知开徳府制
　　勑澶渊重镇初锡府名师帅之臣考择尤慎具官某器识恢闳践歴边要命守青社诏墨尚新揣材之宜易兹北辅往宣恩施以辅士民祗服训言愈加勉励可兵部侍郎王汉之可显谟阁直学士知成都府制
　　勑坤维大邦外控蛮徼师帅之重辍予侍臣具官某夙以选抡扬歴要路召贰兵部亦既阅时宜直禁涂往纡华绂无谓蜀逺务悉乃心绥宁厥民尚观报政可朝大夫试尚书户部侍郎徐彦孚可显谟阁直学士知太原府制
　　勑朕辍中台贰卿出领方靣兵民所寄眷任匪轻具官某夙以才猷扬歴华要比还民部亦既阅时廼睠全晋之雄为国屏翰总防诸将务壮中权选于在廷尔往惟允仍陞禁直式遄其行尚懋尔忠勿替朕命可
　　龙图阁学士知延安府陶节夫可知太原府制
　　勑朕辍中台贰卿出领方靣兵民所寄眷任匪轻具官某夙膺襃除扬歴事任出殿西鄙阅日既多全晋之雄为国屏翰布宣威徳往维汝谐其逺乃猷以称朕命可工部尚书兼侍读钱适可枢宻直学士知颍昌府制
　　勑朕辍华近之臣付以蕃宣之任中外虽异待遇维均具官某曩自中司长予起部进陪经幄亦既阅时颍川大邦自昔优寄其以枢直往临彼民朕修先帝遗意制作法度布之四方惟悉心推行俾徳泽下究于民廼有誉处汝其勉哉可
　　刘仲武特转四方馆使遥郡刺史升权本路钤辖潘逢特转东上閤门使依旧遥郡刺史制
　　勅具官某等朕丕承先志疆理西陲慎择忠勇之臣分总师旅以备讨击尔等乘机决战挫贼鋭锋斩防既多羣丑奔溃捷奏将上朕用嘉之爰次厥功第加褒擢益思奋励嗣有宠休可
　　入内皇城使忠州刺史任珪可遥郡团练使入内皇城使梁昭庆可遥郡刺史制
　　勅具官某等朕赖帝锡羡弓韣告祥祗奉之臣宜均庆泽尔等禀资谨恪涖职専勤録其事劳与兹恩命或进陞于使秩或兼领于郡符祗服邦荣益思报称可入内洛苑使某人可化州刺史依旧洛苑使制
　　勅具官某朕操庆赏之柄以襃励庻臣稽其事劳未甞轻授惟尔服在禁省久着恪勤累膺选抡往使边圉条奏利害悉有建明宜锡恩章俾领郡绂体兹优奬无怠钦承可
　　青贵裕勒叶与皇城使遥郡刺史制
　　勅具官某惟尔骁勇之勤着于族部奋身效顺朕心所嘉正使隆名加以郡绂锡兹恩典以示襃荣往其钦承勿忘报称可
　　皇侄右武卫大将军有常可依前右武卫大将军遥郡刺史制
　　勅具官某朕追懐天伦推恩子侄惟尔生而粹美性质可嘉宜膺宠章擢陞品秩其自环卫遥领郡符往服命书益绥祉福可
　　两朝佑圣太夫人侄和州防御使张维周可观察使西上閤门使张维国可遥郡刺史制
　　勅具官某等宅心仁厚毓徳粹和服宠益庄休有誉处宜陞位秩并示褒崇或自御侮而陞亷车或以华问而纡郡绂兄弟聫进同锡命书是为显荣往其钦佩可
　　皇城使张大中可遥郡刺史制
　　勅具官某惟尔率职边陲克着劳列逮兹阅试宜有褒嘉郡绂之华俾尔兼领服兹茂渥尚加勉旃可
　　西京左蔵库使张得臣可文思使遥郡刺史制
　　勅具官某爵禄等差时乃公噐校功第赏惟以劝能尔顷由选抡往涖戎械工用不爽宣力为多宜锡恩章以示甄奬擢陞厥位仍领郡符其克钦承益思报称可左蔵库副使鲁琼可文思使遥郡刺史制
　　勅具官某惟尔英祖旧臣逮事潜邸兹因谒欵有恻朕心用锡恩章擢进尔位往其钦佩务保宠荣可
　　青贵伦正结转遥郡刺史制
　　勅具官某惟尔事上忠精临敌骁勇勲绩之茂朕心所嘉宜锡恩章宠以郡绂往其祗服朕不弭忘可
　　皇城使全惟防可遥郡刺史制
　　勅具官某陵台置使所繋匪轻逮其终更法有襃赏用迁位等以懋尔劳往服恩章益思报称可
　　崇仪使提举河东路保甲兼提防刑狱何权可遥郡刺史制
　　勅具官某朕眷遇武列擢领郡章资望之优所莅増重惟尔夙以推择久服事劳奉使晋郊肇膺临遣锡兹恩命昭示宠嘉体予异恩勉思报称可
　　西京左蔵库使新差髙阳关路走马承受公事郑子竒可遥郡刺史制
　　勅具官某惟尔奉事潜邸勤毖可称朕不弭忘锡兹宠命往加励勉以称恩荣可
　　右监门卫大将军士隽可依前右监门卫大将军资州刺史制
　　勅某朕嘉宗室能以惇睦保其富贵宗正上应迁者吾每有以襃宠之今兹尔由门卫之列陞摠郡符班着増峻而稍廪有加非虚名也往钦厥防无替前修可皇弟右监门卫大将军叔董可依前大将军兰州刺史制
　　勅某持节以防方州列第四奉朝请可谓荣贵矣以尔久叅环卫修饬有闻膺此宠迁无替厥服可
　　皇城使帯御噐械凌文昞可依前皇城使康州刺史差遣如故制
　　勅具官某尔擢自神考从军逺方克懋忠勤绰有实効録其嵗阅爰锡宠章刺举隆名选授维慎今以命尔往钦念哉可
　　左蔵库副使刘承绪可礼賔使充嘉州刺史制
　　勅某尔以肺腑之亲叅侍帷幄稽劳阅嵗宜有褒迁矧建安先帝同气宗女之贵今莫盛焉顾厥夫家宜均庆泽正聫内使遥绾州符是曰异恩其思报称可
　　皇城使鄜延路都监耿端彦特除遥郡刺史制
　　勅具官某羌首内附尔有显劳效职若兹惟朕以怿特加褒进遥刺郡城祗服命书益思忠报可
　　王端复集贤殿修撰差知广州制
　　勅具官某朕赖天鉴临中外康靖嘉与臣庻道迎休祥爰因改元之初特施作解之泽惟尔曩擢帅阃聫职从班坐废阅时更兹恩宥宜加甄叙锡以左符畨禺大邦作屏南土参华书殿以宠其行尚克懋承无忘报称可故朝奉郎直龙图阁游师雄可特赠集贤殿修撰制
　　勅具官某守正之臣国是允赖虽其沦谢朕不弭忘以尔元祐之初抗论边事力沮弃地之议独全享上之忠乃至生获大酋威震强敌权臣排抑赏不酬劳书殿华资特推赠典仍官一子俾世厥家尚其有知服我休宠可
　　淮南江浙发运使刘何可集贤殿修撰差遣依旧制
　　勅具官某中外任軄之臣凡以劳列闻于朕者必序其勤而赏之故悦于见知人用胥劝惟尔将漕六路趣办不愆奏计燕朝嵗额増羡宜陞华于书殿俾益峻于使权往服恩章愈加励勉可
　　朝郎河东经畧司管勾机宜文字李成允可陜西转运判官制
　　勅具官某诸部要剧莫如陜郊将漕之臣临遣尤慎惟尔甞从戎幕详练事为宠以使轺宜克称职往加励勉尚观尔能可
　　宣徳郎新除大理寺主簿王万可京畿转运判官填创置阙制
　　勅具官某京辅转输视他路为剧比降诏防増遣使轺俾贰厥事尔以推择预兹新命岂不荣哉往悉乃心务底功实千里非逺民言日闻朕得以考焉可
　　新湖北路转运判官刘损可江东路转运判官相度湖南北路采木初爕可湖北路转运判官制
　　勅具官某等朕以良法美意加惠四方推行未淹已着成效部使者惟克遵奉察吏之防时乃称职汝材力有余久更事任选于在列往佐外台汝其思朕所以临遣之意毋以便文侥幸朕将观汝之能而以宠荣加焉汝其勉哉可
　　户部员外郎周绅可淮南转运判官制
　　勅具官某朕缉熈法度布之四方部使者唯逹于朝廷思意志虑乃克称职尔比以材选为郎剧曹长淮之南往分使指尔其遵奉诏令察吏之不防俾惠泽下究以副朕命尚其勉哉可
　　通判干宁军晏防道可开封府推官制
　　勅具官某开封府浩穰任兼三辅往佐府事必惟材能以尔更练事为积有闻誉选于在列俾践厥官毋忘恪恭以伫明陟可
　　朝请郎刑曹叅军潘逈可开封府右司録承议郎开封府叅军王叔堪可士曹叅军宣徳郎开封府叅军张仲纲可兵曹叅军朝奉郎开封府叅军张摠可工曹叅军制
　　勅具官某等开封典治京师事任为剧比复旧制备建属官而尔等咸以荐逹于朕聴往践厥次务底功实称朕意焉可
　　潘罗溪除忠州刺史充湟州管界蕃部都廵检制
　　勅具官某尔天资武勇雄于邈川效欵元符甞加命秩中遭弃外识节不玭国而忘家兹复来附宜优奬擢以励逺臣领刺名邦俾察蕃部无忘忠报嗣有宠嘉可锡伯中族大首领隆戬补皇城副使帯本族廵检锡伯上族大首领嘉勒斡补皇城副使帯本族廵检锡黙族大首领伦珠卜补左藏库副使帯本族廵检制
　　勅具官某某等尔等骁勇之资雄于种族输忠内附志节可嘉宜锡官荣兼领廵逻往图报称嗣有恩章可崇仪使何灌可就差提举河东路保甲兼提防刑狱制
　　勅具官某尔进由武列材美可嘉赐对燕朝敷纳有序河东要郡擢领使华按予民兵兼纠庻狱资其宣力事任匪轻往懋乃功以称推择可
　　崇仪使威州刺史提举河东路保甲兼提防刑狱何灌可除西上閤门使依旧遥郡刺史差髙阳关路兵马钤辖兼知沧州制
　　勅具官某朕惟名噐之重不以假人凡爵禄之驭羣臣必计其嵗月攷其功绪然后授之耳比分使指于其陛辞之初宠以郡章賛书方下又擢守景城陞华上閤旬日间三锡恩命朕之待尔岂羣臣比哉尔其夙夜激厉图以効实称朕不次之举可
　　朝请郎同管勾成都府等路茶事兼提举陜西等路买马公事厐寅孙可依前官除直秘阁差遣依旧制
　　勅具官某尔以材力之优往按茶事收息饶羡劳列可嘉芸阁宠名选授惟慎増华使指为尔之荣往其钦承益图効实可
　　翰林书艺局艺学李倚可翰林书艺局直长充待诏制
　　勅具官某惟尔服勤艺学以甄陞叙迁资示恩其加励勉可
　　翰林书艺局艺学呉端可翰林书艺局硾纸待诏制
　　勅具官某九鼎告成当推庆赏与兹恩典于尔为荣执技翰林无替勤恪可
　　祗候孟懐乂转猫边花待诏制
　　勅具官某饩禀称事以劝百工汝执技尚方服荣靡懈宜加叙进为汝宠荣往承新恩益励后效可
　　从事郎新除太学博士郭敦实可依前试辟雍博士制
　　勅具官某朕亲御翰墨刋定学制付之有司以教飬多士尔于此以问学行义预辟雍之选岂不荣哉往践厥官朕将考汝之成而进宠之可不勉与可
　　从事郎权辟廱正陈询可辟廱博士制
　　勅具官某尔经术行能夙着闻誉曩膺考择掌教頖林行法究心克有成效终更还阙权职辟廱论议纯明多士推尚博士之选尔往为宜其逺乃猷尚多后祉可将仕郎试辟廱録陈汝锡可辟廱博士制
　　勅具官某博士以经术训廸多士盖周官师儒之选也惟尔服在学校休有誉言宜膺命书进践厥次往加励勉称朕意焉可
　　儒林郎裴宗元可医学博士制
　　勅具官某朕因能任使各当其宜训医之官肆以命尔往加懋勉务称恩章可
　　尚醖奉御冯泽可改差充尚食奉御制
　　勅具官某六尚奉御之臣职任亲近选于左服必求端良惟尔敏济恪勤见于已试掌予膳品宜称厥官往其钦承以伫褒陟可
　　延福宫使奉国军节度观察留后郝随可依旧知入内内侍省事制
　　勅朕于左右近臣任无重轻必惟审择矧禁省之长冠于内司典领至隆擢授宜遴具官某材资敏济心术防通陈力宫廷积有劳勚朕用眷録召复旧班惟三代盛时侍御之选罔非正人出入起居资其承弼今朕命尔总防厥官期绍前修无俾専美可
　　入内内侍省皇城副使呉徳仁可依前入内内侍省皇城副使充殿中省尚舍奉御制
　　勅具官某六尚奉御事任亲宻必择勤恪敏给之臣今予命汝往践厥次凡幄帟供张汝其掌之宜悉乃心以称朕意可
　　中书省额外守阙主事魏伯诚可西头供奉官出职制
　　勅具官某尔祗事省垣阅嵗云久锡以命秩俾服官常是为宠恩往承无怠可
　　西头供奉官钱景振可依前西头供奉官閤门祗候制
　　勅具官某祗奉上閤武列为华惟尔旧膺选抡追今十稔宜加兼职进服事劳往务钦承勉图效实可
　　左班殿直黄可依前官兼閤门祗候制
　　勅具官某上閤祗奉实赞朝仪惟尔擢自右铨预兹荣选往思所称无替恪勤可
　　西头供奉官夏大中可特授宣徳郎制
　　勅具官某尔惟务学不懈逹于朕闻召试西垣辞理可采宜膺名命优易文阶往服茂恩务先忠恪可
　　通仕郎撰厯所议官谢中美可宣徳郎制
　　勅具官某汝进由经术典教頖林而博综多闻明于象数刋定厯纪阅嵗有劳荐章以闻并举近例命汝禄秩往惟钦哉可
　　右侍禁徐位可特授西头供奉官大将杜观可特授三班奉职制
　　勅具官某等奸民犯法罪孽必诛尔等告捕有劳宜加赏激往服恩命无替忠勤可
　　故三班奉职梁权兄髦可三班奉职制
　　勅具官某惟汝天伦死于金革宜推恩典优防厥家用锡官钤汝其祗服可
　　开封府职级李湍可奉职开封府额内守阙府典事于士明可借职制
　　勅具官某等军噐建局尔与有劳锡兹官荣往其祗服可
　　三班借职孙宷可三班奉职制
　　勅具官某尔谙练狱事推鞫有劳擢进一官以示嘉奨钦予时命尚加勉旃可
　　故如京副使石福男坚可三班奉职侄男珪保侄孙成可并特授三班借职制
　　勅具官某死事之臣朕所闵恻肆推恩典以防其家命尔官荣往思报称可
　　将仕郎侯叔可左班殿直制
　　勅具官某尔捕获强冦功次可嘉擢寘武班时乃懋赏往祗乃服以称朕恩可
　　都水监署押官李士定可右班殿直制
　　勅具官某尔以年劳应格朕又録其祗奉之勤并锡恩典擢兹命秩其往钦承可
　　奉职杨逢原可右班殿直制
　　勅具官某尔父率职不懈以劳当迁乞移恩章属于子侄进官一等尔其钦承可
　　将仕郎赵逵可特授左班殿直制
　　勅具官某尔获强冦劳烈可嘉易进武阶昭示甄奬往加恪慎以称茂恩可
　　招箭班姚永宁可补右班殿直制
　　勅具官某尔服事勤劳宜有甄録其蠲夫籍进序官聫往务亷勤以需选擢可
　　辰州溆浦县百姓黄顺特与右班殿直制
　　勅某蠢彼山猺既克讨荡执讯获丑汝预有劳帅臣以闻宜加奬激宠汝命秩往其钦承可
　　泾州广鋭第三十一指挥都虞候李吉秦凤路嵌补广鋭都虞候齐贵可并特授左侍禁制
　　勅具官某尔久服戎行积有劳勚帅司条奏宜易前班命尔官荣往其懋焉可
　　王材因杀逆贼王辟郭希贼马立功授进义校尉制
　　勅尔顷以捕贼有功应赏申锡书命祗服官荣可
　　左班殿直侯舜贤可右侍禁制
　　勅具官某宫闱进对厥有恩数乞迁尔秩朕岂不从锡兹命书往维钦服可
　　三班奉职韩武可右侍禁制
　　勅具官某死事之孤朕所闵恤肆推优典超进厥官往其钦承无忘忠孝可
　　左班殿直张琰可右侍禁制
　　勅具官某朕既寳藏宸集推赏使臣尔奉行文书亦有劳勚进官一等往其钦承可
　　齐勒巴族东头供奉官本族廵检阿琼男伦布与右班殿直制
　　勅具官某男尔父奋武戎行委身徇国有司具奏悼念不忘録尔以官往惟秪服可
　　画学録张晞顔可将仕郎依前画学録御批进过花果三十品笔法颇有可取制
　　勅具官某惟汝巧于丹青笔法可取宜加甄奬用锡官荣往承朕恩益精厥艺可
　　内殿崇班张永年可特授内殿承制制
　　勅具官某尔杀获防丑劳効可称宜锡恩章以示嘉奬进官一等往其钦承可
　　故秦国夫人林氏孙閤门祗候李克忠可内殿承制制
　　勅某仕縁恩阀籍在禁阍予哀保母之终且有绪孙之托宜进承于殿制益视峻于朝聫当务钦修思荷褒宠可
　　右班殿直梁谊可依前右班殿直閤门祗候制
　　勅具官某朕念尔父被遇先朝服勤边陲声绩兼茂宜推恩典宠録其孤聫职閤门选授攸慎今以命尔维以劝忠往务钦承无替厥绍可
　　右班殿直閤门看班祗候同提防承受张士文可閤门祗候制
　　勅具官某惟尔事朕潜宫谨恪可尚宜加甄奬示不弭忘往服命书益思所称可
　　借职閤门祗候郑绶郑绛可并右班借职依前閤门祗候制
　　勅具官某等朕仰膺帝祉莞寝告祥推恩外家兹有彞制尔等列于戚属勤毖可嘉宜服命书序陞品秩往其钦佩务称宠荣可
　　内殿承制郝琳御批故殿前都指挥使郝质孙男琳为系勲臣之后可特与閤门祗候制
　　勅具官某惟乃祖昔侍殿陛为国勲臣肆加表扬録其世类祗事上閤汝往钦哉可
　　右侍禁刘闳可閤门祗候制
　　勅具官某尔右选小臣而姓名逹于朕聴擢廵边徼宠以职名于尔之所遇可谓荣矣毋替忠勤尚多后祉可西头供奉官焦大祐可除閤门祗候制
　　勅具官某朕永懐钦慈眷优外属尔其陈出宜与恩章宸閤华资选授惟慎今以命尔其懋承之可
　　左班殿直閤门看班祗候刘敏可依前官閤门祗候制
　　勅具官某惟尔祗班宸閤勤毖不愆宜锡宠章擢进厥序仍蠲常直以示褒优体予异恩勿忘报称可
　　东头供奉官汪慈明可閤门祗候令再任制
　　勅具官某尔执勤疆埸久着劳能论荐交章逹于朕聴宜加奬擢率励逺臣锡以荣名宠之旧服往承新命无替厥忠可
　　閤门看班祗候夏大中曹晞贾诜潘临任尚贤吉希孟可各转一官并罢閤门看班祗候制
　　勅具官某等閤门员多慢于祗事汝宜罢遣尚进厥官往服命书勉图自效可
　　辖木沁扎实锡喇卜防进奉人大首领都军主奔巴凌阿衮转军都指挥使小首领三人节斡存温伯竒军主制
　　勅具官某等尔等奉其方物来贡阙廷载考乃成宜有褒赏特加迁叙往惟钦承可
　　杨晟男进果与补右侍禁进穏与补三班奉职制
　　勅具官某男某等尔父纳地效顺既服宠于朝又献山林之材以祈恩于子朕念其诚恪享上嘉从其言锡尔官荣往祗惟服可
　　虎翼左第二军都指挥使徳州刺史杨吉可除左领军衞将军致仕制
　　勅具官某尔执勤公家积有劳列以年归老宜锡恩章环衞隆名昭示褒宠往锡寿祉克享厥荣可
　　四方馆使康州防御使荆湖北路兵马钤辖黄忱可引进使依旧遥郡防御使致仕制
　　勅具官某尔効顺熈宁累着劳绩今其告老宜有褒优御侮隆名宠之旧秩仍迁使额以荣其归体予异恩往绥福祉可
　　钦定四库全书
　　摛文堂集巻六　　　　宋　慕容彦逢　撰制
　　西蕃大首领皇城使某与转遥郡团练使制
　　勑具官某尔奉其方贡来造阙廷载考所有克效诚欵名使团结品秩优隆锡兹宠嘉庸示奬激无忘忠报以称恩章可
　　故左蔵库使赵从义可赠皇城使惠州刺史充本州团练使制
　　勑设馆以待四方之臣置使董之品峻地亲朕不轻授具位某贵主之子端谨慈良引例自陈祈恩于朕宜迁品序以示眷懐服兹命书往只厥事可
　　入内皇城使资州刺史王仲千可遥郡团练使制
　　勑具官某朕操爵赏之柄以褒励庶工必稽其行治劳列而后加焉以尔赋材明敏持已恪勤只事禁廷夙彰誉处比膺推择往视解池措置协宜克有成绩大邦团结遥领使名锡兹恩章以为尔宠往加懋勉副朕眷知可
　　右武卫大将军合州刺史蔽之可遥郡团练使制
　　勑具官某属籍之亲恩纪所厚其以恪谨闻者朕必察而进之惟尔序于内朝循理不越宜陞位秩昭示宠嘉益务钦承以称朕命可
　　皇城使合州刺史权发遣髙阳关路钤辖李浦可特授廉州团练使制
　　勑具官某惟尔効职边圉总予兵钤克以材能达于朕聴宜加甄奨示不弭忘团练宠名品秩隆显服兹恩命无替忠勤可
　　入内皇城使通州刺史蓝安石可通州团练使依旧入内皇城使制
　　勑具官某惟尔之父率职克勤复置茶塲防课增羡移恩子侄锡尔命书团结隆名选授尤慎往其钦佩务称邦荣可
　　皇叔右监门卫大将军康州刺史仲证可特授依前右监门卫大将军荣州团练使皇叔右武卫大将军昌州刺史仲柔可特授依前右武卫大将军贵州团练使皇叔右监门卫大将军昌州刺史仲华可特授泰州团练使依前右监门卫大将军皇叔右监门卫大将军康州刺史仲瑳可特授海州团练使依前右监门卫大将军制
　　勅具官某等朕永懐孝思念兹祖考推原所自褒显近亲岂惟示敦睦之恩亦以彰忠厚之化尔等列于属籍夙奉内朝恪谨有常只循宪度宜锡命书之宠进陞团结之荣尚体眷勤克绥祉福可
　　皇城使开州刺史黄式可恩州团练使依旧皇城使贾祥可开州刺史依旧皇城使制
　　勑具官某等汝等咸以材能服采近密阅嵗云久勤恪靡愆序进厥官庸示嘉奨钦予时命尚其懋哉可庄宅使带御器械凌文昞可转皇城使依旧带御器械制
　　勑具官某尔以忠敢自励累有战功邉臣若兹朕所嘉怿宜加甄录擢进使名恩典之优惟以示劝往服朕命尚钦念哉可
　　入内左蔵库副使梁敦可入内皇城副使制
　　勑具官某叙进之法虽在疎逖防课以时况予宫省之臣哉惟尔持己之谨率职之勤稽其嵗劳宜有甄陟用锡名命昭示宠嘉往励尔能尚有异擢可
　　客省使兴州防御使张诫可除正任防御使制
　　朕慎择疆塲之臣俾共武服稽其功次褒赏以时尔具官某勇而尚谋选任边要肃军捍冦积有战多迨兹造朝宜锡恩命大邦御侮擢正使名往克钦承尚多后祉可
　　东上閤门使成州团练使张蕴可依前官遥郡防御使制
　　勑朕考覈羣臣务先功实爵禄之赏资以劝能尔具官某材力之优扬厯事任总按肄武克有显劳宜锡恩章擢陞厥位御侮宠秩俾为汝荣往其钦承勿替勤恪可皇城使忠州团练使兼翰林医官使李师祖可转防御使依前皇城使兼翰林医官使制
　　勑具官某尔以潜邸旧臣有劳可录宜超常格擢进厥官防遏隆名选授惟慎今以命尔其往钦承可
　　皇叔右武卫大将军荣州团练使仲珙可特授威州防御使依前右监门卫大将军制
　　勑具官某朕永懐孝思念兹祖考推原所自褒显近亲岂惟示敦睦之恩亦以彰忠厚之化尔列于属籍夙奉内朝恪谨有常只循宪度宜锡命书之宠进陞御侮之崇尚体眷勤克绥祉福可
　　皇叔右金吾卫大将军降授通州团练使叔傩可特授依前右金吾卫大将军成州防御使皇叔右金吾卫大将军降授真州团练使叔匀可特授依前右金吾卫大将军虢州防御使制
　　勑具官某等尔曩挂吏议贬秩示惩既阅嵗时法当甄序名城御侮复尔故官往励恪恭副予敦睦可
　　皇伯右金吾卫大将军蕲州防御使世阐可正任防御使制
　　勑具官某属籍之亲朕所惇睦以时叙进兹为典常惟尔序于内朝迪已恭恪稽其嵗月在法当迁宜正御侮之名以序陟明之典往其钦佩务称邦荣可
　　皇城副使王务民可西京左蔵库使制
　　勑具官某尔旧服职宫省克有显劳比加褒陞许以囘授用进尔秩时惟异恩往服命书宜思所称可
　　入内左蔵库使张汝弼可左蔵库使制
　　勑具官某惟尔婴恙滋久难任事劳宜解内侍之名往即真祠之秩尚加卫养以克有瘳可
　　文思副使董惟正可左蔵库副使制
　　勑具官某惟尔精于推测中騐为多宜进官荣以示褒劝锡兹宠命往其钦承可
　　西京左蔵库副使冯熙可左蔵库副使制
　　勑具官某尔于服职有劳宜膺赏典许其囘授时乃特恩序进尔官以彰孝治往只新命图称所防可
　　入内内侍省供备库副使张奭可入内内侍省西京左蔵库副使制
　　勑具官某朕设考绩之法掌于有司其叙进羣吏必阅其嵗月稽其行治而后授之尔夙称谨良服勤宫省校功数最宜有甄陞褒序厥官惟以示劝往服朕命思称所防可
　　入内文思使刘渊可入内左蔵库使制
　　勑具官某品秩异等褒励庶工稽劳序迁厥有常格惟尔持己之慎服职之勤防课以时宜进厥位锡兹明命昭示宠嘉往承朕恩益思报称可
　　入内供备库副使杨轸可入内西京左蔵库副使制
　　勑具官某校嵗月以叙迁有司之常格也尔率职恪勤功绪可考防课来上宜锡恩章往克钦承尚有异数可供备库副使陈仲穆陈仲稀可兼閤门通事舍人制
　　勑具官某等朕永念钦慈弗逮荣养恩加外氏式慰孝思尔等毓徳庆门夙称勤毖参华上閤时庸展亲往服宠章保兹誉处可
　　文思副使曹慎可除兼閤门通事舍人制
　　勑具官某賛谒殿中资望清美以尔迪己勤毖积有誉言宜膺宠嘉擢兹华职往服朕命尚懋承之可
　　西京左蔵库副使赵称可文思副使仍除閤门通事舍人制
　　勑具官某閤门置舍人以宣传啓奏为职资望清优朕不轻授以尔服勤疆埸显有劳能用加褒陞俾领厥次进官一等并示异恩往其钦承勉图报称可
　　内殿承制閤门只候刘安国可閤门通事舍人制
　　勑具官某閤门通奏之职賛谒殿中事任亲近惟尔详练仪矩只奉有劳宜加褒陞俾践厥次钦予时命无替恪勤可
　　内殿崇班閤门只候蓝安民可閤门通事舍人制
　　勑具官某尔缀班内殿聫职上閤能以勤毖逹于予闻通事华资典司宣赞举以褒陟昭示宠嘉往称所防无替誉处可
　　左蔵库副使郑璋可依前左蔵库副使閤门通事舍人制
　　勑具官某尔奉事潜宫勤毖可尚宜加褒擢示不弭忘上閤华资职任亲近今以命尔往其钦承可
　　右侍禁閤门只候阎谌可閤门通事舍人制
　　勑具官某军器建局尔与有劳录其囘授之恩叅以叙迁之法擢职通赞并示褒优往务钦承无忘报称可入内西京左蔵库使邵希直可入内文思使制
　　勑具官某等戚藩进爵邦有常恩惟尔见谓恪勤以名来上序陞位秩昭示宠嘉往其钦承益思励勉可入内西京左蔵库使董舜臣可入内文思使制
　　勑具官某朕考绩之法按羣吏功绪而进之以示褒劝矧宫省之臣职任亲近防课应法朕岂弭忘叙进尔官往其只服可
　　入内西京左蔵库使陈宥可文思使制
　　勑具官某宫省之臣率职靡懈有司防课在法当迁序进厥官以示褒奨往服宠命无替尔勤可
　　入内西京左蔵库使刘渊可特授文思使制
　　勑具官某六尚奉御之臣职任亲近勤毖不懈以及终更宜进厥官昭示奨激肆予命汝往其钦承可
　　入内内侍省西京左蔵库副使何沔可文思副使制
　　勑具官某考绩之法掌于有司非朝廷爵禄可计日以取亦惟念其率职之劳阅嵗之久而无罪悔是亦宜于有赏也进官一等为尔之荣往其钦承益思报称可入内内侍省文思副使霍肃可入内内侍省左蔵库副使入内内侍省西京左蔵库副使黄彦可入内内侍省文思副使制
　　勑具官某等考绩之法惟以劝能汝等只事宫庭恪慎不懈校功数最序进厥官往其钦承益思励勉可皇城使成州团练使某人可依前成州团练使充昭宣使制
　　勑具官某朕惟爵赏之施以励天下茍有勤绩其可弭忘尔曩以能称往督艺事稽考其防宜示褒优序进使名品秩增显惟克只服尚有宠嘉可
　　昭宣使福州管内观察使同知内侍省事任瑞可宣政使余依旧制
　　勑曩命有官修夏人入贡之仪以垂永制成书来上用锡恩章具官某蕴识疏通更练庶务资其典领条列该详功绪为优宜膺懋赏宣政置使班秩加隆擢兹荣名昭示宠奨往其祗服无替忠勤可
　　皇侄右千牛卫将军不溢可荘宅副使制
　　勑具官某属籍之亲领秩卫府愿试吏事朕所嘉从易授使名往即铨任汝其勉哉可
　　文思副使尹正可内园副使制
　　勑具官某汝以劳进秩乞避名嫌有司具闻朕命昜授官虽次等于汝为安可
　　军器库副使兼翰林医官副使王处厚可翰林医官使制
　　勑具官某尔弟师厚以劳当迁移恩于兄朕所嘉聴用迁尔秩其往钦承可
　　太医承直翰林医官局李衮可翰林医官副使制
　　勑具官某尔以医诊之勤久直主第特蠲嵗阅宠进厥官往其懋承务称恩命可
　　医官杜日迁杜日思可并翰林医官使制
　　勑具官某等尔等进由方技劳效可称宜加褒陞昭示奨激特蠲余考宠以使名服兹异恩无替勤恪可
　　左藏库副使董惟正可授礼賔使制
　　勑具官某礼賔置使褒遇武联惟尔夙以恪勤获事潜邸迨膺眷擢只奉有劳宜锡恩章超进厥位往承无替保兹宠荣可
　　河州岱尔族首领斯多特经与礼賔副使制
　　勑具官某尔忠力武材雄于种族捍敌取胜积有战多用加超陞以示奨激惟克只服尚有宠荣可
　　空名招纳诸司使官制
　　勑具官某効顺之臣朕恩所厚荣名宠禄褒赏惟优尔禀资骁雄着闻族部奋忠归义诚节可嘉宜锡命书列于使秩往其钦佩益懋事功可
　　四方馆使荣州刺史枢密副都承防朱孝孙可正任防御使依前枢密都承旨制
　　勑朕明发不寐有懐哲宗推原同气之恩申锡外家之宠具官某操修端静识虑详明钦成之亲尔为近属宜加进擢俾领使华正兵防之显名仍枢筦之旧职与承密命秩峻地亲惟时褒荣往其只服可
　　贾徳明任承睿可都承防制
　　勑具官某等枢宥之府所承禀而宣行者皆禁密之命必求谨厚之材乃可备于陪属以尔等有恪愿之资加肃给之敏丽名机务实惟劳旧按其资望擢总纲领勉思勤尽尚副褒宠可
　　西京左蔵库副使兼閤门通事舍人殿中省尚辇奉御兼勾当只候库刘景宣可今任满日特令再任制
　　勑具官某惟尔只奉辇舆兼职筦库恪勤不懈能誉可嘉宜锡恩章命尔再任体予宠奨其懋承之可
　　从事郎试辟廱博士冯师忠可候今任满日令再任制
　　勑具官某尔服职胶庠训讲有誉宜久厥任俾副士心往其钦承以待推择可
　　枢密直学士朝请大夫知定州管师仁可左朝议大夫依前枢密直学士候今任满日令再任制
　　勑持槖从臣出入阃寄声绩之茂达于朕闻宜锡恩章昭示褒赏具官某夙膺推择扬歴清华兹守中山总护诸将经营保聚建筑西闗峙积刍粮训练师旅显有勤劳之实仍加镇静之能擢进文阶宠以再任蔽自朕志尔其懋承可
　　太学博士苏睿可候今任满日令再任制
　　勑具官某尔以术业行义与太学师儒之选克有誉处达于予闻宜久厥官以训多士钦承无怠嗣有宠嘉可将仕郎试辟廱录朱承可候今任满日令再任制
　　勑具官某尔由太学陞选寖服官荣擢寘辟廱阅日滋久率职有誉达于予闻爰锡命书宠以再任钦承毋替嗣有褒甄可
　　从事郎试太学录孙畴可候今任满日令再任制
　　勑具官某尔以经术行能服在太学效实之美达于予闻宜锡命书宠以再任尚有异擢尔往懋哉可
　　奉圣防米芾罢郎官差知淮阳军制
　　勑具官某春官总礼乐学校之政令为郎于此时谓崇途惟尔险怪诡谲好为竒言异行言章以闻理宜斥罢黜守军垒有社与民往省厥愆无重后悔可
　　左朝议大夫试兵部尚书兼侍读刘拯御批刘拯操蕴奸邪诋沮朝廷已行之命言涉不逊在理岂容可落职差知蕲州制
　　勑六官之长时予迩臣献纳谋谟当体国是茍愆素守罚其可逃具官某召自遐方寖更显擢弗思砥砺以报宠章乃操蕴奸邪济以狠愎诋沮成命言涉不恭弹章亟闻朕不汝赦黜守支郡有社有民尚为寛恩无忘循省可
　　龙图阁学士朝散郎知河南府范致虚可特降两官制
　　勑侍从之臣朕所信任茍弗务忠实懐私诞谩宜昭典刑以示禁戒具官某曩繇疎逺擢备清华而自蹈匪彞犯干公义讼田积嵗汝实建谋诉牍具存岂不信与连兴犴狱烦紊有司追兹考证之明灼见欺诬之迹黜官二等时乃寛恩往省厥愆无重后悔可
　　张毂特降两官制
　　勑具官某朕念屯戍之师服劳于外故抚宁其家唯恐弗至比命汝察其廪给盖以防猾夫侵渔其间也汝弗往躬省老稚吁闻狱辞具孚朕不汝赦黜官二等俾惩厥愆祗服寛恩勉图后効可
　　蔡王府都监入内西京左蔵库副使李永言降两官制
　　勑具官某黜罚之施昭示禁令尔弗克毖慎自干典刑阅辞具孚宜有惩责特冲旧服仍降两官尚为寛恩往省厥咎可
　　宗室金吾卫大将军代州防御使克如降两官勒住朝参制
　　勑具官某朕敦睦宗族以隆亲亲黜赏之施时惟政典尔弗务恪慎自蹈匪彞达于朕闻按騐不爽宜加惩责以允明刑特降两官仍罢朝谒尚为寛宥无重后愆可淮东提刑章縡降两官送吏部与逺小处监当制
　　御批崇宁五年六月二十一日指挥不带旧钞在带旧钞之上盖为三分钞立法今香盐司将三分钞旧法擅在七月十三日五分新钞之上仍一面行下盐塲支盐五分钞行之未久始克就绪而香盐司官挟情沮壊御前处分身任其事公害其法不正典刑何以惩劝其本司官可先次冲替仍降两官送吏部与逺小处监当吏人杖一百决讫勒停
　　勑具官某钞法之行始克就绪尔身任其事所宜遵承而乃挟情自私阻壊诏防遂非无惮良骇朕闻不正典刑何以示戒宜先冲罢仍黜厥官俾还铨曹逺司筦库往加循省勿重后愆可
　　端明殿学士朝散大夫曾孝寛可差知郓州降授奉议郎赵卨可差知徐州制
　　勑朕仰稽前世督正治官使暨乃僚以倡守牧眷惟巨屏属在真才具官曾孝寛朕所简知勲徳之后惠和详慎克绍其门汶阳之田风醇土沃往谐共治以康元元俾邦咸喜曰有良翰时尔称职其益懋哉可
　　勑具官赵卨通敏宏毅志欲有为朕所简拔列之法从比縁小眚谪莅军垒言念省循是迁徐土尔维布宣朕徳以恵元元俾邦咸喜曰有良翰时尔称职其益懋哉可
　　赵靖特降一官仍冲替制
　　勑具官某尔为狱官聴辞爽实逮加覆按具得厥情降秩示惩仍特冲罢兹惟政典用戒不防可
　　城南厢安济坊提辖使臣左班殿直蒋迪可降一官冲替制
　　勑具官某朕置安济坊以疗疾病之民法令既备尚虑有司奉行不防命官按视惟尔弛慢失职达于朕闻宜黜厥官仍加冲罢以昭示训惩为羣吏之戒可
　　承议郎黄彦承制刘亦侍禁王运殿直张大忠各先降一官送大理寺取勘制
　　勑具官某等汝等服在大官弗克勤毖宴馔废缺良骇予闻降秩示惩仍俾推治往思厥咎毋重悔尤可循化城守御将佐等京东第六副将供备库副使郭昱特与转两官同总领河州蕃将兵内殿承制王徳厚特与转西上閤门副使知城寨东头供奉官刘歆特与转两资安强寨守御将佐等秦凤第三将左蔵库使吕整大通城知城供奉官杨徳管押余丁使臣供奉官孙元各特与转一资内杨徳特更与减一年磨勘制
　　勑具官某等尔等擐甲执兵服戎疆埸招纳守御咸有显劳条状以闻第迁位等无忘忠报以称宠休可使臣安质刘诚时恽可并转一官大将耿宗言孙吉可并转一资制
　　勑具官某惟尔预修城堡工役不愆稽其劳能宜有甄奨锡兹恩命无怠钦承可
　　西京左蔵库副使兼閤门通事舍人陈仲佾供备库副使兼閤门通事舍人陈仲俅陈仲伟可各转两官制
　　勑具官某等朕追懐钦慈弗逮荣养于其迁祔施泽外家尔等恪谨慈良实在近属比还姓氏抗疏自陈惟兹叙进之恩时乃已行之命往绥宠禄以副朕心可内殿崇班王祥赵晖郝轸各转一官张吉朱定各转两官皇城使刘法转遥郡刺史供备库副使石舜举转两官制
　　勑具官某等朕恢复河湟遹追先志尔等出入行阵积有战多幕府以闻朕用嘉止爰考功次序进厥官往服恩章益励后效可
　　皇城副使兼閤门通事舍人折可大特与转西上閤门副使内蔵库使王亢左骐骥副使卓裕勒左蔵库副使经诺尔各转一官西京左蔵库副使鄂特寜与转两官制
　　勑具官某等朕以文徳武威抚宁疆埸尔等出入行阵克懋忠勤论次厥功第加赏拔益思奋励以副恩章可
　　从事郎充熙河兰湟路转运司勾当公事程固可改合入官差遣如故制
　　勑具官某士由迁调以升京秩者朕必引之陛见亲阅其人尔今居职而朕就命之尔之膺此可谓荣矣其究乃心以图报称可
　　直龙图阁权发遣河北路都转运使梁子美可特落发遣字制
　　勑具官某朔部被边带河国之根本总司漕挽委用不轻尔才力有余济以勤恪宣劳外服所至可称比繇简知专往使事率职愈励朕岂弭忘用加褒陞宠以资任只服恩命尚其懋哉可
　　承直郎赵知机可换右职制
　　勑具官某尔数犯刑典难齿左铨昜授武阶俾有饩廪往其兢慎尚免后愆可
　　京畿转运副使张杲可陞充转运使仍迁一官制
　　勑具官某置使京畿总司漕挽职专刺举权任匪轻尔顷膺选抡擢贰厥事与建北辅劳力可嘉宜正使名乃迁秩序兹为褒宠无忘钦承可
　　详定编修国信条例所防检文字乔永庆及左班殿直梁善王宗望三班借职是清三班奉职聂通可各转一官管勾都亭西驿所前行陈公昂可借职制
　　勑具官某朕推恩书局不掩尔劳宠以官荣往其只服可
　　朝请大夫知邓州向宗贤可转一官差遣依旧制
　　勑具官某师帅之长与予共治有劳可录夫岂弭忘惟尔材力之优率职有裕葺完东郡成绩可嘉宜锡恩章以示甄奨进官一等时乃异恩往其钦承益思所称可右侍禁充翰林书艺局祗候睿思殿御前文字库只应邓惟贤特与转一官依旧带破见请驿料待诏请给制
　　勑具官某惟尔书艺有劳进迁位等饩廪称事亦以劝能往服恩章无忘勤毖可
　　蕃官皇城使昭州刺史韦顺明皇城使岳州刺史刘延寿特与换汉官左蔵库使折可名内殿崇班格节各与转一官制
　　勑具官某等尔等奋身效顺来造阙廷忠义若兹朕所嘉尚载加褒擢以示宠荣只服命书无忘报称可宣徳郎王云为进崇宁奉使鸡林志文理可采特转一官与诸军差遣制
　　勑具官某比尝遣使往抚三韩尔以牋筦从行实纪其事文理可采宜有褒荣序进厥官俾守军垒往加励勉以称所防可







　　钦定四库全书
　　摛文堂集巻七　　　　宋　慕容彦逢　撰制
　　蕃官罗保与转一官制
　　具官某尔服勤边圉克有战功宜进厥官昭示嘉奬钦予时命尚懋尔忠可
　　西京左藏库副使乔伯虎与转两官蕃官西京左藏库副使胡志徳与转一官蕃官文思使罗万成与转三官内一官回授与五服内有官亲属蕃官文思副使尔善转两官制
　　具官某尔等各以战多逹于朕听忠勇若此宜有褒嘉擢进厥官益图称塞可
　　防凌博族首领嘉勒斡进补皇城副使奉圣防特与转两官制
　　勅具官某尔躬冒矢石追袭冦攘诛斩既多仍有俘获帅司条上功状为优擢进两官以示甄奬服兹明命无替忠勤可
　　文思副使董厚与转一官制
　　具官某惟尔服勤疆埸以有战多朕不弭忘特加甄叙进官一等其往钦承可
　　开封府捉事使臣韩庆朱涣可各转一官制
　　具官某以汝捕获之劳宜有甄奬迁资示宠于汝为荣无替恪勤务称恩命可
　　左藏库副使莽丹内庭崇班包喜各转两官东头供奉官隆布盘转一官制
　　具官某等尔等夙以材能服勤疆埸河湟之复咸有战多用加褒陞昭示奬激往共乃服尚其勉哉可右骐骥使张晞如京副使兼閤门通事舍人王子曼共特与转三官内张晞两官回授与五服内有官亲属内庭承制陈懐逊宫苑副使焦用诚供备库副使邓詧东头供奉官王志各与转两官供备库副使髙靖西京左藏库副使王舜中内庭崇班沈超东头供奉官王正臣各转一官制
　　具官某等尔等擐甲执兵出入行阵河湟之复咸有战多功状以闻第加赏擢益思奋励以副恩章可
　　蕃官内庭崇班牛伊格与转一官制
　　具官某尔发于忠诚奋身效顺朕所嘉尚宜有褒陞序进一官昭示奬激往加励勉以副恩章可
　　左藏库副使竒多遇内庭崇班李仕吉各与转一官制
　　具官某等汝等冒犯矢石以立战多宜进厥官昭示奬激往图后效嗣有宠嘉可
　　如京使赵抃右班殿直王豫可各转一官制
　　勅具官某等招谕逋逃尔预宣力进官一等以示褒嘉往承朕恩勿替忠恪可
　　三班借职郑贵妃位掌牋奏陈济可转一官制
　　具官某惟尔秪事有劳宜加甄奬擢迁位序其往钦承可
　　旧城里左厢居养院提辖使臣左班殿直杨宁可转一官制
　　具官某朕置居养院以处鳏寡孤独之民法令既备尚虑有司便文自营命官按视惟汝奉行勤恪民得所归至于欢呼感激朕甚嘉之擢进厥官以为能吏之劝往嘉懋勉嗣有宠褒可
　　将作监李诫提辖兵匠官曹滋可各转一官李诫系右朝议大夫曹滋系朝请郎制
　　具官某等比营崇报既克考成工役不愆劳列可尚尔等预兹典领咸着恪勤以锡恩章以示嘉奬进官一等其往钦承可
　　内庭崇班李绍与转三官制
　　具官某尔三立战多兵无忘失宜加优奬以励边城超进厥官兹为懋赏往承无替朕不尔忘可
　　保安军顺宁寨蕃弓箭手指挥觉黙特族右侍禁阿穆尔与转五官制
　　勅具官某顺宁之役尔预有功斩馘既多仍执强敌进官五等时乃异服往服宠章无替忠勇可
　　左侍禁充学士院待诏巡训为三次书写泛使国书特与转一官制
　　具官某尔以书艺承诏三写国书列状自陈朕命甄録进官一等于尔为荣可
　　内庭崇班孟逵与转一官制
　　具官某惟尔奋武边陲抗贼决胜以推恩典以赏战多序进厥官往其秪服可
　　宣徳郎阎骙宣义郎舒彦举可各转一官制
　　具官某等夏人入贡邦有常仪命官刋修书成来上惟尔咸以推举获与讨论宜锡恩章昭示嘉奬进官一等其往钦承可
　　西头供奉官栋智黙特与转四官制
　　具官某惟尔以忠效顺获簉班聫克有战功逹于朕听宜加倍赏往复优恩宜思报命可
　　得功人内殿承制韩庠加四级西京左蔵库副使李介二级西头供奉官李夀二级每级转一官制
　　具官某等尔冒犯矢石咸有战多帅臣以闻按级加赏第迁品秩时乃优恩往服承书益思奋励可
　　西头供奉官睢文约可转一官制
　　具官某收复鄯尔思置邮秪事无违宜有褒赏进官一等往其钦承可
　　勾当修内司使臣张祐邓述刘道催促修造使臣李景约晋用宋明可各转一官制
　　具官某等朕命有司缮饰原庙尔等恪勤厥事工役不愆宜进官荣以示嘉奬往承宠命益懋尔能可
　　尚衣奉御李镇可转一官制
　　具官某尔职在尚衣掌于冕服夙夜秪事勤恪可称序进厥官惟以示劝钦予时命尚其勉哉可
　　西头供奉官折可褒与转三官制
　　具官某惟尔冒矢犯石抗贼效忠克有战多逹于朕听进官三等以示奬优往服命书愈加励激可
　　内殿崇班邹清与转两官梁徳与转一官东头供奉官杨隆西头供奉官宋伯威各与转两官制
　　具官某某尔等奋武边陲诛斩强敌视功轻重叙进厥官爰锡命书昭示奬激往其秪服毋替尔忠可
　　朝散郎家安国可转一官制
　　具官某尔曩膺选抡往按茶事税课丰裕效劳可称序进厥官维以示劝秪服恩命无替恪勤可
　　承制武道纪崇班丁克彦皇城副使杨球入内西京左藏库副使陈思温供奉官周觉卢贽杨安国王昺耿维康陈谔王方徐中立侍禁秦纯吴之纪杜卿张晸乐僖赵士旼殿直孙丹方承约张显郭璹毋玉王士亨奉职陈子渊徐升借职司孟吕师严可各转一官制
　　具官某等朕即英祖旧邸崇建寳坊尔等率职于兹俱有劳勚进官一等以示宠嘉往服恩章益思励勉可文思使吴元瑜入内供备库副使张易承制吴永可各转一官制
　　具官某朕即英宗旧邸重建寳坊尔等俱以材力之优协济厥事稽其功绪恪勤可嘉宜锡恩章擢陞位秩往加励勉无替前劳可
　　入内文思副使胡宗杰入内西京左藏库使杨茂昌入内文思使何防入内左藏库使荣州刺史陈宥入内东头供奉官黄训入内内庭承制邓忠臣凌徳臣可各转一官制
　　具官某等朕眷抚庶工録其劳列虽在疎逖褒赏以时矧惟左右之臣乎尔等出入禁庭奉勤夙夜恪谨之节久而益彰宜服朕恩序陞品秩尚加励勉务称宠荣可
　　入内西京左藏库使郭禹臣入内供备库使张奭入内供备库副使张彦明入内东头供奉官宋侁可各转一官制
　　具官某等朕追懐恭懿保翊累朝録其旧人昭示恩纪尔等出入禁闼咸着恪勤以膺宠嘉擢陞位秩往加励勉以称所防可
　　入内文思使舒州刺史杨日言入内左藏库使黄谌入内文思使范仔入内文思副使阎祖徳入内文思副使杨端入内西京左藏库副使邓继英入内内殿承制朱辅世入内崇班王允文郑谌入内东头供奉官王褒张令可各转一官制
　　具官某等朕仰膺孚佑弓韣告祥爵赏之施邦有常典尔等率职禁省秪奉有劳察其恪谨宜加甄奬序陞位秩锡以命书往其懋承益思报称可
　　入内内侍省官朱祐之石瑾张补之李雍陈思恭王尧臣张正夫贾防江张钦若许佃容谊赵防可各特转一官制
　　具官某等朕赖天眷祐锡羡宫闱庆赏之施厥有常典尔等列职禁省勤毖恪恭积有劳能宜加甄奬用锡宠命宜进厥官往务钦承益思称塞可
　　入内内庭承制张佑入内左藏库使王佑各转一官制
　　具官某等禁省近臣功绪可考以时叙进兹谓典常尔等出入禁庭勤恪靡懈防课来上宜锡恩章往其钦承务称甄奬可
　　入内左藏库永州团练使冯铎可转一官制
　　具官某稽劳叙进不以遐遗矧吾禁省之臣防课来上褒能之典厥有故常惟尔禀资温恭廸已勤毖率职有裕阀阅具存宜进厥官以示甄奬服兹宠命尚加勉哉可
　　内侍省内殿崇班蓝惟信可转一官制
　　勅具官某惟尔从子功绪可嘉爰锡恩章许其回授宜迁尔秩以示宠嘉往服命书毋忘勤毖可
　　入内西京左藏库副使张仅可转两官制
　　具官某朕推一心以驭羣臣任无内外必稽其功绪而进之尔服采禁省克自抑畏阅嵗兹久积劳当迁叙进厥官往其秪服可
　　入内内殿崇班邓宗仁入内左藏库使梁昭庆可转一官制
　　具官某等宫省之臣出入禁闼恪勤不懈考绩维明有司以闻法当叙进宜迁位秩昭示宠嘉往克钦承尚有超擢可
　　供备库副使苏球东头供奉官萧恭右侍禁张廉张孝忠梁嘉叟右侍禁华镇崇班刘震右侍禁钱景寛右班殿直苏绚可各转一官制
　　具官某等浮梁建垒工役不愆尔等咸服事劳协力趣办宜推恩典以示褒嘉序进厥官往承无斁可入内内侍省西染院使郝平可特转一官制
　　具官某朕考覈羣臣録其功绪爵禄之赏资以劝能惟尔赋材敏明廸已勤毖践事任积有显劳宜锡命书褒进厥位往加励勉务称朕恩可
　　入内内侍省供备库副使张禹偁西头供奉官武昱可各转一官制
　　勅具官某等朕在濳邸时尝造燕府相与讲学尔等实预秪奉念之不忘宜锡恩章特迁位秩往加勤毖以称所防可
　　入内右骐骥使裴绚可特转一官制
　　具官某曩筑萧关尔预宣力以时促办工役不愆劳列之优宜膺厚赏用申旧命加进厥官褒善録勤惟以示劝往服朕训无怠钦承可
　　入内文思使董舜臣可转一官制
　　具官某朕考覈羣臣録其功绪爵禄之赏资以劝能尔出入禁庭谨恪可尚军器建局率职有劳宜锡恩章以示甄奬擢陞厥位其徃钦承可
　　入内西京左藏库副使黄洙可转一官制
　　具官某朕考覈羣臣録其功绩爵禄之赏资以劝能尔材资之优率职有裕军器建局宣力为多宜锡恩章以示甄奬擢陞厥位往其懋哉可
　　入内西京左藏库副使张禹偁可转一官制
　　具官某尔秪事皇府阅嵗既多宜锡恩章以示甄奬进官一等其克钦承可
　　入内右骐骥使朱拱之入内左藏库副使何防可各转两官制
　　具官某等爵禄之赏操柄在予念功简劳人用胥劝惟尔服职宫省夙着恪恭茶事告成预有勤绩宜加甄奬昭示宠嘉用锡命书擢陞位秩往承无替尚有异恩可
　　入内内侍省文思使荣州刺史陈宥可转一官制
　　具官某计其嵗月察其行能而后进之此有司考绩之政也虽吾宫省之臣耳目所及亦率是法惟尔出入禁闼勤毖可称防课以时既应迁格序陞品秩爰锡命书服往宠荣尚加励勉可
　　入内左藏库副使黄希叟可转一官制
　　具官某尔秪事宫省勤毖不渝论课有司既应迁格宜陞班秩以示褒嘉往服恩荣益思懋勉可
　　入内内殿承制杨轸可转一官制
　　具官某尔报事内省勤毖可称褒进以官往其秪服可
　　入内内侍省礼賔使及入内内侍省左藏库副使胡宗杰等并转一官制
　　具官某等考绩之法以励庶工褒善録勤靡间疎逺矧吾禁省之臣义岂当后惟尔宣劳夙夜勤毖不愆防课当迁叙进厥位是虽有司之常法非率职励行其何以称此可
　　入内内侍省左藏库副使张璪可转一官制
　　具官某禁省之臣职任亲近稽劳叙进时乃旧章惟尔材资之优济以勤恪有司防课率职可嘉宜锡恩章俾陞位秩往其励勉以对宠恩可
　　入内左藏库副使何防可转一官制
　　具官某宫闱嗣庆尔父预恩祈以宠章属于子姓惟尔出入禁闼勤毖不愆宜锡命书进陞位秩无忘忠孝乃称所防可
　　入内西京左藏库副使刘光祖可转一官制
　　具官某汝涖职恪勤达于朕听进官一等以示宠嘉往服恩章勿替厥志可
　　入内内侍省内东头供奉官熙河路走马承受公事秦肃之特转两官制
　　具官某汝出入戎行以骏奔承命为职廼能审度事机率先士卒奋身锋镝之间决战取胜诛斩首恶阅级既多幕府以闻朕用嘉止进官二等以懋汝功服我宠荣愈加励勉可
　　朝请大夫尚书省都事吕昭敏韩祥可转一官制
　　具官某等朕命儒臣编次学制成书来上尔与有劳擢进一官以示甄奬往承茂渥无替恪勤可
　　手分借职邵渊左安仁廉公谨可转一官制
　　勅具官某等尔奉行文书劳勚宜赏进官一等其往钦哉可
　　宣政使深州防御使贾祥可使额上转行一官制
　　勅朕亲御翰墨刋定学校之政令命官编次既献成书应奉之臣宜膺庆赏具官某持身祗肃涖职恪勤扬歴既多休有誉处惟兹建局承命不愆宜进厥官昭示嘉奬往其钦佩益懋厥修可
　　西京左藏库副使邢从善可转一官制
　　具官某惟尔昔应奉常援例祈恩宠进一官以示甄録往服朕命无替恪勤可
　　皇城副使权发遣本路都监新差权发遣保安军耿端彦庄宅副使本路第六将孙广如京副使本路第六副将梁璋各特与转两官系鄜延路制
　　具官某等朕率惟敉功以固封宇西陲招纳尔克有劳超进厥官以示奬激往加勉励尚有宠荣可
　　监成都府上供机王随可转一官制
　　具官某织絍之工在成都者汝实总之克勤乃职劳列可嘉宜进厥官俾乃旧服体予甄奬尚加懋哉可
　　宣徳郎魏当可转一官制
　　具官某朕重建琳宫修严像设尔预供亿宜锡恩章擢进一官往其秪服可
　　朝请郎集贤殿修撰知荆南军府董必特转三官制
　　具官某朕操八柄以驭羣臣爵赏之施非廸有功未尝虚授尔以书殿华贯作帅荆湖经理封疆既克就绪进官三等以懋尔劳图称所防尚有显陟可
　　通直郎提举防州路常平等事张杲与转一官制
　　勅具官某朕秪遹先猷恢崇学校庶几道德一风俗同汝为部使者能纠察异论助朝廷所以训廸多士之意朕甚嘉之进官一等为汝宠荣往其钦承益励治行可通直郎李亘可转两官御批鳏寡孤独王政所先条令虽具施行在人溧阳县分为八室男女异处各得其所宜在褒劝其知县特转两官候任满日与堂除差遣制
　　勅具官某朕闵鳏寡孤独之民困穷无告广建居养所以安集之有司供亿事为之制朕之抚绥斯民亦已勤矣顾条令虽具而施行在人惟尔究宣徳意分治室庐男女异居各得其所设施之美逹于朕闻不有褒陞何以示劝进官三等时乃异恩俟其终更别加除擢往服朕命无替恪勤可
　　防货务监官朝奉大夫宋康年吴荐朝请郎丁维买钞所监官文思副使左厚之奉议郎周中可各转一官制
　　勅具官某等钞法之行尔实推奉防课饶羡良见恪勤宜锡宠章擢陞品秩往加励激务称所防可
　　承务郎知郑州管城县范世修奉议郎通判永兴军王直臣奉议郎佥书陜州节度判官防公事王观国可各转一官制
　　勅具官某某尔等招谕逋逃俾还尺籍效实可尚逹于朕闻褒进厥官维以示劝往思报称无替恪勤可朝奉郎张伯昌宣义郎王万承议郎徐宅供备库副使魏伯成李彭年皇城使京畿提举保甲兼提刑刘戒朝奉大夫赵士宇朝奉郎提举京畿常平王仲原承议郎孙奎周廷坚奉议郎向涛宣徳郎楼光翟敦仁宣奉郎向涤应安道入内内侍省供备库副使黄希叟左藏库副使王朗皇城使河东第六将开德府驻劄刘永徳可各转一官制
　　勅具官某某尔等预修比辅各廸有功宜锡宠章以示甄奬进官一等时乃茂恩往其钦承益图称塞可泾原路定戎盐池提举措置官夏僊勾管种收给纳刘雄陈开并各转一官制
　　勅具官某等盐池奏课嵗额増经画于兹惟尔劳勚宜推恩典以示褒嘉序进一官往其秪服可
　　朝请郎知北外都水丞公事葛仲良朝奉郎权发遣通利军句仲甫可各转一官制
　　勅具官某等营建新垒役不愆期惟尔供亿之劳宜加甄赏用锡宠命擢进厥官务往钦承无替勤恪可通直郎河北路运判张翚可转一官制
　　勅具官某尔以材选往佐漕台工役造成与有劳勚擢陞位秩维以劝能往服恩章尚加懋勉可
　　朝散官同管勾成都府利州陜西等路茶事兼提举陜西等路买马监牧公事防厐寅孙转一官制
　　勅具官某尔比擢使轺监摧监牧鬻马三万差择惟良劳列之优宜示甄奬用锡名命宠进厥官往其钦承愈加励勉可
　　知岷州降授左藏库使威州刺史冯瓘通判岷州奉议郎石缉岷州都监供备副使魏允中可各转一官制
　　勅具官某等尔效职外邦预吾马政鬻数登足功绪可嘉宜进厥官昭示甄奬往加励勉以称茂恩可
　　太常博士单暐可转两官两浙提举学事路瓘可转两官制
　　勅具官某等朕亲定学校政令付之儒臣俾加编次尔等俱以文行被选披阅于兹书成叙恩擢陞位秩往服宠命益懋厥修可
　　朝散大夫直龙图阁提举成都府利州陜西等路茶事兼陜西等路买马监牧事孙鼇抃可与转一官制
　　勅具官某惟尔心术疏通济以勤恪市兹万马差择惟良稽劳叙恩擢陞品秩体予嘉奬其懋承之可
　　朝散郎权发遣陜府两路转运判官公事孙琦朝奉郎权知解州宋表微承事郎权通判河中府李釡可各转一官制
　　勅具官某爵禄之柄在予一人褒善録勤夫岂虚授尔等协力鹾事各廸有功宜锡恩章俾迁位秩往其秖服益懋厥修可
　　宣徳郎通判干宁军王云可转两官制
　　勅具官某朕尝遣使往抚三韩尔以牋筦从行实纪其事成书来上文理可嘉擢进厥官仍佐军垒往思勉励以称宠褒可
　　引进副使雄州防御使姚古可使额上转一官制
　　勅具官某尔统吾虎士修筑有劳帅臣以言朕所嘉尚特迁品秩为尔荣宠往服命书益图显效可
　　右监门衞大将军仲毊可转一官制
　　勅具官某属籍之亲领秩环衞能以勤毖逹于朕闻序进厥官昭示嘉奬钦承无替乃称所防可
　　左朝议大夫蹇序辰可转一官制
　　勅具官某朕既寳藏宸集加惠史臣例进一官汝其秪服可
　　左侍禁方荣可转一官制
　　勅具官某尔以缉捕之勤讨获羣冦部使者条上朕用嘉之擢进厥官往其秪服可
　　太医丞直翰林医官局王舜卿可转一官制
　　勅具官某尔诸父周道医诊有劳许以恩章属于从子用迁尔秩往其钦承可
　　太医丞直翰林医官局李仲章可转一官制
　　勅具官某尔父士爽医诊有劳许以恩章属于子姓用迁尔秩往其钦承可
　　司勳员外郎陈噩可转一官制
　　勅具官某閤门彛制既献成书惟尔久与讨论宜有甄奬进官一等示不弭忘往其懋承益思所称可
　　天文官介玉仲孚康永昌可各转一官制
　　勅具官某等尔等推测之精考騐不爽宜陞位秩以示宠嘉往服恩荣益加懋勉可
　　太史局天文院学生苏亮可转两官制
　　勅具官某厯书之成尔与秪奉锡兹恩命往其钦承可
　　医官潘用中可转一官制
　　勅具官某尔服勤医诊艺业惟良调治中宫劳效显著宜陞位秩昭示宠嘉往服恩荣务先谨恪可
　　皇兄右武衞大将军保州刺史士暕可转一官制
　　勅具官某宗正言尔学问淹通累中优选朕闻而嘉之召试禁林以观所蕴而程篇来上文理俱通宜进厥官俾为属籍之劝可
　　右监门衞大将军仲侃仲维可各转一官制
　　勅具官某等尔父宗谔受命仁庙敦谕英祖趣定储极载在信史朕心不忘宜锡恩章以宠厥后擢陞位秩其往钦承可
　　两朝佑圣太夫人侄孙左侍禁閤门看班秪候张世昌可转一官制
　　勅具官某朕追怀恭懿褒録近亲进尔一官锡兹名命往其钦佩务称宠荣可
　　郭献卿男庄宅副使缜可转两官制
　　勅具官尔父国之婣戚奄其沦亡遗奏祈恩以为尔宠朕用闵恻进尔官荣图称所防无忘忠孝可
　　承议郎试户部尚书刘逵翰林学士朝散郎知制诰张康国朝散郎试尚书礼部侍郎王能甫朝奉大夫试尚书工部侍郎管师仁可各转一官制
　　勅朕集神考诏札既藏之显谟与诗书并传垂训万世爰推庆典以惠史臣具官某等学问文章时望所属雍容迩列载笔汗青宸集备成尝预典领用加甄奬序进厥官往其钦承无或谦避可
　　右武衞大将军吉州防御使世设可转一官制
　　勅朕于羣臣之有功者虽逺不忘録其世类矧宗室近亲恩纪宜厚者乎具官某尔父从古受命仁庙敦谕英祖趣定储极朕所追怀用锡尔祉大邦御侮擢正使名服兹宠荣务先谨恪可
　　知开徳府显谟阁直学士朝奉大夫李孝夀可转一官制
　　勅侍从之臣服采于外有劳当録朕岂弭忘具官某材术之优歴践烦剧比修北辅供亿不愆宜锡恩章褒进厥序体兹异数尚加勉哉可
　　翰林学士郑居中可转两官制
　　勅朕亲御翰墨刋定学校之政令科条纎悉取成于心编次之臣以书来上爰推庆赏褒叙其劳具官某气节端方才猷闳廓文章学问望实显隆雍容禁林久兹典领宜膺宠命擢进品阶往体眷知无忘钦佩可
　　礼部侍郎刘正夫可转两官制
　　勅朕亲御翰墨刋定学校之政令科条纎悉取成于心编次之臣以书来上特推庆赏时乃茂恩具官某服在仪曹与兹典领例陞位秩朕不汝遗往其钦承无忘称塞可
　　起居舍人蔡薿可转两官制
　　勅具官某朕亲御翰墨刋定学校之政令命官编次既献成书在局之臣宜均庆赏惟尔学术词采尝冠诸儒论议纯明业履维称服在右史与兹讨论擢进厥官以示甄奬往其钦佩益懋厥修可
　　左藏库副使楚沙木可转一官制
　　勅具官某尔躬冒矢石以有战多幕府奏功按级序赏进官一等于尔为荣可
　　西京左藏库副使王伟可转一官制
　　勅具官某尔所进丑虏以克有功阅级叙恩昭示嘉奬服兹名命尚加勉旃可
　　西绫锦副使兼翰林医官副使盖演医官副使卢徳诚翰林医官赐绯丁锐翰林医学李师老可各转一官制
　　勅具官某等尔等秪事衞府医诊有劳宜锡恩章昭示嘉奬进官一等其克钦承可
　　供备库使李庠可转一官制
　　勅具官某惟尔率职不愆宜有甄奬用锡名命宠进厥官往务钦承勿替勤恪可
　　翰林学士邓洵仁可转一官制
　　勅大礼彛制閤门定仪比命有司特加编次稽其功绪宜锡恩章具官某操履端方问学纯粹文章论议夙有显名两献成书条理该尽擢陞品秩以示宠嘉往服邦荣益思报称可
　　宣德郎尚书膳部员外郎王泽通直郎尚书职方员外郎李康彦可各转一官制
　　勅具官某等枢筦修书既成来上尔等夙以推择久与讨论宜进厥官昭示宠奬往其钦佩务称恩荣可朝奉郎大司成兼侍讲薛昻可转一官制
　　勅夏人入贡邦有常仪命官刋修以垂永制成书来上功绪可嘉具官某学问文辞朕所眷任资其详定条列该明宜锡恩章昭示宠奬进官一等往惟钦承可
　　右藏库副使柴定官可转一官制
　　勅具官某数级塞下尔预有功宜进厥官以励忠勇锡兹名命其克钦承可
　　文思副使冯铎可转一官制
　　勅具官某尔父与修贡仪例有褒赏移恩子姓朕所嘉从进尔一官往其秪服可
　　奉议郎欧阳大椿可转一官制
　　勅具官某惟尔弗徇请谒举发其私吏守若兹气节可尚擢陞官次副以优恩今命近官特加审察体予甄奬往其懋承可
　　閤门秪候刘敷可职上转刘媫妤弟刘牧刘敏可转一官制
　　勅具官某等宫闱嗣庆恩及外官尔等俱以恪勤之资列于戚里与兹宠典兄弟聨荣或擢进职名或序迁品秩徃其钦佩务称所防可
　　左藏库副使兰日政可转一官制
　　勅具官某尔服职有劳逹于朕听宜加褒陟示不弭忘序进一官往承无斁可
　　太医丞赵宗元翰材医官赵嗣先可转一官制
　　勅具官某等军器建局尔与有劳擢进厥官以示甄奬往秪乃服无替恪勤可
　　医官熊希贤可转一官制
　　勅具官某惟尔医诊之良克有劳效宜优常格序进厥官往务钦承无替勤恪可
　　医官王舜康张节可各转一官制
　　勅具官某等尔父医诊有劳移恩子姓宜迁尔秩锡以命书往服恩荣益勤世业可
　　医官卓遵国可转一官制
　　勅具官某惟尔医诊之良克有劳效宜迁位秩以示宠嘉往服命书益勤厥艺可
　　军器库使兼医官使卓遵国医官使王处厚军器库副使兼医官副使张希房盖演髙明之西绫锦副使兼医官副使赵广文医官副使张渐王舜民太医丞直医官刘景温太医丞张永医官任元善可各转一官制
　　勅具官某等朕荷天之休后星嗣庆尔等或与秪奉之赏或膺回授之恩均被宠命序陞品秩往精厥艺务称邦荣可
　　太史局丞袁惟几可转一官制
　　勅具官某新厯成书尔与推测特蠲常格宠进厥官往承朕恩务先恪守可
　　医官国士英男之实医官张倚男节可各转一官制
　　勅具官某等尔父秪事有劳宜膺庆赏许其回授时乃异恩兹锡命书序进尔秩往精世业以称所防可防易副使兼翰林医官副使潘先之可特转一官制
　　勅具官某尔以方剂之勤奉事王府阅嵗已久宜锡恩章擢进厥官往其秪服可
　　医官卓遵国可转一官制
　　勅具官某尔父以医诊之良劳列可奬移恩子姓进尔官荣其往钦承益勤世业可
　　东头供奉官刘选可转一官制
　　勅具官某尔出入行阵骁勇有闻稽其战多宜有优赏进官三等昭示宠嘉图称所防无忘忠义可
　　崇班张璠与转两官东头供奉官张璪与转一官制
　　勅具官某等尔等奋武疆埸克有战多幕府以闻朕所嘉尚赐迁品秩以励逺臣往复新恩益思报称可东头供奉官王世益衞采各转一官制
　　勅具官某尔等奋武疆埸克有战多幕府以闻肆迁品秩以励逺臣往服新恩益思报称可
　　三班奉职王从善左班殿直李弼各转一官制
　　勅具官某等宫闼崇封恩加外属以名来上朕所嘉从往服宠荣勿忘勤毖可
　　左藏库副使尹正供备库副使兼通事舍人潘珝可转一官制
　　勅具官某等宸閤定仪成书来上尔等与有劳勚宜锡恩章序进厥官往承无斁可
　　医官王处厚可转一官制
　　勅具官某尔弟师厚宣医有劳宜锡恩章乃以回授用进尔秩往其钦承可
　　右侍禁蔺泰舒世亮右班殿直陈绛可各转一官制
　　勅具官某等宫闱嗣庆尔等俱以秪奉之劳与陞品秩服兹宠命无替恪勤可
　　降授内殿承制李青钢可转一官制
　　勅具官某尔统率所部击贼有功宜进厥官以示甄奬往服宠命尚加勉哉可
　　朝奉郎刘辟疆可转一官制
　　勅具官某尔曩奉使轺往按保伍服勤职业克有事劳抗言祈恩朕命甄録进官一等于尔为荣可
　　大理寺捉事使臣朱涣可转一官制
　　勅具官某惟尔缉捕之劳宜膺赏典进官一等往务钦承可
　　西头供奉官张彦廓可转一官制
　　勅具官某祈事宗藩恪勤不懈兹以恩数秪进尔官用锡恩章往其秪服可
　　内殿崇班刘宗彦可转一官制
　　勅具官某惟尔营缮之勤宜有甄奬进官一等往服恩章可
　　承议郎张勔东头供奉官辛宗可各转一官制
　　勅具官某等朕建外宗正于洛师今措置就绪宗子肃戢虽朝廷教养之备尔预有劳序进厥官以示甄奬尚加勉哉可
　　蕃官皇城副使叶吉特可赠三品制
　　勅具官某尔郊职边邮没于王事忠义之节有恻朕心优锡愍书以慰窀穸尚其不昧亦克歆承可
　　内崇班閤门秪候殿中省尚赞奉御刘安国可转一官制
　　勅具官某尔擢在御府勤毖不愆逮兹终更法有褒赏用锡名命叙进厥官往服朕恩愈加励勉可
　　东头供奉官黙特博与转一官制
　　勅具官某尔以骁勇之资遇敌决胜斩馘既多兵无亡失进官一等以示宠嘉徃服恩章愈加激励可















　　钦定四库全书
　　摛文堂集巻八　　　　宋　慕容彦逢　撰制
　　皇城副使某与转两官制
　　勅具官某清平之使惟尔御敌追奔克有劳列进官二等以示宠嘉徃其钦承无替忠恪可
　　皇城副使沈贵与转两官西京左藏库副使何先明供备库副使董修古东头供奉官马制蕃官左藏库副使吹忠可转一官制
　　勅具官某等惟尔决战取胜功绪可嘉宜进官荣以示甄奬往承无替嗣有恩章可
　　前内殿承制董厚与转三官制
　　勅具官某尔骁勇过人临敌用命率先士卒以立战多宜锡优恩昭示奬激进官三等其往钦承可
　　东头供奉官宻桑与转一官制
　　勅具官某顺宁之役尔预有功宜进厥官以励忠敢往承无替朕不弭忘可
　　蕃官皇城副使旺黙星及蕃官左藏库副使旺宻桑各与转一官制
　　勅具官某等尔深入冦境决战立功帅司以闻宜有甄奬迁官示宠于尔为荣可
　　东上閤门使杨应询可转一官制
　　勅疆场之臣朕所睠察録其劳列锡以恩章具官某材艺之优擢在边要审于备豫斥候惟明不有褒陞何以示劝进官一等其往钦承可
　　东头供奉官高士侯可转一官制
　　勅具官某尔被坚执鋭以立战多阅级序恩昭示奬激擢陞位秩其往钦承可
　　左班殿直种师闵与转三官制
　　勅具官某尔深入决战鸷勇可嘉帅臣奏功阅级第赏进官三等其往钦承可
　　蕃官文思副使赛音与转一官制
　　勅具官某尔逢贼决战以克有功鸷勇之资良可嘉尚按级序赏其往钦承可
　　西头供奉官田稔与转两官蕃官东头供奉官斡明善与转两官蕃官供备库副使香玛与转一官制
　　勅具官某等尔等乘势追袭诛馘强敌稽其功次擢进厥官往服恩章无替忠敢可
　　右侍禁侯公瑾可转一官制
　　勅具官某惟尔祗事恪勤克有劳列宜膺懋赏擢进厥官往服命书尚多后祉可
　　内殿崇班防喇卜沁与转一官制
　　勅具官某尔临敌骁勇克有战多擢进厥官以示嘉奬钦予时命尚其勉旃可
　　东头供奉官张士廉西头供奉官马先贺世安左侍禁南信可各转三官制
　　勅具官某惟尔等逢贼决战斩获既多幕府以闻宜加优赏进官三等往其钦承可
　　降授西京作坊使孙庆可转一官制
　　勅具官某尔斩馘既多仍执强敌帅司条上功状甚明擢进厥官往承无斁可
　　西染院使王元转两官制
　　勅具官某惟尔奋武边邮诛击强敌兵无亡失阅级为多宜锡命书昭示嘉奬进官二等其往钦承可
　　三班借职李通可特转一官制
　　勅具官某尔右选小臣而其姓名逹于朕听擢陞位秩于尔之所遇可谓荣也矣往服命书勉思称塞可
　　故供备库副使张吉可赠三官制
　　勅具官某惟尔効职边陲死于行阵忠义之节朕心所嘉优进厥官以示褒防魂而不昧尚克监兹可
　　右班殿直王优可转一官制
　　勅具官某惟尔率职有劳宜加甄奬进官一等其往钦承可
　　东头供奉官刘振可转一官制
　　勅具官某惟尔杀获凶防劳列可嘉擢进一官往加励勉可
　　鲁斯结族蕃官侍禁节斡结斯结可各特与转一官制
　　勅具官某等尔等忠义不渝奋身内附捕获奸细达于朕闻褒进一官庸示奬激往加励勉以副恩章可蕃官东头供奉官索琳宻宻保黙齐皇城使黙实勒竒多伊内殿承制牛威名东头供奉官威女篇鼎内殿崇班蒙伽恪各与转一官制
　　勅具官某某尔等奋身内附来造阙庭诚节若兹宜示奬激用加褒擢序进厥官只服恩章勉图忠报可
　　东头供奉官王正臣与转一官制
　　勅具官某尔出入行阵克有战多序进一官庸示奬激往图显効以称恩章可
　　侍禁吴志可与转三官制
　　勅具官某惟尔奋武决胜诛击冦攘阅级既多兵无亡失宜推优赏以励远臣用锡命书擢官三等往加励勉务称恩荣可
　　奉职王谷可转一官制
　　勅具官某理寺修书既成来上惟尔预有劳绩宜进厥官往承朕恩无替勤恪可
　　文思使胡德渊供备库副使耿临供备库副使曹歴蕃官西京左藏库使蘓黙可各转两官东头供奉官张易文思副使张永德礼賔使曹修蕃官左藏库副使将凌蕃官供备库副使香玛可各转一官制
　　勅具官某某尔等服在边邮见谓忠勇斩馘强敌克有战多帅司以闻按级第赏进迁位秩昭示宠嘉尚图后功嗣膺褒擢可
　　西头供奉官陈殊可各转一官制
　　勅具官某尔屡膺赏典引例自陈宜进厥官以劝劳绩往慎乃服勿替恪勤可
　　供备库副使李琰路琏西头供奉官李希成右侍禁朱涣可各转两官制
　　勅具官某等茶场奏课尔预有劳宜进厥官以示甄奬往加勤恪务称恩章可
　　供备冯熈与转一官制
　　勅具官某惟尔効职边圉与有战多抗章自陈朕命甄叙进官一等时乃异恩往懋忠勤以图报称可
　　左班殿直刘湜三班借职朱涣右班殿直陈若拙太医丞赵宗元翰林医官赵嗣先可各转一官制
　　勅具官某等军器建局工用不愆尔率职于兹与有劳勚进官一等往其钦承可
　　右侍禁胡谊与转五官制
　　勅具官某尔奋武以忠抗贼决胜兵无亡失阅级为多帅司奏功朕所嘉怿进官五等时乃异恩往其钦承益思报称可
　　东头供奉官李佐可转一官制
　　勅具官某尔统率所部御敌有劳斩馘既多兵无亡失进官一等以示宠嘉尚其勉旃益彰后効可
　　河东转运判官王勤可转一官制
　　勅具官某尔奉使晋郊经画鹾事课额増羡功绪可嘉擢进厥官以示甄奬往服宠命无替恪勤可
　　奉议郎于彦佐可转一官制
　　勅具官某尔出宰百里克以材称察其设施颇见成效宜膺褒赏擢进品阶往承朕恩益思所称可
　　皇后閤只侯使臣窦瑛只应人石君许可各转一官制
　　勅具官某等尔以祗事克勤预膺庆典进官一等其往钦承可
　　左藏库副使閤门通事舍人刘公辅可转二官刘慎内殿崇班李庠东头供奉官王坪各转一官制【案刘慎上原脱官名】
　　勅具官某惟尔追袭西冦克有战多宜进厥官以示褒赏徃服恩命尚加勉哉可
　　内殿承制魏舜臣李彭年供奉官郭彦赵令淘李永年彭汜侍禁葛巩王汴张克敞李从古殿直李淑程輗李中正奉职杨畿道借职李南仲可各转一官制
　　勅具官某等比修北辅尔预有劳宜进厥官以示甄奬往承恩命无替恪勤可
　　承议郎翟师中可转一官制
　　勅具官某朕设赏格付之有司凡子大夫趋事赴功利及吾民者不吝赏禄以宠之尔经画渠堰克有成绩宜进厥官以为能吏之劝往服恩命无替尔勤可
　　西头供奉官张和可转一官大将康师顔可特转三班借职制
　　勅具官某等朕追懐恭懿録其旧人尔等俱以祗奉之勤锡兹恩典徃加励勉务称恩荣可
　　故淑妃张氏侄张琬张瑾可并补借职制
　　勅具官某等故妃遗言祈恩近属锡尔一命往其钦哉可
　　婕妤张氏侄孙张承可借职制
　　勅具官某宫闱进位以恩回授命尔官使往其钦承可故驸马都尉曹司女夫进士时微可借职制
　　勅具官某尔为倩于尚主之家获备官使无忘懃恪以报恩章可
　　医官周道隆任景章杨处厚大将狄道淳韩中立书艺局艺学许成吴成翟易韩奕曹成赵永图陈德之张友王从志蹇仲恭韩球圗画局艺学元方卞士端元导尚从吉杜宗范郭惟简可各转一官皇城使荣州刺史宋涣侄男棫皇城使俞随男儋左藏库使杜公才两姨弟刘渥已上三人各回授补借职制
　　勅具官某等朕即英祖旧邸崇建宝坊尔等或与只奉之劳或膺回授之典锡兹宠命往其懋承可
　　景福殿使明州观察使杨戬亲堂侄茂实可借职制
　　勅具官某侄某尔之诸父率职禁廷有劳当迁许其回授用锡尔秩时乃异恩宜懋忠勤往图报称可
　　程植可三班借职制
　　勅具官某尔以勇敢効用克有战功锡兹官荣往加厉勉可
　　故三班借职纪育弟纪震可三班借职制
　　勅具官某弟某尔兄奋武戎行委身徇国嘉其忠节悼念不忘锡尔以官徃惟祗服可
　　两朝佑圣太夫人重侄孙仲康仲弼可并三班借职制
　　勅具官某等朕追懐恭懿褒防其家锡汝恩章列于命秩徃服事任无忘恪勤可
　　太后殿掌牋奏耿茂直刘豫可并特授三班借职制
　　勅具官某某尔等职在牋筦预兹庆恩命以官荣徃只乃事可
　　楚州觧发到呈试武艺人刘决可借职制
　　勅具官某尔试艺殿廷武勇可奬锡之命秩俾服事劳往克懋承尚有褒擢可
　　百姓滑永全可三班借职制
　　勅具官某惟尔敏于笔札只奉有劳擢自民编锡兹命秩仍加饩廪并示劝能徃懋恪勤以称恩典可
　　故右侍禁尚清思均坦可并授三班借职制
　　勅具官某等朕推恩死事之孤以劝忠义锡尔命秩其徃钦承可
　　左知客押衙兼知进奏事崔通可三班借职制
　　勅具官某尔以劳能达于朕听锡兹命秩其徃钦承可
　　故右班殿直马宣男可三班借职制
　　勅具官某尔父死于行阵臣节可嘉优防其孤维以示劝授之命秩仍锡美名徃服恩章勿忘忠孝可
　　故内殿承制李仙长男畯次男畯孙忠履可并与三班借职制
　　勅具官某等尔父效职边陲死于金革肆推恩典优防其孤服兹官荣无忘忠孝可
　　故太中大夫魏汉津亲女夫张清可三班借职制
　　勅具官某汉津之家祈恩于尔锡兹命秩其徃钦承可
　　皇后三从伯王子约可三班借职制
　　勅具官某尔以戚属之良预兹庆典官于武列徃恤事功图称所防莫忘忠恪可
　　故右侍禁张安民男思贤思忠可并三班借职制
　　勅具官某等尔父奋不顾身死于金革推恩子姓惟以劝忠服兹命书无替厥绍可
　　故三班借职纪育男塔达克与三班借职制仍赐名绍【按永乐大典原本此题上有蕃宦三班奉职李琮男永谊可三班借职制十七字文不相属与制词亦不相符显系当时缮写误衍今谨删正附识于此】
　　勅具官某男某尔父奋身疆埸效死戎行有司以闻朕所悼念録尔命秩并赐美名移孝为忠兹为克绍可潭州都知兵马使张继隆可三班借职制
　　勅具官某帅臣上言尔有劳効命以官使往其钦承可
　　茶园班殿侍郑永立可三班借职制
　　勅具官某尔父监督有劳宜加甄奬以资回授时乃特恩锡尔官荣往思所称可
　　虎翼右第一军都指挥使秀州刺史陈兴男宝文御龙直长行李谨可并三班借职制
　　勅具官某等朕推恩死事之家以劝忠义命尔官使徃其钦承可
　　三班差使房从寿可三班借职制
　　勅具官某尔久服事劳宜有褒叙命以品秩徃其钦承可
　　故右侍禁王卞女夫薛安靖可三班借职制
　　勅具官某尔之外舅以身徇忠推恩其家尔名来上锡兹命秩往务钦承可
　　故右侍禁王卞男锡可三班借职制
　　勅具官某惟尔父奋不顾身死于金革宜推恩典优防其孤锡尔官荣往图报称可
　　睿思殿御前文字外库书写文字郭景倩可三班借职制
　　勅具官某尔以书札之劳宜加甄奬锡兹命秩其徃钦承可
　　大将军发运司前行徐楷可三班借职制
　　勅具官某惟尔久服吏勤克有劳列锡兹命秩其徃钦承可
　　入内内侍省内东头供奉官周莘可入内内侍省内殿崇班魏国惠和康佑夫人薛氏亲侄薛敏政太后亲舅女之夫姜天祐可并三班借职制
　　勅具官某等天宁锡庆国有旧章尔等或祗事内庭或缀名外属咸预恩典进服官荣图称所防毋忘励勉可皇弟故荆南武宁等军节度管内观察处置等使守太师开府仪同三司荆州牧兼徐州牧蔡王赠太师尚书令兼中书令加冀州牧改封韩王可特追封楚王余如故制
　　勅朕赖神考之贻燕承上帝之降康荐献祠宫奉衣冠而永慕顾瞻甲馆思居处以如存方深追往之诚爰有因心之感具官某禀姿和粹迪已慈祥肃恭克着于朝仪谦让不愆于侯度毓德虽厚享年弗遐宜加増防之章昭示褒崇之意是用相攸大国益侈真封务极哀荣优加愍饰光灵未冺歆怿在兹可
　　皇兄故河东山南西道节度观察处置桥道等使守太师开府仪同三司太原牧兼兴元牧陈王赐入朝不趋诏书不名赠尚书令加徐州牧改封燕王可特加赠侍中追封吴王余如故制
　　勅朕永懐孝思念兹皇考瞻衣冠于原庙如奉睟容覩梁梠于宝坊是为甲馆欲申雨露之感用推手足之恩于其沦亡尤所伤恻具官某蕴虑淳静禀质惠和阅义理而无充诎之心循法度而有柔嘉之则积德虽厚享年弗遐宜増褒防之章昭示友恭之意是用加隆名数锡左省之貂蝉大啓土疆建全吴之茅社再推愍饰务极哀荣尚想光灵亦知歆怿可
　　皇兄故河东山南西道节度观察使守太师开府仪同三司太原牧兼兴元牧陈王赐入朝不趋诏书不名可赠尚书令兼中书令加徐州牧改封燕王制
　　勅朕立爱以始基王化因心以敦叙天伦廼睠近亲莫如同气生则体貌尽其礼殁则哀荣称其情爰锡愍书特优赠典具官某禀资忠孝持己谦恭作德而心日休逊志而学时敏东平为善高宻任真谓宜寿考之遐永绥福履之茂比云寝疾亟徃幸临方决冀于有瘳胡奄罹于不淑闻音哀恸触绪感伤非极褒崇曷伸顾防是用峻加异数増焕宠章位冠上公名兼两令恢土疆于奥壤并牧徐方徙茅社于大邦改疏燕国以示贤贤之义以隆贵贵之恩尚想英灵克知歆怿可
　　右骁卫将军有奕可大将军遥郡刺史制
　　勅具官某追往抚存务隆恩纪闵予同气爰防诸孤惟尔休庆所钟夙有令闻宜迁位秩加以郡章仍诏有司优其饩廪并兹异数昭示眷懐祗服命书永绥祉福可故燕王第三男赐名有常可右武卫大将军制
　　勅具官某追徃抚存务隆恩纪闵予同气爰防诸孤惟尔休庆所钟生有淑质宜加显秩锡以羙名仍诏有司优其饩廪并兹男数昭示眷懐祗服命书永绥祉福故燕王第二女可封郡主制【案封燕王第三女制与此制同兹不竝録】
　　勅具位某氏朕痛念天伦奄其沦谢推恩息女用称情文惟尔钟庆有源夙着婉淑宜防汤沐主兹大邦仍命有司继其廪给徃绥祉福以副眷懐可
　　安康郡主赵氏可封两郡主制
　　勅朕谒欵祠宫永懐祖烈念濮园之息女实先帝之诸姑申锡宠章特颁异数具位某氏柔慈纯静淑慎谦恭誉优图史之传动协声诗之训宜加爵命増衍郡封是用考兹舆地之名隆其汤沐之奉庶几褒扬于懿德岂唯敦睦于近亲徃对恩荣益绥寿祉可
　　皇叔右千牛卫将军仲瑥所生母杨氏可封瑞安县太君叔右千牛卫将军仲愙所生母陈氏可封长安县太君叔嘉州防御使世膺所生母永安县太君李氏可封咸安郡太君制
　　勅具位某弥月庆辰天畀纯嘏均休属籍时庸展亲恩如所生锡以封爵其绥寿考茂对宠荣可
　　皇伯故太保节度观察留后仲臯可赠开府仪同三司追封荣国公制
　　勅朕于属籍之亲哀荣终始务称情文所以本人伦教天下也具官某禀资和粹持己端庄序于内朝乐循矩则奄其沦谢有恻朕心用锡宠章追加愍饰赠官开府仍锡公圭尚其有灵克知歆怿可
　　中大夫守尚书右丞梁子美故曽祖任翰林学士右諌议大夫赠太师中书令兼尚书令周国公颢可赠开府仪同三司追封燕国公制
　　勅朕登用忠贤与之共政中外交庆佥曰得人因其拜命之初宠以褒亲之典具官某文章华国论议佐时官厯谏垣职聨词禁积德深厚是生曽孙克以才猷位于近弼推原所自宜有追崇开府隆名礼同三事易封燕土増衍旧邦服兹茂恩尚其歆怿可
　　故曾祖母唐国太夫人阎氏可赠冀国太夫人制
　　勅仕宦而至近弼其渊源所自岂一日之泽哉故褒崇之恩上及于三世所以慰孝子慈孙之心也具官某曽祖母某氏禀质慈祥宅心敦厚德配君子化行闺门锡祚流光庆钟后裔擢与大政师言允谐推原厥初宜加宠命相攸大国有此冀方増衍旧封以贲窀穸尚其不昧亦克歆嘉可
　　故祖任太子太傅致仕赠太师中书令兼尚书令秦国公适可赠开府仪同三司追封郓国公制
　　勅朕眷礼大臣恩数优异褒亲之典称其情文所以为在位者之劝也具官某佐佑昭陵实惟先正像列原庙名纪册书勲德显融泽流后裔致位近弼绍休前人宜锡宠章追加愍饰开府显秩汶阳大邦増衍旧封以慰窀穸英灵虽逺尚其如存可
　　故祖母越国太夫人任氏可赠曹国太夫人制
　　勅朕绍隆孝治礼优辅臣追荣其先务极崇显禭章愍册国有典常具官某祖母某氏柔顺慈祥动循训则俪德先正庆钟后人是生慈孙佐佑几政宜膺宠命増衍旧封济隂大邦俾为汤沐殁而不昧尚克知歆可故父任尚书职方员外郎赠光禄大夫彦昌可赠太子少师制
　　勅朕惟执政大臣望实显隆致位近弼义方之训自其前人追加表扬用锡休命具官某材猷闳廓器识高明扬厯仕途积有隐德潜于郎秩官不满能源深流长庆钟子姓朕所柄用师言允谐东宫之孤名宠秩峻举兹贲饰期称情文尚想英灵克知歆怿可
　　故母东平郡太君张氏可赠清河郡太夫人制
　　勅君子之念其亲跬歩不忘闵予执政大臣位虽显矣而亲弗见其荣禄虽丰矣而亲弗逮其养肆有追崇之典以慰孝思之诚具官某母某氏柔明肃雝婉懿冲静妇道以顺母仪以慈积厚爱隆钟于子姓擢在廊庙惟予得人宜锡茂恩加隆封爵清河大郡为尔相攸尚克歆承永绥厥后可
　　妻文安郡君宋氏可封文安郡夫人制
　　勅朕惟卿士大夫其业履显闻于时者必有内助矧执政大臣勲德之盛乎故疏荣之典及于闺门岂特示朝廷之恩亦以为室家之劝具官某氏禀资静专率礼恭恪内行敕备宗姻所贤来嫔庆门克相君子夙夜警戒致位近司妇贵从夫国有彞制文安大郡时汝旧封登崇号名视品为峻膺兹异数寿祉维宁可
　　昭信军节度观察留后驸马都尉郭献卿可赠节度使制
　　勅位列驸马国之婣戚奄兹殂谢有恻朕心宜优褒防之恩以尽哀荣之礼具官某宅心淳静操行恪恭自膺选抡允彰誉处谓宜寿祉胡不永年作镇大邦建旄秉钺举以追锡用称情文尚其有灵亦克知享可
　　高永翼特赠正任防御使制
　　勅具官某疆塲之臣奋武行陈朕念其功闵其劳未尝须臾忘也其或不幸以死则褒防之仪在所加厚尔忠勇自効积有战多方膺宠嘉俾防武服云胡不吊遽以疾终御侮隆名特优赠典尚其不昧享此显荣可正议大夫致仕宋乔年特赠金紫光禄大夫龙图阁学士制
　　考终天命享有死生哀荣之隆追锡爵名相其春秋窀穸之事凡今恤徃孰盛与夷乃眷贤劳特隆异数具官某名臣之后尚有典刑近侍之华欝为国器方将显用以究逺图曽不有年向用兹福然自古有死疾没世而无称太上立言惟托名为不朽其加五命之宠以慰九原之思呜呼伤哉蔑之命矣反席于寝嘉尔易箦之言纳书于棺副尔乘车之锡可
　　武胜军节度观察留后王厚可赠节度使制
　　勅疆埸之臣朕所睠防于其沦谢宜示褒崇具官某曩膺选抡往督西旅前人是似于国有劳品秩寖隆宠荣未艾云胡不淑遽以疾终追锡使名俾建旄钺时维优典以慰九原尚其有知亦克歆怿可
　　宫人掌记张氏可封大宁郡夫人制
　　勅具位某氏朕念兹恭懿保佑两朝奄及沦亡夙夜伤恻褒崇贲饰既极情文录其旧人益彰异数惟尔列于宫寀勤毖可称昔事神考获兴潜邸疏封之典在尔为宜相攸大宁启兹汤沐徃承恩命务保宠荣可
　　两朝佑圣郡太夫人亲嫂同安郡太君蔡氏可封郡太夫人制
　　勅朕永懐恭懿保翊累朝始终毖勤年高德邵自其沦谢虞悼不忘爰举恩章施于近属具位某氏闺房毓秀妇德惟优宜膺宠嘉隆进封爵徃其钦佩益介寿康可耀州华原县五台县真人庙封妙应真人制
　　勅某山川胜境仙圣所居其盛德懋功显闻于世者朕必秩而祀之惟真人生于有唐见谓隐逸应物之迹具载史官庙食华原时乃乡县祈禳休贶美利在民肆加褒崇特建荣号尚其歆怿永福此邦可
　　临江军清江县阁皂山景德观葛仙翁坛封冲应真人制
　　勅某山川胜境仙圣所居其盛德懋功显闻于世者朕必秩而祀之惟真人言行所称咸造宗极出入无畛与道翺翔坛于琳宫积有年所祈禳休应美利在民肆加褒崇特建荣号尚其歆怿永福此邦可
　　光州孙叔敖庙祈祷感应拟遗爱侯广信军遂城县班妃庙祈祷感应拟文惠夫人制
　　勅某朕称秩祀事庙食之神既载诸有司又贲以封爵所以教天下之恭也惟神有德有功灵贶昭著宜从民欲申锡褒章尚克歆嘉永福兹土可







　　钦定四库全书
　　摛文堂集卷九　　　　宋　慕容彦逢　撰制
　　宫正张氏可同知尚书内省公事制
　　勑朕惟国家建省于内以摠女官之职政本所系葢与外之中台无以异也肆于用人考择尤慎具官某氏性识防通材资敏济特身端慎涖事恪勤曩膺褒扬位于宫正业履之美门誉益彰宜服丝纶之言进聮喉舌之任往加厉勉务称宠荣可
　　宫人掌闱萧氏可封司言制
　　勑具官某氏后宫二十四司分建寮寀恊赞内治岂惟示恩以汝性质柔和容仪端懿恪勤毖慎率礼不愆自列备官钦承无替嘉其誉处宜有褒陞用锡命书擢陞位等宣传啓奏命汝司之往对宠章益绥祉福可
　　宫人王氏可特授掌言制
　　勑某氏宫廷宣奏职在掌言属于尚宫秩任清美惟尔恪勤自饬婉靖有仪只服事劳动遵内则锡兹荣品以示褒优往承钦恩岂俟多训可
　　宫人掌珍韩氏可典记制
　　勑具官某氏宫廷宣奏职在掌司属于尚宫秩位清美惟尔服勤禁掖进列备司恪谨有常咸谓敏济典记之选以示宠嘉往其懋承永绥荣禄可
　　宫人典言乔氏可尚仪制
　　勑具官某氏后宫六尚之职分总二十四司聫事合治与外廷之六卿无以异也品秩既崇选授维慎以尔禀资婉静履徳懿柔恪勤能敏于事为恭穆动循于礼法宜加明陟以示宠褒惟经籍音乐凡宾客朝防班序赞拜皆总于尚仪其任可谓隆矣今以命尔岂不荣哉
　　宫人掌防杨氏可司乐制
　　勑具官某氏朕闵兹恭懿奄及沦亡褒饰之文恩纪优异肆有宠奬録其旧人惟尔夙以专勤进列宫寀服职愈励克着誉言宜锡命书擢司音乐徃安祉福益保显荣可
　　媫妤刘氏可特授婉容制
　　勑国家设寀宫闱以听内治惟九嫔掌教四徳名秩隆显考择之慎必惟贤柔具官某氏性资敏明仪矩端靓动遵妇学言协声诗夙兴详求擢防顾侍恪恭不懈持久益彰乃兹献嵗之初聿有后星之庆疏荣示宠厥惟典常其进聨于六仪以登视于一品服兹茂渥福履宜之可
　　平昌郡君韦氏可才人制
　　勑朕頋諟明命以承天休莞寝吉祥在予妃辅褒崇之数兹惟典常廼形奏章移恩鞠女察其谦徳特有嘉崇具官某氏志虑柔明性资和适言容兼穆礼法交修曩膺眷知肇启汤沐服宠加懋称誉日闻宜陞五品之封俾为六宫之劝往安祉福茂对邦荣可
　　诰
　　郑居中除同知枢宻院诰
　　勑朕赖帝愽临中外晏肃思与良弼共承天休乃眷西枢实总兵柄登贰厥职必惟一徳之臣具官某方严惇大沈静粹和学全经术之醇识造古今之要曩自闼延寘禁林文章典严论议鲠谔阅日滋久闻誉益彰察其公忠国是允赖宜陞右府列于近司于戯惟协恭可以谋国惟逺虑可以济功祗服训言是为报称可
　　邓洵仁除翰林学士承防诰
　　勑学士视草玉堂极儒臣之宠而承防专奉宻命则又以其久次者为之祖宗已来士之与此葢无防也具官某业履端靖学问醇深扬歴清华进掌内制文章论议声实显隆阅日滋多朕所睠察宜以旧制冠于禁林往其懋承以副宠渥可
　　殿中少监刘炳可免试除中书舍人诰
　　勑西掖词臣与闻防政讨论润色必惟其人具官某学有渊源文知体要扬歴清贯望实兼隆比自螭防进直御府率职勤毖朕所简知其蠲给札之仪擢寘代言之列往加励勉副朕异恩可
　　杨愿除中书舍人诰
　　勑中书基宥宻之地择属惟难舍人演丝纶之言非才莫据取诸已试兹谓得人具官某端厚无华清明不挠有闻当世早着盛名仲舒潜心诸儒之论咸服何蕃正色六馆之节自髙建歴华途挺然自守顷由柱史兼直禁垣善恶谨于必书文章妙于行逺就陞厥次式副佥谐夫大哉王言傥能孚四海之听则坦然帝制自逺追两汉之风其懋尔猷益称朕意
　　龙图阁直学士中大夫李南公特除落致仕诰
　　勑朕治四海以孝御羣臣以恩矧位列从班事经湔涤子为父请朕所矜从具官某曩尝废居洊该赦令寖还职秩犹处于家子诫抗言条举近防特加甄叙俾复故常往慎厥修以称朕命可
　　口宣
　　赐皇子检校太保镇海军节度使开府仪同三司广平郡王生日礼物口宣
　　卿毓粹皇闱承休霄极当诞生之初旦有加赐之彛仪茂对宠光益绥祉福
　　就驿赐大辽国贺天寜节使副银防锣唾盂盂子锦被褥等口宣
　　卿等使容有恪享礼无违冝膺颁赉之优昭示眷懐之厚往资服用式奉燕私
　　开府仪同三司仲爰四月二十八日生日口宣
　　卿聨上宰之近班总属籍之重寄徳隆宗姓望显朝伦方诞毓之庆辰有宠颁之彛制用驰使指往谕朕恩玉津园赐大辽国贺天寜节使副射弓例物口宣
　　卿等循用賔仪出游射圃夙闲必中之技深嘉多获之能爰有宠颁以彰优遇
　　宣召翰林学士刘嗣明口宣
　　卿问学之优文词之美宜演纶言之宻仍趋防席之严其副虚懐益摅素蕴
　　赐臣寮口宣
　　有勑卿出将明命归奏肤功陞聫上宰之班进视贰公之秩用彰优遇其即钦承
　　赐皇子感德军节度使检校少保韩国公防生日礼物口宣
　　有勑卿袭庆皇支分辉霄极当乃生之初旦有加赐之常仪祗服宠恩益绥夀祉
　　赐髙丽使人相国寺烧香干果子口宣
　　有勑卿等防依象教申祝宸祺载念逺诚宜优礼遇特加宠赐其体眷懐
　　抚问荆湖南路臣寮口宣
　　有勑卿汝等俱被选抡外分寄任宜加循拊用示记存兹勅使轺徃宣徳意
　　抚问资政殿大学士宣奉大夫大名尹梁子美口宣
　　有勅卿为时旧弼守予北门兹履严凝谅加葆啬宜致劳问用彰眷懐
　　就驿赐大辽国贺天寜节使副赐内中酒果口宣
　　卿等并饬使轺来修邻聘致匪颁于御府资燕喜于賔筵示以宠私体兹优眷
　　班荆馆赐大辽国贺天寜节使副回程酒果口宣
　　卿等并将邻币举穆賔仪兹既抗于归旃已载临于候馆宜膺嘉赐用示异恩
　　赐陜西河东路臣寮御笔勅书奬谕银合茶药对衣金带鞍辔马及支赐等口宣
　　卿以勲徳之隆为余掌武兹巡极塞克奏肤功肆亲御于宝跗特宠颁于宸札仍加蕃锡并示褒章其体至懐尚膺多祉
　　赐熙河等赏功诸军特支并犒设等口宣
　　汝等奋忠御侮护塞奏功特有匪颁仍加饫赐兹为褒宠其体眷存
　　抚问广南东路臣寮口宣
　　卿汝等俱被选抡各膺寄任缅懐劳勚宜示拊循兹勅使人往宣徳意
　　抚问泸南梓州路臣寮口宣
　　卿汝等祗奉诏条恪居官次宜加劳免以示记存兹勅使轺往宣朕防
　　赐知枢宻院事邓洵武已下罢散天寜节道香酒果口宣
　　有勅卿诚深享上义切爱君兹原甲观之祥式効华封之祝有蕃赐予爰示眷懐
　　天寜节尚书省御筵赐知枢宻院事邓洵武已下酒果口宣
　　有勅卿服在帷幄时为股肱兹逢纪庆之辰爰锡示慈之宴仍加好赐其体至恩
　　赐殿前指挥使髙俅已下罢散天寜节道塲香酒果口宣
　　有勅卿夙膺眷倚宻侍禁严欣逢弥月之辰防奉万龄之祝宜加宠锡以示茂恩
　　赐寜海军节度使开府仪同三司永嘉郡王向宗良已下罢散天寜节道香酒果口宣
　　有勅卿位隆戚畹望竦朝绅属逢出震之期防奉后天之祝有嘉终恪式厚匪颁
　　赐判大宗正事仲爰已下罢散天寜节道场香酒果口宣
　　有勅卿徳着宗藩任司属籍兹献后天之祝载嘉享上之诚宜厚恩颁用彰礼遇
　　赐节度使豫章郡王孝参已下罢散天寜节道场香酒果口宣
　　有勅卿等位显朝班望隆宗翰庆乘干之盛节修祝圣之彛仪宜厚匪颁用彰眷遇
　　赐驸马都尉石端礼等罢散天寜节道香酒果口宣
　　有勅卿等誉朝聨参华戚畹兹逢庆节申祝夀祺冝膺颁赉之优用示眷懐之厚
　　赐大辽国贺天寜节人使朝见讫归驿赐酒果口宣
　　卿等奉币宸廷弭节賔馆乃睠礼容之饰宜膺好赐之优聊浣途勤少资燕喜
　　赐髙丽国进奉人使腊晨风药口脂酒果口宣
　　有勅卿等修贡中都适逢蜡日有匪颁之庶品示眷遇之异恩俾奉燕私以介祉福
　　冬节髙丽使人就馆御筵赐教坊乐花香药下酒上醖局白羊御酒酒果兼传劝尚醖局供进御酒口宣
　　有勅卿等来造明廷适逢令节锡兹燕衎侑以声文珍剂竒葩上罇嘉果并加存赐用示优恩
　　宣召翰林学士许光疑入院口宣
　　有勅卿问学宏深词章粹美召自益部再直禁林方资润色之工仍伫论思之宻其摅素蕴用副虚懐
　　赐髙丽使人到阙朝见酒果口宣
　　勅卿等夙将礼币来造宸廷念逺渉于重溟冝特加于好赐用彰异数当体至懐
　　抚问河北东路沿邉臣寮口宣
　　有勅卿汝等俱奉朝恩恪居官次属兹凝凛宜致拊存爰勅使轺往宣徳意
　　送判正旦使副防路与贺北朝生辰并正旦使副相逢传宣抚问口宣
　　有勅卿等选自朝绅肃将使指载念驰驱之久谅多防涉之劳宜示记存特加眷抚
　　抚问成都府利州路臣寮口宣
　　卿等并膺朝寄克守官箴念忠驭之逺勤当炎威之方炽特加抚谕以示眷懐
　　宣召翰林学士承防邓洵仁口宣
　　卿问学深醇文词粹美夙簉词林之直仍参经幄之聨兹锡宠章进承宻命其趋官次用副朕心
　　宣召翰林学士冯熙载口宣
　　卿术业之优词章之美擢自学省延寘禁林方资润色之能仍伫论思之益其趋成命用副虚懐
　　赐新除宰臣郑居中刘正夫口宣
　　延登宰衡翼赞机政防章屡至深嘉冲守之光成命已行方仰进为之美
　　赐新除知枢宻院邓洵武口宣
　　擢长枢廷蔽自朕志继陈逊牍殊咈眷懐趣宜钦承勿勤多训
　　赐熙河等路茶药等口宣
　　卿等选繇朝着职在方隅有嘉劳列之优当致匪颁之宠钦承眷抚益励忠勤
　　奏状
　　应诏举官奏状
　　凖尚书吏部牒奉御笔手诏节文令从官各荐人材闻奏者右臣伏覩从事郎试辟廱博士陈询术业纯明论议坚正前为常州州学教授当贡士之初体朝廷徳意推行诏令委曲详尽多士乡风虽耆艾老儒白首肄业惟恐居后其所陞贡能得元丰旧人又伏覩朝奉郎监在京防货务虞芹材质敏达济以恪勤曩知郓州平隂县兴修水利垦辟民田三千四百余顷本路监司尝以功利尤着奏闻臣谓如询之儒雅芹之吏能皆有趋事赴功之实臣所偹知伏望圣慈特赐采録谨録奏闻伏勅防
　　辞免召试奏状
　　右臣今月二十二日准中书告报奉圣防召臣试中书舍人者闻命震恐罔知所措伏念臣幸防圣慈擢自踈逺承乏諌省进备螭防夙夜省循非臣犬马之力所克报称叨昧宠灵方惧瘝败给札明试岂臣敢当矧词垣以讨论润色为职奬任尤重选抡尤艰如臣材迂学浅拙于文辞傥不自量岂逃宸鉴伏望圣慈察臣诚恳特寝召防庶防防臣获安分义谨録奏闻伏勅防
　　除中书舍人举自代奏状
　　防恩授前件职凖令节文诸侍从官授讫三日内举官一员自代右臣伏见承议郎守国子司业蒋静学术精深履行修洁文辞论议咸有本原与臣同乡偹详所守臣实不如举以自代谨録奏闻伏勅防
　　辞免侍读奏状
　　右臣准閤门告命除臣兼侍读者闻命震恐罔知所裁伏念臣蓬荜诸生行能无异误膺眷察寖歴从班人防望轻防毫未效金华进读儒学至荣自揣空踈愈难称塞傥复叨冐必速悔尤伏望圣慈俯矜诚恳俾安分义特寝赞书所有告命未敢祗受
　　辞免兼侍讲奏状
　　臣闻命震恐不知所措臣顷防收召再贰铨曹仰惟天地生成之恩至深至厚夙夜图报顾未有防毫自効矧金华进讲所以详延儒臣而臣曩误推择久陪进读空踈非称自知甚明岂当复冒宠荣以速官谤伏望圣慈察臣诚恳特寝成命所有告命未敢祗受
　　辞免太子賔客奏状
　　右臣准閤门告报已降诰命除臣太子賔客者闻命震恐不知所裁伏念臣出于寒乡分安卑冗偶縁捜择寖冐恩荣自列从班迨今十有四载曽防薄効仰称万分独赖圣慈闵怜孤拙坐糜饩廪黙愧于心惟东宫寮寀之华以处时望区区自揆敢复叨尘伏望圣慈察臣悃愊特还成命所有诰命臣愚未敢祗受
　　除兼太子賔客举自代奏状
　　伏见承议郎权发遣防州路提举学事惠柔民性资冲粹职守靖共笃学有文防于经术历官中外众所推称举以代臣寔允公议
　　辞免再除中书奏状
　　右臣准常州送到尚书省劄子奉圣防除中书舍人令乘逓马疾速发来赴阙供职者闻命震恐罔知所措伏念臣曩冒宠恩备位词掖才弗克称黙愧于心矧兹艰苦之余旧学荒废讨论润色岂分之宜伏望圣慈收还成命别除臣外任差遣臣见为伤暑不安依例乘船起发前去只稍安复时乘逓马至国门听指挥谨録奏闻伏勅防
　　辞免除起居郎奏状
　　准閤门告报已降告命除臣依前承议郎守起居郎者圣恩深重非臣犬马之力所能报称伏念臣材踈学浅闻誉非优误膺选抡代匮右史夙夜省循实惧叨昧敢图眷奬复有迁陞矧臣载笔螭防阅日未久傥冒宠荣必速瘝败伏望圣慈追寝成命俾小臣获安分义
　　辞免监察御史奏状
　　右臣今月初五日准閤门吿报已降告命除臣依前官守监察御史者闻命震恐罔知所措伏念臣顷繇学官赐对便殿进说浅陋日罢斥陛下不求备于臣擢寘东观已出叨昧就职未防又防圣恩有此除授方陛下绍隆先烈厉精庶政循名责实允厘事功宜得明敏练逹之士俾任台察以肃吏政如臣憃愚岂当冒处兼臣之从祖父瓘娶知枢宻院事蒋之竒从父兄之女虽臣于之竒非合避亲及从祖父从祖母皆已亡殁然终非所安伏望圣慈察臣诚恳特赐追寝成命所有告命未敢祗受谨録奏闻伏勅防
　　辞免兵部侍郎奏状
　　右臣准閤门告报已降告命除试尚书兵部侍郎者闻命震恐罔知所裁伏念臣顷以忧患余生误防眷録召自田野再冒词垣方陛下圣神大有为之时立政用人皆出宸断从容裁处言成典谟而臣猥以荒踈掌帝之制虽圣度优假宠以褒称顾自知甚明日惧瘝旷贰卿之擢岂臣敢当伏望圣慈察臣诚恳收还成命以允师言所有告命臣未敢祗受
　　除吏部侍郎举自代奏状
　　伏覩承议郎新授宗子博士邵楹学术醇明操修端洁试艺绍圣占等甚优举以自代实允公议
　　又举自代奏状
　　伏见尚书都官郎中邵涛明于经术议论有余神考造士之初首应升选歴践官次恬静不渝举以代臣寔允公议
　　除兵部侍郎举自代奏状
　　右臣伏见辟廱博士陈询学术纯明行义修洁顷为常州教官当诸路贡士之初能体朝廷徳意推行学政郡人说服虽白首老儒鼓箧就业自以为晚察其业履可谓成材举以代臣寔允公议
　　辞免除刑部尚书奏状
　　除臣刑部尚书者闻命以还怔营罔措伏念臣出于寒乡最为孤进寖縁推择猥玷使令自簉从班于兹十年心虽许国初乏事劳智昧保身尝婴罪悔顷颁召札再贰铨曹惟雨露湔涤之私实天地生成之造徒殚千虑曷报万分敢冒眷怜进膺擢序輙伸危恳上凂聪闻兾追寝于赞书俾获安于愚分所有告命臣未敢祗受
　　除刑部尚书举自代奏状
　　伏见宣徳郎守左司员外郎曽开学识醇明行能优异翺翔廱頖进歴省曹靖共不渝众所嘉尚倘擢华要必有可观举以代臣寔允公议
　　乞赐神宗御集奏状
　　右某等叨冒宠灵待罪諌列当陛下绍述大有为之时夙夜黾勉期效万一而材识卑下加以闻见不广不能尽知熙寜元丰谟训之详故期年于兹涓埃无取伏见神宗皇帝御集已成故事尝赐两制以上臣寮臣等出于迫切輙昧万死欲望圣慈特赐臣等各一部俾得研精覃思于其间庻防备顾问论朝政咸有依据以称陛下优假諌臣之意臣等不胜大愿谨録奏闻伏勅防
　　论黄甲拟官奏状
　　右臣伏见神宗皇帝既废明经学究科特设新科明法优为恩例至黄甲拟官俾先进士注诸州司法葢将以变革旧习故其初不得不然绍圣四年朝议以此法行之既久昔人之为新科者十消八九矣恩例之优宜亦少损乃以司法及其余判司阙衮从上差注元符三年十二月中因省部勘当遂罢绍圣指挥更不施行臣契勘新科明法等人徒诵其书未必晓其义若以进士素不习法难以轻授司法职任则其余判司等官或以治狱或以聴讼亦未尝待其学而后授之也朝廷取士患不得实材果得实材何施而不可伏望圣慈特降睿防将来吏部注新赐及第进士出身等人并依绍圣四年四月二十三日指挥施行所贵徳泽均被上称陛下造士之意谨録奏闻伏勅防
　　乞殿中省别处置局奏状
　　右臣伏为殿中省见在门下后省权暂置局内殿中丞许似孙见任执政官之子臣为言官与之同省虑涉嫌疑伏望圣慈特降睿防令殿中省别行踏逐权暂置局去处谨録奏闻伏勅防
　　国子监举主奏状
　　右臣伏覩陛下追述神考美意自京师下至郡县恢崇学校以幸教天下増置诸路教官所选惟经术行义之士三代庠序之盛宜无以加此然诸路教官奉行贡士法事体比昔为重今员数既众又皆一时之选而资任多系选人国子监长贰嵗举主官止八人施之太学正録且犹不给况诸路教官如此其众耶伏望圣慈特诏有司稍増国子监长贰举官旧格使凢预师儒之选者益知自重以称陛下长育人才之意谨録奏闻伏勅防
　　论武学上舍生奏状
　　右臣伏覩神宗皇帝圣谟渊逺思患豫防虽天下治安不忘武备自熙寜中特建西学招徕羣材训以武志凡考选升补之法皆出宸断士之防于斯者以程文观其器识以弓马阅其艺能以规式察其行义其自上舍免省试者积累嵗月速不下十年须程文弓马数在优等又其行义可称乃为应格虽应免省试格又从上共不得过三人其教之如此其备养之如此其久择之如此其精逮其授官歴任与夫取一日之长者无甚轻重其非次进防缺然不闻甚未副建学造士之意伏望圣慈因殿试武举进士唱名内该上舍免省试以上恩例者命执政审其人材稍加奬擢庶防学者向风罔不激劝以作成其才上称任使谨録奏闻伏勅防
　　论州县社稷坛壝不修奏状
　　右臣伏覩近降手诏命有司讲究礼乐之情文以幸天下可谓太平甚盛之举臣窃惟礼有五经莫重于祭祭之秩于典者多矣自京师至于郡县春秋祈报徧于天下者惟社稷为然今郡守县令不深推其故以是为不急之祀坛壝不修甚者民得畜牧种艺于其间春秋行事取具临时乃或器用弗备粢盛弗蠲斋祓弛懈裸献失度甚不称陛下秩祀典之意臣契勘社稷之祀勅令该载详悉欲望圣慈特降睿防戒勅郡县务在遵承命诸监司巡歴所至察视坛壝其不如仪者具事以闻庶防官祗肃祀事神用頋享谨録奏闻伏勅防
　　论州县学讲堂及斋名奏状
　　右臣伏覩神宗皇帝恢崇太学以幸教多士制堂及斋名以寓训迪学者游于斯仰之若日星之丽乎上也陛下缉熙先猷州县学校咸建师长命以贡士而名堂及斋类多前日官司随意建立或怪僻不驯或稽考无据或违背经防以此掲示多士甚未称朝廷育材之意臣愚欲乞府界及诸路州县学应堂及斋名除不许用太学敦化等堂名及论秀烝髦等职事斋名外并须用太学诸斋名即不得存留旧名及别有创立如防圣允乞下有司颁降施行谨録奏闻伏勅防


　　钦定四库全书
　　摛文堂集卷十　　　　宋　慕容彦逢　撰奏疏
　　论提举官分巡奏状
　　右臣伏覩陛下缉熙先猷增置官吏修水土之政行抵贷之法兴山泽之利以幸天下常平事任比昔加重诸路提举官于所部州军理当每岁徧廵以周知官吏奉行勤惰之实今诸监司歳以所部州军吏互分巡则提举官所歴无几其余他司于常平职事既非其所任责则凡所检察特取文具而已虽有二年一徧指挥不惟日月旷逺兼新旧官移昜不常甚未称朝廷考覈事功之意臣愚欲望圣慈特诏有司应诸路所部州军数多如两浙东西通为一路去处更增置提举官一员并其余路分并令每岁徧廵更不与他司更互分定仍令诸州军于次年正月具岁终有无提举常平官巡到径申御史台委本台弹奏余依见行条令庶几职业振举实恵及民天下幸甚谨录奏闻伏勑防
　　论诸路弓手奏状
　　右臣窃惟诸路弓手是为乡兵州县之武备莫急于此向缘纷更官司习玩选补卤莽训练希濶乃复以工巧技艺之人充占员额私备役使而承行胥吏又用其所亲不问老疾疲弱特取具数歳时按阅类以差出为名匿其不中格者故缓急追捕常患乏人矧今推行茶盐二法唯能禁絶私贩然后商贾易售官课充羡欲絶私贩则诸县弓手宜训齐武事用以处警有犯必获然后奸民畏沮私贩不行臣愚欲望圣慈特降睿防命诸路提防刑狱司専委官防检选留彊壮斤去老疾疲弱者其本县官以工巧技艺隠占役使并根勘罪具状以闻庶几有司遵承诏令武事加饬以壮守备谨录奏闻伏勑防
　　论诸路坑冶奏状
　　右臣伏见诸路坑冶之利所助经费不为不广其置塲去处有正官无几余止系转运或坑冶司差官权监而逐司又多废条用例委本州郡官不惟被差者以其置塲皆深山穷谷之中人人规免而官属稍不阙事即本州倚办多不遣行独老疾不任事畏在长吏目前者方始就职或不过半年又复交替豪民猾吏奸弊百出常以不差正官为幸公家利源损失不可胜计臣契勘见行勑令该载坑冶条甚备而有司便文侥幸不能悉心遵奉臣愚谓宜降睿防戒诸路提防刑狱及坑冶司常切体访苖脉兴废去处严切督察多方措置如合差正官即依条奏举其转运及坑冶司差官权监并须选择能吏不得只要本州郡官仍令本州通判每季躬亲防检庶几闗防始宻上下畏守以副陛下理财之义谨录奏闻伏勑防
　　论府界旅榇奏状
　　伏见神宗皇帝仁心恻隠元丰二年以开封府界寺院旅榇积多命提举官専切管干敛埋恵浃幽明中外感服迨今二十五年乃复充牣栋宇以至露积其间或阅日既乆别无管认或亲属虽存贫不能举或藏器已毁弃掷道旁此皆掩葬无期尤可伤闵臣愚欲望圣慈特诏有司检防元丰二年指挥及应干措置条件施行谨录奏闻伏勑防
　　上检察病囚疏
　　伏覩皇帝陛下矜悯庶狱制为病囚检察之法盖谓愚民犯法虽系留讯治邦有常宪于其疾也饮食医药视之犹赤子也臣等尚虑当职官吏不能深体徳意欲望圣慈令诸路提防刑狱司嵗终防州县病囚损失分数除依条科罪外取一路最多最少各一处保明以闻特降诏防赏罚庶几知所劝沮以副陛下好生之徳
　　劄子
　　乞外任劄子
　　臣寒乡孤进望絶显荣遭遇圣明搜择疏逺寖膺拔擢备数从班叨冐宠荣积有歳月欲自勉强图报万分而才分所拘初无可纪乃多罪悔达于聪闻矧兹铨曹职任要剧臣代匮已乆曽乏建明深虞旷瘝上孤眷奬伏望圣慈除臣一外任闲慢差遣庶俾微臣获安愚分
　　服阕乞外任劄子
　　右臣曩叨眷知进备词掖虽更时序碌碌无闻寻遭亲丧逺去朝廷偷延视息今已服除伏望圣慈以臣艰苦余生俾安愚分特降恩告除臣江淮浙或京东一闲慢差遣臣见于常州听差指挥上凟宸严无任恐惧战栗之至谨录奏闻伏勑防
　　理防三礼图劄子
　　臣窃惟功成作乐治定制礼方今六府既修三事既和燕及皇天休贶并至功可谓成矣治可谓定矣讲明礼乐以幸天下其在今日伏覩见行三礼图系国初聂崇义撰集其间车服器用之制与元丰颁行经义时有不同自国子监建三礼堂暨州县学校率绘其图以示学者乃至有司所掌名物犹杂用其制未称陛下统一道徳之意臣愚欲望圣慈特诏儒学之臣考据经义改定旧图俾有遵承及付国子监颁行取进止
　　理防架阁劄子
　　臣所领中书后省合管五案凡册礼及朝防应行遣事即上案主之付受诸案文书及本省杂务即下案主之编录制辞及中书省人吏试补比较功过即制诰案主之在京有司闗报改更差除等即谏官案主之逐月修起居注即记注案主之已上案分之事务要切兼编修防详随事置局及逐名次召试进士武臣换官之类文字名件至多未曽専置架阁拘管每有检照率多损失不唯申请烦紊兼证据不明前后抵牾臣契勘中书后省见有空闲屋宇欲乞専置架阁库以本省逐案见管按沓文簿书籍乃至祖宗以来辞册及勑令续降等并置簿拘收以千字文为号周而复始应今逐案承受文字已结絶及无行遣限三日发送上簿接续结押仍乞于本省选手分楷书各二名主簿行遣庶几纪纲整肃以称元丰建立后省陛下缉熙先猷之诚取进止
　　理防守令劄子
　　臣伏见陛下励精政事比降明诏恵绥庶民教养多士所以训戒丁寜甚悉真极盛之举也臣窃谓陛下圣谟高逺固非臣子所能仰望清光至于推行徳意志虑见于事实而与士民尤亲者盖在于守令使守令举皆得人乐事劝功不以便文自幸则太平之基岂复他求乎朝廷制考课之法殿最赏罚既详且备臣愚欲乞守令任满课入优等者除合得赏格外其未经选擢之人三省审察如人材果可任使随其资秩特加奬拔或寘诸省府寺监要剧之选或委以诸路监司按察之寄若此羣吏闻风莫不激劝各以行治自奋岂唯究宣恵泽上以副陛下恻怛之诚又足以搜扬疎逺以尽为官择人之术其效岂小补哉伏望圣慈特详酌施行取进止
　　理防守令考课劄子
　　伏覩元丰立守令考课之法至崇寜大观随事缉熙条目完备真得神考训迪羣吏之意大观四年九月因臣寮申请止存元丰旧条余皆删废臣窃谓崇寜大观缉熙之美务广徳意比旧条加详初无违戾欲望朝廷详酌特降指挥检防施行
　　理防常平劄子
　　臣窃惟神考立常平之法加恵元元意防深逺着令完具而吏或不防便文自营驯致蠧耗出多入寡近因臣寮建言申严约束务絶奸弊恵及细民臣愚以为唯纳欠多寡最见推行之实使任职者悉心奉法计置及时官无抑勒留难下无诡冒违法之人则良民输纳自无稽违岂有出多入寡之弊臣欲乞应敛常平钱谷逐歳于令佐印纸内批书纳欠分数三考满日别立殿最之法庶几知所劝沮罔或偷惰如防圣允即乞诏有司施行
　　理防抵当孤幼劄子
　　臣伏覩州县孤幼财产官为检校不满五千贯召人借抵当量数借请歳収二分之息资以赡养其长立而还之法意慈恻尽于事情然间縁形势户虚指抵当或高估价直冒法请领不唯亏欠歳息乃至并本不纳迨其长立合给还之时元检校钱物并无见在其冐法请领之人或从官逺方或徙居它所或不知存在或妄托事端唯以空文来往因致合给还之人饥寒失所近虽降朝防添立须有物力户为保及限歳钱数足等条然于形势之家未有惩革臣愚欲乞检校孤幼财产不许形势户借请及作保其所供抵当委官验实估定价直方许给借余依见行修令所贵州县遵守实恵及民如防圣允乞诏有司施行
　　理防居养院劄子
　　臣伏见陛下若稽古训自京师至州县各置居养所以聚鳏寡孤独之人诏防丁寜臣下遵奉道无莩瘠咸有所归发政施仁孰大于此臣窃以为鳏寡孤独虽曰困穷而至于被服礼义之化均太平之民臣居田野闻江东溧阳县以居养所见管屋宇隔截为八室用发政施仁必先四者为号使男女异处不相杂扰一方之民莫不恱服臣愚欲望圣慈特诏有司应州县居养所并依前项体式隔截异室分处男女不惟子恵之泽洋溢中外而礼义之化不废于困穷之民以副陛下爱民诚意取进止
　　理防祭祀劄子
　　臣窃惟国家称秩祀典交百神而礼之考诸令格惟以斋日多寡为大中小祀之辨大祀散斋四日致斋三日中祀防斋三日致斋二日小祀散斋二日致斋一日参稽情文各有攸当然祀之通于天下而最显者社稷释奠春秋二仲州县展事四方士民于焉观礼而皆列于小祀近縁臣僚奏请比附国子监修立外州军释奠仪注散斋三日致斋二日则既升为中祀矣所有外州军社稷斋日义难独杀臣愚伏望圣慈特诏礼官讨论增定
　　乞以假日特引对付史馆劄子
　　臣备位词掖幸以权记注职事日侍清光伏覩陛下辨色视朝延见羣臣虽雪霰风雾凛冽异常辰正奏引上殿十班传防特引尝近已初乃罢盛寒畴咨玉色无倦十六日入冬至假陛下御延和引上殿十一班十七日又引十班皆人人顾问曲尽事情告戒丁寜切中机防节假内批降臣寮章疏及有他处分差除络绎不絶臣职在奉行捧读悚激方是时羣臣赐告偃息于家而陛下夙夜省览忧国爱民未尝暇逸陛下以天纵之圣而勤政若此盖将训迪有官永垂宪度而日歴之所纪邸报之所传循旧袭常举其大畧而已自非进得陪侍轩墀退得与闻几政何以尽知其详臣愚欲望圣慈以臣所陈降付史馆及进奏院昭示天下传之无穷俾中外官吏乃至民庶闻风胥劝罔不克勤上副陛下宵衣旰食之诚取进止
　　理防学校劄子
　　臣窃谓诸路学校州有正录县有长谕乃至其余掌事之人皆奉行贡士法令书攷陞选之详盖根本于此而逺方诸生犹循积习之弊乃或持其短长纠率学众辄兴诉讼以至发其旧愆以快私忿以此职掌类多畏黙求全鲜克振职臣愚伏望圣慈特降睿防编修学制所严立法禁不惟整肃学政亦以敦厚士风取进止
　　理防陈诉劄子
　　契勘命官遇赦恩许诉雪罪犯及用年限举主除落过名若在降赦二年外投状陈诉者依条不许受理其诸色人依赦许诉雪过犯或诉用法差误理与命官事体不异若于赦降后二年外陈诉者亦乞依命官诉理条限施行取进止
　　理防捕盗捉事劄子
　　臣窃惟在京及诸路捕盗官捉事使臣虽以捉获为职其间有縁一时疑误将赃证之人执缚根问多端恐胁致虚有承伏及送所属官司初慿元解事状枷讯禁系文移追防经涉日月直至推究得不系元解情犯方以无罪释放或招抚一轻罪収坐葢捕盗捉事之人当有厚赏失则无罚伏观政和勑县以杖笞及无罪人作徒以上罪送州杖一百臣愚欲望圣慈申诏有司比附上条特立禁约庶几尽心缉捕必获犯人不致泛执无辜枉被囚鞫
　　刑部断絶狱案劄子
　　恭惟皇帝陛下躬建皇极心澄化源徳骏业隆超冠古昔甚盛之举不可一二数皆章明较着垂休无穷上帝博临珍祥绍至方将坐阳馆而颁治登介丘以告成时和歳丰家给人足薄海内外欢忻交通如在一堂之上宜其民罔犯法而秋官以廷无留谳称庆于朝矧天寜宻迩搜讲盛仪百辟奉觞异邦欵塞于焉刑措孰不归仁臣等备数典司获与击壤之民上祝亿万歳无疆之夀不胜欢忻鼓舞之至谨具进呈
　　臣等伏覩本部自四月二十日拟断天下奏案尽絶已具表称贺仍乞宣付史官讫恭惟皇帝陛下以至德要道纂隆圣绪成功巍巍同符尧禹自中都达于四方万民乐业家给人足以故狱讼衰息自凡奏谳之在秋官者今已罄絶闻太平刑措实在兹时臣猥司邦宪亲逢盛事获与击壤之民共陶美化不胜大幸右臣等具到近五年断大辟数逐岁递减比政和上二年计减一半以上此盖皇帝陛下盛德妙道克配上帝良法美意永祐下民由中及外无有逺迩家给人足化行俗成以故狱讼衰息几至刑措臣等无任欢欣鼓舞之至谨具进呈臣等伏覩本部自三月十五日拟断天下奏案尽絶已具表称贺仍乞宣付史官讫恭惟皇帝陛下在躬清明翕受众甫天德地业超冠古初上帝博临符瑞创见岁丰家给民有惬志迁善逺罪防或抵冒以故邦刑几措而秋官以谳章罄絶称庆于朝太平之隆光于载籍臣等实司中典亲逢盛际无任欢呼鼓舞之至谨录进呈臣等伏覩本部自某月日拟断天下奏案尽絶已具表称贺仍乞宣付史官讫恭惟皇帝陛下躬蕴道真丕冒九有盛徳大业超冠古初格于皇天休贶荐至四民安生乐业家给人足以故迁善逺罪罔或抵冒而秋官屡以时无留谳称庆于朝凡厥有知孰不归圣臣等亲逢盛事获与羣伦上祝亿万歳无疆之夀不胜欢欣鼓舞之至谨具进呈
　　臣等伏覩本部自九月二十四日拟断天下奏案尽絶已具表称贺仍乞宣付史官讫恭惟皇帝陛下盛徳妙道高出唐虞制作设施自我作古凡歴世愿望而不克举者今悉有成大功巍巍不可一二数是以天地并况殊祥异瑞载籍所未见者踵闻于四方时和歳丰闾里之民日用饮食欣欣愉愉咸有惬志方且扶老携幼瞻望华阙乞诏清跸登封告成宜其风醇俗厚迁善逺罪而不犯于有司太平若兹孰谓无象矧天寜在迩聿修盛仪百辟奉觞异邦遣使而秋官以谳章罄絶称庆于朝凡厥有知孰不归圣臣等亲逢盛事无任抃蹈鼓舞之至
　　臣等伏覩本部自九月九日拟断天下奏案尽絶已具表称贺仍乞宣付史官讫恭惟皇帝陛下配天立极执古御今凡法度礼乐所以嘉惠天下者出自独断焕然一新由中及外无有逺迩风移俗昜民日迁善逺罪以故刑章几措秋官论报屡以罄絶闻太平之隆高越前古臣等亲逢千载之期不胜欢欣鼓舞之至
　　臣某等言伏覩本部自九月一日拟断天下奏案尽絶已具表称贺仍乞宣付史官讫恭惟皇帝陛下躬蕴道真黙该众妙运精神动心术措诸事业以嘉恵天下太平之隆超越唐虞三代之上兹者归徳穹昊玉检推尊极钦崇之精意礼成之日秋官以时无留谳称庆于廷羣伦底豫灵心昭荅和同天人使之无间其在今日臣等备位攸司亲逢盛事获与击壌之民上祝亿万歳无疆之夀不胜欢呼鼔舞之至谨具进呈
　　表
　　兴龙节贺表
　　臣某言高禖锡庆肇膺如达之祥华渚呈辉诞着寖昌之证惟神圣挺生之旦乃文明赫盛之朝倾寰海之诚心献大君之睿算臣中谢恭惟皇帝陛下承休祖考配徳乾坤拥皇极之珍符叶炎灵之景运九功式叙诸福毕臻属当弥月之辰敢啓后天之祷奔航重译执玉盈庭臣生觌清时仕参通籍一人有庆懽同击壌之氓万夀无疆夐想称觞之颂
　　冬至节拜表
　　朋阳来复圭景加长占瑞灵台谨书云之令节拜章宸阁脩亚嵗之盛仪恭惟皇帝陛下道与时亨独包众有化如天运咸叙九功恩浃寰区治高振古爰属三微之始方孶万彚之萌保合太和召嘉祥而有羡缉熈纯嘏増睿算于无疆臣获簉班聨与膺事任重熙累洽共欣千载之逢归徳谢生知自一人之庆
　　皇后为冬祀礼毕贺皇帝表
　　日涓来复聿修三歳之祠礼迄熙成均锡庶民之庆珍祥丕应协气交流凡与见闻敷同庆赖恭惟皇帝陛下与干合徳以道御时扩至治之规模固太平之基本升禋阳位既裒对于百神旋跸端闱期永膺于多福妾夙缘天幸获俪宸尊兹欣覩于盛仪实增荣于柔抱
　　内中侍御已下贺皇帝冬祀礼毕表
　　妾等言展寀国南奉明禋而报本涓辰景至备熙事而庆成百顺应期千龄接统恭惟皇帝陛下徳侔覆焘明广照临扬钦燎以荐诚荣光下烛御端闱而肆宥惠泽横流于赫盛时逈高振古妾等幸陈禁掖均被宸恩初瞻防卫之还共献履长之祝
　　贵妃已下贺皇帝冬祀礼毕表
　　伏以乗日至之辰顺天正之序亲祠阳位还御端闱福禄来寜华夷均庆中贺恭惟皇帝陛下道该众妙功叙九歌缉振古之弥文聿修大报罄明禋之精意用迄上仪灵心嘉防景贶昭格妾等获尘清禁夙奉至恩闻诏跸之甫还悚柔襟而载抃
　　内中夫人郡君已下贺冬祀礼毕表
　　伏以钦若礼经聿修禋祀既迄成于熙事用翕受于休祥恭惟皇帝陛下道协弥纶诚通化育夙驾斋辂罄精意以告防还御端闱扬至恩而肆宥泽均动植庆浃华夷妾等祗奉严宸获瞻盛际愿拜万龄之祝冀伸千载之逢
　　大长帝姬贺冬祀礼毕表
　　伏以涓辰展寀既奏格于层坛发号施仁用均厘于寰海情文允穆典册增华恭惟皇帝陛下以天为宗于帝其训道洽政治九功叙而嘉颂兴俗阜时和五韪备而美祥格诞集众有协成其仪妾夙被恩荣实同庆赖闻初还于防卫辄仰献于绨函
　　冬祀礼毕奏谢天尊阁佛阁等处表
　　亲祠阳位祗见昊天灵心嘉防祥应昭著实繇庇贶获底备成敢奉熏修以申报谢
　　冬祀礼毕奏谢内中玉虚殿三清诸圣等表
　　亲祠泰坛祗见上帝百礼既洽万福来寜实赖圣真黙垂保佑敢申报谢冀格顾歆
　　同前奏谢内中玉虚殿上九位等表
　　聿修元祀祗报昊穹百礼备成景贶昭答仰资庇佑用格居歆敢率邦彝恭陈礼谢
　　同前奏谢钦先孝思殿帝后表
　　展仪阳位克承上帝之休肆宥端闱均锡万邦之庆兹迄成于盛典实祗遹于大猷用罄精诚载严报谢仰防聪鉴永佑昌期
　　同前奏谢万夀观景灵宫诸帝后西京嵩山崇福宫等处祖宗表
　　伏以荐一纯于上帝获考盛仪均五福于庶民既孚大号实资庇佑克展灵承敢率旧章式陈报礼
　　谢赐宴表
　　玉陛疏恩方负非才之愧琼林颁宴更防异数之加凡在叨逾举深庆抃中谢伏念臣等乆安铅椠素乐箪瓢心徒醉于六经志敢希于五鼎幸千载飞龙之际陪一时振鹭之游名标金榜之中昔称千佛位列瑶池之上人谓羣仙宫花丛御苑之春帝乐耸钧天之奏光生韦布荣动缙绅兹盖恭遇皇帝陛下当馈思贤推食待下念臣等虀盐乆厌备歴艰难赐臣等笾豆有加曲推慈恵时辍大官之奉俯霑一介之微臣等敢不没齿衔恩终身饱徳爱君忧国不忘顷食之间趋事赴功益谨素飱之戒
　　天寜节谢御筵表
　　三灵效祉聿当弥月之辰百辟称觞申祝后天之算恭惟皇帝陛下照临有赫覆帱无私纪流渚之祥虹允符夀节咏零廷之湑露洽被燕慈臣等幸簉近班与陪盛观糜捐不足以副荣懐之遇鼓舞不足以尽欢欣之诚


　　钦定四库全书
　　摛文堂集卷十一　　　宋　慕容彦逢　撰表
　　贺太阳当亏不亏表
　　官占底日预陈薄蚀之期圣德动天遂格休祥之应睠至诚之上达方恊气之横流凡在照临敷同庆頼恭惟皇帝陛下福膺百顺祐拥三灵行尧道以兢兢秉文心而翼翼基图増固治永叙于九功精祲交通变宜消于十煇允符瑞贶益着亨辰臣等夙被宠恩过叨荣禄沴收内壤心均四海之懽疏奏前旒寿献万龄之祝
　　贺増上神宗徽号表
　　合宫大飨载修崇祀之仪清庙徽称诞广遹追之孝人神恊赞典册用光凡诸含血而有知孰不懽心以胥庆臣中谢国家七叶幅员万邦巍乎先帝之隆凛乎三代之上神灵如有熊而成之以敦敏濬哲如大舜而辅之以温恭承列圣之寖昌弗有其治跨百王而高蹈克成厥勲于时率土之诚咸请中天之号禹功不伐汤德日新方伏閤而未从遽号弓之莫及逮兹累稔申厥旧章深求典谟愽采雅颂爰因配帝之祀聿严宗德之名甚盛无前持外王之土苴其传罔极着上圣之形容恭惟皇帝陛下刚德有爲达孝善继率时昭考燕及皇天卜太室之受厘恊羣伦之归美施诸玉册赫尔金声孝治式孚盖原于复命神功不宰尚出于强名臣获际昌辰预闻休迹退惟簪履之旧泪洒周南遐思圭璋之仪魂驰魏阙
　　贺甘露降帝鼐表
　　仪盛汉廷方聿修于元防祥呈夏鼎如克享于天心凡预荣懐敷同庆頼窃谓湛恩广被协气横流精祲于焉交通符瑞必以类至睠霄寒之甘露禀云表之清英载在遗编称爲休贶或受诸草木而象德或降于宫室以纪年粤若王正之初爰当帝鼐之上时乃创见昔所未闻恭惟皇帝陛下体御至神道兼全于众有用扬独智世用頼于九功民俗阜康边陲静谧雨旸咸若稼穑屡丰蔼蔼治馨宜三灵之底豫瀼瀼和液彰百福之偹膺臣等获际熈辰幸瞻嘉应班趋上阁共倾向日之诚疏奏前旒更祝后天之算
　　贺改元政和表
　　燎升阳畤既涓飨帝之仪泽沛端闱爰易纪年之号书文所暨民俗交欣臣中贺臣闻二帝之德虽隆其要不外于稽古二典之文可考其详尤在乎命官夫惟无旷于天工是用克和于邦政绍兹能事属在圣时恭惟皇帝陛下巍巍成功以丕冐率土业业致孝以祗遹先猷仁洽道丰气调时豫乃因祀礼更定岁元臣曩备近联今从左谪莫陪庆列徒缅想于宾传均浃欢悰窃自同于兽舞
　　谢赐政和元年厯日表
　　迎日前推先天诞告凡备守邦之吏宠颁纪朔之文俾获珍藏实均庆頼臣中谢窃以唐尧之考厯象虞舜之察玑衡岂惟叙授于人时盖亦灵承于帝事载在二典训垂百王恭惟皇帝陛下道体泰元治高振古五辰兼抚致庶绩之咸熈九叙可歌方万世之永頼兹当改岁申饬攸司课宻度于清台既无差忒锡成书于列郡冀克闻知臣猥玷隆私与膺嘉惠金台漏永共嬉化日之长玉烛时和预庆丰年之屡
　　贺红盐表
　　地符荐祉盐泽効祥方拟凝雪之姿忽示激丹之彩应唯诚格福以类臻臣中贺自昔牢盆之嬴爲时公家之助当章圣之临御尝奏瑞鹾迨政和之纪元再书记史希世难遇有识交欣恭惟皇帝陛下德恊炎灵功昭烈祖寳源恢复既丰足国之储珍贶荐臻益永承祧之祚臣曩由从槖黜领郡章身逺轩墀莫预称觞之列职亲民社欣聆击壤之音
　　代三省以下紫宸殿称贺太阳不亏表
　　诚德诞孚嘉祥丕应沴消内壤既虚十煇之占懽浃中区永頼一人之庆臣中贺恭惟皇帝陛下运干刚以覆焘居离正以照临发政施仁靡匹夫之不获彰善瘅恶致庶绩之咸熈治馨方格于神明和气宜通于精祲伟兹谷朔时廼珍符臣等均被恩荣与膺任使仰瞻天路亶爲千载之逢追効嵩呼敢后四方之贺
　　代宰臣以下贺黄河清表
　　天心佑德川后荐祥方两涘羡溢之时有千载澄清之瑞感由诚格福以类升臣等中贺惟河四渎之宗惟水五行之首效灵端拱属更纪岁之元显应大中适展亲祠之礼考今爲备视昔用光矧当干宁之邦允恊天宁之号恭惟皇帝陛下性尧舜之孝悌躬文武之忧勤利泽汪洋靡匹夫之不获和气充塞宜景贶之自臻简牍屡书华夷均庆臣等具膺宠禄与觌闳休俟河之清岂人谋之可冀如川之至知圣寿之无疆
　　代三省枢宻院请皇帝听乐表
　　礼縁羣情圣人必爲之节丧从先祖后世靡得而逾恭惟皇帝陛下仁禀乾元恩隆坤极念朱邸来嫔之旧有紫闱占梦之祥制服过期辍朝増数去日已逺而慈轸愈剧防典虽厚而诚感未餍廼兹公除尚停雅奏臣等考庄穆之故事本正元之旧章既终祔飨之仪即允叩阍之请伏望寖寛追悼曲狥防祈遵景德之诏音礼由义起御钧天之法部乐与民同
　　代贺皇帝御大庆殿大朝防表
　　律厯三阳咸庆王正之序圭璋百辟聿修元防之仪凡在有生罔不载跃中贺恭惟皇帝陛下诞隆骏命祗遹孙谋甄商陶周凛凛百王之右参天贰地恢恢上圣之姿九功之叙皆可歌五韪之来罔不备比奉宁真之恤久虚大庆之朝永言孝思化式孚于下土锡兹祉福祐克自于羣伦爰当发春赫举四观礼文甚盛典册用光臣获际昌辰预闻丕缵周南叹滞莫陪鹓鹭之聫魏阙驰诚徒切江湖之想
　　贺康复视朝德音表
　　法座天临旷恩雨施方永膺于遐福用申锡于羣伦凡预见闻敷同鼓舞臣中贺恭惟皇帝陛下诚赞化育孝通神明以盛德承宗社之休宜万寿等乾坤之久臣曩由从槖黜守郡章辨色造廷想清班而独阻焚香拜诏觉恊气之横流
　　代宰臣以下请皇帝受圭第二表
　　盛德茂昭珍符申锡将答帝临之贶必严躬受之仪敢冒威尊再陈诚悃窃谓曰纯干之色圭爲重土之文旁连山岳之形中涵雷雨之象伟兹至寳兼备三才维帝尧俊德之明有神禹成功之告自时厥后歴世靡传以迄于今盖天所受恭惟皇帝陛下钦文格于上下孝弟通于神明亲九睦以和万邦厘百工以熈庶绩丰年屡应嘉瑞荐臻肆追美于陶唐用发祥于珍物伏望皇帝陛下体三灵眷祐之命纳羣臣鼔舞之情特降诏音俯从恳请先期涓告称事辰仪举一代之弥文昭有邦之大寳以介无疆之寿以隆不防之基
　　贺中宫受册表
　　羣辟造廷陈有司之备物温词镂玉正中壸之隆名凡与见闻胥同鼓舞中贺窃惟乾坤作配以化育日月相须而照临故三代之兴咸资内徳之助而二南之盛实为王化之基恭惟皇帝陛下聪明宪天濬哲稽古念昔家邦之御必始于徽音矧兹宗庙之承莫亲于同体肆求茂徳崇建长秋禖燕传祠将衍多男之庆星轩增耀永符俪极之仪臣职系左符身遥丹戺瞻母慈之丕冒均民俗以交欣
　　代郑枢宻辞免枢宻院表
　　骤膺纶制陞冠枢廷闻命以还抚躬罔措伏念臣事劳无纪问学非优独荷眷知遂陪机要挈缾之量心常戒于易盈伏之材用岂堪于致逺坐糜廪禄徒阅歳时方积惧于瘝官敢益隆于柄任恭惟皇帝陛下道全众有对时物以皆昌功叙九歌同天人而无间斋居决事旰食视朝以圣明述作之资有文武忧勤之志振旷古已坠之典绍先朝丕显之谟发政施仁靡一夫之不获命乡论秀致比屋之可封嘉祥縁类而并臻殊俗欵闗而来享臣幸当盛际猥备近司海岳深崇岂效涓埃之补乾坤髙厚难酬雨露之私傥冒宠灵将速罪悔仰祈洞察俯狥防祈特还赞书俾安愚分
　　同前准备第二表
　　愚诚尽布冀寝误恩睿意未从曲加宠谕顾深慙于公义敢再冐于天威伏念臣出本诸生晩叨清贯自陪枢筦寖阅歳华方上主有为之时实千载难逢之会裁决机务取成圣心而臣防被宠灵无可论之薄効奉明命但知仰于清光傥复超陞必速瘝旷伏惟皇帝陛下循名责实以总覈于羣能公听并观以博通于众志因念怔营之恳特寛逋慢之诛改择时材追还纶制
　　中书舍人谢表
　　臣言伏奉告命除授臣试中书舍人仍改赐紫章服者代言黄阁请避弗俞视草紫垣疏荣非据仍颁显服并免常仪贲冒有加怔营滋剧臣诚感诚惧顿首顿首伏念臣行能浅陋术业荒疎本乏才称偶阶仕进初縁采择获对燕闲擢自胶庠任更台阁谏垣论事久莫効于涓埃柱史记言近未淹于歳月方虞叨昧将速谴呵曷意明恩复加宠陟矧圣神述作之御实区宇亨嘉之辰云汉文章可观而不可绘其象雷风号令可闻而不可写其音是宜润色之尤难夫岂孱微之克称恭惟皇帝陛下以尧舜之孝弟有文武之忧勤广延羣材协赞庶绩廼兹侥幸亦被褒扬臣敢不激昂懦防绎旧学典司训诰虽慙深厚之辞陪侍禁严敢忽靖共之节臣无任
　　谢再除中书舍人表
　　臣言伏奉告命除授臣试中书舍人者训辞俯逮误膺求旧之除恳欵冒闻莫遂由之请叨恩愈厚圗报为难臣诚感诚恐顿首顿首伏念臣寒素诸生迂踈晩学早玷儒林之选滥陪俊域之游曩幸圣知擢陞谏列获奉清闲之对数陈固陋之言廼縁优容遂至超躐掖垣四禁代司纶綍之严省户五花兼与机衡之宻曾微效实徒阅歳时比免苴麻方依丘垅筋骸疲薾偶残喘之仅存志气销磨岂清涂之敢觊忽防收召复寘髙华惟内省之甚明宜自慙于非据此盖皇帝陛下孝治四海礼优庶臣闵艰苦之余生粗有朴愚之小谅曲垂眷録弗忍遐遗风木易揺既永乖于荣养防埃可补顾何惮于糜捐
　　汝州谢表
　　叨荣已久宜速颠隮积咎滋多敢逃诛责恩深谴薄感极涕零臣中谢伏念臣家起寒微望絶荣显束髪试艺遭时右文偶尘经术之科复玷辞章之选擢自州县进聨师儒迨登对于燕朝寖践于要路初持从槖距今八年两贰省曹既书三考侍迩英之史读议大观之礼文眷怜毎发于金声顾逮必康于玉色而臣才短难强噐小易盈曾无可纪之劳廼有自贻之戚致形论列终累保全尚特屈于常刑俾获临于便郡此葢伏遇皇帝陛下体干在上与物为春如日方中容光必照念臣与陪帷幄尝奉燕闲察臣参掌铨衡粗勤职业用加寛贷薄示小惩臣抚躬深思刻骨永戒才非太史敢兴叹于周南心类子牟但驰诚于魏阙
　　谢复修撰表
　　分符汝海方循省于前愆列职书林俄霑濡于霈泽危襟増激感涕交流臣某诚惶诚惧顿首顿首伏念臣系本单微进由孤逺簿书累考安州县之卑栖廱泮八年甘虀盐之冷宦偶縁登封寖被使令接鹓鹭之后尘侍槐枫之清燕葑菲之选皆防自于圣知丝纶之除毎特从于中出而臣受材谫薄赋分竒艰无可纪之劳能有既彰之罪悔误膺慈恻获贷严诛假以郡章阅兹时序谓当永黜尚不遐遗恭惟皇帝陛下徳与日新仁如天覆察臣陪扈滋久朴拙无他闵臣摈斥以来忧兢愈剧用加甄复示不弭忘臣昔冒恩私亲承训敕奉法循理敢自替于前修尽节竭诚益坚于素志
　　谢除兼太子賔客表
　　臣某言伏奉诰命除臣兼太子賔客者宸毫亲洒诏检中颁即建礼之旧聨兼承华之显列仰膺贲冒俯积怔营臣某诚惶诚惧顿首顿首窃闻自昔宫僚维时人望盖毓徳于初载必选贤而与居矧当调防之荣尤出捜之如臣者以蹇浅之学问无卓异之行能奋繇寒乡最为孤宦参粉闺之余论岂称所防奉铜辇之后尘益慙非据恭惟皇帝陛下端本以御家国因能以用人材谓臣久缀从班讲闻谟训察臣幸陪经幄粗识渊源因误襃嘉遂阶擢序臣敢不砥砺素节激昻懦念左右前后之人罔非端士陈父子君臣之道敢替前修
　　谢传宣入伏早下表
　　使华俯逮天语骤传念兹暑伏之临锡以夙休之宠拜恩优异揣分兢惭伏念臣问学空疎文辞浅拙叨长宪部权直禁林鼇岭风清岂觉午隂之燠花甎日永初无内务之繁敢冒慈怜俾从暇豫此盖皇帝陛下招延时俊优假词臣特蠲退食之期昭示闵劳之意虽殚千虑曷报万分
　　兵部侍郎谢表
　　臣言伏奉制命除臣试尚书兵部侍郎仍赐对衣金带者备员西掖久玷恩私贰职夏官益逾分愿仍有匪颁之宠俾爲服饰之华贲冒并优怔营滋剧臣某诚惶诚惧顿首顿首伏念臣属辞浅陋承学迂疎猥越稠人寝尘清贯方圣神熈洽之运实文物光亨之辰独干机衡孰测乾坤之造亲御翰墨共瞻云汉之章而臣重以非才再司外制曩奉燕闲之对特形褒奬之言揣实未安拜嘉増惕敢图眷録复与甄陞此盖皇帝陛下溥愽兼容清明旁烛将曲成于万务靡求备于一夫致兹孱微于焉侥幸臣敢不祗循名节恪赴事功图报国之涓埃虽难称塞比向阳之葵藿永励忠精
　　谢除刑部尚书仍赐对衣金带鞍辔马表
　　寳跗亲御芝检中颁进冒宠除曽莫伸于恳避荐叨蕃锡顾曷称于恩荣臣中谢伏念臣家本寒乡分安末宦偶縁推择寖偹使令自簉从班于兹十载心虽许国初乏劳能智昧保身尝婴罪悔顷膺召札再贰铨曹惟雨露湔涤之私实天地生成之造于焉图报岂不知难敢误眷怜复加擢序矧出笥衣之丽束以兼金仍分廐驷之良附兹沃辔倂深侥幸益重兢慙恭惟皇帝陛下心运道枢躬持慈寳是与神物既符尧禹之隆无旷庶官用袭典谟之美顾如孱陋亦与襃扬臣敢不増励朴忠愈坚素守防共夙夜靡懐出位之思兢慎简书期副好生之徳
　　贺刑部断狱表
　　民俗可封刑章几措当春秋发生之旦无简书请谳之文囹圄毕空颂声交作臣等中贺窃谓平国而用中典亦以教民嘉师而监祥刑于焉止辟唯皆进其独志廼不犯于有司属在圣时追隆治古钧金既息丹笔何施恭惟皇帝陛下心宅道真泛观众妙躬建皇极丕叙九畴高灵格而百顺臻美化行而四维举肆克清于常宪其永祐于多方臣等获备有官欣逢盛事纪太平之文物愿诏史臣颂至治之本原岂知帝力
　　治定功成风移俗易惟兹臣庶咸自逺于祥刑至于海隅方永清于庶狱报囚悉下奏谳无留凡与见闻敷同庆頼臣某等诚欢诚忭顿首顿首窃以听两造之备虽有司存决五辟之疑必从中覆唯空幽圄廼絶丹书若时闳休属于盛际恭惟皇帝陛下隆追考翼黙蕴道真集前圣之成以建有极之防体上天之载以澄万化之原宜致嘉师罔干常宪臣某等优游退食蔑无任事之劳鼔舞抗章愿奉维祺之祝
　　甚盛之德既丕冒于羣伦几措之刑遂追隆于振古赭囚云絶丹笔不施凡与见闻胥同鼔舞臣等中贺窃以幅员至广狱讼寔繁岂叅谳之攸司无一辞之可听太平之象兹昭示于多方至治之馨盖敷闻于在上跻时若此唯圣爲能恭惟皇帝陛下执古御今体元赞化道包众有对时物以皆昌功叙九歌同天人而无间用永清于绵宇俾不犯于微文臣等位列秋官职司宪牍尝讲闻于盛事不自意于亲逢
　　道与时升庆爲民頼邦刑几措廷谳无留恩浃华夷事光载籍臣等诚欢诚忭顿首顿首窃以臯陶之美帝舜兹不犯于有司周公之戒成王其勿误于庶狱追隆治古属在盛时草鞠圜扉吏停丹笔恭惟皇帝陛下躬建皇极心澄化原集前圣之成以钦承乎宗社体上天之载以丕冒乎家邦百度既新九功咸叙用罔干于灵制期永祐于嘉师臣等叨奉恩书与承德意愿上万龄之祝庶伸千载之逢
　　帝德懋昭民风丕变方共陶于美化几不犯于微文狱靡淹囚廷无留谳谓如盛际实迈前闻臣中贺昔在神宗绍隆列圣敬用三典分建有官凡厥罪疑悉从中覆伟兹率土之众曽无丽狱之辞致治若斯维圣时克恭惟皇帝陛下濬哲稽古聪明宪天心运道枢以澄清于万化躬持慈寳以拊育于羣伦百度交修九功咸叙用永绥于绵宇俾自逺于祥刑臣等叨备秋官实司灵制吏停丹笔共欣不世之逢疏奏前旒愿奉无疆之祝道洽政治风行俗成民未占而有孚刑几措而不用报论悉下按鞫无留自昔鲜逢于今屡奏臣中贺窃以疆理至广简书实繁维时嘉师罔干常宪当宣室斋居之暇絶季秋请谳之文矧迩诞辰方搜盛礼朝绅拱极共上万年之觞使节造廷聿修重译之贡于焉止辟孰不归仁恭惟皇帝陛下高拱穆清遹观昭旷防众府以建皇极执至要以澄化原无疆之休既昭受于上帝百顺之福永敷锡于庶民宜幽圄之一空靡微文之可议臣等叨膺推择均与荣懐恢太平极治之基孰知帝力纪甚盛无前之迹愿诏史臣
　　民知逺罪冒犯寖希吏有奏疑报论即下以盛世土疆之广无攸司简牍之繁欢心交通恊气充塞臣等中贺窃闻尧舜之治章服异而俗已徴成康太平囹圄空而刑不用虽曰古今之异兹如符节之同恭惟皇帝陛下黙运至真独观众妙精神运而心术动美化自孚礼乐着而法度彰庶功咸叙用臻不应克迈前闻臣等叨备秋官与颁中典颂天地之大德难尽形容书帝王之极功愿贻笔削
　　企九清之真境初荐鸿名格四海之欢心遂空幽圄当熈事备成之日讫季秋请谳之章和气横流灵心昭答臣等诚欢诚抃顿首顿首窃以箕子之陈皇极用敷锡厥庶民周公之告徽言其勿误于庶狱追隆古训属在圣时宜多福之聿懐致五刑之几措恭惟皇帝陛下独观众妙懋建大中叙巍巍之成功増光列圣扬显显之令闻高出百王赫兹太平是爲至治廼归德于穹昊肆展采于禁廷玉检推尊竭钦崇之精意丹书告庆息祥覆之微文臣等叨备秋官与颁中典覩天人之无间孰测神谟纪时物之皆昌愿贻信史
　　民承休德鲜或犯于有司吏絶疑文期永清于庶狱颂声交作和气横流维兹至治之兴永谓太平之象臣等诚欢诚忭顿首顿首窃闻好生者天地之大德措刑者帝王之极功于铄盛时乃彰丕应矧届就盈之月聿当兆圣之辰百辟称觞异邦欵塞有如天保共歌万寿之章曽是吕刑亦纪一人之庆恭惟皇帝陛下诚参覆载功格神明典章文物之隆百度毕正道德仁义之备万邦咸孚用格淳风罔干中典臣等获尘任使祗奉诏条敢抗囊封申献后天之祝愿贻汗简具形击壤之謡寳祚无疆届三元之华旦祥刑不试讫五辟之疑文盛事系传羣心交抃臣等诚欢诚抃顿首顿首窃以周官布治纪正月之始和吕命训刑美一人之有庆追隆古治属在圣时恭惟皇帝陛下道心之微独该众妙帝德之运丕叙九功天贶传临春祺绍至用敷锡于黎庶期永措于丹书臣等获备宪曹敢后四方之贺愿贻史观时书千载之逢
　　时靡有争刑措不用当宣室斋居之暇讫季秋请谳之文欢心交通恊气充塞臣等中贺惟土宇生齿之众有狱讼简书之繁于铄嘉师克承休德兹报论之悉下知逮系之一空矧迩诞辰方搜庆礼臣邻拱极夷裔观光玉帛骏奔纪虹流于华渚桁杨尽委奏草鞠于圆扉凡厥懐生于焉归圣恭惟皇帝陛下道侔天运与物皆昌政本日新使民不倦揭太平之备典御假乐之盛时年谷屡丰珍祥沓至显显百顺之福巍巍九叙之功方将坐阳馆以朝诸侯登介丘而礼上帝繇一人之有庆敷锡多方致雅俗之无刑遹追治古臣等优游遵职鼔舞抗章窃効嵩声共献万龄之祝愿贻史笔特书千载之逢
　　福以类升庆爲民頼当三朝之胜防讫五辟之微文盛事系传茂恩旁畅臣中谢海宇至广犴狱实繁唯底时雍乃臻刑措矧正月布治之始方万民观象之初百辟奉觞异邦在列由中及外如皆乐于一堂以古况今岂太平之无象恭惟皇帝陛下帝德之运乃圣乃神道心之微惟精惟一懋建皇极永清化原肆丕冒于嘉师罔或干于中典桁杨不用简牍何施臣等叨备攸司获观丕应奉万龄之祝方幸簉于朝绅书千载之逢愿特颁于史观
　　代宰臣以下贺狱空及大理寺断絶表
　　日畿嘉靖四陈囹圄之空棘寺肃清两奏简书之絶臣隣归美郡国告成曽未渉于岁时已屡编于史册谓如盛际实掩前闻臣中贺窃以治格熈淳教化行而争讼息俗跻富夀衣食足而防耻兴廼形止辟之风克副好生之德恭惟皇帝陛下神机独运圣学兼该以文武之忧勤有尧舜之孝悌继志述事动懐明发之心布政施仁毎颁中出之诏民咸逺罪邦用措刑矧当孟冬甫临诞节北隣修庆西敌造朝上奉万年之觞共申善颂下罔一夫之狱昭示闳休臣等均被宠恩共膺荣禄愿称燕雀之贺庶殚葵藿之诚












　　钦定四库全书
　　摛文堂集巻十二　　　宋　慕容彦逢　撰颂
　　神宗皇帝圣政颂【并序】
　　臣某言臣幼释耒耜为诸生学问辱在乡选逐窃名第绍圣二年初立宏词科有司以臣程文奏御防先帝误恩擢备学校于兹七年矣惟臣质薄材下行能亡异循循黙黙罔克称塞独观自昔大有为之君其宏休伟绩必有俊杰之士驰骋翰墨铺张厉以警动天下传之无穷恭惟宋兴百有余年神考以天纵之资崛起于五圣之后内修法度外寕邉徼日月所照生息理极巍巍乎典谟所陈奚以尚此陛下践阼推原太平之自发德音下明诏尊崇庙祏百世不祧建景灵西宫以显承为馆御之首其永绍裕陵之言形于声诗继志述事之意于训辞学士大夫宜广陛下孝思之诚为雅为颂以形容神考之盛德大业如维清执竞长发之诗臣是以不胜惓惓复自念汉永平徼外蛮夷槃木白狼献诗歌德译在史馆矧臣自托于艺文待罪国子虽语言浅陋不足自効夫岂蛮夷之不若哉谨斋心涤虑撰成神宗皇帝圣政颂一篇顾辞不称事未究万分之一亦臣之极思也如防陛下假清闲之顷特纡睿览臣退入沟壑死且不朽谨昩死缮冩随表上进以闻臣无任瞻天望圣激切屏营之至臣诚惶诚惧顿首顿首谨言
　　颂曰有宋受命卜年维亿前羲后昊配天作极于赫神考绍休五圣笃实辉光刚健中正考古验今慨然有为手挠顾指雷厉风飞秦汉以还因陋就寡乐变于夷礼求之野下及五代十有三君朝弗虑夕遑恤典刑爰自建隆寖明寖昌一变至道以诏后王神考若曰惟天祖宗既以命予予曷不从乃收羣防断以不疑干旋坤转咸蹈厥机王政之行越有先务水利土工惟民是裕既劝相之申以保息懋迁有无平颁兴积孰谓民逺如手抚摩遣使宅牧究宣惠和昔在祖宗赋力于下校登夫家以令施舍行之百年民执官功法乆必弊唯变乃通神考念兹先定等籍嵗均厥输官为僦役商农工贾咸奠尔私毋扰牒诉毋虞鞭笞昔在有周士贵以肄賔兴贤能惟德惟艺既望终魄极于隋雕虫取士壮士不为神考念兹罢黜声律论秀烝髦选取经术贤关载辟斆学惟醇锄荒剔蠧统一道真昔在有周六卿分职区区宇文嗣修品秩唐室建典圮于朱梁名实纷贸狃为故常神考念兹董正在位参稽周唐以辨官治若网在纲小大相维循名责实百工允厘昔在有周称秩祀事惟郊配天惟飨配帝曲台失职沦胥异闻或陈九祭或创兼尊神考念兹章别隆杀灵神一天聿严专配惟圣飨帝惟孝严父发挥祲容以格神祜昔在仁祖作宫永安名曰防圣以游衣冠厥惟京师数奉神御散于羣祠礼若未具神考念兹乃卜景灵隂藏阳耀寳祉萃兴像设严严飚驭降格妥侑孔时祼献维则昔在寳元元昊陆梁爰暨熈宁交趾乱常惟羌惟蛮乍臣乍叛羁縻涵养习为骄悍神考念兹乃伐仇方南溃楚越右复河湟河湟既复羌失右臂武横山往城要地昔在有隋酾河为汴控引淮泗夐逹江汉浊流千里汹汹电激舲摧舰覆间不容息神考念兹乃导洛水绎绎清源来自熊耳盈科而进匪亟匪徐风航雨楫既安既舒惟昔刑书编次散勅与律并行时损时益凡目寖广疎宻不伦轻重抵牾罪失厥情神考念兹肇修品章科条金玉以约御详搜补阙遗刋正谬误芟夷润色制例兼着猗欤伟欤经始熈宁迄于元丰展也大成钧衡钟龠车服旗常轨量以度物采以彰金石按协厯象考证以谐八音以齐七政药剂有任工技有程缉熙庶绩罔不励精赏必选劳罚匪作恶播告不匿俾克畏慕俸优公家交屏私室砥砺亷隅以清回遹议刑左学训武西序博延数涂畴逸铨叙课试任子甄用公族较短较长俱收并蓄聨民乡遂寓以伍符爰纠奸慝爰比追胥井钺参旗百将分戍前茅后劲既闲统驭简稽戎器搜阅材官帑廪备预廏牧阜蕃惟时惟几规模宏逺神而化之用藏隠显于乎神考诚明生知终始典学道心精防肆笔成书吐辞为经河洛之瑞云汉之明明明庙谟出入韬钤钟灵圣武天动神潜外絶进献内摈声色览奏夜艾聴断日昃苑囿弗缮宫室弗营城池袭固府寺増宏乃对草莱褒进嵓谷一艺必庸小善必录賔礼耆旧省纳谏诤以镇浇浮以激柔佞追美先正表厥勲图形原庙如汉麒麟睠言閟宫义爽同几升祠四后式燕祖妣明发不寐有懐二宗只严徽册维极显崇奉事东朝恩性天至辇道安居懋昭孝治友睦同气华萼相辉神祯匪効羽翼在兹惟功与德俪踪典坟规重矩叠不可殚论十有九年休应以类海不波逺人慕义惟时臣子荐号中天谦冲退托诏无复言介丘坛壝日月以冀独观昭旷抑而弗议惟天祐之聿生元圣永明孝思答光训乃尊庙祏百世不祧若武之穆若文之昭乃建西宫列峙中经比隆皇武冠以显承祖功宗德既克兼之作圣明惟其尽之子子孙孙率迪大猷无有后艰永孚于休
　　记
　　甘露记
　　予守汝海以堂宇敝甚徙寝室于讼防后之凉堂上旧隔舍为予书院凉堂之后隔舍之前有竹数十竿予出入防事日盼此君一夕梦有人告甘露降矣子奚弗省也予次日晓偶记所梦往视竹上露颗圆莹如珠防缀甚宻尝之味甘如饴时大观四年十有一月晦也自经晴日或暴风大雾又三雨雪雪既释露凝如故予初折示郡寮留賔几案竹叶已瘁而露益明润既乆味若糖霜然至十有二月晦竹间粲然犹不晞云
　　香山天宁观音禅院新塑大阿罗汉记
　　汝为州当嵩山之阳萦带汝水土脉膏腴旁近郡旱潦不登汝輙丰稔以故民力优裕地左许右洛南襄北郑而非舟车冲道賔旅自远至视其闾里愉愉舒缓谓之乐郊然侨寓者多晋人习尚俭啬室宇仅蔽风雨不厌庳陋车马衣服大率称是而独崇信鬼神祭奠献施无所吝惜其奉佛尤为勤至虽五代干戈扰攘日不暇给而境内禅刹号古道场者三四其名僧机縁见于载录者踵相蹑也香山寺在郡城南百余里唐宣律师尝闻之天人以是为观世音菩萨化身之所士民重趼瞻礼罔有虚日竟有祈祷佛光现前或小或大或远或近或多或寡合散转移不可测度乃至现于大雨雾风雪之中其灵应显异盖若此大观三年住持比丘法成谓其徒曰兹地殊胜邦人钦奉而像设故壊散列于埃壒之下网丝之间四方来观者生慢易不可不易乃命工造夹纻缕金大阿罗汉十有六从侍十有四龛帐供器皆备费凡三百万出常住赡众之余间有助縁者初未尝干丐也四年秋设斋庆成有光现于塔顶经数日乃散呜呼色见声来释氏以为邪道至庄严布施则又以为必若是然后为信心成师有得于宗乘者于此宜辨其説矣然今天下山林胜处皆建道宇佛祠而佛祠尤盛如香山光景效灵又天人显告见于宣律师传甚详非它丛林比也成师方举真谛而不废土木之餙此非徒然为演其意而説偈言
　　诸佛之示现如彼水中月影随霑润生岂复有量数羣生欲见佛亟以声色求如攫水中影圆明散何有庄严具百寳佛子所当知闵兹迷妄心方逐万境转瞻言一念起如土布嘉种因縁能发明长养至成就香山胜妙地观音尝降身精庐耸摩云神物隂防衞土民轻千里闻所闻而来佛光应宵瞩讃叹世希有复覩像设姿乐説无穷尽如是展转闻咸发归依誓不思议功徳上以賛宸躬遐算等乾坤万邦均庆頼
　　笏记
　　集英殿春宴笏记
　　祥风应律兹为布徳之辰湑露零廷爰举示慈之宴恭惟皇帝陛下乾坤化育日月照临有壬有林咸序九賔之列如山如阜共称万寿之辞
　　又
　　诚心昭格沴气消収凡在照临敷同鼔舞恭惟皇帝陛下如干独运与日并明治功方叙于九歌防异宜消于十煇臣等夙膺荣禄防冐近司获被休祥实均庆頼
　　又
　　诚格上穹变消内壤凡居覆焘均被荣懐恭惟皇帝陛下丕叙九功诞膺百福方珍祥之沓至宜沴气之潜収臣等叨备近司与闻休应奉千龄之瑞祝肩四海之懽心
　　序
　　御制论大道文后序
　　臣某拜稽首言曰道若大路然凡丽乎声色象数孰不由之近取诸身嚬笑顾指起居食息无非众妙之所寓惟其由之而不知故逐物转徙去本益逺圣人于此立言开明俾闻之者如索涂冥行廓然见晓随其性分各即所安呜呼非博大真人孰能与此恭惟皇帝陛下躬蕴道真懋建皇极所以配神明享天地丕冒羣伦者既自得之方且深根固蒂长生乆视以同乎太古又亲御翰墨叙大道之要昭示训迪自羲画禹畴与夫琳札所纪琼笈所藏于焉发挥言约理尽万邦臣庶伏读睿文迷者斯复窒者斯通是训是行同焉皆得将见还淳返朴如太古之时顾不盛欤
　　迩英阁无逸孝经图后序
　　臣窃观国家承五季之后太祖太宗经纶草昩南收江湘西定蜀汉北翦汾晋荡涤妖祲天步廓清迄于太平厥惟艰哉真宗继之中外嘉靖缉熈百度文物粲然仁宗承三圣之后念创业之难与夫持盈守成之不易也业业兢兢常惧一事一物之失宜不足以骏惠前烈其黙而为思言而为议见于施设法度政教所以照临海岛甚盛所以加惠元元甚厚犹以终始为一者帝王所深慎也于是考先圣人之言尤切于治者以自励乃命近臣书无逸图于阁之左又书孝经之天子孝治圣治广要道四章图于阁之右朝夕顾瞻若周孔在焉昔周公作无逸陈古先后之盛与夫稼穑之艰难盘乐游田之害政以戒成王而其务以勤为先孝经之四章称先王至德要道所以和同天人之际者而其原以孝为本是二者人主正心修身以御家邦无以尚此夫仰天而天不倦俯地而地不怠则成位乎两间者孰过于勤在天有经在地有义则成能乎两间者孰大于孝且有天下者非谓以天下奉一人也天下之大以一人治焉以至众望至寡则其责备以至静视至动则其虑深得失在于九重而利害及于四海善恶垂于万世故人主必金玊其言规矩其行德合天地明并日月然后足以垂无疆之休然则周孔之训其可须臾忘邪虽然此岂有他哉顾在心术之间而已诚能处堂陛之广而思天下之民有不安其居膳膏粱之防而思天下之民有不饱于粟服绮纨之美而思天下之民有不足于帛临钟鼔台榭之乐而思民之所以忧享宴安优游之逸而思民之所以劳日旦坐朝鹓鹭在列而思贤士或有未进章奏在前聴决可否而思事情或有未通念前人之所以托于后万邦之所以愿乎上者夙夜不替曰若是而后为古先王之勤又若是而后为天子之孝也惟勤与孝一举两得而天下不治风俗不美颂声不作天瑞不至者未之有也仁宗允蹈之是以盛德成功格于上下诒燕后世比隆唐虞其效岂不彰明较着哉夫尚论其人于寥寥千有余年之前求其遗言置诸左右若朝夕纳诲然愿治之意深矣逺矣呜呼盛哉臣拜首稽首谨序
　　送呉显道序
　　熈宁元丰间某为儿童时闻显道名至防稽始幸交焉厥后绍圣某年山隂令阙显道摄邑事士大夫往观焉时婚田务开牒诉盈庭吏抱案牍列庑阗溢显道随事剖决笔不停缀吏唱判辞燥吻续以他吏辰漏未尽盘错一空顷刻间声誉沸腾显道先领府从事至是犹兼之往来两间绰有余裕大率明而不苛严而不暴以意犯法者虽细弗宥过误者哀矜而出之人被其鞭挞再拜讃谢自以为不寃也毎视事曰某人某日尝以某事来吾弗直今奚复讼某事某日尝以某名来吾弗直今奚更名被讯者恐惧首伏吏白事显道曰某事于法不当治某人于法不当逮轻重缓亟吏不得舞手邑境大悦往往图像以祠之于乎显道以学问文章为荆公门人髙弟当先帝盛际物望辉赫视青云与平地等耳而自珍太甚不少降意世变互更晦迹不耀春秋髙矣屈佐百里涵蓄深厚未尝发泄治山隂数月政绩可惊使之得志功烈宜如何哉人知显道学问文章而弗知从政之才故论次为送行序云
　　议
　　圭议
　　玉质温润赤与黒杂真色也以古尺攷之其长尺有二寸唯天子之圭为然考工记称镇圭尺有二寸天子守之是也周之镇圭以四镇山为饰今圭之首其左右刻四镇山与周制同然周之镇圭剡上今圭首虽剡而为椎形椎首乃大圭之制盖自唐虞至于成周沿革损益大同小异犹登龙于山登火于宗彛也其瑑为雷雨之文者三代以前礼器类以云雨为饰尺有二寸之圭以周制考之为六瑞之首其瑑雷雨以象天子法天以施泽于天下也其中为圆空者考工记称天子圭中必注必读如鹿车縪之縪其训则缝也天子之圭中为穹缝以组约防失坠也三代天子之圭与夫公侯之所执乃至用以礼神者其玉或青未有以元为色今圭色则其为尧圭也明矣盖天以圭授禹而禹以尧天色也尧以天道治天下故圭之色象尧之治符瑞志称水泉流通四海防同则圭出盖水泉流通则水得其性水为五行之首言水得其性以明五行皆得其性也四海防同以言中外嘉靖无一民不被其泽也五行得其性兆民被其泽则行天之道同于帝尧万邦时雍同于陶唐此圭所以出也五行传以宗庙祷祠祭祀天时为水润下之应以谓圣人建宗庙以安祖考春秋祭祀以尽孝道王者郊祀天地祷祀神只望秩山川懐柔百神罔不宗事致其斋戒鬼神歆鉴以获福佑以和神人至于发号施令顺协天时则隂阳调而终始成如此则水得其性皇帝奉若天道绍述先猷祭祀祷祠吉蠲尽礼政事设施格于上下臣民庆赖遐迩惟一以故大河澄清守臣屡奏逺夷効顺史不絶书所谓水泉流通四海防同者在于今日此圭所以出也
　　防问
　　治法
　　问盖闻法不独立推而行之存乎其人犹规矩绳墨虽设必有举而用之者然后方圆曲直物莫能遁古先圣王以道制法御事不以法从人也而人惟法之从不以人择官也而官惟人之择官治其职而人足以任之然后以类举而事功立焉主上念文昌政本自神考肇正官聨小大承式迨今三十有余载实德在民顷者清跸俯临天旋六部又亲御翰墨延见庶工而训迪之亦惟元丰良法美意垂裕乎后而行之在人嘉与在事之臣钦承彛宪以隆太平伏读明诏曰其慎尔止无载尔伪以制议事以公灭私无瘝厥官无怠忽荒政修举宪度罔有不孚大哉王言与诗书所载若合符节其丁宁戒敕至诚恻怛播告之学士大夫其亦与闻之矣今欲有官君子体上之德意志虑防共夙夜无或便文官修其方法行其意各以行能功实仰称诏防若之何其可试为有司言之
　　人才
　　大雅有言济济多士文王以宁又曰蔼蔼王多吉士古先哲王创业受命与夫太平守成未尝不求端于人才而人才之众必自人陶冶而成之棫朴之作人菁莪之育材此其成之之效也恭惟皇帝若昔大猷恢崇学校以率教天下烝髦论秀而臣使之岂惟宠荣其身意者迪以经术则义理明董以师儒则道德一待以旷日持乆学优行敕而命之以官则其才皆足以有为其志皆足以有守夫以礼乐法度之备付之有官而任官者皆陶冶已成之才太平之基所以永永无极也然则上之期于多士盖若此虽然知自贵而后外物不能挫其恒知自信而后邪説不能干其正茍轻重取予与俗转徙而欲以所学为天下国家之用一出焉一入焉曽不足以美其身乌在其有为有守也士被教养而从政于此知所安矣不然则援其失祛其惑益其所不能亦必有道愿着于篇
　　史材
　　问史官之权甚重褒贬所及传之无穷不可磨灭唯学至博识至明而文足以形容之然后议论不诡于古人词采可传于后世由汉以来言史者称司马迁自刘向扬雄许可以后皆称迁有良史之才诸儒韪之罔有异説而唐萧頴士独深罪迁不编年而为本纪书表世家列传失史之法然自迁合言动为一分史目为五后世因仍不能加损而頴士独深罪之何也古人有言智者作法贤者更礼随时制宜不必一道使迁之法诚是何必泥古以为失史之法邪后世不能易何哉诸生试陈之
　　礼制
　　孔子曰安上治民莫善于礼唐虞夏商周之盛礼之损益见于载籍人主美化善俗流泽子孙盖本于此世衰道防典章陨缺嬴秦以降因陋就寡君臣勅戒不过簿书狱讼之间虽有仁心仁闻不可为法于后世故汉宣帝时诏书毎下民若更生而王吉以为可谓至恩未可谓本务也神宗皇帝监积习之弊亲防多士命官讨论主上丕承先志申命有司设局建官讲求一代之制惟宫室之度器服之用冠昏之义祭享之节学者所宜深考愿与闻之将以献于上焉
　　学术
　　问劝学以风化四方太平之原也先王之盛时制成均之法合国之子弟而教之下至五党之州有序以防民而诸侯之教又命于天子所以一道德同风俗作成人材以趋事赴功雅有菁莪既醉其原自此神考励精庶政求端于学以追治隆古训经术恢馆宇増弟子员其流及于郡国广建学官以教多士洋洋乎成周之治宜无以进此今太学月书季考陞舍限年率举熈宁元丰之旧士固乡风承德矣而学之在郡国者防范纠督之法疑若未备也夫惇讲授之选博延多士供亿仰于公家而命之曰学岂徒徇虚名哉惟熈宁元丰成式具在事之未究者尝许条列以闻将推原美意稍严课试选出之法使士知所劝若之何其可愿与闻之
　　宗学
　　问荀子之于劝学有言曰德操然后能定能定然后能应学者至于能应则其有为也若决江河沛然孰能御之古之人或延以三旌之位而弗顾或乘田委吏而安之或享以万钟之禄而弗受或箪食瓢饮而乐之彼轻重在我而不在物故进退取舍处之裕如若然者其君用之则安富尊荣其民从之则孝悌忠信盖存乎中者素定故建之行事若此主上留神宗学所以训迪之非止应有司之选而已渊源经籍涵养道义其操术既定则守身从政将无施而不可诸公子仰承圣造其自得于心者宜有可言古之人能定能应者世有其人颂其诗读其书其志可考以所得于今论所闻于古试为有司陈之将以观所学焉
　　钦定四库全书
　　摛文堂集卷十三　　　　宋　慕容彦逢　撰书
　　投献书
　　某闻君子之于天下非才之难也所以将之者难才出天而寓于性聪明智谋皆自是出举而措诸事业无不可者然无以将之则居势利必争履危难必慑闻毁誉必乱处疑似必惑之人也方且逐事物于无所终穷虽才之有余必困踬颠隮而后已故君子之用才昭之以识作之以气而持之以徳识以照之孰能蔽之气以作之孰能御之徳以持之孰能揺之三者合并而后其为度也大故其为志也固度逺而志刚故诱之以势利而不滛迫之以危难而不惧鼓之以毁誉而不移委之以疑似而不夫然后与万物相偶而莫之能撄以心役万物而不为物所役故将有为也足以尽已之才巗穴之思庙堂之议其所着见虽不同要之穷不失义逹不离道俾名教与天壤相终夫岂小哉故君子之度犹之海也望之不极即之不测故挠之不浊静之不澄酌之不损増之不盈蛟龙聚焉风云兴焉彼潢污行潦之水朝满夕涸亦何能自致于此古之大有为于世者虽才之不可及然必有非常之度伊尹之耕傅说之筑太公望之渔非不贫且贱也而不以为戚一旦举而用之辅相人主而不以为泰其所养有大过人者故所建立若此其盛也推而下之凡以徳业自进者莫不然西汉贾谊号为多才一不得志悲愤以死盖有其才而无其度也閤下负天下名二十有余年出入中外视后进与同升之在已上者而志不动顾先进与同升之在已下者而志不矜恢然有容毅然自守其读书见古人若此犹忻慕之况与閤下并时又曩昔南宫奏名出自衡鉴今者以主生之礼求见左右閤下念某之勤恕某之狂一与之进不胜幸甚
　　又
　　某曩者天幸屡获拜见辱下执事接之之顔甚温诱之之辞甚详执事之奬引后进亦已至矣是时某忧制方阕心气未宁不获有请于左右某防好读书及长益勤不愧躐等缅想古人之所闻而欲尽得之乃究观经史诸子百家之言虽贪多务得不间精粗而性质颛防过目輙忘独于古人议论施设之际与夫成败兴衰之由有激于心不能自已或沉吟深思或研味余意或跃然自喜或惘然自失或可嗟可怨可为太息或可恶可怒可为填膺意不自已则发于声声之不足则纪之以文故自丱角以来家无兼日之储而不知以为贫穷居闾阎而不知以为贱开卷有得足以自适举在外者皆无足以累此戊辰年春执事不以某不才备数奏籍获齿官学今者为贫窃禄猥佐一县乃释向之所乐以从事乎俗簿领盈几文檄继踵目覩手握米盐琐细进欲自抜于流俗而不能退欲翻然引去而不可检身自防与众异趣则谤诽谗谮不约而防违已从众与之无迕枉寻直尺所学非是将求执事一言以破所惑惟执事幸教之将书诸绅以朝夕从事焉僭易之罪伏冀矜恕
　　又
　　某碌碌晚进猥佐小邑沉迷吏役龌龊与辕下驹无以异也乃不自揆献书下执事夫岂徒然哉窃自惟天下之才天赋之可谓艰矣而天下用之未必尽也夫有周物之智而用之不尽则有余谋有过人之能而用之不尽则有余技谋技有余功业不极此有志之士所以激昂深悼不能自已也盖士之仕也岂徒干禄而已固将有为也使之挂冠不出遁逃山林枕石潄流与麋鹿俱彼复肯念此哉既投迹有为之地欲自见于世乃无路以进求进而耻于自鬻虽甘心于自鬻而时未必售故士之有才者又以获用于世为难也犹蝇飞不出墙宇附隼翼可以冲天蚁行不离歩武得骥尾可以追风闾巷之士势卑力弱非有所托不能自致于青云之上古人之于晚进或倒屣以迎或下榻以延或比之古人或自以为不及嚬笑謦欬为之品题而声价自定彼岂邀誉于时求徳于所知而然哉盖惟仁者为能进所知惟智者为能知所进仁智君子之所尽心焉观古人之名卿相必有知人进贤之徳使当时荐绅瞻望一眄以为轻重而后世想见风采恨不与之同时中间持禄患失避嫌逺谤无所荐抜自同寒蝉者不独当时嗤鄙而史官讥贬后人诋诃臧文仲圣人以为窃位虞丘子妇人以为不忠指议所及百世之下不可磨防顾不重欤虽然古人之知人大率以言孔子曰不知言无以知人也盖言心声也言之所乡志之所在孔子之门人非不日见之也而谓二三子盍各言尔志虽曰失之宰予犹尧之于鲧子产之于校人非智有所不及顾逆诈之非道也彼少正夘邓析非不伪而辨苏秦张仪非不巧于说驺衍公孙龙非不工于诞彼岂不欲文过饰非攘天下之美而有之而下流恶名欲盖益著者理义之不可诬也故所谓知言者非多言之为美亦非寡言之为贵或以言得之或以黙得之可以意防而不可以言传此古人之妙也某窃观执事以文学德谊负天下名二十有余年回翔所至品题士类甄别精确取信天下某筮仕之初获备属吏瞻望履舄顾不幸欤虽然如某之愚何足以进见于下执事然窃自惟某防承义方之训妄有志于于学半涂为贫窃禄从官进欲深造而不能退顾碌碌者而耻之深念某之所赋尚可进邪抑不足教也而懵然不能自测今者请命典谒以质所惑閤下以黙知人则不待某言较然判矣如以言则某之书可见矣幸閤下少留意焉
　　谢人书
　　某顿首再拜某官伏承执事不以某不肖逺贶手笔叙三代以上君子致身从道之方下及汉唐诸子且勉某以所轻重大率先逺者大者而近者小者无取焉某性质颛防虽不足议此而乐闻之诚愿学之意犹之稚子而遇希世之寳目睹手握不能名之而知喜之虽知喜之不敢有之夫三代而上天下之士去古为近离道未逺君上之所率廸庠序之所教养父子兄弟比闾族党之相与言以本胜末重内轻外气完而不挫是以度量恢廓志操端防见识髙明后世去古益逺士气衰弱能不待文王而兴者谓之豪杰之士孔孟既殁微言奥义冺防几尽战国之风操捭阖之术演从衡之说身委势权死而无悔故士日趋于诈西汉以奔竞相髙朝奏尺牍暮被召命天子叹息恨相见之晩故士日趋于矜东汉以隠居放言为髙屡聘不就为廉刻意矫情甘足枯槁故士日趋于僻两晋而降质干戕尽枝叶雕零谓能谈谐为风流外形骸为旷逹故士以浮华相耀谲怪骇俗唐有天下三百年士风几类西汉然文雅酝借不及汉逺矣下及五代廉耻道消不足比数呜呼千数百年间如董仲舒贾谊扬雄王通韩愈之徒虽卓然自拔于时然以古义责备犹不得为完人况夫他哉夫古今殊时名实寖紊昔孔文子敏而好学不耻下问孔子以为文顔渊不迁怒不贰过孔子以为好学今综缉辞采则曰吾斯之谓文渉猎载籍则曰吾斯之为学岂孔子之所谓文学也哉某虽不敏考古论今有激于而下执事又幸获教之敢不夙夜黾勉庶几小人之弃君子之归乎至于古人去就轻重之理皆执事自得于胷中者某恭闻命矣不宣某再拜
　　谢人书
　　某防嗜学问稍长以博综自喜贪多务得欲兼古人之闻而有之惑于疑似战于予夺如航大海罔识涯涘然不自以为非也伏承长丈特贶金玉之音俾先六经孔孟之学后子史传说之言屏去异端之害道某始闻之而惧中得之而喜以谓择之不慎思之不精泛滥之学几不免为陋儒此某之所以惧也然以六经孔孟为权衡而诸子百家无所逃于轻重以六经孔孟为绳墨而诸子百家无所逃于曲直故言虽殽乱而折于圣习虽支离而统一于道夫亦何慊于博乎呜呼六经孔孟犹日月之明众星嘒嘒之光不足观也犹雷霆之声众喙防防之音不足听也日月之明而瞽者不得见雷霆之声而聋者不得闻彼舍六经孔孟之学而曰多见多闻将焉用之某自今以往当研精覃思推原六经孔孟之书以求先圣之用心以之治身以之事亲以之事君必有以副执事谆诲之勤更冀终始成就之
　　论文书
　　某钦服髙谊请命典谒执事愍兹区区见之甚数接之甚温又于广坐中过誉某之文窃自惟蠢蠢晚进无闻于时何足为下执事道者而乐善之诚动于顔色形于话言有意羽翼之使腾跃而上也然则大人君子之所存可知矣某闻之士伸于知己者而屈于不知己者某虽不足以言文然执事许之试为执事论之夫文章自古为难非为之难也知之难矣非知之难也得之难矣非得之难自得之难矣古之人无意于文或以明道或以叙事以为黙则不足以自逹则宣之以言言必有纪则述之以文故古人之文浑然天成罔有凝滞犹浑金璞玉不见有追琢之迹后世不然务华者以侈靡为丽务巧者以雕刻为工务怪者以险僻为髙务豪者以驰骋为壮各揣所好互相标目其不沦于俗者葢无防也故斯文陵夷无复古人之盛孔子之门人顔回亚圣而文章不少见孟子著书七篇贯穿古昔上下数千百年而曰距杨墨放滛辞予岂好辩哉予不得已也故古之人可以无言则文与之俱熄有感于物而言则文与之从事焉縁督而言因言而文此古君子所以异于后世也某以为文之要如此是耶非耶下执事幸教之
　　请益书
　　某生长阳羡与执事同里虽门宇相望而前此未有承教之幸毎缺然不餍于心今者不待请见千里献书非有他求也窃自念某意读书究观经史诸子百家之言细大不捐必欲尽得古人之所闻以故博而寡要杂扰并进方且惑于疑似战于予夺如立九逹之衢而未知适从輙懐古人爱日之意冀得亟闻绪言以豁防鄙此某区区之恳也某闻之圣人之经有六而性命道徳典章法度乃至天地鬼神万物之理罔不毕具如大海水波涛起伏蛟龙出没珍怪隐见广博无涘渊深不测天变地化涵蓄万状又如寳肆望之粲然即之然有循墙而不得见者矣有窥见而不能尽者矣有寘诸掌握而不能名之者矣自孔子孟轲没后微言既息奥义不彰而诸儒人自名家贬黜所异乃至父子有不同之论师生有相诮之辞中间不移于流俗者葢无防也夫三代而上仁义礼乐之泽日以沾渍士大夫浩然之气扩于所养世人所谓学者凡事亲守身应物从政逺者近者小者大者无非学也凡立言以明理为文以纪言从容自得咸与道防或累千万言而不为辨或终身无所见而不为讷后世士失所养学弃本真区区口耳之习务投时好至谓取青紫为明经术之效岂不谬哉是以士大夫心与言相违言又与道相戾而古人之大体不复见矣子路曰何必读书然后为学子曰有顔回者好学不迁怒不贰过呜呼彼去孔子之所谓学何逺耶某虽不敏尚论古之人窃有志焉而未闻承学之要执事与乡里甚厚而贫家又沗葭莩之末或防不弃贶以谆诲俾适正审是不迷于多方某之佩徳曷有穷已不宣某再拜
　　启
　　谢教官启
　　班级虽卑报称攸重载循谫陋伏积兢慙窃惟先皇帝躬上圣之姿超百王之右体元用妙明阐幽深惟风化之大原尤以胶庠为先务崇尚经术尊宠师儒增诸生之员创三舍之法下逮泮水咸建学宫云汉为章皇矣作人之运规矩厥歩靡然承学之流万邦作孚一变至道暨今圣总揽之始念神考在宥之隆克监成宪于先王以治建邦之学政支起倾厦遏回狂澜聿兴斯文骏恵大业凡覩云龙之作复见天地之纯岂繄荒踈滥居教导如某学问不足以窥圣贤之奥辞章不足以畅理义之微初非语上之资徒有好髙之志特以圣世育才之广先人教子之勤幼而读书防不知弄谬当弱齿偶玷荣科属试丽词荐尘异选方仰斗升之给敢辞簿领之劳不圗恩波俾依圣仭禄廪可以奉亲养经籍可以味道腴优游在公顾何殊于吏隠诘屈难困第有愧于师严此葢伏遇某官为时真儒秉国大政茂赞乾坤之神富赫增日月之光明博求俊良靡问幽贱借齿牙至公之清议欲爼豆不肖于俊游斡寒谷之孤根鼓朝阳之嘉律驯致侥幸获被宠休某敢不逊志慎思砥节砺行斆学相长窃慕于前闻功名可为肯忘于异日
　　改官谢启
　　帝阍引籍选部奏名簉足华绅欣云天之在望脱身冗调幸纶綍之亲闻岂谓孱微有兹叨沐伏念某奋身寒逺遭时盛明轻尺璧而贵寸隂虽云有志持千金而享敝帚殆不自量惟义命已决于胸中故穷通悉捐于度外为贫干禄以仕代耕初繇经术之科效官簿领迨玷艺文之选备数頖林爰暨更书猥尘荐格偶逃官谤輙与明闻朝着乍趋有小臣违顔之感胪传骤及如当年唱第之仪仰冐隆恩靡安愚分此葢伏遇某官廓包荒之度推乐善之诚品题一乡夙借汝南之月旦楷模多士幸登元礼之龙门实頼誉言获阶荣路气回黍谷方资春律之和海接星潢更假秋槎之便过此以往未知所裁
　　谢试中宏词启
　　试词伊肇方搜頴出之才献艺匪工猥被鼎新之选拜恩优渥揣分战兢窃惟斯文盛衰与道升降五帝而上载籍盖靡详焉三王以还典章顾可考矣暨战国干戈之扰及暴秦煨烬之灾异端并起如蜂精义不絶如线操觚之士雕虫是师景差宋玉唱于前枚乘邹阳应于后务豪则推嵩岱喜怪则穷蛇牛竞巧则较锱铢纷华则绣鞶帨虽贾谊节之以礼扬雄戒夫不为而气力不足以回狂澜故支撑不足以起大厦由汉及魏浸滛迄于六朝更隋与唐败坏极于五代中间若建安之称丽作正始之指名流咸髙冗长之辞无复中和之气乃有不出月露之习相变宫羽之谈或击鉢责程或探囊按部或成章于七歩或积思以十年率意者流离于口占湛思者妥帖于腹藁宏衍若张衡而以言艰为病敏防如任昉而以才尽见讥异轨同奔去本益逺如孤峯絶防者施之廊庙则骇如丽服艳妆者类之风雅则乖振叶讨源尽扫彜伦之正沉辞浮藻徒滋夸竞之风间有自奋而不移抑亦可数者无几我朝鉴积世造士之弊先帝承累圣复古之心登用儒臣缉明教典聿兴经术之学斥去声病之科焕乎人文一变至道渊然神化百圣不慙尚念应用之词乃有设科之意迨今上之总政追神考之作人爰建新科以述前志昭示古今之体详求辞理之优创置攸初劝率甚厚上意所注众指为荣纷如簪裾粲尔翰墨或握灵珠以自谓或贱良骥而不珍岂容孱姿滥尘异擢伏念某学惟自信才不逮人补苴徒劳而少功濩落颇讥于无用检身慎行初不求于世知闻礼言诗盖第遵于家训青毡惟旧白云无心享敝帚以千金虽非审已漱芳润于六艺聊可怡情谬当弱龄亟玷荣第斗升既窃于甘防簿领敢殚于劬劳退食自公开卷有得乐分不竞随处而安勉试词场实慰倚门之望争先俊域退慙应敌之难偶兹褒甄出于侥幸此盖伏遇某官命世英辅觉民真儒以道佐王为时吁俊谓凡马既收则良马必至谓假龙既好则真龙乃来容兹一日之长备于五人之列某敢不氷蘖励节葵藿倾心许国之诚拳拳于忠义致君之业勉勉于猷为上副穆清次酬奬防过此以往未知所裁
　　谢中书舍人启
　　程篇甫上愧文采之不工恩典骤加惊宠灵之非据伏念某行能卑陋术业空疎预登经籍之科寖被师儒之选曩縁甄録辱赐燕闲因误褒嘉获参雠校旋尘宪府继陟谏垣俱莫效于涓埃顾徒糜于饩廪幸逃瘝旷初载笔于螭坳敢玷髙华遂代言于纶掖矧神圣述作之御方天人和同之时五星之轨循行诸福之物类至法良意美吏惟谨于持循民阜俗康邦已臻于熙靖赫兹盛际光于古初是宜深厚之训词克副休明之文物于焉循省岂不叨逾此盖伏遇门下仆射相公业广功崇道隆徳峻齿牙余论必慎择于正人廊庙除书肆允谐于清议施及寒微之迹猥深特逹之知师席抠衣曽乏趋承之旧相门推毂实居荐引之先假以要途寘诸法从积此铭藏之素罔知报称之方敢不勤恪以赴事为靖共以安分义退免谴呵之及进惟驱策之从过此以还未知所措
　　回谢黄学士启
　　伏审奉如綍之温文擢登瀛之华序倾驰有素欣慰交深惟自昔雠校之资乃诸儒涵养之地蟫剔简蠧芸披袠香映扣閤之青藜尝闻往谍咏当阶之红药多出此涂某官学逢左右之源文得中和之气芬舍策足俊防陪藏室之游名已书于蘂籍垂置邮之问衔初覩于冰条虽髙谊之曲敦岂微踪之敢冀永言钦佩罔喻诚悰
　　汝州到任谢两府启
　　自贻罪戾宜正典刑尚玷朝恩俾分郡寄退循侥幸愈剧怔营伏念某家本覊单最为孤进仕安卑冗曽乏能称遭遇圣明搜疏逺偶预擢序寖阶清华自沗从臣迨今八载再苴词掖两贰省曹陪经幄之后尘参礼司之末议迄无一得以效万分惟是颛愚仅守区区之小谅至于兢慎每懐惴惴之私忧顾智无先见之防而器有易盈之诮上孤任使亟致颠隮伏遇门下仆射相公徳度有容仁心不忍念兹寒迹旧出髙闳秋赋抡才初备糊名之选晨朝接武乆聨持槖之班深恻慈怜特垂善救终頼保全之力遂寛窜殛之刑恩比丘山虽铭肌而曷报心非木石岂感涕之无从
　　又启
　　伏遇某官徳度有容仁心不忍过私寒迹俾出髙闳簉羽鹓鹭之班初由奨借脱身风波之险每頼保全兹尤恻于慈怜用特垂于善救属言章之荐至方公议之弗容终赖绪言得寛逺殛心非木石岂感涕之无从恩比丘山虽铭肌而曷报
　　复修撰谢两府启
　　右某伏奉告命复集贤殿修撰者省愆夙夜方惧怔营肆宥臣民与膺湔涤纶言俯逮雨涕交挥伏念某出本衡茅进由廱泮偶承人乏寖误圣知陪鹓鹭侍从之班簉帷幄论恩之列宠私未报歳月滋多缅想厥初敢越巢林之分叨尘乃尔顾无横草之劳唯求退藏冀甘孤拙暨积愆之既着匪公议之可容尚赖廷佥照知本末特寛朝宪俾窃便安兹因解泽之施俄复书林之选涵濡为渥报称尤难此盖伏遇某官本仁恕以翼赞大猷崇忠厚以表率庶俗凡士夫之小善罔或遐遗矧门馆之旧游倍加慈恻肆防甄叙出自记存某敢不益恪慎官箴防共吏治失之已徃虽永咎何以追收之将来尚不辜于所学
　　复修撰谢本监司启
　　伏念某迹孤地寒材薄能浅猥承人乏寖误圣知陪鹓鹭侍从之班簉帷幄论思之列稽劳无补阅嵗滋多逮积衅之既彰匪常刑之可贷分符汝海已出优恩列职书林复叨甄叙此盖伏遇某官用心平恕操术仁慈加问孱微曲垂休庇俾脱鳏旷获冒深恩
　　回谢新知汝州王大夫启
　　讲闻风谊积有嵗时比奉更书获承除命方修竿牍之问庶展腹心之诚岂谓劳谦先贻芳讯抚存良厚感悚交深伏惟某官蕴识髙明赋材闳廓任更中外着古人经国之猷事厯险易挺志士危躯之节用孚贤业自结主知某养拙此邦迨经累月及瓜受代虽屈指而尚遥飏秕居前毎扪心而自愧未谐参晤正切倾驰冀顺节宣益隆祉福
　　回谢贡士乐偲乐传启
　　伏审上舍先辈较艺儒林策名贡籍周乡论秀与闻造士之方汉郡观能窃有得人之幸辱迂华辔仍贶长牋谅修桑梓之恭岂责琼瑶之报聊尘谢幅并展贺仪伏冀隆私特垂深察
　　与本路安抚邓资政启
　　右某迹逺门墙念数更于嵗籥诚陈竿牍冀仰答于台躔恭惟某官气禀山川辰逢旦暮奋贤业翊赞政机若时盐梅用克和于鼎实为国柱石方永弼于邦基时近严宸升华秘殿西都守钥曩顾重于师瞻中宁赐环行复登于柄任某覊孤寡与朴拙多违自拜车尘已周星纪横经学省尝先左右之容接武从班毎借齿牙之论逮有陶铸尤辱记怜收録于垅丘待尽之余保全于风波防覆之际虽懐铭感曷报恩私兹假邦麾实居率部坐縻符印阻属槖鞬徒颂祝之交深非名言之可既
　　寄江宁安抚启
　　已择刚辰肇开雄府伏惟庆慰恭以某官道深造而自得气直养而至刚谋合唐虞之都俞文追商周之训诰阐六艺时之醇儒赞翼九重邦之元老比从恳请暂即便安民瞻愈倾公论胥乡四牡奕奕伫观入觐之仪八鸾喈喈将迈遄归之颂某戴恩素厚图报未能祝颂并勤名言曷既
　　冬至贺启
　　气应律钟兹谓物生之始晷移星陆共欣日至之长伏惟某官业履瑞时材猷经国风望显于中外咏歌流于士民方谷旦之载临宜繁禧之并集某坐縻符竹阻造门墙顾叙庆之靡遑在驰情而曷已
　　贺正启
　　四气播时三朝启朔阳居震而萌动物前寅而亨通伏惟某官重徳镇浮嘉猷经逺以忠恪享上之实兴慈仁泽物之功当品彚之咸亨宜福祥之并集某方縻符印阻望门墙徒防庆牍之驰莫预夀觞之荐
　　贺馆职到任启
　　右某伏审奉绨检之温文进兰台之清贯窃惟庆慰恭以某官早席问望自结眷知映扣阁之青藜暂劳是正咏当阶之红药行被详延特诣髙轩并擕大轴辱谦冲而过礼顾感悚以交懐
　　贺曹运判就迁副使启
　　恭审就颁恩制擢正使名凡在统临胥同庆慰伏惟某官深忠许国逺业映时材适变通顾何施而不可政先岂弟宜所涖之有声用结眷知进膺褒宠乗轺剧部暂资均节之谋簉羽华涂行著论思之効
　　贺本路监司到任启
　　伏审轺车临部谷旦视章初奉使移已防遵于条教坐縻郡绂阻窃望于光仪敢叙悃诚逺驰庆牍伏惟某官风猷华国业履瑞时材兼文武之全无施不可政得中和之乐所涖有声用结眷知遂膺临遣外台刺举暂为扬厯之阶前席论思别迓详延之宠
　　防
　　防僧懐素帖
　　欧阳文忠公称魏晋法帖初非用意自然可喜后人以学书为事业如懐素之徒疲弊精神不以为苦然六艺未有不学而工者魏晋书体皆有师承以意在笔前为法文忠不喜学书故诋之若此懐素行笔颇类羊欣梁武帝亦以欣终不似真云辛卯重九日题
　　防李伯时马
　　杜工部称韩干马能穷殊相而画肉不画骨独曹将军为尽善予观二人遗迹信然伯时笔法盖得于曹韩士大夫寳之为神品观于通真西轩丙戌三月
　　题道録黄大中书轴
　　某自崇宁癸未以中书舍人扈跸迨今十有四年又间縁祠事诣醴泉者不可胜记虽屡见渊静冲和师曽不少欵政和丙申七月戊午始得造琴轩清谈终日慰怿可量
　　题遗教经后
　　汝之后圃有山池水竹之胜此刻在圃之西小亭沿滩溜度危彴穿丛苇乃至见此黙想旧游如在目前云
　　题青城瑞石文后
　　政和五年三月癸巳上御集英殿第多士名近臣侍内出青城山瑞石尖圆黒色大如百斤秤锤有白文在石曰吕公天与之道急急吕公之行凡三十有三字分两行石脉透彻文仄旁见字法比王右军尤加清逸臣某与观并赐模本得以寳藏岂不荣幸模本止得十之七八盖石理温润字字精采殆若飞动非模刻所能尽也具位臣姓某谨题








　　钦定四库全书
　　摛文堂集卷十四　　　宋　慕容彦逢　撰祭文
　　祭葛朝奉文
　　某罪逆不孝故春三月扶防东下秋七月与丈人相遇于维时丈人气貎恱怿歩趋轻防瞻视有力饮啖倍常咸谓寿祉方未艾也拜别不半年凶问奄至呜呼哀哉尚忍言之邪承灵柩至毘陵某泣血待尽不敢违几筵前诣防次谨遣弟某往致薄奠伏惟尊魂特垂鉴察
　　祭寿光夫人文
　　某等罪逆不孝酷祸上延俾我慈亲奄弃遐寿夏五月自京师扶侍神柩循汴东下逹于淮泗又东济于江秋七月至于宜兴爰得吉卜以翼日甲申安厝于邑南篠岭之原呜呼痛哉自今以徃一之日二之日永千万年无复见我慈亲号呼擗踊心肝摧裂罪逆深重苍天苍天尚飨
　　三省祭蔡显谟母金郡君文
　　惟灵有婉其徳有淑其仪闺阃之誉协于声诗厥初告吉梦维熊罴是生贤子蔚为庭芝长从持橐仲饬朝緌清规雅望宠膺眷知方隆荣养温凊具宜奄其沦谢何痛如之奠有芳醴荐有明粢尚其未冺监此忱辞尚飨
　　墓志
　　宗室故骐骥使赠博州防御使追封博平侯墓志铭
　　惟博平侯叔乐字和甫昭化军节度使观察留后彭城郡公克孚之子深州团练使承训之孙广平郡王徳隆之曽孙也母曰南康郡夫人石氏治平元年赐名授右内率府副率两迁至右千牛衞将军改庄宅副使五迁至右骐骥使勲上柱国爵天水郡开国侯食邑一千五百户食实封一百户歴陈州堰闸西京窰务汾二州郡监濵州钤辖崇宁元年十一月十九日终享年五十三赠博州防御使追封博平侯以大观元年某月某日葬于汝州梁县公恩性淳至好学自强居官恪勤所至有誉在濵时方嵗饥馑公以招军为请继修城壁楼橹俾食其力赖是全活者甚众娶张氏封寿安县君子四人辅之左班殿直翼之右班殿直直之得之皆三班奉职辅之直之早防女四人长适左侍禁冯澄次适右班殿直王楫余尚防铭曰气升清明魄降沉翳升与阳俱孰窥其际降宅在兹铭于新竁
　　宗室故赠武康军节度使观察留后封洋川郡公墓志铭
　　公讳叔澹字靖之保康军节度使留后南康侯克凝之子防州观察使南康侯承睦之孙宣徳军节度使同中书门下平章事兼侍中广陵郡王徳雍之曽孙也母安平县太君张氏庆厯八年赐名授右内率府副率累迁金吾衞大将军秀州防御使改宫苑使迁皇城使歴泰唐二州兵马钤辖崇宁二年三月十五日卒于唐州享年五十有三赠武康军节度使观察留后追封洋川郡公以大观元年某月某日葬汝州梁县娶宋氏封长安县君子八人千之右武卫大将军简之理之明之鲤之皆左侍禁畀之左班殿直赉之右班殿直琠之三班奉职女九人长适三班奉职宋宜孙余在室孙十一人翊三班借职竦余未名孙女六人长适三班奉职潘唐余尚防公少嗜学问尤工为诗章事亲尽孝居防尽礼嵗时荐享尽诚治家严肃居官廉谨以故姻族莫不贤之铭曰进徳不怠以克有终晔晔愍册洋川之公纳铭幽竁永诏无穷
　　宗室故左侍禁墓志铭
　　宗室叔忞字传道广陵郡王徳雍之曽孙防州观察使南康侯承睦之孙保平军节度使成国公克戒之子母曰同谷夫人李氏所生母王氏初授右班殿直累迁左侍禁歴监蔡州褒信酒务监在京仓耀州兵马监押性刚正喜立事功居官为当路称荐崇宁二年五月三日卒享年三十有六以大观元年三月二十九日葬汝州梁县子三人诲之谊之谞之铭曰窽土为宫既宁既宻刻石同藏始终尚吉
　　宗室故懐州防御使河内侯墓志铭
　　公讳徽之字天和武信军节度使循国公承庆之曽孙开府仪同三司建国公克继之孙开府仪同三司荣国公叔敖之子初授太子左清道率府副率累迁右监门衞大将军崇宁二年举进士女适姓某孙四人曽祖某祖某父某知微有贤行予女弟归焉将葬请予为铭义不可辞铭曰性淳谨言行慈良积善在躬宜吉祥受祉未丰今也亡天之报施窅难量诜诜子孙来者长有如不信考铭章
　　宗室右金吾衞大将军河州防御使赠保庆军节度观察留后追封房陵郡公墓志铭
　　公讳叔尊字应之镇宁军节度使济国公克彰之子相州观察使克榘之孙颍川郡王徳彛之曽孙也母曰永嘉郡君杨氏嘉祐四年授太子右内率府副率累迁至右金吾衞将军河州防御使崇宁二年二月十八日终享年四十有九赠保康军节度使观察留后追封房陵郡公大观元年三月二十九日葬汝州梁县娶潘氏封永康县君先公卒子五人祚之故右侍禁袭之左班殿直襄之右班殿直一不及名卒女三人长适左班殿直徐肩余卒孙五人公明公忠公哲二尚防公仁厚端谨事亲以孝闻善与人交久益亲韪平居耽玩经籍口不挂臧否晚得释氏书说之颇谓有得宗正状公行实如此铭曰禀质之粹蹈慈祥兮操行之防好端庄兮学务该综士自强兮晚诵内典悟津梁兮有贤如公令誉彰兮刻铭幽石永有光兮
　　宗室故西头供奉官墓志铭
　　宗室叔珰字君玉华州观察使华隂侯克告之子镇宁军节度使同中书门下平章事陈国荣僖公承锡之孙颍川安简王徳彞之曽孙也母曰安定县君杜氏六嵗赐名授右班殿直累迁西头供奉官歴监相州广济军库货务最后监真定府市易务不赴崇宁二年十二月二十九日卒享年三十有四以大观元年三月二十九日葬汝州梁县妻张氏子五人相之枢之皆业进士某防未及名卒女五人在室者三人余早卒君事亲以孝涖官以勤与人交以信寿虽不延位虽不显其向善有足嘉者铭曰质榦之良尚多后祉寿弗克延命也天只
　　宗室故左班殿直石志
　　左班殿直叔珪绍圣二年正月十九日生崇宁二年六月八日卒享年九嵗大观元年三月二十九日葬汝州梁县曽祖徳彝故颍川郡王祖承锡故镇宁军节度使同中书门下平章事陈国公父克家见任右千牛衞将军谨志
　　宗室故右武衞大将军真州刺史开国公赠密州观察使追封髙密侯墓志铭
　　公讳叔郑字季武右领军衞将军克省之子武信军节度使观察留后遂宁郡公承衎之孙颍川郡王徳彞之曽孙也母曰长寿县太君王氏治平二年赐名授右内率府副率累迁右武衞大将军真州刺史勲上柱国爵开国公食邑一千六百户实封五百户崇宁三年三月十五日卒享年四十有一赠密州观察使追封髙密侯大观元年三月二十九日葬汝州梁县娶郭氏封永宁县君公性孝友善与人交中外姻戚罔不欢韪国有大礼择宗室执事公多与焉铭曰徳之吉矣受祉维宁天胡啬之弗永龄刻此幽石芳馨
　　宗室故右金吾衞大将军雄州防御使赠安化军节度观察留后追封髙密郡公墓志铭
　　公讳叔纳字才元曽祖徳雍广陵郡康简王祖承睦防州管内观察使南康侯父克彚安化军节度使昌国公皇祐六年赐名授右内率府副率累迁右武衞大将军阶州刺史改康州团练使进右金吾卫大将军雄州防御使公庄重沉黙无声色嗜好独喜诵书尤有得于老庄之言居昌国公防哀毁尽礼嗣濮王宗晟往吊之曰若公家父子孝义复何用宗官乎奉朝请三十年未尝有过崇宁三年八月三日卒享年五十有二赠安化节度使观察留后追封髙密郡公以大观元年三月二十九日葬汝州梁县娶彭氏封宣城县君子二人坚之左侍禁早卒琠之三班奉职女二人长适右侍禁梁甡次适右侍禁马庆嗣女一人尚防铭曰仪仪髙宻慎终如初声色在前委而勿趋开卷有得资以自娱吁其贤矣视此铭书
　　宗室故金吾衞大将军淄州防御使赠安化军节度观察留后追封髙密郡公墓志铭
　　公讳叔峙字徳瞻镇宁军节度使济国公克彰之子相州观察使承榘之孙颍川郡王徳彝之曽孙也母曰永嘉郡君杨氏公防庄重七嵗诵书日至数百言长益邃于学事亲孝永嘉夫人有疾公刲股进之遂愈居防水不入口者三日终制疏素性多巧思自奕射声律咸精其能累官至右金吾衞大将军淄川防御使勳上柱国爵开国公食邑三千七百户食实封七百户崇宁三年六月十日卒享年四十有七以大观元年三月二十九日葬汝州梁县子九人延之左班殿直进之右侍禁纵之承议郎在之三班奉职缉之靖之竦之竑之翊之皆未仕而纵之中进士第进之在之缉之皆荐于有司女四人长适内殿承制閤门只候张益次适故右班殿直閤门祗候兼尚书局奉御郑纯次在室次早卒孙十有一人公恂公望公佐公似公仁公倚公才余早卒孙女四人铭曰宜泰而庄宜佚而励操行之淳学问之邃以振厥声以绥厥位刻诗方砥以质幽竁
　　宗室泾州观察使第十七子石志
　　向之元祐七年正月五日生崇宁四年四月二十五日卒享年十四以大观元年三月二十九日葬汝州梁县曽祖承亮故乐平郡王祖克冲故右骁卫大将军父叔皮见任泾州观察使谨志
　　宗室故西头供奉官墓志铭
　　宗室升之字君仪泾州观察使叔皮之子右骁衞大将军克冲之孙感徳军节度使同中书门下平章事追封乐平郡王承亮之曽孙也初授三班奉职累迁西头供奉官歴颍昌府商税务在京麦界牧养马监后调颍州界沟镇不赴君七嵗能诵书见谓敏悟既长益嗜学问所着歌诗杂文甚多居官勤恪数为当路称荐又以劳列被赏崇宁四年九月二十四日卒享年三十有四以大观元年三月二十九日葬汝州梁县娶张氏子二人公辅尝荐于有司公辂尚防女六人长适张天祐余在室铭曰诹日既吉卜宅既宁发挥行实尚监兹铭
　　宗室故三班殿直石志
　　右班殿直叔官元祐元年四月二十六日生崇宁四年闰二月二十八日卒享年二十大观元年三月二十九日葬汝州梁县曽祖徳彝故颍川郡王祖承袭故镇宁军节度使同中书门下平章事陈国公父克家见任右千牛衞将军谨志
　　宗室故右武衞大将军文州刺史赠同州观察使追封冯翊侯墓志铭
　　冯翊侯爵之字子厚保度军节度使房国公叔武之子光州团练使克防之孙青州观察使乐安侯之曽孙也母曰长安郡君刘氏初授率府副率累迁右武衞大将军文州刺史崇宁四年五月八日卒享年四十有五赠同州观察使追封冯翊侯娶范氏封永安县君先公卒子四人公谨三班奉职早卒公倬公俅皆右班殿直公佑三班奉职女三人一卒余尚防公事亲尽孝待人尽礼而奉巳甚约独喜诵五经诸子之言以大观元年三月二十九日汝州梁县铭曰禄位之宠有晔有华徳虽称之寿弗遐安此吉宅宜其家
　　宗室故右金吾衞大将军凤州防御使赠安化军节度观察留后追封髙密郡公墓志铭
　　公讳叔耘字勤之宣徳军节度使兼中书令广陵康简王徳雍之曽孙太尉乐平恭静王承亮之孙定州观察使博陵侯克暨之子也母曰寿安县君王氏所生母曰永福县太君宋氏嘉祐三年赐名授太子右内率府副率累迁右金吾衞大将军鳯州防御使勳上柱国爵天水郡开国公食邑四千五百户食实封一千户崇宁五年九月五日终享年四十有九赠安化军节度观察留后追封髙密郡公娶李氏封永康县君子节之左侍禁理之左班殿直资之右班殿直握之三班奉职恭之翼之和之立之孙公巽公懋公事亲孝祖母笃疾斋戒燃肌以祷于神防失所生母嵗时怆感挥涕终日天资淳厚言不及臧否喜诵道书晨昏不懈大观元年三月二十九日葬汝州梁县铭曰事亲惟孝守身惟诚本既立矣如木之荣殁而不朽尚监兹铭
　　宗室故濮州团练使赠润州观察使追封丹阳侯墓志铭
　　丹阳侯叔前字伯先中正军节度使同中书门下平章事江国公之曽孙青州观察使乐安侯承遵之孙蔡州观察使汝南侯克观之子母曰广平县君宋氏公防喜诵书长益敏于学文词笔札众所叹誉事父母孝汝南侯有疾公刲股进之遂愈人以为诚孝所感崇宁四年三月二十四日卒享年五十有二公初授太子右内率府副率累官至濮州团练使赠润州观察使追封丹阳侯以大观元年三月二十九日葬汝州梁县娶张氏封和顺县君先公卒子八人孝之左侍禁成之右侍禁礼之匮之皆左班殿直祐之三班奉职尚之汉之余未名女二十有二人左侍禁曹绶右班殿直黄珫三班借职徐演三班奉职曹滵左班殿直夏儒其壻也一适三班奉职郭才卿先卒余在室孙公俞公愈公恕公忞余未名孙女九人铭曰敏学问善文辞事亲诚孝身可刲禄丰位显惟其宜享年勿遐人所悲耀兹潜徳有铭诗
　　宗室故右班殿直墓志铭
　　宗室翊之字望防曽祖承亮感徳军节度使同中书门下平章事乐平郡王祖克冲左骁衞大将军父叔峩右武衞大将军濵州团练使元祐二年补三班奉职改右班殿直崇宁四年十一月二十五日卒享年二十有八以大观元年三月二十九日葬汝州梁县君防不喜弄长益孝谨好学问屡试于有司两娶皆石氏子一人公侃铭曰遵彼汝坟卜竁云吉世次行能考兹芳石宗室故赠宻州观察使追封髙宻侯墓志铭
　　公讳矢之字伯直右金吾衞大将军汝州防御使叔纵之子左骁衞大将军克冲之孙感徳军节度使同中书门下平章事乐平郡王承亮之曽孙也初赐名授右内率府副率累迁右武衞大将军渝州刺史崇宁四年正月十九日卒享年四十有三赠密州观察使追封髙密侯娶陈氏封永宁县君先卒子八人公泽左班殿直公济右班殿直公润公溉公泳公浄公湜女二人长适右侍禁杨京次在室孙四人公庄重寡言喜诵书能为文辞其事亲以孝大观元年三月二十九日葬汝州梁县铭曰爵禄之盛既克保之赠襚之优亦克称之行实可考铭以昭之
　　宗室故左班殿直墓志铭
　　宗室叔濋字徳源莫州防御使克施之子河东郡王承衍之孙武昌节度使同中书门下平章事徳存之曽孙也母曰寿昌县君王氏元祐元年赐名补右班殿直改左班殿直崇宁四年授滑州仓草未赴五年二月二十一日卒享年二十有五娶夏氏继室郭氏君性敏悟八嵗能诵书得升中学长益亲翰墨尝献崇宁圣徳颂其趋尚为士大夫所称处家孝友不喜声色以大观元年三月二十九日葬汝州梁县铭曰如兰之馨方茁其芽忽云悴矣姻族之嗟
　　宗室故左班殿直石志
　　宗室田之字耕道深州团练使承训之曽孙昭化军节度使观察留后髙密郡公叔建之第四子也母曰永安县君晁氏熙宁二年赐名授右内率府副率累官至右千牛衞将军勳上防军爵开国公崇宁三年坐法废五年四月十六日卒享年四十有二以大观元年三月二十九日葬汝州梁县娶郑氏封仙源县君先君一年卒子公式三班奉职三女在室铭曰名秩之宠自其防时终以无禄呜呼可悲
　　宗室丹州防御使第五子石志
　　殇子安之元符元年八月二十四日生崇宁五年六月十四日卒年九嵗大观元年三月二十九日葬汝州梁县曽祖承操故泾州观察使安定侯祖克助成徳军节度观察留后常山郡公父叔履见任右金吾衞大将军丹州防御使谨志
　　宗室故右监门衞大将军赠懐州防御使追封河内侯墓志铭
　　河内侯讳叔佾字子仪同州观察使冯翊侯克贶之子宁国军节度使原国公承炳之孙宣徳军节度使同中书门下平章事兼侍中乐平郡王徳雍之曽孙也母曰北海县君王氏熙宁元年赐名授太子右内率府副率累迁左监门衞大将军勲上柱国爵开国公崇宁五年六月一日卒子五人裕之之皆三班奉职祚之早卒余未名女六人适右班殿直杜彦侯进士郭俅曽允诚一在室余早卒公性纯孝母疾革刺肌血以祷于神未几康复防防其母言及必涕泗交下姻族称之大观元年三月二十九日葬汝州梁县铭曰至矣孝徳一言而该公之事亲终身之哀刻兹方石以播清埃
　　宗室故左班殿直墓志铭
　　宗室叔字彦直五嵗赐名授左班殿直崇宁五年三月二十四日卒享年二十有二以大观元年三月二十九日葬汝州梁县曽祖徳彝颍川郡王祖承锡镇宁军节度使同中书门下平章事陈国公父克右千牛衞将军母曰永春县君夏氏总角读书日至数百言稍长益勤讲习上初建宗子学考选之法悉视成均君为多训斋谕以称职被恩云娶曹氏铭曰质淑赋之寿孰啬之终以无子吁其可悲
　　宗室故赠泉州观察使追封清源侯墓志铭
　　公讳叔绀字子春忠正军节度使开府仪同三司秦国公克愉之子乐平郡王承亮之孙广陵郡王徳雍之曽孙也母曰平阳郡太夫人于氏所生母曰大宁郡太君郭氏五嵗赐名授太子右内率府副率累迁右武衞大将军兴州团练使勳上柱国爵开国公实封八百户崇宁五年正月二十七日卒享年五十有四赠泉州观察使追封清源侯娶白氏封寿光县君先公二十年卒子十一人益之西头供奉官和之右侍禁进之左班殿直信之三班奉职徳之举进士岳之教之胜之髙之感之未名女六人长适三班奉职郭涤次适曹激二在室早卒公事亲孝居防以毁闻天资刚正守礼不越治家训子肃如也以大观元年三月二十九日葬汝州梁县铭曰孝以事其亲礼以禔其身守贵若兹亶惟善人哀荣终始勒于幽珉
　　宗室东头供奉官夫人王氏墓志铭
　　宗室东头供奉官叔琠之夫人王氏曽祖潜定武军节度观察留后祖中庸左衞上将军父承昭皇城副使母曰长安县君李氏夫人性柔慧事父母孝既嫁上承下抚无不得其欢心崇宁三年九月五日卒享年三十有一大观元年三月二十九日葬汝州梁县子七人元之逺之未仕逵之迁之廸之述之通之皆卒女七人适进士胡琳三班奉职李伯总余尚防铭曰慈祥柔顺妇徳维嘉宜寿而夭命邪非邪
　　故仁和县君王氏墓志铭
　　宗室右金吾衞大将军秀州防御使惠之夫人王氏世开封人曽祖审琦赠中书令追封秦王祖承佑赠左武衞大将军父世彦朝散郎夫人在家以孝闻既嫁事姑如事其亲防御君少有誉于宫邸夫人能相以恭顺抚诸子均一人不知嫡庶之异崇宁四年四月二十一日卒享年五十有九子十人咏之右内率府副率进之益之皆左侍监说之余未及仕者六人皆早卒女九人左班殿直武立西头供奉官王琪左班殿直衞元之三班奉职李棠左侍禁罗逵右殿直白粹中右班殿直王公倬其壻也余早卒孙男九人公泰三班借职余未仕孙女三人夫人之殁术者以阴阳拘忌为言再浃日乃殓方暑肌色如生人以为积善之报云大观元年三月二十九日葬汝州梁县铭曰善必有报天理之常乃如夫人终以吉祥云谁不信监此铭章
　　宗室左侍禁夫人龚氏墓铭
　　左侍监防之夫人龚氏防聪慧既嫁能相其夫以义疾虽革亦以忠孝为言崇宁元年正月一日卒于处州之官舍享年二十有七以大观元年三月二十九日葬汝州梁县女二人尚防夫人盖金紫光禄大夫世昌之曽孙左藏库副使意之孙西头供奉官咸之子也铭曰嵗时协吉宅兆允臧吁其葬矣刻志同藏
　　故徳安县君彭氏墓志铭
　　宗室濮州防御使叔干之夫人彭氏左藏库使崇正之女左千牛衞将军再问之孙武昌军节度使赠中书令睿之曽孙年二十一归于防御封徳安县君夫人治家训子有法奉已虽约至赒人之急弗吝焉嵗时荐享如见所祭喜诵释氏书朝夕靡懈崇宁二年二月二十日终享年五十有八以大观元年三月二十九日葬汝州梁县子十人勴之右武衞大将军逹州刺史赠沧州观察使景城侯劼之前右侍禁助之左班殿直劤之勣之皆左班殿直余早卒女已嫁者二人壻内殿崇班许彭年右班殿直任仲述三人尚防八人早卒孙十有一人公侃右班殿直公伟公佐公仅公义公顺一未名余早卒孙女十人曽孙二人铭曰生宜厥家殁安此室刻志同藏惟徳之述
　　华隂侯妻杜氏墓志铭
　　宗室故赠华州观察使追封华隂侯克告之夫人杜氏世家镇阳自昭宪皇后贵始为开封人曽祖审进静江军节度使赠太师中书令兼尚书令追封京兆郡王祖彦彬礼賔副使父赞仁閤门通事舍人赠左屯衞大将军夫人防端庄不喜嬉戏年十七归华阴侯事舅姑以孝率媵妾以正训子孙以义自奉清约颇通内典持五戒行终身不废崇宁元年十月二十三日卒享年六十有六封安定县君子十有一人叔陶赠建州观察使追封建安侯叔瑚故率府率叔莆内殿崇班叔鞶故左侍禁叔珰故西头供奉官叔霭叔键皆西头供奉官叔躬左侍禁叔麃左班殿直余不及名卒女十有二人长七人早卒次故金华县君适右侍禁吕哲次长寿县君适左侍禁李佾次永寿县君适前右班殿直马宇次适左班殿直杜珫次适右班殿直王宗文孙三十有四人保之伋之皆左侍禁传之故三班奉职修之靖之相之端之谊之训之杰之价之枢之礼之说之泽之润之俊之皆习进士而靖之相之端之业宫学以行谊称愈之翊之说之竴之早卒余不及名孙女二十有六人长适故右侍禁叚希顔次适右侍禁华镇次适通仕郎周士尧次适将仕郎宋亶次适三班借职郭授次适进士刘公辅次适三班借职郑公寀次适三班奉职髙公柔次适三班借职王公总在室者十有二人余早卒以大观元年三月二十九日葬夫人于汝州梁县铭曰宜佚宜丰不怠不侈宗妇若兹允也贤只诜诜子孙报施在此
　　故和义郡君胡氏墓志铭
　　夫人姓胡氏开封人衞尉少卿令仪之曽孙耀州三原县主簿规之孙渭州军事判官潜之女也治平元年归于宗室成州防御使叔彖初封金华县君进和义郡君崇宁二年四月三日卒享年五十有五子三人但之右侍禁次升之景之女适左班殿直王仲瑞其二早卒夫人事舅姑以孝相夫以义训子以学抚媵妾以慈晚喜释氏持诵不懈以大观元年某月某日葬汝州梁县铭曰维嵗丁亥日吉辰良卜兹新竁万嵗之藏
　　故仙源县君郑氏墓志铭
　　宗室前千牛衞将军田之夫人郑氏赠太师开府仪同三司兼尚书令守忠之曽孙左骁衞上将军惟懿之孙左藏库使价之女也母曰华源郡君赵氏夫人防聪慧事父母尽孝既嫁事舅姑尽礼喜诵书能为诗章崇宁三年九月一日卒享年三十有五以大观元年三月二十九日葬汝州梁县子公式三班奉职女在室铭曰嵗月惟吉宅兆惟宁归从其夫考徳有铭
　　宗室右侍禁夫人李氏墓志铭
　　宗室侍禁叔旄之夫人姓李氏世开封人曽祖徳昭昭化军节度使赠太师尚书令兼中书令追封崇国公祖惟贤荣州团练使赠右金吾衞上将军父宗述供备库副使夫人防敏慧年二十归于叔旄性谨约不喜华侈崇宁三年七月十四日卒享年二十有八以大观元年三月二十九日葬汝州梁县子一人未名卒女二人尚防铭曰有粹其质有淑其声考兹幽石殁有余荣
　　赵叔慈妻贾氏墓志铭
　　县君宗室故懐州防御使河内侯叔慈之夫人贾氏世开封人曽祖常左羽林衞将军祖徳滋右金吾衞将军父世奕右屯衞大将军夫人性端靖平居寡言笑治家有法宗姻称之封永寿县君崇宁四年十二月二十四日卒享年五十大观元年三月二十九日葬汝州梁县子二人得之待之皆左班殿直早卒女二人长适进士郭俅次在室铭曰猗嗟夫人柔徳静専宜寿宜贵谁其啬焉视铭考徳宗妇之贤
　　宗室东头供奉官夫人方氏墓志铭
　　宗室东头供奉官叔骁之配方氏世开封人曽祖景赠左金吾衞将军祖琬右班殿直父倜夫人性柔淑在家勤女工既嫁事舅姑尽礼顺承其夫睦若賔友喜诵佛经能行其所戒崇宁二年十一月三日卒享年三十有五以大观元年三月二十九日葬汝州梁县子四人贯之翼之拱之充之女五人铭曰归俪其淑既相谐熙曷不偕老吁其可悲
　　宗室东头供奉官夫人张氏墓志铭
　　夫人张氏盖文定公齐贤之后曽祖宗礼工部尚书祖子奕中散大夫父仲昌内殿承制年十九归于宗室东头供奉官叔寄上承下抚无不得宜疾革谓其夫曰无以情伤理其送终从俭呜呼可哀也已崇宁二年八月二日卒享年二十有八以大观元年三月二十九日葬汝州梁县子三人女二人皆防铭曰泠泠绪言不愆于理刻诸幽珉袭芬图史
　　宗室内殿崇班第三女石志
　　殇女元符元年十月十九日生崇宁三年九月十二日卒年七嵗大观元年三月十九日葬汝州梁县曽祖承操故泾州观察使崇安侯祖克勍故建宁军节度使开府仪同三司建国公父叔蓬见任内殿崇班谨志
　　宗室舒州防御使第四女石志
　　殇女崇宁三年九月十日生明年四月二十八日卒大观元年三月二十九日葬汝州梁县曽祖承睦故防州观察使南康侯祖克戒故保平军节度使成国公父叔渉见任舒州防御使谨志
　　宗室西头供奉官第四女石志
　　殇女崇宁元年三月二十七日生三年正月二十三日卒大观元年三月二十九日葬汝州梁县曽祖承操故泾州观察使安定侯祖克勍故建宁军节度使开府仪同三司建国公父叔蹊见任西头供奉官谨志









　　钦定四库全书
　　摛文堂集巻十五　　　宋　慕容彦逢　撰墓志
　　朝奉大夫致仕骁骑尉赐绯鱼袋石公墓志铭
　　越之新昌石氏考诸谱录盖万石君之后也石氏初徙新昌防然一身而子孙蕃延自咸平以来继以文辞行谊起家于今宦学愈盛岁时归谒章绶相耀宗属数十百人诵洋洋贡于乡选于学射策于廷曾靡虚籍以故为东南望族公讳景衡字叔平新昌人也曾祖渥隐居不仕祖待举秘书丞累赠朝散大夫父衍之大理寺丞累赠中大夫公幼有俊誉长益防于学仪状端穆进趋翼如也神宗皇帝初以经术造士公试太学数中优等尝诣丞相王文公特见器重谓中大夫曰石氏名家信不乏人中熙宁六年进士第调台州天台尉海滨多剽攘民以为病公设方略逆制之亡敢窃发方岁大饥流寓属于境赖公赈卹以全者不可胜计移和州乌江令公材力精健奋厉自彊察蠧弊根穴必去之吏虽猾亡以为也士族有倚势凌民既夺之产反以搆讼有司观望不决使者诿公公不为势挠归产于民两造咸服时诏诸路议免役法公于淮西多所裁定入见改宣德郎知福州长溪县长溪广袤千里民事剧甚令率以罪去公至若无足治者部使者以积欠绳下输限峻迫追究烦扰公诣郡白状请俟中覆乃行使者闻之怒将中公以法会察访使至以阁欠不当治他县悉被劾使者始媿谢境有彊寇公亲捕获之赏中优格公曰为民除害令职也杀人以幸迁予诚何心哉卒平反之寇以减死论公之所存盖如此居官五年民绘像以祠之当路交章以治最闻众冀拔擢公曰吾母老矣岂贪仕进时必求所以便亲养者遂监楚州粮料院公虽处闲局而郡有疑难事辄借公参决他郡守下吏狱久不具本路以诏旨选公覆按公原情定罪得轻重之中被讯者自以不寃也秩满丁外艰服除通判秀州未几转运司表充管勾文字此官久废文牍猥积公为条目区别之一路财赋出纳乃至牒诉纎悉如视诸掌使者不劳以治就迁通判常州丁内艰不赴服除通判歙州下车奠谒庙学顾墙宇庳陋慨然以身董役辟而新之识者谓公为政知所先矣尝摄郡事狱有淹系百余遇暑多毙公既阅实叹曰论罪皆当笞耳何至是耶立辨出之顷之以疾得谢杜门里居一室萧然宴坐终日见者咸悚伏焉公晚闻内典益进此道视穷达死生不以置欣戚畏慕于心故于进也恬于退也勇緜歴三纪位不过佐郡而年未六十遽乞身以归自属疾却医不问预治敛具为书戒诸子一夕命盥沐既毕而逝实崇宁三年九月九日享年五十有八以四年九月庚申葬于新昌兰岘山之原公官至朝奉大夫勲至骁骑尉以元符元年郊恩赐五品服娶虞氏故集贤校理诸王府侍讲太熙之女封永安县君子二人公弼以防补太庙斋郎公望举进士女二人长适承务郎签书池州判官韦夀卿次适进士张垂有文十卷诗二十卷曰南明集公葬之明年予初免丧未亲笔砚而公弼来速铭予弟叔畸公之从女夫也数梦公具衣冠请铭于予语极谆切予闻怆然为序而铭之呜呼公虽亡有不亡者存若公孝于亲友于兄弟施于有政盖古所谓躬行君子者公弼公望爽迈不羣人知公之有后以为积善之报云铭曰显矣石氏初自衞卿衞卿维碏国之纯臣骀仲继出时亦衞族得嗣以丧不佩玉族逺而徙散处四方奢奋苞鉴声烈相望新昌之别实维近世谱録绵延万石之裔仪仪大夫色庄以温孝悌忠信有学有文施于为政恭寛敏惠谈笑指麾民嬉吏畏飞不尽翰孰使之然秩禄岂多谢不待年曰维小臣匪私于佚负薪之忧义辞以疾疾不讯医亡不怛化乃如之人奚往不暇维庆之诒既克有子天之报施故将在此
　　朝奉郎致仕武骑尉赐绯鱼袋葛公墓志铭
　　崇宁三年十有一月己亥朝奉郎致仕赐绯鱼袋葛公终于京师诸孤防丧归常之江隂将以五年十月某甲子葬于青乡郭里之原卜既吉乃叙公世次行治泣来请铭某公之子婿也知公本末该尽宜无愧于辞谨拜手泣为之序曰葛之先嬴姓夏后分封以国为氏唐天祐中公之六世祖涛自广陵南徙初有籍于江隂涛再世生详详生惟甫累赠吏部尚书尚书生密中庆厯进士第有高行卒官承议郎累赠朝请大夫为公之皇考大夫娶胡氏赠建德县太君继室陈氏懐仁县太君公胡出也讳书思字进叔学识恩性在孺有闻既长博考羣经旁搜百家之说世父兵部尚书宫语大夫曰是子名第不足言后将以文义显嘉祐中试开封府王文公为考官得公事道论称之再试为陈公襄所知擢第三一时羣进士歆慕诵公之文自以得所矜式诸公要人交口赞誉声闻借借传四方中熙宁六年进士调睦州建德县主簿时大夫既得谢里居公不忍违去投劾侍养十余年晨暮在侧意有所乡辄逆得之夜暴雷雨亟起问安退不敢寐凡食饮药剂乃至服用纎悉必躬省之大臣有嘉公志节者表学官弗就居久之大夫勉公仕且乐从之行始以吉州司户参军监湖州新市务公喜禄釜逮亲顔色自得不知关市之卑期年大夫防孺慕以泣哀动行路寻得臂疾或告有疾食肉五十不致毁礼也宜稍进肴味弗听终制如始丧者服阕累年乃调开封府封邱县主簿移和州防御推官知楚州连山县丞公悃愊无华事必逺虑不以便文自幸歴佐两邑令荷以治岁葘按田蠲贷以实无所顾望数令他邑及决旁郡滞讼皆以能称淮南议穿支家渠沮和相半计司诿公公条上便宜与所当经画者渠成人以公为有赐也入见改宣徳郎故事当任亲民公委资考求闲局里中遂监常州酒迁奉议郎上即位迁承议郎加武骑尉赐五品服差知婺州永康县不赴改监秀州盐税务课羡中赏格匿不自列会序迁朝奉郎叹曰吾任事之日浅褒赠及亲赏延于子君恩厚矣尚何求遂致仕公宇量奥广耻自表暴仕不遇合回旋筦库晏如也所至以安遇名轩自号虚游子居官无秋毫墨染其所用举者常沛然溢格性谦畏惟恐忤物至持法守正虽大吏欲干以私辞气不夺驭下寡谴罚冀以至诚格物然人自不能欺也公田岁入辄推予民在家无声色玩好斋庄愼独不愧屋漏遇人无疏戚惟谨尺牍必楷片言必信卹孤赈乏惄如己私大夫没后追慕白首不替常以所告戒者自警语及之必呜咽流涕新未荐不敢尝岁时怵惕如见所祭昆弟若从子孙内外千指公处尊卑间友爱惇笃无不顺适诸妹择命士之贤者归之问抚馈饷恋恋靡懈善教子言谕而身率之以故诸子秀拔有立俱为清议所重而次仲胜仲遂为同年进士乡闬归美焉自居大夫丧日课内典黙契于心晚益喜持诵既属疾神检不乱时胜仲以太学官迎养能致国医公不听顾告以死生常理遗书戒毋侈葬疾七日而逝享年七十三娶侍其氏右正议大夫泳之女克有闺范是俪是相先公十四年防赠北海县君子次仲通仕郎吉州州学教授仪仲早防和仲将仕郎胜仲试太学正女长适某次适侍其锷次适张漴孙男九人立隆立方立悌立中立大立师立器立象立受孙女五人有文十卷号安遇集览者以是服公之所养也铭曰葆醇履坦睟然慈良有如葛公南方之强公初筮仕舒华炜煌友生愕眡畴敢比望事违愿始以退为常玉韫亦润兰幽自芳循陔之感白首不忘奉盈之戒燕居益庄维此卓行千古有光行成名立位卑奚伤晚通朝着宠有身章引年归老既夀而康仪仪子姓命服在傍天之报施于焉孔彰谓公云殁不朽者良纳铭幽竁万世之藏
　　孙氏墓志铭
　　奉议郎知贵州军州事赠朝请郎邵公潜之夫人孙氏父曰秉阳盖常州宜兴人夫人恩性淳至幼读书至父母之年以喜以惧辄俛首挥涕或问之对曰言中吾心是以感而泣也亲有疾夙夜侍左右寝食俱废居丧水不濡唇者累日岁时致享泣荐所嗜既归邵氏舅姑犹在长幼千指夫人上承下拊罔不叹韪临财辞丰取薄不为苟得姻戚有患难众所畏忌弗顾夫人必往赒急赈匮若己有之善教子幼课以读书长诲以行己自熙宁以经术造士夫人之四子相继擢进士第长曰材荐开封第一为元丰御史歴铨部学省出长大邦入位少列崇宁四年上追懐之赠典优异次曰梂试有司亦中选首曰梃曰榑皆有声于太学而榑廷试高等乡闬言教子者以邵氏为能夫人自中年不事脂泽与朝请公同受箓于龙虎山道服诵经事观音像甚勤尝苦臂疾梦白衣女人按穴刺之出白气丈余翌日乃瘳将终神鉴不乱召诸孙至前遗以奁中物从容饮歠而逝时居襄之官舍实崇宁五年十月二十五日享年七十有六以大观二年十二月二十有七日附于邑西大芦山朝请公之墓夫人初封仁夀县君改封夀昌又改仁夀县太君材官至朝奉大夫赠右谏议大夫梂承议郎魏王宫大小学教授梃瀛州防御推官知河南府颍阳县事榑从事郎襄州录事参军一女适登仕郎桂州茘浦县令曾绎材梂梃及女皆先夫人防孙十有四人曰勲曰然曰熊曰熹曰藨曰谯曰防曰羔曰纬曰缉曰绅曰縡曰绛曰縪勲熊皆将仕郎余未仕孙女七人曾孙六人曾孙女四人铭曰君山之下兮荆溪之滨山秀溪深兮卜祔惟宁体魄虽瘗兮魂气则升降祉于家兮兰玉在庭疏封未艾兮没有余荣谓予不信兮来监兹铭
　　陈君墓志铭
　　君讳思齐字景贤饶之鄱阳人曾祖某祖某皆不仕父某三班奉职君幼聪警诵书一再过不忘三班君异之既长以家难废学慨然投笔叹曰艺文致身夫岂不愿晦迹方剂亦仁术也乃以医技翺翔江湖间悦常之宜兴山水清丽遂家焉君诊治按古虽疾沈痼他医未能治至君指日决愈遇求疗者心惴惴焉如己苦之有贫不自给复赈以薪菽赖是全活者甚众宜兴士族盛君从荐绅游罔不叹韪性喜酒选胜引满笑谈自得见者欲倾家酿也自以学不遂力教诸子夜坐烛下身率之不三鼓不寝闻四方贤君子俾从之学故阜成少有士誉未壮中第邑人善教子者以君为能元祐八年八月辛酉终享年六十有二以绍圣元年十有二月某日葬于邑西某乡之原娶高氏生四子曰存曰阜成授庐州舒城县尉曰敏成曰彦成皆应进士举一女适唐【原本缺】孙男三人季长季升季友孙女四人阜成予友也泣以铭请义不可辞铭曰善必有庆孰云啬之命邪非邪我仪图之弗嬴于躬必昌厥嗣丹桂一枝本根有自惟影惟响报施如之谁疑弗信监此铭诗
　　单君墓志铭
　　君讳照字择之婺州金华县人喜诵习众谓明晤凡隂阳卜筮方术之学无所不晓事寡嫂如事母至老不懈家贫无兼日之储有子皆使就学绍圣初知微贡于乡为第一中进士科崇宁三年擢温州州学教授乡里善教子者以君为能四年某月某日以疾终于温之官舍享年五十有九以大观元年十月某日葬于邑东某原娶某氏子四人知微通仕郎知彰知柔知刚皆举进士女适姓某孙四人曾祖某祖某父某知微有贤行予女弟归焉将葬请予为铭义不可辞铭曰性淳谨行淳良善积在躬宜吉祥受祉未丰今也亡天之报施窅难量诜诜子孙来者长有如不信考铭章
　　单季隐墓志铭
　　君讳锷字季隐其先金陵人曾祖谊初有籍于常之宜兴祖熙考应俱以德善称其交游多名卿贤士君少有志操从胡翼之先生肄业颇见推重长益防于学着诗易春秋义解博考诸家之说断以胸臆他经及子史皆手自抄纂篇帙盈笔札细楷几若摹印其为文务辞达事举不喜浮靡论议衮衮可听尤能言呉中水利以为荆溪当宣歙广徳下流东注震泽而震泽自呉江入于海今江隄连亘水势壅阏古人濬治遗迹堙塞殆尽诚能通海浦沟港以道呉江增江隄桥梁以决震泽又复故百渎以疏荆溪则积水皆下譬如人身去鲠于咽口腹通矣有献其说于朝者事下部使者使者诿君按行君察其属忌之弗往也性乐易遇人倾盖如故听言置虚实一切倾信久知其玩谑弗愠也客至无疎戚留饮醉辄假寐顷刻即醒未尝为酒困间有所感赋诗见意可传录者积数百篇年既高气体益健请谢不避寒暑他人当疲剧而君处之自若崇宁中予忧居里闬君过予日三数虽大雨雪闻外有履声曰此必季隐也既而果然时君年七十有余矣相见慰勉已必自叙所得经传新意大编长卷常以自随据案讽诵援笔改窜其心思目力非少年可及大观四年正月十有三日壬子以疾终于家享年八十娶同郡余氏先君十有二日防享年八十有四子三人曰源先防曰子发曰端子发予友也有文行两荐于有司又预崇宁贡籍乡人举遗佚又举八行尝为宗子学长女四人进士余安节苏掖刘迪周迈其壻也孙三人曰世南曰世英曰泽孙女二人冬十月二十有七日壬戌其孤遵治命以季隐及余夫人之丧葬于邑南罗汉峰之原予幼闻县乡尊长言君之考好赈施平日徜徉闾巷遇贫民不能自给密置镪于门凡宾旅干丐亲旧急难随多寡各厌其意资以全济者甚众咸谓单氏家资虽匮庆在厥后而君之兄锡中进士第儒术吏方有过人者乃防于州县君与弟鎭又皆老于屋论者疑之然予观自昔隂徳之报迟速虽不同而未尝不效观子发士望及诸孙秀拔异日必有华显者铭曰嗟嗟季隐初激昻事与愿违心永伤如彼楩梓材之良宜备雕刻涂青黄匠石弗顾委道傍百年孤干摧风霜物有合舍维其常命邪非邪窅难量优游里闾夀且康以彼易此奚否臧维天报施久乃彰有子有孙来者长
　　单氏夫人墓志铭
　　深州文学余充甫之室曰单氏常州宜兴儒家女也充甫学行夙成甫弱冠以经术传授迨今逾五十年门弟子发策决科踵登华显而充甫蹭蹬以老其安于义命不以得失介意休休然乐道忘倦曾不知老之至者夫人有以相之也夫人少孤事其母田夫人尽子道既嫁事其姑裴夫人尽妇道而所以相夫者又如此故里之人施衿结帨以训其女必以夫人为法余氏素贫凡晨昏伏腊乃至吉凶婚娶凡资以供亿者皆出于夫人处画故其夫及子惟知专精于艺文而弗知家之有无至于问遗亲戚拊养贫族嫁遣孤女沛然若有余力而实无旬月之积盖其天资好德遇所当为力行之虽劳心曲体弗惮也平居与人言孜孜以和孝为本于事迎机立解分别是非利害如指白黑其居田夫人丧孺慕摧毁躬修佛事于润之金山即夕梦田夫人乗舟而至笑语如平生识者以为孝诚所感政和二年五月十九日以疾终于家享年七十有二明年某月日葬于邑之某乡某之原曾祖某祖某考某生六子亡者四人曰拭曰京曰大亨曰大受而京元符三年赐进士出身存者二人曰授再荐于乡又预大观升贡曰防为州学内舍生女三人其壻海州沭阳县主簿李端方进士孙壎焦翊孙五人曰似曰侑曰佽曰仍皆从学曰傔尚幼孙女五人某之先妣太淑人蒋氏裴夫人之甥也与夫人厚善相视如母子某以是知夫人之详谨泣为之铭曰士有贵贱取之自躬嗟彼女子祗系所从乃如夫人老于衡泌惟其为善在约弥厉宗姻尊仰匪服匪车天爵之贵岂系其夫善积庆贻理不终晦追贲九京予知未艾
　　慕容叔孚墓志铭
　　吾弟叔孚名彦喜以元丰七年七月壬寅生于常之宜兴以崇宁二年十有二月庚午终于京师以明年十有一月甲申葬于宜兴篠岭之原叔孚爽俊夙晤恩性天至五岁居先考丧哀毁如成人平居奉事母兄怡声柔色礼无违者初就外傅黙识彊记阅书一再过不忘稍长益嗜学问防绎经旨剖析疑滞出人意表善谈论衮衮不休听者忘倦于文无所不能自进士举业乃至应用词艺落笔数千字若不经意衍裕宏博不疵于理年甫弱冠进此方未艾也而不幸以死呜呼哀哉天既赋叔孚以才矣胡啬厥施而至斯极也维我先考养志闾里非义弗为非道弗取潜德卓行辉映今昔捐馆之日以六弟付托俾某抚育训成之诸弟嶷嶷自立讲习琢磨芝兰并秀当崇宁造士之盛太学选试更占殊等月书岁考曾靡虚籍祭酒博士相与嘉叹闻誉翕然归之今叔孚舍我去矣念叔孚之不夀与夫名宦犹未遂也某与有罪焉而理归于无可奈何至于未克授室嗣息不立则某曷敢逃责言而及此摧裂肝胆呜呼痛哉呜呼痛哉谨志
　　碑
　　故朝奉郎尚书职方员外郎通判徳顺军兼管内劝农事轻车都尉赐绯鱼袋累赠太子太师梁公神道碑
　　大观元年正月今中书侍郎梁公初拜尚书右丞有司遵故事拟三世赠典以闻二月辛酉降制其略曰朕惟执政大臣望实显隆致位近弼义方之训自其前人追加表用锡休命尚书右丞子美故父某可特赠太子少师九月宗祀礼成又降制其略曰朕飨帝合宫翕臻纯嘏均神之惠普逮庶工眷予近臣宜推异数追崇亲庙实国彝章中书侍郎子美故父某可特赠太子太师既告第又赐子美以副焚于墓中书公拜赐泣谓某曰子美幸承先人遗训备位政府赖天子庆施赠官一品而墓隧之碑未立夙夜怵惕不敢怠遑惟先人出处终始之大节可考不诬敢请铭于子某义不得辞谨论次太师之官阶政治而为之序曰公讳某字得之汉陵乡侯统之后五世祖夏国公惟忠尝任天平军节度判官因家焉故今为郓之须城人曽祖文度赠太师中书令兼尚书令封魏国公祖颢翰林学士右谏议大夫赠太师中书令兼尚书令开府仪同三司封魏国公考适皇祐中位宰相终太子太傅致仕赠太师中书令兼尚书令开府仪同三司封徐国公諡庄肃曽祖妣邹氏韩国太夫人祖妣阎氏魏国太夫人妣任氏徐国太夫人公辞采学问在孺有闻稍长就试有司名擢高等初补将作监主簿累官光禄寺丞至和初仁宗皇帝嘉公故相子尝举进士召试学士院赐进士出身未几复廷赐五品服迁秘书省著作佐郎自著作五迁至尚书职方员外郎累阶朝奉郎勲轻车都尉歴监在京铸防务管勾专勾同监布库知汝州梁县签书天平军节度判官事通判徳顺军公诚信笃实常以是守身亦以是施于政在梁县时郡守将辟厅事风属邑以材木献公曰是必取于民吾宁被谴岂希合以扰吾民哉防拒之守坐法罢郡诸令皆得罪公独免焉郓视他郡为剧公裁处精确下无隐情民有辨讼懐牒宿留公至当职而后出葢信服之若此尝有禁防之妻背夫以逃虽遇赦自首法犹不原帅吴文肃公矜之将贷以轻刑公不从立议详尽切于事宜文肃竦然以为正论狱既决即荐公于朝仓米数百万红腐不可给军食安抚转运使夏某欲亟以元价贷民公曰仓吏失职宜正厥罪而后减直贷之不然民将有辞防用公策民输税于官吏不时遣因缘为奸部使者诿公公度所从起制之日入万斛民至鼓舞相庆乞公在任东平监马政废弛朝廷遣使驰视公条十利以奏诸使者美之徳顺并边素号难治公居岁余寛猛交济俗以绥靖创立治平城寨经始有度下不告劳呜呼公之为政虽古循吏何以加此昔左氏谓臧孙达宜有后于鲁而汉史亦称于公多隂徳子孙踵为公卿公任不逾佐贰而奉法守公爱民泽物常不替于志宜流庆于今也性清谨无他嗜好独喜为诗有集十巻曰汝阳杂藁研练精切眞深于诗者平居陶写情性风调清逺遇有所感词气激昂锐然有志于进为葢禀之也全积之也厚守之也固而不克大显于时今有子以儒学事业受知明天子擢为柄臣制书褒以为义方之训自其前人是岂终不显哉公以熙宁元年十一月二十日终于徳顺军之官舍享年四十有八四年九月三日葬须城登庸乡执政里从庄肃公之兆娶张氏开封人枢密副使宏之孙少府监可道之女有贤行事舅姑以孝闻元丰元年八月六日终享年五十有六以三年二月二十六日祔于公之兆初封夀安县君累赠嘉国太夫人子五人子骏故奉议郎子美今为太中大夫守中书侍郎子建故太常寺太祝子履今为通直郎签书开徳府判官事子博今为通直郎通判兴元府女二人长嫁朝奉大夫刘斐次嫁从事郎田宜孙十三人希祖宣义郎修祖太学上舍生承祖昭祖皆将仕郎求祖未仕祖承务郎恭祖师祖皆太庙斋郎早防余尚幼孙女十三人铭曰晔晔梁宗源自柏翳统侯陵乡晋臣之裔维庄肃公公之皇考相我仁宗为时元老公生相家考翼是嗣学则通儒政则循吏帝嘉庄肃子以材闻给札词禁明试以文擢践世科芬桂籍佩服之华宠有申锡公懋承之以忠以孝位虽不充志克允蹈徳善之积庆祉之诒及子而显报施在兹制书若曰惟予大臣义方之训自其前人东宫之师膺此追赉源深流长疏荣未艾里曰执政乡曰登庸刻铭隧道过者改容
　　露布
　　拟试宏词露布
　　圣人为度以天下恩靡间于华夷王者居一于域中法尤严于诛赏惟彼无知之黠虏自干有赫之明威爰兴问罪之师五道并进克殄反常之党只轮不还犹乾坤覆载之无私而春秋生杀之有序彼孽自作兹无赦于邦刑我伐有名葢龚行于天讨恭惟皇帝陛下掌观万国子惠庶民令出等风雷恩施同雨露接武尧舜比肩禹汤凡诸含血而有生孰不推心于弗忍独拓拔之遗种擅呼韩之故区蚁穴至微不当国家之一县狼心相继敢肆蜂虿者百年啖以金帛而益贪锡以土疆而愈恣间出剽掠恬为凶残忘涵贷之至恩逞陆梁之大憝人神同愤华裔弗容枭首藁街未正不庭之戮游魂葱岭尚安匪茹之居臣等材力弗彊智能无取谬当分阃岂纵虏以求全弗共戴天誓与贼而俱毙拥铎号令仗钺驰驱初屯横山进薄灵武景星烛王旅天狗堕贼营以仁侮亡奚孤虚之足考自上伐下顾主客以何施士气鼓熊罴兵威摧嵩岱或东冲以张我左翼或西击以断贼右肩月羽翳空霜锋耀野鱼甲粲烂兽旗玃挐伐鼓震天挥戈回日腹背合击首尾分携我师益张贼众大溃僵尸满原谷弃仗等邱山草木类人而觇虏魂惊风鹤有声而奔驰足蹶六师乗锐扫瀚海之妖氛万炬俱燃焚贺兰之聚落邦封尽复民俗咸新臣等躬执干戈名聨士伍凭社稷无疆之庆遵庙堂必胜之谟时未及瓜已咏劳还之什功无横草预闻鼓恺之音不胜庆快之至

　　钦定四库全书
　　摘文堂集附録
　　慕容彦逢諡议
　　当部准勑定諡据常州申缴到故通奉大夫守刑部尚书致仕河南县开国伯食邑九百户赠银青光禄大夫慕容某行状依例送太常寺拟諡今据囘申到拟状諡曰文友奉议郎太常博士胡交脩议曰崇宁纪元之初上方躬亲聴断励精庶政修遵制功之治求贤如弗及辅弼大臣搜简以副侧席之求凡所荐引皆召见便朝天子亲访纳焉时公在选中比入对论议有余喟然动丹扆亟擢儒馆上方欲褒显异才以劝多士于是阅歳未几不累迁遂持槖近班要途华贯翺翔殆周公感遇特异思竭底蕴以报眷知益自激昻以赴功名之防所歴咸有可纪儒学彬彬誉望蔚然为一时闻人呜呼亦可尚已既终于官其家状公行于朝命諡于太常谥法曰徳美才脩曰文能善兄弟曰友以是易名于行不浮请得而论之公天资頴悟人也自初就傅其黙识彊记固已过人阅书一再过輙不忘既仕益自力于学藏书至数万卷退食即研精其间自六经羣史诸子百家之学靡不洽通故其所蓄雄深闳博放为词章邃然根柢理致代言西掖摄直北门凡所草定援笔立成温厚典雅炳然可观士大夫称之号为近古岂不曰徳美才修者乎公天性笃孝事继母尤极谨顺先意承志比终尝如一日抚先徳之遗泽抱弗洎之深悲常慨然曰独可致力友爱于我诸弟庶慰惕之思焉于是抚育训诲诚意笃备世赏不先其息必徧同气虽法必任子者亦力请于朝以及之吹嘘汲引唯恐后用能咸被采擢华蕚扶踈聮荣一时世之称友爱者必以公为言岂唯族婣郷里慕之缙绅之士莫不推之上至于天子亦闻而嘉奬之盖其因心力行故久而益笃厥闻显著如此岂不曰能善兄弟者乎考论公行被之以此谥其谁曰不宜方公居谏垣则持论坚明风望隐然贰铨曹则籍比情例条目以絶吏奸守汝海则能以寛惠得民心长秋官则禁妄系正叙法颁断比以恢谳奏之路寛罪之类者以广上恩才周于用故所居底绩宜不一而已也若夫官师论谥独缀取行已之善其尤较著者以垂不朽云谨议奉议郎守考功员外郎呉岩夫伏承太常寺谥议如前谨按上公天资警悟学术过人自其少时已能奋励力取进士第崭然见头角识者固知其逺到矣绍圣间朝廷设宏词以待文学之士公与同辈试于有司一举而得之自此名声上逹圣主锐意图治网罗英俊用之惟恐不及公于是时首被识防召对便殿擢寘书林更践华要皆以才能见称未几进直西垣一时诰命多出其手文章典雅士夫传播以为深得代言之体出入禁闼谋谟议论为不少矣而公慎密不泄以故罕有闻者方将进用不幸云亡此朝廷之所深惜也呜呼公之持槖几二十年出处进退终始之节皆可夷考至于内行修饬孝友纯笃出于天性则又有不可掩者世赏必先同气而不以私其子抚育教诲迄用有成数年之间诸弟继踵登朝寖以光显矣然犹分俸禄以给其不足此又人之所难缙绅之论莫不以此多之天子亦闻而称奬焉身殁之后室无私藏圣恩矜恤隐终之典于数尤缛太常参稽众论请以文友二字諡公之名名称其实不为虚矣当部准例于都省集合省官同参详皆协令式请有司准例施行谨详定讫遂具状申都省取裁奉太宰判准谨具申都省伏候指挥勑防仍付所司宣和二年二月二十三日奉勑如右牒到奉行宣和二年二月二十四日尚书吏部故通奉大夫守刑部尚书致仕河南县开国伯食邑九百户赠银青光禄大夫慕容某諡曰文友牒奉勑牒至准勑故牒宣和二年三月日书令史武统给考功员外郎呉岩夫考功员外郎黄叔敖侍郎王鼎侍郎卢法原尚书蒋猷
　　慕容彦逢墓志铭
　　中大夫充徽猷阁待制提举南京鸿庆宫蒋瑎撰
　　政和七年夏五月通议大夫刑部尚书慕容公疾病拜疏上还印绶天子闵以职事勤公诏以通奉大夫刑部尚书致仕是月壬子薨于寝享年五十有一上闻震悼制赠银青光禄大夫赗赙加等又以御府钱二百万赐其家宣和元年二月甲申葬于常州宜兴县篠岭之原公讳某某字其先曹魏时建国为率义王歴晋隋唐世有显人五代时开州刺史赠太保某于公为四世祖太保二子长曰某国初以功封河南王季曰某为磁州刺史生右衞将军讳某家于滏阳随子官宜兴卒葬焉故今为宜兴人右衞生少师讳某于公为考少师三娶周氏沈氏蒋氏累赠崇荣嘉国太夫人公沈出也防卓伟不羣六嵗丧母哀毁如成人黙识彊记读书一再过輙不忘常有异人语少师曰是儿手有从理足有二黑子他日必贵视之信然初未之见也少长锐志于学痛自砥砺穷经缀文不少懈出与诸儒试常为魁首弱冠登元祐三年进士第调主池州铜陵簿比少师捐馆舍公承讣号絶哀感行路卒丧调主婺州金华簿改瀛州防御推官知鄂崇阳县防朝廷初设宏词科以罗天下文学之士公从试中之迁淮南节度推官越州州学教授推所以教诸生孜孜不倦南方士喟然兴于学益缮治黉舍刋印三史讐校精审遂为善书四方士大夫购求之鬻以养士迨今防利焉元符元年改宣徳郎擢主国子监簿迁太学博士崇宁初元赐对便殿敷纳明辨方秋试进士公建言以为迩来学者程文徃徃尚浮靡畔经术愿诏有司凡选择务先理致后文采诡僻不醇者黜之诏从其请除秘书省校书郎未几擢监察御史兼权殿中侍御史燕见一再上益才之除左正言迁左司谏章数十上大抵以拾遗补阙辅敎化慎命令为先劾按权近无所囘挠后言执政以某事当去上亟为罢之论议坚正风望隐然除起居舍人逾月召试制诰擢中书舍人预编修哲宗皇帝御集三年春罹嘉国夫人忧初夫人寝疾公忧见顔间扶承左右殆废寝食及执丧毁瘠逾制三年不居于内芝草产庐次郷里歌颂之服阙洊拜中书舍人大观元年春权翰林学士嵗中除尚书兵部侍郎数月改吏部建请编次差拟近比为书以窒欺谩下诸郡审覈圭田有无多寡之实簿正之又为荐举都簿具注荐士之章毋得隐漏典选凡三年条教张设钳柅吏奸缙绅大悦便之进兼侍读又兼议礼武选详议官前所论执政复登用言官希意诬公以他事朝论不以为然上亦察其无他趣令眎职而公力请补外遂出知汝州布宣徳意加以亷平民有犯法必求所以寛之罪疑者从轻故下徳其赐至相约不犯公令既去而思之不忘寻加集贤殿修撰政和元年复以吏部侍郎召兼侍讲并议礼局二年冬擢拜刑部尚书公平日以文学进法律非所习人或难之公曰三尺安出哉顾患不留意尔凡有参决必本于法令而縁饰以儒雅故爰书论报当于理合人心建请开封府捕盗官与缉事使臣敢捕系无罪人诣吏者并比附政和法县以杖笞及无罪人为徒以上罪送州杖一百自是吏知畏惮不敢妄捕系人又论命官负罪除名为重追官为轻而刑部叙法除名人初犯私坐乃除一官叙公坐尽叙旧官而追官者皆除所追官叙轻重不伦愿诏有司详定复请下大理取熈宁以来四方奏谳情法疑悯决事比颁之天下庶几逺方知所遵用诏皆从之毎决四方疑狱必从轻比多所末宥故奏牍之上司冦者屡以罄絶称庆于朝兼详定髙丽入贡法六年复知贡举公自崇宁以来五司文衡一时俊杰多出其门进兼太子賔客上初建储贰以重国本东宫寮寀极当时之选公以宿徳钜儒与今丞相白公偕被差择朝野称得人既职调防五日一见皇太子必力陈父子君臣之道如是而为孝如是而为忠惓惓辅道开益居多嵗中频摄翰林学士自居从官凡翰苑缺员輙被防兼领所草内制自成一集公久服迩聨誉望隆洽忠谊谋谟上所深知天下士指日以冀柄任而平时盛气扬休未尝有疾七年仲夏侍祠方泽适隆暑礼成而退体中觉疲勚犹力于朝谒告才数日遂不起病不登三事逺图弗究岂命也夫将归葬诏以季弟开封府刑曹掾彦季通判常州典防终事长弟彦许自开封府刑曹仲弟彦傅自太常寺丞亦皆请外同防丧而归从官举故事赋敛赙送合数十百万公子攀棺号恸曰义不伤先人名卒辞不受公孝友盖天性非彊勉致然事继母尽礼既处显矣致养怡谨如布衣时友爱三弟所以抚育教诲之甚至稍长进之于学讲习琢磨以身率之其后羣处太学皆荦荦为名进士延赏不先与子必徧逮同气吹嘘汲引例被除擢当时贵之其论撰集贤也法得任子不许及旁其时仲弟未命公慨然曰吾子可先吾弟官乎乃以至诚祈恳朝廷多公义特从之自贫约时与诸弟饮食衣服必均絶甘分少迨贵犹然毎休沐朝直退必相与论文义或把酒燕衎穷日夜无厌斁暂不见即惘惘若有所失彦许初除天府刑曹公以职事对因辞谢上存慰勤至问及兄弟之数且曰卿之孝友朕固知之聚族千指调胹辑睦中外无间言京城无宅以居僦舎卑陋处之裕如也防女与孤甥女皆择命士之贤者归之赍装周渥不异已子居家不问有无禄赐所得不给于用妻子衣食才足而已既殁家无余赀天子亦知之故能赉赐特厚及葬状公之行治上太常太常议曰諡法徳美才修曰文能善兄弟曰友今其状应法乃諡曰文友公之节惠可以无愧矣为人敦大静重启处有常不妄笑语虽家人子弟不见其喜愠御下以寛不与物忤人犯之不校也言官诬公者既死其犹子坐杀人州以具狱上刑部人为危之公平心论决卒傅生议论者伏公能损怨起家单平被遇明主列于侍从十有五年初无左右之助小心兢畏以义命自安无所附丽非公事未尝请对天子思见公至被命乃敢请问自防嗜学问晩节益笃藏书数万卷朝夕繙阅不去手自经史诸子百家之言靡不洽通故其所蓄浑雄深博发为词章雅丽简古无世俗气尤长于辞令典严温厚褒贬无溢言诏命或丛委操笔立成初若不经意而轻重适当文采粲然每一篇出多士口传以熟上尤爱公文以为有古风进见徃徃摘训辞之善者称赏之有文集二十卷外制二十卷内制十卷奏议五卷讲解五卷藏于家公官阶自宣徳郎十四迁至通奉大夫开国自河南县男至伯食邑自三百户至九百户娶葛氏故赠少保某之女封衞国太夫人贤明淑贞治家有法度二男邦佐承议郎行太府寺丞有美才所居官能举其职邦用承事郎三女长归余之子宁祖季归余之子及祖仲适朝散郎尚书户部侍郎贾安宅孙男九人曰纲承事郎曰绍曰绹皆通仕郎曰纶曰约曰绘曰綖曰绛曰纯皆将仕郎孙女四人长适文林郎贾巽次适从政郎任仲恕余尚防既葬邦佐以门人之状与太常之议见示泣且言曰先人葬宜有铭愿以累公余与公居同乡进同年仕同寮有游从之好有姻娅之契知公为详义不得辞也乃为之铭曰棘成之裔世雄朔鄙魏征海邦率义始王国初建功亦享王封乃及其胄右衞之崇维祖维考埋光弗耀是生河南盛徳之报道隆以广学博而奥逢时之休横厉逺趠骞于禁宻以职华要笔舌之峻调防之尊岂曰不贵公志未伸胡弗夀考俾秉国均维皇是悼丧我良臣有蕴弗摅亦焘后昆諡以易名万世是信篠岭峩峩荆水沄沄既固既安曰公之坟









