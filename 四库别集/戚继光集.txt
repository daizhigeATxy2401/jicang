读史
女娲矜巧智，炼石补天漏。
秦王恃威力，举鞭石可走。
愚夫秉至性，金石良非偶。
豫生报国士，三伏漆身黝。
嗟哉樊将军，赠轲以其首。
浣沙有贞女，轻生如敝帚。
智可下三军，威劫六国后。
莫转愚夫心，乃失函关守。
圣人贵至诚，立法尚平厚。
尧舜恭己任其贤，四海嗥嗥智巧闲。
回首唐虞青简在，愚夫爱生甘倒悬。

慨古
乾坤何龊龊，四序代衰雄。
古道尽河水，枯木多悲风。
世事缅如此，人欲焉可穷?

元宵王万户席上
暮霭初收火树悬，银河万丈遥相连。
繁星丽千门，明月当华筵。
高堂簇绮罗，宝炬开金莲。
鳌山掩映城不夜，昆仑顶上人如仙。
忽忆穷谷之元元，不知今夕何为然?
愿得君恩如灯月，一时照耀来九天。
关塞无尘烽火息，太平有象凤毛骞。
且与将军拌一醉，高歌潦倒春风前。

王明府园亭
久忆池亭胜，今来览物华。
松篁开晚径，鸟雀浴晴沙。
地即谈玄宅，人疑辋水家。
独怜幽意惬，不惜醉流霞。

部兵戍蓟
叱马过幽州，横行北海头。
朔风喧露鼓，飞电激蛇矛。
奋臂千山振，英声百战留。
天威扬万里，不必侈封侯。

蓟门雨霁
阳光隐现塞天昏，一半山容带雨痕。
新水乱浸黄草岸，残烟淡衬绿杨村。
胡收野马休南牧，汉有雄师在北门。
筹国莫矜无战伐，闻看游骑猎秋屯。

寄孙都护
独念艰难日，徒劳万里神。
闻蝉惊序改，见月忆君频。
锁钥山河壮，风云号令新。
莫怜吾性拙，薄宦已忘身。

拟黄台瓜作

四瓜犹畏摘，两瓜更何如!
一摘瓜分半，再摘蔓且除。
家家有南亩，毋使妇人锄。

客中病作
暑气蒸衣湿，幽栖祗自怜。
那堪多病客，偏怯火云天。
旅梦惊啼鸟，乡愁望过船。
杖藜何所值，野寺一僧还。

雪树

丛林凝雪时，琼花耀长路。
忽忽来羲和，依然见枯树。

暑雨
暑雨连三夕，溪声日日流。
门前通独木，天上过孤舟。
旧国莓苔老，他乡禾黍秋。
故人何契阔，愁绝一登楼。

江楼
半溪晴日衔疏柳，无数秋山入小楼。
谁伴主人一潇洒?滩头钓石石头鸥

寄怀
佳人负红颜，家在白茅渚。
独怜形影时，东风一延伫。

闺意

不见郎君到，但见塞鸿归。
鸿归知妾意，故向楼前飞。

南庄即事
野色山千里，香风水半池。
小亭无一事，白日苦催诗


潞河听笛述闺情
茫茫辽海无鳞羽，戍客寒深妾怨深。
何处少年吹铁笛，愿风吹入阿郎心。

春日谒圣水庙
庙枕清泉不记秋，当年灵气一时收。
谁人更识为霖意，门掩松杉落日愁。

夜静
静极气如响，流芳月下闲。
仰天发长啸，宿鸟堕林间。

金岭驿
楚雀声中感慨深，邮亭午梦苦相侵。
院幽昼永无人到，啼罢槐阴过柳阴。

辛亥年戍边有感
结束远从征，辞家已百程。
欲疲东海骑，渐老朔方兵。
井邑财应竭，藩篱势未成。
每经霜露候，报国眼常明。

秋日[二首]
其一
经时谢客掩柴关，秋入江皋草色斑。
玉露凄清天宇迥，金风萧瑟洞云闲。
苍苍晚木群猿集，历历睛沙一鸟还。
偶上高楼意疏豁，山河极目转愁颜。
其二
清溪谁与濯尘缨，水气常昏海上城。
北塞晓烟嘶戍马，西风寒浪吸长鲸。
旗翻紫电皇威远，剑跃青虹阃令明。
骄子莫询周鼎重，郁葱佳气满神京。

述竹间妇
绿竹映芳渚，竹里谁家女?
手攀竹上枝，咄咄时自语。
高楼临通津，朝暮阅行人。
芳颜易老妾未售，不是知心肯托身?

过文登营
冉冉双幡渡海涯，晓烟低护野人家。
谁将春色来残堞，独有天风送短笳。
水落尚存秦代石，潮来不见汉时槎。
遥知百国微茫外，未敢忘危负岁华。

乙卯元日登太平楼
高台元日一登游，东向扶桑送远眸。
岸隐潮声连古戍，天回春意满芳洲。
鲸波突兀辽阳隔，螺岛微茫海市浮。
翘首五云宫阙近，灵氛常映太平楼。

过严子陵祠
当时虎符臣，千载羊裘友。
试看元勋台，何似山祠久

秋涧
寒碧不盈掬，山花欲盈筐。
同侪好相待，从容采其芳。

关岭寺有感
圣治于今天地宽，危岑何事尚名关?
客中幞被因秋薄，月下禅钟入梦闲。
寒水绕溪喧古树，睛烟破曙满空山。
平生却遣群鸥笑，一片孤忠两鬓斑。

巾帻山
春城东去海氛稀，城畔人烟绕翠微。
山麓高楼开重镇，辕门晓角起晴晖。
九天云气三台近，百里江声一鸟飞。
极目苍茫忆明主，吴钩高接斗牛辉。

游谢庄
谢家亭馆客心惊，径草无媒雨益生。
柳覆绮疏余迭藓，花摇石磴但流莺。
仇湖客散黄金后，精舍书闲白日声。
偶见门前双燕子，徘徊独有主人情。

忠爱亭
危亭悬百尺，结构记兹年。
陟险消多病，凭高却万缘。
云边燕阙近，树杪越峰连。
谁会劳人意，西风一惘然。

抚松亭
我爱将军树，谁同国士忧。
沧波回远寇，极岛认归舟。
风堕钧天乐，云横卧月虬。
抚君频极目，西北有神州。

自取池
挠之亦浊，澄之亦清。
名曰自取，濯足濯缨。

韬钤深处
小筑惭高枕，忧时旧有盟。
呼尊来揖客，挥麈坐谈兵。
云护牙签满，星含宝剑横。
封侯非我意，但愿海波平。

春野
短竹编篱人几家，野扉傍水碧阴斜。
睛莎何意翩翩燕，淑气无私处处花。
浙海风和横舴艋，越山春静老烟霞。
愧予不是寻芳客，夜夜严城度戍笳。

铁马
一簇敲风百炼成，中宵惊起玉关情。
总然用尽檐前力，应是无心为利名。

寄书
寄书向知己，不解作家音。
男儿铁石志，总是报君心。

登伏龙寺忆昔
梵宇萧条自翠微，丹枫白石静双扉。
曾于山下挥长戟，重向尊前醉落晖。
衰草尚迷游鹿径，秋云空锁伏龙矶。
遥看沧海舒孤啸，百尺仙桥一振衣。

普宁寺度岁
落日萧萧起暮钟，祗园呼酒亦从容。
时华已谢群情异，风景相将到处同。
百战谁能宽束带，平生自慰有孤忠。
残宵坐对寒灯尽，远思悠悠在海东。

天台道中柬林尹
乱后遗黎始卜家，春深相与事桑麻。
绿云万顷无闲地，浪说河阳一县花。

同行即事
客程车马集多贤，随处寻幽意欲仙。
分石坐谈萝月里，却忘身世是惊弦。

晓征
霜溪曲曲转旌旗，几许沙鸥睡未知。
笳鼓声高寒吹起，深山惊杀老阁黎。

和张都护
萧条宦况有谁怜，横槊歌君感旧篇。
促膝曾听窗外雨，论心空忆镜中年。
身谋落落嗟秋水，剑气棱棱倚碧天。
拜命自惭青鬓在，同期勋业勒燕然。

船厂阻雨
春雨下危墙，烟波正渺茫。
好山当幕府，壮士挽天潢。
鸟立林边石，人归海上航。
驱驰还我辈，不惜鬓毛苍。

送别
帘外漏传疏雨，篱边风递幽香。
明日使君归去，一方月照空梁。

过清风岭节妇祠
清风名岭复名寺，往事依然动客悲。
岭下年年驰驷马，何如节妇荐江蓠?

宿阿育王寺
十里青青竹作围，连天山色欲西飞。
不因国愤冲双鬓，便与支公老翠微。

督兵援闽游雁山戏集为诗
灌木苍苍潦水收，展旗迢递下闽州。
石僧卓笔含珠晓，玉女乘鸾瀑布秋。
仙子屏炉回候雁，天孙刀剪傍牵牛。
神工特为东南缺，砥柱巍然立海陬。

援闽过平阳
铁骑长驱千余里，几回清梦到樵渔。
停杯听雨分秋漏，忧国瞻云启夜庐。
天末有怀看易老，客中无计可容疏。
何时投传来东海，还向蓬莱一卜居。

宁德平
孤城已复愁还剧，草合通衢杂藓痕。
废屋梁空无社燕，清宵月冷有悲魂
步兵涉海悬夷馘，飞旆降俘散蚁屯。
且喜丈人在帷屋，愿从骥尾报君恩。

凯歌
万人一心兮太山可撼，惟忠与义兮气冲斗牛。
主将亲我兮胜如父母，干犯军法兮身不自由。
号令明兮赏罚信，赴水火兮敢迟留?
上报天子兮下救黔首，杀尽倭奴兮觅个封侯。

纪事
十年荼毒悲闽徼，壬戌扬旌岊水湄。
剑倚秋风平剧垒，帆悬涨海聚新夷。
翻思往日同盟地，何似中流击楫时!
报国志酬民恨雪，艰虞此意更谁知?


游雁山集景
雁山秋杪一探奇，素练千寻下雁池。
仙掌芙蓉当客耸，石梁盂钵为谁遗?
岩高月挂观音镜，洞古云生罗汉衣。
施雨神龙归太速，尚余鼻水滴清漪。

宜曛洞
共爱朝曦好，吾怜夕照斜。
听桡归晚渡，看鸟篆睛沙。
啸发悲高叶，杯空落断霞。
醉衔三尺舞，直欲挽天槎。

望阙台
十载驱驰海色寒，孤臣于此望宸銮。
繁霜尽是心头血，洒向千峰秋叶丹。

振衣台
蓬莱有佳人，佩剑游南纪。
指顾山海间，徜徉群动里。
薄行幽径纡，乱石谁人驱?
中有千丈表，乘之临玉虚。
拂袖惊长风，浩歌空九衢。
飘摇揖王母，如闻琼佩琚。
幽人保元命，义士轻其躯。
雉飞不逾阜，鹏抟九万余。
巨翰如可挟，从此谢尘区。


客馆
酒散寒江月，空斋夜弈时。
风如万马斗，人似一鸡栖。
生事甘吾拙，流年任物移。
所忧在俯仰，何以慰离思？



暮春舟中
疏雨同春尽，轻帆并鹜飞。
柳深黄鸟乐，莎暖白鱼肥。
物候惊新转，尘踪恨昨非。
江涛渺无际，端坐对晴晖。


马上作
南北驱驰报主情，江花边月笑平生。
一年三百六十日，多是横戈马上行。

山居
何处舟横秋水中，道人家在五湖东。
黄庭诵罢柴扉启，一片飞云护药笼。

督兵过潮州渡
汗血炎方七见春，又随残月渡江津。
行藏莫遣沙鸥识，一片浮云是此身。

题廖贞女卷
昔读卫姬传，今征廖女辞。
乘龙不可待，别鹤动成悲。
操拟冰霜在，心应天地知。
行看紫泥下，千古照门楣。


送刘太守赴武定
几年烽火照江门，樽俎相看意气存。
天上论功分五马，滇南问俗过双幡。
秋高铜柱蛮云净，月度金沙旅雁繁。
圣代共推刘宠政，好从斗极望中原。


送崔刺史之广德
横山西去近皇都，十载青云羡壮图。
起草旧从金虎署，行春初领玉麟符。
尊前离别蝉声满，天外憔幨海气孤。
独倚辕门听过雁，上林秋色待骊驹。


题万年宫壁
一剑横空星斗寒，甫随平虏复征蛮。
他年觅取封侯印，愿向君王换此山。

奉召北还，元日邀友人集大安暨氏耀金亭，分得连字
圣主筹边日，孤臣应召年。
临池惊短鬓，聚梗识多贤。
二水分闽楚，丹心誓地天。
感恩怀尺疏，直欲捣祁连!

入关述
少年好纸笔，长事行间役。
落落惭父书，为国空驰驱。
三吴早分阃，一麾岂惮远。
两越五六秋，水犀雄貔貅。
南征复七载，鲸波息闽海。
百粤虑转深，谁怜和氏心?
千金几垂罄，松菊荒三径。
紫泥俨回鸾，万里重入关。
稽颡玉墀侧，回头惊泽国。
已分老楼船，羯来忽朝天!
古来忠与义，自可居蛮狄。
何当圣主恩，付以羽林军。
有怀未及吐，出振渔阳旅。
讵意流涕余，翻向长沙居!
嗟哉渔阳镇，边愁不可问。
凄其塞上行，何处古长城?
偶逢路旁女，泣下前致语：
“阿郎戍边陲，何来轻薄儿?
莫展合欢席，置妾章台陌。
郎忧未能纾。妾忧殊难祛
踟蹰日挥泪，王孙数停骑。
呼酒意翩翩，谁不窥婵娟?
但谓青楼下，安有罗敷者!
力竭计方穷，匕首飞白虹。
将以谢天纪，未忍先郎死。
赤胆犹斗悬，寸心亦金坚。
相期在白首，郎能知妾否?
行行蓟门东，云沙迷晴空。
寒衣欲前挈，北向更呜咽。
不怨夫婿未封侯，愿持妇德如金瓯。”
听罢拂须三太息，谁信红颜气英特!

奉和中丞杨公送胡帅南还募兵韵
六郡储胥频入计，边臣何以报垂衣?
诏征间左开秦塞，春入江东树汉旗。
故里冰霜丹橘美，高堂云日紫泥辉。
姓名久已寒群虏，独立迟君蓟北扉。

蓟门述
忆从结发时，远戍渔阳陬。
官卑分易尽，常得橐鞬游。
倏奉天王命，分符东海头。
怒发凌齐飙，壮图指吴钩。
弹冠桑梓间，父老慰且酬。
再拜谢父老，黾勉展所猷。
薄言省繁役，妄意振颓流。
遂得循例迁，幸免覆饣束羞。
乙卯入吴会，倭奴正虔刘。
帆樯日无辉，烽燹天为愁。
征兵出万里，吴儿何能谋?
但称练土著，伊谁为之筹◎?
予承两将后，覆辙不敢由。
檄募婺越士，交知苦相留。
当日主此盟，惟有谭郡侯。
转瞬蔚如云，士气横南州。
才罢远方戍，始减征徙忧。
三年戢吴越，乃及闽楚畴。
六年事闽楚，五岭兴戈矛。
一时氛祲中，跃马更操舟。
狐鼠无遗踪，鲸鲵能复裒?
余黎既复业，残邑亦遂收。
海波息奔腾，山鬼绝啁啾。
驱驰片心存，至死那敢休!
方为永安计，海滨肆探求，
遴卒与澄籍，旦夕虑已周。


其二
无何奉明诏，油幢移北壤。
假之旷代私，谬叨诸帅长。
庙议阅秋冬，未能定衔鞅。
枳橘诚足疑，参辰竟殊象。
边行历艰虞，拊膺频恻怆。
封章几万言，激烈一朝上。
圣明不予罪，天恩益骀荡。
开府蓟门东，复俾孤臣往。
至尊忧时殷，卿辅惜才广。
护持过婴儿，信任鲜猜党。
感深继以泣，何从展榛莽?
杪春复行边，严风尚萧爽。
柳条青未回，烧痕黑犹敞。
拟筑敌虏台，三千列螗山芒。
庶几沙漠踪，一顾在指掌。
天险真足乘，天威益堪仰。
巨工眇程期，虑材更镌磉。
石涧深莫穷，遥岑几万丈。
联臂攀复登，丁丁振余响。
于役固焦劳，输诚靡抢攘。

其三
道逢老边卒，白发两垂颐。
不避五兵锋，向予重致词。
片言欲出口，双泪惨涟洏。
次第吐边情，一一三嗟咨。
赢卒当雄关，茕茕命如丝。
饷饩虽有常，粗粝不可炊。
仓庾隔数舍，两斛月所糜。
强者力负归，弱者易铢锱。
市贾谁欲售?竟为廪人资。
旧积与新征，交并眩所司。
陈陈恨相因，循弊无已时。
属夷时近关，仓皇势莫支。
外以助虏奸，内以邀重贻。
拂意戕逻卒，王制辄见縻。
将吏畏简书，徒增抚赉资。
即殚战士膏，莫逆猾虏姿。
爰立樵采法，以饰赋敛基。
公私倘各遂，樵采亦其宜。
乃今则不然，岁岁徒伤悲。
枵腹出关去，目昏神尤萎。
或返或见俘，吉凶难预期。
哭声应斧声，山风转凄其。
束薪未满额，公庭惧鞭笞。
侯门妻与母，对语情弗持。
尚谓官家饷，足疗数口饥。
妇人处闺阁，时艰奚能知?
寥寥升斗间，凋耗讵有差?
既均偿马金，充薪亦在兹。
沟壑立可待，十户九仳离。

其四
四
昼夜分乘城，一卒守数陴，
落落似晨星，迹远宁附丽?
弧戟藓半侵，刁斗音空齐。
修筑十载余，但见来胡儿。
治险既艰难，恃险亦倾危。
莫谓两无益，谁从求端倪?
兼之制外役，使者纷路歧，
严工即复停，且逐使者驰。
终岁苦莫陈，无能扬双眉。
士困每不堪，边臣尤失意。
俸给未或敷，曷由章厥志?
俯仰苟混淆，曷由措厥事?
廉毅天降衷，岂无平旦气?
浊水视清尘，飞沉两暌异。
嗟嗟佐吏威，扬鞭动恣肆，
道左贵鸱蹲，庭前爱狐媚。
由是裨校流，上及参游辈，
奔走车尘前，屈体若僮隶。
恃操荣辱柄，睚眦立倾置；
忽薰倏为莸，当路安得识?
伤哉七曜明，难悉覆盆翳。
主吏尚不免，讵暇问入卫?
将欲列守陴，边工胡敢废?
将欲练备虏，边工胡能暨?
将欲罢边工，战守势轩轾。


其五
嗟乎!
塞垣将校殊堪伤，闻之凄楚彻肝肠。
于今满眼遍痍疮，谁为穷边独沾裳?
莫讶反复还摧藏，移桡吕梁驰太行。
古来人情元靡常，何况琼簪铁衤两裆!
吾曹致身期飞扬，不必尤人当自臧。
上勤国豢十代强，偶荷戈矛临边疆。
既无能赋退虏章，复无计缚左贤王。
徒与斯世相低昂，韬钤未闲谋稻粱。
边事日隳习日荒，西北之陲嗟金汤。
君看圣代边策长，六十万人俱戎装。
不将筋力答吾皇，方寸何安颜何光!
蓟门老卒言非狂，令予挥涕立斜阳。
浮生俄顷休回翔，努力人纪与天纲。
为子死孝行聿彰，为臣死忠国之良。
勿以余词空慨慷，千秋姓字期垂芳。


行边述
花事蹉跎候雁催，江南三月送春归。
蓟门桃李应何限?岁岁不知春去来!

盟忠楼
绝顶开高阁，雄规壮北门。
侧身见辽海，举首接天阍。
击楫前贤志，裁襟国士恩。
叮咛二三子，毋负此盟言。

过游乡有感
勒马游乡乡思催，十年不上望乡台。
明时愁负余双鬓，谁问陵阳三献来?

明妃曲
五兵不治隳军容，却将艳色下深宫。
君王计在弭强胡，非干错画丹青图。
胡儿得意跨马去，烽火依然暗边树。
单于无端强调笑，汉家天子恩未报。
从来胡语不相通，愁心都付琵琶中。
乳酪香，入口断妾肠。
羌管音，入耳伤妾心。
黄金竟莫赎，徒向南天哭。
雁来几度无信还，龙荒秋雨增辛酸。
汉使归来那肯说?纤手冰弦恨空结。
至今芳草悲春风，孤冢青青不改色。

挽大司马中丞吴郡王公二十二韵
何意中兴日，天摧柱石臣。
精灵悬海岳，部曲哭荆榛。
才大逢时屈，功高获谤频。
那堪玄兔塞，忽度白鸡辰。
战伐谁能计，艰危独致身。
冰霜劳节制，南北识经纶。
疏草神应护，词华众所珍。
汉庭期听履，周道忆埋轮。
宠辱孤忠在，威棱百代伸。
雷霆余往岁，雨露转成春。
力挟圣图远，名依帝泽新。
紫泥多慰藉，黄壤讵沉沦。
堕泪随编简，衔恩起缙绅。
伊周思继躅，方召愿为邻。
旧事纷凄怆，浮生极苦辛。
承家还鸑鷟，开阁且麒麟。
孝理封章上，仪刑率土滨。
予惭五兵后，幸窃一廛亲。
井邑看犹颂，韬钤信绝伦。
是非今已定，社稷恨堪陈。
客下苏台鹤，歌传蒿里人。
佳城不可即，愁思附青蘋。

挽袁封君
东归已老宦游身，桃李阴连章水春。
云断青山余草榻，月临白社失纶巾。
天朝有子看勋业，石室遗文动鬼神。
独倚塞门传楚些，生刍万里复何人?

宿石门驿闻马嘶
伏轼长嘶动石门，时艰满目几消魂。
非干冀北空群久，羁靮年来苦渐繁。

登石门驿新城望塞
万壑千山到此宽，边城极目自辛酸。
援袍志在捐身易，按塞年来报国难。
尚有二毛知往事，偶闻百舌送球寒。
圣朝不欲穷佳器，疏草空从午夜来。

送学仙者入辽
令威一去几千载，瑶草萋萋华表闲。
不为采芝迟海外，还逢化鹤到人间。

郑山人自闽赴友难归，诗以赠之
海上昔传有侠士，二十年来竟谁是?
鹖冠赴难风尘里，九塞三山八千里。
伤心泪洒将军坟，滦水无声低暮云。
呜呼夜台闻不闻?先生义气高人群!
南归笑掷囊中字，不向人间道其事。

己已除日署中乏薪，得毛字
试看腊向天涯尽，独有边愁恋二毛。
列塞云连青海色，双弧春隐赤鱼弢。
晨炊烟断家谋拙，旅病魂惊国事劳。
西望蓟门通御气，孤臣不惜敝征袍。

北海宋使君人贺
少负青云志，同鸣白玉珂。
建旄天著象，持宪海无波。
尊对千峰启，人怜万里过。
离筵漫惆怅，春向使君多。

送泾水王使君镇辽海
天末逢君感慨生，星轺万里又东征。
谁云斗氏终无国，独与王家旧有盟。
去后儿童犹护辙，重来父老更含情。
从今辽海休传箭，仗剑相看是此行。

买花
细雨霏微春又深，买花声度绿杨阴。
劳人不会东风意，分得红桃似赤心。

出塞【二首】
其一
郁葱千里绿阴肥，涧水萦纡一径微。
鱼未惊钩闻鼓出，鸟因幽谷傍人飞。
江南塞北何相似，并郡桑干总未归。
惆怅十年成底事?独将赢马立斜晖。

其二
石壁凌虚万木齐，依稀疑是武陵溪。
长城旧饮纷胡骑，大漠初惊过汉鼙。
国士死来金已尽，边机愁绝剑空携。
天山闻说尤佳胜，欲乞君恩试马蹄。

登舍身台【二首】
其一
向来曾作舍身歌，今日登台意若何?
指点封疆余独感，萧疏鬓发为谁皤!
剑分胡饼从人后，手掬流泉已自多。
回首朱门歌舞地，尊前列鼎问调和。

其二
断崖垂绠几凭虚，却笑山猿技不如。
古戍春残初见雁，故园愁绝冷看鱼。
百年俯仰谁巾帼，五尺涓埃自简书。
沙碛传餐君莫叹，边臣应得戒衣枷。

送同年刘都护
伟矣刘都护，翩翩济北来。
侠怀犹似昔，笑口向谁开?
一别鹰扬会，相怜虎窟回。
家贫休卖剑，圣主正抡才。

中丞公以芍药花数本见寄
经时涉塞意难论，乍见春风入烧痕。
不道平章亭子畔，数枝红药向人繁。

端午方景武山人
以赵藩骰牌巧扇见寄
闻说齐纨巧，何如赵箑新。
翩翻辞帝子，意气许纶巾。
摇落蒲觞月，惊挥塞上尘。
枭卢只眼底，儋石未全贫。

寄临淮李公子
隔岁相看思渺然，尺书忽向故人传。
九关天启青云业，千古春涵白雪篇。
列塞戈矛犹独倚，清时雨露为君偏。
劳歌欲和惭同调，瑞气西依斗极悬。

送美弟之任金山
骊驹系雨向郊墟，长夏分携伏枕余。
百代家声重赖汝，半生心事独愁予。
东归松槚停骖外，南去鲸鲵避楫初。
别酒泪痕浑是血，年年塞雁问吴书。

送李文学归蓬莱
早年结社蓬莱下，塞上重逢已二毛。
天与龙蛇开笔阵，地分貔虎愧戎韬。
郊原酒尽雨声细，岛屿人归海气高。
丛桂芳时应入越，扁舟随处任君豪。

庚午夏六月檄召诸将登坛会盟
独立怀知己，多歧叹宦情。
古今谁侠气，天地一愁城。
万里犹投笔，千年羡请缨。
君俱学剑者，报国有新盟。

读孤愤集
独夜秉青藜，往迹何历历。
有恨拂龙泉，生不与时适。
古来兴废事，掩卷三太息。
呜呼少保冤，九州目所击。
书空徒咨嗟，谁为吁天策?
不知后世人，视今何如昔。
义士莫向江南行，尸祝家家正寒食。

春日与友人同集，分得开字
阊阖茏葱淑气回，遥瞻日月九天开。
边臣病骨兼愁立，侠客长歌任酒催。
烽火十年惊泽国，松楸千里隔蓬莱。
恩深不道谋身拙，独倚青萍志未灰。

赠前婺川令毛公迁舍
六年婺水尚遗思，择里三迁裕德时。
竹叶遥分滦海色，桂花初发蓟门枝。
官从丹窟颜应驻，业喜趋庭发未丝。
独愧征尘老双鬓，羡君能诵考槃诗。

德昂寻师北来，诗以赠之，兼呈汪公
飞锡寻师滦水头，胡尘不傍朔云浮。
肇林觉树谁先植，宦海慈航尔独修。
一别谼中兰若隔，重来塞外雨花收。
南归执法应相问，半席他时为我留。

送隆上人归肇林新刹
万里新都问法还，几年杖锡遍燕关。
天空真界分三世，月度禅枝忆五山。
随处冥心祗树里，有时清梵暮涛间。
宰官欲问边臣况，赤胆犹悬鬓已斑。

夏日同徐使君
方山人避雨朝阳寺，限阳字
千山风雨忽斜阳，尊酒相逢引兴长。
使节扶摇临朔漠，仙槎缥缈接天潢。
双钩夜卜南金气，一榻睛分祗树凉。
短发如今看渐改，几回飞梦在沧浪。

夜止朝阳寺分韵[二首]
其一赠徐使君，得时字
日暮雨初歇，空林暑气迟。
连城逢白璧，并辔向清时。
兴傍骚坛远，才看宪府奇
愿言各努力，绝代一相知。
其二赠方山人，得君字
南北征尘里，艰危独共君。
壮心悬白日，侠气薄青云。
并榻时听雨，衔杯夜论文。
十年交好意，今古挹清芬。

中秋即席呈中丞杨公
十载观潮坐江阁，北来三见塞鸿归。
愁颜尽是封疆色，短发频惊心事违。
沧海涛生珠竞泛，蓝田烟敛玉双飞。
他时此会燕然上，醉指龙光倚翠微。

初冬行边
木落空山冷，烟凝古渡迷。
岁华堪送酒，世事只如棋。
险窦群猿狎，斜阳倦鸟知。
边愁频入眼，沧海愧心期。

送张中丞开府辽阳
海祲初消柳色斑，春随使节度榆关。
櫜鞬日暖辽阳近，笳鼓风生锦水闲。
三辅经纶留宦辙，一时勋业动人寰。
徘徊重惜临滦意，丹陛方虚司马班。

辛未除夕【二首】
其一
四指回杓犹障塞，颠毛如许怯簪冠。
惊心岁月愁仍在，回首风尘梦已阑。
百战劳销千口集，万金散尽几人欢?
燕然北望空弹剑，马革寻常片石难!

其二
一奉征书向蓟丘，盐车几度叹骅骝。
幽兰堪纫清时佩，薏苡何辞绝塞愁!
忽讶光阴明曰改，都将辛苦二毛收。
狂胡索饷今犹急，闻说边人涕泪流。

元夕开府杨公自范阳过访，
赋事以谢[四首]
其一观灯火
迢遥春色自长安，火树初从塞上看。
云拥千枝回紫电，风移万朵压朱阑。
星河烂漫低垂阁，樽俎从容近舞盘。
侧耳关城犹击柝，幻光不照战袍寒。
其二观梅花
使节几年开碣石，东来佳气动戎旃。
一枝春到吴梅上，千里烽销蓟戍前。
满目时艰堪共叹，破颜花事竟谁怜?
蚤知帝泽先畿甸，何限新声入夜弦!
其三登阴山
凌虚小队散春风，长啸遥看大漠空。
隐约蓬莱沧海畔，氤氲宫殿紫云中。
睛沙鸣镝初回骑，石磴移尊已度钟。
万灶暮烟低汉戍，归来豪气挟长虹。
其四观新庙
殿俯榆关迎六纛，旌移兰省阅初禖。
云间山色槯甍起，天外河流鼓角回。
骐骥中朝殊盛矣，貔貅乘塞亦雄哉!
他时呼酒祁连上，潦倒清秋三百杯。

缃桃戏题
缃桃千叶正宜春，万里风尘叹此身。
移向平章亭子畔，徘徊应忆武陵人。

壬申春余月下浣夜梦
使君少负九州名，开府天津近帝城。
六博似知忧国意，一轮红日掌中擎。

暮春方山人邀游山庄
寻芳长啸到林丘，谢眺庄前控紫骝。
白雪满枝临月坞，绛霞绕树抱春流。
石床未醒寰中梦，羽服谁同物外游。
醉挹韶光问花事，从来不解破边愁。

夏日浮麓山人方君邀同
诸客游山庄
何处开新亩，凭谁识旧游?
杏林金作坞，瀑布玉为楼。
客尽江南盛，身仍塞北留。
钟声林外急，倏起戍城愁。

秋日邀友人同登三屯之阴山
秋入千山静，东来紫气多。
德星高可摘，碣石醉堪磨。
九塞劳车马，孤辰傍薜萝。
偶闻击柝者，回首愧烟波。

送王山人南还
天风万里过仙槎，滦水光摇彩笔花。
慷慨已知凌大漠，艰虞何用问悲笳。
乍见白发乾坤短，忍听骊驹道路赊!
秋雁图南江国近，边臣愁绝久无家。

送叶山人归恒安
其一
仗剑来辽西，徘徊望恒安；
古塞下秋色，清霜侵鹖冠。
长揖谢比邻，几屦向岩岵；
时从倦鸟栖，亦与浮云伍。
俗情既难协，衡宁堪留连；
中心识者稀，恍惚羲皇前。
惜此辕下驹，徒羡青冥翼；
汗血岂足怜?皮骨易抛掷。
论交繄早岁，自首乃所期；
歧路一何广，雅志遂参差。
剑合古有言，分金亦吾党；
握手且踟蹰，迢迢叹孤往。
任侠应多愧，还丹好自求；
不知他日泪，谁为故人流?

其二
浮世蹉跎易白头，毋令旧约负沙鸥。
蚤知裘剑归山好，不傍风尘作远游。

和徐使君秋日建昌闻警，得“戎”字
飞羽辽河上，移军滦水东。
前驱皆大将，列阵尽元戎。
夜出榆关计，朝看朔漠空。
但期常献馘，不敢望彤弓。

送文学郭建初归闽
夕阳惨澹众芳歇，木叶脱尽群山高。
一尊万里坐超忽，浮生如此亦已劳。
君来暑深去秋杪，意气自谓凌风涛。
醉挥彩笔时侧目，况复过从鞬与櫜。
青袍凋敝犹未售，古今扼腕多英髦。
幕中校艺万夫敌，衔杯出塞谁称豪!
问天天欲何为者?高阳大名遽相假!
逸态常留山简前，壮心不在少卿下。
朔风归渡延平津，何日风尘手重把?
君王更起黄金台，会见东南至天马。

仙舟洞送郭建初
把酒仙舟个怆神，钓鳖君去大江滨。
白云红叶看无际，何处千峰是七闽。

送黄医官南还
少年结侠如君少，况复神楼旧业奇。
松菊满庭归正好，春鸿回首慰相思。

壬申除夕偶成
绝塞无烽紫气浮，一时轩盖愧同游。
使星天地看仍聚，子夜招寻醉未休。
腊尽忽惊双鬓改，北来已是六年留。
丹心不假残杯力，醉倚空庭拂剑缑。

春郊行
十日一出郊容改，东风夜发山花红。
纷纷桃李何为者?不可思忆天之工!
轮转荣枯何日了，年年青入长城草。
嗟嗟人生物不如，一度经年一度老!
朔方健儿期报恩，憔颜短发披荆榛。
成蹊桃李自何处?那知芳草忆王孙。

塞外观音岩
朔庭喜见战尘收，石洞疑从大士游。
不道受降唐壁垒，何如奉使汉风流。
天低台观三千里，雪近颠毛四十秋。
短剑萧森心尚壮，君恩回首几时酬?

奉陪少司马汪公等
同登山海关之观海亭
曾经泽国鲸鲵息，更倚边城氛祲消。
春入汉关三月雨，风推秦岛五更潮。
但从使者传封事，莫向将军问赐貂。
故里沧茫看不极，松楸何处梦魂遥。

山海关城楼
楼前风物隔辽西，日暮凭栏望欲迷。
禹贡万年归紫极，秦城千里静雕题。
蓬瀛只在沧波外，宫殿遥瞻北斗齐。
为问青牛能复度?愿从仙吏授刀圭。

送侯民部守思恩
杨柳春深易水濆，十年交谊两离群。
中朝经术还酬主，西粤江山待使君。
士马渐强边计在，幨帷初启郡符分。。
政成莫问长安远，回首天涯见五云。

夏日邀游赋别，兼呈诗社诸君子
天际浮云久不开，他乡禾黍重徘徊。
报君尚愧求龙种，草檄应多倚马才。
南国传家惟二谢，东牟旧德有三槐。
寄言莲社当坛者，乘醉长登万里台。

游夹山寺
塞门从古杂烟尘，丹鹫谁移佛土新?
属国已归东夏日，荒碑犹识上元春。
穿亭一水留僧供，夹寺三峰护法轮。
中有双钩看欲起，光芒夜夜动星辰。

练武太平，登南庙望北山古刹，
感怀赋此

忆昔从戎向北陲，重来持节鬓成丝。
夜悬炎海烽烟梦，时听严关杕杜诗。

古戍寒云过铁马，中原睛日闪牙旗。
安危赖有诸君在，酹酒还期下月支。

送陈将军留守承天
天为闽越息风尘，借箸奇能动鬼神。
二十年来劳汗马，五千里外过征轮。
义高田孟翻多议，家似韩原未是贫。
忽听离歌秋色里，当杯不觉倍酸辛。

汤泉大阅
使者临关日拥旄，天威只尺壮神皋。
指挥乍结车骑阵，战守还凭虎豹韬。
万阁凌霄金作垒，五兵飞雪玉为刀。
年来愧博君王宠，幸有边尘识二毛。

送徐使君参知山东政事【二首】
其一
监兵六郡节旄新，元是褰帷第一人。
患难相将兰作佩，生平独立玉为身。
曾消汉士沙中语，更却胡儿碛外尘。
桑梓何因私帝泽，岁星今已在东秦。

其二
储胥百万识奇才，东向扶桑岳色开。
潞水片帆看复合，丰城神剑去还来。
离歌忽起山头月，酾酒能忘塞上台?
君下三齐知忆我，朔风吹雁到蓬莱。

奉和司马刘公、中丞杨公
过温泉有作[二首]
其一
武帝恩波在眼中，龙飞气色尚茏葱。
清时不减为霖意，沧海遥分浴日功。
碧水浮觞摇夜月，玉虬拖练动秋风。
天私三辅余膏沐，一脉汤汤万古同。

其二
几度临池愧病身，纶巾犹自滞风尘

三秋经略秦封壮，千载澄清汉泽新。
祗树晴光分障塞，中天爽气动星辰。
左贤已属穹庐部，愿理沧溟旧钓缗

诸公秋日过访滦上即席奉呈
结驷何期蓟北城，德星忽傍碛沙明。
谈锋独感匡扶志，禄食同衔顾遇情。
三辅桑麻连朔野，万方玉帛拥神京。
秋回战气为山色，醉倚崆峒看洗兵。

送曹将军擢领南兵还越
投笔当年勒汉勋，驱驰南北独怜君。
天遥海上金汤在，地壮渔阳版臿分。
蚤识名家还越郡，今看精骑属将军。
关楼秋望旌旄色，佳气如含紫塞云。

兵宪刘公以游喜峰、柞子洞
诸作见示，赋答【二首]
其一
车骑行边笔作筹0，光摇五色度中流。
斜阳有意杯仍剧，危堞无烽洞转幽。
谁谓风沙通朔漠，共疑形胜是南州。
关前不筑三城在，能使山灵识壮游?

其二
塞垣风色易凄凄，柞子城头乌夜啼。
汉节蹉跎仍蓟北，文星错落复辽西。
烽明飞阁三千迥，角起连营十万齐。
眼底戎机君自见，逢人不必说羁栖。

秋日承召泛舟，后登峰台寺，赋此
萧鼓下长河，中流发棹歌。
野云随岸阔，秋色逐帆多。
为惜经年别，翻怜此日过。
凭高追往事，双鬓已成皤。

次马祥寺，值方山人至，共酌稼场
入各有愁城，能攻仗酒兵。
关山一片月，游子十年情。
未遂终军情，徒为班固征。
相逢且潦倒，天地自虚盈。

圣水泉
王气偏三辅，山灵迟上卿。
涌泉分左右，迭石起峥嵘。
洛画龟犹负，河源鉴自清。
君恩仍未报，不敢濯尘缨!

黠虏献俘得封，坚志贡市【三首】
其一
狂胡初款塞，飞诏出云中。
自古绥戎策，应难此日同。

其二
王者原无外，残黎莫隐忧。
已闻兵马诏，相继下深秋。

三屯新城工成志喜【二首]
其一
三忠气色壮三屯，灯火遥连十万村。
版闸层峦秦作塞，风云大陆蓟为门。
东来直接山河固，西望还依宫阙尊。
百二城边过质子，千秋同戴汉家恩。

其二
冰霜谁识抱关情，三辅河流一洗兵。
楼阁城悬新日月，桑麻色起旧屯营。
龙回地轴开戎幕，水合风门远戍城。
应是太平还有象，金汤万世奉神京。

万历乙亥秋九月，
同诸将再登太平南山有作
把酒重登塞上台，匡时君等亦雄哉!
云连雉堞秋逾静，月照机丝夜可哀。
何日信眉容我去，百年开口几人来?
还为国步推豪俊，誓向祁连勒马回!

病中偶成[三首]
燕越烽烟二十春，一朝病集未闲身。
忽来窗外黄梅雨，又送新愁到耳频。

其二
边愁隐隐上颠毛，肺病那堪转侧劳？
惟有空庭一片月，漫移花影护征袍。

其三
风尘已老塞门臣，欲向君王乞此身。
一夜零霜侵短鬓，明朝不是镜中人。

纪梦
平楚何来使者骢，为言圣主是重瞳。
中兴礼乐当年异，上国文章振代雄。
但说梯航归越雉，还看社稷倚周公。
抱关小吏君休问，一任东流泛短蓬。

龙潭
紫极龙飞冀北春，石潭犹自守鲛人。
风云气薄山河迥，闾阖睛开日月新。
三辅看天常五色，万年卜世自中宸。
同游不少扳鳞志，独有波臣愧此身。

寄监兵陈使君[三首]
其一
闽海烽烟首重回，当年揽辔识君才。
半生偃蹇惭同调，浮世风波敢自媒?
秋向西山鸿雁起，月依碣石白云来。
轺车按塞难为御，又负清宵五百杯。

其二
延津分剑寒，别后还从万里看。
雁塞更将兰作佩，鵷行尚忆笔簪冠。
声名天下无双士，保障军中有一韩。
抵掌不须谈往事，颠毛种种识艰难。

其三
东向榆关离恩赊，外台只尺是天涯。
自怜燕越分前箸，谁谓歌钟阻暮笳!
尘满三秋孺子榻，眼穿八月使君槎。
主恩不薄行间吏，遮莫风霜袭鬓华。

仙舟洞
天地无心壑似舟，岩扉寂历自春秋。
一时偶见停桡在，千载能令载酒游。
洞口将军应化石，蓟门客子尚存丘。
醉来欲掣神鳌去，不掷任公旧钓钩。

雾灵山
昔人说法暮云残，几度劳歌秋草寒。
日月四千俱佛土，山河百二尽龙蟠。
南瞻御气长安近，北俯胡沙属国宽。
乐界自迷归去路，却嫌苦海殢缨冠。

赤灵符
病骨嶙嶙强自撑，每从马革问余生。
而今万里无烽火，不用灵符辟五兵。

送别总镇刘公
百年天地识孤忠，九塞旌旗羡更雄。
易水光分典属国，太行色起右扶风。
论文几度同听雨，把剑中宵自吐虹。
词客相看多不薄，早将椽笔赋彤弓。

申太夫人八秩。
一阳回泌泽。云物卜先春。
圣善钟中阃。贤才启后人。
授经逾五桂。列彩重三辰。
养至金章贵。恩逢石茆新。
家声振冰雪，世德著丝纶。
但识旗常显，还看机杼陈。
河源分浩荡，岳色起嶙峋。
彤管称尧舜，瑶枢映楚秦。
轻轺陟屺日，寸草倚闾身。
忠孝谁能擅，千秋独颂申。

丙子除夕署中有感
五十春光隔曙晖，风尘未晤梦中非。
半生俯仰天应识，三辅蹉跎腊又归。
杯酒忽惊寒漏尽，垅云故与片心违。
共君莫话当年事，赤胆犹殷白发稀。

寿北平兵宪海山陈公
南北天为吾党期，櫜鞬常得傍蟾帷。
行间力借青云起，使者名从绛节驰。
万仞冈陵当祝日，三藩才俊共瞻时。
安闽筹策应谁问?惟有年来白发知!

石匣四松
翛然相倚翠堪餐，龙卧鸾翔各羽翰。
对尔十年流景易，会心一日宦途难!
涛回小簟侵入骨，梦破层阴悟鼠肝。
莫道大夫能变化，贞操不易雪霜寒!

四时馆
校武开形胜，论文傍梵宫。
层阴三树合，复道一泉通。
环宇寒暄异，流觞左右同。
醉来谁意气，白眼弄青虹?

送邹隐君归洞庭
皓首相逢意气殊，谁知大雅在菰芦。
客星起色当东辅，碣石雄谈入太湖。
万顷烟消鸿影度，两山寒浸月华孤。
扁舟好逐鸱夷侣，能忆边庭岁易徂?

燕河送别东山张公镇守宁夏
十年心印许谁传?万里西征思黯然。
圣主宠分金鹊篆，疆臣敢负采薇篇?
流言往事浮云尽，破虏殊勋丽日悬!
燕塞何时重握手，一尊相罄故人前?

登塞上台，和幼海周山人韵
曾嗟雁唳越王台，何处分飞又北来!
游子几时归故里?年年秋影落空杯。

辛未送谭司马、甲戌送刘司空、
戊寅送杨司寇，俱至牛山有感
春拥油幢出远山，十年三到白河湾。
生平自分无骸骨，却是人间有玉关!

秋日饮孙协镇葡萄园，
忆北平傅、陈二使君
不见浮槎博望侯，相看苍干已成虬。
珠龙当日俦能致?射海何年迹并收?
云拥北平淹使节，梦遥南国下鲸流。
累累架底容吾醉，为有诸君尽虎头。

石塘岭鹦鹉岩[二首】
其一
翠羽丹压敞碧天，飞来风雨不知年。
肯饶寸舌呼余粒?惟有精神倚暮烟。

其二
侧身天地欲言难，故向空山戢羽翰。
雨后千林争起色，月中片石怯生寒。
更无金锁惊春梦，似有清音落暮滩。
一自边城留幻迹，陇西云树几凋残。

戊寅长至日，早起拜贺令节，恭赋
氤氲祥烟散，依稀扇影张。
有天皆日月，无地不虞唐。
百辟趋跄肃，三公弼佐良。
要知犬马肊，寤寐下龙荒。

赠杜氏归济北
当年紫气度黄河，今日青霞出大罗。
不藉金光分造化，常令石室护松萝。
书传扶广开诸岳，佩有灵飞走百魔。
一片归云仙路杳，可教关吏叹蹉跎!

读刘使君诗，遂为却寄[二首]
其一
关塞劻勷客，方亭许数过。
月光随树转，花色媚春多。
意气看裘马，帘笼护薜萝。
半生尘土梦，相对愧南柯。

其二
地忆桃源胜，亭开雉堞长。
虚星侵几榻，古调出丝簧。
但得华胥乐，无论太守章。
君家世业在，不必让诸王。

送北平阳郡丞守庐陵
负弩谁先五马驱，棠阴骊唱为踟蹰。
循良雅称中兴吏，保障重开大楚图。
孤竹风流增卧辙，豫章春色待分符。
无言此别河山邈，露冕声名满帝都。

甬东吕山人自蓟复游晋，
因览天海，骊歌有赠
道辟在重华，道隐在素王。
其流蔚无尽，散之丘壑旁。
抗志倘弗徇，草木增芬芳!
卓哉吕家二，又称四明狂。
一与五岳盟，托瞩殊未央。
论交齐显遁，和歌叶宫商。
少微丽中天，海宇挹精芒。
长啸断虹霓，坐客慨且慷。
逸驾不可攀，白云载翱翔。
孤竹留丛祠，千里携椒浆。
清风飒然来，参差开君裳。
三叹怀伊人，圣贤亦摧藏。
枯卉带寒澌，古碛啼蛩螀。
事去能复征?山川郁相望。
余愧老抱关，投袂暂徜徉。
蚤岁阻越徼，暮龄逢燕疆。
遂此平生欢，十日为持觞。
但识径寸丹，无嗟颠毛苍!
愿言往从之，王命或靡遑。
铅椠大有权，戈戟分余光。
行游固莫偕，欢燕诚难忘!
出门歧路多，雨雪纷河梁。
还问御者期，离合岂必常?
所至猿鹤迎，何异归旧乡?
婚嫁谅已毕，松菊任其荒。
顾谓向子平，遐举非柴桑。
为君赋骊驹，君马玄以黄。

再游无终洞
无终有国已难寻，洞口谁为梁甫吟?
一片白云飞不去，徘徊似识主人心。

赠无终洞道士
七日山中已烂柯，岂期再为道人过?
年来鹤驭经多少，纵有无终奈尔何!

悼石匣松
荏苒凋双鬓，萧条叹四松。
虬枝虚夜月，鸾影乱幽踪。
骨任狂锋剖，青怜故友浓。
都知多劲节，不道更犹龙!

安思楼成，值久雨初霁
一望青山辄解颜，况临高阁对层山。
长空独任云舒卷，故国虚凭梦往还。
烟火万家新雨霁，桑麻千里捷书闲。
年年笳鼓边头听，谁遣班生入汉关?

宛在亭怀王中丞[四首]
其一
云护千峰起，烟消百顷开。
夫容映秋水，不减美人才。

其二
莫唱骊歌傍碧浔，肴言何处忆知音?
那能载去颠毛否?莫古湖光识苦心。

其三
倚棹凭危堞，开亭出远山。
乐从鱼鸟后，愁忆鼓鼙闲。
地泽偏东辅，天朝重北关。
别来蒲柳质，不敢俯潺湲。

其四
谁挽银河被草莱，层城飞刹镜中开。
堤横翠幄歌钟度，波约红云钓艇来。
晴雨四时殊色相，芳菲是处合尊罍。
江南塞北看无异，忽报西台尺牍回。

雨夜饮客震湖舟中有感赋此
细雨霏微六月残，青萍有客扣柴栏。
据床野老呼难醒，绕屋歌儿声更欢。
总有相思连夜发，更疑解语晓风寒。
主恩未敢虚图报，白眼纷纷且自宽。

悼司马公
吴简何来传绝塞，支硎试展墨痕新。
流波夜逝无同调，白雪春消独少伦。
方矗嵌崟望汗漫，忽从襟袂起精神。
优游树底三人者，谁是当年太史身?

见柳絮牡丹有感
一团晴雪乱阶除，雨后名花入眼疏。
春来春去天下似，不知何处是春居?

挹秀馆
孤松宛似苍虬伏，岳色参差别馆傍。
喜见金汤开汉上，还将畚臿卜滦阳。
群峰北拥王庭远，一水东涵帝泽长。
潦倒却忘身似寄，十年相对滞冰霜。

送钱大别驾之太仓
於越谈经二十年，汉庭今日借才贤。
云开骥足时堪远，地有龙门客最先。
天子正忧吴会急，王臣莫厌海邦偏。
三吴使者如相问，直北棠阴满护燕。

秋日送别协守李副将军
及吴参戎于滦水上
半百风尘暂息居，伤心相对各踌躇。
当时未信塞翁智，千古徒传蜀相疏。
红叶无边云外树，青蝇不尽箧中书。
秦关越水同天地，常把殷勤付雁鱼。

马头山别陈狼牙[二首]
万石嵯峨秋色深，居然天险待登临。
防胡莫问当年事，惜别堪怜此日心。

其二
满前貔虎换龙蛇，上谷文星傍建牙。
一出罗浮多少日，早将名姓播中华。

古北桥成志喜
鞭石谁怜万里遥?忽看蛟室涌岧峣。
空中楼阁天骄遁，望里虹霓海若朝。
草合关前无牧马，月明溪畔有鸣桡。
富平曾识君王力，塞北今传第一桥。

己卯除夕督兵次建昌，候援辽左
倩扫松楸却是畴?壮年袍鼓鬓成秋。
行藏齮龁多因病，岁月消磨总是愁。
心为报恩终化石，骨因酬志欲无丘。
材官若信狂夫语，圣主如今肯建侯?

潮河纪游
关门日款五单于，三辅金汤版闸都。
纲纪大夫纡幄算，风流使者急储输。
云开碧藻渔金鲤，风散青烟破紫榆。
自是圣人在中国，梯航万古颂唐虞。

庚辰除夕[二首】
其一
南北征途莫问年，但教意气每翩翩。
人情到老方知味，世态无端尚有天。
蕉梦甫残仍泽国，粱炊未熟已桑田。
边书不至昏钟起，独抱丹忱付篆烟。

其二
棱撑余骨不胜裘，又说添庚到白头。
日日衰容随病改，年年旅况付愁收。
笙歌天上方辞腊，士马边间正佩钩。
春至九重多雨露，敢辞膏血洒軥辀!

春事
嫩绿园林雨霁时，纷纷红紫斗春姿。
娇花总有东君护，若到开残亦下枝。

奉挽晓峰张丈【二首】
其一
三十年交云已亡，那禁风雨到胡床!
中宵徒有空梁泪，候雁应无远字将。
天纵神驹方骋足，星摇宝剑遽韬芒!
欲征世业君堪慰，三署犹虚鵷鹭行。

其二
长干尽是少年行，老大重怀白马生。
梦杳蓬莱闻鹤语，别深沧海失鸥盟。
谁知楚服天犹妒，自拟玄经日已成。
一代风流看欲尽，秋原未到不胜情!

夏日游唐氏山庄
青山来朔漠，绿树杂西皋。
残醉驱炎色，新城倚暮涛。
卧便松影密，兴对野人豪。
宁复悲歧路，萧疏感二毛?

送欧廷评仑山迁南工部[四首]
留京王气自天开，三署初逢载笔来。
早慕玄熊平水土，至尊一日借君才。

其二
朝辞北寺五云傍，暮指中流万鹢翔。
若过江都应系缆，手栽桃李已成行。

其三
家传六一有遗风，昭代为郎意独雄。
候雁北来新调好，文星南度大江空。

其四
罗浮苍蒨傍君偏，忆共观涛十四年。
莫问盍簪知有日，主恩重奏柏粱篇。

登杨木顶边楼[二首]
其一
谁起楼台接帝阍，万山回合五云屯。
因看短剑开尘匣，化作长虹护塞垣。
小队旌旗空外出，层峦刁斗日边繁。
居然爽气来杯勺，避暑无论河朔尊。

其二
岁月堪嗟胼胝深，与君此日重登临。
曾知往事惟衰鬓，莫话新愁但赤心!
已觉竦身天尺五，都忘侧足地千寻。
神工更欲增奇绝，螮蝀双飞抱碧岑。

游铁冶涌泉湖。
百里青山夹道花，柳迷幽谷有人家。
望连野色堪邀月，坐漱清溪可当茶。
傍水桃源仙地近，隔林渔火世途赊。
披襟今夕同君醉，愁绝何年泛海槎?

游翠峰寺
白发年来老更狂，爱寻幽僻到僧房。
精磨古石见山影，浸抱尼珠弄月光。
早为炎蒸休战马，那知秋色动清商。
翠微若有徘徊分，早谢丹书礼法王。

登盘山绝顶。
霜角一声草木哀，云头对起石门开。
朔风边酒不成醉，落叶归鸦无数来．
但使雕戈销杀气，未妨白发老边才。
勒名峰上吾谁与?故李将军舞剑台。

放舟蓬莱阁下
三十年来续旧游，山川无语自悠悠。
沧波浩荡浮轻舸，紫石岐增出画楼。
日月不知双鬓改，乾坤尚许此身留。
从今复起乡关梦，一片云飞天际头。

将赴粤东别亲友
五岭迢遥秋望迟，白头今复动离思。
儿童遮道看传节，朋旧临歧为举卮。
仰面还惊归鸟下，扪心讵遂片云移!
东门尚有瓜田在，重语园丁好护持。

赴粤途中述[三首]
其一
四十年来汗血间，征鞍重度穆陵关。
如今南北多良将，何日天王为赐环?

其二
再渡长江旅梦牵，歌声子夜逐秋舷。
人间苦海波犹沸，天上春风祗自偏。

其三
倏报南天未息氛，楼船飞鹚渡江濆。
帆头应挂故乡月，陇外不知何处云。

度梅岭[三首]
溪流百折绕青山，短发秋风夕照间。
身入玉门犹是梦，复从天末出梅关。

其二
北去南来已白头，逢人莫话旧时愁。
空余庾岭关前月，犹照渔阳塞外秋。

其三
仰看夹壁起层云，一线青天五岭分。
共讶皇恩遍海峤，岭头十月气氤氲。

观迎春
三农东作喜开先，箫鼓声阗此地偏。
薄海共逢文化日，殊方初颂武功年。
艳看罗绮千门集，笑拥鱼龙百戏传。
万里阳和虽有脚，总应不到二毛边。

端阳奉邀藩臬诸司观龙舟有作
参差飞鹢集中流，振地欢声竞楚舟。
宪纪高悬明法象，海氛常净见訏筹。
江潭独抱孤臣节，身世何须渔父谋。
一片丹心风浪里，心怀击楫敢忘忧!

在告暂憩小金山[四首]
其一
六十行年梦更梦，幸存骸骨乞重瞳。
风尘久矣迷真觉，苦海何缘悟性空。
前世有心仍野寺，故吾不复识钟公。
遐方但愿无烽火，烟柳年年系去骢。

其二
诸公尽是济世才，吾卧蓬莱亦快哉!
闻说伏杉生百粤，常看飞栋斫三台。
报君未老驱赢骨，听笛先闻吹落梅。
但愿五云扶日月，相逢到处好衔杯。

其三
年来岭海偃旌旗，瘦骨何妨万里移!
云拥三城多瑞霭，梦回孤枕愧支离。
登高渐喜瞻天近，抱病翻思去国迟。
粤路险巇君莫问，天街更有路多歧!

其四
戢羽樊笼四十年，水滨亦有白鸥天。
君恩自是优功狗，世事浑如看纸鸢!
恋客青山随处有，向人明月为谁怜?
杖藜徙倚蕉窗下，几度从容检内篇。

别粤中诸公[二首]
其一
万里归心系别船，高情直与九霄联。
望迷北斗知天远，水尽南邮见地偏。
帆逐晚云随去住，鸥浮春雨任蹁跹。
圣朝不薄庾关外，新拜元戎已出燕。

其二
瘴海氛多晓亦寒，维舟更识主恩宽。
放怀到处青山外，幽梦那知白日残?
别酒闻歌还障袂，除书拭目听弹冠。
人间薏苡容身易，天汉风波把舵难!

宿五羊驿
细雨鸣鸠石路迟，苍茫水树共依依。
好山可惜云藏半，古砌空闲客到稀。
列炬自应投照乘，踏春何用问渔矶?
停桡不少迷津者，独幸风波一息机。

舟行有感
孤帆远浦暮云低，海祲遥连望眼迷。
滴尽春愁三日雨，叫残香梦五更鸡。
喜看赤日经黄道，却爱青山转碧溪。
此际黄冠应底事?天恩曾许谒夷齐。

谢参知陈、少参梁
联樯为送，尽境始别[二首]
东泛江流逆更狂，宪旌千里送归航。
百年义重看云外，匝月情同去水长。
楚粤天分伤把袂，舟车地迥动离觞。
应知意气凌今古，便到蓬莱亦未央!

其二
道远情劳客散时，双旌何事又相迟?
珠江共楫凌江返，宦海同缘别海悲。
胜境相携伤去住，联舟唱和惜分离。
骊驹歌罢家何处?直借高风到嵎夷。

入梅岭
五岭山头月半湾，照人今古去来还。
青袍芒履途中味，白简朱缨天上班。
烟水情多鸥意惬，长林风静鸟声闲。
依稀已觉黄粱熟，却把梅关当玉关。

结夏山中寄都塞上诸知己[二首]
六月园林意自凉，纷纷开落住时芳。
莫招仙子层霄远，且傍佳人舞袖狂。
鸥鹭沙头原有侣，鵷鸾天上自成行。
宰官若问山中况，日日清风薜荔床。

其二
九曲河流返汉槎，蓬莱原有野人家。
堪伤地僻虚谈麈，总是山高障落霞。
花发旧林春自足，醉来清夜月遍赊。
尚知造化犹怜拙，孤屿仍留篆鸟沙。

东海奇松歌
蓬莱畔，奇尔松!苍鳞黛鬣身虬龙。
风雨时时吟不歇，炎天凄切寒无冬。
问之何代谁植此?精神命脉羌如彼!
初不避山林，原不竟朝市。
久随冷淡缘，静任盈虚理。
寿已千龄外，恍然一瞬里。
松有闻，尘嚣两耳具纷纭；
松有见，转眼荣瘁亦堪叹!
松若有心情，能忘利与名。
人非松，松非人，古来那具千年身?
龙争与虎斗，转盼即成陈。
松兮人兮奈尔何!摇笔且放奇松歌。

传烽歌
一炮一旗山海路，一炮二旗石门冲，
一炮三旗台头警，一炮四旗燕河攻。
二炮一旗太平路，二炮二旗是喜峰，
二炮三旗松棚路，二炮四旗马兰中。
三炮一旗墙子岭，三炮二旗曹家烽，
三炮三旗古北口，三炮四旗石塘冲。
千贼以上是大举，百里以外即传烽。
贼近墙加黑号带，夜晚添个大灯笼。
若是夜间旗不见，火池照数代旗红。
贼若溃墙进口里，仍依百里号相同。
九百以下是零贼，止传本协各成功。
单用炮声分四路，不用旗火混匆匆。
山海大墙皆一炮，石门喜曹二炮从。
台头松古三炮定，四炮燕马石塘烽。
零贼东西一时犯，两头炮到一墩重。
该墩停炮分头说，东接西来西接东。
但凡接炮听上首，炮后梆响接如风。
炮数梆声听的确，日旗夜火辨分明。

露坐观飞虫扑灯赋
余经营塞事，次曹家寨路，宿野寺之逼仄，实不安乎卧护。性不喜于暗室，漏初严而若厔。乃移席于中露，秉一烛以待胐。二三童子，若骖若服，或持我肱，或扪我足，以开我襟，而触我目。时维仲夏，百物繁生。潜动而无翼者，则不睹乎其形；蕞尔飞虫，曷来绳绳?巨如胡饼，微如粟粳，倏多倏少，或夥或零。毋论有知无知，毋问有情无情；岂暗投之弗白，及覆照之未明，争借辉以丛集，径如毁而回萦?非上下之火鼠，乃宛转之水萤，焰焰所燎，薨薨而倾!余将以为无幸，少间鼓翅而复升。又以为焦烁之不可当，必远向菌木而自藏。寻复振羽，何异探汤。微者或一再而缭绕，巨者则数次而徬彷。胥糜烂于鏖战，不知曾为燎之所戕；尽尔族党，至已斯亡。俄倾瞬息，折堲无光。浮盆盂为鼎镬，沉膏脂于豆觞。宁趋热而速毙，不就凉而延长。岂薰之有馥，而煨之为芳，甘蹈火而俱焚，以篝灯为昆冈?嗟物之外蔽，故昧死以趋炎。乃人之内热，孰不如彼之熸?嗜义易厌，嗜利弥坚。或因难而止，或中道而迁；奉首幸免，蔑理苟全。方寸之欲胜，则七尺其何悭!旦夕之谋遂，则百岁其可捐。贸贸汩汩，虫何辨焉!故有感于物物，敢用告乎元元：惟随日月之临照，而保天年于自然。

