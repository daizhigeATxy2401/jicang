　　钦定四库全书　　　　　集部五
　　提要
　　勤斋集八巻　　　　　别集类四【元】
　　【臣】等谨案勤斋集八巻元萧撰字维斗奉元人歴官集贤学士国子祭酒谥贞敏事迹具元史儒林传卒于仁宗延祐五年诗文多防佚顺帝至正四年苏天爵官西台始裒辑其遗稿得文八十篇诗二百六十首乐府二十八篇分为十五巻官为刋板于淮东盖距之没几三十年矣自明以来刋板已佚惟永乐大典所载尚存崖畧谨依类编辑得文四十二首诗二百六十一首词四首厘为八巻按焦竑国史经籍志称萧勤斋贞敏集而永乐大典但题作勤斋集颇不相合然姚广孝等修辑永乐大典距至正刋板时未逺其所据本当即天爵所编不容有误殆焦竑误记其文也又按天爵滋溪集载墓志铭一首称于六经百氏无不通尤精三礼及易且防于六书初凿土室终南山下以经传列左右思索其义至于忘者三十年乃表里洞彻闗辅自许衡昌明理学之后实继之为文悉本诸经元史亦称制行甚高真履实践其教人必自小学始为文辞立意精深言近指逺一以洙泗为本濓洛考亭为据为一代醇儒今考其文气格虽不甚高而质实简洁有闗名教其辞儒学提举书及辞免祭酒司业等状尤可见其出处进退之大节诗非所长而陶冶性灵絶去纎秾流亦足觇其志趣之高焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　原序
　　文章固天下公器然有体裁之文有萧散之文大率以理胜为贵雅健次之上焉吐词为经经天纬地者所不待言下焉雕虫篆刻夸多鬬靡者所不必论理胜由于经明雅健由于学纯气雄而与时上下者有不能逃也以近代言之宋末金前理昏而气衰或病乎繁文而委靡不振或溺于骈俪而破碎支离体裁既失萧散不存古意无余矣我元以寛仁英武混一天下气因国雄理縁气胜许文正公以理学绍伊洛诸贤潜斋杨文康公为鲁斋流亚其倡古文接正宗得雅健之尤而体自成一家者又盛有其人继许杨出而从事践履为士林楷范后学蓍龟者保定则有静修先生刘文靖公临川则有草庐先生吴文正公关辅则有勤斋先生萧贞敏公矩庵先生同文贞侯为称首贞敏禀刚明淳正之资致穷理尽性之功卒之道积厥躬名扬海外蔚为一代醇儒修齐之余不得已而见于杂著必本经术一出自然不泥乎体裁不资乎雕篆不尚乎夸靡实而不俚简而得要虽咏物适情随意信笔每有至理寓于其间有禆于名教不累于习气所谓萧散之文也酒大羮知味者鲜先生没将三十年欲集而传之者仅一二人而未遂其愿赵郡苏公学富识逺存心忠厚文章政事为时名流见当代之贤事有涉于治体文有关于载道者惴惴焉惟恐其不传类萃成集板而行之不一而足今年春以侍御史官西台采辑诸老行为师法者得文贞全集喜而为序移文锓梓以广其传先生遗文片言只字皆藏于家公乃不遗余力鋭意搜访既铭其墓类其所得序记铭赞杂文若干首诗若干首为集若干卷拟必致于刋行属冲为叙犹以莫悉其全为慨叹方购求而未已然尝一脔可知九鼎之味易牙一出亦岂以为害哉所着九州志虽未脱藁幸收藏于前进士富平县尹王弁君冕二子桓植笃于继志传有日矣至其盛徳髙节言行出处既见于墓铭兹不复赘所可憾者其三礼説与小学标题駮论悉归于泯灭呜呼惜哉冲之踈浅岂足以知先生然以诗文名世者班马李杜而下曰韩栁曰欧曾曰苏黄世之有意于为诗文者必以六公为宗师如魏鹤山之文陆放翁之诗亦皆知其味而存于心其深于道徳者曾不释手盖惟贤知贤也先生诗文制作固不类乎六公而继乎鹤山放翁者不可诬也后之深于道徳者将不释乎手矣虽与六公诗文不类又何害焉至正四年中秋之明日奉元路儒学教授晚学张冲谨序
　　黼未冠时闻关中萧先生名人称之者不容口其时想像先生以为负才尚气落落不羁如秦汉间豪杰之士加以辨博之学而已厥后游上庠闻诸钜公道先生之髙风雅徳真学实践然后知先生之名声有自黼得之于传闻者非其真也恨黼也生后不得拜先生几席以游其门至正五年走以事留扬其年冬京兆同州王君仲方由枢府判持宪东淮因出今集贤学士国子祭酒苏公伯修前侍御西行台时所裒先生文藁十五巻刻之郡庠属黼序之且曰先生一代伟人仆忝乡曲之末每以其言之未传也衷懐耿耿莫之敢忘今幸得其遗文之不泯者十之四三不有以广之是宿昔之念终不得而伸也黼自维晚生浅学曷足为轻重若两公之不忘先进思益后人之意诚可尚矣盖天下学者仰先生之名未得其实伥伥然如走之向来之状一旦尽得览观先生平昔著述所谓披云雾而覩青天者岂不快哉文八十篇诗二百六十首乐府二十八篇盖先生立志笃制行髙其处心正其识趣逺其力学充积华赡一以洙泗为本濂洛考亭为依其发于辞章所谓有徳者斯有言未宜以文人才士律之也夫声实相须犹形影相依桴鼓相应先生规行矩步躬蹈实践真积力久大节凛凛终身不少夺所以享大名于天下朝廷重之士林仰之而天下知之区区専辞翰之末而无实行者能之哉走因感夫名之所从来者盖在此而不縁彼也因序及之至正丙戌春赐进士及第奉政大夫前江西等处行中书省左右司郎中国子监丞汝隂李黼谨序














　　元刋行勤斋文集原牒
　　皇帝圣防里江北淮东道肃政防访司准本道防使王正议牒予尝暇日读书因览勤斋萧先生文集观其措词典雅立意精深言近而防逺词约而理明盖先生当代鸿儒士林雅望故其立言传世足以仪式于来学刻梓流传诚为盛事亦不负昭代崇儒尚徳之美意也当职今将先生文集随此发去牒请照验施行准此宪司合行故牒可照验委总管郝嘉议不妨本职提调刋印仍选委各儒子细校讐无差发下本路儒学刋板传布施行须至牒者






　　钦定四库全书
　　勤斋集卷一　　　　　　　元　萧防　撰序
　　五老堂序
　　五老堂者威宁张侯时举暨其弟时中时献为其父母世母叔父叔母而作也以五亲者皆享眉寿而同居故名之葢时举父详议君寿八十有七母薛君八十有四世母王君八十有三叔父知事君八十有四叔母董君七十有六年虽皆老而视听聪了步履康彊知事君虽婴末疾而精明不衰饮食如壮者五亲者食于斯饮于斯燕笑语于斯熙怡雍穆日复日焉不知身之老也张氏繇祖万户君之事曽叔祖隐君考监军府君之事父兄详议知事两君之事祖父母父母皆尽爱尽敬故时举辈遵守仪榘爱敬二父三母一无异焉而五亲者平生无一言之相龃龉尤人之最难也易曰积善之家必有余庆即五君之寿考康宁而观之则所积善不善可知已天道不僣宁不信哉时举属余叙之将求当世君子乐道人之善者歌咏之以悦其亲且垂法后裔葢当监军府君不忘文儒家法虽军旅中图书不废而详议君生而悦学终日把玩诗卷字画欣然忘晷而凡世之声色异端杂学一不经目夫子之事亲茍可以悦心志娯耳目咸得为之弄雏戏斑皆是也故不能拒不知余之文能使令尊君一解颐否然而诸贤之作锵金而戛玉韶濩奏而鸾凤鸣自足以悦神情忘百虑为引年之一助云大徳乙己丑月五日书
　　送冯仲潜序
　　徽政属总管府判官冯徳昭仲潜故友懐善甫次息转运君之孙前进士宁化尹提学君之曽孙也生有厚质沈毅庄恪寡言笑袭芳绍休夐异凡子矧受学其外祖昭文潜斋先生之门而壻于父执马君肃政家磨砻浸灌文质炳蔚干局敏达一时誉望蔼然繇长秦汉民而转是任尝观一私家之事而在公之六曹庶务咸备传曰居家理故治可移于官信哉显扬之道在其中矣方只命成都来叙别且徴鄙言我闻曰事君如事亲事官长如兄与同僚如友朋待吏卒如家众处官事如家事爱百姓如亲妻子母使毫髪不尽如是而已又本之以忠信行之以清勤余力读书资养原本仕优而学圣门遗轨也氷霜栗烈天地肃清修栈造云往哉叱驭复有痴能了事云者实悠悠误世之谈愼勿听之也樗岩诸君皆有戒休劝相之辞凡如干篇病叟萧某叙之
　　送孙秀才序
　　定西之为州在陇右极边习武尚气土俗固尔而有能使其子弟为学而子弟又能笃志副所望者咸可谓难矣秀才孙生以父命不远数百里请肄于巩府之教授文君静卿先生之门受六艺学居郡序者数年既而先生赴召王庭解惑靡所将东游长安而学焉其二亲以为方秋冬之交旅寓非易俟开岁议之而生进取之意甚鋭即与同舍毛生冒霖潦不告而东其父惧其不利于跋涉也骑而追之不能及抵长安乃见之以之归不可遂偕展束脩之仪于韩君从善先生之席执经而从事焉从善亦尝称其可与进也今年春两生介仆日所与游者云其囊赀已竭城中不可留而亦不能归也将寓诸郊而时质所疑焉仆据义以辞之屡矣而两生日与诸友偕来不辍未几毛生先归而孙生之来益熟乃分余土室以居逮三月矣今将归而徴言余维忠告之义而谓之曰闻之格物致知之方则有论古今人物而辨其是非者况近在吾身乎日夕思省使是非皦然是则加勉非则改之母自欺焉学之要也故子之鋭于进学可谓是矣若去秋之来东今岁之出郊则皆非也仆又枉已徇物持姑息以待子亦非也昔贤有云学者所以学为忠为孝又谓欲求事君而先欺君不可讵有方将为学而先伤父母之心者乎游必有方以父母之心为心也乌可易其处哉且学者之求师犹行者之问途资其指导之一言尔至于道路物色难易曲折缓急则登途自见要在善行之而已闻令尊君儒者也固无使子陷于非义者但当一切听顺不可萌毫髪私意又以天下无不是底父母之语推而行之为学之道无加于此矣夫仁义之实不离事亲从兄之间而千里游学将举废之是离物求则岂圣门实学也哉隆暑畏途敬慎夙夜是亦学焉事无非学又朱夫子之至言也仆芜废日久感子向学之勤不觉自失然进鋭退速圣贤所戒子能勉以终之吾辈之望也安西诸君皆有诗咏故为序之
　　送王弁序
　　圣上嗣位之三年诏天下以徳行明经取士明年陜西鲁斋书院山长平水王弁受行中书省荐辞其职将进于春官省余疾南山下且徴鄙言询之曰能无矜乎能无忮乎能忘富贵乎能静乎能中正乎能希贤圣乎知通塞乎无患得乎若是可以言矣易曰大观在上中正以观天下此其时也子之业在夫爻之三矣曰所谓观光者非邪曰非也四大臣之位近君者以之而子也第当观夫繇已出者随通塞为进退焉所期不失于道而已茍通邪即立事立功尊所闻行所知使民不失其所望茍塞邪则仁义忠信乐善不倦其孰能御之知至而至知终而终茍不至乎践形之域无止也故先正以少年登髙科为不幸岂虚言哉子行矣慎母使前数可无者毫末尘吾灵府也冰雪载涂敬慎自爱
　　送陈耕道序
　　天子以徳行明经取士之岁夏暑雨炎酷陈生耕道来自咸宁谂予曰防之伯氏荣以服贾养母客死京师藁殡僧舍者八年老亲以不得归葬念念不能忘比以耀州文学掾得谢将诣乎都发兄之榇以西幸辱教耕道开爽庄慎学有师法流辈所推重然病夫困蒸欝昏昏梦寐中莫知所以为辞适连雨有秋意乃获践言曰人之所以为人以其有仁义仁义之大者亲亲尔尊贤尔子能辍循陔之爱趋陟冈之义期慰母心诚干蛊之大者张仲之播美于声诗也勉之京师首善之地国学又文正鲁斋夫子遗躅良法美意宛在讵可大嚼屠门而已邪先正有言事无非学今往反数千里险阻艰难人情物态观之深虑之熟处之有义行之有道方册之云信而有徴矣孰谓秦无人邪新凉嫋嫋云峯犹竒中央土徳四时之气具焉宜慎调摄母久悬倚门之情知耕道者有瑶华之赠凡如干什
　　送王克诚序
　　昔顔黄门言别易防难古人所重江南饯送下泣言离而诗人有丈夫非无泪不洒别离间之云意顔说乃其常诗人故反之为髙竒耳继以蝮蛇螫手壮士解腕为喻思功名以排遣离别之悲岂知崇一已之私欲减交友之真情陷于絶裾齧臂之伦知徳者不贵也丞相府长史王克诚向仆在京师多仰引翼及归送别南城眷眷之怀犹记也今年春奉朝命会理行尚书省金谷来陜西觐省之余问余疾南山下相对恍如梦中访旧惊呼半为异物今而言别作恶如何王事靡盬子来莫期余生无几后防难必信顔君所言人之情天之理不诬克诚温恭有学以古人自期临事不茍必絜度而为固本安上深长之思诗云乐只君子邦家之基君其有焉繇是公卿大夫咸韪之而上下罔或怨恫也巻中诸君子赠行之作可知已某勉序之粃糠良愧长途觱发重裘是宜志道虽勤复圭宜力何以处我焉得忘言耶
　　张氏寿母辛八十之庆歌诗序
　　天锡禹范以寿富康宁好徳为福夫子传履霜之繇曰积善之家必有余庆皆所以为万世生民建极之法语也徳即福善即庆匪二道也报应之説蛊人心久矣二天人也天人二则私意为之主徳善何有焉杜曲故乡先生张翁润夫之淑俪辛氏年登八秩而康宁聪了有逊志迪徳二子十孙四女甥十三弥孙五可谓福庆矣夷考其行亦惟即夫人伦日用之常行也无歉而已葢逊志曰母生二十年而结褵供养尊章十年襄内治鞠育幼稚六十年其端洁静专孝敬慈裕如一日翁儒行力田以经训淑里党居樊川佳处髙人胜士时时留止其舍节衣食为厚具无少懈尝曰吾家前朝号多田富有兵乱中盗苦吾父至于焚炙人生苐免寒饥足矣何必多财为患故耕织之外一无他务人之华好不一临视宁瘠已而腴人勉勉进修令不堕儒素诏女教妇宜其家抚循仆使若天属虽老不异粮得甘旨必均赉中岁苦上气疾不能强药剧则饮水旬日恒伏枕比年食饮步履复如初逊志之言如此且曰七月二日母之初度将徧求时贤大夫士歌咏以慰其艰劬传之于家永以示子孙愿先生之叙述也窃惟寿母生田间不繇姆训克尽力职分所当为则天质之美可知矣况忌盈满以无求为足不几于达乎约已以馈宾与截髪近似而异若宿疴顿失子孙满前徳善之徴也哉夫子曰父父子子兄兄弟弟夫夫妇妇而家道正上言善下言庆也维君子乐道人之善得不为潜徳而发幽光以慰孝子慈孙之望且以正人心俾知为善之实而不妄徼求于冥漠也诗凡若干篇延祐丁巳岁七月吉日序
　　李临名字序
　　禾川人士李以正介彰县彭彦寛谒予贽以新文陈相见之仪逮暇过余曰临之名与字先生所锡维易传是稽愿有序夫易之为书广大悉备其要立三极之道而已请以为学言以吾之徳性为阳之属为刚血气私欲为隂之属为柔未知学者日唯声色嗜欲为务自暴自弃者有之犹天地纯隂之时也良心发焉犹阳生于羣隂之下在易为复为临临二阳之长有地泽之象取上下相临为名凡心思事物所际皆是有元亨利贞八月有凶之象故观象玩辞当使吾之阳明徳性悦而日长隂浊物欲顺而日消则大亨以正夫谁御之知二隂之长阳遯有凶则保吾之贞固崇徳修慝扶阳抑隂拳拳而弗失之夫圣门之学由日月至焉以及三月不违天道虽变自若也过此则化而无息矣或谓人事异乎天道邪曰固也八月之凶学之不笃则有物欲消徳义之失君子则克治有素必使物欲退听而察吾气禀刚柔善恶之偏用力焉以刚善克柔恶为阳之长柔善克刚恶为隂之长故具果毅干固慈顺之美而无猛隘彊梁懦弱邪佞之疾随感而发皆善而中节其临道之至矣乎虽然临实刚长之时所云皆属乎动唯持敬存养大本尤不可忽以正勉之又大象之传曰君子以教思无穷容保民无疆葢泽能润乎地地可容夫泽也闻以正有胡公子叔愿辟馆之招此适今日宾主所当以之者
　　李税使妻马氏哀诗序
　　诗曰无非无仪惟酒食是议无父母贻罹妇人之常也又曰厘尔女士然则女之有士行者昔人所称愿如此乌可少之耶寳鸡刘尹庭玉谓余言其妻之母马君之贤也询之则曰慈惠而明达孝于父母舅姑佐君子凤翔税使李君得事之宜财雄一郡而莫有怨忮陵犯之者而家益完以美昼哭时四子俱幼礼聘端士教之严其程业礼度卑其服食勤其四体今皆循循谦恭有成立昏姻咸大族而蚕绩刀匕诸妇必躬家众三千指爱敬如父母户庭閴然宗属间孤儿女収而教育同已生成长又家室之者五六人若是者不贤而能之乎况已债子钱家贫每为折劵卹穷新养济院给粮药购地赈饥大徳九年旱饥发粟麦以石计百有五十惠及一方者乎又况族里之骨肉勃磎者质焉而信服之者乎今年六十三而终其葬也西州大夫士作为相哀之辞凡如干篇愿序之以范诸来裔余曰成周教民六行无之者有刑教成者宾兴焉古之发政施仁必先防独鳏寡水旱则假贷劝分此皆政之善者而又贤士大夫之所为也世岂无富民哉方自足其口体耳目之欲以败其子弟怒其乡隣者皆是也有能深思长虑成子问学为衣缨家且知积而能散之道如一嫠妇人者乎是眞无愧乎女士矣抑余有感焉夫齐民以财力相长虽嫠妇有以及人若夫居崇髙之君子善其政教而发施之民有不被其惠泽者乎书之使藏其家俾来者有考也大徳丙午季冬望日勤斋病叟萧某书
　　记
　　醴泉县庙学记
　　醴泉县庙学故在城内东北元祐中博士苏季明记之金亡废至元乙亥县尹东平宋侯洙徙于南市大徳壬寅从仕卢侯佐为县只谒初覩嚣隘库陊庙而无学大惧不称圣朝崇尚乐育之意课诸监县沙卜珠簿尉陈瑞南进义询之县史王济得故廥墟当文明之位显敞爽垲称为神居卢侯以二岁已俸为倡同僚士庶远暨咸阳槐里士夫之贤者皆捐金以助为礼殿居中绘羣贤大儒于两庑斋庐讲堂庖庾门垣悉备左辖耶律公希逸翰林刘公赓旬宣关右韪其知务翰林为书殿榜焉旣终更敦武郝侯某继至增正殿平基周陛严陛楯以卫贤像徙石刻庭下建乌头大门仍诿医学谕刘君珽植花果名木以千数甲辰三月吉日告成学谕王君赟状其事请记辞久不获惟古昔圣神继天立极设为庠序教以人伦使之顺性命之理变化气质之偏人皆有士君子之行而比屋可封也四代之学至周而备而他术异道不得汨之故民志正风俗同贤材众而厯世久两汉而下乡里之举风俗虽降人犹知自修隋立进士科专尚文辞唐宋辽金因之致多士蒙干泽之辱载籍为射利之具民彛泯乱矣理极而复世祖圣徳神功文武皇帝天纵圣哲别诏设官劭农立社择师教以孝经小学大学论孟经史敦本抑末今圣上仰绳祖武知为治本乎风俗而风俗本乎士以徳行明经设科以孝弟信义为本以四书五经程朱训传为学问躬行之要思济斯民以先王之道将致成徳全才覩真儒之事业诏下主县簿大同卢侯仲诚来速记告曰吾党之士何以仰答皇上誉髦斯士之美意乎曩以文墨取人其弊使之丧心无所归宿今也不然士果充吾良知良能力行夫圣贤经训日就月将义精仁熟居广居立正位行大道用之能行舍之能藏尊主芘民美风俗寿国脉无入而不自得可谓君子儒为已之学矣茍不知自爱徒以缀文辞饕富贵为心即明徳已有蔽亏得之则昏傲矜夸失之则躁蹙讪讦卒之斁王化伤士风岂所谓徳行之举经术之教也耶国家果何所望哉亦岂三侯经营成就之勤之愿哉吾党之士贵慎择厥初
　　学古书院记
　　书院始于唐元和间衡州人李寛于石皷山南唐升元于庐山白鹿洞宋大中祥符间睢阳民曹诚即戚同文旧居建学舍百五十间蓄书二千五百巻召明经艺者讲习及嵩阳岳麓茅山皆聚徒教授肄业朝廷畀之九经赐以敕额时天下有四书院之称是后江南诸郡凡先正过化之地皆置书院敬延儒先昭明斯道以遵前轨北方金氏百年所无也皇元奄有九围教尚儒术屡敕有司勉励学校世祖渊龙书召鲁斋许公畴咨启沃之余命教人于京兆成徳者多为时用今悉物故陜西行台立鲁斋书院以绍前人淑后学邦人兴起焉是时湍阳平水渭上亦有书院籍籍有成于是三原民李子敬聚弟子懋以民钱五万缗筑室储书号曰学古既落之请乡先生悦古程君主之眘独白君继之启迪渐有成序部使者上之朝报下旌其门恭甫谓余曰愿识书院之成事然非敢矜也将俾此方之人新其耳目涤其灵府有以大变其风俗庶乎后之人为诗书家志愿毕矣幸有以教之也辞曰师儒之职安敢僣三请益勤乃勉以毋欲人知而为侈大母以岁久而生懈怠遂笔其实以记
　　秦王妃祠堂记
　　延祐戊午夏开成路总管王公泽以书告萧防曰乡也钦承仪天兴圣慈仁昭懿寿元全徳泰宁福庆皇太后玉音于秦王元妃祠堂月供牲牢醴齐以为常有司防恭奉行五年于兹矣祠葢寺人田长安所建事具府学士人郭好徳状愿纪之石谨按妃讳伊啰斡姓吉噜氏唐朱邪之后乃祖叶赞圣朝抚宁中夏以勲公分土食静安诸城联姻天家孙阿尔布哈尚世祖皇帝公主封髙唐郡王妃之考也今嗣封鄃王妃之弟也宸眷以妃配皇孙秦王王之国不幸蚤薨妃淑慎贞静聪朗渊懿好古博雅尝闻中阳薛氏董母辟馆授徒驿召留岁余通经训大指恒深居防殿维图书是亲又不幸薨于大徳丙午秋陵谷之变长安者京兆画工璋之子以隠宫为寺人感服慈惠之久即崩殿故址肖像立祠晨夕瞻奉故朝廷嘉其不忘主恩鄃王及百执事感其敦笃亦咸有助呜呼民之秉彛好是懿徳夫惓惓者谁实使之哉虽然兹亦沔阳祠诸葛公之属姑以慰人之思而已若夫配位先王以飨尝烝有国之典礼在五月吉日前集贤学士通议大夫国子祭酒太子右谕徳萧某记
　　稽中堂记
　　友周君介夫刺武王诰康叔语扁厥居自警诿余记闻人之心虚灵知觉主一身涵动静具众理妙万物惟圣哲气禀粹精鉴空而衡平仁义礼智浑然无倚曰中徳事物感之万善攸出恻隐羞恶辞让是非应各以物无过不及曰时中惟厥庶民昏驳攸质爰自有生中徳既罔显习尚物欲乘衅以汨旦昼宵寐斯须靡宁心繄声色臭味势利纷华是诛便儇巧佞卑汚茍贱是狃灵府惟冰炭攸积彛则曷其存维先哲戒玩物丧志期精义以诚身而凡民覆玩物丧志是求私欲荼毒救渴以酖奚益呜呼大化不息匪髙明日进必污下日趋弗灵没齿哀哉惟昔顔子躬博文约礼明睿攸烛乃克有择拳拳依中徳茍礼义之心未纯时堕于过罔及觉知必一准夫顔曽自一事一物究极天则尽吾之灵昭彻表里乃一意乎善罔自欺爰作稽中徳庶几弗畔矧稽之古惟考惟计必敷求古先圣哲若尧舜禹惟精一乃克执厥中亦越成汤惟礼义以制中乃建肆昔之寿耉成已成物罔匪承于古若大易之有卦六位别以计干二五固中初潜三干干四或跃上戒于亢时亦罔非中必有定于前行道斯弗跲兹即一饮食话言其尚谨日用矜细行触类以长天下罔不惟悉允惟于兹业广徳崇允惟王正事之臣天若元徳夫谁御敬之哉自贻哲命介夫孝友忠信笃志问学诗书四子举成诵善夫书言克明有政其远大未易量也大徳丁未十月旣望北海萧防记
　　有筠亭记
　　竹之为贵何比徳君子也若风人托兴以美其上记礼者以其有筠能贯四时不易譬人之有礼能释囘増美焉皆其章章者也前安西路总管府治中池阳王侯器之有别墅在樊川韦曲东有息游之亭在其寝东北隅茂竹间至元庚寅春即其圯而新之増庳益狭易茨以瓦旣成属予名与识久不得辞维夫竹之于用众矣上自宫省下逮邑井庐野吉凶宾军日用钜细微竹罔与成其功者以是天府之入岁恒与盐酒埒虞衡厉守之罹其禁者有罚故民以为患然或树之庭砌而比徳是取则无禁焉是知所可贵者不在彼而在此明甚乃缀礼家语笔其扁且告之曰骐骥一日千里所称者非以其力葢贵徳不贵才之义通天下古今也故君子感焉夫徳其本也才则其施徳有小大才必从之不徳而才古所谓不才子也酆舒盆成括之流亦何足算才如周公不可无徳可不惧乎侯故儒家明熟吏治敏给有干局两佐大府籍籍有称西州乃令以疾闲居方益以远犹伟哉乎侯诚有志于是必也从事夫博文约礼之训多识前言往行视听言动思壹是以礼有闻斯尊有知斯行暨乎真积力久扩而充之宏纲正万目张虽羽仪天朝矜式党里与夫光昭祖考垂宪来裔者举无遗恨乃称夫儒家事业矣然则斯亭也不为无助名之与识亦岂徒云乎侯其懋之哉宜刻之金石庶后世子孙守之无斁也明年二十有八年清明日齐人萧防记
　　务滋亭记
　　滋今之灞水本名也史称秦穆公改焉隋开皇五年复为滋水而俗犹不改葢汉魏已降名灞已久隋短世不能遽囘民之观听也河中人韦君佐余及识其大父五翁精练勤俭善治生通轻重之理鬻盐长安市而人皆视其贾为之准虽公府弗能轩轾也繇是起家为巨室而君佐之父国宝善守成法又买田灞上益以衣食之本为务葢将老焉筑亭为馆宾之所杂植花竹果蔬于前后爽垲髙明仲夏可居求名仆遂书之取其为农于滋水之上也语曰一年树之以谷十年树之以木百年树之以徳书曰树徳务滋葢寓其名以明树徳之本指也君城中所居有堂曰周徳故以相发其义云秦穆公改之欲以彰霸功今而复之欲以滋吾徳皆所以示子孙也各从其志也大徳丁未某月某日勤斋病叟萧某维斗识
　　柳溪新洞记
　　自鸣犊镇走义谷道左有小溪旧以柳沟名其源有二一分义谷水自甫张而下一发源李义里北流会之其下即溪也因曰柳溪雷氏自濮府幕君毓徳累行庆衍于后嗣知事君长子复字伯静积学力行承孝以徳儒先时辈推服焉次子介字仲介承兄克家既完既美次子恒字仲常益字叔谦观字季正应奉翰林文字一门孝友为关右所称初伯静既葬其妣赵夫人于溪西平里别业曰此吾家世守也遂有营葺意縁溪种柳数十百株因髙为台将遂构亭以为藏修之所不幸早世而仲介葬其考知事君庐墓制阕又凿溪西垠以广之为洞二曰稽古以读书为志且取穴居之意也为堂四楹堂洞之右储书其中曰进徳以成稽古之意也堂前小方池植一白芙蕖名曰玉渊取顔延之诗语也池东小渠防防过其前横梁度之其东北为大池则樗岩马肃政命曰锦云以植红莲名之也直堂东渠之左曰东池以堂逐溪形以池正之是不忘规正之义也三池若鼎足与稻塍错处且杂艺花竹其间缭以杏篱总名之曰柳溪新洞余尝阻雨信宿堂中萧然终日向伯静手植之柳皆浓緑参天禽声和鸣殊有胜致犹恨不及晴霁不见云山远近之态也仲介举酒嘱余曰先兄一生志于学古且治命见托以弟与子之为学介何敢忘况松楸所在觊后日子孙必有学问以成先志者子盍为我记之余曰此君家翰林之事也曷敢僣又起而请书此语曰待他日足成之大徳乙巳六月己丑勤斋某记










　　钦定四库全书
　　勤斋集卷二　　　　　　　元　萧防　撰说
　　无欲斋说
　　行中书省平章公有燕休讲肄之所问名于仆书以无欲因俾申其义曰惟天生民理与气具理也为仁义礼智之性气也为五脏百骸之形人生而静性之本也至大至刚气之本也人与天地本一私欲间之则二惟静无欲惟刚无所屈挠昔夫子叹未见刚者以申枨有欲不得为刚刚与欲正相反刚则不屈于欲故常伸于万物之上有欲则已小物大为物所掩而屈焉孟子曰养心莫善于寡欲周子又谓寡焉以至于无圣学以一为要一者无欲也无欲则静虚动直而明通公溥又曰无欲故静至哉言乎方其事物未接思虑不萌湛然纯一五性浑然在中涂人尧舜天地同流虽鬼神莫知焉既感而四端出五典惇充之可以保四海此性情之正子思谓之大本达道无欲之事也发于形气溺于意向虽小大污洁不齐凡足以防志荒政之属皆奋吾刚断克治之以复本初寡欲之方也然必先用力于格物致知之功乃能别心意之是非邪正躐等陵节又不可也或曰如槁木死灰无欲矣乎曰不然此二氏絶灭伦类而终不能者夫饮食男女天理存焉天理人欲同行异情明者即此为治心修身造端切要昧则流为大欲耳若帝舜之从欲以治夫子所欲不逾矩欲仁斯至孟子可欲之善皆圣贤政教公天下万世淑斯人者乌可与形气之私同言而付之枯槁乎要在日用间精察力行耳然有不可不知者刚有二焉有血气之刚有义理之刚血气之刚能施于朝夕或辍于持乆有见于少壮或衰于暮年理义之刚本乎浩然之气从道不从物为善不为利富贵不能淫贫贱不能移威武不能屈此毘陵周氏说朱子谓紧切可取者然其要归于由夫大学之道而己噫民之多欲也甚矣夺攘矫防犹未属厌以死殉焉非秉钧当国之君子同寅和衷率而拯之流祸何极乎苟子不欲虽赏不窃上之化下风行草偃岂不信哉公开府未朞月颂声洋溢大书屡书有其人此姑言名扁之意公之名译言为镔友朋字之曰徳刚故为说如此云延祐丁巳重九日病叟萧某书
　　冯鳯仪字说
　　咸宁冯鹗飞介友生陈防耕道来言翼云中书都司鹏飞吾弟也由陜西宪史当移江陵念二亲年在喜惧我兄弟恒睽离膝下乌鸟之情有不能自已者每窃自伤不忍复以飞扬为称又鹗非鹏之族类且専以击搏害物为事有乖慈祥孺慕之意愿易之余闻凡天下之事物皆可以为名与字苐存善去恶而已传称不以国官畜牲隠疾之属考诸昔人皆有用者顾所行何如耳无已有一焉凡尊名之义必相符则羽族之良莫鳯若者书曰箫韶九成鳯凰来仪言其感至徳之和而来有容仪也若曰鳯仪则知羣疑皆亡且有以进于善可感至治之应而瑞世矣曰诺请用之申告之曰扬子云譔法言凖论语出处则曰鳯鳯何其微反贻诘鳯之讥至朱子以春秋之法深贬之此又不可不知也然则如之何曰勉为大学之道而已春日载阳慎路自爱延祐乙卯三月甲戌鸿蒙穴主人书
　　铭
　　钦斋铭
　　于皇上帝斡流二五民有彛兮火神司礼其端维敬万变尸兮钦肃寅畏严恭祗翼同一归兮姚姒以降竹素森列有余师兮立本既固格致乃光毋偏隳兮之子名斋澡雪陈翳尤所宜兮为儒有二为人为己生死岐兮诡言诡行反道败徳絶勿闚兮狃于多中无变彀率羿则欷兮
　　敏斋铭
　　改过雷烈迁善风行勉勉终身无求速成日就月将瞬息有思干干之功曷敏如是
　　直养斋铭
　　万物所资均乎一气孰其尸之曰维上帝帝命人极健顺五常气则偕行莫御莫量顺理为直得养则大袭正助忘匪理斯害凡中有主所向无前拔山盖世古亦有焉敬义夹持俯仰无愧上下同流勇何足议不忧不惧不疑所行何物事功撼吾灵扄矫矫裴君炎黄其学从事于斯受说先觉繄余小子愿学未能敢铭君斋实惟自铭
　　赞
　　质斋赞
　　国子助教祁君子京以质名斋自为记且铭之一时宗工秀人题咏尽其义矣齐人萧防掇其遗而为赞曰
　　上古圣人仰观俯察旁及鸟兽取象惟八书契干戈登降椌楬化成之具于焉以茁巍乎焕乎重华位陟文命诞敷懋昭大徳视民如伤于汤有光姬情孔思谟训洋洋经纬三极时维至文世变风移覆其质云世之谓文古所无有防夏言行昭昭可考絺章绘句锦心绣口充栋汗牛世用曷取蔽天之明窒人之灵繇政迄广祸斯以成卓哉祁君矜世之病质以自居求尽其性如彼泉流载浚其源彼华彼实载植厥根如贲尚白循循勿勿立徳立言成已成物
　　状
　　辞免国子司业状
　　近于正月初四日承中书省官冯宣使传奉都堂钧防给到驰驿圣防令防赴都事扶疾聴命战兢无措窃念防愚鄙寡陋疑昧积塞与人共学非敢为师度分量能苟安田里不期逺近称誉名过于实致误朝聴妄被圣恩授以陜西儒学提举自顾荒谬何敢叨冒宠荣以取盗虚声之罪超越资序有紊朝经谨以恳辞幸蒙聴允忽辱严召实倍兢惕继令钧命谕以国学事务愈益惶惧无地自容声闻过情君子所耻学未成已何以及人犹不能当外郡学职岂复敢预国学之事灼见力小任重以速颠覆之祸又为辞卑居尊以取无亷耻贪冒之罪其心忘目昏卧疾日乆犹在所不论伏望俯察愚诚收回成命旁求天下以授真儒则圣道宏畅人望允协伏惟朝廷清明贤俊在位凡在海防孰不愿奔走从事仰报万一防既承召命便当趋造别乞改授近下初仕品职以効涓尘縁旧患脚气发动及腰背痛楚艰于行立又兼新病有差来官日逐守候恐妨公务亦乞召还
　　辞免国子祭酒状
　　七月十六日承奉陜西等处行中书省备中书省咨除防集贤学士国子祭酒依前右谕徳又中书省差薛宣使钦赍温字七十八号四匹铺马之任圣防及行中书省参知政事赵资善一同礼请卑职疾早赴任承命震惊神识迷念防赋性愚暗学术空踈名浮于实多误朝聴前大徳十一年冬病中拜谕徳之命不敢固辞力疾载行自十二月二十一日起家二月二十日方到阙下又伏枕月余四月二十一日拜觐东宫杖防人扶艰于趋造惛忘错误不能应酬旷职素餐空贻罪责东宫怜此羸惫命使送还归家妻没未藏疫疾满室悲忧困顿精神耗竭忽拜新除愈増惶惧人微学陋犹未论及只此沈痼实难勉强惛忘恍忽常若梦中足膝恒痛泄防频作夜不能卧坐寐达晓日惟指使无力语言医药无功饮食渐减即日未能前去除将元给之任铺马圣防钦领外候疾稍愈赴都合行具呈陜西等处行中书省照騐施行
　　书
　　辞免陜西儒学提举书
　　某蚤事文墨见一时髙才絶足趋事功者效之不能是以安于田亩读书为事本求寡过不谓名浮于实圣恩横加窃念圣人之戒必明徳而后新民成已乃能成物昔夫子使漆雕开仕对以吾斯之未能信然则心术之微虽圣师不若开自知之审今某学行未至自知甚明望达庙堂改授真儒则朝廷得人学者得师某亦不失为寡过之人矣
　　与同寛甫雷季正书
　　承示堂上无恙甚慰数日来天气凉想更调适也季正简谕朝夕哭犹生时定省之礼固是然此自是未时礼也又云入庙后节降亦是如此但防初妄谓有奠物犹可不出主则无奠而拜或可不出主乎若在几筵时朔朢自有殷奠礼仿质明已出主拜奠哭如仪与入庙后自不同也防初疑主似父母形体而匵犹屋室然则隔门致敬似是非礼今再考之自反哭时匵主于灵座既而诣之哭则已不出主至虞祭时纳主后方哭而再拜辞之则是主在匵中而有可拜之礼自是之后罢朝夕奠仍朝夕哭则但哭无拜可不出主明矣至于小祥朝夕哭亦止何縁又复出主乎又祠堂条晨谒及出入辞参有所告语皆大门内焚香再拜惟经月而归则主人开中门夫中门外尚可焚香再拜则在匵中其可亦明矣则不与隔屋拜人同也所可疑者既入庙不废晨谒则在几筵安得不行定省之礼故但不出主焚香再拜其亦可哉【原注在灵座则定省于匵外在庙但晨谒于中门外】然终不见出处盖考之犹未详也若専泥见主方拜之意则恐又似向来覆借魂帛之说矣二兄以为如何幸徃复详究有定论然后将改之去人怱怱不谨希情恕七月十三日防稽颡再拜
　　墓志铭
　　元故荣禄大夫平章政事议陜西等处行中书省事赵公墓志铭
　　古先哲后之御天下也为君为师治之教之故为教易行人才易成昔闻其语今见于公矣公年十二入侍世祖圣徳神功文武皇帝朝夕左右仅三十年天地四时神气之教变化渐摩成就者非一故其徳器敦厚质实忠勤亷慎谦恭简俭大异于众公讳弼字元辅上世居泽之晋城祖某大定间进士妣周氏考得贤丰州军民总管从征蜀过秦乐其风土迨谢事徙居云阳遂为云阳人妣杨氏张氏以甲辰嵗五月九日生公二嵗而张夫人没杨夫人鞠之同己生孩提言笑不为儿嬉聪頴喜读书五六嵗知属对识者必其异器嵗甲寅总管君卒明年杨夫人挈公以玉杯名马贽觐于六盘渊龙之所给事行内未尝有过上爱之尝冬狩野宿寒甚命寝御衾中四征弗庭恒扈从驻跸鄂渚笞不共命者公亦跪曰无功当责上笑遣之曰童幼未能立功也上毎御辇必坐公于前凭之乃安夕则令左右讲说故事因问渡江时事公终始全举无遗上大喜尝命出使秦蜀及沙漠他日使还上必问及水旱丰歉田里休戚边陲利病官吏能否人才物产公于是一一敷奏悉见施行至元十七年以近侍服劳最乆特防授朝列大夫符寳郎明年改局为监进通议大夫典瑞卿赐之玉带当至元初枢宻机务悉委平章张公后难其人十九年上选授资徳大夫签书枢宻院事屡以徳薄位尊辞明年改嘉议同知大都留守司本路都总管大兴府事兼行工部尚书以才力不逮不能并举数职辞之再三又明年除同知大都留守司兼少府监事如故官别敇监修白塔石佛等寺二十二年陞资善大都留守兼少府监事辇下浩穰丛剧数号难理公既获乎上无敢龃龉沮挠者事以办治闻二十八年转资政宣慰荆湖北道上毎谓荆南重镇必慎择其人自平章亷公后鲜有能继者乃特命公徃既至宣布徳惠废置利病时云南缅僰八畨诸藩阃贡篚庶物浮江而下及襄邓徃来转输相望人畜疲毙古有漕河繇亡宋乃溃泯其迹乃命相度濬治四阅月以成民感其惠铭曰赵公河刻石颂徳江陵驿寻加资徳河南江北行中书省右丞元贞初以先朝老臣进荣禄四川行中书省平章政事为政主乎爱利人以佛呼之大徳三年省革即拜平章政事议陜西行中书省事自入蜀后屡以耄疾辞不报五年五月五日薨于安西顺义里私第之正寝明年八月乙酉塟云阳县金乡蒋村西原先兆之次夫人姚氏陀啰海氏皆先卒祔焉九子男曰献可大都留守受知三朝鼎贵矣曰献翼曰托和齐曰彻辰俱国学生曰伊噜勒中殇女四公既早孤未冠杨夫人亦殁皆在殡其后至元某年始克痛平生不得致养毎拜扫必恸哭又曰杨夫人顾复成就之徳人不可及尤不能忘也其于族属无藏怒宿怨一尽爱敬之诚乆侍帷幄无一言之妄世祖以老实目之有毁之者上怒曰曽似尔辈奸宄欺罔耶日侍禁中从者惟携一瓠壶粥瓜菹而已故眷注逾渥朝廷尝以官提刑按察者多不职将改为肃政亷访命二品以上防议中书公谓但当择人安有愚于提刑而贤于肃政者识者韪公言凡忠谟谠议显贤进能兴利除害皆宻告于内所荐者终莫之知为政不烦与人以信不作聪明一守恒度故吏得其职事无所阙失初公至行所敕迩臣之贤者董君文忠为之主遂结为兄弟子孙继序之承防李野斋参政王子贞皆尝同僚每叹公之诚实谦和节俭虽有学者不能及也接士有礼或先拜之权幸臣方柄用一时趋附惟公絶不相与阿哈玛特风使附己许为增秩曰富贵在天祥格使求玉带许为同列曰圣主所赐不敢与人毎蒙蕃赐常异于众前后不可殚纪而自奉有节毫髪无贵骄气见人常盛服或屡易衣者毎蹙额曰岂无他日耶少为儿女留可也五十后始还故里时已隆贵凡亲戚父执之家皆躬诣谒识来者必迎送于门外尝语诸子曰我叨蒙两朝湛恩位崇禄厚无功于国家徒积战兢汝等当匪躬事上以不欺为主其余一聴于天呜呼可谓知事君之本矣铭曰
　　于穆天命至诚无息于皇圣神与天合徳诚之者人以人合天维语不妄行之所先昔贤力行七年乃成公出天质童髫以能维此天质重以学力君师是式迥出羣匹帝成厥美名之以实乃司八寳乃簉宥宻判留于京百工是程珠防绣衣以赏以旌分辖于汲藩宣于荆复漕愒民洋洋颂声辨章蜀秦人谓曰神维信维恵好恶必循五十八年苍髪未雪国防忠良民望永絶公则有子只训嗣事实发实似实求公志金之阡下从其先既安既固胡不万年
　　故中顺大夫江东建康道肃政亷访使傅公墓志铭
　　公讳岩起字正之初名良弼其先华原人也世以孝义称祖赟妣云氏考汝砺陜西都转运司经厯妣李氏自有志公天资警悟蚤通经史首事李忠宣公为府掾及忠宣经畧河南宣抚燕涿瀛保皆驿召辟用亷平章行中书省陜西又辟焉陞右司提控举为承事郎遥领华倅尹咸宁平赋劝农笞杀不子禁絶顽民十虎者进京兆总管判官尽瘁丛剧取重府主加承务佥四川提刑按察司事分按施黔山谷幽阻无不至彰善瘅恶一部清整徴拜监察御史超奉训大夫平内济脱其死劾赃吏陈利病举人才知无所隠初盗杀权臣上眷犹未衰赖内济极陈其恶始怒致辟民始称快复以它事上震怒命省台杂治内济罪公言此人胁从罪己自陈首且防赦今无所坐时相虽宿憾不能夺事间霁威乃免迁刑部郎中详决无滞狱出副四川西道宣慰使加奉政防讨乌蒙诸蛮夷兵甲刍粮办改副宣慰荆湖给征交趾军资如在蜀谕定鸡洞四十三口三百九十五万辰沅靖以宁转陜西行中书省理问所官寻加朝列四川转运使疾未赴改授侍御史行御史台事浚大湖故道水大息害分台江西湖广两省风威着立以老疾辞迨至今职黜黠吏抑豪横举纲维谨绳榘镇服安靖崇儒兴学江东昔号难治台考绩最九道以老秩满累辞不报投牒径归大徳六年四月二日卒夀六十九盖朝廷知公才具任毎未终命辄下虽老疾犹不舍也五月三日从长安县义阳乡槐衙先茔之昭公有至性三嵗时河东官司以经厯君私还乡欲罪之即哭抱持官异之而免平居承顔养体克致其乐侍疾尝粥药不离侧衣不解带防哀戚诚信毎拜新命辄哀慕见于色盖终身未尝一日忘其亲与弟良臣良佐极友爱遇族姻旧故曲尽礼意规益朋友必竭其诚而复孶孳下问取人为善尊敬乡闾耆宿训导后生接人雍容笑语未尝有一毫贵宦气故卒之日哭之者皆哀戚疾革戒二子曰吾年邻七十位至三品公私无负死无恨然自揆有何才能皆祖先积累而致念所以为报唯有孝悌忠信扬名不朽庶以光显先世吾一生兢慎俭素仅能寡过汝等当勤学以成徳以终我志可谓能子矣公凡两娶夫人张氏长安令仔之女妇道母仪族里取法前二十四年卒夫人宋氏平章鸠水翁之女佐君子无违徳子男二昱枢宻院令史杲侍行好学女三适董思义袁恢者皆殁少适董思恭五孙男和女四俱防比昱持公之友郑子诚所状行治乞铭于北海萧防曰昱逺逰不得娱侍膝下顷以告省疾自洛甫归而奄弃诸孤哀曷可忘幸与之铭庶少慰存没防以故旧不得辞遂书铭石曰
　　唐虞之际得人为盛犹曰才难于维大夫敦敏清慎详达靖端敭歴中外卅年九政举能其官不苟不激辟歴有手澄清有源深入瘴阻溪洞听盟皇灵乃宣巴蜀湖江民吏恱服徳功具完舆归先庐考终天命亲婣满前顾言勉学以继以述规模广延噫尔后人勿替引之履氷临渊铭虽匪古有举无废永识幽泉
　　故中顺大夫山南道亷访副使王公墓志铭
　　至元三十一年九月乙亥中顺大夫山南河北道肃政亷访副使王公讳瑄字君用夀五十九卒夫人粘罕氏与其孤承事郎洋州同知温四川省掾淑及冲洽卜以十二月庚寅于咸宁县龙首乡春明门东原之先茔前事温淑持公之友安定郑中子诚之状求铭于北海萧防以故旧不得让为之叙曰公世居蓝田大父而上金乱失其谱幼知嗜学稍长能循蹈绳矩谨饬自将入以事其考经厯君珪妣白君服勤致养唯所欲出而事京兆尹文法明习精力无害一府推重之识者知其逺到矣咸阳上二刼盗当死公异其掠创盛而见赃缺察其寃熟诘之则本其弟窃他逆旅行槖至咸阳取衣易食为县卒执讯不胜酷毒诬引其兄尔而槖中文书留县函帖取书因得槖主皆释之至元十一年参政商公相安西王开府由秦属省掾署王府掾史未防以能擢都事授承事郎商相有纯一平坦之褒焉十四年右丞布哈安西相李忠宣公行枢宻院成都陞王府长史兼行院经厯转承直旌以金符嘉定火适两枢相行边公摄事发万五千缗赈之僚佐惧公曰民初附未安遽罹此灾今流散满路脱致他变则所失岂啻什伯耶请以身任朝廷韪之明年迁奉议大夫四川行中书省左右司郎中二十年改奉训佥山东东西道提刑按察司事济州漕渠当修主者怙权臣为奸徴石十一万以上民发冡不能治莫敢谁何者公案得赃四十余万缗别具当没入者唯四千余悉给主督之月余毕民称颂至今明年驿召除御史台都事又明年复为四川行枢宻院经厯陞朝请院革为省除陜西四川行省左右司郎中省析为二公至四川幕二十四年改陜西汉中道巡行劝农使居二年防理天下财赋分命云南平心徴理逺夷感向道婴末疾未复命明年加中顺云南诸路行御史台侍御史疾未赴二十九年除陜西行省左右司郎中力疾署职月余虽去年拜肃政之命不能赴矣公貌魁硕气刚毅而谦恭谨敏律已奉法龂龂务尽职分省台丛剧详阅审处无废阏不挠贵倨不忽踈简人服其恒以屡职参赞功不独居故无赫赫称然平生不知持牒求仕未终任辄迁盖其夙夜劬躬为朝廷所知如此斯岂公一身之荣哉亦足以励勤恪抑奔竞已若参政商公挺提刑胡公祗遹王公恽司农尚公文皆号有鉴裁慎许可于公则推挽延誉一无间言者公议诚不可诬也居家谨伦理厚意气毎以学必适用勿事浮饰教诸子即其所以行己也呜呼诗言不懈于位民之攸塈使公宰方州殿巨藩其休息元元亦岂居汉唐良吏之下而徊翔簿领间所见止此岂非天耶夫人襄樊九州长官乌延之女养舅姑相夫子无违徳四男皆好徳克家二女一嫁李持志者先死一嫁姚义胜孙男四喜璋璋闰璋益璋女一皆幼铭曰
　　相古为治出于一奚而分裂乃自适傲然疏率谓非屑有能练逹覆贼墨凛凛大夫允详宻不忮不求奋髙迹民物吐气凶幸抑凡厥攸居蔼休绩汉廷风彩孰可匹次公寛明长孺直修途未究车亡轴吏失所师台阁惜后人善述永贞吉公乎不亡安此室







　　钦定四库全书
　　勤斋集卷三　　　　　　　元　萧防　撰墓志铭
　　元故淮安路总管髙公墓志铭
　　少中大夫淮安路总管兼府尹兼管内劝农事髙公以至元二十四年三月癸丑卒淮安寿六十六归殡真定后十九年当大徳十年季子琏始克遵治命奉公之柩来安西明年己酉葬长安县华林乡潘家里新兆夫人邢氏董氏祔前事琏介云南宪倅马君季乡持洧阳孙君敬履状谒防乞铭辞以不文不聴乃叙之曰公讳良弼字辅之世平山人祖俊民不仕妣呉氏生二子进金镇国上将军守同知滑州事林皇真定交钞库使以本富乐施与时称长者公之考也妣门氏三子公最长幼警悟端重有成人度真定火荡空千余室公请于库使君曰乡里安则吾家安宜有以赈之君悦许且竒之曰大吾宗儿也既冠宿卫世祖皇帝潜邸忠勤自将为上眷注俾主藩邸全赵金糓通商平估经入屡登嵗终辄请防上曰主财者恒惧检阅今髙良弼数请防计非洁身者乎慰奬甚渥至元二年擢奉议大夫同知汴梁转运使授金符六年春调河南路课税拘榷使八月进少中就除转运使汳洛民物殷伙事丛网密人易触禁公居仁恕而行简易寛以惠来严以絶欺尽罢押递冗官扰民之属故田里安商旅辐辏课恒入优等明年夏旱蝗公谋诸僚属曰用兵襄樊河南为重地今流莩日甚奈何众永叹而已公曰计诸仓储米足支嵗余若取其羡乘贵而贱出与民嵗熟以籴犹多赢益县官苟济此艰厄善政大惠也皆不敢公慨然曰脱有罪吾任之即自为请于南省报未下亟发仓以粜众赖以生存执政韪之是嵗至于八月不雨公为坛禋祷越三日大雨蝗尽死秋以无害众欲纪之石公曰上天之惠大君生灵之福我何与焉竟不许民复歌之曰开仓发粟活饥民因吾髙使君晚苗足雨緑堆云赖吾髙使君期待得明年春直赴鸾台借吾髙使君洛人道之至今属围襄阳而粮不继羽檄和籴督民自输于军人大恐公言之南省请倍见估募商米可不劳而集史忠武公然之即以诿公不阅月仓储皆积凡主彼边仓六十余出纳嵗百余万石时歴境襄均枣阳光化或籴或运以给军行省褒赏上其最于朝十年改朝请知鳯翔府戢豪横抚善良推诚任能吏民信服虢县人渠汧水以溉而利未广乃询众审势量功命官凿渠三十里而遥不夺农功再冬方毕溉余千顷激硙十余名曰善利而人名以公之姓故陜右宪佥刘君仲脩有黎庶喜长官贤千载世间传长短句以纪之刘君端介慎许可者也十三年授中顺同知陜西四川转运司事使贪黩怙势公常规切恳恳引古权幸诛灭者为戒而终不悛乃介然自守凡涉非法皆不署及败一无所与置别业水竹幽邃既践更屏迹园田读书教子以自适二十二年即家拜少中大夫知镇巢府未赴陞淮安总管仍故官郡嵗造海舶市材亿万计猾胥豪贾阴相结以虚文盗厚利为故常公至吏抱给木商直四十万缗成案请署诘之曰嵗用木几曰仅一万见积几曰十三万何为复市曰省帖奉诏备预务广督以军兴孰敢议同列一辞公不聴上之行省言见木可支十年余地卑湿将朽弃不劳重市羣商夜以五万缗为赂公叱去翌日行阅见木则杂乱不可究命以广厚别置及十之七是夜火作又穷竟榷酤奸匿方有迹而火亦作既而商人持省报不许公愤厉叹曰蚤被湛恩膴仕四十年每恨无万一补忍视鼠辈耗蠧县官邪再拟力言而疾已殆矣闻者痛惜之后二年大防天下则罪人斯得多破碎其家或瘦死者人称快公忠益明公两娶曰真定监军邢某之女有妇徳生二男二女前公卒曰檀州元帅董某之女谦厚慈惠多内助母则逾谨后十年卒子男五琬宜阳尹后公三年殁葬新兆之昭璠中殇藏公墓后左珪征交趾海船总管殁王事琏师事四川宪倅刘存斋季伟力学笃行瑾方学女三季者死其成都三务提领阎郁鄂州行省郎中郭孝华州判官魏余庆壻也孙男一思诚女三长适王秉故元帅府郎中正之曽孙余在室曽孙三男二女皆幼公弟良辅良佐居真定葬西原头祖茔在府治西北三里所仲之子三璋珦瑄居汲季之子二瓘玠在真定公诚直严毅瓌伟豪迈喜宾客礼敬儒先名徳南阳杨子中称公明敏精练有闻于仁义道徳天理人欲之说当生民利病政治得失见义则勇断力为惜拘于金糓之间不能尽其才也时谓实録尝训琬等曰吾夺于官事不得极意讲学今老矣于简编独有眷眷焉者若曹其必成吾志呜呼公之教子其知所务矣铭曰维天生材成世之务用舎在时匪材所与用枉其长水车陆航十乱同徳扶皇之极维官维友维内货来疵之炽矣材其殆哉蠧政瘼民延及于国殷监在夏孰惩斯慝矫矫大夫饥世菽粟当义勇为不啻嗜欲餽运有方金汤屹存灵雨既沛爰出格言洛京有谣岐下有歌秉彛好徳民心靡他废国遗顽奸宄凶诈恢恢天网靡有攸赦人之云亡我心忧伤继述无忘繄后人之庆元故承直郎甘州总管府判官李侯墓志铭
　　至大元年龙集己酉三月戊戌承直郎甘州总管府判官李侯希顔以疾卒官舍孤鼎闻讣哭走张掖奉其柩归卜以其年十月辛酉从葬于咸寜县苑东乡先茔兆次合于赵夫人之藏前事鼎持侯之甥王弁状偕弁泣拜请铭重伤孝子心不忍辞按侯讳之复上世居云阳繇经歴君始迁京兆大父耀金以军功官进义妣仇氏考唐皇将仕郎兴元总管府经歴妣赵张呉氏侯生而警悟异凡儿长师文正许公暨寓庵李先生通六籍百氏之言以府学生贡为按察书吏辟安西王府掾复补掾陜西行省平章额森公宣慰陜西汉中因又辟署逮改行省事独见留焉至元三十年调承事郎同知鄜州事大徳三年转峡州路总管府判官迁承务十年改甘州侯天资孝友事经歴君怡怡焉先意无违有疾侍粥药不离侧居丧哀毁有闻奉二继母无间言襟懐洞然无城府在鄜时则有同僚以私立异恒背憎于人而侯但称其善莅政精详明恕在峡时则有北庭人为监郡怙侈骄恣人怨之尝欲告其不法肃政者罗织系狱议坐以不受逮杖之以逞侯适至官反覆忠告善喻且固执以为不可乃释之始殊鞅鞅既乃深悟其失以先生见称多从其议有妇愬馈夫圜土而狱卒取其黄金钗如干于首宪长怒掠卒服罪而钗无有诿侯覆鞫先别而讯钗所自其夫曰服贾所获妇则曰贾资也察其妄诘之曰细民纳食囹圄何盛饰也妇辞屈服罪平居俭素而周亟宗戚无顾惜于妻子和而有义慈而能教嫁子一从姻家治具絶委巷需索慝礼行己亷慎论议正公接宾友则燕笑语而不流宕缁黄巫媪絶迹门屏初侯至张掖行中书丞相托廸公贤明少许可耳侯之素目侯寛裕通朗遇之特厚寮寀悉师敬之侯以旅丧僚属为主从浮屠法饭僧拜佛通夕不懈及殡率素服挽绋以哭兹非有以悦服其心顾岂髙势小智所可致然哉惜其回翔佐职不得展其蕴也三兄皆先殁长某次之得之徽之徽尝主渭南簿两夫人赵氏杨氏凡六子男三渐先死次鼎也谨厚克家升嗜学女三嫁郑思义者夭今壻王弁韩克猷铭曰
　　闻之才胜莫如徳充赵张有称终愧黄龚维侯雍雍清而有容明慎祥刑一恊于中三毗剧郡岂弟弥缝无怨无恶于家于邦甲子一周寿匪不融惟是丧归有识时恫铭以识哀刻閟幽宫
　　元故文学薛君寿之墓志铭
　　至元壬辰秋秦王妃闻平阳薛氏董母贤召之其子延年寿之扶舆而西至则以经训辅导明年春得告赐金帛官其子开成教授而归再授王府文学寿之皆以侍亲不克赴居长安东郭士夫延之以淑子弟后六年母卒因举祖考妻子之殡于平阳凡五丧葬咸寜县龙首乡芙蓉园新兆力贫襄事人以为难又十五年当皇庆癸丑寿之年六十二八月戊寅沐浴正衣冠而终哭者皆失声君天资警悟八嵗孤母氏方辟馆授徒如韦宋付之男塾谆诲不烦或稍逾绳检必严夏楚君亦痛自砥砺卒臻有成葢繇冠嵗即代母讲授斆且学不离简编者逾四十年近世评辛敬之真特立之士唯君为可当之痛孝养不逮扁堂曰风树晚嵗以秋潭自号葢中有所得云有妄人谈易饰贱术名宿纳侮长其声焰君诘以干六爻三四不言龙夫子谓时乘六龙何也彼结舌乃攘臂戒曰勿复敢尔其力于卫道若是其素蕴见诗文琴阮六书则所专业至于医卜图画装襮率皆能之有小学纂图本草图四书引证秋潭良方钟鼎大小篆韵琴谱秋潭集五书传于家顾言不用二氏勉二子学以良其嗣人其族世爵里见考省掾君志两娶髙氏前殁三十八年今无恙清规懿范克嗣无替三子曰吁天噰同州学正喈学直二女壻董大中一幼孙女一将以十月庚午礼藏髙氏之竁前事噰状君行乞铭终辞不果铭曰
　　三代庠序人嗟不逢化民成俗孰大其功胎教之徴有才有容是母是子伊谁比踪风树揺悲秋潭镜空不亡者存寜哉一宫
　　故孝义张君墓碣铭
　　君讳贵张姓世为三原人考顺妣马氏生于金承安五年庚申之嵗正月庚戌魁岸足勇力上气义喜施与家故饶财素以医术闻君则谓人命所系至重遂更为神农之言屡内徙荒饥扶携父母弟妹逃难商于复与弟妹相失采拾以为养流寓河东诸郡嵗丁酉关内甫定负父母归复县之鉴里故居守松槚剪荆棘力耕凿树桑果始营生业尝市籴京兆得麰米鹿车挽之而还遇盗数人将夺之君恳告以致之之难二亲待食之急必欲见夺是害吾亲吾不独生誓以死鬬盗熟君名度不能敌乃留置其半而去居数嵗访求宗族得二十七家并外亲王氏其子孙贫窭者不得藏即为之棺敛列葬祖茔西继闻弟兴及妹为俘即以金帛赎之于丰州于泗上骨肉完聚且为昏嫁有室家二亲乐之妹适刘全而殁遗女及笄为择晁清作赘未几女亦死君哀妹甥早世则娶张氏女妻晁且析其产与弟兴及清三分之清感恩誓不离异初寓河东日遇四孤女问之亦三原人遂收养与二亲居礼如亲妹至是亦为择壻嫁之其好义若嗜欲不顾有无类此君有至性初逃难河东为土兵所获主帅议坑其老者而以壮者从军君闻之罄其槖以献主帅哀号百拜乞以身代死情意迫切有足感人帅怜而释之葢终其身未尝离膝下既而再执亲丧礼不足而哀有余葬以昭穆次君子韪之至元壬午十月二十有四日终于所居之正寝享年八十有四配云阳孟氏同里杨氏皆先殁白氏后二十六年当大徳丁未三月五日终寿八十八于至大己酉三月二十有六日合祔于祖茔之次君之子男二曰徳明封奉义大夫信州路铅山州知州骁骑尉泾阳县子直谅洁厚集贤宋公渤翰林邓公文原纪赞其行曰珍先逝女适刘资者殁杨出也一适王真甫孙十一人男七世英河州路寜和县尹世昌敦武校尉图沙玛路新附军上千户佩金符赠文林郎陜西等处行中书省左右司都事世杰承务郎同知威茂安抚司事佩虎符积官奉议大夫同知河州路总管府事世荣承务郎佥海北广东道肃政亷访司事特授缮工司丞世良克家世寜土蕃宣慰司令史世贞好学女三壻曰王温刘良朱安仁曽孙十六人六男信俨俊儆儒林郎江南诸道行御史台监察御史佐俭十女段珪李温李居仁黎恭杨灏王仁壻也余在室孙男一履女幼君弟之子男三曰徳曰才曰义女三孙智王秀刘直其壻孙男四子显物故世亨世美世禄女七曽孙男二女一孙一徳明持所述君之徳善介彰县彭彦寛谒余铭墓隧之石辞既不获铭曰洪范五福民鲜克备猗与张君尽有其懿孝友睦婣任恤以义子承义方为时所臧诸孙济美符节煌煌曽诜诜其来未艾天命弗僣后岂不大言归先坟下从二亲刻诗石以启后人
　　神道碑铭
　　元故特授大司徒赠太师开府仪同三司上柱国冀国公推诚宣力保徳翊戴功臣諡忠宣石公神道碑铭
　　至大庚戌秋八月有六日荣禄大夫大司徒致仕石公薨于京师春台里第之正寝寿九十有二以是月二十有八日葬于顺州南蔡里之先茔有司举褒防之典以请诏石蒙古逹六朝老臣忠勤于国谥赠宜从优异太常集议赠开府仪同三司太师上柱国追封冀国公锡号推诚宣力保徳翊戴功臣谥忠宣夫人和拉彻臣氏夫人摩勒齐哩氏皆封冀国夫人上赐可公讳天麟字天瑞古燕顺州人世有积徳为盛族赠中顺大夫防军武威郡侯讳祥者曽祖也妣完顔氏赠资善大夫上防军武威郡公讳庆元者祖也妣张氏赠荣禄大夫上柱国顺国公讳庭者显考也博学笃行为阴阳家言五行律厯靡不精究王官麻革铭之墓碑妣薛氏太宗皇帝在御公年十四侍父顺国公从行在所因得拜觐蒙睿眷备警卫公勤慤英悟不数嵗学问有成诗礼阴阳固传家学而旁及诸国书言无不通习闻义勇为同列推服时天造之初条纲未完上命中书耶律公兴举厘革庶务而毗赞难其人佥议以命公事或岨峿每赖以济因赐名蒙古逹华言犹国族也前代赐姓之通例诏名王帅师征西域王以禆佐为请命公辅行繇是分为断事官兼教诸王子宪宗即位熟公才徳复选为诸路断事官时省部未立犹相职也嵗丙辰命使西北亲王遂见留止至元乙亥边将盗兵刼皇子北安王亦寓止公之处公惶惧深念因彼用事臣数数以宗亲大伦君臣正义逆顺祸福天道人事反覆告谕彼始怒而中疑终则欣然感悟竟遣公防送北安王来归世祖大悦恩赐蕃庶礼异絶羣臣授中书左丞兼断事官复命入中书公再拜辞曰臣奉使无状幸免罪责又才识鄙薄加以耄惛何敢叨居显荣为庙朝之辱终辞不拜帝嘉其诚恳褒慰良乆然礼遇益隆矣时至元癸未嵗葢留西域者二十八年既而有谮丞相安图尝为官于彼者世祖怒公奏海都实亲王非敌也安图不以死拒絶之者政以其他日来庭则欣然无所疑阻于其心也帝为霁怒故今易名之制有韬尔符莭芘我本支扞牧圉以来归启羁縻而向化之训他日帝闻江左道观内有宋主土木遗像言僧当致之大辟何如公对曰帝后祠像西京寺内终金有之事乃得寝二十六年赐以所御金龙头杖曰汝老矣拄此出入宫掖无禁也时权臣僧格方柄用凶焰薰灼海内震慑其官人也必陈状纳贿而后遣人莫敢言者公愤其罔上蠧民首发其慝帝益感公忠成宗即位特授荣禄大夫大司徒大徳戊子玉徳殿成以公元老命大臣延公先宴其中公再拜稽首曰殿宇新成圣上未之临幸臣等何敢当此礼灼知陛下不为一已之安将延天下贤俊论説政事于斯也太平有日矣臣敢为天下贺上深感其言称善乆之赐御药且命左右劝之酒是日霑醉以御辇送归第武宗皇帝加平章事尤蒙礼敬晚节致仕家居清心寡欲时事弗以关懐训教子孙优防数载而终两夫人皆冀国也夫人端氏未封男六人曰额棱布哈藳城县达噜噶齐曰用礼部侍郎曰珪大司农女曰燕适傅氏皆夫人金氏所出男曰辉图京南宣慰使曰图戬雅尔穆什山东宣慰同知曰和尼齐常熟州达噜噶齐女曰逹什札卜适总管胡瀹皆夫人黙哷徳哷所出女曰徳哷适司徒哈勒哈齐曰托克托适总管岱尔马夫人端所出孙男十二人孙女六人公天资忠厚沈毅周密平实与物无竞歴事六朝防防一节罔有择言择行耄期康彊子孙满前为国元老以厚禄终可谓五福备具矣惜其嘉谟嘉猷入告于内者皆宗社大计不得备书大抵主于睦懿亲戢征伐奬忠良黜回遹消物害彰圣徳内隠忠贞不形于外此其可知也防又闻之太子宾客王泰亨言公尝告坐客曰人之为人惟孔夫子札萨克不可违耳扎萨克华言犹法律也问公有之乎曰有俾取示客则编之以韦如西域书乃论语也呜呼今孰不读论语以之为法律当守者独闻于公是宜与夫光灵荣宠同耀无穷其辞曰
　　洪范五福其四在天在人者徳徳备福全人皆好福而靡好徳乃怨乃尤何其大惑太师宣公夙侍钧天严畏格言迄于华颠暨造中书曰预邦政无施不可忠信笃敬西域数万絶徼之逺繇懿亲故凡六往反世皇御天实为亲臣谟猷入陈外莫悉闻登善黜恶蠲民之瘼国脉以延皇猷允若列圣诞膺祖武是绳宠光旧徳蕃锡相仍玉盘之珍金罍之防赐缗盈亿轻暖适体谦抑方崇若卫武公顺常教忠全福以终云章烂然荣生哀死轨度朝绅光昭国史振振公子象贤济美爱録之诚勤勤无止爰参舆诵爰探纶防酌之丰碑式诏千禩
　　墓表
　　程飞卿墓表
　　史氏谓黄叔度言论风防无所传闻然士君子见之无不服深逺去疵吝何哉有人焉仕不隆赫食贫守涯分然名公卿大夫咸谓之古君子忘爵齿与之交莫不得其欢心没而哭之哀乆则思而不忘又何以哉可为叔度之流亚乎君程姓讳鹏霄字飞卿浮山人始从都漕周侯督兵储筹笔汉中由幕僚胥保惠教诲至亲爱如天属及来长安转运使马公官以照磨接之若賔友又提举规措解盐于懐孟独无逋悬荐居二亲忧哭泣几丧明友善席郎中治夫往来康杨先生之门先生称其善信若提刑西谿王君子冕总管李侯彦瞻皆宾敬之或访以道至元丁丑以荐提控案牍兴元而总管安侯至号风力聪察初颇猜傲已而见知反更亲倚数至所馆如故交汉中比嵗作疏黒龙水为沃壤工物之费伙府主例亲督其役诿君摄以往则藜杖芒屩与之从事安侯时酒馔劳之工省而成速且坚以乆人称之至今除武陵尉属新内附巨盗恣雎剽居人杀镇卒守帅大府莫能戢君曰此吾职守可尸素耶以疾归秦士夫家多遣子弟从之学至元二十九年嵗在壬辰九月二十七日卒年五十七葬咸寜县龙首乡先茔之穆妻张氏先殁无子长女壻王恪奉议大夫同知巩昌府事中女壻钧台韩征君择自君初疾及大病在君家视粥药袭敛绞棺窆虞悉如礼君尝言吾家葬于此三世而絶他日合三封为一庶能乆乎闻者哀之参政赵公彦泽曰可刻石为识于是择方买石表墓而疾亦革顾言惓惓思终其事少女壻徐某江西行省检校余在京韩君书来曰石已具与君防者惟子在其尚成二公之志间念叔度言论无闻而史氏为之传若君者有道君子名公卿士爱敬之犹叔度也而又防名天朝勤劳王事无旷无玷是可述已考讳荣母刘氏名数河东而葬于是贤者之墓后世其无毁延祐丁巳七月既望建
　　威寜张氏新阡表
　　圣元大徳改元之七月癸酉前总管万户府详议张君葬其烈考元帅左监军上及曽叔祖而降凡五世二十四丧于长安县丰邑乡万村新兆后二年介长安窦长卿来曰仆威寜人也曽大父而上葬威寜尔后从军宦游随殡殁所仆既得谢夙夜疚心求之丰云梁雍者四往返积十余稔始可举萃卜兆安西便省埽也今幸襄事犹未表诸阡惟耄期不瞑是惧子幸无让既不获辞乃据所録述之云金初详议之髙祖府君生六子其五人皆失其名字行治寿年独讳元甫者伦次居三博极羣书雅负髙气有隠徳教子孙有法尝诫曽孙庸曰吾家上世儒术相承不幸多难以废今尔父命汝辈从学儒先当刻励进修光绍絶绪母徒如武人子事芬华为也寿八十一无子长兄之子防城万户俊实事之唯谨万户君娶刘氏生二子子防西京大有仓使子玮字器之元帅左监军也弱不好弄受学其叔祖无子弟之过长便骑射喜兵法魁岸足武力沈鸷有谋时辈詟服崇庆初金运将终天戈所临罔不风靡公以威寜县小不可支遂与刘忠顺公等迎拜太祖圣武皇帝城下请无俘杀劝未降者上悦许之俾长千夫抚居人从征伐其五月攻天成勇冠诸军百夫长王某为守陴者钩去公挥刀断而脱之六月进攻西京败金人黙谷别率千人发掘敌境给军实明年下山东却敌大帅承诏陞副万户又从围燕燕破攻大名飞矢中面战弥力嵗丙子西京元帅以国王命授都提控从攻汾州明年东拔遂城蠡淄定益都及属郡五诏为西京帅府都弹压又明年克太原平阳又明年击破潞安山绛皆有功嵗庚辰从攻东平十一月诏改都提控后一年从击鄜坊隰州及太原西山诸屯聚悉平之明年攻凤翔先登十月授兵马提控嵗甲申四月太傅行尚书省奏前后战功多宣授元帅都监其年攻下武仙西山堡栅又一嵗破秦安及黄唐岭砦复围益都功最嵗丁亥七月诏张子玮攻下亡金城邑堡栅积功甚多可陞元帅左监军寻取楚州庚寅春西京河南万户奏公兼督捕雍州万原贼盗复西破凤翔长子战死遂受诏与万户侯刘忠惠公畧宋山南绕出金境始至两当忠惠轻出觇其垒猝为敌所掩公驰骑疾击走免之所过麾城摲邑功居多明年合大军大败金人于钧下河南振旅而还于后公以叔祖父母父母年在喜惧精力疲于兵中请以子唐从军而居闲养亲矣嵗壬寅总管万户奏充总管天成懐安宣平威寜鄂勒事乙巳之十月诏申命前职佩金符仍如初公虽居军旅不忘文儒家法礼名士询故实河南还图书盈车延致钧台郭仲通天成事之丰腆命子庸从学将十年仓使君简洁严急事之未始少忤君居大同虽一果蔬必送致嵗时一再往省辄数月留不忍别君来天成亦然方公监防诸军也主谋画施号令提纪律将士悦服万户侯倚之为重然每有所不乐也及退而养亲事兄训导子弟防族人賔友饮酒赋诗陈説平生则欣然乐之日不足也嵗戊申二月二十二日终天成居第寿六十三夫人温腾氏金殿前防检克昌之孙温恭淑柔宗党取法先十九年卒王氏金翰林黄华先生孙叔澹游翁患公英气有余绳以礼律克尽子壻礼虽贵不衰门氏王氏同里人赵氏益都人子男三某最长殁凤翔时年二十六唐详议也庸举进士凤翔鄂勒万户府知事女二长天次适南某孙十三人六男荣祖某之子又长年三十七死安西时生知事子頴悟力学年十六死时举成都转运司判官方为之时中时宪皆详议子时益知事子并好学笃行七女曽孙男五女五孙男一某尚防公兄子二庶弟某山阴盐使就养殁兴元年七十三庶弟五廿六殁安西无子孙男仁义弟二四十四卒官兴元盐茶使女嫁王某曽各一男子公严重有威望之若神居家如公庭虽子孙莫敢仰视故其谋议劳烈不能详道之其在亲前则敛容肃气如孺子未尝闻履声执丧哀戚甚其抚士卒知劳苦寒暑渇饥赏罚明信人乐为効死其与人直以谅是是非非不阿谀茍合其尊祖考遗戒若严法令军府政役殊不及族人防族拜扫威寜后一日必合族具教子孙孝义顺厚言必称祖先故详议由髫齓事四母不异所生今详议八十知事少三年雍睦欢洽见者起敬慕详议薛夫人七十有七防叔先后间一未尝小有言时举复独给军事与诸弟事叔父母如二亲此皆衰俗中不获少槩见可纪者也新兆为昭穆次曽叔祖居中万户君二世昭仓使君三世穆之一世夫人薛君祔以下各如其次四世昭防李祔一又李祔二牛氏班四五世穆妇赵祔三麻班五梁班六凡为封十三系曰
　　当天造之初出万死为元元请命其识见逺矣矧能以文献为事于斩将搴旗之际此渊源濡染之力非邪观公旅力方刚百战中原以开昌运一何盛也虽竒谋伟绩莫得而详迹其孝友于前蕃衍于后亦足以明其无阴祸矣及功既有成苍发犹壮幡然谢去以就夫圣贤所谓王天下不与存之乐知所择哉嗣人复孝友承家耄勤营葬是真能子矣若其文献之传则又后人之重任也夫勒诸贞石昭告来裔俾永永无替














　　钦定四库全书
　　勤斋集卷四　　　　　　　元　萧防　撰杂著
　　地震问答
　　嵗在癸夘八月辛卯初夜地震汾晋尤甚涌堆阜裂沟渠壊墙屋厌人畜死者无数延庆次之安西又次之余尚未闻也至今月余犹若乘舟车然间复一动民皆庐于空庭市道以火继昼不可禁惴惴焉莫能寜处闾巷焚楮币告谢者无日无处无之奸人间为利诡言相惊民深以为患有问于余者曰某将有祷于天地而或谓此地动也何关天事又纷纷之言不可胜记某亦不之聴信但未知此何只之所主何以为辞而祷之如之何其可余闻之曰吁人之不学乃至此乎此其所以有此大变异也欤天地人一也岂有二乎天包地外地居天中人生天地之间受气于天受形于地干为父坤为母故人之一身气则天也形则地也心则人也故礼记曰人者天地之心也邵子曰一身还有一乾坤岂有二乎人而不知天地犹自心不知其血气形体犹子不知其父母之心也何以为生耶曰天如何而包地也曰仆闻之天积至阳轻清之气耳其为气也至刚至健旋转至急故包得地居其中地则气之至阴而重浊者积之而后成形质然其初本一气也动则为阳静则为阴阴阳分则两仪立虽曰两而实未尝相离也故曰天地自相依附天依形地附气也子不见夫日月星河之出没乎随天运转从地下过耳此最明白又何疑焉曰天地其变如此何也曰失其理也如何而失其理曰由人而失其理也人者天地之心安有心病而身不病者乎曰理如此其大乎曰昔宋太祖问世之何者为大宰相赵普对曰道理最大虽天地各有其理而况于人乎请备言之曰闻之天之理曰干地之理曰坤故干健而坤顺干动而坤静干刚而坤柔干发舒而坤生成之干覆焘而坤负载之人之理曰仁义礼智信所谓天地之中民受之而生若仁者爱之理也义者宜之理也礼者敬之理也智者别之理也信者实之理也此人之性也亦曰人之徳也葢此理得之于天亦曰徳性也故仁之发为怵惕恻隠之心义之发为羞恶之心礼之发为恭敬辞让之心智之发为是非之心信之发为诚实之心此人之情也仁则为父子之亲义则为君臣之义礼则为长幼之序智则为夫妇之别信则为朋友之交此人之道也葢是为人当行之正道万世不可改易者亦曰人伦者也又推而言之则凡孝爱慈祥和易寛惠粹温醇懿公恕周溥宏裕安泰容育彊健刚毅果决勤敏纾徐哀矜施卹仁之属也文理节序谦抑宣章严威只惕慎畏齐庄卑防礼之属也裁制宜适友悌方达断直从顺扰肃亷介义之属也密察精辨清明开爽睿哲聪觉达渊贞正确固专栗缜密俭约智之属也恒一守忠敦笃纯质愿朴厚重孚塞恳悃镇静恬夷信之属也凡此皆人之理也或乃凶贼惨忍防刘伤害酷虐祸败狂猛犷悍躁率媚疾忌忮贪顽私比狷褊隘狭偏驳轻忽弱懦仁之反也骄矜夸盈僣忒奢溢怠肆滔淫侈乱黩冒攘夺鬬防号酗争伐陵竞侮傲惰放蔑慢戏侮荒弛吝啬鄙俚义之反也残暴悖戾狠愎偏党茍腼容媚拂讦随同疑爽姑息礼之反也猜荡幽暗昏昧窒塞倾邪阴险蔽系滞吝愚惑繁苛琐碎愁戚阔疏粗略混滥陷溺卑汚遂非亿诈智之反也妄诞矫诬欺诈诡谲狡伪谄谀空旷儇薄便佞便辟信之反也凡此之属皆非人之理也葢人之理其大者为五常其细者有万善反之则皆为恶名数不可尽举此大略也又虽曰是理而施之不当其可则为恶矣如爱与敬理也若不爱敬其父母而爱敬他人则谓之悖徳悖礼以此为例而推之可徧通矣故凡为学之要于一言一行间不可茍必务去恶而存其善夫子谓言行君子所以动天地也可不慎乎曰闻之致中致和天地位万物育者何也曰此圣人之能事学问之极功未易言也若粗言之不过使天下人之心一静一动各尽其理尔人尽其理则人道立故天地自位天地位则万物育亦犹人心安泰神志清明俯仰无愧则气血和平肤革丰盈化化生生寿考康寜矣曰此在位者政治教化之事匹夫空言何益哉曰此童蒙之见也夫治民而教之自秦汉以来此道废矣然自此民物之休戚亦可考矣尚何言夫人之有生得天所赋之理方有此形既生为人而防失所赋谁之过欤天使为人而自弃之孟子曰人之所以异于禽兽者几希庶民去之君子存之此自是己所当为何待人教乎曰亦有无理之人乎曰无是理则自不为人矣所谓得其偏者为物本乎天者亲上本乎地者亲下为飞为走者是矣然而虎狼有父子蜂蚁有君臣鸿鴈有长幼雎鸠有别乌鸟知养豺獭知报本此其得一偏者犹不失也人得其全而乃失之又如何哉曰同是人也同有是理君子小人何自而分曰孟子言之矣从其大体为大人从其小体为小人大体心小体耳目口鼻形体血气之属也心有五常四端是天所赋谓之天理口体之属止有声色饮食男女是人所欲谓之人欲人若以天理心思为主则为大人君子若但以人欲口体为主则为小人也曰然则君子无欲耶曰君子以理制欲使皆合义小人则专从人欲灭天理耳虽然先儒有言小人不合小了他本不是恶若学以明理能制其欲即为君子葢天地之间只有阴与阳天理阳也人欲阴也使天下之人皆能以天理胜人欲则自然事事合于天心自然阴阳和风雨时百糓丰登万生畅遂灾害不生祸乱不作也曰为学之事非易岂天下之人皆能为之哉曰古昔盛时治而教之故当世之人皆自八嵗入小学十五入大学无有不学者人人皆知有五常万善凡人伦日用己所当为者尽力行之所以上之治教明下之风俗美而后世不可及也书曰平章百姓百姓昭明协和万邦黎民于变时雍正谓此也曰古之教民之法可得闻欤曰古之居民二十五家同一闾巷巷首有门门边有堂曰塾民出入常受教于塾而后行之自八嵗已入小学收放心养徳性既长又有两塾之师教之行其理去其非故贤者得以明理善俗愚者亦能寡过逺罪而不自知也今纵不能然但乡党里巷中必有年老有道理者【原注谓身行之而有得于心】或识道理者【原注谓生质之美】皆可师而问之知爱其身不堕于恶穽则渐自长进过失渐少道理渐明是亦古之遗意也葢古之所行者治世教民之政今之所言者使人人自明其理之法夫万物之中人所以最贵者只是为有此理若我心不求明之以充此人形安得为灵夫子谓仁岂逺乎我欲仁而仁便至只回过心便是又何难哉子不闻郭西刘氏之苍头乎逃于平阳数年矣值此变不死次日径归其主此即能回心而得理者凡今之人孰欲出于苍头之下乎曰然则祈祷谢过无益乎曰知其过而改以迁于善则可若不知其过或畏难而不改则是欺天侮神反招祸矣何益之有昔者夫子疾病子路请祷子曰丘之祷乆矣葢圣人未尝有过无善可迁其行素合于神明虽不祷犹祷也常人所行违背天理虽日祷之犹不祷也如已有子或婢仆事事违背于已而每每只来祷告是欺侮于已则愈増怒矣能无笞责乎昔樊迟问知子曰务民之义敬鬼神而逺之可谓知矣义是人所当为之理人只合专力为之若不明义理只知防凟鬼神可谓不知也已然此犹论当祀之鬼神尔若淫祀又所不论也记曰淫祀无福若遇正人则自当废去矣夫岂能贪天之功而祸斯民耶故汉谷永曰明于天地之性不可惑以神怪知万物之情不可罔以非类人而可不知学哉曰庐而处礼乎曰礼若有疾风迅雷甚雨则必变虽夜必兴衣服冠而坐所以敬天之怒也孟子谓知命者不立乎岩墙之下尽其道而死者正命也桎梏死者非正命也人事尽处方可言命今天地大变而人岂可偃然无所变其处哉须一切废罢宴乐声伎纷华利欲之事常以忧畏改悔处之则可诗云敬天之怒无敢戏豫敬天之渝无敢驰驱当如是也曰闻之自古灾异多云政令之阙失何也曰各尽其职分可也职分者各人分限中理之当为者也在位者固当自改其一官之政治阙失然而无位者不当自责其一身之失理乎昔者大舜为其父母所怒每往于田则呼天号泣曰我竭力耕田共为子职父母不我爱不知我有何罪怨己失爱自求己过不得于是恋慕而号泣故终能致父母和悦汉万石君子孙有过失为便坐对案不食然后诸子相责因长老肉袒固谢罪改之乃许凡父母若有怒为子孙者当相责而悔改况天地大变如此而人可不自求己过以改之乎夫人之一身尽多有事大学论絜矩则欲其上下四傍均齐方正若自五事四勿九思九容三戒三愆之属以至父之慈子之孝兄爱弟敬夫和妻柔朋友相责以善泛爱亲仁之类是皆天命之流行人事之当为者日夜切己防校若有不尽则竭力加勉此之谓自修故曰君子求诸己小人求诸人天下之人皆知自责以自修则皆得其理若但责人则皆失其理矣不可不慎也所以先儒有责上责下而中自恕岂可尽职分之戒昔年仆买温公家范于市有张姓者曰此部书不售二十年矣呜呼此亦观风俗之一端也若家范所言自祖及孙以至乳保各有言行为法此职分也曰然则当如之何曰夫子传震之象曰洊雷震君子以恐惧修省当此震惊之际唯当畏天之威而自省察其身心过失急自修治而痛改之又推求向之过失之所由来而尽絶之或昧而不知者学问以明之或既知而行有未至者力行以实之葢人言行之失人犹得而尤之若夫心思幽隠之过恶人不得而知者惟自心与鬼神知之故曰为恶于明明者人得而诛之为恶于防防者鬼得而诛之可不惧乎曰如长平四十万新安二十万其中岂无为善之人耶但玉石俱焚亦古人之言也岂无其理哉曰奚止于是古固有比屋可封比屋可诛之言矣孟子谓富嵗子弟多赖凶嵗子弟多暴非天之降才尔殊也其所以陷溺其心者然也夫人心陷溺习以成风虽举一国之人皆熏染如一生长见闻而不知其非不然何以诗有十五国风耶夫子首以二南而终以豳者又岂无意哉其旨深矣故善为国者必以正风俗为本也夫长平新安之人以为无罪不可杀降者为白起项羽言之也若于赵于秦论之则皆叛卒岂得为无罪哉若夫玉石俱焚之言以火之无别发其下文曰天吏逸徳则烈于猛火矣故分别而言但歼其渠魁若胁从者则罔治之非若火也鬼神聪明正直岂无知耶曰终疑有滥者曰思之痛心难尽言也于此只当断定以天道与圣贤之言为决可信决不悮人且为善犹未获福为恶更欲何望今遇此大变异只合深自恐惧修省唯恐悔改不及而祸变大至岂尚有疑惑工夫故曰吉人为善唯日不足也且为善而安富尊荣为恶而诛死祸贼此天理之正也若或反之则在君子为不幸小人为侥幸又先儒之言曰为善而得祸是善未积为恶而有福是恶未稔子将奚择焉人果能自省察知其过恶将畏惧悔改之不暇何暇有疑人生短景日日改过迁善未知毕竟能得全其天之所赋与老而归全否且孟子曰仁人心也义人路也舍其路而弗由放其心而不知求哀哉又曰仁安宅也义正路也旷安宅而弗居舍正路而弗由哀哉圣贤所哀为其良心已死也葢人与飞走不同处只为有此仁义礼智之心谓之良心若无此心则韩子所谓其貌则人其心则非者孙明复亦云人亦天地一物尔饥食渇饮无休时若非道理充其腹何异鸟兽安须眉人至于此则与物类何异可不哀哉尝见故老教人曰换了你心肝者此虽俚语实于人有益真起死之神丹也曰闻之天地以生生为心而杀人如此何也曰自取之也天以阴阳五行化生万物流行不息故生意无穷惟人得其精故最灵于物若善用其灵存心于义理则天之生意常在已身若不善用其灵专役于利欲遂生出私意欺伪百端皆与天道正相违背生生之理隔絶尽矣书云自絶于天又曰非天夭民民中絶命又曰非天虐惟民自速辜大【原注疑作左】传曰妖由人兴人无衅焉妖不自作人弃常则妖兴正谓此尔葢天本只有生生正气因人所为邪恶悖戾积此恶气薰蒸杂乱则亦有乖戾恶气也亦犹天地之气不时则人病人之气恶则病天地矣故人为善则与生气流通为恶则与恶气相感犹水流湿火就燥各从其类也如五福六极之类皆是也书曰天道福善祸淫曰作善降之百祥作不善降之百殃曰惠迪吉从逆凶惟影响岂欺我哉曰吾知所处矣生死修短一聴于天则此心虚静有何忧惧曰此其粗者耳昔司马牛问君子夫子曰君子不忧不惧曰不忧不惧斯谓之君子己乎曰内省不疚夫何忧何惧必日夜自察其思虑云为一一合理无旷人之职分则自然心广体胖不知忧惧若有未尽善不合理者即是过恶安得不忧惧乎曰吾亦尝自思所行亦无甚过恶只此平常用心亦可矣何必问学而为是纷纷也曰此犹所谓美芹子而乐炙背者不知天下有美于食芹乐于炙背者多矣人见西子而后归憎其貌不覩大公不见自私之为小智不知礼义不觉物欲之害良心故先儒有言学者舍义礼则饱食终日无所猷为所事不过衣食之间燕游之乐与下民一致夫人岂乐为下民哉溺于所习而不自知耳夫子谓性相近习相逺又曰君子上达小人下达葢言习也古人有行年五十而知四十九年之非者人若不知学不以礼义切己省察岂能自知非但见人之不同己者为非尔此之谓失其本心但不知不觉作一世恶人而死耳曰观乡里中亦有温恭不争竞是非者人皆称善亦可矣曰此所谓资质美者更在学问以进之为圣为贤不可量也若只如此而已是夫子所谓乡愿之人似有徳而非者故曰恶莠恐其乱苗也恶紫恐其乱朱也恶郑声恐其乱乐也恶乡愿恐其乱徳也为其不知学问更不能进向上去只如此同流合污阉然媚于世众皆悦之自以为是以终其身而止于此有害圣贤大学之道也然则圣人所恶亦非天之所祐者也曰闻有言老而学者此亦无用之言也欤曰昔人言之矣日暮岂不秉烛乎犹胜坐于闇室之中也曰将死矣能一明何补曰夫子谓朝闻道夕死可矣虽有半日之生犹当闻道期不负此生为人犹胜虚生虚死与草木无异也曽子临终以一箦不合礼必易之曰吾得正而毙焉斯已矣岂以将死任其非理耶曰观世之学者必数十年而后有成吾旦暮人耳安得此光阴是可伤也曰不必如此昔有李初平欲从濓溪先生学先生曰公老矣无日子但每日来聴説话于是二年后有所得此或一法也若未至于老则茅容四十余方学终亦成徳焉人莫不有神明用之当于其要往往于不要事搜访须要得知及至己身一生为人一大事却以为等闲传所谓兹心不爽昏乱百度者可哀也哉曰自古地震多矣未有如子之説何也曰若有则不必説矣曰亦有与子説异者曰此所以言人必须学问也人不知学则闻人之言是与非莫能辨往往只被邪説惑乱引去闻正言则反疑矣夫子传夬之九四曰闻言不信聪不明也程子曰夫过而能改闻善而能用克己以从义唯刚明者能之又曰刚然后能明柔则易迁失其正性岂复有明也故闻言而不能信者葢其聪聴之不明也书曰视逺惟明聴徳惟聪夫闻善言能信而无疑者聪明过人者也在子思之如何曰事天有道乎曰有孟子曰存其心养其性所以事天也诗云畏天之威于时保之人能常常兢畏齐栗如对君父如事鬼神则心不流荡放去心既常存则能保守得天所赋之理完具不失顺而行之不敢夹杂一毫己意即事天之道也诗曰不识不知顺帝之则虽文王亦只如此余则张子西铭详之曰虽然吾将有祷也子姑为之辞余口授之曰坤灵震荡民物夭伤皆昏防多失于降衷致清寜有乖于常理遘此大警敢不痛惩誓除既往之愆敬迓好生之徳斯可也曰今日之言多矣不能尽记子盍为我书之遂书草庐中记荅人所问然难于命词太俗则鄙俚为知徳者厌稍文则不学者惑毕竟无益虽病中时时改定终未能自惬也或谓余曰子之意诚厚然吾思之亦甚愚也夫人之生虽同得天之理以为性而亦有阴阳五行之气以为形质理性虽同而气质有万不同者故曰清者智而浊者愚美者贤而恶者不肖今此愚且不肖者乃有生之初既禀得浊恶之气既生之后又无贤父兄良师友教养之功又为风声气习之所驱染自襁褓无知之时已为纷华物欲放僻邪侈蛊惑至于少壮耆艾矣而乃欲一时言语文字间使其自知照了悔而改之不亦难乎又恐吾子重为人所怒也余曰子之言良是虽然古犹今也当圣贤之时岂无气质不美之人岂不知气习物欲之为害哉夫子曰有能一日用其力于仁矣乎我未见力不足者又曰仁逺乎哉我欲仁斯仁至矣孟子曰人皆可以为尧舜又曰中也养不中才也养不才故人乐有贤父兄也如中也弃不中才也弃不才则贤不肖之相去其间不能以寸周子曰人有不善则告之不善且劝曰庶几有改乎斯为君子又曰闻人有不善则曰人孰无过岂知其不能改改则为君子不改为恶恶者天恶之彼岂无畏耶焉知其不能改故君子无不爱且敬焉朱子释之曰告之以不善者恐其不知此事之为不善也劝之改者恐其不知不善之可改而为善也夫圣贤岂不知气质物欲之为害己欲达而达人推己及人仁之方也明徳新民大学之道岂有弃人于恶耶其变化之葢有道矣如百姓不亲五品不逊帝舜则使契为司徒敬敷五教又使夔典乐教胄子以防其失夫子言生而知之者上也学而知之者次也困而学之又其次也困而不学民斯为下矣子思言人一能之已百之人十能之巳千之果能此道矣虽愚必明虽柔必强蓝田吕氏解曰君子所以学者为能变化气质而己徳胜气质则愚者可进于明柔者可进于强不能胜之则虽有志于学亦愚不能明柔不能立而巳矣夫以不美之质求变而美非百倍其功不足以致之今以卤莽灭裂之学或作或辍以变其不美之质及不能变则曰天质不美非学所能变是果于自弃其为不仁甚矣凡此圣贤大儒所以教人言虽异而防则同而吕氏尤切故详着之葢气质习染时尚物欲数者维变化气质为难然既能真识徳性之正自能觉其气质之偏于日用动静语黙间事事力变之则是天理之正所谓非礼勿视聴言动一日克己复礼吾身过失皆可一举尽扫除矣譬如云雾阴曀虽甚厚疾风烈日豉荡消铄之岂有天宇不能清齐首耶要在致知力行笃志无怠而已至于为人所怒则非愚之所能苟免也虽然十室之邑必有忠信如圣人者傥使见此説或能感动奋发而有以变于前而善其后者焉则于国家化民成俗之美岂无万一之助耶
　　跋周文矩校书图
　　右题曰周文矩校书图案刘道醇宋名画评文矩建康句容人仕南唐李煜为待诏善车马人物子女用意深逺于繁富尤工与蒲师训黄筌父子孙知微孟显同列并在妙品中图凡八人皆唐衣冠三僮子前三人与胡僧对坐朱衣者持梵夹读僧屈指为数物状衣緑者指左黄衣者拱手皆有谈説似是为文事者中二人偕立童子磨墨一则凭曲松而言若口授其意一则据石左执巻右秉笔而掌其颐若思櫽括其意而将为书者后二人坐石上共执巻一读而指其文一仰而若有所思者此卷藏故经歴李君长卿家有年矣今乃孙凝仲袖以示余欲究其事实未暇也留已乆遂归之且备记之他日或有所考并书于此以询诸博雅君子求其所谓深逺之意云皇庆癸丑涂月中澣萧某书
　　祭雷孝述文
　　维至元二十八年某月朔日萧某告于秀才雷生孝述之灵呜呼我方抱中殇之悲而重闻孝述不起疾呜呼何以为情乎前月末见子羸顿虽若可忧者然犹谓子年方少气方生长或者虽困将不害乎且以经歴君淳徳所芘伯静兄余庆所钟孝述其将良已乎况孝述之慈良敏达可与进徳天既生之必将有以成之寜遽止于此乎既而友子唁子回则云日能食半碗许矣当是时我方健羡仲介兄弟视防之勤而痛恨我之为人父母而不能尽其道也二十五日之夕寛甫书来慰我其末乃报孝述之凶惊怛失声哭诸寝门之外呜呼寜遽真有是耶我之疎愚不知忧畏每如此耶抑防防之中神化固莫测耶所谓栽者培之倾者覆之复何説耶岂人事或不偶耶将孝述夙所受耶是则所谓命耶否耶呜呼世道多难同志凋落苗者不秀秀者不实悠悠苍天此何心哉呜呼属余具食吉月以拜左右之为殇女来者不得往哭孝述之柩且慰汝尊长之哀负此存殁既惭既痛知将葬子于后之四日期于此视汝入土以为永别奠以告子庶亮我心尚飨
　　祭周介夫文
　　维延祐三年嵗次丙辰十二月己巳朔四日壬申友人某等谨以清酌柔毛之奠致祭于故从事周君介夫之灵呜呼介夫行人所不能行好世所不能好脱弃方亨之仕罄竭因心之孝孔顔曽思之谟训虞夏商周之典诰趣味渊旨辞义雅奥讽咏若建瓴而琅琅穷格见天心之浩浩贵义轻财有犯无校恤人以惠爱为常居官以亷勤自效谓造化之弗僣汔康寜而耋耄何期一往而弗还不见年髙而徳邵呜呼民物憔悴人财雕耗如斯吉士之无年何乃旻天之不吊觞豆虽陈莫论乆要从兹永别以终天能不长号而痛悼尚飨






　　钦定四库全书
　　勤斋集卷五　　　　　　　元　萧防　撰五言古诗
　　偶成
　　古镜彻肝胆嫫母难为顔桂枝苦樛结直士不可攀小草有逺志结根在深山寄谢荷蓧翁聊放斤斸闲
　　钱屯田府送滏阳赵天麒归养
　　之子来关西尊亲留山东眷恋岂不劳五鼎志未充幸从两贤游获聆古人风内外别重轻学问道孝忠中宵膝下梦明发归兴浓寄声为徴言逌然发我容觌面或不亲千里风期同利欲剧胶漆孰能奋髙踪菽水可尽欢况乃滫瀡丰君子爱方寸勲业云浮空任重欲道逺期尔善初终
　　赠张竒童
　　圣学久不作美士防空老艺文声利间身心若为好造物或靳之宁馨焉用早神驹万里气整辔遵大道
　　送熈正妻兄宣抚顺元
　　开岁属凝沍幽潜未昭苏念君夷徼行旅怀曷由舒虽为君家甥情好实天属伤哉异出处防逺别恒速负疴抵京阙方欣暂留连王事不可缓遑恤道路捐生离古云悲而况今若此虚名来实患乃复先哲耻天家我何补逺人予能怀遹观惠永宁顺元与之偕过家语妻子若个青山深洪恩释病翼终焉渺云林
　　寄防承防
　　嗟余晚闻道寡昧莫与俦学农且无成而敢玷士流下问脱有人披简副所求何以佐司成将贻君子羞
　　刘君寳植桧
　　珠玑饰翠葢季孟松柏间雨露长新枝斤斧困旧山伤彼菁莪诗千载不复还君其保玉体育材济时艰
　　题伯时马圗
　　茂陵好竒才未防輙杀之爰其御马际乃得休屠儿社稷属四臣翕叔独无疵多岐果防真不若求天资
　　周谦夫职贡吐绶鸡因为题赋以送
　　南山有珍禽向日吐竒彩纷纶众色具焕烂羣目骇须臾复敛閟荣耀不常在如何组绶者属意异真宰
　　蔡道者归江陵【原注月间月湖之弟】
　　道人索我诗不知将底用但云难防面明发适云梦水月本自闲何乃尔倥偬相见只论心是可诗以送
　　小女
　　小女年十三风骨颇自清随意作妆束便有林下情见爷困垂头伫立思屏营飘然过我去飒尔清风生四月八日张闰甫林居燕集明日寄谢
　　芳节聿云迈之子有嘉招杜曲多胜迹兹焉谢纷嚣前山罗峻屛后山郁岧嶤廻潭防古木溪流防青瑶美樾席长筵穆穆来清飇即此冲襟适而况丰酒殽新荷动游鱼髙栁初鸣蜩竹林有官守蛙吹无征徭坐久穷源泉珠琲累累跳波神勿尔剧我岂夫妇萧攀跻出林杪顿觉人境超翩翩六七子亭亭各清标晤言杂善谑既醉仍相邀生平丘壑姿防机狎渔樵争席犹未肯勉矣鉏吾骄归途念勤厚报以新诗謡
　　新嘉议寿八十
　　发袠览贞辞驩然失衰疾蔼蔼慈祥气馥馥芝兰室圣代孝治源先生医国术考槃且莫歌尚父鹰扬日巫贤昔有陈千古配祖乙愿言告猷裕于以赞勤恤髙踪讵长往兰芽复秀出善医与善计咸曰今鲜匹勉矣行所闻南董方伫笔
　　四月一日小酌兴庆池上畸亭翁命以江上被花恼不彻分韵赋诗五言得恼字
　　朱明受谢初未厌青春好莺声何处来唤我东城道瑞霭鬰嘉林光风泛瑶草逍遥池馆清烂漫芳樽倒沧波涤尘虑大地入幽讨聫翩六七子南金照和寳宗匠斫云公健笔摛华藻雄辞撃包蒙溟涨吞潢潦思风吹言泉无复为诗恼竒险破鬼幽突兀夺天造人生悭百岁快意岂常保今者不尽欢谁与倾怀抱牛毛身外虑一醉径可扫君看秉烛诗莫促归騘早
　　寄题任东卿讷庵
　　行繇言大难言以难为讱口给见屡憎维讷于仁近元圣讵吾欺千古昭明训慥慥任隠君勇退中流迅衡茅扁讷庵身道相与殉作歌岂小补儇佞亦思奋相望邈山川十载劳芳讯披云杳无期因风致多问
　　孝显堂
　　宗周孝友家千载庆未已孝显克继序咏歌已盈耳荣亲在腾芳兼善贵成已尚口或贻羞庭训亮及此防见德星褒式表髙阳里
　　孝安堂
　　美哉风化墟周南有遗化贤哉石氏母髙节等嵩华嫠居抚二稚誓言保桑柘夜绩手拮据昼哭嗌为嗄力贫资儿学食荼谓如蔗天运有穷通流光迫晨夜之子悉能贤读书事耕稼滑甘为母欲和柔以之借两妇馈堂上九孙戏堂下熈熈一堂春无冬亦无夏户册即实録鹿泉岂褒借郕侯言孝养致敬安未暇乃今所皆能党里旣惊诧愿言笃有终川流贵无舍
　　安庭实经歴损斋
　　灵台湛晴空物欲剧奔骛损人以复天千圣同一趣主一欲斯寡无我又奚怒进减及其盈三德又殊赋恭惟鲁叟叹始觉向长固欹器戒持盈而何废挹注寥寥向千载莾莾榛此路夺攘餍巳私覆溢昧侯度三肃斋中人爱之莫可助
　　夏夜有怀畸亭翁
　　隣笛叫明月怀人割中肠怳忽欲命驾犹期揖容光丘山与华屋梦断海生桑临风一浩叹辞短哀甚长
　　送甥翼汉史之行
　　岁晏氷雪稠路永山嶻嶭奉檄子当行我怀愁触拨尔行见我姊母子笑喧聒我今乃无母念之心若割牧民如牧羊凡百愼笞喝一朝或铤走何以免鞭挞况彼亡命徒尤尔费检括王家岂乏此侥幸庻可遏汝往善为之勿或致乖刺人生少合幷眞若与筈今者不尽言惓惓何由逹衣莫求鲜丽食莫厌疏粝失志毋刺促得意毋轩豁百年忧乐半天运有旋斡人或昧此机患至如俯掇斯言乆当喻勿遽谓迂阔因风数寄声慰此长饥渴
　　送韩德刚赴巩府辟
　　学巳有渊源行已寡悔尤殊才不久屈同气还相求髙歩岂易量长吟方欲愁儒冠未策勲行当换兠鍪
　　题白逸民行斋
　　堂堂颍阳侯所尚存诸外干禄与问行夫子悉正对逸民负逸气行斋见图绘何以忠告之愿守书绅戒
　　寄石仲璋尚书
　　英英大司马云巾尝拜辱及闻即明陟未克驰贺牍侯公有严命乌敢遽徃复因君致多谢郑璞元非玉
　　临流赋诗图
　　负疴触隆曦殿屎伏严景空然蔑补报索米恒耿耿邈矣乘化翁髙躅孰可并绘事一起予终晓不能静
　　送公迈
　　冬温苦为疠长幼无孑遗百忧搅中肠况闻子言离人生事如发此别归何时留赠华佗帖重感怀古思闻古大学功一皆用其极必具圣贤质又尽平生力虽云莫我知或有不豫色遗泽被无穷岂在髙官职殷勤重来别是夕当元夜村鼓败人思作诗良未暇惄焉心如捣孤灯耿书架犹多未见书子去何由借
　　送赵彦卿
　　新阳敷德泽万物气方吐友生事行役触拨别离苦向也惠安政到今民歌舞调官复何之悬知又南土何当占一防爰以得我所
　　题方氏得雄卷
　　闻君亦齐产未面心已亲况脱贵骄累澹然守吾真徳人岂无后宛焉掌珠新要当成大器之无奚足陈
　　送潘献臣
　　冰雪满天地人行背南鸿中台有嘉招云胡太怱怱枉驾索赠言常谈若为功喧寂从兹异尊酒何人同
　　送王君道
　　周诗三百篇元圣垂世楷劝惩发眞心炳炳无幷猥云何百代下随意变莸茝浇醇而斵觚岂弟生块磊温柔敦厚教于斯果安在千唱复万和喧豗剧雷骇鼓舞行横骛徼幸死不悔其流生祸然夫岂诗之罪雍翁大雅人谈经今永罢哲嗣忽壮游访旧泪欲洒驱车向金台寜不吊郭隗颇闻古昔言礼义譬醯醢人有懐昏姻万事悉瓦解外内相重轻穷通奚足痗思后贵愼初愚言智所采
　　送李之晦
　　疾风起中秋吹此长恨端友生别我行留诗感陈根吾甥君姨弟实维得斋孙与子每偕来视友知子贤慨焉念存没倍益离别酸六卿职阜成其属谅为难陇宪愼所辟子岂富贵牵老亲困三鼎清俸资余泉神京桂玉愁难发防士叹愿言保方寸勿为横流昏
　　送杨仁杰
　　与子相为甥倐忽四十年大化不停冶稚齿成华颠囘首感存殁相看两凄然我病卧衡门君行戍极邉一别一衰老人堪几离筵此行亦良苦冰雪满山川君恩防须报金节煌煌悬我非赠言者情话当一宣羌浑风沙地尚愼食与眠世途足机穽人心有戈鋋象有齿而焚膏以明自煎忘言意愈适不饮体自便孙武善言兵仁义行机权为学无早晏力行以为先刮目看豹变何时复言旋
　　送马季卿
　　之子征车发首路丽山隂政尔盍簮乐坐使增悲吟严君阻定省东南控喉襟缥缈望白云孺慕不自任游子半月程慈闱万里心长亭一巵酒此意江海深新凉灯火盟何当重来防
　　霅城钱氏画折枝梨花
　　大谷有嘉种饤坐冠榛栗芳甘涤烦毒养贤代鼎食隂精蓄造化一发移岁律缃帔丽朝霞香云蔼晴雪画史谁折赠繁枝冩生质云何以春华而乃废秋实衰疾固多感抚卷三叹息
　　墨竹
　　物态有枯菀桃李随春残此君异其禀抱节老嵗寒风雪霜露雨荣悴亦变迁复不如墨君长年郁盘盘天地防有坏矧伊寜独完但能存此诗此竹无穷年
　　赠镜机子
　　夀卿明敏资丹青聊适意蜡屐与挥鍜未觉累髙致妙处固有在形似抑其次君看造化笔衮衮生万彚择术古所慎艺成当拨置萤窓积旧书家世要卿记
　　送石郎中【原注仲温以公事之京师人谓其有长往之意故以拙恶释之】
　　杪春渴时雨沈忧萃中襟新知复言别作恶那能任世故巧相违滔滔古犹今行止贵时中清和非所钦二顷讵可无倦翼知旧林西周厥田美溪山极清深他日此优游胡然有遐心
　　寄上薛郎中【正之】
　　长安有贱子狷介仍木讷倔彊背时利曾不厌糟麧为学少师承穷年恒矻矻平生子陈子蓬心资剪伐时亦接杯酒清晤坐深樾每日言薛公于余比蛩蟨气岸与我同言议更英发法当正王度玉立侍金阙于今卧衡门仰空书咄咄间以笔墨戱风雷入撞捽髙出溟涬上幽入造化窟岐阳匪螭蟠大鲸偃溟渤尔能扫其门金丹换凡骨尘縁上缴绕岁月坐飘忽畸亭巳飞仙自分黄埃没今晨辱严命一聼凛毛发云雾不易披川涂阻超越三薰裁短章式代下风谒他时不弃掷庶得补黥刖
　　赵左丞出示其先相君挽歌词命追赋
　　忽忽经天日滔滔逝川水哀哀蓼莪痛怆怆霜露始世故安可穷危机谅难履萧萧白杨路千古同一轨虽则古所同天性曷能巳云何慰永慕令德播清美
　　聫句
　　雪夜聫句
　　王城何喧阗人事苦纷纠【飞卿】登髙期五载屡叹失重九【防】及兹今日游乃陪诸君后【文振】山云酿层隂急雪暗林薮【士光】龙公诧竒巧六出碎琼玖【从善】何人醉拥貂有客行印拇【防】丰穰眞有兆润泽到南畆【士光】糢糊增丘陵浩荡匿瑕防【从善】狂笑山隂兴清让防陵叟【士光】小集慰情亲危登怯衰朽【飞卿】古洞春意融髙岸云气厚【文振】短日阻竒观长檠破深黝【防】留连兰友情潋灔瑶觞酒【文振】炉烟轮囷上梅馥断续有【士光】密竹聼繁声前山应白首【文振】寒乌巳定栖饥虎时一吼【防】初谋一日欢定作再夕久【从善】歌杜感伶俜维驹舒懮受献酬忘宾主辨析慎然否【防】名谈亦间发疑义得详扣【从善】既趋正大途肯使声利诱【防】斋心乐一箪折腰鄙五斗【士光】固非长夜荒庻免具眼丑【文振】余波及聨句思苦心欲呕【从善】安得言涌泉但觉箝在口望月将转申聼鸡巳过丑今夕喜盍簪明朝惜分手何当追雅集村村有花柳【并防】
　　七言古诗
　　立春后五日中夜始雪抵晓无寐拟欧公在颍诗律奉寄从善文振寛甫舜举诸友好且约同赋
　　梦觉初闻掺窻纸拊几止之疑防子斯须复作巳惊心开门见雪可胜喜鸿蒙天地还一气浩荡洗空方未巳墙隅先集己成堆平地半融应及指囬风洒面不鸣树落日甘寒忽无滓泠然内热顿苏醒两骭相围还拥被冥搜未就兴氲氲时一窥牖恐中止今年夏旱失西成不雪来麰复何恃况兹羊马暴终冬官纵不诃天聼迩丰年作兆尚来兹疠气且先销眼底人生苟活即多幸敢叹后时伤巳死终然堕牀成一笑敢议昔贤折屐齿天王所乐在得贤贤相乐在万物理但得康宁免冻馁野夫之乐无加此
　　昨承从善文振寛甫同赋雪诗复次韵奉谢
　　新诗百读毛生纸竒特今谁若三子文章有神来有兆怪底频占乌鹊喜铿鍧金石隐四壁几欲赓载还复己可怜操斧对般倕愧汗淋漓仍血指忆昨冬温恼贫病药裹屡空煎及滓浩然一雪惠无邉吾与万生均所被热中为祟得少间笑傲歌謡遂无止那知巳霁变恒燠靣肿头疡复谁恃姚君神交若同气室虽逺予人则迩珍丸络绎走急难起余长防黄垆底人言昏宦情欲始两者幸无灰巳死生子但如田舍儿自可嚣嚣没吾齿春光烂漫百鸟语我独愁思纷不理伸眉一笑岂徒然微诗之力不及此
　　送苏德威经歴
　　君不见丹山之鸟曰凤皇九苞竒质声锵锵平生梦想不可见飞来四海生辉光苏君之德五色章簿领栖迟聊晦藏胷中一塌羲皇地寒暑迭代无炎凉俶装北首乌延道举酒酌君君尽觞明日相望天一方梁山万叠青茫茫
　　勉都干权君【并序】
　　都干权君明医相之术相与浮江淮握手逾月言论豪放世罕识之者亦隐于技耳赋诗以勉之
　　长安城中豪俊林锦鞯玉勒驰骎骎入门朱粉夸妙丽出门青紫争浮沉东家问医西问相君独燕坐钩其深氷眸一睨穷逹判刀剂不许寒暑侵长安城外天隂隂行人驻马为悲吟髙坟崔嵬葬白骨安得不死腰黄金世间万事何足恃祸福倚伏常相防渠侬自愚君自巧谁肯一笑忘华簪蜀人卖卜严君平垂帘闭肆穷古今逢人但説忠与孝自有逹者能知音察形察色君所解直须洞烛贤愚心屈伸寿夭亦命尔公平正直神所钦
　　送姚伯玉赴阙
　　皇穹大德唯生生民中絶命百厉并圣神教之若其恒多寡裒益一于平维古禆化今自营玉文絶出天与能六籍羣方粲日星一以御万成有经旁搜品物入捣烹廓摧氛翳通眞灵芳誉籍籍腾紫清云驾渺渺翩上征视色祝由君自精舍粱肉其将何慿以身喻国庻易聆安得忧其所可矜去矣寿域开八纮
　　送焦君美从单帅抚西南夷
　　天书夜下雷风驰大贤暂屈安坤维坤维小域罗罗斯从古以降羁縻之倔强则讨怀则绥往将膏泽摩疮痍悬知老稚相扶擕跪陈牛酒语嗢咿天王提封西南陲孰敢妄意论雄雌曩时波斯利吾赀发摘邉衅生瑕疵货自地出何惜为但恐孙子成系累黔驴一鸣计巳卑堂堂何足劳王师自甘霜雹摧枯萎岂意腐朽含华滋呼舞拜荷天子慈从此鼓腹春熈熈英髦衮衮随旌麾尽道焦子尤瓌竒事君行已君自知临歧把臂夫何辞赠之以枣副以龟双亲素髪萧萧垂可堪魂梦飞天涯
　　寄子诚从善
　　旱饥荐作兴民譌流离孰得安其家痴顽坚卧对丘垄宴坐况复书盈车食无精粗皆天物能致不死皆可夸玉盘珍羞错海陆生类有极馋无涯细糠火餠入健啖嚼成快马行深沙美如冠玉未属厌乃今放饭寜非奢雨余春韭脆无滓阑干苜蓿烹柔嘉大庭遗经可久食圣神德泽何其遐既不能为鸟来仪圣明世又不能为兽屹尔撞憸邪素餐草木且深媿敢论索米游京华
　　寄飞卿
　　枉山枉水昔未到乃今思之如故园德人在彼忽经歳神马想亦终南奔一尉东南二千里蹒跚勃窣何如耳每同陶郑对壶觞矫首长歌沅有芷蹇予踪迹更堪论碎却田家老瓦盆三雏索莫陪枯衲药褁犹然不离身天生我材既樗散寿夭荣枯何足筭安得奋飞在君傍一笑夜语鸡声断
　　纪梦
　　梦中父疾自漱裳呼母不见僮强梁走归感畏趋侍傍覆面起席驱蝇忙扶父借褥蝇愈伙拂之不飞身下多承命扫将饲羣豕蘧然空有泪滂沱
　　夀某母
　　华年秉义不树蘐耄期雍容兰五蕃人皆歆羡五福备那究一德通乾坤谁思彤管与细论凛然可使薄俗敦君不见闗雎化行出麟趾义生礼作今其始
　　康乐堂为韩氏题
　　天家为罗亦为媒大开明堂致羣才小臣踈鄙胡为哉海角松楸杳何许霜露明粢荐无所方寸晨昏割酸楚百忧耿耿新诗披羡君康乐勤梦思增余卒歳风秓悲
　　寄答王眞卿赠草书歌并棕竹杖
　　多君两蜀独鹰扬诗印髙提四十霜应住浣花濯锦傍饮芳食菲锦为肠天风飞堕云锦章字字夺目腾光芒中有龙蛟夭矫长宛如乐谱含宫商野夫不觉喜欲狂快字凌纸云烟翔一笑大胜濡首张劒舞何待公孙娘奈何笔墨成膏肓
　　为韩氏题夀康堂
　　韩母吾知有隂德神理昭然斯可质不尔康彊富贵身谁能三万三千日公侯衮衮更何如昼锦寜馨奉起居羣表两分金虎节东床吏隐犹银鱼直使黄金髙北斗欲似君家还得否孙曾矫笑满阶庭母子熈熈俱白首烹龙为炙玉为浆银屛绣几凝清香缓舞安歌千万寿一堂和气何慈祥天下此欢眞第一天长地久那终极多君致乐能及时人间何限枯鱼悲
　　陈受之舟虚亭
　　洛人陈天禄受之与物无竞恒熈怡其中洞然信靡疑逆旅代耕聊逶迤一防秦东亭北陲有屋深长如穹左右花竹环窻扉延我侯生同宴嬉扁以舟虚佥曰宜韩侯因为求箴规维木中虚可乘危载以百物穷天涯维人中虚可从师学焉眞与贤哲期虽有好者乏所资若子政合勤于斯朅来徴文题以辞往取作者相嘲嗤
　　谢李居仁仲坚昆季赠象管
　　君不见汉晋已降文物亨麟角象齿封管城君不见六朝湘东平巨盗特以黄中表忠孝黼藻皇猷推有唐云章焕发惟文皇名家奕叶惊海外解驱犀象惟欧阳自兹千载神物藏后来继之有元章我生苦后用苇竹坐思象管成膏肓仙李埙箎辞俱美子文为赠纹如绮端圆莹滑尺许尔便觉千钧入吾指变化纵横若有神方圆囘合皆天眞世论轻便传逸少千载恍惚空疑人人生尤物翻成累圣哲丁寜忧防志阿坚何日复归来据德依仁共从事
　　子明刘弟奉使南行兼促乃兄归装
　　新正肇淑气芳气殊菀结星郎佩明教候禳走江浙寳奁香一瓣恳为苍生爇力疾赋民劳长歌为子别闻佛有神力慈爱尤所切可能犷为良于焉息喋血可能土为金于焉息饕餮痴者可能慧恚者可能悦可能贞不淫可能政无谲国祚永无疆斯民皆耄耋神功政可运梦卜劳濬哲兹任谅非轻行矣致禋防戒饬况有命勉哉无玷缺秋风萧飒动江臯念子鸿雁归飞劳团圞闭户学餔糟傥来富贵眞鸿毛
　　钦定四库全书
　　勤斋集卷六　　　　　　　元　萧防　撰五言律诗
　　送浊玉甫赴畨阳镇军府幕
　　浊子江南至刘生墓已苔十书九不到再去几时廻幕府倾髙议安舆恃老莱经过钓台下为我一挥杯
　　继韵悯雨
　　为农仍恶歳何以豁襟顔狠暑工为虐骄云不出山禋雩那有听造化顿疑闲三叹瞻云汉吾生尔太艰
　　继韵谢张庸斋亷使见过
　　野人朝食罢把卷负晴晖传报行春客经过问草衣惜无樽酒具空作简书归向别留佳藻光生白竹扉
　　送人归汉中
　　客来破岑寂衣缁马黄已矣贡公喜归哉氷氏乡慎初原有道善后岂无方巷有怡然叟相从乐最长
　　和人见寄
　　屏迹惟藏拙全生敢近名来诗多溢美内省只深惊画虎空贻笑痴蝉枉自清巴人酬郢曲留滞不能成次韵答刘汝弼见寄之什时汝弼客德庆侯第
　　春事今余几花枝巳不多向人愁作客思尔积成疴威凤翔髙汉慈乌恋旧窠平津东阁好早晚定相过
　　彭彦寛之蓝田簿
　　佐邑邻封好时能见老亲宦清无暴客俗朴少争人花坞鱼羮美山瓢玉液新云霄当自爱台选在临民
　　寄仆散公
　　海角睽良觌年年击石光离忧恒耿耿清渭日汤汤静想研羲画闲应集药方培风看鸿鹄汉刻愿模将
　　哀李忠宣公
　　清献丹心苦伏波老气遒遐陬争向义夜壑忽移舟髙咏词华盛尊名礼数优九原应不憾玉树蔼西州
　　送赵彦卿由贡北上
　　水击看鹏运賔兴感鹿鸣鉷钊防覆败河陇着防平落落松筠操依依骨肉情杜鹃啼正切惜别泪交横
　　挽医教武君
　　煜若家声逺温然德义充不因三折困妙得十全功恩綍重重渥明珠树树同已闻歌薤露犹及扇芳风
　　挽崔公度教授诗
　　惊絶崔夫子乾坤有若人严霜何栗烈老栢独轮囷方辍文笔俄飞绛帐尘九原如可作犹拟问迷津
　　七言律诗
　　寄太原仆散使君
　　闻説并州喜欲狂思君不见欲飞扬千年怪事程生马半夜孤啼狈失狼玉润珠明虽暂隔龙跳虎卧遽难忘公余遥想多珍翰汾水西来鴈有行
　　读季卿诸君诗用叔经君侯佳制韵
　　羡君取足不求余神宇安闲疾自除道可济时何必去利如生怨只宜踈水能随遇知行止云自无心计疾徐人处乾坤最灵贵一皆实迹岂空虚
　　二十四日得句
　　四月已降何多蝇驱去复来防如鹰扑縁眉目无可奈浮沈粥药还相仍族繁党伙困病客宁神静虑无由能安得霜风一快扫九原瓠巴呼不应
　　送亷公迈觐省之燕
　　爱子初龄静以方盍簪未几忽离觞从兄觐母何多喜附翼攀鳞未可忙辇毂芳华当摆落箕裘事业要张皇直须言行无交病他日髙明岂易量
　　送张晦甫代其父之吏部
　　氷霜栗烈去何辞大轴无非干蛊诗循吏徴科元自拙春官衡镜岂容私共推学力防金匮合有嘉猷禆玉墀傥为西川问民瘼发棠端拟救饥羸【原注时方艰食】
　　九月十七日益都归
　　精卫犹偿万古寃为人宁不痛伤根危时莫得考终命清世未能归九原踽踽孙曾徒饮泣伥伥凡庻竟何论此生苟获存余喘九死终当叫帝阍
　　送杜熈正
　　诏蠲逋负选名流钩考精详孰与俦方出锦城秋向杪及归兰省歳还周中年政苦亲知别长路况当冰雪稠后防悠悠定何许欲随儿女挽衣留
　　简飞卿从善
　　重阳曾约上峥嵘遐览冝搜酒一盛未必隂晴为我地巳瞻水玉照人明几回见客询山径半夜呼儿问雨声满眼黄花开欲遍东篱采采独含情
　　次飞卿兄韵
　　白雪辞髙属和难眞成逐寸挽黄间百忧耿耿人空老万事悠悠春又还多病只知亲药物一尊安得共云山程书勤剧如秦法枉却时人说爱闲
　　寄答李昌道次韵
　　寂寂林居寡所亲若为姓字彻东秦百年巳矣付牛口一日乃尔登龙津善重琼瑶非可报名浮悚愧觉常新君侯泛爱诚多可未必云山许滥巾
　　寄答王眞卿赠椶竹杖
　　椶竹为杖尺度足称我白头多病时斩根削皮眞紫玉以心语口疑桃枝行吟行乐殊生力看月看云适拄頥安得化龙骑便去蜀中闻说故多竒
　　椶竹杖
　　不学湘筠染恨深海椶化竹世难防幸逃割剥小人手还喜栖迟君子林蛇跗龙髯余故质鐡肝石胆变虚心风尘澒洞多豺虎何止相扶伴醉吟
　　送程飞卿之武陵尉
　　落落平生鐡石肠一官聊复为贫忙抱闗无旷心常惬忍渴徐趋味更长便贸春洲栽橘树终期夜雨对藜床浮云变灭君应识宇宙无穷日月光
　　莫叹中年始入流也胜苦雨赋牢愁非闗之子谋身拙不解儿曹绕指柔定有熊罴惊吉梦可无鞠麴御幽忧他时去作桃源主南道慿君百不求
　　病瘳自警
　　我生忧患苦相仍欲话茫然数不胜羸臂八年三见折危魂一夕九为升体胖心广嗟何及族大子贤那有徴一事从今须十虑吹虀当为热羮惩
　　寄熈正
　　市桥官栁又摇金风物应撩久客吟杜宇一春啼更苦文君千载恨犹深风云入手心虽切儿女迎门望不禁总道吾庐胜锦里当时李杜果何心
　　刘叔经宣慰分遗蜀柑太夫人所寄
　　黄金三寸昔尝闻缇骑双持意万钧十月繁霜增璀璨九秋清露饱轮囷韵生齿颊余酲失香溢肝脾琢句新嗟我永无怀橘乐感君嘉贶一酸辛
　　饯止轩大隐
　　细读沧浪竹里吟古人糟粕见君心璿玑岂是池隍物麟凤难为苑囿禽顦顇蕨薇全大节飘零诗酒豁英襟世人不解闻韶意争向区区肉味防
　　半生山斗梦魂飞一旦青天宿雾披健笔长驱无俗驾髙谈英发不凡姿离情惨澹从兹夕后防微茫定几时且挽征车判一醉西风摇荡菊花期
　　送白天民以贡北上
　　九万风鹏海运初爱君苦恨盍簪踈翩翩庾信纵横笔衮衮春秋内外书騕褭腾骧千里近鹪鹩栖息一枝余祗愁富贵还相迫不及精良载道车










　　钦定四库全书
　　勤斋集卷七　　　　　　　元　萧防　撰五言絶句
　　陶渊明
　　陶翁千载人颇为清淡累请听弦上声何害琴中意
　　节妇
　　匹妇固其守竹素千古华长乐痴老人荣耀何足夸
　　感事
　　晓窓方撮蚤么虫何来集寃死复谁辜吾党慎岀入
　　菊花
　　学陶本无心中庭数丛菊行止有时义吾岂同草木
　　桃溪泛舟
　　清谿泛落花不受纤尘涴漾舟得新诗孤唱谁与和
　　西臯晚眺
　　倚杖立江臯放神超八极不觉归鸟尽万象入暝色
　　溪亭午憇
　　亭上曲肱叟有道岀皇坟舒可弥六合敛之不盈分
　　葵堤晚步
　　葵生被横堤花时日来往应恐秋节至零落同草莽
　　柳塘垂钓
　　游鱼戏柳隂洋洋足生意纶竿岂不仁自是渠贪饵
　　纸扇
　　南薰时未至先生岂无功用舍非关己何伤箧笥中
　　送蔡道者归江陵
　　五湖吞天寛碧涧日千里印月无二影到海同一水
　　过甘墅
　　有扈侮五行夏王致天罚岂知千载后幻水三纲没
　　杂诗
　　春工无适莫是处碧芊绵底事沙如雪秪供鸥鹭眠败絮虱无数晴窓蝇有声垂蛛縁底事应报荠苗生
　　病中
　　热病病欲死一窓风雨声人生何比数天地有生成
　　四勿斋
　　动止悉吾心端淫皆此目为君举一隅更取箕范读
　　送王君冕
　　观彻万化原学之本斯识嵩髙与烝民罔匪先论德清水岀芙蕖不受纎尘防定能完璧归四勿恒自检功成名乃遂禹稷顔孟同彼哉日求仕何名复何功
　　送同周道
　　甥当省外祖意善体慈亲径欲传家学终身学圣人逾梁下豳谷登天复入渊山深疑欲雨水澹欲生烟桑蕾蟾睛岀天光卵色明芳时良友去一寸百忧生儿时拜程翁今犹记其处无计得随君有梦随君去匡时忌太孤学古不妨僻它日魏阳元成此外家宅林深啸夔魖月黑号兕虎念我行迈人道途亦良苦抛却恵文冠幽居屏尘迹君去少来人老苔堆径碧齐民不逮中或者伤于过望望山中人临风歌楚些运斤虽入神良质竟无人送子且何言春风燕麦新归路骅骝喜香风入四蹄直须预相报逺迓驿亭西
　　秋江送客图
　　交臂语未尽风防可奈何天长目力短离恨满沧波
　　六言絶句
　　村乐图【原注唐人巾服醉骑牛归童子牵而食物】
　　画史笔端有口物情大抵深窥诗翁醉即成寐孺子不知饱时
　　虎溪图
　　两说充盈宇宙羲尧反属浇讹向问金衣公子在傍熟视如何
　　楚江清晓图
　　沙市人家未起何从得此江天定与阿章瓜葛笔头尔许风烟
　　长卿老友命题寿母诗
　　抚卷仰君寿母风枝动我悲吟报得餔糜深意勉哉焜燿来今【原注古乐府他家但愿富贵贱妾与君共餔糜上用沧浪天故下爲黄口小儿】
　　玲珑石
　　日月腾光六合千岩细大皆通闻道主人方寸政如此石玲珑
　　省斋
　　大贤所言三耳吾辈当省防何去之急如去疾终身弗灵尚多
　　那得絶踏脱系彼哉养疾徇生爲问深思清夜防人熟睡天明
　　日损斋
　　克已必从难者期于净尽无余兹乃圣门实学先须时习工夫
　　往圣继天立极维兹礼乐政刑割衮纵禆邪幅终然有秤无星
　　逺屿归樵图
　　目极空山野水魂消落日长途尔许荒闲寂寞可堪都属樵夫
　　雪霁早行图
　　狠暑薰心属耳何繇梦此清凉且袖师文妙防留看雪月交光
　　孙大方家山归梦图
　　觉梦天然符契多君灵府能虚山木方萌寸蘖牛羊政要驱除
　　闻山鸟
　　知是何年子母至今犹尔余哀我亦何心听汝有儿亦未归来
　　送赵彦卿宰恵安
　　龙节日陪淑问不爲掊克谋身此去泉人应道定能字我疲民
　　仕优所贵能学公退莫负寒釭祗应有长安梦时一到洛阳江
　　海道爰周九防南金应凛四知若见卧龙耕者为言岀仕明时
　　题清白图
　　三年宪幕长安咸让顺卿清白爰托斯图示戒子孙永宝无斁
　　简子清白著称敬容贿而败业诚知嗣守之难罔曰矢诗稠叠
　　南巷琴阮图
　　谁谓南巷老子遣怀犹有桐孙试举渊明故事主人一笑忘言
　　常笑仲容创物只如渠辈清谈政尔云门雅奏阿童且抱归庵
　　里社虎狼吞噬公私星火鞭笞得似庵中麋鹿终朝太古熈熈




　　钦定四库全书
　　勤斋集巻八　　　　　　元　萧防　撰
　　七言絶句
　　郊行杂咏
　　雨洗终南涌翠螺霁光摇荡麦翻波行行合得新诗句传入西家牧防歌
　　麰麦油油露叶光矮篱风软菜花香谁家翁媪迎门笑言语无多意甚长
　　禾穂年前一尺盈举家翘首望西成南山晚禾无十日都向秋霖作耳生
　　长波渺渺麦藏鸦宛若凫鹥没浪花行客不知农父乐凝然立耨土如沙
　　桑弧偏称牧儿操蒿箭盈腰犊鼻牢不鬬近来吹笛好且看仰射阿谁高
　　悬厓古栢倒生根过岭云阴走烧痕知是一鞭农事急谷声传响到前村
　　庙门土鬼面如蛟斜曳樛枝一手髙极力握蛇犹未得更夸千里见秋毫
　　隔篱笑语自矫柔鸡犬闲闲绿树稠怪底桐花摇落甚一丛儿子戏千秋【原注秋千本名千秋见黄山谷诗】
　　乳下豚儿作队嬉行人为汝亦怡怡庄生政自知鱼乐但尔难言与恵施【原注贾思勰云供食乳下者佳】
　　益都长谷道中
　　西山岚重迫秋深霜风拂晨那可任维良瓠壶行简酒此意何啻千黄金
　　旭日初升岚未收西岭绚烂东岩幽山灵不必叹遭遇向晚大有诗家流
　　乾坤富贵是深秋客子都防道路愁步障两山开蜀锦晴空一幕展青油
　　可斋爲张东甫赋
　　治生往往迷知足适可为心信善图秖有治心初不尔直须圣处着工夫
　　五月十七日作
　　片段残云鱼尾頳夕阳特向竹间明嗷嗷尽叹甘霖少得似防常爱晚晴
　　席待举述先训
　　一自公勤得本真饥餐渇饮任天钧披裘拥絮关何事八表神游自有人
　　题张华甫经厯古象笏
　　孝养由来百福钟休征相报古今同貂冠莫作千钱计指日文通拜侍中
　　即事
　　地卑冬燠耐凋零忘却长杨作雨声失喜梦囘欹枕听呼童起视月三更
　　积雨琅琅起百忧老来方识子孙愁箧中旧笔关何事脱帽相看也白头
　　题卫辉驿舍
　　月华如昼蝙蝠飞槐隂满地空堦静萧条床笫困河鱼谁收病骨官途永
　　题姜君美菊轩
　　子幼雄深太史公姜君雅淡斗南翁不然千丈京尘底谁暇开轩对菊丛
　　友云轩
　　亲友过从不易哉稍加疏数即生猜宁当只与云为友彼此无心恣往来
　　题路舜卿听雪轩
　　五音端解使人聋听雪虽清亦阏聪还有无声真乐在四时无日不融融
　　四轩修竹玊无尘听雪寒宵发兴新无雪不成防雪听听风听雨总宜人
　　田舎垆头睡美时雪花如手防曽知竹窓明发传新语压倒春虫乱扑诗
　　读是非箴
　　客忮何尝怨飘瓦身寒只合袭重裘谆谆自反垂明训君子终身固有忧
　　九日东臯亭
　　山光葱蒨玉无瑕逺水荧煌帯暮霞便是渊明舒啸地也容闲客醉黄花
　　粹翁语别诗以言赠
　　诗成防检生骄气食饱游行有惰容座右自箴今赠子儒先曾戒晋人风
　　夜雨
　　杪秋暮雨不能晴檐下玊簮多叶生滴滴通宵成底事不闻鼠辈閙纵横
　　窓前花盛开
　　窓前草木开来久今日才看十一花此去定应成末减盛衰若此亦堪嗟
　　读刘宣慰春日杂诗
　　十首新诗义防般大都细说在家欢常年岂为无花柳莫是心闲较好看
　　重八日入城复礼文振季正畱饮过申得别次韦曲已暮
　　愁隂初霁月初满意秋风洒静便午醉留连情烂漫晓来行役寂寥边
　　应召早行过盘豆
　　熈熈穰穰利名窟踽踽凉凉仁义途自笑区区何爲者趂凉日日五更初
　　隠隠林庐古道傍人云此店半防乡家家鸡犬睡方熟我乃怱怱趂晓凉
　　髙持正山水卷【原注中山吴巨济笔也】
　　六合云同雪欲飞一襟清兴浩然归还山此后休轻岀徒有纷纷捷径讥
　　题苏君政山水卷
　　倦游客子思洗腆乐山妙笔通真灵秋风一夕故山梦明发马首秦东亭
　　刘宣慰背疮后爲寿
　　古来五福数康宁甚喜闻君药己停病里移心应得法定从好德享修龄
　　或以待诏见呼者
　　僻性难裁苦厌喧故携书册读荒村铅黄本拟分鱼鲁我自无心金马门
　　同字韵和飞卿兄
　　如君古拙未多逢防检賔朋只我同不向商岩防四皓定应崩迫一生中
　　张希贤别业
　　季鹰小筑便幽竒乗兴而来足自怡兄弟交游半天下只应无壁冩新诗
　　奉答伯克
　　子母钱多负友朋夙宵惭恨苦相仍从知诗债愆尤小庻望寛慈与免征
　　皇穹命我爲人者斵丧于今仅防存况此云山公共物敢容小智着篱藩
　　即事
　　叠巘葱茏横爽气娇鸎圆滑弄清音道人不着闲声色底事宁须却入心
　　雪江归棹
　　髙人兴尽有余清舟子凌兢噤不鸣想得到家过夜半一樽浊酒肯同倾【原注叹同忧不能同乐者】
　　题何仲器静安堂
　　童稚相看到白头知君无我最为尤衡门昼掩南窓坐除却题诗百不求
　　颍川贞女
　　弱女娟娟未有行室家不足竟忘生三生传此岂徒尔士子首途当作程
　　男子才良女子贞天经地义圣贤明三山作传宁无意要使人人此道行
　　有感
　　坏墙鬬鼠气如牛熏灌停机自作讐食我囷仓不嗔汝坏人图籍最堪忧
　　鳯麟未省知生处虮虱何尝见死时造物相违每如此区区人力果何施
　　以桄榔杖爲子诚夀
　　多节乌头胜裹金文章可玩力堪任不如往作吾兄寿免动炎荒食面心【原注是歳艰食】
　　瑞麦
　　休因瑞麦鬬诗工指有枝骈理亦同圣代灾祥都不论只凴人瑞作年丰
　　讲昼寝章因以自警
　　古以晏安方酖毒痛惩隂浊易施行果凴雷烈风飞勇赤日中天万国明
　　有怀寛甫
　　翠竹黄花过小园碧山江树正当门虚庭镜静苔花满唯欠幽人屐齿痕
　　刘参政生日避于蒙溪
　　春来多雨困衰疾河鱼蹇膝相因仍无由往为君侯祝五福应随德日増
　　才过清明霁景迟夀星光彩照蒙溪谁能得似君难老直见仙人跨紫霓
　　求鹿脯寄李侯
　　鸡猪鱼鸭苦生风牛禁方严羊热中也为病妻求鹿脯要知岂愿学顔公
　　刘蕡祠
　　断刻纵横古木隂趋庭再拜涕霑襟后王肯鉴前车覆犹慰千年九死心
　　别后
　　休随事势叹奫沦明理元来即要津我自有头回转得不应索异待他人
　　读庄子
　　含哺而游鼔腹熈斯言本只说无爲岂知引起无穷欲直到肉林并酒池
　　夀宜堂
　　北堂夀母君能养孙子室家无不宜一探本原为善颂奈何人笑合题诗
　　送李经厯赴江东宪司
　　长安宪幙忽三年沈静详明万口传好去宣城摅素蕴又逢同气又资迁
　　东风花栁正清明忍见慈亲送子行烟水迢迢二千里望云囘首不胜情
　　江东凋瘵已还舒道路豺狼即渐除堂上若闻应更喜便须勇敢莫踌躇
　　黙斋
　　德行民孚可不言事亲为学岂当然茍非审问兼明辨安得躬行免厥愆
　　题邓士要行斋
　　恳恳前修说践形人生所贵不虚生直施超海挟山力跃出功名富贵坑
　　尘务经营负夙心误君千里辱相寻躬行别后多新得为警疎愚寄好音
　　题白君悼砚
　　推仁及物古人能薄俗纷纷未省曽今日因君吟悼砚使人多愧剡溪藤
　　君家石友硏磨久快笔如风不可当已破何须留故事乞来吾欲砺干将
　　卷首文竒足自贤卷中诗好总堪传凭君莫叹吟窓砚失手风云最可怜
　　题杨无已字说
　　为学先须识大同若爲殊别万无穷见贤能察相悬处此是思齐第一功
　　义利昭然作两途深知笃好半贤愚其间相去不容髪舍已从人四字符
　　耆英图为监宪容斋公赋
　　缪政坚持谏辅愁西师沦覆恸宸旒图形妙觉诸元老有酒应销为国忧
　　题山水图
　　岱宗一览小天下川上形容道体深圣学何尝废山水披图顿觉啓灵襟
　　题清音图
　　百折流泉万叠山宛然琴意在冰纨古音不入秦筝耳归去岩阿和考槃
　　鸠
　　谷谷鸣鸠绿树中唤晴唤雨日无空谁云此鸟生来拙却是于人有大功
　　寛甫庭中
　　今年多隂菊事晚相对共怀迟暮伤只有幽人初不尔待渠开日是重阳
　　耿老赒恤诗卷
　　博施难周圣未怡人人能恤庶无遗忽思去歳东州道籴米晨炊叹不时
　　三月梅花
　　尘封吟砚动经时百紫千红不入思可是万堆浓绿裹娇黄防防费人诗
　　只道浓春醉海棠也来闲处发幽光常年虐雪饕风里今对轻云暖日香
　　微香澹澹日迟迟冶蝶游蜂总不知毕竟爲花那用尔幽人相对尽相宜
　　苦雨颠风夜夜寒此花原自耐摧残世间万事乗除里妨却骑牛醉牡丹
　　忠宣公葬后大雪呈嗣侯彦瞻
　　輀轩至止旱尘昏斩版俄惊玉海翻应是天心表清白故将缟素裹郊原
　　生有勲庸没有知为霖真合似当时只应田父讴歌处重感君侯罔极思
　　春雪
　　晓看万象变琼瑶囘首风吹日炙销可是青红太相迫不容洁白暂终朝
　　送彭丈东归
　　惊风已折鹡鸰枝又到诸郎埋玉时忽忆西河尊酒夜龙钟东去泪如丝
　　送张祐臣
　　得得清篇为起予飘飘髙气在云衢锦囊又有游梁赋爲问舟轩安稳无
　　送杨仁卿
　　病中时幸数相过晤语常悭醉语多又尔怱怱成逺别经旬作恶奈余何
　　阡表刋来众已推圣门语孝有成规显扬直待传千古他日重看第二碑
　　舍生取义岂论贫一士能令气必伸敢叹悠悠非族类如君尚有白头新
　　送从善
　　龙尾由来不世资选锋危及困支离暮年方寸羣疑塞抵顶微言复防时
　　送王叔衡
　　阿衡我愧未论交籍籍亲知众口褒且道躬耕官满日去人何啻九牛毛
　　谢竹
　　荒斋触目但蓬蒿能致此君非俗交合着新诗答清贶一轩晴日看风梢
　　简飞卿从善
　　桑如翠葆葚如饧大麦生仁豆角成秣马仍多花苜蓿肯来相对话平生
　　简何渊甫
　　曽约终南最上层重阳携酒泛金英比年属有期功惨今歳能无续旧盟
　　漫学途中曳尾不堪多病忍长饥何侯有粟无从贷凭仗新诗往问之
　　秋江送客图
　　忧雨忧风亦等闲若为沙岸久盘桓关情别有无声句忆着分明下笔难
　　生朝有感
　　歳歳今朝诲谕深一囘记忆一霑襟人情底是真诚处只有耶娘爱子心
　　全家语笑记喧阗应爲双亲有所怜昔是娇儿今白首此生无复似当年
　　光隂最好悔空过岁晚徒成感痛多安得此身常防稚却教翁媪久婆娑
　　人年老大忌童心我独哀吟孺慕深生死有常安得讳儿从父母喜何任
　　都为当时欢爱极而今哀苦却无穷迂疎何以慰泉下只有临深履薄功
　　奉告娱亲七字符趋时竭力莫求余当知父母看儿喜妻子孙曽总不如
　　自警
　　天道生生日日新何尝事外役精神蘧庐一托都能防两字将迎老却人
　　晨起
　　连年昏嫁苦相寻想见萧萧雪满簮身世相忘吾岂敢老来看镜自无心
　　四皓图
　　汉兴四海悉来臣所不能招独四人平昔若无髙仰义凭谁救得斁彝伦
　　草虫
　　鸣暑号寒犹有取穿花防水复何功齧桑害物尤为甚大化都均长养中
　　哭殇女
　　褦襶经旬始出城怪来问我苦丁宁匆匆五日防然卧便隔终天不复形
　　日来侍食省衣裳一月俄成七月殇娇小未能知自爱枉将性命托耶娘
　　攻虚邪胜莫如何灾怪从生理则那应是刚柔成反易百年慙痛泪滂沱
　　兄弟由来手足情弟号兄哭不堪听哭声有尽哀无尽我亦神游到九防
　　团头弟妹哭无休汹汹情澜不我由起欲抚摩云得得浩然声泪莫能收
　　薾然哭罢似忘形恍见窓间自写名莫道情钟惟我辈何人父子不钟情
　　至性能忧病母孱煮汤合药戒多餐谁期老树翻全活横着风霜殒穉兰
　　读得班姬女戒篇略通一二未精研小心长恐耶娘怒不待知书自可怜
　　鍼艾无痕耳未穿却应惟汝得归全恩深责重宁无谓不枉兢兢十四年
　　为絺为绤岂曽厌治茧治丝察米盐世上芬华都未识敢论富寿得双兼
　　畏俭慈祥慧且和岁时助奠益无譌若为不得终天命应是耶娘积衅多
　　精神灼灼镜奁边风骨亭亭只眼前不记黄垆成异物犹期白日结飞烟【原注吴王小女事见白傅诗自注】
　　年来多病不禁愁何物人间是帝休览镜忽焉成太息澘然涕泪应时流【原注帝休木名主不愁见本草】
　　人云相业与医方能致生民不天伤自悔半生工画饼不知精力事炎黄
　　堂前手植射干花着子盈房汝已化【平】来岁花开应更大绕丛凖拟百长嗟
　　秋雨琅琅玉线垂忘情看雨复深思数沤起灭随黄潦亦有委蛇得许时
　　哭刘参政
　　去秋卧疾再经时岂料俄成永别期不见迎门笑相迓人间宁有石肠儿
　　词
　　鹊桥仙【寿词】
　　万金寳剂三山僊岛祝康宁寿考似君全福几人能真不是天公草草　防衣膝下清歌雪杪莫厌金荷倒只应鹤羡长年八千岁灵椿未老
　　太常引【寿词】
　　天家崇德报元功稽盛典极追隆美諡亚三公更大国新开魏封　夫人配德渊深玉粹麟趾见清风恰恰夀筵逢想醉德多于酒醲
　　浣溪纱【张详议八十寿】
　　红药香中敞寿筵一丛兰玉拜尊前曽孙绕膝庆髙年白髪弟兄真乐事雪溪孝友即家传人生佳处只君
　　全
　　望月娑罗门引【叔经宣慰夀】
　　城南佳处问谁人得数登临看公钟鼎何心鳯咮东边小筑桃李作髙林道诗书教子絶胜黄金　千年尚禽肯随世漫浮沈好在传家棠树培壅清隂年髙德劭似一日春光一日深青镜里白髪休侵















