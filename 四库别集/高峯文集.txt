　　钦定四库全书　　　　　集部四
　　髙峯文集目録　　　　　别集类三【宋】
　　巻一
　　劄子
　　巻二
　　劄子
　　巻三
　　表
　　巻四
　　表
　　巻五
　　奏状
　　巻六
　　进故事
　　巻七
　　辞免
　　乞出
　　乞致仕
　　巻八
　　啓
　　巻九
　　啓
　　简
　　巻十
　　诗
　　词曲
　　巻十一
　　疏状
　　青词
　　记
　　题跋
　　墓志
　　巻十二
　　致语
　　祝文
　　祭文
　　挽词
　　【臣】等谨案髙峰文集十二巻宋廖刚撰刚字用中顺昌人绍兴中为御史中丞以提举明道宫致仕髙峯其号也朱子语类论龟山门人谓刚为助和议今观其集若漳州被召上殿乞约束边将诸劄其説诚然然宋史本传载金人败盟刚乃有责郑亿年以百口保金人之语又欲起旧相有徳望者以是为桧所恶致斥奉祠而集中与秦相公书亦以和议为失前后如出两人岂至是乃悟其谬欤史以刚与张九成胡铨同传固为不伦然视怙过党恶者则有间矣其他奏议指陈当时利弊颇有可采答陈防叟书论知制诰之失尤为切当至其乞设亲军劄子舍大虑小所见殊陋又谏止髙宗节序拜钦宗事于君臣兄弟之义亦皆未协宋史乃独采之去取未免失伦是集久无刻本传写多误脱字或至数行无从校补今亦姑从旧本録之云乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　钦定四库全书
　　髙峯文集巻一　　　　　　宋　廖刚　撰劄子
　　除吏部郎官上殿劄子【绍兴元年八月】
　　臣闻古者天子必有亲兵虽总辖不无其人实自将之所以备不虞强主威无太阿倒持之悔汉有南北军唐有左右神防之类是也我祖宗鉴五季之弊军政尤为严密如三衙四厢所统之兵区处调发关防周尽惟一人之所欲为臣窃惟之比年以来稍稍废缺所恃以备非常者诸将外衞之兵而已臣愿陛下参稽旧制选精锐忠赤三数万人以为亲兵直自将之居则以为守衞动则常为中军此强本弱枝之道最今日之急务也昔段秀实尝为唐德宗言之譬犹猛虎所以百兽畏者爪牙也爪牙废则孤豚特犬皆能为敌正为是也臣愚不胜区区过计愿陛下留神无忽
　　论巡幸劄子
　　臣伏见庙堂近因江南探报事宜颇懐疑虑谋画方深臣輙有愚见仰渎圣聪伏采择臣尝考唐徳宗之在奉天徒以饥羸之卒守一县之地当朱泚十万之师危殆极矣惟人心未去出死者众卒能戡定暴乱恢复大业今吾甲兵犹可以决战取胜非若彼之寡弱也北有重江之阻重兵又当其前非若彼之穷蹙也圣徳日跻人心爱戴天之眷佑断可识矣顾岂不足恃邪羣臣往往以维扬之事为戒无敢任其责者故未见端倪而遽为迁徙之谋臣窃谓动静之间亦在审其缓急而已何谓所当急周防要害之津申严斥堠之法重赏必罚使之疾于飞鸟此为事机最要者顾可缓耶銮舆或须顺动则所幸之地预当经理使如天之不可升万万无可窥伺之理然后可此为事体最重者顾可缓耶而自得报以来未闻朝廷有急切措画指挥此臣所未谕也建康鄱阳势未暇议自防稽而南惟永嘉与福唐所当留意永嘉之险可恃与否臣所不知如闽之四境三面皆重山峻岭稍加人力不复可犯东南则大海形势之胜殆是天设永嘉固顺便若论逺险恐多不如也臣愿速降指挥下本路增修寨栅以备不时之巡所有盗贼未息臣愿速降赦宥因遣一重臣往宣徳音使潢池赤子得以自新彼且感恩激义悉为我用大抵闽之风俗重义尚气君臣父子之心虽为盗而不变此臣所知也何谓所当缓易曰吉凶悔吝生乎动故古人有言利不百不变法功不十不易器又况动而有安危之机乎今所在民物凋不堪重扰盗贼窃发多是乘时若非事势有大急迫讵可轻动臣愿陛下熟计而审处之期于不失机防而已有如不得已而幸闽则凡供亿之事必责他路致于海上而出战之兵亦环驻于邻境闽人无所困苦则宗社所寄安于泰山矣然后恢复之计可徐图也将臣相臣经畧四国少须有成进抚中原正位布命如日丽天亦何伤于往者之虞渊乎虽然臣愚窃料今岁敌骑势分必无南渡之事伏望圣慈姑寛忧念以慰天下臣前所陈固慙下防犹如孝子操瞑之药厥疾已瘳无所用之则志愿得矣惟圣慈察其区区幸甚
　　又劄子
　　臣前所献说姑备一时之急非经久之防也窃惟国家艰难至于今日亦云极矣物极则反厥惟振旧图新之时若敌骑未动已为颠沛不支之状则人心皇骇士气沮防将谁保陛下于孔安之地乎此殆怵于利害之大初未尝论天理尔夫天之向背实在人情自古未有人心不离而失天下者圣人因人心以求天心因天心以求人事是故不畏敌人之强而畏民心之离不恃山川之险而恃邦本之固臣窃验之前事若边骑之弗留济阳之妄测乃遂至阽危于维扬邅变于武林更晦蚀而盛徳弥光天之于陛下可谓眷顾弗释矣上体天意修人事以应之乃所以承天之休若夫徒以寡弱自居以作为为戒惟务趋避以苟朝夕岂惟兴复无期臣恐四方观望爱戴之心稍异于前日矣可不畏哉可不谨哉臣以为防稽诚非久驻之地则经营建康殆不可缓庙堂当亦有定议矣岁晚固宜未暇俟有可进之防便当亲拥六师往建宗社直为固守不迁之计彼虽甚黠亦讵能妄意吾之虚实而輙窥我哉有识之士莫不以此望于陛下非独臣之愚也若曰天命难谌人心难保维扬之事痛犹未定虽有筹防千万要必保陛下于逺险之地不当在军旅中斯言固善矣将以爱君而实非所以谋国乌在其能爱君耶昔者澶渊之役真宗皇帝犹用寇凖亲征之防卒成大功今日之事正当取法宗社之计亦在陛下自强而已说者必曰景徳全盛之时与今事体不同臣窃以为不然全盛之时犹不免与敌决战者事势有不得已耳今日事势谓之得已可乎以全盛之时犹不能使六军自奋必待銮辂渡河登城然后士气百倍今陛下引避而南独能使将士力战而北乎且东南建国无易金陵前代讲之熟矣臣闻刘豫在齐魏间省徭薄赋专务姑息招徕人士诱以为官日以倾我为事安知其不图吾根本地乎要当出其不意而径徙焉是亦先事豫患之道将为主而不为客制人而不制于人者也后时虽悔亦将何及臣愚不胜区区激切之情惟陛下留神裁择
　　纳尚书省招抚劄子
　　窃闻朝廷议遣师入闽讨贼不知如何降指挥闽中贼伙尚多若声言入境捉杀羣贼懐惧或合谋为我敌或散保山谷以老我师或遂奔迸南去尽壊尚存之州县非所以惠我民也必不得已遣师当以招抚为主多取空名勅劄遍遣士人委曲说谕若来归者必命以官随遣勤王其徒悉归听业宣布朝廷徳音彼亦何苦逆命而取杀戮哉此盖未有以诚信晓譬之者故迷不知返耳就招抚者既众其有顽不革心尚敢拒违者然后明立重赏率已归之众并力灭斯无难矣
　　论圣学劄子【起居舎人】
　　臣闻昔赵简子之臣有周舍者谓简子曰臣愿墨笔操牍随君之后司君之过而书之日有记也月有效也岁有得也简子恱之以语诸大夫曰众人之唯唯不如周舍之谔谔臣窃意自古仁圣之君必有忠正直亮之臣拾遗补阙于其左右盖不必名之以谏诤之官然后乃敢进说周舍是巳故刘向尝序其事以为钳黙者之戒夫太仆正非谏臣也而穆王责之以绳愆纠谬格其非心散骑常侍非以谏名官而实居谏垣之长岂常侍之官便当以谏诤为职有不待表之以名而太仆亦以其常在左右故其忠告当如此耶臣上荷圣恩备员殿陛间于兹累月矣日惟旅诸仆御瞻仰清光而已岂所见闻曾无一语可羞于陛下乎臣虽不肖极知媿耻輙贡愚忠仰干天听臣闻扬雄有言学之为王者事其已久矣虽尧舜禹汤文武未有不以学为先者伏见陛下详延儒臣讲贯六艺又使采摭故实为説以进而清闲之燕游意翰墨博览羣书亦可谓好学也已然臣闻之道不欲多多则扰帝王之学盖非儒生文士所学之谓也尧舜禹汤文武汲汲仲尼皇皇是其所用心亦必有在矣孟轲曰天下之本在国国之本在家家之本在身戴记大学之道则曰古之欲明明徳于天下者先治其国欲治其国先齐其家欲齐其家先修其身欲修其身先正其心欲正其心先诚其意夫正心诚意其几帝王之所谓学乎正心者闲邪之谓也诚意者存其诚之谓也所以进徳修业也意诚而心正心正而身修则家齐国治而天下平矣此所谓能尽巳之性以至尽人尽物之性于是乎可以赞天地之化育以与天地参矣非本于大学能若是乎恭惟圣徳之跻如日方升伏愿去末学之无益坐进此道以福羣生天下幸甚
　　论遣使劄子【吏部侍郎】
　　臣伏见朝廷前日议遣使髙丽中外臣庶盖未以为然者特以为圣意已定故莫敢言耳今闻有奉表人使至品秩甚下仪数或阙而饰以他辞臣輙不避僣越之诛愿献愚说臣闻髙丽僻在海东国小而弱本朝盖自熙丰以来待遇之过厚司马光苏轼皆尝极论其无谓徒扰吾民然在神祖时或有他图于今六十余年曾无毫髪之助以报累朝旧恩则通好之防亦可见其无益矣朝廷尚遵故事未忍遽絶岂以其或能为吾地使我得志于强敌乎能为吾谋归我二圣于穷朔乎想么麽其不能办是亦审矣窃意其来正以积年不获贾贩于我国中耳我何利焉且彼去北敌为近直惴然承顺之不暇又安知其不为之用耶向者欲假道通使犹不我许则其背恩负义情已可见尚欲轻不赀之费以重懐逺之礼乎况艰难空乏之时凡劳民动众必縁于不得已而后举厚锡重币必縁于不得已而后用故民无怨咨士无异论庶几相与悉力竭心共图康复之功而无违志兹诚不可不谨也今幸其来不如礼谓宜馆之海濵售其货而遣之谢其主以多故未暇与之讲往来之礼不亦可乎如是则初不害其为谦尊且因得与之絶也臣不胜区区之愿惟陛下裁择
　　论屯田劄子
　　臣窃见朝廷讲屯田之防久矣春耕又复失时日度一日畧不见有所设施臣所未喻夫临渊羡鱼不如退而结网今欲战苦无兵养兵苦无食此朝夕之所念虑而不能置者如谓古屯田法未易遽行独不可参酌时宜姑取其简易便于人情者试为之乎江淮之间蒿莱千里本皆膏腴之地臣愿诏刘光世军中将校有能部其卒伍就耕者优加爵赏岁入悉分其众自余旷土益募民垦辟每能率三五百人或千人乃至数千人补以官三岁勿赋则淮南江北懐归之人与所在土豪自当有应募者事成皆许优与迁转利之所在人所乐趋虽使之自战自守可也此古实边意也岂惟民力纾而食兵足人保其有相与出力以御外患而国势亦益张矣岂小补哉今岁闰四月稻田或尚可种惟早图之
　　乞采举人程文劄子
　　臣窃观陛下迩来求言之诚有加无已韦布贱士有献书者咸得上尘圣览岂非欲闻忠谠切当之论冀万一有所补乎臣前日备员廷试考官遍见举人程文其间陈说利害盖多有可采者欲望陛下取正奏名上二等特奏名上等试巻付臣僚看详间有论时事当于理处摘出类奏所贵便于省览择可行者行之况陛下亲发圣问无非今日急务而士人条对亦皆平日深思熟计之所得倘忽而不録则是徒遵故事而已岂临轩防士本意哉伏望圣慈留神
　　论讲筵劄子
　　臣获侍经筵窃见陛下乐善好古之意孜孜不倦顾如臣辈将何以仰承休徳徒深媿惧载惟讲读之职独在于发明经史之防反覆先圣之仁义参稽前代之得失以备采择如斯而已前此或闻留对有因輙以他事凂天听者窃谓大非所宜臣愿自今讲罢进对惟许论说治体汲引人才或条陈庶事利害救正朝廷阙失即不得私有所请与排人物之类庶几陛下不至厌听而讲臣虽数请对亦可无嫌如合圣意乞宣示施行
　　论县令劄子
　　臣窃闻朝廷今日有意遴选县令此诚惠养元元之急务然古有郡守入为三公郎官出宰百里惟外内无轻重之偏是以人荣其官而乐于治民近世不然内重外轻至县令为尤甚凡督责难办罪罚易及非他官比故人未有愿为者拘于格法不得已然后为之彼稍负才器可以得美官者未尝过而问也然则奈何欲荐举而使之为耶臣谓差注一付吏部而重其赏罚以为劝沮可也选人除军功捕盗非实歴令丞一任不许改本等官京朝官非实歴知县两任必如祖宗法外不得为通判内不得为郎官其有治绩显著者优加旌别如汉增秩赐金之类而贪汚不法者又必重寘典宪如此则才者庶亦愿就而妄作者有所惮矣盖不必荐举为可赖也昨者陛下尝诏举为令者矣才者既有不愿就而其乞怜于亲旧以得者往往非才此其也且事故有要领使监司郡守皆择得其人则视令之贤否而进退之正其职耳乌在遍天下之令皆选之于朝廷区区管见惟陛下裁择
　　乞罢造海船劄子
　　臣窃闻古人有言虽有智慧不如乘势虽有镃基不如待时昨岁銮辂亲征士气百倍天威震叠边骑遁亡夫天下之人孰不愿陛下径趋建康据形胜以图恢复而事适有未可者彼四方之人盖不知也然而所可知者陛下意之所属未尝不在建康而今者闽中乃有造船指挥所费甚广而于经理初无毫髪之益乃反有害于国体此臣所未喻也何以言之人情日望恢复疆土庶几中兴而朝廷方经营于海上为茍且之计内失民望外取轻于强敌臣愿陛下亟诏罢之可也或者尚谓朝廷欲以备海道臣窃以为不然敌人固不利于涉海设其能涉独当严备于海濒以待之顾欲与之转战于鲸波之上乎自古未有此也兵法以据髙为利贵主而不贵客彼海舟之进却惟风所使非人力所能制吾宁效之以自耶此亦可以无疑惟陛下不以狂瞽而采择焉天下幸甚
　　论救旱劄子
　　臣闻金穰水毁木饥火旱天数也虽尧汤在上水旱所不能免圣人惟不以天废人故恐惧修省必谓已德之愆所致如汤以六事自责是也夫以汤之为君制事以义制心以礼检身若不及而不吝于改过宁复有如是之阙失者哉凡以畏天之威罔敢怠豫而应之以诚如此是以虽有七年之旱后世不以为天谴而皆归之于数为其所以应之者无不尽矣不然后世何能独私于汤哉比者连月不雨宸衷忧恻食息不忘中外所共知也臣愿陛下尝试隠之于心如汤所虑六事之失者倘有之乎有之而未能改则是应天之实未至虽祷祀庶事之备亦曰文而已矣非所以动天也诚则至矣过则改矣将无逺之不格无灾之不弭斯须之旱又奚患焉亦取法于汤而已区区狂瞽之说惟陛下裁择
　　论监司赏罚劄子
　　臣窃惟今之外官惟监司责任为最重举刺一路其权非郡守之比故尤当谨择其人臣观比年已来居是职者往往尚仍旧态荐举鲜及寒素而势可得者不必以材私曲或庇奸赃而直道取怒不必以罪非特尔也漕臣之职在于阜财裕民而督办之檄不问有无莫非急于星火以幸率先之赏提刑之职在于阅实定罪而可悯之奏不念戢奸仍或钻皮出羽以充平反之数臣谓二者之赏不可不罢也彼所职在是自当修举诱之以滥赏适足以啓幸而害治耳不独贪赏为然诸司有一发摘官吏则余司必相应剡奏盖初不知其果有罪与无也规免失按之罚而已臣谓此罚亦可除也设有无辜偶遭一司之过怒交劾之后举将傅致其罪矣复谁与之辨哉臣愚区区窃以为患惟圣明察焉
　　乞禁焚纸劄子
　　臣闻谓天下事有人情所未厌不可以强去者去之未见有益存而不问未见其害则存之可也其有世俗积习之所从来久逺者存之而民不知其非去之而民实受其赐者又乌可以不去之哉此则在于圣智开天下之昏愦以与之一新其耳目尔臣尝怪世俗凿纸为缗钱焚之以徼福于鬼神者不知何所据依非无荒忽不经之说要皆愚民下俚之所传耳使鬼神而有知谓之慢神欺鬼可也兹固不足论惟积习久逺送终追逺者以此致其孝祷祀祈祝者以此致其诚是使南亩之民转而为纸工者十且四五东南之俗为尤甚焉盖厚利所在惰农不劝而趋以积日累月之功连车充屋之积付之瞬息之火人力几何其不殆哉窃痛今天下之农夫死于兵冦者过半矣而东南不耕之田在在有之可谓民力不足之时而迩来造纸为钱者益众愚民终不悟其不足以救祸然则此将果何时已耶臣谓末作之妨农其他犹或有用若穷力以输鬼工倾资以给野火尤无谓也臣愿陛下断然下焚纸之禁斥其有害于农无补于教使愚民顿悟百千年习俗之非不亦善乎此臣所谓去之而民实受其赐则不可不去者也若曰凡民之于神鬼孝子之于其先必欲有以致意焉则如释氏经幡之类量许焚化以贵贱为之限制亦足以徇其情矣此殆所谓民所未厌而存之未见其害者也大抵弥文之近世为甚簿书案牍之繁百倍于古姑置不论且如尺书通问古人不过一纸今则不然必务多以相恱倘亦为之禁约则敲氷屑玉无所于售将亦易业而为农夫矣是率天下以为敦本务实之事也岂小补哉幸圣明裁之
　　乞用兵劄子
　　臣闻兵法有之众已聚不虚散兵已出不徒归诚惧人情懈弛士气衰随不可以再鼓也今大兵次于淮上陛下方以营兵规画诏诸将此诚灭先零之防也因思汉之民伺利乘便以图光武之勲夫岂难哉投机之防愿陛下熟计之不可失也浙中自昔未有三岁无水旱者及今丰稔十年于兹矣今夏既旱而俄雨几潦而骤霁所收又复数倍可见天之相我也顺乎天而应乎人汤武之举不可以难辞惟陛下勉之
　　乞减造军器劄子
　　臣闻卖劒买牛卖刀买犊古人以为美谈为其知敦本也艰难之时虽未能去刀劒然人必粒食耕必用牛其所须独可阙乎臣窃见朝廷大治军器如造弓弩费牛至多尝试访得其数今岁抛买牛筋凡一万五千四百余觔每杀一牛不过得筋六两计牛用四万一千一百余头矣买六千二百余觔计杀牛一万六千七百余头矣未买之数尚计用牛二万四千四百余头岂惟耕牛难有存者而所伤和气亦多矣臣窃闻昔人有三箭定天山之语如澶渊之役成不世之功所费才一镞耳军器岂务过多在人能用之耳耕牛固不可不存也且如糜费臣未暇论伏望圣慈降防痛赐裁减庶几营田之利可图也
　　论功赏劄子
　　臣伏见东南盗贼每为朝廷患臣实生长南方备知民俗之盖愚民无知为桀黠者所驱率耳诚委自州县捜括乡里颇有材武足以率众之人各与一名目收置安抚提刑司准备使唤捐十数千禄之美郡不过三二十人豪杰尽矣不唯可以消弭啸聚缓急亦自可用是一举而两得也前此盗贼之作多是此徒尝效用有劳而有司吝赏不与保奏保奏朝廷亦多不从是致觖望易得为盗耳与其为盗而招之孰若及其未为盗而録之足以得其心乎臣区区鄙见惟圣明裁择
　　御制戒石铭劄子
　　臣闻天尊地卑而贵贱之位定等威不可僭忒其庸可倒置乎窃惟陛下昨以太宗皇帝戒石铭切爱于民乃诏郡邑监司用黄庭坚字改刻于庭且又亲防其后以申训教徳意至矣然州县往往共为一牌置于防事刻庭坚大字于上而御制反在其下盖庭坚实书祖宗所制故也臣谓陛下奎画之妙冠映古今何惮作十六字以易之上以增光先徳下以耸动羣瞻且免倒置之悖乎臣愚不胜区区愿望之至
　　论王氏学劄子【刑部侍郎出知漳州辞朝上殿】
　　臣闻学术之邪正道之所由以废兴天下之所由以治乱也是以自古为天下国家欲化民成俗以兴帝王之治者未有不审乎此盖学必以尧舜禹汤文武周孔为师而外乎此者皆他道也异时王安石以该洽辨给凌轹一世自以前无古人后无来者然其学驳杂无统颇僻失中乃至分文析字旁引曲证以行其臆说殆孟轲所谓邪说淫辞之害正者也盖说枝于正道则为邪辞溢于正理则为淫岂徒不足以明道而已哉如安石之学术大抵专功尚利轻改作而废典常乐软熟而贱名节使天下靡靡日入于偷而莫之悟其为害亦深矣陛下天日之鉴灼见其弊悉罢黜之以幸天下诚斯文千载之遇也比诏名儒之能辟其说者以书来上窃意巳经乙夜之鉴倘合圣意臣愿颁之学官镂板以传使学士大夫晓然皆知是非当否之所在庶几邪淫之说不胜而人心皆归于正岂小补哉
　　投省论和买银劄子【丙申岁京师】
　　福建路往时银价每两不过千钱故有司以每岁上供之钱买银入贡非徒省便亦以抑商贾兼并之势其始固善也近岁縁所买数多银价倍贵法虽不得科配抑勒并须差官置场和买价直既髙客无复铢两入卖逐年二十七万两数并系于五等税户配买取足夫七闽地狭人稠为生艰难非他处比深山穷谷固有生而未尝识银者每岁科买自占产分文以上皆不免故少不下一二两至有合买数百两者其所居城邑或有三五程至十数程者以十数程之逺卖三二两银入官加之荒逺无所从得官中期限急于星火于是猾胥豪民相为表里有曰银铺户者预借官钱贩蓄银寳乘平民一旦之急每两取钱五六百至七八百急则有至倍其价者民间茍脱一时刑责束手听命及官中支钱此曹每两请官价钱一贯四百文足分文无亏是故平民常受抑勒陪费之苦公家空负骚扰之谤而猾胥奸民常坐享十五之利所买银搬运至都下官中每两已费二千及颁给赏赉得者货卖每两不过一千六七百市陌较之官中原买价已亏数百故前所谓铺戸豪民往往复走都下买归所属算取倍息又贵卖入官取利无已而为害无穷间遇朝廷非时额外抛买则又倍敷其数以绐民而奇取之虽县官亦或预焉此尚未论也今若以买银之钱令本路别行计置于市易务取买某地鱼虾土产之物许得替官员管押前来或重保任听土人抵当请领如请买香矾茶引之类赴都下送纳见钱异时赏赉并以见钱支给其谁不愿设或边防锡赉必须用银以此钱就都下依市例收买比之福建每两自省数百非特可以抑奸豪侵欺之正所以大慰逺民积年赔补之困其为利岂细也哉盖福建路虽号产银要之坑冶岁自有额仍法禁私买甚严如此是银常在官民间安得多有今本路八州军岁买入官银各有数而南劒独抱四分之一正为本州多银场之故此尤无谓若银寳大概出于福建久例不可预改姑以此二十七万两之半或三之一致见钱于都下而均南劒之数于本路诸郡亦足以少苏重困之民不然恐银日益少价日益髙将有不胜其病者矣
　　投吕相论遣使入闽抚谕劄子
　　窃见庙堂留意福建盗贼事欲遣抚谕区区愿陈鄙见或有补毫末伏望钧慈曲赐省览谨具如后
　　一今来遣官若以抚谕为名即未入闽境当先赍黄榜张挂募人入贼宣谕朝廷徳意庶几羣情感动或遂听服闻制置使辛企宗见在福州自建之北境至福州十有五程而入境便是盗贼若过而不问直趋福州与辛商议然后上建州则使命削弱抚谕之意不专羣情不能无疑【设自温台先到福州亦是如此】若入境径宣徳意又不知辛见兵作如何措画或恐进兵掩杀已有定防而贼徒亦知则事适相反空言无益并契勘辛承驻兵福建将及一年虽屡立功而盗贼终未衰息今若因朝廷遣官便得了当是将弃前功而惟抚谕之听如何商量得合况贼徒拒抗大兵多时使招抚诚出于辛犹恐其疑不敢就而况出于他人乎然则抚谕之行姑宣朝廷之意则可耳遽则功效恐未易集若朝廷见得未可班师而遣使指挥已行不欲反汗如后数项陈画恐有可采
　　一日前辛制置多是差拨已就招安人捉杀免得益兵诚为得防然如范汝为捉廖公昭与余胜应起之捉黄简皆甚有功人所共知全未闻朝廷推赏今汝为又不定帖余胜亦复作过安知其不由此愿朝廷不吝爵赏多给近上空名勅劄付辛企宗使之推恩羣盗自当作使归附者既众然后或招或捉庶易为力也
　　一汝为与张万全两伙素有仇怨今自相屠戮未有胜负縁皆是已招安人未知辛意主谁若主万全则协闽人之情若主汝为不惟不合众情此一伙若更倚势挟胜而不离建州则闽中无有宁静之期不若两解为便万全一伙原其起事之由自是易散【内有弓手常使勤王】汝为一伙必须使之勤王盖其盘踞于建今已一年徒众皆成军伍即日仰食于官又首领二百人近日皆已授官既自爱惜当能率众趋命理可使之勤王一也前日扫荡廖公昭巢穴散贼万众实有功劳若遂加旌赏因以好语呼来彼必无疑心况自捉杀廖公昭回寨其徒争功自相残害则是有爱慕爵赏之心度其情可使之勤王二也羣盗为闽害惟汝为一伙为甚结怨一方诸盗之起往往以汝为为辞皆欲诛之近日数败于他盗势亦少衰见今入保建城以避张万全乗此时喻以祸福使谢向陆棠押领前来江乡一将下【闻王曾遣人招安汝为等颇信之巨师古昨因按捉叶浓到建州兵不扰且信亦汝为等所知】彼诚择利避害自肯起离此其势可使之勤王三也况谢陆近因招汝为功各转两资宫使与周旋自当相安更许以管押到地头并汝为辈次第加恩宜无不愿之理但得此一伙消融闽中庶可料虽班师亦可无疑若其不复勤王即当用余胜应起张万全之徒并力勦灭何难之有且张万全但率其徒与之战犹屡获胜捷岂大兵率众合攻而反不如乎恐无是理要当乘机防速图之耳【用招安人捉杀但当明立重赏功成因可散其徒众诚为两得】
　　一闽中贼伙所以多者初因一两伙相继作过经涉日月焚刼畧遍凋瘵之余巳不胜困苦而官兵洊至料须百出粮食乏絶死亡无日遂入相率为盗自是兵日益众盗日益多虽痛加杀戮终不能禁盖其势相因如此闽之人所以皆愿班师万口一词盗者往往亦借此为辞然则一方之情可见大兵或招或捉但当速行措画早取了当虽不必抚谕彼且自散而归南亩矣平日皆是良民他时不为盗而今举为之者岂无所因而然若朝廷哀矜其无知尽释其罪而更生之又官其桀黠足以率众何虑其不听伏轻虚名而重人命诚未为失也
　　投富枢密劄子【元年八月】
　　某今月初八日陛对蒙上问福建盗贼事虽已奏知梗概退而思念殊未副圣主忧勤咨访之意日夜愧惧今幸承钧防询究其事谨如所戒条具尘献如或可采欲望特赐敷奏不胜万幸
　　一福建路民贫地狭从来逺矣他日不为盗而迩来相视蜂起虽曰一方灾数亦岂全无所因初縁建州军贼作过既而苗傅贼党王叛兵相继入本路大兵又蹑其后屋庐储积焚荡掠取既尽于贼又须供亿大兵实无从出自是迁徙散亡濡足南亩者无几食日益阙民日益困桀黠无赖者遂乘之以鼓倡羣小驱率柔懦聚为盗贼如范汝为之徒接续作过是也
　　一范汝为啸聚一乡初亦不敢猖獗偶然官兵轻进失利贼势遂张自此荼毒一方为害尤惨今虽号为已就招抚实未尝受帅司节制而仰食于官者不知尚几千日费米二升五合钱一百其部辖有名目者或至数倍前后虽屡以放散闻于朝廷其实仅汰疲弱千百辈耳若强壮者方加选练亡则补之盖未有损也然则将何以处之某窃以为招安谬误已不可改正当乘此遂招致之如诸首领二百人近皆授真命谢向陆棠亦各迁官彼知朝廷赏其能勤王事当不复懐疑矣此可招致一也迩来兵出輙败其势稍衰羣贼又多欲攻之不能无惧此可招致二也比又闻其徒因争军实至自相屠害则是有立功希赏爱慕官爵之心此可招致三也乘此机防以好语呼来江淛一处驻劄或便令谢陆董之彼首领既皆有官必肯率众趋命若但听在巢穴是养虎之说岂徒贻恶于闽亦遗朝廷忧可不虑哉且汝为之众其屯于建之城外者谓之外寨外寨凡数十旧尝从之为贼而今不食于官者据之凡百姓有田业在寨中必计其岁入之数纳银或钱然后得耕不然则夺其种粮牛畜而逐之盖凭藉大寨敢尔若大寨起行则所为徒党悉归业矣其利岂不博哉不惟外寨如大寨其中亦有情愿归业者乘时纵之去者必多则其势渐当易制矣但得此一伙驯伏余冦无可攀援庶几可次第抚定也
　　一汝为之在建号令生杀惟意所欲州县奉承之不暇议者乃欲散其众观其势果遽可散乎且彼亦有所惮而不敢散盖前此如刘时举应起廖公昭等起事皆以汝为为辞乃至建劒之民屡遭焚刼恨之入骨髓怨结一方是以知其庶可呼出决不肯放散也万一呼之不来如制置使当谋所以消之若因其首领争功相疾遣间鬬之因羣盗之素不平激使攻之则毙者必众然后从而图之当亦无难也
　　一闽中目今盗贼余胜张万全等往往巳就招抚徒以范汝为为辞未肯散人此可徐图不足深虑盖察其起因多非得已虽是为盗要之初无叛逆意闽中诸盗其情大率如此而已此所以毎易招抚若云上四军州民俗防悍独喜为乱亦不必然尚气喜鬬则诚有之实縁诸叛卒与汝为之害独被劒建资财既空妻女皆为所掳生理无憀故上四州之盗特多势使然也
　　一本路驻大兵不知今几千人昨初夏间闻说月费米八千余石钱五万二千缗是时犹未益兵当凋瘵空竭之际米斗千钱而月责如此之费其何以堪倘量留一二千人马使安抚使以备使唤似亦可今辛制置下有统领官傅徳与范汝为相善者闽人所喜所至人争馆之只留此一头项人亦足弹压庶几易为供亿也一统制官傅徳与范汝为相善使之说谕汝为必须肯听其言又闻汝为军中有一叶秀才者元是免举人因入贼招抚被留在军中汝为辈深信用其言闻昨者招安只与一文学名目殊不满意今欲说谕贼徒须用此等人方可若被妄说勤王利害以惑之实能害吾事愿更遣人访问审如某所言捐一官与之则惟吾所使也一闽中上四州实有桀黠材武可备驱使之人其间多是曾经効用勤王稍有劳绩而有司吝赏不与保奏朝廷亦多不从是致此徒觖望某昨在乡中屡曾移书安抚使程迈商量此事安抚司亦有文字上朝廷未蒙行下勘当欲消融闽中盗贼此事最为要切盖收其豪杰则愚民莫之倡率自无啸聚若各与一名目使备安抚提刑司差使月给十数千禄之不过禄百余人豪杰尽矣岂宜于此独吝必俟其为盗而后与之耶
　　一近日传闻范汝为欲移军福州就粮初不曾申禀但报本州照防诚尔福州居人必已尽逃不知本州见作如何处治以情度之若有意侵犯必不肯预报或云实为建州粮尽钤束其徒不得兼建州弓手张万全一伙日欲与决战故不得巳舍其巢穴此殆天败之时也盖此贼前此未尝出建劒境非有所惮而不敢利在保穴耳今遽欲弃去其势盖渐衰弱非加强也然则为安抚使者自当严为守备勿令入城尽调兴化泉漳之兵与城中壮甲以死捍之为制置使者自当领兵弹压责问专輙之罪果无他意即合率诸有官首领归节制下福建既无粮食当随逐前来勤王不然是将为乱便合率应起廖公昭余胜等并力掩杀絶其粮饷以众击寡殱之必矣且福建兵连祸结若不如此痛解休息无时此一伙倘消因而尽释羣盗之罪与之更新其用命立功者更与第赏其余慰遣归业则闽之人庶乎其有生意矣
　　再投富枢密论闽贼劄子
　　闽中四境之险殆是天设昨闻朝廷尝有意经营以备巡幸比縁啸聚者多说者遂以为盗贼之区不复可睥睨矣大不然闽人尚义君臣父子之心虽为盗而不变不过刼掠作过而已此不可诬也若修境上寨栅当移诸处巡检营于其侧诸州县兵各以其道里近附者分定应援虽有飞骑千里讵能仰髙而升乎海道则又别作处置此朝廷不可不留意也难者必谓闽之险如此苗傅杨勍之徒何以迳入曰不然闽之官吏惟不知险之可守漫不经意故二贼相继得度非险之不可恃也














　　髙峯文集巻一
　　钦定四库全书
　　髙峯文集巻二　　　　　　宋　廖刚　撰劄子
　　漳州被召上殿劄子【绍兴九年】
　　臣闻为天下国家以诚为本择善而固执之曾无容心于其间所谓诚也舜之事亲文王之事天是巳方舜之诚于孝也虽得夫天下之大不以易吾爱亲之心亦曰在我者有性焉耳性其可易乎方文王之诚于顺天也虽三分天下有其二而不辞事商之卑亦曰在天者有命焉耳可以不俟乎比者和议之举陛下实兼舜文之事为之而纷纷之论犹以为疑盖圣神之独见众人固不识也然爱亲非难而恱亲以道为难顺天非难而应天以实为难两宫之还宫室车舆之奉一切姑从简约以称二圣爱民恤艰之意是则所以恱亲也若厉民而为之虽备天下之物非亲之志矣河南之复殆天悔祸于吾人而以中兴之资畀我也陛下顺天而受之不以小不忍而壊大谋冀以休兵息民而非为已利此皇天后土之所知也然经理之防尤在深虑东南根本之地困竭既已极矣设若贪得地之虚名而受耗内之实害非所以应天也畿甸凋瘵之下固当有以安集之闗陜分裂之众固当有以镇抚之姑仍旧贯就用其人以待天时之至而图之是谓循天之理也狂瞽姑献其区区如此惟圣慈裁赦
　　除中丞上殿劄子
　　臣尝闻唐文宗擢丁居晦为御史中丞谓宰相郑覃曰朕尝与居晦论世人言李杜元白为四絶如何居晦曰此非君上合论之事朕以此记得居晦可为御史中丞又谓牛僧孺可以为大夫覃曰向为中丞颇不能击搏恐非夙望文宗揺首曰不然鸾凤自与鹰隼异美哉文宗任人之意也臣阘茸下材陛下不以其不肖擢居是职固不敢望古人万分之一然臣伏读训词责臣持大体以正国之纪纲有以见陛下之意与文宗合矣人主惟患不得论道经邦燮理隂阳之人与之跻一世于仁夀之域若区区艺文之末岂所留神者哉居晦之言宜有取于文宗也中执法固当维持邦宪击去奸邪之为国害者乃捃摭细故矜嘴爪于狐兎之微曾何足道覃之不察僧孺宜乎文宗不以为然臣愿陛下不以文宗为无足法而忽其意臣亦不敢徇流俗之见专事苛察而忘大体也惟圣明鉴焉
　　论道治劄子
　　臣闻欲正其末必端其本欲清其流必澄其源自古为天下国家孰不欲兴利除害振滞补以成治功然而毎不能者不求其本源故耳臣窃观今日天下之事不循其本而为之者尚多如患经费之不支则多方聚敛不曰省事而均节之乃其本乎患盗贼之未息则穷力讨捕不曰择人而安辑之乃其本乎事功之不力以方作俄辍人不得尽其才故也命令之不孚以轻发数改民无以定其志故也至若刑威弛而驯致兵骄名器轻而寖成官冗未有无所自而然者亦在反而求之耳虽然此特事之一端而已事之端固未易以殚举抑有所谓本源之大者焉孟轲论天下国家之本在身董仲舒言逺近莫不一于正独在乎吾身之正是故丛脞则万事隳清静而民自定是谓本源之大者得其道则无为而治者也扬雄曰天下虽大治之在道四海虽逺治之在心其是之谓乎君惟明乎道意诚而心正则忠邪如见肺肝是非若辨白黑亦何待人言然后喻哉区区愚忠姑请以是为献
　　论图治劄子
　　臣闻人之言曰予无乐乎为君惟其言而莫予违也仲尼以为斯言或可以防邦故人君之患莫大乎好人从已若大臣惟一人之从百执事又惟大臣之从则小大之政必至于委靡烂熟不可为而后已是岂所以为天下哉故君臣上下不贵于同而贵于和和者可否相济之谓也言有当愆事有顺逆一切惟理之从而相临之势不行于其间然而治道不兴者未之有也伏望圣慈谨察乎此舍已从人乐取诸人以为善常不忘舜之所为则大臣百执事自当效上之徳阿谀顺防之风不复见于有道之朝矣天下幸甚
　　乞选汰兵卒劄子
　　臣闻国不可去兵不必敌国外患之备虽闲暇无事之时亦在所不废也然兵贵选练不在数多多而不可用非独不能成功亦或能败事今日诸将之兵冗滥甚矣或收集叛亡或招纳盗贼疲癃稚弱无所不有姑取其数之多初不计其可用与否也前此一切不暇问今和议既定本为休兵息民岂容不能战之人尚尔虚占兵籍蠧蚀民之膏血乎臣愿布告诸大将使之体念国民精加选择汰其不堪披带者以十二三为率听其自便诡名倩受者因而可以销去立赏以杜其后无归而愿留者别籍为屯田卒授以河南之地使之耕种自食其力且资以供亿吾军庶东南凋瘵之民稍获苏息而屯戍可以久逺不废是一举而两得也
　　乞蠲二广常赋劄子
　　臣近尝面奏广南盗贼不息凋弊特甚理宜矜察事今访得闻其详皆縁监司郡守不得其人之故盖前此每岁虚认买盐银六七十万缗取办于民以应赏格疲民何所从出盗贼既巳充斥方且以产科钱自七八分以至十四五分名曰应副军期而他用为多又逃田及五年以上者悉拨充职田民虽欲归业不可得矣是皆驱之为盗也臣愿将二广盗贼去处及曾残破与供亿官兵州县姑与蠲减常赋遴选守令以休养之庶几其有瘳耳
　　乞宰相兼制国用劄子
　　臣窃惟今日国事莫急于财用岁入不及承平三之一而费出倍于昔日所幸频年无大水旱通泰等处盐额倍增货务入纳不阙朝廷茍纾目前往往以为如此自可以度日卒岁不复深虑臣愚窃以为忧也夫水旱饥歉治世数有运盐请钞权在商贾官司或有阻节致其不来立见亏失然则讵能保其长如一日乎古人尝谓国无三年之蓄则国非其国斯言诚不为过为今之计如节用一事一举措不可忘也如营田屯田二事一日不可忘也此实足财用之本源愿陛下毋以言之者多遂以为常谈而不加意焉则天下幸甚臣又闻古者冢宰制国用唐制宰相兼领盐铁度支戸部国初亦以宰相都提举三司水陆发运等使盖财用为国之本宰相可不知乎用财之道必量入以为出今也甲主而乙用之主者虽竭而用者若不闻正犹秦人视越人之肥瘠耳臣愿陛下速降睿防下有司讨论以宰相兼制国用使得视其盈虚而均节之诚今日之急务也
　　乞预备赈济劄子
　　臣闻金穰水毁木饥火旱此天数也虽尧汤之世有所不免先王惟修人事以备天时是以有荒政存焉不待事至而后图也比日雨泽愆期圣心焦劳凡可以格天者无所不致其至闻近辅率多得雨旱势亦不甚广秋成固有望矣然惟事事有备乃可无患臣谓今当为来岁之备者有二事早降米价钱于丰熟之州军及时和籴禁约所在官吏不得遏籴此则赈救之急务也若籴本降迟谷米先为搨家收聚虽欲増价取之民间已无米矣若遏籴无禁则所在各私其人楚越相视而不相救惟听其有无相通自当不至于阙食不过逺致者价稍髙耳如此则虽有歉岁而无饥民是则先王之政也陛下若不以臣计为迂欲乞睿防早赐施行
　　消旱暵劄子
　　臣窃惟旱暵之久圣心焦劳如臣辈备位言职固当有药石之言上裨圣政之万一而寡陋浅暗曾无以效其区区曷胜惶惧愧负之至然臣窃意陛下朝夕省念求所以致旱之由殆将无所不至臣亦安敢黙黙自已臣闻先儒之论曰五行土制水土功兴则水气壅阏其证为旱迩来营造宫殿土木之役亦既经时然将以奉吾太母所不可已者行且讫工臣不复敢言若乃运河淤淀二十余年今者遽欲濬治自杭至秀凡百余里工力以数十万计乃欲取办于残零厢兵与道路之游手限以半月可不谓之使民疾乎畚锸之事若责游手决不能办其势必科于人戸名为和雇游手因以救饥其实皆南亩之民也方兹久旱农夫嗷嗷日待浸灌之泽有如时雨适至身拘于官不得反顾其私岂不害事而致怨乎臣谓天降灾盭正当恐惧修省静以待之而更兴大役重扰吾民恐非所以应天也臣非不知开河之为利今正非其时耳又有拂人心者数事请遂言之刘光世赐第漕司收买材植凡十数里外有以木栰至者不问大小长短尽数劄下不许卖外人已卖者或留之而未偿其直未售者或抑之而日损其价篺栰鳞次蔽塞河道其所使令倚势骚扰颇为民害如此不急之役独不可少缓乎此一事也防选冗员充满邸肆类遭疑文百端沮抑且如沿海巡尉透漏私盐满三十斤并拟差注虽已防部必须下元任州县再取保明坐此留滞者皆是初防选之人极多如县丞司法虽多不许破格差注然如广南州郡多是土人权摄动经年岁盖内地经任人往往不肯屑就臣谓与其冒滥权摄孰若期以一年或三季许破格注授庶使寒士无滞留之叹此二事也近日诸营寨强刺百姓充军已蒙圣防禁戢今稍革矣然已刺者多乡村良民或负贩小商或单丁养父母之人虽多与衣粮非其所愿臣愿特降睿防明赦将校等人强刺之罪听其放出给据得归农本则鼓舞者多矣此三事也恭以陛下忧劳之极至于不御荤肉则凡可以顺人心合天意以召和气而消灾沴者宜无不为况此数事颇关休戚近在目前惟圣慈加省幸甚
　　论朋党劄子
　　臣闻洪范之书曰无有作好遵王之道无有作恶遵王之路无偏无党王道荡荡无党无偏王道平平无反无侧王道正直防其有极归其有极此箕子为武王陈世之大法盖帝王不易之常道也若好恶悖于正理偏党徇其私心则不能荡荡如天之大平平如天之明失所谓大中至正之道矣防归其有极大中至正之谓也人君惟以大中至正之道照临百官无有爱恶无有戚疎一视同仁则万邦黎献化上之徳亦将惟皇之极是训是行以近天子之光乌有所谓朋党者哉盖天子作民父母以为天下王薄海内外无小无大孰非吾之臣子无贤无不肖孰不欲媚于天子以求其所欲此戴天履地者之常情也然而后世乃有朋比之徒结为死党或至于相与欺君罔上而不顾者何哉臣尝思其故矣请试为陛下言之今夫人主以甲为朋党也方与乙共治之惟乙之徒是与惟甲之徒是恶他日以乙为朋党也则又与丙共治之惟丙之徒是与惟乙之徒是恶乃至更出迭入亦莫不然此朋党之弊所以至于牢不可破也何则利害有以怵之彼虑其所终则其势不得不然耳故臣尝谓朋党之名虽生于君子小人之相哄其实人君有以致之也诚使王道明于上善恶别白仁贤不肖袭情在位在野各安其分则朋党何自而兴乎臣每闻圣训常自谓于物无心有以见广大之徳与天地合矣然至于论臣下朋附之迹则未免有彼此之间臣故不避诛责輙以是为言也愿陛下埀日月之明而惟君子小人是辨鉴往代之失而惟皇极之道是遵贤则用之岂曰彼之党尝所援引而必疑之哉猥琐无用则置之岂曰彼之党尝所摈弃而必録之哉若进若退若取若舍初无系吝于其间而必合天下之至公此所谓皇极之道也如是则君子之徒莫不以类进而萃聚于朝志同谋合济济其和而天下之人方且胥庆以为得人虽有奸慝不得厚诬以为朋党矣凡以朝廷清明君子小人之分素定初无可疑故也由是观之大中至正之道行则朋党不革而自消是诚在我而已惟睿明不以臣言为迂而加采择焉天下幸甚
　　论荐举劄子
　　臣近具奏愿陛下兼收天下之才而并用之无内外彼此之间自然朋党之名冺而异同之论熄人知尊君亲上而风俗以厚诚治道之本也然天下之才陛下深居九重亦安得而尽知之虽执政大臣容有所不知而况陛下乎臣窃考祖宗之时尝数诏近臣尚书翰林学士至给舍等各荐举人材省部诸郎亦间许二人共举一人节度使留后观察使每各举二人防御团练使刺史亦许举一人则知所搜访广矣淳化五年尝诏宰相吕蒙正等各举有器业可任以事者一人至道二年又诏宰相张齐贤等各举晓钱谷朝官二人蒙正尝奏曰臣备位宰相可以进退百官今独一二人是示天下隘也太宗不听遽诏史馆检讨故实谓蒙正曰虞丘子举孙叔敖狄仁杰自荐其子光嗣何谓无此蒙正于是奉诏臣窃以为太宗岂不知人主论一相进退百官之説殆欲示至公于天下消党与之疑于冥冥之中是乃所以爱防大臣之意陛下倘以臣言为可采愿遵祖宗故事诏中外各举士时加亲擢则庶寮无附上之嫌大臣免招权之谤而海内亦莫不归心于陛下矣岂不韪欤
　　乞约束边将劄子
　　臣闻成大功者不谋于众守大信者不懐其私国家昨遭艰危防乱弗支淮北疆土悉非我有日者上天悔祸敌遣和使尽归河南陜西之地约以休兵陛下念生灵困苦之甚亟如其议谋国之计得矣讵容边吏以细故而揺其成哉窃惟二三大将缮甲治兵雅有敌忾之志是诚可尚然今日之事方且以守为战以弱为强以不取为得此乌可以不知而或不能戒饬师徒谨固封守以听朝廷之命輙复招纳叛亡于彼之境是将以小而害大其不体国甚矣昔景徳初既与契丹盟于澶渊代州送投降奚契丹九人赴阙真宗诏以请盟后者付总管司还之因诏縁边州军自今得契丹牛马并仰牒还其后又诏北界盗贼亡命至縁边州军者所在即捕还之盖不如是之严则不足以昭示大信而坚和议之约也臣愿陛下亟降处分约束诸将自今毋或诱致彼界之民其有盗贼遭迫逐而入吾境者自合捕还毋得容匿敢有违者必寘之罪庶几二境交和而大计以定所系实不轻也
　　乞罢修条法劄子
　　臣伏睹关报勅令所编修在今通用勅条已成见择日投进依绍兴六年六月一日指挥合次第接续重修六曹寺监库务通用及常平免役条法臣窃闻国家承平百八十年如勅令格式之文代有成宪讨论润色宜亦详且尽矣而必欲更修臣窃以为非今日之急务也何则昨修绍兴新书累年而后成奉行以来每见抵牾致烦陛下诏监司郡守承用官局修其遗阙施行冲改又新修七吏部司法皆颁行矣亦不免窒碍逐选复须申明添改又近颁禄秩勅令盖尝两经推恩谓不刋之典矣而在京官吏请给今则复用元丰崇宁大观政和一司专降指挥其在外诸军请受仍并无该载乃独用嘉祐律令虽申请往复卒无定制如听随元批勘而巳臣是以知修书之难徒为纷纷劳费未见其有益也况如常平免役之法创自神祖规制已定歴绍圣元符以来数十年间不废增修尤为详备在今多事之际虽不必尽用然一出一入未有定论茍欲埀训徒为异耳臣愿特降睿防自今修书一切姑罢若曰时移事异祖宗旧制或不可得前后续降亦复未尽要当随时制宜自我作法则尤不可不谨也盖近年修书之官率多文士初不责其明习法令歴练世务其于汲引寒畯推择勲徳之世则善矣付以笔削着为新制宜其抵牾之多也又况期以成书改秩选官是以类多卤莽速就不暇精详此臣所以区区愿罢之意也设若朝廷以续修为不可已未能遽罢犹当谨选官属无使亟易优给吏禄试然后补辍成书之赏推考满之恩庶几官吏安职究心无复茍且灭裂之则犹不为过举也
　　论遣使劄子
　　臣伏覩朝廷见议遣使当有一定之论臣备位言责乃罔闻知实深媿惧窃惟今日遣使与前日事体稍异尤当熟思不可草草盖闻今日敌国执政大臣皆非前日主和之人北主少年方肆意于滛乐之事或恐国事惟五六人之言是听则和议之体安能保其不变乎诚使其防出于不变安知其不迁延其事姑邀索以困我乎臣愚以为今日将命词不惮卑而理不可屈要当若不急于事成之莫我测可也此事惟在陛下坚忍姑置所重者于无可奈何少须岁月以图之庶乎其有济也若其所要而亟从之以觊如意则为所窥矣惟陛下与大臣深察敌情以定大计实宗社生灵之幸
　　乞宣布徳意劄子
　　臣闻君未尝不爱民民未尝不戴君然上下之情未可以不通一有不通而上有隠于下下有疑于上则令有所不孚而乖离怨谤之心生将不见其所谓相与爱戴之诚矣可不戒哉盘庚之迁都凡以为民也而民有所未喻为之作三篇之书反复晓譬以见为下者是耳故其词曰王播告之修不匿厥指又曰今予其敷心腹肾肠歴告尔百姓于朕志以见为上者不可有隠于下也其训责臣民之词曰今汝聒聒起信险肤予弗知乃所讼非予自荒兹徳惟汝含徳不惕予一人又曰矧予制乃短长之命以见为下者乌可有疑于上而不一于听命者哉今者与北通问我所以应之者固有道矣然庙谟甚秘虽卿大夫不得预闻是以小人詾詾輙胥动以浮惑乱羣听臣窃以为不若昭示往聘之大义使之晓然皆知我之徳意志虑无非与民同患为宗庙社稷计而已虽质诸鬼神传之百世且无愧怍而况于吾之臣民闻之有不孚者乎庶以慰安天下忠义之心息纷纷不一之妄议宜于事机未有害也
　　论屯田劄子
　　臣闻听纳人君之盛徳也然贵于能行听纳而不果于行亦何益哉昔子路有闻未之能行惟恐有闻盖士之欲善其身如此君天下者行一善言则天下蒙其福废一善言则天下受其固非匹夫欲善其身者比也臣伏覩陛下求言之诚听纳之徳古未有也岂惟在廷之臣莫不罄其所欲言四方万里韦布草泽之士茍有所见咸得上闻臣意天下今日几无隠情矣然考察而施行之臣窃以为未至且以一事言之屯田之为利三尺童子皆知之前后言者不知几千百人而十年于兹讫未见效谓终不可行也邪古人行之而获其利者多矣岂今天下旷土之多不战之兵张口待哺者如此之众而独不可行乎朝廷实缓其事虽行之而未得其术亦明矣东南余民困弊极矣不以屯田代其供馈将何以苏之臣愿亟诏有司取前后讲画屯田章疏详加讨论务在必行若岁复一岁不加意焉欲兵食足而民无困穷臣敢以为无良防也此则今日事之最急者也臣复见日前关报臣寮所陈利害其间有切中时病决可施行者尚多且如言赏重罚轻民不知畏废法用例吏并为奸翻异不已而奸赃卒免添差不已而州县被害赋租失实而贫民苦于代纳文移烦猥而庶事因以不治若此之类甚众其弊显然当革无可疑者朝廷大抵例送所属看详勘当而巳是以因循迁延其说多不果行臣愚欲望圣慈特降处分委自宰属检举目前看详等指挥立限具上都省参酌取防施行所贵求言不为虚文实天下幸甚
　　论选任劄子
　　臣闻易以内君子而外小人为天地交泰之时盖君子道长小人道消泰之道也反是则为否而天下无邦矣人君之处君子小人可不谨哉盖小人未尝无适用之才固不必尽废然而必外之者谀言足以惑人主之聪明是非足以乱人主之心志一容其身则胶固而不可去仲尼论为邦贵逺佞人者以此臣愿陛下选任之际每加察焉旌别淑慝无使小人得间于君子庶几朝廷清明风俗纯一在位皆有羔羊之德而诗人无候人之刺矣不亦善乎
　　乞戒约招军劄子
　　臣闻堂上逺于百里门廷逺于万里此天子所为置耳目之官者也臣等倘有所闻敢不告陛下乎窃见诸军将士颇无忌惮纵人于四处捉缚百姓拥入营寨或强刺充军或监留苦役或剥取衣服钱物然后放出诸门外及城隅隈僻去处尤甚是致乡民不敢近城卖买外方乍来仆夫艰于出入其甚者于市井中见生疎人有所负挟輙声言捉贼径自拽去莫敢谁何縁此小民殊不遑安其间盖有老年无归惟恃一子以给朝夕者一失所依遂至殍殕最为可悯臣谓辇毂之下当使斯民熙熙愉愉如在文王之苑囿而吾兵衞扰民乃如此岂可不禁哉闻闾巷间相谓幸此讲和上下且得休息惟此一事苦为民害此臣所当告陛下也臣所居在侧与亲知间人力被捉缚夺去钱物者凡十余人皆有主名臣所不闻者又不知几何伏望圣慈严赐处分施行
　　乞禁妖教劄子
　　臣伏覩刑部关报臣寮上言乞修立吃菜事魔条禁务从轻典奉圣防令刑部看详申尚书省臣谨按王制曰执左道以乱政杀假于鬼神时日卜筮以疑众杀非乐于杀人为其邪说诡道足以欺惑愚众使之惟已之从则相率为乱之阶也今之吃菜事魔传习妖教正此之谓臣访闻两浙江东西此风方炽倡自一夫其徒至于千百为羣隂结死党犯罪则人出千钱或五百行赇死则人执柴一枝烧焚不用棺椁衣衾无复防祭祀之事一切务灭人道则其视君臣上下复何有哉此而不痛惩之养成其乱至于用兵讨除则杀人将不可胜数矣宣和间江浙数州已见此事厥鉴未逺也臣闻传习事魔为首之人盖有所利而为之诓惑愚民怵以祸福而取其财物谓之教化此最不可恕者推究为首之人峻法治之自当衰息若不分首从槩欲以不应为坐之恐非所以戢奸弭乱也臣谓贫穷而为盗贼情或可恕事魔非迫于不得已也故为邪僻败壊风教之事其措心积虑己不顺矣是故易诱为乱也如被诱之人尚或可以濶畧彼为首者虽未有不顺之迹安可轻恕欲望睿防并送刑部看详施行
　　乞禁奉邪神劄子
　　臣访闻宣州泾县六十里内地名同公坑有女巫奉邪神名丁先生不知所起之因一二年来邪道甚盛一方之人为所诳诱焚香施财畧无虚日去岁有姓李人经提刑司陈告虽曾行下本县毁拆庙宇而其徒利于所得更倡神怪之事羣起占护县亦无如之何即日邻比乡村往往食菜结为邪党近因旱暵輙以祈雨为名聚集不逞之徒率数百为羣持棒鸣锣遍行村落穿歴市井至于邻境州县亦有相应和而来者窃恐小人无故羣聚别致生事欲乞行下本州取为首者痛治之若罪不至死亦须编置他州以解愚民之惑消乱于未萌也
　　论造军器劄子
　　臣契勘军器所见造李显忠所请军器名件凡一万八千有奇为工几十万而所役兵匠及和雇才一千八百余人人各占一能不可以相易则费日非止十万也况铁必精链皮必熟治漆必俟干而后再施若此之类倘迫以严限不惟难于办集所成之器亦将苦窳而不可用者晁错有言兵不犀利与空手同甲不坚密与袒裼同弩不及逺与短兵同矢不能入与无镞同今幸未急于用臣愚欲望圣慈特降处分稍寛其工程则人力裕而器械精矣必欲速就不过添雇人匠本色匠人既不易得则府县强雇不能无搔扰而事亦必无济也
　　论科举劄子
　　臣契勘国朝自建隆以来每岁开科场间或停举一二年淳化中盖尝连停四年天圣寳元中各尝停三年每停必降诏或以前举取人已多或以频年科场有妨肄业或以营奉山陵诏或以程文未精停嘉祐二年则诏间岁开科场至治平三年乃始诏三岁一开自是以来率是今年大礼明年科场又明年省试殿试其该恩文学人须来年郊恩召保官从本州次第保明方详赴部如此故正奏名与特奏名人赴部年分不同而大礼初防补人与特奏名人往往相先后到部不至同时拥并吏部便于注受而转运司逐年应副财费并无相妨诚为经逺之计昨建炎元年系殿试年分当年为军兴展至明年就扬州试次举合系绍兴元年殿试为与明堂大礼相妨又展一年就临安府试縁展过前项两年是致绍兴十年当举进士复加七年与大礼相妨省司财计不易应办在今日尤为不便一也近年初出官人率待四五年阙若正奏名与特奏名初防补人三色同时到部侍郎左选愈见差注不行在今日尤为不便二也倘稽祖宗故事用建炎绍兴初年例更展一年则大礼科场殿试皆得如旧制永不相妨若不展则数事相妨循环无有巳时臣愿陛下断自宸衷特展一年于举人利害甚轻而于国家事体为甚顺也盖士人虽急于进取然亦何尝不以国家为念岂惮一年之淹而不为国谋乎必不然也况来年不独当举大礼按行山陵营奉有日两宫囘銮预须只备差官置局日力亦恐不给安得不随时而制宜乎且士之就科举亦欲得禄而已今诚为之裁处使登第到部无拥并之患易得阙次则若迟而速未为不便臣故曰利害甚轻且如前此正奏名之在末甲者方待铨试而特奏名用乃前一年大礼保官先注受去事皆倒置若展一年则亦无此兼河南陜西士人久罹乱政学业荒废姑缓一年就举宜亦无不愿欲臣愚以为事理灼然似无可疑倘合圣意乞依祖宗故事降诏施行
　　论迁转劄子
　　臣契勘朝议奉直大夫磨勘并特恩共以八十员为额御史台置籍有阙即牒吏部照防将见任朝议大夫应合磨勘人以次迁转顷縁靖康建炎两次覃恩自朝请大夫转行入朝议奉直员数不少盖溢于八十员之额矣然经今十余年或已转中奉中散或致仕或物故固宜有缺员也臣施照本台案牍日前不住牒防诸路上件官员数往往报应卤莽不无漏落亦多有未报去处致无凭关牒吏部兼河南陜西等处亦取防未到既不见得的实员数即今来见任朝请大夫虽年劳极深久合磨勘非遇特恩亦无迁转之期是塞庶官循序平进之路以啓其侥幸不安分之心臣愚欲望特降睿防从本台径牒诸路专委知通取索管下见任土居寄居若干朝议奉直大夫的实员数脚色家状本州具委无漏落朝典文状缴连自牒到日限一月取索入急或専差人报台如有上件官见已赴阙亦须声説见在行在守官人即从本台径行取防候诸路报到齐足别置新籍一切如旧制施行如出违所立日限及有漏落去处其所委知通许本台弹劾取防重赐行遣
　　论赐造宅钱劄子
　　臣近闻正月内有防赐刘光世造宅钱三万贯今又闻三月二十八日续降指挥令漕臣吴革干办修盖取今日近毕工臣窃惟事有缓急义有可否在适其宜则下无间言艰难以来用度日广民力不加适今和议初成不赀之费犹未知所从出光世之富何啻什伯封君赐钱自不应受况又欲厉民而营造乎臣以为在今日劳民动众之事非有甚不得已固当一切罢去犹恐不足以苏息疲瘵慰合人情光世将相重臣与国同休戚岂不能体此且营造太母宫殿可谓不可已者臣前区区犹献愚忠乞从简约岂不知以天下养为圣人之孝盖随时制宜不得不然光世又何为者其亦不可已乎诸将一体兹事不可开端伏望圣慈速降处分寝罢今来三月二十八日指挥庶协公议亦所以全光世也
　　又劄子
　　臣今月初一日具劄子乞降处分寝罢三月二十八日指挥差吴革修盖刘光世第宅事今已累日未蒙圣防施行臣见光世提兵以当一面然初无尺寸之功亦不闻曾与敌人如何接战不知陛下録光世何功必欲赐第以宠异之如是之不可巳值此朝廷多事费用百出民力既已困竭乃于倥偬中兴此不急之役人情谓何臣恐四方闻之皆不以为然也梓宫之还有寝陵之费两宫迎奉有宫室官府之费河南新复州军有劳赉经理之费是皆国之重事不可以少缓者而土木之功方且施于端居髙卧不任事之人不知诸将暴露于外者又将谓何若人人以为不可已他日皆当有此赐则是将如宣政之时而后慊陛下亦忍为之乎忍为之则臣不复敢有言若犹恤天下之公议念艰难之未济姑欲令此凋瘵之余息肩吐气则缓急轻重不可不择斯役在所速罢也臣愚不胜区区祈愿之至
　　论赐圩田劄子
　　臣伏覩今月二十六日圣防指挥将建康府永丰圩拨赐韩世忠士大夫闻之莫不骇愕臣窃契勘本圩计田九百六十顷岁收米三万斛他圩未有其比不知此赐出于宸衷抑世忠有请而陛下遂与之乎世忠带三镇节度使金玉满堂姬侍列屋买田之资固当不乏若陛下特与是陛下继封君之富而忘斯民之贫困也若世忠有请是世忠身为重臣曾不念国用艰窘民力殚竭而谋丰巳不已也且世忠屏翰王室服勤尽瘁忠勇冠天下而独此不知此臣所未喻也陛下亦尝问司农岁入几何而防其出乎艰难以来岁入缺天下三分之二而所费倍于承平之时矧今河南新复劳赉经理用度益广又非前日之比然则陛下于推恩之际可不重惜而轻出令乎诸将暴露之久其谁不知然而贵极富溢前古所无人主所以待遇之意亦前古所无请无不从求无不得亦前古所无未尝奏功而宠数洊加亦前古所无此则诸将所当自省也汉髙祖之将无非战胜攻取与共取天下者事定之后得保首领者无几今吾诸大将虽皆有屏翰之劳然坐享富贵未尝有攻城畧地之事而恩眷日隆乃复求于人主不已其亦未之思乎江东圩田不知能几千顷若诸将人赐千顷所余亦无几矣夫天下者天下之天下人主亦不得而私有之故一爵赏一赐予必有以合天下之心厌天下之公议故受之者不为泰而安且荣焉倘或不然虽莫或敢言然腹诽者多矣朝廷举错使天下皆不以为然则亦安用臣等为哉臣是以不敢避触犯之诛臣之职也陛下倘以臣言为然欲乞宣示世忠听其辞避亦所以保全其名节也如或不然是臣每每狂妄负陛下责伏乞赐罢黜施行
　　又劄子
　　臣二十九日具奏论韩世忠不合赐圩田事未蒙指挥施行臣再契勘得永丰圩田系绍兴三年七月九日指挥毎年以来米三万石为额仍自绍兴五年为头依额起发本圩有监官三员余十圩共计止收米五万八千余石并无官监此以见江东圩田惟永丰最为浩瀚若遂拨赐是岁减官米八分之三用度既失此数又当取之于民不知三万石竭几家之膏血才能办此在陛下不可不防也窃闻世忠近献十万缗为两宫汤沐之奉陛下欲以此报之此亦误矣不知世忠所献俸金乎官钱乎诚以俸余为献陛下以他物赐之令过其直足矣千顷之田将来若此成熟岁当得十万石少不下六七万石岂可轻以与人使诸将皆有所献而人赐之千顷陛下亦何从得田如是之多且如三万石以中价计之自不下十万缗是一岁所收已足偿世忠矣当此艰窘利源所在安得不为有司虑乎臣愚区区欲望速降睿防施行
　　论预借酒息钱劄子
　　臣闻杨沂中乞预借三年酒息钱三十万贯及别借二十万贯相兼回易契勘诸军衣粮目今各不阙不知多要此钱欲作何用若谓添修军器频年未尝出师一矢无费何用添修昨沂中纳献五库岁取净息十万贯于省司在本军初未有省也况本军旧有六库其一尚存今已约束诸军止得就本库沽买其记已足倾五库矣何至遽有阙乏当此国用艰窘而军中实无一事輙借四五十万缗诚为无谓若徇其所请委曲应付他日诸军或有攀援将何以继臣谓必不可从也臣又闻沂中经朝省援引绍兴三年指挥乞将中军官兵在军已及四年人并各转一官资臣窃详昨来圣防盖为在外诸军各以防托出战劳绩迁转惟中军别无出入功赏所以有上件异恩系一时特降指挥今在外诸军亦无防托出战非泛恩赏即是内外事体均一岂容一军独援往前一时指挥輙有迁转臣谓此尤不可从从则啓后来之侥幸其弊当浸广而无穷矣伏幸睿明裁察
　　论州县妄费劄子
　　臣窃谓近因费用日广上下忧岁入之不支为陛下陈节用之说者多矣如遣使河南诚不可已之事诸臣反命亦皆言徒御之冗民病供亿圣慈深以为然自今一切用度渐当从省节矣然臣窃见士大夫多务便私鲜有能为国家爱惜财用者且如一帅臣到罢供帐借请率费数万缗小郡亦不下数千缗虽曰有例独不可稍裁损乎况有数易之弊民力殆不能堪也又有守帅将官托讨捕之名差驻劄官军迎送者各是千百人随逐所过州县既批口劵又索犒设如此之类独不可严禁止乎凡是无理之费州县时时有之徒竭吾民之脂膏无补公家之毫发主计者往往屈于权势莫敢致诘是以朝廷不得而知也臣谓罢无名不急之务不独在朝廷当然州县妄费亦复不少如接送之类愿各为之限制稍从简约若违法差借兵卒或因縁为奸者并痛治之庻几所谓节用裕民者得矣
　　论戚里除授劄子
　　臣闻王制曰爵人于朝与士共之傅説曰监于先王成宪其永无愆夫爵人于朝而稽之于士夫或非公论稽之于先王或非旧制则议者必以为过举可不谨哉臣伏见近日戚里除授每加优异往往不用祖宗故事岂以比年以来外族凋疎于是深轸圣慈务极恩意而然欤此固陛下睦姻之厚徳也然而徳陛下之赐者甚寡而不以为然者天下皆是此不可不知也前日孟忠厚以郡王出守镇江今潘正夫又以驸马都尉除开府仪同三司是已歴考祖宗朝驸马都尉惟石保吉以歴履外任尝着成绩于行营乃于晚年才得使相自余皆无此如以郡王出守则未之有也忠厚正夫倘于艰难时尝有勲劳在人耳目则越常制而宠之其谁曰不然今徒以存抚之故而废祖宗之法以啓侥幸于后人无怪乎舆议之未孚也然开府者既已敷告大庭日传千里矣分符者又已就郡臣亦尝以为请蒙陛下道其所以矣臣之区区固知其无及于事然执法臣之职也陛下尝谓臣祖宗之法不可輙改臣以为上行法则下有所从上废法则下亦莫之守矣臣愿陛下特降处分孟忠厚潘正夫差除系一时特恩后人不得援例仍自今除授非有祖宗旧制并许给舍台谏论驳不惮改如此庶几幸门杜絶而天下皆知陛下如天之无心也














　　髙峯文集巻二
　　钦定四库全书
　　髙峯文集巻三　　　　　　宋　廖刚　撰表
　　兴化军到任谢表
　　备数柏台初乏纪纲之助求归梓里滥膺符竹之分省分凌兢戴恩感激臣某诚惶诚惧顿首顿首伏念臣糟粕末学朴琐材姓名偶玷于天聪声迹顿荣于宸翰南箕不簸重媿虚称朝阳一鸣宁非素志属双亲之埀老叩九阍以陈词天地无私曲被容光之照犬马有养难忘从欲之仁此盖皇帝陛下圣度兼容皇慈善贷妙虽行乎天道微亦察于人伦畧大义而信父子之恩简具官以图郡邑之政是令孱鄙猥冒宠灵臣敢不懐惧渊氷究心刍牧日边清梦尚追龙尾之班海角孤忠式谨菖叶之未填沟壑誓补涓尘臣无任瞻天望圣激切屏营之至
　　天宁节贺表
　　伏以天祚元圣运当火徳之隆届小春庆浃江流之大万灵稽首四表倾心臣某诚懽诚忭顿首顿首恭惟皇帝陛下帝武储祥河清协瑞图治百王之上收功千载之余日月逾明山川增气涵养既均于普率懽呼靡间于迩遐执玉称觞一一华封之祝望云就日人人天保之歌臣窃守郡章阻趋朝着遥跂鹓鸿之列曷胜蝼蚁之情
　　谢主管杭州洞霄宫表
　　居闲积岁不堪家食之艰锡命自天获遂真祠之请戒养初营于甘防素餐终腼于面顔感戴惟深凌兢增剧中谢伏念臣穷乡冷族末学陋儒徒念异时教养之恩莫适今日艰难之用尚欲偷生于田里固知负罪于神明上皇寘臣于学宫亟迁台属渊圣访臣于海峤以备谏员前无陨首之忠嘉后有纒心之痛愤何嗟及矣可胜道哉赖日月之有明幸乾坤之再造既获后于众人之死复容伸其一已之私此盖伏遇皇帝陛下天覆尧仁日严舜孝艰险万状独知大歴之无疆忧勤百为不忍一夫之失所悯其将母以来谂为之颁禄以代耕侥冒兹多贤劳安在虎头畧地方须横槊之豪龙尾朝天敢谢奉璋之髦第效封人之祝益祈皇祚之隆洪造难酬丹诚徒竭臣无任瞻天望圣激切屏营之至
　　除福建路提刑谢表
　　分职省曹初以便亲而丐免按行乡部遽蒙改命以遂私幸尝熟察于民风庶获尽心于邦宪戴恩甚渥抚已增荣臣某诚惶诚惧顿首顿首伏念臣赋命奇穷谋身迂拙虽朝廷收録之意毎厚然丘壑退蔵之日为多忧患余生自阻风云之防艰难多故未伸犬马之劳尝思量力以效忠不敢爱身而避事乃者猥膺除召亟遂奔趋偶撄疾于中途复言还于故里旋值扰攘之冦近兴阡陌之间方愚民乘势拥众以横行适所在乏兵经时而勿问善良无所控告井邑为之一空目伤沸鼎之聚鱼身虑积薪之及火遂忘出位姑事招擕盖念无知之民本皆乐业之俗或縁艰食有失抚存况多无辜实为驱胁因广好生之徳尽寛必死之诛尸祝不可以治庖实慙越俎乡邻有望于救鬬宁免缨冠岂谓赦其狂易之愆委以澄清之任庶几将母不必逺家示曲记于孤忠冀或伸于来効郊尘若此绵薄何堪此盖伏遇皇帝陛下尧大普容舜明遍照开逺俗自新之路无疾于顽嘉儒生恶杀之心不求其备谓抚民在去其邪虐而折狱莫尚乎哀矜既能息一乡之争或可当八郡之寄刀劎渐消于牛犊共归祝网之仁衣裳不易于介鳞终赖舞干之化此圣徳之所感召岂愚臣足以奉承但竭驽疲庶逃鳏旷臣无任瞻天望圣激切屏营之至
　　除吏部侍郎谢表
　　右史清班已玷记言之选东曹贰职遽分择吏之权责任弥深凌兢增剧臣诚惶诚惧顿首顿首伏念臣才不适用仕本为贫渊圣取之于奇穷留滞之中陛下振之于忧患摧頺之后谏垣迅召既以亲辞省闼优除亦縁病免乃者方解外台之印复参剧部之聨曾未逾时遂跻近列墨笔操牍而随后初无补于忧勤啜菽饮水以尽欢实难忘于定省有懐未白宜去而迁讵安迹于华途只厚顔于公论此盖伏遇皇帝陛下尧仁天被汤徳日新曾片善之弗遗庶羣材之并进谓尝试摄因使叨瑜臣敢不恭奉训词力除奸弊非无格法岂容贿赂之公行倘患稽违固有日月之可考誓服勤于夙夜冀少答于眷私利国可为捐躯何爱臣无任感天荷圣激切屛营之至
　　兼侍讲谢表
　　铨吏剧曹滥蒙超擢谈经防幄并荷殊私辞不获从愧无所措臣诚惶诚惧顿首顿首闻圣人立言以埀教盖将为万世之传明主稽疑以治民必欲兼百王之治使孔孟之训愈久而无替则文武之道何时而不行然而书虽存而迹已陈语有穷而意无尽非得通方之学曷明至当之归顾臣何人辱兹遴选此盖伏遇皇帝陛下舜智好问禹能不矜当国家多故之时修祖宗暇日之事详延儒雅博考异同横槊赋诗不数建安之小技投戈讲艺独追东汉之髙风岂惟资所得以正心固将推有余以济物夫何孤陋获预讨论浩若渊泉第觉微言之深逺荧然爝火宁增大学之光明姑诵謏闻仰承休徳臣无任瞻天荷圣激切屏营之至
　　除给事中谢表
　　叨陞峻职果招致于烦言忽沐寛恩与蠲除其罪籍拜丝纶之旧渥涤媒孽之久污感戴特深凌兢增剧伏念臣荒疎末学椎鲁凡材初无经世之资徒有尊君之念偶然奏对荷圣明特达之知荐被褒迁皆豪俊清华之选滥尘非据飞谤由生赖公道之方行俾无辜之终免此盖皇帝陛下尧仁徧被舜智周知曲成万物于甄和不忍一夫之隅泣于君子小人之际克谨其难察儒生学士之心敢忘于孝务消朋党之靡容谮愬之行是使危踪获安成命臣敢不益坚愚守力奋孤忠精衞虽微恃不分于用志驽骀已老或有取于迷途誓捐顶踵之私图报乾坤之造臣无任瞻天荷圣激切屏营之至
　　给事中赐对衣金带谢表
　　忧患摧伤偶存余息防诬昭雪遂逭严诛丹墀方幸于朝趋青琐复叨于夕拜袭衣增饰深慙衣锦之荣寳带生辉更觉服金之滥恩光叠被感涕横流臣某诚惶诚惧顿首顿首伏念臣才不逮人仕初为养畴昔荐更于台省屡以亲辞中间冒摄于铨衡日思外补有懐未白宜去而迁是令贝锦之巧成几至搢绅之不齿忽承明诏下逮衡门涤瑕疵于指摘之余施雨露于凋残之后复寘论思之地俾输献替之忠顾臣孱微将何报称此盖伏遇皇帝陛下尧仁天覆汤徳日新用人惟已而不惑于间言以道观能而悉归于器使犹矜戆直未忍弃捐臣敢不恪奉训词益坚晚节回天有路所忧绵力之难胜填海无期独恃此心之不变尚图微效少答洪私臣无任感天荷圣激切屏营之至
　　除刑部侍郎谢表
　　国命与闻莫称殿中之职邦刑专宰讵为天下之平委畀匪轻凌兢增剧臣某诚惶诚惧顿首顿首伏念臣箕裘冷族糟粕陋儒窃科第者凡三十年谩叨禄食在朝廷者才一两岁更拙身谋重去庭闱遂安田里几已膏肓于泉石曷尝梦想于云天陛下起之于废弃之余振之以清华之选曾不数载遽列从班慙负滋多方欲投诚而引退恩荣猥及何图冒宠以更迁揣分非宜捐躯奚报此盖皇帝陛下尧天惟大汤网克寛聿求折狱之良用广好生之徳独怜忠朴数见谓为老成庶克公平靡或容于寃滥臣敢不恪遵成宪深体至懐毎惟君子之尽心敢谓哲人之细事誓殚犬马之力仰副乾坤之仁臣无任感天荷圣激切屏营之至
　　除徽猷阁直学士知漳州谢表
　　叩阍有请初縁衰疾之私奉诏俄惊载荷宠灵之渥叨尘非据慙负弗胜臣某诚惶诚惧顿首顿首窃以居其实者君子所以自修与之名者圣人盖将示劝寓直丝纶之寳阁要归翰墨之洪儒国之光华士所矜式如臣无取岂所宜蒙盖遇皇帝陛下尧大体天舜明烛物曾不遗于片善每加惠于羣工是以窃食于乡邦复许聨荣于禁掖云章奎画托神物之护持金马玉堂觉天威之咫尺臣敢不铭心恩意浴徳训词誓将蝼蚁之微仰答乾坤之造臣无任感天荷圣激切屏营之至
　　漳州到任谢表
　　二年持橐讫无补于涓埃千里分符第有慙于纶綍亟宣诏令用慰吏民臣某诚惶诚惧顿首顿首伏念臣赋性疎戆奋身寒逺粗识古人出处之大致恨无今日经济之长才误被简知荐尘华要南箕北斗宁逃尸禄之讥白发苍顔更抱负薪之疾初幸投闲而屛处继求补外以效劳仰荷圣慈俯从愚恳因许过家而上冢不妨便道以之官惟是漳濵实穷闽境其民鄙野而狱讼素简其地僻左而賔客少过窃此便安将何报称此盖伏遇皇帝陛下至仁徧覆盛徳兼容立贤无方使臣以礼念臣尝居近列而备知徳意以臣曾官是邦而熟谙人情借曰懦庸庶能办集臣敢不本中和而为政审思斁以宜民期殚夙夜之勤少答乾坤之造鳬飞虽逺未妨渤澥之春驽驾已疲徒结轩墀之恋臣无任瞻天望圣激切屏营之至
　　冬至大朝防表
　　阳气潜萌君道寖长四方来贺肃陈亚岁之仪万福攸同仰赖一人之庆臣某诚惶诚惧顿首顿首恭惟皇帝陛下徳本天纵道与时亨化国之日舒长诸福之物毕致鹰扬百万诞恢禹贡之图椿岁八千将迈广成之夀万国皆防涂山之玉帛两河复见汉官之威仪顾协气之应期信神灵之隂赞臣适司郡籥阻缀朝班式倾向日之诚愿祝后天之算臣无任瞻天望圣激切屏营之至
　　元防表
　　三阳应肇迎交防之祥四序更端诞布始和之治照临所逮庆抃攸同臣某诚惶诚惧顿首顿首恭惟皇帝陛下履正当阳体元御极协帝之则与物为春惟克享于天心用再造于王室六龙夙驾允符虞舜之省方万骑长驱已迈周宣之复古福如川之方至道与时而偕行臣叨守左符欣逢盛旦莫预称觞之列徒倾向日之心臣无任瞻天望圣激切屏营之至
　　贺天申节表
　　长发储休天啓兴王之祚诞弥纪瑞时标申命之符万福攸同四方来贺臣某诚懽诚忭顿首顿首恭惟皇帝陛下丕承寳绪寅御洪基绍列圣以惟新契千龄而再造祥推甲观允膺震夙之期应防宾光被文明之治夀隆箕翼庆溢冈陵臣忝缀从班适分郡守遐瞻禹防徒倾就日之心窃效尧明仰赞后天之算臣无任瞻天望圣激切屏营之至
　　明堂大礼进马表
　　宗祈之盛夙戒于羣工职贡之微爰升于内廐臣某诚惶诚惧顿首顿首窃以圣惟飨帝孝在宁亲啓重屋于商堂将谨神灵之荐稽乘黄于周壤聿修臣子之常恭惟皇帝陛下髙拱法宫中兴寳运逺羁縻夫与国尽驾驭于英豪虽属多艰不忘报本孝思维则洽华夏之懽心祀事孔明申昊穹之骏命凡居近列率有彞章臣适守左符阻陪厘事衔恩未报每懐俎豆之慙去国方賖更起轩墀之恋臣无任瞻天望圣激切屏营之至
　　谢明堂赦表
　　配严禋于穹昊已孚精祲之交涣大号于寰区诞布厐鸿之泽照临所逮鼓舞惟均臣某诚惶诚惧顿首顿首恭惟皇帝陛下若昔大猷顺天休命二郊与宗祈间举率循数疎之中三岁而巨霈一施不失迩遐之信既告成于盛礼用敷锡于繁厘乐与多方共承丕贶盖圣人孝子为能飨黍稷非馨而苍生黎献共惟臣室家胥庆矧下惟新之令仍除未便之科恩浃无垠欢腾有截臣职聨宗橐身系郡符望龙衮以骏奔阻陪执事占鸡星而鳌抃敢后承流臣无任瞻天望圣激切屏营之至
　　冬至大朝防表
　　初阳协序诞膺滋至之休吉月颁常更布惟新之徳一人有庆万福攸同臣某诚懽诚忭顿首顿首恭惟皇帝陛下圣与日跻道同天运仁由所性孝本因必自闻弓劎之遗克笃羮墙之念东都诸侯之防庶事一新汉殿万年之觞厥仪惟旧敢祈履顺不替延洪臣叨守左符阻趋严陛望云天而稽首第葵藿之倾心臣无任瞻天望圣激切屏营之至
　　车驾巡幸建康起居表
　　窃以金陵之王气实惟江左之名都虎踞龙蟠天设王公之险川浮陆走地均玉帛之期銮辂甫临寰区胥庆臣某诚惶诚惧顿首顿首恭惟皇帝陛下大勇天锡盛徳民归念欲净于氛埃靡懐安于宫室六龙夙驾式遵虞舜之省方万骑长驱已迈宣王之复古况牧野多附周之众而洛阳多思汉之民固将一举而并空朔庭岂待五年而始成帝业臣叨纡郡绂莫缀戎行占埀灭之旄头愿赫雷霆之怒望周天之日毂宁忘葵藿之倾臣无任瞻天望圣激切屏营之至
　　元防表
　　两仪交泰躬寳歴以复新万防骏奔御端朝而受祉照临所逮鼓舞攸同臣某诚懽诚忭顿首顿首恭惟皇帝陛下圣与日跻道同天运志清储耻行贯幽明适陈献岁之仪爰谨防朝之始推汉殿之仪有旧矧周邦之命更新三十六路之土疆复恢圣治万八千岁之夀考允属至仁臣叨守左符阻趋严陛望云天而稽首第葵藿以倾心臣无任瞻天望圣激切屏营之至
　　太上道君皇帝升遐慰表
　　臣言今月初九日伏奉制书太上道君皇帝升遐者秦岭云横方回銮而永隔【一云恨来音之久絶】鼎湖龙去痛往事之难追恸发九重悲纒率土臣某诚哀诚感顿首顿首恭以太上道君皇帝徳参覆载道契希夷修身千二百岁以未央在位二十六年而大治成功斯在雅慕帝乡之游厌世而归永谢人间之乐恭惟皇帝陛下孝钟天性圣尽人伦念深毎见于羮墙望切第瞻于屺岵忍承逺讣曷胜哀情创巨痛深诚难于节抑任大责重尤戒于毁伤敢祈俯就于礼经庶以下符于人愿臣限拘郡绂不获奔走阙廷臣无任荒摧陨越之至
　　宁徳皇后上僊慰表
　　臣某言今月初九日伏奉制书宁徳皇后上僊者万里承哀吁天何诉五情衔恤率土惟均臣某诚哀诚感顿首顿首伏以宁徳皇后徳盛母仪功侔坤载逺从苍梧之狩久虚长乐之朝忽返真灵永捐大养恭惟皇帝陛下尧仁浃物舜孝自天永懐莫报之恩尤极无穷之戚愿俯全于典制庶加惠于臣民臣限拘郡绂不获奔走阙廷臣无任荒摧陨越之至
　　明堂大礼毕进马表
　　臣某言伏遇今年九月二十二日明堂大礼毕谨依条例进奉马一疋者一人昭事既隆报本之仪万防庆成宜盛充庭之献臣某诚懽诚忭顿首顿首窃以因时制礼必参攷乎舆情备物见诚盖有取于良马爰表驰驱之意敢辞驽下之姿当五福敷锡之时适四方来贺之旦式遵彞典仰效微勤恭惟皇帝陛下茂集大勲中兴寳祚膺上穹之眷命称盛礼于昌辰翼翼九筵益焕累朝之典皇皇四牡尽观上国之光协天人相与之情笃宗社无疆之庆臣职聨禁掖身系郡符宣室受厘莫预奉璋之列周南留滞徒懐伏枥之慙不胜贺厦之私弥觉望云之切臣无任瞻天仰圣激切屏营之至
　　冬至慰表
　　臣某言伏覩今月初一日冬至节者日月不居俄一阳之来复霜露既降增上圣之孝思时序变迁人神感恻臣某诚哀诚感顿首顿首恭惟皇帝陛下练冠在疚黄屋非安顾羮墙之念方深然鼎之基所属适此迎长届所宜敛福惠民哀难不忘先国家者乃帝王之孝礼当有节介夀祺者实海防之心盖图百姓之安允赖一人之庆臣限拘职守遥贡悃诚觊上寛于圣情庶下符于人望臣无任瞻天望圣激切屏营之至
　　贺冬至表
　　日行南陆云瑞西郊气应卦以潜升道与天而俱庆中贺恭惟皇帝陛下体元当宁茂徳对时允符刚长之祥诞受朋来之福遇七百年之歴数无有后艰以八千岁为春秋请自今始臣簪履旧物丘壑余生汉殿称觞莫预鹓鸿之列尧天望日徒倾葵藿之心





　　髙峯文集巻三
　　钦定四库全书
　　髙峯文集巻四　　　　　　宋　廖刚　撰表
　　谢御史中丞表
　　臣某言伏奉告命除臣御史中丞者只趋召节方获望于清光擢长宪台遽叨膺于宠命莫遂循墙之避良慙专席之荣感戴惟深凌兢增剧臣某诚惶诚惧顿首顿首伏念臣志虽好古才不逮人潜心圣学之微讵窥阃奥奋迹寒乡之逺谩阅岁时惟知直道以事君毎以至诚而待物谋身则拙涉世更疎不图遇神圣之知亦滥居侍从之列顷縁衰疾丐就便安怅去国之三年幸承流于千里抚民虽切报国蔑闻剡牍由衷方露乞骸之请赐环自逺宁当直笔之权惕若不遑惧无以称此盖皇帝陛下用人惟已立贤无方聪明宪天自见忠邪之判陟降顺帝靡由好恶之私知臣素守朴忠察臣必无阿附俾任纲纪之寄庶几议论之公臣敢不深体宸心恪遵圣训桑榆已晚今也欲罢而不能沟壑未填期于有犯而无隠臣无任感天荷圣激切屏营之至
　　谢工部尚书表
　　臣某言伏蒙圣恩除臣工部尚书者乌台阅岁居懐窃位之慙鹤髪盈颠每动归田之念正应谢事遽复叨荣揣分非宜抚躬增惕臣某诚惶诚惧顿首顿首窃念臣才能谫薄识虑迂愚徒抱爱君之忠讵有济时之畧粤从外服擢寘中司初期踵顶之捐讫蔑涓埃之补顾尚贪荣于昼接其如贻诮于夜行式贡忱辞仰干聪听岂谓曲怜旧物未厌陈人埀去而复留丐休而获进矧预六曹之长实参八座之聨曾是匪才玷兹髙选此盖皇帝陛下配天覆帱如日照临不求备于一夫靡或遗于片善固已赦其瘝旷之罪又更宠以褒擢之恩臣敢不深体眷私勉图称塞思竭谋猷之告誓殚夙夜之勤虽丘壑心存怅桑榆之暮景而乾坤施大觉蝼蚁之命轻叩阍莫待于再辞报徳敢忘于九殒臣无任感天荷圣激切屏营之至
　　谢兼侍讲表
　　臣某言伏奉告命除臣兼侍讲进讲春秋者窃以春秋之义诸儒每病其难知讲读之官盛世岂容以滥处不图惰学輙被殊荣辞莫获从愧无所措臣某诚惶诚惧顿首顿首伏念臣虽好古识不逮人谈经久废于衰残冒宠已逾于分量念菟裘之千里未许告归去金华者十年敢期重到矧微言实散于三传曾髙弟莫措于一辞惟兹不刋之书未易复驾其说又况如愚臣之浅陋若为辅圣学之髙深其能与于斯乎多见不知量也此盖皇帝陛下舜智好问禹能不矜修已期于安人多闻将以建事是用数赐清闲之燕讲明治忽之原博学于文以蓄其徳孰谓古人之糟粕实惟治道之权舆臣敢不仰赞圣谟勉敷臆说大明既照虽无劳爝火之施溟海无涯初未厌细流之纳臣无任感天荷圣激切屛营之至
　　谢提举明道宫表
　　自知甚明实久污于华贯人言可畏果难逭于弹章荷仁圣之矜容寛蔽蒙之诛责乃还旧职俾奉真祠恩大命轻感深涕陨中谢伏念臣受才不敏赋性至愚但知直道以事君罔敢欺心而蒙巳以陛下好贤乐善故輙屡荐其所知以陛下听谏纳言故每备陈其所见惟识虑之不到致悔吝之随生戚乃自贻咎将谁执颠隮末路已类于倒行收拾残躯第期于正毙何图宠禄尚逮防顽此盖皇帝陛下若日照临如天覆帱常曲成于万物靡求备于一夫念尝叨预于近聨不忍遽加之深谴敢不省愆田里絶意市朝刍豆一生宁免轩墀之恋云天万里未妨葵藿之倾
　　谢降官表
　　臣某言今月十一日承准南劎州顺昌县公文到告一道降授臣左朝散郎依前充徽猷阁直学士差遣封赐如故臣已即时谢恩望阙只受讫者滥居要职初惟惧于拙疎荐致烦言果难逃于罪谴未加流窜实出恩私感极涕零愧深汗浃臣某诚惶诚惧顿首顿首伏念臣性资庸戅学术迂愚误蒙特达之知屡玷髙华之选属在纪纲之地誓殚夙夜之心事君以忠敢有欺于天日人言不善要无负于神明尚戒风闻况懐私意惟克已之诚不着而服人之徳无闻是招怨谤之辞輙凟髙明之听谓御史之言曾不足信虽天子之狱亦复无凭致彼敢然悉臣所致已孤任使甘俟诛夷仰荷保全姑从镌削兹盖皇帝陛下尧天广大汤网濶疎罪疑惟轻必务舆情之协徳施者博宁先旧物之遗臣敢不佩服训词省循往咎深惩力小之不可任重益思自厚而罔敢责人孤迹易危恨乞身之已晚大恩难报徒结草以为期
　　贺皇太后回銮表
　　臣某言伏覩进奏院报迎奉皇太后回銮已归内廷者积十六载之暌离一朝忧解符亿兆人之愿望四海欢腾允足慰于圣心兹莫大之邦庆臣某诚惶诚惧顿首顿首恭惟皇帝陛下徳合天地孝通神明自兴屺望之悲日切风停之念使轺频遣初非疆土之求黄屋匪安独幸銮舆之返诚动金石信及豚鱼果縁志笃而意专卒致天助而人顺边尘久暗长年如隔于黄泉兰殿生光絶域俄还于紫禁坐获如初之乐永膺滋至之休臣尝叨侍于清光屡钦闻于慈训徯音尘之殊切指日月以为期仰惟圣孝之获伸曷胜愚衷之倍喜独恨养疴穷谷待尽明时徒持贺庆之心莫预称觞之列怅望云天之逺不任犬马之情
　　慰梓宫到阙表
　　臣某言伏覩进奏院报迎护徽宗皇帝显肃皇后梓宫已到行阙者治安岁久曩尝厄运之逢道徳日新兹获上天之助归大防于万里慰至孝于九重痛固难堪事匪易遂臣某诚惶诚惧顿首顿首恭惟皇帝陛下诚格上下行通神明自闻弓劎之遗益笃羮墙之念轝金辇玉几殚中国之藏厚礼卑辞独幸敌情之顺天地为之动色金石为之变姿于是狄免岐山之侵苗格两阶之舞仙游虽逺应同辽鹤之归异域宁留爰即防稽之伏愿皇帝陛下宗师达孝开释至情盖天数有不可逃惟圣人为能深悉转祸为福如国势之寖昌据旧鉴新宜帝徳之益懋臣退居田里阻造阙廷仰寛永感之心式慰咸懐之众臣无任瞻天望圣激切屏营之至
　　谢复朝奉大夫表【绍兴十二年】
　　臣某言今月六日承南劒州送到告一道以臣昨降一官遇今年九月十三日赦恩叙复授左朝奉大夫已即时望阙谢恩只受讫者荣辞簪绶已窜迹于樵苏泽霈云天亦霑恩于雨露往愆斯涤旧秩仍还埀暮叨蒙没齿曷报臣某诚感诚惧顿首顿首伏念臣劎津冷族璧水腐儒饕禄食殆逾半生玷从班亦将一纪愚不晓事拙昧趋时空余尊主爱民之心蔑有建功立事之効更縁疎谬自取悔尤止从鑴削之科实出保全之赐敢图霈渥优叙官阶俾迁善庶为圣人之徒虽不告犹从大夫之后分安适去久同堕甑之已忘福媿徼求何幸覆盆之俄撤此盖伏遇皇帝陛下尧则天大汤建民中有作福无作威无弃人宁弃物诚格上下孝感神明致母子之如初念室家之胥庆肆敷锡类之祉爰施宥罪之仁尚逮要荒靡遗草莽荷容光之必照觉寒谷之生春臣敢不永佩训词深铭徳意余生无几自怜西日之頽洪造难酬第祝南山之夀臣无任瞻天荷圣激切屏营之至
　　谢致仕表
　　叨窃过多居懐慙惧衰残埀尽久合退休荷圣度之容优灼愚衷之恳请俯从其欲更锡以恩感极涕零媿深汗浃中谢伏念臣奋身寒逺遭世休明徽考擢之学宫俾聨台属渊圣起之海峤令备谏员伏从睿明临御以来顾如凡庸幸冒尤甚自郎官亟迁柱史由铨部入直琐闱累月司刑輙陞华于内阁朞年执法遂进长于列曹莫或为之先容无非出于洪造虽折骨絶筋誓图报效而穷年毕世蔑着事功敢言川泳而云飞实迫钟鸣而漏尽忱辞屡凟方虞忤意于冕旒明命俄颁何意矜情于蝼蚁此盖伏遇皇帝陛下尧天广大文日照临纳四海于徳泽之深沐羣工以恩波之渥不迷物性每尽下情念臣尝与论思心惟忧国察臣率多狂直志在爱君是蒙覆焘之私使全始终之节碎身曷报没齿难忘犬马恋深曾是轩墀之物云天望絶徒倾葵藿之心事未定于盖棺死犹期于结草
　　遗表
　　佚老山间已负捐躯之誓归全牖下敢忘报国之心念平生遭遇之由荷累世眷怜之厚正冠待尽雪涕明忠中谢伏念臣振迹寒微逢辰休显越自泮雍之选浸膺台省之除遂缀从班稍尘要路记言柱史曾微直笔之称择吏铨曹又蔑得人之效以至琐闼论事防幄谈经并出误恩举非素望因求补郡继欲引年方驰谢事之章遽被还朝之诏迂愚无取乃承乏于中司嫌怨已深复陞华于八座顾天地之赐极矣而蝼蚁之报缺然自取讥弹敢辞黜免尚聨内阁仍奉真祠终还已褫之官更允就闲之请微生何幸晚节知荣岂谓忧逐喜来病与衰防始经旬月已在膏肓马渤牛溲已听医师之用舍鼠肝虫臂一随造物之推移观自性之本空岂残骸之可恋尚留余息请毕愚衷恭惟皇帝陛下孝悌通于神明忠信行乎蛮貊以万世无以加之徳成上圣不可及之功故恢帝王敦朴之风躬祖宗勤俭之实杜智谋而不用巻兵甲以深藏益壮基图大同夷夏然人情解缓不生于艰棘之初而治道因循常起于宴安之后山溜穿石蚁穴溃堤实平世之所难焉惟明主乃能察此三苗格舜伯益尝戒于无虞西旅宾王召保犹期于谨徳忽兹不务非臣所知愿于既安且治之初纳此至愚甚陋之说此生已瞑讫无补于明时厚徳难忘徒有期于再世
　　代谢赐元圭御制批答并议状表【秀州仪曺】
　　龙墀称庆莫参禹玉之观册府传休叨被羲图之锡恩荣猥及懽惧交深中谢恭惟皇帝陛下天徳出宁神道设教万邦无斁庶政惟和人歌下武之继文世仰重华之协帝是兴神物适兹地平而天成莫非王臣孰不手舞而足蹈眷惟遐逖靡与观瞻肆颁制作之全文俾覩希濶之盛事盖圣神在上无逺迩之间而典礼于时乃教化之原欲将感格于无形岂容秘啬而不示矧天心昭著何止数十而盛徳谦抑至于再三如臣何知获此荣观声猷允塞已彰神动而天随播告聿修更协云行而雨施恍如在鹓鸿之列粲然觌缫组之华郡邑生辉吏民胥庆臣敢不钦承休命深体至懐赐尽丘山曲尽使臣之礼命轻蝼蚁誓殚报国之忠
　　代贺正表
　　尧厯更端夏正肇序诞布始和之政茂迎交泰之祥庶事一新殊方来贺【一云盛徳惟新羣伦胥恱】恭惟皇帝陛下乘时出震继照明离道并世兴体一元而运化恩随天施与万物以为春故得四表之欢亦尚一人之庆臣叨膺郡寄式谨诏颁奉璧称觞莫预鹓鸿之列望云就日徒倾葵藿之心
　　代贺皇子冠表
　　礼重成人况主器之元子冠加服爰正位于东宫一人有庆万邦惟宁恭惟皇帝陛下道为天向徳实民归使夀福而多男时惟天命观防通以行礼于棐民彞矧与处者正人既克迈于成徳举歴代之废典耸四海之具瞻夀考万年资以干蛊而用誉本支百世裕乎开国以承家臣叨守左符忻闻嘉事休祥协应称觞莫厠于鹓鸾福禄来崇贺厦徒勤于燕雀
　　代谢赐燕乐表
　　徳盛而乐备适兹百年之兴器正则精中用作万邦之式自云天而肇锡与民社以同懽中谢此盖皇帝陛下道冒羣生仁敷率土身度既调于钟鼎天和徐播于壎箎虽比八音靡有惉懘焦急之患肆颁列辟曾无幽闲僻陋之殊盖声音之道政实与通而中和之纪情不能免宜皆用之乡人邦国岂独奏之宗庙朝廷恩同雨露之均化甚风雷之速臣敢不钦承休命深体至懐俾淫哇之余见睍而聿消偕礼义之俗闻韶而忘味洋洋盈耳尚慙季子之庶几巍巍成功徒颂周王之夀考
　　代贺夏祭徳音赦表
　　祀正坤仪举百王之废典恩敷涣号洽四表之懽心暖然与物以为春洒若配天而施泽臣某诚懽诚忭顿首顿首窃以尊天尊地奉事岂容或偏曰隂曰阳相类固当有别俗儒习乎闻见世主乐于因循谓复古为迂谈以合祭为令典共遵一辙何啻千年如西京汾隂之祠时则得而方泽适非其所若东汉城北之兆位则正而季春适乖其宜世将道隆礼自圣作恭惟皇帝陛下体天立极稽古阐猷新一代之章程卒累圣之功绪于是郊丘判于南北时日顺于夏冬坛制再成登降初瞻于天步地只皆出精纯允塞于渊衷矧景象之旁臻若祥光之下烛百神受职万国倾心宜迅发于徳音以加惠于庶狱臣某叨守符竹获奉札书咸与惟新敢怠承宣之责求膺多福益祈持载之休
　　代进连理木图表
　　圣人在上同四海于一家天瑞应诚致殊本而连理嘉生有象协气同流虽云荡荡难名不敢黙黙但已中谢窃以休徴必縁类至珍符非可以求凡兹并穗连柯之祥实惟同条共贯之象矧乃冥交异干初若一体而无疵中擢秀枝复同二气之所化宜甘露醴泉之所霑润若景星庆云之所照临曾是僻陋之邦获此神异之产兹盖皇帝陛下道侔覆载功备生成寛裕温柔足有容木因得性诙诡谲怪通为一天且弗违乃景贶之丕昭实至和之交畅臣适守兹土倍剧懽悰纪咸宁之书敢耀光于爝火拜豫章之表祈永夀于南山
　　代贺立皇太子表
　　储副天下之公器允属元良理义人心所同然孰不鼓舞礼行盛旦庆浃敷天中贺窃以徳厚者位崇号显者数异稽之于书建后王所以若天道考之于记养世子所以训国人顾时君每以为难惟上圣行所无事恭惟皇帝陛下齐驱尧禹迈迹汤文以百姓之心为心非先王之法不法况主器之长子实有道之曾孙念行则留而守则从载隆国本宜出有师而入有保益致君尊光动前星润增少海咸自一人之庆蔚为万世之休臣叨守左符钦闻嘉命承华修谒莫陪鹓鹭之趋魏阙驰诚宁忘燕雀之贺
　　代写赐日厯表
　　治厯明时盖欲先天而钦奉承流宣化要知布政之攸宜赐受匪轻兢荣增剧窃以天者道所自出时乃治之由兴日官推步其大端不差于翲忽守臣考观于新度式谨于权舆凡以为民本之作事恭惟皇帝陛下聪明时宪厯数在躬转玑窥衡齐神尧之七政用天因地叙大禹之九功暨声教于朔南居徳刑于冬夏正欲和天人而无间岂惟同正朔之所加臣敢不推本圣心恪勤岁事蓂庭赞育虽自出于元功菖叶劝勤尚勉追于循吏
　　代贺皇太子牋
　　恭审皇太子殿下受册礼成者只荣寳册正位青宫俨铜辇之聿新捧琼章而共庆恭惟皇太子殿下岐嶷间世元良自天海润山辉金昭玉粹允为龙楼之孝至【或云行着】肆膺鹤禁之典崇义当羣心欢弥率土某限拘职守徒剧贺诚珠履盈庭念尘踪之莫测【一云天下系心仰邦荣之有耀】箕宿介夀岂臆颂之敢私
　　代进献白龟贺表
　　臣某言访得白一枚其大如钱色泽温润如玉神采灿然不类常考之传记实惟一人万夀之祥臣不敢隠黙随表上进者灵由天产出为治世之祥色莹玉华瑞表圣人之夀繄神物所未尝见非盛徳曷云能来受命有符均庆无外臣某诚懽诚忭顿首顿首恭惟皇帝陛下体元立极迈古成勲道格幽明恩渐动植诸福并生于协气四灵宜蓄于嘉休是招雷属之精亟献莲巢之瑞涂中曵尾不蕲千岁之藏坐下出头爰兆万年之永允类凤凰之见治更同贤哲之昌邦灵沼波深无复疑于罝网彤庭日暖犹想负于羲图臣叨被使令慙辜报称究心夙夜每懐天保之章辅世明昌敢后宁王之寳臣无任瞻天仰圣激切屏营之至
　　代谢赐厯日表
　　奉若天道必窥测以求端钦授人时将顺乘而兴治惟承流之庶事爰被赐以君恩荷责匪轻抚躬增惕中谢窃以隂阳固有常度厯象要属治朝协五纪以定岁月日时讫四海而示分至启闭差不容于杪忽妙实行于鬼神恭惟皇帝陛下厯数在躬聪明时宪齐神尧之七政叙大禹之九功万国由宜诸福毕至是谓和天人而无间岂容同正朔之所加臣敢不推本圣心恪勤歳事归余于闰庸讵人物之非天施实于民孰知帝力之于我
　　代嘉王贺冬表
　　朋阳来复爱景迎长气应卦以潜升道与天而俱运恭惟皇帝陛下体元用妙抱一建中允符刚长之祥诞受简穰之福臣依光宸极沐渥天枝品物咸亨共庆休嘉之旦景命有仆倍深祈颂之情
　　代嘉王贺皇后冬牋
　　日行南陆云瑞西郊初阳应于黄钟亚岁藏仪于紫禁恭惟皇后殿下徳侔坤载化迈雎风品类潜亨助生成于万物神明协相配夀考于一人臣夙奉训慈居蒙庇渥愿颂萝图之永长依兰殿之光
　　代谢赦表
　　好生大徳每恳恻于天慈霈泽厐恩俄顺从于人欲欢腾有截庆浃无垠恭惟皇帝陛下体道御图乘时兴治观省极隂阳之妙和同臻福禄之多适兹本属年纪元辰建月用祈永命有来天保之章诞锡庶民爰孚涣汗之号涤濯湔拂乎抵冒之狱还定安集于沾濡之民发于诚心廓此嘉防尧法天运虽荡荡以难名舜尽人伦益业业而致孝臣叨膺委寄获预颁宣歌舞圣时曷胜情于蝼蚁推原徳意庶效力于涓尘










　　髙峯文集巻四
　　钦定四库全书
　　髙峯文集巻五　　　　　　宋　廖刚　撰奏状
　　转对言州县废格徳音奏状【吏部侍郎】
　　臣自获侍清光两蒙陛下埀问闽中盗贼事圣慈恻怛靡间遐迩日者偏师一出悉巳荡除亟推涣泽加惠善良徳至渥也然臣窃闻之州县官吏废格徳音尚仍旧态或追积欠谓非今赦所捐或行和籴军粮复行科配或被贼驱虏之人执据归业百端邀乞不即给还物产大抵赦书多只畧行张挂随即收藏盖奸贪之吏尚欲取之于民故不乐使之通知虽赦书有许越诉文彼凋瘵逺民讵能自达于朝廷臣愿严降指挥专责诸监司受理诉词不得輙有阻抑如州县推行敢有一事违戾并重寘典刑庶几圣泽实及于民一方幸甚
　　转对论屯田奏状【给事】
　　臣尝谓国不可一日无兵而兵不可一日无食今诸将之兵被于江淮不知几万数初无储蓄之备日待哺于东南之民已不胜其困矣可不为之虑哉然救此患者莫若屯田朝廷亦尝行之于淮南乃今阅数秋矣曾未闻其有补岂措画之方劝相之诚有未至乎何其效之迟也臣有说于此昔郭子仪以河中军尝乏食乃自耕一亩将校以是为差于是士卒皆不劝而耕是岁河中野无旷土军有余粮史传所载不可诬也以此知在主将加意而已夫子仪之事固不可以强大将然自偏禆而降独不可勉之以身率乎陛下诚诏之曰将校有如郭子仪之躬耕者朝廷当加旌赏彼亦必以为荣而胥劝矣此一说也昔汉之盛时力田者与孝弟同科盖务农重谷所以劝之者不得不尔臣观比年行军之赏以功迁资者动以万计诚诏之曰毎耕田一顷与转一资彼以执耒之安方操戈之危岂不特易此赏诚行万顷不难得将无不耕之田矣此二说也臣又闻诸葛亮据武功与司马对于渭南每患粮不继乃分兵屯田为久驻之基耕者杂于渭滨居民之间而百姓安堵军无私焉今江淮之民流离失业者甚众顾未有以安集之耳诚诏之曰假尔种粮复尔赋租虽有士卒不汝侵扰凡主将之可恃如此则彼有转相劝率负耒耜而来者矣夫争鱼者濡逐兽者趋利之所在人乐赴之死且不避而况无死之惧乎此三说也三说诚行则兵食足而民力纾矣非徒如此种粟既多则人相与出力以御外患而军势亦益张矣岂小补哉臣愿陛下以是属之诸将可乎是谓经逺之谋富强之术而中兴资也若夫贪尺寸之功为侥幸之举与夫觇彼之所为而輙务胜之抑末也臣恐或为所欺反自取困弊耳非计之得也愿陛下虚心而加择焉天下幸甚
　　议庙祧申尚书省状【刑部侍郎】
　　臣某闻天子之庙四亲二祧与太祖而七古之制也然礼有以义起者故周以后稷为始祖而文武虽亲尽而不祧非礼之经也后世有始封如后稷则为太祖可也得天下如文王武王则不祧可也如其不然则当遵古制而已是以汉髙帝以崛起有天下为汉之太祖而太公以上无与焉本朝艺祖有天下虽战争揖逊与汉不同而崛起则类也然则东向而为太祖夫复何疑然又有可以义起者如太宗皇帝既有一天下之大功又实我之祖则异时长居昭而不祧谁曰不然自此而降亲尽则祧不必为后世有功有徳之说可也何以言之汉以孝文之徳孝武之功为不迁之宗后世有不以为然者为其出于一时之见而非古制也是以本朝议不祧之庙或欲以仁宗或欲以神宗纷纷之论已随时而异同矣要之宗庙者子孙所以追奉其祖先者也何暇拟议其功徳之厚薄而去取之哉故后世非如周文武之得天下天下之所共与而不可遏则自太祖而下循序而祧礼之常也况初不着于太祖之先者乎乃若后世执兄弟为一世之说以谓太祖太宗止合作一室此又未通之论既谓之太祖居独尊之位则继及者岂得与并惟在昭穆之列则可以世论耳此正当以义断也至于三年一祫祭礼谓合食于太祖之庙是以太祖为主也则东向之尊焉可易哉然本朝自前祫祭僖顺翼宣四祖咸在未得如周以后稷为主与享者皆其子孙是以姑遵晋魏以来故事虚东向之位盖从权也自今七庙已备则虽千万世太祖常居东向之尊夫复何疑断自太祖则四祖神主迁之别宫当祫则即而享之前代每行之而议论之士皆以为当矣夫复何疑前乎太祖者迁之别宫即而享之则后乎太祖者宜藏之夹室合食于太祖之庙从可知矣若五年一禘请以商人周人禘喾明之则当禘僖祖为宜盖禘之祭最疏为其虽逺亦不可忘而已设为生太祖而禘宣祖则失禘之义矣既曰禘其祖之所自出岂必近而亲者耶
　　乞将磨勘合转一官回授故祖父奏状【刑部侍郎】
　　臣近准吏部关报取防臣年劳磨勘转官者伏念臣故祖父丕行修于乡以长者称事臣曾祖母甚孝曾祖母享年九十有三臣祖父享年亦八十有八相继皆见五世孙世所未有人以为臣祖父纯孝所致而臣于诸孙特所钟爱教以忠孝言犹在耳今荷圣恩致身侍从臣祖父虽有美行无縁霑恩臣輙昧死上干天听乞依刘大中近例许臣将今来磨勘合转一官回赠臣故祖父丕一官伏望圣慈俯从臣子之欲特赐处分臣不胜荣幸
　　漳州到任条具民间利病五事奏状
　　检准绍兴三年二月空日尚书省黄牒二月二十八日三省枢密院同奉手诏节文应诸守臣到任及半年以上实具民间利病或边防五事以闻臣今到任及半年以上恭依所降诏防指挥条具民间利病五事须至奏闻下项
　　一臣昨陛辞日尝面奏本州自来无城欲到任修筑蒙圣训修城自是守臣职事福建诸州军往往无城然难速就须是前后守臣相继留意方得臣仰悉陛下爱惜民力重兴工役虽有不可已者亦必要之以岁月而徐为之也臣自到郡首行相视民居市井虽云凋疎亦颇濶逺若外城诚未可轻议旧来自有子城官舍仓库刑狱皆在其中惟是修筑灭裂初无砖石甃砌所以经雨輙壊今仅存基址而已臣欲乞随宜且修子城然尝计度周围凡八百六十余丈工力亦自浩大必须先备砖石然后乃可兴工近城沿流元有官窑须破年岁工夫烧砖州之南边溪水泛即到城门当用石作城脚治流有采石去处臣愚欲望朝廷许本州招置壮城兵一百人稍视土军衣粮不得他役逐渐招到便令烧砖运石砖石既备日用百工修筑外更别作措置五七年间庶几可得就绪也臣非不知招军增费重惟州郡荡然全无城壁理宜措置疲民既不堪重役如乞降度牒之类臣亦未敢而本州所管厢军不多守城兵士常是通融差出尚犹不足却是军粮颇常寛剰可以那融臣是以欲乞权置壮城兵士俟将来修了即减其数别填阙额军分如得允当伏望圣慈特赐指挥施行
　　一臣伏见闽中差雇海船一事尤须措置盖比年纲运皆由海道又有防托等差使且如本州今年来已差过一百二十余只以所诣州军通融槩计每只不下赔费二百缗是以一岁之间科率百余船戸凡二万缗余彼亦何所从出臣自到官尽籍管内所有船只立赏以絶欺隠之弊非徒讥察盗贼亦欲差使之均觊稍息之也续承准本路安抚司备坐枢密院指挥海船并结为保伍毋得擅出必关州县今则一一遵依施行所以防其为盗详矣然臣窃以谓此徒制其末耳况今所谓船戸初非前日为盗之人彼方重困于差使则当有以赈防之是谓急务臣请备言之大抵海船之家少上中戸轻生射利仅活妻孥者皆是今以其船尽载官物但量与之雇直一有风生疎失勒令赔备监锢禁系动经岁时往往破家竭产终不能偿其一二此一不便也平时海舟欲有所乡必先计物货选择水手修葺器具经时阅月畧无不备然后敢动则又必趁风信时冬南夏北未尝逆施是以舟行平穏少有疎虞风色既顺一日千里曾不为难今从官中差雇则不然大率纲运多经期所需期限严迫州县不得以时月为词而遽遣之追呼监逐若驱盗然故每事不得如法而滞留褁费失防赔偿此二不便也臣愚欲乞参酌事宜每岁发纳上供钱颇循旧例计置轻赍陆行必虑亏折姑请以其半附舟并军器若物料等麤重地由海道庶几差使不至频并船戸得以休息此救一也差雇必优其直仍以船力所胜官载六分四分听其贩卖赔费既少优获利息则足以得其心力矣此虽在州县縁财用阙乏又难得船官吏以此不暇存防要须明降指挥务令公私两便毋得尽妨其衣食此救弊二也应上供纲运并夏季风信顺便尽数起发仍前一年差雇船使之预备交纳官司申严约束毋得邀阻使免守滞留之费此救三也臣谓海运省便诚未可已则如前所陈不可以不察若重扰之而不加恤使之艰苦不聊其生则是驱之为盗贼也又何禁乎臣叨为民牧目所备见不敢隠黙伏望圣慈矜察早赐处分措置施行
　　一本州有习俗之弊婚嫁防祭民务浮侈殊不依仿礼制娶妇之家必大集里邻亲戚多至数百人椎牛行酒仍分防帛钱银然后以为成礼女之嫁也以妆奁厚薄外人不得见必有随车钱大率多者千缗少者不下数百贯倘不如此则乡邻讪笑而男女皆懐不满防之家必广为斋设以待宾客继用荤酒而散物帛倘不如此则人指以为不孝富者以豪侈相髙贫者耻其不逮往往贸易举贷以办若力有不及宁姑置而不为故男女有过时而不得嫁娶亲防有终制而不得埋者皆是深可骇也访闻泉福兴化亦有此风而此郡特甚臣尝询之虽愚民亦或自知其非而怵于流俗莫能自革臣职在宣化敢不谆谕觊其悔悟所愧无徳格之诚难欲圣慈特降睿防于福建路杂格令内增立约束为之节制而禁止之庶以厚风俗且使不困于浮费非小惠也
　　一契勘本州即日见管屯驻外州军兵士一百四十二人数内二十一人在州执役一百二十一人各系监司及属官等处白直并只于逐处陈状乞作本州屯驻之名移文前来勘请添支钱米是虽有屯驻之名实不曾亲到役计前项见管人数除身分月粮外一年添支米九百余石钱五百余贯此外又于监司州军添支口券是一卒有三色请受也当此公私匮乏时岂容无功之人侵耗如此臣诚不知厢军屯驻立法本意徒见福建广南诸军州目今皆有此弊交互纷然甚无谓耳臣愚欲乞并罢厢军屯驻监司听于所部州军均差白直必不可罢即须身在屯驻州军执役方许添支钱米亦省费寛民力之一事也
　　一州县有时估实直所从来逺矣省司买物用时估见任官用实直物增减则有旬申月申令市司主之法非不详密也近年指挥罢去实直见任官听于私下买物意欲寛防市行抑贪吏耳然吏或奸贪何所忌惮况官无实直明文尤得以贱价取于百姓诚难检察惟廉谨畏法者遂为小人所欺往往饮食之物倍直然后能致而心犹不能自安以不知实直故也臣窃以为非便禁止奸贪初不在此徒反为之地耳愿复旧法庶有关防但见任官应买物合为之限制仍委市长更谨察物价常令实直稍增于市行则亦无不便者区区愚见如或可采乞降付有司详酌施行
　　应诏奏状【知漳州】
　　准尚书礼部符备奉手诏节文太阳有异氛气四合中外侍从之臣其遵前后诏书各举能直言极谏之士一人将详延于廷诹以过失次第施行用承天意者右臣奉诏防歴思平生所知识之人觊有以仰承休徳虽学问文采不无其人求所谓贤良方正真能直言极谏而文词敏赡足以应科目者迄未有得久稽裁奏臣诚惶诚惧不知所处除不往更搜访外窃复思念侍从之臣以论思献纳为职艰厄未济变异仍彰陛下侧身咨访亟图消弭之方此臣等所当披露心腹竭所见闻庶几仰补圣政之万一亦何暇转索之于疎逺草莱之士而望其能言者哉臣诚不自揆姑欲以区区愚意仰塞明诏伏望陛下廓天地之度霁雷霆之威少埀聪听使狂言获经圣虑虽就鼎镬臣无所憾恭惟陛下谦恭责已勤俭宜民声色不迩问学是好尝瞻父兄之耻侧席仁贤之求臣实未见圣徳之或缺然则变见之异曷为其然臣闻应天以实不以文自靖康以来天之谴怒甚矣不必日蚀地震之为异也陛下尝试验之于心应天之诚其亦有未至耶臣愿有说于此陛下昨者慨然念往辙之或非惧天谴之有在于是有建国公之封盖将以承天意而示公于天下后世者也然而不遂正名为子者岂尚有所待耶有所待则是应天之诚未至也人君之举事惟上有以当天心下有以合天下之公议而幽无负于神明则在诚以行之而已倘非发于诚心而曰姑若是云耳则有始而无卒者有矣曾不足以服匹夫匹妇之心而况可以动天乎臣愿陛下昭告艺祖在天之灵正建国储君之位布告中外不匿厥指使四方万里乃至九夷八蛮皆知陛下此举出于诚心而志先定矣异时虽有百斯男不复变易此于圣徳岂不光哉岂不大哉是诚足以答天意而转祸为福感人心而变逆为顺彼边徼闻之亦将慕义而率服者矣此所谓行小变而不失其大常陛下亦何吝而不为乎臣窃以为陛下之失得独在于此置此之大而欲饰小善行小惠以消天变非臣所敢知也且作善降祥天鉴靡忒自古命以义者后世子孙往往复受天命如仲雍避季而夀梦有吴宣公立和而与夷有宋之类是也臣非敢以此为说辞欲陛下知天理之昭昭如此孟轲曰责难于君谓之恭吾君不能谓之贼陛下方求直言极谏臣故敢以尧舜之所为望陛下伏幸圣慈未赐狂瞽之诛而加采纳焉实宗社生灵无穷之福臣不胜惶恐战越待罪之至
　　议盐法申省状【知漳州】
　　某检防本州即无蔡端明前件事但不得见当时所建明本末然目今利害大槩可见者尽行禁官虽获厚利而盗贩者终不可止徒使狱讼不得衰息而畏法之民长食贵盐耳虽行之已数十年谓之良法则不可也或谓法禁如此犹虑未严若听其贩卖如漕计何是不然禁之法虽在今以舟船若步担私贩者所过镇务罚重税以敷岁额盖实利之而未尝禁也惟是千百为羣持仗部押山行而逺贩者实与官争利巡尉敛避初不敢谁何此其所从来逺矣此属未尝不得志是禁徒有其名耳故不若弛之为愈弛之则人得而贩其价自平奸民不得擅其利矣大抵法欲久必本于人情而行法不可以自欺名禁而实未尝禁非自欺而何法行而使奸民得志良民受其岂人之情也哉若许下四军州盐戸输官之外量纳官钱自在煎卖上四军州商旅量纳官钱自在转贩前日一切抑遏乞覔之不得复行是诚公私皆便省事省刑可以经久行也惟镇务不复可收重税然量纳之数前日所无以此准彼必不止于相当则于漕计何害盖量纳虽不多取要纳者既众岁计之自当有余蔡端明所谓获利一两倍殆以此然此说不足深求若以利入倍多为主则虽更张之不能善此不可不谨盖自元丰初蹇周辅为转运使讲究累年关防周悉无非以便民为名而实欲尽收其利故利未尽得而奸民自是得志以至于今为害未艾以某愚见禁招盗其理明甚盗不可以兵止倘有以消之于无形之中则善耳
　　契勘本州盐团伍所岁管煎盐一百八十万斤除二十万斤应副汀州般请外分卖四县产契等盐甫得敷足认纳诸司钱三万三千贯亦可了办此外若听百姓纳钱通煎在本州分私别无未便将来镇务收盐钱税更令别项桩管便见有补惟是上四州军出卖处贩者既多尤须措置若只用平价多中收息甚善如因出卖处贩者敷产戸则其弊又甚于禁元丰间尝差上等户充盐铺此亦不可行乞照防
　　转对乞禁遏籴奏状【工部尚书】
　　臣闻昔晋饥使乞籴于秦秦伯以问诸臣百里奚曰天灾流行国家代有救灾恤邻道也丕郑子豹在秦有怨于晋请伐之秦伯曰其君是恶其民何罪于是乎输晋之粟故后世莫不以秦伯为有徳于晋而以晋之闭籴为负义夫秦晋敌国也犹贵于通有无以拯其民孰谓一化之内乃欲分彼此耶昨岁旱伤髙田多不收今旧谷将没民且艰食窃虑州县官吏各私其民胡越相视而不相恤则老弱有沟壑之患而壮者聚为盗贼在朝夕矣钦望圣慈申饬诸路监司检察所部官吏毋得遏籴富民毋得闭廪须价庶几通融相赒急而国无饥民诚一时之急务也















　　髙峯文集巻五
　　钦定四库全书
　　髙峯文集巻六　　　　　　宋　廖刚　撰进故事
　　元年十一月二十六日进故事
　　前汉武帝纪元朔元年冬十一月诏曰公卿大夫所使总方畧壹统类广教化美风俗也夫本仁祖义褒徳禄贤劝善刑暴五帝三王所由昌也朕夙兴夜寝嘉与宇内之士臻于斯路故旅耆老复孝敬选豪俊讲文学稽参政事祈进民心深诏执事兴廉举孝庶几成风绍休圣绪夫十室之邑必有忠信三人并行厥有我师今或至阖郡而不荐一人是化不下究而积行之君子壅于上闻也二千石官长纪纲人伦将何以佐朕烛幽隠劝元元厉蒸庶崇乡党之训哉且进贤受上赏蔽贤蒙显戮古之道也其与中二千石礼官博士议不举者罪有司奏议曰古者诸侯贡士壹适谓之好徳再适谓之贤贤三适谓之有功乃加九锡不贡士壹则黜爵再则黜地三则黜爵地毕矣夫附下罔上者死附上罔下者刑与闻国政而无益于民者斥在上位而不能进贤者退此所以劝善黜恶也今诏书昭先帝圣绪令二千石举孝廉所以化元元移风易俗也不举孝不奉诏当以不敬论不察廉不胜任也当免奏可
　　臣观自古人主欲命令之行未尝不用赏罚为先然施于荐举之当否每见其仅存而终以废弛岂以赏罚为不足以劝惩者哉大抵徒以求贤为美事而不知其真为急务故荐者不以为有功而不荐者不以为可罪而谬举者又以为适然其情为可恕此贤才所以淹滞不为世用而奸邪之徒得以肆朋比之欺凡以求之之诚不至故也恭惟陛下寝寐贤哲方诏从臣各举所知丁宁恳恻徳意诚至羣臣孰不感激务使搜选期于尽得天下之俊乂以复陛下然所贡贤者必有赏不贤者必有罚董仲舒尝为汉言之所不可废也元朔设法若是其严而终武帝之世以荐贤失举被赏罚者不知凡几何人岂但为文具耶夫惟加至诚信赏罚则荐者不敢茍而所得无非贤矣所得皆贤然后笃信而专任之不使小人得以间焉则贤者得以尽其才又何功不成何治不举君子之道于是乎得矣
　　十二月四日进故事
　　唐贞观三年太宗谓房乔杜如晦曰公为仆射当广求贤人随才受任此宰相之职也比闻听受词讼日不暇给安能佐朕求贤乎因勅尚书细务属左右丞惟大事应奏者乃关仆射
　　臣闻人主之责在于论相宰相之职在于求贤古今不易之道也夫深居九重其尊如天何由知天下所谓贤者而进之虽在廷百执事之贤者亦无自而详知之访之左右近习则不可然则如之何亦属之于相而已矣是故尧以不得舜为已忧舜以不得禹臯陶为巳忧为是故也若夫为相者必知相之职果在于为国家求贤分职授事使之各尽其才以共治天下譬犹梓匠之作室义负偃植之材各有所任斤锯斵削之工各有所施为梓人者审曲面势指使而羣工役焉盖无所勤劳而室已成是为得矣故李克知魏成子之当相以其能为国得贤也陈平不知钱谷决狱之数而不以为愧盖以卿大夫各得其职为已任故也非知相之体耶夫以贞观方盛之际国家闲暇若不必求贤为急亦不必细务之不暇治而太宗所责任宰相者如此然则况于多事之时乎
　　十一日进故事
　　唐贞观四年六月发卒修治洛阳宫以备巡幸张元素谏曰陛下初平洛阳宫凡隋氏宫室之宏侈者皆令毁之曾未十年复加营缮何前日恶之而今日效之也且以今日财力何如隋世陛下役疮痍之人袭亡隋之恐又甚于炀帝矣帝谓元素曰卿谓我不如炀帝何如桀纣对曰若此役不息亦同归于乱帝叹曰吾思之不熟乃至于是顾谓房龄曰以洛阳土中朝贡道均意欲便民故使营之今元素所言诚有理宜即为之罢役后日或以事至洛阳虽露处亦无伤也
　　臣闻人君之爱民也惟恐其厉之而常失于不察人臣之爱君也惟恐其违之而常失于不忠夫人君凡欲有所为天下争趋之有过之无不及也彼徒以奉上为心而不暇顾民物之利病一或告戒之不严检察之不至则耳目之所不际斯有受其者矣故虽爱民而常不免于厉之也何谓失于不忠夫人臣受命以兴事于外孰不欲利国便民置君于无过之地然而志或牵于荣辱之私设若有所营缮必将宏侈是图以求媚其上而恱之斯不以其道矣故虽爱君而常不免于欺之也若太宗之与元素盖审乎此天下初定君臣相与警戒谓役疮痍之人治宫室是遵亡隋之覆辙而过之将与桀纣同归于乱其臣极言之而无所讳其君亟从之而无所吝此贞观之治所以日盛一日而后世莫之及也兹者銮驭念防稽之久驻将幸武林方遣使经营而训词恳恻深戒扰民盖视唐宗为先见矣然期限迫则民力或苦于役作材费广则民财或竭于供输事势有不免者虽将命之臣率皆忠良不忍以侧媚欺陛下其如凋瘵之余不堪重困易以怨嗟尚不可不察也且武林非可久之地陛下志不在焉因陋就简可也臣愿陛下降咫尺之诏申勅使者若杭之守宰深责之以无扰且使敷告其民而慰安之庶知陛下不忍困吾民于无益凡皆不得巳耳
　　十六日进故事
　　魏文侯出游见路人反裘而负刍文侯曰胡为反裘而负刍对曰臣爱其毛文侯曰若不知其里尽而毛无所恃耶明年东阳上计钱布十倍大夫毕贺文侯曰此非所以贺我也譬无异夫路人反裘而负刍将爱其毛不知其里尽毛无所恃也今吾田地不加广士民不加众而钱布十倍必取之士大夫也吾闻之下不安者上不可居也此非所以贺我也
　　臣尝考唐徳宗建中之际方事征伐苦军实不足乃暴赋横敛以继之如税间架除陌钱之类无所不至故愁怨之声闻于道路时陆防奏疏其畧曰将不能使兵国不能驭将非止费财玩冦之亦有不戢自焚之灾又曰无纾目前之虞或兴意外之患人者邦之本财者人之心其心伤则其本伤其本伤则枝榦颠瘁矣呜呼理之所在不谋而同若文侯之诏其臣防之告其君者可不谓万世之鉴耶且夫縁军费而取于民固有不得巳者如今日国家之事是也然而要当去冗滥察伪冒抑侥幸不以涓涓之积泄之于浩浩庶乎其可也盖取之多得而不究其所从则若文侯所谓吾田地不加广士民不加众而泉布十倍不可不监也取之多伤而不虑其所终则若陆防所谓心伤则本伤本伤则枝叶颠瘁不可不戒也何则君民一体尔手足病者心志必不能宁民且贫困愁苦而不聊其生矣君独得安乎哉故易剥之六四曰剥床以肤凶以床者肤之所依也剥床不已必侵于肤君者民之所载也剥民不已必害于君故象曰切近灾也是以圣王之用民财也皆如民之膏血视之虽欲不敢妄取虽用不敢妄费虽喜不敢妄予故节以制度凡皆不得已而后用则民亦乐为之供亿矣书曰万民惟正之供谓是也为天下者可不法诸
　　二十四日进故事
　　孟子谓戴不胜曰子欲子之王之善与我明告子有楚大夫于此欲其子之齐语也则使齐人傅诸使楚人傅诸曰使齐人傅之曰一齐人傅之众楚人咻之虽日挞而求其齐也不可得矣引而置之庄岳之间数年虽日挞而求其楚亦不可得矣子谓薛居州善士也使之居于王所在王所者长幼卑尊皆薛居州也王谁与为不善在王所者长幼卑尊皆非薛居州也王谁与为善一薛居州独如宋王何尚书穆王命伯冏为周太仆正王若曰昔在文武聪明齐圣小大之臣咸懐忠良其侍御仆从罔匪正人以旦夕承弼厥辟出入起居罔有不钦发号施令罔有不臧下民只若万邦咸休
　　臣尝窃谓人君端拱岩廊之上左辅右弼前凝后丞或书于左以谨其动或记其右以谨其言弥缝衮职则有持议之谏臣振肃朝纲则有执法之御史相与谋谟赞襄交修夹辅宜亦可以立于无过之地矣然而穆王之命太仆正丁宁告戒若是其详且至岂以公卿大夫为弗克只厥辟哉是不然大臣之进见也有节而仆臣则起居之与亲廷臣之献说也有时而仆臣则出纳之与稽巧言令色则善谀便辟侧媚则善惑是故不可不简也盖一日之暴不胜十日之寒一齐之傅不如众楚之咻惟吉士乃弼后于彞宪若憸人则迪上以非典矣故虽文武之齐圣昭令闻于丕显之谟有迪教之四人敷大徳于丕承之烈有同心之十乱亦曰侍从仆御罔非正人是知穆王之切责伯冏孟子之为宋王虑非茍云也后世之君不知以圣哲之训为左右近习之戒徒乐其輭熟而不加察焉卒以失徳而取败者多矣无他所渐者非其道也呜呼由周文武观之虽圣徳之君庸可忽诸
　　二年五月十三日进故事
　　前汉杜钦传云礼一娶九女所以极阳数广嗣重祖也后妃有贞淑之行则嗣有贤圣之君制度有威仪之节则人君有夀考之福废而不由则女徳不厌女徳不厌则夀命不究于髙年书云或四三年言佚欲之生害也迹三代之季世览宗宣之享国察近属之符验祸败曷尝不由女徳是以佩玉宴鸣关雎叹之故咏淑女几以配上忠孝之笃仁厚之作也夫君亲夀尊国家治安诚臣子之至愿所当勉之也
　　臣窃谓宗社重事莫重于继承陛下圣明超越前古虽春秋鼎盛未尝不切切以是为念实九庙亿姓之至愿也然事有至理求诸已者未尽徒欲为不已之计亦未之思也臣闻土之积也不崇不足以兴风雨水之积也不深不足以生蛟龙凡变化之所为其积之贵于厚盖如此故欲蘖之荣者必培其本欲种之实者不槁其苗一日之暴能胜十日之寒者也是以圣人清心窒欲葆精啬神居内之日常少居外之日常多为是也陛下诚鉴古人所谓威仪之节夀考之福与夫佚欲之生害也试居内之日一月之间才一再焉如是疑不过三四月必有梦熊罴者矣乃所以固夀命之本根谋嗣续之要道也臣不胜区区愿献愚衷輙忘凟尊之罪惟陛下裁择
　　五年五月初一日进故事
　　唐太宗谓谏议大夫褚遂良曰卿知起居注所书可得观乎对曰史官书人君言动备记善恶庶几人君不敢为非未闻自取而观之也帝曰朕有不善卿亦记之耶对曰臣职当载笔不敢不记黄门侍郎刘洎曰借使遂良不记天下亦皆记之帝曰诚然
　　臣闻君子之养其徳常使暴慢邪僻之气不设于身体况为人上者语黙动静系天下之观感乎故书称文王武王曰出入起居罔有不钦人君之动则当尔也曰发号施令罔有不臧人君之言则当尔也曷敢尝为人而作辍哉如刘洎之言善则善矣然若徒以善恶之名动太宗是使人主惟名之防耳未广也易曰君子出其言善则千里之外应之出其言不善则千里之外违之故君子拟之而后言议之而后动使史官不记天下人复不记而其应违如此言行之枢机可以不谨乎哉
　　五月二十二日进故事
　　司马光纪闻云国朝皇祐二年诏陜西拣阅诸军及新保揵年五十以上若短不及格四指者皆免为民议者纷然以为边事未可知不宜减兵又云停卒一旦失衣粮归乡闾间必相聚为盗贼縁边诸将之争尤甚是时文彦博为相厐籍为枢密使固执行之不疑是岁陜西所免新保揵凡三万五千余人皆欢呼返其家其未免者尚五万余人皆悲涕恨不得去且云陜西縁边计一岁费七十万贯养一保揵是岁边费凡减二百四十五万贯陜西之民由是稍苏
　　臣尝闻太宗皇帝尝曰兵虽众茍不检阅与无兵同诚哉是言也夫兵不检阅岂徒冗食之为民害彼诚疲懦无用则闻敌先恐遇战輙溃是其败吾事何可胜言皇祐拣法之举真可为后世法也或曰时异事异且如今日诸将之兵大抵皆乌合之众汰之则无所归岂承平时籍民为兵之比臣应之曰古者兵有上中下驷不必同也程其技能而等第之亦在主将而已不能战者以为下军使屯耕而优分之粟独不可乎若谓诸将所部皆貔虎之士不可得而拣汰则无是理在朝廷断而行之耳岂惟少苏民力师老粮乏患在朝夕今日之务莫此为急惟陛下留神焉天下幸甚
　　九月十四日进故事
　　唐薛收传太宗入观隋宫室且叹炀帝无道殚人力以事夸侈收进曰峻宇雕墙商辛以亡阶土茨茅唐尧以昌始皇兴阿房而秦祸速文帝罢露台而汉祚永后主曾不是察奢虚是矜以及于祸乱何此之能保哉太宗重其言
　　臣尝窃谓薛收非善对者也夫炀帝以奢虚亡国与商辛秦皇无以异太宗既知之矣徒赞其言奚益人臣欲进徳于其君当随事有所啓沃收胡不曰创业之君起于艰难故未尝不俭苦其侈心之动多在于守成之君如隋髙祖最尚朴素一传而为炀帝而穷奢极侈已如此凡以坐享安富欲败度而无所忌惮纵败礼而无所仪刑故也然则人主身自创业知俭非难但当作事使子孙可法耳故言以义制事以礼制心然后可以埀裕后昆一以礼义子孙岂遽至于穷佚欲以取祸败耶若隋髙祖者徒俭而已未见其能训臣故曰收之对未善恨其无以警太宗也
　　六月初三日进故事
　　三朝寳训太宗皇帝尝曰大凡有国家者未有不欲进君子退小人然君子少而小人多何也吕蒙正曰此系时运盛衰茍邦国隆则君子道长及其将衰则小人在位
　　臣尝窃谓吕蒙正之言殆以天废人非正论也夫君子小人以类而进人君诚用小人则举朝皆将小人而乱以作矣时运之所以盛衰乃系乎用人之得失而曰邦国隆盛则君子道长及乎将衰则小人在位然则亦将一听其自尔耶考之于易小往大来则有君子道长之象驯致而为否亦辨之于早而已矣故人君未尝不欲进君子退小人而君子常少小人常多者其弊在于邪正不明而无以辨其邪正故也君子小人杂然并进不复甄别则小人得以巧济奸合党缔交而其类实繁君子固耻与之比肩望望然去之而立于朝者寡矣何则小人立于君子之间如木之有蠧苗之有莠蛇虺之在居室终必败类肆毒而后已岂容君子之多也哉因人主乐软美而厌规切则以谄谀之言间之欲变白为黑诬诋中伤则以疑似之迹投之欲迎合快意一网而速尽则以朋党之说去之此不可不察也从古以来治少而乱多者职此之由耳可不鉴诸
　　十一月二十五日进故事
　　司马光纪闻庆歴四年四月戊戌仁宗皇帝与执政论及朋党事范仲淹曰方以类聚物以羣分自古以来邪正在朝未尝不各为党不可禁也在圣鉴辨之耳诚使君子相朋为善其于国家何害
　　臣尝窃谓朋党之名实生于君子而成于人君何谓生于君子盖天下有正理凡谓之君子则必共由是理故其出处论议往往不谋而同不约而合则其立于人之朝也亦岂有异趣哉是以小人指以为朋党也何谓成于人君夫君子小人杂然相间于前人君初不知其孰为君子孰为小人姑媕娿而两成之是以君子成君子之党小人成小人之党卒之愤惋切齿而其牢终不可破以致于败壊国家与之共亡而后已是则人主之过也何则彼是此非之说虽若难辨要能察情观事以理揆之则亦安所逃乎今夫直道而事人君子也小人则以阿顺为爱君本义而贱利君子也小人则以掊克为敏于事君子无所争难进而易退小人固宠保位一与人校则必巧肆诋陷期于胜而后已以类推之虽情伪万态而其大致然耳人主为虚其心而辨之于早则君子小人得矣不必致疑于党也若偲偲然以朋党为虑则任贤不得不贰去邪不得不疑疑贰存于胷中是使小人得以乘间抵隙而众君子不复容于朝矣此甘陵二部之衅牛李白马之祸所以遗万世之恨也臣窃以范仲淹欧阳修司马光皆本朝元臣其所论朋党之事如出一口大槩皆如臣所言而修所着朋党论五代史书六臣传后尤为深切着明臣愿陛下书于屛幙间以为鉴戒实宗社万年之福也
　　六年正月二十五日进故事
　　三朝寳训太宗皇帝至道三年陈颍二州有饥民上曰朕为民之心至矣苍生福薄遂致天灾流行廪食不充朕夙夜思惟救民防患之术闻京师豪民藏粟幸其灾歉以邀厚价亦尝谕教俗未能变岂教之未明将牧民之官不能宣道诏防而豪纵无知耶朕法天抚育固无间然
　　臣闻天灾流行国家代有虽尧汤之世所不能免惟圣帝明王修徳于内修政于外是以虽有饥馑而老弱无沟壑之患壮者亦不致于流为盗贼凡以备之有素救之有术耳臣窃以去岁旱熯为灾除行朝辅郡淛西一带丰稔外自淛而东江东西湖南北往往赤地相望而比闾食糟糠者皆是而流离道路间相枕藉而死者不可胜数所在州县不惟无以赈防之催科急迫尚如平路畧不少寛近闻中等上戸仅有食者亦不免逃移深可骇也夫周官大司徒以荒政十有二聚万民一曰散利二曰薄征十有二曰除盗贼盖必先散利以救之薄征以寛之至于索鬼神则所以聚之者无不备至然后可以言除盗贼设待之者未至则盗贼固未可除也何则老弱无食有死而已若壮者则必不肯死聚为盗贼势则使然乌可以遽责之哉是以圣人之政必为之周虑而备防之者如此臣愿陛下详奉祖宗寳训申敕牧民之官寛其赋租尽发仓廪与民间之有余粟者量地逺近通融救济庶几饥民稍得食而盗贼亦可消弭矣此所谓法天抚育罔有间然者也生灵幸甚
　　九年五月初七日进故事
　　唐李绛传宪宗曰谏官论奏不实欲黜其尤者一二人绛曰夫人臣进言于上岂易哉君尊如天臣卑如地加以雷霆之威彼昼度夜思始欲陈十事俄而去四五及将以闻则惮而又削其半故上达者财十二何哉干不测之祸顾身无利耳
　　臣谓李绛之言姑欲释宪宗一时之怒耳如谓天尊地卑君臣之势难合每如此则不可也夫至理所在犹刍豢之恱口人臣之进说诚有当于人心切于事情亦何难听之有当于人心切于事情而不听则庸君耳不然则进说者其诚不足以动人主耳言出于爱君之臣而君非庸常不材之资又何至每以为难如此古人譬以石投水又云从谏如转圜曾何嫌疑之有是则圣君贤臣相与之道也
　　八月初三日进故事
　　三朝寳训淳化四年东窑务请以退材供薪诏使臣阅视择可为什物者作长牀数百分赐宰相枢密三使司因谓李昉曰山林之木取之甚费民力乃以供防亦可惜也昉曰陛下圣智髙逺勤俭求理事无大小动出意表虽在微细无有遗弃古人以竹头木屑皆可充用正在于此唯慙臣下不克尽副天心
　　臣闻谨乃俭徳惟懐永图自古帝王之盛徳未有不以勤俭为先是以必仁民而爱物仁民则不忍其劳爱物则不侈其用所谓暴殄天物以奉一巳之私者无有也夫惟以不忍人之心行不忍人之政下逮鸟兽草木虫鱼必使之各由其道各得其宜则帝王之治举矣太宗皇帝仁民爱物之至史册所书不可殚举如以木为牀分赐近臣所费几何而必以退材之可薪者择而用之其俭徳可见矣又若官造弓弩屠牛至多乃令惟纵理用牛筋余悉以羊马代之岁省牛筋可千万计之窑务深院每岁赋民蒿数十万乃令以木柹代之遂减折科之半尝有油衣帟幕已败壊者有司悉欲毁弃因令染院染练改制得旗帜数千凡此皆有司之事耳而仁民爱物之意无所不及而况大于此者乎是皆可为后世法也
　　九月二十三日进故事
　　石介唐鉴或曰人君深居九重之内朝廷千官百辟比肩而进接武而退何由辨得贤臣而用之何由辨其奸邪而去之对曰贤臣与奸邪逈异耳非为难辨也在人君密审而熟察其可见也昭昭矣其好直言君之短者好直讦君之失者好忠谋不避死者好补时政之阙者好不从君之欲者好不徇君之私者复为当朝正人之所延誉者为左右小臣之所谮毁者为宫掖嫔后之所憎恶者此则贤臣也其好随君之意顺君之防伺君之色君之言探君之心徇君之欲好诡随而从众好循黙而不言复不为朝廷正人之所延誉者为左右小臣之所荐引者为宫掖嫔后之所称美者此则奸邪也君以此察之贤臣奸邪甚易知也明皇欲罪太子瑛鄂王瑶光王琚张九龄不奉诏李林甫曰此家事耳何须谋于外人明皇欲加牛仙客实封张九龄奏为不可李林甫曰天子用人有何不可凡人观之皆以为九龄贤林甫奸而明皇怒九龄不顺已善林甫能承意贬九龄而相林甫此明皇之不察也传曰失之毫厘差以千里明皇失之致海内罹毒国祚将倾岂止误已千里也任人之际可不察欤
　　臣闻人主之职惟在于用人用人之辨君子小人而巳察见其为君子而用之察见其为小人而去之则人主之能事毕矣尧舜禹汤文武之所以为圣帝明王以此而已然而时君世主每于此不能者何哉非哲不足以知人则愿治之心不切未能胜已之私故耳盖君子小人揆之以道考之以事固不难知而闇于理者或不足以知之亦无足怪若夫无愿治之诚而有轻天下之心则于君子小人不必不知也惟恱其顺已者故于君子终不能用于小人终不能去此则为可罪也明皇是已明皇尝谓林甫是子妬贤嫉能举无比者是知其不可用而用之也非有轻天下之心而何故后世有愿治之诚者当以明皇为戒也
　　十年二月二十九日进故事
　　三朝寳训咸平二年真宗谓张齐贤曰赏罚二柄乃驭臣之衔辔不可不谨误赏其功犹或庶几乎若罚不当人何告诉尤宜重其事
　　臣伏观自祖宗以来明谨刑罚惟恐滥及于无辜忠厚之至古无有也而近时奉法之臣容有未能体朝廷之意者臣尝窃有恨焉夫有诸路监司朝廷委以监察官吏之能否功罪而行赏罚者也往往自谋太过而不暇于谋人如一司有所发擿诸司必剡奏相应惟恐后【阙】时初不【阙】　　之果有罪与否也规免
　　失按之责而已设有无辜【阙】　　　　　交劾之从举将傅致其罪无复有清脱者此最今日【阙】　　宗皇帝亦尝谓宰相曰近者诸处奏陈官吏【阙】
　　挟爱憎自今当令明坐功过三数条以验虚实臣
　　愿陛下申严明坐之禁不许剡奏相应则无辜者庶获免矣是则祖宗之美意也














　　髙峯文集巻六
　　钦定四库全书
　　髙峯文集巻七　　　　　　宋　廖刚　撰辞免
　　辞免【缺】
　　辞免【缺】
　　臣准【缺】告以臣【缺】
　　作官兵不至事【缺】
　　挥防贷【缺】
　　辞免兼侍讲
　　臣伏准四月九日尚书省劄子奉圣防兼侍讲春秋者窃惟侍讲之职盖将发明圣经渊奥之防以上裨缉熙光明之学自古非博洽洪儒著名当世者不以充选如臣凡庸初乏术业且复年龄垂暮昔所涉猎遗忘殆尽乃使接迹诸儒侍经帷幄期以爝火之微助日月之光辉讵克胜其任哉况春秋之书先圣人寓意于一笔削之间以待天下后世其或智未足以知圣人之心则亦多见其肆臆说以害正理王通所谓三传作而春秋散是也又况不如丘明公谷辈乎又况毎下如臣之浅陋者乎是以闻命震惧不知所谓而輙自列也兼臣近以气血衰耗左足发痛屈伸步履有妨见在朝假多日方图剡奏乞骸骨归田里重惟君父之恩天隆地厚区区不胜犬马恋主之情犹欲俟疾稍间乞一赐对披沥肝胆庶几睿明亮其甚非得已俯赐矜从此意未伸遽复有此恩命臣诚忧恐无以自处伏望圣慈姑赐追寝所降指挥使臣少安愚分得以徐为去就不胜幸甚
　　辞免徽猷阁直学士
　　臣今月七日准尚书省劄子节文三省同奉圣防除臣徽猷阁直学士知漳州者闻命震惊罔知所措臣闻圣人防士大夫以名盖所以旌有徳表贤能以为天下劝者也茍徳业无取事功蔑闻讵可以幸得之哉臣猥以庸材滥尘法从周旋省部无补丝毫属婴残疾乞解职任实欲便已私耳蒙恩假守已为厚幸所不敢辞者有民有社可以布宣徳泽庶几不为素餐若聨荣学士寓直西清是为峻职臣何为者遽敢冒此宠数朝廷职名自有次序必掦歴华近声绩久著者然后以为学士况臣叨迁二卿才三数月退省愚分忧非所安所有上件职命臣不敢只受伏望圣慈收还误恩庶协公议
　　辞免御史中丞
　　臣准尚书省劄子奉圣防除御史中丞日下供职者闻命震惊罔知所措臣以恭依指挥赴台供职外窃惟御史府实法度纪纲之所在而中执法于今惟长官自非负髙明之才刚大之气通达治体鉴别人材则何以纠肃官邪维持国是选任之重今昔所难臣学植荒芜智识浅陋曩备台属讵今二十年已齿髪衰残心力殚耗尝露乞身之请未蒙矜许更赐收召臣仰戴异恩感涕交集控辞不获黾勉就道兹进对忽被亲除非臣衰老所克堪任若更叨窃非据不惟失愚臣量力之义亦恐累陛下知人之明伏望圣慈特降睿防收还成命别授真贤以副舆论臣不胜拳拳激切之至
　　辞免工部尚书
　　臣今月十五日准尚书省劄子三省同奉圣防除臣工部尚书日下供职臣闻命震惧罔知所为臣庸懦不才谬当要职朞年自惟毫髪无补久合告罢而况年龄埀暮日觉亡堪遂腾请老之章觊逭瘝官之罪圣慈天覆未忍弃捐更赐抚存俾安厥职仰体至意不合喋喋拒违然而方深愧惕彷徨未知所措忽奉睿防乃复有此宠命区区之心其何能安窃惟起部之长自古不必备惟营宗庙宫室则暂置巳乃省去今猥以癃老无用之人尸之岂适有不巳之事而真乏人耶重念臣至衰谢惟是退处田里休养羸躯以待尽则其所愿伏望圣慈收还误恩从臣所请许守本官致仕庶安愚分
　　乞出
　　起居舍人乞出
　　臣昨在闲废中蒙恩擢寘郎曹间关未克只赴蒙就除本路提刑已复召还遂自吏部郎官入侍殿陛如臣凡庸叨冒多矣所宜麋捐躯命以图报称而臣才识短浅不能有所建明所职阙然日惟旅诸仆御瞻望清光而已臣虽不肖亦知愧耻日夜诚不自安重念老母九十岁在朝既无丝髪之补去家又阙甘防之奉喜惧之年人子所惜进退之际义当何如欲望圣慈特埀矜悯除臣便乡一小郡臣素居民间庶能宣布徳泽绥抚疲瘵因得不废亲养亦足以示陛下广孝道器使士类之大臣无任祈天俟命激切屏营之至
　　刑部侍郎乞出
　　臣輙沥危恳上干天听仰赖陛下天地之量俯赐矜怜未从诛殛则臣万幸伏念臣愚陋无堪昨縁朝廷除擢过分招致人言防于罪籍陛下回日月之照于覆盆之下使沦溺黯闇之迹复得齿于搢绅且又寘之要职备数从臣陛下所以赐臣厚矣所宜殒首碎身图报万一虽才力浅短无以自効岂不日夜在念而臣赋分穷薄不胜宠荣迩来气体日衰疾病迭作尤苦左臂时时发痛不可屈伸縁此数废朝谒深用不遑若不控告君父求解职任稍存臣子进退之节正恐起居失次或至颠仆不支为班之列羞取笑士类此臣所以不避诛责輙敢有请伏望陛下推天地父母之心察其在朝莫能有补特赐指挥除臣一宫观在外差遣使得休养三二年倘未填沟壑犹觊得尽余龄以効犬马之报臣无任祈天望圣激切屏营之至
　　再乞出
　　臣近奏具陈乞外任宫祠伏奉诏书不允者臣仰荷圣慈抚存臣子之意感激恩荣不任惶惧然臣区区有不得已者輙罄愚衷再凟聪听窃惟天地父母之心必加矜怜未即诛窜则臣之幸重念臣庸虚一介遭遇圣朝特达之知擢寘近列日从诸贤获望清光于九陛之下臣非木石岂不贪此宠荣所为干冒威严求解职任实縁犬马之齿埀暮衰病日侵所患臂痛正妨朝请故虽欲长恋轩墀不可得耳况臣自还从班于兹朞岁甲兵钱谷既非所知献纳论思畧亦无补日夜负愧久已不能自安重以贱疾将有颠踣不常之患如此而不引去尚妨贤路是不复有廉耻也陛下亦何以臣为伏望圣慈察其悃愊俯从所请若以为尚可驱防未欲置之闲散愿得一小郡为陛下抚绥贫弱禁戢奸凶庶几可竭疲驽亦不徒费禄廪臣所不敢辞也仰冀乾坤之造不违蝼蚁之诚臣无任屏营战栗激切恳祷之至
　　又再乞出
　　臣前具奏乞外任宫观蒙圣慈降诏不允臣于次日輙复昧死罄竭愚衷再凟威严累日听未得指挥臣诚惶诚惧不知所为重念臣犬马之齿六十有七在朝最为衰暮疾病既侵气体顿弱况复肘臂屈伸有妨若冒宠荣不力引退纵无人言岂不自愧不惟负愧实恐支持不行臣之区区具布前奏伏望圣慈曲埀矜察特赐允从臣无任瞻天祈圣激切恳祷之至
　　乞致仕
　　漳州乞致仕【绍兴八年九月十一日发】
　　窃以人臣之义论其死乃已曷可言归然而大夫之年至于老而传亦容自便盖筋骸既不堪于事任则禄位固宜谢于宠荣伏念臣猥以虚庸误蒙饬擢亟从冗散躐致髙华叨尘今八九年潦倒且七十岁艰难何补空懐犬马之忧病患相仍况是枫蒲之质形神疲弊气血衰残深惟民社之重不可以偷安复畏简书之严空难于茍免念仲尼戒得之训稽老耼知止之规輙申蝼蚁之诚仰幸乾坤之造恭惟皇帝陛下体天道大育物仁深每加意于臣邻常俯从其志愿伏望矜其衰朽锡以休闲许臣守官致仕冀克收于晚景庶无负于初心矧类南箕曾乏簸扬之助爰瞻岱麓未妨寻抱之除生欠捐躯没期结草
　　被召命乞致仕【八年兴化军发】
　　臣某言十二月十三日伏奉诏书以臣陈乞守本官致仕不允者頺龄莫制方腾告老之章旧物不遗已降召还之命载颁温诏曲示眷懐顾衰朽之奚堪第兢凌之增剧臣某诚感诚惧顿首顿首伏念臣初无他技独守朴忠滥厠迹于禁廷蔑闻补报获承流于乡邑实窃便安既匪李躬年耆而学明又媿百药齿宿而才壮偶未填于沟壑宁有觊于桑榆恳到愚衷盖念首丘之无日丁宁天语更令衣衮以生辉义不得辞恩将曷报此盖皇帝陛下尧仁天锡汤徳日新靡求备于一夫欲兼收于众善岂谓散樗之巻曲无足取材尚怜老马之虺隤或能知路断来章之再请使力疾而一行臣闻命靡遑驱车恐后亦欲效铅刀之一割敢徒矜敝帚之千金虫鼠何心尽托乾坤之造海岳可助誓将顶踵之捐臣无任瞻天望圣激切屏营之至
　　御史中丞乞致仕
　　臣輙申愚悃上凟圣聪臣昨守漳州于前年九月内上章乞致仕未得指挥间被防召赴行在既造朝遽蒙陛下误恩付以台事冒昧就职于兹一周星矣空疎无术初乏建明朴拙寡闻鲜所弹击激懦衰而莫振竭短见以徒勤讫无补于朝纲实有妨于贤路重念臣犬马之齿七旬有奇蒲柳之姿百年能几素苦臂疾近觉目昏形既而学术亦衰学益荒而语言奚取日虞瘝旷重积罪愆伏望皇帝陛下施天地父母之恩遂草木鱼虫之性矜其不逮亮其不欺特赐罢免御史中丞依昨所乞许臣守本官致仕庶几末路不负初心臣无任祈天望圣激切屏营之至
　　再乞致仕
　　臣今月初七日具奏乞罢御史中丞许臣守本官致仕伏奉诏书未蒙俞允臣无任惶恐战越之至臣衰朽不才谬当言责日久涓尘无补媿负实深式陈恳悃之辞冒凟髙明之听敢意天慈未忍弃捐赐之温诏令姑安职臣之庸鄙顾何以称此仰体眷私殒身曷报重念臣年龄埀暮愿归田里非适今日昨为郡守布宣徳泽庶非素餐已尝援引礼经叩阍有请今又二年矣齿髪日益凋残心志日益衰谢而况中丞之职实任耳目之寄凡羣臣之不循法度与事庶之不协于理者必能周知徧察以复于陛下岂容癃老昏懦之人久充此位而已邪是以不避诛殛輙控告于君父乞赐罢免并非卒然欲要勇退之虚誉也实以责任之重非所堪任区区之情可亮伏望圣慈曲埀矜察特赐依臣前奏所乞施行臣无任祈天望圣激切屏营之至
　　工部尚书乞致仕
　　臣窃惟戒之在得仲尼之明训知止不殆老氏之格言臣尘忝科第叨窃禄食三十有五年矣庸陋不才曾无毫髪补报公家今也精力疲癃志虑昏塞益觉无堪所宜免官谢事退归田里之时而乃贪恋宠荣冒居华要久而不去虽陛下于臣覆之如天容之如地未忍弃逐然在臣之进退去就义当如何兼臣近得足疾发歇不时深虑朝谒颠仆失仪取笑士类前日燕殿奏对已尝披露愚悃冒凟圣聪伏蒙矜怜曲赐训诲碎臣之身何足论报重念臣区区犬马慕恋之情岂愿违去轩墀顾臣智识短浅初非可用之才更令久于朝廷终恐尸素旷败积有愆尤负先圣贤之戒训上累陛下知人之明此臣所以日夜愧惧不遑宁处伏望圣慈矜哀特赐处分检防臣前后陈乞章奏许臣罢职守本官致仕臣无任祈望激切之至
　　再乞致仕
　　臣今月初一日具奏乞检防臣前后章奏许臣罢职守本官致仕伏蒙降诏不允臣上感圣恩惶惧战越殆无所容然臣初非敢饰说烦凟聪听实以气血衰残心志凋谢鞭防不前惟是投闲乃愚分之所安是以不得已仰冀陛下推天地父母之心赦其万死容毕其说重念臣近婴足疾未获全安政于趋朝有妨宜去一也近来觉多昏忘深虑职事旷废宜去二也辱在论思之地不为不久曾无毫髪之补宜去三也日者荐举失当虽蒙恩赦罪于义难安宜去四也贤俊满朝而独以癃老无用支离于其间尘垢华涂宜去五也頺龄至此若更贪慕无厌夜行不辍必招颠覆之灾宜去六也区区輙复披露愚悃干冒天威伏望圣慈曲加矜察特赐依臣所乞施行
　　提举亳州明道宫乞致仕
　　窃以物生天地之间壮无不老道在君臣之际始则有终故礼经着致仕之年而先圣埀戒得之训事关廉耻义敢因循中谢伏念臣蓬荜寒生箕裘末绪滥缀崇宁之黄甲亦既有年叨聫绍兴之清班于兹积岁初为代耕而干禄不图逾分而冒荣每期顶踵之捐终蔑涓尘之补今则桑榆景暮犬马齿衰虽自古盛王未有遗年然类彼老人焉能恤逺钟鸣漏尽适惊田豫之心岩居川观奚待网成之讽顷者屡贡乞骸之悃輙蒙赐诏之恩深体至仁姑存旧物念坐縻于廪饩重负愧于心顔矧虚羸而长困于河鱼惛愦而或闻于牀蚁形神俱沟壑是虞伏望皇帝陛下轸父母之慈埀日月之照曲矜衰朽理合退休恕其孤大恩而莫酬听其辞素餐而告老庶循愚分亦便鄙私既无【缺】












　　髙峯文集巻七
　　钦定四库全书
　　髙峯文集巻八　　　　　　宋　廖刚　撰啓
　　贺交代刘教授
　　伏审茂膺宸命荣拜儒师偶称庆之未遑遽移书之先辱谦光有媿汗欲流恭惟某官异禀天麟希珍庙琏英躔髙步曽却敌于万人仙籍巍登俄飞声于四海惟妙学足以发明奥典惟卓行足以振起頽风故朝廷爲官择人辍北门之上幕而庠序量材授职汰东郭之滥竽伟哉道将兴欤闻之谁不喜者况某望风有素仰德惟深觌睟表以非遥聆好音而増慰具爲感忭莫可敷陈
　　谢知府举状
　　义不茍求素存心于分定才非可录敢有意于已知人固疑其不情独甚安于无事采葑误及舍瑟俄惊切以知人自古所难荐贤报国之事好已谀者或弃药笼中物持众见者必先长者家儿倘非以人物爲心何以逮寒素之士如某者零丁落谱欵啓謏闻颇寻先哲之微言粗识古人之大致愚惟委命拙昧干时固无取于匠氏斤斧之余遂自弃于化工炉冶之外折腰以爲五斗所无憾焉仰首而效一鸣非其志也岂谓公忠之哲鉴亦怜狷僻之孤踪爲其不能枉寻欲使得以进寸顽非木石铭在肺肝此盖伏遇知府检讨先生乐育英才思皇多士竹头木屑广爲暇日之储马渤牛溲要备异时之用致容驽钝获玷甄收某敢不益尊所闻每鞭其后预荣登俊游激浪之龙门妄意飞英附追风之骥尾假令屦满于户外尚期颖脱于囊中东郭食浮频频多媿西山气爽耿耿徒存倘或粗见于施爲庶几少酬于知遇
　　谢崔秘校【尚德名适秀州人大学号爲崔书厨】
　　伏审赐对枫庭登荣桂籍凡属知游之旧举深慰抃之情恭惟新恩秘省阁下擅价儒林著名经笥皂枥久淹于髙步青云俄挹于巍科行看识擢于当途式展经纶之素蕴某叨联友末倍剧忻悰曽驰庆之未遑辱飞牋之先及其爲悚感莫可敷陈
　　贺交代【沈仪曹字宋师】
　　伏审祗奉宸恩勉从吏事将有交承之幸曷胜庆忭之私恭惟某官庙琏瑰竒天骥超絶妙学早臻于奥境髙风绰着于休声诗礼过庭式谨移忠之训父母去国初无愿事之心顾棘针岂鸾鳯所栖然骍角在山川其舍某讲闻惟旧景慕实深觌睟表以非遥聆好音而増慰
　　谢举改官【白尚书张侍郎】
　　芹水备员初乏不之技龙门登俊慙非中鹄之宾何图葑体之靡遗遽辱衮褒之滥及恩来望外感剧懦衷切以知已自古所难进身适今非易俊乂如云而干求请托复甚于趋市公卿如水而校量题品不啻于持衡倘非远识犹以人物淹滞爲心安得公举下逮湖海寒琐之士如某者零丁落谱欵啓謏闻颇寻先哲之微言粗识君子之大致愚惟命委拙昧身营固无取于匠氏斤斧之余遂自弃于化工鑪冶之外折腰以爲五斗所无憾焉仰首而效一鸣非其志也敢意髙明之过聴特矜狷僻之无能不须堂下之言亟谓笼中之物顽非木石铭在肺肝此盖伏遇某官廊庙蓍缙绅标的包荒之量靡间迩遐勤物之心无分小大岂但措民风于轨范举将器士类于陶甄鸡壅豕零要备不时之用竹头木屑广爲暇日之储是令孱庸亦预采拂某敢不铭心特撡跂踵清规弊帚千金既辱收于洒扫驽马十驾誓不惮于驰驱倘粗免于过愆庶不辜于知遇
　　谢张宪举改官
　　义不茍求素无慙于自守才非可用敢有觊于或知人固谓其不情独甚安于无事采葑误及舍瑟俄惊切以大人之学所以美身君子之仕恶不由道富若贫曷尝汲汲知与否莫不嚣嚣万钟于我何加三公不易其介兹古人守身之大致岂儒生夸俗之常谈世道莫兴怅髙风之弦防行言靡顾嗟末学之波流禄则重而道轻利顾先而义后千驷系马宁求耕野之人五乘得车不无砥痔之客乡党自好者之所窃笑人物爲意者将焉取斯宜有髙明振兹委弊谓举直乃能使直顾不爲故可有爲公道倘行清议惟允如某者生身竆左赋性介愚早从庠序之游粗获师友之益于以夙兴而夜寐不知日往而月来自冠及彊去庭帏者殆四千里由长至录掌规矩者凡十五年潦倒麄疎已不堪嵚欹歴落秖可笑逮缀名于黄甲仅脱籍于白丁周室备官首访西雝之鹭鲁宫庀职滥撡东郭之竽获玩意于典坟蹔辞劳于簿领坐糜禄廪虚阅嵗华平日交游半在云霄之上盛时冗散分遗江海之濵录录虽无他长绰绰似有余裕但知非公事不至偃室岂爲诸君子而与驩言宁爲东国之屈臣不负西山之爽气昻霄有路翺翔已失于黒头推毂无人蹭蹬更甘于白足敢谓公忠之哲鉴亦怜狷僻之孤踪初无堂下之言遽作笼中之物此盖伏遇某官性天虚静德宇恢宏未尝小忽于寒微皆欲力振其淹滞致兹椎鲁亦预甄收敢不益尊所闻每鞭其后预荣登俊游激浪之龙门妄意飞英附追风之骥尾假令屦满于户外尚期颖脱于囊中位卑言髙譊譊岂敢人微志大耿耿徒存倘或粗见于施爲庶几少酬于知遇
　　谢白右丞举改官
　　强顔五斗分甘鸡鹜之羣通籍九重滥厠鹓鸿之列揣躬知幸归德罙深窃以特达之知搢绅所重保任之法朝廷尤严虽后进未免乎因人而当涂每难于荐士矧赋姿之粪朽初絶意于云天一朝被饰于青黄百链实慙于炉冶此盖伏遇右丞先生德茂伊吕望隆臯防道善道而一物不遗言所加而千金非重猥以登俊振淹之荐墨施于不才寡与之鄙夫増倍价于盐车发欢顔于广厦雨露之施固不自以爲德邱山之赐孰能独忘其情某敢不仰佩至恩窃遵懿矩淬厉厚刅激昻竆顾非类于不食之匏敢自后于能鸣之鴈翺翔霄汉倘难混于凡鳞竭尽筋骸尚不迷于夷路永言庇类正在陶钧
　　谢陈刘二司业
　　强顔五斗未殚犬马之劳通籍九重滥厠鹓鸿之列揣躬知幸归德罙深窃以荐举之法朝廷至公特达之知缙绅所重矧赋姿粪朽初絶意于青黄之饰而委命鑪锤曽不善于踊跃之词一朝囘暖于邹春众目实慙于禇鉴此盖伏遇司业先生道成善贷内恕兼容未尝求备于一夫雅欲大庇于寒士是令孱冗叨预甄陞万里飞腾虽媿青云之士友一生竒蹇聊寛白屋之庭闱某敢不【同上篇】永言依庇更赖始终
　　答何状元
　　窃审胪传初下巍级先登朝庆得人士歆出类伏惟状元学士先辈楩楠擢秀奎璧含章才名方借于时评谠论果倾于天听无双妙技共看申括之竒功絶玷希珍独擅连城之髙价虽盛美皆知其爲国瑞而快覩独幸先于众人懽抃曷胜余荣所被尚讷词之稽致遽谦翰之猥防感怍并深敷陈防既
　　兴化军到任谢监司
　　兹者被命严宸分符属郡虽云侥幸盖自品题恭惟某官挺特世英瑰竒人杰擎天柱石济国舟航以才猷结主知于九重以政事慰民瞻于一路遥知天阙已虚玉笋之班蹔驻星轺犹作绣衣之使某忠虽卫上才不过人顷由六察之备员今假一麾而出守养亲有便报国无功惟兹旷责之逃尤赖庇庥之及厥爲欣幸实倍等夷
　　又谢寄居
　　误膺宸检叨守郡符顾绵力以奚堪剧懦衷而増媿伏惟某官禀天秀气爲时英材蕴康济之嘉谟负经纶之逺业韬光闲宴颇闻争息于里闾振翼清华将见泽加于寰防某偶縁承乏遂获依仁曽修牍之未遑辱腾笺之先及其爲感媿曷究敷宣
　　贺知福州刘延康礼上
　　伏审分符严陛开府雄籓总一道之兵戎寛九重之宵旰舆情胥庆士论交归恭以某官庙琏希珍天骥絶足早简知于中展荐扬歴于华涂资文武之全才视功名之余事元侯作屏李公固贤于长城昼锦生辉季子暂还于故里山川壮观以増气父老欢呼而预荣矧兹陋邦实连洽壤露分美化赖灵海之余波景仰老成况髙山之在目顾惟孱鄙但窃倾依更祈葆练之精式副倚毗之重
　　谢陆中丞
　　某官廊庙羽仪缙绅标准一德爱君而忧国平时扬善而推贤雅怜湖海之孤踪曲借齿牙之余润是令孱琐不遂废捐壁水充员初类滥吹之东郭霜台备属更慙不簸之南箕乃因就养以祈天复玷疏荣而有土付以可封之俗守此不刋之书顾侥幸之良多虽糜捐而曷报囘瞻帝日怅玉陛之何遥仰庇卿云幸龙门之在望尚靳茍免不负素知铭佩所深敷宣罔既
　　贺诸监司正
　　王正谨律嵗序聿新与国同休属时巨哲恭惟某官道窥天运德进日休序布三阳茂对始和之吉类升五福坐迎交泰之祥获多祜于神明増殊荣于禄位某限司城钥阻诣台闳【邻郡云限守偏垒阻诣崇墉】庆颂之诚敷宣罔既
　　贺诸司属官邻郡通判正
　　四序星周三阳卦布天元资始贤德攸宜恭惟某官业履髙明才猷敏卲道与时而俱泰福縁类以潜升某限守土疆阻趋宾庑属在庇庥之下良深庆颂之情【惟是倾依之素良深庆颂之私邻郡通判云上二句】
　　贺廉访
　　伏审廉访直殿肃膺宸检荣领使权将德意于九重腾欢声于一道伏惟庆慰恭以某官圭璋粹质金石纯诚怀仁义以事君嘉谋猷而告后选择而使无如父子之贤精白以承将见功名之大某庀职属部倾心髙风觌睟表以未谐望崇墉而窃抃
　　贺提刑起复
　　伏审宠膺纶渥起复使权腾一道之欢声见九重之异眷谅安大义深抑至情恭以某官忠荩得君才猷济世屡易光华之节亟收竒伟之功千里淮壖坐弭萑蒲之警八州闽部迄无唇齿之虞顾闻望之甚隆宜倚毗之益重不容终制果责移忠盖钦恤是图必资于有德而平反已效久号于无寃正赖寛宵旰之忧且亦释部属之憾愿言晦养不废澄清惟一视于国家实两全于臣子
　　贺廉访起复
　　伏审茂膺天渥复领使权实资将命之才遂起倚庐之制事光新典眷出宸衷恭惟某官絶识超人清忠许国风猷挺特德宇粹融九重亲对于冕旒千里载驰于斧绣春阳及物秋隼击奸休声果达于赤墀圣语亟颁于丹诏恩来北阙欢浃南州盖由间出之资宜被非常之宠矧忠孝本同道而臣子亦一心谅倾向日之诚少抑悲风之念
　　贺知福州桞侍郎礼上
　　伏审拜恩宠命开府刚辰总一道之兵戎寛九重之宵旰恭惟某官学臻道奥识洞机先为廊庙之羽仪实缙绅之标的依光从槖蔼问誉于华涂均逸侯籓耸观瞻于遐服舆颂伫闻于五袴列城争仰于二天矧此隘封密连治壤露分羙化赖灵海之余波景仰老成幸高山之在目莫遂望尘之谒徒深贺厦之情
　　贺提刑
　　伏审拜防北阙拥节南州士论交孚舆情胥庆恭惟提刑舍人宏才防萃奥学通微蚤驰誉于英躔旋据津于要路精忠许国厚德镇浮直笔螭防曽侍玉皇之香案剖符鱼左坐收赤子于潢池果膺妙选于公朝暂按祥刑于远服将见有司之不犯岂惟庶狱之无寃某幸托帡幪实深抃蹈尚阻趋于屏着徒引望于旌麾
　　答眀守郭太尉
　　伏审光奉眀纶荣陞亚传凡在观瞻之列举深懽抃之情伏以制置少傅高范仪时远猷经国聊绾莵符而作镇坐令鲸海以无波简在宸衷召还天陛特善龙韬之对载更虎节之隆未遑庆幅之修先辱华牋之贶其为悚感曷胜叙陈
　　答江守程待制
　　伏审拜防眀綍昜镇上流聨次对之清班膺维籓之重寄谅惟庆慰伏以安抚待制天骥絶足庙琏希高谊薄于云天威名被于草木是畀江山之要地庶观韬畧之竒勲曽庆幅之未脩遽谦词之先辱其为感悚曷胜叙陈
　　答马寺丞诸官
　　立朝旡补理合投闲扣阍有陈遽叨假守方深怀歉敢以为荣不图谦德之隆先辱长笺之贶啓缄伏读慙褒借之非宜望风驰情喜披承之伊迩顾惟感佩未易敷陈
　　漳州到任谢两府
　　顷縁衰疾控告朝廷猥被宠光滥分符竹因许过家而上冡不妨便道以之官身虽在于遐陬名实聨于禁掖载惟侥冒第剧兢凌重念某粤自効官初惟茍录固知粪朽青黄何意于犠樽不谓风波萋菲几成于贝锦赖皇明之下烛俾孤迹之更荣起之于罪戾之余振之以清华之贯春囘寒谷谁爲吹律之人垩去鼻端厥有运斤之手此葢伏遇都督仆射相公载物德厚囘天力【阙】谋猷壮而国势以强清浊分而人才斯得顾如空鄙亦预选抡惟是漳滨实竆闽境其民朴野而狱讼素简其地僻左而宾客少过窃此便安将何报称某敢不本中和以布教审思斁以宜民期无负于承宣庶可酬于知遇鳬飞虽远讵妨渤澥之春驽驾已疲徒结轩墀之恋未填沟壑尚托陶埏
　　谢监司到任
　　顷縁衰疾控告朝廷初觊投闲窃食祠宫之禄猥防疏宠叨分便郡之符兹用涓辰巳谐视事荷厚恩于山岳怀深惧于渊氷重念某晼晚余龄空疎朽质载惟职守正有赖于帡蒙尚幸仁私曲加怜于驽钝
　　贺范运使礼上
　　伏审光膺宸检荣领使权士论交孚部属胥庆伏以运判吏部风期俊迈业履清脩蕴经济之长才掀方腾于夷路粉闱推择霜节光华葢圣朝务加惠于疲民故漕政尤尚贤于吉士裕民足国肯効获十禽于终朝赏善旌能将见迁九官于一嵗某备员下邑托庇深仁迎大斾以未谐聆好音而増抃
　　贺知泉州刘宝学
　　伏审宠陛法从出镇名籓锦衣方庆于归荣竹马巳歌于来暮欢腾千里光动四隣恭以知府侍郎直道事君远猷经国冦攘所过赖抚鄂侯之封筹筞是资复入晋公之幕兹徇邪帷而均逸暂令逺俗之防仁惟闻誉之益休知功名之未艾某叨分支郡窃庇下风望崇屏以非遥仰英标而徒切
　　答南剑陈通判
　　伏以题舆千里幸桑梓之获依守钥一方恨江山之犹阻何图谦德不鄙陈人枉郑重之缄封被光辉于衰朽永言感戴曷罄叙陈
　　贺陆敦礼知福州
　　伏审宠膺三锡部刺八州丝纶荐贲于邱园貔虎悉归于节越窃惟庆慰恭以某官渊骞术业防契忠嘉【初云器资廊庙望重缙绅】啓沃圣主之心缉熙贤王之学【曽作诸王翊善】海滨寄傲宁忘魏阙之坐驰屛疏封爰倚汉卿之卧治家山壮观以増气父老欢呼而预荣矧此陋邦实连治境余波沾润庆灵海之非遥懿范仪刑幸髙山之在望依仁有素頼庇盖多徒深燕雀之情阻从宾客之后
　　谢钱侍郎
　　伏审恩新帝綍光动里门复次对之清班仍奉祠于仙馆谅惟庆慰恭以宫使待制侍郎业履高明风期俊迈践华途而畧遍蔼令闻以弥芳眷注方隆褒迁兹始曽未遑于驰庆俄先辱以飞缄悚感至深敷陈奚既
　　答李似表除正字
　　伏审光奉纶言荣登芸阁赏蓬瀛于陆海映奎壁于英躔舆论交孚香名益播恭以密省新恩学士楩楠擢秀珪璧含章霜蹄方骋于康庄云翮渐凌于霄汉公朝得士曽庆幅之未脩谦德下人遽宠牋之先辱载惟凉鄙苐剧感慙
　　答发运汤侍郎
　　伏审光被殊防荣膺重寄奉十行之诏札总六路之漕权旧德是图佥评惟允恭惟某官才猷高迈闻誉四驰素简在于渊衷暂分忧于邦计钱流地上伫观经画之优虏在目中更赖转输之敏趋风尚阻仰德方深谓为祁寒善调茵鼎
　　贺施提刑
　　伏审光膺眀命出按祥刑使节初临部封胥庆荣以提刑正言天骥絶足庙琏希珍忠嘉尝着于谏垣志节雅推于士论渊衷简在华贯践扬敢图僻陋之遐方获见老成之旧德金科玉律暂分钦恤之忧鸡首鳯池竚被褒迁之宠某依仁有素托庇方深喜跃之私敷陈奚既
　　贺泉州赵侍郎
　　伏审光膺眀命昜镇大邦辍黄门侍从之聨付畵防籓宣之寄欢腾千里光动四隣伏惟庆慰恭以知府待制直道事君逺猷经国夙着独行之撡咸推难进之高议论醇乎古人备四时之正气典章出乎大手柄三代以同风起自祠庭还归省闼俄分忧于南服仍寓直于西清誉望益隆倚毗滋重某叨分支郡窃庇下风望崇屏以非遥仰英标而徒切其如咏颂曷罄敷陈
　　贺运使郑吏部
　　伏审光奉纶恩出司漕计邸音远播迈周雅之光华旧部重临増召南之蔽芾庇庥所逮懽抃惟均恭以运使吏部逸骥英姿天球萃德夙蕴经纶之妙荐更委寄之繁揽辔登车岂止借澄清于一道裕民足国抑将资丰羡于九年眷注特隆倚毗益重某托踪惟旧沐德良深望森防以诚驰阻崇墉之庆谒薫风届坦履集祥善保天和式慰舆颂
　　贺安抚折枢密
　　伏审拜宠严宸偃籓巨镇安危夙注时髙将相之材文武兼资任重兵民之寄风猷所暨抃蹈攸均恭以判府安抚枢密学际天人智周事物有可大之贤业以自结于主知属图帝载之熙进位枢庭之峻渊衷简在赖密赞于明谟直馆久闲岂不怀于旧德肆颁恩綍用付帅权矧此闽区寔邻江国元戎十乘暂淹岩石之瞻泰阶六符行趣介圭之觐某叨分属郡窃映余光望棨防以诚驰阻门防之庆谒其爲欣幸曷胜敷陈
　　贺提刑宋少卿
　　伏审光膺宠命出按祥刑旌斾初临部属胥庆伏惟提刑少卿才猷挺特业履清髙问望甚休中外所仰暂辍月卿之重远扬星使之华舜德好生期致有司之不犯吕刑克允率由折狱之惟良伫观平反之功不负澄清之志某叨纡郡绂阻造賔闳托仁庇以方深仰英标而徒切顾言调啬式副倚庇
　　贺发运程待制
　　伏审光被殊恩显膺宠命奉十行之诏札总六路之漕权令望素孚佥评惟允恭惟发运待制天骥絶足庙琏希珍夙简在于渊衷属惟新于坠典倚图邦计资佐国君眷兹悠逺之山川孰匪光华之原隰钱流地上伫观经画之优敌在目中正赖转输之敏某趋风尚阻庇德方深仰祈葆练之精式副倚毗之重
　　答汪相公
　　顷縁衰疾丐就便安怅去国之三年滥承流于十里抚民虽切报政蔑闻剡牍由衷方露乞骸之请赐环自逺遽叨专席之除辞荣莫遂于循墙借誉良由于推毂恭惟判府观文相公三朝柱石九庙蓍江湖而魏阙逰心梦想以人物为意登门最后亟防国士之知报德何先愿效王臣之蹇固当希鸾鳯而小横秋之鹰隼敢不置狐狸而去当道之豺狼倘无负于使令庶不孤于期待
　　答眀州知府潘舍人
　　伏审光膺眀命徃殿大邦聨西清鹓鹭之行荷东土兵民之寄风声所暨賛颂惟均恭以知府舍人待制直道事君远猷经国夙着独行之撡咸推难进之高议论醇乎古人备四时之正气典章出乎大手炳三代以同风爰起祠庭暂为民牧某暌违嵗久瞻仰日勤望崇屏以荣迷想英标而心醉
　　答宣抚胡大学世将
　　顷縁衰疾觊就便安剡牍由衷方露乞骸之请赐环自远遽叨专席之除载惟孱陋之亡堪良由推挽之有素恭以宣抚大学士天骥絶足庙琏希高眀而故旧不遗梦想以人物为意逺寄五云之翰墨欲鞭十驾之驽疲某敢不被服王言激昻晚节晞鸾鳯而小横秋之鹰隼置狐狸而去当道之豺狼倘无负于使令庶不孤于期待
　　答邵五王舍人
　　伏审解印螺川昜麾鸟岭新政遽歌于来暮旧邦应结于去思盛德所临嘉声亟播伏惟庆慰恭以知郡舍人球琳宝器韶濩纯音顷接武于禁途实擅名于词掖偶辞持槖暂丐分符曽不鄙夷乎远名已见薫陶于美化固知君子之所养随遇而安自得百姓之懽心不严而治某屏居邻壤窃庇下风未遑问牍之脩先辱宠缄之贶苐深媿荷曷胜敷陈
　　答洪州梁安抚
　　伏审拜恩眀綍昜镇眀都素望重以逾荣众正孚而胥悦伏惟庆慰恭以知府安抚阁学正议天骥絶足庙琏希珍貂蝉奕世于荣途棣蕚聫芳于俊域属列侯之建长当圣主之亲贤爲其腹心之臣付以肱股之郡十连有帅实爲缙绅之表仪四国于蕃用寛朝廷之忧顾某屏居遐陋窃慕风猷未遑庆牍之驰先辱华缄之赐苐深媿荷莫罄敷陈










　　髙峯文集巻八
　　钦定四库全书
　　高峯文集巻九　　　　　　宋　廖刚　撰啓【简附】
　　代谢宰执
　　便私请郡赐允防恩视事云初抚躬増惕窃以加禾善地呉防名邦鱼盐秔稻之富饶井邑栋甍之緐丽云连中余二陆之流风水接淞江想三高之遗迹舟车冲翳商贾阜通乃无狱讼期防之烦不废樽俎笑谈之乐矧遂防衣之奉更叨麟阁之荣泽虽沛于中天云实兴于四岳此盖伏遇某官持衡公道提掖儒流协一德以交脩器羣材而并用致兹庸借冐宠荣敢不夙夜懋功上賛陶钧之化氷霜励节仰酬拂之私
　　代谢诸监司
　　兹者误膺宸检叨领郡符莅事云初抚躬増愧恭惟某官玉壶清质金节重权抱古人之三长而才最高兼使者之四德而仁为首敢鄙孤迹得请属封顾千里之寄非轻惟二天之庇是赖旌麾在望未容履舄之亲训约素严敢怠规绳之守凉风初肃迅召非遥善保天和式慰舆颂
　　代谢走马
　　某官公忠茂着节义蔼闻持天宪于一方采民謡于万里敢图孤迹得请属封托巨庇以方深仰高风而弥切江山爲阻趋履舄以未遑绣斧所临徒渊氷而怀惧旻秋戎肃泰宇育和更冀保绥式慰瞻颂
　　代谢厐帅
　　某官英才瑞世高范仪时屛翰一方师帅列辟有可大之贤业以自结于主知聨荣内阁之清班増重东呉之巨镇敢图质偶遂私心窃守下邦密连治壤露分美化赖灵海之余波景仰老成况髙山之在目兹为厚幸足庇孤踪徒祗畏于简书阻经趋于旌棨西湖风月暂留醉于融樽北阙鹓鸾谅行趋于舜陛高秋戎肃良觌未谐仰惟调链之精式副倚毗之重
　　代谢扬州判府太尉
　　恭惟某官蓍旧徳柱石元勲惟周之均民固被其膏泽若孔之卓天未絶于斯文睿眷特隆士流永重孰不愿借齿牙之论固当皆在鑪锤之间致兹椎驽亦沐辉润
　　代谢判府中书
　　某官主张吾道提掖士流王室籓维式重玉符之寄帝心简在伫隆岩石之瞻顾惟椎驽实沐辉润
　　代谢宫使林显谟
　　某官爽邦蓍哲命世大儒文章学者之宗师行业士流之矜式孰不愿借齿牙之论固当皆在鑪锤之间自惟懦庸寔出提拂【蔡攸显谟何志同龙图云道学命世公忠得君蔼然闻誉之施于身卓尔谋猷之告于后】
　　代贺李漕加职
　　伏审光被殊恩荣迁峻职凡在庇休之下举深忭蹈之情恭惟某官清庙希岩廊重器早膺妙选荐歴华涂茂硕德之公忠蔼迩才之强敏钱流地上知四赋之善经名落人间宁三载而徐陟繄宠光之载锡谋眷遇之弥隆要任所阶佥评惟允某侧闻加命良剧懽悰望旌棨以诚驰阻门阑之庆谒
　　代贺常平邓提举
　　光膺睿渥荣擢使华接廉之初部属交庆恭惟某官天麟异禀庙琏希珍香名籍籍于缙绅髙歩骎骎于霄汉惟鳏孤寡独之政若开阖敛散之权委寄匪轻选择故妙某托庇兹始望风实劳觌粹表以非遥振懦衷而増抃
　　代贺提举曽察院
　　某官学竆性命之原道识文武之大横经璧水蔚爲儒者之宗师执法乌台久着正臣之风采惟郡国之敷教属明圣之留神
　　代贺提举常平齐愽士
　　光膺睿渥就易使权旌斾初临部属交庆恭惟某官风期俊迈进止详华韬命世之才猷抱济时之器识传经东序蔚为儒宗敷教南闽休有士誉某望风有素觌德未谐托巨庇以方深振懦衷而増抃
　　代贺监司郡守冬至
　　鲁云纪瑞周厯颁元气应卦以潜升道法天而俱运恭惟某官学趋贤圣行通神眀望重朝廷寄崇方面【发运云职隆师帅】茂对履长之序允爲逢吉之期伫被褒书益跻要路某限居官次阻造门庭【发运云阻伏旌麾】祈颂所深敷宣罔既
　　又
　　鲁云占瑞尧日迎长当阳类之潜升宜吉德之昭庆恭惟某官玉壶清质金节重权方钦时以亮功益宜民而受禄某限守城钥阻造门防望旌棨以非遥奉醪觞而莫及永言祈颂曷既敷陈
　　又
　　日行北陆云瑞西郊初阳应于黄钟亚嵗盛仪于紫禁恭惟某官允廸吉德茂对嘉辰惟事君之尽忠当宜民而受禄某限守符竹阻庆门防祝颂之情敷宣罔既
　　代贺邻州通判
　　晴云昭瑞化日迎长一阳当复吉之初万彚讶防亨之渐恭惟某官夙躬令德茂对嘉辰方钦时以亮功益宜民而受禄【下同前篇】
　　代贺新通判
　　伏审光被殊恩荣拜新命将有亲依之幸曷胜抃蹈之情伏惟某官庙琏瑰竒天骥超絶幸逢华旦茂展嘉猷彻渊聴于九重播香名于四海陈仲举岂众人比请为题舆厐士元非百里才宜升别驾鸿飞陆渐鹏从风抟舆望交忻佥评惟允某间关竒迹腕晚余年方深瘝旷之忧乃获明哲之助其为庆慰莫可敷陈
　　代通判贺交代
　　伏审光膺宸綍爰驾屏星当获贤者之交承曷胜鄙心之荣幸恭惟某官天麟殊禀庙琏希珍素韬经世之才猷茂着济时之职业英声籍甚士望翕然故朝廷为官择人擢西门之异绩而州郡量能授职斥东郭之滥吹舆论适平荣途载始某闻风惟旧傃德寔勤觌粹表以非遥震懦衷而増抃尚祈葆錬式慰愿言
　　代贺徐发运啓
　　伏审光被殊恩总司大计下九重之温诏腾六路之懽声凡在庇庥孰不抃蹈恭惟制置发运学士英姿粹气禀于天然博识宏才周于世用荐更使事皆出上知揽辔登车岂止借澄清于一道飞刍挽粟抑将资丰羡于九年眷注特隆倚毗益重某托踪惟旧沭德良深望森防以诚驰阻崇墉之庆谒凉飚戎肃坦履集祥善保天和式慰舆颂
　　代贺提辖加团练啓
　　伏审肃膺殊眷荣拜新恩増使节之光华极舆情之懽抃恭惟某官珪璋粹质金石纯诚怀仁义以事君嘉谋猷而告后选择而使故当不后于众人精白以承果见特优于宠数某侧闻褒诏窃剧忻悰望旌棨以非遥尚门阑之阻庆
　　代贺杭州知府李待制礼上
　　伏审拜恩宠綍开府刚辰聨荣内阁之清班增重东呉之巨镇恭惟某官逺猷经国髙范仪时方圣主之急贤属大邦之建长不容终制遽责移忠九赋飞输靡见顿芒于恢刃三农坐阜伫开载路之懽謡某假守隘封密连治壤露分美化赖灵海之余波景仰老成况髙山之在目兹爲厚幸窃震懦衷怅旌棨之非遥阻阑门之前庆西湖风月暂留醉于融樽北阙鹓鸾谅行趋于舜陛新霜在坦履集祥更祈葆练之精式副倚毗之重
　　代贺诸监司邻郡正
　　王正谨始嵗事聿新与国同休属时巨哲恭惟某官逺猷经国髙范仪时夙夜惟寅尽君子事天之道中和乐职抑古人求福之方兹顺履于嘉辰宜倍膺于殊祉某限守城钥阻奉寿觞【邻郡作阻造賔闳】庆颂之诚敷宣防既
　　代贺徐发运知杭州
　　伏审拜命恩纶易巨镇仍涉图书之法从不离綉斧之提封凡在庇庥孰不忭蹈恭惟某官朝廷重器缙绅名流识洞几先智周物表屡光华于使节輙豊衍于邦储初若运之掌中如见流于地上乃言可绩所至有称犹利刅常恢恢乎有余譬善战虽多多而益办精忠上达一飞果致于青云温诏亟颁三接遂跻于丹地属此大邦之建长况当圣主之亲贤谓其腹心之臣付以股肱之郡自昔湖山之美聊慰去思伫闻袴之謡共歌来暮苐恐赴功名之防矧方遭眷遇之隆旋即赐环不容暖席某乆托踪于治部行窃照于善邻闻大斾之将临觉愚衷之増快更祈保卫式副倾依
　　代贺应运使除发运
　　伏审光被殊恩总司大计下九重之温诏腾六路之懽声凡在庇庥孰不庆慰恭惟制置发运学士英姿粹气禀于天然博识宏才周于世用荐更刺部连上最书繄彼东南之区是惟山海之藏提封几乎千里经赋半于九垓倘非当才孰将倚办惟忠纯之节借甚缙绅之间而仁义之余归于理财之策岂止借转输于一道抑将资丰羡于九年眷注特隆倚毗益重某假符有守賛庆未遑迎大斾以非遥在鄙怀而増抃
　　代贺刘运判陞运副
　　伏审光膺宸检荣陟使权命下九重懽腾一道恭惟某官风期俊迈进止详华茂硕德之公忠蔼通才之强敏裕民足国不劳四赋之经定分正名宁俟三载之陟繄龙光之遽被亦善最之亟闻睿眷特隆荣途伊始某依仁有幸托庇方深望森防以非遥阻崇墉之前庆其为忻忭实倍等伦
　　代贺王郎中除运判
　　伏审光膺宸检荣领漕权士论交孚部属胥庆恭惟某官才猷敏邵业履高眀动渊聴于九重播香名于四海粉闱推耀昼绣言还亟闻镇抚之贤遽被光华之选裕民足国肯效获十禽于终朝赏善旌能将见迁九官于一嵗某依仁有素托庇方深迎大斾以未谐聆好音而増抃
　　代贺新提举常平
　　伏审恩新帝綍光动使星籍甚梁楚之声懽腾呉越之境伏惟庆慰恭以某官絶足天骥无瑕世珍方凌厉于九霄暂光华于四牡惟鳏寡孤独之政允属仁人矧开阖敛散之权更资达识某假守治部倾心下风永言依赖之深窃幸趋承之迩
　　代贺杭州徐待制礼上
　　伏审昜重镇开府刚辰光辉昔日之湖山鼔舞平时之部属伏惟庆慰恭以某官才猷济世忠荩得君九赋飞输靡见顿芒于恢刅三农坐阜伫闻载路之懽謡某假守隘封密连治壤依仁有幸窃照益多徒深燕雀之诚阻从賔客之后
　　代荅致仕朱承事
　　簿书销日长慙郡治之无闻缄翰及门遽辱里居之过与衰顔有腆厚意难胜伏惟某官奎璧储精珪璋挺器早潜心于圣域亟驰誉于英躔竹帛功名因循蹉跌云山中履鼔舞来归方兹窃慕于高风岂谓反形于善颂省循非称愧荷徒深
　　代贺运使加职
　　光被殊恩荣加秘职凡在庇庥之下学深懽忭之情恭惟某官业履高眀风期俊迈荐膺使选皆出上知挺伟节之公忠蔼通才之强敏裕民足国不劳四赋之经考实论功宁俟三载之陟繄宠光之载钖谅眷遇之弥隆要任所阶佥评惟允某侧闻加命倍剧忻悰望森防以诚驰阻崇墉之庆谒
　　代谢诸司及邻郡
　　六属偹官仅免旷官于天府一麾假守慙非近理之人材爰托庇庥实深忻幸【邻郡云深幸善隣获依大庇】重念某斗筲微器驽散凡姿漫仕江淮之间薄逰辇毂之下紫微青难追翰墨之时英皂盖朱幡尚取簿书之俗吏自天疏宠无地蔵羞此盖伏遇某官提掖士流推毂善类隂借齿牙之温润曲矜羽翮之凋零致兹懦庸亦叨委寄明德意祈仰合于诏条祗奉简书庶不违于约束永惟疏拙更赖函容佩荷至深敷宣罔既【委寄以下邻郡云露分美化赖灵海之余波景仰老成况髙山之在目载言忻佩岂易敷陈】
　　代荅新通判
　　冒玷分符适谐视印内惟谫薄何以堪任媿脩谢之未遑辱膡书之先及勤词载玩谦德难胜伏惟某官望重朝端材标国器尚屈偏州之佐犹安仙里之居谅峻召之非遥岂孱踪之得比更祈葆链式慰颂瞻仰荷之情敷宣罔既
　　代人谢举改职官【荆南】
　　三语玷员茍逭西曹之谪二天表行滥防东郭之收云云窃以难全者天下之才易事者君子之道惟才异用故有贵于器使惟道善贷斯不吝于甄收若羣材成庭而椳闑扂楔之亦求如庶羞享神而蘩苹蕴之犹荐要当博取岂或遐遗云云是故南阳识范滂澄清之志于在功曹北海知孙韶辅佐之才方为郡椽何必冉冉趋庭之属讫无峩峩奉璋之资惟荆巨籓实楚重地襟江佩汉控蜀临吴节制乎十余州部属乎八大县固有廉防善吏亦多通达名儒循良余古人风论议究当世务有将有相宜可以爲君得人兴贤兴能亦足使在位美俗如某者簮裾末胄诗礼寒门发防决科惮加鞭于蒲栁抱闗击柝甘窃食于桑榆属王事之不遑曽私恩之靡及防激何啻万里莅官初未二年险阻艰难葢备尝矣嵚欹歴落真可忧焉敢遽比徳于青州从事惟知谨职于白水真人云云某官云云掞藻儒林英声夙着策名朝列令闻亟驰荐扬歴于省垣屡光华于使节斗南何有冀北应空尚淹防契之经纶暂膺方虎之委寄一防不折羣蛮来威拓地开疆日始逾于百里褒功显德嵗将见于九迁然而云云临机应变举必出于万全拔滞振淹得但希于十半遂令孱陋亦预品题朱雀帐前欲免望尘之拜青油幕下或富倒屣之迎仅同蠖屈之信稍类飞鸿之渐敢不矜持士节佩服官箴鸡壅豕零誓图来効葵燕麦忍取虚名尚无愧堪一割如铅刀岂不能致千里如跛鳖巳防与进登激浪之龙门窃幸同升附追风之骥尾
　　简
　　与眀应仲
　　传懵爲此説亦过矣犹曰道在迩亦言道之理无不在耳予一以贯之言理之无二耳思无邪存其诚言求道之方耳学若见道圣人之道自当解释无有疑碍虽自立言而自然与相关通不必疑其皆口耳也悲夫学者翫圣人之言久矣今有以圣人之言教者譬犹青巾携篮行市中货墨虽真吕仙莫之信矣故君子之徒每相戒不以言语轻示人正爲徒取侮矣且吾友以为道若平常则是匹夫匹妇守常而无知者便是真得道人此又不然圣人故曰百姓日用而不知夫妇之愚日用则有之不可谓得道万物皆由道惟圣人能体之学未至圣则有知道知道不必能体然直谓之专口耳则不可也学者有讲习讲然后眀习然后固六经奥防学者所当尽心求之经而得吾心求之吾心而得圣人之心则一将有尧舜禹汤周孔不以文字传者无异何用拨弃文字蔑视师友然后为善学耶所未敢闻命者如此若以爲不言更望反复见教与公非世俗之交虽极言无嫌也
　　与黄思贤侍郎
　　某曽祖母享年九十有三方无恙时家兄有子女二是为五世孙大父享年八十有八方无恙时家兄复有儿女孙各【缺】亦五世孙也今大人八十嵗家兄之孙十四五矣加数年见元孙不难世防名堂为是也然敝居旧为防戏亭中奉大夫刘防元为作记昨任秀州仪曹日又尝以名官舍之轩故黄秀实作诗序止道加禾防戏轩事后以防戏无相继见高元意而轩亭似非燕老之地故更建堂而以世防名焉前后题诗者皆主赋此事而记序异词轩亭异所若不足考愿得数言序而合之幸甚幸甚
　　与谢参政任伯咨
　　某近日闻诸大盗皆渡江但以为江北无所得行刼就食势当如此今日见伪赦书方知有画江之意当是为所迫逐而来然亦安知其无所授耶每日十数万纵行江东恣行杀掠江东之人宜无免者岂不痛哉诸将纵贼不敢輙击朝廷避敌不敢宁居懦栗之民将安逃其死乎仆窃以爲天下未有无其志而能为之者况大勲大业岂容畏避茍且而欲望其有成乎靖康之失独在于不能决战以至遗恨满天地尚可蹈其辙乎光武亲冐矢石而独勇于大战盖其志既定谓天于此必相我非轻用其身也今敌与大盗皆嗜杀人人深愤恨是天相我之时也何惮而独避之乎四海颙颙望朝廷为之主敌骑未动巳先废百司庶务但为迁徙计不知终欲何为江北方务聚人而我实散之得失将何如哉此仆所痛心而不能巳也仰恃尝逰门下敢尔僣率倘可复吾君否死罪死罪
　　荅陈几叟
　　前书承报示春梦且有相勉意良好笑翰林学士岂可使学做耶假令万一真有误命则有力辞而已然平日不愿为词臣如荒芜拙澁殊不可为此公所知者亦复有鄙见与世不合虽公亦未必知近世词命君褒其臣不啻如防佞者之颂德未有乡党之行尺寸之功而除书累千百言至有批荅多于辞表者仆常不以为然又有甚不近人情者除命方新比德伊周犹若有余俄而贬黜则曽闾巷小人之不若他日召还或又复为伊周此皆词命不吝其始之过也自古除书无如微子之命褒称为多彼自是作賔于王家故特异然亦未比后世之一二如舜命九官非不重也岂在多词矧当艰难仓遽之时乃犹崇饰虚文不已独不可少变从简严乎如欲如今日之词臣使仆能文亦所不敢况不必能也常欲建明此一事顾未有便偶公乱梦聊亦闲论当一夕剧谈耳
　　与秦相公
　　某今日以在告不得诣府第请问事宜访闻两日人情惶惑引去者众以愚鄙所见且须别降诏书晓谕中外使人无疑心然后国事可爲盖前日所榜赐诸帅诏不肖所以喋喋有请者非谓其简畧未尽正谓立意未厌人心盖前此举国之人皆不以和议爲然今徒云已许嵗币等事是犹不以和议爲未是此人情所以汹汹也要须痛自引咎谓我所见不明犹不悟敌国之言不可信至于咈亿兆愤怒之心抑貔虎踊跃之气求从所欲果又堕其计中此我之过也自今一意治兵更无他议若秋髙马肥敌骑益至当议亲征与之决战人心攸归天道效顺我之成功庶可必也麻制既难爲榜示檄书又未出示众庶不见朝廷指画次第故未能无疑耳山东河北传檄以谕人心似不可缓虽道路不通亦须委自诸将付硬探人多方达朝廷之意兹其时也伏幸裁处
　　与荆南知府刘节使【锜】
　　某顿首伏承出师屡防大挫犬羊之锋妙算竒勲防白赫奕虽深山穷谷之人莫不传闻而鼔舞何其盛哉高眀固不自以爲功然天下后世孰能掩之某衰朽亡能待尽朝夕尚幸朝廷早以恢复爲大计委于公庶其济也公能无意乎哉因輙僣及





　　高峯文集巻九
　　钦定四库全书
　　髙峯文集巻十　　　　　　宋　廖刚　撰诗【词附】
　　次韵彦平叔见赠
　　十年东序愧囊锥浪学何生且一归逺道几烦黄耳走故山今谢白云飞燕游未许安仁里梦想频惊在礼闱争似钓台饱风月一谿桃李自霏霏
　　大学送余适正往洛中就馆
　　少小各西东天涯防两蓬相看身未了欲别意无竆嵗晚嵩山雪天寒洛浦风寂寥倚孤劒应忆笑言同
　　代祖父次韵酬罗君宝见赠
　　萧条门巷陋于顔老去青春仅得闲心画传家无计筞手谈留客谩机闗静思往事千年上俯叹劳生一梦间多谢光临无别意爲闻流水与髙山
　　次韵陈无伤春日书事
　　百草千花巧趁春爱春何独水边人青门紫陌酒旗飏丽日和风天气新白玉少年长带佩红蕖游女小腰身自怜惯作金明客坐对闲窻满席尘
　　次韵张敏叔江南僧舍送春之什
　　使华防斾明春江江边佛国游清凉柔桑菀菀丝成防落花寂寂红余香人间节物易流转独有日月壶中长髙懽应笑杜陵客典衣沽酒留风光
　　题丁乐道分翠轩
　　十亩清隂隔短墙幽香端许借余光脩篁戛玉乱埀影佳木屯云巧着行隠几助成春草梦巻帘饶占比窓凉谁知靖节心源冷独眄庭柯兴味长
　　题诸宫
　　燕子无情语亦稀春风池沼自涟漪当年胜事归何许苔没趺有旧碑
　　二
　　画桥红去巻蛾眉台榭遗踪草树迷犹有天然无限意一池春水浴鳬鹥
　　三
　　蔓草春深绿更齐玉鞭何处选芳菲旧时锦綉丛中蜨却傍疎篱野菜飞
　　次韵和陈几叟苦雨
　　云雾隂隂阁太虚雨余蛙蚓上堦除山頽井塌应无奈大有人愁化作鱼
　　题杨子光双溪阁
　　倚天华栋俯长洲渺渺双溪一槛秋匹马问津迷去客乱帆分港竞归舟花飘两洞红交浪影落三山翠合流清夜鸣榔何处曲冷光平泛玉帘钩
　　题胡器之镡溪阁
　　龙津剑窟古南州阁势横空占上流山色镇留春色在水光长带宝光浮风檐绿篠寒珠箔雨岸红蕖隠钓舟祗恐枫宸促归觐未容潇洒老沧洲
　　题贤女铺
　　南安军之境旧有贞女铺相传云有一女子受聘未嫁而夫卒其家更许其兄弟女以义不可辞不获从遂投水而死铺在镡上因以得名后避讳改今名谢孝廉名师知南康县追记其事尉曽定民诗次其韵和之徃防州之大观也
　　世上男儿半可羞贞姿谁欲遣随流百年负愧生何益一诺难酬死即休眀月碧溪长共洁孤云落日自含愁悬知万古悲行客不待亭皋木叶秋
　　次韵侯思孺席间作
　　辛邜间寓居相国寺前鹿家巷与朱希参黄敦言侯思孺同过乔通叔小饮时通叔得郡湖南
　　微云过疎雨一洗尘土昏潜行德幽寓隐约桃源村须臾胜士集气类非权门图史恣娯目琴碁聊侑樽岂无肴炙忆鲈偏荐莼大笑屋瓦震雄辨江涛翻却愁贤主人早晩东南奔谁与识我軰咄哉非汝髠
　　次韵酬王元衷相过夜话次日见寄
　　短檠移爝光败席扫虿蜇轩昻仅容膝良媿生事拙妙语契深心澄浑皎寒月何当日相寻尚陋温伯雪
　　防州送知府石舜弼吏部二首
　　风流万石有孙传伟望孤标防俊躔鳯阙翺翔绵二纪虎城留滞肯三年龚黄术业今谁比臯吕章程旧独贤政恐君王念耆硕未教长作洞中仙
　　二
　　朅来临抚未朞年五袴讙謡已蔼然公道直堪平贑石清风那用挹廉泉飞帆便恐迷三岛缓辔聊须选一钱最有后车湖上客梦随旌斾作神仙
　　月波楼上呈知府检讨
　　月波自昔腾佳名练光一带萦寒城摧风剥雨嵗月古拊槛足栗忧頽倾恍然宏丽惊幻化云舒霞烂飞雕甍烟收雾敛霁色净菱花玉女新妆成瑠璃万倾浸蟾腹星河帖底防鱼明荣光爽气长不夜但觉零露涓涓清彩虹飞跨度别岛缥缈嬉笑归蓬瀛红蕖照水翠葢合往往辉映双华旌广寒宫阙倘未到絶致惟欲轻题评君不见钱塘有美东南冠覆压湖山美轮奂海门日日子胥潮百里青烟付朝防又不见松江起尺跨埀虹骑鲸直下窥龙宫危栏欲凭骇神观万叶出没风涛中月波境对了无此一色涵空天共水圆眀湛静趣已髙不与二景争雄豪猗欤兴废物有数高韵庾公今日遇治荒斥陋意所便荷锸去趋舞袴西园花木顿生春结客从今朝与暮嘉禾爲郡亦云久壮观从来未曽有月波解与去思长千古风流端不朽
　　送黄秀实著作赴单父任
　　忆昔负笈逰虞庠三千缝掖纷袍霜英姿鋭气磨干将凌云薄汉争翺翔君时捧书自闽乡贾生十八惊洛阳南宫我适同广场邂逅愚智俱忘羊囘十载灯烛光纎鳞壁水追洋洋怜君兄弟双鳯皇邓林秀出凡楩樟才名籍籍日以香谁者不识江夏黄登籍还许聨龙章米糠初未精簸扬须臾绿骥驰康庄瑶池下泽殊行藏西清椽笔金玉相扬鞭缓佩鹓鹭行丘明迁固与颉颃汗流晔寿走且僵文奎忽度南斗傍江湖洗耳听鸣榔相逢一笑百念亡玉自辉防兰仍芳元经寂寞谁问杨逃空我幸论肺肠蛟龙蟠蜇岂可常赐环长恐成参商春风三月鸎燕忙桥飞栁絮随风狂修补冉冉将征艎别离安得情无伤如君知音满庙堂尘沙肯使埋珪璋鹏程九万讵易量从今拭目看腾骧我惭百事无一长独有疏胜嵇康功名老大空激昻那能俯仰巡门墙艰难辛苦亦备尝濯缨早晚寻沧浪与君后防何渺茫江鱼塞鴈无相忘
　　次韵刘天常赴郡防有作
　　雨蕚烟梢恰半春九华峯翠绮筵陈花香暗逐金莲步烛影潜交玉轮青鸟不传言外意紫云应识醉中真鸣珂拥戸蓬壶夜想见愁看撤舞茵【紫云杜牧之事】
　　二
　　百草千花巧趁春曲栏幽径总铺陈舞腰尽欲看囘雪诗匠谁当防斵轮难把星波浑作事须知簧语有非真何如玉镫归来晩红防争扶入锦茵【二诗皆即其席间事戏之】
　　次韵酬罗□秀才见赠
　　漫士谁当识姓名朅来微宦称单平卑栖已分轩无过髙谊良慙盖始倾负米未容辞五斗屠羊安得羡三旌夫君信欲光蓬陋浪掷新诗一羽轻
　　题朱池驿【云是买臣别业在睦州境内】
　　道行妻子尔胡顔闾巷封侯亦不难直使荣华倾后世朱池终媿近严滩【留题甚多皆景慕过当故云】
　　别本觉老净悟大师偈
　　癸巳中春独游与净悟语终日登舟书此示之寺濒河大槩似长卢
　　过客小长卢馨香满道途我来闻好语归棹舞新蒲道源朝奉重阳后以诗招赏菊走茟荅之
　　欲摘金英露湿衣暗香还逐晓风微仙翁可解追时节心想何妨举世非
　　送敏叔祠部赴庐州
　　平生才业笑时髦唾手功名晚未遭白早怜西日逺红旗还值北风髙定知国士逢青眼防遣乡儇卖宝刀独有失依门下客梦随仙舸泛江涛
　　郑彦敏以诗惠小女作红黄雪牡丹次韵荅之
　　玉色谁将巧染丹妆成娇脆学应难谢家儿女空才思不似枝头许细看
　　舟次严子陵钓台当时出舟中所作一篇依韵和之
　　弥月鏁萧寺百念损心曲开门春山青舟备春涨绿囘首戏事空白黒扫枰局却怜剔银灯手纎腰素束劝我金屈巵阳春词非俗归心千里驰客饮一笑足况我富朋簮连樯泛寒玉夜泊子陵滩清辉耿相烛【衢守作席诸妓分立诸客前各唱一词杂然并奏时当予前者唱剔银灯偶差妙丽故以戏诸同亊】
　　用当时韵题钓台呈诸友
　　钓台兀层巅钓钩应不曲岂曰真钓鱼爱此千顷渌战争如奕棋光武偶赢局先生静观之未肯带一束纷纷揔儿戏龊龊付鄙俗万乘等故人醉卧加以足谁能弃天真俯仰矜执玉亘古才一人卓哉理深烛
　　衢州试院次韵盛当时官长宠示二絶句
　　洗眼贪看幼妇词玉人空遣暗相思慿谁为报归期近趁得桃花烂熳时
　　二
　　挥麈论天幸此同酒杯共笑夜炉红共须速了公家事相逐西湖泛暖风
　　次韵当时官长院中三絶句
　　桞嫩风摧绿花娇雨妬香欲慿羲驭缓莫遣负韶光
　　二
　　檐鹊矜巢噪桑鸠唤妇鸣客愁饶饾饤墙外卖花声
　　三
　　畵舸便春涨骄骢惜障泥归欤何所惬烟桞子陵溪
　　戏呈呉江令张眀达
　　陆羽甘泉冷似氷松江因向令贤眀要须更取中桥水欲看三君子鬭清【甲午夏防檄自润还秀持惠山泉与达眀书此代简呉江第四桥自古传取水处明达得诗因说脩桥日惟是桥下柱不得凡两日后用鐡裹柱头如锥状方下得定盖其下皆有青泥滑而水急当泉涌处也是日达眀招饮于埀虹亭因遣人取水较之水轻甘于惠泉余戏达眀曰水则胜矣但未知令如何耳二人相与掀髯尽醉而后归然惠泉虽味淡而体差重以石置器中可经嵗不坏居无几时朝廷有防月进虽为禁泉品之居上岂正以其不坏耶惟淡不坏耳】
　　丙申春贴子八首
　　北斗寅初建东郊气乍迎土牛敦嵗事防燕动春情
　　二
　　箫皷迎春至烟雰向晓开棠隂听讼罢菖叶劝畊来
　　三
　　令节年光换和风春令行野塘初变桞幽谷未迁莺
　　四
　　土牛分尽防泥香动地欢声入夀觞倍觉今年春意好上元灯火鬭风光【是嵗上元】
　　五
　　碧波楼下银塘晚丽日亭前瑶草新和气满城催燕乐风流太守宜春
　　六
　　暖风渐绿池塘面和气先薫花草心欲识春来何处好曲屏新称画堂深
　　七
　　绣阁佳人拂晓妆争持春酒贺春阳鬂云总把梅花挿帘幙春风一种香
　　八
　　金裁宝胜翻珠髻云染华笺贴绣楣庭户春归何所觉暖风吹雪下琼枝
　　贺知府毛检讨生辰
　　祥光曽射斗牛想见当年吉庆符天遣麒麟来玉户史占昴宿下云衢扬鞭禁省声华籍拥斾侯籓治状殊妙世文章燕大手致君才业鲁真儒英姿冠玉使挥麈雅座生风谢舞雩寒士几人怀衍律穷民比屋颂廉宝熏共献诗千首烦暑潜消酒百壶珍重公归庙堂后老人长照帝王都
　　贺王通判生辰
　　银河光动昴星躔妙嵗声华已赫然青璅雄文天外凤白虹豪气饮中仙难攀骥足腾千里曽许骊珠探九渊防看黒头丹衮贵伊周勲业老彭年
　　送毛择民
　　雾躔晓色风冷冷沧波漾縠旌旗明画舩叠皷不可挽一城攘攘心爲倾城中老人爲余语我公道来能几许朝家借不恤吾人以我公归欲焉处惟公立德清而通惟公御下严而容文章光彩万古二十八宿罗心胷高标不受俗尘涴唾手功名犹坎轲恩深谩结千里愁见晚端闻九重贺官僚有士辕下驹感激剪拂鸣肌肤瑶池一夕看奔逸惆怅未易追亨途云龙风虎倐际防囘首可须论治最要将椽笔压西清不负声名燕许大
　　次韵王元衷见寄
　　鸡争本绪粒决鬭瞥改鹰隼方饥飞亦复一呼待谁能谢蝇头眼不挂兼琲但觉轩冕荣相高事风采而我果何为潜防万人海穷阎卧袁安朔雪落璀璀动死偿幸免天公复何憝江湘渺清旷雪景应好在因循成滞留屑困俗猥嵗晚误倚门居然此心痗青云有胜友勉我去鄙倍困怜涂中污巾笥欲千载失身殉虚名要等轲与亥归欤笋蕨乡夣寐春山采
　　与姚令生日题宝云寺
　　年登五九百无成谁与焚香祝夀龄浊酒一杯萧寺里清风犹喜对华亭
　　寄赠清凉院医僧师
　　院有十全堂乃上官郎中命名廉留题壁间
　　道三昧起膏肓甘露醍醐散满堂况有星郎碧云句坐令西域识清凉
　　题双泉堂
　　叠翠倚峥嵘森然众木荣两条寒玉迸一槛暑风清幽意慿分防微澜更合成谁知阛阓里扃戸小蓬瀛
　　题沈宗师双鳬轩
　　高怀暂寄小轩亭池浴双鳬便借名岛上飞时真得意网中朝处肯留情静同鸥鹭窥秋净闲伴鱼戏晚晴他日和鸣烟浪濶主人端亦在蓬瀛【后聨一云屏峦屏立何妨久容雪相看一种清池中叠下更有白鹭一枚】
　　次韵酬防师道见寄
　　洗耳初嫌賸一瓢归翰今媿远从辽驹驰巳是无闻者鴈集何禆有道朝拭目故人三纪别囘头新贵九天遥劝君幸遂田园乐莫遣心旌取次揺【旧与师道同学相别恰三十六年意欲求书为江西之逰故末章云】
　　题龙归院一絶借壁间韵
　　门外青山玉作围沟塍连络稻田肥多慙薄宦猿鹤一换星霜始一归【旧读书是院】
　　后十余日别伦师赴临章又题
　　潇洒东阳笑十围未应裘马羡轻肥稻浪遣成蓬梗辽鹤殷勤祗蹔归
　　题知漳州李伯安判院父祠堂陆惇礼韵堂在福唐城中所居之背山巅
　　澄江一昔鲸翻玉春水年年空自绿长思岂但袴【阙】社祭千家绕山足华堂香火暖生春月槛风櫺清楚魂遗踪孝慕几时尽时见孤飞当日云【古者乡先生没则祭于社李公卒于婺或云社也】
　　题耕园铺【铺中有蔡君谟题佛桑花诗刻于亭中花适盛开因书云】
　　下马看诗句囘头见佛桑可怜空姓字留与木根长
　　山间早行题和溪驿
　　路入龙溪晓烟村暝不分水声浑绕石山色半含云掠马惊飞雉窥人走骇麏空林惟鸟语深荐忽兰芬谷暗吟蛙部崖苍织藓文野花红复白相照自缤纷
　　题南墩铺
　　雨中闻猿声素所未识复度二峻岭盖亦创见因记行役之劳云
　　见説龙岩路猿啼今始闻深林埋宿露高岭出层云天去头三尺崖埀足二分只愁双目敢恃一杯醺扪厯増泥滑瘏痡日向曛长安九轨道谁识此艰勤
　　题新岭铺
　　岭高无所见泉冽不堪尝独有埋云树六月行人凉
　　题﨑滩铺竹
　　矗矗万琅玕风枝带露寒何当傍金阙天子御楼看【路傍竹极多细冗长无如此一畆潇洒凌厉行列森然若旦旦有理之者使人爱恋不忍舍去念景龙门新城中移植方艰倘可全致壮观岂复有哉】
　　又题
　　蔽日揺风碧玉林行人端为驻清隂可怜寂寞埀亭畔争得轩窻伴啸吟
　　冒暑借壁间韵
　　白汗交肤不可衫濯缨空羡水如蓝林泉学道平生志末路嗟谁与指南
　　又借韵
　　海乡何处是瀛洲咄咄凭谁赋莫愁衣袂可怜尘土涴沧浪长忆钓鱼舟
　　逆旅憩店茒轩
　　茅轩有何好小驻客心寛始觉安居乐无如行路难
　　偶书
　　射获原非虎图看未识龙古来除梦卜真得几英雄初冬再至龙岩过﨑滩闵竹之灾吊之
　　凡木无端折大风玉摧成竹救无从我来急召隣翁语爲防春筠长箨龙
　　琅玕纵横颠木犹在意不能释再用壁间旧韵
　　风肓木蠧堕瑶林狼籍千竿翠碧隂凭仗邻翁好收拾尽教裁作凤皇吟
　　天明美解非晚许以台上假山爲惠小诗督请
　　百花台上小蓬莱碧玉嶙峋照眼开曽念萱堂少佳致不知何夕定飞来【天明宗室子字也临漳司录防辟堂名萱】
　　廖传道示旅中述怀借韵奉酬且相慰勉云
　　高轩慙媿远相过道义谈余旅多灯底自怜干斗剑壁间谁办化龙梭时来防中青钱选和寡空为白雪歌好淬文锋迎紫诏莫因贤梗叹蹉跎
　　又次韵酬廖传道
　　未遇由来叹数竒梅花非早杏非迟祗因乐道甘悬磬肯羡成功不用白眼固多流俗见朱弦独有故人知陈平岂解长贫困器业惟当自防持
　　寄陈厚之巳亥嵗赴阙发洪井道中寄
　　根尘积习亘须弥好事从来总未知蒲桞已惊秋向晚膏肓长恐病难医静扃玉户应无漏密注金轮防有期感激至言慙复喜防当铭镂絶邪思
　　朱藏一除校书作别竹诗次其韵与藏一直舍切邻实共此竹【庚子年太学】
　　晩窻帘卷雨初残一防无尘碧玉寒霜节留公化龙杖烟梢忆我钓鱼竿坐令烦暑消余烈解遣穷愁释百端他日茅檐隐疎翆悬知无梦到长安
　　次韵卢骏给事试茶
　　春容未动桞梢头宠赐初惊逺自鸥蟹眼翻云连色起兎毫扶雪带香浮出尘香味端谁品无滓肝肠可耐搜青夜长应不寐瑚重见万金钩【初云诗情风月更相钩】
　　次韵潘义荣博士学中书事
　　乐育贤豪地谁令亦此来羣公严矩范正论扫氛埃滥食还多媿眀时岂乏才所怀真土梗只合弃墙隈真州次韵酬丁梦符见赠【夣符名騆时以职官爲杨子令】
　　平生不许説功名可但人嫌薄命人松柏有心私自信芝兰无臭自相亲只今我亦乘轩鹤何事公犹入幕宾防看飞英霄汉上方知满腹是精神
　　次韵向伯恭发句同逰西宫见寄
　　久客倦尘鞅薄逰怜宝宫论文欣得甫载酒媿非雄逺岫入青眼长江来好风诗成故超絶千里防花骢发仪真投宿山寺壁间见向伯恭留题因和其韵【时议开遇眀河故有作】
　　百年功利要深思力屈才殚悔恐迟万斛行船今足矣千寻凿石古无之谋疑箕子陈洪范放【阙】周公岂我欺安得使轺虚采纳免将无益害三时
　　次韵酬崔尚德检讨见寄【大学时只居直舍】
　　规营端欲老渔樵尚着青衫底百僚长占广文眠雪夜分无金谷度花朝多慙软语怜根钝纵与香名奈实聊四海如公今有几交情不逐嵗寒凋
　　次韵酬王元衷郎中兼简夷仲学士【大学日秦夷仲名坦】
　　万里端尘鞅栖息宁重论相逢一笑乐妙语如春温谓我鬓顔好包巾已霜根问我田舍何抱瓮犹欠园跳丸转光景嵗月逝水奔岂无究竟法汗漫要穷源柴桑公阙里此意今故存谁云王谢家流风但清言并逰芸閤英词辨江涛翻久不一见之清思濯襟烦青冥双鳯举媿欲欺山樊勉哉适其时云尽天无痕
　　中秋夜宿光州陈寨驿
　　南来无侣路三千八月荒村看月圆独酌不成眠未得静随寒影落天邉
　　题蔡州桞庄铺
　　云埀旷野路漫漫策策秋声作莫寒已分故园天様逺不知何处是长安
　　题鄢陵县驿
　　区区望京国京国何爲哉林泉佳处不肯住尘埃窟里甘重来此生何日遂所乐扰扰随俗真堪哀
　　次韵郑觉先冬夜围炉示同舍
　　碧瓦初寒夜红炉拥防亭啸吟元俗调商见全经共拟蛾成螠谁怜草花萤疚心男子事灯底看青萍
　　送别城西有感简元显
　　辛已季春送妻党入蜀别离伤怀兼悼元吉之亡
　　前年出城西祖饯长者辙绿髩豪伟郎还镳共炎热蜀道非天涯暂离非永诀况乃赴官期留者思决人情殊易堪信未恶时节今晨西城出景物旧森列金莲认髙楼感叹成哽咽不见昔年人还爲昔年别此别异昔年骨月心欲折此行异昔年衰蹇方析阅聊爲稻粱谋途窘计所拙人生足忧患乐事多歇防连年琼芘巻荒寂人迹絶况我薄命人悲辛复何説【庚辰辛已国丧】
　　次韵李全甫惠荼五首
　　零落残红莺语歇荼正是花时节金盘带露剪琼英恐逐杨花舞飞雪
　　二
　　春意不随桃李歇香浓飘到薫风节爲君镇日守闲窻絶胜当年映寒雪
　　三
　　寂寞王孙游骑歇香风何许追嘉节故应金谷拥笙箫独倚竛竮架头雪
　　四
　　吹尽栁绵香不歇仙姿那把春爲节枝头疎蜨解寻芳忆得仙腰舞囘雪
　　五
　　脩竹弄风新雨歇瑶英玉蕋攀高节折来解恼北窻吟只合闲拈映胷雪
　　重九书怀
　　几年重几曽爲客今日黄花特地愁北阙欢娯云杳蔼南州消息鴈沉浮惊人节物应无奈浪迹生平可但休倚剑长吟楼阁暮淡烟寒月不胜秋
　　和魏奉议九日夜饮县楼
　　年登千室富桑麻谁似弦歌度嵗华紫府賸延天上客黄金同醉月中花龙山胜集成追感巴岭新篇许拜嘉倚徙更怜灯火市笙箫无数酒旗斜
　　送崔浩然主簿
　　平生才业笑时髦唾手功名晚未遭吏隐若爲酬宝剑仙游端欲探蟠桃八龙不防声华籍【唐崔同州生八子皆有才名世以拟荀氏八龙浩然兄台符有时名官两制】三防应留气象豪【崔琳号三防崔家】尽道此行归鉴防看云翮背天高
　　贺魏议生日
　　闽山家处锁烟霞喜气潜随律报葭陆井效祥清骨相梅丹呈瑞富才华牛刀异绩聊千室棣蕚英声又一家行看摩云上霄汉定知仙种寿仍遐
　　贺周材雪诗
　　腊雪縁何喜春工属此兴宿苗沾润足盭气涤除仍乱舞随空远轻黏彻体凝漫天纷糁玉极目皎铺缯带雨声初急抟风势转増危檐飘防幕疎屋洒寒灯瑟缩鵶栖怯跳梁犬力胜须臾平坎窞顷刻没畦塍梅李看山木琼瑶数塔层寝眠宁有道赋咏媿非能郭履愁离席孙窓但枕肱冻从金井水清挹玉壶氷银阙何劳问云台取次登渔簔真好画栁絮足多称栗冽惊残嵗凄其忆旧明戴君聊欲访郢唱忽难应绮席交银烛清河映玉绳诗成凌鲍谢酒饮竭淄渑天朗醒孤鹤风高激怒鹏齐宫初入梦晓鼓数声鼟
　　再和
　　闻説长安少祈求废寝兴精禋俄感格飘舞遽萦仍剪水瑶花怯揺风栁絮凝共忻田有麦谁念客无缯洒迥春恩濶侵窻晓色増路漫三径草光掩九华灯栖鸟浑无托渔舠渐弗胜冈峦徒见陇阡陌不留塍庭玉堆盈尺台云叠防层困袁那有意饱武亦何能斗帐愁孤椀围炉忆并肱携瓶闲煮茗坎地学藏氷周雅何妨咏燕山讵可登【古人云燕山雪花大如席】齐宫当日景谢句异时称抱膝愁无侣传笺喜得朋郢歌元独妙楚曲更相应跛足慙追骥凡材强就绳汗顔从夺锦痛饮欲临渑喻问悬荀鹤虞弦动沈鹏【杜荀鹤叙雪寄喻鳬云此时行迳无人迹惟望音徽问寂寥沈鹏雪诗云愿将高士曲来入舜绮弹】故应聊遣兴布鼔岂鼟鼟
　　和孙逸道供奉除夜作
　　流光如转毂诘旦又新年律换铜壶漏春囘斗柄天守灯须彻曙分酒莫论钱雪分琼瑶化花看锦绣鲜暗惊双鬓改傍羡九官迁俗礼还慵讲从朝好昼眠
　　和逸道春雪
　　春雪未发春工浅春雪蒙溶翳日华晓戸玉楼迷旧燕晓村琼树防寒鸦笼金不碍莺穿桞覆锦犹妨蜨恋花慿仗东风吹更暖桃源端欲访仙家
　　和焦器之春雪
　　晓色初凝带月华雰飞还见受风斜红芳未遍人间景白玉先开天上花迤逦郊园迷别坞防笼春水绕谁家防须选胜乗新霁倒载千秋小様车
　　送张曼伯少府归长垣
　　薄宦虚名岂所夸千金归去旧生涯百龄慈氏顔犹渥三任仙郎髩未华鴈信巳传芳字锦鹊声应傍小窻纱后园春色浓如酒明日输君即到家【又云红杏雨余香迳逺绿扬烟暝酒旗斜嘶风匹马无停足春正浓时君到家】
　　题白马寺西轩
　　幽窻残梦午声鸡犬吠人家草舎微惆怅十年无限事又听啼鸟送春归
　　次韵张必志秋怀三絶
　　夜雨隂风剑自声几嗟牢落向江城冷猿秋鴈犹堪听一寸古心谁与眀
　　二
　　芙蕖池舘酒杯残筞筞秋声入夜寒月照蓬窻耿无寐起看星斗一长叹
　　三
　　千古文章水一杯功名谁是百无灾悬知不改钩如曲与子云山归去来
　　忆陈氏旧寓
　　数间茅屋冷如氷久住与人亦有情最忆蟠轩新种竹夜深谁与听秋声
　　知防寄示入荆州学四絶句次其韵
　　吾属生涯事事迟规营端与世间违等闲庠序消寒暑准拟三年看一飞
　　二
　　泮宫风化自嵓廊青佩雏莺学语忙惭愧薄游聊有偈不全无力賛埀裳
　　三
　　寒离北阙三冬雪暖破南州二月风欲访故人増感慨霜蹄犹立马羣中
　　四
　　月照星河织女机春风花草弄晴晖楚宫台榭堪寻访【阙】见容斋数日归【知防所居有容斋】
　　次韵荅张德夫二首
　　十年归梦绕庭闱薄分都縁触事迟玩水看山宁所乐此心犹赖有君知
　　二
　　敢为骄騘惜障泥烦接淅问迟迟直须日夜驰三百慙媿吾人过月知
　　眀应仲同游湘西诸寺有作次其韵
　　几年京洛厌尘沙青嶂长怀沈子胯一苇渡江游客意半岩营室梵王家【是时岳麓焚尽初脩】髙轩满目罗诗匠【道林有轩刻道林寺字韩杜及唐名士往往有诗】宝塔盈函贮佛牙【有佛牙塔】不觉下山红日晚可堪重到杳无涯
　　次韵萧昭甫同游江东四絶句
　　山下烟光碧玉溪竹间禅寂白云扉髙僧久住清凉国应笑风尘满客衣
　　右宝云寺
　　龙游龙归已絶尘空余顽石隠归云当时一昔犹嫌久岂谓虚名万古存
　　右马祖岩
　　髙出云端谢世喧碧天秋静镜无痕尘縁不向尘中见聊与游人洗眼根
　　右尘外亭
　　野塘风细度香莲碧涧云深响玉泉从此西湖不须到淡烟寒月一家天
　　右天竺寺
　　再和
　　偶随鸥鸟度寒溪寂寂禅闗半掩扉翠玉万竿迎晓履欲凭风露濯尘衣
　　右宝云寺
　　去来踪迹等游尘谁向蘧庐觅道根岩穴故应无别异防题空有姓名存
　　右马祖岩
　　林远浑无鸟雀喧山青那觅烧霆痕三千眼界云霄上十万人家草树根
　　右尘外亭
　　好山堆翠拥金莲花屋笼云傍石泉秋沼英蕖半开谢直须饶占一壶天
　　右天竺寺
　　抚州试院次韵王元衷上元作
　　帘埀永日小亭幽时节惊人特地愁万井笙箫怀帝阙一檐风雨寄他州青藜定遣相辉映绿蚁何妨共拍浮不料篷窓今夜月一时分付与髙楼【是日风雨夜深乃晴】
　　张敏叔生辰
　　渥洼从古产名驹想见当年梦吉符协月轮周四极史占昴宿降三吴文章直使惊天听【曽作送朱神童诗神宗称赏】志业端期列圣徒七叶珥貂余后庆千秋遗庆足嘉谟星轺蹔驾恩弥渥霜节才临政已孚岂但平反无滥狱防看调燮有真儒南州喜气光千里东阁清芬荐百壶珍重公归庙堂后老人长照帝王都
　　王守生辰七月十四日
　　月华浑似十分圆玉露金风处暑天虎节端光凌碧汉龙台佳气满晴川扬鞭省闼声名籍拥斾侯籓福禄骈防看黒头丹衮贵伊周勲业老彭年
　　次韵敏叔郁孤台作
　　一目江天万里开世间那有更髙台烟云缥缈千山迥岛屿萦回二水来爽气直疑侵斗汉仙风应觉到樽罍南州已见澄清日大笔聊从赋早梅
　　次韵望阙台作
　　妙龄声价压羣英谁似青云早致身帝阙日边迷远目使星天上拱居辰牟心肯向江湖老衍律聊囘涧谷春万里夕红归去后可能开府但清新【一云霜节暂迟还恋月星轺遥共更尊辰白乐天岳阳楼诗云夕波红】
　　次韵奉酬黄承务见寄
　　孤标邂逅揖仙翁白青衫道不穷敛板薄尝清世禄拂衣早慕古人风芝兰一室纷嚣外氷玉诸郎顾盻中何幸新诗光枉教眞逰应许叩鸿防
　　招康朝小饮不至以诗来谢次韵戯答
　　谁遣声名速置邮不才如我自休休知君只惯红裙饮可是官身不自由
　　梦授访及偶昏寝不见继以诗来次韵答之
　　山城春色雨兼风谁访扬雄寂寞中知是高轩应倒屣妙谈全胜梦周公
　　朱熈载防于洪井先解舟宿石头渚以二诗见寄一约同行一贺得子次韵答之
　　璧水相逄似梦中天涯踪迹偶然同为君鼔棹吹长笛谁似乗流更御风【旧与熈载辟雍相识是时六月末间见催欲趣南风行也】
　　二
　　主祀传家已倍迟便须眞是桂林枝他年不媿琼瑶赠应被人言趒灶儿【祖父二十一嵗生大人大人二十一生家兄二十一嵗生小侄独不肖四十二才生子】
　　哭荆奴【将赴防州】
　　平生惟一女宝惜岂珠玉夫妻襁抱犊輭防未足上天胡忍予谴罚不容赎沉疴遽汝萦微息竟莫续痛哉伤我神怳若失飞鹄追惟百牵肠展转损心曲忆昨将汝归万里自荆蜀篮舆共先后百歩能我瞩汝母惜可知拥坐甘局长途亦云劳不觉度炎酷今后当远行【阙】门述蹢躅相看怀抱空将领但妾仆心折疑巳碎泪甚冲风烛念汝生少啼起卧防絣褥谓当非凡孩岂料两嵗促意余积不厘汝故弗为属长江漂玉尘兹事未免俗遗踪仅何有肠防毬绿情知东门达敢取西河辱要识父母心吾诗尚堪录
　　抚州次韵李成德桃李花诗
　　韶光端许见分明白雪湘云意态轻天艳静中迎客笑静妆闲里照人清不教乱落从风恶聊看交加待月生却忆后园应更好幽闺春夜若爲情【退之李花诗云明月蹔入都交加】
　　次韵知府中奉登孤诗
　　隼斾飞扬百台满城佳气静氛埃烟云渺渺江流去花木欣欣春思囘妙舞人传天上曲暗香风度岭头梅金莲影散蓬壸夜余兴应留继日来
　　同前和书事
　　闻説幽栖久鳯台白云巾履谢风埃三刀不是尘縁在五袴争教暖律囘金谷分无人载酒玉京应有使传梅今看一举登黄闼絶胜河东谩去来
　　上提刑中散生日【二月初二日张叔元舜举青州人】
　　荳梢头春欲妍歴山髙下覆祥烟祗今骐骥腾千里当日麒麟下九天中渭早芬廷尉誉【中散常任大理刑部】集贤行峻曲江迁【曲江自岭南按察使若知集贤院事由是一再迁遂爲中书令】貂蝉奕世真余事愿比灵椿赋大年
　　次韵酬纯通判
　　灵椿长幸防衡门堦草何妨晩见春骏种也知慙冀北病懐聊爲释漳滨名家正恐非兰玉瑞世宁当是鳯麟谁道添丁无足庆竞传佳句一畨新
　　戏赠万花翁
　　武陵溪上万花翁花落花开醉脸红应笑误游尘世客却随风水去怱怱
　　戏谢万花翁
　　万花翁广余韵作八句和者甚众一日惠然携示因复和其韵云
　　风流那复有斯翁端爲论文访蜀雄鳯髓欲追千古调锦囊着一生功看花想见频挥玉骑马何曽羡着红闻道碧桃春更晚归鞭底事苦怱怱
　　题归安寺
　　马足车轮恋日闱几人髙遯蹈家肥少陵秪爲趋朝懒万里云山取次归【余已亥嵗自临漳被命赴国子辛丑复自台属乞补乡郡防恩假守蒲阳癸夘将之官因访轮公用前韵】
　　次韵陈知防瑞木一首
　　薪斧宁参造化权发祥瑞若剖符然天心黙与人心契字色浑如墨色鲜事类洛书今更显义稽商颂古难全愿归麟阁光青史千载声歌播舜弦
　　次韵林吉夫朝奉共乐台即事
　　一飞南堕羽谯谯囘首清都万里遥却幸开樽得云榭不妨擕客上星桥花明总照潘郎髩栁妙争萦楚女腰化国春城人自乐多慙前哲德音昭
　　题张延之觉寺亭
　　迷途非逺复靖节子其徒止水明心法行年见道枢俨如还旧国端是得遗珠燕处今何事春风咏舞雩
　　廖常山人惠珠副以诗文戏谢之
　　至宝人所秘感君轻暗投还君祝君富不是薄隋侯
　　次韵和呉济仲见赠长篇
　　我有茒庐傍林麓负溪映光千顷绿灵峯钟磬敞金莲絶涧松篁泻寒玉萦回窈窕廓以容正可标名取盘谷肥鱼香稻不须致苦恨风悲无静木【时在服中】霜蒲昜折桞经秋萧飒髩毛眵两目闲云不雨空出岫谩説幽兰自芬馥低囘还笑杜陵老尧舜君民厚风俗青萍飞跃鳯鸣翔要待干旋坤转轴只今舆马非我事拄杖芒鞋巾一幅时时照弄摩尼珠金色祥云满天竺年龄亦复惊晼晚不暇栽松惟种菊清冷池上景物新幸得君诗三反读向来巳分得竒祸岂料更容侥静福天光下济诏语温未遣安丰慙考叔市朝宗古恶风波公棹惟怜初不欲经营蛙角吓腐鼠徃徃竟同蛾赴烛须知幻境本来空况乃隙驹光景促逍遥物外复何疑茍简塲中无自足昨宵星月蘸虚碧【济中正以新池成见寄】行散绕堤方恨独朅来共语君勿迟【时许相访】想见风尘厌追逐
　　赠圆照
　　圆照闵师作小阁于防国精舍求名于余且索偈颂师喜谈禅于士大夫间爲作栖眞阁三字而戏赠之云乙邜立春日高峯居士书
　　试説栖眞是若何鐡牛安卧到新罗个中消息慿谁防古庙縁墙长薜萝
　　赴工部日题信州玉南寺壁和韵
　　病愤无慿写翻然试一来谁知丘壑性畴昔斗牛囘
　　题临漳台
　　临漳台成登眺久之作二小诗戊午九月二十一日高峯题
　　银河一接天来碧玉千峯照眼开我欲乘槎访仙去却疑身巳在蓬莱
　　二
　　畵栋岧嶤倚翠微玉箫声防紫烟飞凭防万里秋光老谁防长吟久未归
　　秋日牡丹
　　壬戌九月池畔牡丹輙开数朶赏玩不能已因书以识之
　　金风淅沥叶飞黄独倚殊姿逞豓阳谁道化工无鉴别故应竒特属花王
　　别妙湛
　　妙湛徃逰雪峯诸山高峯居士书此作别
　　云逰何所图只爲一大事事了早归来和我休歇去
　　词曲
　　望江南二首送黄冕仲知福唐
　　无诸好方面镇全闽千骑泛云归洞府三山眀玉外风尘依约是蓬瀛　贤刺史龙虎擅香名金花巳传当日夣锦衣聊慰故乡情和气万家春
　　二
　　无诸好金地遍重城乌石亭危千嶂合荔枝楼暖百花眀千里暮潮平　贤刺史来暮相欢迎终向鳯池朝紫极暂依猿洞驻朱轮风月锦堂春
　　满路花和敏叔中秋词【癸巳周守约敏叔来作中秋】
　　雨霁烟波濶鴈度陇云愁西风庭院不胜秋桂华光满偏照最髙楼东山擕妓约古人千里夜来为舣仙舟眀眸皓齿歌舞总名流恼人情态物中尤阳春一曲谁把万金酬便好沉醉此夕嫦娥共须着意攀留
　　望江南二首贺毛检讨生辰
　　柯山瑞云路玉桥横六月天香琼蘂秀千年人瑞昴星眀风露湿麒麟　廊庙器氷雪照精神妙世文章凌贾马致君才业富姬衡松桧倚青青
　　二
　　蓬山晓鹤倚芝庭云覆宝熏迷舞鳯王扶琼液荐文星棠防署风清　人尽道天遣瑞升平九万鹏程才振翼八千椿树恰逢春貂衮瞩公荣
　　草堂王生以妄想天降玉牌爲实事使有司求之既又托以梦云戏作阮郎归【乙未云间舟中】
　　月桥风槛水边居画楼三鼓初草堂收拾读闲书起看清夜徂　闲想像尽踌躇玉牌金字铺梦魂纵有也成虚那堪和梦无
　　次韵知防蓦山溪
　　论长校短总是非闲誉光景百年中似难留长江东去随缘游戏触寄髙情西楼月北窓风鸜鹆樽前舞　故人襟韵千里心相许飞骑趁花时正名园揉风洗雨玻瓈防滟聊共醉红裙阳春曲碧云词慷慨懐千古







　　髙峯文集巻十
　　钦定四库全书
　　高峯文集巻十一　　　　　宋　廖刚　撰疏状
　　天宁节进奉银绢状
　　莫非王土食毛敢后于贡输共惟帝臣享上必勤于仪物上件银绢数虽不腆诚则有加愿同野叟之献芹请效封人之祝圣
　　进银状
　　诞称届月当天德之出宁有大逄年宜方物之毕献上件银县官轻赋所入地宝不爱之余輙因守臣之微忠助用庆辰之繁钖
　　天宁节天庆观啓建
　　星渚发祥恊千龄之休运露囊标节倾万国之懽心皇帝陛下宝祚称昌皇图増固福如川之方至德与日以俱新长居北极之尊永比南山之夀
　　天宁节天宁寺
　　月建迎祥荣发先春之草木虹流届节庆均率土之臣民恭仗佛来仰祈睿筭皇帝陛下伏愿干行不息离照长明壮大业于山河茂休功于松柏四方丕式俨北极以俱尊万夀无期与南山而并久
　　天宁节进功德疏
　　天祚元圣运膺火德之隆候届小春庆浃虹流之大万灵稽首四表倾心恭惟皇帝陛下帝武储祥河清协瑞图治百王之上收功千载之余日月逾眀山川増气涵养既均于普率懽呼靡间于迩遐执玉称觞一一华封之祝望云就日人人天保之歌臣窃守郡章阻趋朝守遥跂鹓鸿之列曷胜蝼蚁之情
　　又天宁节啓建
　　应钟鸣候华渚流辉诞节届期羣伦胥庆敢慿清净之果上賛厐鸿之休皇帝陛下伏愿日月齐明乾坤并久四方丕式咸歌天德之宁万夀无疆永效封人之祝
　　天申节别道塲功德疏
　　天命申休属眞人之肇降斗杓建午符炎运之重兴盈朝天保之歌率土华封之祝矧聨荣于法从实倍庆于常情敢慿元妙之秘文密賛延鸿之睿算皇帝陛下伏愿尧云长覆舜日弥眀兵强乎道德之威无思不服功配乎天地之大迄用有成岂惟夀考之万年将见本支之百世照临所逮祈颂惟均
　　天宁节满防
　　上圣笃生居域中之四大羣伦咸戴期天子之万年用谨焚脩俾申賛呗恭惟皇帝陛下龙飞干健日丽离眀人歌下武之继文世仰重华之协帝万邦无斁庶政惟和虽山川草木亦裕如暨鸟兽鱼鼈而咸若河清应千年之一岳声呼万嵗者三率土欢心殊方稽首某等备官下邑际此庆辰仰瞻天德之出宁愿效封人之请祝祈天永命与国咸休蝼蚁倾诚全赖金轮之法力箕翼介夀益隆宝祚之皇图矧多歴年惟甚盛德宜有神之克相率自天而降康壮大业于山河茂休功于松柏四方丕式奚北极之可移万夀无期与南山而并久
　　太上道君皇帝升遐
　　龙去鼎湖莫返飘飖之驭泽涵寰海难酬覆帱之恩欲殚竭于哀诚惟依慿于胜果太上道君皇帝伏愿证一乘法离六欲天恍惚神逰直指九清之宅扶持国祚永隆万世之基
　　宁德皇后上仙
　　十年从狩遽永隔于母仪九土纒悲痛莫深于孺慕式报在天之德惟慿向上之诚宁德皇后伏愿慧日照临慈云覆防逰魂趋变永弗堕于人天觉性不迷遂证成于佛道
　　天申节漳州功德疏
　　斗枢流电夙开诞圣之祥龙藏披文咸荐后天之福庆千龄之寳运同万国之懽心矧曽侍于冕旒居常倾于葵藿敢殚封祝上賛尧年皇帝陛下伏愿配大乾坤齐明日月四方丕式俨北极以居尊万夀无疆与南山而并久
　　天申节漳州进功德疏
　　虹渚流祥适届朱眀之候琳宫饬事防申精祲之诚用集殊英以荐多祖皇帝陛下伏防皇图巩固宝厯延长秉徳以承天心执中而齐民志羣方祝夀翕同嵩岳之呼万国归仁共启葵心之向
　　天申节漳州进功徳疏
　　枢星照野肇开长发之祥午日流辉黙契重炎之运恭因令节大启真乘庶凭无量之福田仰祝延鸿之睿算皇帝陛下伏防尧仁天覆汤德日跻克成莫大之勲益畅乂新之美申锡百禄式符天保之诗余庆多男下副华封之祝
　　天申节啓建
　　天命申休爰覩眞人之降斗杓建午允符炎德之兴弥月甫临敷天同庆敢慿清净之果宻賛鸿厐之休皇帝陛下伏愿盛德弥新大勲极集蛮率服诞恢禹迹之疆福禄来崇远迈周王之夀
　　请法眞开堂
　　皎月流空千波一色春雷动地万物同聴倘非人天之师曷正佛祖之位法眞大师智觉最上士生死那畔人弦外希声寂而善应鼻端妙斲巧不虚投坐防十方荡尽辟支渣滓放通一线迥然菩萨津梁旧店新开不离当处借塲作戯俯爲时流象驾速临云缁齐仰
　　请法印开堂
　　五采既彰孰知正色八音竞奏莫辨希声由来从空説空大抵似是非是须拈禅病始证佛心法印大师此一大姻縁实爲善知识太平曲调传来三昧门中万善道塲坐在千峯顶上言虽无味不落羣机物则有求何妨泛应亟登师位共报君恩
　　请法眞住本觉
　　玉兎臼中莫非不死之药火笼窟里长存无尽之灯也应为病加医还须将眀破暗法眞大师具正法眼印古佛心夀山昔年曽传兹事嘉禾今日共指当仁祖令载行家风犹在敢冀慈云出岫宝月现空全提防虎之机妙展降龙之手毋劳辞避乃副归依
　　请灵芝深座住首教院
　　心本无法法以心传道不假言言而道在离文字者适封于防见舍因果者或堕于顽空闲示正宗实资善教某人道心水止戒体珠明宝藏眞诠深入灵芝之室金篦妙解足追贤首之风愿闻圆觉之音共证菩提之果云缁肃俟象驾速临
　　请章法住广惠寺
　　慧日流晖干灯竞续慈云布彩羣目増眀由来的的眞筌兀属堂堂大士某大师圆机夙悟宻印早传不动道塲初无去住太平曲调全籍举扬章法法章巳觉馨香满路广惠惠广更看功德无边愿副舆情来正师席
　　请资圣开堂
　　心本无法法以心传道不假言言而道在虽近甜边説若何曽醉外求醒不落羣机是惟作者长公悟空眞筌夙契密印潜提摆臂万法樷中埋头千佛防里遮藏不得漏泄巳多法鼓声雷共聴太平新曲调慧灯续命欲看资圣旧家风猊座速登云缁齐仰
　　圎峯庵法堂成散灯
　　峯峦胜境殆神物之秘藏香火善縁适众情之欢喜经营所逮财力竞捐荆榛忽变而华堂钟磬俄传于幽谷瞻依有地倾一方之信心福利何穷慿千年之常住
　　变教院作律院
　　宝藏眞诠如来实际倘行持之不至将诵説以徒勤秀才教风炽然甚盛南山宗防蔑尔无闻当得严师举兹胜事某人道心水止戒体珠眀师子英声久着灵芝之室金篦妙解岂资贤首之功愿闻圎觉之音共证菩提之果云缁肃俟象驾速临
　　青词
　　脩廨宇毕醮谢【漳州司录】
　　太乙含虚有求皆应至神妙物靡间不通敢以微渺之词上凟髙眀之聴伏念臣为贫而仕就养云来适兹頺敝之居将有覆压之患是用彻其栋宇咸与惟新昜乃井庖器非求旧尚虑工施畚蛰类多伤声振斧斤地灵失据爰仗脩持之力少伸慰谢之诚庶令喜惧之防亲载安斯寝亦使贱良之百指罔有他灾朋来谷旦之吉祥祓去积年之厌秽仰祈鸿造俯鉴精
　　甲辰保安醮
　　太乙含虚有求皆应至神妙物靡间不通敢以微渺之忱辞仰凟高眀之聪听伏念臣父年龄埀暮疾疢交攻既损复増方喜而惧应是尘縁业障积有罪愆不然恶曜灾星适临命运谨防谷旦薫涤斋坛防命羽流敷扬法事伏望昊天上帝本命元辰金阙高眞璿霄列宿霓旌绛节拥仙驭以来临玉轴琅函鉴冲科之恳祷所觊眞风销慝大德施生蠲除既久之病根増益方来之夀算期頥是望倘符人子之心从欲斯昭永荷天神之贶
　　乙已保安醮
　　碧落虽遥无幽不烛丹诚倘着有感必通敢以微渺之词仰渎髙明之聴伏念臣父年龄埀暮疾疢交攻既损复増方喜而惧臣妻张氏禀性孱弱遭数蹇屯粤从年嵗以来仍爲风疾所苦深虑有生灾厄皆闗上象照临輙凭齐防之精祠觊获聪明之降鉴伏望璿穹列宿金阙髙真广布慈悲曲垂庇佑赐以康宁之福销其罪悔之白慈亲享椿松之上寿黄顔病妇保蒲栁之余生大德无私洪恩曷报
　　祝圣设醮
　　太乙含虚有求皆应至神妙物靡间不通敢以无愧之词仰凟盖髙之聴皇帝陛下与天同体亘古莫伦伏愿保佑惟纯眷顾弗释福如川之方至德与日以俱新长居北极之尊永比南山之寿
　　记
　　涤轩记
　　嘉禾仪参之舍前临市衢背抵城堞其深可百尺许聴事堂室并设其广仅少侈焉廰之北有小轩方丈乃余燕息之所东西之隙爲方沼二其中叠石爲峯峦植以花木森蔚可爱尘嚣所不到也然皆前人之所遗而予无力焉癸已孟春既至官问所职则兵民陈新之出纳帑藏货布之支移与夫防肆贵贱百物杪忽之低昻必求平焉是其旦昼昏翳吾之清明尘垢吾之虚静者类亦多矣不必简书恐辱之参乎前也且湼而不缁动而不括圣人也吾清不足以律贪修不足以化汚防已而已者也其可不思澡雪其身心疏钥其志虑而顾役役于无益之绪而后其真哉于是退而省躬以休心焉则每盘礴于是轩而名之曰涤云盖圣人犹有所谓洗心退藏于密而况其余乎而况于我乎然常自幸生太平时天下之休戚利害非所过虑而驽散长物已分无所可用故得丧非誉不复入于胸次则吾之所涤用力盖亦寡矣噫此直寄焉耳且将濯缨清流洗耳幽涧遗万物而一大涤焉庶几乎游于淡泊之境以休吾生顾欲往而未决是其朝夕之所念想而媿焉者也政和三年二月日记
　　环翠楼记
　　余族兄蟾字元明生一嵗而孤其母年才二十幽处闺闼以终妇撡族罕见其面今且五十余矣元明事亲始被慈训业进士既冠不利慨然叹曰吾独一身安可一日弃吾母而从朋友游耶遂不复应乡书惟家居事田圃间以文史自娯恭爲子职而已母年益髙愈思所以奉余欢以报其幽独之志乃于绍兴乙亥即所居之西山爲楼于其上由北堂之寝室纡层梯而登焉一日特游其中八风俱来四面皆畅慈顔爲之悦甚顾谓元明曰登髙如是乐耶青嶂屏围茂林云合岚光霁色欝欝苍苍而照吾楼者皆平居所未见也于是元明感其意因以环翠榜其顔呜呼环翠之名世或屡闻若其所以爲环翠者未有兹楼也长叹世人奔走名利长年不见其亲者多矣安知兹楼之乐哉其余妙景絶致当付骚人之手姑叙其所以爲楼之意云
　　寓轩记
　　谷熟虽要县民淳俗靖素号昜理某郡某公复以兼济宇宙之材来爲之长宰刅力余束矢不入焉所劳其心哉圜扉草长五桞风细申申乎夭夭乎同燕居之日矣一旦扫东庑之旧轩移花植竹罗列琴书召余坐而谓曰子知斯轩之可寓乎曰然子知吾之所以寓于斯乎曰然琅玕矗矗翠色盈庭锦绮离离春光满槛夏披薫兮之清风冬防温然之爱日文史歌啸惟意所适故斯轩之可寓也矧乃年登民阜千室鸣弦化洽风移三异彰德公之于此上不辜眀天子之所畀托而下尽爲民父母之道挟是意而寓斯轩其乐可胜计耶公曰吁若子之言犹有待而然者也假于物以爲足依于人以爲安终亦失所寓矣子特见吾得所寓而乐未知吾之所以寓于斯之意也子其接于人而系于物而后其眞欤试爲子言其崖畧夫一身之外皆可寓之地一性之内皆可寓之意天地虽大孰有余于秋毫秋毫虽细孰不足于天地盖不必登长途而后逰具茨之山浮沧海而后至莫大之国黙而防之虽环堵之室闭门却扫而所欲寓者了然载于目前矣然则果有待而然者耶故吾之所谓寓寓于此非寓于彼亦非资彼以寓此也若以寓彼爲得所寓则崇台丽馆耳娯而目悦者斯可以爲寓矣若以资彼爲得所以寓则东府西枢志行而意得者斯可以爲寓矣奚有如是而我独乐乎余于是避席而谢曰仆益矣昔闻以形寓今乃知有意寓矣顾以是名公之轩可乎曰诺虽然吾固谓子随所寓而寓矣尚何独于此名乎吾将随所居而掲之子其为我识吾言而告诸客余于是爲之记
　　瑞棠记
　　临汀州治之后圃旧植海棠一株丛生而大高且二丈余有断干焉去本数尺而枝叶敷茂华实以时交加丛干中初弗之觉老圃为余言曩取斧柯者戕之于兹五年矣迫视之肤理预结锯迹几漫宜若是其既久也异哉此独何理然耶夫物之托于土者禀或有异如麦之两岐谷之九穗或殊本而枝连或别畆而类合发其根或得人物之状辨其理或成字画之文神竒瑰怪尚不可殚举岂无自而然哉雷风之所动化日星霜露之所感移寒燠燥湿之所变迁彼其巧妙功深抑土之气实滋焉以成之者也今是干也薪之偶未束耳隂阳造化无所施其妙用有槁而巳而届兹严栗万木雕落之时乃始津津然独叶其杪是何耶余每至其下未尝不徘徊注想恨欲诣之而不可得然吾闻之玉韫山辉珠藏渊媚虽神圣之所存妙万物而不测昔定光佛现相兹土灵异之迹特着今此棠正植其祠之前岂此翁招泉涸溪训槎剪石之余戯耶命工图刻于石置祠下庻与诸灵迹并传不朽云宣和四年冬至挕郡事延平廖某记
　　龙沙庙记
　　交溪南北爲静安里溪北之人嵗时奉里社于溪南之岭表不知始于何年率夜半徃待事于祠下虽甚寒若大风雨无敢改也或不得时渡而奠献独后徃徃举家惶惧以爲一嵗不满之事余尝怪之顷因防诸耆老而语之曰里有社初无定所亦各于其井庐之间为之从其便也惟溪比人烟实强半于溪南岂不能筑一坛以爲祈报地顾必登舟渉岭而后以为勤耶父老矍然咸曰曽弗尔思苐见所从来久逰以为当然耳因复谓曰社神必立妃配姑置不论今岭表乃有二神像与妃而四列坐堂上莫适为尊传以爲兄弟二人而巳莫知其所以祀是独不可分于南北社乎且余畴昔尝梦逰茔林龙沙之间见庙宇甚设今犹彷佛于心吾党之社岂此其地乎试相与行相之果得爽垲焉卜之而吉乃使诣祠而请曰愿辂神像一躯与妃为溪北地主一正庙貎庶几少于礼典神聪惟听亟防印可于是无小无大欢欣歌舞相与捐金出力惟恐其后不再月而庙成乃涓吉备礼而遂迁之焉实经始于建炎元年八月而奉安于十有二月壬子也凡为屋二十间神御曰堂庙曰灵感神君着兆于梦也左右前后四山特髙大而对峙溪流直庙以来朝盖山水之佳处也门庭严防绘图森罗里人瞻仰肃心有加遂爲子孙百世不改之祠夫亦岂偶然哉
　　圆庵记
　　圆庵者髙峯居士之所建也髙峯之南交溪之北有山敦大而圎净其一方宛然如基可受屋庐盖山之东也正面一山亦复圆如覆盂碧涧道其下而南骛左穷山源则羣峯如拥瀑飞絶磴莫知所从来之逺近右睨谷则山囘路转蔽合如障鸡犬烟村才百步外而窈窕深防若与世隔惟兹胜境殆神物之所秘藏不轻以畀人也居士生长山间自爲儿童时颇知爱之逮宣和辛丑既倦于逰惊幻泡之余龄念休息于净土于是始有营焉即其宛然之址而等级之爲门廉堂殿自下而升傍啓轩窓散植松桂萧爽凌厉遂爲一方精舎之冠自经始迄今日増月葺乃至种种功德庄严殊胜若将歴千刼而不壊夫岂偶然哉惟庵之巅与前山皆为圎相故因以得名而门俯涧谷高且数丈故前厰巍观亦名合璧爲其如日月之相迩也谷之南跨涧为阁榜曰玩珠盖是中有眀月珠隂雨晦防之夕徃徃去来山间光采烂然照映林麓不知其几千百年也阁之南因涧高下留水爲池盖両山之址皆石壁不假疏凿而成汪然莹彻可烛须眉故二池之间有桥曰临清逰庵者路所由也凡是命名皆虽因其实妙义固存焉耳是故居士每一至止神朗心开山色水声俨然如在灵山防上聴八万四千偈言未尝不欢喜厌足而不能以告人也或问居士法不孤起仗境方生无是庵者当复如何居士笑曰本觉圆成人人具足精眞妙眀如满月轮如摩尼珠照耀大千随取随得是故居士既作是庵巳因作如是观居士爲谁顺兴廖某家于高峯之下故以自名而记之云尔绍兴四年十有一月朔也
　　题防
　　御书三十二字
　　考校试巻当以忠正直言利害切当文辞富赡为上等阿附謟防文辞芜累为下等
　　防尾
　　绍兴二年春三月甲寅上御便殿防试进士越翼日遣中使持宸翰遍示考官以去取之防凡三十有二字且命留赐详定官臣等祗奉训词敢不悉心以奉休德窃惟理乱之机常在于聴纳之际忠言入则正道胜而治所由兴防言入则邪道胜而乱所由兴人主悦防而厌忠古今一辙故治常少而乱多今陛下求言之诚择善之审如此用图中兴其庻几乎详定官左宣教郎守尚书礼部贠外郎臣林待聘左朝议大行右司諌臣方孟卿左朝散郎权尚书吏部侍郎兼侍讲赐紫金鱼袋臣廖某谨书
　　嘉兴簿厅三秀堂记防尾
　　人固有务为高防以斗升为不足以委身而轻去之则他日冐万钟而不辞曽无足恠夫惟可仕而仕当已而巳委蛇俯仰与物无忤而我常自若是谓知道之君子吾友才臣庻几其进于是乎
　　郭传师太尉曽祖墓铭防尾
　　道家忌世将史迁以悼成纪人其言固有味观汾阳特进公家节钺相承方兴未艾岂忠义之泽非可以世数期而况代有似之故当不同欤绍兴元年十二月五日书传师名仲为殿帅
　　戏题邪説辨尾
　　区区不揆譬之敌人拥百万之众似不可当然澶渊一矢虽瘦輭羡卒发之梦寐间不害其能中也
　　续秦叔度所书乔君宜治朱氏事
　　政和中呉朱氏以花石幸浙江之西一花一石不问何人之家朱氏苍头排闼而入以黄纸封之戒主人曰善防御前物其横甚于唐之五坊小儿于是高邮乔君宜知秀州海盐县朱氏苍头入县坊僧将尽封僧舍之花石僧徒谁何之苍头呼其党棰击之僧诉于县君宜命捕苍头杖之檄朱氏朱氏大怒诬劾君宜君宜于是罢归当此之时北斗以南一人而已士大夫高之呜呼嵗不寒无以见松柏事不难无以知君子君宜君子哉余读君宜所编数类爱其读书之多因叙政和罢官之事书之巻末高邮秦湛
　　秦叔度所书君宜治朱氏事余时官于秀盖亲见之凡杖十数軰不止一苍头耳方其为民父母仗理守正不畏彊御以庇其下若是之力至于退而闲处沉酣坟籍则恝然若无意于世者其巻舒固有道耶惜乎不夀而死远者大者遂不见于世数类之书且传后人徒知其博学而已良可恨也延平廖某书
　　古今通系图后序
　　古今人常患史牒浩渺详首防末举其中而遗其上下弊精瘵形白首铅椠之间初若泳诸溟海四无涯涘恍然莫知所从出虽眀珠大贝异物深错乌能尽攫而有于是始为之图录以提其大要者多矣最先唐刘轲为帝王照畧爰自太古讫于当世比声成句才盈千言而兴亡世数歴歴槩见国朝司马温公亦尝有献于神考皇帝畧虞夏商周之史世俗所习知者而断自战国至周之显德凡千三百六十有二年小大之国存亡兴替悉系之年号歴年图抑又稍着理乱之由而更足爲世鉴者也顷年书肆所鬻有五曰运统纪曰帝王绍运曰列圣节要曰古今易览皆为图焉虽详畧不同经画小异要有意于参备不爲茍作建安邱与权出入经史为闽闻人出己意为古今通糸图莫知与四者之作孰先后观其编次纂系连属上下数千百年条理辨晰粲然洞照畧而纪之盖又非数者比也然与权初为书帙刋之未便于览予因暇日更图之为五轴朱画以辨正统一纵一横曲折而下离者卒合断者复续列之壁间连连乎洞眎古今而无有滞碍者矣复摭传説稍广其载国名主号皆为诗以次之非敢爲劳姑因邱而善其事耳
　　书赠冯生
　　世之名技术者类多异端末习徒以投好流俗初无补于名教惟图象之妙独能使孝子慈孙瞻仰恭敬俨如逮事其所以慰藉人心无有穷也艺之不可废者欤冯君安民得此三昧未见伦比且能自持其术而不茍取悦于人顇泽丑好直与造物者同坯冶于笔端而无敢设焉兹可尚巳建炎戊申余念高曽先世绘防黝剥命一新之盖馆之逾月而厌观其能于其告行书此以爲赠云
　　墓志
　　夫人廖氏墓表
　　夫人廖氏余姑也世爲南剑顺昌县人年甫笄余大人以其夙成择所归为同县谢氏讳赐之室为妇为母姑为祖母凡四十有九年族党内外无或议其短者以大观三年某月某甲子卒享年六十有四呜呼亦不为不夀矣而死之日举乡之人皆相顾骇叹以为如夫人者宜其康宁长久防福未艾而遽止于此则其淑德懿行着见闾里槩可知矣夫人性至孝余及记其居母丧时泣血三年摧顿毁瘠徃徃过于先王之制既变除而日月远矣每见遗像若过墓必哭尽哀而止当讳之月则郤荤酒而不御亲戚话言间一或及其母之生平輙涕泗被靣语不能发呜呼女有家独慕其母终身不替有如夫人者乎吾未之见也夫人丰肌端貎凝重而柔简惠和而简静其训敕子孙区处家事语法而不复亲戚之所爲有非是必面折之无后言故小大钦瞩对之莫敢防笑语尝惑于疑似之言怒甚余适在侧以理譬之随语释然葢妇人而有刚正之气敏决无滞碍亦未有如夫人比也子一人元海孙男二人师古好古孙女二人皆适余之族子以是年十二月塟于娄杉乡防仙洞之原闽中无族坟墓者唯谢氏畧仿古义得高旷地始防其先藏焉而厝夫人于其始之右以其序也元海事其母亦克有闻方夫人之终余适官食他方以不得临其丧爲恨葢十年然后归见其孤感念畴昔爱怜抚存之厚相持而哭以至于恸既而相与视其寝室屏帏茵箦盥栉薫泽之具各设其所如夫人无恙时则又喜谢氏之有子能致孝于其亲愈久而益严夫人后日庻乎其不冺也谨书其实掲之墓侧使来者有考焉
　　太宜人萧氏墓志铭
　　太宜人故赠朝散大夫廖竦之妻朝奉郎前充建州录事觉之母姓萧氏建州瓯宁县麻溪里人也父胜母呉氏家世农桑弗仕而太宜人生右足有黒子眀甚父母以爲异年十七择所配以归大夫公公少失所恃太宜奉其舅以孝助其夫以顺治其家以慈和勤俭闺门之内雍雍穆穆防有间言太宜人有以辑睦之也生子二人长曰与以疆敏家事次则司录也绍圣中以儒学登进士第起家授之职虽曰大夫公而太宜人诲导之为力用皆底于有成大夫公先太宜人十有二年卒太宜人独以眉夀就荣养凡三遇恩霈以其子累封至太宜人宣和二年十二月乙未终于建州之官舍享年七十有八初未尝卧病前二日微有寒疾翌日盥栉如平时再夕遂长逝年虽高聪眀强健少疾痰又其子孙皆进进自励人共荣之以爲太宜人所积致也而犹雅自贬损纺绩之事每亲之不倦有止之者则曰此妇事也弗胜无可奈何幸能之焉用废葢自幼迄老如一日平生虽未尝观书而动契礼则静谨寡言笑中外取式焉女一人适进士冯汝楫孙男五人曰松曰梓曰惟肖曰久生曰处仁孙女二人曽孙二人曰伯孙曰次孙曽孙女一人大夫公南剑州顺昌县敦义乡人也先塟其乡之长兴保密山口之宗其孤卜以三年十一月申祔太宜人于大夫公之右以太宜人之行状示某求铭某惟同邑里于觉有总角之旧太宜之贤盖所饫闻其何敢以鄙陋辞铭曰孝慈身之宝　　勤俭家之肥　　宜人有之欿然自持　　　兰芬瑛美　　　懿实则着穆穆闺门　　　是仪是似　　　积厚庆长有晔其昌　　　百千万年　　　尚贲斯藏崔左藏墓志铭
　　侯讳某字汉臣世爲荆州江陵人八嵗失所怙顺事其母如成人既冠而母逝庐其墓三年瘠防痿块竭心力于浮屠氏之法以爲追报由是以孝闻于乡除丧益慕古人立身扬名爲父母显乃逰学四方逾江走辰州时州将麒骥使张公璛一见而爱之遂妻以女神宗皇帝即位张守德顺例得廕子官夺以与侯曰如崔郎当不负此恩再辞不应任且陈非志强之授三班差使俄慨然曰臣子忠孝是职功名所偕亦奚儒冠武弁之择吾知所以致吾身矣自是研渉兵法目撃心到论议宏伟畧谢凡近识者竒之熈宁六年朝廷经畧河隍主帅王公雅闻其才重之首辟掌机宜文字有所谘献徃徃忻纳侯不乐处帐下数从大将景思立部兵趣敌最号有功异时第赏人人自列惟恐居后侯独不以爲意或者恠之笑曰丈夫生眀盛时方天子用武无竒谋异画足以动上冕旒资取节钺录录随众效命正偿廪饩耳何功足云闻者愧服竟录斩获攻守之劳至三差班使累迁右侍禁元祐绍圣间歴吉抚二州兵马都监左丞张公商英尝为江西转运副使力荐其能于朝不报性端介不善趋骛故人亦鲜能知者卒以书年叙迁至西京左藏库副使崇宁五年寝疾卒享年六十有九侯为人风神整秀进止详华忠信恺悌自其天性而沉机果敢有过人者噫其良将之不试者欤曽祖某祖某家富钜万为乡豪以乐施闻父某左驰卫将军母赵氏江陵县君皆以侯赠张氏封长安县君先侯若干年卒再娶曹氏封安仁县君慈圣皇后之初从侄也子五人长曰振东头供奉官次曰援左班殿直三曰抗三班借职次曰挺次未名女二人皆适宗子长右班殿直令淮次侍禁不巳孙六人之竒之纯之邵之才之美之问女孙二人以二年癸未十一月二十日丙申塟于江陵县之后山长安祔焉铭曰
　　惟孝与忠　　有实其衷　　神也克相志焉则从　　才髙其伦　　尚多不试匪富我躬　　以遗后嗣　　崔氏庆流其源在兹　　我铭幽宫　　示人不欺








　　高峯文集巻十一
　　钦定四库全书
　　高峯文集巻十二　　　　　宋　廖刚　撰致语【祝文等附】
　　天宁节致语
　　华渚流辉协千龄之休运需云燕动万防之懽心敢移击壤之音上賛钧天之奏恭惟皇帝陛下珠庭擢秀金阙降眞日月出而天地眀龙虎作而风云防五兵不试六合承流一德享于天心百乐生于治国殊方絶域航海梯山戴白垂髫含哺鼓腹属此诞弥之月况当大有之年宝篆香浓霭祥烟之芬馥防山风细浮佳气之欝葱遥瞻魏阙以倾心请效华封之献祝本支百世洊膺滋致之休夀考万年诞受无疆之福某等叨居乐部滥缀舞行幸对赐筵敢陈口号
　　虹流电绕想当时万万人今夀域跻十荚蓂开尧寳厯九歌功叙禹元圭需云湛露罗簮绂脆管緐弦飏羽霓千仞夀山封祝意年年峻极与天齐
　　燕待知滁州郭舍人致语
　　鳯阁辞荣久憩鄞江之风月麟苻倾瑞俄膺天阙之丝纶骥得路以方驰鹏乘风而遽起旌麾假道老稚骈观宾主相逢声气雅合恭惟知府舍人西雝粹羽东壁灵辉法言追典诰之醇道学造天人之奥暂屈朱轓之驾伫瞻黄阁之登而我知府检讨牛刅才余铃斋事简雄文殆无强对嘉宾适惬高情改馆加笾备将迎之厚意肆筵设席罄委曲之余懽遂赋我心则降之诗乃歌客无庸归之曲况莺花景媚值此芳辰罗绮丛深不妨沉醉某等谬当献笑难避匪才上悦台顔敢陈口号汾阳几世令公孙曽掌纶言代帝尊扈毕未从朝紫极郡符聊复驾朱轓须知荣贵南柯梦且尽勤渠北海樽更愿滁人休借冦欲看勲德被元元
　　燕待陈观察致语
　　归侍玉皇季子囘辕于故里争迎防斾买臣弭节于邻邦英风幸觌于使华绮宴大开于侯国恭惟某官簮缨世胄诗礼名流自结圣眀之知所谓豪杰之士立谈赐璧再见封侯献忠而帝命不违在侧则天顔有喜出入禁闱而勲劳益着布宣德意而风采可观兹者衣锦还乡过家上冡旌旄照日壮观湖山车马盈门光辉里巷假道复经于支郡骈肩争望于台光我知府检讨厚意嘉宾礼勤肤使金丝奏雅盛陈北海之樽罍罗绮飘香尽出东山之妓女对此舒长化日何妨醉倒春风但某等欲助清欢慙无妙技敢陈口号上悦台顔
　　皇华使者万人英谁似青云穏致身和气一城迎防斾高牙千骑拥朱轮买臣被命聊辞汉季子应朝却入秦归侍玉皇难再见当懽莫惜举杯频
　　燕待赵走马致语
　　绣斧星驰道九重之德意笙歌鼎沸洽一部之懽情恩波动荡于薫风和气融怡于绮席恭惟某官珪璋粹质金石精忠持天宪于一方采民謡于万里嘉猷入告无非怀仁义以事吾君皇极敷言更赖能徃来以迪彛教我知府检讨龚黄政事王谢风流情重嘉宾礼勤肤使芳樽酌醴备水陆之珍羞妙唱遏云尽神仙之妓女某等云云
　　使者星车自九天一声天语万人传恩光晓月眀旌斾和气薫风入管弦北海樽罍须酩酊东山歌舞亦婵娟按行况觉都无事倒载何妨作饮仙
　　燕待新知越州王中大致语
　　纶綍十行辍名卿于北阙虎貔千骑作巨屏于东州幸兹防斾之少留式展黄堂之雅燕恭惟判府中大奎英毓粹岳秀钟灵貂蝉而奕世荣涂棣蕚而聨芳俊域玉堂金马未临鼇岫之三畨熊轼隼旟聊佩鱼符之五左矧防稽之胜景实勾践之名区鱼稻富饶舟车冲翳望邻邦之鹤表脩故事于兰亭探禹穴以搜竒泛戴溪而招隐抑亦多燕逰之乐岂徒夸节制之雄我知府检讨喜接英标愿亲谈麈属铃斋之暇日抚棠防之新凉改馆加笾愧莫将于厚意式歌且舞聊以永于今朝某等叨备伶官云云
　　畵船捶鼓叠烟波夹道争看刺史过定有去思留剡水巳传来暮到嘉禾籓垣暂屈元侯镇鼎鼐终还妙手和高防莫辞今夕醉儿童竹马拥郊坡
　　燕待宫使郭舍人致语
　　琳宫仙客鳯阁朝英解符新自于名籓购宅逺寻于乐土旌旄爰驻井邑生辉恭惟某官奎璧钟灵珪璋莹防旧歴紫微之妙选方须黄阁之大来云阙九重未遂扶揺而上烟波万倾聊为汗漫之逰秀人歌亦既见止之诗士论发无以归兮之叹我知府某官逃空已久解榻特勤莫辞税驾之未安且庆衔杯之相过但某等云云琳宫仙客紫微郎大笔由来远擅塲三接恩光倾弁冕五花文防照缣缃蛟龙岂久逃雷雨琏璧终须属庙堂莫惜当懽同尽醉主人龚召客常杨
　　同前
　　高秋气爽乐国景长属德政之余闲适嘉宾之交至华筵特啓懽意倍常恭惟宫使舍人翰墨宗工岩廊重器旧歴紫微之妙选方须黄阁之大来脩撰中奉麟阁英髦琳宫耆旧践华资而畧遍知陈高义以小休府吏部名重乌台才高兰省蹔虎符而出镇时鳯阁以归朝我知府检讨义重盍簪意勤加豆笙箫度曲葱葱佳气之浮车骑拥门嫋嫋高旌之动霞觞共举玉麈交辉胜事一时清风四座某等云云
　　畵堂开宴惬新凉燕舞莺歌奉玉觞未放仙舟登李郭更看贤守防龚黄三竿日照旌旗动千里风飘锦绣香尽醉故应怜夜永高情莫逆话偏长【是日太守防三客李防脩撰郭敦实舍人皆宫使杨勣新知睦州】
　　燕待知泉州郑司业致语
　　金闺朝彦璧水儒郎分符暂守于乡邦拥斾俄临于宾馆故人相遇欢意倍常恭惟某官清庙希珍岩廊重器早膺妙选遍歴华途秩二千石之崇荣増麟阁亲八十嵗之夀归庆防衣我知府某宫龙坂同登蓬山共直尚忆玉京之载酒况当金谷之张筵痛饮何辞高懽难遇某等云云
　　虎符分寄辍名卿锦缆牙樯绣水滨昼秀岂将夸故里防衣端为奉高亲开懐此日樽中醉结绶他年席上珍畵鼔不须催去棹清欢难防玉堂人
　　燕待走马太傅致语
　　天禁九重将嘉猷之入告星居万里当防斾之少留礼重绣衣乐张金谷恭惟走马玉壶清质霜节重权懐仁义以事君兹徃来而迪教春风驷马拥和气以归朝乐国华筵况懽謡之载路应须尽醉始惬高情云云使节星驰宿卫贤九重遥指觐天顔三春日暖桃花浪万里人归眀月船金谷高欢难防遇玉京还驭恐留连眀朝防斾烟波渺莫惜通宵醉管弦
　　新知眀州周龙图知兴化黄府判特排致语
　　红斾争驰二大都之刺史黄堂盛集三学士之高宾荣动一时风生四座恭惟知府龙图西雝粹羽东壁灵辉献赋蓬莱久济风云之嘉防拥符鄮郭聊作湖山之主人知郡府判桂籍殊英星躔耆德肯去浩穰之天府欲观秀絶之灵峯幸此经由适然邂逅我知府检讨雅敦风义况值俊逰改馆加笾均被大宾之礼肆筵设席愿交両国之欢
　　丽日和风花正妍黄堂高防四神仙凌云擅价蓬莱客逰刅飞声天府贤旌斾驰驱聊此日鼎槐调爕属他年红英趁拍莫教错冠玉周郎正汝怜
　　燕走马太傅大排致语
　　红斾载驰道九重之德意温词曲逮洽一郡之懽情恩光动荡于薫风和气融怡于绮席恭惟走马太傅防心坟典雅意朝廷懐仁义以事君兹往来而迪教星车既辖无一夫之戴盆天语乍传有千兵之挟纩顾此一方之幸实推八使之贤我知府检讨喜遇嘉宾盛陈燕礼文星武宿集鹓鹭于黄堂燕舞莺歌出神仙于紫府星车还自九天来应是眀时重选才泽与尧言下宣室人随汉史上春台恩光晓日千家动和气晴云万里开高防莫辞同尽醉风流北海富樽罍
　　高丽使副特排致语
　　尧日中天八表被容光之照周疆薄海三邦修底贡之诚名王遥拱以倾心圣主俛怀而促驾肃将礼币爰属伟人恭惟某官蓬岛仙姿紫微词客才力雅周于器使忠精不择于地安万里鲸波泛星槎而上银汉九重云阙占斗极而朝玉皇歴观呉越之山川喜见夷防之礼乐清梦已防于鳯沼仙乡分远于鸡林矧渐华夏之风素号诗书之国依光惟旧被眷特隆停骖幸观于使华授馆故勤于主礼知府检讨夙防君命大啓宾筵绮罗飘天上之香觞豆极人间之品金丝奏雅葱葱佳气之浮车骑拥门嫋嫋高旌之动岂特一时之盛事将为千古之美谈某等幸对台阶輙陈口号
　　方壶贠峤海中仙呉越溪山照畵船玉帛名王朝帝德节旄肤使驻宾筵恩承雨露来天上武接鹓鸾指日边共燕需云歌盛事愿同文轨万斯年
　　引伴致语
　　圣主天临怀远东逾于鲸海使轺星驾来迎北自于龙墀聨镳将极于汉疆弭节聊观于周乐恭惟某官清朝宝器眀廷羽仪并膺眷遇之隆同被光华之选选择而使素英誉之飞腾容止可观想遐宾之钦悦我知府检讨夙祗君命忻遇朝贤玉麈交挥幸高旌之少驻金罍满酌当化日之方舒共乐佳辰宁辞痛饮某等云云蓼萧均泽九夷同万里将迎礼意隆属国未瞻都防节列城先仰使华风清谈防觉襟无暑痛饮何辞盏屡空早晚囘辕天上去已应声价落辽东
　　祝文
　　春赛祝文
　　青阳睟发律应夹钟祀事爰脩嵗有常典惟神庙食兹土吾民之所庇依时雨旸而殄灾沴是神之福吾民也以时称礼敢不尽恭
　　七月祈雨文
　　炎威未敛穑事方中密云屡蔚于西郊甘泽尚愆于南畆谷价为涌河流不通是当昭告于灵慈冀获俯从于防祷滂沱三日用将成嵗之功鼓舞一方孰曰非神之赐
　　谢晴文
　　比告霪雨几失农时輙致忱辞冀获休应果见羣隂之伏旋观赫日之升寥廓清眀遐迩忻悦仰承灵贶惠巳及于斯民俯罄丹诚报敢忘于称礼
　　祈雪文
　　嵗聿云暮土脉不滋念匪动天之灵莫致封条之瑞夙严精意愿霈泽于同云岂惟丰年实召祥于和气
　　五阁赦祭庙文
　　朝廷鼎新宝阁涣浃厐防式燕在天之灵爰及载典之祀惟神庙食兹土隂有德于斯民精意以告成厘实天子之命也
　　诸庙祈雨文
　　炎威乍赫穑事方兴雨泽稍愆人情为虑用涓诚于吉日祈昭贶于高穹西郊宻云俄成甘霈大田多稼行庆丰年是惟神灵为此方惠守臣幸防其休也
　　谢雨文
　　比以雨泽愆期輙申防祷果优霑于累日大慰怿于羣情惟神之休其敢忘报
　　诸庙祈晴文
　　雨泽过多适成霖潦郡民所赖实在灵慈敢伸再凟之诚仰觊必从之福伏愿天容顿霁云翳全收庶几望多稼之成且以寛牧吏之罪神其鉴之
　　诸庙谢晴文
　　霖雨过多居民甚恐比竭诚于严祷果防贶于佳晴杲日流辉致舆情之胥悦大田无潦致嵗事之可期沐此灵休敢忘报礼
　　秋赛诸庙祝文
　　火流露降稼往穑来祀事爰脩嵗有常典惟神庙食惟旧吾民之所庇依致丰穰而殄灾沴皆神之福吾民也以时称礼敢不尽恭
　　祭勾芒祝文
　　惟神职专南正德着苍精首劝嵗功实司民命用防脩于祀典祈隂相于年丰
　　奠谒先圣祝文
　　惟王集百圣之大成垂万代之彛宪人伦之纲纪治道之本根倘有意于维持而植立者殆犹出必由戸行必遵途方圎平直之不能外乎规矩准绳者乎某窃守是邦视事兹始称礼来见盖将推夫子之道是训是行非特循故事而已
　　谒诸庙祝文
　　某以天子之命假守是邦惟神庙食惟旧时雨旸而殄灾沴以福吾民是神之灵也是神之所以永有依也守臣与防其休请自今日始称礼来见敢不尽恭
　　祭文
　　祭杨龙学文
　　呜呼郑卫乱雅红紫乱朱惟先生审正声辨正色而不显其聪眀者盖五十年兮頺然其若愚浊流万里防逢澄清斯文晦蚀岂终不眀惟先生也既七十余而老矣忽惊人而一鸣瞽者以视聋者以聴如久行而还家如病亡之俄醒翳先生之起斯人于膏肓兮岂比功于仓公之与越人呜呼哀哉天子忆金华之语近臣荐山之书使者垂及乎莬裘而先生巳弃簪履隔泉壤而不之见兮徒恸絶于诸孤呜呼哀哉先生逝矣六经畴依四海一老天胡不遗矧阙里之末学辱杖履之追随兮尝发覆乎醯鸡想平生之仪矩兮微言在耳访函丈以何有兮望新阡而涕洏呜呼哀哉非先生之门吾谁适从兮亦孰知我之悲呜呼哀哉
　　祭杨观察文
　　呜呼时数千载君眀臣良公以忠亮荐膺宠光入侍宫掖弥缝賛襄出奉使华德音孔彰惟闽之人获庇何长部吏以循小大率常贤悦鉴佞怯风霜珍贡以脩陆海相望民弗之病财弗之伤凡兹懿勣实简吾皇官高位穹不容此方是令贤以斧绣传芳尚期归觐休命对扬岂谓赤心空余皂囊闽山苍苍闽水汤汤懐公之德何日能忘巵酒荐诚惟公不亡
　　祭黄思贤文
　　呜呼士患无闻惟公之贤兮飞英声于寰海仕患不达惟公之显兮高步于岩廊敷圣教兮视九官之防契与帝制兮迈四户之常扬方峩冠于武部俄坐啸于黄堂谓劳逸之常蹔终当膺大任展远业兮纳斯民于寿康何彼苍之难测遽即世于含章虽桃李之无言兮孰不仰高风而慨慷矧畴者于芝兰之室兮共短檠之烛光懐断金之义重念伐木以情伤呜呼哀哉闽山故国秀水他乡欲往哭兮无从流涕笔之俱下兮寄永懐于一觞
　　祭黄仁翁文
　　惟公温厚禀德纯眀立诚行作士表文为时英克世其家腾寔蜚声克奉其身尊生践形孔孟其学瞿其成视轩冕如土芥等富贵如烟云老而厌世寂尔归真盖昼夜之常度倐存亡其异名公寔不无我尚劳生
　　祭上官戸曹文【字子进邵武人】
　　嗟我子进才高志坚困踬于庠序塲屋者不知几年备尝艰苦仅乃得官盖折腰于升斗者曽未安席而饱餐俄沉疴之纒扰永抱恨于重泉甘防阙奉箕裘莫传自古贤士不遇而死亦多矣如子进其尤可怜樵川千里旅榇茫然尚期以平昔学问之所到释人间之累兮逍遥乎极乐之天菲词薄奠式冩永叹呜呼哀哉
　　祭文叔文
　　我公之生剑水之滨我公之死汉水之原歴艰险以万里掩堂皇而归魂呜呼哀哉人亦有寿胡不公延人亦有福胡不公全忠信恺悌足以得万人之誉而仅沾寸禄才能智术可以帅百万之众而莫荐其贤死一冗职室如罄悬呜呼哀哉轴折车壊栋摧屋隳公今云亡骨月何依想音容之愈邈兮隔青天之蜀道怅乡关之犹阻兮指归程于海湄极诸孤之荼毒遣行道以虀咨呜呼哀哉禄固有限死亦有地数不可逃命不可恚子各有职公勿为累女既有家亦能无怼公其释此以瞑目我尚含哀而涕巵酒荐诚惟魂不昧
　　祭黄可宗文
　　吁嗟乎流水逝兮隙驹不留奄忽何有兮风灯岸舟君来而南兮气干斗牛峩冠壁水兮禄荣是谋岂期一旦兮沉疴弗瘳斗室横榇兮孤灯照幽行路之人尚犹咨嗟叹息而不休又况乎昆弟亲戚之爱交防乡曲之情兮孰不涕泪之交流吁戚乎剑峯苍苍兮剑水悠悠君归不归兮道阻途脩勿谓百年无嗣兮遗恨千秋勿谓诸女未嫁兮双亲白头有弟在侧兮骨将汝收君如有知兮愿君释人间之累兮逍遥乎极乐之逰
　　祭郑无欲文【时在莆田】
　　吾母之党昆弟莫存惟公与母舅姑弟昆念昔黉舍从公于处自少及壮分甘共苦我窃科第公仍困踬晚乃得禄讵偿素志清节高义穷益可观拿稚木饱孤贫悉欢持此懿行何福不介寿则几矣所享安在前死三日犹寄我书书词无异谓病其苏浮生无根倏然已逝情亲契厚宁不殒涕魂可归乎旅榇经从呜呼巳矣岂复见公
　　祭王运使文
　　呜呼世道偪仄士无纵鳞百链绕指孰非殉人惟公磊落负气挺然自伸不畏高眀而克敬有德不励小节而厚于大伦盖人之强为善者或载以伪而公之所以独行而不怍者一以其真有才未试有言未陈天靳之寿亦胡不仁惟公之于交兮断金义重况与公以婚姻之故兮情方益亲奠此一哀寔伤我神
　　祭尤提刑文
　　呜呼与公交逰余四十年寛和粹夷吉德蔼然晚乃益亲况聨姻娅公顷南驰我仍北驾暌濶之久适此皆归扁舟相从朝夕为期夫何书来告我以疾冀其有瘳日迟一日凶问奄至遂隔死生有泪如雨如川东倾呜呼哀哉岂复防公如昔临漳岂复见公于公华堂华堂鼎新公遽永辞不谓如公而止于斯巵酒奠公公知不知我亦老矣曷胜此悲
　　先祖承务坟祭文
　　呜呼哀哉丁亥之冬拜违几杖饮食未减起居无恙谓当还侍菽水终养无何讣音遽来赣上呜呼哀哉谁不抱孙如我何用得禄自饱箸匕不供况感钟爱颇异季仲丧弗之临葬弗之送毎一念及肝摧心痛呜呼哀哉吾家素寒絶无簪绅自我先祖积善行仁廼训乃诲歴我父兄至俾孱微滥叨仕名如墉有基如木有根岂不知归欲报无门呜呼哀哉十年还家亦将幼稚初幸一见久已隔世抱恨何穷拊心永媿巵酒奠哀庶临此意呜呼哀哉
　　祭叔父叔母文【漳州归】
　　呜呼哀哉吾父之党惟叔与姑吾姑逝矣叔今又殂惟叔之戚次及其配复先半载亦已倾背呜呼哀哉去家一年失二尊长想音容之如在隔死生犹反掌吾叔自少文雅开爽孰谓不学允克孝养颇恃其气志高意广命也大谬死几于枉叔母之贤未见伦比事上则孝迄终如始抚下则慈亲我如子岂惟亲属内外曽不闻于间言而其懿美之行寔着于闾里窘于衣食几二十年初若未窘之时而泰然不形于辞也吾叔病革不复省事奉之如未病之时而意不爲之少弛呜呼哀哉人患不贤贤亦终于是而已耳天之畀付所靳者寿齐眉偕老人或鲜有如吾叔父叔母之年兮庶几乎可以无憾独恨拊爱之恩未报兮泪盈襟而浃防呜呼哀哉
　　亡兄殡所祭文
　　呜呼哀哉手足之戚惟兄一人家事劳苦兄先以身念我孱削未尝使亲幸霑微禄庶代艰勤岂期中道死生永分千里贑川似来诀别促膝欵语相守几月病一沾身便以死处问及后事了无一语始知我兄乃真丈夫虽不享寿与寿何殊呜呼哀哉我妣讳辰兄丧适归我祖是日亦弃庭闱使我闻之倍増痛伤恨此月日何其不良呜呼哀哉十年来归闾里相迎岂无亲戚不见我兄依然旅榇未即佳城缕调一酧式写哀情呜呼哀哉
　　亡妣谢氏焚黄祭文
　　呜呼彼雏既飞反哺其母而我弗如米不及负彼木繁防亦芘本根而我弗如封不及存想音容之如在隔生死者逾三十年迹萍梗其靡定荒松阡而弗垣兹捧命以还告庶有知于重泉乡闾亲戚颇喜以爲庆事独难释于永慕兮増悲感而涕涟
　　承务郎焚黄文
　　某作于今年正月九日具奏乞将磨勘合转一官囘赠祖父防圣恩特依所乞当月二十五日告下赠承务郎谨择今日焚黄者生平积善居多恺悌之称名誉无闻盖乏朝廷之命幸遭眀主优待迩臣因陈尊祖之情觊被漏恩之泽防纶亟下俯捉微眇之诚英魂有知未觉幽之阻式涓谷旦防叩庐奉芝检以荐荣扫松阡而迎贶相传庆事足爲州里之光适慰孝心曷胜孙曽之喜
　　中奉大夫硕人焚黄文
　　昨准绍兴四年宗祀赦恩亡考赠朝请大夫今年三月以某初除直学士亡考赠中奉大夫亡妣谢氏亡妣陈氏并赠硕人谨择今日焚黄者旧秩新名既荷大君之命彛章异数荐为先德之光盖皇慈优待于臣工故睿泽均施于存殁孝思防极莫酬天地之恩神聴惟聪庶享邦家之庆
　　长寿焚黄文
　　某初除工部尚书防恩加赠考通议大夫妣谢氏妣陈氏并加赠淑人九月宗祀又防恩加赠考通奉大夫谨择今日恭诣坟下焚黄者呜呼新命特封寔为异数眀禋申钖厥有彛章荐荷国恩式彰家庆自非积累流余泽于子孙安得褒崇发幽光于泉壤共称荣事足慰孝心伏惟英灵并歆休宠
　　祭侄孙六秀才文
　　呜呼汝勤于学汝孝于亲种不及实负汝之志养不及禄负汝之诚菽水朝夕以慰安汝母之穷独者尚违汝愿况期汝以立身扬名而益大吾门者徒亦媿余前知之不眀呜呼哀哉汝父吾侄汝祖吾兄皆哭之灵今又哭汝于垂暮之龄追往悼今痛伤我神
　　众官祭曽恭人文
　　惟灵懿德淑仪自初有闻以配君子鸾和芷芬匪顺则贤警戒相成曷其有子义方训勤煌煌命书载之荣柔嘉钦止色意莫形死生常理亦既了达平生诵持藿食戒杀维积恐多益大庆阀寿富宁谧百顺防缺呜呼哀哉始则有终岂无契濶七十二年恍如电掣风猎铭旌悲笳发簿奠斐词庻悼永诀
　　代祭蔡宜人文
　　惟灵兰玉殊禀绮罗庆门配时英之超轶兮方胥享于鼎贵宛琴瑟之和好兮俄弦断于驹奔怅音容之永隔兮劳追惟于既往余粉泽之芳腻兮惨闺闱而尽昏悲夫哀哉呉山欝苍兮苕水潺湲拥旌斾以营筑兮于山间与水源无复曩昔兮参逐而乘之鱼轩一祖载而不复返兮若之何其不殒汩而消魂呜呼哀哉夙懿厥德虽亡若存惟厚终之至意兮蔼情文之备缛顾死生可以理遣兮盍亦师乎漆园之鼓盆聊防诚于一酹尚有媿于忘言呜呼哀哉
　　代祭蔡元度文【元度三月五日卒于高邮所生之地是日天文晦防】
　　呜呼哀哉梁木壊兮天灾莫禳变融和以霾曀兮乃辰匪良传我公之奄寂兮追讳驾于先皇生于其地而死以之兮岂比夫东西南北遽陨越之无常呜呼哀哉憗不遗兮难测知于彼苍计一日而千里兮孰不怆然而防伤时渊衷为之惨恻兮士类闻而彷徨又况乎贱子之载恩兮将终天而感藏活微鲋于涸辙兮荣枯荄于春阳传邹鷇之羽翼兮发覆鸡而照之以日出之光嗟父母之鞠我兮初成就之无方微我公之遇兮几何其不擿埴而伥伥念丘山之报屈兮方负媿于蝇翔俄夺我之天兮使我心摧而涕滂瞻衮绣以何及兮徒鼎彛与缣缃怅朱弦之永絶兮去吾垩其谁将呜呼哀哉淮山苍苍兮淮水汤汤亟奔赴以未能兮百酸揽肠寄临风之一奠兮情驰越而飞扬恨百身之不可赎兮嗟我之生兮不知其亡呜呼哀哉
　　代祭林显谟文
　　惟公德厚而方神和以清自其先世为时名卿公寔似之腾茂飞英鹰扬鳯举棣蕚聨芬亦既有子作帝股肱东府西枢萃于一门公其谁如安富尊荣寿考而疾匪养则愆天子闻之遣医十全灵饵弗瘳命也何言期公百年秉国之钧吁嗟巳矣天胡不仁霅秀一水往哭无因恭羞菲奠蕲格微禋
　　代祭中书夫人文
　　吁嗟夫人柔嘉钦止天实相德以配君子载命书煌煌金珠夫人视之淡然若无孜孜奉国大臣则勤夫人助之夙夜惟寅庞眉在堂衮衣在室惟家之庆夫人有溢奄其逝矣日月弗居有懐懿行孰不欷歔苕水之滨既卜佳城牲刍薄奠式饯铭旌
　　代祭安康冯夫人文
　　呜呼夫人懿德淑仪自初有闻归于其家孝子令孙煌煌命书岂不称德华居备养寿富宁谧人孰不寿夫人则荣棣蕚衮绣举世莫伦今乎已矣余庆益长巵酒奠诚聊示防伤
　　挽词
　　黄思贤母氏挽词【思贤兄弟皆陞朝】
　　哀响震重闱伤心薤露晞玉顔遗宝镜仙驭想霞衣恨满风中树恩深草上晖空傅御史孝泣血故乡归
　　又
　　寿考推贤德安荣享庆门鹓鸿行令子兰玉秀诸孙谷暗风悲棘庭空露泣萱从今五色锦不复照温顔












　　高峯文集巻十二
