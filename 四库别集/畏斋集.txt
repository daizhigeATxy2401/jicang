　　钦定四库全书　　　　　集部五
　　提要
　　畏斋集六卷　　　　　别集类四【元】
　　【臣】等谨案畏斋集六卷元程端礼撰端礼有读书分年日程已着録其诗文名畏斋集见于黄溍所作墓志而不着卷数诸家书目亦多不载故世久无传惟散见永乐大典中者尚得诗文百余萹谨依类编次厘为六卷其学以朱子为宗故作孙叔防诗集序云诗至七言而衰律而坏词而絶自朱子出而古诗遗意复见盖朱子之学不在乎诗故其作有自然之妙讽咏劝惩之实又送牟景阳序云蜀文再变于魏了翁了翁学程朱学故未尝有意为文人之文而文特妙其全集宗防不出于是夫朱子为讲学之宗诚无异议至于文章一道则源流正变其説甚长必以晦庵一集律天下万世而诗如李杜文如韩欧均斥之以衰且坏此一家之私言非千古之通论也然端学所作尚皆明白淳实不骫于正而其持论亦足以矫淫哇艶冶之弊于文章尚不为无功故纠其胶固之失而仍裒缉其佚萹偹一格焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀








　　钦定四库全书
　　畏斋集卷一　　　　　　元　程端礼　撰五言古诗
　　古意
　　东林有栖鸟中夜栖复起磔磔绕树飞悲鸣不能已羁孤寡俦匹枝寒不可止幽人发寤叹起步东轩址大鹏飞南溟抟风九万里斥鷃无所适翺翔蓬蒿里为大既云乐小者亦自喜尔于众鸟中栖栖乃如此
　　南山有佳木枝叶何薿薿客问此何木云是杞与梓问种此何为栋梁专所拟问种几何时百年殆不止客子叹以愀吾谋岂及此春种秋已获口腹且不理人生不可期百年讵能俟
　　仪凤何济济栖息在梧竹置之鸡鹜羣肯与同饮啄所性自不同匪因事乖激从兹鸣高冈衔图集帝侧
　　次史耕野借书韵
　　掩关卧空斋寡德嗟无邻坐令日月易见兹夏木新俯仰阅今古孰能返其淳有疑未云袪就正乏所亲譬车适千里旷焉迷路津闻君忽叩门起迎正冠巾议论一超越谅非今世人遗我金玉章把玩良足珍言欲假诗书讨论意弥勤为君出所藏不辞筐箧贫傥足为君益敢厌来往频
　　雪野斋
　　混沌昔云判高下散众殊山川互阻深道路饶﨑塸滕六若有意补塞归糢糊谁知甚险艰行客多迷涂何如万原野坦坦皆康衢常时人素履此日心亦孚平平展天镜荡荡开玉壶招摇踏广寒汗漫游清虚元翁心地明直与此境俱融作一片玉皓皓归太初
　　酬张荷屋惠酒之作
　　春风被草木华色一以妍散策登崇巘泛舟遡晴川悠悠憺忘归孤啸激云天嗟无同懐侣俾我心悁悁美人在山阿贞操松栢坚摄衣往扣门一见情依然壶觞逺见赠侑以金玉篇酒昭意不薄诗叙别经年惜哉不可留整斾吾言旋短章聊为报中懐讵能宣
　　送人游越
　　防稽扬州镇名实着典籍禹昔巡九土于焉防羣辟澄湖三百里寒光湛空碧郊关连崇山巑岏类天划古来磊落士多此托栖息王谢有子孙风流犹未革欲游无方舟魂梦劳宿昔今君挂江防迤逦诣幽赜上探神禹穴下访王谢迹兹特江南竒气象犹迫迮更为嵩华游驰车陵谷客嗟我足如绁坐使岁月易
　　寄内
　　去年汝归时汝父扶汝舆今年汝归时哭父攀灵车岂期一年别罹此忧患俱人生不可保甚矣梦幻如汝哭固有感汝行良可吁汝有堂上毋亦复雪满颅既无门楣喜生汝将何如幸汝有佳弟可树先人庐汝弟昔在雏今皆父而须岂不念老毋为奉千金躯天寒山日短雨雪滂在途作诗为寄汝慎勿笑我迂诗成落清泪梅月来庭除
　　呈信州路宣差
　　圣代仁配天生贤亦忠厚公任承宣寄一麾此出守巍巍灵山高千里祥云覆泽物寂无言但见禾黍茂沄沄玉溪水流长深且浏鱼不识数罟自乐免惊透公政亦如此实德民父毋小民虽蚩蚩口碑心自镂行看入秉钧八荒纳仁寿贱子生四明才疏学尤陋稼轩守藏书岂惮逺奔走久懐仰德心未得遂良觏再进画防前不觉成宿留
　　病起有懐呉德坚时教授邻乡不归二诗寄之
　　抱琴适南涧涧水流溅溅上有修竹林天风韵泠然我欲冩其声竟日不能弦野老渡涧来牵牛饮我前自云作劳苦竟借草石眠问我此何为聒聒不暂捐钟期无复生伯牙空自怜此人听以耳谁能听以天君不如二子不如抱琴还再拜谢野老归哉乐忘年
　　日日倚高楼遥望西溪山山深草树长烟云何绵蛮中有千岁松修柯出云间凤凰翔其巅好鸟鸣仙人紫霞裠招我碧玉环浩歌激林谷玉貌安且闲问之不我言无乃呉彩鸾褰裳欲从之山险道路艰黙坐自叹息岁晏雕朱顔
　　桐庐舟中奉寄宋推官仲翔兼柬余知事伯贞
　　换舟桐庐驿寒雨泝清晓微茫烟树来转沙洲绕危台倚石壁钓者迹已杳念我平生欢语断意未了方提文章印遽隔霄汉表前日过逋仙穿梅度林篠壁间见妙墨势若蛇蛟矫高词接黄九幽梦到苏小迩来定多事无复亲鱼鸟空余折狱心攻苦如食蓼楼台閟城邑欲往路深为语幕中贤相将游凤沼
　　用韩退之出宰山水县之句为韵赋五首呈东岩王明府
　　巍巍东鲁山岩崿何崒嵂岂徒兴云雨生贤为时出粤自产尼圣秀气久蟠郁后有石与孙正学相绍述虽云位未充奸邪困挥叱圣经剔芜秽冥晦掲日月兹气今在公已久著名实贞操百链刚况复辅经术民亲泽易及志行身岂屈愿公崇德业屼与兹山匹
　　谚云六十年兹邑得贤宰前宰子施子为政实乐岂事有利田里嗜若嘬脯醢于时值岁荒老稚恃无馁境内盗莫侵畏罚当刑罪遗爱在人心歴岁久逾在公来适庚子慰此小民待渠渠防良善有若植兰苣除恶絶本根岂复顾怨憝兹心实昭明皎皎氷雪皠前施后有公名声两峞所恨事掣肘毎使公心痗公处施子时未必功不倍弹琴不下堂戴星不得怠为势有难易才岂云弗逮所同在邑治如水毕赴海他时继者谁谚语当不改
　　凯之宰山隂山隂万山环邑事号繁剧治者称独艰凯之御以约帘垂清昼闲邑事既云理复得玩羣山建平事岂简公能息嚚顽南山极雄秀大岩耸云鬟驱马诣幽窅杖屦穷跻攀掇此山上茶举瓢酌潺湲能赋复能画日落犹忘还风烟遭攟摭披豁呈天悭岂让顾虎头三絶专人间
　　郎水出桐汭西流百余里临流构新亭公日观此水公呼父老言兹可喻政理风恬水镜净清澈湛无滓明可烛须眉一一见涯涘汲者缨可濯济者舟可舣积雨混浊流横溢若奔驶牛马暗莫睹蛟鳄森利齿岂徒济者危隄障将圯毁父老再拜言公念幸及此此水浊日多清日苦无几流清难自全浊者日弥弥公来水既清公去复前似公有一寸胶慎勿宝诸已当往治河源余波俾霑被公谢父老言吾敢怠以止悟彼沧浪歌仲尼识孺子
　　贱子家浙东承晤此山县无术裨道化空忝文学掾人生恨无位有志不得荐矧兹万家邑公实司溺援素抱匡济才小试讵云倦驭吏若束薪曽不得辗转鲸鲵牙角利赤手欲拔剸于公任狱吏子孙尚昌衍所积公已多百福报所先世儒谩读书谬云破万卷临事辄袖手瞠若正墙面遂使真儒效旷世不常见作诗激庸懦匪同事夸衒
　　同知郑公祷雨得雨祷晴得晴
　　郑侯守建业惟饮建业水饥羸苦未苏夙夜勤政理秉德哲而肃所格无逺迩秋旱祷钟山回车雨随至雨多侯复祷即日为开霁遂成大有年万家高露积实德为侯心心动应兹气无心钟山云敷敛惟侯意钟山且无功社鬼何所致
　　送周德可録广德学
　　我别三峯来复得灵山秀君抛灵山去三峯将尔觏静示万古青仁体而效寿寸云雨千里百谷膏以茂学山我未能倚席成宿留君学究体用矧出元公胄讲道三峯下三峯列窻牖教雨媲三峯千里资善诱
　　菖蒲
　　鳞鳞菖蒲根蜿蜿类虬龙儿童竞采掇泛此新酒醲共言饮此酒可冀延年功座客笑而言求效何匆匆服此不终日乃欲希韩终我谓客勿言万事莫不同用力未期月谓道真难穷遂使羣圣言竟为纸上空世无子董子孰为开愚蒙客但当饮酒何庸责儿童
　　题有之得潘季通画寄墨梅卷后
　　故人在天末相思江梅发攀条逺持赠贞心庶云托犹恐岁寒姿亦复有零落写此归囊楮用慰遥相忆勿云粉墨假百年不改色
　　庚午四月一日小饮光霁子实仲容有作次韵
　　春暵欣雨集复惜年光流园林入深窅风日尚妍柔繁华变清樾栖迳余香流戢戢阶下笋直节见萌勾而我得佳友携手此寻幽华构既空旷崇墉亦遭周瓶罂混清浊雉膏续腵脩思与晴云飞论若独茧抽嘉树影自移好鸟声相酬人事谅多感天游本非谋未易轻虞卿著书守穷愁
　　题宋铉翁诗卷
　　宋侯北庭彦令闻如珪璋学海究源委宦途起翺翔集乌赞朱博埋轮佐张纲疾恶惟务去视民乃如伤饥羸困水旱咨询极精详王成难伪户汲黯先开仓实惠既下霑英声冝逺扬简书暂风宪剑佩趋明光食檗善自爱宝此百链刚
　　题菊逸手卷
　　英英江梅芳粲粲篱菊鲜梅清未为逸风占花信先虽避桃李俗后为栋所牵季秋百卉歇霜下菊芳妍贞姿傲岁晚独以节自全所以陶处士爱之见诗篇八表同昏时醉石供高眠饥却道济米不书义熈年逸气振古稀人花无间然谁与散人裔菊逸扁其轩
　　送孟后村赴临海任
　　尝闻兴公赋永懐天台胜故人美无度官协游山兴桃花遡溪源杖藜蹑云磴相期何处好石桥共清凭
　　读程云心文集
　　长夜耿无寐起读程子编凉飚入庭竹一笑当我前清角致风雨此语非虚传鲸鱼与翡翠未用分媸妍咸池张洞庭荡黙本自然听者得其外惧怠惑遽迁感叹在一牀月落西南天
　　已卯长至前二日同景阳侯游鹅湖次吕海月韵二首
　　鹅峯高入云上下异晴雨嘉树郁千章六月不知暑堂堂紫阳翁讲道此容与斯文统有宗异论廓寰宇遂増兹山高巍巍亘终古裹粮访遗迹岂为寻佳坞
　　兹来游招提霜叶响风雨藏新碑已漫坐阅几寒暑南丰星斗文论正乃不与紫阳讲道地教异去吾宇所习有出入吾道无今古徘徊不能去夕阳下山坞
　　上已陪东岩赤山兰泉脩禊分韵
　　祓禊记佳节浴此兰泉清芳渍不待掇水止元无声悟悦竟忘言一振华裾轻采真孰为妄至乐无达生
　　代上高副使二首
　　大鹏飞南溟振翮万里至天马驭长道燕越一顿辔斥鷃与驽骀侧目不敢视我谓尔勿忧尔亦勿自弃天既与尔足亦傅尔两翅岂使长栖止终不履尺地二物听我言若有矜奋意欲走苦不进欲飞还自坠愿假东南风秣以玉山穗
　　嶰谷有竒竹生彼深林幽伶伦逺见取遂中律吕求劒埋丰城土桐为防人收有声响人耳有光干斗牛世谓雷蔡贤已非伶伦俦韫椟终老死衒鬻遍九州白璧固不乏燕石价亦酬所以卞和氏不辞刖足忧
　　党氏贞节诗
　　松柏当盛夏蔚蔚沦等夷霜雪摧抑余挺然表竒姿妇人主中馈无非亦无仪温柔实其德父母戒无违吁嗟贞节名不幸乃见之党氏嫁七年夫死少艾时生儿在襁抱呱呱且啼饥当年罹闵凶晚节畴能知立志一以定世故宁或随期頥见丰腆曽元列斑衣谁谓不幸中报効如蓍声誉溢闾闬余风淑浇漓寄言后来者悠久以为期
　　送刘公佐御史任西台都事
　　伟哉造物心生贤端为国欲知国家盛臣辅视其德宪宪子刘子器大实天得昔年辍道山持宪出南纪柔刚迭用中德威真畏喜诚为器之铁春得明道体古人久不作此道已如洗我生若恨晚犹喜及见此安得如公百参错俾视履
　　至正癸未春绍兴总管兼善达公以礼币招行乡饮回至七里滩舟中同陈君王叔载郑以道孙子材侄季武王敬中取山谷诗一江明月趂渔船之句为韵得一字
　　礼成发会稽主送宾筵秩雪睛宿霭收诸峯春笋出舟下七里滩防张如箭疾圆月正高悬极目天水一柔橹和欵乃净练破荡潏真同泛剡情不羡乗槎术共载得才彦剧谈夜连日史册三千年毫厘穷得失饮江酌北斗浩气逾崒嵂兹游不可忘后会那能必
　　题越费氏飞流亭
　　久爱越山胜晨喜春雪晴行访香炉峯得憩飞流亭始知危石炼不补银河倾长夏炎暑却终古风来惊高源束岩险竒观类天成赋咏鬭雄辞穷搜雕元精水下比性善孟氏论已明志士达忠孝处难节乃名不见镜湖水万顷平无声
　　利劒一首赠人
　　利劒出宝匣耿耿耀氷雪持入衞九重一指妖氛豁坐令海宇内奸邪不敢发愿君勿小用锋锷亦易折
　　题直斋陈氏诗卷
　　钩众所职无庸事穷稽吾党子证父微生邻乞醯圣或有不许始得窥端倪中山陈氏子斋扁以直题君看冈上杉挺节青云齐蔓草施中野屈曲樷终低惟人生本直不直逐物迷今愚诈绞讦异若谷与稊傥非敬义立讵免趋傍蹊
　　送娄所性赴乡试
　　退之昔未遇光范书三上明复早为贫睢阳几来往天固使不售学术要开广娄君识既高理义得所养真腴在方册大烹乃独享春秋发其微一一如指掌文章烂五纬色正夺万象连岁滞金渊罍洗混盆盎畜极今乃通余子何能仿
　　壬戌二月卄九日与王良夫伯仲饮酒梨花之下约次山谷韵各赋一首
　　世人品梨花为説何拘拘谓脱桃李繁未比寒梅疎岂知幻雪夜夜见蝇头书室虚白逾生不厌相与娯朝游姑射巅夕宴瑶池墟肌轻既飘飘襟清亦舒舒白石以为粮玉芝以为蔬高照倒影烛满斟上池壶坐有王方平独识我为徒
　　送程仲章
　　得体期大用荐不辱吾笔济美世有人宪府流声实书驰中台辟传乘入门驿圣世开太和治纯用儒术贤路久已开礼罗亦云密才难自昔然拔十期得一君学明体用礼法严自律愿言尊所闻使不虚此出会见真儒效杲杲如皦日
　　送呉景贤
　　忆我初识君邂逅钱塘楼文妍六桥水气凌两峯秋平生易贾董不数枚与邹别去余十年掾史来升州执防滞扬子萧生抱关留但闻百事理不见有悔尤玉雪不磷缁尘外自浮游果充崇台贡千一乃为收清高赞宪府济物心乃酬苗秀审芟殖寃洗泽乃流酌泉本素履名节光前修他年早拂衣相期钓沧洲
　　送鲁子亨
　　鲁君宦武昌舟发建邺时朋友并集送所赠惟苦辞谓当戒食鱼饮水操勿移伐木道久缺我幸今见兹君为时所贤征辟书交驰名实久已昭义利分毫厘饮水云不贪世不皆隠之嗜鱼云不廉胡乃有公仪何择水与鱼但问冝不冝君家鱼头公市饮不自欺当年在政府骨鲠生益知苐用君家法我言何能禆溉釡试烹鱼定知不磷缁
　　送戴与善
　　客有戴与善家世今移居读书不求官富贵浮云如爱山事逺游衡岳至匡庐会稽探禹穴著论准潜夫平生景纯术异人授异书择地必与善葬法为世橅地善子生善始悟胎教疎食我既生后圣子讵移愚天命性既善地善配有余使我此术行善人满八区今年来铅山为我言渠渠子行会有遇去去无停车
　　赠孙友仁
　　舟发甬水东遥望青山岑白云既杳霭佳木亦萧森下有寒栖士縆弦鸣清琴调古知音稀自听还自吟饥食北山薇渇饮寒潭深持此永终日世尘讵能侵愿言往从之庶以慰我心
　　孙子隠泰山程子洛水涯山水得二子草木生华滋山水无终极二子名永垂斯人虽已逺踵武可寻追我学苦芜废君操我所竒君居青山麓我居南水湄无令千载后泯灭无闻知
　　用韦苏州韵送酒问彦实病
　　风竹扫三迳终日无来客我友隔南浦无钱供药石聊寄一尊酒慰此风雨夕何日能过门莓苔生履迹
　　范得甫往昌国因寄马云北
　　汨汨鄞江流赴海无时息我友沧海去逺访安期迹东望久延伫烟波渺无极凴君一问讯早挂归船席
　　送陈録事
　　今代録事官乃与令长同矧有会府压更临宣司崇两造互请托黒白翻覆中常患掣其肘听断难为工耐轩太丘后民瘼实所恫平易以近民下情悉上通不求赫赫名保障以为功惊雷易失匕我心益从容所以岂弟政三年全始终耄倪逺走送遗爱思无穷
　　代诸生寿王岂岩
　　春月胜秋月三五初端正羣芳正含滋春阳尚冲静人生禀兹气清净以为性岂但冨文史胷襟如玉莹长松从涧底考槃发歌咏且尽一觞酒好月还如镜
　　晨兴望钟山层峦郁深秀色留万古青其体仁以寿寸云雨千里禾黍膏以茂下有高隠士弦歌在岩窦学山期至山岂必云出岫举觞且勿辞钟山以为寿
　　苏子铁拄杖以寿张乐全倚杖抚铜狄谓与同清坚铁杖岂为寿销蚀同飞烟寿公无一物多祝亦空言公心在精舍不息如流川斯文天所相公寿无穷年
　　安石恐不免渊明恨枯槁贫贱固难居富贵亦何好所以贤达士委命不离道羡公富学殖深藏以为宝退得资素封进无危机恼堂上奉兼珍客至尊为倒教子无他事弦诵夜连晓觞举勿复辞乐事如公少
　　猗猗堂前竹挺挺万夫特直节干云霄清气氷雪积虚心类谦受岁寒不改色此君一何茂一一公所植堂上媚学子诵朝连夕切磋咏淇澳君子会林立公心在精舍见竹如公觌持酒起为寿何以酬盛德
　　出门观秦淮巨浸流洋洋盈盈晴空月堕此清夜光月迟自沉璧水驶拖练长并行不相悖道体一以彰门内斋居子习静万虑忘持此为公寿中有长生方
　　粤从晋魏来嘉节尚重九爱此日月应世谓冝长久初度迫兹辰上寿冝公有今年两九月九九分前后此名嘉复嘉瑞应端非偶去年八十一九九公已受今年八十二后九方为首备福无不冝尽可笑开口今年两开筵痛饮黄花酒寿百六十二养老询黄耉
　　七言古诗
　　长歌行
　　大族【簇汉书作族】之琯初飞灰春气早已回兰梅主人召客延邹枚夜永烛光熹炎炱瑶觞屡举倾金罍主人盛年絶外猜幸与公隣熟往来我性迕俗众所咍公独顾我青眼开我不祝公寿考鲐我不祝公家絫万金位三台愿公祖德厚自培君不见王氏庭前符三槐
　　题临川李教授盘居图
　　出山小草且勿论志回白日穷追奔燃犀徒兴牛渚怪投胶不救黄河浑盘谷自谋固得宜难则可许仁未知盘居先生顔是希盘桓居贞以随时必宫盘中亦已非抱关击柝皆可为君不见江南丞相久无宅安上门监亦有祠【金陵清凉寺尚存介甫遗像】
　　秋日与客游宋丞相墓
　　秋风着人已凄紧南山当户转孤耸胡为幽忧坐自纒一上前坂望冈垄冈垄委蛇断复连累累荒冢压其巅问言昔日卿与相只今泯灭随寒烟买文誉已斵山石意欲功名示无极翻令后人得指数好丑毫厘不相匿可怜役役死声利得尚如兹失无议古人志业元有在丈夫所叹非憔悴
　　劝酒
　　举酒劝君君勿辞一年春好惟兹时风日暄暖啼黄鹂澄空绀碧飞游丝緑杨万缕垂水湄小桃破萼娇晴姿今日何日风物竒花朝止有三日迟客愁顿释如氷澌况有佳宾酒盈巵堂上主人文章师笔下纵横蟠蛟螭胷中磊落载书诗年强学富仕则宜我生同里隔城埤束髪学校聨讲帷在乡已获继萧规复来郎邑分臯比人生出处神所司千里会合非人为夷吾鲍叔心相知交情岁晚无磷缁礼长十年兄事之在我岂止肩当随君顔美好我反衰自镜丑恶知蒙倛君已有子绍裘箕我如鸠拙巢无枝譬彼平坂天马驰跛鼈欲与争毫厘上天生人意有期但贵树植勿自隳弧矢昔已射四陲岂得懐土生愁噫郎山在眼水清漪鱼有鳊鳜菓枣梨劝君饮酒君勿辞坐上白日西南移
　　司性之来郎邑劝酒一首
　　君来溪柳未藏鸦君去开遍溪头花一尊未尽相逢喜春色抛人去如此钱塘见君今十年岂知为客俱桐川我生縁无谷口田君亦未有买山钱世间万事戒多取只此造物犹未许溪柳溪花尚恼人酒杯到手休嫌频送赵子采赴都言各路立帝师尧舜庙
　　赵侯嘬歜嗜骇俗开卷不作竖儒读治道上下三千年得失照卜如烛太息者六笑贾傅八事为律轻主父毎言论事在正本余似牛毛何足数尧舜帝师万事赖孔孟称述何能外子孙世昧不可封祀絶不祠事为大宜令礼官郡立祠俾知报本有所思人臣致君必尧舜勋业未至非臯夔使民必为尧舜民共知孝弟徐行推刑措德洽俗自厚凤凰览德将来仪我言似迂众所嗤正欲人心镃其基淫祠庙塔遍天下大功大德祭乃隳氓之蚩蚩谄非鬼性善诳惑无由知皇元治具已毕张惟此未举宁非亏泰定圣神方御极六甲肇子开昌期诏下四海求直言我今走陈无庸迟此行我言会有合坐令万世长雍熈坐令万世长雍熈我归耕凿老不辞今侯去去维其时且倒玉瓶鄞江湄
　　送郑有常学録归括苍
　　释之因宦减仲产叔敖相齐子负薪今人读书贱此道得官乃欲医贱贫贱贫有命何可医徒令内热守自隳郑君三年録升校不辞俸薄兼官卑谷口为乡无不可亦复好客如当时侵疆必归书必刻学政所知无不为一杯辄歌写清琴金石殷殷留林池有子读书夜连晓从我问学穷毫厘不为乃翁坐此困但知固守为裘箕自君高曽擢科第官学虽显生事微君家训饬用何法子孙能尔承前徽白下衣冠送将归使我停杯有所思我分堇荼甘如饴愿言千里同襟期
　　送李寿父赴崇德州提控案牍
　　雪消新晴春水借舟发秦淮健如马平生知已尽清流出郭送君空白下君家兄弟真无比不数当年有三李元方治行今第一过家上冢暂归里肯令难弟离侍傍活人要出囊中方秋风不复动归思得官正在鲈鱼乡陪王明府祷雨镇山同诸友访正氏隠居
　　羲和行日当午停旱云不雨空鞭霆扇摇无风腕欲脱六合为窑难逃形偶到君家非有意忽得水竹涵清泠解衣盘礴不忍去况有佳客来聨軿更喜主人能爱客枕簟招邀入林坰冰盘夏实杂水陆不觉墙角屡倒瓶可怜俗子走声利纷纷有若蛾赴荧广寒阆风岂有隔置身潇爽由心扃
　　送溧阳同知杜君正摄江宁令二月还任
　　鲁叟相事仅行摄国内大治消三月官无掣肘皆可为岂问赵魏与滕薛杜侯摄令两月留抚字得民声实流略用家法称父母妙割游刃无鸡牛弹琴戴星今孰优问谁能识陈太丘
　　甲申送郑荣卿都目得代归桐汭
　　忆我昔年教郎川得事邑宰王公贤公用弦歌化文法躬率县曹来讲筵郑公时为公所器诵书炙輠方少年我归敝庐既得谢君忽来官甬水边乍见惊问始相识君鬓已白我皤然一别岁阅四十五论新道旧如目前佥宪又见王公子叹君尚淹心甚怜市舶幕长欣代去竟归桐汭便着鞭犀珠磊落守船法三年不嫌无一钱家住三峯雨新过白酒黄鸡秋正妍仕求称职不在大任大责重忧所纒存心济物亦易及日所为事可告天出处惟求两无愧愿君守此弥贞坚此别再见知何时病不得送徒悁悁我多故人在桐汭为言耕读早归田
　　桐川三峯歌次刘教授韵
　　秦汉海上求蓬莱方士一去不复回三山元只在人间蔽匿云雾不为开万骑南游上秦望乃独遗此何为哉此山迢递东南来势至桐汭为低徊三峯雄秀揷天半下视培塿皆陪台此山峩然如三皇初议制作陈尊罍此山泽民如三后调燮雨旸符三台或疑女娲炼色石补天功成遗余材又疑张骞使河源归囊梱载多竒瑰河流冲决流至此不尔何为洗濯莹净无尘埃使我有疑不能决欲语神怪非吾侪安得辨口如齐谐刘公胷中有丘壑酒酣笔下写此磊块懐我欲继作岂其敌语险韵絶如悬崖
　　送林叔瑜
　　髯林三年客楚尾食其倜傥聊相似有时取酒听其谈抵掌掀髯殊可喜携书挈剑别我去问言未遇且蓬累未要上书自荐达也未鹿门携妻子但谋祭灶请比邻鬭鸡走狗随闾里我谓君言也大竒我亦起柂归鄞水二月一日与王良夫饮潘子玉园见梅花新发与桃花争妍再次前韵赋所怪
　　物随气质性乃殊各守尔性非自拘梅开本与春风避下视桃李贱且疎忽逐桃开失其性有此怪事史宜书岂梅亦随萧艾化肯趂姿媚以相娯不思贞操独秉太古初托根分在冰雪墟纵使孤高不为俗所趋丈人行尊意尽舒如士一旦改素节心已慕羶厌茹蔬使我长歌击破壶梅兮名存非吾徒
　　赠墨客林松泉
　　李墨黄金两相直世无潘谷谁解识林家得法亦有名试磨石坚光防漆我无论古垂不朽却爱此墨可传久傥书自鬻牍三千何似珍藏七十九
　　次道心六月六日雨韵
　　岁六月首五月尾得雨如金宁是水今年六月六日雨隂云周匝遍田里四明野客喜欲颠不道此间无我田寄食乞浆要得酒也应易度龙蛇年去年县官免租簿夏秋苦旱春苦雨今年一饱断可期流民已尽归乡土问余何事不归家十年飘泊来天涯此日不归归便得不曽题柱要乘车
　　建平邑庠堂后古梅久困斩伐同王明府赋
　　槎牙堂后梅郁郁含早春托根已得所植兹泮水滨能爱此树一何少斧斤斩伐从比隣条梅已尽根榦存况此憔悴谁复珍我愿尔为禹庙之梁勿作爨人之薪君不见爨人无知蔡邕死禹庙之梁为龙变化如鬼神能兴雨泽霑时人
　　代人送彻尔户
　　将军少学万人敌书记姓名亦谩读曽随博望探河源逺将楼船从杨仆手提玉龙不顾身辛苦成功收爵禄天下至治息五兵今为君王护北平去年来戍郎水上秋毫不犯号令明身同甘苦士卒乐坐使境内消奸萌毎得相从出射猎往往驱驰骋骁捷身轻一鸟草上飞响双鸿手随接衢歌野舞同醉醒日暮归来心未惬期忽及回桐川送车百两声喧阗津亭把酒别我去天寒积雪千山连何时合并有此乐离心翻绕风中旃与史祥叟别分和杜诗一首余得白鳬行
　　君不见造物戏人如儿童遗尔百忧看成翁人生只同蚁旋磨扰扰谁能出其中行未万里岂为别丈夫慎勿悲西东隂云散尽日弄影明朝一棹随春风
　　乙未闰四月十日余宿东溪朱家得梦异甚觉而书之
　　梦行溪上遇一翁方瞳白髪两颊红踞坐磐石防长松问之不答耳若聋余不敢退礼愈恭久之顾我言始雍笑指太白之高峯我将引汝游其中余前谢翁惟翁从翁即前行如飘风山磴险絶杳莫通余怠憩坐气如虹翁乃回视责我慵余复勉强行躘蹱渐见佳树耸青葱石间流泉响淙淙谓翁此境已竒絶何必辛苦登高崇翁即笑我所志庸行行力倦忧心忡忽见地平岩玲珑灵芝煜煜紫气笼琼林香霭云溶溶乐声逺闻鸣球钟异香缥缈来虚空顷刻万变难形容余乃感激前谢翁匪翁安得登此中翁复呼曰来汝童我因教汝汝听聪用力惮劳无全功见小忘大道莫穷汝年甚少朂汝躬再拜受教复谢翁请以斯语铭心胷送余下山余别翁回首视之杳无踪我言兹梦诚冥蒙书之以俟巫咸降
　　安宰特开宴赏花分韵得杏字
　　飘砌晓见风落梅洒檐夜听雨催杏柳枝着水初垂垂梨花照牕方冏冏杖藜亦欲追少年酒杯不醉发深省大陶山色万古春青眼相看还首肯
　　上完顔佥事
　　我闻麒麟与凤凰举世皆指为嘉祥又闻古今所共宝荆璆垂棘与夜光有则争欲快先覩不识遗恨心伥伥我言此物虽足珍求其实用无毫芒上天生贤诚更竒尊主庇民邦乃昌达则伊周穷孔孟岂此数物可比方声华煜煜东臯公揽辔澄清振台纲明烛奸胥胆欲落仁风沾被苏疲氓腐儒读书守穷山欲见未遂徒彷徨摄敝衣冠【见侯嬴传】拜牀下愿闻一言鍼膏肓麟凤珠璧纵不识此心满足无所望
　　送杨友直赴刑部主事
　　君不见疾恶如风朱伯厚车如鸡栖马如狗又不见政无所避桓御史京师畏之行且止二公高节照千古曹李厌厌谁汝数上天为国笃生德清白吏后发友直平生读书师伯起今却四知先尽已事不见人惟见理非即曰非是曰是严不为酷寛不弛二十余年任风纪百链不作柔绕指耻为瓦全宁玉毁含沙射影从鬼道在终然直如矢彚征果见登君子君材岂止冝作士尽职春官亦如此
　　送浙东帅阃都事宋公代满还乡
　　广平大节坚铁石开元相业昭今昔子京修史笔扛鼎欧阳相推何敢易家声奕叶久济美笃生我公当盛世弱冠柔翰步玉堂卓荦不负读书志石渠白虎讲羣经持槖从容侍天子厌直承明佐雄藩南探禹穴观海水文事武备际升平古来从军本云乐万灶貔貅我所监月淡秋城夜鸣柝威行九夷皮卉外仁宣七郡民社间置酒高会甘海错拄笏爽气看西山三年谈笑了青油旄倪攀卧苦难留勿笑归装只旧书还作中朝第一流
　　送金仲相赴建平幕
　　横山之西麻姑东平冈断续如游龙水出桐汭防白石郎步临流邑其中桑麻沃野三万户民俗俭朴无浇风读书竹屋夜达旦诸老文会犹从容东岩贤宰力兴学贱子倚席惭无功回首三纪事已非久闻凋敝多空穷四明金君儒饰吏三郡掾吏名声隆案牍如山能立剖万事不理须胡公抚字正赖用寛和流徙会见归耕农县幕得人我为喜已报交友驰书筒父老迎君如问我为言白首行龙钟
　　行春词
　　春来十日九日雨对酒十日九日愁有酒须快饮春晴须日游君看当户桃昨日花蘂何娇娆今日众蘂尽灼灼昨日开者已零落人无百年寿贱苦欲贵贫欲富世上得意能几人坐令役役自苦辛赤松子王子乔神仙路邈不可招身在尘世谁能逃有酒须快饮春晴须日游不饮不游将何求朱顔緑鬓去不留
　　送敬叔兄之建平
　　城南城北花草香客子举袂风扬扬黄尘蔽天车轮逺白日照地离草长孤鸿高翔避寒暑羣雀低飞谋稻梁两渡呉江弄舟楫乾坤日月浮沧浪
　　次季孟宾题赵伯畿仲元兄弟怡云亭韵
　　公子席珍久家食手不停披砚长湿门开帘卷即西湖湖上烟鬟作屏立复事幽讨寄清豪山椒小筑宁辞劳君家兄弟真聨璧怡怡杖屦来游遨白云千变是朝暮云出云归似知处看云随人各有得怡悦既久同成趣更爱屋不碍云山主人心与云俱闲此心此屋俱是云从人逺向云外观
　　碧筒饮转语一首【注云六月二十二日同诸公为避暑饮临荷池取荷为杯故名】
　　池上六月避暑饮池荷万柄濯云锦座客洒落无老兵盘羞错陈轻侯鲭饮客但取荷为杯有客未许缾耻罍岂但藕俾沈疴全也知花任真人眠原制衣裳人独醒白恋铛杓意乃防黄流在中圭瓒盛玉露初下铜盘擎月华漾漾坠碧波天光耿耿明银河满盈如戒欹器偏古朴直想抔饮前愿与下民鍼膏肓安得上池见壁墙事属真宰有前定池未秋风且中圣聊尔为乐意勿有如荷盛酒不湿酒
　　次王伯循御史冬十月韵
　　枯梢无影月在地北风自语时为冬橘熟寒洲艘集贾稻栖南亩肩頳农江南荐灾尚寥落败屋逃亡眼谁着绣衣御史天上来何当一使春意囘
　　倪侯守濠州泰定四年夏产瑞麦自一茎两穗至五穗【侯名顗字廷简】
　　君不见贞观十岁濠州野蚕成茧为唐瑞距今为岁六百八十九复产瑞麦一茎二穗至五穗泰定圣神方御极慎选守令司抚字兹州承宣实倪侯庶富而教心户至田里熈熈致气和示此嘉祥见天意治先使民不饥寒蚕麦为瑞固同地不数朱草与灵芝肯比醴泉及连理渔阳之歌未足多陜虢所进差可拟唐叔得禾既云书所纪倪侯何不献天子只恐功大心转小却退祥瑞书灾异
　　送王正卿录事绍兴
　　录事昔为郡督邮今代所职城内令得人宜若阳道州抚字心劳是其政我知王君已十年廉公忠孝咸称贤防稽赵范所过化风俗礼乐犹依然歌妙割无鸡牛来莫真令有襦袴最是老叟识刘宠他日走送还如故
　　寿东岩
　　昔年尝读三星诗月宿南斗生退之子瞻之生还如斯二子所以踵武遥相追天之生公也太竒公生之辰复值兹学行节槩久自持不能谐俗亦类二子之所为建平之政我所知黒白是视勇奋挥豪右喘若竹筒吹精金百炼色不移愿公益励勿自疑但视二子在当时我亦日夜祝公富且贵气势要荐樊宗师正卿期分买山赀
　　寿赵中丞
　　夹钟初吹夏月季庚金伏火日涉二上相钟兹清淑气高材絶识生特异置诸台端使宅揆万事欲理问伯始绳直准平方圆至十道仪刑在兹视功名富贵非公志一夫不获谓由已仁者必寿此其理一身五福宜俱备
　　寿洪宣尉
　　使节煌煌莅江国阖郡欢迎走城驿此地实公旧所治郡人犹能诵公德重来回首二十年岸柳江梅有佳色政从一郡遍江南愿早普为天下泽存心济物天祈福长年富贵何须祝





　　钦定四库全书
　　畏斋集卷二　　　　　　元　程端礼　撰五言律诗
　　春日
　　年少逢春日欢呼喜欲狂随人折花栁约伴钓池塘三十忽在眼万愁摧我肠秖今春日至转觉意茫茫
　　送王季方入都
　　美玉良金质忠臣孝子门才名推贾谊学行得何蕃胸次涵千古毫端吐万言朔南从此别文酒会重论一夕梦与人赋诗得前四句因有所感遂足成之
　　计世身何拙谈经舌尚存三年从阁老一饭识君恩水竹溪边碓山花舍后园老亲头雪白稚子候柴门次杜彦通韵送唐汉卿司丞得代归燕
　　学问涵天禄家声着栢台盐车行峻坂骥足见髙材诗思防花去归程伴鴈回会言民力困田里得眉开
　　挽阮申之县尹
　　官淹六载久仁浃万家深境絶石壕吏堂清单父琴云亡昧天意走哭见民心安得百元结令予泪不禁
　　送项伯晋归台之仙居
　　泮水师经术侯门礼上賔霞城动归兴藜杖及新春住占神仙宅行知来往津君归凭问讯吾亦此山人
　　客中防月得吹字
　　郎川今夜月客子独防时光彩明纎末乡关苦蔽亏惊乌难自定短笛且休吹漂泊疑非我尊前舞为谁
　　滹沲
　　有事滹沲古为川浸迄今萧王氷渡急冯异饭恩深浪汹惊胡马星摇见岳岑同舟欣既济得句慰归心
　　寄单幕王三通叟
　　诗酒别离后寂寥今十年逢迎长自失衰晚复谁怜虎鼠遭时异龙猪得路偏故人舆论许风格称红莲年少各轻别相望今两翁联吟无客与把酒待君同梁苑花陪雪隋隄鴈趂风坐寻南北意流落半生中
　　诸将
　　诸将威严少三军部伍繁追求无隙地恸哭有千村天下归仁政今朝仰至尊共传寛大诏早晚到黎元
　　寄王仲肃三首
　　好在王经歴邦人说下车指麾清案牍谈笑到诗书晓幕香迎马春闺食荐鱼大刀烦寄赠心折忆吾庐闻説西京学金源旧制存两公违配享列坐失常尊藩府多才彦宫墙入讨论勒铭须大手不朽在功言莫怪音书少云中使到稀愁边成怅望梦里想容辉铁骑通南徼江鸿困北飞浊醪聊自遣一醉解春衣
　　寄张伯任
　　羡杀羊羔酒城南吏隠家攒眉哦栁絮呵手防梅花官给桃花米邻分薄荷茶谁怜山寨吏冷庙作官衙
　　留饮城南寄汉翔诸君子
　　尽以思亲恨裁成寄逺诗墨浓多是泪语苦不胜悲桐影风清处枫林月上时向来迎送地经过几相思丁丑正月四日县尉陈子渊见招司理黄仲翚处士谢彦实州判叶敬常同防仲翚有作次韵二首
　　老逢人日至喜见泰阶平酒借衰顔渥梅欺素髪明惟知饮文字不复计杯行岂但烛频继兼烦仆屡更臈酒供春酌新诗换旧题巧闻禽语变黄见栁容齐游但随藜杖贫从乏褭蹏招邀话耕读近在村东西睦士何声伯管库于铅山友朋多言其才美余于歳暮方以得见为喜又惜其去作诗以送之
　　读经还读律为吏本为儒管库官能富大夫才岂无穷冬催日短朔吹吼枝枯谁念客衣薄忍令田园芜
　　归鸟
　　怜尔甚防细犹能有识知知寻旧巢处不失暮归时饮啄乐终日依栖足一枝人生真尔媿役役竟何为
　　丙午代人送顿尉九首
　　职卑兼邑小之子独声名僧孺官谁羡张纲志欲行凉风关塞静秋水江湖清尘土何曾浣还家尚濯缨作尉建平县读书郎水傍万家开外户匹马放斜阳渤海无佩犊沈犹慙饮羊三年为政促他日去思长黎老送迎熟君行独叹嗟此心无一寸遗徳及千家佳防符雄篇奏镆鎁斯人未易识悃愊更无华前有王明府于今见顿公建平三十载清节两人同雅量从忠厚髙才喜事功所存虽小异俱有古人风维舟张祖帐秋水色行李离南纪殊恩出北宸难忘前日政愁杀去思人摇落郊原静不堪回首频建平顿县尉善政返淳风四野牛羊被三年囹圄空何修能致此不欲是为功流俗轻吾辈真儒见此公三年郎水尉善政起疲民小邑淹黄绶髙名动紫宸满涂旗猎猎把盏酒频频云路瞻佳士柴门任此身昔日顿夫子金沙防又成西风动行李北斗带京城乌府摽孤映青骢防众惊三年遗爱在回首一含情郎水三载尉又见送君行政事原儒术功名属老成律回燕谷暖氷置玉壶清舟发金沙驿西台听一鸣
　　念旧
　　淮汉终然别风霜未肯休阮公浑得醉贾传谩深愁白鴈来何莫黄柑美易求且随辞越艇兼泛逐波鸥粗粝从吾贱金珠付汝求诗书江左客日月海东州城暗枝枝栁波明对对鸥举杯时事改惨淡一登楼
　　晚眺
　　漠漠复溟溟鱼龙气吐成江风吹欲断沙日暝还生逺着浦帆湿低连烟树平沧浪垂钓者对此惬幽情
　　新竹
　　月地添竹影风林带箨声白非縁粉涴节本挟霜清未怯翠袖薄永偕朱鳯情何当老嶰谷也作黄钟鸣
　　大云寺
　　修竹藏低屋髙峰拥大云深居无客至幽意与谁分梅蘂添僧腊苔痕写梵文夜来山犬吠庭叶落纷纷
　　挽静斋邢公二首
　　自献河汾策言归甫里居时危闻善善身洁去舒舒子弟教惟谨琴书乐有余使公为将相较此谓何如昔有黄承事功歆紫府君今公縁赈恤戮力事耕耘独行哀荣备诸郎仕学闻谁言天道逺报徳已殷勤
　　送叠山书院山长吴屿南
　　徳不患孤立有邻言岂欺故令酌泉后来奉饿夫祠节义存千古荣华止暂时人生无以异冺灭竟谁知
　　次林敬与山长韵
　　归田无废祀堂构有藏经此事真难纪何人与勒铭即山徴李渤投刃见庖丁泛泛随时者何殊水上萍
　　送王君实都事赴内台御史
　　久简王祥孝兼思汲黯忠圣明无阙事绳纠趣居中风正一帆速霜清万宇同从容前席问为述细民穷
　　春雨
　　日日春櫩雨飞飞不肯晴天方爲生物吾特阻游情委砌花何重衔泥燕自轻犹惊夜来梦身在陇头耕
　　寿赵中丞迂轩
　　为国生贤佐今朝孕上台清风仪十道钜徳冠三台酒带荷香举筵随水曲开神仙公便是何处覔蓬莱今日生申甫熙朝位上公浮云任舒卷乔岳自尊崇岂弟膺多福神明简大忠兰台中执法十道仰髙风
　　寿判官吴大任二首【十一月二日】
　　治平期第一通守职为难今日酌泉操从人解组防已同阳独复未学隂能干防见临雍拜何庸数李桓志士慕前修何曾与俗谋读书三十乗种橘一千头华炬明瑶席春蟾浸玉舟主人趣为具佳客为淹留
　　代诸生寿王岂岩父仁斋
　　灯火万芙蕖賔欢罄百觚商岩迟相梦鲁国独真儒弦诵期成俗慎修为永图纷纷求福者谁解适兹途
　　五言排律
　　送陈希静四明学官任满三十韵
　　贱子东归日陈侯北上时盍簪宁恨晚倾葢已相知徳似太丘长文如右拾遗鳯飞离丹穴鹏徙志天池久抱一鸣愿殊愆六月期江湖成汗漫歳月委班资赋拟天台作山防赤堇竒郑防官固冷邓禹志非卑久矣文风坠嗟哉士习移渠渠空夏屋琐琐竞刀锥子弟多无赖典型谁复师斯文终未防识者有余悲舆论归常衮诸生得翼之大镛从扣击璧敢瑕疵端使骄吝失真难世俗窥量同黄叔度权避庾元规门有问竒客书无乞米辞琴从子期听吟和敬舆诗管邴谁云逺陈雷岂过斯风霜双鬓改薪水一童羸寂寞人难处迢遥志自夷京城连北斗心迹滞南陲落木仍多感骊驹动去思衣冠塞郭出舟楫与风宜仲举志仍在元龙气未衰才猷从此展富贵恐难辞志岂关荣悴名期不磷缁顾余诚浅薄揆分合栖迟骐骥方开道驽骀敢共驰直当三舍退何止两交绥
　　挽倪济亭
　　我返草庐日君开花迳时坐盈文举客笔快正平思弱蘂扶丹架圆荷飐碧漪按歌禽自舞行酒客忘疲乐饮心无醉终筵礼不亏当时勤置驿子美共襟期髙墅且賔主谢墩从去来隠防居甫定赋鵩防先知风飒铭旌逺云低宰木滋空余行乐地游客有余悲
　　挽李徳甫宣慰
　　干莫为时寳璵璠比徳温班资安序进名实致孤骞赈恤明荒政歌正化源亲民劳抚字敬狱务平反阃寄七州重官逾五马尊门闾宜寖大兰玉已先繁束帛行加璧从珍方乞言轻彊踏泉石休致乐丘园有梦俄呼起无香可返魂哲人嗟殄瘁通国泪潺湲
　　次浙东宣帅府开阃杨外郎韵
　　圣世车书混仁涵覆载中大酺欢郡国重译走蛮戎航海南金重堆盘火齐红懐柔深悦服智术岂牢笼威震秋霜凛思施爱日烘鴈犹违肃杀葵亦仰曈昽海右三韩外江南两浙东渔商轻稼穑鱻薧等菁菘诵今犹盛衣冠昔所崇帆樯千里集洲屿万家丛人固多豪杰材非但箭筒太平兴礼乐武备饬刀弓阃寄军民重权兼节制隆令行瓴建水境拓柱标铜迹息鲸鲵怪声收风水沨祝融犹效职龙伯欲移宫久似星环北无劳檄喻蒙丽谯新画角仪羽绚华虫品秩参台鼎耆英出陛枫律身绳正木察物鉴悬空不扰惟持重原初毎虑终掾曹当代选才彦一时同铦利铏新刃调和丝应桐文书知已简谈笑乐何穷言事方扪虱挥弦复送鸿陆游首鄞鄮水泛即瀛蓬岛夐仙灵托窓开日月通霞城人境异台岭客心忡桥滑足难蹑泉惊耳愿聋穴传藏夏后鼓説殷靊霳秦望碑铭古兰亭笔札工西堂池草句百里藕花篷鴈荡长云羃龙湫自雨蒙鼎湖惊屹石瀑布泻流虹羊角排山岫龙须比隰荭石灵归洛子柯烂遇棊童太末垂名旧徐王布德洪双溪吟已絶四井论非公牧去思黄氏游来记葛翁江山遗迹在田里属年丰胜极诗添兴清豪酒有功夜舟蟾皛皛春履草芃芃爲趂宣风便宁亏报国忠下看文法吏相逺马牛风布韈游方始蒲轮召莫匆爱山生似渴吞海觉难充遇异归休念闻竒访必躬新游呼贱子一起豁昬蒙顾我材无取登髙志颇雄诸公如授简防使剡藤穹
　　挽杨处士
　　上饶杨处士名自孝亲闻济险娄师徳躬行万石君贷饥频折劵教族总能文重肉因賔客荒田必自分倚楼从白首送子上青云迎养人俱羡平反色始欣防山飡爽气遗世絶尘氛君死无可憾名章已勒坟
　　寿赵平章【六月初三日】
　　太平端有象生哲应昌期学究天人际才兼文武资诚心开白日直节比朱丝居有诗书乐行无琴鹤随周程传道韩栁譲文词动静心能定毫厘事不疑人材深爱惜民瘼极忧思霜雪威从至松筠色莫移累朝承宠渥百辟则威仪先见同蓍蔡元勲勒鼎彛秉钧参上衮执宪长中司暂出均劳佚行归副倚毗福绥耆寿俊千载佐雍熙
　　七言律诗
　　丁酉闰腊留杭归别范史二兄
　　久客道逺日月促穷冬雨雪天地愁汉廷谁荐相如赋客路空余季子裘鸱鸢低飞各有获鸿鹄逺举将何求世事濩落类云变离心浩荡随江流
　　次陆绍贤客中九日次子美韵
　　多愁休倚酒杯寛强饮难成笑语欢短髪已如归汉节少年空好切云冠霜前白鴈能随暖篱下黄花巧耐寒客路秋光元不异与君寂寞两相防
　　奉题袁御史饯行诗卷
　　洗寃善政浙东闻卧雪家声世所敦共説范公宜御史还思洛士俟昌言铁冠雄峻权无挠栢府清髙事不烦仕宦岂须为宰相太防执法一星尊
　　迎袁御史归自南迁
　　虐下专权孰此容满朝切齿未渠攻直臣曾借上方剑铁汉今闻运判钟四罪既诛果刑措万邦咸悦已时雍髙名竹简垂千古圣主金瓯覆九重
　　壬寅孟春有之刘君来自金坛示我佳章因次韵叙客懐以谢
　　刘子清才过庆余乞余佳句锦难如春风且醉新丰酒异日看成太史书不知我署见牵马莫为人欺辍舍鱼此意除君谁尽识男儿休叹老田庐
　　食蕨犹言不愿余家贫未与古人如陶公归去多凭酒虞子愁来始著书春老闲门惊入燕雨过南浦见生鱼黄尘眯目客衣化千里江山空屋庐
　　休与人争腐鼠余百年得失定何如浣衣应濯三江水行世宁销半句书岂但守株难得兎也知縁木止求鱼买山钱待何时足蚤驾柴车返旧庐
　　春日
　　欹枕雨声收碧甃倚阑花气袭罗衣海棠满院燕初到芳草连天人未归时序风光还似旧物情客意毎相违便携樽酒寻游伴休向空庭怨落晖
　　初惊春风动江国又见春光生客愁花蘂迎晴欲灼烁栁条映日弄轻柔遥遥有客联游骑脉脉无言独倚楼一片闲情何处寄有时吹笛落沧洲
　　休言草木是无情自入春来緑已成却笑羁栖何得似故教终日恨难平有时杨栁楼前立复向樱桃树底行万事浮云那有定一杯春酒未宜轻
　　舟次小直沽寄覃懐诸君子
　　东郭栖迟雪照檐陌头杨栁复纎纎恶懐思与诸公别老鬓都从几日添身委风帆沧海曲梦随烟隼太行尖名邦俗美前贤宅待防纷纷起孝亷
　　寄吕城诸葛用中
　　知君家住吕城隈八百株桑手自栽长日读书依玉局何年奏赋上金台梅边月照轻车去松底云将好句来昭代右文天下盛曲阿古县故多才
　　寄方叔髙同舍
　　翳庭榕树语幽禽雨暖三山海气深天外逺烽应罢警幙中竒玩岂多寻香凝翡翠悬朱户春逐鸳鸯上绣衾黄竹故人今白髪防云南去重沉吟
　　寄吴秋山
　　未别愁心不可降况今别久隔他邦笔囊尘塞鱼栖穴土屋灯残蝎啮窓芸阁图书如旧梦梨园歌管尽新腔思君欲寄长相忆安得云安尺鲤双
　　遣小童归寄山东诸君子
　　天街东去路迢迢南望长河水渐消客子头颅羞揽镜冷官弦诵愧歌铙眼明翠羽云间葢梦老黄精雪后苗想得诸君未忘旧时时对月话良宵
　　暮春江郊
　　江上新晴春色浓间来游伴得相从雨过逺岸桑阴合风漾澄波日晕重幽鸟间关如学语小桃灼烁自为容浣花溪上兰亭路千载何人蹑旧踪
　　寄题韩生五云书屋
　　先生家住五云门结屋仍须号五云天上神仙宁有种人间富贵不同羣兴来独载稽山酒到处争传彭泽文想得后园多种竹可能千亩比封君
　　次韵寄呈东岩宰公问赤山卜筑
　　赤山了处水萦纡百变云烟画不如更有池泉煮山茗可从砚席钓溪鱼裴迪长为摩诘客孔融愿读伯喈书人生乐事无过此何日诛茅结小庐
　　送陶秀才
　　大江西上好青山犹记扁舟一往还翠袂小姑烟雨里白头五老雾云间子游仍及春风早我梦能如昔日闲应过柴桑懐尔祖千年髙节杳难攀
　　忆昔洪都与胜游桂花庄上共鸣驺鎻深废院书声断劔化空函寳气收往事十年春梦变斯文千古大江流西山晴翠东湖月可是幽人迟子留
　　海棠
　　紫緜初丽几凭阑秾美烧春态万般醉色上肌宜返照妖妍入骨怯余寒圆搓火齐轻填粉深染胭脂半饵丹过眼肉红成雪白好乗细雨试来防
　　东风用意出秾华濯锦江边第一花椒藟蒂垂新裛雨蘂珠窍仰早飱霞名标海上神仙品睡足人间富贵家滴滴娇红银烛底休论翠袖卷轻纱
　　送周本心
　　夜来飞诏下蓬瀛万里衡云望使星恋豆驽骀闲白日凌风老鹤彻青防烟笼花影防防见风度车声隠隠听总是长安留滞客驿边杨栁几回青
　　王元戴宪佥分案至四明过慈溪遇至日作诗见寄次韵并呈宪副
　　至日咨诹岂惮劳逺贻甘酒与嘉殽日长测景添宫线腊近防春上栁梢画自尧夫分子半复唯顔氏得阳爻闭关宜守先王戒不敢逢迎出近郊
　　送江宁县典史陈授之
　　吏隠从教両鬓斑县称难治赞尤难传家清白百寮底范我驰驱九折间道在人孚终得誉宦成官小本无患雪消舟起秦淮柂洗眼归防西塞山
　　燕倪济亨新居
　　三径经春事更新主人延客意尤真鬬晴花栁能迎日得食禽鱼惯近人岂但篇章压元白也知乡里聚荀陈白头江左归犹健浊酒林中不厌频
　　次赵有章韵呈道心
　　与君共醉堕冠簪醉墨流传笑至今检防故人华髪早按行陈迹緑苔深还丹防驻千年景刼火难灰一寸心便欲相从参肘后溪窓容我伴书琴
　　和郑廵检喜雨诗韵
　　民贫小邑连年旱云宻西郊尽日垂郑守随车何可得董生治国亦无施作霖三日真见子占月从星谩有时防防秋风乐鸡酒问谁尔赐忍忘之
　　次刘明叟同知题逺翠亭韵二首
　　春尽闽关驿骑回诗成如锦不须裁长溪源洁流难混乔岳云深雨易来千里瘠田输赋久万家安堵笑顔开南州随处孚仁政廊庙行收梁栋材
　　廿载才名塞宇寰循行江左又言还落花飞絮穿长道古木苍藤看四山爲是簿书乗传急终令心事等云闲方今安得百元结参错端能变懦顽
　　送御史赵仲文赴中书左右司都事
　　不将琴鹤更从容家法无惭清献风方振纪纲绳十道又司喉舌佐三公丝纶召急墨犹湿舟楫春生水已融定慰苍生霖雨望骎骎揆路任方隆
　　送舒可道都事福建立省
　　至元天子正乾坤省闼曾分向七闽四海久无兵革苦百年重见简书新云边野老供丹荔幕下郎官坐绣茵海气东南细如雾椰瓢酒好莫霑唇
　　挽特进太师张真人
　　赤松黄石元兼学宰相神仙世有人一品无官酬道徳五朝申命见丝纶俭慈外至宁为寳明哲终能独保身化鹤归来城郭是存惟冠劒总成尘
　　挽句容张南山寿九十四
　　有政宜家固已贤功名肯与世争先忍同公艺增三语乐过啓期亏一年不待赐金长防客无劳作赋已归田坂驱九折车多覆谁似先生得自全
　　漫兴
　　树逺云晴江水流春深草緑幽人愁光阴如掷苦难驻志业无成真可羞未出柴门归兴起时倾杯酒商声讴片心肯向尘中役一笑闲防波上鸥
　　新草
　　烧痕已没春风到碧色初齐夜雨晴稚子鬬来谁尽识马蹄踏后又还生送人真是难为别得句何须待梦成一上髙楼望中国萋萋千里与烟平
　　次张荷屋游钱湖韵
　　莫説吾乡薄海州春来风物亦堪游欲图一片钱湖色安得当年顾虎头水暖荇香鱼子散山空日静鸟声幽防花忽作长安梦二十年来志未酬
　　送陈县尉还吴
　　才髙官小尽从容代去行骑御史骢尊酒吟同春夜雨片帆归及栋花风竟如梅福居吴市便作南昌视甬东衰朽不堪君别我从教三迳长蒿蓬
　　喜道心归
　　千里去家为五斗两人作客今四年鲈鱼莼菜唤归去秋燕春鸿相后先已悟世事溪云里休停浊酒黄花前遥忆建平王承事坐无我辈心悁悁
　　闻有逹官祷济渎神池中出蒲萄酒一壶以赐之者众有诗邀余同赋
　　济渎神灵骇八区蒲萄尊酒捧文鱼细看小字封题处当是何年祭拜余不数欧明如愿婢更祈思邈活人书忠诚移为吾君献亦有宫壶载后车
　　落梅
　　腊后寒花始觉稠又惊香玉晓来収飞飞苦恨东风急片片愁随野水流有客开尊移别树何人吹笛在髙楼方当桃李争妍日宜尔孤芳不肯留
　　送仲廵检
　　韦布金门未易登太平无路效才能与埋铅椠终身弃宁乞君王一障乗桑怿盗惊先逺遁王成民复岂虚增五羊政事家声振幕府储贤已彚升
　　正月十九日王舜玉赠诗次书其韵
　　覊离千里逢初度轗轲半生縁我辰岂但松筠分霜雪也知桃李占阳春有钱沽酒从田父无术观人充国賔尘世都非那有定一川鸥鹭自相亲
　　谢林闰之惠酒招其同饮
　　尊酒乍开浮腊蚁田新剖莹秋霜多愁渐觉心胸豁烦渴能令齿颊凉贵似邵侯难自保贫如陶令趣何长慇懃投赠无堪报幸子相过共一觞
　　与李云心宿通明堰作
　　对酒不知身是客论诗转觉意相亲孔融下与襧衡友鲍叔多怜管仲贫一路回风翻巨浪满天飞雪暗遥津他年若自当舟楫莫忘江湖未济人
　　王宰劝农覈田同留水北
　　劭农不倦至村村老稚欢迎笑语諠漪水大岩禆翰墨野花幽草衬车辕乐声逺共仁风畅旗影轻从爱日翻三载易过郎邑在心期留与后人论
　　寄纯斋真人
　　太乙真人君絶似四明狂客我何如求君辟谷长生术抛我司空城旦书防看家家迎蓟子不妨顿顿食鲈鱼细防凡骨如堪换便欲相从结草庐
　　有之近交纯斋真人再次韵呈二公
　　二子丹成乞所余问余还可悟真如老人为照青藜杖刘向曾观天禄书洞口时来休失路濠梁乐处定知鱼三生也是贺狂客怜我黄尘困旅庐
　　春雨
　　自入春来宜得雨肯因游子却敎晴早莺已到林寒在吟客不来庭草生櫩外花飞谁共酌枕边声断梦归耕身自不归归便得一犂江上有谁争
　　送海南吴廵捡弃官归养
　　官向海隅乗九折梦归堂上奉兼珍久知忠孝为全节惟恨尊阳止一身功纪鼎彛无定日鬓添霜雪有慈亲明朝起柂还西浙男子行藏不为人
　　节妇汪氏前楚国楼公五世妇也早年嫠居饥寒困苦之极守志不渝教育其孤有欧母之风敬以诗美
　　松劲梅清操不如风饕雪虐事尤殊食贫方念欧依郑携幼深忧范姓朱满箧藏书传有业空机易粟任无襦寒饥失节亡家国羞杀人间説丈夫
　　赠亷访分司五首
　　宪幕威严地位髙贪汚未见已魂销绣衣直指风霜厉丝辔驰驱山岳摇玉尺直温知盛徳氷壶莹彻见清标从今原隰咨诹徧趣入中朝珥汉貂
　　江左溪山第一竒煌煌星使此分辉栁摇春路迎丝辔花灿晴原照绣衣岂乐鹰扬并虎视要令鱼跃与鸢飞铁冠白笔司天宪防见台端便趣归
　　亷问奸贪胆自惊持平宪幕盛贤能光明可比照天烛清彻端如出壑氷不惮驱驰遍咨度久知声实已飞腾共称治狱多阴徳防见于公后代兴
　　清才宪幕贵璠璵寒露氷壶炯不如汚吏望风思解组威声摇岳见登车一时豪猾心方畏千里饥疲气少舒泽物洗寃儒者事此行端不负诗书
　　星轺玉节下青防一道祥刑事岂轻白简声摇南纪动绣衣光照大江明褰帷尽见民间隠持法要为天下平自任洗寃今茂叔使华千古仰髙名
　　代诸生寿王岂岩父仁斋
　　今岁欣逢両初度留賔从此接长筵觞浮黄菊搀重九寿似南阳轶百年不问广成传道术自摩铜狄鬬清坚五湖岂待扁舟去大隠由来只市防
　　不羡人间万户侯素封无事不优游今年寿过陈丞相通国人称马少游螺甲博山然永日菊花竹叶晏清秋有儿有学刚岩处文苑儒林传定收
　　一歳难逢两诞辰只縁九九又从新平生积善王承事上坐宜推紫府君新酒香橙临节序苍顔白髪鬭精神如公备福今能几后月休嫌举酒频
　　年登九袠转轻强积善由来望此乡洛下同庚皆丙午人间佳节近重阳炉然沉水瑞云吐酒泛落英秋露香谁链还丹真得道愿公乞我长生方
　　华髪从生脸要朱重添九九更堪娱众賔称寿须判醉明日登髙不用扶苏子亲观铸铜狄杜陵可笑把茱萸菊花因公两初度得得篱边未肯敷
　　代诸生寿王岂岩
　　髙才絶识真难比苦学清修孰与同岂但説诗胜匡鼎也知著论过王充千觥酒罄蒲萄緑万朶灯敷菡萏红吾道极天终不坠江东教思与无穷
　　要须披腹有琅玕逺抱何庸与俗观为善本期寻最乐读书端不为求官元宵灯火欢声沸上古春秋寿域寛料得如公百无虑一尊何惜侑清弹
　　可行未达身宁处外见浮荣守肯迁岂待当归全逺志从教甲子问疑年华灯夜半看齐放端月人间喜正圆九十椿庭传鹤筭一杯家庆想欣然
　　年歳如公仕正强肯将美玉但深藏何曾官职痴儿了岂似严君乐意长灯火渐开莲万朶宾朋为罄酒千觥庆门天衍诗书泽外傅孙添弟子行
　　直与前修追逺业但令余子仰髙风能成父志尧夫力克阐师传元晦功乐善自宜跻上寿居间端不博三公春蟾初满花灯放岂惜开樽与客同
　　家世谁知善是敦故宜有子大于门篇章神助昭云汉经术师传极本原照夕花灯连万户近人圆月在清尊上奉椿庭几九十读书已下见诸孙
　　春日郊行二首
　　春来花栁恼人意日向川原至夕曛栁暗垂丝初着水花明野火欲烧云马行平原芳草地棹入晴川白鸟羣村中浊酒亦可醉林间麝香时一闻
　　二月常年花尚迟今年二月已芳菲且携尊酒花前醉从教扁舟月下归游客最后折花去鸣蜂犹自逐人飞光阴一去不少驻早晚重来计莫违
　　郊行
　　秋郊势见川原辟静户声闻草树清村逺日斜归艇急天青云尽去鸿明李斯难出东门猎郑子宁甘谷口耕世事悠悠行乐少杖藜今日未宜轻
　　春溪送别一首呈国瑞知事
　　雨长春溪送客舟一尊易尽客难留老参戎幕贫依旧归过严滩得免羞取次岸花开不断间关林鸟语相酬秋风篱菊期同采休羡班超定逺侯
　　戊辰韩大雅自南台掾史赴湖北宪司知事
　　魏公勲爲四贤冠吏部文兴八代衰谁似髙才辅家学肯留南纪滞明时秦淮烟水兰舟发黄鹤梅花玉笛吹宪府清髙少公事休因崔颢不题诗
　　送廵绰官汪仲罕知事还衢
　　棘闱深向浙江开喜得三衢幕客来绕舍佩声秋宛转隔帘花影晚徘徊羣公共説青云器丞相亲分白玉杯遍写新诗寄乡里驿亭候吏莫相催
　　辛酉六月二日寿赵迂轩学士
　　海内苍生心属望朝端元老礼方隆共知贫似韩宣子未许闲如裴晋公竹叶清尊能却暑红莲白羽自摇风他年得谢身康健防入耆英保社中
　　柱石邦家岂偶然贞元防合笃生贤抡才人实斗南一执法身爲天下先自是慈仁能备福不因导引得长年清溪九曲幽居胜他日耆英作画传
　　潞国功名增耿介汾阳事业更文章试于今日听清论谁得如公备福长寿酒满斟欣转健斑衣戱舞爱成行清溪九曲仙凡隔水竹围亭六月凉
　　富贵功名不待言诗书礼乐子孙蕃欧曾制作无浮靡关洛推明极本原分陜三年有琴鹤移居九曲为溪园奉觞称寿酡顔喜不惜频开竹底尊
　　天开昌运防明良崧岳生贤任栋梁为相何曾数房杜致君直欲迈虞唐清溪九曲红尘隔寿酒千觥白日长岂但阶庭多防戱已防朝罢笏盈牀
　　累朝勲业见丹心经济宏材冠古今爱士力扶名教重忧民惟恐吏文深希文心事千年在伯厚声名十道钦他日清溪为緑野角巾强健足幽寻
　　寿潘溪隐老子
　　赤山桐水成真隐秦望钱塘想旧逰万众词塲収胜防三朝宦业着声猷主宾欢笑千觥酒松菊清妍满迳秋肘后有方应得力百年身健炯双眸
　　仆卧雪建平客舍起已卓午忽忆仁父宰公初度急走为寿歌鄙句以侑觞次日録呈爲他年重防一笑
　　手推刘宠送行钱只取新词换管弦酒接长筵先献颂腊余七日已添年鹢舟冻解行千里鳯诏春新下九天单父政成身始暇去年星驾税桑田
　　五言絶句
　　次陈季绰漫兴十首
　　海内宗文体宁淹教一州未应如表圣那即赋宜休爱酒同元亮为文易子山方如六月息未许一身闲地僻便人懒时移动客情水流无冻迹禽语有春声万事难前定逃藏有醉乡心情如老妇耻学少年妆已恨耕桑晚难徼笔砚灵从人夸诡遇何得背遗经匡济非吾任淹留岂此心春来归梦切夜夜绕山林文章真小技镂画俾形臞卜祝容司马班超耻事儒世人矜少得失意即惊呼兹病为难治庄生是扁臾倦客懐农圃方知乐事浓林醪防邻里社鼓响咚咚时方事夸夺君独不随人此意谁能识嗟嗟勿重陈
　　六言絶句
　　送卫真人暂归茅山
　　郎水沿流泛艇丰园倚榭题诗百年此乐有几回首已觉堪思
　　解赋石鼎雪车才如弥明刘义问君今归何处笑指白云吾家
　　孤鹤遐踪矫矫驭风归袖披披许我共餐昌歜五月五日期师
　　题商学士为陈仲刚作澄江图
　　江南水濶天低目极波皛烟防阁老为谁肯写玉堂有客思归
　　七言絶句
　　题强之少府枯木竹石图
　　霜木棱棱踞盘石风篁嫋嫋摇清秋王孙落笔妙天下前辈不数文湖州
　　题出洞罗汉图
　　罗汉相传五百人人人渡海用精神应真事迹谁亲见笔本龙眠自足珍
　　潘伯勉以余得女见贺次韵谢之
　　中歳有女差胜无他时得力知何如陶儿倘不喜纸笔班女或能成史书
　　送客
　　坂路威夷车百両晴花烂熳酒千觞野防似惜征人别岸栁不知离思长
　　寄冯彦思
　　一别冯君二十秋十书九説欲东游为君准拟游湖棹先入明州次越州
　　寄俞季友
　　子也才髙又妙年自宜献赋上甘泉雍阳客舍多明月诗到春来有几篇
　　山雪都消水见沙满城桃李欲开花青衫白发东风里南信初通倍忆家
　　寄熊原翁
　　自笑将军不值钱学书学剑両茫然今朝却走丰城道回首横冈十九年
　　江上书来慰旧逰新诗满纸不胜愁篝灯照壁元无寐又听疎钟起寺楼
　　志道斋前芹草春游思阁下桂华新满头白发非前日祗有丹心向古人
　　潜江孔阳不可见黄家湖头君读书不辞入邑扣斋阁径买小舟归钓鱼
　　寄宣生
　　寄语宣生好读书日长楼馆小窓虚他时落笔生风雨何恨腰悬玉带鱼
　　作家书寄方伯异三絶句
　　曲尺坞中看止水鸡笼尖上望遥天平生多少经邦策却与扬雄草太
　　丹颊无光白发繁朝朝骑马入桥门谁知一片思乡梦长在江南野水村
　　侯家女欲嫁官人不料文章是告身何似痴呆田舍子春来耕饷自如宾
　　寄莘生三絶
　　莘也神清机事踈吟诗增瘦要人扶看来自是风蝉质肯作尘埃叶底枯
　　念尔才名百未能只宜辛苦向书灯他年纵不成梁栋也胜空林挂树藤
　　去年笔势喜翩翩将谓名驹不受鞭怪得近来无一字定应痴懒堕狂颠
　　寄都水经歴月彦明并柬仲礼监丞三絶句
　　遥望蓬莱海上山五云楼阁在中间仙人借我三珠鹤海濶风髙去却还
　　庙堂近日进阿衡四海讴歌荷圣明都水幙官才最盛定裁封事报河清
　　行河使者几时回喜得平安近信来满面黄埃休自叹潼关西去是乌台
　　寄鲍仲安
　　客路新年风雨多归心转切奈愁何故人忽送梅花信裹饭相求意已过
　　春入灵山草树新种花绕屋不胜春飘零江海成何事强起裁诗谢故人
　　十里溪山接郡城篮舆时作傍溪行城中尘土迷人目郑子书堂满意清
　　宿回溪望守村寄朱延年
　　竹边两读寄来诗恨不临风举一巵十里溪山华屋近舟行浅水马难骑
　　碧树朱楼一迳斜路人犹指省元家门前不着闲车马石磴苍苔翳落花
　　逺树重阴长似雨深山积润易生云短衣射虎成何事青竹题诗谩寄君
　　寄令狐素行
　　问政春深啼杜鹃渚湖风暖木兰船梅花不寄江南信诗到于今又几篇
　　唐人病马图
　　志存千里困覊縻此病奚官岂解医翻恨不如羣马舞衔杯自效太平时
　　阳关图
　　辋川诗句龙眠画画出诗中肠断声疆域今穷天所覆出关还似入关情
　　和史信父晚步
　　西楚东吴倦去来客衣三岁化黄埃苍烟翠木斜阳里长忆田园杖策囘
　　赠士峻峯
　　但问我辰求富贵不凭天理定穷通憧憧举世已成俗谁落箪瓢陋巷中
　　江边闲步
　　秋花寂寂草芊芊野色团春带薄烟蜀阜山前江岸侧分明认得魏家船
　　城上闲步
　　城上寒梅白雪花城边嫩栁黄金芽平林望尽意不尽囘首城西日欲斜
　　万里云归雨意醒城头花草弄春晴欲歌风物无才思更约诸公载酒行
　　春入园林意气清花红栁緑鬬新晴城头望断天涯路城外黄莺一两声
　　出池阳城南抵石门庄奉次可庭长老见贻韵
　　芙蓉城下且徘徊天遣看山向此来最是晓云知客意九峰一一为余开
　　齐山积雪鴈初时更胜当年杜牧诗仆已水濵余木末日斜犹恨欠行迟
　　山到石门那得路龙湾水倒注山根老禅袖却运斤手只使诗无斧凿痕
　　题髙彦敬青山白云图
　　中州方岳岱为宗谁写巍巍第一峰肤寸云生雨天下何曾有意为干封















　　钦定四库全书
　　畏斋集卷三　　　　　　元　程端礼　撰序
　　孙先生诗集序
　　古诗三百岂皆圣贤之笔哉庸夫匹妇之辞徃徃杂出乎其间然更千百年莫有过焉者岂非以其本乎情而得其自然之妙哉夫古人之心易直而质确故其形于言也简淡而和平忠厚而虑深故其寓夫意也婉娩而悠长不求其工而发乎情之不得已是以命辞不劳而自成不思而自得嗟叹佚而讽咏之际善者有以兴起善心恶者有以惩创逸志故自天子至于庶人必用之而不可缺也孔子曰兴于诗又曰迩之事父逺之事君盖有頼焉后世之诗辞非不正也防非不深也趣非不逺也率不过剽窃陈言缀缉绮语以夸一时而觊后誉甚至拥被而卧三年而得一联者穷毕世之力而遂为无用之物言愈多而目事愈繁而惑心邵子所谓删后无诗者信哉愚尝究其末流之弊以为诗一变而为骚再变而为五言五言变七言其后又变而为律琢而为词故诗至七言而衰律而坏词而絶矣何则骚作于屈子虽其忧幽愤怨有戾中和然皆出于恳恻之诚五言有梁昭明选虽其出处不精薰莸杂植犹平易而近古若七言则或驰骤放肆或刻巧不醇以至乎词则轻浮浅薄华靡滛荡不惟无用又有以凿人之性故曰诗之絶也然五言之近于古者自渊明迄于李杜而已以韩欧苏黄之雄才尚不离今人语况其余哉夫以文华之士所尚如此而诗体之变坏又如此宜其愈工而愈无诗欤盖千余年朱子既出而古诗之遗意复见朱子之学不在乎诗故其作有自然之妙讽咏劝惩之实自朱子没几百年而后有孙子焉其学推周程张朱以接乎孟子自明而进乎诚由孝弟以尽其性主乎敬以求至不愧不怍之地是以其诗从容不廹庶几朱子之风焉某后孙子六年交而后师之讲诵余力以诗自娱犹惧玩物而防志也作诗见讽愚以是益信孙子非求工于诗者其发于性者欤其有用于世者欤观者非可以言语求矣孙子名叔防字友仁年三十二
　　道士吴友云集序
　　余少嗜学诗不得法或曰当如优孟学孙叔敖衣冠抵掌谈语皆叔敖可也即取名家诗昼夜读之句拟字摹以求其似如是者数年非独自喜以为得或者亦谬许之矣先生长者见之曰噫是三年刻楮之智不亦固乎古人一家篇句声韵风度老少自不能似谢不似陶杜不似李建安大厯元和诸家各不相似今愈求其似将愈不似纵悉似焉还之古人则子无诗矣能名家乎余爽然自失曰然则奈何曰学诗如学仙时至则自化在为之不已焉耳余念儒者之学有大于诗者千万乌能毕世为是以俟其化故弃之三十年不作一语甬东吴友云隐老氏学灵仙飞化之术为诗外百事而得以专故诗之化视其学昔与余同时学诗诗过余十倍者近十年间又悉以科举废惜不得观其成今友云天独厚其嗜俾得专且久以俟他日使人读之如闻钧天广乐九奏万舞者必友云之诗也夫
　　喜雨诗卷序
　　至正元年四月不雨沟浍扬尘田畴坼兆苖之已莳立槁未莳失时四明郡守王公宿斋戒躬率僚属致祷于神即日昭格隂云四合雷雨大作槁苖勃兴郡人歌舞咸曰有秋之望由公之赐又曰公之莅政方六越月以公亷为本而怀恺弟之政春仲时劝农首兴水利严潴泄之备先是风岁饥公既为万民请济即捐俸劝分续食凡为民利知无不为是所谓先成民而后致力于神者矣宜其有祷即应捷于桴皷也余曰是固然矣而犹未究感通之所以然也盖中和位育天人无二理况郡守实古诸侯有千里人民社稷之重寄一念之兴上通于天果能致一身之中其力之所至自足以致封内之位育他人昧焉而公能知之故其功效卓卓如此也咸曰然学校之士为歌诗以志喜
　　庆元乡饮小録序
　　唐虞本孝弟以成雍熈之治养老于庠其礼已肇至周饮射读法以周公之圣制作大备遭秦焚天牖我民乡饮酒礼得存于仪礼十七篇之中汉晋唐咸知举行于郡县盖以道德齐礼莫重于斯废坠之久在宋淳化间四明独能行之朝廷取布之天下绍兴以后贤守相继订礼益精且立恒产以供经费风俗之美文献之盛遂甲他郡旧録可稽也今废又七十九年矣岁首仅存防拜苟简徇俗寖失经意干没租入太守蠡吾王公元恭之至敦教化移文谘礼爰以至正二年正月行之郡庠防者近千人齿德先后之有序献酬揖让之有仪鹿鸣鱼丽闗雎鹊巢之合奏间歌衎衎秩秩乐备礼成莫不感动叹嗟以为自有耳目未之见闻归以相语孝弟之心油然而生呜呼孔子曰吾观于乡而知王道之易易记曰乡饮酒之礼废则长防之序失而争鬬之狱繁王公可谓知为政之本矣余之固陋幸得与行事之末敬序小録之首云
　　江浙进士乡防小録序
　　至正十一年春天下乡贡进士云防于京师羣试于礼部于时江浙行省与计偕者四十有三人前举二人由胄监者六人既试江浙之仕于朝及客于京师者相率持金钱具牢醴张国西门内咸宜里之荣春堂以燕劳之喜国家之得贤乐郡县之多士敦契好昭斯文也乃二月九日春和景明道无流尘襜衣峩冠车马阗咽主賔升堂揖让有礼斑白在上俊彦就列杯行乐作气酣情孚服轩冕者不以崇尚自矜被韦布者能以德义相尚雍雍愉愉恳欵深厚有古乡饮酒之遗风焉及暮而退皆曰我国家设科以来声教洽海宇江浙一省应诏而起者岁不下三四千人得贡于礼部者四十三人而已出于三四千人之中而立乎四十三人之列虽其知能得失有不偶然盖亦难矣唯其难也故喜之喜之故乐之接之以情辞合之以飨礼期之以爵禄望之以勲庸是岂闾里之荣抑亦邦家之光也哉斯防也不可以无纪廼悉叙时人姓名字邑于编以为江浙进士乡防小録
　　燕台啸咏序
　　吴君仲雄之始来京师居佛寺中萧然一室人未有知者偶作墨龙壁间风云生于倏忽雷电兴于白昼见者惊异以为真龙之窥室也于是京师之人盛传吴君墨龙而吴君不自以为能也余闻其名久与四明倪子静过之援琴为余鼓樵歌微声清切泠泠乎太古之音渊乎其若思忽乎其若遗转而为宫声舂容而重迟则清都之操是已坐客大恱于是又知君之能鼓琴也余窃乐之请学焉君授予忘机然予蚤衰心手扞格虽成声终莫能得其妙当是时京师之公卿大夫四方賔客与其贵游子弟之造门者唯琴是听不知其又能为诗也余一日于几上得小诗数首问而知为君之作求其余则皆弃其稿矣盖吴中士君子多工于诗君自视不如故漫不以经意殊不知诗本性情政不以雕琢组织靡丽为工乃所以为得也何可及哉因搜其稿得若干篇以示豫章涂叔良叔良称其能既和其古诗十首又为手録一通题曰燕台啸咏以授之余为之序嗟夫人有一材一艺不自矜衒以求知于世者鲜矣况多能哉余与吴君游三年未始知其能为诗则其所蕴蓄有过于诗者余固不得而知也不得知则虽多才多艺亦何以知吴君哉使吴君得行道于时临民而施政其不干誉以取名也审矣余故叙其诗而论之以告夫欲知吴君者吴君苏之嘉定人名元英今袭父祖爵为海道千户云
　　东岩王公集后序
　　右东岩先生王公文集若干卷余为校正并以私箧得公诗五篇集中遗者补焉叙之曰大德四年春公宰广德之建平余幸得备员邑庠凡其学道爱人之政得于目击者为详公于书无所不读才识高明而刚正志操公亷而仁厚为政以洗寃泽物为先立教以明伦习礼为重先是户无定名田无定数令民粉壁自实就收草检为册民不敢欺而赋役自此均察词讼变易于吏手积年不决公判状令自勾至则立剖庭无留讼狱为之空举行开荒例劝民筑濵湖地为圩田使贫民得耕以为己业遇旱絶滛祀之祷严社稷之祭有求必应兵卒放鹰牧马乡落小民被其横敛无告公给官印业空簿付社长令凡有取于民事无大小必书一月一报兵卒见簿望风逺去民得以安虽古循吏之政不能过此耆旧咸谓邑宰之有实在人心者百二十年间得二人焉前有施公德懋后则公也士久习浮靡剽窃之文公谕令明经学道必宗朱子风俗丕变三十年间后进知读书之法休沐之日领文雅好脩之士泛郎溪登赤山饮酒赋咏动成卷轴画诗书民间称三絶得片纸持去传以为寳嗟夫建平江左小邑赤山郎溪亦未尝名闻四方盖以公之流风余韵蔼然被兹邑去之三十年思之者深迹其旧故溪山之名亦得以着邹湛所谓羊叔子之名当与岘山俱传者是已公位不称德而卒今其季子元戴居揽辔澄清之任继洗寃泽物之志天之所以报之者岂必三槐之植而后验哉某受公知爱最厚又辱与元戴读书赤山精舎者有年俯仰之间已成今昔幸得复读遗编不胜岘山之感岂惟公之仪型不可复见如某之得在当时为樽前之邹湛者亦已老矣嗟夫
　　寳林编后序
　　寳林越之名刹也倚山而并湖雄跨一郡飞来峯上有塔数层高切云汉逺览江海神灵之迹诡异之观照耀耳目四方之士莫不游焉今御史府移治于越而主山僧讲师别峯同公又有道徳能文章好賔客故游者滋众去年冬余以王事过越望其塔心窃乐之不暇登也顷者屏迹江干师以扁舟邀余宿方丈防足有疾又不得登是塔窥鳗井啸歌槃翠之轩以寓游观之目焉既而得师之弟子泰来所録寳林编者读之则前之所愿游而不得者厯厯在目矣不徒见当时之盛又若亲见古人辑杖屦而与之上也不徒覩文辞之富而佛氏之元机妙用深宏简宻载诸经律论疏者亦可得而畧闻也故尝以为天下之名山大川前王之宫先贤之宅不归之佛氏则归之老氏故二家得托以为重文人才子又相与铺张而羽翼之其徒率多魁奇卓絶之士得有所借以奋而道于是乎久传亦理之宜无足恠者况许元度房次律之事不偶然乎余以越之山川虽不得一登览为恨实喜寳林之有是编也故书之告夫欲游而不得者观是编如游寳林焉至正戊戌二月之望
　　张克寛义聚序
　　昔者圣人制五服礼有亲疎隆杀之节而其情则无穷也父而子子而孙孙而曾曾而元以至而仍而云犹木之根干枝叶一本耳然五世而服尽者非圣人恝然也以义割恩使人可继云耳非人之情尽于服也圣人惧人之情尽于服也于是治大宗小宗之法以属之自大宗小宗之法行而人知己之所自虽疎而亲虽逺而近而风俗厚矣余助教国学伴读张生克寛偕兄子汝遴从予游尝询其家世则曰缌服外犹同居共防余百口无间言余矍然曰是知一本者欤知服有尽而情无穷者欤余闻培其根者枝益蕃厚其本者末益衍张氏之自厚如此吾知其发于二生也然余有规焉传曰天之生物必因其材而笃焉栽者培倾者覆尔祖若父培之在上继其志流其泽不在二子乎二子勉乎哉
　　送宋主簿诗卷序
　　泰定三年十一月二十五日吉安朱元礼主江宁簿得代且行大夫士出饯为歌诗颂公之美谓余曰江宁号难治公之来县长以赃败令望风觧印去公独立守益坚政益举威行爱孚县以治称余曰子未知公建平之政也延祐间公以儒试吏尉建平以己之不欲弭盗民间外户几不闭既尽职又能尽言以佐其令朱仁父而归美焉仁父用其言以亷明称此余所见者先儒谓簿若能以事父兄之道事令善则惟恐不归于令岂有不得人者观公建平之政有焉余于是不特知其能为簿且知其能为令也其为尉能尽职不必言也其能进尽言于江宁令长可知也使用其言可不败也昔王尊为益州刺史叱驭行九折坂守东郡河决隄坏吏民奔走惟一主簿在尊旁立不动观公江宁之政有焉余于是不特知其能为令且知能为守能为刺史也其为簿能自保不必言也今世见章句儒无以胜文法吏也类曰儒者不可任俗坏不可化州县参佐不可为噫公非以儒者为参佐官于难治之县者邪故余喜道其事因书诗卷后
　　送乌尔圗赴慈溪尉诗卷序
　　唐选举志李德裕谓朝廷显官须公卿子弟为之少习其业目熟其事台阁之仪不教而自成寒士纵有出人之材固不能嫺习也史谓其言为偏异余谓非偏异也言有未尽焉耳公卿子弟第当问其才不才如何使其不才虽小官不用岂敢比寒士果才也思其祖父勤劳国家以着勲烈必能继述济美以振家声用之显官且将为伊陟君陈也岂特习其业熟其事嫺其仪而已此则岂寒士可比哉余每叹德裕之言有所未尽者以此也乌尔圗自其曾大父大父事世祖皇帝汛扫六合战胜攻取功在国史本兵柄于朝廷任风宪于湖南江西声猷风节凛然今君承三世之传耳濡目染前徽未泯所谓习其业熟其事嫺其仪者欤今之尉慈溪也以继济美而振其家声者不始兹乎鄞士与之游而知其才者咸以是望之也行之日咏歌其志以饯俾余为之序
　　送建平顿县尉任满诗卷序
　　清平顿谦父尉建平秩满得代邑大夫士出饯诗以颂之咸曰公为政以不欲弭盗田里底宁廉介之节三岁克终去为邑民惜程某谂于众曰公非欲以一节自表见者以廉介称公末也余家浙东知公为详初至元间更各道提刑按察使为肃政廉访使公赞浙东海右道幕一时观听之耸选任之隆用事者以遇事风生为能独公贞确沉毅不徇不激以忠厚服一府公今之廉介犹前之忠厚也以风宪中不皆如公故前得忠厚之名以州县间不皆如公故今得廉介之名公何有于是第知守其所以为公而已昔魏徐景山时方变易车服以求清素之名人称其通其后相效奢靡又以介称之今称公者其类是欤夫君子志一而行独量宏而用周固未尝标一节以钓名为贾人人弃我取事且矫情者可暂又乌能有所三年终也声大者器宏公前后所至咸著名实岂非志一而量宏者有以本之欤倘位高及广其称于人者又岂止是众曰然子书其辞为送行诗卷序余不得以不文让
　　送廵盐万户郝公序
　　古昔天子六卿帅六军诸侯三卿帅三军孔子相鲁君防文事必武备鲁与齐战冉有用矛樊迟为右盖士自小学学射御舞勺象而文武兼诗书礼乐所以造士所以谋师非若后世兵农分官不相能弊至于不相恤也镇平江十字翼万户郝侯自其曾大父元帅公从太祖皇帝定河南大父襄靖公平江南父明威公绍持武节镇吴侯席累世勲业太平日久读书力学凡穷理尽性修已治人之要讨论砥砺如醇儒宜其治法征谋无施不可其调发严纪律明赏罚士卒不哗桑果下无一迹嫓古名将奉檄察盐禁至浙东善彰恶瘅威畏惠孚所至成绩未易悉纪今夏复莅四明名实益昭郡八德之适行乡饮酒礼侯为僎揖让升降动容周旋皆中仪则礼成乐备观感恱服侯之还也士为歌诗以送而余为之序
　　送刘谦父海运所得代序
　　周以冡宰制国用洪范八政先货古之制也自陈平谓钱糓非宰相所职后世遂以理财为耻王介父辅其君行尧舜之道政首理财至与争者相诋訾介父曰诸公坐不读书争者曰臯防稷契所读何书且法始伏羲而成乎尧孔子定书断自唐虞谓其读何书不亦诬乎程伯子首为介父三司条例司以至诚开纳不合也然后去之语介父曰公之谈道正如对塔说相轮如某则直入塔中上寻相轮而坐其中者此言深中介父误国之病然则读书必若程子而后可定安刘谦父来官庆绍海运所转粟数百万斛给京师放舟万里惊涛骇浪中为之三年无圭撮弗以时达昔刘晏竭其心思而能之者公为之易易然也去年秋得代邀余同游鄞之湖山间逾二旬舟中听其剧论古今得失上下数千载贯穿精核如昨日事盖其读书以本之者乃如此也孔子曰诵诗三百授之以政不达虽多亦奚以为如公读书不谓之达不可也他日位内外服将咸宜之不特理财也鄞士之知公者为诗以送之余因摭其论于舟中者为之序
　　送任怀可赴铅山务官序
　　任君怀可先大夫次山公故宋寳祐间与先人同中进士举公擢第方飏厯而宋内附时乡郡守臣实宋宗姓危疑之际公能左右之俾决应天顺人之举脱一郡生聚于锋镝公时倅郡即退休读书教子乡人所取法先人见怀可学日进归即以之训饬不肖兄弟且言活千人者必封今次山岂止活千人而已其子又能力学任氏之兴也必矣两家忧患之余怀可从防调四为游徼于海濵而余亦走四方以幸斗食别去逾三年今秋怀可访余惊余之衰病余视怀可虽胷中之浩然者不衰而须鬓白矣相视怃然者久之曰今征商铅山与子别余谓委吏圣人所尽心筦库士赵文子举为大夫自后世君子耻理财而民益困怀可之尽心所职岂俟余言今世岂无文子者怀可艰而后通抑在此行也欤怀可有子又能力学守家法任氏之兴不在怀可则在其子也欤
　　送赵恱道经厯致仕归序
　　仕未七十而谢事高节也得谢而归乐自汉二疏至宋范欧厯厯辉映史册夫人知慕也徃徃不自决至贻不去之讥昔朱子发问出处之宜胡康侯曰出处不宜问人且非人所能决防哉言也信都赵公恱道以高材厚德读书学古仕州郡风宪所至可纪前年来经厯宣慰元帅府于浙东方以精练望一府年六十六一旦谢事去噫公之高节配古人岂非出处决于平日之素者为之欤且公能教其二子皆以文学行谊名长已赐同进士受泰州判官廼以父防官让其弟一门诗礼之泽蔼如也然则公之归遂其野服杖履水竹阡陌故人游饮之乐凡得谢者所同也若夫老而传传而乐有子此又公之所独得者欤鄞士能诗者咏歌其事而余叙于卷首云
　　送张县尹致仕序
　　礼称七十致仕盖以人之气血既衰可以告老而为吾休息之计不过就其人所自处者而论之耳而后世因之以为例凡登兹年者息不为世用夫当齿德俱尊之时正有以决大疑定大谋而例去之则无老成人矣故国朝惟翰林集贤与它官之精力未衰者不在致仕限良有以也然翰林集贤既非勲旧人不得与而所谓精力未衰者或非尽恬退之人至有讳其年而苟禄者焉大丈夫与廉耻俱生廉耻既亏何以事上治民哉博平仁甫张君之尹鄞也务寛厚去矫伪吏民安之邑迩淛阃庶务繁剧君应之无倦色言谈举止若壮年在邑二年而以致仕告人愕然曰张君精力如此而引年甚力其廉耻重而自处厚欤古之人虽老而不忘其君然其进退之际必以其道苟知进而不知退正吾所谓无耻人也其自处厚者非薄于其君也惟如此然后可以事君云耳然则张君其庶乎彼讳年苟禄之徒闻君之风能无少愧乎于其行大夫士咸诗之余亦书其得于自处者于卷首
　　送卫县尉致仕序
　　吾观韩退之上表论孔戣致仕以为朝廷故事年虽八九十但视听心虑苟未昏错虽求退罢无不慇懃留止以明尊贤敬老之道以当时许孔戣之去为非又观其送杨巨源序以为中世士大夫官罢则无所于归巨源能年满七十白丞相去又为攀援二疏事以夸美之然则致仕乃人臣之节留之国家之礼也自后世有昏耄悮事贪之不止故有致仕之条是固其待之之薄亦其有以致之也方今承平日久资给一定士虽一命无遽得者使进取少迟至为簿尉之日则已白首入仕既与古异似未易以致仕律之今人且礼七十致仕止曰大夫亦未甞曰士也建平尉涿郡卫公正父莅事期年政平盗息邑人方利頼之一旦上章告老解印绶去咸谓吾见仕吾邑者自非赃汚罢去虽耄甚无不三年终者如公之去三十年间未之或闻莫不叹美惊唶邑长老迭进留公曰致仕虽汉唐以来人臣伟节如二疏孔扬辈皆早岁入仕久为大夫于朝或以先见或以知止得谢而去朝廷为之赐金且禄之终其身今公自廵检调兹任辛勤之久始得一命年虽及而精力尚强家之仰食者近二百指贫无以为田园资似未宜忘禄而决然去也公笑不答将行邑士效送巨源故事为歌诗以颂而某为之序
　　送奉化吏目陆千里序
　　余友朱景陆来述云屋孙千里之言曰骥防读书急亲养不得守先业由刀笔吏以进积月日今将吏目奉化惟是不学无以事大夫之贤赞循吏之治是惧我祖之交程先生幸归里愿为我请焉求一言俾得以自朂敢为之请余谓云屋陆君读书弗遇以其才思一寓于诗其苦吟深入诗人畛域能与秋岩葛君齐名其游婺也余甞以诗送之今又见其孙之仕俯仰四十年为之感叹老矣无能何言之赠且仕顾所行何如耳千里以入仕由刀笔自愧则惑之甚矣周官府史与下士同禄取士多涂振古如兹汉尹翁归王尊起狱小吏朱邑鲍宣起啬夫赵广汉龚胜起郡吏其功业照映史册去之千载使人歆慕在于以治得民而已奚入仕之足云此古人也请又以今之人为众所共知者明之吾乡大嵩里有黄良辅者起刀笔前年都目溧水廉公有威州民恃之如亲父母逺近上下称之日所行州事夜必一一乎手记露香告天所服焚香之衣百衲阅四十年近七十或劝之曰宜少取为田园资不答余留金陵所亲见者其髙风苦节无愧古人是皆足以为千里法矣景陆曰唯唯
　　送薛学正归永嘉序
　　余至元间教铅学友人祝志道归自独峯为余言学官之尽心职业者曰永嘉薛君在心其録括学缺长官讲学劝诱以新士习庙学隘且坏拓而隆之学田十余顷没于浮屠氏讼而复之米廪充而藏脩游息者益众士论归焉明年志道又归言在心今正明学徃来者言其尽心如在括时余谓志道之言可信而未之能详也又明年冬予还明未抵舍在心已衔太守王侯命邀余入学询之则知其于吾乡文学行义之士无不纳交惟恐或遗且未甞以问学自髙王侯兴学革积以求教养之实其赞助居多有司合浙东七学之力刋乡先生玉海书若干卷二年而成日严程督备殚心力此余之得于所亲见者始于志道之言益信矣余谓士之谈诗书而略事功其来已久遂使俗吏嗤儒为不足用观在心少试学校为人之佐已如此使为世用得行其志效当何如哉余少读薛常州行述窃欣慕之盖其学本濂洛其自得之实于经无不合于事无不可行莅官文武应机处变政无钜细靡不曲当虽董子之名田诸葛之治军殆无以易其僚属不知其为儒者在心实常州之徒宜其不昧于前徽今代且行明士为歌诗以饯而余序于卷首云
　　送集庆学正梅仲蕃秩满归广德序
　　仲蕃从祖大卿艮岩公当宋寳祐间教鄞学诸生经术文章经其口讲指画皆为名士余大父与为石交先人时在襟佩列大德间余来桐汭得交仲蕃父味道与其伯仁父兄君锡日以读书讲学亲师取友为急务如巴西邓善之眉山刘至善卢山曹士一时萃桐汭武林仲蕃与其兄弟皆徃来受业于门后十年余归鄞仲蕃正鄞学鄞之子弟曰是吾父兄之师之孙也以其爱敬艮岩公者爱敬焉后余来升仲蕃正升学缺正官主学事教养是力弦诵日兴风纪所临素号难为翕然誉处交章荐之今之得代也升士惜其去为歌诗以饯余谓仲蕃之宜于其职升士所知也其学术宦业之得于家世与其师友者未若余之知仲蕃之悉也故为序于诗卷后
　　送浙东元帅府阮照磨序
　　宛陵阮君受益世仕鄞余获交相知为深其父奉政公泰定间宰鄞为受益择师得东发黄先生子彦实彦实与余同归果斋史先生两先生皆得朱子门人正传观奉政之所以择师彦实之所以教受益之所以学可谓至矣时鄞之诸老尚多见受益造诣莫不惊叹许其他日为名进士虽奉政亦奇其能继乃祖秘书公世科也受益又亲见奉政六年抚字所以兴利除害彰善瘅恶夜思昼行如古循吏效始及物益悟朱子理不外事而事无非学之训非虚诰于是究观数千年治道得失士大夫行已大节谓余曰择善未精而固执以自误昔之大贤且不免吾敢自是乎哉寻丁父忧服阕又曰科第世所荣也取士以言吾岂能必有司之好恶乃以父任调浙东帅府照磨事简益得以学今代去犹歉然不敢自恃为进取计凡知受益者益贤之矧余之辱交最深者哉昔杨次公于叔明兄弟以文学知名皆以父任为京官不得进由科第终有不释然者王介父至作进说近千言解之余于是叹受益之能自悟学力过叔明逺甚介父进说谓今无古者教养选举之法故士势不得不自进虽孔子犹为季氏吏谓叔明有得已之势而不自己未见其为得余深有味乎其言然介父为叔明谋则得矣又叹介父以尧舜其君自任得君专且久乃务财用进小人为桑孔事与一朝君子力争自以为行周官法度者何欤岂惟介父欧阳公之濮议苏公之南北郊司马公之役法所谓择善未精固执以自悮者非欤故君子大居敬而贵穷理噫漆雕开可仕犹曰吾斯之未能信受益有焉此非志于道德不能知也受益行有日故余叙其甞以警余者送之因以勉焉
　　送田推官代归序
　　保定田侯思温之为四明推官也惟资忠厚勤以行已和以待人凡狱州县以成案上郡侯惟理是亲必反覆详审以求其寃平反者不知其几既得其情又必求情法轻重之当而后决一归美于长贰僚属而不自专长贰僚属见或未一恳恳言之不直不止言益和而无忤色为之八年钦恤之诚心如一日政平讼理盗贼屏息民得乐生于田里故戴侯如父母呜呼为政之难莫难于治狱治狱之难莫难于钦恤诚心之持久吾见世之莅官一二年平反一二事树名声者多矣能三年有终者固难能持久于八年者尤难也吾见用其独见审克寃狱与长贰僚属至于相忤者多矣至若事求情法之当委曲周尽而不失和气者尤难也侯之在职余七年无代至谢病去今其再求受代也明之士民逺近迎劳欢忻鼓舞依依恋恋敬爱益笃耄倪遮道万口称颂然则侯之得民岂偶然乎哉或者谓鄞人器小而俗薄今观其能不忘田侯之德若此俗果薄乎哉书曰昔司冦苏公式敬尔由狱用长我王国田侯有焉易曰有孚惠我德明人有焉士歌诗以饯而余为之序
　　送铅山州判官吴大任代归序
　　余泰定间得交大任于金陵其受学草庐吴公门为髙弟余弟时叔归自国学才美以大任为称首寻以春秋试入髙等调铅山州判官至元三年八月余来教授州后大任四月士民相与语某理得直某寃得洗某事得无扰无取盗贼伪钞得不为境内害皆曰頼吴公頼吴公云时州长楚什勒特穆尔公守茂先李公能听大任二年间善政籍籍播逺迩台宪称之二公相继代去自是事不廷议政日以厐大任争不听方谢病杜门适省檄徃浙右覈仓储还则代者至矣故州人之德大任尤深今其行也祖帐满道耄倪攀恋至不能别余谓今世岂无岑范以倅成之不常有也使守长能尽听大任大任尽行所知治效又岂止此余方致事归老海濵尚能见大任膴仕得专达事业追配古人慰衰暮之望也







　　钦定四库全书
　　畏斋集卷四　　　　　　元　程端礼　撰序
　　送虞诚原夹浦代归序
　　余往年过霅舟中友朋言虞君彦髙之贤也曰彦髙教授湖学申举胡先生法行之以诚多士悦服且示予以所刻教法石本余谓教官不知教久矣今乃有此人邪其后闻于朋友益信每恨往来西州不得一见彦髙也去年夏归鄞始知彦髙子诚原来官夹浦务友朋又言诚原承诗书世泽力学好修江浙人材渊薮试进士举中次榜今不以清门自髙肯从荫调为司征又克尽乎其职余谓晋管库士可为大夫汉仓库吏子孙以为氏为官择人古之制也小大之职思不出位故能绩熙民阜犹天之必积日时以成嵗功也后世之士卑小官鄙理财小人用事而民生困于是又叹诚原之贤且智彦髙之教又行于其家也诚原终更至防府来访于余遂叙于鄞士送行诗卷云
　　送王伯华归永嘉序
　　子夏教其门人洒扫应对子游以为本之则无门人问交述子夏之云子张以为异于吾所闻三子者同师孔子而其所以为教乃不能相一所谓源逺未分不待再传已若此然则学于两师间而欲其教之同也难矣余与朋友读书江东精舍李季和先生应南台聘从其弟子来自永嘉训升学升士从之如云见余所以为教者曰是用朱子熟读精思法也是吾师临海方先生所以教吾者也即遣弟子王生卒业于余且使悉受读书节目与説经之书余谓生之师学术过余逺甚徒以余守朱子读法持心坚苦积嵗月以渐进者粗有以合于其心故忘其有余在已云尔嵗暮生归有日求赠言顾余何以朂焉昔秦王问取荆用防何人李信曰不过二十万王翦曰非六十万不可王谓翦曰将军老矣何怯也遂使信信大败而还卒用翦计乃举荆噫世之读书孰不欲有成朱子法翦之言也勿谓为老而怯哉
　　送郭芥庵归永嘉序
　　余读韩退之送廖道士序爱其文词窃惟其言衡山之南八九百里为郴郴为中州清淑之气之所穷亦已误矣天下山川皆自西南入中州后世地理家卜葬者所能知也退之读禹贡乃不知之何邪至其言水土之所生神气之所感白金水银丹砂石英千寻之名材不能独当必有魁奇忠信材徳之士生其间惜其没溺于老佛之学而不出者则名言也又读沈存中笔谈言永嘉鴈荡之奇秀昔未尝见于圗牒至宋祥符间有同入山伐木人见之而始名天下又怪以谢康乐之善游而不之访何邪永嘉人物周刘之学行贝薛之经术陈叶之文华王龄之志节正大光明又皆生于山川得名之后何邪蜀之山川奇矣亦自汉通中州浃文翁之化长卿东受七经渊云以文学名岂山川之灵亦有待于世之知之而后生人材邪然则今世岂曰无人抑退之所谓没溺而不出者是欤余少有志于游今老矣蛰伏林下四方竒士之至未有不得与之交交焉未有不得问其山川之胜也去年冬永嘉芥庵郭君来鄞服道士服絶利一源为长生久视之学且读书多艺能善卜葬余因知为永嘉魁竒之士矣余友刘仲愚买山葬其亲甲可乙否久不得葬君与之定穴众咸服余方欲与之剧论而君行矣永嘉王伯华尝从余读书江东精舍又皆君之所与游且肯言其乡之贤豪甚悉过廖师之访其所与游而不以告者逺矣余因书以送之
　　送牟景阳都事浙东代归序
　　余读陵阳牟景阳大父清忠公奏议未尝不叹蜀人之文之美至于斯也盖蜀自汉已能以文擅天下司马王扬闿其端一变于苏氏再变于魏文靖公文靖学程朱学硕大光明掩前闻人清忠则学于文靖者也又能以其践诸躬者格其君自朝廷宫掖贿相权奸宦官宫妾言人之所不能与所不敢其君不改不止也故终理宗世宋能以危为安且未尝髙谈性命而畧事功未尝有意为文人之文而文特妙所谓蜀文变而益美者欤此有志之士愿为执鞭而不可得者欤余大父常熟府君尝受知清忠以余之生晚得拜景阳父大理公于霅交兄成甫于溧今又得交景阳焉其学一再传而益粹著述行学者莅官行已具有本末二百年文献之族孰与为比景阳都事浙东宣慰元帅府人皆知其器识髙逺遇事立剖治法兵谋风行霆流恩沦威慑厥绩大着而岂知其本之家学者盖如此也昔大理以不能媚权臣久歴外服尝治浙东狱徳在人心今景阳又歴此凡六年其去也益重浙士之思咸为歌诗以颂其美而余因序其文献为世忻慕逺有所自着于卷首
　　送贡有源归宣城序
　　奉化蒋申之致其乡长老之请曰久矣吾州之学废教弛也自贡君有源之来一新黉宇教养具举我多士廹于代去矢于诗歌以写我思惟先生尝记其修学矣愿书一言于卷首焉余谓诸君知有源初试为学官已能为人所难能故诸君服其才徳其矣岂知其宦业之讲于家庭者有素不待莅其职当其事而后能也盖自其曽大父秘书大监南漪公积徳肇庆一传已能以文学显监学直翰林再传而仕内外服知名于一时者防十人今有源兄弟又骎骎仕路且未尝以门地自矜而徳义是尚贡氏之兴殆未易量于是乎益信南漪公积徳之厚也有源抱利器膺显擢行济物之志有曰安知不再莅吾郡以诸君耶易曰有孚心勿问元吉使有源果有孚以于诸君之心勿问而元吉可知矣申之曰唯唯遂书以为序
　　送娄行所归吉安序
　　古者学制于二十五家之闾节目独详庠序云者以时属民之所也盖去民愈近而施教愈宻州长属民读法嵗不过四下之党正七族师十有四而闾胥则无时矣以此知民常在塾而时防于序非如后世违亲越乡羣居族食比闾无以考其行州党无以施其教也自学制田制坏士贫始出农工商贾下穷乡晚学无书可读无师可亲故子游自吴北学相如东受七经退之读书江南士之有志者其势不得不游且学也虽然士幸生今日又与前日异者程子朱子出而四书六经之道大明其书布天下在杜门下帷取其书熟读精思反身而诚焉耳此岂求有弗得而待于游使其家衣食粗给生读书之乡有父兄师友可资非有甚不得已又何必旷定省费曰力以冐道涂风尘之劳吉安娄行所倦游将归出其师草庐吴先生逰説示余且征余言草庐已言为之尽顾余何言行所力学能文生读书之乡家世簮组诗书之泽甚深设有塾非有不得已而出今其归也岂不为计之得因陈古制实草庐之説以塞请
　　送刘宗道归夷门序
　　自昔田制学制坏士始贫出农工商贾下违亲越乡比闾无所考其行州党无以施其教虽有志者亦不得不游且学也以有志者少游而不学也凡曰游学云者俗例厌之噫子游自吴北学长卿东受七经退之读书江南游学可少乎哉夷门刘宗道奉亲命游学江南肄业明道精舍有年今其归升士喜其立志不渝能力学以归慰其亲嵗适大比又将与其乡贤能之兴咸为歌诗以饯且求赠言于余余谓凡宗道学马而得者皆足以自朂奚俟余言窃以为自朱子集诸儒之成讲学之方悉有定论傥归取其书熟读而精思之于穷理反身兼致其力而见于事亲从兄之实此岂求有弗得而待于游邪宗道志于学者故以告焉而书以为别
　　送王副使序
　　至元三年春中顺大夫浙东道宣慰副使佥元帅府事郓城王公得代且行七路士民依恋攀卧如去父母既为诗颂公之美又兼属笔于庐江况君肩吾立去思之碑惟庆元为治所得于观感尤详窃谓公之得民岂有他道哉亦惟实徳素脩其为政皆徳之所形故风行霆流善彰恶瘅潜迁阴改不待见于声色而能培长治之基消未萌之奸其有功甚大此岂可与文法吏较簿书期会以为得失者同日语至若公之平反寃狱化旱为霖终始防介贵而能贫犀珠磊落一不动心他人能是以为奇在公特为实徳中之一二事耳原其所自盖公母太原郡君马氏守共姜之节敦孟母之教兄弟笃于孝友一门盛烈朝廷旌异外所共闻故其所至未施政而人化服效宜然也昔君陈之尹东郊以孝友而施政毕公懋徳而正色率下世言古今人不相及观公之政果不相及乎哉乡校士歌颂之而程端礼为之序
　　送朶郎中使还序
　　天子既立左右丞相更新国政乃五月二十二日出诏书布告天下以江南三省之久劳于兵也遣使者六人往谕徳意于是朶君仲容自翰林待制擢兵部郎中余以南台监察御史备员礼部员外郎承命如江浙海道取疾颿风一日夜踔数百干里既至丞相大夫两府百执事有司黎庶莫不鼓舞欢呼奔走聴诏北望稽首沐浴圣徳以为使者自天而下且谓天子遣曺官来至重不与他使等礼遇殊厚朶君国族也家世簮缨为辛夘进士第一人年少而闲于礼和顺谦恭以正进退应对始终无违者赠贿悉让不受余虽欲出意见补阙漏而卒莫得其间焉束手仰成徼光叨荣而已既而与君诣四明奉御香于天妃祠是时省臣有治兵海上者遂繇四明趋奉化过海寕入天台抵黄岩之南监致锡赉退观朱文公石牐望桐柏宫沿剡溪循谢太傅东山上防稽浮镜水而廻皆山行滞雨余疾作卧越郊之僧舍而君入杭矣君之先君子尝为黄岩州监起为御史今所过父老有识之者曰此吾邑贤大夫之子也门人故吏迎拜曰我公御史之英嗣也缙绅先生相谓曰今天子之门生状元郎也君未尝以名位临人其见重称誉如此夫国家兴科举以罗天下之贤俊政欲与共天禄治天职也唯蒙古生得为状元尊国人也然自有科第来求其杰然不负所学任致君泽民之责而无愧者盖不多见岂富贵之移人耶抑明经仅足以取青紫而已耶袪世俗之末习迈古人之髙躅建勲业于不朽垂声名于无穷吾于朶君有望矣朶君之还朝也余卧病不能从于其别也叙以识之虽然余老矣东南生民涂炭已极君归谒丞相政有所当施事有所宜行贤才有所必举幸为我悉陈之哉至正十八年嵗在戊戌四月甲申序
　　送浙东帅掾朱子中考满序
　　余谓古之为士自起居饮食仰事俯育无事而非学至于礼乐刑政甲兵钱谷亦无学而非事故其为吏也入治出长用咸宜之而真儒之效始白后世三物之教不明士始离事以为学浮华苟伪成俗而士少可任之材然士生今日能知明体适用任之以事而事治者可不谓之贤乎哉余至元五年教铅山朋友之来自闽者能言朱君子中才美时闽冦发张甚至调官军逾年尚稽伏诛闽帅旺扎勒公选君从军犯烟瘴冒矢石昼夜治文书凡兵谋将畧君防居多既勦除幕府上功列荐台省迁调浙东帅阃余始识君儒雅防静日读书事至而应无不曲当倭商久不至去年文舟入定海元帅米公防明公正有才畧不轻许可统军镇遏独选君以行惩曩年以金珠磊落官吏受啗致激事变尽革其一新禁令令行禁止交易流通百姓晏然仁孚威慑岛夷悦服深得柔逺之体亦多自君发之君名实益孚方专委任而考满得代矣七郡咸惜其去鄞士尤不忍别为歌诗以送余见世之论者多有取于倪寛以儒饰吏事之説余独曰未也当曰以儒术行吏事不当曰饰也饰文饰之也若曰饰吏事则以张汤之深文已能取博士弟子员为廷尉狱吏矣奚俟于寛呜呼此独未免以儒者章句为文法之助也余因观子中之行事当理而知其平日非离事以为学也故喜而为之叙
　　送教授郑君景尹赴浮梁任序
　　余与景尹居甬东为同里先人迎师训不肖兄弟景尹就学于余塾为同门情相好为同志后景尹迁故相城居里居始异景尹师樗园刘公友伯长袁公笃意种学织文声闻日起余兄弟则师果斋史先生学不加进而师友始异久之景尹与余教江左学校出处又同景尹能刋紫阳精舍朱子所着诸书板以永理学之传力复朱子祖墓宅里之侵于豪民二十年子孙不能复者表章祠祀以正后学之向望与余之区区所至用心教养教必以朱子读法读朱子所释之经养必复田租使来学之士昼夜得以诵习如归者其为职业又同也景尹生与余弟时叔同年余七年以长自铅学以早衰谢事归至正元年明守真定王居敬选训导余力辞其聘不可与景尹同入斋同守朱子读法六条以刋定日程督诸生学咸知自奋四书五经传注通念晓析明之学校方有教养之实余以衰病辞去凡余所教诸子不屑从他师尽归景尹卒业今年景尹又以教浮梁去诸生不屑从他师至于痛哭而散记曰一年视离经辨志呜呼学者志立然后见读经之效朱子读法岂欺我哉余为之嘅叹不能自己呜呼学校不得师久矣景尹之去此为可惜彼之得则可贺也景尹之教其州必自慎选训导之能用朱子读法者始岂待赘一辞余延祐间尝教池之建徳与浮梁壤地相接时则有知州文卿郭公兴学能聘吴方二先生训诸生自此人才辈出建徳则余方教洪允文冯勉汪增汪培辈也两地弦诵之声相闻亦一时之盛哉俯仰二十年士风岂能顿衰在作兴者何如耳故因其行叙余与景尹出处职业之同者以赠
　　送自怡公序
　　余干监州台巴哈哈公行有日浙东帅阃长贰属郡县守令与凡交游之士集送为歌诗以饯程端礼举酒为夀言曰昔李文饶以唐相子谓朝廷显官须公卿子弟辈为之盖以少习其业目熟其事台阁之仪不教而成寒士纵有出羣之材终有不能嫺习也或者疑其言以家自矜余因观公而信其为确论也公自其父巩国武公于至元十三年江南初归版圗庆元为沿海重镇为招讨元帅宣慰以人之安公也増秩留镇庆元防三十年仁孚列郡威詟九夷功在国史而公早年以明威将军佩虎符继为沿海万户有年既以才畧自见家声益振一旦以官让其兄子而归读书月湖之上扁其室曰自怡日延名儒讨论脩已治人古今得失小而篇章亦与寒士争工朝廷征参太尉府军事方流声实于中外乃一麾出守余干兹非所谓少习其业目熟其事嫺习其仪者欤今公之往也帅阃之咨邉徼者孰与言山川之险要守令之咨抚字者孰与言田里之休戚乡先生孰载酒而礼于其庐晚进之士孰训饬以宦学事师之礼故惜其别叹此之失而贺彼之得也客有阮受益曰韩子云譬之水其为泽不为川乎天将雨水气上无择于川泽泽之道其亦有施乎今子之惜别私言也既不能止公之为泽而不为川矣泽之施而为雨能止其不及我乎众曰然
　　送冯彦思序
　　余自早年受学于甬东果斋史先生授朱子读书法六条所谓居敬持志循序渐进熟读精思虚心涵泳切已体察着用力者才识虽陋粗知兢兢固守而不敢废其一皇庆间教池之建徳学诸生洪允文汪务能辈从学者四十余人有冯彦思年甚少资敏而志笃诸生之务求实益者未之能先也越二年改元延祐而设科取士之制行喜与余之所教明经作义之法大畧相同盖科举取贡举私议汉左雄明经守家法之説某经主某説兼用古注疏作义不拘格律条举所主所用之説发明其于经防之得失而论继之也将代余首遵科制参朱子读书法以其先后本末节目分之以年程之以日悉着于编以为学校教法藏于六经阁彦思曰勉敢不确守继而彦思训导于学余时长江东书院彦思常以文字往来也彦思寻中江浙乡试冠左榜擢第南归録事常州以防慎不欺为主时水旱相继凡赈济检踏彦思户至亩履躬任其劳凡久宦者皆笑其拙至风宪覆实独举彦思最他有司受成于吏胥以賍败者十罢去七八又以所刋教法训诸生故凡登彦思之门者知根本是务余闻而喜之彦思迁他官名实益昭余自延祐三年别彦思至今二十有九年不得再见书问往来常以不得防为恨其后闻彦思门人卨哲台舜臣乡试中江浙冠右榜是年科举罢不得防试舜臣侍父官慈溪与其友忻都舜俞来访余于甬东林庐余观舜臣信道笃不以科举罢而一日废学舜俞共学勤苦严利义之辨而不苟合其友徐生立本侍父佐鄞县幕日读书不辍能辅其父行儒者之政不混俗流行害民事余于彦思之友虽不尽见见此三人知彦思之取友必端如见彦思焉今年舜臣再试再冠右榜舜俞立本又来曰某辈得学于彦思自喜入门之不差矣又喜舜臣之行踵冯先生武也想冯先生闻之亦为之喜也且以为先生贺余谓此非彦思与余之教一皆朱子之法也苟能守是勉勉循循何前修之不至哉奈何俗学虽日读其书其志在于剽窃语言以作程文故资正谊明道之书以助其谋利计功之私而已甚者至于兜题作义全经且不尽读况传注乎士习日趋于见小欲速务外为人终身陷于小人儒而不自知读书既无真知自得之实效穷不能独善达何望其兼善宜其任州县者离道失望贪酷罢软而不自知愧也滔滔流俗孰与虑此无怪武夫俗吏嗤鄙儒者以为不足用也儒者之道岂果若是乎哉古者大司徒以乡三物教万民而宾兴之未有不教而可以宾兴之者今宾兴有制而学校之教法不立宜然也此余于二生之来既为之喜今其归也以余再删分年日程书赠之以朂其守而不能忘言也嗟夫念余之固陋无他技能在江左学校四十余年职思其忧以为教之根本在乎朱子读书法养之根本在归侵田赡学之士日裕幸自铅庠谢事归老林下分甘食贫毫发无憾今年七十有三岂知不死犹得及见彦思舜臣舜俞立本师友再传之能自树植如此亦以自慰其终身嵗月之不为虚掷也然则史先生之学可以上接防先生而无愧下行于方来而无也于二生之行故各书以送之他日彦思见焉亦当为之一慨云
　　送王季方序
　　昔吕东莱以学时文始破累世以六经三传抄注圈防家法朱子因有近日真少读书之叹余以为朱子之叹固宜而东莱岂轻变家法者盖以当时科制相戾有不得已焉耳今制本朱子贡举私议之意明经传注所主所参所用性理制度训诂毕备一洗汉唐宋之陋非真读书不足以应之诚志士千古之一快也第以累举所取之文未见有能卓然条传注之辞而断之如刘道原者冐原讲证结乃宋末剽窃敷演所谓经贼之不能尽革文既刋行家传人诵遂为定式寕违科制而不敢少违时尚故教者学者见小欲速之心得以乗之而以积年诵读之劳为迂非今之科制使然也噫学术人材盛衰治道隆替风俗厚薄所系救之术谓宜推本科制明示经行为本为重用工宜先之序限之以年立学校教法所试非条举所参注文而断之者不取立考文之式久而未有以之言者何也他日政恐读书以东莱家法将不免于变以随时也余至大间教建徳始识戚君子实于池见其读易朱子本义啓防发挥诸书皆手抄其教诸生也程以荀子读数之法所谓真读书者其后余来升之江东子实先余训书院诸生无何郡守聘入学中训诸生一日喜而告余曰予得王生季方者来自安西守其家法读书有绪精熟是务未毕不兼进也有以作文后时开之则曰未能性静而敏志逺而勤且抄且读寒暑昼夜若一子实且俾来问余因以辅汉卿所萃朱子读书法六条以辅其志仅二年四书易经传注通念晓析同学者不能及逺甚升士方歆之以侍亲北归别余余谓北士南学往往习浮诞无用之词而自失其读书嵗月者多矣如季方者贤矣哉余既嘉季方之学且忧子实之教自季方之去人以为迂而莫之从也故惟学校教法考试定式未立之所致若此者序以送之庶有见焉而言于上者
　　送陈元弼序
　　余交陈君元弼于铅庠其才气文学未能或之先也出其诗文数百篇示余寄兴清逺析理明净具有法度余深惜其屡试于有司不第而科举罢未尝不叹其久淹而未有以自奋也元弼寻侍父耐轩翁録事于明别三年而余亦归明之人士咸颂乃翁平易近民以行岂弟之政且其爱学校士如拱璧元弼左右之功居多余又叹元弼之敏于为政而未有以自展也今年乃翁代而科举适复元弼行得战艺于秋闱明士之知元弼如余者既众则宜其为元弼喜者不独余也观楚兵沉船破釡之战能以一当百者其元弼也欤蓄极而通何天之衢亨其在斯时欤其在斯时欤
　　送宋铉翁诗序
　　自程子朱子出而真儒之学复明自许文贞公以程朱学光辅世祖皇帝而真儒之效复着自近年以程朱之学设科取士而真儒之道渐见于吏治呜呼兹不谓之天之所相不可也宋公铉翁学程朱之学试于江浙以及格贡赴闽宪辟寻调行御史府掾已流声实泰定三年判郡以水旱灾告公佐其长循行考覈躬殚劳尽纎悉得实民瘼上达流徙以安明年春有司赈济公复莅其事户霑实饥疲以苏兹不谓之儒者为治之实不可也科目行十年或者疑未见卓卓之效是殆不考所得之士参错中外百司者今防处服官政者防人也宜其道未行效未着也今公为属治效已若兹他日得专达固可知也予安得不喜道其事而张之也
　　送孙以成诗序
　　四明山逺在东南之表地际大海其山二百八十峯周廻一百八十里上有四门通日月星辰之光自昔生魁奇材徳之士如左元放辈多隠于此往往遗迹尚存自雷谷陈君修炼存养渊黙而雷声世祖皇帝召其侍卫属车有年曰旸而旸曰雨而雨灵迹显著累朝被殊渥雷谷之嗣曰徳初张君今以成孙君又徳初之嗣其奉纶言出主四明之悟真观戒行坚确外物不能侵夺积力起废恢拓旧规观事既修将北上省其师四明之士与之游者为歌诗以饯余观退之送廖道士谓衡山为最髙郴当中州清淑之气之所穷神气之所感当必有魁奇材徳之士生又非廖师沉溺其教而不出之比岂非四明清淑之气所钟者乎余于孙君之行而有感因题于卷首
　　送道士啬斋吕君序
　　至正元年浙东旱明郡尤甚二月至五月不雨秧不得莳已莳随槁遍祷弗效公私忧惶郡守真定王公居敬谋于郡人礼延大瀛海宫主啬斋吕君至郡治祈祷君登坛行事叱咤之顷云离合若拥神物雷电交作大雨随至观者如堵且畏且喜雨三日夜四境霑足嵗则大熟郡士为歌诗以送余友王舜宾曰道家者流何以能执雨旸之柄兹理之有无吾未之能知也余曰有也此在中庸所谓致中和天地位焉万物育焉者是已此谓圣神之能事学者之极功使儒而有是学也小而宰一邑大而居变理之任随其所职与学力之所及皆能致中和位育之效以弭灾于未形也故在三代盛时为真儒分内事也后世有其学者无其职有其职者非此学故水旱之既形道家者流因其为长生久视之学炼神气精以求合于其道积力之久一旦扩身心之体用以应万众吁天之求故天亦为之变灾为祥故亦能致兹感应也其自私小智虽未可遽以儒者之能事极功许之然亦非平日无存养省察之实而徒事符箓者之所能致也余闻吕君早年所至有祷輙效非独今日又尝省其私戒行严谨凡其斋醮必诚必敬礼物所入铢积寸累为四明福地宫兴建养众之用且于吾儒之有学贫而未遇者咸馆谷焉经一二年无倦意必尽力推荐俾之得所乃已凡平日求以自慊者多类此非惟吾乡之黄冠师所罕及而今之章句儒亦未能或之先也故感应于天人之际能若兹也舜宾曰然
　　送慈济朽石游山序
　　贵师本仕族与余有葛童时已为浮屠来请学于余弟时叔时叔令读四书训之以吾儒之道甚悉贵师聪慧异常时叔每惜其不为儒以用世今主慈济凡其兴修训养事事毕就条理且戒行严甚近吾儒慎独之学在其众亦皆推以为弗及今年春将游四方以广见闻请赠言余谓余言岂有出于四方之外者贵师所已知也今余纵又以韩子之所以告文畅者凟告之拘于其法终不能行也今其逰也往参当世之名有道者遍歴名山大川访求上古圣人遗迹至京师见君民人物礼乐刑政明伦弼教之严且明五方异俗而同于尊君爱亲黙观天地日月山川人物运行流峙往来代谢实理实心贯万古而不息能使物物各得其所者贵师得于目见心思而自悟矣奚以言语为哉
　　四明鹿鸣宴序
　　延祐甲寅诏天下设科取士刬前代陋习一本之徳行经术以程朱氏为宗以行省乡试乡举省统郡数十大畧郡举一人合数十州通考有一郡数人者焉有连数郡不荐一士者焉其为法甚良而其额亦严矣四明由甲寅至丁巳得二士曰塔海曰图哩由丁巳至庚申复得一士曰翁传心由庚申至癸亥乃得四人焉曰讷古伯曰薛观曰史駉孙顾余何人亦与兹选是嵗淛帅马公铸命郡守酌古今之礼盛燕享于頖宫以宾兴之方伯连帅文武僚佐与学之耆徳咸在工歌鹿鸣琴瑟笙磬雍雍秩秩有三代遗风观者啧啧嗟异谓数十年无此举而他郡亦无有礼仪如是之盛也丙寅之嵗翁君再举其礼遂废或者惜之嵗在壬寅复得二人焉曰摩哩齐曰刘希贤于是帅府都事牟公应复慨然曰凢礼有其举之何可废也乃与郡守谋悉如初礼余自翰林归于四明是日间燕席礼毕士友咸请序其事惟周人贡贤书必拜受乡三物教成则以宾礼兴之古之待士如此士亦不敢自轻而思以报効其上国朝取徳行经术之士将大有为于斯世士之举于乡者其礼可不重欤矧礼废乐坏正音不闻久矣有志为治者因宾兴之际举其一二以为之兆上以昭圣徳下以励英才非直为观美而已故余记其本末为来者劝焉
　　宴贡氏诗序
　　上即位之九年改元至正复诏宾兴四明郡守王侯政首兴学教养勉励备至后五月二十三日集二州四县之士试于泮以入优等者十人暨考官而次一十四人宴于泮礼意优渥即席以纵横礼乐三千字独对丹墀日未斜分韵为诗以纪侯劝驾之勤云
　　宴倪氏园池诗序
　　昔竹屿髙公园池之胜甲鄞城废防七十年今为倪君济亨隠居才足用世早事退藏治其亭楼轩槛沼岛圃迳位置得宜济胜有具花竹靓深而云烟生水波空阔而鹓鹭集使游者忘去苐不知视髙公所治孰胜惜遗老已尽不可问焉耳元统二年嵗在甲戌仲春五日济亨宴乡之士二十八人酒半乐主宾景思之协也各为诗纪其事诗成程端礼为之序
　　夀赵中丞诗序
　　上即位之三年诏以光禄大夫赵中丞江南诸道行御史台升士徳公之教曰天殆以公私我也余曰公以宏才正学为国硕辅宅揆分陜侍从执法出入中外勲在宗社徳被生民岂升士得私曰不然惟升幸为治所学校公亲戾止进我诸生耳提面命不明强防立不止前二十年为治书又前三十年为都事凡三至而教我益防且公爱清溪之胜也买宅以居他日得谢洛下耆英之盛将复见于兹谓之不以公私我不可也咸矢之歌词以为公夀余不能止窃以为永锡难老之诗圣人所録遂为之序
　　江东书院夀王岂岩诗序
　　易曰泽上于地临君子以教思无穷盖言君子之教如泽润于地之无穷也天能生人而不能教契之教功大矣故笃生其孙孔子不得位而演其教思于无穷诗曰诞后稷之穑有相之道意天之所相岂独后稷之穑哉升岂岩王公其学得敖吴二先生之传既广博而精演明体而达用用咸宜之斯之未信自守益重其居徳已足以善俗矧扩乃父仁斋翁之志力创江东精舍公之于朝以禆教建极焉凡诸生受其教者方且人人修之而吉也受者且然矧施者乎易曰井渫不食为我心恻可用汲王明并受其福然则公之施不待汲也天之所以福公以相教思于无穷者岂待祝哉正月既望我公初度诸生为歌诗以侑为夀之觞而端礼序之
　　夀平章中丞迂轩赵公序
　　窃观李邺侯之言曰天命他人可言惟君相不可言君相造命者亦曰皇极之建自五行以至庶征各得其叙畀民以五福也五福惟天所畀实自造命者锡之也有造命之君必得造命之相周官曰官不必备惟其人岂非以其人之难哉今年平章中丞迂轩公以真儒之学居百揆之位弼亮六朝为国元老司宪南台人见其身备五福而未艾也不知其自天生哲任造命之责者至重也自昔有其人无其位有其位非其人有其人有其位非其时今以公之学居公之位以辅圣明极盛之时殆不偶然也儒者切用所谓充拓得开以位以育者将于是乎见之江东书院诸生受乐育之恩作歌诗为公夀而鄞程端礼序





　　钦定四库全书
　　畏斋集卷五　　　　　　元　程端礼　撰记
　　弋阳县薪修蓝山书院记
　　蓝山书院殿堂卑陋弗称且壊至元二年秋宪使畅公按临郡守秦公适至顾聸咨嗟命县令牟公撤而新之公承命惟谨即捐俸为倡诸儒协助抡材鸠工越三月大成殿成又一月明伦堂成公寻代去山长许公至门庑斋庭夹室濯缨亭之未修者建倡劝率悉力修之涂丹雘甃砖石绘先圣先师十哲从祀像器用悉备内外完美宏敞而蓝山张先生孙某某亦捐资建先贤祠又以富春园地十亩有竒归于院以嵗租入供祀事而某奉祠焉始是年九月至六年十月毕工邑之士人咸曰弗纪成绩来者罔劝使来请记余辞不得命谨按书院乃蓝山先生讲学之地先生名卿弼字希契宋咸淳间登进士第官至太学博士革命隠居邑之水南以经行师表一郡门人杨应桂申益章建书院前至元十七年提刑签事王公勉励作成设山长来学之士日盛而先生之后擢髙第者至今不絶书院为田若干亩地若干亩山若干亩租米若干石钱若干缗余谓自后世所教与所賔兴者一非先王三物之旧州县学之设虽或如前日之盛有司所以劝勉督程者不过趣其文词之工以要人爵故所得之士不惟德业无以追配古昔之万一而离道失望者往往有之故前代志道之士宁弃举业确守师説与其同志讲学于宴闲之地以自脱于有司程督之外此书院之所由建也其后书院益多士之有志者少其所习者或无异乎州县之所工此识者之所深叹也洪惟国朝自许文正公以朱子学光辅世祖皇帝肇开文运百年之间天下学者皆知尊朱子所注之经以上遡孔孟其功大矣贡举之制又用朱子私议明经主程朱説兼用古注疏经义不拘格律盖欲学者读经有沈潜自得之实其所作经义能条举程朱与注疏之説辩汉儒传注之得失一洗宋末反覆虚演文妖经贼之俾经术理学举业合一以便志道之士岂汉唐宋科目所能睨其万一士之学于今日者岂非幸与惜乎賔兴有制而学校法未立故其所教所学不过随其学官之所知所能故犹不免于前日之涉猎剽窃而无沉潜自得之实所试经义固守反覆虚演之旧格而试官不能推本设科之深意以救末流之呜呼自孔子作经已以读书为教傥以见小欲速务外为人之心读之此乃儒之君子小人所由以分可不屡省而深戒之哉窃谓方今惟宜以朱子白鹿洞学规正其宏纲以所订程董学校有其节目又以辅氏所稡读书法六条确守而不遗其一焉则庻乎学校有造士之实有以上禆賔兴之制志道之士无择乎学院而皆可以为藏修游息之所矣余既为书其兴修之岁月因叙古今学校之得失乃以朱子读书之法为学者劝牟公名某字某蜀人为邑多善政许公名某字某番昜人是年十一月甲子鄞程端礼记
　　三一堂记
　　咸平李侯希仁以三一名堂盖有取于汉马季良忠经之言也客有问于余曰经谓一其心为忠者何曰一者心纯乎理而不杂不息之名一其心斯忠矣曰谓一于其身一于其家一于其国三一为忠之始中终者何曰犹大学言欲治国先齐家欲齐家先修身也曰谓身一家一国一者何曰犹言身修家齐国治也曰谓百禄至六情和万人理者何曰此言三一之效身一而意诚心正身修则动罔不吉而百禄至家一而孝弟慈则三者亲而六情和国一而兴仁兴让则万人理也曰三一之有合于大学者然矣忠之所为一而能一其三者何曰孔子曰吾道一以贯之曾子曰夫子之道忠恕而已矣是则忠即一而贯即恕也夫既事事物物皆此一之贯虽谓之万一可也经言三一者亦特举其切近而大者言之耳曰一有天地圣人学者之分者何曰道之大原出于天至诚无息者道之体万殊之所以一本也万物各得其所者道之用一本之所以万殊也天之一曰于穆不已圣人之一曰纯亦不已天与圣人自然而一者也学者之一则有待于敬主一无适而后能一之者也曰然则学者可至于圣人乎曰可周子曰圣可学一为要一者无欲程子曰其要只在慎独敬义夹持直上达天德此希圣之功也曰经又引书云惟精惟一允执厥中者何曰此上古圣神道统相传之要指人心危而难安道心微而难着惟精以察之不杂形气之私一以守之纯乎义理之正则动静云为无过不及而信能执其中也其曰执中者明随时取中之所以得一也其不曰执一者惧其或流于子莫无权之执而非一也曰一之为德可得而详言之乎曰一者道体之纯全圣功之极致也精粹无杂者也始终无间者也该括万物者也通古今达上下万物之原万事之干也语其理则无二语其运则无息语其体则并包而无遗也鲁邹圣贤濂洛闽湘先儒之赞之者明且尽矣奚俟余之荒陋今李侯扁三一以自警能终始惟一而日新焉则德业之崇广也孰御曰愿记吾子所述者于堂之壁曰诺至正四年闰二月壬午甬东程端礼记
　　铅山州修学记
　　至元四年六月辛卯暴雨三日夜水大至民居下者及檐学地髙犹半壁屋岁久朽蠧前后修者徒事外饰故壊十六七知州奉议李侯顾聸咨嗟即捐俸为倡州学暨宗文书院诸生欣然协助得缗钱若干益以学廪鸠工市材书楼讲堂两庑斋舍仪门盖瓦易木筑墙甃道从祀乡贤奉祠严整贡士费君刚中独新櫺星门内外完美朝防王侯继之益以兴学为务州长瑚緷承务通守布达锡哩承务张侯承务判官鼐玛岱从仕赞助之始是年七月壬子至六年十月乙未毕工端礼倚席兹学日以朱子读书法严督诸生以求实效侯即岁首遍劝乡社令秀士入学朔望亲为讲试咸知自奋方议修学水适壊因致力遂成州之士咸曰弗纪侯绩来者罔劝而属笔于余窃谓铅山乃朱子与诸贤讲道之地其记学之碑有曰学者日用起居饮食之间既无事而非学于其羣居藏修游息之地亦无学而非事其警后学者至矣尽矣抑又谓读书虽为所学之事之一亦惟读书有自得之实则所学事事有得矣李侯名荣祖字茂先广平肥乡人王侯名元纲字彦常覇州文安人又以学廪少不给经费究所由如遵通制学令田广租轻者必使复额革豪户之仆佃者令亲种小民以租之入彼者纳此至有増复三四倍者西邻徐氏侵入学宫墙内占佃井亭厨基架民屋者照经理官籍令其拆除归地于学以复永平志书之旧从其拨田二十亩有竒入学岁收米十石抵租地钱取宗文佃占鱼湖公留养士禁佃以絶后聚官书数千卷择其要者防抹句读以恵学者以田地山池钱糓所复之数及量租入为经费制留师生廪膳以革所养非所教之悉刻石垂逺他皆类此云
　　枣强县学修饰两庑及从祀先贤像记
　　孔子庙遍天下其制度沿革多不同然皆所以尊崇圣人而阐明其道使君子小人有所聸仰感化同归于学则一而已矣是故殿庭庑门有常度容貎佩服有常仪尊罍簠簋有常数师弟子有常员祭祀有常礼苟奉天子之命司牧民之寄者必有志于其间也冀州枣强县旧有孔子庙学在东城之隅自宋歴金壮丽宏敞而两庑不修从祀颇缺至正十二年某官丹珠尔策为县达噜噶齐下车谒庙嘅然以兴学为先务即倡出俸钱若干好事者竞发私币以相之鸠工度材葺两庑及旁舍之圮坏者装塑厯代先儒百六人像冠冕履舄丹青炳烺端拱列坐俨如生存然后孔子庙内外完好不失典则有以大啓士民尊敬之心深知监县承宣朝廷文德之意翕然从事于学而不能自己也教谕厐君元德述其事以来请记夫宰百里而以礼乐为治圣人固善之矣然在当时如子游之于武城盖已不可多见况千载之下哉今枣强大夫能作新学校以先官政其事虽畧而圣人之道实系乎此礼乐之治实原乎此其功岂小补哉厐君曰与诸生歌讲习仪刑亲炙以达声教以淑人心以无忘县大夫之德其志有足尚者故为书而记之然窃又有説焉圣贤逺矣独其言与道存焉尔学者诵其言求其道必当究其心而泥于迹虽学为无取也后之君子亦有省于是也夫至正十四年十二月记
　　三瑞图记
　　宁海县达噜噶齐瑞斋公莅政之二年当至顺三年戊申邑东老子宫铁棱木阅二百余年父老相传此木作花则岁丰夏五月有花煜然邑果有年六月邑北浮溪之阳粟秀两岐八月邑南龙山之麓灵芝九茎生焉惟兹三瑞昭不可诬谨按宋政和间番昜忠宣洪公主簿兹邑实德及民池有双莲木有连理而子适适产焉后以异科跻宰辅邑人以三瑞名其堂郡乗载之传为盛事距今二百二十余年而三瑞复见于公宜邑之人士绘之丹青形之歌咏见之纪述而不能自巳也邑人述公之政曰劝农兴学也摧暴摘奸也治民无苛政横敛也律已絶苞苴请谒也猛虎为害雨旸愆期祷之而去且应也谓公之致祥者在此余谓是固得之矣而所以考引公德者犹未也洪范庶徴徴之庶草蕃庑卿士师尹庶民尊卑皆有徴中庸致中和天地位万物育説者谓感通之理亦及其力之所至而止今以三瑞徴公长百里而瑞应皆在百里内则公之敬用五事戒慎恐惧而慎其独者必有以为之本也公虽不自言而天固已知之矣凡其外之见于政事之善者虽皆此心之发若夫体信达顺之实则在此而不在彼也余闻天人相与之际势虽逺而应不虚使公日慎一日而侈心不生他日陞而为守渔阳之麦颖川之禾不难致又陞而居燮理之任四灵可使在郊陬宫沼也惟在益慎以充之而巳余既记公为邑致祥之美又勉其益慎以充之也于是乎记
　　镜波亭记
　　道广德至建平八十里尽荒田平陇无亭榭楼驿可为游偃眺瞩之所以其民朴陋俭啬力耕蚕勤工作不识为浮靡事有雍土之风道路过者每叹无所休其劳焉夫劳者民之所觊以逸者也而致民游于逸者民牧之事此镜波亭之所以作也王君起宗假令兹邑之二年八月作亭于治所之南以临桐溪越七日亭成于是跋涉于道者有所憇济于溪而值风雨寒暑者有所避故咸乐斯亭之成焉君曰吾亦与客饮此以同其乐乎是时天秋霜落溪水镜平扶桑出日微飚乍惊溶溶皛皛流光不停滉荡衽席注射榱甍如入广寒坐琼台与列僊将迎也客醉而讴孤响飞流下激弱波上薄太清又如驭飘风凌清气相羊九霄而聆天韶之鸣也公曰是宜名曰镜波命客程端礼志之曰政道二严也和也公之始至絶苞苴谨法度正经界均赋役而民之病者与与焉苏矣吏之奸者厌厌焉沮矣非严以作其始乎教令既明纲纪既布又作亭以休其劳而与邑之士民及四方賔客饮酒言议以通上下之情而讯其得失非和以济其终乎严和相济非政之道乎自昔善政少而苛政多庸无以示继者乎遂刻石于亭左
　　重修灵慈庙记
　　至正元年冬十月庚申重修灵慈庙成庙史述鄞人之意以事状来曰国朝岁漕米三百万石给京畿千艘龙骧鲸波万里风或作视天若亩号神求援应防枹鼓灵光一烛易危为安舍我防国庇民广济福恵明着天妃其将谁頼故岁时天子遣使致祭礼秩与岳镇海渎等屡加封号宠赐庙额庙宇损坏官为修葺凡神之所以防国与国之所以报神可谓至矣惟是庙在鄞之东角者岁久弗葺门堂室寝木朽瓦摧像设漫漶甚非所以掲虔妥灵也庆元绍兴海运千户所朱侯奉直莅事谒庙顾瞻咨嗟念官无储钱首捐俸为倡同僚暨市舶官吏欣助漕户协力鸠工市材剔蠧易坚瓦石丹艧内外一新侯日程督无敢苟且虽修实建兴工于至元五年夏六月越三寒暑而毕鄞之耆旧咸曰弗纪侯绩来者罔劝使来请记余谓易言涉大川之占凡十三他占未尝若兹之费辞也岂不以险莫大于涉川圣人因蓍卦之神明以先民用盖欲其视占之利否以为进止也夫大川之险不过言江河而已是犹未以大海之险言也他事可视占以为进止岁漕不可以进止言也故前代无敢絶大海而漕者禹贡可考也当时帝都在冀东西南三面距河诸州贡赋以达河为至其曰夹右碣石者以北境之水中髙不与河通故必自北海入河口耳其曰沿于江海者是时江淮未通故必沿江海入淮泗乃能达河耳未尝海漕也其后汉唐漕河淮三河以给闗中风波之恶厎柱之危十失七八水陆转卸日力有限史载其十钟致石用石运斗其艰且阻可胜言哉钦惟国朝都燕圣谟独断创为海漕万斛之舟祥飚送帆瞬息千里不浃旬而毕至京畿非惟前代不能致今日之大利亦未闻有明神能于大险中显效灵绩助成大顺若今日之昭昭也于戏兹谓之非天不可也昔越裳氏以海不扬波知中国有圣人其言益信易曰自天祐之吉无不利既曰自天祐之则其利涉之吉果有不占而孚者矣故余因纪其修庙岁月并考今昔漕运之异而识其畧如此云
　　重建寳梵教寺三门记
　　至正元年十二月已卯寳梵教寺三门成住山居朗师以县学教谕叶君桐事状来曰明郡之象山寳梵寺去县东北一百三十步创于宋建隆间为东禅院治平中更今额厯四百余年矣惟昔法智大师以至行约言阐扬教法大行于两浙南城延庆实为祖廷故明之诸邑近郊丈室地习其教者多博辨秀异之徒若居朗师者是也师主兹山逾一纪居一日必葺木石砖瓦岁积月累邑宰穆公承务里儒学録史公德晖首为之助士民之施财输力者响应三门遂成翚飞宏丽壮观兹邑师又出衣资倡率耆旧复岸废田百亩新修轮藏居养既裕教法日与师之功也来请记余屡辞而请益勤余谓吾儒之主学校者重以有司饬励爵秩叙劝食焉而怠其事栋宇頽圮教养日弛者十常八九闻师之风亦可少愧矣余前二十年见师讲习于延庆前堂昼夜勤苦累年不出骨部耸异目光射人固已竒之知其他日之能有为也呜呼世之人材为佛老氏得者多矣宜其教之兴也余既为书其事且书所叹以警吾徒焉至正三年三月日鄞程端礼书
　　元兴天僖慈恩教寺记
　　世祖皇帝以神武一区宇治功底定期与休息因民俗向善求福咸归佛氏以慈恩教法未行南方选僧任教师者三十人布江南诸路择名山开讲至元二十五年召见赐衣敦遣佛光大师德公来至天僖三十一年成宗皇帝宠锡师号有司复虑恒产之不赡爰益以旌忠废寺之田入之皇上即位之元年赐寺今额初呉主感舍利金像之异迎僧防立塔建寺厯代崇奉有加迨佛光师钦承明诏发挥素蕴开筵集徒大阐教法慈恩宗防口传心悟各有所就几四十年自朝至夕寒暑不辍清修苦行弥久益虔饮食起居咸中礼节始至頽垣坏宇穿漏将仆又能铢积余财撤而新之千楹百堵宏敞倍昔金碧翚飞内外如一百尔所资悉皆完美较其功德为江南诸师冠即世四年宗支嗣教一道遗矩可传永永其嗣某迹其事来请记余以为佛氏日兴以盛虽其为法善诱其亦任事者得其人也吾儒学校之教有司勉励敦劝亦云至矣近世职教者或望月与诸生一再防演説觧语则为尽职诸生经行皆所不问师生至未相识已代去能奋然以师道自任盖寡岂世之曰师云者为彼得而此失之欤抑此之择师之道未至以致然欤余为记其事因书其所感者云
　　着存庵田记
　　桐汭子有王君谓程端礼曰余夫妇之藏得卜于镇山之阳王村之原吾子既名其屋曰着存之庵俾某知致其爱慤幸矣余承先祖父之遗户有民田若干亩官之二税田营田若干亩惟是官田硗瘠易旱易涝所入絶少而输赋重甚每岁必以民田之入助输官田之赋仅免门户隳突捶楚之害念异日子孙贫富之不常民田易售而官田难除害将无穷乗今日之苟完预以某处民田若干亩拨入着存庵为户俾子孙贫不得卖永为官田输赋之助余以供祀事岁使子一人掌之周乃复外以某处民田若干亩赡守坟之人及焚修之用惧其久而偷也吾子为我识之余谓父之于子既生成之而全付其家又审其利害而预为之备所以遗之者其心无穷也子之于父宜思承家之责至重继志述事于无穷也往往苟目前以自拔其芘赖生养之本害及其身而不恤者何哉盖以忘其身为父母之遗体也倘知致爱致慤而着存不忘乎心则知身父母而心父母矣况若兹田之遗以避切近之害者乎凡当继述者将无不力不死其父母在推着存之义而已矣子有曰唯唯因书以为记
　　碑
　　监抽庆元市舶右丞资德约苏穆尔公去思碑
　　至正三年冬资德大夫江浙等处行中书省右丞约苏穆尔公监抽庆元市舶既去郡耆老述舶户王良臣之言曰良臣等为舶户有年监抽官之亷明革弊未见如公者实德在人弗能忘愿有所纪刻之贞石以式来者谨按国朝因唐宋于庆元泉广建市舶司设提举官酌古今之宜颁舶法二十有二条抽分省官亲临具有定制惟是近年或委他官选择未精法外生舶户病之洪惟今上龙御内外任官惟贤惟才大纲小纪惟监成宪重熙累洽太平之功格于皇天乃二年十一月预以蕃舶回帆申命行省而我公实来惟公自员外礼部陞郎中经厯内台侍郎礼部刑部侍御西台郎中中书左司尚书刑部兵部侍讲集贤宣慰湖南监江浙江淮财赋侍读集贤亷使淮西治书南台参政湖广留守上都使行宣政二十迁而右丞江浙其于国家剸繁治剧决大议成大功何可胜举今监抽一事未足赞公才美然以玉雪之操金石之节久孚朝野正色率下不令而从事无大小莫之敢欺此则非公不能也公自下车宣谕德意抚恤海贾据法从事无所拟议不缓时刻防检严宻无罅可乘宿尽革至若变卖价直矜闵孤嫠尤所尽心行之得实选委拘钤廵逻得佥帅朝请鄂勒哲依公治中在朝列公素着亷节协心賛助毕事之夕乘传即行宜舶户之额手忻忭颂德而不忘也易曰理财正辞禁民为非曰义惟舶人通道九夷凭国威灵必戒生事中国所寳必截其出是曰禁非征商薄入曰与曰取是曰正辞理财之义既详诸法以义为利可为尽善自非大人君子克畏四知目珍货鲜不动心矧其逺涉鲸波往以岁计疫冦不虞捐生易利期偿称贷何忍法外攟摭而取之乎故任法任人兼在所重宜简上心也昔唐蕃舶至广有下碇之税有阅货之宴犀珠磊落赂及僮仆后以孔戣之亷自右丞出镇一切革之韩子纪其事今公亦以右丞来革庆元之岂偶然哉惜余笔力之不称也既为书之且为颂诗三章俾舶人歌之以相举棹云颂曰元德配天奄有所覆不寳逺物民康是富圣子神孙克类克承太平之功昭格天明昭格天明笃生贤才永肩一心邦基是培天子之仁矜我贾人理财之义相臣克勤相臣克勤为德为民啓沃作霖亟秉国钧海不扬波越裳入贡天子万年郊薮麟鳯
　　庆元路总管沙木思廸音公去思碑
　　皇元统御万方薄海内外悉为郡县郡有守守职视列侯任至重也明为浙东大郡其阳大海逺迩方物夷商贸迁风帆浪舶万里毕集事视他郡尤剧守是土者必躬率以亷为治持大体寛严适中乃称任至顺三年沙木思廸音公以吏部侍郎来守兹郡政成寻去郡父老状公遗爱来求余记曰公饮氷食蘗始终一致犀珠磊落不以动心待人寛不能令其喜怒隠恶扬善俾自迁改政先有司不急细务由是化行民安如春雨膏物而无其迹公之恵我其略以是若夫发奸摘伏问乌攫肉非公所务也二州四县之长贰暨郡有司莫不用命渠陂修筑田无荒芜生聚蕃庶盗贼帖息讼谍退缩学校兴举异时富商海舶货江浙省分遣属官监赋事侵牟百出公用丞相命一再监之为设方畧防计悉当每岁漕运米物十数万斛筦仓庾者或与漕户不相谋纷然生事公出之如所纳咸服其便去年夏少旱今秋淫雨公祷之皆应此又公之余事耳田里日夕德公噫公今去矣敢忘乎哉愿有纪余谓公为治弗自用以取名声何乃得民心深有如此者昔汉太守羊续刘寛治南阳以亷以寛得民公岂非近之耶余既纪其事并为之诗俾民歌之以永其思诗曰掲掲我公始来自京有猷御事以绥则宁维兹伊何自德出之亷慎初终寛弗至雨风其时桑谷茂畅氓胥有言兹公之庆五马髙盖莅我沟塍以教以戒穆穆有经我喜鼓歌归相告语毋颠倒烂漫以忧召父维公之贤维人俱依维马弗可絷奈何乎归公而归矣予曷弗思思而弗置我歌我诗
　　庆元绍兴等处海运千户朱奉直去思碑
　　奉直大夫朱公彦文以至元二年十一月为庆元绍兴等处海运千户公刚毅有材畧凡职业急所先务不惮艰险利害兴除知无不为为无不力初皇庆二年冬十月省部奏准温台庆元毎石脚价钱一十一两五钱浙西绍兴毎石一十一两盖视道逺近为差也遵行已久莫之敢易至元三年四年浙东岁歉无粮拨温台庆运户驾空船往浙西刘家港安泊听运既増逺数千里风逆则逾月不能至经涉沙潬嶕岛之险修补船器工食之用费倍常运行省谓以空船至浙西为易事止依浙西脚价减除每石五钱运户至有罄家产不足以供费者杨义等陈诉有司不为准理哀苦莫伸公为申请于漕运都府即令驰驿赴中书省禀告公敷陈详明宰相韪之送部下架阁库照元定脚价全文明白咨行省下都府自此温台庆元运户之拨装浙西粮者得复奏准定例支给运户之困得纾公之力也今公既去人之思公不能忘使来请记余谓京畿万户辐辏食用众大加以六师糗粮百官禄廪所以控引东南漕运以给经费事至重也汉唐运于三河涉底柱之危险阻万端十失七八有用斗钱运斗米之艰又官造运船欲其坚固倍给其直以裴耀卿刘晏之智非不知其劳费盖以事有终不可已焉耳洪惟国朝天祐神助圣谋睿断创为海运以数百万之粟不旬浃而毕达京畿功力之易视汉唐何啻相万岂在减此已定脚价毫末之费哉不有我公之仁能以下情上达岂不为三路运户无穷之害是宜刻石以纪公名额森巴哈保定武遂人祖以硕学粹行教授乡里两徴不起父以茂异举厯清要公以膳珍司克埒穆尔齐入仕积官至前职敦尚礼法以赏延合得官让其弟宗顔其宦学盖有得于家传者如此公在职兴修灵慈庙余已有记兹不书
　　庆元路推官胡公去思碑
　　至元三年夏胡公代且行教谕屠逺以事状来曰孔子谓古之学者为已张氏以为为已者无所为而为之者也吾党之士藏修闲暇兢兢焉日以是自省至其临事犹或失之窃观胡公职刑狱之繁剧其处已接物乃能严利义之辨整暇详宻心迹始终三年一致兹岂有所为而然者庶几乎为巳之学矣人之称其孝称其亷称其治狱之平允逺迩上下无间然也而鄞士之觌德尤详弗能忘愿有所纪以为士之学古入官者劝公名润祖字敬先广平之永年人也奉母来鄞量俸入以为养虽味乏兼珍而婉容愉色曲尽其欢自奉至薄人所不堪公退即杜门教子士非雅饬不交吏非谨厚不用苞苴私谒无路可通犹自视欿然日慎一日初公之来当积弊之极系囚满狱至淹十年或四三年公朝夕审録不惮寒暑其所平反不可殚纪洗寃泽物之心甚于饥渇死狱必求其生而不可得乃已其或循私变易是非至兴诬谤终弗为夺亦未矜为已能也既代无以为归公性行介洁早年由吏省部入仕以不能媚权贵恬于序迁前长永嘉郡幕亦以廉慎守法有声余谓公之心知求事理之所以然所当然而责其身以必然而已岂他有所为哉昔万石君家不言而躬行虽齐鲁诸儒质行者皆自以为不能及如公岂多得哉今鄞士之去思亦曰有孚恵心自有所不能已焉尔故余不敢以不文让而纪其事且系以诗曰圣门之学曰惟为巳其已伊何此心此理理为心主其善无比利善之间毫厘非是明善诚身斯已为是干誉为善虽善亦利是曰为人非巳之谓侃侃胡公制行端粹亲老而仕悦在养志其母日问平反今几事待公理不数伯始清畏人知家法严此学古入官今见斯士遗徳在鄞刻示无止

　　钦定四库全书
　　畏斋集卷六　　　　　　元　程端礼　撰跋
　　跋泰山图
　　古人皆有读书之地唯泰山安定徂徕三人见于图画者岂非以徳与其功哉三人学行闻天下宋自三人者出天下学者始知有师春秋汨于传注久矣自三人辟其曲说学春秋者始知有经宜其名与泰山相高而宗仰之无巳也呜呼盛哉
　　跋陈象贤竹素园
　　古今藏书者多矣金匮石室朝廷之藏也壁经冡纪季世之藏也牙籖玉轴富贵之藏也朝廷之藏与国久近季世之藏与时盛衰富贵之藏徒为珎玩若欧阳子之万卷子朱子拟之则士大夫之藏也夫穷乡晚学无书可读无师可质见闻褊狭识趣汚下虽良才不能有成故书不可以不藏藏不可以不博藏之博读之博又自博而约诸巳斯可以弗畔已所贵乎士大夫藏者良以此也然而士大夫之藏常病其力无以聚之力能聚之又常病其传之不久其身仅读而其子若孙懵不识所以至为鼪鼠之穴窻壁瓮缶覆盖之需者众矣余原其故身既享稽古之力位为公卿名满天下荣其生者过盛则贻其后者无闻是皆天运乘除代谢之理虽君子或弗能免况其所为获罪于天者哉陈君仲模亦为藏书之室其子象贤独能守而读之不负其所藏盖仲模之生隠徳弗耀其蕴诸巳者厚而施诸世者薄宜其传之未艾也象贤勉乎哉吾知天意之有在也
　　说
　　兰谷说
　　兰臭香见易系辞传春秋内传其久固可佩见礼离骚其生隠谷见孔子琴操序自山续断窃兰以惑世也世之识兰者絶少黄鲁直且不免况余子乎子朱子援本草注骚曰兰与泽兰相似生水傍紫茎赤节高四五尺緑叶光泽尖长有岐隂小紫华红白色而香是则可佩与离骚合按水出通川为谷今谓生水傍是兰生隠谷与琴操合自朱子之说行世始识兰矣都事石侯景元以兰谷名斋其志于自修可知巳嗟夫六经自程子朱子出一祛汉儒传注之惑士之自修者始识至善之所在是山续断不足以惑而人识兰也士之为善于巳所独知之地是兰之在谷不为无人而不芳也士之独善必可以兼善是兰佩焉而不芳者无有也士知为善而巳用不用不知也兰知在谷而巳佩不佩不知也兰谷之说不既尽矣乎景元徴辞于余请以是辅其志
　　儒吏说
　　儒为学者之称吏则仕之名也名二而道一也儒其体吏其用也学古入官古之制也臯防稷契伊傅周召无儒吏之名而无非儒吏之实周官九两始曰儒曰吏亦因其得民以道与治而言之耳自李斯严是古非今之禁一以吏为师儒吏虽分而道法裂萧曺以秦吏相汉至赵张而文法极矣汉非不知用儒以救之也有一董仲舒不能用所用者不过章句儒呜呼章句儒与文法吏其等耳儿寛儒也能以儒术饰吏事当时称之饰之为言不过以儒术为吏事之文饰而巳若曰饰之而巳虽以汤之深文舞法巳能乡上意取博士弟子补廷尉吏传大义决大狱矣奚俟于寛哉其后薛贡韦匡之迭相终无以收儒吏之实效可胜叹哉天开文运圣朝自许文正公得朱子之学以光辅世祖皇帝天下学者始知读朱子所释之经知真儒实学之所在然则士生今日者可不自知其幸欤诚能读其书而真修实践焉以儒术而行吏事于从政乎何有若于此犹或以语言文字求之而无自得之实一旦见案牍之严密其能不疑为政之道在彼而不在此者几希子夏曰仕而优则学学而优则仕然则儒吏果二道而有所轻重于其间哉泰山张孟周以儒生推择为路吏余谓路吏古诸侯之士也岂轻也哉作儒吏说以赠之
　　顺迁说一首遗章生
　　番阳章氏子克巳父令其舍刀笔而为儒学于江东精舍知自奋励呻吟简编夙夜勤苦比年素食身臞且病问之则曰曩尝以身三年茹素盟于佛以祷母病今母病愈茹素未三年弗敢渝也余曰人之所以灵于物者以其能推也释推之为义者曰顺迁也今尔母病而祷是孝于以动心也茹素三年是口之于味不能动而忍性也盟佛而不敢渝是畏神明而戒慎恐惧也皆其良心之所发不谓之善不可也今学于儒而犹守是焉则未尽善也尔其资饮食以裨勤苦力所学以慰父心虽曰渝佛盟而实顺迁其所谓动心忍性戒慎恐惧者耳曰顺迁奈何曰顺其母病而祷之心而迁以孝其亲凡立身扬名以显父母者无不为也顺其茹素三年而迁以敬其身凡从欲以伤父母遗体者为终身之戒也顺其盟佛而不敢渝之心迁而为暗室之不欺明理之即天获罪之无祷福善祸淫非鬼神之得司也非使之渝佛盟而渝其所谓动心忍性戒慎恐惧也顺而迁之以至于尽云尔尔其勉之曰唯余既喜其志见今世咸知夷鬼是畏而知畏圣言以事天者少也故并书其说以遗之
　　王元实字说
　　防稽王元实名华祖字元实求余发其义以自朂昔年见元实受学余友黄君彦实亟称元实读书敏下笔霈然宜其所得巳深顾余何言元实请不巳告之曰士之为学惟实是务而已华实之效实斯华矣华非所致力也何谓实是务古之教者小学曰恒视毋诳曰请肄简谅曰敦行孝弟实若易然也大学曰物格而后知至知至而后意诚实又有未易言者盖求理一之理而实之易也求分殊之理而实之难也故曰不明乎善不诚乎身于是有存养省察之功一言一行纯乎天理念念相续勉勉循循自日月至焉以至三月不违贤希圣圣希天而后为极致也使有一毫人欲间之则不诚无物矣乌能实何谓华非所致力一言之实一言之华也一行之实一行之华也得善服膺勿失孔门独称好学顔子之实而华也与太极合徳万世受罔极之恩孔子之实而华也和顺积中而英华发外刚健笃实而辉光也故曰华非所致力也昔司马君实天资粹美学主乎诚程子语之以穷理而不能用邵子以脚踏实地九分人许之教门人刘器之俾自不妄语始器之力行士年而始成二公勲烈名节照映史册可传可法此皆元实所熟闻者第书以塞请云尔余谓塞请而裨于致力虽赘且凟无伤也
　　箴
　　杜氏知能来请字余以叔良字之而为之箴
　　惟人之生形性隂阳仁义之心曰惟其良其良伊何善之本然曰知曰能一出于天始自孩提巳知爱亲长知敬兄义因乎仁良知良能孟氏发之谓不学虑而能而知扩而充之万善可行火然泉达天之所命去为庶民存则君子所谓大人以不失此众人蚩蚩孰无是心放不知求乃兽乃禽此心未发敬以存之迨其发也敬以察之必由勉行以至安行勉勉行行圣贤是程杜氏叔良知能其名我作兹箴以朂其成
　　畏斋箴
　　恐惧修省严恭寅畏夙兴夜寐克巳复礼罔不惟畏弗畏入畏莫见乎隠十目所视莫显乎微十手所指毋贰尔心上帝临汝
　　铭
　　守拙斋铭
　　宪使高公以守拙名斋鄞程端礼为之铭曰知及仁守圣训昭垂守拙归田陶氏之辞拙非成徳守奚取斯世降而偷巧伪日滋子当死孝求生乃亏臣当死忠求生乃隳机变无耻皆巧之为龙逢比干申生伯竒节以拙完巧者所嗤巧令木讷鲜近在兹为徳为贼燕越其驰惟巧似智与知逺而惟拙非仁成仁所资拙如寗愚圣犹取之显允高公为时羽仪南服持宪大邦秉麾乃以守拙扁室之私实徳流芳本是以推淋漓墨妙百世是贻有泚憸人视此铭诗
　　存心堂铭
　　天心孔仁笃生我人全付天心俾主人身方寸之中万理毕备体全用大实参天地气机所乘危动难安一刻弗存思失其官虽视虽聴弗见弗闻役于耳目私欲纠纷秦越肥瘠藩篱尔汝呜呼不仁如病痿痹心学之传惟曰存存其存之方曰敬入门细微杂乱于察其放虚闲静一于以致养天不在天于予中居凡此百体孰敢侮予番易高君世儒其医存心名堂是警是治宜其所济仁声四驰我辅其志揭此铭诗
　　求放心斋铭
　　宁夏神保生治书室于家庭之内题其额曰求放心余为之铭曰马纵而逸鹰纵而飞不逸不飞维绁与鞿人心易纵防甚鹰马何以制之操而勿舍操之之要念兹敬兹酬酢万变圣贤我师明窻之下风日清晏图书几研顷刻无间是故学者必求放心孟氏有训朂哉徳临
　　寸草心堂铭
　　里人齐元幼孤事母以孝称名其堂曰寸草心余为之铭曰惟人之生得天地心守之以信发之以仁惟仁之施自孝亲始尧舜克充光于四海彼寸草其生则同洋洋春荣伟哉化工我身如草亲恩如天报天之恩何有既焉非天曷生非亲曷保岂人有心不如寸草嘻伯善父奉亲肯堂徴名孟诗余铭不忘
　　懒懒斋铭【为雍胡君质作】
　　富贵利达举世毕趋蚁慕蛾赴马瘏仆痡于兹退怯懒者谁欤可求有益执鞭为已惟不可求曲肱隠几曰惟懒懒所以存存大闲不逾栖迟衡门
　　苦斋铭
　　余与汪务能读书建徳学余以朱子小人惟思甜者君子惟思苦者之语书于壁以自警务能临别请归以苦名其读书之斋而余为之铭以发其义铭曰嗟世之人匪甜无慕匪苦无恶君子反是岂曰异趣苦外无甜孰谓之苦其甜实苦甜将焉取荼甘如荠义陈于诗苓名大苦医师所知岂惟在口耳目四肢诱我皆甜其机甚危克复之功在审于斯菜根是甘百事可为我约我乐不我淫移嗜饴如儿近忧弗思名坏行隳时去志违枯落徒悲小人之归商苦于行千金在箱农苦于耕秋谷乃登士苦于学拂乱困横动心忍性不能乃能仁熟义精学道大成汪氏子増斋以苦名我辅其志用揭兹铭
　　存存斋铭【为云中赵去疾作】
　　性与天道夫子罕言于易乃言成性存存惟性之成天与其全知礼毕具无异愚贤心统性情性体惟静心乘气机存之斯正曰惟存心所以存性其方伊何在乎主敬其效伊何动静皆定无间无杂始曰存存虚闲静一细微纠纷弗谨弗养千里其奔勉强安行圣贤是分效天法地道义之门
　　行状
　　故中奉大夫淛东道宣慰都元帅兼蕲县翼上万户府谔勒哲图公行状
　　曾祖济古尔管领河南等路军民扎木齐达噜噶齐祖莽赉巴哈懐逺大将军益都路万户府达噜噶齐父扎哈岱昭武大将军蕲县翼上万户府达噜噶齐公讳谔勒哲图世为图伯特氏世居燕山曾祖济古尔平回回河西金源从祖阿穆兰擒获李坦父扎哈岱讨黄花杨震龙等叛乱功业益着公防孤自知读书稍识礼节暇日习弓马不乐嬉戱知老成人比长稍渉猎经史博通武经将传百氏之学时宗子卒无后宗族佥曰宗子死无后若当承泽盍益年图之公正色曰欺可乎延祐庚申钦受符命授懐逺大将军蕲县翼上万户府达噜噶齐涖政之初谘访旧弊号令有条备防有法人无攘夺郡邑安集军民悦服奉檄镇海口有功天子赐以金织文对衣二袭越六年加定逺巳巳徽泰翼万户田特尔格子安圗与其兄珙争袭安图匿其符命有司不能直者十有五年省檄公覈其事公烛其奸状诘之曰汝均庶子也袭当以长欲诬以嫡而夺之可乎遂输服而出符命人咸服公若神明焉初倭冦来鄞防御之官控御无度且启肆慝焚屋庐剽玉帛民甚患之公镇遏严师控制贸易持平表之以廉介怀之以恩威乃俛首詟服恭效贡输之礼尝中夜倭奴四十余人擐甲操兵乘汐入港公亟讯之得变状徴所赂上官金还之倭旋及昌国北界掳商货十有四掠民财百三十家渡其子女拘能舟者役之余氓犇窜公亟驾巨舰追之进其酋长谕之曰曩不轨在律无赦圣上仁慈不忍殄殱汝敢怙终复肆虿毒汝亟用吾命幸寛贷之稍予迟违则汝无遗类矣皆股栗战恐愿尽还所掠以赎罪公从之遂招徕其民给衣食使之保聚皆两举手环公拜且泣曰吾父母也其州牧徐敬率民立祠铭其徳于石岁尝旱疫民不聊生公祷雨輙应时达官有掠买其男女以归者公要于路让之曰尔当阃寄政令不修民罹灾害尚忍奴人之子女乎遂尽归其父母至元戊寅诏防许官属侍亲公投章归养海冦窃发商贾不能懋迁明年还躬率精锐水陆并进浙江闽海之间擒获甚众漳州李志甫叛乱公统军深入耀兵夹攻元恶授首俾胁从之民纳戈甲复业者众行军所过秋毫无犯虽暴风疾雨卒徒莫敢避至元庚辰丁内艰是年冬十一月奉柩合葬于兴和之宣平野狐岭之原时海宼复乘隙猖獗粮艘多被杀间有脱归者言贼闻小万户来归莫不相顾失色祷诸神愿无与遇常觇公出处为之聚散也主万户和斯嘉议闻之惊叹不巳遂状申于省部公还具舟楫利兵戈整部伍戒严海上遇渠魁周麻千等于韭山之南大纵追逐亲饲舻卒饭使破浪疾进几至舟覆身溺者屡直抵流求国界及之遂全获初浮筏下令曰凡胁从者归吾筏归者若干皆释其罪凡所有金珠楮币之物戒之曰此不利之货勿取之悉沉于海至正癸未上遣赐上尊旨酒金龙紫段以旌异之定海连诸蕃夷商越贾颿樯凑集为要害之地分镇行营无次止之所公为度地僦工剏置大府谁楼营舍凡二千余楹于是镇治有所保障有蔽粟有高积兵有深藏士卒吏属各有宁宇其规模可谓宏逺矣台宪省府交章荐之于朝至正甲申拜淛东道宣慰使都元帅加中大夫兼前职临政三月民瘼尽察百废具举善政毕行有若役法不能定者均之官债无以偿者蠲之吏胥卒徒之滥和买和雇之害皆惩革之行乡饮以敦礼让之风兴水利以重民食之本朔望亲临学校勉励奬劝事无大小罔不治七郡僚属畏威懐德斁政苛刑不禁而止风俗为之丕变公事亲至孝躬扶防舆逰戏于庭欲亲之喜疾则尝药膝行以进殡则肩舆擗踊以前少时尝夜读书婢入白事輙叱去娶必三十而媵妾卒不纳平居未始言无益事非谈兵则论道饮酒未尝至醉夜必三起以劳筋骨日或静坐以销念虑律令既严赏罚必信古今陈法训练便防士卒整肃而有余勇少壮者教以百工之艺凡革木金铁器械自裁制度极于精利以裕财力每出入从者十余人凡竹头木屑敝屣荆棘之类必使荷以归各适用无遗弃其谋畧机权皆不在古名将下忽遘疾逾月疾革乃撤药物屏妻子沐浴更衣端坐瞑目而逝时犹闻忠国之言至正四年七月二日也年四十有六呜呼公将大有为以慰民望奈何天不慗遗士夫军民巷哭悲悼如防父母属邑树碑以旌其功立祠以妥其灵或绘像以祠者或陈词立庙者非有徳于民其何致多慕思若是耶公质气刚正风仪峻洁徳足以服人才足以干事廉足以律已明足以烛奸是以货财不能移其心志声色不能悦其耳目有罪者虽亲者弗释有过者能改必録恤罢弱则爱之如子弟疾奸宄则视之如仇讐旌麾所指童叟欢呼观者如堵夺攘矫虔者闻风消沮是以樵安于山农安于野渔安于海商贾安于市其有功于民不可胜纪厯仕二十五年始终若一日其爱国爱民之徳御灾捍患之功沦于人心故随处树碑以颂之有曰不艾而威不敌而武防不易罟农安其亩倭弗来过海亦不波油油膴膴物阜俗和者有曰公匪徒武善御善抚国有干城民有父母者又有曰威若严师爱若严父不虐困穷不畏强御者虽古贤哲无是过也观其操纵出处岂庸人所可识哉娶扎拉尔氏温州路达噜噶齐必里克圗女封范阳郡夫人子男一人衮噶喇锡女一人达尔玛锡哩适真定翼上万户府达噜噶齐僧保子普贤努惟公之功绩节行世所共知顾夫碑记铭诔不可无徴端礼居是邦知公颠末最详谨録所闻以俟采择万一程端礼谨状
　　墓志铭
　　元故赠中顺大夫兵部侍郎郭公墓志铭
　　至正四年春公之长子好仁副使浙东宣慰一年徳政孚于七郡人颂其美则曰兹皆先人之教好仁兢兢弗忘图免于戾焉耳惟是墓碑未刻虽曰有待惧久而湮以重不孝因出公行实请铭于四明程端礼辞不获命谨序而铭之公讳璡字某姓郭氏世为徳州徳平人自高曾而上仕隐不同皆以躬行徳义称于乡祖源当金之季不仕以诗酒自娱考实性资刚毅齐家有法骑射絶人当路荐于朝授怀仁镇巡检莅职未几盗贼屏迹未及迁职而卒妣贾氏公幼而頴异五六岁庄重如成人读书日记数百言至老手不释卷穷理修身动遵礼法持家应门亲族乡党情文隆杀悉有条理时当皇元混一之初法制尚简仕途方开凡进取者无不如意奔竞成俗公独恬然里居优游卒岁亲友或劝以干禄公笑而答曰吾知为善而巳禄可干乎公事亲孝朋友非徳不交若志同道合久而益敬其在乡党平心应物人有争竞必质于公析之以理无不释然而退尤好施与家不甚丰而急于济人病必馈药贫必赈粟赖以全活者甚众诸子长而仕进家庭燕语未尝一日不以公忠清白为训常曰朝廷设官分职养以重禄仕者本欲荣亲若贪以败官为辱巳甚何荣之有吾平生所见多矣凡居官倚势作威瘠人肥巳虽累家资至钜万而覆败不旋踵者皆是尔曺戒之诸子敬聴确守所至为政皆著名实厯厯可纪由公教之之笃也至大四年三月某日卒于正寝享年五十有八葬徳州徳平东北盘城长魁乡之原至顺元年追赠奉议大夫工部郎中骁骑尉太原县子至元六年加赠中顺大夫兵部侍郎娶李氏淑徳懿范称于族姻初封平原县君进封太原郡君后公十八年而卒子男三长好仁由中书省掾累迁中顺大夫浙东道宣慰副使次好义东平等处管民提举次好礼终于承事郎山东盐运司高家港塲使令女四适赵某刘某梁某贾某皆士族孙男四继善部译史择善奉训大夫宣政运判官维善蒙古国学生余防孙女六长适开封院主簿闵克礼次适枢密掾史王思道次适户部书冩李善余在室呜呼公读书为明诚之学所谓为善亦曰为其理之所当为而止耳非若世之利其报而为之也利其报而为善则其心巳不诚不诚人且不可欺天可欺而责其报乎今公之子孙奕叶簪组骎骎三槐五桂之盛忠孝廉公显闻中外善继公志兹曰不忘而褒赠之典贲之泉壤君子行义达道隠居求志道一而非二用舍行藏曰有义命惟公道行诸身施于家以及其乡里自任既重宜终身之乐此肯干禄而枉巳公墓我铭昭示无止
　　元故处士倪君墓志铭
　　倪君济亨卒以至元二年八月甲申葬其孤可明请铭君讳天泽其先寛显汉若水在唐有闻曽大父居正大父文珣父敬之俱隠徳不仕君丱岁侍父自庆元定海之清泉徙居于路之子城西君天资清淑防受父兄教知自饬励长益温恭重厚处善循理以孝弟称人以急难求焉者视义所宜奋然捐财力援之一不自惜重然诺践言不后时刻读书有才畧路府屡举荐輙谢不就曰吾慕仲长统卜居清旷以自娱尔仕非所急也北城有竹墅高公遗址久芜废公竭已资得之因浚池筑室手植花竹靓深欝茂鱼鸟翔泳如在林壑居成延高人胜士讲诵觞咏日以为常笃于教子家事不以经意清溪江公宣慰浙东廉介不妄交闻君之贤为书斋扁以辅其志元统二年四月乙丑以疾卒于正寝卒之日其兄哭之曰孰敦手足之爱宗族乡党曰孰恤吾急士之往来者曰孰与游而久益敬生于至元十四年六月癸酉年五十有八娶俞氏克以道相其夫内外无间言子男七可明可伯可与可观可行可元可端可观为兄溢后女二幸怜孙男仁翁孙女顺改回保遗命葬勿逺父墓得卜于鄞县清道乡清湾之原在父墓左一百一十步可明可伯持家教抚防弟能继其志余辱君与游宜铭铭曰濯清追凉钓游鲤有志举知慕公理去干就彧异终始出者难工古皆是逍遥一世此其轨心迹不违谁与比
　　祭文
　　祭友仁孙先生文
　　干刚坤柔五气异性交合成物乃正性命气有美恶有清有浊所以哲人不继而作惟我孙子钟厥粹清师教不烦巳见防龄密事葩藻出入驰骋六经百家畧见要领年既志学学韩先所一悟大道乃入钩矩其穷理也先后有节熟玩潜思随物精察辩如悬河索如捕盗如衡之平如鉴之照其存养也敬以直内遽色疾言不少形外头直气肃手恭履迟造次必戒动静弗违其克治也改过不贰酒色货利先絶言议乃克厥微诚之于思视聴言动惟礼是依其游艺也礼乐书数天文地理文物制度下逮诗骚韩欧所述医卜小道亦入其室爱敬二亲随事先意婉容愉色柔声下气洞洞属属捧盈持玉疾药必躬过谏必熟居后母防家贫父存勉往教授以给清温旦具枕席夜易苫块潜服三年闻者惊忾友爱厥弟怡怡而教有劳必分有拂弗较弟之庶母敬如已出彼亦允若乃睦一室处族必尊事长必敬待下必慈见孤必矜友必以信切切而勉邻必温恭无贵若贱业未及竟志未及施胡不百年命止于斯顺存正毙全受而归子之所安后生孰师智者过狂守者过狷矜文少质任侠多变中行如子实我未见昔与子交晚事师礼遽焉予弃有愤谁啓酌酒陈辞孰究予怀天地茫茫予将畴归
　　祭外甥文
　　呜呼为人父母孰不愿男女之有家室昌炽盛大为百世之传哉子之贤良弱女是托谓宜偕老以成厥家何期蚤年相继夭折前乖父母之望后缺子嗣之承岂子夫妇寿命之不长实我骨肉分薄之所致生不得以遂其爱死不得以视其终顾予何人尚在斯世呜呼宗器河阳之役间闗万里此情何时而忘耶呜呼媛媛吾不得而见女矣吾之期女也逺故视女如弃不如女之望我也恒在于目前自今观之女归宁而送我之日是乃诀别终天之年呜呼吾实负女而又何言耶吾与女母俱老矣吾将去此而归女而无知吾徒抱恨而已如有知也尚当见女于黄泉呜呼哀哉尚飨














