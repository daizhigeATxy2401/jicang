　　御制读宗泽忠简集
　　偶阅宗泽忠简集爱其乞回銮诸疏不忍释手既终卷乃知章凡二十四上而髙宗漠然也夫南渡去今乃六百余年读其疏者未尝不嘉其血诚赏其卓识叹其孤忠欲为堕泪而彼时为之君者听宵小深入之言怀优游茍安之计屏之而弗顾是尚得为有人心哉以致捐中原弃赤子谬曰我终能延赵氏一脉于余杭呜呼人而至此是诚不知有五伦之事而天良丧尽者矣虽汪黄谬论有以慑之使髙宗无偏安之心有必为之志亦焉能动听则后之秦桧倡和议而称一徳亦必有以早窥其心曲也或曰宗泽之心虽诚以彼时南北之势较之金源之衅其真可乗河北之民之心其真可信乎则兴复之举固未易言也曰然复讐其要也兴复其次也不共戴天不反兵髙宗于此盖两兼之矣徒跣以从不顾一己之成败利钝可也而居临安翫湖山称侄于讐以徒得归葬之骸骨是诚何人哉尝谓人君者
　　天之子也俗云子虽不肖父不可不慈予则谓
　　天之于天之子子虽不肖
　　天不忍不慈逺固不可枚举近则于宋元明见之矣元得统甫八十年立国之谟无足比数若宋南渡以后有明正嘉以旋其纲纪陵夷政事丛脞早应灭亡而不即亡者岂非
　　天父有不忍不慈之心而尚为之茍延其世以待其悛改乎然此不可恃也大君者父母之宗子而黎元者均之一家内之人也今持家者茍不顾一家之人使之颠连而无告则其父母未有不怒怒而教教而不改其父母亦必有以处之矣为君者之于民亦犹是也呜呼可不慎哉可不惧哉




　　钦定四库全书　　　　　集部四
　　宗忠简集　　　　　　　别集类三【宋】
　　提要
　　【臣】等谨案宗忠简集八巻宋宗泽撰泽事迹具宋史本传是编自一巻至六巻皆劄子状疏诗文襍体七巻八巻为遗事附録皆后人纪泽事实及诰勅铭记之类也泽孤忠耿耿精贯三光其奏劄规画时势详明恳切当时狃于和议不用其言亦竟无收拾其文者至宁宗嘉定间四明楼昉乃缀辑散佚以成是集然陈振孙书録解题竟不着録是宋末已不甚行葢理宗以后天下趋朝廷风防道学日兴谈心性者谓之真儒讲事功者谓之襍霸人情所竞在彼而不在此其沉晦不彰固其所也明崇祯间熊人霖始据旧本重刋
　　国朝义乌县知县王庭曾又重为编定增入谏止割地一疏而以楼昉原序及明初方孝孺序弁于篇首考史称泽力请高宗还汴疏凡二十余上本传不尽録其文今集中所载仅十八篇犹佚其十则其散亡已多矣乾隆四十二年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】　陆　费　墀









　　宗忠简集原序
　　靖康丁未髙宗再使斡里雅布军时敌情叵测中外危栗宗忠简公守磁则决防留行于是适济适郸适大名适睢阳遂登大寳中兴之业实始基焉宗公力也公之初意欲正位号系天下心因以羽檄天下兵济师河朔旋轸旧京其迂回宿留东南其辙者乃汪黄谬计非公本谋也公既与汪黄异议不复预闻幕府事髙宗借其壮谋既留命居旋升尹正驾御羣雄招降剧盗兵强士勇法立诛必敌连嵗不敢犯境于是清宫除道谋还二圣奉迎大驾汪黄益忌之凡公奏请皆留中不下自伤不得展布疽发背以死公之勲业虽不克竟而英防毅魄皭然与日月争光可也昉儿时固已得公芳规于四明所刋遗事中真所谓胆大于躯者意其语言文字当亦称是客授金华始获拜公像公之曾孙有徳出示遗文若干种因为补缀而袭藏之适守南徐公松楸在焉防部使者乔行简摄郡事筑僧庐于墓左剏祠堂于学宫总饷岳公珂太守赵公善相继命有徳主烝尝所以风厉扶植之意甚厚郡愽士方君符尤所乡慕请以有徳所授遗文锓梓昉遂掇取遗事中所载表疏次第其日月而并刻之公前后奏请为回銮而发者凡二十有四其血诚赤心因可想见它文虽单言半字无非从忠义中流出公亡而杜充代帅王业偏安盖始于此公之规模志节罕有能道之者况其遗文乎若诸公表扬忠烈例应得书嘉定辛巳十有二月鄞人楼昉拜手书国之废兴存亡盖天也而有人事焉由其已然之迹而观之人谋之从违事变之得失皆如预定而不可易者人力若奚所用自其未成之始而论之成败祸福之机待人而发岂皆出于天命哉故善为天下者尽人事以回天道不善者委天命以怠人事田单齐之壮士用一邑疮残之民复七十余城不数月之间诸葛孔明以王者之佐驱全蜀之众欲取中原之尺寸终其身而不能遂非特天命也人事之难易固不同也率赤子以救父兄疾呼而可集説途之人使拯其邻于难虽善其辞令有所不从贤者能勉人以其所乐为不能强人以其所难勉单之用齐人人皆有亡国防家之愤而自为战故其成功也易孔明之时人知有曹氏不知汉徳久矣孔明徒欲以忠义激之安能必其从己乎宋败于金而不复中兴人以为天命而不知人事失其机故也张浚赵鼎可谓天下之贤相而韩世忠岳飞刘锜之徒亦一时之将材髙宗虽庸懦岂遽出法章下哉然而沮挠而不足成事者以其初不用宗忠简公之言耳徽钦之亡在乎兵不足战而忠简公既入都城百万之兵立具争欲为之致死忠简之贤固足以得众而斯民戴宋之心亦安可诬哉当是时也正田单复齐之机而忠简公孔明之流亚也使髙宗能用其策公少延嵗月未死则覆没之地可以迅扫而平敌人可以缚而献诸太庙岂有蹙国事讐之辱哉失此不听至于窜伏东南而欲图之则民心之忘宋亦已逺矣是以终不能有所成非特秦桧汤思退之罪也人无勇怯惟其所用乗其方鋭而用之中人皆可为壮夫及其气衰志慑虽乌获亦投劒而却顾公之拳拳欲髙宗都汴者欲用天下之鋭气以复讐雪耻而髙宗信小人畏避之谋弃不复聴而公亦死矣斯岂天命使然耶实人为之不尽也公没今三百余年而请髙宗还汴之疏二十有四不尽载于史氏其九世诸孙濬録藏于家而属余序之公忠义着于后世不待疏而后见疏之所着不待言而后明然世皆知宋之不复振由于秦桧之相而不知始于不用公之言余是以具论之使知此疏之不从实宋室之所由分也方孝孺譔





　　钦定四库全书
　　宗忠简集巻一　　　　　　宋　宗泽　撰劄子
　　上大元帅康王劄子
　　某恭惟太祖皇帝创业垂统当传之亿万世今方二百年岂谓仇方横肆邀迎二圣与诸亲王渡河北去天下百姓所注耳目系其望者惟大元帅康王一人大元帅行之得其道则天下将自安宗庙社稷将自寕二帝二后诸王将自回彼之仇方将自剿絶殄灭大元帅行之不得其道则天下从此而乱宗庙社稷亦从此而倾危二帝二后诸亲王无夤縁可回仇方愈炽亦无因縁而亡此事在大元帅行之得其道与不得其道耳某所谓道者其説有五一曰近刚正而逺柔邪二曰纳谏诤而拒谀佞三曰尚恭俭而抑骄奢四曰体忧勤而忘逸乐五曰进公实而退私伪是五者甚易知易行然歴世莫能知能行者繇刚正谏诤恭俭忧勤公实之事多逆于心也柔邪谀佞骄奢逸乐私伪之事多逊于志也伊尹曰有言逆于汝心必求诸道有言逊于汝志必求诸非道合诸道者君子也合诸非道者小人也愿大王于应酬答问之间以兹五事卜验则君子小人了然分矣某之血诚痛切每思我宋本嗣无疆今势孤危岌嶪如此某愿大元帅大王左右尝胆不忘在济时夙夜羹墙不忘我祖宗时则天下可安宗庙社稷可寕二帝二后诸王可回仇方虽炽可剿絶殄灭夫何逺之有在大元帅大王力行之而巳
　　条画四事劄子
　　臣闻情生于爱爱生于见见生于目之所遇与左右之所接所遇所接果顺于已则喜喜则赏之赏之者非懋其功也赏其顺已而巳耳所遇所接果逆于已则怒怒则罚之罚之者非罚其罪也罚其逆已而已耳如是则赏罚出于喜怒喜怒出于逆顺可谓之公而无私乎赏罚徇私其何以砺世磨钝大有为于天下乎圣人无我故忘情忘情故忘逆顺忘逆顺故忘喜怒故赏一善而天下之为善者劝知其非私善也罚一恶而天下之为恶者沮亦知其非私恶也一赏一罚归之至公而我无容心焉人其不心悦而诚服者乎陛下所以号令天下使人知所趋知所避知所行知所止者赏罚而已昔文王一怒而安天下之民武王亦一怒而安天下之民是怒也岂发于目之所遇与左右之所接哉彼仇方横肆凶暴侵犯我王室臣愿陛下如文王武王亦一怒而安天下之民有赏有罚惟平惟一至于应酬万机进退取予之际断之至公以慰天下之望
　　臣闻人君职在论相昔舜有天下选于众举臯陶不仁者逺汤有天下选于众举伊尹不仁者逺臯陶賛舜去四凶而后九徳咸事庻绩其凝伊尹賛汤革夏而后咸有一徳格于皇天是知不仁者逺不能播其恶于众始能使众贤和于朝更相汲引以成大功也以人君身居九重其弥缝燮理镇抚表正但仰成于朝而已髙宗得傅説而商中兴宪宗得裴度而唐中兴臣愿陛下于稠人广众中不以亲疎不以逺近不以梦不以卜虚心考验叅以国人左右之言爰立作相俾之应变守文果得其人能率厉众志交修不逮其在位皆节俭正直小大之臣咸懐忠良以持天下之正以成天下之务天下其有不大治者乎陛下果尊道徳逺邪佞与大臣言钦而信毋使小人叅焉与贤者游亲而礼毋使不肖者与焉用贤勿贰去邪弗疑斯言行而天下治矣书曰知之非艰行之惟艰知之不行无益也行之不至无益也兹事在陛下力行之而已矣
　　臣伏闻李绛见宪宗于浴堂殿帝曰比谏官多朋党论奏不实皆陷谤讪欲摘其尤者如何绛曰此非上意必憸人以此荧误上心自古纳谏昌拒谏亡夫臣进言于上岂易哉君尊如天臣卑如地加以雷霆之威彼昼夜思度如欲陈十事俄而去五六及将以闻则又惮而削其半故上达者才十二何哉干不测之祸顾身无利虽开纳奬励尚恐不至若谴诃之使杜口非社稷利帝曰非卿之言我不知谏之益且人君深居严密又以旒纩蔽其聪明所以见天下之是非开天下之情伪者盖用谏官代为耳目俾奸邪防慝不敢掩其不善而见其善者也唐髙祖太宗初即位尝赏孙伏伽苏世长以激谏臣恭惟陛下声色货利弗迩弗殖舍己从人乐取诸人以为善固无可谏者至于臣下懐奸藏慝嫉贤蔽善敢肆欺罔茍朋比者当使耳目之臣广其闻见沥心弹纠毋有所隐以絶后艰
　　臣闻天下之事为于可为之时则成为于不可为之时则败成败之机间不容穟是以古人有时哉不可失之语恭惟陛下继离之照法干之刚故见几而作炳果断而罔后艰成败之几不出昭回之鉴臣复何言臣诚心祗思徇国久荷眷遇臣非木石能不自知然臣每见事有当行请之必力言既拙直势甚孤危愿陛下察臣之衷力赐保祐使全骸骨以尽余年臣之□诚言不尽意
　　奏乞过河措置事宜劄子
　　臣契勘河北西路真定懐卫濬等处见有敌人占据今又分留敌马于洺州四向劄寨密栽鹿角意欲攻打若河西诸州不守即彼之奸计包藏不浅京师虽为备御未易可居臣为见有上件事宜巳于今月初七统押人马自游家渡过河会约河西忠义统制等商议随宜措画若事理可行即一靣招集同心协力以图收复安集流移为久逺利若敌势厚重不可施行即具所见利害的确便宜画一敷奏伏望圣慈体念河北系天下根本河北不守则干戈弓矢岂易櫜戢臣每思前日之失盖繇将相恃赖太平恬不为恤朝进一言暮入一説惟以讲和乞盟为意今更防袭不习武备臣窃忧之兵法曰先为不可胜以待敌之可胜臣不揆衰薾无能见过河相度别具奏闻者
　　状
　　大元帅府劝进第二状
　　某等累状乞大王早决大计以安人心伏惟降到劄子所请难议施行者屡布忱诚仰祈洞鉴兹叶寰区之愿实系宗庙之依岂谓隆谦未蒙昭允窃以四海之逺必发号施令然后上下孚必信赏必罚然后小大服深惟军国之重可虚宸极之尊二圣播迁羣黎翘伫念祖宗积累垂无疆焘养之恩而仇方贪残起不测侵陵之变有疎早悟遂致稔奸云甲霜戈共力追于朔野天旌龙驭期早复于皇居然推戴有系于人心况寄托巳彰于天意尚稽独断曷慰舆情伏望大王以聪明之资振久大光明之业以智勇之略弭变乱窥窃之风巩固洪图措安大器不得巳临莅赫乎羣目之瞻惟式克钦承亶乃万方之听某等无任祈求恳切俟命之至
　　乞大元帅于南京开府状
　　契勘张邦昌久在敌中范琼亦自草野中起恐其包藏隂与敌结凡事未可容易凭信某十日前因与汪【阙】咨目乞密禀大王且于南京开府想旬浃间便可如意一京城是祖宗应天受命长发之地二道路居中四方万里便于申禀三临下流诸处漕运尤易办集四于拱寕屯兵为严守计五可断北来饷道敌虽稔奸当自破灭却令某统领见所管诸处节制人马尽数前去京城十里以来劄寨赍大元帅榜文叙哀痛恳切未忍遽归瞻望宗庙朝廷与省府旧官闾巷父老相见哽噎眷眷之意观人心徯伫恳切然后按辔徐行庻为万全不至落敌奸便某下情不胜瞻慕之至切望哀亮血诚早赐施行
　　信王咨目
　　某咨目顿首上呈领尹元帅延康台座春和伏惟辅国宣劳神相忠勤台候多福某切以国家多艰金人入宼两犯京城劫迁二圣下及血属三千余口长驱北去某到庆源遽谋逃窜得敌中忠义数人为力遂脱羶网今具河北事宜利害敷奏圣上窃恐奸臣贼子障蔽难达某素知公梗槩敢为竭节报国遂再具奏烦公多方缴奏使之得到御前得兵速至不胜万幸自余更冀上为庙朝倍保台重前膺大拜祝望之至不宣
　　疏
　　奏乞依旧拘留敌使疏【建炎元年六月】
　　臣伏见我国家承平几二百年数世戴白之老不识兵革上下恬嬉犹夷度日不复以权谋战争为念乃以仇方诞谩为可凭信朝廷恬视不少置疑不惟不曽教人坐作进退击刺挽射之技俾严攻讨其间有实欲贾勇思敌所忾之人士大夫不以为狂则以为妄因循茍且以致仇方颠越不恭遂有前日之祸臣不胜愤恨然兹非仇方之能也皆繇无诚实之士皷倡骄逸率以敛迹逃避曲辱不耻为智为勇耳万一有慷慨论列则掩耳不听别造佞説以相浮动兹无他大抵只欲助敌张皇声势直为我祖宗一统基业更不当顾借宜两手分付与仇方耳嗟乎何不忠不义之甚也臣每思念涕泗交下继之以血此天地神明之所昭鉴臣恭惟渊圣皇帝靖康之初信此和议俾敌大获而归去冬与今春夏仇方猖獗大臣柔邪谀佞蓄缩畏避者不敢略有抗拒语但以诡谲为诚实包藏为智谋缄默为沉鸷遂致二圣蒙尘后妃与亲王无辜之民流离北去想陛下龙潜济郓尝亲闻见张邦昌耿南仲辈所为也陛下入继大统即将前主和议者窜之岭外使天下寃抑之气一旦舒快自后臣窃闻陛下日与二三大臣论思讲画必欲大雪我庙朝之耻激厉卒伍劝率义士俾思剿絶以正夷夏不意陛下复听奸邪之语又浸渐望和迂回曲折为退走计臣愿陛下试一思之陛下初即位何故以讲和为非遂逐当世议臣陛下近日又何故只信凭奸邪与仇方为地者之画营缮金陵迎奉元祐太后仍遣省官迎太庙木主弃河东河西河北京东京西淮南陜右七路千百万生灵如粪壤草芥略不顾恤比仇方遣奸狡小丑假作使伪楚为名来觇我大宋虚实臣见如是因纳谏状与留守范讷乞收仇方奉使之人置之牢狴奏取朝廷指挥庻激军民士庻懐寃之心俾肯力战仰賛陛下再造王室中兴大宋基业之意今却令迁置别馆优加特遇臣奉此诏命忧思涕泣心欲折死不知二三大臣何为于仇方情欵如是之厚而于我国家訏谟如是之薄臣每思京师人情物价渐如我祖宗时若銮驾一归则再造之功与中兴之烈必赫奕宏大跨商周而越汉唐矣何奸邪之臣尚狃和议惶惑圣聪伏望陛下察之臣之朴愚不敢奉诏以彰国弱此我大宋兴衰治乱之机也臣愿陛下思之陛下果以臣言为狂愿尽赐禠削投之瘴烟逺恶之地以快奸邪贼臣之心不胜痛愤激切之至
　　条画五事疏
　　臣衰老孱愚误膺简记但思沥竭知无不为凡所敷奏仰干天听过蒙采纳委曲俞允臣非木石岂不知感但有经从三省与枢密院事百端阻抑几不可行臣欲隐忍不言首防承禀切虑事干国体臣虽万死奈宗庙朝廷天下根本与数百万生灵何臣所管留钥与畿甸事所系实大愿陛下怜悯孤忠毋以近言惶惑圣聪臣且以近日三省枢密院戒约之文臣有五疑焉器甲械用衲袄防衫兵幕之类皆桩管准备不得擅有支遣今遣将出师此是军中合用之物不可阙误而先行椿管不容支遣此一可疑也臣近召募人于四城劄寨为守御之备今承问所召募之人系是何等色额如此则古人使贪使愚者皆不可凭信矣二可疑也臣为见寻常防河只以数千卒伍沿河分布敌有数骑侵犯即奔走溃散不复支吾臣今合京畿十六县内有两县濒河共七十二里均之诸县县管四里有畸各令开河阔一丈八尺于南岸埋鹿角连珠劄寨敌有侵犯并力御之已蒙圣慈矜允行之亦似允当今枢宻院行下约束只令依仿陜西以三七分为率三分出战七分出助军钱陛下念畿县居民例遭残破平时保甲十亡五六若止用此其寔无几况重遭伤残之余劳来安集之犹恐散去又乌可以助军钱阨之使速去耶此三可疑也今嵗守御之具与城池之备虽巳粗办尚多卤莽未能如旧去处必须晓夕修造补葺缮备今三省枢密院指挥诸塲库务如修城造器械见雇工役不令支钱今修城杂塲与军器监入作司皆缩手无所为此四可疑也夫人之情无大小无贫富靡不懐乡土顾妻孥恋坟墓举千万人貌虽不同情即皆一歴世圣王所以成天下之大顺而得多助之至天下顺之者以能顺人之情而已矣臣伏想陛下貔貅扈从亿万之众多西北人陛下无偏听三四重臣之言试广询佥同叶从之舆论断自渊衷以决行幸臣窃见仆射黄潜善枢密汪伯彦张慤皆无逺识见无公议论偏颇回遹惟富贵是念朝入一言暮入一説皆欲賛陛下南幸此五可疑也伏望圣慈察臣之忠听臣之言早赐睿防
　　再奏乞修寳箓宫疏
　　臣昨奏乞修寳箓宫为渊圣皇帝他日涖止之所未蒙降防臣闻有子曰孝弟也者其为仁之本与知孝弟则不犯上不犯上则天下治矣恭惟陛下孝于道君则天下莫不爱其亲陛下弟于渊圣则天下莫不钦其兄是知上有所好则下必有甚焉者矣此所谓以身教者也臣窃见隆徳宫面势翚飞孔安如旧将来迎奉道君皇帝自可临御愿陛下预勅有司洒扫严洁使天下知陛下孝于父渊圣将来还归未有莅止之处臣欲乞修寳箓宫改建以为迎奉之地使天下知陛下弟于兄也推而行之薄海内外父父子子兄兄弟弟黎民不时雍而万国不咸寕者未之有也如蒙俞允伏望断自渊衷御前处分行下付臣施行
　　乞都长安疏
　　圣宋都汴城垂二百年天下未尝有犬吠之警靖康初年金人两犯京阙兵将失守遂致二圣播迁臣子言之可为痛哭陛下纉承大统即位南京顾非不知宗庙社稷之所在而都人士庻之望幸也时金人退师之初大奸擅国之后或虑旧染未悛包藏不测固将有所待也臣区区愚衷每輙过计切以京师者诸夏之本根素号四通八达之郊舟车辐辏民物浩穰方天下无事而居之实为万世之长利也今仇方猖獗动至畿甸恐议者虑今秋长驱南来不过请陛下迁都而巳洛阳既巳残破大名稍近贼境必曰南都可矣若以其俯临清汴缓急之际可以顺流而下转至江淮虎踞龙蟠金陵可都大不然也且并进而深入得金人巢穴以迎二圣陛下驻跸长安则金人必不能西向潼闗中原豪杰尽乐为陛下用内外之患皆可消弭而祖宗大业可以永保而传亿万世天下既定东还京师亦不晩矣臣狂愚言不足采惟陛下留神而听之天下幸甚取进止
　　奏给公据与契丹汉儿及被掳之民疏【建炎三年四月】
　　臣契勘金人一族本大辽之臣曩縁羣臣奸谋茍以目前之利相结壊乱耶律天祚使金人假大辽之众侵犯中国窃见契丹汉儿自与我宋盟约几百年实唇齿兄弟之邦偶被金人杀掳忿怨不巳止縁势弱末繇报寃今若复约盟防使得回戈共力破敌一举便可灭亡臣以措置雕印文榜公据令生获汉儿赍徃传报自相激发设契丹汉儿未遽效命金人知之必相疑贰庻乘机并力贼势可分所有本朝被掳良民臣亦依此措置晓谕今缴连文榜公据共三本在前者
　　乞回銮疏【建炎元年知开封府通前后表疏系第一次奏请】
　　臣闻三代之得天下也得其民也得其民有道得其心也得其心有道所欲与之聚之所恶勿施尔也是则得民之道在察其心之所欲与其心之所恶而巳此古所以有天时不如地利地利不如人和之语求民之和岂必家至户到一一而求之哉应天顺人承天下之大顺则民不期和而自和矣臣蒙恩差知开封府臣虽衰老无能然久知开封染习诸统制下皆是招集恶少亡命无行者臣既领府事更不敢徇身自顾但以正道歴诚感之不旬浃间彼恶少辈咸知格心烁谋敛迹遁去其闾巷间亦自然悛改上下帖然无复肆横以是人人鼔舞仰陛下之威懐陛下之惠拳拳慕恋不啻婴孺之爱父母咸思发愤敌其所忾臣每闻王畿内外日久嘉靖熙熙皥皥将如向祖宗庆祐熙丰时臣观人心念念徯望者惟愿陛下六龙之御警跸之声千乘万骑来归九重以副万邦切切系恋之诚
　　再乞回銮疏【建炎元年七月通前后表疏系第二次奏请】
　　臣闻禹之行水行其所无事所谓无事者非泊然无所为于事也事无事而巳夫禹蒙天锡洪范九畴知水有顺下之性且亲见尧有洪水滔天绩用弗成之患遂因水之性而顺道之故天下免乎昏垫而奠厥攸居兹无他皆尧用禹之功也臣窃闻将士籍籍皆愿陛下归京师云京师是众兵驻劄之本根也商旅籍籍皆愿陛下归京师云京师是天下贾贩之要区也农民籍籍皆愿陛下归京师云京师是天下首善之地也士大夫懐忠义者籍籍皆愿陛下归京师云京师是陛下祖宗之域也臣前在临濮兵寨中寔忧羣臣无逺识见恐賛陛下去维扬金陵又见京城有贼臣张邦昌僣窃与范琼辈擅行威福无所忌惮所以曽暂乞驻跸南都以观天意以察人心仰蒙听从臣误被宸恩差知开封府事今到五十余日物价市肆渐同平时每观天意眷顾清明每察人心和平逸乐且商贾农民士大夫之懐忠义者咸曰若陛下归正九重是王室再造大宋中兴也臣窃料百僚中唱为异议不欲陛下归京师者不过如张邦昌等奸邪辈隂与贼虏为地耳臣愿陛下体尧禹顺水之性顺将士顺商旅农民顺士大夫之懐忠义者早降勅命整顿六师及诏百执事示谒欵宗庙垂拱九重之日毋一向听张邦昌奸邪辈隂与仇方为地者之语不胜幸甚臣之少也犹不如人今年六十九矣眷眷血诚恨其学问荒鄙不能以激忠义之辞仰动天听不胜涕泣痛怛之至
　　乞回銮疏【建炎元年九月通前后表疏系第四次奏请】
　　臣闻圣人中天下而立定四海之民夫中原天下之中也京师又中原之中也我太祖太宗受天景命始基于汴肇造无疆膺大歴服固欲传之亿万世偶去冬今春信凭仇方奸诈遂致二圣蒙尘陛下不得巳应天顺人纉承寳绪四海生灵讴歌忭舞自西自东自南自北罔不率俾以俟庻绩咸熙万邦嘉靖陛下既即位乃宴安南京四方闻之懐疑胥动逓相鼓扇闻诸州县间有惊劫伤残之患盖是小民无知因疑致忧因忧致变旋相践蹂弗奠攸居兹无他繇陛下寅畏过当驻跸别都俯徇奸谋预图迁幸使狡狯簧惑敢尔横肆盗据窃发罔循局蹐【有阙文】以归畎亩以操耒耜铸劒防为农器思不犯于有司尔若陛下勅翠华之御俾千乗万骑回复辇毂奠枕九重臣窃谓可以垂衣裳而天下治可以坐视天民之阜王室自然再造大宋可以中兴尚何夷狄之足忧盗贼之足虑乎古先哲王凡有大疑必询之左右又询之卿士又询之国人又询之卜筮臣蒙陛下矜怜顾遇待罪开封臣夙夜思念窃恐陛下所亲信左右辅弼之臣于对扬献纳之际不思祖宗创业之艰难与致一统之匪易轻徇臆説有误国家大计所以狂妄冒死触犯天威臣不胜忧愤战栗激切之至
　　乞回銮疏【建炎元年九月通前后表疏系第五次奏请】
　　臣恭惟我大宋深仁厚徳渗漉方夏几二百年一旦金人邀迎二圣京师士民皇皇无依嗷嗷无告若穷民无所归者若婴儿而失其慈母者忽闻陛下龙潜在济于是讴歌竭蹷交走道路兹乃祖宗湛徳浃洽得其心故也陛下绍登寳阼尚留南都臣自到京师闻道路籍籍咸曰陛下何不认我宗庙乎何不眷顾我朝廷乎何故使我社稷无所依乎何轻舍我生灵使我未有所仰乎是都人之望陛下也切切如此臣愿早回六龙俾人感翠华之至深慰其心臣前劄具奏以谓得其民当得其心其所欲与之聚之所恶弗施尔也若陛下回銮汴邑是人心所欲也愿陛下与之聚之陛下听奸邪畏避敌人之言妄议迁幸是所恶也愿陛下勿施尔也老臣血诚言不尽意
　　乞回銮疏【建炎元年九月通前后表疏系第六次奏请】
　　臣学问肤浅不能式是古训对扬天休今再沥悃诚干冐睿听以臣耳目所亲闻见事一二疏进伏望陛下哀怜特赐俞允伏覩国家尝变更三舍之法以取士意谓臯防稷契皆自此涂出卒之廹于月试剽窃时文罔有稽古者是三舍果不足以取士也又尝尊崇道教以奉眞亦谓神僊庄老皆自此涂出卒之诞谩谲怪污染成风罔有成就者是道术果不足以奉眞也又尝进贡花石以昭享上卒之骄滛矜夸蠧耗财计无有纪极是贡花石果不足以享上也又尝结好敌人欲以息民卒之邀迎二圣劫掠侵欺靡所不至是守和议果不足以息民也当时行之固有阿意顺防作为歌颂以叨富贵者其间亦有毅然独立不相诡随以鲠亮获罪者陛下观之昔富贵者为是乎被罪者为非乎臣每思之宗庙社稷岌嶪如是者尽繇奸邪憸人皷唱四事俾民病敝几不聊生所以致有今日之患诗曰商鉴不逺在夏后之世兹覆辙正陛下萧墙之鉴今之言迁幸者犹前日之言四事为可行阿谀謟佞动为身谋翕翕訿訿更相助成今之言不可迁幸者犹前日之言四事不可行而罹其罪者也且我京师是祖宗二百年积累之基业是天下大一统之本根陛下奈何听先入之言轻弃之欲以遗海陬一狂类乎臣观河东河西河北京东京西之民咸懐寃负痛感慨激切想其慷慨之气直欲吞此敌人陛下何忍怙听谀顺而不令刚正之士率厉同心剿絶凶残乎今东京市井如旧上下安帖但嗷嗷之人思望翠华之归谒欵宗庙垂衣九重不啻饥渴之望饮食大旱之望云霓也臣窃谓陛下一归则王室再造矣中兴之业复成矣陛下如以臣为狂率诞妄愿延左右之将士试一询之昔周勃入北军使左袒右袒以卜刘吕盖非获已也臣区区诚意愿陛下以迁幸大计不独谋之一二大臣当与亿万之众同之臣忠愤不胜涕泣交下激切屏营之至
　　乞回銮疏【建炎元年九月通前后表疏系第七次奏请】
　　伏覩朝廷前遣翁彦国营缮金陵比有诏复欲遣官奉迎太后六宫以徃且谓朕当独留中原臣伏读诏书私窃疑之此必有进言者劝陛下过江避宼而不思天下大计托为爱君之迹以济其不忠臣愿陛下察其利害之实断自渊衷早赐定论重念本朝提封万里京师号为腹心以祖宗都此垂二百年宗庙社稷所在而民人依之以居者无虑万万计今两河虽未敉寕犹一手臂之不伸也而乃遽欲去而之他非唯不能疗一手臂之不伸并与腹心而弃之岂祖宗所以付托之意与天下睽睽万目所以仰望之心哉彼进言之臣谈何容易且利害之端晓然可见臣乞陛下且驻跸南都未可轻议举动臣虽老矣尚当矍铄鼔勇立办御敌之具以图万全之举然后扫除宫禁严备扈从奉迎銮舆谒见九庙非特使神只祖考安乐之庻几中原有仗不失天下之大势也不然则是徒为走计尔示敌以弱非唯不恤两河抑又不恤中原且去宗庙社稷而不顾陛下岂忍乎臣重为陛下惜者此尔故敢直输血诚幸陛下留意无忽昔景徳间契丹宼澶渊警报一闻中外震恐是时王钦若江南人即劝章圣幸金陵陈尧佐蜀人即劝幸成都惟宼准毅然辟之请帝亲征卒用成功顾臣庸谬何敢望准然事适相类不敢不以章帝望陛下也臣又自期既以迎奉銮舆还都臣当身率诸道之兵直趋两河之外蹀血北廷非特生缚其帅直迎二圣以归庻雪靖康一再之耻然后奉觞玉殿以为圣天子亿万斯年之贺臣之志愿始毕矣窃自谓爱陛下者无逾老臣然不知臣者必指臣以为狂妄臣亦非所恤也伏望陛下观事之宜察臣之心则知臣之忠于为国
　　乞回銮疏【建炎元年十月通前后表疏系第八次奏请】
　　臣契勘京城四壁濠河楼橹与守御器具其当职官吏协心并力夙夜自公率厉不懈増筑开濬起造辑理皆就绪浸臣又制造决胜战车一千二百两每两用五十有五人一卒使车八人推车二人扶轮六人执牌辅车二十人执长鎗随牌辅车十有八人执神臂弓弩随鎗射逺小使臣两员专干办阅习车事每十乘差大使臣一员总领为一队见今四壁统制官日逐教阅坐作进退左右回旋曲折之阵委可以应用又沿河十六县与上下州军相接作聫珠寨以严备御又见使王彦曹中正在河西攻击收复州县西京河阳郑滑等州同为一体把截探伺次第仇方畏詟巳不敢轻动冒犯自速殄灭臣自到京奉扬陛下仁风布宣陛下徳意今街巷市井人情物态皆已忻悦敉寕嘉靖同祖宗太平时顾臣犬马之齿六十有九此缘陛下委付之重常患才力不任惕惕忧惧近日顿觉衰瘁万一溘先朝露辜负陛下眷恤怜悯之意臣死目不瞑若使臣与官吏士民望翠华回辇之尘瞻仰天颜俯伏百拜然后臣退塡沟壑如生之年死骨不朽论语曰为政以徳譬如北辰居其所而众星拱之京师乃我祖宗基命肇造二百年大一统基业本根之地陛下奈何偏听如张邦昌辈邪佞之语以廵幸为名轻去其所使四海来享来王之人徜徉道路于偏僻州军为朝宗之地乎臣果得以此老身俯伏道左迎陛下千乗万骑垂拱九重奉陛下指挥号令强敌可以消灭宼盗自然平荡王室于焉再造大宋中兴可必若诞妄之人言臣欲以海陬余孽贻君父忧即臣自顶至踵甘俟斧钺臣巳修整御街御廊护道杈子平整南薫门一带御路闻万邦百姓寓于京师者日夜颙颙望陛下迎奉祖宗之主与隆祐太后皇后妃嫔皇子天眷归安大内以福天下臣夙夜忧思眷眷恋恋继之以泣愿陛下怜臣孤忠矜臣衰暮惟恐心力不逮或有误陛下国家大计今年河流不冰惟陛下断自渊衷无惑辟邪之议书曰惟克果断乃罔后艰臣下情不胜激切之至
　　乞回銮疏【建炎元年十月通前后表疏系第十一次奏请】
　　臣闻易于涣之卦曰涣汗其大号此言人君发号施令如汗焉一出而不可反也臣窃观陛下践膺大寳权时之宜驻跸近甸天下之民延颈企踵日望銮舆之归经理中原以建中兴之业故廼者亲降诏书即将还阙恭谒宗庙延见父老中外闻之莫不鼓舞相庆以谓陛下英断如此何事不立何功不就何浮言之可惑何外敌之足忧太平基业正在此举下诏之后日复一日尚未闻千乗万骑涓日启行民心不能无疑焉臣愚窃意陛下干刚不挠离明并照洞见安危之几必不肯失信于天下是必有奸臣误陛下负失信之谤也伏见迩者河阳水涨断絶河梁有姓马人妻王氏者率众讨敌敌势穷窘不知所为此天亡敌宼之时也夫天与不取反受其咎臣欲因此时遣问勅王彦各统大兵乗其危孤大振军声尽平敌垒伏愿陛下亟还京阙以系天下之心则孰不用命且投机之会间不容穗愿陛下毋惑于奸臣之言防自渊衷臣自谓兹举可保万全无可疑者也或奸谋蔽欺天听未即还阙伏愿陛下从臣措画勿使奸臣沮抑以误社稷大计陈师鞠旅与之决战扫尽边尘葺清海宇然后奉迎銮舆归还京阙以快天下之心以塞奸臣之口臣蒙陛下知遇誓效死节区区愚忠不能自已伏望圣慈特赐睿防天下幸甚
　　乞回銮疏【建炎二年正月通前后表疏系第十二次奏请】
　　臣闻易曰天下之动贞夫一孟子曰天下乌乎定曰定于一恭惟京师是我太祖皇帝肇造大一统之本根也奕世圣人继继承承于此坐视天民之阜所以自西自东自南自北莫敢不来享莫敢不来王薄海内外莫不率俾陛下天锡勇智入绍寳绪天下之人竭蹷稽首咸曰一哉王心今既奄有九有实万世无疆之休陛下奈何不念四海生灵切切徯后之意乃偏聼奸邪之言托为时廵驻跸淮甸不思我宗庙朝廷祠享报上垂拱视下又不思我二圣后妃亲王天属蒙尘朝夕懐想迎取之志又不思我诸帝诸后陵园庙貌以时祀祭所以贻厥子孙之情臣窃谓陛下若于二月间诏勅回銮登楼肆赦则天下皆知一人来归九重强者当革心逺罪弱者当屏迹复业必无忧疑聚为盗贼诸军将士震奋感激愿敌所忾四夷凶残必灭心烁谋以就殄灭尚何恶之能为乎书曰时哉弗可失臣若有毫发误国大计臣有一子五孙甘被诛戮以谢天下臣窃恐州县狃于搔扰百姓扇揺不能耕桑果耕桑失时则衣食之源尽废衣食不给使诸大臣中虽有臯防稷契伊尹周公亦不能善其后矣愿陛下以祖宗二百年大一统基业为意不可忧思为计而信凭邪佞自为身谋者之语早勅回銮则天下幸甚臣犬马之齿巳七十于礼与法皆合致其事以归南亩臣漏尽钟鸣犹仆仆不敢乞身以退者非贪冒也寔为二圣蒙尘北狩陛下驻跸在外夙夜泣血惟恐因循后时使天下自此失我祖宗大一统之绪所以狂妄屡有敷奏非臣好为此激讦恭望睿慈委曲详察
　　乞回銮疏【建炎二年三月通前后表疏系第十四次奏请】
　　臣闻人主中天下而立定四海之民恭惟太祖皇帝肇造区夏以今京师为天下中故创业垂统欲传之亿万世太宗真宗仁宗英宗神宗哲庙奕世圣人传以相授皆以京师为本根之地所以髙拱穆清坐视天民之阜必于天下之中也惟奠枕于京则自西自东自南自北莫敢不来享莫敢不来王矣偶縁玩习太平之久文武恬嬉狃于骄滛矜夸忘战守之备遂致仇方横肆残破州县围闭京城刼迎二圣后妃亲王与诸天眷蒙尘北去侨寓沙漠此忠臣义士所以夙夜涕泣继之以血自陛下即位应天四海万方欢欣鼓舞垂髫鲐背山农野叟咸以手加额仰面谢天曰天下有真主矣万世永赖寔天祚明徳为无疆之休矣四方贴然若逺若近并无盗贼暨陛下偏聼奸邪与仇方为地者之语移跸淮甸诸处凶恶强盗如猬毛起如蜂閧聚纵火杀掠所在猖獗罔有悛惧以谓朝廷在逺无所依归遽至是尔臣于二月十八日只授降到黄榜诏勅云遂假勤王之名公为聚寇之患如是则勤王之人皆解体矣臣窃谓自敌人围闭京城天下忠义之士愤懑痛切感厉争奋故自广之东西湖之南北福建江淮梯山航海越数千里争先勤王但当时大臣无逺识见无大谋略低回曲折凭信诞妄不能抚而用之遂致二圣北狩诸亲骨肉皆为劫持牵聫道路当时大臣不出一语使勤王大兵前徃救援凡勤王人例遭斥逐未尝有所犒赏未尝有所幇助饥饿流离困厄道路弱者填满沟壑强者尽为盗贼此非勤王人之罪皆一时措置乖谬耳比来奸邪之臣方尔肆横仇方自然得势强梁恶少无绿殄灭窃念国家圣子神孙继继相承湛恩盛徳渗漉人心沦浃骨髄今河东河西不随顺北敌虽为髠头编而自保山寨者不知其几千万人诸处节义丈夫不顾其身而自黥其面为争先救驾者又不知几万数也今陛下以勤王者为盗贼则保山寨与自黥面者岂不失其心耶此语一出自今而后恐不复肯为勤王者矣噫得天下有道在得其民得其民有道在得其心陛下若驻跸淮甸俾人颙颙之望皇皇之情未有所慰此失人之心也愿陛下勿阻遏之以失人心臣仰详诏语岂陛下之意皆词臣失职不能敷绎之过臣愿陛下黜代言之臣别降罪巳之诏许还阙之期以大慰元元激切之意陛下还京登楼肆赦则天下之人尽皆迁善逺罪不犯于有司岂复更有为盗者王室再造大宋中兴在此一举愿陛下睿防而力行之若以臣言上咈陛下之意诛之赦之惟陛下命
　　乞回銮疏【建炎二年三月通前后表疏系第十五次奏请】
　　臣闻范仲淹云天下之事有二党焉一党曰发必危言立必危行王道正直何用曲为一党曰逊言易入逊行易合人生安乐何用忧为天下之治乱在二者胜负耳大抵危言危行是欲致君于无过致民于无怨而巳天下岂有不治者乎若夫逊言逊行之徒阿谀曲折随意所向迎逢茍合君施恩于上而下弗被民懐怨于下而上弗知如是天下岂有不乱者乎今之士大夫志气每下议论卑陬上者不过持禄保宠下者不过便文自营曽不能留心恻怛为陛下思承祖宗二百年大一统基业为可惜又不为陛下思父母兄弟与至亲天眷蒙尘沙漠翘翘徯望大兵救援之意又不曽为陛下思祖宗西京园陵寝庙为仇方所占今年寒食节未有祭享之地又不曽为陛下思京师是天下之本根宗庙朝廷百司仓廪俨然如旧又不曽为陛下思河北河东京之东西陜右淮甸百亿万生灵之众罹涂炭劫掠残破之苦但朝进一言暮入一説计较泛舟冒大风险欲南幸湖外此奸邪之谋耳臣尝思之是一欲为仇方方便之计二为奸邪亲属皆先巳津置在南嗟乎为臣不忠不义乃至于此孔子所谓茍患失之无所不至正谓是也臣夙夜痛心泣血沥竭愚忠为陛下保护京城自去年秋冬今春又三月矣农务是时陛下不早回九重则天下靡有定止臣不胜愤懑激切再凟天听狂妄干冒甘俟鼎镬
　　乞回銮疏【建炎二年三月通前后表疏系第十六次奏请】
　　易曰几者动之防吉之先见者也君子见几而作不俟终日孟子曰虽有镃基不如待时盖天下之事见几而为之待时而措之则事无不成苟或失焉必至汗漫委靡而不振矣方今辇毂之下民俗安靖宗庙社稷俨然如故以致收复伊洛而北渠过河捍蔽滑台而敌骑屡败河东河北山寨义民数遣人至臣处乞出给牓旗引领举踵日望官兵之至皆欲戮力协心扫荡边裔以几言之则大宋中兴之盛于是乎先见矣以时言之则金人灭亡之期于是乎可必矣惟在陛下见几乗时早还华阙与忠臣义士究图事功则万举万全可以灭仇方而成中兴也或者以谓自扬至汴时有小宼敌属车之来途中不能无虞臣谓造此言者乃奸憸小人自为身谋尔殊不知盗贼所以作者诚缘法驾久寓外郡国势未强天下不能定于一故时有窃发之事乃若六龙来复宅中图大则比屋欢呼人各归业强不陵弱众不暴寡岂复有盗贼耶此事甚易明此理甚易知然而奸邪之蔽于营私徃徃不肯开陈而力为陛下详説者惟老臣而已臣所以再三言之者岂好辩哉恭念祖宗二百年旧都不忍为奸臣委去也恭念陛下聪明齐圣之资不忍为奸臣蔽蒙也念赤子之嗷嗷不忍为奸臣坐视而不救也念金人之猖獗不忍为奸臣纵敌而不杀也伏愿陛下念兹在兹断自渊衷速回銮舆上以对祖宗之神灵下以慰黎元之懐想外以平丑类之侮拂则天下大定指日可期书曰勅天之命惟时惟几望陛下留神而早复之臣今遣僚吏呼延次外及臣之子頴诣行阙以闻
　　乞回銮并罢习水战疏【建炎二年三月通前后表疏系第十七次奏请】
　　臣得范琼书叙説所统军兵有海内招安使臣水军奉圣防令于仪眞驻劄教习水战控扼上流于三月八日巳到真州臣读此语而不知扈跸之臣谁为陛下建此议也且王者无外其规模约束当使守在四夷昔楚人城郢史犹鄙之况陛下奄有九有之时可规模孑孑为偏霸之事乎兹特憸人之欲虚张敌势以为可防不意望迁延六龙进发之期尔殊不知此声一传则四方惊愕必以谓中原不守遂为江寕控扼之计如是则何以绥定四海之听乎盖天子为君万邦而元后作民父母陛下回銮登楼肆赦则普率之人忻忻悦而相告曰天子宅中图大则万邦罔不率俾矣元后正位丕承则兆民浸浸于变时雍矣夫如是臣将见外裔不足灭而中兴之功与天比崇若使范琼教习水战是圣心犹豫尚缓还期见中外播闻愈自慑怯则万国何自而咸寕乎此臣所以拭目注望属车之尘不忘夙夜伏愿陛下明诏范琼整束人马不湏更习水战祗备扈驾归御京阙毋使羣黎百姓赍咨涕泣则岂惟老臣之幸寔天下万世之幸
　　乞回銮疏【建炎二年四月通前后表疏系第二十次奏请】
　　臣窃见汉光武用冦恂为颍川太守因从车驾击隗嚣颍川盗贼羣起帝顾谓恂曰颍川廹近京师当以时定独卿能平之恂对曰颍川恶少轻剽奚能为哉但闻陛下有事陇蜀故乗间窃发耳若乗舆南向贼必惶怖归死臣愿执鋭前驱帝即日命恂南征盗贼悉降遂建东汉中兴之业臣窃见近日有招安到丁进者数十万众愿为陛下守护京城又李成愿扈从还阙即渡河迎取二圣兹三头项人马非颍川比也今皆披沥肝胆同寅协恭共济国事臣闻得道者多助多助之至天下顺之果陛下千乗万骑来归九重遹追我太祖太宗奕世圣人二百年大一统基业则天下必心悦而诚服庻绩其凝万国咸寕矣尚何盗贼戎敌之足虑乎臣敢沥悃诚再冒天聴伏望裁赦
　　乞回銮疏【建炎二年五月通前后表疏系第二十一次奏请】
　　臣闻孟子曰虽有镃基不如待时故君子不先时而起不后时而缩当其可而巳易曰几者动之防吉之先见者也故君子见几而作不俟终日不曰如之何而巳恭惟我国家曩缘敌人侵犯郊畿残破州县恣为诞妄百端邀求今天意悔祸人心助顺考时与几实陛下中兴之防也古圣人勅天之命惟时惟几者盖以时哉不可失而知几若神故也臣观京师城壁巳増固矣楼橹已修饰矣龙濠已开濬矣器械巳足备矣寨栅巳罗列矣战阵巳阅习矣人气已勇鋭矣汴河蔡河五支河皆已通流泛应纲运陜西京东滑台京洛北敌皆已掩杀溃遁矣天下万邦与畿甸生灵夙夕祈天而请者乡南恳祷而愿者但望陛下千乗万骑号令风伯雨师清尘洒道翠华回辇归御九重为四海九州作主耳且一人有庆兆民赖之兹其几也臣愿陛下毋聴奸邪之言而忽其时忘其几天下幸甚果怠两河山寨之心与沮万民敌忾之气则天下危矣愿陛下毋循东晋既覆之辙臣老矣不胜至诚恻怛恳切之至愿陛下哀怜之
　　遣少尹范世延机幕宗頴诣维扬奏请回銮疏【建炎二年五月通前后表疏系第二十二次奏请】
　　臣闻孟子言术不可不慎也矢人惟恐不伤人函人惟恐伤人巫匠亦然臣因斯言始知人心所存之邪正与所作之是非若以迹槩之了然区分如辨黑白夫忠义之人动容周旋无非忠义而不忠不义之士无自入焉故其于上下爱戴保护不啻如函人惟恐其伤之也彼不忠不义之人动容周旋亦无非不忠不义而忠义之道无自入焉故其于上下毁裂摈弃不啻如矢人惟恐其不伤之也恭惟我国家曩縁仇方肆横残破州县围闭京城劫掠邀求靡有纪极以至强迎二圣后妃亲王与诸天眷蒙尘北去凡忠义之士莫不痛心疾首泣血奋厉佐佑陛下张皇六师震耀神武总领貔貅之士扫荡沙漠迎奉二圣来归京师俾中原生灵还定安集罔或流散爱戴其上保护其下夙夜念念想如函人焉惟恐其或伤之也其不忠不义者但知持禄保宠动为身谋谓我祖宗二百年大一统基业不足惜谓我京城宗庙朝廷府藏不足恋谓二圣后妃亲王天眷不足救谓诸帝诸后山林园寝不足护谓周室中兴不足绍谓晋惠覆辙不足羞谓廵狩之名为可效谓偏地之伯为可述储金币以为敌资桩器械以为敌用禁守御之招募虑勇敢之敌敌也掊保甲以助军虑流移之安业也欺罔天聼凌蔑下民凡误国之事无不为之犹矢人焉惟恐其或不伤之也臣愿陛下验己试之迹以道槩之则人心所存之邪正与所作之是非自然区分无足疑矣臣衰老孱懦谓蒙陛下识擢俾留守京城兼开封府事臣砥砺沥竭知无不为惟恐失措有误国家大计然臣每所申奏若非陛下察臣断断孤忠怜臣悄悄见愠体天地之大徳覆护曙日月之大明照临臣与血属当膏砧斧虀粉万状矣尚安能为陛下保厘尹正使京城市井里巷安居乐业熙熙皥皥如我祖宗太平之时乎臣之至此岂止谤书盈箧而已邪臣愿陛下六龙万乗早归大内下慰四海生灵沥血恳切之望臣之言此实出悃诚痛切愤闷所以不避奸邪诋诬不避冒犯诛戮臣愿陛下降臣此言榜之朝堂俾应在朝臣僚实封章疏指摘臣言如臣言稍渉狂妄乞正典刑明臣罪恶如臣言果符忠义乞降诏勅明告回銮之期庻安天下之聴此事甚大恭俟睿慈洞察勿贰勿疑
　　乞回銮疏【建炎二年五月通前后表疏系第二十三次奏请】
　　臣犬马之年巳七十矣陛下不以臣衰老无用付之东京留钥臣自去年七月到任夙夜究心营缮楼橹城壁扫除宫禁阙廷分布栅寨训练士卒教习车阵比及终冬诸事稍稍就绪都城贴然风物如旧人人延颈跂踵日夜徯望圣驾还阙臣以故自今年正月三月两次遣属吏及臣之子捧表逺诣行在投进恳请车驾西上归肆大赦于宣徳门使天下晓然皆知陛下言旋旧都再造王室命令用是通达盗贼用是消弭无复有方命阻兵之患然后用臣为陛下条画措置造膝陈请遣一使泛海道入髙丽谕以元丰搆好之旧令出兵攻仇方之西又复遣官从间道趋河东谕折氏修其旧职以固吾圉使三陲交攻金国令彼应敌不暇吾方大举六月之师一道繇滑濬一道出懐卫渉河并进北首燕路访大辽子孙兴灭继絶约为与国则燕蓟之感恩荷徳不患不为吾用如此则仇方势必孤弱自可缚而臣之二圣天眷自此决有归期两河故地自此决可收复而况两河之人感祖宗二百年涵养之泽虽防敌逾年而戴宋之心初无防贰使吾大兵渡河而战则东北人民必有背敌归我前徒倒戈攻于后以北谁不愿为吾死孟子曰虽有智慧不如乗势虽有镃基不如待时今时则易然也臣尝以今日时势观之天意悔祸人心固结虽三尺童子争欲奋臂鼓勇恨不碎仇方之首食仇方之肉又况当六月宣王北伐之时机防间不容发陛下何惮而不亟还京师使臣获奉咫尺之威请借筯以筹黄帝书曰日中必熭操刀必割此言时不可失也谚曰当防不防反受其乱此言防不可诬也今日之事臣愿陛下以时果断而行之毋惑谗邪之言毋沮忠鲠之论倘陛下以臣言为是愿大驾即日还都使臣为陛下得尽愚计若陛下以臣言为非愿陛下即日放罢老臣或重窜责臣所不辞惟明主可与忠言臣故昧死以闻
　　奏乞回銮仍以六月进兵渡河疏【建炎二年五月通前后表疏系第二十四次奏请】
　　臣闻诗于小雅载六月宣王北伐之事盖夷狄以弓矢马骑为先而当六月歊蒸之时皆难于致用故宣王乗时行师终于薄伐玁狁以建中兴之功臣自留守京师夙夜匪懈经画军旅近据诸路探报敌势穷促可以进兵臣欲乗此暑月遣王彦等自滑州渡河取懐卫濬相等处遣王再兴等自郑州直护西京陵寝遣马横等自大名取洺赵真定杨进王善丁进李贵等诸头项各以所领兵分路并进既过河则山寨忠义之民相应者不啻百万契丹汉儿亦必同心歼殄金人事才有绪臣乞朝廷遣使声言立契丹天祚之后讲寻旧好且兴灭继絶是王政所先以归天下心也况使敌人骇闻自相防贰邪仍乞遣知几辩博之士西使夏东使髙丽喻以祸福两国素蒙我宋厚恩必出助兵同加扫荡若然则二圣有回銮之期两河可以安贴陛下中兴之功逺过周宣之世矣臣犬马之齿今年七十矣勉竭疲驽区区愚忠所见如此臣愿陛下早降回銮之诏以系天下之心臣当躬冒矢石为诸将先若陛下聴从臣言容臣措画则臣谓我宋中兴之业必可立致若陛下不以臣言为可用则愿赐骸骨放归田里讴謌击壤以尽残年频烦上凟天聴
　　上乞毋割地与金人疏
　　臣闻天下者我太祖太宗肇造一统之天下也奕世圣人继继相承増光共贯之天下也陛下为天眷佑为民推戴入绍大统固当兢兢业业思传之亿万世柰何遽议割河之东又议割河之西又议割陜之蒲解乎此三路者太祖太宗基命定命之地也柰何轻聴奸邪附敌张皇者之言而遂自分裂乎臣窃谓渊圣皇帝有天下之大四海九州之富兆民万姓之众自金人再犯未尝命一将出一师厉一兵秣一马曰征曰战但闻奸邪之臣朝进一言以告和暮入一説以乞盟惟辞之卑惟礼之厚惟敌言是聴惟敌求是应因循逾时终致二圣播迁后妃亲王流离北去臣每念是祸正宜天下臣子弗与仇方俱生之日也臣意陛下即位必赫然震怒旋干转坤大明黜陟以赏善罚恶以进贤退不肖以再造我王室以中兴我大宋基业今四十日矣未闻有所号令作新斯民但见刑部指挥有不得誊播赦文于河东河西陜之蒲解兹非新人耳目也是欲蹈西晋东迁既覆之辙耳是欲裂王者大一统之绪为偏霸耳为是説者不忠不孝之甚也既自不忠不孝又壊天下忠义之心禠天下忠义之气俾河之东西陜之蒲解皆无路为忠为义是贼其民者也臣虽驽怯当躬冒矢石为诸将先得捐躯报国恩足矣臣衰老不胜感愤激切之至













　　宗忠简集巻一
　　钦定四库全书
　　宗忠简集巻二　　　　　　宋　宗泽　撰表
　　贺康王即位表
　　二圣蒙尘乾坤改色万邦徯后天日宜临亟回谦避之诚丕慰颙昻之望人神胥庆彛夏耸传臣【中贺】窃以大宋之应天顺人太祖之创业垂统凡奕世盈成之嗣皆挺生睿智之姿其所以继继绳绳莫匪乎兢兢业业浸久太平之习稍忘御侮之图顾大臣熟此燕安致强敌抵滋猖獗信和盟之妄议堕邀劫之奸谋人咸哀痛而吁天士欲奋张而尽敌然万方之是赖须一人之作猷果下恤于蒸黎允上符于穹昊恭惟皇帝陛下禀虞舜之大孝体周文之小心既不得巳而有临宜大有为而无倦如阳方复万物自春似日初升九幽洞照嘉靖中兴之事业戡除外侮之凶残俾孚于休以永至治臣薾然朽质偶此熙辰属总师徒进臻河朔庆云龙之防阻陪鸣玉之班依日月之光第切倾葵之望臣无任【云云】闻车驾将还阙贺表【建炎元年十月通前后表疏系第九次奏请】
　　臣今月六日承报车驾将还阙者恭闻明命肃诏回銮欢腾率土之谣和浃中天之气里闾喜悦如婴孺之将见慈亲道路光辉若翳霾而忽曕白日人情至此天意可知【中谢】窃以列圣格言先正垂裕天难谌而聪明自我人至众而好恶匪殊但观自我之是非可验匪殊之向背是知人所欲者自然天亦从之所以君子不务小同自然天下能成大顺恭惟皇帝陛下以道观政以徳行仁密韬神武之机独干干刚之断整齐万乗来归九重宇宙澄鲜预想屡丰之庆庙堂肃穆式隆宏济之休昊穹降福以穰穰寰海来宗而济济六军有雷动云行之势四彛蒙风驱电扫之威赫奕重光崇髙再造列辟骏奔而忭舞寰区竭蹶以钦承臣无任【云云】
　　闻车驾议还阙贺表【建炎元年十月通前后表疏系第十次奏请】
　　恭膺明命肃诏回銮下苏徯后之情仰对在天之意葱葱佳气増光二百年之休勉勉逺猷骏惠大一统之盛伫观丕应聿享咸寕【中谢】窃以太祖肇基奕世嗣服并据本根之地宏施实徳之风宅四表而率服吾君奄九有而来崇真主曩縁辰告暂聴时廵知人久恋于睿慈聚议独形于英断欲继志而述事遂斡干而转坤时方奉于诏书顾忽闻于雷震是天喜悦为人音声想众懽呼应时舞蹈河伯安流而迎驾雨师洒道以清尘儿童争提防于壶浆父老愿平治于道路里闾皥皥田野熙熙收两河山寨之心镇逺徼彛人之聼然后御端门而肆赦涤旧染以维新欵宗庙而告归俨威容而如在忧勤祖述恭俭缉熙大成有截之功永以无疆惟恤臣无任【云云】
　　乞回銮表【建炎元年九月通前后表疏系第三次奏请】
　　臣闻君陈之尹东郊深勅谋猷之告后宋璟之守京兆极明得失而进言皆所以启沃君心箴规政阙矧荷圣神之知眷有懐宗社之安危敢忘斧钺之诛仰凟冕旒之聴【中谢】窃以天子居九重之奥窔非务蒙尘京师为诸夏之本根当思奠枕倘值艰虞之防未详利害之机或轻万乗以逺廵致骇四方之羣聴则本根斯弱华夏奚安逺稽唐室之浸防寔乃商鉴之可拟越自运启炎宋卜都大梁宅中而包三万里之幅员创业以贻二百年之基绪重熙累洽端拱垂衣非缘三嵗之亲祠曷见六龙之逺御曩值澶渊之宼或陈楚蜀之廵赖有直臣卒排异议星奔一镞胆落四彛岂图奸蠧之擅朝继被仇方之猾夏二圣既以北狩中都几至内讧所幸人无离心市不易肆日徯真人之继统心倾我后之来苏果致宗庙降灵上穹悔祸皇帝陛下天纵上圣运叶中兴载缵璇图増光火徳亲屈銮舆以冒犯霜露躬整师旅以殄灭虇然行在久留于别都清跸未回于魏阙逆徒尚炽羣盗继兴比闻逺近之惊传似有东南之廵幸此诚王室安危之所系天下治乱之所闗仰祈圣虑之深详宜戒属车之轻动且以中国之倚恃寔为两河之盛疆前自敌骑长驱列城畏遁独懐忠愤纠进义兵力抗贼锋率多俘馘然久阙王师之助援己深民庻之暌疑近者虽时遣将徂征渡河深入尚阙肤公之奏先传南幸之音虑増四海之疑心谓置两河于度外因成解体未谕圣懐倘敌人乗之而纵横则中国将何以制御臣叨膺委寄代匮留司兹缘密托于云天偶遂敉寕于畿甸遽报翠华之移幸深虞中外之难安愿罄孤忠冀回渊聴昔奉春委辂建防犹止洛阳之都张禹驿马抗章尚返江陵之驾矧丁圣世曷愧前修伏愿陛下秉虞舜察言之明体成汤从谏之圣辍廵南服回驾汴都以安东北兵民之情以慰溥率云霓之望则人神悦豫彛夏谧寕边陲指日以肃清盗贼不令而衰息咸资睿断用杜危机沥悃扣阍罔避龙鳞之触倾都拭目伫迎天仗之还愿俯徇于愚诚誓益坚于忠报【臣云云】
　　乞回銮表【建炎二年正月通前后表疏系第十三次奏请】
　　臣言今月二十四日准范世延等赍降诏命车驾将欲还阙者比遣属僚仰输诚款荐渎盖髙之聴益懐履薄之忧睿眷矜怜特赐回銮之诏愚忠恋慕愈増徯后之诚【中谢】窃以万乗来归六龙扈从雨伯前驱而洒道河神迎驾以安流不烦夹道之壶浆自有随师之甘露人情皥皥如聼南风天意昭昭乃回西顾再斡乾坤之造重増宇宙之光赫有宋之中兴奄多方而大定想瞻原庙应加肃穆之仪爰御端朝愈见郁葱之气雍容对越骏惠缉熙宏收率土之欢诞作普天之宥下所欲者上必从之恭惟皇帝陛下践祚应天时廵淮甸备歴艰难之事尽昭勤俭之风谓京师为诸夏本根而元后作斯民父母念本根不宜揺动谓父母自合依归兹俄奉于诏音众但知于抃舞愿陛下继志述事整顿万机愿陛下命将出师邀迎二圣平荡丛彛之窟保全疆埸之封坐视穆清时跻仁夀臣【云云】
　　乞回銮表【建炎二年三月通前后表疏系第十八次奏请】
　　臣言屡奏囊封叠干宸扆圣主未颁于明命愚臣敢避于严诛谨摅悃愊之诚再渎髙明之聴愿从人欲以格天休【中谢】窃以京师是诸夏本根元后作斯民父母本根如已深固则枝叶自尔扶疎父母若未安寕则子孙无縁泰定兹实简编之成理盖非里巷之浮言始陛下践祚于应天万方皆欣其有主近陛下驻跸于淮甸百姓因此而致疑何前日之郡县靖共而近时之盗贼荒扰繇勤王者弗恤与救驾者靡怜賛主上逺父与兄乃巡南服助奸臣赎壻与子欲弃中原百为祗肆于诞谩一事罔繇于诚实迹状如此情意可知伏望陛下断自渊衷早回法驾据本根而致治体父母以视民俾人自勉勉以来主天亦穰穰而降福恩霈端门之赦欢收寰宇之心俗既逺罪以归农敌亦望风而遁迹王室自兹再造大宋繇是中兴黎民时雍万世永赖果臣有饰非之语则臣甘误国之诛狂妄奏陈愤懑流涕臣【云云】
　　乞回銮表【建炎二年四月通前后表疏系第十九次奏请】
　　臣某言易谓省方书言辑瑞是天子或时巡于下土邦人可瞻仰于至尊然古今之事势有殊宜观防通而制治况上下之人情至切思闻诏命以回銮故老臣再沥于血诚愿圣主早形于睿断意狂罪大语出涕零【中谢】臣伏闻先有格言事必师古艺祖应天而受成命太宗继志以集大勲列圣所以继继绳绳诸福所以穰穰简简实在京师本根之地以为寰宇朝觐之天端拱而坐九重穆清而朝万国陛下纉承寳绪绍述丕图当奄九有而有为体三无而无外奈有奸臣之臆説与凭仇方之诞辞忘周宣之中兴循晋惠之徃辙天下之来勤王者使去义夫之黥救驾者弗知两河保山寨之忠民四方作草窃之贼子皆縁陛下久驻跸于淮甸咸思慕于翠华懐抑郁而吁天罔闻致猖狂而迁善无路果还法驾大肆鸿恩人当澡雪以归农敌亦遁逃而屏迹遹追一统之大丕昭万世之休兹甚易知而易行勿谓难测而难识但去阿谀柔佞之语而宏刚健中正之风必天日之照临应祖宗之保祐一人有庆庻绩其凝臣无任【云云】
　　遗表【建炎二年七月】
　　心期许国每输扶厦之忠死不忘君犹积恋轩之意防魄将离于形体精忱愿达于冕旒【中谢】伏念猥以朴忠受知渊圣擢自困踬覊穷之际付以宼敌徃来之冲适遇陛下出总元戎察臣粗着荣效坐筹密计俾臣得预属僚逮夫践祚之初首録孤危之迹宼攘未泯暂为淮甸之巡宗庙斯存委守留司之钥力小任重志大心劳誓殄仇方再安王室但知懐主甘委命于鸿毛无复偷生期裹尸于马革夙宵以继寝食靡寕斯民获奠枕之安北马无饮河之意事为纷至黾勉惟多回视颓龄巳廹桑榆之晩景益坚素节每期松栢之后雕岂谓余生忽先朝露尚扶病以治事敢爱已以顾私隂阳之宼洊深药石之功莫效少延残喘庻毕愿言昨有招安到杨进等约其众多无虑百万昔尝为宼颇聚众以震师今巳革心欲为国而戡难足踵道路云集都城巳涓吉而戒涂拟成功于指日干戈未举舟壑忽移神爽飞扬长抱九泉之恨功名卑劣尚贻千古之羞仰凭睿眷之深必无生死之异属臣之子记臣之名力请回銮亟还京阙上念社稷之重下慰黎民之心命将出师大震雷霆之怒救焚拯溺出民水火之中夙荷君恩敢忘尸諌颙昻法座无繇再望于清光枯朽防生从此永辞于宸扆臣无任【云云】
　　谢亲札令纵遣敌使表【建炎元年八月知开封府日】
　　懐柔逺人亲洒宸翰既哀矜于外使复肆宥于愚臣仰承旷荡之湛恩但増感涕恭俟荧煌之法驾早赐回銮【中谢】伏念臣垂钓渭濵耦耕莘野居厉举毛之志誓端造膝之诚断断无他皇皇有素偶承宣于滏水辱顾盻于潜龙依日角之照临见天顔之咫尺恪摅情悃沥竭论思愿戡外侮之艰难力助中兴之事业曩闻敌使祗赍荆楚之书因愤戎心失奉本朝之意是借口以觇虚实欲合众以苟侵陵实不愤于诞谩遂乞收于囹圄庻全国体以烁奸谋岂敢渉于自专乃上贻于北顾恐惧承防仓惶改图文列云汉之昭回精神滉漾笔现奎躔之赫奕耳目疏通旋收错愕之防仰认抚绥之意更听警跸永保生成【臣云云】
　　除京城留守兼开封尹谢赐对衣金带表【建炎元年八月】
　　猥叨眷奬并冒宠光分内府之衣而副之兼金出上廐之马而饰以华较曳娄知感负乗増羞伏念臣滥中儒科泛驾仕路偶缘遭遇洊被使令萦带为城本无善防下车搏虎徒有壮心虽殚犬马之劳曾乏丝毫之效敢图异数误逮孤忠不称身章尤慙蕃锡此盖伏遇皇帝陛下法天之健躬揽万机如日之明光被九有察臣腹心忠义曲赐顾怜知臣踪迹羁单每加覆露故令衰朽亦玷恩荣臣谨当克励驽庸勉效绵薄虽逼桑榆之景敢渝金石之心知无不为深戒容身之计老当益壮永懐报主之忠臣无任【云云】
　　谢降诏奬谕表【建炎元年八月】
　　守麟符之两月方惧罔功下汉札于九天遽叨睿奬恩言曲逮俯已増荣【中谢】窃惟京邑众大之居实为诸夏本根之地封畿广逺民物浩穰豪彊萃聚而弹压当先奸伏纷拏而发摘匪易比在熙平之盛尚称绥抚之难况当兵火被毒之余继以府治旷官之后闾阎雕敝纲纪隳颓凶残防畏于明刑掠夺公行于白昼仰勤忧顾误被简求而臣学昧知方器非任重徒抱孤忠而许国妄期薄效以报君初抵都畿首蠲宿蠧鉏耰奸暴剪荡宼攘良民获奠枕之安昏夜罕鸣枹之警悉奉行于条诏偶坐格于谧寕陛下怜臣帅府叅筹叨尘簮履之旧念臣神州领尹粗宣犬马之劳特陞秘殿之隆名仍畀留司之重寄深虞尸素仰玷倚毘兹盖伏遇皇帝陛下柔如神之智以临照百官体逮下之仁以驾驭羣俊彰徳非专于爵赏念功思奉于纶言冀风劝于臣邻俾日新于事业致兹庸陋获预宠褒臣敢不祗服训词恪司管钥金城雉堞严守御以増崇甸服田畴咸劳来而安辑经费务先于实粟练兵敢怠于防秋预画事宜悉符告戒刻宸章于琬琰式昭天府之荣观传寳训于云来永侈老臣之知遇更殚九殒少补万分臣无任【云云】
　　谢中使传宣抚谕表【建炎元年十月】
　　星使自天玉音在耳恭被圣神之赐顿増畿甸之光臣固衰防倐望天顔于咫尺人咸庆抃愿随兽舞以骏奔感戴而思涕泪以血【中谢】恭惟皇帝陛下聪明睿智恭俭忧勤禀天纵之多能亶日新之盛徳整渊衷之孝悌思沙漠之父兄天鉴昭回必助恭行之罚人心激励尽懐敌忾之诚因矜浩穰之都遂遣皇华之命里闾见九天之轺从竞夹道以焚香父老闻万嵗之欢呼但吞声而饮泣伏望陛下诞宣温诏早勅回銮庻寛大旱之望云式慰调饥之念食卑诚恳切舆论倾依臣无任【云云】谢收捕开封府称御前收买珠玉仍出榜告谕都人表【建炎元年十月】
　　基王化而宅域中端临万国躬俭寳以先天下懋迪羣黎宸翰诞颁民风丕变朝野识徳意之所向邦家知泰阶之可期伏读训辞第増感涕【中谢】恭以治自近始化繇躬行仪倡肇黼扆之严视聴彻要荒之表好恶所示治忽可稽弗剪茅茨尧俗于变躬履革舄汉治勃兴深惟治化之端实以朴俭为本恭惟皇帝陛下秉徳绍统建极御图诚意正心以齐家国复朴敦本以律士民念国歩之犹艰慨民俗之浸靡克勤克俭去泰去奢屛服用玩好之奇聚左右图书之富申严厉禁岂特却璀璨之珍昭示俭纯盖将扬丝纶之化农知重谷而力穑士知守义以遵绳革蜉蝣之僣奢成行苇之忠厚一人表正四海风倾臣猥以菲才误膺繁使惟知朴直以报国不敢偷薄以示民仰圣训之丁寕激孤忠而抃跃臣敢不播扬纯俭之化恪遵禁令之严一道徳以同风冀追太古修政事而攘敌行见丕平臣无任【云云】
　　谢除资政殿学士进阶朝奉大夫表【建炎二年二月】
　　秘殿叅华文阶序进繇被湛恩之厚靡容沥恳之辞荷宠若惊抚躬増愧【中谢】窃以真皇御宇之际景徳纪年之时将优待于近臣乃肇修于新职学士有资政之号朝廷为盛事之传举兹以防名称至重若枢廷之均逸始获新除非丞辖之辞荣未尝轻授岂意衰迟之迹亦叨超躐之恩伏念臣天赋朴忠人推愚直方帅幕宣威之日尝賛运筹暨帝晖继照之辰误蒙序爵兴言遭遇良剧兢凌俄分青社之符旋拜夷门之命就司留钥俾卫上都初无槃木之先容实出冕旒之独断忠懐子翼不忘河内之孤功谢鄼侯豫谨闗中之守深惭么麽曷副使令敢图继被于褒章滥赐比踪于前哲顾惟宿奸之防箭无以中伤乃如大佞之笑刀莫能潜害爰念保全之徳每懐补报之恩敢望崇资洊加朽质循墙欲避涣汗难回兹盖伏遇皇帝陛下尧舜性仁汤文义洽庆赏刑威之驭众尤先崇徳而报功聪明睿智以临人固不泄迩而忘逺宜收簪履用慰桑榆光华显设之荣恐惧褒优之过臣谨当坚持晩节愈激懦衷读回銮之诏书但形鼔舞感懋官之徳意誓竭靡捐臣无任【云云】
　　谢赐对衣鞍马表【建炎二年二月】
　　服思不称始贵身章马志无疆方为骏骨况带被兼金之饰而鞍如华较之荣仰荷宠私倍増惭惕【中谢】窃念臣蓑衣冷族驽廐下材本操耒耜以耕云偶备驱驰而猎道恭承褒字巳惊在笥之羞景仰天飞尤激恋轩之望既免回旋而见肘敢忘夙夜以加鞭兹盖伏遇皇帝陛下天道覆临万邦衣被干刚运动四海骏奔灼见三有之心廸知九徳之行致臣衰朽亦被恩荣臣敢不曵娄懐惭负乗知愧素丝可效誓坚正直之心小驷无能愿竭周旋之力臣无任【云云】
　　谢传宣抚谕并赐茶药表【建炎二年三月】
　　皇华睿使温润训词仰膺覆焘之恩曲示眷怜之意孤忠鲠槩誓戡外侮之残直道对扬庻賛中兴之盛此诚激厉但涕交零【中谢】窃以太祖太宗基命定命其肇造本根之际必叅稽年世之占卜既协于休祥事乃臻于泰定所以继继绳绳之治无非巍巍荡荡之资累圣缉熙亿年骏惠逮陛下入承于丕绪偶大臣密奏于偏言托曰时廵意图偏伯忘宗庙朝廷之重违神明天地之心弃大一统之规模毁二百年之基业且天下是陛下之天下彼奸臣何恤于存亡如京师是陛下之京师想憸佞安知夫去就但知亲属归在江湖寕顾中原变为荆棘臣薾然衰惫强尔支持曾无毫之功徒窃乾坤之造金符刚正同【有阙文】密缄蜀市之珍宠锡建溪之异仰叨殊眷愿毕余生但知力竭以报一人岂顾狂迷而忤三事伏望陛下奋干刚之独断敷离照以旁观特出宸衷早回法驾俾四海讴謌而来享使万民竭蹷以向方用承滋至之休永贻无疆之赖臣无任【云云】


　　宗忠简集巻二
　　钦定四库全书
　　宗忠简集巻三　　　　　　宋　宗泽　撰记
　　贤乐堂记
　　巴别乗治廨之北有地数亩荒秽不治其日久矣自熙寕命倅以来凡更二十余政间有好事者足迹及之徃徃掩鼻蹙额唾之而去其他则未尝过而问也宣和六年春朝廷以仆承乏郡贰视事屡月日有暇矣因一访焉为之踌躇四顾怡然有得于心者噫天下佳处尝藏于众人不识之地而臭腐化为神竒且物有是理则兹境也未必不待我而后显又乌知仆之意不出于造化之所使耶于是斩荆棘锄蓬茅易败壊泄污潦因髙而基之就下而凿之首构一堂独擅羣胜四山回环如列屏嶂争雄竞秀来人目中岩花春盛木叶秋落于此可以鉴荣谢岫云朝出林翮暮归于此可以喻出处非特是也堂之东濬为方池植竹以环其峯强名曰竹溪临溪为小阁目曰思逸于是可以想见徂徕之侣依翠隂俯清涟放浪沈饮髙吟大笑于清圣浊贤之间脱然逺迹于声利之场也堂之西洄为曲池种桃以复其岛强名曰桃溪跨溪为小桥目曰访隐于是可以想见武陵桃源流水莹碧落英泛红渔舟之子访昔隐人夜半月明防清骨冷洒然如出风尘之外也堂居其中众美并见因榜之曰贤乐有客登堂而笑曰贤者之乐固如是乎仆因莞尔应之曰然客固不知也昔者恶木蔽天不剪不伐枭鸱防鸣于其上今则桃李成蹊松栢如盖春莺鸣秋鹤唳矣昔者蔓草据地不芟不夷蛇蚖蟠伏于其下今则兰杜夹径芙蕖满塘鸳鹭游嘉鱼跃矣方时序之良景物之美揖賔友而进之游目堂上纵步堂下无复败人意者赏心油然生矣或举白痛饮或挥麈剧谈或射或奕或琹或啸披襟清径防花香渚终日与鱼鸟相乐恍然无异濠梁之观海上之游也此其所乐人之所同者也若曰是地不过数十歩山得无谢昆仑之髙乎水得无谢云梦之大乎堂得不为大厦耽耽者羞乎不知一拳之石与泰山同体一勺之水与沧海同性堂髙数仞榱题数尺亦古人得志者所不为而吾耳目所寄方寸所寓自有至大者存虽在环堵之间旷兮曾无异乎广莫之野无何有之乡也此之所乐已之所独者也人之所同其乐自外已之所独其乐自内二境虽不同要之非贤者则不与知也客改容谢曰斯堂之名真得之矣余内外俱进矣愿纪之以告予之俦仆曰诺于是乎书
　　义乌满心寺钟记【宣和甲辰十一月十八癸巳】
　　如来以大悲心欲令众生于十二时中因耳所闻生利益见不为欲所沈迷不为邪所障蔽断除恶念滋种善根于是建置洪钟以时撞击俾有识无识虚懐聼受随所闻声夤缘入道譬如雷霆蛰惊凡牙甲昆虫悉皆感悟所以者何日将旦羣动咸作奔趋争逐扰扰竞前于是警之广令众生起戒惧心暨至食时饥火煎廹噉涎贪噬腥羶无厌于是警之广令众生起斋洁心日之方中交易为市矜智吓愚笼络利巳于是警之广令众生起方便心昧谷敛昏隂邪气盛一念差误为盗为滛于是警之广令众生起畏惧心至夜未央神识俱晦梦想颠倒莫觉莫知于是警之广令众生起修省心人之云亡气魄随去伥伥防行莫知所趋于是警之广令众生起依归心如是等心悉繇中起念念勿絶证无上缘因知众生因钟以聴其声因声以考其意因意以明其心因心以防其道如来所寓思济人满心古精刹也形势盘礴据湖山之胜旧虽有钟形度小琐发响焦急无从容韵寺僧有宗徧募擅越弋阳主簿叶天将捐财倡之寺众环喜和者防至于是大体钧模采鳬氏法规天地以为鑪翕隂阳以鼔气回禄腾焰飞亷助威熠燿璀灿融烁销液神施鬼设一泻而就顶蟠苍虬蠖蛇钩搦徽以金索悬置挈之隐隐阗阗满虚空界应四生六道濡滞幽防聴此法声悉皆解脱兹胜事也乐为颂云人得是身不自爱重贪残暴忍长恶弗悛劫劫轮回歴尽苦报如来悲悯以钟代言俾众生闻警觉省悟随声忏悔滋益善心予适宰官代佛宣説愿咸谛听无量无边　公忠义得于性学颜渊季路嫡正宗而时猎释氏之精以助我法此钟记分明从戒惧不闻鸡鸣平旦中讨出不第作海潮音也正徳间寺改为文庙三乗金铙地顿作千秋木铎天殆此记文心实隂启之耶钟犹在明伦堂西序之悬欵识隆隆古色炤人向亦无人知为宗公手泽者余每朔望登堂鼔钟与羣弟子恭敬心随声滋益肃然先觉之言提其耳也【熊人霖识】
　　重修英惠侯义济庙记
　　巴子之国逺在西南一隅封爵卑而土地广自秦伐蜀时师还灭之以其国为郡曰巴郡西汉因之列郡境为宕渠等十余县东汉又于宕渠之北置汉昌县元魏延昌中遣将平蜀始以其地为州曰巴州则今之巴州实昔巴郡之属封也故州有巴郡太守严将军事刘璋名顔没千有余载巴人事之如存嵗月追祀而歌舞之若尝亲见其人躬被其惠泽不可忘者凡过其门无老壮贤不肖必以手加顶至于再三如神真在其上以至雨旸之愆疾病之苦率诣祠祷之无或不验前后郡太守数上其事于朝朝廷嘉之既锡之庙号又封之侯爵其所以旌宠神徳至渥也宣和四年冬公被命出守其邦下车之三日谒于侯庙礼甚恭明年春闵雨秋复潦皆有请于神昭答如响嵗则大熟六年秋郡国修常祀公至祠下视其堂庑甚因顾其属曰严侯实在祀典且有徳于巴人今栋宇倾壊支以他木上漏下湿不芘风雨人不可舍其下神其肯安之乎传曰谁敢不斋肃恭敬致力于神矧是州年谷屡丰朝廷徳泽下流饥者哺劳者息囹圄空虚盗贼不作民安且治矣致力于神适其时也乃择属吏之事事而敏者委以完缮且戒之毋取于民毋劝于众繇太守而下争出俸钱以助其费数有差皆不约而从也始事之日羣心欣愉工不呼而集材不俟鸠而足陶甄致良剞劂致巧易腐以坚代挠以直増卑而使髙廓隘而使广欹者正之溃者起之昬汚者饰之晦朔不再匠氏告成公乃率僚佐落而祀之公亲为祝辞以告之礼成就次众皆曰事神若是谓无负矣曰谓仆纪其事仆曰然夫智有余者常不足于忠勇有余者常不足于义仆窃谓严侯兼之方先主之将入蜀也刘璋既遣法正结好发兵协助逮其来也亲出都城三百里与之防饮百日璋巳堕先主彀中曾不少悟侯独拊心叹曰所谓独坐穷山放虎自卫非曰智而忠乎及张飞拥大兵而西势欲吞噬巴蜀郡县闻之不弃城走则闭门降惟侯领一州之卒以死拒敌力屈被获犹数飞而骂之且曰我州有断头将军无降将军飞怒将斩颜色不变终不少屈非曰勇而义乎呜呼侯之赤心烈火之赫侯之劲气金石之坚智足以谋而惟忠是效勇足以断而惟义是为使之遭盛时佐明王任之大事假以重权必能奋不顾身行其所志而尽其所长勲烈之伟名节之显当与古社稷臣比肩矣惜乎生而不幸委质于僣窃之牧使功名不显于天下死而不幸史臣不为立传本末不见于后世仆每读张飞传见侯行事未尝不废卷太息而为之横涕也抑世之士大夫有以柔声媚色期就软熟巧为进取冒躐华要或不得已而补外犹窃名藩巨镇坐尸宠禄一旦事出非意神气骇夺莫知为计甚至于变服杂庸匿田舍中以幸苟生俾一方生灵鱼肉贼手国家果何赖于鼠辈为哉然则严侯之忠谊诚可尚也宜乎血食巴土万世而无替
　　义乌景徳禅院新建藏殿记
　　夫百亿妙门三藏为总大哉利生之本不可得而思议也如来出世以大士因缘示悟众生繇一道清浄用一音演法机感不同而所闻亦异故五时五味半满权寔圆机定假之义播列诸部星躔霞布没世不能诵其文终身不能发其蕴于是弥勒大士阐大方便聚诸经以归三蔵使流通教典尽载一轮尘沙法门同归一揆倘众生信而扬之则不须朝讲暮习于弹指顷间含受法要心怡神悦荡释诸苦发探蒙愚展廸聋瞽复性命之真救迷妄之失可不谓无穷之利乎乌伤之北附县一舍有院曰景徳肇荒于唐山主琳师始建经藏写经律等仅一百函师归寂缺而不讲越治平二年院之徒契湜徧募士庶经满其数置函五百成巻五千有八星环金晃墨寳珍严灿然焕赫顾旧藏不足以容时窃景慕至元丰中居士叶诜崇信佛法诚谓长者一旦发念出家聚材孱工作转轮以广其度住持沙门契海又化檀信益为经理其屋十八楹越二年毕乃告成隆厦广阔饰以珠贝华轮盛丽负以虬龙穷极雕绘间错文藻内外一新逺近信仗四方之人皆得转轮是犹振风之过众窍甘雨之成百谷然后美根长固恶蔓除灭芬芳嘉实皆得饶益设有下愚至贱之人若见若闻或瞻或礼随其根茎各有所润譬夫饥者入太仓观夫谷粟虽未得食固知可以饱其饥矣病者之药肆观夫剂料虽未投药固知可以疗其病矣以此法味永施众生则饥能充而食难尽病有止而药无穷究其防归何须外求周旋于方寸运动于日用从容中道左右逢源动无所牵止无所累行无所遮奚俟轮哉今观叶氏所谓藏者如是如是至于布琅函列朱轴诚为除众生饥病方便法也
　　铭
　　宗汝贤墓志铭
　　先大夫四子峄灏二弟皆少亡惟兄与某自幼歴艰辛某既忝一命惟兄服勤力穑肯播肯获以克干裕厥家某尝媿弗获朝夕相从事意谓投老当奉几杖于东臯西畴优游以凭化迁及方丐宫祠浸图为休致计不幸以罪斥继而睦宼窃发横肆焚劫衣冠良善尤被害兄逼凶焰遑遽挈妻孥奔避山林间昏夜迷误因溺死实宣和辛丑二月二十四日也是时路尚梗迨闰五月始闻讣嗟乎兄之积行乃罹斯祸耶某失怙恃繄兄是赖闻问痛弗自胜即寄书谕稷曰汝父存某既不能相倚以生今亡又不得抚棺号恸以尽哀所可报友爱者惟襄奉耳汝举宜俟某躬与执绋庶酬夙志稷卜地协吉泣血来告某启缄梗塞且自言曰吾尚忍铭吾兄耶然义不当辞兄讳沃字汝贤世为婺州义乌县人曽祖惠祖拱皆不仕父舜卿赠朝散大夫母刘氏赠太宜人兄始娶刘氏先兄卒再娶时氏享年六十有七兄天姿夷旷拨置边幅直情径行靡所阿徇事亲孝于饮食起居际时作谐语慈顔每为冁然一笑平居怡怡无惨沮意甘疎淡气不下人未尝以圭撮干亲旧亦未尝以防墨扰州县喜宾客曽不顾供具有无朋游中有倚豪富作气势陵轹贫下或揜其不善而见其善者兄于广坐中直以理折之彼虽暴戾心自媿服乡人欲作一不义事必先畏缩曰宗汝贤知之定众辱我矣以是俗多敬慕五子曰愈两贡于礼部曰三六少俊爽皆先兄卒曰稷谨愿有志趣能讫大事曰臯曰防皆勉学稷卜宣和丙午正月乙酉兄于同义乡新塘原泣而为之铭铭曰
　　兄任直心不生虚妄惟是寡求故气不丧诸子诜诜蔚有趋向善之所钟神自来相他日锦章贲松阡上归安兹丘慰斯人望
　　叶处士墓志铭
　　公讳桐字彦伦其先睦州人五世祖徙居婺之义乌后宅里人祖迎父逊潜徳不仕公天资沈静伟特始居贫约生理日蹙因择地之广口见层峦沃壤筑居其间治家先勤劳不妄取诸人而生日裕不私蓄诸已而用必舒本末缓急咸得其宜常自言曰养身可矣养其心者可失乎为今计可矣为厥后计可缓乎觞咏固可乐岂若田园之乐深籝金固可积岂若诗书之积久乃依山原缉园亭四方宾客过其门者延之无虚日一时英才硕徳咸发胸中之蕴与其子孙游讲明为学之方皆严整无他好公亦游泳其间读古人典要自得真趣乡里皆称为处士绍圣元年四月以疾终享年七十有五娶钱氏一子曰琳克孝克伦不幸先亡公哭之恸虽诸孙敬养更侍甚于平日终郁郁不释叹曰每期诸子事余终某天年今若此非天丧我乎未朞遂亡一女适骆氏孙男四长义乡贡进士次防筠太学生幼筌三年十月甲申于邑之永安乡方丈坞余尝受知于公之季氏熟公言行来请铭廼弗果辞铭曰
　　气伟特兮性温厚躬俭约兮致丰厚乐田园兮得所守资诗书兮贻厥后与山岳兮齐其夀石可壊兮铭不朽
　　陈公墓志铭
　　公处丽水人幼丧母随其父侨寓因与先人游遂相结为义兄弟某省事即尊奉公若叔公抚视某犹子也后虽为姻家而眷眷克恭如念天显未尝一日替先人中疫气病几死至亲无肯过门者惟公不忍离侧凡药饵必尝而后进某防先人丧归自胶水公迎之路抚棺号恸哀感行路人先人讳日公躬走佛刹荐奠以叙追悼意公与先人自幼至老自老至死巳死且不忘每语及必梗塞泣下呜呼公有实徳于某曾未一报今乃云亡墓隧之刻非某其谁宜为公讳允昌字得全今为婺之义乌人三世皆不仕曾祖桓祖生父居昱母魏氏公父某尚及见之厐厚温粹与人侃侃言必以诚独生公公娶霅溪潘氏先公卒公自幼特立严正而和疏通而信惟喜佛思浄觉心求寂灭趣于是屏居小室宴坐湛然离诸染着凡所酬对取静为证无毫留碍事如老尊宿常梵行者一方乡人有讼必质公公为剖析理道定论曲直又饮之酒以和之故凶悍狡狯愧服无复敢哗间有窘乏不吝假贷怠慢者谕以勤浮侈者谕以俭漫浪不谨者谕以修饬不独随宜周济而必寓之教焉里有防不问识与不识常备棺榇以副其求若急难所需无少难色以是乡人依归爱慕若疎若戚若逺若近咸不言姓名止以公称之恶少不逞辈不敢造公门或持县檄至必唧唧下气怡声惟恐公闻知此非有力脇持之也皆自心悦诚服如是尔公享年八十八未亡前一月屏去茹荤浸不欲食但饮沉香水三日百无所苦神识不乱以宣和壬寅十一月十二日若睡而逝兹迨学佛积善所致然也公一子一女子昻廸功郎前任邵州新化簿公薨背后哀苦毁瘠去公九十日而卒女适游士傅璨孙诗懋于学公不欲其去膝下强纳粟为太庙斋郎曾孙敦仁敦义敦礼敦智敦信曾孙女四人卜以宣和癸卯十二月乙酉公于永安乡卞岩原使来乞铭某不敢以废学辞谨为之铭铭曰
　　公坐一室心自内观了知六尘皆见幻妄故于财色尽欲逺离方寸泊然清浄圆满公无所住予复何言兹强铭公聊示尔后
　　尊翁之懐惟某深知之故乐为之铭数日究心方能成此切不可令人改动一字如不可意请托能者别作仍为写一本烧灵前庻少慰亡灵至扣至扣某上闻
　　陈评事墓志铭
　　某先父行巳谨且信不泛交游与公相厚善情好既笃遂结为姻家今公之孙旸以书告某曰旸祖安厝有期愿丐铭藏诸幽旸某甥也某公壻也义不可辞公陈姓系出有妫世为婺之义乌人曾祖祖父皆晦迹不仕公讳裕字寛夫天资庄重不妄嬉笑不轻然诺孝于亲母年九十余公下气怡声左右承顺起居饮食必躬省视出入恋慕不啻如童穉时二兄一弟疎懦不立公俯仰友爱相怡怡至老不少懈尝闻礼记云毋不敬公曰嘻果能行此一句即不失为善人君子某幼闻是语暨长观公褆身接物循循侃侃其与隣里不问长少必委蛇致恭毋敢慢有以急难告者随分周济见樵牧子亦推诚遇之使仆妾未尝形之色聚族数百指闺门雍肃中外姻戚咸以长者称娶刘氏享年八十有六某年某月某日以疾卒于正室垂死神识冲静殆平生乐善寡欲之致也男六人曰什和易孝友践履如公曰锡处太学以文行驰名及进士第朝廷除复州教授二子不幸皆先公卒曰伋曰备曰成曰镗咸修谨克家女三人长适刘哲次适宗峄幼适某孙男七人长孙宗哲醇厚可喜亦少亡次宗旸以武举进士第试吏密之安丘尉方力爽迈当涂交章荐之曰宗益曰宗臯曰宗卨曰鼐曰昭两预乡荐孙女十人曾孙男一十七人曾孙女五人伋备成镗卜以政和丙申某月某日葬公于祖茔之侧某自幼与公子锡游且系葭莩之末知公之所存为详铭曰
　　修之家其徳乃真盟之独其行乃惇呜呼如公是宜庆流衍溢而俾子孙振振


　　宗忠简集巻三
　　钦定四库全书
　　宗忠简集巻四　　　　　　宋　宗泽　撰书
　　求教书
　　某未冠时持先人遗书一车他无所防悲吟梗槩懔然去国求师承于四方阅十余年矣崇筵绛帐所歴数十取道一无所得莫悟其繇因怅然以归一日拏舟越重湖将泛巨浪以放心志之郁纡也并堤而行延緑苇间皆渔聚落得渔老焉邀过其处蔽漏萧然扫地以坐因询之曰濒湖而渔何惫之甚岂术之谬乎曰不然余所学任公子钓也任公子之钓为大钩巨缁五十犗以为饵期年而得鱼可以厌淛河苍梧之民也若夫有是具而得是鱼则利固可以终身岂不泰乎今有若鱼矣而乏其具是以病焉某始闻而惊曰求师而取道亦犹是也学未备而欲闻至教固亦难矣盍益之名都大邑通儒之聚凡古人所着之书与今日之学者耳目所未及一皆贯穿熟读要其无所不知无所不有一展底蕴以求至教则于取道其亦庻乎既归且治之有智叟过门而歌曰辰乎辰乎盍来之迟而去之迅乎巳乎已乎筋力惫而死期至乎某再闻之而疑曰谅矣鱼人之弗慧也吾又祖其困而取毙耶大鱼不易得至教不易求吾其与求鱼并志可吊之使改图乎因访前日之处首至其邻焉因告以学渔之难继讯之曰子之渔何求之易而利之多耶邻渔曰予所学詹何氏之钓也不若是之费也詹何氏之钓以独茧丝为纶芒针为钩荆篠为竿剖粒为饵于百仞之渊汨流之中引盈车之鱼纶不絶钩不伸竿不挠为术无他独临河而用心专故能以轻致重也某终乃拊髀而増叹且至是乎必求大具以要大鱼者皆见笑于詹何氏者也亟走以归屏前日之俗劳一其虑养其气尽精白而无巧伪所几亦有取道之质矣今则行之弥年果获造先生之门焉恭惟先生道学渊防智识髙玅登天庭而拾科第扬仕路而展材略皆其绪余耳然则所至则士皆归向所言则世必传载凡游门下者其于求教而取道无不厌其所欲某前时过江来乡曲知识皆寄声相贺曰知子用邻渔术防荆篠针钩徃游龙伯宫矣盍勉之干冒师严
　　上郑龙图求船书
　　尝观昔有逸客为江湖隠者意欲浮家泛宅便可一生而呉兴太守敕舟徃助之昔有墨客为山水游者防以暴涨輙数日不粒而来阳县令具舟徃迎之夫为江湖隠是殆徜徉彷徨于尘埃之外为山水游是殆茹髙激清于耳目之表非有不得巳之事羁酸憔悴之色彼太守县令者何为乃旦旦然待之覻覻然惊之宾宾然恤之借使有冰氏之子俯仰空谷鹑衣之士萧寂穷途寄五斗米而渊明之归去来有不可赋无二顷田而卫人之胡不归有不可得全家百指如飘蓬断梗一在天之涯一在地之角其当时太守县令脱或见此岂不伐南山之木而济之哉某讳穷久矣家徒四壁立矣平生不喜为吏寒窘犯人挈挈然廹之使出官游东方聚室待饷独祖母老矣重弃故乡而客逺官遂留不行乃者家君得幕金陵去乡邦跬歩白发之老亦既愿徃低回商略势不可久于此昔携家中半而游东方今又携家之半而归江南矣然自密取道得车则至朐山帆则至江左踌躇四顾疾声而问曰谁哀王孙乎谁借以一苇而使渉大川乎恭惟阁下英风健誉传在众口徳宇广阔人有芘赖某也名不誉于宾客之席肩不摩于夫子之墙乃欲囊防长书笔话羁态如辙中鲋犬呼乞怜岂独他人笑之某亦自笑之矣且谓孤穷无挟之语惟某可言廓落推挽之心惟阁下可望矧龙图近班非若呉兴来阳之卑且贱而某今日恳欵亦岂为江湖隠为山水游特得巳而不巳者哉倘蒙垂徳肯聴则飞帆鼓楫泝大江而下其朝浮暮泛者皆恩波也
　　上王提刑书
　　天寒日暮雪霜并至萧条冀北之野犬争食而鸟啄疮者乃其所也孙阳过焉昻头掉尾强起而一鸣人孰不笑之噫是马也濒困等死耳亦知激其感遇夫何伤乎孙阳忽察焉见其所不见而不见其所见秣刍以饲之封药以裹之异栈而羣毛辟易受羁而道路改观春风入蹄顿掣千里自古诗人画史与防稗小説一皆异口而賛美兹事是以孙阳为善相马而精防比于列星信不诬也某深感于此故复摭其事而进焉重念某一登仕路备驱策者二十余年盖亦渉长途萦险道未尝敢一跌以负主人之责者况窃衘辔为哉今则既仕而老将至矣以日计之方将防影于无人之道而犹坐曹以窃禄也嗟夫士不遇知巳老死填沟壑者徃徃尚有顾某何足数而欲觊阁下之知我而怜我虽然冀北之鸣聊为孙阳而一发恭惟阁下英姿伟望简在朝右固宜羽仪帝侧而鸣玉禁途廼者暂辍华班出司邦宪拥麾澄按经歴列城正孙阳过门时矣倘仆仆道旁袖书自列不知者皆胡卢而笑知我者犹谓其激于感遇也不识可赐调御一经九折之坂否剖心誓天言不悉意
　　上李丞相书【讳纲】
　　某衰老无所能解但闻敌人骄蹇尚有横肆之意欲言之虑渉自媒欲不言之又恐缓不及事且或误国然自媒之罪小万一于国有误则罪死无济比蒙恩差某知青州兼京东路制置使仰荷朝廷眷注所以为一身计则甚安便矣方今二圣蒙尘天子驻跸在外京城嗷嗷颙望翠华回辇四海生灵犹有未复业安堵如我祖宗时者顾一身偷自安便如忧思过当不能自为一身安便何恭惟仆射相公以道应世不忘天下休休有容恢恢无间欲再造王室欲中兴大宋基业想劳心经济上副仰成凡所设施必以天下在起居饮食间也前过京师有河东数百姓来日诉乞收复河东州县有数太学生并太学正王择仁来相见言收河东事于今月二十九日有王择仁附书并谘目来与某顾某虽不以一身自营为计而无路可为相公有志天下愿辅佐天子纉承焦劳再造中兴我太宗奕世一统寳绪毋蹈东晋既覆之辙毋安积薪未燃之火某不胜痛愤激切之至所有王择仁劄子谨此缴纳
　　与北道总管赵野约入援京城书【靖康二年二月】
　　某惶恐再拜上覆北道总管资政阁下春和恭惟钧动止万福窃惟京城围闭日久君父注望四方勤王之师入援想不啻饥渴资政为北道大总管乃将大兵自卫迂回曲折走南京驻劄蔽遮江淮之人俾不能进前固护王室则朝廷何赖于屏翰伏望早赐指挥进发去京二三程劄寨示敌人以天下人心归向军民怨切愿瞻天表之意庻几敌人畏恐下城引去以示忠节无为身谋不胜拳拳愤悱激切之至
　　与河北河东宣抚范纳约入援京城书
　　某惶恐再拜上覆河北河东宣抚太傅春和恭惟钧动止万福太傅是朝廷重望大臣凡所举措为天下重轻为四方轨则今以河北河东宣抚之名乃拥兵自卫迂回退缩劄驻南京是耶非耶不知太傅昼思夜度谓臣子大义果如此耶若以周旋无非合于义理伏乞指挥开放道路济以粮斛令江淮以南州军皆得自进勤王去京城二三程劄寨示敌人以天下归向激切之意庻敌惩戒无有后艰毋为全身之计不胜幸甚
　　与知兴仁府曾楙约入援京城书
　　某顿首再拜上覆知府待制春浓恭惟台候动止万福近汪元帅録云药方云是左右所撰某窃疑之且有人至亲偶感是疾其为子者岂可安然坐视漫不省察使邪毒之气漫滛侵蚀耶亦岂可轻聴人言遂一切屏去表发洗涤之剂以助养真元使三百六十骨节之间更无外邪之证俾其亲享无穷之夀而其子自保仁且孝之名乎今敌人猖獗侵犯畿甸待制使之为医者谁欤医之用药能表发其外洗涤其内者谁欤既来有为医与药者乃挥诸兄弟令望望然去之曰是时气也姑当任之不可召医不可用药是亦不仁不孝也已某衰老无能过膺重责夙夜震恐不敢寕处伏望待制炤悉早赐指挥所统诸将起发前进令去京二三程劄寨示敌人以天下军民至诚恳切奋不顾身愿入觐天表之意毋为一向顾惜诸人私意俾敌人恣肆全无忌惮也











　　宗忠简集巻四
　　钦定四库全书
　　宗忠简集巻五　　　　　　宋　宗泽　撰赋
　　抚松堂赋遗王居士
　　嵩少之麓万松鬰然偃髙盖以鸣风盘深柢而切天却挥斤于睥睨欵化石而顽坚帐莫致之华我林泉发聘士之幽寻课畦丁而小迁培拱把而气藏运桔槹而智圆寓修身于种艺戒除恶于蔓延期百尺于嵗寒扶大厦于将颠眷焉抚之倚笻于麓荟翳其成森若岩谷且溉且壅濯我乔木或攅膏而为酒或飞烟而取墨或采脂以储药或祈明而代烛或盘缕以为扇箑或折枝以当麈玉倘聘士之见须効尺长于必録我观此物碨落节目擅巨栋于庙堂备行舻于海渎用扶危而利渉肯收功于芒粟肖象伊何萃于一庭苍官侍坐青衣侑尊鼔琹瑟于晩吹晃屛幄于朝暾聘士顾之内娱外忻陋轩驷之飞驰避门箔之炎薫我观此物受命不羣禀直气以自如信孤标之独尊耸若髙才俨如正人思仰止而企及罢童语之纷纭苟好尚之不移质是非于老生姑置勿谈羽服纶巾时矫首以怡颜毋折腰而役形处身世于无心看出岫之飞云以聘士为后来之渊明也
　　古楠赋【有序】
　　巴城之南山有寺曰南龛寺之外有大木曰楠其生甚久唐刺史严武御史史俊皆有诗謌刻于嵓腹严曰临溪挿石盘老根史曰结根幽壑不知嵗自时迄今又数百年邦人谓之古楠宜矣仆到官之三月两至岩下读史严之清什感是楠之老于岩谷而可怜也因慨然操笔而赋之曰
　　楠之生兮层崖之中巅询之人兮不知几何年包坚根而下蟠兮贯顽石而澈沈渊竦修榦以上凌兮并孤岑而叅苍天大枝崛起兮虎豹拏攫小枝回屈兮蛟螭蜿蜒黄叶敷隂白昼沉沉轮广十亩盖穹百寻众鸟托宿邓林非深诸卉仰芘荆云非隂雨濯莹兮一尘不染风振响兮海潮同音露下兮鹤唳月明兮猿吟擅此清致亘古迄今有客戾止恻然动中吁嗟斯木之异兮有不遇之穷尔胡不生于泰山之侧秦帝东封防风雨之是避岂以五大夫之号而封松尔胡不生于周成之宫禁林九重顾亲贤之是戏岂以封国之瑞而剪桐尔胡不生于分陜之域舍彼召公未必以甘棠之蔽芾流咏于国风抑亦岂无工师之良识尔材之非常用之为栋梁则足以建九重之明堂用之为舟楫则足以济巨川之汪洋用为宗庙社稷之器则足以参鼎鼐交神明荐至徳之馨香夫何黙黙而甘老于穷山寂寞之乡徘徊其下恍若梦兮心骇而目眙苍髯伟人瞑目视曰噫谓子知我乃不吾知吾生于斯长于斯始于毫末至于十围雨露不吾遗霜雪不吾欺春兮秋兮吾不知代谢之有期汉兮唐兮吾不知兴亡之几时柯叶颜色曾无改移过者千百睥睨焉不以吾为朴辈待之斧斤之害亦幸不罹吾受天地造化之恩孰有等夷子之不智而乃我悲使子处此复将奚为吾非不知强自取藏器以待时而动老当益壮自任以天下之重倘匠人斵而小之能不浼然而悔痛乃所愿比不材之樗同乎无所用若曰不遇自有物主之非吾所能为姑亦付之一梦客闻之释然悟曰达矣夫斯言可书绅而永诵
　　诗
　　五言古
　　东上辞松楸一首
　　八年坐亲党泯伏长安城甘心傍松楸申我儿子情闭户慨岩廊读书笑金籯力田固为政课童乃司兵深病骨相寒不蒙轩冕荣维天临万邦捜罗世豪英我友挽出之大人今继明古无忠孝全泣涕去丘茔为翁大门闾翻然以东征
　　感时【有序】
　　强敌长驱京邑阽危此忠臣义士痛心疾首勤王报国之秋也而宰臣迁家郡守逾垣缙绅士大夫陆窜水奔使人主婴孤城以自守无一犯难者事小定矣而上书献防之人亦未有慨然以东者世道之衰一至此乎太息之余以诗自道
　　卿士辱多垒天王愤蒙尘御戎要虓将谋国须隽臣百战取封侯未必亡其身懐奸废忠义胡颜以为人吁嗟世道衰大僇加缙绅平居事奔竞梁汴分云屯一旦国歩艰四迸如星繁辅相巳择栖守令仍逾籓冠盖陆西窜舳舻水南奔鄙夫用慨然防马趋修门勤王羞尺柄悟主期片言时来倘云龙峩冠拜临轩逶迤上玉除造膝伸元元措世于泰寕归来守丘樊
　　谒华岳
　　杨赐岳所挺严武金天晶二子为时出顾我非炳灵维岳镇四方气秀天骨青嶻嶭立千仞力能产公卿降神咏崧髙谶讳仍反经取象到执珪谲怪如洞防平生笑穷奇立语心自惊我质培塿耳胷山固峥嵘谁言华岳髙我山摩玉京是中所包藏丹碧参瑰琼平居蛰云雷飞雨溢四溟此岂眞有之落笔纷纵横发我文物秘象渠膏泽倾太华屹不揺我山身载行
　　五言律
　　雨晴渡闗二首
　　燕北静胡尘河南濯我兵风云朝防合天地昼清明泣涕收横溃焦枯赖发生不辞闗路逺辛苦向都城
　　其二
　　荡涤眞成快氛霾不敢隂万花恩泽了二麦宠光深地势瞻仙掌河源识帝心马头迎霁色诗句日边寻
　　过潼闗
　　一雨崤函底风沙放我过岳神犹假借官吏莫谁何堑断思航渡城坚戒石摩一夫工墨守寕怯万夫多
　　道逢乡人笑仆驺马之痩
　　生笑长裾曳仍羞下泽奔据鞍非马援叱驭岂王尊汗血能观国的颅终感恩莫欺驺马痩挥防诣金门
　　五言絶
　　盘豆铺南李翁园
　　李翁卧亭午春深掩柴荆忽闻风雨响疑是勤王兵
　　六言
　　题赵园
　　瑶瑛夹侍梅台琴瑟自鸣松岛山中野服相羊足以亡忧遣老凿池智有泉源种木胷无芥蔕螭头吐水涓涓端是银潢一
　　七言古
　　道逢散遣之卒云讲和退师无所用之矣輙以二十六句道胸臆
　　翁拥麾幢我为儿剽闻窃睹皆兵机其中袭击不容瞬颷行电掣犹逶迤戎人长驱越大河天下震惊观阙危肉食之谋殊未臧我愤切骨其谁知慨然奏疏金马门力陈盟赂损国威严尤下策尤可笑晁错上书亦奚为道路荆棘初剪除花如歩障吾东之八年闭户尺蠖屈一旦渡闗匹马驰行行侧身聴戎防忽闻募士诏遣归浓书大墨榜教诏曰敌悔过今退师羽檄向来召貔虎乃咏出车謌杕杜櫜兵销刃兵犹怒却把锄犂农鼔舞君王神武今艺祖尔贼不归污我斧
　　七言絶句
　　晓渡
　　小雨踈风转薄寒驼裘貂帽过秦闗道逢一涧兵徒渉赤胫相扶独厚颜
　　华隂道中
　　烟遮晃白初疑雪日映斓斑却是花马渡急流行小崦柳丝如织映人家
　　其二
　　菅茅作屋细家居云碓风帘路不纡坡侧杏花溪畔柳分明摩诘辋川图
　　其三
　　寕王畵作金盆鸽韩愈诗夸玉井莲瓦缶泥村落小乱茅羣雀不堪传
　　至洛
　　都人士女各纷华列肆飞楼事事嘉政恐皇都无此致万家流水一城花
　　华下
　　千岩层出乱云飞失我平生洞府期夜据征鞍不交睫举头弹指睡希夷
　　马上口占
　　龙兴虎视诧周秦王气东游作汴京隂祝巨灵移此险大河为堑岳为城
　　蚤发
　　幄垂垂马踏沙水长山逺路多花眼中形势胷中防缓歩徐行静不哗



　　宗忠简集巻五
　　钦定四库全书
　　宗忠简集巻六　　　　　　宋　宗泽　撰杂著
　　寕国长老语録序
　　赵州栢子果是分明灵云桃花更无疑惑一宿不为迅速九年未是迟延万法只是一门千口岂有两舌寕国堂头宗乗东道觉路南车儒释兼通死生了达包藏无碍常发大慈悲心度接有縁默传正法眼藏如某愚昧愿师提撕济我无底舟航还我未生面目深悟筌蹄之要证此上机姑有土苴之余寓诸方册
　　阌乡麻衣寺痩佛画像賛
　　壁上痩者乃人天师非病维摩亦非辟支学道雪山跏趺忍饥中包太虚外示清羸方其痩也一麻一麦鬓髪如蓬巉巗面骨及其肥也丈六金身相三十二为佛世尊非我癯儒亦非飞仙愿此法身充满大千是故合掌作此偈言
　　题珣师休牧轩颂
　　青居曾露一丝头谩示人能解牧牛究竟本来无一物未知能使阿谁休
　　一乗休去已忘机恰似当初未牧时云起云消本无迹有为全体是无为
　　空余短笠与轻蓑道着休时事早多更向中间问消息夜深无柰月明何
　　告金天庙文
　　维岳雄峻维神司之云雷翕张神固专之作帝金天号位髙明云胡戎丑窃我盛名夫金者奠方则为西制器则为兵论币则为上钟人则为英厥号耿光可享维神彼敌无知擅于厥身匪国之殃繄神之讐神弗殄诛为神之羞大发隂兵百万其师怒目张牙龙甲豹皮彍弩横刀铁骑沓驰助我罴熊戮彼鲸鲵神以独尊祀以不隳借神威灵一扫无遗
　　请寕国再开堂防
　　伏以山上浮云本无心于去就海中潮水岂有意于徃来无非时节因縁要识巻舒任用寕国堂头自家衣鉢非徒庾岭传来心地泉源便是曹溪流出吞尽三世诸佛跳出四面八方七纵七擒纵横妙用三仕三已喜愠不生何妨旧店重开可谓前灯复续珠还合浦鹤返故巢正当恁麽时请説这个法
　　请海长老住苏溪崇徳疏
　　伏以万法本空一性圆寂撚花鹫岭曾亏一笑之瑕面壁少林犹病多言之失必也忘眞俗之二谛泯色空之两途自非圆顿之流曷致机筌之用某人长老洞明宗防深达祖风始出世于治平实印可于法涌退藏密防栖心弥勒之道塲重振宗乗示迹法轮之古刹人天共集凡圣瞻依防须振领提纲十方坐断若也超佛越祖一线不容除是惯战作家能具正法眼藏既登寳座愿振潮音俯徇众情无烦退托
　　请举老住滁州寳林
　　灵山正法眼本从防笑传来金粟不二门亦向无言悟入必将説难説之法相与叅未参之禅灼然开口便差须是当仁始得某人导云门之一派住鹫之三春祖风夙振于淮壖道价浸髙于海内属寳林之虚席合众刹以谋师既蒙赴感于随缘何异逢塲而作戏前日琅琊席上巳示老婆心只今襄水岸头伫闻狮子吼
　　为华州作延请昼老疏
　　义标第一建特地之伽蓝语揭前三屹冲天之窣堵虽伏神龙之暗护亦资象数之防捜不有当仁岂容作礼某人性融圆觉迹契因縁定里光明入惠持之境界句中法令得智老之门庭愿解禅包来提祖印奋拳掷臂宜借掌于巨灵举拂拈锤试拔莲于玉井不忧末劫端是本心
　　千手眼大悲偈
　　千手一手用千眼一眼观用观无差殊何必许多般
　　览镜偈
　　览镜影还在掩镜影还去试问镜中人却归什麽处
　　卢行者偈
　　休问东西南北莫説之乎者也直饶神秀文章不似老卢行者
　　佛説偈
　　后学要説禅教人学圑谜佛祖意分明但为传衣鉢









　　宗忠简集巻六
　　钦定四库全书
　　宗忠简集巻七　　　　　　宋　宗泽　撰遗事
　　公姓宗氏讳泽字汝霖系出南阳汉汝南太守资之裔五代之乱避地江南居婺之义乌生嘉祐四年十二月十四日巳时公生而趣尚不凡长有大志读书过目不忘游学四方籍籍有声登元祐六年进士第时宣仁圣烈皇后垂帘诏廷对防限以字数同辈相告曰必如诏可以中程公曰事君尽忠自今日始岂可图前列而效寒蝉乎遂力陈时病几万余言且及呉处厚蔡确事曰自古兴衰治乱悉由人材人材之困厄于朋党今处厚笺注诗章臣恐朋党之祸自此始主文者以其言直恐忤防置公末科赐同进士出身八年以将仕郎调大名府馆陶县尉摄邑事吏多以年少易之及牒诉遝至剖析曲直迎刃而解不奄月讼庭閴然绍圣二年冬吕参政惠卿自大名移帅鄜延欲辟公置幕府固辞不就即檄公与邑令视河堤檄到値防长子捧檄遽行惠卿闻之曰可谓忧国忘家者也适朝廷大开御河隆冬役夫僵仆于道中使不以申奏监董甚急公上书帅司略曰某非有避也时方凝寒锸镢一举冰冻已合徒苦民而功未易集少需之至初春可不扰而办当身任其责卒用公言上奏朝廷从之明年河成所活甚众防秩满去官五年循通仕郎迁衢州龙游令邑小民未知学公为建庠序设师儒延见诸生讲论经术自此登科者相继起里闾恶少尝十百为羣持虵虺扰民以规利稍不如意輙鼓噪掷瓦砾碎屋壁前令不能禁公密白之州籍其壮者为军日得百余人风遂革未几丁淑人刘氏忧崇寕二年服除调莱州胶水令胶水号剧邑豪奸宿蠧挟势虐民习以成风有温包者恃隂告人率不实公案前后犯治之州别驾与包连姻以位临曰令敢尔邪公曰包犯法某以法治不知其他也有强贼百余人侵县境率僚属亲捕之且约曰获盗公等受赏不然身独任罚幸无退志一士族女被掠匿旁郡久之不能获公亷得其迹越境径造贼垒取女以出斩首五十余级焚其庐州奏功于朝官属皆被赏公亦进文林郎同舍生林廸者先公登第音问不相及者累年官莱之别邑公始至也迪挈家诣公经旬而去迪以病告公赴之垂革尚能语曰迪身如何公曰某任后事室人子女如何公曰嫂当养子当教女当适佳士后以迪女妻修职郎康森且虑居处南北再以亲女妻森之弟协申爱好焉迪子懋后从公讨贼得官又文登令卒于官贫不能归公诣吊之厚以俸津遣其行职甫满丁大父忧大观三年循承直郎再调晋州赵城令下车修娲皇祠新赵简子庙且请于朝曰赵城前有并河汾阳之固后当晋绛蒙坑之险左依霍邑右阻太行沃野百里可以种植寔河东用武之地愿陞县为军如楚之涟水开徳之徳清命以军额实治县事且大养军士以备不虞复言庆源乃国家兴王之本赵城又庆源之本也书闻不尽如所请公曰方今承平之久固无虑他日有警当有知吾言者矣政和三年以荐改奉议郎知莱州掖县一日当路需牛黄县坐数百两吏民惶惧无以应公条具报部使者曰方时疫疠牛饮其毒凝为黄当此太平和气横流牛无伤者黄何自得部使者怒取邑官名位欲劾奏之公曰此意自某出同僚何预独书衔以上牛黄竟免亦不加罪公前后宰四邑其纲条简而不烦所至称治尝语人曰某之作邑其始以信济之以威信既孚矣威亦何用直龙图阁范公纯粹知公深每对客语及作县则曰如宗君所至有去思虽古循吏未见其比在掖县甫及考尤为青帅王公旉所知辟置幕下未几旉罢中书梁公子美继来公投檄丐去子美惊曰闻公名旧矣何疑而遽去也公力辞不获子美欲新青城壁拟拆齐之楼橹以助増修檄公徃相视公曰齐亦吾地损彼益此人必以公为隘愿勿毁子美忻然从之五年有防陞登莱潍密四州为次边遴选能吏可任守贰者子美以公名应选差通判登州郡邑有宗室财用田数百顷皆硗瘠不毛之地嵗输万余缗无所收率取于民以应办公条奏得除免黄县有大侠与河上居人有隙请于朝言治河事下部使者大起夫役公曰是役也吾未见其利而徒扰于民条具申乞寝罢朝廷从之道士髙延昭者恃势犯法无复以州县为意公穷治之不顾已而朝廷遣使结金人为海上之盟公语所知曰军兴多事自兹始矣磨勘承议郎宣和元年丐祠得主管南京鸿庆宫方退居东阳结庐山谷间著书自适有终焉之志会延昭诉于朝以公改建神霄宫不当林灵素主之褫职羁置镇江府公闻命曰罪大责轻丹徒善地即日就道坐废四年公娶陈氏至是疾卒卜葬京岘山之阳就居丹徒经郊恩得自便四年差监镇江府酒税叙宣教郎公尽心乃职课入倍加六年复判巴州靖康元年有诏侍从官各举所知御史中丞陈过庭等荐公可任台谏召赴阙公奏对三防上嘉之时尼玛哈斡里雅布再犯河朔王师一再失利廷议遣使八月甲寅假公宗正少卿奉使斡里雅布李公若水假秘书少监使尼玛哈副使令选差七日起发公曰此行不生还矣或问其故公曰某岂能屈节外庭上辱君命邪彼如悔过退师固善否则与之力争必死敌手初以和议使为名公力奏言名不正请改曰计议使从之议者谓公刚方难合且徒死何补时朝廷意主和遂改命著作郎刘岑初王云使北归过磁相谓守臣曰敌声势非前日比且善因粮若清野则无所得矣两州如其言公抗章论列宰相非其人及宣抚使副提大军逗遛不进并劾云张皇敌势廹胁人主及请河北西路清野声东应西恐从东路入冦云堕贼计先自困西路耳上以章示云云于是憾公切骨九月防诏选易河北帅臣等辛未除公朝奉郎直秘阁知磁州训词曰河朔列城每谨择守矧兹滏阳当两冲防寄委之重尤在得人以尔才术敏强裕于从政宣力中外克着风绩俾膺是选寔允佥言徃其悉尔心力惟事事乃克有备则罔后艰可不懋哉时太原新失守眞定攻围甚急河北河东州县多阙官被命者率托故不行公曰食君之禄而临事畏避吾君何赖焉遂单骑即日就道从羸卒十余人至河上自北来者尽惊曰敌已犯眞定矣虽徃何益笑不纳庚辰至郡前此磁经北骑徃来人民流徙帑藏枵然不复可守公至则缮城壁浚隍池治兵器募豪杰为必守计不逾月而办唯糗粮不足视帑中所有尽以髙价籴米数万斛然后广募义兵应者云集公度所储尚不能久赡又出俸助之由是民间争献金谷公上疏乞邢洺磁赵相五州各养精兵二万敌攻一郡四郡应援则一路常有十万兵上嘉之尝以语康王其后诸郡议卒不用时敌人再犯河朔攻保塞不克遂治兵中山大防酋长诸番部于眞定昼夜急攻壬辰上亲劄赐公曰知卿纠集军民共济国难今遣吕刚中侯章团练起发想当即日就道以効忠义之节苟可立功一面施行髙爵厚禄朕所不爱也继除公河北义兵都总管有招安强寇号第十三将首令者恣横凶暴不改故态驰骋市肆间公命斩之公领所练义兵直抵眞定屡与敌接战兵力单弱围不可解十月丁酉眞定防河北居民震恐公条画边防要防与勤王之议并上之【防议佚】十一月诏曰知磁州宗泽措置边防利害可采除秘阁修撰训词曰朕以疆场多虞干戈未息咨择能吏以扞一方而滏阳近藩寔当要冲尔条画边务洞达戎机剡牍上闻朕用嘉叹中秘论譔之职其选甚髙非尔之才不以轻授益恢逺略纾我顾忧斡里雅布自真定引兵南进防庆源宣抚使范讷率兵五万守滑濬以扞之公亦大治甲兵声振河朔斡里雅布知有备乃东趋大名歴魏县乙亥自李固渡渡河恐公兵蹑其后乃分遣数千骑直叩磁州城下公披甲乗城令壮士以神臂弓射之矢下如雨敌退走开门纵兵追击之斩首数百级所得牛马金帛尽以赏军其城上用神臂弓者又厚赏之自是义兵人人奋励迭出击敌或守要害日有克捷初刑部尚书王云遣从吏李裕间道驰归传斡里雅布语若得亲王两府奉使议和兵庻可解康王顷尝与斡里雅布周旋北人畏服乞遣康王朝廷从之公抗章乞辍康王之行【章佚】朝廷犹豫防云继至请益坚上曰肃王既留又遣康王万一尽为所留柰何云曰康王行则和议可成和议成必无留康王之理臣以百口保之上用云计于是王被防出使以中书舍人耿延禧观察使髙世则为防议官延禧世则见王即召云共语王曰国歩囏难臣子当尽忠竭节茍可以安社稷何辞使万里顾谓云曰尚书谓此行和议必成至以百口保之岂别得斡里雅布之语乎云争曰未尝敢为此説王曰尚书奏事时适在御屛后尽闻所言康譓亦侍立榻旁呼譓出问之如王语云无以对丁丑发京师辛巳至磁公率官吏迎谒王抚劳甚至公曰大王乃欲亲使敌中乎王曰奉皇帝之命不可不行公曰更熟议之闻敌人由大名已渡河矣恐不可遣万一更如肃王为敌所留又将如之何以泽观敌情岂有肯和之理哉特设诡词欲挽致大王耳可不察乎防郊外飞尘亘天公密遣禆将张宗领骑数百觇之甫至三十里果遇敌骑遥望问张宗曰是非康王与王尚书乎宗应声云是复传语尚书可速来宗回以告公宻戒城中为备旦以宗所见白之康王曰敌情灼然可见愿大王勿行王因问所养兵公曰民兵可及万人皆在近地有急则呼之馈不费粮赵洺邢相则无有也云因面责公曰公前日见劾何也公曰如公固不足劾自宣抚使副刘韐等某无不劾之大抵张皇敌势者天下所共疾何独某哉王行期未决磁有嘉应侯祠州人事之甚谨请康王与王尚书共谒祠下公从旁賛可之曰卜以决疑时有被卤妇人从魏县寨中脱走至磁言见斡里雅布掠太平车由李固渡相冲如浮桥过南隄又以船载魏县官妓吹笙箫月下而渡人心闻此殊不寕且怨曰敌不由磁相乃从李固渡前用云计徒毁我墙屋籍我粮草壬午防王谒庙州民遮马谏曰不可去肃王已为人误送入燕山初言至河必曰斡里雅布重信义大臣亦保无他今果何如云乗马在后语之曰大王谒庙即归非北去也民不以云言为信曰已有万人守北门虽欲行不可延禧世则谕云勿与辨云曰人言何足恤乎竟进至庙民心益忿激厉声指云曰此清野之人为敌计眞细作也谒神毕民如山拥公语云曰外颇喧乱约与偕行云易之与延禧世则先出小吏附耳语延禧曰外已失王尚书马延禧约世则速行百姓皆露刃怒目因迫视曰此非王尚书耶云乗小吏焉相继出遂遇害及王出庙门父老前拥言曰今离此门五六十里即有敌骑王云乃细作也王谕以不复北去众始引退王谕公取首乱者一人斩之枭首庙前收云从吏王府内外乃定从马识逺取国书识逺曰虽云副使寔曰小吏国书未尝见也廼发云行李索得国书并上赐肃王肃王夫人书长主与都尉曹晟书咸已发封知前后未尝逹也又得皂裘一番巾三罗绫锦各一王曰必有人见此故谓云为细作也众因谓磁不可留又初过河之明日巡警使臣任永为敌骑所掠问王所在永不以寔告后得脱告王癸未王留相州乙酉斡里雅布军刘家寺京城戒严闰十一月癸已尼玛哈亦至军青城已酉朝廷遣忠训郎閤门祗秦仔等赍蜡书诣王康王可充兵马大元帅陈享伯可充兵马元帅宗泽汪伯彦可充副元帅丙辰京城失守戊午王语僚属曰吾夕梦皇帝脱衣赐我我服之此何征也有顷仔至再拜以蜡书进王涕泣望阙谢恩军民感动仔曰敌围城甚急方大雪皇帝御遥津亭遣仔等请王起兵入卫十二月壬戌朔王开大元帅府于相州备御劄行下丁卯准大元帅府备坐诏曰乃知州郡纠合军民共起义兵此皆祖宗百年涵养忠孝之士天地神只所当佑助同力叶谋以济大功应辟置官属兹从便益劄下知磁州秘阁修撰宗泽准此公拜命感泣甲子御前再遣閤门祗候侯章至大元帅府出蜡书曰京城围闭日久康王真朕心腹手足之托巳除兵马大元帅更无疑惑可星夜前来入援章曰皇帝遣章十辈来唯章一人得达陛辞日宣谕臣曰三辟中书舍人得可令便益草诏尽起河北精兵入援又曰恐诸郡留精兵自卫当使守臣自将庻尽得精鋭之兵或难章曰审如此则河朔兵一空他日金人归师列城何恃章曰方京城事急未遑他议况此出皇帝之意王乃命延禧草诏如章言颁之乙丑大元帅府乃传檄诸郡其檄曰契勘闰十一月二十七日康王于相州被受御前蜡封皇帝亲笔除兵马大元帅巳于今月一日开府三日又准閤门祗候侯章赍诏书来催促起兵当府除巳备坐诏书行下外仰逐州依诏书守臣自将窃惟敌人猖獗再犯京城攻围未解君父忧危臣子之心义当効死矧凡在职世受国恩当此艰危岂应坐视宜勉忠义戮力勤王仰逐州守臣如指挥到日依巳降诏防不移刻措置起兵除量留本处募到土豪分摆地方守御外尽数刬刷官兵精鋭招集强壮堪充出战人逐色团结并坚利器械随队附带差得力人官兵以将佐队将押队内选差民兵以知县丞簿巡尉内选差逐州使臣更切措置粮料轻赍以防沿路次舍艰食随宜供亿本府已选定十二月十七日以后正月三十日以前节次到大名府防合听候指挥审度前进右劄送中山府陈延康享伯知河间府黄待制潜善知冀州权修撰邦彦知徳信州梁徽猷扬祖知洺州王寳文麟知深州姚直閤鹏知磁州宗修撰泽知徳州滑大夫彦龄知棣州赵大夫阙知博州孙大夫振知庆源府裴刺史汝明知保州葛刺史逢知霸州辛刺史彦宗知安肃军王大夫彻等准此唯中山庆源受围不得通余悉被受丁卯上遣佥书枢密院事曹辅同北使迎王且密为蜡封及矾书付之因令赍诏抚谕河北诏曰大金军巳登城敛兵不下朕亲出郊见两院帅和议遂定宗社自安生灵获全恩厚徳深恐四方隔絶日久未免疑惑仰诸路监司守臣速行抚谕及移文邻路各令安业故兹诏示想宜知悉乙亥王发相州丁丑至大名先是公屡言宜防兵夺李固渡断敌归路众议不可公闻李固渡敌骑徃来不断自将秦光弼出东西两门夹击之敌兵溃斩首数百级因防城下寨光弼兵不过千余人更出迭进以挠李固寨敌既渡河留兵数万屯西岸有寨数百公时遣壮士夜之破三十余寨夺其资粮翼日防大元帅府檄至约提兵防大名遂班师公即量留人兵守御磁城尽提所募兵进渡漳水宿邺镇军马履冰渡河时天大雪公披坚乗马道逢郡守徃徃卧氊车赍庖具自随公与士卒同甘苦故人乐为用癸未至大名领兵以参王府王谕抚循甚至论至终日且曰京师受围日久入援之防不可缓乞早处分王即面谕公就供副帅之职佥书公名公禀命退继除公为集英殿修撰曰伏见兵马副元帅宗泽风力敏强气节髙迈方时艰棘夙夜精勤招集民兵豪杰争辅志存灭敌义不辞难经营百为各有条序老当益壮今见其人宜除集英殿修撰巳具奏闻去讫右劄付准此公翼日入谢初尼玛哈欲召王还京师其曹辅之出迎王也敌以甲骑三千从辅东至兴仁城守甚备王师二万列栅郭门外敌骑去城数里许留不进辅独入城与知府事曾懋密语具道敌巳登城而敛兵不下议和恐可成懋诘辅曰敌人贪冒奸诈岂有登城而兵不下者必公家族遭执脇为是言耳辅乃裂矾书示懋并出蜡封令奉上大元帅府甲申破蜡封廼上手诏曰京城失守社稷安危尚赖金人讲和止于割地而已仰大元帅康王将天下勤王兵总领分屯近甸以同济难无得轻动恐误国事四方将帅亦宜详此次以矾书其字粲然廼枢密院书也书曰大金已通和好犹未退师诸路勤王人兵可且于稍近三五程间驻劄师退日放散于是汪伯彦等在侧咸执以为然公曰敌人狡谲事势如此是必欵我师也岂可深信以诒后悔乙酉知洺州直寳文阁王麟将千人诣大元帅府谒告归视亲疾从之以兵公丙戌王防幕府议行军所向公请直趋开徳府次第进发以解京师之围伯彦曰不可敌兵十万围京城四控要害自卫南抵都城壁垒相望觇者水火不通吾当量力何论解围也公曰京城围闭日久君臣相望入援何啻饥渴方今之计当言军中久不闻天子诏令愿见君父既曰通和请亟退设有诡诈则吾兵巳在城下王从之命公先行审敌情大元帅以次进发戊子公提兵二万发大名以刘浩将前军尚公绪将左军陈淬将中军常景将右军王孝忠将后军河北转运判官顾复本随军应付出南门趋开徳府声言王在军中庚寅王发大名如东平二年春正月辛卯公至开徳府时遣精鋭与敌挑战前后十三战兵出輙捷敌自是不犯开徳癸已王次东平敌挟帝迎王甚急乙未遣中书张澂行戊戌澂持诏直叩开徳问王所在诸将以不知荅之澂曰敌方登城援兵未可进徒误大事公曰此贼为他来欵我师令壮士乗城射之澂与敌俱遁走閤门宣賛舍人蒋彬持诏至北道总管司诏曰朕自即位以来金人交战不巳朕累下哀痛之诏谅尔久悉朕意今金人攻围京城已及一年应援兵尚尔稽迟使社稷生灵坐以待尽比者金人已登城按甲议和欲使朕与吾民肝脑涂地金人请求靡有不从每念屈辱之极时事如此不获已许帝姬和亲立大河为界而金人寔未敛兵质我太上皇帝又欲使朕南迁朕自祷皇天皇天未之震怒下告人民人民未之懐愤祖宗积累至此而欲尽乎朕之徳薄不能以保吾民乎朕思一身朝夕不能安痛切深思实无罪戾夫何使朕与吾民至此极也咨尔河北之民与其防于边裔孰若发愤抱孝懐忠更相推立首领多与官资监司守土帅臣与尔推让结集北道军州自以为号守疆土使予中国不失于边裔天下安平朕与汝等分土共享之朕言及此痛若碎首故兹诏示宜体至懐辛丑右文殿修撰知冀州权邦彦帅州兵千人至大元帅府王命屯开徳受公节制二月丁卯王命公及黄潜善分领勤王兵檄曰契勘金人长驱再来攻围京城当府近自河北被防勤王已领大兵过河与诸路防合前进解围救援君父夙夜痛心惟恐缓期寻据兴仁府申到曹枢宻所传蜡书手诏及枢密院矾书白劄子当府寻节次探得金人自京城劄寨摆布北来直至东明宛亭南至胙城东跨五丈河西抵黄河水泄不通度其奸计一则把截以防北来勤王之师二则恐朝暮不测迤逦进寨渐回东北前来窥伺吾军若不前起虑落奸后立见危殆今合将诸头项人马节次分遣于开徳府兴仁府濮州柏林镇广济军单州一带摆布驻劄除权邦彦尚公绪常景王孝忠孔彦盛宗元帅张换髙公翰王善黄待制外今拨濮州闾丘陞姚鹏孙振等共二万四千人并仰听宗元帅节制广济军丁顺孟世寕温宗建李大钧张荣等共二万五千人并仰听黄待制节制仍各深切体认今来摆布人马与寨栅一如对垒相望足以伺察动息仰更切不住遣信寔得力人侦探多方寻路前去钩索金人去住之意久近之期所向之方如是不测引兵前来侵轶仰火急戒严持重以待乗便掩杀仍一面驰檄诸处相为应援及节次不移时飞申当府以凭差拨人马前去防应如是探得京城动息或有衅可乗要须审度可否飞申当府当审详事宜约南京宣总司催促陜西江淮勤王师帅相与审度然后尅日大举互相应援务在警惧以备不虞庻几正应诏防不误国事先是大元帅府遣张超李安入京城侦探至东明为敌所得因留北寨闻敌言国相巳令于三山缚桥绞筏期以端午到燕京既而走脱归为王言之于是王防幕府议或云敌虽曰敛兵不下而京城沈默息耗不通不若约进兵便或言京城四壁既为敌有吾师一逼之如太上皇帝何议不决已已乃再草檄行下曰契勘当府今月七日巳劄黄待制宗元帅节制开徳兴仁两府濮单二州广济军柏林镇等处诸头项人马与宣总两司互相应援务在警惧以备不虞要当审详毋或轻举庻几上应手诏不误国事并劄宣抚司炤防外今再简蜡书手诏及枢密院指挥大意谓金人登城敛兵不下已通和好勤王人马未可向前恐徒误国今来虽已劄下开徳府驻劄宗元帅节制濮州闾丘陞姚鹏孙振及将随军陈淬一行诸头项人马并听节制并劄下兴仁府驻劄黄待制节制广济军丁顺孟世寕温宗建李大钧张荣驻劄柏林镇等将随军张换等一行诸头项人马竝聼节制及宣总司互相应援切虑隄备未谨审度未尽仰逐处更切差得力信实之人前去京城以来多方侦探如是登城之敌未有退期及胙城卫南韦城宛亭东明南华等处敌寨稍有隙可乗便合随处事宜审观形势料度彼己见得委是可以前进即仰一面进寨驻劄与附近人马递相闗报互相应援仍申当府以凭防应不可守株如未得利便不宜妄动上误国计即日具本处动息及探报到事宜具状飞申幷劄宣总司炤防施行令徧牒陜西江淮诸路勤王师帅炤防施行公得檄日谋进发檄闾丘陞人马逗遛不前公闻王善叛去遣人招集之得三千余人尚以兵力单弱不能进乙亥有佛奴者本大名之魏县人为敌所得至刘家寺寨凡半月脱而北归至宛亭防雨雪苦寒不能进又为彼游骑所掠留宛亭寨中使牧羊闻敌言须麦秀可归师庻无水草之虑巳而复乗间得脱北走官军得之送大元帅府具道彼中事因言敌之大酋死事者感伤切至以刀剺额跪而大哭佛奴能周旋以效之于是王命检书已已丁卯檄书再下付公炤应施行初武义大夫閤门宣賛舍人常景之将孔彦威告景叛王命彦威擒景许以景官及兵授之是日彦威斩景以首级来于是彦威自承信郎除武翼大夫閤门宣賛舍人统景兵万人赴开徳披城下寨令受公节制即彦丹也戊寅王谓幕府曰京城寂然无耗劄探未详吾食息不安可再檄开徳兴仁并下南京宣总司其檄曰契勘金人归期全未见的确信息不通或云系桥或云绞筏不久渡河然登城之敌至今不下大寨或有未起小寨旁列四起劫卤吾民搬运粮料或候麦苖长大可以喂饲牛马方可北归是未有去计讲和之説实欵我天下之师观其形势虑包诡谋今仰见在开徳府副元帅宗修撰兴仁府黄待制各宜加意召募信寔之人前去侦探如是得委有奸计尚或窥伺京城未有退师之意仰详审形势料度彼巳随处纠合附近诸头项统制官兵尅日进寨于近京驻劄张大军势逼胁令去仍宜持重明逺斥堠毋致反落奸后不得先以兵马挑弄自启败盟之衅内如宗元帅举师之日先告谕开徳府濮州如黄待制起师之日先告谕兴仁府单州广济军各严备守御其逐处城上地分先已拨布若军民之兵不得一例起发使各保守以防乗虗并仰南京宣总司炤防宗元帅黄待制一依今来指挥各精细觇探互相闗报防合进寨约于近京驻劄务要声援相应仍下河北运判顾大夫京东运副黄龙图随军转运梁修撰等各随处应付钱粮不可小有缺误小帖子并契勘南京开徳府兴仁府等处去京城远近不同即起发当有先后务要同日到京城侧近切在契勘无令参差不齐又小帖子再契勘京城围闭日久昨朝廷遣使赍传诏谕虽知金人已再讲和无复卤掠然到今累月未闻退师今勤王之师诸道云集便欲相与戮力进兵血战仰念圣上屈已崇信讲好息民之意未得轻进当府已累劄下审观形势可进则进无先以兵相加自取败盟之衅今仰副元帅宗修撰节制黄待制宣抚范承宣讷北道总管赵资政野经制翁阁学彦国发运向阁学子諲发运方徽猷孟卿淮南路提刑汪郎中师忠知杨州许龙图汾前知宻州郭待制奉世西道总管王资政襄陜西五路制置钱侍郎盖知汝寕府赵侍郎子崧仰各申饬诸将整军伍利器械具糗粮若旬日之间师犹未退忍复坐视当约日齐进誓身一战凡在臣子世受国恩各懐忠义之报必効死立功仍仰吐心沥诚防绎方略合谋解难速行条具供申公捧檄谓诸将曰王府今檄灼见敌情忍坐视乎是时北道总管赵野与河北东路宣抚使范讷命军南京自号宣抚司赵军自大名乱后尤无纪律日出剽掠甚于敌骑独公日夕以都城之围未解忧虑切至书告大元帅曰敌人果修好即应退师今兵久不解疑生变乞更檄诸道约日进兵同防京城公又移书野讷曾懋以君父危急愿协心入援【书见前】野辈尽以公为狂不荅时子諲在宿子崧在陈何志同在许陞在濮懋在曹俱环京列屯不进彦国则经制东南六路兵徘徊于淮甸间初朝廷以彦国为经制使尽起东南六路兵入援彦国所统洞丁鎗杖弓兵数万屯泗州闻京城围闭顾望不行知州事贾公望率官属诣彦国曰京城报甚急天子日夜望中丞救援今留此不进岂欲反乎不惟上负朝廷泗州久垒钱粮俱竭自明日更不供公宜斩公望以谢军苐恐朝廷他日未遽贷公耳彦国色沮翼日提军迂程趋淮西而去公料贼决有异谋且防兵五旬无一人至者即欲以孤军进召诸将计议都统制陈淬曰敌方炽未可轻举公怒欲斩之诸将拜乞贷淬效死释之防得大元帅府檄令防合庚辰公乃进栅南华境上命淬曰汝当先诸将一行谢前日之过淬曰敢不効力遂进兵未十里与敌遇出敌不意败之即顿兵南华是日康王发东平癸未至济州三月朔二圣在郊宫丁酉太宰张邦昌以敌命僣立敌自宛亭引众逼兴仁列栅而屯复分兵寇开徳公遣彦威与战败之度敌必犯濮州急遣邦彦严为之备兵果至接战复败之驻于近郊辛丑再战杀伤相当公自南华遣二千余骑援濮州敌兵引去复向开徳邦彦彦威合军夹击败之壬寅公亲提所节制兵进至卫南前驱报曰前逼敌营当少避之公曰苐言两国既和久不退师我欲入觐君父敌无得出寨诸将莫晓其意公曰以将孤兵寡不深入重地不能成意外之功公挥众入敌区彼亦陈兵以待公操戈直前亲冒矢石与敌战败之转战而东敌益兵至刃既接阳败而却我师追击不利伤者什二王孝忠死之公令将士曰今前后尽敌垒进退等死当从死中求生士卒亦知必死人人争奋莫不一当百敌大败斩首数千级敌退却数十里遂据韦城巳而公私自计曰敌兵十倍于我一战而却必当有谋若尽合诸营铁骑夜以袭我我军殆矣深暮戒禆将辛叔禧杜琳曰徙军南华敌果夜至得空营大惊自此深沟自固兵不再出矣癸卯自南华遣兵过大沟河出敌不意袭击败之自戊寅檄后兵无防者独公屡与敌战每捷到王嘉叹不巳于是承制除徽猷阁待制辞曰兵马大元帅府窃见朝奉郎集英殿修撰河北义兵都总管兵马副元帅宗泽自河北躬率大兵鼓行而南与敌对垒初则养鋭以待今则奋怒而前人之所难视之甚易心坚金石忠义凛然协济大功宜有褒擢今除徽猷阁待制先是觇事人张宗至京师为逻者所得执以见权领尚书省王时雍宗具言遣来状时雍以邦昌事告之且补武修郎不受乞归报府时雍纵之丁已黄潜善擕宗至大元帅府出邦昌伪号文字金人号文字赦文王读毕徃麟嘉堂与府僚呼问之王恸哭期以身先士卒邀二圣于河北诸将曰此将臣职耳大王乃宗庙所系不可轻举王谓府僚曰斯报国之秋可速檄河南北诸郡及河北山水寨一应官民之兵邀其归路或断桥阨险设伏袭击当亲提大军防应効死仍檄副元帅宗泽依防应行之戊午公得防敌宗室二人问以都城事言二圣留敌营未还公具上大元帅府已未公起南华进兵临濮夏四月庚申朔两宫北狩敌营定议以斡里雅布军由滑州路进发以尼玛哈军由郑州路进发两路护送日行数百里辛酉大元帅府传檄郡国曰靖康二年四月二日兵马大元帅皇帝弟康王【御名】檄郡邑曰见危致命者忠臣之心视死如归者烈士之志凡在率土世受湛恩今陈沥血之辞庻获捐躯之効兹者上皇禅位下诏责躬事出忱诚人皆恻隐恭惟皇帝遵养潜邸十有五年克俭克勤博通经史天下延颈莫不归心及受禅之日金人大入许割三镇乃肯退师皇帝念祖宗之故疆及陵寝之重地请计赋租之入以为嵗币之常廼曰渝盟寔惟求衅再操戈而诣阙遂鼓众以乗墉至于屈已称臣露章引咎初敛兵不下诡曰通和既邀驾出临乃輙留驻故人望北尘而徯后既已降诏而割地腴民畏左袵而拒门又为隙端以肆贪欲今者二圣太子诸王近臣皆质敌营恐将北去攷之自昔未有或然臣子之心痛愤彻骨【御名】昨奉睿防充兵马大元帅倡义率众形从响答数百万众奋怒而前内揆人心可知天意逼逐狂类今兹已行强抑臣僚俾从僣位天怒人怨曷能安居除已发遣大兵纠合诸郡把扼险阻焚絶河梁或迎击于前或追蹑于后期于扫清千里迎还两宫帅臣等其统骁鋭之众使坚忠义之心抚摩良善之民毋忘归戴之旧凡闗津之出入谨于防奸或文书之徃来审于辨诈以报皇朝之涵养以底天下之治安报徳赏功非言可究三灵在上寔闻其言仍下宣抚使范讷河北道总管赵野西路副总管孙昭逺经制使翁彦国东道副总管朱胜非西道副总管髙公纪陜西制置使钱盖京兆帅范致虗鄜延帅张深副总管刘光世熙河帅王似知汝寕府赵子崧发运判官方孟乡向子諲亟防兵城下以俟进发奉迎二圣无得輙入都城因縁杀掠初公遣人觇敌动息见其日夜益兵増寨栅备守御甚严公曰是欵我师必欲由他道遁也即夜遣兵袭之得其所掠人问以都城间事或言二圣巳为彼邀取间道渡河北去矣公未之信方谋引兵渡大河据敌归路而对垒诸营一夕解去公方知二圣果播迁北望号恸即自临濮提孤军趋滑州走黎阳由大伾壬午至大名府城南下寨欲径渡河迎取乗舆而勤王之兵无一至者又闻邦昌僭立即回欲先行诛讨且密遣健歩间道持檄安慰京城士庻曰兵马副元帅宗待制契勘当府所统率军兵奉大元帅康王指挥防合分遣诸处人马追袭掩截金人仍令随军便宜措置自承大元帅府劄子星夜间道逺遣使臣等徧督河北河东路州军府将合心并力各据要害断絶桥梁把扼围击救迎二圣与诸王皇族并后妃期还宫阃与三军将佐効臣子死节誓报国恩及行下大名府诸路分催诸处义兵将士五路人马相约掩击去讫炤对自去年十一月以后金人登城按甲不下假倡和议欵四方勤王之兵坐敝近甸诡诈百出使中外声援不相接致请二圣出郊乃辇金载帛罄竭帑藏以遂其欲又邀拥銮舆及皇族子孙后妃巳下逾河北去及是启行外方始知觉四方痛切忿恨呼天号诉日月惨色岂夷敌戕我中国乃上累君父窃惟大宋一统天下祖宗功徳滋休太平自古莫比本縁奸臣误国结怨生隙流毒遗患遂至今日然以天下之大宗社之重天眷有宋垂亿万年其必有在恃公卿将相一心保护庙朝安存士庻以此见大宋之恩徳甚深与天地终始其都城军民僧道等思慕之心岂有穷已今大元帅康王忠孝友爱出自天性总兵于外亲擐甲胄冒犯风雨欲戡定国难辑寕方夏防诸路勤王之师不啻百万前此守议和信盟以竢敌退俯为生灵每戒轻动暨国家一落敌计苍生奈何康王闻此泣尽继血虽草木无知亦须悲痛左右开勉莫回便欲跃身自奋手格狂类以刷君父之耻见不住进发人马催督忠义士数路合击虽封王建节皆许充赏期以力救驾回用慰中外故未忍归朝瞻望阙庭欵谒宗庙与本朝诸臣父老军民僧道相见伏想舆情日夕愿望必兴念祖宗积累之厚遽遭金人作孽致二帝播迁惟康王为宗庙社稷所赖伫成大功禔福天下当府驻兵去都城不逺须至详具公移慰抚都人者时谍者言京城修守御之具王曰果如此或诸道兵马皆来讨逆则吾民重困矣乃贻书于公曰御咨目上元帅待制【台座】初夏渐热伏惟总御师徒勤劳王事台候万福【御名】去嵗使敌营中道辍行所携不过千人闰月被命帅师始集东北兵民进未及畿巳承再和之诏继得矾书又戒生事且防忌器未敢轻举但分屯近畿为逼逐之计阅日既久赖知敌情不免督兵前去继闻领兵戡难感涕交颐即具公文当巳呈达今闻大臣之在敌中者日久分深承其付托而二圣二后青宫诸王北渡大河五内殒裂不如无生便欲身先士卒手刃孽徒身膏草野以救君父而僚属不容谓祖宗徳泽主上仁圣臣民归戴天意未改故老近臣将帅军民忠义有素当资众力具成忠孝本意除已具公文外伏望贾作士气开晓士心奉迎君父永安社稷以成不世之勲【御名】不任痛愤泣血恳切之情所有受敌付托之人义当征诛然闻二圣之在郊巳膺僭伪虑百官之谋国或出权宜未当轻动徒使京城重扰军民被害致欲按甲近城容【御名】移书问故得其实情即时闗报施行未晩今日之事非左右戮力造次在念恐不能济伏望孚察未瞻防闗尚冀厚为宗社所赖保倍台重不宣书后复批曰近有尚书省劄子于济郓间访求行府语意无他尤宜谨重仍严备也公得大元帅书约移师近都城按甲观变公曰人臣安有张红盖服赭袍居正殿者乎即上书谢【书见前】继探报人申俊等申缴张邦昌赦文公读之益愤怒即具申大元帅府【文见前】继具劄子告王【文见前】两劄上公谓所知曰怨结王之左右矣不恤也戊辰邦昌召从官入延福宫请元祐皇后垂帘听政遣奉御史尚书左丞冯解副使权尚书右丞李回诣大元帅府迎王已已邦昌以太宰退处资善堂大元帅府随行官属耿南仲等上表劝进王不许公亦累状恳请【前两史无捡】批答曰兵马大元帅皇弟康王答副元帅宗待制敌人犯顺輙肆剽侵大兵前驱本期殄灭亟闻失守遂战功永惟太祖创业垂二百年二圣在位几三十载既遭荡析乃至播迁涕泪横流心肝糜溃有天有地古今所未尝闻为子为臣夙夜实不遑发方行追蹑誓必邀迎念元帅之权实出上意顾国家之任难徇众情所请难议施行公再上状劝进【文见前】再批答曰兵马大元帅皇弟康王答副元帅宗待制金人披猖銮舆播越诏令不下无所禀承遐迩民心翕然见属谓天下之动必正于一故连日走请乃至于三虽舆情难以輙违而孝心有所不忍方将徧览所上详熟以思俟入京城欵谒宗庙若銮舆未还欲抚定民庻权听国事宜体此意无复苦陈初济隂夜有红光烛天如赤乌翔翥状识者以为宋火徳之符于是济之父老军民以万计诣大元帅府乞王即位于济幕府羣僚或曰济或曰南京议未决防公亦乞于南京开府【文见前】于是南京之议遂定戊寅大元帅府命公部将士于长垣韦城卫南南华已卯以次进发庚辰王发济州癸未至南京五月庚寅朔王即皇帝位于南京大赦天下曰皇天佑宋卜世过于汉唐艺祖承周受禅同乎舜禹列圣嗣无疆之歴保邦隆不防之基属以朝奸稔成边衅恃中都之安富忘外敌之凭陵驯致金人来犯京邑初登城而不下终邀驾以偕行痛念銮舆逺征沙漠宗族从而迁徙宫阃为之一空强抑臣僚俾僭位号朕以介弟之亲而受防开元帅之府以总师方输敌忾之忠亟奉请和之诏岂图变故终致阽危盖尝指日以誓诸军使前迎而后请不惮沥血而檄率土冀外附而内亲而三事大夫与万邦黎献共致乐推之恳靡容牢避之私谓亹亹万机难以一日而旷位矧皇皇四海讵可三月而无君勉徇羣情嗣登大寳宵衣旰食绍祖宗垂创之基疾首痛心懐父兄播迁之难顾号令久隔众罔系心军旅荐兴民多失业慰民耳目之注敷朕腹心之言爰布湛恩诞绥区夏可大赦天下改元建炎于戏圣人何以加孝朕每懐问寝之思天子必有所先朕欲救在原之急嗟哉文武之烈若时忠义之家不食而哭秦庭士当勇于报国左袒而为刘氏人咸乐于爱君其一徳以一心伫立功而立事同候两宫之复终图万世之安副我忧勤跻时康乂以黄潜善为中书侍郎汪伯彦为同知枢密院事辛卯诏元帅府限十日结局诏公赴南京行在甲午公上表贺【文见前】乙已准告覃恩转朝请郎训词曰朕纂服丕承疏恩大赉眷惟迩烈宜在褒嘉具位宗泽执徳粹明受材宏达自陞华于法从良著绩于周行加秩之崇于昭新渥输忠之报益展素懐公拜命上谢表【表佚】分兵河上量带数百骑径自卫南南华诣行在所六月巳未朔公入对气哽不能语涕泗交颐上亦为之动容复陈兴衰拨乱大计极论当时人材上问劳甚厚凡进四劄【文见前】上有留中之意而左右不容癸亥以公为龙图阁学士知襄阳府提举随房郢州兵马巡检事训词曰唐太宗天防旧僚以次登用皆备公卿之选朕元帅开府总兵朔方汝起滏阳之师实为倾助肆加褒擢无愧前闻具官宗泽博学雄文懿行髙节刚大之气至老不屈纵横之才应变尤长力陈排难之谋克奋勤王之志独当一面声望卓然并嘉翊戴之功宜有褒迁之宠躐延秘阁之华序徃镇襄阳之大邦共济多艰聿来图効既通二禁之籍勿替告猷仍俾千里之民悉安新政时复有割地之议公上疏【文见前】上闻其言壮之戊辰改知青州上丞相李纲书【书见前】寻以公知开封府训词曰朕哀悯元元间罹兵祸思欲濯疮痍为燠寒变呻吟为讴謌用以灵承顾諟天命庻几休息惟京师杂五方之俗事物大繁号称难治用劳侍从之良典司尹正之重以尔气浑而质厚中伟而外庄笃望可以镇浮长才足以周变优游两禁誉处益隆是用膺青社赐履之邦莅三辅浩穰之寄惟尔乃者从朕兵间訏谟密勿固知予徳意志虑所向矣徃宣尔术底于辑寕益昭尔庸用符佥属公拜命即日就道以七月乙已到京城京城自敌骑退归楼橹尽废诸道之师杂居寺观盗贼纵横人情恟恟时敌留屯河上距京城无二百里金鼔之声日夕相闻京畿千里之民与京东西连亘数千里咸懐悚栗公到首发为敌之渊薮者数人诛之又令都市曰为盗者赃无轻重并从军法由是豪强退缩盗贼屏窜人皆靡然悦服曰今有宗公我不危矣公察人情粗安市肆商贾稍稍如旧上疏乞回銮【疏见前】时诏荆襄江淮悉备巡幸有维扬金陵一议公复上疏【疏见前】一日敌有八人以使楚为名直至京师公讶之是必假此名以觇我虚实因纳议状遗范公留守请收置牢狴奏取朝廷指挥范公然之即具奏公复上河北京东路税盐劄子【劄见前】八月壬戌以公兼京师副留守防范讷罢除公延康殿学士京城留守兼开封尹训辞曰汴居郑滑曹许之间其地平衍无山河百二之固太平日久人亦惰骄骫骳不武一经边尘矍然惕息尤欲得人而绥辑之具位某顷守滏阳一节不挠艰难险阻忠力弥劭身膺简寄更试留钥曾未阅月政声流闻延登秘殿之华増重畿封之任尔其戢奸恤隐酌寛猛之中使民畏而爱之称朕畀付之意公具状辞免【状见前】降诏不允曰省所奏辞免恩命事具悉国家制均诸郡溥循铜虎之规体重别都特厚玉麟之寄矧今京邑实古大梁亿载之所卜年列圣于斯御极肆朕纂承之始暂为廵狩之行倚贵臣而居留仍兼官于尹正庻几弹压克用敉寕卿坚强敢为慷慨自信威足以禁暴明足以督奸善良恃以帖安豪猾为之戢息兹陞华于秘殿俾増重于中都何必谦防形于奏牍徃膺褒显以副眷懐所请宜不允上表谢【表佚】继奉诏令所拘留敌使迁置别馆优加待遇公上疏【疏见前】再奉诏曰卿弹压强梗保护都城寛朕顾忧深所倚仗但拘留金使未达朕心朕之待卿尽矣卿宜体此公奉诏即出八人纵之上表谢【表见前】丙寅诏赐对衣金带上表谢【表见前】时议者多以公拘囚金人为非独尚书左丞许景衡知公最深上疏辨之曰臣窃闻谗者多指开封尹宗泽过失事未知是否如何宗泽之为人及其为政固不能上逃圣鉴苐未知果指何事而言也若只拘留金国使人此诚宗泽之失也然原其本心只缘忠义所激出于轻发未审国家事体耳不知别有何等罪犯也然臣自浙渡淮以至行在得之来自京师者皆言泽之为尹威名政绩卓然过人诛锄强梗抚循善良都城帖然莫敢犯者又方修守御之备歴歴可观臣虽不识其人窃用叹慕每以为去冬京城之内不能固守良由大臣无谋尹正非才之故使当时有如宗泽等数辈赤心许国相与维持则其祸变亦未至如此其酷也徃者不可咎来者犹可追今若较其末节小疵便以为罪而不顾其尽忠报国之大节则臣虽至愚窃以为过矣况宗泽昔在河朔遭遇陛下遮留拱卫继参幕府宣力尤多今尹天府其绩効又章章如此则其所为终始亦可观矣议者独不能少优容之其不恕亦已甚且开封宗庙社稷之所在其择人居守尤非他州别路之比今若罢宗泽则当别选留守不识今之缙绅其威名政绩亦有加于宗泽者乎若有其人则除受交割尚费日月兵民亦未信服防秋是时计将奈何若未有其人则宗泽未宜遽然更易也人才难得久矣惟圣人以天地为度包容长养兼收而并用之庻几其济也其宗泽伏望圣慈上为宗庙社稷下为京师亿万生灵特赐主张厚加委任使成御侮治民之功天下幸甚八月二十八日奉圣防朝廷别无行遣亦无臣僚论列章疏劄下炤防右劄送京城留守宗延康公拜命上表称谢【表佚】九月眞定懐卫间敌兵甚盛州郡有乗城固守者敌亦大治兵为攻拔计公欲时暂过河措置事宜乙未上劄子【劄见前】庚子公回自河北具因依奏闻【奏佚】辛丑准省劄【劄见前】九月五日三省同奉圣防依令宗泽其功罪尤甚之人申取朝廷指挥右劄送东京留守宗延康准此继拜诏将谕曰昔赵广汉之尹京兆民称颂不容口以为自汉兴治三辅者皆莫能及朕念京师兵火之后遴选抚绥弹压之才以卿帅府旧僚从班耆宿擢居尹正之任肃然政令之行摧折豪强发摘奸伏刚果不挠盗贼屏迹夷考前躅能以严治威克允济亦莫如卿比陞秘殿之隆名仍专留司之重寄视古无媿乃绩可嘉载惟王畿千里之封实为诸夏本根之地都邑闾阎之众既遂谧寕甸服田亩之间益当安辑以至练防卫之兵谨城守之备经营财用预思可继之图拯济艰虞务存善后之防谅卿体国之志必通时事之宜嗣有宠休靡忘褒賛故兹昭示想宜知悉上表谢【表见前】公感上知遇益自奋励京城四壁各置统领守御使臣每壁立界至以所招义兵分之随处置教塲为阅习训练之地造决胜战车又据形胜立坚壁二十四所于城外随大小驻兵数万别选有谋略勇敢之士四人充四壁提领公徃来亲按试之周而复始沿大河鳞次创连珠寨结连河东河北山水寨忠义民兵及陜西京东西路诸路人马咸愿听公节制开五丈河以通南北商旅京畿十六县内两县濒河共七十二里均之诸县县护四里有奇各令开濠深广丈余于南岸埋鹿角内又团结班直诸班人兵外则随寨军兵百姓丁壮等以备缓急之举各有条序乙已上表【表见前】奏入不报再上疏【疏见前】不报再上疏【疏见前】不报再上疏【疏见前】有诏遣官迎奉六宫徃金陵公复上疏【疏见前】公防秋之具悉备宫室宗庙省府台部并见营葺规模宏丽不减全盛时以东门乃回銮迎奉之地首加增修所分布人马及阅习战车招集人兵足以御敌十月戊午复上疏【疏见前】公前后申明多降特防事由三省枢密院则沮抑之至是公条具五事【疏见前】闻有诏车驾还阙公上表【表见前】继拜诏将还阙公喜甚再上表【表见前】公自留钥甫半载威誉四驰逺近归心招致贼徒如王再兴兵五万李贵兵几二万人徃来淮上王善兵号七十万骑护万乗寇濮州杨进自号没角牛兵三十余万并王大郎等诸头项人马百余万众所至侵掠公徧遣人喻以祸福招来之羣盗素知公悉聴命相继至进尤所敬慕愿効死军声甚振公谕曰军中老弱妇女久被驱卤吾不忍其无辜宜尽释之进等奉命诸军所放几万人善宼濮州直欲来据京城公单骑徃造其巢一见执其手仰天号泣曰朝廷当危难时无一人出为时用使当时有如公辈岂复有今日患善感泣曰敢不効力诸将谓公此行不返及归迎于郊公曰事毕矣善有带甲解甲之请幕下未有处公据案命笔书从便二字越三日来降止以五百甲骑随余皆解甲既至左右止之曰此留守司门擅入者斩善乃下马趋入拜于庭公继以礼接之曰军礼不得不如此乃延之饮许以节使临行请公到寨抚诸军将有请勿行者公独信之笃入其寨第赏有差时岳飞偶犯有司欲正典刑公一见奇之曰此将材也留军前适羽报敌犯汜水遣飞为踏白使以五百骑授之公语曰吾释汝罪今当为我立功且戒无轻鬬飞禀命即行凯还补为统领后迁总制自是军声大振公诛锄强梗抚民居经制财用各有条绪凡两河京东西州郡文移徃来求军需者则撤在京所有随多寡应之欲其同心济难不以彼此为间时行在所遣中使传宣抚问上表谢【表见前】继闻车驾南幸公复奏疏【疏见前】批答曰朕惟上都据四方之中开基歴十世之久祖宗创业置诸奠枕之安城社奔流势若建瓴之顺兹请特巡之制姑为近甸之行思宏济乎艰难致殚劳于栉沐每念本根之重尝思监守之懐迄绥靖于侯邦即趋归于观阙任卿司守属在王畿共倾戴后之诚来効回銮之请睠言忠荩良剧叹嘉奉公御笔闻京师有称御前收买珠玉人纷扰民间或至强市即时立赏委缉捕人收捉及出榜告报都人上表谢【表见前】十二月甲子边寨驻于大河之北大防酋长引兵至河上稍稍南渡西犯汜水北侵胙城敌人虽知公名不敢轻入亦时拥众以扰濒河州县滑州以南沿河诸寨欲并兵方战断河梁申乞授师议者曰贼锋未易当不若坚守自固公笑曰去冬城溃正坐此耳厥鉴不逺尚可袭乎命统制刘衍趋滑刘逺走郑各提兵二万战车二百乗以分冲突之势且戒诸将不得轻动极力保护河梁以俟大兵过河毋致临期误事敌闻之夜断河梁而遁所获甚众二年正月壬辰复自郑入直抵白沙镇距京三四十里都人恐甚敌先坚壁不动寮属请间议守御之防公方延宾围棋笑语如无事时众莫敢言退而分布部伍撤吊桥披甲登城都人愈恐公始知之戒诸将曰何事自尔张皇命诸军将士解甲归寨曰刘衍等在外必能为我御敌选精鋭数千以益之戒曰宜绕出敌后设伏路母轻出战伺其至则纵兵夹击且谕僚属曰上元密迩盍奉旧法以迎之命榜诸市张灯五日暂弛夜禁徃来军马不异平日敌游骑至城下疑不敢入人亦不知所惧衍与敌遇大战败之收复延津胙城河隂至滑州尚有屯兵州之西三十里衍分兵夜之大防悉得其辎重甫及收灯五夕防书鼎至众始知元夕正王师接战于版桥之时公谓僚属曰吾知刘衍必胜百姓可使由之不可使知之若得豫闻徒扰扰败吾事丁未公复上疏【疏见前】公再上表【表见前】二月丙辰敌骑再犯西京公遣统御官李景良阎中立统领郭俊民等领兵万余趋郑遇敌大战为敌所乗中立死之俊民降敌景良以无功南遁公捕得之谓曰一胜一负兵家之常不胜而归罪亦可恕私自逃遁是无我也命斩之管军闾勍统制官蓝整等咸为景良乞贷责以后効公姑收系之后竟斩首以徇继俊民与敌将史官人燕人何仲祖王义等以数百骑直抵八角镇与都巡检丁进遇进擒之生致麾下初欲持书诱公公毅然曰郭俊民吾统兵官也失利就死尚可为忠义鬼后有知者不失血食今全躯苟活反为敌人持书以胁中原有何面目见人乎命斩之谓官人曰京城不守主上巡幸领重兵在近甸命我守此有死而已何不以死敌我而反以儿女语脇我耶亦命斩之顾谓仲祖曰尔本吾宋人胁从而来岂出得巳命释缚犒以酒肉纵之戊午刘衍领兵凯还入自郑门公劳问士卒第赏奏功散犒金帛有差敌知衍班师甲子复入滑报至公谓诸将曰滑当冲要必争之地也有虞则京师不可守不欲再烦诸将可为我守城当亲提兵取之内儒将张防越众曰防当効力公甚喜选兵五千付之特加赏劳士卒忻然而行公戒防曰若众寡不敌毋轻战以需援师公亲饯于郊防兼程至滑已已防身率将士与敌迩敌骑十倍于防将士请曰众寡不敌宜少避其锋以求援兵防曰退而偷生何面目见宗公乎鏖战至暮杀伤相当敌为少却援不至防为所害公闻报遣统领官王宣领五千骑援之且戒之曰敌惟恃众当设奇以取胜宣以辛未至滑城与敌大战于北门士卒争奋敌忽退兵河上宣曰敌必夜渡河上收兵不追敌果夜渡及半以千人进击之斩首数百级杀伤甚众报至公即令宣权知滑州且令载防丧还京公为服缌麻哭于佛寺出俸饭僧哀恸感人复诣其家优厚抚恤至死事之家遣官问劳出钱帛给之人咸曰死则荣矣条奏功绩且乞防防典甚厚上嘉纳之壬申有诏以诸处人马虽假勤王之名实为聚寇之患【诏佚】丁丑诏进朝奉大夫资政殿学士训词曰先京师而后诸夏布政有伦得猛士以守四方用人为重乃眷帝王之宅数惊塞北之尘【御名】首简循良俾司浩穰迄臻绥靖宜有褒嘉具位泽材禀沉雄器涵浑厚仕宧至晩而鼎贵功业遇事而遂彰肆朕省方俾尔留钥萧何镇守克寛西顾之忧毕公保厘终底东郊之治载畴伟绩特峻徽章陞秘殿之华资进文阶之一等并昭异数庸奏肤功瞻望门未泯葱葱之佳气廵行淮甸岂能鬰鬰而久居惟既乃心以固吾圉公辞免批答曰无徳不报实赏典之所先有功见知乃众情之共悦矧玉麟之重寄属荷槖之名臣于义当褒欲辞焉可卿慷慨而有大志镇静而好逺谋纵横康世之图谈笑适时之略肆朕省方于淮甸倚卿居守于汲都更歴春冬帖安京辅屹若长城之固晏然奠枕之寕虽萧何之抚闗中寇恂之守河内以卿比迹于古有光特陞秘阁之峻资仍进文阶之崇秩并昭异数丕表茂功何必封章以避休命深嘉冲节难徇雅懐宜亟钦承庸昭眷遇公上表谢【表见前】壬午诏赐对衣金带上表谢【表见前】三月乙酉公复上疏【疏见前】不报有王防者本契丹酋豪善用兵有筹略敌委任甚专尝从千余骑徃来河上措置边事公宻令统制官王师正擒之生致麾下公释缚解衣坐之堂上与之饮食从容与语曰契丹本我宋兄弟之国今女真辱吾主又灭而国汝何不悟义当协谋以刷社稷之耻他日复修旧好我亦何忍杀汝防感泣曰防至庭下自意必死今蒙再生之恩且闻公之意使防晓悟敢不尽死节以报已而使就馆舍待之如礼公时呼与语因问虚实尽得其谋公大举之计遂决召诸将谓曰汝等有忠义之心乐相归附当思我宋二百年涵养之恩今二圣逺在沙漠君父巡幸未返能同心协谋剿灭狂类期还二圣以立大功乎当立诣回銮与诸君亲行主上虽封侯建节肯以充赏言讫泣下诸将亦掩泣同声应曰今四方义士云集京师几二百万人所赍粮可给半载亦尝密遣人直抵两河探伺闻所防州县每处不过数百人余皆胁从令衣塞服此辈日望王师来某等愿即日渡河以尽死节公慰抚之且曰进取老少可于逐寨边处踏逐未复业田亩权借耕植各有自赍牛具种粮无者官给人皆乐从京城内外所屯兵百八十万人兵革之盛前此未有敌人数不利至是畏威所屯兵悉退去中外帖然已亥公复上疏【疏见前】壬寅诏赐汤药及传宣抚问上表谢【表见前】乙已再上表【表见前】四月甲寅磁州统制官赵世隆世兴兄弟以兵三千来归人以为疑公曰世隆本吾一校耳必无他有所诉也翊日拜于庭公面语之曰前日杀守臣者谁世隆曰事非得已众以无粮欲杀斯人以止乱耳公笑曰河北防没而吾宋法令上下之分亦防没耶顾左右拽出斩之众兵露刃立庭下世兴佩刀侍侧左右莫不寒心世隆既执公徐谓世兴曰汝兄犯法当诛固应无憾汝能奋志立功足以雪耻矣世兴叩头请罪曰公之号令如此水火毕入防滑州报敌骑有屯城下者公谓世兴曰试为我取滑州世兴忻然受命出告诸部曲曰吾兄擅杀守臣巳正典刑吾属元帅释而不问使我辈共取滑州以赎前过众亦鼔舞请行公遗以金椀战袍银鎗等物部属之赐有差世兴辞以出以戊午日至滑掩敌不备获级数百得州以归公厚赐之丁进故巨寇有啸聚数十万众其初降也人情鼎沸谓其非真管军闾勍等以甲士隂卫公曰不然正当披心腹待之虽木石可使感动况人乎及进至公慰劳抚存甚至呼进首领数人饮食之待之如故吏进等感甚翼日请公诣寨公许之不疑进等益懐感畏后进党有隂结以乱京师者进自简杀之有相率逃遁者自追治之马臯者进之次也每命出战必先登一日自阵中伤还见公方问劳抚存之而羽报又急公曰谁可代汝行者臯曰非臯不可乃裹疮而前数日后防到仍擒一酋长而归由公平日赏罚明号令信开心见诚故人乐为用命也赵海亦贼之雄者屯板桥于路设桥以阻行者闾勍刍者八人过海营海怒曰我畏闾太尉耶悉脔之觇者以闻公呼海海以甲士五百人从公方迎客遽语之曰杀刍者谁海辞曰无之出报牒读示海具服命械系狱客曰奈甲士何姑徐之公笑曰诸公怯耶治海者某诸公何预谕次将曰领众还营赵海已械送所司告偏禆善护卒伍明日诛海闻者股栗杨进者旧屯驻城南王大郎者众亦千余皆山东游手先杨进来降屯于城北二人平日气不相下一旦各领千余众相拒于天津桥京城人颇恐有告公命笔以片纸批令二魁曰为国之心固如是耶当战阵立功时胜负自见二人慙沮而退公当危疑处之裕如如此已未公复上表【表见前】当是时契丹九州人日有归中国者曰公之威名外疆敬服每有擒获来者公遣契丹汉儿引边坐侧推诚与语曰契丹与大宋修盟好旧矣今女真小国既灭天祚又侵凌中国契丹臣民宜与我共奋忠义杀灭仇方以刷伊父之耻吾心即汝心也我不忍杀汝即释之仍给资粮使去及令持公据为照曰契丹汉儿自与我宋盟约几百年实兄弟之国顷缘权臣奸议遂结金人壊乱耶律天祚之后今将欲发大兵过河尽行勦除又敌仓卒之际不暇辨理枉有杀戮已约大军期应契丹汉儿特给公据仰各收执以为信验又各令持数百本归散国人后有自燕来者云契丹汉儿皆愿得公据以竢王师又为榜文散示防没州县曰访闻边寨中多是我国积善良民偶失备御被驱卤髠头绞发装着塞服侵犯州县其赤心忠孝思念生处父母血属但无路自新实可怜悯当所遣大兵前去恐仓卒之间不暇辨别枉有杀戮汝等若不忘生长坟墓乡井痛心悔祸可以相助回戈掩杀外人永为我宋太平赤子耕养自如各请照知又给公据付被卤之人曰访闻边寨中多是我国良民被卤入敌想其本心忠义实可悯怜今被遣大兵前去恐仓卒难以辨别枉有杀戮除已出榜晓谕外今出公据付被卤之人收执防防大军到日执呈免致误被杀戮以措置因依具疏奏【疏见前】又奏乞差崔兴知西京专一保护陵寝太尉闾勍充保护陵寝使已已复上疏【疏见前】公以他日迎取二圣还京修治隆徳宫惟渊圣皇帝未有莅止之所改修寳箓宫丁丑上疏【疏见前】五月甲申再上改修寳箓宫之奏【疏见前】未报已丑再奏【疏见前】不报再奏【疏见前】范少尹等到阙上抚劳之赐予有差诏答曰舜廵四岳当归格艺祖之文周抚万邦存王归在丰之训庸如帝王之执范咸以都邑为本根朕遭时多艰思世大治永懐拨乱之防不惮省方之劳俟敉寕之有期即旋复之何晩夙夜轸虑寝食不忘虽王者以天下为家曾靡常于临幸而臣子视君犹父得无郁于瞻思卿留居千里之畿拱护九重之阙合数十百函之奏倾亿千万众之心渴闻鸣跸之音防举回銮之请备观忠荩深可叹嘉公与诸将议六月起师及结连诸忠义山水寨人兵约日进发再奏【疏见前】不报一时权臣忌公成功从中沮之公叹曰吾志不克伸矣积忧成疾疽发于背诸将问疾排闼而入公矍然起曰吾固无恙止以二圣蒙尘之久忧愤成疾尔而能为我歼灭同仇以成主上恢复之志虽死无恨众皆堕泪同声应曰敢不尽力诸将退公复叹曰吾度不起此疾古云出师未防身先死长使英雄泪满襟翼日公薨实七月十二日也是日风雨晦防公临启手足连呼过河者三无一语及家事先乞休训词曰忠于许国允资剸剧之才老矣告劳宜遂归休之志眷言哲人爰锡纶章宗泽器识恢宏性资方正事达古今之要才兼文武之全逮予纂图俾守留钥恩威竝施夙夜惟勤生灵赖芘以保厘寇盗望风而披靡方资谋画遽以疾闻力贡忱辞恳求谢事念宣力之勤瘁宜锡命以褒嘉嵗五百而生贤克济艰难之业礼七十而致仕益髙知止之风乃命进阶以昭贵老尚期勿药以介夀康可特命朝散大夫依旧资政殿学士赐如故继上遗表【表见前】时已有防除公门下侍郎御营副使依旧京城留守至是赠观文殿学士通议大夫致仕其词曰气劲而谋深识髙而虑逺懐尊主庇民之志有爱国忘家之心逮朕省方擢司留钥言多底绩勇于敢为折冲樽爼之间制敌股掌之上三军服其纪律百姓安于教条方籍壮猷以复大业比观奏牍遽尔告终未究雄图但闻遗爱载用叹嘉李广云亡史有成蹊之喻羊公已逝时兴堕泪之思陞观殿之华资进文阶之峻秩特隆异数并示眷懐英烈如存尚克歆享公尹京未久而威行恩洽流亡复业商贾辐辏人有长城之赖公薨之日都人为之号恸朝野无贤愚相吊出涕数日间去者十五六识者忧之相与请于朝言公之子颖常居戎幕得士卒心愿加奬拔以继父功时朝廷已用杜充为留守遂以颖直秘阁充留守判官颖以杜充颇失人心诸将多不安稍稍引去且充酷而无谋屡争不从颖曰势所不加事必危殆力丐终丧得请扶护归京口与夫人陈氏合于京岘山公为人端方质直平居不妄笑语律己甚严苟悖于礼虽毫发不犯义所当为鼎镬在前不恤中间闲坐屡年杜门却扫赋诗自娱或清坐终日啜菽饮水淡如也晩年尊显禄饩稍厚而自奉甚薄所衣不过绨纻经嵗无所更制亲族故旧窭而无告者多依公以活养孤遗几百人故家无留储其为文不亊雕琢浑然天成丰约中度于书无所不读尤邃于左氏有文集藏于家后颖乞諡于朝曰契勘先臣父泽知磁州日主上在潜藩以使事过郡父力陈敌情叵测因留不行逮主上开元帅府父实副之敌合数国大入二圣北狩父上章乞早登寳位以定民志至于再三批答具存又抗章以生灵徯望天意有在恳切推戴至除京城留守敌骑屡拥大兵过河意欲深入命将出师特挫敌锋遂至逺遁逾年不敢南向秉志尽节勤劳有为天下共知无待缕陈当是时重以二圣逺在沙漠主上巡幸淮甸日夕忧勤防集师旅声势大振自请身先士卒收复两河尅日指期冀成中兴之功忧鬰成疾遽先朝露窃縁父平日但秉孤忠上酬知遇不能阿附权臣坐此痛遭阻抑一时褒封反不逮寻常恩数伏念父顷司留钥而主上驻跸淮甸颇获奠枕及父弃世之后敌骑长驱遽自江淮直至二浙以此较之当日为国屏翰不为无功又念父忝预大元帅府僚属遭遇推戴之功非特生前为权臣所沮不得尽其所长至于身后亦无恤典使天下之士无以激劝欲望特赐敷奏矜念父勲绩优赐褒赠以慰忠义之魂奉圣防与赐諡礼部太常寺拟諡忠简按諡法曰危身奉上曰忠正直无邪曰简告辞【告见前】公一子颖官终兵部郎中五孙嗣益朝奉郎通判福州卒于官次嗣尹朝奉大夫通判庆州死于家次嗣旦承议郎所乗监司斡官卒于家次嗣良承议郎知汀州次嗣安文林郎充沿海制置司斡官曾孙合十八人长普迪功郎邵武军大寕县尉卒于家余未仕壻左承议郎知婺州金华余翺状显谟阁学士曾懋铭公墓云
　　读忠简公遗事
　　公初起滏阳艰危属多垒苍然国家意委身干戈里隂颷巻翠华朔雪被南纪悠悠虞渊日力尽挥不止寅恭秉斋钺际防开朱邸长安付冯异汉业中兴始宫庭数汛扫跸路无荆杞疚心望銮舆感激涕如水上表方出师呜呼孔明死宴安不可懐肉食毋乃鄙巨舟竟未焚三语犹在耳萧然旧祠下碧草垂堦戺登堂挹光仪赤舄仍几几千载堕泪碑一夫敢残毁传家有遗书叙事非虚美朂哉慎失坠庶以禆信史
　　三学祭文
　　宋兴九叶宗社阽危凡百在位莫克扶持堂堂我公百世之师提忠仗义力欲振之出守滏阳敌徒猖狂义旅乌合亲当戎行百战不殆羸老莫伤平原常山千载相望廊庙乏谋肉食者鄙堕敌计中需求愈侈赂以玉舆质我介弟公独沈几抗留以死相如程婴智勇是以帝后播迁神器逆旅盗臣睨之变乱无所公独奋然以属我主博陆阿衡今实准古乃携偏师以抗雄敌气吞遐方顿为褫魄两河景从天声有赫诏速公归边亩动色天子有命尹帝之京未几下车路殷懽声市价无二枹鼔不鸣二尹三王异世并名一司留事国势鼎寕事上逮下一以至诚奸恶不贷贤善必旌人无流品用惟其能山公启事容或未精金汤作固众人所先神祖七闰乃克仅全以饰其壊曾不半年翚飞绳直有光于前周公营周岂亦云然必死之寇野心莫测屯备无虞孰如昔力守河之濒野无马迹考其情言畏威服徳羣狙披猖阻兵啸聚哮噬无前民莫旅拒岂无朝命曾不知顾公一呼之听命如女赵喜复生敢此乖忤国体从民抗疏请还天语谆复不移如山分遣诸将开心吐诚喻以大义罔敢偷生语及二圣号呼拊膺愿身督战以济中兴属纩之际犹未忘情世谓金石浸烁不侵公之忠诚逾石与金谗人何辜訿议日寻皇天后土实鉴此心呜呼哀哉人之无禄丧我元老天为雨泣霣汝中道稚子庸夫罢市相吊悍将骄卒投兵痛悼【某等】受恩甚渥大庇久依天子谁忍弃子如遗九原可作繄谁与归兴言及此涕血交颐觞豆甚薄公其享之呜呼哀哉尚享按公集熊公刻于庚辰冬日而遗事识于夏日云余既刻忠简集吴兴友人潘宗玉氏复以家藏宗公遗事钞本见示属瀫上友人章无逸氏为之订次系公集后无逸名有成冬误夏也至遗事词气中多蔓复无史家叙述之法然不敢效宋学士编潘舍人年谱取其理通者为之特稍订其甚者而后缀三学祭文及哭公诗人吴公芾及一诗并序兹将黄文献公潜读遗事诗附后而祭文摘附文献诗后其芾长篇巳载原刻不宜独入其名一诗深恨汪黄沮公然未能杀公也忠之见厄于奸天运国势使然与奸何与而奸之受诛忠实柢之序诗从芟以俟知者后学防稽王廷曾识






　　宗忠简集巻七
　　钦定四库全书
　　宗忠简集巻八　　　　　　宋　宗泽　撰附録
　　宋勅劄【忠简公家藏】
　　朕惟欲求臣之忠盖必先崇其爵秩庻得其谠论以尽辅弼之诚尔宗泽登名进士歴任御史中丞功及社稷荐歴嵗久今特陞宗政少卿亷充副元帅所以彰厥报功之心尔当益励厥志益修厥职可依前件奉勅如右牒到奉行右拟转保副元帅宗泽准此崇寕元年十月十六日午时下
　　兵马大元帅府伏见朝奉郎秘阁修撰权发遣磁州等处制置河北义兵总管兵马副元帅宗泽风力敏强气节英伟方时艰棘夙夜励精招集民兵豪杰争附志存卫国义不辞难经营百为各有条叙老当益壮懋哉乃勲宜除集英殿修撰已具奏闻去讫右劄付宗殿撰准此靖康元年十二月十二日
　　都统制兵部郎中宗泽守镇金人抚字民瘼黎庻无不念徳口北闗隘番庐闻其令名畏其威声惧不敢侵扰汝有佐朝护国之纲有推山塞海之志设计剿杀法令肃然朕得江山巩固放下心懐用是亲赐録勅龙飞锋劒表叚旌旗扈从军伍数万敕尚书兵部郎中进御镇江为统领都统元帅有不聼调度者俱该刑斩不动奏闻治军治民以仁以徳太平寕静班师回朝故谕故敕垂惟钦哉右拟转保为统领都统制兵马大元帅宗泽准此建炎二年二月　日
　　建炎进退志【见李忠定公纲集】
　　志云余荐宗泽于上以为留守非泽不可泽浙东人自为小官即卓荦有气节敢为不诡随于世以故屡失官靖康间知磁州上以康邸持节使敌中时金人已再犯河北泽力挽留以为不可行其后有元帅之命遂即大位泽之功为多同列忌之谮毁百端不得留府中既而除知襄阳府余到行在泽适至与语衮衮可听发于忠义至慷慨流涕故余力荐之上笑曰泽在磁凡下令一切听于崔府君余叹曰古人亦有用权术假于神以行其令者如田单是也泽之所为恐类于此京师根本之地新经扰攘人心未安非得人以镇抚之不独外寇为患亦有内变可虞使泽当职必有可观上许之乃除延康殿学士知开封府兼留守泽至京师果能弹压抚循军民畏爱修治城池楼橹不劳而办屡出师以挫敌锋虽嫉之者深竟不能易其任也
　　熊人霖曰宋髙宗得称中兴也宗李二公柱石哉二公天资刚茂学力静深其了达承当非凡所见故皆能应大变定大难处大疑人以为烈风猛雨迅霆之交施而二公意思安闲指措不差黍累昔韩魏公未尝以胆许人范文正公独以天下为巳任夫任所果者胆也胆所定者识也识所渊者学也读二公集则二公之所养可知矣忠定集曩抄本在秘府近建寕尹皖城三山左公始发厥裔李生嗣之藏而剞之余友筠州五湖黄君西昌初仕戴君缄寄余署中余拜手长读信二公之出处天实为之而喜二集之并出于时足以坚任士之骨也韩范宗李将无同忠定有哭忠简诗一章惜刻中仅有其目嗣当从左公访补今采忠定品题忠简者于此古人声气之投岂曰借交引重哉有君臣而后有朋友圣贤之所以立伦也
　　忠简公諡辞【谨按谥法危身奉上曰忠正直无邪曰简】
　　人臣任安危之寄或赍志而未伸国家厚终始之恩有易名而殊赐其须颁命以厉庻士具官宗泽早负吏能雅都时誉逮艰危之际乃不顾身以覊靮之余遂参佐命朕既嗣承七庙行抚万邦驻跸东南用应运防惟留钥勲卫之寄紫防之居勤劳百为忠勇一节惠感众士威行两河将率扶义之师以賛定倾之业而大星遽殒部曲瓦分遗奏上闻道路雨泣国忧未艾天意难忱盖祖逖尚存石勒不敢为寇道济巳死魏人频嵗来侵自昔所嗟于今乃见危身正直合二义以尊名垂光子孙将十世而永赖可諡忠简以慰英防
　　题宗忠简公家传遗藏诰勅【金华宋濓譔】
　　青城妖祲连云赭虇在都龙在野百年艺祖旧河山万骑长驱若水解东京留守一世豪仰天雪涕风萧骚起扶白日炤河北赤手欲障三秋涛义旗戞天天为泣四方猛士闻风集自期徇国与神通岂谓忠言反难入披肝上疏留至尊乗舆不顾东南廵拊床三呌大星落非天弃宋良繇人功业无成志可纪古来英杰多如此君侯心事汉武侯伟气英声冠千祀我来已恨生世迟不得亲观忠勇姿每过乡邑发犹竪纶诰况是当时为却忆前朝司马死章蔡羣奸乗间起国虽未乱政先亡万里蒙尘从此始吁嗟黼辈眞奴臣贼君致寇肥其身姓名污眼尚欲呕君侯在位能无嗔侯乎侯乎慎勿嗔谁使彼奴操国均君不见汴京礼乐正全盛江南杜宇啼天津
　　又【吉水解缙譔】
　　余少时每读宗忠简请髙宗还京二十余疏及公临薨谕诸将之语未尝不流涕沾襟也公未薨时招集羣盗聚兵积粮结诸路义兵连燕赵豪杰渡河克复指日可期向使公未薨而髙宗还汴则公虽死而宋亦可复中原公不死而渡河克复髙宗虽去之海上必复还汴然则公之连疏请还驾汴京其辞激切感之以二帝晓之以祸福公殆亦防知其将死欤或者以忧愤致疽发以死者殆未足以见公之心公是时年巳七十矣忧不能忘而何愤之有公之平生忠精明哲服岳飞之善论兵使宗颖之能得士皆贤哲之所尤难向使髙宗能以颖代公以飞副之公死犹不死惜哉此勅乃公为小人所摈斥时被受时宰又王黼也公寳爱至今而贤子孙如经者又时出于人间公之爱君忧国小心忠恪气象可想见故有以知其忧而无愤也永乐癸未十二月庐陵解缙大绅书
　　又【郡人胡翰譔】
　　忠简公以宣和四年差监镇江都酒务告命之下门下侍郎王黼首署焉黼于是始拜少师与蔡攸童贯图任国事内小人而外君子宋运方否之时也雒京既防王业偏安于江表百五十年之间人才用舍徃徃如此国之不竞谁执其咎哉洪武六年冬金华胡翰从公之八世孙曰经者获观是巻遂书以识其后
　　又【眉山苏伯衡譔】
　　右故宋宗忠简公复官诰谨按公元祐六年年三十六进士及第调馆陶尉歴龙游胶水赵城令政和三年改官知掖县差通判登州道士髙延昭恃势犯法公穷治之不少贷延昭至京师因林灵素诉公改建神霄宫不当公既乞祠而归犹坐削权羁寘镇江寔宣和元年以四年郊恩叙复就差监镇江都酒务此则当时所被勑也六年除通判巴州事靖康二年御史中丞陈过庭等荐可台职召赴阙假宗正少卿充和议使公奏名不正改其名计议使议者以公刚方难合必不可屈徒死无益乃不遣行防选易河北帅守擢公直秘阁知磁州加河北义兵都总管就迁秘阁修撰髙宗以亲王奉使过磁公力止之朝廷即授以天下兵马都元帅公为副元帅暨髙宗即位南宫命公以龙图阁学士知襄阳府俄徙知青州又用尚书右仆射李纲荐徙知开封府遂以延康殿学士为京城留守兼开封尹陞资政殿学士建炎二年秋薨于雒有防除门下侍郎御营副使依旧留守而遽以讣闻诏赠观文殿学士諡忠简公先是公请休致特授朝散大夫恤典行累进其阶繇通议大夫至开府仪同三司诗不云乎无竞维人若公者非所谓命世之大材与方其盛年置之散地且逾两纪以忤一道士得幸用事者坐废四年及河朔事势危急始举磁以授之公年已六十八矣其受任居守也二帝北狩髙宗南巡于斯之时中原岌岌眞如一发之线引千钧之石临万仞之渊尚赖公虽老而奋然自必身任恢复之事夫何规模甫定功业垂成而时宰黄潜善汪伯彦忌之遇事輙从中沮之公不胜忧愤疽发于背而死及之兹非有志之士所为太息流涕者耶公既薨而宋竟不复有中原矣岂人之无禄而天不憖遗也将不欲混一而遽摧之也于戏丧乱之来必生拨乱之材以拟其后公智略不世出天固生之徽宗固不用之髙宗虽用之又不免以小人间之是则公之吞志以没宋之偏安于一隅其岂天运抑亦有人事焉览是诰者未可直以为足见一代之故事也此诰行于宣和四年壬寅后二百八十二年为今洪武六年癸丑公八世孙经重加装池且请其表兄苏伯衡识公削夺之由并官伐之槩以便观者而伯衡輙以夫所素慨者系之寔是嵗之十月二十日也
　　宗忠简公祠堂记【知府刘譔】
　　治乱有循环之运祸福无不报之机君子之事功有幸不幸之殊而其休光则无古今之或异公一代人豪也遭时坎坷踣踬顿挫老而见用宋室中防郊闗为垒奸邪窃柄羣情汹汹汪伯彦黄潜善辈力主播迁秦桧王伦辈力主和议举天下之人匹夫匹妇皆知其非而牢不可破胶固而不可解卒以亡国者子不知孝臣不知忠孤注君父以偷目前之茍安而不知敌人谿壑之欲正欲蹂践我疆场民物以收不战之功懵者黠而智者愚岂非数欤公忠义奋激羹墙梦寐无时不在青城左右使宋人少知亲上死长之义相李忠定以责成于内委公与岳武穆以收効于外则返上皇而复边境可以指屈乃不知出此此殆难以人论矣夫以髙宗之明困心衡虑备尝世故自开府以至即真与公同事岂不知公之必可用而用之必有成柰何为君父一心也为巳又一心也汪黄之奸何所不至想其绐帝必曰画江守淮此为上防轻挑速战难成大功宗某之才规画有余持重不足万一少挫虽欲假寐江东不可得矣以为巳之心聼为巳之説不约而同深入骨髄故下令曰敢阻南迁者死公则大肆危言略不顾忌回銮之疏至于二十四上披沥血诚吐露肝胆虽字字流涕言言忠爱不胜众楚之咻矣呜呼宋室之祸亘古未有天下臣民呜咽饮泣有不忍言者公虽有天下之大才不能济天下之大艰能以片言留康王以续南渡一百六十余年之统而不能以大兵返北狩之辕能使两河赤子戴之如父母而不能使髙宗信任之如汪黄能化奸为良而呼吸之间招集百八十万之战士而不能一时脱于谗谮之口盖公之所能者天也所不能者人而天之也使公抱恨含寃赍志以没非公之不幸宗社生灵之不幸也公之忠精则与雷霆争震与日月争光与天壤争悠久宋人自狭乃较一官于死赠然则门下侍郎与观文殿学士何足轩轾我公耶公讳泽字汝霖系出南阳汉汝阳太守资之裔五代时避乱江南遂居婺之义乌生于嘉祐四年十二月十四日已时登元祐六年进士第廷对剀切置末科官馆陶县尉歴龙游胶水赵城令所至有惠政以荐改知莱州掖县乞祠得管南京鸿庆宫左道嬖幸者谮之褫秩覊置镇江府爱江山之胜遂卜居焉经郊恩复监镇江府酒税靖康元年御史中丞陈过庭等荐之八月甲寅假公宗正少卿使北时以公刚方恐挠和议不果行九月除公朝奉郎直秘阁知磁州是时公年六十九矣穷拂万状之余始得少展自此至没才三年呜呼晩而用用而不究岂独宋人之憾哉其子颖扶镇江京岘山之阳今为丹徒县治东大慈乡汝山湾之原永乐间郡守刘仁为之立祠表墓买田以赡祀事可谓知所重也余自童稚读书论世未尝不三复浩叹思起公于九原为之执鞭先驱今乃滥竽父母之郡窃念岳武穆本受公节制而庙在临安汤隂极其宏壮公梓里乃无半亩之宫以妥灵爽何以表扬忠义而风动后人徃来于懐者久之一日买得隙地数十丈于光孝观之东髙阜爽垲惬余鄙志乃鸠工市材搆屋四楹中奉公木主不敢随俗肖像左右各四楹以处公孙子之司香帛者门屋四楹以时扄钥直前百歩买民居辟甬道以通拜谒公岂以祠之有无为加损而亷顽立懦非此不章固有司事也祠成贰守济南张齐通府晋陵赵天定推官新建姜山甫咸曰此不可以无记余因阐治乱祸福成败之由备论有宋君臣之得失以附春秋之义而发古人之所未论诸君臣恐亦不得而辞也正徳乙亥五月望为之记
　　吊忠简公长篇
　　给事中天台呉芾譔【原名著】
　　呜呼哀哉元帅公百世一人不易逢堂堂天下想风采心如铁石气如虹正色立朝不顾死半生长在谪籍中眞金百链愈不变流水万折归必东落落奇才世莫识欲知劲草须疾风维时中原丁祸乱边尘涨天天蒙蒙众人畏缩公独奋毅然来建中兴功雄图一定百废举独见南阳起卧龙呜呼哀哉元帅公翩然遗世何悤悤无乃上天亦乏材故促我公还帝宫公还帝宫应有用何忍坐视四海穷呜呼四海正困穷兴仆植僵赖有公公昔居东都天下日望公登庸公今既云亡天下不知何时康正如济巨川中流失舟航当今士夫岂无人【阙】虽有公器业谁如公忠良公虽不为相徳望振要荒
　　公虽非世将威棱詟豺狼伟哉奇节冠今古我试一二聊铺张靖康之季秋北敌正披猖庙堂惊失色愁睹赤白囊公首慨然乞奉使欲以口伐定扰攘朝廷是时未知公公之素志不获偿忧国耿耿思自效再得守土河之旁命下得磁州翼日径束装下车未三日敌骑巳及疆敌人闻公亟退舍疋马不敢临城隍顷之得兵数十万康邸赖公王业昌及公领留守北顾寛吾皇恩威两得所春雨兮秋霜余刃曾不劳防弱成安强奸雄尽胆落谁敢乱纪纲呜呼哀哉公死矣民今安有粟得尝虇乗我虗近复陷洛阳洛阳去东都雉堞遥相望不闻敢侵犯岂是军无粮祗畏我公霹雳手气慑不复思南翔呜呼哀哉公已矣秋髙马肥谁与防天子久东狩去冬幸维扬都人心恋主谓言何相忘朝夕望回辇断肠还断肠公独以死请百请意愈刚呜呼哀哉公死矣万乗何时归大梁咄咄食肉人尚踵蔡与王奸防蔽人主痡毒流万邦人怨天且怒意气犹洋洋所冀我公当轴日尽使此曹膏劒铓呜呼哀哉公死矣始知国疾在膏肓我公我公经济才设施曾未究所长但留英声与茂实永与日月争辉光此死与公亦何恨顾我但为天地伤我闻天下哭公者哀痛何啻父母丧父母生我而已耳安能保我身无殃都人此时失所依波迸东下纷苍黄我公我公不及见秋风在处生悲凉百身倘可赎我愿先以防躯当灵丹如可活我愿万金求其方旁皇竟无起公计安得长喙号穹苍呜呼哀哉元帅公太平时节君不容及至乱离君始用民之无禄天不从呜呼哀哉元帅公古来有生皆有终维公存亡系休戚千年万口长怨恫嗟我草莱一贱士念此抑郁气拂胸衔哀忍涕何有极愿以此诗铭鼎钟
　　忠简公画像賛【东吴吴伯宗譔】
　　公之力足以旋干而转坤公之功足以攘夷而安夏始以一言能反北斾而南还后以二十四疏不能回南辕而北驾且留钥之任方切而巧言遽入于帝聪渡河之志未酬而大星已殒于中夜何人之于公则知媢嫉而天之于公则不知假借此有志之士百世之下所以想英风而激昻拜遗像而悲咤也
　　题忠简公岘山遗垄【邑人王祎譔】
　　舣舟大江口矫首望京山山色近目睫泄云护层峦吾乡忠简公丘垄在其间呜呼靖康乱九鼎纷播迁建炎既南狩国事巳艰难公方任社稷百战心力殚神州将金璧抗疏请回銮大谊表日月衷言披胆肝谁欤独何心忍使弃中原星殒孔明死王业遂偏安惟留忠诚节宇宙垂不刋遗坟托兹土孰敢樵牧千客途有程期无由拜荆菅遗武幸可蹈英风杳难攀天昏白日落凄然洒清澘
　　书复立宗忠简公墓碑巻后【庐陵杨士竒譔】
　　为政在使民知为善而巳而非有以劝之民或不知为之也故尊徳礼贤表孝友褒忠节皆劝民之务也宋宗忠简公其孤忠大节所谓皦然可与日月争光者而竟以谮幽愤死盖天下后世所共仰慕而悼惜之者也然于润无三百年巳莽然荒烟衰草之墟樵牧徃来行道不吊此岂润之人其心独有异哉公尝仕于此居于此至感慕徳义吾意润之人必有深于天下后世之人者何为独漠然若是也非由为政者不达劝民之道虽有公之贤不知敬礼而致民之然欤今六七年前金华刘侯伯静以监察御史出守是邦一新政教修举百废乃复葺公之祠及治其坟茔又经纪其祠田命佛氏之徒董祀事而躬率博士弟子展礼墓下又刻石墓道使过者皆知为宋忠臣宗公之墓于是润之人始知有忠简公又知为善者之久而不泯而在已不可不勉于善也刘侯为政可谓知所务矣去年与侯同在史馆为余道其事今侯去润而佐江右大藩自昔江右孤忠大节如忠简公尤多而江右之人固不为润之人之漠然也将侯所以加劝之者尚能拳拳如治润之时乎
　　又【原作义乌宋先达傅】
　　邑人王祎譔
　　宗泽字汝霖母梦雷电红光下烛寤而生泽自幼有大志元祐六年登进士第调馆陶尉歴龙游胶水赵城令皆有能名改知掖县差通判登州忤道士得幸用事者予祠而归复坐削夺覊置镇江寻监镇江酒税靖康元年朝廷议遣使与金人讲和用荐者假宗正少卿充和议使泽奏名不正改计议使众谓泽方刚难合必不能屈且徒死无补不若付以河朔一要郡除直秘阁知磁州从羸卒十余人倍道之官至则治城池修器械广储畜募敢勇为必守计且条画边防要防与勤王之议上之除秘阁修撰河北义兵都总管髙宗以康王使金过磁泽力止之朝廷因命为兵马大元帅泽副元帅加集英殿修撰髙宗承制复加徽猷阁待制凡与金兵十数战皆有功方进兵临濮而京城不守矣金人逼徽宗钦宗北行泽即引兵趋滑抵大名将径度河据其归路邀还之而勤王之兵无一至者又闻张邦昌僭位即欲先行诛讨乃还军卫南且上书髙宗劝进建炎元年五月髙宗即位南京趣诣行在所入对涕泪沾臆陈兴复大计逾千言且曰愿陛下一怒以安天下之民臣虽驽怯当冒矢石为诸将先得捐躯报国家志愿诚足矣髙宗壮其言擢龙图阁学士知襄阳府改知青州俄改知开封府寻迁延康殿学士京城留守眞除开封府其训辞曰虽萧何之守闗中寇恂之徇河内以卿比迹于古有光泽素蓄忠义至是益自感奋招集四方义士得百余万复有河北山寨效顺者数十万来听节制京城内外所屯兵实百八十万方尅日大举渡河而遽属疾诸将入问状矍然起曰吾固无恙政以二圣蒙尘至此汝等能歼灭丑类吾死何恨众皆洒泣同声应曰敢不尽力翼日遂薨临终唯呼渡河者三二年七月也时髙宗南渡已久至是有防除泽门下侍郎御营副使命未下而讣闻诏赠观文殿学士通议大夫赐諡忠简始泽身任中原之事既修复京城力请回銮疏凡二十四上而黄潜善汪伯彦从中沮之以故忧愤成疾泽既薨数日间民人散去者十五六议者谓其子颖尝居戎幕得将士心宜用以卒父功于是朝廷巳用杜充为留守乃除颖秘阁留守判官颖寻服丧而归所集义士悉散去而中原不守矣颖后为兵部郎中
　　赞曰髙宗之南渡也中原之事一委于忠简及中原尅复而髙宗乃无有北还意忠简以中原无所倚因请以信王榛为兵马大元帅信王榛者髙宗亲弟也潜善伯彦辈辄谮其有异图遂有门下之命虽曰尊任之然实夺之权家传国史皆不书其事盖讳之也呜呼髙宗之无意于中原固不足论使忠简而缓死则神州全璧社稷长灵实嘉赖之矣然则盛衰之际庸非天乎














　　宗忠简集巻八
