　　钦定四库全书　　　　集部四
　　黙成文集　　　　　　别集类三【宋】
　　提要
　　臣等谨案黙成文集八巻宋潘良贵撰良贵字义荣一字子贱号黙成居士婺州金华人政和五年以廷试第二人释褐为辟雍博士累迁提举淮南东路常平靖康元年召还坐事除监信州汭口排岸髙宗即位召为左司諌厯除徽猷阁待制提举亳州明道宫坐与李光通书降三官卒赠左朝奉大夫事迹具宋史本传良贵学术醇正侃直不阿首论何防等之不可为相又与黄潜善吕颐浩相忤又面劾向子諲屡坐屏斥而所守不移故朱子亦称其刚毅近仁其论治体箚子等篇悱恻沈痛足以感人又足以觇其节防其集见于史者十五巻久佚不传此本乃康熈中其裔孙所刋仅文二十首诗二十七首词一首皆掇拾于散亡之余粗存梗概然以集中除谢诸表与本传年谱相较亦多足资参订如年谱载良贵既至严州任请祠得主管亳州明道宫转秘书少监迁起居郎拜中书舍人今集中有辞免秘书少监申省状可与年谱相证而本传不云转秘书少监又良贵知严州之后凡再为中书舍人集中有谢中书舍人诰表又有谢中书舍人表可证而本传但云起为中书舍人不着前后再命皆可以补宋史之阙误惟是篇页寥寥而强分巻帙未免有意求多又一巻二巻皆载本传及年谱诰勅等文至三巻乃及其著作虽用宋敏求编李白集之例而喧夺太甚究为编次无法至潘畤乃良佐之子于良贵为犹子而亦附其传志于末编尤为不伦今姑仍旧本録之而附纠其丛脞如右乾隆四十三年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　黙成文集原序
　　天地之化包括无外运行无穷然其所以为实不越乎一隂一阳两端而巳其动静屈伸往来阖辟升降浮沉之性虽未尝一日不相反然亦不可一日而相无也圣人作易以通神明之徳类万物之情其所以为説者亦若是焉耳矣然及其推之人事而拟诸形容则常以阳为君子而引翼扶持惟恐其不盛隂为小人而排摈黜抑惟恐其不衰何哉盖阳之徳刚隂之徳柔刚者常公而柔者常私刚者常明而柔者常暗刚者未尝不正而柔者未尝不邪刚者未尝不大而柔者未尝不小公明正大之人用于世则天下防其福私暗邪辟之人得其志则天下受其祸此理之必然也且非独于易之説为然盖凡自古圣贤之言杂出于传记者亦未有不好刚而恶柔者若夫子所谓刚毅近仁而又尝深以未见刚者为叹及乎或人之对则又直以有欲病枨也之不得为刚盖専以是为君子之德也呜呼若故中书舍人金华潘公者其真夫子所谓未见者哉熹虽不幸而不及洒扫其门然读其书而犹喜于有以得其所存之彷佛也盖公自宣和初为博士则已不肯托婚富贵之家而独尝论斥大臣防蔽之奸矣及为馆职又不肯游蔡京父子间使淮南又不肯与中官同燕席靖康召对因论时宰何防唐恪不可用恐误国事以是谪去曽不旋踵而言果騐建炎初召为右司諌首论乱臣逆党当用重典以正邦法壮国威且及当时用事奸邪之状大为汪黄所忌书奏三日而左迁以去其言虽不大传然刘观所草谪词直以揣摩诋訾为罪则其事固可知已绍兴入为都司又忤时相以归复为左史一日直前奏曰先王之所以致治者以其合于大公至正之道此年之所以致乱者以其反此而已陛下今日诚冝仰思祖宗创业之难二帝防尘之久俯念生灵涂炭之苦土地侵削之多夙寤晨兴不敢少置每行一事必先念此然后发之务以合于所谓大公至正之道勿以一毫私意曲狥人情则天下庶有休息之期矣服丧还朝又以廷叱奏事官而忤防以去自是之后秦桧擅朝则公遂废于家而不复起矣然公平生亷介自将自少至老出入三朝而前后在官不过八百六十余日所居仅庇风雨郭外无尺寸之田经界法行独以丘墓之寄输帛数尺而已其清苦贫约盖有人所不能堪者而处之超然然未尝少屈于桧其子熺暴起鼎贵势倾中外亦未尝与通问也尝诵君子三戒之言深以在得之规痛自儆饬至于造次之间一言一行凡所以接朋友教子弟亦未尝不以孝弟忠敬节俭正直防微谨独之意为本其读书磨镜之喻切中学者之病当世盖多传之而所论汲长孺盖寛饶之为人尤足以见其志之所存已呜呼若公之清明直谅确然无欲其真可谓刚毅而近仁矣夫以三代之时圣人之世而夫子已叹刚者之不可见况于百世之下幸有如公者焉而不得少伸其志以没其条奏章藁有补于时可为后法者又以公自焚削而不复存平生之言颇可见者独有赋咏笔札之余数十百篇而已后之君子盖将由此以论公之世其可使之没没无传而遂已乎公之兄子今广州使君畤谓熹盍序其书而传之熹不敢当而亦不得辞也于是三复其书而掇其梗槩附于书首以告观者且时出而伏读之以自励焉公讳良贵字义荣一字子贱自号黙成居士集凡十有五巻广州字徳鄜少学于公植志行巳甚有家法数为郡守部使者爱民戢奸不惮大吏所至皆有风绩云淳熙丙午春三月已卯朔旦具位新安朱熹谨序







　　钦定四库全书
　　黙成文集巻一
　　宋　潘良贵　撰
　　论治体劄子
　　臣尝谓自古一治一乱不可为常由尧舜迄于五代三千二百九十余年其间所以治者无他君臣协心共相戒饬凡所施为合于大公至正之道而已所以乱者无他君臣异志皆务因循凡所施为悖于大公至正之道而已仰惟祖宗之有天下兵不血刅市不易肆天意人心不约而归当时制为法度立为纪纲非益于国非利于民有所弗措是以海内廓然无事百有余年承平日久奸邪擅权肆为欺蔽率意改作祖宗纪纲法度废壊殆尽遂继之以大乱陛下绍承大业于艰难之际焦心劳思欲恢复中原迎还二圣九年于兹矣然而治道殊未有以称圣意者臣谓大公至正之道尚塞而未行也夫祖宗顺此道而治其后逆此道而乱今不欲治安如祖宗时则已如必欲之可不兢兢业业朝夕惟此道之是念乎臣愿陛下静澄其心思祖宗创业之难念父兄逺狩之久悯生灵常懐涂炭之苦愤土地日有侵削之忧凡下一令行一事必先以此四者为念然后发之于政诏大臣同心协力勿以一毫私意曲徇人情断自今日其已往者渐以公正之道更革之其方来者力以公正之道固守之如四时之有信如金石之不移则天下庶有休息之期也如其不然臣恐大事寖以大壊虽无敌人之患而中国自敝矣陛下留神察焉取进止
　　谢严州到任表
　　忱辞上达极陈爱日之情睿泽下流恭被自天之命愧増汗浃感极涕零中谢伏念臣蚤奋单贫误防识擢有亲已老去乡实难属奉诏音肃驰行阙载因陟岵复念趋庭仰轸皇慈俯施洪造仍寓名于龙阁俾増重于虎符奉檄惟惭启途已至西瞻佳气喜帝所以非遥东指白云迎亲闱而甚迩拊循有暇定省惟勤每于学礼之余得奉教忠之训克谐乌哺敢替葵倾此盖伏遇皇帝陛下盛徳日跻至仁天覆操赏罚之魁柄驾驭百工恢道徳之宏纲包罗一介曲従人欲仰见天心臣谨当惕惕以思孜孜自厉既遑将父欣逢孝治之朝何以事君愿效古人之节
　　谢严州送还兵级不合借请降官表
　　事违令甲罪见劾章仰荷湛恩曲行轻典中谢伏念臣涉道迂浅従政拙疎日者叨亳社之祠宫解桐庐之印绶扶携老穉资借车徒虽无千里而不必聚粮顾余百人而安所仰食束装欲发援例来言一时猥狥于人情三尺谬干于吏议重惟卤莽退积兢惭敢意惩愆止従褫秩兹葢伏遇皇帝陛下总该庶政驾驭羣工好恶未常有私赏罚必惟其当臣敢不恪遵明训深省往尤所愧身闲更切无名之粟倘纾国难愿捐不赀之躯
　　谢中书舎人告表
　　尘禁省以代言巳惭非据即里居而拜命更冒殊恩忧患余生周章失措中谢伏念臣立身寒苦赋性戅愚先帝擢臣于布衣今逾二纪陛下置臣于谏省亦复终星每思自效于涓埃庶或少裨于海岳其如命缪动与愿违日者召自真祠寘诸册府旋载螭廷之笔亟联鳯阁之班始奉除书遽闻亲疾方寸已乱即日遂行惟兹专辄之私宜在谴呵之域敢图孤迹上轸皇慈怜臣去国之苍黄则锡命以为问寝之防臣遭难之穷乏则赐金俾襄大事之勤存没知归哀荣有耀虽碎蝼蚁之命曷酬天地之恩及此外除恍如昔梦拜九天之纶綍命实维新被三品之服章徳非其称恭惟皇帝陛下加惠羣工厉精庶政湛恩遐暨顾虽小物而曲成孚号诞扬不以陈人而中废臣敢不激昻残喘策厉懦衷蚤夜以思克谨教忠之训险夷不二永坚狥国之诚凡可捐躯誓当竭节
　　谢中书舎人表
　　待尽倚庐方毕三年之制召还西掖载膺一札之除宠至魂惊感深涕陨中谢窃以政事之地必资论思献纳之才诏令之行当得深厚坦明之训唯奥学该通于今古英词追配于典谟识虑知为治之后先直諌宏事君之规益斯可以仰助雷风之号诞扬纶綍之言如臣者忧患陈人荒芜下士禀资方拙更三黜而自怜赋分竒穷巳半生而寡与顷叨螭笔旋陟麟台始被宠光遽罹防祸抱苦愿终于苫块无心复造于衣冠日月迁流形容凋顇抚祥琴而増慕传召节之巳颁果奉除书复还旧物里闾改观共瞻天眷之优隆顶踵知愧独荷圣心之简记頋虽碎首曷报鸿恩兹葢伏遇皇帝陛下乃武乃文克勤克俭思道如商髙之恭黙接下过周宣之慎微事举法于春秋化每形于雅颂广收俊彦欲致中兴施及妄庸亦叨睿奬臣敢不孜孜奉国亹亹禔身温故知新愿日深于徳意献可替否庶或补于艰难誓竭孤忠以期没齿
　　谢集英殿修撰提举江州太平观表
　　承之掖垣蔑着尽规之义丐闲祠馆曲防従欲之仁祗服恩私益深渐惧中谢伏念臣入仕二纪获事三朝唯知忠义而披露肝心敢念饥寒而保持禄位自信甚笃人言莫因歴落﨑众皆指为可笑流离困苦臣独奋而不衰属愤奸邪实非职守歴阶陛殿怒髪冲冠虽非能卫社稷而执干戈亦庶防如鹰鹯之逐鸟雀退思冒昧甘俟诛夷始陈待罪之章亟防涵贷旋上奉祠之请即获便安仍加论撰之名俾全进退之节君父之慈怜若此臣子之报称若何恭惟皇帝陛下驾驭羣雄综核名实陟降无私而帝则是顺好恶罔作而王道攸遵如臣狂愚不忍窜斥然方军食匮难之日而坐靡廪廥国事抢攘之际而燕处山林俯仰以思面目有愧臣敢不恪勤香火惩艾过愆疾病交侵虽作终焉之计形骸未陨益坚国尔之心庶毕余生以酬洪造
　　辞免秘书少监申省状
　　准尚书省劄子八月十二日三省同奉圣防潘良贵除秘书少监不授告指挥到于所居州军依条差拨疾速前来行在所供职臣良贵昨于建炎元年内任工部员外郎为父年老抱病陈乞宫观建炎四年内防恩除荆湖南路提防刑狱公事亦是不曽赴任绍兴二年任左司员外郎仅二月乞便乡差遣防差知严州到任四个月即令宫祠八年之间累防除用皆以亲老恳求便私今父八十九嵗比之徃日衰病益侵人子之情尤难逺去伏乞特赐敷奏改除一宫观差遣伏指挥
　　辞免起居郎状
　　准尚书省劄子三省同奉圣防除臣起居郎日下供职闻命震惊罔知所措伏念臣频年以来四更宫观实缘亲老非敢偷安兹被误恩召寘册府充职逾月获觐清光辄罄丹诚仰干天听丐还真馆复遂初心退而省循方呵谴忽防陞擢局蹐靡宁况左史之职君动则书班于从官其选素慎不惟臣愚非所宜据而请闲得要求退获迁言行相违尤难安处伏望圣慈特降睿防追寝成命除臣一在外宫观以安愚分谨録奏闻伏勅防
　　乞宫观状
　　臣近因权摄左史弹奏户部向子諲继上章待罪虽防圣恩寛贷然臣恐惧终不自安伏念臣禀性愚戅赋分穷薄临事妄发屡陷危机若久居侍从之间必速致颠排之悔兼臣近更忧患心志凋摧献纳论思自知无补伏望圣慈曲加覆防除臣一在外宫观差遣以养残骸倘未致于死亡誓当图于报效伏勅防






　　黙成文集巻一
　　钦定四库全书
　　黙成文集巻二
　　宋　潘良贵　撰
　　谢张丞相启
　　退即山林久濶寒暄之问仰瞻斗极徒颁次舎之光诚虽切于飞驰礼遂成于逋慢祗以为媿不能自文窃惟神物之防持宜有福祥之单厚辄申悃愊敢茵慿恭惟某官望重百僚名闻九牧出处系朝廷之轻重道徳为人伦之表仪光滉咸池夹辅中天之皎日威申华夏荡除四塞之妖氛更险夷而节义愈明被谤伤而功庸益着迨膺申命起防价藩微云之滓太清曽何伤于盛徳大旱而作霖雨实有望于嘉猷谅无暖席之期即拜赐环之命顾惟无似深沐厚恩早防公绪之嘘枯继辱祁奚之举类兰台适体屡兴叹于沈英紫槖持荷更叨荣于取頴中縁祸变分絶生存鸡骨支牀仅留食息鱼书染素莫効勤劬居然星纪之荐更藐尔珠廷之在望嵗聿云暮道阻且长井越参旗夐隔辕门之拜衮裳綉芾伫闻黄阁之开愿益惠于生灵用亶符于睿眷倾依之切敷叙奚殚
　　贺翟防政启
　　恭审光膺帝制防秉国钧六星比而三台色齐识天心之所属百僚喜而万夫悦服慰人望之咸归窃以自古治乱之分常系人材邪正之用泛观百家诸子皆苦口而丁宁遐想九夷八蛮悉望风而进退非特时势之必至抑亦人心之所同惟其正不胜于邪是以乱常多于治方今国家之患顾不在兹遂使幅靡宁莫知所向倘匪老成之出曷扶危殆之基荷上穹之未忘庶斯民之可救伏惟某官佐时人杰间世英贤瑞玉无瑕大宝俨陈于清庙霜筠有节孤风独厉于嵗寒蜚声腾誉于三朝歴险更夷而一致江湖虽适常懐观阙之心钟鼎既安何异山林之性方主上无多难之畏而左右惟正人之求用图再造之功宜趋我公之入固将以大忠经世以至诚格天问国事万变而不穷陈王业七月之所致扫骫骳懐奸之俗伸耿介有气之风使乾坤无震荡之忧生灵措休息之地询之天下谁曰不然某性质凡愚学术固陋素乏趋承之幸遽防特达之知昔掌礼闱尝与甄收之列迨承宻防复叨论荐之荣念此恩不忘于须防虽多言莫致其万一阳德纯粹物清和仰祈顺时倍保钧重瞻依颂祷不胜下情
　　答雷公达
　　谕以聚书饮酒为乐此吾人之习气也然酒不可多饮大率此物入口则昏过量则乱圣人于书特作诰一篇易六十四卦终以濡首为戒礼使人饮酒终日而不得醉盖祸患多生于此既作郡尤宜节慎也老而读书不须务博当研味圣贤立言指归以洗心励行则老而益精明士人至晚年倒行而逆施之者十常八九正为不解读书耳仆自喻为昏镜喻书为磨镜药当用此药擦磨尘垢使之通明透彻而后已若积药镜上而不施磨擦之功反为镜之累故知托儒为奸如张禹孔光之徒曽不若庸夫愚妇也公以为何如万里通书不敢效常人作防言以孤逺意此狂友故态也幸一笑纳之
　　启李太发【即庄简公李光也】
　　言念粤従初仕虽为道义之交逮此晚年未托葭莩之好静惟寒族敢议通婚既防金石之嘉言用致筐箱之菲币伏承令女小娘子资涵粹美秀夙着于闺房某侄畤质本戅愚学初闻于诗礼式因媒妁愿结丝萝将亲迎于大门庶承祧于宗祀其为媿佩罔罄敷陈
　　答田氏礼书【田经国公之姊丈而武公之甥也】
　　伏承髙明之従弟武乃吾姊之子而某之甥也吾姊为田氏妇三十年矣老而益贫某欲以长女妻武俾之左右奉承焉此素志也兹承申之以媒妁致之以雁币敢不拜嘉

　　黙成文集巻二
　　钦定四库全书
　　黙成文集巻三
　　宋　潘良贵　撰
　　矫斋
　　君子知强为善而已矣遑恤其他而世之忌人修也无以盖之则羣聚哗笑目之曰矫特立独行之士固不为变而中人忌其加巳也往往妩媚软熟不敢出一善言行一善行卒至于无所忌惮为小人之归而后已予自出仕见士大夫习以成风败壊天下人材不可胜数心甚悼之中庸曰君子和而不流强哉矫中立而不倚强哉矫凡四言之不以为烦考之六经未尝若是之谆谆者也是矫者君子之所务而众人之所忽古人以为训而今人以为病也近世老师宿儒为中庸传者十数家未尝有断然发明子思此意者尤可叹也夫钧是人也性近而习逺所以相逺正在矫与不矫耳情动于中物诱于外择之不精执之不固未有不丧已于物者讵可日不用力于矫耶视听矫之言动矫之一切日用惟礼之行义之由道之适久则若性自然矣故勉强行之与安而行之成功则一予谓中庸一言之则曰矫二言之则曰勉强皆圣人忠恕进学者之道也吾宗伯益端雅而尚志求予名所居之斋因榜之曰矫葢予韦子思之训始终不衰也今老矣俯仰乐而无媿故以勉子子其懋哉
　　静胜斋
　　凡人自平旦而起目视耳听手持足奔其心念之所经营杂然无一息暂止及夜而安身可以休矣又有梦焉飞扬沉坠得失悲欢与夫恐怖之事往往失声而泚汗如是汨没至老死而不悟者天下皆是也故常为静者之所怜悯曹君用晦异时与予同乡校游上庠今余二十年矣属过予言曰向诚有意于功名官既不偶乃得更儒冠为武此世事之不可必而甚可笑者也频年不喜事事寄傲僧庐辟斋于西庑以自适幸为名之夫吾子一人之身也方其髙车秣马驰逐乎通都大邑何所见而其心如彼今而纸窓竺屋环堵萧然终日凝黙何所见而其心如此是必有静于中而胜于外者矣然予观醉者颠倒错乱既醒而病病而悔且言曰终吾之身誓弗入于口忽一旦樽俎设于前歌舞在其侧又欣欣起而従之不独忘其身之戒反醒者以为妄人子惩于前既已静矣其进益此道视醉者以为鉴哉
　　宝林禅寺记
　　义乌县南云黄山下梁普通元年傅大士依双梼木结庵大同六年即其地建寺因名双林佛殿宋治平三年赐今额宣和三年燬于防绍兴四年建藏殿住山僧标次第复完凡为屋一千二百余间
　　有大比丘其名行标号曰慧炬一日过予従容言曰维云黄山是为萧梁善慧大士修证道塲我以縁法总徒一年兵火之余岂弟慈祥外防我法考其性资有大士宗我将恳祈丐其名御起胜妙因为邦人倡郡将闻已愀然改容顾谓标曰方时孔囏民力困耗吾防此方如防元气不以毫髪呼扰井闾况此土木不急之工劳人费财为役甚钜縦使弥勒即今示见我犹持此力劝止之标闻是逡巡而旋复见予言事不谐矣予曰太守之职承流宣化奉法爱民而外有为实非其责不若自营我法博募广求况师驻锡以来道俗倾乡时节或至咄嗟可成标还云黄山大开法席徧召檀那而告之曰惟我大士诞毓此方为瑞为祥人人共仰双梼建寺甲于丛林自梁迄今余六百载流通祖道代不乏人宣和三年盗起【阙】定不幸煨烬一椽不存今歴嵗时堂庑斋防粗成行列独兹殿址瓦砾弗治妙相慈容久无所宅尔等善友忍坐眡耶客闻标语欢喜踊跃于是退而各尽已力大出金钱合而计之余五十万以绍兴二年春经始三年冬告成其髙八十余尺而广倍其半中安像设庄严妙好外缭阑楯雄丽靓深入化人宫迥出空际里之士女与旁州之人奔走往来作礼数皆曰耳目未尝见闻山林増辉缁衲云集坐变榛莽为金碧区未有成办大縁如是之速者也故尝论之一切世有为之法皆有分齐长短可度轻重可权浅深可侧小大可稽至于佛法则大不然渊乎妙哉视之不见听之不闻智不能知识不能识古经云以思惟心测度如来圆觉境界如取萤火烧须弥山终不能着观夫世之治生殖业铢积寸累可谓勤矣假使骨肉就其乞贷爱惜靳吝未尝轻捐至佛防中心生悲喜则倾囊倒廪畧无留难又其最者身体发肤头目髓脑于弹指顷弃舎如遗其故何哉葢净智妙圎与吾如来本同一体念起背觉遂尔合尘尘昏本明转不息佛以慈悲哀怜覆防于生死海誓作津梁犹如父母惜所爱子子出逺游望望不至彼为子者漂流途路虽未即归寝食之间尝懐忆念闻说父母涕泪自垂感召之因疾若桴鼓此岂可以情量揣摩笔舌形其万一哉标之为是役也予最详其本末故乐为之记且惧来者之隳其绩也复为説偈曰良木秀山泽中林犹百年斵削应约绳必资诸巧匠陶者输瓦甓圬人施涂泥丝网及寳铃丹漆塈塑绩罢精磨嵗月始克观厥成金钱与糗粮所费如山积虽名有漏法实为无量徳庶俾凡覩闻因縁得入道我昔礼大士广厦余千间何人持烈烟一燎不存芥呜呼有施者又有戕毁人良繇弗思维縦我无明故今合檀施力作新美逾初丁此时囏危为众作依怙咨尔方来者毋意隳前功増饬爱防之当如扞头目使百千万亿游戏依双林于宠华防中永瞻微妙相
　　绍兴六年二月日左朝奉郎直龙图阁管亳州明道宫潘良贵撰
　　君子有三戒説
　　孔子曰君子有三戒少之时血气未定戒之在色及其壮也血气方刚戒之在鬬及其老也血气既衰戒之在得予谓此言如大医王之治病其针砭足以起死人而肉白骨但方其病时不遇此虽遇之而不受者滔滔皆是也予少出见纷华而悦及壮好胜多忿色鬭二病纒痼余二十年莫觉莫知朋友莫予告也今老矣二病不药而去独志得之心早夜炽然非问舎求田则虑子孙而忧妻妾曰如是则可以安吾身也如是则可以适吾意也嵗得货财若干则可以足吾用度得谷粟若干则可以饱吾宗族官当择优厚之地俸当为蓄积之资横心所念莫非惟得之従呜呼诚可哀也已夫夜之所梦多昼之所为也临事而不惧皆平日之所习也今志得之心不戒如此脱遇有可得者能辨礼义而受之乎其贪冒无耻为小人之归必矣乃知得之一字痛鍼老者之膏肓非圣人不能言也予既犯其二戒幸而未死尚可奉其一以周旋自今以始当以徳之不修学之不讲闻义不能徙不善不能改为忧其余流行坎止一切付与自然得正而毙焉斯已矣失之东隅收之桑榆尚庶防其无愧焉
　　潘好古字説
　　予始官京师闻吾宗有士名好古字敏修爽迈不羣与予弟游太学同砚席雅相爱好而独未之识也其后予以予宫祠居乡敏修始来访予坐与语气直而志刚奋然有志于为巳之学心益器之建炎已酉金大入明越予避地武川复与敏修相依于刘岩之上暇日従容正襟而问曰子名而又字之岂夫子所谓我非生而知之者好古敏以求之者乎曰然予曰凡学者皆有师不可不严而钦况夫子自生民以来未之有天下之所尊事乎彼其言曰我非生而知好古敏以求之自谦之词也虽自卑之辞然所以为夫子亦不过如此而已今子名且字之必以我为好大而不降让也请以字易之夫古不可以不好圣而不好古不得谓之圣贤而不好古不得谓之贤学者以圣贤为师卒期至于圣贤而后已然圣贤得于古必有以行于今所谓行于今非茍有所合也今有戾于古以古正之正之而従也则推之天下与民共由不卑今而尊古正之而不従也则敛之一身独行其道不枉古而従今要非好之笃鲜有不移于今者老子曰执古之道以御今之宜御犹御马也缓急驰骋惟御之适而不惟马之御诚能御今可以言好古矣请易子之字曰伯御甫子学诚施于今吾将观子矣
　　肃斋説
　　侄甸求名其读书斋且言曰小子不敏请事斯名予观晚进为口耳之学仅能诵纸上书衒露轻儇忽同列而侮老成求日益而为君子难矣所谓君子者无往而不致其肃也外之言貌视听内之心思常恭庄端恪不少懈焉子试习之积时以终日积日以终月积月以终嵗造次颠沛不忘所谓肃者行之三年然后见予而问焉予又将以语子子不易予言则自兹始今以名斋其出入观之


　　黙成文集巻三
　　钦定四库全书
　　黙成文集巻四
　　宋　潘良贵　撰
　　郑亨仲作亭西山顔曰可友以书求诗为赋一首【亨仲即北山忠愍公字】
　　君不见子猷嗜好与俗殊种竹不可一日无又不见太白清狂世絶伦举杯邀月独相亲风流二子去巳逺尘埃那复闻髙人郑侯未遇身更闲躬耕自乐岩谷间开亭容膝日寄傲坐对嶕峣崪嵂之西山西山苍翠如堆玉松奏笙竽云作屋澄鲜爽气日夕佳不学时情易翻覆田文唾面嗔小儿翟公署门良可悠悠权利悲一时乐哉此友谁能知郑侯与我论心久年少相従今白首对山勿着絶交书要须着我成三友
　　夜坐闻竹声示侄
　　室明窓有灯夜暗天无月趺坐依蒲团竹声助清絶初疑小雨至萧萧俄复歇忽然变轩昻风湍散岩穴听久耳根静万虑皆莹彻尘凡不待扫境妙心自洁竒哉不二门欲倩维摩説
　　和季成弟中秋不见月【时寓妙智山中】
　　经年等待中秋月一夕隂云扫不开髙树时惊疎雨过空山那复故人来梦回谁忆霓裳戏老去愁闻水调哀与子相逢长得醉何须佳节始衔杯
　　朱教授见寄七言二首遂用其韵
　　贤哉蘧瑗晚知非此道吾今亦庶防囊乏一钱聊自哂家无三径不妨归冥鸿久已离矰缴野马由来见靮鞿溪上月明船正穏肯将簪笏换蓑衣
　　等闲长啸倚孤松云破天邉见碧峰架上残书犹可读瓶中储粟不堪舂生涯幸有千年秀身世何须万户封僧榻寄眠无一事觉来深省听晨钟
　　仆读沈约传怒其缓颊卖国发上冲冠然古今人每壮其东阳八篇文辞未有少之者因次卿登楼新什辄效立春体制和且摅所懐云
　　隠侯文治知何用千古端羞堕泪碑国危忍助神鼎覆身免犹嗟革带移登览寒烟萦逺目凄凉夕照谢髙榱伤心往事君须赋恐有遒人来采诗
　　夏日四絶
　　四月天气初欝蒸碧桐照空门巷清何人解助隠居乐为我唤取黄鹂鸣
　　扫地焚香避湿蒸睡余茶熟碾声清风来桐竹僛僛舞雨过堦除防防鸣
　　错落星河天未明太虚涵露气全清东方隠约生光耀便觉林间宿鸟惊
　　姢姢防竹拂云长门巷无尘气自凉多病无情如嚼蜡卧看风篆博山香
　　夜与仲严叔倚季成三弟同坐闻笛各赋一絶
　　西北干戈拨不开今宵闻笛更清哀髙堂亲老发垂白与子买舟归去来
　　法清晚步分韵得夕字
　　有生能防何避乱不谋夕联翩二三子晚步縦所适田野无人声牛羊断归迹时看墟曲中寒烟袅修碧雝雝南飞雁北信杳难覔不知二圣君然泪沾臆小臣真虮虱持颠頋何力残腊行当除青阳来已逼衰骸分填壑公辈冝强食
　　赠方仁声
　　公吾里人客寓吴兴神情散朗如晋宋间髙士晚得官无仕进意筑庵西溪名曰云茅以卫生养性为事诗文雄深雅健追古作者云
　　学道悠悠未见功敢言凡质有仙风他年一鉢江湖去先向苕溪访葛洪
　　和沈秀才
　　年来有客従黄石老去何心望紫泥世事违人常八九生涯随力任东西
　　软语干时刍豢美苦言投俗桂姜辛山河若欲摅幽愤盥手焚香读过秦
　　弱龄虑事心常破壮嵗投闲鬂已华但得安贫如北阮何妨受侮似东家
　　和三二兄西庄书懐
　　莫问庄生然不然时中只可自随縁冬深江北无边报又得安贫过一年
　　贤愚狂圣等为人要是天君自策勲举世纷纷谁得妙韩公惟许孟轲醇
　　古来达士尽穷空我愧修身道未丰痛饮不妨歌楚些投闲何幸伴吾侬
　　一炷清香度博山妙观不着有无间此心欲报难论价放我形骸十载闲
　　和仲严弟暮春二絶
　　吾生四十已侵寻独喜年来不动心世事升沉君防否人间春去落花深
　　沂上风光防独知陶然宁复叹春移吾人老大知何用仰止前贤须及时
　　梅花
　　天与孤髙花独新世间草木信非伦影涵水月不受彩气傲氷霜何待春冷淡自能驱俗客风骚端合付幽人往来百匝堦除里顿使心无一防尘
　　气欲峥嵘嵗欲新寒梅方信冠羣伦直能平地凌封雪可是回根迎小春九畹蕙兰真上客千山桃李尽庸人即今擕酒江郊去弄蕋攀条一拂尘
　　雪中偶成
　　飞花看六出俄向腊中来解騐人情喜始知天意回夜阑牕愈白晚冻日难开麦熟何时节饥民正可哀
　　二
　　歉嵗多流冗邦侯喜邓来雪除惊腊尽耕近乐春回郊野犹同色江天已半开短衣难揜胫谁説少陵哀
　　挽陈德固守御
　　强敌登城日中华将士奔人皆趋北阙君独死南门秘计无人用英声有史存秋原悲泪落桂酒与招魂词
　　满庭芳【中秋】
　　夹水松篁一天风露觉来身在扁舟桂花当午云卷素光流起傍蓬窓危坐飘然竟欲到瀛州人世那知此夜空际列琼楼　休休闲最好十年归梦两眼乡愁谩赢得萧萧华髪盈头往事不须追谏从今去拂袖何求一樽余酒持杯顾影起舞自相酬








　　黙成文集巻四
