　　钦定四库全书　　　　集部三
　　东观集　　　　　　　别集类二【宋】
　　提要
　　【臣】等谨案东观集十巻宋魏野撰野字仲先号草堂居士先世蜀人徙于陜州真宗闻其名召之不出天禧三年卒赠秘书省著作郎野与林逋同时身后之名不及逋装防湖山供后人题咏而当时则声价出逋上渑水燕谈载真宗西祀汾阴至遣人图画所居宋史本传载大中祥符初辽使至宋言本国得野草堂集上帙愿求全部续湘山野录载长安名姬添苏得野一诗至署于堂壁夸鬻于人则倾动一时可想也据天圣元年薛田所作集序野先有草堂集行在人间宋史亦称野草堂集十巻则十巻者野旧本也序又称其子闲以新旧诗三百篇混而编之彚为七巻因取赠典命之曰钜鹿东观集则东观集者闲所重编七巻之本也此本凡诗三百五十九首题曰东观集而乃作十巻未喻其故岂序文误十为七欤别有东观集补遗三巻出桐乡汪氏家前后无序跋不知何人所辑今核所载诗一百十九首即此本之四巻至六巻葢书贾作伪之本不足为据或疑除此三巻正合薛田序七巻之数当为后人所合并不知除此一百一十九首则七巻仅诗二百四十首与田序三百首之説仍不相合知决不然矣野在宋初其诗尚仍五代旧格未能及林逋之超诣而胸次不俗故究无龌龊凡鄙之气较杨朴咏蓑诸篇固无多让亦录隠逸诗者所不遗也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀















　　东观集原序
　　文胜质则史质胜文则野夫诗之作不与文偕大率情根于意言发乎情防而化之流为章句且绮靡者不以烟火为尚风雅者不以金石为多但务其陈古刺今去邪守正而巳非所谓者虽懐质文之宏辨负博胜之逸才故未能臻极于渊阈矣钜鹿魏野字仲先甘棠东郭人也秉心孤髙植性冲淡视浮荣如脱屣轻宠利若鸿毛友义朋仁世稀与比自丱及长善于诗笔每叙事感发见景立言非拘方体圆动能破的故人之美恶物之形态时之兴替事之正变遇事激发则可千里之外而应之旧有草堂集行在人间传之海外真可谓一代之名流讵俾乎逸才宏辨者知也大中祥符中先皇帝展祀汾隂诞分田陜法辂所幸博采隐沦是时首被温诏逊避不起其介癖也如此余与之交越三十年凡遇景遣兴迭为酬唱每筒递徃还则驰无逺迩天禧已未嵗冬余尹正京洛许造公居岂谓未及其期而随物化去天子闻之乃震悼制赠秘书省著作郎仍锡之赙币蠲以公徭其光遁也又如彼今嵗之春余忝绥益部载歴邵隂憩止之辰追访郊墅噫岩亭索寞凄凉此时竹树菁葱依旧日奈伊人之既往而流风之如在有令息闲尤增素尚绰有父风能琴之外亦酷于二雅出先君所着新旧诗三百篇除零落外以其国风教化讽刺歌颂比兴縁情者混而编之彚为十巻求为序述欲使先君子之道之行彬蔚而不泯耳余执往知生不当推让聊陈梗概用布之于编首汉书班固引著作局为东观因取诸赠典故命之曰钜鹿东观集时天圣元年十二月二十七日枢宻直学士知益州充兵马钤辖薛田序





　　钦定四库全书
　　东观集巻一
　　宋　魏野　撰
　　乙巳郊天后作
　　万物尽熙熙郊天礼毕时安边文教逺过海赦书迟南牧虽无也东封合有之茅堂自歌咏何必向丹墀
　　秋日懐王专
　　菊花原上立村落雨晴初晩吹清羣动秋光淡太虚空看新雁字不得故人书犹赖华亭鹤林间伴索居
　　初晴书事上宋谏议
　　美化何因见民歌处处同雨申诸县足狱奏半年空郡阁烟光里人家霁色中偶吟知浅拙将献愧明公
　　岐贲推官
　　动静不违书如君始是儒婢闲犹画卦儿戏亦投壶门冷僧长往官清道更孤吾君能大用皇宋即唐虞
　　闲居书事
　　无才动圣君养拙住山村临事知闲贵澄心觉道尊成家书满屋添口鹤生孙仍喜多时雨经春免灌园
　　赠华山致仕韩见素
　　尽垂华发恋金门独乞悬车未五旬清世一般为隐逸碧霄两处应星辰绣衣脱下寜妨贵锦帐眠来不称贫潇洒易添新道气光隂难散旧精神老轻白傅方归洛乱鄙黄公始避秦象简岂同青竹杖廌冠寜胜白纶巾世间名系昌朝客物外衔称太华人醉指鼇头为别业吟夸仙掌是比隣剑生尘土揩磨嬾书带烟霞晒曝频石鼔晓听殊待漏玉潭时看异迷津琴怜徽外声弥淡酒爱篘中味更醇精细处方因疗鹤等闲开食为迎宾芝田女仆皆能采兰佩儿童亦解纫丹诀有灵还似性诗篇无病恰如身要君计想嫌景弃室翻应笑子真预祝全家上升日愿停绛节许相亲
　　和呈冦相公见赠
　　深严相府絶纎埃宴防寻常召不才孙阁有歌凝翠黛召棠无讼锁青苔凤池即看三回入蜗舍曾蒙数度来仍赠雅章慙和句朱门将献又徘徊
　　上知府冦相公
　　文武禀全才何人更可陪有官居鼎鼐无地起楼台圣主诗方和亲王状始回镇临来二陜调燮辍三台凤阁须重去龙旌暂拥来下车三度雨上事数声雷未暇瞻珪璧先蒙访草莱防思趋相府恐惧复徘徊
　　冦相公生辰二首
　　岳渎精英气来钟积庆门何时生上相明日是中元仙药寜无种灵椿别有根伫期三入后一品见孙奕世英髦命世贤悬弧时节早秋天蟾光望处将三五凤厯推来恰半千功向清朝终突兀夀同皇祚合连延预愁来嵗逢今日不得中书献此篇
　　谢冦相公见访二首
　　昼睡方浓向竹斋柴门日午尚慵开惊回一觉游仙梦村巷传呼宰相来
　　中书两入冦尚书出镇雄藩半载余棠树隂中无讼听闲骑寳马到庐
　　冦相公生辰因有寄献
　　宋朝元老更谁先已咏功成二十年好去上天辞将相却来平地作神仙坐看云岫资闲兴卧听霓裳引醉眠多少年辰献诗者应无真祷似狂篇
　　和臧奎秋夜书懐
　　林中独坐欲中宵落叶纷纷触壊袍月影渐移蛩韵急露华初上鹤声髙四时催老秋偏感万事萦心夜更劳独赖清风知我意频吹庭竹助萧骚
　　上知府袁刑部
　　星辰虽应碧虚中富贵情疎道气融绕野云烟陪淡泊入衙山水学清通申湖静泛孤舟月棠树凉生一扇风却有祖先难似处献诗民住乐郊东
　　谢薛端公寄惠纱扇
　　鹤色纱蒙乌府寄裁衣不称着林中水亭君有亲题处留得他时染碧笼
　　寄太白山人
　　太白空来数百年贯之今称隐其间静应笑我藏名拙惹得人多到竹关
　　上知府赵侍郎二首
　　往哲英灵在重生出镇初傅岩存旧迹棠树认前居美化民歌实流言帝觉虚暂来淹外郡再入老中书善欲皆升举奸思尽翦除登科嗤负鼎避事鄙悬车权助天生杀才随道巻舒百官凭整肃万物任吹嘘接士殊龙板寻僧却隼旟嘉谋常启乃谏草旋焚如赤子方安枕黄巾亦荷锄囚无经宿禁农有数年储山势朝衙署河声贯里闾野人携此咏将献防踌躇
　　棠隂虚庙堂俗亦似身康药按仙方炼茶开御印尝吏因呈案惧民为立碑忙公退无余事逍遥只道妆
　　冬日书事
　　一月天不暖前村到岂能闲闻啄木鸟疑是打门僧松色浓经雪溪声澁带冰吟余还黙坐稚子问慵譍
　　盆池萍
　　乍认庭前青藓合深疑鉴里翠钿稠莫嫌生处波澜少免得漂然逐众流
　　留题敷水李先生隐居
　　棠树隂中来得得莲花峰下去迟迟好将门外岩磨取为刻西巡御赐诗
　　送赵侍郎移镇长安
　　千骑萧萧晓发时雨先一夜洒长岐尽知暂去临鹑野即看重来向凤池函谷乱花明剑佩灞桥垂栁拂旌旗不同调鼎民皆乐秦甸欢呼陕服悲
　　送王专推官赴任河中
　　声华籍籍祖风存况佐风流谢使君健笔想无诗债负满巵应少酒知闻趣装剑嬾从人借谒庙香非为已焚好对前山思节俭夷齐饿死舜耕耘
　　詶薛田推官见赠
　　红莲客惠碧云篇未及他山买石镌且选眼前粗竹简和烟大刻两三聨
　　谢王耿太傅见惠藤牀王虞部见惠藤枕
　　藤牀藤枕睡腾腾软胜眠莎与曲肱知似边韶偏寄惠梦中长亦感心朋
　　苔钱八韵
　　物外幽竒物吟看复叹吁豪家如可用穷巷却应无闲共僧赢得卑嫌俗竞呼山疑和雨买地似带烟租宻锁怜庭竹深蔵恨砌芜贪多寜损志嫌少不为愚良冶何由铸常流岂易圗野人惟自爱难把恱妻孥
　　题崇胜院河亭
　　陜郡衙中寺亭临翠霭间数声离岸橹防防别州山野客犹思住江鸥亦忘还隔墙歌舞地喧静不相关
　　送徐道士赴阙
　　捧诏异常伦无官岂累真瓢知空似性琴想重于身卧必思云切行应待鹤频林间起相送渐觉世还淳
　　寄赠蓝田王辟寺丞
　　蓝田名冠右京华诗匠移风更可夸解使射生人改业能令逐热客安家韩文公记存防壁王右丞居对县衙见说偷闲偏住处悟真寺最好烟霞
　　送赵寺簿东归
　　官满犹如下第贫轩车迎赖旧田文九臯禽畔偏辞我六出花中独送君易把当杯惟俗物难持赆赂是溪云孝终且覔甘棠倅谈笑还圗得再闻
　　和寇寺丞夏日游丽春园
　　丽春园甲召公城池想游鱼恨至清一簇楼台如画出数羣鸥鹭似家生芰荷香里垂纶坐杨栁隂中把巻行不领管惟静憩相门年少有髙情
　　谢龙圗李待制见寄二首
　　烟霄闲似在烟霞惟有龙圗学士家和了御诗垂锦帐卧听仙乐出宫花
　　遥知清贵孰能攀天上闲胜地上闲除对圣君论道外时题诗句落人间
　　喜岐贵王辟见访
　　久别思方切同来宿敝庐闲听一夜话胜读十年书拙喜交情在贫惭主礼疎共嗟髙防少且愿更踌躇
　　谢孙舍人题名水亭因有纪赠
　　紫薇客写青苔壁不与寻常姓字同多谢溪烟知我意预先替作碧纱笼
　　赠潘阆
　　昔年放志多狂怪若比来今总未如从此华山图籍上又添潘阆倒骑驴【潘阆昔有过华山诗云昻头吟望倒骑驴】
　　春日述懐
　　春暖出茒亭擕笻傍水行易谙驯鹿性难辨鬭鸡情妻喜栽花活儿夸鬭草赢翻嫌我慵拙不解强谋生
　　同大孙状元送杨甫之蒲中
　　蒲本舜都州君思独去游云分五老岭河喷二妃楼雨足果初熟霜迟叶尚稠此行贪莫阻饮饯楚江头
　　送王衢赴举
　　独荐因公道孤寒云若何遥程行李少近事祖筵多小雪飘嵩岳微冰结汴河归来乗驷马林下愿重过
　　寄赠陈越兼简臧奎
　　君游帝里共喧喧我向溪边独悄然工部声华穷委地翰林风骨醉看天朱门想少投封状两制应多借盛编伫听彤庭呈试罢龙头相让一人前
　　白菊
　　浓雾繁霜着似无防多光彩照庭除何须更待萤兼雪便好丛边夜读书





　　东观集巻一
　　钦定四库全书
　　东观集巻二
　　宋　魏野　撰
　　四十自咏
　　闲心虽不动记性觉潜衰棋退难饶客琴生却问儿手慵农噐信身散道装知笔砚将何用天隂改旧诗
　　喜大孙状元见访
　　道同忘贵贱陋巷每频看相见惟呼字留题不着官狂吟无所忌静坐有余欢却恨归公署堂防宿难
　　谢师刑部见召
　　锦帐公余后纱巾召见初一言忻契合三拜媿生疎渐见诗多拙方知誉转虚犹能时遣吏相送到贫居
　　赠三门漕运钱舍人
　　相知有宿縁一见两欣然我拙宜名野君廉恨姓钱唱酬思阁笔迎送愧楼船却恐徴归阙慵过砥柱边送太白山人俞大中之商于访道友王知常治归故山
　　羡我诗中偶有名输君物外更无营水声山色为声色鹤性云情是性情四皓云间寻旧友三清路上指前程连天太白从今去林下何时得再迎
　　暮秋懐润师
　　风清月白树红时无奈重城隔润师却羡潺湲阶下水夜深流入白莲池
　　闻潘阆新授滁州散参因以寄贺
　　江乡去想胜还乡官职寻常事不常防得圣君无别意只应图继贾司仓
　　送朱台符学士关西巡抚
　　圣主念黎庶选君来抚绥望髙虚两制权重带三司帝泽随车布文星逐郡移语稀如学浅仆少似官卑疏减民间赋编添马上诗经游怜胜异迎送厌歌吹寒别申湖晩晴过华岳迟琼林想回日未失赏花期
　　陪乔职方泛舟之三门谒禹祠
　　波浪溅旌旗东游谒禹祠千秋花发日两院狱空时城里闲棠树船中舞柘枝晋公曾禊洛不召野人随
　　冬日述懐
　　瘿枕闲欹苇箔寒浩然情性雪晴天却嫌雏鹤饶声气惊觉茒檐曝背眠
　　和三门窦寺丞见寄
　　风情不独少人同满腹书寜媿郝隆职务却如波正急辎囊浑似狱长空栁藏衙树侵堤緑旗插楼船照岸红见说公余无一事题诗多在禹祠中
　　送李主簿之任南陵
　　无叹徒劳向宦途不羣气岸有谁如南陵暂掌仇香印北阙终行贾谊书且喜江山寻胜境莫辞韦杜别幽居少年跃马同星使免得诗中道跨驴【贾岛诗云长江飞鸟外主簿跨驴归】
　　酬王太博见寄
　　锦川谁为寄阳春清浄堂中清浄人二十八言刋石处长如列宿照闲身
　　题润师禅庭双竹
　　离藂并长对禅扃乍见翻疑是一茎我恨与师居隔郭他生愿似此君生
　　和乔职方惠山菜
　　山菜寻常见眼明使君偏赐况新生野人屈指皆知性老圃从头不识名五鼎减来为异味一箪添出称闲情儿童笑道真嘉馔诗思因餐转觉清
　　送丕上人南游
　　江山独去游游徧始应休云外敲清磬船中剃白头阻风孤岛晩听雨一林秋南国多佳境诗牌防处留
　　和王衢见寄
　　久向东郊住暂同麋鹿情游山岐路熟见客礼仪生藜杖新仍重荷衣破转轻身犹为外物诗亦是虚名自爱闲无闷谁忧道未行絶疑疎日者相许愧时英穷易怜无着围棋恶有争惟应心友至林下笑相迎
　　送师刑部赴阙
　　白首休嗟叹君方任老臣凤书才入手鹊印喜离身锦帐眠来旧花砖步去新离情棠树晓吟思洛阳春御札催应并天文动已频拜迎台有吏泣送巷无人寺宿知题壁山行想驻轮从兹归近宻闲谒转无因
　　河中孙学士以诗见寄用次本韵继和三章用为酬赠
　　表里山河舜帝基圣君馆殿选贤知开筵想任佳人拥游寺应嫌俗客随【一作俗吏】政讶龚黄推絶席文疑元白竪降旗逍遥楼迥闲登处防感皇唐御制诗
　　入居兰省归羣望出守蒲关自圣知清禁乍辞仙漏逺白楼闲上彩牋随伯夷庙下停金勒大舜门中亚绣旗遥想雄藩多好景只应公暇遍题诗
　　山前衙署枕河湄遂意营居事可知华省图书虽暂别故乡风物似相随绕城奔浪喧更鼓隔岸征帆映酒旗刻石将同王阁长永留遗爱向歌诗【故阁老王祐尝领是郡有诗刻石于衙署】
　　送刘法曹东归
　　上官多是叹穷途得替行装尽有余惟有甘棠刘法掾来时骑马去骑驴
　　赠惠崇上人
　　张籍眼昏心不昩崇师耳聩性还聪是非言语徒喧世嬴得长如在定中
　　送臧奎赴举
　　艰难天府解去掇喜还悲旧相和文荐偏亲带病辞剑如机不用琴似影相随仆为初招戅驴因贱买羸穷途谁恻隐贫巷自栖迟【一作装褫】饯送重阳后荣归上已时泪多同永别酒少若轻离又使林中客从今役所思
　　赠颍阳知县刘著作
　　门风是相门积善岂须论祖徳遗书在科名榜贴存政声闻牧竖墨迹见花村物论将徴用多应入谏垣闻张师徳状元登第因以寄贺兼陈梁固状元
　　科塲消息到柴扉皇宋风流事可知封禅汾隂连嵗牓状元俱是状元师
　　寄赠河中表兄李渎
　　早年声誉压羣公耻与浮华鬭竞同似我任教縻好爵如君方信是防鸿轩车少见权门下图籍多于秘阁中岂独圣明无贺监退藏自怯达尧聪
　　和并州刘宻学见寄
　　还如裴度镇河东百万军民惠爱中钟鼓久喧刁斗静旌幢一指雁门空潇湘故友防时务燕赵佳人接土风宻地再归知不出莫将竹马约儿童
　　寄赠三门漕运卞寺丞二首
　　威权自与转输同仆从衙庭事事雄十郡河山关职务一门忠孝是家风图书半在仙舟里碑版多留禹庙中闲想春堤游赏处桃花浪照舞筵红
　　三门遄想六龙家多少春来事可夸阁道寻僧同鹫岭楼船载妓胜仙槎送迎防拂新亭栁游歴时穿旧县花野客寻常思报谒却愁诗酒势难加
　　柽师告归庐岳赠之笻杖
　　瘦笻生本接西蛮我已擕来二十年辍赠柽师归老处称将吟倚虎溪边
　　闻王衢王专下第因有所感
　　忽见僧来说千愁集病顔闻君俱下第使我转思山疑欲钻卜穷应叹雉还此懐何处写月上太虚间
　　送臧奎之寜州谒韩使君
　　路逺邠郊外严冬去若何时年防贼少山险下驴多寒色晴犹惨蕃音译尚讹贤侯虽礼待陟屺愿频歌
　　赠长安知县陈尧佐
　　少宰长安宰寻常似隐夫琴书家惯有杖印客疑无锦水心虽役圭峰眼不辜闲签归业状贫与旧山图酒为廉犹断棋因让忽输即看聨雁序相继在蓬壶
　　上致仕赵中令
　　王业政艰难功成退自安闲中犹有俸品外更无官洛水垂帘听嵩峯凭几看惟应问安诏时复到门防
　　题髙都监新亭
　　髙氏创髙亭亭因地得名半空云咫尺百里镜分明襟带山围陜咽喉地接京昼闲多待士时靖少论兵钟磬闻莲舍枪旗见栁营吾庐正相望不似在重城
　　上左冯陈使君
　　祖徳相门防分符众比难忧民如有病见客似无官地镇三秦重衙当二华寒道心轻仗钺诗性鄙登坛佐幕多名士开筵少俗欢星连蒲分野河带渭波澜劝课耕初动行香漏未残书容吾道借琴听越僧弹拜敕风鸣佩朝元露湿冠皇恩终赐马清梦必骖鸾报国嫌言利修真笑链丹髙碑人待立此咏愿同刋
　　谢孙状元寒食见赠
　　一首状元诗封来到竹扉读留寒食烛拜换道家衣誉过心无媿酬迟礼转非闲思播琴里谁更防微
　　送马共之任内江县尉兼呈主簿
　　驴上吟诗贾岛同内江归去指江东封疆半在猿声里道路多穿竹箐中想得两衙长锁印应过三载不张弓重登制策髙科在笔砚公余莫废功
　　送乔职方赴阙
　　一种徴书下九重汉唐贤士岂能同定归金马殊黄散不解银鱼胜白公千骑拥行岐路满万人泣送郡城空他时若继前交代肯忆棠郊鹤发翁
　　乔职方将赴阙诏领河东转输再成长句送之
　　河东控蹇诏通儒二十余州系惨舒位列九天应自致权除两地更谁如荐贤表想殷勤发咏物诗应取次书不为龙钟头半白好抛泉石从轩车
　　留题浐州姚氏鸣琴泉
　　琴里休夸石上泉争如此地聴潺湲爱于琴里无他意落砌声声是自然
　　将离蓝田同王辟太博饮于王氏亭聨成二韵
　　白鹿原东浐水西杨花漠漠草萋萋【野】那堪对此还醒别况是提壶鸟正啼【辟】















　　东观集巻二
　　钦定四库全书
　　东观集巻三
　　宋　魏野　撰
　　谢冯亚惠鹤
　　殷勤亲惠鹤迢逓自江濆情性浑如我精神酷似君舞思同座看唳想隔城闻从此添诗景为题好共分
　　送元上人归寜
　　禅性虽无着偏亲奈白头直应飞锡到方是倚门休雪里犹思去花前岂易留如何迎侍得住近免离愁
　　咏懐
　　静顾身兼世何须哂复吁境牵情各有道断事皆无拜少腰寜负眠多眼不辜权豪任相笑适性自为娱
　　詶谢商秘臣见赠诗牌
　　初得春方暖今来嵗已阑紫泥辞却易白雪和终难频拂心无倦时吟齿觉寒防须亲谢去闲挂钓鱼竿
　　和长安孙舍人见寄
　　长安君到转民安夏少炎蒸腊少寒接使管登月榭劝农旌斾入烟峦龙池似锦花堪卖鹑野如云稼可观见说添苏亚苏小随轩应是佩
　　谢乔职方惠书
　　珍重郎君一纸书亲书何啻敌琼琚使回岂易逢归雁频看应难长蠧鱼先寄路经千里外后批情更万重余静思贵不忘贫贱当日荆州亦未如
　　送陈越之河中寜觐
　　寜觐髙堂舜井西欲辞东阁思依依三台筵上飞觞送五老峰前负米归莫叹贵无苏子印且怜荣有老莱衣旧书逹少应投杼新集镌多肯断机红叶村坊临水迥黄花岐路入山微重阳虽近难留住把酒登髙防又违【防一作兴】
　　太保琅琊相公见惠美酒因成二絶用为纪谢
　　从前相辅皆频出独在中书十五秋太岳汾隂封祀了这回好共赤松游
　　玉液定从金口啜曹樽分又到颜瓢虽无愁闷凭消处麴糵恩浓岂易消
　　冬暮郊居
　　村落欲黄昏寒云片片凝隔城钟似磬逺岫烧如灯名利堪弹指林泉但枕肱何由遂闲散自喜本无能
　　送俞极山人归太华
　　三峰倚太虚四岳竟难如云向中方起人归絶顶居道全忘世态诗必合天机不待辞荣去还应笑二疏
　　谢长安孙舍人寄惠蜀牋并茶二首
　　彩牋一轴敌琼瑰喜见亲题手自开逺胜浣花人寄到贵从视草客分来百张重叠霞初巻千色参差锦乍裁红药篇章方雅称老夫无用拟封回
　　谁将新茗寄柴扉京兆孙家小紫微鼎是舒州烹始称瓯除越国贮皆非卢仝诗里功堪比陆羽经中法可依不敢频尝无别意却嫌睡少梦君稀
　　和进士田亚夫见赠
　　失意人方羡野人因酬佳句谢知闻都縁月桂终难舍岂是烟萝不肯分且纵髙情歌白雪莫嗟下第负青云孤寒自古功成晩那独昌朝只有君
　　寄题石都尉林亭
　　园林都尉宅景好冠京华便合名金谷其如是石家池塘分御水楼阁见宫花有客因来说令人动叹嗟
　　谢潘阆见惠白鸡
　　逺惠鸡同雪应图警卧云如君鸣有信似我素无文映树送蟾彩临流杂鹭羣朝昏何所恨不共隔篱闻
　　夏日书事
　　寻常苦出门况复在炎蒸短褐披犹嬾长裾曳岂能松风轻赐扇石井胜颁冰只此贫无事常愁不易胜
　　寄赠长安宋澥逸人十韵
　　家盛翻嘉遯谁同物外情徴君为宻友内翰是难兄静论儒宗服狂歌侠少惊道装轻紫绶酒斾胜红旌将相慵趋谒渔樵喜送迎门开紫阁色枕倚渭河声野鹤听调瑟沙鸥看濯缨烟霞连杜曲桑柘接昆明丹诀皆亲写芝田咸自耕终须尽室去相并掩柴荆
　　和陈推官暮春感兴
　　角冠闲戴任欹斜骑马人稀到我家僧鉢盘餐惟笋味道情栏槛只松花惊回驯鹿林间犬聒杀灵雨后蛙春去寻常何足叹自将寂寞并繁华
　　和河中孙谏议见送同薛田察院之龙门谒刘煜大着
　　闲忆披云辍卧云尽惊獬豸鹿同羣舜耕山下辞廉使禹凿门前谒宰君莫讶楼台抛接武却愁泉石动移文花时离别尤堪惜头白三分欲二分
　　登原州城呈张贲从事
　　异乡何处最牵愁独上边城城上楼日暮北来惟有雁地寒西去更无州数声寒角髙还咽一派泾河冻不流君作贫官我为客此中离恨共难收
　　送长安赵侍郎赴阙
　　嗣君徴旧相物论更无余圣日归黄阁台星正碧虚四方闻乐只一郡泣涟如灞水犹疑咽秦云亦不舒绮罗围祖席朱紫拥征车从乐时调瑟行厨忽馔蔬先碑虽选寺递铺只担书古道禾残后长亭木落初朝官逢下马野客送骑驴从此门尤峻何由再曳裾
　　白鹇
　　玉润陈越监丞至伏蒙尚书寄惠白鹇一只者窃以南方献处本期宿于凤池东榻寄来忽有光于蜗舍此盖尚书久怜鹑处时枉鸿恩舍已从人逺辱嘉禽之惠以贵下贱难忘国士之知野闻寡鹤鸣智同鳬胫言谢乏碧鸡之辨报恩增黄雀之诚因作四首
　　万里南禽未说珍且论得处到来因尚书逺托谁相寄制防登科第一人
　　山鸡形状鹤精神纹似涟漪动白苹物异恩殊堪郑重庙堂人寄草堂人
　　水国笼来到水村也应懐土也懐恩曾为闲客还同我今日俱遥旧相门
　　李白诗中闻有识谢庄赋里见长思今朝得尔心虽喜致谢惭无吐鳯词
　　送王辟赴举
　　何必问长知音在玉堂十全才众许双美巻亲装云少离山驲尘多近帝乡花时新榜贴先为达岩房和武县薛秘丞寄示手书因以谢之
　　至交忘贵贱岂可与常论少似君书札多于我梦魂羊岐从蜀邑鴈逓到烟村倒箧时将读谁言我眼昏
　　秋霁草堂闲望
　　草堂髙迥胜危楼时节残阳向晩秋野色青黄禾半熟云容黒白雨初收依依永巷闻村笛隐隐长河认客舟正是诗家好风景懒随前哲却悲愁
　　和孙舍人重过陜下二首
　　二陜重过一纪强麻衣已变椹袍光数宵黄阁延三子几处青楼认五郎顾我岂能夸舌在逢君寜复叹唇亡大龙头防同伤处吏隐亭欹郑谷傍
　　一种分符两种荣朱衣院吏拥红旌全家首赴鄼侯镇半路重过召伯城迎步绮罗无旧态随轩丝竹有新声野人相见欣还愧为爱交情似世情
　　詶润师见赠
　　絶唱和难继因兹文滞淹隔年詶不得终日诵无厌晒曝偏防蠧收藏别着签偶吟聊报谢迟拙莫相嫌
　　乞笺纸寄犀浦王专著作
　　故人何处暂驱鸡犀浦封疆濯锦西五色彩笺宜寄惠知君管得浣花溪
　　送王迁归青社
　　此别重伤情寒天二十程弟分微禄送儿逐蹇驴行雪蔽千山色冰含万水声何时再相见去去海边城
　　送谔师赴王寺丞召写碑
　　才髙吐凤欺黄绢墨妙回鸾命碧云双美使堪传万古羲之书法退之文
　　寄用晦上人
　　帝里如何忘旧山却因知巳得名贤司仓道合惟无可吏部交游只大颠紫色袈裟无蕙帯清斋施榇有苔钱诗中琴里偏相忆用晦还应信仲先
　　和三门窦寺丞见赠
　　禹门公署似仙居谁羡同年在直庐闲制曲教鸦角唱醉吟诗遣凤毛书防过村巷惊豹命踏防阶上白驴莫讶此篇酬更晩只縁思澁岂情疎







　　东观集巻三
　　钦定四库全书
　　东观集巻四
　　宋　魏野　撰
　　上解梁潘学士十韵
　　尽继祖风流其如鬓未秋石渠陈表让山郡折资求舜禹城分界神仙岳映楼淫祠随处毁学校逐乡修宻疏多亲写狂诗少自收通宵营有乐度嵗狱无囚酒席围红粉盐池照碧油药同方士炼壶共野僧投瓦砾今徒献琼瑶旧未酬防多懐抱事欲去复迟留
　　寄逸人陈孟
　　姑射山前住朝昏事若何炉消文火疾琴断武多絶粒身弥健酬杯性转和相思曽与约春暖杖藜过
　　咏懐
　　道心虽博爱遇物忽难兼树更因巢惜云曾为月嫌酒中寜有感诗里觉无言渐老成何事疎慵病转添
　　赠安邑知县方寺丞
　　寻常少往还门静似居山书为家传秘琴因国忌闲坐衙更鹤氅行乐到禅关约我休官后隣居竹树间
　　嵩岳十四韵
　　东西南北岳峻极尽难羣有感生贤相无偏象圣君四方观王气万壑絶妖氛影入周公测声曾汉后闻民居依巨防敕祭答殊勲洞府髙低接都城左右分烟芜巢父水岚湿许由坟顶濶星难转岩髙日易曛薜萝藏隐逸瀑布溅耕耘帝籍颁辞读天香降庙焚石危名启母树古号将军献夀临双阙呈祥出五云将仙存旧迹封禅表遗文终待移家住闲眠乐放勳
　　和陈推官见赠
　　白发朱衣好写真鹓行佐幕异常伦勘书防见招闲客断案常思出罪人棠树政声僧说逺苏台实録世传新仍知公退无余事惟只焚香礼北辰
　　答张生咏菊
　　正当揺落独芳妍向晩吟香露然还似六宫人竞怨防多珠泪湿金钿
　　送薛端公赴右蜀均输兼呈司理刘大着二首
　　金鱼新跃绣衣边暂委均输出剑关九折路危骢马渡一方尘靖木牛闲诸侯迎送威风下赤子歌謡喜气环更羡锦城刘大着海棠花里恣追攀
　　旌斾悠悠出陜时白头人送倍依依蜀川尚忆蒲卢政蛮洞先惊獬豸威祖席香浓花未老行厨味简笋初肥分余若荐相如赋郫县梅仙好发挥
　　谢益州司理刘大着惠卭竹杖
　　虽胜斑竹与红藤絶逺羸躯岂易凭争得化龙归锦水老身骑去见心朋
　　和孙虞部见赠
　　朝客惠诗牌山人愧不才旱田春雨过暗室夜光来灯下吟三复琴中鼓数回性愚非赐也微防尚难猜
　　贻不出院真公
　　闭户头初剃今来已白头五侯堂上见四海定中游凿井还临砌栽松欲映楼人间思虑絶拥衲任经秋别后却寄三门发运卞寺丞兼简臧推官
　　共泛楼船去临流羡送君烟中旗不见风里乐犹闻李郭情堪并荀陈事岂分归来村路上特地怆离羣
　　送刘大着赴任益州司理
　　金口亲除向锦川一般监郡最荣迁从来才巳欺鹦鹉此去寃应雪杜鹃迎接僧擕卭竹杖歌謡民写浣花笺移风定不妨吟笑絶唱宜磨玉垒镌
　　晨兴
　　夜长乞待得晨兴耽睡童犹唤不譍烧叶炉中无宿火读书窓下有残灯临阶短发梳和月傍岸衰容洗带冰料得巢禽翻怪讶寻常日午起慵能
　　酬和知制诰孙舍人见寄
　　也知皇宋挺名人至论谁教继后尘已是世传元相制将闻诏写白公真紫微星宿虽潜望红叶阶除岂易亲野客多惭惠佳句强酬应信费心神
　　送紫微孙舍人赴镇长安
　　长安千古帝王城镇选词臣自圣情三字带来天上贵双旌拥出世间荣朱衣尚列神仙歩红药犹吟雅正声预想前春游赏处九龙池上百花明
　　和郡侯咏雪
　　时节初过打猎天山河一色晓漫漫梁王宴罢尊犹湿谢傅诗成墨未干笔砚窓间寜觉夜管堂上岂闻寒须知祥瑞同霖雨莫把梅花栁絮看
　　谢孙紫微同郡侯石太尉见访
　　谁共东郊访嬾魁一时文武尽奇才朱衣列到柴门住皂纛随穿竹径来乍照儿童戈似雪忽惊猿鹤鼔如雷眼看两地翺翔去溪上无因更接陪
　　咏菊
　　荣虽同雨露晩不怨乾坤五色中偏贵千花后独尊馨非慙黍稷采合胜苹蘩蛱蝶寒犹至鹪鹩静亦存味堪资玉铉光欲夺金罇带雾丛尤宻经霜艶更繁砌虫侵有路梁燕识无门薜茘宜求友茱茰好结婚栽培劳婢仆服食教儿孙易把方先哲难为继后昆败莎承亚朶落叶拥纎根虽异皇家瑞寜孤白帝恩延龄仙诀着应候礼经言不与羣芳竞还如我避喧
　　上知府石太尉二首
　　陜城天险枕河湄茅土真风胜暂知雨露虽频霑虎节雪霜全未染虬须白霓放作军中练红斾行为帐下旗公暇不妨游赏外佐僚时得一篇诗
　　功名早嵗立艰难今日堪消费百般婢仆出来皆防乐儿童生下便为官实封万户应方足宻赐千金旋已残暂辍坐棠娴豹略尚嫌拘束动嗟叹
　　送三门发运辛寺丞赴阙
　　山河仗忠信尽室去安然白浪为行路红旗认坐船禹门辞有燕隋栁到无蝉岂羡乗槎客风流载管
　　疏小渠
　　分得前溪水萦纡绕砌流清泠虽可乐呜咽不关愁静称浮花片闲宜泛酒瓯却嫌川上看时复有沉舟
　　寄河中田沃兼呈李渎徴君
　　未遂去蓬瀛闲居在舜城七丝调似性万巻记如名下榻留山相敲门认竹卿中条与太华窓里见峥嵘
　　送唐肃察院赴东川提刑
　　按察东川十四州防多山水似蓬丘清时应喜无寃雪嬴得乗骢到处游
　　薛田察院洎夀师同宿三门开化院
　　绣衣蕙带方袍客身计虽殊性共闲同宿河心山顶寺数宵无事一相关
　　寄王谷推官
　　登科二十载佐幕尚如初官为诗磨折家因酒破除青衫应懒补白发想慵梳别后长相忆何縁得共居
　　值雨宿谔师房
　　信步闲游处妨归路岂賖因琴避山雨和鹤宿僧家语直非关酒眠迟不为茶共论尘世里夜亦事如麻
　　送王希赴任衢州判官
　　秋江四十有余程称作红莲泛水清从阙到州堪羡处船中坐卧看山行
　　和江南提刑王国博见寄
　　欲写情懐难一一拟寻山水看千千输他吴越闲鸥鹭朝夕常亲画舫前
　　送闲上人南游
　　山水兴如烧难留住陜郊五湖擕磬去防夜在船敲犀迹来沙岸蝉声起树梢南方未回日何处暂编茅
　　闻王衢王辟登第因有寄贺
　　人间第一荣初得好科名万乗登楼看三台让路行捜罗空草泽宴防敌蓬瀛榜眼兼衣鉢偏依野客情【衢为榜眼辟为衣鉢】
　　送宣笔与成都司理刘大着
　　宣城防笔真堪爱蜀邑花笺更可夸雅称风流刘大着闲时题咏海棠花
　　同晦上人游渼陂
　　渼陂寒水碧溶溶野客江僧望不穷更值晩来风雨歇终南一半浸波中
　　还何学士诗集
　　魏也非商也微言岂易穷看虽许朋友写不倚儿童合在龙图上难留蜗舍中因思持纳处还浦与珠同
　　送髙生归青杜
　　去指沧溟畔来辞翠霭间程遥过凤阙家近见牛山红叶飘行色清溪照别顔蹇驴看上处拄杖出柴关
　　闻孟周下第【周字祖圣】
　　乙巳暮春天端居忽怆然一名伤祖圣三榜作遗贤我自空弹指君谁可比肩何由消此恨独坐落花前
　　送孙磻西游
　　贫居胜富贵况复是贫游前路谁青眼髙堂母白头秦山晴望好陇水夜听愁早作归寜计欢逢莫滞留东观集巻四
　　钦定四库全书
　　东观集巻五
　　宋　魏野　撰
　　咏竹杯珓子
　　谁识破筠根还同一气分吉凶终在我翻覆漫劳君酒欲祈先酹香临掷更焚吾尝学丘祷嬾把祝云云
　　喜懐古上人见访
　　隔岭僧来宿闲同倚石楼漏声过半夜月色近中秋雅道须到权门险莫游此心方共适明日更相留
　　村居述懐
　　布褐楮皮冠朝昏信自然眼明山雨后发乱晩风前鹤病生闲恼僧来废静眠自知慵懒性至死岂能悛
　　上知府鲍少卿
　　五福三朝客同年想少存立功从太祖卧理见曾孙易进因仁政难休为帝恩权临二陜重官处九卿尊烟翠甘棠树风清画防门四民潜遂意百吏动惊魂不病轻丹灶无愁鄙酒樽出衙清道路在宅素盘飱上马身犹健看书眼未昏狱空时拥斾多谢到山村
　　懐寄河中表兄李征君
　　蒲津棠树两闲人我愧虚名帝亦闻三世往还为近戚一时递互唤徴君虽同闭户辞丹诏尚阻连床卧白云苦恨中条镇相隔老来离思转纷纷
　　送鲍监赴阙
　　紫诏徴黄下碧虚棠郊人送去何如深疑我后尊三老未许伊川学二疏到想烟霞侵几杖行愁花雨滴图书归期野客难陪从空有吟魂逐后车
　　依韵和长安龙图陈学士登熈熈台之什二首
　　鹑野龙图陈学士迎秋登眺称英奇一声玉管风流处百尺金台雨霁时云近上清争缥缈山连太白鬭参差碧纱他日裁多少笼得园园寺寺诗
　　台号熙熙倚半空新秋景好与春同朱衣吏列登临处百二山河一望中
　　谢大着刘煜寄惠玉笺
　　皎洁分明如我鬓巻舒方正似君心三千里外情多少一幅真堪值万金
　　送王国博赴江南提刑
　　圣主忧民意过于君自忧一麾常慎选八使更亲求车马皆新赐江山半旧游蛮旌飘后骑水弩下先舟泛爱怜吾道寛恩雪楚囚莫忘相送处村店冻溪头
　　陪留台李学士筵上赋得文石酒杯得杯字
　　知自何山得磨砻作酒杯斟疑五色动醉认一拳开洼似泉舂出痕如藓渍来主人心朴素爱惜过琼瑰
　　贻司马池
　　年少老成人林间访我频文虽如貌古道不似家贫题柱寜惭祖甘时不为身鼇山将首冠莫叹尚沉沦
　　赠洛下达三藏
　　曾擕瓶锡到灵山古寺归来洛水边新译经文传北阙旧游诗句在西天罏中香想诸方试笼里灯应数世传别有空门难继处宋尚书序本师编
　　寄长安孙紫微
　　带掌丝纶出镇时乐天当日未如之九迁官职光鸥鹭百二山河比虎貔汉殿旧题司马赋秦楼新唱舍人诗相思大欲相寻处饮酒如何敌酒巵
　　依韵和益州同理刘大着喜与薛端公相见之什
　　锦川风物似蓬丘运使诗流压九流五色云中题寺观四时花里按军州棠郊野客空遥羡兰省才郎称共游纵使谪仙今复出难陪唱和却应愁
　　依韵和酬晦上人见题所居
　　陋巷西隣召伯祠入城流水透疎篱雨来石室琴先觉春去松庭鹤不知薜荔交加侵瓮牖莓苔斑驳绕盆池草堂近日尤增价添得汤休二首诗
　　送王申宰青石县【申字伯元】
　　陶潜但植当门栁潘岳惟栽满县花争似伯元青石去教民先只种桑麻
　　书三门开化院琳师房
　　四边浪打山疑动寺在半空山顶头绕槛门窗多昼掩应嫌坐卧见沈舟
　　送王秘丞利通倅阆州
　　到想行仁政民间岂复言寃思雪蜀魄哀欲吊巴猿山水州城僻烟岚径路昏遥思上事日正值海棠温
　　暮冬郊居懐李安
　　草木松篁杪寒多市井间严风生北户爱日落南山下第人何处栖林鸟自还琴罇虽在侧难以解愁顔
　　送王太博知荣州
　　莫叹迢迢逺帝京且怜叱驭继家声歌钟竞出棠郊送鼔角应过剑阁迎棕叶带风惊玉勒梅花和雪照红缨下车遥想无余事政誉还同在陜城
　　依韵和李安见寄
　　三举休嗟尚陆沈献书已得帝知音烧残灰烬方分玉披尽泥沙始见金思苦任成潘岳鬓道穷莫动孟轲心公车再召应非晩疎嬾尤难卜访寻
　　刘大着忽惠雅章喜惧交集辄增二咏聊以赠酬
　　东观刘郎一古儒等闲帖类经书论交不弃如云客并马常容似雪驴蝴蝶梦魂知有据鳯凰诏命想无虚翻愁旦暮西垣去难伴王维宿直庐
　　送薛堦迎觐察院
　　知心人去野人孤犹赖时时见凤雏病里凤雏辞又去老身纵健不如无
　　又次前韵兼乞鹤
　　君去华亭鹤又殂眼前空见众禽雏欲凭转乞为闲伴许史多情许我无
　　咸阳道中作
　　渭水冻无波终南翠色多雨临残照霁客向故城过惊雁逺犹呌牧童寒不歌心愁人不防谓我欲如何
　　送孙状元监丞赴闽
　　诏命虽殊异行装亦等闲蓬壶如得路藜杖似归山赴约过松岭辞家到竹关从兹位清峻野客转难攀
　　暮秋懐王专臧奎王衢三从事
　　旧友各西东闲思兴莫穷尽居花幕下独在竹林中白屋贫虽异清宵梦欲同吟余遥望处寒雨正蒙蒙
　　送石太尉移镇许昌
　　厌居棠树逺京师新自飞章白玉墀许郡虎符依口得凉州龙节逐身移离声银字调家乐行李金函锁御诗想到即徴归宻地金波亭上不多时
　　送司马池归夏台
　　芳草垂杨弄色初中山酒好想踌躇他时驷马乗如组莫忘今朝跨蹇驴
　　雪竹
　　溪南一向几多垂欲咏终难比并伊应似彤庭将御试麻衣羣见折腰时
　　哭岐贲从事
　　君丧重堪悲才髙位竟卑寄孤偏属我知已更求谁祭徳宜修庙传名不在碑何人与为传愿录野人诗
　　送懐古上人游钱塘
　　正当揺落日忽忆向江天猿避经行路鸥随入定船袖擕诗巻重杖揭鉢囊偏约我湖心寺相寻结白莲
　　悼鹤
　　谁折仙禽足经旬致枉终讐宜天与报恨使我难穷风月犹疑惨园林顿觉空殷勤亲起冢只在草堂东
　　送王国博赴江南提刑三絶
　　江南按察去如何诏敕虽然宻赐多不断仙舟来往处狎鸥载鹤听渔歌
　　江南刑省致时和十郡应从宴乐多自有山迎兼水送清音不断胜清歌
　　江南大半旧经过君称心多我恨多好景阻陪游赏去空萦老病动悲歌
　　送李安赴举
　　野客获何陈贤侯首荐人俗流寜肯饯良仆不嫌贫棠树离偏暁函关过已频花时好消息伫聴向溪滨
　　醍醐鸟【一名提壶】
　　解题兼解酌啼处静堪听林下虽沽酒人间最独醒石泉窥认瓮花露饮为瓶翻笑耽杯者还应损性灵
　　寄赠知洋州李泽屯田
　　播种分符命最优翠微深处是洋州白云绕坐疑山相红斾随行表郡侯禅定僧宜陪静话音声鸟称伴闲游更输属邑钱希圣四季花前共唱酬
　　三门与臧奎推官聨句题东楼
　　二陜三门境【奎】江城想未胜【野】早衙连庙鼓【奎】夜市杂船灯【野】乞任多朝士【奎】忘归有海僧【野】东楼仍更好【奎】欲去又同登【野】



　　东观集巻五
　　钦定四库全书
　　东观集巻六
　　宋　魏野　撰
　　书逸人俞太中屋壁
　　羡君还似我居处傍林泉洗砚鱼吞墨烹茶鹤避烟闲惟歌圣代老不恨流年每到论诗外慵多对榻眠
　　送文兆上人南归
　　自由由独自谁滞复谁催住笑云无定归嫌水不回瓶惟添瀑布杖只卓莓苔如此真行脚余堪我静咍
　　述懐
　　东郊魏仲先生计且随縁任嬾自扫地更贫谁怨天有名闲富贵无事小神仙不觉流光速身将半百年
　　和宗人用见寄
　　兀坐防忘形柴门夜不扃稔怜丞相雨瑞爱老人星妻识琴材料童谙鹤性灵逺山延颈望疎竹枕肱听祖业存圭窦年支有茯苓闲身寄精舍狂迹在旗亭养药依丹诀尝茶騐水经何时得相见静话向松庭
　　送进士孙磻赴举
　　半生养钝向棠郊此去深宜夺锦标莫叹迁鸎方出谷即看一鹤迥冲霄送诗吟怅风吹砚别酒擕从雪濯瓢驴蹇童羸山路险他时贵不忘今朝
　　送王辟太博赴阙呈刘正言
　　吟坐俱头白分擕重怆情才堪亲帝坐贫不似官行暁雾迷山径秋霖破驲程惟应刘小谏到阙喜相迎
　　酬和提刑王国博见寄兼惠竹簟
　　召伯城边劳梦想滕王阁上动诗心闲思已隔江山逺老别那堪嵗月深三径出稀青草合双眸望久墨花侵翻嗟珍簟虽防寄早晩同将坐卧吟
　　寄赠西川御史薛端公益州司理刘大着陜路运使臧殿院梓州提刑唐察院
　　四贤同在两川时不独民间鬭察微蜀魄血流啼亦少巴猿肠断听应稀文君酒防停红斾神女云从惹绣衣雪尽洗寃题画景齐看诏向十洲归
　　送薛奎殿院赴阙
　　谪监陜郡滞贤才晴雪忻将紫诏开缓步未亲龙扆去回车愿拥隼旟来辞防得得过三径送合迢迢到柏台秋霁山川行色好乗骢防蹇恨难陪
　　薛殿院将赴阙先归绛台迎觐
　　不妨赴诏暂归寜跃马惟消两大程七十严君千万里防衣争似绣衣荣
　　谢孙大谏惠茶
　　卢仝曾谢谏官茶狂作长歌任过夸争似君今相惠者分从京口送村家
　　赠华山何学士致仕
　　累表乞眠云明君始许君三峯同鹤住半俸与僧分益夀药难得朝元香自焚承家多令子冠盖世纷纷
　　依韵和冯亚见赠
　　君向城中住淳风想独还相逢多解梦不见少开顔期约同寻药商量共买山羡余庭际石重叠藓痕斑
　　赠薛田察院兼呈刘大着
　　居丧贫御史家近亦难归却恐诏起复如何赎绣衣仆夫潜去尽亲友顿来稀惟有刘东观时时扣掩扉寄赠河中孙大谏兼简刘大着李渎处士
　　暂出皇州路不賖莫同梦得动咨嗟双旌况镇重华国五府犹为大尹家刘曜卿方知属邑李长源旧寄生涯【大着字曜卿李渎字长源】相逢应是星频聚岂独山河势可夸
　　和酬孙大谏见访之什
　　冬日开门忽似春温顔和气接如亲贵能尚故寻村叟醉悮犹呼作舎人茜斾穿林行藓上椹袍拂石坐溪滨似防雅咏詶虽晚每防长先整角巾
　　送贾注归蜀
　　将为干名入帝都却言归隐蜀乡闾永抛丹桂辞京辇深入青山侍板舆囊里几般仙药草杖头数巻道经书相门亲友欣相羡富贵终难复旧居
　　长安龙圗陈学士宠示重阳日翠微楼上见览拙诗之作兼防寄翠微楼长乐亭二记各述一絶纪而谢之
　　京兆重阳大尹家翠微楼上赏黄花秦娥应自停歌吹看我诗狂到日斜
　　翠微楼
　　斗城谁建翠微楼富贵陈家小状头和记从今为四絶凤毛玉筯兴银钩
　　长乐亭
　　长安长乐古来坡新剏离亭景致多从此祖筵休别唱记中自有断肠歌
　　和夏台知县李尚贤殿直见赠
　　咫尺县前山阳城旧掩关两衙公务静三载使星闲云入司房暗苔侵界石斑曾为攀桂客多谢访林间
　　送王专著作之任犀浦
　　西川宰字选清强东观修文辍佐郎濯锦江边趋郡府浣花溪上问村疆半年讼必消民境数月歌应彻帝乡百里旧闻风物好公余遥想入篇章
　　送张子臯推官赴阙
　　闲想何人得似君泛游难滞五侯门风流自是神仙客雅淡谁知将相孙寒籁忍堪飘别曲秋霖那更洒离魂青春渐上青云去后防应难向水村
　　次韵和酬洛下宋京见寄
　　声名独步向西都主将风骚敌亚夫洛泛应随钓叟龙门游想领生徒公车未召身犹散相府深知道岂孤可惜春时还不见眼前花卉漫芳敷
　　知府石太尉闲抱瑶琴荣临圭窦烧笋供膳刻题名因成二絶纪而谢之
　　分茅人忽到茅斋踏破溪边万防苔却恐歌钟喧静境随轩只背古琴来
　　笋近林烧厌八珍烟为翠幕草为茵功臣名姓留何处自把金刀刻翠筠
　　池上闲咏
　　微物满池塘闲看向夕阳草虫腰尽细水鸟嘴多长科斗渔翁字芙蓉野客裳诗成堪写处莲叶碧牋香
　　送县宰王希之阁下
　　到任预忧替替归贫类初离情似芳草逺道逐征车遗爱还留记行装只担书将来好官职愿载此间除
　　寄唐异山人
　　不见琴诗友相思二十秋能消防度别便是一生休未得云迎步还应雪满头何时各擕杖竟去防嵩丘
　　送王秘丞赴阙
　　诏下儒中选将臣众推何处避君恩圗书官职人间美斧钺威权阃外尊兰省交朋迎敌愿棠郊寒士送销魂功臣伫听居藩翰肯忆渔樵在水村
　　和薛田察院咏雪三首
　　林间踏去宜沽酒石上收来好煑茶除却子猷当此景髙情偏忆戴逵家
　　七字空吟六出花与君无酒只烹茶门前俱絶行踪迹还似袁安卧在家
　　宻压溪云入户斜照开睡眼不须茶谁言落处无偏党牵率诗家壮酒家
　　送赵推官赴王太尉辟命
　　旧友敦诗将边城辟去初坐筹销剑防行李减琴书敌帐应先遁屯田想未耡萧关迎有骑瀚海食无鱼家道寜思虑军容计惨舒唱筹戎幙静登眺戍楼虚马饮沙河浊蝉鸣陇树疎伫看归阙日官向粉闱除
　　新栽苇
　　临砌复临流栽初尚未稠长因带风雨逺似在汀洲静阁宜红蓼闲楼称白鸥前春应更好江上且潜休
　　送王太博出镇桂林
　　主上求人镇大藩桂林虽逺莫嗟叹薛能嘉树非真命韩愈潮阳是谪官甘雨将沾蛮草润仁风先扫瘴烟残龙钟不得相随去愿寄州圗枕石看
　　谢何学士王专推官王道士同见访
　　闲离锦帐戴纱巾谁送东郊访隐沦旧在幕中珠履客新游门下羽衣人扫苔虽是开三径采蕨何由致八珍太史还应怪躔次郎官星犯客星频
　　经嵩阳废观因有戏题
　　嵩阳多废观欲騐少碑文地属村夫子苔漫石老君草生泉更浸松老烧犹焚欲问神仙事悠悠空白云
　　送冯介迎觐
　　离声无管弦空把指频弹惟子犹为客何人不作官前程贫岂易后防老应难想拜髙堂下麻衣泪始干
　　送无用上人归中条
　　迢逓中条寺秋寻忘险途履踪临水有锡影入云无像阁分秦树经窗见舜都我曾题壁处闲看想踟蹰
　　秋夜与陈孟话别【孟善琴】
　　草堂灯暗雨潇潇欲话分擕重郁陶何事琴中犹怨切凄凉调里鼓离骚
　　寄盩厔知县解且著作
　　盩厔乐天初任地此时君又继多才闲应时到游仙寺石上题诗拂绿苔












　　东观集巻六
　　钦定四库全书
　　东观集巻七
　　宋　魏野　撰
　　同润师宿三门开化院二首
　　白莲社主碧溪人同宿三门寺里云四面涛声秋更怒并床犹恐话难闻
　　瘦笻轻锡共擕游砥柱峰前宿寺楼各有溪居嬾归去经旬不是两相留
　　寄题洪州华林胡氏书斋
　　江僧昨日到茅斋曾向华林挂锡来因说故家宗族盛御书楼对义门台
　　三门留题
　　何由通九曲始自凿三门夏禹功如小东溟位岂尊鼋鼍当日窟鸡犬此时村涡恐和山漩涛疑若石奔势愁冲地轴声想震天阍寺庙中流耸烟云两岸屯楼台疑蜃吐舟楫畏鲸吞游客虽惊险居僧不厌喧如潮无振鹭似峡欠啼猿孤店经商少雄司漕运繁人家无钓具鸟道有防痕丧胆寻遗迹伤心吊溺魂坼城唐记列砥柱祖名存况复诗书载狂题愧雅言
　　寄太中山人
　　相访住三年初终道一般知心于我异屈指似君难有物皆同咏无书不共看草堂今独处寜免动长叹登龙门县楼与知宰刘大著作将话别因有题记
　　名士为官处登楼景好题县城蚕市閙村野鹊巢低日暖园蔬嫩烟晴陇麦齐长宜同此望那忍话分擕夏日寄懐西川峡路淮南薛臧王三运使
　　运使幽人酷暑时江边林下两何为信旗君逐舟车动懒架吾随枕簟移绣袂防经梅雨洒葛衣一任竹风吹蜀山淮甸棠郊外早晩相逢豁所思
　　赠王氏神童昆季
　　先后登科出玉京满朝诗送更光荣岂惟皇宋终难继自古神童少弟兄
　　送俞太中山人归终南【字贯之】
　　俞贯之辞魏仲先终南归去落花天如何相见还相别早晩溪云一处眠
　　题鄠县杨氏书楼
　　竹多千畆余卖竹济贫儒门掩圭峰影楼添鄠县图蜗涎縁栋有鹤迹入泉无终约重来此相隣卜养愚
　　送任乗南归
　　归觐江山逺如何叙别离数杯村店酒一首野人诗趁渡怜舟穏贪程恨马羸遥思到家日巳过落花时
　　偶作呈谔闰二上人
　　老虽无闷向茒堂忽忽还因物感伤积雾易迷平地水孤云难防满天霜祥麟可向清时见警鹤难于黑处藏信意偶然成此咏只堪闲写与支郎
　　和人见咏新鹤
　　雪霜毛羽瘦形仪养处人家觉道肥有夀龄方可近鹭无仙分莫相依千年松上宜孤立五色云中好共飞不竞巢栖争饮啄也应难免聚禽欺
　　出户
　　出户下莎庭徘徊当踏青静嫌鸎鬭舌闲爱鹤梳翎云好昻头望松宜侧耳听便堪为导引谁信可延龄
　　次韵和薛端公归故里之什二首
　　茜旗影里椹袍身迎入蒲津免问津策蹇去时为举子乗骢归日是功臣岂同化鹤千余嵗才过登龙十数春开宴仍闻倾锡赐酣歌喜杀故乡人
　　尚辍通儒外计筹堂堂身岂等闲俦绮罗笑别文翁郡锦绣荣归舜帝州贳酒村穿红树过读书寺入翠岚游逍遥楼对家山迥得意诗消此处留
　　闻雷宣徽薨背勅葬归乡
　　圣代贤臣丧何人不惨顔新祠民祭祀旧债帝填还卤簿尘侵暗铭旌泪洒斑功名谁复继勅葬向家山
　　和冯亚寄进士孙磻
　　闲思生白发懒更把菱花久别何州住相寻恐路差独飞伤塞雁防宿羡林鸦独得君为友时过老母家
　　送唐肃察院赴阙兼呈府尹孙大谏
　　东郊祖帐惨西风愁听阳关曲调终赤子泣皆牵绣袂白驴鸣亦恋花骢触邪暂立龙墀下儤直将归凤阁中大户相逢慿仗说官髙不敢寄诗筒
　　和酬益州刘大着同运使薛端公见寄之什
　　遥思锦水防荀陈共指棠郊忆卧云青眼虽然蒙望我丹心不觉恨输君离情杳杳三千里老病恹恹八九分惟愿急徴同赴阙一时得见向溪濆
　　游蓝田王顺山悟真寺
　　蓝田王顺升仙处白傅曾题寺更稀野客暂游期欲住山禽何事呌思归称心不独烟霞媚适口仍逢笋蕨肥两日正当寒食日家园忘却有芳菲
　　留题仙游寺
　　将从三峡泛扁舟先向仙游寺里游水石却惊偏怪异江山狂兴一时休
　　清明日离蓝田白鹿原寄王太博
　　白鹿原东晩色中人家新火翠烟浓岂惟心友难为别驴上回头恋玉峯
　　寄淮南制置使薛户部
　　西自荆巫彻海涯南从吴越接京华半天下管权何重两地闲游路不賖山泽利均资我国江湖境尽属君家帝心已简身寜愧使额虽雄性不奢数道转输归检察满朝才子动吟夸搜除奸讦穷毫发荐举贤能在齿牙彩斾双飘为从物画船一簇是行衙已闻村落添农噐渐见汀洲减钓车不使菰蒲侵黍稷将令橘柚变桑麻台州顶自寻仙药建水湄亲采御茶噐量寛如波浩荡风謡多似橹咿哑闲寻僧话穿云叶静听渔歌隔浪花野客唱酬容散拙郡侯迎送厌喧哗擕笻未遂攀陪去溪士时时动叹嗟
　　懐宗人仲容
　　寻常念朋友况复是宗人久别弹琴少相思掷卦频旅游湘水逺家寄华山贫早晩重来此园林又过春
　　和何学士见咏新得鹤
　　喜得华亭鹤看承过所宜防饥先种稻忧病预钻易惬眠云意难酬卧锦诗不縁过郡谢歩歩在相随
　　夏日雨中题谔师房
　　夏雨下如绳虚廊减郁蒸溅琴移榻避添砚就檐承暗喜同田父闲听共野僧苦吟题壁上欲改又慵能
　　送外甥李渭进士赴举
　　棠树抡材过礼闱孤寒得解更光辉进身喜逐贤侯表举足愁分老母衣千里冬残伤独去一家春尽待荣归头方念尔还如我到阙何人许扣扉
　　和酬入内赵供奉见赠
　　出入宫闱侍从官再过林下信温顔朝天驻足因临水驰驲回头又望山捧诏正当趋桂殿寄诗那忽到松关老来诗思尤枯竭莫怪阳春不旋还
　　和薛察院同龙门知县刘大着洎数公禹庙留题
　　七人庙下立裵徊相顾寸心防欲摧落日堪伤四散去再来难得一齐来
　　三峰王耿殿丞将移镇陜下通理先已同袁刑部以唱和诗见寄因次前韵和酬二首
　　君移棠树民皆喜我住东郊却懒夸拙性怕逢诗债主病身愁见酒讐家郢辞温润如丝雨蜀纸鲜明似绮霞况是已经仙手和防头空使角冠斜
　　蜀出多才洵不虚淹翔犹未佩银符民间惠爱应长有马上歌诗岂暂无休话卜隣来草泽即看得路去蓬壶申湖公暇闲游地贺监何须说鉴湖
　　百舌鸟
　　长截隣鸡呌五更百般名字百般声饶伊饶舌争先暁也待青天明即鸣
　　送吴石赴举
　　吴生重赴举轻别重伤心贫友欲沽酒豪华不与琴溪僧来防送国士到争寻预想登科后无因到竹林
　　暮秋闲望
　　水阁闲登眺郊原欲刈禾壊檐巢燕少积雨病蝉多砧隔寒溪捣钟随晩吹过扁舟何日去江上负烟蓑
　　寄王仲道
　　仲先别仲道长忆又长慵有梦应相信无书想见容尘埃五十驲山水防千重老去难寻访何时得再逢
　　送王太博抽赴阙
　　宪府吾皇注意偏君今应诏合居先蛾眉班縀千官上廌角扬威万乗前贵戚望风从此日贫交披雾是何年难忘枉驾相辞处茅屋门开雪满天
　　寄陈越学士
　　损之不见数年余万种相思一事无惟有近来茅屋梦为君时复到皇都


　　东观集巻七
　　钦定四库全书
　　东观集巻八
　　宋　魏野　撰
　　薛端公寄示嘉州道中所作因次韵以答之
　　绣衣不问薜萝衣春草嘉州入咏思忆我茅庐欹枕处当君骢马着鞭时展眉喜近龙头境回首伤遥鹤髪期从此亲题山馆里多情顿掩阆仙诗【贾岛有嘉州之作】
　　送刘煜大着移任龙门知县
　　天上书光梦里传到施仁政减春寒尚虚鼇岭神仙任暂作龙门父母官愁闷岂惟增假寐笑谈直恐絶真欢不縁潦倒长相遂免得离情有万端
　　送夀师新加命服后归蜀
　　日照孤云作彩霞帝乡风送去天涯野人遥望归何处万里峨眉便是家
　　书润师白莲堂
　　野人禅客合相陪渐老诗心亦共灰朱草阶前容不去白莲堂上喜频来地形各占幽深境天产俱为散逸材犹恨东郊西寺逺闭门难并水边开
　　寄陈越学士托附魏仲容
　　取次升沉论等差云霄独不忘泥沙常流对面如千里宻友终身似一家魂梦因君游辇毂书题为我寄烟霞仲容到日还应说半纪相思两鬓华
　　送王专王衢之许下自维扬谒孙学士王舍人
　　蹇驴并跨引羸童两地迢迢谒至公才力互相鹦鹉敌交情深与鹡鸰同薛能诗在僧楼上张祐名题酒肆中到日知君寻赏处醉吟还可继遗风
　　送钱国博知坊州
　　遥为坊民贺一方夀星偏去照光芒解擕朋友龙三处随侍儿孙雁两行芳草路中车突兀落花风里斾悠扬眠云客梦难陪从空遣吟魂倍惨伤
　　王知府李殿院十韵
　　诏选来棠树花骢拥斾乗饥民期再活寒士贺中兴廌角谁伤触狼心自战兢只求天子信寜避世家憎窃听无余议惟愁有急徴每因公宴乐方遣妓只承才薄终难纪情深岂易胜相亲容似鹤不拜许如僧郡阁招看雪溪亭访蹑冰转愁诗老退何以答褒称
　　新井
　　林间凿井新里巷汲来频及见羸瓶者翻思抱瓮人乍尝牙觉冷试煑茗尤珍从此前溪水潜轻似不仁
　　书黄池谷王山长屋壁
　　仲先曾到仲淹家书院穿云一径斜劝酒莫嫌无乐送溪声鸟语共山花
　　送杨侍禁赴阙时有甄先生相随因为之赋
　　一种皇华觐紫宸文资焕必异常伦随轩已有三茅客下榻寜无两浙人清洛听应移足嬾碧嵩看想转头频他时乞得休官后莫负前言作善隣
　　和蹇藏用莫秋郊居言懐二首
　　村落秋穷兴不穷黄花红叶照衰容时平转称千般巧年长仍添一倍慵林下移笻闻逺水洞中欹枕是前峰与君隣近何相似来往人多是老农
　　敢学宣尼叹道穷闲心何处不相容交朋尽笑防散隣里偏嫌叔夜慵晚吹清泠凋万木残霞红淡映三峰为怜今嵗田中稔欲遣儿孙亦务农
　　谢刘小谏寄双鹤
　　令威兄弟涉烟波谏署人教到薜萝毛比君情犹恐少格如我性不争多相呼似说冲霄志对舞如闻击壤歌仙术无能骑谢去青云未免阻闲过
　　次韵和同理王耿殿丞见赠
　　年来暂屈佐元戎富贵真宜在蕊宫性洁耻分钱子母时清懒话剑雌雄公心似水逢形鉴和气如春触物融莫道州民俱受赐好诗编得有谁同
　　送唐殿院罢蜀中提刑赴诏兼呈孙大谏
　　花骢出蜀瘦行难急诏乗轺定峻迁清雪人如辞父母白云客似别神仙看暁望晴霞烂漫作宵征暑月团圆寄语集贤孙大谏莫嫌未和旧诗篇
　　雪中书事上李阶殿院
　　草郊髙迥乐郊东西望榰笻景莫穷山水城池云叶里管楼阁雪花中须知应瑞因仁政不独呈祥自帝功太守多才又多暇唱酬翻怯见书筒
　　独酌吟
　　独酌独吟谁与共天为知巳月为朋水边醉卧无人见席有烟莎枕有肱
　　谢薛省判寄惠鹤
　　早辍仙禽寄逸民年来亦似厌家贫时时东望长鸣处应忆朱门旧主人
　　送萧咨下第西归
　　驴瘦懒加鞭迟迟念独还听鸡行暁月离雉过春山渭入黄河浊云归紫阁闲明年公道在莫使掩松关
　　谢张中允见访
　　园林花木发岂是为游春深愧青宫客先寻白屋人儿童惊茜绶仆笑纱巾踏雪擕诗谢朱门必许亲
　　送魏庄赴举
　　再战去何如羸童逐蹇驴路贫多捧刺学富少担书已念离家晩仍忧取事疎西风酒旗下欲别更踌躇醉和知府李殿院见访之什往来不休因成四首
　　暂拥红旌到郡新相知情似旧交亲尽惊慷慨山河主忽访支离草泽人藓径让慙扬绣袂溪桥迎喜整纱巾留诗中贵仍挥翰双美应难继后尘
　　玉韵重听倍爽神银钩忽覩更躬亲郡侯喜是风骚主野客惭为唱和人积雾曾侵红绣斾异香犹惹白纶巾两篇箧里贞珉上频拂寜堪有蠧尘
　　使君误访乐郊民顾我何由得暂亲茜斾动驱千百骑茅亭才着两三人旋烧陆羽烹茶鼎忙换陶潜漉酒巾可爱水边松竹上数朝犹自有香尘
　　虽喜乗骢到水村却愁诗敌势难亲平生未竪降旗客临老将为弃甲人豸角勇无心害物鸡皮怯有汗沾巾数篇勉和情枯竭潦倒词锋息战尘
　　送王太博知建昌军
　　莫叹三山隔五云建昌境好说纷纷虽然尚作贫才子犹免潜呼老使君逺遂朱轮输雁阵问亲画舸羡鸥羣棠郊独怅分擕后髙论何时得再闻
　　莫春雨中作
　　独院信寥寥蚕生谷米苗残春无数日积雪复连宵不恨流光速惟伤去圣遥那堪当此景时见落花飘
　　送蹇藏用之平阳
　　蜀客贫游晋山川木落空军闲无虏冦俗俭有唐风雁急长天外驴迟落照中圣君方选士莫使叹途穷
　　和绛台王都官见寄春日书事之什
　　绛郡政闲暇人家可闭门马嘶花下路犬睡月中村吏亦擎书巻民皆挈酒樽行春思隐逸多谢动吟魂
　　送袁景宗之荆渚寜觐
　　荆渚北堂寜圣善棠隂东阁别严君雪村山馆思亲梦二十余宵两处分
　　寄厐房
　　爱于瘦马上吟诗孟浩然真更似谁雅称自将图画看况君小笔胜王维
　　和酬李殿院见访之什
　　清嫌水有不清泠闲拥朱轮即掩扃乐广喜披溪上雾戴逵惭认日边星髙情称就云为幕雅咏宜镌石作屏竹里小亭从此后因君堪号降贤亭
　　寄题阌乡李氏茅亭
　　阌乡古邑有吾亲河上茅亭结构新五老分明为北里三峰咫尺是西隣儿孙不厌闲游客鸥鹭偏谙醉主人彼此眠云相忆梦从今应更往还频
　　和酬李殿院以野将游吴蜀二首
　　将从西蜀下三湘清世那忧道路长杖履虽然游自在旗亭寜免到凄凉召公化实宜歌咏谢傅诗尤愧发扬愿得徳星归未动光华依旧照豪芒
　　擕得笻枝背得琴欲浮蜀浪陟吴岑本期胜境酬双眼却恨虚名阻片心出似蓬飘寜免醉住如匏系不妨吟重酬雅咏重思想太守相留意最深
　　上知府大同王太尉六首
　　两地曾辞最重权功如温树懒能言从今富贵知何限少有元戎是状元
　　暂辍居留从洛邑坐棠亦恐不多时皇储新册闻求辅位冠春宫更是谁
　　五等诸侯稀五福三朝官只欠三台下车一变熙熙景宾阁多开印少开
　　建拥旌幢七十余苦吟还似在山居腹中万巻犹嫌少更待隣州借僻书
　　荐士满朝称弟侄教民到处过儿孙就中治陜偏清净不似侯门似道门
　　子细曾看九老圗科名官职尽难如更思吕望同君嵗犹是磻溪坐钓鱼
　　吴友山阳蹇子韫常游颍上言彼之居人有许氏者富不因贫学非求进于郡之西手植众木郁然成林林下搆亭壮而不丽郡倅黄公宗旦皇宋有名之士也尝造焉尚阙歌诗以旌其美故俾余请诗于公吾于子韫之请于是作八十言以寄题
　　道胜富如贫亭临颍水滨一瓢思祖徳三径与僧邻虚白虽同性丹青不似身趋庭知有子下榻岂无人纫佩兰多老成蹊李尽珍开筵回雪少聨句聚星频家谱书难备州圗画不真遥题应未的莫把刻贞珉
　　上知府大同王太尉
　　履歴二朝五十春坐棠难免辍元臣分茅已是无双将折桂兼为第一人郡邑暂时劳抚恤华夷尅日望陶钧下车未暇求民瘼先向东郊访隐沦
　　酬赠绛台钱太尉
　　分符不独得民夸玉署清华有棣华重耳山河初作主阖闾宫阙旧为家风飘楼阁髙低乐日照池塘上下花多谢到州民未劝双金先沐寄烟霞
　　别云台观同宿饶益寺与薛田聨句
　　自古人人足叹嗟闲游得侣复堪夸【野】可怜十宿无喧杂不在僧家即道家【田】










　　东观集巻八
　　钦定四库全书
　　东观集巻九
　　宋　魏野　撰
　　和詶张井见赠
　　溪上闲居四十春春溪兰佩蕙为绅自知吟咏非经济谁道机谋学渭滨三尺焦桐胜面友数家老叟是比隣少年多谢擕诗什来访疎慵潦倒人
　　啄木鸟二首
　　爪利嘴还刚残阳啄更忙千林螙如尽一腹馁何妨形小过槐陌声髙近草堂岂同闲燕雀惟解占雕梁乱绕园林啄终朝意若何莫因饥不足翻爱蠧偏多渴映邻溪下惊从别树过辛勤咏还嘱无损好枝柯
　　送张先寜觐
　　千里寜亲去青春胜老莱苦辞留不住堪笑到方回行色秋仍惨离声晩更哀前程如有信新雁好频来
　　送党宣员外赴阙兼呈刘少谏
　　行装堪入画何如马更羸于到任初棠树善抛州郡籍兰台宜掌国圗书草芽緑未侵官道栁眼青先近帝居愿共耀卿来旧地飘缨拥斾过吾庐
　　次韵和李殿院咏雪
　　瑞雪祥云见盛时功轻苦雨漫霏霏坠来虽作天花瘦消去偏滋陇麦肥太守登楼飘绣袂幽人出户混麻衣邻封愿得还如此免说秦饥与晋饥
　　送李殿院移镇淮扬
　　花骢秋健绣旗开渐逺棠郊近帝台耳目官终拜去股肱雄镇暂迎来两州将相为交代三径渔樵阻接陪犹赖雅章留刻石时时开看拂尘埃
　　送武屯田赴峡路均输兼简臧殿院之什
　　旌旗如雨马如风十二峯前去少同锦帐选抡为漕使绣衣交代是家翁蛮儿亦在提封内神女犹居畏爱中好继金陵丁太尉留题尽着碧纱笼
　　灯花
　　岂假栽培力自然殊众芳开非因雨露落不为风霜鸡似残鸎啭蛾如宿蝶狂丹心尘岂染明焰雾难藏堕睫客看懒画眉人剪忙杏园游宴者曾借我余光
　　次韵和酬知开封县钱易学士见寄三首
　　赤县滞清才家曾有国来埋金寜变土烧玉岂为灰敏手知谁敌心懒自媒雅章寄防惠胜味饫醇杯逺劳仙馆客相勉寄诗来岂有口更叹兼无心可灰【来诗云莫叹鬓如雪且教心似灰】贫资闲夀命吟助道梯媒信拙过朝暮除能泥酒杯
　　珠落银钩向玉牋不还合浦到溪边无双双美真堪爱似听湘娥鼓舜弦
　　送王太尉赴诏二首
　　功名不独世推降五福天钟更少双倚柱即看宣几杖休闲惟得让旌幢家园到想倾金箧御宴迎应倒玉缸重过嵩山定回首白云深锁旧吟窓
　　三朝元老状元稀乞赴彤庭诏便依金鼎位髙将正拜璧田家近恐妨归殊思每过莓苔径别泪偏沾薜茘衣从此征车东去后甘棠风物减光辉
　　谢王太尉惠书
　　贵不忘贫贱华椷到敝庐分明如国史子细是家书情有千里在词无一字虚未谐亲谢去东望但踌躇
　　送蹇藏用省兄
　　迢逓西南路山多水莫穷波涛千里逺风雨一船空海兽形难识蛮僧语不通此行忘险阻义与在原同
　　新栽竹
　　苍翠两三枝新和冻块移旋吟酬得处就刻记栽时已任雪频洒未禁风苦吹幽人心自足千畆复堪嗤
　　和酬何泳推官见赠
　　杜牧科名李贺曹初官花幕莫辞劳年顔不似诗情老公噐还如酒户髙我称卧游蓝碧帏君宜立近赭黄袍雅章酬晩惭慵拙吟社何人与破逃
　　送孙推官之阙下
　　此去知君免叹嗟荐章先已到京华宾筵沉滞才虽久仙省遨游路不賖緑映酒旗村店栁红迎诗笔御园花防多祖席棠郊外马上回看日已斜
　　留题华山陈先生旧隐
　　先生亡不朽太华合为碑至道虽无迹言尚有诗乱飞云似覔不食鹤应悲独绕空坛下山风动紫芝
　　和冯亚见赠
　　一生无一事兀兀复胜胜信脚虽过寺斋心不请僧松篁为活计琴酒是良朋除却君酬唱他人亦懒能
　　送王专李安赴举
　　同解约同岐情懐犹苦为问愁离郡早留恐到京迟嵗晩催行计时丰有举资前春浑化去莫忘野人诗
　　送陜尉邵国华南归广州
　　召棠隂里邵梅仙守选南归路七千辛苦已伤过岭外别离那忍向花前到京居舍逢新火度越封疆入瘴烟相对与君头尽白不知后防是何年
　　和王衢见寄兼呈董行父
　　弃襦东入武牢关帝里经年岂是闲鶂退暂知淹凤藻鹏飞即看上鼇山讨论相慰门人意谈笑应开翰长顔【公受知于王内翰行父即门人也】惟我块然谁共处终朝门掩竹林间
　　渭上秋夕闲望
　　秋色满秦川登临渭水边残阳初过两何树不鸣蝉极浦涵新月孤帆没逺烟渔人空老尽谁似太公贤
　　过古战塲
　　战死掩无坟生降耻负君古今魂易吊贵贱骨难分狐兎迷沙径乌鸢噪陇云谁家有征妇曽此待回军
　　长安春日书事
　　长安春色自依依天命应移地不知蔓草巳迷双凤阙千花犹照九龙池岂无东阁开今日尚有西山似旧时一月悠悠游不足青门欲出歩迟迟
　　哭钱观察
　　操麾授钺气纵横尽説长城指顾成岳既孕灵偏有意天何促夀太无情明堂欲建栋梁折巨海将浮舟楫倾才得四旬余四载龙旌不觉变铭旌
　　将游蜀中恨有所滞至情难蓄发为拙诗寄锦川峡路薛田臧奎二运使提刑杨及
　　却为虚名动叹嗟难如云鹤转天涯两川尚阻防三友四海空传是一家白髪无多残嵗月青城何限好烟霞此生不逐闲云去蜀魄巴猿恨莫夸
　　疑山石泉【并引】
　　陕城之东南五十里有山曰疑山山之下有寺曰兴慈寺寺之中有石泉焉其水清而洁其味冽而甘饮濯灌洒无所不至有松竹以交防无泥沙以相浑湛然内明外物莫挠野与友人王专字贞一居于是咏读之暇但有月上山椒虽夜乆天寒亦往观之传曰智乐水予实防拙非思之于兼济但爱其虚澈尔噫山非峻以寺而称寺非壮以泉而嘉而泉无诗何以旌焉用作一章凡二十句请贞一书之于版俟好事者观之
　　闲玩正严凝神和淡镜澄玉清无隠物防暖不生氷派想河难杂源疑济是朋窥鱼光照鹤洗鉢影揺僧逗石声偏响烹茶味更増四溟终必到八卦内先称气逐岩云起纹随竹吹兴戏游鳞未化呼应鸟相譍静乐慙非智成章愧不能终朝临处处虽浅亦兢兢
　　送瑞上人南归
　　相防如有事独去似无依海内山游遍江边寺始归题诗当路少乞食入城稀肯学防常辈忙忙为紫衣






　　东观集巻九
　　钦定四库全书
　　东观集巻十
　　宋　魏野　撰
　　题陕府同判衙吏隐亭
　　小亭髙防上危絶复何言墨迹唐丞相诗牌宋状元山形连二华河势防三门吏隐真宜此无穷景满轩
　　闻李安下第有感
　　客擕春榜至开处倚柴荆未有御题目先防君姓名本期遴状首敢叹滞文明不意苍穹意黙然空怆情
　　次赵尚书韵
　　将钺截琼瑶亲题寄山野喜老再和羮味如重啖防身在蜗庐中心悬雀台下龙门喜复登奔驰寜俟驾
　　送王衢之任徳推官
　　从军重叠寄家声雅称风流旧性灵功业即看辉圣日科名先已应台星丝蚕地说连河朔戎马尘闻近北庭正是穷秋雨多际不堪回首望郊坰
　　经温泉
　　尧水不垫民温泉溺唐祚兵处洗不得翻为天下汚山鸟徒咬咬翠华无问处
　　寓兴七首
　　天地无他功其妙在自然尧舜无别圣其要在知贤知贤无他术观其出处焉尧苟不知舜徒云能则天每念李斯首不及严光足斯首不自保光足舒帝腹我心异老耼惊宠不惊辱岂敢示他人吟之将自朂秦鉴虽至明不能自照烛楚剑徒云利翻将自杀戮有国苟失贤若洗双瞽目况履艰险途举步成颠覆秦楚昧于斯寳噐徒收蓄
　　伯夷非好饿展禽非好黜圣人不私已动为万世则夷齐苟就禄贼乱何由窒展禽苟便去何人肯佐国其迹则有殊其道万为一
　　圣人不避嫌小人不避耻伊尹放太甲董贤居髙位嗟嗟若此人堪爱复堪鄙
　　天地劳覆载日月劳往还此尚不能息何况在其间鸟兽饮食外悠悠无贪悭如何人异此昼夜机相关顾我道何如心足身常闲
　　勿谓患至大君圣民有赖勿谓事至小父荒子无告因思唐尧九年水少于骊姬数滴泪
　　寄河中王专推官兼呈知府孙学士
　　风流官职称红莲花发多同太守筵緑醑十分倾玉斚清商一部列金钿池塘闲咏陪灵运楼阁时登异仲宣更想清明倚公暇栖岩谒过到应偏
　　寄赠桃林尉史温
　　知韫才能负壮心莫嗟作尉尚湮沉幽求起去登台席居易徴来入翰林望气台边桑柘宻弃繻阁畔水云深怜君况是徴君后闲拟秋凉策杖寻
　　赠陜县薛阶主簿
　　少年来作簿英俊复谁如好事虽闻旧能官不觉初耽忧因稼穑废寝为诗书客恋门前住民欣部内居亲科公舍竹教种职田蔬异日防应锁清才本有余
　　次韵和王希知县见赠
　　从前宰邑絶文词喜遇今来并有诗封禅牓偏推鳯藻陶镕笔肯转稽迟讼庭任静犹忘寐文防虽忙不后期莫怪林间强酬和一般民最爱深知
　　送钱中舍移任洋州兴道县兼呈知郡李屯田
　　鹓鸿出宰去如何莫为辞亲发浩歌掩抑暂因民制锦鶱翔终预帝搜罗尊前老泪流难尽杖下离肠断巳多却羡使君为旧友公余开宴日相过
　　赠孙何状元
　　天非道莫尊道非贤莫存始知贤人生与道为辕轮明廷亲选士虑彼贤愚浑天子至文明擢公为状元一榜三百人黙黙谁复言有如凤在林众鸟不敢喧威棱廌有角度量海无垠直入仲尼室不顾孟轲门文得古中新陈熟甚矣寃一字如一星光芒不见痕首官来理陜棠树换枯根淑气春风和美化冬日暄至诚物莫欺至明物莫昏平思治地陜清欲变河源我生三十年未尝离丘园朴性昧巧习惟知道可敦贫巷无富车闲地惟云屯我愿为松竹生在君子轩早夜接清风节髙隂更繁何当亲教授如渴饮衢尊斯言拙且直堪将鬼神论
　　寄友人臧奎
　　知已念不见块然何为生慈母无丑子淡父无妍情冻云少舒泰独寐多哀鸣兹懐若为写援琴不成声
　　别同州陈太保
　　至道不在言至言不在舌在琴复在诗谅惟君子别侯门防森森中有野人谒非趋势利塲慕彼仁义辙此去防迟留忽焉还嵗月孤心伤欲摧冻足澁如折离声无歌钟行色有霜雪去矣当复来琴未欲絶
　　宿晦上人房
　　野客访琴僧夜午月又午为我弹薫风似听重华语夏夜与臧奎陈越防宿河亭聨句三十韵
　　雨破畏日沈月出酷暑歇【野】衙中河亭上静与山不别【奎】良朋俱逺来文防一何恱【越】箕踞巾舄间玩好琴罇列【野】烦礼厌拘挛陈言誓摆脱【奎】挥麈影参差饭果香馥烈【越】酒令时解严谈锋久不缺【野】乐天无荒淫饱徳异饕餮【奎】髙谈间谑浪正义排诡谲【越】抗俗絶依违评文无诋讦【野】舆论鄙诪张俗学贱剽窃【奎】徴引角竞出联唱更相发【越】较善合权衡驰义同轨辙【野】万物情难逃千古疑皆决【奎】圣道约扶持淫辞谋劓刖【越】凤鉴定妍媸天机藏巧拙【野】是物有废兴惟道无本末【奎】义路自坦夷世途终兀臬【越】烈士死光辉常徒生汩没【野】逸气小风云直笔轻斧钺【奎】孟轲心不动陶潜腰耻折【越】疲倦仆屡更辉映烛频防【野】浩歌不成调狂舞强赴节【奎】气随斗占分野为星别【越】蛩韵时断续渔灯乍明灭【野】河声疑地震电影若天裂【奎】飘风夺轻纨零露透疎葛【越】酒海倾屡空诗源浩不竭【野】咸平已亥嵗二年时六月【奎】此防是何人其名野奎越【越】
　　解城条山【并序】
　　解城之南出五里抵中条山山有絶壁介立俨若峡束縁防溯流似有人迹琅琊王衢赵郡李识处士魏野江东僧用晦披榛索径深入数百步止于石泉之涘道路未逺尘事且隔云鸟风物鸣动左右而山语野笑乐坐尽日因相与濯足为联句诗一章凡二十句用晦书于岩壁时淳化五年秋八月三十日
　　髙仭云根泉清泠濯我足【僧用晦】森森洒爪甲凛凛寒肌肉【衢】来初自试探坐久频舒缩【野】触开浪花白踏破苔衣緑【衢】肺腑亦清泠形影相照烛【用晦】忽罢避游鱼未归妨渴鹿【野】惧浊逺泥沙就隂怜草木【衢】浸润易调畅狎玩难拘束【识】欲伐我未能先起人何速【野】此防髙且闲愿继渔父躅【用晦】
　　宿王辟宅与王专洎用晦上人因成联句
　　夜深月未生春寒雪犹在【辟】吴僧擕古琴来与山人防【专】诗心有是非禅话无慷慨【野】髙鸿自防防弋者复何害【用晦】
　　淳化五年秋八月二十四日钜鹿魏野江东僧用晦赵郡李识琅琊王衢同登解城联句诗一章凡六十四句
　　危城闲登临秋色际空碧【衢】四顾廓且平万虑忽然释【用晦】精诚日月暗旷达天地窄【野】壮节但孤耸愤气欲四射【衢】深穴狂风号峭壁浓岚滴【识】胆气髙虚空眼目无疆域【用晦】幽耳如洗濯刚肠若刳剔【衢】髙谈俗不闻佳句景来索【野】四时归牢笼万象在咫尺【衢】山势出嵩华地界连虞虢【识】意脱喧卑神入清虚宅【野】千峯如聚拳万木同森防【用晦】白云闲不动飞鸟忽相逆【野】平莎类茵褥逺籁当琴瑟【衢】定交心欲剖言利口难擘【野】不作蔽日云愿为补天石【用晦】道在乐诗书时平偃金革【识】笑傲得良朋狂散遇勍敌【野】笔功压班输酒力欺乌获【衢】逸思骤雨倾欢情湍水激【识】门非防御学海讵沉溺【衢】寔果间酒廵邻谷和歌拍【野】头鄙钟仪冠足爱谢公屐【用晦】静胜贯兵法黙论通禅寂【衢】聚散伤轮蹄兴亡悲简册【识】回飚激吟魂长空挂醉魄【野】泉石无荣枯尘埃自休戚【用晦】鸟道晩采樵人家晴种麦【衢】暮野牛羊襍重虚鹰隼击【识】涿鹿树围青盐池霞照赤【野】画牛羡山相狎鸥怜海客【衢】古人何卑屑束缚于名迹【用晦】











　　东观集巻十
