

《四库全书　容春堂前集》　　（明）邵寳 撰

　　钦定四库全书

　　集部六

　　容春堂集

　　别集类五

　　明

　　提要

　　臣等谨案容春堂全集二十巻后集十四巻续集十八巻别集九巻明邵寳撰寳字国贤自号二泉无锡人成化庚辰进士授许州知州入为户部郎歴官南京礼部尚书卒赠太子太保谥文庄事迹具明史儒林传寳覃精经学颇能窥见原本与明季诸家摭拾空谈浮夸无实者相去迥殊其举于乡也为李东阳所得士故其诗文家数皆出自东阳东阳亦以衣钵相传许之当寳以侍郎予告归东阳作信难一篇以赠称其集出入经史搜罗传记该括情事摹冩景物以极其所欲言而无冗字长语辛苦不怡之色若欲进于古之人且以欧阳修之知苏轼为比其心之相契如此然东阳所见祗有前集其后集续集别集则宝后所续编东阳弗及覩也宝文髙简有法虽气局尚嫌拘狭要无愧于醇正之目诗则清和澹泊尤能抒冩性灵锺惺称王李盛行以后真诗惟邵二泉其言虽未必尽当而论诗家正派当时实无以过之盖其风雅可匹呉寛而经术较深峻洁可比王鏊而才力更胜正嘉以前固卓然为一巨手矣其集称容春者乃其先世所居堂名宝重修复之因以名集云

　　乾隆四十二年三月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●容春堂前集目录

　　巻一
　　辞赋
　　巻二
　　古诗
　　巻三
　　古诗
　　巻四
　　五言律诗
　　巻五
　　五言絶句
　　巻六
　　七言律
　　巻七
　　七言律诗
　　卷八
　　七言絶句
　　巻九
　　杂着
　　巻十
　　杂着
　　巻十一
　　记
　　卷十二
　　记
　　巻十三
　　序
　　卷十四
　　序
　　巻十五
　　表传
　　卷十六
　　碑
　　卷十七
　　墓志铭
　　卷十八
　　墓志铭
　　巻十九
　　书简
　　巻二十
　　祭文

　　●容春堂原序

　　文之制大率有二典重而严敷腴而畅严则望之巉巉其可畏者也畅则即之温温其可爱者也皆文之媺者也而兼之难文如韩栁可谓严矣其失也流而为晦甚则僻塞艰蹇声牙而难入文至欧苏可谓畅矣其失也流而为弱甚则熟烂萎薾冗长而不足观盖非四子者之过学之过也学韩栁者束于法有意而不得逞学欧苏者惟意之适而不知法以裁之是二者皆过也于乎斯亦难矣董南畿学政侍御张君手一编授予曰是为户部侍郎无锡邵公之文鳌山盖尝师焉将梓刻以传惟先生序之初予承乏翰林北上公时始得解过予舟中出所著视予固已超然脱去凡近虽不得即而友之亦未克沃而忘之也其后官于朝公以进士补外久之召还予且以告归今兹公亦告归地且孔迩而衰病锢之不能朝夕数数独时得其文与诗读之体裁简重兴寄闲逺未尝不改容钦叹今乃得其全观之知公之用力于斯也久其志直欲追古人而并之不屑为近世之文也是足以传矣或问公之文焉所师曰予也读之不能窥其所至又安能知其所出然妄意论之公盖师韩而不暇及乎其它者也其古歌诗盖有晋魏之风焉而有不同者何师其意不师其词此固韩公语也师韩而不必似韩此善学韩者也虽然此特于其外之文耳抑复有深于是者焉未敢遽论也公年未及悬车当朝廷渴贤之日方将复起大见于功业不徒托之文章而文章之出将日富而日深又非予所能涯者姑题其首以竢并以复侍御君以为何如也正德丁丑岁秋八月望震泽王鏊譔
　　文之好尚不同而相信者絶少盖文者人心之声信其人斯信其文矣人岂易信哉见之而不能知弗信也知之而以为不足信弗信也杜子美之于李太白韩退之之于栁子厚张籍皆极推许而三子者有异议焉惟欧阳永叔于苏子瞻称其竒才欲相逊避而子瞻心诚服之至以比孟子此何哉信不信之间耳世恒说古今人不相及今之君子果于自信而无所取信乎人故虽有竒才博学或陷于一偏而莫之觉于是益叹夫相信之难也予于南畿之试得邵君国贤意其非场屋士见所为古文歌诗爱其峭拔与之论焉数年而见之则加厚矣爱其简洁与之论焉数年而见之则又加裕矣比乃见其容春堂集出入经史搜罗传记该括情事摹写景物以极其所欲言而无冗字长语辛苦不怡之色若欲进于古之人以几于口无择言言必有中者盖国贤信我太过而其所自信者固存独非有所合而然哉国贤清修好古自领科第以来为州守为郎正督学政厯长藩臬更践台省虽公务丛委而条贯整饬未尝以文废政属以母老乞终养不得请仅予告以归省色养之暇大肆力于所谓文者故其所得益深而犹未见其止也作信难以贻之国贤名寳成化甲辰进士今为户部左侍郎容春者其先世所居之堂国贤所修复者因以名集其它集尤多予独备见其前集云长沙李东阳譔
　　今天下以古文名大家者彬彬相望也其在东南凡几人在常之无锡则有若少司徒泉斋邵公公蚤孤力学弱冠即名于乡既第进士则游少师西涯李公之门而有得焉盖自是仕且学余三十年文日进以迈西涯人物县衡也寔以天下士目公于是公隠然为东南之望瑾晩末无似辱公宠而敎之尝从容问公曰文将安师曰师今之名天下者无以则先进乎无以则古之人乎曰先进而上宋古乎曰有唐有东西汉者在唐两汉古乎曰有先秦古文在古至先秦至矣乎曰庶乎其亦古也已曰将不有六经在曰六经尚矣夫学文而曰必且为六经吾则不敢也它日问诗公诏之如问文曰将不有三百篇在曰三百篇尚矣夫学诗而曰必且为三百篇吾则不敢也瑾切志之及公以侍养归自户部而病病愈无所于事则翻録旧所著文若诗日诵诸容春精舎以为乐乐则传以视瑾使篇为可否之瑾不佞輙缪复曰某者为可某者不为可公则取所可者覆诵焉曰然乎然乎又乐也如是者百七十日録始定凡得文之类篇若干诗之类篇若干其谨重精纯盖得诸宋其雄浑森严盖得诸唐其尔雅深厚盖得诸汉其近古盖得诸先秦至其诸篇每曰君子曰云云者则左氏盖尔也而公乃自附焉于是知公之尝以诏瑾者信乎不诬然文不必若六经而粹乎卒泽于理义诗不必若三百篇而温乎有风雅之遗音是又奚啻先秦而已也与哉盖所得于西涯与所自得焉者厥亦深矣其望东南而名天下也固宜公之诸门人请先刻今所録者为前集公谓瑾尝与闻于斯集也命为之序瑾不敢没公之敎且乐附名焉乃谨序其委源声实之槩俾天下后世之敦文献者于是乎征公名某字某其奏议公移在别集其后集在续藳其德其政在史书正德甲戌秋八月既朢同邑浦瑾譔
　　内至者言焉成文如三精象垂众凑效乎其职皆化机自然根诸道而发诸气者也故曰观乎人文以化成天下六经羣圣人之藴经纬天地纲纪人伦立万世常行之矩其根深其充养浩然其化机在我文之至也后世敝经则杂敝朴则靡敝庄则散敝润则流而入卑弱发乎才而语道或浅要诸理而语气为或衰文云文云乎哉前辈谓太极图像经西铭自孟子而后未见易传甚实而自得今与原道并观相去逺矣数先生者曷尝屑屑然属意文事之工理至词至机有在我者矣予尝谬意古文懵于道而病乎其蹐于气也尝思名能文者听命焉心存意徃海内士三数人弘治丙辰始得会吾二泉追讼相见之晩既而静思之百能媿诎独吾齿长尔尝见品士亭记曰其择也如此庙学记曰为夫子作也白鹿数篇曰为朱子作也及是容春堂集出得尽观焉曰是文也其是气也其不离是道也纡徐容与和以平乎庄以洁乎居而不有辩博而不肆黯然其长油油然其光将根干宋儒标枝秦汉收韩欧数君子之华实乎起衰斯文其先生始乎先生副上卿惜士者犹未酬其望世固有不相易者正德戊寅春仲见素子俊书于云庄青野莆田林俊譔

　　●钦定四库全书

　　容春堂前集巻一

　　（明）邵寳 撰

　　○辞赋【十首】

　　毁龙骨辞

　　弘治癸丑夏五月郑州某鎭地陷若干丈水暴出民以为有神物焉逺近争赴祈祷巫获厚利六月许州小赵鎭有巫言龙骨出土中纵口道祸福以诳愚俗将如郑州之为者知州邵寳恐其久而惑众也乃取所谓龙骨者毁之于庭杖巫而遣之复作此辞以贻州人俾勿惑辞曰
　　变化风雨兮上下于天古人有言兮维龙则然龙曷能然兮乘气与时斯以体干尺窟兮非渊勺水兮非川彼朽骨兮几何岁年击鼓兮田田巫舞兮翩翩士女会兮如廛龙无灵兮胡托彼传龙有灵兮彼胡制旃骨则何罪兮巫之愆逐彼巫兮毁斯骨为吾民兮辟妖物

　　荆蛮操

　　彼有物兮不可以取我有心兮不可以语不可以语兮安可以处荆蛮渺兮何许逝将徂兮终我攸宇吁嗟乎茍获我心兮孰非我所

　　哀秦封君辞

　　弘治乙夘春修敬先生秦公卒越二月讣闻于京师寳既有诗以哀之及读其墓碑感乡人私谥之公也复为之辞以泄予情公寳大父行能忘年而与之进所以规诲寳者多矣辞曰
　　违先生盖数载兮忽南向以兴嗟望碧山而不可徃兮渺愁云于天涯问九原之安在兮慨德音之永遐维先生之明哲兮固神启而天赋筮遇履而之无妄兮曰坦坦其幽素服兰菊而佩蘅兮歩前修以为度春与秋其汲汲兮恐岁年之迟暮惟至美不能以终秘兮于灿发于文章窥门墙乎汉魏兮谐律吕于中唐挥贾涕于太息兮舒孙啸于独伤知先生谓为逸民兮不知者曰其忘世言博利以为仁兮守善藏以为智维厥子之登庸兮亦讵非先生之所施繄太邱之率物兮树东京之髙风越弘景之退处兮乃托迹于神农众剪剪于寻丈兮亦孰能知夫所从苟此志之不愆兮又何分乎达与穷始趋涂之各异兮终要归以皆同征孟生之为贞兮附陶氏之为靖曰舆情其既公兮信棺盖而后定彼曷其独不死兮顾偷生之为幸呜呼先生兮庶其得正怅余怀之无聊兮掩遗编以长謡极四方与上下兮肆逺索而旁招典刑辽阔兮里社萧条彼水之澨兮山之椒先生不归兮使我心劳

　　思胡公赋

　　弘治丙辰春三月蒿庵俞先生将赴长兴敎谕谓其门人邵寳曰此安定先生之旧游也吾何以哉寳谨述其意作思胡公赋赋曰
　　凌具区之惊涛兮越苕溪而又南惟湖之为郡兮留海陵之余馣余束书以廷斆兮瞻前修而増惭髙余冠之峩峩兮俨翼翼乎余席纷左右其来趋兮曰将考于古昔彼负姱而无成兮孰云非余之攸责嘅夫人其既逺兮或庶几焉见之鼌登堂而夕下兮顾庭草之陆离地犹故而人则非兮余曷云其弗思岂话言之不可传兮将遗则之难服宁产材之固殊兮何千古而公独体与用其并修兮文与行其兼笃念余方慊于斯兮亦曷为而能淑指湖波以矢言兮情纠结乎余肠采溪毛以为俎兮酌山泉以为觞率青衿以将荐兮跽陈词而愿享【平声】灵洋洋以若临兮清风飒其吹衱羌愈思其奈之何兮退将修乎余业疏淳源而导之兮芟末习于枝叶庶冰蓝其有望兮允余怀之能惬噫嘻休乎猗哉湖山共兮盘纡湖水汇兮涵濡湖人秀兮繁且都湖之师兮公何可无公既逝兮吾道则孤孰起公兮予将与之为徒

　　归云赋

　　赋曰归云寳窃拟以为少师谦斋先生徐公赠也公道德文章勲庸惠泽着于三朝大被四海太史书之太常纪之有非小子所敢与闻者独其归也悟易象之消息随时事而巻舒盖于天道有得焉爰托诸云致词于祖肤寸之言敢谓知先生哉其辞曰
　　海江之间荆溪之濆元气之会蒸而为云始触合以成象忽变化而生雯尔乃辞岩谢谷逾林迈陆或当阳以晞或临泉以沐迤逦上征若有推毂挽之弗迟从之弗速已而攀日月叅星辰弭东井济西津望华盖出轩辕歘儵布展纷郁轮囷瞻望为庆经纶以屯其出也无心其化也有神盖妙乎其未易陈也若岁大旱苗则槁矣云于是时从龙而起请命帝阍以为张弛帝曰云哉汝其翼予乃自帝庭腾鼓蹈厉顾视六合一息万里召江灵于南津麾河伯于北渚飞亷前导丰隆后从挥霍左右顷刻异同晻霭泱郁满盈太空微而为■〈雨上众下〉骤而为涷沛而为霖无逺弗遍无隠弗穷百榖薿薿庶草芃芃郊原生色山川发容解暵纾虐转沴召丰或曰风伯惟汝之绩伯曰云哉于我何力或曰雷师维汝之威师曰云哉于我何为云曰否否维帝之命飞龙在天实操其柄贪天为功人将予病爰返初服爰指旧林恬愉玄黙用全吾眞追山人之驾依野客之巾霞与为侣岫与为宾泯若弗迹荡乎无垠葢将以无穷为门太初为邻而东山之望犹有系于天下之人也乃有歌者曰云之游兮山之幽兮云之凝兮山之■〈氵靓〉兮维云在阿适且有仪旋兮盘兮委兮蛇兮云兮云兮奈尔何兮

　　观泉赋

　　维暮春者邵子歩自庐麓观于龙池既观而憩于是赋之夫龙池之上中峰凌霄双泉下垂名曰瀑布若扬若飙若奔若驰浸星缀汉破云截霓孰从而速孰阻而迟此天下之至竒也及其中也回涧转谷放乎至足强弩释机轻车旋毂鲸舞于潮龙战于陆千雷万霆神藏鬼伏盖吾闻诸古人至是而得寓目焉又其下也石壁四立渊渊其潭其广可度而深不可探纳之汇之其量有涵濯之而清酌之而甘清不可亵甘不可婪乃溢而流纡徐百折阴洞之窦阳崖之缺潺潺湲湲滔滔决决吾尝见其行也而未见其辍也乃若日星开朗动荡元精玉作之色金作之声载歌沧浪以舒幽情厥或雾霾晦蒙呼吸变化既郁而泄呌号怒骂大资经纶小入图画一日之内四时之中北南西东随观异容发太极秘妙地天通诘之莫辨测之莫穷非川上翁其将焉从邪山僧执笔请书于石予何言哉一笑而掷

　　毁淫祠颂

　　中丞林公巡视江西之一月檄毁诸寺观神庙弗在典与志者有司闻公风义奉行唯谨时寳舟由临江入袁河见土木像浮水而下后先沓至乃叹曰自狄梁公后不见此举几百年矣而公毅然行之不俟终日非信道笃而自知明者其孰能之公昔在朝尝止建寺语忤权要得祸几毙后在云南又尝毁诸佛像盖其辟邪崇正之念平生所存如此而非出于一时之感也夫安得不力哉颂曰
　　卓哉林公心与道谋是卫是距以邪为仇昔在先朝有寺将建孰不惜之而莫敢谏公书千言佛骨之遗曰有殃咎臣身不辞赦公复公惟明天子佥曰异哉一生九死公节滇南其气益昌曰毁斯毁神伏鬼藏公来江西诹民之瘼饮之食之培善刬恶公曰汝吏民愚罔觉舍人求神日谷以壑粤若帝舜絶地天通降礼折刑民协于衷我非为异期古是同国宪斯在汝罔弗共吏奉公檄夙夜惟力靡逺弗临靡深弗即曰火而焚曰水而流美石良材学宫是修唐有狄公尝事斯举太史书之君子所予公心正直与神明居凡此邪慝弗怒而除除其邪慝一崇我正曰士曰民肃肃于政民耕于郊士诵于庠虽赏不窃维祯维祥天子曰某汝入予辅士民曰嗟夺我父母夺我父母而弗敢留公在帝傍天下之休

　　吊赵烈妇赋

　　烈妇事予闻之志传旧矣兹读请祀疏而有感焉乃为赋以吊之赋曰
　　慨孤城之无守兮忽井里之绎骚虎豹肆而逐人兮众有家其焉逃孰不有夫兮为妻有舅姑兮为妇幸瞬息之苟生兮宁节义之是顾相宫墙之深邃兮或彼冦之弗求抱厥婴以相从兮亦讵谓夫善谋彼硕人其曷见兮谭犹存予何敢死祸既殱于一家兮尚安之予舍此矧淫言之屡加兮初奚有于冶容惟一死之莫得兮恐予贞之弗终幸白刃之倐及兮免奔走之颠沛也矢九原以自归兮见死者之无愧也惟日月之下照兮心耿耿其自明纵血流之弗迹兮将天光而并荧嗟女妇之在家兮犹臣子之在国彼朝梁而暮燕兮吾纲常其安属惟此志之靡定兮谓夫夫【音无】而非夫或为雄兮投阁或为陵兮荅书蹈水火而必死兮虽愚者之能覩彼待姆与候符兮何为心之独苦嗟罹盗其犹水火兮旷然感于今古呜呼噫嘻魂兮曷归入有懿亲兮出将从夫古姬天冥冥兮魂不迷忽反顾于新宫兮増千载之涕洟

　　樛木颂

　　太恭人范氏今太常少卿兼翰林侍读靳先生充道之母也太恭人归赠太常公累娠不育公以为忧时太恭人方壮忧之甚屡请贰室而公弗从不期年太恭人有娠而太常生呜呼妇之从人其重在嗣嗣之弗立祀将焉依故樛木之仁国风载焉太恭人之葬太常逺以墓铭见贻寳不佞考论其德窃最是事乃为樛木颂曰
　　婉婉恭人维古淑媛慈惠贞良以从所天我嗣恐迟我心孔悲烝然夙夜念兹在兹我室于人嗣实由我我嗣未成非贰其可我卜我贰如弗获已知嗣之重孰人孰已娶有不告我卜曷谋我贰既谐唯子之求母心何心心乎靳宗一念格天鬼神其从唯母是心吾道所向善养可王休容可相为家有子为国生贤匪庶而嫡孰知其然子贤维何克俊有德维邦之桢海内维则源源禄养寿母于堂良人乃瞑昭哉宠光

　　咎三凶词

　　赠行人司副偶轩黄公某以行人奉使海外至羊屿孤山大风激水石触舟坏公乃溺死事在成化某甲子至于今谈者哀之近读司冦彭公所为志铭予重悲焉凡中朝有事外国者必妙选超卓之士盖孔门专对之许汉廷絶域之征自昔则然矣行人公在莆若子贱在鲁称君子者无间言乃遭竒祸呜呼悲哉予也鄙无能为公不朽窃怪风与水与石三者相值致兹惨烈肆斥为三凶词以咎之词曰
　　嘻其甚哉风兮何烈水兮何激石何崛顽与风水击三凶相朋贼我国士俾有一良酷不若是先生维善人维国纪纲虎符龙节王命是将而汝海弗航嘻其甚哉任载者水司动者风底柱颓波石哉尔功汝各有神曷其冥曚水不可回风不可捕惟石可求而险不可渡乾坤茫茫孰知其故人亦有言泰山鸿毛殇子彭铿孰公短长孰公重轻彼风水石有情无情曽何足征我作咎词以泄不平呜呼先生

　　容春堂前集巻一

　　●钦定四库全书

　　容春堂前集巻二

　　（明）邵寳 撰

　　○古诗【五十六首】

　　庆成侍燕

　　嘉燕陈明堂黼座当春阳惠风拂宫扇亲覩穆穆光冠簪肃趋拜共进万寿觞箫韶叶舞佾宛然见虞唐三苗独何为不如兽跄跄天髙复地厚永世垂衣裳

　　送东山公行边

　　司徒始受命朝野贺得人两边数万骑所望公一身公囊无刍粮公心有经纶亦有为国念对越天与神岂不知匮乏鞠躬在兹辰公复不自用乃荐一二臣遗事旁搜阅微言博咨询稽首殿陛下丰仪动髙旻登车向西郭尊俎罗朝绅慨然尽余酌老眼无边尘谓公唐室晏谓公汉家恂千载有韩范公也眞其伦公有激众义公有抚众仁未至百草秋既至万卉春缓急在公手琐琐何足陈

　　送刘用熙

　　今之异人刘牧龙绰有两汉先秦风等闲踪迹不肯露下混此世将无同或时耿耿作怪语恍忽使我难形容殷彛周鼎初出土置在清庙明堂中又如江水撞石钟天然音调非人工蛟龙跃舞送雷雨倐歘霁景留云松直将飞步泰华峰沐浴沆瀣观洪蒙身骑白鹤眞自适口啖紫芝犹未穷彼哉皦皦不解事唯子能固还能通我今规子复有说古来夷隘惠不恭吁嗟此别拟三载河淮合流日夜东尚友千古谁其从

　　惠山泉歌奉次涯翁先生

　　击石长歌复长啸山无人声泉有窍诗人曽谓兹山空又闻山与南海通向来泉托山人姓公为收名名始定石池左右多槛泉东流迤逦非突还非悬公门如海纳川水肯向东方遗一士出山还似在山清中有石子星之精别公无言怀独泻公乃题诗赠行者髙词尽得今古竒我歌合向观泉时年年寿公泉一酌公每书来问瀺灂援琴欲寄山中音水风吹月千里无遐心

　　世恩席上答诸公

　　我行西江自江东载书千里乘天风今夕何夕诗坛中碧瞳共照灯花红欧阳居士苏坡翁文星烂漫今古同不才有幸承诸公翰林四老儒之通【宜兴呉克温华亭顾士亷太仓毛宪清姑苏呉南夫】金石一振万籁空司封【金齿张进之】明并两考功【太原乔希大宜兴杭世卿】髙堂白日悬青铜少游【秦国声】才思如冥鸿江湖渺渺谁能穷职方【郴阳何子元】平生怀至忠每谈疆埸思弯弓从容授简钱南宫【世恩】总会诸壑归三洪清秋携对江上枫亦有短句随鸣虫云霄北上劳湘筒

　　寿张都运先生

　　古之洛社在洛中其人徃矣犹髙风今之洛社名偶同乃在蓉湖之北龙峰之东中有主者心好古脱略尘网追遗踪忆从三策献天子释褐登廷称进士漫将时事寄吟哦对客挥毫思如水职方郎官领禁符观风三辅赋两都朝鲜使者出闗去尽道威明前所无鎭东楼髙絶云海想见当年美丰采洞庭烟水严滩云耿耿幽怀三十载人言州县徒劳人使君所至皆阳春平生经济有余地万里江湖空一身今年归来闽海上洛社新堂旧屏障满庭宾客燕清秋水色山光正相向先生谢客焚妙香紫微天逺云衢长膝前觞献森诸郎君不见黎平谣东平志回首他年皆小试愿公再起再归来手植青松看晩翠

　　赠王生子春

　　子从天台来衣裳带云气谁知山泽臞有志在当世经史随所询一一见深致董生去古近髙明得超诣胡然丛猥中独与前修契士患饥与寒大节穷愈励论事须尽变变尽乃精义源头浚眞泉如斯日川逝孰谓政粗迹而谓文小技所贵道在兹毫厘辨同异我行入湖南子作东归计伯氏古逸民知我知子意明年黄鹤楼待子共光霁

　　邃庵诗

　　长安陌上结书屋庭院沉沉几纡曲最深者号文宻房如度层云入幽谷主人峩冠讲且读上遡虞唐犹未足手探元化玄更玄诸生拱侍森如玉原泉滔滔放四隩始知大雅歌穆穆声宏以实理则然陋彼寻常事边幅陵莪菁菁时雨沐不出户庭人望属乍闻俎豆复军旅平视边隅如辇毂隠微知谨公所独至虚生白能旁烛苏公漫说风水涣邵子闲吟地雷复我曹浅薄徒有目辱许升堂载瞻肃行行深入得大观何处湘南还岳麓

　　江雨来

　　西津渡头江雨来雨点入江江水回云飞逐风沙走石咫尺不见东冈台台树丛丛还可望台上看江更奔放明朝拟下鄱阳船月色浮江水微浪

　　题卧龙庵用晦翁韵

　　此有石如龙天成谅非凿是何空洞中云水起复落常疑雷雨时飞舞出深壑作庵者何人清风宛如昨两公固龙德恨也俱晩作秋霖不济旱千载领余酌方切忧旱怀行矣予所乐江湖极秋波长歌对冥漠

　　至亡女七儿墓

　　日无光兮风色寒望儿坟兮心悲酸坟有土兮土有棺儿咫尺兮欲见难浇浇坟头酒易干纸成灰兮散漫漫散漫漫魂不返清泪下兮盈酒■〈角戋〉

　　题元章拜石图为俞国昌

　　元章玩世人低头拜竒石或问此何为我意人不识璆琳岂有声碣砥且无力拜如或使之但觉吾意适石竒恐未多屡拜非所惜我心不可转万仞立苍壁石也倘能拜向我须屈膝今虽无膝屈有拜当以臆我今对画图兀坐风雨夕击磬和新吟他年亦陈迹

　　泉上赠钱水部

　　八月十九日十贤祠成同社诸君徃落之方燕饮泉上而钱水部东湖适至众贺得佳客遂以礼神之觞觞东湖东湖亦不辞也于是相与谈笑终日予爱其有古风致于是乎赠
　　君来访我庐我方行山中命驾即我所浩兴乘天风风晨与雪夕今古将无同岂在形迹间所贵心相逢我有一勺泉坐奠桑苎翁载酌持献君侑以金芙蓉或歌沧浪篇声在涧水东君闻乃和之击节秋山空坐我石坛上共听风前松

　　寄题钱水部诗塜次沈石田韵

　　钱翁作诗塜粤惟己巳年厥地乃旧游山水相延缘翁诗出翁心混混眞源泉譬诸山泽臞勤修欲成仙载赓阳春调剩读秋水篇知音孰云少三叹闻朱弦嗟予遇君晩縦言及前贤官衔列水部诗名亦由天投簪谢明主瀼西视琴川点检手所笔清兴常飘然天机忌独泄穴置还幽玄行将化为石万古存贞坚寻常有匡山头白归青莲韬光伺来哲古道君有焉

　　忠定祠享歌

　　迎神
　　吉日蠲兮祠公佩锵趋兮庭中湛露洒兮天风暾初发兮水东灵皇皇兮既降【叶】凤下仪兮翔龙响应谷兮鼓钟慰予思兮公有嘉容
　　送神
　　神翱翔兮渐遐载白云兮紫霞墓闽山兮天之涯钱塘兮公第梁溪兮公家陆有梁兮海有槎我思公兮咨嗟

　　酒间短歌次呉太史

　　延陵太史文之豪手持椽笔轻一毫却厌漆镂思匏陶别筑坛社延风骚健如风舸凌秋涛元气浩浩天滔滔忽入冰壑难容舠豫章言必称禹皋下视元白等播鼗坐令万类归笼牢间出水碧兼金膏闗西夫子眞凤毛咳唾中律鸣鸾刀风吹锦服飘双绦仙骨曽啖瑶池桃手持权衡有纵操收敛英迈胷中韬彼哉坐井吝以骄瑞物一见辟百妖裁之品藻谁能逃深许抱瓮恶桔槔一日千里不觉劳何尝仰首逢人号我喜麻直能扶蒿起家江左大布袍两以文字魁羣髦寳鉴出匣弓辞弢东陵野人随羽旄不饮自醉黄生醪雅终奏俗空嘈嘈不可得麾安可招自知一着良独髙

　　芝山寺题壁

　　芝山草如黛青春空复过我来憩古寺落花看渐多林莺惜芳景和我登山歌白日不可挽更奈风雨何老僧供香茗小坐成天和江公旧游处长松罣新萝止水一亩池流衍同江河晩峰纵髙眺番阳渺云波五老近相别笑指庐山阿

　　湘夫人用唐人韵

　　洒泪向楚岫白云生逺愁重华不复返江水日夜流美人美如玉春草满汀洲

　　望云巻

　　龙山一片云万古白未了松楸谁家坟青青倚孤峤望云起孝思无间昏与晓我怀狄梁公清风满华表

　　剑江道中

　　我携数巻书歌诵剑江上书中何所言一一超形象我心会其神源泉莫知乡中有几微存欲语恐添障安得凌长风趋拜濓溪丈

　　为龙佥事致仁题画

　　爱汝钟山草堂静我欲造之无所因百年观物自得意风吹淮水波潾潾小舟西来乘有人悠然兴到山花春便须入室尽此夕沧浪一声何处津

　　呉太史画册

　　云飞本无意鹤鸣复何心危登复长啸我亦开吾襟云哉承我御鹤也起我吟兴至不自知天地髙且深俯仰八极中悠悠怀古今

　　无鱼

　　沽海富鱼虾过者多买食异哉有今年兹物或几息载歌丰年诗临渊三太息

　　乐安大岭次见素公【五平五仄】

　　海岭夙孕秀登廷持忠清廿载正色立千秋和声鸣此地屈体力吾人増光精雾瘴乆阏积霆颷初流行鹤骨瘦竦直鸾仪繁披横在北本岱岳于南聊方城万姓忽雨润三公眞云轻亢作汲老揖卑为侯生迎吏属苦切束工徒欣畨更辟异有故事推贤无遗名父老覩后恐儿童瞻先争一语破讼牒双声游诗评砥柱赖独障扶摇看髙征孔孟道雅振皋夔功竒成凿凿社稷计昭昭神明盟传纪黜楚越诗歌惩舒荆雅颂古圣则春秋今王程面质祖训若心期皇猷平谊策重国事轲书髙天氓九鼎任一摰无劳怀莘耕

　　题郭子仪见虏图

　　唐之大将汾阳公天畀才略成贞忠平生信义贯金石仓卒眼底无羌戎戎来如云驱以风我下我马何从容诸酋罗拜誓酹酒大人先兆巫言中世称谈笑可折冲万古一羽云霄空龙眠居士丹青雄笔到此事眞竒逢寻常传玩岁复月时于敝箧腾长虹焚香坐阅精神通古来尚友只数老九原可作吾其从于嗟乎九原可作吾其从

　　济河谣夜过青县作

　　河可济济师不可济济贼贼济避我师东入巨野泽泽西为济南为淮贼乎贼乎安徃哉野多罄室无青草豕突鲸奔我师老却恨令公来不蚤

　　天津舟中夜坐观水

　　河水东注海海流亦复东人言如沃焦毕竟谁能穷蓬莱不可渡万里悲天风北斗揭西柄影落清波中耿耿欲回澜荡漾涵虚空昔闻有碣石助禹成神功我将徃求之道险多蛟龙静观叹逝者缅怀川上翁

　　偶读盖岩传

　　六兽入室莫敢撄岩也追格不税缨仆分有死义无生家为重兮身为轻兽在途剑在手一狐殱五狼走我报主人我何有有仆如岩主知否

　　题太白图

　　仙人骑驴如骑鲸睥睨尘海思东瀛等闲相逢但叱咜谁知万古千秋情醉来天地小于斗鞭策雷霆鬼神走豪竒自比齐东人大雅犹怀鲁中叟青春想象华清宫解识仙人图画中满浮渌酒唤不醒葛巾飒飒生天风

　　山樵曲

　　南山髙髙入云中有隠者操斧斤上方伐木下界闻声可闻人不可即自上求之雾湿我衣自下从之磵阻我舄县厓如天劳我力

　　郊坛分献东鎭退而有述

　　登坛礼东鎭嶪峩如在前惟皇对上帝小臣敢忘虔沂山望海岱其髙薄云天岂无方国祀百灵合从干惠风自巽隅馨香偏中天明神固无语我思通幽玄心祈耳复听影响若有然山东盗方蔓禾稼妨大田辑宁当自兹在在歌丰年何以明予衷素月西南悬

　　元夕独坐

　　月光照灯夕清赏人所同而我独不乐有亲在江东江东岂无月白髪少欢容念子未即见厌见灯花红冉冉天边云悠悠江上峰当食发长叹何时得相从

　　秀江舟中

　　上水复下水昨日非今朝春江渌如酒天风澹飘摇坐数江上峰乍近忽已遥归心如东流迤逦迎海潮长歌武夷曲和以庐山谣闲情寄芳草极目青迢迢

　　渊明图为邃庵先生题

　　吾闻先生本是山中人谁遣作吏随风尘督邮迎送亦常事浩然归兴凌秋旻孤怀每感孔明汉一咏漫及荆轲秦北窻午梦入寥廓南山秋色争嶙峋昨非今是公自道门前五栁年年春柴桑彭泽纔尺只五老峰髙隔彭蠡片帆朝挂暮及门万古乾坤一江水昔闻竒幻榖城石又闻清激严陵滩是谁为易谁为难菊松三径地虽小鸿鹄千里天何寛三南夫子今傅相心期逺在羲皇上君不见丁夘桥边山水深江南春暮劳归心风云天上济时了我亦访公携我琴

　　庐山谣用李韵

　　庐山倚南极乾坤一髙邱絶顶有佳处可作仙人楼诏书命我访竒品等闲却遂平生游白鹿洞在五老傍我来讲席重铺张青云见彩霞生光玉声左右泉不断我行东峰涧有梁眼明还直西南望澄湖烟水俱苍苍不知乘舟者谁子望我应恨天衢长庐山如庐几万间与仙作主去复还黄尘滔滔似海水此山即是蓬莱山载歌唐人诗我句亦时发九江秀色行揽之楚帆风送飞鸿没五老五老眞有情万峰之中独自成何时拄杖徃叅立上呼羣仙下紫京笑攀北斗挽银汉共洗浊世邻太清

　　闻钱希翁讣

　　海鹤奄以逝海天邈难招髙鸣尚我耳寻声竟寥寥伊昔来鸣初居然破羣嚣中鸣发天妙寡和多见嘲老心在万里有林不成巢彩凤云冥冥青田草萧萧哀音天弗闻引吭徒为劳乃今蜕世纷复得返逍遥仙骨当不朽我铭瘗江皋

　　人日喜晴

　　我来洪都城人日喜初霁夙兴省钟声起视星斗丽澄湖动晨光云霾散天际楼台东复西叅差蔼清气惠风荡前楹公余步还憩案牍杂诗书吾事非日计独贺阳道亨从兹破阴翳请看回轺时春深满庭翠

　　新喻道中

　　夏木交垂阴登登入山路遥峰薄云青川原莽回互逾冈见长溪可涉亦可渡驱车独西之磴小仅容步幽花自成姿时时竹间露仰观天宇寛万有悉中布我怀美一人沧江渺烟雾

　　香炉峰怀李谪仙

　　半空飞流天作竒谪仙之诗眞似之云松有巢今不见但见老僧歌妙词香炉紫烟日复夕散落平湖渺无迹九江秀色如我何我访仙人东挂席

　　采薇曲

　　岐山有仁者白首思来归愿闻康衢谣不图见戎衣渴梦北海水饥谢西山薇死从泰伯游此志终无违

　　感兴和李懋卿【三首】

　　明生又今夕浮云亦消除风吹薄暮雨炎歊为之袪而我坐中庭洒然心静虚浩歌古人句得意已忘书

　　又

　　夏日苦炎热浩思嵩山巅清泉环左右佳木荫后前天风有时至大音犹浑全坐此不能徃西望心独怜

　　又

　　我行汝颍间陶穴犹太古譬如观鼎彝令人变闻覩岂无好楼居巧极易摧腐回首太室山一望髙万武

　　寄题东林寺壁

　　鴈门僧避胡尘来匡庐山中寻讲台谁云净土在西竺此池自有莲花开莲花开开千万朶江南君臣不疑我渊明故是避世人菊花醉揷头上巾攒眉掉臂谢公去一杯浊酒堪全眞当年意在谁独识虎溪笑处泉流石至今古塔依西林月落江云树千尺

　　乆闻徐朝文讣见胡献臣始信

　　明听得金矢有誉淮海区南征载持宪清风与之俱楚氛接腥蜃兵符杂刑书郑侨戒水狎一日三年如慈元复祠庙俨然古文儒坐令弄潢子稍戢萑蒲余进阶始称使滇途险仍纡方忧万里驾坦道生悲吁君病果何似却怪平生臞琼瑰夙入梦邱首眞成虚瞑矣缘国事浅之谁敢欤野哭古所恶洒泪兰陵墟

　　楚江渔父图

　　有臞一夫立荒浦人云三闾问渔父楚江风景是邪非而况原心越千古原心上有先王知天地可质中无疑夫岂不解渔父意扬波歠醨焉用之物无滞碍能推移是圣者事吾何知苍苍故吾山湛湛故吾水宗国如何吾病矣九死侵寻无一是苍梧帝逺天阍幽上下四方徒逺游云骖风驾倐万里归来江上令人愁长揖向渔父渔父难与谋誓将鱼腹为狐邱君不见沧浪歌渔父去烟雾茫茫不知处

　　止水池

　　止水池芝山阴丞相初去国指水矢此心水止心亦止上有青天临朝临池暮临池丞相心人不知风尘来江汉沸止水池丞相死他日之心止于此

　　饶娥哭

　　饶娥哭哭何为哭求见父面不图今见尸尸浮水怪露已矣娥不知即使娥不死见尸未但已伏尸三日哭娥也终赴水娥心诚水神灵江上如闻号恸声水怪水怪犹纵横

　　砥柱歌

　　黄河之水天上来越数千里龙门开龙门南东有山出是名砥柱千丈髙崒嵂水来不敢冲左右互洄潏山石岩岩复齿齿力有几何能胜水从来元气植根深万古千秋此中止君不见金焦两山控海门江水到此势已分不如此山当河急流处骤如风马方羣奔秋涛春涨暮撞朝击岿独存又不见碣石遮海道九河播合今澜倒不如此山为障早柱哉柱哉立自天功成神禹乘舟年沧桑有变此柱终无迁于嗟乎沧桑有变此柱终无迁

　　补洛中越歌

　　越人夏统游于洛遇贾充充讽之使歌统以足扣舟引声而歌者三今亡其词偶读夏传补之如左
　　慕歌【统云禹寓嵇山朝会万国授化鄙邦崩殂而葬百姓咸咏遂作慕歌】
　　慕歌兮慕歌东渐兮海波海无波兮山有阿明德逺兮玉帛孔多微斯人兮吾如鱼何慕歌兮慕歌
　　河女之章【统云孝女曹娥年甫十四其父堕江不得尸娥仰天哀号中流悲叹便投水死父子丧尸后乃俱出国人哀其孝义为作河女之章】
　　潮何为兮不回人何之兮不起父生兮女生父死兮女死岁复岁兮江滨人之心兮潮水潮水兮有声伯姬兮有灵纷两涯兮观者孰父子兮无情秋冥冥兮江峰青
　　小海唱【统云伍子胥諌呉王不用见戮投海国人痛其忠烈为作小海唱】
　　潮来兮无天潮去兮何地若为凭兮斯厉彼鸱夷兮水中匪匏瓜兮焉系潮来兮谁驱潮去兮谁殿言之流兮何从海东回兮镠箭潮来兮悲呉潮去兮吊越忠千古兮长寃潮复潮兮江月

　　观李剑州乐歌谱【剑州名璧字白夫】

　　凤箫声断惊风雨十有三弦移短柱江上何人一笛横别作黄锺起宫羽剑州剑州何苦心小悬钟鼓髙张琴呉歌听罢今蜀道金玉近来眞尔音

　　拟子陵辞

　　陵来为臣陵亦有言辅义怀仁吾丧我守臣于何有陵去为友客星犯兮日月光故人卧兮江湖长来时心去时迹山有云兮江有石

　　狄国老

　　五龙夹日日不沈公门桃李皆成林狄国老伊周心迁桐辟管天下乂伊周之学春秋义狄国老忠有余平生曽读伊周书为唐讨贼当何如如是邪不如是独怜国老身先死

　　鼌错墓

　　鼌公颍川产墓在城东隅顾兹一抔土尔来千载余中更几兵戈不与荒城俱公计不庇身朝议夕就诛我昔读公传亦尝笑其愚岂有身后谋犹能庇邱墟大愚见深忠耿耿固不渝而况公论在信史有特书自今重封植永久期无虞

　　八龙冢

　　北原有荒邱累累亘西东相传自古昔葬者汉八龙一蛰呼不起幽幽閟玄宫适野见遗迹徘徊仰髙风于嗟此神物时用乃不终孰为神君藏孰为慈明封千秋气不泯化为草丛丛立石当古道我意将焉穷

　　尉氏妇【妇时庐于其姑之墓三年矣子道出墓左见焉谕之使还】

　　嗟汝妇孝汝姑三年庐墓声呜呜泪洒墓上柏柏树为之枯彼反唇此庐墓此可讶兮彼可怒寸土如寸金寸寸皆妇心取汝心不取汝孝天地之间有名敎

　　容春堂前集巻二

　　●钦定四库全书

　　容春堂前集巻三

　　（明）邵寳 撰

　　○古诗【五十二首】

　　送陈都宪赴南台

　　雄都鎭南服江流走其隈惊风鼓髙浪驾御须公才公船树双帜令重御史台轻裘兀中坐一鼓千艘开江灵戒百神前驱步浮埃有陈既如云有声复如雷见将不见水颓波为之回周流有余暇独起吊古怀汉功陋昆明天堑胡为哉巍巍皇祖业万载恒规恢安危系所修愿见封章来

　　题王晋溪画兰

　　之子有国香幽居秘踪迹吾将一采之荐之君王席英英雅淡姿可冩不可即珍重无奈何黄金以为饰

　　望瀑布亦用李韵

　　昔闻地中山今见天上水对日生虚明光照数百里声将助雷行势欲随云起矫矫白玉龙人立烟霞里飞流何其雄不受神禹功净洗下界浊无言归太空精灵忽旁射秀色溢厓壁动荡元化机落星不为石观水复观山万古心自闲愿借一泓清鉴我尘外颜布邪可剪裁衣被尽世间

　　湖口阻风书所见

　　湖西有青草湖东有白石水与草有情与石乃相激草边水微波石也奈水何有石水不滥不愿青草多

　　寄秦择之用莫如山韵

　　春江生绿芜所思恨逺别美人有新篇开缄动风日商谣跂呉云转使心旌孑谁能袪渴尘惠我太古雪广文今冷官五斗腰不折朝吟水洋洋晩眺山嵲嵲君庭梧十寻我方咏瓜瓞大哉唐虞谈出口陋猥屑夕灯照虚堂屡系康侯节填然鸣鼓中乃独按鲁薛南沙旧同游有操如玉洁赠君四三章古调超巧拙岁寒结深盟纷华以为瞥劝君勿太潜行止故有说秋芳淡无姿美在人未撷我歌亦吾情不为闻者说

　　屯田二首寄胡用晦

　　从军古云苦况复逺戍边强者乘障去羸弱乃屯田恶土不生草漠漠沙兼天犂锄亦病甚幸免荷戈鋋但得烽火息聊以延岁年
　　边塞少雨雪岁丰亦如荒相逢莫相问丰荒两无望荒岁固饥饿一死足以当幸哉遇丰年诛求益遑遑有生不如死长恸天苍茫

　　赠王古直

　　碌碌长安市有客戴葛巾问之何为者自言我山人山人本在山偶然落风尘尚余邱壑念时向诗中陈暮作琳宫主朝为玉堂宾兴到即成徃孰能疏与亲浩歌对尊酒一醉全吾眞
　　栖栖复栖栖而谓古遗直曽从西曹游冒禁为所识长揖称诗人法吏不敢斥泡灯亦儿戱破碎何足惜西堂坐春风凄凉泪沾臆兹事久已传野史谁当职

　　疎山寺

　　我来访疎山幽赏酬夙昔秋风吹新波系舟岩下石吊古诵其诗手拂苍藓壁游云相徘徊去地不盈尺清歌复清梦聊以终此夕

　　髙安县学观习冠礼柬守巡二王君

　　洪州江涛激堤急江中老蛟似人立春来风雨助江灵万丈新堤无芥力谁将神物障狂流铁柱宫成几百秋番阳湖深东入海空厓禹庙何悠悠筠州有蛟今有柱山雾如江化为雨弦歌在泮修旧章允矣嘉宾吾愧主

　　朱仙鎭

　　绣旗扬扬出朱仙中原王气熄更然敌军万骑鸣归鞭故宫遗庙在眼前奈何忽有金牌宣金牌宣事甚迫将之南将之北南为吾君北社稷敢言君重社稷轻彼奸在侧方经营社稷无功君有罪到头两事恶乎成岳将军决南行南行即就死死不愧臣子

　　胥门

　　臣奢无事为君戮臣胥敢怒不敢哭朝辞楚疆暮呉国还兵入郢亦太酷愤愤心还未足楚何怨呉何恩豫让死王裒存是邪非不必论一片鸱夷皮褁骨难褁魂北风莫遣向越奔向越奔无不可只恐仇呉似仇楚

　　东山公书来问久无书舟中作书怅然有感

　　不上山翁书非懒亦非傲知我者谓谁而不能一报平生观物心未得从吾好世途渺江湖执简靡所告章水东北流秋日波浩浩惟有匡庐峰万变犹古貌吾将作新图用为识者道

　　送王朝言

　　朝言天下士乃作西江行把酒酹岐路清风引双旌尊前即万里动我淮阳情淮阳岂可薄所志在汉庭君去江湖重君留江湖轻君行何所挟岱岳云英英逺浮洞庭白髙点匡庐青谁知造化意藉此方经营归欤作霖雨四海多苍生

　　赤壁图为王冬官题

　　古之达者苏黄州览尽赤壁无余秋至今赋在景亦在诵者如与公同舟公舟凌空与物游东山月出水漫流清风徐来酒在手羽人何处仍丹邱曹呉胜负江山羞洞箫一声生逺愁眼前水月客知否一笑自点仙翁头水曹年来作浙游苏堤风景应全收却望美人图画里蒹葭霜满湖南洲

　　哭李方伯惟诚用老杜哀李北海韵

　　朋游三十年道谊曽不替知公定交初德音日相继公本西平胄水木有源柢少年擅才名文词出新制上书排帝阍此志一何鋭门停长者车青眼风尘际仰窥古作者流衍得眞裔主司跃然惊擢桂亦常例献策回重瞳一朝荷嘉惠轩昻露头角清光映宸卫寻常笑语间厯厯邦家计力深稽古余致逺未尝泥大哉养材功不负文明世钟镛悬华轩珪璧藉文罽令弟共翱翔科重甲辰岁发轫铨曹郎优游养经济登俊拔芳翘黜邪洗荒秽公余日扃门惟有庭鹤唳读礼归故山三年泪盈袂夏官故本兵独立谢权嬖三边诸将臣始得重轻势公心如青天风月动光霁挥毫寓军法烟云乱行缀奉使厯南邦爽气消瘴疠西藩领叅伯简在荷先帝公初度函闗在在减征税向来暴如焚屏若扫以篲所不活羣生臣也誓有毙人情甚苦荼而我独深哜移旌向浙江山水心夙契相逢我知心欢颜照堂砌冉冉山云浮滔滔海波逝倡和吊忠魂情眞句还丽恶风从北来羣芳不胜脆万怪歘呈露共讶天地闭公时居左辖只手披蒙翳抗冲等铁石调剂叅姜桂哭声动九闗天乎竟迢递力穷呌苍梧重华久云瘗飘然得赋归冰霜日凌厉乾坤浩茫茫吾道眞成滞讣音隔三秋乃复自燕蓟日斜望芜汀些罢愁云蔽

　　萍乡虎

　　萍乡山中虎食畜不食人人亦感虎意罟穽不复陈虎乃有俗俗有仁不啻古云父子亲姚源洞华林山有人杀人如草菅吏见野人应厚颜

　　听雨歌读见素所上封事作

　　章江门下春水来黄流浑浑无津涯居人争言二月八水神作会多风雷拥衾听雨坐中夜我船明发开未开湿云十里接南浦滕王髙阁空崔嵬我歌欲登江上台吁嗟行路眞难哉莆阳谏草忽在眼歌声入江江欲回君看铁柱生莓苔

　　冬夜观树影

　　月树影在地横斜复横斜谁为水墨画老笔全无华又如春雷动初惊蛰龙蛇因之得篆法锥铁行平沙海云漾双玕江风落孤楂元冬万景閟嘉此独咨嗟他宵有繁阴莫向时人夸

　　建昌分司古松

　　古松当中庭荒馆幸有此微风亦秋涛雨翠复烟紫月来夜如何对我阅文史我爱巡行初见汝见君子

　　拟谒李旴江祠

　　旴江傍羣山何处李公墓城西深树林宛转通细路秋雨漫如丝沾湿兼瘴雾缅怀千载人乃独缺瞻顾惟公力古学虞周在襟度平生抱遗经芜径倐超惊周行日千里不识草多露典谟二三语一笔万蛟负横亘天地间精光破昏暮大哉忠孝词居然见公素寳也晩且愚焉能踵髙步耿耿结中怀所向惟恐误何当洁芳尊再拜酬夙慕

　　宜黄秋日用韩韵

　　不雨已数日萧萧叶声干青青独可爱庭下羣琅玕阴云何处来与雾昼作团驱瘴无妙术只在心气安古井湛止水安从起波澜焚香坐数息日月通泥丸江浅舟可放喜谢山中鞍

　　别罗太史景鸣用东坡韵

　　秋雨湿地无尘沙萧然薄暮居官衙人言此郡有岚瘴八月桂树初开花欲行未行待天霁取道特过山人家山人如鹤心万里争林每笑羣栖鸦我昔对语尽长夜别后四见春林葩人间万事似泉水谁哉鸿渐能尝茶台前舞剑聊一试楼上更鼓方三挝悬河之论透骨爽背痒安用麻姑爬明朝分手各大笑寻常为别何云嗟赠君此曲当琼佩报我万斛仙坛霞

　　李车驾行

　　李车驾奉玺书西行入闗到边隅驾言数马阅牧地要穷利病实与虚有疏驰达承明庐镇将不敢沮藩吏不敢拘揽辔四顾意有余李车驾中州豪读书万巻志当世排云阊阖曽鸣号奈何落落不谐俗不为台谏为郎曹朝回闭阁日静坐簿领之外更有经济为心劳李车驾才瑚琏声球琳大司马知君深千钧重任他日须君任等闲一使亦易事中有至意试君以百年未断之盘错厯君以万里未极之岩嵚登台长啸望西北秦城莽莽汉闗磊磊吊古还思今挥君贾生涕动君杜甫吟收罗胜槩入胸臆不数双璧千黄金李车驾须早返落花如云春色晩风光去人不可挽宗社万年计庙堂四海忧车驾车驾何以为今谋

　　梦希翁

　　云顶仙人入我梦玉台之冠杖青藜不知此地是何所山水满坐风披披仙人命予歌古诗把酒向天天听之平生意气重韩孟壮大何以酬相知仙人仙人今茹芝清时吏隠非予谁春秋经世二三策化作水上沧浪词沧浪清浊两言足仙人一笑天无涯笑声到耳惊梦破惟见寒月悬松枝

　　题钱世恒吊文山遗墨巻

　　北风吹南冠行行一匏瓜作书谢骨肉涕泪纷交加此行已忘身此书又忘家身家既两忘未忘者何邪片纸今又灰浩叹天无涯

　　理发见白有感

　　日来栉我髪渐觉白者多世事非我力我忧欲如何我齿邻半百光阴逝江河老至不自觉自谓心无他我心但不改不妨髪皤皤

　　次呉匏翁谢冯廷伯送惠泉韵

　　我爱冯龙厓视山如画屏视泉复如酒有量元泓渟竹炉效僧海一煮尽一瓶朝朝亦暮暮相对双眼青细酌入肺腑洒然涤膻腥北燕又南粤观水记所经惠通万里外不似渭属泾昔人作水记髙调声泠泠水行大地中有穴无人铭君行一尝饮郄忆漪澜亭梁溪带蓉湖飘然昼扬舲痛饮三百杯醉向泉头停携垆试煎法如酿新春醽饮罢更须汲一童负双瓴回视世间物洪波泛轻莛髙情漫为戏题诗谢园丁夕斋待明月禅灯坐青荧试诵卢仝歌山僧或来听竹枝弄云影松花递风馨石床独髙卧月上人初醒尝闻黄河源有海名为星于江复于海一泻不计龄悟泉未为悟惺泉未为惺烦君奠山堂陆羽故有灵

　　送彭佥宪还莆田

　　壶公山南南海滨山中人兮尧舜民淮南有招招不得桂树丛丛秋复春壶山主人大隠者缄书逺致南峰下丹厓青壁勿自夸我有幽怀为君写我招不是淮南招考盘同赋还同谣避人避地两无谓白云杳杳壶山髙昔居郎曹更宪府理是渔纶断樵斧十年吏隠人不知却道渔樵自今伍掉头巢父入海东冥鸿万里商颜翁何如兹山倚南极中深可着神仙宫七人作者莫知氏为溺为沮竟谁是能从吾游吾与之坐共闲鸥看川逝

　　和陈玉溪得古刀歌

　　玉溪老人鬓雪色平生气薄秋空碧严冬遗我古刀歌白日无风寒栗栗公从何处得此刀而我未见难论直向来沦落未逢人有时隠跃光腾日一朝白璧落公手堪笑当时卞和泣乾坤万物递升沈今古千年超恍惚也知刚德本天成等闲未肯为人役西戎北虏不足诛豺狼在道那容息由来神物不自用义士兼资机与力昔年我亦得一镜篆刻摩挲汉遗迹愿将此镜配公刀共保刚明勿戕贼

　　读杨君谦和雪诗次韵寄之

　　秃豪一扫繁枝叶咏雪诗成淡于雪眼中作者吾君谦后出辞髙意尤絶直追坡老千载上我辈不觉腰罄折看君风槩有如此当知此制难磨灭愧我浅薄曽效颦把笔对君如或掣便欲索君书一通大巻珍藏饰文缬文章所贵自己出下此纷纷徒琐屑浑然元气未雕凿言外风神亦飞瞥知言未敢轻自许和篇聊致评诗说他年大作禆雅颂磨有贞珉镌有铁

　　寄王推府

　　王郎闗西彦今为苏郡推忆昔骑瘦马送我黄金台寄言问江东谢公安在哉感此不能对惭愧经济才坐驰楚云尽望极呉天回遗君尺素书珍重烦君裁

　　答尹吉士

　　斋居坐薄暮西阳照墙东垂帘絶宾客树影何丛丛尹生偶入室依然故相从数语勤请益令人契深衷妙龄志尚友文翰岂徒工逺游出彭蠡浩思偕溟蒙登廷列周士所得良己丰弦琴谢俗调三叹歌虞风大哉经世业乾坤与无穷吾衰负吾道俯仰増媿容安能挽星汉一洗兵戈空

　　小孤山

　　昔闻砥柱黄河中万古坐鎭狂澜东小孤乃是江砥柱特起不与羣山同羣山随江挺奔马爱此石笋凌苍穹孤哉孤哉本天造一任巨浪乘长风节宣夙受神禹戒滔滔不碍江朝宗我来信宿彭泽下咫尺仰望天妃宫翠烟霏霏落杯酒千帆阅尽澄潭空举杯酹江江日红隔江缥缈留青峰便当载笔赋东海三山点破云冥蒙

　　闻贺黄门讣

　　平生慕斯人室逺不可即海云日悠悠医闾几千亿岁晩抚孤松山居正幽寂百章对秋旻耿耿梦畴昔清时乃遗贤风敎与有力徃因范长史问我书咫尺好风从东来新诗寄相忆迩来十年余长空断飞翼哀昔忽予闻独坐风雨夕白沙久亡矣而公复窀穸北南两茫然乾坤浩无极短词托髙侯歌残泪沾臆

　　都昌谒陶桓公祠

　　我航东汇泽来拜陶公祠英灵邈千古犹系吾人思公才不世出幼学多师资时衰领重鎭光辉动旌旗大哉砥柱力江汉如潢池公生清谈后惟勤禹为师运甓投博具举措非徒为道积业可大所志在济时挥霍掣雷电呼吸飞云霓公在国与立桓文下风斯进退自明正陋者徒生疑孙曽志公志痛恨晋祚移一辞谢世事采菊忘东篱公心愈表表后哲谅有知鄱湖水浩渺公神亦随之醴牲岁复岁乾坤以为期

　　发都昌

　　彭蠡古来称险絶其间左蠡尤滕说两山对峙舟中行白浪乘风昼翻雪都昌枯坐三日来一日东风帆早开匡庐云外露轻碧水如新镜无尘埃苍烟茫茫隔重浦风力催帆更双橹行行指点落星湾宛在中央手堪拊南康太守送我船船头忽见瀑布泉飞流未便解肺渴自觉清兴同神仙我今西南访黄鹤一水之间望官阁棹歌起处天风长行尽澄湖帆未落

　　开先僧送泉水

　　泉斋爱泉如爱玉每向名山观未足长言世味无此眞俗客浪夸鱼我欲匡庐瀑布故有名几回坐饮龙池清不知泉亦我知否我独与泉如结盟兹行未暇登山寺逺汲双瓶解焦思老僧闻我送茶来笑揖山灵谢珍赐剩携阳羡新春芽夜烹落尽青灯花吾泉在惠久能味岂以异好成遗遐相将一椀复一椀此味天教吾辈管明朝西望双虹垂放笔大书湖水满

　　为黄公献题和靖咏梅图

　　江梅万树万树春水边一株偏可人山人观物着妙语云月惨淡愁花神诗中香复印件无色宛然眼界翻成眞谁今以色冩香影山人含笑花应嗔山人山人久寥落风韵犹存松与鹤

　　竹鹤图歌

　　太子太保户部尚书太原周公作保完堂于晋水之上久矣天下之人望公再起者未尝一日不西引首也今年春其馆甥陈君邦瑞以浙江按察佥事擢陜西苑马少卿便道谒公将遂为寿乃绘斯图属词于寳寳公旧属也寿公之心殆有同于苑马君者顾晩生浅陋何能执笔以冩盛德之形容哉聊即图中所有为公诵之其词曰
　　国之元老太原公立朝鲠鲠持清忠作堂晋水近十载但见歌颂传儿童祝公何言再入相更期寿在乔松上东风吹嘘遍八埏乾坤无言物有象绿竹猗猗鸟鹤鹤石岩岩兮松落落众禽鸣树山起云千花万花色相错苑马南来西入秦献图称寿意独眞惟天佑德辅皇极岁寒贞操公其人寳也公门旧游者有怀如画无能冩愿公自寿寿苍生士庆在朝农在野

　　为李惟诚题画

　　江边草亭好兴在江上山山留万古色白云时徃还云来荡胷臆云去开姿颜云哉或出岫化为水潺潺观云复观水有道心自闲策杖者何人行将坐其间我怀李芜湖欲谢功名闗

　　别王演之

　　驱马出国门风动晨光绚我怀方南驰北望逾眷恋之子何所来昨别今再面嘱予强加飡执手当觞饯驾言询江东畴应谢公选微词不自竟舆诵若为献离筵纷陆离宾客催入燕举首复叮咛上马君乃先君言良过哉相思泪如线经纶予何知浮云未成变

　　与王德华别

　　初辞浑河津轻舟疾如驾相逢忽相问兹会乃天假去来各匆匆聊此半日暇对君新凉余王事深慰藉东藩税方逋北徼师未罢悠哉逺臣心焦劳达晨夜谓予汝何言予有再拜谢依依复依依孤舟竟东下

　　为寗庵题画

　　修竹满舍傍长松当道周青山生白云隠隠屋上头出门见溪水有桥复有舟天风作前驱时引幽人游琴尊侑髙谈兴尽不强留静游羲皇梦闲听尧民讴命笔书暄凉山林有春秋独乐得深味岂尝抱先忧莫问此何人吾当意中求

　　孙翊妻

　　夫死矣妾何敢生夫雠为重身为轻贼尚生妾何敢死旧门幸有诸君子号召如风赴如水奉贼头祭夫墓白日下髙天何处黄泉路

　　次乔考功种竹

　　考功忆南曹新竹旧所艺岁寒凡两经不见霜雪厉虚怀效前修浅薄谅非计斐然淇水涯千秋一根柢独立良可嘉羣居亦何戾体疑墨君诬用笑楮生敝城中地如金省庭更难诣植之固由人长养荷天惠醴酒散余酣医俗得妙剂等闲供听观淡中有眞丽风清玉声流月暗金影翳结实虽未成凤鸟或来憩主人道眼明许与松齐岁岂无一视心余卉直柔脆我将节下题相过及春霁

　　次孙司勲种松

　　观树如观民岂不试故艺勲曹庭中松植难果谁厉公为百年谋乃狥一朝计知乎向来非勤搔动浮柢揠苖信轲书免归僮仆戾元气天地间万木未尝敝吾心有妙机到此深造诣况当春雨时点点荷嘉惠一培一灌之缓急在调剂新梢隠孤髙短叶露修丽虽无虬龙姿白日弄阴翳主人退自公徃徃成小憩竒哉拔地材卓尔倚天势作诗告方来植也自兹岁桃李正芳华何心较坚脆请公看岁寒雪余晩峰霁

　　宿池江【二首】

　　秋热大可畏舟行乘微风岂不爱燕息兴在临川东晩泊择所止碧水连遥空沙鸥解人意来徃如相从
　　又
　　放船泊中洲不住亦不流爱风当南港畏日背西邱浩歌待明月解带倚柁楼水花向我笑我意方悠悠

　　风雩台

　　危厓接云雨不雩自成坛偶从沂上游振衣复弹冠晩风西南来五老生髙寒吾襟对阳春浩然天宇寛

　　鹿洞

　　山人与鹿游乃以鹿名洞洞草春复春人与物情共呦呦诗有之作者非好弄偶名亦佳哉千古兴弦诵

　　奉寄东山公【二首】

　　不见东山公已厯两冰雪江逺天与俱山深地尤絶吾道付闲云苍生望终觖月明千里心相望独纠结
　　又
　　巴陵胜槩地岳阳天下竒公昔游且钓今归几登之惊波感世路江湖渺无期再读希文记千古长相思

　　灵济宫即席赋白岩

　　孤峰何处所屹立太行东耸拔羣厓异苍茫四望同润疑连析木髙欲跨崆峒绘妙初施处锋神未露中逺堪回俗驾清许筑仙宫灵秀从何代风流到此公无劳成独迈不饰见眞工点缀长凝雪跻攀合驭风一元开混沌万仞倚虚空夜共星辰烂春分雨露蒙慿谁磨藓壁为我扫榛丛明日西回首秋云渺去鸿

　　容春堂前集巻三

　　●钦定四库全书

　　容春堂前集巻四

　　（明）邵寳 撰

　　○五言律诗【八十一首】

　　闻宪宗皇帝遗诏

　　帝德难思拟天髙后土深惊闻八月诏哀裂万邦心慈壸虚文膳明堂辍舜琴扣头瞻北极清泪满衣襟

　　昭明太子读书台

　　江左风流在前梁复后唐壁分新竹色台散旧芸香迹与仙风逺名随佛日长澄湖回首地云水一茫茫

　　赠李叅政士清

　　两世交承旧三年晤语新艰危临塞日勤苦报君身藩省衔初大邱园业尚贫公心元似水何处见缁尘

　　春野巻

　　白洲千载笔春野百年心云白山无际草青江有浔杖藜乘晩霁鼔瑟散寒阴人去遗书在悠然怀古今

　　望龟峰

　　望里龟峰寺幽寻路可穷风尘四壁外天日一方中水曲真疑断云盈不碍空徃来题未了独立叹神功

　　醴陵靖兴寺

　　古寺渌江畔僧闲喜客来殿堂分寳界钟磬落瑶台兴逺云俱定情多雨未回旧庭元有树若为老夫栽

　　湘东道中括杜句二首

　　江汉风流在坐来春水船蚤闻黄阁画晴检白云篇节上风尘际司存雨露边朝班几回点奔走已三年
　　浦雷喧昨夜瀼滑限西东径筱含风净林花着雨红短墙残草里髙叶乱帆中长路闗心在潇湘虚映空

　　送郑刑部汝华

　　郑君瑚琏器瘦马亦随行秋晩天涯别山多溪水长眼应空兾野泪欲洒泷冈直北须回首郎星帝座傍

　　送僧圆显住慧山寺

　　寺据诸山会公因一檄来梦惊松阁雨归扫石床苔得主怜西社遗书吊北台野云心迹在古洞傍泉开

　　舟中和唐诗五首

　　游少林寺
　　西出登封县来寻古少林幢开青嶂近钟隠白云深雨积溪初霁峰遮日早阴长廊诗刻满拂拭倩僧吟
　　晩至华阴
　　西瞻自夙心歇马向山阴玉井连云逺金茎入露深半峰留夕照万籁起秋林徃事今何在温泉未陆沈
　　岳阳晩景
　　木下秋风起青山送雨归日低真见落云逺不知飞江色烟中淡鸿鸣渚外稀倚阑情未极寒气湿人衣
　　经废寳庆寺
　　山中留古寺门对夕阳开苓露松春长鸦风鹤夜回佛龛尘伏鼠僧榻雨封苔解得真空意荒凉未足哀
　　晩发五溪
　　晩鼔溪船发秋风动楚天月生洲杜外烟起渚鸥边野艇横村渡农蓑散水田夜凉何处宿逺思正相牵

　　三竺道中

　　人行松径静数里不知遥路转还逢寺僧迎只过桥岩姿收独妙泉响息羣嚣东去频回首山花佀我邀

　　示呉宪

　　宪也来还去离怀奈尔何雨添双涧满云隔九峰多趋鲤承韦训迁莺和木歌源泉纔一勺江海有余波

　　哭李征伯三首【有序】

　　吾友李君征伯不幸巳矣其讣至江西凡四十余日而后信惊疑悲感百思生于心非言所能尽也一恸之余畧叙成诗因便附达几筵征伯有知其必有以鉴我矣
　　安得惊心语疑真幸未眞谁能知我意天乃夺斯人京国同游地江湖独坐身更堪风雨夜愁絶欲沾巾
　　又
　　信也还非信东来近有书病怜秋省误吟想夜斋虚标格风尘外珠玑咳唾余不须论旧事泪满故人裾
　　又
　　多情如子少忍弃白头亲晩节吾方爱中峰孰与邻月仍留客夜风亦散朝晨欲慰无由徃空然北望频

　　留别娄郎中元善

　　廿载论交地溪山古信州晚园收硕果周道傍寒流天与裁春服人将渡野舟夕佳轩外月还照越江秋

　　苏门山

　　万古苏门胜乘闲一览之秋逢收潦后泉看出山时湿气生清润晴光动碧漪坐来心与湛昏黒忘归迟

　　挽秦封君

　　寥落湖山晚伊人谢草堂子迟封尚蚤身隠道逾光杖老曽于国祠贤合在乡未能从吊客东望意何长

　　再至东海祠

　　东海祠何处兹山旧所游带缘禅语舍衣为旅情留鸟弄峰云定花开涧水流慿人订遗像还似此翁不

　　宿池江

　　水落沙新白蝉鸣叶半黄郁蒸仍午熖淡荡自秋光梦就书应掷吟余牍未妨晩风生别渚起坐听沧浪

　　九江赠冯户部用见素韵

　　五载三曹彦登楼感旧游帆阴连水岸帘爽带云邱院静风生鹤城春雨应鸠明朝有尊酒还拟为君留

　　送人

　　解摈不足作江上悲蚤秋文非今日贽道有古人谋井恻泉初渫洋望潦已收千年陈榻后为我吊南州

　　挽姚提学秀夫

　　经济平生志江湖逺奈何惠留呉地志哀起楚人歌卜筑溪边小交游海内多吊君追赋鵩愁絶洞庭波

　　上航夜泊

　　雪后过江驿平沙水半篙我方甘老懒谁复叹贤劳峰影云中淡滩声月下髙回思十年里几度驻旌旄

　　将至邬子舟中作

　　咫尺鄱湖水相将入楚乡雨中帆力缓风外笛声长【时别船有吹笛者】梦渴山泉茗吟销海岛香【锺元普送牙香故云】旧游堪一憩何处有甘棠

　　赠陈平江

　　南浦逢君处相看各问津乘槎元有汉怀璧故无秦带砺千年地风波万里身东风淮水上古庙不胜春

　　过严滩

　　独上客星亭羣峰雨外青公心如介石吾道亦沧溟出处轻商楫来归重汉庭渔歌朝又暮云掩北山铭

　　女埠夜泊问章枫山

　　女埠芗溪上幽居路不遥山风听夕濑江雨问春潮清秩辞新命华缄忆旧招何时拜床下鄙吝为公消

　　秋野用杜韵二首

　　河汉三秋隔星辰万里违客怜双鸟去僧讶一人归相马吾何有知鱼尔亦非春风故相爱吹绿此山薇
　　又
　　亦知樵径窄且放钓竿长夕籁成竽调寒潭发镜光小桥当驿道精舎近禅房十月春如许疎梅几蕊香

　　答孙山人

　　湖海有此客飘然何所投一瓢将水去双屐为山留落落弥明鼎茫茫太乙舟几时盛水石古寺共寻幽

　　追挽蒋叅议惟深

　　忆驻西藩节观风几论心云收庐岳逺水入蠡湖深正气埋邱剑余音挂壁琴箕裘佳子在相对一沾襟

　　读章恭毅年谱

　　国论非难定惟应敢谏难一封心自白九死泪如丹遗像慿谁问新编许我看敢言容易拜东向欲为坛

　　闻白沙先生讣二首

　　不仕缘慈母山林七十年识髙翻似剧语妙欲无禅未肯桴浮海真将剑倚天沧波今夜月空向白沙圆
　　又
　　近读慈元记知公用意深若非碑矗矗空有树森森南海诸陵泪东山十载心春秋遗策在请听石翁吟

　　和盛汉臣二首

　　数年王事里奔走愧缨冠行止惟天在弦歌敢自安云松看卧鹿风竹听鸣鸾奉母余春酒须君罄一欢
　　又
　　鹤老何年逝遗音在士林诗中空见面史外独传心风月襟怀逺湖山梦寐深愿君歌旧曲吾谱入吾琴

　　泉上答平江用姚少师韵

　　未了登山兴楼船冐雨开不须留带去便拟赐环来寳剑时时拭甘棠处处栽醉吟吾老矣迟子有茶杯

　　慧山十贤堂成有作

　　万古名泉地诸贤合有堂云龛藏旧影水鉴发新光国史千钧笔乡评一瓣香烦僧语游客到此肃冠裳

　　麻姑山次万长史韵二首

　　亭依青嶂曲路出绿萝间泉听云中佩峰看雾里鬟风烟初旷逺花鸟各幽闲落尽西林日游人始拟还
　　又
　　景与情俱胜人归酒未阑舆分秋籁爽桥倚晩淙寒石鼎诗中纪兰亭画里看好山游欲遍东望眼初寛

　　次许给事启衷九日感怀因以为赠二首

　　南极开天诏春来万物苏节随星动速槎向海浮迂鲲运溟风翼龙收渥水驹故园聊暂驻松菊未曽芜
　　贾涕频封疏因诗复一号风尘人落落江汉日滔滔径晩菊生色庭秋鹤毨毛玉峰青琐外何处赋登髙

　　南安谒濓溪先生祠

　　一脉濓溪水中涵太极天契符三圣后冠冕四儒前庭谒初除草峰寻几问莲略谙光霁在有笔未能传

　　夜坐

　　听雨山中寺萧条对佛灯春怀偏恼客野兴未嫌僧雷似千峰动泉应一夜増壮心方激烈静坐欲飞腾

　　王敬止使朝鲜巻

　　玉树挺髙标绯袍勑度辽风传箕子国星动汉官轺沈斥春回蚤封疆晓望遥清名满东裔疋马自还朝

　　徐文靖公挽词

　　公为苍生恸私还哭所知名成归老日功在荐贤时风采山中杖文章海内碑向来叅谒地风动古槐枝

　　登白云阁待友不至

　　路左离亭北幽寻兴亦多偶登仙阁坐又听道童歌云逺双峰出林深一鸟过长吟无和者奈此素秋何

　　秋溪巻

　　潢潦初収尽寒泉走白沙云来疑鴈影雪舞爱芦花有客同书舫何人独钓槎沧浪纔两语歌起水无涯

　　慧山寺次姚少师韵

　　十年酬逺兴秋晩寺门开山色空中落泉声起处来草香寻异品树老问初栽欲为茶神酹还将酒一杯

　　闻西园叔讣

　　素守邱樊节无书谒贵人占从闲处熟吟到醉时真北渚鸿何晩西园草又春正怀家国念闻讣益沾巾

　　题观松巻

　　散步古松阴清风吹满襟雨滋萝薜宻云隠茯苓深静对寜须臆真知只在心寒岩梅竹畔更许一相寻

　　赠毛渊之

　　寒风吹客衣之子正东归云影连蓬岛江光动少微天边栖凤沼海上钓鱼矶折得梅花在还将寄北扉

　　过龟山

　　渎庙龟山顶长淮日夜东放船方海月挂席更天风鬼物荒唐里神功镇静中济川吾岂敢斯道正无穷

　　答杨仪部

　　驱驰山水国野兴入秋多佳处每十宿浩然时一歌渡江乘月坐题石带云磨为问南峰主相逢谓我何

　　德兴思家

　　正是思家地山中更雨中林明初得月泉响半因风卧榻辰瞻北巡车道指东慈闱无一字何处问来鸿

　　访舒方伯本直

　　细雨深山路髙风勇退人骨同仙入相心与道为邻白髪霜余少丹崖眼底真归舟逐烟水回首已迷津

　　金溪怀徐嘉兴用济

　　晩负苍生望寻山只欲深孤忠天北极遗爱海东浔霜骨全欺杖风髯半拂琴丹崖人似玉吾道愧知音

　　次杨澹成新春感怀韵

　　喜雪还愁雪人将谓我何不堪雷太蚤况复雨兼多黄鸟声全涩红梅色半酡慿谁吹古律一笑转阳和

　　将赴许州奉别西涯先生

　　我有文章愿公今海内师南畿叨荐日东阁听谈时地重怜才甚名髙入相迟茫茫离与合何以尽心期

　　送邹光大

　　分手金台下东南望故乡春随三月尽水入五湖长爱石焚香拜评泉挟茗尝风光看不了一一付奚囊

　　次韵寄陆兵侍

　　仗剑风尘地皇言属汝为一书知胜筭三月定还期露檄晨驰遽围碁夜卧迟凯歌催布榖草绿雨丝丝

　　闻工侍徐公讣

　　千里闻公讣悲深吊却难客衣新泪湿宾馆旧盟寒南国兴居重东门进退寛诔词书不尽江水易为干

　　过天津见新筑台

　　台起孤城外风尘地有余奔鲸惊筑观飞鸟避储胥鸥白连渔浦杨青引漕渠它年志兵卫史笔定联书

　　过沧州

　　指点沧州路秋来屡受攻一言符间法【贼围城时城上漫有尔众即我众语贼疑之遂杀新附者】数矢奏竒功败屋寒灰后荒城野浸中鱼盐近何价欲问海濵翁

　　德州

　　北路临流郡南来奉使身将怜初领地【谓守备桂勇】器问旧藏人【时地中掘得火器若干事】独立金汤险先登矢石亲盗平看出猎春草四郊新

　　夜遇髙县尹【时新除无锡赴任】

　　独行寒夜清惊乌时一鸣相逢即相别翻使客愁生微论开新瘴幽怀抱宿酲临分还致语侧耳听贤声

　　清源别呉马二生【二生先送予北来至是南还】

　　卫水西风急将归客去时愁难禁下拜苦不会成诗三月师应老诸州盗未夷慈闱问消息言喜莫言悲

　　二生临行得家信

　　正恨慈闱逺如何动笑颜一书三月至千里两人还岁月它乡误风尘此道艰何时拜家庆春酒对云山

　　临清都府感旧【成化乙巳予初领许州道经临清时吾乡盛都宪为巡抚实馆于兹予尝燕焉今二十有七年矣】

　　宪府荒城里重门倚茂林壮怀天地阔旧梦岁年深月幌思秋霁风檐坐夕阴静中军国计一日几经心

　　晩至临清

　　汶水穷诸闸西来更卫川堤黄犹有栁浸白已无莲驿骑冲残日城鸦起宿烟时时闻盗警烽火似三边

　　武城夜泊

　　日暮路堪愁长河正北流风声城上柝星影驿边舟贤宰怀前辈【子游尝为武城宰】儒官感旧游【敎谕谢麟江西提学时故吏也是夜来逺迓】黎明促南发漕卒正焦头

　　跃马泉

　　跃马泉何在西岩洞北头无疆坤亦健有本坎还流块厯风争骤空行雪避遒百年谁执御江汉日悠悠

　　诸公以将石聨句为赠次韵以答

　　泉已离山久谁敎冽且寒无形成砥柱有价比琅玕重在移时试清从激处看不妨江海上风雨落花残

　　泉亭巻

　　此泉天下胜公乃爱泉人吾道今犹古空亭秋复春眼明曽作鉴心渴几生尘最喜前川水泠然却近真

　　答王进士演之【演之予临行执手有谢安东山之望感而成此】

　　才短惭乡国君胡问谢安自缘忧世切谁谓识人难行巻诗俱漫离杯酒独干相思江汉外回首朔云寒

　　容春堂前集巻四

　　●钦定四库全书

　　容春堂前集巻五

　　（明）邵宝 撰

　　○五言絶句【三十七首】

　　匏翁东庄杂咏

　　东城
　　有圃城东偏石梁度幽径隠然见东城不见东山胜
　　竹田
　　楚云梦潇湘卫水歌淇澳呉城有竹田亦有人如玉
　　南港
　　南渡通西湖晩多渔艇宿人家深树中青烟起茅屋
　　桑洲
　　汲溪灌桑树叶多蚕亦稠衣被尽天下美哉真此洲
　　全真馆
　　何处适余兴寻师谈道经隔桥云满屋钟磬晩泠泠
　　耕息轩
　　陇上阅耕罢北牎清卧风豳诗读未了梦已见周公
　　鹤洞
　　老鹤爱云栖石洞自天凿秋风时一声飞云散寥廓
　　朱樱径
　　叶间缀朱实实落绿成阴一步还一摘不知苔径深
　　曲池
　　曲池如曲江水清花可怜池上木芙蓉红映池中莲

　　题画

　　日暮风雨恶咫尺不可去危桥下马过犹胜无桥处

　　湖上口占二首

　　不到西湖上于今二十年相逢多白髪山色只如前
　　又
　　画船入西湖风光正春暮指点两峰云先寻岳王墓

　　松下作二首

　　泉流古松下松影流不去时方望云霓谁留卧龙住
　　又
　　孤笛横秋江一声山月白芦花起天风萧瑟溪南北

　　题画二首

　　银河天上来不复上天去千载乘槎人应迷问津处
　　又
　　偶来坐松下爱此流泉声云山隔遥浦悠然空复情

　　春江曲

　　春色将归去江南草正新南风亦何意偏脑欲归人

　　有待

　　芳洲草青青云水半吞吐前船已过湖还听后船橹

　　寄呉嗣业

　　茶香邻酒国知味各称仙何日携茶具云山共我泉

　　题文征明画

　　于画见书法萧然无滞情君看片石畔丛竹忽生生

　　雨过独坐

　　暑雨过不尽斜阳穿湿云雷声近还逺隠隠隔江闻

　　为钱忠言题画

　　偶舣北来棹淮阴听晩钟明朝渡江去秋浦采芙蓉

　　和溪为程进士赋

　　家住万山中云峰翠几重东山朝日出望见海霞红

　　○集句

　　不寐

　　清风何飘飖左盻澄江湘天髙万物肃松柏郁芒芒通波激柱渚大道夷且长愿为双鸣鹤施翮起髙翔

　　遇王叅政汝言

　　兰泽多芳草引领遥相晞河汉清且浅愁思当告谁我有一尊酒客从逺方来临河濯长缨乐饮不知疲努力崇明徳余光照我衣

　　述怀

　　东园桃与李白日忽蹉跎左右佩双璜徙倚引芳柯寒衣欲谁待春风扇微和齐心同所愿结根太山阿

　　有所思

　　兰荣一何晩向风长叹息褰裳欲从之磷磷水中石西游咸阳中入道逢深识驾鸿乘紫烟髙举振六翮

　　闻时事有感集李四首

　　松柏本孤直翠绿如芙蓉独立自萧飋楚山邈千重安知天汉上乘云驾轻鸿沈叹终永夕世无洗耳翁
　　又
　　吾衰竟谁陈焉得偶君子倚楼青云端千春隔江水大雅思文王行行未能已鸑鷟有时鸣雄断自天启
　　又
　　长鲸正崔嵬世路有屈曲自挟两青龙挥手折若木沿芳剧春洲凤饥不啄粟楼船几时回秋露白如玉
　　又
　　明月出海底回风送天声寳剑双蛟龙虚步蹑太清云卧游八极三公运权衡努力保霜雪羣才属休明

　　舟中怀李方伯惟诚集杜二絶

　　老去才难尽秋天忆射雕白鸥波浩荡寒水不成潮
　　又
　　海内知名士如公复几人千秋一拭泪鼓柂视青旻

　　容春堂前集巻五

　　●钦定四库全书

　　容春堂前集巻六

　　（明）邵宝 撰

　　○七言律诗【九十四首】

　　赐大明会典

　　缃函新捧出天衢十载文光照石渠唐作一经徒托语周遗六典始成书圣神功化三才里今昔经纶万巻余遐想先皇初诏日洞观千古欲何如

　　醴陵旋节

　　三月湘东应召还君恩免过万重山正缘岐路生愁思总为庭闱动笑颜云与新篇封石壁风随旧节度江闗百年报答知何地只在丹心一寸间

　　歌风台

　　欲上髙台水漫波向来遗恨付长河雄图自谓千年少猛士犹嫌一语多白日无端江草合赤龙何在野云过登临更作它时约却向中流听棹歌

　　苦雨

　　江寒五月拥重衾雨滴空阶夜夜深无地诛求贫到骨有人恸哭苦闗心百川何处堪回砥三日它年本作霖坐对青灯头欲白敢言吾道在山林

　　拟游慈恩寺用涯翁韵

　　春残纔作探春行古寺寻僧懒问名近海景多频立马对花情剧更闻莺镜湖敢乞君分赐宝地偏敎佛主盟却忆江南如画里万峰青接水边城

　　谒文信国祠

　　春色无端满地莎伤心燕市偶经过清风又读忠臣传白日如闻正气歌社稷一身惟死是纲常千古有功多瓣香未了平生拜回首荒祠独奈何

　　答钱户部世恩

　　梅村东去问前津自折梅花欲赠人别恨却寻何处在寄声翻笑向来频鱼龙漫拟秋为夜草木先知地有春莫向尊前论出处彩衣公亦赐归臣

　　闻秦修敬讣

　　太守官封处士名十年诗社忽凋零伤心忍读苏洵传好事争夸许劭评下榻独怀它夜永濯缨谁爱此泉清故山回首相从地一曲哀歌万古情

　　陆宫詹亷伯挽词

　　谩为斯文叹寂寥长安谁赋楚人招江山竒气还千古台阁清衔在两朝门刺有名尘榻静院灯无梦玉堂遥西风落日铭旌短回首乡园恨未消

　　李絅庵渠南一老亭

　　诗名晩岁满江南却向渠南小结庵尘起污人聊作界客来看竹亦容叅迹如盘谷还嫌僻计似莬裘已绝贪不用丹青写行乐白头临水影涵涵

　　通州遇老母生日

　　去岁兹辰正在家笑倾春酒对梅花日长自计还千筭地逺谁敎各一涯天上鸾书重雨露山中萱室自烟霞慿谁为报真消息己谢秋风奉使槎

　　少师公祈雪斋居代启奉问辛未

　　白头灯火玉堂深三叹朱弦对古琴庭鹤梦清知夜气江梅花蚤见天心日将南至迎修景风自东来问捷音咫尺门墙劳跂望五云城阙漏沉沉

　　余干寄秦择之

　　别君风雨便随舟刚得山亭半日留乱草没泥还宿鹭宻云笼树更鸣鸠山中一馆邻僧寺沙际诸生杂吏邮惭媿旧游无可道湖船连夜发饶州

　　题显公房寓泉窝

　　满道清阴绿树遮肩舆坐我胜乘车僧头似雪逢应晩山价如金欲敢奢一榻此堂真有否百年吾道果非邪不须更索行窝记击壤歌中日未斜

　　答杨杭州

　　京兆重分郡守符春风花鸟动西湖邺侯功逺千年有坡老情闲一事无益下真成军国计虚中元出庙堂谟还朝请画东南水不但流民可献圗

　　僧圆显请记行窝以诗答之

　　随意云山放我歌不须文字记行窝梦回赤壁月还小濯罢沧浪水更多静定故知禅榻在虚明今谓佛灯何相逢莫认鹅湖寺旧学无朋鬓欲皤

　　胶山忠定祠次施克和韵

　　壮怀千古了难偿太息羣阴剥一阳鸣凤未闻声征角战龙曽见血元黄薄茅藉处非无地老树阴中合有堂风雨去城三十里满山箫鼓为谁忙

　　重登松风阁

　　天风满榻坐叅禅上有松声下有泉髙阁我来三纪外老僧谁起百年前茶垆夜湿昙花雨画壁春销刼火烟最是泷冈犹未表北山回首思悠然

　　卜居次西涯公【时公欲居宜兴】

　　偶侍西堂坐夕阴可胜欢喜动幽襟邻州卜筑闻新语晩歳依归惬素心不朽功言方逺大本佳山水更髙深愿敎多植梧桐树次第行听彩凤音

　　寄庄定山

　　几年书断定山翁极目江天送去鸿野史不妨朝报外病怀长托醉吟中短笻向晩云随在小榻逢秋月与同尚忆长安吟别地夜深风雨烛花红

　　沛县怀古次韵

　　台有遗基水有滨汉家碑刻未成尘独怜沛邑还称沛却笑秦人自灭秦猛士存时犹北顾故乡归日正东巡城阴秋草孤舟路徃事茫茫问野人

　　盂城即事

　　盂城驿前吟夕阳髙邮湖上好秋光红分菡萏初经雨绿满蒹葭未受霜逺浦有波皆浴鹭近堤无路尚垂杨南来时见呉江棹却倚船窻问故乡

　　经元世祖庙次王应韶韵

　　断碑闲倚庙门斜徃事伤心付一嗟春草长沙仍牧马晩风疎树偶栖鸦角端虗忆传神语劈正何从纪梦华谁向渎山陈酒海飞尘如雨乱闻蛙

　　和呉太史种竹

　　此君不作此老客庭院真应长绿苔古风藉汝数辈在今雨从渠何所来歳晩简书留石室月明环佩傍瑶台亦知径造有故事一月须过三十回

　　谢方石以祖母旌门有作次韵

　　怀清台倚海天遥台上风吹宿瘴消云汉章回聮北极山川光被表南条寜无乡里评如史信有闺门礼似朝白髪贤孙拜恩地贞魂应亦望层霄

　　游从姑山

　　回首麻姑复从姑江中烟雾两峰孤伊人似玉丹崖阻吾道如川白日徂曽是待年终偃蹇也应阅世未模糊晩来数点神灵雨莫谓巫山作画圗

　　游麻姑山二首

　　千载荒坛故姓麻刼灰漫道在烟霞泉流云壑真能胜海变桑田或是夸此日佩兰贻水裔它年笙鹤问天涯不须更索题名记八月星河有使槎
　　几曲登登破岭烟一亭一曲兴超然开云田画殷人井转壑泉分禹日川独鹤每翔新表外双松长倚旧坛前颜碑谩为传闻録屈指于今又许年

　　都下诸友聨句见寄用韵答之

　　千里怀人似望仙春波碧漾草青芊周京汉署天寥阔楚缆呉樯地接连山下石钟谁定论江边铁柱或虚传欲慿山水寻诗句録取圗经次第笺

　　山行觅句

　　尽日山行苦乏诗此山佳絶句难竒秖应使者孤吟在安得仙人一和之千涧水流皆独徃万峰云起似相期春来漫兴何须记它日重寻亦未迟

　　东林寺

　　东西林在万山中石塔棱层见逺公人结净缘还未了天留佳境本无穷千峰云影朝还暮一夜溪声雨更风欲觅莲花何处是旧池惟有水涵空

　　谒李忠文公祠

　　江上孤城尽力支忽惊风急仆旌旗已无天诉吾穷矣空有人书某死之不负大魁真此地终为厉鬼是何时何当合祀余安庆再刻文山双庙词

　　送徐畊隠【畊隠少师公叔氏】

　　白头京国为谁来星聚应占近上台天下仲淹元老在山中宏景隠君回竹林有句人争和云岫无心鹤漫猜相业家声千百世义庄新倚洑溪开

　　别后忆张元之

　　敝裘羸马未胜寒近别其如数会难郢国书来心独切江州衫在泪初干月明西寺陪僧坐天阔东楼挟客看忆昔不知今又昔玉河风雪梦长安

　　梦松露公

　　几杖相从十载前东曹斋阁故依然逺书泪落西江水【寳提学江西时尝得公书有林下不能忘之语】旧梦心悬北阙天【在浙江时又尝梦与公同入朝】秋渚孤鸿还信信春风嘉树自年年平生手疏遗编在海内于今已有传

　　南昌感旧

　　舟行何处不通津六载章江忆旧巡南浦但知乘传客西山独识倚楼人坛松月静斋居夜庭草风和燕坐春还向东亭问丛竹别来烟露几回新

　　湘东夜宿

　　到处春禽弄碧杨山行三月杂暄凉宜春台上呉闗逺萍实桥西楚路长使节乘风朝渡水客楼听雨夜焚香宪臣自识均劳义不向长沙吊洛阳

　　哭王都宪汝言

　　未尽平生已葢棺中丞风采豸为冠君臣药笼诸藩小江汉戎衣六月寒岁月几何惊世短风尘如此叹才难旧游却忆钱塘上泪满遗书不忍看

　　赠户侍王德华分赈东行

　　燕山东去马骎骎百姓应知使者心野有赭衣人似兽途多菜色米如金天开岱岳増新观春到甘棠复旧阴若过青州须吊古范公祠下石泉深

　　谒谢叠山祠

　　从容就义几封书三百年来养士余商老不知周粟富晋人方恨楚材虚庭留旧柏生同劲鼎荐新薇死亦臞有诏作人无事日江花江草正愁予

　　谢方石先生挽词

　　我归林下公长逝千里诗筒望不来海隠本非唐少室山居真似宋徂徕雅歌何处声相和野服它年手自裁有石大书明祭酒古松阴里墓门开

　　谢邑令请乡饮

　　迷途岁晩尚茫茫谓我嘉宾讵敢当扬觯有人惭杜举承筐无地想周行一经讲受曽它日三老周旋即此堂为语县侯休见讶莱衣方作小儿狂

　　太伯庙

　　太伯新祠古让乡老梅根畔水流长十年梦寐三间屋万古纲常一瓣香扁榜大书元自孔【庙额曰至德】衣冠遗制合存商向来曽拟荆蛮曲许作迎神第几章

　　与毛三江访匏翁故第暮归有作

　　久矣门墙梦寐中偶来还喜故人同赋诗尚有庭前树醒酒兼多竹外风百岁遗情孤绿野一言嘉惠重南宫【甲辰发榜日公在礼部堂揖予而进之谓诸公曰此邵国贤也予至今感之不忘】贤郎不负箕裘语地下真堪慰乃翁

　　通州遇老母生日

　　去岁兹辰捧寿觞一时冠葢总成行萱从蓟北还新梦梅到淮南有蚤香寓客馆看东野线望慈闱着老莱裳稀龄只在明年是春酒亲持笑上堂

　　答成户部汝从

　　一日看君或两过相思还问夜如何西风乌鸟听时切南国梅花梦里多吾道也知元尚白此心空有贲如皤旧传康济无它术数■〈角戋〉缊絪是太和

　　次崔世兴西郊韵

　　炎风吹雨满山阳【时在淮安】正想西园七月凉医国自知投药苦登山犹怪赋诗忙篇章独得君多有几杖相从我亦尝抚巻匆匆又陈迹江湖回首寸心长

　　途中次白叅议辅之

　　舟行数日逺尘歊秋旱长河潦未消程趣漕兵无邸阁报传候吏有津桥道傍垂枣全供鸟野外飞蝗半食苗几度观风入村落舆人堪诵不堪谣

　　登旴■〈日台〉山忆陈明之

　　汴泗南来见此山米翁书在翠峰间唐人漫诧僧归塔宋代曽悲使出闗新讣忽迷云树碧旧题空拭雨苔斑欲登髙处谁相伴黄鸟声中一啸还

　　和李方伯惟诚

　　西湖烟树晓依微正是平轩忆我时采石眺缘仙客晩金山留为故乡迟席随爽气真成画笔冩幽懐不当诗它日别情君记否映江楼上酒盈巵

　　刘广德介夫至

　　千里缄书两日前今朝丰采复依然金莲寺里观风地白鹿斋中听雨年夜雪梦回开小径秋涛观罢乏平川梅花已有真消息不用江南驿使传

　　十贤祠用唐人韵

　　千年祠宇此重开独为诸贤酹一杯涧石不随龙化去岭云还与鹤归来春风谷逺嘤嘤鸟夜雨庭深点点苔听罢雅歌宾客醉共敎童子汲泉回

　　又用唐人韵

　　九峰回处石泉幽逝者应知感旧游万里风烟吾白首千年林壑此清流松筠无恙时方晩黍稷惟馨岁有秋却忆匡庐歌啸地几回春草鹿呦呦

　　除夜雨

　　爆竹声中破积阴东风庭院晩沉沉闲评经世何人手老惜流年此夜心宸极有临香几近慈闱无恙酒杯深呼童起听南轩雨却报梅花已满林

　　寄秦提学国声

　　宪学名官媿我曽得君相继价逾増镕金有制元随可璞玉无形已付能河广正夸杭一苇崧髙还爱驻双藤许州品士亭如在校罢诸生请试登

　　李惟正燕予通州漕府感旧有述追怀张中丞邦镇

　　旧馆苔荒郭外坡【己巳冬予寓此四十余日】故人相约又来过昔年盟有莺声在它夜诗如树影何东道意勤三设燕南风调逺一赓歌却怀襄野经行地沙草茫茫隔潞河

　　送呉方伯献之赴山西

　　三月行旌度太行和风甘雨百花香呉公旧政曽于汉晋国余民本自唐双阙每瞻星北极诸邦兼领甸西方不须久作江湖念回首从容是庙堂

　　雨坐有怀

　　萧萧风雨不知春独坐东亭感慨频四海有怀非我力百年无愧是谁身翠留竹节心期逺红入梅花眼界新尚觉平生诗兴在短吟须寄社中人

　　晓发南浦

　　西山南浦隔江流又作新春第一游舟趂微风斜渡水舆穿宿雾漫经邱此行更切真才望何处还多丽景收东向匡庐兴无限五峰青点白云头

　　得钱希翁诗简

　　云厓传得步虚歌回首苍生奈尔何觞酒谁家延北海瓣香它日谢东坡江湖秋水瞳兼碧花鸟春风鬓独皤共说陶潜能避俗却将心事托荆轲

　　赠周作之

　　别来风彘转深微雨雪青灯坐掩扉江晩不堪滕阁眺春初应及楚帆归寻常未必锺期少五十何妨伯玉非它夜南沙重下榻匡山云尚在征衣

　　次作之

　　鄱湖木落天雨霜故人西来故意长剧谈今古每半夜漫阅乾坤还一阳也知白鹿昔年梦却忆紫阳何处乡劝君且束旧诗巻回首春风踏去航

　　奉次少傅徐公内阁赏芍药

　　五云轻阁凤楼阴春入雕阑故故深培植敢忘明主力调和真见老臣心彭城谱絶看新续魏国盟寒许重寻却与长安添纸价词林传和赏花吟

　　谢少傅公惠梅子

　　谁将碧玉錬成丸寒逼人间玛瑙盘数颗忽分元老赐十年如在故山看清含晓露真消渴老向春风常带酸嘉实秖应金鼎内调和功在颂皆难

　　呌岩次陈户部嘉言

　　师子逾江漫作竒此山真有物司之悬藤不与云俱化浮石应随鸟共驰郡将游来曽易榜【谈广信尝改为笑岩】民曹别去肯留诗山僧莫讶登临晩日落髙天为我迟

　　闻呉宁庵转南京学士二首

　　山水江南是旧游公来谁不拟仙舟髙陵云护钟山晓清禁星连阁道秋新制有词全逼汉旧章无恙正从周封君老向荆溪上十日三书慰白头
　　清风每有江东兴此地我知公欲来天上灵槎连震泽人间嘉树近蓬莱风云长护宣麻署日月遥临视草台闻道老槐当卧阁北扉回首是三台

　　张家湾东遇王叅政德华

　　晋溪北上我南游潞水东头半日留何处可忘君父念此行须为庙堂谋百年雅颂知能夏千里歌讴望有秋指日王师收战绩勿言江左旧风流

　　释菜濓溪书院贻王佥宪景昭

　　一脉濓溪万古天江州名自道州传有神真与泉俱活无象还留月自圆将济晩舟犹滞在未成春服已悠然东风昨报新消息许我重栽玉井莲

　　谒东汇泽陈先生祠

　　圑山■〈土幻〉里奠公堂何意重来致瓣香史及阙文怜误豕礼将求野幸存羊心精已与经行世德义元堪社在乡尚欠新碑书岁月祠官称秩有封章

　　陈方伯晋庵挽词

　　归云堂下雨■〈毛参〉■〈毛参〉哭寄长歌为晋庵诗律独追唐逸响史评常陋晋清谈入叅台鼎阶无几退谢藩垣疏有三百岁髙名碑石在松阴十里锡山南

　　过南康

　　突尔匡庐又眼前白笼云气碧笼烟天留风景都无恙我与山灵故有缘晴雨漫须询五老寒暄忽已计三年独怜渴思今如许为汲开先寺里泉

　　见五老峰

　　倚棹看山夘到辰白云何意不随人久要未恨相逢晩逺望还输独对真【独对亭在五老峰下予所作】坐客眼青髙踞榻飞仙鬟碧浅笼巾它年问答应多事一笑而今共出尘【予至庐山有与五老问答诗】

　　读成布衣祭忠文【成器余姚人正统末闻刘忠愍死狱即邑中龙泉山顶为文祭之祭毕以馂颁诸同志其文歴述古今权奸之祸凡二千余言人谓之祭忠文今其地谓祭忠坛】

　　万古兴亡泪满笺一坛遥忆祭忠年大书笔在慿谁执髙调歌沈待我传无地可投湘水裔有天应照越山颠布衣闵世尤堪吊何处松楸是墓田

　　括王勃诗

　　髙台迢遰絶浮埃俯瞰长安四望开绿树摇风春澹荡赤城映日晓崔嵬倡家今夜银鞍去戚里它年翠葢来不用哀歌对明月柏梁铜柏总莓苔

　　送杨衢州盘

　　秋晩山城别驾临水清石净万峰深风回祥凤轻千仞日转甘棠爱寸阴吾道百年皆此地斯民三代复何心赵公祠下瞻趋地共讶今来又一琴

　　忆东林精舍寄示华生云

　　东林寺里旧书堂三十年来野草荒百啭未忘初鸟韵一株犹剰晩柑香山怀龙阜神俱逺水问梅村脉故长寄语云生为磨石客中新记已成章

　　舟中有见忆老母

　　老梅花吐北堂前春酒初成妇荐筵事与志违频易地心为形役几经年天恩于物真能厚子道如臣敢自偏检罢计书方静坐不堪乡语过呉船

　　两过德州未谒董子祠诗以志过

　　地产醇儒郡有光两来犹未谒祠堂春秋义已传迁史谊利心曽辨粤王拜位定依庭柏影荐仪空托沚苹香孤城回首风尘里读罢遗书送夕阳

　　忆母

　　手线缝衣欲问寒慈颜时向梦中看世间尽道为官好天下无如别母难读罢家音添鬓白书成国事剰心丹青灯自照砖河夜回首江南路渺漫

　　再至德州【八月中尝寓永庆寺数日】

　　奉使南来又德州僧堂还记旧淹留星明北极天初霁风扫中原雾已收野旷尚余千里水漕荒应负一年秋咨询未尽皇华体赋罢■〈牜羊〉羊独倚楼

　　沧州闻官军之捷寄兵侍陆公

　　露檄传来捷是真沧州南望正劳神功成鲁国追戎地断许唐年入蔡人有梦维鱼应得水此风何草不回春北辰瞻仰朝廷近欲拟韩诗献紫宸

　　再过清献祠

　　江回春水没荒矶石上看诗记旧题吾道百年开白日公心千古映清溪鹤留古貌何妨瘦松长新枝尚恨低却忆昔游如昨日楚云遥接越东西

　　次呉太史雪中见寄

　　玉河东下似山阴骑马如船雪满襟吏散偶忘前日约诗来真见故人心寒侵松骨知多少春入梅腮定浅深欲赋琼瑶报佳贶独怜才短负知音

　　吊李憩庵公墓次庄定山

　　萧萧宰木昼呼风旧垄新阡北又东防墓未须修孔氏泷冈真合表崇公两朝一德功何自五岁三封眷未终更爱颂声金石在碧天无际水无穷

　　闻陈行之讣

　　俗学如俳到十分玉溪髙兴漫超羣著书笔自何时阁曳杖歌从昨夜闻絶壁倚云青未了落花带雪白还纷哀吟一曲无人和拟向西山更哭君

　　赠祝惟贞致仕南还次陈一夔

　　鹤骨棱棱苦为诗年来此癖已成竒与君抚巻俱陈迹及我登坛竟后期听鸟有情嗟反哺折花无语赠将离文星夜夜天南极千里长吟寄所思

　　通州留别李都宪惟正

　　潞河堤上望浑河诸老追随几度过春兴有余三月小夕谈无数十年多东郊正尔歌灵雨南浦何须赋渌波边马不嘶青草阔中丞问俗意如何

　　白鹿洞三首

　　五老峰前数畆宫坐慿云水镇南东山人骨相千年外洞主心期一赋中题壁定知谁不朽望洋真觉我难穷太山顶上蓬莱近何处青鸾欲御风
　　青山坐我对青衫吊古情多漫与谈眠鹿已无人主洞卧龙空有地名庵百年讲坐惭虚左万里驱车愿指南吹醒清风天未晩共谁长笑破烟岚
　　风雨崇朝洗宿岚古坛髙倚五峰南坐看云气秋生壁卧听泉声夜绕庵杖履正堪成雅集弦歌犹恐落清谈殷勤好语来游客莫遣飞尘上旧衫

　　送邵佥宪用之复任山东

　　滇海归来老使君东行还共泰山云州兼青兖双旌去天近沧瀛一道分何处秦碑犹可识它年汉诏漫曽闻须公髙揽澄清辔马首西风日未曛

　　送周工部元弼

　　水部官怜初拜日金陵地忆旧游时未应岁月闲供吏最是江山巧索诗秋色催人移棹急客怀逢雨出郊迟静中经济堪料理笑把清樽有所期

　　雨坐漫述是日郭仁宏寄小像至

　　镜中愁鬓欲成皤新画应惭郭泰和花谢晓风方恨急麦收春雨竟嫌多曲房辟湿频烧术单夹生寒重易罗满院青枝飞燕子扣门时有客相过

　　容春堂前集巻六

　　●钦定四库全书

　　容春堂前集巻七

　　（明）邵宝 撰

　　○七言律诗【九十六首】

　　凤阳谒陵

　　郁葱佳气接邱坛【陵在圜丘南】真向乾坤得大观歳举留都周册祝月游原庙汉衣冠九重陟降天应近万世栽培地本寛瞻仰不胜心颂在无疆休与泰山安

　　雪中赏红梅奉次涯翁先生时邃翁携酒共饮懐麓堂二首

　　浅绛英英忽满枝春风到此复何之正怜与雪相逢地却讶如人欲醉时南国已通千里信西湖空负一生诗白头二老青灯夜笑对江东绿酒巵
　　江南春色渺无涯借得芳枝似酒賖点染已经元老手品题还许大方家丹心独对年年树玉貌空传处处花雪夜门深清梦逺敢将桃李向人夸

　　又迭前韵荅邃翁先生二首

　　谁寄江南第一枝岁寒如有物司之天于北道留余地人为东君惜后时太素风流难入画半酣颜色最禁诗平生鼎鼐心知在且共西堂雪夜巵
　　金鼍山畔洞庭涯咫尺寒香道路賖雪夜不回仙客棹春风元在相君家地应有律能生黍天亦多情为雨花投我琼瑶何以报拟将归向北堂夸

　　雪酒为孙司徒赋奉次涯翁先生

　　元酒曾闻侑大烹酿来寒雪品尤清也知承露能髙致须信藏冰为曲成光动夜杯如有物暖销春瓮本无声相看莫谓人间味一滴先天万古情

　　得见素公书

　　素老书来蜀道长洞庭春水正茫茫出羣才本安危寄习隠心应去住忘夔府孤城看落日杜陵野客梦沧浪逺人欲挽难为计共指方平像在堂

　　寄李提学献吉

　　铁柱宫前春水深几回清梦忆登临新亭有客还题壁旧曲何年为入琴髙士榻虚人似玉此君堂小地如金近来又读宗儒记回首匡庐万古心

　　文庙陪祀次栁方伯拱之

　　惠风入夜细吹衣坐爱宫墙咫尺违星破宻云看渐朗尘消冻雨恨犹微梦余真覩殷楹奠语次空传点瑟希此意欲从何处道东堂灯火两冠巍【时林方伯同斋】

　　登滕王阁

　　望尽江湖极目天滕王楼阁尚巍然云中帆影寒流外雪后帘光夕照前它日赋曽倾客坐何人游更挟飞仙庙堂逺念诸公在回首层霄北斗悬

　　袁州谒韩文公祠

　　一上春台草陆离忽瞻遗像起遐思江山恨少滕王赋风水愁多二女祠石廪不知云去地雷塘犹想雨来时慿君莫引飞鸿望万里骑龙任所之

　　次白洲公【时公起抚治郧阳】

　　且临岘首吊羊公回首台阶近九重千丈厓堪供巨笔一桮酒为庆竒逢谢安山卧曽江左召伯风行又陜东麟阁峥嵘它日地丹青能写汉臣功

　　奉次东山公在广元夕观灯韵

　　寻常诗句亦黎元垂老丹心照海门且以数桮酬客兴何曽一饭忘君恩漏声入夜风全静灯影乘春月半昏闻说总戎多解事漫将歌吹过江村

　　别庐山

　　山北山南几度游春风到处得相留鹿听李渤祠前晓菊采陶潜宅畔秋星落半湖苍岛出泉分双涧白云流五峰明月新亭兴它夜江天独倚楼

　　归兴六首

　　曽从渡口赋桃花【辛丑下第归有过桃花口诗】客路风光几歳华州郡十年还入省漕渠数月竟思家星辰近听趋朝履河汉虚随奉使槎斜日倚楼沧海上云山回首一长嗟
　　东归诏许省慈亲瀛海西头问旧津宿麦穗余三月饷枯杨皮尽几家新平生酒慕苏门老【康节诗有曰美酒饮敎微醉后予尝爱其意故云】它日羮怜颍谷人闻道王师频报捷中原今已息风尘
　　镇日冲风起九河沽潮东上不胜波云蒙日影当晡宻雨送雷声入夜多野史一书还夏五客灯十载几连窝新凉却动江南思卧看青山听棹歌
　　漕堤杨栁昔人功六月清阴处处同东国共看归海水南船方趂过淮风寻常民俗兵兴后百万军储歳挽中我有瓣香何所致礼官新祀宋司空
　　舣棹来看治水碑沙湾堤上蚤凉时汉防故迹嗟谁志禹贡全书媿我师【予十五时从俞蒿庵先生受尚书在诸生中独不许予读禹贡撮要因举武功治水事以期之后三十年总督漕运未能成功于是乎媿焉】■〈釒截〉柱尚存尘漠漠盐舟不至草离离忧勤更忆东山老白发江村一短藜
　　湖上飞云小作阴龙神祠下水流深河渠未预千年计阙里徒勤万古心【久拟徃谒未果】驿报正愁闻鲁警【是日闻有小冦在东平】棹歌初喜听呉音【松江粮船至】顺流东下三千里一笑清风忽满襟

　　分司夜阅巻

　　肯信行台是隠居手寒中夜尚披书冰霜气逼庭初静星斗光临户正虚漫道相人如相马极知观理似观鱼九重方切真才念独对青灯意有余

　　青云峰用元人韵

　　眼中感慨几千秋第一峰春翠欲流迹为古人须下马兴当今日可登楼冰霜以后花兼鸟山水之间县复州采得寒梅香满袖更从江上问横舟

　　建昌道中见杏花

　　临川梅花尚在眼旴江忽复杏花红山行逺近百里外春色浅深三日中有力已能知夜雨无心那复问东风明朝又向南丰路却听莺声处处同

　　小溪道中

　　春云收雨寂无功诗景依稀在眼中南去驿连分水■〈岑页〉北来船趁上江风细泉落磵深成碧幽径垂花浅着红玉枕有名何处是令人却忆白沙翁

　　送金潮

　　万壑清冰贮玉壶相逢却讶是尘途颕师妙已传琴操米老竒还托画图白马五陵初入蓟绿杨三月又归呉凭谁为赋行吟地云满青山月满湖

　　寄姚都水秀夫

　　疏浚功成数十州东南应免九重忧奈何水部称多病却向鹅湖访旧游燕■〈岑页〉暄凉凭候鴈楚江晴雨问鸣鸠草玄闻有平生意须及扬雄未白头

　　答潘维本

　　官忙十日九在省客邸劳君过几回片纸漫投今世刺千金曽吊旧时台江长云外鸿还去秋老山中菊正开却忆湖南湖北地和君诗罢一徘徊

　　闻三原公讣二首

　　五朝进退盛明时四海瞻依百辟师散地尚堪栖老凤格人真合拟元龟紫宸陛逺星辰切绿野堂深日月迟韩富勲劳司马望大书谁作墓前碑

　　载起登廷七十余两童疋马老生如四夷相问相司马千载独知师敬舆咫尺天回书侃侃万间人庇屋渠渠典刑已矣遗文在西望三原泪满裾

　　还自长沙未有述作谢沈休翁【休翁谓予是行必多述作于是乎愧】

　　谓我南行大有诗鄙人何敢与闻之潇湘尚忆虞巡地云梦宁知楚猎时木落洞庭秋复尔鹤来赤壁夜何其登髙坐待浮云尽回首青天见九疑

　　过长沙不得谒贾祠

　　巨笔谁修汉一经治安策已动天听奠无可藉茅空白采不堪纫草正青旧井定通瀍北水新祠真应斗南星独怜鵩鸟翻为瑞万古清风满石亭

　　生日和答王河南公济

　　新植甘棠未作阴生辰忽向冗时临人间乐事还莱彩天上佳音有传霖近不可亲鸥似玉淡犹堪赏菊如金岳楼记在何能读惭愧希文万古心

　　答魏宪使士华用公济韵二首

　　三礼周旋起一经鳯皇鸣动九重听爱云曽袖匡庐白题石还磨剑阁青范记读余心耿耿楚骚歌罢鬓星星长沙回首相思极路隔湘东几驿亭
　　闲倚船窗看水经沧浪歌起隔江听霜台简自它年白雨寺灯犹昨夜青秋水南湖千万顷晩云北斗四三星重阳己负登髙约何处寻盟更有亭

　　次魏士华韵岳州道中

　　懒赋新诗记所经谁欤能为我歌听日生凉色荒荒白山露寒姿迭迭青晩席洗■〈舟光〉分急水夜船檛鼓视明星长沙有约君先到何处登髙倚草亭

　　新祥宫漫述亦用前韵

　　懒听道士诵仙经却爱吹笙隔院听江上云应无数白雨中山亦有时青囊琴正迓来今雨匣剑还将拭旧星莫道深秋佳趣少菊邉修竹故亭亭

　　邃庵先生约登金山

　　世间谁信有瀛洲竒冠江南第一州龙窟不知何事露星槎真向几时浮石分砥柱还孤注水入沧溟正急流更上留云穷望眼海风吹浪晩飕飕

　　留别沈休翁

　　湖南会本自江东二十余年气味同此去春违丰采外向来心在简书中杜陵门径还今雨司马衣冠更古风西望武昌江汉表云连黄鹤倚晴空

　　追悼匏庵公

　　天寿斯文为国华枯藤瘦树着新葩无书谢客门长静有梦怀人室未遐十字谁题君子墓一编自许大方家梧桐髙倚庵前月鸣鸟寥寥噪暮鸦

　　答陈提学文鸣

　　楚帆连日阻南东到处鱼羮老母同春水穏当新涨后晩山青在旧游中宦情于我聊今日师道如公自古风遥想楼船吟眺处潇湘千里一虚空

　　采石登谪仙楼

　　济上登楼已十年兹楼兴在未登前何人不道诗能圣昔日空传酒解仙舟楫心期风乍起屋梁颜色月犹悬留题讵敢轻磨石万古江山一慨然

　　望庐山用旧韵

　　曽从王守问山庵神思飞驰不自堪有意一亭携客赏无言五老拟禅叅朝宗江汉心初北梦寐烟霞眼正南我忆旧游多述作慿谁刻向卧龙龛

　　舟中望九华山用李韵

　　微雨初收草似茵九华山色欲迎人援琴正恠知音少倾葢何妨识面新溪泛绿波纔隔夜树垂青子又余春风涛宦海今如许何处寻仙问出尘

　　龙兴寺述事【时王晋溪同游】

　　佛殿庄严似法宫圣恩偏注此山中南朝寺在俱凡界西竺僧来自祖风画栋本连陵树碧绮疏曽映苑花红题名幸与司徒后恠得行旌懒向东

　　舟中读匏翁诗

　　不见此翁还此诗读诗真想对翁时峰回深谷树重迭渚漾轻波草陆离载道弦歌邹鲁国旅庭彛鼎孔周祠平生海月庵中兴应许藤床竹几知

　　齐安晩泊时荣藩初之国偕二司迎之

　　漫向东坡问雪堂雪残寒日正荒荒地名自是因人重客思那胜为国忙万古江流从禹贡一时风力有周郎召南曽赋甘棠树谁遣春阴遍楚乡

　　谒苏祠用前韵

　　去公千载我登堂春草离离若与荒雨露不知天地阔江山应笑古今忙官衔漫逐三司使民瘼愁闻百里郎何处有灵还可吊旧游随地是吾乡【时黄冈县知县以民事来白】

　　望东莱墓

　　内白亭边墓道开瓣香深拟拜东莱风雩有象公何在棠树无歌我却来两月近思真定本千年大事未终裁白云回首山中寺寒日荒荒径满苔

　　观诚意伯像于处州

　　一代元功百世豪遗容瞻处丽阳髙天留汤沐田无税人效明禋涧有毛莘野不妨初就桀草庐犹恨未诛曹万峰指点青田路断石枯松望眼劳

　　山中梦希翁

　　江涛夜寒公不来【予为文祭翁有庐山之阳有堂有坛迟公不来江涛夜寒之语】公来入梦亦竒哉百年知己惟心在万事随人可力回望久更无谁下榻兴多惟有独登台欲将五老峰头树移向西湖崦里栽

　　山中怀杨仪部【周九江云得仪部书有游庐山之兴】

　　未得登君野兴堂两年清梦独难忘笑谈每怪逢僧健文字犹嫌应客忙山月挂松真洒落海云迎鹤更昻藏呉天楚地同秋水老尽蒹葭一夜霜

　　读钓台集用陈白沙韵二首

　　莫将身世较行藏钓石能増处士光青眼屡烦真主顾白头端为故人昻云归故■〈岑页〉龙应懒苹委空江水亦香九鼎一丝形迹外尽敎俗客笑荒唐

　　从来自信任人疑一寸丹心付所知白石有情依古庙青苔无赖上残碑芝从商■〈岑页〉犹知主鱼向磻溪已得师未到桐江空仰止数章新和白沙诗

　　石钟山

　　九江怒逼蠡涛东独受舂撞万窍空人籁总输天与地石声还藉水兼风数椽僧结云厓上一舸仙乘夜月中何处别寻呉季子只留余地待铭功

　　九江靖忠书院

　　歳时江郡荐江苹异代衣冠畧近真九死竟还唐社稷一生惟识晋君臣菊松尚拟它年晩桃李聊増此地春莫道近来公论少庙门题额是何人

　　广信遇龎大叅元化

　　两省分司偶此同不堪信宿又西东衣冠元重藩臣体议论犹多国士风春殿香烟趋北阙夜堂灯火坐南宫它年更有相逄地又引鹅湖入话中

　　送马叅议公御之陜西

　　外省元兼内六曹使君西去更贤劳迎舟风助黄流急随马云分华岳髙逺道谁敎歌憇茇丰年独遣问啼号一尊未尽临岐思寒日荒荒满节旄

　　夜坐怀刘用熙

　　芦泉本是神仙骨误落人间识者稀听竹每聫风雨榻涉江曽制芰荷衣台荒蓟北千金筑帆逺呉西一鹤飞寒日萧萧那可度慿君预拂钓鱼矶

　　送工侍徐公致政南还途中有作

　　祖帐东门久不陈古人髙致又今人阙庭回首风光逺岐路闗心雨色新图画应传千万本经纶方倚二三臣送君濯发沧溟水晩节堂前戴角巾

　　吉水遇王敬止用送盛斯征韵

　　江声初静晩风轻千里闗山可计程独立已为它日重相逢真使故人荣望穷螮蝀云犹宻歌罢沧浪水正清笑折梅花对摇落不须杨栁管离情

　　送喻祁阳时

　　永州南隔洞庭深令尹之官动楚吟展骥谁怜龎氏足捕蛇偏感栁矦心行春驾逺歌盈路帘昼庭闲政在琴何日征书君莫问东风郊野看棠阴

　　送张淳安羽

　　清才徃徃爱君诗百里为郎奈别离州县未为吾道屈江湖真见此行宜水连晩渡寜辞逺春入山城却恨迟更爱公余多古意蛟峰髙处读遗碑

　　髙梁寺次赵栗夫韵

　　春晴方喜入山深古寺髙梁故故寻江上诗囊连日兴雨中禅榻来年心竹藏幽径云初合松倚髙坛月正临指点匡庐何处是万峰回首问东林

　　谒闗公庙【许州】

　　本来报効非心事死后英魂肯再游白日在天书一纸清风如水庙千秋伏桥有志寜臣赵左袒无期独为刘半部邱明真得力儿曹空解颂君侯

　　谒子产祠

　　一上髙台万古情相君何在但留名论经孔孟真褒贬世到春秋有战争西北封疆犹接晋东南形势直吞荆如今想象驰词地庐井荒茫画不成

　　大忠祠

　　慈元殿上朔风侵讲罢孤臣泪雨深行在更无南去路中兴犹有北来心一言竟免青衣辱万古终悲白壁沈世乱经纶亦何济大忠祠下柏森森

　　赠李天瑞【癸丒十二月廿一日天瑞自京师还过许留三日别去用西涯先生韵】

　　坐听寒漏二更余一榻全胜两地书愁到几时慿我解病从今日为君除雪泥满地淹行李云岛如天阻卜居莫怪明朝欲投辖江湖回首鴈应疏

　　哭天瑞

　　百年豪气未消磨北骑南航苦更多恋阙有懐随口是乞祠无计奈身何山连巴蜀云层瘴春入潇湘水漫波最是游魂招不得隔江愁听楚人歌

　　送万晦之

　　南阳有约欲相寻回首清风别颍阴鲁望江湖从故态少陵花鸟负初心诗邀佳境云随杖梦破残更月在琴歇马烦君问诸葛草庐无径落华深

　　登九江郡城楼

　　浔阳之东东城楼秋日喜陪诸老游水深已失江九派云逺还容山一头西风爽气自荆益南极清光当斗牛有懐晩在莲峰下千古美人周道州

　　余干东冈咏懐一首用虞邵庵韵【志称晦翁吊赵忠定】

　　【尝馆于此始注离骚焉晦翁之注骚意固有在盖以屈原比忠定故诗中及之宋人冠冕谓忠定也】
　　东冈正在行台东我登其巅西日红宋人冠冕竟谁作吴地舟航元自通康山战罢蛟无穴鄱水祷回龙有宫千秋莫问注骚事宿莽洲边云接空

　　挽娄一斋【谅一斋吾提学莲塘先生之伯兄也且获交于其冢子元善是故不能无言顾言之不能尽哀耳】

　　它年曾读一斋书梦入云山问起居前辈风流犹有此古人门户竟何如鹅湖絶笔留真迹洛社深衣复故袪哭罢莲塘还再恸玉峰髙塜两渠渠

　　次杨邃庵先生留别二首【时先生提学陜西】

　　百尺髙台傍寺门杜陵秋兴此犹存赠行独愧清风句留坐还依古树根星共北辰双阙近山连西岳一峰尊明朝旌节投何处望断秦云眼欲昏
　　雨余风叶飞长林使君别去愁难任也知鸣铎自天意肯谓乘轺非我心燕山青连北极近渭水东入黄河深请看祖席半门下它日被褐今朝簮

　　次王朝言

　　有怀自遣坐新凉昼漏沉沉静里长千里乡闗频入望两年朝省漫随行云迷晩渚花犹隠风入秋林树亦狂我忆美人元不逺蒹葭空赋露为霜

　　武寜分司次见素公韵

　　万山旌节破风烟细草承舆软似绵莳稻有歌春鸟和采桑无侣晩蚕眠两旬庐岳仍回眼百里洪厓漫拍肩读罢妙词清不寐夜深犹忆对莆田

　　闻李兵备讣

　　郁孤台下鸮夜啼白日惨惨愁云低三年戎幕庾岭北万里旅榇巫峰西江湖落落歳复月风雨萧萧山更溪平生勤事数行墨回首敎场秋草迷

　　阻风用杜韵

　　画舫乘春满载书阻风聊傍野洲居此时独坐爱骑鹤何处老翁来卖鱼飞云漫逐海鸥逺鸣雨渐敲江树疎莫言散局有底急湖上草深方待锄

　　次韵答万晦之

　　逢君在许复京师几向天涯叹别离南客讵无庄鷃适北人那有召棠思江湖兴逺新居定风月情多旧榻知野寺梅花堪折未欲慿尊酒侑临岐

　　别白鹿

　　五老峰前双涧流洞门草长鹿呦呦深云似与春长住细雨何妨午未收千里客怀频出使数年吏事半藏修明朝我放东风棹分付山灵管素秋

　　通州相城呈同事诸公二首

　　眼中形势尽登临前辈经营亦苦心一道星河天廪近千年风气水门深驿亭东去多辽使商舶南来半越吟漕计经春定何似长安三月米如金
　　肩舆南浦复西邱尽日淹留为此州云隠层城纔见塔水漫孤渡偶逢舟林风力浅花能晩山雨声迟麦未秋最是中丞忧国计几回独立向东流

　　乞终养未许

　　乞归未许奈亲何帝里风光梦里过三月春寒青草短五湖天逺白云多客囊衣在缝犹宻驿骑书来字欲磨圣主恩深臣分浅百年心事两蹉跎

　　吊林和靖墓

　　赋得梅花万古传水滨孤冢却萧然闲云于我心俱隠老鹤如人骨半仙朝市尚余观物地儿童不省入城年小桥东去今成路回首中洲但暮烟

　　谒于肃愍祠

　　祠前春雾隠绯袍隔岭松声应海涛伯纪空勤恢复计子仪还重廓清劳我将薄奠成三献谁作长歌寄一号西望岳坟纔数里白云湖上两峰髙

　　五老峰

　　匡庐山头五老人晩岁纔见羲皇民雪蒙绿发不改色云映苍颜真入神岂无北海未须避自有南极堪为邻吾亭拟结白鹿上独对一杯公莫嗔

　　闻侍养命喜而有述

　　五疏纔蒙一语俞拜扶老母望天除孤孀节操劬劳外独苦心情喜惧余寛处栽花占月令静中检药印方书东风吹绿长春径不羡潘家有板舆

　　重阳答钱户部

　　晴日重阳冗里过百年佳节几蹉跎山当对面愁登逺客有知心恨别多白髪此僧聊尔耳【僧圆显同登】黄花明日又如何沧浪濯足非吾敢敢谓春湖胜王珂

　　松风阁赠方昆山用顾与成韵

　　石鼎诗成向我歌听松楼外竹为窝风烟逸望三江逺湖海清谈一夜多云近不知山是否雨深还问月如何相逢莫讶辞官蚤鬓发萧萧短更皤

　　寄题邵宪副东邱娯晩亭

　　荆南溪水水东头宪使归来访故邱绿野竟忘裴晋国香山真识白江州风尘迹逺新图画山水情深旧钓游我有一尊思共醉扁舟将趁菊花秋

　　山中答黄明甫

　　谩乞新诗续旧诗小江髙兴老僧知旌驰岭外观风地榻寄山中听雨时泉近不劳将石子云深惟许偃松枝浩歌一曲沧浪月万古心期酒在巵

　　夜泊邬子闻雷有感

　　鸣雨乍过江茫然龙津驿前还泊船柝声欲罢鸡且呌乡信未来吾独眠沙边白鸥手可掣湖上碧草梦相牵明星照水看渐隠春阴冉冉生云烟

　　谒严先生祠

　　碧石离离草色新富春山下几回春漫将卖菜辞求益本为观鱼得任真三代道亡还此有两生心在更何人客星亭倚浮云外未许渔翁来卜邻

　　容春堂前集巻七

　　●钦定四库全书

　　容春堂前集巻八

　　（明）邵寳 撰

　　○七言絶句【四十九首】

　　夜赠陈都司

　　卫水东流起白波楼船灯火听渔歌仙翁本是乘槎客风雨其如此夜何

　　观东山草堂赋墨本

　　湖南刘是江东谢千古清风两草堂归去有词涯老在人间漫许晋文章

　　天台图

　　东南佳胜是天台刘阮当年亦偶来仙药有无君莫问山中桃似世间开

　　白莲小画

　　新雨池塘透晩凉蜻蜓飞处白莲香江南风景堪图画恠得龙皋欲断肠【龙皋陆宫詹先生别号先曽赋此】

　　画蟾

　　山鬼一脚臧三耳物幻人诬或有之刚道老蟇能蚀月玊川吟后到今疑

　　西溪书屋为张邦谷题

　　西溪又是太湖西东望龙峯路不迷我有草堂泉石畔十年云月梦栖栖

　　赠王翁

　　惇史曽闻古有之风流犹在汉文时圣朝恩典还三代笑对峩冠咏寿诗

　　赠徐东之

　　姓名已上古灵章却忆江南水竹乡忧似唐衢无涕泪古松阴里啸声长

　　制观泉巾

　　新制山巾似玊台正堪泉上咏归来镜中莫笑东坡影八九年前手自裁

　　客有持寗庵诗至山中者次韵赠之

　　山中十里绿阴长新涨浮浮架石梁赋罢蒹葭掩僧舎午风销尽佛前香

　　赠周山人

　　晓起空庭月在松慧山寺里正鸣钟诗翁访我来何蚤第七峯前一短笻

　　知微房夜坐

　　两宿禅房不问禅夜深无事足高眠西山松竹东山月共作清凉到榻前

　　答周作之

　　禅心闻说定多年却问东廵御史船我正厌听西北事涣然亭上对鸥眠

　　宿梅洲

　　秋水清如雪下船黄花半委月犹悬枕当星劔看牛斗鹤下云汀流石泉

　　琵琶亭二首

　　世间夫妇似君臣门外天涯语是真一曲琵琶皆掩涕无人传与买茶人
　　草堂卜筑傍东林老去寻山恐未深江上琵琶自秋月如何却有世间心

　　圆通寺

　　石乳峯前雷雨来圆通寺里咏茶杯明朝又向东林去山路新晴花正开

　　留别娄诚善

　　新诗赠我胜千金病阁青灯字字心正在溪冰山玉处月明还听老龙吟

　　喜晴二首

　　山行愁雨水愁风两月风中更雨中今日一帆天送我晴湖如鉴夕阳红
　　万山深处古寜州五日眞成十载逰千古濂翁招不返翠云亭上看江流

　　拜石图

　　风骚回首一茫然漫浪如公亦可怜懒是拜人偏拜石至今犹说米家顚

　　画鸠

　　鹊巢何处树深深苇有新丛水有浔乍雨忽晴天未定恐将消息误知音

　　南康寄陈分廵希冉时希冉之九江一日矣

　　江上春风酒一壶南来拟共对鄱湖夜深独听庐山雨却放诗人赋小孤

　　题画

　　扁舟风水弄残春画里江南恐未眞不见当年何竹鹤山青云白正愁人

　　辛丒下第还重过开利寺

　　奔走尘途已半年扁舟重系寺门前分明记得离家日古殿寒灯月满天

　　哭亡儿德孙

　　哭儿泪尽眼将枯忽忆儿名又误呼灯影隔帘明月落断肠愁杀树头乌

　　和储静夫

　　宦途回首各风烟浪说春江有渡船珍重寄书千里意高秋一鴈落云边

　　食角黍怀古

　　湘江千里碧连天绿遍芳洲草似烟餐尽落英人不见青芦包黍自年年

　　过湖

　　两洲相对五丈许十里湾湾下湖水借问舟人谁所为年年水落长如此

　　谢廵按使来问疾且惠米

　　藜杖无如病足何山中书枕两旬多廪人忽致霜台贶饭罢鱼羮一放歌

　　观松雪书渊明饮酒诗

　　墨花春洒水晶宫漫写陶诗岂醉中莫道柴桑非我地笔端眞有晋人风

　　奉次涯翁老师惠内法酒

　　黄封瓮上又加封珍赐由来出上供我愿慈颜如此酒一番春色一番浓

　　寄莫如山二首

　　八月风吹汉水槎江东回首更思家南沙亭上人如玊赋罢清秋菊有华
　　亭倚南沙石作山凤凰巢处竹斑斑执经时有门人到万巻楼中不闭关

　　小舟

　　东海西陲震泽东杏花雨过藕花风世间多少江湖险不到蓬牎午梦中

　　与客谈竹茶炉二首

　　松下煎茶试古垆涛声隐隐起风湖老僧妙思禅机外烧尽山泉竹未枯
　　彭泽无弦浪抚琴琅琊山水醉翁心漫将垆火论茶味云隐松庵午梦深

　　谢浦文玊送黄雀及蟹

　　芦花风送稻花香湖上秋来味故长黄雀能黄蟹能紫不知何地更鲈乡

　　雨中偶成

　　午听浪浪晩未休萧然六月忽如秋东曹吏散文书静闲对阶除看水流

　　为华汝德题画二首

　　小桥南北总春风多少诗情杖屦中高阁巻帘还坐我天涯芳草更无穷
　　山中云起不知山坐听流泉尽日闲短壑青松凉似水却疑天上在人间

　　奉和西涯先生春日书怀二絶

　　游人竞逐赏花辰却有西堂独卧身江草江花春梦外题诗聊遣梦中春
　　江南春雨慰田家夏雨如春免踏车梦到江南心亦到不知春在紫薇花

　　云溪巻

　　半为溪水半为云元是山中一气分莫道无心时出岫沧浪歌似有心闻

　　过冯公岭

　　衣湿纔知马入云隔峯人语半相闻前行共指桃花砦巨石如碑不见文

　　将至安仁秦择之来迓

　　沧浪水清濯我缨隔江如听棹歌声故人相见笑相问一夜月明三载情

　　将至广信寄娄诚善

　　二月书来自蔡登南楼病榻几青灯灵山雨后明如许渴思令人一夜増
　　溪晴数日觉滩多坐听潺湲和棹歌却到安流山有月独吟如此晩凉何

　　都昌瞻陶母像

　　穷巷欣来长者车淹留深愧食无鱼青丝一缕并刀下挽得中原九鼎余

　　泊储潭

　　储潭庙前春水深春云带雨昼阴阴撞钟击皷礼神去一十八滩行路心

　　花石潭阻雨

　　南方多雨北多风风雨多时各恼公二十年来南北路几回风雨忆江东

　　容春堂前集巻八

　　●钦定四库全书

　　容春堂前集巻九

　　（明）邵寳 撰

　　○杂着【三十首】

　　守官箴

　　何以守官曰敬与廉敬则不忽廉乃有严何以守敬曰惟以畏国宪天彝网或敢坠何以守廉曰惟以俭我用克节我俸亦赡循是二者静以待之可否在事喜怒曷施民曰父母君曰臣子勉焉夙夜庶几称此

　　同官箴

　　锡山邵宝为州于许五年而未即有功其幸免大过者同官之力居多焉思愼厥终乃作箴曰
　　同官为僚伊何其同莫非王事惟时天功王事同襄天功同亮惟私起争惟公生让诗咏攻玉易赞断金我思古人实获我心事否则否事可则可不必在人不必在我情义相孚同僚弟昆勿或有间斯爱斯惇德业相劝同僚朋友勿或有间斯敬斯久小子作箴告诸大夫同寅恊恭圣有嘉谟

　　治河论上

　　万世言治水者必曰禹治水而不法禹可乎孟子曰禹之治水水之道也水之所以为水禹之所以为治无出此矣河也者天下之水之大者也禹之治水其详见于禹贡其曰导河积石至于龙门南至于华阴东至于底柱又东至于孟津东过洛汭至于大伾北过绛水至于大陆又北播为九河同为逆河入于海者皆顺导之法初无逆障之说故能成府事之功而天下称神其极至于地平天成焉由今观之其所空之地甚广所处之势甚易所求之効甚小是故其成功也如此今之治水者其去禹也逺矣而所空之地乃狭于禹所处之势乃难于禹所求之効乃大于禹欲其成功不亦难乎何谓所空之地狭于禹葢禹之导河自大伾以下分播合同随其所之而疏之不与争利故水得其性而无冲决之患非无冲决也彼自冲决而非吾之所得与也今夫一杯之水举而注之地必得方尺乃能容之其势然也河自大伾以上水之在杯者也大伾以下水之在地者也以在地之水而欲拘束周旋如在杯之时大禹不能而况他人乎今河南山东郡县棊布星列官亭民舍相比而居凡禹之所空以与水者今皆为吾有葢吾无容水之地而非水据吾之地也固宜其有冲决之患也故曰所空之地狭于禹何谓所处之势难于禹葢尝观禹之治矣随处施工初无窒碍亦无拘限今北有临清中有济宁南有徐州皆转漕要路而汴省在西南又为宗藩所在左盻右顾前瞻后望动则肘掣使水有知尚不能使之必随吾意况水无情物也其能逶迤曲折以济吾之事哉故曰所处之势难于禹何谓所求之效大于禹葢禹之所以为治去其垫溺之害而已此外无求焉今则赖之以漕不及汴矣又恐壊临清也不及临清矣又恐坏济宁也不及济宁矣又恐坏徐州也使皆无坏又恐漕渠不足于运也了是数者而后谓之治故曰所求之效大于禹以若地处若埶求若效虽使禹复生恐其难矣而或者犹譊譊然曰某为上策某为下策某为中策则惑之甚也然则奈何哉求其大治必至于大乱先王知其然是故以不治治之治之以不治者乃所以深治治之也某于河亦云

　　治河论下

　　夫所谓治之以不治者非不欲治之也葢难于其治也难于其治而遂不之治则其患有不可胜言者君子顾忍坐视吾无辜之百姓受兹酷烈哉今夫人有病其势笃且死也将求医以治之欤抑亦委之于不医欤委之于不医是待死而已矣是故谓河之不必治者待死而委之于不医者也茍知求医矣而谓其可恃以必不死且至千百年之寿此所谓不惟无益而又害之今之治河者何以异是是故亦治之以不治而已矣葢河自周定王时北徙汉氏而下决东郡决瓠子决魏之馆陶分屯氏决清河灵鸣犊口其变非一议者或欲疏禹之故道或欲塞所决之口或欲分流以杀其冲决之势或欲筑堤以障其泛溢之虞或又有望气用数而谓人力强塞未必可以应天者载考前史歴歴可见亦今日治河者之所熟讲而饫闻者也虽成败得失不能无辨然譬之医者其皆一方乎茍不问其缓急先后执一方而求病之愈不愈则归咎于方岂方之罪哉用方者之罪也取古之方随其缓急先后而用之此所谓治之以不治者也故如漕渠急则张秋等坝所当先筑而疏故道塞新决分流诸派次焉然故道若高则不必于必疏新流若下则不必于必塞其间泛出傍溢或用疏法或用塞法以水治水吾无容心故曰取古之方随其缓急先后而用之此之谓也今河之为患如一人之身而具百病者也朝轻而夕重表减而里加虽有卢扁不能使之全愈也故必得良医师坐守其侧切脉观色听其声音察其寒热究其病之所由起尽心力救之如前所谓取古之方随其缓急先后而用之者幸而愈则调理如故不幸而复发于此则改图而治之是故有求医无遣医药饵常备攻治常施而不必其成功要于不死而已矣故曰治之以不治今治河之大臣良医师也工与料药饵也凡所谓疏塞分筑之类攻治之法也为今之计宜常设总理大臣更置其属频廵视谨调护任满则代或加命使仍其职而不必其功之成备工与料而惟其所用焉可也然大臣之任其事在朝廷疏塞分筑之类其事在大臣而所谓工与料者则在民矣民可使之困乎故治河非难也备工与料之为难也

　　王魏论

　　或问王珪魏征不死建成之难而从太宗君子以为害于义然欤曰不然王魏之于建成非君臣也何死难之有子游问曰丧慈母如母礼与孔子曰非礼也古者男子外有傅内有慈母君命所使教子也何服之有王魏承高祖之命而为建成之辅建成固不得而臣也王魏何从而为之死哉曰其事太宗可乎曰不可王魏义当死者也何也以建成之难虽不当死以高祖之命则不可不死也曲礼曰国君死社稷大夫死众士死制受君命而辅太子其为制也尤重安危荣辱死生以之今有人焉杀其所辅而夺之位乃恝然莫之省则何以复君命矣且太宗以弟杀兄以藩王杀太子是有无君无亲之心比于簒弑特一间耳在春秋之法所谓人人得而诛之者况为其辅者乎王魏于此尽力致讨死而后已焉可也故王魏虽不当死建成之难而不可不死于高祖之命也如之何其事太宗也曰死建成则死死高祖则死死有异乎曰死非异处死为异均一死也此是彼非义则然耳故王魏之不能死固天理人心之所不与也然以建成而责其君臣之义则彼犹得以辞其责以高祖之命责之九原可作吾知其百喙不能为辞矣曰然则尹起莘之论亦无不可曰由尹氏之论此乱臣贼子所以接迹于世也乌乎可

　　事难

　　事之难者天下有之矣然东莱吕氏独以祭仲之女子南之子之闻将杀父也以为天下之至难而君子之所当先讲者卒乃引伐国不问仁人谓君子必无此事而不必讲也予谓天下之事有可以意度者亦有不可以意度者对孝子而公言将杀其亲固世之所无也假令彼不吾告而或偶闻之而或阴得之则亦将推托于不知而听其自相戕贼哉弃疾于子南父子也于楚子君臣也当是时子南在楚葢僭越之甚而无君之渐萌矣而一旦君以杀其父告使弃疾而泄命则子南必先图于楚子否则坐视亲之将见杀而不顾也由前则党父以雠君由后则从君而贼父忠孝之罪人弃疾曷逃焉为弃疾之道者既闻是命必免冠徒跣号泣于庭以告其父曰吾族有位于国世食其禄以为巨室今王之弗强一国之所知也而吾乃揽其威权利其宠灵俾国人上下皆谓主降臣偪王亦不自安将有虞于吾族窃恐有拟吾后者虽王亦不能止也盍弃位出奔以全先大夫之祀乎如是恳恻至于再三假令不从则再拜而自尽若申生之为者吾亲之心庶其有感而君父之难万一可解也岂不愈于自经于沟渎哉不然从父起居父生则子不敢死父死则子不敢生固常情也今不此之图乃曰父戮子居将焉用之泄命重刑臣亦不为何为者邪若夫雍姬之事则尤有可论者父者子之天也夫者妇之天也国君杀大夫而专之非法也且命其壻以贼其舅君非义令臣非义共【平声】君不可諌夫可谏也谏其夫以逃不义一举而全二天此雍姬之道也諌而不从夫道絶矣则告于父而自经焉以明吾心其亦可也雍姬不明此义乃泄其谋而视其夫被戮以死岂不误哉虽然弃疾不惟可以谏父而亦可以谏君雍姬不惟可以谏夫而亦可以谏父不从则死之死于君犹死于父也死于父犹死于夫也死于君为忠死于父为孝死于夫为义乌乎孰谓天下果有难处之事哉

　　铜雀砚铭

　　兹惟陶氏遗邺之野摩挲汉年尚论作者俾与端居彬然文雅噫彼岂为砚我何用瓦噐不以人时哉用舍

　　叶司徒赞

　　伟哉叶公经济之资迟回抑遏至老而施中外后先阅歴二纪凡诸物宜验之在巳既成文治溢为戎勲南丹单骑荔浦孤军岷贼有徒怙凶惟旧公计灭之如缚病兽公在北边如其在西益障损戍精耀鼓旗是皆公功公则不伐从容庙堂藴乃丕发国计民生惟大司徒公曰艰哉我何以图内帑外庾岁漕月饷通融有无公执其量嬖人肆骄公语谔谔戚氏专利公疏凿凿彼以其宠公以宪章以国以民披肝沥肠帝曰都哉惟卿议是其所否者什纔一二公胡能尔曰识曰才识以听纳而才以裁若古大臣厥亦无愧先忧仲淹善断如晦七十一年乃老于家锦衣犀带淮水之涯公寿无疆天用镇俗考德于何名臣有録

　　石祁子赞

　　沐佩则兆吾弗敢知吾所知者凶吉异仪或兆或否偶邪非偶大哉礼云维臣子守

　　纪叔姬赞

　　国亾君亾吾将曷归父母邦鲁先君庙酅归不于鲁而酅是依乌乎叔姬

　　泉研铭

　　我石汝琢我泉汝名无絶其源我心汝盟畜之池盈放之川行我词汝征

　　白石朱研铭

　　坚白者石圆方者池中渥者丹我其用之

　　菽水堂铭

　　维士养亲鼎贵多有有鼎有实厥味维厚物有贵薄亦惟其诚我分乃是菽水三牲水曰玄酒菽曰嘉谷至薄而腴义我所欲所欲是承乐在其中菽水匪歉三牲匪丰茍为不义君子所弃一芥万锺理罔或异盗泉不顾仁粟必求是物是诚孝哉惟休我铭君堂要在养志参何人哉希之则是

　　江西小砚铭

　　介予汝嘉贞汝予乐持汝论士予斆予学勺汝为川巻汝为岳汝尚相予无忘始作也

　　杜氏琴铭

　　物以素贵有如此琴玄酒大羮实维我音或鼓而歌听之者心庶几古人复见于今乎

　　閟宫说

　　閟宫诗人颂祷其君以伯也僖公之时天王失驭诸侯强有力者肆为侵暴而蛮夷戎狄亦皆起而猾夏生民之荼毒甚矣故志于当世者莫不慕桓文之事焉閟宫诗人颂祷其君曰遂荒大东至于海邦又曰遂荒徐宅淮夷蛮貃及彼南夷又曰戎狄是膺荆舒是惩至论其所以为之则曰公交车千乘公徒三万夫以车徒之众而辟土服逺兹岂非桓文之事欤于此而少进焉则有诗人之所不能及者故曰鲁一变至于道此仲尼之志也书録费誓诗録閟宫得巳哉得巳哉

　　观陶说

　　邵子观于景德之陶歴群工所咸造焉客或叹曰吁陶之为噐其难矣哉方其取土于山犹夫石也碓而粉之澄之以水滤之以渠浥之以甓和之以浆始可以揉而规之又必削其未整焉因以坏者什一磨其未泽焉坏者什二润之以膏饰之以采内诸火而出焉壊者什五其幸不坏者璺隙疣玷又什之三葢自始规而至成噐以献于尚膳其不得与焉者多矣然取土而舁者若干人碓者若干人澄者滤者浥者和而揉者削者磨者润且饰者纳诸火者各若干人凡越工者十而后噐斯得其成也其献之上不过备一御耳为之如是其难而用之不以为异是可叹也邵子曰是诚难矣虽然吾犹以为易也夫取土而制其质澄滤浥和而后就规刮磨润饰而后就火茍不坏者皆成噐矣噐而献之不过三月则离山野而荐诸郊庙陈诸宫寝祭祀享燕实与有用焉斯亦异矣视其为之之难亦何负哉乃若君子之修身以待用者材以为土学以为碓戒以为澄省以为滤从义以为浥力行以为和循礼以为规研精以为刮师友以为磨出词以为润表仪以为采自试而征之以去其疣隙玷璺近者十年远者三四十年曾不得望君门而效用焉甚或终其身于山野其视夫陶也又何如邪宝方陶于人才知其难焉故陶吾犹以为易也客起而谢曰吾闻万室不足于一陶今乃知其难若是虽然噐犹末也请着以为说俾用才者知焉

　　宋穆公论

　　宋宣公之立穆公也不使公子与夷避之穆公之立与夷也则使凭也出居于郑且与夷之将立也有非先君之意之言而凭也承穆公之命乃无逊词以对其弑夺之祸固不待他日而后见矣岂有敢为弑夺之人而可授之国乎吾尝疑穆公重嫌以致乱由是观之穆公之择继彼善于此固必舍慿而立与夷之为是也况使慿出居所以防之亦甚周宻与夷于此茍能修德和民以好邻国则其位自定顾与逆贼合谋欲求除害而卒及于难葢自求之耳故君子谓之飨之道其常也飨而不飨与夷之罪也岂穆公之罪哉而或者以累宣公抑又过矣

　　学礼不议说

　　非天子不议礼礼者所以品节乎道道无变更而礼有损益损益之要其因以时其起以义故不敢议也虽然君子岂可不学哉子曰吾说夏礼杞不足征也吾学殷礼有宋存焉吾学周礼今用之吾从周由是观之则孔子于三代之礼皆尝学之矣其所以不敢议者非义不足也时不当也时茍不当而欲议焉虽圣人不敢而况他人乎茍惟视为外事而于损益之故漫无考究则局而未博泥而未通虽圣人不能而况学者乎是故君子之于礼也学而不议因时起义有待而用焉斯得之矣

　　刘忠愍公像赞

　　刘礼部景玊以其祖忠愍公遗像见贻再拜敬瞻乃作赞曰
　　于忠愍公侃侃堂堂在正统中修省有章惟辟福威是膺戎狄义形于言諌匪公职公如元气柱我邦家彼奸贼公乃动于邪公学春秋上师孔子知有君臣不知生死死道多端公为其难赖公存者堂陛衣冠今日何日获瞻公貌我泪潸然为天下悼

　　诸侯葬称公对

　　或问春秋于诸侯之葬曷为槩公之曰从其臣子之私称也曷为从其臣子之私称曰见其私谥也私谥可乎曰古者生不爵死无谥谥与爵非天子孰敢议之天子之谥诸侯奈何曰从法而系以爵

　　使札对

　　或问吴子使札来聘在昧夷卒三十年前仲尼何贬之预也曰兄亾弟及既有父之命矣则札也实君之贰也吴子乌而使之是使也札将无意乎不然何歴之诸国观乐论人从容暇豫如此传曰季札使而亾焉得其心矣此春秋贬札之实也何预之有曰传称寿梦贤季札欲立以为嗣札辞不可然后立诸樊则札之辞寿梦巳听之矣其必欲致国者乃诸兄之意非父之命也曰兄为君兄之命君之命也况初意出于父乎

　　小宗祭法对

　　谈莱州问小宗祭法于宝宝对曰祭法与宗法表里唯大宗有太祖之祭小宗则不敢祭别大宗也小宗而祭太祖则宗法废矣然则小宗之祭如何祭各始于所继而极于高故继祢者祭一世继祖者祭二世继曾者祭三世继高者祭四世不四世不祧也此小宗之祭也小宗亦可立祖乎贵者贤者有功者以义起焉可也虽然必至当祧而议焉未祧而议是二大宗也

　　将石亭箴

　　予以泉名斋葢感川流之旨而励志于道也他日或谓泉之流易浊汲水者必将以石则歴久而其清如故于是又以将石名吾亭焉比承乏浙臬有澄清之寄益用自警宪副谢君汝为闻而予之为大书扁予燕室且辱为之记予不敏曷足以当此哉乃述鄙意箴于屏间期无负初志云箴曰
　　山下有泉其源本清出山乃浊岂泉之情歴涧而溪尘沙汨没视我蒙初几如二物我泉我汲我石是将石置之水隐有激扬出山在山清也如素不逺之复维此石故维石何为维贞维静壁立颓波何动不定动静相资厥修乃来放乎四海石哉泉哉

　　观我轩铭

　　予自臬司来浙省既适厥居旁观其东得隙地焉遂轩其间公暇居之有客请名名曰观我顾其义未之详也乃复着铭以俟询者其词曰
　　人有恒言静观万物万物我备我其敢忽观物于物盍于我心充之益宏钩之益深以我体物以物征我揆协后先原逢右左动不可乱赜不可恶我分固然求我矩度寂然不动我观其几感而遂通我观其宜孟曰养心程曰定性元公有图示我主静一事予耻一夫予辜至公无我大哉圣谟自公退食我坐我室俯仰两间万物职职物我异分而无异观我庭廓如地容天寛从事于斯是政是学匪敢为迂先民有作

　　瘗巻铭

　　江西诸生小试文总三万余巻葢自弘治庚申至乙丒凡四视学所得也念皆英才精力所寓故携庋草堂时一展焉然纸久则敝敝则弃且亵者理必有之于是穴地以藏为铭其上曰
　　是惟奎壁之精庐蠡之气其腾耀而不可掩者既行于世矣兹其不可久者亦安可弃也还之造化亦曰义哉亦曰义哉

　　松坛铭

　　贤哉二大夫昔闻其语今乃见之古色苍然挺乎俨而我坛于斯叅其离立山空无人仰不可及

　　鼋峰铭

　　九华烟霞五老氷雪夫何缥缈飞来奇絶天柱不折日观无穷我歌武夷考此石锺于嗟乎峰

　　时雨亭铭【有序】

　　今年春二月都御史彭公奉命剿河南流贼越四月贼平复命移师殪东贼之逋于南者公至颍州饬戎佥宪孙君伯坚避分司以馆公榜之曰都台维时大暑遂门其寝之北壁除地为庭且亭焉公坐以筹体舒神畅伯坚请名公名之曰时雨葢谓师出天王其神速如此伯坚以公命使来请铭初公得命将行予方在朝数与饯燕尝拟功成之日为诗颂之今而果然吾闻古之能师者惟贞以吉惟威以济惟全以胜惟豫以立而济之以机成之以断公通儒也知用是道为王师将克成厥功且不自居而归之于上亭名时雨不亦宜乎伯坚素着风裁于是师有劳焉铭曰
　　有镇斯川宿我重兵有屹斯台有翼斯亭孰亭台中而时雨是名吁嗟伟哉彭公中丞巾丞有文中丞有武钺秉节持自天子所拯我人斯殱彼豺虎中原既汛遂指南土民则大和式歌且舞维此舞歌中丞之功中丞曰吁帝载天工公赞神筭桓桓我师譬彼大旱雨来孔时人亦有言王师时雨公维雨师既雨既处侃侃宪臣从公于征乃后乃先驾风鞭霆有榜孔昭上对天日大田既膏嘉榖既实江汉滔滔河汴汤汤以苏以润雨流孔长公以雨来斯焉戾止时雨时旸其自今始人视亭只如棠斯阴公像弗留尚留公心

　　原寿

　　原寿寿封承德郎户部主事草亭成君也正德辛未君以子汝从贵致山东宁阳教事就封而归又明年寿七十汝从适还自京师乃大设燕以姻友宾客祝焉谓宝与君夙同庠序请为之词乃作原寿以归之其文曰
　　寿其原于人之始生乎譬之射者其矢之注而发也力逺则逺力近则近于是乎有修短焉抑又有修短者由射于百步之外也其始发如是而风雹或挠于天陵木或絓于地干戟或拒于人发虽力未有能至者故或五六十步而止或八九十步而止其至少者弗论也夫人之寿亦何以异是哉是故或定于妙合之初或起于仓卒之变皆弗可得而知焉而亦归之数虽然物之无情非若人之有欲也故射之为物非外物阻之发惟弗力力斯至矣乃若人之生也则有莫之戕焉而自贼其性情者故惟至人为能全其数下此而保其数者鲜矣孔子曰人之生也直至人者直乎直者也其余则未免杂之以罔瞬息之罔生理亏焉理亏而气亦亏由瞬息以至于旬时以至于歳年数之修短又于是乎在人见其若是短也若是修也乃亦遂谓之数数一也前所谓数人与物同后所谓数人与物异同焉者存乎天异焉者存乎人书曰若生子罔不在厥初生自贻哲命此之谓也是故数不可以加益而可以保全非知道者其孰能与于此然则年不可引乎夫贞观者天地而有时乎倾缺贞明者日月而有时乎昃亏数则然也数之所在天地日月且不能违之而况于人乎儒先君子尝以作圣之功祈天之道喻夫引年者盖即夫修为之至者言之固亦未尝出于数之外也是故论舜德者谓尽其性君子以为允论周祚者谓过其歴君子以为诬予于论寿亦云作原寿

　　容春堂前集巻九

　　●钦定四库全书

　　容春堂前集巻十

　　（明）邵寳 撰

　　○杂着【二十六首】

　　测影台考

　　按周礼以土圭之法测日景凡立五表其中表在阳城即今登封东南告县旧治是也予至其地有二台存焉其南一台琢大石为之上狭下阔高丈余广半于高中树一石碑刻曰周公测景台台北三丈所复有一台约高三丈余垒砖为之其北之中为缺道深广二尺许下列石为道直达于北约五丈许石上为二小渠渠侧刻尺寸甚精宻最北一石为二小窍以出水询其土人云故老相传为量天尺又以为铜壶滴漏考之县志此名观星台亦周公所筑然予见其刻尺寸所书特今文耳恐非出于周公况歴代律书言尺度者亦未尝言及阳城测星台尺葢不可信恐惟石台乃周公遗迹所谓观星台者则后人因而建耳且其地尝置金昌府治又尝置告县治建斯台者岂其时邪又按礼疏四方之表各去中表千里予以禹迹图考之南表当在郢之北东表当在辽之东北表当在肃之北西表当在华之西南终南山之东今其地不知亦有遗迹在否姑记兹台之制以备叅考

　　徐君墓辩

　　徐君墓在襄城北二十里墓前有树相传为季札挂劔之处名曰灵树按史季札之初使北过徐君徐君好季札劔口勿敢言季札心知之为使上国未献还至徐徐君巳死于是解其寳劔系之徐君冢树而去徐即书所谓徐戎诗所谓徐方其地在今泗州季札自吴适鲁乃其所经之道是故过徐君焉襄城非徐地安得徐君而有是墓邪树之灵否不论也且季札适鲁观乐之后遂使齐去使于郑去郑适卫自卫如晋未闻其道于襄奚从而挂劔哉或谓古者诸侯有邦交之礼然则徐君适郑而卒于是亦不可知也独不观乎史称季札还至徐徐君死则其死在徐也明矣其曰解剑系其冢树则其冢在徐也亦明矣于是过于是吊奚不可知而必为之曲说乎予读一统志泗州城北则有徐君冢云或曰襄又有徐君故误称之

　　题王眞静诗集

　　眞静先生之诗王祠部应韶评之详矣寳则因是得其为人尝闻国初以来浙之东西号多隐君子至于今日或谓其凋谢殆尽寳以先生观之岂其然哉

　　书梅感巻后

　　姚翁好梅梅方花而翁卒花则尽落不花者三年乃复花翁之子观而悲之君子于是有梅感之诗乌乎忽而落者近乎有情三年如毁者近乎有礼梅其有知邪其无知邪其有以异于人邪其无以异于人邪诗曰梅感信乎其可以有感矣

　　题文山遗墨巻

　　予在京师读信国文公手书于钱佥宪世恒所而悲其迹之毁也尝为诗吊之于今七年矣比者视学吉郡谒公新祠而其裔孙裕者复出此书眞迹烂然幸未遭毁予之悲之不减于昔盖悲在其人在其国在其世而不在其书也虽然前所见书乃公被执北行时遗其子女有父子之情焉而终不以恩胜义后所见书乃公赴难南行时遗其朋友有君亲之念焉而终不以力沮志仁义之人其言固如是夫乌乎悲不在书也读其书而悲果在毁未毁哉

　　私试策问

　　问昔人称周公为辅相一食三吐其哺一沐三握其髪其急于见贤至矣说者谓舜相尧禹相舜益相禹伊尹相汤傅说相高宗其勤且劳皆不如是岂周公之德不及前五人者欤他书载周公之言曰吾所执贽而见者十人还贽而相见者三十人貌执者百有余人欲言而请毕事千有余人说者谓是特春申孟尝之行非周公所宜有然则所谓吐哺握髪者将皆传闻之谬欤夫以人事君大臣事也为周公者宜何如而后可邪

　　江西小试策问

　　问先正论士品而为三其于古人论三不朽同焉者二异焉者一其故何也夫道德功名昔出于一今出于二不朽之论古之道也然亦曰是为上是为次焉必有说矣富贵不足为士而士品之今之士果非古之士乎诸生以士自名请试言焉以观所志
　　问仲尼传革之彖称顺天应人以汤武并言之其在论语既称大伯至德又称文王至德又曰殷有三仁又曰伯夷叔齐求仁得仁岂未满于牧野之师而独志于天下为公之世乎吾其东周之期期月三年必世之拟由今观之其作为当何如也不然而托之空言岂圣人之心哉予也欲闻此论久矣
　　问人莫盛于三代后此非无人也不知何人可以称三代之遗材言莫备于六经后此非无言也不知何言可以称六经之余论举一二以例其余则无愧于知人知言者矣谁欤我师谁欤我友我规我箴伊谁之辞愿诸生之终告之也
　　问古之教者始乎小学终乎大学其制备矣世降经残表章搜辑待其人而明焉然而今之成材与古之成材果何如也大学卒章所引多鲁晋秦楚之言是言也果有是学而发诸口者乎小学外篇所采多汉晋隋唐之事是事也果有是学而措诸身者乎不然则圣贤立法岂若是之轻且易哉此予之所疑诸生倘能言之是予之所望也
　　问周子之图为道而画邵子之数为道而衍程子于此或受而不传或辞而不学岂无心于道欤不然则周邵之事赘矣予方思之诸生何以起之
　　问汉之人臣有近太公之材畧者有近伊尹之出处者然而固陵之追成都之取君子不满焉由今论之果何如哉勿以成功而轻为衰世之待勿以成说而重为贤者之责要之归于中正而已此予发问之大意也
　　问楚人亾弓圣人谓其楚亾楚得之言曷若谓人亾人得之为大也后世有亾钱者尝谓人亾人得矣而君子又谓其有体无用夫其事同其论不同此其故何哉不可不辩
　　问新城三老有兴邦之力而不与于赏力有大于此者乎商山四老有安国之功而不免于讥功有大于此者乎此汉史之余论也吾欲追决其是非而未能无疑故与诸生商之
　　问汉世之君或有见于封侯而无见于置将或无见于封侯而有见于命相其得失之故必有在矣酌而反之将安处乎而后为汉法也又安处乎而后为天下万世之法也
　　问礼乐不在玊帛钟鼔仲尼有是论矣然而告朔爱一羊之仪闻韶忘三月之味此其故何也若乃叹文献之难征幸雅颂之得所博之聃襄而先进是从无亦谓夫声音节制之间也欤诸生盍于圣言求其本之所在详着于篇
　　问孟子叙道统自尧舜至文武乃至孔子尝考孔子自言文不在兹独承文王而鳯鸟河图之叹其世其人亦可想见是何与孟子之言异欤孔子万世一人也人有恒言或曰伏羲孔子或曰尧舜孔子或曰文王孔子或曰周公孔子或曰孔颜或曰孔孟或又曰孔墨数圣贤者果若是班乎外此称圣贤者尚多而恒言不及之抑又何也诸生请无多言愿数言足矣

　　华珉字说

　　华甥珉迎妇于我其傅宗镐君其族叔氏也实以珉来珉冠而未字宗镐为之请予字之曰中玉复谓珉曰珉乎夫珉石之似玊者也似玉非玊故不曰玉不曰玉曷不曰石石而异乎石也故曰珉珉在我知珉在人故或玉之或石之然石其外玊其中始或石之终必玉之以是而珉有深藏之义焉吾惟恐其不珉也不然则虽玉其外不能掩其中之石而况中与外之皆石乎求或玊之不可得巳君子之行己也何以异是珉也识之宗镐曰子幸教珉珉也固佩之于是珉再拜请书于简

　　杂说三首

　　理不外气气之所以顺者理也象则在象形则在形反而复则在气无乎不顺无所往而无理也君子由形知象由象知气由气知理故曰逝者如斯夫此之谓也
　　郑有二邑多盗一令视盗若无盗也其一令曰盗害吾民治弗可缓乃简卒授械百方诘捕之盗得则归货于室群盗闻之曰令吾治也非为民也将以巳利也诘捕虽勤吾亦力抗之而巳矣于是盗悉其力诘捕者莫胜也盗之繁繁于视若无盗者乌乎吾乃今知假公以遂私如蹊田夺牛者固不能欺人哉
　　有虎自它山至将搏诸害人之兽然未动也群兽大骇走告山之神曰虎害我我受害神且孤矣山神弗察诉于帝帝曰虎能除害良虎也遂下令旌之虎之名自是大振乌乎孰知神之恶虎顾成虎之名哉

　　史氏二子字序

　　姚江史君秉直以生名其子长曰兆龙次曰兆马顷客江西尝问字于予予为之字龙曰干用马曰坤用盖取诸易夫乾坤之道大矣而龙马为用之首然龙有可豢而马有不可羁可豢非龙也不可羁非马也必也伸于欲屈于道而乾坤之用于是乎成二子者其尚以此思之

　　题兄弟论

　　毛尹骙顷在南城以唐人所著兄弟论质疑误焉于予予方校文未暇一阅及予行武宁骙适调是邑复具别本如前请盖将梓之以谕民也夫天下之达道五而骙独于兄弟是申岂不谓夫兄弟之翕原于夫妇之正而效于父母之顺观一家而天下可知也乎异室之制君子所以保终同居之义君子所以敦始敝于异者戾而伤恩敝于同者狎而失礼恩礼之中君子酌焉骙也教其民将于斯焉在于是论之疑误也何有书其首简而归之

　　书太原陈氏所藏西涯公字刻

　　西涯公德行文章重天下其书在金石者天下之人重之若珪璧琬琰固无容赞矣但刻工有高下故其入神之妙或不能无异公尝谓近时京师惟阎杰刻为第一汴梁郝升刻篆文亦颇合古意后寄示扬州琼花诗不知何人刻又极称许余皆未满公意刻工之难有如是哉太原陈君邦瑞以所得公金石书若干通萃为一册邀寳观之寳出公门下闻公评书每及于刻因附数语俾观者知之公眞行草书皆自古篆中来晋以下特兼取而时出之耳故所成如此若不求其原而惟迹之逐岂知公书者哉

　　书华世宏所藏匏翁巻后

　　匏翁此诗予二十年前尝见之今世宏复持以相示窃有感焉翁诗如汉循吏所至无赫赫声而去思不巳世或摸拟之鲜能似也翁逝矣诗失于彼而传于此予亦何知哉正德六年正月十三日

　　吴氏二子字说

　　人莫贵于知本知而不忘忠孝出焉吴之先姬姓国也视周为君视鲁为宗君而朝之不忘忠也宗而聘之不忘孝也非知本者其孰能与于此吴海容欲名二子而问予予名其伯曰朝而遂字以于周仲曰聘而遂字以于鲁盖示以忠孝之道也孟子所谓归而求之有余师者其此之类欤

　　杂说对谈海运者

　　楚人有以千里马驾车载重万镒歴险途数日至于齐者郑之鄙人所载如楚人而所驾不如乃迂途而行累二月亦能至焉吴人以郑人驾即楚人之途中道踣者数矣幸而至则谓郑人曰胡不为吾之速也郑人曰夫速天下之所同欲也吾岂异于人哉顾力与时不可强耳彼千里马非千金不得得而乘之非王良造父不御且物至万镒虽有车非乌获弗能举而载焉彼之力足以及此其济险也固宜吾载非所举举非所御御非所乘而险焉是求驰之逐之有毙而巳汝数踣而至一恐不如吾之纡而迟也吾昔壮时盖有力焉而未能一试今老且衰矣虽欲为之其将能乎吴人无以对周史闻其言也作而叹曰君子行贵量力动贵相时易是必败盖天下之物皆然矣郑人知此孰谓其鄙哉

　　许濠复水录

　　许州城外四面有濠阔二十丈许昔人引潩水西北来注之夏秋水盛荷花弥望谈者以是为中州胜成化间徽王国于钧钧许比境董长史彝过而见之谓守某曰吾将言于王乞此濠为吾府属可徃来游且利焉民闻而惧言于守决其水而涸之又有为种麦之计者于是荷废而濠淤者数年适予来知州达观于城因忆宋人十里荷花江湖极目之诗而恠今之无水也乃询诸父老父老述其故且曰不如是则此濠久不为许有矣予闻而笑曰池城相依此濠实许之池城是焉赖以钧之封越境而请许之池可乎池归于钧城将奚属国不堪贰古之制也虽百董彝之言王将不从吾忍自涸此濠俾我城不固哉乃复引水如故既而率民浚其近城处凡阔二丈深一丈濠之不废实以是故昨闻羣盗横行汝颍间独许以濠故将至数十里不卒攻而退三十年前一言乃验于此因着之

　　题宋徽宗墨竹

　　论画者谓宋佑陵墨竹丛宻处露微白自成一家不遵古人轨辙今观此幅信然乌乎古人轨辙物理存焉小者且不可无而况大者乎佑陵于是乎缪矣

　　对秦问

　　天下之乱至七国极矣其势必归于强有力之国当是时使无秦也则将何如曰六国之中必有为秦者矣虽然无秦之暴也即有秦之暴而无斯高之奸缪则天下之受祸岂至若是烈哉然则为秦奈何曰得孟轲则王得管仲则伯得斯高则亡而已矣

　　蓬室王先生像赞

　　顽愚铭座忠敬书绅俨而冠裳为古塾庠之主翛然杖屦为今燕射之宾其教之博也尽一时之乡士其谊之久也至三世之门人然则吾党称蓬室先生者必以是而叅之画史乃能彷佛其眞也

　　跋潘氏容膝轩记

　　予数造潘氏容膝轩简而文朴而雅信有如张公之记者轩构于元庚辰岁越十有七年至正丙申而记作当时巳有独存之叹今去丙申百五十余年而轩复如故不侈以易不污以隳君子谓仁仲父有后仁仲之元孙继芳以记视予请嗣书之予闻仁仲为杨铁崖门人故一时名流若陈子尚张伯雨倪元鎭诸公皆尝燕集于斯予媿乎其请也聊书此以复

　　跋韩知县赠潘克诚文

　　国朝来吾邑贤令以东平韩侯博文为首有廉明公恕民不忍欺之称后擢通州知州以去终保定知府侯在邑时尝作君子堂以待贤者若潘公克诚者其斯堂中人欤不然何赠言推重如此予生也晩尝友于公之曽孙继善继芳闻公与耐轩王学士同游尚书张公之门永乐中以名医征尝从文庙北巡既而授汉府良医正固辞不就公盖有识之士宜侯之重之也侯之文简而质如其为政其后二衔兼书岂侯既擢将行时耶其所谓赠盖古之所谓处者欤

　　辩盗

　　宏治巳酉春邵子在许三载将考绩于京师谢事廨居一夕不寐久如闻有閧声问家人曰无之俄而曰有使听焉曰在廨后邵子曰盗也其在李让氏之室乎登楼望之见火不启门而鼓钟既而后堂钟前堂亦钟钟楼大钟先是约钟则有盗故诸巡卒皆趋李氏时盗巳半去进而合攻伤三人获二人以至邵子讯盗甲曰逸者尚十三人中二人曰李洪李赞兄弟也居襄城之次沟余皆有名居词具檄追之越数日襄城县械二人至施别驾方署篆召甲视之曰是也具诸刑弗承是日次沟人百余羣言无辜于门邵子闻之乃舆而之学宫羣遮道诉邵子若弗闻也者而过之比返羣诉如前邵子令缓讯待察众退邵子召逻卒灵井慕者宻遣讯之野曰得情赏无爽慕请符邵子手书畀之越月余慕以二人至曰此洪也此赞也审诸甲甲又曰是也邵子异而问焉慕曰四人者皆居次沟前二人家沟之北土著而着后二人家沟之南侨居而微盗者实后二人逸而佣于郾城大姓某有司以名居逮前二人耳邵子谓甲曰若何两是之甲曰盗实后二人某始言谓是既而得前二人某故有怨且虞反复之诛故遂是之虽是之实非今所是是也后二人顿首服释前二人赏慕如初言君子曰听狱之不可执也如此哉获盗于所即録其辞得二人名是名也居是居也审之而信宜若无可疑者庸讵知复有后二人者哉使前二人有一先死其主者不遂非而成狱者寡矣

　　白鹿洞谕来学文

　　谨按南康府白鹿洞书院实据匡庐彭蠡之胜宋儒周朱二先生尝寓游焉其秀自天可以资静修之趣其重因人可以兴景仰之思士惟无志茍志欲上师圣贤进德修业期有益于天下者闻兹洞院皆当负笈褁粮从事于斯况有舍以居有田以赡有书以观如今日者而可不游乎但学者立心之始几莫大于诚伪辩莫先于义利此之不审皆茍而巳今学校遍天下立贡设科教且用之具有成法若舍彼就此徒欲自异于众而所习者仍与众同则于立身经世之道既皆有所妨夺而羣居之诮快捷方式之讥或未能免焉吾亦岂敢轻举以误诸英俊哉学校诸生暨山林儒士有清修愼笃欲暂辍进取而志于前所谓学者许各府州县起送前来某虽寡陋敬遵先儒旧规斟酌程课近临几席逺寓笔札相与讲明焉如其师道以伺君子此实区区奉诏崇正求眞之分也所谓暂辍进取或五六年或七八年必待学成然后出用不惟其言惟其事实斯为有志之士如或立志未定请勿轻至其四方学者闻而来游当异馆待之某不佞敢以诚告

　　容春堂前集巻十

　　●钦定四库全书

　　容春堂前集巻十一

　　（明）邵寳 撰

　　○记【一十八篇】

　　汉御史大夫鼌公碑阴记

　　予既封汉御史大夫鼌公之墓而或者以公在当时以言贾祸身被显戮非君子之所嘉予而不满予此举予观汉史公始事文帝屡上书言边事及贤良对策皆切中事机盖谋臣之雄者迨事景帝首建削弱诸侯之议以为不如此则天子不尊宗庙不安遽以袁盎之间竟未及施以死葢公之为谋虽能料天下之变然伤于急锐而不量君志之信否其为心虽出于爱君忧国敢发天下大难之端然未闻圣贤之道而无善处之术葢为忠而过者则杀身之祸亦其有以取之欤夫忠而至于过过而至于杀身此人臣之不幸而重予之哀者也安得谓非君子之所嘉予而遂巳于斯邱之封也哉况君子之忠尤有大且纯于此者则斯邱之封夫人可以兴矣此又我政人之体也既以对问者遂书诸碑阴

　　石固石梁记

　　有义举焉其费千金其役千夫使一人为之可乎曰有其赀而为义无不可矣然有有其赀而不能为者曰其心不好义也有其赀矣其心好义矣又有不能为者曰其识不足不知义之所在也然则千金之费千夫之役可以一人为之而常难乎其人也许州西北有鎭曰石固聚居贸易既繁且丰不啻一大县然西通宻县诸山山出泉流为河经其地而东春夏之交水势冲漫不可渡秋冬亦病涉焉有议为石梁者计其费曰必千金计其役曰非千夫不可皆相顾变色莫敢先倡义官吴芳见而心动焉曰此义举也吾一人足以为之矣乃召匠氏伐石于山采木于林铸铁于冶度为梁一高若干长若干阔若干凡费白金千两日役若干夫积若干日为夫若干一不烦他人人或助之辄谢不受经始于成化丁酉之春讫工于弘治已酉之秋完固壮伟四方之人车而载者马而驱者徒而负且携者皆若坦途焉知水之无害而不知梁之为利也所谓千金之费千夫之役芳一人为之不亦难哉芳有其赀而心且好义二者于芳皆不为难独其识足以知世俗所尚浮屠老子无益之施不若斯梁之能济人又足以知斯梁之济也大非区区小惠比者义之所在知而必举不疑不沮竟底于成斯其为难乎始芳为是举适予来领郡召而奬之至是以成事告予又加奬焉民之知芳者请为记梁之兴造以张芳之义举于不朽予尝至石固登崇冈而四望西则韩东则许北则郑之故墟也昔者子产乘舆济人之地依然如故而世变益逺遗风旧俗无一可问者芳也有其赀而心且好义犹若被子产之化而其识又偶有以补其所不足吾于是益叹夫斯人之难而所谓千金之费千夫之役一人而为之者葢不足言也使其当子产之时殆必有以旌芳而处之矣予为政六年无惠于民甚愧子产顾何以处芳哉聊以是旌芳焉

　　裴晋公祠记

　　郾城西北五十里有鎭曰裴城唐丞相晋国公讨淮西时尝视师于此后人因以公姓命其城又以命其鎭鎭之中故有晋公祠不知其所创始盖民之私祀祈丰禳沴往往即焉然非典也吏罔攸司葺不葺惟民岁久且敝比寳来守许行县道祠下慨然感之乃劝其鎭之民某稍为完修建额于门设主于堂旧者以新陋者以雅有所瞻焉又请于巡抚都御史徐公暨藩臬诸公岁役一人俾继守勿坏且为定私祀期式主以乡民耆老有行义者而记其事于石某按韩碑元和十二年八月丞相某至师十月丞相某入蔡然则公驻兹地仅两月耳非有居守抚治之勤而民之敬爱一至于是岂公求民民有私于公哉诚于国故在在而感仁于人故在在而孚其车服所临节钺所指当有不言而喻者矣然方是时献俘于朝立石记功卒为忌者所巾至有斵碑之举抑不知碑可斵而其感孚于人者不可忘也不然一戾止之间而城曰裴鎭亦曰裴且祠焉至于今者亦独何哉由此观之则是非之在民者公于在国其在后世者公于在当时此理之固然无足恠也寳独念公之在师与贼垒相距曽不数舍而从容暇豫若无事焉一时诸从事方且谈笑为乐至形之诗咏则公素定之志夙成之谋优为之才大受之量皆于是乎见之夫惟素也故不可动惟夙也故不可挠惟优也故不可克惟大也故不可测是其克成厥功葢有不偶然者故凡有志经世之士莫不以公为望乌乎民怀其恩士服其德立于百世之上而百世之下身其地者如见其人焉寳知是祠之不朽也寳知是祠之不朽也于是乎记而复系之以迎送神辞使歌于享辞曰
　　公将降兮兹城横风云兮扬灵繁歌舞兮在庭去千秋兮公如有情蠲我俎兮旨我觥
　　公奄去兮何乡焱逺驾兮八荒伫城皋兮彷徨裴之城兮召之棠后千秋兮不忘

　　省斋记

　　王君廷贵既作斋于所居之左乃问名于嵩庵俞先生先生谓君涉世也久命之曰省君谨承之他日至京师谓寳宜为之记夫省之义大矣寳方愧此夫何言哉君居濒太湖请以湖喻太湖者跨常苏湖三州方数百里禹贡书之曰震泽葢水之险江南未之有加也君尝观其喷薄云雾吐吞日月而舟焉出没于其间者乎方其出没也身与舟俱舟与水俱虽有惧心不知其为险也及夫在岸而观焉则见夫舟之在水者俯如偃如突如跃如摧如仆如悬如落如而凡险之状无不毕具于是自顾其身必谓永矢弗冒焉而或者往往又出于不知其险之地此则忽于省之之过也故夫人之所为有不类是者鲜矣可不省与虽然大川之涉夫人之所不免也理义所在岂当逆料其险而不为之中孚彖曰豚鱼吉利涉大川利贞葢信而至于感豚鱼信之至也而又守之以正吉与利也孰御焉而何险之有然则君子之道固有在此而不在彼者矣君更以是省之君出望族幼尝被仲父万松先生之教故行年五十而不忘求益云

　　学古斋记

　　人有恒言皆曰古今异宜葢古之道不能行于今犹今之道不能行于古也罍爵难以常饮笾豆难以常食弁冕难以常服书模篆籕则难于识文拟盘诰则难于喻故居今反古君子有戒焉此之谓也今有人焉能以古之道自居则人皆目之曰此君子也学古者也抑又何邪古今所异者世所同者道道之不同非道之失也人失之耳惩其所失返其所同此天地之义而吾人之彝训也然自众人视之则曰古之道如此哉虽口称之貌敬之而实恶其弗巳同也一齐众楚其将若之何于是有以古始以今终者其亦难矣虽然古之道有本有末同其本不同其末无害于古茍惟末之同而本则舍焉此羣议之所由起而古道之所以不复也故善学者得饮之正虽不罍爵未害乎古之饮也得食之正虽不笾豆未害乎古之食也得衣之正虽不弁冕不害乎古之服也得书与文之正虽不篆籕盘诰不害乎古之书与文也此善学古者也壮以是始老以是终孰其议之哉冯君忠卿以学古名斋请记于寳寳观君之为诸生为国子为邑愽士循循然无忤于俗而处巳诲人皆无戾于道今之道由古之道也其于名斋之义可以无媿矣于是乎记

　　涿州重建户部分司记

　　涿有户部分司旧矣今曷为而重建之也主事陆君士弘图其便焉而重建之也葢京师西南畿内数百里为都司者一为卫者十为所者二皆今所谓重鎭防秋之戌岁一集集六月而罢者又以千计军饷民输出纳之政甚伙于是乎户部专官以分司之凡郡邑在其地者二十有四其廪禄之类皆受计焉岁更一人率以为常歴数十年上下称便独其居在京师而亟出亟返势不能巳故巡歴有期弗时则怠是谓遥制稽报有籍弗亲则弛是谓虚文二者相仍弊日益滋于是乎有称不便者陆君既大刬其弊思惟久远则莫若我居其会由兹以巡则辰发酉至可以定期会由兹以考则甲会乙验可以诘蔽欺输受于民而民便之饷给于军而军便之老奸宿蠧将无以容其计者惟涿北去良乡为里七十南去保定为里二百西去易州为里百又西去紫荆视易差远西南去唐视保定差远去倒马视唐又差远所谓会者莫便于此矧其分司傍近有地可辟欲广焉以居为力颇易于是始有重建之议乃告我太子少保尚书周公侍郎许公二公曰然君乃谓郝知州某出苇秸余钱若干以供兹役前为门中为厅左右为序序之西辟门再营一如前制为寝凡益地若干丈屋若干楹不费于公不敛于私不两月而告成事使来请记寳尝观善为政者勤以图功不知其劳简以御事不知其逸要于尽职以便上下而已故当其为之不为暂辍不为遐遗怨有弗恤誉有弗嫌若恫在躬若蛊在家必竭吾心而后巳焉此古之道也陆君当积弊之后综核经理不遗余力而才以济之故虽一岁之近而必虑乎百年之远一举而军民两便其于政也可谓知慕古矣是故修建常事不书兹役也政有所关故书志事变之端故书将告夫后君子俾勿坏也故书

　　领庵记

　　领庵者吾友长沙李君征伯名其斋者也斋以藏修而名以自励焉征伯之志也若夫领之为义则吾师涯翁先生庭训在焉征伯奉以周旋而犹恐其或忘乃谨属记于寳寳尝闻之君子之为学不难于传而难于领领也者心有所得之谓是有机焉不可以力而强也今夫学必有所从受所从受者吾之师也师之所授者有经有传皆古圣贤之遗圣贤者亦吾之师也吾受所授于师徒诵者谓之口学徒听者谓之耳学徒讲而且鸣焉者谓之肤学皆有所领而无得于心心之不得虽领犹无领也夫领亦岂外是数者而超然独诣哉不外乎是而有得于心由体以措诸用无所往而不得君子之学毕矣领之义其大矣哉然曽之唯与颜之请事同一领也而所以为领者异颜以明健曽以沈潜及其成功则一也故超诣之机出于力而亦不专乎力悠悠焉则荒矻矻焉则苦泛泛焉则浮拘拘焉则固顾瞻喻倚衡运用比斵轮优游涵泳积之平生而一旦得之者葢亦存乎其人焉尔征伯天资英迈读书为儒上师圣贤虽从事科举而志不为夺骎骎乎大有所造况先生之庭训寓于名斋者又如此哉先生道德文章为世所宗葢不立门户而圣贤之学实隐然在于其躬天下后世之人皆当师之而况其子哉寳不敏既以请诸先生遂为之记葢庵无所事记者记领之说庵在其中矣

　　无锡修县治记

　　无锡古望县也尝为州今为畿县治居县西偏高爽整严称其为望自有县以来征诸志凡几修矣乃弘治丁巳进贤姜侯文魁以进士来知县事师古循吏施于有政越明年戊午侯以政暇观于治考敝议修曰听事有堂既修于前人无庸予力惟堂左右有房前有仪门门之侧有狱敝而宜修者三爰谋诸僚延问于师生至于民耆皆曰惟侯所为侯上其事于府于巡抚于巡按既得请于是节经发羡劝义于富量费计工择日兴事先门次房次狱拓地而广之房加靓深门加轩宏既各就绪复因余力浚二井于门屋而覆之以待役且讼者终事于戒石申明旌善三亭其未宜修者仍之始于巳未某月再以农辍迄今年秋乃大告成时寳有江西之命便道谒侯相与达观之侯指戒石曰训铭于斯及房曰吏于斯及狱曰囚于斯及门曰出入于斯斯吾修之寳曰然出入于斯者是惟民瞻其仪不可不肃也囚于斯者是惟民命其系不可不愼也吏于斯者是惟民计其防不可不宻也训铭于斯者是惟民明畏其顾諟不可不敬也敬民以从训铭不忽所狎不虐所忘而饰于所由君子观厥修可以知政矣若夫井以济暍屋以广荫申明以令旌善以风政之不可废也而皆修之政其可知哉寳以是贺侯侯逊弗居县之人请书于碑乃作颂曰
　　天不远民有戒斯石维石嶷嶷维亭翼翼我侯阅之靡朝靡夕左右维史有邃其房有籍以载有牍以藏不愆不忘民之纪纲矧兹庶狱或怙或眚汉令戒瘐周刑就屏求死于生敢弗重省斯井斯屋非侨乘舆我饮我庇甘棠之余树声我榜宣令我铎我新斯亭非自我作作非自我自我振之禁以吾断抚以吾慈政吾汝令教吾汝师朝跻于堂夕降于庭协恭于民惟史簿丞惟我斯所如新我德惟盘铭是则其则维何自新新民刻碑于门颂者邦人

　　长兴县儒学重修记

　　弘治巳未贵溪徐侯浤以进士来令长兴明年庚申以学之敝请于提学按察副使赵公寛既得报乃修大成殿及会门及灵星门新其两庑修明伦堂新其两斋又新会馔堂及射圃及库廪庖湢凡有制于学者又明年辛酉落成先是我俞先生铠自丙辰岁莅兹学事尝有意焉以力未果今是役也侯与其寮协谨毕力工不踰年费不竭公劳不厉农式克就绪凡入学者瞻对圣灵退而抠趋以至藏修游息皆有其地诸生某等嘉侯之功有以成先生之志寓书属寳载之于碑寳尝论三代之学备矣周衰学废至秦而极汉唐以来学由人兴文翁韩愈时则以吏阳城胡瑗时则以师皆惟其人然地以方殊时以代异故其兴也不胜其废宋庆厯间诏天下立学于是其制博且久矣而任人之意又不胜法故吏与师者因之以泛继之以玩名兴实废在在有之今学遍天下皇祖有诏象悬籍载万世允式百年以来所任吏师或得不得学之兴废亦惟是焉系孔子曰为政在人学政之大也非人其可哉观侯与先生之于长兴其不诬也巳使天下之为吏为师者皆如是学何患不古若哉虽然人才风俗天下之元气也而学也者实培植之地故今之学以孔子为师六经为业渐磨仁义陶镕礼乐流而为化成而为噐莫不益我元气实而崇之是之谓兴文而应之或并弃之是之为废而宫庐涂雘之类不与焉子夏曰百工居肆以成其事然则宫庐涂雘固亦不可废也侯与先生其不负于今之学矣先生已酉乡进士寳尝受业焉而僣书其名窃附临文之义为天下告尔司训某某实佐先生故亦书之

　　愼斋记

　　台郡多君子吾得与之游者数人今江西佥宪王君景昭则以同官故加稔焉因君而得闻其父封监察御史愼斋先生有欲见未能之慊今年冬君以先生寿七十与其兄若弟以书相谋谓先生素厌燕乐歌颂之事乃举愼斋名属某记之将寓归献用承志焉是亦所以为寿也寳不敏向往先生久请因以质之可乎某昔尝闻学于君子曰敬敬云足矣而又曰愼何居君子之论敬有曰一者愼其一乎非一而求所以为一也有曰贞者愼其贞乎非贞而求所以为贞也有曰庄者愼其庄乎非庄而求所以为庄也夫庄也贞也一也举其一未足以尽敬而愼也兼之惧其有不敬也而加之愼则是愼也其与夫敬也同实而异名者也故知愼则知敬矣君子之学其何以加诸虽然愼有二有愼于事者有愼于心者愼独云者愼于心之谓也愼于心则一而不滞贞而不谅庄而不矜有不言言则天下听之有不行行则天下信之舍此而徒愼于事抑其次焉者矣先生何居先生之父存学公昔与姚文敏公并名有传在学者尝登正统壬戌进士未授官而卒时先生在襁褓母夫人教之既长又禀学于舅氏累试有司时名方隆辄心厌声病弃去不事而躬行以教夫三子者惓惓惟圣惟贤是师吾是以知先生之能愼也景昭歴官内外台卓有风裁且极力古义日可推之天下皆先生之功也而愼之为效亦着矣先生朝夕顾諟老而不倦有卫武抑戒之遗意焉浅陋之词虽未足发抑岂不可窃附于日诵之义也哉是为记

　　张中丞庙记

　　张中丞何神也唐睢阳守张公巡也公当天寳乱城守以死且曰当为厉杀贼史称其有保障江淮之功宋南渡后民结社备兵火者在在作公祠以倡忠义祠必厉状谓之公志锡山之祠岂亦创于其时邪说者谓宋异人卢至柔者于此得泉井而施民以疗疾疫遂祠公泉上俾汲必告以鎭民哗然以泉故祷者日众其祠视他郡特盛葢自始祠迄皇明景泰凡若干年矣而耆老有行义者议曰祠必有祀祀弗在典犹弗祀也乃以上请得春秋祭着为令若干年成化某甲子议者又曰祀有典矣而祠以厉附他庙弗经弗专乃卜其东为今庙君子曰是近于义庙成貌公于堂以人易厉衣冠惟时主书其官祝如之榜亦如之君子曰是近于礼夫民祠公有报有祈而御灾捍患无一日不望于公初何假夫泉哉然泉之利甚博收而幕则滞勿幕则泛势必有主者而惟公是归则公之得于人者亦于是乎征观一邑而江淮之南皆可知也氓之无知诬公以厉诚诞且恠然厉乎由民弗厉由民民求公殊而公之为民佑者譬之兹泉或泥或甃而水固无不在也黜乎厉以从其初如是为义如是为礼如泉之渫则源源而来以是求公公必享之故泉不必废也庙与貌不可不正也吾于斯举有取焉昔狄梁公毁淫祠于南方所存者四其一伍员公之忠于员远矣而祀由礼义其将与兹泉始终乎是为记

　　陈氏两阡记

　　陈氏两阡今致政福建左布政使晋庵公宾之所营也公祖墓在惠山塟凡若干世至公父母之丧以隘而卜去二里所曰锡山得吉为阡南乡合葬如礼至公配之丧又以隘而卜去锡一里去惠三里所得吉为阡东乡葬左而虚其右公亦将斯乐焉公之父为南靖知县赠吏部员外郎某府君其葬在成化甲子文思彭公表之公之母封太宜人某氏其葬后府君若干年甲子文肃王公表之公之配为封宜人吴氏其葬后太宜人若干年甲子某公表之皆碑于墓其在南阡有永慰之堂有庆源之桥有福地之门其在东阡有冲和之桥有佳安之门有荣恩孝思之堂当其中也题曰寿域葢尊制词彰宠数反求德善以识久远之意皆于是寓焉其它规构尚多而斯数者大矣先是永慰堂成文懿杨公为记凡南阡之制畧具而东阡未有记者公比以属某俾并书之寳尝观吾邑西诸山惠为最巨其形衍迤东出稍伏而起者为锡锡惠之支峰也其秀锺焉故其为泉源于惠者必经于锡然后会溪入湖而归于海其发也远其畜也深而其汇也旋委有截观于泉而地之脉葢可知巳公世墓于惠再卜而锡之南三卜而锡之东其世序之相承犹其地之脉也公之先以醇厚立家自府君始显而大发于公文学政行渊博修洁望在朝着绩在铨衡惠在藩省未老而请在天下有遗用焉其世德之渐底于盛亦犹其地之脉也此岂偶然也哉公之卜地惟近之相而吉焉是从未尝谋诸葬师以要后利而垣域从卫封树表识仪以饰观度以节力君子谓称乎其德况三地相属冈连岭望岁时展扫不出午旦而彼此可徧亲亲尊祖于是为备君子又谓称乎其序序以经之德以本之发乎仁裁乎义而成之乎礼一事而众美毕具焉由是观之则征于前者将益宏于后其眞可谓不偶然也巳孔子曰墟墓之间未施哀于民而民哀葢言感也公之为阡训在其子孙而感在邑里夫复何庸于寳之言哉独念两阡并书公之意将以示后有不可已者于是乎记

　　户部馆题名记

　　通州仓户部岁委员外郎一人主事四人或七人或九人监出纳之政葢分理以共成而有纪纲焉者也其所居公馆中为团亭有事议焉有客燕焉皆于斯弘治间有为题名之榜揭于亭楣者始自壬子迄于巳未凡六十有八人其字与贯具在可览也由庚申以来以榜盈故莫之嗣书今员外郎祁君某主事成君某李君某冯君某向君某谓是缺典相与征诸故籍得人视前榜员外郎多若干人主事少若干人其几人凡再至总几十有几于是予以督漕至通诸君请书岁月因念昔承乏司徒属于二榜所书旧寮居多昌黎所谓乌得无情者予实有之惟古人一登临游燕必题其名虽寂寥数字而千载一日不惟其官惟其人耳况诸君贤劳于国更必以岁情孚谊处礼将道益非寻常簪盍之比揆以古义欲巳于书其将能乎虽然是非不敏所能与也第感诸君意勤不可无复请举司马公记諌院语再三诵之

　　尚德书院祠李忠定公记

　　慧于锡为名山山之重在泉而幽邃如听松庵者次之庵之左有茂林修竹观者谓为一山之胜吾世墓迩其地旧矣弘治间购于僧而得焉时方考闻宋丞相李忠定公居锡之故而恨其未之祠也葢有意于斯者凡十余年至是幸获休退而始为堂于竹间以为公祠间尝登而四顾左右前后无非竹者乃颜其门曰尚德书院若谓竹有君子之德凡观物者尚之云尔然岂徒以物为哉思古之君子而不可见将诵其诗读其书以论其世葢狂斐之志如此粤稽三代以来君子之在锡者以至德则泰伯之祠尚矣儒学如龟山诸贤亦故有祠于学凡我后进皆得拜而瞻之公自其祖由邵武来居生长宦学于斯至以梁溪自号则固诸贤之俦也况尝庐墓兹山义起之礼顾当后举哉此吾堂之所以作也今夫祠拟诸祭菜则事合称诸乡先生则名正肖诸家庙旧本则像眞寳与子弟诸生岁时率以从事庶几一陟降间如与君子周旋交懋厥修以阶圣贤之域葢不知道有隆污而时有古今也抑亦自尚吾志而已矣公之学吾未知其所从受观其父母葬铭皆出龟山当亦与闻程氏之道者故其建明经画大抵笃君臣尚气节逹经权审进退以身任重而不自失焉其忠义激烈千载而下犹能使人兴起史称公有诸葛武侯之心而考亭朱子序其奏议至以天生弭乱许之即是而观谓公古之君子其不然哉昔朱子以匡庐卧龙庵之名取诸潭石遂縁其义为画武侯于堂君子谓其有异世之感若公于此精爽伊迩风声所及学者有师揆之匡庐葢为感虽同而事则切矣乃若以竹兴思寳不敏于龙庵之说窃自附焉天下之君子当有能知吾过者是举也吾甥华珉实任其劳始于正德庚午七夕成于中秋奉安于重九皆不愆其素奠毕小燕客赋淇澳而退

　　云田记

　　云田者云南提学按察副使彭公性仁读书处也弘治间公由武选副郎出守汝州予时承许州乏间因胥会得闻所谓云田者葢公世第清江上又十里为别业背连羣峰下面江流而中为平野凡若干亩山水之气日夕生焉动荡满盈恍有景象可望可即此其所由名也客有赋者曰东原有田中维云云蒙蒙兮田畇畇或卜其上兮读且耘一经治兮五榖分江清清兮怀夫君有和以兴者曰云之兴矣于我塍矣我息我游乐且令矣云之收矣于我畴矣我游我息乐且休矣畴兮塍兮云泱泱兮君子于田乐未央兮又有以比和者曰田兮泽泽以稼以穑云兮骎骎以雨以霖人有道兮天无心儗物类兮征德音田漠漠兮云深深予闻而感之亦欲和焉然无以加也葢心藏者二十年矣乃者再擢至今官致其事而归适予以贵州节过公郡公遂请记因书为复公博雅能文而诗逼唐法其居官屡有绩效无愧于比者之言今其归也更寻于赋且兴者将不知老之将至也是为记

　　仕学斋记

　　仕而优则学古之道也今之仕而优者亦孰不以学为事哉学焉而不如古则亦徒学而巳古之学者为已此学之道也昔有寒而求衣者二人同适于市一人取布帛焉曰此足以温吾体矣其一人陋其朴也则取锦绣而制之他日风雨继以氷雪锦绣者冻布帛者适不知为巳之病也盖凡为学者皆当戒之而况仕者乎漳浦林魁廷元以进士厯官户部郎中簿书之余不废诵读人谓仕而知学廷元遂以名斋而请予言为朂予嘉其志作记且铭曰
　　必有事焉惟仕之谓思不出位我躬之微实叅三材何理不该游心千里寓言一室万物职职此有敏者斗靡夸多如身心何敬哉义哉是之谓学先民有作

　　曹州新作教场记

　　曹州教场在城西二里原野之间有阜突成名鳯皇嘴者其故形也环辟其周为亩三百容若干人凡阅陈士卒于斯进退于斯分合于斯因阜而高之堂其上曰全胜翼以两序帅者临焉而出号令于斯前于堂为阶阶前若干步凡禀进止受赏罚于斯降阜而南三百步门焉曰演武阜之东若干步为台树旗于斯尽疆而垣焉夹垣内外树柳焉周完严整而场之为制于是乎备葢正德壬申春三月实始基之越某月落成经画而图功者今山东按察使无锡吴公也先是辛未春霸州盗起纵横四出攻刼城邑势日猖獗廷议以曹古剧鎭其在今日齿牙北畿喉襟南服而肘腋河南山东之境实惟中原重地宜得文武才畧之臣以宪节往鎭之会公以监察御史再起在台天官卿曰是惟其人乃请命为按察副使奉玺书整饬兵备作鎭于曹直隶暨河南诸郡邑在数百里内者皆受约束公至曹首简士卒而躬阅焉既崇其墉既深其池倡厥勇敢为御守计甚备顾旧有教场在城东以习民壮而狭隘弗称乃于是焉卜之旷然可驰隆然可望画然而不可犯葢一举目而有折冲千里之势纵横竒正参伍实虚棊布筭列如在指掌公临其堂谕厥吏士从容指挥以伺警报而地之为用亦大矣厥既落成知州某以公命用书及图来请记今天下承平久矣武卫惟籍民兵惟名彼盗悍猾敢蔑我师实是之故公之莅斯凡阅数月贼不敢迩且屡遗我禽焉盖公有不可胜者乃不自恃而阅习日勤其虑逺矣推公之意必使凡士卒者惟吾法是惧而不知敌宁贼同死而无同生然后为能师也呜乎其可谓敏且共矣虽然会而习之存乎地简而阅之存乎法鼓而作之存乎气率而示之存乎义劝而休之存乎赏戒而警之存乎罚帅而从之存乎人人重则举人轻则废葢凡事皆然而况教民战乎予比督运北河及兹省母南还道出济上凡公举措予审闻之于是贼三至公命骑士邀击斩若干人俘若干人馘若干人有籍纪焉惟人之重允与地称故能有兹成功知州某奉公命唯谨于是举有劳焉是为记

　　东湖书院记

　　东湖书院者广东按察佥事梧州吴公廷举之所建也院在州东门外南临浔漓二江北负大云山山之下公三代先茔在焉有水出山半左右夹流至院之前汇而为池池方四亩曰小东湖者公名之也公之先为湖广嘉鱼人嘉鱼有东湖既取以名又以扁夫院者葢示不忘其先也抑有尚友之道焉昔宋周元公茂叔尝濯缨江州庐山莲花峯下乐其水之清也遂寓以濂溪之号濂溪出道州去江州几千余里莲峯之水非濂溪之水也然自道眼观之则孔子之所谓逝者如斯孟子之所谓有本者如是者固未尝异也故观道有术莫切于水得于水而不泥于水此有道者之大观也吾于元公见之大云之于东湖其亦类是矣夫公之学道从可知巳然远而望其故乡则得水木之义近而迩其先茔则广风木之思傍以招引后学而退将自养焉一举数得是皆道中之事也矧院之为胜负山向水草木鱼鸟之观日陈于前登堂矌如入室奥如经书图史取诸左右无不应手而抠趋其间皆乡里秀敏之士士之不远千里束负而至者又时有之以是尚友古人夫岂僣且夸哉公博学好古有猷有为由邑而郡夙著名绩予葢闻之久矣顷者以贰守北上道出江右始因吾寅万公世和得倾葢焉比任云间遂命伻来请记时弘治甲子也越六年正德已巳乃克执笔葢院之详公自有记予特论公之志以告学者云

　　湖广提学分司题名记

　　我皇明建学于国初为制最广且备其设官奉勑以专提调自正统戊午始在诸省官列按察初无别署既乃有分司之建湖广之为分司自成化巳亥始当是时山阴薛公纲以副使来任实割府学庙东地为门为中门各三间为堂五间为序左右三间为寝如堂而籍藏记室附焉后若干年弘治乙丑今佥事庐陵陈君文鸣乃辟寝后地五尺疏以受明东于寝为亭以备游咏又因中门为贰以节升降以辩出入自正德戊辰始于是公歴考前政氏名自刘公虬而下得十有三人疏其歴履刻于石且虚左以伺将来而分司之制于是乎成则已已始始君以进士高第入翰林为庶吉士读中秘书既乃官刑部累员外郎被简为今官士论称允至则风厉施为惟明诏是训惟正学是崇正道是迪而前乎是者之所树立近着显效远流余风君以是学是道律之则固若尺度权衡然有不可掩者夫何待于指其名而议焉也哉虽然师择三人尚友千古古之人用之君亦用之君子谓君于是乎博夫正道隐而道其所道正学絶而学其所学由衰周至宋枝分派别不啻数百家要皆实征于名其从与否存乎其人典学者不于是立辩焉则何以崇以迪以奉诏旨然非明诸心体诸身稽古以验诸今虽欲辩之而其惑滋甚是故学不易崇道不易迪非正之难知似正而非者之难辩也是故得是者贤勉是者次之凡师弟子者之趋向往往系焉而其究也将被诸海内歴数十世而未巳然则提学者之贤否其于天下国家也大矣若谓直回忠诈指议于前而劝惩于后则固事理之必然而君之意岂止是哉寳昔尝承乏江右葢诚有媿于斯者兹至湖南而君辱以记属既书其事复以鄙见为君诵之观名者请以是先焉

　　容春堂前集巻十一

　　●钦定四库全书

　　容春堂前集巻十二

　　（明）邵寳 撰

　　○记【一十七首】

　　总督漕运宪臣题名记

　　寳承乏宪臣奉勑总督漕运始至淮镇凡百举置惟故是稽于是案牍山积追考前政氏名后先罔属然其间多名人寳幼学时已志其畧比官户部所闻渐悉乃今得通阅之诸君子者于是无不载焉于乎盛哉仰惟我祖宗列圣简任诸臣治兹漕事惟材是属用底嘉绩及其登卿宰进保傅树勲辅徳表表相望寳愚何足以继之窃尝考禹贡以水纪诸州贡道葢后世漕运之端然曰逾沔入渭则取诸陆曰沿海入淮则取诸海其直达帝都者纔三之二若汉以下都闗都洛都汴间有直达之漕而为力甚难为费甚巨故议者徃徃右转输焉其势然也元都幽燕海陆并运国初犹因之惟我文皇帝肇建两都始以平江伯陈公瑄工部尚书宋公礼等建白浚兹漕渠海陆是避万舟亿卒咸建帅长仓支道兑常变具宜葢有得于转输之意讲求经画越厯数朝而漕法大成国计充预万世允赖然其为坝为闸闭启掣挽于水性不能无拂焉者是故险虽逺避而劳不多省羣众所聚蠧病亦从而生既命元戎专制其事而提督整理间以命诸卿亚厥后遂有总督宪臣之命然时异势殊弊由法起名为转输而渐变直达既乃公私交征军疲民困至使论时务者复有于海于陆之思则岂先朝之初意然哉夫救弊在人不在法持法在心不在迹故必通上下而后为平必体遐迩而后为惠必均夷险达经权而后为贞为哲葢大臣之道如此漕也者特其一事也具是则举缺是则废凡兹前政诸公图艰应遽保丰持平若有异道焉由今而论其世则固莫之能违矣承继之责取监之义寳虽不敏于是窃有意焉故具列而刻诸石如其品藻以伺君子志漕运者尚亦有考哉自河州王公竑以景泰庚午来莅迄今六十年为右都御史三人左右副都御史若干人佥都御史若干人兼巡抚者若干人其三人凡再至统曰宪臣者重勑词也谨记

　　南京福建道监察御史题名记

　　正徳已巳秋贵溪徐君盈以行人擢南京福建道监察御史既上之三月其僚任君贤王君鼐皆有使事出徐君署焉政暇阅故牍得前政氏名之悉乃谋诸二君立石于堂序书而刻之书来请记岁月惟我朝制天下十三道道设监察御史数员入则廷规出则方按凡天下事皆得言之是谓风宪与百司体异其在留都务若少简而建官如故封章驰达人评物议亦徃徃为公论所属凡诸君子衔系官署而名在天下亦何必指议于碑刻间而后知之也哉然论人者必原其初必究其衷必征于终三者非久莫深非深莫悉夫然故在一时亦有遗论焉而或輙为别白曰此忠此佞此正此邪乌乎可哉必也时移地改生乎后者厯指而叅稽然后其论可得而定此名之有题所以汲汲于前辈也君子犹以为未尽者谓有乡评焉有墓碑焉有风謡焉有史传焉而不止乎是虽然非兹石则氏名不聚氏名不聚则辩论乌乎施况彼数者皆有词于笔洵武或失之叔叚穷奢或失之子仪而随且隐者又常情所不免也今是石也氏名之下字书贯书出身书厯官书而不书政行若将阙疑以起问设问以待对者而天下之公出焉前监后观而中以自考于方人得律已之道古之所谓官箴者亦何以加于此哉诸君之名于是乎可征矣

　　观草记

　　正徳壬申春二月予奉诏摄总督事莅太仓公馆馆之堂后甓砌间有隙土二方皆蓬然枯荄子指而问焉馆人曰草也今司徒孙公为总督时实种之予曰是何为者馆人曰公尝言春夏之交草长数寸碧色可掬晨露既晞微风泛之移床近焉心目之间不知天下之有名园竒卉也予笑曰有是哉司徒公之好竒也昔濓溪翁尝以草寄意至今传之公将袭其迹乎不然书曰尔惟风下民惟草公民曹之长也将以是观民焉虽然草一也亦有以喻夫臣者臣民之分不同而君子之论于是乎异然则公将自观乎公岂徒玩物者哉越三月草果长如所言馆人请观子既赋观草之诗呈司徒公复次第前语为记

　　观水轩记

　　观水轩者二泉邵子所乘舟也邵子既得请归每出则与客泛之客谓邵子曰子所谓观观浅深以渉乎观顺逆以济乎观清浊以濯乎三者何居邵子曰此皆观以人者非大观也夫大观以天观以天者必于水之逝也之澜也之涣也而后可以见道也故逝可以观体澜可以观本涣可以观文天下之大观不在是欤客曰涉也济也濯也谓之人可也若夫浅深顺逆清浊非天其孰为之而谓之人乎邵子曰天人同道而异用者也故涉之于浅深济之于顺逆濯之于清浊有心则人无心则天夫唯天也则体之在逝也本之在澜也文之在涣也斯不为徒观也而天下之大观毕矣客曰夫观则既闻命矣然轩者车之制也昔人葢有以命夫室者舟而室名其室安在邵子曰盈天地间皆道也人唯无见茍有见矣则凡目之所接安徃非逝也澜也涣也乎身之所处安徃非涉也济也濯也乎由是观之吾在吾舟犹在吾室也不然何足以为大观哉客唯唯而退邵子遂笔之舟中以待再问者

　　户部题名记代作

　　惟我圣祖稽周官司徒建户部设尚书一人左右侍郎各一人以率其属乃永乐七年已丑文皇帝北狩于是有行部户曹之设十五年丁酉复设行在户部至正统辛酉睿皇帝始定都邑去行在之名葢户部之有今署也更累朝若干年尚书暨侍郎凡若干人后以京储事重特设侍郎以理之又若干人矣虽典籍具存然卒欲指数其名氏且不可得况其出处履厯之详乎某承乏尚书后惧自今将益散灭无所纪用是谋诸侍郎呉公原佀公钟及黄公杰翻阅故牍备録以刻诸石年序而阶列名揭而迹疏之且各虚其下方以俟来日某窃惟公署之有题名固将考徃昔垂无穷以备文献之传抑所以起问者定品评而劝戒之意实寓乎其中葢物聚则妍丑形焉事比则得失着焉人并则贤不肖判焉由数十载之后览数十载之前爱憎既公诚伪亦着是是非非固有不能以毫髪爽者至于时有丰约势有难易而舒缩之间或有异论然知徳者观之亦自不可得而诬也夫君子之为善固不为名而没世不称圣人犹以为可疾名之所系亦大矣况与贤同道则名罔不昌而身享天下之荣与不肖同迹则名罔不隳而身受天下之辱此岂待后世而后定哉是故夙夜兢惕鉴观前人则所以殚吾职而熈眀天子之绩者于是乎在矣凡我同事越后之君子宜有所儆焉某不佞僭为之记

　　品士亭记

　　予昔为许尝作品士亭于学宫葢取其郡先儒靳裁之氏之说将与诸生共戒勉焉每当贡举必觞于亭以相其志时予虽有学责然未专也比者奉命督学江西视前举如为之兆者及莅南昌分司顾其东隅有一亭而未名予谓是可以名品士矣遂名之惟许亭之始作也太史义兴吴先生实为之记而予复书其碑阴谓士之品二道徳其上功名次之而富贵云者宜斥不与大抵予之为说取诸靳氏而稍自异君子不以为过且妄也今之于士也又何道以品之哉葢亦要其上焉而已矣而次焉者亦与焉虽其初终表里未必一致若难乎为品者然心诚求之不以毁誉不以利钝不以隠显操圣贤之律而槩之于其言行其殆所谓不中不逺者乎夫天下之须乎士者大矣士无他成物之徳经世之猷忧时之虑三者备焉然后随其所处藴为道徳发为功名异其用而同其体此皆所谓上也惟体不同而用有同者所谓次焉此之谓矣古称才难正在于是而吾乃欲百一求之以答明诏此夙懐所存非今日为然也岂徒品之云哉成者品之其未成者激昂之策励之陶养之必欲登其上品焉顾虽次者且不可自画而况其下乎予与诸生固当自省也于乎元气不息才无古今盛世名邦于斯为最予虽疎陋愧于师道而所以副吾之望者必有其人矣作品士亭记

　　独对亭记

　　弘治辛酉夏六月寳奉诏视学至南康白鹿书院是院也胜在五老闻于四方乃负而弗乡虽无大闗系然亦若缺典者故周覧之余欲为亭以对之属时暑雨未暇相度葢越一年而后再至步自南冈厯于东厓得地丈余其平如砥其崇如坛仰而西望五老当前若拱若揖若陟若降若在咫尺可延致与语者窃意亭宜于此诸生从者曰此文公先生旧游也俯观崖石有风泉云壑四字寳乃欣然喜曰此先得吾意乎不于此亭乌乎为宜虽然五老之胜有目者共覩而非公莫之能当故以独对名亭重公迹也或谓峰以老称不独以秀以竒而以其寿是五老者天始与始地终与终寿孰对之谓公独焉何居寳闻诸孔子仁者乐山山以气凝而理行其中泉石土木无所非仁惟仁故静惟静故寿凡山皆然况其高且大者乎公仁者也纯博中正徳与山协为镇为岳五老之对固其所哉君子观其进退语黙从容暇豫既得公之静矣则其化逺功深表仪流泽与孔孟无穷其为寿对诸五老必有能信之者况公前后代有寓贤何莫不具一节至要其大孰与公比非公独对其谁偕之是以危登极眺覧天下之至竒雄词动笔发天下之至秀彼以其五公以其一出象入神形于赋咏斯固公之余事而所以作对者亦有在矣抑岂惟是哉公仁且智登斯台也必尝反而东顾深湖长江至于沧海皆公之大观也寳生也晩幸读公书见公所对如从公焉敢用窥测记于亭中九原可作不知公以为何如耶

　　新喻县孔子庙门记

　　新喻县孔子庙门坏弘治癸亥郑知县瓛新之其材取诸淫祠其工取诸逸卒其杂物取诸羡役有显大之观乆逺之规考成之日用祭菜礼告于圣灵退燕于学学之师生咸谓是役不可无记谓寳典在教也则来请文惟孔子王祀万世庙用王制为门者二其在外曰灵星灵星内有门谓之大成坏而新之有司者常事耳在春秋鲁复閟宫不书修泮宫亦不书为常事也而閟泮二颂犹存于诗诗春秋皆孔子笔也今庙于孔子莫非是式由诗所载是门之新邑人自宜颂焉岂吾书之宜哉虽然庙为学立学也者风敎之源也有司者之政实于是观其兴有庆其废有譲宪典具在而寳则奉诏専■〈艹〈氵任〉〉其事今于是役既率作省成以从良规又为图诸不朽则凡有学之寄者于其敝缺也能不起而图之乎以吾之书学春秋之不书葢志也非颂也抑有风劝之道焉嗟夫吾夫子道在万世其神在天而主与像则在庙主与像之所在神之所在也神之所在道之所在也是以贵自王公贱至甿庶逺望其宫乗下歩趋无敢少忽乃若进而门焉又当何如邪志美富之观者于斯加悦修孚颙之容者于斯加敬寳尝身亲之矣于是执笔焉葢不惟励乎有司而又以见是门之为重也出入是者请敬诵之门坏于弘治某甲子而甚于某甲子今之新也始以春季某甲子终以秋仲某甲子凡三阅月而成瓛应天江宁人由进士来为县清敏而文知政所先而力能为之县丞某主簿某典史某皆与有力敎谕某训导某诸生某等则请记者也

　　一峯书院记

　　一峯书院者为故南京翰林修撰罗公作也公以文章节行高天下天下之人莫不贤其为人其生也思诣其庐其殁也思造其祠者葢十人而九也然永丰既居山中公之故第在水心去县又若干里其墓在某地又去其第若干里若其旧游所谓金牛书院者则又去其墓若干里而人迹益逺矣故凡至永丰者每以瞻拜无所为恨予督学江西之三年始一至焉欲为文以吊其墓而雨雪载途不能徃乃遣教谕某代以致之继而歩自学宫西偏得隙地若干丈遂属吉安守张宗厚作堂三间中设公像题其门曰一峯书院俾人之苦于瞻拜者于此得少展焉虽然公之旧游而诗书弦诵之地固公所以仰前修而廸后学者也时知县郑浚主簿某方勤修学之役吉安遂以委之不三月而告成某与训导某请为之记惟公天资刚毅守道不回而充之以博养之以正蚤贡于乡已负重望及宪庙之初亲擢进士第一其所对策虽制举之常然援古证今指切本要词严义正诵者起敬故程文未行而海内已録传之人之视公有汉董贤良之风焉既而入翰林为修撰未及数月即有扶持纲常之疏上忠于君以及辅相新进儒臣能为天下大计逺虑如此固非寻常摘劾之比论者方之唐子方其事似同而义则逺矣至其改官南都时忌者已去以公之望少假岁月公卿可待而竟以疾归葢公之仕在行其道而不以位为荣王曽之志钱若水之节公寔有之观于其退而其进可知也乌乎道之在人有正大之体有曲成之用自圣人以下多患不能兼之葢其体不能协天下之一故其用不能周天下之殊即使幸有所成而正大者或病矣岂曲成之谓哉故观士于今宁正大而有过毋宁曲成而无尤是则公之进言人曰太讦君子曰忠公之去位人曰太激君子曰介固非诬且过也虽然公之心如青天白日公之徳如高山大川此天下之同称也而才艺弗与焉则世亦不可谓不知公矣寳自童年游于庠序即知慕公及宦游中外知公为详诚有所谓愿为执鞭而不可得者则于斯举亦乌能后哉吾闻公晩癖金牛山水而忘其瘴厉竟以是终人之为天下惜公者或以是为公病公而有知其亦以为然欤故予既为之记复为招魂词二章俾并刻焉吊公于斯者或一歌之庶乎公之来归也词曰公归来兮金牛不可以居幽阻丛翳兮以魅以魑毒雾中人兮朝弗夕虞什或一存兮虎豹之余公气则正兮神明祓除彼伻从公兮将无避而归来归来兮公有乡闾公归来兮泮水傍泮水源源兮溪流孔长拜者在庭兮衣冠在堂或羞而爼兮或醴而觞人歆公兮未央公不归来兮诵吾章

　　瑞州府名宦乡贤祠记句

　　瑞州之境比多盗事闻于廷至命大臣来视当其时方作名宦乡贤之祠议者或以为迂然是举也前知府刘玑用齐倡之今知府周津文济继而成之同知王相君卿则始终经理之观其意顾若急务然者祠既成甘通判文绍施通判溥刘推官瑜乃属髙安知县谢枢树碑祠中请予为记且述或者之意以质于予予惟仕于斯谓宦莫非仕也而名者为难其难在政生于斯谓乡莫非生也而贤者为难其难在徳徳以成化政以成治治振化流则天下可平而何有于一方也哉是故君子重之然治之善者自足以训徳化之醇者亦足以匡政论名且贤于宦与乡者斯其尚矣下是有一节焉亦皆不能泯也风声流传典型可想尸而祝之将使肃瞻敬对者在宦则名在乡则贤以成治化庶后之视今犹今之视昔也祠之为道如此故虽国典靡载而有之则备无之则阙葢天下之通行也乆矣可以盗故而废之欤况宦有龚遂则有渤海之治乡有陈寔则有颕川之化孔子曰斯民也三代之所以直道而行也有若人焉而盗弗息者吾弗信之矣今之论弭盗者其说非一转移感动吾以为固有在此而不在彼者然或内乏积诚外鲜孚信而徒逐其迹无恠乎人以为迂也若执是而遂谓夫祠之可缓抑岂通论哉夫名贤之祠非为弭盗立也而推本论之必至于是是则数君之举诚知所务者矣祠之制同宫异列左为名宦凡若干人右为乡贤凡若干人其间功徳之伟亦有系于天下者称秩元祀国典存焉而复祠之为一方故句亦不为渎也乃若其地在孔子庙傍朔望谒春秋享凡郡邑皆习行之而门序庭阶翼如森如与礼称者吾以瑞为盛焉经始于弘治辛酉越甲子而毕时大叅济南王公佥宪慈溪王公并继守巡政刑兼举威惠迭施盗以靖告祠之克成抑亦有自也已

　　文明阁记

　　弘治乙丑四月既望寳行视武宁之学祗谒先圣礼毕退摄讲坐以临诸生既而观于堂北有新阁焉（阙二页）

　　瑞昌县学迁建记

　　弘治癸亥瑞昌县新作学宫又明年乙丑乃成考而居焉礼也学故在县治西百歩门临于市之衢嚣隘而尘邑之君子因其敝也议欲迁诸爽垲者乆矣而未得其地癸亥之岁前巡视都御史林公行县至是询诸吏士得迁学之说谒庙礼毕则及分巡佥宪慈溪沈君逹观厥基顾而谓曰是岂在他求哉后是百歩而少右冈南沼北庙焉其可也庙之东为堂为斋又东为庖为廪为廨馆皆宜之沈君曰然相与计赀庸而授厥事于九江府推汪浚时寳方视学新喻公以书来致命寳拜公命之勤而申戒厥功焉高守友玑始至闻是举也亟督知县王显宗毕事而佥宪天台王君继莅巡政益为规画用弘于初初公躬劝富室各助有差既或渝约功未用就今分巡佥宪姚江陈君以旧基予民取直焉足之而寳适以岁事至乃进民耆某某某某四人议加直于受地之家而益其疆未卒劝者俾以力输凡得赀若干日役里一人称其常役又赎有罪出钱以赁凡得庸若干于是邑有陈氏族大而礼其为诸生者居什之二请为众先曰垣也某筑池也某凿道也某修各若干丈于赀力又凡省若干寳闻而喜曰林公与诸君之绪兹其可成矣乃谓显宗日程之浚月核之而总厥功于守友玑是岁秋某月以成告学谕王某暨训导韩某等请记惟古人之有居既奠则不轻于迁迁非得已也故诗书所称商于耿殷周于豳洛皆此焉事今之邑古之国也学之有宫所以守典嗣训成贤弘化其于邑也大矣而瑞昌之学乃市之与邻焉夫市也者利之所出也众趋而聚不能不嚣众聚而居不能不隘众居而溷不能不尘由是以为我弦歌讲肄之扰非古人择且卜焉之意也迁其得已哉然迁之难居之尢难（阙）

　　（前阙）请初彭泽学在邑治东病之者谓背阳向昩位置弗当择所宜徙乃得今之地说者曰前山为鞍为帽为髻后为凤凰为緑梯为苍崖为潜玉羣胜具萃左襟孤峯右带重岭而大江之流举目望之尽数百里爽秀完敞学于是为称时都御史林公以巡视至闻而然之分守叅议董君分巡佥事沈君王君陈君继广其意而高守任焉以有兹成功也予尝恠今师生之为学不务力本而以风水妨科名动辄请徙故多抑弗许然学之于治大矣而去陋就嘉亦有司常职此所谓同行异情者吾固弗敢废焉于其成也能无庆乎虽然学所以学道也昔者孔子之语道多矣而直指亲切莫如川上之叹盖合理气显微一言蔽之而所以为用功地者即是而在万世之学道者此其的矣天下之大川四而江为首观水于江非他川比也今彭泽之学既据江为胜而吾夫子实像在庙凡为师生而从事于斯者盍相与追川上之游求源于深拟进于渐期委于大修为天德发为王道而慎独以终始之则所谓道者盖不假诸儒众说而可自得于观望之间矣今夫江自大禹疏凿以来其起合流汇之道盖未尝一日改也或者不求其故顾于偏溪曲港力求通焉而曰入海由是虽东之之势终有必至而支离已甚况徒劳而无归者又徃徃是乎君子之于道也何以异此夫志水者必自禹贡而后可得其真六经语孟吾道之禹贡也不是之务而安于偏曲虽亟称于水亦于学乎奚有哉宫室之成古有颂祷颂祷于学舍道无可语者故于考成之余拟取川流之旨为我师生告焉因髙守请纪遂书俾刻之是役也总于推官汪浚勤于知县王琦而训术计琦耆民某某则分理焉始弘治癸亥三月九日越二年乙丑四月一日而讫其费为白金八百两出公帑者什四诸生暨富室助焉者什六其工为顾匠若干人为庸徒若干人共若干日计其成为殿庑门堂斋馆庖廪廨榭诸屋以楹计者八十墙以堵计者若干街以歩计者若干君子谓于旧学为伟葢一邑之盛事其在郡则二学后先告成不出数月尤足为诸邦起废之倡是皆不可畧也

　　浮梁县学记

　　凡学之设其道有四一曰习典章二曰明经训三曰惇风俗四曰育人才斯四者实古之道而今制亦弗能外焉故典章存乎诰令经训存乎诗书风俗存乎仪式人才存乎贡举其槩如此世之人徒见科目足以阶贵遂谓夫学专为育人才而于所谓典章之习经训之明风俗之惇判然若无所与故其宫也非谓风水有妨于科目则不修举不特有司为然而观风君子亦莫之异呜乎其亦不思尔矣今科目为入仕之途自皇朝公卿以至内外百吏胥由是出盖天下之极选而人人慕望焉者承平以来学徒日益廪増常员之外附学为名者多至倍蓰其山林儒士挟艺以应试者亦如之由是而观虽微学也未尝无人才也然则学将可废邪惟学有典章经训风俗之系而不止于人才人才之生必是之育而后身心性情有所持循检饬以为天下国家之用是以国有学而能国郡有学而能郡邑有学而能邑否则于制为缺缺于制是缺于道也今罔攸式古罔攸稽化塞于下而赋竭于上天衷人纪孰与立之故学圮则起荒则理坏则葺奠谒饮射讲歌游肄无废乃已此固有司常职怠是者罚将及之于科目利弗利何有哉浮梁县学之建乆矣弘治已未火庚申新之癸亥落成寳谓其得修举之常当记成迹乃属知县左辅暨教谕张洪等请文于今御史大夫前大司宼戴公继而有传公语命寳者寳弗敢当而重违公命也敢着是论而以岁月附焉若夫敷宣圣明文教之懿以申饬我师生公为乡邦先达且尝宗师斯文其何辞辞之凡新作大成殿东西庑戟门明伦堂二斋某等屋若干间其仍而饰者不与是数用木若干石若干砖若干瓦若干铁若干他物数各称是始议者知府李复贞而侯知府溪茹同知銮阮推官韬终之教谕某训导某某寔申告成之请督工某官耆民某某某亦与有劳皆当附书谨书以伺

　　南昌府学上达之阁记

　　弘治乙丑春南昌知府祝惟容作重屋于学宫当斋之西馆舍之南馔堂射圃之北俾诸生朝夕修肄之暇登而观焉盖取古人游息之意也陈推官察间率训导董遵请名于予予爱其轩窓虚敞迥出羣构四望清逺有髙明之观故为之题曰上达之阁而教授王徳明适至则与训导盛杲黄奉黄昂复请为记而江同知昌刻之予惟君子上达此孔子之言也宋儒为之说曰君子循天理故日进乎高明夫高也明也上之谓也然而进焉者鲜何也人欲害之也天理人欲同形异情其端甚微而其究甚逺是故君子慎厥志焉无志者不足道有志而自画则陋自满则浅自放则荒去是数者而后可以言志志以始之力以至之化以终之其间用力之方或以颜之明健或以曽之弘毅而其归未尝不同也髙明上达其道如此夫何与于斯阁而强以是名哉夫人有所见则有所感感极而反身以修凡游息之际一景一象莫非徳业之助而况其大者乎故海兴望洋山起仰止庙朝则敬墟墓则哀隠于蹈井而惧于临渊盖情之所发有不能已者然则君子登斯阁也独无感乎哉今夫登斯阁而感其髙则知循理之髙有大于是而凡徇欲之卑必求去之矣登斯阁而感其明则知循理之明有大于是而凡徇欲之污必求去之矣是则一瞻望间而大有相于吾志以为力且化焉之地阁以观建而志可以兴故吾斯名阁因以观示敎焉虽然观一也而所以观者则存乎人人茍不能自反而徒资览眺之胜抑亦末于观矣吾敢以是望诸生哉天下之学同归于敎而南昌特望自两京国监外衣冠礼乐之盛谈者先之上达之志夫人有焉宜吾不能不厚望之也昔者予在白鹿书院文谕诸生有曰学者立心辩莫先于义利几莫大于诚伪斯二言者盖不异此诸生试更以是叅之是为记

　　逰梅岩洞记

　　自乐平之之德兴也道出某地逺见一山髙十文余其状特异问之曰梅岩也行数里岩渐近县令邹泰请徃观之遂至山下数竒石离立舆从石中上入洞门门阔十余文释舆而歩秉烛前导稍曲而左窿然如入室焉当承宇处石有如笋者如菌者如珊瑚琅玕者累累下悬如将坠然下近壁处有石鳞辏区分级列如或疆之号仙人田又右而行又如一室室之顶垂石折盘如龙蛟之耳中一窍水滴滴注当注处石承之圆如井阑崇如柱础中一窍与上窍对水满则溢又右而行地渐高有石如舟者在左如棋者在右地渐寛平如阶以升其上葢掲钟悬益宏而虚如亭之状左右穴各一天光照焉出之则山颠也泰请赋赋诗二章刻于石云

　　颍州修学记

　　凡我政人胥会而论焉莫不曰学政之先也敝必修之然有力焉有财焉财诎不可以举力罢不可以役亦夫人之通论也赢于诎而优于罢稽诸制而合焉斯则存乎人而不可常例视之者也厥惟艰哉颍州儒学自宋景佑间始建于西湖之上我朝洪武初因而再建未几圮于河水乃徙于南城内至是盖百五十年矣芜秽弗治见者叹焉而未有能修之者正徳壬申夏六月辽阳孙君伯坚以河南按察佥事奉玺书饬兵于斯地方千里皆属控制而镇实在颍始至之三日视学而见其废其叹也视诸人人加甚乃召州卫官吏师生议而修之于是北方群盗奔突于淮汝间所至屠戮极其惨烈郡邑守令方议战守不暇则何暇及是哉盖财之诎力之罢莫甚于此时者矣伯坚之言曰御贼莫先于战守战以勇克守以恒持勇与恒忠义之所发也倡忠义者存乎教化敦教化者存乎庠序荒于素而欲复于遽吾固知其不能也然吾闻诸孟子七年之病求三年之艾不畜不得由是观之则夫学也乌可以贼故而废之或谓伯坚财恶取曰取诸淫祠则有余材力恶取曰取诸休卒则有余工杂泛之用又恶乎取曰取诸薄罚则有余需众皆曰然遂卜日兴事训练抚绥之余寝食以焉不三月而告成皆不愆其素所谓赢于诎而优于罢者非此谓耶学正某等以伯坚意为书来请记予惟颍中州要害自古则然我圣祖龙兴濠梁今为中都而是地寔惟附翼衣冠弦诵四方万国宜是焉先今一废至此观于其所而其道可知也或者犹譊譊焉以武之衰归之文盛夫文经乎天纬乎地化成乎人者也武何物也而焉能并之虽然文事武备盖有并以为言者譬之贞以配元义以配仁用虽殊而体未尝不一也故出入将相皆吾儒事而受成献馘必于学焉武略之不竞吾将文德之弗崇是惧而可以盛衰论乎立政曰克诘戎兵方行天下罔有不服以觐文王之耿光以扬武王之大烈夫戎兵武也以之方行而觐焉扬焉非文徳何以与此伯坚素抱遐邃兹焉离艰当剧乃能先庠序教化以倡忠义可谓知所本矣予知伯坚乆且嘉其事之成也故为记之学之堂曰明伦天下之同名也饮读宾兴皆于斯在故是之先堂左右有斋肄也于是西南为膳堂养也于是东北为黉舍宿也于是故继之是皆谓修堂后为尊经阁制书在焉上下五楹间视礼殿髙数尺外而廨宇仓廪庖湢皆具是皆谓作然皆制也亦谓之修始于某月某日越十月某日落之庙之修也盖同时而先考焉别有记者不书

　　容春堂前集巻十二

　　●钦定四库全书

　　容春堂前集巻十三

　　（明）邵寳 撰

　　○序【二十三首】

　　许州志序

　　许州志志许州也凡州之事循名考寔原始要终逺以鍳古近以验今无不备焉是故谓之志志也者史家之一体耳今疆域之类则兼乎图建置之类则兼乎表人物之类则兼乎传文辞之类则兼乎集考异之类则兼乎论辨似不纯于一体者然而恐失于畧故求其详恐失于浮故求其核要于备焉而已此亦志之变也郡邑之有志尚矣是志之作葢有系乎一州而不专于一人之迹将以传于乆逺而非独为目前之谈玩也寳尝观于其大有志封守者欲其慎固有志创建者欲其修继有志沿习者欲其兴革有志幽潜者欲其表章有志淑慝者欲其惩劝我所能为我则为之我所未能以俟君子是志之所以作也乌乎有天下之动而文籍生焉其初葢醇如也逮乎纪载日繁于是淳风渐衰而世变以降故天下之事亦为之而已矣奚有于志然名实之所以不紊终始之所以不爽徃徃于此焉赖是虽一家不可无乗况一州乎天下之大诸州之积也诸州之志备则天下无阙事矣况许自春秋分国以迄于今中间或为雄都或为望郡其事之所当志葢有倍蓰于他州者我朝经理海内而许之为州寔处两畿之间徳泽在民物教化在人才制度在有司者万世一日以今视昔地若増而重焉则夫纪述治功赞扬盛美乃守臣奉职之一端也是以不敢不作作焉不敢不详不敢不核岂得已哉志凡若干巻始寳承乏至州即有意于是既而政务纷冗方负尸素之愧故因循七年始克成编旧志出于前知州五羊陈公今多因之其分类立例则寳窃用已意云

　　太康郭节妇诗序

　　节妇诗一册若干首葢太康郭氏之书也而君子取之以为可传于天下者诗为节妇作也节妇为前刑部郎中王公杰之女公为凤翔推官时郭君浩者亦从父宦咸阳公馆甥焉三年而没节妇寡居内外无敓其志者或谓是足矣节妇独曰未也盍归于郭敎吾子纳吾子之室越若干年其子天子之室继之或谓节妇盍归于王节妇又曰未也有吾孙在敎且室焉吾事也卒行其愿以老乌乎一身抚两世之遗孤厯四十余年而终始不易节妇之所处岂惟能自尽而已哉妇以不二夫为节节尽而能处其子若孙节之大者也故春秋于纪叔姬归■〈巂阝〉特笔书之葢其识知存宗祀是所谓有其节而能处者当是时使不归于■〈巂阝〉而归鲁夫亦何损于节虽然岂叔姬之所以自处而春秋所以贤之者哉节妇之于郭犹叔姬之于纪其节同其处之也同君子通于春秋之义其不能无取于节妇也审矣然则是册也虽郭氏之书茍传于天下使夫亏于节与有其节而不能处者闻之一则以愧一则以兴岂不大有补于风化哉节妇卒于成化壬辰先卒之数月有诏旌表其门后十年辛丑其孙绪举进士厯官户部郎中论者以是为节妇之报寳比守许去太康纔百里高节妇之风尝欲有所纪述而未能也今与郎中君同官乃僣为之序节妇母矣而犹曰妇云葢为天下举重者言之而不欲视为郭氏之书也某非敢当君子亦窃取君子之意耳

　　翠筠轩诗序

　　节枝茎叶皆竹之有也而筠之在竹见称独多或遂以名竹葢竹以筠为体凡节枝茎叶之间通谓之筠至其用也则席于宗庙筐篚于朝廷简牍于天下后世又皆筠寔为之而节枝茎叶不能加焉故传曰如竹之有筠也此之谓欤然筠之为色唯翠者为多自箨解后更厯万变翠未尝易易则变变则虽有节枝茎叶摧败继之而竹之用于是乎穷故论竹者率以筠称筠者率以翠此又物理然也吴君斯敏歙故家子游江湖间而以翠筠名轩其知竹者乎竹之为徳多矣而君独有取于是者葢即一以求其全则凡截然为节翘然为枝挺然斐然为茎叶各色其色而竹之全徳不外是矣况其为席为筐篚为简牍又未可量哉诗凡若干首作者皆时之君子而寳为之序

　　少傅徐公寿诗序

　　弘治丁巳之岁今少傅谦斋先生徐公寿七十秋七月二十有一日为生之日时同郡大夫士之在朝者合若干人议觞以寿公公以上方轸念北边有司修戒我其与忧固辞不受众不敢强越二月疆埸事少缓众复因重阳节以请公辞如前众乃言曰公盛徳抑畏何乃至此抑公此意政某等所以寿公者也公以先朝旧学之臣入掌中秘再陟孤卿相事今上凡若干年心孚徳咸宠倚兼至公亦毅然任重竭其忠贞以持国是虽羣务交集叅紏縁延未易卒定公茹以宏量镇以雅重从容决之中外允服而民阴受其赐公乃不以为功每退食私第輙推至诚延访俊乂及事利病视四海之内如视其家欣戚系之得一人惟恐不用用之惟恐不亟在易泰之九二所谓包荒得尚于中行者公之谓矣至与一二元老出入佥谋可可否否惟天惟民惟君惟国惟善所在不必在人不必在己此其休休有容于秦誓所称亦罔譲焉是以数十年间百僚庶工胥师胥逊无复嫌忌之习说者皆谓俗尚丕变而不知公之风采有以表仪于上也由是论之则公之身系天下者甚重而忧形话言至忘其年之为庆公之心天实鉴之书曰天寿平格保乂有殷继自今公寿未艾而勲业日以益盛岂非天贻我圣眀为寿天下之地哉某等所以寿公者葢其在此而公何乃固辞之虽然以地以事公天子相以位以道公天子傅寿公之心谁其无之而分乃未敢今日之举寿以天下礼则乡人不亦可乎于是公不能止众遂相率成礼而退退各为诗一章用纪盛事寳不佞辱公爱厚僣为之序

　　重阳会诗序

　　重阳会诗者吾乡诸公官于东署者作也继是将不一作焉故诗以节名夫诗以节名者会以节举也剂暄凉之候酌疏数之宜莫大乎节天时且然况于人乎故今为会始元夕次上已次清明次端午次七夕次中秋次重阳次长至循还终始拟诸天时以寓无穷之意而我同乡在朝者虽有二十余人然署各疏隔不能时时相与也惟世卿在稽勲世恩在主客廷伯在都水文光在翰林而予与文美士弘嘉言国声五人者在户部署既相近出入起居朝夕无间于是而节举一会以要乡盟此亦人事之不可已者也其所以必有诗者葢吾人之为会非为饮食言笑以流连光景之云也考徳将于是焉观学将于是焉使不假夫古者陈采出纳之遗而觇之其何以资丽泽之益而自别于羣居终日者哉由是观之则所以为诗者固非夸多骋速搜异衒新屑屑工拙间以启轻忌之端者矣戊午重阳寔惟初会而予不敏敢僣为约曰凡会人为诗一章章书一简者九主蔵其一宾分其八积之一岁为简八十有一各成巨帙彼此相通随在具备不亦可常矣乎而命题限韵之类则会之日定焉诸公曰然遂如约所赋之诗题用古句庶几古诗吾诗古人吾人也其目具左

　　水利事宜序

　　弘治丙辰都水主事姚君秀夫奉玺书治江南水利之政明年疏浚筑捍渐底于绩三吴数千里民懐其惠士服其识又明年水利之书出焉葢集前辈论水之有闗于吴郡者而为之也都水之用心一至于是其绩之用成也夫固在此乎惟都水具有本之学久矣而于此尤致谨者葢赈备之策莫先水利水利之于民甚大于政甚难利之弗图顾足为害故虽以顺为道以凿为戒圣功贤训具在方策而时代异宜土方异势沟防异制阞理异用奠渊异度分合异轨昔之人专官以司穷年以肄尚惧弗习其或敢以害易利妨吾人大计哉此都水所以求之今不足又求之古而至于为书焉者也寳承乏中州尝从中丞徐公考观汴堤及汉魏以来诸渠之故又尝侍于少司徒刘公闻其所以治河者乃今得都水之书而阅之则南北之水亦畧可见矣使凡行水者皆都水其人水恶有不为利而为害也哉况水之在天下五行六职纔居其一又安得夫人之于事皆如都水之于水也寳于是重有所感作诗寄之以贺其成而都水得告西归矣吾郡通判傅侯桧乃以都水所行事宜集为一编将与夫前所谓书者并刻以行其间相时因俗益损兴补不必皆出于书而书之为效亦于是乎少着矣是编凡四类曰敷奏曰榜谕曰辩论曰诗文总若干篇都水名文灏信之贵溪人先由刑部主事出判吾郡以擢今职儒者之政所至有之不特水也通守亦职于水奉以周旋都水葢亟称之云

　　河山胜览诗引

　　河山胜览诗若干首吾党诸君子赠史户部文鉴监兊而作也户部之行凡河南山东皆厯焉故题云尔夫兹河山覧则胜矣惟兹行也地方数千里军民吏士从事者不下以数千计劳者欲息困者欲蘓讼者欲平是亦一剧任也户部何暇于此哉虽然夫人之为一人则烦二人则纾三人则逸四人则无事矣户部之才不啻兼数人而已者也用其三四以治其事而其所未用者以之览胜尚有余力孰谓无暇之有今夫黄河天下之大川也太行恒岱天下之髙山也尝闻君子如高山大川信斯言也宜莫如户部者徳好相协自古已然户部其无跃然者哉夫是之谓胜览而临眺游娱茍自别于俗吏者不足言矣

　　重刋横渠经学理窟序

　　横渠先生之学始乎泛求中反之正终归于知要而精思妙契之功实贯乎其间故其为书有西铭有正蒙有理窟而西铭粹矣正蒙次之理窟又次之然理窟所载要皆出于自得则所以为西铭之粹者兹其地哉今西铭正蒙已列学官而理窟独鲜传焉间得旧本遂刻而广之以备张氏之书君子之志于学者其必有取云

　　王升之遗稿序

　　丙辰南宫之试榜出而询焉得士之最少者四三人南昌王升之其一也升之年十五举乡试已称俊才至是再捷文誉益起越眀年例授安陆知州有惠民之政又明年以事去官家居或将理焉而升之病且死矣予知升之闻而悲之于是视学其地既吊其父国宾公而其兄乡进士元卿时与其弟彦卿尚卿和卿皆为诸生亟见亟问知升之者视昔为详今元卿録其遗文一编请予序之余以是而征诸其为州者诚不负乎其文也昔人论士之致逺先器识而后文艺古今以为名言若升之者方懋厥修致逺之道可谓兼之而仅止乎是抑又何哉是编于升之之文十纔一二其才固未尽也然即是而究其所必至亦当以大家视之矣况由是以起问者而表乎其所自立所谓致逺者顾不在斯与虽然才而夭者唐有李长吉宋有邢居实二子之在当时观其文者徃徃疑于其寿升之之文气昌词雅曽无可疑而卒与李邢同归此又余之所未喻也升之名朝卿世为临海人其居南昌自国宾公始

　　抚州府志序

　　古之为国者各有史官掌记时事今之郡古大国也顾无所谓掌记之职者是以文献罕征焉虽然有志志非史也或能修之以时无废前传无絶后载则文献之征于天下后世者是亦史尔抑何必如古之云哉抚为江西大郡其地西南负山至郡治而平衍旷然数百里下控江湖视他郡为庶为富为多才俊其事之宜志者繁矣宋景定中家坤翁氏尝一修之君子谓之有体迄于今若干年尚无续焉斯可为文献之一嘅也弘治庚申胡知府孝暨同知赵瑞始图再修乃得里居之贤前行人姚君复亨知府徐君用济以主其局而布衣黎喆实与编纂之任今吕知府杰继而成之刻梓以传凡若干巻其例一承家氏之旧而少加损益葢无媿乎志云者虽谓一郡之史可也夫国史列是非备得失而不敢纯用春秋之法史固异乎经也志之于史名异而实同故亦得用史法法有不録録必实有不书书必直二者或缺史且不能信于天下后世而况志乎然直存乎人实存乎事事有稽古传闻之异是以纪録失真君子患之而墓碑家乗之类徃徃出于其时尤难尽信故直可必也实未可必也吾于其所未可必者而心诚求之欲必得焉以成吾直则是是非非得得失失公论在人亦莫之掩矣由是政有所资俗有所考以为因革之地他日采于国史传之天下后世天下后世之征文献者亦将不外于是孰谓志之非史哉书成之月予适视学至抚知府杰请序遂论以归之俟知言者评焉

　　谭烈妇祠祀録后序

　　右録一编为奏疏祭文碑记传序各一诗诸体总若干皆为永新谭烈妇作也烈妇宋宗室女遭元兵破城从其家匿县学孔庙礼殿中既而兵至戕其舅姑暨夫节妇被执义不受污及其儿死焉血渍于砖宛然其人形歴乆不灭若有鬼物呵护之者故天下之言妇节者尤以为烈而祠在学傍岁有私祀行于丁祭之后肇自知县乌斯道至今廵抚都宪钱唐张公守吉安时始建议上请诏列于典而烈妇之名于是益章矣方元兵之南偪也其势甚迫时士大夫死命死制者后先相望而吉郡尤以忠义称焉其邑里之间固宜有如节妇者然一死以全其身而使夫有贞妻舅姑有孝妇是岂独为女中之贤也哉昔汉宣帝诏褒黄颍川首以孝子弟弟贞妇顺孙日以众多为词而办集期会世恒以称吏者顾不一及则守之为职亦可知矣公在郡若干年治行于天下为最扶植振举不遗余力而尤汲汲于此非学通古今而知所轻重者其能然哉欧阳子作五代史死事传序引王凝妻李氏断臂事谓忍耻偷生之徒宜闻风知媿论者谓欧公此史以治法绳乱观其所叙而闵世之志见矣公之于政犹欧公之于史也是举也岂为妇节劝哉臣死忠子死孝激励于素而兾其成焉由一郡以及天下崇徳尚贤培养元气举斯心加诸彼而已矣集之成也公既序之兹复以末简授寳寳不佞谨书祠祀之故为政人告而死事始末顾若畧焉葢有诸作者在也

　　漕政举要録序

　　昔者圣人系易葢尝曰聚人曰财财莫大于榖粟榖粟之在天下必厚储于京师京师人之大聚也储不厚则人心离故京储天下之命有国者重焉然其初在民非耕也不获非敛也不积获且积矣非运也不至昔者秦人以陆元人以海皆运也然其为事既劳且险君子病之故言运者以漕为贵漕之法有转输有直达其论尚矣今之为漕者寓仓而支取诸转输比舟而兊几于直达自罢海运以来至是法凡几变变屡则务繁务繁则因革损益之故岁积月累不可胜穷而斟酌拟议具足以为变通之地凡有志经世之士皆宜究心焉而况以是为职者哉寳为诸生时尝读三原王端毅公漕河通志窃知其槩比举进士由许州入户部适有会典之纂与今少司徒太原王公德华同以郎中检详漕法始末且得其在都水时所为图志者观之于是凡政之闗于漕者粗若有见焉既而厯诸藩臬养士治民政以职异置是不讲者余数十年矣乃者仰奉明命承乏漕司视事之余遂本二志所载征诸户部副牍又叅以席主事书船志张主事文渊泉图次苐手録藏之巻笥以辅记忆之劣端居静思宜民裕国之道徃徃若有会于心者譬之为学有温故知新之义虽不敢以勤自慰而亦不敢不以逸自惩也书重典章易尚通变并行不悖则存乎乎人焉尔矣寳不敏行将与闻廷议当从诸君子讲而求之以为上献録凡若干巻曰举要者未及详也欲详者盍于诸图志求之

　　湖南道学渊源録序

　　湖南道学渊源者録宋大儒五君子之迹也五君子者为濓溪周子为明道伊川二程子为晦庵朱子而南轩张氏附焉葢濓溪世家道州明道伊川生于黄陂而晦庵则与南轩屡为南岳之会是以统曰湖南而并録之所録者有诗有文为体不一而五君子之迹在湖南者于是备矣初提学陈先生文鸣之为斯録也葢将以兴起湖南之学者也而或者未得其意予尝思昔孟子称陈良楚产恱周公仲尼之道北学于中国夫周公仲尼之道天下之达道也然不游中国则不可得而学焉由是观之道学之传虽系于人亦系于地在理若有固然者湖南古楚地也由周而来二千余岁矣乃有五君子者生长游寓其间所讲服者皆周公仲尼之道至于今流风遗泽徃徃未泯故凡学者之求之也葢有不必出其乡而自得焉者地同时异而学之难易系之提学君之意葢出诸此或者又以濓溪道人卒葬九江程子洛人朱子闽人张氏则广汉人也矧其平生所过殆遍天下彼凡一言一行莫不以乡以寓各有録焉湖南一方夫焉得而专之夫道至周公仲尼天下所同尊也而称其化之盛必曰东鲁为天下望国岂有它哉近而已矣予尝譬五君子之道犹水也谓水之流行遍于四泽而此谓渊源将不可乎继自今有志于学者始于一乡终于天下又尚论古之人不惟其迹而惟其心五君子之道得则周公仲尼之道于是乎在方今圣化流洽与海逺迩道徳风俗轨辙惟一湖南东鲁此固提学君奉诏之志而其所望天下者抑岂敢后哉君醇学雅行正已作人惟五君子是式其为道兴建甚多兹特其一耳观学者盍通求之録凡若干巻

　　酆都志序

　　古者国有史史必世官惟世故专专则实而审公而断传之天下后世而不诬若董狐在晋太史在齐倚相在楚是也今之郡县葢古列国之变然不得为史不得为史而志出焉志无世官则于谁作而可无世官而有世族世族者文献之所在也族有人焉以学以政于时称才志之作舍是人将焉归哉酆都为县国朝以进士举者惟佥宪某庵先生而温甫继之所谓文献世族者莫有盛于杨氏矣故论者谓温甫宜为志固若职分然而温甫亦以是自任采择以求实去取以求公如不得已焉凡十有五年始克成编乌乎志之病也乆矣而非独才之罪也葢附望以为雄其病也夸逞浮以为富其病也俗崇异以为竒其病也诡三者有一焉皆足以坏志之体况兼有之乎此无他执是笔者非宦焉之吏则游焉之客所谓实且公者无恠其慊焉而未足也况才之在人又有称不称哉今观斯志简而不夸质而不浮正而不诡学以基之政以叅之而文献之不可诬者于斯焉在君子谓斯志也其史乎古之为史者观其所书而知其所不书故左氏释春秋毎致意于不书之故以求圣人之情其义精矣今天下言酆都者多神恠之说而温甫顾畧焉不书则其所书者其实而审哉其公而断哉书曰絶地天通此天下之大义也以一邑之志而大义存焉使其当国史之任又将何如邪温甫有史才无所发而寓于此君子葢深惜之其请序于予久矣至是乃克以复其亦以是也夫

　　重刋孔子家语序

　　孔子家语若干巻王肃序以为皆当时公卿大夫士及诸弟子相对问之言其正实而切事者既集为论语余遂别出为此书相传至荀卿送入秦府故不以焚灭然博士孔衍则言汉武帝世孔安国因鲁壁书撰次以成戴氏集曲礼乃取而禆益焉厥既入礼遂除家语本篇其说与肃稍异大抵旨则夫子记则门人蔵以地异出以时殊其未列于经无足恠者朱子尝谓家语是当时书然而不纯乌乎得之矣寳读春秋三传及庄列诸子史汉诸书其间引孔子语或真或伪多可议者尝欲手録其词窃加辨论以与天下学者商确焉顾识与力未之能也况家语乃古成书君子读而思之因而辩论其纯也准诸经其未纯也亦准诸经以求合乎圣人中正之则此亦格致之大端也或谓记者留此为病岂其然哉监察御史黄君希武视学南畿博求遗书此其一也顷以刋成属其门生喻贡士义请纪岁月寳不敏谨述所闻为序

　　中和堂録序

　　中和堂録者吾友施君克和録其先君子北野公所得诗文于人者也中和为公堂之名以之名録尊其父也録既成编克和授简于寳寳因得读之率一时名硕之笔虽隠显不同而时称作者则一也可谓盛矣公以儒医名吴中凡三至京师公卿以下皆礼为客及谢事归缙绅东西行者多造其庐葢公慕贤爱士老幼一节是以能致多如此不然则亦何有于是哉且中和云者斯道之大宗也吾儒以理而医者以气皆不外此观公所以名堂则其平生从事可知矣是録所集比兴备于吟咏事理具于序论葢不必登其堂而公之风采可以尽得之譬之丹青其可谓极似者欤况穷观所交逺观所主古之道也非乡士则不能友于一乡非国士则不能友于一国君子于公可以观徳焉古之孝子思其亲者于凡居处笑语无所不用其诚克和以是诵之以传之人人则公之心术精神将终身一日矣岂直居处笑语之间而已哉君子于克和又可以观孝焉克和才瞻学充其进未艾所以为公显扬尚有大于此者寳不敏当为续书之

　　林氏家谱序

　　凡谱为家作也其要在辩族姓序昭穆明冢介嫡庶而家政行焉故天下之家各谱其谱而王道成谱之于世其亦可谓重矣然谱以修理亦以修坏坏之端有三冐望则坏养子则坏赘壻则坏故谱不可不慎也葢尝论是三坏者曰养曰赘多知戒之而望焉是冐虽士大夫亦或不免况庸人乎闽之林其族最繁其所宗也最逺道逢其人问之则曰吾某宗也今某公卿为伯仲行观其谱而信之天下无异议焉今户部主事魁廷元者之为谱也则异于是葢诸林满郡邑独据所知以为始祖而族姓辩代为图系兼取欧苏上承下继而昭穆序人各着其所出而冢介嫡庶明所谓三坏者皆无之君子以为善谱廷元初以进士有事江西予方承乏视学一见为相知今予领督漕命道出临清廷元适监仓政奉斯谱告予曰愿有序也廷元之先自隠庵府君以下世以敦朴恺弟相承至于今韦布而诗书者甚多廷元博雅有志好学不倦其所树立将未可涯观其所为谱而世徳于是乎征矣因书而归之

　　送方伯徐公赴湖藩序

　　寳为童子时闻先生长者论乡邦人物慨然慕叶文庄公之为人谓其亷介不羣名重当世稍长得其文辞而读之又闻其立朝议论与其所以施于外藩者乃知文庄之学问政事足以追古人而上下之非直一节而已也自是每见其门生故吏辄详询焉有谓寳者曰文庄前堂内寝各置文正范公图像退朝政暇拱手黙对良久乃去夫其若是也岂徒然哉葢心孚神会前奋后兴不啻亲炙焉者是宜其所造之至尔也惜夫威仪日遐有不得拜阶下以望见之恨及来河南进谒于大叅徐公公以乡晩命进之坐而论政首举文庄所以待士者诏之又以文庄所谓水东日记者示寳寳退而考吾徐公之所行一本其所学不少移易其风采足以消邪心其操守足以愧贪俗葢后文庄而兴起者其言必称文庄也亦岂徒哉寳尝以为文庄不可得而见乃今得见徐公焉夫范公与文庄皆吴产其出入将相大率皆同而所建立亦各彰彰于天下徐公扬歴中外茂着成绩今又奉命布政湖藩其入以辅理葢有日矣由文庄而希范公孰得而御之吾见乡邦人物之评又不落莫矣寳忝从属吏之后方以慕文庄者事公而不获终领其敎狂斐之志竟何如哉故于公之行敢有言于执事谓后进之于先达道盛徳而赞休声以播于人人寳之心也若以当赠言之列则寳岂敢

　　送施别驾序

　　今天子改元之春首诏史臣修先皇帝实録礼部请遣进士若干人分诣各省采集事之当録者以备叅阅于时吾贰守施君以河南省檄有事编纂将行寳与僚属具酒殽饯于北门外酒半寳起言曰世之人有忠直而不信者潜徳而不彰者憸邪奸宄而不露者事有是而或错者非而或举者一时之论晦而无征则曰后世有公论焉后世之公论奚慿慿乎今之纪録而已矣昔人谓左氏传失之诬胡丈定之说春秋也乃多取之不得已也今夫理官之听民讼成案既具虽有大吏者征词而阅实因而决断者什九从而平反者什一何则彼其始定之辞则然也史也者天下之大案也总裁也者天下之大吏也君之为编纂也听乎词以定案者也大吏将于是而征焉书曰察辞于差差不差出于民之口察不察系乎吏之听史之成与狱之成孰轻重乎君其辨之矣勿以一方为小勿以一人为寡勿以一事为微勿以一时为近天下一方之会也众人一人之聚也万事一事之集也万世一时之积也君其慎之君学问博洽壮既困于礼部晩复屈于有司其更事且多今其行也岂患其不慎哉惟古人赠言之意不敢不告耳君起谢请书为序

　　送石汜水赴召序

　　环府州而列者皆县也此得一人焉以为令则其民欣欣然有生意彼不得者反是一人之后复得一人焉继之则所谓生意者不冺而愈滋是其民之幸也茍今日得一人矣而继此或不得吾见生意转为戚容地若易而异者夫一县之休戚系一人一人亦易得尔然方千里或七八百里而为府四五百里或二三百里而为州府州之所统不下数县不得其人民有戚容者什八九而欣欣然有生意蒙得人之幸者纔一二而已甚者咸无焉此岂激劝之典有未至哉今之制县令有治行者率内迁数十年来闻某县起一人为御史矣曰此亷而材者也又闻某县起一人为御史矣曰此勤而能者也人人而询事事而核岁岁而计起一人必拔其尤激劝之典如是其至而得人之效又何其难也盖激劝之典悬于上出于一时而士之所学所养则藴蓄于中而定于平生平生有是学有是养则固是人也彼悬于上而出于一时者得之固可无加荣焉不得亦可无加辱焉自一命以至卿相皆然而况一县乎藁城石君邦秀以进士来令汜水至是六年矣其所行寛而有节简而无缺汜水之民所谓欣欣然有生意者与疆域广狭施及邻境亦质平焉故郑一州县凡四开封一府县凡三十六得一人如君者一汜水而已岂惟一府一州哉虽一省之内县加数倍得一人如君者亦不数也可谓难矣君藁城望家世以经学相传葢有所藴蓄而定焉正吾所谓其人者其有声于一县固其素也使天下之为县者皆如君则得人之效又何患乎其难之有寳与君以场屋事尝再聚于汴遂为相知葢望其为御史久矣今兹之召方将走书为贺而其县文学孔君乃以祖道之序见属寳故道君之为县而能幸其民者以为赠葢为君言之而非敢妄论夫天下之事也若夫君它日之政之大者寳不佞请于汜水观之

　　送杨户部使甘肃序

　　弘治甲寅冬甘肃有边警守将以闻诏司马治兵司徒会饷大为戎备越眀年乙夘春复有言者诏廷臣议可否佥谓兵宜振不宜辄兴而所谓饷者则当预为之处大司徒乃请勑其属才且綀者一人徃莅焉于是陕西司郎中壶闗杨君以选当行凡我僚友无不壮君者或为歌诗以赠而谓寳宜序寳谓杨君领天子命而督运于西陲其事甚大在它人或难而君为之甚称大司徒其知人哉杨君读古书见古人处边事成败利钝之迹葢尝一一熟筹之矣自君为主事时尝领命稽阅居庸等镇仓储其为员外郎也又尝领命赞漕事于东南及为郎中实司陕西诸边诸边奏请岁无虚月君按章复议例比义断左酬右应动中机会所谓出纳舒缩进止速缓葢其素具也今飞挽者吿劳屯戍者吿病庾廪告虚士卒告乏兵非有加食乃不足此其故何也君行矣将有新政邪将举旧政而复之邪夫亦去其害政者而已虽然去细害易去巨害难此知务者之所留意而深察也夫国家之患在戎夷而疆场之守在兵食食既足有自奋之兵兵虽精无自足之食食之所系亦大矣哉诗曰载驰载驱周爰谘诹君奉勅外幸画一敬献天子施行焉此亦使臣职也寳不敏何敢序诸公之作哉聊以是为杨君吿

　　送李大叅赴广西序

　　人之言仕者皆曰儒吏异途又曰内外不同体其果然哉夫吏固不能为儒儒而吏也簿书之中有义焉于从政乎何有然吏于内者亲上典法为宻吏于外者亲下事情为滋宻者所以处其滋必尽其滋而后可以言宻由是观之则内外不害其为同而儒之与吏又安在其异也哉南海李君元善始事白沙陈先生得静虚之趣继而北游京师闻见日博而学问文章益赡以雅葢所谓儒者也及登进士累官户部云南司郎中兼京兆及东南漕事京兆多豪猾徃徃欲有所挠而漕事之宜又岁更月异君一断以义理不亟不徐卒底于成在位若干年奏凡数百上上辄得允今年春吏部举最当迁上擢君广西左叅政命下之日君语诸僚曰吾久服在内行之外也将若之何夫君之为斯言固周于虑者然内外之不同者体耳体不同而理同举以措之宜无弗逹矣葢政莫大于典法天下乌有废典法而可行者哉故以典法而验诸事情则非具文以事情而稽诸典法则非臆见内惟是外亦惟是而后谓之良吏它日以牧伯最君者当犹今也而奚虑焉劳于外而复陟于内为天子之大吏以收儒者之成功其尚有望于君矣君行同朝大夫士与君游者皆有诗为赠而以序属寳寳不佞窃谓诗可不序也儒吏内外之异同则不可不论也于是乎言

　　送僧会定忞序

　　忞两住惠山凡二十年今年乃用荐者为县僧会夏六月来京师得选而去去之日予因而想九峯于烟云千里之外有余情焉忞为僧将以遗脱世累为其道顾舍其山中之乐而役役于一官何哉或谓忞于其道也浅于是乎官乌乎君臣之义不可解于心天地之间虽欲逃之焉徃而逃之忞也井而饮田而食桑麻而衣裳安居无患于草木泉石之间其亦知所自矣纵不即我攸居而其不能解与其无所逃者固未尝不存焉况敢自外于有司之荐乎葢吾犹恨其下山之晩也忞归哉祝厘之余尚以是告其徒

　　容春堂前集巻十三

　　●钦定四库全书

　　容春堂前集巻十四

　　（明）邵寳 撰

　　○序【二十一首】

　　重刋两汉文鉴序

　　予读唐栁子序其弟宗直西汉文类谓其条贯森然可为学者之端尝以未见是书为恨顷者训导黄云自瑞州来视予西汉文鉴一编则宋人陈鉴氏所集凡汉文之散见于纪传及选苑诸书者皆在焉意栁子所谓森然者殆不过是是可传已安仁冼知县光重刻之而请予序予也闻之今君子之论文者皆曰西汉为其近于古也抑尤有古者而必曰汉云汉云岂不谓夫汉之文通于今也哉今去汉已逺文之用于世者若册诰若制诏若奏对书檄赞颂诗赋之类犹夫体焉而汉雅醇矣雅醇则于古为近近之则可复复古于通今之中君子于天下皆然而独文乎记曰醴酒之用玄酒之尚葢物之兼乎古今也久矣汉之文在古诸酒其犹醴也古可用也今亦可用也夫是之谓通然自今视之则有玄酒之风焉由是而复古固其渐哉此君子取之之意也若夫有道者其文以经为师时而出之变而通之存乎其人闗乎天下之运而起衰振陋葢有不假乎力者寳也不敏请从诸君子而深论之云所藏本本宋刻其简帙甚约于简阅为便今稍加于旧凡若干巻皆贵溪诸生郑寅所校也同刻者又有东汉文鉴若干巻序方论西汉故弗及云

　　大学衍义重刋序

　　为人君而不知大学无以清出治之源为人臣而不知大学无以尽正君之法此西山真氏序衍义之言也寳尝观衍义之为书实为治国平天下而作其条分目疏顾若未及然其稽证古今极于世变通于天下之故者则皆指事切理原诸性命而议其所安鉴悬表植由此以应乎彼有余地焉所谓治平之地葢悉具于是矣是诚足以羽翼经传为万世君臣之监欲知大学者其可外是而他求哉惟我皇祖覧而悦之特掲庑壁以资圣学列圣相承用于经筵益加崇重清源之治葢有助焉凡今之臣欲求自尽于上亦执是以徃而已寳承乏视学谓诸生皆学为臣者亟以是书课之而苦板本未广乃访求旧藏属九江守周文济重加校刻传送诸学人给一帙俾之诵习庶几由眞氏之所衍以达乎程朱之所表章又达乎孔曽之所授受提纲挈领约以贯博藴焉发焉粹然一出于正他日为臣祗承休德以着大学之效此圣天子明诏作人之意也而寳也实钦承之故虽不敏不敢不与诸生共勉焉书刻既成乃复以为诸生告

　　新刋大儒大奏议序

　　儒者之学逹则行于天下夫天下岂能自行哉致乎君而已矣告君之言固君子所学之藴而不得不尽心焉者也孔子之告鲁君中正弘大孟子之告齐君明快警切观于其言而所以尧舜其君者可得而窥矣汉氏而下以天下为志者代有其人然或学而非儒儒而未大故形之章牍不过随时论事兴滞补弊各极其说而全体大用徃徃缺焉欲望古人致君之功不亦难哉宋程朱三子学绍孔孟为天下大儒平生敷对建请有书有疏有札具载文集其原叙体要得孔子之纯其分别事情得孟子之辨葢于天下绰有余地虽功业未究而人臣告君之法孔孟以后舍是将焉取哉昔蘓子瞻表上唐陆宣公奏议譬之经效医方谓使圣贤相契如臣主同时而归于能自得师君子以为有识寳尝以授学者而又欲其进于是也故有斯集曰大奏议者不尽録也虽然程朱之道孔孟之道也孔孟之道尧舜之道也身亲见之人孰无是心哉寳与诸生图所以自为夫固宜自近始区区芹曝抑有若苏氏者在虽惧僣渎尚愿献焉

　　重刋静修先生文集序

　　静修先生容城刘公文集若干巻川浙旧有刻岁乆鲜传有志诵读者葢深病之户部主事李君时雍公邑人也近得善本于九江捐俸重刋归公书院以惠学者比会寳于濓溪新祠具语其故且属为序寳为诸生时尝观是集继读公传而夷考其世葢自宋伊闽诸君子后以儒称者未能或先公也初公作希圣解其志已畧见之及夫闻风妙契能自得师而大精正贯之评出焉其识与力庶几副乎其志虽年未及上而其造于道者深矣不然何其出处进退贞而且裕一至是哉论者拟公两生四皓世以为名言然两生责汉以德四皓责汉以礼而不谓其世之不可也若公之世节义不立而天下靡然葢大异于汉公产其地如硕果在剥眇焉独存再征再孙而自靖以卒知春秋之义者当有以处公矣尚奚以它求为哉虽然伯夷之不臣周也爱斯义焉尔也是以有登山之歌仲连之不帝秦也爱斯名焉尔也是以有蹈海之誓公负名义之重而力莫能与山登海蹈未尽其愤顾乃敢为危行而不敢为危言呜呼秦人非周也元人又非秦也甚矣世之为变于是益可痛矣而裕以成贞非深于道者其孰能之由是观之则天下后世固有不假言而知公者况其言尤可传也哉公之书有四书精义及是集集凡若干篇具诸体裁词意所到壁立万仭而洞视千古葢不胜其壮也此其言之可传实与行称而孰谓其终于孙哉公没之后歴胜国至我皇明二百年间建请从祀孔庙者无虑数十最后教谕李伸言之尤力此固天下后世之公论也孟子谓尚论古人必自诗书始是集之鲜传也其何恠夫遗恨于学者哉李君文雅介直无愧公乡宜其汲汲于是君又欲求所谓精义者并刻以传且申从祀之请其意可谓勤矣吾尤望其成因并书之

　　送陈嘉言分司天津序

　　吾锡自国初至于今以进士仕者凡若干人而山林之儒居三之一其以辞翰称者则有某某政事称者则有某某凡锡之人皆能指而数也寳不敢僣论乃今见嘉言岂非其人哉嘉言幼克自奋种学绩文将出而有为于时然性鲠介不能茍合由是独以布衣进既得乡榜乡之人皆曰嘉言其某也其某也及第甲科为此言者愈众今官户部纔余两旬能持法以胜羣奸自大司徒下至同官皆谓嘉言称其职岂独锡之人知之哉然则嘉言将不止于所谓其人者矣昔孟子论善士自一乡一国极于天下又欲尚论古人焉君子之志固如此寳为嘉言乡人窃有志于古也而欲告嘉言乆矣因其天津之行遂以赠之若夫出纳之政寳虽不言嘉言未尝不能行也诸公有书宝为之序

　　送佥宪马君赴河南序

　　近者数月吾僚擢按察佥事奉勅督屯田之政者三人桂林胡用晦之陜西泸州邓志夔之广东而西安马君应房则河南也陜西当西北二虏广东当东南诸夷而河南则居中原故论者皆谓陜广为急河南为缓陜广为难河南为易君子曰不然也屯田之法兵农两便及其弊也农病于走输兵骄于坐食有司者玩而废之久矣岂独陜广哉然陜广之地时有所警一申饬焉乃若中原则异于是夫省则慎忘则弛者常物之大情也由是观之则陜广河南孰缓孰急孰易孰难当有间矣且夫河南心腹也陜与广四体也四体有疾则挛踠痿痹立见其害至于心腹受病怔症郁蛊如火未然如水未决不啻无恙一旦发作四体虽强犹恐不救于殆而况手足方仰于中者乎此又缓急难易之辨也予不敏闻而是之既有以赠胡邓二君应房行复书为别应房闗中之望其在户曹莫不贤之呜呼审缓急之宜者存乎识备难易之用者存乎才吾知应房其不负于君子之论哉

　　逺游诗序

　　逺游诗若干首柴墟储先生倡之白岩乔先生軰诸公和之以赠江东徐君子仁者也子仁少负才气攻古文词歴叅诸名家书法时时有所自得由是有声江东予曩获一再见独心赏其精逸而以不乆与居为恨既而解摈游于四方者于今数年矣予意其覊流顿漫之际必有郁焉无聊愤焉不平肆焉自誉且嘲之态而子仁之笑言坐起食饮咏歌犹昔日也君子谓子仁于是乎达为之赋逺游焉余尝观战国游士挟策走诸侯纵横捭阖一出其颊舌而徃徃有离忧之感及汉兴郡县海内叅建王国士之东西游者亦或以倦归何子仁独异是哉葢汉之士其逰也以宦战国之士其游也以说二者不能无求求之有得有不得得不得累乎其心欲勿着于外难矣今子仁曽有是乎夫乌得而不异也然子仁之游亦非无求者吾不暇悉试言其大则观秦碑于泰山览大风歌于沛考东都之石经订晋刻于兰亭读唐颂于浯崖搜两宋儒者之手墨于闽洛之地探禹穴之秘访殷盘周鼎诸铭识而句疏之入邹鲁之墟左右顾而括拾所遗目收其精手隠其度神会其机而心藏其妙有不求求无不得得而玩玩而乐乐而相忘焉是故飞沉所至见王公而不求贵其身遇岳牧而不求用其术兹其求也夫岂昔人之求欤其游之异葢无足恠者不然则夫【音无】夫也芒鞵布袍足迹半寰宇其亦劳矣抑有不劳而求在其中者曰隠逺游之余孰能为子仁赋卜居哉金陵天下之名胜也昔之人托隠于是者多矣子仁归其为我吊机云之宅登东山寻谢公旧迹葺草堂而栖焉以揖三茆君于云峯霞嶂之表其不将大有所得乎夫是之谓天游而今之所谓达者又不足以嘉子仁也作逺游诗序

　　分题寓赠诗引

　　行有赠古也言而诗诗有所指以起者葢兴之流而古之变也故君子不废焉礼部郎中王君应韶出守陜州寳预设燕饯宾客数人人为二诗诗各有题以寓赠言之意其始作也或谈陜之故迹有底柱者曰此禹功也应韶正色危言表然立于朝识与不识皆知倾仰以是徃治陜其济乎某盍赋是或曰蔽芾甘棠召伯所茇自陜以东皆是也而始于陜故今以甘棠名驿召公之遗应韶继之某盍赋是二题既立佥以为然然作者尚多词厌复出遂相与阅陜志歴选名胜以尽古今之变而底柱甘棠大矣乌乎有底柱之徳则可振天下之击撼有甘棠之徳则可绥天下之流离岂独一郡哉至于斟酌议拟激昂开阖固有道焉及其归也无愧于古而已矣焉知今之举不为他日之故也诸作既成寳僣为引

　　送陈大叅序

　　内省与外藩相承而体稍异藩有使有叅省有卿有亚然省之职兵不兼民刑不兼礼藩之治江不与浙陜不与山内以职分外以地总体虽若异其于政也所系实等吾尝观于藩使宣之叅叅之叅之云者利得举之病得去之弛得张之塞得通之迫得缓之猛得寛之葢凡藩之事无所不与焉者也然则叅之体虽与使异其于政也所系亦等而中州当四方之会有观瞻之道焉视他藩为重其奉勅以督赋者重轻损益斟之酌之使上裕于国下裕于人视他叅尤重陈君之为之也不亦宜乎盖君抱长才负高识一宜为有才识而不自露二宜为在户部若干年会计通融无弗讲究三宜为吾以是道叅之重者告之使自信毋自浅也再擢而使复旋于内因是行也而预期之岂予佞哉岂予佞哉

　　送泉守张侯序

　　今之守古之所谓牧也所谓师也所谓将也夫守之云者守其土地民人之谓也故必有牧之爱有师之严有将之备而后可以言守此古之为守者所以难也今之制虽与古异而三者之责隠然在于其躬使徒知其一而不知其二则其碌碌于案牍役役于征输勤勤于讼狱以与羣吏争能无足恠者茍才长于倅廉优于令勤愈于幕不啻足矣问其所以抚绥所以化导所以防御皆不与焉此今之为守者所以易也虽然守之设岂端使然哉居今之职而求古之道道不狃于易而务为其难吾于泉守张侯有望焉侯以进士起家滇南官户部主事歴员外郎郎中凡若干年某无似实与比署尝见其政务之暇恒读古书鉴观古人经济之迹而思慕效之意若不满乎今人之所为者其不狃于易而必务其难也审矣况泉为东南望郡可以有为之地哉泉守之故吾未能悉其在宋世得王忠文真文忠两公焉史称忠文之治先以恤民礼贤讲经询政文忠之治先以寛商抑豪设屯备冦凡若兹类皆今之守所不暇为且谓不必为者而二公为之乌乎如是为爱如是为严如是为备殆庻几乎吾所谓牧所谓师所谓将者而岂今之所谓守云者哉侯视篆之余谒两公祠下退而尚论其世将必有奋然者矣

　　送胡郧阳序

　　郧为地介四省间山深六七百里水复湍悍上下甚难其中农田之外又有沙矿淘采之利足以渊薮逋逃故盗贼徃徃发发必数年厪我王师而后克定成化间都御史原公奉命靖冦始奏立郧郡郡称难治固其所也弘治初御史建议欲即其郡立三司如各省制者当时复议虽以事体有五不可而卒归于郡守之得人守亦诚难矣哉夫三司阃以统军内视五府藩以理民内视六部臬以平法内视都察院其长贰僚属各有所分故能用乂议者之意葢出于此今不是之举而独以郡守当之是一人而兼数十人之事也守亦诚难矣哉吾友胡君天叙才志英迈学以充之勇以行之逊以出之勤以终之葢古人所谓成章者顷尝受知于少司徒刘公公未及荐大司徒周公寔荐之擢守兹郡郡犹昔也守犹昔也吾以为在君若无难焉岂特以其人哉葢有所试矣君为主事始在刑曹以善谳称继在户曹以善计称继巡于边以善御称夫善御者必能于军可以当阃善计者必能于民可以当藩善谳者必能于法可以当臬以是为郡人用其三我用其一而所谓三者斟酌齐量自我出焉则寛猛可以相济文武可以相资服则抚之争则理之有弗靖则攘之动无所掣静无所挠必使夫逋逃吾徒沙矿吾利农田吾业而山水吾防譬之医者针砭汤液唯其所用病焉有不愈哉则夫所谓数十人者固不若一人者之为简且要也他日论者必以郧不建三司之说为是而建者为非设谓不然必指胡君以为口实已君行同官林君世坚軰须言为赠予不敏谨述所闻以要君之成焉

　　送欧大叅赴浙藩序

　　蓟郡欧君孚先以司徒正郎擢浙江左叅政人之贺君者皆谓君先尝奉命赈饥于浙经画补助吏便其宜民利其惠至于今称君不衰及君自大同入理司事又于浙是属凡其虚实急缓民情吏弊君葢尽得之矣今兹之徃岂不易为也哉以是贺君同然一词寳不佞窃以为君子之道患于无本茍有本焉又能通于天下之务则投之所向一皆如志故爼豆军旅异事同体州里蛮貊异地同用王公鬼神异道同感其理然也君英敏公勤明习典法屡考屡最大司徒周公实疏荐之其于天下葢至赜其若理也至伙其若简也亦奚必身尝亲之而后为便哉大抵天下之事虽至乱不能无因虽至治不能无革其势然也礼曰修其敎不易其俗齐其政不易其宜又曰五方之民皆有性也不可推移君子之所因者如此若夫南士吏北则强而南北士吏南则强而北此固执者之为君子不为也以是而因何有于浙哉虽然道有升降政由俗革革者道之通而习之敝也故词敝伤忠仪敝蔑质音敝导欲法敝滋奸是以复始救敝其道并行德以先之风以动之容以销之已日以待之此固所谓修且齐者以是而革亦何有于浙哉而必以身尝亲之之为易也或曰子所言者化也今君司以布政为名官以叅政为衔而子言化何居夫政莫大于化化行则政在其中矣同年唐君文载代君为郎以宝辱同年后分当执简遂命书之

　　送太子洗马梁公使安南序

　　弘治戊午安南国以其君之丧来告我既有吊祭之使于是有司请封其继上问在廷孰堪使者乃惟曰太子洗马梁公其人公时侍讲东宫上命兼翰林侍读赐一品服奉玺书持节以徃命下之日咸谓公以文学之硕久在侍从朝夕左右以承燕闲储闱始学公与辅导境外之事乃以烦公寳闻之曰不然圣天子宅中抚外天覆地载靡所不臣而遐迩之势固有不能槩施者故八荒四裔凡诸有邦朝贡之来不过鸿胪一见光禄一燕主客一赐而已虽侈隆张美赞叹诵传而于道德之光政教之懿固未易悉矧其君其长其庶逺处万里之外者哉惟彼易世之封我则有使使至其国阼揖其君堂临其长庭令其庻必其人焉容以肃之辞以动之文以章之武以示之徳以将之巨如河山昭如星汉觌武者畏观文者悦承容者敬受词者信慕徳者服永矢向顺心喙意貌惟一无二不惟不敢亦有不能葢国体之重王命之尊圣化之盛大于是乎系焉乌乎非懋德宿望如公者其何以与此且公为上侍从为储闱辅导其地甚宻覩公歩趋宸宁在目闻公声音纶涣在耳所谓天威咫尺者不啻不违耳矣然则是行也其人唯公其地亦唯公非公而谁其宜哉侍御王公敬止公所举士也谓寳言然乃与其友杨君逊夫軰请书以为公赠宝谢不获既次前语复作诗曰惟南有邦曰古交趾易世请封厪我命使我使梁公儒宗宗工麟节虎符穆如清风公临其疆与与翼翼王拜受诏义手跪膝椎跣文身覩我冠舄望阙如天其何能即曰天之威使实奉之仁声义问浃于獠夷丹沙黄金沉水明珠彼馈我却如沙如泥如沙如泥我徳惟寳南夷稽首以颂以祷颂祷惟何天寿无疆无疆惟休绥我万方载拜致公奏于明堂

　　送长垣丞高君序

　　今年秋偃师髙锺秀以太学生受长垣丞于是其兄乡进士以徳方卒业待试君顾而叹曰某无似一命为丞国恩家庆甚重甚厚然窃惟吾髙祖郡守祖国相伯父司谏兄分教皆美官而吾独丞焉丞不负吾吾实负吾世矣盖其意若有弗满者其姻友许进士廷纶因其行也须言于寳且道君之意云云宝谓廷纶曰子知高君曷弗告以丞之美乎夫丞者贰令之政以行乎一邑者也一邑之政实通乎天下令主之丞辅之匪令弗理匪丞弗赞故丞也者权轻于郡守而所谓牧爱者同分卑于国相而所谓藩辅者同地踈于司谏而所谓纪纲者同事剧于分教而所谓表率者同同其责不同其名君子不谓之异焉夫阶无崇卑职无繁简事无易难能尽其道则无不美不能尽其道则官虽美而吾之忧者方大求不美以自逭且不可得况有美如丞者哉夫以教视丞师吾兄以誎视丞师吾伯以相视丞师吾祖以守视丞师吾高祖牧爱以本之藩辅以固之纪纲以直之表率以临之岂惟不负丞哉体国承家将于是乎在廷纶曰然吾将告之以为官箴

　　送严西安序

　　今之为守者有二难赜如也猥如也斯二者天下通患之然而有不患者葢有天下之才则见其简而不见其赜有天下之望则见其重而不见其猥是非猥与赜之难难乎其人尔西安天下之大郡也自秦汉以来或为都邑或为藩镇控三边而制四方经画酬应于斯为赜其在今日都台所临总戎所驻中监所守宪以按之藩以统之臬以监之守以一人从事其间于斯为猥是以谈守之难必以西安先焉始吾华容严侯之为西安前太宰王公实举之公郡人也知守之难而侯之才望足以当之是故拂侯之情违众惜侯者而用侯侯至郡郡以无事监司体貌加焉人赜侯简人猥侯重期年而政成今之西安非昔之西安矣虽然侯之志岂止是哉葢矦尝阅郡志见古之人宦于斯者宋则韩范唐则韩宋汉则赵张三王至于今称之不衰思其人尚论其世慨然若恨不能与之上下充是以徃将见今之西安又为古之西安也矦在郡于今五年屡以军民重计为监司所留至是始考三载绩矦之才望至是亦可见之然则猥与赜非所以告侯因侯而论为守之难亦所以颂侯云尔户曹旧僚与君游者咸谓当有赠宝不佞僣为之序

　　送按察使周公述职序

　　述职之礼古有之今定为三年一觐其觐也布政司视古方伯府视大国州次国县小国各述所职听命于天子若按察司则视古之监将有异于彼所述者乎无异于彼而激扬振励于其间彼贤也吾从而贤之彼能也吾从而能之彼勤也吾从而勤之反是焉者吾议黜之降之更之俾国之法逺而益彰乆而益严将四海一家而千万世无弊者唯是焉系由是观之则按察之职所以纲纪羣有司而其述也亦独难矣故必核于采纳哲于评品公于取舍而后可以合天下之论一或缺焉则举者不以为旌错者不以为瘅彼羣有司犹可自诿吾任激扬振励之责其谁诿哉虽然使得其人则衡鉴在我矩度在我于已取之而尽乎其情听信不惑于憸近采纳不患于不核也好尚不信于同异品藻不患于不哲也喜怒不逐于爱憎取舍不患于不公也由是与于黜陟之说纪纲羣有司而维持乎国之法当无不允者矣而孰谓夫激扬振励之难哉此寳于吾按察使缙云周公述职之行而有是说也公以家学举进士由良县尹召为御史总诸道章奏出贰按察歴湖广江西出入中外凡若干年文学风操迥出流軰一言一动惟法是度不乐佞已不喜絶人案律叅例以平庻狱故凡天下才有异品事有异类制有异宜而在我之衡鉴矩度恒自持焉其采纳也不能不核其品藻也不能不哲其取舍也不能不公平居且然而况于三年述职一举一错系羣有司之黜陟而激扬振励为国法轻重者哉故必举一人也若加荣焉而未举者劝错一人也若加辱焉而未错者惩然后无负于法矣虽然十使之选元之重之一路之哭仲淹矜焉古之君子所以为天下者类如此公独能无意乎公行宪副李公以下各为诗赠宝因推是说而序之

　　赠太史罗先生序

　　太史南城罗公以疾在告既愈而将北上也予适视学自建昌之宜黄道于其里因预为公饯公二从子城里以诸生侍公起如内予问二生公道所由城曰由浙浙之道坦然而迂迂不胜坦其将由之里曰由江江之道疾然而险险不当疾其将由之既而公出予以问公公曰彼意之耳斯二道者吾皆不由也夫浙之道坦矣而迂吾尝由之迂非吾所恶也江之道疾矣而险吾尝由之险非吾所恶也然而今之行顾皆不由焉吾将由鄱阳出安庆渡江而北道楚陈宋鲁齐赵以至于京师葢为道者三千余里计其所经济淮河沁吾将济焉嵩行恒岱吾将望焉其歴代帝王之都圣贤之里神灵英杰之祠墓吾将谒焉其残碑断碣倚壁而卧庭者吾将读焉其平原沃野为古井田吾将考焉其名城望邑为古封建吾将览焉其髙巗絶壁为古关隘吾将征焉其大陵崇邱为古盟会之坛其长坂广谷为古战鬪之场吾又将吊焉赋焉闻者采之覩者图之可献则献可録则録行焉而观观焉而学学焉而资吾用不徒然也昔者吴季札之聘汉司马子长之游于今为胜称之不衰吾尝壮之顷虽西走闗陜东涉瀛博南经婺越北抵并兾足迹半天下而独遗中原譬之语道者遗孔孟谈功者遗禹皋论世者遗唐虞三代君子不谓之知也吾于是憾焉故虽迂于浙险于江吾必由之吾且老矣舍是不由其将焉待哉予闻而笑曰公之于世诚熟矣竒以为文危以为行四十始仕仕十有六年尚未徙官吾固知公之不畏夫迂与险也虽然中原之道天下之达道也其所经诚有如公言者公归天子所进备顾问退而代言且执笔书天下事君之职也有所不对对必以大有所不制制必以正有所不纪纪必以直直也正也大也天下之逹道也其为公之中原也大矣而是行不能无资焉虽迂且险公亦何慊哉因问道而得赠公之说二生者识之吾将征公矣

　　湖海巨坊诗序

　　监察御史谢君徳温巡按江南之明年为正徳庚午夏四月大雨既于五月乃止苏松常三郡之地西自震泽东距海隅大水极目平畴下隰畊而不耔种而不苖者皆是官寺民庐倾圮漂析什六七百姓艰食弃妇鬻子啼号之声溢于衢路里胥乡耆徘徊内顾惧于罪累敢怨而不敢告沴气流行蒸为大疫询诸父老皆谓百余年来所未尝见君闻之曰是责在我敢不力图于是檄郡守县令劝分已责以纾贫民而廪赈其尤饿者列状于朝乞蠲税语极恳切或谓君曰去年李巡按奏灾状稍涉疑误得罪不测公盍缓之君曰吾岂忍计一身重吾民患哉于是民欣然若危而复安若死而复苏葢湖海之间视君如坊而恃以无恐颂声作焉君子曰信哉君之为坊也大矣苏于天下为水国常次之松江尤甚虽中汇有湖东归有海而不尽泄也故十岁九涝而况今兹之大水乎是故昔之田畴今之湖海吾民鱼焉则固其所君当兹重任极力拯救旬月之间凡所设施当疏则疏当檄则檄知有民命不知其它民去垫溺以就坦夷水若为之杀焉然则湖海之坊孰大于是虽然岂止是哉记曰礼以坊徳刑以坊淫命以坊欲君于是葢兼举之可谓知坊者矣使天下之为巡按者皆君其人而民焉有溺焉者乎锡之士夫有颂君者诗既成什予为之题曰巨坊之诗致仕东阳训导张绶朝绅益之以图将为君还朝之赠而复来请序遂为书之若曰敢与知坊则岂吾之志哉

　　赠施雪谷序

　　山之邃而虚者谷谷而雪寒谷也昔者邹阳吹律而寒谷黍生阴而回阳固亦有机哉非心妙乎理者其孰能与此施君克忠医术名呉下其于人也扶颠起危葢亦多矣而名其药室乃曰雪谷或者曰克忠有生物之心者也宜以阳道自处顾于幽阴焉何哉克忠闻之曰病死地也药厉物也医危术也必遇至难则神功乃出若夫日用饮食少失调摄则夫人能治之而何贵于吾道耶故善医者先攻其难至阴之中阳道生焉犹寒谷之吹律也雪谷云者是之取尔人以告予予尝闻之亡者保其存者也此君子倾否之要道也雪谷及此其知之矣吾不知医尝读史记太仓公传其所称述盖皆生死存亡之迹即吾所谓至难者而易者不与焉雪谷盖多有之吾外孙华汉茎其一也他日传施君者当为书之汉茎之父珉具简请书归雪谷以为赠

　　潘氏四封诗序

　　一家而同官于朝者四人并受推封之典此世之所难也于是所封四老者皆康强无恙释韦布承命服以荣于乡葢尤难焉徽之潘氏以文学行业望于郡乆矣由前代以来簮缨相辉于今为盛今所谓官于朝者以位则有若某官某有若某官某皆进士也以属则其为兄某为弟某为叔在朝署间朝夕相从起居相侍谋议相质犹在家也葢潘氏之世徳于是乎在乃若四老各封其封皆如子官子拜于朝父拜于家君子以为异故有颂之以言者题曰四封之诗大其事也郎中旦袭而藏之请序于予予惟徳可以福征福不可以数定四老之封其遂已于斯乎由是而至于再于三未可知也倡以四封成以三锡始为家乗之光终为国史之盛所谓尤难者盖不在乎一时而已也是为序

　　重订一峯先生集序

　　一峯先生罗公在成化初既魁大廷入翰林为修撰未几上扶持纲常疏改官留都寻以病请归永丰山中若干年卒又若干年而文集出焉凡若干巻为古律诗若干首碑铭序记诸作若干首而已公天资高迈学博气充下笔肆然各极其意而闳阔竒伟严正端雅读之令人起敬起畏信哉公之昌于辞也然公志道德而尚名节于文章顾若后焉是以若是其少也集行之后或疑有赝焉以杂乎其间者其子今江阴教谕干等以予知公间以质焉予受而阅之既为定其可信者凡若干首其可以信可以无信者为外集附焉夫公之文岂不敏之所敢知哉今天下学士大夫聚而谈公之心曰青天白日者不谋同声盖公论如此是故公之辞可得而拟也公之心不可得而易也公之进既不曲学以阿世退乃曲笔以狥人乎乌乎此可以知公之文矣昔之君子尝以文知人今也以人知文独不可乎干也方懋于学葢夙得于庭训焉吾于斯重叹之予比者承乏视学公乡既为祠公学宫今于干之请乃亦不敢辞焉诸所向徃于公具见祠记特举其槩云

　　容春堂前集巻十四

　　●钦定四库全书

　　容春堂前集卷十五

　　（明）邵宝 撰

　　○表传【七首】

　　明故文林郎阳山县知县殷君墓表

　　君初赴阳山道出江西会予于按察分司三日而别予举仲尼忠信笃敬之训为君诵之君志素定闻予言益自信不疑君平生有天下之虑每论治必曰严明其诸区画无巨细一于整肃见寛弛之俗痛叱之不容口君自十二入邑庠受经于其姑之夫都御史冰壑盛公退与其外兄江西布政使中斋秦公订质疑义学日有进然累困场屋至四十二始膺贡卒业大学其为文虽时体必叅古法曰不如是不能过人评品精核不随人髙下此皆予所知及是为政往往相类独其识大进无苛察之弊与昔顿异阳山隶广之连州古所谓天下穷处君能不鄙夷其民始至即为讲律令俾知趋避又大书为善最乐四字印给之有兄弟争田者仿苏清河故事反复开谕皆感泣去凡死囚必求生道不得已焚香告天而后成狱狱中置一响板约曰寃未达者击之有所召集书片纸于门皆如期至数月间恩信旁达逺近胥向而君以劳感瘴竟不起君病时吏民祷无虚日又走百里求医连州及其没也市巷哭达于野君处事接物行以理遂止以理屈是非可否无少隐假与君游者始若难合终则浃洽至数十年弗替君讳贵字南金别号惺斋世为无钖人永乐间有以进士累官至云南布政使讳序者君之伯祖也君父缙母某氏君其仲子配莫氏先卒继鲍氏有子二人曰聘臣莫出其别出曰梦臣女若干孙男女若干所著有惺斋集藏于家君生某年某月某日卒某年某月某日年六十一葬以卒之又明年某月某日墓在某地从先兆也君之丧过杭予哭之恸聘臣等以墓表请遂为之其行之详在其内弟莫如山志铭者可互见也予尝观君论政似崔寔忧时似贾谊勤小物似江禄惇夫妇之爱似白居易笃朋友之义如李若谷落落侪辈中谓之迂者什人而九盖至于阳山而后信焉士之于世修之已难孚之人尤难固如是哉后之欲知君者请征于是是为表

　　明故朝列大夫湖广布政司右叅议华君墓表

　　君讳山字仁甫别号静庵华其氏也华自春秋来代有显人至晋以孝称者曰宝钖诸华宗之入国朝以进士起家者若干人实自君始君年二十一举于乡三试礼部登成化乙未髙第释褐知许州以父丧去服除迁南京兵部武选员外郎再迁职方郎中以继母丧去服除改刑部擢湖广右叅议奉勅提督太和山诸宫观兼抚民分守居二年乃自请致仕以归是为正徳丁卯又五年壬申以疾卒年六十有六子男三人伯頥季贲皆庠生其仲观义官女一人归庠生钱萃孙男女六人父季芳甫赠奉直大夫南京兵部员外郎母夏氏赠宜人继母娄氏封太宜人室王氏赠宜人继室施氏封宜人君子谓君以荣始终其葬也既有铭者其子頥等复立石墓前因其舅施君克和持莫君如山状请予表之乡士大夫类知君忠朴谦厚然君固亦有激发抗直者初君在许有王佥事埙之子某者司马马公壻也犯法当死董佥事龄欲曲全之君入分司庭辩至免冠吁天顿首不已董媿谢卒抵于法钧邻于许徽藩国焉许有奸民两以地往献凡若干顷君执不予董长史彛见许濠有荷华之观肆言欲请之君曰是不可以言争即日令决其水荷乃不华民免于扰临颍民史经左诱其尹指盗诬人尹故为执政者友监司庇焉因减史罪君请附诬告致死人律上下称允其在兵部先为武选后武选缺官君以职方郎中摄其事稽世阅人迁代纪袭惟核惟法不少徇其在刑部能以安静息请托在湖广尤着介特襄阳民冯成以罪减死当戍边乆讼避遣君立遣之蔓逮者始获安业道士有怙势冐领度牒踰礼部数者君置之法郧阳饥廪无以赈君为发襄阳粟或以擅告不听房山为流民薮新作县治而未城君曰非备也亟请城之其它事类是者尚多若恺弟近民者则固君所长弗论也君文学雅醇举以易经而旁熟蔡氏书传许政暇时为诸生讲说无倦季芳甫夙以悫称母初生君其父夏翁素知星术谓此子后当贵稍长学于魏茂之氏有勤敏称其族之望曰时济者于君为伯父行遂携以归与其子珵珏同师讲授后珵以贡官光禄署丞珏以进士累官南京吏部郎中而君为先登榜于里门乡人为时济翁侈谈之季芳没于许须材弗得民吴茂者年七十余矣有蜀材将为身图乃以归君季芳于是乎殓论者谓可以观君惠焉君之请致仕也或曰有进阶例少事灶媚可得之君曰此固以待恬退者兹欲附焉而乃用媚乎故归以旧官其善退如此乌乎今之君子以成进士为荣君出而守郡入而分曹再出佐藩皆可以行志之地故不惟乡人荣之而邦家咸荣之至于未老而请优游以终又古今之所谓荣者虽然荣而茍得之君子不贵也若君者庶几无媿于荣焉尔矣吾故知君特为书其大者俾刻于石有过君墓而欲知其人者请于斯观之

　　李天瑞传

　　天瑞讳文祥姓李氏天瑞字也世为湖广麻城人祖某正统壬戌进士累官山西布政使父某成化己丑进士歴陜西叅政叅政公配赵氏生天瑞五六岁即露头角及就傅授以书多诵强记应口属对辄能惊人十三能文十五学春秋书其简曰学不到圣贤终为人下二十中乡试髙第卒业南雍愈力于学登丁未进士以风义自持一时名士多与友善见沉浮世事者辄叱詈之上即阼上新政疏要在一权立法进贤黜奸广言纳谏语过切直疏入数日召诣左顺门中人传诘疏中中兴再造等语以为不祥天瑞从容对命既而得旨俾佐剧县遂补咸宁丞至谒上官有欲门见之者天瑞郄立不进曰庭叅有礼此非其所上官改容礼之廵抚欲调守城卒从廵而民壮代守天瑞悉放民壮卒不果出凡居数月民吏畏服或言天瑞不宜外补上意解时三原王公再起掌铨因奏召还关中父老拥道号泣监司有所馈者悉谢不受人以孟子宋薛兼金为言天瑞曰孟子大贤必有所处吾宁过中不敢假以自欺也既至授职方主事居十八日中书舍人吉人以言下诏狱乃有媒蘖天瑞妄议朝政者于是被逮成状下法司拟罪主者承望比附加重天瑞曰天下后世公义固在复何恨哉诬伏不辞中外寃之既而有欲指媒蘖者以讼其人惧乃密解从轻降兴隆卫经歴兴隆处苗夷间为云贵要冲途有给递疆有窃攘上慢下抗名分荡然天瑞立法均差复招致寨长申断场禁虽异种部落亦凛然知畏相戒无犯提学吴副使檄兼学事天瑞首新文庙簿正祭品置田以供博选俊秀分斋肄业亲为讲说邻境士闻风来逰者若干人俗尚邪术病必祷鬼丧必奉佛天瑞集僧巫火其书器遣就常业或以岁旱请召方士天瑞曰毋吾自祷之卜日斋戒将有事于群望是夜雨厥明徒跣走龙洞大雨及还乃止都御史邓公廷瓉奉命征苗咨访兵畧大竒其才以宪职荐天瑞曰昔以言出今以军功进不可固辞不得乃请赍表京师因图告归疏两上不许即日南还大雪中行数百里至商城曲河冰陷陨焉有司出诸冰中殡之弟文祯奔赴以其丧归塟于蔡家园之原天瑞少有大志读书积学昼夜不息其在家敦行孝友施及宗姻至于义所未安辄侃侃正论辞受取予一审于义好分别是非寡合少容人颇称傲亦不之恤及更事乆深自抑损每以浮名为虑凡有议论原古证今具有条绪于文亦然诗尚精婉所著有检斋稿若干卷生男一曰京元夭死女二年三十论曰古有磊落竒伟之士天瑞殆其人哉方天瑞弱冠时精神气槩殆将傲睨一世及迟回颠顿曾不少变而持之益坚其执礼似简尽职似矫守法似刻非君子鲜能知之若夫敛华就实每恐规模太广而才力弗逮不以自沮而必求往进咸宁之振奋兴隆之综理亦可观矣充是心也何所不至而遽至于是岂非天哉先是天瑞雪中过予于许留三日而别论讲经史旁及时事以至词章翰墨无不品评自谓慕古用心极苦恐不能寿已而果然岂非天哉乌乎天之于才生之固难而卒自戕之果何为哉果何为哉

　　史直庵传

　　直庵讳埙字符谐以子贵累封奉议大夫户部郎中姓史氏世为溧阳人系出周太史佚汉有讳恭者用外戚恩得矦其三子季元封平台传三世曰崇光武初迁青冀刺史以军功改溧阳矦遂居溧阳终汉世世爵有功徳其地因庙食焉今谓之祖矦吴晋之际嵩爽等列爵数人唐宋以来代有显者元敎谕大用为直庵五世祖生敎授和卿和卿生彦刚彦刚生舜安舜安生仲和号东庄东庄娶于周生直庵五岁而孤甫弱冠即有树立之志每以不逮养父岁时祭祀流涕不已卒与弟某勤俭自励复还故业既而祖矦庙田侵于乡人讼而取之又念从兄源有战没之忠从父辰有刲股之孝祖姑贞有沈渊之烈创祠于祖矦庙傍曰三节时矦族繁衍满乡邑居湖埭者且百余家直庵行尊行称朝夕省阅善者有劝不善者有戒戒之不从会众挞之以是湖埭之史鲜犯法者平生刚直好义有巨室匿群盗直庵面叱之巨室嗾盗刺焉盗至不忍害而去景泰天顺间连三岁歉直庵悉发贷里人后不能偿不少校遇乏者辄周之虽妻子仅足而恒以为急故无疏戚近逺皆以长者称之其家法暗合古人为君子所取者尤多年七十一以弘治丁未四月某日卒子三人学孳孚学举进士今官郎中以治行称孙三人论曰予与郎中君为同官尝闻其道溧阳矦谱系甚悉又尝闻其三节祠之故各为诗纪之及观吴太史述直庵翁事行乃知世徳之后犹有人焉经着象贤传论复始不可诬也使翁不自立以怀先古则所谓祖矦庙者且将废坠况三节乎由是观之翁惟无所遇故止于是茍有所遇其可书当有尤大者矣虽然翁不自见以归其子孙岂有量哉岂有量哉

　　厉青田传

　　青田讳升字文振别号雪庵无锡人由县学诸生升太学选青田知县居若干年致其事归乡士大夫称之曰青田君自为诸生耿介不妄言笑于辞受虽小不茍论事是非人贤否执所见不少狥人故或迂之或固之而识者谓其有古人风青田居万山中与福建接壤间更叶宼民贫以猾号称难治君治若甚易盖得昔人羣吏奴仆百姓妻子之意君初至民有周姓者与盘石卫军某讼五年矣君听之数语遂服出而哭曰厉公早至岂有是乆狱哉邑八都地报银矿发监司临焉议岁以贡有术者谓山木润秀所产必广公直前曰吾闻金能克木信若人言金气盛矣木何得秀润如此监司犹未信同官勤君从之君曰如吾民何申辩数四必寝乃已镇守中贵岁以矿一至其邑所费不赀君于馈不缺礼而已至其它费岁率省昔之半由是民安其业君乃劝学兴贤旌举节孝礼文亦彬彬焉先是知县金川谢某有善政民尝以君并论君屡请老辄留于民适朝京师故得遂请民闻之欲追留之而君至家矣于是既为立碑复建祠祠之及没众设祭哭于祠所著有雪庵集子一人曰得秀二泉卲宝氏曰仲尼告子张忠信笃敬虽蛮貃之邦行矣青田为浙东岩邑而厉君为之遗爱在民去而思之没而吊之若不能解于心庶几得乎是者不然此岂声音笑貎所能为哉君归未及年人尤嘉其恬退于是青田之名益着予按察两浙适青田诸生以史事见询君遗迹盖无间吾乡评云

　　张氏女传

　　张氏女秀汝宁西平人父文尝为慈利主簿女年十七许嫁同邑尹氏子琳越明年琳病死女闻讣易服悲哀若已嫁者塟之日请于父母往送焉临穴慿棺痛哭几絶及反复请即尹当丧父母许之疏食麤衣日夕侍灵几左右未尝离一歩舅姑不忍也微劝以他适女曰是何言欤誓死为谢一日闻嫡母宋疾甚亟归问焉宋思鹿羮女知不可求乃濳刲股肉作羮以进宋疾遂愈女复至尹氏所居守如故又五年以疾卒年二十六先是廵抚都御史无锡杨叔玑廵按御史武进薛志渊皆尝遣使存问且令有司月给米一石既而有司请旌表事下礼部以不应例罢及其卒也逺近见闻莫不悼惜二族长老暨乡人耆硕合议塟之从琳兆谓之女志廵抚复为文遣官祭其墓越十有三年予来守许许于西平比境前吏目薛悦之以告予为之传云论曰卢予家有言女之情以接见而恩生成妇而义重乃若张女秀盖所谓生有未见之悲死有非妇之痛者而恩义如此其加于人岂啻一等哉昔卫女嫁齐太子中道太子死问傅母曰且往当丧丧毕女不肯归终之以死此与张女事若相类然张女未至中道且不问于傅母其天资又当过之况专于夫或衰于亲出于庶或忽于嫡人情皆然而女也独能不偏重焉使其被以关雎之化而得薫陶之素则其进而之于中行也殆不难哉

　　东山公前传

　　东山公姓刘氏名某字时雍岳之华容人其先自宋都统宝从岳武穆平湖南武穆死弃官居华容十一传至松岩公某歴官按察副使实生公公幼时杨文定公见而器之为定今名稍长学于黎文僖公领湖广乡荐第一登甲申进士改翰林庶吉士与今大学士西涯李公辈十八人同时有文学名授职方主事进车驾郎中尝奉使山东河南上救荒事宜若干条皆切时务未几尚书项公忠以职方事剧乃请调公职方公按章酬应动中事会时有中官用事献取交南策以中旨索永乐中调军数急公故匿其籍使者旁午吏数被捶若弗闻者独徐以利害告尚书余公子俊力言沮之事遂寝朝鲜使者为邻境所邀刼请改贡道中官有朝鲜人为之地事下兵部议将从之公曰朝鲜贡自鸦骨关由辽阳经广宁过前屯而后入山海迂回四三大镇此祖宗微意今若自鸭緑江抵前屯山海路太径恐贻他日忧卒不从敌数入云中边帅失律中外震惊调发战守日无虚时每一报至尚书必曰刘郎中云何所言輙行行輙获效时右侍郎缺中官有欲荐公者遣人言于尚书冀一往见公巽辞谢之然犹迫趣不已乃自求外寻出为福建叅政奉勅廵海海道兵乆弛而仓储既于势盗卒难就理公曰在得人耳谋于镇廵首选卫所军政官而择其尤者总诸水寨兵造战哨船各若干艘缓急异用葺仓计储立收支法寨设一馆而亲督察之不半年海道肃然琉球商舶遭风漂至平海守者私于阃帅以犯边报欲剿之而取其财兵且集矣公廉得其情遣数人乘小艇招其首领厚恤而遣之众始哗然后竟信服升广东右布政使适黄贼初靖财匮费繁有司城从化县累年不就民尤患之公究事体节费便民择人授之逾月而城成先是广西泗城州官族弄兵方命兵部议抚谕之不服则继以兵谓是行非公不可公承檄即往反复晓譬先恩信次福祸词恳意至数月间叛者大悟胥戕以灭兵竟不用既还广东后山宼作督府檄公率兵平之公恐延及胁从乃下生擒之令有所获则集土人审实乃斩因而得生者过半尝过崖山吊大忠祠念宋慈元后陵寝无主辄泫然曰后与陆张二臣同死国今大忠有祠而慈元不祀忽诸于义弗称谋于白沙陈公甫为之立庙人感其义不日而就转浙江左布政使在浙甫八月吏蠧渐革而用法优裕犯者不怨于是河决张秋擢公右副都御史治焉公既至乃集山东河南二省守臣议以事关运道莫敢适主公曰河性猛悍张秋乃下流喉襟未可辄治治于上流分导南行复筑长堤以御横波且防大名山东之患候其循轨而后决可塞也遂疏孙家渡河三十里四府营河十里筑长堤起河南胙城尽徐州经滑长垣东明曹单诸县长三百六十里量能任功敷和宣勤五旬而事竣会上命内外臣来乃于张秋口南开河三里通运舟及冬水涸而塞之已而决塞悉如公初议有勅就劳且召之还加赐羊酒金绮公曰兹惟天意某敢贫以为功闻者益重之论功进左副都御史佐院事公疏辞不许转户部右侍郎再转左侍郎又两疏乞归不许越一年敌逼云中上谷上命兼左佥都御史往理兵饷公以内地刍粮不能出关出关者率以银易之利归势家乃拟奏减价寛民别设仓于近地募商给军率以时直由是宿弊濳去什九有三便焉及条上他便宜皆从之未几还朝居数月移疾乞归疏再上不许而同朝亦多愿留者公坚卧三请仅得予告因自为寿藏记叙其平生履歴岁月刻石以归曰恐后人溢美我重地下累耳君子谓公不伐之心逺及身后况其生乎其可谓忠且朴矣公释褐迄请老凡三十五年所至士服民怀有所为皆愿尽力至于权贵强悍号称难处者公夷然与之无不得其爱慕至有终身焉者接引士类寸善片长每自以为不及忧时悯俗形于色辞事关国家利病断断不易而周旋其间必求济而后已尝以先世二宗属族疏散墓几弗可识作敦本堂岁举二祭祭毕有燕以合族人且为家规诵燕所敎子读书兼力农务常命督耕雨中曰习勤忘劳习逸成惰吾困之将以益之也或劝公为子乞恩公曰此固国典然以待贤有功者某何敢哉公为诗文有自得之趣敷奏复议操笔立就而明白切要转折流通足以动人有东山集若干卷公二子长曰祖生次曰祖修赞曰寳幼闻公名而未获识及至京师则闻西涯李公谓公乃昔人所谓与物无竞临事有为者退窃自叹安得一接风采以慰平生而今乃得朝夕承候叅之所闻信不诬也公扬歴中外八迁厥官靖宼者三行边者二治水者一皆天下之所谓难事而从容暇豫以能有成功其所不为又皆夫人所未及见且不敢执者由是观之则其所养亦足暴于天下矣乃若壮而奋庸老而委顺而皆不失已焉非盛徳其能与于斯诗称明哲书叙孝恭公有之而或乃谓古今人不相及岂其然哉岂其然哉

　　容春堂前集卷十五

　　●钦定四库全书

　　容春堂前集巻十六

　　（明）邵寳 撰

　　○碑【七首】

　　南乐县仓颉庙碑铭

　　南乐王矦汝昭为邑之明年改建仓颉氏之庙庙成树碑中庭以丽牲焉因刻岁月而属寳书之寳未尝习古文其何敢执笔于斯惟颉为黄帝史臣实始造鸟迹之书厥后变为古文古文变籀籀变而大篆而小篆而隶隶之变为真为行为草由今之真行草而视古文则逺甚矣然其形声之类皆颉之遗也顾虽不敢抑何能忘赞颂哉夫颉始制文以代结绳万世宗之宗之则宜祀之然而后稷以榖勾龙以土万世通祀而颉也不与乌乎颉而上有伏羲氏伏羲氏八卦文之肇也颉而下有仲尼氏仲尼氏六经文之成也颉之功孰与二圣故万世知二圣之功颉不与焉岂其下于稷与龙哉或曰微颉斯文亦有制者世运之相承不得不然颉奚其功虽然颉为之是颉之功也况饮食必祭示不忘本古之道也而操简握管记事立言者独可以不知颉乎物原其初事究其所从始颉既不得通祀兹其故邦庙其可不崇王矦之政于是为大矣矦名徳无锡人铭曰维魏之西维卫之东有神斯宫曰仓颉氏维文之宗矦行其庭慨其芜落仍而有作宫以妥神赞颂在碑惟颉之功惟天之机惟物之象惟民之宜前羲后尼建立三极颉于其间亦克有力相彼鸟迹在古犹今颉神虽亡其存者心斯宫斯享尚时歆之

　　汉愍帝碑

　　世有存之足以为乱贼之戒者君子存之有不毁则无以惩夫人而示天下后世者君子必毁也于其毁也而有所易黜其不正以归于正者君子则以义起焉此皆关于万世之纲常而不专为往事之褒贬盖天下之公论而非一人之私心也古今簒窃之雄首称曹魏其恶有不待论者始其为禅受也实在许之繁城寳自领郡得逹观其故都有坛焉曰禅受皆夸诩之迹有碑焉曰禅受皆矫诬之词千载而下指而笑之读而唾之者不谋同心不和同声此所谓存之皆以为乱贼之戒者存之可也其地有庙焉以祠魏文南面帝服俨然临之虽易姓改物彼亦有不能泯者然当其亲为簒窃之地而舎此与彼则凡彼之所谋以欺后世者今皆堕其智计之中吾恐儒先笔削之旨终托之于空言而乱臣贼子将益无所忌此所谓不毁则无以惩夫人而示天下后世者毁之可也坛固存也碑固存也而独毁其庙则它日必有复举以奉之者卒亦何贵于此举动哉谓宜易所祠以祠汉之愍帝而其臣孔融配焉彼以其新此以其故若将驱而逐之拨而反之使奸雄之徒不得一日立乎其地此所谓于其毁也而有所易黜其不正以归于正者以义起焉可也愍之孱弱势同寄生然犹天下之君也融虽意广才踈而忠言义色至不容于贼操亦足以愧夫北面称臣上表劝进者矣帝不称献而称愍从昭烈所谥且汉之君非魏之所得谥也凡此皆所谓以义而起者乌乎君臣之分有大防焉顺逆之际有大法焉彼奸邪之所不敢动于恶即动焉犹必有以文之岂独惧夫天下之将攻之哉亦以大防大法之所在虽后世有不得而逃也若曹氏之于汉是也然当时郡国之中既无一人仗义执言扬旗伐鼓以讨其簒窃之罪而在廷在野又无一人登西山蹈东海以明大义于天下盖畏威附势无足恠者至于后世之君子亦以空言无补因仍茍且视大防大法而不一顾念焉抑独何哉存其所宜存毁其所宜毁而易其所宜易此吾軰读春秋学孔子者事也况职在守土乎是故寳虽不敏不敢让虽不韪不敢辞

　　常州府修城碑

　　常于江南为望郡郡之有城创自晋太康初逮后唐天佑间始筑所谓罗城者我髙皇帝初平江南命御史大夫中山矦汤公和以重兵镇其地乃改筑新城周十里有畸视罗城损五之三今城是也然多括用旧甓未底于固及海内既定撤去镇兵城坏不治者于是百五十年矣成化间都守孙矦仁尝修之乆而复坏间奉修理之诏上下具文知深虑者亦鲜盖郡境南接于南京东为三吴之门又东北距于江又北西通于京口实惟江南要地然自平时观之则所谓腹里也因循相视无足恠者正徳六年冬监察御史渤海李矦某来守兹郡登而观之毅然欲修焉时北方群盗方驰突中原论者率以长江限隔邈乎惟风马牛不相及故有以过虑议矦者矦曰吾岂惟斯盗是为哉有备无患古之道也民纵吾怨吾固当任之乃具白于廵抚都御史某公某廵按御史原君某清戎御史某君某廵捕御史某君某厥既得报则与同知罗矦某通判陈矦某温矦某谢矦某推官粟矦某协心经画择日兴事时则咸谓之断财以产率为白金若干两功以力授为徒庸若平夫事以才任为统领若干人程以籍定寸度尺分各有差等凡若干丈时则咸谓之均率作自躬惩怠劝勤朝夕弗懈时则咸谓之勤自始事三越月而毕楼橹扉闳濠陴闉堞髙深整宻视旧加倍屹为壮观东西行者皆称美焉时则咸谓之敏然过虑之议犹若未尽息者未几北盗以穷故舎骑入江夺诸关东下越京口是来暴于孟渎于魏村于申港合攻江阴门焉以动我部治将有窥我江南之势警报流传民大惊扰矦曰我城固矣吾其亲率吏士民兵拒之江上相而禽之矦至江阴运谋倡力竒攻正守以折贼冲贼既衂遂引而东又泝而西越月余再至将殊死决战矦复如江阴备御益严贼不敢迩于是官军适至提督都御史陆公某遂由江阴发舟师殱渠魁于狼山贼乃尽灭当是时使城不先完则矦将自守不暇焉能出百里外以抗剧贼即出焉日惴惴内顾焉能周旋展布有兹成功且江阴既全郡斯固矣常郡固则江浙诸郡斯免于驱突矣夫修一城而蔽江浙千里之冲矦之功其一郡之功乎君子谓矦知几能豫于是乎哲虽微冦固将颂之盖其功之所征者逺矣先是城成郡之大夫士谋所以纪矦绩者乃因户部郎中刘君干軰上京师致书属为记寳时奉诏省母南还受书于途方将以不敏逊既而抵郡适覩厥成敢以见闻序而诗之俾刻诸石其诗曰常维大邦望于江左东浙西淮为喉襟所有城岿焉乆坏弗修众方是玩有识以忧越歴三纪功归我矦矦始令民民则譊譊谓矦我浚谓矦我劳劳我筋膂浚我脂膏矦曰佚道彼则曷知乃令乃期亲登以麾民趋矦事孔力且时矦曰勤止手拊摩之城既成矣民则宁矣谓矦平矣谓矦明矣天堑汤汤突有巨冦门我江邑将袭我后矦覩我城腹心在斯我拒于江运我体肢载冦载却王师适来【叶】出竒应遽殄彼鲸鲵矦归视郡有墉有池斯池斯墉民心攸系国我壮威士我増气矦师于江实维长城先几是图神相我诚重门御暴自古在昔四方底平矦与有绩宪宪我矦政则多有城哉城哉其与不朽

　　慧山浚泉碑铭

　　正徳五年春三月锡人浚慧山之泉秋八月功成先是正统间廵抚周文襄公尝浚之其后屡葺屡坏至是而极缙绅诸君子方图再浚而寳归自漕台适与闻焉既求士之敏者董厥工作乃与匠石左右达观究厥敝原为新功始询谋佥同用书告诸望族各助厥赀而后即事凡为池三为渠二为亭为堂各一而三贤之祠故在泉上今益为十贤而新之县大夫请助以菑故谢焉至是凡五阅月而泉之流行犹前日也诸君子既观厥成则以记命寳惟慧泉为天下髙品尚矣然其来也同源而异穴或发则汍或发则槛三池汇之而石渠阴贯乎其间盖约滥节迅以成泉徳古之为是者可谓知水矣是故上池渊然中池莹然下池浩然为观不同而水之状于是畧具粤自陆子品之之后观且饮者日众以盛甚者驿致长安通名岭海之外夫岂偶然乎哉虽然时而浚之则存乎人譬之天道有燮理之功譬之人事有更化之理浚之为义亦大矣是以君子重图之今是役也有渠以通有池以蓄有亭若堂以为之观无侈无废克协于旧其规画所就论者谓邑有人焉寳不敏谨以岁月勒之于碑复为诗以歌之总其费为白金若干两督工之士为龚时亨杨正甫莫利卿其助之者之名具于碑阴凡若干人为书者吴大章而往来宣勤则潘继芳及僧圆显定昌云其诗曰邃彼原泉慧山之下维僧若冰肇浚自古谓配中泠允哉其伍我锡彼金有子维母孰不来饮孰不来观赞叹咏歌井冽以寒孰阏我流石崩木蠧匪泉则敝敝以是故人亦有言清斯濯缨弃而弗涤岂泉之情锡人协义与我浚功维物有理变极则通维云蒸蒸维石齿齿泉流其间终古弗止有徳匪泉则时予之耻我诗于碑以颂其成泉哉泉哉与时偕清

　　潮河川石墙碑铭

　　潮河川古北口边关也其险以水关之北旧为弃地今司空汤阴李公鐩昔以亚卿兼御史中丞经畧诸边始因山作石墙为内外限水流其中与墙相际墙内之东南有堡以居戍卒号曰新营君子谓疆圉之守于是为固然是堡去川纔若干歩岁六七月沙漠诸水絶川是来奔放横决堡受冲激居用弗宁牧耕兼病冦惟不至至则罔御正徳辛未春今御史中丞芜湖李公贡以整饬之命来顾瞻起忧思终司空公之功乃谋于分守太监吕公安暨叅将都指挥佥事章君缙属某官某等循川之东垒石为南北墙若干丈又折而西为墙若干丈属于山麓约川南流自始事暨讫功不越一月为费白金几百两或以其事之细而功之易也窃相谓曰此何足为有无哉既而大水至遇墙而止则又相谓曰壮矣哉是墙之为力也水不我贻害而我设险继自今即有冦其若我何分守以下诸君子树石川上用纪公绩以示乆逺谓宝知公使来请铭吾尝闻弘治间为潮河之役者既大且难而功弗时叙人之始而疑者非以此乎不知天下之事为大于细图难于易其道尚矣而人或忽之非公察微知要其孰能与于此然其初也虽易而为谋甚艰其究也虽细而为功甚巨盖于司空公有光焉揆之古义固当特书之公学通古今而恭慎端雅望在中外此实未足尽公而不可谓非公事也乃作铭曰维石斯墙维水斯坊洪流溢川是距是当无我毁伤谁其作之功不可忘人谓中丞斯坊斯堤自北而南复东以西尺度有稽惟川是依不我为壑固哉山溪彼视我险自我则夷川有恒流弗墙曷害突其来如厥功斯在维司空之成中丞之载中丞受命殿我北门备御有武绥懐有文耆歌童謡溢我见闻墙哉墙哉亦与永存

　　华氏墓门碑铭

　　锡山华氏有以义旌门于墓者曰某处士讳某字仲谆于是其卒若干年矣曷为旌之盖弘治壬子之饥其孙曰守吉者出粟若干石助赈于公例得书其门曰义民守吉谢不敢当则为状请于廵抚都御史佀公曰吾祖某义人也吾斯举吾祖之遗也愿辍吾门之旌旌门于祖墓公从之夫旌门于墓制欤非制也非制而从之何居为其能崇祖也凡崇祖者则从之乎崇祖而不违其实斯从之矣春秋书诸侯葬独蔡桓举爵说者谓蔡季之贤知请谥也故人臣以不诬其君为忠人子以不诬其父为孝孙之于祖犹子之于父也若处士者慈良朴茂承其祖训而广义于乡尝减田租以寛佃力岁为粟三百余石其它事称是者尤众然其生也莫为举之其没也莫为表之至于其孙始因助赈之旌而请门于墓所谓义民云者则固其所当称也夫是之谓不违其实从之不亦可乎虽然曷为不请于上荒政也荒政之不必请也奈何荒政非出于得已茍非得已则矫擅之罪且犹甘之古之人有行之者汲黯韩韶是也况祖孙异名而同义门墓异地而同旌舎此就彼曾无加损而廵抚又以便宜行之乎是故旌于门制也旌门于墓非制也义也义以从民而不外于制惇彛成裕一举而众知劝虽未请犹请也君子谓是门也可以传矣不可弗志门成于出粟之几年甲子守吉尝请予记至是载请予不能辞既叙其事遂为作铭守吉名祯以字行平生好义不愧其祖事具钱主客所为传云铭曰宅里表善维周则然亦有封墓曰崇忠贤忠贤尚哉善著者义华以孝称维义亦世仲谆维祖守吉其孙孙孙义名请归于尊尊弗茍推义则多有匪墓树门曷图厥乆中丞奉诏抚我南畿谓是可从我有便宜有伉斯门松楸是翼上榜下碑载其义迹孰无义心在昔犹今遐孰终遗幽孰终沉我铭昭之百世其钦

　　胶山重建宋丞相赠太师谥忠定李公祠堂碑去声

　　宝既祠忠定李公于惠山尚徳书院而胶山寺故祠复以重建之成来告盖乡人安国为之顷常走书请记于淮阴漕府寳有感焉而诺之于今期月矣惟公为宋名臣寳自弱冠即知景慕有执鞭之愿比读史传乃知公邵武人自其祖始居吾锡于是心益向往之弘治十有三年秋寳以提学命便道过家往谒公祠至则废坏已乆僧以木主寓泉亭上肃寳再拜而退当时欲图修复无所于属独陆永思者舍田七亩以为供具盖慨叹者乆之今兹之举实吾志之所欲也于其成也乌得无言哉按郡志山在邑东三十里梁太清初寺于其麓宋绍兴间公请为坟刹改崇亲报徳之额嗣是遂祠公焉其取重于世实以公故则吾锡之人修而复之固以义起礼者而或以公非锡产为疑不知公家于锡由祖以下阅歴三世其父殿撰公夔暨母吴令人先后皆葬湛岘山公庐墓其地手植松栢万株详见公父母墓铭及公行状盖公生长宦学于斯凡若干年最后乃有祠命因薨于福故其自称必以梁溪又以名其文集由是观之公为寓贤邪为乡先生邪盖尝考公幼有大志见于登城御宼之时而宣和大水之论知道君子如陈了斋者深所期重至其立朝有识有才有权有量而本之以忠谋出之以正气在靖康竭扶持之力在建炎举修攘之政在绍兴建恢复之议不幸而屡见忌沮则其所以复君父之仇正华夷之分而上无媿于圣贤者不过章疏计划之间而已然于此有隐功焉而非君子莫之知也后数十年锡与邵武并举其祠至于今废而复兴则是非之公固无古今之间而天定之能胜人果不可诬也审矣不然若秦贾之子孙固有易谱匿像避而之他者亦独何哉第兹祠之复僧既无力而大夫士之有力者亦莫或为省乃俾安氏独任其费此亦理数之极若天有以启其衷者尔昔永康徐元徳敎授邵学首议建公祠晦庵朱子为记深嘉予之况国无元徳之责者哉国又欲割田十有三畆与陆氏所舍同隶寺僧为春秋私祀之需顾未有主献者君子谓宜谋于公之族裔焉茍卒行之其事益可尚已寳晩且愚无晦庵之笔以论著公之盛烈而因以见修复之勤特为书其丽牲之碑用纪岁月且为迎送神词俾祠公者歌之亦少以慰公云尔祠之建始于正徳四年八月六日明年九月九日落成时寺僧可清等奉祠事其迎神曰公何之兮勤我招望云旗兮凌江潮公蝉冠兮綘服指旧丘兮逰敖朝腾驾兮水裔夕弭节兮山椒西有惠兮东有胶洁我尊兮醇醪跂英灵兮未下阗歌声兮鼓箫宛怀公兮心劳其送神曰公将去兮何从望闽山兮南东公重帆兮双楫驾海涛兮天风睠旧逰兮斯在手尝植兮万松惠之泉兮胶之峯俨翼翼兮新宫灵倐彼兮忽此云回翔兮太空岁复岁兮来降【叶】

　　容春堂前集卷十六

　　●钦定四库全书

　　容春堂前集卷十七

　　（明）邵宝 撰

　　○志铭【十五首】

　　明故浙江布政使司右叅政杨君墓志铭

　　正徳丁卯十一月某日浙江右叅政杨君以疾卒于官先是予往视疾君强起坐呻吟中犹及国事予谓君志尚未衰即为延医吴中医至而君卒乌乎悲哉越数日其子江等来自山西将奉其丧归遂以杨杭州温甫状来请铭予自弘治甲寅识君户部迄今十余年相知为深今又与闻君殡事铭其能辞君讳竒字秀夫姓杨氏别号松坡山西潞州白林人也其先自平定州徙今居几若干世矣以畜蕃息号万羊杨氏髙祖云曾祖源祖洁继业而隐至其父能以乡进士选武昌同知擢东昌知府母宜人牛氏君颕敏絶人十岁能文有老成语长老称为竒童弱冠名起诸生间成化庚子中乡举髙第録有刻文明年辛丑得进士授户部河南清吏司主事简使犒军于独石督盐于长芦受刍于京场选缗于内帑廉公平简后先一轨戊申弘治改元君应诏上裕国安民疏未几奉勅处置居庸紫荆诸边关军饷君上疏极言足食足兵之法在端澄本源有侵贵近语道闻继母赵宜人丧即日奔归继丁东昌公忧壬子起复为福建司主事癸丑进四川司员外郎有淮扬督漕九江造舟河南视菑之使具建声迹甲寅进陜西司郎中时甘肃弗靖君奉勅整督军饷将行上疏言边备七事上嘉纳之至则今太宰许公以都御史抚其地与君同事许公素器君于是益重焉事竣还朝有白金文绮之赐大司徒周公以君才任剧调云南司寻以荐擢守嘉兴改夔州夔在四川地僻民厖君为书谕之俾敦孝友尚礼义延问父老民所苦与所利即罢行之月朔视学进弟子问业有师道焉人士咸慕至作生祠民饮江水以逺汲为艰君议凿井出郡门数尺即得美泉民以君姓目之居五年擢两浙盐运使剔弊讲利方有绩效前太宰马公以浙事简改君两淮君以浙治之升盐赋五十余万崇墉固藏人无虞焉明年擢叅政讲画经理将有施设而乃止是知者重惜之君性孝事继母如母轩坦爽朗不妄笑语政暇輙读书晩好史汉及韩栁文且以课子君面白如玉躯干魁伟须眉秀丽君子谓君才畧于是为称君卒距其生为春秋五十有几配王氏封宜人侧室李氏有男子五人长江次潜溉澍沂女一适贡士泽州裴爵孙男二夔凤墓在某村之原其葬之日为卒之明年某月甲子铭曰事以才济其充在气气正则宏宜广厥施公庸弗地公享弗年可知者人不可者天忠言在朝惠政在野西饷东鹾罔不效者君纩将属其气勃如将为云嘘将为雨濡公有孙子君庆萃止公终弗终其发伊始

　　周征君墓志铭

　　月牎周君以医士被征居京师二年将有官竟托疾去去若干年病卒其子敷等寓絅庵李君状来乞铭谓君治命铭必属知者故及寳君自壮岁业医三吴人抱疾求拯者舟舆仆马行随止候无虚时盖不啻有权位者君无问富贫疏戚惟以急缓为先后穷日夜冒寒与暑应之贤者孤穷者尤加之意视疾可否輙见喜忧众所难易君或反之已而果然所至不暇授药惟片纸书方畀之及其愈也不校其报即报之视其力有受不受顾或周恤其食饮以为常及君被征寳方举进士与君比馆始公卿大夫闻君名争延致之观其貎朴听其言质若不为异者及见其治疾多自出意见叅以古法效者十九于是皆折节下君君应人之求如在其乡赠以金帛輙辞辞弗获则买书以归尝语人曰病不能死生药不能生死吾尽吾心耳闻者益重之此皆寳所亲见君所谓知者寳诚是也乌可不铭君幼孤育于祖某临终摩其顶谓曰吾家有世徳殆发于尔尔长须仕不仕则为医庶以及物我名尔济广比长以母老重违养絶意进取乃往学医于甘露金孟昭氏金一见竒之妻以女且馆焉君肆力诸经及刘张李朱四氏之学隐度类推折衷于经间得异书輙手録口诵之盖既尽金之道而多自得又往质疑于吴中诸老诸老乐为之尽又从疡疹妇人三科专者各得其传于是其道大成论者谓有国初名医之风凡遇疾必谓其人曰某专是某专是盖歴致之既至率如君言其决死生有预言于二三年者众始或疑终则心服君天性孝友念父弗逮养养母诚至母没即谢诸求治病者曰吾亲不能治而暇及它人乎越数年强之乃起伯兄老君亦老弟道不衰表外舅金氏之墓人谓君能用厚酬知焉平生义形色辞救患解纷惟恐不逮正统末王师捕闽冦道于锡吏方重敛君径言于帅禁之民得不扰家惟先灶二祀余悉斥去对客亹亹谈不少倦间有吟咏耻作新巧尝曰不本性情句虽工非诗也晩复故居作春和堂于右偏中庋经史数千卷日事雠校复斟酌古今验方为书若干卷以授其子君卒吊而哭者若干人君讳纮以祖所命名为字后以字行自号月牕其先家金陵十三世祖湛宋戎州通判六传至国子学正亢学正子泰徳佑间尝纠众抗元兵恒慕岳武穆李中节文信国之为人故以其姓名三子曰思文者君髙祖也始迁晋陵怀徳乡元季避兵迁锡梅李乡曾祖恭甫倜傥自好与张尚书筹王学士达逰此君祖所谓世德者祖仲端父惟庆母许氏君生洪熈乙已四月甲子卒弘治丁已五月甲子享春秋七十有三配金氏先卒子四人敷敔牧其一人先卒曰斆孙男六骍驎■〈马龙〉骕騋骅女五墓在上福乡九里之原与金合兆葬越卒之二年己未某月某日铭曰活人以医奚异于政志尚义从且官乃病乡人望归都人愿留彼有政者能若是不君功在人报在孙子何所求君君藏在此

　　莫母金孺人墓碣铭【并序】

　　弘治己未寳在京师闻莫母金孺人之丧既寓词以奠之越明年庚申寳以提学之命侍母还锡则孺人已葬而墓铭出矣其子止复属铭其墓前之碣乌乎碣可不铭也孺人之行不可不述也凡孺人氏讳里世及其行之详具载张黎平志其大而合于古人足以励俗者宜特着焉始孺人之在室也尝读女诫诸书能通其义及其声画然未尝举笔以书曰非我事也既归于莫相澄心翁事姑顾孺人爱敬兼至时翁与伯仲同居娣娣姒姒孺人属由以诚色不独承意不独致及异门户或议所养孺人曰我事也独奉以居顾疾痿兴居须人孺人任焉虽污亵不敢托媵婢顾没礼以饰情乡人善翁必及孺人翁英迈旷达多置古图器孺人不以为费招致宾客日满座不以为滥馈遗诸姻友家徧岁继不以为繁于是赀少裕乃建祠堂置师塾章采日进翁治其外孺人理其内二婚三嫁备物协仪又抚孤侄甥男女婚嫁皆得其所凡内外药病者衣寒者食饿者棺殓者墓葬者各若干人孺人与力焉翁忧嗣孺人忧甚劝之妾妾有子越三月孺人亦子子即止贤而有文人谓仁厚之报敎子为学恒以向上规策闻有老儒先生必令亲近曰是固有益一日子侍医入头容太俯比医退召谓之曰头不可太俯后乃不太俯其严如此事至咨翁翁亡语其子必举翁庭诫命师其意为之乌乎古人以无非无仪为妇人之徳夫岂恶夫仪哉有仪而以自放中馈之外少一预焉乃厉之阶固不若无仪之为愈耳若孺人者可谓有仪矣而闺门之行施及里闾又不止无非而已者此寳所以谓不可不述也寳幼学于陈俞二先生与孺人之子同业知孺人为详敢述其大孺人子二曰潜庶出长止三月先十三年卒铭曰诗咏樛木孺人以之学而弗艺孝敬自持爰相其夫先民是师相而弗专曰职在斯职斯徳斯墓道有碑质哉我词

　　王府君妻韩氏墓志铭

　　韩氏讳某户部员外郎济之祖母也王韩皆永平滦州人韩归于王为府君配讳曰显字彦明以父叔死绥例隶戎邳州又以诏占河间籍河间之王自府君始而韩实相之其始有家曰我其用俭食不兼味衣不重色裁制属紩不委人酒醢肴核虽精洁无殄羡余以需缓急及稍裕曰惠可施矣赈穷恤匮视力所能内外小大获济者甚众既而曰家以法立身率子女僮婢时作则作时息则息下至犬豕鸡鹜马驴狸狌类皆置之所乳孳满前不乱羣行又曰有家矣有子孙矣乌可无敎于是济方丱角力课之学无昼夜无寒暑助勤警惰必躬必悉于季也亦然性纯诚寡言笑不揣摩为欺亦不喜诵佛尝遭子丧家众疑丧礼曰惟称勿陋勿侈勿遗议而已其大识类此晩病畏惑先由哭夫过毁甫愈而有子之恸遂弗能复常一人侍左右栗栗终日然骨血脏气皆无恙牙止脱一发半白间生黒者人谓之寿征盖自始病越若干年弘治戊午正月某日乃卒得寿九十七未卒也邻代之祷既卒也乡相之哀君子以为无愧古贤妇云一子某先卒孙男二长即济丁未进士其次曰某女三人归勾升吴明樊景昭曾孙四体干崇复中泰充豫女二受徐玠郝元进聘济闻讣承重将以某月某日葬于郡西南三里铁灯竿水裔与府君合兆乃持主事刘君用熈状介郎中王君廷玉须铭铭曰一妇为徳隆其门孰畀之寿天攸存子不及葬葬者孙在今则见后则闻惟兹水裔惟其坟有石志逺无庸文

　　崔道器墓志铭

　　道器讳文崔其氏道器其字世为许之临颍人父庆娶于徐生道器幼孤力学在诸生中以节义自许其为文奔放飞动不受绳墨弘治壬子领河南乡举第一三试礼部连得乙榜当授学职皆辞不就奉母氏卒业太学居岁余母忽思归道器将以疾请行未果其子进辰乃先归焉道器忧思发病而卒卒之日为己未十二月癸夘年止四十惜哉道器娶杨氏子三进辰其长次进卯进未女一于是囊无一钱老母寡妇相对恸哭其友人编修贾鸣和太学生马全卿邢文祥王润夫軰具衣棺敛之进士河阴许本谦以其丧归临颍之某原葬焉岁庚申某月某日予昔守许道器于予尝有讲学之雅痛其亡感其友之义不能独默也买石刻铭以附许内诸其墓铭曰盛气伟词纵横以陈吾知其文亦知其人有志未酬而遽殒其身乌乎天【叶】哉

　　黄宜人方氏墓志铭

　　户部员外郎黄君颙既受诰封其母方氏为宜人未几宜人以疾卒其父封员外郎廷立翁寓书报颙时颙来自归省纔期月执书大恸曰养未丰寿未极命也病不获侍死不获敛何子之能为于是哀毁不能起起而图所以葬者谓铭为重乃奉刑部主事郑君汝华状属寳铭寳与颙同官知其凝重介特允如汝华之论而大受乆要尤独许焉则其母之葬也可不铭哉按状宜人方氏世为莆人其祖某其父某其母朱氏其归于黄配廷立名某其子男一人即颙由进士累今官娶某氏女一人适林珙其孙男女各二人其封始为安人继以诏恩进今号其寿七十有八其生永乐癸卯七月甲子其卒弘治已未九月甲子其葬庚申月曰某甲子日曰某甲子其墓在某山之原其行在铭铭曰诗称窈窕宜人有之内言弗闻外事弗知奢丽同流于我澹而用父事舅用母事姑兄弟娣姒宾友其夫俭以处贫允为家法曰祀曰燕则罔有乏有子克敎以孝以忠人利其禄我愧其封言诲简申益懋始终宜人之功惟兹为盛其徳谓何曰惟孝敬知徳者称知功者録我铭于幽为百世告

　　乔母陈氏墓志铭

　　乔母陈氏顺天宛平人年若干入乐平乔氏佐路宜人事职方公能以时饥渇进食饮凉温制裘衣又善候晨朝为职方公起居节以不忧宜人宜人以同生视之生鸿胪主簿宜又生容遂亚宜人为乔氏母职方父工部侍郎公为先朝大臣职方当荫以既贵止则属宜人子贡士宗宗弟考功郎中字时皆以业进士止乃以属鸿胪故母常训饬鸿胪从二兄学且曰汝有官者二兄所遗也事之不可不谨职方公卒于官母从宜人率诸孤以其丧归乐平葬之越若干年宜人继卒既葬贡士以举考功以官偕至京师未几鸿胪亦需次乔之门户尽属于母容佐之而已而施报无失礼而闲范无失度盖若丈夫之为者鸿胪入寺初母一来视之忽念诸茔暨田庐容一人或不胜亟督鸿胪为治归具贡士考功交留皆不听竟归归一年年五十而旧疾风眩大作遂不复起弘治戊午正月某日也鸿胪得报请以某年月日葬母于乐平某之原从职方公兆后若干歩礼也贡士以寳为考功同年进士属宜请铭铭曰贤而铭有子而铭乌乎来者庶其有征乎

　　明故江西按察司经歴姚君墓志铭

　　弘治癸亥十一月十四日江西按察司经歴姚君以疾卒于官禄不足以具凡敛事抚廵以下诸公有悯而赙之者乃克成敛先是其子臣将归应试适君疾未果今奉丧归以君治命寓书请铭而吾僚任公特为缄致意盖为之速之予昨在贑闻君没也既重悲悼读臣之书铭其能已哉君讳衡字平夫姚其姓松江华亭人髙祖端以乐善曾祖太亨以好义人到于今称之祖世杰父琼行各类其祖乡有评焉琼配吴氏生君君生而俊特补邑庠生勤苦励学凡几试应天始得举又五不利礼部乃授今官平生重廉耻一叅谒取予必审为贡士时有故人李某以御史左迁丞其邑见其凉于赀也谋为之助君谢不可及在官七年妻子数口莫能给每贷粟于同官同官某讽君稍通君谢不能宪长陆公欲以君言补吏君谢不敢后罗周二公继长宪每论及君未尝不称贤也廵抚都宪韩公以微眚逮君留岭北者数月君还无怨言且称韩厚徳不置乌乎今士大夫受知于人方深徳之一论议稍不合退輙诋訾若积仇然闻君之风可以少愧矣君恂恂雅饬言若不能出口至论人贤否事是非顾无少爽使假之年由是起守一州佐一府当有可观者而仅止此惜哉君卒之日凡在官者皆哀之为诗而吊之者若干人君寿五十一配严氏子男二长魁次即臣方业进士有才志女五曹恕丁文华二庠生及张瑚其壻也最少者未行孙男二曰莘曰磻女一墓在邑界溪之原其葬为卒之明年某月某日云铭曰行已有耻君其谓矣众方诪张尝独喟矣谓我禄馨秽赠贿矣铭而可传君不愧矣

　　秦一诚寿藏铭【有序】

　　一诚先生秦君邦哲年未及老而自为墓之志复属其友邵某曰某无徳恐后人重诬我故自志之敢假铭于执事以信吾志某与其达且共也乃问其所曰锡之西南有山面湖曰某山左曰某山右曰某山吾祖葬于是吾父葬于是吾亦将于是终焉问何以营曰坎足容椁椁足容棺封之四尺如是而已问何以表曰吾以太学乆次例请一官将安表哉虽然君命也请书曰明从仕郎徐州判官秦某之墓问何以志曰志吾始吾始生之年则正统丙辰也其月甲子其日甲子始入学则某年也始升太学则某年也始注选籍则某年也始授从仕之命则某年也其月日皆有之不必详乃若吾世其先开封人也宋学士少游之子湛绍圣间通判常州乃籍武进新塘乡是为谱始通判七传至讳瑞五徙于锡之胡埭是为族始又九传至曾祖讳彦和徙邑城鳯光桥是为宗始祖讳子成甥于王氏因徙沙头生先君讳景辉配李氏于是而有我焉是为吾始吾终未可知可知者四男三女先室冯出者男为仪伟侃伸伟举于乡伸县学生女归同邑惠思恭武进徐朝瑞继室焦一女归陆徳孙男五坦坤坚城培孙女五长归华黼吾所知者止此或徼福于吾祖父有延且大者非吾敢知也某曰君之自志云尔虽然君有隐行请并志之君谢不欲某乃为之铭君名励邦哲其字一诚其斋名人因称之云铭曰神凝志定静以伺命命之修邪吾水吾丘吾其逰邪逰不有息止吾斯极岂吾则然先民有言自古在昔

　　姜母郑氏墓志铭

　　姜母以母称有子芳也芳之父曰某敎芳有法母实佐之芳以弘治乙卯乡魁丙辰会试乙榜授庐陵县学敎谕迎母养焉越七年癸亥某月某日卒芳奉其丧归兰溪将以某年某月某日葬某山之原道经南昌衰绖门辞而去且属其友南昌府学训导董遵乞予为铭芳归复属其从兄佥宪仁夫以书再请比至庐陵问芳于诸生咸曰芳介特有局斆学弗怠言必称母母喜亦喜母愠亦愠可谓能孝乌乎吾固谓芳贤也观于芳可以知母矣先是芳尝被闽藩校文之聘有以货求关节者逺抵芳舎自童仆以上皆有贿芳白于母执而法之当是时母纵不动于利或少矜其恳必不听芳若是毅且奋也非贤而能之乎予方图上芳行遽闻芳之戚也念无以慰芳者輙书其大而系之铭若其幽隐之徳遵固能文当别为书之母讳某姓郑氏金华人曾祖某祖某父某母某氏生十七年归于姜逮事于舅姑舅为徽州府经歴赠某州知州讳某姑曰赠宜人某氏母寿八十有几子男五人芳其第三也女一人孙男若干人铭曰齐宗周属耦嘉而育诲子逮禄寿有为歌丧有为哭铭母于幽为人母告

　　潘母范氏墓志铭

　　范为钱塘世家宋西台御史劾贾似道贬琼州后归隐不受元聘世称药庄先生讳景文者母之五世祖也药庄子起之为无锡州学敎授卒葬邓庄因家焉起之子曰致用元湖广行省都事子景年娶吕氏生母讳宜字秉义爱而择配乆之归潘时觐为继室时觐讳贽号尚古系出荣阳自宋徽猷阁待制栻始居无锡世以儒医名至时觐父松丘翁士望益振翁配俞氏为户部尚书漙之女有家敎内政甚严母入门时松丘已殁事俞甚谨俞尝病母日夕左右虽浣涤必躬俞曰妇能是吾可不药也俞殁相尚古行丧礼爱元配余所遗二女如已出有媵李以同生处之未几尚古卒子绪生十年矣母以节义自誓力勤针薾以易粟布衣敝食麄撙节支持内外婣党吉凶无失礼既而敎绪攻医既知指要复谓曰医不通儒伎耳乃命师乡先生习古文词检箧中得遗书数百卷手畀之每夜绩课读茕茕灯火间形影相依闾里谈之绪方弱冠声名隐起邑大姓聘塾师者归焉束修之入足以供岁母益率以俭节且为经纪最晩有田百畆又复其故庐君子谓是皆母力也为作辟纑之诗一时和者凡若干人七十至八十缙绅两致庆为诗又若干篇弘治乙丑上登极推恩养老有绢绵米肉之赐是年十二月四日忽遘疾卒遗命殓葬母用僧道母生永乐丁酉三月十六日年二十四归潘氏孀居五十二年凡为寿八十有九子男一即绪娶吴氏继姚氏女三嫁彭云冲周永年陈尚文孙男三箴邑庠生娶沈氏简娶周氏符娶秦氏曽孙男二穆稷女一母之卒也予还自江西绪以墓铭为属今葬有期缄致莫君如山所为状来遂次第其事而为之铭墓在邑西龙山祖茔之次葬为卒之又明年丁卯二月十日铭曰为庄之后代兴闻人亦有令淑为潘氏嫔时当孤贫功在训子辟纑数章是诗维史子也孔材有斆朋来良人弗逮母心怀哉髙年赐帛如归我禭葬母有铭请以纪歳

　　贡士唐君墓志铭

　　今年春正月吾寮友万佥宪世和请予铭其妻之父曰贡士唐君者之墓盖君自成化戊子北行卒于宿迁遂葬其地弘治甲寅世和始以其柩归藤成葬焉而铭尚缺是故为请初君年十七以天顺壬午举广西乡试甲申丙戌再落礼部戊子之行将赴已丑试也有同贡士苍梧刘棨者与偕君之病也实寓宿迁医者王某家临终泣谓刘曰吾死无子谁返吾骨者刘力窘莫知所出时其邑沈某始发解过家闻而往吊谓刘曰唐某不幸死道路请以朋友之义于我殡乃共买棺葬之学傍蔡氏西圃于是君之室陀氏生女纔二岁越若干年乃适世和为继室世和辛卯贡士也少君二年尝识君每与士夫道君卒时事则叹曰吾舅葬而未成当于我归当是时刘以进士令于闽倅于海南举藤人莫可问者拟过宿迁问诸沉沉以进士累官佥宪方在滇南亦莫可问既而世和举进士则沈归矣过而问焉曰固在是然必询王某乃审其游于外又莫可问也又若干年世和为御史南京考绩过之问如它日蔡氏走告其处王某曰信世和设奠拜哭启而函之以行至藤卜地曰谷原封树如法君子谓君于是乎瞑君讳英字徳辉唐其氏世居藤之禢洲其父曰汉文富甲于乡君幼有敏声始举时某郡守苍梧陀君超见而竒之故陀归于君君生正统丙寅五月五日年止二十三卒戊子十二月其日失之葬亦失日乆故也铭而纳诸墓为今年乙丑铭曰征凶之罹殡者其友孰归君丧于二纪后有女得士为名御史或征斯铭讵谓无子

　　太安人李氏墓志铭

　　太安人李氏九江刘守玑之母也弘治壬戌十二月某甲子卒于家越明年正月某甲子讣至九江九江即日去郡伻来以书告曰玑不孝母卒弗及敛将及葬焉先生知我敢以铭请惟地逺请莫能再也谨伺于境幸即图之于是予方视学瑞州瑞州九江旧治郡也其僚吏师生闻母之丧莫不为九江哀之其请于予者其恳如九江之请之也九江之贤斯亦足征已某昔与九江同官户部知其贞纯端重可进诸古君子比来守瑞而予适莅兹又见其有盗不忍戕之化盖尝推贤其母矣生吾贤之没吾宜铭之故不复辞九江每为予言吾母归吾先人逮事吾曾祖母赵孺人以能养称尝归宁见新物輙不食曰吾太姑未尝也吾外祖母张淑人别具而馈之以为常赵孺人嗜韭葅虽冬月必夙戒弗缺其它称是事吾祖母任孺人如曽祖母在诸妇间未尝自多至诸卑幼恒掩其过其有隐言知其能容也亦密吐之蚤闻吾外祖都运府君以古诗敎子輙记不忘及玑能诵犹口授陶渊明责子数篇其静专如此性恶奢靡衣至数澣平居出不踰闺逰不及庭晩受封命始与内外诸母旬月为会命服而与乡人荣之玑初为县尝迎至曲沃未几语玑曰养有汝兄在汝力而官遂归归若干年而吾先人卒家政及焉今屡迎之不复能至矣九江时在户部虽以缺养为恨然尚兾其年未艾也而今有是九江其能为怀哉母讳某世为咸宁人其父长芦都运同知讳真其配封户部主事讳某生几子存者二曰某曰玑玑举辛丑进士知曲沃县擢户部主事员外郎至今官太安人之命主事时恩也孙男几人女几母生永乐辛丑寿若干其葬也合户部兆墓在某地其日为卒之几年几月某甲子铭曰徳吾修之命用休之史将收之非古庄惠吾其孰逑之哉

　　傅母俞氏圹铭【有序】

　　吾邵有为傅母三世者曰俞氏邑之开原乡人少侍吾祖母杨安人归吾祖三益府君府君处之侧室凡二十一年府君卒又八年安人卒乃与吾母过太宜人居又四十三年年八十三以老疾卒于冉泾里第盖自成化甲辰寳举进士授许州知州九迁至副都御史总督漕事出入中外凡二十六年母以吾室顾宜人奉过太宜人就养上下大小罔不宜之优之以称曰母云杨安人既生吾父赠知州府君母承命保抱有傅之道安人卒时母纔三十余或以无子劝之再适母谢焉曰有而人在盖谓某也于是寳幼弱孤苦众方危之莫不谓母失计母不为变母平居寡言笑在闺门中端静专确大义所在它人力争弗得母从容一语怨妬为释即遇凶悍竟莫敢犯初寳为诸生母被麄茹澹若将终身及寳既贵有禄矣母犹不改其素其它虽殊礼若固有也君子谓母类尝学问者母始传吾父继则寳及亡妹珍奴继则吾女嫁华珉吴宪及许秦汶者三人盖其恩如古慈母而三世焉者古亦希矣故其殁也吾母暨吾室哭之恸族姻内外下至童仆无不悲泣者先是母在淮安漕府尝疾病宝方朝京师比归母喜病少差至是始瞑乌乎母不负吾卲氏宝也方恨无以报母而今者致仕之命乃成吾故山临穴之愿顾非天哉母卒为正徳五年四月一日越十二日葬惠山听松庵竹园西北去先墓二百歩过太宜人以铭命宝寳三益府君之冢孙也称母者若为吾父言之从尊也其曰傅盖取诸子师之义云铭曰慈母如母母实近之三世一心为贞妇师义尊其生礼隆其死墓焉春秋厥亦有人于此

　　王淑人杨氏墓志铭

　　有仆者致其主王童子节言若曰节先祖都宪府君暨先父中书君继以没节也幼惟吾祖母淑人实鞠以生今淑人卒且葬节未习于礼我叔祖挥使君谓宜有铭公辱世交节也弱不能赴门下敢托某以请言讫跽进挥使君书继出陈礼部子引所为状予读而悲之既而挥使君来请如前先是都宪公之葬寳吊诸其墓时中舎衰绖从事今其母淑人卒而中舎亡矣有遗孤为丧主而铭焉是属能无述乎按状淑人姓杨氏世为无锡人赠都察院右副都御史元振其曾祖也父理以义授承事郎娶龚氏生淑人长归武进王氏为南京吏部尚书文肃公之冢妇其配讳沂字希曽由成化乙未进士歴礼部主事员外郎郎中擢山东叅政布政使至都察院右副都御史廵抚畿内真定诸郡故淑人初封安人再进宜人至今号淑人之初归也文肃公在留都都宪公自家以馈不愆厥时淑人实相之及都宪公官京师淑人不以逺废问每文肃公入朝将迎承体甚悉文肃公曰妇哉妇哉中朝称孝焉文肃公夫人吴生都宪公十年而没继夫人孙鞠视都宪公甚恩淑人相都宪公事之孝敬兼至人并贤之都宪公性介确在官恒以不韪是惧凡朝谒夙兴淑人必先昼则戒童仆钥门唯谨俟退食乃启其在藩也亦然淑人生子升将冠而殇侧室子昪即中书也淑人亲敎以成后季室有子淑人日抚抱不置及都宪公例当荫子淑人曰昪既以祖荫小子何敢当昔先公尝以姑氏之言荫从子矣君能继先公之志乎都宪公乃上疏请録挥使君子文炳为太学生后都宪公卒于真定淑人以丧归故事抚属及所过郡县率有赙淑人皆谢不受曰君生也以不贿闻死吾忍忘之中舎自京师奔丧逾淮而及淑人戒襄事以礼有家事曰问吾子及中舎没则曰问吾叔氏御家众严食指逾百庭无间言平居无华饰重味至宗婣戚党有困者乐施不靳也淑人卒以正徳辛未十二月十八日距其生正统戊辰四月二十三日年六十有四子二升既殇未及娶次即昪娶杨知县溢女次祥炳聘杨文■〈日良〉女女一适张廷玮孙男二长即童子节聘华氏策亦聘华女五陆宏道黄万善张乔张愈其壻也都宪公勅葬在郡城南三桥之侧至是合葬铭曰庶子是子谓敬其夫从子是子谓顺其姑维恩与义终身是图没从中丞曰徳不孤亶其然乎

　　容春堂前集巻十七

　　●钦定四库全书

　　容春堂前集卷十八

　　（明）邵寳 撰

　　○志铭【十三首】

　　明故亚中大夫四川布政司右叅政加俸一级郭君墓碣铭

　　君讳绪字继业姓郭氏开封之太康人其先盖出周虢叔逺莫可考已其居太康则元季时开封通判佑之子二翁始二翁子曽国初为御史台治书子在丰行苑马寺监正子浩娶王氏生子果六岁而浩卒王刑部郎中杰女也寡居守节育果以长歴六十余年以贞节旌果娶杨氏有子三人君其季也君生七年父母继没祖母王复抚敎之君幼端简沉默提学宪副刘先生昌见而竒之进为邑庠生君遂勤苦自励闭户不出遇岁歉尝以所得廪米分给族人与人接庄不可犯成化庚子举于乡明年辛丑连得进士观工部政有事楚府能礼却物馈楚王贤之既而授户部湖广司主事尝督运银二十万两于陜西既给军而主者以羡告君曰羡以正支法也归之藩司弘治戊申升署员外郎盖于是监水次仓者再监马坊仓者一皆有善闻癸丑实授员外郎时宣府缺总储郎中尚书山阳叶公言于吏部疏君名请升署郎中奉玺书以徃宣府诸镇岁用粮草不下数百余万每招商则奸豪风聚时有持都台某书谒者君叱不得售甲寅实授郎中归莅江西司戊午升云南布政司左叅议云南去京师万余里君中州人佥谓非宜君曰分也过家置妻子独行抵任日事事不弛鹤庆地山水暴发漂流庐寨君见途号者哺之野暴者瘗之民谓君仁大理蒙化诸土官侵赋银数万盖乆且隐君访而追之其分守所至克殄乆叛巨盗杨才軰数十人民谓君义且勇先是迤西有夷曰思六越金沙江界据地若干里积二十年拒不受抚至辛酉岁势益猖獗镇廵合议以剿请事下公卿议抚之便孝庙重用兵从之有诏简藩臬贞毅臣以往乃以君与按察曹副使玉同行旬余抵金齿于是卢叅将和统军距所据地二程许而次遣官持檄往者皆被留不报卢还军至千崖遇君语其故且戒勿迫君曰吾受国恩报称正在此如公言若臣节何昔苏武入匈奴十九年尚得生还况此夷非匈奴比万一不还亦分内事也或谓君曰苏君以黒髪去髪白而还君今白矣将以黑还乎君正色不答是日曹有疾君单骑从数人行旬日至南甸岩突不可骑乃斩荆徒歩绳挽以登又旬日至一大泽戞都土官以象舆来君乘之上雾下沙晦淖迷踬而君行愈力又旬日至孟赖去金沙江仅二舎君茇以次手为檄遣官持过江谕以朝廷招■〈扌来〉之意夷人相顾惊曰中国官今亦至此乎即发夷兵率象马数万夜过江抵君所持长槊劲弩露机刀环之数重有译者泣走报曰贼刻日且焚杀柰何乆此君曰尔译虽微者亦世受国恩不以死报乃为间邪因拔所佩剑指示曰明日我渡江敢复言者斩众皆股栗君因赋诗见志思六既见檄谕祸福明甚又闻君志决即遣其酋长数軰来请听令及馈土物供具君悉却去乃奉宣勅榜且与语云云大畧先叙其劳次伸其寃然后责其叛罪思六等闻之皆俯伏泣下请归侵地君曰此固我圣天子意也宣言许之皆稽首称万岁欢声动地因诘卢叅将先所使人出以归君卢曹得君报驰至则已撤兵归地受缅书矣是夏五月君归至会城镇廵以下皆极称与或谓君曰君岂令公后邪何深入夷中而简易如此镇廵以状闻诏予奏事者官一级余功伺核以録佥谓君且有殊擢越三年君考六年绩道升四川督储叅政蜀财赋弊最天下君至甫一岁渐克济用松建为蜀极边内地转输劳苦备至率数石而致一石君建议岁赍米价银往令以半籴而存其半贵则米贱则银惟时酌给省费而便行之果然又一年正徳丙寅始以云南功加君俸一级丁卯君进万寿表至京师因请致仕归明年戊辰六月十有八日以疾卒距其生正统乙丑六月七日年六十有四配彭氏湖广布政司都事頥之女累封宜人子四人长存心义官先卒次存恕邑庠生次存志次存性女一适士人耿希龙孙男二承仕承美女三君所为诗有学吟稿抚夷録藏于家君忠确简俭孚于家达于政予以同官故知之乆矣而临事不避意气壮伟复有如金沙之行者古称士者使不辱命非君谓邪存恕手録所闻于君者为状躬至京师请予铭及予南归屡以书速焉予故最君行为铭而序以先之俾归刻诸碣君葬太康城西北坝王台之阳去祖茔一里而近存志庐其侧者三年哭泣之哀闻者感动铭曰侃侃郭君允维国士自司徒属逺佐藩使天子圣眀夷乃尔负【叶】恃其险顽越我江涘维君承诏往问疆事【叶】君拜稽首有死无贰【叶】君行孔艰【叶】泽左茅前【叶】胡逆不顺彼夷亦人朝闻君言暮归我地后不今如无能此济大哉天威敢贪以功君归自南两卒一乘【叶】稍迁而西亟归以东老请未几遽告寝终庐焉铭焉维君有子庐卧三年铭走千里孝以显忠子子臣臣我词于碣以慰九原【叶】

　　秦恭人沈氏墓志铭

　　秦恭人沈氏故江西右布政使中斋公之配初封安人再封至今号后中斋公卒若干年其子锐以卒之又明年某月某日启公兆合葬焉乃述其行请予铭按沈之先出乌程至宋逸士遇始徙无锡代有显人恭人之父曰泽号顺庵娶宋后诸赵氏实生恭人长而归公公之先自其父封中宪大夫武昌知府修敬公上至宋少游先生凡若干世中宪公以文行望州里与顺庵世契故知恭人而聘焉恭人事公由邑庠生领畿荐登进士第歴官南京兵部主事员外郎郎中武昌建昌知府福建叅政终今官凡若干年盖勤俭敬慎如一日在南京尝请于公迎其舅中宪公暨姑殷安人养于官爱敬兼致比守武昌以江湖险逺遂辞公而自奉以归率二娣尽妇事时公踰四十未有子恭人置妾数人俾侍公公朝觐还恭人乃育殷恭人疾恭人忧形于色其丧也戚甚至毁既塟而公之建昌恭人谓建昌山水郡适协中宪公雅好乃复迎养如南京凡百供具恭人实承之公至福建十八日而疾作寻迁江西奉万寿表于途疾复作遂归于是中宪公老而康公与二弟日侍侧以文字侑觞豆恭人在中馈犹新妇时也既而中宪公卒公继之恭人以其子行事无违礼中宪公葬龙山地狭乃卜惠山听松为新阡今墓是也恭人义以处恩亲亲踈踈各当其则顺庵无后岁春秋墓祭后必及焉其敎诸女得古女则每举贤孝事谕而歆之居常以朴素自将非大节令不敢御命服敝衣必缀羡馔必藏恬愉静重譬之丈夫类有徳君子其诸家政综理周宻又类有材局者越七十而齿发如壮至是一疾不起寿七十有四子男一人即锐邑庠生娶山东叅政吴郡毛贞甫女女五人壻钱稷陆含章过辕杨金华胡端含章故詹事冶斋公简子金进士伯和子孙男三濂聘盛武臣女汶聘予女汉聘四川布政使熊良佐孙女宣圣裔孙孔氏出也铭曰妇以夫贵贤不以夫贤以夫显爰有令图令图如何为家作式天寿嘉贞允也弗斁方伯轩轩恭人闲闲与与翼翼庭无哗言维山有松风逺孔肃我铭恭人告我邦族

　　处士西园公墓志铭

　　处士西园公于寳为从叔父日宝从仕中外公家居实长族人邑大夫闻有负公租者欲为督之公辞以义比岁荒当免税命多其数公辞以法乡饮酒礼请宾焉公辞以徳上官至谢不敢见有强之见者曰珍重父老有何云则对曰某老矣幸有从子为国驱驰某与子若孙采山钓水歌诵诗书不啻足矣何云之有曰是嚣嚣者无乃为矫欤曰某野人不知矫亦不能也其人敬谢乡人愈益重公寳方恃公以免家虑而公忽不起矣盖正徳四年十一月五日也于是寳方休致归讣闻于途恸哭之余既以不与敛为恨而犹幸塟之及会也昔宝幼学时公尝慷慨执寳手曰吾祖积徳乆而今得汝汝将何以副之寳谨谢不敏退而感奋盖为敎甚厚今且老矣而犹夫人也每以是媿公公之塟也非寳为铭而谁为之邪公幼颕敏依其舅氏于闾江从李絅庵先生学博洽书史能为启札诗词既而补邑庠生终岁谢去而读诵如故对宾客道古今事亹亹不已至究其悉皆出诸胸中未尝剿一语于人性尚简朴伟貎长躯巾葛衣布乘小舟过山郭瓢饮缶歌或笑其陋公若弗闻也间当输料京师或欲代行将不利于公公毅然挟一童竟往往数月毕事还因得歴览国都形胜及山川险阻乃益好隐日行田间与野老相周旋居常不饮饮不醉不止当其兴发髙歌杜子数诗击节自赏导客和之音调悲壮闻者知其为公也钱希翁先生怀抱古学落落乡里中公常延致君子楼爱敬数年如一日尝谓其子珠玑曰师非但理会文史凡一言行皆学也汝于希翁当知所事矣其敎子业进士先珠次玑皆以事夺乃敎其孙烈烈夭始及勋勲静重有受公深属焉君子谓公之敎犹古人之学得勿忘勿助之义云公之髙祖仲容府君寳五世祖也国初以试知州歴刑曹事曽祖伯完祖公礼父廷章三府君皆有隐行廷章号静庵未老而病公为干蛊以振其家卒而礼塟事母吴安人能忠养母年七十公盛燕毕数日而卒塟之如其父至是公病遣命俭塟无事佛且申古人家于丧之戒盖素志也公讳濂字惟澄晩号西园逸民寿六十七配过氏宋徐王郡马孟玉后子二人即珠玑孙四人烈蚤世勲熊熈卒之明年庚午十二月某日珠玑穆卜吉塟公听松先茔从静庵公兆塾宾周君仲章既状其事宝乃叅考而为铭曰壶觞在右琴瑟在左嘐嘐古人何有于我晩学为圃手不释书登髙放歌微醉之余丘园是甘不至偃室身无事劳心有徳逸生曰逸民没书于碑凡百乡人敬而观之

　　故东畊翁配过孺人墓志铭

　　孺人姓过氏吾母太淑人长姊也过在宋有徐王郡马曰孟玉者自汴来居于锡歴元至国朝为乡巨族我外祖时明府君尤称朴厚配周孺人生孺人笄而归杨氏为东畊翁配东畊讳旻字日初输粟受仕服先孺人三年卒其塟也寳实为志孺人之行盖附今将启而合塟其子槩等复以志属宝孺人于寳为从母幼抚长训有母徳焉悲恸之余谨掇前志所未及者序而刻之初孺人在室端慧恭谨识字知道理为父母钟爱归杨时资装之盛甲它族孺人不以骄于是杨方中衰孺人实相东畊克复故业东畊好宾客孺人曲承之曰茗则茗曰馔则馔曰醴则醴甚至先意从事盖数十年如一日比其子知学朋游日广孺人馆而礼焉如初子长有孙其为礼也不衰周孺人老而好谈孺人每迎养于家輙致里媪日与周旋盖其性笃于孝如此女适成氏者寡而无居孺人曰盍我焉归既而曰盍邻于我遂迁而邻焉识者谓之知义其恒事不书亦不胜书也孺人卒于正徳辛未四月二十有五日距其生宣徳乙卯七月二日为寿七十有七子男二人长即槩义官娶过氏继赵氏次楷娶殷氏女一适成瓉孙男二淮邑庠生娶髙氏汴聘过氏女四人长归邑庠生莫同次归陆术次聘于张琳次聘于朱迁墓在龙山河浒之原以壬申十月四日塟铭曰夫干父蛊妇作家贞施于孙子永享厥成后有显者于是乎征之

　　明故户部郎中致仕进阶中议大夫郝君墓志铭

　　成化丁未予在河南始识郝君世瞻因得其歴履继读其所谓流芳集者于其世系盖尽得之及入户部追检故籍又得君治行之畧于是自征前闻不诬幸君未老尚可起而凶问至矣予方悼君而其子文寀奉翰林典籍夏君状来以铭请予不得辞也君讳冕字世瞻举天顺庚辰进士授南京户部主事丁内艰服阕改户部进员外郎郎中前后若干年以父工部公老移疾归养又五年遂乞致仕用诏恩进阶中议大夫初君既分俸以有弟例不得终养故用疾告及致仕年纔四十有七人皆风君再出而君固泊然终身尝曰吾家自校书府君学于元中丞马公得其指授儒业相承至于令旧矣其忍弗继乃修治先茔申祠堂礼式又编刻遗文为流芳集以传一时诸子感发向学者軰出君力行仁厚抚二幼弟成长让以故业且悉所有周其姻族凡值大饥者一中饥者三皆免于病人谓君有余政焉尝为集贤厅以延宾客燕坐终日而无怠容或选胜登临壶觞自随风致散逸若不知有家累者予昔所得悉与夏状合君在户部稽阅精勤经画通敏三考三最成化间尝奉勅督漕北河及省赈畿内诸郡所至有声最后督运辽东军储尤着风力其所建白论救荒论流民论边备疏凡五上事凡若干条皆切时宜多见施行君治行夏状所列在故籍可考也君为汝宁光州望族系出元文忠公经传三世有讳兴者元枢宻院检书郎为君曾祖祖仲贤赠兵部右侍郎父璜以进士累官南京工部左侍郎母某氏累封淑人君配张氏福建叅议雄之女累封宜人予男三长文宇义授承事郎次即文寀州学生次文容光山县学生女九嫁者六壻为州学生舒敏徳史臣卢凤羽林卫指挥使髙泽安陆州吏目徐渭义官胡士竒未嫁者三张芳熊美陈某其壻也孙男五铸镜镛钧铣女二君寿六十有二卒于弘治戊午十二月五日明年三月某日塟州城东谢灵桥西先茔之次君尝至工部公墓下拜且哭已谓文寀曰它日植松柏当如此明日君卒夏状云铭曰不终于官终养于亲孰谓能子而不能臣观仕于初可以要乆用养效劳宁不兼有浮光之墟从先大夫所未毕者贻厥后图没而有知公其慰夫

　　大明唐府蓬莱郡主墓碣铭

　　予昔为许尝闻唐府蓬莱郡主仪宾庄君之贤于豫山先生张君文粹时君方为裕州诸生厥既成礼而贤益彰于予有文字之交焉顷以主卒且葬请表于予予读今南京户部左侍郎前国子祭酒王公某之铭及君所自为盖文而重叹夫主之贤也顾病余荒落未能执笔以书而君请益勤乃最王志之所书者而诗之俾篆于碣其诗曰古有女则方策以陈隳自贵富不自贱贫惟古之志婉婉令人婉婉令人唐王之女帝有殊恩锡郡作主有养克孝有祀克抚有瑟有琴关雎之风亦有书数以佐女红岁朝月谒诞庆忌哭王曰贤哉维古贞淑二十九年抱疾以终国宾哀恸上感睿衷厥塟畴铭国子祭酒载征表词我则何有墓前有石嘉号以题终古是图刻我铭诗

　　仲父怡闲府君墓志铭

　　怡闲府君先考赠奉直大夫许州知州纯和公之弟其母为吾祖母杨孺人其所生母曰许侍吾祖考三益公生府君九年而公卒又八年娶于朱朱吾曽祖母族也于是寳既孤学且仕凡二十余年府君亦四迁厥居乃复于故中以朱丧再娶方氏年五十九卒正徳改元正月七日也寳以浙宪之命得过家视含焉朱兆侵于邻故终丧而未克塟今宝还自京师侵地复归乃与其子宾卜今年八月一日厝于先茔穆位礼也惟府君承世徳后性坦逸不事事家虽屡空惟用酒自慰然习见内外家法恒自矜重小弗如意輙发激昂语竟亦无他故乡之君子为之号曰怡闲云府君讳润其字惟泽子一人即宾一女许嫁谈某俱方出吾卲世系具世谍兹不叙铭曰泝而上世盛徳盛有衰此其极过知仁诎乃信庆恶在后之人

　　成世华妻杨氏墓志铭

　　杨氏年二十三归永康丞成君之仲子世华为继室十有八年而寡又十有八年以疾卒年五十八世华前室之子二伯瀚仲浩浩后其伯父世荣世荣世华继亡而家衰二子各依其妇党以居杨一子不育有一女幼既除丧或谓杨盍就子居乎杨曰子可从也妇之党不可依也然则莫若从父曰父可从也夫之宗不可废也乃僦其父之邻之屋独与一老妪居岁时设世华主奠酒馔哭尽哀召姻戚馂以为常有访旧者必之杨榛椇之问不缺女长赘孟氏子侃为壻乃益修整为内外规而今已矣杨具四徳而徳容雅着初寡时有欲夺其志者用间探其意知不可乃已乆之贞闻益起君子谓贞而存宗于女节为难世华属纩未谅杨之终仅以田百畆赡焉今用以塟葬之日为卒之又明年十有一月甲申墓在龙山之原从世华兆杨父东畊翁讳旻字日初母过氏宋徐王郡马孟玉后予母太淑人姊也铭曰慎厥从以存厥宗维贞始终吁嗟杨乎其起于纪叔姬之风乎

　　卲烈圹志铭

　　烈吾从父西园翁之孙翁二子伯曰珠字国臣仲曰玑字国政国臣娶于王四十未有予国政娶过氏乃生烈翁命后之烈丰姿秀爽而性尤沉静年十二入邑庠为附学生越七年既加冠益知向学游于南沙莫君之馆师其族叔祖平野君日课有进不数月忽暴病以殁正徳丙寅六月廿二日也年止十九论者谓巫诬医误虽然亦其命也夫烈冠时予为制字曰以杨聘今黎平太守企斋张公之女将归焉而不及遂乌乎悲哉西园翁卜地南塘九里铺北以卒之年十月十六日以长殇塟礼也予在浙始闻烈病亟使人问焉至则属纩矣既得讣予哭之恸今其塟也为铭俾刻之铭曰世徳之家宜蕃厥孙烈乃殇矣异于前闻匪闻则谬数也莫究巫邪医邪予谁咎邪

　　莱阳于妇髙氏贞烈碑铭【并序】

　　辛未之盗起自覇州奔突于近藩岁十一月东至莱阳大肆焚戮于妇髙氏以不受污及其幼儿皆被杀当是时吏以威屈士民以胁从妇若女以偪辱者往往是也虽然吏以守死士民以敌死妇若女以拒死者亦时有之髙氏其一也于是予兼宪节视漕师河上每得之传报则叹以为三纲为国之本今当仓卒流离而其不可解于人心者乃如此盗其不足平也矣盗其不足平也矣既而盗平御史具死者名以闻礼官请上命吏有赠有荫士民有恤有复妇若女有旌有祠具着之令比予南归见吾邑丞于世用与之道其故则知髙为世用之妻盖其所以刑之者素矣既而世用以祠成请文于碑乃为叙次其事系之以诗诗曰髙哉于门为贞烈作帝涣大号顾是旡怍贞烈谓谁于矦之妇保身如玉乃罹刀斧刀斧可加身不可辱呱呱者儿临刄以哭贼有甘言继以甚威我心匪石百折不堕贼也我仇死实吾所须臾茍生义则不可御史上疏贞烈是嘉百寮倾听帝曰咨嗟国有旧章司存宗伯厥典弗殊曷扬以白既作之门复建之祠往来聚观以岁以峕妻道如臣夫道如父鼎立三纲匪今自古新门在闾新祠在里我铭在碑传者国史

　　明赠承徳郎南京户部主事陈君墓碣铭

　　赠承徳郎南京户部主事陈君以弘治辛亥卒其明年壬子塟其配叶氏祔越十有七年乙丑其子墀举进士又七年正徳辛未墀歴东筦知县迁南京户部主事以诏恩赠君如其官阶叶氏赠安人墀始请于南京国子祭酒王先生思献志而纳诸墓焉至是以题名之碣未有所刻则来请文按王志君讳爟字文政别号果庵陈其氏福之闽人世以文学显祖周以某子贵封监察御史父叔刚以御史与修宣庙实録升翰林侍读其伯子炜累官浙江左布政使其季君也侍读公卒时君方三岁嫡母林氏暨生母林氏鞠育以长从长乐陈思懋氏受春秋为举子业于是布政君方仕于朝君独侍母居业以弗卒君内承母欢外理家事岁时祭祀外庆吊往复周致而裕且能推所有以周姻族之贫者母病肺喘君躬进汤药惟谨比卒哀以襄事时布政君以江西按察使奔丧归里有产夺于闾右者将谋以归之君曰彼力夺而产吾乘而利焉其与几何吾不是义吾兄其受诸寻复谕闾右俾还所夺有行戍者暴死于逆旅其党诬其主人无以自白君曰寃哉寃哉吾目击焉而不为之白谁为之白者乃以其情告诸部使者不卒诬而去君素温厚端悫见者知为徳人而义激于衷是非明断乃有如此者家故以赀长赋其里里中十年更籍君以某官令与焉戸而平之众谓之允晩以家指日蕃布政君命之析君从之谓兄廉于官弟敢以分弗让让而后取率损其分焉笃敎于墀墀举于乡而屡不利礼部君曰学也何尤比成名而君卒知者惜之君为别墅于义江之浒时与诸能诗者觞咏其中今其乡传野航渔唱集者其诗也君寿五十四有子一人即墀今为南京户部署郎中女子二人长归林锭次林廷植孙男二朝铨朝錧女二曾孙男一邦源君墓闽蓝利石人山之原叶安人祔而碣不书礼也安人与君同邑其祖某尝为南海簿父某母某氏其归陈逮事二姑及佐君襄其大事其卒先君六年年五十详具内翰董君文玉所为志铭曰卒以士塟以士铭以赠官维君有子子有令图上施不孤其始自今赠以大夫表以大夫君有恒徳我铭不诬

　　明故奉政大夫贑州府同知张君墓志铭

　　君讳瓛字孔圭自号慎庵姓张氏其先河北人在中唐有曰文昭者徙中州至宋南渡时有讳晟者以直秘书扈从遂家建安之南村晟以上世有显仕元末有讳信者以避冦迁浦城县南既而卜筑回龙山阳今所居是也信子子荣生永永沉邃伟特博通书史国初有司两以隐逸应诏皆不就其卒也杨文敏公铭焉子四人长善举永乐辛丑进士歴官监察御史其季冕娶于某生君君幼警敏隐逸公命监察公敎之十有一年游邑庠即问圣贤行已之要于师师异而礼之弱冠应乡试年二十七贡而升诸礼部卒业南雍成化庚子举应天髙第又屡不利礼部丁未试吏部简授江西贑州府推官时汀韶冦大侵贑境因以饥疫民死徙殆尽君持檄走诸邑治其沟城存徕周恤以全其人瑞金石城二县故无城城自君始当是时君力为规劝且屡请发帑于上语甚切至盖活者数万人既又重逃复之典权婚嫁之宜申掩埋之令稽古荒政而加敏惠焉其治刑尤加意疑狱他郡狱未具者亦多移莅于君有侠民金伸诬告死罪转引二十余人狱死者过半君得其情亟白于録囚使者释其未死者七人君在官前后平反死刑四十余人雪流以下者不可胜纪九载秩满会贑缺同知遂以擢君君职清戎清戎某御史方以苛察绳下虐及无辜君抗言无隐情屡见抵弗顾既而叹曰吾不能殃民以奉人而腼颜于位退不犹愈乎即移疾请致其事疏发三日遂行于是君苦烦热舟行至庐陵病病七日不起弘治己未七月十有六日也君性孝友以禄不逮父养养母曽氏甚谨与诸兄处爱不忘规自奉约而急于周人外重内刚不以佞夺而理棼修坠众以为难君裕如也尝集古格言为世训一巻所著诗文有慎庵小稿六卷锦江杂咏四巻藏于家君生正统丙寅正月三日卒时年五十四娶苏氏继彭氏子男六人长桂次槐次凤次鹍次鹏次鹤鹏辛未进士今为户部主事君墓在邑城西绵溪之原塟以卒之明年壬戌四月二日于今十有四年矣而铭石尚虚鹏以予与君同应天举手録君行泣拜以请予已酉岁视学至贑贑之人尚有道君遗事者于鹏所述盖符焉铭曰南闽之彦举于南畿有官佐郡岭北是治九载当最即迁乃倅曽几何时一辞以退用未尽君君志则遂其所未遂有子以承廷扬署列嘉绩用成君有遗徳于是乎征我刻兹铭

　　蒿庵俞先生圹铭

　　孝大志养先生以之曽闵遐矣先生我师彼士衣冠谓义而利先生介如进徳有地岂不愿忠吾养未终再辍仕籍式归于东昔在阳城用孝为敎微城犹兴学古之效古有谟训曰书春秋孰弗章句鲜为道谋经序蒸乂传称锡类先生终身圣贤与对生事既毕归全是图从亲九原庶几慰夫士举师司义归礼塟是谓归全请以铭圹

　　容春堂前集卷十八

　　●钦定四库全书

　　容春堂前集卷十九

　　（明）邵宝 撰

　　○书简【一十六篇】

　　贺西涯李公加太子太保启

　　即日伏惟某官合下特进师垣再迁卿位三朝养望终圣学于缉熙四海仰成永天休于笃棐坐而论道启乃沃心扬赓载之风是在今日符梦卜之兆何负斯民某早厕门生晩蒙国士报从双阙快天日之清明赞乏一词恨江湖之踈逺谨具启奉贺不宣

　　贺匏庵吴公进礼部尚书启

　　即日伏惟某官合下徳义渊纯文章奥雅欧阳修称韩子异世无今司马迁闻董生同时有古天假丝纶之重人瞻彛鼎之竒詹尹付一名儒元良攸系宗伯典三大礼寅直是供钧轴尤待于秉持宸旒方厪于注瞩某南省门生也遥闻大拜无任欣忭之至谨具启奉贺不宣

　　复中丞林公书

　　伏承廵抚之命甚为地方生灵贺然天下望入辅徳乆矣而执事又志在道徳先江湖而后廊庙吾君吾相必有所处也包孝肃连攻张方平宋郊罢之而代为三司故欧阳公有蹊田夺牛之疏执事奉诏而来与孝肃事不同且言韩公事婉不失实直不妨厚君子之道固如是尔又何疑焉寳即日由新喻之安福盖预集诸生不可中止趋台之期坐是迟缓万罪万罪尊集赐阅为敎多矣已録副本详加校勘容当上呈其原本别差人送上伏乞检纳他书籍封在院者寳不敢与干冐威尊无任悚栗之至谨奉启

　　复李少叅书

　　令郎至足见不外但执词太谦执礼太恭寳方讶其过当不敢当及读来敎乃若以寳有所闻知为能资益于人者寳执书惶悚益不敢当孟子曰人之患在好为人师如寳不肖其于圣贤之道志则有矣而入门进歩之方盖茫乎未之闻也方将就有道而正焉而敢曰师云哉况令郎天资不凡家学有自固不当在弟子之列也执事斯文先达吾党长者乃不以宝之不肖屡加引诲令郎天瑞又辱与交契之分寳也资其补益多矣然则执事之子天瑞之弟固吾之友也凡有所闻不敢不告凡有所告不敢不尽固吾之分也何必曰师曰弟子云哉是以不避冐越敢因伻旋少致区区非敢饰虚辞于尊者之前也盖辞其所当辞任其所当任也执事亮之所赐一一拜领附此伸谢即日逺行万惟为国自爱不宣

　　上徐中丞先生书

　　得邸报承执事都宪台廵抚河南善类幸甚生灵幸甚伏惟执事为政于兹且七年矣凡治下之有识者莫不曰明习典故莫如徐公抗直不阿莫如徐公肯为百姓任怨莫如徐公而所谓清介云者则无间小大迩逺同声一辞以是翘首企足仰望执事之为廵抚也此非为执事一人计凡以为民耳今既如所望矣旬日之间号令设施宜必有以大慰斯民之望者李子坚所谓观听望深声名太盛苏子瞻所谓恩徳已厚怨讟易生者愿执事留意焉欧阳公知开封所代包孝肃以威严御下名震都邑公简易循理不求赫赫之名有以包公之政励公者公曰凡人材性不一用其所长事无不举强其所短势必不逮吾亦任吾所长耳源怀廵北边镇将尼元须与怀少有旧贪秽狼籍置酒请怀怀曰今日是怀与故人饮酒之坐非鞠狱之所也明日公庭始为使人检镇将罪状之处耳既而表劾元须吕东莱曰世俗多谓公私不两立此大不然所行若合道理则公私两全公不败事私不伤义夫包公以严肃为政未见其为不善而欧阳公乃不肯强其所短以袭其所长况政非包公之政乎源怀劾贪秽之故人东莱犹或非之况故人非若源怀之故人者乎寳愚敢以为执事初政献焉执事裁之寳也执事之乡晩进也于执事之荣进而贺之礼也义也然而在治属则不敢称贺者分也亦义也区区之心不能自已乃敢独为此说以献门下谓士之所以赞于公卿可也谓后进之所以效于长者亦可也惟勿以冐渎为罪是幸

　　复陆大叅书

　　寳晩生且甚无似误蒙雅爱欲引之于道徳之归窃自幸甚以为得师策励之余思所以少裨盛徳者无他有所闻辄以告焉庶几古人爱助之心为山之喻耳近者僭以书达左右其为事盖亦甚细非有大损益于盛徳也执事闻之即引以为过而要其咎于不主敬屈赐手书谆复不已呜呼此岂声音笑貎之所能为哉盖执事于斯道实用力乆是故见之也真见之也真是故应之也速小者如此大者可知此诚古人所难今人不论也况若寳者而顾自足自欺可不可乎寳于是既重叹服又益有以见得师之实也洧川再见曲承开谕词色之间益和益谦随事说理务求要归此正儒者格致之功着实精切不间人已处非若世之号长厚者阳为受言而阴拒之也执事乃以为訑訑毋乃自疑太过乎彼固有闻人之言不问是非不考可否一则曰吾过矣二则曰吾过矣至考其行犹昔焉者真执事之罪人也执事毋乃自疑太过乎且执事之爱寳也以义寳之敬执事也亦以义夫然则虽沮拒之叱絶之继此茍有所闻焉且将尽言以效一得而况深自引过如执事今昔之二书哉又况洧川之会执事能以寳之一言孜孜讲求若此之郑重哉且执事尝曰自段南阳后惟见国贤论议又曰自一峰后肯不为世俗谀态者惟国贤此书自顾何人而敢当此执事不以为失言而以为愧悔抑又何也执事名髙天下文传士夫泽在郡邑非一日矣所以为国为民为前修为后进者当有所处寳尝谓天下之位不同也职不同也同此位同此职而君子居之若加重焉位若加重职若加重则上之倚之也亦加重下之望之也亦加重论议者待之亦加重纪载者求之亦加重而顾可以寻常自视哉执事畏天悯人检身虑事其亦至矣充是心也将何所不至乎事有上下理无上下尽其下则亦可以补上之不足实能之而曰不能执事之徳于是为益光矣惟执事上念吾君下念吾民近念天下之口逺念史官之笔务进其重者焉吾党之幸也老母抚育不肖虽免于世俗之失坠而不能至古人之成立寳之罪也比者屡厪埀问且有佳句欧阳之拟尚不敢而又有紫阳之云惶汗惶汗虽然不敢自弃也惟执事毋终弃之状元文字今特録上望以所咏佳句足成一章大笔书之悬诸中堂宝也请吾母坐其侧跪进一觞而歌之使吾母知寳也见重于大君子如此以是少慰其心而为怡神养气之助则执事之赐也何如哉狂愚之言万罪万罪

　　与李孟寅书

　　春间病冗失于款饯负慊负慊即日抵文府起居何如容春之记实惟前辈妙词先世遗迹自元季至今百数十年石刻既亾墨本亦鲜虽有传録未足取信寳切恨之成化辛丑偶与令外舅子才范君同试礼部谈及斯文始知原稿尚存约以南还归我曾未几时子才下世继以回禄方自感叹以为不可复得重吾子孙之恨而去岁仲冬获覩风采坐谈之顷又知斯文重厪收护且辱慨然许以拜赐吾兄体悉人情如此凡在见闻孰不赞服髙义况寳与寒族之人宜何如感激也哉兹因宁庵先生家人之便少伸谢臆兼伺再命倘附便人尤望封识完固寳不胜惓惓

　　答杨杭州简

　　前日从史还草草奉谢兹张翱去复附起居艹艹如前日也春寒惟珍爱是祝外祭两峰文一通烦为致之灵筵炙鸡絮酒逺不能具又以勤庖人非不诚于伯髙也余伺别布

　　复廵抚朱都宪书

　　金吴江来辱赐书喻及坊牌寔不肖之光岂特吾族之人欲之吾乡之人皆欲之但寳念自登第以来为州八年无一善政比入户曹又二年矣而尸素之咎倍焉安敢劳吾民费公帑以累髙明哉鲁僖公新作南门春秋特书之说者以为不时韩昭矦作髙门其臣亦以时诎举嬴为谏夫鲁韩之所作者公门也一违乎时且犹不可今吴楚之间疲弊之状不可枚举寳何人斯能安受此也乎窃惟执事之意盖或念及荒陋欲假是以宠之使夫有志于事业而堕颓未振如寳者皆有所激劝此亦举措之大致也然歆慕华耀人情皆然寳若受而不辞辞而不能必止继是以往则有转相请托以求之者矣执事将皆从之欤将亦有不从者欤从之者既以为徳不从者则以为怨一徳一怨在执事固无与焉其出于此者则不可不少加念也或谓此一细故夫何伤抑岂知吉士夫之争益吏民之病者或在此也哉惟执事俯鉴愚衷亟辍其役则所以爱寳者视一坊之建殆什伯矣昔傅尧俞知陈师道贫怀金欲为馈闻师道言不果而去寳虽逺愧师道而执事则尧俞其人也况执事知寳寳知执事又非傅陈一日倾盖之比自分必能见听以成区区之志用是委曲布之戴天履地决不敢为不情之言以欺执事千万亮察钱章靖衰废已乆执事一顾加重多矣此公卿下士之美节也谨以为谢寳不胜惶悚

　　与李原道

　　得手书知爱念之悉贤者学业静中想大进惟所谓循序致精居敬持志者不可忽耳吾辈老而无成正坐此病故为贤者告之令伯先生处一缄三纸烦为寻便转上余不一一

　　与髙大尹

　　寳启寳闻恒言不称老人子之道也故古之人有行年七十而为儿嬉者凡以说亲而已寳以母老得请归养方惧无以为说敢自寿而称老为哉适闻执事以贱诞之日若将有所赐焉者敢预以情告如所闻果然幸为己之寳也受徳宏矣不然是重吾不徳也惟执事重图焉

　　答方昆山

　　承不逺二百里遣人为老母寿感激殊不可胜果脯如数收讫彩段不敢当即附来使返璧幸检入之尊父母像赞亦附还爱莫扬之深负雅意浮浮记好文字周子行序激昂中见节槩任君奠文体悉中见时务非有抱负者不能为此快读之余不觉敛袵也五贤像已到学政録及康斋年谱烦令从者次第检发余惟为道爱重

　　与林镇江

　　前日承过访适出吊于华文光氏闻之亟还则从者行矣平生雅爱知感不浅不特此也郡事劳贤者始必不堪乆自有欣然处盖为及物之速也伊川作字时甚敬曰即此是学今郡岂作字比哉况可兼学乎吾子亮之

　　与郑继之

　　正节承书问侑以多仪足感厚意昨雷且雪咎征如此请无言贺况兹礼也朝署间亦皆告免愿弗介怀也至嘱至嘱先像当为执笔第须迟之近夫文法于经去俗逺甚足为吾党増重有便幸先为致谢万万顷所须板刻望急图发来将以近夫所作配焉故也灯节后晴暖为会期未中爱重

　　奉寄东山先生书

　　寳自已巳冬由漕运退休南归庚午再起辛未北上碌碌奔走无时休息乆知台候还自甘肃天佑耆徳寿康倍常顾未尝奉只尺之书以承起居虽坐冗废礼而愧深矣顷见何子元郎中备闻动履又亟喜慰近者得允侍养家居赖庇粗遣窃念才疎力薄不能为国驰驱而仅以一节自守仰负畴昔之诲然老母衰病舍此无可处者惟髙明必我谅也兹因母党从戌沔阳者便谨此谢不敏往事逺矣近事不敢言来事不可知惟万万为斯文加爱不胜至愿不宣

　　复张廵抚书

　　近者在京逺承敎札感佩不浅寳兹以私养乞归乃辱遣使慰劳且令导出抚境此固所愿而不敢请者顾不肖何以得此于执事哉铭刻铭刻都斾移山东正当难为之时而一二月间规模经画已大可观淹一人以活一方其此谓邪昔子产从政一年舆人诵之不胜其怨及三年又诵之不胜其徳夫子产之政一也而怨徳异情何哉乆则知之深近则知之浅盖自古则然矣然方舆人之始诵也不过曰取我衣冠而褚之田畴而伍之云耳初未尝以私意及子产也即使政或未终而子弟之诲田畴之殖亦岂损于子产哉江南之人之于明公盖见子产之始而未见其终者执事于此至勤天日之誓抑自待之过矣且明公才力节槩逈出时辈直道而行不避艰险庙堂之髙江湖之逺岂可谓无知徳如东山公者哉人还布谢兼附区区伏惟亮察不具

　　容春堂前集卷十九

　　●钦定四库全书

　　容春堂前集卷二十

　　（明）邵寳 撰

　　○祭文【二十八篇】

　　祭黄丞相文

　　维年月日某官某等谨以牲醴敬告于汉丞相谥定候黄公之神曰呜呼世称循吏以公为先考厥遗迹在兹颍川世逺千年改名易治吏不知师民不知事某也不肖尝窃慕公宁使来官祠享弗崇乃废尼居乃葺乃理作主栖神人具瞻止兹陈薄奠用告厥成公勿我弃鉴我衷诚尚飨

　　祭李司徒文

　　士患无才患无其时遭时而才沛乎厥施匪时曷乘匪才曷称才不可强时不可幸开阖变通今孰如公公不自有济以清忠侍御廉访中丞方伯司马司徒以佐邦国四朝三纪简在圣心歴阶而升眷注日深肃肃在台温温在省在漕无哗在边无警其在卿位不谄以骄民我为忧国我为劳公惟弗为为罔弗果公惟弗谋谋罔弗可人方不足公才有余时克用公公克副之天胡不吊疾起仓卒惟君惟臣有始有卒生归有诏死塟有恩孰谓公亾不亾者存寳也小子领公乡郡见公爱公公言是训昔公在朝期待实隆解带为赠曰汝我同公丧北来望尘恸哭匪直我私悲民无禄今日何日再登公堂我酹一巵以告哀伤

　　祭惺泉先生文

　　维年月日门生具官某谨具果脯之奠南望百拜哭祭于故奉训大夫户部员外郎惺泉先生陈公之灵曰呜乎先生何遽止于斯乎先生有表俗之规而不当师帅之任有理人之才而不当剸断之司虽通融变化少着于会计之地而其经国之畧惠民之术固未尝得以大施也呜乎先生何遽止于斯乎虽然先生忠信在乡闾文雅在朝宁声名在甲科政迹在郎署奉使北南所至获誉使天少假之年则今名臣之録先生亦可与矣而况所谓金紫者又何足语邪宝也不敏蚤岁执经游于门下虽业在程文然诲廸之余则惓惓以为已相期而进取利钝之言不惟不屑亦所不暇朝渐暮摩日积月化寳虽未足称于胡公弟子而昔人所谓抗颜为师者先生真能方驾矣既而乡廷二试皆获同登朝燕出入无往不承中间领郡于外睽间几何而书使逺通声音颜色盖尝着于墙而参于衡也比获同官户曹自以再侍为悦而先生又使于越矣忆当别时登髙临水跽进一觞二三宾僚实鉴在傍跃马追送南望彷徨曷其奈何遽异存亡呜乎哀哉寳始闻讣为位以哭革带布袍踰月乃复惟心之丧恒抱于独呜乎哀哉塟不临穴殓不慿棺乾坤茫茫道路漫漫我怀先生心焉悲酸传家有经继体有子人云先生死犹不死先生有灵尚慰于此呜乎尚飨

　　祭成国公文【为户部诸司同官作】

　　惟公元勲之族旧国之封歴事三朝世济贞忠亹亹其勤翼翼其恭罔富在家罔贵在躬昔我先帝知公自衷乃谓金陵今之镐丰命公留后询谋佥同汉隆太傅周重元戎公拜稽首渡江而东祗谒祖陵退修治功我潢我圻我兵我农有法以制有量以容武是用戢文是用崇越我耆耇越我儿童曷徳不颂曷令不从爱曰慈父敬曰宗工天子万寿惟公有终东郊之政南国之风三十余年勿替益隆时勅岁赐申命以庸天明我眀天聪我聪人方庇依天乃陨公公计北来震动九重临朝慨然辍其鼓钟爰议嘉谥爰营幽宫公则无憾斯人之穷某等情违临穴神怀折冲薄奠一觞为国兴恫

　　祭张中丞邦镇文

　　呜乎鞠躬尽瘁死而后已古人之言公无愧矣方公东行疋马单旌疆埸千里倚公为城公竭心精不少暇逸众兴则兴众息则息公治于垣图惟乆安垣未克就公乃盖棺公有经纶公有节槩公论攸同国史当载唯我数人辱公相知哀不及文述此哭辞呜乎尚飨

　　祭工侍杨公文

　　维弘治十有三年七月七日江西按察司副使无锡邵寳领勅督学东过淮上奉谒故嘉议大夫工部右侍郎杨公墓下谨用只鸡斗酒再拜而奠之曰呜乎我之别公十有一年公没公塟我非恝然我怀公徳有如长淮滔滔其流日往日来公实知我我奚报公一拜公墓我怀无穷呜乎尚飨

　　祭太师谦斋徐公文

　　维年月日中宪大夫江西等处提刑按察司副使门生邵寳谨以牲醴庶羞之奠敢敬祭于少师兼太子太师吏部尚书华盖殿大学士赠太师左柱国谥文靖谦斋先生徐公之灵曰呜乎公在馆阁四十余年居台辅者为四之一宅端揆者又十之五其于天下不动声色而濳回黙运大有所补也盖吾尝迹公平生而求之往古矣魏公明习房相善谋欧阳好士文正先忧具是数徳而持之以坦坦而终之以休休用能上谨其谋猷之入下善其播告之修故寛而有制天下皆知公之徳犯而不校天下皆知公之心至于从容启迪泽被天下者天下之人未必无知而知之或未能深也寳生也晩幸及见公礼部之举公实为宗引掖奬诲无所不至而犹自谓有愧于王文端之风此寳所以爱公敬公而终古无穷者也公之南还寳实送之岁月几何而公至于斯矣呜乎哀哉别公有赋哭公有诗登堂酹公侑之以辞伏惟尚飨

　　祭一峰罗先生文

　　维弘治十六年岁次癸亥十二月庚午朔越十五日甲申江西提学按察副使常郡邵寳谨具果脯之奠遣永丰县学敎谕某致祭于一峰先生罗公曰我怀一峰三代遗材范我驰驱百偾不回公之议论风飞雷厉公之文章川流岳峙公心何如白日青天纲常一疏君子予焉公髙者怀公竒者迹卧云飡霞漱泉憩石廷仪为鳯郊踣为麟我愿执鞭莫起其人凡我敬公实自童子再拜公堂有泪如水尚飨

　　谒周朱二先生文

　　维弘治十有四年六月丁丑朔越二十五日辛丑廵视学校江西按察司副使后学常郡邵寳至白鹿书院敢昭告于道国元公濂溪周先生徽国文公晦庵朱先生道丧千载孰起以承元公其元文公其贞二公之学世方师之迹其讲寓实乆于斯人以类聚理以言章肆寳忘陋与众升堂读公之书尚求公心兹山实髙兹水实深公如有灵睠兹旧逰惠我光明以永公休谨告

　　宗儒祠始祔诸儒告周朱二先生文

　　惟二先生继起于宋再阐斯文惟兹洞境皆尝过化学者宗之百世允式祠曰二贤词若流寓甚非吾人崇重之意再考文公之时实多髙第弟子相从于是而祠无祔位亦为缺典今拟更祠额为宗儒祠仍设蔡沈以下十四人神位祔于二先生之堂敢用告知然后行事谨告

　　祔祠祭文

　　惟诸儒事我文公逺宗我元公尝至斯院抠趋堂坛义得祔祠今奉主就列谨陈释菜之仪告于二先生以及勉斋黄先生九峰蔡先生三山陈先生三山林先生洞长张先生宏斋李先生西坡黄先生厚斋冯先生梅坡彭先生桐源胡先生强斋彭先生义卿吕先生月坡吕先生洞正周先生伏惟尚飨

　　改白鹿先生祠额文

　　维兹洞之创实维李公洞有公祠报本反始合于礼经顾泛而弗专义则未当某也视学至此敢惮兹一举哉爰即旧祠祠公于中其诸尝从事是洞者以代列焉谨告

　　长至日南安道源书院释菜周程三先生文

　　维弘治十有六年岁次癸亥十一月甲子朔越二十五日戊子按察副使后学无锡邵寳敢昭告于濂溪先生周公明道先生程公伊川先生程公惟我周先生衡人也两程先生洛人也地之相去数千余里而乃授受于此天作之会中兴斯文夫岂偶然之故哉呜呼仲尼之道天地也否孰泰之仲尼之道日月也晦孰明之三先生之功于是为大矣故凡过化之地莫不慕而祠之况授受伊始如南安者而可后乎某也愚陋幼学壮仕夙仰止焉今者承乏视学再至兹郡适当阳复之候谨率诸生祭菜祠下呜呼独复之难乆矣惟三先生尚矜其志而惠相之谨告

　　宁州谒周濂溪先生祠文

　　惟公继絶往圣登我后学为世宗师凡公过化神灵攸睠惟我章逢嘉树之思寓于庭草实惟秉彛无间逺迩肆某不敏承乏学事行视郡邑谓南安为公传道之始也于是有书院之葺谓九江为公终焉且葬也于是有祠墓之治有祀守之图谓南康袁州为公所尝宦逰也于是有白鹿之奠有宜春之谒仰止髙山作我同志非敢为谄兹至宁州覩公遗化如坐光霁焉谨率诸生酌水荐毛窃附古人祭菜之义惟公不鄙其昭临之谨告

　　祭傅文穆公文

　　维年月日具官某谨具果脯之奠遣临江府敎授某敬祭于大宗伯体斋先生傅公之灵维公立朝余三十年巨人长徳时无间然博推词林精着史局公称礼闱忠效经幄既陟宗伯复领宫端元良之辅其慎其难大宗载迁佥曰惟允曾未再期而公遽殒呜呼哀哉寳初登廷公在执事于文字间与我国士公生我知公没我悲非我私公天下咸思之尚飨

　　祭丁提学玉夫文

　　维弘治十有六年岁次癸亥十月某朔十七日某甲子江西按察副使友生无锡邵寳谨遣南昌府学训导董遵以醴脯之奠致祭于故广东按察副使吾友补斋丁先生玉夫之灵而哭且言曰呜呼溺者古之所不吊也玉夫乃死于溺溺其身甚矣举家溺焉而仅遗其一子水哉水哉何太滥于玉夫也哉吾尝观玉夫之平生譬之于水其濒于溺者盖屡矣吾畧言之而玉夫听焉昔在成化乙已玉夫以进士官中书尝因星变疏陈十事先是见素林公以论建寺张后府兼素以救见素先后下狱玉夫危言继之众谓或有濡首之凶赖先帝明圣玉夫得无罪此其濒溺而免者一也玉夫谪普安不便其水土众谓玉夫濡尾之虞纵不在近亦必在乆既而今上即阼移判广信此其濒溺而免者二也玉夫在广信若干年转知兴国又若干年方其劳于州郡吏陵民梗中遭两丧贫病忧辱百患备极衣袽之戒盖兢兢焉而玉夫无恙此其濒溺而免者三也及今一岁两转视学岭南盖出险脱危而超于困君子曰三年大国之赏庶其在是而乃真死于溺呜呼哀哉向也玉夫溺于世途则王三原援之倪文毅援之非为玉夫为天下也今溺于水亡其身以及其家乃无一援之者或谓世途险于山川岂其然哉虽然玉夫之心固不溺也耿耿者存将托神江湖以指天下之迷乎将假泽星汉以润天下之枯乎抑将树灵砥柱以镇天下之流乎玉夫有知当感于吾言矣西望长江东临太湖天下之水一也坛位其间玉夫其不夷犹中洲扬灵来即邪彭蠡清波吾聊挹之敬酹玉夫于途耳惠泉一勺倾我心曲尚伺他日也呜呼哀哉尚飨

　　祭钱希翁文

　　惟君之学始于庭训中乃自力阖开横从至晩而极事识其大趣适其真鹤在青田一鸣惊人无怀其心周孔其梦桓文之事时亦口诵品藻折衷与众异同侃侃皇皇有国士风野服山巾肆玩寄傲富不可求从吾所好厥或用之备顾叅谋当有微言明哲所收书变于颜诗变于李楚人之骚亦自成体寳之在校资君实多所不知君人谓我何涣然之亭月来旬往鄙怀区区为君而广万卷一堂清昼緑阴君之望我实逺实深表俗经世先义后利手书勤惓心以为识新安之别十有五年仅能再会而君不可延矣呜呼哀哉凡我欲言笔未能尽千古之期于我传信庐山之阳有堂有坛迟君不来江涛夜寒君坟于何湖濵军帐逺寄一觞酹之黄壤

　　祭蒿庵俞先生文

　　维年月日门生江西提学按察副使邵寳谨以牲醴之奠遣从弟珠昭告于故长兴敎谕蒿庵先生之灵曰呜呼先生已矣寳不肖抠趋先生之门于今三十年先生敎宝精深之义而寳以粗浅负之先生期寳逺大之业而寳以近小负之先生犹不我弃故自诸生至于有禄未尝一日不欲激昂而使之前也先生之于寳可谓至焉尔矣惟成化癸卯至弘治壬子十五年间寳于先生三别三见当其见也则不胜喜及其别也又不胜悲情以恩深义以道重无足恠者庚申冬寳领江西之命道经吾乡而先生在长兴不得一见比南行至平望遂日夜兼程走三百里往谒先生先生饮我食我敎我如昔至夜分始寐越明日晩乃拜别去执手溪浒各泣不已呜呼孰谓此别遂为千古之永诀邪自时厥后先生屡有书示辄以请老为言寳谓长兴去锡不逺先生敎化方行不宜遽去屡书沮之今年夏闻先生归自长兴贺启始发继闻先生疾病方将遣人候问而讣音至矣呜呼孰谓千古之诀乃在长兴之溪浒邪闻讣之日寳视学吉郡有玺书在弗敢位哭怅罔数日哀至泪流几废人事闻塟期且廹不得奔走执役谨承治命述事作铭今用附上谨此告哀伏惟先生鉴之尚飨

　　祭匏庵吴先生文

　　呜呼公在天下为文章伯为道义宗冠冕立朝而凡号为士者莫不想慕其风如是者余三十年而吾人之望犹未穷也呜呼哀哉宝尝观夫世之士其词其行华常有余而实则未足流之成风习之成俗肤末纷纷病我耳目不有君子大雅谁属此寳于公匪直恸吾之私而实为天下哭也论公之大功在史局忠在经筵储以贞傅制以典传曰徳曰言温乎粹然宋欧阳修汉司马迁秘阁之上朝夕周旋濳消黙助厥功懋焉盖不必秉钧宅揆而后为专也然圣心眷注终焉罔替既进崇秩复锡嘉谥世禄载颁爰及厥季相古名臣公亦可谓之遭际尔矣宝也甲辰门生也发榜之日公在南宫特举姓名惟兹一言终身是铭二十余年几登公庭与其进也且要其成以渊以裕以介以贞公教厚矣而寳也劣则罔克承海月之庵玉延之亭宛然在望而莫覩仪刑矣此则所谓吾私者而亦天下之情也呜呼哀哉

　　祭陈方伯晋庵文

　　呜呼公在考功最殿明允虽居郎署众惟公凖公归省觐玉佩璚琚接其徳容俨乎煦如公于典章有意明习亹亹绪言当务之急公叅闽省遄执其衡可可否否列郡仰成公时未老请致其政再而许之公拜休命公在林下十有五年公徳如石公心如泉与公寅寮多跻台阁日夕啸歌孰与公乐公寿望八有子成童后事既托正寝而终寳之知公实自早岁期我者深我是之佩别公赴浙岁月未多讣音忽至伤如之何襄事何时逺莫能与我怀悠悠如水东注呜呼哀哉

　　祭谈莱州文

　　呜呼秋云公已矣我实铭公而未尽公公之政行有儒者之风奈何乎施而未终吾斯为斯民恫也乾坤茫茫其奚穷邪公之学老而不已岂惟今之人难之屈指古人如公者几载观古人或经以师或史以吏或词以俳其究也艺孰能穷原贯我道器公则亡矣此吾所以悼焉而至于洟涕也公之徳云我铭斯云诵以奠公九原其有闻乎呜呼

　　谒于肃愍墓文

　　寳尝论名臣于正统景泰间刘忠愍惇君臣之大义章恭毅明国家之大纪于肃愍建社稷之大功皆所谓愿为执鞭而不可得者今也守官浙藩实维肃愍公乡邦谨用酒脯奠于墓下惟公鉴之

　　祭彭少叅文

　　呜呼君来几时而遽去邪君之来也湖南之民谓君必以敬狱之心为惠民之举如七八月之间大旱而雨今也不然君之魂气果何许邪君才则敏君徳则清温温其恭乃君之情君位于朝下大夫列奉使南畿其声烈烈君止于斯孰其为之我辈知君曷胜其悲丹旐翩翩南指闽海我酹一觞申以永嘅

　　忠定祠奉安告文

　　维年月日后学都御史邵寳用古祭菜礼敬告于宋丞相特进观文殿大学士赠太师谥忠定梁溪先生李公曰维公闽宗锡产受灵兹泉歌哭钓逰与山周旋我读公书尚论其世文献犹存传状志铭君子谓公诸葛其心忠贞宏毅超逸古今维乡先生没祭于社我独怀公作我精舍瞻彼菉竹如将见公秋水春芹有来清风尚飨

　　祭许两峰文

　　呜呼两峰其果无闻邪两峰之间有白者云飞为君车止为君坟孰得而分所可分者其翰与文其在君也其余芬邪昔与君别潮江之濆我心如水日维东奔夫何数月乃遽吊君君归何时我招君魂魂来孤山清酒在尊

　　告宋尚书文

　　维年月日具官某谨遣署郎中崔旻以特羊之仪祭告于前工部尚书宋公之神惟公建议于永乐间堨汶入济分流北南以成漕渠前后累年乃克有济功在国家歴代既乆传闻寂寥识者恨之今朝廷用言者专祠殷祀肇举于兹寳以运舟阻厄承命是图惟兹南旺浅涸人力孔艰惟公惠顾我漕尚黙相之俾无胶滞我责既逭公亦有永誉哉谨告

　　代太淑人祭姊文

　　维正徳七年岁次壬申九月壬申朔越二十九日庚子归邵氏妹封太淑人过氏某谨以柔毛刚鬛之奠遣男户部左侍郎寳妇封淑人顾氏哭祭于我大姊杨孺人之灵曰呜呼我姊之寿踰七望八不为少矣然乡闾亲党尚有期耊而未艾者姊独何为不彼如邪昔我孤孀恃姊如母痛定以思我心惘焉若有所失今吾老矣偕我子妇归自宦途而姊乃舍我以去不得朝夕相聚乐此余年呜呼痛哉维我先父母生我男若女兄弟五人一姊二弟亡殁已乆独与姊埀白在世而居又相迩乃弗克相与以终呜呼痛哉惟姊笃念母家壮老一致顾诸侄未见成立以吾心之戚戚知姊之不瞑也呜呼痛哉虽然姊有一女已成贞节二子克家一孙应举而一孙将继之余皆有归姊亦可以无憾矣千古永诀在此旬日临柩悲咽不知所云尚飨

　　奉安十贤祠祭文

　　维正徳七年岁次壬申十二月某朔越二日某甲子具官某谨以羞醴之奠敢告于刘宋司徒长史湛公【挺】唐尚书左仆射赵郡李文肃公【绅】唐隐士陆公【羽】宋国史编修秦公【观】宋御史里行钱公【顗】宋无锡县令焦公【千之】宋礼部尚书尤文简公【袤】元逸士倪公【瓉】国朝义士张公【翼】国朝中书舍人王公【绂】曰维诸贤于兹山或没而塟或生而逰隐显异迹后先继休惟昔有祠寂寥未续今求其人载秩号祝我山既髙我泉亦深嗟我怀人如玉如金春采藻苹秋荐黍稷其始自今惠我无极尚飨

　　祭陈平江文

　　维正徳七年岁次壬申二月丙子朔越十有七日癸亥户部左侍郎前总督漕运都御史常郡邵寳谨以果脯之仪致祭于故平江伯陈公之灵曰岁己巳予摄漕兮公总戎而与俱念转输之多艰兮胥夙夜以驰驱时奸宄方构虐兮遂诬公而及予公逺谪于岭海兮予退即夫里居居数月维暮春兮公舟道于吾锡举一觞以相唁兮释惊悲于畴昔岂后命之弗虞兮犹纵观于泉石相公度之安暇兮谓成公其在兹征环赐于筮占兮指虔州以为期越辛未予南征兮复解后于南浦何信宿之淹留兮各伤神于谈虎朝京师既戾止兮叹天涯之修阻纔晤言之一二兮胡遽闻夫讣音众皆惜夫干城兮矧余情之尤深维公祖之为勲兮夙称秩于元祀失不逺而亟复兮公方图报于嘉赐嗟此志之不可酬兮邈乾坤之无穷天有意其谓何兮予欲叩而无从临繐帷以一吊兮寄长恸于悲风呜呼哀哉尚飨

　　容春堂前集卷二十
