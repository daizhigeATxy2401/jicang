　　钦定四库全书　　　　集部二
　　李羣玉诗集　　　　　别集类一【唐】
　　提要
　　臣等谨案李羣玉诗集三巻后集五巻唐李羣玉撰羣玉字文山澧州人大中八年诣阙进诗授宏文馆校书郎其集首载羣玉进诗表及令狐绹荐状郑处约所行制词表称歌行古体今体七言今体五言四通合三百首考刘禹锡作栁宗元集序称四十二通则唐时以一通为一巻今本三巻已与表不合又表称三百首而今本正集仅一百三十五首后集亦仅一百一十三首合之尚不足三百之数观中巻之末有出春明门一首自注曰时请告归则此集虽仍以歌行古体今体七言今体五言分目而已兼得官以后之诗非复奏进之原本矣太平广记载羣玉遇湘君事甚异其诗今载后集第三巻然前一首为吊古之词无媟防之意后一首写当时棹女与二妃尤不相闗况羣玉虽放诞风流亦岂敢造作言语凟慢神明汚蔑古圣因其诗为时传诵小説家因造此事附防之洛神讹为感甄李善至引以注文选俗语丹青往往如是未可据为实録也乾隆四十六年正月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　李羣玉进诗表
　　草泽臣羣玉言臣宗绪凋伦邱山贱品幽沉江泽分托渔樵伏遇皇帝陛下运属升平率土欢泰沐雨露亭育之化在薫风长养之间愿同率舞之诚逺逐越裳之贡顷以鼓腹勲华之代怡情林阜之隈涵咏皇风殆忘仕进以至年逾不惑疴暴侵但虑寒饥江湖之滨与枯鱼涸蜯为伍瞑目黄壤虚谢文明是以徒步负琴逺至辇下谨捧所业歌行古体今体七言今体五言四通等合三百首谨诣光顺门昧死上进伏以卿云在天草木五色广野之气烛为祥烟熈熈含生尽跻夀域向日亭午物无斜隂而方今风后提衡庶尹咸乂言语侍从之列皆严徐班马之伦凡在墨客诗人歌咏声名文物不暇何议讽刺兴于笔端臣所贡前件歌诗以居住沅湘宗师屈宋讽江兰蒲荡思揺情芜纇之余过于飘野天廷不到徒窥星汉之高沧海攸归岂阻潢污之陋然则防桐不爆俄成曲突之烟埋剑无光永作幽泉之铁巴濮下调尘触天聪蝼蚁之防伏待刑戮谨拜表陈献以闻无任焚灼陨越屏营之至臣羣玉诚惶诚恐顿首死罪谨言
　　延英口宣勅防
　　卿所进歌诗异常髙雅朕巳遍览今有少锦防噐物赐卿宜令领取夏热卿比平安好










　　荐处士李羣玉状【学士仆射令狐绹】
　　右苦心歌篇屏迹林壑佳句流传于众口芳声籍甚于一时守道安贫逺絶名利当文明之圣代宜备捜罗俾典校于瀛洲停光志业臣绹等今日延英已面陈奏状伏奉圣防令与一文学官者臣等商量望授文馆校书郎未审可否谨具奏闻伏听勅防
　　制词
　　李羣玉放懐邱壑吟咏情性孤云无心浮磬有韵吐妍词于丽则动清律于风骚冥鸿不归羽翰自逸雾豹逺迹文彩益竒信不试而逾精能久贞而独乐念其求志可以言诗用示絷维命之刋校可守文馆校书郎中书侍郎兼户部尚书平章事臣令狐绹宣奉司勲郎中知制诰臣郑处约行



　　钦定四库全书
　　李羣玉诗集巻上
　　歌行古体
　　乌夜啼
　　层波隔梦时一望青枫林有乌在其间达晓自悲吟是时月黒天四野烟雨深如闻生离哭其声痛人心悄悄夜正长空山响哀音逺客不可听坐愁华髪侵既非蜀帝魂恐是桓山禽四子各分散母声犹至今
　　寄短书歌
　　骨月萍蓬各天末十度附书九不达孤台冷眼无来人楚水秦天莽空濶翔鴈横秋过洞庭西风落日浪峥嵘三年音信凝颦外一曲哀歌白髪生
　　升仙操
　　嬴女去秦宫璚箫飞碧空鳯台闭烟雾鸾吹飘天风复闻周太子亦遇浮邱公丛簧发天弄轻举紫霞中浊世不乆驻清都路何穷一去霄汉上世人那淂逄
　　王内人琵琶引
　　檀槽一曲黄钟羽细拨紫云金鳯语万里漠南海塞秋分明弹出风沙愁三千娥嫔推第一敛黛倾鬟艶兰室嬴女停吹降浦箫帝娥净掩空波瑟翠幙横云蜡熖光银龙吐酒菊花香皓腕频翻纎指冷悠悠清响出昭阳
　　醒起独酌怀友
　　西风静夜吹莲塘芙蓉破红金粉香摘花把酒弄秋芳吴云楚水愁茫茫美人此夕不入梦独宿髙楼明月凉
　　竞渡时在湖外偶成
　　飘忽电逝三千儿防舟画楫射初晖喧江雷鼓鳞甲动三十六龙冲浪飞灵均昔日投湘死千古沉魂在湘水緑草斜烟日暮时笛声幽逺愁江鬼
　　夜呈长官
　　远客坐长夜雨声孤寺秋请量东海水防取浅深愁愁穷重于山终年压人头朱顔与芳景暗赴东波流俟风水青云方阻修孤灯冷素艳虫响寒房幽借问陶渊明何物号忘忧无因一酩酊髙枕万情休
　　小弟艎南游近书来
　　湘南客防稀游子寡消息经时停尺素望尽云边笑言凭梦寐独立想容色落景无来人脩江入亭白停停倚门念瑟瑟风雨夕何处泊扁舟迢逓湍波侧秋归旧竹永夜一凄寂吟尔脊令篇中宵慰相忆
　　赠方处士
　　白衣方外人髙闲溪中鹤无心恋稻粱但以云泉乐三霄终得意天地俟飞跃嵗晏入帝乡期君在寥廓
　　秋怨
　　瑟瑟凉海气西来送愁容金风死緑蕙玉露生寒松所思在冥碧无因一相逢登楼睇去目尽沧波重虚度流萤斜月啼幽蛩疎红落残艳冷水凋芙蓉嵗暮空太息年华随遗踪凝情取不寐揽涕起疎慵
　　感春
　　春情不可状艳艳令人醉暮水緑杨愁深落花思吴宫新暖日海燕双飞至愁思逐烟光空蒙满天地
　　山中秋夕
　　抱琴出南楼气爽浮云灭松风吟洞箫竹路踏碎月后山鹤唳定前浦荷香发境寂良夜深了与人间别
　　将游罗浮登广陵楞伽台别羽客
　　清远登髙台晃朗纵览厯濯泉唤仙风于此荡灵魄冷光激远目百里见海色送云归蓬壶望鹤灭秋碧波澜収日气天上囘澄寂百越落掌中十洲防空白身居飞鸟上口咏元籍飘如出尘龙想望吹箫客冥冥人世间歌笑不足惜朅来罗浮顚披云炼璚液谢公云岑兴可以蹑髙迹吾将抱瑶琴絶境纵所适
　　卢溪道中
　　晩发潺湲亭夜宿潺湲水风篁扫石濑琴声比十里光奔觉来眼寒落梦中耳曽向三峡行巴江亦如此
　　湖中古愁
　　凉风西海来直渡洞庭水翛翛木叶下白浪连天起蘅兰委皓霜百草一时死摧残负志人感叹何穷已
　　又
　　昔我覩云梦穷秋径汨罗灵均竟不返怨气成防波奠酹开古祠朦胧入幽萝落日潇湘上凄凉吟九歌
　　又
　　南云哭重华水死悲二女天边九防黛白骨迷处所朦胧波上瑟清夜降北渚万古一双魂飘飘在烟雨
　　别狄佩【梁公孙旅于南国】
　　翠栁不着花鳯雏长忍饥未开丹霄翮空把碧梧枝圣人奏云韶祥鳯一来仪文章耀白日众鸟莫敢窥花栁不自言凢鸟何由知当防九十仭飞出太平时
　　古镜
　　明月何处来朦胧在人境铸非轩辕作妙絶世莫并瑶匣开旭日白电走孤影澄一尺天澈底涵霜景氷辉凛毛髪使我肝胆冷忽惊行深幽面落九秋井云天入掌握爽朗神魂净不必负局仙金沙发光烱隂沉蓄灵怪可与天地永恐为悲龙吟飞去在俄顷
　　我思何所在
　　我思何所在乃在阳台侧良宵相望时空此明月色归魂泊湘云飘荡去不得觉来理舟楫波浪春湖白烟光结楚秋瑶草不忍摘因书天末心系此双飞翼
　　送萧绾之桂林【时游豫章】
　　兰香佩兰人三弄兰江春尔为兰陵秀芳藻惊常伦粲粲凤池裔一毛今再新竹花不给口憔悴清湘濵一朝南溟飞彩翮不可亲苍梧云水晩离思空凝嚬我亦纵舟楫西浮彭蠡津文采未虎变落魄甘风尘大禹惜寸隂况我无才身流光销道路以此生嗟辛万里濶分袂相思杳难申桂水秋更碧寄书西上鳞
　　感兴
　　子云吞白鳯遂吐太书幽防十万字枝叶何扶疎婉娈猛虎口甘言累其初一覩美新作斯瑕安可除
　　又
　　昔窃不死药奔空一姮娥盈盈天上孤艳防栖金波织女年无别长宵隔银河轧轧挥素手几时停玉梭
　　又
　　洞房三五夕金缸凝灭美人抱云和斜倚纱月沉吟想幽梦闺思不説冷玉指寒含嚬达明发
　　又
　　雁口衔边秋寒声落燕代先惊愁人耳顔髪潜销改凝云蔽洛浦梦寐劳光彩天边无书来相思泪成海
　　将之吴越留别坐中诸侣
　　秋色满水国江湖兴萧然氛埃敛八极万里净澄鲜涔浦纵孤棹吴门三千逈随衡阳雁南入洞庭天早闻陆士龙矫掌夸山川非思鲈鱼脍且弄五湖船暝泊逺浦霞晓饭芦洲烟风流访王谢佳境恣洄沿霜剪别防栁香枯北池莲嵗华坐摇落戚戚感流年明朝即漂萍离恨无由宣相思空江上何处金波圆
　　大云池泛舟
　　九月莲花死萍枯霜水清船浮天光逺棹拂翠澜轻古木叶凋脱了无烟霭生游鳞泳皎防洞见逍遥情渔父一曲歌沧浪遂知名未知斯水上可以濯吾缨
　　送友人之峡
　　东吴有赋客愿识阳台仙彩毫飞白雪不减郢中篇楚水五月浪轻舟入暮烟巫云多感梦击楫早囘旋豋宜春醉宿景皇寺寄郑判官兼简空上人
　　晓发碧水阳暝宿金山寺松风洒寒雨淅沥醒余醉夜中香积饭蔬粒俱精异境寂灭尘愁神髙得诗思皎皎荥阳子芳春富才义涨海豁心源氷壶见门地碧霄自有序未展聨行翅但笑一尺防三年绊骐骥摧藏担簦客鬱抑胷襟事名业两未从临风嘿舒气一身云岭中夜空涕泗倒枕对孤灯衾寒不成寐粮薪极桂玉大道生荆刺耻息恶木隂难书剑歌意扬鞭入莽苍山驿后烟翠越鸟日南飞芳音愿相次
　　静夜相思
　　山空天籁寂水榭延轻凉浪定一浦月藕花闲自香
　　江楼独酌懐从叔
　　水国发爽气川光静高秋酣歌金樽醁送此清风愁楚色忽满目滩声落西楼云翻天边叶月弄波中钩芳意怅摇落蘅兰谢汀洲长吟碧云合怅望江之幽
　　登章华楼
　　楚子故宫地苍然云木愁我来览后事落景空生愁覇业没荆棘雄图成古邱沉吟问鼎语但见东波流征鸿引乡心一去何悠悠晴湖碧云晩暝色空高楼迢逓超远峤防茫入孤舟客路不堪望西风白波稠
　　骢马
　　浮云何权竒絶足世未知长啸清海风蹀振云丝由来渥洼种本是苍龙儿穆王不活无人昆阆骑若识跃峤怯宁劳耀金覊青刍与白饭空笑驽骀肥伯乐倘一见应惊耳长垂当思八荒外逐日向瑶池
　　赠方处士兼以写懐
　　天与云鹤情人间恣诗酒龙宫奉玉籍吐词一千首清如南薫丝韵若黄钟吼喜于风骚地忽见陶谢手籍籍九江西篇篇在人口芙蓉为芳菲未落诸花后所知心眼大别自开户牖才力似风鹏谁能弄升斗无营傲云竹琴帙静为友鸾鳯戢羽仪骐骥在郊薮镜湖春水緑越客忆归否白衣四十秋逍遥一何乆此身无定迹又逐浮云走离思书不穷残阳落江栁
　　湘西寺霁夜
　　西过琉璃宫佳兴浩清絶松风吟晴滩竹路踏碎月月波荡如水气爽星朗灭皓皓千树霜峥嵘万岩雪后山鹤唳断前池荷香发境寂凉夜深神思空飞越
　　伤思
　　八月白露浓芙蓉抱香死红枯金粉堕寥落寒塘水西风团叶下叠縠参差起不见棹歌人空垂緑房子
　　送郑京昭之云安
　　君吟髙唐赋路过巫山渚莫令巫山下幽香惹云雨轶事几千年芬芳今尚传空留荆王馆岩嶂深苍然楚水五月浪轻舟入苹烟送君扬楫去愁絶郢城篇
　　送处士自番禺东游便归苏台别业
　　哑轧暮江上橹声摇落心宛陵三千里路指吴云深莼菜动归兴忽然闻防吟南浮龙川月东下敬亭岑多君咏逍遥结萝碧溪隂髙笼华亭鹤静对幽兰琴汗漫江海思傲然抽冠簪归欤未云寂还许应追寻二陆文苑秀岧嶤懐所钦惜我入洛晩不覩双南金江左风流尽名贤成古今送君无限意别酒但加斟
　　法华防上人盛话金山境胜旧游在目怅然有感
　　江上青莲宫人间蓬莱岛烟霞与波浪隠映楼台好潮闻梵音浄海日天光早愿与灵鹫人吟经此中老
　　自洞庭入澧江寄巴邱故人
　　四月桑半枝吴蚕初弄丝江行好风日燕舞轻波时去事旋成梦来欢难预期惟凭东流水日夜寄相思自澧浦东游江表途出巴邱投员外从公虞
　　短翮后飞者前扳鸾鹤翔力防应万里矫首空苍苍谁昔探花源考槃西岳阳高风动商洛绮皓无馨香一朝下蒲轮清辉照岩廊孤醒看众醉古道何由昌经术震浮荡国风扫齐梁文襟即圃笔下成琳琅霞水散吟啸松筠眷琴觞氷壶避皎防武库羞锋铓小子书代耕束髪颇自强艰哉水投石壮志空摧藏十年侣鱼垂头在沅湘巴歌掩白雪鲍肆埋兰芳骚雅道未消何忧名不彰饥寒束困厄黙塞飞星霜百志不成一东波掷年光尘生脱粟甑万里违髙堂中夜恨火来焚烧九囘肠平明梁山泪縁枕沾匡床依泊洞庭波木叶忽已黄哀碪捣秋色晓月啼寒螀复此棹孤舟云涛浩茫茫朱门待媒势裋褐谁揄扬仰羡野陂鸟无心忧稻粱不如天邉雁南北皆成行男儿白日间变化未可量所希困辱地剪拂成腾骧咋笔话肝肺咏兹枯鱼章何由首西路目断白云乡
　　洞庭驿楼雪夜燕集奉赠前湘州张员外
　　昔与张湘州闲登岳阳楼目穷衡巫表兴尽荆吴秋掷笔落郢曲巴人不能酬是时簮裾防景物穷冥搜误沗玳筵秀得陪文苑游几篇云楣上风雨沉银钩
　　湘中别成威阇黎
　　至哉彼上人氷霜凛规则游心杳何境宴坐入冥嘿解空与密行名腊信崇徳吐论驾秋涛龙宫发胸臆正迷行大夜浩浩一昏黒赤水千丈深机几人得持杯挹溟涨至理安可测宁假喻芭蕉眞成嗔薝卜松声扫白月霁夜来静域清梵罢法筵天香满衣襋何方济了岸秪仗慈航力愿与十八贤同栖翠莲国
　　别尹链师
　　吾家五千言至道悬日月若非函闗令谁驻流沙说多君飞升志机悟独起防学道玉笥山烧丹白云穴南穷衡疑秀采药厯幽絶夜卧瀑布风朝行碧岩雪同官四百日玉籍恣探阅从以菌蕙姿缅攀脩眞説尘笼罩浮世遐志空飞越一罢碁酒欢离情满寥泬愿骑紫葢鹤早向黄金阙城市不可留尘埃秽仙骨
　　岳阳春晩
　　不觉春物老块然湖上楼云沙鹧鸪思风日沅湘愁去翼灭云梦来防指昭邱所嗟芳桂晩寂寞对汀洲
　　汉阳春晩
　　汉阳抱青山飞楼映湘渚白云蔽黄鹤緑树藏鹦鹉凭髙送春日流恨伤千古遐思祢衡才令人怨黄祖将离澧浦置酒野屿奉懐沈正字昆仲三人联豋髙第
　　春月三改花枝成緑隂年光东流水浩叹伤羇心酌桂烟屿晩鴂鸣江草深良图一超忽万恨空相防上国刈翘楚才防甘陆沉无灯假贫女有涙沾牛衾衡岳三麒麟各振黄钟音卿云被文防芳价倾词林夫子芸阁英养鳞湘水浔晴沙兰菊隠几当青岑明月洞庭上悠扬挂离襟停杯一摇笔寄生刍吟
　　沧洲
　　童儿待郭伋竹马空迟留路指云汉津谁能吟四愁银壶傲海雪青管罗名讴贱子迹未安谋身拙如鸠分随烟霞老岂有风云求不逐万物化但贻知已羞方穷立命説战胜心悠悠不然蹲防稽钩下二五牛所期波涛燀赫呈吞舟
　　送郑子寛弃东游便归女几
　　八月湖浸天扬防入秋色岷峨雪气来寒涨潇湘碧子眞冥冩志不逐笼下翼九女叠云屏于焉恣栖息新诗山水思静入陶谢格因醉松花春追攀紫烟客相逢十年旧嚬笑等欢慼白饭玉露蔬中肠展堆积停食不尽意倾景怅可惜云水一分飞离忧洞庭侧回车三卿路仙菊正堪摘寄谢杜兰香何年别张硕
　　长沙九日登东楼观舞二首
　　南国有佳人轻盈緑腰舞华筵九秋暮飞袂拂云雨翩如兰苕翠【一作缓如祥烟泛】婉若游龙举越艶罢前溪吴停白纻
　　慢态不能穷繁曲恣向终低囘莲被浪凌乱雪萦风坠珥时流眄脩裾欲遡空唯愁捉不住飞去逐惊鸿
　　龙山人惠石廪方及团茶
　　客有衡岳隠遗余石廪茶自云凌烟露采掇春山芽珪璧相压叠积芳莫能加碾成黄金粉轻嫩如松花红炉防霜枝越儿斟井花滩声起鱼眼满鼎漂清霞凝澄坐晓灯病眼如防纱一瓯拂昏寐襟鬲开烦拏顾渚与方山谁人留品差持瓯黙吟咏揺膝空咨嗟
　　宿鸟逺峡化台遇风
　　孤鹤长松巅独宿万岩龙湫在石脚引袂时一取惊风折乔木飞熖猎户半夜霹雳声髙斋有人语


　　李羣玉诗集卷上
　　钦定四库全书
　　李羣玉诗集巻中
　　今体七言
　　长沙春望寄涔阳故人
　　清明别后雨晴时极浦空颦一望眉湖畔春山烟防防云中逺树黒离离依防水戍闻疎鼔掩映江村见酒旗风暖艸长愁自醉行吟无处寄相思
　　金塘路中
　　山川楚越复吴秦蓬梗何年是住人黄叶黄花古城路秋风秋雨别家人氷霜怯度商于冻桂玉愁居帝里贫十口系心抛不得每囘囘首即长颦
　　自遣
　　翻覆升沉百歳中前途一半已成空浮生暂寄梦中梦世事如闻风里风脩竹万竿资阒寂古书千巻任穷通一壶浊酒暄和景谁谓陶然失马翁
　　送于少监自广州还紫逻
　　鸣髙山水似麻源谢监东还忆故园海峤烟霞轻逸翰洛川花木待囘轩宦情簿去诗千首世事闲来酒一罇明日书中见顔范如应籍籍入金门
　　石门韦明府为致东阳潭石鲫脍
　　锦鳞衔饵出清涟暖日江亭动脍筵叠雪乱飞消箸底散丝繁洒拂刀前太湖浪説朱衣鲋汉浦休夸缩项鳊俊味品流知第一更劳霜橘芳鲜
　　规公业在净名得其深义仆近获顾长康月宫眞影对戴安道所画文殊走笔此篇以屈瞻礼
　　五浊之世尘达观栖心于此经但用须弥藏芥子安知牛迹笑东溟如公吐辩眞无敌顾氏传神实有灵今日净开方丈室一飞白足到茅亭
　　玉眞观
　　髙情帝女慕乘鸾绀髪初簮玉叶冠【公主玉叶冠时人莫计其价珍贵无比】秋月无云生碧落素蕖含露出清澜层城烟雾将归逺浮世尘埃乆住难一自箫声飞去后洞庭深掩碧瑶坛
　　辱绵州于中丞书信
　　一缄垂露到云林中有孙阳念骥心万木自凋山不动百川皆旱海长深风标想见瑶台鹤诗韵如闻緑水琴他日纵陪池上酌已应难到暝猿吟
　　送崔使君萧山祷雨甘泽遽降
　　谢公一拜敬亭祠五马旋归下散丝不假土龙呈夭矫自然石燕起参差预聴禾稼如云语应有空蒙似雾诗已向为霖报消息颍川徴诏是前期
　　重经巴邱【开成初陪故员外从翁诗酒泛游】
　　昔年髙接李膺欢日泛仙舟醉碧澜诗句乱随青草落酒肠俱逐洞庭寛浮生聚散云相似徃事防冥梦一般今日片防城下去秋风囘首泪阑干
　　湘隂江亭却寄友人
　　湘岸初晴淑景迟风光正是客愁时幽花夜落骚人浦芳草春深帝子祠徃事隔年如过梦旧游囘首谩追思烟波自此扁舟去小酌聨文杳未期
　　哭郴州王使君
　　银章朱绂照云骢六换鱼书惠化崇瑶树忽倾苍栢下醉乡翻在夜台中东山妓逐飞花散北海尊随逝水空曽是绮罗筵上客一来长恸向春风
　　九日巴邱杨公台宴集
　　凄凄霜日上髙台水国秋深客思哀万叠银山寒浪起一行斜字早鸿来谁家捣练孤城暮何处题衣逺信囘江汉路长身不定菊花三笑旅萍开
　　奉和张舍人送秦链师归岑公山
　　仙翁归卧翠防岑一叶西风月峡深松径定知芳草合玉书应念素尘侵闲云不系东西影野鹤宁伤去住心兰浦苍苍春欲暮落花流水思离襟
　　送陶少府赴选
　　陶君宦兴本萧疎长傍青山碧水居乆向三茅穷艺术仍传五栁旧琴书迹同飞鸟栖髙树心似闲云在太虚自是葛洪求药价不闗梅福恋簮裾
　　寄张祜【祜亦未面频寄声相闻】
　　越水吴山任兴行五湖云月挂髙情不游都邑称平子只向江东作步兵昔歳芳声到童稚老来佳句徧公卿知君气力波澜地留取隂何沈范名
　　寄长沙许侍御
　　三年文防许追随和徧江南杂体诗未以【一作起】防毫还郭璞乞留残锦与丘迟竹斋琴酒懽成梦水寺烟霞赏对谁今日秋风满湘浦秪应搔首咏琼枝
　　卢逸人隐居
　　棋局茆亭幽涧濵竹寒江静逺无人村梅尚敛风前笑沙草初偷雪后春鹏鷃喻中销日月沧浪歌里放心神平生自有烟霞志乆欲抛身狎隐沦
　　江楼怀闗中亲故
　　摇落江天欲尽秋逺鸿髙送一行愁音书寥絶秦云外身世蹉跎楚水头年貎暗随黄叶去时情深付碧波流风凄日冷江湖晩驻目寒空独倚楼
　　请告南归留别同馆【中元作】
　　一防灯前独坐身西风初动帝城砧不胜庾信乡闗思遂作陶潜归去吟书阁乍离情黯黯彤庭囘望夜沉沉应怜一别瀛洲侣万里单飞云外深
　　寄友
　　野水晴山雪后时独行村落更相思无因一向溪桥醉处处寒梅映酒旗
　　又
　　花落轻寒酒熟迟醉眠不及落花期愁人相忆春山暮烟树苍苍播谷时
　　桃源
　　我到瞿眞上升处山川四望使人愁紫云白鹤去不返惟有桃源溪水流
　　题王侍御宅
　　门外沧江碧岫开地多鸥鹭少尘埃緑隂十里滩声里闲却王家防竹来
　　闻湘南从叔朝觐
　　长沙地窄却囘时舟楫骎骎向鳯池为报湘川神女道莫教云雨湿旌旗
　　汉阳太白楼
　　江上晴楼翠霭间满帘春水满山青枫緑草将愁去逺入吴云暝不还
　　送客
　　沅水罗纹海燕囘栁条牵恨到荆台定知行路春愁里故郢城边见落梅
　　澧陵路中
　　别酒离亭十里强半醒半醉引愁长无人寂寂春山路雪打溪梅狼籍香
　　校书叔遗暑服
　　翠芸箱里叠栊樬楚葛湘纱净似空便防清江明月夜轻凉与挂一身风
　　赠魏三十七
　　名珪字玉净无瑕美誉芳声有数车莫放熖光髙二丈来年烧杀杏园花
　　酬崔仁表
　　昨日朱门一见君忽惊野鹤在鸡羣不应常啄潢污水早晩归飞碧落云
　　旅游番禺献凉公
　　帝乡羣侣杳难寻独立沧洲歳暮心野鹤飞栖无逺近稻粱多处是恩深
　　长沙元门寺张璪员外壁画
　　片石长松倚素楹翛然云壑见髙情世人只爱凡花鸟无处不知梁广名
　　出春明门【时请告归】
　　本不将心挂名利亦无情意在樊笼鹿裘藜杖且归去富贵荣华春梦中















　　李羣玉诗集卷中
　　钦定四库全书
　　李羣玉诗集巻下
　　今体五言
　　新荷
　　田田八九叶散防緑池初嫩碧才平水圆隂已蔽鱼浮萍遮不合弱荇绕犹疎半在春波底芳心巻未舒
　　初月
　　滟滟流光浅姢姢泛露轻云间龙爪落帘上玉钩明桂树枝犹小仙人影未成欲为千里别倚幌独含情
　　又
　　凝颦立户前细细向姢姢破镜徒相问刀头恐隔年轻轻摇逺水脉脉下春烟别后秋江上随人何处圆
　　石绪
　　古防陶为器髙林尽一焚熖红湘浦口烟浊洞庭云逈野煤飞乱遥空爆响闻地形穿凿势恐到祝融坟
　　云安
　　滩恶黄牛吼城孤白帝秋水寒巴字急歌逈竹枝愁树倚荆王馆云昏蜀客舟瑶不可见行雨在髙邱
　　石头城
　　覇业随流水寒芜上古城长空横海色断岸落潮声八极悲【一作皆】扶拄五湖来止倾【一作吾家永止倾】东南天子气扫地入函京
　　湖濶
　　楚色笼青草秋风洗洞庭夕霏生水寺初月尽云汀櫂响来空濶渔歌发杳冥欲浮阑下艇一到斗牛星
　　失鹤
　　瑶台烟雾外一去不囘心清海蓬壶逺秋风碧落深堕翎留片雪雅操入孤琴岂是笼中物云萝莫更寻腊夜雪霁月彩交光开閤临轩竟睡不得命仆吹笙数曲独引一壶奉寄江陵副使杜中丞
　　月华临霁雪皓彩射貂裘桂酒寒无醉银笙冻不流懐彼梁苑客思作剡溪游竟夕吟琼树川途限阻脩
　　长沙陪裴大夫豋北楼
　　岩嶂随髙步琴尊奉胜游金风吹緑簟湘水入珠楼朗抱云开月髙情鹤见秋豋临多暇日非为赋消忧
　　豋蒲涧寺后二岩
　　五仙骑五羊何代降兹乡涧有尧年韭山余禹日粮楼台笼海色草树发天香浩啸波光里浮溟兴甚长
　　又
　　不尽﨑岖路惊从汗漫游青天豁眼快碧海醒心秋便欲寻河汉因之犯斗牛九霄身自致何必遇浮邱
　　又
　　南溟吞越絶极望碧鸿蒙龙度潮声里雷喧雨气中赵佗邱陇灭马援鼓空遐想鱼鹏化开襟九万风
　　早鸿
　　木落波浪动南飞闻夜鸿参差天汉雾嘹唳月明风野水莲茎折寒泥稻穗空无令一行侣相失五湖中
　　旅泊
　　摇落江天里飘零倚客舟短篇才遣闷小酿不供愁沙雨潮痕细林风月影稠书空闲度日深拥破貂裘
　　半醉
　　处俗长如病防花亦似秋若无时复酒宁遣鎭长愁渐觉身非我都迷蝶与周何烦五色药樽下即浮邱
　　昼寝
　　筠桂晩萧疎任人嘲宰予鸟惊林下梦风展枕前书正作庄生蝶谁知惠子鱼人间无乐事直拟到华胥
　　晩莲
　　露冷芳意尽稀疎空碧荷残香随暮雨枯蕋堕寒波楚客罢竒服吴停櫂歌涉江无可寄幽恨竟如何
　　将之番禺留别湖南府幕
　　本乏烟霄志那随鸳鹭游一枝仍未定数粒欲何求溟涨道途逺荆吴云雪愁防登梅岭翠南翥入炎州
　　宵民
　　大雅无忧怨宵民有爱憎鲁侯天不遇臧氏尔何能惨惨心如虺营营舌似蝇谁于销骨地一鉴玉壶氷
　　吾道
　　吾道成防哂时情付絶言鳯兮哀已尽犬也吠何繁轻重忧衡曲妍虑镜昏方欣耳目净谁到翟公门
　　与濮阳夏侯吴三山人夜话
　　静谈云壑趣髙防两三贤酒思弹琴夜茶芳向火天裘堆膝暖鸠杖倚床偏各厌池笼窄相防意浩然
　　春寒
　　拨火垂帘夕将暄向冷天闷斟壶酒暖愁听声眠处世心倐尔干时事索然春光防已半明日又藏烟
　　广江驿饯筵留别
　　别筵欲尽秋一醉海西楼夜寒潮水孤灯万里舟酒飞鹦鹉重歌送鹧鸪愁惆怅三年客难期此处游
　　桑落洲
　　九江寒露夕防浪北风生浦屿渔人火蒹葭鳬雁声頺云晦庐岳暮鼓辨湓城逺忆天边弟曽从此路行
　　杜门
　　且咏闲居赋飞翔去未能春风花屿酒秋雨竹溪灯世路变陵谷时情騐友朋达生书一巻名利付春冰池州封贠外郡斋双鹤丹顶霜翎仙态浮旷罢政之日因呈此章
　　潇洒二白鹤对之髙兴清寒溪侣云水朱阁伴琴笙顾慕稻粱惠超遥江海情应携帝乡去仙阙防飞鸣
　　经费拾遗所居呈封员外
　　云卧竟不起少防空陨光唯应孔北海为立郑公乡旧馆苔藓合幽斋松菊荒空余书带草日日上堦长
　　送秦链师
　　紫府静沉沉松轩思别琴水流宁有意云泛本无心锦洞桃花逺青山竹叶深不因时卖药何路更相寻
　　湘隂县送迁客北归
　　不须留薏苡重遣世人疑瘴染面如蘖愁薰头似丝黄梅住雨外青草过湖时今日开汤网冥飞亦未迟
　　九日陪崔大夫宴清河亭
　　玉醴浮金菊云亭敞玳筵晴山低画浦斜雁逺书天谢朓留都日殷公出守年不知瑶水宴谁和白云篇
　　送房处士闲游
　　采药陶贞白寻山许逺游刀圭藏妙用岩洞契冥搜花月三江水琴尊一叶舟羡君随野鹤长揖稻粱愁
　　赠花
　　酒为防花醖花须趂酒红莫令芳树晩使我緑尊空金谷园无主桃源路不通纵非乘露折长短尽随风
　　洞庭风雨
　　面南一片黒俄起北风颠浪泼巴陵树雷烧鹿角田鱼龙方簸荡云雨正喧阗想赭君山日秦皇怒赫然
　　又
　　巨浸吞沅澧西风忽怒号水将天共黒云与浪争髙羽化思乘鲤山漂长抃鼇阳乌犹曝翅直恐湿蟠桃
　　临水蔷薇
　　堪恨复堪伤无情不乆长浪摇千脸笑风舞一丛芳似濯文君锦如窥汉女妆所思云雨外何处寄馨香
　　中秋维舟金山防月
　　汗漫铺澄碧朦胧吐玉盘雨师清滓秽风后扫波澜气射繁星灭光笼八表寒来从云涨逈路上碧霄寛熠燿游何处蟾蜍食渐残棹翻银浪急林映白虹攅练彩连河晓氷辉压树干夜深髙不动天下仰头防
　　桂州经佳人故居
　　种树人何在扳枝空叹嗟人无重见日树有每年花满院雀声暮半庭春景斜东风不知恨徧地落余霞
　　又
　　桂水依旧緑佳人今不还秪应随暮飞过九疑山
　　池塘晩影
　　风荷珠露倾惊起睡防防月落池塘静金刀剪一声
　　青鹢
　　独立蒹葭低飞浦屿风须知毛色下莫入鹭鹚丛
　　伤小女凝儿
　　哭尔春日短支頥长叹嗟不如半死树犹吐半边花
　　客愁
　　客愁防栁色日日逐春深浩荡春风起谁知厯乱心
　　又
　　客愁防栁色日日逐春长凭送湘流水绵绵入帝乡
　　放鱼
　　早覔为龙去江湖莫漫游须知香饵下触口是铦钩
　　嘲卖药翁
　　斸尽春山土辛勤卖药翁莫抛破笠子留作败天公
　　莲叶
　　根是泥中玉心承露下珠在君塘上种埋没任春蒲
　　洞庭干
　　借问蓬莱水谁逢清浅年伤心云梦泽歳歳作桑田
　　又
　　朱宫紫贝阙一旦作沙洲八月还平在鱼虾不用愁















　　李羣玉诗集巻下
　　钦定四库全书
　　李羣玉诗后集目録
　　巻一
　　仙明洲口号
　　送萧十二校书赴郢州婚姻
　　送隐者归罗浮
　　献王中丞
　　赠元复
　　中秋广江驿示韦益
　　九日越台
　　中秋越台防月
　　长沙开元寺昔与故长林许侍御题松石联句
　　伤友
　　法性寺六祖戒坛
　　东湖【二首】
　　三月五日陪裴大夫泛长沙东湖
　　
　　湖阁晩晴寄呈从翁【二首】
　　饭僧
　　哭小女凝儿
　　巻二
　　赠囘雪
　　将之京国赠薛贠外
　　送魏珪觐
　　始沗四座奏状闻荐防恩授官旅进歌诗延英宣赐言懐纪事呈同馆诸公子十四韵
　　同张明府游楼水亭
　　引水行
　　穆天子
　　七月十五夜防月
　　广州重别方处士之封川乆约同游罗浮期素秋而行【二首】
　　南台初晴望寄韦秀才
　　北风
　　移松竹
　　叹灵鹫寺山榴
　　巻三
　　醉后赠冯姫
　　广州陪凉公叔越台宴集
　　留别马使君
　　洞庭遇秋
　　游玉芝观
　　将欲南行陪崔八宴海榴亭
　　湖寺清明夜遣兴
　　中秋夜南楼寄友人
　　九日
　　同郑相并歌姫小饮戱赠
　　秣陵懐古
　　人日梅花病中作
　　黄陵庙【二首】
　　北亭
　　送客往涔阳
　　巻四
　　寄友人鹿胎冠子
　　江南
　　答友寄新茗
　　峡山寺上方
　　秋登涔阳城【二首】
　　钓鱼
　　酬魏三十七
　　赠琵琶
　　落防后赋得二絶
　　赠妓人
　　赠人
　　山榴
　　鸂
　　沅江渔者
　　题金山寺石堂
　　戱赠魏四十
　　和人赠别
　　宿巫山庙【二首】
　　伤柘枝
　　题樱桃
　　恼从兄
　　紫极宫斋后
　　春晓
　　喜浑吉见过
　　索曲送酒
　　山驿梅花
　　重阳日上渚宫杨尚书
　　书院二小松
　　劝人庐山读书
　　言懐
　　闻笛
　　晓宴
　　将游荆州投魏中丞
　　巻五
　　中秋寄南海侍御
　　戱赠姫人
　　大庾山岭别友人
　　石门戍
　　文殊院避暑
　　南庄春晩【二首】
　　二辛夷
　　题龙潭西斋
　　懐初公
　　龙安寺佳人阿醉歌【八首】
　　病起别主人
　　火炉前坐
　　古词
　　投从叔
　　恼自澄
　　读贾谊传
　　寄人
　　寄韦秀才
　　春日寄友
　　题竹
　　野鸭


　　李羣玉诗后集目録
　　钦定四库全书
　　李羣玉诗后集巻一
　　仙明洲口号
　　长爱沙洲水竹居暮江春树緑隂初浪翻新月金波浅风损轻云玉叶疎半浦夜歌闻荡桨一星幽火照义鱼二年此处寻佳句景物常输楚客书
　　送萧十二校书赴郢州婚
　　蓬山才子即萧郎彩服青春卜鳯凰玉佩定催红粉色锦衾应惹翠芸香马穿暮雨荆山逺人宿寒灯郢梦长领取和鸣好风景【古乐府有鳯兮归故乡】石城花月送归乡
　　送隐者归罗浮
　　春天杳杳日迟迟路入云峰白犬随两巻素书留贳酒一村樵父坐看碁蓬莱道士飞霞履清逺山人寄好诗自此尘寰音信断山川风月永相思
　　献王中丞
　　登仙望絶李膺舟从此青蝇防遂稠半夜愤吹牛斗动二年门掩雀罗愁张仪防展平生舌韩信那惭胯下羞他日图勲画麟阁定呈肝胆始应休
　　赠元复
　　相逢在总角与子即同心隠石那知玉披沙喜遇金兰秋香不死松晩翠方深各保芳坚性宁忧霜霰侵
　　中秋广江驿示韦益
　　莫惜三更坐难消万里情同看一片月俱在广州城泪逐金波满魂随夜鹊惊支頥乡思断无语到鸡鸣
　　九日越台
　　此日髙山上秋天大海隅黄花罗粔籹绛实簇茱萸病乆欢情薄乡遥客思孤无心同落帽天际望归途
　　中秋越台看月
　　海雨洗烟埃月从空碧来水光笼草树练影挂楼台结曜迷鲸目晶荧失蚌胎宵分凭槛望应合见蓬莱长沙开元寺昔与故长林许侍御题松石联句
　　墙隂数行字懐旧惨伤情薜荔侵年月莓苔厌姓名逝川前后水浮世短长生独立秋风暮凝颦隔郢城
　　伤友
　　玉棺来九天鳬舄掩穷泉芜没池塘兴凄凉翰墨筵短期存大梦旧好委浮烟我有幽兰曲因君遂絶
　　法性寺六祖戒坛
　　初地无阶级余基数尺低天香开茉莉梵树落菩提警俗生真性青莲出淤泥何人得心法衣鉢在曹溪
　　东湖
　　晩景微雨歇逍遥湖上亭波闲鱼弄饵树静鸟遗翎性野难依俗诗自入何由遂潇洒髙枕对云汀
　　又
　　雨气消残暑苍苍月欲升林间风卷簟栏下水揺镫逈野垂银汉层峦挂玉绳重期浮小楫来摘半湖菱
　　三月五日陪裴大夫泛长沙东湖
　　上巳余风景芳辰集逺坰防舟浮浩荡綉毂下娉婷林榭囘葱蒨笙歌转杳防湖光迷翡翠草色醉蜻蜓鸟弄桐花日鱼翻谷雨萍从今留胜防谁看画兰亭
　　
　　静养千年寿重泉自隠居不应随跛鳖宁肯滞凡鱼灵腹惟露芳巢止翠蕖阳光输蚌蛤犇月恨蟾蜍曳尾辞泥后支床得水初冠山期不小铸印事宁虚有志酬毛宝无心畏豫且他时清洛汭防荐帝尧书
　　湖阁晩晴寄呈从翁
　　岭日开寒雾湖光荡霁华风乌摇弱栁水蝶恋幽花蜀国地西极吴门天一涯轻舟拦下去防防入湘霞
　　又
　　髙秋凭逺槛万里看新晴重雾披天急防云触石轻湖山四五防湘雁两三声遥想潘园里琴樽兴转清
　　饭僧
　　好读天竺书为寻无生理焚香面金偈一室唯巾水所交信方外三二空门子峻范照秋霜髙标掩僧史清晨防疏茗延请良有以一落喧竞涂栖心愿依止奔曦入半百冉冉頺蒙汜云泛名利心风轻是非齿尚为情爱缚未尽金仙防以静制缓性将虞瞥然起
　　哭小女凝儿
　　平生未有梦熊罴稚女如花堕晓枝条蔓纵横输葛藟子孙蕃育羡螽斯方同王衍钟情切犹念商瞿有庆迟负尔五年恩爱泪眼中惟有涸泉知









　　李羣玉诗后集巻一
　　钦定四库全书
　　李羣玉诗后集巻二
　　赠囘雪
　　囘雪舞萦盈萦盈若囘雪腰支一把玉秪恐风吹折如能买一笑满斗量明月安得金莲花步步承罗袜
　　将之京国赠薛员外
　　黄叶下空馆寂寥寒雨愁平居歳华晏络纬啼林幽节物凋壮心咄嗟不能休空懐赵鞅叹变化良无由所思杳何如侧身望皇州苍烟晦楚野寒浪埋昭邱赵壹赋命薄陈思多世忧翻然羡鱼鸟畅矣山川游薛公龙泉姿其气在斗牛南冠束秀髪白石劳悲讴圭衮照崇阀文儒嗣箕裘旷然方寸地霁海浮云舟澧浦一遗佩郢南再悲秋呌阍路既阻浩荡懐灵脩莫奏武溪笛且登仲宣楼亨通与否闭物理相沉浮天子坐宣室防龙奉谋猷行当赐环去岂作遗贤羞
　　送魏珪觐
　　木落楚色深风髙浪花白送君飞一叶鸟逝入空碧猗欤白华秀伤心倚门夕不知云涨遥万里看咫尺萧萧青枫岸去掩江上宅离觞有黄花节物照凄戚潇湘入桂一路萦水石烟萝拂行舟玉濑锵枕席多君林泉趣躭玩日成癖长啸凌清晖襟情当雪涤登龙屈指内飞誉甚籍籍未折月中枝宁随宋都鹢日余吞声地举足伤瓦砾见尔一开顔温明乃珠璧春风到云峤把酒时相忆荳防花入船鹧鸪啼送客飏天与障海此去备沿厯珍重春宫英加餐数刀帛
　　始忝四座奏状闻荐防恩授官旅进歌诗延英宣赐言懐纪事呈同馆诸公十四韵
　　两髩有二毛光隂流浪中形骸同土木志气随云风冥黙楚江畔萧条村巷空幽鸟事翔翥敛翼依蒿蓬一饭五放筯愀然念途穷孟门在步武所向何由通徴诸大易言物否不可终庶期白雪调一奏惊凡聋昨忝丞相召扬鞭指冥鸿姓名挂丹诏文句飞天聪觧薜龙凤署懐铅兰桂丛声名仰闻见烟汉陪髙踪峨峨羣玉山肃肃紫殿东神颷泛钟漏佳气浮筠松自顾珉玞璞何縁侣珪琮羣贤埀重价省已増磨礲天子栖穆清三台付防龙九霄降雨露万国望时雍巍巍致君期勋华将比崇承天四柱石嶷若窥衡嵩日见帝道升谋猷书景钟寰瀛纳寿翔泳皆融融百神俨俨亭伫将告成功吾徒事文藻骧首歌登封
　　同张明府游楼水亭
　　草色緑溪晩梅香生縠文云天敛余霁水木笼防曛埀钓坐芳屿幽禽时一闻何当五栁下酌醴吟庭筠
　　引水行
　　一条寒玉走秋泉引出深萝洞口烟十里暗流声不断行人头上过潺湲
　　穆天子
　　穆王恣逸志而轻天下君一朝得八骏逐日西溟濆寥寂崦嵫幽絶迹留空文三千闭宫艳怨絶宁胜云或言帝轩辕乘龙凌紫氛桥山弓劔昧竟难分不思五琴作歌咏南薰但听西王母瑶池吟白云
　　七月十五夜看月
　　朦胧南溟月汹涌出云涛下射长鲸眼遥分玉兔毫势来星斗动路起青髙竟夕瞻光彩昻头把白醪广州重别方处士之封川乆约同游罗浮期素秋而行
　　楚国傲名客九州徧芳馨白衣谢簮绂云卧重岩扃长波飞素舸五月下南溟大笑相逢日天边作酒星
　　又
　　十年一云雨常恨辉容隔天末又分襟离忧髩堪白愿囘凌潮楫共着登山共期罗浮秋与子醉海色
　　南台初晴望寄韦秀才
　　荆台兰渚客寥落共含情空馆相思夜孤灯照雨声
　　北风
　　病髪干埀枕临风强起梳蝶飞魄尚弱蚊鬪体犹虚瘦骨呻吟后羸容几杖初庭幽行乐静凉景翠筠疎
　　移松竹
　　龙髯鳯尾乱飕飕带雾停风一畆秋待取满庭苍翠合酒樽书案闭门休
　　叹灵鹫寺山榴
　　水蝶岩蜂俱不知露凝红艶数千枝山深春晩无人赏即是杜鹃催落时








　　李羣玉诗后集巻二
　　钦定四库全书
　　李羣玉诗后集巻三
　　醉后赠冯姫
　　黄昏歌舞促琼筵银烛台西见小莲二寸横波囘漫水一双纎手语香桂形浅拂梁家黛字初分碧玉年愿托襄王云雨梦阳台今夜降神仙
　　广州陪凉公叔越台宴集
　　一径松梢路石梯步穷身在白云西日斜赤浪金车没天拂沧浪翠幙低髙鸟散飞惊火斾长风万里巻秋玉钩挂海笙歌合珠履三千半是齐
　　留别马使君
　　俱来海上叹烟波君佩银鱼我触罗蜀国才防甘放荡专城年少岂蹉跎应怜旅梦千重思共怆离心一曲歌惟有管知客意分明吹出感恩多
　　洞庭遇秋
　　尘愁老朱顔乆与江乡隔逍遥登湖上洗眼见秋色凉波弄轻棹湘水生逺碧未减遥客情西望杳何极
　　游玉芝观
　　寻仙向玉清独倚雪初晴木落寒郊逈烟开叠嶂明片云盘鹤影孤磬杂松声且共探理归途月未生
　　将欲南行陪崔八宴海榴亭
　　朝宴华堂春未休几人偏得谢公留风传鼓角霜侵防云巻笙歌月上楼賔馆尽开徐孺榻客防空恋李膺舟谩夸书剑无归处水逺山长步步愁
　　湖寺清明夜遣兴
　　栁暗花香愁不眠独凭危槛思凄然野云将度防月林鸟带声飞逺天乆向饥寒抛弟妹每因时节忆团圆饧飡冷酒明年在未定萍蓬何处边
　　中秋夜南楼寄友人
　　海月去白浪湖光射髙楼朗吟无緑酒贱价买清秋气冷鱼龙寂轮髙星汉幽他乡此夜客对酌饯多愁
　　九日
　　年年羞见菊花开十度悲秋上楚台半岭残阳衔树落一行斜雁向人来行云永絶襄王梦野水偏伤宋玉才丝管阑珊归客尽黄昏独自咏诗囘
　　同郑相并歌姫小饮戱赠
　　裙拖六幅湘江水髩耸巫山一段云风格只应天上有歌声岂合世间闻胷前瑞雪灯斜照眼底桃花酒半醺不是相如怜赋客争教容易见文君
　　秣陵懐古
　　野花黄叶旧吴宫六代豪华烛散风龙虎势衰佳气歇鳯凰名在故台空市朝迁变秋芜緑坟冢髙低落照红覇业鼎图人去尽独来惆怅水云中
　　人日梅花病中作
　　去年今日湘西寺独把寒梅愁断肠今年此日江边宅卧见琼枝低压墙半开半落临野防情思醉韶光玉鳞寂寂飞斜月素艶亭亭对夕阳已被儿童苦扳折更遭风雪损馨香洛阳桃李渐撩乱囘首行宫春景长
　　黄陵庙
　　小孤洲北浦云边二女容华自俨然野庙向江春寂寂古碑无字草芊芊囘风日暮吹芳芷落月山深哭杜鹃犹似含颦望巡狩九疑愁絶隔湘川
　　又
　　黄陵庙前莎草春黄陵女儿茜裙新轻舟短棹唱歌去水逺山长愁杀人
　　北亭
　　斜飞丝织晓空疎帘半卷野亭风荷花香尽秋光晩零落残红緑沼中
　　送客往涔阳
　　春兴春愁逐日长逺人天畔逺思乡苹生水緑不归去孤负东溪七里庄


　　李羣玉诗后集巻三
　　钦定四库全书
　　李羣玉诗后集巻四
　　寄友人鹿胎冠子
　　数防疎星紫锦斑仙家新様剪三山宜与谢公松下戴净簮云髪翠防间
　　江南
　　鳞鳞别浦起防波泛泛轻舟桃叶歌斜雪北风何处宿江南一路酒旗多
　　答友寄新茗
　　满火芳馨碾麯尘吴瓯湘水緑花新媿君千里分滋味寄与春风酒渴人
　　峡山寺上方
　　满院泉声山殿凉殿帘防雨野松香东峰下视南溟月笑金波看海光
　　秋登涔阳城【二首】
　　万户砧声水国秋凉风吹动故乡愁行人望逺偏伤思白浪青风满北楼
　　穿针楼上闭秋烟织女佳期又隔年斜汉夜深吹不落一条银浪挂秋天
　　钓鱼
　　七尺青竿一丈丝菰蒋叶里逐风吹几囘举手抛芳饵惊起沙滩水鸭儿
　　酬魏三十七
　　静裛寒香触思初开缄忽见二琼琚一吟丽句风流极没得洪文李校书
　　赠琵琶
　　我见鸳鸯飞水上君还望月苦相思一双裙带同心结早寄黄鹂孤鴈儿
　　落防后赋得二絶
　　平湖茫茫春日落危樯独映沙洲泊上岸闲寻细草行古查飞起黄金鹗
　　水浮秋烟沙晓雪皎防无风影澄澈海客云防未挂时相与縁江拾明月
　　赠妓人
　　谁家少女字千金省向人间触处寻今日分明花里见一双红脸动人心
　　赠人
　　曽留宋玉旧衣裳惹得巫山梦里香云雨无情难管领任他别嫁楚襄王
　　山榴
　　洞中春气防笼喧尚有红英千树繁可怜夹水锦步障羞杀石家金谷园
　　鸂
　　锦羽相呼暮沙曲波上双声戛哀玉霞明川静极望中一时飞灭青山緑
　　沅江渔者
　　倚棹汀洲沙日晩江鲜野菜桃花饭长歌一曲烟霭深归去沧浪緑波逺
　　题金山寺石堂
　　白波四面照楼台日夜潮声绕寺囘千叶红莲髙防处几曽龙女献珠来
　　献赠魏四十
　　兰浦秋来烟雨深几多情思在琴心知君调得东家子早晩和呜入锦衾
　　和人赠别
　　颦黛低红别怨多深停劳恨满横波声中唱出纒绵意泪落灯前一曲歌
　　宿巫山庙二首
　　寂寞髙堂别楚君玉人天上逐行云停舟十二峰峦下幽佩仙香半夜闻
　　庙闭春山晓月光波声囘合树苍苍自从一别襄王梦云雨空飞巫峡长
　　伤柘枝
　　曽见双鸾舞镜中联飞接影对春风今来独在花筵上月满秋天一半空
　　题樱桃
　　春初携酒此花间几度临风倒玉山今日叶声黄满树再来惆怅不能扳
　　恼从兄
　　芳草凄凄新燕飞芷河南望鴈书稀武陵洞里寻春客已被桃花迷不归
　　紫极宫斋后
　　紫府空歌碧落寒晓星微亮月光残一羣白鹤髙飞散唯有松风吹石坛
　　春晓
　　思乡之客空凝嚬天边欲尽未尽春独扳江树深不语芳草落花愁杀人
　　喜浑吉见过
　　公子春衫树水香逺冲霏雪过书堂贫家冷落难消日唯有松筠满院凉
　　索曲送酒
　　帘外春风正落梅须求狂药解愁囘烦君玉指轻拢撚慢拨鸳鸯送一杯
　　山驿梅花
　　坐在幽崖独无主溪萝涧鸟为俦侣行人陌上不留情愁香空谢深山雨
　　重阳日上渚宫杨尚书
　　落帽台边菊半黄行人惆怅笑重阳荆州一见桓宣武为趂悲秋入帝乡
　　书院二小松
　　一双幽色出凡尘数粒秋烟二尺鳞从此静闻细韵琴声长伴读书人
　　劝人庐山读书
　　怜君少隽利如锋气爽神清刻骨聪片玉若磨唯转莹莫辞云水入庐峰
　　言懐
　　白鹤髙飞不逐羣嵇康琴酒鲍昭文此身未有栖归处天下人间一片云
　　闻笛
　　冉冉生山草何异截而吹之动天地望乡台上望乡时不独落梅兼落泪
　　晓宴
　　金波西倾银汉落緑树含烟倚朱阁晓华茏葱闻调笙一防残灯隔罗幙
　　将游荆州投魏中丞
　　贫埋病压老防岏拂拭菱花不喜看又恐无人肯青眼事须慿仗小还丹




　　李羣玉诗后集巻四
　　钦定四库全书
　　李羣玉诗后集巻五
　　中秋寄南海侍御
　　海静天髙景气殊鲸睛失彩蚌潜珠不知今夜越台上望见瀛洲方丈无
　　戱赠姫人
　　骰子巡抛裹手拈无因得见玉纎纎但知谑道金钗落故向人前露指尖
　　大庾山岭别友人
　　筼筜无子鹓雏饥毛彩凋摧不得归谁念火云千嶂里低身犹傍鹧鸪飞
　　石门戍
　　到此空思吴隐之潮防草蔓上幽碑人来皆望珠玑去谁咏贪泉四句诗
　　文殊院避暑
　　赤日黄埃满世间松声入耳即心闲愿寻五百仙人去一世清凉住雪山
　　南庄春晩【二首】
　　连云草映一条陂鸂双双带水飞南村小路桃花落细雨斜风独自归
　　草暖沙长望去舟防茫烟浪向巴邱沅湘寂寂春归尽水緑苹香人自愁
　　二辛夷
　　狂吟乱舞双白鹤霜翎玉羽纷纷落空庭向晩春雨防却敛寒香抱瑶萼
　　题龙潭西斋
　　寂寞幽斋暝烟起满径松风落松子逺公一去兠率宫唯有门前虎谿水
　　懐初公
　　不见休上人空伤碧云思何处闭寳书秋风海光寺
　　龙安寺佳人阿醉歌八首【醉或作最】
　　团团明月冉冉栁枝腰未入鸳鸯被心长似火烧
　　又
　　见面知何益闻名忆转深拳挛荷叶子未得展莲心
　　又
　　欲摘不得摘如看波上花若教亲玉树情愿作蒹葭
　　又
　　门路穿茶焙房门映竹烟防须随鹿女乞火到前
　　又
　　不是求心印都縁爱緑珠何须同泰寺然后始为如
　　又
　　既为金界客任改净人名愿扫琉璃地烧香过一生
　　又
　　素腕撩金索轻红约翠纱不知栏下水终日见桃花
　　又
　　第一龙宫女相怜是阿谁好鱼输獭尽白鹭镇长饥
　　病起别主人
　　益媿千金少情将一饭殊恨无泉客泪尽泣感恩珠
　　火炉前坐
　　孤灯照不寐风雨满西林多少闗心事书灰到夜深
　　古词
　　一合相思泪临江洒素秋碧波如防意却与向西流
　　投从叔
　　可惜出羣蹄毛焦乆卧泥孙阳如不顾骐骥向谁嘶
　　恼自澄
　　常闻天女防玉指散天花莫遣春风里红芳防袈裟
　　读贾谊传
　　卑湿长沙地空抛出世才已齐生死理鵩鸟莫为灾
　　寄人
　　寄女双莲子须知用意深莫嫌一防苦便拟弃莲心
　　寄韦秀才
　　荆台兰渚客寥落共含情空馆相思夜孤灯照声
　　春日寄友
　　晴气薰樱蘂丰蒙雪满林请君三斗酒醉卧白罗岑
　　题竹
　　一顷含秋緑森风十万竿气吹朱夏转声扫碧霄寒
　　野鸭
　　鸂借毛衣喧呼鹰隼稀云披菱藻地任汝作羣飞











　　李羣玉诗后集巻五
