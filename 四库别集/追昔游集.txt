　　钦定四库全书　　　　　集部二
　　追昔游集　　　　　　　别集类一【唐】
　　提要
　　臣等谨案追昔游集三巻唐李绅撰绅字公垂亳州人元和元年进士武宗时为中书侍同中书门下平章事事迹具唐书本传此集皆其未为相时所作晁公武读书志载前有开成戊午八月绅自序此本无之诗凡一百一首新唐书本传所载贬端州司马祷神滩涨及防夀州虎不为暴为河南尹恶少敛迹皆语出此集史传事须寔録而宋祁以绅所自言者为据殊乖征信之义且考绅之赴端州也在夏秋之间其妻子舟行十月始至其时滩水减矣故以书祝媪龙祠而江复涨绅诗内及所自注者如此祁乃以为绅自度岭时事是阅其集亦未审后儒以名之轻重为文之是非必谓新书胜旧书似非笃论也绅与李徳裕元稹号三俊白居易亦有笑劝迂辛酒闲吟短李诗句今观此集音节啴缓似不能与同时诸人角争强弱然舂容恬雅无雕琢细碎之习其格究在晩唐诸人刻画纤巧之上也乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】　陆　费　墀








　　钦定四库全书
　　追昔游集巻上
　　唐　李绅　撰
　　南梁行
　　江城郁郁春草长悠悠汉水浮清光杂英飞尽空昼景緑杨重阴官舍静此时醉客纵横书公言可荐承明庐【元和十四年防故山南仆射崔公奏观察判官防以书奏见委常戯拙速】青天诏下宠光至颁籍金闺征石渠【是嵗五月防恩除左拾遗】秭归山路烟岚隔山木幽深晩花坼涧底红光夺火燃揺风扇毒愁行客【骆谷中多毒树名山琵琶其花明艳与杜鹃花同樵者识之言曰早花杀人】杜鹃啼咽花亦殷声悲絶艶连空山斜阳瞥映浅深树云雨翻迷崖谷间山鸡锦质矜毛羽透竹穿萝命俦侣乔木幽谿上下同雄雌不惑飞栖处望秦峰回过商顔浪叠云堆万簇山行尽杳冥青嶂外九重钟漏紫霄间元和列侍明光殿谏草初焚市朝变北阙趋臣半隙尘南梁笑客皆飞霰追思感叹却昏迷霜鬓愁吟到晓鸡故箧嵗深开断简秋堂月曙掩遗袿呜呜晓角霞辉灿抚劒当楹一长叹刍狗无由学圣贤空持感激终昏旦
　　趋翰苑遭诬搆四十六韵
　　九五当干徳三千应瑞符纂尧昌圣厯宗禹盛丕图【穆宗正月登位】画象垂新令销兵易旧谟选贤方去智招谏忽升愚【穆宗聴政五日防恩除右拾遗与淮南李公召入翰林也】大乐调元气神功运化鑪脱鳞超沆瀣翻翼集蓬壶捧日恩光别抽毫顾问殊凤形怜彩笔龙颔借骊珠掷地声名寡摩天羽翮孤洁身酬雨露利口扇谗谀碧海同宸眷鸿毛比贱躯辨疑分黒白举直觝朋徒【思政面论逢吉崔祯奸邪刘栖楚栢耆凶险张又新苏景脩朋党也】庭兽方呈角阶蓂始効莩日倾乌掩魄星落斗摧枢【穆宗升遐】坠剑悲乔岳号弓泣鼎湖乱羣逢害马择肉纵狂防【逢吉守澄栖楚栢耆又新等连为搏噬之徒也】胆为隳肝竭心因沥血枯满帆推骇浪征棹折危途【余以户部侍郎贬端州司马】燕客书方诈尧门信未孚【敬宗即位之初遭逄吉等诬搆宸襟未察衔寃遂深】谤兴金就铄毁极玉生瘉砺吻矜先搏张罗骋疾驱【余遭逢吉搆成遂敬宗聴政之前一日宣命于月华门外窜逐】地嫌稀魍魉海恨止畨禺【栖楚等见逢吉怒所贬太近】瘴岭冲虵入蒸池蹑虺趋望天收雪涕看镜揽霜须草毒人惊剪茅荒室未诛火风晴处扇山鬼雨中呼穷老乡闗逺羇愁骨肉无鹊灵窥牖户瑞出泥途【余到端州有红一州人李再荣来献称尝有里人言吉征也余放之于江中回头者三四游泳前后不去久之又南中小鹊名曰蛮鹊形小如燕雀里中言此鸟不常见至而呜舞必冇喜应是日与同至于馆也】烟岛深千瘴沧波淼四隅海标传信使江棹认妻孥到接三冬暮来经六月徂暗滩朝不怒惊濑夜无虞【从吉州而南厯封康并足湍濑危险至极其名有灭门捣鲊霸州等滩惟江水泛涨则无此患康州悦城县有媪龙祠或能致云雨余以书祝之家累以十月泝流龙为之三涨江水以达也】俯首安羸业齐眉慰病夫涸鱼思雨润僵燕望雷苏诏下因颁朔恩移讵省辜【余以宝厯元年五月量移江州长史】诳天犹指鹿依社尚凭狐【逢吉尚为相】度岭瞻牛斗浮江淬辘轳未平人眦睚谁惧鬼揶揄湓浦潮通楚匡山地接吴庾楼清桂满逺寺素莲敷髣髴皆停马悲欢尽隙驹旧交封宿草【沈八侍郎武十五侍郎元九相公厐严京兆蒋防舍人皆为尘世】衰鬓重生刍万防分梁苑双旌寄鲁儒骎骎移嵗月苒苒近桑榆疲马愁千里孤鸿念五湖终当赋归去那更学杨朱
　　忆春日太液池亭东对【长庆三年】
　　宫莺报晓瑞烟开三岛灵禽拂水回桥转彩虹当绮殿舰浮花鹢近蓬莱草承香辇王孙长桃艶仙顔阿母栽簪笔此时方侍从却思金马笑邹枚
　　忆夜直金銮殿承防【长庆二年】
　　月当银汉玉绳低深聴箫韶碧落齐门压紫垣髙绮树阁连青琐近丹梯墨宣外渥【一作握】催飞诏草定新恩促换题明日【一作惟我】独归花路逺可怜人世隔云霓【一作泥】
　　忆春日曲江宴后许至芙蓉园
　　春风上苑开桃李许诏看花入御园香径草中回玉勒凤凰池畔泛金樽緑丝垂柳遮风暗红药低丛拂砌繁归绕曲江烟景晩未央明月锁千门
　　天上树
　　新昌宅书堂前有药树一株今已盈拱则长庆中于翰林院内西轩药树下移得才长一寸仆夫封一泥丸以归植今则长成名之天上树
　　白榆星底开红甲珠树宫中长紫霄丹彩结心才辨质碧姿抽叶乍成条羽衣道士偷圃金简真人防玉苗长带九天余雨露近来葱翠欲成乔
　　过荆门【文苑英华下有歌字】
　　荆江水阔烟波转荆门路绕山葱蒨帆势侵云灭又明山程背日昏还见青青麦垅啼飞鸦寂寞野径棠梨花行行驱马万里逺渐入烟岚危栈賖林中有鸟飞出【一作幽】谷月上千岩一声哭肠断思归不可闻人言恨魄【一作不】来巴蜀我聴此鸟祝我魂魂死勿学声衔寃纵为羽族莫栖息直上青云呼帝阍此时山月如衔镜嵒树参差互辉映皎洁深看入涧泉分明细见樵人径阴森鬼庙当邮亭鸡豚日宰闻膻腥愚夫祸福自迷惑魍魉凭何通百灵月低山晓问行客巳酹椒浆拜荒陌惆怅忠贞徒自持谁祭山头望夫石
　　涉沅潇
　　屈原死处潇湘阴沧浪淼淼灵沉沉蛟龙常怒虎长啸山木翛翛波浪深烟横日落惊鸿起山映余霞淼千里鸿叫离离入暮天霞消漠漠深云水水灵江渚扬波涛鼋鼍动荡风骚骚行人愁望待明月星汉沉浮鬼号屈原尔为懐忠没水府通天化灵物何不驱雷击电除奸邪可怜空作沉泉骨举杯沥酒招尔魂月彩滉漾开乾坤波明水黒山隠见汨罗之上遥昏昏风帆晓看五两戍鼓鼘鼘逺山响潮满江津猿鸟啼荆夫楚语飞蛮桨潇湘岛浦无人居风惊水暗惟蛟鱼行来击棹独长叹问尔精魄何所如
　　逾岭峤止荒陬抵髙要
　　天将南北分寒燠北被羔裘南卉服寒气凝为戎虏骄炎蒸结作虫虺毒周王止化惟荆蛮汉武凿逺通孱顔南标铜柱限荒徼五岭从兹穷险艰衡山截断炎方北回鴈峰南瘴烟黒万壑奔伤溢作泷湍飞浪激如绳直【南人谓水为泷如源瀑流自郴南至韶北有八泷其名神泷伤泷鸡附等泷皆急险不可上南中轻舟迅疾可入此水者因名之泷船善游者为泷夫】千崖傍耸猿啸悲丹蛇虺潜蜲蛇泷夫拟楫劈髙浪瞥忽沉浮如电随岭头刺竹防笼宻火拆红蕉焰烧日岭上泉分南北流行人照水愁伤骨阴森石路盘萦纡寒日燠常斯须瘴云暂巻火山外苍茫海气穷畨禺鹧鸪猿鸟声相续椎髻哓呼同戚促百处谿滩异雨晴四时雷电迷昏旭鱼肠鴈足望缄封地逺三江岭万重鱼跃岂能通逺峡鴈飞难渡漳江东【余在南中日知家累以其年九月九日发衡州因寄云菊花开日有人逄知过衡阳回鴈峰江树送秋黄叶少海天迎逺碧云重音书断达聴蛮鹊风水多虞祝媪龙想见病身浑不识自磨青镜照衰容慨然追感以疏其下有端州界有清逺峡深险莫测皆言水府为鱼龙之窟也】云蒸地热无霜霰桃李冬花匪时变天际长垂饮涧虹檐前不去衔泥燕【南中虹四时长见见数则多飓风燕不归蛰燕泥多沙人惧其沾污于人毎逐其巢也】幸逢雷雨荡妖昏提挈悲欢出海门西日眼明看少长北风身醒辨寒温贾生谪去因前席痛哭书成竟何益物忌忠良表是非朝驱绛灌为讐敌明皇圣徳异文皇不使无辜困鬼方汉日傅臣终委弃如今衰叟重辉光髙明白日恩深海齿发虽残壮心在空媿驽骀异一毛无令朽骨慙千载
　　移九江【效何水部余自九江及今周一纪矣】
　　秋波入白水帆去侵空小五两剧奔星樯乌疾飞鸟湓城依落日湓浦看云眇云眇更苍苍匡山低夕阳楚客喜风水秦人悲异乡异乡秋思苦江皋月华吐漾漾隠波亭悠悠通月浦津桥归吏竹巷开门户容膝有匡床及肩才数堵空谷非白驹悬磬我无虞体瘦寡行立家肥安啜哺天书怜谴谪重作朱轓客四座眼全清一麾头半白今来思往事往事益凄然风月同今昔悲欢异目前四时嗟阅水一纪换流年独有西庭鹤孤鸣白露天
　　泛五湖【效谢惠连】
　　范子蜕冠履扁舟逸霄汉嗟予抱险艰怵惕经弥漫穷通泛滥劳趣适殊昏旦浴日荡层空浮天淼无畔依滩落叶聚立浦惊鸿散浪叠雪峰连山孤翠崖断风帆同巨壑云矗成髙岸宇宙或东西星辰沉粲烂霞生澒洞逺月吐青荧乱岂复问津迷休为吕梁叹漂沉自讵保覆溺心长判吴越郡异乡婴童反为翫依稀占井邑嘹唳同鹅鹳举棹未宵分维舟方日旰征斯济川力若鼓凌风翰易狎当悔游临深罔知难
　　过钟陵【余长庆三年除江西观察使奉诏不之任】
　　龙沙江尾抱钟陵水郭村【一作津】桥晩景澄江对楚山千里月郭连渔浦万家灯省抛双斾辞荣宠遽落丹霄起爱憎惆怅旧游同草露却思恩顾一沾膺
　　泝西江
　　江风不定半晴阴愁对花时尽日吟孤棹自迟从蹭蹬乱帆争疾竞浮沉一身累困懐千载百口无虞贵万金空濶逺看波浪息楚山安穏过云岑
　　早
　　沙洲月落宿禽惊潮起风微晓雾生黄鹤浪明知上信黒龙山暗避前程火旗似辨吴门戍水驿遥迷楚塞城萧索更看江叶下两乡俱是宦游情
　　守滁阳深秋忆登郡城望琅琊
　　山城小阁临青嶂红树莲宫接薜萝斜日半岩开古殿野烟浮水掩轻波菊迎秋节西风急鴈引砧声北思多深夜独吟还不寐坐看凝露满庭莎
　　滁阳春日懐果园闲宴【园中杂树多手植也】
　　西园到日栽桃李红白枝低拂酒杯繁艳只愁风处落醉筵多就月中开劝人莫折怜芳早把烛频看畏晓催闻道数年深草露几株犹得近池台
　　悲善才
　　余守郡日有客游者善弹琵琶问其所传乃善才所授顷在内庭日别承恩顾赐宴曲江勅善才等二十人备乐自余经播迁善才已没因追感前事为悲善才此篇在郡日所为今编于新録
　　穆王夜幸蓬池曲金銮殿开髙秉烛东头弟子曹善才琵琶请进新翻曲翠蛾列坐层城女笙笛参差齐笑语天顔静聴朱丝弹众乐寂然无敢举衔花金凤当承拨转腕笼促挥抹花翻凤啸天上来徘徊满殿飞春雪抽度曲新声发金铃玉佩相磋切流莺子母飞上林仙鹤雌雄唳明月此时奉诏侍金銮别殿承恩许召弹三月曲江春草緑九霄天乐下云端紫髯供奉前屈膝尽弹妙曲当春日塞泉注射陇水开胡鴈翻飞朔天没日曛尘暗车马散为惜新声有余叹明年冠劒闭桥山万里孤臣投海畔笼禽铩羽彊回飞白首生从五岭归闻道善才成朽骨空余弟子奉宣徽南谯寂寞三春晩有客弹独凄怨静聴深奏楚月光忆昔初闻曲江宴心悲不觉泪阑干更为调弦反覆弹秋吹动揺神女佩月珠敲击水精盘自怜淮海同泥滓恨魄凝心未能死惆怅追懐万事空雍门感慨徒为尔
　　闾里謡【效古歌】
　　乡里儿桑麻郁郁禾黍肥冬有防襦夏有絺兄锄弟耨妻在机夜犬不吠开蓬扉乡里儿醉还饱浊醪初熟劝翁媪【一作嫂】鸣鸠拂羽知年好齐和杨花踏春草劝年少乐耕桑使君为我剪荆棘使君为我驱豺狼林中无虎山有鹿水底无蛟鱼有鲂父渔子猎日归【一作白日】暮月明处处舂黄乡里儿东家父老为尔言鼔腹那知生育恩莫令太守驰朱轓悬鼔一鸣卢鹊喧恶声主吏噪尔门唧唧力力烹鸡豚乡里儿莫悲咤上有明王颁诏下重选贤良恤孤寡春日迟迟驱五马留犊投钱以为谢乡里儿终我词我无工【一作却惠】巧唯无私举手一挥临路岐
　　转寿春守
　　太和庚戌嵗二月祗命寿阳时替裴五墉终殁因视壁题自墉而上或除名在边坐殿殁凡七子无一存焉寿人多寇盗好诉讦时谓之凶郡犷俗特着防此处之顾余衰年甘蹑前患俾三月而寇静朞年而人和虎不暴物奸吏屏窜三载复遭邪佞所恶授賔客分司东都或举其目或寄于风亦粗继诗人之末云
　　未登崖谷寻丹灶且厯轩窻看壁题那遇八公生羽翼空悲七子委尘泥旧坛无复翔云鹤废垒曽经振鼔鼙防检遗编尽朝菌应难求望一刀圭
　　忆寿春废虎坑
　　余以春二月至郡主吏举所职称霍山多虎每嵗采茶为患择肉于人至春常修防穽数十所勒猎者采其皮睛余悉除罢之是嵗虎不复为害至余去郡三载
　　匪将履尾求兢惕那效探雏所患争当路絶羣尝诫暴为猫驱狝亦先迎每推至化宣余力岂用潜机害尔生休逐豺狼止贪戾好为仁兽答皇明
　　寿阳罢郡日有诗十首与追懐不殊今编于后兼纪瑞物【今止八首】
　　淝河维舟阻冻祗待勅命【太和七年十二月】
　　罢分符竹作闲官舟冻淝河拟棹难食蘗苦心甘处困饮氷持操敢辞寒夜灯空应渔家火朝食还依鴈宿滩西奏血诚遥稽首乞容归病老江干
　　又
　　淮阳效理空多病疎受辞荣岂恋班陈力不任趋北阙有家无处寄东山疲骖岂念前程税勌鸟安能待暮还珍重八公山下叟不劳重泪更追攀
　　别连理树
　　盛唐县有连理树二株一株生于长乐乡百姓地内从底两枝向上为一体一本生于龙泉乡百姓徐徳地内两根隔涧水交榦合为一体涧名香风水阔一丈五尺
　　垂阴敢慕甘棠叶附榦将呈瑞木符十步兰茶同秀彩万年枝叶表皇图芟夷不及知无患雨露曽沾自不枯好住孤根托桃李莫令从此混樵苏
　　虎不食人
　　霍山县多猛虎顷常择肉于人每至采茶及樵苏常遭啖食人不堪命自太和四年至六年遂无侵暴鸡犬不鸣深山穷谷夜行不止得摄令和僎状称潜山县乡村正赵珍夜归中路与虎同行至家竟无伤害之意
　　南山白额同驯扰亦变仁心去杀机不竞牛甘令买患免遭狐假妄凭威渡河岂适他乡害据谷终无暴物非尔效驺虞防生草岂徒柔伏在淮淝
　　发寿阳
　　分司勅到又遇新正感懐书事【七年正月八日立春在寿阳凡四年】
　　休为建隼临淝守转作垂丝入洛人罢阅旧林三载籍又开新厯四年春云遮北鴈愁行客柳起东风慰病身渐喜雪霜消解尽得随风水到天津
　　初出淝口入淮
　　东风百里【一作五日】雪初晴淝口氷开好濯缨野老拥途知意重病夫抛郡喜身轻人心莫厌如直淮水长怜似镜清回首夕岚山翠逺楚郊烟树隠襄【一作忆层】城
　　入淮至盱眙
　　山凝翠黛孤峰迥淮起银花五两髙天外绮霞迷海鹤日边红树艳仙桃岸惊目同奔马浦溢心疑覩抃鼇寄谢云帆疾飞鸟莫夸回鴈巻轻毛
　　忆东湖
　　菱歌罢唱鹢舟回雪【一作云】鹭银鸥左右来霞散浦边云锦截月临【一作升】湖面镜波开鱼惊翠羽金鳞跃莲脱红衣紫菂摧淮口直春偏怅望数株临水是寒梅




　　追昔游集巻上
　　钦定四库全书
　　追昔游集巻中
　　唐　李绅　撰
　　七年初到洛阳寓居宣教里时已春暮而四老俱在洛中分司
　　青莎满地无三径白发縁头忝四人官职谬齐商岭客姓名那重汉廷臣圣朝寡罪容衰齿愚叟多慙未退身惟有门人怜钝拙劝教沉醉洛阳春
　　初秋忽奉诏除浙东观察使检校右貂
　　龙楼寄引簪裾客凤阙陪趋朔望朝疎受杜门期脱屣买臣归邸忽乘轺印封纽知颁爵冠饰蝉緌更珥貂飞诏宠荣欢里舍岂徒斑白与垂髫
　　忆至巩县河宿待家累追懐
　　巩树翻红秋日斜水分伊洛照余霞弓开后骑低初月鹗驻前旌拂暮鸦闺信坐迟青玉案弄儿闲望白羊车今来忆事凉风晩烟浦空悲黄菊花
　　宿州
　　江横渡濶烟波晩潮过金陵落叶秋嘹唳塞鸿经楚泽浅深红树见州夜桥灯火连星汉水郭帆樯近斗牛今日市朝风俗变不须开口问迷楼
　　忆被牛相留醉州中时无他賔牛公夜出真珠辈数人【余有换乐曲词时亦有传于歌者】
　　严城画角三声闭清宴金樽一夕同银烛座隅聴子夜宝筝上起春风酒征旧对慙衰质曲换新词感上宫淮海一从云雨散杳然俱是梦魂中
　　早渡扬子江【时王璠在浙西】
　　日冲海浪翻银屋江转秋波走雪山青嶂迥开蹲虎戍碧流潜伏跃龙闗地分吴楚星辰内水迫沧溟宇宙间焚却戍船无战伐使知风教被乌蛮
　　忆过润州
　　元和二年余以前进士为镇海军书奏从事秋九月兵乱余以不从书奏飞檄之请遭庶人李锜暴怒腰领不殊者再三后军平尚书李公欲具事以闻之余以本乃誓节非欲求荣请罢所奏
　　昔年从宦干戈地黄绶青春一鲁儒弓犯控招武旅剑当抽匣问狂天帛书投笔封鱼腹髪冲冠捋虎须谈笑谢金何所媿不为偷买用兵符
　　忆登栖霞寺峰【效梁简文文苑英华下有懐望二字】
　　香印烟火息法堂钟磬余纱灯耿晨焰释子安襌居林叶脱红影竹烟含绮疎星珠错落耀月宇参差虚顾眺匪恣适旷襟懐巻舒江海淼清荡丘陵何所如滔滔可问津耕者非长沮茅岭感仙客萧园成古墟移步下碧峰涉涧更踌躇鸟戯啄秋果翠惊衔素鱼回塘彩鹢来落景标林箊漾漾棹翻月萧萧风袭裾劳歌起旧思感叹竟难摅却数共游者凋落非里闾
　　忆万嵗楼望金山
　　里言金山有龙盘防吴志云金陵虎踞又云万嵗楼往年清夜浮于江中有宿楼者觉之金鏁縻于城上
　　楼髙雉堞千师垒峰拔惊波万壑攒山絶地维消虎踞水浮天险尚龙盘蜃嘘云拱飞江岛鼇喷仙岩隔海澜长对碧波临古渡几经风月与悲欢
　　过梅里家于无锡四十载今敝庐数堵犹存今列题于后
　　上家山【山即惠山】
　　余顷居梅里常于惠山肄业旧室犹在垂白重游追感多思因效吴筠体
　　上家山家山依旧好昔去松桂长今来容须老上家山临古道髙低入云树芜没连天草草色緑【一作日】萋萋寒蛬【一作螀】徧草啼噪鸦投【一作啼】树逺行鴈帖云齐嵒光翻落日僧火开经室竹洞磬声长松楼钟韵疾苔堦泉【一作滴】溜缺石甃青莎宻旧径行处迷前交坐中失叹息整华冠持杯强自欢笑歌怜稚孺竹纵吹弹山明溪月上酒满心聊放丱髪此淹留埀丝匪闲旷青山不可上昔事还惆怅况复白头人追懐空望望
　　忆东郭居
　　昔余过稚齿从师昧知奥徒懐利物心不获藏身宝曳娄一缝掖出处劳昏早醒醉迷啜哺衣裳辨颠倒忠诚贯白日直已凭苍昊巻舌堕谗谀惊波息行潦衰禽息旧木疲马知归道杨柳长庭柯兰荃覆堦草旌旄光里舍骑服欢妻嫂緑鬓絶新知苍须稀旧老冠緌身忝贵斋沐心常祷笙磬谅谐和庭除还洒扫栖迟还竹巷物役侵江岛倏忽变星霜悲伤满衷抱
　　忆题惠山寺书堂
　　故山一别光阴改秋露清风嵗月多松下壮心年少去池边衰影老人过白云生灭依岩岫青桂荣枯托薜萝惟有此身长是客又驱旌斾寄烟波
　　忆西湖双鸂鶒【效鲍明逺】
　　双鸂鶒锦毛斓斑长比翼戯绕莲藂回锦臆照灼花丛两相得渔歌惊起飞南北缭绕追随不迷惑云间上下同栖息不作惊禽逺相忆东家少妇机中语剪断回文泣机杼徒嗟孔雀衔毛羽一去东南别离苦五里徘徊竟何补
　　早梅桥
　　春早梅花满枝发东风报春春未彻紫蕚迎风玉珠裂杨柳未黄莺结舌委素飘香照新月桥边一树伤离别游荡行人莫攀折不竞江南艳阳节任落东风伴春雪
　　翡翠坞
　　翡翠飞飞绕莲坞一啄嘉鱼一鸣舞莲茎触散莲叶欹露滴珠光似还浦虞人掠水轻浮弋翡翠惊飞飞不息直上层空翠影髙还向云间双比翼弹射莫及弋不得日暮虞人空叹息
　　忆放鹤
　　顷年无锡闲居里人献鹤雏余驯养之两嵗羽毛既成见其宛鵛长鸣有烟霄之志开笼放之一举冲天复回翔久之乃去
　　羽毛似雪无瑕防顾影秋池舞白云闲整素仪三岛近回飘清唳九霄闻好风顺举应摩日逸翮将成莫恋羣凌励坐看空碧外更怜鳬鹭老江濆
　　过吴门二十四韵
　　烟水吴都郭阊门架碧流緑杨深浅巷青翰往来舟朱户千家室丹楹百处楼水光揺极浦草色辨长洲忆作麻衣翠曽为旅棹游放歌随楚老清宴奉诸侯【贞元中余以布衣多游吴郡中韦夏卿首为知遇常陪宴席段平仲李季河刘从周綦母咸十余軰日同杯酒及余以太和七年领镇防稽则当时賔客羣吏乐徒寺僧里客无一人存者至于韦公诸子凋防略尽】花寺聴莺入春湖看鴈留里吟传绮唱乡语认歈讴桥转攒虹饮波通鬭鹢浮竹扉梅圃静水巷橘园幽缝堵荒麋苑穿岩破虎丘旧风犹越鼓余俗尚吴钩故馆曽闲访遗基亦徧搜吹台山木尽香径拂宫秋幔殿菰蒲掩云房露雾收苎萝妖覆灭荆棘鬼包羞风月俄黄绶经过半白头【元和七年余以校书郎从役再至苏州时范十五传正为郡而贞元中賔客散落半已殂谢及宴而伶人酒徒悉往日者问僧惟令起二人巳疾】重来冠盖客非复别离愁【太和七年余镇防稽刘禹锡为郡则元和中苏州相识知与不知索然皆尽河柳衰谢邑居更易乃甚令威之叹也】火分通陌前旌驻外邮水风揺防斾堤柳引鸣驺问吏儿孙隔呼名礼敬修顾瞻殊宿昔语黙过悲忧义感心空在容衰日易偷还持沧海诏从此布皇猷
　　杭州天竺灵隠二寺顷嵗亦布衣一游及赴镇防稽不敢以登临自适竟不复到寺寺多猿猱谓之孙团弥长其类因追思为诗二首【此寺殷富】
　　翠岩幽谷髙低寺十里松风碧嶂连开尽春花芳草涧徧通秋水月明泉石文照日分霞壁竹影侵云拂暮烟时有猿猱扰钟磬老僧无复得安禅【一作然】
　　人烟不隔江城近水石虽清海气深波动只观罗刹相静居难识梵王心鱼扃昼鏁龙宫宝鴈塔髙摩欲界金近日尤闻重雕饰世人遥礼二檀林
　　渡西陵十六韵
　　七年冬十有三日早渡浙江寒雨方霖军吏悉在江次越人年谷未成霪不止田亩浸溢水不及穗者数寸余至驿命押衙裴行宗先赍祝辞东望拜大禹庙且以百姓请命雨收云息日朗者三旬有五日刈获皆毕有以见神之不欺也
　　雨送奔涛逺风收骇浪平截流张斾影分岸走鼙声兽逐衔波涌防喷棹轻海门凝雾暗江渚湿云横鴈翼看舟子鱼鳞辨水营骑交遮戍合戈簇拥沙明谬履千夫长将询百吏情下车占黍稷冬害粢盛望祷依前圣垂休冀厚生半江犹惨澹全野巳澄清爱景三晨朗祥农万庾盈浦程通曲屿海色媚重城弓日鞬櫜动旗风虎豹争及郊挥白羽入里巻红旌恺悌思陈力端庄冀表诚临人与安俗非止奉师贞
　　新楼诗二十首
　　到越州日初引家累登新楼望镜湖见元相微之题壁诗云我是玉京天上客谪居犹得小蓬莱四面寻常对屏障一家终日在楼台微之与乐天此时只隔江津日有酬和相答时余移官九江各乖音问顷在越之日荏苒多故未能书壁今追思为新楼诗二十首
　　新楼
　　戎容罢引旌旗巻朱户褰开雉堞髙山耸翠微连郡阁地临沧海接灵鼇坐疑许宅驱鸡犬笑类樊妻化羽毛惆怅桂枝零落促莫思方朔种仙桃
　　海榴亭【在新楼北花开最早所望更髙】
　　海榴花早开繁蘂光照晴霞破碧烟髙近紫霄凝菡萏迥依江月半婵娟懐芳不作翻风艳别蕚犹含泣露姸揺落旧丛云水隔不堪行坐数流年
　　望海亭【在卧龙山顶上越中最髙处】
　　乌盈兎缺天涯迥鹤背松梢拂槛低湖镜坐隅看匣满海涛生处辨云齐夕岚明灭江帆小烟树苍茫客思迷萧索感心俱是梦九天应共草萋萋
　　杜鹃楼
　　七年冬所造自西轩延架城隅楼前植其杜鹃因以为名杜鹃多在其上
　　杜鹃如火千房拆丹槛低看晩景中繁艳向人啼宿露落英飘砌怨春风早梅昔待佳人折好月谁将老子同惟有此花随越鸟一声啼处满山红
　　满桂楼
　　八年春造架州城西南临眺于外尽见湖山别开水扉通杜鹃楼不啓重扃清夜可以开宴因以满桂为名也
　　为怜湖水通宵望不学樊阳却月楼惟待素规澄满镜莫看织魄挂如钩卷帘方影侵红烛绕竹斜晖透碧流萧飋晓风闻木落此时何异洞庭秋
　　东武亭
　　亭在镜湖上即元相所建亭至宏敞春秋为竞渡大设会之所余为増以板槛延入湖中足加步廊以列环衞
　　緑波春水湖光满丹槛连楹碧嶂遥兰鹢对飞鱼棹急彩虹翻影海旗揺鬬疑班虎归三岛散作游龙上九霄鼍鼔若雷争胜负柳堤花岸万人招
　　龙宫寺
　　此寺摧毁积嵗贞元十六年余为布衣东游天台故人江西观察使崔公以殿中谪官移疾剡溪崔公坐中有僧人修真自言居龙宫寺起谓余言异日为修此寺时以狂易之言不之应僧相视久之而退至元和二年余以前进士为故薛苹常侍招至越中此僧已卧疾使门人相告曩日所言必当镇此修寺之托幸不见忘僧又偶言寺中灵只所相告耳余问疾而已不能对及后符其言而讯其存没则僧及门人悉已殂谢寺更頽毁惟荒基余础而已因召僧人防真余出俸钱为葺之累月而毕以成其往愿
　　银地溪边遇衲师笑将花宇指潜知定观度生前事不道灵山别后期真相有无因色界化城兴灭在莲基好令沧海龙宫子长防金人旧浴池
　　禹庙
　　削平水土穷沧海畚锸东南尽防稽山拥翠屏朝玉帛穴通金阙架云霓秘文镂石藏青壁宝检封云化紫泥清庙万年长血食始知明徳与天齐
　　晏安寺
　　寺在州城东北隅越中谓之小北邙
　　寺深松桂无尘事地接荒郊带夕阳啼鸟歇时山寂寂野花残处月苍苍绛纱凝焰开金像清梵消声闭竹房丘垅渐平连茂草九原何处不心伤
　　山
　　在镜湖中山形如山上有寺名永安则元相所移置者
　　一峰凝黛当明镜十仞乔松倚翠屏秋月满时侵兎魄素波揺处动形旧深崖谷藏仙岛新结楼台起佛扃不学大蛟凭水怪等闲雪雨害生灵
　　重台莲
　　緑荷舒巻凉风晓红蕚开萦紫菂重游女汉皋争笑脸二妃湘浦并愁容自含秋露贞姿结不竞春妖冶态秾终恐玉京仙子识却将归种碧池峰
　　橘园
　　江城雾敛轻霜早园橘千株欲变金朱实摘时天路近素英飘处海云深惧同枳棘愁迁徙每抱馨香委照临怜尔结根能【一作宜】自保不随寒暑换贞心
　　宝林寺
　　寺在城郭最嚣烦处自有一峰岩壑皆入寺中
　　最深城郭在人烟疑借壶中到天岩树桂花闲月殿石楼风铎绕金仙地无尘染多灵草室鉴真空有定泉应是法宫传觉路使无烦恼见青莲
　　北楼樱桃花
　　开花占得春光早雪缀云装万蕚轻凝艳拆时初照日落英频处乍闻莺舞空柔弱看无力带月葱茏似有情多事东风入闺闼尽飘芳思委江城
　　城上蔷薇
　　蔷薇繁艳满城阴烂漫开红次第深新蘂度香翻宿蝶宻房飘影戏晨禽窦闺织妇慙诗句南国佳人怨锦衾风月寂寥思往事暮春空赋白头吟
　　南庭竹
　　东南旧美凌霜操五月凝隂入坐寒烟惹翠梢含玉露粉开春箨耸琅玕莫令戏马儿童见试引为龙道士看知尔结根香实在凤凰终拟下云端
　　琪树
　　琪树垂条如弱柳结子如碧珠三年子可一熟每嵗生者相续一年绿二年碧三年者红缀于条上璀错相间
　　石桥峰上栖鹤碧阙岩边荫羽人氷叶万条垂碧实玉珠千日保青春月中泣露应同浥涧底侵云尚有尘徒使茯苓成琥珀不为枯老化龙鳞
　　海棠梨
　　海边佳树生竒彩知是仙山取得栽琼蘂籍中闻阆苑紫芝图上见蓬莱浅深芳蕚通宵换委积红英报晓开寄语春园百花道莫争顔色泛金杯
　　水寺
　　烟波野寺经过处水国苍茫梦想中云散浦关江月迥日曛洲渚海潮通坐看鱼鸟浮沉逺静见楼台上下同闻道化城方便谕只应从此到龙宫
　　灵泛桥
　　灵汜桥边多感伤分明湖派绕回塘岸花前后闻幽鸟湖月髙低怨緑杨能促嵗阴唯白发巧乗风马是春光何须化鹤归华表却数凋零念越乡
　　若耶溪
　　西施采莲欧冶铸劒所
　　岚光花影绕山阴山转花稀到碧浔倾国美人妖艳逺凿山良冶铸鑪深凌波莫惜临妆面莹锷当期出匣心应是蛟龙长不去若耶溪水尚沉沉
　　祭禹庙回降雪五言二十韵
　　此诗一首在越所作今编入卷内太和八年十月冬暄无雪自访禹庙所祷至自回舟至湖半阴云四合飞霰大降者三日积雪盈尺浙江中流乃分阴雪杭州并无所沾
　　金奏云坛毕同云拂海来玉田千亩合琼室万家开湖暗氷封镜山明树变梅裂缯分井陌连璧混楼台麻引诗人兴盐牵谢女才细疑歌响尽旋作舞腰回着水鹅毛失铺松鹤羽摧半崖云掩映当砌月徘徊遇物纎能状随方巧若裁玉花全缀蕚珠蚌尽成胎志士书频照蛟人杼正催妬妆凌粉匣欺酒上琼杯海使迷奔辙江涛认暗雷疾飘风作驭轻集霰为媒劒客休矜利农师正念摧瑞彰知有感灵贶表无灾尧厯占新庆虞阶想旧陪粉凝鸾阁下银结鳯池隈鸡树花惊笑龙池絮欲猜劳歌防稽守遥祝咏康哉
　　题法华寺五言二十韵
　　此一首亦在越所作寺内灵异随注其下以越人题诗者前后皆不备言今编于追昔游巻中寺内翼禅师草庐持经感普贤见于前
　　花界无生地慈宫有相天化娥腾宝像留影閟金仙【寺内因普贤见身于持经僧前因此置寺】殿涌全身塔池开半月泉十峰排碧落双涧合清涟【寺前后有十峰回绕双涧合流之胜】药草经行徧香灯次第燃戒珠髙腊防心印祖僧传【此寺僧律严肃持经皆承师教】瓶识先罗汉衣存旧福田【寺内有约法师水瓶梁朝宫人所制袈裟】幻身观火宅昏眼照青莲住觉超真境依游渡法船化城殊百亿灵迹冠三千萧壁将沉影梁薪尚缀烟【寺前昭明太子画真又梁时薪公影尚在】色尘知有数刼烬岂无年龙喷疑通海鲸吞想漏川【寺内有梁朝铜龙吐泉铜鲸饮水以注诸院】磬疎闻啓梵钟息见安禅指喻三车觉开迷五阴纒教通方便入心达是非诠贝叶千花藏檀林万宝篇坐严狮子迅幢饰网珠悬极乐知无碍分明应有縁还将意功徳留偈法王前













　　追昔游集巻中
　　钦定四库全书
　　追昔游集巻下
　　唐　李绅　撰
　　宿越州天王寺
　　太和八年自浙东观察使又除太子賔客分司东都始发州郭越人父老男女数万携壶觞至江津相送
　　海隅布政慙朞月江上沾巾媿万人休按簿书惩黠吏未齐风俗昧良臣壶氷自洁中无玷镜水非求下见鳞清夜佛宫观色相却归前老更前身
　　却渡西陵别越中父老
　　海潮晩上江风急津吏篙师语黙齐倾首奉觞看故老拥流争拜见孩提慙非杜母临襄岘自鄙朱翁别防稽渐举云帆烟水阔杳然鳬鴈各东西
　　却到浙西
　　出杭州界入苏州八年浙西六郡灾旱百姓饥殍道路相望米价翔贵是嵗浙东大稔因请出米五万斛贱估以救浙西居人诏下防允是嵗王璠不奏饥旱反怒隣境所救以为卖已遂与王涯合计诬搆罔上奏陈米非官米足私求利及璠伏诛防圣恩加察奸邪所罔初入浙西苏州界吴人以卹灾之惠犹具旌旛留戒于迥野之处不及城郭之所则相率拜泣于舟楫前是嵗卢周仁为苏州刺史
　　临平水竭蒹葭死里社萧条旅馆秋尝叹晋郊无乞籴岂忘吴俗共分忧野悲目称嗟食林拯繄桑顾所求苛政尚存犹惕息老人偷拜拥前舟【临平湖竭乡人言人有饥患是嵗中水竭鱼鸟皆死】
　　苏州不住遥望武丘报恩两寺
　　秋山古寺东西绕竹院松门怅望同幽鸟静时侵径月野烟消处满林风塔分朱鴈余霞外刹对金螭落照中官备散寮身却累往来慙谢二莲宫
　　回望馆娃故宫
　　江云断续草绵连云隔秋波树覆烟飘雪荻花铺涨渚变霜枫叶巻平田雀愁化水喧斜日鸿怨惊风叫暮天因问馆娃何所恨破吴红脸尚开莲
　　姑苏台杂句
　　台今遗迹连接灵岩寺采香径响屧廊皆在寺内越书称越王献吴王黄金楼楣吴王所造姑苏台因献楣遂以黄金尽饰楼以破其国
　　越王巧破夫差国来献黄金重雕刻西施醉舞花艳倾妬月娇娥恣妖惑姑苏百尺晓铺开楼楣尽化黄金台歌清管咽欢未极越师戈甲浮江来伍胥抉目看吴灭范蠡全身霸西越寂寞千年尽古墟萧条两地皆明月灵岩香径掩禅扉秋草荒凉徧落晖江浦回看鸥鸟没碧峰斜见鹭鸶飞如今白发星星满却作闲官不闲散野寺经过惧悔尤公程迫防悲秋馆吴乡越国旧淹留草树烟霞昔徧游云水梦回多感叹不惟惆怅至长洲
　　开元寺石
　　此寺多太湖石有峰峦竒状者顷年多游寓于此及太和七年往来皆不复到寺中石大半亦无也
　　十层花宇真毫相数仞峰峦闭月扉攒立宝山中色界散周香海小轮围坐隅咫尺窥岩壑窻外髙低辨翠微难保尔形终不转莫令偷拂六铢衣
　　皋桥
　　伯鸾憔悴甘飘寓非向嚣尘隠姓名鸿鹄羽毛终有志素丝琴瑟自谐声故桥秋月无家照旧井寒泉见底清犹有余风未磨灭至今乡里重和鸣
　　真娘墓
　　吴之妓人歌舞有名者死葬于吴武丘寺前吴中少年从其志也墓多花草以蔽其上嘉兴县前亦有吴妓人苏小小墓风之夕或闻其上有歌吹之音
　　一株繁艳春城尽双树慈门忍草生愁态自随风烛灭爱心难逐雨花轻黛消波月空蟾影歌息梁尘有声还似钱塘苏小小秪应回首是卿卿
　　却到无锡望芙蓉湖五首
　　水寛山逺烟岚迥柳岸萦回在碧流清昼不风鳬鴈少却疑初梦镜湖秋
　　丹橘村边独火【一作烛】微碧流明处鴈初飞萧条落叶垂杨岸隔水寥寥闻捣衣
　　逐波云影【一作采】参差逺背日岚光隠见深犹似望中连海树月生湖上是山隂
　　旧山认得烟岚近湖水平铺碧岫间喜见云泉还怅望自慙山叟不归山
　　翠崖幽谷分明处倦鸟归云在眼前惆怅白头为四老逺随尘土去伊川
　　重到惠山
　　再到石泉寺内有禅师鉴影堂在寺南峰下顷年与此僧同在惠山十年鉴至寿春相访因追旧欢
　　碧峰依旧松筠老重得经过已白头俱是海天黄叶信两逢霜节菊花秋望中白鹤怜归翼行处青苔恨昔游还向竹牕名姓下数行添记别离愁
　　鉴影堂
　　香灯寂寞网尘中烦恼身须色界空龙鉢巳倾无法雨虎床犹在有悲风定心地上浮泡【一作双沤】没招手岩边梦幻通深夜月明松子落俨然聴法侍生公
　　别石泉
　　在惠山寺松竹之下甘爽乃人间灵液清澄鉴肌骨含漱开神虑茶得此水皆尽芳味
　　素【一作晴】沙见底空无色青石潜流暗有声微度竹风涵淅沥细浮松月透轻明【一作盈】桂凝秋露添灵液茗折香芽泛玉英应是梵宫【一作居】连洞府浴池今化醒泉清
　　别双温树
　　往年于惠山书房前手植今巳乔柯数寻千云葱翠荫日此树移过江多死有类丹橘
　　翠条盈尺怜孤秀植向西窻待月轩轻剪緑丝秋【一作春】叶暗宻扶纎榦夏阴繁故山手种【一作植】空懐想温室心知不敢言看【一作为】尔拂云今得地莫随陵谷改深根
　　重别西湖
　　东去日前别湖中双鸂翡翠早梅等三题及西来则鸂翡翠悉皆翔失梅衰秋叶重起前叹耳
　　浦边梅叶看凋落波上双禽去寂寥吹管曲传花易失织文机学羽难飘雪欺春早摧芳蕚隼励秋深拂翠翘繁艳彩毛无处所尽成愁叹别谿桥
　　毘陵东山
　　东山在毘陵驿南连水西馆馆即独孤及在郡所置荒废巳久至孟公简重修植以花木松竹等可翫孟公在郡日余以校书郎从役同宴于此今则荒废仍旧
　　昔人别馆淹留处卜筑东山学谢家丛桂半空摧枳棘曲池平尽隔烟霞重开渔浦连天日更种春园满地花依旧秋风还寂寞数行衰柳宿啼鸦
　　建元寺
　　寺在常州东郭松扉竹院各在冈阜地甚疎通接郊外每嵗寒食里人洒扫经过之所大厯中诗人郭勋曽赋寒食诗赠吏部先兄诗云兰陵士女满晴川郊外纷纷拜古埏万井人家初【一作皆】禁火九原松栢自生烟人间后事非前事镜里今年老去年介子终知禄不及王孙谁复更相怜【文苑英华题云寒食日寄李补阙末句作谁肯一相怜】当时以为絶唱尝在童儿即闻此诗非欲继和盖纪事因书
　　江城物伤心地逺寺经过禁火辰芳草陇边回首客野花丛里断肠人紫荆繁艳空门昼红药深开古殿春叹息光阴催白发莫悲风月独沾巾
　　却到金陵登北固亭
　　龙形江影隔云深虎势山光入浪沉潮蹙海风驱万里日浮天堑洞千寻众峰作限横空碧一柱中维彻底金还叱檝师看五两莫令辜负济川心
　　望鹤林寺
　　仍嵗往来牵迫皆不得往元和初在故度支尚书兄宾府多因闲暇经游此寺寺内有木兰杜鹃繁茂人言至今犹未衰歇
　　鹤栖峰下青莲宇花发江城世界春红照日髙殷夺火紫凝霞曙莹销尘每思载酒悲前事欲问题诗想旧身自叹秋风劳物役白头拘束一闲人
　　宿州
　　烟昏水郭津亭晩回望金陵若动揺冲浦回风翻宿浪照沙低月敛残潮柳经寒露看萧索人改衰容自寂寥官冷旧谙唯旅馆嵗阴轻薄是凉飇
　　入州郭
　　潮水旧通州郭内大厯巳后潮信不通李颀诗鸬鷀山头【一作顶】片晴州郭【一作城】里见潮生此可以验
　　菊芳沙渚残花少柳过秋风坠叶疎堤绕门津喧井市路交村陌混樵渔畏冲主客呼童仆欲指潮痕问里闾非为掩身羞白发自縁多病喜肩舆
　　宿州馆【文苑英华方舆胜览并作宿州水馆】
　　舟依浅岸【一作浦】参差合桥映晴虹上下连轻檝过时揺水月逺灯繁处隔秋烟却思海峤还凄叹近涉江涛更凛然闲凭栏干指星汉尚疑轩盖在楼船
　　州中小饮便别牛相
　　笙歌罢曲辞賔侣庭竹移隂就小斋愁不解顔徒满酌病非伤肺为忧懐耻矜学步贻身患岂慕醒狂蹑祸阶从此别离长酩酊洛阳狂狷任椎埋
　　却过淮隂吊韩信庙
　　功髙自弃汉元臣遗庙阴森楚水滨英主任贤増虎翼假王徼福犯龙鳞贱能忍耻悲狂少贵乏懐忠近佞人徒用千金酬一饭不知明哲重防身
　　却入泗口
　　洪河一派清淮接堤草芦花万里秋烟树寂寥分楚泽海云明灭满州望深江汉连天逺思起乡闗满眼愁惆怅路岐真此处夕阳西没水东流
　　重出洛阳东门
　　商顔重命伊川叟时事知非入洛人连野碧流通御苑满街秋草过天津每惭清秩容衰齿犹有华簪寄病身驱马独归寻里巷日斜行处旧红尘
　　拜三川守
　　开成元年三月二十五日防恩除河南尹四月六日诏下洛阳是月自春不已逾六旬此日谢恩未诣公府驰祷龙祠止九日大降膏泽连霔浃日时苗顿茂又里巷比多恶少皆免帽散衣聚为羣鬭或差肩追绕击大毬里言谓之打棍语论士庶苦之车马逢者不敢前都城为患日久诏下之日此辈皆失所在却归负贩之业闾里间无复前患
　　恭承宠诏临伊洛静守朝章化比闾风变市儿惊偃草雨晴郊薮谬随车改张琴瑟移胶柱止息笙簧辨鲁鱼唯有从容期一徳使齐文教奉皇居
　　庆云见【文苑英华作现】
　　夏六月准诏祭中岳宿少林寺祭毕归寺有庆云见于峰初如绛绡防覆上下岩树透彻虚明照日俄顷诸崖谷间尽祥云纷郁绵布自午至未不散
　　礼成中岳陈金册祥报卿云冠玉峰轻未透林疑待凤细非行讵从龙巻风变彩霏微薄照日笼光映隠重还入九霄成沆瀣夕岚生处鹤归松
　　灵蛇见少林寺
　　二大松上有青虵不知所自下马之际忽坠于地盘结异状若紫组绶青光荧射逼之不怒问其寺僧僧云尝见因令祝以箱奁引之遂逶迤就器送寺外倏忽如失之
　　琐文结绶灵虵降蠖屈螭盘顾视闲鳞防翠光抽璀璨腹连金彩动弯环巳应蜕骨风雷后岂効衔珠草莽间知尔全身护昆阆不矜挥尾在常山
　　拜宣武军节度使
　　开成元年六月二十六日制授宣武军节度使七月三日中使刘泰押送旌节止洛阳五日赴镇出都门城内少长闾里士女相送者数万人至白马寺涕泣当车者不可止少尹严元容鞭胥吏市人怒其恋慕留台御史杜牧使台吏遮敺百姓令其废祖帐
　　油幢并入虎旗开锦橐从天凤诏来星应魏师新鼓角地嫌梁苑旧池台日晖红斾分如电人拥青门动若雷伊洛镜清回首处是非纷杂任尘埃
　　到宣武三十韵
　　七月十二日到汴州是月郑汴间不已余月秋苗已悴十日至圃田天已降至十二日朝止秋稼顿茂军礼亦成矣
　　七月趋梁苑三年谢尹京旧风除物蠧新律奉师贞龙节双油重蛇矛百练明跃鱼连后斾腾虎耀前旌路转金神并川开铁马横拥旄差白羽分辔引红缨在浚风烟接维嵩巩洛清贯鱼奔骑疾连鴈巻行轻烟垒风调角秋原洗兵宿云看布甲疎柳见分营鼓彻通宵警和门晓晴虎符三校列鱼胄万夫迎弄马猿猱健奔车角觝呈驾肩傍隘道张幕内连楹森防承三令攒戈退一声及郊知过观俗辨风行望宋怜思女游梁念客卿义夫留感激公子播英名泽广豚鱼洽恩宣岂弟生善师忘任智中略在推诚式宴歌钟合陈筵绮绣并戯鼙千卒跃均酒百壶倾乐与师徒共欢从井邑盈教通因渐染人恱尚和平授钺慙分阃登坛荷列城虚裘朝独坐雄劒夜孤鸣白发侵霜变丹心捧日惊衞青终保志潘岳未忘情朞月终迷化三年讵有成惟看波海动天外斩长鲸












　　追昔游集巻下
