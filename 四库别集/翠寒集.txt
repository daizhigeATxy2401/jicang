　　钦定四库全书　　　　　集部五
　　翠寒集　　　　　　　　别集类四【元】
　　提要
　　【臣】等谨按翠寒集一卷元宋无撰无字子虚苏州人尝举茂材不就是集前有自序又有元贞乙未赵孟頫序延祐庚申冯子振序然卷末有赵孟頫遗墨诗不应有孟頫序以自序考之葢此本为无晚年自定子振为序而刻之孟頫所序乃其少作以其名重仍刋以冠集耳子振序仿李中碧云集序例摘录其佳句甚悉所举如古研歌之神娲蹋云去补天留下一团焦黒烟殆粗犷不复成语又如杨栁昏黄晚西月梨花明白夜东风之句亦失自然然其他品题大抵精当统观其集七言古体纯学李贺温庭筠时有隽语乐府短章往往欲出新意而反失之纤五言律诗五言长律最为擅长七言絶句次之七言律诗又次之五言古诗集中惟建业怀古一首亦仅如拗体律诗句句对偶特平仄不谐耳盖才所不近避而不作也亦可谓善藏其短矣乾隆四十五年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　翠寒集原序
　　呉古为都防山水富甲东南长材秀民间见层出以济时需独唐皮日休陆鲁望隐松陵为诗文相倡酬故呉之山川自西子嬖娃宫鹿逰胥台残花遗草烟霾雨曀悒郁千载间皆能发而化之为诗余先子昔处是邦尝往来呉中皮陆之风尚可想见辛夘秋客燕子虚与予逰甚稔每话具区山水之胜出所为诗风流蕴借脍炙可喜皆不经人道子虚年未艾有能诗声且通史西溪王中丞以茂材举之辞不就予观子虚多自负虽以时卷舒岂若唐之皮陆真能隠于诗耶使子虚仕与诗并进大篇长什当有写御屏者子虚姓宋旧以晞顔字行世居晋陵家值兵难迁呉冒朱姓云元贞乙未中秋呉兴赵孟頫子昻父序
　　天诎西北曰无旷古未有有姓而以无为之名者呉人宋子虚乃以无为之名斯名也殆自子虚始无是公乌有先生之流乎卢仝马异竝称一时相与莫逆于是不能无仝自仝异自异之对待吾欲取某姓而姑名之曰有为子虚之对待则三千载之有姓氏不闻单无之只字为之名者徐无鬼魏公子无忌之属生战国者无之下必有连缀某字以为之名未有若宋子虚之无有独无对之特出苟求其故毋以则春秋之冉有乎或曰以冉有对宋无与卢仝对马异固无以异而以嵗月卜之吾东家圣师之阙里则去冉有也惜乎逺矣有无姑置吾读子虚所为诗则求之吴中殆无诎第二指然则五茸三泖之地望不但无能名子虚者并与子虚之诗无之此邦不可无斯人可无其诗乎其乌夜啼公无渡河战城南公莫舞至妾薄命古砚歌诸篇皆古锦神林鬼冢外带三分鳯麟洲上飞仙羽翮格力其五言律风调凄惋不胜江哀浦思之情悰如承恩金马诏失意玉环词落月今谁吊长庚夜自明虽使太白复生亦应为之击节七言律杨柳昏黄晚西月梨花眀白夜东风秋千庭院人初下春半园林酒正中五言如乙鸟归来社辛夷开过春如身黄松上鼠头白竹间禽七言如桃叶歌残秣陵酒梨花梦防景阳钟五言如采药逢毛女焚香对羽人如客愁三月尽春梦五更初七言如缩地日携龙作杖卧云时约鳯吹笙五言如蜀魄花成血山魈树隐身竹枝歌峡夜椰子醉蛮春如空悲祖龙死但觉鲍鱼腥如织女支机稳山人作枕便异或称羊化疑应讶虎眠不须填碧海直欲补青天如勒铭留水寺应供宿江城夏减游方兴秋添住岳情标致极似盛唐诸人而对偶之工兴寄之永飘飘然自拔于王金陵含风鸭緑起弄日鹅黄袅袅垂北风吹树劲西日照窗凉之顶其絶句雅淡清洁一字不可易岂但吴中无子虚之诗乎子虚有韵人之姿而天壤间知子虚者无几余知子虚最晚恨余老无能为矣姑取其诗集而序之好事者写而传之有味乎其言而时讽诵之彼嘲韵风弄凉月之客主岂特可摽而出之大门之外虽却数十百驿犹俗气溷人也子虚尝举茂才于王西溪平生独刻意于诗宦情云薄以故不肯轻就笼络弊弊焉追逐时好以取世资其胸中泊然无营殆眼中真无其匹者太湖三万六千顷宁当无真识子虚者耶异时白醉吟生七月能识之无二字是孩提时已识宋子虚之名矣醉吟晚守姑蘓惜乎子虚不当是时如子虚当其时持其诗纳之白傅则翠寒之集若不嘘而登之白玊之堂他日亦应俎豆洛社诸人之右宁当碌碌落落呉门乎虽然今世未尝无乐天当别有识子虚者其未能如醉吟翁方孩提识之无者勿以语之翠寒其诗集之雅号云延祐庚申冬孟一日海一粟冯子振序
　　仆防游汉沔尝从欧阳巽斋先生学先生学浩漾莫窥其涯涘独于诗少致力焉弱冠客江东识中斋邓侍郎于台邓与欧阳乡友也屡以诗属和而啓发为多防知固深曽未敢呈稿寻以亲病亟归公亦趣庐陵濵行始见而序之洎吴兴赵翰长品题皆少年时作既方悔悟芟摭迨尽至海粟翁印可者合二卷佥曰可传而翁又割己资相之始刻焉今流落人间者是也甲子逾耳顺息交却扫衰罢寝卧犹念往昔跋涉南北触事命题冲口作语就亦弃去六七年间所作无几闲拾残余裨成一卷里人江村民复取书之湖海大匠傥刋正诸幸幸至元丙子秋吴病叟宋无子虚志于翠寒山隐居











　　钦定四库全书
　　翠寒集
　　元　宋无　撰
　　乌夜啼
　　露华洗天天堕水烛光烧云半空紫西施夜醉芙蓉洲金丝玉簧咽清秋鼙鼓鞭月行春雷洞房花梦酣不廻宫中夜夜啼栖乌美人日日歌吴歈吴王国破歌声絶鬼火青荧生碧血千年壊冢耕狐兎乌衔纸钱挂枯树髑髅无语满眼泥曽见吴王歌舞时乌夜啼啼为谁身前欢乐身后悲空留瑟怨传相思乌夜啼啼别离
　　自君之出矣
　　自君之出矣妾不出闺门懐君不敢恨惟有感君恩
　　又
　　自君之出矣妾自奉尊嫜知君不思妾亦当思故乡
　　公无渡河
　　九龙争珠战渊底洪涛万丈涌山起鳄鱼张口奋灵齿含沙射人毒如矢宁登髙山莫涉水公无渡河公不可止河伯娶妇蛟龙宅公无白璧献河伯恐公身为泣珠客公无渡河公不然忧公老命沉黄泉公沉黄泉公勿怨天
　　战城南
　　汉兵鏖战城南窟雪深马僵汉城没冻指控指防折寒肤着铁肤皲裂军中七日不火食手杀降人吞热血汉悬千金购首级将士衔枚夜深入天愁地黑声啾啾鞍下髑髅相对泣偏裨背负八十创破旗裹尸横道旁残卒忍死哭空城露布独有都防名
　　公莫舞
　　公莫舞公莫舞鸿门王气归真主何人睚眦赤龙子手循玊玦目相语令公莫舞公楚舞剑光射日白虹吐人发杀机天不与撞斗帐中唉亚父霸业明朝弃如土
　　长门怨
　　金壶咽泪莲花澁银箭浮迟渇乌泣知更阿监罗袜氷瞑对星河玊阶立内官唱漏催晓筹芙蓉梦破燕支愁起来妆罢窥绣户三十六院残烛幽建章风传鳯吹逺翠华晨幸昭仪馆箜篌不语心自语愁长如天恨天短红裀暖踏杨花雪绛缕闲封守宫血鹦鹉空猜警跸声春寒紧防流蘓结
　　寳剑謡
　　銕精苍玊龙景潜万丈虹孤电走白日老氷立秋空提出天地愁八极来清风未逢龙准帝古匣尘土防大蛇当道兮若防秋蓬呜呼寳剑兮亦将遇乎英雄
　　枯鱼过河泣
　　北溟有鲲歕薄昆仑气吞积石摧禹门过河河水枯踪迹困泥涂垂涎向海若能济涓滴无中流有鲂鲤不贷斗升水巨口走噞喁逆游莫若鲔鲲兮鲲兮尔泣何由龙伯知决雨津倒天池洚水横行随鲲所之扬鳍为谢鲂与鲤还有桃花春涨时
　　玉津园弃景钟歌
　　炎精不灵火不徳赤熛怒帝防英魄羿弓射日日无光黄金大镛破釡色天崩七庙移神虚鬼哭长陵一坏土十二盘倾夜月寒汉铜仙人泪如雨六龙屈曲眠秋草草根蟪蛄语昏晓紫苔满地愁古春东风吹得乾坤老蜗涎鸟篆银泥剥乌啄蒲牢戏左角更残漏防声莫闻凡鸡司晨尊铁铎
　　妾薄命
　　云母屏琢春氷鲛女织绡蝉翼轻比妾妾薄命比君君薄情红绵拭镜照胆明还疑妾貌非倾城倾城从来有人妒况复君心不如故故人心尚峯九疑新妾那能无故时补天天髙填海海深不食莲菂不知妾心
　　天马歌
　　天马天上龙驹生天汉间两目夹明月蹄削昆仑山元气饮沆瀣跃步超人寰天上玊帝老不骑饥食虎豹晓出闗灭没流彗姿歘忽紫电顔黄道三十六万里日驰周天去复还时乎降精渥洼中龙性变化终难攀天马来瑞何朝化为龙应童謡驺虞仁兽耻在坰龙亦絶迹归赤霄风沙岂无大宛种虽有八极安能超天马来云雾开天廐騕褭鸣龙媒龙媒不鸣鸣驽骀
　　古砚歌
　　神娲踏云补天去遗下一团苍黑天千年万年干不得长带盘古青紫烟玉工剖天天化石石内星精有余魄雕光发炯成禹璧海王川后输液帝青呵雾坤倪湿匣月不开太隂泣破天残缺无人补一穴丝丝漏春雨空藏老石磨今古补天何时与天语
　　五杂组
　　五杂组角黍丝往复还借书瓻不得已居九夷
　　五杂组冠冕缨往复还戍卒更不得已困平城
　　湖上意
　　晚过鸳鸯浦无心唱采莲莫嗔兰桨急为要趂前船
　　江上意
　　朝来暮还去寒潮不曽住江水亦有情佳期几畨误
　　甘露寺放舶至洲风作
　　天造西来险山回北固形防崖纒赤日孤柱擘苍溟此地何能限长江或有灵然犀夜照浪饮马晓吞星铁锁沈寥廓楼船没杳防乾坤一衣带吴楚两邮亭击楫人人倦吹笳处处听海门沙自白步草犹青梦堕浮家乐魂遭捩柁醒计程秋猎地问舍暮渔汀倐忽波涛变匆忙网罟停疾颷移蚌室暗雨卷龙庭赑屭鼋鼍壮谽谺树石腥危樯连偪仄髙岸失竛竮世事无深测生涯独未宁愁烦复消释题咏纪曽经
　　送邓侍郎归江西【光荐】
　　中国衣冠尽孤臣蹈海回秦思鲁连操汉忆贾生才天逺文星隐江平畵鹢摧人寻芳草去雁到故乡来山色催行櫂波声送客杯身还蘓武节梦泣李陵台水落蛟龙缩城空鼓角哀苍梧云浩荡黄屋浪崔嵬夜雨江蓠湿春风杜若开只令少微动慎莫应三台
　　李翰林墓
　　嗜酒傲明时何因贺监知承恩金马诏失意玊环词名与三闾并身将四皓期匡山有书读应亦叹归迟
　　又
　　一骑紫鲸去空掩谢山茔落月今谁吊长庚夜自明乾坤沈秀气江水带哀声天上多宫府文章不可轻
　　长相思
　　昨夜相逢处朦胧春梦中辽西书不到莫是戍辽东
　　月上人还西湖
　　南峯归度夏旧业在烟霏半夜闻清磬一灯明翠微云萝寻寺逺猿狖见人稀想到经行处天花绕锡飞
　　次友人春别
　　波流云散碧天空鱼雁沈沈信不通杨栁昏黄晚西月梨花明白夜东风秋千庭院人初下春半园林酒正中背倚栏杆思往事畵楼魂梦可曽同
　　答王子长
　　病后得书频情知未立身孤灯风雨夜两处别离人乙鸟归来社辛夷开过春如逢元白问莫说为诗贫
　　废宅
　　金谷花开得几春东风吹逐路傍尘蛙鸣私地为官地燕认新人是故人珠履卖钱豪客散玊钗乗传舞娥颦兽环一锁歌钟防时有鸮声恐四隣
　　春愁
　　金雁尘香暗鳯弦红绳风紧阁秋千园林寂寞无莺燕一段春愁是杜鹃
　　南峯宴坐僧
　　空嵒槁木形入定掩松扃鹊供衔来菓猿看诵罢经云霞埋衲重苔藓上鞋青只有樵人识曽因采茯苓
　　访山中隐者
　　遥闻捣药声知有幽人家相寻却无路又隔一谿花
　　别惠上人
　　秋归虎谿月携锡入云松又向深山住还闻古寺钟出生供野鸟持呪伏潭龙好去东林下吟看五老峯
　　铜陵五松山中
　　樵声闻逺林流水隔云深茅屋在何处桃花无路寻身黄松上鼠头白竹间禽应有仙家住避秦来至今
　　浦口
　　浦口晚潮来佳期那可待浪急行兰舟苹花更难采
　　山中书事
　　学道志云霄自然尘念抛雨寛琴上线风响树间瓢果熟供猿食松髙任鹤巢看他陈处士终被华山招
　　泰伯庙
　　古者吾夫子曽称三让名后来秦失鹿刘项死相争
　　三髙祠
　　退能合天道隐亦是人豪借问祠前水如今几个髙
　　金陵送倪水西之江陵
　　楚江江上暮云东万里春波去意浓桃叶歌残秣陵酒梨花梦防景阳钟沅湘水落琼瑶合巴蜀山来锦绣重囘雁峯前见归雁相思何处再相逢
　　戍妇言
　　姑嫜有妾奉征战盍郎行早取封侯去封侯妾亦荣
　　送葛链师逺游
　　仙翁去醉碧桃春鹤背风吹万里身洞里棋髙饶几子瓢中诗好寄何人三峯紫翠浮芒屩五岳烟霞染葛巾归日定知能缩地莫教青竹化龙鳞
　　云雨
　　云雨朝朝暮暮新襄王魂防楚江春武丁曽有中宵梦惟覔岩前版筑人
　　华盖峰逸人
　　十步九岩壑结茅无四隣山中春雨过水上落花新采药逢毛女焚香对羽人时携一瓢酒醉着去朝真
　　岳阳夜泊图
　　长忆巴陵山水秋老来看畵却成愁个中无听猿啼处若听猿啼更泪流
　　江南思
　　暮雨娥皇庙春风西子城相思行不得更听鹧鸪声
　　寄王子长
　　薄宦仍依楚长闻傍酒垆客愁三月尽春梦五更初吟卷看花掩行牀并竹铺江湖有佳句知我毎相于
　　明皇竝辔图
　　三郎沉醉玊环随不上金舆索马骑老大独归南内里风流无复并鞍时
　　赠皖山道士
　　世人曽不识头带树皮冠闲种药来卖醉将琴去弹鹤衔仙菓下猿窃玊书看莫服丹砂好恐师生羽翰
　　送谢士良之江东
　　谢安游赏去别酒惜临分万里甘为客三春苦送君风防敧逆水江树入空云若过青山下须题李白坟
　　春闺
　　闲畵金钗记逺人杜鹃啼血又残春琵琶弦上无多字近日相思弹不真
　　送僧还天目
　　缾锡乱峰西藤萝昼掩扉山蔵翠微寺僧向白云归梵寂风沉磬禅深雪到衣想曽行道处猿鸟共忘机
　　破牕
　　藓画虫丝纸半无雨分钱防入櫺踈秋风吹得青灯灭萤火飞来照读书
　　寄郴阳廖有大
　　逺宦身安不题书泪几行千山万水路一日九回肠鶗鴂懐春语蘼芜入梦香王孙归未得归得早还乡
　　沙门岛
　　孤屿压沧海风涛直下危蛟人依蜃市鱼女祭龙祠月黒犀牛鬭波红防蝀垂登临有竒观感慨但言诗
　　汉宫
　　武帝升遐玊殿空金人夜泣月明中三千嫔御无行幸犹费丹砂饲守宫
　　沙上
　　四望无边际中浮一片沙人家居钓艇官赋种芦花渚緑红蒿短江清白鸟斜乘流欲东去万里寄生涯
　　墙头杏花
　　红杏西隣树过墙无数花相烦问春色端的属谁家
　　金陵懐古
　　宫甎卖尽雨崩墙苜蓿秋红满夕阳玉树后庭花不见北人租地种茴香
　　墨梅寄因上人【六言】
　　寒枝香在天外疎花影流水中梨云夜深清梦草笔底春风
　　又
　　梦觉霜林堕月眼明野水浮枝横玉不吹春去防缣闲写相思
　　长信秋
　　长信秋来月自圆夜香犹拜玊阶前妾今不愿君王宠惟愿君王寿万年
　　句曲王尊师
　　不与俗人接草堂云自封有时链丹去无处覔行踪树暖猴扪虱花香鹿养茸曽期尸解后终隐大茅峰
　　萍
　　风波长不定浪迹在天涯莫怨身轻薄前生是柳花
　　山中僧
　　雪顶霜眉齿半稀跏趺苔石看云归山童扫叶鹤飞起狼籍松花满衲衣
　　唐人四马卷
　　金衔初脱齿新齐蹄玊无声赤汗微昨日杏园春宴罢满身红雨带花归
　　又
　　簇仗回来玊勒闲黄门牵向落花间君王不爱长杨猎嘶入春风十二闲
　　又
　　霜蹄踏月早朝囘尾弄红丝拂紫苔日暖龙池初洗罢尚方闻进御鞍来
　　又
　　太仆新调试锦鞯九重日色照连钱春来兴庆池邉路偏称宫中软玊鞭
　　宫人斜
　　步摇明月冷无光骨掩春泥草亦芳艶魄不随红粉尽化为蝴蝶舞昭阳
　　游楞伽寺
　　萝迳入苍霭钟声来翠微招提在何许云外一僧归
　　猿
　　巴峡闻声愁防肠冷泉照影緑隂凉藤摇乱雨领儿过树晒斜阳拾虱忙献菓去寻幽洞逺攀萝来撼落花香空山月暗无人见啼入白云深处蔵
　　鹤
　　毛骨白雪清千年世上顶丹成晴飞碧落秋空濶露立瑶台夜月明仙岛云深归有信天坛花落步无声时来华表何人识依旧翻身上玊京
　　游天姥山
　　欲去不得路自将萝茑扪相逢采药叟偶入落花村晴草鹿眠软雨潭鱼上浑无人动烟火应取晓霞吞
　　寄题无照西园
　　近地栖禅室只园草木薰鞋香花洞雨衣润石栏云松吹和琴杂茶烟到树分遥知道林辈来此论文
　　寄防江上人
　　长江泻百滩句截防狂澜片石青松下孤风白日寒空花随麈落晓月对棋残谁共清吟癖嵒扉敞夜防
　　寄钱翼之
　　作赋拟相如何人诵子虚琴弹中散操扇玩右军书北阙青云近南冠白髪踈烦君传遗逸着我入樵渔
　　扬州即事
　　玊垒开方面金汤控上游连营骠骑宅重柝雁行楼彊弩虚空发飞桥日夜浮烟生烽燧地草死虎狼秋此处兵威震当时国步忧六年襄郡守三防荩臣谋大将深围陷长江万里休两淮先按堵孤注独横筹破竹才乗势闻风已置邮乾坤机轴转海岳版图收春变山堂栁波通汴水鸥平坡南下马逺渡北来舟无复琼花梦犹余芍药愁尘埃何竖子还拥黒貂裘
　　商人妇
　　日日湖头望望夫夫未囘无情春水恨秪送别船来
　　玉环病齿图
　　一防春寒入瓠犀海棠花下独颦眉内厨几日无宣唤不问君王索荔枝
　　琵琶
　　一片相思木声含古塞秋琵琶是谁制长拨别离愁
　　杜工部祠
　　老病思明主乾坤入苦吟秋风茅屋句春日杜鹃心诗史孤忠在文星万古沉秪应忆李白到海去相寻
　　山中
　　半岭松声樵客分一溪春草鹿成羣采芝人入翠微去丹灶石坛空白云
　　湘竹杖寄无住
　　采向舜妃江庙前得来贾客木兰船老宜泉石搘慵态吟称烟霞倚瘦肩宴坐夜和金锡憇经行春卓紫苔穿知师道价神龙防莫漫腾空去九天
　　老将
　　杀气消磨暗铁衣夜看太白剑无辉旧时麾下谁相问半去封侯半不归
　　老马
　　瘦蹄生入玊门闗病放沙场战骨闲归龁残刍应有泪将军头白戍天山
　　老农
　　倩搔背痒坐深村爱说前朝赐帛恩县帖不来寻社长自摊牛契教孙
　　老牛
　　草绳穿鼻系柴扉残喘无人问是非春雨一犁鞭不动夕阳空送牧儿归
　　如镜伐竹架过墙葡萄防竹揷地复生枝叶无住序曰瑞竹余以诗赠之
　　为引寒藤延晚翠试栽碧玉动秋根鳯梢依旧生虚籁龙箨相将添逺孙林月过庭窥防影茶烟润色到啼痕汤休丽藻题还徧贝叶应多此处繙
　　无题
　　花影玲珑满绣牀自调緑绮背红牕惆怅佳期学弦线七条哀怨不成双
　　寄衣曲
　　闻有宫袍赐翻令闺意伤良人在行伍秪待妾衣裳
　　又
　　征衣须早寄遥忆藁砧寒莫讶啼痕少相思泪已干
　　赠竺链师
　　姓疑干竺古先生霞外幽栖近四明履斗星移冠剑影步虚风引佩环声蘂宫夜唤青鸾降花洞朝骑白鹿行长使芝童看药灶为耽琼液过蓬瀛鹤传仙语归华表鱼寄丹书上赤城怪石醉中拈笔畵险棊静里按图争玉桃窃惯慵留种瑶草寻多尽识名缩地日携龙作杖卧云时约鳯吹笙海边定与安期遇闗上当逢尹喜迎我本翠寒山道士相随便欲采黄精
　　送翟山人
　　圣代容髙尚山林隐去休方知尧舜日亦自有巢由
　　赠日东僧
　　肄业重溟外随縁大夏中锡飞鲸海静杯渡蜃楼空音信千峯隔华夷一水通秋深故国梦应与逝川东
　　江山万里图
　　只尺寒流千万峰湍声寂寂暮猿空买船欲泛春潮雨楚树吴云是畵中
　　江南曲
　　遥天碧荡荡逺草緑愔愔并作相思海春来一様深
　　蕃厘观感琼花
　　后土祠南裔坤维嫓室家国封严典礼宫祀尚褒嘉不是神灵异焉能眷迩遐应须有玊女到此赏琼葩丽服从空降明妆倚日斜同挥五云扇共驻七香车月姊羞调粉风姨罢散花青童回绛节金母屏彤霞故事唐时盛佳名数代夸尘根虽下界天意在中华雪让珑璁巧氷销刻镂瑕人间惟独尔地上更何加万蘤殊寥落羣芳避艶邪玫瑰诚执御芍药等泥沙圣运俄惊辍兵强忽肆拏舛讹难核实真赝遂聱才雷雨还惊蛰潜蔵重发芽旁枝微旧崛新叶漫荣荂尤品终芜没珍蕤逐水涯两朝成草莽九庙杂龙蛇古殿兰旗暗残炉桂燎赊蕣顔愁想像珠树絶骄奢寂寞无双誉徘徊但自嗟八仙聊免俗消得寳栏遮
　　送母丘秀才自黔中归益川
　　黔南万里地剑外去宁亲蜀魄花成血山魈树隐身竹枝歌峡夜椰子醉蛮春归访王孙宅弹琴有故人
　　郊外晚望
　　野旷行人少林荒夕照微烟中一声何处牧儿归
　　扬州
　　红桥二十四明月照笙歌若是迷楼在游人应更多
　　寄山中僧
　　名山旧隐巗峦秀精舍萧闲殿阁虚像礼旃檀千古佛经翻贝叶五天书兽依草座跏趺后禽下花台施食余空翠湿衣横楖栗绀泉澄盋涌芙蕖鹫峰梦绕云中寺鹿苑身栖物外居清梵夜回松月冷孤禅昼起栢烟疎曙钟寒韵侵虚籁午供春香入野芜道念有时怜老病尘縁无计问真如逺公若许来同社陶令何妨去结庐便向东林傍尊宿菩提从此发心初
　　游三茅华阳诸洞
　　冠带寒星帔剪霞步虚去宴玊宸家醉归却跨青鸾下冲落碧桃无数花
　　又
　　玉案清香彻夜焚紫烟成盖覆茅君数声金磬秋坛霁敲碎遥天一缕云
　　又
　　书满琅函秘不开云牕雾阁锁青苔门前白鹿将麑过定是避秦人引来
　　又
　　淡染云霞五色衣杏坛朝罢对花披洞中养只千年鹤长被仙人来借骑
　　墨梅
　　生意烟里春工毛颖中枝头两三蕋开不假东风似到孤山下斜枝入眼中分眀几防雪欲折又成空
　　杭州
　　锦绣波翻太液空一池寒雨落芙蓉内前尚有中官住却听西蕃寺里钟
　　罗唝曲
　　玉井荷花碧中蔵偶意深绿房千万菂多少可怜心
　　四皓
　　四老本英雄来成羽翼功向令秦重士未必隐山中
　　子陵
　　乾坤罢战尘渔钓可藏身何事刘文叔犹来觅故人
　　孔明
　　有心兴汉室不意托孤儿帝昔曽三顾臣今表出师
　　渊明
　　心寄羲皇上生逢晋宋时风流千古意只有杜防知
　　春归
　　报道春归去忙来看落红岂知春不去还在绿隂中
　　渔父
　　纫草成春服汲湘供晚炊人间风浪险醉里几曽知
　　马塍
　　桃李宫城近偏承雨露恩至今耕种地一半作花园
　　蘓堤
　　汉苑花何处唐陵栢已空相逢大堤柳令我忆蘓公
　　玉津园
　　御爱花无主长生树几时青青辇路草尽属牧羊儿
　　武穆坟
　　若论将军勇神京反掌图中原数千里可惜葬西湖
　　祚徳庙
　　祀典当时盛忠曽保赵孤谁知宋祚絶今与庙俱无
　　景灵宫
　　孟月祠原庙都人忆故宫当年驾幸处乔木鸟呼风
　　杭州
　　山势犹龙鳯行宫已劫灰北人偏怅望曽见汴京来
　　建业懐古
　　离居迫驰道晨往内西门屏营无顾问偶逢路人言昔有六代宫今为百姓园阿阁余故基层城但頽垣金铺失严玊座变荒原陈昏蚤堕灭隋奢亟崩奔乐极终复悲替兴相覆翻结绮徒构恨临春工锁寃贵嫔艶亦无丽华皆不存髙堧鸟乌集沃壤蓬麻繁鸮如拜月魄蝶化寻芳魂草遗旧裙色花新啼痕空余龙津水流入鱼藻浑犹涵睿泽在尚感阳和恩孰知涓滴微曽悦万乘尊坐令刍荛贱禊饮污其源念彼禾黍地凄然难具论宠深乃见辱涕下还成吞
　　海上自之罘至成山览秦皇汉武遗迹
　　雾气沈坤极涛声撼北溟云霞五色水丹碧万重屏脉络华夷秀并吞宇宙青石梁横地户洞构压风霆砰磕纷鸣鼔漰渹疾建瓴提封思霸主廵狩陟遐坰黔首何多难皇居不少宁山驱麟避薮海塞蜃迁庭卤簿周荒服鳞虫畏典刑天吴惊象驾精衞泣銮铃浪激秦嬴怒崕崩汉武灵空悲祖龙死但觉鲍鱼腥采药终骄妄求仙竟杳冥惟闻传二世无复享千龄古昔飞腾客能存变化形解交乌兎髓定翳鳯凰翎玉检微藏防金丹别有经东华司笇厯南岳攷功铭亿劫开閟三宫防紫扃睿仁斯可冀淫暴讵堪听漫致安期舄虚邀阿母軿昆池波鼎沸阿阁土花零夜雨虵升树春潮蛤上汀茂陵迷乱草禁苑暗流萤奢侈如飘电危亡若炳星明君当至治方士或来停火宅休生棘情河易转萍愿逢清静化昌运几时丁
　　忆旧寄金陵冯寿之
　　忆昔江东日离居托孟隣儒家见君好谈席偶情亲南斗文昌近西山爽气新骊珠惊俗眼琼树倚芳晨大雅今重覩竒才岂易伦瑚生海网汗血出天津句满鸡林贾名齐雁塔人传经心入圣用笔意凝神射防应先手蔵环定后身巨流思待济吾道诎当伸落魄伤迟迈依栖笑隐沦三年为倦翼万里作穷鳞伏枕思霜橘归溪恋紫莼鸿稀石城信鱼隔太湖濵故宅闲多草空船独采苹夜吟酬蟋蟀暮景叹麒麟老恐襟期防悲懐辙迹陈旧峰还似洛淮水想犹秦胜地登临数殊乡梦寐频潮吞李白月花动谢安春有兴须相觅无聊漫自呻休疑交契濶尚觉胆轮囷逺物那堪赠佳音欲细询劳歌因奉寄题罢更沾巾
　　咏石得天字
　　肢脉昆仑析胚浑混沌先灵分岛峙秀聚景云鲜覆压风雷窟枝撑宇宙穿崚嶒敧篠雾歴棘耸萝烟嶪嶪栖危壁磷磷过瘦防雨攻绳眼防浪击弹窝圆笔架瑚竖屏围玛瑙偏骨攅狞鬼竦脊凸老蛟跧剑卓空苍色矛森紫翠颠丑宜镌鸟篆刚可利龙泉怪渍潮纹湿顽和地轴连筼筜梢映带薜荔叶萦纒磊磈蛇身缩崩峥鳯势偏藓侵题字处藤络倚笻边碎砾铺文贝尖峰斫黛莲窦深膏乳滴甃润土花防俨若峨冠者昻如峻士焉磴危欺木屐矶滑怯苔氊移恐岚光动扪嗔野蔓牵冲湍声类磬防瀑韵成弦硬性辞斤凿嵌形欠畵传鼔歌伤莫续鼎句叹难聨砥砺诚由着磨礲学及迁畜竒希抱璞炼饵诧飞仙寸势垂千仞嵬胎结几年岩晖知产玉峡束见奔川织女支机稳山人作枕便陨星沈战域敲火出渔船异或称羊化疑应讶虎眠埋遗碣下麟仆古茔前屹立中流壮平施大础坚懐沙嗟放逐凝魄惜婵娟徳必穹碑纪词当巨砚研险思经灔滪功拟勒燕然嵩岱归诸掌蓬瀛寄一拳不须填碧海直欲补青天
　　答无住和太初韵见寄
　　寳地人来少柽隂自晚晴片云依石润孤磬出花清竹笕分泉细檀烟上防轻勒铭留水寺应供宿江城适楚涛喧定归吴雪滞行雨苔粘冻屐廊叶覆闲枰琴为蛇纹买书因鸟迹评眼髙无佛祖诗癖有山兄句妙唐风在心空汉月明昼禅休树影夜梵杂松声夏减游方兴秋添住岳情何时修白业去结嬾残盟
　　简翼之
　　碧树绿芜空乱云故人何处隔江村旧书在手再三读新恨从头又一畨竹帻随行家具活兰亭摹出典刑存几时定访扬雄宅为问太经里言
　　送陈衡中之越
　　见说防稽郡风流如晋时贫惟将母去清不要人知修竹王猷宅春风夏禹祠到官游有暇好寄剡中诗
　　蝉
　　髙栁夕阳收繁弦奏未休数声风露饱一殻古今愁凉思知秦树哀鸣乱渭流年年离别处几曲送残秋
　　上冯集贤
　　忠言如海胆如山趣入金门虎豹间玊笋晓班聨鹭序紫檀春殿对龙顔气凌百辟星辰动赋就三都造化闲岂向长沙淹贾傅淳风防见笔追还
　　送闵思齐浙东帅府掾【希贤】
　　南越连闽徼东瀛贡百蛮军营威帅阃记室比官班之子称时彦羣公誉早攀诗坛堪白战幕府政朱顔横槊金飚动谈兵玊帐闲货通夷舶富民羡国风还夜柝鲸潜海春旗豹隐山携琴游有暇挈榼酒休悭将佐知书贵勲名待诏颁孟坚词讼作留照汗青间
　　喜马伯庸待制扈从还京【祖常】
　　严跸传声入建章汉官趋陛肃鸳行驾回黄道清尘动人在金銮白日长承诏晓闻天语近赐衣春觉圣恩香马卿赋猎兼忠諌独许骖乘锡尚方
　　送陈行之之信州推官
　　汉守曽悬榻家声复世纶賛亷推雅士列郡重嘉賔昭代详刑谳贤僚体圣仁袴襦怜故老狴犴念寃人英干登时望文华异等伦固宜膺宠渥岂但活罢民江左名藩旧风流佐幕新平反须有颂刚决看如神郄鉴初荣养黄香早缔婣锦还乡已昼防戏室俄春自补寻山屐谁亲垫雨巾拊循恩易洽煦妪俗当淳曲动阳闗叠樽移祖帐陈未能忘手握何得更情亲羡尔丹霄贵悲余白髪贫尚期金鼎药犹客素衣尘岩壑将幽赏烟霞欲隐沦交游千古事离别百年身楚泽寒多雁吴波暖见鳞相思不相见音问莫辞频
　　寄翰苑所知
　　多士当文治明良际盛时骚坛先佩印防阵已搴旗西极蹄千里南溟翼四垂疾雷天地破崩岳鬼神移学过三都赋神超七步诗隂何须大赏鲍谢只平欺尺璧光难掩华钟响发迟人游丹桂窟鳯哕碧梧枝汉室方虚席枚臯复擅词数承恩诏见趋赴重官仪黄阁登清要苍生息旧疲星辰侵履舄桃李傍堦墀珂里豪家逐铜驼乐部随行歌金騕褭醉舞玊参差杜曲花偏满蓬壶酒不辞弓开射熊馆剑倚化龙陂秀彦居同宷轩车出共驰侯门相杂遝寒素独吁嘻尘榻应容下仙舟可待追亦惭才莫逮终负志难衰攀附羞萝茑徬徨向路岐未酬题柱兴徒抱练丝悲幽谷音犹澁盐车力尚卑泥途淹騄駬荆棘困黄鹂睍睆还求友腾骧却避羁愁吟长铗伴闲梦矮牀知缝掖今谁贵乘桴任所之短章非善颂聊以展吾私
　　寻贞白先生旧居
　　百折歴云峤千花通水源寒藤垂到地怪石立当门白壤炼丹赤清池磨剑浑曽来诵经处片雨滴苔痕
　　江干暮泊
　　野色随墟落江臯烟景饶逺村明晚烧髙岸没春潮览镜芳年去援毫藻思销琴书苦行役不敢问渔樵
　　子陵祠堂
　　一见故人归去来渔竿不肯博三台汉陵今日无坏上惟独先生有钓台
　　己亥秋淮南饥客中懐故里朋游寄之
　　行李依吴榜飘蓬更楚乡山川嵗云暮风雨夜何长此地从兵革斯民复旱蝗荐饥懐赈粟乆渇望携浆船妇争遗穗樵童拾弃芒哭防多藁征旅少赢粮岂有灾重并而无户损伤一年租幸免众口饭谁将生晚羞干禄忧时念彼苍悲歌思请剑頽堕辄椎牀宵枕当寒溜晨梳候曙光牧羊人戢戢放马草荒荒木落明秋野江空月照霜城乌头并白水树叶先黄羁客情难遣朋侪兴不忘投琼花院内博塞竹林傍尚恐诗盟浅犹嗔吏鞅妨偏提随欵段笭箵下沧浪稍遂田园计终须萝薜蔵松筠亲戚辈麋鹿弟兄行春寺寻暄暖晴波泛渺茫清泉濯足冷紫菊染巾香醉任王侯贵闲辞礼数忙厐公厌州府陶令乐柴桑酬答幽期惬交游素愿偿短章应得附真赏莫能量颇似岑参句多因杜甫扬流传千载后直欲继前唐
　　南峰归云庵
　　云伴老僧居翠微老僧应共白云飞杖藜西去云东去日暮僧归云亦归
　　建业闲居春思
　　杜曲芳菲早江城店舍烟雨青榆荚地风白栁花天愁结丁香上酲余禁酒前病多游冶少春事亦留连
　　寄眠云处士
　　闻説华阳洞人间第八天茅君旌屡降景驾常延地吐黄金气潭流碧玊泉神丹光夜发朱草叶春妍羽客家相接麟洲脉共连山遗秦女药锄得汉朝钱处士懐贞遯长生契宿縁童顔曽辟谷鹤相合成仙啸傲三峯上披研万象先囊攅五行物剑握七星权石铫青精饭风炉紫术烟赤松齐逺躅俗并遐肩九转功将就双亲念复防却携琼笈转归枕白云眠蓟子家尝歴壶公诀尽传路囘蓬岛下杖化葛陂邉经案苔侵徧闲枰雨滴穿池留洗瓢水壁挂防琴弦蕙帐狷空怨萝牕月自悬嵒存容怅望涧去意潺湲局乆棊多变寰清鼎又迁衲衣期异日筑室定他年季世嗟予晚幽栖志独坚欲随蒲坐具已办布行纒学道无如此游方恐未然尚迟甘防奉更被苦恩牵脑虑精难满心忧影或偏藓坛情愿扫茶灶手能煎根究婴儿后参同混沌前求真不易遇师匠早哀怜
　　辟支嵒道人
　　髪寒多不剃门雪少曽开瓦鉢几星芋石牀三面苔縁衣虱嬾拾避猎鹿长来见説嵒头树前生手自栽
　　水驿
　　水驿相连晓夜行浑无心记短长亭莫笑杨花道飘泊人生自有一浮萍
　　李陵台
　　寒风扬尘走沙石朔气僵人马辟易五千步卒当数万空拳奋张争无敌单于趣降声疾呼道穷矢尽身为俘归无面目见天子筑台何顔懐故都义血不染战场草宁甘北首隂山老空垂逺涕望汉天难洒茂陵松栢边
　　灵巗寺上方
　　霸业销沈烟树浓吴王台殿梵王宫屧廊人去土花碧香径僧归秋叶红母射嵒风动地蛟精徙穴雾迷空明朝江郭重囘首寺在翠微苍霭中
　　大涤山道士
　　童顔几寒暑编叶当衣裳琴古面无漆栢枯身有香树精为老仆石髓作干粮不语坐松下天风吹髪凉
　　西湖酒家壁畵枯木
　　衡岳乔松道途逺成都古栢山川隔忽惊老树刺眼来疑是頽崖压东壁拗怒风雷龙虎气盘折造化乾坤力隂连沧海一片秋秀夺西湖两峯色寒云苒惹霾昼影冻藓縁防借春碧醉翁睥睨欲挂衣禅伯经营思憩锡乌鸢防下踏枝空猿猱夜过嗔藤仄铁铜柯嗅不香苍雪烟润将滴便拟攀萝解纠纒何烦平地生荆棘直须扫去曲碌姿挥作昻霄数千尺
　　客夜思亲
　　老妻病女去淮西慈母居吴鹤髪衰我独天涯听夜雨寒灯三处照相思
　　梁隆吉遗冯笔并诗答以长句
　　吴刚夜入广寒阙生擒老兎出秋月嫦娥泣雨蟾影孤灵药不舂玊杵歇桂花凝毫拔苍绿蜀丝纒金缕湘竹紫兰蕋笑春风愁莲花仙冠坠簮玊松腴防漆光照眸藤肪捣雪滑欲流乐毅小帖排银钩天马歴块无九州梦中忘笔那有花古锥画地飞龙蛇觉来寻锥亦无处但见鸟迹留平沙
　　二乔卷
　　国色双花相并栽周郎分得小枝来汉宫早有君王见金屋须教一处开
　　南岳李道士畵双松图
　　道士醉卧天柱峰睥睨石上千年之老松松精相感入梦寐化作苍髯双老龙酒肠空洞生鳞角飞出两龙醉不觉须霹雳撼五岳丰隆缩手不敢捉神灵顷刻归虚无壁上但见双松图松耶龙耶莫能诘栋梁霖雨蔵秃笔
　　眀皇卧吹箫图
　　瑚枕上玊箫横一曲霓裳万里行漫道九重宫殿逺几曽掩得外邉声
　　僧日观畵蒲萄
　　玊山道人苍壁立胸潴万斛松煤汁吐作千年古怪藤犹带西湖烟雨湿元气淋漓草木活太隂菌蠢虫蛇蛰须萦翠雾瘦蛟走睛抉珠黒龙泣神剜鬼刻字崛竒水精火齐光陆离天魔擎来帝青寳鲸波涌出瑚枝墨花酣春马乳涨醉梦渇想西凉姿风牕秋疑螙叶语露架夜忆虬柯垂须掩卷何所见月落庭空无影时
　　喜虚碧自龙虎归
　　雨巾风帽别真师雪满天坛驾鹤迟囊佩山图行几日棋逢仙客看多时丹房芝术春英长玉洞烟霞夜梦离定有壶公逺相送瓢中添着几篇诗
　　琵琶亭
　　听彻哀弦泪两行香山居士未心降当年杜老吞声哭恨不相逢在曲江
　　雨篷为吟友题
　　家分半席并鸥眠兴堕吴头楚尾天机杼晓声柔橹月帘帷暝色片防烟鱼龙窟宅同春梦鸡犬图书当夜船咫尺五湖晴景好钓竿闲在草堂前
　　昭君曲
　　氊城万里风雪寒妾行虽危汉室安汉室已安妾终老妾顔穹庐岂长好汉家将相多良防更选婵娟满宫掖单于世世求和亲汉塞自此无风尘
　　虎丘
　　吴晋豪华冷劫灰竺干金刹压崔嵬黄半夜虎精泄紫翠一峯鳌背来池水暗通浦海入岩扉寒枕白云开轮蹄未散鬼吟寂万壑松风僧定囘
　　送金华黄晋卿之诸暨州判官【溍】
　　夫子今衡鉴斯文属在兹擅场年鼎盛抱业器瓌竒鹗荐崭头角莺迁奋羽仪词源倾渤澥笔阵偃蛟螭太极钩深赋先儒射防辞秋闱前决胜春榜后名驰激切波澜立镌镵物象危光芒牛斗宿标格鳯凰池袍色宫花称才华制草宜马骄曽杏苑胪唱果丹墀王事勤州佐官聮逼郡麾谈经犹寳地视篆必期渐觉要章宠徐看利泽施治应黄霸最民定邵棠思郢雪聆髙调郇云喜近披晚陪灵运屐早访董生帷梓匠宁辞斵樗材忝辱知尘凡劳防化传玩指瑕疵我自哀王粲伊谁説项斯碧山招未隐白髪病相欺嵗晏空江急风回落木悲雨来孤枕夜梦别故人时留滞飘蓬梗攀援折桂枝愿言多善政尚得播声诗
　　观沈氏盆开双头莲花戏作
　　一枝倾国又倾城笑并香腮百媚生湘浦二妃窥寳镜星宫双六下银金波影俪婵娟巧玉露心分沆瀣清曽向鸳鸯屏上看野花空得合欢名
　　送宗上人游金陵【别传】
　　千峰乱水上一榻到应分古像焚香礼寒钟出定闻瓶离剑池月锡入秣陵云好去北山住草堂休勒文
　　吴中菊花盛开
　　菊花三百六十种处处名园花不同安得化身千百亿一花着取一吟翁
　　悼郭祥卿録判【麟孙】
　　燕台气槩汾阳裔赤骥腾骧彩鳯飞吏鞅晚淹彭泽米酒钱春典杜陵衣西山手板情还适东里角巾身不归空有遗文落人世朱弦声絶赏音稀
　　题玉环聮辔图
　　赭袍红映缕金衣笑并花骢酒力微试问六龙西幸日有人曽侍翠华归
　　阅张上卿仙游録
　　汉祖龙飞日真人豹隐中纶音来蓟北驿传起江东圣徳深教门厚植功垂衣轩帝治问道广成风兽梦符坤极鸿门建震宫雨敷皇泽意雪应紫宸衷白玉刋章重黄金范櫑雄制词天藻叠冠佩露华浓宣室繁厘受髙禖敬祀恭严斋迎景祚正念格晨穹宇宙枢机运雷霆寂黙通扈骖銮从近恩赉上方隆裔演留侯系经开柱史防五朝膺显渥百辟仰精忠宗戚勲封盛师生禄秩崇力辞君九锡首迈爵三公第宅仙官府逍遥绮皓翁漆园春未老蓬岛药何穷诏下瑶京鹤神升绛阙虹自期冲举去谁识寿龄终霄驾烟霞逺星坛杖屦空图容曽翰苑遗迹漫崆峒太上元无象微謡讵得工独存清浄化为国致年丰
　　答无住上人
　　隐去看看白髪新草堂资尽箧生尘五陵亦有闲相识只把黄金笑买春
　　吴江石桥新成
　　五色何年补泬寥百弓无地驾琼瑶老龙千尺卧寒玉雌霓半空横彩绡天路行看星象逼江涛怒息水犀嚣骑鲸便欲超银汉直践台阶挹斗杓
　　渊明像
　　环堵萧然瓢屡空不详姓字一衰翁此身自谓羲皇上却堕闲入畵卷中
　　答马懐秀兄弟见访
　　移家连晚嵗屏迹值春寒旧业遗松迳幽栖逺杏坛数椽容膝易五斗折腰难有客来排闼无人为整冠讽诗称鲍照卧雪念袁安下里余谁和髙山尔自弹迎门屐齿折扶病带围寛乍喜交时彦相寻到冷官隣惊都骑盛仆出草堂看光价连城璧风流萟苑兰老嗟倾盖晚贫觉布衣单午灶添茶具烟蓑罢钓竿传呼闻杜曲荣耀满江干文雅多歆艳殷勤少接欢长鲸钩上掣巨阙匣中蟠笔力千钧弩襟懐百丈澜籍通金马选诏待紫泥干乐毅曽强赵夷吾遂霸桓贵应聮万石功定服三韩留取刋彝鼎勲名未汝防
　　太白扁舟图
　　锦袍烟艇夜郎西酒思金銮入直时不道相思杜陵老愁吟落月屋梁诗
　　雨夜懐虚碧
　　共有烟霞疾襟期江海分故人年老别寒雨夜深闻地肺潜通岳峨眉秀拂云何时负笈去稽首五千文
　　清明病中
　　少年令节醉花前老病花前服药眠自检铜人试榆火午牕烧艾起新烟
　　简无功
　　种种念予髪垂垂懐老禅公卿既无分巾盋欲随縁布韤云门寺铜瓶雪窦泉他年调水牯鼻孔不烦穿
　　春归
　　酿蜜筒香蜂报衙杏梁泥歇燕成家浮萍防送春归去尽向东流载落花
　　渔庄为魏济民赋
　　彭泽归来菊未荒便投簮绂弄沧浪一篷烟火莼鲈兴数亩茅茨橘柚香欵乃几时歌古调籧篨何处避残阳钓闲若枕图书卧应被人称是墨庄
　　雪夜有懐
　　雪压狐裘醉玉京夜闻歌吹到天明寒牕病起今头白始听春蚕食叶声
　　竹枝词
　　莫折阊门杨栁条带将离恨过枫桥向道春愁不禁荡兰舟长放橹轻摇
　　唐宫词补遗
　　海内升平服四夷逺邦贡物尽珍竒近颁手诏俱停罢独许南方进荔枝
　　又
　　罢朝轻辇驻花邉催唤黄门住静鞭三十六宫人笑语上前争索洗儿钱
　　又
　　昭阳仙仗五云中遥听笙箫起碧空夜半月明人望幸君王自在广寒宫
　　又
　　宫娥随驾蜀山回春日还从内苑来闻道上皇忧寝食御前休报海棠开
　　髪白解嘲
　　吴霜两鬓早先秋闻道愁多防白头溪上鹭丝浑似雪想应无那一身愁
　　大禹祠
　　力平水土势囘天功业三千五百年四海九州皆禹迹独留陵寝越山邉
　　青衣洞隐者
　　清泉自盥沐丱髪不冠巾看尽世间事争如林下人啸云嵒谷应坐石鹿糜亲莫弃茅庵去白桃花又春
　　西湖所见
　　绿防干防水鳞鳞蘓小门前栁防春听得语声娇不见隔帘佯唤卖花人
　　贞义女庙
　　贞女浣纱日行人去国悲生前漂母餽身后谪仙词白月沈魂在黄金报徳迟如何孟少府到此不题诗
　　题许山人居
　　葺茅栖碧巘梯路上云危树影池摇曲泉声石碍迟鸟衔丸罢药猿拾着残棋见説仙家伴时来觅紫芝
　　江东客中
　　诗人不是欠生涯野性从前嬾在家冷眼春来元有分看山看雪看梅花
　　秣陵晚眺
　　天堑鸿流拥积沙石城虎踞漫雄夸山陵青草六朝地巷陌乌衣百姓家紫盖黄旗消王气琼枝璧月吊庭花孤云更作降旛势目防楼船日又斜
　　田间见
　　破屋无茅柱脚斜一农头白病看家年来水涝秧难莳却傍湖塍种藕花
　　公子家
　　朱门当道拥髙槐拂晓鸣驺散乳鸦红叱拨骄矜匼匝黑昆仑黠解琵琶姬将银蜡烧明月犬带金铃卧落花不信铜驼荆棘里百年前是五侯家
　　宫词
　　月照芙蓉水殿秋仙韶一曲奏凉州髙皇尚爱梨园舞宣索当年菊部头
　　又
　　条脱金寒翠袖氷羊车梦里辘轳声薰炉宿得沈香火暖却春纤暖玉笙
　　姑蘓台
　　妖艶分明搆祸胎黄金瓌丽更危台笙歌夜倚东风醉粉黛春从南国来原草翠迷行辇迹野花红发舞衣灰豪华肯信今为沼烟水翻令后世哀
　　长卿
　　一病文园渇思深秪应惆怅为鸣琴老来减尽凌云气却赋长门易酒金
　　席上赠歌者
　　十疋吴绫赏水新一声歌歇杏梁尘家徒四壁门如水那得明珠换美人
　　垂虹亭秋日遣兴
　　满袖玉皇香案烟防霓背上俯晴川红黄霜树瑚海黑白云花玳瑁天圃空离楼十二丹墀罢对字三千吟豪醉蘸吴江水写与骑鲸李谪仙
　　阿房宫图
　　千门万户矗青防六国脂膏四海兵岂但此中非帝业当时犹更有儒坑
　　送牟都事景阳赴浙东帅幕【应复】
　　蜀郡方齐鲁文翁迈儁贤箕裘承宪业星宿近台躔宇宙汾阳鼎风云祖逖鞭阃威分海徼节制控闽川餽饷功曽立廉能迹屡传儒冠真耀武帅府重芳年参画旌麾右驰驱将相前豪挥惊草檄燕集见华篇吏牍分占授军机妙转旋百蛮元震詟诸校益贞坚训练羣材进钧陶众彦迁栁营兵镇肃莲幕绂光鲜除内恩终许安邉诏必怜酒容山简醉骑想葛强聨日月新尧厯车书旧汉天扬雄兼赋颂嘉什到甘泉
　　骡纲图
　　剑阁清尘犯属车纲羸驮得荔支无却嫌畵史才情少不作承平舞马图
　　初夏别业
　　别墅清深无俗人蛛丝牕户网游尘緑隂镂日新欢夏红雨鏖花故恼春病去情懐逢酒恶困来天气与茶亲壁间乌帽长闲却肯学陶家戴漉巾
　　燕
　　衔得香泥去花间日午时玊人方睡起莫讶卷帘迟
　　谢僧遗石鎗
　　逺寄竒鎗紫玊形寒翁欢喜欲镌铭茅峰道士传茶诀林屋山人送水经崖瀑松风添瑟缩地鑪槐火共青荧矮瓶未罄长镵健且傍云根饱茯苓
　　荷钱
　　拾来虚费藕丝穿暴富池塘积万千人世不平如买得夏天那有盖鸥眠
　　春日野步书田家
　　翳日桤隂翠幄遮葑围髙下奕枰斜陂塘几曲浅深水桃李一溪红白花赪尾自跳鱼放子緑头相并鸭眠沙春郊景物堪图写输与烟樵雨牧家
　　客燕雨懐
　　门飞雨布袍泥游子魂销几梦归赋有声华羞狗监泪无气槩笑牛衣客愁万斛添杯量春瘦三分减带围不似江南烟艇小栁花如雪荻鱼肥
　　寒食
　　十日花时九雨风年年百五病愁中春寒不禁香篝火红蜡青烟忆汉宫
　　旧内臣家老马
　　罢直奚官雪满腮少年曽扈上之囘金砧戍削蹄多裂玉秣辛酸齿半摧苜蓿地闲春草遍葡萄宫废野花开病嘶破枥秋风夜犹忆先朝较猎来
　　蚕妇
　　□得新丝白将来织素缣自慙非锦绮尚被舞人嫌
　　端石砚
　　千年嵒璞斩新硎一片琳腴截紫青云汉带星来玊匣墨池蒸雨出沧溟烟开雾敛天晶彩海静江澄地典刑要与陶作佳传老磨松液写黄庭
　　东风
　　东风吹緑上汀洲染出江南一片愁长到春来问芳草不知何地可忘忧
　　无题效李商隐
　　妆浅颦深凭绮疏小郎新拜执金吾弦中言语分明怨裀上腰肢准拟扶翠履鸳寒慵鬭草红牙马暖罢摴蒱无人商略心头事潜向花间卜紫姑
　　旱乡田父言
　　疲牛病喘饿桑间碌碡闲眠麦地干残税驱将儿子去豆畦却倩草人看
　　双陆
　　金缕纹桑斵局坚红云倒浸一池莲星环紫极无多防月印银潢有两行采砧声鸣素练计筹花片落牙钱个人惯受卑栖苦长为归迟罚绮筵
　　秣陵寓居
　　荒园日日涉蓬蒿破屋年年盖把茅向石侧生花倚势縁墙直上荳攀髙归兮春草芜三径老矣松风有二毛莫笑家贫拙于事长须能压榨头糟
　　春病起即事
　　壮懐玊具剑空携老去金门献赋迟服药身躯多病日养花天气半隂时愁乡尘积瑶琴岳梦境寒生翠被池春事几何公事急可怜蝴蝶挂蛛丝
　　孟能静席上出四物分韵得牙背防花字诗成赠
　　天女纎纎罢散花婴儿一掌玊蔵瑕寒生钩弋两三指春屈柔荑四五芽骸垢有疮肤起粟臂风无力手长麻老夫技痒烦消遣休忤仙姑打蔡家
　　兰
　　分向湘山伴野蒿偶并香草入离骚清名悔出羣芳上不入离骚更自髙
　　许山人家
　　桐君种药隐蘅臯竹祖生孙共养髙茶脚碧云凝午椀酒声红雨滴春槽休粮貌古添清瘦饵术身轻长緑毛仙诏未颁迟拔宅家资犹恋一溪桃
　　答无功嵗暮见寄
　　豆稭灰动拥罏天品字煨残骨柮烟诗草病多删枕上眼花书乆废灯前老依萧寺僧留宿相对蒲团夜不眠筋力渐衰余习在梦中去趂暗门船
　　书赵集贤诗翰后
　　九天宫阙郁嵯峨公昔骑龙上大罗文在玊堂多焕烂泪经铜狄一滂沱原陵禾黍悲鄷镐人物风流继永和今日吴牋拜遗墨只堪哀怨不堪歌
　　司空图叙生平警句如人家寒食月花影午时天又如得剑乍如添健仆忘书乆似忆良朋云云即令郊岛操觚恐不免防数须而下一字既读冯海粟子虚诗序拈出若干聨新琢惊人不让表圣亟觅翠寒全集读之语语如煅嵗炼年者然出之甚易质之白家老妪应亦解颐直前无唐人矣元人不足言也湖南毛晋识


　　翠寒集
