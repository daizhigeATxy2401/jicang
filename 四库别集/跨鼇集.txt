　　钦定四库全书　　　　　集部三
　　提要
　　跨鼇集三十巻　　　　别集类二【宋】
　　臣等谨案跨鼇集三十巻宋李新撰晁公武读书志曰李新字元应仙井人早登进士第刘泾尝荐于苏轼命赋墨竹口占一絶立就元符末上书夺官谪置遂州流落终身今考集中上李承防书称某叨冐元祐第吊安康郡君词序称解褐通籍在元祐庚午与公武早登进士之说合上皇帝万言书首称元符三年五月十一日兴元府南郑县丞李新云云上吴户部书称庚辰之初云云元符纪元凡三年止于庚辰与公武元符末上书之说合谢循资启称妄投北阙之书久作南冠之絷与公武谪置之説亦合惟冯隐士碑隂文称崇宁二年跨鼇居士以言抵罪覊于武信遗爱堂记亦称崇宁初入遂宁境则其谪置在上书后三年又与冯德夫手简称归来山谷防半岁时时掖老母登髙指烟云明灭处正前日覊管所则未尝终于谪置再与泸南安抚手简称祗役新疆茍摄支邑上郑枢相书称陆沉州县三十许年始以城役改官其他转资到任诸谢启虽不能定在何时而更生阁记称宣和癸卯八月误恩贰郡复有谢茂州到任启正在是岁则新斥废以后仍官至丞倅亦未尝流落终身均与公武所记不合岂宋人重内而轻外不挂朝籍即谓之流落耶新受知苏轼初自附于元祐之局故其所上书词极切直然一经挫折即顿改初心作三瑞堂记以颂蔡京上王右丞书以颂王安石上吴户部书至自咎前日所言得疾迷罔谓白为黑其操守殊不足道且所作韩长孺论讥其马邑之役沮前日之议败今日之功所以隂解灭辽之失也作武侯论谓其当结魏以图存所以隂解和金之辱也无非趋附新局以冀迁除公武但记其上书得罪而不详其后事亦未免考之未审也惟其诗气格开朗无南渡后啁哳之音其文序记诸篇忽俳忽散虽似不合格而他作亦多俊迈可诵在北宋末年可以称一作者固不必定以其人废之矣集本五十巻今散见永乐大典者裒合编次尚得三十巻集中更生阁记述政和丁酉勦茂州叛羗旺烈事所述宋兵怯弱之状殆可笑噱核其地理即今之金川土司而诸书言蜀事者未尝举是篇则是集亦罕觏之笈矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　钦定四库全书
　　跨鼇集巻一　　　　　　　宋　李新　撰赋
　　瘿赋
　　王孙异疾兮瘿喉刺咽强名宿癅兮吁嗟礧然领如蝤蛴兮乃增胝胼系若匏瓜兮亦寄而悬类禀中和兮气凝以偏病在腠理兮我尤山川重将覆臆兮堕将委肩其大如缶兮其小如埏是物也不分贫贵不择庸贤汝颍之士兮轸若为之丑江汉之女兮憎尔败其妍非唯嚬笑之不适抑亦喘嚊之相牵思操刀而一割顾生理之难全类骈拇与枝指于干躯而有缘系之以瓠盖已过矣署之于木则奚慊焉胞抛既可资儿戏枕枕尚可期妻怜【世诗有妻怜为枕枕儿戏作胞抛之句】王孙兮胡不自惟而又何怨乎天者耶
　　蛙赋
　　逃虚西山兮徜徉乎叔皮之方池冥师濯原隰之光兮少女静林樾之枝偶万籁之初閴兮问淫蛙之奚为悲耶乐耶曷汨汨而无时鸣其类以为才耶或其处之非宜岂疾痛而呼天兮抑懐忧而增悲涨其腹以怒兮腾眦目以俱裂将引吭而效鼓吹兮复隶官而隶私居士曰兴考槃之歌赋衡门之诗引泽畔之吟咏北门之薇士不得志故嗟叹之鸟鸣常山孤雉朝飞杜宇亡国秋猿号儿物不得平哀也无期意者动吾天机适然騞然而不自以为劳倡者自倡和者自和而不知其为恶四隣结蒲藻之好一国幸泥沙之托往歳东鼈等苏秦之徇前日丙鱼参彭越之臛吾大非鲸鲵兮免京观之筑小非鲦鲿兮逃竭泽之虐吾身不登于俎豆兮志已忘于沟壑泳坎井之隘兮同钧天之妙乐据釡斛之水兮谓东海之莫若时跳梁莫予侮兮虽强聒焉而无怍
　　纾情赋【并序】
　　元应季年得子字以奏雅度曲已终而后奏雅奏雅君整丽秀发生八月而卒衰宗坠户不得闻韶濩之音使奏雅君以殇夭其母追念之极自言非特磔肺膺肠且溃矣会元应冬十月行县乐至池夕梦奏雅既觉涕泗滂注起呼烛体骚以纾情
　　荒山絶人百虫静匿月逗光以入帷露乗倪而霑席一榻蜩蜕四支樛梧情通幽而窅窕气合漠以纾徐梦遇亡子为乐只且其始见也翩翩婉婉负青阳之葳蕤趋而即之皜皜炯炯莹素璧之晶辉荐绿缇之重袭柎绛绡之轻衣若孤鸿之姁而来也若良瑜之温以近也目之翦明涛也肤之劂层冰也兰之蜎如秀以发也珠之的如粲以润也不知何以得此于桑枢荜牖间蹇莫究其所钟也于是畏渴命乳笑指颐揽所玩以戏廋或含睇而迎之音全孤竹之妙章隐雾豹之奇顾予贫之杰出获至寳而心疑既欢焉若平昔又焉知其鬼迕谓偶耕已有伯直授诗讵无宗武继阿戎之酬客骩添丁之应户童乌可与谈惠连定多佳句尔固讥夫骍角羌辄誉于珠树将误征于凤毛特置疑于枭父何物老媪生此宁馨敢言起家幸逃祝螟方指示以之无冀或传于一经彼悠悠之黄穹乃昧徳而弗灵畀盗跖以鲐背趣顔渊于雏龄密攫拏于尤物曷吾儿之适丁岂彝鼎大吕宗庙之具置之虚野肯安其所舆御藻黼归之侯府匹夫服乗誓将去汝山之东西将相攸宜深丘大壑龙实生之惟其有之是以似之念蹇德之何堪兹庆吊之相随自汝之化汝母沈疾惙然枕间六十九日千觹解结莫阐隐忧日约永辞往偕汝游蓬莱神人挟汝而飞越海乗烟丐汝而归黑风罗义诱汝而逸诉于上帝得汝则息化为芝草母成本根鵕防长往阿閤奚存汝未能言孰懐至恩吾甚痛夫无和缓以起疾怅枫香而返魂者也已矣夫情窦难窒爱源几浔六合九泉之茫茫走长夜而焉寻驺隐见以非时云出没而无心百珍均藜藿之饱一沤穷渤澥之深等椿蒲于旦暮贯彭殇于古今则翁之梦已觉而媪之疾庶几其可瘳与
　　四言诗
　　祭先农
　　皇帝亲耕耤田以先天下也
　　帝先农功【叶】曰惟孟春载耒与耜昕及南畆【叶】穜稑薿薿以布以种帝躬三推土膏雷动百工比栉其耕泽泽嵗约有年裕帝之徳我艺我黍我敛我稷【叶】为醴为酪斟酌吉礼吉礼既至神来游燕及祖考万邦作休降福孔穰飶芬其羞于以正辞亦又何求
　　五言古诗
　　送髙执中赴文州楒林
　　两眼追霜鹰铁石悬肺腑何为向北风送子泪如雨平生珍古交及今未多数相逢汉江曲聊作苹鸥聚我疾子不憎人弃子或取庄舄尚资越茅兰植当户坐与斥鷃争秋蓬塌云羽甞笑祢正平飞毫赋鹦鹉身为机上肉手复乱挝鼓老瞒畏口实假手待黄祖早知时不容敛板就公府社栎名散材长年谢斤斧文豹皮为灾安所逃缯罟我亦惩祢生严律绳步武闭门收旧学不管唇舌腐子今落穷边武库泣降虏过客无只轮捷布恐旁午黑云压孤堞残月走夜麈四隣递隂风隔壁啸乳虎非但饮徒旷愈觉诗思苦参军新妇贤眉颊生媚妩慰子远行役举桉头自俯已闻富书囊到即充栋宇异时寳弓劒弃置贱如土承平诸将老谁复师尚父可怜高閤生落笔辄杕杜宛然琼瑶姿寒光照圃再入乌衣曲观者但如堵襄阳佳山水檀栾结隣坞蚤晚折简来为子脱簪组
　　送李能
　　撷蕙仙人洲日下舞雩归晴光濶天宇羃羃祥烟飞旦起修羊酒来观石麟儿刮眼玉骨异无用金络羁长杨献赋去英誉嵩少低俯署神仙听亲植桃花枝走马秦树侧濯缨锦江湄春深小瀛洲西湖生緑漪华堂富花气春酒歌白眉彼美南方秀移根天之涯幽岩蔽嘉卉芳姿长陆离谁如古工师来采穷民诗
　　杂言二章送栁愼徽赴道州教授
　　荷衣老长官拥防呼衙晚黄阁有造父伏骥起编栈广文局如水何人檄慵慢岂无同升公空谷饱藜苋寄书获我心正须衡阳鴈
　　白髪柳夫子政是柳州孙谭经能解颐经纶出其门彼美苍梧士纫服得兰荪抽身朱墨间初知儒者尊报国直以人不类一饭恩山中多散材着意采蟠根
　　送崔生
　　斥鷃意自适举俛欢一枝安知抟扶揺乃有万里期鸣凤困高冈愧此腹背衣我无琼蕤浆可以疗酒饥一税西南风勉从黄鹄飞
　　送万俟持正三首
　　棠垂千里翠冠拂九重烟夹鬓红霞斾揺浅杏鞯酒醒思凤语惆怅落花前
　　东湖春水归湖上主人去红尘舞衿暗水面空落絮明日怅孤风长安在何处
　　高歌闻白雪美味熟醍醐解印悬虚橐鸣鞭指上都倚楼懐旧德目远认平芜
　　别莫倩赴茂林
　　三叠阳关声两行铅水泪人方入荒陋天或我遐弃雪山鴈不到音书何以寄
　　和李卿新轩
　　宦情鲁酒薄自意能久醒穷年太常斋那得有夙酲将身侣记室碧鹳趋华楹误倒名卿屣目光如许青中台独称妙九棘旧飞英徊翔舜嵓廊饱见重瞳明苦营便蕃归尚顾昔管宁人言犹龙孙去就一羽轻新轩事隐几大胜安期生绿篠静娟娟徙倚惊流莺翠荷乱田田小盎揺清泠欲留妨召节趣起料繁缨
　　次韵宋都运庆豳学成
　　我昨行邠郊徒驭顔色欣周道日已远犹复见仁人所挟一世旧至前岂无因载赓七月诗古风亦已臻如今天下士气伟而多闻政成泮宫新要起后学勤加我以数年便与张范隣明当游泾河即是泗水濵
　　次韵
　　九顶如故人要见或可期下有瓜字江一别长相思作客殊不恶何苦独念兹吾宗此登临未觉鸟道危白云缭篮舆一线归路迷且裁半隐衣令与蜡屐宜吐雾隔凡俗胜游那许追我亦癯仙流讵堪逋客随江山自美女生憎铅黛施遐瞩岂厌意所遇亦复奇峨峨青蝉冠嫋嫋紫金羁问公是中乐鼠辈何与知渠爱钱神论公有山行诗
　　甲午九月十七日畱题太平寺
　　秋飚弄寒菊老木踈空谷尫骖疲欲休征意元未足山行循桔橰涧走数机轴百年一局棊歘尔分半局当时不识字双鬓今定绿作客宁在家无愁乱心曲结庐东城东疏畦界明玉鸣蛙等卤部晚食自当肉岂须太乐丞清圣贯渠竹属媪但酌酒与媪创高躅宗武但收诗清名销五福他时寻此翁云深驾黄犊
　　有懐高执中
　　危襟坐西轩绿牖浮晓光初疑故人来冷吹啸踈簧春意已浩荡寒云尚苍茫家贫食无鱼但觉早韭香念我莫逆友失计临边塲定当何时归共此白日长
　　书韩生壁
　　欲为洛中英竟成秦地鬼音书云雁絶故园四千里望归今不归愁满西江水
　　次韵答西城王尉二十韵
　　自惭井底蛙边幅徒自饰行遇南山虎引首叩白额前后履尾者鲜不毙其侧长啸激虚籁隂风昏月夕裴旻抱弱弓萧萧失寒魄李广落神镞往往中微石嗟无食虎气徒尔中区窄半夜欲编料当场浪呼索有力但足畏亡机尚可测正将余生轻无乃狂病发贵身非千金保家空四壁王老恰如虎吞吐不动色过口虽幸免探穴反有得祗知抱睡难谁谓向墙迫新诗来相攻口语颇籍籍遭逢摩诘后骚雅甘伏役今虽不负丞固已愧仙职愿交要忘年憎慵妨割席求逐松云飞距容劒岭隔诗成仍属君南牕惊鼻息
　　送刘尉
　　斗南无两刘弟子半分鲁传法得其人只履便西去天章蜀家世生女如士虎我叔亦不痴最寳刘家妇道通而为一何得区文武子路冠雄鸡初不妨学古西山厌魑魅造化儿并苦老者方谒医少者遽搀举碧鸡金马间遍我见诸父定当怜小阮指与税驾所勿数大刀头碧云合已暮富贵鄙白首长安在何处
　　古兴
　　春采中洲兰秋采芙蓉芳芙蓉以为衣春兰佩其香晓织比目鱼暮织双鸳鸯裁成合欢被副之君子堂粲粲桃李姿过时空自伤汉宫专使至罗搜穷洞房长虹直轩辕秘艳不可藏平时同闺子坐看铅华光共解明月珠私结罗襦裆出门驱车去富贵无相忘
　　良人远行迈道经折羊肠五月日如赭履地犹探汤濯汗无广隂赴渴谁馈浆去未定还期隙月知空床儿小莫应门妾身当虎狼峻岨作高台日日永相望
　　学僊在空谷不复顾荣名肯因入俗语易此高世情僊道竟寥邈癯身学未成赤松果安在日夕哀猿声谓言冥飞鸿四郊絶网罟生命法朝菌羲骖莫停组山中岂久畱迅反无自苦
　　倮葬畏礼法厚葬索衣衾金缕与玉柙五陵非不深万寳埋幽光苦为羣盗寻上古莫封植弃之中野林上以饱飞鸟下从蝼蚁侵人情远臭腐焉知孝子心死者或有知自亦畏奢淫
　　送刘前谿
　　耀灵浴虞渊光属朝夕池氤氲满寰宇幽草无闲枝岷山玉岭花寸根武陵西寒揺塞北霜踈影何葳蕤春意已浩荡造物夫何为烟条凝渌雨缬彩红参差下有濯锦泉清泠鉴毫厘佳人古西子徬徨水之湄兰苕采朝露佩服良所宜凛然冰雪顔效嚬那可希江国日云莫无媒鬓如丝愿言配君子独立无言蹊谁献常山根与之植龙墀
　　劝饮
　　安所求羇客比坰徐翁庐清圣殊不恶中之百忧纾瘿樽但满注一饱随家蔬巻帘瞩平野木影揺扶疎绿针麦刺土碧幕烟染虚田父老且耕我尚堪犁锄劝翁日饮酒何苦多著书书成人亦惜酒至懽有余
　　王朝美招饮有能窥狗窦之语因作诗贻之
　　校书隐马队饮酒窥狗窦礼法不见缚高轩一宇宙二王咤连璧小王腹如绣囊无一个钱气自秦楚富公子莫焚券妇翁幸铜臭往年数青蝇腾防辄尚口言我已投劾谓子不长夀本自植芜蘼返恶芝蘅秀青蝇复青蝇劝尔一杯酒云衢无遮拦鬼录有先后马粪多长者百怨不懐旧持此几酸余诸君相挽就坐上要车公老李苦春瘦
　　元次山作友丐予乃谚之
　　罢惰嫉游手孤独嗟穷民聋盲本定业疥癞讵可亲生事自破碎谁肯收顽嚚期期依马韀勃勃根车尘眇者道眇者跛复有跛僎蹴尔既不屑嗟来犹发嗔色骄从墦间所与皆贵人气微仆桑下会作山鬼隣七日不火食自断无此身所以号道边时逢怛隐仁子胥至泷口从者亦在陈志鞭平王尸歌杏坛春不闻汩廉耻亦岂生颦呻只今趋权门伪不如尔眞杯残炙已冷赤泽盈精神防痔尝便溲不怕汚吻唇摩足拂粒须猥辱以为申轩然上车马气耀无等伦造请冒风雷谒吏诃叱频尝闻郭恕先本是先帝臣酒偶挽屠沽谓言等缙绅衣而紫章解而衣结鹑扶起沟中瘠便可席上珍定知节义者以故长贱贫幡然归首阳不厌薇蕨新





　　钦定四库全书
　　跨鼇集巻二　　　　　　　宋　李新　撰五言古诗
　　杨村四十韵
　　欻行西山隈茄荻风飕飕隂岩有积雪竟日无行辀滩声下层檐写出千古愁断墟灯火光惨月神鬼讴巇岑泣哀猿短笛驱归牛顽云笼远峤退水拓新州蟾肤累石拳龙影卧松樛顾惟衰病姿畏作魑魅俦若有负郭田肯抱穷年羞昔懐截犀坚今成绕指柔况复僻陋地可是英俊游山祠钟送夜水国笛横秋薄雾晨欺鬓斜阳独倚楼眸寒碧冥鸿叶小沙际舟渔师猎鱼去数获惟芒鲰射生持虎归熟视俱老彪时世贱两目东家如寇雠长沙卑湿国洛阳年少畱太白窜夜郎退之谪潮州才大难为庸不死即长囚官职虽差池志意相夷侔自匪迁逐客而有迁逐忧田塍古丈人来为寒士谋胡不近长安远土终悠悠回语古丈人两泪不能收从古长安儿侠气侵云浮十九白如瓠危帽钳轻褠奚奴扶寳带杂遝骖骅驑饮彻金张家醉畱骕骦裘又恐银瓶欹指防营糟丘出阁讯花童如何为麦麰已不愿学孔何时当梦周杏韀照金粉叶夸银钩缓急乗一障夜望秋山头扫清玉门尘澄澈黄河流如彼行道人颇有挟此筹咀嚼兰蘅芳芜蘼梗其喉夜光有先容白日无暗投足钱便得已谁卜公与侯归来挥囊金饱穷泉石幽
　　洗竹十八韵
　　谁仿王郎子庭前种修竹清隂生晓云远意近幽谷歳久太昏翳客来为湔沐掠地芟蒙茸挥空除朴樕碧篠恶微琐孤根赏幽独惟防高节伤不厌冗材秃露枝借蝉附风榦贻凤宿筠消蝼蚁惊影浅虻蚋哭减裁终瘦骨潇洒自空腹初劳拣择手终入穷淡目月浪细揺金秋声寒戛玉差肩存挺直乱眼憎拳曲洞然大夫心卓尔高士躅春风雨零红林木霜换绿长久此君操正可起颓俗山隂牛羊侵渭濵斤斧辱持君易金钱伐尽犹不足是中主人贤不作薪藁束
　　有酒作【并引】
　　予羁居遇春不复出友人孙駪伯远送酒时以自遣率然成韵语野无伦特书所目耳
　　富贵日厌意志愿男子多饥寒一身赘奈此两臂何有子立参肩于人犹负疴食菜色染顔肘露枯树柯柴门旷賔从汝往张雀罗不粒尚犹可无酒伤天和半世友孙生斗禄才免薖割腹送名酒一饮衰颊酡弱子知有酒走戏如投梭鐡也未抵醉阿林先缓歌环守独脚锉杯到倾长河我若不饮酒顾影已婆娑仰看頽檐日去去疾沧波
　　过净慧院
　　晓披鹔鹴裘缭绕青冰陌高原回东飚草木负春色潇洒竹间寺慰此流浪客谿梅荐余馨林光动寒碧一寸经纶心长叹念行役
　　虚明斋
　　道源泠然白疎通无一尘中扃泬寥生太古以上人斋居不三月水镜冰壶身日观红未升绿琐先知晨逍遥且齐物静与鸿蒙亲如求漆园吏先与卜西隣
　　山居
　　绿树初浮光嘉禽自行乐厨烟续云根涧水断冰脚徜徉一樽酒坐看山花落日暮归去来嫣香裛罗幕彦升索春晖亭诗予昔登亭上见凡赋诗率比兴于寸草如东野初语予疑命名者意在春晖育物如慈母之贤欲彦升朝夕眂亭名必有得矣今无负于春晖予是以有作也
　　雕龙雏老师块坐司莩灰东皇驾青车先动一信来咸池洗日光拥出扶桑台从前幽谷根细甲亦以开百嘉各分荣差徧岭头梅玉壶花箙迟舒景讵可催河水澌液流暖意何限回要见物化工无处求枯摧晴晖最浩荡气律浃九垓慈母融和心抚弄从提孩明眸照封胡笑齿发老莱君求赋春晖世岂无邹枚孝报日益丰但先植三槐
　　冬
　　北风多雪霜严冬无劲草独有青青松歳寒能自保坐歌凤凰曲心驰千里道歌声徒绕梁谁知此懐抱
　　南至日过盐埧官亭
　　堕衣黄枫香着鬓青霜湿江山如故人到眼类长揖客行先飞蓬不肯拟马立时节当书云相将何太急我本刍牧儿家有旧蓑笠勤心朱墨间销减耕耨力欲归倒虚囊追赴村社集传言东隣翁但空西向席梨栗随所有大白更增一勿复问市朝与翁醉终日
　　荞麦
　　神农播百谷赐羌荍麦种下子分苦甘甘贱苦蒙笼西山律晚春种夏苗茸秋花深入云风浪绮霞动灌溉以时节牧放远原陇歳登蜗负归兔径行错总积架连云根藁秸乱墟冢赤茎堕钗股黑实盈缶瓮锐首师郭尖骈结友张仲一身多模棱四角腹膨肿舂开铁屑飞磨澑尘粉冻溲和陶甄手灰火助培拥剂坚眂铁石薄厚拟轻重不问镜月图行至齐眉捧杵洼新炒香揉以牛羊湩不托递炊防芹美思贡奉来牟莫我贻桄榔尚珍送大宛来苜蓿与尔俱阘茸中都千贵人侍食姬环拱流匙滑玉粒雕胡不在供四海会万珍方丈无防空戎獠犬豕性眞可糠粃共有客饭黄粱浑忘梦中梦
　　春日杂言
　　燕麦讵可食兔丝那为衣重絺不御寒野葛难疗饥绨袍脱有意岂得全身归一饭责相酬北山宁采薇妖桃气浓暖蛾眉困风光杨花扑罗帐春梦自悠扬愁心如碧草随春日益长碧草逢秋歇此恨何时忘
　　杂兴
　　燔肉茍不至何暇税冕行一日废礼经不如无此生相鼠知拱手寒暑不变更威仪特文具衽席为乱萌蔑知圣人意但以口舌争如彼为肉者死即五鼎烹
　　醴酒偶忘设于礼殊至微穆生引身去自昔能见防阳桥慕香饵岂知为祸机楚枭集丛灌斩伐犹不飞复有陶朱公去国家亦肥五湖拒扁舟我信无所归
　　四除延月魄空庭零露滋西风猎黄叶萧萧辞故枝前日秀春阳讵知雕落时反侧孤衾裯早寒先自知藁砧山上山刀头杳无期无乃逐新欢巧画双蛾眉妾心南山石生死竟不移
　　辛苦行
　　君采北山薪妾捕西谿鱼登山莫避险入山深何虞君行妾亦行辛苦同朝晡相乐成家室此义千载孤
　　古意
　　虎头自食肉何在识一丁五言纤巧诗便叹当长城读书髪早白不读鬓晚青穷边物萧条鸟雀下空庭虽亡好事者勿废草经
　　无分清浊流杀尔投河伯无结死生交一死生便隔模棱不失事祸起分黑白百年过逆旅今是长安客嗟来吐食死漂母爱王孙等是乞怜人一饱何足论东方老先生笑傲忘至尊朔饥侏儒饱且用长短分野人孤鹤姿与云相伉俪百禽相和鸣了不关鹤意彼美靓闺女窥户欣客贵复有琴心挑中夜驾车至词章灿星汉市门甘涤器竟使谁病痟野人却歔欷
　　日出东南隅
　　日出东南隅照见城西途出门履冰去荆棘残人裾洛阳繁华陌车马寻芳客欲往从之游青松淡无色安得隣松心投君千歳隂
　　忆故园
　　杖藜出北郭山阿延余晖屏营立高原霜飚吹我衣牛羊稍絶迹聚落灯火稀顾我岂无家废置不得归大田已芜没故丘人亦非终当问遗老何如丁令威



　　钦定四库全书
　　跨鼇集巻三　　　　　　　宋　李新　撰七言古诗
　　将进酒
　　君不见青青河畔草秋死严霜春满道又不见天边日薄暮入虞泉晓来复更出怱怱年光不相待桑海由来有迁改人生荏苒百年间世上谁能驻光彩秦皇汉武希长生区区烟雾求蓬瀛骊山茂陵皆蔓草悠悠千载空含情荣枯自有主富贵不可求正值百花飞似雪如何不饮令心忧
　　劝公乐
　　金印莫疗饥珠玉难可肥碧酒濡唇百事美緑鬟扣眼一笑随跳丸日月不受防朱顔易逐飞花落情知一死同众人何不趂取生前乐
　　有所思
　　洞庭始波秋风起舟人怨遥心在水眸寒不见潇湘云天碧江沉一千里西洲莲老谁愁红兰桡欲采悲秋容采得秋容咽无语白日长安在何处
　　行路难
　　君不见天上星万古耀虚碧岂意一夕间堕地化为石物理变化无定端谁保人心无改易忆妾江边采白苹郎骑白马渡江津垂鞭停棹潜相顾共惜当年桃李春石城二月东风暮断肠狂絮随郎去百年誓拟同灰尘醉指青松表情愫可怜一日君心改前日之言复谁顾弃捐不待顔色衰忍把流年坐相误还君明月珠解妾罗襦结念之空自伤长恸与君别出门望乡关不惜千里行从人既非礼何以见父兄去住両不可伫立以屏营此时心断絶始信天无情野水东流去不还忧乐翻变须防间妇人将身弗轻许听歌今日行路难
　　渔父曲
　　黄蓑老翁守钓车卖鱼得钱还酒家醉中乗潮过别浦睡起不知船在沙篱根半落春江水稚子蓬头采洲芷莼丝芹甲满筠笼日暮谿桥得红米
　　秋山逺秋木黄斜汀曲屿苕花香归云带暝巻寒色晚吹吹回双鴈行鲈肥酒熟莼丝美独钓孤舟老烟水故人停浆问生涯湘水光揺碧千里
　　送逺曲
　　紫骝萧萧车辘辘爲君掩泪歌别曲城头月堕钟鼔残安得轮方马无足离灯荧荧向人冷便是归来照孤影与君从此永相望星在青天泉在井
　　坦溪亭
　　溪上龙孙千歳緑上亭拟掇青溪曲团团白露着琅玕故与幽人送暮寒
　　东海曲
　　鉴湖揺碧冷吞吴虎丘雪树纷琼株破雾氷轮薄云母河汉防茫星有无清辉浩渺夫差国爽气横空凝夜白古石寒生万丈光飞虹逺射徐卿宅徐卿世有玉麒麟长吟鳯语城南客东海蟠桃红复红千年消息倚春风
　　汾阴曲
　　吾爱西河段干木凛然节槩凌孤竹遗风扫地青塜存汾水千年为谁渌水边劔佩锵寒玉熊车来作江阳牧忠梗峩峩一面霜想像古人今在目我叹今人似古人丝桐为播汾阴曲
　　送春曲
　　东君欲去繁华灭城南把酒聊相别云旗风驾不可亲但见杨花飞似雪杨花送君无返期髙台望断夕阳低归来客散深院静门前緑暗啼黄鹂
　　鹤雏引
　　君不见郝氏庭前晩日破秋阴隆也便便千古心又不见云梦渔矶碧水处俊也清名挂青史儒风忠节両传家杰气源源长不已武威夜色沈秋月武威楼上歌声咽梦囬天与玉麒麟争似峩眉千仭雪雪中落落多乔松苍枝偃榦如虬龙枝上曾栖云表鹤养雏飞去翔寥廓年来又见鹤雏归城郭依然人已非悠悠却返烟霄去蜀雾秦云千里暮
　　春郊行
　　半夜东风入桃李杨栁烟深尘不起江南乍暖蜂满园洛阳初晴花出市走马寻芳白面郎回头巧笑人在墙一声鸎啭墙南北引断行人归未得
　　晓雾行
　　山川蒸空气充塞宇宙防防昼昏黑九州四海安在哉出门寸步迷南北赤乌觜距非不刚执辔神人身更长胡为柔濡甘隠翳坐令万里无晶光我欲奋袂挥霜刀恨身无翼愁天髙茫然一身不可断力防援寡诚徒劳安得长风生海边扫除氛秽开青天葵藿倾心知所向共防白日当空悬
　　中秋夜云蔽月行
　　惆怅中秋不见月太阴垂云兔藏窟我欲上天扫云桂露团团渍氷阙中天放出千里光层楼翠阁遥相望一杯一杯重相劝今年赏汝中秋愿上天髙髙末由到云愈浓不可扫空庭蜡炬落寒花宫裘起舞秋风老
　　江边行贻赵彦成
　　江头旧路枫林逺长笛欺梅红尚浅桤茅破树緑无余水雾团空寒不展髯郎双鬓春山青眼光射客词如云却恐抱书移席去竹风吹雨更愁人
　　感歌行
　　春陌露草悲铜駞汉宫秋吹惊纨罗北虫成尘天峩峩铁牛古背横黄河兰陵千篇穷愁死屠狗一劔袪羣魔酒阑感槩心如轲両眼耀日云生波是时功名当如何痴儿防女徒悲歌
　　抱璞吟
　　最怜皇孙衣如鹑尝笑参谋衾似铁我今短褐秃无尾穷年絮被还百结朂清祗饮洛口水祁寒欲避西山雪奈何童婢生菜顔鸡肋相将伴头屑小儿窥见已么麽自言身是西州杰青天白日用意深浮云薄雾生愁絶一夕饮水成内热抱璞出门望折节余光箭牖惊客眠唤作非真应泣血
　　霜月吟
　　飘飘青女顔如花云軿羽葢乗烟霞手持鳯尾青锦纹扫空飒飒飞琼沙嫦娥孤栖宫四寂倚柱长吟愁永夕曳裾揺佩渡明河闲弄银波洗虚碧婵娟相如争清夜素彩寒光色相射金乌翻树不成栖哑哑半夜绕林啼绮阁吟嘉州李使君命官妓段倩乞诗席上为赋
　　秋风瑟瑟吹帘旌浪英碎玉秋渚平绮阁美人抱明月坐洒银钩锥画雪神情何似卫夫人小年学歌风挽云锦囊乞句苦不早种树江南今亦老阁中璧月闲揺空美人巧笑开芙蓉凌波莫背栏干立卷帘但放余霞入茂陵白马何时归江北枫花处处飞
　　有酒歌
　　晴旸斥沈阴散漫浮空云手提竹谿醪疾声呼细君且涤牛头樽我欲有所云仰看东南天始见昭回文星星両目歘尔还相分天下爱浮云浮云能自寄属君防浮云要识浮云意何必持身苦苦愁但愿有酒长长醉
　　醉中歌
　　骆夫子逢恶客酒食未阑客呼索烛花销铄不肯起口纵长歌手弹拍一年所得能几许一日散尽何所惜囊无千黄金亦无双白璧负郭二顷田敛税三四石十九种秫谷以助糟丘癖家酿憙次道狗窦招光逸何物骆夫子乃尔太旷生始知张翰一杯酒愈于身后名骆夫子听歌声为君留好语伴月照江城
　　飞练歌呈宋州宏父
　　玉娥入月云钩衣素裙雪绡云畔垂三山老仙不倦舞霓裳半在秋江举谢郎解取澄江拟飞下髙城化清泚朝元环佩玉玲珑天风吹落人间耳六月夸父暍将死一吸澜飜九河水蟾乡换入石泉中古栁阴前授琼几清泉无苦多酌我空洞麟肠已行舸穷源直上翠防峯小段参差绣岭宫归来泉边却张席女头残月投苍璧
　　送张徳翁推官赴阙歌
　　君不见长安城中长乐坡坡前冠葢肩相摩十人八九送别者我今亦吟送别歌任烦应剧青山里下望州防如井底白云满眼心无尘明月到窗诗就纸山花映面春日迟紫骝嘶去闻行期年来声韵非相知几属喧啾轻薄儿我歌止此不复作更欲作歌当寄谁
　　春昼歌
　　樱桃花落春风暖緑波浤浤春渚满屏六曲昼梦回红日一庭香絮乱层楼幛云身半倚春意扑人浓似醉茂陵白马归不归眼没平芜一千里
　　苦寒歌
　　北风吹琴自动拥炉不觉氊裘重孤城日落星斗稀一寸清霜压寒梦河氷岭雪随髙深山鸡啄土鹤在林西楼歌舞隔珠幄独有春风人不觉
　　龙兴客旅效子美寓居同谷七歌
　　阴风刮天云自幕穷山十月愁揺落归来嚢有惜空虚石田拟与谁耕凿我生正坐儒冠误终年冻饿如癯鹤呜呼一謌兮歌已悲山鬼为我相追啼
　　隔冷吹啸踈篁頺云逼月色无光南邻昨歌今日哭诀别未永相思长我今与之正同调无锥能直九回肠呜呼二歌兮歌再曲唧唧悲音断还续
　　殒我父天悲入骨更有诸昆寄吴越拊膺洒血欲长号畏伤孀母輙不发罪逆自合当刑诛神谴人怒岂汝忽呜呼三歌兮歌极伤午天为我下严霜
　　有弟有弟汴之阳共失所怙心摧伤裁书黄耳送不到道逺未知存与亡歳云暮矣天苍苍鴈飞安得随汝行呜呼四歌兮歌愈急漏天为我同时泣
　　萧萧角声叠叠鼓招提旷荡无环堵编蓬悬席不遮拦西面透风东面雨官归庇身无一瓦反更罹此百忧苦呜呼五歌兮歌思多不曰有命其如何
　　西山白虎跳天游朝食行人暮噬牛居民胡不避此苦复闻暴吏猛于虎怪尔巨蠧敢身由拔劔一击誓不留呜呼六歌兮歌六叠太息仰空泪横臆
　　富贵贫贱无巧拙时来火光递生灭世路不容一井寛哑哑跳蛙笑东鼈残杯冷炙勿复道故交惟有西山雪呜呼七歌兮歌章毕死血埋坟色应碧
　　丙寅四月乙丑夜漏未尽五鼓三嵎程平起问安堂上灯烂然有圆相事异耳根故孝声大噪士争赋诗伻来叩某某亦为作灯光謡
　　梦过漆园胡蝶入月落松烟雾湿晓凉却恐老儿寒惊起薪牀穿破褶土壁萧条室如水贷粟何人借甘防金莲驾象得得来华灯一滴祥光开彩晕収还香火寂门外尘空镜天碧桂树残花苍影沉玉娥扫彻云中魄某夏夜酣寝飘然身若凌云其觉也作梦逰僊以原其所自与状其所以归献于杨徳翁其辞云
　　飘飘夜半身凌云梦与羣仙游玉京龙虎腾骧争引导侍童罗络甘逢迎绛幡羽扇前驱列寳葢华旗助旌节钧天九奏毕笙竽飚驭数行响环玦初朝太一何所为次歴紫防心自知青虬吐烟满琼殿白鹤起舞临丹墀更过十洲寻旧友旋返瑶池燕王母文章已作人间游功业却从天上走朝霞乍吸心耳清沆瀣忽餐肌骨莹九门不掩阊阖静玉女下诏驰名姓始惊造作玉楼记白马诗嚢空委地又疑本是谪仙人锦绶纱巾初溷尘鳯箫一声轻哽咽雾巻云収天水彻葛洪伯乔両无知送下九霄不言别时人学仙不得仙未能白日升青天无心却向梦中见千万人中何处传
　　大雪不宜干人
　　漫弥江天慁霏雪市薪黄金粲环玦大寒叵堪出门户已麾中涓束漫谒著作千巻字不同下希牧守上三公榻西有酒鹅儿色鸿音读书句成拍句成拍不是平生等闲客
　　乗兴可以访戴
　　潇湘千里冻谁结夜趣小伧驾桃叶故人此心思见之幸有寒光交雪月兴来兴尽我自乐棹去棹回共何约入门篝火拨新醅相对此君殊不恶
　　题遂宁冯徳夫隐士画像
　　一年三百六十斋一日不斋事如麻蒲团曲几乌藤杖是中正要心出家不耽钱之厐老未刬草之丹霞幅巾紫裰春顔在己见山云埋秋槎逢人莫问西来意春去杜防啼落花









　　钦定四库全书
　　跨鼇集巻四　　　　　　　宋　李新　撰七言古诗
　　归美堂
　　妙龄通籍金闺里三媺垂辉分鼎趾君恩至重论报难烱烱臣心罄归美太山深根蟠厚地嵩华连鼇隆国址黄河一曲一千里初自昆仑荐繁祉龙马负出卜世图玉敷万叶春有余走问南箕天永久莫计后天难老寿中和赓入颂声中明堂布政知无穷当时五章寄天保而今三祝增华封
　　筹笔驿
　　恶潮翻海真龙泣未央庭露秋蓬湿崧云无意招不来旌旗日月随山入茅屋主人长卧揖盛气虬髯横槊立汉陵白骨生春光半夜平懐听呼吸笔端隐语飞英畧潜拉秦原老鲵角天心不肯续金刀渭桥水急妖星落
　　武功驿留题
　　雾卷马蹄尘自起东风送渡咸阳水故园花木緑成围犹向关中见桃李闻道春前雪最深行人僵死薪如金羲和不肯为日驭潜入北海分幽阴长安今过何曾识此度刘郎老于昔终南入望眼长青渭水飜波心更赤只今身在选官图梦守么么五十余衣轻跃骏美年少爱尔平时不读书
　　项羽庙
　　平生虎力鼎可扛愤气不作咸阳降江东子弟累千百谁知国士元无双一夕楚歌四面起伯图未就人懐邦自古功业有再举何不隐忍过乌江
　　过垂云亭
　　西风吹秋落山谷霜红换尽烟边緑垂云门冷一事无只有庭松与篱菊白日兰堂一局棊百年闲事无防丝山僧更劝黄粱饭真似邯郸枕上时
　　飞仙道中
　　鸟衔桃李堕髙卑陵谷逢春花作衣犹忆去年携小筥上山独自采春薇涧流到海住家处今我无家何更归修途老来倍酸苦晚雨一丝愁一缕晓征春事太半无未尽蜀天已秦语仰防鸿鹄向南飞笑杀鸱鸢争腐鼠
　　广都道中作
　　万花织篱凡几曲绣屏处处围茅屋家贫张日无罗幕东风吹开莫吹落居人应笑行客痴春去春归殊不知
　　过东界
　　云浮山腰末之顶水穴青崖浚于井孔明不死吾其归左衽岂宜蝤蛴领羣羌负药倍车载螺齿钱丈束嚢瘿得茶便重不便轻肩突驼峯犹外屏石碉设崄鸟鼠智铜鼓销声犬羊静入门蹲足唤煮茶嚼铁相甘苦荍防
　　东陂
　　珠槃出海山峥嵘荥阳城东春水生路沙防车没马脚行人避沙堤下行个中人利鱼芡美轻舠细网晨纵横烟云弥茫水面阔鸥鹭不管机心萌齿繁九州无旷土此地何得无人争我欲决水界畦垄万顷毕种渊明秔黄簑大笠趂春雨日与老农来劝耕
　　出塞
　　城头落日黄云起断草飞蓬满千里红尘一骑踏髙回半夜驱兵渡辽水马蹄行尽闗山月燕然山下沙如雪负戈泪落暗吞声烟陇悲笳共幽咽我皇有四海何用穷元防边人纵戮尽亦是吾生灵先王修徳怀
　　四夷梯航重译归无为不使城南征夫怨三春折尽緑杨枝
　　访幽人
　　紫骝揺玉东城东緑睂少年双颊红扫尘先过风骚客豪气几吞云梦泽新诗一夜急春风飘落樱桃防白青烟昼覆琉璃罇何时投袂歌王孙归去来黄陵老鸦啼日昏
　　登牛溪岭
　　岷峨润眼长可人清江水緑如九亲水光山色不相送自涯而返情太眞别车驱将向何处到此已与魑魅隣投荒哀过三良死可赎人亦百其身
　　题月山亭
　　山如偃月江如玦我歌骊驹与公别出门大路礲砥平何得却言新径捷新径无人可问迷荆棘勾衣马蹄折急行先到决不疑大路知公笑人拙巾车和銮长中节缓绥脂毂循安辙此身逸乐无踈虞五里少休十里歇一迟一速勿复论只将大路指儿孙
　　西轩杂言
　　风琴牛笛难度曲早韭晩菘谁当肉笔端画饼不得饱汁少熬鸡浑未熟三年楮叶太劳力八尺鼓围竟空腹遥遥华胄犹龙孙皎皎白驹絷空谷头风岂无草檄愈酱瓿正须太覆供书小吏腕几脱免冠毛頴发仍秃年来轧思倒挽牛逃虚僧社髙如秋乞身得此清凉国不减人间万户侯
　　打剥牡丹
　　大芽如茧肥小芽瘦如锥我今取去无厚薄不欲气本多支离緑尖堕地那复数存者屹立瑚枝姚黄魏紫各王后肯许阘冗相追随姬周祧庙曾祖祢主父强汉防宗支昔人立朝恶党盛败羣杂莠何可知一母宜男竟衰弱岂有如许宁馨儿吾惧生蛇为龙祸又畏百工无一师故今披剥信老手如与造化俱无私明年春归乃翁出空庭还闭絶代姿风雨大是遭白眼酒炙谁复来齐眉衡门一鎻略安分幽谷待赏几无时寄根王谢自得地燕子归来汝莫疑
　　飞将
　　老翁望封竟无有自是翁骨生来丑猿臂悬知不入相且有杀降聊借口翁今逺孙骨虽瘦不解射雕能饮酒自汉至今太寂寥何得遥遥纪华胄尚方侯印只方寸岂有铸金大于斗为翁力取置肘间令翁千歳无恨顔
　　乐园假寐
　　鹊声去复回虫丝长复短江村石枕冷一睫春梦断明朝骑马且重来日迟更为杨花暖
　　麻姑
　　枫树隔云香桃花千歳红朝饮琼华台暮燕蓬莱宫翠鬒垂緑烟霞裾藕丝重明月落空山那得人间梦手甲钩长玉芽薄不坠髻鬟愁绾约入门骑鳯出无踪洞外寒声怅孤鹤
　　梓潼张孝女
　　七盘小阿张孝女庐墓三年竭酸苦扬尘筛土秃指尖堕泪涟涟等秋雨领长鹤脊不胜衣手杖半销缞百缕彼苍者天呼不闻那知此女行髙古路行多少忤逆儿已后令人重生女我哀怙恃今十年不及增培一坏土俯首庐前有愧色劓刖情知无可补问女膝行日几曲哀声虽防动嵓谷夜灯荧荧惨苫屋神鬼同愁鵶伴哭
　　冬夜有感
　　蓼虫常食苦旅鴈自知寒谈士惜巻舌将军解愁鞍雪霜满天冬夜永地炉无火青灯残功名富贵苦不早一年百日红尘道西还故国无故人憔悴少年心已老读书当许万户侯岂意却作苏秦羞深取闾阎薄徒笑鲁人不识东家丘吾祖谪官还旧里防陵亭尉犹低视少卿偶作匈奴降陇西士人慙姓李由来人世轻不遇文章第一空徒尔俛出跨下何施顔当时悔过淮阴市夜深气射青云霄此生早晩当乗轺弹冠举手揖豪贵行得紫绶牢结腰本是壮夫志几成儿女曹平生重恩义聊为寄风骚
　　送杜丞
　　鸭头未换秋谿緑涨水吹沙乱泥玉孤城雨过星斗稀晓起为谁歌别曲江臯人散空鸥鹭飞截长烟断寒素当年珠佩更悠悠岸草黄花重回顾细防锦嚢诗字字杜郎生得真男子太尉国风偃如草丞相家声清似水八月凉风来吹断浮阴云风樯急转望中逺明日东苑生清芬
　　送范秉彛
　　东风吹起原头緑墙暗萋萋芳草缛舞筵辍按杜韦娘旗亭便听金衣曲石城山下路回首不堪顾灼灼小桃燃萧萧踈雨暮锦岸海棠烟重防已四年新班庆莲幕旧鬓愧华巅市桥万缕森森栁玉勒锦韀快鞭走故人半夜洗牛头望载濡唇百壶酒须臾还上鹿头岭道入猨猱怯分影槐阴万笏黄阁深沙路归来定重省后生不乏乐职诗幽处西南恐未知吏部门人宻无数但慙驽马烦鞭笞天边鴈翮已光华试睨银钩防草麻夜直蓬莱得归晩照衣金炬长飞花纵凿城南沟常有河东鳯青嶂入髙吟行台集佳梦宦游无定居相逢又相送
　　送赵伯髙
　　北玩韦编穷年见三絶持文鬬时英胜不待口舌以此起门户鹡鸰同好音何物弟兄贤令人笑书滛车中莹连璧世外无南金当时声名卑贾马嗟今位出稠人下我归政欲质经疑礼失尚容求诸野争名国寄涎蜗角得少失多人不觉浑无钩距肖子都大有诙谐胜方朔平时出山游锦官马蹄踏君门前道江长舟自横迳荒人莫扫不须苦洗霜根发星星复出如秋草龙华美酒贱如水一酌令君变衰老
　　送鞠彭山
　　丹轮随待十三州青文章汗马牛喜见钱塘山水好卜居为有荻花秋年来游宦无覊束要醉海棠西入蜀侯门不惯扑车尘犹忆画堂红映烛未易池中甘索寞乍屈数旬聊自托牛刀行割武阳城梦魂已到天章阁【鞠之大父亦宰武阳其后擢天章阁待制】劝君强作岷峨客莫念鳯凰烟景隔归家重倚望湖楼依前水浸吴天白
　　送菜徐安叟
　　清非太常而有三百六十斋贫似庾郎而无二十七种菜日食万钱竟虚语不糁藜羮时可再一杯防滟飜緑波作客不妨穷鼎鼐大儿咀嚼等太牢小儿饮啜甘沆瀣青青染肠形于色阿骛浑无食鱼态闻君亦有釡轑声大本须烦一车载何苦厉声责妻孥乗兴可能来访戴
　　送时仲西归
　　挂书牛角来东都短小不长五尺余龙章鳯姿蕲见用回叱关吏身无繻志如秋鹗气如虎整束衣冠诧齐鲁膏油继晷不识眠虀盐充肠久味苦尔来试拟观国賔执笔四顾旁无人刘蕡射策不中彀何蕃如家知有亲不平豪愤四五载虚老身姓三十春杜门读书破万巻终教此道淳乎淳行行雪霜寒凝野侵星据鞍跨羸马妻子评郎被褐还玉柱机头差不下但夸舌在终可圗肯向明时慙达者
　　送栁愼徽赴道州教授
　　何以送之山前月千里随人光不灭何以赠之岭上云出入无心疑似君何为自此阳城逐边老日髙快便腹次山曲爱道州民昔日乱离今太平后来賔兴无短瘠帐里先生犹七尺
　　送犊鼻裈与任敦夫
　　任翁何为穷一性共癖左不妄取芥粒甘似西山饿短褐结郭丝犊鼻讵穿破当时北阮贫矫枉几太过肯揭长竿头恐亦是竒货岂惟宜跻升抑自利顿挫济河不撷褰秃尾正便坐迟行少前跋趋急或后簸刀尺初与形虮虱已相贺平生马鞍间髀肉已稍磨此既身之章十年共起卧必以孤裘易顾我应难和子赋从军乐城垆始烦瘅服之逺行迈百步无一蹉尔来玉泉老以此劝勤怠犹忆当时庾岭前传衣正是普通年问道未余衣下事寥寥千载不相传
　　送吴使君
　　西南世家无十族吴范生儿长食肉虎头犀骨初长成闭门教草三千牍传来旧物凌云笔楷字君王无第一墨池染尽俱拙人柿叶学成几失实闻道甘棠阴已宻相共政声同一律玉壶盈尺不消氷清峻照人常惨栗归侍安车幅巾叟石建板舆怜白首二年赢得倚栏干醉防红梅霜雪后草故人偏嗜酒试黄金追百斗芋魁桤木的然成丙穴郫筒依旧不行舟牵挽由来有十倍青衿折杨栁未容学舍鞠园蔬歳月用陶燕许手驽骖无取休推毂二十四蹄肥苜蓿近时牙颊惜春风吾曹易效穷途哭
　　予宿承徳日夜苦霪雨拟金筌赋六韵呈陈居中
　　黑云防阵岿麓女娲补天伴天哭结愁起坐函丈间祠禴除门绣黄犊书册入眼万花缬石泉氷肠河九曲市头老木昏鸦归屋角赭山瞿麦熟胡村水平已可渡软屐青灯循昔路后期讵能数甲子希夷长年耳不死
　　嵗尽行县归示时雨
　　五府辟书如齧铁八关炙手能令热山梅何苦要先春清艳更多终欠叶贵游结懽过美酒不问贤愚皆可口粃糠簸扬在米前鸡口差池落牛后乃翁活计真么麽欲挂冠缨犹未果一歳山行今解火百巧百穷无似我
　　赠术士罗公弼
　　陂逈山空谿水浅骑牛信牛行自逺大翁织笠六铢轻阿母理衣簑直软短呌云无曲终年年但见岩花红何者为荣何等辱牛饱归来睡亦足识字无多浪得官出门车折舟风澜当时牧牛无许事初信人间行路难罗生邂逅孤城角细数直推期命薄五福无有六极全四字干头三字恶逆知大似他心通元辰空亡那免穷壬癸是非终可畏収拾人情称晚贵我家幸有石田在梦里归耕心未改季咸再见应茫然壶子而今藏九渊
　　谢王司户惠纸被
　　雾中楮皮厚一尺岷溪秋浪如蓝碧山僧夜抄山鬼愁白雪千番沍墙壁裁成素被劣缯绮故人聊助苏门癖经年鼾鼻吼蜗室睡魔已作膏肓疾萧萧散发卧南腹稿未成空费日小儿恶寐惊踏裂村妻手线自缝宻幸无寒泪泣牛衣却有春温借光逸的知非布谁讥诈沙汰襆归安足讶合欢若绣双鸳鸯出门便有连城价世外浮华虽自许锦烂珠光变为土落日南柯一梦回断云流水无寻处
　　听王子定吹箫
　　水花浸鬓根荷叶践衫色西城王老子豪健不可得客从日没来鹑衣遍黄埃银杯未羽化公余烦一开山猿供嘉果书萤惊蜡炬能持白玉箫为作苍鸾语凉飚助清奏雨脚挥残暑台边舞鳯拍云来潭底吟龙撆波去君不见宁王当日争门迎三十六宫学新声玉人今夜教何处二十四桥空月明西城烟景何踈索王子宦情殊不恶有田日种黄金茅叵奈蠧虫揺齿脚少年英气无覊络浩唱髙弹神自若春风走马入花林红日垂头困瑶阁老去腰支便矍铄座人那肯妨诙谑飞觞得似少年时西几度灯花落
　　陈蜀州
　　黄鸎哺儿惊不起蜂子饮花渴琼蘃日长燕语踏帘钩栁絮榆钱扑流水紫雾五云斜挂壁梦破长庚海天碧不乏当年感遇诗定知光焰三千尺细香绕熏白玉炉长生酒满黄金壶炉烟直起射河汉壶酒滴滴如明珠祝公富贵荐公寿夜煑振灵晨进酒上皇方倚老成人自问天翁借商叟别岛花深燕未阑瀛洲春老尚余寒似闻延揖真仙侣乞取人间不死丹
　　懐酒
　　清圣浊贤莫区分一入愁肠功等伦石炉三日不举火麴车过门齿生津松草亦已勤好事勿谓秦无人呼儿但涤牛头爵正恐壶榼来缤纷冻消讲舌流冰凘寒破笑颊生红云爱酒未减子猷竹岂可一日无此君谪居无田种秫米忘懐有诗上嚢纸邻醅不隔一航水却隔醉乡三万里
　　王中玉生辰
　　瑶磩桂楹香雾浓贵人罢直承明宫髙楼内集庆生子酒面油膏红复红嵩云入洛秋容晓水冷青洲兰蕙小露蠲仙掌生寒光翡幄华帐飘晩凉虬电蜿蜿防飚驾吹笙子晋从天下泬寥缑氏空月明世间唯识王司稼野人荐公千百寿大椿骨健龙腰瘦紫芝老艾副椒浆请公倒尽长生酒天庙明堂迟飞栋杜宇数惊铜辇梦锦城虽好不如归中散年来忆双鳯
　　石鼓寺晩归
　　野鸟音喧豗苍栾翠轇轕冷光雪色陵云端乱流江势侵天末蒙衲老僧初睡美倚榻陂龙暗揺尾竹庵虎子呼未回石灶茶烟寒不起阿昕爱山定忘返我已兴穷归路晩悲风鸣鴈一声声眸寒更觉江城逺
　　青锉山寺
　　春去山鸟悲春归山鸟乐髙轩一樽酒卧防山花落厨烟续云根涧水断冰脚山中不可留兮归去来日暮芸香裛罗幕





　　钦定四库全书
　　跨鼇集巻五　　　　　　　宋　李新　撰五言律诗
　　古塞
　　曾经古塞间万里控长关卧日邉鼙旧嘶风战马闲戍楼喧暮角笛怨空山应贺升平乆车书混八蛮
　　汉江
　　低霭横沙碧长滩宿鴈孤樵薪窥树瘿渔父就龟趺落日骈游女鸣波佩珠啼乌与惊鹊先我渡城隅
　　湖上招故人
　　栁影依窓过荷香拂枕浮云邉山近雨石下水通秋白藕离新斸嘉鱼落晚钩还同动情兴已为扫西楼
　　磁钓翁
　　尺巘方壶小泉渤海深陶公慈母手抔土故人心蓑笠不愁敝鲦鲿何处防虚堂值萧瑟犹苦百虫吟
　　髙祖试劒石
　　巨石中分断涓流自此东尧仁方宅土项氏曷当锋兴起汉髙业勤劳夏禹功故应行道者千古企遗踪
　　官归
　　旅巢防百指水国漫三年极望只秋草归耕惟石田不成便招隠渐拟欲安禅那得苏司业相逢乞酒钱
　　不寐
　　不寐成孤坐悠悠百感生灯眀将续昼鼓急欲移更药熟知僮倦杯残任鼠争羁懐忘未得时作下阶行
　　晩宿江涨桥
　　鸟径青山外人家苦竹邉江城悬夜鏁鱼市散空船岸静涵秋月林昏宿水烟又寻僧榻卧夜冷欲无眠
　　龙洞
　　龙睡抱眀月我来窥碧浔撄鳞徒有志探颔本无心雷去春霖足云归夜水深余波应不惜好为濯尘襟
　　分蒲萄遗苏必强
　　吏归珍客赐手自举铜盘珠酿琼液烟匀秋露漙初分马乳碧聊别水晶寒教彻棃园曲停歌一处餐
　　鉴亭
　　石壁縁云白松风特地哀断鸿随眼没秋浪擘山来鼔急船头转山眀雨脚开知公归未得此作望乡台
　　次韵员子春逰马溪二首
　　有花栽性地余法寄灯房虬蜿骈松瘦钟寒殷谷长赤髯班石坐白骥踏云骧一夕参客森森出虎场树影隂蒙迳云衣浅扑门禅心无冷暖客意自晨昏涧水鸣珰破山花野血喷再来何薄暮驺从触狐蹲
　　春逰
　　寂寂茂陵春文园病后情黄蜂腰欲断细栁眼初明丽服骈逰女余酣失老兵残妆深院落相对任卿卿
　　杜鹃
　　终日欲归去蹉跎空歳华只知催客泪何处是君家寄子他巢穏颁春故国賖林梢啼不尽流恨入山花
　　桃花菊
　　秋雨秋风夜闲为桃菊吟任香飘涧水回翠入篱金苦李自胡越幽兰初腹心故山千里外回首暝烟深
　　官居偶书
　　湖山随顾盼薄俸亦甘心穷鬼不教富诗魔长使吟支颐闻落叶隠几见栖禽此意竟谁喻萧萧秋夜深
　　重九
　　出户非我识长安虽万家有愁焦緑髪无语揷黄华酒僻喜宫醖衾寒怯绛纱欲传此情况行客在天涯
　　中江道中
　　茆结萧萧宅松周浅浅山斧桑云堕緑堤水月留弯杨蕋风团去虫丝燕掠还行经双只堠曾未彻重关
　　醉乡
　　客至终投辖朝回讵典衣待眠卿且去亟酌我将归泉郡新封邑糟丘小翠微离家今万里坐隔羽觞飞
　　经甘相庙
　　相君天所佑童子知何神不必茂为祖因知秦有人一言成大计千古仰青春庙下尘劳客将惭白髪新
　　逰石鼓寺
　　石鼓寂不振金声无处求层岩防雾树乱玉响氷沟破屐前无齿孤城逺见楼山僧痴问客阿汝谓汤休
　　龙兴行香逰寳莲寺
　　鱼舞天清日经行小刹初松柯青羽葆贝叶细蝇书杜画竒无敌周妻俗有余业无支遁辈难自卜幽居张安化重阳日置酒挽同官逰灵泉寺登高时适有客占牧之诗一聨因缉成一首书寺垣
　　白髪新迁客黄云古战场自然堪堕泪何必更重阳山削孤城起河兮细水长蜀峯髙处望犹是隔秦乡
　　八月十五日过蓬谿书净戒寺
　　瓦冷云埋殿灯长黑暗沙药灵闲草木蔓走古龙蛇石佛随山老松梯转路賖门前溪水浅无处问仙家
　　过永安院
　　山暗云垂地谿回树倒流诗随梅冷落梦入鸟钩辀欲住无佳致重来即旧逰村眉攒八字已解作春愁
　　寳岩寺
　　竹影与溪声萧萧眼底眀秋云浮古树山石削长城暝色凝黄碧啼乌伴晚征髙僧不知客故遣作诗鸣
　　龙逰寺南屏轩和宋宏父韵
　　平日江干过南屏首重廻不妨图里见曾是梦中来近市楼台逼髙城鼓角催老年知渉世临事却防枚
　　感俗
　　回肠惊绀髪汩脚沁寒眸沃壤连千里封狐媚一丘生憎守钱虏冷诮富民侯不厌江西水长年傍屋流
　　问俗
　　穷极天窥涘幽隂地絶春石坛荒誓鬼药媪下神鬭雀分防事晴山亲近人刲羊留髄骨正欲卜归辰
　　俗
　　卜占遵火兆诅誓谨归诚渡笮苍猱捷旋碉墨蚁轻养生茶作命据崄石为城纵去擒来事无人是孔明【西山誓鬼名归诚王】
　　山间女
　　倚竹情何极伤春事已防长眉弯月薄翠袖怯天寒倩妇拢新鬓凭人易旧冠轻闻骑马客相趂隔篱防












　　钦定四库全书
　　跨鼇集巻六　　　　　　　宋　李新　撰七言律诗
　　九支池二首
　　万里车书自一家新城蜿蜿卧龙蛇路民已别东西日楼鼓初闻早晚衙洗出云嵓销虎穴扫开烟瘴离椒花受防不惜躬耕去欲与滕公度嵗华
　　际天州县出要荒始觉承平日月长一望宛无戎甲马四围皆是汉封疆清笳沓沓翻新曲寒月低低下乳墙説与逺人知徳意九重深处是成康
　　题小瀛洲
　　紫霞香雾隔氛尘拟嘱安期谢海神闻道仙居随处有故教湖景到来新菓成行拾千年子花落休悲二月春咫尺徐生身不到自应船载世间人
　　题永康县山光阁
　　吹鬓东风可但寒倦飞孤鹤已知还花光弄暖翻承雪云翼回隂却见山野水曲行林下緑春禽唤出夣中闲欲营老宅南头住待驻人间耐乆顔
　　题絶胜亭
　　孤鸿落照下沧洲人在云间选胜幽好夣知君依魏阙此生惟我识荆州卜居支遁应同志载酒山公已絶忧他日澄江浄如练主人端在塞垣秋
　　题朱令德祠
　　全家领项付吴钩香骨当年谁共收鼎镬九泉留景进旌幢千骑忆同州唐人铁券惊何语蜀国壶浆笑旧游古柏参天僧社冷暮烟风雨使人愁
　　题石子溪亭
　　怪事年来一秃翁懒能挥涕谢途穷归心岂但杜鹃劝官味正嫌酒浓柘叶展开蚕命老山花飞尽蝶家空愿从春社田塍饮内史而今要治聋
　　赵壹读书台
　　台上看书千载客故基青草白芊绵那由府檄平平起除到柴车特特贤土俗更无堪计吏古风空解惜囊钱五行俱下何人见独有高名伴汉川
　　观澜堂
　　风观生凉底事雄五湖烟浪一堂中公方观水那无术客欲工诗正坐穷翻出秋潮真是幻化成蓬峤本来空笔端造化浑竒特爲扫茅茨半畆宫
　　铃阁文书得少休故将湖水慁清眸似从天姥逡廵坐拟放仙槎自在流具眼不随千转此身元并一沤浮羌谁戯墨通三昧信是人间万法俦
　　题旧新明县孝义驿
　　平生职事马蹄尘三月鸎花世路新废邑尚余当日市旌门已忘昔年陈长江浪拍西山脚乔木隂回太古春惟有柳绵情不恶解将柔逺逐行人
　　令狐秀才书堂
　　剰撷芸香辟蠧鱼足音差逺自逃虚春醅已许暮留客冻笔不妨寒著书甲屏风云散漫月窓花影树扶踈他年子伯无闲暇但遣儿曹访隠居
　　题啸竹轩
　　借与江风入茂林低低戞玉伴龙吟琅玕影动分清奏鸾凤声寒得至音妙处成文元有节虚中出乐自无心子期一听终区别流水高山不在吟
　　题南寺吟轩
　　市声幽鸟防相呼指防前村认有无初见江山怀子美更因楼阁夣姑苏惯看渡口飞桃叶细结篱根防木奴蹙得锦囊多少句暮归倾倒九渊珠
　　题质轩
　　百歳才容山鬼知九渊那许季咸窥事明告我肯三渎谋既协人何两疑曵尾讵堪从太史刳肠犹叹漏神蓍试看左顾懐恩处莫记巢莲睡足时
　　相鹤轩
　　别传眼法定何如不用平平许负书贵客逢轩乗有分道人得玉食无余钧天万舞知新奏华表千年识故居田屋老翁亏鉴戒伴鸡同放不知渠
　　题筹笔驿
　　流马飞粮下蜀都卧龙曾此写雄图金刀有义轻三顾铜爵虽强视一夫鼎足山河终有汉鴈行兄弟亦忠呉当年若尽毫端计魏狗还羞不令无
　　悦老堂
　　厚荫林烟翠一围幽幽门馆暗生辉行云转影月先到流水飘香莺自归碧玉已抽云梦干芙蕖犹舞汉宫衣山中悦老无庭榭白酒长新橡栗肥
　　上亭书事
　　自笑痴公日据鞍谁令生不近长安此条太乐非清职何物先生祗冷官背日潢污犹鼎沸隔唇喉舌亦灰干五浆不馈寻常客却作行人一等看
　　题明逺轩
　　聊能半日止游缰拂拂尘裾未涤黄山揜谿光龙脊防谷传天籁虎风凉乱云过眼不妨好细径入村何限长独酌苦吟清意在可怜禽鸟亦相忘
　　题延宾亭
　　秋叶春风自一村主人髙谊揖公孙未容急去须投辖却恐重来不置门歌彻晓云归曲席酒醒残月照空樽何时下客腰悬印西向偿君一饭恩
　　西轩
　　梦中得鹿本无心觉后人亡只见金水出吐蕃分黑白地穷全蜀隔幽阴枯肠正伴空城雀白首更为梁甫吟风歴北琴自动成文无处问知音
　　同宋长江登江店唐氏山阁
　　白头记室朱顔令山阁忙来去却迟碍尽江天松不管吹平沙篆鴈应知思倾竹叶疑无分要赋梅花恰是时王粲从军归信近贮囊试看几多诗
　　蓬莱别岛
　　已驾神鼇逺翠埃外人休咏北山莱自无失脚刘郎到怕有吹笙子晋来云散晓风飘鹤氅月明春浪浸瑶台似闻方士穷真色归笑长红越女腮
　　清泉馆
　　晓踏髙坡日始悬清泉未见口生烟飞鳬欲到二千里挟防徒劳三十年綉带长川初背眼云根双劒逺磨天骕骦齿健嘶风去更敢披头重着鞭
　　黑水馆
　　孤宦轮蹄消嵗月谁縁清赏慰蹉跎曾行轩户昔无处见在江山今得多雪色云容通劒阁镜光池溜属天河本来一段真奇絶不肯闗情柰俗何
　　浮春斋
　　烟鼎金顔碧线长是中日日载春阳翠翰结屋惊鼇背绿叶飜波梦水乡静昼鸟啼三月老路人风送百花香从它流出红英去化作人间有韵妆
　　游罗园
　　故山新寄小郫筒春事而今一半空儿女笑从花影外杯盘香在水光中泉分石溜浑罂白病得春醅半颊红祓禊山阴已陈迹试将青草葄衰翁
　　资州邓园
　　苍官防重岗绿玉寒梢亚短墙春事鸟啼三月老路人风送百花香蜂衙归去栏干静江面飞来燕予忙簿领堆中催白髪不知闲日许多长
　　巴山
　　飞云冉冉隔层峦涨水茫茫失旧湾自昔秋风悲宋玉这囘夜雨宿巴山独行云峤双飞舄谁置壶浆一解顔世事人情随日改不妨老子解痴顽
　　中秋夜宿穆陵闗
　　覊旅情懐不自禁清霜岐路马骎骎一年明月最圎夜千里故人常别心幸有酒沽除是醉更无人赏又如阴寒蛩似识风骚意伴我凄凄到晓吟
　　金牛道中
　　龙鳞凤翼阻腾骧仰首青云自渺茫汉月满衣谙客思巴音侧耳觉吾乡金牛有路通秦恵筹笔无功愧蜀王祗笑无成谩来往囘头慙愧绿衣郎
　　晩过银山
　　荒溪屈曲中郎篆白鹭叅差玉笋班竿日已移三丈外水云犹垜两山间石桥梅蕚余香冷茅店人家晩梦闲幸自归心过飞鸟不须循指示刀环
　　江道中
　　项没黄茒疑虎蹲风揺脱木本浮云忘机沙溆双鸧逺小景人家一水分野寺钟声昏后寂寒衣砧子夜深闻急求贾傅今宣室谁赋伤谗屈子文
　　谷满牛羊路覆莎翠编终日倦坡寺依石角髙低见水绕山根曲折多风入长松零马尾人藏病事设禽罗方壶海峤知何处纵得飞腾柰老何
　　兴利山居
　　江左风流恐未真南州人物竟成尘全家莫恨瘿张丑四国且图山作隣小漏天光浑失热绿槐树盖始知春柴扉昼钥能髙枕一到华胥胜路人
　　过邠郊归蜀
　　摩笄绿玉笋抽芽巻地兠罗栁放花蛱蝶团空飞锦绣葡萄上架走龙蛇河源曲曲无千仞土室层层有几家脱得身归银汉近云津却拟问仙槎
　　过长滩
　　尾劄泥涂贱此身手提鸡肋恋虚名芦花伴我头俱白山色迎秋意转清沙软马留金褭印鴈归滩列水犀兵尚能趂得黄花酒听取东篱笑语声
　　往银山深道亡寺观暮投宿民居
　　入谷清光寒刮眼逺分苍树绕楼台急锵环佩谿流迅晩下牛羊雪迹开山影不随云影转竹声长作雨声来野梅弄色何人爱空抱幽香没草莱
　　安溪
　　岸草绵绵一叶舟野烟开尽水光浮寺连野竹微茫见溪出寒山自在流愁里诗情随浩渺鸟边春梦入钩辀泉嘶石鼎新茶熟且为山僧更少留
　　登城望江边
　　山外浮云云外城江邉羗角水中声九分雪髪功名晩一寸氷衘去就轻山与绣屏天刻画兽编土宇地欹倾早扶藜杖闗头去要向中州看太平
　　暮春泛舟涪江
　　已把荷衣换钓裘不妨官栁系渔舟提壶劝酒虽无意杜宇言归却自由十里江风吹昼梦一川梅雨敌春愁忘机鸥鹭休飞去且为闲人更少留
　　出茂州
　　日落城空鸟少知战场依旧昔人非雪花笼石商皓首枫叶满山秦赭衣月入空罍人自耻尘蒙西榻客元稀穷荒石纽那生禹料得当时殛鲧归
　　又出差还茂州
　　深入不毛何所负不妨老子解痴顽九峯自积十年雪八国犹遗六诏蛮楸带绿垂蚯蚓直苔衣翠滴鹧鸪斑山前人事如麻麦却忆孤城日日闲
　　钦定四库全书
　　跨鼇集巻七　　　　　　　宋　李新　撰七言律诗
　　从辟泸南道中晓征三首
　　人情世事今如此与作丛林眼目防髀肉未能销犊鼻溪篁先与斸渔竿山衔落月金盘缺马踏清霜玉佩寒一十九年闲睡足欲将春梦入长安
　　矍铄从戎恃骨彊旧衣襃愽讵堪装岁云暮矣家安在月出皎兮山更长锥子秃毛穷有分碑顔没字老何妨凭君为防痴儿女白首相期乐未央
　　貂裘紫帽日程程不得修途一纸平作雪晓天梅蕚重压尘小雨马蹄轻随身诗酒三勍敌入眼山川几画屏到日未须投我辖为烧兰水濯繁缨
　　金匮道中
　　白云包裹石城賖几度亲归梦里家春入小桃浑绮绣风回残雪半尘沙唐贤碎泻真珠粒郑老微明白杏花莫道穷边无好语二公流落亦天涯【唐人留题道西岩泉诗本朝郑文寳有此语】
　　铜鼓道中所见诗
　　麦秋塲圃面顔光蚕月丝车茧水黄豆饭饷田薅鼓住田塍收水妇翁忙明沙粲粲流泉慢緑竹猗猗苦笋香赩日不黔形自黑剰收斗粉傅何郎
　　尹公湖晩归
　　个中适意即吾庐可是秋来杖屦踈碧树野烟连广莫暮池斜照落函虚天髙鴈逈字明灭林杳笛寒声有无喜见眉间知底事近乡频领北堂书
　　崇宁寺晚归
　　逺意难随燕燕归故园春冷杏花稀虚名自古双蜗角别业从来一钓矶已后无人能立雪他年知子可传衣结庐薄有西山地更遣何人赋式防
　　落解西归长安道中书所怀
　　年少将军师羽林追奔翻为白头吟不平豪愤三年气未死英雄万里心故国山川知好在异乡风物许重寻捷书不报浑闲事西出潼闗无好音【腊月八日过闗得家问殊不慰覉抱】
　　再书
　　北风过河霜雾深冻入毛骨殊侵寻行人已苦长安道俗眼徒慙季子金风月秦楼愁处别鸎花蜀国病中吟莫嗤今日西归计直为重安亲老心
　　还三嵎先寄舍弟
　　客宦乗流同木偶入村随俗自猴冠鸰飞原上正相应豆泣釜中当少寛貂阙长忧狗尾续客来应借鳯毛防陇西衣鉢传无尽熟防羣儿现宰官
　　寄舍弟二首
　　周三千界贫无敌垂四十年痴有名不怕贵人讥巧宦但教穷鬼笑难兄异乡置酒能招客晓梦还家莫计程起冩新诗归寄汝尚余山月过牕明
　　冷浆庭巷四时秋巧拙时情不觧谋逺客病容诗共瘦故乡野水泪通流稍辜破镜刀头约尽失苍蝇骥尾游他日江湖防生计鸭头春浪一扁舟
　　贻家弟
　　但知四壁有连珠底事虚名更拙图一防病予犹百首十年笑尔拙三都霜风入颊休惊冷瓦埦无油愿急呼世上舌根皆识味满倾终是爱醍醐
　　徐安叟郊居
　　旋补踈篱短短遮郊居初似厌纷华邻灯林腹几萤小市路山腰一线斜衰草缀珠防晓露暮天飞墨数归鵶怜君近岁头浑白两泪临风数祭拏
　　饮田家洞【洞依山皆古甓疑古冢也】
　　日脚归云到坐隅冻禽唧防树扶踈望穷野麦緑不防春入山梅香有余恐是滕公千载室定无汲冢五车书人间可乏贤公子长铗歌成食有鱼
　　山中秋意
　　拟握陂龙陟鳯台厌闻逺鴈一声哀霜干殷叶背林去雨足黄云归谷来蕙幛可能留鹤宿草堂终待覔桤栽有心培养山中桂不束轮囷作散材
　　刘子常约赏海棠
　　共愁明月照空杯莫逐时人溺死灰百日酒随山客尽一年春逐海棠囬门无辙迹草自长燕不世情贫肯来豆饭芋羮容易继明朝花落不重开
　　问田尉公俞丐菊栽
　　冷官防外病隂隂犹向西风拥鼻吟梅福尽藏云外宅陶潜难老菊边心许因秋社前头雨分与东篱匝后金待到重阳不开放却収樽酒去相寻
　　早梅
　　防寞元崖宅有神冷香寒色漏天真感深暖日常为力杰出飞霜恐后春千里故人何以寄一枝幽意望谁亲孤标若值芳华菀羞与妖红碧树隣
　　笋竹
　　峥嵘泽国与烟村饱见尖尖破土防稍倩南风开鹊尾数烦夜雨送龙孙平生直节初挥箨后日清隂自庇根残月莫云林外防森森矛防万军屯
　　催李祖申赏莲防
　　亭亭緑盖宻回塘缥缈青娥丽素妆雪覆千年巢曵尾风翻一曲舞霓裳小槽酒滴随悭雨北海樽空类亢阳何事却妨彭泽醉几时聊发次公狂
　　读五代史
　　割沟分几战场坎蛙穴蚁自侯王鐡枪妄谓千人敌溺器犹须七寳妆诸国岂能臣癞子九龙那得贮归郎堪悲五十年来事荼毒蒸民倍感伤
　　观梁辅之晓阅
　　羽林出戍死忘家坐作行趋听虎牙碧月初生弓入抱青蛇不动劒藏花风吹细柳旗隂转日过寒谿阵脚斜回笑书生头白早空将笔砚战年华
　　凌云
　　江滙潨流揺地轴路穷九顶切彤霄半犁好雨田香润一簸残花春寂寥土马未騣愁败草仙人得杖厌灵苖与公莫论从前事楚些游魂却可招
　　隔墙吹箫悲深有作
　　撄心人事细如蓑浑有童心柰老何湿雪尽随哀泪堕清箫不与哭声和归休最病良田少侵老终怜季子多无命无才犹有友但怜雄辩正悬河
　　问张兴州覔酒
　　防云阵暮天低家在云天西畔西雪片未容欺白髪貂裘不管汚黄泥梅寒花晩休吹笛水瘦江空莫照犀便有绨袍怜过客不如春酿亟封题
　　时雨试步寄员子春
　　与竹他年仅有衣敢愁天赋鲜岐嶷拏乂不拜浑闲事踉蹡初行更效谁莫道汉家飞将种那知天上石麟儿若令新岁能飜舌先寄城东老员诗
　　咏晴
　　髯老新诗锦自裁雨绡烟帐玉屏开风摩团碧隂云破檐倒斜红晩景来蚁阵争雄人未觉蚊雷强聒夜相陪请君日醉兵厨酒千古英流安在哉
　　夜坐有感并简与讷教授
　　青灯微火照寒更不信儒冠误此生飜觉广文官未冷始闻工部辟初行三年宦况秋萧瑟一枕时情梦战争思过故园寻故老旋持春酒防春耕
　　感事
　　银涛千里引长吟玉轸他年有古音云起不知山有助鸟啼争奈竹无心画蛇可笑须安足撄市堪悲只见金莫与浮云较休戚北窻棊酒夜方深
　　正月晦书事
　　业无家酿致隣翁得有薪温引颊红准拟片言能悟主复求一饱定伤弓诗书奴婢晨占鵩盐米妻儿夜送穷早晩郊原莫零涕动揺葵麦有春风
　　次韵子温检覆书事
　　博山灰冷一星寒防乱文书少读残夕饮清氷消热易梦为胡蝶过家难潘郎桃树参差见沈老腰围隠约寛雅量故应容嬾拙功名同向镜中防
　　上张幕
　　草色恩袍九品中文章髙步屈英雄红莲緑水开新幕绛帐青衿走下风沛雨苍龙功已奋翔云丹鳯路潜通尘迷试问刘安诀就学僊源防化工
　　送胡运使
　　呉江氷防水溶溶乍见山花襭眼红六日春容归汉苑千年桃树倚天风预留黄阁朱衣吏令侍商丘白髪翁元圃长生新酿熟一杯相属月明中
　　请将夀卜椒觞迟日花塼几刻长千里暖风春梦好半钩新月绣衣光帝前动笏揺山岳劔外行车映雪霜湖上柳青归未得里人争扫徳星堂
　　当年姓字列仙曹醉逐西王折海桃万策水平祥雾合峨眉岚静使星髙泥封明日传清诏台量何人荐佩刀老去功成解金印卧云闲笑一生劳
　　刘小漕
　　乱红缬眼柳花飞烟抹溪秀一围北背美人占梦去夕阳行客舞雩归三呉父老传氷节两蜀江山识绣衣预草封章千百纸此身明日接天威
　　小槽轧玉逗琼浆满酌金花荐夀觞已有骏驹传骥足莫辞持节下羊肠防诗何处无灵物报国新来有皂囊要覔甘棠寻旧爱莫云千里蔽柔桑
　　五云入梦翠浮空正在髙阳巴里中八叶蓂含天露緑千年桃映海波红流钱逺裔争推晏青史何人独比雄白面门生指椿桧愿肩华髪倚春风
　　江提仓生日二首
　　青鏁沈烟瞑着沙芙渠云帐晓吞霞南金人物无双士宫锦文章自一家赏过十分银汉月采归千岁海桃花蜀仙行劝长生酒燕寝凝香碧雾斜
　　自应骑鹤下浮丘雅意人间事俊游长久方壶新岁月飘飖江左旧风流嵓椿骨老三千尺佳气春回十五州温诏趋归行有日此封端是富民侯
　　赠翟提刑
　　云麦供羞荐紫阍里闾初识子威孙千年海骨蟠桃实六日天眉画桂防饱见雪霜威劔阁行防松栢老夷门石麟下作人间客故有光芒扫夕昏
　　虬龙金璧走天阍下有髙陵几代孙赋掷玉声那问价笔生春意自无防尚书补去由髙第廷尉除归不署门元圃长生新酿熟一庭椿露滴黄昏
　　呈恩主户部郎中
　　某皇恐再拜伏承恩主户部郎中顷被纶言荣还省闼惟此求全之福悉皆稽古之功同出于儒何必曰利况损上益下无非天子之仁而富国彊兵殆成覇者之佐若讲之有素即行之非艰姑省前人之诛求以察天下之息耗某久叨下客数戴余光既城狐社防无所出其灵则刍狗牺牛或有补于用久留蕲术而夫子才一解顔将行赠言故每篇凡三致意上凂师席退积惊怀伏惟采览幸甚幸甚
　　玉翰飞出汉江东蜀道三年兴已穷城郭宛然人未老笑谈终日座生风汴云归去觚棱近珠佩收来汉月空衰草寒苕更惆怅乱鵶无数失征鸿
　　何必庭臯木叶黄秋风无处不凄凉莫言短髪游郎署且伴闲云入故乡汉殿早瞻新日月劔屏犹帯旧氷霜一飞碧落三千里还向瑶池浴鳯凰
　　翠轺行色倦秋隂且听新来泽畔吟云起已知山有助鸟啼争柰竹无心斗光指客求佳气桐尾收烟得好音他日欲通千里信西风吹鴈亦浮沉
　　寿王提举二首
　　新岁祥分葆羽车老君抱送浃云霞夏正更籥称觞近蜀道占星故国賖尚忆前时司玉牒试簮明日剪金花【风俗人日士女以剪金花胜相遗】这回飞燕知恩旧肯到寻常百姓家本来卿伯籍神霄时与羣仙立舜朝邂逅吹笙云鹤并等闲飞舄海天遥在公载燕方称夀厥日惟人只隔宵黄阁年年春酒熟商山皓首却烦招
　　留别寄元裕
　　耳熟英声相见晩觧顔一笑尽天真有鱼待客不妨醉无玉藏花初厌贫踈竹已留清夜月好风先防过江尘幽居莫薙庭前草枕葄他时有故人
　　过何权道幽居不遇
　　水部风流小隠居别来眼法定何如雾中不见空峒子世外空传珞琭书今岁紫荆簮未得后溪黄鲊食无余素冠如遇文园宅为我慇懃借子虚
　　过卧龙先生幽居
　　手调鼎剂作清凉不秘千金肘后方闲数岭云松自翠卧听梅雨药初香【公辩四山皆种药】三山梦断黄粱熟一迳莓封白日长我欲从公结幽隠不干泉石解膏肓
　　盐井
　　凿到金轮水际通绠长牛领血垂红作梅后日防调鼎拟雪前人欲防空波素尽熬青瀚海虎形不待盬南风输官已足金籯满坐咲骑驴困五穷
　　钦定四库全书
　　跨鼇集巻八　　　　　　　宋　李新　撰七言律诗
　　次韵张永锡待制留题通泉聚古堂
　　及时李任浮沉畏景游云苦太侵环县江流元渺渺参天乔木自森森七言妙语腾光焰八法新题冠古今闻道宵征最清处风翻旌斾月流襟
　　送刘金部三首
　　绮鸾衘诏碧霜林按部归来听好音卧防蜀云山厯厯行游兰省夜沉沉柔桑平帯三川緑苍桂同铺百里隂天子虚怀求妙道肯令公负一生心
　　烟老谿花几堕红髙阳闾巷接呉宫禁墙钟断翻新雨剑岭云寒想去鸿汴水波声天地逺上林春色古今同行观勳筞知多少河水安流敌帐空
　　七里亭中酒满樽野梅踈淡月黄昏可怜白屋西南士占得青春露恩千载誓言飞将种一生归报豢龙孙年来佩剑人相笑宁立孤风昼掩门
　　送元景防辟廱
　　老年鹤瘠玉苍苍送汝难收泪两行短褐尚存慈母线义居初割紫蜂房埙箎元自音声协鸿鴈而今羽翼长别业未尝收菽粟一家温饱待文章
　　送张君实赴制举
　　不用名矜自半千髙才十二许争先乗轺逺道三千里下笔谈王数百篇忠胆自能倾白日决科时似选青钱山城送别无他祝早属登瀛第一仙
　　送知府王大夫
　　一笑行抛汉水湄野梅残雪照旌旗啼鸎未与春先去归骑犹呼雨自随【徃岁久旱公入境祷于鸡翁神约十日而雨下车数日而雨岁以有年】干禄且优垂老姊【宋庾彦达为益州携姊之镇西土称焉今公亦侍郡君逺来】穷经自有起家儿后人覔得松岩石先刻寒生送别诗平生和气满襟春徃事飞鳬自在身风伯已驱天上雾鳯书仍起汉濵人一鞭草色吟青嶂几刻花隂梦紫宸从此唐衢哀世泪为公无复更霑巾
　　送权守解印趋阙
　　欲挽行人入醉乡残春岐路日偏长花容贴雨蜂儿静麦浪翻风燕子凉心计已髙刘晏幕恩波终戴召公棠去思正伴东溪水听得潺湲更断肠
　　喜王子温教子
　　诸郎春鬓緑鬖鬖阆苑幽人为指南大率已经平子目未应更与阿戎谈夜萤扑案光分烛秋水挼青色染蓝的见松牕珠树客碧浔龙颔问谁探
　　喜孙伯逺王周彦逺访
　　晩闻佳客过烟城抛檄归来扫榻尘连骑莫忧原叔病食鲑谁谓庾郎贫定因残雪寻穿履聊覔江梅遗故人重与论文在何日自应乗兴一相亲
　　次韵苏必强见寄
　　不知暗室鬼揶揄曽入鱼鳬伴蠧书分背鴈音清汉逺动帘风竹故人踈小桃烟老三年树白马原空百两车消去泪流氷筯若待凭浊酒一樽余
　　再和
　　忆访东坡旧隠居飘飘儿侄几家书闭门草牍人谁识抱膝吟诗客自踈枳棘那栖云表翼壶浆争劳雪中车穷愁定笑江干尉瘦骨空长六尺余
　　燕走马少卿口号
　　冠盖相逢好驻鞍况知北陆已迎寒诏归未觉尧天逺星应休辞蜀道难欵听话言敦夙契更催歌舞奉清欢慇懃莫惜通宵醉归约松梢月影残
　　和李少卿见贻之什
　　碧江青嶂冷飜光水镜氷壶照座凉舜日有时琴自动鲈鱼何处鲙飞香竹开细尾搀先出雀引新雏底事忙老去得为裴度客旧来频过郑公乡
　　和任普州冬至日作
　　诗成椽笔一何工元有英声妙洛中已是少师扶日手更防公子钓鼇风书云寳防开新瑞脱木香山堕晚红经济通才犹补外与骑星鹤问圆穹
　　答李丞用其韵
　　四时秋色可春回古锦囊空信短才纸尾依随丞不负天西穷絶客何来顽云垂翼山碉暗乔麦饶花雪岭开投老播流情味恶孤城移作望乡台
　　年少文声许过秦仕涂便失自由身初思鲈鲙飜归兴不见仙槎却问津道德千言遥胄事文章万丈当家春鱼从丙穴如收得更与张华细辨鳞
　　谢杨秀才恵文编
　　漆园梦过感天涯坐客元非借齿牙小杜阿房终是好沈郎雌霓不容差岂羞东郭先生履行谢闗西孔子家五斗折腰闻道晚未穷摛藻胜春花
　　寄郑明举香
　　手匀沉实伴兰荪着壁青烟未有防掩鼻新来憎甲俗佛衣无处避膏昏不成乱臭须持枣却恐偷生误返防寄语山间郑夫子年来悬麝厌当门
　　代张元老上许漕
　　人在坤维久覆醯故教使节出天西后来武库成清职平日家风归品题欲见流钱凴马防稍闻刮膜待金箆鸰原曾冠仙鼇顶应觉人间太华低
　　文章摛锦已堆胸直指威声俯仰中蜀部星髙千幛静平舆龙起一渊空阅人妙学函明镜飞镝清心本素风垂手汚涂收酱瓿为怜识字老扬雄
　　青石阻雨
　　茅屋隂多麦化蛾西山云重雨流禾未闻回也改其乐觧道虞兮柰若何身与前村孤堠逺泪随流水一溪多文章生世元无力半岁边城伴枕戈
　　隠居
　　伯鸾翠构元临市靖节幽居最近朝事过自余安水石客忙何至走渔樵价髙少室仍休问径捷终南更易招岭上有云如可寄肯将台鼎换箪瓢
　　龙水板桥院
　　送腊温浓万井同筠舆犹走万山中曝成枯菜依檐白染出春衣映壁红掩豆豚肩仍岁俭传觞酿瓮几家空不知新岁招陶否待向江干送五穷
　　普通院
　　而今漫叟正聱牙无复新诗頼碧纱行驭乗风方少快归期破镜尽从差月头渐黑山云雨脚更斜江路义寒士规模新宰相这回行处亦堤沙
　　东津净行院
　　老于春事无交涉退作淘金榻底沙蠺到两眠方健叶柳成三倒却飞花小桃涨浪堤防润緑麦飜风燕羽斜不得毫厘稽古力起人松竹问谁家
　　留题华严壁
　　直向忙中得少休一生縁分属清幽好山不许寻常见野水从教自在流种竹养茶双碧重有僧无客四时秋当初着眼如低下不识光芒射斗牛
　　书梁山杨氏亭壁
　　骑马黄尘本不知作新轩榭发幽竒缬云山色屏千曲绣地花光春四时涤器讵须能赋客力书自有起家儿心肝呕出无空处一宿相酬不废诗
　　游寂照院
　　万个当时几席深想揺寒碧防隂隂青山甚富犹藏石焦尾曾收更爱琴篱脚稻花香绕梦云梢桂树色分金他年寂子如更变佛法从来不离心
　　寂照院
　　道人筑室不草草燕垒蜂房断有才细细转泉萦屋去踈踈栽竹放山来琴无杀意客何惮士怕移文车自回清夜不眠留迟月噪天耘鼓急如雷
　　游雍熈寺
　　随身刀笔快投空黄鹄凭君放出笼野马已飞樽俎外白云端在笑谭中太平老将辜三畧迟钝参军得五穷近日半聋并半哑莫将佛法问厐公
　　游化城寺
　　山色从来不世情水光分与万家清连云种竹官租薄入谷收茶野屫轻小雨结縁留俗客好风吹梦过江城这回劝饮休辞醉后日西山第几程
　　游云门山寺
　　宰官得度却无能直断曹溪一防灯脱体化为牛马走只身归是水云僧晚烟破灶迷村落桴鼓哗空走稻塍弄水防山元未足半规初月上觚棱
　　再游云门山寺
　　筠马梯空正肉飞山幽鸣鸟自声微地趋玉嶂新朝眼岩织天花欲坠衣云木绸缪青羽葆窦泉零落小珠玑重来且与防华表秪恐无人识令威
　　暮还官寺
　　新雨初平万顷波移家归去旧烟萝三年邻里定相笑八斗才名岂是多地近聊为分袂别酒醺闲作扣舷歌晩投方丈虽岑寂客喜谈自见过
　　宿青城板桥寺
　　村落萧萧烟雨收鹑衣寒防挽归牛平生脚力未到处当路贵人安肯游蹶失马蹄无限恐荒凉僧墅不胜愁北窻季弟还知否一夜秋声已白头
　　春日自锦封归宁过寳岩寺
　　曲槛横桥尽落梅春风草木自承恩一身初逐断鸿去百里犹余残烧痕回首锦谿花柳市那如山寺水云村鸣驺喜色知多少白髪双亲笑倚门
　　过江游灵泉寺
　　徐卿才力已无双几日飞书约渡江岸石有纹欺锦绣野芦无数认旌幢酒投渤澥难招偶诗筑长城欲受降玉麈清谈更通昔定容寒月半侵窻
　　游法济寺
　　俯槛微歌猛虎行暮楼钟鐡又铮铮好将石劔磨三伏自有巴猿报五更种竹养茶家计薄依山临水国风清张王左道曹刘战秖此只园不识兵
　　暮钟晓磬杂啼鵶尤觉幽栖与市賖风力吹回千嶂雨柳隂遮断一谿花苍皮树瘿何妨丑横水桥虹不厌斜夜半春雷乱车轧不须鸣鼓助惊茶
　　大佛寺留题
　　緑篠寒松小翠微鱼声寂寂皷声稀山头逺见屏出海峤谁迁石笋归欲得鬼神添岭桧却愁风雨断天衣醵钱欲作翚飞观一鉢无妨厌蕨薇
　　感贫女
　　天然素质胜铅华一握青丝过老鵶信手画眉成柳叶移盆贮水当菱花长忧夜雪侵肌骨不识春风到齿牙媒妁近来趋势利终年元未适良家
　　送姚深之
　　急向空花认此身莫因宦学苦伤贫迟迟海菓未成子忽忽荷衣防作尘玉有细疵那觉病谷【俞玉切】无雌虎自生春还家少皷男儿气麈尾驱牛笑煞人
　　鐡山祠成二首
　　千岭分岗一岭西一峯骧首万峯低仰防木杪楼台小犹听云端甲马嘶暮角回风吹落叶晓暾笼树转寒霓要知血食无穷处隂壑藏雷水绕谿
　　缥缈团空翠一围丛神社鼓日相依隂天几处防云阵夜雪何时化鐡衣鸟防莫栖新蘂殿风尘从染旧龙旗门前汗马蹄飜玉犹似当年力战归
　　赋邓士载祠
　　髙鸟无余弓自除由来名盛不堪居易挥道左降王难弭朝端谤箧书更欲平呉功未就可怜出蜀智何踈鳯台山月知寃魄夜夜停光照故墟
　　磁钓翁
　　磁钓翁寜傍钓矶且当兀坐小盆池模形陶氏不须恠入手苍鲸未可知风雨不渝端此志江湖归去定何时闲惟秋水磻谿客船入芦花笛卧吹
　　无心不自任公子手引龙鱼敌万钧瓦觧弟兄惊坠甑块居烟雨胜流人非闗钓誉虽攘臂未欲垂言却巻纶更与甄陶一坏土铃斋相伴岂无因
　　跨鼇集卷八考证
　　第十页前五行　曲槛横桥尽落梅梅字出韵因无别本可校姑仍其旧













　　钦定四库全书
　　跨鳌集巻九　　　　　　　宋　李新　撰七言律诗
　　晓起
　　晓禽聒起坐薪床梳裹斑丝短短苍瓮面拨来蛆子白花心飞出蝶须黄逰蜂声沓晨衙退细篆香萦碧线长已约隣家来小饮是中容得次公狂
　　过冯十夜饮见烛花有作
　　世事不知浑井底巴音犹在已天涯攻愁有酒杯吹浪报喜非春烛自花贾谊长才空赋鵩东陵余地欲栽诏书许逐阳和至寜乞西山度岁华
　　下鹿头坂偶成
　　朝来喜下鹿头闗谁谓追奔匹马还意气已无豪愤态梦魂犹在崄﨑间白云亲老愁归计明月知音笑病顔天子已筹西夏策将军未易许安闲
　　九日林守同饮因思昔年朱侍讲跨鹤之集
　　常记秋登跨鹤台儒先杖履共追陪如公已到蓬莱上过我又分符竹来往事已成千古话遗风空负十分杯依依正尔重阳日襟抱何时得好开
　　次韵任使君咏梅二首
　　堂上髙人解赏音孤根未放草来侵不妨此后颁春力却得从前爱日心模腊曾防黄淡淡试妆犹恐晕深深而今驿使行如织听取新来塞上吟
　　平时化力与扶持莫道春工未肯私暗有浮香通淡月瘦无寒叶到空枝腹中太白何多锦句下韦郎自不知【前人谓韦苏州诗絶无脂腻】隂谷未开公见否葭灰暖律更烦吹
　　次韵解君接感怀
　　能向风尘识马周新丰饮尽得相留后车惯载胡王缚衰草频惊战马秋灵武须公来辟土桃林他日待归牛承平衞霍知虚老剩着新篇继日休
　　太平事业按商周麟阁仪形待子留壮士长歌三箭定鸱夷归老五湖秋生涯底事空藏劒英气平时已食牛歌扇舞衫今太寂暮云佳句敌汤休
　　天池读书寄元明
　　絺葛皮冠萧隐居溪山随我亦名愚调和得所弟乳酪丽泽不均兄瓠壶晓雨莫偿双泪落夜灯常照一心孤阿松活计今多少试问山前几木奴
　　甲子春趋太学过华山赋仙掌峰
　　一掌巍然占碧巅分明髙举欲擎天升沉尽待招擕力指防都归造化权好与清霄扶日月莫留寒嶂弄云烟不知千古兴亡事屈指而今是几年
　　北牕偶成呈遗逸
　　北牕氷硏碎鱼鳞未伏徐翁笔有神止酒诗成三迳晓买山钱就一家春饥鼯如市莫欺客穷鬼作朋终笑人未敢移文谢逋客且防除道过蒲轮
　　观前古美人图
　　璧月尘昏琼树秋无从百媚一囬眸荼防香度梅妆冷鹦鹉声低玉笛幽唾背但能知祸水逢春且莫上迷楼归来安守无盐女不宠无惊共白头
　　所见
　　鬓丝萧散忙蚕月笑靥匀停喜麦秋落照已斜犹曝茧故人未渡莫横舟屋欹云影长年见枕压谿声半夜流料得此生无好梦却胜终日有闲愁
　　蓬溪道中所见
　　筠舆百曲篆谿湾润麦催花小雨悭鶗鴃弄声知境静秋千垂影见春闲一生瘦骨几随鹤万事无心却爱山为濯小槽収重碧扫除东阁待翁还
　　诗情冷落接坰荒鸟语钩辀伴日长山馆花烦蜂蜜重溪桥雨润燕泥香鄂君被暖春回帐犬子琴闲月到床醉里要归何处是无功犹解记吾乡
　　西岗重九【周奉议座中赋得黄字韵】
　　天涯一角见重阳萧洒西风客断膓麻纻未更今日白菊花还似去年黄陶潜把酒重开解宋玉临墙乍感伤借问龙山歌防者座中谁认緑衣郎
　　送冯梦授试礼部
　　殷树葱笼绣晓暾马蹄东去乱氷防世収征诏藏商谷家有新功刻禹门太白夜郎初辱顾冯唐汉殿欲承恩南山报喜通啼鸟明日荣归鹤有孙
　　年来初识小冯君鞭靮何妨驭晏婴三世卿云涪水秀一门巢许蜀山清飘零殊幸逢公子邂逅相防不世情入手华标归早晩愿扶藜杖出山迎
　　送钱使者三首
　　不须囬首汉臯亭白髪愁催却易生好梦先依鸾仗去此身聊伴剑云行随辀芳草真无頼送客黄鹠似有情故国要知何处是望湖楼下锦衣城
　　玉翰飞过汉江东蜀道三年兴已穷明日登山临水去故园啼鸟落花空闻今自草延英奏合下人推长者风燕麦兎葵初乱眼欲将修翼问归鸿
　　翠羽颁书出紫皇残春岐路日初长花容帖雨蜂儿静麦浪飜风燕子凉八叶世家方越古二王振鹭已成行行行才业知多少千里吴天水满塘
　　简任安中
　　邉公春梦昼悠扬借有新嘲不汝妨杖屦未经桃李树棹歌空忆水云乡子规啼去花应好燕子归来日渐长稍学渊明惜名酒扫除斋阁待君尝
　　神泉道中寄李道明
　　野鸟啼春稍觉空马蹄何故万山中树连土雨微茫緑花入麦秋零乱红北阮不知贫气味谪仙元有旧家风正须洗出青青目防取新来塞上翁
　　题普州东溪
　　防军龙钟大可笑清圣寂寞何所中往事几随山影转此生元与浪花同金銮视草人安在曲水流觞迹已空【溪有翰林滩凿流杯】早晩北风吹得去欲防云汉问鸿蒙
　　送许东传
　　碧霄已觉少防明帝所行防召老成好梦谩依淮水去秋风空见雪山轻衣冠几许披云雾父老于今识弟兄黄阁他年开月旦想公终不解忘情
　　转蓬孤鹤昔流人千里楼西客此身江海相忘鱼自乐雪霜已过树回春长安索米非方朔谷口耕云待子真収拾从来忧国泪太平无复事沾巾
　　送元播
　　恩光似涪波湿雪欺梅柰别何敛尽寒威离两蜀播将春色入三河轻装旧槖黄金少故国新丰美酒多不负一生经济术他年元鼎解调和
　　送李才儒
　　未觉乡闗岁月深转山旗影缓愔愔逺人愿见乔卿服支邑曾随子贱琴摅散幽隂千古恨发明忠义一生心氷清不屈二天庇雨化寜逢三日霖
　　理官食木遥遥胄一姓而今万顷麻浑道娄公能耐事惟余老子未通家行经阊阖云生足归到方壶雪弄花休丐一麾江海去且扶尧日度清华
　　送邵马勾二首
　　飘零愁杀病防军防防黄泥渍帽裙藏火解销秦地铁骑驴重数华山云儿号惟有韩司业官冷谁怜郑广文身世泡沤浑道得请君一笑北邙坟
　　芳菊江藜泣冷烟秋风秋雨老行鞭尝依故国横经笥犹忆南堂乞火仙月瘴稍昏斜谷路渔竿空倚北谿船有钱他日邻枌社待覔嵩隂一顷田
　　送周晋叔
　　妙龄壁水兴何穷投笔幡然定逺功寳仗初依金碧辂铁鞭闲静海连风萱堂归去椒觞近珠佩収来汉月空明日紫骝嘶晓雪故人端在乱山中
　　送邵子文
　　柳映平桥路带沙行人归思浩无涯临岐萧寺琐苍竹催客杜鹃啼落花千里乱山云自暗一谿流水日空斜伊予最是多情者为拂前题置碧纱
　　送刘汉特兼简邵子文
　　緑篠欹墙叶叶声夜凉风细露华清飘零何幸逢公子邂逅相防不世情拟向伯伦求酒颂不知东野解诗鸣三峯峯下文章伯应忆当年阮歩兵
　　妇嘲
　　岁晩随君色色无嫁时我自有琼琚借令值客休扪虱幸未能诗勿跨驴寜与渔樵安旧隐莫言封禅着新书夜寒憎见牛衣泣起执晨炊触釜鱼
　　药水岩
　　岩前曾考腐斤樵洞里仙人不可招龙睡有时悭小雨春长无地覔灵苖与攻中散平时懒更沃文园异日消调鼎和羮须玉液预私清泚注轻瓢
　　陋夷
　　疗饥寜采故丘薇真陋羌夷讵可依火日四山犹堕雪鬼林六月不单衣药残花蕚归方册狨老金丝触祸机倒指瓜期今已足早修云翼背西飞
　　宋隐君挽词
　　贵口轻翾意自融鸣柯芥羽逐春风猗欤宋氏青云器师我缁川白髪翁沃壤可彰千载义旧牕空负一生功新阡无用栽凡木待防竒才长碧桐
　　蒲静安挽词
　　舞鸾雏鹄已先飞曾倚西山泣晩晖老去儿孙雄北阮古来门户占乌衣萧萧华髪犹供祭歴歴清谈又解围洞口仙人招白鹤玉翰何日与云归
　　陈丈挽诗
　　七十飘生世所稀初休利锁便忘机清朝有子方干禄白屋无尘自掩扉髙论竞推猗顿富梦魂飜逐楚庄飞素车白马春郊道鸾鳯相呼旧穴归
　　挽崇寜王雅桥杨公善宣教词
　　何必他杨重蜀苖闗西华胄固遥遥大成殿老身先倡贝叶书成血未消金马祥光开旧地玉虹寒影卧新桥伟翁有子全忠孝行防珪璋荐盛朝
　　挽江源张寛儒承事词
　　善颂堂下几生刍防牱墓西千辆车邑人清泪堕不已食客行歌悲有余家法新增小戴礼生涯半用计然书平生隂德知多少势等岷峨报亦徐
　　挽张承事词
　　长吟清啸蜀江干一尺霜根向物寒吾道祗知尊孔子竒书何用学刘安谈客去虚方丈碧落雏归迅羽翰晓月流星无处覔断云空着子陵滩
　　东平县君挽词
　　玉翰飞过碧江东露泣三荆向晓风贝叶尘生昏旧緑苹花烟老堕疎红鸟沉孤影桓山外虫返青壁水空德范岂惟坟上土传家清训是无穷
　　挽史太君词
　　吴楚云帆万里风元歌来哭旧江东梁城皓鹤千年恨蜀垄青松一梦空滏水波声天地逺防陵山色古今同碑隂且刻东坡语勳烈将収国史中
　　寿安夫人挽词
　　闺门秀色擢氷清行佩兰苕八十春传道先生为择配起家著作不忧贫金花贴子分双轴子舍登瀛有几人千仞龙华松竹域妇姑虽死亦相亲
　　荣德夫人挽词
　　旧池龟去必巢莲龙隧愁防锦水邉肯与玉人俱逺宦自怜王母已髙年松牕诵亲曹叔秋月家风起郑仙客立朝何所恨自縁退有可耕田
　　隂伯庸悼词
　　妙年词墨一何工汉苑家声戚里雄居避飞尘门似水客投漫刺袂生风香消绛帐鱼难蠧月照银杯酒不空阳报岂须穷寳箧鳯雏行防赤霞中
　　病中二首
　　虚名毕竟耳邉风梦入巢由事一空贫窭未能防鬼笑悲哀端更遇途穷胡沙十月惊鴈水国三年食蓼虫得似此身无好味病余明日即衰翁
　　林间风气杳无踪欲遣谁人慰病慵丐友何顔堪著论祭拏无泪可沾胸不知心逐揺揺斾反为官怜楚楚松最是少眠多念处瞑鵶残月五更钟















　　钦定四库全书
　　跨鼇集巻十　　　　　　　宋　李新　撰五言絶句
　　月下
　　俗意未能免高情谁与论惟怜今夜月依旧照衡门
　　和许表民湔江驿四题
　　花尽蜂腰痩风低燕脇凉云衣迷逺岫烟幕蔽柔桑吹来槐荚细过去杜鹃悲惯客久无念送春闲有诗笋成森碧玉麦熟敛黄云村酒不堪酌一杯能易醺栁桥通窈窕客辔按玲珑蒲劔一谿緑酒花双颊红
　　游南水陆院
　　蜀国山河在梁原草树深暮云千里色无处不伤心鸣蛙千鼓吹脩竹万琅玕日下欲归去谿光生晩寒
　　宿西谷院六首
　　线绕参差路云封咫尺山寺僧初怪客三日窃优闲野水无穷意幽花不断香残春孤客恨惟与汉天长山翠围裘领谿声响佩环终年无俗客不用掩松闗野鸟休惊起浮云莫厌看松萝秋后碧岩谷暑中寒石髓门前水松风谷外钟迟迟半轮月未忍出双峯稍治寻山屐初裁半隠衣声声杜鹃语犹劝不如归
　　六言絶句
　　送菜徐秀才
　　吏部虀盐满腹先生苜蓿盈盘珍重寻常痴客不作膏粱眼看
　　食荠已甘予口送荼聊苦君肠见说防碪无分借令轑釡何妨
　　黄精末有积雪晩菘犹帯寒烟虽辜主父九鼎不减何郎万钱
　　增添庾郎方丈掇拾仪休弃遗但令门人学圃不妨夫子下帷
　　七言絶句
　　秋日登楼
　　浓扫清隂一壑秋眼光新困仲宣楼等闲欲作东山醉却为苍生不破愁
　　洗遍山光暮雨收落霞孤鹜防清秋蜀天地暖知无雁不怕愁声稳上楼
　　送吕兴元
　　身离梁苑初蚕月脚蹈秦云已麦秋要见使君恩惠久滔滔长伴汉江流
　　梯天悬阁马行空旌斾悠悠照谷红灵鳯隂寒春过晩万山犹有牡丹风
　　氷壶旧映蓝溪玉璧乘曾依白帝城明日武林山下路过桥唯有杜鹃声
　　太平天子事东封洛苑回銮访侍中自古相门终出相试持圭璧近重瞳
　　雾豹平时岂一班定将清对领威顔东南民病知多少莫把皇华误出闗
　　行入云衢路未通主人明日复观风几声寒鹊江村暮烟雨潇潇失去鸿
　　目击
　　悬知九折自成医痩骨绵绵尚胜肥引睡文书满床榻病儿犹枕乐天诗
　　送程公明
　　莫倚行台怯酒醺一杯父老送慇懃白云岭上虽无数未敢持来玷使君
　　渐横碧落快秋风回首云山几万重明夕长亭新梦破乱鵶残月五更钟
　　解頥诗训忆趋庭四十专城发尚青屈指世间无此乐路行争看老人星
　　不羁风韵有萧郎白傅新诗已满筐烟薄露寒虽写痩自应清节也凌霜
　　金阖铜枢唤仗开越班侍从荐高才一鞭野色身何处芸阁清风待客来
　　玉镫惊骦趂早朝天香成阵暗蝉貂平云无复偷闲到溪阔烟深鎻市桥
　　无限秋容入跨鼇使君山色两相高半生笑尽迎逢辈俯仰随人效桔橰
　　自怜痩骨饮氷寒惆怅相逢下眼看闲想显人应笑我道傍初试折腰官
　　青草山头一万家那分下泽有龙蛇不知明日都门客肯与东风缓颊牙
　　登山临水送将归身防甘棠手挽衣不似塞垣来泣别傍辕犹怯使君威
　　送菜徐秀才
　　锦里园官供菜把草堂诗客重伤贫一杯野老夸芹美笑煞从来食肉人
　　冯秀才宅晩饮
　　雪丝雾幕晩隂浓还隔家山几许重引睡凭君一樽酒欲将归梦过鼇峯
　　西斋睡起
　　避雨燕儿晴又去趂衙蜂子晩还归西轩一枕无人唤零落桃花绕梦飞
　　緑云山麦层层緑红雨谿桃处处残老去见花如隔雾可堪不得雾中看
　　题北岩定林院方丈戊戌正月二十四日携诸童稚来游借草而饮既醉书方丈小垣以去
　　松岭晴烟明冉冉石桥融水暖涓涓老翁百事无心计秪有寻春似去年
　　东风桃李年年在化国光隂日日长试数开元到今夕几经繁盛几凄凉
　　桃花
　　年少刘郎初见时似笑东风三两枝刘郎白发欲再见前溪落尽迷佳期
　　正月末再来渡石桥见桃花盛开有感而赋
　　小桃弄色仍千本流水飘香又一年何必人如花灼灼但教情似水涓涓
　　梨花
　　太真欲泣君王羞一枝帯雨春梢头年来乐府不栽种淡月青烟无处求
　　种莲
　　分得清浔白玉芽旋抽緑柄信欹斜当时荡桨耶谿女可是无情笑隔花
　　题纯益壁记
　　斜雨逆风昏旧字是中能有几人知未言温室栽何木先向忠州教竹枝
　　晩饮冯秀才宅
　　遥天孤雁泣离羣叠叠秋山更莫云孤雁足添迁客恨相逢赖有小冯君
　　雪树
　　巴山雪树惨黄云劔甲参差百万军不用寒光苦凌铄若论官况冷于君
　　登天台
　　江云不与山云接土雨还因夜雨消独上天台肆遐瞩故乡只隔一山遥
　　送刘祠部
　　汉苑何人侍翠舆锵锵环佩杂璆瓐刘郎带笑大夸客此是予家千里驹
　　玉腕腾云黑雾开穆王八骏如驽骀逸气飘飘长不已重闻汗血下天来
　　芙蓉城下多埃土却逐刘郎上天去峨眉一顾一回头明月东风在何处
　　立化童子
　　冷饭残羮属与谁其他消息问谁知竿头一步饶师进不是当年去得迟
　　泛松溪
　　浪激氷花潄大堤山回云影照寒溪一生怀抱无人见又跃芦梢困马蹄
　　过贾浪仙崔秀才故祠
　　浪仙句法得全功崔子区区立下风客塜相望归不得青衫憔悴两君同
　　倦飞好鸟下荒陂不见骑驴主簿归林杳笛寒声愈细为寻牛背一簑衣
　　题贵闲轩
　　尘埋鬼笑有无间多少真痴不贵闲白日舒长问谁老几将春梦到三山
　　除草
　　緑茵春葄暖无加醉眼蒙茸缬万花闻道芟夷殊不恶直须着意认兰芽
　　还书室
　　浄室归来自冷氷矜持笔砚更非能假令一笑人间事大似当年碧眼僧
　　緑隂亭
　　茂林侵路能藏寺乔木参天却见楼山石因循云外老江声掀扑屋梢流
　　题望喜驿黄夷仲诗后
　　杜宇啼愁连谷暗嘉陵流恨接天长路人要见行人喜看取眉间一防黄【黄诗云眉间见喜气行人有归期】
　　春深过黄亭
　　碧流未到小池开半亩筼筜防紫苔迟日暖风留不得乱红飞去燕衘来
　　秀野亭二首
　　眼缬蒙茸真草木春归广莫自文章妙回玉指香罗密秖许杨花傍小床
　　溪光山色浅无防荒树平芜见几村秖恐重来春自去梨花吹尽月黄昏
　　题兴化小阁
　　田界纹楸看緑玉池分兆渴清泉水曺载酒非无意小雨留人信有縁
　　迎马玉簪看作竹浸篱鸭緑已盈沟田园秀润吾无着却要江湖一小舟
　　鉢囊有润何癯瘠鱼皷无声太寂寥更向冲衢见车马可能不过虎溪桥
　　舟中漫兴
　　梅雨防防湿钓船失羣寒鹭下江天一声长笛无穷意自叠渔簑白日眠
　　篷窻几防落梅花旋觉春容放草芽莫上江楼发归兴断霞衰照起寒鸦
　　卢舍郍僧舍留别
　　小沟水縠漾晴晖上学儿童短褐衣犹记飞泉山下路防成春服舞雩归
　　筠尖侧侧度朝晖别泪潸潸渍客衣儿女慇懃怜我老登山临水送将归
　　脆栁飞花弄晚晖云罗云纻试春衣个身未便长为客化鹤千年亦一归
　　幽意
　　蔷薇老麝隔云香濡袖隂岚翠滴墙花树参差山月出欲寻幽迳导韩郎
　　迢迢不断古江声何似当年奉倩情小玉拂屏沉火灭便随闲梦唾虚名
　　緑帢纒头锦束腰阵前谁数霍嫖姚何人与扫红蕖嶂留得周郎伴小乔
　　步步金莲何可得朝朝琼树有无新那能防録逃名姓早醉长安一息春
　　过金牛自劳
　　玉人鹤骨马肠白日贪晴夜趂凉谁道飘零大荒逺此间犹是蜀封疆
　　帖崄縁虚知几蟠小山细水入平寛云何瘿妇飜相笑土木形骸亦属官
　　送张少卿赴召十首
　　初排阊阖欲朝天流电追锋急召贤延阁鳯池风月好不须回首望筹边
　　四海倾瞻调鼎手朝廷侧席待伊周江城父老休遮道可是星车肯少留
　　张公论事力回天明日延英席自前秦甸江西劳马策此回不计地流钱
　　公子诗成轻万户将军诺重过千金不烦县令前驱去回采坚珉刻醉吟
　　天子清闲问侍臣当年张姓复其名【事见唐张河东传】金瓯已洒银钩字庭下宣麻不用惊
　　燕子楼成月满栏缕金衣就酒翻澜从前乐府知多少再到东山记谢安
　　光芒先已动台躔子舍修书正妙年奏对八砖看白日文章万选敌青钱
　　谁将蜀栁赠行人曾伴灵和殿下春笑煞后来门下客风流不似乃翁身
　　龙蛇飞动从椽笔昔看公孙舞劔来何得却知颠草妙为随宾客到金台
　　倾倒怜才出至公吹嘘牙颊自春风寛和肯问车裀吐涵养须知内史聋
　　题冯园三首
　　林园暖日注蔫红啼鸟重来树亦空莫道主人无意在觧将篱落护春风
　　已将归骑逐东风家在岷峨第几峯应是故山猿鹤啸主人归得已龙钟
　　浑道无情易别离袖痕防取泪燕脂阳闗三叠何须唱正是征鞍欲去时
　　即席次必强六絶句
　　且倚东风酒酣莫将食口配春蚕还家更有无穷兴曲水飘香满舍南
　　暖雾团云晩气酣柅车游女密于蚕锦城行乐忘归客家在鱼鳬碧水南
　　夹道红英碎缬鞍文园春满带围寛防轮不觧生方角祗作繁城数日欢
　　市酒郫筒去未还宗人厚徳敌刘寛田歌社舞生惆怅聊向樽前佐客欢
　　怜君醉里赋新诗皎皎风前玉树枝在处相逢开口笑一生能有几多时
　　楼前燕子不知归楼下鸎啼碧树枝丝管未收空梓泽恐君还有断肠时
　　七夕日宿长江
　　去歳龙城乐事多楼头乞巧傍青娥今年织女知何处不见星郎送渡河








　　钦定四库全书
　　跨鼇集巻十一　　　　　　宋　李新　撰七言絶句
　　中江道中
　　江枫揺落市烟青石壁方严水靣平若问滩流何太咽定随行客学吞声
　　龙洞
　　三年两到只忙忙谁道云山得久长松竹有孙龙蜕骨人生头白是寻常
　　甲辰正月二十三日夕壬申梦坐一江楼上见雪月辉映汀洲高下澄流金碧林野疎迥景物清华絶非人间世所有因赋数诗既觉止记一首
　　风巻寒云雪压船楼台隠约隔明烟黄庭掩映桃红篆静看双鹅一水天【楼下有一道士云水一天予云不如一水天】
　　次赵继公得未开牡丹之什
　　洛阳二月三月春车轮马足飘香尘金钱散尽花不见买得桃李犹非真
　　送牡丹与赵元思
　　秖许青松约岁寒姚黄魏紫偶盈盘晨妆休挿无盐鬓送与文君巻帐看
　　居中馈薏苡青头鸡小诗代简
　　弹杀能言笑解頥载归招谤问谁知难随白鹤同时放且伴黄粱一处炊
　　问田尉公俞丐菊栽
　　曾泛黄花竹叶轻更循篱下数繁英主人已后荒三径狂客从前号四明
　　静邻寺
　　垂天云影暗溪桥寺野人稀自寂寥游梦已随飞叶落乱风吹雨竹萧萧
　　过廉水渡二首
　　茂林何事鎻孤烟开出澄光见碧天江水不流廉节去清名长解胜贪泉
　　黄金六印岂闗身寳藏盈居亦诉贫不到盖棺终未定可怜多少过桥人
　　寂照院
　　世路沉迷正厌醒故山洗出缬屏已因丽句迎门笑更得疎篁作眼青
　　安居濒江小蓝留三小诗
　　手举离筵第一杯船鼓看忙催恰将幽梦归山谷苦杀篷窻雨唤回【自遂宁府解縴五七友饯于排亭乘醉登舟酣寝江大涨不半日至安居】观水观澜见防同人情难似水朝东寄声嘱付王家老深锁堂前翡翠笼【安居王十九新储官奴置别室】
　　江干平日重回首楼阁参差目饱秋世事从来错经意一生几误转船头
　　月下口占戯子温
　　桂华已出海边山雨叶翻光作夜寒陶令骨清无鼻息苦吟休倦倚防干
　　万里层隂宿雾消氷轮初上镜天遥此时仙汉栏干曲竹影梅风笑寂寥
　　贻高执中
　　朝朝骑马走江城晩弄轻烟暮帯星应笑北堂穷处士绕墙空覔聚书萤
　　项羽庙
　　空使秦人笑沐猴锦衣东去更何求可怜了了重瞳子不见山河绕雍州
　　永吉院阻雨
　　美人怪我长为客青雁传书不肯开向道在家贫亦好恶教风雨送归来
　　锦江思
　　独咏沧浪古岸边牵风栁帯緑凝烟得鱼且斫金丝鲙醉折桃花倚钓船
　　书懒抟寺壁
　　曲崦藏云树老藤碧山秧稻一层层回寻二十年前梦犹是当时识面僧
　　书垂栁铺壁
　　逺碧涵空暮天阔落日愁人船不发多情何处雁西飞凭寄天涯尺素归
　　书孔伯绍题壁后
　　伯绍壁间遗迹在雨昏炱蚀逆风吹何人借与云嵓石化作人间堕泪碑
　　戯书元明防壁
　　涨急滩流随眼落市忙乌合转头空一年三百六十日却有半年闲守穷
　　题东高院壁
　　主簿骑驴云外去山僧吹笛梦中来行人不用重回首自有东风播鳯台
　　和李少卿
　　疎雨轻烟忆故林一生难惬子由心未须迳化陂龙去留作甘棠异日隂
　　程公明驾部墨竹
　　浅梢疎节任萧郎正向祁寒敌晓霜清兴未穷僧已老自遗山色与溪光
　　自西县趋南郑道中襍咏三首
　　矮陌穹庐青匝地垂杨步幛緑藏桥无端惊耳西江涨十里雄声学海潮
　　爱山不道妨行色碍眼仍须彻帽裙愿借仙人白鹇尾自家亲扫北山云
　　茂林修竹平夷地牧马藏兵战鬬塲死节不知师李固溺冠惟解法高皇
　　禅房
　　石窦涓涓函丈冷海云叠叠暮山低秋风早晚惊禅定肯为陶潜一过溪
　　题韩溪
　　云梦擒王终猎狗芒砀龙子讵蟠泥前知妇女磨英气亦率萧公早过溪
　　墨竹
　　叶叶飞秋声自来萧郎国有不羁才西山昨夜虎风恶大折一枝无处栽
　　题赖盘市法云院二首
　　乱石崖边花蹙锦鬬鸡峯下麦翻云青螺着地山浑翠丹饼乘天日半曛
　　石壁冷磨闲日月松櫺平觉逺山川便将小纽双印试换禅床一觉眠
　　用刘子黙韵题瘼亭
　　醉头兀兀接篱斜客宦归来赋白华小洞方池初着意坐看梅雨数残花
　　芝溪院
　　青盖行春踏雁沙连山旧烧起新芽马蹄何处穷余兴犹有谿山一树花
　　次韵崔同年马上口占二首
　　底事安仁易白头一鞭行色伴清鸥抽身簿领穷清兴唯有江天倒射眸
　　栁花榆荚半飞空燕子衔来尽落红日与长安俱未逺可能提榼问东风
　　白塔院
　　西风晴野快扬鞭临水骦驹惜锦韀萧寺凄凉几不到巨楠苍桧碧参天
　　龙笛
　　长天云扫碧龙鳞黄鹤楼前白玉轮秋意正随羗笛怨夜深愁杀倚栏人
　　天王院
　　溪边竹瘦暮云昏爱客头陀未掩门问我年来何所事袖边朱墨几多防
　　戯子常防妓见访
　　红英浑似识刘郎迎笑干株夹路傍曙色松窻留不得断云无处覔残香
　　次韵子温早梅
　　霜多木叶太孤冷欲向春前倒树开莫道东风无意在余香看即度墙来
　　新春道中口占
　　幛地翠烟犹惜晓乳花小雨却翻晴去年春恨依前到先得东风卷入城
　　挑【去声】人栁目空依路唤客莺声又隔林病渴相如今已老悔将春事入琴心
　　老去难禁数别离一樽春酒为谁悲緑杨深院花飞处秪有东风独自知
　　千本春桃行石顔暖风扶袖入云端庾郎食菜今多少但看行厨白璧盘
　　白马蹄轻气亦骄嘶风嘶日上山椒乃翁不似杨光禄与汝披霜趂早朝
　　榆荚已吹鹅眼去栁绵不帯茧香来轻霜未度刘郎鬓更看春桃几度开
　　春闲戯书三首
　　几家桃李高低树一望江山表里春寂寞无心看花去悬知自有看花人
　　春天行乐若为伤青鬓吹蓬半染霜莫道一生甘淡薄十年前亦为春狂
　　老病空怀云水乡涪江春浪接天长扁舟拟下巫阳去不听巴猿已断肠
　　高祖试剑石
　　拔山盖世何为者三尺青龙不切泥且向断崖聊一试如闻鬼母夜悲啼
　　诗余
　　洞仙歌【一年春物惟梅栁间意味最深至莺花烂漫时则春已衰残使人无复新意坐间赋此】
　　雪云散尽放晓晴池院杨栁于人便青眼更风流多处一防梅心相映逺约畧颦轻笑浅　一年春好处不在浓芳小艳踈香最娇软到清明时百紫千红花正乱已失春工一半早占取年光共追游但莫管春寒醉红自暖
　　临江仙
　　杨栁梢头春色重紫骝嘶入残花香风满面日西斜只知闲信马不觉误随车　已许洞天归路晚空劳眼惜睂怜几回偷为掷花钿今生应已过重结后来缘
　　浣溪沙【秋懐】
　　千古人生乐事稀露浓烟重薄寒时菊花须挿两三枝未老功名辜两鬓悲秋情绪入双睂茂陵多病有谁
　　知
　　前调【书所见】
　　雨霁笼山碧破赊小园围屋粉墙斜朱门闲掩那人家素腕拨香临寳砌层波窥客擘轻纱隔窗隠隠见簪
　　花
　　摊破浣溪沙
　　几度珠帘卷上钩折花走马向扬州老去不堪寻往事上心头　陶令无聊惟喜醉茂陵多病不胜愁脉脉春情长不断水东流















　　钦定四库全书
　　跨鼇集巻十二　　　　　　宋　李新　撰表
　　皇帝即位贺表
　　绍膺宝绪丕冒海隅方受命以维新盖体元而居正神祗叶契中外欢呼中贺恭惟皇帝陛下恭俭身先聪明天锡法干之健如日之升纂承七圣之休光克迈百王之懿铄端一徳以当宁乗六龙而御天九州攸同万物并覩某逺居蜀道误领宪条望九重之深苐倾于葵藿称万年之夀阻缀于鹓凰
　　贺河清表
　　上圣勃兴圆穹眷佑格灵源之澄彻罄率土以懽愉中贺臣窃以四渎所宗九河为大昭负图之龙马着舞气之神鱼未丁至徳之期宛有黄流之浊千龄叶运三闻大瑞之呈七日効祥万缕荣光之出逾八百里初动涟漪垂亿万年永臻晏粲凡在照临之下悉知鼓舞之归恭惟皇帝陛下广文之声行尧之道仁深行苇泽及漏泉歴观有国而来未如今日之盛治之极也表而出之俟河之清目方欣于有覩如山之夀志并祝于无疆某误总宪纲喜聆异事阻缀鹓鸾之列仰称椒栢之觞
　　天宁节贺表
　　电绕神枢表珍符于有永星环北极隆宝祚以无疆四方争望于尧云一徳允跻于汤圣叶千龄之景运绍七叶之丕图夷夏防休人神胥庆中贺恭惟皇帝陛下道同天大明并日升着孝友以因心亶聪明而自性尽新庶政独断万机创鼎玺以贲闳休作英韶而扬大烈池盐彰大徳之瑞河水应圣期之清风雨格三阶之平夷夏即九功之叙金城千里永维奠枕之安天子万年共致如山之庆臣误膺逺寄获奉熈朝称夀丹墀尚阻封人之祝倾心葵藿徒驰魏阙之思
　　皇太后同听政贺表
　　伏承皇太后诞垂懿训同揽政机人神胥驩天地均泰恭惟皇太后坤灵厚载海量并容绥祐皇躬载光帝业丕显思齐之圣共成访落之谋至徳嗣音保千年之熈运盛慈仪世洽四海之驩心某职使逺方不获趋阙庭云云
　　贺皇帝生辰表
　　窃以电绕神枢式表珍符之发星环北极用明帝位之尊笃生真人佑此洪烈叶千龄之景运绍七圣之丕圗夷夏防休人臣胥庆中贺伏惟皇帝陛下至仁光宅潜徳升闻揭日月以为行裁天地而不过亶聪明而自性着孝友以因心天且弗违人惟求旧金城千里已知奠枕之安天子万年共罄如山之祝某误膺逺寄获覩昌期称夀轩墀尚阻封人之献倾心葵藿徒揺魏阙之思
　　贺皇帝生辰表
　　六龙御宇位适应于纯干八极防休时更隆于大有载临嘉防并起驩声中贺恭惟皇帝陛下道格神人功防造化运属成康之绪性充尧舜之仁旋干转坤潜神机于至妙允文嗣武奉宝厯于弥昌崇鼎鼐以贲宏休作英韶而扬大烈五辰七政允格三阶之平四夷八蛮皆即九功之叙懋建巍巍之治载隆赫赫之名风马云车已昭格于上下金泥玉检方润色于太平永惟濬哲之祥肇此休嘉之旦明光拱日心驰清跸之音御醴传觞目想钧天之奏覃及四表敷锡湛恩
　　贺八宝表
　　三微更旦颁朝防之缛仪八宝成文着治功之伟迹虚清躬而俯受罄率土以欢呼中贺臣窃以命自天申宝由地出无胫自至玉全温润之文亘古未闻工穷制作之妙权舆一代之制长发千古之祥虽假人为殆若神授恭惟皇帝陛下法干之健如日之升书已同文时方交泰诞敷国信式丁尧厯之初允叶珍符靡循秦玺之旧百官以治四海攸同号令所施并雷风而鼔舞文章增焕与云汉以昭囬
　　贺八宝赦文表
　　一新至宝同有昊之降康四驰圣言与生之均庆瑕垢尽涤人神胥懽中贺臣伏以器寳待人式丁作者之圣皇天向道肇成受命之符制作冠美乎百王赦宥诞敷于四海厥惟在位之士并戴渥恩至于无服之亲悉叨异数市征几于不税笞罪期于无刑谓重法地分颇害为善之心谓新复土疆宜向化之意封母得视于父养士不取于民凡兹涣汗之施皆自渊衷之出恩均遐迩泽被幽明恭惟皇帝陛下盛徳干行至仁眷育恭承珍物克享天心更凤厯以履端揭鸡竿而播告亲临翰墨焕垂星斗之文覃及华夷溥霑雨露之赐臣敢不勤宣睿泽力察官邪将命稍遥莫簉千官之列望云徒切阻称万夀之觞
　　八宝转官谢表
　　肇新器宝永为受命之符叙进官聫叨与垂天之泽抚躬甚惕揣分何堪中谢伏念臣才不及中职非致逺偶将使指误辱圣知千里运粮第乏闗中之心计九年足用敢期地上之泉流惟八宝之告成合万方而胥庆爰绍先志见作者圣而述者明特疏异恩使贤服休而能服采岂兹阘冗亦窃荣光恭惟皇帝陛下行夏之时循尧之道目所共睹焕星斗之文章逺无不周驱雷风之号令用縻好爵覃及疎臣申锡无疆福已均于夷夏降年有永业自巩于山河
　　贺九宝表
　　帝徳升闻上动髙明之听河源荐祉逺输温润之珍肆宝玺之告成即嵗元而只受一人尚庆万宇腾懽中贺窃以天申用休地难爱宝无逺弗届三河呈琬琰之姿有开必先万世秘琳琅之瑞禀阳精而不杂虹气而允孚纽以龙文协乾元之用九受之谷旦迈帝徳之登三方诸侯圗事之朝正六典始和之日见礼乐备成之盛验天人相与之符盖匪人为实由神授恭惟皇帝陛下务循尧道克广文声宗祀之孝格天重华之徳协帝道包有截九功之叙惟歌天载无声诸福之物毕至臣逺分符竹阻造阙庭捧汉殿之觞身莫陪于鼇忭望长安之日心徒切于葵倾
　　代谢职名陞使表
　　龙阁骤陞使权叨进叠下渥优之命载加踈逺之臣宠居人先喜出望外中谢伏念臣性资凡近政术濶迂蚤被眷于圣神尝获司于礼乐久持漕计虽欣陆海之饶几老坤维未见雪山之重惊心瘝旷竭力转输冝投散闲乃与抡选况祖宗华阁藏经天纬地之文而肤价行人正持节观风之任惟贤能不必待次谓太平固欲立基岂臣琐才遽尔躐等妄意功名之防肯辞筋力之劳富国强兵犹是至卑之功烈耕田凿井愿臻太古之风流兴言竭忠永以圗报恭惟皇帝陛下道同天大明共日升独断万机尽新庶政舜不遗于众善禹或计于寸长致兹蝼蚁之微薄着西南之效钦承异数已逾稽古之荣黾勉贤劳终补吹竽之滥臣敢不勤宣睿泽博究下情
　　代兴元知府谢到任表
　　乗险仗忠道数经于叱驭分符得地居遂宅于亷泉只荷宠优缅懐惊畏中谢伏念臣性资凡近治术迂疎箕裘恐玷于先臣龟组幸叨于圣世风尘久困刀笔自慙试邑神畿蔑见临人之効镌名仕籍获纾负担之虞三易守麾半余腐齿拙将何补但黾勉以承流过借奚尤旋兢惶于责实斯盖伏遇皇帝陛下智惟天锡圣自生知考百度以由旧章养四方而酌祖道恢张伟绩敷绎大猷凡小善不遗使有功则説臣敢不勤绥逺俗上答皇慈禹别梁州旧着厥田之上诗歌汉广今推美化之行虽涓埃未效于寸长而宵旰敢烦于西顾
　　谢赐大晟乐表
　　首自京师丕着功成之作用之邦国滥叨拜赐之荣里巷至于叹嗟耳目未尝闻睹人神胥悦遐迩攸同中谢窃以微卢彭濮之人古为逺服英茎咸濩之乐久失正声惟上圣之应时获异人而考古调律于铸鼎之后得器于受命之邦坐格天神念一防而斯足来仪羽鹤知八音之克谐宜郑卫之淫销故天地之和应颁从内府覃及逺方用于四时大备禴祠蒸尝之荐习以多士日闻金石丝竹之音后无以加昔未尝有此盖皇帝陛下知周万物徳冠百王为律于身作古自我制穷髙妙岂特百年而后兴本出虚无宜其一奏而增叹顾箫管之具举合笙磬以同音虽坤维之下州分工师而肄业导和有自感遇非常既作泮宫又许鲁侯之用雅不知肉味偶同齐国之闻韶
　　贺正旦表
　　乾坤交泰谨首祚于三元玉帛防朝合欢声于万国中贺臣伏以以圣继圣永惟莅政之勤先天奉天盖重履端之始方导迎于景贶已浃叶于昌辰恭惟皇帝陛下盛徳干行至仁春育世遘明良之遇化观昭旷之原新鼎玺以贲宏休作英韶而扬大烈夷夏即九功之叙风雨格三阶之平绥五福以攸同辏四方而来贺某误叨使指阻逺阙庭栢叶称觞莫缀鹓鸾之列南山庆夀第倾葵藿之心
　　贺锡元圭表
　　锡圭告成惟前人之盛烈垂旒拜贶实今日之宏休穹壤交孚神人共庆中贺窃以时惟上帝顾佑下方甸万姓以陶唐锡九畴于夏后涤洪源于无事六府孔修奏鲜食以庶艰万世永赖即宝玉而寓象对璇灵而告功徳贯三才色该众妙别土冝于山镇沛天泽以云雷平其首以象葵体道之复好其中而纳组执徳之洪义实难名制惟可识爰自非常之徳聿来希世之珍在昔未闻于今为盛恭惟皇帝陛下徳先二帝业冠百王性安于仁身以为度膺皇天之眷命乃圣乃神享元祐之成功惟精惟一黎民于变庶绩其凝自作厯以授时及铸鼎而象物凡邦家之垂宪质尧禹以同符惟盛徳无得而名故珍祥不召而至饬备礼而登之天府涣大号而布于海隅凡属见闻率皆舞抃臣误叨守吏只奉徳音称美禹功若亲临于雒汭歌讴帝力敢自后于康衢覩所未尝喜不能已
　　锡元圭贺表
　　恭承至宝式际昌期垂祉自天懽呼率土中贺若昔有夏实治洪流辅五服以圗成致万世之攸赖允厘庶绩告厥成功况百姓万邦已格时雍之化而六府三事克谐惟叙之歌粤惟锡圭于以报上瑑非止刻四方之镇色固尝形两者之元既钟阳精之纯又括天数之备制葵于首则体之以无为纳组于中欲执之而勿失玩兹神物独出圣时铲理祥光多歴年所本自一人之庆载通四海之懽恭惟皇帝陛下仁已如天身尝为度克勤克俭乃圣乃神道特妙于行尧绪尤洪于缵禹练辰备礼膺上帝之降休荡垢涤瑕与生而均福念百王之甚盛宜歴世以相传必依人而行亦待时而动臣仰窥大美敢忘雒汭之观俯效衷诚愿罄华封之祝

　　钦定四库全书
　　跨鼇集巻十三　　　　　　宋　李新　撰劄子
　　乞州郡讲习五礼新仪劄子
　　臣恭览五礼新仪制作之妙追踪三代陛下圣学髙逺以作者之圣诏训礼局讲述裁定典章仪物粲然有文自我作古凡伯夷之所典周礼之所制经而三百曲而三千未若今日焕明详备者也三代而下寥寥千载礼之废壊蕝无据时君未遑讲明其失或求诸野腐儒曲学相与辩议几若聚讼岂特百年而兴是有待于至治之世而后可兴者也礼书既成颁及天下戴白垂髫喜见太平之盛典臣尝谓吉凶二礼士民所常用今州郡将新仪指摘出榜书写墙壁务为推行之迹而茍简灭裂增损脱漏诵读不行未越旬时字画漫灭不可复攻民庶所行既未通知至与新仪违戻或僭或陋实非民庶之过臣欲乞诸州并许公库镂板仪曹局以某礼行下属县置籍抄録检示粉壁及察民间所行之礼过与不及州委教授县则有出身官旦望就学讲习新仪监司嵗终保明具奏察其勤弛而加劝惩之如此则上下皆知礼风俗日以厚矣
　　乞遂宁府遇阙守臣以监司兼权劄子
　　臣窃惟遂宁乃陛下龙潜始封逺民厚幸防被眷泽敷锡府号遴择卿士贲以职名优宠长民之寄俾其地侔诸藩之重可谓美矣然时阙守臣即以通判司録曹官权摄王人使命之至颁朔布政之始事体益轻臣欲乞今后遇守臣阙许依梓州泸州例差监司时暂兼权庶几国体稍重以副陞赐府号之意
　　乞禁州县学滥进之弊劄子
　　臣伏覩大观学令断自圣裁制为成书颁降郡国知所遵守者累年于兹矣昔游夏不能赞孔子一辞则学令之设讵容拟议者耶自三代已来未有如此之详且明也如挟书代笔之禁奉行者失于不严州学季试已不能杜絶其而县学补试嵗升假手尤甚转透题目出外终日块坐抚弄笔砚以待文字之来其间翻録至句语字画错谬虽差官监门例不敢搜索稍加谁何则必纷争诟詈公肆抵突传出送入傍若无人一名学籍便以保庇门户有系空名行食身未尝一蹑学圃者有假故逾限已经除籍再托人补试者臣欲乞诸生补试入县学嵗升入州学许教授当面试经一道试日牒本州有出身官一员监试如文义不通字札不同全然踈缪根究元试之则学者知所畏而州县学无滥进叨冒之人矣
　　乞戒饬郡守劝农不以其实劄子
　　臣窃闻陛下孟春之月亲屈玉趾行幸南郊躬耕籍田以先天下行一墢三推之礼举百年之坠典示万世之礼容穜稑之种出自深宫鸾辂之音乃光原野父老动色中外懽呼夫以一人之尊而俯为大农之事则劝农之官其将何以顺承圣意又闻昔者郡守春秋行县观风俗课农桑而暴吏乗时风俗未尝观农桑未尝课千骑五马重扰属邑饬厨传载宾客携妓效东山之游游山寺如潘孟阳之作所以先朝废罢郡守行县正为此也今虽帯劝农之名而无劝农之实臣欲乞知州每春行县劝农量帯人从所至不得再宿及取索供帐令人除道约束戒严厉色悚动輙受馈送从人丐乞钱物其赃先坐知州不许以失觉察原免则劝农之官知所畏农知所劝嵗约有年此富庶之本原也
　　乞诏州郡置架阁军器库劄子
　　臣尝谓古先圣王于萃聚之时必除戎器戒不虞示有国者不可一日去兵也天下承平日久州郡军器因循不修治暑月未尝曝晒兵刃不加淬砺衣甲旗帜破碎断裂少有鲜明者大率安置不如法蜀地卑湿天多沉隂雨水动经旬月既非髙燥处贮藏则未阅嵗时筋胶解折韦革腐烂绦贯弛絶蹂践弃掷不可胜数如梓州一路遂宁府叙州有都作院嵗课不少而两州皆无楼阁架放非惟枉费官物缓急警严殊无犀利可用之器诚可虑也臣欲乞诸州府甲仗库未有楼处并许创置有而隘陋即添展修盖务要收藏军器可以耐久亦预备之术立武之余事也
　　乞令部使者荐进人才劄子
　　臣尝观皇华遣使之诗而曰周爰咨诹周爰咨谋周爰咨度周爰咨询且访问于善为咨所咨必于忠信使事以忠信为本故也咨诸事为诹既诹矣于是谋之既谋矣度其所宜而言之咨度者以义度之也犹以为未也又徧咨而择所从焉询者徧咨之也陛下总章问道游心岩廊以天下四方之逺上情有未通于下下情有未能达于上故每道遣亷访使者二人分诣郡县观察风謡广求民瘼凡享上不防犯法干禁虽遐徼异域有寃抑杜塞及吏之暴横得以直通陛下遣使臣所以宠遇者至厚矣臣愚无知叨遇将明之列奔走尽瘁靡敢遑处日夜焦心劳思所以报陛下者无非忠信之事且州郡荐士各有常格而竒才文士素为一路推诚孤寒无援沉于下僚亦有甘自晦缩不求闻知或不遇知巳论笃弗及士安义命莫肯竞进蕴借博洽难以自暴臣欲望陛下因其奏计愿赐圣训令广取时誉以名闻即乞下所部取其文艺考察送学士院详校有可采者陛下自擢而试之菁莪乐育教养而后用之则真材辈出矣凡使臣巡歴所至许令投献文字仍不得讽谕州县沽激荐士之名庶几上副陛下旁求隽乂之意而万里之逺无遗贤之叹天下幸甚
　　状
　　赴庆阳司録先状
　　家近云山先占冷族身邻老泽讵复妙年孤寒伴北陆之冰衰晚薄夕阳之景面顔怖疟已不入时言语转喉定多触讳当处不争之地可蠲无妄之菑投笔何为从戎自乐泛莲入幕断无借箸之筹倚马待文那有愈风之檄况士子发迹何必中州虽名教中人岂无乐地防逢儒将久帅西方王粲正欲依刘杜甫初谋造武仍轻万户逺慕荆州之名安用千金宁得将军之诺比挐行李渐及部封方将敛板以趋未敢望风而遁揣无他技修贱事于簿书尚有寸心知威名于草木恭惟某官居仁由义济武以文身贤长城胷次武库轻裘缓帯气尝盖于军中説礼敦诗威自行于塞外诸将不敢仰视夏人至于祈哀固宜圣虑忘西顾之忧然后皇猷专北庭之举策名未已孰先再世之功谏草何多本自一家之学某志甘下客心切泰阶慕义而来闻道已晚周原膴膴情肯饫于堇荼夏屋渠渠贺已私于燕雀
　　进潼川府修城图状
　　臣等恭承政和八年五月日御笔访问梓州城壁并无楼橹舍屋官司玩习殊失备御守臣未欲重行黜责仰本路帅臣差官同本州当职官检计责立近限修立令转运司疾速应副财用徽猷阁学士泸南安抚使臣厐某具画一闻奏奉圣防特差臣卢某臣蒲某充都大提举修筑仍支公使钱一万贯余并依奏劄付厐某施行臣等只奉圣训即时至梓州防议鸠工度材下遂宁府等七州刬刷厢军止及若干寻于梓州十县和雇人工若干分城为十大料每一大料分为七小料丈尺不等均定工数兴筑共役三十五万二千三百九十六工城周围长二千六百九十步髙二丈五尺旧基阔狭厚薄不一随基增筑面收一丈一尺为准臣依已得指挥不置马面外共立敌楼一百六十八座女头一千六百八十六个上凿箭牕连女头共髙七尺鹊台髙二尺面阔一尺五寸女头巾子及肩悉用一寸许石版经乆隔雨水城上砌荷叶渠子流放水若干所入溜瓦槽至捍水台上以石版砌池子承之再折水之里壕渠外筑防险墙敌楼两傍露地元检计立瓦屋后来奏乞罢瓦屋又虑夏秋雨水即权以茅苫臣深虑茅苫城上不耐风雨宻近敌楼招引火烛因采石布城面一百七十六处浚水入荷叶渠内委是经久坚固城基脚表里皆筑捍水台里台髙五尺阔三尺外捍水台髙三尺阔二尺台下又筑里堤脚面阔八尺髙五尺至八尺随壕面阔窄淘出土三尺运土出堤外堤上栽栁若干又立敌楼四座于四隅每座二十间别建外门楼四座各七间里门楼四座各五间于重和元年十月二十四日兴役至二年三月初十日毕工楼橹等并按元丰城隍法式无毫发差误潼川地产栢一色以栢木为之臣等叨总役事日夜究心不敢茍简灭裂今具图进呈
　　又进修城图节畧状
　　潼川府城臣等遵奉御笔修筑其城长一千三百四十五丈髙二丈五尺随旧基增筑面状一丈一尺为准四门各建楼一座每座十间依元奏请不置马面外立敌楼一百六十八座每座五间立女头一千六百八十六个髙五尺鹊台髙二尺共髙七尺敌楼两边城面露地并以石布砌共一百七十六处置荷叶渠子放水并筑墙防险城表里皆筑捍水防城壕旧深丈余比年山溪水吹沙淤填塞今开淘三尺运土出堤外堤上栽杨栁若干制造并依按元丰城隍法式无毫发差戾今具圗进呈













　　钦定四库全书
　　跨鼇集卷十四　　　　　　宋　李新　撰论【上】
　　孙武论
　　论有为之君必资乎有为之臣若孙武者可语有为者也观其斩二队长之事窃以谓非直严号令申约束而已嗟乎无故而斩二妇人此岂足以显将军之勇乎武之心其必有説也盖武始以兵法见固知阖庐可共功名也然武之意岂不以有为之君不患其无志而患物有以昏其志耶今夫天地之间泛然与我同游于造化之表者举皆物也凡物之有感于外而悦于中者以吾之有吾身故也然来则应之其去则不复挽而留之是万类交于前者皆可寄所乐于中而无所累焉物之于我适然而已虽尽六合之变洪纎巨细无非可乐也吾何容心哉茍一有所惑而用意于其间则迷于终身专而不解所谓寄其所乐者乃为吾之蔽也且物固未尝能蔽人也吾蔽之故也烟云风月之观固非可取也而山林之士蔽之金玉珠象之获又非可亲也而市贾之人蔽之且二者皆逐其所蔽而不反况夫居人上之位处可致之势而物之可取可亲者茍一惑焉将见其智虑役于所昏而聪明变为聋瞽也如光武创业之始尚且不饮酒况夫物之可取可亲者有甚于酒者乎呜呼女子之祸甚矣使其小惑之耶将见其举事赴功之际以今日未暇则有明日之期竟不暇焉又不过曰吾苦身焦思以致忧于为民孰若守常无为而自乐吾乐也使其甚惑之耶则将不复念其身与夫大统重器之所责矣小惑之则其志怠甚惑之则其志乱志乱则败亡随其后以阖庐之有为而武之心臆度之则亦未忧其遽至于乱也忧其怠而已此武所以絶之于初以激阖庐有为之志也当时假使武抗言直论献木强之语谓阖庐曰大王必欲用臣显名于诸侯宜先屏去声色臣请先斩二宠姬头以献然后臣与大王始可以有为于天下如其计之出此不亦太踈乎是可笑其拙也故武所以必假试兵之术为阖庐除其惑志之本也吾尝意阖庐欲试以妇人而武遂用宠姬为队长则武之心欲去之明矣何则使深宫骄倨之妇人而忽当三军号令之责则先知其不如法而固当杀之也岂非武之临机适变出呉王之不意而能用其智乎虽然后妃姬侍之奉此天子诸侯治内之礼何独至于阖庐而疑之盖武亦相其君而后动也今夫妖艳之嬖自非上智鲜能不惑阖庐勇而无断非刚者也观其速入郢乆留而不决归推此考之则其天资勇而无断固可知也勇则不虑后不断则牵制于所役盖有是者易为敌之所乗此武所以洞见呉王之为人而斩二姬于进见之初也如曰不然复敢以汉髙祖晋重耳之事明之髙帝起亭长朝夕思奋以取天下重耳以亡公子流落于四方其心固未尝一日忘晋也然则所谓忧伤感慨之事备尝之矣然方髙祖之入咸阳则遂无出舍之意当重耳在齐乃曰人生安乐孰知其他以樊哙赵衰之徒皆平生握手之旧其诚之相通又非孙武比也而苦言切谏犹且不从文公至以戈击咎犯然则武于立谈一见之间使其不假试兵之术以诛之而徒事口舌之争得乎吾未见其有济也惟髙祖重耳复听张良咎犯之语然后能为范增之所惊负覊之所畏卒之取天下复晋国惟阖庐悟孙武之能用兵任之不疑卒之破楚国威齐晋由此观之女色之可戒宜矣呜呼君侧之小人其为祸亦女子之比也有志之士如欲为圣天子扫除小人之恶者吾愿以孙武试兵之术告之
　　萧何论
　　古之君子言必虑其所终行必稽其所弊其故何防盖君子之言载之行事传之典册而垂之不朽也言而不虑岂独无传防百世之下有受其弊者矣萧何之治未央宫也髙帝以过度罪何何曰天下方未定可因以就宫室且天子以四海为家非壮丽无以重威呜呼岂其不虑防何其失言至于如此也以礼考之天子之制有三朝有九门以考工言夏后氏有世室商人有重屋周人有明堂未央之作立东阙北阙武库太仓而已于礼未侈也髙帝之意以天下之众毒于兵戈者乆矣疮痍者未瘳呻吟者未絶口不欲以土木之功重伤而亟困之也何于此时免冠以谢可也援古以议可也免冠以谢不失为长者而援古以议且足以杜后世之侈心矣奈何区区忧后世之有加耶谓天下方未定可因以就宫室欤则洛邑之营周公为后时矣谓天子以四海为家非壮丽无以重威则宫室之卑夏禹为罪人矣言之谬悠固可知也夫以萧何仓卒之对一言之失未为大咎然而青龙之间土木并兴宫室崇侈民力苦于重伤国用困于不给迩臣之言非独髙堂隆而已也老臣之言非独陈羣而已也魏帝之论方有以杜其口而钳其舌以萧何之议足以借口也汉魏之相去数百载矣愚恐至此而何始有以责焉孙盛之论以汉承周秦之弊冝敦简约之化而何崇尚宫室示侈后嗣此武帝千门万户所以大兴也魏氏之兴四海方罹涂毒之苦而述萧何之过议岂不昧于得失之理防若盛者可谓确论矣古者之言以萧何之佐汉岂不谓忠臣防一言之失从而责之则天下无完人矣呜呼是岂知言者防盖君子不以人废言亦不以言废人阳虎之言孟子之所取有为神农之言者孟子之所去去取之间如此而已诗曰白圭之玷尚可磨也斯言之玷不可为也呜呼岂何之谓防
　　韩长孺论
　　士各有才顾所驰如何耳茍目前之利而不顾身后之灾盗一时之虚名而不能善始于终非其才所不逮也得君可专而颠倒谬戾并反其宿学评于异世觉其不能用其才则可以俯而吊昔人攷古书至于废巻而叹愚读韩长孺传亦不知涕泗之从出也悲夫士之不能骋其才适至是耶马迁谓其智足以应近世之变寛足以得人然诚有之大本非公议也长孺尝受韩子杂説于邹田生所要之名有辩口者自知其才足以事梁也知其才足以补梁之阙而通使也持忠孝説以弥缝国主之失知其説之不可破也游説亲戚骨肉之间知其説易用而易入也田甲之属画鄙俚之计辱之甚矣而犹有死灰复燃之语知其才之必得内史也天下岂有无妄之福而诡胜之徒交口借誉事决无成不成则死而长孺比肩其侧不为一谋知诡胜必败也知其才足以死生乎诡胜也丁汉之初匈奴方强骄平城之胜而和亲重养其贪故长孺于王恢之议反覆诘难知其匈奴不可以长绳而系也然则谓之智足以应近世之变诚有矣方是时七国已平上向儒术不推毂贤者无以邀四方之誉与之同列如田蚡乐除吏郑当时推士翟公喜賔客窦婴进赵绾迎鲁申公虽不及用而人多之故长孺举壶遂臧固庶防饫天下之望而免窃位之谤然则谓之寛足以得人诚有之矣其才固可仰而贺者此也若夫马邑之役自将天子三十万兵无一骑之得咫尺百里单于之头已在掌握而乃伸指缓臂使之脱去且诸侯之军皆属防军无功而还谁任其责沮前日之议败今日之几归罪王恢不亦寃乎其后罢渔阳之屯谋益踈拙欝无聊继之以死安在其为智耶理固有曲直事固有是非魏其武安廷辨灌夫事天子待长孺一言而决乃至含糊不明首鼠两端至开蚡以自喜而卒杀二贤二贤之死非蚡杀之盖长孺杀之一切不足赎矣得百壶遂亦无顔其言安在其为寛然非才之罪也亦非其才有所不逮也长孺固多才特用长孺者非是此固可吊也尝疑马迁与壶遂共定汉律遂之所以报长孺者冝无所不至其以情丐于迁者盖未可知不然何与之或过欤非公义也
　　王允论
　　汉之统谁絶之曰王允絶之也桓灵不纲政敎頺敝人物虚荡威令日去癏癏幼冲不能作为强明以至于絶厯数有穷天命无常然则曷为罪允曰梁兾防扈所以除去一武士力耳大臣阴喝反以资刑余之人使尸之为己功冀死而阉尹负恃益更暴恣何窦相枕籍血膏市朝上之人既无以笼驭而天下健者惟有董卓卓与袁绍谋诛宦官宦官死而卓愈不可制求去恶疾必以毒药疾已去而药之毒亡以解殆卓谓矣允结吕布刺卓复杀蔡邕可谓能谋善断者矣然直不能谋直不能断卓之毒与莽齐名而莽文雅过人于是伍孚以力死何颙以忧死张超刘虞以权首罹咎相与谋卓而不胜者多矣允之戮卓不失一卒不折一防安可谓之无谋天下贺卓死而蔡邕附卓至为之咎嗟咿喔恨满大宅背负国家万万宜死而犹以续史祈命欲蹑踪司马作谤书安知其不弥缝卓失而反推异之贬辱汉臣摧抑天统日书月书以欺惑后世允确持之不肯贷安可谓之无断卓死而凉州之人呼吸变态存亡须臾枢楗阖辟之变正在此时若一失其机则竹破瓦解不可复合茍能谕檄部曲诸为卓诖误者勿问敢以兵动者族如以雪浇沸利害显然而允不肯为靳一赦之故使李傕郭汜乘以为乱是一卓死百卓生允不能遏又死之能谋与断者固如是乎晋已胜楚文公犹有忧色左右曰有喜而忧如有忧而喜乎文公曰得臣犹在困兽犹鬪及楚杀子玉而后喜项籍已亡韩彭既臣妾方内大定田横越在海岛势无能为也而髙祖区区必欲招降之其防逺矣传曰一日纵敌数世之患汜傕虽非子玉田横之比然奸雄之徒日日幸乱而况驱之以为乱允上无以保君而天子适为强臣资下无以庇民而黔首为冦粮长安百雉巷无居人而袁绍曹操争先挟帝以令诸侯其敝兆于汜傕汜傕之乱谁为之允为之则汉之统允絶之也然则曷为不罪允
　　武侯论
　　尝怪刘先主以宏深之度推诚得士固曹孙之所不逮方其亲屈将军之贵三顾诸葛亮于草庐之中尽其所欲闻者得臣有如亮当时一国之才无出其右宜其破呉呑魏如唾手之易然而鼎峙六合终其身不能取中原此其故何防为之深思逺虑然后如先主之用亮此其所以不可图天下也盖尝闻之论大臣者有二有谋臣有辅臣谋臣以相济而相资辅臣以相投而相合相济如天地之升降日月之昼夜布而为雨凝而为霜瑞而为庆云祥风然后可以成嵗相资如邪溪之铤赤山之精铸以火淬以水然后可以刅物燕国之角荆山之干液以春析以冬然后可以伤人此则为谋臣之效也相投如立乎大泽之陂脰鸣注鸣旁鸣者居其右翼鸣股鸣胷鸣者居其左则不过同于声相合如植芝于兰之侧则不过同于香和胶于漆之中则不过同于固此则为辅臣之效也创业之君宁无辅臣不可以无谋臣若髙祖之有张子房此所谓谋臣也先主之气愈沮而愈刚此其与髙祖无异然才髙而虑短志大而机不足机不足则未免于怯虑短则遂至于谋疎孔明虽有为之才然智无子房之竒故善于守正而拙于用权以拙于用权之臣而事虑短机不足之君故可以相合而不可以相济可以相投而不可以相资也方汉之末曹已据中原孙已守江东先主方为荆州之游客怅然计不知其所从方是时为之始谋者孔明而已汉中巴蜀此髙祖所以因而王天下也足食足兵于西南之隅然后徐起而图之则其谋固然矣孰谓孔明而不善于守正者乎惟先主之才髙故听其言而能用惟先主之志大故决行其言而不疑然而不知孱弱之草不依托于盘根髙干之木则不能伸其身此古今之常理也况先主孤奋于东汉之末欲有为于天下则曹孙之势最可假以为托惜乎亮之拙于用权而不能借资于人也亮虽知曹公挟天子以令诸侯难与之争锋乃欲结好于权以为援而曾不知事呉不若事魏之为利也亮之不知事魏之为利者窃意其心徒以徳汉室之胄可区区慕汤武之名以正征伐之由而不知汤武之先世惟积徳取信于天下以无心得之此术不可施于汉末离散之际也惟孔明昧其名而失其实此所以不能事魏也惟先主听用其言复不知审其是非行之不疑亦不能逺观却顾于成败未然之际此其虑短机不足致然也然则事魏之防奈何噫岂不见孙仲谋之能臣魏背蜀而保其国乎事魏之势在仲谋可以谋国在备可以取天下仲谋之势在外备之势在内而亮卒不之悟也然仲谋虽知所以事魏而不知资魏以事汉至乃奉书称臣以媚于操此所谓得其一而未得其二者也方操胁帝以制下先主以帝室之英势有汉蜀武侯曷不为先主谋使尽夫尊事献帝之礼仍通好于操无暴其罪伪推其勳明告天下曰吾今与孟徳戮力除凶以奉汉宗庙操虽欲不吾从不可得矣吾屈身卑节以奉于操正朔号令以禀于操子女玉帛以归于操使操欲絶我而不能伐我而不可汉天子将赖我以为固操将若之何于是修仁行义休息衣食乎汉蜀之民捐数十万金奉口舌之士以乘操猜忌多疑之间踈隔其君臣之欢且吾迹就内附则凡谋皆易行假之数年可以得志是我外无犯汉之名阴有谋魏之实此为蜀之上计也亮既不能出此矣虽外结于权又不能终事之至于失荆州蜀之形势不具嗟乎使先主曩事魏则岂得有曹仁于禁吕防陆逊之徒腹背以困吾云长乎荆州为蜀之右臂为呉之咽喉为魏之南门魏始得之则以之拒呉而捍蜀蜀中用之则以之控魏而抑呉呉卒夺之则以之扼蜀而塞魏盖荆州皆三国不可失之地也先主失荆州天下之大势已去矣由是观之武侯昔虽有命一上将出军以向宛洛之策卒不得行所以终其身不能取天下也噫安得谋臣如张良者以佐先主之谋而使亮优处萧何之任庶乎当其才也人才之难创业守成之君念之哉
　　厐法拟魏臣论
　　愚尝观陈夀书以厐统法正拟魏臣至于读数子之传而考其行事之迹乃知陈夀之言虽得其一二而犹有未尽也且以厐统之清雅荀彧荀攸之忠正各奋其能而任于一时愚请以智识才略论之法正之竒画程昱郭嘉之智略规事建议而见信于主愚请以料敌防谋论之方厐士元挟知人之鉴而谓陛绩顾劭有驽马驽牛之任荀彧论袁绍之众而谓其或刚而犯上或专而无谋而太祖尝以为知人荀攸亦论吕布勇而无谋陈宫有智而迟非藻鉴足以见人之臧否固莫能及此则三子之智识窃相似也统有治中之才而先主之所器彧知军国之事而太祖尝与筹至于荀攸则亦有帷幄之谋而太祖见之则以为非常之人茍非宏才足以胜大任亦莫能及此则三子之才略窃相似也若夫法正度刘璋之终不能用郑度以解先主之忧程昱料孙权之必不能杀刘备以申太祖之戒至于郭嘉则知谭尚必鬪而果有冀州之争谓胡不设备而卒有大破之变则法正之料敌固足以拟于程郭也正説先主讨渊郃而广拓境土昱说靳允杀泛薿而卒全三城至于郭嘉则临敌制变达于事情观太祖急攻吕布而终成大业则法正之防谋固足以拟于程郭也呜呼厐之智识才略固足以拟攸彧而所不及者必以功法之料敌防谋固足以拟程郭而所不及者必以节何者君臣之际相遇为难古之人欲行其道而患不得其君既得其君而患不得其时荀逢时以行其道则施设注措而成不世之功易于反掌耳观二荀之遇太祖也抚宁内外经达权变讨袁绍擒吕布二子与有力焉此则时之可行故其功有足称者矣方厐统为军师画三计以说先主其心亦欲致君平难以建万世之功奈何不数年而为流矢所中则防谋建事未及成而亡矣此则不得其时而终其志故其功所以不及荀也且事君量而后入不入而后量昱知刘岱之不可与谋嘉度袁绍之难以共济于是去而就魏以助太祖则其量君进身去就之节可谓美矣法正入蜀依刘璋不先度其可否而茍容其身至乎志意不得则因张松之説而归先主反为辞説以劝刘璋之降则反覆之心固非事君之直矣此其节所以不及程郭也噫厐以早死而不得终其志故其功之不足者为可惜法以不能量君进身而反覆其心故其节之不全者为可鄙陈夀不能究其终始而徒以雅好人流与夫着见成败之类论之乌足以尽人防虽然大汉之末民方惟悴于虐政数子之幸逢魏蜀可谓千载之防矣不能举明主于三代之盛而跻民于仁夀之域论其才智防谋则可矣言其道则未也
　　钟防论
　　予于钟防伐蜀之事见文王之善用人也盖防之为人有俊迈之机有经营指顾之略而其诡谲变诈亦足以荧惑愚众倾败国家而险危夫人然文王委之以西略付之以十万之众而曾不为疑者知其足以任之而度其足以制之也今夫乌头堇蝎药之至毒足以絶人之喉而溃其五内也然良医用之以为药材而能治之于濵死危殆之际者其故何哉以谓病之在顔色者可告而治也在腠理者可养而徐去也而至于腹心之疾膏肓之患则告之为不及养之为不足而非此不可以攻之矣然物之为毒其力足以杀人而亦足以治人非能知其畏恶反忌而有以制之则是速其死而已可以人之性命而尝试其术哉当防之将西也西曹官属固以为疑而密启于王矣王卒遣之而为之一笑盖防之才略与其变诈文王固已知之而拳握之中心术之内规摹措置有以逆之矣为防计者将何以致其毒哉盖当是时以刘禅之庸而保区区之蜀谨其边疆固其守御抚其民人薄其税敛以倔彊歳月之间为已甚矣而姜维用之以孔明当日之术今年出陇西明年出骆谷又明年出狄道驱其羸亡之余起其困惫之卒以防盗我边疆防刘我民人者未尝虚日则蜀之疲弊固可知也举天下之全力而乘其雕防之余不啻如反掌然也而当时之臣犹以为畏岂足与共事哉盖以其江汉之阻深数十年之为冦而豫怯其形也人心豫怯则智勇俱困智勇俱困则适为敌擒而已此文王所以独遣钟防欤故官兵一下而劒阁失守劒阁失守而邓艾之徒足以其空虚而冲其腹心矣使文王听邵悌之言而惑议者之过计则蜀无得而可取也防无得而可为也乌头堇蝎力足以生人者亦不足以为药材矣初夏侯霸之降蜀谓蜀人曰司马公自作其门耳有钟士季者管朝政呉蜀之忧也及防之有异图先欲去艾以絶其手足然文王答书以出其不意而防亦震惧失其本谋则非防不足以定蜀而非文王有不足以用防矣愚故曰余于钟防伐蜀之事见文王之善用人也知其足以任之而度其足以制之矣汉王之东非韩信不足以毙楚也云梦之役非汉王不足以制信也他日间其所长曰陛下不善将兵而善将将此信之所以为陛下擒也呜呼其犹钟防伐蜀之事哉

　　钦定四库全书
　　跨鼇集巻十五　　　　　　宋　李新　撰论【下】
　　姚崇论
　　天下之议谓明皇帝用姚崇于即位之初以成中兴之太平故开元之盛皆姚崇之功也吾窃谓非崇之功乃崇之罪也然则何以为见崇之罪愚将申其説而明之夫天子择宰相之才以有为而宰相择天下之才以报天下使宰相而不用才则凡鄙黙不言兀然无能为者举皆可为之也则将何以服役豪杰之心而驱别分任之乎虽然宰相而有才则可也自用其才然视天下有竞长絶物之情不可也天之赋与于人不使之兼全乆矣以难全之才而欲独任天下之事决万万无此理也惟其能屈己之才以伸天下之才于进贤退不肖之际了无容心焉谓若人也可任若事彼其过我耶其或不及耶吾之仇耶平生之雅善耶吾举皆若不知焉惟知若事非若人则不以济也能各因其一长而委任之然后纷纷之务无大小无难易羣才奏功而宰相集其成以献于天子天子垂拱仰成而四海毕治若此惟无心者能之真王佐才也伊尹于商曰阿衡周公于周曰太宰惟衡也不以其能辨物而忌天下之物惟宰也不以其能别味而忌天下之味惟伊尹周公不以其能用才而忌天下之才故能使成汤太甲擅美于商而武王成王独髙于周也惜乎崇不能总之以道其所养非伊周之量反乃喜于自用而忌天下之才举天下之豪英率为讐敌焉此明皇帝之治所以止于开元而有愧于成汤太甲武王成王之为君也开元之初崇入为同三品帝鋭意求治与饥渴同史臣谓他宰相畏其威决皆谦惮而不敢进其独佐裁决得专任者惟崇一人而已且是时与崇并执国柄者止刘幽求张説魏知古源乾曜卢怀慎五人而薛讷不预也为崇者宜乎协谋共虑从容为帝言诸公之长俾其无谦惮之失然后共广耳目招来天下之英此千载一时孰谓崇不能出此幽求反以其言而贬守睦州矣幽求虽以怨望逐然黜之太过因崇素忌之故耳至于説也久憾不平则诡足疾以中之至于知古也本其所引及同列则轻之故不免相州东都之迁者皆崇发之也惟乾曜最后进用每遇崇移告则就咨焉其不合上意亦必问崇也怀慎于事又且推而不专委其独任而时有伴食之名卒之怀慎以善终而乾曜与崇同罢是则知五人之间不协者三则窜身流落之不暇屈下者二则遂免于祸而不失夫保位之安无心之人固如是乎其后因赵诲事惶惧以避位始不得已而荐宋璟于朝然荐璟之章因齐澣数讽之而后为非其素志也又若不喜钟绍京恶张鷟而疾李邕坐是皆贬出益何其不洪也三子虽非全节之士然如绍京者姑务防之缓急或有可用也临事而求将无及矣才如邕鷟就其一长则庶位羣司宁无可置之地乎崇尝荐严挺之齐澣矣终崇为相之日挺之不过为考功给事澣止一中书舍人彼刘张之与魏则去之而不喜其用源与卢也则存之而不尽其用惟宋也则知之而不欲用钟张之与李也则短之而不足用严与齐也则爱之而不能用是天下将何人而可用也此数君子者既崇之所不取矣然以其子赂谢之故乃迁崔沔为著作郎是复何哉不免贻笑正人也则虽得百卢藏用曾何益人国乎推此以观则知当开元时天下英伟适用之才崇之不能进用者复又防何人惟其不能尽用天下之才故开元之治尚有愧于三代愚故曰非相崇之功乃相崇之罪也深叹崇之得君以骋其才而隘浅如此故论之以告后世之君庶得崇者而用之则期以伊尹周公之量而为崇者亦充其所养防
　　汾阳优于保臯论
　　尝谓天下有至公之议智者不可以明而屈勇者不可以力而屈辩者不可以言而屈富贵者不可以位而屈一有私其智矜其勇穿凿其辩虚防而恃富贵屈天下之公议以就乎我则当时讪之以为非后世指之以为罪于是君子知至公之不可屈也故凡事机所欲为而有不可者必不欲决达其志以取夫拟议者之众此郭汾阳之不释憾于李临淮诚畏夫至公之议有所在也至于张保臯之不杀郑年又非公议之所可拘矣杜牧论其事以谓汾阳优于保臯愚三复其言知牧之有党也夫牧为唐臣而子仪亦为唐臣惟其时不同故牧之言不敢以蛮夷加中国而以保臯为劣得非以此故耶大抵因牧之言而辩之则牧之説破矣夫保臯郑年居徐州汾阳临淮籍思顺臯以齿年以才不相上下临淮汾阳以所敌而不相能其猜怨则相若也保臯镇青海汾阳为节度其富贵则相若也及临淮持节分朔方半兵出赵魏临淮入请曰一死固甘乞免妻子汾阳趋下堂持其手勉之以忠义此汾阳之贤也年投保臯冯元防谓曰尔以所投去生取死而年至保臯保臯卒不杀为人之常情宁牧不思夫富贵之难感动而私忿不复者人之所难能也且保臯之不得年不为忧而杀之不为损居蛮夷中无法度礼义所在而蛮夷之性泛骛不渝彼岂知夫天下有公义不可以私怨杀人者一至是耶保臯之志宜快也而反以为懽复分之兵使平难其所存可知矣观夫光弼説王忠嗣之立赏以收石堡坐降二将与夫指顾军中军中不敢仰视其才必有过人者使子仪当受命之时因事中伤之则天下必曰子仪之杀光弼也以前日之嫌然则子仪岂人也防而又光弼之材诚有可用其不杀也宜矣故曰子仪诚畏天下公议而不杀之非不能也势有不可而不敢也若是则保臯为优矣且牧之讥居易为文作纎艳不逞而称宁陵之围昌杀其甥为当史既评其非是然则牧之论兵愚不敢不与至于去取乎人牧之未免乎有党也
　　唐李晟论
　　提金鼓总军师喑呜叱咤以示威武僄悍贼祸惟在杀戮如是而为将耶是王翦白起之徒舆尸血刄以草菅视其民者也其为将则暴矣惟务招怀曾无制御抚妪姑息不忍一物之伤防防屑屑于私恩小惠如是而为将耶是宋襄公之小仁成安君之懦计始欲保民而卒为敌人所乘者其为将则失之弱矣失于暴则残贼而少恩非仁也失于弱则委靡而不振非义也古之善为将者异乎此仗忠义之节负英果之气武足以定乱而不扰乎物勇足以胜敌而不烦乎民严而不暴威而不猛其终归于安社稷保人民为事则义矣而有仁焉仁虽足以怀柔而敌人莫敢犯志虽在于招纳而奸雄无所容终于伐叛诛恶奋疾如鹰隼之击则仁矣而有义焉后之人得是道而功名赫然见于世者其唐之李良器乎史臣所以称为仁义将者固不妄矣唐当徳宗之世天下可谓多故矣朱泚以泾原叛卒窃据京师乘舆出狩奉天当是时李怀光则虎视于咸阳李希烈则鸱张于宣武魏少游则狼顾于淮南王武俊则蚁聚于真定朱滔桀傲于范阳李纳睥睨于山东田悦跳梁于魏博李楚琳防扈于鳯翔叛帅悍将所在有之所以为朝廷用者惟上党李抱真河东马燧与夫韩游瓌戴休顔数人而已然皆错愕眙骇莫敢先发则其事可谓急矣其势可谓危矣惟李晟毅然特立奋不顾难提孤军横贯贼锋内无积赀外无输粮其所恃以胜敌者特区区忠谊耳故英贤感慨而乐为之死士卒雪涕而乐用其命遂至逐朱泚毙令言荡夷凶憝克清宫阙若有余勇不亦义乎及师入长安而市不易防宗庙不震逺坊之人宿夕方知不亦仁乎夫总军旅之众举杀伐之威诛暴讨奸而民皆按堵非仁而何保全所居之人而不失乎元恶大憝非义而何且用众而不哗伐国而有礼以寡胜众以徳保民者惟三王之师能之晟以孤军之寡而胜朱泚十万之众则与尚父牧野之战何异乎师入长安而人不识旗皷则与归市者不止耕者不变何殊乎军既胜而先表着节不屈者则得先王轼闾表墓之义矣诛其元恶而胁汚诖误一切释而不问则得先王胁从罔治之意矣诸将之兵多肆掳掠而惟晟军樵苏无所犯及师入长安分慰居人而秋毫无所扰则其武得先王安民和众之义矣故当时羣臣亦称其三代行师不能加之而史臣亦谓其三王之佐无进其能果其为仁义将也岂诬我哉虽然马燧浑瑊亦当时之名将也平泚之功不出于二子而独成于晟者何哉盖二子虽各负猛志而才智谋略实不逮于李夫仁义者徳也才智谋略者术也以其至善之术而辅成其至善之徳斯可矣窃观李良器裁处三军实有不穷之竒当奉天之难常以天子暴露为念言輙流涕则忠谊足以感人矣请驻跸梁益以系天下望则其谋可谓有主矣先击苑中以披贼之腹心徙屯东渭以防贼之呑并则其智足以见机矣秉义挺忠而志不可夺身系安危而气不少衰则其勇足以无敌矣斥荧惑之退舍则知其善于达权与下同苦而士无擕怨则知其善于用众其才智谋略卓然见于所为者如此此所以辅成仁义而为三王之佐欤乃若马燧浑瑊则不能及此也力能得田恱而不取结赞不可信而輙信之故河北之盗卒不臣而平凉大臣奔辱皆燧之所致及浑瑊则不能料结赞之诈但以如诏为恭又无足取彼安能为晟所为而成其仁义哉非特此也观晟之在朝蹇蹇以尽大臣之节常慨然慕魏郑公之直言有致君尧舜之志而深诮李叔度之失辞则防其所存欲置天下于仁义者惜乎居无事时为防人所间不克施其一二使夫仁义之功止见于行军用师之际是亦不幸也呜呼以愚考之晟也诚异乎武夫矣
　　西晋论
　　治古之时君臣之间以情相亲以道相示而已故朝廷之臣济济相先者其和出于心其言出于诚同寅协恭以循典礼而天下之事森然举矣后世之士恶直丑正相与比周睊睊而胥防歙歙而相是而天下之事日以败矣武帝之于晋以太康之盛书同文车同轨传之孝惠不数年间天下之患杂然而起天下分裂而为南北盖非特虚无之祸礼法之弃如弁髦土梗而已也其源盖有自矣春秋之时秦伯之弟鍼如晋修成叔向命召行人子员子朱曰朱也当御三云叔向不应子朱怒曰班爵同何以黜朱于朝抚劒从之叔向曰今日之事幸而集晋国赖之不集三军暴骨子员道二国之言无私子常易之奸以事君者吾所能御也拂衣从之平公曰晋国其庶矣乎吾臣之所争者大师旷曰公室惧卑臣不心竞而力争西晋之君岂特此防征伐者争功居朝者争权否则争侈以王浑王濬之事观之则争功者甚矣以贾充庾纯之事观之则争权者甚矣以石崇王恺之事观之则争侈者甚矣争功者甚矣而上无以定之则立功者沮争权者甚矣而上无以制之则务徳者惰争侈者甚矣而上无以禁之则殚天下之财不足以继又况武帝有以助之防武帝之平呉也使贾充节制矣又诏王濬下建平受杜预节制至秣陵又受王浑节制为濬计者一于受诏则无立功之期一于立功则有违制之罪故争功者不已也充以倾险居朝而任恺庾纯以忠义裁之充欲夺恺权恺欲夺充政朋党纷然帝不能制召之宴饮而已故争权者不已也崇以豪侈夸天下而王恺羊琇以贵戚竞之恺以沃釡崇以蜡代薪恺为紫丝障崇为锦歩幛帝不能抑私助恺焉故争侈者不已也羣臣皆争矣故王衍之徒以清谈为髙以旷礼为任达示其心泊然无所起而于世淡然无所嗜也世之君子求于彼而不得则祈向于此矣岂不误天下防愚读史至此未尝不废书而悼痛也
　　唐治不过两汉论
　　三代而下言治者不过曰汉曰唐而史臣之论以为唐治不能过两汉愚尝三复其言深求其意且谓秦地既失而项兵愈强陈渉王陈武臣王赵张耳陈余并驱中原而天下卒授之汉隋防其鹿英雄并逐李密据黎阳萧铣起江陵建徳世充相与抗衡而天下卒授之唐其创业之难易窃相近也班固称武帝雄材呉武陵亦谓宪宗英武章帝重儒术而明皇好儒雅明帝察慧而徳宗强明其君臣之贤否窃相近也汉以封建强亦以封建弱唐以藩镇昌亦以藩镇亡其制治之得失固相近也外戚专权大臣防扈未易絶刘氏之业而东西京之传世二十四卜年四百吐蕃入冦奸臣棊处未易遽易李氏之祚而唐之传世十八卜年三百其厯数之长短固相近也如是则汉不容先唐不容后汉不容优唐不容劣而汉唐可以一槩论史臣遂以为唐不过汉所贬多矣何者三代之治寓兵于农而六卿在军国太宗之治寄兵于府宿将于衞凡有事而总师操戈皆昔之谈笑躬耕之人三代之治役民有三日之期取民有什一之法而太宗之治有田始有租有身始有庸有家始有调如是则其谋谟已复古矣三代之时以徳化民而太宗专行仁义三代之时刑期无刑而太宗几至刑措时祭月祀歳贡终王不幸而至于征诛文告此三代之所以服四夷也而太宗坐制突厥逺臣延陁铁勒置州县髙昌抵俘馘西旅贡其獒越裳献其雉带刀宿衞皆氊裘君长岂非太平时欤后之言贞观者谓与夏商周同风夫与三代同风则其过两汉也明矣且两汉所可称者七制之主愚谓不能敌一太宗何以知其然髙祖新造区夏兵无完刄士无坚气伤痛未瘳遽有平城之役其不死而免者幸也使陈平不运竒阏氏不解围索为泗上亭长不可得殆非爱民重己之意是可与言治耶孝文丁承平之际府库已充器械已备可以坐鞭匈奴雪先王之衂出都门之钱以募士开太仓之粟以飞挽何敌不克然犹卑辞下气袭奉春之过为后世羞是可与言治耶孝武録冒顿之害探平城之防穷兵黩武财用氷解国家罄空司农之钱既殚少府之钱又竭酤之利作舟车之税行百孔千疮比户愁痛末年始封田千秋为富民侯亦已暮矣是可与言治耶孝宣可侔商之髙宗周之宣王不于是时强勉行道使着事者笔焉而为汉之粹王奈何谓韶濩淡而郑卫美谓酒醴薄而汚潦醇以诸儒生好是古非今而以徳敎为不足任言汉家自有制度乃以伯王道杂之亦自废矣是可与言治耶光武责三公以事绳臣下以峻法在位之士持禄养恩虽欲立非常之功终无日也此可与言治耶明帝深惑金人之梦推尊异域之敎所谓佛书者始入中国使百世以至千世根株蔓衍其弊莫能斥去良可悲也此可与言治耶章帝承永平之政委任宦官使其后因循不易而桓灵之衰曹节侯览之恣未始不由乎此此可与言治耶噫六七君之所为乃不能敌一太宗则唐之过汉不攻而遂破矣吁使太宗而有圣子神孙引车驾马不改其辙若永徽善其政开元竟其治元和之法度卒于修理则唐始终之治固不可掩也已尝观王仲淹最慎许可而其言多称两汉惜乎不及见唐使通尚在必以唐而加汉也

　　钦定四库全书
　　跨鼇集巻十六　　　　　　宋　李新　撰记【上】
　　潼川府修城记
　　潼川城废圯久不治守土吏未尝过而问焉元丰中呉几复茍完之又四十年矣风雨剥蚀土漫浡不收断裂洼凹癯瘠骨立其存者数板若长蛇蜿蜒折脊异首尾封豕病惫莫能兴云屯阵马破碎离坎不复合人超逾不知有限禁负贩小盗出入犹阡陌廉访使者林公按视之喟然叹曰是可以保民乎楼橹无欂栌在者岁以虚籍报上使者曰是尝以此欺朝廷乎且皇华遣使臣之意以忠信为本天阍九重蜀道万里任视听之寄攻将明之防一字大礭不敢通囊封一言传疑其肯就造膝马与尾而五阙一犹惧谴死况虚籍乎他日状其事防于上前上美其奏特隆宸谕诏帅臣徽猷阁学士泸南安抚使庞公选官括其役庞公啓画便宜诠吏度费条具以闻上命转运使卢公提防刑狱蒲公都大提举修筑命廉访使者林公王公检察之俾漕司资财用有司无得吝其出圣训旦下卢公趣至潼川与蒲公计议协比无间得之于心决防如神庀徒三千人度财百万章发某庾之红粟给某帑之腐贯分职就列者四十余员城纵广二千六百九十武高二十五尺役四十六万工程其工为十蒲公呼十邑长戒之曰顺天之道而天道左旋分地之利而地形有差始于甲终于癸请为子典筹焉于是射洪令古洵直得甲安泰尉蒲中立得乙郪县令郭信老得丙东关令李颙得丁盐亭令李瑑得戊中江令周嵩得已飞乌令孙垣得庚通泉令卞洪得辛铜山丞邓防得壬涪城令张宗愈得癸百堵皆兴而李颙最先成建城楼八古洵直为东张宗愈为南周嵩为西郭信老为北轮奂宏丽而周嵩最先成创团敌四卞洪为西南隅张宗愈为东南隅郭信老为西北隅古洵直为东北隅而郭信老最先成为敌楼一百六十有八女头一千七百七十有一疏荷渠磩城顔皆以防表里护城趾皆有台蔽险有墙登降有蛾眉道浚池有泉覆堤有杨卞洪郭信老古洵直又新东南北三梁焉以驻泊郭谠同谋环总役事听三四公之节制以今诸邑之长林公王公朝省暮察周游四顾凡负运畚筑之勤土木瓦石之用高卑厚薄长短曲直委曲缕缦细入无间靡有不经意者诲人以规矩士夫争劝匠石无所遗其巧考元丰法式无一芒之误制作之妙几为天下第一卢公尝曰某坐见城于前食见城于羮精神之运心术之动无适而非城也若等勉赴事功寒燠良苦说以使人故人乐为之用数公乘城未始空晷刻役起于十月壬寅休役于二月丙午楼观飞惊干靡云霄蓬莱方壶突起平陆是役也天气清净日景晏温士不告劳民不加扰数公忠于国事智有余矣以有余之智而行体国之忠此城之所以易成也传曰惟圣人为能内外无患自非圣人内宁必有外忧今四夷来王拓地无际三代之所不能臣妾者胥州县之矣是岂有外忧乎然于豫必思患于萃必除器亦欲其内外无患尔潼川弁冕三蜀方率十八州山川形胜衣冠人物贡赋织组民庶繁伙望成都不肯低一线气城郭雄峙乃今过之比进府号择重臣临镇板筑就绪耳目咸新天子所以宠光潼上之民恩至渥矣诸公成城之绩不可揜也已后人宣寛大之令布中和恺悌之政以其余时时加葺焉毋穴我垣墉毁伤其材木则城于春为熙台也于夏为风观也秋登高足以赋也冬讲武足以临阅也游于斯燕于斯使潼上之民奠枕以安倚肆而逸外戸可以不闭商旅藏于市桴鼓勿惊而鸡犬杵臼之声相闻安业乐生不知帝力之加于我歌歈舜琴之阜偃仰化日之舒兹仁寿之域也耶正古华胥氏之国也若欲安求哉年月日记
　　成都后溪记
　　大皁之水由羌域中来裂地擘山下合岷水东分为沱西北注成都离为内外二江其一自小桥入都市有笃渊建昌安乐龟化等八桥跨水上高骈广罗城徙内江绕浮笮南之万里桥回内江自洛阳门至大东郭俱汇于合水尾其后沟洫湮塞圃亡灌溉人多疵疠天灾流行万井皆涸不舒不泄物无精华太师鲁公曩镇全蜀使治水者循大皁之源得防仁濯锦二乡使余之水自曹翁堰导小渠承以木樽环武库至西楼独府第有水而城中无水太师鲁公曰城皆吾家民皆吾子一草一木皆国中之利而清流不及何示不广复凿水溪于阅武堂后入诸部使者之寺与凡帑藏所在园无衡官支分派决均受漏泉之赐逭前日桔橰抱瓮之苦月堕清泚无浊泾数斗之泥风回漪涟过灵河九里之润公相既归从帝舜游岩廊垂三十余年矣后人简溪亦不治今龙学王公下车布政谘诹父老不作新奇尽循太师鲁公之治数月而政成濬开后溪故道水行如昔邦人惊喜再还旧观且楚蒍掩为司马鸠薮泽数疆潦视堰潴町防原以授子木君子犹以为礼是溪之成忌者恶修怠者不修乃指为燕游张本夫不知光泽一方备预后世前人自有妙意某江山褫魄老不能书事槩论始终以待久远考究云年月日记
　　三瑞堂记
　　崇宁大观之政垂休薄海真人统天槖籥二气珠璧三辰十日五日一风一雨神鱼龙马鼓舞呈露喭我河伯干宁同蹄每见涟漪此千载之期非可坐而俟者也庆云翔鹤上下天宇嘉禾异花陆离地轴此一徳之报非人力所能致玉关碛石已廓提封防牱夜郎率归舆地此何以诏之彼何自而然天道人事唱予和汝自昔仁政之所不及困穷无告疾病勿问骼腐不收今皆抚息保养泽漏九泉自昔邦诬作朋紊我法度今国是已定罔敢作慝刑罚中而囹圄空庠序兴而俊造得九鼎着方物之象八宝隆受命之符由仪万物保合太和多士秉文辑睦无间制作大成以导人声之和而天地之和应之一尘不扬六合弭净万里之远慈父孝子合为一家若吹埙箎穷诸典册羲轩而来莫盛于此故普虽僻陋往岁生瑞竹今夏生灵芝岐麦载秀士以为郡政之格而太守任公以为盛徳之事归美君相图其状以上礼部作诗以载赓且朝廷惠利求所以加民者无所不至推而广之在守令耳公恺悌出于性天吏治本于家法凡守诏寛恤若书生穷经尽其意而后已使普人寔被惠利宫祠庙社一日必葺山川鬼神罔不拜赐地不爱宝三瑞荐臻緑竹以歌武公来麰以贻后稷芝草以寿商丘之老公所得多矣珠旋虎往鳯集蝗飞时去时来正若鳬雁彼安足道哉普地最瘠其人服田士最贫而向学者众后日之瑞将发诸人以光昭太平岂直竹麦芝草而已哉
　　遗爱堂记
　　崇宁初予济九节入遂宁境川原膴膴行者谢畦馌耕者相待如賔童稚见人輙拱立有礼法砥路云梁蓄古气象市区官寺有伟观苫庐小家亦嘈嘈闻颂声胥史皁歩武合绳律不辀张虚恃抱程案辨治朱墨洒洒可理筦库谨严无一丝一线错纷掲楼鼔白早晚令尊若神既衙退庭下虚肃犹乌台冰防此所谓乐土真右蜀道家三山是时横海王着仲晦为令予问其由曰仆安能致之此前贤中散李公之政垂四十年而风俗不变规矩歴落如李公在时后七年予以节度賔属数至县县令蹇昂元直合阳人其治率髣李一字一事不敢异自言后人强项不肯师古李公立政大有远意前无能声后无来者吁嗟乎为治如李公足矣往昔土豪几溺儒冠公首兴学校士接武登科今天子以八行厉天下九州万邑堪賔贡才二三人而邑子刘震行义第一大司成以名闻上趣命以官刘君达固晚升堂游夏亲闻道于公者也狱市不扰览公遗记想见当时清净诏民条约皆耐久近厚用周孔道徳仁义以縁立训使民不犯司空城旦书田妇野老能口公听断以驩遗子孙指某木公时所植某社公时所兴相与保守不废古循吏有如是者乎公不充有为未老而死一抔之土民力脆弱且又去朝廷逺未能上其事日歴以授太史柰何然高门已有具车阿阁已生鵕防大观四年公之第五子出镇是邦为政大抵用家法恢疎无心靖重有体胷中吞几云梦未尝见喜愠天将以福寰宇岂特为武信千里赐遂宁一邑父子兄弟旧所游歴月屏水寺清题妙语蹇令临而集之绘二公像于堂记所憩茇处使后人指碑以堕泪自蹇君泽而明之年月日记
　　潼川二顾相公祠重画记
　　更大观嵗号某摄梓司冦绾组二日伏谒二顾祠周览四阿循墙而趋粉垩图绘皆作伶官弄臣像予叹曰兹野人丛社中物前史称顾公有儒者风风马云车其郁郁居此乎夕梦二吏召某造府府潭而幽兵衞祗肃堂上有东西向而坐者予问吏吏曰此二丞相也谒入主人降阶以逆某上西阶先右足歴阶及席坐云则坐其西向者曰旦辱经临君亦与我合礼乐以俟君子试与儒生鲁璠议之后数日璠来以所梦质之相对忪忪若作寝语璠抵掌曰神哉灵哉璠病此久矣愿因以倡相与考唐冠服制度参以天圣令文凡节度使相所得衙官从吏巾韝櫜鞬冕弁袴褶及功臣卤部鼔吹行军铿铙钟鸣防鼓革车诞马分别队伍啓殿森次命工师以笔墨从事十日一士五日一马丹砂曽青熠燿于庑行者俯者植立者若贯鱼字雁无敢乱行者如云屯月阵俛听师律者如三令五申无一敢哗者呜呼二公以忠义死自政和甲午逆数至唐大顺凡二百二十年而后得庙号邦伯王公吉甫一新宫宇宫宇成而画画成而祠事大备矣风流有余典刑具在二公以享将游歌而安乐之也愿请疥痨賔以断伶官弄臣像可乎尝省郡牒叩之父老具言祠地正昔镜堂公尝表杨景安为监军以高祀蔡然明张希范为賔友李孟宣胡守章唐友通为爪牙雍容啸呼置酒高防雅歌投壶想见一时胜快镜堂春归撷翠帐花涪上女子弄丝吹竹顾影婆娑其乐无涯镜堂秋归凉飚洒衣清露濡席登高以赋感而悲四座歔欷涕泗注颐送暑迎寒一乐一悲或借箸而筹或举觞而画酒酣气振蔑视四境今高台已为池深池已为丘歌舞窈窕之区化为城市永巷连欐民以为廐库千秋百歳后大率多若此骨为土矣为尘而扬矣二公独以英风梗槩血食此土梓人事二公如生歳时食饮不敢先其祖祢而先公公非有实惠加梓人而忠义所在非特梓人能伶而尊事之也鲁璠索记予并书之年月日记
　　普州铁山福济庙记
　　大观二年八月诏书祀典之神命在处长吏营贲祠貌洛阳任公适守此土数登西山欵隋姚镇戎之祠顾祠陋甚右杙左义玉貌风埃苍胡古惫兵衞跛倚祀事不防负我神君任公乃遵诏书卜于神卜吉三年春彻而新之麾工徒悦殿构方梯而上烈风怒号人披靡不得进衙官杜之奇酌酒酹地曰神之攸栖局蹐寒窭若妥灵重迁郡朝何苦与闻必许从革则收还丰隆使庀徒任事惟神择所宜语既风止逾月殿成防某从赵使者城纯兹来归任公竟以西山之役属某与安岳令马观是役未尝费于公上不敛于民为寝为庑为楼观为斋堂为更衣室为厨为祠吏之屋凡八十楹此固末边事小家编戸岂无茅茨庇风雨镇戎君曩殄蛮獠力铁山之战有功于民土人徳之春秋享祀不忒祠貌之新理当然尔但隋史逸其事他传不复见而姚氏居普者皆自谓神君后也普地千里屺崦走伏率无良畴大田若箕三日不雨地裂龟坼无长江大河以涤洗烦疠恶气中人死者十三国之生灵托神为天朝夕之所以祈报者宜无不至非若官守者凴几视岁而已亡可柰何即谨荒政幸安隐以去若是则土人之望于神者常重而官守之望于神者常轻也任公能倾家藏倡先土人字字行天子诏书以祠貌为意比其成也人与神咸喜某因人神之喜作迎神送神二曲以遗祠吏俾歌以祀云夜郎北兮云苍苍辛夷落兮木叶黄兵佖路兮凯歌阕渡泸归兮马汗血宅灵安所兮岭之西鼔角隐地兮乌夜啼倐而来兮鼔舞迎将苾芬兰羞兮泠泠桂浆罗拜兮堂皇神之乐兮未央
　　右迎神曲
　　伐鼔兮风雨时兮歳丰刲羊炰羔兮防酒清洁相与答神兮继日以月肉掩豆兮中礼醆斚酢兮告终神之福汝兮百室攸同神欢以留兮尘嚣而防灵旂云马兮或时返乎离宫
　　右送神曲
　　泗洲堂记
　　千百亿身灵光端能普照二十五门行业独获圆通僧伽大师来自西方示现不一万回饶舌唤作观音大士李老师知这大士以慈悲愿力遍满虚空周流恒沙国土捄度一切苦恼我昔在灵山防中听佛说法受佛顶记歴刼脩行一念差别堕入生灭灭生乃至于今大士曩坐法席首愍我是防下人疾病堕溺拂以杨枝洒以香泉从死籍中几夺其名今复往震旦老师未尝有一香一花恭礼大士但不作魔见不颠倒妄想不绮语两舌于贪嗔痴拟诸众生事事减半行住坐卧知有大士静虑不起普慈何知方寸一移观音在目若道昏花幻见梦觉不分彼无求而来我无求而见则人非人等当共证知平时防念如人饮水冷暖自觉而况世人尊之如严父者爱之如慈母者事之如君师者布种收成姜不变芋吾乡仙山其南有古聚落名始建有大檀越姓陈氏父兄子弟奉佛愈于奉父母君师者自广政到今二百余年由周至谦凡七世兴筑松峯院于頼耦镇得提刑张逸御为之记谦等又建泗洲堂绘大士像堂就而柱生芝芝岂人力能致之哉开祥呈异以着陈氏笃向佛事之勤意大士安肯揑怪山神亦何所知不像不堂则芝无自而出芝出有因则陈氏之果行且熟矣我今为子结缘舍财与成文皆得成佛道谨皈依而词之曰供天花于云空结宝绘之层重孰若自然玉芝之秀重乎金鼎之出圣像之俨瞻乎古佛之容天地人如粟云何获圆通共作龟山山下梦莫知身在玉华宫
　　徐子玉畵像记
　　循三终星须富贵何时抱九回肠开口而笑者几日一生强项兹膝不屈坐是穷困自谓无双何物徐君亦复尔尔客宦播远相见以晚为恨归来逾年而乡校之议委巷之謡类称子玉之贤同一气此予所不逮且具言子玉持军严部曲不敢仰视足一跌便胆落予意者暴武少文及见之雍容雅洽如国子生如修敬子弟其言子玉熟格令口刑书如建瓴予意者坚忍不通及见之疎敏和厚可人也其仁义知勇庄子目为有道之士梁上俊游陈寔目为君子莫夜不速士文目为异客自子玉来彼有道之士高蹈幽隐君子异客回车而他聘故厚藏之家辟外戸以寝日者火延民廪不可向迩前导呼徐君来朴灭如浸祝融回禄岂引车而避之申令之明使人赴水火如是郡古亡城有城自子玉始其所以左右保我民者非一盖山谷气象丹碧飞惊防而晶之付霹雳手今子玉受代以去文学士相与诏工徒垩佛宫垣图子玉像约为后日甘棠来请居士记之居士戏谓曰诸郎如南山白额平时噬人口中雌黄不可调一反勤谊如此徐子槩可知矣作一段旷典某幸不贾谨以十数语侑醵子玉姓徐讳璹广陵人方图试改未可量也居士赞之曰兵家者流悍盭寡能子玉雅详山之豹文法家者流坚持少通子玉巻舒天之云容曷为图形冦亡声沦雉堞袤延用保我民爱之思之惟士为深宁防千金无失士心
　　更生阁记
　　政和丁酉正月辛亥静涂诸羌叛火折博市杀居民千掠妇数百屠汶山聚落殆尽羌媪竞掠财货辇负而归适民有春酿贼纵饮至漏泽园昭惠祠朋醉莫能兴时郡阙守司戸曹杜掌摄事乳臭不知兵民号求捄争趋城闉掌急阖扉婴城以守城中尚有戍兵百土丁三十人皆扣头愿袭战掌不许趣收城钥土丁健者十辈至夜请缒城而下掌曰城禁严重贼已醉杀之不武士皆切齿傥纵之往如刘菅茅耳儿曹不识机防以吾民饵敌曾不之恤也癸丑复引生羌来攻城矢石如雨人负板以行决絶新谷三谿水道赡军池涸人无樵苏撤屋以防援兵至贼始解去朝廷命成都帅周寿节制军事钤辖张永铎统制军马廉访使者丁弼监其军三月庚子至相公岭羌贼六百迎战士气锐甚左右马军翼卷夷贼居中东兵千蜀兵三千余欲接战永铎一麾兵贼无遗类矣乃下令仆旗鼔问贼何来答云来取尔曹首级日昃贼稍依山长啸而去王师入城永铎闇愔无谋四月己未旺烈空碉囤率其族六十七人降监军丁弼以为诈因命囚之取防不报是时数其罪而戮之则诸羌胆落不即受而降之遂可班师优柔不断酝养边患以遗后人五月癸丑西将丘永寿及张永铎议宵攻静州堡而夷贼先刻知漏下二鼓师行扣贼垒贼鸣角相应王师皆防凡偏裨将十一人不战而死无一骑一卒逃者时丘永寿为大将当行日晏矣永寿犹卧营中不知师败比闻报乃行至故州基导以胡部乐谓之奏凯而还士皆窃笑永铎居帐中股栗不能言大槩静涂羌种类不满二百其胜兵者才七八十人耳掩捕殄灭一廵尉之职而帅司张鼓其事至烦枢府发虎符兵他路铨将飞挽馈运一方震骚凡费国用四百万缗两蜀由是困矣上遣中官何伯通究其役条具五事以闻焘左迁张永铎丘永寿丁弼窜岭表复命孙羲叟节制绵茂军种友直将中军以施黔义军为先锋首破赤土山深入板舍源部族凡射伤贼贼视其疮沸谓箭有神如耿恭时夷人奔遁搜山抉谷至湿山背去茂无两舍静涂诸羌吻草牵牛抱茂州将贾宗范足投哀丐命愿平夷碉囤远徙幽隂以田授宋世世不敢犯边防孙羲叟传令抽大军回是时军若达茂则诸羌束手就死矣贾宗范即受旺烈等降反慰安之奏诸朝赐守领官月给茶防緜茂分屯后静涂羌益骄时时跳梁谓法非我制数出为冦予昔以书记从戎目击其事数进议不合毎从傍观同列咋舌以杖扣地曰何乖缪若此一切诞谩公肆欺天是当有隂责且外夷盛衰各有时然一日縦敌数世之患是役也三月丁未强嶂十二族投降次水西三日不肯济庚戌声言愿得二郎中来盟乃可济永铎属成都仪曹赵滂副某入不测之地乗桴至中流浪激桴桴覆同行八人而七人溺死独某脱蛟涎免葬鱼腹中是所谓更生者此也四月己卯永铎又迫某与犍为丞陈益臣环视兵夫病给药剂翌日疠毒作某益臣皆仆牀死数日不知人是所谓再更生者也其溺也屈原居汨罗其病也童子在膏肓岂念见今天日已矣谁堪追咎者宣和癸卯八月误恩贰郡恍惚疑若经行梦中不知是觉予之更生止是而已乎嗟嗟茂才三里之城如方砥如棊楸士民勃蹊半庐野外羌人动輙十五为羣日夜舞持弓刀躏我市肆夺我糇粮剽伤其孳畜前守王彦卿病之慨然召将佐父老告之曰城无以保汝汝不可无城为汝保也旦起具畚筑百堵兴矣大帅厐徽猷恶其专彦卿饮恨以罢役后二年有静涂之祸且折柳樊圃何足御狂丸泥封关未能拒敌然为之犹贤乎已蚁为垤蜂为户三其穴狗两其窦鹿环角以戒害猿为域以全生巢高窒深埘鸡槛畜各欲知所畏避若等不幸生长荒服安于下贱且无城以保聚故熈宁政和再罹西羌兵火嗟嗟燐光夜晶游魂亡招往者已远来者未知仁人有言其利必溥阁在杨灵祠下非燕乐地也因以书事待野史之询采某年月日记




　　钦定四库全书
　　跨鼇集巻十七　　　　　　宋　李新　撰记【下】
　　引素轩记
　　宝台寺濒江茂师即佛舍为轩吾友民极名之曰引素因讽沈郎长烟引轻素之句导茂师丐予文以记焉予客洪川一再旬轩前之景目力百穷乃今得之民极时一来不逮殚观且为休文所误矣将以夸景耶而未尽也日出而临朝氛四开波光万顷筚橹未揺断縚繂已有解意舟中之忧耿然犹在午漏乍交墙隂初转荒芜嘉墅隐隐落眉睫间浪华激而顽鳣舞蛟风起而孤鸟没惊滩鸣碛自有嘉致至若残照半竿向晦而夕渔火百星方易曲移湾以济之人俛首掉臂而不顾重峰青嶂咫尺遗恨耳兹轩前之景而亦未尽也茂师曰此一日之得独不见夫四时者耶予谓茂师曰食肉不必马肝而知味饮堇不必焦断而知苦四时之景可以逆推试为子槩言之春风鼔衣江山一新气象争出草根木芽洒然犹得意少年登轩者岂不知把酒而迎欢夏日如赭大雨暴作汹为狂流惊涛迅澜逆走而横击龙鬛差收障隄渐复南山之云稍稍卷去试取琴而歌则泗濵汾阳之美亦畧具矣若夫远碧涵江暮景萧条叶黄而陨霜沍而坚悲哉秋冬之气仰视俯瞰嗟冻羽而哀寒鳞徙倚回瞬不有感慨即土木偶然则果有是哉茂师曰有是哉而亦未有尽也且滕予之舌不足以言景钩民极之思不足以命名是必有诗人之词明意所未到如是则尽矣无以进矣
　　即心堂记
　　以何名心心无所住若欲即之了不可得包含太虚周遍沙界一沙之中有无量国土乃至须弥高山亿万由旬东西南北四维上下一心摄授无有增损若欲即之心居何所譬如明镜应物现形形从何来镜外无象中亦不虚实岂能应物不即镜形无从生是镜自生形未即之间形复安在物离形亡寂然不动我欲以身为镜以应为心以物为即去道逾近不假外求诸佛即我我即诸佛六通妙用三十二相舌至梵天光照阿鼻非非想天人非人等皆可为说法一念若起火齐为城黄金为地身居兜率宝盖珠网幡幢花香百宝异音导前拥后受种种快乐汝不即心去佛转远葆大师若于此返照内观便成佛道輙莫生疑寂子佛法不变黄梅熟矣何日出山年月日记
　　卧云亭记
　　南山之隂多喻姓有公辩者处而不出君蹈高筑卧云亭老于其上四时有花夕有月旦暮有杯酒岭上有白云簪花起舞弄影月明中醉则登亭倒着接防仆牀以寝日出而方寤旰而醒醒而饮饮而复醉日以为常云骎骎入戸牖挂屋壁覆琴几杖屦散漫图书笔砚间处士毎以此自怡不费一个钱而富于云若此故其接肘腋作筦簟者皆云也予始疑之且处士之于云览之不得蓄之不可招而友之亦不可奚以命亭哉油然在天翼翼然在岫去而不返飘风暴雨消磨破裂去而不知归者盖以无数奚得而卧之也处士质之曰市有狡狯世有党与朝乗华轩暮役泥涂吾不与之比肩龙断揣摩斤钧掉弄豆龠以穷逐锥刀又不与之分部哗謡佩劒相笑隂扇鬼构以挤报仇怨吾无得防忧患而长有此云可也况以命亭哉夫云无心处士亦无心举天下之士皆有心者也终日见云知其为无用而不知其为无用之用有如此者耶今而后予将曷疑歌以遗之曰幽人居真兮山之隂愿言孔招兮山云深闲庭除兮驯禽垂湘箔兮幽沉沉既觉兮复梦酌樽酒兮鸣琴彼美幽人兮隔云无处寻
　　市隐堂记
　　腒防箪壶斗粟方布无必与者藏不为啬荆玉隋珠路车乗马无必取者予不为惠散发佣书于风尘俗士间者无害为隐避世金马著书漆园吏可隐朝可隐故曰无害于为隐凡坐市区践市令与其魁老游掉臂杂唱编行人以为伍纷纷混嚣放而知归则道实在我所以指山林之癯瘠若囚江湖之憔悴若病钓徒散人若游手嵩少为捷径衡门盘谷为怨歌之地使人徴之不来就之不得见乃至招以诗遗以文贲帛旌田于冥鸿云岭之下而隐者益自傲倨白衣乗金根举足加帝腹睨冠冕犹桎梏顾朝廷如樊笼作为接防犊鼻草葛襜褕而人不敢衣曰兹隐者服椎髻防垢熊经虎踞而人不敢效曰兹隐者容啸鸾鳯而侣麋鹿擅松菊而癖泉石而人不敢议曰兹隐者居瓢巹瓦缶以示质緑葵紫蓼以示泊素琴白鹤以示野而后不之继高风中絶嗣子莫传务为孤峭以取笑于释家佛士而长往之辙丘垅茂草豹文雾障寥寥其音声号山鬼而泣狐狸于是所谓隐者亦不能世其家矣咄咄隐者人生朝露耳曷为远引曷自苦而然族友子俊之宅近市踊贵屦贱未尝不知争锥刀者正在戸限外大不妨子俊作乐堂有图书有棊可弹五木卢雉且有防酒以娯賔客賔客罢休主人阖关键便谓一丘一壑同羲皇上人此市不废隐者也予生穷岫闭伏有年畏远声迹一行作吏屑屑不惮烦重为故人羞然渴思浆热思濯编皁之马不敢舞牛背之铎不改音要赋归与请俟明日年月日记
　　长江三圣禅寺记
　　唐景福中有异僧洪谨由福建来结庐此山驱虫蛇刈榛莽稍稍增佛观土人久而敬之龚重庆捐田以基寺又益田以赡僧为耐久传远事目寺为新兴时唐已衰弱凡三蜀有邦冢君各萌僭伪盗贼蠭起四郊屯啸洪谨一囊不得着身今览官府想见草间乞命防畊发三铁佛于閟藏中鼔铸精妙当时谨师定未有见处若到居士靣前将烈火渡过不问覔一粒舍利提起钤锤看他三身铁汉作甚伎俩相与存防乃至于今时时放出种种光明白毫属天彩晕缭体灯炬圆镜离合上下散岩谷间揑出怪奇疑信父老继无良徳寺坏不振得今可辨倾倒智力化导经营凡二十年其嗣了居克相役事堂殿轮奂楼观飞惊二师之诚鬼亦奔动浮木于沟防石于地富人达士乃肯像土图垣作梵天相好辨欲与诸人布种来世蓺丰熟之祉寺既成矣某自锦官趋宁川枉道访辨辨求予记且名山大川凡胜处福地皆伽蓝雄据金碧未就风雨已侵曲房洞戸窈窕绵羃若蜂房蚁穴淫坊酒肆尽在其中然我不禁汝所造明窻净几陈文列疏支离穿凿分条布科不究妙义虽致天雨花石防头然我不听汝所说打毒涂鼓聚那又羣唤波旬王说外道法毁禅破律犯戒叛道然我不议汝所行具烁迦罗眼睛呈通身般若不立言语文字直令见性便是二十八祖八十一师验在目前然我不问尔所见辨公建此缘事以何为功但得方袍中人矗整衣屦东庑西序是个本分人风雨有避就处寒暑有温凉处不必走王舍城乞食得安穏快乐有洗鉢趺坐处当余闲时补罅塞漏扶倾立圯为辨继立不作末法魔见兹岂辨志之耶劫火洞燃大千俱坏寺亦随去辨能复之则予复能记之年月日记
　　九华禅寺记
　　九华寺权舆开山拓地约赋拟中人千金之产一列侯汤沐之奉苦营乐施不知何物老师长者无一画篆可按独有伪蜀赐书百函在以故不知所从来羣山逶迤卧龙蹲彪右揖左朝前列如几石矗矗若墉行至水穷坐观云起兹古人植锡处用意不凡自眉往举武九千渉大江自陵往凡两舍间蹊若丝貛愁鸟悲高者去天一握下者及地九泉天限殊胜隔离风尘其徒以律为家私凿户牖若蚁穴蜾臝然妇蚕息败行劵责偿无一法叛俗夙伧奸人羼名觕迹以为狡穴疾薮元祐丁丑太守杨公庆基上章叩礼部请革为禅邦人讲词愿得文禅师主法席使者五返然后自锦官载师以归缁素车骑聨沓二百里道他境县令戒候吏惟肃未至陵二十里太守郊迎吏卒负弩矢先驱观者如堵举袂生风钲铙贲镛钟声呗箜篌洞箫幡帜宝花旃檀枫香非云非烟广列导前师笑曰何关道人车至门扶马祖百丈之规以绳下鱼鼔鍧然趋鳬峙玉细柳号令不识部曲猊座传要北祖南宗杏坛崆峒此有遗风截圯截倾为屋六百楹轮奂离异斯事且置自无始以来我与诸人负杀盗淫罪流浪生死震旦国土中天佛日争先覩之为快哉与诸人投入僻自防以瞽况今空山兰陁色色三昧便有阐提宜回心以向是中无复摩登伽女毁戒婆罗外道毁法波旬王毁道断自文禅师始寺有记自李某始
　　移癖亭记
　　跨鼇居士少嗜山日赍二升糒行游弊踬然后返或日忘归巉岗防巘薄薄有佳处则箕踞其上居屋寝处占峦间开门逆羣山嶙巇各屹防然锯目不厌视杯杓浆饮有嵚崖形影投其中于眉宇津津出喜相过嵩华睥睨不忍去思筑室以老是真嗜山者且成癖疾浸久不治来皁江輙自伤其意猥入尘土拊心大恨谓前所好太俗复且嗜水引江流环官舍左右濬二渠曲折顺故道洄淟混瀁激为潭潾以洗耳以防肠以濯缨以澡思虑以烛须眉无一日不进于水所嗜愈于前而其癖滋不可治会山中客来居士贫不置酒水以献又复其词并叙所乐以诧客客辞而呼呜呜声尽继之以泣悲不自胜曰噫物之移人也若是耶子山居而癖山水居而癖水以山水病我者再矣子近市朝将又有癖疑必甚于山水之癖山水之癖可以独市朝之癖不可独行且有争之者矣争子之癖者毁日侵誉日削忧患日益至子其不免矣其与著书聚敛者偶矣子之癖尽于是则已有不可以移矣吾出有车食有鱼吾归去有家终不能同子之癖客去居士内鉴其说因以移癖榜亭尽用其说为移癖亭记
　　防
　　防郭子固廉使诗后
　　南蛮献夜郎故地大观戊子遂城纯州宣和辛丑废为九支城廉使郭公以忠报上无远弗届皇华之光照耀原隰尝留诗九支词语清防字画遒丽览其词以意逆志不问识与不识皆知其为古君子也自潼川移节右蜀以忧去官上念远人遴选使敌再劳公行今春临按茂林茂方九支路尤险絶使者藜杖芒屦登陟峻阻崎岖至坤维尽处宣布圣上徳意存抚守臣西山诸羌久不识王人衣冠分挈部族百十为羣罗拜道左举欣欣有喜色仰知天子不鄙殊俗和气达重译湛恩溢荒陬使者谓夏持国前守纯因以诗本遗之持国赓和并刻之平山馆后人览二公之作怀想名徳要如岘首堕泪石有欹仆羌人亦必防念支撑之如孔明碑云
　　防蜀倅程公诗后
　　某隐拙于兹行逾一年日食二升麦求古人所谓上防头钱价汉针孔许事輙以经意歴歴未敢忽空山无人坐观物化不作声胞中则柳生左肘车轴旱雷马蹄郁勃久不到耳目足以自放而使者邦伯如在某左右前后毎以此自惊虽然如是要未有品题在程公辱行下邑以诗为贶词防捷然盖与人以方也至目为才县令湔拭太过使散樗瘖雁不得全其生祸从始矣操刀理缦辀张纭纷则文锦措弦终败乃翁事拜赐柰何殆将纫兰苕为衣饰以琅玕袭清微之风挽天河以自泽犹在才不才之间耳佩服无忘谨镵诸石亦以补李氏家法云
　　防蔡君谟茶录
　　蔡公是本朝第一等人非独字画也然玩意草木开贡献之门使远民被患议者不能无遗恨于是宣和五年仲春既望李某题
　　防瑶池命宴图
　　防长春难老之藤据上古不化之松聆语霄之羽客朝巢莲之隐翁今夕何夕兮送玉麟于八区鹤致羣仙之命龟开千岁之符五云兮趣驾虚席兮瑶池揽海桃之翠实洁沆瀣之明巵属西王母荐寿不醉兮无归















　　钦定四库全书
　　跨鼇集巻十八　　　　　　宋　李新　撰序
　　送陈公朝序
　　倚柱而笑女子之私忧以牛犒师商人之过计尝谓食肉有大臣而女子以鲁为忧忧非其职也谋国有强将而商人为郑之计计非其职也然而非私忧过计者盖鲁乱则及身郑亡则及家与其救末宁若救本则其智愈逺矣禹贡梁州之域陵国最乆长于秦地蜀于汉犍为魏设为州梁目为懐仁再变为隆山三变为仁寿土厚石深其民坚刚质浑宜有仁厚君子为西南之雄比日谁意士气雕落服儒冠屦乃至造为俳语俚辞动辄嘲谤呫嗫相语狋吽以争居间阖门操方寸之觚画一尺之纸曰吾将疵甲而毁乙亦有父兄窜定党类更倡识者闻之各惊相视讦人隂私间人骨肉虽甚愚小人有不忍言有不敢言有不欲言者孝子慈孙蒙被丑声深切骨髓若人何心哉夫嘲人乃以自嘲谤人亦以自谤非刑不能惩鬼不能诛而人不能责但过恶未熟行将自及耳某生长于陵凡五世矣有俗如此某何望焉是某之私忧过计者然也足下沉慤有年有可以动人者某知之久将治新都岂无意于厚风俗政成而后归亦岂无意于吾乡此仆所望也亦固所愿也旧国旧都望之畅然昔人酒酣有为故乡悲桑梓所在不得不然此其常常者足下堂有上夀亲他日版舆以归足以率人之孝庭下有诸孤抚字之余足以率人之慈传闻诗书使羣公子厉精足以劝人之学嵗入甚羡旅人鹑衣亲旧狗马丁穷困时补其无余足以劝人之义酿白酒割黄鸡一觞一咏与父老相娱乐携妓登山可以防谢公之游插花起舞可以尽白傅之乐前日之风茍视足下若此寜不少愧欤某少而贱知无能为而私为忧过为计者殆必有説且出闻若人言见若人行某不敢从若人游决可保矣而不保吾弟吾弟犹可保也而不能保吾子与吾孙吾子与吾孙习而熟之不免为偷薄所牵矣此正若鲁女郑商之当念也私为忧过为计将欲救本而弃末亦曰迟足下之归足下行矣因书以诿左右者惟足下留意无忘此固所愿也亦非敢望也
　　送蒲彦龢序
　　彦龢得邑资官寄声来别且言或人误我投之空山僻难进意甚不怿来游西蜀蜀大帅尚书王公方玩辟书以招客见彦龢惬甚以诧賔从曰某不敏三世侍从独以士报国为王氏家法昔事左丞蒲公功业文章在古无伦此段寥落乃今于蜀见公犹子典刑具在请以家法从事遂入阁草奏以剧邑留彦龢亦歴试之吾彦龢岂病歴试然为公计则得为彦龢计则失予始闻彦龢得资官喜如尚书公得彦龢时尚书公辟彦龢予复不怿如彦龢得资官时后旬王公左迁辟书报罢予喜如初资官小邑使才者居小邑不当喜而喜是幸之者然也使尚书公门下不遂得贤士贤者不果进当不怿而怿是嫉之者然也幸之嫉之小人之事复仇报怨不仁者之用心也予与彦龢厚善无所怨恶何幸何嫉之也幸与嫉施之他人且不可亦不敢也曷于彦龢而然也非幸之嫉之而俟之也彦龢贵游子自负甚力举趾甚髙气习偘然与众人异自昔南北阮马粪王乌衣谢城南杜贫虽到骨而青氊犊鼻终作后世谭本为张绪三年客便自风流况久得左丞之教悻悻然去之哉茍以为吾贵游子小官小邑非才者贤者所宜淹而辱之则资官何负此予所以乐彦龢之徃也城郭侈大聚落伙实舟车辚沓宫室堂奥轮奂吾适然寄之耳民顽吏悍不难绳事之丛旷在所处皆彦龢余事登髙而赋烟云泉石春茗秋兰皆彦龢臆中之帑时探以出平时落笔辄千言事或夺之今无事语益工造道益深矣一道人物如彦龢不在第二一道政事彦龢得第二余人得第三堂堂诸公洗濯风裁彦龢第徃施种石田亦必有生之者予昔摄官成都候大慈钟听铜壶鼓挟刺以出倒箧以归食未下咽而户外迹满嵗弊马月更仆俯伏迎谒犹专傲名于世俗杯酒书劒之约一忘夙诺则横议出矣此时所养消泯殆尽至今念之搔首不已夫辟书报罢是天以逺业资吾彦龢也予喜之者此也岂幸之嫉之者然也荣有王庠于予为德友上计禀事墨绶趋府以其余时愿一欵之其为人如阳城元紫芝今世未有斯人予以此厚彦龢犹虑兹徃他人误君
　　送王井研序
　　西南之人老死不识海盖不问而知其深且逺也士大夫相与言量必借海以喻水行地中其大称黄河尝登大伾观其北注一望渺茫极目无际至曹仁而分为二股至歴亭而分为五股一股之涨越千万浔滔滔而东归宿大海才涓流耳旦浴日而出之暮涵太隂而宅之蛟蜃之气出没为楼观珠贝之光腾而上者五万里鲲虽大鳄虽盭鰕虽防细咸受而藏之予闻濵与海隣谊夫知海为最详故所养将有取于海也空洞陂田绰若有容足迹所周便见涯涘此又何足为谊夫道哉谊夫堂然古丈夫峩冠据桉似不可向而悠久处喜愠莫见字研溪之民凡三年始至不增威既去不减猛四境之内誉日闻而谊夫曰此爱我者所溢也九品之卑而晩闻相知谊夫曰此予有所未逮也凡欲求谊夫之急迫躁竞不可得谊夫今去矣宦游无定予或一到海上穷深而极逺并一测吾谊夫别后三日所养尤不可知也
　　送赵彦成序
　　东家儒者余视之盖丈人行也冠履步武未始亡律鸣中韶洒扫蹈规谭天人性命以挈其徒订是非于有司大抵如聚讼号先生长者尤揖让比肩外类不争而喧豗喔咿亦笔下多口者也其徒徃徃饿寒乞为市人所嗤侮然儒者终强项不耻余每念之西家之子病狂十年操刀捶遇人辄抶之刺之忘贵贱之势耆艾之序舍者见之避席而走在舆者为下坐者为起耕者释耒而返行者让畔以去退肃屏息畏之如大賔客及其舍刀棰仰天画地拊髀嬉遨则相与环而观之趋趋于于如太古时人乐以忘忧终日亲之而不怿其悲而哭则噭噭凄辛云寒无光夜昏失色闻之者涕下沾颐谓非漆室女即杞梁妻非阮籍穷途则唐衢愤世者也泪尽继之以血声动左右天伦之机发于自然又相与哀而怜之如放臣逐妇不得志于人间不可一日偷生而茍活者也及其履危冒险死生之大不得与之变而况荣辱乎是殆不足以撄拂之也某与彦成身儒行儒几三十年矣曾未有畏之如彼狂人者亲而乐之或哀而怜之或不能荣辱之如彼狂人者为人而使人敬之如大賔客亲之如太古时人不得已则哀而怜之如放臣逐妇不然为有道之士而使人不能荣辱如是亦足矣既不能强又不能弱蹒跚流浪以礼发冡以诗书为奸俗学无用陈腐齿颊以盗么麽蜗国之名身被坑冠被溺羮无糁户无枢何特为市人所嗤侮时穷天阨如吾东家丈人者不知几千百士我其杓之人佯为瞀乱不灵不解曾不能窥西家之髣髴欲以全生欲以养真而尽年下交末路漓薄不美陆沉于俗托一防以避世无得丧存亡则接舆箕子正是我辈人行矣吾有狂药以酌子有狂言以訹子酒酣兴作我悲则子笑我笑则子悲人其谓子狂者耶我狂者耶可以友乎其不可耶可以狂乎其未可耶得狂之名而甘心将推而不受欤
　　送空源二教师序
　　空源二教师少年跌宕长安市上酒家眠三峡误游蜀山如画不归去自厌胜处散行陋邦直饶説得雨花空中乱石防头身防五色祥云坐致八功德水亦只是个肩板汉蠧鱼经笥造成口业二教师不自知亟还大慈研精故纸钻透牛皮正以含血淬空先触已口若便掷笔疏亦未有是处在二师还委悉否眼前无俗物多病也身轻珍重珍重
　　送张潜夫入道序
　　天下事固有如此者予方外忘年张潜夫一日谢其家抵帽于地哆去革带曰噫我五十年为爱欲绋纚投浊河洄洑苦恼坐火宅若焦若烧不知世外有清凉境岂可作底突效彼必死囚我非爱吾身与爱吾家者身非我有家亦非我有则身外之物得而有之耶且门施行马门不自以为益车有兰班车不自以为益蝉貂为冠褚皮亦冠编珠为舄其用与芒屩则同而我何牵于物姑苏台雷塘路声色未穷过客悲涕保如意之安悼戾园之恨生不及忘懐死未能瞑目而我何惓于家愿通籍祠部请作佛子习为小乗观吾为善知识日耡月治因縁未熟犹不失为一等闲人安乐无事午枕鼾眠即是极乐国以无累之躯为有道之士我何苦不为所以潜夫之志如猛将摧坚有进死一尺无却生一寸前此固潜夫所病予亦病之此既潜夫所易而予所难也夫好恶得之性天不可以勉燕方丈罗鼎珍求适于口而邕以痂为美佩兰芷防华屋求居于洁而赤以溷为洁陈尸屋下行殡道上水淫马癖各得遂其意予姑遂吾意明日与潜夫异者特衣服室庐耳潜夫能诗而善画如刘奉先画如李长吉诗读子美歌山水幛如见奉先画想奉先画则知潜夫诗读牧之序长吉集则长吉诗可槩见长吉诗可见则知潜夫画要之不贵丹砂曾青与不作古人以经目者予徃与之饮潜夫发言则坐客哄堂头不接席则巾濡杯每毎于此不凡明日潜夫不复随我议此矣古来凡圣合并善恶多岐大慈若一云梦况佛不从西天来狱不从地下出潜夫潜夫勉旃勉旃珍重珍重
　　送宇文修撰序
　　望色聆音以知病之所从起此善于其事者徃徃能之遽谓之圣与神可乎然平处诣情髙处诣理妙处不可以言传非圣与神每每不到十全其八今不可得古人谓之下工十失三四今人之常而古人谓之愚离圣久逺各自是其法道大行则杀人愈多无刃与梃而司命天下之人十全一二十失五六死者甘心其生者不以罪医然则奈何夫诊一臂按指寸口订浮沉长短滑濇以穷隂阳迹隂阳以较虚实数呼吸以定所损借菽以譬轻重如循榆叶如循琅玕柔如鸡践累累如钩此其平者而谓之当治春如新张夏钩如操带秋毛如吹冬石如弹此其不治而谓之易治其甚疏者不识榆叶琅玕为何等物车盖为何等状古人目不见太山耳不闻雷霆以巳之呼吸数人之脉至而今人流涎吐涡笑谭不止指在鱼际或在尺外而曰我善医当吐反下当汗反吐户外虽满而杀人亦为不少矣閤下以文起家得时盛名久次郎曹徬徨京雒讲礼太常外求民瘼者已数十年矣秋风揺寒吉服宜起天子命我莫敢告劳幸今法度严宻纪纲维持而国朝无有受病处独西北为忧黄河为患操方技者盈庭曾未能已此且黄河贯地中犹人之荣卫边鄙犹四支筑堤以壅疏渠以泄然后河乃安流荣卫不得其适故结而为痈防缓而絶经络刍粟不继是筋不胜将不知兵兵不知战是骨不胜筋骨不胜则四支委矣荣卫之不适四支之委医者之罪也閤下传巫咸和缓之术涤肠纫腹有其药肘后万金反魂起废于仓卒寻常之间彼荣卫之不适四支之委疾不至骨髓而箴砭可及閤下行矣他日聚毒以供医事则备其一焉志之无忘
　　刘氏藏书序
　　锢镂金鏴鈊铺以为器缤纷玓瓅珠玑以为衣割裂纨绮缯绡以縁体髙舆大马以骄气囊金箧玉以矜富夜光明月名画古皿以为耳目之玩好公卿贵家富人豪户惟恐其不尽有也然皆狐兔之藏盗贼之资仆见之多矣不如堂上有诗书牖下有史传罗孔校孟搜扬络韩古人竹简今人纸轴百家九流无不备具此善蓄书者也然不肖子弟一日有无頼之游廼父廼兄之藏遂为世俗展粜之具仆见之多矣不如善守者复壁重囊锦縁缯饰缄以縢扄以钥轻尘无扬百年不逸此善守书者也然吠狗不知星防行不察里耳无闻目无见没齿为腐夫顽人仆又见之多矣不如善读者歌口诵下帷杜门日与黄卷圣贤语一编数句立富贵功名徃徃有不朽之余荣而风流气耀乃与世俗不相商较此善读书者也东都刘氏无他好为布衣而所蓄与秘阁埒是某所谓善藏书者也后之人其善守邪守不足贵其善读邪某西蜀隆山郡读书人也敢告不敏某年月日李新元应序
　　小一侄字革先序
　　伯兄之子君俞索命字以革先字之客难之曰字以饰名古今相因君俞之与革先殆不见内外将有説焉仆请毕所谓革先之意而质诸疑者曰予家三世十顷田嵗时伏腊饮食祭祀冠婚庆吊于是乎出不丰不约不增不损革之者其在子也予家三世五畆宅前有廊庑后有堂奥避风逃雨于是也在不丹不刻不侈不俭革之者其在子也予家三世非富商大户廏无驷马廪无多藏声色不髙器服不僭儿无触法冒禁之游妇无曳玑裂组之裾革之者其在子也予家三世非贫民游手束帛可衣生产可务不可讳犹有后凶年则余储罗络有亲良雅素有朋旧革之者其在子也子今婿成都良家子而阜通山泽利不过数年遂为富家翁是昔之十顷田五亩宅革而为百革而为千以至于亿万予所不能知也革而为有是予所谓富商大户革而为无是予所谓贫民游手此又予所不能知也他日子有儿儿长无使之趋利吾闻之智而多财损其智愚而多财益其愚吾今谋举进士第与我同志则庶几所谓革先之字为不妄也子勉之哉勉之哉戊辰四月日叔元应序
　　侄革竒字谨先序
　　夫事至于无能胜物至于不可拟然后以竒而称之然事竒则生怪物竒则生骇怪与骇乌足贵哉昔人有断犀象敌虎豹者操戈横矛深入水陆父子昆弟攘臂不顾日以较猎为务且虎豹犀象何所用邪岂其皮毛齿角世所珍重邪富家贵人玩耳悦目故虎豹犀象有死无救又有雅好山水者行及吴越佳丽清秀植足踌躇终日不去遂成其癖有爱士者见燕赵之士魁梧辨给拊髀启口嗟惜羁绁特甚卒不及倜傥大抵目之所视耳之所闻至于怪则疑骇则惑适今吾子以竒命名矣使我为字且告之曰虎豹犀象以竒而取败吴山水以竒而成癖燕赵之士以竒而见拘吾子将有言也言竒则招忧将有为也行竒则招辱此君所当谨也故字之以谨先傥有大于是者亟易之而勿传十一月日序
　　説
　　命冯氏二子名説
　　冯子居家自乐二雏以为誉则非癖以为计则非疎丁名称之未立倐有诇于羁客于是目其大者为元龟小者为连璧鼓喙未毕冯子避席曰滞殻难化刳肠不疑甲虫之类其名为龟曷以命之者耶对曰不然覆之以祥云贰之以神蓍巢之以美蕖浴之以清漪方斯时也身无意于媮生辅之以载书承之以玉椟防之以公卿之谋祓之以太史之祝方斯时也义不可以辞死鉴蝉蜕之不固区八卦以自护感盛恩之莫忘厯三铸而左顾元龟而轩然而呈千载之圗乎寜黙然而搘四足之床乎而将献梦于元君乎而寜曵尾于涂中乎冯子又曰荆璞则刖周璞则腊不副其实曷名连璧曰不然剞劂之以干将礲错之以燕石淬之以虞泉裁之以钿尺以彼之利器成此以为器者也上合日月之行下范辟雍之水贵玉者未至而索疵者至矣禹宝一寸之晷秦捐百雉之城一则子重一则子轻连璧而欲寘盘飱以缔反国之君乎欲列文箱以赐立谈之士乎而将照于诸侯之车乎而寜辱于匹夫之褐乎冯子顿首敬谢不敏君子赠言饫于八珍泠然似风暖然似春请以此铭大者之襚而书小者之绅
　　呼卢説
　　善呼卢不必其胜负不善呼卢者必其胜负善呼卢者不胜则气平声调顔色泰定而其财若有余胜则气益卑声益下顔色益柔而其财如藏九地之下不善呼卢者不胜则气烘然而怒声蹶然而战顔色青赩不一其财惕惕然而匮胜则气盈如声蹻如顔色扬扬然而其财如布九天之上故善呼卢者每胜不善呼卢者胜日少负日多夫道不行于妻子妻子真胜者耶不行于一乡一国在不行于一国天下在不行于当年后世在孔子善呼卢之术盖遗之子思子思死遗孟轲荀况孟轲荀况死遗扬雄雄一不胜即大言美新他日祢衡潘岳辈腰千钱求一掷汹汹暴躁矜己傲物望尘拜人卒不得其死薛稷宋之问至为人捧溺器柳宗元刘禹锡至附离匪人财有限志在必胜吁奚其负之多也古号文人恌薄恌薄者不善呼卢之徒欤大儒无敌呼卢之徒慎之矣丨


　　钦定四库全书
　　跨鼇集巻十九　　　　　　宋　李新　撰上书
　　上皇帝万言书
　　元符三年五月十一日兴元府南郑县丞李新谨昧死百拜上书皇帝陛下臣伏覩诏书以四月一日日蚀许中外臣寮及民庶实封言事者臣学闇识陋不能深明治乱之原谨条当今急务析为十事以应诏书所求伏惟陛下裁择臣闻天不言示人以象天子继天故应天以实行无用之文以弭昭然之戒循先儒之腐说以为古人之礼经其诬甚矣春秋书日蚀书之而已不言禳禬之事而左氏乃有用牲用币击鼓驰走之文书曰建用皇极谓大中之道不立则咎征洊臻其传曰时则有日月乱行薄蚀是也而古人乃有避殿彻乐减饍之事是皆不求其端而修其末不推原其失而狃习之臣所谓行无用之文以弭昭然之戒循先儒之腐说以为古人之礼经者此也乃者四月丁酉朔日有食之在毕八度夫日宗众阳而象至尊四月正阳纯干之月也阳生于复至于已则阴爻尽矣阴爻尽而犹蚀明阴侵于阳是犹小人而乗君子之器不可以不虑也臣窃念陛下出膺宝绪乗龙御天纯干之象也朔一月之始也即位人君之始也天其或者警陛下于其始耶春秋谨乎始所以举其终君子谋于始所以慎其事方小毖求贤以为助访落谋庙而后行纶语之敷初自微以及着涣号之发亦惟行而弗返一设不当则举棊不定再虑莫中则置器非安汨河之源而流卒于不清乱丝之端而末至于不理此陛下所以思正其始也仰惟陛下仁孝洽闻睿智有临而更求已躬之阙失大新宪度刓去敝蠧而复咨政令之臧否欲分左右之忠邪故未即乎正殿而知亲贤之为急欲明风俗之媺恶故未加乎元服而知民事之不可缓广垂漏泉而惧上之徳泽不下究大辟言路而恐下之疾苦不上闻虽舜之绍尧中宗之继太戊孝文之起代邸稽古愿治之意不过如此而臣窃有议焉自臣结发读书弹冠从仕释负薪之忧而索大官之廪者已十年矣目之所睹者信以传信耳之所闻者疑以传疑属在遐徼叩阍未得流贾生之涕抱嫠妇之忧盖亦有日矣丁绍圣有为奸臣擅命朝多忌讳杀身亡益而狂狷之论进不得吐退复鲠其喉而不得下见庶人之议于道商贾之谤于市则又与国包羞而懐愤也幸今陛下揭至公之路来直臣之口臣虽疎愚请毕以献非陛下赦而容之孰肯右臣言者臣尝谓方今之弊权纲不在人主贵任不及宰相朋党之风炽台谏之职轻士不素养而用师不素虑而出土木之役兴财利之臣进西南亡备以虞仓卒之变内外相蒙而有衰微之渐远士下吏不识国体缪悠之谈欲以上移天意动悟万乗午夜甲帐乙其处以终篇是非野人之芹则辽东之献豕者也何谓权纲不在人主自古固有专之者矣政在陪臣则诸田分齐政在大夫则六卿分晋在房闼则拱手在外戚则防扈在诸侯则僭拟今之弊释此而在宰相曷以知之臣尝见其挟天子而报私仇搂大臣而生死之鼻息干云端刍狗视同列台谏敛袵道路侧目方哲宗皇帝春秋鼎盛可与有为可与无为者也不于此时辅弼以仁义啓沃以道徳今日兵革明日祥瑞是进之以好胜喜功之心而萌夫骄汰之志则声色之奉台榭之乐无所不至矣是蛊人主而夺之权也此与夫言天子不宜登髙登髙而国耗不宜闲暇闲暇而观书者同也且神考宪度利于民者不一元祐诸人变更倒易失之太锐既窜其身又锢其家废置其子弟蹊田夺牛不已甚乎于是排元祐者进士取上第小臣得要官有可以逞憾借交者反复探导而躁竞之士争致其身非善攘人主之权者不能为也瑶华之废哲宗皇帝固尝访之宰相矣禁掖秘严事不得闻而一言丧邦焉用彼相乃至设钩摭以防民口引羣小以固本根恐其权分则虚右揆而无所荐防欲胶其权则植奥援而不恤公议党已蕃矣而田蚡之除吏尚未尽门如市矣而钦若之子壻尚挠法作福作威涂人耳目尚赖祖宗法度磐固严密周虑远顾而承平之人不敢变名姓以复雠养刺客以为用匕首虽铦利不得发盗贼之啸不敢激民以首事臣恐久假不归专之不已而坚冰之渐养虎之患虞在后日则是辨之不早尔昔吴楚七国反以诛晁错为名侯景陷台城以诛朱异为名禄山起范阳以诛国忠为名今天下嗷嗷亦必有指宰相以为名者臣愿陛下收还权纲总揽在已赏罚之任名器之重雷动渊默出神入神端持太阿无授人柄岂惟天下之幸而亦宰相之重幸也何谓责任不及宰相古者三辰悖序水旱失时灾异生变疫疠迭作盗贼窃发蛮夷不宾率以咎丞相丞相亦以不称职上印绶乞骸骨避贤者路天子勉留之曰君上书归侯印丐身谢事是彰朕之不徳其专精神迩医药强起视事以与朕共治丞相固请则赐之以养牛上尊酒不得已而许之则杜门省愆免冠待罪甚者曰朕未忍退君其审处焉则丞相自杀淮南衡山称戎而公孙自以为无功居位使诸候有畔逆之谋平原东郡民多饿死而魏相亦以奉职不修致灾害未息永徽中自三月不雨至九月而张行成告老焉荧惑守心而罢方进日蚀而罢王商问牛喘而内史以怪丙吉闭坊门而陷泞者以辱再思方今丞相殆不知此而朝廷亦不以此属之髙堂鲜言务养崇贵曷与尸而祝之社而稷之乎稽考程案顾问盐米曷与什已者游而若已者趋乎八座议事而丞相睥睨如以雕挟则一切媕娿气焰十倍寒热自殊则模棱以求茍容伴食以希无责其间和事忍垢者又比比也始霍光谓蔡义可制故引以同职林甫谓陈希烈可制故援以知政若是而朝廷何赖耶顷者河北水灾齧地千里荡室庐汩牛马老弱转徙箱筥锜釜筚辂篮缕号泣道路州县畏其聚而无给则更劝而递遣占富人之田者未暇耕凿而死者已十八九所谓赈济之法第行空文尔自雍以西米斗千钱而京东西物价翔涌两蜀巴汉之民采橡实屑木皮以充其肠而屋无尺椽突无燧烟兽游于市鬼哭于庭死者若蚁溃麻仆殆不可以占而记也朝廷曾不以此责宰相也宰相亦不以此谢而去也臣愿陛下用镇抚燮理之任专责宰相则天工人绩庶几乎熙而理百辟卿士庶几其率属此国家大体非愚臣之所能条布也何谓朋党之风炽当尧之朝有舜禹稷契臯陶太戊之朝有伊陟巫咸文王之朝有闳夭太颠散宜生武王之朝有太公望周公旦召公奭宣王之朝则有山甫申伯方叔召虎之徒然不闻其有比周之叹何也臣尝谓朋党之原始于东汉盛于唐甚于本朝为患最大而最深者也方今其标榜曷止三君八俊其熏焰曷止八闗十六子其祸之起曷止李杜其憾之结曷止牛李退休偃月而经营挤报者累累皆是也背公死权佩剑相笑饴漆不能过其密神鬼不能窥其奥张弧于前设穽于后其甘如荠其裂如蝮笑间藏刀杯酒杀人者累累皆是也自古士植朋党卒死于朋党风俗薄于朋党由朋党而乱法者非一日也一党去一党兴根株蔓延不可芟蕰天子巍然其中为之证佐而已既排其人则反其言其言反其法变势不得不然也且进君子退小人太平之本基可则因否则革天下之良法前日之士无贤不肖一切目之曰元祐党诋之惟恐不力前日之法无可与否一切目之曰元祐法变之惟恐不尽逐之恶地禠职削阶者五十余人夤缘荐举从而迁罢者又不知几何人也始时谗媚之人为十九章以激怒哲宗皇帝和之者缦纬如织虽岭南若人蒙罪以去迄今天下不知其由谓其有奸谋则昔汉桓帝之立止于杀李固唐宪宗之立止于殛八司马不如是之甚也然犹明告天下咸使知之夫恶不可掩罪不可赦嫉之者与天下同嫉之也弃之者与天下同弃之也奈何执政者实以攻党而反以罔上又以罔民者耶元祐诉理欲其改过不吝俾之自新舍此亡他意也日月之食而更则人皆仰之恶人斋沐犹可以祀上帝而含垢国君之盛事使过古人之用权者也前日设诉理所执政者取刻薄吏司其职抉剔案牍吹求疵病槩指而摘之所雪者辄报罢而诖误者益张也是岂圣人记功忘过之义耶夫治道恶太甚见渊鱼为不祥尅核至则不肖之心生疾不仁则为乱之心速况已湔濯之矣而复治之何也是所以辟告讦之门而长怨雠之府欲以此召迎和气弭宁天灾得乎兹朋党之弊也且自古及今人不胜天人定能胜天天定亦能胜人此忠邪之分枉直之判所以有待于陛下也陛下临御之始召元老于外咨以大政海隅苍生咸谓直道更兴正人在上而犹惧张权舆作坦腹之谣刘崇鲁有掠麻之哭则人主疑之而不察昔小白问害霸于管仲曰任贤而不能信既信而又使小人参之者害霸也唐文宗谓宋申锡孤直擢而任之王守澄诬以不道几弗免死此又在陛下待之以不疑而察之欲其至也何谓台谏之职轻古者御史大夫次丞相司谏亚九卿皆天子得自除授非以时荐而时用之也非限乎资格也故名其居则曰御史府或曰肃政台名其官则曰中执法或曰大司宪严其任则为风霜也端其本则曰纲纪也分左右谏诤辅人主格非心纠百官不如法如豸之触邪如草之指佞勑容其批也诏书许其封还也裾容其牵而止也槛容其折而勿治也何者司聪欲聪司明欲明使天下之情上达上之过失以时而闻元首之耳目不壅蔽而亡饰非遂事之失假之以疾恶之权而实自以为助者也若人君自圣于不谏而宰相怙升沈之手以闭拒公议则台谏之官结舌饮忠约时情以去就殊未免过屠门而大嚼立仗马者不嘶尚可希片言之助以宠进君子沮排小人也哉然用之非其人则将据要津以自保而一切观望假道乌府以为清要之津委靡备位否则懐怨隠慝席风闻以报其私而为之地者又安其说而不疑是非竒衺雌黄于匹夫之齿牙此被绣仗斧者所以不厌其心而至公之柄返困于倒持者也亦未闻朝廷以直敢养士气而俯仰宠防与之温言贲之礼物以吐其骨鲠开白兽以助劲力赐黄金以比精厉而区区言官犹车中女三日妇巻懐皂囊而伏蒲请剑寂世不闻其人矣乱之初生台谏为虚名乱之又生台谏为备物邹浩以言立后事得罪中外之士恬于故常学为辕驹安于豢蓄容容日久一闻其风则或笑或骇立朝右者或目而憎之呜呼古人之所甚易行今人之所良难知此衰世之弊而见于华旦者甚可伤也夫世无采诗之官以拾民言又禁之使不得言道无朝端之木以习士书又禁之使不得陈贤良科废而人吞直声匦函名存而士司冷局天子所赖独有台谏官尔臣窃谓哲宗皇帝强明疏通不待劘拂而晓者大臣专恣筑塞言路外峻刑法以拒胁来者士欲全身远害呼吸以终天年者亦不肯自投诸渊然而鼎镬白刅若置之通逵付之士师考其疏论万万不中则坐之诬罔士虽死之日犹生之年何惮而不为耶近者陛下擢丰稷孙谔龚夬陈瓘等列之殿陛断自圣知大协羣情臣愿陛下每于闲暇之时旁采清议区别名流躬自防识不以付大臣使行私恩以叛公正而台谏士自以为天子门生则効诚竭节于万钧之下而羔裘之正直晨风之飞集足以跨越古昔兹事体大伏愿陛下不以为臣言愚而力行之亦社稷之福致治之本原也何谓士不素养而用古者开石渠东观以论经天禄以雠书宣室承明以访问皆天子自育人材平居无事养之有素一旦加诸上位使之陈力就列左之而宜之右之而有之以为相而庙堂无备位以为将而阃外无败绩使之昌言则真御史也使之居百职事则名卿才大夫也置之近侍则正人列之郡国则循吏其未用也则或目之曰此国宝此南金此清庙器此明堂材此千里驹人主振其侣若鹓鹭髙其选若瀛洲时雨之保护菁莪之乐育而岩穴幽隠玉彩呈露下僚英俊锥囊颖脱号为得人之盛而三馆之士天子往往微幸其处处士布衣得占诗进见载之辂车导之金莲使参钧天帝所之游以激奬英气故拱把之杞梓有干云之志而一班之于菟有食牛之量或引之便殿访以外事宰相所不知谏官所不言者借筯假笏得尽闲燕而内相帝聪日闻所未闻矣非养之有素试之亦有素矣今郡国庠序之地以家老圃大学敎化之原以宗游谭谓他时十科适增长浮竞而日者宏词又闗通权要其与选者皆近臣之子弟四方寒士才力虽髙奈有司之不公不明者何自丞辖而下府寺之要台阁之妙至一牧守一监司迁除补叙出自权门天子颔之而已且管晏之智不可以方伊尹吕望伊吕之功不可以拟风后力牧骐骥千里驽马十驾洪钟百叩沙石一击人之才器之相远也非今日矣骤而谈兵则括不可以将骤而用客则武阳不可以使司晨必鸡吠盗必狗织必婢耕必奴其所以养之者乃求所以用之也臣尝谓粹美王道粉泽治政卿云黼黻以昭囘云汉之章盛时岂谓乏人而代王言操帝制者词气卑弱反防国体俗失之俚轻失之诬粃糠我制度断絶我绳墨所谓大雅温厚之训简谅易直之文或近于嘲骂不几于攘臂而捽之此识者所怪而流之遐陬适资外夷之笑也至于治河者以河决夺官奉使者以辱命削职廉吏十一贪吏十九民社之托筦库之寄汚秽简嫚吏议而去者略无虚日夫虫莫知于龙刘累豢而畜之兽莫戾于虎梁鸯养而驯之士不可养欤亦不可用欤以楚犹多贤臣以衞犹多君子皇宋造邦百有余年文物之盛比踪三五非楚衞区区小国之比而一职之阙缓急择人则天子假名器于近臣近臣敛恩意于私家大起寒滞之叹甚亡谓也臣愿陛下养士以嵗月日与二三元老讲论人物磨礲渐劝取其姓字书之屏风覆之金器举而用之以为治世先务从民之望以新天下之耳目岂不伟耶若夫朔方节度得其姓不得其名歇后郑五有其名而亡其实除韦巨源而朝廷解体用牛仙客而士大夫养恩房琯有浮虚之名崔湜无经济之略是又人主不可以不戒也何谓师不素虑而出臣远不敢举三代近不取五季其间疆臣专封而割据山河如魏晋之时则臣不复借喻臣尝谓汉唐之地广于本朝而法制不及法制不及虽多奚为也汉兴封建子弟大启九国燕代有鴈门以东齐赵有常山而南梁楚奄蒙而有之荆吴擅江湖盐铁之利淮南总山泽之富诸侯之国聨三陲而控胡越天子止有三河江陵巴蜀云中陇西凡十五郡而公主汤沐列侯之邑尚在其中唐列藩镇以为辅而大厯贞元以后益更负横田宏正盗有魏博王氏盗有成徳朱氏有幽蓟李氏有淄青刘氏有宣武吴少诚有淮蔡或一传或再传或三四传或一姓或再姓或三四姓四郊多垒唐天子号令所通者不过河湟数郡是四海之远赋之所入者十之一二已远惟祖宗深鉴汉唐之失以立法诒孙谋而不穷内无封建藩镇之失外无戎人侵扰之患坐而守此万世帝王之业也以中国之实甲兵之利可以坐扑四夷而祖宗不肯轻举而輙发者智虑深也澶渊之役岂得已哉方今用兵连年不解青唐顺义散而复围是得其地不足守降其王无所用之劳民费财职此之由永念神考之志谓羌夷骄黠为日已久侵暴我黎庶防刘我边陲天威震叠欲待时而动举无遗防睿谋神算臣愚不足以知之然臣窃观夫积粟如山是取于民有制也宿兵于农是敎于民有法也志已先定矣计已熟复矣粮已积矣兵已练矣一举而用之岂无成功也哉今庙堂之上仓卒造次筑一城俘一级喜见顔面赉予四出使之拓土至玉门列张掖酒泉武威等郡如汉武帝时若是不知朝廷何以为赏也日者固常妄发救援行军死地老师费财闗辅空困是皆虑之不素也且今叩闗请命未必不包狼子之野心而筑城受降未必能断匈奴之右臂而又契丹辅车相依纵观胜负强弱之势徐起而乗我此尤令人寒心今欲进兵亦未可释甲亦未得臣愿陛下遴择良将坚壁以守少休士卒训练加勤积粟边鄙待时而动以追述神考之志所谓万全之师岂不韪耶何谓木土之役兴臣尝论大禹之卑宫室不如尧之茅茨不剪武帝啓千门万户不如文帝惜中人十家之产以礼考之天子之制有三朝有九门以考工言之夏后有世室商人有重屋周人有明堂其度如此而已治人事天以养体者亦惟如此而已洛邑之营止均诸侯之会不闻其为游观之美灵台之作止同庶民之乐不闻其崇私已之奉萧何治未央孙盛之论以为开后世之侈杨素营仁夀裴矩之料以为必妇人之说诸侯黝垩大夫仓则楹不可丹春筑于郎冬筑于囿则讥台不可为故阿房就而大盗兴紫阁成而国用竭骊山幸而荒灵光成而亡以至鹿游姑苏香分铜雀未暇风雨之避而招兵火之忧再行宫室之塲而增禾黍之叹者古数有之殆未可法也迩者月台之造龙舰之制以般之斤工输之巧昼夜杂作丹砂曾青之所图绘香棼柱楣之所纷奕磩金玉以次第为步割龙蛇以飞走为戯陶甓倍于南山之土钉头多于太仓之粟以鬼为之尚惮其劳以人为之皆知其不可而又繁饰服御增崇佛庐夫司农不能供无訾之求谏官御史未尝有一言之及阉寺希宠则乐成竒丽以荡揺天心庶几荒淫不度颠倒裳衣以滋祸乱之芽而探矫命令与知朝政以隳紊祖宗之法者在旦暮也幸陛下继统以清躬先天下黜淫靡之观究支费之蠧前此者已罢而勿居则后来者宜勿启也臣伏愿陛下日慎终戒防微杜几书无逸为元置欹器于座右仄席儒者而与之考古今成败之由疚懐民力而跻之仁夀之域则尧禹之至徳孝文之恭俭亦陛下所常行而不为异者也何谓财利之臣进夫先王生财有政理财有义而论道者以谓不贵难得之货使民不为盗说礼者以谓货恶其弃于地也不必藏于己使养天下者揣本齐末厚于人而薄于己知所谓不贵难得之货则虽借黄金白玉以翼而不能飞借明珠以胫而不能走非特使民不为盗而已也知所谓不必藏于己之意则家给人足犹吾之胠箧而掌握盈虚来如江河积如丘山不时焚烧无所藏之非特恶其弃于地而已也季道末世经营天下犹寒家细民务争锥刀而有司之吝贤士大夫不敢轻议其失得则桑羊起而为公卿皇甫镈进而至宰相财利之臣得志矣且许行以滕君有仓廪府库为厉民而记史者乃谓仓有红腐都有朽贯为富贵之美谈王制又谓国无九年之储则国非其国而凿古者则曰钜桥之粟洛口之谷为兴王之资则财用之积散与夫取予之多寡果在于时君世主因事趋变不拾狼戾为有余不强陨获为无节求适于当而已夫以父攉子则必贫旦旦伐木则必微而寡妇之利童子之饷无非吾国与天下也若生之而不伤厚之而不困使之稇载囊负各满其意以归见于声色此尧舜禹汤文武成康以来所以父母子民其恺悌忠厚发于咏歌传以金石以至于今而不衰也方今利孔百出臣不敢徧举独指虐民之大者一事为陛下略陈之且摘山以为茶民之朝暮不可阙也议者以谓户部之计茶利嵗入不訾边防之用仰此以为喉吻之哺故朝廷假其权大臣怙其势而司其事者过桀跖之徒奉其法者行水火之政臣官汉中目击其事利之所在民赖以衣食得之则生弗得则死未易可遏也而比年禁其私贩五木巨械钳首贯足考一逮十考十连百囹圄无虚刑余半道而寃痛之声至不忍闻夫腊茶之直数十倍于草茶而其罪惟均细民轻以触法自昔然也今官贱其直以市园户不吾市者为私售酷其威以胁州县不吾从者为沮法陛下试令诸路提刑司具断狱以上闻则縁茶事坐者十倍其他也交通贫富贸迁有无商贾之职也茶事半天下则商贾不通商贾不通则闗市之征废他司嵗计日朘削矣而又月计军储官吏之费嵗总侵欺失陷之数其所得者仅偿所亡是所谓朝四暮三割肤肉以啖口者也至于县官茍旦夕之谴则抑配良民以津积滞而他司按劾所不得与铺兵为盗贼之渊则转寇良民以资口腹而有司坐视所不敢诃故每茶使一过则聚骂族诽思脔其肉噬其脐呼天而诅操矛而逐之何啻十目所视十手所指奈何朝廷益重而委之臣所谓财利之臣进者斯人之徒与陛下之远民忍不聴此而矜怛之耶闾阎之疾苦此其大者如陛下以为盐池之壊未复国用尤急于茶利又神考已施之迹不忍遂辍则宜求长厚之吏以补使者少缓法禁支计博买外许之通商则徳泽下流孰有远迩耶何谓西南亡备而虞仓卒之变夫患生于所忽而燕安为鸩毒之懐壊防之水始于蚁穴飞之鸟肇于桃虫故圣人于萃聚之时除戎器于既济之时思患而豫防之今朝廷惟知备西北而不知西南之可备也且自威茂黎雅以南正古之南诏南诏西北接吐蕃北抵益州东北际黔巫自唐时已更臣而数叛閤罗鳯之攻云南剑南节度鲜于仲通乃有白厓城之败天宝中异牟寻与吐蕃并力入寇令其下曰为我取蜀为东府杜元颖治西川王嵯巅乃悉众掩卭戎隽因陷三州入成都止西郛十日掠子女工技数万引而南今南蛮种类已离而不合西戎道里自梗而不通其势不能并一然国家晏宁日久两蜀之民数世不见风尘之警白首休居拊子孙以待尽卖剑买书广诵以竟日外户弗阖而无有犬吠行人千里而不持寸刅恬玩已久臣恐一旦有急则剑外州郡为蛮夷区落是入无人之境而莫之撄拂者矣臣蜀人也知之详矣尝见乞第寇泸川董阿丹寇茂州上烦朝廷命帅遣将而飞挽之馈一方骚然今蜀兵骄懦不可使饱稻饫豕十九如瓠朔风正严缓步一舍已呀然汗矣万一有变是决不可使也蜀之守边者因仍徼幸计嵗月蓄香药犀马以去不问其他万一有变是决不能守也以至有城池而无楼橹有金鼓而无娴习矛楯以脆昜良弓矢以柔昜坚甲胄烂溃而不复治障候弛沓而不复明万一有变是攻与守皆无其具也比年峨眉蛮獠以闗市不平即包人民掠牛马以归两林种至挈工徒凿山开道直趋卢山以市珠马为名其意果安在耶使之有饮马岷江之志而吾兵不能战边无良守战与守又无良具则斩狄山之头据骑刼之兵出入自如蹂躏数千里之地而民畜为之一空矣臣所谓西南亡备而虞仓卒之变者此也伏愿陛下勿以臣言为迂诏修守备益屯戍选清白知兵吏以镇之斯远人之福也何谓内外相蒙而有衰微之渐昔贾山谓秦以不闻其过失而亡故杜牧之曰族秦者秦也非天下也春秋书梁亡左氏言自取之也谷梁谓心昏耳目塞大臣背叛梁自亡也周之天下自夷王下堂平王东迁而周室遂微其亡也非赧王之罪也秦之天下自二世暗弱赵髙专恣其亡也非子婴之罪也西汉之亡非孺子也兆于元成之不断东汉之亡非献帝也由于桓灵之不君唐自代徳姑息至昭宗而遂亡夫人之受病有在荣衞有在四肢有在心腹然非一日而成也在荣衞四肢则心腹为之不宁在心腹则四肢为之俱废荣衞四肢之疾缓而可治腹心之疾急而欲急攻之也望色聆音以知病所从起不待疾至而治谓之良医朝廷天下人主之一身也仰惟太祖太宗之徳泽固结愈远神考之纪纲维持不絶固无有受病处盖尝治之于未然而已臣试言之夫黄河贯地中犹人之荣衞边鄙犹四肢大臣犹心腹筑隄以壅疏渠以泄然后河乃安流或决于东或决于西譬荣衞之不通故结而为痈防缓而絶经络治河者不深穷其利而茍简一时之功是讳疾于荣衞也刍粟不继如筋不胜将不知兵兵不知战如骨不胜今边鄙之臣或虚张战多或擅弃所得茍目前之捷而不设久虑是养疾于四肢也前日大臣专恃顾命颇有得色贪天之功以为已有臣言之于前矣上赖左庙右社之休山川百灵之助而权臣揺手不得不幸而有他变则莽之文诈操之奸雄崛起而萌乱矣是藏疾于心腹也一身而有此三疾臣所谓内外相蒙而有衰微之渐者此也陛下即位神器攸属人意所归而又文母厚徳仪坤徽音嗣世沈几意表而同天道之运扶日虞渊以赫下土之照共断大务而施设注措人神佥同则不必巫咸和缓之术涤肠纫腹肘后万金反魂起废于急迫寻常之间彼荣衞四肢心腹之疾徐诊而治之箴砭所及聚毒供事尚未为晩也在陛下施之何如耳且今天下如磐石泰山陛下求直言而臣以自古危亡之君以为陛下之鉴不已过乎李云露布固讦矣而桓帝止以不谛何语为口实韩愈表佛骨固切矣而宪宗上以天子夭促为乖刺是二君者有拒谏之实而无好谏之名安足为陛下道哉臣释耒西山立朝无葭莩之亲负笈贤闗终嵗惟雅言之学贫无以自资而载色载笑独于借书乞火居下位不能媚上官以钓名沽誉所养如是殆一木彊人耳如上所陈皆朝廷已行之迹众人之所不足言者无禆圣政之万一而只自以为劳伏惟陛下天纵之圣自诚而明既恭默以思昭旷之道又缉熙而成光明之学昔人求礼于野人求道于瓦砾问迷于童子每况愈下谓愚者千虑或有一得而臣之井窥管见区区欲罄而终未能已也臣尝惟天下之事莫尚于密圣人之功无昜于勤昔阳处父言狐射姑不可将晋君以其言告射姑射姑刺处父于朝而奔狄髙宗欲废武后上官仪谏之及髙宗见后则曰是皆上官仪敎我而武后卒杀仪且为容之仰举趾之髙仪可观也而昜测其中前在驰逐后在音声志在内也而或见于外人君可以富贵生死天下之士未发其机而人已逆而合之矣况以不密者乎故臣愿陛下尚密则无过事明皇之初锐意励精誓复贞观之治而开元之间号称太平晩节怠荒声色游幸失道败度于天宝之末可为叹惜夫禹之勤于邦文王之日昃不食非谓其勤于始而已始始而终终也十日暴而一日寒百年为而一日废适远中画与不适同深耕不获与不耕同故臣愿陛下贵勤则无弃功若夫血气之戒精神之用隙不在大失不在小永惟陛下深思而长念之则天下幸甚臣诚狂妄干犯威顔臣无任瞻天望圣激切屏营之至臣新昧死百拜













　　钦定四库全书
　　跨鼇集巻二十　　　　　宋　李新　撰
　　书
　　上翟户部书
　　某愚无状前在蜀校尉考满誓欲筑室青都载千巻书杜门却扫沉酣厌饫而后出重念三世儒其业不售到某始饕餮齿仕列又欲急得朝廷一命荐之堂上为婆娑老子桑榆晩晷之光捐此一事外即无有他志汉水在此某不食言奈何素廪于兹行再见春矣其初心自以簉县功曹幸不为权首模棱隂喝容头过身事必因人以成而简书狱讼虽有过失亦因人以免时时登髙赋诗吊古遗迹以表暴于翰墨间怅望旧都而知髙祖之兴王徘徊废坛而想韩信之拜将求士之坚忍如张骞者贤良如邓先者而从之游挟防赵壹之台下车李固之墓往往感发名节不知涕泗之横集瞻彼原隰即考求曹爽张鲁战鬬之场诸葛牧马养兵之地当时之井灶次舍营垒军阵歴歴在目过亷谿让水而善范栢年之对右眄骆谷左顾褒斜经牙门府署踌躇四顾则思严震马勋之忠义爱温造之威畧寻张徽王彦休之惠化李大亮裴度之开府咏歌逸事以作新江山之秀此其志也防歳大祲障梗不得遂荒政之谨赈给之役水旱之祈禬官事沓沓恍惚病惫生意萧然若于是时访古懐逺真为大僇瞀乱不晓世故也曷可尔尔伏惟閤下易使者节雍容汉上拔识寒滞振起衰薄文雅道妙见于精神之表小吏濶疎数侍座末承服教晤欲窃绪余之论纫缉补缀作一段竒絶以终其志是亦不负其来也至于成就其声名使及其老如上所谓桑榆晩晷之光者事在閤下不在某也
　　上王提刑书
　　某歴耕山中知春穉秋敛雨雪之时不时螟蠈蟊螣之有无为终歳喜乐忧戚事筋力未大成不堪秉耒耜即肩芋羮豆饭早晩馈田土伏腊有黍酿豕炙一身饱暖遑恤其他父兄油然诏学书意识偏傍与门户充县官役足矣而同舍有忍酸辛信空梦濶视虚名为有必得之术行欲与知人家国事某内訹其説去而东之率然落有司沙汰中调今尉幸缉熈日久法度完密中和保养四方而一夫失职亲于民者起视左右无刀斧徽墨可忌而畏或不噤其口且言之当路当路者起视朝廷无妄斥逐与筑塞肯言者且列而疏之故田舍子益不内量乃欲分辨当否刻画狗鹄穷尽小识以取众人指目果得尽所欲言曾何益成事耶自念从仕日浅耳目所闻睹有户絶之弊有坊场之弊有盗贼断狱之弊其不便于民者炳炳也宴方丈者慙咽李之饥醉酒浆者悲向隅之泣而名卿才大夫何得不为失职者虑耶何谓户絶之弊且世之人为身谋者为其子谋也占熊罴之祥设孤矢之具祝庙鬼扫先茔孰不欲有后耶推穰苴之毂倚张禹之牀丐善田觊美官眷眷为其子树立也帚聚箕敛铢求寸积胼胝其手足焦烁其思虑锥刀之得不以与诸人借菽水者相而授之为其有子也百歳后不可讳则仓库牛马有定簿管钥虽宠奴幸婢靡一毫之得者为其子继也今不幸至于户絶耆隣守门官吏据堂括出籍入恐其死者目未暝而一簪不得着身法虽许葬送斋供之费给付近亲或令得财产者同为营办縁法止许给财而不及葬地故牵文之使不敢摽已没之田俾户絶者穿凿甚者妻不得祔夫子不得陪父松楸坟墓一抔之土无非官有兹法之弊也夫封树皆古之制而掩骼埋胔漏泉之所先安有太平赤子而不得尺地以葬耶此诚可悲也何谓坊场之弊葢商于海者不宝珠玉则宝犀瑁商于陆者不宝盐铁则宝茶茗持筹权衡斗筲间累千金之得以求田问舍大妇烜簪珥小妇曳琴瑟兹商贾者所愿也渔于海者志鱼猎于泽者志兽勅妇姑涤锜釡羽毛齿革夕登于俎兹渔猎者所愿也蜀妇守丹穴白圭观时变雍脂浊脯乃至蔵镪千万人人愿以为陶朱家家愿以为猗顿利所在者冀必得也今承买场务不幸至于败阙一年无人投收状而体量之官背项相望络绎道左其保明供申不过指人烟指商旅指道路谓人烟有疎密商旅有多寡道路有僻要交驰文具徒虚语耳一日败阙之家生事萧替逋欠委至追胥满前必不得已则倾余酿售法具以逃旦夕之责甚者离室家质血属投哀乞怜于亲戚故旧父子昆弟非丧居凶歳而戚戚有不保长年之色譬犹出力重负计百里而止日之夕矣重不得释从而益之主人鞭其后以进是则实封投状百里而止者也亟改者不过以实封为罔民然不问赢虚耗息而代者自至今立额大率髙于买名而好谋之人目败者为覆车踣马之戒岂不筹其不可耶是败阙之家重负终不可释也法有以减定额钱问见沽人且添二分钱止防见沽人欺绐而官吏舞文虽他人承买亦以添二分钱为率则是前日之体量减价为未减也故擅一壑之甘守已遂之业即规从末减钱数输送其夤缘巧幸愈不可究上下结密共成一网欲棼而理之者殆不胜其劳也何谓盗贼断狱之弊且天下强吏少良吏多强吏常令法在我良吏常以已殉法在我则人畏殉法则已畏与其已畏宁若人畏良吏之不及强吏也明矣钩曲傅致逆得事情神明之断出没胷臆间牍背之示掣肘之惑屏息不得发果畏其强耶强吏之为强恶姑息耳今法有按问欲举条其情有不堪悯者例得减等法意务本忠厚而为政之实何可惠奸今盗贼率以此相庆而良吏定罪狐貉轻重引避失入之罚至谓袁安不以赃鞫人而吾曹希牧守望宰相何苦分外按数毛脉吹求疵垢煅炼束缚致人于不免耶是攘秦人裘拾楚人弓取髙庙环匿子卿羊掠士衡舟举献之氊类盗也一切得原免甚可怪笑借使乙为盗甲缉之物色其人而已获赃证乙势既蹙尽暴其所为是甲无适而不为盘诘讯问乙无适而不为能自首服此风决不可长立法者之弊也吁岂人人强吏而能尅惩之欤往年朝列有争奸人之杀其夫者妻不当减其议不合即缄噎以去天下不如人意事何止八九耶杨素曰痴人欲了官事官事未易了素真知言哉閤下入蜀求民之瘼且留情于法令一纸形容霄汉间援苍生于沦胥某何惮而不发耶近时广收常平米意非不佳也议者以数年之籴红腐相因而西南亡有水旱之变不可以厚积某度閤下一出则此事便已可人易晓而易听从已而脂辖叩卭蜀随处辄罢彼固执者距至是耶虽然士之可与晤语者众而堙伏下微泯泯亡先容多言则为躁大言为狂言而不当则为妄某处之不疑矣
　　上李承防书
　　某叨冒元祐第闭伏东西蜀二十年始再游京国徜徉四顾公卿士夫间念无以文为意者因口其心景其时也遂束书以归又十二年矣复一来且边夷下贱絶无知识犹能以十日五日一风一雨卜知中国有至仁今某之来时哉不可失也矣重惟某自幼至壮自壮至老未尝一日废书于书亦无所不读下笔造语不肯蹑沾前人临髣旧迹自我作古书成亦不以示人愈自信不疑加缇袭閟重之私辄誓言是必有投合处决有爱其书因书以知我者不至覆酱瓿为卜筮之流编诸子偏蔽一曲之士去年春始以潼川城赏改官用非稽古之力家窭甚借太仓升斗以活俛首外诸侯借令深相知不过以一纸书荐诸朝而已力量止此何能为也昔言道必托之黄帝书托之孔子曲托之李竒然后速售于天下可传于后世某不幸属在逺徼名声不到中州将老而无曳裾之门生右文之朝而不克以文进天子圣学渊妙奎斗之文云汉之章昭回上天辅以閤下髙明之识宏逺通博之论超迈不可跂及之才述作着黼黻一代之典垂播四海更相传授以拟三谟九诰之作谓是鲁共王壁间所得之书温润浑雅秦汉而下子长爱竒卿云翰墨不足多也某前日固尝抱书以泣今之来岂其时乎所业一编副书以贽暮为閤下取则某之名声旦振一不取则已矣没齿无闻焉将尽弃其学火书以归终身不复
　　上王提举书
　　某尝谓呼于垤泽者化形置之庄岳者变音是居移气养移体者也公相裔也胜衣有官探穴有金宜其目云霄而弗下顾朱紫于菅茅比数见公乃谦虚下客防搜人才雍容温润如太学生折节如寒士是中气类最耐富贵荛指柯叶为非旱孟阳游山寺不复观风总使事举趾恐不髙色恐不庄语言惟恐不简而重谓位貌当然尔公使一道也相门出相则细故宜忽俄尔外补则民瘼何求比闻公一出曲问水灾熟访流民察役人之敝视给散之致皇华之光遍照原隰跋履防犯莫肯告劳所以推行神考法度勤且详矣所以不负朝廷委属之意亦至矣垂惠逺人博且厚矣伏惟閤下德宇恢疎智机澄静阳春浸潭上满赤泽前此擢除皆自宸扆易节换印不因人言行将遄吉甫之归召晋公之入使海防防休岂独私左蜀之人而已耶继大丞相之功业世不乏人矣诗曰惟其有之是以似之愿公多自爱无忌下吏之言
　　上家提举书
　　某尝闻前此蜀有佳士排时之蠧自谓折腰官时顾灶火之炎辄大悟天下事如是世俗之情如是我知之矣口其心曰使一日提衡铢两不差直道无愧皇天后土实知此心他日持节私自为一道贺曰寒滞举矣又自贺曰不负所学矣甫引其车未出国门而强有力者荐若人素所与游者荐若人尽一歳之举不能饱其数而使者之心已忉忉矣既下车周流博访右顾左盼仕某郡某之亲也职某事故人之子也其里闬同出入其恩私宜补报者又复数人如筑道周室肘掣不得施笔阁不及下将行而跂思虑胶轕不复敢有所主矣且圣人忘情最下不及于情情之所钟正在我辈遂前日之荐终不饱其数以今日之见殆又不可违一不得行其道信其志至是而反曰负寒滞矣负所学矣夫以公举以贤举又何所负耶祁奚之不避亲山涛之不避旧岂皆有所负耶果且有负乎哉果且无负乎哉亦曰君子之于人无所茍而已矣恭惟先生用儒世家以经术妙天下横经登席入幕曳裾春生郡朝风动缝掖而西南英流培养逺大属目在公某时就师已能诵公所谓全章登三嵎望蟇頥才两舍风马牛幸相及沐先生之清风葢有素矣为吏汉中守出纳之吝其职事张废实亷按正坐寒滞无一指之助徜徉四顾无亲非故人之子无同里无旧恩特暴俚语敢以呈耀而文学诚下科不能捭阖揣摩尚欲窥觊新歳论荐妄意门下一纸书以先士林其人物之可否其能官与不能先生寄耳目于外某又何言故曰君子之于人无所茍而已矣干冒清峻战越不已
　　再上家提举手书
　　某件所闻见少禆聪明小官不守本分令人憎目有如此者死罪死罪自去歳霖雨虽薄害稼而上户所入仍蹈故常场圃未毕而谷价已小涌矣梁洋间厥田上上衣食为一路本源梁米斗金五百而洋州告饥其他葢又可知也沟中之瘠固非推而纳之既无寇火兵刃使太平赤子指日月以待尽是终毋可念耶春秋诸侯相灭亡不书其由为齐桓讳以其力可救而不救则为桓公耻晋饥秦输之粟秦饥晋闭之籴故君子讥晋夫行道之人力所不给其未死者闻其声哀之而已其死则掩鼻以过理无足怪然在上者方且罪歳有力者方且谨藏而停藏之家方且邀厚利闻今洋州録饥民至三千人尚未即止谋发义仓赈济而文法病之既未申灾伤复未经放税则义仓决不可发想以是瘼闻使者矣且疾疫尝起于饥馑今聚而无食疫疠一扇则相枕葄不早图之后且奈何四路之民老死不出乡井未尝知有趂熟虽大凶荒无流民灾伤不赴愬山东河北淮甸福建湖南北京东西与夫闗中陜右之人不雨则诉旱过雨则诉涝以至诉雨雹诉蝗蝝以求蠲除无歳无之监司不抑赴诉州县不惮申请官吏不辞检视奉行赈济亦自有方为今计莫若委守令劝谕有力停藏之家减价出粜往时徐信道在成都谷价甫贵即文移属部令县令防上户所入等第均数置场立价委官出粜后数日而市价平矣此所谓揣其本而齐其末也夫朝廷爱养元元不为不至其不能自存则给之米其鳏寡孤独又贮之屋其病者为设医其弃遗则为雇乳姆立法之意固已近厚则禀而行之者要何似耶汲黯不卹河内火而发河南粟真得使者大体閤下讲兹久矣如何
　　上王提学书
　　某不敏尝叹博士倚席学舍为园士风堕论议不正而朝廷以三舍养士日考月书道隆德峻芃芃棫朴成薪槱之材青青子衿入俊造之板虽三代賔兴之盛不过如此尝闻燕乐亡蕤賔六律下太簇七均不合于古八音日夺其伦今大司乐攷中声而用求子声而订澌钟牛铎尽入制作仪凤舞兽行书简编虽咸韶英茎之妙不过如此又尝见列庭阙有夏之器享帝微大烹之具今草茅之士能献至言为时荐祥与国增重象三公而列足通九牧而贡金元羮呈味龙文绚彩虽禹时所铸汾隂所得不过如此某宦学不进僻在一邑覩太平盛典乃至算数譬喻所不能及而才力短拙不能作颂歌以形容从事末路风尘湮没无可言者恭惟閤下推贤乐善见于精神之表立教有方育士有经前日賔兴辟廱防校独此一道得人为多雅乐之作收召和气而此一道惟吏与民气平而声缓登车揽辔澄清蜀部镇静不扰犹一鼎之重某既覩太平之盛典又事太平之伟人前日推行学制过沐论荐不为不遇也去替无几日月云迈老大寸进亦有动于中者伏望终始提拔令得循资某岂直太平之幸民已哉
　　上王右丞书
　　某居蜀四千里外调官穷陬凡三十年齿髪俱化不接欵中州士人习成简野念无一长可移人观听独以文成癖且痼不可药矣其位与貌甘自为人下至于文定不可以势屈坐此穷困宜若有待也自舒王文忠公没寥寥数十年无有议文者士人亦不见以文命于世者閤下德望隆重方且建功立业河北之士谓是魏公复来片言之出镇于鼎鼐人所宗仰不减舒王文忠公閤下在翰林时代王言雄浑温润前惟典谟后无训诰相金玊以为册防云汉而成章琳函秘篆本神霄旧语飞落人间动为万世之观閤下在中丞时章疏之入中外耸动上回天机下斡地轴致士风丕变国体增重以平日所学岂特载之空言葢欲见之行事耳斯文兴丧待閤下一言而决非独某所私也夫自古好名之人多轧路而排进师鬼谷者秦不及仪故秦辱仪事荀卿者斯不及非故斯杀非学兵法者涓不及膑故涓刖膑兹六国之士何足道盛时右文迈越三代豪杰宜以时出富贵之地廓然有余何至轧路而排进閤下试别録而用之以继舒王文忠公得士之名曳裾虽多扫门虽勤真得一士则余子避席而驰矣
　　上宇文守书
　　某尝闻天地之间五行之大而水为之长百川之流而海为之宗故包干奥括坤枢南潋朱崖北洗天墟东演析木西薄青徐洪涛浩澣万里无际此其广也其极则崇岛巨鼇峌嵲孤亭擘洪波指太清其中水怪鲛人之室不知几千万仞此其深也若乃宇宙澄寂八风不翔蛟蜃帖息鱼龙恬嬉上下天光潋滟一色可以察毫末可以烛须眉其静有如此者其始则淋淋若白鹭下翔其进则浩浩溰溰如素车白马帷葢之张旁作而奔起也如轻车勒兵六驾虬龙附从太白奔吞浩渺前后络绎其动有如此者故李华赋之于前卢肇咏之于后始能状其髣髴然窃以为在人者无以异于是道德之宏博奥衍有类其深广欤文章之富赡飘逸有类其动静欤当今明公乃其人也辄贽其説以为请见之礼茍以为可教而遗波余润时防沾及无使枯槁圣世幸甚
　　上吴户部书
　　某事公四年矣鳬趋雁列东阶西序升降俛仰庭乌窦猘识其韡履声倒板失谒龙钟昏惫为老阍司賔所笑者殆非一事公贵人也坦夷洞达开口见心肺不以苛微责谯人故士乐为公用上贤下不肖使能不使不能韦柔脂媚无所复出鲠介直坐获奬与故士乐出公门下虽支离疏之形哀骀它之恶叔山之无趾申徒嘉之兀止啼怖疟千怪百陋公熟眂周览求其形骸之外故士乐从公游酆舒之隽盆成括之小才少瑜之非贵仕杨炯之止令长皆不能逭公清识某无善状荐官东州人材从政炯炯在公目光中不知得何等品题自念初官及今有始相知而终不见知者有始不相知而终相知者有始始终终相知者亦有始终不相知者其于论荐也有求而得者有不求而得之者已老矣知其无可奈何而安之者命也夫士既乐为公用争求出公门又乐从公游且又不能逭公之清识况事之四年者不为不久矣其可置之耶
　　再上吴户部书
　　某窃念自庚辰之初得疾迷罔怔忡瞀妄谓白为黒一昔疾已收召精魄循省怅恨若酲之解若梦之觉颠踣摘埴而值清晓若乗安车而走通道始知国有是论议有正鼓舞再造此皆圣度涵容愈于天地父母生养之恩庶顽谗説尧舜与之并世至其能格则承为賔师庸为臣吏某之格也久矣伏惟某官智识虚明学术宏妙圆融和防与物无间自昔章疏取端亮纯慤之名入蜀观风布寛易近民之政西南人材收拾几尽此某所以不敢以往疾自疑夫变荆枭之音以为良濯西子之汚以复媺磨白圭之玼以成器绳臃肿之木以为梁柱斋戒恶人以祠上帝起癃废之疾以全其生鞭一跌之马以及千里録功忘过以为至公之度兹古人博厚之意以取先生长者之号中和维掖更相称誉以培承平之基以助太上之德某日夜仰望于閤下者葢在此不在彼重念某沉伏选调已二十年亦欲溷诸公荐士之墨幸今垂成閤下肯弃之欤若其学其从政其人物贤否目击而道存之矣












　　钦定四库全书
　　跨鼇集巻二十一　　　　　宋　李新　撰书
　　上刘梦臣提举书
　　某尝谓士以文受知古人不过片词只字拊髀爵跃终身推许某于公长牋短札缪至乐语累万言矣以人物受知举趾进退古人不过一见再见即抵掌笑谈缔交促席某自大观初事公及今几五年矣凡居职事取能名取快健名得质直得循良称誉古人不过一试歴试即借助齿牙引汲举代无所不力某公部中三易贱事矣公朝之荐非可以私祈国士之知岂由于势取倾葢之遇指白首以为期童防之求亦畏再三之渎恭惟某官以文受君相知以人物为时标准将明使事以孤寒为意蜀人由公成就者众独某未得与门下一士之列嗟乎老矣毋益老矣有可怜者其文其人物其职事具不足道然累万言之勤事五年之久三易职事之贱必有一怜者情不能已上犯师顔安所逃责
　　上赵龙图书
　　歳在大渊献某摄梓司寇防閤下初入境走拜下尘退而告人曰使者气渊定自息以踵出语粹润声应黄钟之律若拊璆琳清越以逺赤泽如规天庭晶明兰台峻直隆负而丰下神观庄靖进止详雅望之沈然即之也温真富贵人也祗事五年数眂台光熟顾公行事未始有过举九支下都之役取兵于夙籍取财于余羡卜筑飞挽而州县不知献言盈庭横议斥幕公独计于心吏奉成策务在不扰惟耐久近厚乃肯经始有欲民酤以益边用徙边市以实新城有欲商夷人之茶筑市易之邸童山木以资费割租赋以赡兵公曰此正登龙断咈百姓之事吾不为也昔议鼓铸吕申公独建言愿不禁农具识者谓有宰相器后果如约公之为言利亦博矣某目公四进官再进职超升使介换易服章位益尊权日益重宜节节据体貌而咸虚樛屈愈谦下于前日无一芒矜大之色向文简大耐官职方之于公又何间然一道士人成就强半既获顾遇则谗间不行专治大体不责苛微末故凡不当意必教诲讽导不臬碍其进浊流小过包含揜冒辄不出口胷次不知几云梦伯仁空洞叔度汪洋郝娄耐事见于今日使人消鄙吝忘形遗辱愿执鞭靮为驭而甘心焉去古已逺人无异见许负唐举不垂筌蹄之书郭有道裴行俭扫絶人伦之鉴退居下坐自有青白而尺涔止水堪烛须眉曩在新疆曾一傔之役酸辛寒乞露于眉宇龙钟跛倚有愧面目城纯与滋计书通天赏典到地无名受禄独得四阶之进毛遂歃血某最因人成事子推逺引某为贪天之功非閤下特保提某复何以至此及防外选心口相盟必欲祗恪贱事旦旦扫门以护云林之庇王粲依刘公石洪依乌公韩愈马揔依晋公牧之依牛公郑覃依衞公得其所依则坐安席寝安枕食饮安味亲安防甘一家安饱暖其所安者又非一也缪侣记室行周一星微誉弗闻捄过不暇中山之谤书日至东阿之毁言日甚曳裾失谒倒板汗流虽亡它虞但自胆落葢名利之兵起于几席杀身之祸肇于酒杯怠者忌脩则曰其不免矣同列竞进则曰孰为来哉重念某立朝无亲居府无助孤寒二字与生俱生亷白一身得死宁死耕奴织婢既积日而累年老马敝车幸知途而合辙惟閤下全而成之亦全而归之禽固择木木亦择禽客善相主主亦相客若是则某安所逃审惟去取已大定矣情迫直书干冒鼎席死罪死罪
　　上王知府书
　　某沉伏选调二十三年矣试士彭门初识紫芝眉宇夷甫目光美姿晳面气语温粹自是富贵久耐人别二十年前李生官不加进若引万斛艘上八节滩若倒挽九牛陟峻坂何其艰也孤贫流浪龙钟跛倚乃始敛板趋庭退处幕下借令公铁石心肺亦必怛然怜之伏惟閤下父子兄弟徘徊蜀道为人恺悌父母恩波惠泉与春更荣声音气味同俗俱化出入剑岭岷峨导江潼涪清秀琴台墨池卜帘石室雪山火井牛头瓦屋碧鸡金马皆公平日眼界中玩好登髙吊古则相如扬雄之才子渊君公之学邓先谯周之辩仲元君平之隠絶世异代髣髴犹故人惟蜀衣冠不漏一指同堂接席缔交联事不知身之居蜀欤蜀之为秦欤某最无长亦幸一日之旧其为学从政禔身涉世閤下知有素矣王正荐士竟令出门下可乎其不可耶老矣情迫不能成章干冒尊严俯伏战汗
　　上杨提举书
　　某智小不周于物大愚弗灵其身窃食偏州惧不胜责方尧舜在上臯夔立朝三代之法推行着明见于今日所谓方田者葢其一事也井地未均赋调未平有司所宜深究某也漫浪懵不知省尝推原先王所以均定之意与夫后世侵欺不平之弊似有可言者试以禹贡九等周官土均之法明之雍州土黄壤田上上在九州为第一而出中下之赋扬州土涂泥田下下其赋宜轻乃惟下上上错则赋之轻重不繇地之美恶而系人功之脩否尔及观大司徒以土均之法辨五物九等制天下之地征以均齐天下之政则赋实眂地而轻重异矣爰自井田一变阡陌代兴所谓田者人始得贸之贫者冀速售则薄徙其税富者欲邀利则务低其直税移而薄故地虽去而赋益重偿直既少故地愈广而赋愈轻此天下之公患也神考熈宁中尝诏有司讲明其法分利害若辨白黑以土之肥瘠为地之美恶以地之美恶定赋之多寡其步畆所至则方为之帐其升斗尺寸则户给之帖举数千载轩轾跛倚之病衡而齐之无逸漏者主上追述先猷复以田法委一道使者使率土之民均而无贫而郡县之吏不得为奸职方按图周知息耗兹事体大伏惟提举大夫直道禔身文雅饰吏推行仁政惟恐一夫不被上泽则其于方田之事必精择一二能吏详考式令以指教方量之官不识谫薄之才亦可以备驱策乎重念某筋力未老实耐奔走之劳心志不荒粗明三尺之律言宣口授积日累月收其成効萃为一书期无负知己者而后已然金跃冶为不祥夜光明月无因至前则必按剑干冒重德安所逭罪
　　上尚提举书
　　某窃尝谓有道者之言曰道甚迩无谓其逺道甚易知无谓其难童子可以适巨茨则近逾眉睫象罔可以得元珠则易若探囊见早则明卓自得而独成耳目不用取成于心揽镜见觉一息超然而道无余蕴矣奚至于连连徇外不知其归揭竿而求之若父建鼓而求之若子暧昧于一言以见笑于大方之家然后为得哉然求之其人行年五十则闻道何晩约舍重趼则求乞何劬三月斋居则进之何笃一覩而三贺之则见之何以为荣七年而一解顔则告之何以甚吝意者道之难言邪则又曰可传也且曰道为可传邪则又曰不可受也道不可受且将忘言耶则又曰非言非黙议有所极也是道果何以造之欤则曰尝为汝议乎其将矣又曰尝为汝言乎其崖畧矣是道之至极者终不得而告欤则有四问而四不知三问而三不答而以不知不言为真者矣若是则道终不可得闻也然则拊髀爵跃者又何所得而然欤愚将蔽之曰茍非其人道不虚行此则一言可以尽道矣某天运方拙猖狂妄行假浑沌氏之术以经世则不知后重而前轻攘支离疏之臂以窃食则幸以无用而获宥有哀骀它之貌实骇羣目无絣澼絖之技不鬻一金将欲为镆鎁反不祥于大冶自念叔山无趾前行何补是以务学不辍求尊足者于天地之间道之所在固将赢粮趣辕南之沛北过楚而不息其逺又安得以连墙并席一不请见之为逺哉恭惟某官閤下闻道在先超然自得正容悟物与之为春且曰以已出经式义度人使有足者同至于其丘乃以恢恢然大空之裕众甫也吾师乎吾师乎闻风而悦之久矣今乃何幸乎见犹龙用是祓除其心志澡雪其精神求以进于道焉而未知乌鹊孺鱼传沫果有得乎其未之有也是又安知物者之不息我黥补我劓使我乗成以随先生耶干冒清崇战汗无地
　　与张君实书
　　年月日太学生李新振衣弹冠譔书再拜君实明公閤下新非义足不登侯门名不通豪贵耳平居以贾生自许故言有近乎自誉而非誉也然则自誉者古人多矣髙论以求知矜诧以取信少正夘不容于孔子东方朔取讥于扬雄舒元舆员半干不售于盛唐之世某不才为言近似数子而非数子之比也谚曰谁为为之孰令听之仆将有望于閤下者已几月矣且某生二十有三年无它知喜与黄巻圣贤语故于书无所不读罗孔校孟搜扬络韩古人竹简今人纸轴百家九流日与之偶昔所谓董仲舒下帷卒业三年不窥园者殆将学之矣且又有四方志故尝走半天下南经江淮西过闗陇往来陜雒之郊而索米长安者尝再见秋昔所谓司马迁自龙门厯防稽浮湘沅涉汶泗然后归而作史者殆将学之矣夫读书万巻则下笔有神文章骇人则在处鬼物为之防持少壮出游则知山川形势不守一乡则通九州风俗负是二者故气宇廓落志思洒然酒肉交儿女戏未尝一日过门而胷臆之论豪愤不已所以每重然诺赴人之急而囊无留储尝谓万金只马不告姓名推以赒人葢王义方郭元振之细事诚学术游从使之然也比者西归旅见左右虽负戴迎遇重于丘山而希言无色可敬而畏如近氷玉武库使人凛然欲进一言而起其臭秽辄复已矣然丘墓之邑桑梓之籍实麾下借未能求伸于清识而茍有所闻见亦可以备精思之余则虽以言陈何伤乎彊聒伏惟閤下以非常之才应非常之诏以不羁之学求不次之用辩论国家体敷陈宗社计执事造廷待天子问虽万刘蕡不足介畏讦宦竖则黄门骨寒疏贵戚则近侍胆落对御史所不能对言宰相所不及言论事回天吐辞倒海拔犀之角擢象之齿以为词刃而螭头一言士气增长此閤下之素志而仆亦与有操焉且制举之废已十余年而豪迈有为不过窃进士之选方今朝廷数路旁招十科兼进自以为不足以笼络天下之英隽而兴复制举以新儒林之耳目而閤下独于此时自拔于蜀其所推毂相为后先者已得虢国公数人而已是则一朝陈言半夜悟主昧旦而指期卿相矣然后千金成诺足以走冠葢而一巾折角足以作风俗北斗以南大海以北风马牛所在皆知所谓君实之名仆于是时将亦重其身于温隰而摄閤下之踵以就此选也且株守一经不能自植一家雕篆数韵不能耀名数世仆之所愧每每在此幸不惜虚尺寸之地以为仆之周旋而仆之读书游观浩闻多识数事可谈亦足以补助门下之万一此其张本也言乱不经犹以青眼为望不辱前席且羞死矣
　　与张君实第二书
　　五月日李某再拜献书君实明公閤下某愚不自揆比尝为书污下执事而辞语迂放为它人言皆不省防閤下在告而阍者拒不内退逾月不防下气垂情聊有所褒贬私懐惓惓因以未毕或以谓閤下谨许可茍无过人者随一笑而遗忘则某之区区亦将以狂妄弃之矣然迹将疎而意弥亲欲絶而声愈急倾座上之顾而质胷中之疑此某所以复有献也尝谓衣冠而称士者宜有以异于流俗应天子制诏而称非常之才者宜有以异于士治平以前朝廷以词赋取人而涉猎之学章句之徒操数寸之觚画方尺之纸无不拾取青紫为宗族荣耀一诗一赋之外没齿不究先儒义理前人涕唾鼠窃狗盗亟不容手自熈宁以后朝廷以经术造士而五经之奥孔孟之防一旦与士大夫私门墙然学诗者不通书治礼者不知易钻窥庄老隙窦而俯掇甲乙科第至三年廷问而一策之试朴輭懦不能发明纪纲敷陈治迹以称明天子精选之意借使问灾异必闇于春秋洪范之学询存亡则蔑通汉唐厯世之为而麞头鼠目之子扬然自得夫然后知制举所以责备于儒者而其人必有异于士故愚志此久矣手不释方册目不置简牍居与书为邻而充栋宇出与书为行而汗马牛楚精神磨筋力十年于兹矣然志大而谋不售事左而身益困虽于进士之选不能一得而私自鄙之以谓不过异于流俗而已此豪杰之士所以既得而又歉焉伏惟閤下驰骋书传轇轕古今俯仰目仲舒笑谈却刘蕡儿蓄公孙吏役牛僧孺如鼂错谷永杜钦元稹白居易之属虽累千百缓急安可望哉且吾蜀自有宋已来应此选者不过十二三而其间甚显者又不过四五人而已顷者苏氏兄弟一日过闗而声驰四海是时有韩忠献公欧文忠公为之后先而宋廷文章遂无出其右者葢其志必欲异于士而已也虽然入朝争名者愈于锥刀而一有不羁之才则必为肩出者所害往往齐与郑两大以家而不肯借门户凤与鸢相髙以飞而不肯借羽翼是又不可不戒也某今日之言将以求知而后日之进将以求教何者閤下既已异于士矣而某犹不得异于流俗木植而水导之使之不后陵之儒者在閤下也驽骖蹇服知所趋向而伸于知己者复何人哉下情所操索言于此俯伏待命
　　上吕太尉书
　　某读书至周公尝复而思之昔武王有疾周公作祝册欲以身代其死夫受命于天有所制者也死果可得而代邪説者以为周公不智成王幼冲羣叔流言谓将不利于孺子公诛管叔蔡叔説者以为周公不仁周公留相成王而召公不説周公作君奭以自解説者以为召公真不説矣陈贾问孟子曰周公知管叔叛而使之与曰不知也孟子亦以为周公之过然则周公而不智不仁召公至于不説孟子以为有过欲无疑得乎且天之所助者顺也惟至诚足以动天地金縢之作知天知人者也乃周公之所以为智羣叔之流言得行则周公之去国无日矣去国无日则孺子之惸独谁与保也其诛不仁乃所以为仁方成王以中才嗣位周公以冢宰专政以亲则昆弟生嫌以外则武庚淮夷乱召公于是时宜不説矣惟其知周公之忠所以未尝不説也国难已平成王涖政盈难以持也成难以守也故召公不説周公因其不説而作君奭之篇告以天命人事而已岂真不説者哉孟子之言以为周公弟也管叔兄也其过不亦宜乎此拘于教而立言者之常也管叔宜诛周公非过是开后之为兄者不教而诛之也不教而诛且以周公为口实则孟子之言不得不然使周公而为孟子亦若是而已矣伏惟宫使观文太尉以周公之才之德居周公之位好贤下士躬践周公之实今之望人在朝廷处方镇者俱无出閤下右晩学后进学言治道学为文章学议典故偘然谓有经济才者如小巫之出不复自神而先朝大臣惟天锡閤下以难老是将尽表周公之所为以使天下后世无所致疑兹国人之所以喜公之入而留也主上得一元老如八宝之成九鼎之重兹国人与某所以喜而又喜之也所业一编并书以贽上凂钧席某下情无任俯伏战汗之至
　　上左司书
　　某防贱微一手借力之助姓名不到中堂不与堂差之目欲一见宰相无因至前也岂其不才而老死州县葢自有命而无复清要念宰相不从天降地出前日书生耳咫尺私第而谒不得通森列舍人而门不得扫出史院入三省鳞日视事坐未定羣吏拥合投牒赴愬者哗言盈庭本皆有司之事非宰相所当亲而行之者也其来已久如日中之市交易而后退各得其所宰相虽欲不省断不可也且吾宋以祖宗积累之厚垂二百年七圣相承无一事过举神考法度深明详着循而行之三代之治未易过故厯朝宰相无赫赫之名其称贤者特能循而行之而已太平宰相与守成之君无有二道前人固以为难矣在今日尤为不易庙堂自有定议某不敢辄论而天下事又非鲰生所当言者苐以谓士寡亷耻莫甚于今日侥幸之门四辟奔竞之俗渐成一旦封而筑之阖而枢键之贾怨滋甚閤下以天下为度身士夫之怨而不恤夫岂易得哉愚尝疑士之得至于堂者必有异于参吏部之士参吏部之士必庸常碌碌之才贤能不待次而举不次之举葢尝有之而不废也所谓贤能者果真贤能乎其居不次之举者未必尽贤能于人也顷尝至太宰防见呼其名而进者青紫煜如步趋俛仰吾属人也言语应对吾属人也呈劄子丐上防歴堦及席乞怜足容【一作乞怜之音足媚之容】逾时不肯下堂吏厌恶至推而去之者当是时蹴尔而与之定亦不屑也且前此知县人而得知通初改官人除监司未入仕便乞宫观不识字不经试便入馆阁省寺台监其滥者尤不可胜数是所谓侥幸之门四辟奔竞之俗渐成不可不革也日者一切严之以资格之限以至罢诸局罢宫观罢权学官省曹官私不胜公横议自屈皆閤下深究其弊自为吏部时已一一申严行之矣然今仕路犹未清冗官犹未去法意犹未明是以选举不公而真材硕能未获见用于天下意者虽行之犹有不通之处故其弊不去耳窃惟閤下当朝名臣之后英风义槩凛然见于事为乃今起自列曹陞华省闼助吾相辅导人主其职为专而其权为不轻也方天下思治之时事无大于进贤而退不肖推而行之惟恐不力茍力则无有弗行耳见利则兴见害则除在今日此不可缓惟閤下疏其根而涤其源不顾掣肘之患权衡于堂差铨选之间斟酌进退无使偏滞庶乎真贤辈出可以共成太平极治之功不犹愈于辟侥幸之门而成奔竞之俗矣乎彊聒之言伏惟裁贳幸甚





　　钦定四库全书
　　跨鼇集巻二十二　　　　　宋　李新　撰书
　　上席徽猷书
　　某尝谓饮神液神游华胥列御冦夸大神怪其说乌有是处所邪某走匝天下及还西南乃始觉风俗恬熙人物洁丽饮食居寝几华胥氏之国也民垂白不见兵甲老死不知飞挽无蝗虫害稼无蟊蜮含沙过雨不言涝亢阳不言旱大田有年人安土旷俗无流徙细民重犯法囹圄屡空断大辟总一路嵗不过二三人兹非华胥氏之国邪比年天灾流行火延市区重以绵茂之役逾年不解迨今始平定烟氛寖消当息兵爱民之初务农重谷之际主上遴择重臣坐镇坤服閤下父子兄弟醖酿恩爱日久甘棠茇处惟席氏居多恭惟閤下元勳丕业载在日厯忠规直节着于朝端今兹入蜀治贵清静重厚不扰而逺人安业乐生欲还中古之淳正在今日盖将侔华胥之国而与民俱也某官满东蜀无罪而归有经由之幸不一瞻拜台光以去是真不遇者也生乎同时见而师之获并席而坐一解顔而笑又出于意外与其进不与其退在先生耳干冒钧崇伏深战栗
　　上兴元吕守书
　　某窃尝言吕悉本齐太公而国朝望姓尤髙自秦国太师兵部仪同以学术妙天下功业冠古今载在日厯着之彛器而谱系益大瓞绵绵与川源河渎相为流长凡所谓南阮北郑万石八叶陇西李城南杜自昔称为名家者声望相埒曾未若閤下之家声门阀实处有宋第一某僻在西蜀自为儿童时固已熟知矣言念吕梁汉唐辅郡而前古政迹书在简防者姑置勿论而近时有许景山治堰崔元弼驭吏文与可锄奸有嘉称而閤下之治乃与二三君子争雄灼在耳目于已行而可攷者某非敢誉也且马迁作史首分世家而孔子设科亦列政事至于逺人大观薄务知识岂惟曰父书家法平讼折狱而已哉有道之人伦平子之品目许劭之月旦得于性分而昔人之器遇往往在于只辞片言故童子以月蚀被赏孤生以乐句见知微云淡汉长笛倚楼战场文阿房赋非有识者讵能拔出俗中借之齿牙某前日尝以是道进矣恭惟閤下文雅博厚诙敏疎通得之自然清声佳句播在人口重惟冰鉴难欺止水不摇主持风雅用人物为意某也无似幸麾下簿书期防朱墨出入不敢不勉而山樊牧竪声迹么麽其言语蹇吃其标韵尘俗列在曹掾俛仰进趋閤下固已数见胸中固已有定处矣然某私自念齿发甫壮笔砚不废方将培厚所养以备閤下异时万里驱防之辔而新嵗论荐或得出门下夤縁英识使诸公知是人以辱吕公许可由是脱去选调决无疑矣汉美窦宪府多文章士唐史称郑从谠在太原多得士天下指为小朝廷呜呼何物两人者乃窃多得士名于衰世悠悠之途而况我公者乎伏愿少关意焉干冒清峻战越不已
　　与宇文吏部书
　　某尝谓鸢托风以髙蝇托骥以逺此物之微者有所托也士君子之名垂若日星久逾金石岂无所托而然故言道必托之黄帝曲托之李竒书托之孔子然后速售于天下可传于后世某不幸自先君捐馆舍十年贫不克葬瓦棺石椁决不僭于地下肆筵设席方量力而后起兄弟五人上下劝厉足以送往无憾但先君治命欲得髙世之文以书行已之实独此一事疚心恫首求之十年而不获它日辱公之从弟巨源贶公所为祭叔父文与志伏而读之兄弟相视而笑曰得之矣公之立朝节义鬼神不疑天下之称誉尊服者若出一律虽门人之惑童子之见而文有道之碑宜不媿于心惟公怜之且人万里而来既又以勤请拒之不祥伏惟裁贳暴易之罪谨以状布几下
　　荅喻企先书
　　某顷者辱企先足下赐书索鄙文意欲私有识者取一笑之雅退罗余藳得一纸半编迫不得已通示足下幸防拊髀之叹别后三日洗剔故目而相见乃愈于前时古人伸于知己者俱此类也且吾乡于蜀为小郡衣冠而称士者大率不过三百人试笔砚戏场屋麞头鼠目呫嗫儿女语读书鱼鲁濶视大言者又居其半至于以世家自名者盖有二焉其一曰某之先为都押衙在邑里为有门望是子之所不加我者此也其一曰某之先据山泽利所藏不减陶朱猗顿是子之所不加我者此也其间又有奔合世务趋炎赴灶传觞为夀而不敢膝席信其防唾而诺不后时必曰某人与乡选者几某家登进士第者几此皆仆所常论而非妄也今足下于乡选与进士閴然无闻在闾巷且揺手不得低眉举足犹有践影之嫌仆世世又非都押衙与据山泽利者人所不信固可知矣足下意不悟此而强欲以仆文字之恶张大其所可称恐竟不能得许可于人只取辱耳且越蜀之犬畏雪与日仓皇吠噬至无雪与日而后已此栁先生所以为戒也屈子赋曰邑犬羣吠吠所怪也往者吾庐畜数犬呼而前却而后帖耳揺尾唯主人之聴仆一日振衣弹冠自外而至羣犬惊龁不已盖吠非其常者惟足下奋不顾此攘臂而称道嘘濡挽摩借之声光以幸万一期以取信于人曾不知自累于不信也愿足下察焉无为所毁以重其过夫以昔人家贫犹不得推择为吏笑谈不羁而人目之为狂类多有之矣岂独今日哉足下为文未尝蹈袭古人语言其清简萧洒过仆数等其诗与词仆愿学焉若其志大识逺终始然诺读书盟死生好恶捐凡俗此又仆所以求近也足下于仆可取而拳拳若此昨日遣人奉谢而请所褒贬足下犹再三见器以尽推毂之意有如徇名而求实屑玉而求瑕则仆将不胜其责且惧足下誉未絶口而唾詈继之敢告不敏
　　谢张徳翁书
　　某顿首拜手某比写诗凡二十篇凂献左右退省拙恶无地羞死畦迳小儿作苍蝇声谩言绮语想足下不笑则唾末吏踵庭有诗为辱故乡之荣何必以锦为耀是一日伸于知已斯足矣伏而读之至于再至于三凡昔之所谓盈川先生者幸亲炙于今日仆虽不才不得如王杨亦将如卢骆而后止且仆生二十有三年无它知喜与黄卷圣贤语故于书无所不读又有四方志故尝南走江淮西过关陇往来陜洛之郊每经崇山大泽则气宇廓落当月明风清则志思洒然时出语辞不觉成诗仅与声律相通因以是意不求之它人而见之足下伏惟足下指导其所以非诗以成其所以为诗则足下之所谓继谪仙者复何人哉仆诚有望也前日谒上五十六言间有郝娄长者之句误作霍字就烦改正无状凂尘不胜惊负稍隙再见犹复以诗为终日清谈
　　答喻晞文书
　　谭子图经及神仙集録皆载天池本末太平广记亦有传池直长三寻许濶十丈深丈余旧有水阁临池砌池之西南有观音堂在焉凡嵗之上已端午陵之人空城郭以游叩槛观鱼以饼饵食之善没者泅不及半其旷可知池废而人不及游者几四十年父老传陵凡旱亢祷于池皆有应又云池涸而鱼跃去其言近迂未易言也昨承询访退请族长之所见与里巷所闻书以为寄大抵物之兴衰皆有数系主之者何如耳然此地久为好事者嗟惜收复旧观正在今日余俟自见索言之
　　上姚宣徳书
　　某甚愚无知窃意比日士子通名于将命者讵止一二或为歌诗或敷为书翰辞甚谦下以求教者髙自推誉以求知者有得半而之识挟为终身之荣有遂外台之请廓逢入仕之阶此诚厚幸矣然决未有持孝义之説以为左右献者愚请毕焉且读古人书当以古人自期而世岂有无亲之国邪故古人求忠臣必于孝子之门岂有无贤之世邪故古者求贤士必于慕义之家某顷尝籍太学丘墓之邑违去六年郁郁念桑梓以谓事亲之日少每当春秋上夀时执觞四顾只自寒心欲于是时脱身西归日暮道逺倒行逆曳复且隠忍就功名有如何蕃谒阳城还养久留不敢某殆失所以为孝之意又尝雅善西南之士闻明公名久矣往年京师始谋一见适不在馆阁拘于假告后数日复一见会朝车已出都门私懐惓惓如有所未尽有如魏勃见曹参无因特为之扫门某殆失所以慕义之志嗟乎如某者尚何言哉大抵人心贵无慊茍有不至何苦倔彊为近甫还故国既得伸所以事亲之孝居无何丁明公下车复尽所以慕贤之义皇天后土不违所存譬夫饥者得食已食而甘俄享珍馔操愿毕矣恭惟明公当朝名臣之后奋功业为二千石刚断靖重得之自然千金成诺足以走冠盖一日闭閤足以移风俗聴政未浃旬月而三尺童子皆自鼔舞以相告曰昔一郡百太守今百郡一太守虽古之诸侯近世刺史未易过也某方且以忠义自抚而谓向也不足今则尽善因索纸裁书敬叙所以不及藻饰盖其文华者其言浮其言浮者其行矫愚将以古人自期不复作此矣迂率之至干冒崇重不胜惊愧
　　上漕使书
　　某尝谓冢宰制国用而户部度支知总其书数而已至于生而用之制节谨度经费斡旋盖付一道之使日者削平漏夷辟新疆建城市营宫室储兵给农飞刍挽粟导滥觞之源供尾闾之泄疏左而右竭应右而左眢自有东蜀已来其赋入如是而止耳举版籍以覆视几无所用其智巧而又有司不知出内之吝从而腐耗之甚可诮也坐饩廪者忽豆钟釜龠之数居帑藏者有缄縢扃钥之名因循噤嘿吏縁为奸不可条举某昔佐幕武信尝病税务除官监外如遂宁遣専拦发船与收过税而县官不与其事因都防鞠衙校温约始窥见其约以差次当至遂宁既在外邑挟州郡之势无敢谁何凡养妻孥饮嚼蒱博外月犹得四百千是一専拦之身一嵗之得几七八千缗其它可以类举合之外镇如独柏峡口三四处皆付之拦头以为扰轻而增亏未尝比较嵗又不下数千缗二州某所厯宦处故为公言其略此关市之征所蓄者非遗利也试讲求之必有毫末之助又比年公使增钱以养州郡之防而场务官以醋息羡余为能商旅去来舟车一至不问课利之多寡先令认醋息然后收税盖醋息有厚得而利速课利有常数而增亏不问彼何惮而不为邪其为名则曰头子钱所谓使司公库仅有二分之得而州郡所倍之一时之令以添置公用为文而其实制不急之物如舞衣乐器之类是也若约有司通融发纲应奉军须稍毕乃得支用以二分之得而通四分为用是本司嵗计有六分之入也季防官下县不究其实虚张声势随例供报以为讫事安知取之甚艰而耗之甚易当优游闲暇之时且为不可况偃兵息民之初务农重谷之际锱铢之积所当宜先是安可置而弗问邪某疎谬无取辱先生招来之意宠甚恐亦有所询采敢略陈之幸母以迂缓不切于事情而后为得也
　　代元武上新刺史书
　　某窃言士大夫前不为科举所诿后不为生事所迫其志与气果何如哉猝嗟风云激回狂澜平揖不解顔绳墨非所羁其为人可与奋不可与留可与荣不可与忧平居无事往往以仲舒贾谊自许此无它适其幸遇有二焉单言暂谋偶合世主冠佩雍容游庙堂之云霄旦厯仕阶夕名忠良昧爽而指期卿相矣又其次伸于知已为当路者深器曳长裾公侯之门挟左右半面之知方且有徳色而自以为功如二者士岂得皆然千载之一时百世之一人耳有如不幸不得为天子臣不得为公侯客士类见鄙里闾追咎流俗难合无与偶者岂某今日谓邪某始祖本长安崎岖逺宦流落侨寓五世居陵迫于寒微人所不齿兄弟复无它长号为迟钝不及事而望族之家因亦媒孽其短不与所进砥砺场屋终不得一名虽自豪愤时亦抑郁矣伏惟明公以功业起名以忠义事上如凤凰芝草贤愚皆以为美瑞青天白日奴皆见其光明宜不肖无复道也比者车从东来某首执刺道左后数日谒先圣某复从执事后尘虽拳拳若此亦自无取且古语云得黄金百不如得季将军诺又云此生不愿万户侯直愿一识韩荆州祈于幸遇昔人皆然愿赐指教而激昂之则志与气某尚可鼔而前也
　　言科举书
　　某名位低下习为髙语不识揭厉妄用所业贽显人将以伸而公府潭潭若渊显人胷中无涯涘自当不报始时欲言防笔和墨临文辄罢曰是大亡益只自劳耳幸今閤下订意人物与前者不侔故某两有所献未滤清浊澌钟牛铎不入里耳冀天下之知声音者过而问焉窃惟科举一事西南硕学病之久矣古有乡举里选之法推有徳行道艺者登其数于王王拜而受之谓之贤能之书战国之士急喘疾驰荣誉朝夕谓谈仁义如孟轲于齐不过为下卿谈王制若荀况于楚不过为祭酒儒其业若叔孙通于秦不过为博士去而学兵学兵可为将不如学揣摩揣摩可以为相于是周孔之道脆弱不振者久矣汉代崇经士皆専门非伏生书田何易则谓之无师非父子传授则谓之无法故汉之文章闳博渊粹号为得人之盛下此如魏如晋如齐梁间设科不一而士气浮伪无可持循者今日取士大抵与唐相低昂而法度栉比往往过之然郡国变诈未能尽去且一经之甚于声律而命题植意可以网罗每闻邛之士走蜀蜀之士走眉成都緜汉彭嘉陵简之士又不知其他走也多购厚蓄更相贸易以中有司之求而迂学陋生枕葄图史大挟以入有司任好恶不以全场定去留见皮相马用指测律未能考实其失愈多中间赂遗贿行幽谈聚笑神鬼凄恻污吏不顾崇满谿壑外树牙纛中啓关键棘围重重无补严密同列者岂能究之哉视其面若无蹊隧可入而其意之所私髙则出月脇逺则过旸谷其深包曲藏则在苍梧云梦之野同列者岂能究之哉剽金者忘人贪饵者忘钩有司之不公不明者忘法且三晋之士尚权变有因权变以成功齐鲁之士竞口舌有因口舌以得官习则为风恬岂知怪而况科举乎唐薛登尝言今之举人有乖事实明制才下试遣搜扬驱驰府寺之庭出入王公之第俗号举人谓之覔举覔为自求之称非人知之辞其为何特今日邪崔郾试士东都吴武陵持杜牧阿房赋诣郾使以第一人处之郾以有所主而牧之出得第五是非为有力者所夺邪往年刘青州关情于此故文移校官丁宁诃切往返件谕开陈根萌以逆闭其涂而十四郡之士以此相庆其檄草当在尚可覆视也吁三嵗括贤于海内实朝廷大事其上以为三公其次有簿书狱讼钱谷之寄虽小亦有民社之托而令俗才侥幸以得盗天官者愚弄其衡柄直使人惋愤恭惟閤下以文雅道实取至公上第周流四方知人之情伪而皇华之光再照右蜀雍容温润出于天姿和而不同缓而不迫以待吾蜀之能言者有使者若此其忍负之哉如上所陈倘可征采愿闲燕索言之
　　与家中孺提举论优恤户絶书
　　某窃惟户絶之法朝廷行之最为周密夫民不幸至于户絶仓库牛马屋下地上器皿毛发四至八到一拳之土皆归于官耆邻未至官吏未及则移易晦匿唯恐其后法有被差官五日起发盖以防欺故虽替移不交与后官而今有被受文移逾月不往甚者逾年不往以至替移不复省问宁得无欺邪夫死者目未瞑一簪不得着身披出括入无所不至又有明给赍送之费令近亲营办之法今州县至检括财物而不知给与费用若此等事皆防按之所当行为今莫若州置籍具某日某县申某所户絶某日差某官某官某日缴到文帐内给若干钱为赍送其行遣次等与依违限日按图炳炳可见矣且鳏寡孤独法朝廷所以子惠困穷而推行法意往往疎漏官为居养盖以户絶物养之不足则继以常平息钱以户絶屋居之不足则继以官屋今州县有处据旧条仍付亲戚村坊养恤或只给米豆而不居之以屋夫居以屋欲笼而养之幼者待壮老者终天年而后已谓之无告之民彼将舍此而奚归哉立法至此不为不周故曰推行者疎漏耳某小官真不守分重惟在阁下闾井之末声音不殊用是不复闭气临纸信笔蔑有文彩他日行部借与闲燕当索言之
　　与宇文吏部干墓志书
　　某昔辱公之从弟巨源贶公所为祭叔父文与志某以书简祐夫明举谓子思着中庸孟轲与告子万章荅问之书二千年无此作乃及今见之且大书二通以训子而孙伯逺谓如仲舒某尝复之曰仲舒之学不醇乎经其作繁露背孔子意者十六七首禜祭行启闭不质隂阳而隂阳亡序言灾异身几不免于戮辱眭孟祖其余卒投祸机是安可拟公公之文与行称是其于道也能言之且能行之兹天下之公议某所不敢私也某先子死有嵗月贫不克某衰且病一旦殒沟壑则先君节义不扬于世兹世所谓不肖子不肖子与无子等宁无子焉有子而不肖则将焉用之元祐初某丞南郑闻先君卧疾丐身归宁不待报步走十日至陵问省牀下先君命某来前曰良苦吾气惙惙待尽日夜固已望汝之归也无咨它事第与我求文行髙于世者其言足信于天下俾后人不疑志书吾实于石柱表之墓阳则吾有子矣某有弟四人其三人核意学古清厉颖秀悉通经相与求文行髙于世者十年矣今得之吏部云知其贫必弗肯重辞谨以状布





　　钦定四库全书
　　跨鼇集巻二十三　　　　　宋　李新　撰书
　　上许运使书
　　某少学书未知用笔法便谓古人削柎褁粻盗寰海之虚名临池柿叶费汗青之余力毫童十年碑下三宿勤则有之拙亦甚矣婉若银钩飘如惊鸿微浓疎瘦自我作古使为之不已则今日可簉米元章李致尧之列学书不成去学画操觚防墨解衣盘礴十日一水五日一石丹青雨露化洛阳之春江湖平逺发潇湘之兴若为之不已则今日突过贺真张顔之右少也多病九折成医味黄帝之灵枢绎岐伯之素问于是订浮沈滑濇以分隂阳迹隂阳以较虚实琅玕榆叶指下有自得之状张弓操带意外无可传之法若为之不已则今日秦介曹应端是流辈少也不羁憙习音声夜月一笛有牛渚之风流胡牀三弄得晋人之襟韵方且求隂山之黍嶰谷之管以起黄钟之律以攷子声之妙使澌钟牛铎尽入制作仪凤舞兽行书简编若为之不已则今日司乐协律正堪备员回念太极殿榜有发白之惊春菀池鸟有汗流之辱巫咸和缓与卜祝为伍则康伯不如货药都市郑译阮咸杂工师并进则安道不为王门伶人故退而稽古以是得官凡十八年而官不加进算计课効不如前四事之速奈何底突狂见得罪流落闲居八年寒乞颇堪忍方崇宁大观之政比隆三代周官之详讲于太平芃芃棫朴成薪槱之材青青子衿入俊造之域以至书画亦有学医有师乐有司某于此时曾无一长以窃升斗之禄他日能事中道而画私自惋愤恭惟某官以儒縁政以文起家卿云之章昭回蜀天甄收人材亡有遗逸如某废锢久溷封部幸朝廷涵容漏泉无边例许叙复其自新之志欲涤肠于清无有滓秽涪水在此某不食言比尝以缪悠之作为左右贽其言不根于道而学不到古则请复少年之业以求售脱谓可教则尽弃其学而学焉
　　上张丞相书
　　某尝闻百千法门本无差别河沙妙用岂有异同人与非人性相如一众生错乱为境所惑一沤起处目为全潮故于是中观大观小茍能圆融和会不与物眂彼与我等则凡圣情尽体露真常泯絶妄縁即如如佛恭惟相公虚光独耀觉性具存逈脱根尘了絶知见凡所谓雕墙潭府髙牙大纛呵前拥后妓奴舞僮使令便辟俯伏趋走多色伎俩此皆幻相于本来湛静之体了不相应既已自利亦欲利他世固无西天多罗防可以前知而明珠水镜应物现形自无臬碍且以全蜀千里三峨之秀九江之清其先腾而上者不知几万由旬自汉到今人材出兴晶明奇特乃至算数譬喻所不能及如王褒子云之智慧何武相如之辨才君平仲元之行业谯周子昂之多闻俱得第一彼皆具正法眼藏得湼槃妙心神通运用足以尊主庇民当时之狗监牧守能诵其赋传其书力推其人数千百年风谊寥落借如有相如赋人亦不识其字有子云书人亦不贵其学士之志节髙于须弥者化为微尘气魄断尽厯殑伽沙劫叹惜未有穷已也重念吾属识性有限人伦藻鉴如郭有道裴行俭者才一二数而宗门印证何其多也六祖谓让曰他日足下出一马驹踏杀天下人其后果有寂子而龙潭称徳山亦云他日孤峯顶上立吾道在沩山称徳山云将来有把茅盖头骂佛骂祖在洞山言云居云此子已后千人万人把不住在黄檗谓临济曰汝已后坐断天下人舌头在盘山称普化云此子向后如风狂接人在忠国师称丹霞云三十年后覔此子也难得在前洞山称后洞山云此子已后走杀天下人在龙牙谓天台云汝向后自会在片言之发如矢中的凡所肯可若九鼎大吕他时云为竟入先料非龙门月旦山公啓事之比其精谛确密过吾属逺甚是事且置伏念某以言语文字触突狂见得罪流浪选调洄洑凡二十年其本有之性虽无成亏幸今仆射相公调赞元化为天人师防百工尽待鑪锤之赐值遇之难愈于佛出道徳嗣似何啻灯传烁迦罗眼通身皆是西南之士愿备扫门之役垂手接引宜有半个人悟无尽妙义直取凡庸授以梵位似未为过性地可指衣鉢不传得法无心事不获已尺书陈情干冒钧席某下情无任俯伏战汗
　　上刘枢密书
　　尝闻东野巨人健噉而家居疎寒终嵗不充惋惋振愤乃谋自甘口腹度其计决不久长因悬箱金邀致绘者书图庖饍之具与古先人物置在肘腋时时泛观以起滋味如择食然于是一飰辄斗粟不厌会有饥王孙过巨人入其室且欲得一杯羮撑敝肠而巨人方大嚼矜聴其画王孙不得已征之曰东向负鼎而伛偻者为谁曰伊尹割烹北向跪瓯而其意慇懃者为谁曰公孙豆粥其喜而持脔者为谁曰执炙获啗其怒而探汤者为谁曰染指获尝眦目尽裂发上冲冠者何曰汉壮士樊哙其机上肉曰彘肩扬眉奋袖揺吻吐词者何曰晋佳士陆机其席上珍曰莼羮巨人复件其右曰此太傅何曾万钱食此尚书韦陟择米飰此张翰鲈鲙此王武子蒸肫尾后一人丰颊而凝脂利牙而颊肥杯盘狼籍有如倦膏粱者曰此监厨赵稚长王孙曰美哉稚长其乐无穷语未卒巨人掩卷去王孙恍然若失前箸已而大醒始恨其流涎咽沫者俱妄也而初至之饥益进他日入大都鸣钟之家合食賔客主人拥篲于门延王孙入罗九鼎于庭下备八珍于堂上惟所择下筯处而王孙便然饱其徳以归视从者亡有前日菜色与观巨人画时斩斩有间矣且古语曰求贤如饥渴盖恐或失之也先进者其欲逢巨人之画乎宁其不逢而逢鸣钟之家者乎恭惟閤下以盛徳夙望为吏师帅为民冠冕为朝廷羽仪今也入蜀每食不饱穷治羞馔正在士子而西南之人烹芗击鲜鲊龙脯麟胹熊蹯熟豹胎求盐梅市椒桋以和鲤尾以助猩唇以调露鸡臛蠵日夜尽走閤下之门如某疎寒特负图画以进竟无补公饥
　　上刘运使书
　　某不佞自念有生九千三百日无半口气向人出好音声得一第例蠧太仓一石五斗米而田舍子门户庳陋不当在人牙颊容头过身退避诃谇如腐鼠败草逐溘埃以没分定故也重念当道诸公日洗冰鉴拔去声援以一味至公芼择西南士人某何苦自废垂塌羽翮使腹背之毛争先呈露是亦天地间一物可惜数耳某尝闻马得之骕骦禽得之鵔鸃剑得之湛卢草得之杜蘅世之人不问嗜与不嗜其阳气见于眉宇之间俊物在前自起人意他日视驽骀视鸱枭视鈆刀视稊稗未尝不心恶而切齿士之俊茂当十倍于此且以全蜀千里诗书万家导江岷峨之清子渊君公虽已死千百年中佳气未絶尘外奇特往往过眼持未有品题曰此龙此琼枝此南金此国宝此明堂材此清庙器此千里驹而光后之容或无可借故琬琰之防栋干之老殆不胜乎一叹恭惟阁下驾使者车澄清剑外名声日新标度益髙主持风味以先士林掇拾豪杰尽令出我门下他人手臂不敢辄相推助而特阳吹先飞冷灰士之贫贱适丁是时且有妄想矣往年朝廷有经行之举阁下取樊生又取彭生皆穷山中人孑孑无谋侩者自是刘公一纸书使人珍重愈不易得矣旧文二编为左右贽防按之余俯赐观览去取在公某非敢望也
　　上徐提举书
　　某闻太常廪乐工甚饶工憙其饶也一占太常籍不异进士上第升绌迁罢至相庆吊亦自珍重其选往年籍阙吹笙者一人鼔瑟者一人击镛者一人大署太常门补其尤者诸工执其器以俟判丞晨入院延协律坐堂上俾工长厯试之吹笙者前为新宫为下调鼓瑟击镛者以次进如吹笙者曲未既工长诃之曰笙失之髙瑟失之疾镛失之浊时判丞协律议命尽去之无留而羣工惘惘于太常之门某伏念朝廷承平日久无大水火无连年旱饥而力田之家膏血向衰衣食糜烂由是天子遴简使者顺攷先帝成宪而以西南一道寄之閤下閤下所至与人欵致略去声采不为形骸陛级之游使妖狐不能容媚技鼠不能尽巧如是自能得士心裁结役书以报天子必不晚也且日讲法以求士士之急廪延望属借者为不少矣其髙其下其疾其徐其清其浊其不合节奏者亦为不少矣某山中白面非能言时事者今辄集旧所为文一编求试之閤下如有可收下管云箫揭为一声求合节奏焉而后已不然亦将惘惘于太常之门
　　上宇文修撰书
　　某生无有他好不知琴音射仪弹棊走马有余乐否于古文亦不异世人好琴好射好弹棊走马筮仕江源隣閤下壤天意欲遂成其好也伏惟閤下论説古书树成一家含毫发辉陈言自去乃所愿学于閤下者已数月矣属縻文法足不到门阑无端由厠贤賔从列闻閤下音声以洗簧耳解胶舌而荡秽肠其不幸亦泯泯也旧文一编为左右贽玉麈一挥请奉余教
　　上张运判书
　　某狂妄窃谓閤下徘徊蜀道土风气俗人之情伪尽知之矣士贤不肖区处有方而尘外奇特搜抉奨荐絶无遗漏盖上以报明天子区区遴择之意下将流不竭之泽于门户此时直道挽起衰薄真无负于士类某也获为部吏谨守出纳声迹么麽自当泯黙泥土中而当路诸公主持风谊往往不先要援首拔寒素某又何苦自褫精魄以幽独为间夫竹头木屑敛之似猥而敝冠鸡肋弃之可惜药笼之寛兼收参术之具清庙之祭不遗沼沚之毛樊公漆梓为器在于他日李衡木奴余利在其子孙某之于公妄意在此伏惟閤下乐善忘势推贤有后陆机入洛初从闾里之俊游贾谊上书本亦少年之故事今兹持节声髙士林如某何人窃窥下容欲曳裾危榻以髣髴风流愿备员一纸书以蕲脱去选曹庶就异时万里驱策之辔此其志也且贵戚书多而种暠犹与一孝防舆县虽疎而徐宁尚列一吏部止水不揺冰鉴难欺在閤下属意
　　上郑枢相书
　　某元丰太学生居蜀荒陋声迹伏匿陆沈州县三十许年始以城役改官念初敛髧髦就父师之训谓人才要在所养非其义一介取予不可茍于人非其道厚禄要资不可屑以就是吾父师之训使之安于命而已渐通书识理道浸更世故尚及见前辈所为乃知父兄之训不谬误前辈之所为皆有道有命者也凡为宰执者率前日台閤中人为台閤官由省府寺监中迁或由外诸侯监司中召除平日经士夫防数有重誉四方想望其风采一职之缺中外必曰某当得用某人乃宜已而果然士风一变多歧捷径千门万户炙手易以热呼吸雷风化枯涸于一瞬间不用刀圭腾井灶鸡犬于霄汉于是有挟宝玉古器书画以进者有饰媵妾市歌僮舞女以献者有采花木竹石锦绣服用求充栋宇苑囿者分建谿茶荐海南香杯酒通慇勤之懽幽期达窈窕之区可以缔交子弟结好门客黄金赂亲信脂泽及奴婢媚文侈颂赞咏功徳便谓是周孔以上人余子碌碌不足数也复有侦刺事机逆射除目喜为耳目枭狗以愚弄权贵大者鬭小者伤遂得志于其间巫医卜祝玩其技以进暮投钱乞活且与从官为伍黄冠武弁各自有门生在昔一挂吏议振起无阶赃淫败身没齿不録矣于今使有孔方子何病不为清流嗟乎士风至此极矣皆前辈所不肯为亦不忍为跂而眂之令人愧缩所谓义与道与命者果安在夫周之士也贵今朝廷贵士士不知自贵为时之羞且奈之何恭惟閤下丕业殊勳着在典册重名夙徳熟于华夏宰辅旧物所系甚大时数前定鬼神不知惟是前辈所为独有閤下尔进退出处过九鼎之重所立卓尔非八风能揺要之前辈人气味自别某梗野从陂泽中来不识背向但时觇达官贵人清扬晳面其间岂无前辈气味者殆未亲炙之天下有公义奚可草草亟欲得一职任杖藜以归俾廪人继粟退食无事雅歌击缶以形容太平幸无资以进不惊暴得富贵断无颠危不祥之忧效古人晚食当肉安步当车以养全其生是中自有乐地所业一编副书以贽用言以求其志庶几或收録焉前辈之气味尽在是矣
　　上孙运使书
　　某尝谓喜射者藏良弓矢喜猎者蓄良鹰犬学兵相遇则谈兵好剑遇士则説剑弯而破鹄彀而中雕若发大宝藏不啻得千金其喜见于顔面此射者之志也鼻头出火耳后生风疾驰平泽中得一鹿如下一城束一狐如俘一将愈于勳在铭鼎此猎者之志也凡守如是凡攻如是兹穰苴语兹吴起孙武法至如摧坚擒敌处则气息振然往往失声攘袂以起是谈兵者之常也飞若跳丸舞若流星沟上之会微吾项庄汉祖几不免大抵自右其术谓镆鎁干将变化若神裴旻之徒非其妙者此説剑者之常也吾属好文不若是之甚耶先后进相援引因其一言以防誉于当世则岂持弓矢鹰犬之良而真好文者十倍于喜射猎喜谈兵説剑者然则古今文士既不少盍为泯泯不遇犹饥驎饿驺脱皮毛以死与萤腐同瘗者不知其几何好其文与不好者又不知其几何也某窃自念有生二十九年穷无他举日造俚语以求售于时俗而数以此穷他日暴所为文于当路者一得之以衒客曰西南士若斯人者未可量一得之则络之马腰不复省视后日进见无半语之及盖事有向背理不相入殆未足怪恭惟閤下以文章据巍科以誉望振风俗再将天子明命持节蜀道主盟善类以先士林而车辙久劳几环天下度所阅固多矣昔东都士以书抵某且导之曰孙公有清裁以人物为意请持所作章向献于马首时乎时乎往者不可究来者未可知旧文一篇为左右贽虽小道或有可观者焉
　　上胡运使书
　　某不佞往日读书穷山槩观古今治乱废兴之迹十年一室千百年事蝇头鬼名方寸间轩眉髙谈刷去尘土便谓一日接贵人不防等差左手持衣袂右手挥松麈吐朝野利病出所著书要以惊怪入官二年始悟所养芒发不可施设如三日新妇郁闭气仰视一世贵人十九器宇潭潭希言无色可望而畏啓齿问士不过邑里姓氏所从来士人执板避席曰某卿某家子此外吞屏不敢发贵人旦起坐堂偶賔从攷程案送归迓来有宴笑有行乐有歌舞俎豆之御有琴音射仪之好白昼酢酬娓娓不穷夜火照眉已烂然困矣孤孑之士贫无牙颊独庸翰墨关所长投贵人几下真沙粒入沧溟其相知无几耳方今西北之患间作黄河之役不解法令涣易财用未殷士人班班有能谈治道者是人材可以言语取而贵人不果赐间燕虎豹炳于犬马鸾凤炳于燕雀足以藻绣治具光华圣旦是人材可以文学取而贵人未遑议物外风气猥入滓秽何时而拔此直某所以为病也閤下三吴世家世世区处文武士持节入蜀主持风防以先士林彊力大援不能赞一辞而西南英特多出门下窃度閤下不以言语取则以文学取之矣如此而某又何病焉旧献所业已渎清重一之谓甚其可再乎
　　上楚朝议书
　　某不佞自闻閤下在东蜀时以严谨视事簿书狱讼大举其条细入无间有蠧处明者往往不察贵重者多忽之俾前后苞掩以罔主司閤下一过眼即披抉其隂翳窥穷其端倪使老奸夙恶汗脊栗股恍惚无人色引服而不敢欺彼非不敢欺是真不能欺故州县振慴鋭于从政未几何而皇华之光徙按右蜀前日之任达矜饰标宇捐去礼法务为清虚者曰楚公来宁修举我职事尸素败我贪者约曰今而后妖言媚色不敢妄为欲摩人之足防人之痔畏楚公笑我夫为一道使者而部吏无捐去礼法为清虚者弛废程按为尸素者贪化为防巧不逾矩如是亦足矣某生二十有八年耳目有限所见如此所闻如彼既又久畏风棱不敢辄窜名于傔中欲借文字以自暴声迹亦复己已幸閤下至公无心不间贱微何苦闭气郁郁不发如车中妇重念不久当去求试为县閤下曲有邻爱足以成就如其人物可不可其能官与不能閤下寄聪明于外某又何言










　　钦定四库全书
　　跨鼇集巻二十四　　　　　宋　李新　撰啓
　　谢厐机宜啓
　　负檄趋梓操觚渡泸既叨开府之辟书又玷清秋之荐墨吹嘘言重推挽力多初求鳯毛忌讳不识再见眉宇鄙吝自销絶无先容题品已归于月旦决有定议剡词不待于歳终审当承顔之余肯借缓颊之助歆向未始异论浑戎不妨清谈方兴九里之城俾效一夫之役谓子贡肆无穷之辩能説大人致韩琬无不遇之言可题客舎脱身选调结草恩闳此葢某官智自天开学惟性妙气平以定语粹而文同门弟子之咏经劝大将军之荐士庭下过子鲤人已多其贤声军中立左车士或得而快意取青箱之旧牒录跛傔之贱名顾后日之曳裾正曩逰之下士未遑报称何啻感藏
　　谢循资啓
　　末路焚舟在兹一举青云附骥俄尔再迁録蜀客之防劳防尧天之睿泽光生蔀屋愧入汗顔伏念某学非无师力弗逮命困值防伯退编逋翁虚驰璧水之名误玷龙门之赏志荒求仕若倒挽于九牛老至为文近退飞之六鹢碑顔没字鼓腹无肠妄投北阙之书久作南冠之系罪将溢贯智不满囊辱吾老子之龙文来自司空之城旦三日新妇宜闭气于车中百年枯桐輙扬声于爨下誓言投笔乐赋从军防将命以恢疆许开府而求士陈力就列不足使于前与趋事劝功有以贱为贵者怜其勤匮试以剧难馈粮以供师行制器以前民用悉禀坐帷之画推而行之载加伏枥之鞭与其进也直道为屈谗言孔多终成贝锦之章逓肆燃灰之溺和戎自绛草奏非汤削竹简之春秋化云天之雨露祐甫防内八百吏无亲旧之嫌子仪帐中六十人皆将相之举静思濶遇端出腆恩此葢某官学殖根深徳机深湛独运潜神之计兼收辟国之功歴六诏之故封穷三代之荒服不必解降王之缚益能得面内之心来则安之屡布相如之檄召则行矣将遄吉甫之归某滥被荐论猥叨升进拜细书之一札载厚赐于五云媿在卢前重腼顔于躐等请从隗始形雅意于好贤感无穷恩尽未来际
　　到任谢二走马啓
　　仰奉除音外移使指上副圣人之钦恤俯惭器业之空疎郭伋重来第见儿童之慕令威复至稍惊城郭之非托庇云初量情备喜伏惟某官忠嘉许国直亮秉躬立清凖于朝端播徽声于士论下车解衽方劳望履之思拭目扬眉行有趋风之便
　　谢黄都大启
　　埋轮当道不问狐狸爝火光何伤日月行迷途而不返堕眢井以谁尤且法本贵于持平事或容于脱误不循三尺殆以私而胜公虽有二天肯转祸而为福猖狂固无大恶踈畧岂有他肠不平谓何或失而已告者过也难明窃斧之疑问以辨之寜无投杼之感况摘山之谋以强兵富国岂折腰之贱能隳事沮功誓无此心偶褫其魄譬尹何之为邑未能操刀如扬干之乱行无所逃命如某者才不周变学非适时因人而成为鬼所笑属同列之竞进忌寸步之或前先张之弧又下之石内自讼者何当呕出肺肝人必知之盍亦有腼面目尚希哀顾许以自新此葢某官徳浃神明性全忠厚垂惠于不报推恩于无知矜其地寒与免吏对仰天呼救忍坐视其困乎摇尾乞怜必有动于中者愿引车而改辙不忘终身将洗心而事公请自今日
　　谢改官啓
　　筑斯城而凿斯池蔑无勤绩言如纶而出如綍误玷优恩念昔第功全归化力及今祗命独后众人脱半生选调之卑激百口愚衷之感窃以穴居避患巢木安栖天造域以分疆王设险而保国折栁樊圃智未有余丸泥封关愚不可及国家闲暇常恢道徳之威日月照临絶无内外之患曩置漳川于剑限实为右属之喉襟岂其雉堞之隳无复蛇形之壮总兹重任断自宏规人心均和天意甚恱奬词温厚谓可威于百蛮立制精详固宜垂之万世实墉实壑非徒壮观自西自东特为雄冠毛锥子已投地上寜力之劳王先生虽在役中奚功之有伏念某钝不及事拙无取才初伸已知犹耻人役骤叨换爵获出汚涂不因汗马之劳尚得桑榆之景行三十年之空限险阻备尝遇五百载之贤人推挽加进欲求报徳之所曷在他人之门此葢某官髙义薄云至诚格物易以事而难以説望之畏而即之温哲夫成城已懋金汤之绩君子蹈道能踈雨露之私致此么防亦获陞改毛遂恶因人成事齐人多以口得官是何永废之流如假再生之路生育长养惟父母喜于就任饮食教诲约儿孙以卢为名庻不忘卵翼之恩姑以尽犬马之报
　　到任谢刘梦臣啓
　　占星蜀部昔来何迟望气关中今见恨晩将交一臂坐阔十年实每懐于好音矧难雕于朽木回虽不敏误防卓尔之称枨焉得刚初学浩然之养念在官均将母之乐爰当时慕稽古之荣顾萱草以涕零指具茨而云隔雉介意以无匹雁孤飞而底哀操缪悠而吊战场禀生硕以事儒将河润九里知未易于忘情鹩巢一枝幸有余于乐地固其求旧方赖作新恭惟某官以道为宗惟刑之防言可观而行可法望之畏而即之温忠臣必求孝子之门大夫正行古人之事曩依函丈获教书绅数勤倒屣之迎尝布顺风之请世怜其困料黄祖不能容祢衡士择所归主侍人何以为孔子未始见几而作固当慕义而留傥因醴酒以置疑竟巻绶章而投劾
　　茂州到任谢啓
　　郡守承宣虽资辅佐雪山轻重不系去来越岷峨深入于不毛古松防强名之曰郡矧石纽大禹之所宅本冉駹西汉而后通贡赋无三品之金羁縻仅十州之獠虎狼充路桥阁缘云陨石飞空冒险岂千金之子凌霄置戍当关宜一夫之雄在昔从戎迫令使敌书生事俎豆乃乘桴笮以迎降士林肃衣冠俾扣兵夫而问疾溺深救至防河伯之不收病极更生无扁鹊而小愈言犹尚在志不复来或叨误恩诚出非意鬭惊涛犹过覆车之辙视旧榻如不共天之讐楚些重招哀同济有三闾之作药笼预备念此生成九折之医所居而安何陋之有恭惟某官清净以治顺巽而行以尧事君与蜀为福歆向父子考论议之同归机云弟兄见文章之相亚比从下座诲以至言一尘不扬请举安平之燧九河已润更濡枯涸之鳞
　　再谢循资啓
　　朶云再上名玷囊封阅嵗四迁恩归台府功亡可记感不待言伏念某学迷圣徒愚自天性政事载饧以冒人材沐猴而冠非法家流尝忍议文之愧本儒者服絶无稽古之荣书成蠧鱼传养癖疾老虀盐于太学程朱墨以功曹多言数穷殆取投荒之讁强项不屈姑叅起废之游时操毛锥务出月脇形第怖疟气将食牛而曹虽类于郭尖无处可逃于鲍五识一丁字那胜挽于彊弓相万里侯岂容分于纵理日者辟士与之开疆获请命而与行非因人而借誉晋公幕下本求韩愈文章昆邪奏中惟许李广材气大道最嫌拣择至公不论孤寒伯乐能空冀北之羣刘安尽化淮南之石燕公大手笔迭回雨露之私太原小朝廷终许衣冠之盛受赏乃尔顾徳何堪此葢某官克己于仁见几以独体贤者之蹈道得哲夫而成城万歳仆碑已极夜郎之地相如传檄尚虚邛笮之君图书初总于道山鸡犬亦遵于云路致兹嵬琐荐被超陞凡毕循选人之阶是误乘君子之器侏儒易饱爰增粟于一囊伛偻过恭式循墙于三命蝇遽集水镜肯摇既越等以叨恩敢兴言而觖望感遇二字愿勒铭于山阿图报一心不食言于河水
　　谢王亷访筑城毕工啓
　　修役事之至重不亦劳乎尅期防之太严非敢后也既免瘝官之责遂叨粹语之褒设险拟于金汤保民必先城郭百年弗治一旦惟新墉壑髙深楼橹华焕五月而息岂杇粪土之墙百堵皆兴又复他山之石执殳朴而从车右挟法式而问规程制而用之古未有也凡经台视之过曲尽精防虽资人力之为深藏知巧而况书生田野俗学童防颇疎拙无取才号迟钝不及事焉知制作在俎豆则尝闻试使经营本斗筲何足算荐防驱防复赐指踪长裾化畚锸之尘重趼困梯冲之舞暴身既久宣力为多果有功而见知借余论而不惜傥离选调全出异恩此葢伏遇某官徳宇恢疎智机颖利以道自任与物为春説使人而忘劳善用才而无弃非一夫成百雉之制出片言愈九鼎之安致兹凡下之流最荷提携之重功名难际恐英公恶命薄之人富贵无忘推傅説在版筑之列誓言九泯图报一生
　　贺王观察到任啓
　　鳯厯推刚文顾左已谐礼上倍切懽愉稍移蜀使之星迭拜周家之命雪山增重金马开祥当易于请腰笏之濵正李邕求识面之地念昔提文衡于汉上顾予执贱事于礼闱肉眼未识贵人步吏固宜革带蔡见鄂岳曾晚学之莫知枫落吴江亦前人之误听别一阅世共两秃翁巴子国穷闻太史起滞留之叹河图职妙谓刘公知取予之方惟摘山市骏之谋实富国强兵之本肇自神考精求伟人俾兴至利之源待以不次之举数政之后奉法不防比年以来为滋甚明珠异贝既交走于贵权空籍绐书又肆谩于公上于今所受任责不轻必待先见之明乃救末流之虽望之在外终雅意于本朝使宋璟居中肯容心于私谒莅事伊始着声何高载道之谣若碑落笔之观如堵恭惟某官因时以出载道而行才超世而非师学到古而自我擢从他部简在帝心乌衣马粪之游典刑具在西清延阁之防几席久虚伫聼受厘之恩端有追风之召某投荒逺裔卧疾余生未瞻双舄之飞初托九河之润犹叨五斗粗明投劾之几止有一天断无挟故之虑参承尚阻倾陷良深
　　谢谢转运判官啓
　　初驰囊皂岂虞罪戾之加再服官箴犹起功名之念敬仰陶成之赐敢忘湔拂之恩喜与幸并感非言尽伏念某陇西末裔鼇岭寒生素无倚马之才夙负屠龙之学再飞秋鹗继捷春闱岂期跃冶之不祥遂失夀陵之故步多言贾傅自取间疎挑战李陵竟成囚虏狂图至此薄命奈何丹阙春风未信淄川之对山城夜月来观梅尉之碑反求诸身未为不遇此葢伏遇运判奉议先生氷壶雅望水镜清标絶代风流逺嗣东山之逰屐惊人事业近追淝水之殊勳文采不羣已先明月诗篇独到何但澄江萃奕世之殊能作一时之伟望茂膺宸眷夙董漕权千里运粮谁识帐中之心计九年足用人惊地上之钱流顾惟驽材实依鷰厦曩尝披雾幸获拜尘脱畧崇髙骤止循墙之走屏捐名分遽防倒屣之迎载聆玊麈之谈复侍兽樽之饮岸中陪燕清兴固不凡接膝论文幸遇亦何有曾是鸾栖之局倍叨龙坂之光喜溢顔间祥生户外某敢不俯勤官守仰法吏师佩谷熟之遗风鉴韩城之旧训朞年考绩觊随严助之计偕余论吹枯愿借山公之啓事
　　李转运判官逺迎啓
　　显奉芝书荣持玉节凡叨临莅倍切欣愉恭惟某官学造渊防气存刚大仰被圣神之眷深明道徳之归移孝于忠处仁以义防教胄子知学为贤士之关帝耕籍田谓农乃天下之本久居妙选数近清光肯辞蜀道之难益见雪山之重乃得御矣顾瞻接士之容其犹龙耶姑候出关之气某垂老不调至愚无知侣令绰以分曹参韦嵩而决事畏风以遁未明投劾之几慕义而留行即望尘之拜
　　赵转运判官逺迎啓
　　光膺宸命荣领使权方劳望履之思已听畏途之戒伏惟某官器资宏逺政术疏通深潜富国之谋丕着立朝之绩江淮转漕大被刘晏之功巴蜀观风行布相如之檄既渊衷之简在宜温诏以遄归某将命叨恩指期觌徳虽出坤维之逺幸分河润之余参奉匪遥欣愉尤切
　　谢张待制啓
　　不逺千里仰瞻少防之光无有二心恭受杏坛之诲与适未可与立所见不逮所闻过勤倒屣之迎获布顺风之请士皆惊目孰为来哉师独解顔与其进也葢丹鳯于飞则率羣羽以皆集拔茅连茹则思引类以同升特亲玉麈之谭迭奉兽樽之饮燕公大手笔数窥翰墨之飞太原小朝廷真见衣冠之盛伏念某小智易测大愚不灵书成蠧鱼传养癖疾回虽不敏或可使于前与枨焉得刚宜有动于中者久闭其声而弗出力尊所行以为明身虽不容气未稍下以寒蛙当两部非尔所知谓莲花似六郎则余岂敢进值防伯退呼漫郎彼臧氏焉能使鲁侯主侍人何以为孔子晋公幕下初求韩愈之文章严武帐中惟纵杜陵之诗酒言叨望重恩辱已知此葢某官至论回天妙文华国得古人之大体乐天下之英才不可亲疎曷其简易得季将军诺讵肯易以千金扫曹相国门愿首先于百执遽违鼎席还守版曹聴指日以造朝更甘心于执驭既多佩徳良切驰情
　　贺秦州陆待制啓
　　伏审眷自宸衷进升内阁仰增庆抃恭惟某官清规奕世丕业动天纪纲华夷标准中外虽轻裘缓带而气葢军中能富国强兵而钱流地上曩尝驱车蜀道诚由被器先朝岂惟献摘山之谋固亦蕴安邉之术待时而动以道自将赏士衡为龙驹未可量也推象先作人望惟其有之况国朝方清玊门之氛而藩镇实倚秦亭之重甫睠西顾首颁异恩俨寳构之神区頥帝文之秘府兹为华贯用贲精材纶言遝来柄任有日闻吉甫之北伐式遄其归想曹参之趋装可立而待某拘文有限展庆无由望台屏以展光与舆情而均跃
　　上宇文知郡啓
　　窃以峩冠大袖气概洋洋洒墨挥毫文章落落竞就王公之贵孰知道徳之归士习皆然余心患此岂知务师者托素丝之质慕道者先青佩之仪执晏子鞭企孤风之髙邈为李膺御攀逸驾之峥嵘中圗益于见闻外岂徇于名势如某者陇西冷族鼇岭孤生满籯无韦氏之金数尺乏丘迟之锦功名难得怜青鬓之半苍歳月易迁虑红尘之暗老学欲为道仕期养亲鬻珍岂免于胡卢故步殆成于匍匐少二顷之负郭阙百畆以躬耕聚蚊成雷任罹俗讪刻鹄类鹜强齿俊游难投足于我疆遂窜身于隣境虎靴预谒屡升仲寳之堂牛铎成音未辱荀公之听于是强编芜累仰渎聪明欵伯喈席者咸谓异才逰子厚门者并称名士观海为水尤慙一勺之防以莛撞钟亦冀小鸣之便恭惟某人行安常性学出真心道徳遵时之英才业为众之准音容和粹春生金谷翠连天风骨精明氷透玊壶清满腹吹嘘后进黼黻斯文伏乞比恕后夫诲加大匠一则俟振特之惠一则祈开敏之私立指迷涂俾知圣域杏坛数仭斯时矜洁已以求桃浪三春异日庶烧鳞而上
　　代贺许侍郎冬至啓
　　土圭揆影导万彚以迎长寳册书云候一阳之初复恭惟某官蓍大政柱石本朝储精防阶峙器清庙日着可大之业力培太平之基民人可瞻文武是宪凡四时与合其序则百禄宜受于天更纳繁禧以副注意某猥被皇华而谕蜀阻依台屏以称觞颂咏徒深文言罔旣
　　上章相公贺冬啓
　　土圭揆影导万彚以迎长寳册书云候一阳之初复恭惟某官质文全粹声实保和道观昭旷之原化执惨舒之柄大熈庶绩以为百工师时显诸仁所谓万世利臻符瑞之众至懋功徳以兼隆式丁亚歳之辰宜受王明之福某限拘蜀道阻觌台光仰被埏陶实深颂咏
　　与唐梓州贺冬啓
　　伏以明阳胥复瑞景迎长汉仪肃簮弁之贤尧厯谨星躔之次伏惟某官才能许国谋议冠时早收隽彦之科茂奋勳庸之美宜承厖祜用对褒嘉指峻馆以非遥述庆悰而莫既数言瞻颂罄冩奚殚
　　回唐梓州贺冬啓
　　伏以歴纪周正首三防而建统灰飞嶰竹冠六律以推长道宜作徳之休吉有自天之祐伏惟某官纯诚格物善政宜民早叅书殿之防尚郁虎符之寄清修迪吉已谐道长之辰宻勿论思伫有彚征之庆賔荣阻造颂恳徒深








　　钦定四库全书
　　跨鼇集卷二十五　　　　宋　李新　撰
　　啓
　　贺李都大加职啓
　　伏审修觐严宸对天威于咫尺疏荣秘局聮仙馆之清华赐服示于以庸躐资酬于不次并承异数益快羣情伏惟某官识造渊防气全刚大卓著人伦之表深明吏道之端简在上知总宣使指摘山而裕国用高值以空敌资利擅坤维大集富强之效种来西极增威中外之容登课甚优述职惟谨奉凝旒之肃穆颁品服之彰明徳称懋官名收出信平陟道山之选实为儒者之亨赏典再加朝缨知劝有功而恱式瞻四牡之来揽辔载驱复见皇华之遣行闻召节别贯华途某逖聼俞音怅拘逺职莫遂门墙之望空修竿牍之诚抃蹈滋深敷言难尽
　　贺吕右司啓
　　十行拜命一节趋朝圣神至明忠义咸劝伏以嗣皇上念积累罔轻太平念慈宫揽万几之劳思神考正六官之意永惟天下之务悉摠文昌之司吏益冗而兵益骄刑未清而礼未化苍生疲力愿轻户部之徭防手逸居欲正工曹之役既已救法非不更岂求治之过耶何报効之迟也必愿求助谁将闵予思得老成共期平治既精仆射丞辖之选又慎尚书侍郎之官然而上承仆射丞辖之权俾无过失下副尚书侍郎之事使不稽迟中持华省之纲必在都公之任固宜遴择首及忠良恭惟某官熈宁谏臣元祐御史道知可直头不为人而低义实难轻仕非枉己以就吾幸未老弗敢爱身徳固不囘只知忧国虽在西南万里之逺而有中外一心之诚宜简在于宸衷遂弥纶于省闼民所望也佥曰宜哉某闻教一隅依墙数仞未遂趋庭之庆已先贺厦之诚
　　贺周运判陞运副啓
　　伏审就膺成命进陟华资不移蜀使之星重赐周家之节久亲仁庇弥切懽悰伏深庆慰恭惟某官性天髙爽器局恢宏尝居礼乐之司从容待问继奉丝纶之语左右转输美绩登闻俞言佥允虑勤瓜代益增绣斧之光华幸托寳邻犹借江河之润泽瞻依有素欣跃无涯
　　转官谢贾安抚啓
　　比奉细书获迁显秩爰作新于八寳防均庆于万方草芥贱防本遂一瓢之乐禄纶光被滥叨五品之荣进居有限之官聮时冒非常之典礼退循侥幸积有夤缘此葢某官许国惟忠偃藩以武登髙能赋下笔有神説礼敦诗威自宣于塞外轻裘缓带气已葢于军中五月渡泸行通里闬二星在蜀良倚葭莩眷言宠数之来望赖亲朋之助碧油红斾尚阻逺于音尘毛颖陶畧修文于竿牍
　　贺宋宏父迁都运啓
　　光膺宸命荣徙使权驩意胥同下情尤切登车在迩换印云初陜右占天自觉台躔之近邠公去国宛闻归市之从载赓七月之诗未报三年之政计台虚左裕国借才允属能臣实重他部治四州节度之镇未究所长给六路诸侯之师正图来效顾卿士以惟月曾郎官之应星初承细劄之训辞复领先公之旧物钱流地上素知取予之方食足闗中妙得将明之指恭惟某官性资明伟器宇恢疎政尝近民文已到古屈宋之作后世宜为骚人宗卿云之章在处当有灵物防念统临之部曲有流落之衣冠喜观如綍之言欲簉曵裾之客取白而舎皇甫湜恐卞急之无堪乐萧而苦张九龄尚劲正之可取傥许乘传而谕蜀是为先国而后讐更防载客以入秦亦欲完壁而归赵虽闻道成佛同古人之事何后恭前倨为识者之讥望旧瞻乌非谓有乔木止中乞食未免为乡人某逖聼前音怅拘下职莫遂门阑之庆空修竿牍之诚抃蹈实深词文难既
　　谢京畿都运啓
　　右某承尚书省劄子奉御笔令阁门引见上殿讫防恩除前件差遣者幕府备贠需头剡荐清闲奉对获瞻咫尺之顔涣汗疏恩叨被光华之选仰慙临遣内省逾涯窃以士虽志于有为道固伸于知巳见信未笃乞怜固难明月夜光反贻按剑髙山流水或失知音至半涂而止者有之以一人而毁者多矣自非髙谊孰振古风待遇以始终不倦之诚成就以今昔非常之遇责不闻于求备誉或几于过情用以所长勉其不至岂特教诲饮食之事曲尽卵翼生成之恩旷世未闻于今独见恭惟盛徳施及鮿生某也结约无奇颛愚有素盍各言志曾防平日之髙谈无所取材固絶青云之素望徒以登龙之旧每懐附骥之诚知遇攸深提撕加重西州帅幕已玷揄扬外计賔筵复从辟召漫殚夙夜何补涓埃空羞鼠技之多穷自是鈆刀之终钝顾惟瘝旷方切惊惶岂期一鹗之飞章遽有九重之论荐主知素厚帝席为前惟言听而计从故朝奏而暮召恭闻俞防入对清光仰承圣问之周询实出公言之推重除书下逮器使过优分右蜀将漕之权付一路按临之职资忠移孝固宜叱驭而行激浊扬清敢怠登车之志重惟冗散不称选抡向匪提衡孰与为地此葢伏遇某官公朝重器名世宗工忠嘉上简于帝心闻望久谐于舆论至诚乐育敦先生长者之风登贤选能见君子成人之美圭璋特达金石不渝故于鉴之公必尽维持之力致叨忝冒出自荐扬某谨当只奉诏条永肩趣操尽用平时之教诲庶几异日之功名虽惭国士之知敢事众人之报
　　李运使逺迎啓
　　细书显被渊意妙临甄教育之师儒畀将明之使事聮官有幸慕义滋深某官抱道而逰执经以守国子教三徳忘意外之言筌行人为一书待帐中之心计髙风不替见之犹龙后进所推喜于为御姑辍诗书之训式分宵旰之忧叱驭惟忠指山川之攸逺登车有志载礼乐之光华试均陆海之饶逾见雪山之重孚仁言而格物制国用以裕民春化笔端钱流地上成人小子自烦米廪之渐磨长者先生愿接龙门之清赏临牋甚喜望舄犹劳
　　谢赵运使啓
　　捧毛义檄已叨奬进之荣弹贡禹冠更切依归之愿与适未可与立所见弗逮所闻屡勤倒屣之迎輙致顺风之请伏念某小智易测大愚弗灵敝帚千金立家四壁并老莱于戯防约伯直以躬耕再洁其身过舞雩之童子三缄其口类周庙之金人俛为入幕之賔殊非稽古之力曾吹竽而被赏又摇尾以乞怜一鬼在傍笑伯龙之寒乞诸曹询事知令绰之老成啓行元戎备贠跛傔愈风无檄覆瓿有书要所事者如晋公庶几行道乃所愿则学孔子然后成师全叨异恩终出选调兹葢恩主运使龙图先生性天超爽心地疎通长者先生礼乐尽在是正人端士朝廷无易公念太史虽滞于周南然伯乐已空于冀北尚容钝吏不弃聋丞怜老马而乞敝帷招郢人而歌白雪试阅上公啓事叠着陇西土人伤弓之禽姑求一饱而已副墨之子何取片言乎哉声虽成文言不尽意
　　到任谢两府启
　　叨被纶言获将使指知恩所自抚已何堪伏念某政术空疎性资凡近未能制锦几废于前功必学为箕每伤于坠绪愚无一得巧致百穷辱记刍荛之言误置籧篨之用储囊钱而未匮大官何优奉计书而复来末路多踬偶从下列輙对清光初防尺寸之长得被西南之役梦囘江国数异日之连樯耳接巴音识当时之流马况爵禄驭海内之士惟弟兄受门下之知凡縻组之荣尽出鑪锤之赐愚无述作莫纪象于太平逺有光华诚曲私于造化恭惟某官盛名葢世厚徳承天玩心乎几防论道乎昭旷时惟神圣眷我父师敛时福以锡民体大钧之播物岂兹凉薄亦预使令姑成叱驭之忠骤失扫门之职思图后效不知蜀道之难欣遂外游第觉防阶之逺
　　贺陈户部移知东川啓
　　伏审光膺明命荣徙巨藩印换乡邦风生井络恭惟某官学源深濬气宇恢疎春生笔端言出尘表一室安能自扫四座从而数惊兰省旧逰视图察乎耗息皇华逺被揽辔志于澄清与时偕行而来者申也以道自重则我且直之既从事以独贤虽不容而何病外更雄服简在上心竹马喜于再迎风俗为之一变江山不易父老犹存下车修庠对文翁之善化登髙能赋揖子昂之清风某叨荐公朝幸隣徳壤驰情每切趋庆末由
　　贺李待制移延安府啓
　　伏审就锡宸纶宠更帅节式重宿兵之地难辞涣汗之恩幕府初开舆情胥庆恭惟某官胸藏武库议订石经才应变而有余功被知而逾显闗中足食已效陈陈之相因堂上出竒良见多多而益办矧兹重寄实赖壮猷古称北户之防今控西戎之要亟谋良帅果用洪儒奕世殊勲辟玉门之逺畧千龄盛际上金城之永图在一面之可当举诸将而尽防忠孝两得大阐乎家声文武兼资増崇于国势行摅逺业入賛钧枢某受知最深去徳滋久逖闻新命但欣大厦之成怅走遐方徒想髙牙之建
　　回唐梓州贺正啓
　　伏以一气囘元书重麟经之始三阳交防卦符羲易之亨礼盛古今庆通遐迩恭惟某官才包经济徳合表仪重千古之髙名擅三长之逺业暂分侯服久报于政成顺布王春亟乘于道长逢辰惟吉与物开端前思宣室之言即起颍川之召荐迎休应仰叶大来某欣对令时计司攸职第缺修容之庆姑勤颂徳之诚
　　谢举官啓
　　行间登第顾何取于决科外邑效官均无闻于莅政误当论荐弥积战兢反身虽荣分量太过且以泽雷洊震特容尺蠖之伸骥尾将驰亦许苍蝇之附世道不逺物情大同而观頥多失于舎故入林未免乎逐鹿茍亡素养如羊质而虎皮更欲求官定麞头而鼠目摇尾以乞怜者皆是磨牙而肆毒者有之至使刳肠何如曳尾与其吠客犹愈防家果能缘木求鱼无乃为蛇画足况鼯鼠每穷于五技而鹪鹩不过于一枝自足而然分定故也何豹变然后见君子盖雄飞谓之真丈夫虽恶居蚖肆之间谁致汝青云之上未能奋击只益内惭如某者翰音不登羽翮未振辰将安在天莫我开闻道同于夏虫适性几乎野马拚飞入洛已无驰誉之文俛首客梁徒有倦游之意技止此耳孰为来哉在隂之鹤未鸣雄鸡之尾先断雉十步而一饮虑患固深蠏六跪而二螯寄身何所岂谓退飞之鹢得偕渐进之鸿偶登元礼之门遂逃防额輙入卫公之好俄许乘轩载揣愚衷实获优幸此葢伏遇某官妙语唾玊清才饮氷一意教人尽肖螟蛉之子片言取士不遗洛诵之孙致此颛防亦荷提拔食枭以椹定知懐我好音乐鶢用钟不至自贻伊戚由是非池中物安能效辕下驹敢不慎守官箴益坚素节誓言九泯懐报一生
　　谢举官啓
　　腐儒学术世谓鲜通俗吏政经自知不敏误承华剡益载厚顔进退居荣俯仰惊宠窃以池塘生草曾囘邹子之春宴寝凝香未报窦申之鹊方再濡于荐墨或崛起于讼书顾白壁之无疵何青蝇之剧集缘同列竞进忌寸步或先张弧于前设穽在后引走卒于卧内推以腹心挽使者于道旁献之竿牍搆成大狱肆为奸言若妖狐得夜以祥是丑妇入庐为妬虽即宴安懐鸩操心益危奈何笑语藏刀为患不细惟蝮蝎不知其毒如日月何伤于明况愚幸有二天知告者过也如彼不循三尺欲问以辨之殆未中其鼠机几弗免于虎口求之正道叔孙恶李斯俱官比之匪人老子与韩非同传防转祸以为福恶以人而胜天谓能屈身池中当令出我门下如某者虑不周变才非适时因人而成为鬼所笑念故人招隠言欲与汝偕亡属藻鉴求贤安能使予不遇此葢伏遇某官直道游世诚心与人不食前言每借余论怜其腰磬过乎三命循墙借之函书重于十部从事故兹庸妄复与采收果能草牍三千未尝轧思要当除吏八百仍许备贠感恩曷穷报徳无易
　　谢席徽猷举改官啓
　　惧使乎之辱命方伻来以献图既叨开府之辟书又玷清秋之荐墨恩多数异感极涕零窃以物贵当时士伸知己敢勤三接必有一长使人持不倦之诚在古称非常之遇然世有万法而道无两隆见彼是则此非欲前轩而后轾器车几于无用舞马疑其不祥抱空桑以求至音实枯腊而为真璞弃骐骥驭飜兴长道之悲舍苏合丸乃取蜣螂之转髙山流水正待知音明月夜光易贻按剑再游泸水一识荆州愧无蹈道之资辱委成城之役鸡鸣狗盗不足使于前与马勃牛溲有以贱为贵者某也愚自天性学无醇师粥饭僧无所建明牛马走不通问讯桑枢瓮牖未尝有显者来箪食豆羮固不改囘也乐荐防论荐难荅宠私此葢伏遇某官学植根深徳机渊湛独运潜神之计兼收辟国之功迈萧氏八叶之传类魏公三代之直薄海无不州县通大夏岂邛竹之商白首不见甲兵置蜀人于华胥之国方图旧而共政宜用夏以变夷何期谫薄之才获与公忠之举比居下座屡获解顔富贵无忘疑傅説在版筑之列功名难际恐英公恶薄命之人愿殚犬马之劳少报丘山之赐
　　谢种帅举陞职啓
　　泾河水静未暇濯缨周庙云闲方将吊古初息宵征之驭正如痛定之人不待揺尾以乞怜甫见入门而问讳亟从下座首荐公朝疑列子之适齐五浆先馈类淮隂之拜将一军皆惊比至西陲幸虚乐地輙后来之居上不歴试于诸难号没字碑徒有其表分士师鹿亦自无心好辩虞卿再见而轻万户无情龙伯一钓而连六鼇名利至于两忘文武是或一道启行碧鹳导引诸曹独自垫巾遨游诸将岂复溺冠之辱盍劳衷甲之忧故宜谫薄之流或与公忠之举此葢某官簮缨华胄忠义大闲模范愿以为师风雨不改其度读名将传已知诸父之贤占处士星犹识终南之隠本自鲁服终爱褒衣借尝用于白茅鸣必求于呦鹿堂上皆雅歌之奏入室无雄鸡之冠新丰酒寒孰舎马周之贱渔阳掺陋第容祢子之狂谨当恪守官箴益亲函丈归数宋人之劵退求寝丘之田海内文章半属晋公之幕客朝端将相谁非尚父之门生








　　钦定四库全书
　　跨鼇集巻二十六　　　　宋　李新　撰
　　启
　　贺蔡秘丞迁直阁启
　　伏审荣被温词进升华贯伏深庆抃恭惟某官妙文旁达至徳敏修登蓬莱之三山总圗书之四部为可继也佩清训于父兄是以似之追元勳于师相已见飞鸿之渐敢先贺厦之诚
　　贺王都防加留后启
　　仰膺眀命荣进重权夙接下风倍增殊喜伏惟某官立名以武许国惟忠出竒无穷威已宣于塞外所向必克气毎盖于军中比成青海之勳逺过燕然之绩论功有在推赏孰先凡兹留后之称实报无前之勇兵书防绎更为异日之孙吴西土削平未下当时之颇牧无縁趋贺第切驰情
　　代人与程侍晨启
　　显被渥恩真膺涣爵即正名于视品侍防殿之清晨从古所未甞闻于今尤以为盛遥叨华贯喜倍众人恭惟某官道法自然化穷无始调一元之气固成六虚之流摄众妙之门安行万物之上逰心于淡易俗以淳曾参紫府之朝元来辅继天之教主公孙立辞数万更开问辩之方混元言道五千再见发眀之防且寳箓清虚之地愈于仙山金门燕闲之滨是为徳友数应崆峒之问时参鸿防之逰方兴不召之臣益见非常之徳峻迁四品宻近三微侍清旦于冲和拟西清之华要朝夕纳诲阐微妙于域中云汉为章副昭回于天上某乆使蜀道阻趋泰阶终当望气以来亦欲顺风而请夫子之数仞通籍良难壶丘之止九渊相形未可侧闻新命欣见除书未容一介之驰先拜五云之赐占星在望共知钓颍之闲承舄有縁讵觉飞鳬之逺
　　谢席徽猷荐考察启
　　光被丝纶徙平凉之重镇戒严牙纛趣蜀道之轻装自持许国之心犹虑遗贤之叹至于踈贱不忍弃捐爱及陋儒亦叨荐墨况达官多在年少立朝率美风姿灼知老子之痴顽不入时人之好尚某者钝不及事愚为无知孤寒伴北陆之氷衰晚薄夕阳之景栖迟属部偶占北海之飞书流落穷邉未化冉駹之左衽顾乗公举获出汚涂此盖某官聪眀疏通简严易直老成前軰忠义大闲龚黄弟兄踵报近民之政渊云翰墨亲裁乐职之诗仰观题品之章半是西南之士致兹嵬琐或荷甄收方观诸葛之安邉遽失仲宣之依庇
　　谢卢运使城毕荐举启
　　大役偶兴念宣力多矣至公所荐惟有功得之眡等列以增荣睟面顔而无忝借使巧宦弗容私求窃以祐甫不避亲旧之嫌祁奚率多内外之举后人得以借口取士至于遗才令出莫从人耻为役有若寒蝉附木忽闭其声亦犹贫子市先取其大如某者才不逮古学粗知方粥饭僧无所建眀牛马走不通问讯桑枢瓮牖未甞有显者来箪食豆羮固不改回也乐荐被驱防何敢独贤冒暑雨而趋鸟夷束章程而相雉堞惧使乎之辱命効伻来以献圗再捐朱墨之烦来治金汤之险执殳朴以从车右挟法式而侍台光尽除粪土之悉布他山之石前古未有不日而成得宠若惊见知则説兹盖伏遇某官懿文旁达至徳敏修深知取予之方乆付将眀之防钱流地上轮输陆海之饶智出嚢中裕足坤维之富与人不求其备相士宁肯弃贫致此孱庸亦防提奨顽金就器已安造化之炉朽木成文更借丹书之手
　　谢蒲提刑城毕荐举启
　　初更月评争乞齿牙之重来就板筑岂闻岩谷之空平时误采于虚名是役厯观其任事惟蜀人絶无党与在贤者不可虚拘因故人之言较重轻宜半年之荐分先后大道岂嫌拣择至公不论孤寒未免为乡人忘情讵得非谓有乔木属意可知数遗才指屈而未伸廹重权笔阁而莫下念子贡指难析之辩足以説大人恐韩琬发不遇之言终于题客舍律偶幸同于邹子鹊初喜合于窦申时不再来老之将至如某者学海涓水儒林弱枝类鼯鼠五技而穷在鹪鹩一枝亦足金汤设险拙无运智之私竹帛第劳惭非稽古之力兹盖伏遇某官惟刑之恤以徳为修澄清之志爰示于至公防通之才能戒于太察平持三尺折在片言非惟议狱以缓刑抑亦推贤而扬善致兹愚昧亦被甄收既膺国士之知敢后众人之报
　　回唐修撰谢列荐启
　　右某启睿防旁敷盖重贤能之选有司列荐亦惟望实之求伏以某官富有长材夙膺妙简出司漕计入佐宰司暂屈逺猷俯临遐服声名籍甚允为公论之归事业赫然雅副歳成之考敢圗谦挹特贶缄题感荷之私敷陈防既
　　贺刘提举转官启
　　帝佑皇圗初灵承于珍物赏延多士欣显奉于芝书进隆秩以増光賛懽悰而无已伏惟某官处仁以义移孝于忠淑问如臯陶出拜维新之命事亲若曾子归称难老之觞方揽辔以澄清阻披云而庆贺修文敢后驰系良多
　　贺提学转官启
　　肇新制作欣八寳之吿成申锡臣邻合万方而均庆惟懋迁于峻秩实賛喜于私悰伏惟某官至论回天妙文华国气存刚大识造精微仰被休光式表圣神之眷陶成俊造深眀道徳之归拜宠之初修文殊畧
　　回人贺转官启
　　筑斯城而凿斯池蔑无勤绩言如纶而出如綍误玷优恩脱半生选调之卑出十朋益之助未伸谢牍先辱荣缄感佩之私叙述难既谨具启复不宣
　　贺余少宰启
　　制具白麻册登亚宰懽生西海倾岩石之具瞻光列三阶见台躔之上应照临之下鼓舞以欣恭惟某官道任觉民徳尊辅世不负所学自结上知肯茹吐于刚柔弗磷缁于坚白直绳风宪素推乌府之严视草云章犹记金銮之长处仁以义移孝于忠既迁左辖之崇又陟西台之峻登庸良弼倚重熙朝虑总四方宠殊百辟辅相天地爰收补衮之功燮理阴阳曾旅嘉禾之命某误叨使事逺出坤维但驰贺厦之私尚阻扫门之役忻愉滋切冒渎居多
　　贺郑太宰启
　　惟帝注意首相真儒具钦四海之瞻宠列三微之显制麻敷吿华夏懽呼恭惟某官学贯天人知周事物发道原之昭旷断国是于纷纭作新二学之衣冠充美一时之礼乐显仁藏用素髙经济之才论道经邦仰赴亨嘉之防况今民物繁阜而又天人交通神霄臻享上之多仪宣和奉防心之清燕惟此君臣之遇初无上下之交是宜公朝爰登上辅所立卓尔望尹氏之岩岩燕处超然获周公之几几某逺使蜀道阻趋泰阶不惮山川之劳欲荅鑪锤之锡云天霭霭冀少防于钧衡公府潭潭愿无忘于草芥
　　贺赵招讨平晏州启
　　甲胄起戎有战固非得已蛮夷猾夏不讨无以示威虽舞干能格于有苗非通道孰来于西旅方叔之征玁狁髙宗之伐鬼方四夷之逺弗宾三代之所不免蠢兹卜漏扰我南陲口血未干而背盟封坛甫成而入冦思峨恃险敢坚狼子之野心阿永投诚如断匈奴之右臂丑类欲殄逰魂何之昏迷不恭抄掠未已奋天威之如震举庙算以无遗乃命侍臣实求儒将轻裘缓带运帷幄之良筹折馘执俘筑鲸鲵之京观斧钺专乎阃外鼓角鸣于地中授首万人拓境千里云梯火礟尽焚枭獍之栖蒿矢木弓难御貔貅之士破诸囤若竹之迎刄平二州如水之建瓴数路进兵常山之蛇击首则尾至千夫夺隘临淮之法捄左而右奔巢穴至于荡空孳畜不可胜计捷书报上喜分八彩之尧眉舆地开圗逺出九州之禹贡古未之有后无以加伏惟某官深道眀权以文济武大盈若缺成功不居将归美于一人复推劳于诸将富贵不改其度眀哲以保其身六诏望风就公旦中和之作八蛮落胆畏孔眀擒纵之余某夙游恩闳初被谤语叔孙求搴旗之任李勣恶薄命之人辰不再来聴凯歌而不获月闻三捷亲汗马以无因趋庆不遑驰诚徒切
　　贺宇文叔通启
　　西风落叶方兴志士之悲塞草黄云重巻胡尘之暗举单于才一郡之大命元戎启十乗之行振宣皇威恭承睿算吊十六州之生聚复汉衣冠扫二百年之妖氛辟唐境土遴除重徳出壮逺猷前席参帷幄之谋谟聚米见山川之形势智嚢无尽才力有余天实先开时不可失帐下得韩愈人已知其甚贤军中立左车士或致而相庆恭惟某官断裁国论式着三言子房之知无名而勇无功山甫之柔不茹而刚不吐将茂北庭之勒石已成南国之甘棠行聴捷书实资妙画朔风虽劲共飞太白之觞昜水自寒更式荆轲之墓
　　代人湖州到任谢两府启
　　浮家四水初为习隠之谋出命九阍误玷惟良之寄免寒涂之偃薄即官次之便安自为之谋不过如此伏念某材非大受学第小知少不自量冀亨涂之接武老而多难洁孤迹以投闲方且赋归来于松菊之间咏招隠于雪月之夜躬营小隠以乐余年歘奉误恩俾临旧治白骨再肉虽荷生成于思复来岂无姗笑此盖伏遇某官中兴倚仗吾道权衡不废穷人知聋盲跛瘖之有用若作大厦须栋梁棼橑之各安肆令寒谷之人上达细旃之聼苹州花濑敢事于燕游羽檄军书第勤于警备
　　贺李侍郎启
　　重膺温诏复侍清光泰阶增辉海防称庆伏深懽忭防惟某官元功翼世厚徳承天圣神待之不轻中外倚以为重侯藩出偃念吉甫之未归舆情具瞻喜晋公之再入谓不直则道莫见故至柔而动也刚盖千顷汪波宜挠之难浊惟一心事上则终以无嫌雅意乃在于本朝彛鼎数铭于大节方孝文起代共欣泰道之交念周公居东争徯夬刚之决况景星数见而少微尤眀宜召还于真儒仍畀予以旧物既三仕而无喜色爰一言乃可兴邦载开谋庙之初端见垂衣之治某夙依墙仭获被春温退理青箱大愧为箕之学仰占鸿造曾成跃冶之金无一夫不被利泽之时实千载共逢亨嘉之防逺居蜀道阻觌台光
　　贺宇文侍郎启
　　伏审荣膺温诏荐对清光增辉泰阶垂福海宇恭惟某官大节名世至诚动天夷险不移骨鲠终在六逰儒馆甞肆笔而成书屡易藩符率五月而报政不负所学自结上知遭时未容有党方炽坐月堂以营思蔽宣室之思贤所以岁序无多三经函谷奈何坐席未暖再徙山东择术防于不同佩劔宜其相笑孝文起代离日中天周公居东明夷出地时哉易失王曰还归欲令国有望人于是政咨故老况秋官司冦选畀重于他曹惟端士正人俯仰可以居此故曰赦则勿赦庶防刑期无刑已闻侯覇之入朝必先寛令何为曹刿之请见尚欲以情方躔天歩之艰竚聴衮衣之补某夙依墙仭获佩训词第从造物之防栁生其肘不闻夫子之道茅塞乎中尚逺台光益驰私志
　　席侍郎问启
　　揺落穷秋栖迟遐徼属台光之在望播舆论以攸归阴被宠庥伏深懐想恭惟某官清规奕世丕业亮天妙简渊仰参圣制卧镇西南之奥独分宵旰之忧刀梦伊符雪山增重子渊上客方裁乐职之诗伯禽世家已报近民之政竚聴衮衣之补载赓金鼎之调某邂逅披云徜徉入蜀飘风发发冀少护于钧衡夏屋渠渠审无忘于燕雀
　　颍昌髙侍郎问启
　　上简宸外劳侯服政通清浄道合保和伏深懽抃恭惟某官徳海靖深性天全粹氷壶可鉴玉璞不雕萃忠孝于一门并侯将者数世俾契敷于五教命作司徒生申揉此万邦王之元舅既蕃宣而维翰还眀哲以保身民人所瞻文武是宪虽已书之竹帛功无与加姑更树之风声善莫大此星移践土地首豢龙妙眷老臣薄烦卧镇所幸生此王国岂乆弃之诸侯式遄其归可立而待某曩依贤府辱荐公朝落落京华灼见承平之旦沉沉兰掖亲闻正始之音出守小邦日逺贤徳
　　代贺冯左丞启
　　纶言诞布管辖荣升初登真儒允叶公议中外胥以为庆人神至于交欢恭惟某官丕业亮天元功格物用眀于晦载道而行惟自结于上知宜不负于所学贲眀治典资黼黻之文章入吿嘉谋頼蓍龟于政事代纶言于清禁断国论于中台辅弼疑丞已得防龙之佐左右前后更资周召之才某乆便乡邦误将使指方忘难于蜀道阻趋贺于泰阶颂咏徒深敷陈防既
　　谢康朝议问婚启
　　河出昆仑未越庆源之逺食前方丈乃收苦李之微岂意下流获攀华胄某女子薄谐礼则下堂畏保傅之严令子素秉义方过庭知诗礼之训前辱问名之庶防敢回纳币之多仪少寛合卺之刚辰正望过金之重诺吿祖考以咸喜卜筮而叶从仰聴凤鸣大协英茎之声律行瞻玉润喜陪王谢之衣冠
　　王守逺迎启
　　光膺明命荣镇巨藩窃庇庥实增懽抃恭惟某官性天全粹徳宇静深约恺悌以宜民本中和而制行惟圣上始封之地复先贤旧治之邦龙徳正升棠阴犹在当时父老能言孔鲤之趋庭后日羽书首见伯禽之报政俗已歌于来暮士方徯于作新乆行难道之青天再叱前驱于折阪藩垣屏翰仍归白首之名郎规矩凖绳如理青氊之旧物某老既不调愚尤无知备奏记以从戎曳长裾而入幕未眀投劾行即望尘
　　贺赵机宜启
　　邮传捷布路载懽声凡在统临胥增欣抃窃惟军尚宻合纵鬼神而莫窥师出有名驱雷霆而加震妙领从戎之记优先入幕之宾参古司马之用兵劝大将军之荐士庭下过子鲤人已知其甚贤军中立左车士或得而相庆晏夷荡覆惟断乃成泸水周流无逺弗届尽本谋猷之助致兹勳烈之髙恭惟某官大智闲闲小心翼翼济仁以义移孝于忠吏祈脱腕之文世贵愈风之檄量国士之才器固已无双论指踪之功能宜居第一靺鞈趋贺山川阻长
　　回何状元启
　　仲舒发三防不言道真西蜀第一人端自公始行白昼而衣绣丁春日之载阳望旧国以畅然瞻飞乌之爰止山川动色庐井生光且鼎足立嵎已有上公之象而海波熬素实资冢宰之权士虽至贫强项不屈家自为塾执经以逰神仙之迹可求凤凰之栖犹在挺生俊杰冠天下之英才间出真儒得古人之具体惟尔祖有通家之旧念廼翁结同舍之懽里甞聚于徳星宅亦邻于孟子上堂拜母知龄有公辅之才与弟议兄许王勃是文章之伯见童子或与其进于乡党似不能言共依杞梓之林获观宗庙之器虽闻道成佛有先后之数而夜光眀月无左右之容射防决科既奉眀庭之对微言奥义果虚乙夜之观适当大比之年特倡羣公之首言旋枌社阻具壶浆敦长者风先下五云之教叩丈人行未修三命之恭伏惟文缜状元至论回天妙文华国以大道荅黄帝之问以硕学宗唐尧之文未有虞卿再见而轻万户谁知公子一钓而连六鼇马空北则羣无留良鹏圗南而风斯在下髙汜卿之阀阅继水部之风流具庆增驩定迟行于鲁国故交借誉恐思用于赵人优逰三山润色六典芸香格外细观未见之书柱史室中更谨守藏之职某比离苫块乆絶简书粥饭僧无所发眀牛马走不通问讯桑枢瓮牖未甞有显者来箪食豆羮固不改回也乐兎园册在蜗殻庐空坐困讵堪病狂稍解幸识李揆面偶居郑公乡夷夏知名尤倍老夫之喜衣冠盛事岂惟吾党之荣趋见未遑驰诚徒切
　　贺刘提举生日启
　　蓍成九数占吉筮于熊罴志在四方立桑弧于门屏重览徳辉之盛式通礼庆之驩还祠先祺为具汤饼觞飞椒桂共称眉夀之长庭植芝兰更数佩觽之秀太白储蜀山之锦绣石麟化江左之风流文在手以可名顶贯犀而终贵何烦髙户曾是记环客坐烘堂笑林甫弄麞之缪夜分取火无厉人似已之嫌方土圭迎日影之南惟阳律莩灰之动魏公如约昴宿开祥拥全五福之名扶翊千龄之运降神维岳载观申伯之贤有命自天潜叶尼丘之祷伏惟某官徳动髙厚孝通神眀俾炽而昌方兴未艾推贤固宜有后爱老谓其近亲以尧事君与顔更誉永锡难老等商丘四皓之年无有后艰极黄阁三公之宠某拘文有自上夀无阶祝咏实深敷陈防既
　　贺成都钤辖启
　　仰奉涣恩荣膺重寄叨邻有幸溢喜无涯伏惟钤辖团练徳履纯诚智谋宏逺俯参军政实简上心欣闻忠义之勤载省言容之粹左貂贵近毎依日月之光右蜀富饶更挹岷峨之秀披云未遂望舄徒深









　　钦定四库全书
　　跨鼇集巻二十七　　　　　宋　李新　撰小简
　　与赵运使
　　某皇悚再拜上启运使朝奉先生冬曦比晴人意健利缅维行台决事坐通神眀索智于嚢同水中月山川百灵佑我贤徳以为太平之基体力泰定日享如茨之福某客舍无聊不能出门户阻逺师席临风驰情谨具手状问不宣某皇悚再拜上启
　　再与赵运使
　　某皇悚再启承台履庀在前幅礼文脱略恐惧惟甚三伏剧蒸恭惟道徳隆峻忠孝备全使事佚安上承天休某僻在支郡拘于猥藏未获参侍台光伏乞加保枢要冲气为和前膺延阁之拜某皇悚再启
　　再与赵运使
　　某皇悚再拜霜序薄寒玉节逺使蚤暮有渡泸之期行到水穷坐观云起防犯防履处从者良苦比辰兴居如何自此以南气小异行厨盘餐要当及时祓除烟岚杯中之物亦自有圣受命饮氷固古人之髙节而爱身为国亦人子之大本饮食次舍伏望崇秘惟先生属意毋忽此下吏区区之情某皇悚再拜
　　再与赵运使
　　某皇悚再启蛮夷向化诗人歌之稽首愿为州县此太平盛事且辟国百里古以为异今夷防所献幅员之广何但百里耶主上遴择忠智之士以寄此行盖体职不轻而先生首被委任是中足以立功报国昔唐防通夜郎国至惊巴蜀最后相如檄喻父老宣布天子威灵徳泽尽所以懐逺之意而西南卭筰冉駹斯榆之君皆请为臣妾方今声教所暨薄海内外车书混同际天所覆彼西汉固不足道然开府求人正其端本得一士贤乎长城惟先生留情于兹某率易强聒安所逭罪某皇悚再启
　　再与赵运使
　　某皇悚再启自去秋徂冬厯今春度夏先生出入夜郎劳苦万状某所亲见闻主上眷倚之重先生不肯辞难筑城纯滋茂绩昭著所仗忠孝虽山川险阻虫蛇窟薮中天地神眀阴有骘相安乐无事如在燕闲后日阳报福禄绥之殆未始有艾也淯井戎南建筑计在秋末须雨水定贴始可兴工增秩赐章芸阁美名朝暮席拜行寄谒者之贺赩日方暴敢惟为道加防以垂福天下某皇悚再拜
　　再与赵运使
　　某顿首再拜前月末归至普初三日已定割职事抱律书与俗吏议重轻欲文无害而已官况萧条差厌不乐幸而际遇先生提防令簉与功赏秋冬间侥幸脱此以去实出望外椘阜之禽不飞不鸣乆矣飞而冲天鸣而惊人自今日始敢不砥砺后圗以荅知遇某顿首再拜
　　再与赵运使
　　某顿首再拜某元丰末居太学凡七年公私试补薄有声称既沗冒入仕谓功名唾手可取凡二十年宦学如退鹢敛板趋庭与参军文学为伍俛首汗洽似不知命重念某起身白屋父死未塟母年七十余万一出选调可以钩致一命以贲泉下之人为堂上晚景之光一身遭遇存殁受赐伏防先生怜其阨乆先众人推挽差委职事试之烦难某禀赋拙直幸逃弛旷之罚而受奨与过实笔端春华防化腐败起再生之荣言念此恩死不敢忘因书輙布干冒清视惊恧何穷某顿首再拜
　　再与赵运使
　　使堂贵集伏惟均受眀福令嗣机宜荆湖就亲昨云六月已后归来是时峡江方涨不可泝流僭率上覆仰乞照亮某皇恐再拜上问
　　与泸南安抚
　　某皇恐顿首再拜安抚太尉先生舜弦横膝南风可歌一襟清微自堪解愠伏惟履兹炎序燕处超旷镇抚百城万灵眷佑保我师率日新之祉与泸水并长下情欣慰某前月未到普此月初已交职事乍逺台范此心揺旌仰兾为道加防使相之拜可立而待谨具手状问不备某皇恐顿首再拜
　　再与泸南安抚
　　某再拜上启某祗役新疆茍摄支邑实防按拙不更事但知有爱民而已既筑纯滋二州脱迹以归一杯藜藿安乐清静始觉夏日之长回念前日劳苦正如痛定时愈逺台诲积有倾向曷胜驰情某再拜上启
　　再与泸南安抚
　　某皇恐再拜某还任一再旬遍体疮痏捉笔不得以书未获奉典谒之问慙恧可量投俗亡补日摠司空城旦书与牛吏议重轻辜负所学祗自羞腼何时侍师几纾此宛宛临风不胜倾驰某皇恐再拜
　　再与泸南安抚
　　某悚息再启前月末提刑刑部过合江南溪两处参集及过普慈甚欵曲颇防奨借自惟声迹么麽不闻于时何以得此此必太尉先生吹嘘余论所及至感至激然某止欠二削今冬当满因吏更乞借片言之重俾遂凑合下半年得便了当脱去选调出自门下恩徳非浅也干冒台聴尚布照亮幸甚某悚息再启
　　上漕使
　　某皇恐顿首再拜即日春和恭审某官导青阳之政使事依仁入奉几杖之欢承顔养志坐通神眀天监甚迩报以景福永锡难老有识者逆知其如此某初至武信阻趋函丈伏兾为道爱身报亲与国区区敢毕下情不宣某皇恐顿首再拜
　　再上漕使
　　某皇恐再启上百嘉向荣缅维台府虚靓和乐饮酒登髙赋咏尽春台之乐理财称物以平为常列城十六共戴徳赐某今日祗服贱役正阻称谢跂望恩闳不胜驰情某皇恐再启上
　　再上漕使
　　某皇恐再启某窃谓士有贵贱事亲之心无贵与贱某沦胥十三年不遑将母览西山之胜日哦陟岵之诗心揺若旌涕零如雨慈母嗟季留情故乡今方肯来奉一杯藜藿其乐讵算仰惟先生以孝行髙世率俗纯厚幸推爱亲之心以及下士教其不逮贷其不敏函容保防俾若渐进之鸿自是以升则某桑榆之景拜先生锡类之赐尢不敢忘也某皇恐再拜
　　与冯徳夫
　　某再拜徳夫贤弟秋热不耐亦蒸燠讵堪忍道人得安乐法自有清凉处长健利不某谪废偶在善地侨寓义乡礼域日亲贤士闻所未闻邻比巨族如依大水被广荫忘所为迁客遂神交道悟又有吾徳夫至于以所有资所无犹是末邉事三年逰从一日别去岂无情耶归来山谷防半歳五穷百忧共卧起但老母康强饮酒食肉无一根齿揺落此乐不猒敝庐依山时时掖老母登髙指烟云眀灭处正前日覊管所轩然一笑如举梦中作幻相耳昨至锦官防郑六送女犍为墓词未取然已见杨祐夫许作防尾赋诗寄去竒老计安因烧香附问自冯博二大夫而下不曾有一字继当驰一介行李布谢恩意王才卿到家否命压人头奈何奈何某当自吏部注差遣来若非山郡监征即村县少府末由承集幸以道自牧顺俗加防某借崇宁一席地扫洒藏拙养病安贫守分而已无可为人道者谨启某再拜
　　与冯徳夫
　　某拜手启初不知出脚至锦官覧清札佩意与义甚渥甚厚昭觉老子为人抵力抖薮前日掠虚一味实头留取冯居士一两重警化公案三十年后当为流通寮舍寒冷客况如何珍重某拜手启
　　与冯徳夫
　　某再启比附逓有书与王才卿计日今已到矣归山贫甚无以报也惭负惭负遣一仆至彼批书可令托宿马栈中数日向辍骑老马归跨防年矣以旋靥多终卖不行惟僧家不论此今送还似不顺且宛转为某谢之其他不较一切惟命马无他损特膘稍落微磨破耳某再启上
　　与冯徳夫
　　某再拜西风歘来残暑自却北郭道人渉此商序气韵益爽别防年寂子佛法又变否自爱自爱某再拜
　　与冯徳夫
　　某顿首朝瞰伏谛佳况曩辱命令撰尊夫人墓志某词尫罢不能发眀懿行谨专人上内不烦垂访也谨硌
　　与冯徳夫
　　某顿首烦苍头徃来惭腼十倍恐有剪纸之疑始拜嘉命蜀契三十字已领须面重谢某再拜
　　与冯徳夫
　　某手启复勤清牋徜徉难报更苛辞定致疑左右谨已祗受感媿并集后日宾客之懽不至破琴煮鹤矣余待面谢谨硌某再拜
　　与冯徳夫
　　某顿首上别防月倾孤风髙节十倍于他人盾日横甚家居如何结衰足于一堂之上驰寸心于万里之外阅租簿刷旧欠所得审多山僧乍住持小院城隍下人事佛法相半醯两罂助调菜有骩集请疏示属发书无因缕细珍重某顿首上
　　与冯徳夫
　　某甞有函札修问显道不知到否盖与徳夫书同日发也别后燕居诸况如何于道更精进否壁渐长成力教之赵徳孺学子如何才卿已到家目疾减否三舎复行吾弟入规矩中逰否陈太中无疑成贡不及上状致意某再启上
　　与冯徳夫
　　徳夫承墨妙多谢意爱暑气廹胁如酷吏猛虎道心清凉自是水晶国土山僧扫洒小院于天人无补梓人痛贫士子饶舌伤弓之禽闻堕地防教不到处感服感服摩登伽女随子见处枯木倚寒嵓犹是未了汉但请鑚打瓦毕竟团量不着珍重某再拜
　　与郑眀举
　　某拜启驿嚢有书奉寄曾收否数百里音声辽邈懐想无已秋老气骨爽健否承集未期为道持防不宣某拜硌
　　与郑眀举
　　某再拜言某病狂易敢以亡母铭志上累公正以缔交有素公之铭吾母宜也不敢请之他人他人不宜铭亦不能铭无易公之铭吾母宜也是以有请今廹塟期石已礲矣书者和墨解衣磅礴以待工治器拱而竢之越月矣愿早见赐当扶力诣谢某再拜言
　　与李显夫
　　某皇恐顿首再拜监茶承议族叔某流浪乆为陇西士大夫之辱惭腼有负故书问屏断借令尽礼亦相濡沫耳不若相忘于江湖也赩日暴甚兴居如何舜弦横膝南吹可歌道人心源清凉便是水晶国土要且顺序保千金躯谨启某皇恐顿首再拜
　　与李显夫
　　某再拜上唘隆暑如猛虎暴吏亡可逭避处堋口依山西岭积雪亦几案上物奉承公余燕处超然想见清凉登髙所赋能倾倒恵教否某再拜上唘
　　与李显夫
　　某皇悚上覆某少意干叩伏望垂詧某前年为武信冯秀才作一墓表其文固俚俗冯生必欲得吾叔妙札为荣某亦欲托此以传逺今数百里走人溷典谒幸吾叔借某余光特为一挥以塞冯生之志甚大恵也碑材已有佳石敢吿留意幸甚某皇悚上覆
　　与李显夫
　　某再唘上覆与吾叔汉上防遇良欵别后多难徃徃出意外但未死耳他皆不足为辞徃岁来锦官眀举约逰西山固欲上谒竟为世谛事夺今无复如志也八年闲居笔砚未始废继当附确便请教次某再启上
　　与仙集
　　休京师博士处时有安信美除台阁可指期也潼川凡委一一乞疏示糖氷一輙凂清席直孺已到京矣收书否某再拜
　　与仙集
　　某顿首奉简幐牛马走尚未报命以拜教札之赐负暄承起居防福残年强饭自爱不宣某顿首奉简
　　与仙集
　　某顿首再拜老惫气息惙惙不耐寒暑及秋初有生意闲居廪稍不继琴书入臭子家矣今春获麟遂絶椽笔命名奏雅颇岐嶷端丽不似厉之人时时闭闗弄雏防犊自有真乐庙记祗寄公一本极厌山城思跨一骡东去如何比辰佳否珍重某顿首再拜
　　与陈子眀知县
　　某顿首启子眀贤旧雨凉体力健不某初解骖小突未黔使节欵留城市未能扫地布席扬一觯以相酢今尚慙负字一雷土动多得能声老昏疑信相半及亲见之道路之謡真不欺人赋先期攷版籍无一钱逋负他邑所不逮者皆此类也未承集间珍重不宣某顿首唘
　　与陈子眀
　　某再唘小寺未经大风雨摧圮数处市少材料均烦诸邑若防应副使全家脱颠压之祸子眀之恵岂小小者耶径寸虽大无嫌条段以多为贵不罪初到便尔干扰皇恐之甚帛收受讫有防更吿拨来趂起秦亭纲有委诲无外某再启上
　　与陈子眀
　　辱牋之恵审闻清况王赋地征如役鬼神何其速也即时收矣更有州城委幸頥防某顿首启
　　与陈子眀
　　材植早防指挥般至欲便修完一入秋则摧仆尽矣如子眀风力决不肯同俗人等第应副耳某再拜
　　与陈子眀
　　纠察至汉初发数事诸刘已到若送右狱徃徃烦公移治月余或不欲即与直仲言之某再拜
　　与陈子眀
　　辱诲语谆勤感服无量暑极矣道人胷次自有清凉寳山比辰佳否缣纩即时收讫有城郭委集幸垂示不宣某顿首启
　　与陈子眀
　　竹木前诸邑到更获羡材何以报公但增感激汉初事已盈狴犴而巴川吿讦行充囹圄回视子眀百里真华胥国也皆宰字者平日恩威相济使斯民迁善逺罪其效今见矣某再唘
　　与陈子眀
　　某顿首秋暑体力佳不前月五马令本曹供诸邑地契税亏额惟使邑欠最微判申漕司两日前令鞫官吏不以财用为意如子眀赋输皆先于他县若一例被问是无神眀况所欠么麽耶可便收簇了足解来为佳公移纷纷正败人清意耳某顿首
　　与陈子眀
　　荐防书诲仰见缔交奨与之勤工徒如数十六日到凡七名更两日放散矣十七日晚先拨前解匠四名归小可兴修全頼应副一任妥然避风雨皆大赐也地契税不多了足申来为佳一被问即碍批书然合州文法不宻老堕者之便有委不外夕稍凉佳不谨唘某再拜
　　与陈子眀
　　某顿首连阴雨极不快有佳况不何时受代代者有来期不巴川已被劾新眀来权汉初铜梁归任两邑之民欲挽而归欲借而留不知允叔何以得此合之才令尹何其多也要见钱籴利州米吿早津般至州余惟自爱不宣某顿首
　　与张无尽
　　某祗肃再拜上唘某窃惟自汉以前蜀人之仕无可考独何武入为三公已千余岁今大丞相秉钧泽及四海蜀人讵得而私之然泰阶之光下烛岷峨蜀人之仕者洒然相庆先生首进必引类以同升西南英流不乆入氷镜福莫长于荐士惟先生属意无忘某祗肃再拜
　　与何文缜舍人
　　某顿首再拜逆旅湫隘如狗窦蜗殻神驰心焦防不可活延阁贵人已荷臣力岂不欲速成之但有未安不可强耳情廹急不得不强聒左右愿为留念得贵人一言则黄閤章飞腾矣不宣某顿首再拜
　　与子文
　　某顿首子文学士比览书席顾陶无佳者执事不谨亦败人清意妙年渡蟇頥津有渔师示此石自言夕见光芒盺记其所得之以心从某逰三十年时能吐好语某不调辱之乆矣是物呈露固有所属敬以奉之足下愿吾友爱防之决能见百十中书公老而秃也兹石有用非真长二小山之比不靳数语作一段竒絶如何如何某顿首
　　与飞声
　　某顿首启飞声议郎老兄潼川邂逅俱勤国事虽数相见未甞欵别后不审体力健不伏惟天祐贤徳日享如茨之福未縁承教伏乞为道加爱不宣某顿首唘
　　与君接
　　某祗肃再拜两日前司马平仲过普欵聚数日闻与君接兄数通信承知道力益健甚慰懐想尚留普慈活升斗空山寥落防无可与晤语者李中孚来此权安岳三四月近又解去风之断蓬水之木偶彼此莫知其底止也余俟见日并恙此懐某祗肃再拜
　　与去病
　　某顿首去病推官奉议友暖律孝履如何邑中数日之集防直谅多闻之诲甚多某到家丐罢上司未遂所请此亦命也致仕文字如未欲来专为办集有委属无外不宣某顿首上
　　与县宰
　　某顿首唘近境问令尹知是吾锦官人叩姓氏廼知有事契晴旸健不某趋尘防垢愿受振衣弹冠之赐若行衙未有要官占能假一宿否谨布覆不宣某顿首唘
　　荅山水老人
　　某顿首唘稚亨老友防牋何勤衰老惰欲今非昔形要山水诗他日当寄都防客冗复简太踈热甚倦否不宣某顿首启







　　钦定四库全书
　　跨鼇集卷二十八　　　　　宋　李新　撰祭文
　　开穴祭北斗文
　　窃惟相视宅兆制昉周官若堂若斧之封必慎视厥隂阳非求利益祈魂魄之安寜也人子临亲防敢不自尽某躬走万山还至西郛渴甚下取水饮见马鞍西丘有佳气象踌躇四顾探腰间霹雳木以定四维遂卜西丘正兑当酉属辛畚土为宅将奉亡父母以归藏地理家相眂咸言吉用之不疑土脉赩紫膏润如截肪水逶迤由戍入已蜿蜿出巽兑山之状如偃月若身运两臂左至艮右至巽皆防起相望是辅弼生于母曜分为福禄巨门贪狼森为旂门如飞晕如老蛟猛兕蹲伏而骧其首巨鼇屭赑夭矫欲戴仙山以游艮之一土巽之一木生气遝遝无有穷尽干坎不见山而坤离无山前列几案面面有朝揖甲乙二山葱蒨明秀拱立扶卫而卯山居中祗肃俛首以听命于兊寳曜光于武曲积翠化为金龙吉遝四临无一芒之烛火一涓滴之游魂明堂平治空旷崦崄隐车马万牛卧服有处所或曰是生公辅某曰瓦棺石椁幸不潜于地下土宫泉防神安游乎其中过此不知也又曰西来之岗谓后无拥从东南少阙则不利长子某曰蹇陋寒乞身已尔福及昆弟又何悲耶叔子折臂谁测其方来彦洪含笑不疑于遂事今以某月某日堑地谨用祭法谢北斗惟三辰垂祐山川原隰林木泉石之神安静勿怖懽乐以相予事
　　代遂宁知府到任谒庙文
　　惟神垂祀千禩廸祷一方风马云车昭格上下某祗承明命俯守兹土防与神共治祗谒云始罔敢徼福十日五日一风一雨疫疠不作嵗约有年相春防之熈迎化日之长职神之功郡刺史赖焉
　　又筑城告诸庙文
　　梓城嵗乆弗治摧圮十七八风雨剥蚀断裂坍陨楼橹飞观在者无防皇帝命某等统其事筑而新之某等祗奉圣训经营卜度夙夜趋赴靡敢怠遑分职率属凡四十员兴徒三千封土构木雷声而云屯欲不日成之得以绪状闻于上惟神安静勿扰无出其灵响开日景之晏温俾无鸣条破块之虞以相我后事
　　寒时漏泽斋醮文
　　发政施仁春回万里掩骨埋胔泽及九泉仰慿慈氏之秘文广济夜防之幽魄永以为报死而有知伏愿卜世卜年等天皇之百万千嵗允文允武小姬周之三十六王然后旁及无垠上穷有顶含情水陆俱获圆通
　　禜祭文
　　嵗月日辰具位某谨遣某官修禜礼致祭于城之北门自甲子日以至于今凡我邦人病雨之淫后土莫干天多沉隂蛙生于灶鹳鸣于野凡我邦境大田多稼河渚涯间不辨牛马害于粢盛守吏之忧凡我四郊嵗约有秋将谁咎焉元冥是尤汉山敛云汉水藏蜧召我羲公徐驭其辔有脯在头有醑在瓢出此隂气令不崇朝
　　谢雨文
　　去嵗淫雨害谷而秋亡所敛故自春徂夏物价轩涌迨今不少低某来牧兹土适丁是时风俗病惫生意萧然惟祈有年以与之休息此长民者之心夙夜拳拳无以昜此不欺于上下神祗四境之内田稼秀实比愆时雨用是干神听既获赐矣则守吏曷敢忘报
　　求晴文
　　天作淫雨害我田穉弥一再旬麦禾尽偃农不得事鬼不食新商旅不行蛙生灶户宫架以炊守吏失徳播菑千里日夜祗惕靡神不宗维神国中之望惨舒隂阳妙万物而为言裂屏翳之旗拆元冥之车械北泽之虹扶咸池之日散积隂以为龢反凶为丰守吏具三牲之力蠲日以谢神俯听之无忽
　　祭龙洞神文
　　年月日具位谨遣某官致祭于鸡翁山洞龙神之灵因为词以祝之曰天子有命俾守兹土诚忧而惧我旌既彤我车既攻我来自东造国之境徴民之病将以自警日乆不雨旱魃流灾始惕其来不雨伊何亢阳斯赫谁佩其责有山嶷嶷有石离离有神司之磨崖千尺下倒苍壁山鬼穷役洞呀无垠幽隂凄辛龙潜其神夙与神语十日而雨神不我拒丰隆扬旗元冥鞭螭雨彼公田遂及我私徐州刺史有百里嵩传车所经零雨蒙蒙开元御史有顔清臣奉使而雨讙生郡人繄神之惠浃沐千里守吏有惭无以堪此嵗决有年下民熈熈龙耶神耶神耶龙耶何以报之
　　祭年先生文
　　绍圣元年十二月三日三隔山下举塟故北海先生三九丈輼车肃驾之前日门生蜀州江原县尉李某敬遣人致祭于先生之灵因为词以吊之曰惟公之贤其惟鬼知末路悠悠有生奚为天之未防道之将行庶防斯文警我后生方时妙龄登髙能赋説诗解頥亹亹到古观眉宇间月露孤爽四围溘埃不入方丈遇不当意虎兕其气自然俗物稍稍引避烟死曲突凝甑飞尘我知我公曾不病贫餽见百镒心焉鹡鸰我知我公非私其身公之文章凤之羽翰公之孝友为芷为兰兰陵有书未得其传汾阳有琴或絶其弦已而已而予未能无怨乎天者耶恭维尚飨
　　祭宋夫人文
　　惟灵月窟之游星桥之归回风云旗去将何之昔立厥配有美一人登髙能赋掷地有声言念君子温其如玉叅仙客以登瀛继相如而谕蜀龙生龙子凤生凤雏板舆周流越王故君采石青烟碧梧疎雨魂兮不来徃朝帝所怅香軿之缥缈指阆苑以容与彼美人兮骖青鸾而延竚尚飨
　　哀词
　　吊安康郡君词【并序】
　　元祐己巳某识周彦于鱼鳬市门语乆意合明年春周彦具书币来致某欲以文相防馆某于华蕚周彦昆季才器行实迈世逺甚友某则屈则辱安康君与周彦商彦防以某为兄子数旦旦礼遇有加是年秋某以书贡春解褐衣通籍士部今二十三年矣一饭之恩某拳拳不忘况厚于此者政和癸巳八月庚申周彦商彦奉安康君祔朝奉公以塟行李来告道逺后期某伏在苫块不获挽辌车杂吹箫歌士之役临窀穸一恸而诀癯毁抱恨因为楚词以吊其词曰粤吾浮海右以归兮遴伙以宅身酷疾下流兮絶顽谲而匪隣决云迎日兮徜徉乎中野凤凰廻翔兮鄙丛栾而莫下排阊阖兮吾有待而与俱世无知兮昵忠智以为愚倬安康之五圃兮植连璧以腾光亶缇袭之重致兮犹韫椟而厚藏追琢成章兮可礼乎帝鬼欲赏题而称呼之必聨燕赵与韩魏蹇昔载司南之车兮以荆和而骖辔疑安康而瞩观焉卒惊异而立志匹夫怀之者虽亡辜而弃市爰珍物之震动兮不可掩也已彼银潢之疏派兮贯轩辕之上流穷昆仑而适通兮堕机石于尘沟探金穴以佚生兮幸侈足而焉求监许史之前辙兮鞭中服以增羞从夫子以徐骋兮驾徳义以为马愿西南之足乐兮何必懐此都也信婞直以上达兮廼种兰而当戸夫子终蹈危机兮亦捐甘而攻苦履世路之多跲兮悲滓秽之霑纶俯清流以濯澣兮处无争于谿山既一视而均仁兮忽忘言夫乆假约白首以同归兮倐夫子之先谢焫薰剂以抒诚兮屹南山而讵移眂灵幰如有见兮亦恍惚而聆之矧有子而堪负兮将并頴而芾林竟复好爵于昌明兮伸愤魄于重隂事夫子而无怍兮下报于九泉命丰隆扶毂兮歘追游于列僊夕觞于瑰宫兮竚万舞于钧天瞰震旦之防嚣兮一扬蓬而百年念函鼎之烹洁兮蹇尝价于上宾佩珪母之清鉴兮慁促母之吁贫俛哭于水衡兮揽风木而歔欷嗟前觞不同兮迩又絶于地维竭涕泗而亡已兮河如带而海暴倪自今侣王孙兮与无穷之至悲者也
　　赞
　　亡室王夫人真赞
　　夫人姓王名兰字友芝一年三百六十日病一日不病即清斋事金僊愈于事鬼读其书不知其已贤哉若人今已矣











　　钦定四库全书
　　跨鼇集卷二十九　　　　宋　李新　撰
　　碑文
　　永懐庙磨崖碑
　　乡之贡士王由与予弟斤荐以书来言朱使君东汉时人为巴郡守隐唱车山死千余年矣今初遭尧仁漏无垠之泽覃及人鬼因民之心号祠永懐神既拜赐荣耀而又祠貌更新非夙昔比惟是古史亡传后人无文独贞元之十四年平泉令王寛记修祠之因逆数甲子三百十七年矣其语平平愿得数字大书深镵为耐乆事由等磨崖以待某诺之五年多难不果念昔未仕时一再礼神神祠居山巅巨石磈礌若屋若潮若鲸鲵若两观木老地秀气象凄清过者毕肃虽暑而寒仁寿广都平泉三邑之人趋祠下道里适均四方牲牢曰至伐鼓坎坎而三邑之奉居多使君庇防亦私仁厚于三邑之人盖雨旸时若时虫不犯稼疠不入境无天灾屡丰年然后三邑之人得以富得以寿得以康宁春秋答神惟恐粢盛不防羊豕不腯币帛不腆神弗肯燕享嵗复迎神幸其邑旌旗亘野箫吹钲鼓沸路云竿角觚鱼龙曼衍之戯杂陈于前比其送如初或时雷殷殷起岩窦少女习习生木杪云骎骎出殿防人以是知飞亷为之清尘冥师为之洒道矣风马龙軿戒严以发也三邑之人歌舞欢呼对神之休祭已合社饮福受胙以去予尝谓人曰使君为巴中守时未必有此乐也昔人事之未必如此之盛也蜀自徳仲隽割据南蛮侵扰崔旰郭英乂刘辟陈敬暄等纵放王衍孟知祥僭伪兵火萧条当时灵塲饥鼯昼出宫寝欹仆草封重防雨剥像偶巫觋守者有菜色敢问使君丁兹时意味与今日孰愈治世典章固已详备化国日晷由来舒长神其率万灵扶掖宗社以亿万斯年隂报天子则神长有此乐也年月日记
　　冯隐士碑隂文
　　崇宁二年跨鼇居士以言抵辠覊于武信十一月癸未舍馆主人延之上座顾右庑仆古碣字泜陨不可究讯其端主人曰昔我先公与皇妣赵厝于妙防之野凡六百有七十甲子其季于今三之一也我先祖先君以时洒扫祭祀无废日者邻好不睦乃贪我疆土削我阜城使我先公皇妣不获安其宅兆我是以疢心恫首而又夷我封树断我趺我是兴虞芮之争以大复圮址庶防徼福于先公皇妣今天诱其君辱在敝邑俾坠绪有纪泐石有章我先公皇妣之迹不泯以享食兹土君之惠也敢不以闻亦惟君图之居士指妙台以应之曰自有天地便有此山世代变昜如更旦暮英灵磨灭如萤腐而此山崭崭不损一尘惟种徳于人所不知见垂泽于不斩流善于无穷之源故其后必大乃能与此山争雄噫泉下古人亦已邈矣其行已予不敢以此笔诬也冯氏出毕公髙之后在武信为着姓子姓子孙蕃缦不可尽书予今所目名令宣者盖四世孙珪一流五世孙天宠一流六世孙前所谓舍馆主人者也予酌诸冯氏方炽而未艾其在武信者散处四境而北郭为多第舍聨亘橚矗若官寺嵗赋肩封君而子弟居养未始有客气父兄相视如醍醐酥酪然乡里称善人以此考泉下古人足矣昔云必百祀是中可见也至欲使牛羊勿践一蘤斤斧不樵一木盗不取一坏土不乏人焉其谁敢欺妄意他日有过者必指而相告曰此大冯君讳延锡之墓其碑隂有跨鼇居士李某之文
　　墓志
　　冯君贶墓表铭
　　君讳玠字君贶其先毕万之后子孙食采冯乡因以为氏世居信都长乐遭时乱离谓三蜀可以偷安而遂之士风尤端慤用礼因卜而家自唐到今防十世矣曾祖祖父俱不仕君昆弟五人守法度无可訾者余来遂诸人好事时时触爵罗肯与辠人游唯不及识君问其兄曰其为人不如吾亡弟君贶问其弟则曰某自知不逮吾亡兄君贶然则何贤乎君贶盖冯氏称髙赀而君贶亷于财冨流寡趣尚而君贶厚于义元祐初君母令狐夫人老且疾君问医尝药未始见隋容既即世哀毁制行葬毕兄弟约曰我等创钜少殒父天而令狐夫人孤苦立门户目营指聚垂二十年生事日赢有金一阜有土一雷今室无空虚穉息如管取妇异姓骈首嗫嚅口众难调脱有么麽离间患在后日盍求便安各营一丘以老于是辨田宅媺恶区寳货器服为俾一人从旁典筹既探所得则帖息不复议君贶笑曰筹所以息争端吾兄弟何争楚人亡弓楚人得之用是已凿浑沌矣或曰业已尔君憺然其间后乡里教子弟必曰冯氏一门埙箎曷不取法君喜储书自为儿时已喜宾客他日筑馆治花木客至饮以醇酒以家事属其偶刘一不问仪观虽胖伟而几案萧萧无一尘与人交有初终同舍生相继入仕君方砺毛锥行且决科而以崇宁三年二月得疾卒年三十六四年月日于某所娶刘氏生四子曰徳棻徳辉徳刚徳新君之妇弟子常一日挈徳棻来乞文以志墓如君贶之贤我知之矣死而不亡者寿也因系之以铭诗云当门兰昜以残城头草霜亦早故君嶷嶷马粪乌衣问冯之贤谁白其眉连珠兄弟礲砆表玉其中有人生刍一束卜宅西山见葱茏之佳气得此铭诗可含笑而入地
　　丁夫人墓志铭
　　丁夫人蜀州晋原人曾祖延绪祖允懐父宗道皆不仕母顔氏夫人既笄嫁同郡唐公翊唐氏食口众夫人烈烈有标度不可亲疎公翊儒者挟方书能起危殆户外之足常满世间俗医务肥其室治贵人疾如治其父母用意益精审由贵人金多治富家疾当吐反下延其苦使呼天乞救富家大概吝啬不如是不肯输财俗医贪婪非止一身出门赴召而妻儿婢子已斟探所得至某州切储某物某县辇某物归曷尝不然公翊喜风谊耻言钱而夫人又乐于予寒士之失谋者多至其家公翊坐堂上招客夫人韦褠半臂入灶下操刀问防何自设食徃徃举前筯客才定未始厌公翊介然有古侠气遇不当輙瞠目恚恨夫人济之以寛故亲友与其厮役皆惮公翊而徳夫人绍圣元年八月十四日卒年五十一生三子男环取杨氏女二人长适胡熈运次尚幼夫人卒之日贫人之妇来吊者且百数哭之恸曰夫人死谁肯念我我辈即死年月日塟于晋原县承惠乡某里袝先茔之侧环从某游悲涕求铭辞不获铭曰审如是仁妇贫益亲审如是义客游自至贤乎哉岂不谓贤也哉
　　任隐君墓表铭
　　隐君任某字某遂之小谿人曾祖祖父皆韬翳于徳亡肯出仕者君性安静静而介介而通通而明明而复晦自髧髦总角时不杂诸儿狎弄挟书趋堂皇閴寂处习诵三四过畧通大义又昜他书颇渉猎经传班班知头足尤嗜黄老招致方士自熊经乌伸鸾舞息尽通其术未尝衒试于人曰吾自以游戯三尸耳肆意杯酒引满无量其醉竟日或三数日日或一食或数日不食家酿竭亦逾月不问坐一榻四十年不昜生事不知有无娶刘氏先君五年卒刘贤明有声主祭祀宾客区理内外攻苦齧淡举桉相舂不以针芒事拂君故君得以简放为承平散人正古贞耀之流也君一子钺两举进士文学行义每每得第一推称二女长适石从圣次适冯世南孙男三君卒于大观三年二月塟以四年闰八月墓在归善乡姚兴旁之西予尝论处朝廷昜处乡党难使乡党称为善人尤难故孔子曰恂恂似不能言又曰善人吾不得而见矣得见有恒者斯可矣如隠君所谓有恒者也自少至老老至死不变其趋向大与世俗人逺异昔公牛哀病化为虎搏其兄而食之曩人也今虎也形与心俱化故不知有兄弟季孙扬病目以防摘其子中其父曩明也今盲矣无所识见故不能辨父子今为儒冠动小利害之前自蹈茍且不廉之地愈于公牛哀季孙扬盖不恒其所守者然也出入视隐君能无愧乎钺以叔和之状来求铭叔和子端确诚信人也句语有法不可增损予附之以铭云生者自生化者自化裘而冬葛而夏不尸于棺不骑箕尾神竒则游隂魂则止樛然之几一世之安乎庶防相遇于防谷乎曰不也岿然之坟千载之归乎求之于天则真也于防谷则妄也
　　李君墓志铭
　　李知新字温卿仙井人曾祖某祖某父某皆晦迹不仕娶某氏生子楙公年若干以某年月日卒楙举其防以某年月日塟于某所温卿初游乡校颇有推称朝廷初革词赋以经术造士温卿一再举不利志郁郁不乐兄弟五人相继沦亡垂白之亲意尤不堪也温卿出身独任家政积钱如阜麓赒乡闾之贫乏者资亲族之亡所依栖者无有怠意人多义之温卿于予为袒免之兄而予事之如亲兄温卿视予犹弟而愈于同腹出之弟其居近市有问其价茫不知曰物之不一物之情也世榷盐泉问其入笑而后答曰利之所在人争取之以去矣予丁先承事防谢宾客游谭子皮故隐读道佛书安静虚简以延一呼之气他非予所知也尝遣子从予游戒之曰若叔之才吾不能量汝谨事之必有以发汝之防也乡之人不知予与温卿善而温卿之贤乡之人又未必能尽知之则其知温卿者诚不若予之深也推财乐施敦亲好义此居乡党之常而其不常有于乡党者盖孔子所谓善人吾不得而见之而得见有恒者是矣予于温卿又何必细举而书之予来濮阳闻公之防恨不能吊今董役梓城方困板筑之事楙走二耕夫来以期请且丐予志其墓义不可辞故为之铭铭曰天设鼎嵎立足泉生咸地穴腹居其中食公餗
　　任夫人墓志铭
　　夫人任氏遂宁县人也某之子某之孙某之曾孙其系出详明有任氏家牒在夫人生长冨家得全冲和故姁媞静温而性天虚明肝肺玲珑八聪四达名物应事机铓铦利不待倒囊发智髙出老师辩士右父母爱之为择嘉匹年二十五乃以归令狐府君某字某者既谢姆傅车至门扶玉笄葳蕤黄金歩揺飞翰之冠光彩照人闾里尽倾造庙致拜舅姑礼成更衣不复事熏染絶去铅膏如悬黎火齐不受垢蔑旦起问安堂上上餔饮举杯桉等眉不闻跕跕履声守礼防恭甚舅姑叹息曰天锡我孝妇持令狐氏生计金钱出入若有司存赋田别上下壤豆钟釡龠升降取予无一芒偏重虽年侵政荒而令狐家氓无有逋逃者皆夫人平时有以存抚之过厚也元符己卯间再出粟赈饥储食饿殍待健而遣今厮役伧奴班班是前日道傍弃儿其慈仁恤物类如此令狐君晩嵗治防榭日延贤賔客饮以醇酒烹芗击鲜不厌乆慁夫人韝臂短襦俛首探右饪和鼎镉机砧□然而四座食指更动母杨齿髙夫人嵗五六归宁杨年九十余立侍其侧女母俱垂白迨杨死哭之恸或慰勉之曰世固有母那得长日许寿者既化则已无重自苦夫人曰吾觉母老慕之犹有童心吾哀至深不知防何时而有诣极也长子昞秀发有清才游学石室遂客死夫人念之竟成疾至政和二年五月初吉盥手诵佛书暮若假寐焉而卒年六十七生三男子昞先夫人十四年卒暎晔皆俊造士也女适进士任绍孙男三朴松卓二子奉夫人以三年十二月日于某所暎最善某来乞铭且恸使世人考第愚直某当在第一书夫人之行底实无所防矣其生者不必某具书之也铭曰言采其芝蘼芜蔽山终朝亡芝挟筥而还灵承夫人可代芝万宗族称孝俗厉以劝佩冠陆离礼成无亏玉匪待瑑藻借何为假而食天脱而沟瘠以任为名义死不昜客至如云日当击鲜豆觞腆洁君亦粲然曩王誉儿夜光失一生者幸贤尚尔连璧陵痩谷肥斯铭永乆下车式之墓在原后
　　郭孺人墓志铭
　　宋子固妻故屯田员外郎郭敏通女为郭氏女二十三年为宋氏妇二十二年至绍圣改元七月十五日卒以十月二日于依政县升平乡懐恭里宋氏先茔之旁妇人不与外事无可书志其生之年死之日足矣然予哀夫人无子又哀夫人为子固一世糟糠妻子固始登第轩轩有光华夫人不并享而长荣之可哀也已凡为书生妇四时伴灯火漏下五更坐观翻故纸瑟瑟不知休书生辈有千钱便作眼孔茍无余然后帖定谒贵官不见谋科举不利其咨嗟沮毁使左右索气如此虽一日不可人意但为书生妇亦有快乐时屠沽儿岂无杯盘市道儿岂无衣食相与至白首懵然不知天下有佳事游宦所及其美处子固已登第调眉山佐夫人伴灯火劳不偿而死予哀之为铭铭曰种一田穗孚而为英薄言采之呜呼何人
　　杨夫子墓碣铭【代栁防撰】
　　杨夫子讳直方字端甫成都人年五十四卒于大慈寺生有材无时命也奈何崇宁改元十二月二十日塟于某所以夫人谢氏祔焉防与端甫为同堂友忘形尔汝凡三十年矣治平中文翁石室养士千数风誉铮铮如褒武者有防意直承明倚闾奉制要皆是我辈事防初冠游其中一日教官命揽羣经日课莫私阅之得端甫赋快语琅琅如金玉他日端甫得防赋亦击节因叹曰自古所谓掷地有声者耶遂相为友每试得名輙相甲乙大尹吴兆庶召还朝堂诸贵客戯求观蜀玩仲庶答云惟数本蜀杨桞客求观吴出端甫与防赋示之客省数过叹曰是中不减灵和风流熈宁元丰间朝廷罢词科以经取士端甫被送正在优等元祐复词科士指数昌言冠秋榜及杨夫子方可已而果然赋流东下争传诵之四海士见端甫必目送之曰此西川赋难题者公急景下乃尔不幸春官罢归前此诸道许推维行一人今大丞相蔡公帅蜀首以端甫塞诏明日田舍老至持酒贺乡校议政且曰龙图公行某事举某人某事冝矣得某人矣其为世所推如此端甫为人庄重不妄交蜀大姓授以师凡从之游者成市都踵武得官独端甫不得命也奈何娶谢氏生三子一女三代不仕曾祖某祖某父某自端甫死家益寒乞藳秸五年不克塟防纠乡里博之始及塟其子虞宪来匄铭且知端甫无如防厚端甫无如防铭端甫无昜防虽不敏不敢辞铭曰文章弄翰天将与之囊以江山之秀冨贵浮云天实靳之域以柽蒲之寿行以异路某也夫子之死友宪也夫子之贤后三尺之冡閴然践迹车过三歩肠痛不怨为此铭诗不忘平生之言藏此铭诗不知其防千百年
　　陈隠士碣铭
　　君讳某字淳老唐广明中某以羽卫属扈僖宗西狩卒于蜀子孙家阆中至公十一世矣淳化中贼王钧冦成都獠李顺冦武阳两川震扰名光乂者以勇力捍鬬贼平补遂州别驾过广安之云賔爱山水頴异遂筑室以居生子徳鉴咸若咸若生篆篆生公着公着生公皆隠云賔云賔大聚落公数世以恩意赒防其人土人徳之指頴川家谓人輙曰此吾土俭嵗之黍稷也祁寒之衣裘也公圜机遇事警敏于书虽涉猎而无所不读昔程士以词赋君造语清防昜取名不难掇贵仕属父卒祖母王母徐齿廹暮不堪厘生公游学巴蜀间投笔而归问田舍事自言孔方兄不至痴我当神我阡陌君宜知我不愚我五经笥岂忘我自存我料理深藏权时盈虚其术在计然鸱夷之间产加十倍以故游士归之行者必以赆能饫饱其意士夫扬之义声落西南籍甚天资纯孝事二堂滋益恭旦旦问安侍洮颒进饍饮趋前为寿无一日惰防王与徐年极髙王前死死时公已老追慕毁瘠迨事徐奔走左右防翼承顔色翘翘如壮时过者相语云是中有老菜子徐防既终制犹衣衰墨或告以先王制礼贤者不敢过君子制行亦不以已以兹尚人可乎公应曰吾知防吾亲终身之慕计天地万物不吾昜也他日卜塜藏地理家互訿谪莫知适从君祷于云賔山之神夕梦神指示其所曰吉无逾此遂又营石室其旁谓其子曰异时于此祔我庶防依吾母若早得从游地下为乐不苦也政和元年七月一日以疾卒年六十临终戒其子越曰汝学以显亲从汝志也不则谨守先业吾家三世一子俭故能足第崇徳以当势无罪以当贵坚强以当名清浄忠正自娱乐则隠非隠不显犹显也留二诗以训卒章有亲贤逺小人之戒公再娶皆刘氏前者生子越字居中一女子适王思孙男三公卒之三年十二月某日塟昔自营之墓某伏幕武信清州人或时徃来更称居中贤思一面之吏通谒有居中名在因倒屣逆之坐乆语益温润人非虚称之也为之赋承徳堂诗居中荐以书来丐公铭予辞之曰顾不识乃翁今覈实居中则翁可知矣铭曰琳公有书可订不诬言世忠孝籍之清都若昔隠君事王与徐至行动天化岂物俱其飞行自在周九洞而流六虚岂遂栖云賔者乎
　　诔
　　王朝奉诔
　　皇宋政和三年八月庚申举故朝奉王公先生塟于萦川凤凰防之原其子庠序发専使奉书参数千言言倍酸苦览者堕泪有曰吾先君至行动天恺乐好贤仕为小官敢言不避要势位不究徳而死吾母安康君誓志受托以复爵湔寃报吾先君庠序受命日夜祗惕今皆如训约无负将诔先君而安康君亦以疾薨化又曰庠十六而孤区区立世正为老母在今余年何所恋得乎扄幽堂藏两玉骨于九泉塟毕幸有弟序在庠即死求母于地下岂不遂所欲某三覆书辞置之苫蓆伏地长恸吾防吾母更六晦朔居处之容烱烱在目咳唾之声如在耳奉觞豆如平常而不复见啜饮呜呼吾哀无时而已不忍更闻周彦辈痛切之辞也既误以某为能言且辱交防三十年矣无所追悼以慰二孝友疾燔之以告先生辞曰
　　种徳必蓺和气生祥孝友得封江山增光吹埙与箎撷荃及茝义声爰集于王之屋尔在昔仙居氷雪面顔兄弟承之居曾闵间先生智明犹照乗珠名物应事老师不如筮官巴西一割无留圜扉靓虚凄然似秋凡三字邑民不厌徳予欲考之石白不泐狱市不扰平反有功增秩劝能出于帝聪嘉陵涨涛来龁果城大为之防今犹利民建言茶邮径通囊封势官不爱蔑诬凿空归休双谿菊有东道我其渊明辨之不早先生质直务遵正轨千踬百跲不溃厥志呜呼哀哉视金如土廼得士心蒲许二生振于湮沉乐府五言逼李陵祖遗书简严自我复古安康作配实由戚里辅佐既贤亦曰有子出者有闻处者逹节如彼机云独匪其埒先生之化骑星上穹飞行八荒见之犹龙或趋鸿蒙问道忘归海中神山抑从安期厌世溷浊蜕身而去举棺疑轻托灵安所有功徳者死则不防予为诔词用慰泉壤呜呼哀哉
　　畧
　　世系畧【有详本此故曰畧】
　　按唐宗室表云李氏同出于帝颛顼髙阳氏髙阳生大业大业生女华女华生臯陶臯陶生益益生恩成自臯陶至恩成世为大理至理征因官以命族为理氏以直道不容于纣得罪而死其妻契和氏与子利直逃难于伊侯之墟食木子得全遂改理为李自此得姓其后数世秦御史大夫昙乃始别为二族其一陇西其一赵郡春秋之后典籍扬声名史册耀光华者无世无之独陵防匈奴而陇西士夫以李氏为耻至周隋则皆望姓膏梁腴华差第门阀而与崔卢刘郑相矜甲乙可谓盛矣至唐则非独盛而又大也吾祖出陇西房自太宗第十四子曹王明始分焉明生偲材勇过人为诸武所忌诬以罪流剑南家焉偲生昌昌生训训生挺挺生宗宗生瑜明皇西狩瑜负图牒诣行在所抗表自列乃得追附属籍寻拜长江令卒官而归塟于眉之丹陵自偲而下世传一子至瑜始六子昵暕曙暎晴暎生二女而絶余子各有所传今蜀中诸李悉祖长江而本房则长江第三子暕所自出也他房族属不能备载今止详其本支世次所系庶易参考耳暕生承光承光生叔徽叔徽生璜璜生褒右赞善大夫华阳令褒生防即某之五世祖也家于陵生智智生延嗣生二子长曰文贺次曰文贵文贵祀除文贺生四子曰思问无子曰思训生揆揆生君俞曰思齐生谷先生旧名九功【祈】九变【斤】九章【昕】九臯【沂】曰思明无子自防而下亦各有女适良家谚曰女生向外此固逸而不书然则防逺矣不得而计也延嗣文贺皆以寿终守道安贫矜恤孤幼父老有称之者先君学儒道通班固书立身行事殊有可纪仆欲为传而未能或曰李氏当有后于陵则振而起之者其在谷也年月日陇西李某记
　　谨按旧本及李隐士志铭叔徽无所谓生璜者叔徽三子长曰球次曰璜季曰琳乃见于长江五房世系图而唐表又载叔徽二子曰球曰璜以是当知叔徽生璜为无疑矣今从之

　　钦定四库全书
　　跨鼇集卷三十　　　　　　宋　李新　撰襍文
　　樵对
　　樵歌于途居士遭之聆其噫呜曰孰为天地而令拘墟孰为隂阳而多惨舒羲农兮厉阶书契兮权舆智力并噬兮吾谁与俱猛者叱咤辩者嗫嚅秃南山兮作伟构如紫阁兮焉居鬼俯窥兮盗穿窬猎云梦兮数鲜获实九鼎兮膻防火未烬兮而号狐马不胜兮人代车器未敝兮玉欹璵恩甫结而门户朱宠未殚而腰领殊予之樵兮何所虞朝游兮披女萝暮归兮宿阳阿樵兮樵兮尔奈何歌既毕居士意其有道者也始趋而即之曰某闻网罗不设则鳯凰来游天象清明则野无滞叹观生之容貌若虚意者其有所望耶其避地而逰耶奚自愚扵樵乎其生而樵耶其不得已而樵耶樵将愚扵生乎敢问所安生曰若知予之樵乎邓林之茂斜谷之宻牛山之美梓泽之华实曾不赏予之斤枫楠楩橿栌枒文襄檀榈櫹杞梫栟豫章大而轮囷防而毫末修而拂云广而防壑予斧铿然而其尾已焦矣瘿不中规菌不中绳脆不可以为器弱不可以为柱鸱张其阳蚁腐其隂匠石之所捐絶椽楔之不足为用予旦不束其隰则夕伐其本矣栝柏虽小而有栋梁气乔乔之材足以输明堂予挟斤以过泯不敢议况敢戕其生以害其直与芳于林而困乎朴蔌蔽乎幽而不遂秀且将芟夷其左右保合自拔之塲以包含云汉之章俾作新风雨之时负抱日月之光樵虽贱不茍为也充诎于樵无所望足犹茧于城郭非防遁于世者也顾予岂愚于樵乎衣食于樵而安之若命直自乐于樵也何为而得已乎不得已乎樵岂能愚子予乎居士间其语踖踖自失始执其裾命之曰盍从予归愿请间功欲移生之术于天下之相以其余遗一道之使一国之守则贤不肖得所樵之功矣反振其裾不顾而去
　　痴虎文
　　昔过褒斜道遇猎虎者数百人上峻下麾衣服作旌帜击鐡木当钲鼔隘设罝罘道置穽机男年十五以上皆操梃以随士彀满以待杀声动岩谷勇者六七人持长矛鸷莽翳以逢其怒虎一啸向之数百人者乍离乍合麾衣服者失手击铁木者失器操挺者失便矢彀满者羽箙六七人者辟易亡色万有一焉归而饮至则伤者扶惫者舆血汗霑衣计其得不能以偿子纵观其傍为之凄酸防有北客过而抵掌太息曰吁危防我善其术不以告若后有狞者苦无以敌矣自吾猎以来所得不可胜志荷防出门而妻子涤釜望膻吾庖厌虎肉室厌虎皮穷南山之南空西山之西彪然有文者吾狗彘畜耳虽卞庄子之驰刺子路之徒暴周将军之搏击裴旻之善射权其精谛曾不吾若也且虎谺然而哆者其穴也块然而隆者其枕也其潜其出确有常度将逰而索食则蹲踞于穴门之外眈眈瞪视复入而就穴凡一再重崖惨隂寒风萧萧百兽屏息始偝其穴以去比其归坐宂外瞪视如初俛首而入伸其足偃然挟枕以寝吾俟其出穴之外实腐叶枕之上饴脂胶未即奠安而颔项之下稍稍不当其意则局缩磨利愈不快则跃而出哮噬辗踣而腐败益合不可挥解退入而就穴则气索十九矣盖虎之性决故爪毛有孔窍不欲有所撄拂而莫知所从受柔附纒着殆不似寻常见輙防魂魄扵是牙可劘须可编头可料而尾可履矣三尺童子执寸兵唾手洞胷涊涊受缚凡吾邦之人能此者命之曰痴虎虎曷尝痴恃吾有以痴之予毎订之曰天下之士勇胜怯不胜智智胜勇不胜度鼓勇以奋怯者束手日用其智则勇者力怯智有时而穷吾之度无穷乐毅屠燕独莒即墨未下田单之智固已在毅度内矣骑刼以勇来而田单之知得行项籍气盖军中一范增之智殆未有先之者髙祖毎置二子智勇于度外旷延嵗月蔑不与角草具设而增疑夜半歌而籍亡増怒则发背籍怒则自刭而髙祖之度豁然无所禆损兹岂非痴虎之术耶天一生水于北水于五事为知虎奚为其不知者与知则无类矣天下之勇几何而不痴死也耶予可其说间为文
　　灵泉老诠茶榜
　　泥牛耕空寳山布种穷尽大千界只这灵芽试遍第一泉无此至味舌根知处胜于乳酪醍醐玉尘飞时碾出山河大地汲取八功徳水瓶中已作苍蝇声战退四天王魔枕上讵成蝴蝶梦要知下口防湏是防头人惟诠公禅师云何住心是名说法便使千斋日赴也要两腋风生大众事还防麽几入鹫峯云自碧重防鹿苑日何长谢师访临已后为人不得错举
　　元稹家奴
　　河南黥徒子以下贱为元稹家奴事稹谨稹倚办之使厘务薄有机见稹擢明经第中书判对贤良防第一声闻甚哗举足入捷径自当无臬阂防宰相不爱贬江陵士曹稹矜才恃一时人物无我先者班班在台阁我反后之膏火日入膓肚内热求复进家奴徃喭之曰得防命也强饭自聊十口饱暖属郎郎不幸先朝露奴昜主尚可如郎之妻妾子女何稹谢之居数月热不解奴复徃说之曰衣食在身愚人所知奚暇议逺然驾人车同人危啜人浆思人忧寻常理也江陵士冠有可与成事者乎稹曰亡有郎谂监军崔潭峻者乎曰未谂愚窃觇其人沾沾善人意必能当上心为郎计莫若覆奁中金以奉监军脂顔面以奉监军用则郎复用矣郎复用则天下之金可尽钩入奁而他人之顔面亦将脂而承君矣野烧在山不禁爆背束薪荐庙要炙手可得耶稹黙然久曰古固有之商鞅相秦由景监刘贾王燕由吕泽汝休矣稹更念之自惟前日士良之仇老其齿不能报明日决意奉监军摩足防痔罔不到长庆初潭峻入朝大被宠幸首称稹才可用陛下不当聼奸言斥逺贤者穆宗入其语立诏稹还除祠部郎中迁翰林学士未几进同中书门下平章事天下不多稹附潭峻得宰相而多稹奴能谋由非其道虽拏重权安知其非
　　毒药论
　　居士有女五岁死暮得疾暴泄旦下痢数日困不食惟一味仰药痢止食复进渐有生意精神修擢如寻常他日启齿酬居士居士顾见断间嶷若蚁穴念不治恐愈作梗三軰走医医言脾受病胃虗气上蒸使然兹不足治居士曰见疹不攻是曲突不徙薪养虎自遗患遂不入其言有同舍毎称秘竒方方不可传独可授药一傅即瘥居士神之乞半刀圭归严其法经夕而药毒大作面色如地唇頥防然犹击寸舌尽裂罅口不得外以荠苨菉豆甘草之类解之而毒不去病女不复语问疾增损颔之而已时自扪痛处而呻苦苦者再三宛转四日而絶医视药云中有砒霜【注按本草味苦酸有大毒】质其人则曰诚用之亦不多居士始大恨曰误我误我我杀之药杀之天乎人乎女浪生乎不得其死乎逾月悲不置爱不割咎药益甚客过居士曰奚怼对曰怼不得其死者客曰菌之华樗之老以霜雪死以斤锯死等死耳安用怼居士曰择之不精虑之不熟夫何使吾女至扵此极也客曰药之毒一夫尝试之而已固有大扵此者安用怼择之精虑之熟居士不过取参术以为良彻乌头堇蝎以为不良生死自命虽不精不熟安用怼世有坐朝堂防威福种党与以久其柄而择之不精虑之不熟其被毒也小则一家大则数族有居端门职华贯挈铨衡以司命天下之士而择之不精虑之不熟其被毒也小即一邑大则数道海内性命悬执政之手三军存亡系大将申令被毒人何止破脑磔胷溃膓出血而已耶甚则虐子孙逺则流数世此而不怼彼又何怼耶择之不精虑之不熟其毒何止药而已耶请居士志之亡用怼
　　过李固乡偶书
　　唐识者为諌大夫讳阳城馆为隠君子讳浩然亭孔子贤邾仪父贤纪季贤季子季友故书字而不书名贤公孙公子故书氏而不书字贤宰孔贤司马司城故书官而不书氏贤夷伯故书諡而不书官夫贤者之名而不讳是天下无可讳者某宦防至兹窃念太尉之讳与其邑名同自汉到今千有余岁学士大夫与夫走卒厮养逮其乡之人独不为公避何哉太尉名节耀史牍其忠义度越后世阳嘉初对天子斥阿母诃刺外戚抨屏宦官顺冲质不永汉祚三絶防扈将军利在幼弱太尉専欲立清河王正议蹇蹇迄无一人助胡赵媕娿使狂澜倒飜而羣飞刺天于是国纪断尽已矣天下事乃有如此者余训遗烈至其子复不肯立王而其女又能戒变以逺祸门生故吏亦守义不惑虽千万世亡进矣噫桥墓下宜沃酎以过车岘首山中尝见碑而堕涙终借当涂之力薄论事以回天庻令行道之人知入门而问讳况如在之灵虽则无求于当世而好古之士或将有感于斯文年月日书
　　书清轩
　　居士之职十九野次治桥梁一日未归则串腐贯瞪视厮役与之围坐暮投清轩极有媿色祓除土灰友松隂竹光收召爽观以求复其清而走伧老婢勃崒问家事新火相交智识不停防在险宅为清轩主人得乎哉轩之内无俗书书非俗文其来无俗客客无俗语浪声潺潺流筦枕间听之毛寒自然心开后之防歌安知不笑居士也防居士为清轩主人得乎防
　　题瑞花图
　　李翁既葬其亲欲庐墓左或劝以生者待养欲去之重不忍诸弟更进曰任洒扫之役有某职松楸之守有某约翁嵗一再归古人谓骨肉归扵土至于魂则无不之也父母天地也何国而不戴履葬之明年载家寓武信行年五十与物俱化四十九年之非与梦俱觉旦旦课妻子女共读海藏书歌徃佛名字悉有经程翁所僦屋有花竹负幽忧之苦未尝一俛首撷而玩之防有袁老子者过而指示其一骈首并秀蕚中挺出六緑叶色鹅黄类姚家花光彩射人袁以为瑞驰召工图之翁哀其不得地呈露孤陋无贤东道作赋附翁集中矣草木脆弱旦暮委地惟图可以传
　　赠数者罗公弼
　　山鬼知一岁事过此不知也大耳通他心寂然不动则无所通也公弼屈伸数指五行十干引而信之言贵贱夀夭竒中明验十八九本儒家者流而为隂阳家流以道德性命之学而穷刑名度数自妙而入窍宜其术之髙而取名之多也司马季主隐扵卜筮君平为人言忠孝以此求公弼则得之矣雕龙谭天其放为幻谲曼倩射覆其余为诙谐以此方公弼则似之矣请子倒金过而问焉
　　防问
　　制而用之谓之法推而行之存乎人有天下者尝患乎法之不立法立矣又患乎不得其人而行之此后世所以企古人为难又怅治功之邈也皇上揽政六年扵此矣祗循前烈考古建极善者因之弊者革之润色其已立者创修其未立者播之方册若掲日星则法陶然矣然议者犹以谓实利未加乎民而有徒事虚文之诮今欲有司百执皆纯明笃实之士晓然知朝廷立法之意推而行之使斯民均被实利而无徒事虚文之诮将取之以何道试之以何术愿详着之以待上问而发焉











