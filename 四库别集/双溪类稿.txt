　　钦定四库全书　　　　　　集部四
　　双溪类槀　　　　　　　　别集类三【宋】
　　提要
　　【臣】等谨案双溪类槀二十七巻宋王炎撰炎字晦叔婺源人乾道五年进士官至军器少监与淳熙中观文殿大学士王炎名姓偶同非一人也所着有读易笔记尚书小传礼记论语孝经老子解春秋衍义象数稽疑禹贡辨考工记乡饮酒仪诸经考疑编年通纪纪年提要天对解韩栁辨证伤寒论总题曰双溪类槀今已无传惟诗文集仅存仍以双溪类槀为名世所行者凡二本一本为康熙中其族孙琪所刋凡十二巻一即此本乃明万厯丙申尚宝司丞王麟得沈一贯家旧本为校正开雕者也凡赋乐府一巻诗词九巻文十七巻炎初与朱子相契朱子集中和炎寄弟诗有只今心事同千里静对箪瓢独喟然之句炎亦多与朱子往还之作交谊颇笃其诗文博雅精深亦具有根柢程敏志辑新安文献志所采最多而此外议论纯粹引据典确者尚不可悉数盖学有本原则词无鄙诞较以语録为诗文者固有蹈空征实之别矣乾隆四十六年七月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　双溪类槀序
　　余为丞尚玺少保四明沈公雅好双溪集惜其秘于金匮石室中世人徒耳而嗜也图欲表之余因请得拜受退而鸠工梓焉竟则弁其首曰王氏自始兴文献公导以来散居江左衣冠与六朝相始终其间岂乏作者惟文宪公俭集传不朽夫深山大泽有龙有蛇呵风云而陈琰琬三尺赫蹏之纸直纡其胸臆以夸诩藻绘世亦卒无以摩其垒而攻其瑕如右丞之句昌龄之诗也者可谓后先竞爽矣嗣是诸王欲求文宪公集而读之发已藏于名山大川寥寥不可得怀耿慨者徒赋夕阳野草尔有宋肇兴诸儒軰出三槐半山后先柄国则始兴哉固不少逊要之断霞零露销歇有时如我双溪公者辞不粉饰而道劲摛章政不峻急而恳恻流惠性不脂韦而严毅立朝论不诡随而和平定是其起家也登乾道进士而敡厯中外也始为临湘令精于吏治下有所滥见以为棘心故厘假手之士而风清罢无职之禄而幸塞上有所索见以为剥肌故杜前任之旧靡羡余拒和籴之令靡侵蠧至策襄阳为国之门户而恃江陵为唇齿鄂岳为根抵也非封疆之臣石画耶苐非凡所见谁报可尔比入中都官博士以夀皇在殡而开讲防闲为非礼朝议凛凛于公矣庆元四年为实録检讨寻入着庭为佐郎由是有东都纪年之典焉呜嘑方大奸之戮也世皆以为无忧公谓霍氏之防汉宣尝收权矣其微附贵要者汉宣不能尽察也太平之诛明皇尝收权矣其交通近习者明皇不能尽禁也弊在元帝肃宗忧方大耳知言哉宋事如左劵矣所谓庙廊臣者非耶大扺公学传于南轩而自得之趣则公之所自许故遗文不藏名山大川而以金匮石室为山川其藏固矣讵能负之而趋抵今学士得捧而读焉信非文宪之寥寥者比乃知江左风流靳禳侯印为未易夺者其视公之印可真天壤哉公世居婺源武水之曲双溪合流因以为号邑有端风祠祀先哲也双溪名在祀典中楚楚精神驾文螭而肹蠁是为不朽之盛典亦为衣冠之世族也集今行于世赋乐府一卷诗词九卷文十七巻沈公有定论矣余姑论其道术徽猷以为后学仰止云敬序之以复沈公也时万厯丙申春三月谷旦赐进士第尚寳司司丞海阳见庵王麟谨序











　　钦定四库全书
　　双溪类槀巻一　　　　　　宋　王炎　撰古赋
　　水西风光赋【并序】
　　隆兴癸未冬龙图閤待制吕公来守新安览其山川而乐之后八年卜居于城西南隅榜其楼曰水西风光门下客王炎赋之附于众作之末其词曰
　　古歙为郡山水竒秀飞仙徃徃窟宅扵其中号居江左十州之右至扵水西之胜槩又称甲扵一州挟以披云之孤峯绕以漾沙之寒流昔翰林之诗伯骑鲸鱼而来逰至今墨客骚人无不剧谈其髙风而渔翁樵老亦能寻访其遗迹人与景而俱胜首尾三百余年而不可再得那知神崧夫子之卜居而气象反髙乎畴昔岂非人物为主山川为賔故风光虽满扵天下然大半落莫而无闻苟有恃而获传厯千载而不朽有白傅而知香滩因叔子而知岘首浣花寄声扵工部醉吟之篇辋川托迹扵右丞丹青之手况如我公三朝廊庙之夀俊六世轩裳之故家何紫乎文石鸣玉乎金华一旦丐闲引身而退傲睨扵烟尘之表袖手扵功名之外遂令水西之声称自于今而益大飞槛渠渠压城之隅予虽未获寓目扵几席之末缅想其临髙眺逺凡可以恱耳目而娱心志者一皆领略而无遗公旧为伯扵此邦留去思扵千里父老儿童见公而喜故虽山灵与溪神争欲回巧而献技揽波光空翠扵防蒙杳霭之间阅云烟沙鸟扵旦莫晦明之际飘然如坐蓬莱方丈而下视人间之世憇曲几以欠伸抚修栏而倚徙彼谪仙放浪而一来非可同日议也无已则犹有太公望之事乎处则钓渭水之璜出则佐六州之王方圣天子之仄席登耆英扵庙堂胸中之策十未用其五六恐未可留意扵山水之风光
　　竹赋【并序】
　　小人之情得意则颉颃自髙少不得意则摧折不能自守君子反是竹之操甚有似夫君子者感之作赋以自箴其词曰
　　晦叔读书南斋之上门巷僻左交防日稀环以桑麻之场带以瓜芋之区路折西南万竹苍然下縁乎曲涧之湄其清可以延风月其髙可以扰云霓乎鸣苍玉之佩摇摇乎舒翠鳯之旗森森乎甲胄之襍峙而切切乎矛防之参差其偃蹇挫折者如忠臣节士赴患难而不辞其婵娟萧爽者如慈孙孝子侍父祖而不违其挺拔雄劲者气毅色严又如侠客与勇夫其孤髙介特者格清貌古又如骚人与臞儒予虽朝夕吟啸扵其下曽无以名其美而状其竒然泛观宇宙之中万物均函育扵一气而有刚柔坚脆之不齐荣者必悴盛者必衰实繁者易剥色丽者早萎惟松柏之有心及竹箭之有筠足以阅寒暑而贯四时春日载阳山川含滋零露兮宵润恵风兮晓披或萼或条或茁或荑含英吐华夭夭怡怡竹扵是时清而不腴冬日祁寒天地积威雪惨兮冰坚风号兮日凄川原千里木脱草枯香尽芳歇扫迹无遗竹扵是时秀而不癯今而后见其含徳之有常特操之不移此吾所以无羡渭川之千畆有取淇奥之猗猗愿定交扵金石邀嵗寒以为期否泰兮消长剥复兮乗除秉吾心之坚一视此君乎庻防
　　雉赋【并序】
　　之野外见一雉为野人所得悼其轻敌不戒而毙焉因作赋以自警其词曰
　　绛冠兮緑跗翠衿兮锦衣耿介兮自守雄鸣兮雌随平原兮浅草徐啄兮卑飞何野人之机巧乃以媒而致之方气骄而贾勇敢直前而不疑事常败扵轻敌碎身首扵须臾肉不登扵鼎爼毛或用扵旌旗子玉无礼而殒命赵括狂勇而防躯酆舒怙俊而遭杀却至称伐而见尸苟谋身之有累皆灾害之所罹翠有羽而就罗鸡以尾而为牺鴈不鸣而先烹鹦巧言而长羇信渉世之孔艰虽后悔而何追惟羽族之至灵独丹穴之鹓雏噰噰兮音声锵锵兮羽仪摩千仭而髙翔岂矰缴之敢施兹吉人之能事扵鄙夫兮何诛
　　夏日郊行赋
　　四月维夏先晦三日子王子散策扵东臯之上尔汝老农问劳既毕遂曵履乎委巷之间反而息肩乎乔木之侧喟然叹曰以吾流目之所见物化之亟如此哉麦穟穟而饼饵桑隂隂而茧丝麻斾斾而没人秧芃芃而布畦蜩解甲而效鸣鸎迁乔而载飞雀绕屋而孳尾乌俯巢而哺雏是孰斡其机缄至扵日运而不齐也耶吾闻二气嘘吸一瞬不留向之温然者俄而为今日之夏今之燠然者又且为后日之秋所以使人慷慨増懐踊跃自激感嵗月之遄迈畏功名之湮没故志士之竞时殆不容乎寝食如予之椎钝迟鲁则姑苟安而休息者也人方逐逐我独徐徐人方役役我独于于谅愚智之悬隔宜动静之殊涂其在武水之曲有先人之敝庐一裘一葛日饭一盂非扫轨以谢物且杜门而读书付荣枯扵自然庶顺命而无违抑古人有言曰优哉防哉聊以卒嵗是其获我私者乎
　　喜雨赋【并序】
　　丙申夏四月武昌阖郡不雨越五月三日崇阳宰吴侯以诚祷雨遂优渥按春秋僖公三年春正月不雨夏四月不雨六月雨说者曰书不雨者闵雨也书雨者喜雨也喜雨者有志扵民也今吴侯祷雨以诚不崇朝而雨随之可谓有志扵民矣作喜雨赋其词曰
　　嵗行扵涒滩之辰斗建扵实沈之次环鄂渚之七县值亢阳之为沴风自南而且霾日将北而如燬云霓郁而不兴旱魃骄而孰御策余马扵郊牧喧龙骨之咿嚘滮池潴其既竭陂堰支其断流视衍沃而坼况髙田之未耰苗已悴而半槁惧西畴之不收几张頥而待哺举蹙頞而増忧粤桃溪之令君念民命之惟谷兹土旷而农惰虽儋石而无蓄繄告籴之少艰米翔踊而如玉傥既月而旱甚民必仆扵沟渎讲雩祀之故事虚心斋而竭诚谒梵王之莲宫羞苹蘩之洁清欵仙伯之灵岩释舆马而草行隂曀曀以随盖飔悠悠而拥旌柱础湿其有汗钟皷鞳其无声纷举手以加额曰雨兆其已形日蒇仪肃我庭宇驾龙骖螭攸屇攸止云将前驱雨师踵至越三日而为霖罄一同而均利稼芃芃而骤苏浍汨汨而如注免为殍扵凶年占筑场扵乐嵗沸舆颂而载涂歌令君之隂赐其歌曰霡霂兮涵濡汚邪兮满车其饟兮有黍稲稉兮可炊岂弟之泽民肥不臞我字我抚公留勿归均此大恵公归勿徐吴侯闻而哂之曰父老之言何美之溢也向也民忧而忧此吏责也今也民喜而喜吏不敢以为徳也然旱而祷祷而雨如重负之获释也酌我醑醴旅我殽核合僚友而一笑吾敢忘夫帝力
　　中隐赋【并序】
　　三衢留侯以中隐自处范石湖为书二大字以表章之侯有中隐对自叙甚详夫若隐若显内心泰然不为圭组所累侯之志髙矣顾进为扵世功大名白民受其赐侯未可辞此责也乃赋之曰
　　子留子道髙而位下丰蓄而啬施发挥所有可以雷霆一世而畏人之知沈酣自得扵理义之府盘薄不鹜扵功名之涂廼以中隐扁其室庐圑蒲曲几诗编酒壶凡世间尤物一切无有盖淡乎如逋客之舍幽子之居吾见其鼻间栩栩刍豢顔色殆将贵吾身扵隋侯之珠外物扵秋蝉之翼此所谓与道逶迤一龙一虵不露文彩如玉如石者耶夫孤竹二子采薇西山揭日月扵百世之上可望而不可攀槁项黄馘山泽下士徒恱其风未喻斯防友麋鹿扵闲旷之墟玩鱼鸟扵泬寥之涘惟陆沈而无用徒牢闗而固拒故荷蒉与耦耕均圣门所不许万夫一贤天地间气海涵岳负以育徳防刅迎解以为智阳潜于泉则草木无色云出于山则膏泽千里古之抱此道者屣脱富贵而无累蝉蜕尘埃而不缁然燕坐一室而经营四海未尝泊然与世而相遗投耒耜而执玉释版筑而乗车万物賔従受其宠绥萧条陋巷之布衣诘屈乘田之小吏非为我而不为盖欲为而不遂先生弹冠而出曵履而趋岂无意扵斯人而何以隐为漆园傲睨达近乎诡金马玩世和失之鄙凖绳以中又安取此有如乐天可谓贤矣不膏盲扵邱壑之下不柴栅扵绅脩之间招释子扵匡庐之阜呼酒徒扵香林之滩得丧两忘去就俱闲无乃欲眇今世而尚友与斯人而比肩虽然进退有正以义为主可否无固因时为度元和之际犹莫尽其所懐长庆之后可飘然而引去时既异而辙殊何必追其故歩曲阜之野麟出而非岐山之阳鳯鸣而宜可隐而见其中躁可见而隐其徳孤吾欲与白傅异议廼申以招隐之诗其诗曰白银双阙髙巍巍佩印如斗生光辉药石之妙国可医缩手未试众迟之前旒侧席九天上青云发轫遄其驱
　　钓台赋【并序】
　　自乾道丙戌至绍熈辛亥凡四过严濑此身老矣阅世寖久更事滋多感今懐古有慨然扵心者舟徘徊久之遂赋曰
　　理予舟而东逝兮言将至于中都过钓台而属目兮少弭节而踌躇山寂静而江空兮中有髙人之祠去之千有余嵗兮清风至扵今而凛如慨予懐之有感兮思郁纡而欲摅昔者夘金尝一仆而再起兮真人翔扵参虚羣公攀附其鳞翼兮防髙足扵天衢功烈蔵在金匮兮封爵载诸丹书大冠长剑之陆离兮又写以南宫之图先生适际斯时兮独深潜乎江湖虽可致不可屈兮思鱼钓吾其径归羞富贵耽贫贱兮夫何眇一世而偭驰粤若圣贤之制行兮其大致惟出处之两岐人臣仗钺而观兵兮二子饿首阳而采薇君王溺冠而傲士兮四老遯商顔而茹芝意固各有所为兮非好恶独与人殊载考西都之将季兮先自裂其廉耻之维饶悻直刭于阙下兮章忠谏毙于缧累彼豢扵宠禄而不去兮惟其上所招麾孰肯为我死亡兮金城圮而莫枝莽上下其目以旁睨兮敢挟斗筲而觊觎雄作美新以蒙羞兮歆献符命以导谀可势夺与利啗兮鼎遂随之而转移世祖折节以下岩穴兮盖惩夫覆辙之车训仁义而戒阿谀兮亦岂无意扵当时重台阁之绳督兮轻庙廊之訏谟前有轩冕之荣兮后有斧钺之诛朝正位扵公府兮夕陨命扵囚徒羊裘逝而不留兮非特先见乎防微上以警一人之失刑兮下以厉多士之廉隅噫有国者乱亡相寻兮未始不自夫名节之先隳麟鳯旷世不一见兮是焉可以絷维沥酒扣舷而遐想兮乃申以斐然之辞玉帛虽不到薮泽兮岂无逸民老扵樵渔私其身不忧其君兮何取夫逺走髙飞而独居
　　林霏赋【并序】
　　致政胡丈思成燕居之所扁以林霏模写其景寄扵诗嚢画笥诵其诗观其画令人心志翛然厌薄尘垢因成古赋一首其词曰
　　倚萧滩之北漘萃阛阓之万家独徳人之结庐却市声而无哗开楼观之浄丽纳江山之幽遐疑老仙之一壶蔵物色之清佳招鸥鹭与忘机湛方塘之浅緑卫以竹君之萧森绚以莲娃之温淑郁乔木其参天输清隂而覆屋抱虚白而不染揽空翠而可餐酌瘿藤之酿玉弹素琴之无弦睇飞鸿之防防觉燕处之超然主人为谁澶渊居士方时承平家在中土偶赤县之陆沈随一龙之浮渡非无意扵着鞭可闻鸡而起舞耻捷径之别驱甘康荘之徐歩张使旜扵蜀道把州麾扵淮浦回老眼而内观笑浮名之绊身遂选胜而卜居以頥神而保真规子美之浣花摹乐天之香林尊徳谊者陪鸠杖而舂容谈势利者望龙门而逡廵乃相与窃议曰此非持已之洁而矫俗之污者欤有卷舒之道而无悔吝之疵者欤外物扵螽股而贵吾身扵骊珠者欤徜徉尘垢之外而与乔松为徒者欤居士闻之局局然笑曰斯言过矣吾何有扵是其归来若差后扵渊明其止足尚庶防扵疏傅既婆娑而即安亦逍遥而无累客乃櫽括其辞以命管城簿写林霏之佳趣
　　石菖蒲赋【并序】
　　予书室中有石菖蒲一本郁然畅茂盖资水石之清幽以遂其性此物医经所论可以延年可以成仙第人取而食之蒲丧其生矣然则为人养生者非蒲之愿也因读北山翁集有水菖蒲赋一篇三折四复词既妙丽而兴托髙逺乃拾其遗论而赋之曰
　　老石嶙峋金铁贞兮浮云所根气潜蒸兮下漱冽泉玉锵鸣兮蹙节盘屈托以生兮附坚涵润宻如积兮四时青青不改色兮烈日凝冰无能厄兮潜蓄幽馨如有徳兮后土富媪载品彚兮其秀其英拔类萃兮虬髯者松负劲气兮惟竹虚心古君子兮兰有国香侪髙士兮梅也如玉胜静女兮得土则繁否则悴兮独根于石孰如蒲之精粹兮有荇有藻产涟漪兮可荐可羞播声诗兮亦有芙蓉媚芳池兮红衣素裳美且都兮下视其本着淤泥兮洁浄不汚孰如蒲之清癯兮来自涧谷入吾室兮凿石潴水保蓊郁兮零露宵珠的皪兮甘雨时濯淄尘涤兮中心爱之久无斁兮方士者流言可飡兮养心益髄将引年兮一寸九节可登仙兮帝经君録其言然兮予乃献疑进末议兮彭聃最夀终亦逝兮乔松飞升今安在兮屑而饵之蒲何罪兮毁璞雕刻玉不幸兮枯骨抱易陨命兮破为牺樽木失性兮彼美维蒲吾良朋兮前有韦编后黄庭兮全真育和共欣荣兮优防卒嵗淡然其忘情兮
　　辞
　　鸣水洞辞【并序】
　　艾西有涧水自黄龙山西流达扵巴陵郡之平江而注于湘水平江故罗县以地志考之此水即汨之原也其间泉石最佳处曰鸣水洞青山中裂水行石上悬注崖下为瀑流逺望之如曵缟素迫视如撞璚玉而碎之瀑布上水徐行则皱緑度石齿间多沸白如操琴筑音又其上石絶水为亹石之洼大小不一皆如古樽罍锜釜状水与石争怒声澒洞如风旋雷吼两崖皆峭险不可陟降苍松数百株相扶瘦立枝格偃屈据木末俯眂崖下使人神凄髪竪有萧条遗世之意崖上有转雷亭韩舍人子苍作而名之嵗久亭壊惟故址仅存沈粹卿擕酒邀予逰其上爱其景清甚欲去复留予不能饮亦累数觞不醉薄莫始归粹卿曰此境视之不减匡庐三峡画之当胜辋川惜其在穷山深谷人无知者移而近通都大邑其价可值万缗予谓泉石之奇絶山灵爱护留以遗幽人胜士非求知扵世俗也马蹄车辙不至山间乃能全其清耳粹卿以予言为善因识其大槩而系之以辞曰
　　艾之西兮汨之原山石划断兮穹防而崭嵓瀑流下注兮其上絶而为亹有蛟有龙兮伏而不怒雷鸣崖下兮穷年风雨谁斧凿此云根兮遗予以罍洗松有樛枝兮屋之深深苔藓斑斓兮织缋以为茵觞酒于上兮聴潺湲西峰防日半规兮徘徊犹未忍旋予欲縆朱丝兮节清音而度曲招鹤使舞兮醉予醽醁有玉韫椟兮幽人之轴秋兰之佩兮夫容之服瘦石寒泉兮矢其弗告四墉无隙兮巘防青青白云漠漠兮截洞口以为扄轮鞅莫来兮无伤我清不执劵而兼并兮莫予与争
　　懐忠堂辞【并序】
　　顔鲁公知湖州作放生池又刻碑池上其碑见存池畔有鲁公祠堂题曰懐忠北山程公尝作楚辞一章刻石庑下其辞甚古然未尽事实因以辞续之
　　跂逸驾兮前修佩武符兮典州迹已陈兮徳新可敬而慕兮防春复秋意其存兮閟千万年之原谓其逝兮乃在浮罗之顚奋忠精兮取义贯羲娥兮烂然隘尘寰兮上征挥八极兮为仙黄鹄脱骖兮素虬停驷防弭节兮念遗民而来顾髙弁苍苍兮清苕弥弥公来游兮湖山增美游观罢兮来归有蒲与荷兮清泠之池鱼鸟懐生兮欣欣焉其有依银钩虿尾兮灿翠珉而陆离弦琴兮撃鼓羞羔豚兮酌醑跪起以荐兮愿公燕喜公燕喜兮吾民乐康却灾沴兮蠲除不祥云来兮万祀烝尝兮不忘
　　颂
　　太庙瑞芝颂【并序】
　　圣天子光奉贻谋嗣守神器兢业不懈日亲万几间五日一朝于两宫蒸蒸翼翼问安侍膳惟谨圣孝昭假天地祐助祖宗顾歆乃庆元五年秋八月壬申玉芝产于太庙太室之西楹越十日辛巳有司以闻诏丞相帅百僚縦观叅考图谍是为上瑞维时近重明节銮舆诣夀康宫奉香以进太上燕豫天顔怡怿越六日丙戌朝于夀康宫欵侍至日中昃清跸始还九月庚寅朔用家人礼奉玉爵上千万夀于宫中孝慈浃洽佳气葱郁扵是公卿大夫及都人士女外薄海隅无不欢喜乃知国有大庆中外禔福庙社奠安休徴之来符应彰灼如此臣不肖秉笔太史氏敬敷叙本末书之汗青蔵诸金匮石室以昭示来世永永无极又念昔汉甘泉宫九茎效异唐延英殿三花吐秀与产于庙楹不可同语而一时君臣动色相贺歌而诗之以自夸诩载在方册犹为美谈今瑞不虚出庆事鼎来福禄曼羡是宜被之管弦播扵乐府以铺无前之宏休臣职在鈆椠喑无歌咏附入英茎之奏则归美报上义诚有阙心甚惧焉谨拜手稽首献颂曰
　　宋绍天命列圣重光丕绪舄奕施于无疆少海日升庆元五祀渊黙面南格于天地于穆清庙玉芝呈瑞蔓蔓其华丽于丹楹匪根斯殖匪葩斯荣和气融液不春而生其瑞维何祖宗咸喜神孙致孝孺慕无已有开必先产祥隤祉其孝维何神明可通问安寝门四辅翼従洗爵为夀雍雍在宫莫大之庆朝野攸同赉尔髙年曰予锡类颁爵辅臣曰汝予助三宫岂乐万姓歌舞维我髙庙中兴集勲神器所传艺祖之孙重华之防夀康之仁凝神冲漠不俟倦勤羣黎属望天启元子四圣揖逊千古颛美主鬯匪易秉心肃荘以奉重闱媚扵慈皇崇徳尚贤心膂股肱尽摈浮伪慈皇是承醻酢万微未明当依不蔽不疑慈皇是以民附于仁天鉴厥诚对越在上祖宗之灵贶以瑞物胙其徳馨昔在绍兴芝尝再茁仁皇英皇二祖之室曾孙笃之克肖其徳受是珍符宠绥四国曷以祝之万夀无极又曷申之子孙千亿有徳有瑞隐显合符自今以始史将娄书皇徳日新勿替厥初
　　乐府
　　明妃曲
　　掖庭国色世所稀不意君王初未知欲行未行始惊惋画史乃以妍为媸约言已定不可悔毡车万里随单于玉鞍红頬空回首乌孙公主王明妃髙皇兵败白登下归遣帝子称阏氏欲平两国恃一女乌乎此计何其疎至今和亲踵故事延夀欺君何罪为此生失意甘逺去此心恋旧终懐归塞云惨淡气候别风沙四面吹穹庐琵琶曲尽望汉月塞鴈年年南向飞
　　公无渡河
　　黄河浩浩不可航腰壶欲渡何其狂妪挽翁衣愿无渡忠爱深言反逢怒河流滔滔翁溺死老妪搏膺泪如雨行人劝妪莫痛伤痛伤之极能防肠古来愎諌多不祥鸱夷浮江吴国灭老臣疽背覇王歇
　　雉朝飞
　　飞飞野雉雄挟雌相与孳尾为之妃人生谁不有配耦我生垂老为鳏夫永巷蛾眉几千指一妻一妾庶人礼壮年受室不及时老去自怜身独处短布单衣谁为缝东臯种黍谁共舂苍天髙髙不可问愿照衡茅有孤闷
　　闗山月
　　隂山萧萧木叶黄风髙马健弓力强铁衣万骑向北去仰看鸿鴈皆南翔身在邉头家万里呜咽悲笳壮心死功成归取汉爵侯战败没为边地鬼团团霜月悬中天闺中少妇私自怜捐躯许国丈夫事莫恨不如霜月圆
　　白头吟
　　青丝织作双鸳鸯紫丝绣成双鳯凰在家不敢窥屏着心愿出门逐夫壻琴中解道人心事不辞半夜将身去君亲涤器妾当垆岂料赋成天上知临邛旧事不记省千金多买青蛾眉嫁时衣裳今尚在妾貌未衰君意改当时去家恨太迟今日思家翻自悔玉环既防不复连青铜既破不复圆古来佳人多薄命不见鸾胶能续弦但愿新人同燕婉桃花长春月长满
　　饮马长城窟
　　春风塞草青边城区脱静秋风塞草黄边骑角弓劲秦人驱丁夫筑城备匈奴城成有亏日匈奴无巳时哀笳中夜起战马竪双耳苍茫沙上月幽咽陇头水征人悲故乡闺人守空房安得霍嫖姚饮马瀚海旁
　　门有车马客
　　乌鹊绕屋鸣有客停征騑问客何自来君家寄家书摄衣起迎客开书多苦辞蕣花不长好玉顔亦易衰水行有却流人行无反期置书拜谢客岂不心懐归事君有明义不得顾所私作书附客返路逺幸勿遗上言重自爱下言长相思相思勿相怨自古多别离
　　出塞曲
　　羽檄走边遽虎符出精兵壮士卷甲起骨肉送之行撃筑歌易悲挈榼酒更倾闗山杀气纒寒日无晶明箭落紫塞雕马裂黄河冰岂畏敌骑多只忧将权轻阃外不中制一贤当长城鼓行渡沙碛愿勒燕然铭
　　逺别离
　　静女不下堂游子志四方五花骄马金络脑出门仆従生辉光草青沙软湿春雾玉蹄聮翩踏花去楼头明月阙又圆西风一夕生庭树明珰缀以木难珠锦衣繋以貂襜褕青眉玉颊为谁好天濶飞鸿无素书今年花落容华在明年花发容华改离鸾别鹄不自怜人生难得长少年
　　拟古闺怨三首
　　为郎缝春衣春尽郎未归羞见庭下花一双胡蝶飞
　　二
　　良人久在外想像裁香罗放下金粟尺无言颦翠蛾
　　三
　　花开复花谢堕在藩溷邉不惜花落尽惜无长少年
　　妆楼怨【并序】
　　曽开府有内嬖二人置之别第曽死夫人逐之扄其门无为王宰曽客也为赋妆楼怨蜀人韩毅伯赓之毅伯过临湘话其事因出诗藁炎亦赋一篇
　　长安甲第凝丹碧门外如云珠履客主人对客懒将迎别有洞天双国色帘帏不动春风香廼翁但醉流霞觞緑丝垂地细君惜従今可老温柔乡欢乐短忧恨长鳯飞何在遗其凰不言不笑念恩怨明月无情窥象牀春暖花枝啼晓露此身今是花无主可怜髙冢卧麒麟不许画楼栖燕子
　　薄薄酒
　　薄酒可成礼何必饮上尊丑妇可成室何必求丽人人生有欲皆求得谁能有得终无失多蔵未免诲穿窬厚味亦能生疢疾青鞋缓歩可当车不用驷马黄金羁茅檐之下庇风雨不用丹碧文榱题緼袍布衾亦自暖不用狐裘蒙锦衣莱羮脱粟亦自饱不用五鼎羞鲜肥月盈不偿阙物盛必有衰逐客可相亦可夷饿为王又为菹欲従意满神所忌吉凶反覆相乗除吾闻猩猩骂人非不智以醉就禽犹惜屦鼋鼍窟穴深更深卒为人得由贪饵古来达识照其防外物视之双弊屣于陵辞聘宁灌畦御冦辞粟寜忍饥逃荣无辱二疏去今是昨非陶令归请君莫嫌薄酒薄瓦瓮匏尊任斟酌请君莫嫌丑妇丑荆钗布襦与偕老天寛地大得自由如此足矣何多求




　　双溪类稾巻一
　　钦定四库全书
　　双溪类槀卷二　　　　　宋　王炎　撰
　　古律诗
　　夏日雨过
　　云润日杲杲渠涩泉泠泠羣山晓过雨一沐千髻青岸巾纳防凉庭户留余清乔木俯佳色野卉含幽馨昔来挽枯条今来见欣荣荣枯亦何有对此难为情长年心事多抚髀只自惊冰炭交中肠吾生安得寜好风吹我裳颇觉耳目醒暇日可少憇安用心营营髙卧緑隂底蝉相对鸣
　　村行【二篇未第时在大坂作】
　　青山防村落暗水通沟渠人行禾黍间漫漫迷所之里社压新醪撃鲜赛丛祠田父相劳苦雨旸无失时龙骨挂屋敖秋熟可预期行行度冈涧泉石多幽竒防风发清籁好鸟吟髙枝此中有佳趣岂无幽人知去住两不可空吟招隐诗
　　雪晴即事
　　宵防悬釜星晓光落牖乌鹊如謟人贺语亦交口收尽白毺青山并还旧门巷未扫除家童具箕帚物色不招挽顾盻左右有梅兄可纳交竹弟亦耐久毛锥得竒助引我琢句手酒国百无忧问津其敢后逐逐春意来孤村又花栁
　　吕待制所居八咏
　　半隐
　　举世竞宠利嗜进无肯休山林槁项辈又乏经济谋朅来半隐寮再拜瞻吕侯袖手辞富贵结庐清且幽我従为儿时久矣闻风流父老数时贤若人真少俦已覆金瓯名姑作緑野游四海望霖雨争欲挽之留向来钓璜老一出扶宗周廊庙方侧席公肯幡然不
　　舒啸
　　黄山峙立髙崔嵬上有飞仙时徃来问之谁作东道主舒啸亭中人姓回坐对危峰倒樽酒偃仰胡床篆烟吐划然清响透云端此意悠悠千古好是夜深孤月明风松泉石清更清我来拟作叔夜辈一听空山鸾鳯声
　　缓歩
　　跃马乗轩四十年谁知公是地行仙向来曵履星辰上今作逰山杖屦縁总为鼻端清栩栩能令脚底歩翩翩青鞋若许陪行乐早晚诛茅半隐邉
　　月台
　　我欲登仙换凡骨飞上云头窥月窟羿妻问我何自来笑指广寒令径入归来却见半隐翁月台如在神仙中霓裳歌舞不用觑把酒长啸生清风
　　藤洞
　　空中一洞足清风上有长藤翠蔓秾说与山灵护持取苍皮瘦骨恐为龙
　　嵗寒
　　春阳竞妩媚百卉顔色好凉秋风露来徃徃竞枯槁一朝受霜雪脱落遽如扫特立金石姿青青未尝老下视软美辈摧折不自保古人几失言疾风知劲草
　　朝阳
　　腷膊鸡声夜向晨东方飞景到云林帘帏已是曈曈晓庭户全无曀曀隂可是梧桐长得地也知葵藿久倾心日邉早晚来环赐见说清光注意深
　　醉松
　　虬髯铁榦老嶙峋气格俨然冠剑臣应为孤髙多絶物未妨偃蹇且全身雪中屈折如頽玉雨后淋漓又吐茵抚手摩娑三叹息世间那有独醒人
　　太平道中遇流民【己丑】
　　丁男负荷力已疲弱妻稚子顔色悲亲戚坟墓谁忍弃嗟尔岂愿为流移春蚕成茧谷成穂输入豪家无孑遗丰年凛凛不自保凶年莱色将何如但忧衘恨委沟壑岂暇懐土安室庐故乡既已不可居他乡为客将谁依黄鸡啄黍白酒熟去家未久吾懐归农桑不事得温饱见尔令人顔忸怩
　　游砚山【壬辰】
　　他山石徒多噐寳匿幽僻产璞芙蓉坑金声而玉徳冈峦外钩聮地势中防隔曲坞八九家路入羊豕迹涧水抱石根石骨多绀碧北山上搀天南山势蟠伏砚工二百指日凿崔嵬腹篝灯砺斧斤深入逾百尺我行冒风雨周览不知夕夜宿茅茨下青灯照岑寂酒阑呼匠氏访之语纎悉冰蚕吐银丝鲛人织雾縠巧手琢磨之价直黄金镒防嵓半倾欹旧穴久湮塞旁求得他材饮水不受墨坚滑已支庶麤燥乃臧获信知天壤间尤物神所惜罕见固为贵有亦未易识瑉玉混一区语尽三叹息摩莎苍藓崖此言可镌刻
　　山间偶成二絶【庚寅】
　　人家鸡犬近相闻村落纡回古木深山客一来尘想尽水声终日奏鸣琴
　　隔枝啼鸟唤幽梦排闼青山无世情緑树隂隂遮日影虚卧防白云行
　　雪中懐韩毅伯
　　鸡罢三号来晓色披衣起见瓦沟白雪花初堕云遽回天意应怜未归客男儿铁石为刚肠忍穷不见可怜色当知曵履郭先生可作餐氊蘓属国
　　和韩毅伯咏鴈
　　孤飞欲作上林逰塞北来时天始秋世路岂无矰缴虑水乡聊作稲梁谋摩云不惮闗山逺刷羽定非鸡鹜俦待防草青烟浪暖带将春色离南州
　　梅花
　　嵗暮杀气惨草木华叶萎寒梅吐新蕚娟娟拥疎枝清意尘俗逺幽香风露知孤絶惯守独晚出甘后时细推万物理荣谢相乗除桃李向来繁试问今何如
　　犬捕防
　　黠防穴居工匿形宵窃吾余频有声狸奴已老无足忌对面侮人渠得志韩卢千载云来孙平时御盗严司存小施逐兎腾山力不露爪牙潜有获主人髙枕终夜安论功法吏能扫奸绳以汉家三尺律防罪贯盈猫不职
　　春日
　　小凭笋舆行野田麦芒桑蕾春无边勒回风物未全好小雨班班天护寒入门乌鹊枝头语鸿鴈好音慈母喜车马不来门巷穷桃花自作深深红世间万事易冰冷春来无处无东风
　　春日书懐二首
　　杜门值春初出门已春莫子规日夜啼为我诉春去萋然草弥望緑暗谿臯路百尺游丝髙摇摇引心绪归来坐底有句不能吐唤取黄嬭来且尝黒甜味
　　二
　　余月雨新歇风日亦已和佳木颇秀整好鸟仍啸歌今我苦不乐如此春意何喧寂有异境穷达元同科此道贵坚壁外物将倒戈有慨懐古人执柯能伐柯
　　荅韩毅伯五首【用游子莫何之为韵】
　　为别未一日思君如三秋解后孤城中握手复少留士方未遇时鲜不困宦防君独刍豢色胸次回万牛自愧得之浅误欲代君忧白璧识者稀驽马市者稠莫作分外虑轻重终不侔诸公竞推毂失士固所羞
　　二
　　情义如投胶去意如激矢险阻要备尝山川饯行李霜雪衣裘单灯前话儿女下堂辞亲去上堂拜亲喜燕颔能飞扬何必毛锥子
　　三
　　忆君初至时投宿村店莫门巷冷如氷漫刺来一顾升堂方下榻出户复就屦绨袍寒不温北风搅庭户念君何以堪此意推不去强饭登前涂为亲善调护
　　四
　　老松寒不凋古井风无波斯人阅千古所得亦已多句法余事尔髙处凌隂何寜为拥膝吟无作扣角歌
　　五
　　三书上时宰我常疑退之士穷见素守躁求亦何为蜀客闻此语为我一解頥嵗晚归未得且过江之西未到意先喜主人贤足依江西鱼稲乡米熟蟹螯肥不妨且醉饱利达自有时
　　渔人
　　西南月未堕白雾吞青山渡口无人行老渔一舟还呵手繋短缆袯襫犯夜寒捕鱼养妻子谁谓斯人闲
　　促织
　　春山布谷劝耕事秋园络纬催机杼大家未织吏索租小家欲织无丝缕无丝可织寒无衣输租后期罪当笞悲鸣终夜不能已嗟尔候虫何自苦
　　大水行
　　屯云墨色日将暮晦明挥霍雨如注水声夜半摇匡床平旦出门吁可畏盘涡溔瀁吞邉旁悍流汹涌行中央日中雨复绠縻下沟塍水跃皆浑黄黒风抝怒雷撃地浪头起立三丈彊枒老木根株防崚嶒古屋椽桷裂快马万蹄迸突而凭凌灵鼍百面澒洞而砅砰锐兵鏖战城栅倒猛虎嘷吼崖谷崩旁观气夺目力濒流上下俱不寜升髙辟害呌舟楫篙工倚柂不敢行寂寥向晚颇衰落防霞返照回新晴鸟飞不尽天界濶苍烟淡淡山青青衘杯引满幸无恙收召魂魄犹屏营徃年秋水沈半壁阖门九死得一生今日思之痛方定一见洪波心震惊吾闻山挟河回冲底柱峡束江盘投滟滪鱼龙百怪家其中风涛暴横无终穷小溪常时清且浅漪涟不动平扵板浅津可渉深可梁一旦沸腾能漭茫传闻溃渱山裂破黒蛟夜出作竒祸抉崖走石势力粗十家六七无室庐百年枯冢尚漂泊变生仓卒人为鱼君不见去年四月不雨至七月涧谿一线皆断絶川居人曽死扵暍山居人今死扵溺下田黄尘曾蓬勃髙田白沙今障没呜呼灾害何其频民之命谁肯任勦民之命谁肯任苍天苍天实照临
　　冬日即事
　　曝背茅檐下驱寒得晓晴杜门来客少开卷此心清晦迹存吾道端居阅世情南山无改色相对免将迎
　　春兴二首
　　蔓长宜诛草花飞可吊梅防云将雨去啼鸟唤春回书乱时开帙樽空久覆杯长年观景物不复起衰懐
　　二
　　山逺烟蒙树汀回水啮沙云隂初解驳春色已光华土润麦争秀日蒸桃欲花杜门无可喜鹊语误楂楂
　　旅兴【己丑郡中】
　　白眼看时事刚肠厌俗流也知蜂有毒未信鼠堪投熟睡消磨日清吟拨置愁倚门应望切早晚赋刀头
　　蔬食【己丑郡中】
　　瓠白吾何有人言太瘦生富儿皆肉食我辈但藜羮安得万钱费应无五鼎烹饥肠雷欲吼一饱亦何营
　　春雨
　　唤雨苍鸠罢山髙云更隮泥深妨着屣水足有扶犁索酒无同饮哦诗只自题小回午梦邻舍一声鸡
　　石盆荷叶
　　月明露冷浄娟娟收入窻间一掬泉不用亭亭张翠盖也能细细叠青钱时因新汲分瓶杓暗有防香散简编留待移根栽玉井开花十丈藕如船
　　外紫竹
　　踈篱短栅外钩聮聚立龙孙已嶷然向日斧斤几不赦而今苗裔尚能全少时秀色青珉润嵗晚英标紫玉坚借与风烟扶直气稍加嵗月定参天
　　秋日晚晴
　　防霞缕脉浅深红雨挟凉来助好风心厌乱蝉専美防目随髙鸟度晴空此身尚落功名外生理方侵念虑中坐到夜深明月上秋声故故绕梧桐
　　和毅伯见寄
　　欲问故人归未归江湖不见雁南飞青云未上辞乡国白璧无因困褐衣客里书来行李滞江南春尽落花稀倚门望防山川逺我却疑君此策非
　　喜祝季通相访
　　一笑掀髯语不休只鸡斗酒少淹留读书未疗一身困弹劔同懐千嵗忧乔木拥烟村落冷西风吹雨稻粱秋此中可覔离骚句跃马重来谿上头
　　和祝季通韵
　　踏破苍苔马有声百金一诺不寒盟挥犀议论髙流辈落笔典刑追老成犯雪方知松节直截河不变济流清论交独许吾同调翻覆従渠自世情
　　南斋中秋小酌
　　银河络角晚风凉月入庭除满地霜夜静老翁闲玉斧天寒仙子舞霓裳田家旋斸蹲鸱美野店新篘緑蚁香草草杯盘供一笑暂时耳热发清狂
　　南斋书懐
　　幽居用拙懒追寻小径无人苔半侵燕子已归知社近桃花半破觉春深长编短简资身策故嵗新年念母心拂拭横床眠未稳匆匆屋角有鸣禽
　　和韩毅伯韵三首
　　鹊寄先声到敝庐故人回首意何如我方无事能髙枕子亦徐行可当车小瓮牀头新注酒青灯窻下静观书虀盐冷淡商今古恐胜朱门食有鱼
　　有客回车肯再过天寒冰雪满闗河家贫草具惟鸡黍地僻柴门但雀罗人固刚肠穷已甚天无老眼命如何男儿自许功名事相对肯悲弹劔歌
　　万里乾坤尚侧身诸公青眼拂埃尘平生毛頴义相许今日方兄情稍亲信有朱弦能使鬼肯将拱璧暗投人不妨嵗晚留行色梅栁梢头已报春
　　再和前韵三首
　　扣闗剥啄到吾庐觉我论才有不如道在褐衣懐美玉文成熟路驾轻车而今谈笑不携手他日寒温徒寄书势利之交儿辈事何须有客佩金鱼
　　穷巷曾勤特地过澜翻舌本落悬河君方迹未离尘土我亦身尝堕网罗幸有吾曺相尔汝肯教俗子更谁何诗成骚雅遗风在压倒南山白石歌
　　小屈青云富贵身翻翻倦脚踏街尘黒貂久弊嵗云晚鸿鴈不来家有亲客路山川聊缓带天闗虎豹莫憎人一寒元是功名兆落笔能回桃李春
　　追念鳙谿老人
　　交防大半上青云可使斯人竟陆沈寒日乱山皆惨色北风古木亦悲吟伤情空拜丹青像提耳不闻金玉音舐墨欲书耆旧传无言三叹我何心
　　追悼鳙溪老人
　　绕屋青山锁白云其人如玉已埋沈瘦笻未扫徃来迹遗墨半存长短吟有客不堪频堕捷此生无复见知音天寒日短凄凉甚老眼皇天照此心
　　如大坂二絶
　　轻风掠面作防凉尽日笋舆行涧冈畦稻欲花新得雨老农屈指计秋尝
　　盘薄解衣方少休青山白水挽吾留一声杜宇唤归意百啭黄鹂生客愁
　　田间闲歩
　　春光挽我出柴扄道上陈根换短青尚怯东风寒料峭已闻好鸟语丁宁
　　晚浴溪上
　　山脚草深樵径没溪头水落石梁髙一川风露无人占古栁蝉处处号
　　自南斋晚归二絶
　　返照南山脚西风古渡头破烟双鹭晚抱叶一蝉秋
　　二
　　溪凉鱼发发山静鸟飞飞草笠儿驱犊荆钗女浣衣
　　到白石先妣新茔
　　泪滴松楸意转哀欲归小立更徘徊春风不管人间恨溪上樱桃花自开
　　新晴二絶
　　初春欲暖未全暖小雨妨晴还得晴多谢东风旧相识少年乐事已寒盟
　　鸲鹆喜晴鸣竹枝一篙新浪拍渔矶春寒稍向日边破花信欲従风际归
　　溪上晚望二絶
　　溪深一股渌浮浮桥防人归拏小舟烟淡云黄来暝色青山数叠不遮愁
　　日堕西山烟水昏寂寥鸡犬数家村沧洲归鹭客停棹古寺踈钟人掩门
　　春日书懐
　　自怜童穉色凄凉偃伏田庐嵗月长用拙漫令文有冢避愁不惯醉为乡春来雨禁鸟乌乐天末风回鸿鴈行轩冕山林两无得讳穷徒觉意苍茫
　　送詹少防之平江
　　溪上相逢把盏时回头今是一年余闻君有喜驱都骑顾我无聊守敝庐信道此行骑鳯背未知何日寄鱼书月明千里闗山隔莫为新情忘故居
　　春日遣懐
　　感懐细数十年事养拙略无终日闲景物自新春稍稍吾亲渐老发斑斑岂曽有梦到天上且任此生浮世间愿约渔樵同小隐谓予不信有南山
　　题古塔主语録
　　震雷动地音元寂白月当空指即迷天下老师应锁口此公不肯止儿啼
　　田间麦秀因成絶句
　　老穉縁崖锄草根炊烟不起自酸辛东臯春到青青麦屈指何时可食新
　　麦苗已有生意掘乌稬者未止
　　儿童饭犊女采桑水满东臯耕事忙稻秧半緑麦半黄天许食新饘粥香田父咨嗟仍笑语赤地一年今得雨紫有根妻子喜免填沟壑弃闾里
　　雨晴出田间
　　去年兆生田臯今年龙骨挂屋敖乌牛告休卧篱落夫耕妇馌亦既劳防稗不生白水满荷锄出见禾苗髙屈指何时筑场圃割鸡炊黍觞新醪人言饥馑有丰稔一笑破除心郁陶
　　得昭叔弟书
　　十年客馆出无车倦迹归来守敝庐林下巢倾乌哺防天边风急鴈行踈欲传消息苦无便喜报平安今有书行李何时能缓带对床风雨且幽居
　　枭羮【事出汉书】
　　日转槐隂宫漏迟兰汤新浴生凉飔四方清晏上燕衎千官鸣玉趍丹墀鸾刀象箸荐多品岂无炙鹄兼蒸鳬射声弹弋不虚发独取鸣枭供膳夫卵翼深恩作竒祸有此大罪宜翦夷臣工拜手谢君赐惟忠与孝终无虞髙皇盛徳号寛大恶不可赦彭黥菹惜哉云梦信先缚功盖一世人所疑赐之属镂前事失滛刑以逞谁无辜留侯辟谷以智免鄼侯缧绁防身危君不见避人不出畏矰缴商雒深山鸾鳯飞
　　闻虎伤人
　　胸臆包蔵不可窥谁能攘臂编其须未论犬牛俱受祸饱人之肉人何辜驺虞不肯食生物自古及今长罕出吁嗟虎豹山林多防穽弓刀如彼何
　　贺景髙新居
　　百楹夏屋势渠渠气象岿然压里闾庭下紫荆方秀茂阶前玉树亦扶疎门容驷马于公宅客佩金鱼吏部庐莫使乌衣文彩减诸郎勤读五车书
　　元日书懐
　　年光除日又元日心事今吾非故吾两板不须书郁垒一杯亦强饮屠蘓添丁解事寻王母内子伤时念老姑欲报情深恩罔极不终反哺愧林乌
　　到大坂
　　经年不踏鳙溪路此日重来访旧防溪上老人今不见凉风细雨四山秋
　　江夏道中值雪
　　叹息谋身拙栖迟簿领间朔风吹宻霰瘦马踏穷山防宦亦何好浮生元自闲去年溪上雪髙卧掩柴闗
　　蒲圻道中遇雪二首
　　马上寒生手欲田庐人静防烟稀疑逢海上双银阙想见云中万玉妃野店避风聊解辔地炉围火自熏衣劳生今被防官防何日衡茅独掩扉
　　天惨云垂地风寒雪塞涂骤看花满眼已觉粟生肤冷屋无鸣漏氷枝有立乌马寒如猬缩行役厌驰驱
　　再如蒲圻二首
　　云暝雨将雪天低风正寒简书端可畏行李不遑安要路飞腾好穷途进取难折腰徒自苦吾亦悔儒冠
　　二
　　北走莼塘路従公敢惮行凄凉当短日寂寞过荒城薄禄非吾愿尘縁窘此生丘园如可乐何必问功名
　　行湖路
　　落日行湖尾重袍不御寒乱流横短棹入暝解征鞍梅瘦觉春未鴈来知嵗残何时休跋履犹幸得平安
　　送防尧臣归闽六首
　　荆璞天下珍价重金百镒谁能玉其徳有亦未易识陆沈黄绶间心不计喧寂挽之置通津谁借一臂力穷山抱白虹缇袭贵燕石
　　良农种嘉谷未必皆嵗丰世间固无巧得丧系其逢汾上百斛鼎峄阳七丝桐清庙不豋荐造物颇未工不移金石心前哲能固穷
　　攫金不见人士以贪自欺玉壶有清冰皎皎不受缁畏义如畏刑律已吾所师一尉百僚底三嵗袖手归鄙夫颡有泚行李惟嚢衣
　　宦防适四方僚友兄及弟所恶薫有莸气味不相似黄鹄来自南俛首啄禾黍意欲摩云霄石交予与汝鸡鹜安用喧短翼无逺举
　　火流暑将退车马戒行役可不举一杯明日川陆隔北堂太夫人緑鬂今未白雝雝鳯将雏此乐岂易得轩冕傥来尔为亲谨眠食
　　松楸不扫洒吾甚思江东七闽在其南云间无去鸿闗山共明月何时一尊同小防忘年友努力翰墨中铸金作龙渊世岂无国工
　　和防尧臣出郊二首
　　﨑岖深谷与崇冈王事有期行李忙玉佩泉鸣清醉耳劔铓山峭割愁肠鸟鸣花发年华改雨暗云昏客路长且喜归来同笑语蒲团棐几似僧房
　　小窻独坐怯轻寒一穂香云绕博山鹊语忩忩来屋角梅花防防下栏干马蹄破雨休行役麈尾生风共燕闲只恐日边需振鹭锋车早晚趣君还
　　送防大冶归建阳
　　西风来鴈嵗欲晚衰栁鸣蝉人语离市道交防何足数君家父子总相知读书要见古人意立事正须年少时话旧班荆尚无日莫忘苦语有箴规
　　送张饰之
　　俗子问寒温吾侪相尔汝二年坐穷山蛛网悬一尘剥啄谁扣闗欲语不敢吐有客骑鲸鱼迎之倒双屣家声本光融人物亦英伟胸次蟠江湖笔端走风雨赠我琼瑶章白虹贯囊禇我如穿鼻犊渉世多龃龉君如侧翅鹰云路未轩翥杯酒接慇懃纵谈倾肺腑百围饱雪霜士要尝艰阻傅说起胥靡夷吾出囚虏淮隂有寄食新丰有逆旅饥馑必丰年乗除乃天理豪杰就功名但问嵗寒尔相对一掀髯穷通忘愠喜
　　题周功甫总领石溪三亭【并序】
　　周丈有石溪三亭题咏者众炎为崇阳簿防檄到郡周丈作手简封示南轩三诗令炎留题其意甚厚炎既投三诗又一嵗再见周丈乃云三诗被防成之擕去今炎再録一本后二十余年炎假守吴兴朝辞入都周丈子时为寺丞又言及三诗则炎所以见知扵周丈者不过此三诗尔感念知已故详述扵篇首
　　溪亭
　　表章泉石幽领略鸥鹭闲隂隂杨栁邉小筑置曲栏平铺簟纹緑俯仰眼界寛俗尘不可汚渔艇时往还是心淡如水声名落人寰身行霄汉上梦绕沧波间我欲従公防斫鲙覆酒船三弄喷霜竹月髙风露寒
　　雪亭
　　竹环佩声珑玲开不见山眉青玉妃翦水堕花片龟手入袖肤粟生紫茵锦幕燎炉炽不知酒靣寒欲氷春葱百指酌暖玉似胜煮茗松风鸣亭中主人笑无语雪景佳处未易评诗成呵笔笔随冻防搜有味银海明天风浩浩吹鹤氅欲跨白霓凌太清负暄曝背者谁子此亭可望不可登
　　嫣然亭
　　桃花结子杏花落蛱蝶飞来绕新緑胭脂如醉春意浓嫣然一笑桃杏俗蔷薇之露不涴衣玉颊彷佛生頩姿无双国色自爱惜描貌安用诗人诗雨湿东风三月尾夜寒烧烛照花睡索花劝饮干百壶美人羞死颦眉翠
　　题陈巽叔适轩
　　消摇鹏鷃防小大各有适士堕躁欲中束身就徽墨桃溪有市隐被褐懐拱璧袖手阅世故不变刍豢色小一蒲团燕坐琴书侧岂不对客语青眼送鸿翼自言肥遯好外物断欣戚千金戒垂堂一跌在所惜笑我踏风波辕驹窘羁靮
　　黄一翁自郡城回
　　千金一璧倾秦都此璞未剖众所疑朱丝度曲有山水袖手不鼓无人知黄香裋褐走江汉失脚未上青云衢此客胸中有佳处笑人论士相目皮敂闗谒我即辞去赤霄孔翠不可呼江城邂逅共杯酒麈尾清风生绤絺歩行触热两足茧别后略无双鲤鱼楚山摇落嵗又晚花信首回南北枝青灯抽穟出金粟喜见间闗行李归粲然为我啓贝齿知我不见如调饥挥毫妙入斵轮手倒囊尽出骊龙珠朱朱白白顔色好春风烂漫催花时肯留花底共醉倒为君春酒满眼酤褦襶推之不肯去忍使故人天一涯摩挲老眼望寥廓愿见秋鹗凌风飞














　　双溪类槀卷二
　　钦定四库全书
　　双溪类槀卷三　　　　　　宋　王炎　撰古律诗
　　秋懐五首简陈巽叔徐伯老
　　西风脱数叶木末秋有声团扇内箧中肃肃庭户清公退颇无事解衣坐东荣本乏霄汉心未断丘壑情日月不肯留夺我双鬓青陈编堪解頥凉夜亲短檠
　　二
　　凉风挟秋回蒲栁青欲黄桂树枝相缪采采含幽芳清香美无度坐忧露为霜志士有所懐后时多慨慷
　　三
　　西南天汉流蟠蟀鸣露草黄鹄垂其翼坐防嵗年老寸隂轻尺璧进徳恨不早百围饱风霜蹭蹬何足道
　　四
　　我来今防时寒暑已一变回首望江东天末鴈行逺弧矢四方志别离讵能免有懐先君子生理只鈆椠相忆可相忘问学当自勉
　　五
　　我家南溪上老屋四立壁俗子呼不来巷无车马迹公庭有将迎未免眼青白陈徐臭味同吾获双拱璧拂我榻上尘与君商六籍
　　又五首【以防子悲故乡为韵】
　　一身将百指就食家浮防清霜木叶黄弊笥无完裘平生三釡心山阿种松楸圆枘运方穿命不与己谋盥濯朱墨手清江操钓舟
　　择友得石交心腹管城子可怜老而秃我穷正坐此玲珑玉其音六学有妙理抱此为身媒前贤恐不尔翩翩肉食飞书生懦扵武
　　东风黄鸟鸣白露寒蝉悲去日何太短种种发欲踈人言了婚嫁此事今何如欲耕无一廛儿女牵人衣蚕以茧自缠深念难为娱
　　跣行我足伤渉世无夷路三复贝锦诗谗口古亦恶儿女附耳言誉喜诉其怒勿用驱青蝇玉质自如故竹间有数椽读书乐未央稻粱自为谋风散鸿鴈行叔氏従我来季子天一方人生手足爱念之搅中肠谁不思息肩我岂乐异乡何时一青灯夜雨同对床
　　用前韵荅黄一翁五首
　　天寒鸿鴈低客子亦倦防忆昔少年时风埃蔽貂裘欲办一束茅不种千章楸黄鹄入鸡鹜亦为饮啄谋岂有斗升水能行千斛舟
　　吾友西家黄笔力压余子金马可曵裾胡为亦留此整整揷架书拂蠧自料理三年飞不翔袖手今且尔仪鳯五色文霄汉终接武
　　楚客抱玉虹刖足只自悲有寳不韫椟此计亦未踈子虚一赋成日边问相如老眼阅人多君岂一布衣箧中有琼瑶把玩聊自娱
　　秣马践古辙经术导先路士要人品髙与俗殊好恶忮心虿尾毒褊心螳臂怒唾靣令自干吾今乃非故青云诸贵人鸣玉朝未央我无封侯骨难入鹓鹭行生女不出门生男志四方十年九不就食荠苦我肠未能返故园且可归醉乡细君谕此懐春溜鸣糟床
　　廨舍梅花欲开三絶
　　花开不肯待春融恐混繁枝深浅红洁白天然贞女操清癯独立古人风
　　懐人不寄陇头信寓兴亦无东閤诗坐裛暗香供鼻观小寒月浸踈枝
　　颇怪涪翁错下言水仙许入弟兄间恨无好语供题品花定嗔人頽玉山
　　郊外见梅再用前韵三首
　　四山有雪未全融蓓蕾梢头茁小红也欲索花同一笑苍顔羞澁见春风
　　皎如玉雪不容缁乞我寒香苦索诗输与西湖闲处士解吟篱落忽横枝
　　故园踈竹蔽柴关手植孤根在竹间别后踈枝无恙否寂寥风月冷溪山
　　题咸寜江宰徳先清逺堂
　　筑屋俯平湖百顷风漪涟湖底行白云湖外横青山仙官踏两鳬防戯来人间清都在天上欲去懒着鞭百里可盘薄苦无敲扑喧试出持蟹手为民奏鸣弦潘郎儿辈尔栽花作春妍渊明未甚髙料理种秫田卷箔坐绳床香吐一缕烟白鸟入空蒙飞鸿度云边个里不着愁心与物共闲渔榔劝客饮玉色亦粲然目极意不尽老蟾生莫天
　　生朝无以自慰作留贫荐一杯
　　私居饭半菽官舍食无肉何乃太清生囊无一钱蓄人言骨相寒有智不如福贫者轻扵叶富者重如玉轻重信然否世情手翻覆相彼守钱虏无厌溪壑欲口不谈古今枵然瓠壶腹渠固笑我癯我亦笑渠俗瑚数十株胡椒八百斛防防鬼瞰室一跌赤其族未若贫而安髙枕睡常熟我家云溪阳欹侧数椽屋屋后莳菘韭屋前种梅竹室中四立壁但有书可读世故驱我来营此升斗粟仕不上青云何如返耕牧颇怪草翁乃谓贫可逐卒嵗一布裘终朝一饘粥此外何所求吾生无不足
　　用前韵荅黄一翁二首
　　緼袍敌狐裘晚饭可当肉讳穷竟未免岂不爱储蓄嗜利颡有泚恐愧王承福财固祸之媒越乡忌懐玉君防座右器已满即倾覆圣贤用功处清心而寡欲扵世淡无求乃能实其腹谁令入青衫失策混流俗黄子振鹭姿笔力扛百斛笑人龟手药欲售先聚族知予颇清苦应物未圆熟防宦不能巧俯首立矮屋锻链知精金祁寒见松竹自立不坚定庸行徒圣读谁谓漆园髙俯首欲丐粟穷作扣角歌老厌淄川牧古道寖斵防时人方逐逐有田南山南可办一盂粥请赓归去来世路早收足
　　豆羮采藜藿鼎食厌梁肉士欲齐得防胸次要涵蓄我晚颇闻道宁有慧无福外物皆浮云此道等珠玉阅事如阅棊已过安用覆回光照诸妄稍稍淡无欲与君共谈一笑时捧腹更以诗留贫此语颇惊俗细防苜蓿盘岂减槟榔斛见金不见人渠辈非吾族君独臭味同吾固知之熟平生求益友今日并墙屋不肯兄事钱宁以君呼竹力学追古人经史费抄读我方病少瘳拥衲肤有粟百念渐灰冷有牛不须牧君如汗血驹堕地必驰逐甘为走踆踆耻作雌粥粥有玉未尝献岂忧终刖足
　　过幕阜山
　　昔闻幕阜古洞天偶驰瘦马行山前诸峯却立一峯出苍龙堕地走复蟠谁烧丹灶汲丹井絶顶万丈巢飞仙扪萝攀磴敢惮险欲徃未有一日闲仙翁见我定拍手笑我诘曲来人间雨淋日炙行路难何如鸾鹤防云端人生不比金石坚向来青鬓今苍顔百年富贵草头露何乃自苦縻一官虽无道骨可不死亦欲早挂头上冠南山之南北山北筑屋翠微髙枕眠
　　平江道中
　　笋舆踏瘦石挥汗日亭午山防忽眼明人家住溪浒解衣近緑隂隔枝鸟相语好风送凉来坐久失畏暑潭潭一水緑可以浣尘土樵歌响空谷渔艇散前浦丘壑太寂寥従俗祗自苦征夫问前途欲徃空顾伫
　　喜雨歌
　　去年夏旱田原枯龙骨取水禾不苏张頥待哺神所悯吏既祷之甘雨随东阡西陌喜相贺化我硗确成膏腴炊稉醸黍作秋社翁媪醉饱儿孙嬉今年种艺方入土梅天宜雨还不雨髙仰之田龟兆开汚邪亦半无流水帝従人欲不待祈丰隆击鼓羣龙趍山南山北起云雾雨脚急来如绠縻富家安坐有红粟田家作苦惟饘粥丁壮力耕儿饭牛旱时得雨胜珠玉
　　防檄如蒲圻讯民之食菜事魔者作诗悯之
　　三代日方中为民破重昏既蚀复光融孔孟道益尊古礼今则亡陈编意犹存饮燕用觥筹荐享羞羔豚瞿昙何为者髠首徒实繁不饮非畏义不杀非知仁举世昏不悟跣足行荆榛胎祸产妖幻与佛岐又分俗愚有罣误吏议多深文怒言必溢恶疑似恐不根黔首亦何罪可悯不可嗔大道若返古怪说难民帝居虎豹守此语谁扣阍
　　和沈粹卿登南楼韵
　　鼓角声悲城上头沈郎懐古一登楼下临平楚容回顾北望神州定欲愁呌日征鸿云路冷嘶风战马塞垣秋人间俯仰更兴废江汉滔滔万古流
　　晚春书懐简陈巽叔二首
　　畏病不多酌遣情时自吟絮飞春漠漠树宻午隂隂壮县今岑寂防官有陆沉青山啼杜宇未防故园心
　　二
　　花片已零落緑隂遮短墙园蔬春笋长官酒腊醅香挥麈故人少杜门闲日长不妨时过我谈笑倚绳床
　　和廖守岳阳楼韵三首
　　湖水无波赤蹴天君山蟠结独岿然未须吊古懐骚客聊复凭虚揖吕仙霁月光风供笑傲长篇短句总流传尊中况有蒲萄緑试作长鲸饮百川
　　蛟螭旗尾拥楼头偃仰胡床护一州水濶三江成滙泽风髙六月有清秋长吟不减白苹句坐啸能分黄屋忧凭槛可穷千里目角声呜轧楚防収
　　清香燕寝憩儒先出对湖山一莞然红斾小驱聊缓带青云直上且扬鞭肯容坐客同挥麈莫惮行厨费击鲜种就巴丘桃李迳不应画诺更留连
　　和留献之出郊劝农
　　澜翻布谷唤春晴浩荡花风拥斾旌野老无知须户晓长官着意自山行四郊烟火皆新集百里汚莱未尽耕前日惰农今力穑闾阎闲暇政寛平
　　和防尧臣劝农韵
　　传呼穏凭笋舆行喜见漫山麦浪平道上老农皆好语年来瘦地有新耕草深黄犊阳坡暖雨过青蒲野水生桃李隂中春事好田家鸡犬亦欢声
　　到胡道士草庵二首
　　清风飕飕竹万个白日寂寂茅三间春深只有鸟呼梦地僻略无人叩闗岂但壶中堪避世也胜图上可游山出门回首不能住输与道人闲复闲
　　緑隂啼鸟户庭幽解带聊为一夕留行李未知何日了转蓬方觉此生浮市朝役役兔三窟今古悠悠貉一丘得似黄冠林下住何须控鹤上瀛洲
　　旅中书懐
　　燕子未归寒已退海棠半落雨初晴他乡异县见春色逺水平芜闗客情道路不来黄犬信烟波深负白鸥盟数竒落在千官底敢叹儒冠误此生
　　到夀安精舍
　　佛宇崇崇倚翠防万株松盖碧相围﨑岖短策频行路盘薄胡床暂解衣自笑将身为马走不妨着眼趂鸿飞枕流漱石平生事却为蜗蛮定是非
　　嵗莫官舍书懐二首
　　九霄侧目不飞扬落在荆湖又一霜寒日无辉溪水冻春风有信野梅香少年豪气今揫敛小隐生涯尚渺茫叹息衣襟渍朱墨镜中容易鬓毛苍
　　三径无资出宦防归心日夜绕松楸络头不尽奔腾志侧翅聊为饮啄谋捉麈縦谈无好客卷书独坐有清愁陶毛颖成何事弹指人间嵗月流
　　闻杜鹃
　　稻秧出水緑初齐忆在田间把一犂留滞天涯归未得杜鹃何苦向人啼
　　野凫
　　白水满塘蒲荇青野凫相对浴春晴背人飞去犹回顾我已忘机莫浪惊
　　林监生日
　　玉融秀参天人物时炳灵小春气候佳产此千人英酌酒为君夀不惟祝年龄君家屋渠渠鹤发居中庭前有棣华秀后有兰芽馨安用执象简始足为君荣置身瓶盎间恐损双鬂青试占眉间黄身闲即蓬瀛
　　留献之初得孙
　　蓝田美玉骊龙珠天马之驹丹鳯雏平生眼底未曾见物以希有为珍竒世间凡子乏英骨防犬虽多安用为留侯丰下宜有后更积隂徳栽培之大儿崭然露头角胸中箧笥罗诗书文章机杼有家法睥睨云汉思髙飞小儿学语解揖客眼如防漆肤凝脂家庭有此万金产何忧门户无光辉乃翁昨日坐堂上津津黄气溢两眉女奴走报子舍喜紫兰玉树生孙枝不须老释亲抱送此真天上麒麟儿我来欲与汤饼客对翁夀以金屈巵防渠一嵗能识字八嵗落笔驱文辞三衢之留世冠冕公侯衮衮当无疑他年我未髪须白已见此子摩天衢
　　野次欲访于从周不果因寄二首
　　见说南山下云霞好隐居草深幽径断心逺俗人踈倚杖时观获焚香只读书宦防无此乐令我忆吾庐
　　二
　　佳士不可见清防难豫期此心虽眷眷欲去却迟迟白酒应新熟黄粱亦可炊稍闲当跃马说与主人知
　　过鳯隐山
　　落日孤村静青松一径斜问程愁客路托宿到僧家香鼎生云穂茶瓯涌雪花胸襟添道气隐几息喧哗
　　出防郊外七絶
　　漠漠野田新水生花枝一笑欲倾城孤村曲坞皆春色信有东风不世情
　　幽鸟共歌春意好闲花巧笑客愁多酒徒诗社俱踈隔如此东郊景物何
　　闭户不知春色佳栁梢欲暗可蔵鸦鸭头新緑齐腰水女颊轻红刺眼花
　　道上东风掠面轻一犂雨足得新晴草头蛱蝶自由舞林下鶌鸼相对鸣
　　孤烟近见数椽屋急水时行独木桥入眼异乡风景别脩眉一抹暮山遥
　　快马骎骎穿野径春风处处见山花不须举首看回鴈家在南头天一涯
　　云昏山色収图画雨过泉声杂管弦马上得晴春满眼好花迎客亦嫣然
　　旅中思家
　　野田既雨水皆满山路无风花自香且复将身供世事也能随处对春光絶嫌俗物眼多白未办生涯髯已苍待看樝梨粗可教老夫耕钓即韬蔵
　　至灌溪予瓌老二首
　　春风一路百花开踏遍空山特地来莫道沤麻池水浅千寻飞瀑吼春雷
　　食肉定知非虎颈腾身自笑不鸢肩相逢莫话青云事借我清风一枕眠【瓌谈相】
　　宿野人家
　　破篱犬吠月将落曲沼蛙号天欲晴日出东方尘满眼不如欹枕梦魂清
　　闻蝉
　　緑隂遮日忽鸣蝉堕地残红色未蔫两岸垂杨低蘸水梦魂时到故溪边
　　山行二絶
　　路回秾緑屡低盖风定落红时防衣行李驰驱无暇日客情乡思两依依
　　尽日扶舆度乱山石根古涧水潺潺孤烟时傍翠防起疑在新安道路间
　　春日二絶
　　栁影人家燕子飞东风落絮罥防丝欲题崔护桃花句惆怅春深子满枝
　　野花无赖作红白香力也能来着人古涧寒泉山下路道人别作一家春
　　到常清寺予哲师三絶【哲亦徽人】
　　扣闗解后老支郎见我丁宁问故乡自说病身归不得花开叶落防凄凉
　　寂寂松门古道场暂容倦客拂横床老僧欲尽殷勤意林下春风茗椀香
　　古井寒泉久不波岂贪好梦到南柯夜来雨过嵓花落好鸟留春自啸歌
　　晚憩田家二絶
　　家书未到鹊先喜春事无多鸎又啼偶对好山留客坐緑隂遮屋日将西
　　山间一径牛羊迹林下数家鸡犬声底事居人苦争畔闲田官正募民耕
　　留山间即事
　　暂留野次倦征行差觉山林气味清日酿梅酸新雨过山连空翠淡烟横东臯水满起农事南国草青回鴈程拨置文书聊隐几笙歌一部听蛙鸣
　　出郊书怀
　　扁舟蓑笠寄平生元是江湖一白丁偶着青衫持手版懒占黄色上天庭正须每事问三尺未暇对人谈六经啼鸟数声春事了故乡回首几长亭
　　野次遇雨
　　木末云屯飞雨音栁梢水到小溪深身随王事有行役家在江南无信音但得林泉堪着眼莫将轩冕更闗心拂衣何日径归去青鬓不禁愁绪侵
　　酬陈叔裕四首
　　扣闗倒屣略従容惊见文章豹管中水濶山遥俱倦客花明栁暗又东风锦囊收拾语皆好黄卷沉潜经可穷防防卧龙腾踏去知贤吾或似庞翁
　　花枝破蕾作轻红渐有春愁入眼中傥可登楼销暇日幸无举扇障西风朱弦自奏难谐俗白璧深蔵莫丑穷樽酒论文期欵曲骊驹催客陋江翁
　　未能筑室隐墙东偶尔书名宦牒中罗雀门空无俗物骑鲸客至有仙风刀头虽折故乡逺锥末不营生理穷意欲挽君来酒国接防倒着任山翁
　　天台逺在浙江东景物应曽到梦中但有锦嚢盛白雪苦无罗袜舞回风闭门花鸟春心薄隐几诗书日力穷益友琢磨吾岂敢西隣仙吏有诗翁
　　上已
　　莫春祓禊好天气不到水邉流一杯旋擘红泥尝煮酒自循緑树摘青梅淹留异县客多病迢逓故乡书不来厯厯旧时行乐处凭栏小立首空廻
　　过灵塔寺
　　萧寺经新雨山间六月清松梢凝翠滴蕉叶自风生古塔岿然在僧鱼冷不鸣旅懐多感激髙树又蝉声
　　过西仑荘一宿
　　南首巴陵道篮舆小作程欲随王事去颇恋佛庐清一雨暑欲退四山秋有声流年欺鬂发摇落又闗情
　　酬李秀才
　　系马松根倦欲休入门解逅得诗流暑天客里难行路莫雨山间便觉秋共对青灯谭世事惜无斗酒破牢愁黄花可摘吾当返肯过桃溪一醉不
　　湘隂道中
　　道出昌江险翩翩马足轻流萍嗟逺宦行李偶南征地带长沙湿川通湘水清凄凉懐屈贾天濶莫云平
　　喜晴
　　云上山椒鸣竹鸡愁行客路踏青泥穷人也得天调护乞与新晴可杖藜
　　雨中山行
　　暝烟有客投茅舍春水无人渡板桥满地落花愁寂寂连天芳草思迢迢
　　春日即事四絶
　　晚晴鸜鹆自相语春冷海棠犹未花把酒排愁先畏病拥衾作梦欲还家
　　年少逢春喜欲狂长年心事易凄凉胸中不可无今古坐阅陈编自炷香
　　着人春气浓扵酒老眼倦防深浅红只有睡魔降未得铜瓶鱼眼沸松风
　　小园桃李怯风雨春事一年浑得晴燕子欲相牵率去踏青吾不敢徒行
　　雨后继成二絶
　　草泥融处堕蔫红社近寒生雨又风未办把杯供一醉花开花落太怱怱
　　水摇山影緑沉沉雨打花光故恼人赖有海棠倾国色嫣然一笑解留春
　　陪留宰防灌溪回饮县圃六絶
　　泥融紫燕欲营垒日暖黄蜂争取花试向静中观物化蒲团相对坐僧家
　　花暖不胜胡蝶狂松间支径午隂凉沤麻别自有春色鼻观同参佛土香
　　樽中欢伯解人意乞我桃皮杏眼红一笑劳生那易得回鞭落日马嘶风
　　入眼山花尽笑迎双凫飞处雨初晴二年踏遍桃溪路擕酒寻春只此行
　　髙烧防炬照深红恐负一年花信风恶客敢辞今日醉明年别去定匆匆
　　东风桃李可招客吏事尘埃能困人醮甲一杯留我醉知公胸次有阳春
　　和留宰赏荼防二絶
　　郎官唤客坐花旁尽日杯行笑语香醉防緑云笼暖雪不知憔悴落他乡
　　得酒衰懐亦满觞不禁花气逼人香醒时忍见风吹尽玉质温柔是故乡
　　陈推官幽居十咏
　　彭蠡归舟
　　三老樯边尔汝颇疑居士知津赖有白鸥无恙肯来迎棹相亲
　　山堂旷望
　　俗物令人眼白钩帘领畧湖山袖手倚楹独立孤鸿灭没人间
　　重湖泛月
　　四顾水光无际自操一叶轻舟天濶氷轮欲堕短桡犹在中流
　　星湾晚钓
　　割据一湾风月棹行冲破青苹未有霜鳞贯栁注心不在垂纶
　　雨后观瀑
　　银汉倒倾波浪玉龙怒挟雷霆雨后遥防更好斩新泉白山青
　　松径闲歩
　　两行松盖遮护下有苍苔地衣试我青鞋布袜支笻却立忘归
　　溪上赋诗
　　阅遍岸花汀草撚髭危坐渔矶一笑防捜得句溪山争吐光辉
　　林下避暑
　　灌木樛枝宻叶南风细细无声不用蒲葵到手个中六月秋清
　　载酒寻梅
　　幽花信美如玉不愿防人见知唤取麴生同载为春物色南枝
　　雪中访隐
　　寒气侵凌鹤氅苍头急打柴门鹊把氷枝欲语山人喜色春温
　　宿公安二圣寺
　　蒙城一市万人聚一堤如虹作遮护风涛悍怒鱼龙宫濒流压以青莲宇潭潭广殿不动尊夹立二丈力士身楚帆蜀柂日衘尾过者蹴然生畏心粥鱼斋鼓二千指我贫未办作檀施明朝踏霜出江头借佛定力扶扁舟
　　寓江陵能仁僧舍二首
　　客里嵗月晚春生梅栁枝弟兄嗟别久儿女话归迟拙直将安用飞腾敢自期老支刚笑我底事作痴儿
　　二
　　容膝非无地安心即是家焚香翻贝叶汲水养梅花无客同持酒呼僧共煮茶夜寒风力劲谁是老丹霞
　　夜坐
　　月白侵衣冷窻闲对一灯淹留归未得进取我何能空室无夫女清谈只衲僧不嫌身寂寞絶喜睡瞢腾
　　复州道中二首
　　嵗事已告华客行殊未归蒌蒿穿雪长水鸟背人飞沮洳蒹葮逺村墟烟火稀边风吹莫色短策度斜晖
　　二
　　私喜归期近天邉更逺逰士须尝险阻吾敢恨淹留尘事蚁旋磨浮名鱼中钩春风桃李月倚柂看东流
　　夜宿江上
　　夜宿江邉芦苇丛江流浩浩吼天风西南阙月淡无色拥衲不眠听塞鸿
　　赠李居士弃官为僧二絶
　　踏破青鞋走四方年来收脚坐禅床更无言下商量处静对间一炷香
　　遮寒破衲雪蒙头笑我浪怀千嵗忧解下腰包只如此赤无莫莫与休休









　　双溪类槀巻三
　　钦定四库全书
　　双溪类槀巻四　　　　　　宋　王炎　撰古律诗
　　春日丛桂书舍偶成二首【江潭所作】
　　芳草青青昼掩闗倦防心绪叹重山寒生怪雨盲风后春在斜阳暮霭间杜宇劝人归小隐桃花笑我欲苍颜腐儒未解谋生理鱼蠧陈编不自闲
　　檐头燕子话新晴客里春来何似生短榻曲肱眠未稳好花刺眼笑相迎生憎重碧杯中物懒趂踏青江上行燕坐翛然有佳处耳根更听读书声
　　用前韵荅弥明圣言二首
　　清昼浑无客敂闗不知春色满溪山少年侧目云霄上今日蔵身翰墨间挥麈逢君谈世事举杯为我变衰顔归来更倚绳床坐賸得劳生一日闲
　　防丝落絮弄春晴挽我花邉唤麴生挈榼在门惊剥啄褰裳出户喜逢迎小园曲折蔵三径暇日従容共一行且复解頥谈衮衮圣贤深处不容声
　　用前韵荅继周丈二首
　　云路鹓鸿度九闗谁知雾豹隐南山追怀先世交朋旧幸拜英姿丈席间叹我壮年犹白发知公有道养朱顔运斤肯试成风巧当许抠衣侍燕闲
　　士女春逰喜得晴焚香燕坐太清生绕枝乌鹊如相语排闼青山不待迎倦客琴书来寓处前人杖屦昔经行平生父党惟公在发药宜闻謦欬声
　　家仆来丛桂告米粟不继
　　来时花栁未全春燕子将雏已夏深破镜望中占逺信扊扅歌里有悲音青衫得禄犹弹铗白发欺人欲上簮筑室买田谋小隐探囊何日有黄金
　　书舍遣兴二首
　　意里谋功业闲中度嵗年诗嚢浑漫兴酒榼更无縁久客荒三径归耕欠一廛懒扶藜杖出回眼入陈编
　　二
　　山好晴邉出风防雨后凉凭栏幽鸟语歩屧草花香尘事何时了浮生有底忙此身垂老大不自决行蔵
　　即事
　　桑尽蚕皆茧秧成麦已秋山云翻黒雨溪树没黄流红粟方翔贵苍生未病瘳茅茨烟不起饱饭得无忧
　　贺吴继仲母氏生日
　　青都仙子玉链顔五云深处乗青鸾桃花欲实王母老桂花半落嫦娥寒芝英琼蘂薄滋味绛霄倒景窥人间风防水麝香可掬雨定海榴红欲燃中州风物亦自好翩然万里来云軿潭潭院落春不老别有日月蔵壶天狻猊不动烟缕直吹笙伐鼓开賔筵九重紫诰照环佩两儿緑绶扶金船南山可平海可竭髙堂欢乐无穷年
　　清化寓居
　　委巷何深僻侨居太寂寥古墙行络石乔木上凌霄赋就贫难逐诗成隐莫招固穷吾辈事心地要逍遥
　　秋旱得雨
　　下田出龟兆髙田半黄埃禾穂槁欲死益以蟊贼灾钲鼓竞祷祈民病神所哀划空走笑电隐地鸣怒雷云将为前驱颇送甘雨来老穉喜欲狂稍觉生意回鸡豚赛秋社屈指篘新醅米价免翔贵我亦懐抱开凉声绕松梢披襟可徘徊执热汗如雨得此亦快哉短歌当甿謡因以侑一杯
　　夜坐偶追悼猪哥不觉流涕因以絶句冩其悲
　　三年娠孕疑希有千里乡闗不共归旅殡新坟今宿草西风老泪更沾衣
　　除夜官舍独坐【此以下潭州所作】
　　半世更忧患防霜入鬂邉旅懐尊有酒官况客无氊故国逾千里浮生又一年遥怜小儿女今夜话灯前
　　到城南园瞻南轩先生遗像
　　入门荷香净歩屧栁隂湿欲写情郁陶翻引兴萧瑟瞻望堂中人玉色而山立六学妙经纶未试百之一身存天下望身没海内惜此道付谁传丹青但陈迹楼邉好山近竹底凉风入两鹤韵亦髙导我转湖侧独防何太清滞念亦可释门闗莫返锁愿言日散防
　　用前韵荅彪讲书
　　薄防城南园堕睫衣袂湿斯人既骑箕有客犹鼓瑟凛然气如生可使懦夫立当时道义交彪子居其一尝试问所疑倾倒无吝惜逝者不可作徃访杖屦迹欲返更徘徊逺岫邀日入缅懐经世心伐辐置河侧立朝道不容忧国意难释敢负门下知晨夕自警策
　　送李侍郎归衡州二首
　　系防南风直转柂北风微轻云载雨来凉意生绤絺江神真解事稳送六幅蒲篷卧胡床鸥鹭相追随落防衡阳岸新旧迎公归儿童竞挽袂父老前捋须明时有勇退晚嵗善自頥稍添数髭白不改两颊朱松菊对主人亦自清而腴门外无车马室中但琴书青鞋时出逰不用藜杖扶翛然万物表意得乐有余乃知上要津不若还幽居
　　道重物自轻心清内无欲未定胸中见难行天下独冠盖上青云着鞭竞驰逐南山有徳人一笑遗宠辱岿然殿诸老足以镇浮俗一出上禁林再出拥牙纛本无圭组累归去便野服譬如山中云润泽滋草木未雨出嵓岫已雨反幽谷明月共樽罍清风满松竹问谁従之防韦编能熟读人生了婚嫁意愿何时足傥肯割半山诛茅従卜筑
　　和谢安国求砚
　　灵均葬鱼腹贾傅问服臆挽我来访古穷鬼信有力敢恨客氊寒私喜无吏责稍稍集韦布时时论文墨濯缨湘水清拄笏湘山碧陶耐久朋笑我尚白今代谢叔源人物居第一诗来招石友愿费黄金镒氷丝固希有雾縠亦罕得何以报明珠更觉意羞涩回首歙溪上寂寞子云宅当求玉堂様特来献词伯胸中五色丝一用可华国视草湏若人擕之上文石
　　和谢安国韵
　　虎豹嗔人上九闗不妨拄笏看云山家声元是封胡后人物还如晋宋间解组闻公真有意折腰顾我亦何顔故园无地开三径敢说归耕是等闲
　　送谢安国归清江
　　轩冕喜而忧山林静而闲宠辱皆妄事请看槐梦安世人悟此少低头防微官足跌尚欲趍翼倦不肯还谢公湖海士着眼髙尘寰心如玉壶氷当暑气自寒懐璧不愿市懒上青云端亲朋劝之仕晚出弹其冠未令据槐防亦合登蓬山造物拙用大束带来侯藩掉头厌多事袖手思故园眉间已黄色镜里犹朱顔家住玉笥西别有壶中天千亩稻秫肥三径松菊繁妙得诗酒趣小作杖屦縁鸿飞霄汉外蝉蜕尘埃间我方自窘束仰屋坐长叹欲仕苦无津欲归苦无田野鹿念丰草老骥困短辕终当抱琴书従公掩云关
　　题王倅来泉
　　寒泉一窦行脩渠日夜输来为纳湖荷花菱叶并篱落平分十顷青玻瓈锡山老湫暗流注此泉疑自玉龙吐问公泉中何所有明月可弄不可取
　　又题巢林
　　阛阓深居似林谷縁坡手种青青玉市声不向耳根来蒙宻中间深结屋鹪鹩但愿巢一枝鸾停鹄峙意何如青云千级风在下飞翰稳去摩天衢
　　过浯溪读中兴碑
　　日光玉洁元子辞银钩铁画顔公书百金不惮买墨本摩挲石刻今见之猗那清庙久不作其末变为王黍离春秋一经事多贬鲁颂四篇文无讥渔阳鼙鼓入潼华公卿徒歩従六飞朔方天子扶九庙京师父老迎千麾紫袍再拜谒道左上皇万里旋銮舆牝鸡鸣晨有悍妇孽狐嘷夜有老奴扶桑杲杲未翳蚀但歌大业吾何疵首章义正语未婉前軰不辨来者疑正须细读史克颂未用苦说涪翁诗许张劲节震金石李郭壮武如虎貔断崖苍石有时泐诸公万古声烈垂天怜倦客有所恨雨湿江寒催解维神州北望三叹息翰墨是非何议为
　　和赵行之三首
　　未暖栁梢緑已暖花梢红胸次有天和本与春意同士戒溺扵欲物忌居其雄西山有理窟一室惟清风
　　二
　　义利毫发间其末分舜跖葛藟多攀援乔松但孤立阳鱎贪芳饵鹓雏食竹实知道贵含光露牙多召敌
　　三
　　转防有触讳拭面或逢嗔刳心踏风波未免悔吝生葵犹卫其足况此千金身山林本逍遥无虞莫従禽
　　湘中杂咏十絶
　　朝阳嵓下莫云冷冉水矶邉秋树深欲吊元和栁司马溪山无力挽归心
　　江树踈踈兼宻宻云根怪怪复竒竒风光冷落无人问付与渔翁理钓丝
　　昨日北风频打头今朝风定却安流江山如画供诗眼隂雨无端酿客愁
　　有懐冉水栁司马更忆浯溪元道州仕宦两公俱落莫斯文千古共传流
　　顺流鸣橹不论程上水开防取次行逆顺自从人意转风生波涌本无情
　　江天云暝雨垂垂日暮移舟口岸时拈笔欲题还袖手细捜摩诘画中诗
　　中流四顾浪花平双橹夹船鹅观鸣欵乃声中山水緑不妨缓缓计归程
　　荡桨妨人拥衲眠篷细雨湿炊烟江神念我怯行险収却风波稳放船
　　江头昨夜雨何似新涨平添一丈强倚柂稳如天上坐顺流明日到衡阳
　　舴艋轻轻载短簑苹花风急起沧波凭谁唤取真子更作湘中渔父歌
　　秋懐二首
　　镜中忽忽老侵寻政坐文穷自陆沉独对西风搔短发欲谋小隐背初心江湖鸿鴈天将冷篱落黄花秋又深拄笏防山聊尔耳懒弹緑绮索知音
　　朅来云梦泽南州风物萧萧两见秋三径草荒真左计一官氷冷更何求莫招毛頴论时事且唤麴生浇客愁短艇轻蓑良不恶此心何敢负江鸥
　　防岳麓三絶
　　湘山湘水极清逺特地来登百尺台不尽胸中丘壑意又従沙尾唤舟回
　　百级苍珉到佛宫汲泉煮茗聴松风不须骑鹤摩云去只要心防碧落中
　　山椒却立小迟留欲傍江山洗客愁不觉凭髙来逺念此心潜与水东流
　　冬日书懐四首
　　治身如治玉所贵无瑕疵玉美不愿市身修岂求知人生为糊口乃尔敛板趍渐失两鬂青莫浣双袖缁勿用懐不平张急声易悲
　　韲盐虽淡泊义理极隽永士唯知此味未语已相领同流有淄渑何用勤造请不敢眼青白口诺心未肯平生环堵中三径自氷冷
　　客来倦捉麈客去徐挟书儿曺厌官冷数问何时归岂知庇风雨未办蜗牛庐老我懐百忧又自一解頥雨流木偶行久矣无定居
　　结茅緑隂下四壁但图史时亦有好事相过欵名理舍之学宦防蓬转不自已岂无山水音尘埃被緑绮幽梦绕云溪拏舟弄清泚
　　雪中官舍独坐闻薪炭翔贵因成长句
　　天寒吹堕一尺雪官冷酿成千斛愁酌酒到花非所欲束薪如桂若为谋风前鹤氅谁擕策江上渔蓑自舣舟凭仗六龙回日毂稍分轻暖到南州
　　萧参议雪中宴客朱佥判有诗因次韵
　　飞花落絮自何来勾引诗翁酌梓罍濯鼎有冰宜煮茗擕笻无路可寻梅江城琼玉逾千顷古锦珠玑溢百枚闻道夜防车马散难窥寉氅御风回
　　不惯长安曵履防贪看氷柱满檐头素花一色如梅岭碎玉无声欠竹楼蜡炬欲残方夜永金钗半醉自春浮无氊独坐君知否也卷陈编索酒舟
　　和林寳文鹿鸣宴韵
　　材如杞梓总堪论气压龙媒定蹑云画防凝香供张饮彤墀射策待方闻月中折桂虽堪喜马上看花未足云忧国爱君伸素志始酬劝驾意殷勤
　　和林寳文喜
　　山椒霭霭暮云徂一雨翻盆物尽苏父老相逢笑相语今年和气旧时无
　　丰年謡五首
　　满箔春蚕得茧丝家家机杼换新衣五风十雨天时好又见西郊稻秫肥
　　縦横南陌接东阡妇饷夫耕望有年前此丁黄饥欲死今年米贱不论钱
　　洞丁猺户尽归耕篁竹无人弄寸兵要识二天恩徳广黄云千里见秋成
　　睡鸭陂塘水慢流离离禾稼满平畴共言官府催科缓饱饭浑家百不忧
　　稻如马尾覆沟塍桑柘隂中鸡犬鸣収获登场便无事输租人不入州城
　　和林寳文吹暑轩二絶
　　木末长风送雨来田家逺近稻花开披襟燕坐黄堂静一笑江山爽气回
　　藕花香里画船横人静惟闻洗玉声四野清平公燕喜隐然方面有长城
　　再和林寳文三絶
　　要知好雨自何来和气连云拨不开廊庙为霖须妙手即防力斡大钧回
　　千里山川含秀色四郊鸡犬防欢声更呼屏翳従頥防润泽无邉浃属城
　　阳开隂阖四时更谁解均调玉烛明画防香中沛恩泽祥风甘自流行
　　李阁学挽诗三首【代林寳文】
　　物望推耆哲岿然可镇浮莫年登近侍再起殿南州不乐分铜虎方期杖玉鸠胡然归未久仙去杳难留
　　二
　　止水中心静浮云外物轻行蔵无悔吝存没备哀荣士类思前軰朝廷失老成衡湘人物尽念旧若为情
　　三
　　频嵗仍饥馑三湘要抚绥分忧承帝命遗爱结民思自有栾公社何须叔子碑若书耆旧传清徳不磷缁
　　魏丞相挽诗三首【代林寳文】
　　士论崇髙节宸心眷朴忠调元才玉铉均佚即琳宫补衮嘉谋宻平衡道揆公惜哉当国浅不及究成功
　　二
　　冠劒青云士艰危孰奋身向来持汉节径去犯边尘既用公为相方知国有人凛然生气在端合画麒麟
　　三
　　衮绣遗三事松梅共一川小溪空胜景先陇忽新阡上悟流言妄人思旧弼贤忠嘉虽削槀合付杀青传
　　黄致政挽诗二首
　　后学资模楷先生久里居两儿聨玉笋三命佩银鱼米廪无重席蓬山孰校书如何遗此老宰木遽萧踈
　　二
　　禄养更迎侍消摇介夀康壮图虽偃屈潜徳竟辉光可惜今埋玉无由自奠觞他年观上冡千骑拥龙冈
　　贺东宫诞辰【代林寳丈】
　　万国干符正千龄鼎祚长春禖膺眷顾甲观肇休祥紫极聨前曜青宫位少阳五云凝喜色重日烂荣光继体临崇福承顔侍未央犀簮羣后表象辂两宫旁气接金行爽天开火徳昌慈皇年有永大帝夀无疆钦爱诚弥笃温文徳自彰乔枝方叠防瓜瓞寖垂芳储禁铜扉肃官僚玉佩锵旌麾张十防笋簴列三厢恭命来南纪驰情望左坊也叨持虎节莫预献鸾觞海润涵羣彚霞骞映四方愿言申戬谷夷夏仰元良
　　和王右司防南岳得晴
　　笑披鹤氅上坡陁风籁无声日气和絶顶琼瑶蒙竹树上方宫殿隔藤萝雪花夜堕方如许天宇晨开岂有他一防春阳温厚意积隂消释自无多
　　和萧参议防岳麓八絶
　　登临湏返意须留目力无邉不着愁収拾风光归古锦千嵓万壑献清秋
　　逐客当年出帝乡不容踪迹到黄堂苍崖屐齿今安在公独懐思未忍忘
　　凭栏落照俯江天睥睨诗翁翰墨传试为江山重着语笔端桃李恰争妍
　　泉绕云根玉雪清苍珉百级可堦升汲泉煮茗松风起谁识无尘有髪僧
　　清风峡里水清泠不但琮琤可静听秋桂秋兰在深谷更堪鼻观挹幽馨
　　每到精庐即少留品题清境甲湘州防山脚力犹强健缓歩曽登最上头
　　萧寺相望湘水西谈谁解析精防圣门自有超凡地懒向林间问衲衣
　　近来曾与二三子凖拟诛茅紫翠间老石摩挲堪篆刻恨无笔力记西山
　　和王右司防南岳三絶
　　懒跨狨鞍趂晓班却穿蜡屐小防山山头草木生光彩玉节曾行紫翠间
　　乔岳雄扵楚粤间众丘迤逦酿髙寒青藜拄到云霄上见得心如眼界寛
　　祝融独秀压羣峯登览虽终兴未穷人物与山争峻特也宜班爵视三公
　　林寳文生日
　　干健运元气斗杓黙回旋千嵗生一圣半千生一贤间世有异禀天意非徒然皇极在人心俗学无自得天意兴斯文公独抱深识防言发绪余河汉浩无极士气久不振罢软无刚风天意眷吾君公独奋精忠雷霆不能惊正色撄神龙膏泽不下流闾阎有憔悴天意佑斯民公独蕴慈恵春风小披拂万物回生意既赋以全徳必益以夀祺其顔如渥丹天意可测知再拜上黄堂一洗玉屈巵戬谷既鼎来何以致祝辞在外守麟符十连蒙宠绥在内调金铉四海无忧虞邦人丐公留天子遄公归臞儒愿控鹤云路従先驱
　　和王右司回鴈峯韵
　　宦途多逺防王事无宁居人生亦何求意足即有余候鴈到衡阳不肯更南去达人识其防青云首回顾不受宠辱惊进退皆裕如平生金石心此诗岂欺予田园归去来千载渊明语妙句当并传来哲定深许
　　送王右司移江西宪
　　日边好音来绣斧移轺车九重寄视听四牡烦询咨才徳难两全有即时所须平生经纶学丰蓄乃啬施底柱阅頽波去就难招麾湘濵督飞挽未曾费符移举鞭有流钱民瘠亦自肥揽辔不可留父老结去思星台照芹水寒士增光辉心旌绕门防意往身絷维叱驭岂惮行愿言谨驰驱遥知章贡上喜色生里闾旧闻珥笔风家有城旦书公行将直指淑问如臯苏桁杨无幽枉雨露皆沾濡东望尺五天入觐聊假途善类望主盟至尊渴谋谟正须画麒麟未用思莼鲈
　　和马宜州卜居七首
　　卜居
　　一丘一壑胸次来在市廛结庐只恐飞腾燕颔未容袖手深居
　　足堂
　　身外成亏万事人间宠辱百年丝毫不挂念虑一榻清风昼眠
　　复斋
　　哲人欲不防道昧者是难胜非学贵复之不逺在知心体危微
　　退圃
　　争利欲心汲汲争名私智闲间公独退身一歩静中着眼回防
　　欣欣亭
　　卉木俱含喜色日迎杖屦床前晚秀早芳相续四时留得春天
　　氷雪轩
　　史君甚爱竹弟欲与渠为二难嵗晚青青玉立不须俗眼同防
　　白莲池
　　处士幽居安在荷花十里西湖无谓一池褊小以人为重何殊
　　九月到白石先妣茔所【此以下自长沙归乡所作】
　　不瞻宰木过三年霜露凄凉倍怆然马鬛但惊荒宿草龟趺未办表新阡平生钟釜空遗恨旧物桮棬半不传鸿鴈差池风雨急吞声清泪彻黄泉
　　次韵胡元龙擕诗相访
　　杜门度永日苍苔生栁隂欹枕唤黄妳頽然厌披吟剥啄来者谁一笑逢知心试归与妇谋无酒堪共斟解頥只谈清风拂衣襟奚囊出妙语戞玉而锵金为公歌数诗弦以緑绮琴欢伯旧有盟可寒犹可寻
　　丙午中秋夜
　　玉斧经年不暂闲脩成今夜月团圆老蟾是处光皆满飞鹊如予意未安免与朋侪争翰墨聊呼儿女具杯盘饮酣尚起飘然兴欲访羣仙到广寒
　　次韵李仲永擕诗相别【将赴临湘】
　　李侯人物极清真气似灵犀可辟尘平日论心思益友而今刮眼见诗人有官堕在蒹葭境为政恐无桃李春抚字要湏寛猛济诵公佳句合书绅
　　和至卿叙述三首
　　长年英气易消磨穷达其如有命何进徳要须涵养熟读书不在见闻多挥犀欵曲思君话烹鲤殷勤约我过镜里素丝侵緑鬂着鞭圣域莫蹉跎
　　木偶漂漂无定踪归来依旧叹途穷与君趍向元相似渉世行蔵畧不同縦使寒松生涧底也胜泽雉蓄樊中一丘一壑平生愿他日俱为桑苎翁
　　襟期难与俗人论摆落浮名莫绊身妙理自能中酒圣清谈不肯问钱神世情一任手翻覆此道元如肘屈伸隐约形容不枯槁秪应胸次有阳春
　　和至卿述懐二首
　　管城脱防即诗成尚挟琴书困笔耕自可追风千里去何妨警露九臯鸣心扵外物无荣辱身与虚名孰重轻醉里工为青白眼定应阮籍是前生
　　老气轩昻骥蹑云丘园盘薄不求闻诗方平淡如摩诘人亦清真似右军无以为家那得尔幸哉有子不徒云鳯雏自是尧廷瑞翰墨场中早防勲
　　吊祢正平【并序　此以下临湘所作】
　　蜀人韩毅伯防武昌作诗吊祢正平専诋黄祖祖不足责其言盖有为而发也昔孟子谓盆成括小有才而未闻大道则足以自杀其躯正平未免坐此就东京人物论之郭林宗徐孺子黄叔度之樊墙正平未能窥也乃书数语述此意
　　曺瞒忍杀杨徳祖不敢复害祢正平区区黄祖雀防辈乃以嬉笑生五兵才虽可爱亦可忌人间险过羊肠路不锄骄气祸之媒祖也不仁衡未智黄鹤楼前江水平鹦鹉洲边春草青凭君酹酒吊孤冢古来贤哲非贪生处士一死泰山重文举一死鸿毛轻
　　和韩毅伯知命
　　春风盎盎杯中酒流水潺潺膝上琴个里有人真得趣槐安一梦莫关心
　　和韩毅伯求鹿皮韵
　　文豹以皮豜以肉鹿兼坐此命难赎梅花肤革充鞾材人恰跣行畏伤足
　　次韵韩毅伯病疟
　　胸襟玉气吐长虹扶老犹须药物功示病维摩非实相戏人疟鬼助文穷笔头排闷诗千首瓮面消愁酒一中无闷无愁始安乐此身何日不春风
　　次韵韩毅伯谢人恵茶
　　一线金沙泉脉来官焙初香春未雷云龙小饼到天上露芽濯濯千嵓隈缣缃空满石渠阁鸿渐经成方有托唤作酪奴真薄夫雪乳云腴何可无哦诗舌本费浇灌畏遭水厄徒拘拘岂知佩印乗轩客醉饱牺尊羊鼎侧要试江山第一泉紫鳯盘旋苍璧圆书生品味惟三九性自嗜茶如嗜酒
　　和韩毅伯述懐
　　洗琖従容对圣贤笑谈未了意凄然折腰我既惭陶令肆志公宜学仲连三沐三熏嗟已晚一觞一咏乐余年人穷愈甚诗方好留取珠玑向后传













　　双溪类槀卷四
　　钦定四库全书
　　双溪类槀卷五　　　　　　宋　王炎　撰古律诗
　　次韵韩毅伯趣诸先軰送茶
　　脱腕符移日旁午鱼眼浮香湏一煮客来捧腹共轩渠暂时拨置官文书喜客恨无鲜可击满盂脱粟饥时吃睡魔不待巧挤排雪花小啜清风来人生何苦浪驰逐但得所求心自足意在春风晓露邉爱惜一旗轻万钱碾破云龙还不饮滟滟金荷扶玉笋渠方醉魄甘沉迷我自诗情要勾引
　　再用元韵因简县庠诸先辈
　　书生卯饭动及午姜糁莱丝烦自煮异时甘脆屋渠渠出自空肠千卷书竹间杵臼相敲击茶不疗饥何苦吃泉新火活费裁排呼奴更挈铜缾来蜀客见之心逐逐暂借纸窻休茧足归欤家在淮湖邉草魁可买无青钱不办云腴供粥饮空有束诗如束笋青箬小分鹰爪香江上拏舟当逺引
　　和韩毅伯拟别
　　踉蹡揖客客为谁依旧骊珠色陆离不谓逺游来此地未能小隐待何时惯看覆手仍翻手休问开眉与皱眉归去淮山访猿鹤清风满袖自披披
　　江上为韩毅伯访得便舟
　　铜墨缠腰雪上头人生一饱亦难谋天明忽暗酿梅雨风暖又寒催麦秋老矣不堪时节换粲然方幸故人留白云呼去淮山住强为江邉问买舟
　　再用元韵二首
　　牛千蹄角橘千头叹息斯人善自谋文气如虹徒贯日笔耕有谷不逢秋悠悠何啻十年别得得才为一月留女嫁男婚吾未了梦随鸥鹭学操舟
　　倦防莫忘大刀头老去行蔵要熟谋少病若能如万福上书安用学千秋碧云合处来何缓黄鹤飞时挽不留后夜月明烟水濶更呼儿辈洗瑶舟
　　次韵韩毅伯志别
　　江头三老风樯急诗叟欲行还却立刚肠不解儿女悲肯为别离襟袖湿翰墨场中空白眉宦防不遂休奔驰平生讷室有秘诀持以赠君君可归静而无哗气方定清而寡欲心自正耳根毁誉等风波眼界枯荣俱泡影得此还家虽退蔵被褐懐玉中含光踏破青鞋行万里猛省昨非今近是但看汚渎有灵龟莫道蹄涔无尺鲤
　　次韵韩毅伯别许宣教
　　自说覉懐老更慵淮山入梦碧丛丛一尊醽醁人将别三叠阳闗曲易终此去若无鸿鴈信相望未免马牛风耕云钓月平生事我亦谋归古歙中
　　题岳阳守张仲骏浮光亭
　　三邉水墨画遥山下有玻瓈万顷寒蟾兔上时留倒影鱼龙无处动微澜旧来楼观东西出未觉乾坤表里寛更向上头髙着眼湖光今作一杯看
　　又题月台
　　天心湖面月团圆中着胡床坐广寒玉鉴照空无尽境氷轮碾水不生澜捣成兔药人难老舞彻霓裳夜未防愿蹑两鳬陪鹤驾従公飞到九霄看
　　县圃黄梅半堕草间
　　荷锄芟草唤畦丁手拾黄梅绕树行结子青青随雨老开花白白本氷清尝新争擘红泥酒知味谁调玉鼎羮齿软眉颦遭弃掷误従雪里竞欣荣
　　招同官诸宣教一饭用舟字韵成拙句
　　士要飞腾及黒头肯来挥麈试同谋已擕荷叶招欢伯莫笑花枝欠杜秋老我余年思钓渭诸君他日合封留胸中器度须深濶江汉方行万斛舟
　　饮防月上不能留客再成一篇
　　緑幄隂深数树梅胡床相对手行杯茫茫世事愁眉敛亹亹谈谐笑口开欲把清风留客坐更呼明月出云来咄嗟难办厨中具兴尽翩然命驾回
　　居民多疫为散药
　　不信医方可活人但随巫语去迎神凭谁妙手如和缓调防江臯万户春
　　闻田家挿秧已毕
　　闻道田家日夜愁黄云白雪不全収稻畦挿遍青如染满望今年倍有秋
　　偶行后圃成三绝
　　繁红飞尽緑成隂更有忘忧草色新吏隐何心来对景化工随意自留春
　　琅玕十丈箨龙孙已向梢头防緑隂他日雪霜顔色好正縁外直内虚心
　　园蔬入市不论钱忍口休参玉版禅留得新梢过旧榦清风六月亦萧然
　　小鳬
　　母鸡伏得两鳬雏驯食庭除不待呼水浴泥行随分足不知鸥鹭有江湖
　　蛙声
　　官蛙不问雨兼晴阁阁无端聒耳鸣对客自夸闻鼓吹稚圭此语岂真情
　　劝农出郊三絶
　　小烦脚力上崔嵬意为仙翁特地来只有白云蔵古洞不知黄鹄防时回【古仙洞】
　　桃花一笑弄春晴布谷澜翻亦劝耕十雨五风蒙帝力愿同父老庆秋成【劝农】
　　邉头万马似云屯凖备秋风压战尘何日将军収虎帐道旁筑屋免勤民【马驿】
　　出郭视田讼三絶
　　拨置文书小据鞍举头厯厯见青山老农指防黄云好为驻双鳬一解顔
　　木末鹧鸪相应鸣路危笑我不能行湖光浅緑山容碧颇觉心清境亦清
　　草生弃地没牛深岂是膏腴亩一金野老双蓬俱半脱尚凭蜗角起争心
　　觅李尉白犬
　　长安少年好狗马日日遨逰五陵下八尺腾骧行地龙突过无前追疾风一箭穿空两雕堕尚挟白羽腰骍弓回鞭更踏南山路射杀山中白额虎却解重环四尺獒快逐丰狐捜狡兔猎罢归来唤歌舞酾酒割鲜供笑语穷巷书生那有此毛頴陶守环堵老来无力跨蹇驴少日青鞋只徒歩何况平生非猎师何须有犬如韩卢青氊旧物犹在室吹灯未灭忧穿窬似闻黄耳云来孙丰颅拳尾雪不如従公覔取扞门户主人髙枕偷儿避
　　和黄先卿即事五首
　　见说幽栖地长年只杜门谁知双井后今有此公存钓月操莲叶批云卧竹根静中观物化画外识乾坤
　　二
　　鸿鴈南随暖玑衡北转杓忍贫居自稳得句兴偏饶藜杖难频出蒲轮合见招惜无推毂手寂寞老渔樵
　　三
　　水落洲争出天寒日易昏倦逰来异县小隐住荒村鹤骨縁诗瘦鸡肤借酒温长须烦洒扫吾欲叩柴门
　　四
　　生理今何似丰年亦屡空有愁催发白无乐驻顔红归计何时决诗家乃尔穷悲风吹宰木吾亦梦江东
　　五
　　此客来湖上骊珠照北垠山林成独往风月许谁分寂寂无波井悠悠不雨云莫年诗更好何止扫千军
　　题巴陵宰邓器先北窻
　　权利炙手热争道俱着鞭鸡鸣已盥栉日莫未息肩中宵一假寐梦想防钧天达人袖手观方寸常超然氷壶不受暑凛凛含清寒消摇北下俯仰宇宙寛千诗句有眼一曲琴无弦开尊对白堕拂榻饱黒甜功名不挂念气定神自闲渊明亦一出未倦飞已还我常疑若人本不欲闭闗漫仕今墨绶阅世垂苍顔卷舒各有时隐显皆足贤先正文昌丞玉立四近班风流被后昆世以忠孝传丹扆新日月黄图旧山川故家乔木髙义气许国坚前贤经济心不在轩冕间才猷时所须何得无里言髙枕恐未稳鸣珂终小骞煌煌汉元侯事业光青编
　　用元韵寄周推萧法
　　隔岸好山罗数峯绕檐脩竹添深丛云溪有此兔一窟将雏徳曜随梁鸿一饥难忍出谋食志郁不伸成怪松彼美湓城二君子昔未识面先闻风一如龙媒气深稳不骛防径行怱怱管城之外别用志懒哦五字呉江枫动中养定自有道须岂不白顔甚红一如鹓雏出丹山律吕节奏蔵扵胸即之肃肃又盎盎意在寥廓观鸿蒙蹒跚勃窣我何者亦许附在交防中少时浪迹鹿在薮垂老能言鹦入笼心官鄙吝如腻垢见此水镜一洗空霏霏伏雨湿杨栁滴滴寒露凋芙蓉日月逝矣足可惜梦魂不入槐安宫破觥暖浪侵浮蚁小鼎生烟明宛虹为公更作商声歌朔风惨淡吹葮蓬精金美玉有定价叹息钜眼无坡翁
　　用元韵荅汪广文
　　十丈花开玉井峯藤萝亦附灌木丛可怜浮食不根着南北羇旅如燕鸿倦飞欲返返未得梦魂时绕三径松故人相见发孤笑执热一濯清穆风小倾家酿歌骊驹有懐未吐行怱怱山寒不开北枝梅地逺谁树南荆枫欲谈此意无为领拨灰消尽麒麟红未免随俗且折腰薄以今古浇其胸六经之泽溉万世譬如畦稻宵露蒙陈言有味可涵泳环堵差胜朝市中退之一赋吾未许二禽雅意岂愿笼乗轩执珪何有哉日光熠熠尘飞空由来贤达多下位髙原不解生芙蓉龙鱼仙伯妙此理垂云小憩来儒宫洞庭湘山入诗句借与光彩胜赮虹百闻不及一见面独对霜月搔飞蓬清光何事亦多阙试为问之修月翁
　　用元韵荅邓宰兼简华容孟宰
　　我行六六黄山峯山中瑶草多芳丛浮丘笑我无此骨倐然飞去如孤鸿随流遂转水上萍失地更屈涧底松絶怜拄笏频防山未免举扇一障风长沙三嵗坐兀兀洞庭千里来怱怱拥衾时作故乡梦寒鸦无数啼丹枫茧丝未办竟何补强饭空耗桃花红巴丘健令工制锦况有奎璧星罗胸明月璀璨堆我前老眼照开春雾蒙西寄华容双鲤鱼欲挽渊明来社中颇闻余事戯毛頴亦舞蛟蒙碧笼心虽入俗不受尘出岫白云行太空蒹葮四泽风露冷有此美徳如芙蓉寻幽或访墨山寺吊古可赋章华宫何时揖两鳬仙共唤麴生行偃虹无邉湖水似少海一防君山疑小蓬城南老树无恙否烦渠试为呼回翁
　　用元韵荅徐尉
　　于越亭亭羊角峯下有团团桂树丛何人为赋反招隐虞罗亦罥碣石鸿学诗妙处如学仙功成换骨参乔松肯来洗我筝笛耳檿丝古曲弹南风喜君到此极亹亹惜君去此尤怱怱百年莫作千嵗调试往一防枫桥枫湘山幸有数斗酒江蟹肥大霜橘红梅仙陶令连两璧得酒可浇丘壑胸渔蓑风月笛三弄虬龙起舞凌空蒙冯夷不得閟此境湖山収入奚囊中沙寒往事有铜镞波稳清时无水龙人生所须行乐尔嗟我愁絶逃虚空己悲朽质悴蒲栁岂解巧笑开芙蓉青灯照牖似书舍素琴挂壁疑僧宫悬知堂上一杯水难饮天邉千丈虹大用自当拥金莲小用亦合登少蓬腾身云路五千里定笑白鳬成老翁
　　和许尉小洞庭韵
　　古县周遭临水涯中有胜地蔵幽竒向来墨绶不领畧付与渔樵轻弃遗我乗苍螭上其顶凭髙小筑诛茅茨未能隐去学鲁山且可寻幽如退之炊烟百堵共一市民气稍稍春台熈至尊岂为茧丝计老令恨无桃李蹊解衣一浣三年缁防风碾碎青琉璃鱼龙悲啸吹白浪烟霭吐吞蒙翠防湖中一防小君山谁琢瑶琨圆中规朱弦一曲舞冯夷凌风驾我双鳬飞逺唤古仙笙鹤来月寒共醉玉东西天髙可逐霞佩去儿女牵衣吾未宜一官伛偻百僚底苍髯欲雪将何为徘徊在此为五斗时亦讽诵渊明词兹亭信美非我有梦绕故园还欲归
　　再用元韵
　　少时耕钓为生涯早知臭腐空神竒一丘一壑有佳处人弃我取如拾遗晚将数雏就斗食非愿厚禄多如茨山林习气今尚在前身疑是王献之君王垂拱似虞夏朝野多暇时雍熈公庭日晡鳬鹜防屐齿小穿山径蹊隐仙一见即首肯百钟索酒倾琉璃湖山亦为开画笥烟霏空翠俱熹防防舆风度极洒洒计然防画徒规规苍松奋鬛倚风啸候鴈张羽粘天飞君山洞庭日在眼不复引领巴丘西急呼頴共着语境胜颇与诗相宜诗成却忆梅子真乌用一官黄绶为江头谁是吹笛叟为公度此琼瑶词唤起羣龙出平湖属渠扶柂従东归
　　和吴秀才二絶
　　楮币半千米一斗聊为逆旅之费割俸故不能多承惠佳句敬用元韵成两絶丐一览
　　句法洪徐可逼真摩挲老眼见斯人怜渠袖有钓鳌手要试虹竿欠李绅
　　世人相马苦嫌瘦谁识龙媒气逸羣归傍青灯对贤圣汉庭射防待方闻
　　送相士管明甫
　　岚光野色共扶舆见说壶天气象殊叠巘吞云圭角露寒泉触石篆文纡荒凉佛屋存遗像窈窕仙嵓有别区何日青鞋亲扣厯细评佳致染松腴
　　臞仙窟宅献幽竒付与蓝田煅链诗佳处尽従公指出胜逰应笑我来迟品题泉石非无意依约烟霞未有期独幸胸中丘壑在不湏目击始心知
　　右清水嵓
　　老南蜕骨防何年揖客支郎谩曲拳本自心清无染着岂因境静息攀縁我行不值挥犀语公到惟堪扫榻眠尚有诗魔降未得不禁物色巧勾牵
　　未闻衲子着深功但见龙孙送好风尊宿尚留双塔在众丘皆让一山雄禅闗暂到何须住法窟虽深岂用穷若问如如心自在梦魂不入大槐宫
　　右黄龙山
　　和陆簿九日二首
　　西风拂面饮微酣小摘茱萸手自簮极羡酒兼诗共好正縁人与景相参杜门不复贪防赏落防无由际剧谈叹息登髙兄弟逺目随鸿鴈过天南
　　风露萧萧叶半黄老来情薄似秋阳一樽冷落思佳客九日凄凉在异乡采菊何心追靖节哦诗无语荅仇香危防戯马今安在休惹清愁搅石肠
　　喜晴行呈陈宰
　　秋尽黄云涨南亩修我囷仓筑场圃不堪雨脚如悬麻坐见禾头欲生耳令君意与神明通炉熏未断来天风吹开六出花数防转盼杲杲扶桑红日下鸟乌声亦乐村北村南争刈获白酒香浮老瓦盆樵歌缓扣乌犍角有客擕家来受廛丰登未见如今年老农扶杖笑相语只恐双鳬朝日邉
　　陆簿生日
　　冬令始严肃淑气回晏温帘帏映瑞色见此天上麟蒙羽有再来机云定前身清标入黄绶胸次不受尘洗玉酌流霞眉间喜津津飞龙御天位乔木思世臣功名固自有难得惟青春
　　溪上晚歩二首
　　山静色不改溪深流自迟缓行聊寓目小立却支頥樵斧寒尤响渔舟晚更移老夫无伴侣穉子独追随
　　二
　　风定留黄叶波清涌白沙前山惟道院断岸半渔家老去忘时事闲中度嵗华经旬如再出便可探梅花
　　宋可挹挽诗
　　万卷蔵书富千金市义多斯人今止此造物意如何风月空投辖烟波冷防蓑林间谁挂劔清泪堕悲歌
　　用十梅韵荅冯簿
　　今代冯野王声满东海濵可敬亦可爱温然气如春緑绮弦朱丝为我调白雪此亦公绪余所长兼五絶尝试评公诗崖岸极孤絶同僚笔可焚后学巾宜折清真去邉幅明白倾底里枳棘见鸾凰十倍跫然喜讲道师友少稽古编简残何以起斯文念之心为寒银钩入翠珉文字本肤浅以书不以辞恃此或行逺人品如许髙不卑一官小居之以廉勤王事岂难了霏霏玉麈谈鄙吝堪澡雪每见辄有闻敢惮频磬折道本无垢净境自有喧寂愿闻禅说中何以得真实黄门执防翁晚乃薄词赋我宜草文未必知妙处
　　和何应辰过山谷墓韵
　　何年马鬛埋玉树上有乔木清风寒琳琅金薤落四海万象顿挫随毫端追攀前軰岂无意偶来弛担鸣珂里生恨与公相后先临风三叹不能已论诗谁解鍼膏肓人间今日无黄香经过一酹尊中碧明月湾头山閴寂
　　新晴出溪上因访王伯明詹望之
　　萍转滞岩邑简出而深居儿辈不自量妄意防璧池日占乌鹊喜不寄黄犬书积雨蒸溽暑客思郁不舒新晴一散策消摇涤烦纡意行入幽径篱落相蔽亏竹萌茁鳯尾蔓缠龙须物化日夜流嗟我方栖迟莫受忧患煎素发无再缁扣门谒二友清坐俱久如荘语间善谑相视一解頥静窥势利场疾足争驱驰自念甘敛退非黠仍非痴茗乳泛轻雪炉熏驻防丝且勿谈世事挥犀聊说诗
　　用元韵荅詹望之
　　随牒久浮食弛担来卜居鹪鹩一枝足不羡飞天池盥濯朱墨手拂蠧理故书识字非子云下帷惭仲舒第喜官情薄未解归思纡对境有喧寂即理无成亏动以静为根轮柅常相须防径易倾覆夷途固逶迟巷南有廛隐白玉不受缁熟视眉睫间容色常穆如伯仲吹箎埙北堂奉期頥时亦踏街尘意马不外驰见我床头易信我殊不痴喜言虽溢美老眼色丝相期到妙处不止奚囊诗
　　溪上寻梅不遇
　　冬用事秃千林蓓蕾凌寒瘦不禁已唤苍头篘腊脚未逢玉颊吐春心客居避俗遨游少老境防花感慨深属付緑衣歌舞地吹香一笑慰幽寻
　　寓居分宁去故乡千里不归者二年思念松楸成长句
　　暧暧风日暖林薄皆蕃鲜好鸟仍啸歌晚花亦嫣然问之此何时春莫将禁烟家家馔觞豆拜扫墟墓间飞鸣乌攫肉丛木挂纸钱而我独不乐慨然坐长叹开编不能读当馈不能餐豺獭尚有祭谁忍忘其先念为贫所驱随牒二十年少壮不可留览镜将华颠空惭北山移未表南阳阡阖门有百指负郭无一廛坐此客异乡归思空缠绵忆昔初筮仕吾母犹朱顔三釡不及养遽悲蓼莪篇侵寻嵗月久百感难具言伤心思宰木清泪如流泉狐死必首丘古人亦重迁况我虽宦防十世家星川亲朋日在眼可以相周旋土风有不同客意终未安花落草凄凄青山啼杜鹃
　　即事六絶
　　焚香清坐对韦编妙处悬知不可传三画分明寄防谁将脩绠汲深泉
　　半生飘泊将雏意百感凄凉防犊情露电终非真实相彭殇何者是长生
　　布衣蔬食且随縁睡起时参柏子烟欲倚绳床拈白拂何人真解意中
　　了无俗驾到蜗庐隐几闲翻贝叶书属付苍头休洒扫緑苔随意上阶除
　　拂拭青奴供昼眠半晴半雨酿愁天梦回不到南柯境风过緑隂号晚蝉
　　孙竹新添緑玉枝穉禽学习绕檐飞动中防取归根意雨过白云横翠防
　　游南山寺题澹轩
　　云根露竒怪上有青莲宫轩窻极净丽疑入悬壶中凭槛俯寒流披襟纳清风跏趺坐少定滞念氷雪融人生蚁旋磨世故鸟印空道眼一回光味与嚼蜡同此意谁为领白云横逺峯
　　用元韵荅麟老
　　登临倚木末下瞰鱼龙宫我方解墨绶着身丘壑中翩然一清防飞舄可御风前瞻鳯山尾老衲如懒融见处诣实际非色仍非空笑我蜡屐行亦与玩物同燕坐不出门心防妙髙峯
　　再用元韵荅麟老
　　七闽名家子祝髪隐梵宫碧海掉尾鲸不堕世网中熏炉起香雾防拂生清风寂寂枯木岩中有春意融杖屦厌山水习气一洗空违俗非崖异入俗非雷同乃知行市廛宛如坐孤峯
　　述懐三首
　　久客二年半故乡千里余儿曺穿草屦老子挂柴车世事杯中物生涯箧里书一廛何日办衰晚忆吾庐
　　二
　　宦薄因谋拙心安任数竒功名半幅纸权利一钩丝已作络头骥殊惭曳尾龟暂时深袖手风月话襟期
　　三
　　百指久转食一身今倦逰事无非堕甑心本是虚舟傥不尝艰阻渠能寡悔尤管城虽解语懒赋畔牢愁
　　次韵荅熊朝英
　　杜门燕坐阅黄庭道在灵防莫与京少日忍贫吾志得莫年为吏此身轻始知轩冕有尘累不似山林无俗情綘帐先生应抚掌南箕北斗只虚名
　　再次韵
　　秋风相挽出门庭东望云邉白玉京婚嫁自嗟何日了利名谁信本来轻挥毫为我光行色倾盖知公不世情文字清新有如此底縁淡墨未题名
　　胜赏亭
　　路入三家市墙围十畆园云山如画出人住小桃源
　　赠郭相士
　　两眼明如月江湖度十春问谁当鼎贵笑说未逢人












　　双溪类槀巻五
　　钦定四库全书
　　双溪类槀巻六　　　　　　宋　王炎　撰古律诗
　　和祝圣予送行韵
　　少年困裋褐妄意取圭组徒为出岫云不作润物雨三年葮苇丛鳬舄堕江浒忧患鬓先凋惊呼髀空抚过期释重负揆日趋在所投簮诚未能束担亦良苦汉庭士冀北不可一二数顾我防平凡辱君误推许皇明照百工天髙日亭午海岳虽兼受涓埃谅无补汲汲为身谋人生防寒暑轩冕既傥来金璧又难贮试防辕下驹何如黄鹄举莫待婚嫁了径为松菊主大隐在城市髙人恋衡宇相期数过従脩绠同汲古
　　次韵孙居易送行
　　着鞭欲为功名起椎钝不堪加砺砥感君雅意重金玉饯我新诗粲桃李我扵吏事非清通向来妄意图民功本无仁心致三异岂有遗爱留一同鬂毛斑白眼昏黒身外荣枯从造物耻擕奏牍到公车千虑悬知无一得
　　陈宰生日
　　花枝防缀深浅红溪山二月春融融琴堂清晓气葱郁蹑鳬此日来仙翁姓名已久书綘阙骨相元自居纱笼君王厚下为保障郎宿垂光临一同两行吏立薄氷上四境人行明镜中三年妙手巧制锦借甚治声闻九重桃李隂邉共歌舞劝君饮尽玻瓈钟着鞭由此登要路推毂岂必由诸公未教曳履侍文石亦合峩豸乗花骢中堂朱绂映防服瑶池无日无春风摩挲铜狄阅人世何止他年方两瞳
　　和王宗礼送行韵
　　羊肠官路困跻攀为米低头亦厚顔尚欲束装趋帝阙未能尽室返家山青云新贵争先进空谷幽人去不还我独行蔵两无取狐疑丘壑市朝间
　　和陆簿韵
　　士龙才气极超然奕奕家声见象贤惯学诗翁歌白雪懒従举子选青钱三年小试淹岩邑千里来归近日邉流落倦逰吾老矣防公腾踏上凌烟
　　和黄子山韵二首
　　三年凋县积忧虞幸脱拘囚气始蘓已愧渊明辞五斗尚晞聱叟住三吾潜心道义须加进垂世功名莫浪图前日趍营今敛退看人髙歩上天衢
　　闭门圣域妙钩深雾豹文成照士林顾我一生求胜已与公数面可论心防蓑溪上今陈迹啸白堂中久絶吟双井独为风月主欣闻緑绮奏遗音
　　用元韵答徐防文
　　身行宦路固多虞梦到清都厌积苏欲返初心观易老懒开辩口学岩吾有懐拟作西征赋无防堪陈北伐图才具如公宜頴脱不应空谷老唐衢
　　学道工夫要汲深尘生麈尾坐书林何妨缓歩时过我试共谈一洗心翠岫绕溪双鹭下緑隂覆屋乱蝉吟是中别有无声句莫笑迟迟不嗣音
　　谢黄子山贺得孙
　　侵寻及頽龄忧患催霜须是身如老木枯枿生孙枝自念非逸少屈指无七之日愿谷丰下今见鳯有儿安得夀乔松及渠成立时追念十年事欣戚更乗除葛自延蔓葮莩相因依赖此一雏生两家释猜疑飞鹊绕屋鸣织翠来华裾相视一粲然英词出琼琚醴甘不醉人汤饼浮银丝只欠解语花遏云歌此词知公本惜饮尝试覆一巵因之酹梅塘骑鹄何时归
　　和麟老韵五絶
　　诗清虽为竹庵编禅妙元従佛眼传用处縦横能杀活匣蔵不肯试龙泉
　　清如野鹤有仙骨闲似片云无俗情试问老人那得病定应金粟是前生
　　客尘悟了息攀援万事虚浮一聚烟挂佛壁间趺坐稳绕檐翠柏解谈
　　白雪蒙头卧佛庐笔端亦解世间书无情安用诗陶冩有病何须药破除
　　居似鹪鹩巢一枝意如倦翼怯髙飞尚怜身是他乡客梦绕松楸赋式防
　　王倅成老挽诗二首
　　末俗轻浮甚斯人有古风持身无表襮为吏极清通学似武平一仕如张长公龟趺宜篆刻潜徳照无穷
　　二
　　珠玉山渊润仁人久里居低徊尝结绶强健即垂车长厚皆堪法循良亦可书惜哉懐逺业小试只题舆
　　和陈丞彦能韵【已上并分宁所作】
　　东山林壑自盘旋健歩翩翩似壮年退不求名如避世清而寡欲可成仙悬知身外浑无事不羡壶中别有天珍重与君频问信二松遗爱满脩川
　　方漕躬明挽诗三首
　　行跸留吴防神州久陆沉君王经逺志臣子复讐心慷慨披丹悃褒嘉拜玉音骑箕何太速有识共沾襟
　　二
　　吴蜀蜂腰势荆襄控上防羣公无逺虑天子有深忧此事须成筭何人更熟筹黄图三辅近北望不禁愁
　　三
　　一节方将指千兵竞力耕江淮如富实河洛可经营许国忠诚切谋身宠辱轻空遗今日恨公论付台评
　　谢江潭诸公
　　相逢一解頥欵曲吐肺腑主人爱敬客童孺亦呼舞击鲜倒家酿花枝照樽爼善谑时絶倒惜饮亦径醉十年一防面此身防寒暑不见即相念临分无可语翰墨要淘练饮食谨调护行役今何时天寒嵗将莫故乡松梓荒他乡寓儿女岂不念之深秖觉丹心苦天机马出塞人事狙赋芧都门桂玉地久客惮覉旅东风染春红归程渉溪浒经过不厌数弛担更少住礼简情乃真惟宜具鸡黍
　　题童夀卿博雅堂
　　防道莫如约要识胸中真讲学亦贵博不废纸上陈王充与李邕世岂无若人中秘未许见市肆何所闻童君家多书乃为我軰虑安用蓬莱山万卷皆聚此又复附益之秦碑及周鼓剡溪来楮生歙穴防石友持此分雅俗清渭映浊泾不贿屋自润无爵身亦荣好事时相过不惮倒屣迎挥麈言有味寂如无市声孰如汉中郎孰似楚左史孰能诵亡书孰解作竒字是中犹渊海随取即随有或问贾防何还可商度否掀髯笑谢客吾非鬻书叟
　　题秋山图
　　我本山中人筑室依涧冈世故驱我来缁尘满衣裳见此山中景我思更深长老树何离离瘦石何苍苍借问此何时天寒鴈南翔西风有摇落兰桂含幽芳
　　题逺山平林图
　　山色防茫疑有无木叶半脱殊萧踈云根更着数椽屋此屋当有幽人居墨妙逼真乃如此毕竟非真惟近似何如屐齿饱经行是处溪山皆画笥还君图画吾且归家在江南依翠防
　　题潮山海门图【已上四诗为童夀卿作】
　　潮来溅雪欲浮天潮去奔雷又寂然海上两山元不动更添此意画中传
　　送许士龙秘校
　　南山雾豹隐北海风鹏飞显晦不在人屈伸各有时之子后来秀蹑屩飘长裾俗眼变青白论士相目皮父执谢艮斋片言借吹嘘闻君方逺游行李将何如食梅不免酸弹铗不免悲易尽床头金难浣衣上缁白髪倚门望岂宜去庭闱林乌能反哺人亦称其慈勿徒走踆踆而更归迟迟志定学始进身臞道方肥譬如汲深井脩绠斯得之持此为亲荣玉润山含辉苦言当赠策申以南陔诗
　　题韦同年聚逺閤【此以下临江所作】
　　尘蒙万家市中有壶公天翚飞倚空翠吞纳无中邉江逺益渊回山逺益清妍云霞之敛散竹树之芊绵羽鳞之翔泳舟车之往还物色四面来输入檐楹间境逺心亦逺意将隘人寰我尝观洞庭水与天相连流光浮玉镜万象皆包涵又尝登天柱众丘如髻鬟孤鸿灭没处寓目行中原蓬转堕江城此身缚防官今代韦表防懒着进取鞭尚记千佛名亦许时扣闗自疑脱凡骨揖此楼居仙江山开画笥使我思悠然是中有真趣可得不可传客至勿挥麈但与浮觥船
　　送房陵倅韦同年二首
　　白玉难求市青云缓作程小烦乗别驾逺去护邉城斥堠烽烟冷谯门鼓角清采桑遗戒在约束要坚明
　　二
　　徳齿皆兄我曾聨淡墨名挥犀方晤语浮鹢又催行今日惟櫜矢何人更请缨战尘犹未息北望若为情
　　赠轮上座
　　念旧今归楚寻师久入吴有縁依梵释何事走江湖休问传心印当先觅髻珠直须言语断方不堕凡夫
　　寄蒋主簿【并简刘判官】
　　过我怱怱去难淹长者车嵗华今又晚官况近何如不是无才具渠忧少荐书因君问公干久不寄双鱼
　　用元韵荅刘判官
　　解后章江上知従五马车君才犹未用吾老更焉如间濶思眉宇殷勤得手书喜闻衣防乐入馔有江鱼
　　用元韵荅戴簿
　　緑衣随宦牒防服侍安车问齿君方壮论才我不如清新哦五字博洽贯羣书尚肯求龙尾容交华子鱼
　　用元韵荅蒋簿
　　北去方休驾西行又出车身劳虽仆仆心静自如如傥得重挥麈全胜数寄书诗来惊老眼笔力掣鲸鱼
　　萧参政挽诗二首
　　正学无阿世危言不顾身旁观多侧目独立屡撄鳞八叶均衡后三朝柱石臣晚方陪国论终不尽经纶
　　二
　　东府才登用南园即退蔵不欺身自正无欲气能刚士共悲梁坏朝应惜鉴亡臧孙宜有后世出甲科郎
　　送施宣教【施防政子】
　　翩翩贵公子和气如春温倾盖一晤语肯吐胷中真江头雨新霁浮鹢波鳞鳞骑鳯吹玉箫归欤觐慈亲我老无所营君方富青春后防未有期人来时嗣音毛頴二十軰深致殷勤助君赋子虚髙飞到青云
　　和吴梦授韵
　　卷舒有道在随时隐约何须感慨为末路老夫甘退缩华途吾友尚驱驰凖绳行义当趋正淘练文章自出竒举世岂无人具眼未应终不贵和随
　　题徐秘校达轩
　　洙泗之学心为宗以心防理俱圆融皎如日月犹有蚀岂可讲习无深功仲祥家自有师友个中尝指入门否磨礲浸灌更覃思道不外求皆我有灵台四辟如八面面髙明悉通透此道周流无定名此心防妙无定形知随物诱心失位思而不达空营营为君再下一转语敬以摄心思乃精
　　壬子春罗端长赠别
　　忆昔始相识公归自中都时方擢上第緑发青衫纡论交兄弟间意气和笙竽瓌文得要揽快语相为娱一别间何濶流年走旸乌髙情自浩浩风骨乃仙癯顾我蒲栁姿雪霜凝鬂须囬思鸿鴈行泪落衣袖濡相逢慰栖迟此道评精麄稔闻充素蕴诸老推通儒又知治剧县民瘼删繁须清才为世用洗目亨天衢监州尚小试称屈非超逾敂门喜重来新诗遗明珠倾倒念有陈草具陪觞壶自愧学不讲议论无根株殷勤谢雅贶披索中肠枯壮志已怆悢俗情厌﨑岖正湏心所欣日与镌迂愚奈何复作逺揽袂还踌躇公犹寄异邦同是江南区但虑懐与安久客非良图终当念坟墓速归三径芜昨言亦云然嵗寒勿盟渝
　　和王文州咏雪韵
　　老尽青青江上山渔蓑如画过前湾玲珑氷玉光相射防缀寒花意自闲瓮面春风消寂寞炉中宿火防尫孱请君试跨白霓去鹤氅凌空我愿攀
　　再用前韵
　　一穂香云拥博山毛锥吸尽墨池湾诗如骊颔生明月人似龙媒出帝闲洒落髙情忘固陋峥嵘健论起衰孱苍髯半雪吾休矣却怕飞腾不可攀
　　冬雪行【并序】
　　甲寅嵗虽小稔县官和籴米价遂增两日雨雪市中贫民有无炊烟者艰籴反甚扵去年之凶歉父老軰遂具公牍赴诉于庭因成冬雪行一篇其辞如古乐府其义则主文谲諌言之可以无罪者也
　　拥衾展转夜不眠细数更筹知苦寒角声未动纸白儿曺报我雪满檐玉妃剪水出天巧飞花万防争清妍朱门贵人对之笑初见一白来丰年金甖玉爵杂蔬笋饮罢敲氷煮新茗绣帏中有红麒麟轻暖胜春尚嫌冷穷巷小家真可怜典衣籴米无炊烟江头津吏日来报往徃上流无米船县官要籴十万斛天上符移星火速去年秋旱粜陈腐今年秋熟米如玉且愿扶桑枝上红日毂东来却膝六今年冬雪民已臞明年春雪民更饥九闗有路虎豹守欲语不敢空长吁
　　次韵荅简簿
　　少日牛衣尝熟暇老来驼褐不防寒欲呵龟手拈秃笔怯防氷柱悬疎檐东风不解着梅栁翻作六出欺春妍春回腊尽亦何好但为浮生添一年负郭有人如石笋雪里哦诗自烹茗胷中盎盎有天和户外萧萧尚氷冷日炊脱粟不自怜却念野庐无防烟此忧未知可解否凖拟为君浮酒船酒酣倾防珠百斛定觉挥毫转神速闻道诸公双眼青岂终遗此丰年玉倦防别驾老更贫自谋惭似龟蔵六诗来谓我清而臞我方忍欲将忍饥短蓑归钓寒江雪纷纷世事休嗟吁
　　题杨秀才园三亭
　　綉春
　　幽圃春风荡漾时阿谁綉出百花枝春工不与人争巧玉笋羞拈五色丝
　　见山
　　间酒榼与诗编外山光翠入帘山好要人能领略直须胸次似陶潜
　　移春
　　花边春色可移来绕屋株株手自栽若要四时春不去更添秋菊与寒梅
　　和王文州梅花韵
　　何处东风发春早先傍梅花试天巧新阳一防破雪霜春意将回可前料天公乞我人日晴新年屈指将浃旬老懐不似少时好对花黙黙仍循循坐防流年如许急叹息浮生驹过隙与花相见忍相负洗杯一醉樽中碧起来索笑廵踈檐爱渠清絶无中边君侯肯为花吐句麝媒洒落生云烟花开花谢莫深问物有荣枯付天命闻道陇头天正寒驿使不来无逺信可怜桃李品格低谁似玉肌蒙缟衣为花着语只如此更请健笔无停飞
　　题清江常宰道院
　　古人牧民如赤子今人临民用笞棰孰知官府本无事独恨庸人扰之耳临卭有客腰铜章三年为吏先慈祥老农共说长官好桑柘隂中民小康公庭闲暇鴈鹜散燕坐胡床清昼长拨烦何自文书省治道由来贵清静不须柱下五千言洙泗六经无猛政
　　和周南吉二絶
　　才谞诸公争汲引文髙后学共仪刑相逢未觉功名晚镜里依然两鬓青
　　旧逰追记岳阳城莫惜经过憩斾旌容易别离难防合为君重酌圣人清
　　题徐防议画轴三首
　　墨梅
　　酷似西湖处士诗虽无半树有横枝天寒地冷清癯甚故着缁衣护玉肌
　　赤壁图
　　乌林赤壁事已陈黄州赤壁天下闻东坡居士妙言语赋到此翁无古人江流浩浩日东注老石轮囷饱烟雨雪堂尚在人不来黄鹄而今定何许此赋可歌仍可弦此画可与俱流传沙埋折防洞庭岸访古壮懐空黯然
　　嵗寒三友
　　玉色髙人之防虬髭烈士之刚可与此君鼎立偃然傲睨氷霜
　　题徐叅议所蔵唐人浴儿图
　　右相尝惭呼画师技痒仍复拈毛锥逼真谁作此赝本亦有妙意生妍姿中庭燕坐必主妇緑云髙髻香罗衣嫣然嫔妾左右侍前浴能言丹鳯雏娉婷及笄女公子素腕拥项相擕扶两两为朋四髫龀乳卢随逐相谐嬉掌中防珠二少艾捧顋却立鸦鬟奴屏间拥膝袖玉笋疑是梦阑颦翠眉侧身背面按筝者氷肌绰约不自持床前跪起各姝丽为儿理髪抆涕洟有犬斓斑受摩抚与人习熟无猜疑梳妆淡薄服制古如见永徽贞观时若非侯家及主第人物无此美且都荆钗布襦小家妇生子不如山下麑
　　和潘判官送酒韵
　　由来髙士怜麴蘖为有和气如三春一朝骤见四従事使我颂徳思伯伦官醅亦自有妙理风味不如家酿醇掀髯抆拭玉荷叶消忧破闷还天真此公胸次有醖籍酒馨且旨如其人平生误学独醒客醉乡有地堪蔵身
　　和王宫教送酒韵
　　不肯独醒如屈平要扵酒国立诗城苍头满挹鸬鷀杓中有春风习习生
　　和王宫教韵
　　六籍横陈日醉心忍贫不肯问钱神旁人但见门氷冷岂识胸中暖似春
　　送简簿【摄南康令】
　　催科抚字意何如吏莫难于县大夫防刅有余须小试若逢盘错少踌躇
　　路入天南庾岭根梅花落尽已春深中年气体须调护莫受蛮烟瘴雨侵
　　向来倦客寓中都解后尝瞻五马车未敢匆匆致双鲤烦君先为问兴居
　　逰閤皂
　　灶臼依然在翠防重重台殿鎻双扉可怜千载碧杉老不见两翁黄鹤归小倚脩篁飞玉子更升虚室奏金徽渺茫且置神仙事输却清闲属羽衣
　　陈张甘三道士和篇继至用元韵并谢之
　　疑有幽人是少防支笻特地叩岩扉清风度竹邀人住暗水浮花送客归鹤在青田违毕弋琴号白雪绕弦徽明朝回首云山隔扑扑红尘又满衣
　　题苍玉轩
　　羽客家何在翠防有仙躅谁谓绛阙逺功行要纯熟小筑开壶天燕坐媚幽独室中阅丹经檐外养脩竹竹清不受尘人清不受俗意甚珍惜之命名以苍玉此玉可种不可餐檀栾秀色青扵蓝琅玕碧树未足贵直节虚心同嵗寒风前歴歴戞球磬雪里鸣佩环他年化作苍龙去紫霄直上追鸾骖
　　题李道士揖云轩
　　独酌樽中緑醑自横膝上瑶琴笑揖白云为伴爱渠舒卷无心
　　题熊道士遐观阁
　　伐翳旋开清旷楼居便觉超然注目青山有尽防心碧落无邉
　　题刘知宫愚圃三首
　　蜗角横戈不解羊肠覆辙相寻争似蔵明纳智淡然髙卧山林
　　不羡苏秦六印不贪范蠡千金身住神仙窟宅当无一防机心
　　养性欲虚而一摄生欲静而闲须信道如墙壁絶嫌心有机闗
　　题乗槎
　　石溜涓涓绕屋流山居疑是小瀛洲星槎不渡银潢去织女机邉客倦防
　　和壁间谢艮斋留题
　　寥寥鹤驾人安在洒洒骊珠迹已陈见说仙家能拔宅何妨乗此上天津
　　酬白云张道士惠诗
　　不但学仙仍学诗年来古锦富珠玑却疑汗漫骑鲸李误向天台访子防
　　题杨解元夀萱堂二首
　　济济斑衣子怡怡白发亲紫萱偏得地玉树解留春
　　二
　　冬夏勤温凊晨昏防膳羞堂中人不老庭下草忘忧
　　除日出江上迓赵宪
　　江风猎猎吹客衣水生鳞甲舟行迟今年江上春信早剰有梅花开北枝问之今日是何日三百六旬当嵗除翩翩鸥鹭定笑我欲得一饱甘奔驰二星移次照鹑尾绣衣持斧生光辉摐金伐鼓声震动鹢首破浪开黄旗三宫万夀帝出震周家磐石先诸姬外分符节用肺腑丞相与国同安危书生白头不解事佐一小垒将何为少年侧目望云汉欲与鸾鳯俱翻飞草黄骥病络头老自笑意行身不随人生虎鼠在用舍未用以此相瑕疵儿曹婚嫁虽未了此心久与青山期天无老眼不可问哦诗莫作商声悲
　　张徳夫园亭八咏
　　梅隠
　　闻君家有十亩园竹逾万个花亦繁门楣大字扁梅隠要与梅兄同嵗寒问君小隠亦何好脚踏风波身易老花虽不语解笑人似隠又非何草草破雪暗香先得春青州従事如春温女奴洗玉歌一曲对花举酒成三人饮酣拔剑气方怒汴洛神臯难北顾手提万骑属櫜鞬未可为梅空隠去
　　山堂
　　四顾尽臯壤此山何可无翠岚侵户牖瘦石出江湖灵运谩着屐宗文空画图钓鳌真有力移得一蓬壶
　　玉椽
　　万个龙孙长梢梢上半天清风长满屋苍玉总如椽秀色到今日深根凡几年宜封管城子濡首落云烟
　　渔村
　　闻道江村好人家罨画中持杯听欵乃支策望空蒙日落收踈网潮生繋短蓬君尝询访否恐有陆龟蒙
　　兼逺
　　若人胸次中自有万人敌胡不筹前箸时清偃金革婆娑林壑间亦自适其适凭髙着胡床千里献物色稻畴碁局方指数皆厯厯海山疑有无云树半明没髙懐安在哉流目送鸿翼冷笑蚁蛭卑偪仄复偪仄淋漓呼酒徒挥洒延墨客不记訾家洲休赋云梦泽何当従公防汗漫挥八极
　　橘渚
　　小揷藩篱护洲渚当年手自种嘉树春风吹出玉珑水面霏防喷香雾萧踈木落候鴈翔漙漙白露朝为霜木奴欲献主人夀一夜累累千颗黄紫蟹螯肥鲈脍好酿就洞庭春色老苍头急走唤客来翠勺金壶同醉倒
　　山椒
　　百尺云根老斑斑长緑苔幽寻穿防窱逺眺歩崔嵬地脉元无此人心亦巧哉千年湖底石幻作小飞来
　　可莹
　　小凿苍苔破潴为玉鉴平最宜孤月浴亦有白云行须发尽堪烛肺肝元自清防风莫吹皱虚静即生明
　　题谢艮斋画笥四首
　　团蒲曲几自支頥领略江山入座隅若使右丞知此画定当阁笔辋川图
　　万防青山一曲溪门阑疑是辟尘犀笔端更有诗中画细细防搜为品题
　　熟视天机日日新无邉物色尽横陈従教巧手工摹冩粉墨何能便逼真
　　玉轴锦囊无此景何年天巧出丹青艮斋收得供诗眼胜看鸾台十二屏








　　双溪类槀卷六
　　钦定四库全书
　　双溪类槀卷七　　　　　　宋　王炎　撰古律诗
　　送谢庭玉二首
　　旧事十年久故人千里踈喜逢青眼语胜寄锦鳞书草草衘杯酒怱怱返笋舆桂山今健否烦为问兴居
　　二
　　话旧情非浅遄归意谓何杜门元简出命驾特相过黄鹄仙翁逝青衿子姓多属渠勤肄业岁月易磋跎
　　送刘都干
　　本叹儒冠误因思学六韬侵寻身尚困凌厉气当豪生理旧良薄亲年今已髙匣中雄剑在早去树旗旄清江劝驾送举人二首【此以上临江所作】
　　藏山有良玉潜渊有明珠宝气露光彩见者讵肯遗贤士抱良贵又与珠玉殊方其未达时然一布韦时来取通显乘轩而执珪鹤书出阊阖嗣圣清明初弹冠今彚征骎骎上天衢显亲与事君忠孝当无亏
　　二
　　黄堂暂虚位劝驾属守丞金石方遏宻不敢歌鹿鸣吉蠲置觞豆少洽賔主情西风吹桂枝马首将东行春官奏髙第天子开延英亲防降清问健论摅丹诚解褐跻膴仕何止为身荣二刘与三孔至今流芳馨愿言踵前脩勉矣垂令名
　　次韵分宁胡宰赠行
　　别驾无才堪展骥解印来归私自喜意欲息肩犹未能政坐文穷巧为祟鳬仙倾盖如旧知氷玉清言心可洗况逢父老夸长官抚字有恩沦骨髓俶装暂去桃李隂遽勤饮饯枉车骑自怜孤冷仍数竒诸公荐口颇难啓溪上只今梅未花归时春燕定成垒妙语吹嘘恐过情甚惭緑绮奏山水君才过我盖十倍乃容蹇足陪骊駬异乡为客更别离寒日纁黄催短晷平生惜饮亦径醉放歌不记南山鲤
　　次韵巴陵罗簿送行二首
　　旌阳峯下水成渊可约鳬鸥共一川种秫渐营浮蚁瓮结茅重理蠧鱼编敢期晤语方倾盖遽有新诗当赠鞭仰望青云多鼎贵无由换骨学飞仙
　　削去浮夸意味真襟期殊不似今人庆传于后珠成树德润其身玉有筠在昔防行尝并进只今寉发独相亲仕虽不达俱强健剥复何须问大钧
　　次韵分宁罗簿赠行二首
　　刚肠厌徇俗老眼饱阅世读书学经纶亦颇识一二妄意糟粕中啜哜得馨防终然不可用落落多左计慨念古人逺莫救吾道脩溪有短簿今代习凿齿贻我琼瑶章有美而无刺内视才具短不能尺有咫赠言虽甚宠借玉恐未是公等必飞扬我老惟退避
　　二
　　己丑太常第君家登两翁黄鹄久仙去不亡有流风小阮最逸羣未几鱼化龙江城始解后岩邑仍过从谓予偕二父聮名千佛中一见辞色庄再欵肺腑通议论到易象或借听于聋我行踏京尘君栖簿书丛情亲不厌久语别殊怱怱回首川陆隔天寒悲塞鸿
　　郊祀庆成诗【此以下中都所作】
　　燕翼传丕绪龙飞袭庆基万年新景命三岁始亲祠脩已崇仁俭承顔洽孝慈和平调玉烛静谧偃锋旗九庙歆禋享三宫集夀祺馨香端可荐降鍳本无私宝律迎长至觚坛蒇上仪贡金来牧伯执玉列丞疑祼鬯清宫后燔萧太室时青城收宿霭黄道焕晴曦六骥銮舆穏千牛彩仗移声文搜旧典誓戒儆前期陟配尊皇祖灵承合大示陶匏浮泛齐茧栗用骍牺皦绎圜钟奏忱恂祝册辞夜分风籁静天近斗杓垂圣意弥寅畏臣心尽肃只钦柴灵下堕拜胙福来绥乐与民同庆宁颛已受厘荣光浮翠辇欢抃拥彤墀日骑屯方罢云韶乐共随一声传入跸万目望华芝丹凤端门耸金鸡涣号施厖恩沾动植协气畅华夷星拱班徐退天容喜可知干符宜永握瑞谍遂停披嵩岳声洋溢钩钤色陆离永承长乐养恭奉未央巵钖羡均家国储祥衍本支函生蒙帝力击壤共春熙
　　送吴司令知金州
　　曩时异姓新安王中兴功烈书旗常边兵不敢窥蜀塞至今恃此为金汤我生久恨在王后幸识王孙人物秀立朝日浅即西还自诡一州宜试守妫墟北望临咸阳徃事令人多感伤清时乗障姑缓带试问浇瓜兼采桑湖上花光浓似酒紫微惜别同携手一杯为夀谢不能千里关山漫回首春秋鼎盛握虎符此行善保千金躯筹边熟虑得全防归来却献平戎书
　　和李提干携诗相访
　　古来论人物西蜀名士多李侯有醖籍自爱如随和不肯扣朱门漫刺独我过笔端金石鸣音节如九歌小拂榻上尘挥麈倾悬河岁月易晼晚功名忌蹉跎西风向摇落如此覉旅何倦游且西还万里行江沱士诚有所挟光彩终不磨翰墨更着鞭渊云可同科
　　用前韵答李提干
　　交游不厌广益友未必多晚乃识斯人心肃而气和薄言臭味同屡枉髙轩过手携緑绮琴弦以白雪歌别易防合难预愁隔关河老我无所营岂复忧蹉跎才髙位犹下君意将如何有玉不愿献谁能涕滂沱自可荐藻借政须工琢磨何以赠君行圣门晞四科
　　九日登宝叔塔同游者杨大着李校书冯正字曾著作易校书
　　湖边老石立巨鳌背负浮图千尺髙升髙望逺天界濶海山江树皆秋毫蓬莱藏室极清静虽有暇日无游遨不应令节亦虚度特为茰菊觞新醪樽前一笑岂易得身渉百忧今二毛兹游回首便陈迹事如逝水流滔滔明年九日定何许未用感慨增烦劳半生随牒落州县莫年结绶来神臯去留聚散偶然耳且覆一杯持蟹螯
　　用元韵答杨大着李校书
　　蓬莱云气依海鳌中有诗仙流品髙子云抄书自防勘方瞳烱烱分纎毫仲元公退便燕坐日涉艺圃当游遨乌衣裔孙不解此但摘青蘂斟官醪壮年落笔无好语况复衰飒垂霜毛二豪拔足立尘表下视流俗徒滔滔词锋健鬬取一快往复险韵不惮劳旁观微之敌白傅自分司马优枚臯倡而不和当受罚丐公酌酒羞二螯
　　送王巽泽侍郎
　　今代王文度声名满日边中年登近侍早岁悟深禅要路频回首名藩小息肩卷舒无不可胸次本超然
　　二
　　屈指桃溪上差池二十年知心宁易得识面岂无縁离别何须恨平安可数传异时如索我小隠翠微边
　　张尚书挽诗
　　魏国扶天力荆州贯日忠堂堂惟此老凛凛尚英风地寄陪京重名加秘殿隆望徒髙四海身不到三公
　　二
　　细数青云士如公有几人登龙心不遂烹鲤字犹新后进思髙谊中朝念信臣百年乔木折有识共酸辛
　　李少保挽诗
　　洁已惟清德撄鳞有格言位虽居鼎鼐心已在丘园身退名增重年髙道愈尊哀荣无可憾余庆子孙蕃
　　二
　　昭代多诸老惟公有典刑上方思旧弼天亦畀脩龄竟委元成笏俄传有道铭只期麟阁上遗像拜丹青
　　太皇太后挽诗
　　弧矢能天授诗书德日新中兴扶汉祚内禅赞尧仁镂玉三朝庆涂椒四世亲乘云今不返垂白泣遗民
　　二
　　离日升黄道帘中出玉音位髙逾薄窦德盛掩姜任七纪哀荣备三宫爱慕深补天生万物何以答仁心
　　从范秘监过城南陈亦顔读书楼
　　客来挥麈对觥船客去焚香阅简编车马软红尘里走不知委巷有壶天
　　轩冕浮夸不系情山林清奥可逃名如何结屋依庐阜又却移家近玉京
　　次韵杨秘监馆中即事
　　帘箔风清乳燕飞緑隂绕殿覆铜池九衢达宦争驰毂羣玉诗翁独下帷凤饼正当分赐后牙籖又近曝书时管城写出琳琅句付与神灵为防持
　　次韵午睡不知雨作
　　曲肱幽梦午风凉销尽熏炉一穗香急雨萧萧犹未觉浮尘熠熠更相忘自非静处心神定谁识闲中气味长隠几岂容无一事愿将竒字问偏旁
　　次韵杨秘监馆中留题
　　把杯方喜挹流霞照眼骊珠重拜嘉庭下满生书带草胸中宜吐笔头花敢言防足攀贤躅独幸游心泳圣涯谁谓蓬莱云气逺此中清閟即仙家
　　又题
　　红尘飞不到壶天风月幽懐属老仙自笑枯肠无好语且呼黄妳曲肱眠
　　九日陪杨秘监游真珠园属炎赋诗
　　珍重蓬莱老携壶领客来湖山罗画笥风物献诗材素发难重染黄花有再开莫忧身外事且覆掌中杯
　　送黄尚书帅蜀
　　六蜚驻跸临东吴益州逺在西南隅君王右顾入念虑选用名德分麟符文章政事俱第一袖手未肯持钧枢清献之清过于水忠定之信孚豚鱼二贤寂寂未有继蜀人惟恐公来迟泝江万里飞鹢首祝公善保千金躯发须未见一丝白归来便可居丞疑清时缓带镇方面问民疾苦勤褰帷颇闻今蜀与昔异昔日民肥今已臞愿言细意防根本要令可与同安危更须推毂拔人物勿念折棰笞羌夷想见明年初下车锦官城里花正都四郊按堵但耕凿春风荡漾随旄麾遨头一笑父老贺九重不用忧坤维
　　题徐商叟叅议儒荣阁
　　神臯北望几伤情海上何人议北盟青简成编裨史事紫泥封玺奬儒荣书藏金匮人争问身到蓬山志亦亨佩印累累真漫耳婆娑林下有香名
　　铦老许相过不至炎约尧章访之又以事夺铦寄二诗次其韵
　　闻道幽栖好天香坐上飘熟知甘淡泊甚欲识孤髙纵有门关隔元非道路遥恐公真简出不过虎溪桥
　　二
　　南山藏雾豹几欲访幽深诗到如相挽盟寒尚可寻惠初从柳子支遁防山隂此事今寥落期公慰我心
　　游刘寺次林子长郎中韵
　　琳琅触目聚潜郎假日相携入酒乡小凭笋舆穿野径却寻萧寺涉脩廊意行尘外襟懐爽身坐梅边笑语香头白倦游休叹息喜迎一线日华长
　　炎十世先陇在婺源不归拜扫者九年清明有感遂成小诗
　　九陌黄尘里不知桃李开怱怱春又过逐逐老相催浮脆身如露纷华念已灰松楸无恙否久客盍归来
　　同李鲁二郎中游三茅观
　　羽衣邀我坐团蒲一穗香云绕竹炉九陌红尘飞不到疑从木未入悬壶
　　愁边无处寄幽懐拟傍梅花把一杯玉靥含香浑未吐尝携欢伯为重来
　　路入疎梅宻竹间俯防水墨画湖山玉妃妬我清游好剪水飞花作苦寒
　　用元韵答李郎中
　　未问仙家九节蒲且持茗盌对熏炉黄冠也肯迎留客咀嚼梅花费一壶
　　氷玉谈清洗老懐兴浓亦覆手中杯平生蜡屐登山惯岂必因花特地来
　　地近觚棱云气间蘂珠宫殿压青山云根尽处天风急疑是人间有广寒
　　用元韵答铦老
　　人间得防等樗蒲何似繙经拥地炉尚学汤休频覔句傥逢元亮一倾壶
　　舐犊酸辛入客懐何堪婪尾更传杯却思拈拂谈名理肯惮携笻数往来
　　堕在黄尘九陌间羡君小隠住南山梅花香里寻支径屡有盟言不可寒
　　腊中得雪快晴成古风呈尧章铦老
　　苍头熟睡唤不应光射纸窻疑月明更筹可数夜方半杙上一鸡先误鸣晓起飞花堆户外幻出人间无色界九街车马不知寒蹴蹋银杯翻缟带杲杲日升东海东须防光彩蒸霞红不忧桂玉顿增价人在冲融和气中贝阙珠宫五云际遥知天上龙顔喜麦畦白白覆青青农事来年定丰美
　　用元韵答李郎中
　　何人唤得滕六应遣我通宵银海明起来无以助清兴铜瓶煑茗松风鸣恍疑拔脚尘寰外玉田万顷无疆界苍官青士亦改容髙下瑶林相映带骑鲸人在日华东晓踏天街无软红雪车氷柱堪着语何止争雄郊岛中翩翩寉氅凌风际得句摇毫心自喜从渠春笋捧金荷醉倒毺贪睡美
　　游水乐洞【戊午】
　　路向峯腰转泉从洞口来决渠飞瀑布伐石作崔嵬胜境难频到幽懐只暂开登临兴不尽日昃故须回
　　出城
　　郊原雨过草萋萋桑柘隂浓麦穂低春色难留人易老落花风里杜防啼
　　即事四首
　　游宦初心改殷忧素发稀稍闲甘昼寝已暖怯春衣遮眼惟黄卷关心在翠微去留俱有恨不见二雏飞
　　二
　　发秃怜毛颖才供米帛谋才疎无可用身老更何求燕语催春事花飞恼客愁行藏犹首防归梦绕沧洲
　　三
　　半日肩舆走归来已薾然倦谈悬麈尾清坐炷龙涎有累縁糊口何时可息肩灵襟要淘洗盥手阅韦编
　　四
　　京国三年梦家山二子防泪干昏老眼痛极断中肠数尽谁无死情钟自不忘余生宁有几回首意茫茫汪秘校携诗并雪月二赋相访次其韵
　　自从就食寄他州不到乡关近十秋文采谁能如象齿交游今乃见龙头携诗过我情何厚落笔惊人语不休雪月赋成凌二谢髙懐肯述畔牢愁
　　送朱大卿归龙舒
　　觚棱挂晓日浮鹢违都城今代朱伯厚勇去投簮缨津津眉睫间不见离别情问之何能尔内重外物轻声利诱一世漏尽犹夜行岂不厌逐逐无由息营营若人着眼髙不受世网撄奋身许国久艰险亦饱更乘传上蚕丛拥旄到龙廷中朝豹尾班讵可欠老成一旦念丘园拂衣即遐征君相虽贪贤欲留终不能班以内阁奥秩之间馆清皖山挿天翠淮水到海平婆娑山水间可筑半隠亭鸡豚入新社鸥鹭寻旧盟收身谢危机至此全脩名嗟我为糊口偃蹇侵頽龄仰羡冥鸿髙俯慙晓猿惊青山不负约行矣谋归耕
　　题徐商叟所藏李伯时四天王图
　　龙眠有巧手幻出汗血驹老衲或戒之回向心地初遂画白衣仙蕲与梵释俱北方四天王亦附瞿昙居杂以马龙像宿习终未除四王名字异且复形状殊信者谓其有疑者意其无荡荡天门髙谁能凌空虚何以信不疑取诸贝叶书子不语怪神从释恐畔儒语之且不可笔之其可乎因画议及此于公意何如
　　次韵胡连翁携诗见访
　　蕲春别驾寡交游独肯对君青两眸我亦杜门嫌俗子今方下榻得诗流环溪陈迹几如扫鄂渚遗文散不收访旧九京无起日临风三叹不能休
　　太上皇后挽诗
　　紫殿尊严地黄图揖逊辰一言裨大防万物赖深仁配极乾坤大重轮日月新遽违天下养氛祲揜钩陈
　　二
　　大帝资隂德吾皇仰母慈盛仪犹澣服新乐在含饴玉册将增庆椒庭遽共悲忧勤终损夀天道果难知
　　太上皇帝挽诗
　　揖逊承虞治讴歌与啓贤御图才五载垂统可千年明有重离继髙居太极先四朝三内禅盛美古无传
　　二
　　亿兆方同庆三宫洽孝慈坤舆俄防衞天极遂缠悲共憾遗丹鼎无由奉玉巵光辉终不熄徽号日星垂
　　题姜尧章旧游诗卷
　　出郭栽花涉小园归调琴谱辑诗编少年豪健今揫敛休羡骑鲸李谪仙
　　和九日尧章送菊
　　对花懒举玉东西孤负金钱满緑枝短发不堪重落帽枯肠何可强搜诗
　　花品若将人品较此花风味似吾儒秋英飡罢含清思曾有离骚续笔无
　　送陈华文出守当涂同僚饯别分韵得立字
　　今代陈仲弓人门两难及长离五色羽览辉早翔集功名虽鼎来未肯心汲汲自请牧一州小民要安辑维时春将半桃李露华湿慈顔御轻轩防服随坐立行行即下车啸诺解苛急凝香宴賔从仁气散臯隰政恐席未暖追锋已催入涂辙可通行青云如陟级
　　即事【时寓清化】
　　久辍囊中句时看肘后方有家如旅舍无事似僧房梅白墙头笑榴红瓮面香杖藜如可出溪上探春光
　　庚申元日
　　九陌欢声合三宫瑞气开隂云催岁换霁日迓春回郁垒还当户屠苏强举杯二雏无返日羸老不胜哀
　　和杨郎中北廊梅花
　　不临水曲与山隈却在天台独自开幽韵可居兰友上孤标惟许竹君陪广寒仙子云中下姑射神人海上来氷玉皎然清彻骨南廊亦欲斸根栽
　　和陈右司春雪
　　换却人间色界尘千林别作一家春风姨寒重吹飞絮月姊光凝映烂银曵履独游无此士闭门髙卧有何人试从羣玉山头看似与瑶台贝阙邻
　　送杨明夫郎中持节闽中
　　稍觉飞腾疾方知选择公云霄移列宿泉岭度春风问俗穷阎底搜材荐墨中褰帷先辨此续续寄诗筒
　　壬戌立春【日寓清化】
　　晼晚流年度凄凉短景催月圆疑腊半岁闰已春回一箸青丝菜三杯白玉醅主人无喜事蜡炬误花开
　　贺吴兴郡王生日【壬戌】
　　花蕚楼台畔年年瑞气新慈闱欢爱洽帝殿宠光频清静心如水和平气似春自然眉夀永何必羡松椿
　　登四望亭【饶州甲子】
　　春老飞花尽园林遍緑隂凭髙聊寓目念逺更伤心剧郡才难称衰年病易侵不如休歇去吾意决投簮
　　闲居即事【自饶州回武口】
　　稍稍开三径徐徐办一廛归来非失计老去只随縁旋蜡登山屐时操泛月船生涯且如此萧散乐余年
　　二
　　壮年多旅寓晚岁遽鳏居伤往遂成赋解嘲休著书经营惟种莳来往但樵渔百念今灰冷虽贫自晏如
　　三
　　四面青山合中藏小隠家谋栽陶令秫学种邵侯瓜笋长多添竹荷髙渐有花林泉宜寂静鼔吹厌鸣蛙
　　喜晴
　　欲了老妻窀穸事屈指前期日无几羊肠路险不容车水涩石髙滩齿齿天公悯我忧恼深一雨骤添三尺水黄流又恐舟难行落尽雪花天宇清六龙扶毂日杲杲更乞天公旬日晴襄事归来闭门坐但拥竹炉多炽火
　　用元韵答秀叔
　　休将世事关身事自数頽龄尚余几那堪老赋悼亡诗不见蛾眉瓠犀齿熏染可无知见香澡雪正须功德水风波跌足今惮行林下独居心迹清冷看世态有翻覆蚌则欲雨鹬欲晴何似消摇常燕坐雪白莲花生烈火
　　用元韵答秀叔二首
　　人生昏宦只二事忧喜相纒不知防我今岂可老更痴颊有霜髭口无齿举案齐眉安在哉独自饭蔬而饮水半生同住不同行稍感伤悲心亦清雉鸣雌应春日暖鸠唤妇归天雨晴断除此念如尸坐调防坎离交水火老身强健幸无事旧日交防存者几后来阿秀诗句新露滴金茎寒着齿笑我胸中千斛尘解缨未濯沧浪水翠微尝约载酒行洗耳潺湲泉石清天寒短策未可出更约东郊春日晴且来伴我窻间坐黄妳在旁同附火秀叔和章自言及再娶之事用元韵戏荅之
　　寤寐闲思畴昔事来徃于懐日凡几伯鸾不可无孟光岂为青眉并玉齿阿咸今与我不同蛩蛩得草鱼得水流苏帐暖双杯行春近梅妆香更清试唱刘郎竹枝曲道是无晴还有晴长夜老夫方独坐手把楞伽对灯火
　　池边梅花一株盛开
　　天外青鸾不复归萧萧短发日成丝寒梅不管人憔悴故着新花满旧枝
　　老来裘褐怯风吹难傍花边把一巵嚼蘂嗅香清兴在尚呵冻笔欲题诗
　　戏江子大
　　莫年尚恋蛾眉斧平日空谈蜡脚禅应笑老夫甘寂寞只将黄妳替婵姢
　　用元韵答子大
　　桃花映面方留咏藤刺缠身始悟禅短发镜中霜薄薄脩眉窻下月姢姢
　　追悼亲哥
　　昔在清华日明珠掌上新岂期吾薄福不见汝成人荒塜魂长夜空山草自春凄凉无限恨独坐一沾巾
　　送石宰
　　溪头雪后梅花发飞鳬东去朝双阙涉溪父老肩相摩再拜路旁皆惜别问侯何以能得民胸中仁气如阳春攀辕徒切侯不住金马石渠须若人云溪野叟久闭户时枉髙轩肯相顾何不临分把一杯天寒懒出无他故别离羞作儿女悲此行穏上青云衢相思要得知健否寄我平安双鲤鱼
　　念旧
　　香销箧里旧裳衣回首人间万事非天濶海寛魂杳杳云軿何日复来归
　　老懐易感泪汍澜尘世分明一梦间精爽乘鸾云外去空留玉骨葬青山
　　久雨无聊成两诗呈秀叔并简继韩
　　花落雨不止莺啼春又徂曲肱眠短榻拥雪坐团蒲梅子今堪摘松醪不待酤两君能坐隠泥泞肯来无
　　二
　　避湿屋多漏怯寒窻不开龙涎时吐雾麈尾任生埃独与韦编对谁能蜡屐来天知蚕麦病愿唤雨师回








　　双溪类槀卷七
　　钦定四库全书
　　双溪类槀卷八　　　　　　宋　王炎　撰古律诗
　　贺吴兴郡王生日四絶【丙寅】
　　德声不减汉间平玉鉴氷壶表里清休问南山山色翠淡然无欲自长生
　　黄门宣赐出丹墀花蕚楼边禁漏迟天上龙顔生喜色鹡鸰飞在万年枝
　　长乐觚棱接未央至尊友爱独贤王宫中共用家人礼日近清光侍太皇
　　斑衣盭绶两光辉和气融融洽孝慈千载蟠桃今日熟喜同王母宴瑶池
　　念往
　　生别有见日死别无返时绸缪结发初百岁以为期岂意中道间弃我忽如遗玉骨空委蜕青山未同归晤语永已矣衰懐宁不悲
　　畴昔镛溪翁重为子相攸谓我稍可教许以相匹俦此德未及报黄发归山邱今又舍我去垂老增百忧深念不能置然清泪流
　　半生共飘泊所至无定居晚有一区宅乃以防来归乐少辛苦多呜呼止于斯临没尚了了儆戒皆可书子言不可忘我意当何如
　　有姑共饘粥有子自抱乳人亦有困穷子独最艰苦晚嵗未即安此身先逝矣逝者不可作在者谁与处欲以理夺情怅然还念起
　　子大有游东山之约以诗相趣因次其韵
　　家如锦里先生甫诗似钱塘处士逋若解山中安穏住定胜软饱卧流苏
　　今昔东山约略同但无红袖肯相从不妨小试游山屐因访骙骙陆士龙
　　万杉深处一轩开秀色参天费壅培我为不知林壑趣黄梁梦觉却归来
　　猛省香山及辋川句中摹冩共流传烦公检防遗编看二老元曾赋几篇
　　纸被行
　　瑶姬不触麒麟红金壶防灔琥珀浓狐裘公子喜夜永杯行暖玉烦春葱檐头雪花大如掌洞房但觉春融融岂知有客方贪睡漏尽更阑不能寐花红玉白不相随赖有楮生为伴侣生家住处近麻姑亦能幻出氷肌肤絶嫌墨客蝇头汚懒入官黄藏蠧鱼宁随人意任舒卷虽则软美非胎韦风姨霜女皆退舍稍觉和气生毺梅花破雪催寒去春回人向花前醉女郎雾縠试轻衫至此失时因坐废緑槐影底夏日长人间只要一味凉青奴元自不妩媚居然负恃能专房秋风一夜来消息又却见渠先弃掷冬来复挽楮生归属付苍头轻拂拭用则铺张舍则藏喜愠未尝形玉色世事乘除无不然安用动心三叹息
　　京丞相挽诗
　　嗣圣登皇极真儒秉大钧三宫方恺乐万宇浸熈淳碧落龙髯去青山马鬛新衣冠同堕泪桃李失阳春
　　二
　　山立羣公表朝廷势自尊逺谋安庙社厚德镇乾坤帝念经纶广人思色笑温骑箕今不返麟閤尽空存
　　三
　　郁郁松坡上潭潭甲第成家方藏宝墨地已献佳城拱极三阶动扶天一桂倾只应余庆逺遗德在苍生
　　游东山【并序】
　　子大约予游东山足迹不到凡二十年小径曲折自麓至冈或磐石可坐或结茅可憇大抵视旧有加山中杉木万根昔所见拱把今日霜皮雨榦亦有老色昔人有言树犹如此人何以堪然万古一轨不必叹也暇日婆娑清谈畅饮相与开口一笑身外成亏一切付诸造物足矣子大作而言曰今日之游诚乐明日便成陈迹此山未有云溪诗为我落笔可乎予笑曰从公游本冀一日之闲乃反以诗债窘我然技痒亦自不禁夜归明日酒醒追述其意而尾之以诗
　　田舍
　　结庐稍近樵牧岂亦甘心陆沈自古明时难遇未宜长往山林
　　松风
　　松公奋鬛如啸终日清风飒然佳处元非宫征谁能写入朱弦
　　烂柯
　　手谈一局未了叶落花红几回只恐云迷归路不容樵客重来
　　舒啸
　　幽人独坐空谷最爱夜深月明云外一声长啸四山木偃风生
　　待月
　　只有麴生为侣夜凉同迓氷轮未审素娥知否惟予与影三人
　　栈径
　　诘曲羊肠中断小安略彴通行缓臂不携藜杖翩翩自喜身轻
　　入翠
　　路入半山深处穿云竟日防归若扣山中何有蒙蒙空翠沾衣
　　磐吉
　　客来捧腹一笑抹月批云疗饥只此如何获吉为无富贵危机
　　披云
　　上到苍螭絶顶四边无数青山下视楼台一簇超然身在云间
　　胡清卿来访留一日亟求去云欲谒郑宰因以小诗佐其行
　　跋涉山川岁一归奚奴古锦惯相随自怜机杼无遗巧却怪珠玑不疗饥酌酒挽君浇舌本解骖许我话心期空嚢羞涩将焉往笑说鳬仙旧见知
　　用元韵答清卿并简蔡尉
　　貂裘半敝复来归正坐刚肠不诡随见说史君尝餽赆似闻内子亦啼饥经年一别方相遇他日重来未有期试问此行谁借重梅仙青眼是新知
　　次韵谢胡清卿
　　殷勤访我到山中一笑依然尚讳穷气老絶非年少锐诗新殊胜旧时工剧谈不惜麈尾落归路难淹马首东若遇故人相借问为言衰朽学农功
　　汪直卿相招以病爽约因成拙句并呈子大
　　一声鶗鴂落红稀试问春余几许时多谢佳招频卜日自慙衰朽却愆期但能有酒肯留客莫恨无花空折枝邑下老禅无恙否可同谈笑一开眉
　　汪直卿相招子大先至有诗炎后至子大再至因次其韵
　　笋舆呕轧度何许水满东臯新过雨主人倒屣出门迎喜气津津贯眉宇别易防难宜少留清谈絶倒殊不休青衿诵诗劝客饮客亦欢然争旅酬向来青鬂今白首自古交情难耐久从今乘兴时一来请属细君多酿酒
　　谷雨后一日子大再有诗次其韵
　　花气浓于百和香郊行缓臂聊翺翔壶中春色自不老小白浅红蒙短墙平畴翠浪麦秋近老农之意方阳阳吾侪饱饭幸无事日繙芸简寻遗芳闲中更觉春昼长酒酣耳热如清狂自怜藿食徒过计袖手看人能蹶张
　　鳙溪行【并序】
　　开禧丙寅冬到大坂作此情见乎辞若过于伤感而卒归于正盖庶几变风发乎情止乎礼义云
　　小溪一曲山四合溪边杨柳藏门阑当时玉人在花下对花窕矜红顔一双白璧不可聘许我结佩乘青鸾我时年少气方锐自负落笔翻波澜谓趂春风上霄汉可以终老同清欢不知辛苦得一第始见﨑岖行路难有如萍草无根蒂二纪流落江湖间莫年通籍入金马虎豹嗔人窥九关天边失脚身堕地春风破浪扁舟还云軿未几舍我去空委玉骨埋青山重来溪上事皆变惆怅齐眉难再见王母麻姑安在哉过眼百年皆露电老身长子恩义深不为向来花映面花枝一谢明年开玉人一去何时回人今不见花亦尽至此终日空徘徊百川宁有西流水万古滔滔同一轨不堪回首细绎思临没之言犹在耳蜀乡有凤空求皇秦树无乌共将子年来年去春复冬此生有尽情无穷一清泪洒不断四山萧飒来悲风惟有老人老更健年过九十如霜松尊则吾母舅亲又吾妇翁收泪相劳问停车少从容悲思无益不自禁暂时借酒浇心胸明年强健再省觐尊前更酌真珠红
　　次韵子大四絶
　　世路羊肠久惮行归来自喜一身轻故人零落今无几独幸相逢底里倾
　　一榻尘埃书满前愧无丝竹宴彭宣而今又断功名念只拟躬耕郭外田
　　抽身幸免坐氊针镜里休怜白发新杖屦消摇共来往更添林下一闲人
　　主人速客重寻盟不但郊居气象清家酿满壶留醉倒骊驹未可度歌声
　　送僧惠日归蟠龙山
　　宴坐团蒲穏何縁有此行理元无作止事亦要经营寉锡寻归路龙宫出化城更于文字外防取法无生秋旱得雨子大诗言祈祷所致炎谓不可贪天之功次韵以见区区
　　宦游録録本无竒失脚归来莫皱眉只合一廛修穑事岂堪千骑把州麾旱干偶得崇朝雨秋熟应无卒岁饥耕凿熈熈皆帝力丰年请为续周诗
　　金夫人挽诗
　　两大家声着三从妇德全金珠捐玩饰苹藻荐恭防眉夀无遗恨心空悟秘诠生刍来奠客千两拥新阡
　　万宣教挽诗
　　家有青箱学文名早擅场诸公争汲引万里可腾骧岂料才如此空嗟命不长云山埋玉树松栢倍凄凉
　　汪贵之挽诗
　　洗涤膏粱习熟熏班马香吹竽多炫鬻韫玉独深藏不作山中相应为地下郎一夔家有子虽没未云亡
　　周仁甫挽诗
　　人物今难得如君孰比肩干将锋立断神骏气无前官不过为县天胡啬与年空闻精爽在庙食桂江边
　　卢夫人挽诗
　　在室从名父宜家配大贤上公调玉铉中道失云軿一品夫人贵千秋列女传貂蝉今合窆恰值白鸡年
　　奏事入都出西湖上成四絶
　　西湖
　　呼舟特地度西湖欲访山中幽子居山色湖光浑似旧人间万事有乘除
　　四圣观
　　羽衣引我度松关借得湖山一眼看去棹来桡皆物役个中惟有白鸥闲
　　南园
　　花騘油壁隠轻雷消却氷山不复来坟土未干为馁鬼园花虽好为谁开
　　净慈
　　鼎新堂殿郁嵯峩中有方袍千指多未审雪山黄面老树边一宿意如何
　　招诸宰饭六客堂以小诗代折简【以下湖州所作】
　　双袖日沾朱墨尘风流那复似前人梅花香里倾杯酒畧与鳬仙一探春
　　通守赵侯改倅防稽以诗饯行
　　我来席未温君去袂难掺所喜相知新所恨相见晚吏能极缜宻风度乃萧散同僚有斯人可近不可逺漕渠新涨生辇路春风满置之缇屏中骥足终未展夫岂无里言相与共推挽语别一杯酒何时对青眼愿保千金躯努力加飡饭
　　劝农道场山
　　练日遵诏条行春劝耕事拥斾有传呼据鞍小驰骛儿童竞聚观父老欢来诣松径度坡陀莲宫得清閟此行非遨游所职在抚字示之浅易语谕以丁宁意扶杖既言归解衣聊少憇山中无俗情物外有幽趣僧闲众所羡农困吾甚愧不敢饱登临肩舆下山去
　　招魏倅项教授小饮
　　菖叶青青初出水布谷声中耕事起去年蝗旱伤农收今年日望嵗丰美闻道郊原麦浪平但虑飞蝗遗孽耳甚欲徃来阡陌间稍与田家共忧喜老大心情畏忌多揽辔未行还自止假日公庭吏牍稀祗可清谈共挥尘小园春色亦自都醉日杏桃娇欲语举杯相属谢东风莫待枝头落红雨
　　用前韵酬魏倅
　　手把一麾求霅水身似痿人方暂起此行本为贫所驱非恋吴中风土美浩荡烟波隔白鸥间关道路劳黄耳幸而别驾有诗流相逢眉睫津津喜我今白首君黒头莫讶钟鸣不知止每因揖客愁下榻岂暇谈频捉麈忙里偷闲花下饮更约广文同笑语把酒消忧忧更来见说东臯今渴雨
　　夜半闻雨再用前韵
　　辘轳百尺汲无水映日四山云不起朱轓浪说劝农桑衣食何从可甘美祷而得雨不苦旱窃疑此殆偶然尔夜半潺潺檐溜鸣孤枕梦回心失喜儿童挽犊妇饷馌袯襫耕夫亦勤止鼠迹印我榻上书蛛丝罥我壁间麈抖擞胸中三斗尘强欲吟哦无好语请公酌酒更挥毫快写珠玑歌喜雨
　　魏倅同杜仲髙游黄龙洞次韵
　　风流别驾临苕溪行厨携客寻幽竒五湖浩荡三江永緑净不知凡几顷凭髙纵望心目开便可一倾三百杯疑与尘寰不同宇弹压风光须妙语只恐挥毫惊蛰龙金相玉质音玲珑
　　郡中游观之地清风楼为第一前此诸公有诗似觉摹写未尽辄成唐律一篇约魏倅同赋不拘和韵可也
　　山屏四面碧相重苕霅无声泻玉虹万户连甍皆在下一楼飞栋独当中不容半防浮尘到但觉无边爽气通安得翛然辞物役披襟终日挹清风
　　和项广文喜雨
　　雨师云将莫论功天意元因圣德通不但水生苖厌厌也应土润黍芃芃田间老稚交相语秋后仓箱定不空绛帐先生妙言语请歌嘉定比元丰
　　与魏倅葛书记同谢雨于黄龙洞回憇小玲珑晚饭魏倅有诗次其韵
　　政术平生欠讲明赖公关决可蒙成食新虽有丰登望阖郡宁无叹息声因为赛神携一榼暂能择胜驻双旌归来依旧尘劳在不尽逍遥物外情
　　苦脾泄在告因饮白酒一杯小愈魏倅有诗已而病复作因次韵见意
　　羸老畏风湿河鱼将奈何玉友岂不佳终难防天和数息谩吐纳链形空按摩自笑来日短残漏鸣铜荷吏事如衣垢濯之费挼挲养疴谅非宜山林归兴多
　　贺皇太子生辰
　　凤姿日表极髙明讲习诗书若性成参决万机裨独断力行三善荅舆情绮园何必来为助啓诵安能更擅名日侍两宫慈孝洽万年主鬯共安荣
　　郁葱佳气拥天庭申命无疆啓震亨少海永重瀛海润前星长拱极星明螭旗色转秋风爽鸡防光凝晓月清遥想宫僚斟玉斚进趍无地倍驰情
　　题归鴈亭
　　江湖氷泮草生时鸿鴈南来又北归莫谩说归归不早青云髙处有危机
　　题白苹亭
　　得句柳刺史筑亭顔鲁公二贤虽异代千古有遗风苕水永不尽苹洲今半空老懐多感慨访古意无穷
　　题碧澜亭
　　一色挼蓝染碧流翚飞恰对白苹洲风清六月非朱夏气爽三时似素秋自笑品题无翰墨也知领畧欠觥筹鳬鸥定怪霜髯叟难洗胸中万古愁
　　六客堂
　　一樽相属更何人六客当年事已陈扁榜特书名尚在篇章深刻字犹新关心吏事方穷日企踵前贤分絶尘涉笔符移忧百谪偷闲来此一嚬呻
　　生日魏倅惠三诗
　　四海眼独髙江湖走蹒跚帝念风霜饱命之官仙班刺天纷羣飞政尔衮衮难鹿挟朱轮去勇哉支狂澜
　　二
　　作州岂无人孰别泾与渭仰止云溪老静处酌古味庭户令无哗昼闲棠蔽芾吴侬了不知但说物吐气
　　三
　　门左何烟雾挟将小春还千钟酒拍浮一笑衣斓斑醉上楼百尺可仰不可攀定应切星辰天风吹酡顔
　　酬俞子清侍郎惠画韵
　　笔端元有画中诗写出三浯一叚竒追忆旧游如昨日舣舟细看中兴碑
　　一去星沙二十年梦魂时到橘洲边从今不起南征念移得湘山在目前
　　送蓬庵梵老
　　缓行聊复倩人扶烱烱精神两碧矑落笔语言清透骨恐公胸次有氷壶
　　为我冲寒特地来扁舟兴尽又须回相思若要问消息早寄一枝墙角梅
　　梵老以小诗为夀和韵答之
　　不问鸾骖鹤驾仙且游无色界中天更烦办取诗千首一岁从公索一聮
　　呈游大冶
　　昔在桃溪少壮时而今衰飒鬂成丝悲欢三十年中事付与寒窻酒一防
　　送游大冶归建阳
　　震泽黄柑熟苕溪紫蟹肥天寒留客舍嵗晚念亲闱抱负须时用行藏与志违临分话情素衰谢亦谋归
　　魏倅和铦老一诗因次其韵
　　俯为生灵与敌和君王何忍愤挥戈信行塞外还交聘人在军中可雅歌金帛莫嫌今重费丁黄将见岁加多汉淮千里惟青草乘此屯田可就麽
　　赵处州挽诗
　　秀邸多英俊惟公最有声君陈兼孝友子政极忠精白璧千金价青云万里程皇天无老眼名位止专城
　　二
　　白首来苕霅深知有故人登门虽不数倾盖本相亲浮鹢行方逺烹鱼墨尚新青山埋玉树老泪漫沾巾
　　题墨妙亭
　　晋唐行草可同科乐石雕镌便不磨几载雨淋兼日炙一朝云集又星罗要知访古搜求尽应为凝香暇逸多潇洒髙懐堪健羡簿书堆案意如何
　　送魏倅
　　俗士不闻道利欲熏其心阳浮外酬酢中有机穽深宛陵有君子殊不同今人矫矫鹓鹭姿入俗不受尘挹之淡于水即之暖如春笔端奏金石妙处无新陈念我久顿挫晚岁乘朱轮烹鲜易以扰御黠难使驯赖有贤贰车一心同抚循遂于吏事外拂拭緑绮琴为我肯属耳领防山水音持此定交契愈久情愈亲东风二月初梅花照溪津语别一杯酒莫辞十分斟聚散亦常事岂必含酸辛重念髪种种不禁忧患侵君今入观阙我亦返山林行藏异涂辙何日再盍簮所蕴勿巻懐朝廷须世臣
　　二月望日留越上偶成【此以下绍兴所作】
　　摆脱轩裳累此身今自由余生能有几外物已无求婺水自堪隠稽山姑少留千岩并万壑春暖一遨游
　　谒告成庙
　　玉帛何年防衣冠此地藏物存惟窆石神变失梅梁并海山川尽逾河道路长六臣陪庙食千古共烝尝
　　游稽山
　　失脚来苕霅春风一棹还寻幽探禹穴问讯到稽山意在烟霞外身居井邑间桃花应冷笑头白不能闲
　　题大禹庙
　　夏后南廵地登临一慨然卑宫今造寺菲饮孰名泉古道知难复人情信误传不随时俗改惟有旧山川
　　鉴湖
　　粼粼万顷碧玻瓈今日耕锄半稻畦菡蓞开时还自好买舟一醉玉东西
　　二月中休日黄帅领客登望海亭有诗因次其韵
　　翚飞栋宇压危峯面面风光入座中潮汐近通天阙下蓬瀛疑在海门东廵行谁说秦皇事疏凿今余夏后功空濶无边惟此地君矦心与境相同
　　追悼昭叔弟
　　昭叔弟不禄数年夫妇皆未葬危坐悲念时自吴兴罢官来越上候归当为卜地此诗所以志也
　　老去无他念追懐手足亲学成虽漫仕客处只长贫在昔为三友如今少一人青山未归窆回首独伤神
　　赠岩电道人
　　胸次有藻鉴声行朝野间我来勾践国君住少微山青眼肯相顾白头今得闲穷通无可问归去掩云关
　　贺监宅
　　轻解金龟呼酒徒却问君王求鉴湖归来蹁跹着鹤氅自办米帛供妻孥鸾骖一去杳无迹数畆荒园生草棘惟有青青秦望山曾识湖边老狂客
　　游景德
　　老怯莺花笑春残一出游城隅寻古寺柳下系扁舟身健聊乘兴心闲不着愁支郎能欵语清坐小迟留
　　即事
　　故里只十舍滞留犹未归湖山无此好父子且相依白璧难磨玷黄间暗发机平生丘壑在一笑释前非
　　麝香萱草
　　秾緑丛中出嫩黄折来时吐麝脐香朝开夕谢休惆怅我已无忧不待忘
　　寄潘维节
　　黑貂裘敝君穷甚黄犬书来我慨然肯到越中同住否秋深即上歙溪船
　　两鹤
　　仙家堕下两骐驎寄食庭除未易驯正为白头违世路要须丹顶伴闲身髙飞横絶心虽在短舞婆娑意亦真同返故山依蕙帐莫思三岛十洲春
　　食楞梅
　　是处杨家果求如此种难色深浑是紫味美更无酸磊磊堆盘润津津绕齿寒品髙何以辨但把一楞看防稽六月初五日新米入市价减旧以升计之凡十二三闻海商米船方集亦损其直
　　大侵难宿饱小熟有晨炊岁事早如此人情喜可知田家甘粜贱海贾恨来迟粒粒皆珠玉无忘饿殍时
　　七月二十二日遣懐
　　寥落求凰凤凄凉防犊牛有时追往事无处着清愁世故今犹古年华春复秋西风乘一舸归去理莵裘二十五日闻德莹弟讣音越三日悲不能禁以小诗自解
　　我以官为累君因病得衰岂知成永诀不及待归期遣至书来疾赍回药去迟余生来日短终不免深悲
　　病中书懐
　　秦望山光翠欲流荷花落尽鉴湖秋不堪衰病归心切难为湖山更少留













　　双溪类槀卷八
　　钦定四库全书
　　双溪类槀卷九　　　　　宋　王炎　撰
　　古律诗
　　旧苦左臂痛今春自霅川罢官寓居防稽秋中闻德莹弟讣音幽忧无聊背胁得疾痛楚殆不可忍早夜思家恕子慨然投劾同归壮年游宦计日月为攷舍之而去可谓爱亲矣予年过七十兄弟凋落人生非金石谁能长存有子而孝使予返故园父子相依钟鸣漏尽终于牖下可以含笑入地成唐律一篇以着其意
　　萧萧华发更何为元是穷乡一布衣同产弟兄谁见在余生父子独相依我縁多病念家切汝为爱亲投劾归出处不齐难逆定时来还自刺天飞
　　西兴阻风
　　小市西兴渡年来一再行花开方淑景木落又寒声云破日还晦潮回江未平壮年曾试险迟莫敢轻生
　　江亭晓望
　　天在空蒙外山横杳霭中潮翻江水白日射海霞红旅食思乡社归舟待便风老懐谁共语注目送飞鸿
　　夜宿闵滩下
　　歙江两岸山立壁一水潭潭浮绀碧嵌空老石出中流触碎玻瓈成沸白滩髙水落定难行莫雨淋浪新涨生三更风怒山欲吼催唤金乌回晓晴篙工倚柂笑相语但上闵滩无所阻明日日晡过歙渚舣船沽酒劳辛苦将使送玉堂春花江南竹笋次韵二絶【自绍兴回】
　　小白长红尽絶尘不将朱粉汚天真应怜三畆荒凉地乞与鳌扉一种春
　　此君长得箨龙儿不为供人口腹资养就翠梢如结实来仪当有凤师师
　　题詹氏佚老堂
　　矍铄精神鬂未斑翛然青坐对云山儿孙满眼生涯足赢得壶中日月闲
　　凶年慨然叹久生成赘因以长句述此意
　　频岁田家苦旱蝗剧思小稔活丁黄稻稉久渴三秋雨菽麦俄经一夜霜未保沟中无殍死已闻道上有流亡白头屏处山林下只怕羣偷惯夺攘
　　落花
　　小园数树杂花开零落无声覆緑苔休恨五更风雨急明年春色自归来
　　春日苦雨
　　桃花开时苦多雨花似啼妆悄无语桃花谢时雨更多奈此轻红委地何明年花似今年好明年人胜今年老是谁留得长少年对此不须空懊恼双飞燕子营新巢舍后舍前秾緑交长须但为酿麴米春色尚余红药梢
　　宻室【壬申冬】
　　宻室可附火小窻聊借明风寒皆不到温饱更何营省事事自少养心心亦清床头犹有易座右不须铭
　　久雨而雪
　　两港水争长四山云未归忽闻雷虺虺飜见雪霏霏蜡屐老难出竹炉谁共围金乌无恙否何事隠明晖
　　清明日先茔挂楮钱【癸酉】
　　昔人最重去坟墓絶喜归来老一邱岂是他山无笋蕨只縁故国有松楸百年暂住人间世千古俱为地下游色境悲欢虽梦事楮钱聊挂树梢头
　　将使有诗许移厨双溪次其韵
　　舣舟柳岸载清尊招我花边一赏春莫笑防花人已老白头曾是少年人
　　石上洼尊可置杯石边更可着浯台旁人不识溪山趣将谓寻春特地来
　　莫春天气渐清和枝上红稀地上多惟有松筠四时好风枝雨叶緑婆娑
　　新晴
　　度腊殊多雨开年亦未晴地卑常础润月堕忽霜明茅舍烟犹湿秧畴水可耕幽花并细草随意也欣荣
　　和董叔重韵
　　秀色惊老眼见此千丈松门如翟廷尉人愧王君公骊珠损佳惠衰迟岂宜蒙三复不能已一室生清风
　　题黄元静广先楼
　　闻道楼居好翚飞百尺余箕裘能袭旧丹雘遂如初生理万钟粟义方千卷书家声将益大车马炫门闾
　　社日
　　日暖泥融燕子飞海棠深浅注胭脂一杯社日治聋酒报荅春光烂漫时
　　喜晴
　　雨过千畦防防黄趂晴刈获可登场田家子妇开眉语白粲新炊满屋香
　　雨过儿童饱饭牛趂晴耕垦种来牟田家作苦无储蓄待哺全须麦有秋
　　舟行到满塘【壬申】
　　苹花双港静莲叶一舟轻白石波间走青山路外行鯈鱼方自乐鸥鸟不须惊拥鼻蓬窻底翛然午吹生
　　秋夜
　　索索风叶响寒生秋夜深闲思千古事虚费一生心命薄谋多拙年衰病易侵黄粱今梦觉髙枕卧山林
　　壬申十二月二十八夜雷
　　残臈方淫雨中宵忽怒雷更长频展转梦断但惊猜冻雪何时解春风几日来龙蛇今在蛰墐户不宜开
　　初春苦寒久不到双溪成长句书懐
　　老去颇多病苦寒摧折之袍襺非不温不能防清羸蒲团穏附火蓄缩如冻西山有桃李借问惟枯枝好花何时开仲春以为期荣悴自相代出处亦有宜天寒但深藏日暖当游嬉强健不须喜老死何必悲晓日升扶桑莫还入崦嵫置之勿复道理达心何疑及时且行乐花边倾一巵
　　和将使早雪【甲戌】
　　晓日藏明恐雪羞逺山含暝更云浮不须苦道丰年瑞拥衲炉边索酒舟
　　又和早雪韵
　　梦觉流苏寒栗冽晓起方知天酿雪松公变色失苍髯竹士垂头摧直节倚楼四望无红尘疑是身居银汉津千林一色皆玉树不许梅花先得春
　　梅花
　　园林都未觉春风蓓蕾枝头茁小红要识十分清絶处暗香疎影月明中
　　欲向花边把一杯喜逢腊尽又春回直饶百岁为期限能见梅花几度开
　　咏便坐梅花【时病起】
　　去年花下立踟蹰搔白首今日花边坐病起更衰朽老与病交侵欢悰尚何有人老不再少花谢还复开对花堪酌酒畏病不举杯寂寞重寂寞春风何事来
　　病起
　　羸躯方伏枕冻骨倍加绵自觉脾为约医言脉太不禁腰痛楚仍苦膝拘挛搔抑方能定扶持仅可前緼袍藏被底炽炭倚炉边衰谢诚宜尔风寒实使然迍邅虽有数调防不无愆初日忧难疗兼旬幸稍痊是身无实相何术保余年不死方成佛长生乃是仙阖棺宁再起拔宅谩虚传力岂能加命人终不胜天灾生虽或免算尽必难延只合情无滞毋为疾所缠穷通皆任运逆顺但随縁南畆无千斛西山有数椽饥当量腹食困则曲肱眠此乐人知少浮休永息肩
　　双溪种花
　　双溪渐有杂花开每日扶笻到一回胜似名园空鎻闭主人至老不归来
　　苍头为我斸西山扶病移花强自寛纵不为花长作主何妨留与后人看
　　春日有感
　　拍岸晴波蘸柳丝一双鸂防浴红衣可怜陌上花开尽不见鱼轩缓缓归
　　题汪尉立之快閤
　　市防属耳太喧嚣林薮藏身又寂寥负郭面溪开小閤个中登览独逍遥
　　傍檐古木緑隂隂下有清溪可洗心燕坐红尘飞不到何须风过一披襟
　　将使有诗欲移具相邀到双溪因次韵
　　缅思花下饮岁月易侵寻人老今华髪春深半緑隂挥毫来妙语移具有佳音草木生光彩青藜肯下临
　　和何元清韵九絶
　　春深绕屋緑隂稠却扫无人识冗侯独肯敂关相劳问不妨挟册共藏脩
　　丝竹无縁在后堂肉羞不辨出东房金徽弹罢惟清坐共挹熏炉一穟香
　　屋边花蕚自离披屋底臞儒但著书游冶郎君应冷笑不能暇逸独何欤
　　老来视听稍精明休问如何太瘦生还信闲中安乐否巢莲叶喜身轻
　　覔官安用羡登仙求富何须愿执鞭洙泗从游多达者箪瓢顔子独称贤
　　青眼虽惭阮嗣宗为君解榻席相重菜羮蔬食能甘否自昔人言俭易容
　　莫年筑室北山边自笑浑无塞屋钱巾褐翛然穷亦乐岂曾有梦到金莲
　　一洗平生筝笛耳极知緑绮有遗音君臣庆防休三弄泉石膏肓不可鍼
　　焦桐为我发哀弹但觉清风绕指寒老大虽思闻古调莫弹别鹄感离鸾
　　双溪即事【乙亥】
　　竹底开幽径山根结小楼谁知多病苦自判一生休舟着平沙尾桥横古渡头往来皆物役却扫独无求
　　清老画双溪壁以诗谢之【乙亥】
　　老夫哦诗耸两肩落笔不停称腹槀縁诗写出无声句画史追之谁得到为予壁上留真迹水墨纎浓任挥扫石根竹树极萧森中着羽虫疑呌噪虽然画意不画形形意两全方笔老熟视时时自首肯从旁见者皆称好师言此亦吾余事佛祖关须探讨未宜直说色是空不着色空斯见道
　　用元韵答清老
　　巧匠胸中有全室能文纸上无脱槀老禅善画亦如是毛锥未出意先到解衣盘薄小经营蓦然挥洒笔如扫我思诗画本一律众作徒多等蝉噪画手无如王右丞一似诗中杜陵老正縁此老襟韵髙工拙竒常无不好斵轮妙处不可传此事难从笔端讨由来万法生一心贯彻精粗无二道
　　再答清老
　　篆车创始自椎轮莞簟从初但蒲槀诗到晚唐非不佳少似国风能理到嗟予耄矣弃頴卧病终年长却扫客无脱屦一榻悬人不到门羣雀噪敢意支郎念岑寂时将妙语起衰老若人搜句乃余事虽不雕镌自精好况于佛祖可呵骂岂无魔外宜攻讨早办山居一把茅为我长歌歌证道
　　平生言语苦不工甲乙未能成类槀曩时陶谢以诗鸣竭力追随终莫到上人词锋极痛快睥睨千人军可扫长须惊喜见此客无怪绕枝鳱鹊噪师言能诗且工画笔仗须先知嫩老复言能画亦饱参亹亹谈听更好吾闻法海深又深性珠可得不可讨若除诗画与谈禅未审云何真悟道
　　舟行到莪和清老韵
　　沙尾维舟傍水杨主人延我坐中堂山焦石裂方亭午借得微风一霎凉
　　诗中巧手妙穿杨便可阶陞屈宋堂句挟氷霜堪却暑令人心地亦清凉
　　和清老韵
　　不作麒麟楦方知外物轻杜门便野处蹑屐饱山行未说穷通乐宜无宠辱惊頽龄宁有几聊尔憇劳生
　　再和元韵
　　蝉蜕尘埃外翛然世累轻开堂聊演说杖锡遂飞行画妙人难及诗豪我亦惊笔端游戏尔法忍贵无生
　　双溪即事
　　筑室依林麓开门向水涯经过无俗驾附近少人家洄洑潭成沫嵌空石有洼幽居谁是伴鳬雁聚平沙舟行过白石见将使夜宿毛家林翌日到莪却回和清老
　　苍头倦晨炊卯饭几及午泝流赤日中舟子亦良苦鱼跃恋芳饵鸥飞避鸣橹仙翁所退藏好境自呈露溪水清可鉴山云横不度坐断泉石幽不受尘土汚问之何所得妙处难悉数初非练玉泉亦不鸣天鼓人癯道方肥心逺貌亦古老衲同我来得句时一吐物色尽诗材笔底随指呼行行更前之系缆日未莫转柂渉奔湍支笻入幽坞倦甚宿茅茨睡熟不能寤迟明又蓐食凌风上前浦重露雨防疎晴岚云气布蝗蝻尚飞扬禾稼难爱防村落有狗偷耄倪且狼顾念此一悄然回舟双港渡空羡皎然师诗成有神助
　　哭吴耀逺
　　孤陋无如我交亲赖有君方图来往数岂意死生分自卜牛眠地今归马鬛坟不能浇斗酒忍遽述铭文
　　俞义夫挽诗
　　恩爱周姻族寛和善里闾年髙无悔吝身没有名誉愿见今何及从游旧亦踈若修耆旧传言行可追书
　　拒霜花
　　池上木芙蓉晓寒摧折之緑叶未尽雕红芳已先萎空得拒霜名憔悴不自持人生亦如此荣盛须及时少壮不久留老疾仍相随腾腾当任运惨惨徒自悲万古同有尽华颠无再缁及今幸强健不乐将何为
　　冬至日雪【乙亥十一月二十三日】
　　日脚初添一线长飞花撩乱压微阳朱门满酌羊羔酒谁念茅茨有絶粮
　　次日快晴
　　曈曈晓日射窻明急雪漫空快得晴田父饭牛应喜甚东臯泽泽可深耕
　　早梅
　　似无还有暗香来知是春风到早梅一岁一畨花似玉老人见得几畨开
　　脚婆
　　竹奴夏日凉脚婆冬夜燠二物不同时皆堪伴幽独自吾失伉俪一纪谁与宿年髙气血衰日短天地肃鱼眼夜不暝鸡肤冻生粟伏枕屡展转挟纩但拳曲脚婆当此时贵重如金玉防釜蟹眼生汲之满皤腹暖气所熏蒸羸躯任伸缩粉黛工取怜自可荐衾褥岂不辟沍寒而能动情欲不如此瓠壶但可暖吾足貌丑不妩媚坐穏无颠覆妄想何从生黎明睡犹熟
　　李忠甫见惠长牋以诗谢之
　　寂寂罗雀门日见交游疎短李不我弃一年憇琴书青衿孺子軰共喜得范模黄鹄有逺志樊笼不可拘今将舍我去雅意何勤渠骈俪出妙语简洁无费辞卷置懐袖间报之欠琼琚惟期在明秋刷羽摩天衢
　　病中即事三首
　　附火肤革燥逺火寒惨惨坐卧置汤婆稍觉两足暖抓搔不停手苛痒殊未减饮食固多忌所幸能强饭客至不出迎予非敢疎懒
　　二
　　块坐小窻下檐牙乌鹊语飞飞去复来绕树鸣不已料汝必不误顾我亦何喜恐有行人来未知谁氏子
　　三
　　旬浃不见日冻云塞天宇儿童相与言雪意恐未已一月见三白为瑞亦足矣老夫固畏寒贫者忧冻死六出乱飞花不如晴可喜
　　子用惠鱼四轴以诗谢之
　　四幅溪藤任卷舒管城幻出化龙鱼风雷定似梭飞走莫误呼儿覔素书
　　掉尾扬鬐气象闲或潜或跃出毫端非鱼知得鱼如许岂在濠梁子细观
　　石倅宗卿挽诗【并序】
　　嘉泰中婺女石宗卿来宰婺源时炎自中都罢归得楚东之命之官不数月又以罪罢杜门却扫郊外罕至县庭而宗卿睠睠衰朽恩义甚笃炎窃观前后来为宰者或髙明不可欺以事或刚介不可干以私求其洁白清真乐易外不事边幅内不立城府粹然有儒者气象惟宗卿一人而已他不及也炎是以亲之敬之宗卿自婺源解印得倅宜春尝一交信自后音问断絶嘉定八年冬宗卿之子武自郡城以书及墓志铭来则宗卿捐馆祥禫矣炎与宗卿交浅而情深宗卿没于泉南病不及问防不及吊比其葬又不及执绋死生永决莫年失此良友岂止一哀出涕武以挽诗见属炎不待属也故详序其交友之情而申之以诗以寓其哀云
　　洁白心如玉寛和气似春索居当晚岁取友得斯人婺女书难再泉南迹已陈天髙不可问反袂独伤神
　　二
　　能吏今非少纯儒古亦稀斯人胡不夀吾道岂其非才自堪时用心难与义违九原无起日谁复可同归
　　病中书懐【丙子】
　　寉骨鸡肤不耐寒那堪癣疥更斑斓开年惨淡隂兼雨终日抓搔寝不安未可给扶亲几杖岂能见客摄衣冠人言剥复相更代频把韦编反对观
　　追念将使叔
　　青山横白云野色极潇洒见者必属目宝相在其下此翁强健时门外无车马夫岂固絶交欲与无可者独我时扣关辞色颇相假禅到佛祖妙句近风雅万事已陈迹哀思泪盈把即之不复见去之不忍舍优婆塞何为酌水日奠斚三径草易荒悲风绕松槚
　　和汪诚之韵
　　昏昏未必晦昭昭未必明浑浑未必浊漻漻未必清吾道本自贵国爵亦可并所以鲁素王但欲比老彭嗟予久敛退用志难峥嵘吾友暂蟠蛰侧耳春雷轰韫椟足岂刖扛鼎肩不赪鼓行当擅场敌者谁为勍伫看庆多马为彼酌兕觥下视俗子陋未识仁者荣譬如黄流汚宁涴皎月晶相期在逺到所急非小成颇恨防遇疎未免鄙吝生大篇何舂容雅思真和平知君培其根许我撷其菁虚静能养心笃实可存诚此理君得之底里期再倾
　　丙子重阳日有感
　　南山木叶赤北山木叶黄秋色日夜变白露将为霜鸟去已久候防方南翔携壶登髙侣满手茰菊香佳节不可负而我病在床人老自多病何为苦悲伤去年重阳日贵孙在我旁知我爱敬客拱立传壶觞十五未冠巾总角颀而长望其有成立门户生辉光前楼千卷书可以识义方南畆千斛谷可以充积仓一旦舍我去氷炭交中肠万物皆有尽死生理之常修短百年间何必论彭殇岂不自开释念之终难忘长歌意无尽歌罢还凄凉悲风扣林木为我号清商
　　九月二十九日到思溪庄避人事十月初四日过生朝方归初三日早恕子遣人来送酒食并词二阕因成唐律二首
　　僻逺无来客尫羸厌久生拥炉便独坐扶杖懒徐行中嵗失怙恃晚年无弟兄絶知来日短万事可忘情
　　二
　　人事有酬酢山居方寂寥三时纒宿疾十月见生朝瘦骨添绵防枯肠怯酒浇为予歌一曲亦足慰无聊
　　与滕元英
　　自武口至汤郊不过十里元英一年不相见丁丑正月来访留一日问其再来以秋为期因成唐律一首云
　　君尚精神徤吾真气血衰肯来同晤语别去即懐思不厌经过数惟忧后防迟春暄宜缓歩何必以秋期
　　赠平首座
　　家在青山下投闲嵗月多杜门长却扫杖锡独经过学佛非无法哦诗恐是魔愿言行古路莫遣覆藤萝
　　再赠平首座
　　平大用辍参灵隐归南涧谋起净坊于煨烬中持鉢回自楚东见予于千秋山下求以数语賛其事八十老人投弃笔砚已久况子谋已定愿施者众其成有日何以賛为坚辞不获乃成拙句从防之虽然伽蓝兴壊乃是色境于色境中营缮亦是幻事向上更有一閤乃到实地末句及此未审以为何如他日当増一重公案也
　　南涧谁人扫劫灰行纒恰自冷泉回式公昔日曽留誓大用今生乃再来应是伽蓝当更造岂闗回禄故为灾上头更有华严界弹指重重殿閤开
　　杜工部有同谷七歌其辞髙古难及而音节悲壮可拟也用其体作七歌观者不取其辞取其意可也
　　有客有客字晦叔东臯岁收可饘粥何为得饱尚多忧岂是老穷无止足十日之中九日病以杖扶行惧颠覆呜呼一歌兮歌意长风林助我鸣悲商
　　有母有母年七十一室枵然徒壁立茹蔬啜粥不怨尤卧病在床无药物我为举子得一官南陔之养嗟何及呜呼二歌兮歌转悲羞见慈乌随母飞
　　有弟有弟手足亲与我鼎立成三人叔氏鳏居苦多病季子宦游依旧贫吾兄既终弟亦逝岁晚惸惸惟一身呜呼三歌兮歌意放歌罢无言坐惆怅
　　有妹有妹家苦贫补纫组织多辛勤二男三女未婚嫁已见宿草生孤坟问疾吊防俱不及念此不置长酸辛呜呼四歌兮歌更苦往事关心谁可语
　　有子有子共七人六子短命一子存后固无穷前万古浮生脩短何足论天属情钟在我軰嵗月虽久哀如新呜呼五歌兮三叹息理不胜情难自释
　　有孙有孙未冠巾颀颀状貌如成人谓其长大习诗礼他年可望髙吾门岂期一旦舍我去白首老翁徒痛心呜呼六歌兮音调急独坐吞声襟袖湿
　　有妇有妇嫔吾孙仅能朞月问晨昏吉凶自古不可定所以贺吊更在门人言贫家女难嫁岂料既嫁俄不存呜呼七歌兮意不尽频年多难天难问
　　七夕一絶句
　　轻云卷箔月钩垂正是青楼乞巧时牛女相望隔河汉浪传天上有佳期
　　赠刘术士
　　闻子能知筭逢予屡索诗诸公多妙语老我更何辞久客丹心苦脩途蠒足疲秋深风露冷归去莫迟疑
　　与赵道人
　　欲上青云却垂翅归来扫轨空山里道人说相来敂关酒半醺酣谈亹亹我今布褐终余年岂论燕颔并鸢肩谓予形是朱顶寉两眼藏神髙颊颧彭殇夀天谁无死不将动目摇湛水道人去后若复来定应难相壶邱子嘉定丁丑十二月谋葬贵孙老病不能与事但此心伤痛因成小诗以写其哀
　　念汝方青鬂嗟予久白须在亡终不免夀夭太相殊有恨心如割无言泪陨珠何堪植马鬛玉树閟黄垆
　　与三山相士林子和三絶
　　年登八十更何为手足支离视听衰自笑已如鸡失旦不须苦说寉知时
　　鸢肩燕颔刺天飞自顾而今已后时巾褐萧然成野老有何情绪更哦诗
　　鱼虾细不堪求水澁溪寒欲断流若敂侯门逢短李钓鳌便可月为钩
　　双溪类槀卷九
　　钦定四库全书
　　双溪类槀卷十　　　　　　宋　王炎　撰长短句【幷序】
　　长短句序
　　古诗自风雅以降汉魏间乃有乐府而曲居其一今之长短句盖乐府曲之苖裔也古律诗至晚唐衰矣而长短句尤为清脆如么弦孤韵使人属耳不厌也予于诗文本不能工而长短句不工尤甚盖长短句宜歌而不宜诵非朱唇皓齿无以发其要妙之声予为举子时早夜治程文以幸中于有司古律诗且未暇着意况长短句乎三十有二始得一第未及升斗之粟而慈亲下世以故家贫清苦终身家无丝竹室无姻侍长短句之腔调素所不解终防得簿崇阳逮今及五十年而长短句所存者不过五十余阕其不工可知矣今之为长短句者字字言闺閤事故语陋而意卑或者又为豪壮语以矫之夫古律诗且不以豪壮为贵长短句命名曰曲取其曲尽人情惟婉转妩媚为善豪壮语何贵焉不溺于情欲不荡而无法可以言曲矣此炎所未能也曹公论鸡跖曰食之无益弃之可惜此长短句五十余阕亦鸡跖之类也故裒而集之因发其意于卷首云嘉定十一年四月朔日双溪王炎序
　　蝶恋花【崇阳县圃夜饮】
　　纎手行杯红玉润满眼花枝雨过胭脂嫩新月一眉生浅晕酒阑无奈添春困　唤起醉魂君莫问憔悴顔容羞与花相近人自无情花自韵风光易老何须恨
　　防绛唇【崇阳野次】
　　雨湿东风谁家燕子穿庭户孤村薄暮花落春归去浪走天涯归思萦心绪家何处乱山无数不记来时路
　　临江仙【吴宰生日】
　　欲近上元人意好月如人意团圆暖风催趣养花天三山来寉驾万户识鳬仙　手种河阳桃李树暂时花发春妍防衣一笑棹觥船明年当此日人到凤池边
　　好事近【同前】
　　时节近元宵天意人情都好烟柳露桃枝上觉今年春早　遏云一曲凤将雏疑是在蓬岛玉笋扶杯潋灔愿黒头难老
　　水调歌头【留宰生日】
　　爱日防轻暖醖造小春时桃溪云敛一防郎星吐清辉链玉顔容难老防漆精神如旧不用摘霜髭厌薄蓬莱景戏踏两鳬飞　潘花底陶柳外细民肥万家喜色融作瑞气拥牙绯慿仗春葱洗玉领畧朱樱度曲引满又何辞只待琴歌毕安步上丹墀
　　又【夜泛湘江】
　　江月冷如水江水碧于空晚来一霎过雨为我洗秋容悄悄四山人静凛凛三更露下天濶呌孤鸿唤醒篷窻梦身在水晶宫　揖湘妃招月姊御清风素琴韵逺不觉醉眼杏花红禹穴骑鲸仙去东海钓鳌人逺此意与谁同倚柂一长啸出壑舞鱼龙
　　又【登石鼔合江亭】
　　千里倦游客老眼厌尘烟蒸湘平逺他处无此好江山把酒一听欵乃过了黄花时节水国倍生寒输与沧浪叟长伴白鸥闲　傍江亭穷杳霭踞巉嵓水深石冷闻道别有洞中天待倩灵妃调曲唤起冯夷短舞从此问羣仙云海无际波涌缓移船
　　念奴娇【菊】
　　小妆朱槛防秋英千防金钿如簇黄叶白苹朝露冷只有孤芳余馥华发苍顔宦情羁思来伴花幽独廵檐无语清愁何啻千斛　因念爱酒渊明东篱雅意千载无人续身在花边须一醉小覆杯中醽醁过了重阳捻枝嗅蘂休叹年华速明年春到陈根更有新緑
　　蝶恋花【壬子】
　　柳暗西湖春欲暮无数青丝不系行人住一防心情千万绪落花寂寂风吹雨　唤起声中人独睡千里明驼不踏山间路谩道遣愁除是醉醉还易醒愁难去
　　念奴娇【海棠时过江潭】
　　晓来雨过遍海棠枝上胭脂如滴桃杏不堪来比并信是倾城倾国藏韵收香谁能描貌閤尽诗人笔从教睡去为留银烛终夕　不待过了清明緑隂结子无处寻春色蔌蔌轻红飞一片便觉临风凄恻莫道无情嫣然一笑也似曾相识惜花无主自怜身是行客
　　浪淘沙令【菊】
　　秋色满东篱露滴风吹凭谁折取泛芳巵长是年年重九日苦恨开迟　因记得当时共撚纎枝而今寂寞凤孤飞不似旧来心绪好惟有花知
　　采桑子【秋日丁香】
　　一畨染就春风巧细着工夫防缀红酥此际多应别处无　玉人不为花为主辜负芳菲香透帘帷谁向钗头挿一枝
　　好事近【早梅】
　　玉颊映红绡搀报东风消息虽则清臞如许有生香真色　相看动是隔年期忍不饮防滴莫待轻飞一片却说花堪惜
　　鹧鸪天【梅】
　　淡淡疎疎不惹尘暗香一防静中闻人间怪有晴时雪天上偷回腊里春　疑浅笑又轻颦虽然无语意相亲老来尚可花边饮惆怅相携失玉人
　　临江仙【落梅】
　　雪片幻成肌骨月华借与精神一声羌笛怨黄昏吹香飘缟袂脱迹委红裙　枝上青青结子子中白白藏人那时别是一家春擘泥尝煮酒拂席卧清隂
　　阮郎归
　　落花时节近清明南园芳草青东风料峭雨难晴那堪中宿酲　回首处自销凝谁知人瘦生倚栏无语不禁情杜鹃啼数声
　　青玉案
　　深红数防吹花絮又燕子飞来语逺水平芜春欲暮年年长是清明时候故遣人憔悴　竹鸡啼罢山村雨正寥落无情绪猛省从前多少事緑杨堤上楼台如画此景今何处
　　卜筭子
　　腻玉染深红艶丽难常好已是人间祓禊时花亦随春老　唤取麴生来醉赏惟宜早此去隂晴十日间防防粘芳草
　　木兰花慢【莫春时在分宁】
　　博山香雾冷新雨过怯单衣正飞絮蒙蒙平芜杳杳家在天涯春难住人易老又等闲过了踏青时枝上红稀緑暗杜鹃刚向人啼　依依谩叹锈生镡铗尘满弦徽想北山猿寉南溪鸥鹭怪我归迟青云事今已晚倚小窻谁与话襟期对酒有愁可解擘牋无怨休题
　　浪淘沙令【丙寅在大坂】
　　流水绕孤村杨柳当门昔年此地往来频认得緑隂携手处笑语如存　往事不堪论强对清樽梅花香里月黄昏白首重来谁是伴独自销魂
　　木兰花慢【同前】
　　缃桃花树下记罗袜昔经行至今日重来人惟独自花亦雕零青鸟杳无信息徧人间何处覔云軿红锦织残旧字玉箫吹断余声　销凝衣故几时更又谁复卿卿念镜里琴中离鸾有恨别鹄无情齐眉处同笑语但有时梦见似平生愁对婵姢三五素光暂阙还盈
　　阮郎归【霅川作】
　　几回幽梦绕家山怯闻梅弄残萧萧黄落客氊寒不禁衣带寛　身外事意阑人间行路难寻思百计不如闲休贪朱两轓
　　小重山【至后一日长兴赵宰到郡并招归安乌程二宰及项广文同饭】
　　日脚才添一线长葭灰吹玉琯转新阳老来添得鬂边霜年华换归思满沧浪　唤客对凝香公庭鳬鹜散缓行觞何须红袖立成行清谈好胜似听丝簧
　　临江仙【莫子章郎中买妾佐酒魏倅以词戏之因次韵】
　　试问休官林下去何人得似髙年壶中不记岁时迁吹箫新有伴飡玉共求仙　有客樽前曾得见月眉云鬂姢姢断肠刺史独无縁谁能闻一曲偷向笛中传
　　又
　　思忆故园花又发等闲过了流年休论陞擢与平迁拂衣归去好无事即神仙　况是老人头雪白羞看红粉婵姢鸾孤凤只且随縁莫将桃叶曲留与世人传
　　水调歌头【送魏倅】
　　新涨鸭头緑春满白苹洲小停画鹢莫便折柳话离愁缥缈觚棱在望不用东风借便一昔到皇州别酒十分酌何惜覆瑶舟　从此去上华贯入清流风姿如许自合唾手复公侯老我而今衰谢梦绕故园松菊底事更迟留早晚挂冠去江上狎浮鸥
　　清平乐【越上作】
　　呢喃燕语共诉春归去春去从他留不住落尽枝头红雨　老翁袖手优游闲愁不到眉头过了麦黄椹紫归期只在新秋
　　乂
　　儿曹耳语借问何时去家在翠微深处住生计一犁新雨　客中且恁浮游莫将事挂心头纵使人生满百筭来更几春秋
　　南柯子
　　天末家何许津头客未归柳梢緑暗早莺啼胡蝶不知春去绕园飞　选胜多游冶当炉有丽姝青翰载酒漾晴晖不忍十分寥落负花时
　　好事近
　　闲日似年长又在他乡春莫柳外一声鶗鴂怨落花飞絮　苎罗只似旧时青人今在何处试问鸱夷因甚载西施同去
　　朝中措
　　杜鹃声断日曈昽过雨湿残红老色菱花影里客愁蕉叶香中　柳梢飞絮桃梢结子断送春风莫恨春无覔处明年还再芳丛
　　南柯子【秀叔娶妇不令人知以小词为贺因戏之】
　　对镜鸾休舞求凰凤自飞珠钿翠珥宻封题中有蛮牋细字没人知　环佩灯前结辎軿月下归笑他织女夜鸣机空与牛郎相望不相随
　　朝中措【九月末水仙开】
　　蔷薇露染玉肌肤欲试镂金衣一种出尘态度偏宜月伴风随　初疑解后湘妃洛女似是还非只恐乘云轻举翩然飞度瑶池
　　西江月【用荼防酿酒饮尽因成此敬呈继诗】
　　蔌蔌落红都尽依然见此清姝水沉为骨玉为肤留得春光小住　鸳帐巧藏翠蔓燕钗斜亸纎枝休将往事更寻思且为浓香一醉
　　浪淘沙【辛未中秋与文蔚逹可饮】
　　月色十分圆风露姢姢木樨香里凭栏干河汉横斜天似水玉鉴光寒　草草具杯盘相对苍顔素娥莫惜少留连秋气平分蟾兎满动是经年
　　柳梢青【郑宰母氏生日】
　　葭管风微莱衣香软歌凤将雏笑酌流霞问人何处别有瑶池　相将月佩霞裾领鳬舄归朝玉墀管取长年进封大国穏住清都
　　踏莎行
　　木落天寒年华又暮老来多病须调防诗编酒榼总无縁闲中赢得瞢腾睡　尘暗犀梳香消翠被悄无音信来青羽新愁正自上眉峰黄昏庭院潇潇雨
　　清平乐【壬申除夜】
　　一杯椒醑惜饮难成醉爆竹声中人未睡共道今宵守岁　不如且就衾裯谁能细数更筹三百六旬过了明朝却是年头
　　卜筭子【癸酉二月雨后到双溪】
　　渡口唤扁舟雨后青绡皱轻暖相重防病躯料峭寒还透　老大自伤春非为花枝瘦那得心情似少年双燕归时候
　　又
　　散防问芳菲春半花犹未蓓蕾枝头怯苦寒恰似人憔悴　人莫恨花迟天自催寒去雨意才收日气浓玉靥红如醉
　　江城子【癸酉春社】
　　清波日晖晖柳依依草离离老大逢春情绪有谁知帘箔四垂庭院静人独住燕双飞　怯寒未敢试春衣踏青时懒追随野蔌山殽村酿可从宜不向花边一醉花不语笑人痴
　　虞美人【甲戌正月望后燕来】
　　镜中失尽双青鬂懒更占花信小梅半谢雨垂垂未许轻红破蕾缀桃枝　社前归燕穿帘语似说人憔悴自縁老去少欢悰不是春寒料峭怯东风
　　南乡子【甲戌正月】
　　云淡日昽明久雨潺潺乍得晴社近东臯农务急催耕又见菖蒲出水青　池面縠纹平掠水迎风燕羽轻试出访寻春色看相迎巧笑花枝似有情
　　南柯子
　　山暝云隂重天寒雨意浓数枝幽艳湿啼红莫为惜花惆怅对东风　蓑笠朝朝出沟塍处处通人间辛苦是三农要得一犁水足望年丰
　　忆秦娥【甲戌赏春】
　　胭脂防海棠落尽青春晚青春晚少年游乐而今慵懒春光不可无人管花边酌酒随深浅随深浅牡丹红
　　透荼防香软
　　夜行船【贺将使叔成寳相寮】
　　淡饭麄衣随分过新成就庵寮一个静处藏身十分自在只恁麽有何不可　过眼空花都见破红尘外独行独坐也没筹量也没系绊更覔甚三乘四果
　　临江仙【和将使许过双溪】
　　鶗鴂一声春事了不知苦劝谁归花梢香露染蔷薇小梅酸着齿酒榼正堪携　鸭緑一篙新雨过逺山半出脩眉仙翁理棹欲来时绕檐乌鹊喜报与主人知
　　蓦山溪【巢安寮毕工】
　　莺啼花谢断送春归去雨后听防声恰似诉留春不住韶光易过暗被老相催无个事没些愁方是安身处栽松种菊相见为賔主终日掩柴扉但只有清风时度不忺把酒又不喜观书饥时饭饱时茶困即齁齁睡
　　忆秦娥
　　头如雪尘縁衮衮无休歇无休歇买田筑屋是何时节从今事事都休说巢安寮里藏疎拙藏疎拙许谁为
　　伴溪山风月
　　满江红【至日和黄伯威】
　　宦海浮沉名与字不能彰彻青云上诸公衮衮难登狭劣结绶弹冠成底事解頥折角皆虚说待黄粱梦觉始归来非明哲　易消释空中雪多亏阙天边月筭人生必有衰羸时节任是一阳来复后梅花栁眼先春发料明年又老似今年当休歇
　　玉楼春【丙子十月生朝】
　　壮年糊口谋升斗朱墨尘埃黏两袖黄粱梦断始归来依旧琴书当左右　而今藏取持螯手林下独居闲散又问之何以得长年寡欲少思安老朽
　　又
　　大都四序隂晴半天上油云舒又卷若还心也似云闲老色何由来上面　生平辛苦今萧散得防荣枯皆歴徧人言不死是神仙我但耳闻非眼见






　　双溪类槀卷十
　　钦定四库全书
　　双溪类藁卷十一　　　　　宋　王炎　撰表
　　贺太上皇帝庆夀表【代】
　　天开华旦永垂统于千龄嵗发熙春初储祥于八袠集邦家之殊庆混夷夏以同欢【中贺】窃以唐尧释在位之忧勤乃登上夀黄帝全此心之清静觊获长生孰能独存而常今兹方一遇乎大圣【中贺】恭惟尊号太上皇帝陛下退藏于宻允执厥中虽渊黙以凝神何思何虑然海涵而施泽益逺益深刑好生而尽仁兵不杀以为武故上帝垂休于罔极俾斯民受赐以无疆矧惟与圣子以御图可以葆道真而养性宜安荣之寖久膺戬谷以滋多礼备玉巵岂特至再至三而未已防増宝鼎殆将时万时亿以难穷臣外守鱼符遥瞻象魏乾坤喜气屡腾嵩岳之呼臣子眞情犹效华封之祝
　　太上皇后牋
　　太帝垂无疆之统共享康宁嗣皇承莫大之休永勤尊养洊蒇仪于上日益储祉于长秋【中贺】恭惟尊号太上皇后殿下德备坤元化行隂教参尧道巍巍之大兴舜心业业之思父母尊而亲具全华旦之庆天地长且久愈见歴年之多臣仰被荣光欣逢嘉防夀曰五福之一既并崇髙欢呼万嵗者三愿兼祝颂
　　今上皇帝表
　　尧仁天覆永膺眉夀以储祥舜孝日严复即首时而称庆凝两宫之喜气溢诸夏之欢声【中贺】窃以汉前殿之奉巵唐淩烟之置酒非有无疆之景福莫能申讲于上仪颛是宏休属于华旦【中贺】恭惟皇帝陛下钦承慈训缵绍皇图干称父以至尊大函三极日为君而久照光着重轮事无传于千古之前礼再举于十年之后毋兼乎爱翟衣愈共于康宁下被其恩鸠杖寖多于耆艾臣外居侯服遥望宸廷象焕钩钤仰覩圣人之至德防増宝鼎愿齐太帝以长生
　　今上皇后牋
　　日谨三朝赞中宸之钦爱嵗登八袠奉慈极之康宁俨袆翟以蒇仪偕衮龙而増喜【中贺】恭惟皇后殿下德全柔静行备肃雍千亿之多子孙益衍周家之庆五十而慕父母克同舜孝之诚共迎葭管之春再上玉巵之夀臣幸膺屏翰欣际休嘉依光离日之华永瞻继照观象轩星之次仍见重晖
　　贺太上皇帝庆夀表【代】
　　黄屋非心久储神而自逸玉笄嫓德并受福以无疆称盛礼于中天沸欢声于薄海【中贺】窃以坤配干而称母广大惟均日有月以齐明照临不息伟矣无前之盛事见于有道之熙朝恭惟尊号太上皇帝陛下凝命穆清游心淡泊始齐家而治国终与子以御图在中得大姒之贤克传隂教配极并帝尧之夀申锡天休慈孝交孚迩遐来贺臣乗轺于外委佩无繇考六籍之传闻尊荣独盛想两宫之娱乐祝颂弥深
　　太上皇后牋
　　长秋正位肃慈壸于九重端月始和衍夀祺于七袠享嗣皇之孝养齐太上之康宁欢洽宫中庆流宇内【中贺】恭惟尊号太上皇后柔恭粹美慈俭宣昭方绍兴三纪之忧勤既资辅佐宜德夀万年之福禄同极尊荣岂但见春秋之弥髙盖将同日月之久照臣逺乘驿传阻接廷绅春满玉巵遥想衮龙之喜气云深紫殿莫瞻祎翟之荣光
　　今上皇帝表
　　慈壸储祥既并尧年之永昕朝展寀益彰舜孝之隆喜溢宫闱欢传防县【中贺】恭惟皇帝陛下膺图出震继照重离繇成德之温文兼事亲之钦爱万年为父为母福既骈臻四海悉主悉臣养斯极至假有家之燕喜推锡类之龙光臣原隰驱驰云霄髙逺遥想奉巵之庆莫侧鸳行俯同扶杖之民但深雀跃
　　今上皇后牋
　　偕九重而侍膳祗奉母仪庆七袠以奉巵庸昭妇道新盛时之缛典腾诸夏之欢声【中贺】恭惟皇后殿下位配干刚德全巽顺形慈俭于万宇着肃雍于两宫礼始内朝迎春祺而展庆化行寰宇勑天叙以移风臣越在外台莫陪迩列闻熙朝之为夀如隔九霄庆象服之承顔当弥万祀
　　贺太上皇帝庆夀表【代】
　　慈极自頥凝万年之景命中闱偕庆纪七秩之宏休喜溢尧廷欢均禹服【中贺】窃以德之大者斯能得夀道之妙者乃能长生居干父坤母之尊在日君月妃之上匹休如此振古无斯恭惟尊号太上皇帝陛下诚极粹精心潜清净玉螭有受独观昭旷之元祎翟与娱宜袭康宁之福难老并膺于天锡又新永受于春祺荣光瑞气无逺而不周盛事缛仪自今而继举臣幸逢殊庆限在外僚仰望紫微聮钩陈而一色俯同黄髪效嵩岳之三呼
　　太上皇后牋
　　兰殿居尊并慈皇而介夀玉巵行庆朝圣子以蒇仪喜浃两宫懽传万宇【中贺】恭惟尊号太上皇后殿下中临戊位大配乾元弼成揖逊之风并受康宁之福陋金母之坐少广同黄帝之得长生栢酒浮春及时以礼自乐椒觞锡嘏受命无疆惟休岂但七十嵗自古所稀惟曰万亿年由今以始臣与闻盛事越在外寮占南极老人之星弥新瑞证望钩陈太帝之坐永焕祥光
　　今上皇帝表
　　母仪正位配慈极之无疆圣孝竭情喜夀祺之有衍盛仪行于广内和气溢于区中【中贺】窃以礼莫大于奉亲福尤难于得夀惟中心钦爱根于独至之诚故上帝监观锡以非常之庆恭惟皇帝陛下震亨主器离照继明为人君止于仁克广因心之善以天下养之至益彰顺志之诚固将膺戬谷于千龄岂但纪春秋于七袠荣光上着日月为之増辉惠泽下覃夫妇宜于偕老臣身随汉传心在尧廷不须占天纪之三星始知至德但愿呼嵩髙之万嵗遥罄愚衷
　　今上皇后牋
　　象服在中谨晨夕问安之礼燕朝行庆见春秋纪嵗之多欢洽两宫孝刑四表【中贺】恭惟皇后殿下伣天作配应地用柔彤管无违恭肃俯齐于嫔御祎衣有翼爱钦仰事于舅姑衍七袠之宏休偕九重而共喜臣驱驰原隰瞻望云霄有显德在天廷仰望四星之明润受介福于王母愿齐万夀之崇髙
　　贺太上皇帝尊号表【代】
　　定宝命以贻谋退藏妙用罄舆情而归美益着鸿名皇册屡书帝廷増庆【中贺】窃以羲皇上圣未彰揖逊之风尧舜至仁仅敛夀康之福惟此宏休之独盛是宜显号之兼隆然乾坤广大或可以形容而日月光辉终难于画绘尊号太上皇帝陛下龙飞无亢渊黙自頥释黄屋之勤心独游于物表抚赤符之仁运尝济于区中大业久而寖昌正统传之罔极赫赫睿谟之着巍巍成烈之崇其中存不测之神岂容拟议所寓皆有为之迹庶可名言臣仰望清光越居外服嘉平纪腊幸传闻镂玉之文太蔟囬春即遥赞奉巵之喜
　　太上皇后牋
　　位正长秋并慈皇而介夀礼行华旦受圣子之推尊光辉镂玉之文葱郁涂椒之喜【中贺】恭惟尊号太上皇后殿下行兼慈俭道极含洪方尧居黄屋而劳心既勤辅佐及舜在岩廊而拱手遂极安荣宜都天下之显名以着帝廷之殊庆允矣母仪之盛粹然壸德之全臣外守价藩幸逢熙事慈专意美无彤管之前闻永见崇髙享紫宸之至养
　　今上皇帝表
　　受命无疆本贻谋之燕翼恱亲有道益归美于鸿名喜溢天廷欢传海守【中贺】窃以汉尊太上第为简略之称唐奉大安莫着钦崇之典惟显号有加而无已乃宏休振古而未闻恭惟皇帝陛下心极爱钦德髙揖逊舜其至孝既克绍于基图尧曰放勲遂兼隆于声实矧慈闱之均庆宜皇册之増崇炳若丹青一字不闻于溢美写之琬琰千龄将见于滋多臣逮事两朝阻陪百执翠舆夙驾遥瞻天仗之严龙衮交晖难祝圣人之夀
　　今上皇后牋
　　天子有尊而有父备彰妇道之勤圣人得夀而得名益集皇家之庆礼行前殿欢洽内廷【中贺】恭惟皇后殿下静体坤元柔兼巽顺下齐嫔御成六宫雍肃之风仰奉舅姑赞万乘爱钦之德爰増显号用表宏休臣外守价藩幸逢华旦传闻丹陛焕镂玉之弥文遥想藻旒映祎衣之喜色
　　贺太上皇帝加上尊号表【时临江权军】
　　俨蠖濩以凝神心存清净拥鸿休而建号德寖明昌将披皇册之文丕显帝庭之庆【中贺】窃以天子有道惟揖逊之最髙圣人无名岂形容之可拟第归美以为报难固辞而弗居推崇允属于九重爱戴实均于兆姓恭惟圣安夀仁太上皇帝陛下成功不宰藏用无为渊衷自得于遗珠尘务悉轻于脱屣虽浩浩其天之逺微妙何穷然昭昭若日之中英华可睹肃雝似文王之圣钦明体尧帝之安夀不止于万年仁永同于一视出纶诞告已流诸夏之欢声镂玉増光行袭两朝之缛典臣亲逢熙事摄守下州瑞气郁葱遥想未央之喜舆情闿怿益知太极之尊
　　太皇太后表
　　配烈祖以造邦永新景命笃曽孙而嗣服宜衍徽音出涣汗于大庭洽欢心于广宇【中贺】恭惟夀圣隆慈备福光佑太皇太后殿下厚逾坤载髙在极先韬汉掩姬正四朝之内治孕虞育夏赞三禅于皇家于昭出日之重轮莫测补天之五色答民瞻仰发辉光于专静之中挈国平宁勤保佑于缵承之始实循名而益显功与德以兼隆垂百世之宏休无一词之溢美臣摄官符守闻命邮传申讲上仪因以知九重之钦爱俯殚善颂期于増万夀之安荣
　　皇太后牋
　　思齐文母俪皇极以贻谋于赫汤孙増鸿名而归美孝形广内欢洽寰中【中贺】恭惟夀成惠慈皇太后殿下夙禀柔恭日行勤俭兼娥英之渊懿际虞夏之明昌色养太皇体爱钦之要道心循昭考开揖逊于后昆以圣圣而相承惟尊尊之为大顺存乎惠仁发于慈表章令德之休羡曼熙朝之庆事有光于图史礼益盛于宫闱臣代匮武符驰诚魏阙金声玉振获闻帝典之温文河润山容弥觉坤元之博厚
　　太上皇后牋
　　并大帝以宅尊退藏于宻顺嗣皇之归美必得其名蔼瑞气于长秋流欢声于区夏【中贺】恭惟夀仁太上皇后殿下德方以静用晦而明坤为母于两仪震得男于一索方忧勤而相警俄清净以自頥父子三朝迭揖逊冕旒之下妇姑四世洽爱慈宫壸之中宜纪鸿休以储燕祉夀方増于未艾仁愈熟而能安将练日而蒇仪备成熙事可移风而成俗克广孝心臣摄守左符驰诚北阙恭承涣号知天长地久之无穷倍觉舆情覩海润星晖而胥庆
　　皇帝表
　　若帝之初既诞膺于骏命尊亲之至宜丕阐于鸿名喜溢三宫欢腾六合【中贺】窃以逺稽尧舜尝闻埒美于勲华下逮商周莫覩亲传于父子惟熙朝之尽善视邃古以无前自非显号之铺张孰识宏休之渊懿恭惟皇帝陛下中函睿哲外发温文出苍震以御图协黄离而临下允矣继承之有道海润星晖粹然钦爱之由衷天明地察案六经而校德宣二祖之重光必得夀而得名聿申景铄资事父而事母并着徽音臣摄守鱼符遥瞻象魏云章在上方将写琬琰以维新宂见何知但务诵丝纶而胥庆
　　皇后牋
　　前殿宣猷建三宫之徽号内庭协虑广万乗之孝思家国荣懐神人恱穆【中贺】恭惟皇后殿下体坤柔顺用巽洁齐依离日之继明粲轩星而齐色以妇妇偕于子子具严大寝之朝自亲亲达于尊尊克笃重闱之庆搜上仪于镂玉凝喜气于涂椒臣摄守下州恭承大号但与旄倪之众不胜鼓舞之情
　　贺登极表【代】
　　帝统无疆垂贻谋之燕翼天心所与履正位以龙飞宗社安荣华夷凯怿【中贺】窃以舜禹之盛非由父子之亲传商周以来莫覩圣贤之相授独颛厥美创见于今恭惟皇帝陛下德极爱钦道全精粹震亨主器雷声久发于青宫离丽重明日照遂升于黄道惟天地啓非常之运故邦家袭莫大之休尽孝事亲永底一人之庆推仁厚下益隆万世之基臣假守方州阻趍魏阙乾元正始函生共乐于春回辰极居中在外咸同于星拱
　　贺郊祀表
　　宿齐清庙极德产之精微宵陟圜丘假帝心之歆飨裒时多福惠此黎元窃以天地对祠致百神之受职祖宗作配彰万世之垂休聿修昭代之上仪兹见圣人之能享恭惟皇帝陛下心传尧道躬握干符物阜时康和气已周于穹壤刑清兵寝成功可告于神明罄四海以职来间三年而郊见璧琮异礼茧栗贵纯以德召祥宝祚用申于景命与民同庆绵区遂浃于湛恩臣叨列皇华预闻熙事泰坛展寀莫陪百职之聮宣室受厘但祝一人之庆
　　又
　　泰坛升燎严合飨于两仪法驾鸣銮行亲祠于三嵗百神受职万国均厘【中贺】窃以议礼惟享帝之非轻尊祖以配天而为极稽诸周制用迎长至之阳参以唐仪兼陟大祗之位备兹缛典属是盛时恭惟皇帝陛下继圣重华跻民累洽中和兼尽礼乐测乎髙深钦爱弥彰天地为之明察路寝间修于宗祀郊丘复展于精禋奠苍璧之二纯协黄钟之六变诚心昭假熙事备成荐明德之馨香永膺多福推至仁之庆赐下及兆民臣叨守价藩幸逄嘉防望清光于皇邸莫与骏奔聆涣号于鸡竿遥同呼舞
　　贺天申圣节表
　　电绕北枢开皇天之申命日行南陆符赤帝之乘离罄夷夏以欢呼祝乾坤之悠久恭惟皇帝陛下宅心抱一立极函三解帝尧黄屋之勤圣而有继来王母玉环之献德则无疆臣逺守郡符夙叨从槖想钧天之九奏莫望清光效嵩岳之三呼敬伸善颂
　　乂
　　望气郁葱是日肇无疆之庆游心淡泊自天増有永之年享至养于九重溢欢声于亿兆恭惟皇帝陛下存诚不息藏用难名既命重华精一传于此道乃同黄帝清净可以长生储祥由北斗之枢敛福有南山之夀臣逖违朝列外守侯藩日着重轮但仰照临之久嵩呼万嵗敢忘祝颂之诚
　　又
　　汉统中天开殊祥于震夙尧仁得夀体不息于乾元沸嵩岳之欢呼伸华封之善颂恭惟皇帝陛下宅心淡泊凝命穆清超黄帝之长生享重华之至养纪千秋之金鉴福禄无疆称万嵗于玉巵孝慈兼尽臣逺乗轺传阻入端门紫气郁葱喜遇光华之旦黄星明润潜占昌炽之符
　　又
　　申命自天兴赤符之熙运游心于道得黄帝之长生罄六合以赡依祝千龄之昌炽恭惟皇帝陛下存诚精粹玩意穆清干健乗龙功既成而藏用震亨主器德可久以垂休凝瑞气之郁葱袭殊祥之羡曼臣外留楚泽仰望尧云玉色晬温想钧天之万舞丹衷悃愊效嵩岳之三呼
　　贺防庆圣节表
　　电绕枢星运应东南之王气天旋阳月德全西北之干刚万夀无疆四方来贺恭惟皇帝陛下宅中博大凝命穆清治寖明昌握汉符而兴统诚兼仁孝行尧道以重华如日常明后天难老纪甲观储祥之旦修露嚢称庆之仪臣心恋阙庭身縻郡绂望卿云之五色犹逺龙顔效嵩岳之三呼但勤虎拜
　　又
　　庆嘉防于天庭祥开大电溢欢声于海宇夀祝南山増日月之光华配乾坤之悠永恭惟皇帝陛下体元无息凝命维新孝德冠乎百王仁心浃于万物山川贡瑞伫来王母之玉环臣庶均欢尚陋开元之金鉴臣逖违象魏分守鱼符莫陪汉殿之周行称觞再拜但效尧封之善颂委佩三呼
　　贺正
　　璿玑齐政行夏正之首时路寝蒇仪循汉京之元防辐凑四方之贺鼎新诸福之祥恭惟皇帝陛下协帝重华绍天明命体乾元之发育迎泰道之亨嘉九賔肃序于鸿胪六典昭垂于象魏奉玉巵为夀接千嵗以承休振木铎于朝厘百工而谨始臣久违内服逖守左符瞻紫极之居中莫聮星拱庆青阳之布德但有嵩呼
　　又
　　东郊春至潜回万彚之和南面天临盛展三朝之礼永膺多福日靖四方恭惟皇帝陛下受命于天重华于帝在璿玑以齐七政爰始嵗功坐明堂而朝诸侯聿修元防垂典章于象魏来规諌于瞽蒙圣德惟新而又新神防亦朔而复朔臣叨分外闑久去中都颂美椒觞尚记在廷而称夀令传木铎敢忘恭职以输忠
　　进贺瑞芝诗表
　　紫宸致孝巩奕叶之丕图清庙产祥发成华之上瑞三宫同庆九有均欢恭惟皇帝陛下寅奉贻谋嗣膺宝位视勲华而无愧行曽闵之所难钦爱潜孚神明昭假万年亿载蕲圣父之康宁一祖十宗眷文孙而佑助丹楹有炜瑞草其芳曩者并生尝在绍兴之盛际今焉挺秀乃临太室之西偏锡此鸿休开其燕衎乘舆称警方瞻天仗之移大寝问安果见龙顔之喜四方来贺万福攸同宜敷绎于声诗以铺张于盛事臣等滥尘册府欣覩珍符况遇蒇仪行前殿奉巵之礼敢因归美续斋房案谋之歌
　　进易解表
　　韦编渊永非浅识之能通斧依天髙觊迩言之致察妄陈末学上凟圣聪窃以道载于经易为之祖马图示象牺画成文首开天地之秘藏微显帝王之妙用六爻以变乃分西伯之二篇八索既除遂有东家之十翼发挥不隠垂示无穷幽至于行乎鬼神显足以措诸事业遭秦虐政仅为卜筮之书在汉诸儒未达乾坤之蕴末流浸甚本防俱亡虽竭心思各持臆见京孟失之谲诡是生防纬之端王韩矫以清虚偏杂老庄之说纷纷如是泯泯至今欲扶正学以示人亦有儒先之名世然系辞精矣可信而翻疑且互体昭然当详而反畧或说明而义浅或语约而理偏通于数者不及玩辞释其辞者又迷立象自出新意乃捭阖以为竒兼拾旧闻复支离而多凿微臣何者独学无师念先人老死于穷阎以经术窃传于诸子困斯愤悱晚益钻研味微言于六十四卦之中望先圣于数百千年之上参之众说折衷良难断以已私颛门何取阅朝华之易谢叹春木之方芚卦有画则其象具存象有意则非辞莫达是谓以蠡而测海乌能得兔而忘蹄幸世道之交兴逢圣明之有造微如爝火何禆日出之轮动以震风亦发地鸣之籁兹盖伏遇皇帝陛下体干精粹用贲文明比附得民鼎新凝命恱亲有道率由豫顺之和接下思恭务尽谦光之美升羣贤而交泰育万物以由頥节不伤财旅无留狱饰法于丰亨之后除戎于萃聚之时善皆出于中孚动不闻于小过以成大有之盛而消未济之忧行三圣之所传莫非自得笑九师之甚陋安用多谈尚期盛德之日新不恃成能之天纵亹亹政机之少暇孜孜经幄之多闻既知矣而重知故圣焉而益圣仰望虎生而文炳学兼极于髙明俯惟马老则智专见终惭于精博第大道或存于稊稗而先民亦采于蒭荛成篇颇极于辛勤敷奏觊尘于乙览持周朴而过郑贾本自堪嗤用燕说而谈郢书或能偶中
　　贺生皇子表【代】
　　萝图垂统茂开昌炽之期椒屋储祥诞啓元良之正庆关宗社欢洽华夷窃以天子之尊重于继体圣人之孝贵在宁亲兹国本之系隆自帝心之昭假九庙益严于主鬯两宫共乐于含饴恭惟陛下道始正家仁兼育物宜衍神明之胄以绵平治之休果拜贶于燕禖遂协占于熊梦值艺祖兴王之嵗始同祥符毓嫡于宫中春入青阳潜助震亨之起人知赤伏永传离照之明臣幸托洪私欣逢嘉防祝帝尧之多子何待华封歌大姒之百男请赓周雅
　　进日厯表【旹为著作郎】
　　祗遹燕谋并受得天之统铺张鸿烈辑为系日之编巨典一新奏篇惟谨窃以圣如尧舜载在典谟至于禹绩之巍巍继以夏书之浑浑繇今凖古同三圣之相承首事表年宜一经之有作恭以太上皇帝秉英睿之德抚明昌之辰方讴歌归已之初雍容巽位及付托得人之后清静凝神规模具见于五年轨辙可行于千载不疑不蔽临照臣工克寛克仁惠恤黎庶恪守祖宗之成宪乐闻谏诤之尽言左戚右贤经文纬武累洽重熙之甚盛久安长治而无穷虽修身以道之眞莫窥其妙而应世有为之迹可见而知欲谋烈之昭垂必事辞之俱称矧德夀重华之授受属乾道绍熙之讨论以着帝兴而王成且明父作而子述将万世并藏于秘府岂一朝可缓于成书恭惟陛下嗣守丕图钦承慈训得诸面命允执其中加以力行同归于治叅稽载籍信咸五而登三申饬着庭俾袭六而为七秩若编年之备粲然传信之详臣幸与赞襄获颛庀领文臻麟止敢言序事之工喜动龙顔蕲助恱亲之道
　　请皇帝御正殿复常膳表【旹权礼部郎官】
　　为民闵雨极轸念以忧勤修德应天尚饬躬而抑畏既潜消于沴气盍亟复于彞仪辄吁众言进干聪聴窃以汤后罪已有桑林六事之辞宣王侧身着云汉八章之咏初尝自警终以弭灾恭惟陛下恩洽黔黎诚叅苍昊和无不应气宜玉润而烛明数有适然嵗或木饥而火旱稍愆膏泽过有焦劳避前殿而弗居减大官之所奉清思眑眑与造物以潜通兴雨祁祁喜良苖之无害益显上仁之庇下愿裁变礼之过中分有常尊涖彤庭而听治用当备物享玉食之供羞兹惟俯徇于人心是乃仰承于天意
　　又
　　天人相与既能动以精诚君父至尊岂可过于贬损重陈愚欵丐赐俞音窃以路寝当阳崇髙无敌宫垂侑饍丰腆有常借曰惧灾若何废礼陛下恤民惨怛事帝严恭导协气以周游致频年之皆稔属当朱夏偶尔愆阳遂发玉音喟然引咎推至仁而厚下降清问以求言凡所施为悉皆详尽虽卑宫菲食亦惟诚意之所安然辨等设仪岂可邦彞之未复况雨膏之洒润致民气之昭苏三日以往为霖共欣沾足一年之计殖谷可卜丰登宜荅人心稍寛圣虑亟朝前殿防百辟以天临仍诏内饔奉庶羞于日举竭情控告得请为期
　　又
　　羣心合虑屡凟天威圣志执谦未回渊听窃以参天地之化虽帝王自致其诚道隂阳之和在辅相实司其职岂有遇臣之甚恕而惟责已之过严恭惟皇帝陛下以钦爱之道承事两宫以寛厚之仁宠绥四海论富庶之见効文景何加若水旱之为灾尧汤不免乃縁闵雨专务省躬申勅诸臣并祈羣望蠲逋散利弛禁缓刑询访尽言讲求阙政以致祥而消沴皆务实而非文施德无私与天为一尚体扶持全安之意深存严恭寅畏之诚未称警跸于大庭不备珍羞于列等一人如此羣下何安伏望陛下外示尊荣中潜修省所以致隆于君体盖将垂庇于民生谨酬酢于万微益修善治责燮调于三事永底丰穰









　　双溪类槀卷十一
　　钦定四库全书
　　双溪类槀卷十二　　　　　宋　王炎　撰表
　　贺重明节表【礼部郎官】
　　望气郁葱纪千秋而志始游心淡泊増万夀以储祥夷夏蒙休山川贡瑞恭惟皇帝陛下成功不宰藏用难名上仁为而无为民莫知于帝力神防朔而复朔德自合于天心浑然太极之函三继以重离之明两逺符禹啓下视乔松臣等幸服迩聮亲逢华旦丝嚢金镜嵗申喜庆于人间凤辇龙楼日仰孝慈于天上
　　贺瑞庆节表
　　神圣方兴是日肇非常之庆华夷咸頼自天増有永之年欢洽两宫贡来九牧恭惟皇帝陛下聪明秉箓熙洽题期上仁为而无为自得长生之道神防朔而复朔是开受命之符发祥伫见于多男介福永承于王母按六经而校德克传舜禹之中参万嵗而成纯下视乔松之夀臣等幸逢华旦获望清光非烟非云长近汉庭之瑞气如山如阜愿赓周雅之和声
　　谢郊祀赦表
　　严精禋于泰畤茂对神厘发涣号于端门俯从民欲散为和气薫作升平窃以天覆物而好生圣配天而同大故亲祠于三嵗必均庆于万方恭惟皇帝陛下巩固丕图钦承慈极上帝监馨香之明德可以告防斯民待惠泽于下流为之锡福备成熙事诞布鸿恩开以自新洗愆尤于犴狱乐其共利蠲逋负于闾阎根荄毕遂于生成雨露无私于渗漉臣逖闻奠玉有守分符瞻仰魏阙之遥未能就日倍喜置邮之速无不回春
　　谢厯日表
　　璿玑不忒职在日官凤厯惟新布为时令庸示守藩之宠俾知叙事之经【中谢】窃以三百六旬之中四时宜定八百余年之后一日或差无失其纪以为常必在其中之置闰恭惟皇帝陛下大参天地妙斡隂阳辅相裁成虽本星辰之运盈虚消息亦穷象数之粗用夏建寅如周颁朔臣外居侯服获奉赐书月要日成当首勤于吏治春耕秋敛务兼厚于民生
　　又
　　清台测候顺天道以惟新温诏布宣授人时而有序叨在观风之列获承攽朔之恩【中谢】窃以八十一分而起元汉厯虽详于古法三百六旬而置闰尧仁独厚于农功凡裁成辅相之宜在消息盈虚之节恭惟皇帝陛下弥纶有道通变无穷寒暑平三光全孰越范围之妙天地顺四时当兼明占步之机躔起苍龙日行黄道厘百工而成务率九扈以服勤载观玉烛之成和皆自璿玑之齐政臣敢不谨于奉令推以谕民东作西成期嗣嵗丰登之庆春先秋后体至仁温厚之心
　　又
　　法垂象魏将新布治之经政协璿玑先谨授时之节叨奉侯藩之寄恭承王正之颁【中贺】窃以一元转二气于无形太极行三辰于有象往来迭运盈缩难齐自非用智之精莫尽先天之妙惟圣斡旋于造化乃能推防于幽微恭惟皇帝陛下出震宅中体干行健隂阳和而万物得曲全辅相之宜天地节而四时成奉若变通之序因建寅于夏令参告朔于周官内允百工外同万国臣敢不遵而作事详以训民辰起苍龙之躔俾趍东作日行黄道之上同庆升平
　　又
　　辰起龙躔将肇新于嵗序数研凤厯爰钦授于人时凡在侯方恭承王正窃以日官底日法固重于履端天子继天义尤严于颁朔惟其一大统以赋政可以齐庶邦而劝功恭惟皇帝陛下道妙弥纶诚参化育上稽垂象三辰不失其经俯遂函生万物各全其性均调玉烛黙运璿玑追汉太初甲子之元行夏小正建寅之始协用五纪允厘百工臣敢不仰体圣心率循时令春先秋后观八风律气之和东作西成占五谷金穰之利
　　谢侍读表【代】
　　鸠工无补既陞戎部之班劝讲何功又进迩英之读控辞弗允惕厉难安伏念臣才不逮中识非致逺冲风鹢退素安州县之尘劳少海龙飞忽玷朝廷之清贯自备员于谏省及分职于文昌获侍宸旒许陪经幄窃揣愚衷之固陋何禆圣学之缉熙宜不掩于瑕疵乃更叨于宠渥况绎旧闻而劝诵将因往事以尽规训备先朝鉴兼厯代由三晋讫于五季有安危轨辙之殊惟一祖继以二宗见剏守规模之逺用备燕闲之省览合资鸿博之敷陈臣实何人身当此选兹盖伏遇皇帝陛下成能天纵盛德日新逺考先民可知兴替近遵家法无作聪明虽羣臣莫望于清光靡忘求助而大度不遗于旧物尚肯包荒遂申锡于纶音俾久亲于玉色臣敢不仰承睿眷俯罄朴忠执古道以御今固莫髙于独智识前言而蓄德愿少赞于多闻
　　谢除制帅表【代】
　　守符假宠方稍幸于偷安制阃分忧乃骤蒙于改命控辞徒切莫返误恩受任非宜终虞旷职伏念臣朴忠自信拙直少谐适逢初政之清明亟被公朝之选择首当言责积弹击之怨仇躐冠从臣无论思之补报既年侵而多病恐福过以生灾丐均饩于祠庭尚把麾于辅郡尽凭覆防未至顚隮敢期谋帅于坤维遽使充员于人乏身随汉节职牺图内閤班崇中权寄重丹心未折岂无意于功名皓首何为已难胜于驱防是不能而求止非以逺而惮行竟閟俞音莫从私愿陛下仁天丕冒智烛周知惠恤逺民思固藩垣之助矜怜旧物尝为议幕之游或谙练于事情可布宣于德意趣之就道虽明令出而必行许以造朝特示眷深而不替望龙顔而结恋浮鹢首以遐征蜀道青天此身易老华阳黒水何意重来誓当竭节以奉公少寛西顾终冀投闲之得请早遂东归
　　谢冬衣表【时权礼部郎官】
　　时令有经已及授衣之节圣心兼爱遂推赐帛之恩拜手知荣扪躬増感恭惟皇帝陛下内行禹俭外广尧仁万遵周礼之始裘嵗云秋矣因念豳诗之无褐寒者衣之乃班在笥之华遍逮充廷之士虽存旧典实出洪私严凝变而春温被服资于天覆妻孥喜甚不知机轴之勤劳臣子深情可乏丝毫之补报
　　谢加食邑表【代】
　　肃路寝以蒇仪备成煕事拓爰田而加赐骤拜湛恩得不因劳受之増惧窃以一人之大赉行于三嵗之亲祠虽曰旧章实惟新渥伏念臣宗盟是托天幸最多视公府而班朝列王藩而疏爵有何功伐膺此宠光逮与宗祈尤惭显相敢意均厘之普及乃先异姓以叨荣兹盖伏遇皇帝陛下至孝宁神深仁厚下亲九族以致其禋祀黙荐馨香敛五福以锡厥庶民遂行庆惠洪私所被左戚无遗俯念孤惸曲荷上心之友爱力防满溢誓坚小已之寅恭
　　谢赐衣带鞍马表【代】
　　奏彻银台俯拜土田之贶命传丹陛随颁服乘之华【中谢】窃以内府袭衣束之宝带帝闲上驷饰以镂锡是曰殊荣难乎滥授伏念臣才尤绵薄性复钝迟独荷圣神之见怜不嫌名器之多取初非有德乃分在笥之珍况复罔功亦辱解骖之赐兹盖陛下义虽左戚仁则先亲懋赏众贤以示劝能之意推恩九族又明驭幸之私遂至宠光不遗微陋便蕃如此报塞谓何顺以承君庶协为裳之象勤于修已敢忘睎骥之心
　　饶州到任谢表
　　祝厘散史甘弛檐于田庐起废误恩滥把麾于邻郡荣似昼游之绣惧増夕饮之氷【中谢】伏念臣踽踽独行栖栖平进晚遇圣神之采择遍更学馆之清华兼摄郎曹躐升戎监得逾其分自速顚隮行负于言徒深惩创方念过都之鹢退敢期出塞之马归再阅朞年洊叨新命起之闲馆畀以守符虽徽饶一水之相通最为便地而顔范二贤之所治亦号名城第旱涝之相仍且公私之俱困欲施舍则财于何取务趣办则民将不堪驽缓无庸鸿私难称兹盖伏遇皇帝陛下知人则哲御众以寛舍其旧而图新俾之改过用所长而去短试以拨烦虽合弃捐特加抆拭臣敢不省躬玷阙厉志廉平因宻迩于里居易讲求于民瘼广朝廷寛大之意专务抚摩消田里叹愁之情稍苏凋瘵
　　慰皇太后牋【光尧太上皇帝升遐】
　　汉宫兴恸尧屋告终不堪闻玉几之言无复见彤车之出恭惟太上皇帝游心清静介福夀康岂意弥留杞国或忧其天坠迄臻大故鼎湖莫驻于龙腾皇太后殿下久共尊荣曷胜伤痛愿抑过哀而就礼期偕嗣圣以保邦对越顾成之灵安于长乐之养臣守藩于外奉慰无阶莫伸同轨之诚徒结遗弓之恨
　　慰皇帝表
　　恸发九重莫致日严之舜孝痛纒六合共懐天覆之尧仁遗诰一传悲号曷已恭惟太上皇帝游神清静体道希微因朝觐讼狱之归未倦勤而授受备富夀康宁之福独颛美于古今是宜神防之难穷岂谓梦龄之有尽乘云既逝就日何因恭惟皇帝陛下光奉贻谋克全至德鸡鸣问寝期解文王之色忧龙上遗弓遽传黄帝之仙去爱慈之笃思慕惟深然而纂南面之丕图于以奉东朝之至养愿从天下之望少抑圣心之哀臣久荷洪恩忽闻大恤顾竹符分守于外莫望天顔念麻冕返服之初难禁雨泣
　　慰皇后牋
　　遗诰下传神已乘于云驭严宸追慕痛兼极于坤舆恭惟太上皇帝道济中兴仁登上夀方安受天下之养乃厌为人间之留恭惟皇后殿下孝协帝心顺全妇道遽罹大恤岂胜深悲愿遵礼制之中务抑哀情之过永匹休于北极用致养于东朝臣遥睇宫闱外分符竹徒有抱弓之泣莫驰同轨之诚
　　慰皇太子牋
　　神游不返慈极如存仰黼扆之宅忧洎青宫而致戚恭惟太上皇帝夀康介福清静凝神逺迈尧仁凤厯莫穷于授受遽辞舜养龙胡不可以攀援皇太子殿下孝极事亲义严尊祖念太帝乘云而在上固自逍遥顾元孙出震以承天岂胜悲悼然上侍九重之邃且下为万国之瞻宜节哀情俯遵礼制臣钦闻遗诰拘守左符但同民吏以攀号莫望京师而奔赴
　　请聴政表
　　母仪仙去痛莫返于神游圣孝情深忍遽亲于几务不虞何谴辄有开陈窃以贵贱虽殊于防致戚朝廷所重以义掩恩道不可以无权礼惟期于中节恭惟陛下至德极乎明察诚心主于爱钦四海瞻依共仰天庭之具庆羣情震骇忽闻云户之上賔越在渊衷难胜大恤然慈皇付托方观神器之久安则庶政修明岂可繁机之暂弛非曰勿矜于细行尤宜致念于逺图伏愿陛下强抑哀情勉承睿训既返乘舆于广内因以听朝遂行衰服于宫中初非违礼
　　又
　　仁由中出固难遏于哀痌令必上行岂可稽于听断敢中恳请冀获矜从窃以母子之恩深一因天性帝王之礼异各有时宜事难泥古而非今道或趍权而合正恭惟陛下行髙曽闵德协舜文遽失母仪之慈岂胜孺慕之切然娱侍大安之膳与钦承长乐之顔苟惟自过于皇皇何以上寛于戚戚伏愿陛下俯从舆议参考旧章抑素跸之深哀既以顺两宫之意即清厢而亲事又因慰四海之心
　　又
　　衔哀中禁沥恳需章虽圣心摧慕而难移亦愚悃闵陈之未至窃以海内之治必由独断之专天子之尊盖异匹夫之孝仁主于因心之爱义行乎合理之宜致其爱则有余哀用其宜则无过制因节文而为礼乃舒疾之归中恭惟陛下修胸中之诚极膝下之养彼苍不吊罹此闵凶哀素难胜若为创痛然衰用麻而不斩以避所尊且貌若枲而非疏亦明其称矧问安于大寝思保乂于皇家一已充充虽至朞年而犹戚万几亹亹讵宜旷日而不亲伏愿陛下勿徇难能求为至当奉太上丁宁之训莅治于朝念母仪顾复之恩致哀于内用副臣民之愿是兼仁义之全
　　请御正殿表
　　缟冠衔恤尚莅事于西厢黼依宅尊未诏仪于南向黙而不请义有未安窃以宫壸深忧固有居庐之次朝廷极辨难虚当宁之严岂宜执一而失中自可并行而不悖恭惟陛下孝根于性戚见乎容繇祲氛一集于慈闱而忧服弗违于哀次遂致喁喁之众阻瞻穆穆之光虽创巨痛深难以俯而就礼然任大守重贵乎变而从宜伏愿陛下入服衰裳出临路寝圣人达节靡拘防纪之常天子当阳大举邦仪之正
　　又
　　执宫中之防羣下无敢夺吾君之志辨门外之治一人亦难屈大义之公以迫切而有陈可逡巡而遽止窃以朝廷几务今日最详前代礼文后王难复纵欲守谨终之小节岂宜妨为政之大经恭惟陛下勤奉母慈曲全圣孝居必问安而养志疾先尝药而致忧中外共知初终惟一竟愆夀考之福莫晓皇天之心哭踊之哀殆几于无数供须之厚弗委于有司无所不用其情非止可观其爱由此报坤元之厚德何以加焉如云虚天极之常居疑于过矣伏愿陛下遵太上之猷训酌先朝之宪章出向离明荅万邦之瞻仰坐行夬决免庶务之稽留第于哀敬以无亏是即情文之两尽
　　又
　　行天下之通防必自致中心之戚宅圣人之大宝所宜正南面之尊顾此二端疑于两重惟权以义乃得其中盖哀痛无所穷者孝子之仁而品节不可逾者先王之礼由周而上及朞为祥禫之期自汉以来易月有细纎之制古今之时既异军国之务浸繁岂能释庶事以居忧不免抑至情而莅政未纯吉服皆御法宫恭惟陛下行可通于神明孝在安于宗社愿体慈皇之畀付深思列圣之创垂内虽切于念亲外必严于正位向明而治以裁刑政之详当宁曰朝以肃臣工之众是为达孝不止从宜
　　请听政表
　　万姓攀号永莫瞻于慈极九重追慕难即莅于繁机辄进瞽言妄干聪聴窃以摧伤如割是为父子之深恩听断必亲则有朝廷之大义恩不专于哀瘠义莫重于继承恭惟陛下光奉贻谋聿勤养志鸡鸣问寝觊有疾而必瘳龙去遗弓遽登遐而不返人心共痛圣意难胜第遗大而投艰任诚至重在节哀而顺变理有当然伏愿陛下仰对在天之灵勉遵易月之制日居北内宁寛罔极之私时御西清宜出惟行之令用荅扬于末命以俯慰于舆情
　　又
　　孝思之切虽难以理而自寛几务之来岂可有忧而废治既伸恳请未赐俞音窃以商宗居谅闇而不言盖厯三年之久周后出应门而作诰仅逾七日之间时有不同礼无相袭恭惟陛下小心肃肃深爱蒸蒸节近千秋将上奉巵之夀痛纒六合忽传凭几之言况国恤之频仍尤宸心之难处然奉道扬之命已稽聴覧之期愿抑过哀深思大计俯观臣庶懐仁共至于乌号宜审政刑述事永承于燕翼
　　又
　　衰服宅忧宜无二事训辞谕防再却庶言窃惟父母之通防固有帝王之经礼贵犹遂服义不掩恩自汉文戒于伤生为之易月至晋武志于复古终以随时故内致宫中之哀而外听天下之治始者曰权宜之制久而为典故之常盖事体之已然非人心之或薄恭惟陛下忧勤莅政爱敬事亲何期三月之间并有再朞之戚敢言哭踊圣情为无益之悲但念纂承君道有至难之责若执居庐之古义恐非经国之永图愿参考于旧章仍遵行于遗诰情与文而相称乃不过中哀以敬而为先是能尽孝虽知烦凟终冀矜从
　　又
　　致爱尽仁谨终执礼释万微而弗虑阅三请以如初上既摧伤下皆陨越义难遽止辞则已穷敬惟太上之尊初弃天下之养国家大故日月犹新岂臣民恸哭之相闻而明圣忧思之可解所以执防而衰绖未遑审事之枢机然而哀至于有余是则过犹于不及共惟陛下承正统于三圣奉慈顔者六年今在亮隂实殊访落将欲充至德以光四海莫如勤治道以抚万邦愿回独见之髙明俯从众志思奉贻谋而继述永固丕基
　　又
　　行天下之至难斯能髙世循古人之通制乃不过中礼有贵于从宜事何嫌于徇众且物无不备人君固可以弗言而言或未闻臣下何从而禀令庶政之弛张在此斯民之休戚随之故至哀虽出于眞情然古礼难施于今日共惟陛下丕承景命恭奉慈廷尽其敬则备宝册以归尊致其乐则奉玉巵而称夀忧色屡形于甞药戚容复见于衰麻由此道以事亲已着上仁之实推是心而继治乃为至德之全况于遗诰之徽言莫匪保邦之逺虑命之听政无逾三日之期今也宅忧既至一旬之浃伏愿陛下念祖宗之传序思亿兆之依仁措神器于久安运天机而洞照深居防次间延见于诸臣总揽政经示必专于独断幸垂渊听毋咈舆情不敢惮烦惟蕲赐可
　　请御殿表
　　清厢聴治既不免于从权路寝视朝乃尚迟于正位敬稽旧典率吁佥言窃以父母之防厚于仁古称重服君臣之分严于义国有彛仪讵宜衔恤于内心而辍宅尊于南面恭惟陛下爱慕同乎虞舜慈良合于武丁谓食稻衣锦而难安其情非伪故衰麻苴杖以为饰于礼加隆方在倚庐遂虚当宁然丕承于基绪合大正于等威伏愿陛下阅累朝之通行遵大行之遗训出则俯临于轩陛以明践祚之尊入则如见于羮墙何损宅忧之戚
　　又
　　百僚咸在觊闻称警之音一扎未俞坚守居庐之义知圣心之痛甚感众志以怆然窃以汉制纎衣主于易月唐人惨服遂以临朝变礼何嫌随时为是共惟陛下以仁守位以正承祧方孚慈孝之诚遽有闵凶之变所以释蚁裳而返内至于虚黼扆以居中夫礼不足而有余哀可以矫常情之薄然事虽遽而弗凌节谓之循至理之中矧遵旧典之已行且顺人情之所欲愿当正宁示上徳之天临用俾羣臣望清光而星拱
　　又
　　内行防礼民咸嗟叹于深仁外旷朝仪下愿观瞻于晬表屡陈愚悃莫夺圣情念慈懿之上賔俄夀康之厌世苍黄失措缟素相仍夏凊冬温无复父母俱存之乐天倾地坼难胜国家莫大之灾再传遗诰于臣民孰不如防考妣共惟陛下笃于至孝罹此重忧不忍视朝未为过制但帝居之前殿乃天子之正衙若非摄袂以面南尊严于上曷俾在庭之拱北肃敬无哗非得已而用权亦当然而合义仰祈报可勿拒控陈
　　又
　　防宁过戚乃由仁爱之中存事或从宜无恶节文之小变盖礼常以义而可起故正亦待权而后行尝闻商有贤王三年谅闇滕虽列国五月居庐古人之行皆然此意之微久矣洪惟孝庙钦事思陵独毕再朞之哀欲还三代之旧然称情而忧服亦听治于便朝共惟陛下议礼之详舍汉书而不论制行之笃有曽闵之所难方执亲防当从先祖矧殊邻之来吊行且造庭而大享之告防又先卜日非端居于法座曷具举于邦仪念承顔养志之欢于今无及惟继体守文之重其事当严愿回圣意之皇皇俯徇羣情之恳恳
　　又
　　服制之勤不免俯从于易月公除之后曷为未可以视朝熟虑于心乞终其说窃谓再朞祥禫用于朝廷则不通七日释纎施于父子则为薄惟无恩义之相夺莫若经权之并行入而遂服者足以伸自尽之诚出而负依者所以示至尊之体纵使舜文之君而处此必兼周汉之道而行之共惟陛下之至仁克尽圣人之达孝未即外庭而恭已盖疑忧服之在躬然康王见羣后之初防甞受币圭于门外而晋武闻诸臣之异议但终缟素于宫中按古昔之旧闻参祖宗之故实今罢朝者一月众且有疑若废礼于三年理诚不可愿正当阳之位庶倾就日之心辞説已穷徬徨俟命
　　谢到任表【代】
　　命以恩颁方训戎于浙右职由叙进旋均饩于湘中祗荷宠荣若为报称【中谢】伏念臣素无筹略徒有朴忠执丈二之殳结发驱驰于下列懐尺一之诏致身参佐于中权积金革之微劳分玉钤于外服戴履乾坤之大造保全锋镝之余生载惟湖岭之间兼杂蛮苖之俗酋豪畏慕既溪山之自清步骑精明亦鼓旗之有节于兹尸素可以偷安兹盖伏遇皇帝陛下大度包荒至仁善施龙韬独运必驾御于英豪马老无庸尚矜怜其衰朽臣敢不篆铭肺腑鞭防筋骸缓带优游虽幸全家之温饱据鞍矍铄敢忘报国之忠勤
　　谢除经畧【代】
　　驱驰泽国洊叨一节之华屏翰海邦误玷十连之寄材虽弗称义不敢辞幸风壤之咸和觉云天之非逺伏念臣迟回平进拙直少谐自再易于州麾即屡更于轺传赈饥湖右欲民病之少瘳折狱湘中期刑清而不枉虽思夙夜以匪懈未阅嵗时而辄迁莫殚鞅掌之劳蔑有丝毫之补敢图宠渥俾任蕃宣特分南纪之符既逾其分又进西清之直以贲其行伏遇皇帝陛下智烛照临仁天覆帱心非泄迩而忘逺治务选贤而使能知臣用志悃愊而无华意臣临事靖恭而有守擢之外服付以中权臣敢不仰佩龙光俯鞭驽钝率先属部返身必贵于廉平镇抚裔夷为政则调其寛猛但喜汉封之广敢言魏阙之遥
　　谢生日赐物表【代】
　　来星使之光华不遗初度出天厨之丰美独荷醲恩宠冠宗盟荣生私室伏念臣识非警敏才谢英竒托体皇家顾此身之甚幸视仪公府曽何德之能堪敢期轸记于微生亦受匪颁之异数兹盖伏遇皇帝陛下仁先九族施及多方谓属近则爱深宜物多而意厚爰示慈于台餽俾共喜于庭闱感厚下之鸿私若为酬德念教忠之遗训惟有铭心
　　贺正表牋三道
　　慈福宫
　　春回北阙喜集东朝迓淑气于三阳衍宏休于万夀恭惟皇太后殿下俭慈为宝清静长生独乘天地之亨嘉备膺多福兼享圣神之至养俯庇羣方臣等陪侍未尖阻趍长乐愿览颂椒之祝永观厯荚之新
　　重华宫
　　礼谨三朝方庆汉京之防德齐七政本由舜厯之传凡在嘉生倍勤善颂恭惟皇帝陛下心清无欲道妙难名见万物之情虽施仁而发育御六气之辨独藏用于希夷宜乘月吉之和益敛阳升之福臣等亲逢华旦共乐熙春太极函三熟测元功之不宰重离明两幸瞻久照之无穷
　　文德殿
　　东郊春至首一嵗以成和南面天临即三朝而展寀神祗荐祉夷夏均欢恭惟皇帝陛下继体重离跻时开泰奉玉巵为夀承慈极以储休振木铎于朝警官聮而谨始用导迎于和气兼覆育于函生臣等宻侍清光欣逢华旦六典昭垂于象魏恪遵布治之经九賔肃序于鸿胪共赞履端之庆













　　双溪类槀卷十二
　　钦定四库全书
　　双溪类槀卷十三　　　　　宋　王炎　撰表
　　湖州到任谢表
　　便朝赐对近辅班条起诸闲散之余付以蕃宣之寄喜非所望惧不能堪【中谢】伏念臣曩以散才滥升清贯老随灾至命与志违入三馆者四年瑕疵不掩把一麾者数月疮痏已成坐此罢归宜其永废乃从家食骤得守符况古称苕霅之间湖山清逺而今比京畿之内事物浩穰自揆何人可居此地第縁疎贱不敢控辞识暗虑疎何以拨烦而治剧年衰气惫难于扶弱而仆强纵欲佩韦终虞伤锦兹盖恭遇皇帝陛下皇明日照圣度天函在知人而能官人虽加遴选善救物而无弃物亦或兼收臣敢不益戒旷官深思补过宁催科之政拙惟务便民但寛大之意行是为报国
　　贺立皇太子表
　　明圣御天元良主器储闱一建万世垂无疆之休霈泽旁流四方同莫大之庆臣民闿怿家国荣懐【中贺】窃以神器之重欲其久安天下之本贵乎素定虽云今古之通义实系皇王之逺猷恭惟皇帝陛下巩固鸿图光昭骏德兢兢业业审于应万机之繁继继承承求以接千嵗之统定大谋于黼扆升上嗣于青宫下足以系亿兆之心上足以重宗祧之守肆颁优礼佩玉契以趍朝行讲上仪服朱明而见庙臣宻依象魏滥守虎符少海渊深幸为苍生而涵泳前星位正益知紫极之崇髙
　　皇后牋
　　肇建储闱丕承宸极虽由黼扆之独断亦頼椒廷之叶谋宗社储休迩遐同庆【中贺】恭惟皇后殿下志存警戒德备柔明坤为母以顺天震得男而主器人伦既正益畅二南之风国本不摇何烦四老之助臣谬分符竹宻迩觚棱既瞻离日之明象垂继照又覩轩星之次祥着重晖
　　皇太子牋
　　神圣御图元良贰极主器借于苍震继明协于黄离喜溢天庭庆覃海宇【中贺】恭惟皇太子殿下夙成岐嶷日就温文惟皇家所重者继承则储禁宜严于监抚一孚大号四洽欢声益绵卜世之休允借承祧之重念阻陪于象魏方分守于鱼符位正前星但快观瞻于瑞色泽流少海共欣涵泳于余波
　　贺改元表
　　运独断以当阳权纲既正顺羣情而更始年纪维新散和气于熙春溢欢声于华夏窃以近稽仁祖弭灾开景祐之祥逺攷汉宣讨罪保元康之治以今凖古其义随时恭惟皇帝陛下慈俭庇民寅恭事帝虚心无我本如天地之兼容方命者诛一发雷霆之震怒念边陲之多故与嵗事之不登涣发德音尽厘宿弊迓三阳之开泰申五始之体元纳庶类于亨嘉班六师而耆定始于父子君臣之懿德并纯全极乎神祗祖考之安福将曼羡臣身縻印绂口诵丝纶正朔所加皆耸闻于大号耄倪相语永同乐于升平
　　慰皇帝小祥表
　　小祥而练凄怆犹深长乐之朝着存如在恭惟皇帝陛下俯同曾闵仰奉姜任慨念含饴之恩永违侍膳之养轩龙一掩隙驷难留惟追逺而弗忘虽过时而宁戚然福已兼于夀考数必有终而德又极于哀荣事诚无憾愿少寛于圣意庶允协于人情遥望清光控陈愚欵
　　皇后牋
　　万世不祧庙已严于陟配一朞而练服亦贵于称情恭惟皇后殿下协赞孝思丕承内治慈顔如在无由日侍于东朝懿范具存益致风行于南国愿谨节哀之礼用全送往之仁
　　皇太子牋
　　东朝仙去俄阅朞年北内哀痌岂拘易月恭惟皇太子殿下侍至尊之侧念太母之恩义莫重于承祧岂无凄怆礼独勤于问寝宜致温文庶殚子职之恭少解圣心之戚
　　贺太子迁东宫表
　　黼扆宅中俨向离于南面青宫在左彰出震于东方欢洽帝廷庆覃海宇【中贺】恭惟皇帝陛下绍天明命巩国丕基肇建储闱宻依宸极就少阳而正位防元日以取新地接龙楼贵便安于问寝门施鸡防示严肃于承祧臣叨守五符阻趍双阙竹苞松茂知并受于安荣海润星辉喜益増于昌炽
　　贺讲和表
　　使轺复命玉帛交修边班师干戈永戢尧言诞布禹服均欢【中贺】窃以渭水之盟敌人终屈澶渊之誓方内久安将欲保民莫如耀德恭惟皇帝陛下天涵夷夏子育黎元止秋杀以春生收雷声于渊黙能忍所以有济是为中国之至仁善胜在乎不争何论匈奴之长技申讲丹青之信竟销金革之彊军散于郊共习驺虞之射民安其宅载歌鸿防之诗臣恭职蕃宣逢时泰定身縻印绶阻双阙之追趍口诵丝纶与一圻而率舞
　　进东都纪年表
　　垂世规模莫盛本朝之列圣编年凡例宜如古史以成书削牍铺张扣阍登进【中贺】惟一祖八宗之继序与三王四代以比隆载在缣缃藏于金匮其道荣华而不朽其文浩博而难穷自顾陋儒素惭鸿笔尝尘清贯越在麟台歴十载以究心具四时而繋事逮兹斑白毕此汗青究而言之固多疎畧识其大者亦颇着明恭惟皇帝陛下濬哲自天宪章于古苍姬而上逺则难行炎汉以来卑而无取阐皇猷而善继舍家法以何求察进退于羣才稽弛张于百度内绥黎庶有省刑薄赋之仁外静边陲有习战讲和之防讨论故实采摭旧闻庶便鉴观但提枢要所传者信非徒殚精力于空言可举而行愿以致隆平于当世
　　东宫牋
　　编年纪事可辑旧闻据旧鉴新是为成宪不量固陋遂有编摩窃以南渡以前东都之盛祖宗传序相继者九朝德业垂休将关诸万世论撰于麟台虎观秘藏于石室金縢岂有他书可参正史然汉纪成于荀恱而唐厯出于柳芳仿其序嵗月而书之欲以记事辞之要者视李焘长编而稍简比熊克通畧而加详甫上奏篇愿彻宸旒之邃辄缄副墨进干储禁之严恭惟皇太子殿下禀睿哲之资广缉熙之学防道之要攷以圣经揆事之宜质之家法庶因记注兼备叅稽仰祈英鉴之髙明俯察愚衷之悃欵
　　啓
　　上张南轩啓
　　元戎整暇方宣威岭海之间肤使光华遂将指江湖之上虽属部喜公之持节而搢绅望上之赐环盖以将相必有世家不为创见至于父子俱系人望未始前闻诸葛瞻之视武侯则功畧无传李吉甫之似赞皇则刚方少贬其在今日非为美谈当绍兴抢攘多故之时頼先正扞御艰难之力勲存宗社道济生民故上天隂相于国家宜后嗣继生于豪杰恭惟某官宗师先圣法象古人探六经所载之微言绍千载不传之絶学爱君忧国诚心贯日月而无欺疾恶排奸直节頽岱嵩而莫压视谏官御史逡巡而失色对公卿侍从慷慨而必争得防齐一毫之轻声名増九鼎之重仁人义士信知何世之无贤走卒儿童亦识元臣之有后去中州凡千里而逺在南服有三年之淹拥齐钺以澄清移輶轩而廉问桂林象郡勤父老之去思汉水洞庭觉山川之改观风采足以肃百城之属吏慈祥足以苏一路之疲民转漕军储实为余事谋谟王体自合还中而况朝野注目以大用期之圣明倾心其见知深矣铺张前烈兴起事功必规模先定于胸中则设施可观于天下伫闻趣召即庆登庸炎才薄而无堪见愚而未达浮湛州县所谋固出于为贫啜哜诗书此志未忘于稽古饱闻南轩非今世之君子极欲北面与承学之诸生岂期堕朱墨之中乃获在门阑之侧恨无羽翼亟瞻盛德之辉光敢布腹心庶见平生之景仰
　　贺赵丞相啓【代】
　　命出中宸任颛右揆协同心德九重倚谋国之有人绥静华夷四海信用儒之无敌物情胥庆宗社匹休窃以事业之成就虽出于人为明良之防遇乃存乎天命中兴之运作配以贤髙宗举傅说则得之梦寐之间明皇用姚崇则契以立谈之顷上既灼知而不惑下非先入而后量及经纶终底于有功则擢任不嫌于太速笃生上圣绍复丕图岂无命世之才出辅有为之志恭惟某官学关百圣气盖诸公黼黻之文足以贲邦国之华蓍之识足以照事几之变奋就功名之防曾无嵗月之淹众拱手以推先帝属心而图任然而军国之务寄诸一相位望之重冠于百工慰天下之观瞻立朝廷之风采爱惜名器维持纪纲裕民和众以固根本之安选将练兵以壮爪牙之助防惟自治实不先声在当今事势之非轻必平日谋谟之有素伫闻施设仰副倚毘某久托余光欣闻盛事掌北门之管钥方备蕃宣望东閤之衣冠莫陪趍进上为天廷赞得贤之庆下知海宇有开泰之期咏颂之诚编摩罔既
　　贺王枢使啓【代】
　　显颁制册分秉政机尉相等尊贵选材于已试圣明注意信谋国之无疑孚号一传欢声四溢窃以辅相之责任至重君臣之防合尤难惟作哲之明晓然见天下之是非则在位之人足以关国家之轻重风采耸动决无间言规模弛张终底成绩某官忱恂自信硕大有容静以秉心莫测谋猷之素蕴形于临事始知文武之兼资下所具瞻政将焉往延登揆路以寛和为百辟之师进长枢庭有道德运五兵之末名符于实事副其言图我旧人亚于元宰用见始终之同德能逾前后之数公位望愈髙独尊重本朝之势功名不朽将大书盟府之藏某久隔英风欣闻成命方出分于符节阻趍进于门阑欣抃徒深敷宣防既
　　谢刘司业啓
　　邑下栖迟敢闻知于当路台中廉访肯荐宠于孤生恐伤左右之明实过平生之望尝闻官爵乃厉贤之公器古人无援下之私恩孰抑未伸所知必举故秀民皆可以类进而仕者不贪于躁求今昔异时品流滋浊堕在选人之数限其举主之员初以拔才久而贻弊膏粱有援翩翩驰骤于通衢韦布无津往往浮沉于下位不坚素守宁免自媒乞怜以防佞之辞借世以请求之力志于苟得恬不为羞既士气之不张于人才乎何取谁肯提衡于达官独加推毂之公心矫俗之非收人所弃有名世力行此道乃善人胥待而兴可备搜扬岂无茂异至如炎者半生挟册千里携孥欲达而穷殆类痿人之思起何因以进惧疑拱璧之暗投国士无双揆能不尔贵人数百知己者谁已甘流落于穷途亦辱吹嘘之余论许之以清苦之节则察其粗识廉耻期之以逺大之业则欲其益务操修自惭拜赐之屏营人叹见知之特达兹盖伏遇某官清明无蔽刚毅不回声名重于一时许与信于四海出为天子之耳目详辨是非如见众人之肺肝灼分能鄙欲州县无滞淹之士为朝廷广采择之诚不遗一介之微俯借片言之宠炎敢不治心养气洁已奉公知轩冕外物之傥来安其有命诵诗书古文而不废守以终身无累知人是为报德
　　谢吕鄂州啓
　　五马之贵方幸瞻依一鹗之称误蒙收録顾承乏在众人之后而见知处属吏之先不胜踊跃之私曷报生成之赐且先民非不欲仕然君子未尝自媒惟持养之有余宁浮沈而无闷既在下者得失举安于定命故先达者荐扬非市于私恩有才岂病于无闻不肖虽穷而何憾古道寂寥之已久物情躁竞而不还凡登名荐士之书亡为国择人之意非有宦游之契好即因权要之请求孤寒无津流落者众孰能矫此末流之失必有卓然命世之豪宜得异才乃堪公举如炎者谋身甚拙涉世多艰投简册之铅黄对簿书之朱墨适有依仁之幸仅无速谤之虞犹未能忘情轩冕之间岂不愿托迹门防之下第画防开藩之始繄青衫为之新半载一章焉能兼及同寮诸彦俱合在前敢期特达之恩独借吹嘘之宠兹盖伏遇某官禔身肃括鉴物清明帝所倚毘泽国持专城之虎节士皆景慕家声为四海之龙门谓异时经济于王廷宜平日蓄储于人物侏儒断木不使有遗籧篨病夫未必无用假以齿牙之论奨其鞅掌之勤炎誓当増益未能洁斋所守敢为矫激求居官赫赫之声专务省循竭为善孜孜之力少图报称无负品题
　　上周总领啓
　　按部十州方见绣衣之风采总财六路又传金节之光华凡预帡幪率同欣抃惟荆襄之重鎭在江汉之上游铁马万羣谁何要害木牛千里绎络转输非刍粟之有余虽金汤而何恃要在使公私之兼济必有能舒卷之通才恭惟某官简易而有文疏通而知要物流而金石独止能沈潜道德之渊龙翔而云雾必兴终奋发功名之防见诸歴试动则有声既乗轺大江之西即持斧重湖之北提一旅貔貅之众解五溪蜂虿之屯奏此肤功陞于拱着然上意抚摩于战士欲异时驰骛于中原调度军储肃将使指钱流地上固不劳鞭算之精敌在目中当预定庙谋之宻计日以俟遄公之归炎牢落小儒浮沈少吏摄官三嵗依德二天少寛速谤之虞适有事贤之幸寒乡之氷氏穷甚敢期自贡于姓名髙汉之星使非遥即卜进瞻于顔色其为悃愊罔究编摩
　　回万俟监鎭啓
　　望先丞相如古人之逺恨不及于门墙闻贵公子有儒素之风喜将瞻于绅笏尚无一纸以修敬忽拜朋缄之好音恭惟某官世系光融人才肤敏先声腾踏宜立上于通津缓步从容乃不卑于筦库然主上博访名臣之华胄在执事必有诸公之里言虽脂毂以啓行即赐环之亟下炎半生不偶千里倦游拏短艇以东归有懐乡社裹青衫而浪走更落天涯敢期聮事于王官乃获依仁于长者烹鱼得尺素甚惭厚德之防谦窥豹见一斑行快平生之景仰
　　回赵运判啓【代】
　　申锡湛恩荣颛外计慰逺方之观听増肤使之光华郡国欢传交朋相庆共惟某官禔身肃括涖事清明被服古文用志俯同于韦布发挥素蕴美名自满于搢绅将指漕台观风南纪举鞭而计尽知钱谷之盈虚揽辔有懐详问闾阎之疾苦海濵岭峤如在中州父老儿童熟知德意帝从人欲众愿公留虽持节以按行少淹外服然赐环而入觐必有里言某获预雅游欣传新命山川辽逺未遑修一纸之书使介鼎来乃重拜朋缄之贶弥深赞喜罔罄敷陈
　　回吴宪啓【代】
　　疆埸敉宁冒据中权之重山川聮络旁邻英簜之光深感防谦不忘旧好恭惟某官家声硕大人品髙明负立事赴功之志而居以靖恭懐牧民御众之才而加之岂弟懋昭贤业自致通津简在上心肃将使指惟梁益去朝廷之逺尤急绥懐而巴夔在岩谷之间不无幽枉为上布好生之德使民见持法之平行奏最于甘泉即通班于文石某与时寡偶有志未成兹当防府之藩宣亦借同僚之推挽缅懐先世尝共济于艰难在我后人宜相孚于声气言辞不敏喜愧惟深
　　与郭判院啓
　　传诵杜紫微之文久思焚笔愿识韩荆州之面恨不登门岂期小官为墨绶之僚适值长者佐绣衣之治殆天幸而抵此非人谋之能然恭惟某官心藏万事之蓍笔落四方之脍炙岂止敌数百人于礼部气压同侪不劳奏三千牍于公车声闻当宁志在青云而自许德如白玉之不缁意谓骅骝腾踏已升于要路何期鹓鹭徘徊未上于层霄暂翊使华屈临吏事虽輶轩金节非竒才不共于官聮然文陛赤墀在内服尤需于豪杰固知积薪无长孺之望必将前席喜贾生之归炎孤陋无闻﨑岖多难甫上南宫之第忽有北堂之忧未能糊口于食贫宁免折腰而干禄方且逡巡在九品之贱孰能推挽于诸公之间念儿时闻执事之名若瞻北斗乃今日快平生之愿可见景星安敢内交庶几依德宦游如幕上之燕少假扶持学术类瓮中之鸡尚期开发
　　贺李叅政啓
　　中宸出命南服开藩上既起公于燕闲之中委之卧防公惟抚民以清净之政允也来苏将令老穉歌舞于湖山不过樽俎笑谈于庭户十州聮络一意瞻依某官备道得中和之全修已尽笃钦之实静而充德业之蕴如海涵地负之含洪作而应事物之几乃烛照占之昭晰以堂堂柱石之老应两两台阶之符身上黄扉意安緑野傲睨功名之外已虽处之澹然经纶明圣之时众固望之久矣胡不秉圭而入觐乃烦拥节以来宣命申伯式是南邦姑以慰逺民之愿有伊陟格于上帝岂其缓同德之求伫闻三入于中书岂但再叅于大政炎无适时之用有信古之愚知命之穷难容心于侥幸为贫而仕但苟禄以浮沈敢期半水之孤踪忽近二天之大庇虽云自售可作进士上宰相之书更愿公归继为圣主得贤臣之颂其诸欣抃罔既敷陈
　　又【代】
　　左符分守中诏趣行眞馆燕闲公固无心于宠利名城卧防上深注想于忠嘉一州喜元老之来四海愿旧人之用某官直方有守笃实无欺逺猷赞天纬之几微厚德为王官之仪表虽经纶之有道而舒卷之随时功名之虑既轻但愿从赤松耳朝野之望方切不出如苍生何起自殊庭付之辅郡将欲还诸左右岂惟頼以藩宣民自得于湖山事但责于丞史洪河之润九里福既及于京师泰阶之次六符位宜陞于上相某逖违墙仞侧听邮传画防开藩遥想春风之及物介圭入觐即观霖雨之济时
　　贺王倅啓
　　细札疏荣贰车来翰屈相门之华胄赞帅阃之壮猷蔼然先声副此舆愿辱在泥涂之中久矣自附乡曲之末可乎某官妙论风生英标山立惟先正是似当奋发功名之途与儒素相髙独沈潜道德之奥挟龙渊之犀利展骥足之奔腾北极九重念钧衡之旧德长沙千里乃节钺之大藩爰得象贤暂临别乘衡山湘水不妨揽秀气于胸中文昌紫微行即问要津于天上炎虀盐半世簿领三年穷鬼驱来冷官在此念由王子而得姓疑同凤閤之宗况居邻郡而受廛宻迩龙门之侧自顾一书生之贫者今有半刺史而依焉望公鼎来何翅黍苖之仰膏雨同列相贺亦如荆棘之近庆云欣抃之私编摩莫既
　　回李监库啓
　　望门防百里之间未能修好随宦牒三湘之外敢意同僚坐客无氊方嗟独冷呼童烹鲤骤得好音某官岿然阀阅之髙加以才猷之美金更百链而游刃无滞寉在九臯而孤标不凡平日先声已腾涌荐绅之誉青云缓步聊低回筦库之卑恐里言之亟闻即中诏之催去炎苍髯欲雪黄卷生尘幸执事接踵而来有乡人防面之喜拜贻问发缄之始如获琼瑶愿定交倾盖之时相为金石
　　谢李侍郎啓
　　计台下逐客之令幕府致招士之诚弃官而归已决髙飞逺走之兴慕义而返敢辞驱去复来之羞谁云一介之书生能屈十连之元帅亲勤枉驾不许褰裳士类以为美谈见者无不改观顾礼意如此其厚虽豪杰亦何可当心非木石之无情施等丘山而难称凡蓄于肺腑而未白者请滕其颊舌而备言之夫忧道不忧贫者信穷通之在天可杀不可辱者厉廉耻以立已自鸟能择木之説不行于世而猿欲投林之情但切于中惟利重而义轻宁身伸而道屈居上者喜怒难于自克在下者去就失之不明如其奋螳蜋之臂以当隆车所谓用蚍蜉之力而撼大木然吾党之论有是非而无利害流俗之见明利害而昧是非虽知其难乌得不勉如炎者奋身孤苦用意濶疎谓仕者有时乎为贫虽匹夫非可以夺志防而务学亦既讲之详矣学以从政遂自贬焉可乎矧兹庠序之官号曰师儒之职傥不守凖绳以治已岂能为领袖以率人奈何疾恶太甚则怨所由生知人不明则过亦未免初有含沙之蜮谗忒潜行遂来防璧之蝇讼争遽起苟邻人举似窃鈇之态则慈母且有投杼之疑而况上下之情难通固宜郑广文遭官长之骂曲直之理未定孰信阳司业有诸生之留无复麾之不去招之不来亦姑悠然而辞泛然而受又念半生挟册方得一官千里携孥本图薄禄为郡督邮投劾而去尝疑靖节之太髙对部使者纳敕而争难学濂溪之大勇累有啼饥之百指家无破屋之数间若非真防心而病狂何遽不旋踵而疾走盖欲留而不可非得已而遂行幸而不见絶于大君子之门察其不徒为是小丈夫之怒兹盖伏遇某官负四海之公望为一时之耆英育德本乎刚方待人济以夷易爱惜后来如场师之养桐梓收拾善类如良医之聚参芝观其困穷有此颠沛特加怜悯若已推而纳之沟中未忍弃捐以礼罗而致之幕下拥前旌而一出陪后乘以旋归无忌虚左以迎侯生第矜豪侠之节益州备礼而见严子本非眞实之情以彼相方惟兹专美可以激懦夫之气不徒为寒士之光炎敢不深防朋比之嫌益戒谗邪之害虿尾之毒盖小小尔蜗角之争亦汹汹然众口风波于今少定一区玉石从此遂分容我庇身有公知己非韦思谦何足为重如石处士其尚肯来敢为矫激之言不合中庸之行珥笔喜讼者数軰既削迹而无余缨冠往救者百人皆同声而相应共加讲习日务省循进人若加诸膝退人若坠诸渊终亦付升沈于度外忿言不返诸身恶言不出诸口但思逺耻辱于方来报德之懐濡毫不尽
　　谢苏漕啓
　　情可疑而贻咎事既白而辨诬知君侯不立城府于胸中使寒士终托帡幪于节下昔者凛焉何恃而不恐今则坦然自安而无忧盖越人关弓姑付之一笑而非怨而曽母投杼其听以多言而易疑公既开心能释于小疵炎亦齰舌自悔于前失载惟草莽之贱辱在泥涂之中欲与诸生稍明此道静而观得防之变患乎无上下之交直情径行孤立自信蜮含沙而射影犬吠雪而同声尽心力后必有灾叹关防之所不及畏首尾身其余几见风波之易以危岂宜敛版以羣趍只可褰裳而疾走某官喜怒以类是非无欺方变白为黒而未分小加诃谴及恶紫夺朱之既审曲赐函容乃知刚决之威中有和平之德炎敢不体寛假之意守操履之常岂愿弃官鹿走险而急何能择既容尸禄鹊绕树而枝有可依感激之懐编摩莫写
　　贺李侍郎致仕啓
　　抗章得谢解印言归上心虽欲其少留难回雅志士论皆推其勇退莫继髙风惟圣贤行藏出处之几如天地消息盈虚之运居静所以止其动用晦所以全其明庶无招损而害盈是谓守谦而持满故先王之待耆德虽赐杖以示优然君子之守礼经必悬车而佚老自夫义不足以胜利而昧于辞受道不足以制欲而怵于荣枯听其言则竞思返驾于山林察其情则无不撄情于轩冕是以进退不失其正惟圣人然后可能至于明哲以保其身在大雅亦所深美必治气养心之有素斯乐天知命而无疑用能蝉蜕尘埃鸿飞霄汉以知足而保功名之美以见几而无悔吝之疵以辞荣而上全明主之恩以守节而下激贪夫之志谁谓今世独无斯人某官笃实而不欺清静而寡欲刚大而有守恬退而无求德为天下之老成学到古人之微宻达惟徇道入陞法从之班志在为民起殿价藩之重去就有礼卷舒以权收身于康彊之时用志于宠辱之外盖德之贵则三旌之位非重仁之富则万钟之禄非多自养之厚则视外物而皆轻自信之坚则入流俗而不变方将以云山为户牖以泉石为樽罍以缓步为车舆以清谈为丝竹啸咏风月偃仰烟霞招里社之故人时同燕笑访山中之幽子相与过从初非韬光匿迹而兼园绮之髙不待吐故纳新而得乔松之夀能令后进识前軰之典刑却笑旧闻少先贤之完传然而忠力方壮德齿俱尊国家有事足以折千里之冲朝廷愿治足以揆百工之政或不免因时而特出恐未能与世以相忘炎求道无闻事贤甚切敛版获依于棨防抠衣许附于门墙既耳提之以发其颛防又手援之以扶其危殆如严父察兄曲加爱于子弟岂腐儒小生所敢望于公侯廪粟俸钱方堕泥涂之贱幅巾藜杖莫从邱壑之游倍懐赞庆之诚不胜瞻依之切















　　双溪类槀卷十三
　　钦定四库全书
　　双溪类稾卷十四　　　　　宋　王炎　撰啓
　　谢林寳文啓
　　小儒干禄但传诵于陈言大府抡材乃滥充于举首所谓只字荣于华衮不啻一诺重于黄金恐知已之难酬祗扪心而有感窃谓贵贱以定天下之分礼义以为人心之闲躁求而得者于义有愆自媒而进者在礼不许岂惟韦布之类因币聘而后行虽若罝罘之人以旌招而不往此士气所以无挫而人才可与有为至于扫门以见相君执御以事先达虽若此身之自屈亦非以利而相求逮亷耻之寖衰致贤愚之同滞既欲防其足以速步未免大其声而疾呼贵游有援常先得之寒士无津徒自辱尔逺矣云霄之路凄然氷雪之乡虽有弹冠之思但能仰屋而叹孰肯提衡于达宦独存推毂之公心分泾渭之清浊于胸中定春秋之予夺于笔下有名世力行此道乃善人胥待而兴可备捜扬宜求茂异如炎者赋才甚下渉世多竒归耕欠负郭之田谋仕无封侯之骨秪縁糊口未免折腰获居半水之中独窃二天之庇可以抠衣而请益不惟敛版以随羣前望亨衢思染指于羊鼎退疑薄命或防额于龙门况主人之防虽有取其能鸣而大冶之金莫不祥于踊跃意虽汲汲貌若徐徐敢圗特达之深知骤赐吹嘘之余论评其学则腐儒之陋乌得淹该论其守则俗士之愚岂能纯固谓有似于恬静遂曲加于品题与不待求闻者太息方郑朴初投于周肆固匪珍竒及海槎一上于星河便非凢物兹盖伏遇某官诸儒华盖六学指南刚大之气塞乎两间仁勇之声震于一世繄谁之屋燕雀不喧乐我之园萧兰有辨当今日蓄储于人物圗异时经济于王廷籧篨戚施之病夫且犹有用欂栌侏儒之散木亦可兼収遂使贱微仰勤推挽炎敢不笃于稽古返以省躬讲习其所未闻操持其所当守有如皦日穷通必义命之安敢在下风进退惟歩趍之学愿由斯而报徳庻无累于知人
　　谢潘宪啓
　　庇身节下苟安独冷之官荐士台中首防孤寒之迹不敢自售无为先容误辱嘘枯而使生实非怀玉而待价施厚则难乎为报喜极而继之以惭尝谓仕非止于为贫欲行其志义不可以苟得当固其穷惟亷耻之风衰而利名之念重荣枯之变陨获于中在下位而俯仰乎人第曰志于得尔居要路而抑扬在我惟其求则与之乞怜以一已之情借重于诸公之请若此者众莫知其非沉静自如必诮其栖迟而无援刚方有守又疑其矫激以邀名故起家而宦游或终老于选调世方靡靡而不能返有识所忧人但营营而自为谋公家何补孰处提衡之任独怀推毂之诚振此滞淹消其奔竞有名世力行斯道乃善人胥待而兴可备捜扬宜求茂异如炎者质既不敏数亦多竒谓行藏之所宜虽当稽诸古训然涵飬之未定无以愈于庸流若附于大贤之门固出乎平日之愿意虽汲汲貌若徐徐敢圗特逹之知骤拜吹嘘之赐评其学则腐儒之陋未免空虚语其操则下士之愚乌能端慤谓有似于恬退遂曲加于品题得之甚荣闻者太息某官世系东吴之望道原西洛之传声名重于一时许与信于四海必欲得士汲引不谓之私恩初无容心可否但付之公议要在知其中之邪正非但度其才之短长意其朴讷而无华可以扶持而有立特勤推挽不使弃遗炎敢不讲习其所未闻操存其所当守治心飬气志须乆而益坚从政临民学欲行而有用进修则勉其在已得防则归之于天无累知人是为报徳
　　回黎季忱啓
　　肄业修藏足以率校官之后进擅场识论卓然冠郷曲之时髦人无间言上有公举某人貌若怯而勇于为义识虽敏而养之以恬不徒非举子之文盖欲探古人之学得尊王之防防伸行义之诚心稍吐绪余即居首选岂但驰声于泽国行将发防于天廷自喜知贤在他人之先愿言入仕行平日之志其诸赞庆莫既名言
　　回杨宰啓
　　宰于壮县来自中都方当问涂而上蓬莱亦肯为民而栽桃李铜章墨绶既蔼先声桑防麦畦自生和气某官诸儒华盖六学指南不为盈川絺绘之文而有子云深湛之思璞玉指以为石何损乎万镒之珍祥鳯使之在笯孰仪乎九防之舞行止姑随所遇欣戚不入于心欧阳子敛板于趍庭之时昌黎伯读书于领邑之际景仰前哲低回小官未应三年而不飞决知七日之来复炎乆闻髙谊获在同僚将喜登门快睹青云之雉遽蒙受简暗投明月之珠悃愊有怀编摩罔既
　　贺施叅政啓【代】
　　涣号扬廷真儒当轴股肱宣力欲求文武之全才羽翼在前遂处东西之两地岂特臣邻谨于观法盖亦夷裔惧而寝谋九鼎尊安三阶明耀某官凖防有守琮璧无瑕气涵天地之纯极乎刚大学得圣贤之用揆以中庸方其留簮槖之班盖已储钧衡之业越从黄闼进翊洪枢浸符岩石之瞻宜斡魁星之柄中书立政颛论道于庙堂右府本兵欲折冲于樽爼不有经纶之素孰堪委任之隆賛襄万事之几宻运三军之末道揆既正庶绩咸熈王灵惟宣四方无侮暨汤咸有一徳既契前旒惟说命总百官行登上衮某逺分郡寄侧聴邮传云起龙骧欣见千龄之防夏成燕贺倍怀一已之私望东閤之崇深怅左符之拘系其为咏颂罔既编摩
　　贺隆兴程帅啓【代】
　　入觐天顔出临方面甘泉奏计上知亷访之劳章水分符国有藩宣之重欢声四溢条教一新某官缜宻自将温良无竞得于醖借粹然金玉之纯动以周旋谨此枢机之发东防批勑既着直声南服观风暂将睿防逹九重之徳意勤六辔之驰驱爰自使轺遂分帅阃惟是大江之右亦登艰食之余公往颁春民如望岁凝香燕寝不妨慿刺史之轓曵履龙墀行即荷从臣之槖某自惟迟暮获际风猷驿传所临恨赐环之旣去邻封孔迩喜击柝之相闻庆慰之怀敷陈莫旣
　　贺湖北吴宪啓【代】
　　入觐清光出防谳事三尺垂寛平之法容有舞文一麾竭抚字之劳是宜将指修途遄迈逺俗来苏某官应物清明禔身亷靖蔚然儒雅压江左之名流借甚政声似京西之循吏上鱼书于岭峤持龙节于湖阳惟吏议至于吹毛则民情无所措手简求肤使钦恤祥刑为圣明布不杀之仁使鳏寡有平反之喜虽扬旌防履小留鹑尾之墟然簮笔论思即上螭头之陛某有怀晤语喜见除书侧闻骑从之来敬伸贺悃愿备饩牵之礼少展交情
　　回袁州曹守啓【代】
　　荣膺芝检分守竹符五马鼎来闻说贤侯之抚字双鱼拜赐首勤君子之防谦修庆未遑怀惭不敏某官英材頴秀深识踈通剸剧拨烦觧数千牛而刃无阙折发奸摘伏照十二乘而珠有辉光持虎节于灵山援鱼书于湓浦治声闻上遗爱在人日邉丙夜之忧欲孚徳意江右宜春之奥今号名藩暂领一麾即归双阙某闻风惟旧披雾末由鲁柝相闻幸依仁之孔迩郇云有烂感陈谊之甚高喜愧俱深编摩莫写
　　回湖北吴宪啓【代】
　　抗旌问道幸从者为一日之留持节观风知逺民有二天之喜未修贺语先辱徽音拜赐瞿然防谦肯尔某官有学以飬其徳遇事即见其才方结绶于中都旋把麾于南峤是皆小试未展素怀岂伊借借之先声而不骎骎于要路果膺细札出驾輶轩要推旒冕之心无有不被其泽必使桁杨之地亦自以为不寃上旣深知公寜乆外某归田未遂分阃何堪平世功名所愿登崇于俊乂暮年志意但思盘薄于邱园颂咏之深敷陈莫究
　　谢赵总卿啓【代】
　　改辕八桂脱岭海之﨑岖乘传三湘见湖山之清淑仰奉九重之宠渥宻瞻一节之光华推毂有因扪衿知幸某官天资警敏人品高明秀出金枝絶无贵公子之习气名聮玉笋不作诸老生之常谈发挥黄卷之经纶轩轾青云之歩武寛平不扰有西京循吏之风儒雅自将在南省望郎之选遂以懿亲之重出将使指之严岂但举鞭如见钱流于地上悬知聚米可令敌在于目中伫奏计于甘泉即陞班于文石某亲仁已乆闻命惟新自顾暮途旣竭驰驱之力仰依夏屋兾寛飞挽之程
　　谢荆南陈帅啓【代】
　　乘岭峤之单车初无课最分湘中之一节复玷除书旣揆日以班条乃瞻风而依庇可无尺牍敬白双旌某官文掞国华学窥道奥声名借甚握兰曾上于中防风采嶤然持斧屡行于列郡虽要路骞翔之莫御然此心恬静而无求荐膺中诏之荣起殿上游之重伍符尺籍尽提组练之羣缓带轻裘自壮金汤之险寜乆淹于外服即入觐于清光某受命惟新亲仁伊始封疆聮络可闻鲁柝之音帅阃崇深尚觉膺门之峻
　　谢吴提举啓【代】
　　逾岭以南徧览海邦之陋浮湘而下乃邻星使之光旣揆日以攽条敢遡风而修敬某官高文行逺敏识絶伦方身游璧水之中已志在瀛洲之表白虹腾上莫韬韫椟之珍凢马洗空始见蹑云之足枚选外防之肤使孰先南省之潜郎岂惟斡山海之富饶将以问闾阎之疾苦伫奏甘泉之计即通文石之班某叨奉除音来恭漕事分持英簜敢言有志于澄清获近皇华少慰此心之景仰尚期警防免致旷瘝
　　回邵州潘守啓【代】
　　祗膺玺诏移守铜符蔚然戚里之英屡腾治最分此名城之寄益简清甫闻五马之来骤拜双鱼之贶某官清修自立俊迈不羣家有朱轮独薄膏梁之味学该黄卷俯争韦布之衡繇国贵游为时循吏昔襦今袴已留沣水之去思森防凝香更散扶江之和气虽暂留于外服即入觐于修门某乆倦驰驱颇嗟间濶旧绾东阳之绶获际英猷兹乘南服之轺复聮王事其为赞庆莫究敷陈
　　回武冈赵守啓【代】
　　乘轺岭表易节湘中方视拜改命之恩乃烹鲤辱修辞之问某官琢磨素履被服古文在贵介公子之中居贤士大夫之选回旋膴仕章彻能称以卓然公室之长材抚蕞尔偏方之孤垒发硎游刃姑小出而试之防足要津即疾驱而进矣某逺将睿防更奉除音圣主忧民当体寛平之意贤侯为郡岂烦亷问之勤言则有穷情终莫写
　　回赵帐干啓【代】
　　荣奉宸纶来司计籍屈此宗枝之秀増吾使节之华方窃喜于同寮乃首勤于贻问某官银潢漱润棣蕚聮芳腾逹先声自合问津于天上逶迤缓歩尚烦借重于防中然宗盟在异姓之先岂贤徳无里言之助逮兹脂毂恐即赐环某比拜除音甫恭漕事闻兎园之令誉甚幸鼎来得鱼素之好音更怀谦抑其为赞庆莫究敷陈
　　回萧参议啓【代】
　　侯藩植屏军事尚谋惟金匮六韬出竒而无穷则虎符尺籍可借以为重宻资逺画小屈儒英某官恬静无求清修有守文章固其能事本韩栁之正传智略不以自名与孙吴而暗合当即鸣龙墀之佩乃来挹燕寝之香缓带从容暂对湖山之清淑赐环优渥岂遗人物之风流某乆矣闻声喜于聮事据床而分风月在我固所愿然聴履而上星辰恐公不乆淹耳其诸赞庆莫旣名言
　　回全州赵守啓【代】
　　荣疏芝检守重竹符惟至尊勤恤于逺民虽支郡精求于良翰歌袴襦之来暮拥旌斾以行春某官育徳清明秉心肃括才堪国噐宜翔翥于中都志在民庸尚藩宣于外服带衡山之南麓居湘水之上游不惟壤沃而泉清盖亦俗淳而事简是为乐国易以抚摩更得贤侯使之怀附伫看凝香之暇即闻召节之趍某乆稔英猷欣聮王事方辱贻牋之温润可占临政之慈祥赞庆之私敷陈罔究
　　回马宜州啓【代】
　　肃将漕事行岭海之遐陬叨奉除音得湖湘之善地敢谓隼之逺遽勤鱼素之颁某官投笔志高枕戈义壮飞腾燕颔压山西六郡之良舒卷龙韬得圯上一编之秘把旌麾而画诺总弓剑以护邉逺俗清平羣蛮詟服贤长城逺矣小施智略之竒借前箸筹之即赴功名之防某曩因乘传喜获同寮受命改辕方叹山川之隔修辞授简重烦使介之来感愧之私敷陈莫究
　　回林抚干啓【代】
　　芝封新命莲府英游得佳士于幕中佐元侯于阃外未施婉画已蔼先声某官擢秀儒林钩深圣域文采织天孙之云锦清修佩楚客之幽兰横经半水之宫飞舄一雷之地恬于进取飬以沈潜燕寝凝香始暂烦于叅赞龙墀委佩当嗣有于褒嘉某乆矣闻风喜于聮事辱贻缄之委贶知防弁之有期赞庆之私敷陈难究
　　与静江詹帅啓【代】
　　乆去中都逺内朝之簮槖叨分外闑邻大府之旗旄虽欣击柝之相闻又属剖符之有守往彻人之聴可无行李之勤敬问兴居少伸缱绻某官斯民先觉此道正传志定气完得古人之浑厚识清学正析至理之精防外流恺悌之声入罄忠嘉之蕴为时宿望结上深知羽仪文石之班调护青宫之德然天子忧勤之念下及闾阎而海邦凋瘵之余宜更盐防遂繇禁从出抚价藩海宿山行自此有阜通之利蛮烟瘴雾变而为清淑之风岂齐钺之能淹即介圭之趣觐某自惟孤拙获厠交游问五管之途将乘一传在三湘之上遽换双旌闻啓殿之徐来幸封圻之孔迩中心欲写但慿烹鲤之音书防面无因徒渇挥犀之晤语炎州地暖青陆春回愿精饔寝之调上副冕旒之眷
　　回张运干啓【代】
　　当轴抡材庸示超陞之渐乘轺将漕获资趣办之能虽未识于英姿已稔闻于高谊某官凛然豪气饰以清文干将紫电之辉不应乆晦骐骥青云之足乃肯徐行居半水以横经倚二松而搜句颇淹隽轨寖蔼休声接天廷金马之游正须公等佐泽国木牛之运暂借贤劳某方幸同寮遽蒙贻问决知临事必无袖手以旁观恐不淹时即有里言而迅召
　　贺杨提举啓【代】
　　天廷出节泽国乘轺上顾周行深欲纯儒之在内民多凋瘵正须肤使之观风六辔载驰百城胥庆某官正学可以经济清文乃其绪余在东闽多士之中早腾妙誉居南省望郎之选寖着英猷自合留中廼来将指惟此三湘之外颇困荐饥方登一稔之余仅能平籴曩者储蓄稍阙其备是以水旱或为之灾伫多红粟之藏因时敛散即拥紫荷之槖入侍严凝某幸并里居获申交契兹分外闑喜闻一传之来属剖左符当受六条之察其为赞庆罔旣编摩
　　谢广东熊宪啓【代】
　　驰湖右之单车未能平籴分湘中之一节服畀祥刑愿依邻烛之光适近使星之次可无尺牍往白双旌某官旷度深沉英姿果毅飞扬燕颔压山西六郡之良舒卷龙韬得圯上一编之秘合上齐坛而受钺姑乘驿传以褰帷庶狱得情益振绣衣之风采羣蛮夺气不劳白羽之指麾使里闾无枹鼓之音虽岭海如辇毂之下上方叹息而思颇牧欲壮王灵公旣智略之似孙吴宜当戎翰某服膺甚乆识面末由兹叨奉于除音遂来供于谳事汉条所察敢言有志于澄清鲁柝相闻少慰此心之景仰其诸悃愊莫旣编摩
　　谢广西詹经略啓【代】
　　一节观风未及修于荒政十行出命骤改畀于祥刑望帅阃之崇深幸邻封之聮络往彻记曹之聴可无行李之勤某官拱璧含章元见晓精防自得静而探圣域之传详练有余动则中事机之防行藏无枉义利必分羽仪从槖之班翼赞储闱之德系时雅望为国老成冕旒轸念于逺民牙纛开藩于南海议法欲公私之兼裕盐防流通临邉贵威惠之交孚戎车整暇岂但玺书之狎至即闻环赐之遄归某乆隔慿茵洊更轺传敢不体九重之钦恤未能尽五听之清明念揽辔以驰驱周行原隰想凝香之宴笑尚间云山愿赐诲言免贻官谤
　　贺史舍人啓【代】
　　中宸疏宠右掖陞华上顾周行喜黄閤帅臣之有子士无异论称紫防书命之得人王猷一新国体増重某官志定而有立材全而不形正大之学得诸家传俊秀之声孚于民聴文章直余事耳素蓄经纶富贵吾自有之不因阀阅超西京视草之手居北省判花之聮彼常衮但长于除书难颛润色而崔琳可问以今事讵曰淹该得我鸿儒光于鳯閤某外分符手侧聴邮传演纶诰之音旣发摅于妙语补衮职之阙必简注于清赞庆之诚敷陈莫罄
　　回赵机宜啓【代】
　　出纶新命入幕英游暂烦棠棣之亲増重芙蓉之府某官潜心儒业擢秀宗盟早聮玉笋之科荐着铜章之最聊资婉画来赞名藩鼓角清闲无待挥毫而草檄湖山平逺不妨寓目于登楼姑以养资伫闻迅召某曩尝识面乆不嗣音烹鲤得书乃有同寅之喜挥犀晤语可谐道旧之私
　　贺王侍郎啓【代】
　　擢自仪曹陞于选部虽中防正位乆居簮槖之清班然小宰抡材尤号衣冠之极选龙光滋厚爵列逾高某官正学得于家传敏识周于世务危言无隐卓然副当宁之心特立不回足以作搢绅之气乃由乌府径上丹墀右掖代言旣丝纶于训诰左行议礼以黼黻于典章职岂弗清材犹未展仰承帝制进贰天官入仕之途杂而流品莫澄循资之格宻而贤愚同滞若欲厘法之弊未免咈人之情惟藻鉴之精明必权衡之平允某外分符守侧听邮传上意方隆姑付以三铨之重物情益附必居于四近之聮赞庆弥深敷陈罔究
　　贺史侍郎啓【代】
　　选贤右掖正位中防诰命流传旣用舍人之様典章明备宜新礼閤之仪官以德居士皆心服某官吾儒华盖今事指南望实俱高家有公师之赤舄忠良相继人宜父子之缁衣国所重者世臣班遂陞于汝从挥翰紫防之省润色纶音授经苍震之宫琢磨玉质遂承昼接晋贰春宫清识淹该亦暂持于荷槖逺猷经济终必上于槐庭某乆托余光逖闻新命为公朝而赞庆知善类之方亨
　　回赵道州啓【代】
　　承命分符防辰洗篆所以慰逺民之观聴在于宣上意之慈祥风动一麾春回千里某官操修之笃静重而文繇国懿亲之贤居时能吏之选舂陵奥壤潇水上游虽泉石清幽可发元子新竒之句然闾阎雕瘵宜殚阳城抚字之心惟其游刃于盘根繇此着鞭于要路某近方防面洊辱嗣音郡有循良何待六条之察帝思俊彦伫闻一节之趍赞庆惟深敷陈罔究
　　贺赵总领啓【代】
　　天陛疏荣星轺将指重上游之势选望实于宗盟总外计之权调盈虚于兵食风行六路恩浃三军某官恬静无求清修有守动则见太阿之锋頴粹然藏璞玉之圭璋三剖铜符推仁心而抚字两持绣斧伸直道以澄清惟江汉之要津有荆襄之重镇云屯万灶日费千金必得能舒卷之通才乃可致公私之兼裕遂繇郎省来护师干蔚然棠棣之亲贤送以皇华之礼乐举鞭而钱流地上旣趣办于军储聚米而敌在目中必习知于邉事伫上甘泉之计即陞文石之班某乆矣仰高兹焉借润门防在望幸邻双节之光竿牍将诚乃殿百函之末其为欣愧罔旣编摩
　　回赵知军啓【代】
　　侯藩抚字不惮劳心治最升闻岂烦荐口輙冒推贤之美备言奏课之优某官繇国懿亲为时良吏德慈祥而能爱政简静而不烦森防凝香据黄堂而画诺无襦有袴蔼赤子之欢謡虽不为赫赫之声而独収上上之考拥一丈之盖众固愿于借留攽十行之书上方严于趣召某观诸贤业酌以民言防茅茹以同升善宜无隐投木桃而获报义不敢私
　　谢宰执啓【代】
　　义释羲经彻冕旒之乙覧恩疏汉诏奬铅椠之辛勤仰瞻咫尺之天光垂照寻常之穴见喜虽荣于宠锡惧莫称于褒嘉窃以道载六经易关三圣理存于画文王重以生爻意见乎言尼父述而为传显足以措诸事业妙至于行乎鬼神奈何后人以为卜筮之书繇此学者莫探乾坤之蕴田何所受流于京孟之诬王弼未知杂以老荘之说自开户牖轻弃筌蹄论互体者略而未详辨系辞者信之不笃泛考众言之异精求至当之归四象具则八卦之体全十翼明而二篇之义着仰望虎文之变圣则生知俯慙马智之专学非自得妄谓食芹之可献敢期采菲之无遗给简示优遂成缃帙奏篇称善骤锡玺书爝火至防何益日华之明润璇霄虽逺独瞻奎画之光芒不有先容曷膺殊渥恭惟某官为时先觉得道正传赞干之元斡机衡于国秉致贲之饰焕经纬于人文示盛世之崇儒推公心而与善顾此编摩之乆矜其探索之劳未穷緑字之深防亦被玉音之劝奨某要当守其所学毋徒托之空言细札十行为终身之焜燿陈编三絶愈笃志以沈潜
　　又【代】
　　西州乘传愧无亷问之能南海剖符误玷藩宣之寄思叨逾之所自荷记録之不忘延见耄布宣德意念五羊之防府统百粤之偏方内抚列城欲蛮陬之不扰外通诸国期海道之无虞宜得长才用绥逺服如某者本无实用徒有朴忠平日行藏仅不违于义命莫年游宦岂复忘于事功繇均饩于殊庭得观风之一节岁祲民病未闻振乏之劳俗弊狱繁莫着明刑之效怅道途之仆仆阅日月之悠悠此于责实之朝难在陟明之列骤颁诏玺俾领州麾陞之延閤之华付以元戎之重冒荣已甚揣分奚堪锡命自天感恩有地某官清明洞照博大兼容程职业以齐百工使皆陈力执道揆以诏八柄初无容心遂令楶棁之防材亦被钧陶之大造某敢不益坚素守务荅鸿私训治兵农考难书于上上怀来夷裔防惟出于平平庶推君相之仁徧及要荒之外
　　回赵叅议啓【代】
　　玺书疏宠油幕谈兵常棣懿亲难抱长才而退处芙蓉大府可无重客以咨谋婉画未施先声甚美某官宗盟擢秀士论推贤贰政京城小着鞭而展骥拨烦望郡无迎刃之全牛两怒者必多恶言三已之终无愠色特烦参赞用壮藩宣鼓角清闲不草陈琳之檄江山平逺宜哦工部之诗姑以养资即闻趣召某曩尝识面乆不嗣音烹鲤得书甚喜故人之至挥犀晤语庶伸僚友之情
　　贺王侍郎啓
　　疏荣书赞正位仪曹必待积德百年适逢熈运有能典朕三礼允属洪儒王度备成物情胥庆某官忠精许国文献承家蕴于中者硕大而深纯发于用则光明而超卓南防端简旣于抨弹见御史之真西掖演纶不止文字传舍人之様士论翕然归重帝意知之愈深式彰昼接之勤遂陟春官之贰朝廷缛典固能兼三代之质文防閤新仪亦欲刺六经而述作留清班于簮槖储雅望于钧衡某乆挹英风欣闻新命侯藩有守莫陪贺客之尘贤路旣亨敢赞公朝之庆其诸颂咏罔究编摩














　　双溪类稾卷十四
　　钦定四库全书
　　双溪类稾卷十五　　　　　宋　王炎　撰啓
　　贺赵总领冬啓
　　黄钟肇始甫当来复之时金节有光倍拥类升之福某官才周世用望着宗盟华贯翺翔旣含香于郎省上游控带暂餽饷于师干宜同阳德之亨益茂神厘之介某叨乘使传阻造賔墀敢伸削牍之恭遥赞称觞之庆
　　吴提刑
　　象候清堂日躔南至灰飞缇室卦直中孚繇议狱之持平用对时而迪吉某官端庄而无伪简易而有文虽宣布诏条凛若清霜之肃物然哀矜鳏寡温如和气之嘘枯宜五福之类升协一阳之来复某宻邻使传阻造賔闳敢伸削牍之防少赞称觞之庆
　　吴提举
　　七日阳来协天正之肇始二星光着映云物之殊祥旣复而亨为泰之兆某官高文炳蔚敏识清通布上湛恩日可爱而羣情胥悦系时公望春未回而万物先知黙观天地之心当啓明良之防某宻依使传阻造賔闳敢伸善颂之诚以赞繁禧之介
　　马提刑
　　日躔南至卦直中孚繇简书议狱之持平宜玉节对时而迪吉获预同寮之好敢忘善颂之私某官体道据中秉心迪哲辍名卿之闻望増肤使之光华虽吏胆俱寒凛若清霜之肃然民情胥附温如爱日之和迪五福以类升恊一阳之来复某乘轺伊迩望履无繇莫顺下风举一杯而为夀敬因谷旦修尺牍以将诚
　　汪提举
　　时当来复防阳潜应于黄钟物以类升和气先随于玉节获预同寮之好可无善颂之勤某官乔木故家浑金厚徳分持一节虽专筦山海之饶恭布六条不但挟风霜之肃宜神休之滋至与阳德以俱亨某幸近乘轺稍踈防弁举鸾觞而为夀阻造賔闳修鱼素以将诚敢陈记室
　　京运使
　　天正谨始气旣协于三防星使观风祥宜膺于百福某官受材英特毓德清明入处乌防隂自消于见睍出持龙节物俱望于回春况黄钟应律之时兼画防凝香之乐宜神休之滋至与阳德以俱亨某望履非遥登门无自莫致称觞之庆敬伸削牍之诚
　　贺蔡总领正啓
　　辰起苍龙日行青陆王正肇始气旣协于三阳使节扬休庆宜膺于百福某官英猷经逺敏识见防结宸眷于九重陞华严近总邦储于六路借重将明宜翕受于春祺即茂承于天宠某分符有守望履无由輙修削牍之恭用赞称觞之喜
　　京运使
　　苍龙移陆青帝司春式迎端月之和茂迪使星之庆某官德温而理气肃以清暂辍直于乌防出董输于骊驾湖山清逺散一节之仁风天地和同拥双旌之喜气旣协泰来之吉即承晋接之荣某目企门阑身縻符竹阻奉觞而为夀但削牍以寓诚
　　吴提刑
　　春王谨始迓淑气之潜回星使观风拥殊祥之滋至某官处心岂弟应物清明分瑞节之皇华光临南楚鞠圜扉之茂草仁转东风即承晋接之荣用协泰来之吉某属縻符竹莫望茵慿但修削牍之恭遥赞奉觞之喜
　　赵丞相
　　斗指孟陬律谐太蔟日行青陆和方散于东郊星拱紫防光下临于南楚对四时之攸始集万福以惟新某官秉德格天体仁育物曩者运玑衡于左揆四海回春今焉拥牙纛于上游一方蒙福肇兹人正介以神厘三之日开泰以时钦承注意万斯年匹休于国永頼调元某目想台闳心惊岁籥莫陪旅进奉椒醑以输诚但祝公归冠槐庭而正位
　　曹守
　　摄提纪次太蔟宣和道迎木德之亨裒集竹符之庆甫写诚于一纸重委贶于朋缄恭惟某官摘伏精明拨烦闲暇旣积优而治最洊假宠于侯藩惠浃四郊方班春于汉诏喜随一节行就日于尧庭某敬阅云牋莫瞻星弁遥赞履端之吉但勤善颂之私
　　赵丞相
　　辰起苍龙日行青陆俨上公之衮绣德与时新拥大府之旌旄喜随春至三朝谨始万福来宜某官道妙弥纶志存康济乾坤洪造资金铉之调元江汉上游屈玉麟之出守兹履端于人正弥受益于天休伫闻晋接之勤用协泰来之吉某职縻剖竹心感颂椒望双节之煌煌莫陪旅进占太阶之两两但祝公归
　　蔡总领
　　斗指孟陬律回太蔟王春颁朔肇开泰道之亨卿月凝晖益介鼎新之庆某官才推秀整气备清温茂对宠光拥使轺而星指总司饷馈护师垒之云屯迓三阳奏地之和申百福自天之祐归承昼接道与时亨某借润虽深趍风无自介兹眉夀愧莫奉于椒觞写此心期敬逺驰于鱼素
　　汪提刑
　　青规发育肇开泰道之亨玉节光华宜受鼎新之福某官清和兼备寛厚有容折狱哀矜敛威严之霜肃问民疾苦宣德意之春温茂迎端月之和益介自天之祐伫见双旌之喜色归瞻九陛之清光某阻望星轺洊更岁籥邻封相比获依棠茇之隂賔序非遥莫献椒觞之夀
　　陈运使
　　辰指孟陬岁开朔旦占门庭之色泽喜与春浮拥绣斧之光华福承天锡某官韵诸宫角德韫圭璋将使指以转输宣德心之温厚茂迎端月丕介殊祥政贵鼎新方喜双旌之至时逢泰吉伫闻一节之趍某借润有初披云无自介兹眉夀叹莫奉于椒觞写我心期但逺驰于鱼素
　　赵守
　　日行青陆方肇三阳春拥朱轓宜増百福某官才称枭俊志在鹰扬未施金匮之六韬暂总铜符之千骑民歌襦袴东郊旣散于仁风上锡玺书北阙即承于晋昼某载驰轺传莫造铃斋重勤行李之音但感颂椒之咏
　　马提刑
　　王春谨始化方运于青规卿月迎辉和自随于玉节茂对三阳之泰坐迎五福之升某官气肃而温德刚以顺执法严理官之守谳疑増肤使之华荐对东风变圜扉之草色更观迟日转茇舍之棠隂行膺晋接之荣以迪鼎新之庆某滥司戎阃获迩星轺苐修尺牍以将诚莫举一杯而为夀
　　汪提举
　　斗指孟陬律回太蔟璿玑黙运四序更端金节道和百祥并集某官德则温其如玉气亦暖然似春将指乘轺六辔有光华之盛推仁发庾百城在涵养之中道旣与时而行进当承昼之接某定交旣旧聮事惟新逺想賔闳但感颂椒之咏敢干记室用伸授简之诚
　　与交代区权县啓
　　小邑备员得下泽葭苇之境贤侯摄事借春风桃李之隂苐愧续貂不能睎骥未敢趣装于下走合先修敬于人某官文掞春华学通时务积年顿挫而不试养之使全遇事醻酢而有余见者称善属一司之瘝职资三异以承流有如游刃之才高所恨割鸡之用小诸公推毂将下转而上闻要路着鞭亦先钝而后利炎不嫺吏治偶脱选曹乆矣讳穷无一防而寄足急于就食为五斗而折腰虽瑟调不可以更张然锦美岂容于学制顾瓦砾在后必无趣办之能毋金玉尔音惟几告新之益
　　与邓敎授啓
　　承乏校官尝近德星之里社备员属邑获依泮水之先生适有此縁不胜其喜敬致双鱼之素仰尘三鳣之堂某官行必践言志惟狥道韫圭璋而内映所飬者醇决江汉以东流其文有本聊作外诸侯之客不卑郡博士之官岂惟膏馥之品儒正要渊源之灌注虽布衣承学之士愿公少留然金马著作之庭以贤为重不烦推毂即有赐环炎近脱选曹未闻县谱繇铜章之俗状望绛帐之清姿偶然游宦之同逈若仙凢之隔惟儒学诗书之化一变民风庶讼庭牒愬之稀少寛吏责区区所蕴喋喋难穷
　　与赵节推啓
　　开青云而覩雉缅怀鄂渚之旧游泛绿水以依莲属在巴邱之下邑其为间濶之日乆矣愿申畴昔之好可乎摇我心旌望公眉宇某官圭璋其德斧藻以文脱腕万言借借有声于江汉摘髭一第骎骎可上于星辰繇黄绶以借资赞朱轓之画诺千里隂受其赐居多入幕之谋诸公交荐其贤行见追锋之召炎浪随宦牒偶脱选曹朅来亲防鹜之尘乃堕在蒹苇之泽未知县谱恐戾官箴頼有故人可讲一日从容之雅庶几明府肯垂二天覆护之恩悃愊之情编摩罔旣
　　与饶节判啓
　　有事拙谋堕葭苇濒江之地人谁庇已仰芙蓉幕府之英敬自逹于姓名因少摅其情实某官识精而敏德简而文有飞黄致逺之材不行防径具结緑含章之美可敌连城惟史君抚千里之封故賔佐极一时之选陪画诺黄堂之上挹凝香画防之间赤壁江寒洞庭波穏胡床谈笑不妨风月之平分魏阙进趍即看云霄之直上炎学非有用仕本为贫蕞尔井疆之防萧然风景之陋虽所制固非美锦而在前乃有覆车自顾腐儒曾未闻于县谱幸依君子庶无戾于官箴祈向之私有言莫旣
　　与梁知録啓
　　脱选曹而试县拙矣割鸡攀府掾而事贤难乎附骥妄意快景星之覩终期借庆云之隂某官族系光华材猷肤敏长离之文五色敛翮将翔豫章之榦百围深根自养屈居上佐纠正同寮以哀矜察庶狱之情以精练了公家之事英声借借已闻推毂于当涂缓歩翩翩即见着鞭于要路炎得邑蕞尔揆才阙然岂惟未办种河阳之花抑亦无以艺彭泽之秫幸逢明府君寛厚之政可以少安更頼大君子挈提之私略其不逮
　　上林倅啓
　　与生徒诵说古今夲无他技为防府督催租赋未必能官幸而依半刺之寛洪或者容一夫之迟钝敬修奏记仰告戍期某官卓尔真贤起于华胃龙文赤鼎独立可以镇浮骥足青云缓歩终于致逺深袖经纶之手不萌进取之心曩尝抚花县之封民怀其惠逮此贰竹符之守众頼以安闻将觧绶以造朝必有追锋之急诏傥或趣舍人之装于逾月尚能通阍吏之谒以趍风炎无尺寸之长急斗升之禄拙于择地一乡蕞尔而甚防责以取材千户萧然其无有鸡户之小如此防技之穷谓何拭目缇屏所恨事贤之日浅束身墨绶不胜依德之情深
　　与巴陵郭簿啓
　　谈诗书半水之宫技止此尔分民社一雷之地人谓斯何幸鲁柝之相闻有潘花之可防自惟依德之情切矣愿讲交邻之好可乎某官佩明月之珍抱青云之噐岂但勾稽之缜宻吏不能欺至于剖决之精明民皆相庆发于小试动则有声飞舄双鳬安得回翔于壮县剡章一鹗即当轩翥于亨衢炎不惮折腰正縁糊口所谓米盐之务惟旣厥心更期金玉之音俾提其耳庶见发硎之锐免为制锦之伤
　　与巴陵吉尉啓
　　葭苇之中为县甚矣拙谋兰菊之芬袭人幸哉接境谓其闻鲁之击柝而以借楚之余波讵得无言以申此意某官敏无滞事清不近名凛然防棒之风生里阎相贺隐若洞庭之波穏舟楫不惊虽雅意不贪于着鞭然诸公愿为之推毂抟九万里之翼宜致逺于天衢照十二乘之珠几分光于邻邑炎正縁糊口不惮折腰将欲束装而来若为抚字之防傥获倾盖而语可得箴规之详欣幸之私有言不旣
　　上岳州卢守啓
　　法有所限莫辞墨绶之尘劳事非敢专必聴黄堂之约束虽所制未为美锦而在前乃有覆车惟厚德恢乎其能容故私心恃此而不恐三薫身而修敬九顿首以驰诚某官渊静镇浮清明烛逺律吕自黄钟而始气备中和圭璋乃白玉之文道兼华实乆储公望寖着民庸阅栁子黔山巫水之铭旣招怀于蛮獠访周郎赤壁巴邱之迹荐绥辑于兵农燕寝凝香胡床坐啸得其体要足矣不亲细务之米盐何以督责为哉稍寛属邑之辔防新卖剑买牛之习兴无襦有袴之謡公盍少留争愿借竹符之守上所注想当径陞荷槖之班炎无尺寸之长急斗升之禄谬于择地一乡蕞尔而甚防使之理财千户萧然其无有鸡户之小如此防技之穷谓何防樾焉依傥容其迟钝之恭职散材无用但誓以庶勤而奉公悃愊之情编摩罔旣
　　荅隂学谕啓
　　作县之难今世以为通患从政之敏儒者未必皆能幸而在君子之乡或者寛长官之责某人词华之美操履之纯为领袖于诸生广弦歌于千室与邑子游乡校而议政固所愿闻使里人望庐舍而息争尤为有頼未遑修记骤辱贻牋陈谊甚高愧于得锦绣之叚而无以报依仁孔迩庶乎入芝兰之室而闻其香心之所怀言不能旣
　　上赵丞相啓
　　贱有司之为邑怵惕于中大丞相之开藩照临其上自顾挈缾之守素无制锦之能孰为广厦之帡幪幸近洪钧之坱圠三薰身而修敬九顿首以驰情某官惟德格天以诚许国言皆可绩副圣主之所愿闻事在必为任诸公之所不敢然而道大则难合所以位高而弗居进退以时卷舒自我身虽逺而在外义则颛于爱君寛朝廷西顾之忧司管钥北门之寄以整暇练三军之歩骑以慈祥辑四鄙之耕桑缓带轻裘威誉旁行于邉琐清香画防仁声充满于江臯窃闻道涂之言歴数将相之旧惟公耆德为世重臣与其镇抚于山川曷若谋谟于廊庙俯观物望仰察帝心即上玉麟再调金铉展经纶可大之业成恢复无疆之休炎出自困穷安于瓠落虽有脱选曹之喜而思为县吏之难蕞尔一郷萧然千里欲抚字则财于何取欲趣办则民所不堪厥或旷官若为苟禄望绣裳之宻迩叹墨绶之拘縻三事抡材尚不遗忘于防贱十连察吏庶其覆护于孤寒欣畏交怀瞻依在念
　　迎贺荆南帅阎侍郎啓
　　上初嗣服欲得封疆之重臣众有公言无逾防閤之旧德自汉中而移镇抚荆渚以临邉隠如长城扞此方国某官渊源之学经纬之文防通之才刚大之气潜蓄者如此其厚发挥之自然不穷间关出蜀道而来风采在汉庭之右夫内则处六官之列与外而位九牧之尊是曰得时便于行志众人视此鲜不以利逹动乎其中君子居之必欲以功烈见于当世况方面之轻重系敌情之屈伸兹为上游之冲古称用武之国幸而无方内之犬吠可以集目前之燕安民兵散于田畆而虚有其名未能熟旗鼓之节官健聚于营垒而不作其气徒以耗金布之藏私商盛则盗伏其间缓之必纵而急之必变常赋轻而民穷于下督之不可而弛之不能朝廷为是选文武之英防府所以兼兵农之寄惟闲暇经营之不苟毋务因循则安坐谈笑而有余何忧仓卒在今日清明之初政宜此邦属望于元侯然而为之藩垣特一方之福尔至于授以魁柄又四海之愿然炎以一陋儒在此雕邑遇事多掣其肘字民徒劳于心然无异于庸人何以求知于先进踊跃自喜欲少见平昔依归之诚猖狂妄言不但作寻常贺庆之语其为悃愊罔旣编摩
　　迎贺岳州田倅啓
　　外诸侯之守镇抚斯民半刺史之尊通行其政上所识擢众皆观瞻某官实浮于名德见于行噐堪致逺常陪玉节之英游智在养恬不问青云之防径从题舆之借重承剖竹之维藩三江五潴虽据形胜之地四邑万户未复承平之时蔼然仁厚之声慰此旄倪之望专城画诺固资别乘之功当宁思贤行拜出纶之召炎不暇择地正縁为贫有如投足于薄氷忧其不免兹幸庇身于广夏或者少安欣抃之私编摩莫写
　　迎贺梁总领啓
　　重兵宿于要地以信臣领其转输明诏谋于大庭许诸公有所论荐竟繇亲擢乃得实能纶命流传舆情欣惬某官才全而识敏志定而气和术业足以济时声名著于将指观风行而草偃推善人去杀之仁知川竭则谷虚体王者富民之意帝念上游之万灶日殚经费之千金选择自乎渊光华増于星使固吾邦之守卫形敌国以富强操六路之赢资钱流地上入九关而计奏敌在目中即缀近班尽摅素蕴炎起家寒甚得邑萧然茧丝保障不可以两全簿书期防若何以逃责一官乃身之累发种种以雕残万间为庇之多心摇摇而瞻遡
　　与周知録啓
　　英躔所次荣居府掾之先法守至详纠正官寮之失依芙蓉而増丽萃棣蕚以聮芳某官学积于身仕行其志高足安于徐歩终到亨衢敏手妙于拨烦常新游刃使所居之官大见有用之才全吏不能欺财何忧乎不足狱无所枉民自喜于无寃伫闻推毂之里言别拜出纶之新渥炎于属邑仰止清规遥睇茵慿心虽驰而身絷敬修竿牍词则浅而情深
　　回唐觧元啓
　　待有司之公选抱先圣之遗经笑谈场屋之中自期得隽睥睨谯门之下果见飞英防辈何为龙媒遂出某人文无蹈袭行亦雅驯虽怀璧不可以越郷几于贾祸然发矢必期于破的所以运竒从容画史之神闲披靡小巫之气索取青氊之旧旣可压于争心夺锦标而归当更观于巧手
　　回胡解元啓
　　寉书求士鹗荐推贤姓名在百里以单传词赋于一州而独歩喜英材之翔翥起老令之摧頽某人学务汲深识思致逺担簦乆出素有志于功名挟防来归果独先于流辈闻阳春之寡和合月旦之公评乐止一夔所谓少之而为贵经聮千佛即当自此以超凢赞庆之私有言不旣
　　回徐尉啓
　　里门宻迩廼无识面之因宦牒差池适有同寮之幸喜蕞尔蒹葭之渚来蔚然兰菊之芬某官学非空言文得正法决科入仕议论直而无欺歴考借资志意恬而不躁德兼慰畏盗必逃奔防棒在门将快百里之先覩金闺通籍伫有羣公之里言炎翰墨陈人簿书俗吏惭无仁术致桑下之雉驯尚倚英风止花隂之犬吠敬酬函赐翘想车音
　　回彭秀才啓
　　苍蝇防璧物惟其洁而易污鸿鴈传书事或以虚而成实然知过贵于能改而止谤在乎自修某人将出幽而迁乔无恶湿而居下谁能胶其目而不视未免困于心而后惩虽无桑中之期难学栁下之可往者不可諌矣勿蹈前非此物奚为至哉盍思自返长牋委贶雅意甚勤敢陈药石之言愧匪琼瑶之报
　　贺赵仓啓
　　平籴惠民颛任皇华之胄使防荣将指孰逾棣蕚之懿亲方析鱼符就颁龙节先声借甚舆诵蔼然某官体道据中见几廸哲属尊且近先周室之宗盟政简而寛冠汉京之循吏所以蓄储于公望不惟抚字于侯藩天空而日月自髙仰圣心之继照夲固而枝叶必茂阅燕齿以求贤暂凝坐啸之香即揽按行之辔八政先于足食农末何伤六条颛以察州官曹皆肃不待奏甘泉之计即当陞文石之班炎困顿半生艰危万状只縁糊口未免折腰茧丝保障不可以两全簿书期防若何而逃责一官乃身之累发种种以雕残万间为庇之多心摇摇而瞻遡
　　贺薛漕啓
　　命出中除任颛外计部刺史之选上欲寄以咨询諌大夫之来下熟闻其风采輶轩压境舆诵载涂岂无他人可以付漕转之事必有君子乃能苏凋瘵之民某官人物超乎汉唐师友得诸洙泗潜心黙识养以湛深之思正色尽言见其刚大之气第知许国不自为谋调万物之盐梅鼎方折足蓄九渊之雷电龙有逆鳞肫然献忠闻者动色惟仁人独勇于义虽昔贤犹病其难用之则不负所学而求容舍之则自得于中而无闷然有德去留之决乃本朝轻重之几盖为之兆而赐环故起于家而持节先声腾涌协气薫陶姑慰一方之情尚违四海之愿谓宜端委尽发经纶防国论于文昌紫防之廷还士风如庆歴元祐之际炎未烦防遣将近终更虑折族庖之刀愿归间道之璧自悲俯啄而仰顾孰肯右挈而左提三年饱百里之艰难一旦有二天之临照虽未瞻于履舄如素出于门墙万金书扎之中尚防慰荐六辔茵慿之侧岂忍弃仰瞻鸿防之飞不胜燕雀之贺
　　贺张总领啓
　　逺闻使指近在王畿窃谓一时人物之英岂颛平籴是以千里音书之贺未彻记曹不逾朞年果有新命升中郎于华贯总外计于上流喜溢三军风行六路某官有雄识雅健之文而加之笃实有正大高明之学而揆以中庸暂拥皇华而按行独当上意之选择倚之于封疆扞御所以飬其望处之于钱谷浩穰又以观其材江汉数屯半天下劲兵之聚湖广四面供军中经费之湏实难其人可付此寄今以明公之至盛际于昭代之有为春秋如大川之方增声誉如北斗之高掲行其平生德业之所蓄愿以逺大规模而自期忧民忧国之深固其素志足食足兵之外别有逺猷勲庸当自此而益新富贵亦鼎来而未艾炎乆拘吏鞅忽近师门舆诵蔼然皆动色而相语私心喜甚不待言而可知未侍茵慿倍增向仰
　　贺张倅啓
　　诏玺疏荣题舆借重外诸侯之守职在藩宣监御史之严事皆关决先声借甚众志悚然某官今事指南儒流华盖倚徙蓝田之千竹已着真清徊翔叶县之双鳬輙腾治最不行防径以讫外庸对画防以交辉拥缇屏而竞爽得湖山之胜于坐上虽可登临聴鸡犬之声于民间未能富庶特烦半刺来贰五符伫歌别驾之功即拜赐环之命展一编于筹防复三防于门庭炎不惮折腰只縁糊口有簿书即有期防触事怀忧为保障不为茧丝视民多愧辙中之鱼涸矣幕上之燕危哉活穷鳞以一勺之清波栖倦翼于万间之广夏依归之切咏诵奚殚
　　谢岳州刘守啓
　　宦牒縻于墨绶几不自量荐牍出于黄堂素非敢望未去觉吏民之改观将归传亲旧以为荣窃以作县之难今世以为通患入官之意古人亦或为贫苟无防萃之才难副陟明之选炎缪于择地何以字民萧条百里之穷瑟缩三年之乆茧丝保障理不可以两全刀笔簿书罪易盈于百谪幸玉音之有防削版帐之无名部使者亷问至详明府君奉行惟谨苏疲民于憔悴之后脱小吏于煎熬之中已及终更未烦防遣念厥初之移病恐至噬脐及其后之丐祠又忧濡尾岂谓升阶之渐乃承褒衮之华某官恕以及人清而容物假借属县輙符移趣办之严收罗滞材借廊庙平章之用顾如炎辈所谓鲰生学术盖空空然何能纯正吏事又碌碌耳乌得详明弃之如犛牛之一毛取之非鸿鹄之六翮误防慰荐莫称品题炎敢不行所闻知厉其迟钝进修则勉诸在已穷逹则归之于天无累知人斯为报德
　　谢薛漕啓
　　邑下效官初无善状防中取士俯及臞儒不止一诺重于黄金是谓只字逾于华衮未去觉吏民之改观将归传亲旧以为荣且知人莫贵于知心而守已必先于守道习俗之流也甚矣操履之有常者难哉自非卓尔之贤安得介然之节炎学非适用仕不逮人与物多违虽佩韦而自儆莅官不敏顾制锦以何堪茧丝保障难至于两全刀笔簿书易盈于百谪幸玉音之有防削版帐之无名遂获终更免烦防遣此心自揆窃忧日暮之倒行敢意深知乃谓岁寒之可保盖某官斯文司命善类主盟声名震于一时许与信于四海顾如炎辈出自寒乡怜其困踬之孤踪借以吹嘘之余论苐惭固陋莫副品题炎敢不行所见闻审于义利视桑榆之将晚素发虽生睎松栢之后雕丹心犹在益修志意以荅恩私













　　双溪类稾卷十五
　　钦定四库全书
　　双溪类稾卷十六　　　　　宋　王炎　撰啓
　　通临江丁守
　　摄官躐等幸充竹使之丞恭职前期不俟时之代偶塞上之失马致楚人之得弓将听命于黄堂敬通名于尺牍某官噐周于用实副其声有卓越之行而裁以凖绳有精练之识而敛其锋頴晋居内服思讫外庸分士品流虽待阳秋之鍳问民疾苦尤深丙夜之忧乃辍含香小烦慿轼况此江濒之地适当水溢之余拥和气以颁春慰空頥之望歳政遂成于五月人皆有于二天白叟黄童已受抚摩之赐赤墀青犹虚英俊之躔即可趣装不惟増秩炎半生平进垂老倦游郡博士之素餐自宜氷冷邑大夫之墨绶亦分陆沉岂期玷于贰车乃获依于瑞锦事从其长敢勤教戒之再三志在斯民愿赞循良之万一
　　与孙判官
　　竹符立贰骤戒戍期莲幕得贤相为交契通问之初宜先于下执同寮之好当倍于他人某官冠冕甲门圭璋寳噐英才在外众固惜其少淹婉画佐州民实受其隂赐乃者江流之羡溢至于歳事之大祲旣有潜郎莅黄堂而画诺亦资上佐班红粟以振饥广此仁声趍于夷路炎浮沈州县荏苒岁时兹叨剖竹之丞不俟及之代虽曰幸而承乏恐戾官箴惟其有以告新愿闻诲药
　　荅蒋教授
　　贰五马之守忽及戌期登三鳣之堂将亲寮友缅想采芹之乐重歌伐木之章某官吾道醇儒清时名士圭璧不鬻于市内心惟贵于韬藏黼黻以昭其文众目皆惊其炳蔚羞着鞭于捷径小休驾于泮林青佩闻风必欲恳切作新而后已黄堂画诺不妨从容讽议于其间华问寖高亨途可卜炎半生随牒垂老佐州虽细务米塩难凂师儒之聴然忠言药石宜资道谊之交愿蠲苛礼之拘挛共展雅怀之缱绻
　　上赵漕
　　摄丞支郡偶前一岁之期受察外防幸近二天之庇必先斋宿以请命方敢诹辰而造官某官学正而识深材全而气劲风采冠充庭之鹓鹭入处郎闱威棱重固圉之金汤出分帅阃欲广九重之视听尚勤四牡之驱驰驭吏在于选才秉公心而藻鉴足用夲乎厚下拥仁气以薫陶值水溢之为灾致岁祲之告病頼有皇华之将指平颁红粟以振饥众若更生共咏輶轩之德朝多虚位合归文石之班炎氷冷起家陆沉随牒泮林职散已愧空餐凋县财殚尝忧伤锦心未忘于窃禄才不足以佐州当务检身仰俟六条之亷访预期拭目前瞻双节之照临
　　贺周丞相
　　一札疏恩十连移镇执玉以翼天子孰逾旧弼之良衣锦而归故乡暂借专城之重幸帡幪之逮下輙薫沐以输诚某官命世真儒爽邦耆哲亲逢舜禹之揖逊力罄臯夔之赞襄虽端委庙堂独持天下之正然锱铢爵禄兼得圣人之清不可招麾自为舒卷归休间馆疑与世以相忘卧护价藩乃为民而特起以整暇练和门之歩骑以威怀绥徭户之狌鼯田里即安京师防福兹上湘中之节遂分江右之符衮绣鼎来山川改观舆情所向甚于从二老以归周宸眷有加何止倚二公而分陜其忠诚足以主善类其仁勇足以定大疑谅方急于辰猷必难稽于信处炎侵防平进流落倦游为客异乡骤庇身于节下得丞支郡行聴命于府中心方怀疏逺之嫌天乃假攀援之便望緑水芙蓉之地愿晋拜于上公无落霞孤鹜之词敢滥陪于下客
　　上谢尚书
　　贰剖竹之符祗戍期而代匮问鸣珂之里依耆德以为师况防推毂之私倍切升堂之愿某官识精而学正志定而气全淡泊深醇与世浮夸之习异清真乐易使人鄙吝之意消曩在帝廷尝居言路方未帅諌官而叩閤孰知阳子之贤及其对人主而引裾乃服辛毘之勇故身退江湖之上而名垂宇宙之中间馆飬髙虽友赤松而谢事严宸注想政资黄发以询猷炎陪健乐以从游辱艮斋之与进兹玷缇屏之任可聆革履之声阅郡事以通行深惧官箴之戾趍门庭而雅拜愿闻诲药之详
　　通韦倅
　　太常奏第偶聮淡墨之名别驾摄官获在鸣珂之里三纪叹差池之乆一朝有觧后之因行且登门可无削牍某官学穷道奥文掞国华试其才于繁剧之间不难制锦充于养以安恬之守聊复题舆有如执事之贤实列胜流之数其鸿博宜防书于虎观其清修可端简于乌防胡不高飞尚兹平进正恐未下车之际即闻不俟驾之招炎揆日将行瞻风伊迩同年筮仕虽惭玉笋之英序齿论交乃等棣华之好傥或许其承教庶不至于瘝官夏令清和燕居暇豫愿谨寝饔之节益申戬谷之休
　　通向倅
　　抵戍期而承乏滥陪五马之车亲耆德以为师获在八龙之里非先揆日以贡竿牍可遽趍风而望慿茵某官六世故家五朝夀俊文简之典刑未逺芗林之声烈如存阅义理以飬其心夲不矜于进取摅才猷而见之事曾未究于施为脱屣如遗挂冠不顾傲睨功名之表倘佯泉石之间虽外物轻于浮云可激清风而厉俗然世臣重于乔木当勤圣意以贪贤暂安鸠杖之闲别有蒲轮之召炎仰高甚乆披雾无因岂意是行获酬所愿从郡太守之后将勠力以奉公近乡先生之尊宜斋心而请益瞻承伊迩寤寐不忘夏令清和燕居暇豫兾精调于寝餗用倍纳于休祥
　　通刘倅
　　散才无取滥充别乗之员厚德可亲获在鸣珂之里幸登龙之有便値展骥之未行某官行修防而无疵学高明而有用飞王乔之舄尝自试以拨烦题仲举之舆姑少安而养望况渚宫之巨镇实邉之上游中权必属于重臣贰政亦资于名士如执事之素蕴乃诸公之熟知恐未及于下车已即趍于召节炎曩尝披雾乆不趍风抽毫难究于深挥麈伫谐于晤语
　　通王文州
　　通行郡事滥充别乗之员少憇里居知有分符之守将欲前瞻于顔色合先自贡于姓名某官练逹多闻靖防有守世家所自源旣逺而流长人品不羣华亦荣而实大甫金闺之通籍即画防之凝香防循吏于汉京欲埒龚黄之岂弟数胜流于江左宜班羲献之清真伫拜赐环寜淹间馆炎仰高甚乆防润有初自惭非鳯閤之崇所愿识乌衣之俊瞻承伊迩抃颂惟深
　　通赵知军
　　贰车代匮偶前宦牒之期五马旋归闻有宗盟之重将欲诣门而伏谒可稽削牍以修辞某官胄出神明志如寒素凖绳其行斧藻以文棣萼聮芳掩周室懿亲之美竹符分守追汉京循吏之风旣外振于能声宜入陞于华贯忠精刘向尝防中秘之书儒雅李程亦视北门之草真材是用公族为先上心方徯于来朝除目即颁于异数炎觊防雾润乆仰山高日虞召节之追趍莫遂賔堦之跪起有怀悃愊不尽编摩
　　上汪提举
　　聴尚书之履衘恩早玷于师门瞻使者之车受察今居于属部况以佐州之别驾近于驻节之行防代匮之初竭情以告某官承家文献许国忠嘉三典用中平竹书之谳议一经垂逺广金匮之旧闻凝旒欲审于观风揽辔遂烦于将防筦山海之利上专赡于大农备水旱之灾俯尤详于荒政皎皎皇华之芘陈陈红粟之颁隂德无穷何止万人之活休功不揜伫闻四牡之归且国莫重于世臣而治必生于君子太傅股肱之美萧咸尝至于大官賛皇骨鲠之刚吉甫遂登于上宰将由贤而佐圣可考古以验今炎喜及戍期惧无治状晚途犹滞空惭鲤跃于龙津旧物不遗尚觊蝇随于骥尾有怀悃愊莫旣编摩
　　上谭提刑
　　摄丞支郡偶前一岁之期受察外防仰戴二天之庇甫诹辰而恭职即斋宿以修辞愿霁威严仰陈悃愊某官为时先觉得道正传充所飬则噐大而声宏见于文则芒寒而色正顺诗书以造士讨论何止于觧頥发仓庾以振民爱利悉形于将指陋矣青蝇之防璧飜然黄鹄之摩云有以自娱坚杜门而避俗不容退处竟衣绣以观风其教条简易而不苛其谳议清明而能恕环今日乗轺之地无曩时珥笔之甿载考昔人崛兴南纪逺则开元之辅相近而庆厯之谏官惟山川之炳灵独钟间气如麟鳯之罕见为瑞清时是宜五管之提封今复一贤之颛羙暂勤揽辔即拜赐环高掩前修尽摅素蕴炎起家氷冷随牒陆沉制锦之伤偶尔终更于为县覆车之戒难乎承乏以佐州自知无尺寸之长未免恋斗升之禄预期拭目前瞻双节之光华当务检身仰俟六条之亷访
　　荅陈宰
　　揆日将行叨贰鱼符之守瞻风伊迩习闻鳬舄之贤辱贻问以相先愧誊书之不敏某官文传正法学造大原声问最高宜立登于渠观进趍有节乃屡试于琴歌寜圎枘而方穿不直防而枉尺其清介益坚于信道其慈祥逾笃于字民熈春常满于花隂凶岁不忧于菜色观其感召已流三异之称自此骞腾何待十竒之荐炎愧当佐郡喜获同寮抽毫莫究于深倾盖兾谐于晤语
　　荅常宰
　　花县得贤恨亲仁之无自时越次喜聮事之有期想闻百里之琴歌遽枉五云之笔札某官东吴秀士西蜀名家望骥足于亨衢尚淹遐武露龙鳞于错节自试长才昨闻秋潦之余适値岁祲之病细民相视固有空頥荒政具修皆无饥色繇此可书于优最即当径入于脩门炎流落陈人浮沉拙宦志未忘于仰禄才不足以佐州恃寮友之切磋兾能闻过赞教条而关决庶免瘝官
　　上张总领
　　分敎泮林尝借计防之庇摄丞支郡又瞻使节之光有天幸而能然如自谋而至此况视前车之颠覆尤依夏屋之帡幪某官行应四科学包六艺缅懐先正勲劳在盟府之藏今见名卿忠力笃世家之美洊更剧任茂着真材将漕湘中苏民情于逺服总储淮右壮国势于留都冕旒有北顾之忧襟带惟上游之重方急采薇之遣戍必先积谷以实邉江汉数屯半天下劲兵之聚湖广四面给军中经费之须爰仗信臣肃将隆防望独高于乔木礼宜备于皇华旣士饱而马腾亦粟陈而贯朽武昌风月清谈无取于元规赤壁江山英气可追于公瑾熟筹疆事归赞庙谟明良相遇之难已亲逢于熈运公侯必复其始当力缵于戎功炎起自孤生安于拙宦强顔为县不无伤锦之羞妄意佐州复有惩羮之虑方俛啄而仰顾孰右挈而左提虽曰恪勤要在米塩之必计如其迟钝尚期辔防之少寛免旷防官实慿大造
　　贺赵提举
　　近辅觧符大廷出节澄清所寄遣肤使以观风选择有加命懿亲而将指舆情胥庆德意来宣共惟某官系冑出于神明文雅同乎寒素外司天族使之崇信厚而无违入佐地官有以调盈虚而不匮少缓金闺之歩聊凝画防之香上念大江以西民更俭岁之患里闾张頥待哺之后政急抚摩州县抟手无措之时尤期假借遂自股肱之郡来颛耳目之司先声一闻和气四逹然雅望素高于中外且明时兼用于亲贤诵棠棣之诗岂不怀于召穆阅麒麟之画亦有取于城阳恐甫驻于华轺即趣还于文陛炎滥叨佐郡深惧旷官当务检身仰候六条之亷察预欣拭目前瞻四牡之光华赞庆之私编摩罔旣
　　贺张提防
　　使名加大帝命更新广一时军国之储莫先泉府罄诸道山川之产悉星轺幸借庇庥敢稽赞庆某官胜流华盖今事指南方居璧水以谈经声已高于周士及入金闺而通籍望遂冠于汉庭右府编摩外防敛散虽阶华要未究猷为孰能操天下之赢资要在考古人之圎法尽权实货专任真材赤仄大钱不待三官之铸黄金上币兼充二等之藏窃谓儒先出逢昭代其宿学宜讐书于东观其清文可挥翰于西垣恐持节之鼎来即赐环而趣觐炎惧叨佐郡喜获事贤自顾拘縻虽难瞻于四牡有怀悃欵輙仰贡于双鱼
　　贺张提刑
　　光膺中诏移按祥刑地环江右者十州寄乗轺之亷问境接鄱阳于一水同衣锦之光华望实素高恩威易洽某官清通而知逺简易而有文阅中兴诸老之贤孰逾先正歴膴仕四朝之乆益振家声湓浦偃藩湖濵将指上心求旧深思乔木之世臣臬事持平无易皇华之肤使况此俗工于讼牍繇其家习于刑书遂烦四牡之驱驰仰逹九重之钦恤以清明而察其浮伪以寛大而息其纷争伫徯褰帷当无珥笔然睿主龙飞之始乃真才鸿渐之秋恐揽辔之鼎来即赐环而入觐炎惧叨佐郡喜获事贤居近郑乡慕谊固非一日身瞻汉节依仁独有二天颂咏惟勤编摩罔旣
　　贺赵帅
　　光膺一札就镇十连揽肤使之绣衣乆烦摄事开元侯之幕府今乃为真条敎素行欢謡増庆某官嘉猷经逺深识见防昨自郎闱出当戎翰其防事如轻车之行熟路其拨繁如利噐之剸盘根报政旣成亟上夔门之节还中有渐来乗楚尾之轺属大廷谋帅之难且方面偃藩之阙拥双旌而将漕聮三组以兼官孰逾文武之全才终畀兵农之重寄焕壁奎而进直跨章贡以分符以惠慈绥四野之耕桑以整暇总十州之步骑然睿主龙飞之始乃真贤鸿渐之时授任专城虽有加于眷倚遄归清禁始大展于经纶舆诵云然宸心可卜炎旷官是惧佐郡何堪三月于兹已积素餐之讥诮二天在上倍怀丹悃之瞻依咏颂惟勤编摩罔旣
　　贺陈运使
　　天廷出节泽国乘轺申命维新独奉计防之使指选才已试无逾延阁之儒英望实素高恩威易洽某官识精而学奥志定而气全司出纳于南宫知足用裕民之要正稽违于右辖有奉公振职之称小出绪余未摅素蕴属渊之重外寄清视以观风权义利于重轻寜急举鞭之筭谨德刑于先后岂专持斧之威遂増六辔之光华来导九重之志虑借甚先声之美蔼然和气之浮苐泰道之方亨值离明之继照以辨博参稽于国论以忠嘉啓沃于君心宜有追锋按部难淹于鹑尾即闻前席班朝首缀于蛾眉炎无以佐州未能忘禄方自怜其坎乃获近于帡幪小吏之事上官当恪遵于约束晚学之从先进又有觊于品题赞庆惟深敷宣罔旣
　　上周丞相
　　名位至于絶百寮斯难攀附道德足以服一世可不依归况善类宜有主盟则来者固无絶法飞走之从麟鳯殆欲去而莫能山海之集防埃未有辞而不受辄伸悃愊仰渎威尊某官命世真儒爽邦良弼从容造膝赞揖逊于睿谋恳恻沃心廸清明于初政号召四方之豪俊铺张万事之规模风采凛然肯燕坐江沱之表浮言过矣何毁伤日月之明敬惟元老之去留实系本朝之轻重愿从赤松尔岂昔贤之雅怀当如苍生何有天下之同欲况值皇明之继照正资耆德之告猷虽优游固可以保身而缱绻岂忘于体国其重望则在廷之九鼎其深谋则当宁之元恐逺人必问莱公不宜在外苟中国旣相司马又复何忧人心有孚天意自定炎起家氷冷随牒陆沉年不后人时无知己妄欲通名而自献初非附势而有求士上龙津皆受三沐薰之赐身行骥坂亦期一盼睐之荣占小己之贤愚在片言之可否
　　贺赵提刑
　　渊所向天指有加民吏耸闻益尊严于持斧山川不改无劳勚于乗轺协气滋多懽声逾洽某官系时宿望为国茂亲分汉郡守之符治高近辅持周行人之节望着皇华千艘内给于日畿六辔偏行于泽国其风采精明而可敬其敎条简易而不烦上念祥刑欲逹虞廷之钦恤孰能淑问少惩楚俗之轻佻乃烦棠棣之贤暂聴甘棠之讼况清明之初政资夹辅于诸公岂淹耳目之司即在股肱之列炎佐州何算旷职是忧旣无一日之长难于自免幸近二星之次照以余光赞庆之私编摩难写
　　荅欧阳倅
　　熊轼在前愧乏题舆之誉龙门居右喜谐倾盖之私輙修敬于尺书预通名于丈席某官操修清介醖籍温醇究抚字之心尝不卑于墨绶贰藩宣之政亦聊拥于缇屏顾兹一垒之封限以重湖之阻半刺虽分符之亚未展猷为诸公有推毂之言宜陞华近即见赐环于帝所讵容税驾于里居炎妄意摄官何能佐郡如将弛担值从者之未行尚可负墙闻仁人之余论
　　荅刘监酒
　　逺宦栖迟偶在八龙之里高情洒落骤来双鲤之书欣防面之有期愧驰词之不敏某官摛文华赡秉德清修郁乔木于百年家声犹在骋骅骝于千里才气无前暂安筦库之卑以养搢绅之誉涵今茹古益新黄绢之色丝发防决科当复青氊之旧物炎仰高甚乆披雾无因岂意是行获酬所愿逡廵倾盖可摅棠棣之思勉强抽毫莫报木之赠
　　回江宣义
　　东朝衍庆北阙疏恩嘉黄发之脩龄赐緑衣之新命某官儒流前辈昭代逸民缅想幽居有击缶引觞之乐决知雅志无弹冠结绶之思然子心必贵于显亲而帝德方均于锡类喜夫妇康寜而偕老值朝廷希濶之殊荣庭户増辉里闾改观异王符之缝掖徒号潜夫笑德曜之荆钗空随高士方圗奏记遽辱贻牋齿虽宿而意新深叹属辞之妙丽年弥高而德邵尚期承敎之从容喜愧交怀有言莫尽
　　回崔秀才
　　力役先于温户法所当然追逮及于寒儒吏安取此薄正舞文之迭遽承执贽之恭阅防缀于华牋知沈潜于黄卷旣免讼庭之牒愬可专黉舍之修藏然籍民虽受地一廛而勤动若登仕版则占田千畆而安闲因险阻之备尝请激昻而自奋用酬来贶少效愚尚兾高明特垂鍳察
　　谢沈察院
　　北阙上书合俟刑于司败西垣出命骤假宠于成均恍如得仙疑以为梦且今日求言之匦如古人进善之旌当离照之初升蓄干刚而未发权臣防扈伪党附离人谁无私专欲排于利己事旣太甚曽不畏于欺君动震怒于雷霆投渠魁于魑魅丕显龙飞之华旦旁罗鸿渐之真贤乃采嘉谋以裨新政岂无智者之虑安用狂夫之言如炎者麤读古文不知今事亦欲求于富贵圎枘方穿孰肯荐其姓名左书右息政縁氷冷遂至陆沉蒲栁之质望秋发虽种种葵藿之生向日心则拳拳愿输一得之愚仰彻四聪之聴书旣成而复毁意欲却而更前竟干萧斧之诛尽献刍言之陋钧天帝所乌知虮虱之防臣璧水英躔忽玷鹓鸿之末缀出纶有自推毂为谁某官德备清和气函刚直鳯九苞而为瑞识者心降豸一角以触邪闻之胆落薰莸无臭玉石自分坐致朝廷之清明因捜人物之淹滞青云今日未易攀援白首同年自甘流落何一贵一贱之势异而三沐三薰之意勤殆欲与之同升不使终于独困防于防地寘在胜流自省何人可当此选未忧博士之得咎先虑诸生之见嘲炎敢不仗此挈提起其衰懦筹当世之务非矜掉舌之空谈讲先圣之经必使洗心于伪习傥无旷职是曰酬恩
　　回蒋敎授
　　才识之优素闻第一师儒之选果见无双得龙友于渥洼空马羣于冀北某官钩深学海掞藻士林八卦六爻研羲文之妙防一风二赋振屈贾之遗音负此两长超然独歩暂时缓带肯处诸侯半璧之宫不日曵裾径登上帝羣玉之府岂圗孤陋获识英髦健笔惊人共叹阳春之寡和高轩过我乃防明月之暗投藏以为荣报于何有
　　谢张尚书【代】
　　谏坡承乏初无补衮之忠起部陞华遽玷出纶之宠处非其称愧溢于荣某非有长才素安拙宦乆更州县之役误被圣明之知凢十荐而齿周行不三年而聮法从晋居骑省兼侍金华旣未能尽五諌之规亦无以发六经之防苐欲明于国是义不顾私尝力诋于邦诬言多咈众方祈补外以避咎乃更留中而得迁顾晚节之浮沉遂班常伯念平生之梦想不到文昌自视歉然何由得此某官承家文献许国忠嘉御众牧民分吾君之忧顾好贤乐善如先正之公平靖言侥幸之多必借游谈之助方圗叙谢遽防赐锦綉之章但喜拜嘉终莫致琼瑶之报
　　贺张尚书【代】
　　一札疏荣十连移镇赤文緑字冠学士之清班绛节碧幢开元侯之幕府敎条风动民气春回某官敏识照防宏才经逺出遇孝宗之神圣遂亟上于亨途仰承魏国之忠勤将大恢于前烈乃由武部洊偃价藩壮邉之金汤谨陪京之筦钥贤劳如此王觐何迟正縁谋元帅之难且复借中权之重披圗舆地抚一道于西江占象璇霄焕二星于东壁消里闾之愁叹变旗帜之精明旣讫外庸上心所向即还近列佥论攸同某厠迹日邉受廛宇下拟誊书而未果愧贻问之相先乆隔英姿思聴汉庭之革履旣知世德请赓郑国之缁衣
　　回丁茶马【代】
　　諌省充员甚惭无补文昌分职乃获超迁静言徼幸之因殆有游扬之助某官敏锐而便烦剧激昻以赴功名歴井扪参万里肃将于使防摘山市骏六军増壮于戎容裔夷信服其亷平属部耸闻其风采泛阅当今之人物孰逾执事之才猷岂无里言犹在外服有如戆拙洊列清华欲修谢而未遑辱贻音之下逮木有赠不能视施而酬茅茹同升但兾劳来之喜
　　回吴两府【代】
　　擢司事典甫再阅于旬时晋长兵曹遽洊膺于新命殆因长者之借誉遂玷公朝之误恩某官贵重至于上公清苦同乎寒士居京师奉朝请絶无悔吝之疵开幕府班敎条輙上循良之最醖籍之美雍容可观左戚右贤虽曰祖宗之旧典经文纬武孰知天下之全材宜繇肺腑之亲入在股肱之列某自登朝着获际下风窃揆雅怀盖尊主庇民之是念孰观旷度亦好贤乐善以为公故此超逾出于推挽未遑叙谢先辱贻音櫽括之工文从而字顺金珠之重意盛而礼勤徒极铭藏莫酬珍贶
　　回朱经干
　　上书论事自哂其狂倚席谈经甚惭非据误被圣明之采择殆因朋旧之吹嘘恭惟某官学知本原文有典则始偕郡计早飞第一之声旋入郊庠果见逸羣之气讵宜屈高士以主簿聊复为上客于诸侯盖舂容旁薄而其进也徐则演迤渊沦而所行者逺将益充于噐业以大奋于功名顾惟学问之荒滥处师儒之后方圗叙谢遽沐贻音八桂间关念故人之方逺双鱼缱绻感厚意之难酬铭佩之私编摩莫旣
　　双溪类稾卷十六
　　钦定四库全书
　　双溪类稾卷十七　　　　　宋　王炎　撰啓
　　回高舍人
　　璧水谈经甚惭不学木天挟册尤愧非才洊玷公朝之误恩悉繇先达之借誉伏念炎拙于瓦合坐是陆沉已分此生终迷朱墨自怜垂老乆弃铅黄讵期脱州县之劳輙获缀师儒之末未知奥义姑诵陈言不能亹亹而解頥岂办铮铮而折角方忧官谤忽奉除音读未见之书虽获酬于夙志负寡闻之诮实难厠于时髦非借吹嘘曷膺选擢某官斯文司命吾党主盟未尝恃己之长颛务成人之美承顔侍教旣许抠衣缓颊游谈遂勤推毂偶縁请告稍稽造谢之恭敢意防谦特枉赠言之宠躬俟进趍之际面陈感怍之情
　　谢余丞相【代】
　　铨综之难盖繇德进论思之命乃许序迁仰玷误恩逺承褒语念乆随于宦牒乃晚缀于朝绅俄备诤臣洊班常伯时无营缮何以鸠工世旣敉寜幸而偃武盖甚惭于尸素敢有兾于陞华况古号冢卿实位六官之长而今称剧部仍兼四选之繁借曰充员得无旷职顾兹假宠必有先容某官廸哲爽邦奋忠衞上当少海日升之始冠泰阶星拱之聮备着勤劳不居宠利黄金驷马暂优丞相之告归赤舄衮衣旋命上公而为伯乃心王室有意人材顾尝被于陶镕获供噐使尚不忘于推挽遂至阶升甫传邮置之音即枉记曹之敎防谦已甚拜赐难安将睎行俭之知人虽无藻鍳若效巨源之啓事犹有朴忠当自竭以奉公或可期于报德
　　回黄少卿
　　将指观风固须肤使刺经议礼尤借通儒某官秉德高明禔身荘靖有元元本本之学素号洽闻明是是非非之公坚持正论昨繇諌省出奉诏条周行岭海之间旣腾异最光奉丝纶之宠入冠清流方欲誊书骤防贻问双鱼甚美空怀拜赐之惭四牡且归日伫同朝之喜
　　回武举李状元
　　龙飞防士将收天下之竒才豹变发身遂占廷中之前列某人英姿卓越壮气激昻早厌儒冠思登勇爵欲跨云霄而直上果超流辈以先鸣胪句一传佥言无间未及面陈于贺臆乃防首贶于华牋由韦布以起家今见奉亲之喜属櫜鞬而从事更坚报国之忠伫观富贵之鼎来以副交游之属望
　　贺京丞相
　　恭惟大廷读命亚保升华明良防遇之难期诸千载家国荣怀之庆寄在一贤旣有茂勲可无醲赏某官出逢昭代超处宗工有包四海之量而其动也中有周万物之智而所居者正防鳌足以立极底定丕基攀龙鳞而升云大符公望志惟安于社稷心无怍于神明翊我圣君享于烈祖开清庙成华之瑞兆慈皇介福之祥定省从容爱钦浃洽虽感格本繇于孝德然弥缝全仗于忠诚喜溢三宫懽腾六合岂锡类不遗于黎老而疏恩可后于元臣畀以篆车俾正贰公之位授之青社仍关大国之封将恨无官爵之可酬方奋起事功而未艾繄主上拟勲华而不愧则我公视益稷以何加炎鈆椠孤生茵慿下走金门待诏裁诗幸继于诸儒石室防书记事又陪于太史念朝野之共喜曰君臣之俱荣为父母亿万年方展尽悦亲之道上符瑞百千所又寖彰受命之休凢有识知悉同祝颂用是敷陈于贺悃初非修饰于防辞
　　贺高内翰
　　中宸疏宠内相升华乆虚位以俟贤下皆属目今正名而申命士悉降心岂惟儒者之至荣抑亦朝廷之盛事玉堂増美素推训诰之最工金铉在前即见经纶之有日炎辱知甚厚赞庆尤深纳谒賔闳寜鳬趍之敢后贡牋记府蕲燕贺之争先
　　贺陈舎人
　　疏宠中宸陞华左史虽曰序迁于清贯实惟妙简于渊斯文有光善类相庆盖歩武聮于法从而眡瞻际于清光此吾儒之至荣非他职之可比兼书言动旣载笔于螭防颛掌训辞即挥翰于鳯沼属趍朝而奏对仍被命以校文仄聴除音阻陪賔序喜虽盈于心曲意莫尽于毫端
　　回赵敎授
　　宗盟之秀独立不羣文艺之高屈居第二敢谓谦勤之厚意肯贻骈俪之华牋某官頴异出于神明清苦同乎寒素耻随俗靡欲以文鸣刘子政经术冠于诸儒李长吉篇章传于天下虽公族之希有岂今人之不如暂为侯泮之明师即簉王庭之诸彦愿充逺业企及前修防茅茹以同升虽有见贤之喜投木而莫报空怀爱我之私
　　贺许国正
　　掌璧沼之规旣膺妙选通金闺之籍骤进华阶在雅怀寜计班级之崇卑然吾党共喜英豪之选擢向虽偃屈今则骞腾尝幸同寮尤深赞庆适拘谒禁阻造賔闳敬以寸诚寓于尺牍其为颂咏罔旣敷陈
　　谢范舎人
　　掌书藏室已玷英游汗简着庭洊叨新命惟记事系于日月如编年谓之春秋孰谓非才可充此选盖昔者聮名于虎榜而今焉承敎于麟防内揆侥逾悉繇汲引属拘谒禁尚阻造门敢意谦光首勤削牍其为感怍罔旣名言
　　贺易秘书
　　纶綍之恩并登二妙图书之府独至三迁是曰兰防之英可増蓬山之重逺业益深于涵飬亨途即见于骞腾念辱在于同僚且叨聮于新命其为欣愧罔旣名言
　　谢谢给事
　　史观充员已惭非据郎闱摄事尤恐弗胜悉繇汲引之私辱在选抡之数盖以主张于国是因而爱惜于人才皂盖蕃宣尝厠登门之列黄扉献纳不忘推毂之勤方图面控于谢悰遽荷首攽于褒语罙深感怍莫旣名言
　　贺姚中丞
　　疏恩北阙进位南防大司马列于六官第修邦政中执法长于三院实正朝纲未得其人乆虚此职兹自宸之亲擢俯稽舆诵以佥同公论固待之而后明善人亦恃焉而无恐炎密叨大庇且辱深知非徒幸小已之有依抑实为清朝而赞庆尚俟雁行而进并摅燕贺之诚
　　贺京丞相
　　金銮作命诞告大庭玉铉増华晋居上宰德望足以镇四海宜加体貌之崇名位至于絶百寮愈觉观瞻之峻三宫燕衎九鼎尊安某官圣域真儒熈朝元老以寛大纳万殊于度内以精深照庶务于几先光辅一人逮今五载正邪有辨君子进而小人之道消信义不逾内治伸而外侮之情屈刑清兵寝人怀其生物阜年丰天锡以福成功若此舆诵翕然如汉萧何任已颛于一相视周姬旦位合首于三公岂惟主上虚心而待之抑亦中外属目者乆矣自右弼而升左辅可殚经济之谋以圣主而得贤臣允属亨嘉之防不移魁柄益焕阶符道将追稷契以为徒治可继勲华而无间炎自惟困吝初无先容谁赐生成乃有大造衮绣又加其旧搢绅相贺于朝旣幸而逢交泰之休可无以致私心之喜言虽不敏诚则难缄伏乞钧慈俯垂鉴念
　　贺谢右丞相
　　诞布制麻晋升宰席运枢机而经武旣展壮猷秉钧轴以调元宜膺大任三宫燕衎九鼎尊安窃以二相经纶一人垂拱并立有同于柱石相资当似于塩梅亦惟谋国之协心斯可仰成而共己某官气和而心肃学奥而识精当龙飞御极之初冠鸿渐在庭之列间于两社今也五年造膝输忠虚怀纳善清明中正君子进而小人之道消安靖和平内患宁而外忧之途屈五兵不试人怀其生百谷屡丰天锡以福成功如此舆诵翕然宜啓金瓯以光玉铉物情所愿思如姚宋当国之太平帝防一颁果同文富并命而相贺炎自惟困吝初无先容谁赐生成乃有大造衮绣有加其旧搢绅皆有所依旣幸而逢交泰之休可无以致私心之喜言虽不敏诚则难缄伏乞钧慈俯赐鍳念
　　贺何知院
　　显膺命防晋位元枢颛借壮猷本万兵而立武仍赞同德次二相以经邦朝廷恃此而体尊强敌闻之而气慑窃以邦国之势以人而重轻政事之机因时而舒卷庙堂正色百辟承风樽爼折冲六军増气兼二者之大任必一时之伟人某官学高明而不羣气刚大而有守君子倚其特立尽却邦邪异论折于公言大明国是遂以初潜之旧学亟参鬷假之明谟弥缝辅赞道合于一堂安静和平福加乎四海宜处东西之两地庶摅文武之全才自行人玉帛之徃来盖歴岁干戈之包裹孰言选将智愚未分孰议练兵健懦无别军储欲裕邉琐尚严虽旣和而战非可忘纵不战而守宜有备圗之亟切事未立而众先哗救以舒徐弊渐去而功可集窃窥逺虑必有成规炎无为先容乆分平进晚逢知己敢不归心苟可酬恩寜辞陨命辄因贺庆之语一吐狂愚之言伏乞钧慈俯垂鍳念
　　贺许同知
　　继治慈皇勤成巨典畴庸近弼序进崇资君臣俱荣中外咸喜某官秉心廸哲体道据中进翊鸿枢摅忠精而卫上系隆骏命赞孝治以奉亲乃作一经以垂万祀侈家邦之盛事着明圣之宏休今迄终编旣上陪于清覧曩尝载笔宜特涣于恩章体貌加隆股肱増美炎仰防大造稍振孤踪岂惟私已之有依实为公朝而共庆明良嘉防亲逢千载之期富贵鼎来将进羣公之表其为欣抃罔旣编摩
　　回王守
　　鹢首泝江间关万里虎符画壤镇抚一圻慰逺俗之观瞻布朝廷之德意某官起于华胄济以真才风流觉谈笑之多闻慷慨以功名而自许奔电蹑云之足中亦少休防蛟裂兕之锋今方小试遥知洗篆条敎一新已遂凝香剸裁多暇吏立春氷之上人行古镜之中即有赐环不容暖席炎自怜寡与乃幸纳交怀绶来朝虽喜从容而晤语衘杯话别骤惊隔濶于英姿欲伸竿牍之寒温浩叹关山之辽逺敢期高谊贬赐华牋妙语难酬虚辱双鱼之厚贶中心所愿惟蕲五马之遄归悃愊之诚敷陈罔旣
　　谢范侍郎
　　麟防抱椠误玷除音鳯沼挥毫骤贻褒语惟唐虞之二典宜辑成书有迁固之三长可颛实録何下资于寡见盖旁借于游谈曩共取青聮姓字于慈恩之塔今将垂白追歩趍于著作之庭薄技且穷残膏可丐
　　回林判院
　　哲人制行可为法于将来孝子显亲欲扬名于不朽谥虽一惠法有两端限以班资之崇在乎贵贵参诸德义之善又以贤贤岂特广恩盖将示劝先正侍郎位不登于三品望实重于一时以渊源六学之精防有充塞两间之刚大事当立断诏防夺之而必行义有力争举世非之而不顾去就之际雍容可观死生之间清明不乱是当求之古人尔可不谓之贤者乎朝惜鉴亡士悲梁壊难拘礼寺之条例当凖淳熈之制书惟简可以见其正直而无私惟肃可以示其刚方而有守考诸谥法揆以公言用此易名初无浮实方闻奏牍之所请深喜承家之有人逮纶诰之疏荣辱华牋之委贶摛辞有烂陈义甚高念昔年随牒于长沙以晚学备员于泮水敎之话言以开其固陋赐之荐墨以振其孤寒顾渉世之多竒叹知心之无几缅怀旧事契濶堪伤今见后昆风流尚在偶获陪于末议觊少发于幽光因念仰高无复九原之可作惟蕲济羙庶几千载以犹生
　　饶州到任上吴提防
　　中都结绶尝陪一日之雅游支郡把麾遂窃二天之大庇敬裁奏记仰告戍期某官今事指南名流华盖春阳温厚外示德人之容止水清明内潜君子之智三异仁孚于众志十竒声彻于宸聪雉监考工方晋在储才之地虎符分守乃果于请郡而行望实浸高眷知弥笃尽提泉货专属星轺总十道以铸山运一鞭而流地但见阜通于九府不烦分于三官伫看外庸即登近侍炎曩縁超躐自速颠隮散吏祝厘方思循省误恩起废盖有夤縁靖言抆拭之由皆仗吹嘘之赐分忧所寄志虽切于字民治剧非长心甚虞于旷职瞻承在望欣惧交怀仰借帡幪幸获依于德宇更期儆防庶无戾于官箴
　　翁提刑
　　祝厘闲馆骤剖鱼符受察外防幸依龙节敬裁奏记仰告戍期某官体道据中秉心廸哲清而容物使人鄙吝之意消善不近名与世浮夸之趣异慈祥布政一驾朱轓明恕平刑三持绣斧望日邉而密迩环江表以咨询旣讫外庸必归近列其鸿博可演纶于西掖其刚方宜端简于南防召节且来促装可俟炎曩縁超躐自速颠隮窃食祠官投闲地冷承流支郡起废恩深侥幸为多夤縁有自昔逺游湖外尝亲飞舄之郎官今假守楚东获事褰帷之肤使瞻承在望欣惧交怀四牡光华独近照临之末六条亷问尚期寛假之私
　　于倅
　　引买臣之绶假守何堪题仲举之舆同僚是恃方将聮事敢不通名某官识逺见防才高便剧尝纡墨绶流岂弟之仁声肯驾缇屏狥安恬之雅志惟是蕃宣之寄资于按察之严旣信立而令行即民怀而吏畏正恐下车之未几即闻召节之鼎来炎垂老投闲误恩起废固欲尽心于抚字颇忧临事而钝迟頼半刺之通行容一麾之画诺勉其不逮虽自加儆防之勤増所未能实有待弥缝之益
　　陈敎授
　　倚席上庠识英才之防萃分符支郡得益友于同僚某官学博而识精行修而志立取汉庭之上第训鲁泮之诸生职号师儒岂止讲论于綘帐义同賔客尤资讽议于黄堂自顾陈人决非能吏力加鞭防不无旷职之忧頼有箴规庶遂辅仁之愿
　　诸县宰
　　垂老投闲未能忘禄误恩起废亦许为州方欲誊书遽勤贻问某官以才自奋其誉甚休负抱旣高合着鞭于云路进趍有节聊飞舄于雷封念假守之无堪惟旷官之是惧理财患乎苛亦患乎弛聴讼欲其恕尤欲其明恃有县大夫之贤共修职业庶几明天子之德下究闾阎少叙鄙怀用酬来贶
　　赵路分
　　属目戎防仰止护军之贰縻身郡绂于属部之中恭职有期通名敢后某官天资敏锐人品高明抗子政之忠精怀道宗之方略天山三箭有志矦封金匮六韬不颛古法道本无殊于文武上方并用于亲贤暂属鞬櫜总列城之歩骑伫分旄钺建上将之鼓旗炎垂老投闲误恩起废幸而假守可以依仁横槊赋诗愿熟闻于健论治民振旅尚少起于衰怀
　　职官
　　垂老投闲旋开三径误恩起废获把一麾幸击柝之相闻愧誊牋之不敏某官才猷精练阀阅光融自治横翔闻青云而覩雉不嫌小却泛緑水以依莲便坐凝香可无婉画诸公推毂必有里言炎正为食贫未能忘禄不嫺吏事恐戾官箴思竭力以支梧借同僚之佽助用酬来贶薄叙鄙悰
　　通问陈待制
　　误恩与之便郡幸薄官期先逹居于是邦可为师法敬修奏记仰彻防人某官諌省名流文昌雅望先知不惑独能明乎天下之是非自信甚坚未始于众人之毁誉卷舒有道进退无疵琳馆飬高松班寓直公固无心于经世上方有意于任贤一代伟人乆如砥柱之特立四朝耆老今乃灵光之独存虽欲追赤松而与游恐复为苍生而强起炎昨于日下尝获瞻承退在山中无由候问因剖鱼符而抚字可陪鸠杖之从容有社有民敎诲愿闻于余论事贤事贵敬恭务竭于诚心
　　谢宰执
　　祠庭赋禄旣叨抆拭之恩邻郡字民遂玷蕃宣之列便安如此糜殒以之伏念炎坎孤生栖迟拙宦晚荷圣明之采择遍更学馆之清华兼摄郎曹径升戎监不思超躐宜速颠隮察物理之乗除灾生于福顺天机之徃复困极而通再阅朞年洊承新命暂祝厘而置散即假守以分忧惟徽饶两郡之间封圻相望然顔范二贤之逺风烈如存得近地以欣然企昔贤而愧甚自知驽缓难称鸿私兹盖伏遇某官道揆公平德心广大瑕瑜不掩岂因一而废人长短兼收将集羣材而立政虽如庸陋亦未弃捐炎敢不厉已勤亷问民疾苦广朝廷寛大之意专务抚摩消田里愁叹之声稍苏雕瘵
　　谢台谏
　　三径屏居祝厘闲散一麾假宠得郡便安抆拭恩浓挈提力大伏念炎倦游寡与平进无阶晚防上圣之误知遂玷中朝之清贯超逾至此颠沛从之初如鹢退于过都今乃马还于出塞旣赋祠官之禄洊分长吏之符惟徽饶两境之交封圻相望而顔范二公之逺声烈如存得近地以欣然企前贤而愧甚伏遇某官秉德刚方而有守持心仁厚而不苛谓长短兼收将集羣材而立事则瑕瑜不掩难因一而废人特赐主盟免为弃物炎敢不省躬玷阙厉志亷平专务抚摩上体朝廷之寛大庶苏雕瘵下消田里之叹愁
　　通致政王温州
　　郡太守分忧之职颛以字民乡先生得谢于家宜先问政行将入境可不通名某官德齿俱高人门两重其通介不随乎流俗其亷防可厉于贪夫握铜虎以开藩盖尝小试杖玉鸠而佚老随即居休细考行藏可无悔吝在诸生当日陪于几席如长吏合时造于门墙炎备数祝厘防恩起废江城假守愿克己以奉公星社依仁请委心而承敎
　　检法
　　由祠官假守于铜符幸防抆拭有仁者为僚于綉节可借帡幪未敢俶装合先奏记某官通才无滞华问甚都自宜接金马之英游且复赞轺轩之臬事其处心仁厚则民无所枉其用意精密则吏不能欺岂止谳疑可执防中之法行将擢用以为天下之平炎三载投闲一麾起废叨居长吏兼蔽要囚先德后刑当体上心之钦恤稽经诹律愿承使指之哀矜尚丐函容可逃瘝旷
　　陈主管
　　抆拭恩深玷铜符之假守帡幪地近有玉节之同寮敬驰奏记之诚预逹依仁之意某官人门两大才德俱优百年乔木之故家于今有几千里青云之逺噐其进无难暂佐星轺兼司泉货足国用者在此将闻贯朽于中都选世臣而用之即见阶升于清贯炎投闲三载起废一麾盖平生怀覩鳯之私而今日有登龙之便抚耄倪于封内受约束于防中职在藩宣敢不讲求于民莫心祈覆护庶几免戾于官箴
　　陈知监
　　殊庭赋禄误防起废之恩便郡分忧适有依仁之幸某官起于华胄济以真材陪星次之輶轩衍泉流之寳藏贯朽而不可校伫闻九府之充盈岁计之则有余何待三官之鼔铸苐超升于清贯难乆屈于贤劳炎三载投闲一麾假宠旷瘝是惧抚字何堪将合鱼符可讲同僚之好先慿鲤素稍摅慕谊之诚
　　湖州到任谢宰执
　　扫轨穷山分无荣望分符近甸误有恩除自量困踬之余难称使令之意惟吴兴之一郡近魏阙之九重丁黄之籍浸繁金布之输不给与之共理将以分忧若非通材必且旷职炎壮犹无用老复何为尝抱椠于瀛洲亦把麾于鄱国皆因速谤再至投闲敢期赐对于便朝尚许攽条于辅郡非平心何以折民讼非防已何以率官僚不特投诸繁剧之中未免拙于催科而已某官以凖绳揆万事以陶冶噐百工掩其瑕疵加以抆拭炎敢不切于补过期不负民内顾夙心岂衒引防稽之绶愿全晚节行当挂神武之冠倘不辱身是为报德
　　谢从官
　　屏居三径越在穷山起把一麾密依行阙抆拭之误恩甚宠吹嘘之大造为多伏念炎碌碌亡竒惸惸寡与瀛洲抱椠鄱水分符谁谓数竒动而速谤自知识暗谋不周身此宜终老于樵渔何敢希荣于牧守况古称苕霅为浙右之名城而今视京畿乃日邉之辅郡寛厚者长于抚摩而短于治剧精练者急于办集而缓于字民于斯二端未有一得付以藩宣之寄擢于废弃之余曽是伤弓若何全璧伏遇某官严于律己轻以待人推君子包荒之心广朝廷使过之意虽菅蒯以无废或桑榆之可收炎敢不振衰迟之踪殚牧飬之力使之弹治谅无梁国之能督以催科寜若道州之拙
　　谢孟漕
　　鳯阙非遥虎符有守便朝赐对诏防趣行主上之德意寛仁防治之敎条简易于斯抚字可谓便安载念此州殊非曩日三贤祠在谁希前哲之高风六客堂空无复宦游之乐事旣纷纷于牒诉又汨汨于簿书征之利日取之若甚多金布之输岁计之常不足何以免催科之拙庶乎为保障之谋伏遇某官令问冠于朝端名门甲于天下以能治剧兼两道以裕财其实留中近九重而驻节炎幸縁一日之雅素可窃二天之庇庥虽无御黠马之严称为能吏愿戒烹小鲜之扰加惠齐民
　　荅韩总管
　　假守朱轓将合符于近甸董戎玉帐亦税驾于是邦方欲誊牋遽勤贻问某官受才英特执德靖防系胄出于貂蝉韬略通乎虎豹未际功名之防小施整暇之能暂佐中权总千羣之歩骑行登上将护一面之金汤炎老矣无堪懦而不武念仰高之有素幸借润之可期悃愊所怀编摩莫尽
　　荅魏倅
　　外诸侯之守在于抚字其民半刺史之权所以通行其职辱讲同僚之好首防枉敎之欢某官世阀光融才猷敏邵展士元之骥未足究其所长题仲举之舆是宜借以为重何期天幸获共官聮庶几缱绻以相依必肯弥缝其不逮瞻风非逺披雾有期胸次所怀毫端莫尽
　　荅长兴安吉知县
　　朱轓莅事固无取夫烦苛墨绶近民尤贵察其肥瘠欲为循吏难矣愿与执事圗之某官行已清修拨繁敏决方县官之意虽专于保障而郡守之责在拙于催科要当处之适中相与去其太甚黄堂不至束手而无措赤子亦可息肩而少休但使田里无叹愁之声不负朝廷有寛大之意伫观优课即上亨途聊发鄙怀用酬先施
　　荅乌程归安德清武康知县
　　隼旟假守偶及戍期鳬舄同僚遽来敎赐某官疏通无滞亷谨自将小试民庸暂行邑事若以仁厚之意寓于催科之间万户按堵而居不病烹鲜之扰诸公推毂而上何忧展骥之难自顾陈人岂堪剧郡所愿同心而共济必无防手以旁观悃欵之情敷陈罔旣
　　荅项敎授
　　上庠倚席识英才于广座之中近甸分符得益友于同寮之右引领至止开缄洒然某官行无瑕疵文有警防拜优恩而觧褐入膴仕以弹冠自宜登道家之蓬莱乃肯采侯泮之芹藻小褰绛帐使知模范之良间造黄堂必有箴规之助
　　谢王县丞
　　拏舟甫至素非识面之交曵履相迎遽有赠言之宠为公敛祍而荘诵使我置书而永叹追忆旧游恍如昨梦乃防缀拾其陈迹曲畀褒嘉之过辞见谓全才诚为溢羙是非不诡岂应专于颂而无规直谅相资尚兾有所闻而必告
　　荅嘉兴程寺丞
　　蓬户讳穷乆借卿云之润竹符分守又依邻烛之光方欲誊牋遽勤贻问某官防通之学雅健之文驰妙誉于搢绅之间无能先者升华贯于荷槖之列姑少徐之自请一麾小观治最行攽二节入觐清光上以赞朝廷之逺猷下以増乡曲之荣观炎贫犹恋禄老复为州自顾缪悠深虑奏刀之折尚祈庇护或能全璧而归悃欵之情敷陈罔旣
　　交代吴仲寛
　　老上挂冠之请强此行春众期慿轼之来甚于望岁旣为公而供洒扫敬遣骑以问寒温某官乔木故家浑金厚德寛和乐易恢然有长者之称详练清通蔚尔在人材之选自合继论思于琐闼胡为烦画诺于黄堂顾是一州号今三辅衣冠虽众掣肘者稀金布无赢究心亦办苐蝗旱之相继未免凶荒若蚕麦之皆登可无饿殍专俟抚摩于新尹尽苏雕瘵之穷民恐未驾两轓而行即闻趍二节之召炎贫犹恋禄倦亦怀归松菊荒凉桑榆晼晚缅思少壮同难兄题淡墨之名敢意衰迟与执事有合符之契是谓托子孙之好岂徒交季孟之间心曲所怀毫端难尽熈春寒往君子道亨愿调护于鼎茵益介绥于戬谷





　　双溪类稾卷十七
　　钦定四库全书
　　双溪类稾卷十八　　　　　宋　王炎　撰啓
　　贺徽州赵守
　　守股肱之郡选择非轻任肺腑之亲藩宣惟允一麾风动千里春回某官系胄出于神明操履同乎寒素以凖绳之行矫贵游之习以经纬之文决英俊之科三缓带于莲池一鸣弦于花县雅怀平进题舆姑驾于贰车治最升闻给饷遂班于六院上欲试之冯翊公非薄于淮阳乃眷此邦今为近辅舆赋之催科已重闾阎之疾苦颇多自明府之开藩闻老甿之相语必寛平而无扰庶雕瘵之有瘳岂止文吴冠汉京之循吏当如毛毕首周室之诸卿炎需次里中受廛宇下百本薤一畦韭方遵奉于教条三钟粟十束薪又薄沾于稍食其为赞庆罔旣名言
　　回交代周郎中
　　昨登三馆幸接英游今合五符又叨交契虽在后难攀乎逸驾然告新必授以成规遥睇茵慿敬修竿牍某官学深圣域文掞国华是谓胜流尝已防书于金匮如其小用亦宜演诰于黄麻乃欲讫其外庸而暂违于帝所逺追冉季擅政术于四科高视赵张腾治声于三辅众虽诣阙难以借留朝有赐环趣之来觐嘉猷告于后即升献纳之司利泽施于民尽展经纶之蕴炎侵防未路困吝孤踪起废恩深拨繁才短恃有教条之井井可以防成更蕲诲约之谆谆使之免戾
　　贺吴兴郡王
　　大庭读命亚传升华镂玉増徽慈孝洽两宫之庆篆车彰采友恭形四海之风盛事流传欢声洋溢某官端荘而好礼静厚而尚仁晨趍辨色之朝其仪唯谨日致承顔之养于志无违属圣君方骏惠于先猷为太母衍鸿休于显号令眷懿亲之近无逾介弟之贤视公府之多仪未为异数诏王朝之特揖庸示殊恩蕚楼益美于相辉棘位超升而在左慈闱喜怿兹惟系出于孝皇属借荣华岂止事同于信邸炎赘员间馆依德高墉梦断日邉阻进瞻于衮綉身居林下但传诵于丝纶
　　通孟守
　　冯轼徐驱鼎来千骑结庐屏处幸受一廛行将伏谒于道周可不通名于记室某官莅官之清如水接物之和似春于进取也甚亷以宏深其所飬岂不贰邉城之守衞亦尝提民部之酤欲讫外庸暂临近辅仰瞻行阙在今日则地优旧号富州视异时而民瘠先声所至众志已孚必知以抚字而为先非曰置催科而不问苐恐未下车之际已闻不俟驾之招炎困吝之余栖迟于此聴父老扶杖而相语谓史君合符之有期日望班条风行阖境遽防谦抑先委贶以五云之书倍喜衰迟获托迹于二天之庇
　　与王监丞
　　曩尝倾盖觧后日邉今获受廛栖迟宇下可无一纸往彻双旌某官负卓越之才怀经纶之志万言落笔四海无人自合横翔径处紫禁玉堂之上曷为小却尚留清香画防之间惟其所飬者闳深是以独亷于进取暂临近辅可讫外庸发摘吏奸如神明抚摩民莫如父母此士庶之所属望亦君侯之所优为苐恐赐环不容暖席炎平生多难垂老投闲属慿轼之鼎来方杜门而屏处阻干典谒莫陪賔从之追趍但与野人共喜闾阎之清晏
　　贺石宰
　　一元天统肇始三防百里人和集为多福某官屈金闺之歩武试墨绶之剸裁飞舄将朝鸣弦无事爰体复亨之动以迎泰吉之来气感荔芸共借此时之冬日隂成桃李姑留嗣岁之春风炎扫轨潜身望门矫首莫持杯而为夀徒削牍以将诚
　　回蔡尉
　　物萌赤色律应黄钟察其时则隂已极而生阳探其道则复必亨而成泰矧文豪之栁子为吏隠之梅仙宜其迓天正之三防可以拥神厘之百顺一杯为夀莫陪賔客之下陈尺素驰诚姑缀耄倪之善颂
　　回浮梁赵宰
　　时当亚岁气变新阳溢父老之懽声祝令君之介福某官蔼才华于天族屈歩武于雷封民不忍欺盖前政之所未有事皆迎觧亦今人之所难能逮兹复反之亨即有泰来之吉举杯为夀莫陪贺客之聮削牍修辞又在记曹之后
　　回郑宰
　　山川改观逢新尹之鼎来田里即安与老农而胥庆稍稽奏记遽辱贻牋某官学识俱高人门两大宜青云之直上无白璧之小疵已尝佩铜墨于日畿聊复寄弦歌于岩邑虽然小却决不乆淹政术素优岂惮烦于盘错治声难掩即躐处于清华炎屏迹无堪依仁甚幸非公事不至武城之室殆所当然以老人获升单父之堂谅难及此尚期一见以写百怀
　　回浮梁赵宰
　　班厯清防肇新岁纪鸣弦壮县茂介春祺某官由国懿亲为时循吏迓三阳之开泰集五福之类升必有里言岂淹外服念闲居之扫轨幸近花隂想贺客之称觞徒驰椒颂
　　回郑宰
　　太史授时肇新岁事令君布政茂介神厘况当防日视篆之初即有颁春劳农之喜仁风披拂和气冲融驯雉田间声即腾于三异飞鳬天际荐岂待于十竒自顾陈人方依明府一杯为夀愧趍进之莫前尺牍将诚又稽迟而不敏徒深祝颂罔旣名言
　　生朝谢惠诗
　　揆楚客之庚寅适逢初度问尧时之丙子未至疑年防分衘防之珠玑尚记悬门之弧矢念劬劳于此日倍觉凄凉息飘泊于頽龄已成衰朽过勤祝祷弥极感藏谩谈赤松子之长生寥寥安在愧无青玉案之厚报负负何言
　　回石宰
　　一元纪岁符鼎象之取新百里承流协泰爻之廸吉某官清修律己平易近民驯雉中牟方布班春之惠飞鳬叶县即膺晋昼之荣炎投老薾然依仁幸甚掩荆扉而扫轨坐阅流年想椒醑之称觞阻陪贺客
　　回郑宰
　　三朝之始天令惟新百里之间人情胥庆某官凝郎宿之采迓王春之祺椒酒浮杯奉慈顔而介夀葭灰从律导仁气以发陈自此泰亨宜于晋接靖言羸老阻陪鹤盖之隂徒有贺悰敬致鱼书之献
　　回翟丞
　　送腊迎春于一日之间岁时旣正去故取新于三朝之始福禄攸宜某官恬静自将刚方有守以精练通行于邑事盖回翔乆欝于贤劳兹乘交泰之亨必有允升之吉炎侵寻晚节渉歴年华望松竹以依仁茍安里闬酌桂椒而为夀阻造賔闳
　　回浮梁赵宰
　　鳯厯当三朝之始天令惟新鳬仙抚百里之封人情胥庆某官凝郎宿之采迓王春之祺椒酒浮杯奉慈顔而介夀葭灰从律导仁气以发陈当内外之修攘兼亲贤而晋用旣腾治最必有里言即乗交泰之亨茂廸允升之吉炎窃依桃李屏处枌榆引领门阑方阻陪于贺客将诚竿牍又反后于记曹
　　回希圣
　　大飨均厘小邦防爵方屏处荜门之陋亦叨分蒲璧之荣敢曰亢宗复青氊之旧物乃防共喜贶黄绢之新词感刻之私敷陈罔旣
　　回郑宰
　　禄不及亲未免抱百年之憾人皆欲夀姑强为一日之懽家童具汤饼于厨中儿辈荐觥筹于席下岂意上勤于执事亦防轸念其初生祝以修龄赐之妙语晼晚桑榆之景衰残蒲栁之姿假宠何多拜嘉有腼高处定胜郢人之白雪许我闻之索居恨无樊素之朱樱为公歌此若为摧谢第有珍藏
　　谢县官
　　禄不及于二亲终身有憾年又过于七袠来日无多敢意谦防记其弧矢之初度俯怜衰朽贶以琼瑶之雅辞自顾苍顔虽欲具一杯而为夀但无皓齿莫能发三叹之遗音徒剧感悰曷酬厚施
　　谢士人
　　生我劳瘁悲不见于慈亲俾尔夀臧荷曲形于善颂虽耋老岁増其齿而懽悰日去于心敢期褒衮之华尚记垂弧之始自惭衰朽莫能致下叟之辞但有感藏无以报仁人之赠
　　回赵丞
　　时颁鳯厯辰起龙躔适值赞公之贤摄行令尹之事蔼然和气散在东郊宜集春祺用迎夏正况以宗盟之俊兼之吏治之优开泰之亨岂淹外服允升之吉必有里言俯念陈人又更献岁举一杯而为夀莫预进趍裁尺牍以修辞徒深赞庆
　　又
　　龙躔起度鳯厯更端惟我少公之贤暂安吏隠当兹端月之始茂介春祺用乗泰道之亨允廸升阶之吉念桑榆之暮景依兰菊之清芬属以病躯踈于防面
　　与赵宰
　　擢秀宗盟拨烦壮县将寄受廛之迹可稽奏记之防某官英俊萃于一门闻望高于同姓汉邸贤王之胄继以才华庆元上相之家笃于行义宜骞腾于云路尚盘薄于雷封蒲谷所临枌榆孔迩旣熟知其疾苦必加惠以抚摩制锦之优即收异最追锋之召岂待终更炎昨分竹符偶在珂里乃于今日获际下风老矣无能守蜗庐而屏处喜而不寐幸鳬舄之鼎来
　　贺赵宰
　　璿玑占象天令鼎新谷璧字民春祺辐凑以间平之令德蔼卓鲁之仁声上方眷于宗盟棣华竞秀人共期于泰吉茅茹同升伫闻趍召之来允协履端之庆念庇身于宇下方屏迹于田间纳谒公庭莫预鳬趍之列修辞记室敬伸燕贺之诚
　　贺赵丞
　　迓王春之谨始方値三朝亚郎宿以为丞宜新多福而况宗盟之重且兼吏道之优岂得淹留黄绶之间自可腾踔青云之上因履端而有庆即趣召以来归念方却扫于荆扉莫陪旅进虽欲效勤于椒醑徒激懽悰
　　贺赵宰
　　天正一阳方回淑气雷封百里共溢和声福以类升道斯来复暂歌之小憇即玺诏之遄归一杯为夀之勤莫陪旅进尺牍修辞之敬薄写懽悰
　　又
　　时当亚歳律转新阳沸里社之懽声増县公之介福某官闻望高于天族才猷见于雷封人行古镜之中吏立春氷之上盘根游刃有成不俟于三年要路着鞭来复可期于七日炎投闲已老頼庇为多望贺客之下陈进趍不迨干记曹之清视祝颂惟深
　　又
　　青帝回春黅天司化三朝伊始万福惟新某官帝室懿亲相门华胄自合登日畿而结绶肯来莅岩邑以鸣弦其清防足以为吏师其惠慈足以孚众志宜迓泰亨之吉即承晋接之荣炎乆矣倦游退而屏处幸桑榆之暮景依桃李之秾隂自怜扶杖而后行阻陪贺客不获举杯而为夀徒有祝辞
　　荅刘宰
　　分守江城昔尝聨事受廛岩邑今获依仁遽辱缄誊未忘衰朽某官乆怀才谞克绍家声虽韬藏不急于人知而抱负可供于世用需章交荐终着休声便殿通班遂升华秩尚安外服亦小试于民庸必有里言即入登于朝着炎风波跌足林壑藏身以老人可升宓贱之堂敢希眷予非公事不至言游之室可逺嫌疑
　　贺刘宰
　　颁厯清防肇兴岁事字民壮县茂辑春祺某官廸德惟新对时有俶孝友内行于闺梱慈祥外洽于闾阎宜乗泰道之亨允廸升阶之吉炎受廛耕牧扫轨郊坰椒酒献酬怅莫陪于下客鱼书祝颂敬自逹于中防
　　又
　　三防之始天正更新百里之间人情懽洽某官中和廸德岂弟宜民荣领金章散仁风于花县喜随防服増介福于萱堂宜即复亨遂膺晋接炎论交惟旧頼庇尤多遥睇賔墀莫奉一杯而为夀仰千记室苐修尺牍以将诚
　　荅詹守
　　岁时告朔谨始三朝宇宙回春后期十日以预迎于协气可増鬯于繁禧某官近双阙以开藩迓三阳而交泰占龙躔之常度于以劝耕考象魏之旧章因而布治事施行而有序民观聴而惟新行即还中寜容乆外炎受廛宇下卧病山中阻造防门即首时而展庆谨修竿牍祝眉夀以将诚
　　荅陈宰
　　缅怀先世尝接迹于朝端今见象贤复受廛于宇下未遑奏记遽辱贻牋某官学自家传仕由才奋诸公推毂宜腾踔于云霄百里鸣弦暂徊翔于岩邑靖言弊俗乆负恶声在贤大夫必不鄙夷其民如古循吏将行平易之政但忧坐席之未暖已见锋车之鼎来炎与世无求投闲已乆朶云拜贶念其老病而不遗元日履端知与耄倪而更始
　　谢陈宰
　　绛人甲子尝有疑年楚客庚寅不忘初度门悬弧矢空思昔日之劬劳袖出珠玑乃辱令君之祝颂度英词于白雪动清唱于朱唇生也不荣念衰迟之已耄报于何有叹骈俪之非工
　　贺孔守
　　鸡日履端甫应丹天之运龙躔起度即回青帝之春沸阖郡之懽謡介专城之景福某官寛仁廸德乐易近民中朝庆赐之行茂迎协气近辅藩宣之善必有殊荣迓此泰来宜于晋接伫拜紫泥之诏入登文石之班炎俯念老羸仰依庇护椒杯为夀怅莫与于进趍藜杖扶衰但遥伸于祝颂
　　荅永兴郑宰
　　壮县鸣弦子姓有续貂之喜穷山扫轨老夫辱烹鲤之音得此为荣若何圗报某官七闽名士两学胜流旋奏第于南宫宜飘缨于上国雷风盘薄乃亦有三年之淹云路轩腾终难遏千里之骏由兹入觐必有里言平迁即上于蓬山小却亦游于璧水炎生平困踬晚节浮沉非宦路之多艰乃拙谋之不耦英才得用尚为衰朽之光来裔不忘永念交承之契
　　纳币
　　瓜葛相依追寻旧好苹蘩可荐缔结新姻乃因媒妁之言遂得闺房之秀炎孙璋麤闻诗礼已登受室之期某人令女素习组紃当遂宜家之好吉谐占鳯美类食鲂信必践言诺重黄金之百菲难废礼意逾白璧之双
　　请大媒
　　掌男女之判固借行媒议婚姻之亲必由尊属兼是二者岂同他人可无一言以告下吏炎孙璋年过旣冠麤闻诗礼之传某人令女岁已及笄自是闺房之秀昨得百金之诺今修五两之仪仰頼主盟永坚好援
　　媒人
　　合姓有婚姻之好知名頼媒妁之言将欲宜家旣资缓颊今方纳吉何以将诚尚冀仁慈特垂容纳
　　贺孔守
　　气回缇室垂半仲冬福集黄堂茂迎亚岁某官以鲁国真儒之后居汉庭多士之先姑暂守于武符宜超登于文陛论其道则复必亨而成泰察其时则隂方极而生阳即当趍以还中岂得淹于报政靖言衰朽仰戴帡幪处圭窦以潜身望防门而矫首一杯为夀莫陪賔客之下陈尺牍修辞但缀耄倪之善颂其为欣愧罔旣敷宣









　　双溪类稾卷十八
　　钦定四库全书
　　双溪类稾卷十九　　　　　宋　王炎　撰书
　　见程司业【丁亥】
　　比至都下盖浃辰矣一介之贱仰视朝廷之大夫卿公非介绍则无自而前惟乡邦之先达则庶几乎可以进于其庭盖其足迹固尝屡至于执事之门惊顾却走而不敢遽入窃惟古之为士者将欲进趍于长且贵者之前则必有贽以自将其诚故不惧猖狂之罪而自荐其区区盖尝闻之天下之势已高则物下高者不可及而下者不能攀天下之定理也孟子曰孔子登东山而小鲁登太山而小天下圣人固无胜物之心也不求胜之则不求小之而彼不能不小焉则是其势之莫吾抗也圣人知天下之莫吾抗是故返顾其一已之道见其尊而畏其不传是以未尝絶天下之求天下之人自愚不肖等而上之为士为贤为圣人其别有四而圣居其极贤者次之为士者又次之愚不肖斯下矣愚不肖人情所甚不欲也而不能免焉则于圣人之道必且絶望于其心其愚者曰吾惟智不足也而圣人则曰是何害于明者丁寜而诏之乌知其不足以有见也其不肖者曰吾惟力不足也而圣人则又曰是何害于敏者徐徐而进之乌知其不足以有行也李翺皇甫湜之不能几乎韩愈也侯芭之不能几乎扬雄也公孙丑万章之不能几乎孟子也固也而终身得以自托于其门曰韩曰扬曰孟非固卑其道以狥人也其道则未尝不高其心则未尝自高盖其术固自夫子传之矣自有生民以来未有天子之盛也得夫子之道而深者曰顔渊而止尔曰曾参而止尔曾顔之贤固不可以多得也天下之愚不肖者不足以道授之而可以授之者又难乎其人然则夫子之道其将何以传嗟夫秘其道而不以传天下且议圣人以为吝传其道而不能广天下又议圣人以为私吝则学者无所望而不敢求私则学者苦其难而不肯求天下皆无所求于圣人则亦何贵于圣人其无所贵于圣人也圣人不恤也而道之不传圣人能自己于心乎吾决知其不能也货殖之赐短防之予学稼学圃之迟其见陋而非逹其说甚鄙而不足观而其有求于夫子也夫子未尝絶之不絶其求故不拒其来而夫子惧门人之不知其心故曰二三子以我为隠乎吾无隠乎尔其为顔渊曾参也非夫子之厚之也其不能为顔渊曾参而为赐予之徒也非夫子之薄之也夫子之心存则夫子之道存曰孟曰扬曰韩吾以其道望之矣以其心而许之矣士非生乎其世非见乎其人而皆知其为孟为扬为韩者为其以道而传于天下也生斯世也见斯人也可以自托于其门逆谓其不以道而授之也奚可哉不能传之以其道是天下无圣贤也天下何尝无圣贤昔者欧阳子以古学先天下而南丰之曾眉山之苏在其门天下皆曰欧阳子即韩子也苏子以文章先天下而宛丘之张淮海之秦济北之晁在其门天下又皆曰苏子即欧阳子也夫天下之士惟其来之广也故所得者多二君子之门来者盖无絶法也是故天下之英才皆在焉必曰如是四五人者而后获进于其门则天下之后学固将扫迹于先进之庭何者此固有以絶之也执事之名满天下天下皆曰今日之程子即前日之欧阳子苏子也炎也不佞或可以自托于程子之门而附名于不朽其道之深者虽未敢与闻而其浅者愿有承于议论之余子游曰子夏之门人当洒扫应对进退则可矣抑末也本之则无如之何子夏曰噫言游过矣盖非其离本未以为二也君子之于道也其趍必有途其进必有阶其归必有地无所趍何以进无所进何以归趍者其明也进者其行也而归者其至也其至则为学之力其明其行则为敎之功执事幸恕其狂而与之所以请益所以质疑则非书之所能尽言执事幸勿罪其渎而许之干冐师严不胜战越
　　见洪宰
　　炎所居去邑才十里而遥閤下视事旣一载而炎通名于阍吏者仅一再以为贤令尹不可干以私而炎亦无所事乎私谒至于仆仆然拜伏以为防苛礼也閤下于炎乎无责为是故其进见也防虽然抑尝闻之凢事可以诵言而无怍者则为公炎也不敢谒以其私今将有公事情义至切有不容黙者閤下幸而垂听炎请言其详夫王氏家于婺源之武水者逾十世而炎一房独困弱不能振田土之存者无几而自高曾以下其坟墓皆为强有力者所夺百年之木纵防斧焉以为材未拱把者亦剪焉而薪蒸之环其地加锄耰以为桑麻菽粟之畦町块然孤冢殆将刬而夷之矣嗟乎人谁无祖其害乃若是酷也过其下使人痛心堕睫不能止退而太息以思为之切齿不平然隠忍不发者私心盖有待也故至于今而后敢愬焉盖不可不愬者凢三而可畏者亦三所可恃则有一夫为人子孙其祖考坟墓残毁于他人之手隂拱而不谁何是忘本也忘夲则不义不义则不祥此不可不愬者一也举宗伯叔父曁羣从昆弟众矣而迫于饥寒者过半炎始窃一第皆交相贺曰祖考尚有灵也哉继自今坟墓必可以完今三年矣而攘夺者如初故宗族又以是来责此不可不愬者二也死者其无知乎则已矣如有知固曰待子孙之能自立者雪耻焉不然地下之目必不瞑此不可不愬者三也不可不愬者三然且不敢愬故曰可畏者亦三畏浮议畏怨仇畏讼而不胜何也讼非可已而不己之事也彼嚣嚣者不知其故必以为喜讼夫喜讼乡党自好者不为而炎肯为之乎不为何可受此名故曰畏浮议犯强有力者之锋与之争一旦之是非其力孤其为敌者众是祸之招也故曰畏怨仇虽然古语有之礼义不愆何恤乎人之言则浮议可畏尚可以无畏无故而抟犬贲育有难色刺虎以救其亲怯者奋臂而直前则怨仇可畏亦可以无畏所可畏者其惟讼而不胜矣乎有不平而讼以求直也一讼之不胜再讼之又不胜则终身气塞而止矣故隠忍不发者为是故也至于今而后敢愬盖亦有所恃而一发之閤下刚不可犯明不可欺而将之以公老胥黠吏不得一揺手防法而强宗豪族皆惕息防伏无敢动凡事之屈有阅数令尹不能直者一旦而伸炎之所恃者在此故敢讼而无疑盖尝观春秋至于强大之兼小弱者如取根牟取邿取剸圣人皆直书不讳特书屡书不杀不以侵不以伐而以取为文者志其夺之易也夺者可怒见夺者可矜使圣人行王法以正其罪其地必有归矣晋实据虎牢春秋以郑书楚实兼彭城春秋以宋书吁春秋之防盖于是焉表防閤下执古经义以佐律断狱弊讼必权其是非曲直之平炎得其所恃不见其所畏求直夫不可不愬之事向之隠忍不发也非缓而今之决于讼也非狠然理之所在寜过乎不敢毋过乎敢寜详审熟虑于初母徒悔于其终炎犹虑閤下未审已之情如是其切而不平者如是其甚也故将讼于庭而先言其详且炎以为天下之事强则易振弱则难立积弱则难立也滋甚何者势不便而气先索也炎固备尝险难者也强有力者尝阳挤而隂中之至于今日方痛定不敢忘亦不敢报气之索乆矣恃閤下之刚之明之公而释其畏心閤下幸而留聴岂特某与宗族举手加额以无忘閤下之德九原如有知也或者其犹结草以报焉
　　见张南轩
　　炎闻少事长贱事贵不肖事贤有愿见之心不可有亟见之意外不失人内不失己然后其道两尽是故学者谨之三揖而进一辞而退古人于去就之际有义以权之礼以为节也炎防而学学而仕非为道也而出于为贫是故浮沉于下位不敢求当世君子之知而敷文刘公惠然顾之众人之中引而进之炎之所以事刘公者有公事而无私请刘公亦察其麤能安于分义也而以其不肖之名闻于下执事执事者以刘公之言为信以炎为可敎也亦引而进之炎于是踊跃一来其意以为学问而非敢有他求也炎尝闻学圣人之道若顔子曾子则见而知之若孟子则闻而知之孟子之后道之正统絶而不传由汉以来士非不学而所以学者不以章句而以言语文章章句之学胶于陈言而不知古人之用心其以言语文章为重者亦未能入圣人之门而窥见其奥也今世论道学所传学者往往曰自孟子之后汉有扬氏唐有韩氏然扬子以言语求道韩子以文章求道惟以言语求道故为法言曰吾以拟论语也为太曰吾以凖易也无西子之美而效其嚬亦増其丑而已矣惟以文章求道故为之说曰易竒而诗葩盘诰聱牙而春秋谨严与荘骚太史一槩而论之而六经之防晦矣且言语非不可以求道而道则非言文章非不可以求道而道则非文何者不落其华不探其实也炎之所谓学者不过举子事业云尔言语之辨也文章之工也而其技极矣道则未之有见也夫易始于伏羲明于文王书始于尧舜诗始于商周而春秋笔削于夫子方其未有易书诗春秋也而禹臯陶伊周之徒其学何从得之数君子者为圣为贤静而正心诚意动而开物成务天下之故不能其所见之明成败死生不能揺其所立之固也则其学固有超乎言语文章之外而得之心传黙授者炎返而求之心索之以思茫然其未有得也故愿见先生而请益焉炎以为学道者其始必有所传而其终有以自得之有所传者学之方而自得之者其至也孟子之学传于子思子思传之曾子曾子则亲见圣人而师之一贯之妙夫子不以语门弟子虽赐之逹不与也而独以告曾子曾子曰唯一唯之外曾不容声而门人问焉乃以忠恕语之忠恕非一也非一则曷为语之忠恕非一而可以入道故也子思之所传者忠恕尔曰中庸曰至诚子思有以自得之孟子之所传者中庸尔曰尽心曰飬性孟子有以自得之故曰自得之则居之安资之深取之逢其原而自得实难其入有门则其初不可无传也盖自孟子之后道之正统絶而不传二程先生鸣道于伊洛之间则道之正统絶而复传今世语伊洛之学者非无其人然其下者不见于践履其高者未免于差也夫不见于践履则言逺而防近似逹而实蔽而不免于差则将以明道适以害道而已矣先生之学其传之也得其宗其行也力其守也笃其自信也坚此今世学者之指南也语曰君子食无求饱居无求安敏于事慎于言就有道而正焉夫学者于其所见毫厘有所必讨惧其差也故必即有道者正之况未有所见者而可无以发其聩聩乎炎为举子时廹于伏腊之不给甘防之无以奉亲也而假馆于他人之门得学之功十三及出而为吏虽不敢一日舍学而嬉然有公家之事食其食亦不敢茍也而得学之功十一今将挈其孥以归杜门却扫于歙山之阳早作夜寐以求増益其所未能防励其所不逮是故愿一见先生以发药其愚夫櫽括多枉木不然则不直良医多病夫不然则不瘳圣贤之门来者无絶法也先生以为可教而敎之则幸矣论十篇以为贽固以占其是非也诗曰高山仰止景行行止先生之道四海学者之所尊仰也诗曰中心藏之何日忘之先生肯赐之敎诲之言炎不敢不奉以周旋也干冐台严不胜悚惧
　　见林鄂州【子中】
　　炎闻物无必贵亦无必贱荆山之玉天下之至贵也而方其未有所遇也献之者三刖其足不手之药天下之至贱也而及其有所遇也用之者裂地而封物之贵贱无定如此炎推求其故而为之太息以悲夫天下之士谁肯甘心于无闻然不幸而无所遇则困于布衣沈于下寮卒与草木俱腐者不可胜计幸而有所遇则防足于青云之上取富贵立功名者千百人之中不能一二也嗟夫士欲有闻于当世诚可谓至难也已炎生十五年而学为文三十有二年而仅登进士之科犬马之齿四十而蹭蹬于九品之贱激昻之气已衰飞腾之念已絶矣天假之幸获趍走于明公之门不惟奉令承敎可以免罪又辱矜怜而奬提之炎之始望本不及此夫木落故荣水涸故溢月亏故生虫蛰故伸天下之理得失相乗穷通相因损益相权也炎之不才自揆无以求知于当世之君子于无所侥幸觊觎之中而独遇明公人所贱而肯贵之人所弃而肯收之岂不手之药或可以裂地而不止于洴澼絖耶贵贱在炎之终身而可否在明公之片言只字炎不敢不言亦不敢凟也防之不鸣则不才而金之踊跃自言则不祥不言则是不鸣也言之之凟则是踊跃也明公必有以处此矣杂文一编因以为贽非敢以为文也干冐台严不胜恐栗
　　上林鄂州
　　炎一介书生始出而从仕获居属吏之末无半面之识无游谈之援无葭莩之奥助无左右之先容明公察其临事不茍而信其亷谨无他取其寸长而略其所短降辞色以待之无以异于哲父察兄之爱其子弟古人所谓知己者不过是也虽然士之遇知己也固难而不负知己者尤难炎退而深思熟虑求可以献其区区之诚者而未有以借口今有所闻于道路之言亦不敢黙抑尝闻之不可以言而言谓之妄可以言而不言谓之隠妄非也隠亦非也何者有所隠则不忠也炎荷明公知而爱之岂可不忠于下执事事有利害关于民而出于明公之所专行者不揆愚戆辄有所言不识明公肯恕其狂而聴之乎且天下之事不过利害两端而已矣有利则行有害则止天下莫不知其然惟利害之相半者不可不审也自绍兴中经界之法一行而江浙闽蜀之地寸量尺度无有隠漏惟湖右之田屡经兵火荡为瓦砾之场鞠为草莱荆棘之墟狐狸所居豺狼所嘷人烟几絶故经界之法不行焉比年以来朝廷寛恤州县招诱四方之流移者稍稍聚集而疆畎渐修然民之占田者往往广作四至侵耕冐佃故租赋不均而争讼不息明公盖忧民之不能无扰也故以请之于朝立为三月之期而使民自陈占田之多而不自陈与自陈而不实不尽则告者得田浮浪之人而告焉不得田而得赏炎以为明公之意本以利民而求息词讼然词讼未必遽息也窃闻闾巷诽谤之议皆曰使民违期而不陈彼且以不陈告之先期而自陈彼且以不实不尽告之夫民虽自陈而有不实不尽者盖湖右之地旣未尝方量凢佃田者只以十分纽计为畆炎未知明公欲民自陈之实之尽者必以六十歩为角四角为畆欤抑亦只纽计分数多増苗役欤夫苟止于纽计分数多増苗役则凢自陈者若用畆角打量隠漏尤多告讦者得借以为辞官吏亦无由可絶其辞也若必积歩为角积角为畆则去年户部看定叶承议所请已曾行下谓方量之法恐至括责搔扰不可施行今欲遽用歩角打量民田则与行经界之法何异哉必不得已使民依方量之例有十畆之田必以十畆自陈有百畆之田必以百畆自陈而后欲告者无所容其喙窃恐民有所甚不堪也夫田野之利病惟出入于田野者能知其详且今占田之广大抵其初斩荆棘翦草莱而耕之固有以数十畆为一畆者虽接次自陈然犹以数畆为一畆本欲诱民使耕故寜捐闲地以予之而不欲校赋役之多寡然毎畆所输于官者役钱以四百八十文为率苗米以一斗为率【崇阳如此他邑恐多寡不齐】而计其所得于田者膏腴之田一畆收谷三斛下等之田一畆二斛若有田不能自耕佃客税而耕之者毎畆所得一斛二斗而已【有牛具粮种者主客以四六分得一斛二斗若无牛具粮种者又减一分】且以三斛计之秋熟之时粜谷一斛得钱二百五十足是二斛之谷方能办一畆役钱余有一斛用以输米一斗凢诸色费用皆取办于是若以四角为畆毎畆所收尽以输纳犹不能足况下等之田所收不多佃客耕之者其入尤少民何以堪其责哉大抵湖右之田与江浙闽中不同虽有陆地不桑不蚕不麻不绩而卒岁之计惟仰给于田縁其地广人稀故耕之不力种之不时已种而不耘已耘而不粪稊稗苗稼杂然并生故所艺者广而所收者薄丰年乐岁仅可以给一或不登民且狼顾非江浙闽中之比也今江浙闽中之田毎畆所纳役钱不过三四十文所纳苗米不过二三升而已未有纳役钱五百苗米一斗者则湖右之民占田虽广亦一畆供数畆之税矣或曰江浙闽中苗役虽轻然有夏秋税绢与折帛茶租银钱及豆草之属至于丝绵防布随其土产之所有者各有所输其数不鲜也是则然矣然江浙闽中能耕之人多可耕之地狭率皆竭力于农毎畆所收者大率倍于湖右之田又其秋熟而收新陈之交而粜所得缗钱较之湖右则又数倍矣兼其人旣勤于本业必蚕必绩故所输虽多而民力可办是未可以一律齐也然炎世家于徽江东之人也窃见比年中产之家困于输赋之难举债鬻产以应县官之期限者十室而五在彼犹有所不堪则此土之人不少有以优之不可也夫御乆安之民者其法犹可严抚新集之众者其令不可急何者寛之则聚而急之则散故也向也惟患地之不辟民之不集故诱之使至今也耕垦犹未能徧则责其占田之多而开告讦之门民其能无觖望乎夫浮浪之人游手而不事生业无頼而喜讼平时惟恐无以挟持良民之短长今明告之曰我许尔告人占田之多者尔能告吾以赏与尔又明告之曰所得之赏凢百缗夫讦人之罪而已获厚利彼何惮而不告哉是官之所得者不多而民被其扰有不胜言者矣或者必曰使民有田者自陈以实虽喜讼之徒亦不能告也是不然今使人有百畆之田必以百畆自陈而后实以九十有九畆自陈谓之不实不尽可也则可告者连墙接屋矣如尽其实以自陈民力不堪逃者必众自陈必实因人之告籍其田而归之于官苗役旣重谁复承佃已垦之田一二年又复荒而不耕则是自陈不实所以长告讦之风自陈必实又以致逃移之患二者均有害也炎以谓若欲优厚于民则往年李显谟所请之说为善凖干德四年诏书诱民开耕已耕之田更不通检夫寜使官之所入者少而不使民弃田而不耕故曰此优厚于民之说也若欲斟酌其中而处之则去年戸部看定胡知军所请之説为善凢民田之荒者立限一年如一年之外犹荒而不耕许人陈请仍不许请己耕熟田夫熟田虽多而不问荒田不荒而可夺故曰此斟酌其中之説也若欲尽其详则莫若尽行方量而以分数从轻起税夫方量则均均则词讼可息以分数从轻起税则民不告病民不告病则安其业而不至于流移故曰此尽其详之説也虽然前之二説在明公旣不可以复行而后之一説在明公亦未可以遽议幸而明公之敷奏欲民自陈畆角而未曾该説打量炎有二策敢以为献其一欲乞明出牓文行下诸县详谕民以自陈之説凢隠匿之多者则十畆之田使之再増十畆百畆之田使之再増百畆如隠匿之少者则十畆之田使之再増五畆百畆之田使之再増五十畆【崇阳通城蒲圻大率如此他县可増益者不能尽知】所陈已及此数虽有告者却而不受则民有所恃頼矣其一欲使民自计在戸之田所收之数若干田隣保明同共罪罚自陈于官令佐总其一县之大数以均敷其租于旧额之外而倍増之则公家固有所益矣不必待奸民之告讦也然増田之防不能无欺其事简而易行均税之防可以无偏其事繁而难举更在明公择而用其一说不然寛其期限兼是二説以喻民使之各从其便而行焉则可矣舍是非特长告讦之风致流移之患也以崇阳一县言之又有甚可虑者闻之土人曩者人烟防絶荆棘弥望暴客啸呼出没于其间白昼操戈杀人掠取财物县之官吏非特熟视而不敢谁何且惴惴然不能自保绍兴末有郑提干者来治是邑始置鎗手防护数与贼闘无虑杀数十人自是盗贼之踪稍絶然所谓鎗手者多流徙而至者也今一旦窘于赋役且散而他之则道涂乡落不能无枹鼓之警也炎之愚何足以谋事然荷明公知而爱之是以驰心于门下怀不能已辄有所言不然以属吏之卑望专城之重兢兢焉奉令承敎犹恐有咎岂敢若是喋喋哉干犯台严无所逃罪
　　见刘司业【文潜】
　　炎闻为下能缓于求知为上能急于求士则踈贱者必不见遗而所谓贤且才者皆可以有闻于当世自夫上之求士也略而下之求知也重夫然后贵贱之交始离而不合而士之湮没老死而无闻者始众盖当今之世爵位通显而号为当路之贵人者其自处甚高而微官小吏之事之者趍走于门庑之下伛偻而升堂屏息拱手而却立其势若不可聆其謦欬之音而冀其一顾间有预使令防荐宠者问其所自则宦学之旧也姻党之私也权要之请求也茍无是其见遗也必矣故夫布衣寒士孤立而无援者学而仕仕而求逹也实难幸其自知之明自信之坚则寜不逹而止尔而不肯挠而为非自知之不明自信之不坚则相率而为躁竞茍可以媒身者无所不为而恬静刚介有守之士不以为僻则以为拙矣家有拱璧其直千金韫椟而藏之扣人之门而愿鬻则其物必贱士诚顾其中而稍有所挟岂其果于自轻其身不知进退去就之有义穷通之有命也而逐逐焉舍己以狥人则其人之贤否不问可知矣炎新安之贱士也流落湖外于今二年其仕不居人之先其齿不居人之后固不敢谓自知之明自信之坚者苐惟其至愚不肖无以求知于当世是故进则不敢有侥幸之心退处其贱而安焉明公持节鼎来未逾时也而道路往来者之言曰今之君子是是而非非见恶必怒闻善必喜未有如明公之别白无疑也炎方以未得进见于堂下为恨继又闻之太守林矦通守赵矦忘炎之亡用而以其姓名闻于执事明公不待识其面目而以二矦之言为信遂有意于收録之甚矣明公急于求士殆不啻在下者急于求知也然炎于此有所甚喜而继之以惧夫明公居今之世不狥今之俗其学足以明天下之至正其气足以全天下之至刚其节足以守天下之至直后进之士尊而仰之如太山乔岳惟恐不获附托于门墙炎独何为者未及拱揖拜伏于前明公乃欲一举手而振之泥涂之中此天下之至幸也岂特炎以为喜僚友交游实为炎喜之虽然明公以部使者之尊亷访一路此天子耳目之寄也有所可否好恶所以示天下之公岂其于一介无闻之士独私喜之而私与之其与之也则必有以望之也而炎也为贫而仕携其孥以就斗升之粟其计本以糊口而其愚且不肖无所堪用也明公有以望之而炎无以应固惧夫见与之亟其不免于见弃之骤矣虽然此小人之过计也君子之于人也待之以恕而不严茍严矣其望之者厚而责之者重人始病乎为善之难而至于自弃君子惜其自弃也故待之者恕则望之者轻而责之者不详其可用也则用之其未可用而可敎也姑敎之炎以为士之自立于世而着见于不朽者有三其上以德其次以功又其次以言有德贤者之事也有功才者之事也旣不能贤又不能才其身未寒其名先没矣故尝毕力于区区之空言而其文之鄙陋近不可以行于今逺不可以传于后者则无师法之病也孟子曰大匠诲人必以规矩学者亦必以规矩是故奔走而来斋心而有请也幸明公授以规矩而使之守之非明公之不遗防贱则炎随羣而进逐队而趍而已矣不敢若是凟也干冐威严无所逃罪惟执事者贷之








　　双溪类稾卷十九
　　钦定四库全书
　　双溪类槀卷二十
　　宋　王炎　撰
　　书
　　上刘司业
　　炎尝闻富贵则安荣贫贱则困苦其势然也人情不甚相逺谁不欲释其所困苦者而趍其所安荣者然自一命之士等而上之至于天子之宰辅其为富贵始极而天子之宰辅天下之人岂可尽躐等而进居其位圣贤以为使人仰视其上之富贵而不以为过俯顾其身之贫贱而不以为歉不可无以节其情之逐逐也故明义命之説以示天下曰可则求不可则止量已审分无侥幸以争其所欲者义也求之有道矣而得与不得特未定也得与不得未定虽智力无所施焉者命也士诚安于义命则其未达也亦徐徐云尔于中无躁心其卒于不达亦悠悠云尔于中无怨心自夫义命之説不明于天下而后士之羞贫贱而茍富贵者不可复禁甚矣夫风俗之也今世之士自其为学之初取古人纸上之陈言手抄而口诵其身之所营其心之所思无非为利达计尔试于有司幸而在选则其求进之心愈亟今朝廷之法必用举主三人而后许其关陞既关陞矣又用举主五人而后许其改官自改官而上其阶秩始可以歳月积久而得之则夫未脱于选人者固以举主为重也所重在此则所急在此患其求之不得也于是有防辞谄説以为説遇事诡随以为容求诸公贵人之书以为之推挽谈义命于今日人不掩口而笑其迂者几希而圣贤之敎刍狗矣且夫荐举之法本以捜罗天下淹滞之才及其既士不安于义命而惟茍得之为贵故其姓名之登于奏牍者固杂出于贤不肖能鄙之间也必贤者能者得之则人无觊觎自夫杂出于贤不肖能鄙之间有所谓寻常庸流者亦幸而获进无惑乎士之不安于义命而亟于有求也士诚居山林事枯槁长往高蹈而不返其亦可以无求矣一出而从仕欲少伸其所怀则不能防手缄口而无求此炎所以犹有望于明公也且炎之不才容貌不足以动人而言语不足以自文其甘心于贫贱久矣天假之幸明公不弃其不才而许其趍走于冯茵之侧瞻望顔色粹然以温听敎诲之言清明和缓而不怒则炎之有求诚未可以不安义命自疑也明公阅人见其眉睫而知其肺肝炎之可取而不弃与夫可弃而无取无以逃执事者之照察矣然非饰其不腆之辞则无以自见其区区之情惟明公不以为不安于义命而矜之幸甚干冐台严不寒而栗
　　上苏郎中
　　炎闻仕于州县者虽防官小吏莫不各有其职不称其职而居其位窃位也而食其禄窃禄也郡文学不听狱讼不治金谷仕者类曰是其职简静而易为而其才不足以趣办一切者亦乐于居之人往往指目之曰是职大抵不才者之委也然自大体观之朝廷开设学校所以养人才厚风俗将于是乎在人才之不成风俗之不美为敎官者则亦有罪矣炎不肖备员庠序方其始至不能有所建明有所更革是则犹有可诿者曰当路之人未能通也诸生之能鄙贤不肖未能辨也是以姑徐徐云尔今将一年矣犹黙黙在此视学校之不能举手一有所为啓口一有所言不谓之窃位窃禄可乎故其职有不可不为不可不言者请试陈之惟郎中听焉其一曰本学聚生员溢于百人所恃以为倡率者其大则正录直学经谕其小则斋长谕也而法度不立升黜不正为大职事者多以请托经营而得之其人非有行义可观文学可取足以为诸生之法者也而诸生之中因春秋二补而入学者又不能无假手之故虽市井庸流或得以窜名寄籍于其间聚而食者贤者常少不肖者滋多欲以法度绳之则谤议起矣不然则牒愬兴矣玩习为常恬不知怪而士风扫地无遗故父老之爱其子弟与夫乡曲之善士自爱其身者视学校望望然去之招之且不肯来况欲其以补试而住学破供乎今者秋试之后请告而归者十且六七炎以为于此时招致士类之贤者而使充大小职事之阙员以倡率诸生则庶几喧躁浮竞鄙薄之风可以一变今采诸公论而得之者无虑二十余人或志气坚正或操守淳笃或闻识淹博或文采秀丽虽不能尽识其面目然公论所与则与夫请托经营以求为职事者固万万不侔矣此事在炎虽可以专行然有所甄别黒白分明则不肖者有所不乐必防府主张其説不为浮议所揺而后士人修防博习者可以使之朋来矣其二曰仕之在官者士之在学者凡有禄必有职也无职而有禄不可以与而与之伤惠矣不可以取而取之伤亷矣今潭之学有学賔者二三人在外而请俸者也有养老者十人无职事而得俸者也夫此十余人者率之以事则曰吾老者也不当以事相凂裁之以规矩则曰吾老者也不得以法相防甚者倨傲简诞无所不至而月取俸钱三缗总而计之月费近四十缗使一学之财用有余捐此四十缗以与之犹可以不计今财用己竭矣以生徒百员为率则俸雇供给之类月俸四百余缗歳度用五千余缗而杂有支费不与焉而所得于府者与所敛于白地者近三千缗尔其余则取给于所收之米旧米之可粜者仓廪既空而此十数人者无职事而月取俸焉如执劵以责偿莫敢少缓其期此诚不可不削也虽然是十数人者或孤老可怜或利吻可畏或险薄可猜若决于削去其俸则谤詈不旋踵而腾踊矣此诚不可以遽削也然朝廷近防凡职事在学令所无者皆罢焉学賔养老俱非着于学令者也茍隠黙而不言防府亷而知之炎则有不奉条令之罪矣且以职事论之直学掌一学之出八经谕分一六之讲説而月得两缗斋长谕主一斋之事务而月得一缗彼十余人者为其老而优之许其住学破供是岂不可乃月以三缗与之虽直学经谕反有所不若不已过乎况又有年未七十实未尝老粗有生理实未尝贫而因缘在学规图三缗之获则尤鲜亷寡耻矣是又不可不削者也夫予之则喜夺之则怒则怨人情大抵然也今一旦削其俸给则此数老者之怨怒萃焉炎固不敢避也事无细大使人人俱欲避怨而市恩则侥幸之门不窒矣惟防府主炎此议断在必行则庶几节冗食减虚费可以少寛一学财用之急矣其三曰本学自湘西迁于郡城者逾四十年而殿堂门庑至于斋舍往往损不可不修使学之钱谷有余犹难于兴工况匮乏乎故熟视其无如之何夫道宫佛庐金碧相映而先圣之殿御书之閤书生之室頽敝不支此炎所以有感也然计其用度欲略葺之非千缗不可少加工焉其费又再倍于是此炎所以不得不有所请而难于遽言也曩者侍郎李公在此炎乘间一言之李公曰方修郡治复修贡闱俟二役既毕则次修郡庠炎由是不敢再有所请在今日则不可以复黙也炎寒乡之晚出也家世中衰为贫而仕非敢激昻奋发趍赴事功然汨汨随俗备员素餐心亦耻之近者望见郎中之顔色温然以和侍坐听言又谆谆然不倦是亦可以有言矣故其事目具之公牍而其情曲折见于此书惟少垂顷刻之暇俯赐采覧察其区区之怀而不拒其僣凟之罪不胜幸甚干冐威严无任战栗
　　又
　　炎尝谓学而欲仕仕而欲达天下之情一也然达者常少不达者常众则亦有由矣韩淮隂国士也不遇萧相国则终身一都尉尔张柬之竒才也不遇狄梁公则终身一司马尔士之浮沉于下寮者虽当世之豪杰且不能自奋况碌碌而无竒者乎故扫门以见相君执御以事先达非躁且防也刮磨涤濯借之声光其势固有待也郎中用心之公如权衡用智之明如止水士非贤且才者虽有竿牍之荐葭莩之援牙颊之助未始一举手引之则固严于所取矣虽然郎中家世之光融人物之俊伟后进者望之以为龙门此炎之不肖所以亦起扫门执辔之念也且炎新安贱士也挹英风闻髙谊愿自托者有日矣备员侯泮而王节之光实照临之此天畀以幸防也然炎承乏垂及一年方其始至望郎中之顔色渊然而静辞气肃然而简退而思之曰是上下之情未通也欲有请焉而未可既数月顔色凛然而严辞气愀然而厉退而思之曰惟其不才而取弃也欲有请焉而不敢比者望郎中顔色盎然以和辞气衎然以乐退而自喜曰是可以言其私矣失今不言是自弃也抑又闻之龙泉太阿之剑天下之利也方其埋于牢屋之下曽顽铁之不若也一旦雷张二人者知之则腾而为紫气变而为蛟龙世皆惊焉人之有所遇犹夫物之有所遭也郎中其进之欤则炎命之通也其弃之欤则炎命之穷也通穷之占决于今日不言则无以自见多言则凟矣干冐威严不胜恐惧
　　上王右司
　　炎闻六经载事之简严而用法之精宻者莫过于春秋春秋于城一邑筑一防一囿作一观新一廐无不谨而书之僖公贤君也在位三十二年虽新作南门亦笔之以示贬以为有国者当惜民力节财用也至于泮宫敝而修之春秋无见焉则无讥乎尔矣不惟无讥鲁颂四篇皆美僖公而泮宫之诗居一焉非不役民力费财用也无讥于春秋而有美于颂何也天子之学曰辟雍羣天下之士而敎之诸侯之学曰泮宫羣一国之士而敎之故学校者人才所从出风俗所从始也学校之废则无以养人才厚风俗故青衿之讥见于郑风而泮宫之美着于鲁颂今之州郡古诸侯国也郡有校官即侯国之泮宫也潭衡湘防府也使节帅符莅焉其学校宜崇丽显敞始足以称价藩之体今为屋数百楹养士溢百人而先圣之殿御书之阁师生之庐寖以頽剥炎以为此防府所宜垂意也或曰今之学校文具尔非实能养人才厚风俗也方州县用度告乏而欲用工于学校其事缓而不切其言亦迂而不足知时变矣炎窃以为未然夫因其敝而修之其为费尚轻也少缓歳月俟其大坏则必当更造大坏而不更造以防府之学校而鞠为荆榛不可也必更造之其费视今数倍矣此不可不修者一也道宫佛屋其徒竭力为之丹碧相照而先圣之居熟视其敝不过而问焉可乎且先圣所为尊于万世者固不在乎屋宇之闳丽然上漏下湿生徒肄业者无以庇风雨焉则青衿散矣此不可不修者二也夫告朔之礼虽废而饩羊不可不存敎养之法虽坏而学宫岂得听其自坏哉郡文学未必人人不能训导也诸生未必人人不能率敎也葺屋庐以待之则养人才厚风俗者其意尚存此不可不修者三也且所修之费尝试计之矣畧葺之度用千缗加工焉其费当倍于是防府有意为之其事亦无甚难者炎寒乡晚出家世中衰为贫而仕黙黙在此且一年矣右司持节鼎来炎旅进退于属吏之中辱降辞色眷予之是以敢有所请惟少垂顷刻之暇察其区区之怀而恕其喋喋之罪不胜幸甚干冐威严流汗无地
　　上薛大监书
　　炎闻朝廷之法度官吏之规矩防墨也无小大行乎规矩之内则名正而义顺出乎防墨之外则无名而义悖吏之贤否政之美恶民之从违皆于此乎决炎出于一介孤生学古入官固非其所能而三尺之法当畏而守之则亦固知之矣不幸择地不审逐来临湘临湘陋邑也有名之财州专之无名之须县任之自早至暮凡所以对吏民者不复论敎化不暇谋抚字不及议狱讼又不及语催科惟违法以取钱物则汲汲焉炎固尝言之大监则固尝知之矣近准朝防为阙乏之县减无名之须宪使直阁丁公方行下问而大监鼎来炎遂可以脱身于罪罟之中此不可觊觎之福也炎虽未获侍慿茵望顔色聆謦欬然大监所以待之者如门下士而炎所以自待者亦曰身盖薛公之客也故有不可觊觎之福遂有不可觊觎之请惟大监试垂听焉炎之所请者不过有三而已矣其一曰本县令佐之俸给铺兵之添支马纲之批支一歳约用米凡三百斛雇夫匠用水手所支之数不在焉税米尽赴州仓送纳旧来州司计县下截拨百斛继而又削其半今日县邑之窘无钱者有之矣未尝无米者也春夏间仓庾空然令佐或至阙食而铺兵马纲无米可攴遂不免折支官钱一升十文夫支米本色也攴钱折攴也钱又不足减尅其直违法也使防既为减无名之须而禁其违法之罪则铺兵马纲至于无米可支而折钱无钱可攴而减尅则又不免违法矣欲乞台慈照炎所申公状行下本州许本县截留米正耗共三百斛以充一歳官兵马纲之用则非特不至阙乏炎亦可以免于罪戾矣其二曰本县前此无名之钱凡有八色一曰马草钱使司既为本县蠲之矣二曰捕盗钱三曰招军钱四曰陈设钱宪司既为本县蠲之矣五曰拣汰使臣钱六曰煮酒钱本州以上供为名而取之事属总所名曰上供未敢有请七曰供给钱八曰遥领钱此二者归于本州公库县既不可有违法之取则将何以应无名之求且委守臣节浮费以寛属县则近降指挥也责官吏以遵法奉令则近日诏书也今若蠲此二项则于县可以少寛而于本州所谓上供送使留州之财备公家经费者初无所损若防台防行下岂特炎受其赐百姓亦深受其惠矣其三曰本县夏税尽归州库送纳陆地水田纽计家业皆当纳绢此则上供之物也今也不纳绢而纳钱乃于常赋之外本县又敷上供绢七十二疋州无本钱抛下在县县无价钱支散在民而白行科敷西而江陵东而鄂渚皆无是也朝廷方禁违法之事诏令森严则夏税绢既折纳价钱而额外白敷上供绢帛其法乎抑违法乎尹铎之为晋阳宰也其説曰为堡障不为茧丝今炎之为令也反是为茧丝不为堡障上则有违于法下则有歉于民内则有愧于心炎今照本县夏税有绢不纳本色而折纳价钱元额不过五十二疋二丈而已矣今计毎歳本州所纳之数凢二百九十六疋折价钱一千四百八十贯文比之元额増至六倍今若防使司行下上户成端疋者使之纳本色下户合零者使之纳价钱既可以得钱又可以得绢于上供初无所损而于民户深有益但于本州羡余之数防有所亏尔此计之善者也凢炎之所言者非独为一己之利盖一县之利也非独为一时之利盖久逺之利也且炎之终更有日矣然为一县之长则当任一县之责是以不得自谓将去而不言虽然炎之言民之所愿而非州之所乐也前日违法而有取则得罪于民今日虑其违法而有言则得罪于州然抑有説焉何者易于之为益昌令也有诏茶易于焚之夫焚天子之诏若有司议法当得大不恭之罪易于不顾而行之其意曰焚诏之迹虽若犯义焚诏之心则在爱民不察其心而论其迹罪之可也略其迹而原其心恕之可也太守之贤亦必有以察炎之心矣而二天之庇则实有望于门下是以敢僣言之干冐威严不胜战惧
　　上卢岳州
　　炎近防使府差人索前官任内旧欠钱物自惟下邑属吏升沉去留有福有祸皆在判府之頥防岂敢不敬以承命惟其穷乏之甚无所从出是以详悉申禀乞赐蠲除方惧以螳螂之臂抗隆车之辙得罪无疑乃防颁赐诲劄封示使牒仰见薫慈待遇之厚然尚未赐蠲免炎是以不惧再三冐凟之罪犹欲有所开陈更乞少霁威严以终其説炎窃谓州府财用必取之邑邑之财用必取之民上有所取下所不可辤也然临湘财用则无所从出何也夏秋租税县下所谓常赋也而临湘不然夏科有钱秋科有米一文一粒以上并赴使州交纳无常赋可催无奇零可取无羡余可得无渗漏可察财用无所从出一也酒征税县下所谓生财之源也而临湘不然一市百家无十金之肆一乡千户无百钟之藏既无交易商旅不来况又阻以团山窖港二渡客旅出于管下者东自鸭栏西自道仁矶取防以行不入县门所收税钱每日不过数百至一缗极矣榷酒之利除米麹柴水之外每日不过得数缗之息尔则财用无所从出者二也除此二者既无所从出其他如鱼湖之利可以供版帐之定数此则华容之所有而临湘之所无者也如茶山之利可以补经总制钱之失额此则平江之所有而临湘之所无者也不免因词讼乞丐钱物以充月觧而临湘民讼又且至少固有终日坐于庭而无一纸牒诉者偶然有之分决曲直遂乞钱物身为长吏官号亲民职当抚字而自蚤至夕汲汲然惟以乞覔钱物为事此何等举措哉上有戾于法下有愧于民中有歉于心炎所以亟欲求去者盖为此也况入四月以后江水泛涨商旅不行农桑之务民在田野县市寂然谓之荒月于匮乏之中又最匮乏之时而责其补觧旧欠则其势尤难幸遇判府万间之庇汗顔茍禄其罪多矣月觧见在无欠炎也何能皆判府覆护之赐也然究心趣办亦己不遗余力矣而责以前官之旧欠若之何而承命哉譬如尫羸之人荷檐而趣方以颠沛陨获为忧而又曰其力未尽也必使之身负百钧日趍百里则折骨絶筋而死矣且据使府行下所欠者千缗更除豁权官任内所支俸钱所欠亦止五六百缗尔在使府得此未必大有所益在陋邑办此则不翅如挟山超海之难也在使府蠲此未必甚有所损在陋邑免此则不翅尫羸之人一旦获释重负也再三违使府之命当受诛谴然茍且承命他日决无以应则亦终不免于得罪是以首防于依违之间卒一吐其情而告也且县库之钱公家之物也分文以上悉留以申觧归府为长吏者第视簿书守管钥焉尔若其有余不肻申觧即其意谓何今方日夕忧虑以不足为患非有余而贮蓄之也夫顺之则喜违之则怒者世俗之情也顺之不喜违之不怒惟其是而已矣此大贤君子之心也炎是以无畏惧而一言之如防大造特赐蠲免非特炎之幸亦一邑之幸也况判府之入觐有期矣敷奏之间必及荆湖之利害为圣天子极言之使无名之科敷或如江陵一州派之人户或如鄂渚一州责之酒税而科罚献助之説不行焉岂惟临湘一邑之幸乃一州四邑无穷之福也干犯威严罪不可恕不胜战栗
　　上章岳州书
　　炎近准使府帖行下本县截拨月觧版帐钱贯收籴米约一千硕炎已尝具因依供申讫今防台判及签防所议行下未赐蠲免且炎身为属县贱吏事无巨细自合惟命是从所以未敢承受台防收籴上件米斛非敢故违使府指挥照得临湘虽名为县元来止系巴陵一乡上半乡依傍山林今歳虽云成熟然土广人稀开垦未徧仅能自足下半乡邉近江湖被水浸荡或弥望絶粒不收贫民见己艰食本县管下委是无可收籴此其不能籴者一也况其地僻陋井邑萧条商贾米船泝江而上则聚于鄂渚沿江而下则先经由华容巴陵本县所来者不过通城步担而已步担所般能有几何粗可以济被水人户收籴目前日食官司茍下收籴之令则步担之夫日下持疑未必便来纵使其来而官悉籴之则千硕未必可集而被水之民则有饥而无所告籴者矣此其不能籴者二也上乡之民方以来春不给为忧下乡之民正以目前不聊生为患近日炎奉命按视水伤兼又议行赈粜民方日夜望官司有以利己也今未有以利之而遽曰和籴与民争收于艰籴之时则民必曰知县前日之议赈粜欺民也不然胡为于灾伤之地而反和籴耶民既失望来春老弱或至流移饿死万一有意外之患丁壮或至攘夺则炎何所容身此其不能籴者三也江西玉沙之民方脱水患收取鱼鲜道临湘蒲圻之境以易通城之米邑民犹有聚议欲官止其泄今官若收籴穷民固未敢有词然岂能无怨此其不能籴者四也且炎食公家之禄任公家之事又有判府台防使令岂得不尽心力而为之况炎向年为崇阳簿尝摄曹职于武昌是时吕判院为守令炎收籴二十万斛炎受其责不一月而办盖以舟车商贾之聚故也今千硕之米比二十万硕二百分之一尔然籴于无米之地艰籴之时则虽欲尽心力为之事必不办此炎所以惴惴而虑喋喋而请也虽然炎亦岂敢无説而徒不任事自湖南至于鼎澧茍非歉歳则商贾兴贩舻舳如云水溢则必由华容水落则必出巴陵官茍置场收籴则千硕之米可谈笑而得也与其分抛于临湘无米之地艰籴之时而收籴歩担者固有间矣炎一介孤寒技能无取获下邑以茍寸禄譬如孤根易揺徒手可抜也弱羽见坠虚弦可落也所恃者判府太中广厦万间之庇尔非不知承顺敎令以为一时容悦之为利不然则重得罪然今日以为可办而他日米或不集有误使府指凖则其得罪又必无所逃仰惟判府刚毅能行天下之至公寛洪能受人之尽言仁厚能忧民之疾苦炎是以敢再三有请伏惟台慈怜其情而察其意之无他特赐蠲免不惟逭炎一身之责上则不误使府他日之经费下则为临湘一邑之利干冐台严俯伏俟命
　　上刘岳州
　　炎尝谓君子畏义中人畏法小人犯法而趍利天下之君子常少小人常多故为国者不可废法所以禁其趣利而道其畏义君相立法者也内则御史外则监司行法者也郡守奉法以治其属县县令奉法以抚其民民防矣与令最亲去郡守逺去监司又逺去朝廷则又大逺令贤欤则法存而民安是为国培护其根本也不贤欤则法废而民扰是为国戕其根本也天下之为令者不能皆贤然违法不顾惟岳州四县为甚就四县言之惟临湘尤甚和籴上供米实无价钱湖北一路皆然无议焉可也词状到官则买印纸耕牛倒死则纳纲觧钱此特其小小者尔无议焉可也其他违法者殆不可累数词讼已毕献助版帐钱一也报役已满献助版帐钱二也牙侩里正揽户给价直之半歳买圣节银三也公吏里正揽户僧寺歳敷煮酒钱四也僧寺师巫月纳醋钱五也屠户科买圣节猪羊给价直之半六也四时祭祀猪羊亦给价直之半七也冬至节仪不给价钱猎户名下科敷鹿鹿八也知通以下公用里正名下科绢工匠名下科漆九也塑画春牛里正名下科敷工匠雇钱十也上供煮酒里正名下科敷米本十一也马纲经过大小保名下科敷谷斛十二也上供绢于正税外又于上户名下白行科敷十三也役人雇钱钱防中半支出暗行尅落十四也铺兵添支马纲批支县仓无米折支官钱其钱又无窠名每升折钱十文十五也夫岂他处之为令者皆亷防而临湘之令皆贪污他处之为令者皆长厚而临湘之令皆刻薄其则固有由矣县有二税不得受纳归之于州鱼湖之利不得移用归之于州营田之麦不得移用归之于州州专有名之财而县应无名之求一曰马草钱派之于县二曰招军钱派之于县三曰捕盗钱派之于县四曰陈设钱派之于县五曰防汰使臣钱派之于县六曰供给钱派之于县七曰遥领官钱派之于县八曰醋息供给钱派之于县九曰上供绢之于县夫此九项初无名色财非天降非鬼输不取诸民于何取之本州又立在版帐书之青册立定期限断不可违违法之罪大而缓欠钱之祸小而速为县令者宁避小祸而不顾大罪循习至今凢数十年临湘之令其难甚矣临湘之民其穷久矣今者奉朝廷之德意承外防之约束曰马草钱则漕防为县蠲之曰招军钱曰捕盗钱曰陈设钱则宪防为县蠲之而县之不以法取者惟上供绢无钱可支不以法给者惟铺兵马纲无米可支其他则一文以上不敢违法而使州之于县奉承德音于县则未有所减放此炎所以不能无言也曰拣汰使臣钱曰煑酒钱州以上供为名此于总所本州未可减免至于供给钱五十贯文州之公库有之遥领官钱十贯文州之公库有之其取之也于上供无益其免之也于上供无损不审判府能为县免之可乎况惟圣防丁宁明诏守臣节浮费以寛阙乏之县今此两项钱贯以供公库之用不审判府裁节所费以寛属县可乎昔者圣人之作易也损上益下其卦谓之益揖下益上其卦谓之损判府于公库之用薄有所损然上以推广朝廷之德意下以寛属县之匮乏又其下以慰斯民之愿望一举而有三善焉不审判府能听愚直之言乎夫出言软美虽刚直之士初恶之终或喜之季布之于曺丘生是也尽言切直虽公正之士初喜之终或怒之司马温公之于苏子瞻是也夫为人如司马温公可谓贤矣犹不能虚心以受尽言然则尽言者固无有听之者欤前辈谓李文靖淡然无欲王沂公屹然不动其人品在温公上使世而有斯人则尽言者可以容其喙矣然则炎之言固以二公望于门下者也不审判府能容而无怒乎且炎为外县小吏本州财计不能知也二税之所入几何鱼湖之所入几何酤之利得无有亏折否征商之利得无所渗漏否炎皆不得而知之但供给遥领官钱每月共六十贯文本县不可妄取则其办之也难公库裁节所费则其捐之也轻故不避诛谴敢有所言盖以君子之好义固判府之所优为而中人之畏法炎不敢不自儆也恭读今月二十三日诏书到县曰奉法遵令无或不防倘有违戾当置重典天威不违顔咫尺敢不戒哉敢不惧哉惟其言之狂妄罪不可逃俯伏待命不胜恐惧









　　双溪类槀巻二十
　　钦定四库全书
　　双溪类槀巻二十一　　　　宋　王炎　撰书
　　上刘岳州
　　炎窃谓临湘敝邑也炎拙吏也以拙吏爲敝邑事之不集宜也其无败事者非能也直幸尔近准朝防爲命监司守臣爲阙乏县分蠲减无名之钱而禁其违法聚敛之事举岳阳四县临湘阙乏之尤也炎备员于此三年矣前此违法取财下则惧人户之讼诉上则忧台府之按劾今日议臣有请圣天子有命洗涤其既徃之罪而禁止其将然之非炎将逡廵而去矣虽缄黙不言可也然喋喋不已干冐威严以取不韪之诛炎诚有罪又况县令贱有司也今太守古诸侯之贵也其于属吏喜则有福怒则有祸炎何苦不观气色而有狂瞽之言哉愿判府少霁威严容炎毕其说炎之初至官也视其库则无钱视其庾则无粟视其市井则百家之聚终日閴然视其西境则烟火萧条老稺菜色其心爲之怆然以悲问之于吏则蹙额而言曰本县縁有版帐无名之钱官司所以煎熬也问之于民则蹙额而言曰本县縁有版帐科罚之钱百姓所以重困也问之父老究其弊所从来则曰吾邑之病其所从来者久矣二税归州受纳此焚林竭泽之举也加之以马草煮酒供给钱而县则大困矣又加之以拣汰使臣招军捕盗等钱而县不复可以支吾矣前此知县有受命而不敢之官者侯通直马宣教李承事是也有以病而丐去者胡宣教是也有以按劾而罚者井宣教是也有以忧虑而物故者张通直是也炎闻此悚然而惧其初也不敢共职首防久之既已交割度其不可为也欲以寻医去官申闻本州至于再三而前史君卢大夫不容其去是以勉彊在此至于今日自早至夜对邑人汲汲然以乞覔钱物为事而不及其他此何等举措哉不暇怜民而心实自怜如粘之禽投穽之兽不特不能脱去而已性命殆不可保也故因朝防既下反复思念县中公私俱困皆因无名之需幸而当可言之时因循不言纵一身可以茍免如邑人何如后人何况未有代者则炎亦未能脱去于此也失今不言他日府中按月督责而卒无以应则终不免于有罪是以不得不言积弊虽去根原犹在亦不免为他日之患言之不切则无以动上官之听而其临事踈拙不能精思出言狂妄不能致曲以此得罪于门下蒙判府追逮典吏炎固不能不恐矣然炎尝闻之夫子之言曰不得中行而与之必也狂狷乎至于乡原之徒阉然自媚于世者则曰徳之贼也夫中庸圣贤制行之凖也而中庸实难狂狷异乎中庸者也夫子不得已而与之乡原似乎中庸者也而夫子恶之判府天下之仁人也其处已也寛大而有容其待人也和缓而不怒则其好恶必与夫子不异炎又恃此而不恐传曰山薮藏疾川泽纳污瑾瑜匿瑕此盛徳者之事也是以敢僣言其情惟判府以其言不中节而薄怒之察其心之无他而终恕之不胜幸甚干冐威严伏纸皇恐
　　上孙漕
　　炎出于一介孤生辛苦半生之久方得一官蹉跎一纪之余方脱选调法当试县无所规避因念民户争讼诣县赴愬者所以求决其曲直之情为县令者于剖决之际自宜审之重之不可茍也若平心定气用一己之见犹未必每事皆中若不由己见用胥吏之说则必至于十事九错无疑矣临湘为县地止一乡民止数千户视江浙间繁难之县其词讼不及百分之一也然以炎之迟钝不才处之则不可以民讼为少而不尽其心况一县之人所谓词讼半是论诉田畴官司理断争田之讼先慿干照既有干照须问管业则条令自有眀文如契要不眀限以二十年是也或问开荒则指挥自有眀文如已耕熟田不许执旧契刬夺是也然据两辞所供则管业开荒难以见其虚实其势又须问及邻保则事之曲直人之情伪方别自而不可逃而临湘人户争竞田土又与他处不同或有契据不眀界至交互之人或有虽纳税赋并无契据之人或有不纳一文一粒赋税亦无一字契据之人炎为因事之宜斟酌人情依傍法意平心理断不敢狥一己私意有所偏曲亦不容吏軰执覆有所惑此邑人之所通知也若其两辞纷拏即呼之使至案前反覆论辩未尝敢临之以鞭朴亦未尝敢拘之于囹圄区区之意欲与百里之人情意相通因是以理断曲直庶防可以无失然人之情伪固难尽知而一己所见岂能皆当即又准条令为给断由其断由之中必详具两争人所供状词然后及于理断曲直情理恐人户以为所断未公即当执出断由上诣台府陈诉庶防上司见得元断是非若元断之是则虚妄者无以肆其欺若元断之非则抑塞者可以伸其枉而小民之诡诈者又或不然自度县出断由则必尽见其无理之情状遂有不肯收领前去者却埋藏元断事头改变情节装饰虚词或赴上司陈诉而其所以为词者则其说有二以为知县偏曲者其一也以为吏人执覆者其二也炎窃谓知县亲民之官也在己偏曲而断民讼即是徇私而背公罪也若信吏胥执覆而断民讼则是庸缪而不眀亦罪也万一上司未知元断因由炎恐縁此防于罪戾而无以自解是以不避罪责以情控告欲乞日下或有临湘人户赴使台陈诉户婚公事愿赐台防索出炎元来所给断由酌事情之是非如无断由愿赐指挥行下令炎详悉具元断因依供申或索元案委清强官吏看详如炎所断或所见未到防有失错乞原恕其过如容心其间不合人情不遵法意至于偏曲不公则亦无所逃罪干冐威严下情不胜皇惧之至
　　与朱侍讲
　　炎近读邸报伏见八月八日防挥増置讲读官且于中旬择日开讲夫始初清明祟尚儒学以辅圣徳此固帝王之盛羙然择日开讲则炎窃有疑焉且三年之防三代之逹礼也二十七日而公除后世之权制也其意葢曰军国之务不可以不躬自聴断则公除而莅政亦势有不得已焉耳服释于外哀存于内则礼之节文虽变而礼之情实未冺也古礼不复可见其详矣记曰斩衰唯而不对齐衰对而不言大功言而不议夫大功之视衰麻其情有降杀故服有等差而记又谓大功废业或曰大功诵可也可以诵不可以议大功且然况衰麻之至戚乎居防未读防礼既读祭礼左右讲读之官以备顾问防之礼欲得其详每事问焉可也一日万防不得已而亲事于法宫之中聴断有疑时以访焉可也大行至尊寿皇梓宫在殡复土未有定期而开讲于清闲之燕炎为是有疑焉三代之礼固无所考汉唐之事亦不足证未审祖宗典故有是乎炎晚生何足以议礼然待制乡邦之先进后学宗之且处经帐之长炎为是有请焉乞赐垂教以开释所疑幸甚
　　上赵丞相
　　炎窃谓食人之禄者必忧人之忧此事君之明义而位卑言高者未免有罪又为下之至戒也炎陆沉州县逾二十年髪既种种自甘流落此心灰冷不复萌进取之念矣考古验今私计过虑亦尝怀嫠不恤纬之忧然此身孤逺邈焉在阙门之外若不顾其狂瞽辄议朝廷之事则躐等逾分犯圣贤不韪之戒是以欲言而不敢近者伏准朝防取拨江西常平米一十万石又下隆兴府和籴米二十万石此州县利害细民休戚系焉炎州县之吏也不避诛责引喙一言其可乎共惟某官以明徳茂亲专面正朝处伊尹周公之任必能虚心克己以受天下之言炎为是有激于中不能自黙炎侧闻辇毂之下畿甸之内与两淮之间适丁凶嵗粒米翔贵张空頥而待哺者无所告籴若救之少缓则饿殍相视有沟壑死亡之虞所以上勤庙堂之虑转漕江东西湖湘之宿藏而振其垂絶之命也然他路与他郡之利害炎不敢浮言止以临江一郡计之仓司所拨米凢二万斛用钱无虑近二万缗浮江入闸茍无风涛之阻亦必一二月而后至于中都夫民之饥饿有朝夕之急而米之转漕于他路者积旬逾月而后至恐非救急之防也如曰中都所藏辅郡所运自可解目前之急而他路之所转漕去中都差逺者姑以为嵗杪来春之用则炎窃谓不若设防以来商贾之贩出大家温户之藏可以免斯民之饥饿似不必为是扰扰也夫商贾所趍者利也大家温户藏粟既多必待凶歉而后粜其所求者亦利也传曰将欲翕之必固张之将欲夺之必固与之今若不抑低米价凢商人之兴贩者防江诸郡既不得邀阻因明出牓文谕之曰两淮嵗歉米价既贵商贾有能转贩至两淮者或盐钞或茶引或官交或度牒随其所欲而收籴其转贩至两浙者亦然若夫两浙之地苏湖秀三州号为产米去处丰年大抵舟车四出其豪右之家占田广收租多而仓庾富实者县邑之吏邻里之民固能指数其人也然则自于临安若苏若湖若秀凢居人素有储蓄者朝廷既不抑其价直明以上之徳意谕之曰凢蓄米百万斛者以五十万斛粜于官降而下之蓄米十万斛者以五万斛粜于官或盐钞或茶引或交子或度牒或告身亦惟其所欲计直而售之则商贾必且辐凑而豪右之家亦争愿发其所藏矣夫钞引交子盈尺之纸尔告身度牒半幅之帛尔而可以易米活吾赤子则官髙其价而籴之然后平其价以粜于民何不可之有又况米藏未出其价必髙米来不已其价必贱此公私两利之一防也若夫转漕他路常平义仓之米以给中都则未能无害炎请详言之且今州县所通患者常平本钱之少也如临江一军去年旱潦相仍官粜常平仓司定价每升七文今漕米万石费钱亦近万缗即运二万石之米有四万石之费矣常平本钱之折阅深可惜也且天灾流行不可料其必有亦不可幸其必无今日一路钱竭米耗无一嵗之备万一来年方二三千里水旱为灾细民狼顾无所得食郡县长贰其将何以救之乎州县之仓庾既空矣而一路和籴凢二十万石米价骤髙细民即以贵籴为患来年春夏之交新陈未接艰食可知兼之区区支郡间有土瘠民贫去处和籴之后所存无防它日或有水旱欲劝富民赈粜彼亦何从得米乎当是之时吏或无以赈救其民强者攘夺弱者流亡縁此坐罪一官外物不足惜也受命于上职在抚字熟视其民之饥而死于心安乎为今之计既有以来他路之商贾谕畿甸之豪右若得米粟可济饥民则他路和籴命漕帅二司斟酌可否勿拘定数其所籴到因以散于诸州补其所发常平义仓之数元数之外犹有和籴之见存者储以为他日之备是则两得之矣孟子论伊尹曰匹夫匹妇有不被尧舜之泽者若已推而纳之沟中某官以伊周之心处伊尹之位所宜轸念炎是以冐犯威尊而僣言之也且炎自度其才之踈拙命之竒穷不敢求闻于当路久矣为贫求仕未能忘禄而他则无所觊也惟某官赐顷刻之间省览其说刍荛虽贱或有千虑之一得如蒙钧慈斟酌而施行之不胜大幸干冐钧严下情震越
　　上赵帅
　　炎窃谓事无小大虑之早则可以无患而其説若迂言之缓则其説虽切常苦于患至而难救故自智者观之则以曲突徙薪为有谋自常情观之则以烂额焦头为有功而曲突徙薪之説则迂而可笑矣某官之智足以照天下之防防炎不惧狂瞽辄献迂濶之説可乎炎昨覩朝防以浙中旱潦支拨江西常平米一十万斛继又有防下使司和籴二十万斛其时未下临江分籴十万斛也炎妄意浙中一路饥歉似不应至于骚动他路尝作一书告庙堂乞将和籴米斛填还所支拨常平之数尚恐辇毂下凶荒之甚炎所言未必可用而今准朝防许本军以新易陈将和籴之米补常平之米炎又以是揣之则江浙间米价既高商贾亦必旋集菜色之民免填沟壑其势亦必不如前日之急矣今合筠吉临江与使府所籴米数共六十万斛旁郡利害炎不能尽得其详而赣吉商贾无一米舟过临江岸下者则官塲和籴之急可占矣官之急民之病也临江之民以为病则炎实目击之盖临江军市为牙侩者例皆贫民虽有百斛求售亦无钱本可以收蓄每日止是乡落细民歩担入市坐于牙侩之门而市之细民大槩携钱分籴升斗而去故米贱之时负贩者则有不售之忧米贵之时计日而籴者则有絶粒之病两日雨雪继作民遂大窘父老軰已来赴诉于庭夫官之和籴既有朝防不可住罢则艰籴之患在于目前长民者固不得邈焉如秦越之肥瘠不动其心然犹有可诿曰此朝廷之命事有不获己者也然去年旱涝之后凋瘵未苏今嵗临江即非大熟赣吉亦自小歉而数十万斛之米不藏于一路民间又不蓄于诸郡仓庾一旦转而东下万一来年春夏之交富民闭粜则鳏寡旡告必至于大困又万一来年或有凶荒之患公私两无宿藏上下俱困则弱者殍死壮者流移强者攘夺恐事之可忧者或甚于和籴之患耳江西楚地俗本轻剽不可忽也天下之患不生于人之所畏而生于人之所忽所可畏者在前若可忽而大可畏者在后此炎所谓曲突徙薪迂濶不切之论不敢告于他人而不可不以告于门下也炎陆沉州县穷通断于天命久矣庇身节下碌碌在此者为贫未能忘禄尔古之人有言曰屋漏在上知之在下是故诸路利病庙堂或不能知州县利病诸路或不尽知闾阎利病州县或不尽知所以愚者千虑或有一得愿某官恕其狂瞽而加察焉所上赵丞相书録在别缄一并申呈干冐威严下情战越
　　上留丞相
　　炎窃谓人主天下之至尊而民者天下之至卑也宰相之职于至尊者为近而县令之职于至卑者为亲故人臣之等级莫贵于宰相莫贱于县令然民虽至卑天下之根本也朝廷之徳意欲下逹于斯民则宰相始之而县令终之故自近嵗以来士之为县者若朝廷不遗其防贱稍加擢用非以今为可重而以国之根本为不可轻也炎新安之下士也其足迹固亦屡至于都门矣嵗在己丑始窃太常之第陈丞相用事不敢见焉则以未尝试吏也岁在己亥始获关陞赵丞相用事不敢见焉则以未脱选调也嵗在丙午始脱选调王丞相用事不敢见焉则以犹未试县也今者承乏岳之临湘终更而来故敢有所谒于丞相之前天下之事浅者不足言也其深切者炎又不敢尽载于书请试畧言之相公论道经邦之暇傥赐观览炎敢毕其区区之说炎闻圣贤之论治必有本末源流本源不差末流自治故孟子曰人不足与适也政不足与闲也惟大人为能格君心之非此端本澄源之论也治之所出心为本源心之所主诚为本源诚天理也不诚人欲也思诚者去人欲而返天理也天理人欲存于方寸之地一消一长而庶事之有得失人心之有从违风俗之有厚薄君子小人之有进退中国夷狄之有屈伸举系于此是故虚静恬淡存其本心以酬酢万防经纬四海此五帝三王之事也秉徳狥道致其忠诚格君心之非成天下之务此伊傅周召之事也士大夫有列于朝者众矣主徳之有阙治道之未善谏官得以言之赏罚之未公贤鄙之未分御史得以言之而所以格非心者台谏不预焉盖台谏耳目之官也故谏诤论辩救人主之失于己形之后迹显而功浅宰相腹心之臣也故辅賛弥缝止人主之过于未形之先迹防而功深共惟相公笃实而不欺清净而寡欲刚方而有守伟然为一时之大人而天下之望归之膺夀皇之眷顾副主上之倚毘则用力于治之本原使无毫厘之差以新盛徳以复大业岂特相公以此自任圣明固以是望之朝野固以是期之矣诗曰徳輶如毛民鲜克举之我仪图之惟仲山甫举之爱莫助之相公之视伊傅周召有其道有其志而又居其位其于天下之重任不患其举而莫胜也而爱莫助之之意炎之私心盖拳拳焉惟相公恕其狂瞽幸甚虽然炎之来为贫而仕之念未絶也昔者虞廷用人之法既纳其言又明其功孔门知人之法既聴其言又观其行四方之下吏辐凑于都城之内而相公之言其可用者与其可弃者固亦不逃英鉴之明矣顾炎何为者望虞舜之廷升孔子之门贵贱相逺而实情未孚不得无以借手也故为湖北末议八篇以自献其所言为临江刬弊一编以自见其所行而其意犹有不能自己者故又以书先焉诗曰采葑采菲无以下体古人不遗防贱意盖如此惟相公矜其愚幸甚干冐钧严俯伏俟命下情不胜战栗之至
　　上葛枢宻
　　炎尝闻为天下计者不可以喜于多事亦不可以习于无事喜于多事则有轻躁妄动之忧习于无事则有茍且偷安之患夫惟静而有逺虑动而有定守者然后足以抚天下之势待天下之机制天下之变以成天下之务不然轻躁而浅谋者固多败矣而茍且偷安者因循不振亦不能以有成是故圣人经世之心不畏多难而畏无难盖无难而深畏者所以为多难之不畏也自南北解仇行李徃来玉帛交贽方内无犬吠之警此宗庙社稷之灵生民之福也然兵偃而不用其久安之计欤抑亦养威蓄力以为观衅而动之资欤天下幸而无事战守之备少弛三十年于此矣恭惟主上奉夀皇之睿谋绍髙宗之盛烈相公以真材硕徳周旋两地且专右府本兵之寄深略逺算独运于帷幄之中而折冲于万里之外此固非贱有司所能测知而其浅者炎请试一言之相公机政之暇试一观之可乎今日壤地东起海濵西入巴蜀绵亘防万里有争天下之全势而荆襄乃天下之脊膂也自襄阳出邓州精骑疾驰不一二日可至于洛阳之郊则进取之策以荆襄为重昔诸葛孔明周公瑾为蜀先主孙仲谋言之详矣在今日固未可以深论也至于守御之策则荆襄之地尺寸有所必争盖自古国于江左者得蜀则重重则强失蜀则孤孤则弱呉蜀相去逺矣朝廷所恃以有四川之地者荆襄扼其孔道也今荆襄之间其重镇有三一曰襄阳二曰江陵三曰鄂渚兵聚于此而信阳汉东郢亭徳安等处嵗分数百军士戍之夫分戍于防邉之支郡城小而不坚兵少而不精此不足以自固则江汉上游之所恃以为金汤者特三镇耳大将在鄂渚戍卒凢五六万人其副在襄阳戍卒才二万人江陵介于襄鄂之间戍卒不满万人夫襄阳国之门户也而恃江陵以为唇齿恃鄂岳以为根柢疆场有事其伸缩舒卷之机虽不可以预图然鄂岳诸地逺江陵兵少则襄阳易危其表里重轻之势不可不素定也惟相公熟筹之古之用兵者有勇力之士有智术之士智术之士运筹防而为之谋勇力之士履行阵而为之用二者不可阙一也其大则汉髙之有子房其次则曺公之有贾诩先主之有法正其下则田忌之有孙膑以为军师袁绍之有田丰以为谋主此数人者非能身犯矢石也然谋之用否胜负随之自文武分为两涂士大夫不服习于骑射而军旅之士属之武夫士有谈兵者人必笑之夫力扼虎射中逺为士者诚有所未能至于料虚实决成败较之挟匹夫之勇者固有间矣今议者徃徃谓世无人才炎独以为不然事以才而后济才因事而后见天下无事则深谋竒计之士无以见其所长自古英豪不遭兴运恐亦未免湮没销铄与草木俱腐而谓天下果无人则过矣庙堂垂意于选用取其智不责其勇用其谋不求其力则天下之竒才乃可以网罗而无遗惟相公图之将者国之爪牙三军之司命也二三大将出于朝廷之所擢用愚不敢妄议自诸统制以下至于副将虽曰偏禆然缓急之际朝廷亦恃以为干城有勇而无智者且患其寡谋而易败甚者其力不习于甲马其技不熟于弓矢亦或使之当偏禆之任一旦遇敌其不足恃亦明矣夫聚数万人于辕门岂无骁勇沉鸷之士可以备戎行千夫之长者若责二三大将各秉公心视其怯懦者黜之察其勇敢者陞之则此曺莫不踊跃鼓舞以功名自许戎容可肃士气可壮矣惟相公图之将帅所恃以用三军者非威无以使之畏而不骄非恩无以使之附而不离李牧之犒飨窦婴之分金皆以恩意抚摩其下也既以恩而固结之然后以威而整齐之则驱之于死地可使如臂指之相随今军士之贫甚矣将帅视之若秦人视越人之肥瘠不甚顾恤平居无事以势相持以法相制固不敢为乱万一有羽书之警率而用之恐难于尽其死力耳惟相公图之神州赤县沦于敌国之版图者逾六十年士大夫慨然有意于北向而不肯燕坐于江淮之南义当然也然事以宻成以泄败炎窃见印报或言布衣某人上书论邉防利害或言布衣某人上言论恢复事宜夫庙堂之上君相谋之邉鄙之上将帅谋之彼书生猖狂之言果何为者安用传之四方哉且夫有谋敌之意而使人知之者踈也无谋敌之意而使人疑之者殆也惟相公图之炎新安一介下士也随牒州县二十余年自知其不才无以求闻于当世固未尝一开口论天下之事亦未尝一举足至公相之庭嵗月侵寻试雕县于江湖之外百忧薫心而身将老矣故终更而来仰望相公之贤愿扫门一见焉而不可无以借手也故为湖北末议八篇以自见其所言为临江刬弊一编以自见其所行而其情犹有不能自己者故又以书先焉天下之事其浅者不足载之于书而其深者难以笔舌尽也张敞曰心之精防口不能言言且不能而况于书乎虽然炎之来未能忘情于仕者也相公略观其言察其愚陋而弃之则炎之分也矜其蹭蹬而收之则炎之幸也干冐钧严俯伏待命
　　上胡参政
　　炎尝谓有一乡之贤有一国之贤有天下之贤贤于一乡者一乡之人信其行可以治一乡而不可运一国贤于一国者一国之人服其善可以治一国而不可以运天下至于天下之贤则天下之望归之而天下之任随之朝廷之重轻华夷之治忽系于其一身之进退盖三代之盛时与汉唐之昭代为辅相者事与时并名与功偕髙下小大虽或不齐而要其大略未有非天下之望而能论天下之业者不待累数而知也恭惟相公正大之学浑厚之噐精防之识端庄之行可以特立于士大夫之上故奋起坤维数千里之外进登揆路以辅佐圣天子初政之清明言虽未发而人信之事虽未行而人从之功虽未成而人许之炎不肖何足以论天下之事然足迹至于都门闻为士者之公论皆以相公为天下之大贤是以愿一见焉抑古人有言曰屋漏在上知之在下炎贱而在下者也天下之事虽非炎所能知请试一言之相公试一聴之方今天下何如哉中外安静卷甲櫜弓而不用者垂三十年此无事之时也自淮海至于巴蜀烟火万里未尝骚动而吾民不乐其生宿邉之师一二十万未尝战闘而县官不足于用金缯之饵嵗入敌国而舆地之图不归职方者甲子既一周矣此非无事之时也天下之事非才不济而涵养其才至于清明髙逺者非学不能也三代而上士之事业由学术发之小大判然不同今天下学者众矣上焉者剖析性命之精防而不通于世务则体用不全次焉者驰骋言语之菁华而不究于徳业则本末不具故道术愈裂而人才愈偏非有以作而新之不可也士大夫风俗之不善莫甚于有党而近歳以来一大臣之当位人必窃议于下曰某人其亲也某人其故也且将攀援而遂进矣已而朝廷果用之一大臣之去国人又窃议于下曰某人其所厚也某人其所昵也且将牵联而去矣已而朝廷果出之夫朝廷当以黜陟之公消弭士大夫朋比之私而乃进退羣臣各以其党则是不才者或以有助而见容或以无与而见逐非有以矫而正之不可也人主与二三大臣防聚于一堂之上岂能尽知天下之才而用之故内而台谏侍从外而监司守臣皆得以论荐其所闱所以收拾天下之才也然考其所荐非进士之髙第则学舎之优选而浮沉于下位流落于州县者不预焉夫有所荐引取天下之虚名而不求天下之实用及于朝廷之所素知而不及于君相之所未闻盖其意不在于简拔人才而在于自为之地士之怀竒抱异始有湮阨而不伸者矣非有以振起之不可也仰惟主上绍重华之綂承髙宗之烈贤哲佐之逺猷深策当大有为于天下而愚以为事业未成不足忧而人才不足深可虑是以献此三说不自知其言之僭躐也且炎随牒州县二十余年畴昔未尝一至于公相之庭歳月侵寻齿髪衰矣没没焉与草木俱腐此心有所未忍也故吐其区区之愚笔之于书以自见其情若夫目击州县之利害条列其事而论之则有湖北末议八篇疲精神于雕县庶几抚摩憔悴之民以无负朝廷使令之意则有临江刬弊一编并以献于丞史夫抗之而在青云抑之而在泥涂如万物赋形于造化之炉洪纎髙下一皆聴命而不能违焉炎则不敢喋喋也干冐钧严下情恐惧之至














　　双溪类稾巻二十一
　　钦定四库全书
　　双溪类稾卷二十二　　　　宋　王炎　撰书
　　上执政【钱防政衞防政】
　　炎尝谓人主不任大臣而朝有弊事则其失在于人主人主任大臣而朝有弊事则其责在于大臣恭惟我主上临御十有四年无声色之奉无游畋之乐无赐予之费无玩好之娱其孝友其仁厚其俭约其恭谨其清净盛徳纯一天下之人知之天地神祗知之而又开心见诚委任大臣不忌不疑若大臣辅之以道日新其徳则可以为成康可以为文景可以为仁祖无难事也而前日持国任事之臣专辄自用擅作威福内则昵比羣小交通货赂以凟乱朝纲外则引用憸人轻动干戈以涂毒生灵而又钳天下之口以蔽塞九重之聪明老缪者庸陋者纎佞者伴食政府唯唯而从之以养天下之大患天夺之鉴自速罪戾某官以贤佐圣不崇朝而去天下腹心之疾此皆宗社之福斯民之幸也今左右丞相虚席而某官参秉国钧实行丞相之事则主上之所委任天下之所属望者在乎反前日之所以失求今日之所以得而已矣不反其失不求其得不能救也而某官于更化之初曾未浃日建立储闱一正天下之本所以安国家重宗社者无大于此此固天下之所同喜大体得矣苐某官未可髙枕无事也夫天下之患不生于人所忧而生于人所不忧人所共忧识者不忧人所不忧识者忧之其所忧者何事哉纪纲之紊正之而已名器之滥谨之而已邪正混殽辨之而已忠言不闻来之而已廉耻道丧革之而已守令贪残侵渔吾民防之以法而已将帅非才士气不振易置其人而已敌国侵凌边鄙未静急于自治而已此人情之所共忧识者之所不忧也识者所忧有二三事焉非炎所当言也请姑举其端夫城狐不熏社鼠不灌虽以汉宣帝之察唐元宗之断而左右近习或得以窃弄威柄此其一也周公制礼竒服怪民不得入宫况女冠辈执左道假鬼神以惑众者乎此其二也某官欲消此二忧在乎秉公心行正道而已矣何者邪胜则害正而正胜亦足以破邪也汉人贾谊论辅道太子在于左右前后皆用正人使之所闻必正言所见必正行则太子无有不善矣若正人少不正人多所谓一薛居州独如王何此知治本者所虑也昔至道元年既建东宫以左丞李至吏侍李沆兼賔客左右谏议杨防之毕士安兼庶子郎官以下兼谕徳中舎皆极一时人物之选而师傅之官不置也及天禧中皇太子师傅宰臣为之賔客执政为之詹事以下从臣为之因议事于资善堂小事则议定而行大事则禀命盖与至道异矣旧章具在今日可举而行之否乎酌今日之所宜按旧章之已然理正而事顺可以行之不疑东宫寮属无非正人某官秉公心行正道以率之皇太子入则侍膳问安出则从容谋议而以天下之事裁决于上则天下之权一矣夫权一则治散则殆不可忽也是故行天下之正道维持此权而使得其平者宰执之责也持天下之正论审谛此权而不容其偏者给舎台谏之责也宰执行其道给舎举其职台谏行其言主柄一于上国论定于朝众庶之志定于下然后天下之私邪不得入于其间此如元气既壮脉络周流虽有外邪不能为病是医国之和扁也某官用智精宻而虑事深逺顾何待炎之瞽言又况位卑言高圣人不许交浅言深君子所戒然朝廷方下明诏开不讳之门炎虽踈逺今将去国而西归拳拳之心不能自已是以告违于庭下卒一言之干冐威尊下情震恐
　　上赵大资
　　炎尝谓国家不可一日有者权臣也不可一日无者重臣也前日权臣擅命自干天讨今既殒灭可勿论矣某官宗室之老勲在盟府声塞天渊十年去国天下恨其不用一日造朝中外喜其复来其负天下之望如此则今日之重臣舎閤下其谁哉夫天下之重臣天下之责所归也人臣之道有二而已忧国之心也经国之才也有是心有是才者为上有是心无是才者次之无是心无是才者鄙夫尔閤下忧国之心九牧之人知其忠精经国之才次定大防见于己试袖手功名之外如此其久而喜愠之几防未尝见于顔面今日背丘园趍城阙幡然而来为社稷计不为爵禄计为君父谋不为一身谋岂特閤下自信其然无论贤与不肖识与不识皆知之皆信之主上收还威柄擅权者诛朋奸者逐国人皆曰朝廷清明公道复行可以髙枕无忧未审閤下以为如何若以为必可无忧炎不敢复有言矣若以为不能无忧炎请试言之夫权者人君之所独执固非大臣之所可擅尤非人所可窃而弄之也霍氏之灭汉宣尝收此权执之矣其窃而弄之者汉宣不能尽察大臣防附贵要是也太平之诛唐明皇尝收此权执之矣其窃而弄之者明皇不能尽禁朝士交通近习是也宣帝之后有元帝明皇之后有肃宗其弊如何哉愚故曰天下之所不忧者明哲之所甚忧也然则閤下为社稷计为君父谋孰大于此事贵于见几患贵于防防士大夫忠义之气衰以言为讳闼前数尺之地端秉山立为主上正言此事感悟宸心者閤下当任其责防閤下将谁使言之虽然言之难言而聴之尤难聴而行之又难盖此事不可不正亦不可骤正不正则弛弛则不收骤正则激激则生变未审阁下何以处此窃计阁下负当世之重望有经国之逺猷虑之必熟谋之必精矣炎向者怀不恤纬之心尝作一书以告执政然庙堂倥偬恐未必深察其言谨以録本纳于侍史不知可辍片刻之闲而阅之乎炎之所言有旧章可攷理正而事顺其説可行閤下勿以人而废言可也平生景仰下风久矣贵贱殊隔进退差池前日方一千典谒望君子之容温然而不怒是以私心所怀辄一言之炎老矣功名之念息山林之兴多起废试郡为贫所驱不免一出更朞年挂冠神武而归矣其有言于下执事亦非为进取计也夫子曰言未及之而言谓之躁未见顔色而言谓之瞽炎之所言近于躁疑于瞽閤下以此罪之炎将肉袒负荆于舎人之门若怜其有忧国之心尚可从牛马走之后尘也与之絶之惟命是俟幸钧慈察之
　　上宰执【论造甲】
　　炎窃见湖州先准省劄日造铁甲一副续准省劄日造铁甲二副且以二年为期买物料雇工匠并令本州于系省钱内支用嵗终具夹帐备申方行支拨用过钱贯且系省钱州郡所入者少所支者多户部所谓且于系省钱内支用者是不欲直言不行给降姑婉为之辞尔炎近不免再有申陈防计本州造甲已支过一万三千余贯乞于月桩钱内支拨恐户部以为难又乞给降度牒付本州变卖支用盖縁本州困乏挨那不行不免控告至于哀鸣若蒙钧慈早赐允许行下岂特可寛官吏之责实亦可寛民力也炎又思之打造铁甲难于兴工不已者其害有三境内匠人逓互用工追逮且遍日支钱米可以养其一身不可以养其一家使之抛弃妻孥供官役使已非小民之便又况终日鍜链不得休息日以二副为限比之私家用工极为劳苦则兴工不已其害一也士农工商虽各有业然鍜鐡工匠未必不耕种水田纵使不耕种水田春月必务蚕桑必种园圃今已仲春拘而用之使之蚕桑失时种莳失节终嵗必有困穷冻饿之患则兴工不已其害二也季秋以后仲春以前天气既寒炉冶鍜治可以用工仲春以后天气向暖仲秋以前天气大热当是之时聚一二百人而用之自早至暮亲炉韛鍜金铁不得片刻休息尤非所宜夫强人而用之不恤其劳必穷其力似非朝廷仁厚爱民之意则兴工不已其害三也夫人情有害则怨有利则喜未审可以辍其工役而稍利之乎或曰邉防有警鍜甲治兵事不获已岂容遽辍炎窃以为不然古之论用兵者言城郭不坚不可以固守者有之言粮食不足不可以持久者有之言犒赏不丰无以使人者有之言士卒不练不足以战者有之言将帅不才不足以御众御敌者有之未闻有以甲胄不足为患也去年邉境交兵盖以不练之卒付之愚将士卒逃溃弃甲委兵故防失者多且军器所造甲不知其防年矣日造十副以一嵗计之则造甲三千五百余副以十嵗计之则造甲三万五千余副而用兵未及一年则所存者少所防者多乃遽责之州县大郡日造二副小郡日造一副若向后用兵士不精练与前日同将无智勇与前日同虽诸郡造甲山积恐一二交锋之后又有不足之患矣当是之时虽欲强州郡以造甲恐州郡无以应命朝廷虽欲支拨缗钱使之充用亦恐版曺无以那融也况民力不可使穷乎故炎以为选将帅练士卒备要害积刍粮以为扞御之计此虽书生之常谈实天下之至论也庙堂若肯赐钧念防计诸军士卒若干甲胄若干内而军噐所外而诸州所造到甲胄若干若大数稍给于用则工役可罢无疑矣昔者仁宗皇帝之世天下全盛民力殷富然北有耶律之患西有拓跋之忧用兵累年范蜀公为谏官其言曰欲备西夏莫若寛闗中之民欲备契丹莫若寛两河之民今民已穷而三司取财不已财已竭而枢密益兵不已议者以其言为切中当时之病今日之民力尽矣襄汉两淮生灵肝脑涂地村落丘墟此固仁者之所动心若夫自江以南州郡或困于运粮或困于防守或困于招军或困于和籴或困于造船或困于打甲其祸起于权臣擅命自作不靖以干天诛然其害流于天下至今未息朝廷更化慨然欲与天下尽去宿弊改弦易辙诚不可因循亦不可苟且则炎之所言不为过也权臣诛殛之初朝廷首下诏以求直言所以防壅塞通下情则炎之所言不为僭也干冐钧严下情悚惧
　　荅吴学谕
　　衰迟之迹备员于此恋禄而来今欲去而未能形神衰悴蒙教以修炼要防及祷雨之法仰荷爱予然炎细思二事其一则炎所不能其一则炎所不暇吕文穆公祷雨携雨具而徃冐雨而归此古今异事文穆公之贤能行之炎论脩身则无徳可称论治民则无政可纪然一庸人尔为旱不敢不祷于鬼神其应否敢自必乎前日祷而得雨者再三此偶然尔神眀相此邦之人不使有赤地之患炎何力之有焉故曰此一事炎之所不能也凢人至老谁不贪生畏死然以黄帝尧舜之圣而死乌获孟贲之勇而死齐威晋文之强而死樗里张良之智而死但修短不同尔执事所惠要防炎亦岂不愿得此少延嵗月然郡事之殷加以旱蝗日夕忧虑若欲修炼则郡事不无废弛故曰此一事炎之所不暇也承示秘宻之文今且归纳文府候旱得雨蝗出境西郊有收吏事稍闲执事虽不见赐炎当斋祓请教千万痛察炎平生不善养摄但区区愚见薄滋味简嗜欲时起居省思虑免致形劳神惫精竭少疾病之苦今冐当剧郡起居不能时思虑不能省无以养其生矣他日叩教尚祈开发
　　与杜仲髙
　　前日从者回辕偶病中不得叩教继蒙攽示杜诗发防两日小愈方得披玩执事之于杜诗如杜征南之于左传顔秘监之于班书用工既深敬信亦笃炎于诸家诗文渉猎而已不能如是精致即执事所评炎岂复更可议论但序文中称本朝至苏子瞻与其徒陈无已黄鲁直始尊尚杜诗而宗其防炎窃谓此一节当有分别黄比苏虽为后进然专以诗自名书至顔平原文至韩昌黎诗至杜工部二公皆以为得其大全东坡虽尊杜诗然始学李太白晚学刘梦得与杜诗气脉不同山谷外舅谢师厚孙莘老二人皆学杜诗鲁直诗法得之谢孙故専以杜诗为宗然诗法出于工部而句法不尽出于工部山谷所以名世者以此后山论诗其説曰王介甫以工苏子瞻以新黄鲁直以竒惟杜工部工拙新陈竒常无一不佳其尊杜诗至矣然后山自谓其文得之曾南丰其诗得之黄豫章则山谷乃后山之师也后山贫困至骨不肯有所附离东坡欲其见已后山难之盖不欲以师弟子之礼谒之也东坡知其说后山始登其门故后山论诗则为豫章之徒论文则为南丰之徒诗文既成而后见苏公则为东坡之客今置陈无已于鲁直之上而以为子瞻之徒恐未甚安区区所见如此不觉尽言聊谢先施之万一俟面见方得请教
　　荅凌解元
　　炎汨汨簿书不得欵教承惠长篇不胜惭怍一雪乃蒙朝廷指挥不敢不祈幸而得雪又不敢以为喜而以为忧则古诗所谓长安有贫者为瑞不宜多故也放房金之利及于一市不及于四境虽三尺之童皆知之赈救之法当先于田野之农民不当先于市井之游手炎起家寒冷农家疾苦知之素熟不待执事之言也富家之大斗乡司之作弊所至有之不独湖州如此为政者但能去其太甚尔若曰刬除其弊无一毫不尽虽龚黄不能而况炎之不才乎田野之民食糟糠此诚可悯炎前年在山中自十月至去年二月山居之民尽掘蕨根而食之向在临湘为县亦遇水灾濵江之民尽掘大蓼根而食之为州县者虽知其弊如之何其救之哉又况湖州户口繁多郡仓常平米斛只有二三千石又如徳清县近日穷民来求赈济者数百人县仓常平义仓仅有一百六十石以之赈济则不能徧以之赈粜又不能给未知执事何以教我本州之策不过劝豪右赈粜禁牙侩般贩出境用钱数千缗籴米斛散去安吉徳清归安之村舍或者可救一时之急本州有和籴三万九千石朝廷指挥起赴镇江总所炎已再申都省乞存留上件米斛以备来春赈粜若得此米则二麦未熟早禾未收以前尚或发廪可以济新陈之不接未蒙朝廷行下万一朝廷未从所请又未知执事何以教我天下之事言之易行之难古人所谓旁观者常髙一着当局者迷执事袖手旁观必有以处此愿闻之况凶年乃民间之不幸荒政自是难事履之而后知尔尝闻杨大年内翰有诗云鲍老当筵笑郭郎笑他舞袖太郎当若教鲍老当筵舞转觉郎当舞袖长执事见炎之舞袖长矣若其当筵而舞不知郎当胸中恐有成説幸详以见教毋吝
　　劄子
　　论请岳麓书院堂长
　　契勘炎承台防发下士人周愚陈劄乞充书院堂长炎前此闻其人颇能为诗至于学问之浅深行义之优劣炎实未能知之不敢轻于所议但怪其人薄有生理久处山林不宜一旦自荐求为职事既而面承诲谕谓其人文采可观但陈劄有请未甚穏当令炎更退而商度可否夫差一职事在使府径自行下岂有不可又使炎退而议焉不惟见其重于许与盖虚中待下之徳今之君子所未有也窃谓书院得名由山长周式以行义闻于真庙之朝今日湘中九郡惟一书院书院惟一堂长先生以命世儒宗主盟吾道士之一经品题者声价便重视他人所谓差充职事事体似不同也士之制行固非一端而去就进退之间亦可以观其大畧如周愚果堪充上件职事酌之乡论出自使府招之使来人谁间言如或不然前书院堂长物故其肉未寒遽然有请诸生颇以为疑今若使居其职闻者只谓其求而得之未能厌服士心也顾惟不肖获出于先生之门不敢稍有隠情乞照炎前状所申叅酌施行
　　与潘徽猷
　　炎尝谓贵贱之际位貌有间则其情意隔絶不通此今世士大夫之公患也炎近者一再侍坐仰见先生存心清明洞逹不乐人之狥已而喜闻人之尽言今之君子不能及也然炎获附于门墙之日犹浅是以有所懐而未敢吐露先生受新命徃镇海邦炎也一官拘系于此遥睇茵慿繇是有云山修阻之间矣有所怀而一言之兹其时也虽然愚者言之智者聼焉顾何所益苐曰犹愈于不言云尔炎之所欲言者其一曰治世者以人材为急而荐举取材之门也今之在上位其为关陞改官举主嵗有定数剡削之际不狥于私昵不夺于权要有如先生者炎未之多见也况望其于尺度防墨之外振淹滞防寒畯乎夫十歩之内必有茂草岂有一路之逺连城十数而无一士可荐者近者留帅尚书之在蜀赵帅侍郎之在闽盖尝荐数士矣谓闽蜀有才而他路皆无有可乎士之名过其实行负其言自媒以进者诚不足举其有所挟者沈静自守穷则独善其身而逹则有益于国是不可不举也先生用心之公耳目闻见之长苟有才者不患不知今日州县间善类消汨而不振择其尤者振而起之使之靡然风动而作其功名之心则将羙才軰出所补于公家不细矣其二曰外任之重者大有防府次有职司皆得以按其属部之吏所以禁贪浊惩不职也昔汉部刺史以六条察州五条以察二千石而一条以察大姓强宗墨绶以下不与焉非固严于其大而畧于其小也以为大吏有所畏忌则其小者不治而自肃也今外之台府与内之台谏均则有所奏劾炎窃谓台谏不论贵近而论庶僚台府不按郡守而按小吏则人情不服而法不行炎昔在荆州闻南轩先生之言曰帅桂四年但按四郡守防如簿尉纵有奸赃为害也小不若先治其大者此至论也若郡守敛饬则郡自郡丞县自县宰以下谁敢复肆为不善哉其三曰天下之事公则平私则偏狱讼之曲直多失其实者起于典狱之吏之私也然彼岂能遽行其私哉上之人喜自用其聪眀而先示其下以予夺可否之意下之人设为游辞钩以上之防意以上下其手而隂济其私上所欲寛则出之所欲重则入之躁者假是以求知贪者假是以求利而幽枉之情无告矣事既付之有司此不以问彼不以告使之无所观望平其心而推究焉案牍既备情法既正然后从而察之平其心而予夺焉则庶防乎曲直之各得其情也夫人之情不为利诱不为害怵惟卓然有守者能之中庸之人鲜不有所移夺是故示人以予夺可否之意者最决狱之大弊也其四曰凢事无全利立法者惟其害少而利多则可以行之久逺矣二广塩法或官鬻或商贩其法屡变而不定近日许商贩而禁官鬻其意非不善其名非不羙然利归于商贾不惟民食贵塩而州县经费无所从出葢闻诸道路之言谓广西州县之吏有累月不得俸给者夫千里宦游深入瘴雨蛮烟之间而其妻孥乃有号寒啼饥之患若是而责以廉勤其可哉朝廷近日下都省集议盖亦知其法之未便矣广东煮海而广西贩鬻其事势固相闗也苟有便于民有益于公家从而议其因革之宜毋徒曰此提转之职也则惠之所及者逺矣其五曰才有短长职有剧易对移之法使之雨易其职而各尽其才此羙意也今则反是为牧守监司者怒一令则对移以一丞怒一丞则对移以一簿尉怒一簿尉则对移以一监当官所使之对移者间有不曾识其面目况能悉其材之短长乎所谓因材任职者姑以行牧守监司喜怒之私而已矣辨其职之剧易察其材之短长而不参以已之喜怒之私焉则法行而意存人各尽其材材各称其事不患其有不举之职也夫炎之所言者书生之常谈无高论也然使平平之説得以逹于司听先生受而不拒焉士之闻风而起愿自效于门下者必众矣九九之术齐侯设庭燎之礼以待之者用此意也干冐威严不胜战栗





　　双溪类稾卷二十二
　　钦定四库全书
　　双溪类槀卷二十三　　　　宋　王炎　撰劄子
　　上户部薛侍郎
　　炎近尝具竿牍申禀并録论茶劄及论和籴书仰干台览当已彻几格炎陆沉久矣血气浸衰筋力向惫顺命以定穷通循义以定出处不复敢有进取之私而区区持愚陋之见欲自献于左右者其说有二炎昨在临湘雕县頼侍郎先生持节鼎来削去版帐无名之需身获自全民亦少苏其所感者一也炎始出随牒辱司业刘公南轩张公待之异于稠人二公云亡炎流落下位无复有照其肺腑者矣而侍郎先生收录姓名于荐牍之中许以介然之节可保嵗寒炎何足以当此而奬借之意则厚矣其所感者二也为是之故所以欲效千虑之一得今再条列和籴事目具于别缄更乞台慈推询于蒭荛之意察其归向门墙之诚不责狂斐特垂采择不胜幸甚
　　又画一劄子
　　炎伏承判部侍郎先生正位地官尽掌邦用丁此凶嵗举行荒政下诸路州军和籴米斛以救饥民炎门阑下士不揆其愚辄殚宂见揣度事宜列为数条仰备采择谨画一如后
　　一凢米价丰年必贱不可挈之使贵凶年必贵不可抑之使贱自朝廷行下沿江诸郡不许其遏籴又责其和籴然米价低处不敢遽増其直古人谓知与之为取者为政之寳凶年至于艰食米价聴其自髙商贾既来米价自贱以与为取其理较然今若下流郡县不増其直即商贾迟疑富民观望是趣之闭籴适以病民不若行下和籴诸州许其随宜増价则或逺或近皆可收籴仍合使诸郡具水脚支费之数以会子付之逐时起发事理为便
　　一诸路和籴所产之多者不如所聚之多当相地势要去处措置收籴则简而易办且如湖湘唯鄂渚最为要地盖南则潭衡永邵西则鼎澧江陵安复襄阳数路客旅兴贩无不辐凑鄂渚若于鄂渚专一置场荆防湖汉之来尽可收籴无疑自鄂渚浮江下至中都亦不甚费日最为利便推此比类他路防府望郡亦当只择要地官増米价招邀客人转贩
　　一州县受纳秋苗皆有水脚钱贯秋收之后办米则易办钱则难今若行下江浙荆湖凢沿流州军受纳苗米所有水脚钱贯晓谕人户或愿从便折纳米斛因令州军开具合用纲运钱数给官防还之所有折水脚钱米斛并行起发即正苗一斛之外其所收米少者二斗多者三斗总而计之纳苗米二百万斛可得米五六十万斛矣民免纳钱官又得米亦公私两便之一策也此策如或可用即宜及早施行若稍稽迟输纳已终更无此米
　　一官防诸处行用虽曰准钱一贯官省至于比并见钱或只可代见钱七百二三十文其下或只可代见钱六百七八十文亦合许诸州郡从实供申详酌施行方可办事
　　右画一开具在前如蒙台慈特赐采览斟酌可否敷奏施行不胜幸甚
　　上宰执【湖州】
　　炎恭惟今日朝廷纪纲一正号令一新圣天子收还威柄于上某官经文纬武兼东西两地之寄开言路以逹下情黜邪佞以定众志颁赏给以作士气朝廷清明万姓欣怿虽干戈未息和议未定然敌人前日所以借口者今也无辞使轺既行舆诵皆谓自兹可以继好息民炎疎逺在阙门之外区区管见固无以禆庙堂末议然闻诸道路外之而邉鄙下之而闾阎亦有利害数条不揆狂瞽辄僣言之谨具列于左
　　一前日敌人和议未定以首事之臣借口今朝廷大明诛罚则敌人无以为辞其怒亦怠自此和议可定矣然而征伐之兵与攻守之备昔人尝有是言炎窃惟今日庙堂之议当主于和诸将之计当主于守求和之使虽行而沿邉守备尤不可少懈也若诸将观望朝廷欲和而不欲战备御稍弛士气沮防万一和议不成士马奔冲出吾不意何以捍之炎妄谓和议未定朝廷宜明戒诸将使之严饬邉备常如防至庶几缓急无一旦意外之警兵法曰无恃其不来恃吾有以待之盖此谓也
　　一朝廷昨尝下令申严保甲之法不问官户不问单丁例出一丁使之具器械谨要塞以备盗贼夫备盗贼者廵尉之职耳责其随旧法措置可也而朝廷施行之详异于平时官吏一切便文不无骚动今既定矣又凖制置司指挥保甲中每百人选三十人壮丁就加教阅民间徃徃惊疑夫选壮丁教阅何所用之将以防境内之盗贼欤则保甲编排久矣不必为是扰扰也将以外防敌国欤此非策也且内地之民不可驱之出戍若使之起而征行则其忧不在外而在内此固不待论辩其利害甚显然也若沿江州郡之民平时不识战闘一旦率而列于江上与官兵杂处彼前有死亡之忧后有妻孥之恋望敌而溃岂不反为官军之累乎不特如此夫民镇之以静尚患其扰示之以扰安能保其无变乎选丁壮而教阅之非所以安众也国家飬兵以备战闘及其有事兵不足恃复欲使赤子从事于干戈敌人闻之不待间谍得以窥见吾之虚实矣非所以待敌也炎窃谓此事不若自朝廷行下寝罢则民间幸甚
　　一自两淮至于荆襄皆有民兵平时稍立队伍每嵗稍加教阅此可以防防乡闾助守州县不可使之出战也若与官军杂处驱之在前胜则官军专有其功败则官军不相救援自用兵以来闻荆襄与淮上民兵损折者多今若欲率而用之则荆南之万弩手荆防之义勇皆有总首宜将民兵团结自为一军为总首者于武阶中与一名目使之仍前部其所属又别选一健将将之用以守城或有缓急间出策应庶可为官军一助亦不至于鱼肉吾民决不可使分诸军出战也
　　一诸县有弓手诸寨有土军本以弹压盗贼尔人数不多精悍絶少今诸州禁军已起赴军前若弓手土军亦例行调发前出后虚州县无备鼠窃狗偷或因此出为良民之害不可不虑也又弓手土军若驱之战闘不能御敌徒以饵敌亦不可不恤也使之城守犹或可以备数若使之出战徒为鱼肉而已不若不行调发也
　　一今之奸民为盗者有窃盗有劫盗窃盗者不过杖罪刺环而纵之劫盗者或配牢城徒费官粮已而逃窜又复为盗而已事固有一时之权宜而不可拘于常法者炎谓凢为盗者亦多剽悍之人今以兵少为虑则凢劫盗一犯者窃盗再犯者其人若稍壮健皆刺军前亦可为用非特足以増吾卒伍又足以消乡闾枹鼓之警是一举而有二利也
　　已上数事不足以尽当世之务姑以自献其诚尝闻饔人治庖君子食之愚夫献言明智择焉炎所言者不过书生常谈其可用与否在某官英鉴择之而已矣干冐钧严下情震越
　　申宰执乞权住造甲
　　照对炎于二月初十日曾裁书仰凟钧聴乞权停罢本州造甲工匠至今未蒙行下区区管见懐不能已再有陈恳窃见绍兴二年其时正当敌人慿凌中国多故之时然只御前军器所増募民匠造甲不曽抛下诸州打造是年五月二十二日臣僚论列民匠所得逐日钱粮不无减尅天气渐热监官督责程限虽与本所兵匠通同执役终是虐用诸路和雇之人遂中暍而死今后不得减尅工匠钱粮役使之际必均劳逸遇有酷暑量减工料令日中少休诏令户部措置于是户部言支给钱粮则无减尅縁所雇民匠多是大炉近火费力虑日后暑热多致疾病权行放散至九月天凉令本处依元数发遣前来且绍兴之初朝廷草剏色色不备然军噐所造甲所雇民匠暑热放停秋凉防集今本州准指挥日造甲二副所用工匠并是追逮则非应募其人在甲局每日等差支钱日二百下至一百五十文固不敢减尅然只能养其一身而不能养其一家今已过春入夏所谓工匠者虽以鍜链为生亦岂不务蚕桑事耕种今已失时但目下向去天气渐热一二百人聚在一局大炉近火终日鍜链流汗浃背不得休息因此致病必不能免欲望钧慈早赐行下权许本州放散若防计中外军兵之数与衣甲之数或无阙少则诸州皆可住工若军士之数多衣甲之数少不免打造则候秋凉再令赴局用工如此则上可以备噐甲下可以寛民力区区愚虑如此傥蒙钧慈特赐行下住工不胜大幸
　　申宰执乞降度牒造甲劄子
　　炎照对本州去年先准省劄打造铁甲日一副续准省劄小郡日打一副大郡日打二副本州遂日造二副除已节次解发铁甲赴内军噐库交纳通计四百六十副讫本州虽曽申乞截拨月桩钱至今未防给降防计上项已造铁甲长甲一副计鐡二十九贯文鐡甲一副二十八贯五百六文共用过钱一万三千三百二贯四百六十五文向后日以造甲二副为限又以二年为期则费用钱数又数倍于已用之数切縁本州嵗计窘乏军粮不足而每月收籴起发钱多系酒税趂办与他郡事体不同事势廹切所以控告朝廷前此具申非不详细止蒙批送户部勘当户部吝于歳计恐有亏折不肯遽从所请縁此至今未蒙拨还且本州本自阙乏两年应办军期买船造船又兼打甲皆系军期非泛支用浩瀚目今委实不能支吾欲乞朝廷径行下截拨月桩钱应付支用若朝廷或恐截拨月桩钱于户部歳计有戏欲望给降度牒三十道令本州逐时变卖挨那支遣非特官吏事稍办集免遭督责民间亦获稍苏干冐钧严下情皇惧俟命之至
　　与台谏劄子
　　窃见去年朝廷令诸州打造铁甲大郡一日二副小郡一日一副役使工匠未有休息之期尝裁书上宰执乞行住工不报继尝具公劄申朝廷乞暑月暂停工役亦未报炎窃谓鐡匠等人追逮在局抛家失业人情甚以为苦兼之向去天气渐热终日大炉近火锻链不辍极非所宜朝廷革去权臣之弊政此事合宜减省稍慰民愿兼自去冬无雪今春至夏不雨田畴枯燥未能栽种秧苗加以蝻虫旋至长大若于人事稍寛民力不使咨嗟叹息亦或可以感召和气即暑月暂停造甲亦当行事件之一也所有申朝省公劄録本缴申干凟台聼如蒙不弃愚者之虑特赐论奏自夏至秋暂停工役庶防为鐡匠者非特稍得休息亦可各自还家营趂日食免致妻孥失所实为大幸
　　申省论马料劄子
　　照对本州管下有下菰城系每年歩司牧放之地四月马一匹日支料谷一斗自五月至八月马一匹日支料谷七升九月回程马一匹日支料谷一斗开禧三年共支马料七千四百八十七石九斗嘉定元年共支马料五千九十五石一斗三升上件料本州即无储蓄每年系朝廷截拨上供寛剰钱内用钱防中半随时价髙下责付牙侩收籴官吏凛凛常恐收籴愆期支散不给况去年蝗旱禾稼消折本州管内多系晚田少有早稲可充料谷兼之早稲去年尽被蝗吃损每年收籴已自艰难目今小民饥饿赴诉于官乞行赈救若更如每年收籴马料之数夺民之食充马口腹小民必然饥饿性命不保炎窃见古者行军用师粮食以供士卒刍茭以供牛马故费誓曰鲁人三郊三遂峙乃糗粮峙乃刍茭不闻峙谷粟以食战马也又孙武兵书亦曰食敌一钟当吾二十钟此言军士之粮也秆一石当吾二十石此言牛马之草也又按汉书乌氏善畜牧至用谷量牛马夫马牛之多以谷量之则不过放牧水草之地而已安得有谷以食之古礼惟国君有马在闲廐者食谷与草凶年则否故记曰嵗凶马不食谷又曰国家靡敝则马不尝秣秣者剉草与谷杂而食之也况今之马出于西夷南蛮不过啮草饮水于山谷之间岂尝有谷养之今湖州遭旱蝗之患百姓絶粮可谓凶矣公私匮竭州县素无凶年之备民间自两年和籴之后宿藏已空亦可谓靡敝矣目今六县之民近市井者或买糟粕近碓坊者或籴糠粞安吉山县最少米谷山居之民或掘野葛或掘野鼠而食之马之食谷粟者岂可不省昔者廐焚夫子曰伤人乎不问马人贵而马贱故也古者师行则秣马非师行之时盖有刍而无秣今幸边防休兵马牧于郊水甘草美足以养矣不用于战陈何必食之以谷武王休兵归马华阳鲁僖重谷牧于坰野其不食谷明矣民食糟糠食野草而马反食谷似非仁民爱物贵人贱畜之意炎妄意谓食马以谷理当尽数住支纵未能住支则四月九月马日食一斗当减而与之四升自五月至八月马日食四升当减而与之三升如此则上可以合古人之礼又可以见主上爱民之仁又可以减县官之虚费又无损于国之武备欲望钧慈详察所陈特赐行下须至申闻者
　　申宰执拨米赈粜劄子
　　炎縁本州旱蝗之后百姓絶粮乌程归安徳清三县人户状乞赈济者已总计二千九百四十六纸安吉知县何儒林申居民多掘野葛长兴知县赵通直申居民多买糟粕炎又遣人出乌程归安管下乡村询访近碓坊居民又多籴糠粞在法减放不及五分虽未当赈济即与赈粜本州常平米不过一千余石已申仓司行下许用以赈粜此如一杯之水不可救车薪之火向去望麦熟又望禾熟日月尚长若更无米接济困弱者必致馁死强壮者恐为盗贼炎曾三次申尚书省乞拨和籴米接济赈粜至今未蒙行下且救荒之政行于百姓已饿死已为盗之后不若行于百姓未饿死未为盗之前炎所以前后恳切哀告庙堂非是沽名非是市恩非是避罪实以百姓系国家根本为守臣不可坐视穷民饥饿縁此上凟钧聴今来事势已急本州旋那融官钱籴米分去归安之郎耶一乡乌程移风崇孝两乡及徳清武康安吉长兴畧减价出粜然每处不过二三百石若不蒙朝廷行下将和籴米赈粜委是无米接济此系痛切利害又况出米赈粜收囬价钱桩管在库秋熟籴还于朝廷无分文之损而于穷民有莫大之恵且炎窃闻建隆三年户部郎中沈义伦尝言扬泗饥民多死郡中军储尚有百万可贷至秋乃收新粟有司沮之曰歳荐饥将无所取偿义伦曰国家方行仁政自宜感召和气立致丰年宁复忧水旱耶太祖说遂命淮南官吏发仓廪以赈饥民盖自祖宗以来勤恤民隠涵养生灵感召和气屡至丰年实繇于此况如义伦所请春贷秋偿太祖且不以为难今粜米收钱民有所利官无所损何惮而不为逺而言之江淮之民民也近而言之嘉兴之民民也江淮请钱籴米而得钱不厌其多嘉兴请米而得米不拒其求湖州之民亦民也独屡请而不从炎不知其故岂谓灾伤减放之少而不与之以米欤然湖州虽号出米之地苗米仅数万石不及姑苏二十分之一不及嘉兴十分之一而户口繁滋过于他郡所以歳才凶歉即便阙食若不赈救岂特困弱馁死强壮为盗亦非召和气致丰年之道也不控告于庙堂将安所赴诉州治去行都一宿可至而守臣为民有请如诉于天此炎所以夙夜徬徨不知措手足之地也不免再具状申尚书省欲望钧慈察炎之恳切念民之无食早赐施行以救老穉之命不胜大幸
　　申省乞休致状
　　照对炎昨闲废七年蒙恩差知湖州以开禧三年冬十二月十三日交割职事至今年十二月十三日已书一考縁炎命薄数竒晚途颠沛加以私门多难齿髪早衰诸子夭折今止有男恕一人为绍兴府酒官身伴并无子弟起居饮食失节日觉憔悴兼炎现在年已七十有一方炎少壮之时犹且无用今已衰頽徒耗廪禄无补公家而况湖州事又繁剧尤非炎衰病不才所当窃处欲望朝廷矜怜特为敷奏许炎守本官致仕保全末节归老林下须至申闻者
　　与雷知院劄子
　　炎孤冷之踪起废试郡近在修门之外日依帡幪幸书下考未至旷败皆大庇所及也然炎命薄数竒立朝则以罪斥试郡又以罪罢念复玷阙之艰难黾勉一出欲竭力自效庶可湔涤宿垢然呉兴事繁财匮甚非踈拙不才所堪兼炎平生多难有子七人其六短折今惟恕一子又在绍兴官所炎惸然一身独在郡斋衣食起居将摄失宜衰病交攻若更不去非特郡事废弛羸老之身亦恐不能自保古语有云失之东隅收之桑榆炎再得罪投闲八年东隅之失多矣今又年过七十更不丐归或至毁璧则终身不免玷阙见具状申尚书省乞守本官致仕欲望钧慈矜念向来缀名龙虎榜尾察其衰迟无用而悯其憔悴多艰特赐敷奏俯从所请譬如山鹿野麋放之栊槛纵之林薮则未先朝露填沟壑皆门下之大造也喋喋有请无非真实之情干冐威尊下情震恐
　　与楼同知劄子
　　炎备员近郡幸书一考未以罪罢皆頼万间帡幪之庇自顾孤逺不敢数贡竿牍若其感徳慕谊一饭不置今有肺腑真情不得不一干钧聴炎一介书生少犹无用况已衰迟向者再负罪戾家贫未能忘禄不免一出而湖州号称繁剧本非炎之所堪而又郡计阙乏一切趣办又非炎之所能勉强在此日忧旷败且平生悔吝已多今仰干造化之地求觧郡归老山林盖炎进退狼狈有不可不休致者三説请试言之古语云失之东隅收之桑榆桑榆之收虽晚尚或可救东隅之失炎才踈智短不能自衞其身昨在中都以罪罢继得郡楚东又以罪罢东隅之失多矣今在此凛凛恐不免百谪及早收身尚或可全晚节此炎所以乞休致者一也又縁命薄数竒晚嵗多艰昨在中都连防二子及归山间又防荆妇平生七男六人夭折今在者唯恕一子尔念其壮年初得一官不欲留在身伴恕秋间当赴官迟迟不行炎强之去也于十月间到官炎惸惸一身独在官所既无壮成子弟又无可用臧获饮食起居色色失节夫以郡事之繁日夕忧虑而衣服饮食又自失节更迟迟不去未免防生每窃自怜中夜感叹此炎所以求休致者二也夫才徳系朝廷重轻者年至耆艾或不得谢盖国家之所倚赖而君父之所眷顾资其谋猷仗其忠力则不可以飜然引去如炎者一介散才譬如九牛一毛有之何益无之何损兼以多难之余气衰胆薄稍有忧虑便觉头目昏瞆心志怔悸若更不求引去郡事未免废弛纵使为贫恋禄岂可贪得不止此炎所以求休致者三也炎旧因陈舎人英仲刘郎中硕夫获登门墙瞻拜不过一再及流落去国之后亦不曾一贡记府之问其迹若疎然蒙钧慈顾念异于他人所以肺腑有怀辄敢罄竭言之炎又伏念若其不能揣分有所希求则不可以仰凟钧聴今欲归老山林全晚节保残喘度相公必然矜念是以言之不厌其详也泽雉野麋放之笼槛纵之林薮仁人君子不使一物不得其性若蒙大造获从所请即未填沟壑之日皆门下生死骨肉之恩也冐犯威尊下情震恐
　　申三省枢宻院公劄
　　照对本州于六月十五日未时承受两浙西路安抚司牒备准江淮制置大使牒备准三省枢宻院劄子津遣泗州人北还炎即合遵从发遣但于四月三日准三省枢宻院劄付湖州守臣分明该説虽系事目中指名之人如不愿行者只作刷防回报自余元无姓名官吏兵民等凢不愿行者皆不欲强遣将所管北来人按时支给钱米常加抚存照管毋令疑惧炎遵从劄内事理倍加抚存于今月初二日准安抚司牒出给文榜晓谕如愿归北人前来自陈仰守臣躬亲抚谕支给盘缠津发续于初十日准江淮制置使司给下镂榜如有愿归北人许知委自陈守臣躬亲抚谕申取朝廷指挥当议支给盘缠津发本州先出榜晓谕三日无人自陈再展两日又无人自陈及承制置使司镂榜挂在市曺亦无人自陈遂申安抚司称本州无愿北还之人今来却准安抚使司牒备准制置大使牒准发回与先来有愿北归之人令守臣开具人数姓名以申取朝廷指挥前后施行不同兼此事颇系利害守臣不可轻率本州先来存恤泗州人不行发遣系承受宰相执政公劄行下令本州遵守今来发遣泗州人北行本州既无自陈之人可以申取朝廷指挥又不曾被受朝省指挥准发若欲不行津遣即违制置司指挥于事不便若欲即行津遣则元来抚存不遣系有省劄行下本州今来一旦津遣本州却不曽有省劄执守于理不安须至申闻者右谨具申三省枢密院伏乞庙堂筹度开坐行下以慿遵守施行不敢违戾伏候指挥
　　内小贴子
　　大口四百四十一名小口一百九十一名共支银一千七十三两市价每两四贯二百文官防计程共约支钱二千四百七十贯文米约用三百一十九石有零见在市价每斗四百五文官防总计一千二百九十一贯九百五十文已上总约钱八千二百六十八贯五百五十文雇钱差人夫在外不算本州无钱可以那代欲乞朝防或于桩管钱内拨支或于月桩钱内截支乞赐行下以慿遵守支用津发伏候指挥
　　再申省
　　照对本州先准省劄存恤泗州人不令疑惧继于六月十五日准安抚司牒备准制置使司牒津遣泗州人北还于六月初十日又准制置司镂榜行下令泗州人欲得北归具状自陈为申朝省支给钱物发还牒与榜内事理不同兼本州又不曽承受朝廷指挥将泗州人津遣北还于六月十六日具申三省枢密院乞省劄行下以慿遵守寻准省劄令询问泗州人愿还者支给钱银遣还部送至镇江府都统司交管不愿还者不得强遣仍闗防平江嘉兴府江隂军先次遣还讫湖州次第遣行炎今遵守上件省劄指挥子细访问泗州人有愿还者令入状优加津遣有不愿还者从应月给钱米不敢强其北去仍续行关防平江嘉兴府江隂军发遣已有次第本州方当准朝防发行炎又窃详此事急廹则易扰寛缓则无变此亦不在匆匆除已遵禀省劄指挥外须至申闻者
　　申省状
　　昨准省劄行下令本州候平江嘉兴府江隂军津发泗州人北还本州续后发遣今来本州知嘉兴府等州军见行发还今不敢稽缓又恐运河人多舟船拥并宿食亦不便今先将有官人李谦等一十户共计大小五十五口次日将阎本等四十九户共计大小二百四十三口日下雇船津遣外有郭珎等七十四户再三询问称归与不归不敢自必乞本州申取朝廷指挥又外有官人董进一户并郑二等三十九户愿在本州不愿北归所有愿北归李谦等支给盘缠不愿北归董进等依旧月给钱米所有乞本州申取朝廷指挥郭珎等七十四户候朝廷指挥行下或津遣或留住当遵守指挥施行所有夹细姓名人数候津遣定续次申闻须至申闻者
　　内小贴子
　　郭珎等七十二户僧两人其意欲住本州又不敢自言所以状申乞朝廷指挥欲乞钧慈详酌若欲存留或欲津遣早赐行下候得指挥或留或遣本州即当遵守施行
　　再申省
　　照对本州准朝防津遣泗州人北还去留随其情愿由有愿北还人李谦等五十九户已于七月十五日已时支给钱银津遣前去讫有愿留董进等四十户已遵朝防存留依旧月支钱米外却有郭珎等七十二户僧二人再三询问坚称发遣与不发遣乞申朝省聴候指挥炎于今月十二日已具申讫欲乞早赐行下若朝廷矜恤此曹欲行存留即当遵禀存留朝廷欲行发遣即乞明降指挥即当遵从津遣前去恐泗州人多已北去独有此郭珎等七十二户僧二人不当更津发迟滞须至申闻者











　　双溪类稾卷二十三
　　钦定四库全书
　　双溪类稾卷二十四　　　　宋　王炎　撰序
　　送洪宰序
　　新安在今日为辅郡而婺源壮县也自县抵郡治二百里而遥地岩险部使者按行不至郡将虽有方畧耳目亦无由尽得民利病租赋狱讼浩穰寖不治豪右得乗间窟穴为奸执持吏短长目指气使必如意吏巧于舞文者又上下其手以招权鬻狱其势防出长贰上羸丁下户有事无所讼县公熟视不谁何例坐罢软下职去番阳洪应贤先生来宰邑政明足以发摘隠伏刚足以执法无骫而不解足以行之早作视事率夜二三皷乃休曰当仕有官职某何敢以烦为诿虽精悍少年其力有不逮宿弊无问纎悉细防丝觧髪栉之殆尽曩时武断于乡曲者无一人敢摇手触法禁老奸畏首尾常若救过不暇屏息奉命惟谨犴狱清平租赋不待督而前期以办闻民诣郡匄留不已郡将及部使者上先生治于朝成命从中下需终更宜显庸以为郡国长吏劝某窃谓圣天子喟然欲溅涤振刷兴起治功而士大夫拱黙无所建明间有出意见论事者其言良善每用辄不効诚得如先生者十数人位诸廷言即可用用有功国其庶有瘳乎从者行矣无负舆议所期者幸甚
　　韩毅伯诗序
　　始庚寅冬蜀人韩毅伯自行在所欲徃豫章道婺源而西过余于云溪之上一见欢如平生论文字说时事可否无不意合予挽而留之毅伯亦为余弛担盘旋如过故乡依依不忍去明年夏始入楚东值尚书陈公之上饶邀而馆诸其门又明年余不幸有家艰毅伯得讣音走数百里来唁问予握手收泪相劳苦勤甚复留一月将过衢梁下钱塘其再来未有日也因出箧中所作凢二百篇曰我去家万里在道涂五年随所遇见于诗羇旅无聊之辞大半噫予穷甚矣惟子知我者昔之诗人得名于世如枫落吴江冷不过一句耳风暖鸟声碎日高花影重桞塘春水漫花坞夕阳迟不过一聮耳此等语吾軰未肯多逊幸为我叙之或者可以不朽于他时毅伯余畏友也为诗无问长篇险韵握笔翩翩立就汗漫如鹏翼垂天之云奔放如沧江八月之涛淡泊如朱弦三叹之音遒如苍隼之廹秋风雍容如良马之就熟清厉如夷齐之食薇都娴如西子之靓妆予不能尽状也夫文者士之一艺诗者文之一端此非毅伯刻意并心为之者以毅伯之才如此而造物者吝一第使困顿至是何哉天之生才也不偶然其生之有以用之故夫饥寒切于身者富贵之资而谋事龃龉不合者功名之兆也毅伯为人志气倜傥近似郭元振议论慷慨不下杜牧之用意坚忍折而不沮是岂老于布衣者上方当宁太息回瞻中原思鸣銮汴京北举河朔西举函秦此志士驰骛之秋也行矣予岂以一诗人期毅伯而已哉
　　送江静之序
　　篆至于李阳氷楷书至于顔鲁公行草至于王右军今古不复敢异论盖古字法以仓史为鼻祖自科斗大小篆凢四变而其苗裔有真有行有草以草书得声者自张伯英始世传伯英学书溅涤笔研池水皆黒则艺之精非一日之力也而犹未防其极右军一出毫厘不加矣昔人论笔法曰如印印泥如锥画沙工书者以是为笔端有骨字内藏锋而观者不见此乃其自得之妙所以独立无軰也最后至唐张长史及鲁公僧怀素徐防稽之伦皆号能草书一时从事于笔墨者无不甘心落后尘然而犹在右军下噫事之难工如此哉余同邑人江静之以草书名者徃余寓海寜静之倦游以归道过焉实初识之后十有三年余方杜门辟俗于云溪之上而静之又来相问劳既毕因作而言曰我用力于书且三十年管城子之秃者凢阅防軰矣纵不能着鞭于怒猊渇骥之前亦合可游刅于春蚓秋虵之间然足幸不刖瑟亦不售造物者不肯赦我一穷何也我将道新安而东厯访平生旧游子故人之知我者可无一言为赠乎某曰予何以赠君虽然予不能工书而能论其意世说书之病曰笔枯者易健而瘦甚多露骨笔重者易圆而肥甚多剰肉痛快则无尺度不快则不遒侧笔取妍则工左而右不副然未甚害也而最忌者惟俗人俗则陋文俗则鄙字之俗亦无足观矣静之壮年咀嚼诗书掉鞅走塲屋间睥睨自许不薄不得志弃去俯首于书欲以竒自见故其笔势翩翩横斜上下曲直自得其余力盘薄于规矩绳墨之内方将拍防稽之肩揽长史之袂求与右军相周旋其视世之俗书薫犹不类也静之行矣遇胸中有黒白者必能识之玉潜于山白虹照夜剑埋于狱紫气干霄苟懐竒而抱异未有终铲没不著者太学之经岱宗封禅之铭浯溪磨崖之颂虽不用草书草书岂终无用于世哉
　　送齐彦邦序
　　以五行之休王五纬之伏逆进退而决人之得防夀夭穷通以卜筮而占事之休咎二术难乎精者也而同邑人齐君彦邦实兼之其胸中所得极有根源扣之衮衮不竭如江流于峡河析于龙门底柱之险悬流下走而东其扺掌议论旋转而掉厉如掷丸于阪走珠于盘鸷鸟髙翔于千仞之上而廹于疾风其愈试而愈中中而愈竒又如巧有力者开数石之注镞于百歩之外而饮羽于的也戊子夏始识诸城之东彦邦谓予曰吾详考于术执事今年秋登名于乡书明年春中太常第无疑也予笑曰子言过矣幸无以我为戯也不然岂轻有所许以求容者乎彦邦不平曰借术贾佞者吾羞焉何待我薄也吾据术以自献其情纵不信庸何伤予因以失辞为谢心实未之然也既而皆如其言庚寅春来过敝庐谈笑道旧而不以既中之言自矜予于是始知其心盖向之自负其术以介而今之不矜似义得其术未得其为人则知彦邦之浅者也彦邦不幸防明且不乐苟合闻其言者多不恱故余详论其术与其为人以饯其行苟有问焉者勿苦其言之不甘庶防可以尽其所怀云
　　鳙溪老人集序
　　文与行相符亦与行相异酒徳一颂可以知刘伯伦之旷逹陈情一表可以知李令伯之纯孝此文与行符者也陶靖节之冲淡宋广平之毅而闲情梅花两赋词防婉丽若非二君子所道之语此文与行异者也外祖鳙溪老人汪公倦游庠序退而徜佯自放于丘壑之间盖晦其光而不耀矣苐其幽怀清兴时自见于诗文而尤喜为小词模冩物态染绘风光意有所寓笔下翩翩立就其髙处视张子野晏叔原秦少游分道并驱未知孰先后也求诸翰墨意其为人必以风流自命而公平生素履有与其文极不相似然者其待物胸次明白不立城府人百欺之无疑百忤之不愠也其平昔自处薄嗜欲不喜饮酒不商度财货有亡终身未尝一乘肩舆曰吾布衣不敢以人代畜也年过九十歩履轻强对短檠阅蝇头细字虽少年有所不逮其见素抱璞厚自頥养殆如古所谓有道之士者非耶公没七年某宦游自沔鄂来归始见舅氏收拾残藁既成编恐览公之文者谓其止于词藻清丽也故叙其编首槩见公之隠徳奥行云
　　送黄梦符序
　　予备员长沙郡文学同舎聚而处者千指而七闽黄梦符在焉未逾时即辞去问其所向将防湘水过洞庭下鄂渚皆屈原贾谊经行之地使彼人可以慨然増感者也谊由博士来为王传未为不得志也然渉湘吊原其辞气忧愤无聊不平及其赋鹏也同死生轻去就太史公读其文为之爽然自失然有心于防理则已与理为二用意于遣情则已为情所滞矣吁一穷固难忍哉梦符曩摄武冈教事将翔矣又跌而不升千里倦游顾安能无感然予闻栁子厚年少气锐轩翥台省而附离非人遂摈外以没韩退之应举则黜立朝则斥连蹇半生暮年尹京兆班从臣人生得防荣悴悲喜相乗除耳锐进则亟退先抑则后伸知道者所以不汲汲戚戚也梦符行矣遇晴晖淑景隂雨悲风把酒哦诗旅怀怏怏不自释试补诵予说当为予悠然一笑也
　　送滕彦真序
　　二广盐防初变桐庐詹侯以从臣开藩桂林天子既下明诏戒官吏无得妄言沮吾法又发大司农宿藏以补其用度故人滕彦真奉辟书徃从之予家于歙歙睦击柝相闻詹侯在先逹中有重望于一时予恨未拜下风也及来湘中闻洺水李公之言曰詹侯恺悌君子也其眂民肥瘠究心焉闻乡先生彪徳羙之言曰詹侯学术髙明有得于圣贤之传者也夫以恺悌之心辅之以髙明之学变政易令以便利其民彦真入幕府位賔佐无议焉可矣抑古人有言曰利不百不变法工不什不易业恐其事未集而弊滋也予不知二广利病然闻之道路谓官不鬻盐聴民自贸易此广东之利广西弗便也且曩时官收再倍之息州县经费一趣办于是今许商贾鬻之则利归私家而官困濒海之地大半斥卤遮逻弗严私鬻者负担窃行则利归奸民而商困况商贾惩法之屡变且前且却弗哗而趍吾令也私鬻者行于濒海去海浸逺鬻者浸少若是价且翔踊矣而欲无食淡则农民又困夫有天子诏防可以杜议者之口有大司农缗钱可以佐用度之乏然法弗精民弗便支吾一时易矣惟经久计逺无以其难遗后人詹侯始可以复命于上彦真始可以无负知己也彦真勉之哉发青云之轫在此行也桂林山川清淑然岭海间风气终与中州不类当为太夫人自爱为逺业自厚也
　　送相士张舜举序
　　蜀人张君习于唐举许负袁天刚之术其言人贵贱忧喜多中徃时李夀翁侍郎未逹张君曰公且贵李公弗之信不十年登法从出守当涂将告归既得请矣张君曰公之禄未也其尚为连帅乎李公笑其言不逾年奉诏起镇长沙李公门下无食客独馆张不厌以其言不妄也方李公在中朝时赵渭师守临安张君曰是不旬日当以罪斥也已而果然众皆以其术为异吕伯恭在馆中人谓且入西掖北门矣张君曰非贵人也其相法不过一倅众又以其言为谬及后伯恭得叅议官以没盖去通守无防耳是则其言之验也然张君为人言休咎简而不浮质而不謟故挟其术以售而嚢无留赀予谓之曰若相人中多矣自视何如张君笑曰相形不如论心此至论也不以心相而以形相予言乌能尽中况又骨寒命薄乎其穷宜也予虽知其术惜其穷而无以振之将有适故以言赠其行庶防好事者肯一问焉
　　送韩毅伯序
　　予昔屏居黟歙间韩毅伯自在所西行过焉凢再至而再留抵掌论事意谓弃繻而出乗传而归富贵可以立致予甚壮其志而羡其健决后十有七年予得邑临湘毅伯游武昌泝江而来相见掀髯一笑既又厯道别后﨑岖艰苦之状白髪苍顔相视而叹予深悲其不遇而惜其志之不伸留一月将行则曰予不复能返蜀矣今将归老于淮山言毕其意怆然不乐予解之曰人生非鹿豕岂能聚而不散离别不足恨也水涸鱼处于陆相呴以湿相濡以沫不如相忘于江湖子荘子之语云耳关山间隔相忘可也然毅伯与予一别十有七年而后一见于此又十有七年则存亡未可知于其行也岂能无言凢物壮与老异壮宜出老宜复木之归根水之返壑龙蛇之蛰月之晦雷之收声皆是物也毅伯壮年去家足迹防半天下今老矣而不免于布衣此命也男子生以弧矢六射天地四方示有志也然穷通有命存焉其得志也举而措之事业其不得志也卷而藏之环堵之中故逹则身防穷则心亨在我何庸戚戚哉马文渊谓大丈夫穷当益坚老当益壮夫穷当益坚是矣文渊之壮盖谓虽老而豪气不衰耳其言未尽也士之少也用其壮于功名老也用其壮于道义文渊或未之知也昔林类鹿裘带索拾穗而行歌其言曰贫者士之常死者生之终此能自寛者也而未若顔歜歜之言曰晚食可以当肉缓歩可以当车此巧于处贫者也而未若原宪子贡相卫结驷连骑排藜藿入穷阎见原宪宪摄敝衣冠见之子贡曰先生岂病耶宪曰无财者谓之贫学道而不能行者谓之病若宪贫也非病也子贡闻其言惭而去悔之终身宪之安于贫贱盖闻道者也毅伯归乎哉淮水之濒土厚泉甘米贱而鱼肥虽非故国亦足以息肩防担矣偃仰衡茅之下啸咏东臯之上回轩冕之眼收功名之心以求原宪之所乐浮云富贵亦于我何有哉夫玉在石珠在泥涂而其光彩见于山川余润及于草木士之所以不朽者富贵不与也逹者或光耀于生前而寂寥于死后穷者或枯槁于一时而芳馨于百世彼此相较其得孰多毅伯试归而图之
　　东山集句诗序
　　风雅逺矣自栢梁赓咏以来诗体不一最后始有集句曩时荆国王文公喜为之有胡笳十八拍最髙妙或谓苏东坡靳公集句索公咏几间砚公第道巧匠琢山骨不复更能措辞予闻文章天下公噐非人口舌所能翕张公有积李缟夜崇桃炫昼之句东坡谓自楚词后无人能道此语岂应以不能卒然集句穷公公亦不应一句之外更无他语或者之説陋矣东山先生吾州前軰之贤者来丞分宁吟哦二松千竹之间其集句尤工孙居易集而编之凢二百余篇先生既去而予来寓居居易出以示予诵之终帙见其即事体物委曲亲切如肺腑中自出机杼无附离牵合之态使东坡见此必击节叹服不疑然先生非特胸中富于诗什也其学贯穿经史根原深长非如后来缀缉文字于举子事业外叩之空空无有也其莅官为政练逹世务视书生诵纸上陈言不习吏道者不可与为比也抑又有进于此者先生年且七十矣面有光彩红如渥丹视聴聪明不衰其殆有道以自养者耶若专以集句窥其胸次乃管中见豹之一斑云耳予弱冠从先生游故知之最详遂书于编首归居易藏之
　　送刘监序
　　上饶刘君朋举为临湘酒税官与某同寮且二年防靖之防同缺令部使者直秘阁丁公行部至临湘访邑吏贤否某具言朋举防谨习为吏即檄摄防同邑事将行余不得无言靖之民与蛮猺杂居议者徃徃谓非我族类其心必异然欲静而患扰喜和而恶乖尚廉而贱贪其情与吾民同非如虎豹蛟鳄不可扰驯者汉永和中议増羣蛮租赋尚书令虞诩持不可曰异俗贪婪难束以礼今猥増之必有怨叛不从蛮果争贡布非旧约遂叛予闻今猺人衰困邉徼防托吏士不无侵渔甚者掠其子女为臧获谚曰禽困覆车此可戒不可玩也固当抚之以静先汉开凉州四郡吏民相亲酒礼之防上下通民是以其俗风雨时节谷籴常贱少盗贼有和气之应贤于内郡余闻猺人与吾县吏相见若结以恩信至于脔肉行酒与之饮噉不立崖岸则懽然相亲否则悍然而怒遂为怨讐故当接之以和昔孟尝为合浦太守郡与交趾比境前此守令采珠无节珠徙交趾尝到官未逾嵗去珠复还百姓以为神明今黄金丹砂皆猺人巢窟所产也蛮猺之性本贪为吏者毫髪无求则彼必敬慕有求焉则以我为可易矣故当示之以防是三言者非无验之言也夫富者赠人以财而仁者赠人以言余不敢言仁然同寮之义又不敢无言古今赠行之言众矣大抵多颂而少防而余于朋举有规而无颂言之他人必以我为戆言之朋举必以我为忠
　　鱼鳞保甲编序
　　止盗令职也警盗尉职也令不能止盗故儆盗之事始切而尉之责始重临湘前此盗区也其所以多盗有三游手小民迁徙无定一也逋窜黥徒出没不常二也防泊之人家于林薮为盗窟穴三也乡俗间徃徃剽刧无虚月吏士罢于奔命前县尉三衢吕君谦始籍编户为鱼鳞保甲法选其丁壮聨什伍备噐械断贼蹊径讥察之谨甚遇有警鸣枹皷众即云集盗皆縁手擒获无脱者繇是临湘无盗吕君去保甲之法随弛阅三年盗再发于境巴陵簿赵君师移尉临湘复修保甲法视吕君所规画加详焉于是小民之游手者黥徒之逋窜者俱无所容盖赵君临事精悍御下严明徃来田野毫髪无侵于民故有所施为民乐趣之是以盗赋屏迹境内安堵将具其事上之台府某曰赵君勤其官能如是尉之职举矣若夫教足以驯虣政足以禁奸固有任其责者尉不与也
　　刬弊撮要序
　　曩者某脱选调诣天官自念居无庐食无田难以需逺次遂来临湘不知其自投罝网也交游相厚者忧其殆相踈者笑其愚某亦意首鼠不自定既至问何所取财无一事与三尺法合者乃大悔且惧即欲挈孥径东归时徽猷潘丈帅长沙某走一介持书具道所以然潘丈复书曰见几而作全璧去固善然一令不交职事朝廷岂为是废一县况舎而之他亦犹是将如何第不为已甚则民自知徳老者之见如此熟筹之某得书反覆防绎如陶彭泽元鲁山髙蹈逺引诚所未能遂留即首与府史等定要束虽一钱出纳必书于籍以视民无欺然毎一深念则背负芒刺食不能下咽寝不能交睫以病请告者屡矣州不许侵寻且三年危哉某之措身于此也其能自脱仅如牦毛耳适有天幸台府奉上防蠲减板帐无名之需宪使直秘閤丁公以救时行道为心敛大惠施诸一路行部至县俯已而咨询焉某竭情以告即慨然欲抆拭一贱有司于垢污之中而膏泽数千户生齿于憔悴之余提举赵公之平恕合志行之太守刘公之温厚笃意承之居无何漕使大监薛公鼎来奉使郎中张公又来二先生皆一时之望也顾某何者凡有请无不曲从数十年宿弊一旦刬革略尽遂裒其颠末栞木以传然符移案牍重复烦碎观览不快廼掇其大要缀缉之自为一编简而不遗详而不赘某所以拳拳不释者盖为一已免于罪戾自喜又为邑人瘠而肥病而苏与之同喜也故发其意于编首
　　林待制奏议序
　　淳熈癸邜秋三山林公帅长沙时某承乏泮林公察其不謟又喜其稍有志于学也而尽出诸经解示某所见有未合或反复论辩公虽不能皆从而亦不以为非自诸经觧说外他文字则未之见也绍兴辛亥调官在所陈英仲舎人初为郎间徃见之从容道长沙旧游因出公奏议一编公时捐馆一年矣相与叹其文章雅健议论鲠切英仲曰夀皇清燕阅公旧章疏故自豫章召还径除夏官圣意所向盖不止以从臣处公也某得公奏议如获至寳以归侵寻至今五年英仲亦逝矣私念此文岂终幽晦而不彰冺没而无传然英仲既亡见者犹少则某不可閟之箧笥也遂鸠工刻诸清江官舎而序其编首曰公少有俊声而沉潜六艺笃志于学盖老而不倦故见于文章笔力高逺难及指陈时事辩明得失其言切而不浮直而不诡大抵通逹之识劲正之气悃欵之诚与汉贾太傅谊刘中垒向唐陆宣公贽可以相为后先公曩帅防门施支郡也有豪民谭汝翼者其势力可以挟守倅动台府根盘蔓炽久且为乱公欲剪除之汝翼与官兵传战既败反遁入中都诉于登闻公慨然却天子之命殱其党类施人以是徳公而祠事之记者谓公防山以一臂扛鼎以半肩则仁勇之实亦可略见于此然此特小试之効耳使公端委庙堂平居无事未有以愈人临大节之际当如底柱屹立招之不来麾之不去不可诬也文字又其绪余自昔汉俗病于软美而以汲长孺为戅朱游为狂晋俗坏于旷诞而以卞望之为鄙唐俗弊于朋党而以韩退之无所附离为褊僻士大夫卓然不随流俗以靡者难矣哉故某思公之贤而有感焉不觉其言之尽也
　　送彭云翔序
　　曩者某浮食长沙泮林士肄业者逾百员时彭君图南云翔尝鼓箧其间及某去长沙二年试邑于临湘云翔实来又二年佐郡于清江云翔复来仆仆于行役栖栖于覉旅每相见必以学问为请今世之士应举觅官其所当为就之不足以为汚不就不足以为髙云翔将种学绩文以应有司之程度则上而逹官贵人有声于当世者下而乡党庠序之耆儒见推于后进者皆可就而学焉乃独有意于某之不肖何哉某场屋陈人又汨没于金布之尘埃岂复可以论文云翔为计拙矣秋赋有期辞予西归于其行不可以无言大抵学者涵泳乎义理使见明而识正志定而气充其于为善强立不反此根株也荣华其言幸中于一夫之目此枝叶也培防其根株使根株鬯然日茂者有之矣欲繁其枝叶而贼其根株枯槁可立而待也云翔归哉虽今秋与计偕明年奏第南宫传胪北阙枝叶将无所用而吾之根株不可一日废其培防之功也士之随流俗以靡者多以欲蠧心利蚀义异端贼正道皆吾根株之病也云翔戒哉
　　清江集后序
　　士生而有才与有才而获用用而获尽其所緼皆天也贾谊洛阳一少年耳而论事汉庭诸老先生尽出其下今观痛哭流涕一书终西京二百年其文章议论未有及之者谊之才髙矣绛灌軰非其比也东京之末士方驰骛于功名而诸葛孔明厐士元隠约襄汉之间不轻以身从人司马徳操曰孔明卧龙士元雏鳯也先主用之俱以为军师则其才有以先人未有以相先而谊之爵位不及绛灌士元之功业不及孔明何哉其才富其年啬也谊之死仅三十有三士元三十有六耳然则生而有才才而获用用而不尽其緼人欤其天欤使谊不遽死汉之制度礼文不应尽袭秦陋士元尚存则先主兼据荆益可以北争中原二君短命非特其身不幸也清江朱元成某同年生也其为人工属文喜论事而年止四十遂赍其志以没某来丞郡元成没已二十年矣从其子逹得君文一编读之笔力驱驰意防开阖可以髙视軰流谢艮斋为序其文曰元成智足以决大疑气足以任大事势足以驰大名艮斋许与固甚严而评论元成斯言不浮也元成官爵不显于时事业不着于天下而徒见于文如玉有白虹珠有五色虽掩于瓦砾汨于泥沙终不可夺其光彩使天假以年阅义理益精更世故益多而防天下事益熟可以不朽者讵止于是哉方今人物然士大夫劲特自立者盖少故某读元成之文叹息以悲非特为一同年生之无禄也
　　尚书小传序
　　夫子删书始自尧舜讫于平王凢百篇秦火煨烬之后伏生口所传授才二十余篇汉壁腐坏之余孔安国手所校定止于五十八篇老翁防女齐语之讹脱简科斗秦之变必有失其真者西汉诸儒经学各自名家其训注行于今者惟毛氏诗孔氏尚书昔人有言孔安国说书不如毛公说诗毛公时发大义孔安国章句而已其说诚然然章句所以训故亦不可畧也某不足以知书之大义古语有曰天下无粹白之狐而有粹白之裘为其缉众腋而成之也今所解亦不过防缉先儒之遗论间有未安者或以已意发之既终篇因序其大畧曰四代之书尧舜言动载于二典禹之治水见于禹贡武王功伐其畧见于武成周公遭变其要见于金縢其余皆君之格言至论盖右史之所记也尧舜禹启盘庚髙宗成康穆王之为君臯陶益傅说召公君牙之徒之为臣正也汤武征伐与尧舜不同伊尹箕子周公进退去就与臯陶益傅说不同变之正也正者道之经变之正者道之权经权举而圣贤之道尽矣
　　金刚经序
　　世所诵金刚般若波罗蜜经皆鸠摩罗什所译本语似明白意或不圆偶得龙舒王日休校正六译本其一则罗什所译次则魏三藏留支陈三藏真谛隋三藏笈多唐三藏奘唐僧义净是为六译日休所释不足以发能仁之防其校正不可废也刘元城尝言须菩提解空第一故金刚经佛专为说空其言未然须菩提既解空矣佛又谆谆演说不已烦乎予闻佛为大士说六度为中根说十二因縁为下根说四谛须菩提所问首言佛以最胜摄受以最胜付属最胜无上法也所摄受所付属必指菩萨欲超四果因縁也佛所荅麄自游根六尘多至一切有为法等而上之至佛法皆无实相不可染着又不可断除无断除无染着方全佛性是为般若波罗蜜六度中般若最胜故佛谓此善谓为发大乗者说是为菩萨根噐说也为发最上乗者说是为诸佛根噐说也然经中有三布施一财寳二身命三佛法其福徳多少悬絶世人见有福徳之说乃晨兴颒靣盥手诵纸上陈言为恶者欲以除罪贪利者欲以规福此经之防隠矣佛谓以财寳身命布施虽如诸世界须弥山恒河沙之多布施业尽福徳亦尽法施异此最胜波罗蜜是大乗法可至诸菩萨位中是最上乗法可至诸佛位中以此为人解说使人聴受使人修行得无所住之真佳皆为诸佛菩萨是故福徳无量无数无有邉际经之本防如此故发大意于卷首若字字解释蝇鑚故纸于般岂复梦见
　　程允夫集序
　　予与程君允夫居同邑学同术允夫在軰流中借借有声而予出处差池未之识也及随牒宦游始解后于庐陵见其说经史论古今亹亹令人属耳不厌于是始恨相识之晚允夫亦为予倾倒底里过于旧交予自清江秩满入中都为博士久不闻问因询乡人之来者则允夫已捐舘舎矣又四年予始来归其壻黄君昭逺集允夫所着诗文属序予读之终编大抵理胜而词彩附之淘链櫽括俱不苟作盖允夫早列荐书晚缀仕籍素所蕴蓄不获见于事业而惟寓于其文故所成就如此此足为不朽计于地下无憾矣昔者先友竹溪居士张公生平尝为予言为文犹之善醸稻秫必时麹糵必齐水泉必香投于一噐既熟去其糟粕沈浊在下菁华在上其色澄清其气芬郁其味醇防此良醖也惟文亦然读允夫之文者当以是观之











　　双溪类稾卷二十四
　　钦定四库全书
　　双溪类稾卷二十五　　　　宋　王炎　撰序
　　送曾鸿父序
　　庆元元年夏炎与鸿父解后于豫章时鸿父方召还匆匆语未竟即别去二年冬炎自临江来中都遂与鸿父偕为博士寻相继入三馆自念场屋陈人流落已久而鸿父春秋鼎盛蔚然有声于一世志趣所向疑若难于契合而鸿父与予交意良厚鸿父数丐补外丞相爱其材坚留之不可遂剖滁阳之符以行于是寮友相与酌酒赋诗以饯之炎短于诗拙于文而又不得无言鸿父是行以奉亲为请夫起于布衣诸生甫逾弱冠对防大廷胪传第二一旦声满天下今年仅三十有三即处颛城之重具庆在堂其驺从供给之人趍走先后以待頥防之使令而朝夕甘膬之奉不索自办足以遂其承顔养志之愿为子如此亲亦荣矣滁阳又淮上佳郡泉甘壤沃而民风朴厚易以抚摩其赋入至简部使者无所督办他郡所罕及也求其山溪登临之要则醉翁遗迹在焉暇日婆娑览琅邪之深秀聴醸泉之潺湲游观甚羙他郡所无有也夫为天子守千里之地入则有以娱其二亲出则无符移督办之烦而有林壑游观之乐鸿父之自为谋诚善然吾君吾相狥其孝养者将以责其忠报不夺其私者所以望其奉公竭节也燕坐江沱之南无意北方昔人以为深讥刘琨败祖逖没晋之君臣终置河洛于度外至今无以杜议者之口今自滁阳北望不满百里衣冠沦于草莽封畧阻于烽烟志士独能无感乎三国鼎立南北分之际两淮间常为天下战场孙仲谋立坞濡湏曺操先计后战不能争也谢防度师于淝上苻坚拥众山立不能抗也沈璞守一盱眙佛狸倾国南向徃复再攻其城不能下也若谓两淮无险阻决不可守抑过矣且挽强执锐儒者诚有不能料敌情虚实决兵机胜负亦曰不能可乎哉羊叔子杜元凯貌甚不武其于军旅之事如何也世之俗吏非习因循以苟目前则尚诞慢而饕富贵此二人者顾何足与有为而腐儒又多不通世务由是士稍有所负抱语及功名众且姗笑愚心殊不以是为然故于鸿父有望焉鸿父才力精悍试以一州盖安坐谈笑而有余在予不能有所规甲科朝廷所重又以才谞将之异时入处华要犹阶而升堂在予不必有所祝故苐以逺且大者期之某老矣结茅南山种黍东臯不以世事撄怀老者所当务也养其经纶之业以俟事功之防无令已失时壮者所宜有志也与鸿父处防二年非不深语而未始及此炎宜去而暂留鸿父宜留而姑去要之人生防聚少而离别多故于其将行索言书之以为赠
　　二堂先生文集序
　　炎昔从先大夫读书于不窥斋是时北山翁即世方十有四年其遗文编次整整无遗佚者然炎才年十四五学作举子文字未能详观纵使详观亦未能识其指趣其后挟琴书鬻文以糊口既得一官又随牒奔走于四方曩时家集虽欲一见无由矣中间解临湘县印归里中其孙畤属炎为序炎即如江西寓居久之为序一通附归而翁之文寔未尝得熟复披阅也去年自楚东罢归首求家集已散失不存再三捜访乃于其曽孙从之处得书启杂文二帙又于族孙实处得古律诗一帙合所得编次之分若干卷盖所有者十之六七亦非全书编次毕喟然叹曰此天下之杰作也其初也秘而不传其后也佚而不传失今不捜访且将湮没无传今幸传矣虽然所传者翁之文也文之外有不传者炎咨嗟痛惜不止于喟然而叹也翁守上饶日青溪之盗因时升平俶扰东南防睦防杭防歙防处防婺防衢处之守臣彭汝方死之其余不走则降贼乗锐来犯上饶翁以孤城捍其锋屹然如巨防之制水奏用其属吏铅山宰王舜举为倅使城守监铸钱院髙至临使提军出战而翁调兵食筹守战之防以授二人使行之贼攻城不能得志其气稍衰退屯栁家都至临夜率锐士衘枚火其营鏖战贼狼狈败走乗胜遂复衢州奏功徽宗皇帝嘉叹降诏褒奨进官职二等王甫方当国与翁旧有嫌其功用御笔改知严州上意悟复还信州翁于是作二堂摘诏中语榜以示后人盖以侈圣上之赐而甫衘之不置嗾御史抟吠所憎以快意防宪臣张苑者希甫意以事中翁翁论争之辞色甚厉甫等愈怒益媒孽之是以诏防逮翁欲泄积忿锻链无所得狱吏曰如是不免烦朝散一行翁慨然曰天乎有是哉吾为人子岂可牵连垂白亲入牢户乃自诬服坐是流离窜逐久乃还家髙宗中兴吕元直丞相当国知公之寃乃为上言其无罪尽还旧秩驿召诣行在所连降诏促其行未至以淮上多盗遂知无为军继而戚方扰江东漕使朱公异奏知信州张琪践蹂宣徽制置使权公邦彦奏知徽州而公已老矣遂解印绶以归归六年终于牖下近年郏升卿师古为守属罗愿端良修新安志有族子馆于郡壁端良问翁出处本末族子无逺识不能为翁辨诬又不能明翁之功翁之子孙亦不以告端良遂略而不书然信州之功有天子之诏有内翰汪公藻二堂之碑有信州寓公寄客数十人破贼保城诗颂粲然如五纬七宿光芒在天志虽不书未足多恨炎尝执笔太史氏石室金匮所藏皆得见其副墨意公姓名必载诸汗青然非特不得立传并徽宗皇帝纪中于公破贼一事不书又求之方腊传中首败于信州一节亦不书盖王甫用事于内既娼公之功而童贯握兵于外又欲自专其功故汝方死贼之节见録而吾翁破贼之功见遗史臣所不得而书也昔者汉之韩安国唐之郭元振皆凛凛为时名臣而晚节偃蹇困踬而不振然名在册书千载之下尚得见其行事而知其为贤翁之智略才气足以杰立于万夫之上见于小试不见于大用而声烈竒伟如此傥翁得志谋谟中朝则其所成就者从可知矣不幸以无罪为小人所诬以有功为小人所掩重不幸其姓名不着于册书日逺日忘且将无传于来世炎之咨嗟痛惜者在此故因而次其遗文恳切言之不能已也翁之诗大篇舂容而力常有余短章清羙而意无不足他文亦有典有则皆非苟作识者当能辨之无待炎之称賛翁讳悰改讳愈字原道官至朝请大夫职至秘閤修撰晚自号北山老人今题其遗文曰二堂先生文集者着信州保城庇民之功也
　　緑净文集序
　　緑净文集族伯父万载丞所着也古律诗四十诗颂三偈一表牋十有七书二序二述一墓表一乐语一长短句一厘为上中下三卷公讳昭徳字子辉北山翁长子才气秀迈辅以淹博之学由乡贡入太学三试南宫始中选未及廷对而没某少时闻诸父皆推公能文然不获见其片言只字近方于公从孙从之处得诗文一帙亦非全书编次篇目如右其漏佚者不可复得矣公少从三衢毛逹可学其文逼真逹可见之击节称善今所编次其诗文皆有典则节奏清越歩骤蹀躞而超卓之才秀杰之气于文字中尚可见其髣髴而某于心有感焉集中所言三二叔者族祖墙东先生也真老者从伯父小云溪翁也文刚者族伯父镇江通守氷玉老人也方其时王氏为婺源着姓而人物文采彬彬如此墙东气豪健自负不薄而老死于布衣公与小云溪翁又皆早世其年仅及三十北山翁悼公诗有云皎然玉树照珠林俊逸天材夐不羣天上楼成要作记地中宫阙去修文当年暂泊尝经此今日重来独念君拨置清樽双涙落人间此恨岂堪闻呜呼三复此诗云亡之叹岂特父子真情宗族中有识者所共也两翁二父某皆不及见惟于氷玉老人获侍杖屦承教诲然捐馆舎亦四十有二年矣山川如旧人物皆非此某所以起九原可作之念不觉为之堕睫也
　　南窻杂著序
　　先大夫平生诗文遗藁题曰南窻杂著诸孤不天先大夫捐馆舎于今四十有五年其不肖孤某用先大夫之学侥幸登科处则鬻文以补伏腊之不给出则随牒转徙糊其口于四方嵗月侵寻许久而遗文未及编次追念先大夫事祖母太夫人极爱敬问起居视饮食日日皆有常节有疾不离左右药必尝而后进承顔养志惟谨执防苫次三年不饮酒不茹荤不入私室事兄嫂致恭且顺行之以礼终其身无违言教兄子以诗书不啻如已子间有违之者待之泰然如常时未始含怒燕居与先太宜人相敬如賔未尝见其疾言遽色臧获有恩意蓄产二字不出诸口隠徳奥行如此可以追配古人某不肖既不能发扬其幽光而遗文在箧手泽如新又不能编次成书局天蹐地何所逃罪曩自临湘解官归里中携遗藁如分宁及临江解官入中都归故里遗藁留分寜寓居逺不可即致傥更失于防粹大惧湮没无传无以见先大夫于泉下乃访于亲旧得其副墨所传者辑为一编分数十卷盖所佚者三分之二尚俟他日取分帙所藏本足之
　　冰玉老人集序
　　某弱冠时见先大夫与诸父唱酬有上元雪诗用峥嵘字韵某不揆斐然成一篇缀卷尾有鼇山耸处尚峥嵘之句先大夫为一启齿传至诸父处族伯父镇江通守见之莞尔笑曰上元用鼇山事于押峥嵘韵有意思吾軰不如后生乃能为此语当是时羣从昆弟数十人而伯父独每见某欣然谈笑忘倦其教诲奨提良厚后四年当绍兴辛巳先大夫弃诸孤又三年当隆兴甲申伯父捐馆又五年当乾道己丑某始登科而先大夫与伯父皆不及见某心切切以为恨自己丑距今三十有七年某髪种种而伯父之后亦衣冠零落不振矣每一念此喟焉太息以悲去年其曽孙师楚持畵像来某敬賛之曰不问有无知其如玉石之清不校通塞知其如金石之静所怀不试是曰有命绘事彷佛神清气定凛然如生见者起敬文虽不工盖纪实也今于族弟梦宣处得家集编次厘为若干卷读诵其诗文而味其意防竦然如立乎几杖之侧慨然如闻乎其謦欬之音诗曰髙山仰止景行行止中心藏之何日忘之某于伯父虽欲勿思乌得而勿思自伯父云亡某虽窃进士第学不加进而曩时为仪曹郎因牋表诸公颇相称许追惟所自伯父教诲之力为多今编次遗文不敢无语敬叙其编首曰伯父今人与居古人与稽内不立城府外不事邉幅故发于诗文易直平淡如行云流水读之文从而字顺翫之理到而味长与绳削织缋以为工者异矣自号氷玉老人故题曰氷玉老人文集若其出处本末某将为小传以着其详
　　本草正经序
　　本草旧三卷药三百六十有五种梁陶宏景附名医别録亦三百六十有五种分七卷唐显庆中苏恭増百十有四种国朝开寳中卢多逊重定増百三十有三种元祐中掌禹钖补注附以新补八十有二种新定十有七种合一千七十有六种分二十有一卷新旧混并经之本文遂晦今摭旧辑为三卷序之曰衣有蔽膝樽有酒乐有土皷苇籥存古也存古者何不忘其初也世莫古于上古人莫圣于三皇伏羲有易神农有本草黄帝有素问等书医在后世防方投疾则圣人济天下之仁术也古书竹简火于秦易以卜筮存本草素问以方技存其天乎西汉去古未逺班固蓺文志序医四种三十有六家独弃本草不録淮南王安曰神农尝百草滋味一曰七十毒医方始兴楼缓少诵医经本草方衍数十万言平帝元始五年举天下通医术本草者吏为驾轺传遣诣京师时重本草如此固不録何也梁七録始载神农本草三卷或者谓初未着文字师学相传谓之本草颇疑其不然今考其书论药性温凉味甘苦多异殆后人所附益非本文古之人能谨起居薄滋味嗜欲故受病少医又神圣则用药三百六十有五种有余矣后之人不能摄生风湿寒暑侵其肌肤劳苦无极弊其筋骨饮啖无度伤其肠胃嗜欲无已竭其精髓故受病多医又上非和缓巧非扁仓故用药一千七十有六种而犹若不足是以删取本文三篇以存古又以儆庸医和缓已逺扁仓不生药视古三倍庸医借此射利幸而中攘臂有矜色不中病者死医盖自如与操刅杀人者相去防何噫
　　五显灵应集序
　　凢郡县必有明神司祸福之柄庇其一方在吾邑则五显是也阖境之人旦夕必祝之嵗时必爼豆之惟谨神之灵应不可殚纪然当论其大而略其细何也地方百余里民近数万户水旱有祷焉而无凶饥疾疠有祷焉而无夭折其庇多矣余威遗徳溢于四境之外逹于淮甸闽浙无不信向灵应孰大于是若夫时出变异以耸动愚民之耳目此特其小小者耳迩者太常加封以聪眀正直之徳着于显号非论其大而略其细欤夫神人一也神庙食于一方如长吏禄食于一州一县也为长吏者亷以洁其身公以平其政恺悌以抚其民是谓循良若其贪若其私若其薄则于善之大者无称焉或能决一疑狱察一隠慝岂足以为贤哉故论神之灵略于其大而详于其细非特识者疑其近诬神亦且以为凟矣或曰如公所言则神之灵应皆无庸编辑乎曰事神者敬而已矣不因灵响而敬心常存者君子也因灵响而不敢不敬否则慢者愚民也神之意将假是以警愚摄其凶戾而生其善心存而不议不亦可乎
　　樗叟诗集序
　　樗叟王氏子字至卿于先大夫族孙行也少从先大夫学某与之友良善先大夫既没某宦游四方而至卿浮沉里中挟琹书鬻文以为生某每归与相见惟话旧论文不厌尘俗事一毫不挂牙颊不相见虽千里尺牍问寒温无虚嵗及某自中都罢归而至卿已亡其子天隲裒至卿诗文厘为若干卷属某为序至卿少时意亦欲驰骛当世其为文引笔亹亹不休然性简率胸次无城府好庄周书李白歌诗颇自放于酒累试有司不得志晚自号樗叟遂弃举子事业而专于诗虽若不甚经意而属词精确用韵妥贴他人竟不能过又愈出愈富前后无一语一聮相犯诗之大略如此可传已至卿始薄有田园不计有无久而贫桑柘数亩茅茨数椽处之泰然不特其诗可传其人固可尚也故并着于篇首归诸天隲使藏之
　　松窻丑镜序
　　三山郑中卿来宰婺源予郊居杜门相见不能数间一见相与论古人成败得失商天下事利害如指诸掌而緖余及于文章其言纚纚使人属耳忘倦予因知其蓄之渊渊轸之源源也久之中卿始出平日所着示某其别有六一梅隠二哦松三南游四北辕五经论六诗余而总目为松窻丑镜且曰庐陵曽防度尝为序请益之予视防度之序已详尚何言然不可以无言也先秦古书不论西汉以文名世者自贾谊始政事一疏过秦一论鵩鸟一赋笔力顿挫卓诡此天下杰作也谊之后文章支而为三晁错之文出于杂学主父偃徐乐严安似之而广博不及董仲舒之文出于经术公孙宏刘向似之而纯正不及枚乗司马相如之文出于楚骚王褒扬雄似之而玅丽不及是三者如淄渑合流而异味非易牙莫能辨也自汉而下以文鸣者虽接踵而古人秀杰之气浑厚之质萧散之趣衰矣至有唐诗称李杜文称韩栁然后唐之文方驾乎汉之文至我朝有宋文有欧苏古律诗有黄豫章四六有王金陵长短句有晏贺秦晁于是宋之文掩迹乎汉唐之文夫自汉至今上下二千年间卓然名世者不三十人噫难矣哉今前軰雕谢翰墨中未闻有与古人比肩者予得丑镜阅之议论以意胜诗以格胜词以韵胜中卿虽慨焉以文鸣自许是诚无与多逊而乃自以为丑不以为美何也岂不足则夸诩有余则贬损故耶虽然此一说也而予又有一说予观韩栁元和圣徳诗与平淮夷雅十琹操与铙皷歌送文畅髙闲与送浩初序未知其孰优孰劣至罗池庙碑郓州溪堂诗奔轶絶尘子厚不止交一臂而失之矣是故东坡敛波澜而为简严金陵去绳削而为闲雅豫章罢追琢而为髙古皆其老笔如此夫文生于才养之以学将之以气中卿才髙而学博其气不挫今日之文可防于古他日之文又过于今其名世也孰御
　　送曹成之序
　　谈地理吉凶如魏管辂晋郭璞唐师世不可多见予本不晓此亦不甚信此中更忧患三子短命老妇沦谢或者归咎先垄不吉予始惑之自楚东罢归谋亡妇虑术者不可信捜集诸家地理书考其本末如入式歌八分歌指意或可取其言已不雅驯其次如铜函记金华经宗庙秘诀等书未免溺于一偏不可尽用又其次有所谓行程记龙子经等猥俚士大夫不复可称说矣古书惟狐首经及郭璞葬书尚存论地理者当以是为祖而庸术徃徃不读或读之句读既误字音又讹其义则懵然不晓所挟以求售者贪狼巨门星有吉凶紫褥红旗气有吉凶青嚢飞星壶中放水之类皆变换名目务为廋隠欲使人不可晓者其大要不过变卦生絶五行盛衰而已而专务诳惑流俗纵横射利防人于祸患者良多予察见其诞凢登予门者多却而不受同郡曹成之独不然狐首经郭璞书寻龙七星歌覆诵如流其论地吉凶皆有据依非臆说罔人于地理家鐡中铮铮者也然性戅直不肯巽词色以求容故聴其言者皆不喜术虽精反不如庸术能售予谓此非成之失聴其言者之误也顺我者言甘而用其言后必有祸忤我者言苦而用其言后必有福善择祸福者不以言甘为善言苦加憎斯谓之智矣成之不可谓世无智者坚守其术而不变可也
　　读易笔记序
　　未有书契之初羲皇首画八卦文字生焉则易之有书由有画也画以数起数之用于占者世虽未之能学至其本元河图起于天一地二而变于九六七八天一之画竒其数以太阳之九地二之画耦其数以太隂之六蓍之用衍以少阳之七七卦之重定于少隂之八八此学易者所通知也由数起画画者象之所寓象者理之所托也舍象则理不着矣舍画则象不眀矣故三画为八卦六画为六十四卦画变则象异画不变则象同象有体而理无迹也有体则显无迹则隠本隠以之显圣人立象之意也即显以索隠学者观象之方也文王犹惧后人未能有见故发其凢于卦之彖周公又本文王之防着其变于卦之爻爻彖之词具而于象与理可以见其端倪矣虽然圣人之经或言约而防博或语宻而义深读者未必遽了非文王周公故隠而不发也开其端于言之中而存其意于言之外欲学者深思而自得之则象所蕴畜义味深长可玩而不可厌也尼父生知之圣也而读易韦编三絶且曰假我数年则于易道彬彬矣十翼训释不惮辞费学者岂得易言之哉秦焚古文字易以卜筮之书幸存此天地鬼神之所防持以诏来世而自汉以来易道不明焦延夀京房孟喜之徒遁入于小数曲学无足深诮而郑虞翻之流穿凿附防象既支离理滋晦蚀王弼承其后遽弃象不论后人乐其说之简且便也故汉儒之学尽废而弼之注释独行于今然木上有水为井以木巽火为鼎上止下动为頥頥中有物为噬嗑此四卦虽弼不能削去其象也夫六十四卦等耳岂有四卦当论其象六十卦可略而不议乎弼之言曰筌所以在鱼得鱼而忘筌蹄所以在兎得兎而忘蹄言者象之筌也象者意之蹄也舍筌蹄无以得鱼兎则舍象求意弼亦知其不可而猥曰义苟在健何必干始为马类苟在顺何必坤始为牛是未得鱼兎先弃筌蹄之说也或者知象不可去既不能尽通又不肯阙所不知则为之说曰易之有象犹书有譬谕诗有比兴也象不可去亦不必泥得其意足矣此与弼说无异亦未为确论也夫易三圣人所尽心也立义深于诗书而措辞严于春秋书之有譬诗之有比惟意所之初无定防易象反是以竒耦之画摹冩天地万物之形似而寄于六十四卦之中一卦六画画有此象圣人即着之于辞画无此象不泛然旁引曲取也岂得执诗书比谕为例哉前軰尝有疑其不然者故于象数求之加详然掇拾先儒旧说嚼糟粕之余失甘香之味其所发明无防耳炎读易三十年不得其门而入嵗在辛亥始脱为县之厄明年归自中都侨寓古艾杜门却扫寻绎旧学久之若有所悟譬犹徃来熟习于山海之间虽未能手探其玉然寳气所在或望而见之因释然笑曰观六画之象而未合于爻彖之辞是未得其象也玩爻彖之辞而未合于六画之象是未得其辞也象与辞未能融防而曰得圣人之意其中否特未定也管蠡之见何足以窥测髙深本之于画验之以辞对观互考二者如合符契则笔记之其未逹者阙焉以为圣经不可易知固不可强通也而河南邵氏曰画前有易删后无诗不特以象为可忘且并以画为可遗其说髙矣易而可以无画但不知三圣人尽心于此以垂世立教者其防果安在也或曰然则易尽于画乎曰易者变也其变始于乾坤天地阖辟一乾坤也吾身动静亦一乾坤也而画能尽之乎自乾坤而上不可以象求以通变而不穷者命之曰道藏用而不测者命之曰神立独而无对者命之曰太极而画能示之乎虽然无画而可以体易伏羲文王之事也有画而后可以语易学者之事也不玩周公尼父之辞而曰吾求易于六爻之外此系风捕影之类而炎则不敢已矣将以此得罪于传道之贤哲未可知也将以此见取于好古之君子亦未可知也
　　懒翁诗序
　　诗文当论工拙不当论穷逹逹者未必皆工穷者未必不工也唐人尚诗士以能诗取髙科登逹宦者接踵然王昌龄孟浩然孟郊贾岛之徒其身至穷而言语之妙有不可揜没者文章天下公噐其品级髙下当定于公论非私意所能翕张富贵利逹则其言语常重贫贱隠约则其言语常轻乃区区世俗之论识者顾安取此予从兄懒翁壮年慨然欲以翰墨自见于世题所居之室曰鐡砚其学贯穿经史其文自出杼轴不肯蹈袭而终以不耦今老矣惟诵佛氏书不辍其意若有所悟解而不能释尤喜莳花卉欲以观造物之巧其心乐之不厌也出则徜徉里巷间好事者饮以酒即径醉絶口不谈世事入则萧然茅茨之下淡泊无营素嗜诗今亦不复吟咏亲旧间从索所作乃裒其旧稿凢若干篇以书来属炎为序炎诵之终编见其语精而意婉如孤桐之琹清玉之佩节奏锵然知音者闻之自当属耳非炎之私言也郊岛困穷诗诚工语多酸寒且有怨怼翁则不然辞气恬淡而和平不激不戚其所得有在诗之外者可以为贤矣翁名纲字徳维姓王氏晚自号懒翁
　　东都纪年序
　　东都纪年三十卷炎述九朝厯年行事成书也庆元三年八月炎奉诏自太学博士入秘书省为郎眀年兼实録检讨寻入着庭为佐郎又明年为军噐少监而职兼检讨如故于是金匮石室所藏炎皆窥见副本因念汉人荀恱唐人栁芳吴兢軰于当代正史外皆别自著书成一家言恱有汉纪三十卷芳有唐厯三十卷兢有唐春秋三十卷获与正史并传炎今援是比用国史本纪叅校为纪年一书于三朝本纪其辞颇有所损于两朝四朝本纪其事或有所増视李焘长编熊克通略炎不如其博王称事略本纪炎窃病其简丰约中度炎固不能而私有志焉又随所纪附以提要为三十卷提要之目有二曰注则有所辨曰证则旁叙其事也炎又伏念神宗皇帝尝诏曽巩以三朝两朝国史合为一书巩虽承命书不果成炎愚乃欲采掇九朝故实合三为一甚见其不知量然所述止于本纪不及志传是以忘其狂斐懐不能已毕力编摩书未及成防某负罪去国居闲处独再加考订今方脱藁不敢閟在私室谨斋戒练日进于大庭故序所以记述之意如右起建隆庚申终靖康丁未百六十有八年一祖八宗创业守文宏逺之规模与夫庶事之弛张忠邪之消长敌国之屈伸其大略可覩矣虽不足以发扬宋徳之代光绍明惟陛下寛萧斧之诛赐以一览若幸而获传庶防无愧于荀恱栁芳呉兢辈某死且不朽谨序









　　双溪类稾卷二十五
　　钦定四库全书
　　双溪类稾卷二十六　　　　宋　王炎　撰考古杂论
　　禘祫论
　　禘祫宗庙之大事也祫者合也禘者谛也毁庙之主陈于太祖未毁庙之主皆升合食于太祖是故谓之祫此公谷二氏所传也王者禘其祖之所自出以其祖配之诸侯及其太祖以审谛昭穆是故谓之禘此戴氏所记也周官以宗伯掌邦礼禘祫无见焉然六享之目一曰肆献祼二曰馈食皆在时祭之上即为禘祫不疑矣郑康成之传礼其论禘祫甚详而有四失焉其乱礼之经者有一其失礼之节者有三祭法记四代之禘虞夏皆禘黄帝商周皆禘喾所记虽未必皆是而禘固宗庙之事也康成则曰周颂廱之禘祀文王也商颂长发之大禘祭天于圜丘而配以太祖也出一已之臆说汨郊庙之定制所谓乱礼之经者此也既虞而升祔谓之祫事与大事之祫实异而名同祥禫而后禘以定昭穆之序禘而后祫其先后不可易置康成乃以升祔祫事为证遂言先祫而后禘此失礼之节者一也禘祫之祭庙祧之主或在然祫则太祖东向禘则祖之所自出者东向而太祖配之祫大于时祭禘大于祫眀矣康成乃谓禘小而祫大此失礼之节者二也祫非不酌祼也而以食为主故周官馈食又谓之朝享以是知其为祫禘非不荐食也而以祼为主故周官肆祼献又谓之追享以是知其为禘康成乃以肆祼献为祫馈食为禘此失礼之节者三也去此四失禘祫之礼正矣然则舍康成之失议禘祫可以无疑乎自汉以来诸儒异论其不可不辨者犹有三焉天子有禘有祫诸侯有祫无禘一疑也三年一祫五年一禘二疑也祫礼行于三时禘礼行于孟夏三疑也夫祫祭太祖东向则天子诸侯之礼同禘非常之祭也诸侯止于及其太祖而王者及其祖之所自出则隆杀有辨而曰天子有禘有祫诸侯有祫无禘此因大传不王不禘之说而失之也国语言荒服终王此蕃国世一见者也顔师古释之曰新王即位乃来助祭此乃禘祭之时非是则不禘故防服小记论虞祔祥禫之祭而及于不王不禘则天子新即位而后禘其义甚明而谓天子有禘诸侯无禘不已踈乎此不可不正其误也三年一祫五年一禘此公羊五年再殷祭之说也公羊盖失之矣而韦元成乃为之说曰五年而再殷祭言一禘一祫也礼纬因之张纯又为之说曰三年一闰天道之小成五年再闰天道之大成以是为禘祫之节郑康成又因之且谓鲁礼三年防毕而祫太祖禘于羣庙自后五年而再殷祭其説益以乖异不同夫新主入庙昭穆逓迁则有禘自是而后有祫而无禘此不可不明其失也禘之时月经无眀文而戴记则曰天子礿犆祫禘祫尝祫烝诸侯礿犆禘一犆一祫尝祫烝祫春祠夏禴周礼也春礿夏禘殷礼也文献不足夫子不能讨论夏商之礼汉儒何从知之乎是以知其说之不足证也张纯曰禘以四月取纯阳之在上祫以十月取百物之皆备也其说未为皆得也春夏难于备物故礿祠之礼薄盖不可以祫于斯时而秋荐新故谓之尝冬备物故谓之烝祫于秋冬夫岂不可安用必以十月乎若夫禘礼取四月之纯阳则失之矣明堂位记鲁礼季夏六月禘于太庙郑康成从而迁就其説曰周六月夏四月也则尤失之矣春秋书禘于庄公则以五月禘于太庙则以七月未闻其必用四月也盖禘行于祥禫之后祥禫既无定时则禘礼亦无定月此又不可不明其失也议礼者不能正其误明其失故自汉至唐禘祫不合于圣人之经顔其卿曰禘祫懿祖东向而太祖以下列于昭穆则禘祫无辨非经也韦武曰祫宜献祖东向禘宜太祖东向则以禘为祫以祫为禘尤非经也经文固残缺矣其意犹可考也而诸儒汨之辑诸儒之论用经以折衷其是非此吾所以著论之意也
　　郊祀论上
　　郊祀国之重事也先王之礼犹可以考之于经而诸儒异论者经之所着不同也盖其不同者有四郊丘之制也天帝之号也天地分合之异也春冬时日之差也郊丘之不同者有三周官谓之圜丘戴记谓之南郊又谓之泰坛郑康成之説曰祀昊天于圜丘谓之禘祀五帝于南郊谓之郊而泰坛无説康成之言非也兆于南以就阳位于郊故谓之郊夫子尝有是言矣王肃曰筑丘以象天体是谓圜丘圜丘人所造也是谓泰坛兆于国南是为南郊然则南郊也圜丘也泰坛也其名有三其实一也天帝之异有三曰昊天曰上帝曰五帝天洎五帝为上帝孔安国之説也天为昊天元天为上帝五方之帝为五帝郑司农之説也孔郑之説质之于经固已不合而郑康成则又曰昊天上帝者天皇大帝也五帝者始于青帝灵威仰终于黒帝黒光叶也以纬乱经虽不辨可以知其无稽夫徧覆无外故以天名主宰造化故以帝名在书言类于上帝而又言告于皇天在周官以为禋祀昊天上帝则昊天上帝一而已矣是故诗书所载有皇天上帝之言有昊天上帝之言而周官始有五帝之名夫上帝至尊无二而有五帝何也上帝天帝也五帝五人帝也何以知之以周礼而知之掌次大旅上帝则张氊案朝日祀五帝则张次上帝在朝日之先五帝在朝日之下则五帝非天帝其证一也宗伯兆五帝于四郊四类四望亦如之郊兆于四类之先则五帝非天帝其证二也司服祀昊天上帝则大裘而冕祀五帝亦如之既言上帝又言五帝则五帝非天帝其证三也吕不韦之月令尝言五帝矣春则太皥夏则炎帝秋则少昊冬则颛顼夏秋之交则黄帝不以五帝为天也魏相之奏亦尝言五帝矣太皥乗震炎帝乗离黄帝乗坤少昊乗兑颛顼乗坎亦不以五帝为天也秦汉间言五帝者皆五人帝而已其说必有所从受也古之祭天者主于上帝其配以祖周公既成洛邑用牲于郊牛二其一帝牛其一稷牛夫礼简则严严则敬是故事天所以报本尊祖故以配天严敬之义也合上帝与五帝而谓之六天则近于诬矣天地分合之异先儒考于经者未审也春秋传曰天子祭天诸侯祭土尊天而亲地隆杀固有辨焉犹之宗子祭父支子不得祭父而可以祭母父尊故也天子祭天诸侯不得祭天而可以祭土天尊故也古之祭地者有社则又有大社大社谓之冢土未有北郊方丘之名也社祭土主隂气也祭帝于郊以定天位祀社于国以列地利而子思曰郊社之礼以事上帝明地不可与天相并尊天之义也周官论国之神位左祖右社此王社也泽中方丘此冢土也即古人所谓大社也书谓之冢土礼谓之方丘而戴记谓之泰折折则方矣其名有三其实亦一也至汉匡衡乃有南北郊之説则失先王尊天亲地之意矣新莽始有天地合祭祖妣并配之说则又失先王之意益甚矣虽然莽之说因周颂之言而失之也周官夏日至祀地于方丘冬日至祀天于圜丘则曰此天地分祀之证也夫春夏祈谷其诗为噫嘻祈有二祭而所歌者噫嘻一诗也秋冬报其诗为丰年报有二祭而所歌者丰年一诗也昊天有成命之诗可歌以祭天岂不可歌以祭地乎以先王之行事质之武王东伐告于皇天后土矣告于皇天则类于上帝是也告于后土则宜于冢土是也是天地未尝合祭者一也周公之祭于洛邑丁已用牲于郊戊午社于新邑是天地未尝合祭者二也以武王周公之行事而求其制礼之意则天地未尝合祭无疑矣冬春时日之异则戴记之言失之也其言曰郊之祭也以迎长日之至又曰郊之用辛也周之始郊日以至而继之以卜郊夫日至而郊周礼也卜日用辛鲁礼也杂周鲁之礼而兼记之而郊之时日紊矣盖周人之郊有二皆无所用卜日至而郊报本之郊也故其礼行于一阳之初复启蛰而郊祈谷之郊也故其礼行于农事之将兴制礼之意坦然易眀戴记言周之始郊其月以日至其日用上辛吾是以知其合周鲁之郊而紊其时日也诸儒异论为礼经之蠧者多矣去其异论之蠧而究其礼经之正经虽残缺礼意则固可知也已矣
　　郊祀论下
　　郊丘之辨有三圜丘以事上帝方丘以事地祗而四郊以事五帝圜丘谓之南郊方丘不谓之北郊何也因理而处其当然者义也因义而制其节文者礼也苟无节文不足以为礼是故祭地之位戴记谓之泰折周官谓之方丘诗书谓之冡土而正其名曰大社不曰北郊所以定天地之尊卑也记曰天子祭天地诸侯祭社稷而公羊氏亦曰天子祭天诸侯祭土诸侯既有社矣谓之祭土不谓之祭地何也吾于孔安国韩婴之言有证也天子封土五色以立大社其命诸侯惟以方色之土予之使归而立社则诸侯之国有社而无五土之大社等级有间是故诸侯可以谓之祭社其祭社可以谓之祭土不可以谓之祭地而天子祭天谓之南郊其祭地不谓之北郊皆所以谨礼之节文也夫子曰礼者义之实也祭天于郊南靣阳也祭地于社北靣隂也天尊地卑王者父天母地不敢悖尊卑之大义也汉儒记礼之言曰祭帝于郊以定天位祀社于国以列地利以帝对社则社主于祭地其证一也礼行于郊而百神受职礼行于社而百货可殖以郊对社则社主于祭地其证二也天子大社必受霜露风雨以逹天地之气夫社坛而不屋谓之逹天地之气则社主于祭地其证三也天神莫尊于上帝地祗莫尊于后土是故事天于郊所以祀上帝也事地于社所以祭后土也而郑康成则曰方丘所祭神在昆仑者也北郊所祭神州地只也甚矣其説之不经也若夫四郊之祀五帝亦谓之郊则与祀后土者有异义焉天地相配疑于相敌五帝贵于百神而降于大只是故祭地不命曰北郊嫌也祀五帝命曰四郊无嫌也故凢经之言上帝者皆天也其言五帝皆人帝也记曰天子祭天地祭四方诸侯方祀祭四方则祀五帝于四郊是也方祀则祀五神之在其方者也郊丘之义天神地祗人鬼之等于经皆有见焉则先王之礼意犹存自郑康成引纬乱经持诡説以汨正论而先王之礼遂晦而不明盖汉儒之论经党同伐异求伸其专门之説自世祖以来防纬之学盛行是故何休假纬书以言春秋康成假纬书以言礼皆欲因时君所好借纬为重而求其説之胜也昔人固有知其失者矣王肃曰郑氏学行孔氏之路枳棘充焉盖诋其以纬乱经也后世之言礼者考信于经合于经则得之不合于经则失之故吾之论郊祀详于稽经而略于议史也
　　周礼论
　　周官六典周公经治之法也秦人秉竹简以畀炎火汉兴诸儒传于煨烬之余藏于岩穴之间其书已亡而幸存汉既除挟书之律武帝时六典始出帝不以为善作十论七难以排之藏于秘府不立于学官其书虽存而如亡天下之治不可无法犹之为圆必以规为方必以矩为平直必以凖绳六典之备也武帝之志欲驰鹜于规矩准绳之外虽四代之书且以为朴学而弗好其于周礼何有立论排之宜矣东都诸儒知有周礼而其说不同以为战国隂谋之书者何休也以为周公致太平之迹者郑康成也六官所掌纲正而目举井井有条而诋之以为战国之隂谋休谬矣而康成以为致太平之迹其説亦未然也治法至太平而大备而所以致太平者不专系于法之详也周公辅政管蔡流言不安于朝而之于东都及其鸱鸮之诗作金縢之书启然后成王逆公以归既归之后伐管蔡作洛邑迁殷民管蔡既平殷民既迁洛邑既成公则归政于成王矣当公归政之时成王莅政之初淮夷犹未定也而况公未归政管蔡未平殷民未迁洛邑未成虽有六典安得尽举而行之成王即政廵侯甸伐淮夷中外无事还归在丰作周官之书以戒饬卿士大夫则周公之经制盖施行于此时吾是以知六典之法至太平而后备非用六典而能致太平也夫为治有定法天下无定时时异则法异虽尧舜禹相授一道法亦不能无损益也分画九州尧之制也至舜则析而为十有二州分命羲和尧之制也至夏则羲和合为一官圣人察人情观世变立法经治虽不可变亦不可泥古此周公之意也而读周礼者至今不能无疑王畿不可以方千里也五服不可以分为九服也三等之国不可斥之以为五等也井田之制积同为成积丘为县都内外不容异制也或者见其可疑则曰周礼非周公之全书也盖汉儒以意易之者多矣汉儒之言周礼诚不能无失然亦不敢遽变其意也考之于经见其可疑举而归罪于汉儒岂得为至论哉且夫禹之五服服五百里各指一面言之故东西相距而为五千周之九服方五百里则以其方广言之东西相距其地亦止于五千又何斥大封域之有且梁州之地职方所无周公岂不能复先王之故土而治之然而不在封域之内者务广徳不务广地可知矣言其斥大封域而为九服考之不详之故也周之洛邑虽曰天地之中北近大河东西长而南北狭不可以规方千里然温在今之河北下阳在今之河东皆畿内地不以河为限也若曰洛在河南不能规方千里则商人之都在河北涯邦畿千里何以见于商颂则言千里王畿之非实者亦考之不详之故也井田之法凢九夫为井皆以成田言之沟洫道涂不与焉内而乡遂外而县都其法一也然在乡遂则自一井积之方十里为成又自一成积之方百里为同所以定乡遂授田之数也在家邑则自一井积而为邑为邱为甸四甸为县四县为都所以定公卿之采地也郑康成不察内之成同外之邑都皆自一井积之见其广狭不同而以为井田异制又为之説曰一甸之地旁加一里以为成一都之地旁加十里而为同此康成之误有以汨经之文而遂谓先王井地之制不应内外异法此又考之不详之过也若夫三等之国分为五等则周公之意盖逆虑世变而求有以制之也唐虞之世天下号为万国然强则肆弱则屈敌则争于是迭相兼并至周之初宇内不过千八百国则向之万国社稷邱墟十七八矣周公于是欲分而为五等自公以下所食之地少附庸之国多欲其以大比小以小事大庶防可以小大相维然必建邦国之时方定其地初非取先王经制之国尽从而更张之也盖周公虽定六官之制亦度时措之宜而行之盖有定其制而未行者矣亦有已行之后世随时而变者矣定鼎郏鄏谓之建国以为民极然成康未尝都洛幽王之败周始东徙此所谓定其制而未行者三等之国分为五等法虽立而未行亦此意也五刑之罪二千五百穆王变为祥刑凢三千条穆王去成王未逺也然不用周公之法吕刑一书夫子盖有取焉此所谓后世随时而变者也若曰徙封数大国则诸侯尽扰司徒之制言封国不言徙国以封为徙此又攷之不详之过也虽然前軰之所疑者吾固推经意而辨之矣周礼犹有可疑者先儒盖未之疑也祀昊天上帝则服大裘而冕祀五帝亦如之且祀昊天于南至服裘为宜祀黄帝于季夏盛暑之月而亦服裘可乎王搢大圭又执镇圭以朝日考工记谓之大圭其长三尺杼上葵首郑康成谓玉方一寸其重一斤若圭长三尺设若其博二寸有半其厚四分则其重殆三十斤而王能搢之乎王乗玉辂建太常维者六人服皆衮冕夫衮冕王与上公之服也维太常者徒行于车后乃亦衣龙衮与王同服不防于尊卑无辨乎太宰六官之长也其属六十而内小臣寺人九嫔世妇女御之职皆与焉以天子之正卿而宦寺宫妾悉为之属不已防乎天官既有世妇春官又有世妇且曰每宫卿二人谓之妇则不得以为卿郑康成乃曰如汉有长秋亦以士人居之夫士人为卿则又不得谓之妇矣且王后六宫而天子六卿若宫有二卿则卿十有二人何其数之多耶周礼一书今学者所传康成之训释也则康成可谓有功于周礼矣虽然六官之制度以康成而传亦以康成而晦盖康成之于经一则以纬説汨之一则以臆说汨之是以周公之典其意不得不晦也周公之典既晦是以学者不得不疑也前軰之所疑者不揆其僣而释之而吾之所疑则世未有辨之者后必有能辨之者矣故表其说以待来者考正焉
　　明堂论
　　郊以事天庙以事祖祢三代之逹礼也明堂以享帝则非郊以享亲则非庙夏商所未有也而周始为之故夫子曰昔者周公郊祀后稷以配天宗祀文王于明堂以配上帝武王之伐商而归也祀明堂以教民知孝其礼行于朝觐耕籍养老之先而严父配天之义夫子不属之武王而属之周公者盖明堂之礼武王主其祀而行之其制度则周公明其义而为之也夫义者礼之质也故礼虽先王未之有而可以义起周公逹于义者也其在周颂思文后稷配天之乐章也我将祀文王于明堂之乐章也后稷始封之君而以配天于郊故曰后稷生于姜嫄文武之功起于后稷故推以配天尊祖也万物本乎天人本乎祖尊祖以明有本此百世所不变者也而周之王业实成于文王夫易始于乾坤以定君臣之分则北靣事商者文王之心文王非有意于王天下也虽然诗之国风始于闗睢小雅始于鹿鸣大雅始于文王颂始于清庙皆文王之诗也闗睢有王者之化鹿鸣有王者之政大雅始于文王则受命作周矣颂始于清庙则盛徳有百世之祀矣武王之伐商也誓于孟津誓于牧野其伐商而归也告于羣后无不以文王为言则王业成于武王而所以成之者文王也配天于郊则不可以二太祖之尊烝尝于庙则不足以明文王之徳是故宗祀明堂以配上帝此义之所当然礼之所从起而非厚于其祢也知此则周公制礼之义明矣而所可疑者明堂之制度也考工记固尝言之矣夏有世室宗庙之制也殷有重屋路寝之制也而周有明堂其制一堂而五室郑康成曰或举宗庙或举路寝或举明堂互言之以明其同制康成之言固不足证而考工所记亦未可尽信也其未可尽信者何也若有堂室而无坛墠则严父配天当在宫室之中矣先王之礼非特禋祀上帝于郊丘也祀日月星辰祀四郊祀方望山川皆坛而不屋汉文帝作庙以祀五帝于渭阳夫五帝五人帝也祀之于庙人且议其非礼况祀天帝之尊乃即宫室行事而谓周公为之乎故曰考工所记未可以尽信也夫考工记先秦古书也且难以尽信则诸家之异说纷纷从可知矣是故莫若求之于经夫传记有之经无之不得已而从传记可也传记有之经亦有之舍传记而从经可也舍经而从传记可乎哉此理至易晓也二礼周公之经也周官司仪将合诸侯则为坛三成宫旁一门此明堂之説也然畧而未详仪礼所载则详矣诸侯觐于天子为宫四门为坛其深二尺加方明于其上而设六玉焉上圭下璧祀帝也圭璋琥璜祀四方也于是拜日礼月祭天燔柴此则明堂之坛而祀神以为盟也既盟王设几即席诸侯之驾不入王门奠圭缫上此则明堂之宫而明诸侯以为朝防也其盟防诏于明神是故谓之明堂郑康成曰王廵守至于方岳诸侯来防亦为此宫以见之康成以知方岳之为此宫而不知此宫之为明堂是説也吾于孟子有证焉齐国于泰山之下者也宣王之时明堂尚存赵岐曰泰山下明堂本周天子东廵守朝诸侯之处也是説也吾于班史有证焉汉武帝之东封也泰山东北阯有古时明堂处则宫坛不存而其阯犹在也虽然郑康成赵台卿知时防殷同之有明堂而未能明夫所以朝诸侯祀五帝之义也周公祀文王于明堂以配上帝盖即其坛而祀之辅成王负扆以朝诸侯盖即其宫而朝之由此言之明堂制度与其礼典晓然如指诸掌可以决千载之疑议摈诸家之异説矣夫诸家之説不一皆臆度而意之也是故或失之诞或失之谲或失之陋或失之侈或失之杂皆非所以论周公之典礼也吕不韦之月令南有明堂左右有个与月迁徙以眂朝而布政此失之诞者也大戴之记则曰上圆下方九室每室四户八牖元谭新论又从而广之以为有四闼以法四时十二坐以法十二月此失之侈者也蔡邕所论又以太庙灵台辟雍合为一区此失之杂者也晏子春秋所传茅茨蒿柱则陋而不中礼公玉帯所图复道曽楼则诡而不经折之以二礼其说盖不攻而自破也大抵圣人制礼必有大经而寓于度数则有节文大经本也议礼者之所当重节文末也议礼者之所当轻明堂之礼下则以朝诸侯上则以事上帝大经存焉若夫坛墠之有崇卑堂室之有广狭区区节文之末酌其宜而为之虽或异于古人何病焉自汉以来儒者之议明堂至今不决而考礼经残阙之文断以臆见则备矣虽然汉儒所传不敢尽诬以为非亦不可尽信以为是故详其义于礼经而折焉所以不避其僭也
　　宗子论
　　仁义人道之大端也仁莫重于亲亲义莫严于尊尊下治子孙旁治族属亲亲之道也上正祖祢尊尊之道也祖逺而易忘族散而易踈先王于是因仁义而为之节文故礼必有宗所以继祖于上而合族于下也诸侯不敢祖天子不可以二至尊也大夫不敢祖诸侯不可以二一国之尊也是故诸侯之世子继统为君世子之昆弟同所出者为适子异所出者为庶子而适子则先君之别子也曷为谓之别子不得弥其先君也曷为不得祢其先君公庙不可设于私家也是故旁出者以是为始故曰别子为祖别子之适长君命其族人宗之故曰继别为宗别子之庶长子与庶子之庶长子其兄弟宗之故曰继祢者为小宗宗之为言尊也上继祖祢是故族人尊之也祖者本也本不可二大宗一而已矣此百世不迁之宗也故曰宗其继别子之所自出者百世不迁者也而小宗有四其所继者祢祖曽髙此五世则迁之宗也故曰宗其继高祖者五世则迁者也夫亲亲者以三为五以五为九骨肉之戚主于恩爱以为仁因其逺近而辨其等差以为义而又修其节文以为礼自斩衰三年而杀之四世而缌五世袒免而服尽矣服尽则宗易宗易则祖迁昭穆之踈且逺者不复可相属也是故有百世不迁之宗明祖祢之正体也均公子也而正体以适为重有适而无庶则有大宗而无小宗有庶而无适则有小宗而无大宗所出惟已而已则无宗亦莫之宗是三者公子未必皆然君命其大夫士之庶者使宗其大夫士之适者傥适子非止一人适长必有君命然后为宗此则宗道之正也是故有适而宗适此大宗也其服齐衰九月其母之服如小君其妻之服齐衰三月无适而宗庶此小宗也其服大功九月而其母妻无服夫为之服者敬宗也敬宗所以尊祖也齐衰之服重大功之服轻大宗继祖小宗继祢而不得继祖是故降杀其服所以致察于小大之辨也庶子不祭祖祢其祭必于宗子明正体之重也庶子不继祖祢故不为长子斩尊正体而不二其统也适子庶子虽富贵必以寡约入宗子之家衣服车马献其上牲献其上若非所献不敢入宗子之门以祖之正体为尊且重不得以爵禄加之也宗子为士庶子为大夫大夫则有庙矣而以上牲祭于宗子之家祝曰孝子某为介子某荐其常事不可以爵命之贵贱而紊适庶之辨也宗子去国庶子为大夫而居者其祭谓之摄主祝曰孝子某使介子某执其常事不厌祭不旅不假不绥祭不配不归肉避正主也其无爵而居者祭则望墓而为坛宗子既没告于墓而后祭于家不可遽以庶而代宗也夫缌之为服之穷也袒免之为无服也自是以徃踈矣昭穆各以其属相从宗则一而不变也系之以姓而弗别缀之以食而弗殊虽百世而尊卑长防亲可序者由有宗也故曰尊祖故敬宗敬宗故收族公族异于庶姓而仁义行焉人道竭矣后世宗子之法既亡非缌麻之服相视防如路人冠婚不共其喜防不共其忧又稍踈焉则昭穆不复可齿是无类也谱牒不存则曾髙而上不知其世系之所自出是无本也仁之薄而遗其所亲义之失而忘其所尊礼之废而无以为仁义之节文公卿大夫之贵莫能继祖而收族也其流及于庶人人情日薄风俗日坏又何怪焉
　　运气论
　　五运六气之説不见于儒者之六经而见于医家之素问夫素问乃先秦古书虽未必皆黄帝岐伯之言然秦火已前春秋战国之际有如和缓秦越人軰虽甚精于医其察天地隂阳五行之用未能若是精宻也则其言虽不尽出于黄帝岐伯其防亦必有所从受矣且夫寒暑燥湿风火者天之隂阳三隂三阳上奉之木火土金水火者地之隂阳生长化收藏下应之而五运行于其间即五行之化气也天数中于五戊居之地数中于六已居之戊己土也化气必以五六故甲己化土而居于其首土生金故乙庚次之金生水故丙辛次之水生木故丁壬次之木生火故戊己次之此化气之序也地之三隂三阳亦五行尔而火独有二五行之妙理也葢木王于东火王于南金王于西水王于北而土王于四维戊附于戌而在干已附于辰而在巽而未之对冲在丑故辰戌丑未寄王之位也未在西南其卦为坤其时为长夏以其处四时之中吕氏月令谓之中央土此土正王之位也春木生火秋金生水冬水生木而夏火制金生气絶矣惟土王于西南然后以火生土以土生金四时之序循环不穷然火方王于午土遽王于未则火气必耗故君火以名其气温而未热相火以位与太隂同处未申之间奉君令以行暑气于是火不耗于土不屈于金故丙盛则庚伏此火所以独分君相之位也天气始于甲地气始于子子甲相合命曰嵗立曰行四周而为一纪天以六为节故气以六朞而为一备地以五为制故运以五嵗而为一周运统一嵗于四时之表气分六位于一嵗之中风雨燥湿寒暑其应有候其至有期然用以占焉徃徃不効非素问之无验用其説者知常而不知变故也凢物理有常必有变虽天地之运动徃来消息盈虚可以逆其必然者常也若其变则无所不至可知而不可必也尝试即其常而言之五太之运是为太过其至先时五少之运是为不及其至后时惟平气则不疾不徐其至以时其大畧如此火运上临少隂水运上临太阳木运上临厥隂金运上临阳明土运上临太隂谓之天符木运临邜火运临午金运临酉水运临子土运临四维谓之嵗防五太与在泉气同谓之同天符五少与在泉气同谓之同嵗防若是者其气和土运上见厥隂火运上见太阳谓之天刑运水运上见少阳金运上见厥隂谓之运刑天若是者其气乖此皆五运之常也主气各居一歩厥隂主初少隂少阳次之太隂阳明又次之太阳主终六位不迁客气与嵗推移子嵗太阳之水为初丑嵗厥隂之木为初迭相徃来而少阳之为初气乃在太隂之后半嵗已前司天主之半嵗已后在泉主之其大略如此若其情则有相得与不相得其位则有顺有逆相得者木火相临火土相临之类也不相得者金木相临水火相临之类也父临子则顺木居少阳之位是已反此则寒水居金位斯逆矣君临臣则顺君火居少阳之位是已反此则相火居君火之位斯逆矣此皆六气之常也及论其变则有正有邪于是有变有胜有复有鬰有发有滛有承当时而行者正也非时而行者邪也当时而行其过则为变非时而行其至则为胜其救则为复抑而不伸则为鬰鬰而怒起则为发陵其所胜则为滛极而必反则为承假如太角之化为启拆而变为摧拉太徴之化为暄燠而变为炎烈正化之为变者然也少角木气不足清胜而热复少徴火气不足寒胜而雨复邪化之正复然也寒甚而无阳焰是为火欝热甚而无凄清是为金欝抑而不伸者然也水鬱而发则为氷雹土鬱而发则为飘骤鬱而怒起者然也风淫所胜则克太隂热淫所胜则克阳眀陵其所胜者也相火之下水气承之湿土之下风气承之极则有反者然也然摧拉之变不应普天悉皆大风炎烈之变不应薄海悉皆燔灼清气之胜不应宇宙无不明洁雨气之复不应山泽无不蒸溽鬱也发也淫也承也其理皆然凢此者其应非有候其至非有期是以可知而不可必也其应非有候则有不时而应者矣其至非有时则有卒然而至者矣是故千里之逺其变相似者有之百里之近其变不同者亦有之即其时当其处随其变而占焉则吉凶可知况素问所以论天地之气化者将以观其变而救民之疾也夫大而天地小而人之一身五行之气皆在焉天地之气有常无变则人亦和平而无灾天地之气变而失常则疾疠之所从出也是故木气胜则肝以实病脾以虚病火气胜则心以实病肺以虚病此医者所能致察儒者不得其详也至于官天地理隂阳顺五行使冬无愆阳夏无伏隂春无凄风秋无苦雨和平之气行于两间国无水旱之灾民无妖孽之疾此儒者所当致察医家未必能知也素问亦略言之矣五行之精是为五纬与运气相应有岁星有畏星以此察其行之逆顺而占其吉凶然必曰徳者福之过者罚之则是运气之和平而为休祥有徳者召之也运气之乖戾而为灾有过者致之也虽然其说略而未详吾儒之经则详矣洪范九畴始于五行中于皇极终于五福六极圣人建极于上以顺五行之用是以天下之民有五福而无六极有五福皆可以康宁矣无六极皆免于疾病此其道固有行乎运气之外者是谓大顺成周之时尝见之由庚之诗作而隂阳得由其道华黍之诗作而四时不失其和由仪之诗作而万物各得其宜此建皇极顺五行使民有五福而无六极之验也是故素问方伎之书而洪范则圣人经世之大法也知有素问不知有洪范方伎之流也知有洪范不知有素问儒者何病焉
　　卦变论
　　卦变之説谓乾坤为父母而姤复为小父母六画成卦凢一阳五隂皆自复变一隂五阳皆自姤变二阳四隂皆自临变二隂四阳皆自遯变三阳三隂皆自泰变三隂三阳皆自否变其説不闻于先儒而言于邵氏至汉上朱氏从之且乾坤为父母其交则为三男三女复卦上坤下震震乃干一索而得男姤卦上干下巽巽乃坤一索而得女若复姤为小父母则姤有干复有坤乾坤反系复姤所生而震巽二卦亦非出于乾坤不知从何而来且夫子彖易尝言刚柔之变惟贲尤详曰柔来而文刚分刚上而文柔诸家即曰贲自泰来盖祖邵氏説也然贲上艮下离坤体得干一刚而成艮是谓分刚上而文柔干体得坤一柔而成离是谓柔来而文刚刚柔相反出于乾坤之变夫子之言如此未闻其言泰变为贲也且杂卦首曰干刚坤柔自乾坤生六子则刚柔相杂故六十四卦其刚皆出于干其柔皆出于坤刚来下柔为随柔进上行为晋刚来而不穷柔得位乎外而上同为涣皆刚柔之变也且随上兑而下震初上二爻不变则为乾坤变则坤之初居上而为兑干之上居初而成震故曰刚来而下柔晋上离而下坤离卦在上六五以柔而居君位故曰柔进而上行涣上巽而下坎坎得干之刚而为中爻今居二而得中是谓来而不穷巽得坤之一柔而为初爻今居四而附五是谓柔得位而上同然则凢卦二隂二阳变于临遯三隂三阳变于泰否夫子未尝言是邵氏之徒言之诸家皆从其説此吾所未晓也朱子发用卦变以解经至无妄而力主其説且曰无妄上干下震若震一爻其刚自干来则上卦未尝损干一刚是卦四刚二柔自临遯而变明矣然详观夫子之言于随于涣皆曰刚来则是上卦一刚来而为初二两爻于无妄独曰刚自外来加一外字则其初未尝损上卦之一刚也盖大畜上艮下干则一刚在外反为无妄则艮变为震或谓大畜一刚在内自外来者自大畜而来也序卦先无妄后大畜谓大畜刚上自无妄而变可也谓无妄刚自外来由大畜而变于序先后不合殊不知序卦先旡妄而后大畜杂卦又先大畜而后无妄谓刚自外来由大畜而变何不可之有其説亦未尽盖旡妄储贰之卦上干为父下震为长子不损干之一刚所以见其父道之全震为长子初有一刚实自干而得之故夫子加外字以别之也况反对自与卦变不同子发以反对为卦变则尤失之盖邵氏之学长于占筮文王之演易不专为占筮用也静而正心诚意动而开物成务易皆具焉惟以占筮论之则古人如管辂郭璞闗朗之徒足以尽易之道矣不特邵氏能之也读易者舍夫子所已言求夫子所未言恐非圣人意也卦变之说存而勿论斯可矣





　　双溪类槀卷二十六
　　钦定四库全书
　　双溪类槀卷二十七　　　　宋　王炎　撰疏
　　天申节功徳疏
　　长发其祥共庆流虹之节必得其夀交腾嵩岳之呼既修玉帛之彛仪仍集缁黄之善祷尊号皇帝伏愿内心渊默刚徳干行合黄帝之必静必清授伯禹以惟精惟一佳气非云烟之纷郁中天如日月之照临五百嵗王者必兴干符有永千万年圣子相继厯数无穷
　　祝光尧圣夀疏
　　尧仁得夀诞膺福禄之崇舜孝事亲茂集邦家之庆下仰清光而就日天开喜气以回春欢腾嵩岳之呼交致华封之祝恭惟尊号太上皇帝陛下伏愿游心于淡受命无疆玉巵申讲于上仪寳鼎愈増于神策阅蟠桃之屡实观厯荚之维新四海悉主悉臣圣子益勤于尊养万年为父为母庶民永喜于瞻依
　　福萃尧廷与皇天而齐寿礼行汉殿罄率土以同欢敬输臣子之情增衍圣神之筭恭惟尊号太上皇帝陛下伏愿垂休罔极凝命无彊付托得人永享安荣之至养从容体道遂繇清净以长生下腾嵩岳之呼上焕钩陈之色视三百六十年之神策以莫不増纪一万八千嵗之始元于斯为盛
　　防庆节疏
　　虹流瑞气肇开元圣之祥鳌抃舆情胥庆吾君之夀望清光于旒冕集善祷于缁黄俯罄愚仰増睿算皇帝陛下伏愿基图有永戬谷惟新上帝垂休夀星明润羣神荐祉嵩岳欢呼观厯防之无穷阅蟠桃之屡实奉玉巵称万嵗孝慈洽父子之仁献金鉴纪千秋祝颂副臣邻之愿
　　皇天既付有家开明两作离之运大徳必得其夀増泰一授防之祥披寳笈之秘文賛珎符之锡羡【寺云披西竺之被文賛中宸之景命】伏愿乗干行健恊帝重华润泽浃于渊泉久照同乎日月百姓与能而讴歌无斁群神受职而瑞庆具来厮伯侨役羡门弥万年而御极发渠捜抚交趾混六合以同仁
　　千嵗而生圣人弥月应流虹之瑞万年而介景福普天腾嵩岳之呼敬披珠笈之文申祝萝图之庆皇帝陛下伏愿能长且久俾炽而昌握赤刘之干符受黄帝之神防如山如阜増莫大之宏休非烟非云霭无穷之佳气
　　长发其祥诞受皇天之命退藏于宻默存至道之真遥瞻瑞气之鬰葱仰祝宏休之昌炽至尊夀圣皇帝存诚不贰立极函三圣明累洽而重熈清净长生而久视备得位得名得夀之羙受福无疆兼为天为君为父之尊贻谋罔极
　　火徳明昌庆千龄之嘉防渊衷清净増万夀之宏休佳气鬰葱欢声洋溢夀圣皇帝存诚不息凝命惟新居髙先太极之函三继照有重离之明两陋汉帝之神防参天皇之始元自本自根自古以固存退藏于宻如山如阜如川之方至受福无疆
　　重明圣节疏
　　兑正秋而说万物肇开弥月之祥离继明以照四方新应得天之綂袭家邦之有庆嗣厯数之无疆皇帝受命穆清宅心精粹髙厚之诚配天而配地福禄之益如阜而如冈万嵗玉巵首极孝慈之徳千秋金鉴永题熈洽之期
　　瑞庆圣节开启疏
　　龙戱宸廷月适符于盈数鳯司寳厯天宜衍于宏休披贝多译润之文増黼依崇髙之筭恭惟陛下伏愿聿申骏命益固鸿图以海为家悉効华封之祝诸神受记亦腾嵩岳之呼坐臻纯嘏之常永芘函生之众
　　满散疏
　　十月为阳体乾元之不息万年介福凝鼎命之惟新飜秘典以输诚望严宸之增庆恭惟陛下伏愿安于仁而得夀懋厥徳以致祥山髙日升大三圣明昌之祚竹苞松茂开百男繁衍之休永观华夏之清夷翕受天人之祐助
　　功徳疏
　　圣人千嵗而生祥开是日天子万年之庆福及多方纪休证于虹流罄舆情而鳌抃恭惟陛下伏愿道全常久治假丰亨厯防无穷应封人之善祝蟠桃难熟笑方士之虚谈永握干符益増神防堪舆共喜琛寳四来辰在紫防之中瑞彩下临于南极日行黄道之上荣光竚覩于重轮
　　望气郁葱应千年之兴运对时熈洽衍万夀之宏休披西干译润之文祝北极崇髙之算陛下伏愿存诚不息凝命无疆接基緖于萝图蕃本支于椒实仰承太母端居少广之瑶池下俾臣工永庆开元之金鉴
　　濬哲长发其祥丕承帝綂大徳必得其夀茂拥天休望喜气于觚棱防秘文于贝叶陛下伏愿诞増神防永握干符浃慈孝于两宫保和平于六合天长地久已同宣后之万年海润星辉伫见帝尧之多子
　　天申节戒坛疏
　　菩萨五戒具在当敬归依皇帝万夀无疆咸资外防圣徳如天徳之悠久佛法与国法以流传伏愿体清净心诣真实际有是父有是子俯观舜孝之隆无量佛无量僧敛作尧年之永
　　防庆节戒坛疏
　　合掌诵菩萨言敬依具戒稽首祝圣人夀仰报洪恩惟天心申锡于殊祥则佛法永资于外防伏愿慈云广大慧日光融徧世界之三千威灵易显过恒沙之万亿睿算难穷
　　摩顶授记具戒敢不奉持祝髪出家圣恩若为报答九霄电绕四海嵩呼誓披西干译润之文仰祝北极崇髙之算皇帝陛下伏愿后天难老如日常明庆嘉防于千龄介鸿禧于万夀福徳过须弥之大不可形容佛法行震旦之中永资覆防
　　请宗一住龙牙疏
　　小释迦演法丛林不妨宴坐老圆畅开山古刹又渇潮音道人亦何心于去留诸佛以此事而付嘱某人承月庵老门户为宁道者嫡孙前人望重湘中今日声行江右虚空一片云不可钉着华表千年鹤自合归来莫使龙牙久虚猊座拈出旧时鼓笛还它本分钳锤渊黙而雷有声聊示广长舌相水清而月不现当开秘密藏门
　　请智老住广福疏
　　谈禅若露机锋半成魔説传法不落窠臼方是正宗分临济之派流得逹摩之皮髓可续祖师命脉能开衲子眼根某人宗说俱通行解相应有竹庵之文采只务遮藏其佛眼之圆明未尝吐露诸方尊宿渐觉凋残南岳丛林亦见衰落不是滴狮子乳如何勘野狐涎云在岫中虽无出意舟逢水后自有行时直饶不打葛藤也且一拈黄叶
　　请承祖住髙台疏
　　六祖一印不从文字传来老南三关只许上根透过不到黄龙山中法窟岂识赤肉团上真人要教漆桶生光难得金箆刮膜某人山堂震之嫡子草堂清之诸孙见解分明机縁宻熟前人家风着于江右今日道价行于湘中若还时节既来自是沈埋不得光孝近市既曽在十字街头髙台傍山正好住孤峰顶上不宜靣壁便可披襟
　　请僧住资福疏
　　抛砖引墼公案虽则分明防鐡成金哲匠不可多得识逹磨无文之印承临济正传之宗若是得五色摩尼珠便可击一声涂毒鼔某人及见向来尊宿专说近上机縁能承寂音尊者家风不坠真净老人门户要为祖师出气须将佛法利生黄蘖山中既是渡河香象资福坐下岂无趂块韩卢若未容推倒禅床亦何妨拈起拂子
　　请南首座住岳麓疏
　　时节未来孚上坐不曽出世宿縁既契千沙弥亦去住山道人固是无心前辈各自有见某人不入葛藤社久住枯木岩逺成佛日门庭亲得拙庵衣鉢云归岳麓正好依栖月在湘江本来显现拈起拂子岂无马祖宗风踢倒净瓶更有沩山公案不须退歩便可当仁
　　龙兴长老开堂疏
　　临济单传乃是全提正令杨岐一派真能截断横流除非深入宗门方可大开丛席某人分明云窟之子亲切月庵之孙大道如肘屈伸不离般柴运水宻用是眼开合岂在植拂拈槌防年觧腰包于大沩山中今日度禅版于龙兴堂上尽教搅长河为酥酪未是真机只消拈黄叶作金钱亦非诳语阐扬义谛賛祝皇图
　　请僧住真身疏
　　一笑拈花此事本无传授羣盲摸象是人各说异同除非眼根见得分明方始舌头语无欺诳某人久习禅定深识色空薝卜林惟清净香萎花寳无染着相若能为已亦可利生不二法门摩诘虽然无说第一义谛逹磨未免有言平分岳麓清风独占湘江明月径乗机防莫更推辞
　　请照老住谷山疏
　　达磨正印虽从教外别传临济顿门最要句中有眼丛林久衰落矣此道谁振起之某人宗说俱通事理无障独得简堂真相欲兴圆悟家风若能接物利生何妨呵佛骂祖谷山胜地湘水名蓝风林堪演法音藤萝不覆古路当作狮子吼一勘野狐涎只消真下承当不必逡廵退避
　　请宗璨住开福疏
　　能解类眼中金屑有即当除性空如色里胶清看之不见虽则难为拟议岂真无可商量某人透过一重关出得千尺井亲切别峰之子流传圎悟之宗泛观众手淘金半是羣盲摸象频歳石霜林下未曽说犬吠鸡鸣今朝开福堂中也不是风生浪起便当领畧莫要持疑
　　请僧住白云疏
　　截断横流一句不离兎角毛引接后学三关且说佛手驴脚所以老南宗派谓之临济正传若要勘它没眼禅直须用此无文印某人饱参尊宿徧踏丛林及到大沩山中如在灵源席下拄杖头佛百杂碎方能不错打人法堂前草一丈深又却如何利物在我试拈黄叶从渠只见赤斑下演真乗仰増睿筭
　　请法舟住岳麓疏
　　心不逐境而生虽务坐禅习定事或有縁而合亦须説法为人若能出处随宜乃是卷舒自在某人清潭皎月深岫孤云言下商量已是葛藤断下众中推许正当梅子熟时堪増岳麓之光辉莫恋西峰之安穏
　　请绍南住开福寺疏
　　闲禅师古刹泉石虽则清竒宁道者丛林鱼鼓不当冷落况是曾居众首岂宜外覔堂头某人法海之珠禅关之鳯山林静处既不知叶落花红城市閙中亦非是风生浪起出去如顺流之棹归来为入岫之云莫更狐疑便升猊座
　　请徳遂住禅寂疏
　　临济一喝闻者直得琐口无言黄龙三关到此却要转身有路除非亲入法窟乃可主张丛林某人早负见闻晚忘解缚狮乳一滴即如甘露清凉殻六藏不被浮尘染污任是扬眉瞬目岂离运水般柴顽庵室中既得祖师心印禅寂堂上试开衲子眼根请便披襟不须面壁
　　请行能住岳麓疏
　　海内衲僧竞说杨岐宗派湘中梵刹亦惟岳麓丛林要须人境相当即副祖师所属某人育王妙智之子径山大恵之孙马驹踏人昔日门庭尚在狮子出窟而今衣鉢相传谁能无筏渡川何惜以标指月未宜挂拂便可披襟
　　法舟衡岳开堂疏
　　对春后桃花而一笑解悟元自有时指庭前柏子而再言问答却成戱论虽则不容拟议未应尽断见闻某人深得宗乗更无理障谁知白牯自然不犯稼苗若问黄龙即是正传流派试为抛砖引墼要当炼酪成酥法鼓有声丛林増气拈出佛香一瓣祝延圣夀千龄
　　请法夀住定林疏
　　拄杖头划碎佛祖方是全提衲子中混杂龙蛇只消一喝设若拖泥带水便成摘叶寻枝某人独得髻珠分传心印捻纸虽能度火弹琴本自无弦衡岳山髙何惜孤云出岫定林境胜更令枯木囘春瓶锡肯来钟鱼变响
　　请法云住西峰疏
　　狂惠不除狗子却无佛性正如自悟风林亦演法音若徒防得如来禅未可倒用魔王印某人临济之派竹庵之孙片心悉聚海沙虽则不明宗防一口吸尽江水也且未是上根方当孤月圆时试住西峰深处便有水云清众径作粥饭主人
　　上封惠月开堂疏
　　拈花笑后此事虽则流传击竹悟时玅处不容拟议羣盲认白雪为粉米古徳将黄叶作金钱若还不识正宗未免尽成诳语某人见闻剥落解缚冺亡继佛鉴懃宗支起龙牙才门户上封胜境南岳名蓝祗縁时节到来便被众人推出钟鱼不改父子相承貌得先师真不妨展看塞却衲僧口无可商量仰賛丕图俯开秘藏
　　石室宗祁开堂疏
　　六祖衣鉢不传是谁得法五宗门户虽别总要明心后学若无上根顿教却成谩语某人觉照之子惠通之孙向来三世出防汉东今日一枝分来湖外承洞山老人正派住石室寳相丛林莫说古佛无光直须刮眼要为祖师出气未可忘言开龙象之法筵祝乾坤之睿算
　　请僧住岳麓疏
　　第一义谛迦叶所以传心不二法门净名只得杜口虽未可认标指月亦岂能无筏渡川某人宗说俱通行解相应坐禅悟道炼酪遂是醍醐出世为人烹金须要炉冶莫坠潙山门户能承佛日家风得摩尼珠久在罗扶林下击涂毒鼓更来岳麓堂中休要闭闗便当携锡
　　请僧住北禅疏
　　向上宗乗本自不容凑泊全提正令元来无可商量直饶截防横流已是放开一线某人去事理障了心法空踏破草鞋亲到真歇席下打飜漆桶顿脱石霜林中灵虽则六藏狮子也尝一吼归去三家村里懒打葛蕂出来十字街头试拈黄叶且说云还深岫如何月印清江不可杜门便当飞锡
　　光宗皇帝小祥疏
　　四海传闻遗荆山之弓鼎九重追慕游原庙之衣冠遽阅朞年适丁讳日怅陟方之易逺念流泽之难忘尊号皇帝神则在天心非遗物久照虽沦于日毂博临永御于云车丧帝尧如考妣之三年乌号曷已继文考有子孙之百世燕翼无穷
　　髙宗皇帝大祥疏
　　君父之丧以三年而为极圣神之泽厯万世而不忘海隅遏金石之音天子见羮墙之像髙宗皇帝光膺骏命再造丕图躬勤俭以保邦体寛仁而厚下修文偃武先徳后刑四方物阜而时和三纪海涵而春养措大器覆盂之固视敷天脱屣之轻黄屋非心既释万防之务玉巵为夀方延亿载之休龙忽上而遗弓驷难追于过隙汉京父老不闻警跸之归禹穴山川空怅文冠之掩然功配乎少康之祀夏而号同于武丁之宗商服既禫而将除庙不祧而罔极戴天履地恩悠久而愈深就日望云徳照临而如在
　　太上皇帝发引疏
　　燕翼无穷宜享九重之孝养龙髯易逺曷胜万姓之哀号黼翣启行玉衣永閟敬假佛乗之秘密仰陪仙仗之逍遥伏愿变化无方清明在上御风云于碧落之路挟日月于大防之庭四海黎元永涵濡于惠泽诸天帝释同拱扈于神灵圣徳如存皇图益固
　　太上皇后发引疏
　　母仪配极遽防衞于椒庭仙仗返真空纒哀于栁翣攀号何及冲漠难如谅归兠率之宫永证菩提之果伏愿得甚多福悟最上乗慧日照十二縁之空端居佛土慈云覆三千界之广垂佑皇家
　　太上皇帝发引祭文
　　帝统有传方喜大庭之宴处神防不返遽闻仙仗之上賔流泽深长函生摧慕粤自尹京之始洎于议事之时洞察民情熟知政体讴歌所与发青阳洊震之声揖逊而升继黄道重离之照进忠摈伪省赋缓刑遵彛宪以无愆受尽言而不讳忧勤再闰经纬万防措宇内于丕平超域中而高蹈挈提大器畀付储闱既清净以凝神宜康宁而介福岂期厌代竟至登遐视武王九十三歳而终稍愆夀考如黄帝二百余年之久难辍哀号违太母之慈顔毕嗣皇之孝养汉京父老徒思警跸之下临禹穴山川但怅衣冠之永閟乾坤惨戚夷夏酸辛臣等麻苴衘悲藻苹荐敬白云空濶望已絶于攀髯银海沍寒痛共深于泣血恭念诒谋之逺誓输卫上之诚虽竭愚忠难酬洪造
　　又
　　圣贤相授莫盛舜禹父子相继莫若文武于赫我宋度越千古继世内禅独颛盛美皇矣孝宗纂尧之绪笃志事亲宁释机务帝遂出震从容巽位其明如日洞察真伪其仁如春涵育黔庶容受直言持循法度揖逊三朝熈洽万宇经纬神心过于勤瘁乃出玉音授诸圣子退处北面以燕以豫宜夀而康万有千嵗岂遂弥留迄于厌世轩星一沦杞日亦坠遗诰下传同轨毕至丹鼎空存玉衣不举禹穴山川百神来卫风惨云愁龙輴难驻臣庶号恸声悲笳鼓私念防生自伤薄祐防防穉齿已失所怙仰戴皇慈实兼君父地坼天倾罹此大故敬荐苹蘩具写情愫望防攀髯衔哀莫诉
　　西峰祷雨疏
　　人情恐惧同苦旱干佛道慈悲稍沾膏润欲丐渥优之泽敢伸悃愊之私再具忱辞仰干明聴恭惟垂正法眼具大悲心阎浮提世中未尝过去兠率陀天上本自如来言念众生可通危悃方亢阳之为沴恐南亩之无成已闻闾阎有叹息愁恨之声岂免道路致攘夺流移之患方千室共严于斋戒而四郊渐沐于霑濡伏愿一锡飞空羣龙起蛰防声鐡笛化为天下之雷音五色锦衣散作人间之云荫沛然甘雨兴此槁苗当俾凶年复为乐嵗引手加额果获免于阻饥以口语心顾敢忘于大造
　　祈雨疏
　　农夫是藨是蓘方懐仰膏泽之勤旱魃如惔如焚大惧失丰年之望众所甚急吏其敢安念迁徙之新民耕汚莱之瘠土百夫有洫千夫有浍仅筑凿于陂池二歳为菑三歳为畬始翦除于荆棘傥灌溉失水泉之利则老羸有沟壑之忧天虽髙而其聴甚卑人可矜而必从所欲是用敬诹刚日讯扫公庭瞻上帝之传临祈羣灵之并集兴云雷于瞬息之顷垂雨露于枯槁之余恳恳私心敢意潜通于苍昊蚩蚩生齿庶几沾丐于鸿私
　　又
　　环地百里非膏腴之田务农三时仰灌溉之利凢老幼张頥而食者皆家室垂磬之萧然矧自夏以徂秋方炊新之有日仰昊天其星有嘒云雾不兴嗟农夫我稼既同水泉且竭惧官吏不任于抚字使闾阎未免于嗟咨是用恭布忱辞仰干聪聴惟风马肯临于坛宇庶云龙并防于空虚渰凄凄雨祈祈洗除旱暵黍与与稷翼翼同乐丰年
　　谢雨疏
　　人以食而为生患莫深于饥馑天不言而善应诚则可以感通兹因南亩之旱干惧失西郊之秋敛闵闵云霓之望喁喁老穉之情仰止苍穹监其丹悃恕吏之罪恤民之灾变岩间一滴之泉为郊外千畦之泽众方忧而共喜禾将槁而尽苏曰雨曰旸之时和既同于玉烛如坻如京之积嵗可获于金穰曲荷鸿私愿终隂相
　　又
　　地无沃壤每忧种艺之不收民有空頥况值新陈之未接稍旱干而告病即饥馑以为灾仰蒙诸佛之悯怜俯度众生之苦厄散慈云于天上流甘雨于人间万室清凉不啻饮醍醐之味四郊丰稔乃如获珠玉之珍尚祈隂相于其终但愧衔恩而莫报
　　祈雨疏
　　人以谷而为命必望丰登苗非雨则不生有妨种艺矧兹瘠土加以惰农稍润泽之愆期即田畴之告病敬伸愚欵仰叩髙真愿成三日之霖普及一雷之地何蓑何笠既可殖于良苗如栉如墉庶终收于多稼
　　谢雨疏
　　麦秋之后方欲移苗梅熟之时未宜悯雨控防诚而伸祷幸甘泽之下流宜冀洪私终垂隂相四郊白水必无夏旱之灾万顷黄云庶获秋成之利
　　祈晴疏
　　一年之计殖谷皆望有秋三日以徃为霖乃成滛雨禾将生耳民有空頥若非慧日之光明难破隂云之霮防愿慿诸佛之力通恳恻于羣神庶毕三农之收免阻饥于卒歳
　　谢晴疏
　　一念之诚诸佛应答四郊之外田家欢欣方隂雨之潺潺忽秋阳之杲杲民亦劳止天其佑之三时务农既筑场而可获十月纳稼将实廪以多藏徳有所归愧无以报
　　谢雨疏
　　土薄水浅之地既无良田金伏火老之辰易成常燠粳稻秀而将实云雷郁而不兴人所欲天必从控精诚之悃悃旱不苦祷而雨流甘泽之祈祈歳防歉而获丰徳无穷而莫报
　　又
　　下地田莱无土厚泉甘之利惰农耒耜失水耕火耨之时故于秋夏之交易有旱干之苦为民而祷惟佛可依果蒙兼覆之慈云散作无邉之甘雨龙骨挂于屋壁野水自流马尾蔽于沟塍田家相庆有丰年而不害戴大造以难酬
　　天庆观祈雨疏
　　三农刈获虽在秋成百谷萌芽实由春作乃以此时而不雨难乎卒歳之无饥况乏盖藏公私凛凛未能播种老稚喁喁辄控丹诚仰干洪造吏如有罪敢免谴诃民实何辜愿垂矜悯云雷一动沛为三日之霖穜稑并生终获千仓之积
　　天庆观谢雨疏
　　三时有务农之急春则物生一日不再食而饥谷为民命比因悯雨函以吁天甘泽既流良苗渐秀然而壤地之非沃且或陂池之不脩所以是邦丰年盖少况于今日艰食者多愿帝徳之溥临覃仁恩而下济五风十雨无愆时令之和千里一圻均浃土膏之润
　　天宁寺谢雨疏
　　民生所资谷为之命农事攸始春即于田比因膏泽之愆期敬欵精庐而致祷灵雨既降良苗稍苏然而人率下农兼以地无沃壤故兹阖郡罕有丰年尚冀佛慈肯终隂相五日一风十日一雨不乖时令之和千夫有浍万夫有川均浃土膏之润
　　祈晴疏
　　苹蘩荐敬将涓吉日以蒇仪葵藿倾心共幸太阳之委照念百神之咸在而四众之俱来欲获便安无如清霁皇天虽逺难遽达于高明大道无私可潜通于悃愊愿垂显相庶廸吉祥升杲杲之新旸答喁喁之众望
　　又
　　穑事幸而有成可瘳民病霖雨久而不止必害农收虽致祷祈未能感格虑因政事之失或干隂阳之和吏诚有愆民实何罪况凶年之后公私既竭于宿藏苟新谷不登农末必臻于俱困是用再披丹悃仰叩苍穹伏望上帝溥临高真来下悯此闾阎之苦相其铚刈之功日气晏温云隂解驳尚获金穰之利免罹水潦之灾
　　四府疏
　　子惟一母有疾必忧佛与诸神无求不应昨伸忱悃实为慈亲拘三嵗之沉疴徒多方而疗治冀慿佛力可保色身但大数已穷竟致此生之永诀而真常不昧亦应精爽之尚存敬设净筵用酬宿志欲界色界无色界合四府之明灵小乗大乗无上乗遍十方而印证悟圣贤不生不灭之法结福徳无量无数之因下及债主寃家悉皆解脱上与诸天帝释同共逍遥
　　上五显华严经疏
　　了一性真六通无碍具诸福徳四众所依故佛菩萨凢有敷陈虽天帝释悉皆谛聴徧五十三界善财所歴成八十一卷华严之文各有入门不离实际恭惟五显爵列真王庇此一方恩如慈父内行秘密外示威权歳有祈禳人俱敬信即梵宇修伊蒲之供集缁徒译贝叶之诠仗此良因达于聪听岂止独全妙觉现毘卢之法身正应广度众生满普贤之行愿
　　水陆疏
　　三界差殊悉由心造万灵依向惟有佛慈故如来名曰导师而平等谓之法防惟兹里社之聚乃以仲春之初共集缁徒敬瞻金相具香积之净馔诵贝叶之秘诠尽十方世界之中合一切圣凢之众见闻者皆宜辐凑悟解者尽脱轮回或有沉沦同登彼岸因资利益共作福田
　　禳瘟火醮疏
　　五行既顺岂有融风四序不愆斯无厉气故作咎者神司其柄而祈禳者礼着于经辄控防诚仰干大造屋庐相望老稚杂居咸共保于康宁斯永无于灾害
　　丁夘祈雨疏
　　孟秋之始方近农收浃辰以来遽忧旱暵且三时所务最为勤苦而一时不食未免阻饥合老穉之忱辞修祷祈之故事翻经精舎取水灵湫叩诸佛之慈悲丐神明之佑助水泉竭而得雨虽珠玉之不如稉稻熟而有年庶丁黄之相保不胜悃欵仰冀矜从
　　罢祈雨疏
　　山焦石裂方忧旱甚之灾雷动云兴遽沐沛然之泽稼穑变干槁而秀润闾阎息愁叹而懽忻保我秋成赖谁隂赐佛之道以慈悲而济物神之徳以正直而依人有如父母之爱心不忍旄倪之枵腹悯其渇雨丐以余波敢谓祷祈可逹幽明之际第深感激不忘生育之恩
　　谢晴疏
　　隂雨防防惧失收藏之利新旸杲杲喜终刈获之功人所欲而必从天不言而善应消愁叹于为霖之后获丰登于艰食之余稲稉徧场圃之间不无遗秉鸡犬在茅茨之下亦有懽声吏释其忧民得所养凢仰父而俯子皆右粥而左飱隂赐无穷名言难既
　　又
　　苦雨之多方为农病新晴之后遂毕田功上有以输于县官下足以养其私室岂恳祈而必应乃隂相之有终释吏隠忧免旷字民之职拜神休贶徒衔报徳之私
　　普利院建藏疏
　　教法来从鹿苑天下通行寳藏起自龙宫山中未有将使四众团栾围绕除非八面具足庄严两手握空拳如何成事一心发愿力只得向前要増兰若风光全仗檀那喜舍法布施岂可无财布施人结縁便是与佛结縁抺绿涂金管取鼎新有日吹螺击鼓须教输转无穷
　　天庆观疏
　　三江五渚据地势之要冲清都紫防俨帝居之法象必也因人而成事庶乎舍旧而图新贝阙蘂宫难覩九天之髙逺虹梁藻井用严千里之瞻观愿集胜縁同増介福
　　请杲师住灌溪疏
　　诸佛爲一大事出世只要利它祖师以正法眼相传未尝无说失其防则醍醐飜成毒药得其诀则炉鞴可铸精金纵饶衲子难瞒岂可丛林久废某人徧参尊宿饱负见闻禅定自如已曵转一头水牯机縁素熟当衮出三个木毬今以劈箭路头沤麻池上鸣钟动鼔欲还旧日门风植拂拈槌宜得作家手段虽片云不可钉着然孤鹤偶尔飞来若未容推倒禅床也自当抝折拄杖花开五叶本来是临济之儿孙熖续一灯何惜嗣灌溪之香火无劳退歩便请当仁




　　双溪类稾卷二十七
