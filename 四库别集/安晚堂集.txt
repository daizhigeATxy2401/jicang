　　钦定四库全书　　　　　集部四
　　安晩堂集　　　　　　　别集类三【宋】
　　提要
　　【臣】等谨案安晚堂集十二巻宋郑清之撰清之初名燮字文叔后改今名字徳源安晚其别号也鄞县人嘉定四年进士寳庆初以定防功累官太傅左丞相卒谥忠定事迹具宋史本传所撰安晩集本六十巻宋时刋于临安此本所存仅第六巻至第十二巻但有诗而无文较原目仅十之一考王士祯蚕尾集有安晩集跋亦称仅古今体诗第六巻至第十二巻则康熈中巳无完本矣士祯但谓其诗多禅语而不言其工拙今观所作大都直抒性情于白居易为近其咏梅咏雪七言歌行二十首亦颇有可观且清之为相擢用正人时有小元祐之号在南宋中叶犹属良臣不但其诗为足重固不容以残缺废也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀












　　钦定四库全书
　　安晩堂集巻一
　　宋　郑清之　撰
　　【阙】











　　安晩堂集巻一
　　钦定四库全书
　　安晩堂集巻二
　　宋　郑清之　撰
　　【阙】











　　安晩堂集巻二
　　钦定四库全书
　　安晚堂集巻三
　　宋　郑清之　撰
　　【阙】











　　安晚堂集巻三
　　钦定四库全书
　　安晩堂集巻四
　　宋　郑清之　撰
　　【阙】











　　安晚堂集巻四
　　钦定四库全书
　　安晚堂集巻五
　　宋　郑清之　撰
　　【阙】











　　安晚堂集巻五
　　钦定四库全书
　　安晚堂集卷六
　　宋　郑清之　撰
　　黙坐偶成
　　恒河见水老如新此见云何别妄真心本佛心须作佛境皆尘境莫随尘空中花果浮生眼梦里悲欢现在身万事卢胡吃茶去不知谁主更谁宾
　　底须莫莫更休休老去浮沈一敝舟病恼幻躯天恶剧醉防熟睡我先筹眼前勤惰书开阖下阴晴雨散假使庄生梦为蝶也应贷粟监河侯
　　睡魔勾引鹤投林书债中抛笔似瘖尚有乌髭赢白发拟防朱汞养黄金寸机解起千疆亩一息能藏万古今尘世何人是知己推明月正当心
　　追忆觉际偶成
　　我到家山雪尚飞看看寒食展归期花开无酒蝶贻笑春尽不吟莺有辞下竹君陪晤对手中杖子共追随闲来自唱无生曲井底泥蛇舞柘枝
　　静极
　　磨甎岂解成明镜打坐如何作佛身静閙头头须认着暑中冰冻雪中春
　　灯薪
　　小草虚心不染尘传灯防上屡焚身光明一防元无尽漫结空花作好春
　　臂疼医令灼艾戏成
　　幻体当如泡影观法身清净本坚完四千八万陀罗臂艾炷敎君何处安
　　食豆荚
　　西风摵摵草虫鸣万荚丛中诧瑞蓂煮啖快输儿女吻燃萁不忍尚堆青
　　臂疼自砭
　　云长凿骨未为奇断臂亭亭对祖师万法从心当自省个中冷暖有鱼知
　　有感
　　子思问学惟诚意孟氏工夫只反身定慧妙明何处覔要知儒释共天尊
　　秋色佳甚未能一到觉际像景漫赋二絶
　　秋光澹薄有无间掠水斜风雨脚斑试向菰蒲深处望嫰黄一防荇花闲
　　藕花万柄敛春妆賸驻霜荷葺芰裳水路想通渔艇入我来月下要鸣榔
　　感风闷坐戏成六言一首示云岑
　　梦觉无两庄子是非只一东坡顔渊箪食为乐啓期带索行歌鲁侯不遇天也伯寮其如命何世事如碁新局人生落叶辞柯谁人见张平叔何处覔蓝采和且服单方妙药般若波罗蜜多
　　秋成风雨
　　垂垂金颖贺秋成去逐狂风一羽轻何事天公恶戏剧眼前飜覆见亏盈
　　雨后闲坐偶成
　　秋霖得晚晴景色似郊坰山向闲中碧云从阙处青檐牙抽宿溜木杪挂疎星一枕便髙卧清风入暑櫺
　　兀坐
　　夜听寒蛩晓听蝉梧桐疎雨晩秋天空斋抱膝元无事半是痴憨半是禅
　　香山老惠两猫
　　杀活禅机本自由顺行逆用总先筹伽黎亲抱貍奴送管是南泉是赵州
　　香山猫食粥
　　梵宫新遣两貍奴晨粥饥餐食肉如料是伊蒲三昧熟未知绕膝诉无鱼
　　冬瓜
　　翦翦黄花夜后春霜皮露叶防长身生来笼统君休笑腹里能容数百人
　　茄子
　　青紫皮肤类宰官光圎头脑作僧看如何缁俗偏同嗜入口元来总一般
　　赠李相士
　　未遇公卿尽好看防将碧眼照人寒邯郸梦觉君休问试卜何时可挂冠
　　七月初五日城中大风雨
　　飓风超海撼官城吹断银河彻晓倾瓦阵飞翻千鹄起屐声旁午万蛙鸣骈肩重足人如醉涌溜奔云气未平谁与牋天如帝律毒龙斥去锁东瀛
　　闻觉际被风寄頔老
　　右徳把茅惟盖头飓风飘屋等虚舟矮犹有蒲团滑也胜牀前衮雪毬
　　督觉际莳菜
　　秋后从来数晩菘自锄稀甲几多丛莫辞榾榾频携瓮凖拟清馋玉糁翁
　　偶记赋王昭君漫录之【因览诗话中赋昭君者命意多溺于情遂出此作】
　　伐国曽闻用女戎忍留妖丽汉宫中如知褒姒贻周患须信巫臣为楚忠青冡不遗芳草恨白沟那得战尘空解移尤物柔强虏延寿当年合议功
　　八月初五梦桃杏枝上皆小蘂顷刻间一花先开既而次第皆拆色殊红鲜可爱梦中为赋一诗觉但记其第二句戏足成之
　　天孙红锦浅深裁为惜芳苞未肯开争奈东风披拂甚枝头次第吐香腮
　　赠谈命陈总属
　　弹铗朱门岁月过生涯安乐徧行窝谈天有口机关别处世无心笑语多自是君平忠孝在其如曼倩滑稽何一防又作鸱夷去遥想江湖听踏歌
　　八月上夕
　　轻风熨贴晚云开为放中秋半月来待得月圎多值雨不如今夕共罇罍
　　觉际闲坐纪所见
　　蛛网雨中时恤纬蜂屯衙后自婴城竹根得土笋争长纸隙受风善鸣
　　食蛤戏成
　　满殻濡潮汐因沙产海漘文身呉太伯缄口鲁铜人雀化宜分隽蛙烹肯拟伦【蛙大者名风蛤】试呈饕赋手半熟酒含津
　　督觉际植花
　　桂后秋兰解出奇幽香元不许春知移根好向它山覔承受风光到菊篱
　　兄弟梅矾是水僊曝根向暖种宜先银台金盏惟须酒不可无渠对雪天
　　催觉际殖芥
　　淡交耐久最宜蔬风味清严莫芥如沃壤深畦须蚤计雪中满拟饫冰葅
　　观书【连日脾胃不快因观书遂喜食】
　　肝脾何药解清虚不用参苓不防咀一种单方无授受明端坐只观书
　　夜雨
　　依风急雨垫秋清疎数无时总有声最是可怜云里月几番阴翳几番明
　　睡起戏笔
　　范蠡功成便五湖鸱夷未了复陶朱争如终老严陵钓千古清名一事无
　　谢天童老秋兰
　　楚畹春曾泛晓光直留雅艶到虹藏山中不把一枝到世外那闻千佛香
　　秋色追随入慧光肯携幽卉问行藏深林未省炎凉态来为闲人特地香
　　緑叶青青【音菁】带紫光【经有紫金光聚】拈来笑处没遮藏宻圎应具楞严偈非木非空出妙香
　　夜雨不睡
　　浮沈世事付洪乔欹枕迢迢度永宵雨细无声檐溜滴香残有烬篆烟销翻盆硕防全欺暗绕鬓飞蚊始作娇老去易惊寒暑变几多今夕又明朝
　　少日无欢老易愁莺花过眼一春休清虚未解穷聃释情思谁能更孔周白醉蹔烦檐送暖苍顔惟恐镜包羞争如一防天然物不共浮生作去留
　　育王老禅屡惠佳茗比又擕日铸为饷因言久则味失师授以焙藏之法必有以专之笑谓非力所及漫成拙语解嘲录以为谢
　　曽读茶经如读律一物不备茶不出未论煮瀹应节度第一收藏在坚宻摘鲜封裹须焙芳湿蒸为寇防侵疆朝屯暮防要微火九转温养如丹房育王老慧老茶事新授秘诀乃如此几番惠我先春芽朅来细问茶何似我初谓师茶絶奇十日之后如饮糜颇疑缁俗果异撰良苦辄为居所移吾言未终师絶叫为茶传法恨不早绮疏应合有司存料理如前毋草草对师大笑面欲鞾三年宰相食无鲑长须赤脚供井臼荒寒正类山人家扊扅炊尽瓶笙吼何曾敲雪春云走不如时扣赵州门侍者可人长摸首
　　竹下见兰
　　竹下幽香秪自知孤髙终近岁寒姿垂杨曼舞多娇态倚赖东风得几时
　　小轩偶成
　　斋余晏坐息深深万法皆闲境防心轻浪飐荷珠溜玉晴曦穿竹翠笼金岸头舟楫人归语槛外菰蒲鸟去音漫説陶车并谢屐如如不动胜登临
　　旧冬得蒌蒿数十根植之舍旁今春遂可采撷辄持饷黄堂拙语先之聊发一笑
　　蒌蒿见录尔雅篇族谱系出荆楚堧居人采撷不论钱横道躏轹如车前物有贵贱所遇然鸡壅豕苓以帝言世间何有正味焉嗜芰昌歜性所便冰壶先生虀瓮传敢骄玉食轻膏羶天随酷谓杞菊贤一赋金石声相宣玉糁羮芋称苏仙天上酥酡能比肩忆昔客授湘湖偏乍逢此蒿日流涎嚼寒氷玉香满咽绀滑琉璃鸣贝编糅以豚膏软如绵脆甘丰腻洁且鲜天花石耳羞争妍木鸡退飞山之巅笑渠芽蕨成儿拳岸视橰圃眉宇轩七葅五菜谁敢先独能兄事玉版禅一别楚产知几年孤根朅来植鄞川春苗出土含晓烟援条小摘喜欲癫故人千里方言还调芼酌之双觥船枯肠慰满藜苋縁食芹而美不敢専遣送兵厨羞俎笾喷饭一笑筼筜边
　　太史报彗星没
　　老彗妖芒欲爇天王良见迫为收鞭紫微一夜玑衡转甘雨祥风到野田





　　安晚堂集巻六
　　钦定四库全书
　　安晚堂集巻七
　　宋　郑清之　撰
　　谢虚斋和诗
　　关心穑事恐春迟蹔许花风入绣旗翠浪半天岐麦咏玉簪数筯刈蒌诗【见山谷过土山塞诗】野亭寄韵追唐什【严郑公有寄题野亭见杜集】秋菊餐芳敌楚辞早晚催归汉廷右西湖深处乐天碑
　　和虚斋劝农十诗
　　迢递层阴晓自开僊舟花底问瀛莱文章太守非游衍为省春耕特地来
　　右一
　　爇天妖焰彗初沈朝汲仁贤简帝心未用锋车便脂牵小须千里徧春霖
　　右二
　　蔽日寒云悄欲秋仁风载路晓光浮田翁揽抱儿孙笑竹马横陈未肯休
　　右三
　　问讯桑麻真郡政按行松菊似家山挽回和气归田里只费斋铃半日闲
　　右四
　　暇日棊书六一翁锦樯丝辔与春逢年时豹尾车中望山色有无知几重
　　右五
　　晓梦吟成望帝归征鞍未许柳丝知笑听鄮岭春禽哢去博延英午漏迟
　　右六
　　酡顔醉客玉西东半湿尘衫上翠空邹谷虽寒应解黍朱车面面是春风
　　右七
　　小队旌旗半道归松阴缓防揽清晖女郎未觉褰帷过笑语相敎着嫁衣
　　右八
　　老黠山灵具六通解将苍狗防奇峯虚斋自有青囊眼却笑景纯书未工
　　右九
　　恰好农时踏翠烟睡龙惊起雨公田官程便作乗闲看不用扁舟学计然
　　右十
　　宿翠山
　　箯舆十里见青崭行尽松阴得翠岩万壑声中清磬出一峯髙处白云缄茶新煮鼎作鱼沫僧有可人能尘谈自觉灵山縁境熟佛禅重问后三三
　　暖风依日佐山行几许春随屐齿生溪舞緑云苔出没田翻翠浪麦斜横闲中适意荣三事岁晚无年式耦耕一静可能销幻业剰开胷次着峥嵘
　　和葺芷应直院送秋兰韵
　　大椿凌千秋灵芝竞三秀书传递夸诩垂芳古今宙贵耳但奇奇相马失之瘦谁知楚醒花逺避汉金酎择交得素节彼哉懐春诱夫君全徳馨内美本吾有姑置芝与椿秋兰岁相寿
　　南坡口号十八首
　　十日南坡两日晴晴时不放日华明春光似妬闲人占端的春风饱世情
　　右一
　　天工忽忽度年光料理人间富贵忙闲里何曾关造物一分风景亦收藏
　　右二
　　谁将春晚作冬看添着绵衣减却难道是麦寒犹未止愿渠麦熟且禁寒
　　右三
　　休言无地起楼台十个花窠没处栽东近比隣西近水且敎红白面墙开
　　右四
　　欲识鱼梁试作【则个切】看轻抛野渌罩清寒几回漉起空无物输杀羣儿下钓竿
　　右五
　　吾宗孙子喜相过一笑檀栾似乐窝且向尊中陪北海直须闲里识南坡
　　右六
　　酷爱鸟鸣山更幽墙阴风雨但飕飕筠笼买得春禽语不防忧时也白头【近得白头翁善鸣】
　　右七
　　管弦不碍登山屐粱肉何妨满腹书岂是清谈愧夷甫为无阿堵绕吾庐
　　右八
　　试向青池放小鲜洋洋圉圉忽攸然校人真个知鱼乐杀活机锋总是禅
　　右九
　　分席春畦仅一弓灵根移自石东【五味子生于四明山】饶渠五味夸仙药争似盐梅正防功
　　右十
　　纷纶儿造信多才果解分风作去来我向南坡一旬雨春阴今晓为谁开
　　右十一
　　小白醉篆香迟只有书君伴燕颐料得人间无此乐殷勤献与定牢辞
　　右十二
　　枝笻挂起一旬彊剪剪春寒到柳塘白发不公欺老我偏于闲处引风霜
　　右十三
　　记得儿时诵古诗其甘如荠谓吾欺淡交休恨相知晩携向晶盘笑杀伊【墙根春荠怒生】
　　右十四
　　晓来两鹊屋南鸣报喜多应只报晴似为东皇传好语故留胜赏到清明
　　右十五
　　旧日都城饫子鱼一鳞今不到茅庐果然额上通三印尽去侯门代鲤书
　　右十六
　　安晩生涯冷似灰别墅经营半月回夸与儿郎翁骤富诗囊盈握送陈雷
　　右十七
　　红红白白共枝荣怪底山茶有宁馨倩得司花来判断不妨一姓养螟蛉【二色山茶】
　　右十八
　　辛丑仲春同黄制属自延寿雨过禅寂
　　箯【平声】舆掠雨到僧门带得清闲一二分素喜堂中无偃月朅来寺里作穿云赤心莫逆唯松友青眼相看有竹君烧叶更聨东野句纸鑚隙候晴曛
　　病后和黄玉泉韵
　　山扉连月款言巵拟共还家浣客衣愧失养生收一溉笑擒梦竖窜三危大槐安国休重省兜率陁天尚缓归【乐天诗归则须归兜率天】一病一衰秋后雨【旧语老一病一衰秋一雨一凉】孰言之武老能为
　　赤明瀹篆正恢台戏挹雄风涤闷懐病骨喜随新箨换好诗忽餽寳珠来巨鱼未纵王褒壑陋室聊淹禹锡阶【苔痕上阶緑】且共理身如理国小须握手咏康哉
　　再和前韵
　　为乏刀圭饮卯巵【见鲁直诗】黄庭空想衣朱衣三田未遣三彭去九轨几成九折危瘦骨可能支夜永醉乡那复挽春归亦知有客真佳甚握手还须笑乐为
　　若时风雨候三台忧国丰年几入懐执防未愁方朔死闲门唯喜子桑来人间宰相真如梦【事见类説】天上羣仙讵可阶事业镂冰何所有之乎者也矣焉哉
　　辕门怒发彘肩巵计相当年笑解衣谁识英雄千古意肯论性命一丝危伏波卧看飞鸢杜曲生怜独鹤归自愧此身成濩落空搔种种欲何为
　　遂初雅喜赋天台墙月东边漫古懐虽乏平原供宴乐幸寻荒径惬归来蹒跚愧我无金汞蹀躞看君上玉阶傍舍数弓畦药本聊支晩岁亦优哉
　　难追八骏举瑶巵肯向罗浮醉緑衣敝服真成原宪病枯枝几赋仲堪危【殷仲堪与客戏作危语云百歳老翁扳枯枝盲人骑马临深池】忘忧拟问酒中圣覔句懒从天外归笑傲桑榆知有几春秋敢以大椿为
　　茂先博物懵星台世味沈酣酷鸩懐风月自为无尽藏湖山谁肯爱闲来竞知疾下多车乗岂悟机危蹈廪阶幸与乐天相伴住休论达者谓何哉【病与乐天相伴住春随樊素一齐归】
　　送姚提干行
　　虚斋镇东鄞从之南容君我初未之识邕翰倾殷勤修洁以博习秀美而有文玉犀映秋水英辞涌春云鸡距角鲁蜀昂然鹤非羣晤言到圣处商也乐所闻最喜直而义壮音駴鼓鼖告子少于孟先防养气勋牛山木信美谨勿容斧斤助苗固得槁可使稗不耘观子所植立真能张吾军仁义可效治渊源在河汾诗书自师友芝兰足膏薰刚风接劲翮去去翔霄旻清时有闻者必也吾子云
　　和徳夫治中林宗谕雪诗简黄制卿
　　斋坛将祷肃熊貔一缕忱恂六出奇云欲商量惊先路雨方收巻避催诗冰花肯斆梅糚额风絮嫌随柳献眉盐虎玉龙壮语在愿光逺业瑞昌时
　　古风一篇简徐徳夫提刑
　　昌黎有名言受恩异知己而况不识面知心讵能几浮云日多变交道冷如水握手遽下石利害毫发比人情易燥湿灔滪发九轨终然风雨晦鸡鸣独无已世变方下趋特立繄君子山谷未见坡气味已相似希文非素交永叔甘逺徙敢谓世无人前修可专美我昔闻君名恍如读青史已乃知同时深心爱敬起端平滥持衡荐贤职当尔亟以闻九重夜半下一纸雅志乐歌公车犹尼止贤者固难进夺情辞诏旨知贤未及用上印返田里闲居事幽屏黜陟不到耳宾朋有公言声徽振商阯入则裨国论挺挺中流砥出持皇华节光风泛桃李从容五六载平进付常理又闻交游间荣落保终始不负杨临贺真见其人矣夜梦加昼思髣髴眉宇紫将军忽打门缄书照几风檐屡开阖襟期顿清泚有时峄阳桐知音发妙指髙情激孤笑新思偿宿喜得一夔已足失百参何耻老我岂私贺善类知有恃看君广厦开大芘天下士
　　檐前蜘蛛
　　如蚕吐纬自萦缠出没无踪屋漏边懐毒满身如蝎大漫张罗网欲漫天
　　安晩轩竹
　　松号大夫交可絶梅为清客志相同英英凤实卑余子楚楚龙孙过乃翁晚际一弓櫜素月暑中千斛粜清风小轩正欲供晨坐付汝遮拦晓日东
　　安晚堂集巻七
　　钦定四库全书
　　安晚堂集巻八
　　宋　郑清之　撰
　　冬节沍寒约客黙坐爇品字柴作五禽戏体中差小佳园丁以矮梅至如见东郭顺子使人之意也消欣然呵皲手冻笔占数语呈刘菊坡博一笑
　　少日爱花螽趯趯老去冻蚕已休织水村山郭一枝晓忽到前三叹息年年雪里自作春摇手东皇不相识衣冠古岸绮季至介胄嶙峋亚夫色从来魏征真妩媚要是广平终铁石月香水影儿女语千古诗肠描不得笑凭与可幻竹君相对无言面深墨
　　再和
　　雪毛舞风学喓趯冻落天孙碎云织玉肌不粟彭祖方戏挟奇芬笑安息生憎万花肯同调嗤防寿阳聊半识结根不向青桂宫絶交月姊无难色谁能柔此老强项朝暮隆隆转娲石春风为媒懒结子来访苔痕娯梦得人间要覔尔许清语渠肉食乃无墨
　　又
　　滕六附暄寒力六花未办天机织篱菊老尽兰始芽淩波仙子方踵息水边亭亭逢玉人照眼缟衣如旧识冰霜相与厉贞操蝶蜂那能汚庄色听渠吹笛作商声正音满地出金石菊坡为索孤山诗好句新从座中得二君聨璧如长城笑整云梯再攻墨
　　牡丹骄春醉无力艶紫妖红锦新织鹿解衔花空误唐楚以姬归竟亡息何如野外挺孤操照水渊然有深识昂昂雪鬓顔真卿何物女子称国色主张【去声】繁华勿复言如对雁门二千石语君欲识梅花面好向云岩访拾得语君欲作梅花诗磨尽莲经大千墨
　　菊坡笔挽千钧力翦就氷销出鲛织谪仙笑作扬州诗鹏赋逍遥六月息市门聊学子真隠下坐还从季野识清标自是孤山姿滥视唐家六宫色芒端琢句貌疎影竹边着渠牛砺石枝横带雪最佳处近水清寒月先得语梅正可兄涪翁冻雨浯溪打碑墨
　　谢郑广文和韵
　　春工沤丝呈巧力红日如梭万花织爱花荡子不爱命效死骊姬似荀息草木摇落天地闭贤哉梅也众不识灵根九转到仙品千古离骚作书色涨晴痴暖动山意攀翻健倒苍苔石髙标底须雪后见清芬每向闲中得花前失喜广文诗柿叶书成防新墨
　　广文出新意得梅之全花实根叶谱入秀句辄效反骚一章
　　东风不借半分力老树丝窠罥寒织虚枝生白独也正夜气归根吹以息个中洒洒无一尘无眼界至无意识居然暗发定慧香不取诸相了空色若与此花论相好是人如以木鑚石吾尝闻之老瞿昙无有少法为可得我诗当以无耳听索梅一笑付蝇墨
　　再和
　　青藜不解支脚力机杼微闻隔隣织暗香来处穷幽栖蹇驴崎岖牛喘息山中欲访隠君子等闲未许李邕识同盟颇笑五大夫晚节汚秦有惭色摩挱寒玉古苔藓从渠唤作荆山石雪中素隠非行怪自是花间着不得直须谪仙苏二来溪藤快扫如鵶墨
　　雪意贾寒欺酒力思妇懒学回文织屏山未合篆痕销笑倩南枝陪燕息冰纨绛蜡入纎手素脸殷跗未真识儿痴认作春风面刚道杏花欠顔色香浮纸帐梦欲醒影到纱月移石为梅着语将无同左袒孤山未为得呉都夸丽逸此士十年浪费老伧墨【呉都赋桃松竹而不及梅】
　　和赵静乐梅韵
　　伊祁作春私帝力司花女课千机织月四十五以为功化工何尝停半息老梅偃蹇傲众芳一钱轻视程不识和羮肯为媚灶计望林秪笑欲炙色莓苔被当服文绣冰雪定交过金石静乐先生大雅韵始信清名不虚得正须草圣传新篇安得张颠首濡墨
　　司寒驾天骋轨力冻合冰蚕不成织皮肤皲瘃雪满衣真人恬漠与道息一花挺出万木僵其友松筠乃能识清香逺到惟徳馨素质自持无异色春工着意嫔众卉用物精多老苍石耄红飞尽蜜房深佳处暗为蜂翅得谁知竹外一枝好千载垂芳在诗墨
　　菊坡叠遗梅什忽惠兰芽此变风也敢借前韵效楚词一章以谢来辱
　　霜雰雰兮风乍力草变衰兮蛩罢织思秋兰兮委萧艾望椒丘兮聊止息怅佳人兮既逺纷吾美兮谁识忽有人兮好脩遗予佩兮春色茁琼芽兮九畹带杜蘅兮被石凛层冰兮峩峩杳光风兮骤得卜兰居兮南坡拂余兮食墨
　　和赵太监知宗韵
　　万里修程占学力色丝黄绢新组织只今下笔追二雅端如养气闭千息公子何自知寒梅须知三长具精识亭亭玉雪瑞烟晓爱日香浮防衣色自然雅韵出天姿芝兰那肯羡石我慙姱节对俚语炊沙镂氷竟何得愿君写入遂锦堂冷蘂疎枝陪淡墨
　　再韵简菊坡
　　访梅长与寒角力两鬓丝丝尚堪织吊湘赋鵩强解事长沙少年空太息酷爱孤芳支岁寒草木虽多嬾求识肥遁不为苍帝臣白贲丘园义形色风饕雪虐真养素笑枕溪流漱寒石请翻橘颂作梅赋倍觉风骚楚人得诗翁试为决然疑谓余非是甘饮墨
　　昨虽移韵于兰然石鼎聨章不可以不成也再赋一则语以殿众作亦骚之乱词云
　　好恶移人信有力宫姬尚取昆仑织【晋书织室昆仑奴事】刚姿未必广平爱皓首谁怜赵岐息夷车蘅茝荪芷荃富矣离骚夸博识灵均颂橘不及梅内白孰为有精色夫何卞玉楚见弃素莹无乃碔砆石梅古贤人又何怨伯夷正自求仁得氏以墨胎端自汚请效公输为削墨
　　续诗愧无脩绠力意绪中断轲母织掉头吟坐欲成寐出吻悲鸣方愿息君爱诗梅笔不停四叠阳关人未识冰壶交映雪同调秋水为神月争色翛然未肯弟山矾介如何必化松石诗坛置韵伯夷姓敌垒收功剧孟得须君为梅作佳传问事防烦史墨
　　再和静乐
　　夫君论事回天力斯文如贡厥篚织天葩瑞时来帝旁天香染衣未渠息因携天上白琅玕散作天花天女识冰清谁似乃翁誉玉尘孩视宁馨色月中疎影射银汉雪里樛枝防磐石望林笑防葢世勋万戸侯封为公得吹彻楼头画角春十行朝拜睿思墨
　　静乐用元韵为劝学之什再和
　　士惟食志非食力于陵奚事亲屦织静乐一门自师友蒉进不为子贡息元仲季方从太丘海内人士俱愿识案上惟作羽籥声【陆龟防】室中定无鉏箒色申旦督课如园蔬子夜程书过衡石举似翁妪笞其儿敎育英才笑安得文献超羣王谢家韦布当磨铁砚墨
　　再和梅韵
　　北梦觉呼一力曙鸟微闻络纬织推宛见野梅面带雨犹如看花息坚白雅占南枝先残红留待北人识宫中自是怜玉奴天上何为爱蓝色【卢杞仙游事】肯随兰芷媚屈宋独主芙蓉笑丁石愧我聨篇蚁空旋羡君六博枭已得梅嬾作尉竟仙去拜官无用斜封墨
　　再和劝学韵
　　仕学优于服田力公仪之家废葵织诗书为府道徳林乐在藏修洎游息浓薫班马有余香暗摸曹刘岂难识插架牙籖映隙曛近竹芸编侵晚色诸生竞诧边腹笥正音如闻孔堂石从知车马自稽古须信熊鱼可兼得四科褒进惟尚贤钦想昌黎方读墨
　　和葺芷雪韵
　　冰山凿碎五丁力散作席花谁捆织射雕人去飞燕寒拥衾内视方闭息能令赤凤冒白羽夜半翾翻天际识白云乡中助剧戏从以万妃纷玉色鸾沼乍惊舞明镜虎盐未见葢危石乍离还合纷总总已定复飘如得得姑置是事先年丰有突不黔应笑墨
　　夸父逐日有余力驱万白蜺飞练织连天照耀作夜明涌池培堆惊壤息竹髙已学抢头势梅近犹能半面识坡翁笑效六一体八章聫翩韵声色【坡效欧公白战体以声色气味富贵势利韵作八章】麻衣忽见蜉蝣阵砚池观鱼来紫石郑谷秪解瘦寒句江上渔蓑正披得何如囊锦生縠纹兎园老笔阳春墨【毛东堂兎园老笔生阳春墨葩不待微和扇】
　　再和雪韵
　　司冬已穷造父力寒机堕指晓犹织长安贵人金屋娇琉璃屏下方偃息【杨国忠事】穿入幕儿女笑唤作杨花元不识明珠照乗月半夜秋水连云天一色翻缟新诗出退之撒盐戏语欺安石一寒最怜东郭士履穿踵决行不得自喜犹为孔子徒且学顔渊食炊墨
　　适得卤蛤颇佳遣饷菊坡因记曽作蛤子诗有文身呉太伯缄口鲁铜人之句戏缀前语代简
　　文身太伯甘斥卤缄口铜人舌微吐借资墨客富濡沫【卤乃墨鱼之沈】骨醉唇香登燕俎半熟含酒老饕赋此翁仅可闯堂戸斑斑隽永带神液入室真味翁未覩菊坡风裁黄豫章如食蝤蛑江珧柱盘餐尽废太瘦生格逺调髙自清苦子蛤遣汝到眉案努力去为酒中虎【谚称海醋咸者为捉酒虎】末下盐豉有何好犹侣莼羮傲伧父海之介夫此小儿鸡肋见笑杨徳祖前身曽作水解仙飞入珠宫饮甘露能令齿吻防余烈一鼎松风漱寒乳
　　闲中口占数絶
　　眼欲观书身欲眠斜拖黄巻曲肱边不须身眼争然否试待醒来问孝先
　　右观书困甚
　　雨多愁麦又忧苗不雨还忧旱火骄忧国浪愁端自苦老天那肯病汤尧
　　右连雨解闷
　　杏桃结子已成翁稚绿中间着耄红阶药元来如许夀麦秋天气露春工
　　右浓緑中见芍药一朶
　　见説乌蜂不采花羣飞啄蜜喙如鸦虽然冗食真堪汰笑语园丁且放衙
　　右园丁去乌蜂
　　春鱼潮罢捉洋山下水艚船缩手还海若想应饕更甚饱鲜无复到人间
　　右海鱼絶少








　　安晚堂集巻八
　　钦定四库全书
　　安晚堂集卷九
　　宋　郑清之　撰
　　林治中郑广文以诗来遣鲁酒报聘拙语辅行
　　长公本喜饮半入野人腹南洲春梦婆亦复开醉目尚想晋流丽龞饮更升木兴来索老兵谁谓酌可独我亦爱客至陶巾时一漉虽有彭泽田种秫苦不足颇因病断遣瓢弃尚余緑岂无大雅朋来伴离骚读广文粲檐花和靖峙修竹交情如酎醇秀句喜心沃觞政尝卜夜谈闱屡更仆胡为阔宇芝但忆頺山玉聊尔遣书瓻安得洗愁斛昔夸圣人中今愧平原督【今岁家酿殊未佳】杯手助螯持车涎笑逢麴青州岂乌有白衣问黄菊如臯应解顔对饮颇胜俗【梅圣俞诗独坐与妇饮颇胜俗客对】何时赤壁游匏樽笑相属欲歌鹿鸣三正苦龟藏六饮肯遗公荣雨烦过御叔忻闻麦两岐况有鱼百族小却揖二豪觥船倒醽醁
　　谢玉泉君黄伯厚和韵
　　卯饮贪引巵夕食不餍腹松醪灔玉池郁尊傲黄目归闲喜携防欣荣对夏木颇笑屈原醒宁甘马周独诗筒发豪思江月欲戏漉毎赓北海咏未羡西隣足槽规长吉红蚁玩杜陵緑醉乡拟续记书眼了可读时康万戸春兴到七贤竹筵虚艶姬舞面想宫嫔沃别肠驱药使健笔命骚仆居然得良朋清辞泻壶玉习池可聨乗步兵有余斛【步兵厨有酒三百斛】谁能酒限拘强效八州督今年小麦好岂屑官廪麴嘉节迫蒲艾早计数茰菊客中真有佳眼前喜无俗赋殷金石声光粲牛斗属句在后三三人谁赛六六试编诸贤诗第以伯仲叔共成杜康传更聚山中族万事付亡何乾坤一杯醁
　　诸君和篇摩垒致师不容闭壁再绎前韵
　　平生周伯仁耿耿空洞腹翛然猿鹤姿岂辨鸠鹰目仆射不解事居士偶题木种柳仅成五乐园秪可独皓首愧商隠湛恩霑汉漉城府百无有丘壑一已足讵省醉裙红安识坠楼緑生经未渠谙酒颂聊喜读耳热闻秦声浪谓肉胜竹髙阳有勍者盛气如曲沃直须殿上饮抚牀径呼仆竞看椀挥金几欲斗撞玉方丈食万钱娉婷珠一斛岂复堪束带靡从揖郡督耆寿祝老饕嘉名艶春麴乃知梁州萄大胜伯始菊相逢作青眼洗去尔许俗泠然曲寡和尚有骑能属元和一渔翁喜共学士六吴歈间雅奏楚优效孙叔石鼎夜未央春空云已族何当一防期清驩溢寒醁
　　邴原解剧饮雅名称龙腹季伦杀为嬉席妓敢嗔目有酒何容辞恐射蒋济木但当携酒去名花赏幽独年秫未足了【孔羣】圣米犹可漉【杜悰】爱屐怜猩魂夺巵笑蛇足桂浆有余芳桑落见重緑谏逺衢尊投法置酺饮读筹觥进蔌肴流觞屏丝竹未忧瓶罂罄但费盥沃胜事在园林家务付儿仆【陶渊明传】酿羔截肪乳炰凤泣脂玉链句丹九转摛文泉万斛竞诋酒中贤祗堪帐下督穿帻俯前案障面厌方麴【杨谙语鲁漫汉事】吹不落眼花【乐天诗】归去来篱菊华胥国遨游无懐氏风俗登诗坛争长破愁城相属二簋用坎四三客敬需六共乐时方清谁言世之叔相从孟公座宁别辅氏族【谓郑广文也】一笑祝诸贤行釂天家醁【今内醖上尊扁以醽醁】
　　再和戏黄玉泉
　　黄公辞酒垆经笥捧便腹读书饥鸢声了了崇文目陂澄万顷波巢寄一枝木戏题百篇富自笑孤馆独辙涸聊相濡神液未容漉啸歌匪弹劒狷隘殊躄足文织牺尊黄句弦绮琴緑不见蠏杯持徒费尔雅读坐对罂卧墙空有叶暎竹枯肠但茶捜燥吻迟【去声】膏沃主人如马瘦酒使欠猩仆【封溪令事】思折酤媪劵欲访义浆玉喟兹鲸吸量眇矣龙骧斛灵根日灌溉诗课自程督试当阅医经薄酿借神麴共醉灵均丝未问长房菊饮兴非有期衣晒宁免俗杯勺虽不胜呕泄听随属嬾叠阳闗三肯竞枭博六不饮但麦豆颇胜刘文叔醉骑黄犊孙归玩墨君族子为评酒名拟号安晚醁
　　谢葺芷和韵
　　无诗不言酒【荆公谓李白无一诗不言酒】作赋真诳腹未破公子悭况与佳人目壮心思击壶圣杯赓啄木【乐天啄木曲不如饮此神圣杯】袖想胡旋双糚记摇手独【见陈陶独摇手行】宾筵乏酬献醴齐催泲漉祢衡办挝鼓元崇方病足曾无列屋粉空韵梳鬟緑百篇摘仙咏十轴蒙溪读【见顾云池阳醉歌】有美建安璩竞爽淇园竹芒端寒燠转胷次古今沃卧瓮嗤舍郎祭酒可令仆【汉仆射中兴改祭酒】时陈南北洗颇醉东西玉虽微醖五斗端有才一斛诗坛长齐盟笔阵严总督方将喝银云未肯平封麴【李贺酒酣喝月使到行银云栉栉瑶殿月陆龟防中酒赋拔酒树平封麴】宫宴看传柑帝歌须和菊【徳宗作黄菊歌翰林学士韦绶奉和】牛心固异撰犊鼻且同俗尊酒日相逢我歌君为属欢期践三五酿顷十五六【乐府庾信对酒人生一百年欢笑惟三五王绩有田十六顷悉以酿酒】酣畅嗟阮修饮狂谢裴叔【裴叔则语石崇云饮人以狂药责人以正礼】洼尊留古制长勺分鲁族居然同老襟浅斟醽水醁【湘东有醽水故酒得名】
　　谢郑广文和韵
　　鳣堂心醉经精神应满腹温饱无所志饮食不以目【温公谓今人以耳而衣以目而食】説诗称解颐善问待攻木颇愁百斛量孔庭惟立独俎豆答衞问筐瓷欠邹漉【见邹阳酒赋】曽子非养口漆园且尊足时于清夜分酌以翠勺緑【緑尊翠勺为君斟酌】聊浇磊磈胷不废吾伊读每篇亦作句【来诗毎篇必有亦作语】如对纪书竹相逢盖初倾一别桑重沃融尊惭坐满鲁餽疎拜仆衞生不自寳抑首亲患玉囊无防墓金米乏佳传斛防烟爨人凊蔬课园夫督粟缾收秫田黍酿用阴麴解同杜陵襟期醉昌黎菊赤手当缚莵【来诗有白战之语】白眼漫嗔俗庄虚左氏宴觞肯西子属【坡赋属此觞于西子】酒债负寻常防期遭百六要须中圣贤庶以展伯叔【谓宗盟也】醉入无功乡醒岂屈原族【汉徙屈昭景大族】岸帻一笑粲共赋醽酒醁【晋张载有醽酒赋】
　　雨中即事简二友
　　怒蛙频作灌夫骂老鹳唯闻庄舄吟麦熟只应呼快活林间欠此一声禽
　　右一
　　举头但觉云头闇移脚何曽雨脚干衣袷未便时衣褐薄寒浑作晩秋看
　　右二
　　鸠能唤雨复呼晴日日长从屋角鸣晴雨不应闗汝事强饶唇舌效君卿
　　右三
　　五月炎天正及时轻丝扇子未曽持殷勤寄语班姬道只恐秋深却要伊
　　右四
　　萚龙厌俗托孙儿【隣竹过墙】隔砌相过人不知借宅敲门太多事胡牀竟日对漪漪
　　右五
　　莺声求友乱缫车兀坐翻思二客佳乞得晩晴红照水南坡东畔月侵阶
　　右六
　　客有诵袁防斋得雨酬倡之什辄赓原韵志喜也呈虚斋使君
　　雷伯四月瘖无声鸣鸠呼妇鳬浴晴星如撒沙灯吐红羲和驾鞭乗赤明稚秧针水未入种秀麦浪畦犹督耕香车不动百龙蛰转漉如织千蛇横爱民太守心语口瘨我以旱宁无生川灵有知龟亦许异物蜿蜒归掌抚一雨果从方寸来此念端诚本天与但看父老歌丰年不用儿童学皇舞弭灾肯效栾巴噀哺民无异紫芝乳一年事在阿堵中四封笑溢迎门语我州潴野同淮徐公方有意六辅渠上天下泽钟惠施千里波及皆君余防斋诗成虚斋和我乐赋之如遂初对坐聫珠饱官粟但有欢喜无欷歔秪今快续二贤咏不须乞米与顔书
　　又
　　娲石补天玻璃声遇坎为雨离为晴金乌玉兎旁午出百二十官称常明下土臣敢再拜问谁主风雨催民耕天江津河尾北见玉井水浆参左横胡为汤旱龟土坼胡为尧水鱼头生孰令赤地星丈许吭扼雷公仍背抚孰令河鼓塞银潢勺水线流不轻与孰令巻舌自张翕孰令天鸡自飞舞云师族聚曷遽散电母儿号奚不乳黒猪渡河去无迹苍龙衔珠噤弗语朱鸟崛强王偃徐乌龟缩颈老沮渠夫君牋天帝冯怒旱魃磔死不问余天街清润聫璧珠不为干封为太初一雨三日谁力欤更唱迭和忘欷歔归之太守不肯有欵乃聊代志喜书
　　又
　　豢龙作醢龙呑声天公愦愦迷雨晴玉脂泣烹足媚妩苦酒五色生光明龙虽神物畏馋吻携朋去作天田耕稚禾婉婉鱼薧立髙原庚庚龟兆横汉家燮调岂无术阴阳纵闭归董生我贫自笑一瓢许【阙】
　　瓶粟屡空惭釜与彭泽从无种秫资
　　沂水聊助咏雩舞颇怪吹云读风讼浪愁淅米繙危语清时何事羊烹善政端无虎乳仁人拯溺非姑徐急挽天汉如决渠我知造物识君意十日一雨焉取余愿君展此作霖手苏民旱徙扶黄初在在京坻赋髙廪坐令歌赋笑欷歔病坡作计羮玉糁辟谷宁羡黄石书
　　湖上口占
　　卖葑千艘底处藏娲天濯热卧湖光山云既雨犹相逐水草无花亦自香野径徧穿人借问僧茶旋防客先尝翻思举世趋炎者谁识苹风五月凉
　　戏续前韵简幕掾林治中
　　梅霖妬日强遮藏西雨东边漏隟光黄口禽鸣应乳臭白花栀坼似衙香排根荷出怜嵇绍遯迹莼肥哂孟尝【浚湖之后荷莼间有在者】闲处便成清境界底须沂水羡雩凉
　　煑白酒送林治中
　　长门思渴荐寒泉浪读松醪桂酒篇数米酿来成玉液传家方秘出金川白飞琼斚应归重红滴珠槽敢忘前聊遣朋壶共一笑平分风月晩凉天
　　偶成呈林郑二友两絶
　　人才百年能几见俗子一揖已累人元温亦知有此客徳操未省谁为宾
　　声名谷口我宗秀风调西湖我辈人自是山岩着不得天敎蹔此伴闲身













　　安晚堂集卷九
　　钦定四库全书
　　安晩堂集巻十
　　宋　郑清之　撰
　　绍定闽宼平上功省府黄伯厚【载】与焉余时在政事堂赵用甫掾西曹力言此文墨士请官以左选既而赏戾法迄授武阶去岁戊戌用甫帅鄞乃来为阃属余浪迹湖山岁余始一见稍稔接觞咏亹亹迫人间及前事有见晩恨余与之酒曰一文资直慁子然以人废法虽相知如今日亦弗敢则笑而不怨赴调行在所赠以君莫愁之歌
　　君莫愁君莫愁不澼絖能封侯君莫愁君莫愁腰六相印一敝裘看渠涎颡与躄足千金信矣壶中流荻花江月正佳耳青衫浪泣琵琶舟短衣楚制乃翁喜未必挽弓右丁字貂蝉本是侍臣冠有时出自兜鍪里虽然万戸将军臂夜逢醉尉头抢地卖薪愚妇轻买臣不信读书有奇事世间众万无定容桃笙木棊唯所逢秋来桂菊黄金丛千机锦绣开芙蓉西风也解作富贵岂必桃李专春风得时失据自甘苦姑置是事天梦梦君莫愁君莫愁双手试扪舌在否劝君勤买西湖船打篷疎雨旗亭酒
　　家园即事十三首
　　水满横塘占晓清莲腮霞举叶云生鱼儿富贵真难比翠葢红糚拥队行
　　右一
　　新竹地肥方怒长幽花晩发自欣荣飞来野蝶多情思不逐蜻蜓防水轻
　　右二
　　池荷岸竹閟寒清肱枕欹眠梦欲成珍重西隣知好事隔河送过读书声
　　右三
　　千岩万壑自秋春静处观山能几人叠得假山人竞看世间宜假不宜真
　　右四
　　緑阴乐【去声】静未号蝉藕叶扶娇泛水眠输杀蜂屯深闭壁峙粮宿饱蜜中边
　　右五
　　侏儒饱愧东方朔妪母呼回郭舍人博局由来更胜负雉卢那复较疎亲
　　右六
　　早作南风午北风暄凉翻手雨无踪田翁举似霖霪日脚踏鸣车笑杀侬
　　右七
　　靑带环生缭岸青叶间虫篆学阳冰墨池文冡非难化芝菌从敎子厚蒸
　　右八
　　树底鸣鸠相唯诺花间飞蝶自绸缪二虫得失聊堪笑鸿鹄谁能问奕秋
　　右九
　　游鱼绕石日千里反舌鸣声已百能老鹤易饥増廪稍乳鸡勤哺领孙曾
　　右十
　　客有可人君子竹书无【阙】　大王风此风此竹堪谁共着得茶经桑苎翁
　　右十一
　　人心似铁炉犹在世事如棋路不移闲着目光牛背上英雄千古竟儿嬉
　　右十二
　　老红拟占春光住嫰緑枝头更娇妬随风宛转未肯落犹作霓裳羽衣舞
　　右十三
　　又
　　乐天心不忧作徳心逸休鸡虫笑杜甫蝴蝶梦庄周苛政猛于虎蹊田夺之牛书传乱人意周易在牀头
　　诗别可斋陈制置移镇呉门
　　恭惟上明圣宵旰亲政初朝有经济儒野无薄笨车我独何因縁滥持钧与枢妄意在人物捜罗到岩墟穆之百函至酬答疲巻舒虽云得梗防讵必相贤愚君时蔼廉誉一再登除书公牍耻私谢直语非贡防尚无赫蹏牋而况双鲤鱼元龙一世豪名下定不虚我归海之濵偃息田园居生平旧交游相忘付江湖将军忽打门君书来自呉瓿藁富鸿笔砚铭出龟趺兴懐向防泬论文逮荒疎自言久爱敬今始通勤渠不为热翕翕不为暖姝姝云何好尚真夐与世俗殊意者元城贤待以涑水迂兽旗画星壤龙幡开玉符老我叹蒲柳投闲托枌榆味言喜啖蔗秀句嫌催租的知我辈人调度非辕驹子长固多爱舍菀乃集枯梅花倚瘦竹清芬借敷腴常恐硬黄纸唤归翔紫庐问君立朝节蹇谔辛毗裾问君治理效所至桐乡朱正尔泽东履俄然移右扶借留此截镫来暮彼歌襦譬之绛霄云来往本自如君亦何心哉此事姑置诸但惜君去我有唱谁和余寒山尚余雪江阔征防孤挥毫写别恨临风独踌躇
　　懐可斋简林郑二从事
　　可斋严冷如古书庄语敢下铅与朱读之不厌味有余箫韶间奏愁爰居文墨政事同机枢照人炯炯悬冰壶昆弟亲我同二苏对牀风雨夜梦俱别来半岁意郁纡赖有二客能从余或寄可斋双鲤鱼道甫问讯今何如
　　乍晴观蜂房戏占
　　蜜蜂家计千头奴日并花课供蜜租粉红黄白各本色拥肿双脚尻为车采花归来不知数一一到门如合繻方春乳房涌金屋子弟分王遣之国广轮处处成甘州馋口哜嚅不遗力蜜脾割尽刲蜡肤毕岁辛勤用谋食秋深冬早未见春嗅芳咀华来藻苹酿成糇粮香满室日日饱衙知爱君问谁食蜜还主臣阜财富国今何人
　　糟蟛蚏送葺芷
　　月腹一寸能郭索黄流在中自濡殻蝤蛑可自丈人行螃蠏眡之师长伯二眸挺出胜怒蛙八跪前驱非屈蠖笑令樊哙自横行何用吕布须急缚餔糟啜醨乃吾味嚼齿穿龈未渠恶属餍秪觉一匡胜效美不辞双距落蔡谟但记尊足存孙卿不悟铁成错漫夸右手亦持螯水中之怒无乃虐梁王葅醢犹至今千古吁嗟汉恩薄玉柱江瑶酒半酣银丝鲫鱼脍新斫此非不足君所邪斶顾居贫未能学虫鱼琐碎熟尔雅麯坐逢之三距跃太真小物自足佳葺芷一笑为飞白
　　再和且答索饮语
　　海涂之人暗摸索如龟自遮聊以壳沈湘虽避屈三闾断发奈逢呉太伯周官自诡蠯蠃蚳羲经敢并龙蛇蠖妪妃投瓮甘骨醉【俗以羣雌巨掩为佳】舌味无心宁法缚黄诗未足助盘飱呉稻讵能为岁恶尊前介士尚铮铮海底漫郎终落落帛声试听响犀瓠玉指为渠代金错掩羣而取仅遗小谁念坑降秦政虐二螯六跪冒族姓穴居颇笑隣之薄纵令膑足亦可喜中有妙解未应斫賸拟新篘问扬字先赋南烹仰韩学蚝山马甲不易致岸下紫鳞方牣跃主人鹳鹤真耐痛笑许子彭如水白
　　谚语有鹳鹤日至水滨羣蟹相与捕鱼虾饲之以为常一日鹳鹤语蟹曰施而不报非礼也吾乔木巢成亦可延客能从吾乎蟹以无翼辞鹳鹤曰此易耳子以两距钳我足我尔身也蟹悦从之一飞戾空蟹惧钳益力鹳鹤痛怒骂之蟹笑曰作主人乃尔痛耶
　　郑徳言暂馆于别墅
　　我如杜甫逢王翰君似梁鸿领孟光花竹自惭非独乐杼机聊善听隣墙赋成宁笑老伧父瓮熟定容同舍郎他日杨花飞燕子可能长记陆宣庄
　　安晩偶成
　　五物中间着一翁园防随分可支笻章施采服花糚露戛击鸣球竹啸风踈种宻栽观木渐浅流深浚养泉防眼前丘壑无佳句自哂诗肠苦未穷
　　和郑制干迁居
　　帝遣夫君侍玉除籋云飞上驾龙驹兵谈蹔此栖油幕荷隰居然见子都风牖喜便鸿案举月台长对兎轮孤孟尝幸舍非吾事徒愧荀林为送孥
　　和郑制干谢借居且惠朋樽醉螯诗
　　平生爱山林里居想王屋孤月自无朋断云曾不族讵知庄遵市儵有贾谊卜西河就索居漆园问尊足翟门罗可去轲宅仁已熟似闻结驷多毎见后骑属鲁台时遣餽监侯已发粟竞懽王俭莲肯问顔子粥家贫愿隣富蒹葭欣倚玉颇容滑稽叟来簉堂上烛犹能辨丝簧渐近不如竹濯醪慁兵醖庸行参圣读愿为善颂祷既醉备五福谋妇拟提壶敲门惊啄木持螯两从事来就桑下宿美味均适口双明喜増目命驾匪千里星言媿不夙聫句乏追韩补诗聊继束终当效乐天骆马为酒鬻
　　题雪窦千丈岩
　　并海危峰驾六鼇招提深处緑周遭樛松直上睡龙起怒涛飞来风虎嘷坐向亭空云作伴待看身与月争髙山灵意我酬清赏为酌冰泉读楚骚
　　林治中近有捕虎之役调以拙诗
　　豺狼当道实堪嗔就乳于莵笑楚臣冯妇下车宜众説将军射石见心真渡河应避冯河勇搏兽终归舞兽仁他日朕虞须命益九官济济定相亲
　　比以拙诗戏调张籍不知作者已盈轴矣輙和两韵
　　展也虞朝庶绩熙合修厥贡暨熊狸兕容于野虽非地豹泽其文似识时毛革正须供有用血牙安事杀为嬉国侨惠政人谁犯虎听多应谢子皮
　　虓虎宁如龟有知陆行端自触危机缚渠吕布还须急驱以王寻漫失威肯使黔驴呈短技直敎猎骑合边围恶盈讵必分人兽猛获终擒自衞归【宋人请猛获于衞石祁子曰天下之恶一也云云衞人归之】
　　圃中问讯梅友老榦疎花有足喜者
　　洗出金滩锁骨沙种成老树竞槎牙冰霜歴尽肌生玉牕牖寒深影到纱旧岁枝头新岁景十分好处一分花谁言冷圃惟秋菊春意撩人乃尔邪












　　安晩堂集巻十
　　钦定四库全书
　　安晩堂集巻十一
　　宋　郑清之　撰
　　谢徐德夫右司和御制赐诗
　　直道何曽较尺寻昔贤垂范到斯今臯谟勉勉歌元首説诲年年沃朕心幸遇千龄开圣治顷尘三事愧宵箴奎文衣被真难报盥诵新诗爱助深
　　朅来林下破天悭要使明时见一闲齿屐印苔春纵步颈壶蒸粟晩加餐梦魂飞到味书阁世路牢封函谷关翻笑醉翁犹未醉黄金白鬓诧腰环【徳夫家有味书阁】
　　和林治中雪诗五首
　　擘天滕六勇如貔移下琼台扑凸奇老尽青山真是幻从渠白战更无诗凭防且喜明双目嘶骑宁愁到十眉【谓撤戍也坡诗长安画手开十眉云云中有渔阳胡骑嘶】羔酒不妨敲竹韵园林正好乐清时
　　右一
　　儿嬉犯冻搦文貔怒眦张唇状崛奇圗得形模规妇笑絶怜冷落赋翁诗幕谈多暇堪娯目喜色排寒为上眉颇念袁安正髙卧柮柴煨芋了年时
　　右二
　　盐虎模糊懵豹貔【豹一作虎】玉峯髙并自多奇春先北苑供花事夜入西淮奏雅诗银阙势増开雉尾贺班香近列蛾眉看君来岁赓酬笔移在仪曹进表时
　　右三
　　白旄麾徧牧郊貔羽扇分飞更出奇冻裂弓鍪元济缚啮残毡毳子卿诗芦花夜月凝湓口梅玉春风侈蜀眉【坡雪诗有玉梅春之句】一幅溪藤知几返镂冰冷语不惊时
　　右四
　　防貗甝狒貃貛貔猎骑漫山伏正奇手草成熊馆赋掩羣驱入兎置诗兽奔骇类淮淝口狐媚讙催虢国眉滕六倚渠真误事大寒不出是知时【首句见尔雅释兽连文】
　　右五
　　因防【古外切】来诗再赓元韵
　　组练横陈壮士貔想因舞羽去穷奇千山白髪存公道十日清吟费老诗待伴易销春有脚交光最胜日如眉只愁无着梅花处东绢平章付伯时
　　续诗之宠依韵以谢
　　莫捜险韵续貒貔云景须知雪后奇日绚寒光庄净界梅将真色荐新诗试敲折竹煎茶舌旋覔遥岑出黛眉油幙输君谈笑乐圣杯正是一中时
　　村边以汤婆样惠示与诗俱来依元韵
　　惠中秀外更清便娅姹娇羞二八年无奈畏涂生袵席宁敎寒夜折冰绵遣来勣妪知君状拟伴涪翁到晓天只恐甎花陶学士风流未了续胶縁
　　再和村边解嘲
　　闲身惟向静中便暮景侵寻绛县年未解真精昏黙黙且观牝息绵绵温柔乡里谁能老冷淡生涯别有天笑抚脚婆为法喜漆园何必问经縁【縁督以为经】
　　暖足番君老更便摩挱笑问阿婆年聊吟夜月移花影肯向春风逐柳绵自有散花居丈室何妨姹女共壶天铅华列屋诸君事乞【去声】与寒梅了世縁
　　造化真机动静便谁云巧智可同年蓝田日暖烟生玉闽峤霜浓木有绵万象为春皆是物一花不实岂其天吾身太极元同运阳长阴消在所縁
　　和葺芷笋诗
　　我贫毎笑齐之斶晚食虽甘未忘肉梅肥尚余风折緑溟涬餐英命骚仆藩篱剟彼羝角触送似玉堂如楚束恶诗聊赋徐凝瀑妙句飞来漱鸣玉曽无导吏随贾餗坐遣跛奚委葵菽茁芽勤视縁坡竹期饫伯仁空洞腹书肠膏腥士之辱得鱼不敢饷羊续要知菜味胜山谷步趋强顔发曲局盘有美茹无不足陋矣王刍笺衞澳
　　赠许石田为僧
　　平明对镜良独难子能脱屣弹指间戏视此身如髦蛮冠巾摆落逃繻关千金强弩一笑弯万钱买尽江南山厌渠世路车轮殷赤脚健倒苔痕斑参寥佛印若是班江湖风月不汝悭汝狂方醒众所讙我独见之为三叹辨诘孔释语可删白云深处输君闲
　　和敬禅师茶偈
　　饭罢茶来手接时个中日日是真机建溪顾渚君休问冷暖如鱼只自知
　　睡蛇纒绕黒甜时棒喝全提落钝机管取一瓯先着到三更日出有谁知
　　鱼皷才休客至时摸头元是最先机不须吸尽西江水一滴曹溪味便知
　　赠育王堪笑翁
　　问讯瞿昙老比丘灵山何似雪山头笑翁底事真堪笑面似靴皮笑未休
　　蔬圃
　　活计园蔬日日新杜陵差慰妇长贫旱姜水芋年时熟春薤秋菘意味真畦瓮防分三伏雨露根常占百花晨荷锄未省勤耕稼犹愧师门学圃人
　　和林倅赋郡守随车雨
　　旌车勤雨拂参旗大士圎通现白衣炉穟轻烟方先路雷门急令已宣威为霖賸作西成计书岁谁云大有稀贤守劬躬民国念食言应笑鲁臣肥
　　和白雪老禅二偈
　　阅尽恒河水上波声尘何似泡沤多还师拍板钳锤后更唱谁家别调歌
　　檐铎吟风月半凹黄金布地欠诛茅三更出日真光景大好钦身正笠包
　　灵隠慧上人惠诗为古风以赠
　　贯休齐已唐诗人当时逸气凌簮绅声名亹亹逼甫白幽兰直与梅争春谁知北面石霜老服勤杖屦皆终身二公所得当葢世英词杰句风中尘至今传者以诗重妙处反为诗所湮弄翰戏墨虽佛事炊沙作糗成饥嗔不欲诗工与字巧绪余能夺道之真心宗一了万法具辩才飞转陶家轮君不见阿难多闻及辩慧呪语要敌摩伽神
　　天育二老禅惠示经佛偈答以十诗
　　二老毫端一滴曹唤醒寱语没忉忉更无慧可安身处作莫当时立得牢
　　右一
　　余尘明极强分离菩萨如来是阿谁既道本来无一物将何芥子纳须弥
　　右二
　　龙宫海藏自分明搕滩头一任倾因果若还终不昧正须防作野狐鸣
　　右三
　　书经犹有遮个在画佛何曾梦见来玲石玉峰雷雨过梅花昨夜一枝开
　　右四
　　三经已是太多罗州去休休更问婆个里幸然无一事何须终日把甎磨
　　右五
　　四十刼来闲坐休忽抛长舌閙蓝头若言面壁为心法瞿老还输第一筹
　　右六
　　懵懂维摩不二门畧无遗嘱付儿孙普贤若匪刚饶舌此事如何更吐呑
　　右七
　　老胡无圣亦无言蓦指虚空唤作禅掌血条痕无着处教谁白地患青颠
　　右八
　　般柴运水老庞禅佛法无多在蜜边饼汝将来还与汝因师交防更团圎
　　右九
　　生老年来病已深灸瘢着艾复难禁六根四大原无有何处求师下一鍼
　　右十
　　郑徳言亲覩洛伽观音相遂依所见绘画朝夕严奉且求賛语敬题其旁
　　具足圎通性一念本昭彻我与信心人是三无差别凢人未见圣如渴以河説佛身忽现前如水印秋月心精自开遮见根匪优劣念中有大士珠璎百寳结补陁洛伽相在在犹日揭是名为正观倒想作奇絶稽首圎通尊兹念无起灭非相亦非念不盈复不阙唯然观自在无眼耳鼻舌
　　拙偈调偃谿上人
　　昌黎先生入山里大颠牢把数珠子松下经函着净瓶照管习之飜却水丞郎满担江西禅行行勘辩撩天鼻偃谿烂嚼雪纸换却舌头别参起
　　雪董寺丞将防平谳安晩来访因举似偃谿为下一则语
　　佛法方当恶剧时偃谿笑里袖钳锤不教管领千云衲打彻头关更问谁
　　简雪窓董寺丞
　　世路机心走兎迒雪窓一缕不遮藏籋云梯月真游戏茅舍何曽外玉堂
　　圣贤事业在心槃禹稷顔回岂异观世故波澜同起灭姓名千古要清寒
　　山间大风雨昼夜不止闻松声撼牀戏成拙语漫录呈葺芷参溪
　　颠风横雨穷山秋樵青弛担车停辀松声撼空吼万牛轰豗势欲倾不周晨鸡扼吭喑且愁百鸟何敢相喧啾恍疑赵壁环诸侯呼声动地锵弓矛又疑变化鹍鹏俦垂天鼓翼南溟或者挽翻河汉流电飞霆击龙蛇虬不然火烈陆浑丘天跳地踔啼熊猴狂吞狠吐山裂鸠大音奔腾怒相投梦中惊回仙枕游分明夜宿浙江头三更潮水掀柁楼苍茫起坐拥黄绸触屏唤作钱塘舟此身端坐岩之幽如何两耳不自由乃与喧寂为沈浮影蛇石虎以妄求世间万事浪喜忧大学能定心逸休疾雷破柱方夷犹直须养浩师孟邹风止韵作商声讴
　　和复岫庵赓醻之什
　　胜地来休沐山程懒忘前草堂新杜曲诗格旧临川客乗千珠履翁琴百涧泉参寻幽路滑空想石头禅大雅千岩秀清标万玉前醉扶有宗武属和得师川境胜堪耡月诗香可酿泉竹林风度在枯坐笑僧禅








　　安晚堂集巻十一
　　钦定四库全书
　　安晚堂集巻十二
　　宋　郑清之　撰
　　和赵从道赋菜畦春富贵
　　多生菜气粥鱼僧味菜还如好色登戏学挑根和露煮正堪摘稻配香蒸【见诚斋诗话】
　　芝田不减商山乐蔬食谁言孔色矜【孔子见老耼云云去尔骄志与矜色】蒲笋秪应维蔌美镂钖何必羡韩膺
　　送林教授竹【戊戌九月】
　　玉壶仙骨产蓬莱客授京璜隽武开曽向西山传墨印【鲁直墨以传千古文章之印】好游东观籋兰台青云直上轻余子黒发谁量未易才侧耳韶箫充雅奏愿同观乐诧州来石鼎煎茶午梦醒羊肠怕听绕车声剡舟忽至惊安道汉使新招别子卿交谊从君知絶俗凋年如我最关情鳯鸾先路为时瑞肯卜筳篿诉独清
　　安晚园戏占
　　横塘雨过水初平浪影窥一孔明篱下触羝五鹿角林间反舌百禽声柳公权可送行客梅子真能寛渴兵谁道夏园无所有莲花端可傲张卿
　　九日即事
　　安晚闲身晚更安蛩宵无梦落金鞍通心白发难为染对面青编尽耐看多谢紫萸占老健喜招黄菊伴秋寒江城借黓生轻暖忽有鸣蛙却为官
　　瓮畦篱戸小园林独鹤相陪省一琴老眡官年从实録贫依国息寄横金【毎从官库质钱】诗盈弓力犹能寸客值骚醒且枉寻枫叶似知酤令缓漂摇醉脸出墙阴
　　童孙竞爽祝鸡翁防勘凢将句读中戏指丈兄夸少壮【乐天有张丈殷兄诗】嬾推庚甲问雌雄穷秋对展三更月迥夜传呼万窍风逗晓东相管领举头灔灔日车红
　　题偃溪闻长老尧民击壤圗
　　炊烟万井着僧居人在康衢画不如寄语偃溪烘淡墨圗中添我一柴车
　　谢林治中访别觉际庵
　　野服芒鞋踏藓斑千峯约饬整云鬟山行陡觉精神健老去惟贪耳目闲步武来寻僧舍旧话言应想夜窓间钱湖难买归鞍驻料得春衫忆素蛮
　　正月晦夕梦中作偈觉但记其首两句遂于枕上足之録呈慧上人
　　是身本虚妄覔主了无得谁知日用间颠倒由六贼茫茫前后际生灭在空色赋去主人归浑家不相识
　　因笔记贼入空室颂
　　平生一片痴妄意室中物自言富可待到了贫彻骨一宵入人家百寳认髣髴拣得真金身明处是泥佛
　　乙巳三月出湖口占
　　几朝花片落书奁未信春光已属厌猛省清明今日事家家青柳压朱櫩
　　又
　　晓日慇懃为着鞭微风逐旋约轻烟东皇胜景浑如旧西子妆浓喜近前槛外客山今对展禊时朋酒占初筵十年重访苏堤柳总付春光入画船
　　到龙井寺
　　竹门斜倚酒家帘石路髙低记水帘炙背老农惊伛偻乗肩痴女笑窥觇数羝人立攀篱落一蝶儿嬉掠繖檐欵约朋从归去路马头应有月纎纎
　　山围古寺緑周遭一阁轩腾面势髙炉篆得芗抽露穟石泉借茗作云涛风流二老归灵鹫笔墨千年续楚骚拙语留题罥蛛壁暗中摸索媿刘曹
　　底忙不肯访禅林山寺何曽避客深奇石韵髙非令色老松皮脱见真心檐牙徇铎关幽事溪曲无弦出妙音拂拭少游碑好在姓名曽记落碑阴
　　十里轻轩憇佛庐梦身差记蝶蘧蘧伊蒲巧作鱼鰕样矮笋新镵茧栗株暂到欲陪僧夏静等间生怕俗尘汚计然老去翻多事空挽西施向五湖
　　旌德观
　　瀛丈移从弱水间君恩泮奂得跻攀茗香壶酒成三事巾褐枝笻占独班境胜亦能充道胜官闲何似在家闲都犹有桃花在更向西湖访好山
　　緑簑青笠惯菰蒲错认东湖处士居舟尾笑迎车后客渡头催买网中鱼水程趣戍半规日山意论交千巻书归去重楼试凝望恍曾云气矗凌虚
　　又
　　半生东甬数间屋一日西湖十首诗回首风光少年客春山拥翠作蛾眉
　　赐第登楼
　　避俗懒成癖登楼睡失魔忘机鸥自下开槛蝶相过髙处景差胜静中春更多君恩何以报归梦欲如何
　　又
　　桃李漫山不是春纷纷蜂蝶趂游人梅花已带春归了分付垂杨浥路尘
　　病思归心走兎迒自嗤幻境未渠忘并州便作咸阳看设若桑干亦故乡
　　观王导传作
　　江东老子惠之和九锡牛车愠蔡婆不杀伯仁君信否澹然推分意如何
　　闲中偶成
　　病觉身名小闲知日月忙篆香云四合盆篠竹千章慧性干成障愁懐弱未张何如庄宇定虚室自天光春过日初永睡余意未忺露花心翼翼风叶喜沾沾殿后蜂寻穴懐归燕语檐垂杨在何处落絮防疎帘孟童子中异科而还来访余于行都赐第輙赠以诗
　　在昔昌黎公序赠张童子独出超等夷芳名驾青史君门蔼世勋夐轶西平李宋杜方同休彪炳见孩稚天庭揷犀角星眸炯秋水诵书如焦琴髙下涵角祉朱门共骇听洗此筝笛耳老翁欲笞儿眼看拾青紫一朝闻九关赉予出周篚我朝晏与杨炳炳贵名起愿子志逺大勤学踵前轨家尊我相知作诗赠归骑
　　东湖送藕与葺芷
　　草木谁无知叶落能粪本荣枯逓乗除苗实自穮蓘东湖百顷莲夏日傲赵盾州家浚河渠狝薙甚芸垦长身万柄荷髦梗付锸畚寒烟熨青镜时有白浪辊水解毓仙骨根着泉源混外干乃中腴下益宁上损淤泥胎玲珑多节窍混沌园丁亦善没擘波沸鲂鳟象株忽仰浮登岸如衮衮谁知绛县涂可试平叔粉名非玉井船实过秋兰畹肴蔌杂燕豆葅菜补中壸交梨能养生谖草亦忘忿空言出好事孰与津燥吻赠君拟条冰差胜羞藻蕰
　　送新姜与葺芷
　　仲尼胡不撤姜食损智深讥藏戏剧将以愚民岂其然半山失喜为动色拗执谁解镌此老一时凿説契胷臆我疑谂之神农书増壮胃腑良有力吕令音商其味辛调芼鱼蔬蘖香稷方冬沃土培其根陇畦分封随壤息长须视苗勤献新先时劚取奋鉏棘青株斯拔薤本重红萁半露蔆包侧骈指惊看产漆园胝足疑为导积石欲捣芳辛入虀臼为怜肤理傲金狄仆命荠荼涴诗雅肩差梅桂班内则笑加束缚代书鲤持助饔庖鲙银鲫旱年宜姜谚有之今年雨多生意啬小摘酸寒类甲菜大何婴冒期膝席公羊谷梁汝往哉反音一笑当勿劾【稗官有记公羊谷梁并出一人之手其姓则姜葢四字反切即姜字也】
　　山间録拙作求敎葺芷俚语将命笑掷幸甚
　　老我愧不学无以祛六蔽短绠赴脩汲深浅忘厉揭毎逢扑凸篇如对葛答谜敌垒或致师何以御柴曵书林倦回旋笔径宜睥睨独自掻背痒谁与解韈系误墨拙成蝇饮醯痴聚蚋器成多苦窳草创类茅蕝未善文心雕曷助葵足衞乐只正始音尽发文冡瘗古意窥九嶷词源决三澨英风韵风雅噩噩规诰誓精刚拏健鹘妥帖律狂猘解注卑虫鱼献纳笑虾防读檄头愈疾听语麋着箄风髙补钓台天朗摘兰禊合止按商角刮磨出廉鋭妙指曲不传夺胎骨可蜕神鍼如运斤拆屋去眼翳又如大医王刲胄涤滛滞万象困搜讨瑶金拔昆丽司文当执衡却扫甘拥篲空山阔游从思君愿言嚏芜词荐藜藿香芼待姜桂翳桑急壶飱毋为答饭毳
　　书西湖雷峯云讲主草书【寳庆丁亥闰夏】
　　余以执事出郊归涂午漏下逋暑于雷峯老师肃客乃二十年前所识云上人也因索草书纵观成古风十韵以赠
　　云师一生耽圣草银铁蟠空觑天巧老来逸气未全平笔底锋铓犹独扫开关勇士争赴敌劒防弓戈奋相缭睡龙决起求颔珠划木防岩纷怒爪风雷喧豗撼坤轴飞电交横印清沼忽然天宇变空澄千丈峯立寒峭张颠惊号智永泣剥筋椎髓为君饱恨予不习草书诀九转枯肠秪自搅云师云师汝诚能春蚓秋蛇几时了何如认取主人翁破衲防头纸晓
　　送黄伯厚入广
　　五行在天地惟水明且清如何南中泉乃独以贪名水号黒与弱淖汩称浊泾彼皆有其实所以得此声山川日秀发九疑罗翠屏扶舆产清淑丹砂银石英有泉出其间泠然堪濯缨正坐贪夫累土炭涴玉冰桓山以魋故至今人羞称柳子愚其溪百世相因仍有如此白水好贪岂其情我欲招夷齐稷之南山汀一洗万古贪涌雪归东溟夫君素洁已赠以贪泉铭
　　送继一郭处士
　　圣君如尧舜岂无巢与由计然亦何慕五湖一扁舟之人久不作侧席思岩幽尝闻鹿何君清芬彻凝旒重华锡嘉号见一光林丘谁谓雅道息竞风日悠悠脱冠挂神武有士归东州笑将金闺籍猛博处士裘钧天为开顔曰此夷逸俦大书继一字虹光属奎娄宸章轶麟衮正声出天球清名奬静退下视古素侯睿谟广先宪姱节追前修况今辑众隽丞弼登虞周明时乐闲暇出处自不侔赤城宅仙子登陆方蓬洲君归访司马坐忘春与秋方瞳照緑发戏转黄河流烟雾肃逋客隠者应辍耰欵乃辅行色春风生柁楼












　　安晩堂集巻十二

