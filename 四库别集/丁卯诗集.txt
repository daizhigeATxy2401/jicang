　　钦定四库全书　　　　　集部二
　　丁夘诗集　　　　　　　别集类一【唐】
　　提要
　　【臣】等谨案丁夘诗集二巻补遗一巻唐许浑撰浑字用晦武后朝宰相圉师之后考新唐书宰相世系表圉师为安陆许氏浑为其后应亦出于安陆陈振孙书录解题乃称浑为丹阳人观集中送王总归丹阳诗有曰凭寄家书为回报旧居还有故人知葢其家于丹阳犹李白系出陇西而为蜀人矣浑太和六年进士及第为当涂太平二令以病免起润州司马大中三年为监察御史厯虞部员外郎睦郢二州刺史其曰丁夘集者润州有丁夘桥浑别墅在焉因以名集集中有夜归丁夘桥村舍诗是也新唐书艺文志作二巻晁氏读书志亦作二巻陈氏书录解题注云蜀本有拾遗二巻今之补遗当即陈氏所谓拾遗为后人改题其集外诗又后人掇拾増入耳惟晁氏称近得浑集完本五百篇止二巻是本篇数虽合而巻帙不同葢总非宋人刋本之旧矣毛晋汲古阁刋本亦二巻诗仅三百余篇疑即晁氏所见之本读书志或误三为五亦未可知以此本较毛本完备故置彼而录此焉乾隆四十五年二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀






　　钦定四库全书
　　丁卯诗集巻上
　　唐　许浑　撰
　　近体诗
　　七言律诗一百六十九首
　　金陵懐古
　　玉树歌残【一作愁】王气终景阳兵合戍【一作画】楼空松楸【一作楸梧】逺近千官塜禾黍髙低六代宫石燕拂云晴亦雨江豚吹浪夜还风英防一去豪华尽惟有青山似洛中
　　姑苏懐古
　　宫馆余基辍棹过黍苖无限独悲歌荒防麋鹿争新草空苑凫鹥占浅莎吴岫雨来虗槛冷楚江风急逺帆多可怜国破忠臣死日日东流生白波
　　凌歊防【当涂县西宋髙祖筑今太平州】
　　宋祖凌髙【一作歊】乐未回三千歌舞宿层防湘潭云尽暮山出巴蜀雪消春水来行殿有基荒荠合寝园无主野棠开百年便作万年计嵒畔古碑空緑苔
　　骊山
　　闻説先皇醉碧桃日华浮动【一作艶】郁金袍风随玉辇笙歌迥云卷珠帘劒佩髙鳯驾北归山寂寂龙舆西幸水滔滔蛾眉【一作贵妃】没后廵游少瓦落宫墙见野蒿
　　咸阳城东【一作西】楼晩眺【南近磻溪西对慈福寺阁】
　　一上髙城万里愁蒹葭杨栁似汀洲溪云初起日沉阁山雨欲来风满楼鸟下緑芜秦苑夕蝉鸣黄叶汉宫秋行人莫问当年【一作前朝】事故国东来渭水流【一作渭水寒声昼夜流】
　　京口闲居寄京洛友人
　　吴门烟月昔同逰枫叶芦花并客舟聚防有期云北去浮沉无计水东流一樽酒尽青山暮千里书回碧树秋何处相思不相见鳯城宫【一作龙】阙楚江楼
　　冬至登越王防懐归
　　月沉髙岫宿云开万里归心独上来河畔雪飞杨子宅海邉花盛越王台泷分桂岭鱼难过瘴近衡峯鴈却回乡信渐稀人渐老只应频看【一作醉】北枝梅
　　对雪
　　云度龙山暗绮城光飞淅沥引轻盈素娥冉冉拜瑶阙皓鹤纷纷朝玉京隂岭有风梅艶散寒林无月桂华清剡溪一醉十年事忽忆棹回天未眀
　　送萧处士归缑岭别业
　　醉斜乌帽发如丝曽看仙人一局棊賔馆有鱼为客久乡书无鴈到家迟缑山住近吹笙庙湘水行逢鼓瑟祠今夜月明何处宿九疑云尽緑参差
　　与郑二【一作韩郑】秀才同舟东至【一作下】洛中亲友送至景云寺
　　三十六峯横【一作同】一川緑波无路草芊芊牛羊晩食铺平地雕鹗晴飞摩逺天洛客尽回临水寺楚人皆逐下江船东西未有相逢日更把繁华共醉眠
　　长安歳暮
　　独望天门倚劒歌干时无计老闗河【一作每望青云忆薜萝长安九陌独悲歌】东归万里慙张翰西上四年羞卞和花暗楚城春醉少月凉秦塞夜愁多三山歳歳有人去惟恐海风生白波【一作蓬瀛有路未知处涨海悠悠空碧波】
　　赠茅山髙拾遗
　　谏猎归来绮季歌大茅峰影满秋波山斋留客扫红叶野艇送僧披緑莎长覆旧圗棊势尽徧添新品药名多云中黄鹄日千里自宿自飞无网罗
　　李秀才近自涂口迁居新安适枉缄书见寛悲戚因以此答
　　逺书开罢更依依晨坐髙防竟落晖顔巷雪深人巳去庾楼花盛客初归东堂望絶迁莺起南国哀余鴈飞今日劳君犹问讯一官唯长故山薇
　　赠萧兵曹
　　广陵隄上昔离居帆转潇湘万里余楚客病时无鵩鸟越乡【一作江】归处【宋本作去】有鲈鱼潮生水郭蒹葭响雨过山城橘柚疎闻説擕琴兼载酒邑人争识【一作卭人休羡】马相如
　　题舒女庙
　　山乐来迎去不言庙前髙栁水禽喧绮罗无色雨侵帐珠翠有声风绕幡妆镜尚疑山月满寝屏犹认野花繁孤舟梦断行云散何限离心寄晓猿
　　姑熟官舍
　　草生官舍似闲居雪照南满素书贫后始知为吏拙病来还喜识人疎青云岂有窥梁燕浊水应无避钓鱼不待秋风便归去紫阳山下是吾庐
　　凌歊台送韦秀才
　　云起髙台日未沉数村残照半岩【宋本作萝】隂野蚕成茧桑柘尽溪鸟引雏蒲稗深帆势依依投极浦钟声杳杳隔前林故山迢逓故人去一夜月明千里心
　　送岭南卢判官罢职归华隂山居
　　曽事刘琨鴈塞空十年书劒似【一作任】飘蓬东堂旧屈【一作有】移山志南国新留煮海功还挂一帆青海上更开三迳碧莲中闗西旧【一作亲】友应【一作如】相问巳许沧浪伴钓翁
　　将度故城湖阻风夜泊永阳戍
　　行尽清溪日巳蹉云容山影水嵳峩楼前归客怨清梦楼上美人凝夜歌独树髙髙风势急平湖渺渺月明多终期一艇载樵去来徃使帆凌白波
　　郑侍御防翫鹤
　　碧天飞舞下晴莎金阁瑶池絶网罗嵒响数声风满树岸移孤影雪凌波缑山去逺云霄迥辽海归迟歳月多双翅亦【宋本作欲】开千万里祗应栖隐【宋本作稳】恋乔柯
　　南庭夜坐贻开元禅定二道者
　　暮暮焚香何处宿西岩一室映踈藤光隂难驻迹如客寒暑不惊心似僧髙树有风闻夜磬逺山无月见秋灯身闲境静日为乐若问自【宋本作其】余非我能
　　朱坡故少保杜公池亭
　　杜陵池榭绮城东孤岛回汀路不穷高岫乍疑三峡近逺波初似五湖通楸梧叶暗潇潇雨菱荇花香淡淡风还有昔时巢燕在飞来飞去画堂中【一作空】
　　秋日早朝
　　宵衣应待絶更筹环佩锵锵月下楼井转辘轳千树晓鏁开阊阖万山秋龙舆【宋本作旟】尽列趋金殿雉扇才分拜玉旒虗戴铁冠无一事沧江归去老渔【一作老钓鱼】舟
　　沧浪峡
　　缨带流尘发半霜独寻残月下沧浪一声溪鸟暗云散万片野花流水香昔日未知方外乐暮年初信梦中忙红虾青鲫紫芹脆归去不辞来路长
　　登故洛阳城
　　禾黍离离半野蒿昔人城此岂知劳水声东去市朝变山势北来宫殿髙鸦噪暮云归古堞鴈迷寒雨下空壕可怜缑岭登仙子犹【一作独】自吹笙醉碧桃
　　闻释子栖欲奉道因寄
　　欲求真诀恋禅扃羽帔方袍尽有情仙骨本防灵鹤逺法心潜动毒龙惊三山未有偷桃计四海初传问菊名今日劝师师莫惑长生难学【一作不似】证无生
　　南海府罢南康阻浅行侣稍稍登陆主人燕饯至频暮宿东溪
　　晴滩水落涨虗沙滩去秦吴万里賖【一作斜】马上折残江北栁舟中开尽岭南花离歌不断如留客归梦初惊似到【一作别】家山鸟一声人未起半牀风【宋本作春】月在天涯
　　秋晩云阳驿西亭莲池
　　心忆莲池秉烛逰叶残花败尚维舟烟开翠扇清风晓水泛红衣白露秋神女暂来云易散仙娥初去月难留空懐逺道无持赠醉倚栏干尽日愁
　　题勤尊师歴阳山居【并序】
　　师即思齐之孙顷为故相国萧公録用相国致政尊师亦自邉将入道因赠是诗
　　二十知兵在羽林中年潜识子房心苍鹰出岫【宋本作塞】边尘灭【一作静】白鹤还乡楚水深春坼酒瓶浮【一作兼】药气晩擕棊局带松隂鸡笼山上云多处自劚黄精不可寻
　　懐旧居
　　兵书一箧老无功故国郊扉在梦中藤蔓覆梨张谷暗【一作静】草花侵菊【一作杏】庾园空朱门迹忝登龙客白屋心期失马翁楚水吴山何处是北残月照屛风
　　只命许昌自郊移居入公馆秋日寄茅山髙拾遗
　　一笛迎风万叶飞强擕刀笔换荷衣潮寒水国秋砧早月暗山城夜漏稀岩响逺闻樵客过浦深遥送钓童归中年未识从军乐虗近三茅望少防
　　哭虞将军
　　白首从军未有名近将孤劒到江城巴童戍久能畨语胡马调多解汉行对雪夜穷黄石略望云秋计黒山程可怜身死家犹逺汴水东流无哭声
　　晩自朝台至韦隐居郊园
　　秋来鳬鴈下方塘系马朝台歩夕阳村径绕山松叶暗野门临水稻花香云连海气琴书润风带潮声枕簟凉西去磻溪犹万里可能垂白待文王
　　寓居开元精舍酬薛秀才见贻
　　知已萧条信陆沉茂陵扶疾卧西林芰荷风起客堂静松桂月髙僧院深清露下时伤旅鬓白云归处寄乡心劳【一作怜】君诗思【一作句】犹相忆题在【一作向】空斋夜夜【一作日日】吟
　　别刘秀才
　　三献无功玉有瑕更擕书劒客天涯孤帆夜别潇湘雨广陌春期鄠杜花灯照水萤千防灭棹惊滩鴈一行斜闗河万里【一作迢逓】秋风急望见乡山不到家
　　早发天台中岩寺度闗岭次天姥岑
　　来徃天台天姥间欲求真诀驻衰顔星河半落岩前寺云雾初开岭上【一作外】闗丹壑树髙【宋本作多】风浩浩碧溪苔浅水潺潺可知刘阮逢人处行尽深山又是山
　　逰钱塘青山李隐居西斋
　　小隐西亭为客开翠萝深处遍苍【一作青】苔林间扫石安棊局岩下分泉逓酒杯兰叶露光秋月上芦花风起夜潮来云山绕屋犹嫌浅欲棹渔舟近钓台
　　春日郊园戯赠杨嘏评事
　　十里蒹葭入薜萝春风谁许暂鸣珂相如渴后狂还减曼倩饥来语更多门枕碧溪氷皓耀槛齐青嶂雪嵯峨野桥沽酒茅檐醉谁羡红楼一曲歌
　　晩自东郭回留一二逰侣
　　乡心迢逓宦情防吏散寻幽竟落晖林下草腥巢鹭宿洞前云湿雨龙归钟随野艇回孤棹鼔絶山城掩半扉今夜西斋好风月一瓢春酒莫相违
　　与郑秀才叔侄防送杨秀才昆仲东归
　　书劒功迟白髪新异乡仍送故乡人阮公留客竹斋晓田氏到家荆树春雪尽塞鸿南翥少风来胡马北嘶频洞庭烟月如终老谁是长杨谏猎臣
　　送郭秀才逰天台【并序】
　　余尝与郭秀才同玩朱审画天台山圗秀才因逰是山题诗赠别焉
　　云埋隂壑雪凝峰半壁天台已万重人度碧溪疑辍棹僧归苍岭似闻钟暖眠鸂鶒晴滩草髙挂猕猴暮涧松曽约旧【宋本作共】逰今独去赤城西面水溶溶
　　送张尊师归洞庭
　　能琴道士洞庭西风满归帆路不迷野【宋本作对】岸水花霜后浅傍檐山果雨来低杉松近晩移茶灶岩谷初寒盖药畦他日相思两行字无人知处武陵溪
　　移摄太平寄前李明府
　　病移【一作多】岩邑称闲身何处风光贳酒频溪栁绕门彭泽令野花连洞武陵人娇歌自驻壶中景艶舞长留海上春早晩髙台更同醉緑萝如帐草如茵
　　再逰姑苏玉芝观
　　髙梧一叶下秋初迢逓重廊旧【一作来説】寄居月过碧今夜酒雨昏红壁去年书玉池露冷芙蓉浅琼树风髙【一作金井烟分】薜荔踈明日挂帆【一作从此扁舟】更东去仙翁应笑为鲈鱼
　　夜归驿楼
　　水晩云秋山不穷自疑身在画屏中孤舟移棹一江月髙阁巻帘千树风下覆棊残局在橘边沽酒半壜空早炊香稻待鲈鲙南渚未明寻钓翁
　　题灵山寺行坚师院
　　西岩一径不通樵八十持杯未觉遥龙在石潭闻夜雨鴈移沙渚见秋潮经函露湿文多【一作皆】暗香印风吹字半【一作欲】销应笑东归又南去越山无路水迢迢
　　题韦长史山居
　　一官唯买昼公堂但得身闲日自长琴曲少声重勘谱药丸多忌更寻方溪浮箬叶添杯緑泉绕松根助茗香明日鳜鱼何处钓门前春水似沧浪
　　赠李伊阙【并序】
　　前伊阙李师晦侍御辞秩归山过余所止醉圗二室于屋壁亦招隐之防也因而有赠焉
　　桐履如飞不可寻一壶双笈峄阳琴舟横野渡寒风急门掩荒山夜雪深贫笑白驹无去意病慙黄鹄有归心云间二室劳君画水墨苍苍半壁隂
　　重游练湖懐旧【并序】
　　余尝与故宋补阙次都秋夕逰练湖亭今复登赏怆然有感因赋是诗
　　西风渺渺月连天同醉兰舟未十年鵩鸟赋成人已没嘉鱼诗在世空传荣枯尽寄浮云外哀乐犹惊逝水前日暮长隄更回首一声隣笛旧山川【一作蝉续一声蝉】
　　乗月棹舟送大厯寺灵聪上人不及
　　万峯秋尽百泉清旧鎻禅扉在赤城枫浦客来烟未散竹僧去月犹明杯浮野渡鱼龙逺锡响空山虎豹惊一字不留何足讶白云无路水无情
　　汴河亭
　　广陵花盛帝东游先劈昆仑【一作黄河】一派流百二禁兵辞象阙三千宫女下龙舟凝云鼓震星辰动拂浪旗【宋本作旌】开日月浮四海义师归有道迷楼还似【一作何异】景阳楼
　　村舍二首
　　自剪青莎织雨衣南峰【一作村】烟火是柴扉莱【一作山】妻早报【一作起】蒸梨熟童子遥迎种豆归鱼下碧潭当镜跃鸟还青嶂拂屏飞花时未免人来徃欲买严光旧钓矶尚平多虑【宋本作累】自归【一作休】难一日身闲【一作深居】一日安山径有【或作晩】云収猎网水门【一作庭】无月挂鱼竿花间酒气春风逺【宋本作暖】竹里棊声夜雨寒三顷水田秋更熟北谁拂旧尘冠
　　郑秀才东归凭逹家书
　　欲寄家书少客过闭门心逺洞庭波两岩花落夜风急一迳草荒春雨多愁泛楚江吟浩渺忆归吴岫梦嵯峨贫居不问应知处溪上闲船【一作扁舟】系緑萝
　　伤湖州李郎中
　　政成身没共兴哀乡路兵戈旅榇回城上暮云凝鼓角海邉春草闭池台经年未佳人散昨夜因斋故吏来南北相逢皆掩泣【一作欲过洞庭还倚棹】白苹洲暖一【一作百】花开
　　和友人送僧归桂州灵岩寺
　　楚客送僧归桂阳海门帆势极【或作隔】潇湘碧云千里暮愁合白雪一声春思长栁絮拥堤添衲软松花浮水注瓶香南宗长老防年别闻道半岩多影堂
　　淮隂阻风寄楚州韦中丞
　　垂钓京江欲白头江鱼堪钓却西逰刘伶台下稻花晩韩信庙前枫叶秋淮月未明先倚槛海云初起更维舟河桥有酒无人醉独上髙城望庾楼
　　途经敷水
　　脩蛾颦翠倚柔桑遥谢春风白面郎五夜有情随暮雨百年无节待秋霜重寻绣带朱藤合更认罗裙碧草长何处野花何处水下峯流出一渠香
　　和人贺杨仆射致政【并序】
　　祠部杨员外以仆射杨公拜官致仕幕府賔僚及门生合燕申贺饮后书事因和呈
　　莲府【一作魏阙】公卿拜后尘手持优诏挂朱轮从军幕下三千客闻礼庭中七十人饰【或作锦】帐丽词推北巷画堂清乐掩南隣岂同王谢山隂防空叙流杯醉【一作向】暮春
　　四皓庙
　　桂香松暖庙门开独泻椒浆奠一杯秦法欲兴鸿已去汉储将废鳯还来紫芝翳翳多青草白石苍苍半緑苔山下驿尘南窜路不知冠盖防人回
　　鹤林寺中秋夜玩月
　　待月东林月正圎广庭无树草无烟中秋云尽出沧海半夜露寒当碧天轮彩渐移金殿外镜光犹挂玉楼前莫辞逹曙殷勤望一堕西岩又隔年
　　南海府罢归京口经大庾岭赠张明府
　　楼船旌斾极天涯一劒从军两鬓华回日眼明河畔草【宋本一作栁】去时肠断岭头花陶诗尽写行过县张赋初成卧到家官满知君有归处姑苏台上【一作吴王宫殿】旧烟霞
　　题卫将军庙【并序】
　　将军名逖阳羡人少习诗书学弓劒有武略二十七逰并汾间遇神尧皇帝始建义旗逖以勇艺进备行列洎擒窦建徳逖时挟鎗劒前突后翼大宗顾而竒之天下既定録其功拜将军宿卫以母老且病乞归侍残年辞防哀激诏许之既而以孝敬睦闺门以然信居乡里及卒邑人懐其贤庙于荆溪之湄以平生弓甲悬东西庑下歳时祠祭颇福其土焉文士王敖撰碑辞实详备惜乎国史缺书其人因题是诗于庙壁
　　武牢闗下防龙旗挟槊【一作防】弯弓马上飞汉业未兴王覇在秦军才防鲁连归坟穿大泽埋金劒庙枕长溪挂铁衣欲奠【一作吊】忠魂何处问苇花枫叶雨霏霏
　　访别韦隐居不值【并序】
　　余行至双岩溪访韦隐居巳榜舟诣开元寺水阁见送棹回巳晩因题是诗留别
　　犬吠双岩碧树间主人朝出半开闗汤师阁上留诗别杜叟桥邉载酒还栎坞炭烟晴过岭蓼村渔火【一作父】夜移湾故乡芜没兵戈后凭向溪南买一山
　　送前东阳于明府由鄂渚归故林
　　结束征车换黒貂防西风雨正潇潇茂陵久病书千巻彭泽初归酒一瓢帆背夕阳湓水濶棹经沧海甑山遥殷勤为谢南溪客白首萤未【一作筚门谁】见招
　　听歌鹧鸪辞【并序】
　　余过陜州夜防将罢妓人善歌鹧鸪者词调清怨徃徃在耳因题是诗
　　南国多情多艶词鹧鸪清怨绕梁飞甘棠城上客先醉苦竹岭头人未归响转碧霄云驻影曲终清漏月沉晖山行水宿不知逺犹梦玉钗金缕衣
　　寄题华岩韦秀才院
　　三面楼台百丈峰西岩髙枕树重重晴攀翠竹【一作叶】题诗滑秋摘黄花酿酒浓山殿日斜喧鸟雀石潭波静【宋本作动】戏鱼龙今来故国遥相忆月照千山半夜钟
　　戏代李协律松江有赠
　　蜀客操琴吴女歌明珠十斛是天河霜凝薜荔怯秋树露滴芙蓉愁晩波兰浦逺乡应解佩栁隄残月未鸣珂西楼沉醉不知散潮落洞庭洲渚多
　　送黄隐居归南海
　　瘴雾南邉久寄家海中来徃信流槎林藏【音弗】多残笋树过猩猩少落花深洞有云龙蜕骨半岩无草象生牙知君爱宿层峰顶坐到三更见日华
　　朝台送客有懐
　　赵佗西拜巳登坛马援南征土宇寛越国旧无唐印绶蛮乡今有汉衣冠江云带日秋应热海雨随风夏亦寒岭北归人莫回首蓼花枫叶万重滩
　　自楞伽寺晨起泛舟道中有懐
　　碧树苍苍茂苑东佳期迢逓路何穷一声山鸟曙云外万防水萤秋草中门掩竹斋防有月棹移兰渚淡无风欲知此路堪惆怅菱叶蓼花连故宫
　　十二月拜起居表回
　　一章西奏拜仙曹回首【宋本作焉】天津北望劳寒水欲春氷彩薄晓山初霁雪峰髙楼形向日攅飞鳯宫势凌波压断鳌空锁烟霞絶廵幸周人谁识郁金袍
　　观章中丞夜按歌舞
　　夜按双娃禁曲新东西箫鼓接云【一作华】津舞衫未换红铅湿歌扇初移翠黛颦彩槛烛烟光吐日画屏香雾暖凝春西楼月在襄王醉十二山髙不见人
　　重逰飞泉观题故梁道士宿龙池
　　西岩泉落水容寛灵物蜿蜒黒处蟠松叶正秋琴韵响菱花初晓镜光寒云开星月浮山殿雨过风雷绕石坛仙客不归龙亦去稻畦长满此池干
　　下第贻友人
　　身在闗西家洞庭夜寒歌苦烛【一作孤烛夜】荧荧人心髙下月中桂客思徃来波上萍马氏识君眉最白阮公留我眼长青花前失意共寥落莫遣东风吹酒醒
　　晩登龙门驿楼
　　鱼龙多处凿门开万古人知夏禹材青嶂逺分从地断洪流髙泻自天来风云有路皆烧尾波浪无程尽曝腮心感膺门身过此晩山秋树独徘徊
　　韶州韶阳楼夜防
　　待月西楼卷翠罗玉杯瑶瑟近星河帘前碧树穷秋密外青山薄暮多鸜鹆未知狂客醉鹧鸪先譲美人歌使君莫惜通宵饮刀笔初从马伏波
　　闻韶州李相公移【宋本有拜字】郴州因寄
　　诏移丞相木兰舟桂水潺湲岭北流青汉梦归双阙曙白云吟过五湖秋恩回玉扆人先喜道在金縢世不忧闻説公卿尽南望甘棠花暖鳯池头
　　游江令旧宅
　　身没南朝宅巳荒邑人犹赏旧风光芹根生叶石池浅桐树落花金井香带暖山蜂巢画阁欲隂溪燕集书堂闲愁此地更西望【一作回首】潮浸台城春草长
　　防上逢元处士东归
　　瘦马频嘶防水寒防南髙处望长安何人更结王生袜此客虗弹贡氏冠江上蟹螯沙渺渺坞中蜗殻雪漫漫旧交已变【一作尽】新知少却伴渔郎【宋本作师】把钓竿
　　别张秀才【并序】
　　余与张秀才同出闗至陜府余取南道至【宋本作止】洛下张由北路抵江东因幕中饯防遂赋诗以别
　　不知何计冩离忧万里山川半旧游风卷暮沙和雪起日融春水带氷流凌晨客泪分东郭竟夕乡心共北楼青桂一枝年少事莫因鲈鲙渉穷秋
　　别表兄军倅【并序】
　　余只命南海至庐陵逢表兄军倅奉使淮海别后却寄是诗
　　卢橘花香拂钓矶佳人犹舞越罗衣三洲水浅鱼来少五岭山髙鴈到稀客路晚依红树宿乡闗朝望白云归交亲不念征南吏【一作客】昨夜风帆去似飞
　　题苏州虎丘寺僧院
　　暂引寒泉濯逺尘此生多是异乡人荆溪夜雨花开疾吴苑秋风月满频万里髙低门外路百年荣辱梦中身世间谁似西林客一卧烟霞四十春
　　酬郭少府先奉使廵涝见寄兼呈裴明府
　　载书防榼别池龙十副【宋本作幅】轻帆处处通谢眺宅荒山翠里王敦城古月明中江村夜涨浮天水泽国秋生动地风饱食鲈【一作鲙】鱼榜归檝待君琴酒醉陶公
　　出永通门经李氏庄
　　飞轩危槛百花堂朝防歌钟暮巳荒中散狱成琴自怨歩兵厨废酒犹香风池宿鸟喧朱阁雨砌秋萤拂画梁力保山河家又庆祗应中令敌汾阳
　　汉水伤稼【并序】
　　此郡虽自夏无雨江邉多稼【宋本作穑】油然可观秋八月天清日朗汉水泛滥【宋本作溢】人实为灾轸念疲羸因赋四韵西北楼开四望通残霞成绮月悬弓江村夜涨浮天水泽国秋生动地风髙下緑苗千顷尽新陈红粟万箱【一作厫】空才防分薄忧何益却欲回心学钓翁
　　送王总下第归丹阳
　　秦楼心断楚江湄系马春风酒一巵汴水月明东下疾练塘花发北来迟青芜定没安贫处黄叶应催献赋诗【宋本作时】冯寄家书为【一作问】回报旧居还有故人知
　　南阳道中
　　日斜孤馆傍村行野店髙低带古城篱下晓花斋后落井邉秋叶社前生饥乌索哺随雏叫乳防慵归望犊鸣荒草连天风动【宋本作堕】地不知谁学武侯耕
　　破北虏太和公主归宫阙
　　毳幕承秋极断蓬飘飖一劒黒山空匃奴北走荒秦垒贵主西还盛汉宫定是庙谟倾种落必知邉宼畏骁雄恩沾残类从归去莫使【宋本作遣】华人杂犬戎
　　李定言自殿院衔命归阙拜员外郎俄迁右史因寄
　　白笔南征变二毛越山愁瘴海惊涛才归龙尾含鸡舌更立螭头运【一作吮】兎毫阊阖欲开宫漏尽冕旒初坐御香髙吴中旧侣【一作友】君先贵曽忆王祥与佩刀
　　早秋韶阳夜雨
　　宋玉含凄梦亦惊芙蓉山响一猿声隂云迎【一作凝】雨枕先润夜电引雷暂明暗惜水花飘广槛逺愁风叶下髙城西归万里未千里应到故园春草生
　　将为南行陪尚书崔公宴海榴堂
　　朝防华堂暮未休防人偏得谢公留风传鼔角霜侵防云卷笙歌月上楼賔馆尽开徐穉【宋本作孺】榻客帆空恋李膺舟谩夸书劒无归处水逺山长歩歩愁
　　赠王山人
　　贳酒防琴访我频始知城市有闲人君臣药在宁忧病子母钱成岂患贫年老【宋本作长】每劳推甲子夜寒初共守庚申近来闻説烧丹处玉洞桃花万树春
　　宣城崔大夫召聨句偶疾不获赴因献
　　心慕知音命自拘画堂闻欲试吹竽茂陵罢酒慙中圣漳浦题诗怯大巫鬐鬛防年伤在藻羽毛终日羡栖梧还愁旅棹空归去枫叶荷花钓五湖
　　赠郑处士
　　道傍年少莫矜夸心在重霄鬓未华杨子可曽过北里鲁人何必敬东家寒云晓散千峰雪暖雨晴开一径花且卖湖田酿春酒与君书劒是生涯
　　元正
　　髙揭鸡竿辟帝阍祥风防暖瑞云屯千官共削奸臣迹万国初衔圣主恩宫殿雪华齐紫阁闗河春色到青门华夷一轨人方泰莫学论兵误至尊
　　登尉佗楼
　　刘项持兵鹿未穷自乗黄屋岛夷中南来作尉任嚣力北向称臣陆贾功箫鼔尚陈【宋本作存】今世庙旌旗犹锁【宋本作镇】昔时宫越人未必知虞舜一奏薫万古风
　　韶州驿楼宴罢
　　檐外千帆背夕阳归心杳杳鬓苍苍岭猿羣宿夜山静沙鸟独飞秋水凉露堕桂花棊局湿风吹荷叶酒瓶香主人不醉下楼去月在南轩更漏长
　　和淮南王相公与賔僚同防洲别业题旧【宋本有书字】斋
　　碧油红斾想青衿积雪前尽日吟巢鹤去时云树老卧龙归处石潭深道傍苦李犹垂实城外甘棠巳布隂賔御莫辞岩下醉武丁髙枕待为霖
　　送卢先軰自衡岳赴复州嘉礼二首
　　名振金闺歩玉京暂留沧海见髙情众花尽处松千尺羣鸟喧时鹤一声朱阁簟凉踈雨过碧溪船动早潮生离心不异西江水直送征帆万里行
　　湖南诗客海中行鹏翅垂云不自矜秋水静磨金镜土夜风寒结玉壶氷万重岭峤辞衡岳千里山陂问竟陵醉倚西楼人已逺栁溪无浪月澄澄
　　哭杨攀处士
　　先生忧道乐清贫白发终为不仕身嵇阮没来无酒客应刘亡后少诗人山前月照孤坟晓溪上花开旧宅春昨夜回舟更惆怅至今钟磬满南隣
　　宿望亭馆寄蘓州一二同志
　　馆人稀夜自【一作更】长姑苏人逺树苍苍江湖水落髙楼迥河汉秋归广簟凉月转碧梧移鹊影露低红叶湿萤光西园诗侣应多思莫醉笙歌掩画堂
　　卢山人自巴蜀由湘潭归茅山因赠
　　太乙灵方链紫荷紫荷飞尽髪皤皤猿啼巫峡晓云薄鴈宿洞庭秋月多导引岂如桃叶舞歩虗宁比竹枝歌华阳旧隐莫归去水没芝田生緑莎
　　颍州从事西湖亭防饯
　　西湖清防不知回一曲离歌酒一杯城带夕阳闻鼓角寺临秋水见楼台兰堂客散蝉犹噪桂檝人稀鸟自来独想征车过巩洛此中霜菊绕潭开
　　州留别李诩
　　泣玉三年一见君白衣憔悴更离羣杨隄惜别春潮晩花榭留欢夜漏分孤馆宿时风带雨逺帆归处水连云悲歌曲尽莫重奏心绕闗河不忍闻
　　余谢病东归王秀才见寄今潘秀才南棹奉酬
　　酷似牢之玉不如落星山下白云居春耕旋搆金门客夜学兼脩玉府书风扫碧云迎鸷鸟水还沧海养嘉鱼莫将年少轻时节王氏家风在石渠
　　献韶阳相国崔公
　　一匮为功极九层康庄犹自劒【一作独】棱棱舟回北渚经年泊门接东山尽日登万国已闻传玉玺百官犹望启金縢贤良防致唐虞世独倚江楼笑范増
　　郡斋夜坐寄旧乡二侄
　　千官奉职衮龙垂旅卧淮阳鬓日【宋本一作已】衰三月巳乖棠树政二年空负竹林期楼侵白浪风来逺城抱丹岩日到迟长欲挂帆君莫笑越禽花晩梦南枝
　　病间寄郡中文士
　　卢橘含花处处香老人依旧卧清漳心同客舍惊秋早迹似僧斋厌夜长风巻翠帘琴自响雨凝朱阁簟先凉明朝欲醉文中彦犹觉吟声带越乡
　　贺少师相公致政【并序】
　　少师相公未及悬车之年【宋本有二表二字】乞罢将相徴于近代更无比肩余受恩门馆窃抒长句寄献
　　六十悬车自古稀我公年少独忘机门临二室留侯隐棹倚三川越相归不拟优游同陆贾已回清白遗胡威龙城鳯沼棠隂在只恐归【宋本作】鸿更北飞
　　题崔处士山居
　　坐穷今古掩书堂二顷湖田一半荒荆树有花兄弟乐橘林无实子孙忙龙归晓洞云犹湿麝过春山草自香向夜欲归心万里故园松月更苍苍
　　疾【宋本作病】后与郡中羣公防李秀才
　　强留嘉客防王孙岩上余花落酒樽书院欲开虫【宋本作尘】网户讼庭犹掩雀罗门耳虗尽日疑琴癖眼暗经秋觉镜昏莫引刘安倚西槛夜来红叶下江村
　　晨起白云楼寄龙兴江准上人兼呈窦秀才【秀才方自竟陵回】
　　兹楼今是望乡台乡信全稀晓鴈哀山翠万重当槛出水华千里抱城来东岩月在僧初起南浦花残客巳回欲吊灵均能去否秋风还有木兰开
　　防饯李员外【并序】
　　李羣之员外从事荆南尚书杨公诏征赴阙俄为淮南相国杜公辟命自汉上舟行至此郡于云楼防罢解缆阻风却回因赠
　　病守江城眼暂开昔年吴越共衔杯膺舟出镇虗陈榻郑履还京下隗台云叶渐低朱阁掩浪花初起画樯回心期解印同君醉九曲池西望月来
　　詶钱汝州【并序】
　　汝州钱中丞以浑赴郢城见寄佳什恩怜过等宠饰逾深虽吟咏忘疲实楷模不及輙率荒浅依韵献詶白雪多随汉水流漫劳旌斾晩悠悠笙歌暗写终年恨台榭潜消尽日忧鸟散落花人自醉马嘶芳草客先愁怪来雅韵清无敌三十六峯当庾楼
　　将归姑苏南楼饯送李明府
　　无处登临【一作楼】不系情一凭【一作瓶】春酒醉髙城暂移罗绮见山色才驻管闻水声花落西亭添别梦【一作恨】栁隂南浦促归程前期迢逓今宵短更倚朱栏待月明
　　和浙西从事刘三复送僧南归
　　楚客送僧归故乡海门帆势极潇湘碧云千里暮愁合白雪一声春思长开院草花平讲席绕龛藤叶盖禅床怜师不得随师去已戴儒冠事素王【前半与和友人送僧归桂州灵岩寺诗同】
　　送上元王明府赴任
　　莫言名重懒驱鸡六代江山碧海西日照蒹葭明楚塞烟分杨栁见隋隄荒城树暗沈书浦旧宅花连罨画溪官满定知归未得九重霄汉有丹梯
　　送沈卓少府任江都【或作赵嘏诗】
　　炀帝都城春水邉笙歌夜上木兰船三千宫女自【一作日】涂地十万人家如洞天艳艳花枝官舍晩重重云影寺墙连少年作尉须兢慎莫向楼前坠【宋本作堕】马鞭
　　酬邢杜二员外【并序】
　　新安邢员外懐洛下旧居新定杜员外思闗中故里【宋本有各防缄示因寄一诗以酬十字】
　　雪带东风拂画屏客星悬处聚文星未归嵩岭暮云碧久别杜陵春草青熊轼并驱因【宋本作同】雀噪隼旟齐驻是鸿冥岂知京洛旧亲友梦绕潺湲江上亭
　　经故丁补阙郊居
　　死酬知巳道终全波暖孤氷且自坚鵩上承尘才一日鹤归华表巳千年风吹药蔓迷樵径雨暗芦花失钓船四尺孤坟何处是阖闾城外草连天
　　陪宣城大夫崔公泛后池兼北楼防二首
　　陪泛芳池醉北楼水花繁艳照膺舟亭台隂合树初昼弦管韵髙山欲秋皆贺虢岩终选傅自伤燕谷未逢邹昔时恩遇今能否一尉沧洲巳白头
　　江上西来共鸟飞翦荷浮泛似轻肥王珣作簿公曽喜刘表为邦客尽依云外轩通早景风前箫鼓送残【宋本作斜】晖宛陵行乐金陵住遥对家山未忆归
　　留别赵端公【并序】
　　余行次钟陵府中诸公宴饯赵端公晓赴郡斋宿约予来且整棹因留别
　　海门征棹越龙泷暂寄华筵倒玉缸箫鼓散时逢夜雨绮罗分处下秋江孤帆巳过滕王阁髙榻留眠谢守却愿烟波阻风雪待君同拜碧油幢
　　寄阳陵处士
　　旧隐青山紫桂隂一书迢逓寄归心谢公楼上晩花盛扬子宅前春草深吴岫雨来溪鸟浴楚江云暗岭猿吟野人宁忆沧洲畔【宋本一作伴】防待吹嘘定至音
　　与张道士同访李隐居不遇
　　千岩万壑独擕琴知在陵【一作龙】阳不可寻去辙巳平秋草遍空【一作寒】斋长掩暮云深霜寒橡栗留【一作霜严枳橘供】山鼠月冷菰蒲散水禽惟有西隣【宋本作林】张仲蔚坐来同怆别离心
　　闻州中有防寄崔大夫兼简邢羣评事
　　箫鼔【宋本作管】筵开列翠娥玉杯金液耀金波池邉雨过飘帷幕海上风来动绮罗顔子巷深青草遍庾君楼迥碧山多甘心不及同年友卧听行云一曲歌
　　寄殷尧籓秀才
　　十载功名翰墨林为从知巳信浮沉青山有雪谙松性碧落无云称鹤心带月独归萧寺逺玩花频醉庾楼深思君一见如琼树空把新诗尽日吟
　　赠河东虞押衙二首【永兴公孙亦善书】
　　长劒髙歌换素衣君恩未报不言归旧精【一作工】鸟篆谙书体新授龙韬识战机万里徃来征马瘦十年离别故人稀平生志气何人见空上西楼望落晖
　　吴门风水各萍流月满花开嬾独游万里山川分晓梦四隣歌管送春愁昔年顾我长青眼今日逢君尽白头莫向樽前更惆怅古来投笔总封侯
　　陵阳春日寄汝洛旧游
　　百年身世似飘蓬泽国移家叠嶂中万里緑【一作顷碧】波鱼恋钓九重青汉鹤愁笼西池水冷春岩雪南浦【一作陌】花香晓树风纵有【一作酌】芳樽心不醉故人多在洛城东酬杜补阙初春雨中泛舟次横江喜裴郎中相迎见寄
　　江馆维舟为庾公暖波防渌雨蒙蒙红桥迤逦春岩下朱斾聨翩晓树中栁滴圎波生细浪梅含香艶吐轻风郢歌莫问青山吏【一作客】鱼在深池鸟在笼
　　送张厚浙东脩谒
　　凉露清蝉栁泊空故人遥指浙江东青山有雪松当涧碧落无云鹤出笼齐唱离歌愁晩月独看征棹怨秋风定知洛下声名士共説膺门得孔融
　　酬副使郑端公见寄
　　一日髙名遍九州珠仍向道中求郢中白雪慙新唱涂上青山忆旧游【端公顷在当涂县青山别墅肄业予尝守邑因沐见知也】笙磬有文终易别珠玑无价竟难酬栁营迢逓江风濶夜夜孤吟月下楼
　　酬绵州于中丞使君见寄
　　故人书信越褒斜新意虽多旧约賖皆就一麾先去国共谋三径未还家荆巫夜隔巴西月鄢郢春连汉上花半月离居犹怅望可堪垂白各天涯
　　春早郡楼书事寄呈府中羣公
　　两鬓垂丝髪半霜石城孤梦绕襄阳鸳鸿幕里莲披槛虎豹营中栁拂墙画舸欲行春水急翠帘初巻暮山长岘亭风起花千片流入南湖尽日香
　　元处士自洛归宛陵山居见示詹事相公饯行之什因赠
　　紫霄峰下絶韦编旧隐相如结袜前【元君旧隐庐山学易常为相国师服】月落尚留东阁醉风髙还忆北眠江城夜别潇潇雨山槛晴归漠漠烟一顷豆花三顷竹想应【宋本作因】抛却钓鱼船
　　送元昼上人归苏州兼寄张厚二首
　　自卜闲居荆水幽【一作头】感时相【宋本作伤】别思悠悠一樽酒尽青山暮千【一作万】里书回碧树秋深巷久贫知【一作长】寂寞小诗多病尚【一作也】风流昼公此去应相问为説沾巾【一作衣】忆旧游
　　二年无事客吴乡南陌春园碧草长共醉八门回画舸独还三径掩书堂前山雨过池塘满小院秋归枕簟凉经歳别离心自苦何堪黄叶落清漳
　　送陆拾遗东归
　　独振儒风【一作负才名】遇盛时紫泥初出【一作降】世人知文【一作封】章报主非无意书劒还家素有期秋寺卧云移棹晩暮江【一作天】乗月落帆迟东归自是縁清兴莫比商山咏紫芝
　　湖【宋本作湘】南徐明府予之南隣久不还家因题林馆
　　湘南官满不归来髙阁经年掩緑苔鱼溢池塘秋雨过鸟还洲岛暮云回阶前石稳棋终局外山髙酒满杯借问先生在何处一篱踈菊又花开
　　酬和杜侍御【并序】
　　河中杜侍御只命本府自钟陵舟抵汉上道出兹郡以某专使迎接先防雅什见贻窃慕清才輙酬和
　　花时曽省杜陵游闻下书帷不举头因过石城先访戴欲朝金阙暂依刘征帆夜转鸬鷀穴【一作峤】骋骑春辞鹳雀楼正把新诗望南浦棹歌应是木兰舟
　　酬河中杜侍御重寄
　　五色如丝下碧空片帆还绕楚王宫文章巳变南山雾羽翼应抟北海风春雪预呈霜简白晓霞先染绣衣红十千沽酒留君醉莫道归心似转蓬
　　寄献三川守刘公【并序】
　　余奉陪三川守刘公防言尝防询访行止因话一麾之任冀成三径之谋特防俯鉴丹诚寻许慰荐属移居履道卧疾弥旬輙抒二章寄献
　　三川歌颂彻咸秦十二楼前侍从臣休闭玉笼留鸑鷟早开金埓纵骐驎花深穉榻迎何客月在膺舟醉防人自笑【一作叹】东风过寒食茂陵寥落未知春
　　半年三度转蓬居锦帐心防羡隼旟老去自惊秦塞鴈病来先忆楚江鱼长闻季氏千金诺更望刘公一纸书春雪未晴春酒贵莫教愁杀马相如
　　送段觉之西蜀结婚
　　词赋名髙身不闲防衣如锦度函闗镜中鸾影罗威去劒外花归卫玠还秋浪逺侵黄鹤岭暮云遥断碧鸡山此时人问西逰客心在重霄鬓欲斑
　　长庆寺遇常州阮秀才
　　髙阁晴轩对一峰毗陵书客此相逢晩收红叶题诗遍秋待黄花酿酒浓山馆日斜喧鸟雀石潭波动戏鱼龙上方有路应知处踈磬寒蝉树防重
　　赠闲师
　　近日髙僧更有谁宛陵山下遇闲师东林共许三乗学南国争传五字诗初到庾楼红叶坠夜投萧寺碧云随秋江莫惜题佳句正好磷磷见底时
　　东游留别李丛秀才
　　烦君沽酒且登楼罢唱离歌説逺游文字岂劳诸子重风尘多幸故人忧数程山路长侵驿千里家书动隔秋起凭栏干各垂泪又驱羸马向东州
　　竹林寺别友人
　　骚人吟罢起乡愁暗觉年华【宋本作光】似水流花满谢城伤共折蝉鸣萧寺喜同游前山月落杉松晓深夜风清枕簟秋明日分襟又何处江南江北路悠悠
　　送武处士归章洪山居
　　形影无羣消息沉登闻三击血沾襟皇纲一日开寃气青史千年重壮心知【宋本一作却】望乌台春树老独归蜗舍暮云深何时纵有征书去雪满重山不可寻
　　题义女亭
　　身没兰闺道日明郭南寻得旧池亭诗人愁立暮山碧贾客怨离秋草青四望月沉疑掩镜两檐花动认收屏至今乡里风犹在借问谁传义女铭
　　吴门送振武李从事
　　晩促离筵醉玉缸伊州一曲泪双双欲擕刀笔从新幕更宿烟霞别旧胡马近秋侵紫塞吴帆乗月下清江嫖姚若许传书檄坐筑三城看受降
　　郊居春日有懐府中诸公并柬王兵曹
　　欲学渔翁钓艇新濯缨犹惜九衢尘花前更谢依刘客雪后空懐访戴人僧舍覆棊消白日市楼賖酒过青春一山桃杏【宋本一作李】同时发谁似东风不厌贫
　　同韦少尹伤故卫尉李少卿
　　客醉更长乐未穷似知身世一宵空香车【一作街】寳马嘶残月暖阁佳人哭晓风未巻绣筵朱阁上巳开尘席画堂中何须更赋山阳笛寒月沉西水向东
　　舟行早发庐陵郡郭寄滕郎中
　　楚客停桡太守知露凝丹叶自秋悲【宋本一作时】蟹螯只恐相如渴鲈鲙应防曼倩饥风巻曙云飘角逺雨昏寒浪挂帆迟离心更羡髙斋夕巫峡花深醉玉巵
　　闻邉将刘臯无辜受戮
　　外监多假帝王尊威胁偏禆势不存才许誓心安玉垒已闻传首动金门三千客里宁无义五百人中必有恩却頼汉庭多烈士至今犹自伏蒲轮
　　送薛秀才南游
　　姑苏城外栁【宋本作草】初凋同上江楼更寂寥绕壁旧尘风漠漠对寒竹雨潇潇怜君别路随秋鴈尽我离觞任晩潮从此草应有处白云青草一相招
　　夜归孤山寺寄卢郎中
　　青山有志路犹賖心在琴书自忆家醉别庾楼山色晓夜归萧寺月光斜落帆露湿回塘栁开院风惊满地花他日此恩须报得莫言空爱旧烟霞
　　赠桐庐房明府先軰
　　帝城春榜谪灵仙四海声华二十年阙下书功无后軰巻中文字掩前贤官闲每喜江山静道在宁忧雨露偏自笑小儒非一鹗亦趋门屏冀相怜
　　甘露寺感事贻同志
　　云蔽长安路更賖独随渔艇老天涯青山尽日寻黄绢沧海经年梦綘纱雪愤有期心自壮报恩无处髪先华东堂旧侣勤书劒同出膺门是一家
　　防溪夜回寄道上人
　　南郭烟光异世间碧桃红杏水潺潺猿来近岭猕猴散鱼下深潭翡翠闲犹阻晩风停桂檝欲乗春月访松闗几回防杖终难去洞口云归【一作深】不见山
　　客至【或作赵嘏诗】
　　得路逢津更俊才可怜鞍马照春来残花几【一作落】日小斋闭大笑一声幽抱开袖拂碧溪寒缭绕冠欹红树晩徘徊相逢少【一作分】别更堪恨何必秋风江上台
　　经李给事旧居
　　归作儒翁出致君故山谁复有遗文汉庭使气摧张禹楚国懐忧送范云枫叶暗时迷旧宅芳【一作茅】花落处认荒坟朱弦一奏沈湘怨风起寒波日欲曛
　　新兴道中【此下三首宋本阙】
　　芙蓉村歩失官金折狱无功不可寻初挂海帆逢歳暮却开山馆值春深波浑未辨鱼龙迹雾暗宁知蚌心夜傍归舟望渔火一溪风雨两岩隂
　　下第有懐亲友【并序】
　　余下第寓居杜陵亲友间或登上第或遂闲居或抵湘沅或游鄜畤因抒长句
　　万山晴雪九衢尘何处风光寄梦频花盛庾园擕酒客草深顔巷读书人征帆又过湘南月旅馆还悲渭北春无限别情多病后杜陵寥落在漳濵
　　中秋夕寄大梁刘尚书
　　汴人迎拜洛人留虎豹旌旗拥碧油刁斗严更军耳目戈鋋长控国咽喉栁营出号风生纛莲幕题诗月上楼应念散郎千里外去年今夜醉兰舟
　　七言絶句二十六首
　　缑山庙
　　王子求仙月满台玉箫清转鹤徘徊曲终飞去不知处山下碧桃花自开
　　秋日
　　琪树西风华簟秋楚云湘月忆同逰髙歌一曲掩明镜昨日少年今白头
　　寄桐江隐者
　　潮去潮来洲渚春山花如绣草如茵严陵台下桐江水解钓鲈鱼能防人
　　送宋处士
　　卖药脩琴归去迟山风吹落桂花时世间甲子须防过【宋本作事】逢着仙人【宋本作翁】莫看碁
　　听吹鹧鸪
　　金谷歌传第一流鹧鸪清怨碧云愁夜来省得曽闻处万里月明湘水秋
　　秦楼曲
　　秦女梦余仙路遥月风簟夜迢迢伴郎翠鳯双飞去三十六宫闻玉箫
　　学仙二首
　　汉武迎仙紫禁秋玉笙瑶瑟祀昆丘年年望断无消息空闭重城十二楼
　　心期仙诀意无穷彩画云车起夀宫闻有三山未知处茂陵松栢满西风
　　酬康州韦侍御同年
　　桂檝美人歌木兰西风袅袅露漙漙夜寒曲尽意不尽月在潇湘洲渚寒
　　金谷园
　　三惑沉身是此园古藤荒草野【一作暮】禽喧二十四友一朝尽爱妾坠楼何足言
　　旌儒庙
　　寒谷【一作栢】隂风万古悲儒冠相枕死秦时庙前亦有商山路不学老翁歌紫芝
　　寄宋次都
　　朱槛烟霜夜坐劳美人南国旧同袍山长水逺无消息瑶瑟一弹秋月髙
　　夜泊永乐有懐
　　莲渚愁红荡碧波吴娃齐唱采莲歌横塘一别千余里芦苇萧萧风雨多
　　鸿沟
　　相持未定各为【一作懐】君秦政山河此地分力尽乌江千载后古沟荒草起寒云
　　重经四皓庙二首
　　峩峩商岭采芝人雪顶霜髯虎豹茵山酒一壶歌一曲汉家天子忌功臣
　　避秦安汉出蓝闗松桂花隂满旧山自是无人有归意白云常在水潺潺
　　楚宫怨二首
　　十二山晴花尽开楚宫双阙对阳台细腰争舞君沉醉白日秦兵江上来
　　猎骑秋来在内稀渚宫云雨湿龙【一作君】衣腾腾战鼔动城阙江上【一作畔】射麋殊未归
　　晨起西楼【宋本阙】
　　留情深处驻横波敛翠凝红一曲歌明月下楼人未散共愁三迳是天河
　　酬江西卢端公蓝口阻风见寄之什
　　又防刀笔从膺舟蓝口风髙桂檝留还似郢中歌一曲夜来春雪照西楼
　　途经秦始皇墓
　　龙盘虎踞树层层势入浮云亦是崩一种青山秋草里路人唯拜汉文陵
　　题楞伽寺
　　碧烟秋寺泛湖来水浸城根古堞摧尽日伤心人不见石榴【一作楠】花满【一作发】旧歌台
　　赠何处士
　　东别茅峰北去秦梅仙书里説知人白头主印青山下虽过唐生不敢亲
　　经故太尉段公庙
　　徒想追兵缓翠华古碑【一作城边】荒庙闭松花纪生不向荥阳死岂有山河属汉家
　　鹭鸶【此诗元本阙见宋本】
　　西风淡淡水悠悠雪照丝飘带雨愁何事归心倚前阁緑蒲红蓼练塘秋
　　夏日寄江上亲友
　　雨过山前日未斜清蝉嘒嘒落槐花车轮南北已无限江上故人才到家
　　附録
　　伤李秀才
　　曽醉笙歌日正迟醉中相送易前期橘花满地人亡后菰叶连天雁【一作客】过时琴倚旧尘漠漠劒横新塜草离离河桥酒熟平生事更向东流奠一巵
　　卧疾
　　寒灯尽月斜晖佩马朝天独掩扉清露已凋秦塞栁白云空长越山薇病中送客难为别梦里还家不当归惟有寄书书未得卧闻燕鴈向南飞【已上二诗元本正集阙见宋本今附于此】








　　丁卯诗集巻上
　　钦定四库全书
　　丁卯诗集巻下
　　唐　许浑　撰
　　近体诗
　　五言律诗一百九十四首
　　赠萧链师【并序】
　　錬师贞元初自梨园选为内妓善舞柘枝宫中莫有伦比者宠锡甚厚及驾幸奉天以病不获随辇遂失所止洎复宫阙上颇怀其义【一作艺】求之浃日得于人间后闻神仙之事谓长生可致乞奉黄老上许之诏居嵩南洞清观迨今八十余矣雪肤花顔与昔无异则知鹤之夀安得不由所尚哉因赋此诗题于院壁
　　曽试昭阳曲瑶斋帝自临红珠络綉帽翠钿束罗衿双阙朝尘起千门宿露隂出宫迷国歩囬驾轸皇心桂殿春空晩椒房夜自深急宣求故劒冥契得遗簮暗记神仙传潜封玉女【一作女史】箴壶中知日永掌上畏年侵莫比班家扇寕同卓氏琴云车辞鳯辇羽帔别鸳衾网防鱼游笼开鹤戱林洛烟浮碧汉嵩月上丹岑露【一作雾】草争三秀风篁共八音吹笙延鹤舞敲磬引龙吟旄节纎腰举霞杯皓腕斟还磨照寳镜犹挿辟寒金东海人情变南山圣夀沉朱顔常似渥绿髪巳如防飬气齐生死留形尽古今更求应不见鸡犬日骎骎
　　冬日宣城开元寺赠元孚上人
　　一钵事南宗僧仪称病容曹溪花里别萧寺竹前逄烛影深寒殿经声彻曙钟欲斋檐睡【一作下】鸽【宋本作鹆】初定壁吟蛩诗继休遗韵书传永逸踪艺多人誉洽机【宋本作缘】絶道情浓汲涧瓶沉眠堦锡挂松云鸣新放鹤池卧旧降龙露茗山厨焙霜秔野碓舂梵文明处译禅衲暖时缝层塔题应徧飞轩歩不慵绣梁交薜荔画井倒芙蓉翠户埀旗网朱列劒锋寒风金磬逺晴雪玉楼重妙理三乘达清才万象供山髙横睥睨滩浅聚艨艟防雾【宋本作霭】苍平楚残晖淡逺峯林踈霜摵摵波静月溶溶剑出因雷焕琴全【宋本作焦】遇蔡邕西方知【宋本作如】有社支许合相从
　　维舟秦淮过温州李给事宅
　　给事为日青溪醉隐衔氷池通极浦雪径绕髙岩珠玉砂同弃【宋本作见】松筠草【宋本作梅坠】共芟帝圗忧一失臣节耻三缄代有王陵戅时无靳尚谗定应直笔寕为发空函雾黒连云栈风狂截海帆石梯迎雨润沙井带潮咸蜡屐青笻杖蓝轝白罽衫应劳北归梦山路正巉巉
　　蒜山津【一作登蒜山】观发军
　　羽檄徴兵急辕门选将雄犬羊忧破竹貔虎【宋本作武】极飞蓬定繋【宋本一作击】猖狂贼何烦矍铄翁更探黄石【宋本作谷】略重振黒山功别马嘶营栁惊乌散井桐低星连寳剑残月譲雕弓浪晓戈鋋里山晴鼓角中甲开鱼照水旗飏虎拏风去想金河逺行闻【一作知】玉塞空汉廷应有问师律在元戎
　　送从兄别驾归蜀川【并序】
　　从兄彦昭与桂阳令韦伯达贞元中俱为千牛伯达官至王府长史长庆中非罪受谴前年防赦复故秩诏未及而巳殁从兄自蜀而南发旅榇归涂上既而西还因成十韵赠别
　　闻与湘南令童年侍玉墀家留秦塞曲官谪瘴溪湄道直奸臣屏寃深圣主知逝川东去疾霈泽北来迟青汉龙髯絶苍岑【一作山】马鬛移【一作悲】风凄闻笛处月惨罢琴时客路黄公庙乡关白帝祠巳称鹦鹉赋寕诵脊令诗逺道书难达长亭酒莫持【一作重违】当慿蜀江水万里寄相思
　　金陵阻风登延祚阁
　　极目皆陈迹披圗问逺公戈鋋三国后冠葢六朝中葛蔓交残垒芒【或作苔】花没后【宋本作废】宫水流箫鼓絶山在绮罗空极浦千艘聚髙台一径通云移巫【宋本作吴】岫雨潮转楚江风登阁慙漂梗停舟忆防篷归期与归路杉桂海门东
　　送林处士自闽中道越由霅抵两川
　　书劒少青眼烟【宋本作风】波初白头乡关背黎岭客路转苹洲处困道难固乘时恩易酬镜中非访戴劒外欲依刘髙枕海天暝落帆江雨秋鼍声应逺鼓蜃气学危楼智士【宋本作者】役千虑达人经【一作轻】百忧唯闻陶靖节多在醉乡游
　　宣城赠萧兵曹
　　桂檝谪湘渚三年波上春舟寒剡溪雪衣破洛城尘客道耻揺尾皇恩寛犯鳞花时去国逺月夕上楼频贪酒不辞病佣书非为贫行吟值渔父坐隐对樵人紫陌罢双辙碧潭穷一纶髙歌更南去烟水是通津
　　秋夕宴李侍御宅
　　公子徴词客秋空递玉杯月髙罗幕卷风度锦屏开鳯管添簧品鹍弦促柱哀转喉云旋合埀手露徐来烛换三条烬香销十炷灰蛩声闻鼔歇萤焰触帘囬广槛烟分栁空庭露积苔觧酲湏满酌应为拨新醅
　　晨自竹径至龙兴寺崇隠上人院
　　佛寺通南径僧堂倚北坡藤隂迷晩竹苔滑仰【去声】晴莎病忆春前别闲宜雨后石横闻水逺林缺见山多欲结三天社初降十地魔毒龙来有窟灵鹤去无窠客路随萍梗乡园失薜萝禅心如可学不借鲁阳戈
　　嵗暮自广江至新兴徃复中题峡山寺四首
　　夜醉晨方醒孤吟恐失羣海防潮上见江鹄雾中闻未腊梅先实经【一作终】冬草自薫树随山崦合泉到石棱分虎迹空林雨猿声絶岭云萧萧异乡鬓明日共丝棼【出左传治丝而棼之注乱也】
　　薄暮缘西峡停桡一访僧鹭巢横卧栁猿饮倒埀藤水曲岩千叠云重树百层山风寒殿磬溪雨夜船灯滩涨危槎没泉冲怪石崩中台一襟泪嵗杪别良朋
　　宻树分苍壁长溪抱碧岑海【一作山】风闻鹤逺潭日见鱼深松盖环清韵榕根架绿隂【南方大叶榕树枝危者輙生根埀入地如柱大】洞丁多斵石蛮女半淘金【端州斵石涂涯县淘金为业】南浦惊春至西楼送月沉江流不过岭何处寄归心
　　月在行人起千峯复万峯海虚争翡翠溪逻闘芙蓉【南方呼市为虚呼戍为逻新州有翡翠虚芙蓉逻也】古木髙生槲隂池满种松【木槲花生于他树槎枿池沼多松谓之水松也】火探深洞燕香送逺潭龙【南方持火于乳洞中取燕而食康州悦城县有温媪龙即蛇也随水徃舟船至人家或千里外皆以香酒果送之】蓝坞寒先烧禾堂晩并舂【种蓝多在坞中先烧其地人以木槽为防禾谓之防堂】更投何处宿西峡隔云钟
　　南海使院对菊怀丁夘别墅
　　何处曽移菊溪桥鹤岭东篱踈还有艶园小亦无丛日晩秋烟里星防晓露中影揺金涧水香染玉潭风罢酒慙陶令题诗荅谢公朝来数花发身在尉佗宫
　　和李相国【并序】
　　防宾客李相国见示和宣武卢仆射以吏部髙尚书自江南赴阙贶大梨白鹇因赠五言六韵攀和
　　巨实珍呉果驯雏重越禽摘来渔浦上防在兎园隂霜合凝丹颊风披敛素襟刀分琼液散笼蔽雪华【或作花】深虎帐斋中设龙楼洛下吟含消兼受彩应贵冢卿心陪少师李相国崔宾客宴居守狄仆射池亭
　　池色似潇【一作拟三】湘仙舟日正长燕飞惊蛱蝶鱼戱【一作跃】动鸳鸯云聚【一作定】歌初转风廽舞欲翔暖醅松叶嫩寒粥杏花香罗绮留春色笙竽送晩光何湏明月夜【一作下】红烛在华堂
　　泛五云溪
　　此溪何处路遥问白髯翁佛庙千岩里人家一岛中鱼倾荷叶露蝉噪栁林【宋本作枝】风急瀬鸣车轴防波漾钓筒石苔萦棹绿山果拂舟红更就前溪宿村桥与剡通
　　王居士
　　笻杖倚柴关都城卖卜还雨中耕白水云外劚青山有药身长健无机性自闲即应生羽翼华表在人间
　　早秋三首
　　遥夜泛清瑟西风生翠萝残萤委玉露早雁拂金【一作银】河髙树晓还宻逺山晴更多淮南一叶下自觉老烟波一叶下前墀淮南人巳悲蹉青汉望迢递白云期老信相如渴贫忧曼倩饥生公与园吏何处是吾师蓟北雁犹逺淮南人巳悲残桃闲堕井新菊亦侵篱书劒岂相误琴樽聊自持西斋风雨夜更有咏贫诗
　　洛东兰若夜归
　　一衲老禅床吾生半异乡管弦愁里老【宋本作醉】书劒梦中忙鸟急山初暝蝉稀树正凉又归何处去尘路月苍苍
　　送叚觉归杜曲闲居
　　书剑南归去山扉别几年苔侵岩下路果落洞中泉红叶髙斋雨青萝曲槛烟寕知逺游客羸马太行前寄天乡【宋本作香】寺仲仪上人富春孙处士
　　诗僧与钓翁千里两情通云带雁门雪水连渔浦风心期荣辱外名挂是非中嵗晩亦归去田园清洛东
　　寄契盈上人
　　何处是西林踈钟复逺砧鴈来秋水阔鸦尽夕阳沉婚嫁乖前志功名异夙心汤师不可问江水碧云深
　　晨起二首
　　桂树绿层层风防烟露凝檐楹衔落月帏幌耿残灯蕲簟曙香冷越瓶秋水澄心闲即无事何异住山僧残月皓烟露掩门深竹斋水虫鸣曲槛山鸟下空阶清镜晓防发素琴秋寄怀因知北客【一作卧】日与世情乖
　　晓发鄞江北渡寄崔韩二先軰
　　南北信多岐生涯半别离地穷山尽处江泛水寒时露晓蒹葭重霜晴橘柚埀无劳促回檝千里有心期
　　盈上人
　　月沉霜巳凝无梦竟【一作对】寒灯寄世何殊客修身未到僧二毛梳上雪双泪枕前氷借问曹溪路山多树几层
　　广陵道中
　　城势已坡陁城邉东逝波绿桑非苑树青草是宫莎山暝牛羊少水寒鳬鴈多因髙一囬首还咏黍离歌
　　宿开元寺楼
　　谁家歌褭褭孤枕在西楼竹色寒清簟松香染翠帱月移珠殿晓风逓玉筝秋日出应移棹三湘万里愁
　　洞灵观冬青
　　霜霰不凋色两株交石坛未秋红实浅经【一作终】夏绿隂寒露重蝉鸣急风多鸟宿难何如西禁栁晴舞玉防干
　　友人自荆襄归江东【新防其偶】
　　商洛转江濆一杯聊送君劒愁龙失伴琴怨鹤离羣楚驿枕秋水湘帆凌暮云猿声防肠处应向雨中闻
　　送同年崔先軰
　　西风帆势轻南浦遍离情菊艶含秋水荷花递雨声扣舷滩鸟没移棹草虫鸣更忆前年别槐花满鳯城
　　山鸡
　　珍禽暂不扃飞舞跃前庭翠网摧金距雕笼减绣翎月圎疑望镜花暖似依屏何必旧巢去山山芳草青
　　孤鴈
　　昔年防颉颃池上霭春晖霄汉力犹怯稲梁心巳违芦洲寒独宿【一作立】榆塞夜孤飞不及营巢燕西风相逐【一作伴】归
　　寓怀
　　南国浣纱伴盈盈天下姝盘金明綉带动【一作鳯】佩响罗素手怨瑶瑟清心悲玉壶春华坐销落未忍泣蘼芜【一作嫁狂夫】
　　洛中游眺贻同志
　　康衢一望通河洛正天中楼势排髙鳯桥形架【一作挂】防虹逺山晴带雪寒水晩多风防日还携手鸟鸣花满宫
　　夏日戯题郭别驾东堂
　　防风起画鸾金翠暗晩树埀朱实春篁露粉竿散香蕲簟滑沉水越瓶寒犹恐何郎热氷生白玉盘
　　长安旅夜
　　乆客怨长【一作良】夜西风吹鴈声云移河汉【一作色】浅月泛露华清掩瑟独【一作必】凝思缓歌空寄情门前有归路迢递洛阳城
　　鸂鶒
　　池寒栁复凋独宿夜迢迢雨顶冠应冷风毛劒欲飘故巢迷碧水旧侣越丹霄不是无归【一作栖】处心髙多寂寥
　　懿安皇太后挽歌词
　　陵前春不尽陵下夜何穷未信金蚕老先惊玉燕空挽移兰殿月笳引栢城风自此随龙驭乔山翠霭中
　　示弟
　　自尔出门去泪防长满衣家贫为客早路逺得书稀文字何人赏【一作谁人重】烟波几日归秋风正揺落孤鴈又南飞
　　送汤处士反初卜居曲江
　　鴈门归去逺埀老脱袈裟萧寺休为客曹溪便寄家绿琪千嵗树黄瑾四时花别怨应无限门前桂水斜
　　发灵溪【一作虚】馆
　　山多水不穷一叶似渔翁鸟浴寒潭雨猿吟暮岭风杂英埀锦绣众籁合丝桐应有曹【一作桃】谿路千岩万壑中
　　题杜居士
　　松偃石床平何人识姓名溪氷寒棹响岩雪夜防明机尽心猿伏神闲意马行应知此来客身世两无情
　　神女祠
　　停车祠圣女凉叶下隂风龙气石床湿鸟声【一作鸣】山庙空长眉留桂绿丹脸寄莲【一作兰】红莫学阳台畔朝云暮雨中
　　送李定言南游
　　酒酣轻别恨酒醒复离忧逺水应移棹髙峯更上楼簟凉清露夜琴响碧天秋重惜芳樽宴满城无旧游
　　早发中岩寺别契直上人
　　苍苍松桂隂残月半西岑素壁寒灯暗红炉夜火深厨开山防散钟尽岭猿吟行役方如此逄师懒话心
　　行次潼关题驿后轩
　　飞阁极层台终童【终童山名】此路囬山形朝阙【一作岳】去河势抱【一作入】关来鴈过秋风急蝉【一作鸡】鸣宿雾开平生无限意驱马任尘埃
　　晨起【宋本作至】南亭呈裴明府
　　南斋梦钓竿晨起月犹残露重萤依草风髙蝶委兰池光秋镜澈山色晓【宋本作曙】屏寒更恋陶彭泽无心议去官
　　灞东题司马郊园
　　楚翁秦塞住昔事李轻车白社贫思橘青门老种【宋本作仰】读书三径草沽酒一篱花更欲防芝术商山便寄家
　　游维山新兴寺宿石屏村谢叟家
　　晩过石屏村村长日渐【一作易】曛僧归下岭见人语隔溪【一作江】闻谷响寒耕雪山明夜烧云家家扣铜鼔欲赛鲁将军【村有鲁肃庙】
　　送从兄归隐蓝溪三首
　　名髙犹【一作尚】素衣【或作气髙身不达】穷巷掩荆扉渐老故人少乆贫豪客稀塞云横劒望山月抱琴归几日蓝溪醉藤花拂【一作莫遣蓝溪路青苔满】钓矶
　　京洛多髙盖怜兄剧防蓬身随一劒老家入万山空夜忆萧关月行悲易水风无人知此意甘卧白云中燕鴈下秋塘田家自此忙移蔬通逺水收果待繁霜野碓防秔滑山厨焙茗香客来还有酒随事宿茅堂
　　思归
　　叠嶂平芜外依依识旧邦气髙诗易怨愁极酒难降树暗支公院山寒谢守防殷勤楼下水防日到荆江
　　晩泊七里滩
　　天晩日沉沉归舟系栁隂江村平见寺山郭逺闻砧树宻猿声响波澄鴈影深荣华暂时事谁识子陵心
　　寄题商洛王隠居
　　近逄商洛客知尔住南塘草阁平春水柴门掩夕阳随蜂收野蜜寻麝采生香更忆前年醉松花满石牀
　　晨装【一本作洛中】
　　带月饭行侣西游关塞长晨鸡鸣逺戍宿鴈起寒塘云巻四山雪风凝千树霜谁家游侠子【一作歌舞散】沉醉卧兰堂【一作停骖一囬首隠隐见嵩阳】
　　题韦隠居西斋【一作韦处士山居】
　　劚药去还归家人半掩扉山风藤子落溪雨豆花肥寺逺僧来少桥危客过稀不闻砧杵动【一作响】应觧制荷衣
　　送李暝秀才西行
　　万里不辞劳寒装叠緼【一作雪】袍停车山店雨挂席海门涛鹰势暮偏急鹤声秋更髙知君北邙路留劒泣黄蒿
　　马鎭西故第
　　将军乆巳没行客自兴哀功业山长在繁华水不廽乱藤【一作芹】侵废井荒菊上丛台借问此中事几家歌舞来
　　重游郁林寺道上人院
　　藤杖叩松关春深【一作溪】劚药还雨晴巢燕急波暖浴鸥闲倚槛花临水囬舟月照山忆归师莫笑书劒在人间
　　泛溪
　　疑与武陵通青谿碧嶂中水寒深见石松晩静闻风遯迹驱鸡吏冥心失马翁才应毕婚嫁还此息防躬
　　送楼烦李别驾
　　琴清诗思劳更欲学龙韬王粲暂停笔吕防初佩刀夜吟关月静秋望塞云髙去去从军乐雕飞代马豪
　　闻两河用兵因贻友人
　　故人日巳逺身事与谁论性拙难趋世心孤易感恩秋悲怜宋玉夜舞笑刘琨徒有干时策青山尚掩门
　　献白尹【即乐天也】
　　醉舞任生涯褐寛乌帽斜庾公先在郡踈傅早还家林晩鸟争树园春蝶【宋本作蜂】防花髙吟应更逸嵩洛旧烟霞
　　茅山赠梁尊师
　　云屋何年客青山白日长种花春扫雪看箓夜焚香上象壶中濶平生梦里忙幸承仙籍后乞取【一作与】大还方
　　闻薛先軰陪大夫看早梅因寄
　　涧梅寒正发莫信笛中吹素艶雪凝树清香风满枝折惊山鸟散防任野蜂随今日从公醉何人倒接防
　　送前缑氏韦明府南游
　　酒防横劒歌日暮望关河道直去官早家贫为客多山昬函谷雨木落洞庭波莫尽逺游兴故园荒薜萝
　　防雪
　　松亚竹心知万井欢山明迷旧径溪满涨新澜客醉瑶台曙兵防玉塞寒红楼知有酒谁肯学袁安
　　江上燕别【以下二首一作赵嘏诗】
　　云物如故乡山川异岐路年来【宋本作年】未归客马上春欲暮一樽花下酒残日水西树不待管终揺鞭背花去
　　赠僧
　　心法本无住流沙归复来锡随山鸟动经附海船回洗足栁遮寺坐禅花委苔唯将一童子又欲上天台
　　趋慈和寺移宴
　　髙寺移清宴渔舟繋绿萝潮平秋水濶云敛暮山多广槛停箫鼓繁弦散绮罗西楼半床月莫问夜如何
　　留赠偃师主人
　　孤城漏未残徒侣拂征鞍洛北去游【宋本一作愁】逺淮南归梦防晓灯回壁暗晴雪卷寒更尽主人酒出门行路难
　　送南陵李少府
　　髙人亦未闲来徃楚云间劒在心应壮书穷鬓巳斑落帆秋水寺驱马夕阳山明日南昌尉空斋又掩关
　　别韦处士
　　南北防蓬飞别多相见稀更伤今日酒未换昔年衣旧友几人【宋本一作多】在故乡何处归秦原向西路云晩雪霏霏
　　九日登樟亭驿楼
　　鲈鲙与莼羮西风片席轻潮囬孤岛晩【一作逺】云敛众山晴丹羽下髙阁黄花埀古城因秋倍多感乡树接咸京再游越中伤朱余庆【当作庆余】先軰直上人
　　昔年湖上客曽【宋本作留】访雪山翁王氏船犹在萧家寺巳空月髙花有露烟合水无风处处多遗韵何曽入剡中
　　京口津亭送张崔二侍御
　　爱树满西津津亭堕泪频素车应度洛珠履更归秦水接三湘暮山通五岭春伤离与怀旧明日白头人
　　江楼夜别
　　离别奈情何江楼凝艶歌蕙兰秋露重芦苇夜风多深怨寄清瑟逺愁生翠蛾酒酣相顾起明月棹寒波
　　送惟素上人归新安
　　山空叶复落一迳下新安风急渡溪晩云【宋本作雪】晴归寺寒防云防藤杖向日倚蒲团寕忆西游客劳劳歌路难
　　霅上宴别
　　山防水茫茫洛人【一作滨】西路长笙歌留逺棹风雨寄华堂红壁耿秋烛翠【一作檐】凝晓香谁堪从此去云树满陵阳
　　下第别杨至之
　　花落水潺潺十年离旧山夜愁添白髪春泪减朱顔孤劒北游塞逺书东出关逄君话心曲一醉灞陵间
　　防戴处士
　　车马长安道谁知大隐心蛮僧留古镜蜀客寄新琴晒药竹斋暖茶松院【宋本一作迳】深思君一相访残雪似山隂
　　放猿
　　殷勤觧金鎻昨【一作别】夜雨凄凄山浅忆巫峡水寒思建溪逺寻【宋本一作好依】红树宿深向【一作入】白云啼好覔来时【一作便覔南归】路烟萝莫共【一作自】迷
　　将离郊园留示弟侄
　　身贱与心违秋风生旅衣乆贫辞国逺多病在家稀山暝客初散树凉人未归西都万余里明旦别柴【一作荆】扉
　　夜归丁夘桥村舍
　　月凉风静夜归客泊岩前桥响犬遥吠庭空人散眠紫蒲低水槛红叶半江船自有还家计南湖二顷田
　　题青山馆【即谢公馆】
　　昔人诗酒地芳草思王孙白水半塘岸青山横郭门悬岩碑巳折盘石井犹存无处继行乐野花空一樽
　　秋日众哲【宋本作白沙】馆对竹
　　萧萧凌雪霜浓翠异三湘踈影月移壁寒声风满堂卷帘秋更早髙枕夜偏长忽忆秦【宋本作南】溪路万竿今正凉
　　春日题韦曲野老村舍二首
　　绕屋遍【宋本作树】桑麻村南第一家林繁树势直溪转水纹斜竹院昼防笋药栏春卖花故园归未得到此是天涯背岭枕南塘数家村落长莺啼防妇懒蚕出小姑忙烟草近沟湿风花临路香自怜非楚客春望亦心伤
　　崇圣寺别杨至之
　　萧寺暂时【一作相】逄离忧满病容寒斋秋少燕隂壁夜多蛩树暗水千里山深云万重怀君在书信莫过鴈囬峯
　　途经李翰林墓
　　气逸何人识才髙举世疑祢生狂善【一作觧】赋陶令醉能【一作吟】诗碧水鲈鱼怨青山鵩鸟悲至今孤冢在荆棘楚江湄
　　严陵钓台贻行侣
　　故人天下定归钓碧岩幽旧迹随苔古髙名寄水流鸟喧羣木晩蝉急众山秋更待新安月慿君暂驻舟
　　南楼春望
　　南楼春一望云水共昬昬野店归山路危桥带郭村暗烟和草色夜雨长溪防下岸谁家住残阳半掩门
　　送无梦道人先归甘露寺
　　飘飘【一作飘飖】随晩浪杯影入鸥羣岸冻千般雪岩隂一寺云夜灯江北见寒磬浦西闻鹤岭烟霞在归期不羡君
　　闲居孟夏即事
　　绿树防青苔柴门临【一作向】水开簟凉初熟麦枕腻【一作润】乍经梅鱼跃海风【一作云】起鼍鸣江雨来佳人竟何处【一作期今巳晩】日夕上楼台
　　题灞西骆隠士
　　磻溪连灞水商岭接秦山青汉不回驾白云长【一作空】掩关雀喧知鹤静鳬戯识【一作觉】鸥闲却笑南昌尉悠悠城市间
　　溪亭二首
　　溪亭四面山横栁半溪湾蝉响螗螂急鱼深翡翠闲水寒留客醉月上与僧还犹恋萧萧竹西斋未掩关暖枕眠溪栁僧斋昨夜期茶香秋梦后松韵晩吟时共戯鱼翻藻争栖鸟堕枝重阳应一醉栽菊助东篱
　　秋日赴阙题潼关驿楼
　　红叶晩萧萧长亭酒一瓢残云归太华踈雨过【一作落】中条树色随关逈河声入海遥帝乡明日到犹自梦渔樵【别本作行次潼关逄魏扶东归首句云南北防蓬飘下五句并同卒章云劳歌此分首风急马萧萧】
　　呉门送客早发
　　呉歌咽深思楚客怨归程寺晓楼台逈【一作钟声逺】江秋管吹清早朝低水槛残月下山城惆怅回舟日湘南春水生
　　送太昱禅师
　　禅床深竹里心与径山期结社多髙客登坛尽小师早秋归寺逺新雨上滩迟别后江云碧南斋一首诗
　　旅怀
　　征车【一作轮】何轧轧南北极天涯孤枕易为客逺书难到家乡连云外树城闭月中花犹有扁舟思【一作兴】前年别若耶
　　南亭与首公防集
　　秋来水上亭防处似岩扃戯鸟翻红叶游带绿萍管心戚戚罗绮鬓星星行乐非吾事西斋尚有萤
　　早发夀安次永夀渡
　　东西车马尘巩洛与咸秦山月夜行客水烟朝渡人树凉风浩浩滩浅石磷磷防待功名就扁舟寄此身
　　泊松江渡
　　漠漠故宫地月凉风露【一作云木】幽鸡鸣荒戍晓【一作暗】鴈过古城秋杨栁北归路蒹葭南渡舟去乡今巳逺更上望京楼
　　送鱼思别处士归有怀
　　防罢众宾散【一作送】长歌防一枝溪亭相送逺山郭独归迟风槛夕云散月轩寒露滋病来双鬓白不是旧离时
　　重经姑苏怀古二首【此下八十三首宋本阙】
　　越兵驱绮罗越女唱吴歌宫尽燕声少台荒麋迹多茱萸埀晩【一作晓】露菡蓞落秋波无复君王醉满城颦翠娥香径绕呉宫千帆落照中鹳鸣山欲雨鱼跃海多风城带晩莎绿池连秋蓼红当年国门外谁识【一作信】伍贠忠
　　将赴京师留题孙处士山居二首
　　草堂近西郭遥对敬亭开枕腻江云起簟凉山来髙歌怀地肺逺赋忆天台应学相如志终湏驷马囬西岩有髙兴路僻防人【一作有谁】知松防花开晩【一作少】山寒酒熟迟游从随野鹤休息遇灵长见隣翁説容华似旧时
　　下第寓居崇圣寺感事
　　怀玉【一作土】泣京华旧山归路賖静依禅客院幽学野人家林晩鸦争树园春蝶防花东门有闲地谁种邵平
　　晩发天井关寄李师晦
　　山在水防防流年欲【一作惜】二毛湘潭归梦逺燕赵客程劳露晓红兰重云晴碧树髙逄秋正多感万里别同袍
　　喜逺书
　　端居换时节离恨隔龙泷苔色上春阁栁隂移晩寄怀因桂水流泪极枫江此日南来使金盘鱼【一作鲤】一双
　　怀江南同志
　　南国别经年云晴波接天蒲深鸂鶒戯花暖鹧鸪眠竹暗湘妃庙枫隂楚客船唯应洞庭月万里共娟娟
　　洛中秋日
　　故国无归处官闲忆逺游呉僧秣陵寺楚客洞庭舟乆病先知雨长贫早觉秋壮心能几许伊水更东流
　　将赴京师蒜山津送客还荆渚
　　樽前万里愁楚塞与皇州云识潇湘雨风知鄠杜秋潮平犹倚棹月上更登楼他日沧浪水渔歌对白头
　　潼关兰若
　　来徃几经过前轩枕大河逺帆春水濶髙寺夕阳多蝶影下红药鸟声喧绿萝故山归未得徒咏采芝【一作】歌
　　翫雪寄河南尹刘大夫
　　艶阳无处避皎洁不成容素质添瑶水清光散玉峯眠鸥犹恋草栖鹤未离松闻在金銮望【一作赏】羣仙对九重陪越中使院诸公镜波馆饯明台裴郑二使君
　　倾幕来华馆淹留二使君舞移清夜月歌防碧空云海郡楼台接江船劒防分明时自骞翥无复叹离羣
　　春泊弋阳
　　江行春欲半孤枕弋阳隄云暗犹飘雪潮寒未应溪饮猿闻棹散飞鸟背船低此路成幽絶家山巩洛西
　　晨别翛然上人
　　呉僧诵经罢败衲倚蒲团钟韵花犹敛楼隂月向残晴山开殿响秋水卷寒独恨孤舟去千滩复万滩
　　送客江行
　　萧萧芦荻花郢客独辞家逺棹依山响危樯转浦斜水寒澄浅石潮落涨虚沙莫与征徒望乡园去渐賖将归涂口宿鬰林寺道上人院二首
　　西岩一磬长僧起树苍苍开殿洒寒水诵经焚晩香竹风云防散杉露月犹光无复重来此归舟凌夕阳春防采药翁归路宿禅宫云起客眠处月残僧定中藤花深洞水檞【一作松】叶满山风清境不能住朝朝慙逺公
　　题宣州元处士幽居
　　潺湲绕门水未省濯缨尘鸟散千岩曙蜂来一迳春杉松还待客芝朮不求人寕学磻溪叟逄时罢隠沦
　　送李秀才
　　南楼送郢客西郭见荆门鳬鹄下寒渚牛羊归逺村兰舟倚行棹桂酒掩余樽重此一留宿前村烟水昬
　　题倪处士旧居
　　儒翁九十余旧向此中居生寄一壶酒死留千卷书槛摧新竹少池浅故莲踈但有子孙在带经还荷【一作自】锄
　　赠梁将军
　　曽经黒山贼一劒出重围年长穷书意时清隠钓矶【一作战机】髙斋云外住瘦马月中归唯説乡心苦春风鴈北飞
　　春望思旧游
　　适意【一作何防】极春日南台披薜萝花光晴漾漾山色昼峩峩湘水【一作渚】美人逺信【一作汉】陵豪客多唯慿一瓢酒弹瑟縦髙歌
　　病中二首
　　三年婴【一作旬忧】酒渴髙卧似袁安秋色鬓应改夜凉心已寛风衣藤簟滑露井竹床寒卧忆郊扉月防深未挂冠私【一作欲】归人暂适【一作静】扶杖绕西林风急栁溪响露寒莎迳深一身仍白髪万虑只丹心此意无言处髙托素琴
　　姑熟官舍寄汝洛友人
　　官静亦无能平生少面朋务开【一作闲】唯印吏公退只棊僧药鼎初寒火香【一作书】龛欲夜灯安知北溟水终日送搏鹏
　　恩徳寺
　　楼台横复重犹有半岩空萝洞浅深水竹廊髙下风晴山踈雨后秋树【一作磬】防云中未尽平生意孤帆又向东
　　天竺寺题葛洪井
　　羽客錬丹井井留【一作存】人巳无旧泉青石下余【一作移】甃碧山隅云朗镜开匣月寒氷在壶仍闻醸仙【一作春】酒此水【一作味】过琼酴
　　朗上人院晨坐
　　簟凉襟防清日没尚残星山果落秋院水花开晓庭踈藤风嫋嫋圎桂露防冥正忆江南寺岩斋闻诵经
　　送客归湘楚
　　无辞一杯酒昔日与君深秋色换归鬓曙光生别心桂花山庙冷枫树水楼隂此路千余里应劳楚客吟
　　过故友旧居
　　徃年公子宅夜宴乐难忘髙竹动踈翠早莲【一作荷】飘暗香珠门凝寳瑟绮席递华觞【一本作门人凝寳瑟坐客逓华觞】今日皆何处闭门春草长【一作荒】
　　送客归峡中
　　津亭多别离杨栁半无【一作枯】枝住接猿啼处行逄鴈过时江风飏帆急山月下楼迟还就西斋宿烟波劳梦【一作所】思
　　题冲沼上人院
　　劚【一作斵】石种松【一作杉】子数根【一作株】侵杳冥天寒犹讲律雨暗尚【一作亦】防经小殿灯千盏深炉水一瓶碧云多别思休到望溪【一作江】亭
　　和毕贠外雪中见寄
　　仙署掩清景雪华松桂隂夜凌瑶席宴春寄玉京吟烛晃埀罗幕香寒重绣衾相思不相访烟月剡溪深
　　春醉
　　酒醲花一树何暇卓文君客坐长先饮公闲半巳醺水乡春足雨山郭夜多云何以参禅理荣枯尽不闻
　　题岫上人院
　　病客与僧门频来不掩关髙云外树踈磬雨中山离索秋虫响登临夕鸟还心知落帆处明月淛河湾
　　送客南归有怀
　　绿水暖青苹湘潭万里春瓦樽留海客铜鼔赛江神避松【一作归】枫岸看云杨【一作漾】栁津长安一杯酒座上有归人
　　李生弃官入道因寄
　　西岩一径通【一作千岩路不穷】知学【一作访】采芝翁寒暑丹心外光隂白髪中水深鱼避钓云逈鹤辞笼坐想还家日人非井邑空
　　长兴里夏日南隣避暑
　　侯家【一作门】大道旁蝉噪树苍苍开鏁洞门逺下帘宾【一作髙】馆凉栏围红药盛架引绿萝长永日一欹枕故山云水【一作外】乡
　　送韩校书
　　恨与前欢隔愁因此防同迹髙芸阁吏名散雪楼翁城闭三秋雨帆飞一夜风酒醒鲈鲙美应在竟陵东
　　秋晩登城
　　城髙不可下永日一登临曲槛凉颷急空楼返照深苇花迷夕棹梧叶散秋砧谩作归田赋蹉嵗欲隂
　　江西郑常侍赴鎭之日有寄因酬和
　　来暮亦何愁金貂在鹢舟斾随寒浪动帆带夕阳收布令滕王阁裁诗郢客楼即应归鳯诏中外賛天休防河南刘大夫见示与吏部张公喜雪酬唱輙敢攀和
　　风度龙山暗云凝象阙隂瑞花琼树合仙草玉苖深欲醉梁王酒先调楚客琴即应携手去将此助商霖下第送宋秀才游岐下杨秀才还江东
　　年来不自得一望几伤心风转蕙兰色月移松桂隂马随【一作嘶】邉草逺帆落海云深明旦各分手【一作从此无乡别】更聼梁甫吟
　　南亭偶题
　　城下水潆廽潮冲野艇来鸟惊山果落泛绿萍开白首书千卷朱顔酒一杯南轩自流涕不是望燕台
　　与裴秀才自越西归阻冻登丘山寺
　　春草越呉间心期旦夕还酒乡逄客病诗境遇僧闲倚棹氷生浦登楼雪满山东风不可待归鬓坐【一作巳】斑斑太和初靖恭里感事【后有闻宋相公申锡下世一篇辞旨略同但七言少异耳】
　　清湘吊屈原埀泪撷苹蘩访起乘轩鹤机沈在槛猿乾坤三事贵华夏一夫寃寕有唐虞世心知不为言
　　与侯春时同年南池夜话
　　芦苇暮脩脩溪禽上钓舟露凉花敛夕风静竹含秋素志应难契清言岂易求相欢一瓢酒明日醉西楼
　　广陵送剡县薛明府赴任
　　车马楚城濠清歌送浊醪露花羞别泪烟草譲归袍鸟浴春塘暖猿吟暮岭髙防仙在仙骨不用废牛刀
　　游果昼二僧院
　　何必老林泉冥心便是禅讲时开院去斋后下帘眠镜朗灯分防香销印絶烟眞乘不可到云尽月明天
　　题官舎
　　燕鴈水乡飞京华信自稀箪瓢贫守道书劒病忘机叠鼓吏初散繁【一作踈】钟鸟独归髙梧与踈【一作烟】栁风雨似郊扉
　　酬报先上人登楼见寄【上人自峡而来】
　　丹叶下西楼知君万里愁钟非黔峡寺帆是敬亭舟山色和云暮湖光共月秋天台多道侣何惜更南游
　　晓过鬰林寺戯呈李明府
　　身闲白日长何处不防芳山崦登楼寺溪湾泊晩航【一作樯】洞花蜂聚蜜岩柏麝留香若指求仙路刘与阮郎泛舟防鬰林寺道上人遇雨而返因寄
　　禅扉倚石梯云湿雨凄凄草色分松径泉声咽【一作溢】稲畦棹移滩鸟没钟防岭猿啼入夜花如雪廽舟忆剡溪
　　鬰林寺
　　台殿冠嵯峨春来日日过水分诸院少云近上方多众籁凝丝竹繁英耀绮罗酒酣诗自逸乘月棹寒波
　　题崇圣寺【寺即故宫也】
　　西林本行殿池榭日坡陁雨水初涨云开山渐多晓街埀御栁秋院闭宫莎借问龙归处鼎湖空碧波
　　赠髙处士
　　宅前云水满髙兴一书生埀钓有深意望山多逺情夜棋留客宿春酒劝僧倾未作干时计何人问姓名
　　送僧归金山寺
　　老归江上寺不忘【去声】旧师恩驻逄山色停杯【一作桡】见浪防秋涛吞楚驿晓月上荆门为访题诗处莓苔防字存
　　金谷桃花
　　花在舞楼空年年依旧红泪光停晓露愁态倚春风开处妾先死落时君亦终东流三两片应在【一作到】夜泉中
　　忆长洲
　　香径小船通菱歌绕故宫鱼沈秋水静鸟宿暮山空荷叶桥边芦花海上风归心无处托髙枕畵屏中
　　再寄殷尧藩秀才
　　直道知难用经年向水滨宅从栽竹贵家为买书贫就学多新【一作名】客登朝尽故人蓬莱自有路莫羡武陵春
　　题邹处士隐居
　　桑柘满江村西斋对海门浪冲髙岸响潮入小池浑岩树防棋局山花落酒樽相逄亦【一作欢更】留宿还似识王孙
　　送僧归敬亭山寺
　　十年劒中路传尽本师经晓月下黔峡秋风归敬亭开门新树绿登阁旧山青遥想论禅处松隂水一瓶
　　新卜原上居寄袁校书
　　贫居乐游此江海思迢迢雪夜书千巻花时酒一瓢独愁秦树老孤梦楚山遥有路应相念风尘满黒貂
　　天街晓望
　　明星【一作晓】低未央蓬阙迥苍苍叠鼔催残月疎钟迎早霜关防浮瑞气宫馆耀神光再拜为君夀南山髙且长
　　江上喜洛中亲友继至
　　战马昔纷纷【一作向河滨】风惊嵩少尘全家南渡逺旧友北来频罢酒松筠晩赋诗杨栁【一作兰杜】春谁【一作何】言今夜月同是洛阳人
　　下第归朱方寄刘三复
　　素衣京洛尘归棹过南津故里迹犹在旧交心更亲月髙萧寺夜风暖庾楼春诗酒应无暇朝朝问旅人
　　送客归呉兴
　　绿水棹云月洞庭归路长春桥悬酒幔【一作斾】夜栅集茶樯箬叶沈溪暖苹花绕郭香应逄栁太守为说过潇湘
　　月夜期友人不至
　　坐待故人宿月华清兴秋管弦谁处醉池馆此时愁风过渚蒲动露含山桂幽孤吟不可【一作觉】曙昨夜共登楼
　　白马寺不出院僧
　　禅心空巳寂世路仕多岐到院客长见闭关人不知寺喧听讲絶厨逺送斋迟墙外洛阳道东西无尽时
　　寄袁都校书
　　扰扰换时节旧山琪树隂犹乖青汉志方【一作空】负白云心广陌埃尘逺重门管吹深劳歌极西望芸省有知音
　　赠栁璟冯陶二校书
　　霄汉两飞鸣喧喧动禁城桂堂同日盛芸阁间年荣香掩蕙兰气韵髙鸾鹤声应怜茂陵客未有子虚名王秀才自越见访不遇题诗而廻因以酬寄
　　南斋知数宿半为木兰开晴阁留诗遍春帆载酒回烟深杨子宅云防越王台自有孤舟兴无妨更一来
　　秋霁潼关驿亭
　　霁色明髙巘关河独望遥残云归太华疎过中条鸟散绿萝静蝉稀红树凋何言此时节去去任蓬飘
　　送客归兰溪【婺州属邑】
　　花下送归客路长应过秋暮随江鸟宿寒共岭猿愁众水喧严瀬羣峯抱沈楼因君几南望曽向此中游
　　贻终南山隐者
　　中岩多少隐提榼抱琴游潭冷薜萝晩山香松桂秋瓢闲髙树挂杯急曲池流独有迷津客东西南北愁
　　送李文明下第鄜州觐兄
　　征夫天一涯醉赠别君诗鴈迥参差逺龙多次第迟寗歌还夜苦宋赋更秋悲的的遥相待清风白露时
　　送叚觉归东阳兼寄窦使君【东阳婺州属邑】
　　山水引归路陆从此谙秋茶埀露细寒橘带霜甘台倚乌龙岭楼侵白鴈潭沈公如借问心断淛河南【乌龙岭白鴈潭地名在严州沈约曽守婺以比窦使君也】
　　韶州送窦司直出岭
　　江曲山如畵贪程亦驻舟果随岩狖【音柚防属善旋】落槎带水禽流客散他乡夜人归故国秋樽前挂帆去风雨下【一作任】西楼
　　伤冯秀才
　　旅葬不可问茫茫西陇头水云【一作烟】青草湿山月白杨愁【一作秋】琴信有时罢劒伤无处留淮南旧烟月孤棹更逄秋【一作淮南今夜月孤棹倚西楼】
　　送郑寂上人南行
　　儒家有释子年少学支公心出是非外迹辞荣辱中锡寒秦岭月杯急楚江风唯怨故园思小秋梨叶红
　　赠王处士
　　归卧养天真鹿裘乌角巾茂陵闲乆病彭泽醉长贫冠盖西园夜笙歌北里春谁怜清渭曲【一作上】又老钓鱼人
　　送友人归荆楚
　　调瑟劝离酒苦谙荆楚门竹斑悲帝女草绿怨王孙潮落九疑迥连三峡昬同来不同去迢递更伤魂
　　五言絶句五首
　　长安早春
　　云月有归处故山清洛南秦城一花发春梦遍【一作满】江潭
　　塞下
　　夜战桑乹北【一作雪】秦兵半不归朝来有乡信犹自寄征衣
　　思天台
　　赤城云雪深山客负归心昨夜西斋宿月明琪树隂
　　闻歌
　　新秋弦管清时转遏云声曲尽不知处月髙风满城
　　雨中忆湖山居
　　前山风雨凉歇马坐埀杨何处芙蓉落南渠秋水香散体诗
　　五言一首
　　寄郴州李相公
　　髙楼王与谢逸韵比南金不遇销忧日埃尘谁复防旷怀淡得防失意纵登临彩槛浮云迥绮明月深虬龙压沧海鸳鸾思邓林青云伤国语【一作器】白髪轸乡心功髙恩自洽道直谤徒侵应笑灵均恨江畔独行吟



　　丁夘诗集巻下
　　钦定四库全书
　　丁卯诗集补遗
　　唐　许浑　撰
　　五言十韵一首　律二十三首絶句一首
　　奉命和后池十韵
　　叠石通溪水量波失旧规芳洲还屈曲朱阁更逶迤浴鸟翻荷叶惊蝉出栁丝翠烟秋桧耸红露晓莲披攀槛登楼近停桡待客迟野桥从浪没轻舸信风移竹韵迁棊局松隂递酒巵性闲鸥自识心逺鹤先知应想秦人会休怀越相祠当期穆天子箫鼔宴瑶池
　　卜居招书侣
　　忆昨【一作意壮】未知道临川每羡鱼世途行处见人事病来疎微秋栽竹孤灯夜读书怜君亦同志晩嵗傍山居【怜君疑隣居】
　　西山草堂
　　何处少人事西山旧草堂晒书秋日晩洗药石泉香浚岭有朝雨北生夜凉从劳问归路峯叠绕家乡【浚岭有疑后岭防】
　　赠隐者
　　回报隐居【一作名】士莫愁山兴防求人顔色尽知道性情寛信谱弹琴误缘【一作沿】崖劚药难东臯亦自给殊愧逺相安
　　舟次武陵寄天竺僧无昼
　　谿长山几重十里万株松秋日下丹槛暮云归碧峯树栖新放鹤潭隐旧降龙还在孤舟宿卧闻初夜钟
　　寄小弟
　　江城红叶尽旅思复凄伤孤梦家山逺独眠秋夜长道存空倚命身贱未归乡南望空埀泪天边鴈一行
　　秋日
　　有计自安业秋风罢苦吟买山兼种竹对客更弹琴烟起药园晩杵声松院深闲眠得真性惆怅旧时心
　　征西旧卒
　　少年乘勇气百战过乌孙力尽边城难功添上将恩晓风听戍角残月倚营门自説轻生处金疮有旧防
　　石池
　　通竹引泉脉澄潋石盆惊鱼翻藻叶浴鸟上松根残月留【一作斜日回】山影髙风耗水防谁家秋洗药来徃自开【一作关】门
　　赠裴处士
　　为儒白髪生乡里早闻名暖酒雪初下读书山未【一作欲】明字形翻鸟迹诗调合猨声门外沧浪水知君欲濯缨
　　赠迁客
　　无机还得罪直道不伤情微雨昬山色疎笼闭鹤声闲居多野客髙枕见江城门外长溪水怜君又濯缨
　　留题李侍御书斋
　　昔话平生志髙斋曽见留道孤心易感恩重力难酬独立千峯晓频来一叶秋鸡鸣应有处不觉泪空【一作潜】流
　　行次白沙馆先寄上河南王侍御
　　夜程何处宿山叠树层层孤馆闭秋空堂停曙灯歌慙渔浦客诗学鴈门僧此意【一作去】无人识明朝见李膺【侍御尝任河南少尹】
　　重哭杨攀处士二首【自号绿云翁】
　　绿云多学古黄髪竟无成酒纵山中性诗留海【一作世】上名读书新树老【一作末】埀钓旧矶平今日悲前事西风哭一【一作闻哭】声
　　从官任直道几处脱长裾殁后儿犹小葬来人渐疎隣家【一作翁】占池馆门【一作长】吏觅圗书身贱难相报平生恨有余【一作无复前秋事空斋赋子虚】
　　紫藤
　　绿萝萦数匝本在草堂间秋色寄髙树昼隂笼逺【一作旧】山移花疎处种劚药困时攀日暮防风起难防旧径【一作路】还
　　宿东横小瀬
　　孤舟路渐賖时见碧桃花溪雨滩声急岩风树势斜猕猴悬弱蔓鸂鶒睡横槎谩向仙林宿无人识阮家
　　松江怀古
　　故国今何在扁舟竟不归云移山漠漠江濶树依依晩色千帆落秋声一鴈飞此时兼送客凭槛欲沾衣暝投灵智寺渡谿不得却取沿江路徃
　　双岩防一川回马防桥前古庙隂风地寒钟暮雨天沙虚留虎迹水滑带龙涎却下临江路潮深无渡船
　　下第归蒲城墅居
　　失意归三径伤春别九门薄烟杨栁路微雨杏花村牧竖还呼犊隣翁亦抱孙不知余正苦迎马问寒温
　　重赋鹭鹚
　　何年去此地【一作如何长在楚】南浦满鳬雏云汉知心逺林塘觉思孤低飞下晩树独睡【一作宿】映新蒲为尔多归兴前年在【一作别】五湖
　　途中寒食
　　处处哭声悲行人马亦迟店闲无火日村暖斫桑时泣路同杨子烧山忆介推清明明日是甘负故园期
　　深春【此下三首或作赵嘏诗】
　　故里千帆【一作山】外深春一鴈飞干名频恸哭【一作谋身堪自哭】将老欲何归未谷抛还忆交亲晩更【一作见】稀空持【一作余】望乡泪沾洒寄来衣【未疑来】
　　嵗首怀甘露寺自省上人【上人尝有战功】
　　心悟觉身劳云中弃寳刀乆闲生防肉多夀长眉毫客棹春潮急禅斋暮雪【一作雨】髙南一回首山碧水防防
　　寓居崇圣寺送客南浦
　　野寺薜萝晩官渠杨栁春归心巳无限更送洞庭人
　　七言律一十首
　　西河送客归江南
　　西河陈事巳堪伤南客秋归路更长台畔偃松悲魏帝苑邉脩竹吊梁王雨行露变茱萸色水宿风揺菡蓞香遥羡落帆逄旧友绿娥青鬓醉横塘
　　东陵赴京道病东归寓居开元寺寄卢贠方宋魏二先辈
　　西风吹雨鴈时初病寄僧斋罢献书万里咸秦劳我马四隣松桂忆吾庐沧洲有约心还静青汉无媒迹自疎不是醉眠愁不散莫言琴酒学相如
　　闻开江宋相公申锡下世二首
　　权门隂奏夺移才驲【而逸切传骑也】骑如星堕峡来晁氏有恩忠作祸贾生无罪直为灾贞魂误向崇山殁寃气疑从汨【一作湘】水回毕竟功成何处是五湖云月一帆开月落湘潭【一作清湘】棹不喧玉杯瑶瑟奠苹蘩谁能力制乘时鹤自取机沉在槛猿位极乾坤三事贵谤兴华夏一夫寃宵衣旰食明天子日伏青蒲不敢言【此一首与下巻五言太和初靖恭里感事同】
　　赠所知
　　因钓鲈鱼住淛河挂帆千里亦相过茅檐夜醉平阶月兰棹春归拍岸波湖日似隂鼍鼔响海云才起蜃楼多明时又作闲居赋谁荐东门策四科
　　谢人赠鞭
　　蜀国名鞭见惠稀驽骀从此长光辉独根拥肿来云岫紫陌提携在绣衣几度拂花香里过也曽敲月中归莫言三尺长无用百万军中要指挥
　　残雪
　　忆昨新春霰雪飞堦前檐上鬬寒姿狂风送在竹深处隔日未消花发时轻压嫩旁出土冷冲幽鸟别防枝晩来又喜登楼见一曲髙歌和者谁
　　早秋寄刘尚书
　　天生心识富人侯将相门中第一流旗纛早开擒虎帐戈挺初发斩鲸舟栁营书号海山暝菌阁赋诗江树秋昨夜雨凉今夜月笙歌应醉最髙楼
　　及第后春情
　　世间得意是春风散诞经过触处通细揺栁脸【音检眼脸也】牵长带慢撼桃株舞碎红也从吹幌惊残梦何处飘香别故丛犹以西都名下客今年一月始相逄
　　归长安
　　三年何处泪汛澜白帝城邉晓角残非是无心恋巫峡自缘【阙】臂到长安黔江水暖还曽饮楚岫云深未识寒大抵莫教闻雨后此时肠防不应难
　　七言絶句
　　夜泊松江渡寄友人
　　清露白云明月天与君齐棹木兰船南湖风雨一相失夜泊横塘心渺然
　　记梦【并序】
　　余尝梦登山有宫室凌云人云此昆仑也见数人方欲招之至暮而罢因赋是诗以记焉
　　晓入瑶台露气清座中唯有许飞琼尘心未尽俗缘在十里下山【一作山前】空月明
　　寄云际寺敬上人
　　万山秋雨水萦廻红叶多从紫阁来云冷竹斋禅衲薄巳应飞入天台
　　客有卜居不遂薄游汧陇因题
　　海燕西飞白日斜天门遥望五侯家楼台深鎻无人到落尽东风第一花
　　宿威【一作咸】宜观
　　羽袖飘飘香【一作杳】夜风翠幢归殿玉坛空步虚声尽天未【一作将】晓云压桃花月满宫
　　谢亭送客
　　劳歌一曲解行舟红树青山水急流日暮酒醒人巳逺满天风雨下西楼
　　陈宫怨
　　风暖江头【一作城】白日迟昔人遗事后人悲草生宫阙国无主玉树后庭花为谁
　　拾遗
　　五言律诗一十六首
　　寻周链师不遇留赠
　　闭门池馆静云访紫芝翁零落槿花雨参差荷叶风夜碁全局在春酒半壶空长啸倚西阁悠悠名利中
　　题灞西骆隐居【第二一篇】
　　志凌三蜀客心爱五湖人死酒中老谋生书外贫扫花眠石榻药转溪轮徃徃乘黄防鹿裘乌角巾
　　旅夜怀逺客
　　异乡多逺情梦防落江城病起慙书癖贫家负酒名过春花自落竟晓月空明独此一长啸故人天际行
　　秋夜櫂舟访李隐居
　　望月忆披襟长溪栁半隂髙斋初醸酒孤棹逺防琴犬吠秋山迥鸡鸣晓树深开门更欹枕谁识野人心
　　南陵留别叚氏兄弟
　　不知身老大犹似旧时狂为酒游山县留诗过【一作遍】草堂归期春未尽离恨日偏长更羡君兄弟参差鴈一行
　　卧病寄诸公
　　飞盖集兰堂清歌递柏觞髙城榆栁防虚阁芰荷香海月秋偏静山风夜更凉自怜书万巻扶病对萤光
　　苦
　　山昬天半晴南陌絶人行葭菼连云色杉松共雨声早秋仍燕舞深夜更鼍鸣为报迷津客讹言未可轻
　　寓崇圣寺怀李校书
　　几日卧南亭巻秋月清河关初罢梦池阁更含情寒露润金井髙风飘玉筝前年共游客刀笔事戎旌
　　秋日行次关西
　　金风荡天地关西羣木凋早霜鸡喔喔残月马萧萧紫陌秦山近青枫楚树遥还同长卿志题字满河桥
　　酬殷尧藩秀才
　　相如愧许询寥落向溪滨竹马儿犹小荆钗妇惯贫独愁忧过日多病不如人莫怪青袍选长安隐旧春
　　旅中别侄暐
　　相见又南北中宵泪满襟旅游知世薄贫别觉情深歌管一樽酒山川万里心此身多在路休诵异乡吟
　　山居冬夜喜魏扶见访因赠
　　霜风露叶下逺思独徘徊夜乆草堂静月明山客来遣贫相劝酒忆字共书灰何事清平世干名待有媒
　　喜李诩秀才见访因赠
　　浙南分首日谁谓别经时路逺遥相访家贫喜见知不须辞小酌更请续新诗但得心中劒酬恩会有期晩投慈恩寺呈俊上人【与上巻暝投灵智寺诗同止易三句】
　　双岩防一川十里絶人烟古庙隂风地寒钟暮雨天沙虚留虎迹水滑带龙涎不及曹溪侣空林巳夜禅
　　行次虎头岩酬寄路中丞
　　樟亭去巳逺来上虎头岩滩急水移棹山回风满帆石梯迎雨滑沙井落潮咸何以慰行旅如公书一缄
　　送荔浦蒋明府赴任
　　路长春欲尽歌怨酒初酣白社莲宫北青袍桂水南驿行盘鸟道船宿避龙潭真得诗人趣烟霞处处谙续补
　　五言律诗一十首
　　过鲍溶宅有感
　　寥落故人宅重来身巳亡古苔残墨沼深竹旧书堂秋色池塘静雨声云木凉无因展交道日暮倍心伤
　　怀政禅师院
　　山斋路几层败衲学真乘寒暑移双树光隂尽一灯风飘髙竹雪泉涨小池氷莫讶频来此脩身欲到僧
　　秋夕有怀
　　念逺坐西阁华池月凉书回秋欲尽酒醒夜初长露白莲衣浅风清蕙带香前年此佳景兰棹醉横塘
　　秋霁寄逺
　　初霁独登赏西楼多逺风横烟秋水上疎雨夕阳中髙树下山鸟平芜飞草虫唯应待明月千里与君同
　　闻范秀才自蜀游江湖
　　蜀道下湘渚客帆应不迷江分三峡响山并九华齐秋泊鴈初宿夜吟猿乍啼归时慎行李莫到石城西
　　惜春
　　花开又花落时节暗中迁无计延春日可能留少年小藂初散蝶髙栁即闻蝉繁艶归何处满山啼杜鹃
　　题愁
　　聚散竟无形廻肠百结成古今销不得离别觉潜生降敌将军思穷秋逺客情何人更憔悴落第泣秦京
　　鸳鸯
　　两两戯沙汀长疑畵不成锦机争织様歌曲爱呼名好意顾栖息堪怜泛浅清凫鸥皆尔类唯羡独情
　　闻鴈
　　带霜南去鴈夜好宿汀沙惊起向何处髙飞极海涯入云声渐逺离岳路犹賖归梦当时断参差欲到家
　　不寝
　　到晓不成梦思量堪白头多无百年命长有万般愁世事应难尽营生卒未休莫言名与利名利是身讐
　　七言律诗十九首
　　经古行宫
　　台阁参差倚太阳年年花发满山香重门勘鎻青春晩深院埀帘白日长草色芊绵侵御路泉声呜咽绕宫墙先皇一去无廻驾红粉云鬟空断肠
　　秋晩怀茅山石涵村舎
　　十畆山田近石涵村居风俗旧曽谙帘前白艾惊春燕篱上青桑待晩蚕云暖采茶来岭北月明沽酒过溪南陵阳秋尽多归思红树萧萧覆碧潭
　　贵游
　　朝回佩马早凄凄年少恩深卫霍齐斧钺旧威龙塞北池台新赐鳯城西门通碧树开金鎻楼对青山倚玉梯南陌行人尽回首笙歌一曲暮云低
　　赠别
　　眼前迎送不曽休相续轮蹄似水流门外若无南北路人间应免别离愁苏秦六印归何日潘岳双毛去值秋莫怪分襟衔涙语十年耕钓忆沧洲
　　秋夜与友人宿
　　楚国同游过十霜万重心事几堪伤蒹葭露白莲塘浅砧杵夜清河汉凉云外山川归梦逺天涯岐路客愁长寒城欲晓闻吹笛犹卧东轩月满牀
　　将赴京留赠僧院
　　九衢尘土递追攀马迹轩车日暮间髪尽惊为客换白头曽见几人闲空悲浮世云无定多感流年水不还谢却从前受恩地归来依止叩禅关
　　寄湘中友人
　　莫恋醉乡迷酒杯流年长怕老年催西陵水阔鱼难到南国路遥书未回匹马计程愁日尽一蝉何事引秋来相如巳定题桥志江上无由梦钓台
　　江上逄友人
　　故国归人酒一杯暂停兰棹共徘徊村连三峡暮云起潮送九江寒雨来巳作相如投赋计还慿殷浩寄书回到时若见东篱菊为问经霜几度开
　　金谷怀古
　　凄凉遗迹洛川东浮世荣枯万古同桃李香消金谷在绮罗魂防玉楼空徃年人事伤心外今日风光属梦中思量今日英雄事身到簮裾巳白头【末二句系脱误】
　　经行庐山东林寺
　　离魂防续楚江壖叶坠初红十月天紫陌事多难数悉青山长在好闲眠方趋上国期干禄未得空堂学坐禅他嵗若教如范蠡也应湏入五湖烟
　　途中逄故人话西山读书早曽防览
　　西嵓曽到读书堂穿竹行沙十里强湖上梦余波灔灔岭头愁防路茫茫经过事寄烟霞逺名利尘随日月长莫道少年头不白君看潘岳几茎霜
　　将赴京题陵阳王氏水居
　　卷平芜接逺天暂寛行役到樽前是非境里有闲日荣辱尘中无了年山簇暮云千野雨江分秋水九条烟马蹄不道贪西去争向一声髙树蝉【野疑防】
　　冬日五浪馆水亭怀别
　　芦荻花多触处飞独慿虚槛雨防防寒林叶落鸟巢出古渡浪髙鱼艇稀云抱四山终日在草荒三径几时归江城向暝东风急一半乡愁闻衣
　　送别
　　溪边杨栁色参差攀折年年赠别离一片风帆望已极三湘烟水返何时多缘去棹将愁逺犹倚危楼欲下迟莫殢酒杯闲过日碧云深处是佳期
　　寄逺
　　两叶愁眉愁不开独含惆怅上层台碧云空防鴈行处红叶巳凋人未来塞外音书无信息道旁车马起尘埃功名待寄凌烟阁力尽辽城不肯回
　　新栁
　　无力揺风晓色新细腰争妬看来频绿隂未覆长堤水金穗先迎上苑春几处伤心怀逺路一枝和日送行尘东风门外多离别愁杀朝朝暮暮人
　　旅懐作
　　促促因吟昼短诗朝惊秾色暮空枝无情春色不长乆有限年光多盛衰徃事只应随梦里劳生何处是闲时眼前扰扰日一日暗送白头人不知
　　鴈
　　万里衔芦别故乡云飞水宿向潇湘数声孤枕堪埀泪防处髙楼欲防肠度日翩翩斜避影临风一一直成行年年辛苦来衡岳羽翼摧残陇塞霜
　　出关
　　朝缨初解佐江滨麋鹿心知自有羣汉囿猎稀慵献赋楚山耕早任移文卧归渔浦月连海行望鳯城花隔云关吏不湏迎马笑去时无意学终军
　　絶句五首
　　蝉
　　噪栁鸣槐晩未休不知何事爱悲秋朱门大有长吟处刚傍愁人又送愁
　　紫藤
　　绿蔓浓隂紫袖低客来留在小堂西醉中掩瑟无人防家近江南罨画溪
　　越中
　　石城花暖鹧鸪飞征客春帆秋不归犹自保心似石绫梭夜夜织寒衣
　　送杨发东归
　　红花半落燕于飞同客长安今独归一纸乡书报兄弟还家羞着别时衣
　　重别曽主簿【时诸妓同饯】
　　泪沿红粉湿罗巾重系兰舟劝酒频留却一枝河畔栁明朝犹有逺行人
　　集外诗十四首
　　对雪
　　飞舞北风凉玉人歌玉堂帘帷増曙色珠翠发寒光栁重絮防湿梅繁花未香兹晨贺丰嵗箫鼔宴梁王
　　奉和卢大夫新立假山
　　岩谷留心赏为山极自然孤峯空迸笋攅萼旋开莲黛色朱楼下云形绣户前砌尘凝积霭檐溜挂飞泉树暗壶中月花香洞里天何如谢康乐海峤独题篇
　　陪王尚书泛舟莲池
　　莲塘移画舸泛泛日华清水暖鱼频跃烟秋鴈早鸣舞疑廻雪态歌转遏云声客散山公醉风髙月满城
　　泊蒜山津闻东林寺光仪上人物故
　　云斋曽宿借方袍因说浮生大梦劳言下是非齐虎尾宿来荣辱比鸿毛孤舟千棹水犹濶寒殿一灯夜更髙明日东林有谁在不堪秋磬拂烟涛
　　和河南杨少尹奉陪薛司空石笋诗
　　暖溪寒井碧岩前谢傅賔朋盛绮筵云防石峯髙并笋日临山势逺开莲闲留幢节低春水醉拥笙歌出暮烟闻道诗成归巳夕栁风花露月初圎
　　和常秀才寄简归州郑使君借猿
　　谢守携猿东路长褭藤穿竹似潇湘碧山初暝啸秋月红树生寒啼晓霜陌上楚人皆驻马里中巴客半归乡心知欲借南游侣未到三声恐防肠
　　郊园秋日寄洛中友人
　　楚水西来天际流感时相【或作伤】别思悠悠一尊酒尽青山暮千里书回碧树秋日落逺波惊【一作低】宿鴈风吹轻浪起眠鸥嵩阳亲友谁相念【一作如相问】潘岳闲居欲白头
　　献鄜坊丘常侍
　　诏选将军防北戎身骑白马臂彤弓栁营逺识金貂贵榆塞遥知玉帐雄秋槛鼓鼙惊朔雪晓阶旗纛起边风蓬莱每望平安火应奏班超定逺功
　　寄当涂李逺
　　赋拟相如诗似陶云阳烟月又同袍车前骥病驽骀逸架上鹰闲鸟雀髙旧日乐贫能饮水他时随俗愿餔糟不湏倚向青山住咏雪题诗用意劳
　　春日思旧逰寄南徐从事刘三复
　　风暖曲江花半开忽思京口共衔杯湘潭云尽暮山出巴蜀雪消春水来【此二句与凌歊台次韵同】怀玉尚悲迷楚塞捧金犹羡乐燕台蓟门髙处极归思陇鴈北飞双燕廻
　　洛阳道中
　　洛阳多旧迹一日几堪愁风起林花晩月明陵树秋兴亡不可问自古水东流
　　和崔大夫新广北楼登眺
　　北望髙楼夏亦寒山重水濶接长安脩梁暗换丹楹少疎牖全开彩槛寛风卷浮云披睥睨露凉明月坠防干庾公恋阙怀乡处目送归帆下逺滩
　　题陆侍御林亭
　　野水通池石叠台五营无事隐雄才松斋下马书千巻兰舫逄人酒一杯寒树雪晴红艶吐逺山云晓翠光来定知别后无多日海栁江花次第开
　　西园
　　西园春巳【一作欲】尽芳草径难分静语惟幽鸟闲眠独使君宻林生雨气古石带苔文虽去清朝逺朝朝见白云【巳上见文苑英华】














　　丁夘诗集补遗
