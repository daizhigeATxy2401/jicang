　　钦定四库全书　　　　　集部五
　　知非堂稿　　　　　　　别集类四【元】
　　提要
　　【臣】等谨案知非堂稿六卷元何中撰中有通鉴纲目测海三卷通书问一卷皆别着録据中自序所着尚有易类象三卷书传补遗十卷吴才老叶韵补遗一卷六书纲领一卷补六书故三十二卷苏丘述游録一卷搘颐録十卷今皆未见惟此集仅存然自序称有知非堂稿十七卷外稿十六卷顾嗣立元诗选载知非堂稿十七卷与自序合王士祯居易録作十六卷亦与自序外稿合此集止六卷似非完书然嗣立之所録与士祯之所称者己均在此六卷之中又似无所亡佚者岂后人传写或合并其卷数抑或重为选録汰其繁冗故篇帙虽减而名章隽句一一具存也诗集之富唐无若白居易宋无若陆游杨万里而珠砾并存往往使后人以多为憾是编佳制具存而芜词较少可谓刋糟粕而存菁华即非足本亦不必以不完为歉矣乾隆四十四年四月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费墀









　　知非堂稿原序
　　夫言之秩然次序条理者谓之文文无待于作也后之人口之所言杂乱无纪则必缔搆于思撰造其辞而后笔之于简牍古人虽不作文孔子尝云辞达而已矣此固作文之大法也而奈何作者之不知此哉东汉以来气弱体卑无复有善作者至于今殆千余年唐宋盛时号为追踪先汉而仅见韩栁欧阳曽王二苏七人焉若李习之若唐子西若张文潜非不逰韩苏之门而竟未与韩苏合一也兹事岂可易视哉表弟何中太虚少负逸才弱冠已能诗而亦用意于文至顺二年春予卧病頋予于病中授以大集予读之盖优优升七子之堂矣予不胜其喜非私喜也喜斯学之不孤也斯学也虽非儒者之本务而其格力之高下实气运之盛衰闗系又岂小小哉病余倦于书然喜之不极为书其后而还其稿前翰林学士资善大夫知制诰同修国史草庐吴澂伯清序
　　知非堂稿自序
　　临川何中能言知读书咸淳壬申甫髫随父仕广东曲江乙亥出岭至元丙子侨居宁都隐避浮寄者三年已夘始从师问学师宋进士张叔方朱光甫罗士鼎于前辈屡尝亲刘防孟识谢君直姚端夫王肯堂交甘咏之程钜夫李士元复初掲徯斯全止所当世知名士多友善于吴伯清为姻兄弟云至大戊申如析津皇庆癸丑适东瓯所着易类象二卷书传补通十卷通鉴纲目测海三卷通书问一卷吴才老叶韵补疑一卷六书纲领一卷补六书故三十二卷苏丘述逰録一卷搘颐録十卷知非堂稿六卷知非外稿十六卷延祐庚申夏六月朔临川何中太虚自序




　　钦定四库全书
　　知非堂稿卷一　　　　　　元　何中　撰五言古诗
　　别谢提刑
　　戊子十一月二十四日拜叠山先生于双桐驿盖先伯见山同丙辰理宗亲擢也先生叙旧好言同心焉明日中赋二诗为别
　　峩峩楼观地寂寂风雨墟可怜零落身万里投修途窅窕千蛾眉已奉他人娱主恩天罔极苟生岂良图行行重行行善保千金躯别怀不敢诉顾步复踟蹰
　　二
　　吴门白日落孤妾悲洞房徙倚无所归朔风满罗裳昔为春桞隂今作秋菊黄芳景不速尽愁心与俱长逝者魂魄在九京共徜徉粲粲河壮氷萧萧天雨霜出门即逺道死生永相望
　　安上人兰若
　　独寻小兰若积翠森松筠禽声悟禅家幽花吐清芬晴日水光合时飞野鸭羣姢姢前山秀适来何处云清心欣有得淡焉失腥氛道人煮春茗离坐与晤言亦防此境防两耳天乐闻何当脱世网于焉穷朝曛
　　菊
　　我畊不半亩黄花列千丛萧条变衰时一夕万里风孤立不作难英英异风骨君防墙东客夜寒步霜月
　　又
　　黄花来何晚及此秋霜繁寄语山外人弃捐我何言幽芳具四时要在培深根我来绕花行我道将无存
　　又
　　菊花如幽人梅花如烈士同居氷雪中标格不相似道里阻荒塞故人万里余菊枝傥可折持以寄逺书
　　墨梅
　　客携数尺纸手展墨色鲜江梅发踈花萧然瞰清川澹月挂寒枝孤幽弄芳妍岂非立雕后或是标春先日月相徃还何用悲嵗年此花于此时好脩乃独贤处士穷幽居羇臣怀左迁裁诗孤山雪拥屩罗浮烟我今亦何恨仰视空青天世俗不贵真共把墨粉传帝虽令严此花不俱于何幻素质物性亦复然梦中如闻香残更悟醉眠起来索梅花寂寞江之壖
　　读史
　　桓桓韩将军当年谁寄目岂无漂母食亦有胯下辱雄劒一朝飞举手拾秦鹿风雷走倐烁乾坤困驰逐荥阳广武间楚汉寄我足王业四百年尺封屡翻覆赏厚岂势摇功成乃身戮所贵英雄人岂甘草中伏谁为后来者感此空碌碌举头见青天天边有鸿鹄
　　又
　　嬴法四海热震荡昏三光云飞大风起赤子沐清凉当时周旋人一瞰罹身殃悠悠赤松子不识为何祥千年有崔浩前脩持自彰岂知媿所事乃是元家王恐非鳯衔图但见鴈求粱伊尔山中人勿弃兰蕙芳
　　又
　　鼎移炎徳烬南阳尚躬畊胸中经济事感我三顾诚保蜀非王基何似田一成顾岂志功名乃欲表忠精煌煌汉家业草木岂无情谁知邺中儿元是汉人生运去身或移事徃恨难平悠悠梁父吟终古有余声
　　穆山山中
　　江南有丘壑我生良独闲秋风二三友朅来逰兹山山深不见寺但见飞泉寒地行两山挟天风鸣佩环青烟从何来堕我泉林端未知有径否钟磬犹未残长歌万谷应仰见数峰攅纡余縁涧入侧步寒云闗豁然得空旷聊复解破顔殿静藓花润松危鹤声干僧寳炯数珠相我槃礴观大开双白眼应接几青鬟徘日已晚人间行路难猛虎蔽丛薄潜蛟潄风湍振衣出山去大啸惊人寰
　　杂述
　　姬末既文敝嬴彊沦九畴炎徳屹肇基王风遂回辀继继崇禅让终始还相酬忽焉兹道絶鱼羊莽齐州遥知后来者亦与丰沛俦荒哉结绳初尔来几千秋大化不停运有生步其流此时偶际防昔昔射旄头
　　又
　　天龙地用马健顺理亦宜谁于其两间赤手握隂机东门一长啸四海皆惊迷向来种桃人此去当何之悠悠黄唐逺来者邈难期龙逝白云征马轻九坂驰行行马上郎万里长风吹不见长江边折尽杨桞枝
　　又
　　月蠧桂不植桐枯鳯来迟髙峯不顾返尚念荣与衰全身古所贵逃名亦何为自昔青门人不识东陵时天地始一息人道乃如斯昭文已无琹黙与万化齐但酌一樽酒得醉聊自怡
　　又
　　萧萧白杨风依依吹井烟旷哉上下宇逝者不待年彼陇亦何祥一日几新阡谁招皋某复递哭送九泉髙楼当西日落花满寒川流浪旷刼间彭殇俱可怜汉陵春萧瑟囬首尚变迁万古一起灭此意何茫然
　　又
　　至人守宅寸虚莫能倾俯观万化机寓化亦寓生道去终不复行苇有遗声帝者独何居混沌无聪明培风高翮翔防防乱云拥周流驾言旋夜寒烟雾重身如江湖樽瓠落岂无用归来无何乡三珠倚孤梦
　　夜久
　　夜久【阙】　步珠露空盈襟萧条川气髙惨淡浦色侵河横星渐转雾厚山将沉鸣虫促繁响蜚萤乱寒隂时物遂如此恻怆抱寸心天将落月去何当复东临乾坤入防漠众窍酣哀音欲令万梦觉谁忧独难任商歌浩防疲俯仰情逾深忽闻鸡声起左右风满林
　　读晋史
　　林疎暑风剧牕户殊未凉悠然倦不力吾我已俱忘眼醒见周秦眼醉逰轩黄日月山外过兴废枕中藏振衣起长啸六合何轩昻斯人纵髙视旁皇复旁皇于焉读晋史感激系中肠言言不能已自笑己如狂
　　又
　　哀荣无尽变俯仰还自推陈留既作宾何如山阳时中都血流杵江左中兴基不待卯金刀嬴彊吕已移天道巧相复人理固易知巢由遇髙躅今古无还期
　　又
　　天地一虚器所寄在斯人人能主天地岂不贵我身嗟哉嵇阮辈酒乡为隠沦朝醉既及暮暮醉还及晨裸饮或称逹丧【阙】廼名真独善谅非计况此国与民被发祭伊川岂不在诸臣平阳有余恨千载同悲辛
　　又
　　蛰龙卧沧渊瑞鳯栖蓬海悠悠接舆歌千古消光彩出处酌其宜勿为世所骇预人家国事此身固有在嗣宗济世心无为着逹庄叔夜明养生东市援琴伤一出与一处徒能决藩墙淳风竟不返二子俱亡羊汲郡蘓门山其人逰何乡我欲振竒翮碧宇追翺翔
　　又
　　髙平释时论鲁褒钱神篇晋辙固难挽犹胜谈虚夷甫晚良悔将死复何言谁登平乗楼尚能议诸贤老庄异端学防合归自然萧曹相业大文景王道便尊尚本非异兴衰由此迁信知浮论者亡国有余愆
　　又
　　江左二百年立国初何恃中夜荒鸡鸣天地皆英气枕戈刘越石击楫祖士稚如此中原间端能了公事局促并豫州竒功中道坠呜呼二豪雄本为宗社计异类禽兽心推议谅非意石死故可哀稚则吾何议徒怀墟墓间还念金行祀谁令若思来后代常歔欷
　　又
　　两贤不相厄王庾乃如斯天步政多艰此岂私愤时东山谢安石造次威鳯仪三贤抱宏器继出相等夷风流文雅尽同惟世所推但恨立朝间典礼殊未施谈竟浇俗逆臣终乱阶汤武肇王业伊周垂纲维桓景彰伯道管晏横要规古人不作逺所立百世师奈何民具瞻退食徒委蛇卜世固天定欲责当谁归
　　又
　　春风满南国公子争为欢锦綉少花艶瑚耀日寒美人佩兰麝骢马驰雕鞍酣歌金谷逈笑舞凉台寛一朝化为血付与来世叹人国亦如此荣落朝夕看悠悠劝进者端似坠楼难
　　又
　　填石【阙】　　胶杯谁能舟我岂不知我量力乃哲谋有才比管葛感奋为武侯保身慕夷齐静退渊明俦物亦非所忌名亦非所求北羲皇上东篱晋宋秋零陵一杯酒终古属斯愁
　　秋雨
　　昔者三月晴厚地裂欲隳积地一月雨厚地融欲糜不知穹穹者若此何以为隂阳相凿枘自怒还自怡风吹黍穟黒下方人怨咨怨咨犹尚可寔自地难持我有斸药镵于以待朝饥有声不敢吐坐看松雪垂
　　偶书
　　桐寒叶落风菊净花开雨掩映半畦秋好竹三四五对此憔悴人忽笑不复语
　　掩卷
　　掩卷如欝欝欝欝亦何似野人每多忧不悟本无事仰观千载前去者极所诣俯期千载后来者邈难至惟我于其间欲防无名出门万里逺寸挽何能至山空白云合日黒野风驶独黙已如瘖闲送飞鸦坠
　　次罗士鼎韵别罗以通
　　桐花满天地鳯衰竟何鸣岂无双防翼谁与相目成山长逥风驶道暗浮云征孤飞良独苦吾道宁亏盈廼持一箭书欲破万古城寸心挽来世日月当囬精我亦愿追随难可覔形声志合身复乖良晤何难并君持黄金鞭微径所不经我无匹雏力敢拟世上英岂知一日别遂有千载情明发隔山雨何当与细评
　　逰芙蓉山十四首
　　十里五里石一步一长嗟行行山转高悠悠日将斜萦折抵深谷直下十数家来徃自成村桃栁映桑麻崖杉老绛叶石防垂枯花隂凝四时雪阳焰一川霞谁令余到此幽意浩无涯行将办畚锸来此畊山畬
　　又
　　岩岩青芙蓉峻秀琢寒玉危流千丈飞铿鍧石相触幽閟鱼龙宫荒寒雾雨蓄凄神不可留前登散遐瞩参差杂花动香气泛深谷日照丹霞开万峰洗晴緑同心有长镵缓寻灵药斸葛仙早见招庶得从所欲
　　又
　　春风吹众树春唤如鸣梭平烟带逺村时闻樵者歌田父有真乐东皋牧羣鹅烟暖众草合艶緑如流波搔首负白日欢然得婆娑事立或福的识深廼愁多西家酒正熟况此天气和
　　又
　　侧足上翠防石磴八九折开尽满崖花坐来羣香歇逰目尽逺空乱数碧簮列草木颇葱茏云兴复霞蔚不知十日雨还长几枝蕨山中无事业特用慰采撷盈筐归路遥忽见满山月
　　又
　　緑峰在头上落月在脚下防防烟鬟开春晴真无价红泉响哀玉苍石饮渇马林穷兰雪香崖古萝衣挂属闻絶壑底松声更清洒世逺事难即趣深月弥暇谁知须臾间白云已无罅都失眼中竒茫然独悲咤
　　又
　　孔雀本毒类文章饰其身翠尾列金花鲜丽足移人持以比百鸟防鹄犹为仁出门遇田父相对言语真桑麻暨粟麦自有事实存但观田畆间足想二代淳长歌唐风诗笑入桃花源
　　又
　　逐日果何益俱至虞渊隈功能宁足夸戮力与时偕移山良自苦负土期山頺山若不自移志愿终难谐长算恨日短逺山惜运推有为未足恃超视良可哀古人日日去后人日日来若复不自闲千载谁当懐
　　又
　　花开风自柔谷深日无晖髙萝鸟声转葱翠摇隂霏孤娱有穷深境异心不移东峰虎长啸西涧麞争啼运徃人理尽物新古道违欣然抱竒怀白云遥相知日夕意犹缅信有防归时
　　又
　　杂花生佳树羣女已出桑村深无秋胡笑语颇相忘着身入淳俗自然和其光时读种树书理近意更长山林足造化我土不敢荒自时一畦菜苍翠俨成行杀竹插篱援所以贵周防虽无人我欺深畏牛与羊倘或践吾菜前功讵能偿虽悔复何益空使寸心伤
　　又
　　亲友日以疎邻曲时复至相见晴雨外极论畊种事我正春酒熟斟酌无次第开园摘緑蔬淡煮有真味相劝人一生所得在几醉浅深各尽量但以醉为剂圣人亦朽骨我辈复何恃共赏此言是更酬到梦寐日斜鸟声乐风过花香驶客散冠巾欹我亦归去睡
　　又
　　日日碧山去香草生还踏幽禽识履声间鸣故相狎意行不知逺清啸得虚荅石上緑云生岩下紫烟合莫负今日晴聊折山花插
　　又
　　商山非逺遐胡为可避世人间己帝秦紫芝尚周味看有竒祸纷纷谁能避此翁良优防乃为秦所置独恨六籍尊反受陋儒累倘使诚徳人罗者谁敢睨萧散东陵侯隠约济南士清风百世存庶激懦夫志
　　又
　　我慕陶渊明能怡田畆情日夕饮名酒不知有此生乞食固非辱在官亦何荣当其高卧时但觉宇宙轻闲静性独乐不以矫激成极陈形影神尤戒无营营虽非晋宋秋寜计世间名道胜不知物天全妙无声聊述吾所慕讵更待吾评
　　春曰书怀
　　肃肃春隂厚众花不敢妍似为天所妬故着急雨湔好丑一时尽园林生緑烟乱云犹峥嵘端坐自萧然莺声日景迫栁色春序迁心期谅难语缥缈罏香传
　　又
　　墙东緑隂好稍觉朝日迟人间事轮囷我枕聊复攲开扉览晓色万端集两眉风狂忽倒人迎立爱其吹掠我径西去花影【阙】逶迤防吟视青天一笑聊自持相如不妨慢长康政酒痴
　　我怀何悄悄彼日何炎炎寸心通来古寂寞卷疎帘闲我一丛菊青【阙】映前檐秀色何怡恱更着雨【阙】添林间此竒事乃许我辈兼聊持千载意以寓百嵗淹神龙安可扰不用固应潜
　　又
　　蛙声池上起竹声窻外传吹万不可息聒我春昼眠林外固多累林间复多喧誓欲蹑太清防防不得前以我一寸心焚香小窻边以我无尽目送此有尽烟
　　溪行
　　悄悄抱孤懐悠悠歩芳甸防风动半林细雨湿双燕髙堂狡狯人一瞬幻千变似嫌俗眼白遮断逺峰面参差双鹭下防破寒溪练立处不近人忽去何所见
　　李千户至自南海分遗椰实喜赋
　　乱余乏佳实贱者犹贵之招呼棃栗辈已作席珍推岂无仙人枣无踁至山蹊桓桓李将军色映海峤竒归马防椰子濩落魏瓠垂徇华殻初剖濯濯脍玉肥来饷山中人意重千金遗香酽【缺】石髓味腴轻肉芝尊前有南海顿压众果卑向当逋子龄侍亲曲江湄啖此不知厌亦与槟榔宜既别十五年犹有梦徃时故人忽相见唤起三生悲遇旧心易快感至情还移百年能有此再见安可期子西忧蜜果东坡叹茘枝虽云供贡劳吾念君臣仪安得白玉盘登之白玉墀万古还纲常不令世愈衰苍茫叫虞舜魂绕天南维梅花满庭浄香烟一帘迟椰杯更自酌聊欲捐余思
　　嵗晚咏怀四首
　　隂风入空林云羃平野薄帷负閟寒飞雪鸣古瓦抱衾不成温孤怀浩难写荒荒豺虎区三殇无遗者王风同列国安得犹存雅黄竹声久沉伤来泪盈把
　　其二
　　前檐立闲夜园中珍木长雪云正澄澈霜飚复飘扬众星凭幽闇各出争耀芒东方起圆月失此万防芒不有照烛功何以尊其光安得骑蟾蜍偃息桂树傍
　　其三
　　天霜不停威寒茎日以槁厉飚竟欲脱未许依藂老南山多白石终嵗常皜皜乃知得至静超然全所保妄尽无非天心宁不违道雕落奚作懐钟山有神草
　　其四
　　门扃幽树声牕销羣峰影寒气迎遥夜蕐星在西岭秋虫无余声时雁有新警天机自消长防参得深省名衢万里辙理海载孤艇力弱昧前驰心强遡真境即俗幸无能淡然聊自领
　　城中雨后
　　何处山中烟移向城隂飞乃知一雨过光景与昨非心虚纳浩荡神迈得精防勿语马上郎痴我似我讥鸟雀十数防空翔若无依城中弹丸多故林应未稀
　　华盖山
　　三山立天半苍翠横古今断崖三万丈花落紫烟深路蟠一带危上薄元气侵乱霞导飞舄闲云防行襟风嵒虎豹穴泉壑蛟龙吟川明散众色空碧生清音仰憩星河次飞鸟下堦临肃然刚风近仙人抚瑶琹立身如此髙人世宁不钦苍茫万里色浩荡一寸心期为太清逰不独徃山林
　　又
　　三山白云合乗我空中行天近通一气风清来逺声翛然卧髙寒五晓天鸡鸣下临人世秋纵览鹤驭轻翩翩半崖端稍稍千村明余云垂众壑龙凤纷送迎忽然各散去放作世间晴日色到逺林轻烟霭霭生乱红防长空罻罗己相惊丈夫有髙歩所兾还丹成圣人似尧舜巢许犹逃名礼华与乐叶俱随秋树零纷纷各在眼叹息难为情
　　松野即事罗氏园林五首
　　娱心仗老笻细数诸峰影防烟过前树淡日有半岭幽鸟识归宿遑恤云路永防鸿各有见日边半行整出处无定期是非谅难省归林忽已夜夜月变光景
　　其二
　　采采园中菊青青不堪摘沉思何不开我土槁无液汲水聊一溉誓欲効绵力讵能乐安闲所为造化惜少年莫相猜此意君应识属闻毁折多使我愈戚戚
　　其三
　　山窻一丛蕙修叶吐紫防或云断续花我亦岂敢疑楚泽多芳草真伪奚难知浮俗尊虚名君子伤令姿博观贵自得清芬良在兹枝叶安足辨但令无自欺
　　其四
　　两禅着冠巾园林步逍遥防风所披拂众树皆荡摇悠然一眺间快甚羣忧销紫气涵逺村髙霞照青霄薄暮忽行旅平畴散归樵亦复掩幽扉夜意终寥寥
　　其五
　　闲云正相聚长风歘散之聚散每如此我懐焉不悲仰观何所见所见天离离但当饮名酒寸心始不移醉中无一事去尽识与知数树洞庭霜足为嵗寒资松栢即賔客终始无瑕疵
　　逺离别
　　空村落叶乱旷野飞云迟抽尽园客茧难比妾相思自从出门来足茧坼兆夜宿茅篁杂晓行霜露凄仰攀千重岑俯涉百渡溪骨肉无一在亲戚知为谁羣刀血糢糊杀人相娱嬉有声不敢吐有泪不敢垂妾魂久已逝妾身终何之行行忽遇兵扰扰贪获资力战岂不胜何意救蒸黎乡兵又妄掳无异在贼时朝汲风激面暮舂日皴肌妾无使令者逺胜妾在兹寄言北去鸟妾死君得知自从结婚姻得偹奉盥匜幸甚终所托可保黄发期苟死又何憾有此生别离自尽亦非难兾君赎妾归君心宁絶妾望君君来斯又恐多险艰为妾使君危怫鬰一寸心撩乱百结丝牵牛与织女乖隔始不疑昨夜梦到家银烛照华榱梦觉恍见君回回日如迷果如两龙劒长懐想望悲人人傥如妾何以生世为
　　逰烧香寺于道傍折桂而归遂赋
　　欲捐世间忧径寻林下寺古松工听法幽鸟静通慧钟撞清国声台识先朝事山僮侦茶候道人玩香穟囬防争夺区始了西来意无生安得灭有患非所致金仙一何髙淡然无可累茫茫旷大刼幽草供深翠出门见东村孤吹随风驶前林众木竒醲薰隠幽桂飘扬满虚空狂逐浩无际防参超欲仙【阙】玩倐已逝偶闻非售知抱竒宁立异讵能媚司命深叹招隐士持归难赠人铜瓶且勤置
　　秋日山行杂兴四首
　　独徃非避俗散怀聊寻芳流风淡翠麓理防秋路长苍石含幽色樛木落寒香一片太古云化为孤凤翔忽然归紫霄荡漾不可望浩歌向夕霁敢事接舆狂
　　其二
　　山囬杉熛清崖倾花雨下讵知吾道非偶然适旷野磊落万陨星赴流饮奔马风防叶时落磴寒雪自洒孤松萦萝转幽峰抱岚炧景晦良遇稀心异真赏寡举手谢时人岩隂栖古瓦
　　其三
　　晚山菡萏开浓秀映秋碧长风泻万里寒花落石壁云气静欲消霞光乱相射缥缈浮丘翁素手垂鹤翼笑看蓬莱波与世共陈迹天地无恒春羣儿倚少色功名犹自误口体乃相贼安知骨为尘不得同瓦砾
　　其四
　　运去絶荣念化迁悟妄身舞智巧行杀亦笑荣公贫深谷无近患寒萝抱余春幽娱淡忘归山水无缁磷风生禽响发雨歇草色新囬眺宇宙间忽觉无一人长啸断崖侧悄怆将何亲骇机满岐路踏步安可轻所来为流泉倚石得细聆激烈苍龙笛雍容紫鸶笙清辉洒空曲余韵盘林扄至音含元化抑扬极和平区区理琹丝倾意俟人听可怜望知已断弦复何情
　　由书堂寺入夫容之麓五代时有胡先生隠居其地寺故名云今碑不书有防生者写华严经留寺清整可观生宁宗时人
　　雨歇入幽麓朝气笼淡晴夷途何所虑乃此防流行夭矫玉虬飞惊波候天明急播万珠络逓应千雷轰忽激羣鹭跃徐肆逰丝萦曲曲掲清浅盘盘度崚嶒明生一掬緑幽閟两林清胡为伙生聚却羡非世嬴苍烟出磬响深谷藏经声闲过小兰若茶香满前楹谁写天竺书秋雁防寒汀盛代安可及隅谷有精能尝闻昔五季胡君亦豪英读书向此地讵兾千载名俗士轻高人不着石丽牲空令绕竹泉长作琅琅鸣寸心持余感出门陟寒青駮石当目隙髙下拥精灵朋聚鸟【阙】伏孤兀苍虎狞左峰覆欲压右崖危将倾乾坤有此险始【阙】性命轻前迈忽自哂天定亦何惊万杉列云际浓淡因云成佳椶交翠竹茅屋矗相凭向来看画意尽向眼中生老翁理泉窦东菑秧事兴隃谓乐如此翁颦诉其情歴述先朝美言罢泪纵横方余起醲羡属闻意防防古来多隐者全身一何精将非智不及亦岂福难胜不然幽胜地自可饱芝苓放麑心不忍力极还小停歌吟杂悲乐写之苍石屏他年有知者此语良足征
　　白马篇
　　防防子规林萧萧洛阳路白马谁家儿扬鞭西南去去去知何为不辞还泞苦隂阳速相禅乾坤几新故丈夫慎驰骛【阙】渚已艰步悠悠独鸟没雾暗连村树
　　黄塘渡
　　早闻东吴路今识黄塘滩聊乗舴艋过一篙济艰难緑秧映屋秀古木垂村寒旷野何所尊乱跃千平峦囬眺寒烟外浮屠乃上干乾坤我来迟促促宁遑安遥谢山中人合眼无悲欢
　　文江夜舟
　　北斗一何渇下饮空江流南雁知何愁相唤不自休东浦征人归孤灯出篱幽西渊捕鱼急飞火走一舟汉皇极寛仁今年租税优有生亦扰扰吾道更悠悠
　　箬岭人家
　　溪囬谷深盘石阨水成布风吹嵒下云挂在溪东树雨深两岸花髙下楼台聚安知主为谁倚遍栏干去
　　又
　　秩风流平野麦云抱长洲积塘数株栁高墙闭孤楼生当宇宙间此劣宁彼优殷勤有双燕相语知何愁
　　望玉笥
　　岸转苍石踞长松垂青萝政当停棹时江入栁隂多斜晖泻列岫荡漾万金波倚舷一囬头暮气忽嵯峨羣仙醒心处许我勤相过洞天无众竹去去将如何
　　登北山塔
　　闲驱葛陂龙急追数峰雨仙人专幽竒我亦防径取山花带云香徘徊緑承宇身行元气表心明万里俯我今为我役出没尘潦路仙人何超然应笑我如许何当寄此山隐几玩今古
　　东湖别吴伯清周栖云虞伯生诸君子
　　炎炎白日长窅窅孤云去身縻心久归别至情更苦良时难骤得异县不同聚名都亲友并并翔文鸳羽处独忽多闻至乐欣所遇析理挹清风吟诗看疎雨鸣琹挽幽聴评帖劣前武有时纵登览江山见吞吐行襟浦草青解带湖栁舞兹游岂不佳归来胡遽赋頋惟山林姿终非城市侣故园芙蓉华緑池照茅宇我怀讵能防宁为倦羇旅长歌招隐诗诸君果何许他夜宿山邮明月照去住
　　寄掲曼硕
　　急程惊语离知问枉敦艮伟子谌多才凉赍每余困氷收閴浪起雪解河栁润同行谅佳携芳草发清瞬名都许当达一官子难逊皇鉴洞渊【阙】深储畅闳论达行异穷誓恒为髙贤恨朂子振清风余今媿幽钝
　　聚逺楼分韵得笛字
　　彩榜聚逺题登楼记畴昔一尊集七贤共领诸峯碧云树分村容岚霏长溪色防防鸦影翻沉沉市声寂古来多胜践谈笑不知夕欲去重倚防寥亮沧洲笛
　　梅
　　一径苍苔深梅龙着花早初囬天际春更觉江南好月色氷霜寒角声天地老寄语宋广平时无苏味道
　　题黄夀伯玉泉图
　　匡庐三叠竒昔蔽今乍显美玉倘可求佳泉谅难见朝晖琼膏煜夜彩白虹贯比徳世所钦含光外非衒源徃丰大川云升泽九县在山孰为贵出门敢云贱如何市朝人为起山林羡










　　知非堂稿卷一
　　钦定四库全书
　　知非堂稿卷二　　　　　　元　何中　撰五言古诗
　　赠元复初二首
　　暖云流青堤光风转芳甸逺在天一涯幽沉限闻见防防秋归鸿翩翩春来燕天路万里通胡宁絶遐睠竒姿夺南国怅望愧疎贱良防夙心愿君毕欢宴
　　其二
　　朝采山巅芩莫采涧中藻心同媒岂劳结言不在早深知各偃蹇非要一时好托轻身易捐百年不速老緑隂莺乱啼相携玩芳草区区幸识察庶得坚所保
　　春风如少年效程汉翁
　　春风如少年狂逐无定处垂杨曲江隄细草东郊路只言今似昔不悟新非故流水何时归残莺数声暮
　　西湖山
　　峩峩西湖山灵秀入空碧萝隂转累磴松色渍幽石防霞生絶陉飞溜洒欹壁鹤鸣岩光动花落云影拆危椒登古坛百年此一息声影混大荒不见兴灭迹刚风三天寒元气万里色怅望仙子期凝神抚极
　　皈信寺近曽文昭公墓次
　　緑柘茅舍村青山晚烟渡何处櫂歌还直入深林去隔畈数声钟鸦啼翰林墓
　　程氏山房燕集是麻源第三谷
　　芳村暖微煦众岫分余逶迤望逺壑趣得心转延洞开石扇仄磵阨潨流喧居人隐古俗香气通幽禅艶緑度画梁语笑相后先飘飘纵飞屣松声正锵然窈窕山曲丽搆朝霞鲜勲庸在庙廊杰阁储芸编缅怀康乐公竒踪此周旋讵知有今夕聨集玉堂仙羣鹄亦与喜共舞芳尊前无情尚相感矧当后诸贤畅饮抱真适逺心寄防言兹游即千载湛辈期俱传
　　招仙观
　　逶迤溪南路窅窕招仙谷空堂两道人残碁映深竹一叶响疎篱双鸦啼髙屋出门随归人逺烧在山麓
　　知非堂夜坐
　　前池荷叶深微凉坐来爽人归一犬吠月上百虫响余非洽隐沦隙地成偃仰林端斗柄斜抚心独凄怆
　　逰乐安穆山寺
　　秋隂出南郭佳色来逺山悠然渡野水却宿前林间朝气锐幽步相携上孱顔行穿緑萝逺共爱青杉闲已穷高原路忽得双石闗飞烟带香气深木藏幽潺景晏钟磬寂桂花满苔斑道人一尊酒时聴风多悟从此始尘縁谅能删空廊对防雨亦复不知还
　　宿田家
　　村暗烟火生林深鸡犬静麦花如积雪月色淡相暎邻家夜汲归寒虫满幽径
　　发新淦金水亭
　　振衣上野航囬首谢山阪日淡秋水空风清片防逺沙光侵岸发峰影随人转前渡烟火深离亭路今缅
　　小孤山
　　牵牛与织女河汉有时渡小姑緑发深隔与彭郎语流水去仍囬望郎郎不来精神有相贯形迹难相猜年蕐朝又暮江头晴又雨灵风吹断矶行人聴钟鼓
　　晓发辞夫矶时李泂溉之友先行
　　荻暗鸡鸣村平皋下残月参差邻舫语橹声带潮发露华望中白篷隂散秋发沙鸟知曙鸣海云上空灭念我前行友青山已飞越迟尔及相携无嗟赏心歇
　　龙潭阻风夜兴
　　水宿滞前期前津北风恶林寒灯影深莎鸡满篱落荒忽寄孤逈凄清愧离索年光星河转夜气衣裘觉我前劲翮翻我后大鱼跃潮痕侵栁根移船避沙阁
　　淮隂古城
　　牛羊上荒城茅茷深樵路钟室叹良弓此有韩王墓徇名本何成早被鄼侯误闲寻旧钓矶杳渺苍波暮
　　望新安山投宿不及
　　逾淮数百里欣逢下邳山新安十数峰窈窕霞影间遥看若可即既近杳难攀契深迹莫遂怅然空厚顔倦鹭辨沙落逺禽求村还已暮将何归囬涛冒瀴湾渡口双古栁茅茨相与环清时寄孤枕敢厌闻惊潺
　　歌风台
　　神鱼鹜逺海雄鹄陵高区区一亭长帝业何赫然光芒三尺劒羣雄让锋先嬴项屹山岳扫灭如飞烟故乡偶一归父老相周旋百感忽中起深情何由宣徃时同功人今乃不一全害能亦宁忍逺计有未便竛竮视孤影三侯发尊前丈夫英雄气儿女泪迸泉纵观能几时忧虞浩无边西风吹古台老屋欹河壖低徊一长啸乾坤多材贤
　　登李白酒楼
　　当时谪仙人四海蜚英声偶然此一醉遂有无穷名叔世尊放旷中度翻为轻頺波浩难返忧思谁能平
　　同乡客
　　遥见江西船认是同乡客何日发龙兴迎人问消息长河落雁秋古渡啼鸦夕不见楚天长重重暮云色
　　影儿湾看落日
　　识超象外精闻洞心知谅非耳目及难用寻常疑杳杳大荒濶紫毫散天西垂轮忽渐侧緑水浮金昔我事畊钓严溪恣愚痴秋风影儿湾夕景无前竒六竒孰云广余行亦非迷挥访太容链石寻安期
　　酬掲曼硕重赠
　　歳晏君独留路长我将发林居难共语帝里易成别煮水逐人饭依树因车歇今夜抱衾眠街头响钟絶
　　宿十里村
　　朝出顺承门暮宿十里村臂鹰猎骑归积雪明郊原居人喜客来汲井邻墙温羮汤稍暖热饼饵亦烧燔此夕羇旅意深知路人恩重林隐城堞昉此劳心魂
　　涿州道间雪霁
　　昨日饭良乡今夕涿州城此路有终去安能缓车声平野散寒景流辉起浮英蒙烘逺树密落削僵栁明獝律共鸦牧团瓢忽鸡鸣殊方雪初霁余抱孤赏情胡尔同车人苦云路难行
　　河间晓行
　　归人心久归车夫苦相促衣裳急披揽衾毯自装束寒深肌骨痛夜久情怀独万里多徃还他人媚僮仆霜枝呌羸雀雪径过山鹿望墅欣海霞辨烟识村屋饥寻麦粉麄到夕当得粥南中好男儿闬廛絶行躅河间堠子多毋烦记生熟
　　早发东阿午经东平晚宿汶上是日雪
　　严装齐地晓授馆鲁乡暮天寒客心速雪下车声去迷兽出桑畦流人披野路浅霭须城山斜桥汶津树前圣有遗业惝惘经行处荷蓧与耦耕何其得深趣
　　淮安道中
　　钟声起前林悠悠向南客天垂大野髙月淡行路白鸡犬淮上村云霞海边色旧时塞垣地来徃人驰驿
　　得风自施团一日至梅根
　　泝防缩程期景气异昏旦波声船头响旗尾樯竿转施团方入望忽过繁昌县雄吹彻奫防隂色形怪变凌虚旷超轶坤六酣龙战几日西南风去防眼中羡苍苍水云乡九华今不见
　　南浦旅怀
　　乡近嵗已阑犹为候风客落霙盖篷深三日不知息浦树分城烟水明逺沙色满筐红竹枝渡人隔村夕久滞妻孥望孤还友朋惜音形两暌离情生自难抑
　　朱方偶作
　　雪余春水生日上暖云泮杳霭松林中柴扉起樵防新妆携童稚邻曲欣年换坎坎村鼓鸣沙头酒声乱江西田家乐丰嵗犹盛观山市溪桥春还多看灯伴
　　访程汉翁不遇赋寄
　　高躅洽防栖钝资得暌阻逢人问来期指日徃城府俄闻幽軨至迎候急江浒沙栁归流风隂虹割飞雨还同骑马客寻竹叩深户多蕴喜顿倾失觏还茹苦度鸟遗还声缄情促归武怊怅新城云秋山事晴妩幸因掲阳侯【谓曼硕也】日日问悟
　　酬彭通复怀友见及之作
　　畴昔到沙歩芳时感嘤鸣日华起【阙】采林香散树英虚馆许行李轻【阙】下钟陵还期念当逺枉瞩欣欲惊新句出良斵慵疎媿专精天质谢人饰状妍终莫能程兄守丘壑掲弟【阙】神京出处各乖濶能不劳深情蹇劣忝相厚如何归思萦溪人尚贞素迷复悬清评
　　暮行城东怀程汉翁因寄
　　倚郛起遥悲日下沧波阔何处是新城层峰翰飞灭始反今悔误沉想还成结百里诡称遥长年忍为别囬风归山霞道景发沙月独殷今夕情凄迷转城阙
　　丹霞洞天
　　飞舄落丹霞苍然洞天划草木皆异香烟雰有灵色寒苔洁宜坐幽水甘可涤樵子指峯赏野翁教药摘琳宫积筠隂虑消景难昃道人供仙茗亹亹古所歴唐王悬旧照唐帖式遗墨使年知几何山前事多易稽首浮丘翁归与紫宅
　　照武西塔山报恩寺
　　山椒敞禅扃幽欣失防倦密林稍深沉新笋亦葱蒨磴折迎空香台虚得清啭芸芸趋前尘徃徃遗胜践始知佛力能使地灵见市声俯一席山色照三面郡小览易穷兴高赏难徧防生谅何縁周流散遐睠
　　浴侯官汤泉
　　天气稍清穆桨声泊荒津汤泉洌山半取径娱幽沦解带散疎发掊漪澡闲身畅然肢体舒洒若襟懐新其下多嘉树细花落缤纷和风来树间芳气通防辛繁隂屡移席俄令鸣鸟亲无为急行返殷勤谢舟人
　　三仙謡
　　红纱笼玊香金翠綉鸳小鹤顶压青丝斜戴花枝袅何方马上郎下马佯惊悄罗扇掩防頳答语相萦缭郎有千金重妾惜容华少怕不称郎心看郎几曽老
　　苦热得雨
　　炎徳王瓯骆羁羸负天刑不为氷谷留乃使熟阪经几席集蝇蚋舆台乱猱鼪居烦易激疾习静难遗形每倚高阁立但爱方山青林端动虚籁殿角摇飞霆雨影袭虹气土香襍龙腥翛翛改神虑肃肃賔仙灵散襟淡幽伫稻花如雪馨
　　九日
　　属耳喧令序虚旻景清温久生理难期阳徳圣所尊菊篱黄未拆茰枝緑初繁【时茰尚青】幽嵎寡芳物离索谁相存白日照杯酒壶山落秋痕高歌行太清海翳开浑浑倚伏祥视履登高倦跻攀化机何由息悠哉委乾坤
　　壶山絶顶望海
　　萦磴入苍霭断崖倚晴暾天飚荡【阙】驶蜃气回瞩昏磐石偃危椒谷王浩无垠鸣交羣龙战舶防防鸥翻浮云岌云朶悬霄浴霞根空浴东南突防【阙】日月门指数十洲翳招呼九仙存余怀已瀁瀁前境方浑浑乗槎寄虚感防迹犹当论
　　登九仙山【仙何姓兄弟九人】
　　吾宗九仙人链药此山上渺渺嘉遯心乗烟一相访海门葱茏外山气嵽嵲状侧目明逺潮归霞委孤嶂尘縁误良契仙事敦夙尚何处乗鲤归防风起清漾
　　乌石山天王寺
　　天王小精庐山角临城闉古称藩服雄异境环相陈塔影六七枝瓦缝千万鳞烟明南台树潮壮方山津老僧肯前揖似余异人人指防壁间画修庑行逡廵观音大士在维摩妙悲颦苍然古木隂寒山砦可亲板扉几尊者一一皆风神老僧太息言刼余偶遗珍从今几年算此壁终成尘余笑谓老僧子意亦良勤适见俄已失当悟无还真
　　黄溪口看白水
　　黄溪且缓程白水方迎赏石扇千余仭雪源数百丈幽光照天动寒气发地爽松杉含清英猿鸟玩竒响仰视葱蔚中当得一席敞移家结香茅抱书寄泉上
　　访贡仲章舟行阻风
　　今旦始自信余生非数奇怀人发清兴欲雪成良时波响双橹澁滩寛众防驰危查立小渡残竹悬断旗指浦见鸦合转蓬惜峰移深烟曲江磬微雨三洲炊寂阒有余适蒙鸿无定姿余宁不可奈久与西山期
　　送人归临川
　　虽云有朋友音素犹难之奕奕大藩地遽得欢防时飞霙散寒威胜赏应前期高楼酒深注简畧穷谈谐但感人似雪顷刻合有离何当雪如云恒见堪相追雁下浦含暝川寒人去迟年华委分首谁能计推移
　　雪中重过黄沙
　　环环磴屡折剡剡峰争回木隂与石浃梅花抱泉开长思黄沙好每待春雪来阳和发坤厚寒霙失贞材引云贾余勇隂飇行新媒垂成一川雪歩歩当徘徊杉竹悬明氷琚璵递清哀丛石动溪响叫吭出林隈含欣耦孤【阙】迎赏刓苍苔夙昔多亲友兹焉起余怀
　　早起
　　觉来日已升花梢众禽语何许白浮萍池间散还聚起见梅已空夜来几更雨鱼行春到水草暖香在露溪上人语喧樵薪满沙路
　　抚州魏坛观
　　何年女仙坛百歩逺城堞树色随春新飞花袭枯叶廊虚苔緑重帘静药香浃主人勉逢迎小憩薄茗呷却读鲁公碑仙事公素惬是时中兴颂笔力泰华压此书最为小劲气亦嶪嶪大节照古今片石即光晔人生果何为草草度尘刼挥手谢坛扉天长碧云叠
　　钟陵紫极宫写韵轩晚立
　　择胜委清瞩空轩横晚晴遥屏散脉缕毫发分昏明沙鸟双复只林烟浊还清苍旻贮止水白云载舟行接要居郡最翫竒尽天成当时写韵人此寄千古情招之不可得暮磬长廊声
　　洪都灵应观榜云径
　　厌烦取萧闲随意入云径上堂敲响板山童质辞令地寂室生凉体畅心逾静出门看木隂佳鸣发清聴风光匀可爱水色艶相暎真契成自怡归路得新咏城市今滞留将无失幽性
　　新淦太平山
　　纵观不知逺言登太平山诸峰卷秋雨日射风霏间悬磴折古石侧溪倒危潺金灯如丹红异蘤相斓斑忽怅经丘絶俄欣寻壑闲筠隂聚森爽樵人指幽闗钟声出晻霭演梵作孱顔静者足吾契语莹氷崖东野月上露华膏夜鬟松杉炯玲珑流飚过瑶环既静有余听焉知趺坐顽偶然在尘表非能悟无还
　　崇仁钟山寺【宋乐史侍郎有诗在寺】
　　方看望仙雪仍访钟山泉石限阨危溜峡崖减青天不知路深浅但爱山苍圆俄惊侈楼观一礼黄金仙衲僧喜客来觞行续茶煎仰视慈竹题俯吟慈竹篇前修凛髙躅滋久余芳传白日倚山转倒晕千峯烟悠悠思难极且与樵风还
　　枥溪
　　林岭甚可爱溪源无尽时山花已乱发烟暖东风迟因与采樵者坐谈树隂移日斜自归缓我兴非人知
　　立秋日雨
　　律候秋序改午隂云飞惊霆发雄殷甘洒行空霏迸响下清镝激花裂明玑余凉泛匡床薄润通练衣草木转异色山川起荣辉敷三仪徳燕及浮生微棐几乱书帙抚之有余欷圣言角相诡人理还多违山田秀加颖归息期林扉
　　壬戌夏五及陈宗元防于富州下横黄氏
　　蕙楼罢看雨稚緑新成隂流风淡欲留泠泠山莺吟美景天气和【阙】　　　临情真语易契趣逺领【阙】深上客贤主人蒲香酒频斟交欢不知醉讵计西日沉谈笑偶一时流传成古今毋为略斯集异世当追寻
　　河湖市岐山观与友人皮季武同游
　　旦旦望岐山樛木森山椒其下美清防仙真集萧寥佳友谢尘卢导余度飞桥危潨溅跳雪石磴蔵灵飇探邃裂凝隂凭颠洞遐霄寒苍贯晴紫滉瀁峰壑摇久无登临适快此烦尘消日驭谅难迅人区亦非遥迟迟敢迷复亹亹同欢謡
　　丰城疎山寺
　　天气良晏温山原足游衍石溪试初涉衣裳费牵挽油油风力舒恍恍烟色逺指峯左右赏爱草行坐软情兴俱笑谈造诣各深浅望望苍寒中禅闗路犹缅
　　樟树镇五公寺
　　久幽厌拘维蹔弛欣舒散近闗得禅扉择步歴苍藓沉沉松隂重滟滟水光逺残花起余香乳禽响新啭虚廊清画长髙僧坐谈简学室素所昧虑妄还自遣移晷始知归生烟满林晚
　　清江镇灵峰寺员峤亭
　　防迹嚣尘区置身清凉境深深苍松林炎曦不通影松根得散坐肃然心自醒闲草膏以緑新蝉咽而警元非造幽邃已足移视聴何当真物外无慙虚与静
　　重到山水村
　　往时山水村曽驻老仙策俄然二十暑重到髙阳宅著书迈前闻析理发新益盛集天为成髙情世难识繄余最疵谬每幸亲讲席怊怅俯仰间均能发须白山沈空外青川停雨余碧枥章悬旧隂莲荡起生色上客讵可期佳时谅难得亹亹后来人遐追抚行迹
　　送凃云章北逰
　　奇璞閟伟器乔林长珍材国工久寂寞甘伏岩壑隈清庙九筵焕明堂八牕开良时难再得振衣起蒿莱流风写空江回舟越清淮直上到蓟门故人与谈谐所来非迷方咸防奏天阶燕昭称谊辟乐毅名髙才区区宁足道邹剧何为哉六龙正御天走奔风雨雷奚待一孔荐自宜四防偕素抱饰王度声光游江垓古来致身者不为云山怀重【阙】　　垂芳在深培尚令王子囦善颂端能裁
　　病起舒怀
　　常时不知老衰病遽见侵入喉饭若仇毒肠药难禁始终理夙彻羇旅情自深朋友各相念抚怜出真忱逾旬幸能起四体危嵚嵚幽舒雨新寄緑光倾逺林疎篱上孤蝶石笋跳双禽油油好风来迎之散衣襟欣然若可饮清爽空烦心平生事圣学学定讵能任惟应委此身天壤俱浮沉
　　閤皂山鸣水台
　　两山阨一峡几丈落寒水蜀滩春涛壮呉江夜潮起静聴得天韵防参洞理遽得还未能淹回成自喜幸兹有台亭緑防极清美霏霏林香生郁郁山光委本非尘土胸偶此一流憇所闻尽心闻我耳毋烦洗
　　持志堂苍玉轩
　　仙家葛源上空凉敞崇轩肃肃嘉防静泠泠清韵传轩中有髙人读书事丹鈆尚友惟此君恍若物外仙循名乃綦贵比徳尠莫言孚尹自旁达温润而栗然粹质生不瑕直节久弥坚风烟与雨雪万变俱盛妍伟哉干霄志孙枝益绵绵尚令后来者毋忘淇澳篇
　　李氏淡香亭
　　清泠一渠水窅窕五亩园相携步荒径左右花药蕃好风飒而至语笑兴弥敦胜日得佳景占星讵虚言散憩一小亭缭以众菊根嵗寒淡香趣深奇难具论盛年值明世奇翮当髙骞秋容与晚节豫订此道存林气漾华艶珍材美璵璠今夕果何夕殷勤属芳樽
　　刘崇正秀才金伯修髙士自閤皂山来访余樟树镇值大雪时余抱病病愈赋别
　　云凝雨不霔风定霰未先茸茸数素尘转转游轻钿万花开【阙】寂千林耀春妍景丽佳兴发二妙来髙轩旅馆共清坐双璧暎谈余衰得奇疾药鼎烦烹煎明明桑舆义尚友千载前念昔戴安道可以与之言胡为王子猷竟返中夜船雪罢洗峰岫归情胜剡川寄谢山中人丹诀期相传
　　儒学提举司宴集
　　贱子久在野低头事躬畊堂堂贤宰辅胡为知姓名许辞庠序责复假賔师称仰既惭简书俯仍媿舆评公馆良宴防文雅有余清粲粲珠玉质嗈嗈鸾鳯声深意修绠汲雄辨四筵惊我哀但多感一出宁非轻白日照天碧耿耿梅花明城南有归路西山能送迎
　　除日文江书怀
　　驰外心久息求安志恒违江受风雪压防从波浪飞眄彼东山云妄行已是非为谁饯残腊荡漾不知归沉沉州郭暝黯黯烟火稀流坎理多悟孤暌情自微
　　寄题天光云影楼
　　城南有髙楼楼髙莫与侪上接银河流下临宝鉴开玲珑八牕境洞彻万里怀至人泰宇定灵根固深培不假日月辉长照神明台倒射屹不动幻翳要难裁初萌朝菌幽转作冥鸿来须臾忽变灭炯炯无纎埃冥防足多悟内定外自谐倚栏视下方此心良悠哉












　　知非堂稿卷二
　　钦定四库全书
　　知非堂稿卷三　　　　　　元　何中　撰五言律诗
　　述怀
　　文藻风流尽天机定偶然自怜有今日犹复望他年道逺云千里楼危雪满川春还有消息好去到梅边
　　除夕
　　厯象羲和逺谁将旧恨新灯前数杯酒宇内几闲人豪杰悲来【阙】江山识故春今宵分两嵗看劒不妨频
　　正月五日吾族诸老儒服纵逰
　　纵游二十士逺赏物华新好是小兰若一来中圣人桃源在何处流水不胜春归路狂歌甚敧敧乌角巾
　　又
　　山中忘世换人事又从新儒服吾宗老南冠故国人悲风千载泪幽谷一年春折取山花供清香已满巾
　　又
　　有计能兴汉无辞可美新才名归后辈事业见前人野水孤村暮梅花万里春斜川同日月漉酒正须巾
　　幽寻
　　意适可幽寻天空晓气沉鸥飞一川逈花落五云深庾子江南恨琼奴柱下吟野风吹我老鸿雁有余音
　　晚兴
　　雁背霜花落吟悲兴自如天虚鳞甲动山老鬓毛疎断陇暮归客寒溪人自渔苍茫闭笼落正尔缓羊车
　　遗老
　　遗老今犹在方知有乱离为言前宋事曽见理宗时邑逺何年到身臞独步危已无桃可种力穑赖诸儿
　　春郊
　　湖海独垂钓风云入短蓑燕来春已去花少雨偏多一饮捐愁却千杯奏醉何青山如有意对我独高歌
　　又
　　试数乱离年伤情更惘然牛羊荒草树天地老风烟白骨苍苔外山花野水边幽禽未栖宿来徃自翩翩
　　又
　　归鸟情方逺啼鹃泪未收渊明姑托醉老杜不胜愁云冷花无主山寒雨似秋江南春水足何处具扁舟
　　雨后晚行
　　太虚万籁动独卧一亩隂雨足归云逺溪流到海深古今同此意天地一何心我兴聊复尔露花沾我襟
　　又
　　漫适闲中意应知事外情江山归钓影天地入笳声小市风烟合孤村竹树清眼中赊小景収拾即诗成
　　又
　　栖鸟黄昏后归牛苍莽间水明疑有月烟淡欲无山幽谷元非隐髙人自喜闲徘徊不能去莎碧耿荒湾
　　伯父坚白道人挽词
　　昼静清江狱【临江録事叅军】春调衣锦弦【知兴国县】去妖人共异息盗史堪传使节临乡国郎星照楚天穆陵亲擢士公不愧诸贤
　　又
　　栗里陶元亮南阳葛武侯事功今代见壮志古人求短屐漫冈晚深衣老圃秋公心无可遡遽徃帝乡游
　　又
　　我亦公犹子公宁忍弃吾恍疑容色在还聴语音无风急鹓鶵冷天清雁影孤九京良感激恸哭洒寒芜
　　老圃堂雨
　　臯某不可复怀哉步蒺藜江山宜有史风雨可无诗汉殿金人别唐陵石马驰物情犹若此公意竟谁知
　　又
　　深谷紫芝曲南山白石歌斯人嗟已矣此恨果如何扇里薰风在花间暮雨多悲吟声已苦一鸟下庭柯
　　喜雨
　　云叶来西北风声乍疾徐防防天下雨湛湛圃中蔬书传堪经世乾坤且负锄欲言无与领独立看芙渠
　　雪
　　共喜轻堪玩宁知积更明隂凝两仪合势压九州平江海渔蓑乐山林茗椀清何尝不竒絶谁望一朝晴
　　竒石
　　竒石争迎立青杉互引前泠泠两溪水淡淡一峰烟闲作题嵒字时逢采药仙苍崖恐陡絶松影一飔然
　　山中
　　何处征徭急兹山水石竒鸟鸣新叶长磴转断云移趺坐天正碧起行风自迟径穿松罅去巾袂罥蛛丝
　　防雪
　　防雪寒烟淡逺村乔木平年登犹有殍政猛更闻兵乱水投陂急羣峯照野明酒杯无限兴诗句有余情
　　别罗士鼎
　　晚烟寒雁度夜月逺钟防髙韵非今世清评闭野扉始知千载上未与寸心违落叶荒山路独怜身是归
　　送喻道人归蜀鹤鸣山
　　社主犹无国西枝更有家早贪吴景媚今恨蜀程赊山岂东南异仙宁逺迩差鹤鸣更须到方足养丹砂
　　又
　　縁重身真患时移事尽非蘧庐谁是住华表底堪归郢路雪霜苦锦江消息稀天长翅翎短休傍暮云飞
　　晓晴
　　一雨生春色千山起晓晴落花萦树转幽鸟过林鸣杳杳天如古茫茫世有兵开扉小倚杕沙上草初生
　　南居寺
　　闭户未从容出门谁适从聊随碧溪转忽与白鸥逢小雨十数防淡烟三四峯峰峯看不足山寺已鸣钟
　　饶州道上
　　新晴破积隂淑气泛行襟千里山河眼百年耆旧心霞飞沧海逺烟入緑村深学劒江东者茫茫不可寻
　　又
　　手舂初歇杵麦粥午香知白酒村村薄青山处处竒天垂双鹤逺江渡一舟迟枫合东吴緑何人续楚辞
　　采山归步
　　松边采药去谷里带云归步转半崖侧影涵空涧防独寻茅宇歇因看水舂机数防山花落孤禽避客飞
　　象牙潭遇风
　　圆盖吹应侧东溟倒欲干数防将雨急万燕逆烟抟【缺】泪经频拭低昻尽自安还将长啸处双桨破空寒
　　病中感懐
　　多病他乡外孤怀始觉愁山围双鹭晓门闭一蝉秋遇合冯生铗勲名季子裘悠悠耦耕者端暇为人谋
　　梦邹明逺时遇金溪杨方
　　心达形空滞神交梦自归江山真有待时命且相违君母虵杯悟吾亲鹤发稀殊方今夜雨偏向小窻飞
　　留金溪夜雨逹旦有懐
　　忽见干戈动他乡隔老亲一牕如此雨两地未归人雁渡闗山暗鸡催海宇晨谁能更攲枕聊挹曙光新
　　陈家源
　　恐是仙源里山从洞口开茅檐无客到稚子恠人来塘緑鱼迎日林清雀啄苔欲令幽赏足石道泝萦回
　　又
　　翠雾断崖侧丹霞流水西竹从幽处密松自古来敧落叶半藏路清风时满溪仙家元不逺未许众人知
　　龙池寺蒲石
　　底有贪竒意吾行亦偶然寻泉经絶壑看石到幽禅鸟语前林日鸡声曲巷烟偶逢樵客歇共坐偃松边
　　留文江久雨值水
　　半世长为客却悲行旅艰相知惟有雨四望更无山命寄浮沉里心遗生死间丈夫要经涉可复事安闲
　　白鹭洲
　　淡淡薰风度江明天影开竹隂侵水碧草色近人来诸老心犹在千年首独囬非无李供奉却少凤凰台
　　甘咏之挽词
　　经传明精义图书贯大全曽为诸老敬不受众人怜风雅力还古林泉清欲仙南州余此士北客识髙贤
　　又
　　花屿风醒酒琳宫日度棋高谈千载靡浮俗万端疑栁暗西湖路梅残东阁枝篇章须烂漫知复寄从谁
　　又
　　独鹤城闉语声蜚到竹林安知名一世不忍负初心良晤情方切幽居病已深俄然隔千古慙恨泪盈襟
　　刘太博挽词
　　恳欵忧危国从容友大臣竟孤婴臼志遂作绮园身名节非无寿乾坤更有人堂堂天下士何必画麒麟
　　又
　　妙悟通羣圣防言判六经千年遗此老四海失先生文字空传迹知闻漫敬名岂无房杜者犹足致隆平
　　又
　　如许龙门近胡宁忍濶疎不为终古别讵信此生虚未始壶丘学颇知扬子书向来香一瓣薄命竟何如
　　程揔管挽词
　　行意心追古材髙道即师泽深三族浃庇逺万间资苍隼须秋击甘霖入望迟东南此人物天意遗明时
　　又
　　偶奉亲从养因令季保城讵知求伟绩不忍毒苍生厚禄君恩重浮云世事轻翛然拂尘服身退更为荣
　　又
　　雨露深乔木乾坤启徳门勲名虽尽幻施报始堪论四海天球在他年上蔡蕃门人更须恸奕奕久弥存
　　寄邹明逺就问讯诸友
　　宴坐列芳植鸎声春雨余空斋三夜梦逺道一封书能事身増病穷居计未疎诸贤日相乐我独问何如
　　聂氏丈人室
　　八尺床敷惬清平许客过堪容四翁隠颇觉七贤多山逼隂留席池藏水禁波此中惟可饮新酿近如何
　　送曽教谕之官万安
　　今雨深春色江花暎饯樽近看斜照下转觉校官尊山色通讲席滩声到县门金闺须布武六学始堪论
　　立秋夕作
　　但觉焦原苦何当沛泽流夕风防报响古木暗藏秋未事防难测闲心逺作愁乱山髙下碧烟霭淡浮浮
　　雨余桂花盛开
　　搔首发清磬开扉啼早鸦西风一夜雨丹桂满林花老托心犹壮愚云识有加平生读书眼闲送晓天霞
　　次吴仲谷离字韵
　　一【阙】聊信意相遇若相期贱子方成喜先生便语离梅花迎客发山色待人知从此图经里应添所赋诗
　　送巡检之官栁州
　　转觉为官易皇仁贯地维更无方域限寕有徼巡时丹荔栁侯庙紫苔韩子碑弓刀多暇日烦为拂蛛丝
　　陈母姜氏挽歌
　　闺阃芳猷着乡闾盛徳尊早为三凤母晚托八龙孙世有金銮美人谁琬琰存堂堂韩吏部铭碣照髙原
　　槎溪
　　岸断风攲栁村寒雨病花妄心贪自适危路得长嗟别壑乱云散危滩归鹭斜平生谢康乐幽意满天涯
　　元真寺桥小憇
　　古刹传清梵横桥雨歇时年华流水在春事落花知宇宙遗陈迹江山本后期向来多薄命今日信枯藜
　　送人归临川
　　金河疎栁外去櫂响流澌为客有归日送人愁别时寒云随雁逺南雪到山迟旧隐书无恙行藏莫豫期
　　絶江
　　挂席乱惊湍曽过此渡难潮归扬子晚山入秣陵寒听语知乡近忘年计日寛稳行随夜泊烟火满江干
　　登峨眉亭
　　苍壁孤亭立雕年独上时防归空渚早雁落信潮迟烟火聨三郡波澜动两眉袁宏成絶响李白厌谀辞
　　鄱阳湖中除夕
　　除夕生能几谁无骨肉亲望乡偏恨路在逺并遗身湖雪残波岸船灯独夜人淹旬须一到珍重故园春
　　行乐
　　行乐当幽赏晴峯带雪欹水香梅落处沙润草生时事识心仍累身添疾畀衰深村红叶路樵牧转相知
　　辛亥元夕
　　顽坐故贪黙忽行时自言寒沙梅影路防雪酒香村时序鬓发改人家童稚喧街头试灯候不到郭西门
　　送吴主簿之官石埭
　　簿领池州去开防带雨防当令公事简见説县人稀云入九华碧雁惊秋浦飞丁宁桥下水官满载书归
　　赠李仲元
　　曽逢偏意悟顔面费追思把酒忽相语计年深自悲乱山藏路逺秋水去城迟若到寒溪上教儿护菊篱
　　别唐仲谦
　　记名长似识相见始惭非每到极言罢却欣幽聴稀日明山气改江静水痕归添得今朝别城隂空掩扉
　　水口夜思
　　牢落不成寐荔隂寒石矶潮生滩响尽海近夜凉归旅思随时进乡音逐逓非燕南与粤北恰是费征衣
　　山墅幽居好效穆伯长
　　山墅幽居好烟霞紫翠乡近窻皆水色通屋尽花香报曙啼莺慧惊春乳燕忙不须频谛视淡艶小林塘
　　其二
　　山墅幽居好隂霏长緑萝地藏禽响异门掩草香多晓日明媒雉晴峰对牧鹅有时随野竖吹笛小船坡
　　其三
　　山墅幽居好随人事事宜祝鸡行蚁尽乳犬穴虵移瓶沈佳泉煮厨烟落叶炊藤香和棘刺扶补便成篱
　　其四
　　山墅幽居好清【阙】托静深罏薰太古意方册圣人心霄汉诗情到秋毫字法寻开帘散疎孏烧烬落花隂
　　其五
　　山墅幽居好花时不惜情前身曽作蝶有梦亦随莺艶得浑无格移来不计程每烦人客到指防问何名
　　其六
　　山墅幽居好工持结夏规静扶枫本钓沉算竹根棊【原本阙】
　　其七
　　山墅幽居好农谈到夜分侧林斜淡月遥石长幽云邻屋灯明尽砖炉酒气闻儿童催就枕露防落纷纷
　　其八
　　山墅幽居好秋苔席月明伏龙扶甲影飞鹤发毛英河汉清丹极星辰淡玊衡残荷两三亩时聴箨飞声
　　其九
　　山墅幽居好加笾不外将帽纱梨谷露衣氅橘林霜醒妙疑仙教蔬珍共妇尝一竿元放手风席碧滩长
　　其十
　　山墅幽居好瓶储嵗计终问梅经古刹看雪到危峰鲫穴寒渔隽麞溪晓猎踪速隣相劳苦行阁炭香浓
　　读晦庵集
　　刼重魔偏胜言髙俗每疑屈伸应有待真伪竟难知烧烛成花处看书彻卷时嫩凉秋满院虫响起前墀
　　吴仲谷来喜雨
　　山居难适俗到县动经年偶出成竒絶相看各粲然酒深孤菊外灯淡小楼偏草草荀陈事他时倘有传赠旴江黄季与徃宜春访旧识孔知事
　　此地忽相见惊心十载期未询行处事先説别时诗小市见人喜北风征防驰如何不蹔驻总是旧相知
　　牡丹
　　异锦星孙巧竒云梦女神珊瑚离铁网翡翠糁金尘天上花难并仙家画莫亲如何元化力独酿一根春
　　除夕
　　我有百除夕蘧庐是处安翻因归路近始觉到家难浦隔雁声落篷孤灯影寒家人应共説賔阁尚盘桓
　　五言排律
　　节妇周母钟氏挽词
　　毓徳推闺秀来嫔盛壸彛诗成自誓日孝尽立孤时被教三迁早娱亲一檄迟里门人共式汗简史应垂燕喜髙年集情深爱日驰丹沙蓬海浅綘节婺星移松栢【阙】龙近风烟过雁悲区区刘子政仅就挽人词
　　陈峭轩挽词
　　良璞未有识需时为席珍浅清沧海地齐汨吕梁津桂楫以前溺【阙】枰入至神千金何渎鲁六印不酬秦瑶圃花光曙麟洲酒影春青鞋天地阔缃帙古今陈遇物聊施爱于情每以真百年椿峍屼四世玊嶙峋盛徳谁与让能言写未亲仲弓今已矣碑版属何人
　　陈提举挽歌
　　虞日来仪凤周郊早畜麟方推王式化已客马周身事合符休运才猷接近臣东朝深雨露北极上星辰儤直宫闱密官箴簿领勤剸繁苏剧县决讼詟豪民余事脩班序髙名动搢绅奉征资筦库防冶剰输银计日堪经国知年急养亲才酧三釡志遽造九京人陈寔家声在吴兢史笔新征铭宜状实痛诔最情真秋雨昏山色寒烟黯路尘苍茫幽竁处哀挽竞伤神
　　梅
　　竒植遗山泽英姿照古今醴薰贯三极贝色表千林年运神孤王隂凝力独任太清涵妙影元气托芳心薄雪村村淡轻烟涧涧隂苍茫何见晚邂逅却愁深南纪开春事幽情寄碧岑自怜余短防相对发孤斟
　　移菊
　　仅得林间趣闲寻菊本移人家深竹里枫叶夕阳时汲井浇畦润将锄下手迟护丛愁蕋损带土怕根知毎被归樵问深怜冷蜨随寒香生径术幽事补湾碕斗柄西北落雁声霜露垂裵囘绕丛畔自笑可能痴
　　寄程承防
　　元凯同严召【阙】班锡异恩圣神思治切宗社有公存地立鼇峰峻天依凤阙尊臯防侔道合旦奭共心论【阙】干时雍化丕扬祖烈敦尧文严大典虞采倚昌言卦气丹凝鼎星符紫照垣竒龄归硕徳寳厯巩皇元花竹蕃三谷云霞焕九门相望清昼永朝下酒盈樽
　　皮氏逸亭
　　地僻藏吾逸随宜托数椽池新何许水枫寿不知年竹让前林月花归隔浦天防麟孤镜照幽哢四窻圆曲几清时里闲心太古前入因添晓起出每及宵眠句得思仙寄棋髙许客传乾坤余蠧简勋业老觥船智有过荣计先求胜祖鞭大章短东极夸父恨虞渊世共称工者吾知付莞然他时耆旧传应指某公贤
　　黄体元别业因梁为亭范徳机榜玊壶氷掲曼硕赋古律余赋今律十韵
　　何处来竒璞雕锼缔搆工置之孤屿外渺在十洲中石色摇晴雪林辉贯夜虹贪寒龙伯到爱洁鹤仙同拂席栁隂緑繙书花影红杯増玛瑙莹帘讶水晶宫可倩凌人守休令暍子通疑神尘自逺比徳日应崇橘窄堪容隠虀清亦防功试言蔚宗辈好为传壶公
　　送伊拉齐佥事赴南防
　　英簜来江右人归水镜中豺狼当道失麟凤在郊容玊尺严于已金钧聴以公龙沙方集雁乌府遂乗騘不逞评弹巧惟恢宇量洪列城瞻朗月南夏洒清风江漾樯竿采天摇酒影红若为谈去住犹未逺帲幪紫极星辰切青防雨露同遂知秣陵水直与析津通
　　送董方达赴广东
　　与计曽偕上承恩列校官党庠为长易藩府事人难秩幸三年满朝无一迹安要荒乗逺障巡徼谢儒冠行李书籖减严程水驿寒庾梅留雪待韶石带云看歴歴多竒境层层下激湍山藏蛮鸟怪峡束夜猿酸潮上雄都近烟希小市【阙】蜑人行猎熟獠妇挈瓶欢俗险平为贵民疲猛易残长教榕防緑莫恋荔林丹善政宜无怠清名自不刋九重求士急一旦在朝端味勿贪珍异衣唯称袷单好成南海【阙】归櫂候江干
　　寄题凌氏横舟阁
　　世有要津路居当野水浔千年济川事一片渡人心天地【阙】蓑老风烟弄笛沉岸花时自落沙栁坐成隂舣棹堪谁待临河有叹音行车常自尼吾识固能任人物多豪俊江山几古今巴东竒杰句为尔一长吟






　　知非堂稿卷三
　　钦定四库全书
　　知非堂稿卷四　　　　　元　何中　撰
　　七言古诗
　　与甘东溪
　　风吹岳倒黄河倾汉家老死飞将军洛阳宫门铜驼哭哭声遏尽南征云忽忽五马归何处吴山楚水相吞吐英雄豪杰笑杀人新亭挥泪中流语佳人别去吴王台空余旧曲令人哀徃时射防谈江北夷甫诸人安在哉春风吹老千桃李短笛凄弦风雨里荷衣蕙带漫逍遥杜若洲边雁声起君不学少年快马曹景宗步逐狡兎弯强弓君不能少防欵段居乡曲得称善人【阙】
　　何悲辛彊把哀吟感鬼神高堂梦断行云杳双
　　蛾翠黛为谁春华阳雪落江南暮江花江草蛛【阙】露人生何处无知心背人鸂双飞去为君起舞为我歌古来贤圣良蹉跎区区离合若为动罗敷陌上感慨多山中仙人最髙洁不比常人夙荤血愿君举似经畋诗今古何曽异明月【经畋有山中仙人歌东溪常称之故及】
　　汉宫春
　　君不见汉宫六六多佳丽露花半染云裾翠少翁招得夫人魂孤鸾夜啼月波坠赵家姊妹专风流双蛾不识人生愁夫容并蒂欹一朶西飞青鸟徒离忧飞龙翩翩上天去云幕椒房土花雨堕腻埋胭恨未消香魂尚寄寒茎舞人间炎日焦众芳肯随葵藿来倾阳柔情幽怨透地脉烟帏寂寞彊成妆谁吹旧曲縁云切寸心婉婉应愁絶緑罗几叠御赐衣红绡半防守宫血凄兮媚脸栖余妍遥忆羊车望幸年至今一片巫山雨化为飞烟空澘然故家陵苑孤云外緑树如云草如海殷勤唯有虞美人同向墙隂弄晴霭
　　春怨
　　洛人倾国赏牡丹东家綉毂西家园黄鹂紫燕新得意柔云如酥花迷魂逰人寂寂归何处花亦年年占风雨江南却遇李年苏州空感杨开府谁吹玊笛断人肠斜桥浅浅流水香惟有千年老铜狄看尽人间几夕阳
　　又
　　天女手剪五色云鞭雷控电行青春散作江南万锦绣烛龙转空无尘燕儿眼寒心更苦吴娃情酣梦无据依然锦綉化为云却恨风来挟云去十二楼边芳草多知今鹦鹉聴谁歌千金买取新丰酒地久天长奈乐何
　　读罗时翁燕山行稿
　　去年送君万里行英雄气富乾坤贫今年君归未防面燕山行卷惊倒人我从江南想江北八陵草暗孤云白夜窻灯火读君诗一段竒愁贯地脉燕山山水负雄竒千五百年君有期荆卿等辈了不见咄咄怪事令人悲黄河西来走东注太行山髙压中土河山壮观帝王州万雉城荒土花雨宣和玊辇去无踪萧条艮岳摇秋风东霸城边见铜狄广武战处思英雄天地空荒形胜老儿女终身不能到北征诗后断无人骑驴独向长安道长安道上新丰徒怪此却与南人殊天下久无快意客此客乃尔雄牙须即事非今亦非古牛鬼蛇神万妖舞千里万里种竒语要与嵩华争步武人间官不直一钱归来添得诗一编堂上称觞拜亲寿膝下读书防岁年要狂即狂已即已丈夫做事当如此何由相见共君谈寄诗问讯聊复尔我今山中一处子沧洲沧洲天下士【沧洲时翁自号】
　　用欧阳文忠公神清洞韵题罗士鼎所藏米元晖神清洞图
　　颍阳之山翠烟深仙人不见劳我心藂峰峩峩照空廓白云欲飞石欲落此中不着人间客采药归来花满石想当飞舄堕层崖数声清啸惊瑶台羣山苍苍今在眼举手招之殊未来颍阳之山夜鹤飞仙人不见归何时神清之洞有幽客应向洞中煮白石洞前岩下仙家春几片落花杂飞溜髙下楼台缥缈霞緑树不老青山夀王生邢子意殊勤恨我隔此浮空尘安得碧云千万叠栖此人间谪堕身
　　又
　　元晖昔作西江客夜飞墨花晓无迹春风留此二百年幸是山中至人识有千黄金双白璧鹅溪白蠒才数尺颍阳山髙风露寒几处高堂挂生色
　　题曽子文靖节诗注
　　一马东浮南北分吴宫桃李春正喧英雄慷慨有余恨誓江直欲清中原五山忽拔神仙宅长风吹转铜驼陌乾坤千古此哀新琵琶有声言不得当时萦损君黛眉意欲恤纬终投机山能平地心非石賔王从此自缁衣夜看五栁先生传长恨斯人不吾见难将逆裕逭春秋此身不是甘贫贱十载东篱一世豪君今蹑此清风高零陵哀愤从谁语心不与契安和陶琹本无声亦无趣悠然防返中情寓一编笺出许多愁奈何此世非刘裕杜陵正值落花天江南又见李年伤君曲调空辽絶吞声独咽山中泉
　　中秋走笔
　　忽忽不知秋已中起来望尽江之东天风吹上一片月万古有尽明无穷自歌自酌自起舞失喜堕在明光宫须臾见云不见月九州之外俱昬蒙我狂絶呌天何聪乾坤如此宁怱怱江流防防上有枫云边又呌南蜚鸿有酒且醉无酒可有月不与无月同丈夫意气见石裂直欲扫裂云皆空低徊一笑良自悟事与变防谁其逢仰看云月勿复道西风落山人睡觉
　　塞野纵目
　　读书万卷不经济懒境最佳工坐睡手持緑玊信步行穿破麦花到松际萦囬空谷含幽光隐映深松发清吹北风掠野牧者谁牛影参差霜草悴一牛闲卧意方安童子何知鞭已至囬头一望近天南髙下千峰洒浓翠近村逺浦合寒霏落木平林归暮气世工善畵贵逼真悠悠真境谁能契古来文章亦如此真处看来有深味竞为幻语欲幻人敢向人前辨醒醉归来归来勿为留幸有禽声媵鱼沸
　　道傍湖中小白莲花清香可爱野人名曰玊莲
　　浮叶团团缺一角开花皎皎玊新琢洛神湘妃不足伦太白醉魂寄萧索过客谁能知妙香春风竒禀劳隂阳可怜有此白玊质谪在江南荇藻行古来名花倾城国緑珠楼下沉香北幽然更用世人看摇荡平湖水天色
　　高囦四时歌
　　春风东来泛幽谷出门一笑人间緑新雨池塘栁带莺嫩云洲渚沙眠犊一蓑一笠东西村天高地下斯人存归来醒醉聊随意翠树无言花满门
　　又
　　阳乌炎炎焦九土老农吁嗟气如缕山中神化出移时一片闲云半溪雨谁家金谷有凉台葵扇桃笙争自媒清风却在长松下不须用智不须才
　　又
　　杨栁矶头天万里长笛一声风不起翠洒千峰日映烟清涵双涧霞通水季鹰底事却思归岂是鲈鱼轻别离晚知尤悔又何益湾头钓竿君好持
　　又
　　寒鸦万防落叶赤山风萧萧野日白池上梅花俱有情林间茅舎元无客人言梅花知嵗寒花亦偶然氷雪间向来羣芳今欲尽兰芽已动春将还
　　宿紫洞天
　　闲招双白鹤驾我吹玊笙去谒紫君飞飞入青防石古天风吹不剥银汉残波崖畔落万年碧树春长花花间弭节聴天乐戏拈北斗柄细酌瑶露团八面烟霞沧海曙四垂星月碧天寒晓佩人间去万顷飞尘入挥麈徜徉九县卖金丹邂逅千秋人未度
　　罗士从真一酒歌
　　大槽压白流醴泉小槽滴红血啼鹃多夸妙味觞玳筵讵知毒留不可湔工调锦瑟思华年薰风阜民才五弦法吏防洁终申韩闗雎麟趾意莫传岷峨之山来坡仙鞭鸾驾凤嬉人寰黼黻王度勲柱天余事与酒究本源坡仙仙去今几年真一秘法空遗编余顽居士何曽顽乾坤万事俱精妍防参真一防蹄筌髙【阙】麦尘霏玊鲜渊明秫颗珠明蠲幽涧汲月分清涟水火交济隂阳全三投酿令味温妍甘芳周彻客流涎杜仪足蹈舞九原扬箴刘颂俱浪言皂八仙奴七贤持浇朽骨应污顔东风吹緑花盈川泠泠鸎吭韵清圆此时一酌神超然至和气象身周旋顿挽淳风追古先如此无怀大庭前囬视锲薄吁可怜若真若一物何难甘为法相牵纒治道贵简不贵烦为君长歌真一篇
　　墨梅
　　咄咄唶唶伙竒哉维摩引臂何方来忽而云飞出老龙黒黯之鳞甲乃是皴皴不剥之枯苔三桠两杈鐡作髯十防五防小者如珠大者如雪踈【阙】惊失正视似龙非龙徐看画得蜀苑吴仙梅梅花江南【阙】童亦指防毫发不相似抨弹舌闪闪燕山飞雪飞无时【阙】贵梅一枝安得韈材二百五十疋烦君多【阙】短幅【阙】火室
　　赠陈仲实
　　春风吹空雨溟溟【阙】　绕几帘不卷燕子【阙】　　　湿衣花草生客来【阙】　数口亹亹撑眼直【阙】　　　睨傍无人醒我萧条【阙】　不齐须臾反覆渠得知马前之奴忽极品【阙】　贫中富贱中贫金谷楼下花满园不知仲蔚【阙】　印堆床十九枚不知败絮牛衣那得是子陈还是【阙】车如流水马如龙相逢好为细説少年行
　　寄题疎山寺半闲禅房
　　往时防泝旴毋川李花隂隂曽系船丰茸沙草取幽径扣闗一礼白云禅千柱空廊絶人迹苍苔乱防蜚红妍松香四袭翠滴雨江影半侵明暎烟鹳鹤流声出嵒谷轻霏忽散风锵然长哦欲写不能就每寄清梦时周旋秋风吹空客如仙名山有记时相传廼知昙花解重现弹指一瞬五百年经阁香台雪几春戏成小果留人天先师吾乡白云寺卓锡尚令题榜鲜半闲之半可着我呼童亟办青行纒身前旧境余一念定许邻舎香茅编
　　别高申伯
　　江南浩荡春风滑信意南逰可竒絶神光直射瘴云开陆贾先声到南粤南粤堠子一千六百里春风却在梅闗里闗头饮罢卓锡泉前迎无限佳山水最好望韶亭上看三十六峰太古之色拂天半恍若后防骑凤从天来带得虞庭九奏韶音囬此时彷佛闻之应思虞舜不忍去唯有山风海月相追陪舜峰之下韶阳庙忮心馁魂何足吊卢能逺矣莫问曹溪禅浈阳峡里不必聴妖猿直下广州城中去城中公卿多自贤医官酒库亦是官善事使长官无难此心不与物俱转三年偃息人已安着就新书不妨似陆贾若论功名正恐陆贾出君下林间荔子海中鱼瓦瓯酒醒日日沽千嵗之枣安得长相寄人来时寄广州书
　　送皮徳昭之官武林
　　羡子才如渥洼马万骑嘶风俱在下霜蹄如电不足飞天上良星愁空靶如何不归十二闲逺放江南沙草间一朝驰入东吴去去看锦绣旧江山故宫土花无防碧骋怀流水谁移得万古乾坤万古空英雄无泪可轻滴囬首一百六十年闲将议论当筹边诸公何恃恃江水江水解容偷渡船璧月无情琼树老遗恨满腔不能道留连一曲后庭花待得杨坚何草草海门自辟潮自来礼华乐叶俱寒灰东风渐摇堤畔栁臈雪欲挹湖边梅平生欠作经行处羡子东行问征路一官何用计崇卑好听吴侬诧新句嗟哉与子如有縁相逢相别不期然龙杖堪骑定相访马塍花下酒如川
　　郝思温大字歌【号东山雪庵髙弟】
　　东山手提雪庵笔笔中出此万钧力重如岱岳镇坤维竒如古鼎跃泗侧防如沧海之碣石直如叅天之古栢曲如老龙恣盘挐横如方城立鉄壁快如大泽斩蛇劒妖防幻魈俱辟易巨灵引指太华擘三千狮子座举臂可移得偶然挥毫【阙】世间世间壮士不能掷瘗鹤铭摩崖碑后来者谁谁継之我尝见龙溪之字大如箕五百年间无此竒雪庵老东山子优鉢昙花重现世昆仑以为笔东溟以为砚青天以为纸为我写太平两大字持献天皇九九八十一万嵗我歌尔字我老矣
　　题江南烟雨骑驴图
　　风发发雨潇潇渡船未度山相招骑驴不知前路遥前路遥抵何处南山之南且稳住莫向长安街上去京尹今无韩吏部
　　送朱县尉之官贑城
　　秋风吹船上重滩前茅未到声先传官能捕贼如捕防直捣狡穴不一全上功得赏来此郡威慴犷悍皆服田城南城北雨新足香稻满野歌盈川衙空吏瘠弓力废寻常旧业开芸编欝孤台高俯流水崆峒山碧迎寒烟张梨如盂柿胜蜜美酒可饮不直钱茶山诗派有续者随时倡和多新篇圣朝无烦上封事第一莫学吴门仙方今儒臣易进用九迁何用终三年
　　菊歌
　　山水之村沙路干风清日美情闲闲松林公子好事者千株异菊培庭间素娥天孙娱清夜从以羣仙彩鸾跨尽収四天五色云巧妆絶艶鬭新雅红玊琢成深浅红赤金抽瓣金珑推氷妙手簇氷蘤间以孔雀堆紫茸洛阳牡丹杜家谱西园芍药何足数造化工多良独难逢花不赏将何欢君当歌我当舞花亦欣欣欲相语不须定限一日三百杯不须腰鼔百面如春雷但愿樽中长不竭诸公长在花长开世换花花换世移根改色年年异一畨花様一畨竒看到伐毛洗髓几畨时
　　送程学士
　　洞庭之水银河通手提白笔行清风归来緑野按幽事青山低昻马影中时从賔客娱泉石不省麒麟谁第一中使传宣下九天闗河秋光照飞驿彤庭引见宫云开问卿安在今肯来【阙】　　暎天顔喜百辟在列俱首囬皇元经制宰九有曽侍先皇讨论久登庸耆俊征旧闻宗社灵长自天祐中书堂中庶务清四方万姓歌升平应无阙事可商畧定见房杜藏功能我从诸生立门下别公敢把深衷写子房归计未足高伊吕元非退身者力竭忠嘉荅主知【阙】　　此东南谁当续王庭石介颂眎千万祀无穷期
　　鲁港行
　　【阙】　西来天堑长大波如山险莫当黄芦未花秋黍熟欲吊【阙】　空苍茫十六年间老师相格天勲业伊周上仪真使容【阙】　　襄阳将军尽降将西园价积郿坞金伴食光禹趋雄禁法宫穆清坐高拱赤舄雍容众口瘖葛岭祥烟笼甲第吴娃理曲争新媚瑚枝边酒影春水晶帘外花香醉主君千年万年计甲光如水边风寒虚传竒士画三防临危讳病医良难古来何限韩擒虎天马如神解飞渡出师拜表真孔明不计【阙】　九节度半闲堂前杳归涂閤中诸客今何如前时晋公魏公语今日驩兠苗鲧书残月无情上阳晓木绵破【阙】闽山道潮落潮生人不归陌上花开几番好
　　采石
　　惊涛万里来无极虞公中兴偶成绩百年俯仰感慨多事不天假终无益君不见李太白高才絶世何不直但令供奉行醉墨仓卒才为氷玊容万里漂流夜郎谪人生有知当自适飞絮浮云本无碍青山丘墓何足惜向来金銮殿日落狐鸣秋草碧
　　车碌碌
　　车碌碌车上行人雪中宿三更驱驴声陆续顿撼肝肠心目霜棱飞刀风激镞荒邮无烟抱空腹橐驼不収马成簇暗里低心避羣牧望断海光上东旭木末天低星煜煜
　　黄河道
　　黄河道漠漠黄沙覆枯草依然南北两空堤堤上畊人长桑枣人心百计当若为古来河水今南移平原县前好沽酒车夫鞭驴莫囬首
　　龙湾阻风次日舟人必行解舟风囬喜赋
　　东风吹船行西风留船住蓬松黄头郎作底使风去芦篷两扇当江开船船相趂风初囬龙渊烟气隔洲失宣化山光随棹来潮头又上推船走一时便过新河口两人胜负篷底棋船行迟速人不知黄头郎稳扶柁信风宿大信肉色花枝红采石酒波春水緑
　　长风沙
　　长风沙酒旗斜风沙有情留郎住劝郎莫向前江去前江去转风波牛渚圻边须过得皇天荡里奈郎何郎船但系门前栁唱曲好歌劝郎酒与郎不是平生亲怜郎却愿郎长久郎今必去当何为教郎解有思人时
　　山碅碅
　　山碅碅石确确一滩翻下一滩恶青衫黄帽扶招竿铦锋如防波心攅打桨失手能荡过扶竿失眼船随破三山城中女如花髙楼酒贱多鱼鰕荔支林中寻屋住上滩难转莫归去
　　冲虚宫景真堂
　　怡山东麓堂静深欲寻真景真难寻华钟时发贞明韵【王审知时】秀木递悬天监隂【王伯梁天监中飞升】天风飂飂吹余发戏绾幽藤作条脱骑凤箫惊乌石云降龙劒照古山月丹炉药灶长周旋六时采撷三芝鲜蓬莱书札失幽约几度归潮深碧烟
　　了娘囝
　　了娘囝西禅寺里粥鼔鸣殿前殿后荔枝密叶落当扫草久生衣裙洁峭苕鉏轻戯将苔石门敲铿廊隂同伴笑相谑话字难通知有情绀园花香日易晚行童迟打昏钟声
　　古秋夜长晴雨
　　壁带悬素琹冲牙起瑶林月寒文甃百虫语帘外桂花香雪深綉茵暗辍双龙枕纹笥密収团凤锦西隣少妇笑齐眉寳帐芙蓉携醉归独自佳期长是误璿霜欲下雁惊飞
　　又
　　雪浪流碧虚雨花散前除西风红叶石栏曲尽并寒声归绮疏囬文读罢双蛾敛城上啼乌稀漏防东家娇小乍迎郎沉水银篝残晚妆灯里镜台闲自照红顔相似夜偏长
　　题卢鸿十志图
　　崖欲脱峯欲飞水洒洒烟熹熹石间老树不老色翳萝悬隂石入黒调琹未了趣观泉十处竒踪日相迫紫虚万里丹霞开直上倒景之髙台佳云好花满嵩少仙友为我今归来莫嫌登山脚曽踏东都路姚崇宋璟可人故不然岂肯容易出山去
　　拟岘台
　　拟岘台山如杯树如苔台前东风花乱开流云藏雨花间来花根得雨新緑催花枝随雨成香泥神工鞭防不停手七尺容形争好丑桐林领头木香酒百钱一盏当酤否
　　雪中度崇仁望仙峰
　　防乐之溪清可防天风剡剡山盘盘愈行愈深愈幽邃疑有仙者栖神丹樛木怪藤鸟鸣荅緑潭青壁龙嬉蟠裵徊赏爱不能已步步驻目摇荒寒寒云平凝帟帷妥急霰乱下珠玑完忽而两崖苍苍散花雪板桥石路浮干交迎密扑迷欲怯下疑高行自难凭涧茅房所居雅叩门烟火相依安澄渟夜气造宁极婴冒晓冻追殊观忍触珑纵健踏喜聆环朗藏鸣湍垂防不动偃杉竹悬柱偶脱争嵓峦前源未穷取危磴直上百折陵防岏新爪痕痕过饥虎高翰叶叶逰飞鸾俄然独立倚霄汉波涛翻海镕银寛双瞳四彻洞万境肯与尘界循忧端蹇余看雪知几处何如此时望仙峰上看仙之人兮来不来浩浩元气与我同朝餐
　　题五马猎归图
　　秋野肃肃秋草萋萋天空雁度呼鹰时一马前行四马随前者囬頋相指挥最后两人俱下马一人拱手俯聴之一人挐麞毛色肥角弓在弢箭在房人马意态何迟迟知从底处射猎归莫是营州少年并州儿闲中貌此知为谁笔力精劲妙莫窥我疑此画有似汲冢古书出蠧简残逸有缺遗不须完足自可寳古人日逺何由追呜呼古人日逺何由追
　　黄氏南园歌
　　南园花南园花白于雪红于霞深处定有仙人家花隂乱驻七香车山香尽舞花不老花艶直上摇金鸦琼膏一吸香入骨醉呵金鸦不令斜南园竹南园竹寒于氷緑于玉割得何天土一丘炎官虽炎谁敢酷天山太古雪皎皎蓬莱絶境风萧萧白鹤翻空啼一声下占清隂对棋局君不见古南园锦茵红皱琵琶瑚碧树沉水烟嘉賔列坐鼓咽咽白石诗句吟成编放翁记文笔如椽挟防博塞若为贤抚掌一笑睨青天不如花竹之间汲清泉且取粟粒香芽煎
　　题五公寺壁画古栢
　　陂陀堆豗挺双栢槎牙直上不可计寻尺元气所融结通身骨力丑怪形状古黯色作柱擎天等闲事世间万木俱难敌栢根水流滔滔鼓舞风雷吞吐日月【阙】　惟有双栢牢万牛囬首参天高看得孔明事业如鸿毛
　　由寳塘舟行至临汝
　　卢鸿十志看不足爱雪贪行雪相逐晴风吹散圮山寒三十六陂水初緑黄洲拏得罩篷船松筠缭绕烟成渊波声叠下滩声恶鲍照却歌行路难
　　山中乐效欧阳公
　　东方风囬春山道趂暖行歌霁华早溪源露歇逢药苖石径烟轻掇芝草红英洒地燕将乳緑树添隂莺未老入笿鱼鰕朝赴馔倾筐笋蕨夕供芼山中之乐谁得知我独知之来何为水竹沙头闲检校村村箫鼓太平时
　　又
　　堤栁緑摇新罨画石榴红折娇裙衩莲荡风闲翡翠敧菱塘雨定鸳鸯下溪女浣纱朝出村行官饮水暮归舎瓦瓶手挈隔年醅石下坐围明月夜山中之乐谁得知我独知之来何为空里乌蟾飞影过桑麻课效胜书帷
　　又
　　空山一夜生新雨凉起赏心千万绪扇团自守不依人桐叶知几寻脱路隔陇笑谈杂樵牧临流賔从惟鸥鹭悬庖芦菔美胜酥精淅新秔香满户山中之乐谁得知我独知之来何为青林红树人湿护得金橙密处垂
　　又
　　千花重作阳春节野杏山桃随处发莫思前度看花谁已见新坟芳草歇穆山山下数湾月华山山崖千丈雪幽人独在雪月中要与梅花成四絶山中之乐谁得知我独知之来何为除却山家新腊醖世间无事可相宜
　　龙雾洲【时大王有南行者】
　　龙雾洲水油油中有驿驰南越舟庾岭瘴天云不収直到海边天尽头天尽头海茫茫金珠璀粲平斗量鸿毛性命此难防槛车何事招巫阳不如囬雁峰前鴈鴈门旧侣年年见
　　陵山馆辞
　　陵山兮苍苍仙之人兮何乡邅余陟兮巘嵼援碧藟兮廻以逺草髴髴兮华缤缤頥下方兮凝翠氛空馆兮延伫待来不来兮沓空碧七鹤驾兮曷追渺余怀兮悱恻煜三秀兮防餐羌静贮兮陵山挹太清兮抚极聊逍遥兮永终日









　　知非堂稿卷四
　　钦定四库全书
　　知非堂稿卷五　　　　　　元　何中　撰七言律诗
　　与胡山村
　　九万风高力控抟偶然倦翼堕尘寰间闻说到乾坤外知已谁当伯仲间何地可堪容一橘乱云相隔失三山方来亦有无穷在未必先生可得闲
　　又
　　平生再拜一何难昉得陪从杖屦欢大节熟闻诸父语高风还许后生看茶边道义松风昼酒外兴亡竹雨寒别去几时能聴法秋深桂馥重凭栏
　　送李仲章逺逰
　　风笛无声笑指空出门谁碍更求通一防千里客何逺王气雄图江自东亦壁惊乌飞夜月衡阳看雁落秋风人间兴废不须问诗在江潭栁影中
　　秋怀
　　万壑东归昼夜流人间自是本无愁不悲白骨塌秋井尚恨华屋归山丘此事直须一杯酒只今何用万里侯明朝且可寻黄独荷锸径徃西山秋
　　又
　　采采苹花可佩香依依橘柚未全黄人行塞北非征戍雁过江南有稻梁短笛疎钟来别浦乱鸦飞鹜共斜阳西风扰扰知何似看见黄花满地霜
　　嵗菊
　　黄玉为装好自修天寒身被翠云裘直于歳暮标明节那向人间立晚秋湘泽忠臣终恋楚柴桑处士不归刘漫将二老闲题品寒照疎篱一片愁
　　除夜
　　身外须知总是空书生何处覔穷通自縁一嵗今宵尽独坐残更数刻中学有浅深心勿画诗无今古句难工不知春到池塘未一夜檐间花信风
　　阅穆陵丙辰御赐进士诗
　　后代忠臣擢丙辰穆陵魂断北征人长江浩浩倾吴越九野荒荒啸鬼神鹃血纵干难返蜀乌头未改竟留秦琵琶絶域千年恨青冢黄云不识春
　　大水
　　漠漠隂寒寂寂秋浊波如屋蔽空浮聚灰莫试娲皇手衔石虚存精卫谋逝矣栋梁归大壑累然盆盎塞中流鹧鸪声苦行人断且向江头具小舟
　　雨中
　　雨满寒空风满林闭门十日自悲唫不知　衮从谁语尚许倾阳见寸心书史轩窻云气润蕙兰蹊径藓花深好风为我吹晴未欲钓清溪坐栁隂
　　又
　　炎夏如秋气已还老天竒变亦多端山横北牖隂云合人对南山暮雨寒江海穷居无米易古今邉意得诗难嵒花落尽幽禽语坐看千林拥翠澜
　　八月二十八日
　　黄竹哀歌世偶传佳期应待后千年曲江宫外看蒲栁凝碧池邉聴管古徃今来人化鹤天长地久帝为鹃蓬莱水浅应闻似徐福归舟已失仙
　　夜立
　　防防无复辨秋毫天映诸峰涌翠涛万里明河流眼去三更独雁倚风髙南邻絺绤秋难贷隔舎歌呼夜更豪只有殷勤木上坐共聴枯叶响萧骚
　　临川道中
　　路随一水曳长烟秋入重云拥乱山过眼向来华屋处寸心不挽盛时还纷纷世故行人乱漠漠林霏白鹭闲忽遇长空飞骤雨春泉一派落松间
　　穆山书事
　　蜾虫三百有六十其长相残更断魂细与渔樵商世事独寻【阙】梵到松根蝉鸣晚日浓时树鸦落秋烟淡处村难覔飞车逰海外直随藜杖信乾坤
　　晚歩
　　欢适常看好景稠悲吟偏觉满空愁碧云忽作红霞合翠霭俄成紫气浮笳山城鸦翅乱人归江路马声遒老天遗我多竒变着在江南泽国秋
　　晓晴
　　雨意将阑天自休细穿诘曲聴钩辀千山欲曙防霞吐万木含春湿翠浮孤塔逺知城尚近空江犹似古来流绕汀花落白于雪掠地风来严似秋
　　孺子亭
　　先生不是早知机所恨诸贤喜有为共立名称空自异竟成朋党最堪悲当时仅许陈蕃识此意只应梅福知亦见祠邉丞相宅满墙幽草緑参差
　　登滕王阁
　　洪崖山前树歴歴石头渡上烟溟溟龙分片雨过秋水鸥倚西风窥断城吏部文章余简册前王名姓老图经登临己费三十载草草忽令诗句成
　　次韵彭希爽吴景传约逰穆山
　　穆山秖在白云隈擘石为门任去来两涧寒声通法席数峰秋影上香台林深僧梵含风逺岭隔山樵戴月囬此地能令高兴到中秋又近桂方开
　　兴化军冲虚宫赠陈虚一尊师
　　兀兀山林栖遯身洞天深处振行尘客如种放岂樵者师似弥明非世人丹水汲余山月淡异书评就海花新他时説看逢【阙】事皇庆行天第二春
　　舟中
　　逺送孤防波渺渺深笼寒霭树稀稀象牙潭上风初急龙雾洲前雪乱飞山掩孤钟分响到沙盟丛雁逐行归雕房炽炭行时令何那痴渔拥断矶
　　黄氏石阑
　　此地何年石作阑石棱不共藓花刓四时胜日围芳草一坞春风护牡丹洛社赏心遗记在善和先志旧书完明年一鹗清秋上文石斑髙万目看
　　谕仲本诗集
　　鲛室成绡别是机向人定价每疑非寒通海底瑚树秋漾天边寳劒辉虎瑟含风苍洞逺鸾笙戴月碧云稀几囬剪尽西牕烛又聴山钟数杵飞
　　次雪溪上人秋兴韵
　　灵峰寺里讲时茶啜处铜炉一篆嘉挥尘防言穿溟涬题诗险韵趂车斜风囬过雁松移影烟隐寒钟桂重花秪有新吟犹习气自余诸事鬓今华
　　答清江皮季贤见寄
　　古人千里梦相求咫尺翻増隔絶愁云护牋题醒处墨雨深树色緑边楼文章正法追前哲句律新功却俗流为问几时谈到剧寿枫南畔菊花秋
　　送族弟元迪
　　老去逢人怯送行弟兄分手若为情明时难便高才隐为客当令逺业成桂岭寒烟通郢树逍遥夜雨入彭城明朝便自堪囬首不待秋风过雁声
　　寄詹正之
　　几驿相望两鬓华书题不寄雁行斜但令天下称知已可为江南故忆家乐毅台空烟在树鲁连城圮雨残花燕齐胜事多収拾定有新诗处处嘉
　　观除目有感寄皮徳昭
　　偶将除目到幽窻坐对撑犁事满腔知是乗桴欲浮海如何陋巷问为邦一庭月冷惊秋照三寺钟声接逺撞聴罢无眠闲忆得灰心底用要心降
　　赠直心苦口道人
　　凉气将深暑气収芳华零落思悠悠道人心口如神騐我辈穷通与道侔鹤为乗轩能致妬马因立仗却招尤世间只有闲鸥鹭野水如天得自由
　　无题
　　鸦寻流水绕村迷雁失寒菰落渚迟老杜旧传餐玉法马迁新睹采薇诗谭空渐入皆空境观物宁非闭物时闲忆年年溪上路梅花开遍向南枝
　　舟中次涂云章韵
　　久矣坐防如子防元非强学介之推良工未肯【阙】樗散新学何为迎躄师山路雪深聫辔稳江流风淡落船迟此时此景周旋好长遣闲中费梦思
　　题崔伯明诗卷
　　海底瑚不易収俄然在手醒双眸娲皇炼石天无璺织女机丝月共秋一草作花生自别三年刻楮巧堪羞客牕灯影谁为伴雨响空栏彻夜流
　　夀黄希尹
　　寿星移次东禅近甘雨生凉晚梵宜心地平平真活佛书乡郁郁有佳儿春浓寳树开花处日丽丹砂掷米时知是文吴俱不老三神山碧酒盈巵
　　送郭竹堂赴南台
　　圣代人英第一流霜台粉省总优防我知陈阮谁争长人诧臯夔可与侔愿作良臣安用激亲逢治世更须忧六朝形势江山在且与诸公共唱酬
　　题皮季武所抄吴草庐周栖梧孙少初皮季贤四十年前閤皂碧崖聮句后
　　皂岭清逰记昔年弥明杰句尽难聫公如乐正超诸友我似延年咏五贤自古髙才须盖代无前伟绩定由天世间何限经纶手独立苍茫意不传
　　答谕仲本
　　闲身未必受人羁为要携书教阿宜素学日从前哲究此心偏与古人知由然栁下聊同俗老矣徐娘已昔时只道暮云无用处彩霞五色照天竒
　　答胡噐之
　　记和车斜四韵诗谁期此别许多时但逢来客长相问每向无人又入思心在不知身各老语深偏许防同枝空云聚散悠悠者底用闲愁挂一丝
　　赠丁教谕
　　芙蓉仙客果能仙百事精通不等闲未入汉庭陈奏牍先从周制作医官缓寻芳草多谙药笑指遥岑便説山已得一吾人印可更求数语与谁看
　　题陈达观浪吟集
　　语浅遥知人意深仰难【阙】　俯难临缑山驾鹤月千顷虎峡啼猿秋一襟斗极光寒天识劒阆城境絶客成琹马蹄飞电长安近直上鼇峰一万寻
　　袁氏双头莲
　　芙蓉菡萏冠诗骚一萼双花少所遭周日夷齐清并峙尧天巢许洁同高石丁可是神仙侣楚闽终为儿女曹卧雪门庭宜着此露香霞艶映兰臯
　　送达海提领
　　军山山下旧监州人物科塲第一流千尺栋梁宜九室一官朱墨费三秋甘泉侍从须扬子贞观封章欠马周从此金门多应制新诗能寄故人不
　　次吴草庐花晨韵
　　我知居士病全安难敌谈锋舌本干花外偶迎风日美人间已作画图看江行唱和今犹盛东见追陪意更讙吟弄迢迢归路好廓然天宇似増寛
　　再用韵答周昻霄
　　布袜青鞋试步安徐披山径野花干可欣久别能相聚便有新诗得细看七尺形容终解老一时真契且交欢百年尚逺身长健若比朝菌嵗月寛
　　送詹伯昌曹州迎亲
　　步徃迎亲此役宜五千里外快心期近曽读律知名例早事通经识孝慈钜野天清缃帙稳长江风淡布防迟企予相待封溪上枫叶芦花秋尽时
　　由清江赤城观至寳塔寺暮归樟镇
　　自笑野人多野思并村随处意闲闲赤城观里折丹桂寳塔寺前迎晚山隔水归樵分路散冲岚飞鸟认林还秖言十里街头近不计黄昏便掩闗
　　酬掲曼硕赠别
　　来日君还在我前归时我独占君先氷寒断道鸣驼外雪暗空村落雁边画省诸公扶日月南州孤客记山川松声多处黄精好举手青霞始学仙
　　任城南
　　自爱清游自怆神五千里外独归身马嘶平野呼鹰吏犬吠寒沙射雁人直北闗山初合冻近南气候渐知春苍苔白石梅花路长忆驱车鲁水濵
　　鲁桥发舟喜赋
　　几驿荒程不候鸡坐车和梦向南驰才辞薛国沿清泗已指彭城望下邳榆栁无情随日变风霜有力待人知二王台下船如织谁荐香苹酹一巵【沛县上濮王项王二台】
　　秋夜独立有怀
　　秋老谿贫独夜时笻枝移徧响虫飞山城鼓叠月生海林屋灯寒风动扉带雪闗河人别久隔天书札雁来稀防情【阙】有难防者黄叶一庭霜满衣
　　偶成
　　初啼山鸟篆香斜荏苒明时翫嵗华三日雨深春在水一林烟湿暖生花寻盟旧卷钩帘展开禁新醅隔竹赊却忆去年归渐近半篷残雪上寒沙
　　壬子元夕
　　【阙】市人【阙】啼倦鸦常年歌吹稍喧哗夜风十里灭灯影春雪一林寒杏花冻泞渐深缄蛰户新滩防壮夺鸥沙西林樵客同炉炭闲试香芳品荈茶
　　陈虚一尊师山房雨后
　　一片闲心倚石坛千峰向背碧当轩海门雨气悬虹影洞府香风粲鹤言絶艶槿花深映户生红荔子密园村早知千里移家近久办黄冈十畞园【黄冈多荔枝】
　　寄乡信
　　謡俗伧荒越下州西风孤旅倦悠悠酒罏女静花落树鱼市人归潮满沟乡梦频经闗上月书题分寄海边秋已期待腊西村畔春在梅花雪暎洲
　　种菊久客遂尔芜蔓扶植成诗
　　萟菊幽湾种种殊偶然久客遂秋芜旋裁竹架扶枝频汲泉花救本枯晓露渐寒觇绽否夜风防动觉香无几多名品人应识倘有良工入画图
　　得家信
　　俗尚难公不取谐木隂深处玩苍苔身抛世累终相着心怯乡书重一开极目云天鸦阵黒满林风雨雁声来平生最有看花癖何处溪头发早梅
　　遇掲曼硕有赠【时特赐其父荀坡贞文先生奉勅立碑】
　　十年相隔忽相见犹记书题独故人京阙诗传多应制里门碑建独荣亲梅花满暎林扉雪栁眼初迷辇路春知是高情难去住此身谁是自由身
　　新淦畈步作
　　松筠色润翠成围鹅鸭声多水渐肥隔野贩人争野路迎年姹女试新衣暖烟黄栁知春到残雪青山伴客归茅屋酒旗随处有悠悠世事尽相违
　　黄箓醮
　　道真法力贯穹圻炯炯灵襟感应机万里东风人独立一天杳雾鹤双飞瑶坛封事披云彻碧海逰仙戴月归恰是广寒新醮罢夜来花雨打牎扉
　　元日
　　圣主龙飞肇纪元野人相贺板扉前不知顔色老昨日共诧时光胜旧年井口杏花春食雨墙筐栁蕊暖肥烟长沟缓绕风猗緑林下乌犍渐受鞭
　　读荆公集
　　古来遇合几君臣无奈生为叔世身大志本难酧逺业诸公同是忌南人风高碧汉孤翻翮波荡沧溟独纵鳞每恨孔明参佐劣费祎蒋琬尽难伦
　　又
　　持方试药诡能医失着推枰却付谁东阁招延賔履散彤庭抚问使车驰蒋山旧宅僧堪托白下新诗栁最知宇宙茫茫经世事周官今又废多时
　　寄智玉成
　　僧来能说近平安密抱陈编独细看每恨故人疎觌易无情估客寄声难四窻人寂百虫语千里梦囬新雁寒心事书题俱草草西山几叠碧云端
　　閤皂山福地
　　两崖松竹緑萧萧时听岩隂响野樵鹤信早归题箓客蜂房分缀链丹竂晋时月在淦源浅粤国云通勾漏遥仙驭肯防侨鼎地风笙清夜落璿霄
　　题墨梅
　　江北江南春又动腊前腊后梅仍花三防五防雪孕魄一梢两梢铁擘杈枯根健迸石色润半身倒偃溪流斜逃禅老人招不得树穴探环今是邪
　　题石桥
　　未许兴公知此山应真飞锡于其间隂凝黒霓落半胯夜冻银河僵一湾偃月光通空翠囬风声静雨花闲山中仙人渺何许去鹤三招殊未还
　　乙丑元日
　　村北村南笑语通铜罏香烬蜡烛融寒鸡四起野霜缟清磬一声天海红老大情怀元壮士太平田里有东风续经且逊河汾手只拟新桃亦未工
　　后正月廿六日有喜
　　纵横乱帙翳山家且聴双松啼乳鸦三日暖风生野色一川酥雨入桃花木多山市无人问恩重纶音有客夸赢得乗闲随喜去溶溶春水绕平沙
　　邹悦道哀词
　　八牎九室失般倕善斵无人转可悲曽就功名遭记録竟将文字老明时门生定展王通学旧友谁成郭泰碑无限哀悰歌不彻落花如雨暮云垂
　　自罗源防溪寻梅得之喜赋
　　罗源波畔野梅稀流水油油引步迟曲坞深烟将淡处前峰薄雪欲消时槎摧铁榦緑苔防梢拔霜条丹萼敧説影谈香花定厌迎寒袖手倚疎篱
　　防吴学士于山水村
　　仙家山水鬱葱边今日重来翰苑仙五百里间星象动一千年外画图传【晦庵画于聚星亭】寒泉防粹书还就短简赓酬句倍鲜不待职方添记注门生语録已成编
　　黄氏尘外亭
　　金华仙子与神谋别有乾坤作胜游天外客来谈太极洞中日永对纹楸花香四合岛霞晓笙响一飞山月秋谁道蓬莱三万里一壶元只在街头
　　寿吴草庐八十
　　四朝加礼聘车勤又际龙飞沐异恩圣主执经常赐坐大官承学尽趋门格天勲业身徐退平地神仙道愈尊春有八千才八十桃花红嫩酒盈樽
　　题金石録【即云萍録】
　　胸中舒卷任闲情尘介何由置重轻虞子自知书可着伯夷非待史为名碧云一夕度归雁红雨千林啼晚鸎聚散偶然无足计世间甲子又新晴
　　赠墨者侯生
　　逺心每计百年寛壮事俄归两鬓斑周凤不鸣诗已废鲁麟无迹史难删寒隂十日雨花急长啸一声云影还多谢侯生墨如漆草堂无宇可斒斓
　　庚午上元【是年江西大饥】
　　九野凄凉魂不招又知今夕是何宵丛祠月黒寒防聒山市烟深臈雪消遗事谁编传旧俗梦华有记録前朝一枝桕烛【阙】然处香谱茶经共寂寥
　　枫陂即事
　　几杯残雪寄遥岑一舸轻岚并曲浔晴气贯山虹碧动旸光着栁粉黄深衣裳炫路通隣里鼓笛粘灯聒杜林左頋右瞻防费日老人态度少年心
　　七言排律
　　黄养浩得水石山有诗自和索余同赋
　　壶中未识九华竒先读坡公唱和诗天竺分峰应佛送仇池通穴许仙窥拾时山静云相伴归处家遥月共随书史轩牕多胜赏蕙兰蹊径换幽规花邉汲井泉频涤竹下安盆几隠【阙】百匝端详无【阙】喜四隣惊讶颇成疑家童习懒愁添约野客生贪黠欲携已废朝眠迎露立更疎晚讲对霞敧人言每事皆为累我谓高情未易知尽见蓬莱几清浅菖蒲遮莫待花迟














　　知非堂稿卷五
　　钦定四库全书
　　知非堂稿卷六　　　　　　元　何中　撰七言絶句
　　穆山
　　寒云十里踏沙堤断雁数声心自悲不见悠悠官道上前人已逺后人迟
　　舟夜
　　拓去篷窻月满襟萧萧惊雁堕哀音不知天意何仓卒数叠寒云万里隂
　　访曽士益
　　酿雪不成云未阑楼危笛裂雁声残江南江北梅花梦梦入空山共苦寒
　　海棠
　　防鸿衔子锦川来嫋嫋柔红花数开花睡未醒春未透半空飞雨暗苍苔
　　西屿
　　野色山光尽可诗倦来把定钓鱼矶晋成东去唐成晚花信无风春自归
　　即事
　　落红瑟瑟叠苍苔古径无人独到来野蝶山蜂浑不见春风更许草花开
　　江行
　　悠悠行客渐黄昏隔浦人家已掩门谁与飞沤逰海上乱鸦无数下西村
　　雪
　　天风摇动玉京移九野苍茫一望时老树细观犹似旧好山何处不堪疑
　　其二
　　我疑帝巧铺张万落千村入混茫但得减租寛物役何须如许压遗蝗
　　其三
　　前锋飞霰决云驰后拒狞飚裂地吹江上梅羞顔掩玉崖边松老鬓成丝
　　其四
　　汲窦烹茶火未残敲诗刻烛夜将阑征鞍扰扰江南北似是梅花怨苦寒
　　清明
　　墟落无烟草树昬一樽萧索酹残春吴陵晋庙凄风雨那怪荒阡少祭人
　　夕阳
　　夕阳尽入笛声中两岸樵渔一水通杨栁已疎枫渐落黄花浑未识秋风
　　昨夜
　　池蛙鼓吹已成痴穴蚁侯王更自迷昨夜孤窻何所似三更风雨五更鸡
　　落叶
　　当春已惜片花飞緑叶成隂事转非啼鸟唤惊人梦觉秋风零落叶全稀
　　独来
　　黄花自是最难开待得开时我独来篱落不知天地晚何人却采落英囬
　　絶句
　　山似芙蓉向晚开水如罗带束林回世间只有闲鸥鹭立尽寒空待我来
　　杨花
　　万防杨花倚石开千层椶叶下山来诸峰窅窕深春緑独自冲烟看几囬
　　次史药房池上即事韵
　　万蕊蜚香百草芽帘旌不动栁隂斜幽禽还识栏边客曽立东风仗外花
　　夏日偶成
　　香透池荷入户生静如老宿不看经一林深緑清风度递出蝉长短声
　　登高
　　数峰高耸万峰低看到斜阳意欲迷一朶碧云深浅碧殷勤只在数峰西
　　随兴三首
　　路转林深香未穷林光尽处麦光通长安花落朝三殿曽有桑麻万世功
　　其二
　　红雨丝丝緑渐深万年芳树转春隂画梁幽谷谁轻重莺燕【阙】春觉【阙】心
　　其三
　　【阙】空香静牡丹寒逺笛声沉恨未残寂寞繁华今古共一溪晴雨倚栏杆
　　对樱桃
　　淡淡春烟淡淡风两村桑柘翠相通东皇太一功成去熟徧樱桃一树红
　　雨行
　　手决飞云未易排幸逢佳树不相猜数声急橹隔林去一阵归鸿冲雨来
　　秋原
　　稻花香里聴潺湲路入高原犊草闲生长太平无所用且随残照看秋山
　　小斋独坐
　　老苏朱墨十分工应笑林间逺世踪翠树蝉秋满院更添何处一声钟
　　初春
　　年华来去野梅识春意浅深沙栁知偶到前村闲指防数峰残雪淡晴时
　　雨中遣兴
　　万壑千岩梦寂寥飞淙落涧夜萧萧觉来忽聴儿童说昨日榕隂有石桥
　　二
　　来时榴树綘云遮今见杯盂坠颗斜莫待镜中头尽白闲情都付粤东花
　　三
　　双鱼容易托飞邮潮水无情上剑州占得千峯深处住门前溪水更西流
　　聴雨
　　山家秖隔面前山惯得书题不徃还秋色定随连夜雨幽花细草满西湾
　　题云烟叠嶂图
　　古木苍苍定有村千峰犹带雨余云逢人却问桥东事林外飞流壮几分
　　题钱舜举小景
　　緑树深深波渺渺书楼高映碧峰寒柴门扫就无人到未必能令【阙】　看
　　题观澜图
　　三间茒屋下书帷乔木森森密防垂万壑千岩人不到静看山下出泉时
　　题曽祖说诗集
　　贯珠编玉粲寒牕红烛摇花省漏长断雁绕云飞不下数声瑶瑟起潇湘
　　丰城道中
　　一洲烟气一洲寒沙尾飞鸥胜我闲前日西山今不见云来犹自想西山
　　雪中戯成
　　我是天仙第一流水晶帆跨玉龙游千岩万壑氷壶里神观清明得自由
　　题潇湘秋色图
　　瑶瑟无声水自流黄芦黄叶满汀洲苹花欲采无寻处一片闲情万古愁
　　穆山
　　一陂凝緑倒垂天直上层峯积翠边迢递烟云三百曲水声徐出石门前
　　又
　　老木悬崖径最峭山风刺刺水萧萧縁源不记梅栽处忽遇防风在石桥
　　客来
　　緑树隂边翡翠飞笑吟佳客坐书帷井华汲就茶烟发看罢数峯秋雨时
　　维扬道中
　　淮天如水水如秋叶叶渔郎下钓舟北畔荷花南畔栁殷勤送我到扬州
　　二
　　香霏满棹渡长沟浓着秋光浅着愁日暮女郎清唱发鸳鸯斜拂栁边洲
　　三
　　聚栁成村水一湾【阙】鸥分趂棹歌还今宵系防知何处好在红菱紫蓼间
　　无题
　　玉雪容华翡翠衣防青贴领髪云飞共郎急趂斜阳渡不惜黄沙走马归
　　二
　　惯得骄骢识妾家佛桑庭院绣帘斜镂银合子槟榔片戯喷猩红散唾花
　　三
　　天妃庙前斜日时女郎歌断防鸳飞林花满地船散城里官人排马归
　　四
　　乌石山前飐酒旗醉来健倒日平西蔡家石刻端明字卖与他人作墓题
　　五
　　丞相堂前草暗堦尚书池上树生苔子鱼风起秋无路记得谁家甲第开
　　题陈舜卿龙卷【舜卿名俞丙辰进士草亭其自号】
　　妙舞当年色艺精吴宫晏罢梦难醒早知画得龙千卷留与闲人记草亭
　　送人逰玉笥山
　　咫尺箫仙玉笥家水香二十四溪霞携书便欲随君去长向云间扫落花
　　防沟
　　衰栁残荷并惨然青山隔岸防婵娟多情惟有防沟水长送江南过客船
　　见梅花
　　氷合金河雪暗残内家难覔一枝寒秖应独结梅花伴水逺山长信意看
　　防雨
　　一天防雨湿芳尘红緑相依几聚春家在海棠花下住伤心长是未归人
　　放船
　　晚色重重放客舟轻风吹漾落潮流林峦尽异来时路知是明朝到福州
　　莆阳歌
　　两两筠篮湿暖烟窄衫短鬓袅行肩到门迎着郎来早持向街头卖海鲜
　　黄沙道中
　　深浅寒烟曲坞间杉皮小屋绕幽潺紫苔青石梅花路随处闲看雪后山
　　山行随兴
　　暖风吹雨湿平沙逺色疑青草欲芽谁是多情能爱我野梅一路臈前花
　　又
　　金石台前鸦乱飞空蒙山影出隂霏野塘水活栁生眼茅舎聚人迎妇归
　　清江道间阻雨
　　峰影防昏树影明人烟深浅水纵横前时逢雪今逢雨长在江南画里行
　　凌云山房雪中
　　山寺孤钟撼晓残西窻窻外玉开门防却阶前石惊问何人叠雪山
　　又
　　万顷寒辉贯碧霄一林清响落金飚梅花开就归时路莫待前山雪尽消
　　新淦蓝步溪
　　隂霭通烟翠作霏春风入雨暖成泥女郎挑菜不知湿调笑相携过水西
　　无题
　　喜遇佳期未有期鲁阳不见下舂时春风好长江南树长与闲人惜子规
　　西风
　　苦蓼花开锦换洲野夫容发艶通流东风即是西风骨莫向西风误作愁
　　喜雨
　　花事安排趂好晴沙膏新换牡丹坪明年何处看花客一夜东窻喜雨声
　　题墨菊
　　橘枳兰芽玉易瑕商山一出便防家几囬惆怅梅花别并有缁尘到菊花
　　见楝花开
　　緑光深浅上窻纱矻矻讐书发已华年谱他时谁记取一株红楝两年花
　　酬友人见访不遇
　　荷笠深山采药囬荆扉石径损秋苔花边稚子相迎说昨日有人骑马来
　　题赵太祖太宗蹴踘图
　　共戏笙歌聒处春他时甘作坠云身一九明月楼头【阙】
　　山人解误人
　　荷花
　　曲沼芙蓉暎竹嘉緑红相倚拥云霞生来不得东风力终作薰风第一花
　　立春近夜雨达旦
　　梅花天气夜尤清清得还乡梦不成知事新春随雨到四牕飞雨作春声
　　除夜自封溪归高渊
　　栁辞残臈蕋初垂麦长平沙緑转肥寒日渐温风渐软随山随水看梅归
　　二
　　归人元自少归情不计程期且缓行沙步酒旂村鼓乱连林鸟雀尽懽声
　　三
　　鸳鸯翻雨戏回溪溪路迢遥湿翠围隔竹杏花红万防何因知我此时归
　　四
　　鬓鸦桥北试春衣浓粉深脂濶画眉板阁砖炉相聚处欣然说着看灯时
　　五
　　蚁旋西磵转东源竹掩松遮又几村家在江南幽絶处千峰带雪绕柴门
　　豫章登舟作
　　城南无树识神仙闲往闲来四十年西岸青山东岸塔为谁相对老秋烟
　　象牙潭
　　水禽两两树三三近浦遥峰隔嫩岚新换一天秋色别短篷又过象牙潭
　　絶句
　　芝谷山前日荷锄柴门生事转萧疎放翁老去真堪笑犹向人前说读书
　　春风
　　杏花红度海棠红緑展平沙拂嫩茸共爱春风犹是旧谁知不是旧春风
　　自笑
　　世情多识事多谙长对云山共笑谈煮石采芝随意足慿君莫唱望江南
　　丰城道中
　　江村南北笑声频红烛花时次第新春水渐生桃叶渡小舟时载嫁归人
　　二
　　曲江湾处小潇湘矶栁疎垂雁落行暂系一篷寒緑里数声清响夜鸣榔










　　知非堂稿卷六
