　　钦定四库全书　　　　　集部三
　　提要
　　灌园集二十巻　　　　　别集类二【宋】
　　【臣】等谨案灌园集二十巻宋吕南公撰南公字次儒南城人宋史文苑传称其于书无所不读于文不肯缀缉陈言熈宁中士方推崇马融王肃许慎之业【案熈宁中科举所用乃王安石三经新义及字説非马融王肃许慎之学此语殊为乖妄宋史荒陋此亦一端谨附纠其谬】剽掠临摹南公度不能逐时好一试礼闱不偶退筑室灌园不复以进取为意元祐初立十科荐士中书舍人曽肇上疏荐其不事俗学安贫守道堪充师表廷议欲授以官未及而卒陈振孙书録觧题称南公欲修三国志名其斋曰衮斧将成而南公卒书亦不传惟其子郁编次遗文为三十巻然刋板久佚流传遂絶仅存抄本吕次儒集一巻惟録麻姑山诗二十四首福山诗一首及钱邓州不烧纸镪颂义鹰志龙母墓三篇盖后人从宋文鉴及麻姑山志抄撮而成十不存一今据永乐大典所载裒辑荟萃篇帙尚伙谨依类排次厘为二十巻虽不必尽符原数视世所传本则赅备多矣南公与汪秘校论文书自言于列庄六经百家十八代史因文见道沈酣而演绎之私心自许谓文学之事虽使圣人复生不得废吾所是惟当勒成一家俟之百世又曰尧舜以来杨马以前与夫韩栁之作此某所谓文者若乃塲屋诡伪刼剽穿凿猥冗之文则某之所耻者必若黄河泰山峻厚髙简浑灏奔注与天地齐同而日月不能老之者此某之所以究心今读其集虽所言不无过夸然其覃精殚思以力追秦汉要亦毅然不惑于俗学者也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀














　　灌园集原序
　　刘梦得尝称潇湘间无土山无浊水民乘是气往往清慧而文吾鄕麻源地气殊异江山炳灵视潇湘间为不足道近时人物磊落相望其位于朝光显者固多而隐于韦布卓立杰出如灌园先生者世未必知之曾子固独爱重其文谓麻姑秀气世不乏人岂虚言哉先生防而警敏力学不倦于书无所不读发为文章雄深浩渺自成一家羞同举子軰缀缉陈言气象萎苶迎合有司之好熙宁初尝预荐试春闱不利退而筑室灌园不复以进取为意益务著书讲道发挥圣贤妙旨且借史笔褒善贬恶垂世立训遂以衮斧名所居斋先生所养如此视一第得失奚足为轻重耶元祐中在朝诸公交口称荐欲命以官而先生不幸蚤世咸用防伤余先君昔与之游备知其贤每叹南城豪杰之士如李防伯王补之及先生其才皆有大过人者而所享皆不永泰伯补之虽得卑位则旋而死先生且未及仕造物者何夺之速殆难以理推盖命也夫先生姓吕氏讳南公字次儒其子郁亦有学问能世其家收拾先生遗稿编成三十巻绍兴壬戌余领漕江右廵行到乡郁携以见访且属为序欲传不朽因循乆未暇作后二年移宪浙部不逺千里以书来请益坚义不得辞于是乎书南丰符行中序










　　钦定四库全书
　　灌园集目录
　　巻一
　　五言古诗
　　巻二
　　五言古诗
　　巻三
　　五言古诗
　　巻四
　　七言古诗
　　五言律诗
　　巻五
　　七言律诗
　　巻六
　　七言律诗
　　五言絶句
　　七言絶句
　　诗余
　　巻七
　　议
　　论
　　序
　　巻八
　　序
　　巻九
　　记
　　巻十
　　书
　　巻十一
　　书
　　巻十二
　　书
　　巻十三
　　书
　　巻十四
　　书
　　巻十五
　　书
　　启
　　巻十六
　　传
　　颂
　　赞
　　铭
　　巻十七
　　杂著
　　巻十八
　　杂著
　　巻十九
　　墓表
　　墓志
　　墓志铭
　　巻二十
　　墓志铭
　　祭文









　　钦定四库全书
　　灌园集巻一　　　　　　宋　吕南公　撰五言古诗
　　题仁乐亭
　　真山蓄幽奇伪山逞瑰怪峰峦纷变现座席疑广大未穿披云屐对此亦清快
　　虎泉
　　昔闻孤女子遇虎斯泉侧高僧为追诃弭耳不敢食岁月几何时称谈如宿夕故知事可传岂限涔窄
　　虚假行
　　虚假复虚假名陶不知瓦养子役于人不如生犬马公私严忌讳势利关取舍奉生旣疎违丧死更茍且苴麻不敢服桐竹何由把未得乆哀呼方当勤唯喏百年闻罔极一瞬经庐下岂不近冠裳驱牵到乖寡沾沾荷锄子言动只山野终制负凶缞兴辞泪如泻诸儒论鄙俗不若都人雅请问两间民谁为称情者
　　游子篇
　　游子朱门儿行乐畏不足遐方寒苦士自賛乞随逐朝驰锦鞯末夕防凤屏曲雄豪弃残賸声色化耳目来时布素衣羞耻见罗縠几许膏粱味嗜好讳水菽劳劳车马尘苒苒岁月速家书懒拆封旧业废编牍间尝梦故国惊觉如被辱安知惬快余穷愁入皮肉趋承偶逾节况味稍踡局长年倚恩辉积渐致轻凟因逢故人语始叹误程躅都城名利场岂不多所欲从前入关客无虑共贫毒商聚珍赀科举仰廪禄神乎夺我魄而独迷所属何人不谋身计虑自不淑寄声风尘子哀恨吾已酷当知帝里游有祸亦有福
　　莓莓原上田
　　莓莓原上田春至早已种墢墢樊间圃蔬好亦培防农家乐地利倚此拟微俸依随节序停领畧儿孙众徒耕有讙语各息无愁梦冷看里诸生焦心望鄕贡
　　和道先从义同过张掾梅花下饮二首
　　山人如寒松无可媚鸎蝶谅非清峻契谁肯畧顾接春城偶来至豪士懒举睫幽幽法曹防一往乃敢辄主人虽壮齿酷爱文字业相看论古书术不计勇怯陈家俊公子德义敦庆叶闻我适过从逢衣遽披摄老成北扉掾喜客若渔猎招呼倒清樽促迫信重叠梅花香树下共醉死牛脇勿忧侵暮冷坐我有毡防飞飞落梅英绕座不待折煌煌画蜡烛未夜已戒设征诗为罚令献白作饮节谭高衡或争笑猛倒还絶李侯解县印心注象魏阙座中惜分劝酒更酷烈春先显父笋冬外尹吉鼈肴佳爼未竟酒美壶频竭更筹屡闻转归乘不许谒谁能避酩酊但恨落角月
　　渠中水
　　咨尔渠中水源流本何许特无停滀分得此奔逝苦过村秽濯漑合涧浑沙土还当归海日亦助云涛巨
　　野翠堂
　　重城似郊坰接眼尽苍翠无复见枯疎共疑春每至丘樊岂少此野叟不自贵
　　鸦声
　　鸦声噪人凶听者知惨然忠言论祸福受之如不闻禽口不可缄人言因义发畏禽而忽人使我心如割
　　小虫
　　大螾身尺余辉彩盈首尾小虫未知名长不过半指相遭篱畔草错愕杂忧喜孤征有令凶忿鬭莫我止交攻乆腾突反覆召倾毁螾跳欲忘生虫怒乃抵死奔冲彻心腹刼防沸唇觜方磨雨防沙又堕足迹水肥无敏才智短有毒牙齿吾豪且深侵彼困漫决起壮躯俄奄奄恨血稍泚泚虫休遂驰归少顷复临安详衔螾鼻拖攃绕篱阯却纳幽穴中其将食之矣人间有胜负不在校形体楼兰虽雄王命尽傅介子新家巨无覇一战亦为鬼茍惟性资悍端可制魁伟君防小虫威何独畏封豕
　　有虫
　　堂阴阙曲沼其浸可滥觞有虫宅其间游息能自将名号乱鼈形躯亚蜣蜋何知一生微颇以气调张秋风七八月浸稍减常低回尚飘然未若谋穴藏十月水泉竭泥沙暴枯霜迷迷旧坻堮影迹类已藏延绵盈昃多天雨断霈霶皆言此虫絶躯殻应碎僵咨嗟亦含气所托异慨慷迩来节令改泰卦直春阳甘霖一夕飞灌注成濊汪凌晨沼面涨虫軰早奋扬上下逞风操同形喜相望如知出处时故以偪仄防余尝舍其侧终始得瞻相因思物理深未易草草量江海非不大其鱼每屠伤此沼固浅其虫乃灵长浮生短与修有命不可襄运数茍未尽忧悲岂其戕安危与时俱穷达须预防所以真至人如往皆暇遑
　　胜因院
　　庄严起何代幽佚惟天与有众倚耕桑无人叹寒暑岚氛蠹金碧谷响酬钟鼔白昼方丈西犹眠听经虎
　　招豫亭饮
　　爱酒不日醉多为病相妨饥虚或伤脾饮过亦腐肠略困尚举白旣頽方卧牀沈迷剧淹旬得疾岂可禳呕泄憎膳食乖慵岂冠裳愁醒甫旦朝衰苶还慨慷已复念倾倒咨呼问瓶妻儿恶吾贫诫我以死亡载读伯伦传懦更强梁与其忧百年孰若夭醉鄕家酿苦屡竭市沽乏钱囊进歌五柳陶聊美天禄扬幸近豫亭叟其人固同方有田百顷肥秫稌岁益仓怜我数寂寞招邀共深觞醒往酩酊归不悟日月长有或致醻酢肴蔬杂矜张叟来坐酣酣肯问味恶良我蹇嗜坟史叟豪乐笙簧相殊不相关对酌即两忘如此粗适矣谁犹辨低昻宁须卖菜佣岂俟白面郎今日又得酒忍为独沽尝泔鱼取芳鲜煮狗到烂香及我未病困防斟足相当亟来勿蜘蹰午影上北廊
　　济道过饮偶成长句
　　酤酒吏杓买鱼市儿篮虽非烂肠宴亦知足一酣冬景忽卓午晴云防昙昙室庐絶丝竹文字入笑谈以此称出俗相看庶无慙解衫挂前楹岂问布与蓝追讲石陂防秋霜正黄柑傅翁最后至啸咏能交参题诗庑东阁醉卧堂西庵论子赴官职可余老耕蚕俱为乐榆枋非效谿壑贪掺袂歌慷慨暌离各情含寄书建水涯年厯满四三不虑复见日乃于郡楼南子为赤髯叟我有学语男问讯养生具仅能无一簪固知寒儒分未易过石甔弃置且勿道行觞趣空壜将来难预期旣往已备谙聊尽酩酊兴安能每忧惔
　　畴昔
　　畴昔林野居布絮不粗完及为羇旅人被服乃绮纨何以出胜处为君究其端篱苏不馥郁传自故老言鲁邦无君子子贱岂所伦东方足文史得饱在长安苏秦主父偃亦各有后叹况乎今异古而本无一防自非稍激昻何以脱饥寒辞鄕挈囊书岂敢言王官茍免沟壑祸微生已成全文章盖有力温燠此其源遂离厮养科首尾只十年箧衣亦何者聊足覆衰残有破得纫补有新得缝刓因嗟为短诗所以记初难
　　粟熟二首
　　昨者小麦熟野人稍相寛新粟今又黄喜闻不青干补助复几许乆饥情所难譬如辙间鱼勺水亦暂安泽国农事苦无功及丘樊方与三日晴湖岸车已喧所以终岁勤不能离薄田里豪多旷土徒用养茅菅虽有愿耕手赋收重夷蛮秪今二种利稀若管中斑偶秽可劝后必荒谁继前幸哉雨露仁副此倚望欢
　　种田亦耕山投隙若避殴辛勤望成熟得慰饥歉口彼豪岂知苦踞坐科秉防刻以诛收奇赢复何有尚喜不荒空呼邻买杯酒
　　宿凌云山中留寄元礼
　　凌云山下村逆旅路旁宅南征为吾归寄卧偶一夕无人伴幽语孤咏到平昔瞻怀此山人曾是同砚席萧萧古破屋文字堆四壁青灯照题评皎月论肝膈为诗有盈巻饮酒无防滴携笻绕平坡班草尚遥碧栽松此山上共看徧冈脊要约过人长俱来荫芳色羁踪忽分袂不啻十载隔世故日纷纭旧游空想忆今来此山下松老似百尺欲访松主人其车已他适徘徊重咨叹辗转对窻隙晨鸡一何慵倾听乆不得春风吹残月半夜屋角白难眠却求衣起望河汉仄寄声岩扄去华髪勿强摘善醉真良图高谈尽痴策云泉与朝市处处堪偃息桑榆景可量名利不足识无因接清话趁晓拊征轭已度滕家桥回头更凄恻
　　哭刘郎中
　　谷风拂层氷万冻倐忽流阳晖照积雪寸片不得留郎中氷雪人清洁映此州谁令司命家速以风日収得非峻节士地下亦急求哀哉呉隐之已矣公仪休众皆殖货利我独嫉贪牟众皆似芳春我独如霜秋多藏岂不裕害义固所羞谋身岂不急有命其何忧辛勤洛宋倅明白旴郡侯未知居此官数有斯人不孤耿一德性纷纶万揶揄呜呼五十年平步落九幽象阙方肃肃铭旌遽悠悠吁嗟高论儒何以示素修
　　仕则慕贵显贫仍忧子孙阳穷诈恬淡此道乆满门嗟乎郎中心违众辄十分登科未弱冠白首两朱轓笑谈倾一坐絶口势利言遥闻朱顿流索水洗耳根服不至布絮食不辞羔豚自然清白行皎皎不可昏杳杳浚郊县萧萧栢林原节士今已矣谁表三尺坟
　　初酿
　　岁稔谷价卑家家有新酿诸邻皆屡醉吾舍只空防封书乞余米故旧不我相淹旬乃分酬如惫始赐杖搔然且湛炽督迫薪火旺衰迟念杯觞伺立乆肮脏夜闻觱沸韵侧枕屡欣畅朝来见浮蛆喜气愈豪壮槽端乍流沥指面已滛漾肴蔬故稀荒被服稍质当无宾与醻酢引满自东向须臾就醺酣岂借红粉唱人生但能醉此外何足望忧勤欲奚为一誉抵千谤瓶罂幸未竭吾盏且频康回思冷醒时愁寂可惩创隔墙闻酨气涎活复嗟怅非无毕公心坚壁讵窥傍如今粗沾给后得戒初防太息富贵闲平生易遗忘
　　杂兴
　　时情岂不脆转若轮行车昨日仆役儿今朝宾友徒问之何因尔势利已相如福禄固足骇流品胡能拘浅草有孱兎污渊无瘦鱼宜矣洁介士望望成逺疎
　　题迎宾亭
　　僧闲有余日怜客寻幽隈开亭翠冈腹延竚心徘徊年年车马多谁是思山来
　　绿净桥
　　涵虚正深明扶槛跨空阔共喜云退避更憎鱼拨刺相从有文酒讙快到夜月
　　为子举杯酒
　　为子举杯酒轩然放吟声岂无哀噫调不尽幽郁情念此高简器早为贫绪萦迷阳乞衣食拍拍歳月更人生负意气曷不怀光晶譬如坚贞松岂为霜霰生永惭茍活迹胸府针芒并
　　独夜
　　悠悠此世路窘窘诸生业究竟非所宜俱为谬参涉三年就羁旅万事转拘刼故山归无月独夜梦黄叶
　　尘埃
　　尘埃倚风日放荡乘空飞旣眯驰者目亦缁游子衣雨汁忽散漫低徊化污泥憧憧要歧路致困在轮蹄六合局万有成存各从宜升沉俱害物咄此其天姿
　　邓夫子
　　吾交邓夫子富有免俗气包含吉人道混协时軰事读书三十年恬寞无所嗜物古少明眼声希难侧耳自同昆冈石坚厚保英粹不畏埃染非求霖露渍幽姿审如此防错安得致余生尠谐合幸此防羼厠上岳眺高逺趋涛玩滂濞由来魏王瓠不在惠施弃
　　戏作数目诗
　　一防徒自受想象圣人甿二耜惭沮溺疲羸不善耕三时徒饱食何力助戎兵四部虽该涉心非太学生五噫聊慷慨那复慕光荣六逸如堪继相邀且倒倾七休抚弄里耳恱铿轰八杀宾宜惧过门岂敢迎九年储莫望吟醉但忘情十室论忠信吾穷或有名
　　南干水
　　清泚南干水北至白石角中间所经过左右恣冲搏来当高岸破去复新田作洲碛几渊潭湾涡或垠堮余思二十载更易见已数唯此磐陀矶愈潄愈坚确不然矶阴地何足化溪壑固知制变材可健不可弱
　　上山
　　行临鸟迳前下马理屐齿林风清不彻石路晴如洗何处是招提东峯薄云起
　　夜听车舍哀歌有感而作
　　昼歌蝉焦焦夜歌蚊洒洒随牛绕轮转浊污常满把虽歌未尝乐至苦不敢舍岂知清凉屋中有悲酸者甘雨不肯降吾车防时休温风忽喷然调苦声更愁仰视河汉转天星愈繁稠寄言击壤人与尔非同流
　　蝇
　　超超飞尾猎猎苍蝇翼托止如雅素主之无避色相从辄腾蹋稳望千里益朝刍鴈田粟夕饮龙渊液天山峻杳缭过若影撩隙神官下旁闯展折形叹惜为言螴蜳类命自臭秽得胡然谬携载凂尔云天骼是时决骤次何莫怀辟易骎骎骅骝前拟越穷髪北仙风响琳琅忽遇九方伯殷勤致羁绊审按题肉力咨嗟絶尘足恨乏轶羣德悲此中道愤死秀冈侧苍蝇试囬首海雾光圛圛进途当此穷退路安可识寄声人间世逺致毋近测栖翔度材分勿妄希彩色永鍳蝇穷无妨每相择
　　鱼虾
　　神龙在重渊羣鱼喜囬环自矜龙族类安佚无后艰晓戱腥浪余暮游浮沫间轻则逺拂渚深之下穷湾或掉其尾萃或昻其首颁或扬鬛锋锐或耀鳞文斑众虾亦恣睢不虑器质孱跳骹弄牙须翕习事狠顽渔师畏龙威不敢数往还操舟变色过战汗常盈顔虽有网与矢岂容垂且弯鱼虾尚忿愠出没如嫉奸一朝风雷动波荡若银山神龙舍渊去恍惚达九关鱼虾不自喻固欲严追攀奔冲竞上击细大不肯闲须臾云雾息堕落如见删或委顿砂砾或摧伤草菅里儿争择拾穷血弥望殷渔师啸其徒气貎特愉漉渊尽取之不复计锊锾鱼虾虽有悔已死谁悲澘
　　忆亨甫
　　诗老海上去三年断音尘初非乘桴行正以廪食勤梦想不悟逺声容藐难亲忍无一纸书不寄故国人昨日见其子来归自东滨能言别后意憔悴不可闻一被吏责绕心肠载愁轮忘飱蹑偷党阅月驰空村劳事欲歌咏匆匆未成文遂于笔砚间章句絶所陈亦复病肺渇寻常废清樽唯余满颔须增进玉雪痕伊昔坐学舍萧条恨长贫题诗日数首大醉必继旬仰望官禄戸谓如隔天云岂思曵尾龟胜却居槛猿不肯空谷卧愿为监绶奔毫厘一失差千里岂得论嗟我实蹇拙平生畏侯门乃无诗老愁何耻鸟兽羣
　　寄朱九
　　北风吹寒声切烈催岁暮中岁楚人怨愁絶不忍赋念子太学居辛勤即谁愬阴炉拥文火败袄感陈絮无钱买酒醪醒坐若酣酗三年诂训艺一月江淮路归梦识亲庭都城非屺岵干时无好命费力效章句堆箱纂织辞何以贸泉布男儿营养意汲汲水东注三釜若后时万钟犹不顾勉思豹变义勿守株下兎
　　道傍见乞士捕虱
　　夕阳拂西冈黄淡映古道晩风吹高林病叶落如扫饥人瘦于繖俛黙坐沙草扶危犹强兴力惫辄反倒还持蓝缕缝委曲捕虱蚤视荒数拈空杀缓或失脑悠然不能罢似欲锐钩考宁思百骸间羣蚁即入保傍行笑相顾慧悟信难早噆伤乃知嫌馁死岂谓好方为大销灭而畏小苦恼何有就薪蒸先愁稍枯槁衣青嗔骂贱髪白讳呼老与尔不同年谁能共怀抱















　　钦定四库全书
　　灌园集巻二　　　　　　宋　吕南公　撰五言古诗
　　麻姑山诗【并引】
　　余年二十二初至麻姑山而未能题诗非不能也以为不及古人则不如无作之愈也后三年从友人括苍鲍强久道往来山间盖三岁中三至焉久道时时以题见属或作或已比其别也所就才二十余篇于是赋之为二十四
　　初入东麓岭路
　　调笑背南闗虚徐梦榛梗稍穷田上路一蓦云间岭身髙气渐逸步疾神方骋倾盖叹红尘满身松桧影
　　息羽驾亭下
　　仙官不日见羽驾今谁识漫向岭松隂掀掀对名额蓬莱旌节到夜半麟羞擗箫韵沸寒空山人初鼾息
　　至瀑布崖前
　　忽过乱峯曲隔林闻水声止车问樵夫知是飞瀑鸣下步入幽径萧然覔澎渹仰看百尺崖倒防霜雪明乍近骨月健久留毛髪惊疑身是雷仙满耳鼓不停六月地赤渴平川露干汀此源一何长奔注常淫盈利泽固不浅邦人昧嗟矜徒闻晏豫时相与怜凄清
　　至憇车亭
　　东冈十里险游客未尝畏竞爱仙都名岂知林下意道人亦良苦冠简日延迟渐近金龙潭轩车且停憩
　　观金龙潭
　　鸣泉潄石出湍压东崖落崄石困冲撞穿中若深镬轰如怒雷鬭清响振林薄行人每惊窥心骨共矍索传言天寳帝龙以黄金作并投白玉简敕使临渊壑应云启灵祉可不忧旱虐岂思嵳峩间雨雾长所托宁须藏象物乃以致滂博茫茫八纮内至理叅防漠祈禳有旧文千载引穿凿扬雄去不返董相诬难削勿怪洞中云隂森防纎蠖
　　过忘归桥
　　朱栏跨畧彴孤絶东山口不见客忘归华标字如斗轩轩六龙辔不醉云间酒何以赠游人松声杂鸣溜
　　至碧莲池
　　青红变芙蓉各是天然色时情苦贱眼每叹今非昔人心与物态自古有更易只使碧莲开游人果何得
　　上葛仙坛
　　南峯枕崇坂迳路荆榛稠遗坛在其巅名为仙翁留石角已剥林芳自春秋谁无骨中尘来继冲霄游
　　寻链丹井
　　何年链金丹旧井穴田腹飞升谁羽翼腐尽贪人肉幽草蘸寒泉田禽时下浴
　　游流杯池
　　灵仙心无累防合祗偶然当时玉酒杯放旷随清涟不知枯池上遂有无穷传
　　宿仙都观
　　仙山古秀防百里见遭匝楼殿出其中鼔钟日镗鞳云间鹤下取芝菌噆道人锄药归月色满畚锸夜眠依松槛清思逼睡榻起咏歩虚声倾觞煑蔬甲事有属外念寄之以评商何由使我心浩浩上羲皇
　　读李邕天师碣文
　　腾腾六尺碣标置羽客坟龟螭尚坚完字画稍破分道士惜故物编扶使长存前已三百年后当几何春昔诵八哀咏颇推李邕文披襟喜此逢再读目愈昏道固难洞达辞犹不雄浑岂殊沸鸣蛙见谓鼓吹繁惜哉开元盛乃乏史笔人复疑少陵翁赏识或失真凡例竟何有占招仅成言当时干谒儿误听一走门富贵世所擅文章我知论忼慨韩栁思不返撰述防
　　谒真君殿
　　稽首香案下索火续新烟徘徊想功行缅尽千载前念昔魏晋间士流罕身全髙人乐遗世学者习虚往往迷至道琅琅漫清言真君当此时岂以口吻贤独持济众术敢论名后先隂隲竟感格飞升遂聨翩严严白玉京侍从皆羣仙旧宅入祀典列祠更他巅平生岂有意徳在名自传浩浩一气游萧萧诸象専孰能知真君庸俗但告防
　　三清殿西庑见穆质题名石刻
　　香像坏已久虚名在金石深知无穷传须以托文墨穆卿刚直者公论触权戚至于祸福间亦有随俗迹端知守财虏倚此销罪慝秪今蚩蚩流持论能引掖凭谁致我语解彼蚩蚩惑欲慕穆卿贤当充穆卿德区区建香像是乃卿瑕讁用此而希卿何殊以耳食
　　殿后七星杉
　　岩岩寥阳殿东有蔽牛杉下无萝薜拘上有云雾参灵根不纳老秀色长如天已据烟霞都更带星斗衔成名在图籍匠手安得芟由来非自谋时值本不凡鸾鹤岂无侣栖翔倚防鬖讵知髙古林大用有所堪
　　上齐云峯
　　人言此峯峻谓与浮云齐浮云虽满空势自有髙低惊名不察实世论所以迷为君上峰头旷望穷东西杳缭城下涧遥遥线环堤人烟众邑屋防宻乱町畦想彼平地眠仰如遇昏鸡应论峯头人已尽天路梯古士说髙广中州扺仓稊岂尝骇嵚岑隘若坐一闺安得千尺翼翻身逐飞霓扶揺过丹山饱听鸣鳯嘶
　　道法堂检防三帝御书
　　日脚退前楹崇堂豁明净缣缃出百函翰墨覩三圣舒张溢墙壁灿烂累籖防鸾龙交飞翻金石避坚硬毫无半分弱大至袤丈劲真行体兼精篆籀法毕正篇章入题写作者一何幸伟哉天纵能岂谓学成性名山徧藏蓄终古得辉映墨客徒醉心黄冠荷覃庆尝思八世主覆焘足仁政诗书所敷乃独蔑此命将非史官畧纪叙非尽并不然天日资肯特记名姓或应淳古治不以余艺竞肤浅难考评随羣但称盛
　　无为阁见杨杰记仙都花
　　山风吹春来仙花靓如靣芳馨岂不美俗耳未肯贱吾闻西州地薪以牡丹防何嫌此中花开落无人看
　　望秦人峯
　　此地去秦中赢粮每三月秦人不厌逺期以一死脱何言幸可数久竟各存活得非潜逃心世爱多洗割逈然深林岭云气长不灭避俗可成仙斯言盖疎濶余来翠峯地把酒望深樾不见云霞身山禽但惊聒
　　三门桥望五星峯
　　弄水石桥西退防百尺松看山同羽人初问五星峯为我袖手指当前秀防笼平排五青尖似拱寥阳宫自外虽峛崺其髙莫能同固知天下名有以形类通不然天精纬讵或聚此中他山冈阜名顿防亦俊雄民耕牛羊践称谓谁与宗维此古洞府羣仙屡从容烟霞庇草木题号更峻崇融结俱土石灵凡异遭防想当有初物岂自知所从嗟嗟蓬荜士何用羡帝公
　　问玳瑁石所出
　　陂陀土中石含彩若龟贝伊谁攻取之传玩诧竒怪山家厌搜凿养草事蔽盖闲名偶流闻尚自困酬对咨嗟人间世岂直文为害大有可用姿难能免侵败他山石不美粗杂等顽块奈何亦争求烂漫入磨防情知既有物顺以除恶爱不然悠悠生孰在形器外
　　观虎跑泉
　　名山一境镇水土本深厚谁令虎来跑应爪泉飞透吾知变化物持气异羣畜惭愧刚猛身堂堂负文绣仙乡既游歴不忍无所就怒掌发灵踪山只助喷溜乾坤任陈故称号长芬富叹息泯泯人平生不如兽
　　入丹霞洞
　　霞光满西山古洞在其下石老只嵌空泉寒亦飞泻有居容冠褐无路纵车马游人务周徧强往不敢舍森森南荣树飘叶扑香灺过尽去来人谁为爱闲者
　　出山有感
　　偶随爱山客亦赋看山诗方为昔日登又作今日归劳生竟何有清赏不可期故惭康乐侯万里穷攀跻
　　答道先难交困新知二首
　　难交困新知触事得晚悔人方趋势富我独居老大悠悠强衰顔耿耿堕末界岂无相于迹襟腑殊恶爱羞同复多嫌乐与翻自壊谭髙递互笑饮勇周旋怪嘉荣徒染濡程孔肯倾盖闭门当止矣非敢事闲退
　　孤坐念平昔凄然垂涕洟他乡二十游故里四十归父老畧已尽后来异襟期卑躬揖我进反顾问我谁譬彼古器物形模漫瑰竒尧冠落战国不贵理亦宜嘿塞习蹇吃迟徊避横飞秋风吹我须萧飒近素丝多感属暮齿难交困新知
　　道先贤良以南公出山愆期示诗见促谨依来韵奉答
　　为农岂非天归计恨不早业已入犂锄谋惟在粱稻春霜久不解干渇满耕隩布谷彼何心声声似相报不知兰台聚安用樊间老定许叩铃斋柴居就长道
　　以双井茶寄道先从以长句
　　园公嗜欲浅所好杯中物有田在荒村半以种穤秫居然成醖醸不复畏法律客至启柴扉甆瓯等闲出春蔬间菘韭秋果杂梨栗取次得寛懐何曽计余日山栖经五载此兴殊不失独有醒觉时追伤往年屈羇游住破屋愁寂靠钺仰望步兵防优如上公秩无钱输吏穷素又畏咄太息苏源明仁襟信竒倔低徊怜郑老长使醉兀兀发我感古人何縁希髣髴粤从归村后夙恨亿万毕耕稼虽自劳醺酣不他乞亲朋或知我问讯俱委悉亦有赠助恩无非佳纸笔邻家世耝耰窃笑事儒术故故送樽壶端为鹞欺鹘披忍辞拒对案倾倒讫特是今叚乖遭承极纡郁遥遥海南尉悯我卧蓬荜寄以累幅书封题附邮驿慇懃屡存赐颇以照萧瑟乃惠双井茶云腴品居一人间有餽遗宜用彼所必牙栉奉戎王鸮防取侮忽藜羮予饿士荷徳到身没惊嗟石上英于我系搪突回思西山阁其主异俗匹喜醉复喜醒其胷抵溟渤今当议移献不更嫌草率再拜写私诚庶几无废茀银锅焚蟹眼金匕搅云骨陆叟片无三卢翁盌论七能希击节赏且勉按劒叱纵被睡魔嗔吾豪不应恤
　　谢邻翁
　　穷秋我何事嵗计聊支凖割稻三万斤栽松二千本辛勤完廪庾颠倒粪畦畛为有空腹忧能忘此时谨菘肥竞垂隂稻美方聨稛自喜在丘园年衰且优穏天功偶不助人力翻为窘弥月雨连滛交冬霜不霣蔬长煮有线谷湿舂多粉厚望乃无聊萧如被宫膑今朝二十九看厯惊秋尽去腊都几何阳乌尚髙隠邻翁巧谭话念我频嗟愤杖插肯经过单辞稍牵引上论穹昊意窅嘿难裁忖下说倚伏端回环恒切近熈宁大丞相周孔登台衮手运道德枢生灵借鍼诊劳神十五载坐许无遗恨归卧睫未交纷纭见矛盾推称忽排毁歌咏俄咍哂蔼蔼攀附人层霄堕汚溷前愚初是智昔禹今成鲧譬彼羮涴衣仓黄可潄问君官际防何似农藨蓘而以望小乖便同身大疢飘风将暴雨自古称豪敏邂逅不崇朝谁嫌类荣槿羲和与青女防见驱辀轸昼暖夜严凝安知不相趁低徊向翁谢老语真明允惭愧失路贤吾贫固当忍
　　寄济道
　　有田山陂间年歴六七过买园丘墓侧畎畆十丈大于焉拟柴荆垂就又垂破岂无速成意煎逼少财货淹留寄他门一跌防百蹉诗书相娯老儿女既翦鬌何必随羁游无屋覆髙卧昨来钱可贷似有鬼隂佐乡闾喜吾归惊咤竞告譒一茅曽未结羣盗忽譀旌旗蔽枌榆弓箭拥篱舍连甍被焚荡万室逃斫剉吾衰当此时林下若为坐苍茫依井邑买舍宁敢惰迎家郡楼南庭户困堀堁庇风惟古壁容足乏髙座平生灌园心一旦入顿挫譬如千钧弩激发不中埻力穷坠泥沙岂免埃涴浮沉非所善耿介诵楚些邻叟异吾徒轩咍不垂和慇懃懐我友契阔似弃播早以声气同中为章服里牛刀到芥羽蜀锦拭奴唾虽云不等闲无虑系轗轲能无挂冠计尚却采薇饿低回颇贤劳自比蚁行磨闽州富风物盈轴积文课时时寄吾庐恨不共制作相思匪朝夕饥渴各无奈忽闻有归期忻快亟自贺呼童治盆瓮醖醷忻秋稬支持醉梯媒伤吊俗类防仁人不吾诳早晚应沃輠延颈望东桥何当见绅拖
　　寄子发
　　后事喜乖初劳生拟何禀思山有藏市愿起或成寝交声违本心叹恨只愈甚听君东堂言去计非苒荏外危速官谤内迫将母稔不能效飞鸿为悔比拾沈寒乡有旧隠秔稌嵗充廪及此挂吾冠逍遥适衾袵咨余方问舍期就指冬凛相邀林野娯髙咏畧宋沈闽蛮忽煽虐白刄万胸揕惊奔托城闉黙若鱼在椮问君归来信延伫久才审亟闻漕台公推待过流品縻留不许退谗口亦旋噤古人制行藏缓走不为况今羣盗炽岩谷岂安枕秋风又开菊庭砌铺故锦江鲈鲙丝肥蔬果具丰稔相思东堂逺努力文字饮
　　中山感懐
　　西村灌园生好尚只坟史偶为冻馁驱放浪离桑梓初谋旅人食嵗月涒滩纪城西谒郎官辞业入惊喜题门辱皇甫啖炙烦周顗积渐近攀援依稀召訾毁郴阳不果往刘馆聊凄倚俛仰秋夏交飘然动行李凌云古空谷中卧幽真士寄书使来前得共考经防依从得所好不分严霜委宵话酒干樽朝游屐磨齿春风忽浩荡客兴又迁徙邑里有名卿相寻走函纸淮南官未赴旴上船犹舣禄廪见賸余羁栖请依止萧条出门去四月大江水荏苒向枞山愔沉傍书几侯鲭岂无味旅疾或多鬼讽诵难呻呼辛勤一朞矣天书问乡贡侮角士争起却治举塲文归参白襴子征鞍遂南首故园冲炎晷把卷诣棘闱骈罗聚千趾文章虽草草论荐亦亹亹还与同籍公西行望旒扆于时冰雪恶进步忧披靡迤逦达浚郊徘徊经腊祀春官未相识退作暴顋鲤惆怅问乡程东随汴波驶南京懆饮泗郡崩奔泚稍赴建康城肋骸倦如死故人能俯接未许论亨否到得爽气严艅艎始东拟悠悠豫章岸速至日无几进叩凌云扉图谋备驱使同心颍川友曽共长安米解榻苦招延幽轩为余启归来坐髙馆两见栁垂蘂出有冯讙车居多穆生醴为文万许卷共学十余第放论逼虚摛辞谢狂斐邦君颇投分巨室能更视师友足成名贫穷岂常耻虽懐招隠咏敢废事君礼况乏一防家宁忘抱闗仕须眉保方秀时命固当俟蚖肆伏神龙山梁叹雌雉徜徉亦何者游衍姑从尔蓝舆走仙都皂盖绕仙寺掀呀赤松笑穨塌豫亭醉极有挽袖情非无送钩戯神锋正轩揭贤诏已防被辞学属吾徒天衢合伊迩败军犹鼓勇韬畧助轻恃自负七札豪旌麾必摩垒髙心不虞祸羣吠忽满耳绛灌怒如雷魋仓众于蚁纷纭莫沮遏回避但嗟唏大暑北路尘匆匆二千里仓皇忍饥渴迫若畏流矢又见朱雀桥重寻保康市追随国庠试玉石混臧否皆谓连城珍无劳病瑰玮谁援周宣手反弃中乡芑颠沛翅便垂思山对蟾朏迢遥马鞍峡滂湃虎林涘倍道怯粮空逢人类囚罢朝天两朱阖寂寞徒还篚无数吊唁声伤懐泪如洗时情看成败自昔有冰燬将军匿风棱县尉乃凌抵云泉岂不好消息视天理即速肥遁装劳君屡牵褫宾筵堕盈昃卦气尽壬癸虽往省松楸仍来仰盆锜人皆贱屑越已独念摩揣防得卜终焉尤难在轻只赍咨灌园业早晚工力庀譬彼防笼枝初培就根柢求田阔陂侧问舍长林尾此计或有涯成家倍为美侵寻见冬暮我马议驾彼请婚无髙堂授室借媒氏风流愧王谢族望惭昭芈尚恃五噫才诸余庶忘弭人伦喜修正鳏党成离仳驩快见芳时承前语惉懘啼鹃聒牕户野思兼耘耔计较理锄耰踌躇背牀第栖迟抚州路独复操尺棰却整半老容临泉照清泚比邻旧时叟相见意不菲儿孙喜诗书借糠粃潭潭翠冈下其屋亦佌佌虚徐事毛锥脱畧辍金耜盘飱得笋蕨满腹餍青紫或酌山泉醪醇香溢吟觜逍遥度晨夕次第遗轩陛秪欲养疎慵谁能论钦企柴薪渐营度且阅灌园技必可了余生功名付尘滓安排聚鸡栅编织钓鱼防刬草种筼筜扶栏栽枸杞多年此谋熟愿与尺鷃比平昔侥幸非从今定休已书边夜来酌酩酊乱终始夜半睡魄醒追惟到前此悲哉二千日倐忽象转跬中间事变繁何啻亿及秭讙愉漫顔面愁痛彻骨髓若不悔先迷将何异虫豸向来与君住成熟至汝尔计成合初终三回倒吾指当时盍簮辈今者隔彼已朱张既分明陈夏浪同轨咨余逼衰晚谋望只寻咫打并矜名都卢譲辽豕吾生大魂梦世路万疮痏作诗解君頥恨少月露体
　　壬戌嵗归治西村居奉答次道见寄长句
　　肃肃白虎殿潭潭承明庐人皆通籍游我独老饭蔬譬彼兽啖土岂其恶甘腴道穷吾何之只得归荷锄盛夏督耘耔先春理陂渠低徊居未宁倐忽嵗又除但怯簿有债谁羞门少车载歌里饭辞谒酒聊自娱念子早奋防声华系名驹谁云破青衫罪谤更勃如朝野固异分知安尽夷途牛衣与樵歌各是对妻孥











　　钦定四库全书
　　灌园集卷三　　　　　　宋　吕南公　撰五言古诗
　　烟雨
　　朝来烟雨重天与平田接轻风更萧萧清快绕我睫开扉覔高岭没若隔世刼不见苍翠顔徘徊坐搘颊农夫一何乐羣辈聚稠叠移秧塞塍圏狼籍衣不摄諠阗交野语蹲踞就晨馌台笠映扉蓬端能胜经笈人生慕温饱万趣归一惬何必少髭颏区区羡长鬛吾村有荒圃吾屋葺未辍早晩画度全方将事农业耕耘党既入歌笑声可蹑虽欲着新书无妨理锹锸
　　傍湖行观
　　十日不出门厌闻水车声昨来新雨足耳外忽晏清歩屧踏初霁舒徐绕塍行向时荼蓼处荒秽畧殄平青秧渐弥漫黒手益纵横固知农趋时岂特劝督明下士能致力高天得无情愿言成嵗丰庶免冦盗惊
　　覆船山
　　高数十仞广十余里形如覆船后映防仙诸峯秀色排空葱苍倚垒逺当县治之前邑之名山也
　　峩峩覆船山特起秀蟠勃当前百十里已见青突兀行瞻渐详谛依约认毫忽西峯自排列俨若魁健卒羣阜复东回钦如搢珪笏横冈挺戈剑坚重不可杌峻岭扰騧骊豪雄欲相揬或寛侔放荡或迫类齚或象喜纡余或同怒诟咄林高盛巾帼畬破露鬝秃有险状饥癯有坌似壮腯伟哉形态众尽叙难以猝忆随游覧后深入禅宅窟樵径坦复﨑遥村现还没是时五月晦寒气尚切骨汲泉煑茶云石鼎沸鬻雪夜垂纸帐卧疑近鬼窸窣晓引杖屦行嵓峦徧缘踤幽坡兽跳佳树鸟咽嗢飞瀑下层崖铿清断汚淈分流浃田壤千里利耕搰爱此爽洒都拟咏屡蹇讷何由结庐舍静取蔬茹捽梦想空洞灵孤云动颷
　　奉和内翰太中城南放鱼
　　沾沾水中鱼生死岂有知成形四气中积渐长鳞鬐但喜藻可依未谙龙可随茫洋天地间寄命此郡西嵗有竭泽例肯纵舍者谁秋潦走海去荒壕已愁饥方将赴烹芼逃避计若为万里雷雨觧一时离兑暌夫何遇仁贤顾盻成嗟嘻载悯口腹累鲜能毫髪遗支川以三千此独数畆池脱尔仓猝急吾其亡肉糜呼舟送中流狡吏敢挟私曽是溃烂势忽称太平时波澜网罟多要在慎所之香饵不足爱古言未应非丙寅元祐年内相守楚夷恺悌见篇咏鱼乎尔恩斯
　　偶游僊都道先以长句见寄依韵奉答
　　吹灯染小帖借马忤廐人岂其事朝强欲观云泉盥栉具袍带超遥石桥间同征二十蹄驽骏乱后先朝曦遽突兀送我溢背温乐郊民何知桃李自满园逶迤松下路不践已八年道翁喜吾来煑茗巨石根导我复勉我攀跻绕巑岏依依梦中游忽得惊觉魂一聴钟鼓响载惭尘土昏顾兹清泚流照洗憔悴顔曀曀金碧光嘈嘈杉桧喧楼台有新増碑版多旧观啸客徧厢闼周爰讯黄冠白头师灵仙不免归丘坟太息五浊士慿痴待飞翻譬持数寸胶拟救九曲浑往者不肯説来乎付谁怨唯当悟至真可入了世论崔嵬黄守庵本是刘伶裈忆我初借卧嗒焉过西曛踏黒叩归户仓忙遭骂言宁知复来时邂逅乃见尊中从鲍兄至三嵗四五畨题诗不知我命酌戒醒还丹霞所未识西望久目存畏雨我独止于今负长叹鲍去死令长无人辨龙岏我穷羞白襴引分逃山樊俛仰十五载恍如毕晨餐方为此日游忽计后戚懽何以遣孤愤随鞍有残樽焚鱼濯甆瓯浩荡临前轩适举共悄嘿屡觞渐纷纭步兵俄鼎来四座惊欲奔授我大纸巻捧承疑未安披张纵眼力审是陈侯篇上序天质壊借余尽情文下伤素交稀庆快未契敦忧我困防履且令慎盘飱平生惯众憎读罢肠轮囷引笔欲作报停杯类含酸人间有义好蕲向异辙辕权势之所在万夫呈肺肝风云茍不至亲戚争弃捐此谬匪朝夕期谁反狂澜余龄既蹉跎乃得逸驾攀感槩舍酒去冲烟下耕村黎明铃斋再拜以谢闻
　　蔡翁
　　蔡翁高古士终始素践清晓然不欺心可抵日月明二十弄赋笔周流教诸生四十背辞场归来闭柴荆长子力近利防甘足谋营次男治诗书庭户歌声居止在城邑身如隐林坰旧交势富门十载不一登稼穑有凶稔翁无田可耕闾阎多是非翁耳不为倾萧条一畆宅裕若据八纮书嚢配酒樽此外毫髪轻晩醉有瘿枕朝饥有藜羮未知穷与通何者当逹情维彼九章衮暖外未觉荣维彼八味饱来无足矜妻子亦垂白息孙初习行讙愉同百年世患安得撄嗟我稍濩落晩能慕幽贞何由似吾翁坦坦寄余龄
　　早获
　　温风扇炎节高壤见新稻苍黄色犹杂鎌担力已到时当艰食乆不暇论赢耗奔奔竭顷畆翕翕资釡灶蒸炊防碎折焙煏取干燥乡隣自齐同早暮谁讽告老翁操匕筋一食九嗟懊丰凶存后忧饱饫偶今暴骄阳有炕暵积雨或淹涝未是安眠人儿童但嬉噪
　　穷鬼
　　穷鬼断去志送之岂无文譬如衢路埃屡归已复新随我三十载间闗不辞勤诱我上债台为我拥愁根羁旅风雨夕空庐氷雪晨赞成蹇拙谋谨守冷静门遇酒或畧避见钱輙生嗔亦憎富贵儿永矢不失身昨者试羣士閴亡忽连旬谓其舍我行忍不许我闻乃复跳篱棘诪张幻司阍吹沙众官眼使视玉为珉诡计动有效更谁评正真归来只康然知我耻奏论忆昔熈宁初与子俱食贫相语厌此鬼多方愿崩分宗伯正愦惑委其制风云仓黄刖我足置我寂寞濵子脱白布衣鬼顔愁不欣自子有官守辞乡八青春坐想廪俸优宁复鬼敢亲今者枉书札无财亦云云信哉此鬼多不限呉楚闽隂灵虽叵测要自有婚姻族党各生子子嫔又生孙宗支绕天下焉往不见存子行改京官途辙异凡民闺房渐珠翠盘桉溢羶荤万一鬼不喜乖离在逡巡顾我惯与君应来合朋羣益五以为十其徒日滋蕃吾文虽极高鬼去无沿因
　　读东方朔传
　　武皇肆荒惑公卿噤忠龈先生有直舌谈笑开吾君董偃不敢怨夀王谁与伸堂堂补衮心不厌犯怒频岂不顾仕养崇卑位泥云耻同高论儒瑟缩忧烹焚贤人事昏主献替视所因不尔朝野间谁非爱其身彼哉下世士所见异吾闻丑谬无不为乃思谤遗尘国风歌善戯孔圣许狂人何嫌班孟坚区区记余芬
　　过巫师步
　　还过巫师步竚立想平昔不见旧门闾苍苍但榛棘当时修竹圃十里认浓碧佳树欝珑高能百余尺连甍覆多瓦厚堑叠坚甓生计具安恬隣人总驩适非无四时乐乃预五等籍不知九载间刬灭自谁力或尤近川水川水岂其蹙隄岸尽民庐何斯最崩析有疑防鬼道浮诞致滛慝僻术固欺人穷祅盖伤徳不然当合防大数名终极幽竟难量理意浪参测忆初羁角嵗文字未深识此地事遨嬉随羣惯经歴波澜浇暑汗略彴骋霜屐逗晓集围鱼连宵按传觋走聴铙鼔动就视符箓敇座轧歌神儿盘分受厘食中家餽牲果豪屋送金帛弟子争聚蔵巫师坐欣怿顾余方眇弱比众似岐嶷抚省更呼留慇懃赐遮搤持杯劝醇酒引筋指香腊牵袖索吟哦嗟天赏英特期将雪侵鬓见庆云路翼童稚喜矜称徘徊重低嘿岂图専轗轲所望壹差忒荏苒至巾冠奔驰为甔石光隂与愁度肝胆遭事役文藻漫雄浑途程转迤塞翦翎防逺举蹀足羡横击何以副乡评徒能冠经席虚声渐凌厉谤口遂压积辞山寄他州封纸问故国惊心存没异刺耳荣谢亟偶尔跨归鞍萧然又行客凄凉到今日憔悴对遗迹磵影冷茫茫塍泥新拍拍春风吹骀荡夜月照岑寂曽是祸福场翻为马牛陌谁能逃死防乃独乆酸恻无处沥余觞空思咏渐麦人间屡兴废世路真阻阨惬快一难逢暌违千易得布衣甘我老耕耒非上逼饱暖即逍遥功名可抛掷虽惭巫师语且免荷蓧责自作好诗书宁须位侯伯
　　过辞归岭
　　老翁爱园庐未省越隣坞婚姻挽他乡送客犯脩阻委蛇上高岭四顾异吾土相揖遽辞归惊如避豺虎漂浮千世下出意能近古游子笑安居相传入名谱黄尘压碎石嵗月知何许但有欝苍松亭亭待斤斧秋风吹我马路向此山取因名重徘徊不独行役苦
　　过忧刼岭
　　强步已半日前冈更悠悠下如趋龙宫上若登云楼不见人舍宅但闻鸟喧啾我行只空嚢盗刼谁知忧
　　五月二十五日三陂桥晩眺
　　涨水乆已退擎泥草扶疎平畴极我目一来施犁锄九夏行过六尚忧复汚潴哀咨此乡民耕力岂踌躇地势苦卑薄况无古川渠愁潦惧熯干不可保终初昨者多暑雨洪波日凌虚新来满旬晴渗涸类灌蒩垂秋且当莳到否知何如揺揺众农心凛若畏简书逺瞻来南山其壤似郊墟依微緑秀间浮白略散舒间喜早稻吐因高得纡余幸无风早催聊济升斗储天下有大福唯民乐田庐乐哉俟丰登快我羁旅居
　　咏榴花
　　敷敷英乍含春尽叶已碧垂垂实稍残秋晩花尚拆鲜妍谁造化迟暮我彩色方托晨露滋何知早霜烈天时岂顾望生理自溢逼根柢或未衰芳葩肯无益徐娘老情重武后善涂泽所羙出虚踈其殃乃穷极参差共冲气窈窕负灵识草木可毋讥吾伤在人徳
　　俗士
　　俗士各何在来登盖徒然彼其见湖山乃特论价钱为此可径絶隂梯阻狙猨当有诗酒豪相将快留连一醉抵万寳高吟对遥天下视阛阓儿汚埃尽痴年嗟我濩落手平生负云烟题诗不放纵或似摹印圏安得氷雪才同聨座中篇
　　嵗除感旧
　　旧徳无路报衰年又増多平生感激心恐惧成蹉跎幽幽黄钟原总角便经过一饭倚从毋徘徊类媕娿学书随羣童讙呌抵鴈鹅相逞知字画勇于渴寻河羞耻道赵壹矜夸有甘罗岂云防慇懃乃取晩坎轲荏苒三十载万千穷祟魔旧游不得寻聴问徒悲歌秋霜压芳兰岂复异径莎愿见故根畹邈如隔岷峨老穷怯脂韦趣尚近笠簑此恨长不没安能辨蒿峩
　　偶题北轩
　　説儒论四方以北为背明盖言幽隂位有向即非亨遂令口耳儿恶北如近刑安知壬癸交于此兆万灵天元气始降坎水首五行理数渐推迁至兑乃秋成余隂与初阳分此朔易庭故为始终地变化容可轻不但天道尔人为亦该并帝王宅九垓辅相罗贤英徳虽若伊周稽首为公卿如其恶北靣谁以臣庶称吾知讲析师茍以巧自矜何能乱逹识止可欺愚防吾来坐书屋轩楹有北名题诗非赋咏聊以説儒憎
　　初游投子山
　　东山未尝到兴言往游观寻幽味已淡全胜交凡官扬鞭遂出郭樵路行萦弯遇险辄舍马聴松频侧冠霜天正枵寥野吹何萧酸强步且数里犹在荒林间峯回得古寺一叩云中闗高僧夺睡出迎对如嗔烦解榻迸伏防煑茶爆新泉东亭一何高岌若崖临渊西庵更爽亢基与堂甍班延缘徧登坐共羡闲人闲同游二三子取酒醺吾顔约畧饤市果横斜列山盘饮语快不彻望睫张无端曦光忽衔西归思攻余欢撩樵洒醉毫拂壁罗矛干调笑下前坂暮色凄漫漫行矣重回首林凹数声猨
　　答济道
　　外物不可必一官非我心荣生在适分素愿乃山林知恩已三年趣幕不觉深因君累幅书更激浩叹音衮衮旦复暮劳劳古犹今其谁有功名不顾忧患侵富贵岂不欲才力视所任长鲸舞天渊寸鲋安牛涔性亦各得耳何为辨差参夫子方得路未应弃光隂咨余厌卑摧谋望止尺寻誓买五畆宅归休以浮沉耕渔入程途文字亦所钦防子展云翼腾凌和薰琴还将草堂书敌子朱与金
　　答陈公羙
　　少壮事已逺旧文良可懐百年能几何十载不得偕念昔居乡里游处了无猜饮食不相舍谈笑乆所陪拜君以为兄分宻谁敢开齿髪俱未老未至衰与颓我子在襁褓君犹无婴孩君后独舍去为吏天一涯我又厌奔走逺引不复来嵗月杳难恃区区老吾侪况从与君别多事嵗若排心力不能究衰病侵筋骸二子皆已冠如吾苦无才君亦已有嗣眉目秀且佳人事知几变防合终不谐昨者本不出豪杰苦见咍鬰鬰自不乐谁为子悲哀幡然感其説东走凌巅崖不意君在此得奉笑与诙君顔蔚如故大噱飞尘灰我老应可怪白髭生两顋新句辱先赠古诗许见推贤俊非独少故旧毎所乖作诗报嘉贶亦聊以相催
　　拟古
　　仲尼鲁司冦官职亦已优从祭肉不及戴冕奔诸侯当时不之知为肉诚可羞君子意有在众人但愆尤置之待后世皎皎无足忧
　　仲尼为羣婢一走四十年荀卿老不出五十犹力田顾彼二夫子岂其防狂颠出处固无定不失称圣贤彼亦诚自信谁能防多言
　　公孙昔放逐牧羊沧海濵勉强聴乡里埀老西游秦自顾未为壮徒为乆辛勤君子岂必隠孔子皆旅人
　　竹榻
　　竹榻破壊乆隅棱类绳桥扶身轻坐之不敢直我腰动小响已大搘严势仍揺铺氊蔽其顔倚以度晨霄醉卧稍安贴如舟乍停桡愁醒辗转多似泛八月潮欲下必以缓将登未尝跳奴僮为我忧疑我或怅怊讶我合改置我心岂其遥所嗟成与亏本以材用招念此苍翠干初非愿枯焦唯难逃匠手遂与嵗月凋物固不求旧人贫自无聊怜强弃其衰此志亦已恌我有四壁宅尘书映空瓢何嫌此榻存且以异贵骄
　　寄陈道先
　　寄声西山阁知我新近否病嗽辄弥旬无钱雇医叟夫何稍除去乃自得醇酒羙味既沾肠清甘更悦口适从耕垄上杯醆不在手坎坎遂连传諠如击盆缶清秋田舍事秫穤或稀有倾渴圣贤心嚢空欲狂走思君防衣次与我异好丑病少官壶多何因到衰朽古人説天道高下常更受此语傥可徴丰荒竟谁乆
　　慈济塔
　　僧説奸雄人亦发归依愿秪今慈济塔乃自张崇建云空土石干碑倒龟龙断悠长香火事岂以非夫贱
　　一日复一日
　　一日复一日夜眠复朝兴不见事物穷但觉忧患増千虑不必免不思亦如恒未知此世间有用智与能少壮怯欝屈衰残念轩腾方如夏中蝉忽若秋后蝇非誉等毫丝善恶计合升可醉且勿道云来譬高曽
　　理髪
　　我髪日以少我梳未尝频过旬一理之毎理愁欠伸壮长足痒屑奔驰更埃尘搔爬不觉劳垢结类组紃虽复强栉沐惮如负千钧钩牵就平直流汗益苦辛当时结似拳渐细效梅榛悬知又十载几许及变银万物有盛衰吾何为喜嗔借令但两鬓岂害有冠巾人言髪既凋乃稍异痴民题诗且自贺渐系老成人
　　宿熯塘村
　　尽日绕冈岭孤征凌险巇春风处处豪游子行安之过午或未饭人烟信遐稀暮投熯塘村正见牛羊归黯黯乱山腹茅庐压笆篱阳光向余霞畏虎先掩扉系马就屋尾觧冠挂门眉怡声问前程乞火照寝衣夜半雨忽恶长雷撼坤维奴仆亦睡觉雨防百箭驰草草巻席避倚墙顾晨鸡故园岂无情一梦不可期我有三畆宅比隣勇鉏犁何曽问三旌自足了四时不肯卧寂寂亦来走栖栖幸无王事驱或是竒鬼欺咄咄复咄咄生平笑狂痴明朝遇清溪莫洗脚上泥
　　西村
　　东村岂不佳南村自清幽北村亦可居俗悍不易投维此兑岭曲陂陀绕川流桑麻有清园耕稼有緑畴云峯十里外足举旷望头本无车马喧岂有声利愁伊我先君子故家待増修还当起檐楹此志敢不求开辟三处径防通四前沟有轩列琴书有室贮锄耰压麴拟长醉藏刍待肥牛超然了余生不问万户侯我策乆已决我身强悠悠安能荷蓧翁不以意相收
　　镜镊
　　镜镊亦何功铿铿漫从事助人饰形骸初若逞意思须毛何足简尘垢何足薙端为儿女懐丰靓以言贵余家在农畆耘耔当传世朝犁泥糊糊暮耨草翳翳风搔日暴炙姿状难娬媚百年寄托身颠倒皆顺利顔红黒何害髪黒白亦是谁能妄去取屑屑论姿致深村拟三迳嵗月治去计帯经以随牛镜镊成相弃
　　秋色
　　秋色今又动凄然悟衰残筠牀读书轩一卧八九叹少壮非所惜尘劳苦间闗端为智虑倾得此悄悄顔筋骨众疾刼肺肝百忧攅还当节律迁刺促惊痟酸夜眠却明烛晓脾拒坚餐从文未终篇腰益痹顽太息造物宰劳余岂其偏宁分无穷悲直窘有限年想彼向荣木萧森望云端虽无瘿蠧亏乆竟归朽干万化有尽极一身何足安方当委顺之不必専愦烦起坐仰星斗环行绕檐栏西风穿我懐肃若临矛干世故属无谓悠悠谅何言唯应就枕时旷荡如山樊
　　嵗寒亭
　　北风搔长林万叶各穷屈爱此清秀干高寒色如一虽无化石騐自是后凋质
　　送傅亨父
　　相公坐东府简拔无留才贤良得帅权志与冯赵偕以策屈羣力勃如飞蚊来河湟多新田陇渭少惊埃壮矣功利举趣时各贤哉谁言夫子喙不在此日开手把经纶书想望黄金台相期衢道亨纸墨皆云雷腊雪拍马睫朔风穿仆懐虽云行路难足免壮士哀去去合利见少微近三台得志亦遄归我有贺酒杯






　　钦定四库全书
　　灌园集巻四　　　　　　宋　吕南公　撰七言古诗
　　和得茶杂韵
　　衰翁脾病怯饮茶不但嗜酒成雄夸夜长昼短读书苦伫待鸡鸣愁日斜秋蔬搜肠酒正恶踏炉火慢煎双脚偶然接得西安角险欲冲尘送髙阁沉吟却忆陈公子惯在京华看贡篚防山顾渚建溪春花乳清泠徧知味今来下国深秋景酒厚花稀心未醒盱水中亦试烹岂须奔走扬州井
　　延陵行
　　莫爱倾城名名髙祸将作莫嫁多才郎才多情义薄君不见季伦不保緑珠命长卿终负文君托岂如延陵庑下赁舂人无色无才贫且乐
　　乌翩翩行
　　乌翩翩鱼漉漉陂湖漫漫浮穷肉贫民疫死尸且壊冡儿忍看熏墙屋桐棺一寸无钱置亦可躶埋难乞地绳挛箦载肩负暮夜间关来此弃哀号数声泪淋沥归掩柴荆邻寂寂官家政令如文王日月不为盆下光
　　黄茅行
　　黄茅防防天垂雺夜宿野亭行旅共看看灯火问他乡听说艰虞各悲痛早年转货河东北亦熟淄青渉梁宋民生富裕利源寛所至如家忘勒鞚晩来凶札作饥馑首尾七春荒播种已知人物俱流亡秖有室庐齐歇空回旋却走向淮浙并值纷纷叹饥冻积尸狼籍臭相兼无异烂鱼藏暑瓮去秋关陜谷将稔践嚼忽惊黄防众正忧飞挽负洮岷敢论仓箱稀食用昨闻王师又南伐熊罴十万临诸洞荆潭五岭皆宿兵日费千金谁运送闽州旁助早成乏何况匹夫图窃弄三川迢递未得归悬想讵能余赋贡独称江国久丰足游歴如今愁更重旱伤水剥疫疠频何处商防犹佚纵囷京少食但萧屑冦盗乗虚还扇动一宵此地漫安身万里故园难入梦喓喓鸡唱侵枕脚淡淡晓光穿屋缝去矣东西勿复言文臣方献升平颂
　　迟晚行
　　少年踊跃希卿宰迟晚徒思老江海吾道淹衰髪渐凋壮图销铄田今买文苑锋铓稍収戢醉乡朋旧多携解唯有愤世嫉邪心自计终天不能改
　　呜呼行为闽冦屡动州郡无兵而作
　　君不见熙宁宰相经纶苦不肯养兵累神武多时州郡罢招军欲责耕民为战伍诏书一日下九天守令宣布周乡田十家嗟吁百家和父子握手悲残年干戈不与锄耰杂此道几回轮厯甲未能井牧似三王何用匆匆谋混合舆情有幸闻旒扆敛鼓収旗防怨谤尔来下国稍自安其奈兵防已頽毁大城有兵不千百小城更少几许力一夫窃发数县惊坐恐饥癯皆盗贼承平久矣称繁富儒生枉被髙谈误同声敷奏尽哀矜引手施行皆耗蠹居不得宁辑财安能充裕呜呼争得畧如开元姚宋之民人万里东南开夜户
　　别离
　　东家卖儿价何卑西家弃妇声更悲得钱未足三日饱既别岂有归来时山如髙城路如线回首难言泪盈面蝼蚁沟渠处处同短长不复能相见
　　死别离未如生别苦绸缪恩意无穷处忽作乖违成陌路非縁官诛与私刼忍令弃置随童妾夷齐不可人人学争得腹空无悚慑生别苦此苦无尽期百年泉下亦衔悲娶妇养儿畏不早何知此日难相保
　　贫妇叹
　　昨日良人死穷独粮空子幼身自哭卖衣葬罢急谋嫁富翁立待封居屋夫妻寒贱恩亦深缞麻终制非无心饥肠雷鸣无可奈礼法虽存何足赖
　　教学叹
　　卑卑穷生无令图偶开浊眼窥字书村田子弟念笔札邀请禀访同师儒逺防鬭讼习诡讦近就财利评侵渔行身便事世所幸先王教道徒迂疎君不见官家设庠校俊士罗冠裾亦工细丽茍荣禄谁复髙逺稽坟谟本期教学敦风俗今如附子充饥腹
　　勿愿夀
　　勿愿夀夀不利贫祗利富君不见生平龌龊南邻翁绮纨合杂歌鼔雄子孙奢华百事便死后祭葬如王公西家老人晓稼穑白髪空多缺衣食儿孱妻病盆甑干静卧藜床冷无席
　　壮士胆歌
　　非灾非祥何所出回天转地成慌惚蓬莱金曜急食昴矫矫霜虹横贯日帝尊万乗勿致威大兵如火无所施擒龙扼虎无所尅手引存亡才顷刻事无今古用则灵用时天下毛髪惊能将义勇发至诚壮士之胆君勿轻
　　恩雠必报歌
　　苏相东归施不妄栾公得位言何壮恩雠必报真丈夫不茍而已焉知余浮生百嵗飘风速胡为顾慕甘侵辱道之至实先吾身纷纷毁誉何足闻
　　西风
　　西风一夜飕飕动冷触病身増疾痛卧听促织不成眠起望明星还内讼十年客路过秋色五畆故园停嵗种学如观海祗自竒文似屠龙竟谁用情知至足在饱暖何事低心随荐贡桀溺从初岂有官接舆却是能歌鳯今虽未借邯郸枕昔曽屡叹南柯梦哿矣归哉有近期防将物我分轻重
　　渇虎
　　九月十月霜漫漫圹埌南野如羣边东风已作冻未解日月晓望皆璚田冈陵焦枯涧壑竭草木性命俱沈緜彪家于时若为处掩拥败叶方闲眠阳辉中天穴户暖起坐嘿毣喉方涎虚肠未充多譛士怒掌久敛悲盗泉黄河泰山深且茂恨不休止蕲安全熬然宅此取饥渇焉用武勇声名传侧闻近便长松坞十顷池塘停滀古不胜积润在鳞虫浩有余波沾畎畆尾摇伊昔讳凶槛腹满愿今同鼹防世间遇合无必然平行静视皎日前嗟来恳恻尚不就避逐刺促渠为贤主人若不开文籞归卧幽林待天雨
　　乞士歌
　　天下大辱无过乞忍能饿死不终日空瓢曲杖行复嗟髙楹厚壁他人家风蓬蓬雨臿臿夜投野庙眠枯叶世上艰难有此时强顔岂是相师法从来诟骂多言乞僮客受之犹噎郁今日同行富者孙末年祸福谁能必
　　关关春树莺
　　关关春树莺晨哢不知久似欣融和景乐得飞鸣友可怜天性喜朋类肯念同羣杂誉咎年年日暖风暄时园林无处无芳菲髙翔俛啄足自适焉用戚促勤追随君不见花间栁下纷纭后擘弹挥丸少年手防笼枝上惊急来不及吚嘤已分首世间利害难预期尠少徳义多奸欺雁奴伤损雉媒饱侪辈岂不交倾危古人恶热曽吹虀莫近王丹墓畔啼
　　读文塜铭
　　长沙进士何襟灵辞源浩瀚如翻倾十五年间聚文藁得三千纸封为茔自怜意气颇足惜题作文塜仍镵铭富哉言章有如此恨不尽见空传名吾闻人文乃儒效用之佐治王化成五帝三王实推济孔孟忧世存书经真儒不作世已异文士所说非所行趋时治已两不振奋笔多是图生荣唐文旧録二万巻于今大半归漂零昌黎河东幸存显自外寸片谁与称故知辞藻贵遭遇身后纸札皆劳形当年不用更埋聚伤嗟此似秦儒坑
　　石井大雨
　　云垂四山泼墨浓风怒发屋茅遮空征人不安纸盖下猛雨迸射邮亭中厩兵色动牵马出惟恐摧压伤仪同吾衣敝薄未免湿今夜何处还张烘
　　古人
　　古人已往知无奈犹被后人兴蠧壊前亦人焉后亦人患自口强心不逮扬雄比孟必有辨马卿慕蔺良足怪未充志气徒好名醇醪岂不因糟胾
　　君益惠竹杖
　　衰来病众难推荡日觉筋骸非壮长百畆锄耘致苦辛万端应接皆牵强稀曽起处钟漏尽多是归时星月朗满腹经纶一意闲垦田头绪重新讲偶逢过客语文字突兀破壊如梦想太息诸书不救饥几曽货利微能仿故人怜我晚愁瘁委曲相寛三复两卒嵗尝分蔽骭衣方春又赠扶身杖修飂一竹信瑰特知自何山精产养数节包絣鹤胫连碎花黝纠彪皮爽提携宛胜氷玉滑顿卓便同金石响野老生看每问名耕儿熟见仍私奬未谙黄钺端许制久惯青藜饶俗状灵夀杖坚负曳劳朱藤饰伪功程枉何如得此清峭干本与雪霜争气象旧谷遗根未陆沉末年遇主成真赏已将蜡屐作游伴更共文簦为静党测渡无忧石涧淹助跳肯畏泥坑广时修疆畎便指画自牧鸡豚谁放荡差可攓蓬讯髑髅岂徒辟野披榛莽倾危屡济功转积安穏利征吾滥享辄莫飞飞向葛陂要当受侮敲原壤古人五十徇乡礼我为困穷聊早上画防彤弓且勿思苍顔荷蓧西村丈
　　代木工言
　　欧阳子作啄木辞嫉世俗室庐无制善乎其为激之言也余以为啓之者不令而引之者不逊然后力之者剧焉是则财豪之罪宜先匠师之罪可恕于是代木工言
　　愿君勿斵木工手请斵财户眼与心时平力赡侈不彻有见必欲相摹临试言贱工目所击窃窃富室清溪浔偶来公府证讻讼适见栋宇雄深沉归损多赀换堂室唯恐壮丽微差参逡廵子弟到京国新值器服夸如今买真购法不议价持还逞诧争歌吟一家矜尚一乡慕自此籍籍师奢淫当时溪西鄙朴老颇出厉语聊讥侵为言人生倚衣食繁手未必加淳音百年荣落岂易保身后志业须胜任华榱不可孕金谷盛服几许忘釡鬵不见声容赫赫家晚来衰谢无遗簮乃公营求嗣孙毁弓劔往往同芒针人情防近不庇逺厉语一出争诟擒况我孱微食技业得不骩靡依余隂区区小材盖如此天下谁与制尺寻安得髙梯切阊阖上叩帝膝敷诚忱尽取人间富财户免使僣偪难防斟工手何辜可毋斵自然风定无惊林
　　奉和内翰太中腊雪出郊长句
　　冬风虽饕少霜霰一雪偶严飘腊旦初惊云物稍凄惨更觉天威能变换翰林太守方出郊去指登髙作荣观崩腾逼眼忽无尽皎洁映懐成极绚从前温燠自迷舛到此雱凉谁计算下看平路尚稀微逺望诸峯先片段虎头岩侧山腰半羃防薄烟占午防传声賔从暂纡余命酌圣贤同欵缓飞花满席不须拂小大入肠宁复乱山隂安道今在否更欲扁舟破弥漫
　　立春雪冻有懐道先贤良展诵腊除见寄长篇辄反其韵为诗奉寄
　　先春一雪何易消南山骤见青岧嶤余寒忽作雨氷怪似有隂沴相呼招第堂晨兴乍出户畏泠须鬓不敢撩还归书边拥鑪坐想像悠逺情慅忉念君幽懐绕嵩少如镜对物皎莫逃乗髙北望三十六只见衰朽连平皋心随归雁身欲去又写佳句传鸣嗸缣图遥遥郡阁迥髙咏尽日行周遭无人属和巻自满蚊蚋讵可冠灵鼇自来耕野寄病叟珠玉偶许麻囊韬空山寂歴时一讽爽爽不觉惊骨毛当年只是说苏李后此岂复论刘曹嗟乎歩武已误髙蹄涔不録沧海涛东风浩荡官酎饶不善酩酊亏二豪
　　和道先南城逢相工
　　古人往矣说可传显以悟者其为贤周侯树立囹圄饿蔡泽饱足四十年知之穷通信已妙降此抵乞食与钱贪防末俗满吻涎一中百否纷可怜吾徒自断休问天书册读尽头苍然功名分比橐里且饮美酒饲豚肩
　　和次道村田歌
　　蚕蛾已明年卵蚕妇乍闲嫌夜短圃柘无端长宿根潭芦不住抽新管时哉乐矣犂锄伴箬笠圑团麻袴輭日出离家日入归岂论歩武如轮转强丁屡叹牵车逺稚子或诃鸣犊缓暴雨晴雨忽蓊然相惊不觉耕皋晚老翁踞坐抵掌谈奬借専勤讥懒散草众当争第一耘塍髙勿厌重新刬中天节近香醅绽篘面色如人面里巷齐歌竞渡声人人钱在鸡巢满
　　卖帚翁
　　霜日倒芒梢筠劳束勒断送山野村叅陪尘土役价卑徒易售用贵安可得人间粪秽日以多翁负帚秃当奈何
　　老樵
　　何山老翁鬓垂雪担负樵苏清晓发城门在望来路长樵重身羸如跛鼈皮枯亦复汗淋沥步强遥闻气呜咽同行壮俊常后追体倦心烦未容歇街东少年殊傲岸和袖髙扉厉声唤低眉索价退听言移刻才防酬与半纳樵収直不敢缓病妇倚门待朝防
　　山中即事寄上知县宣徳
　　一钱重丘山斗粟轻粪土昔闻丰年乐今识丰年苦东家米粒白如银西家稻束大于鼓再三入市又负归慇懃减价无售主刀机纵在屠伯痩杯勺长闲垆妇去了无蹊径近甘肥只有呻吟厌寒暑相传城邑尚牢落村野萧然安足数鄙夫自分为儒生坎薄佑来蚕耕言章自昔枉用力债簿几许能除名连旬暴露顔面黒弥月菜茹肠肚青原田常恐不遇嵗及此遇矣当何成昨日邻翁谘种播相与竹下团团坐共嗟衰暮值艰难未觉丰登胜饥饿望天窅邈叵致诘得令贤明聊尔贺不驰干扰租输更秉公心悯盐课何乡巨恶不手敛有处宿奸皆胆破且勿恤失得且毋论福祸但愿令尹住三年钱重物轻犹可过
　　麻姑道中
　　山翁种树不差择桃李无穷杂松柏风吹阳和入芳根万白千红映苍碧猴藏鸟啄人恣窥桃李实熟无完枝由来未可论坚脆松柏材成斧斤至
　　道先贤良寄示长篇辄此酧和略希一笑
　　闭门却埽未足髙遇酒辄醉岂其豪穷山终岁拥书坐涧谷曷日兴云涛浮沉非工俗子恶只与笔砚为朋曹流年侵寻路婉娩镜里已复惊苍毛作为文章世不用似对妇女论钤韬欲陈肝胆自荐进恐类众蚁观连鼇尝闻声气有求应此日寂寞谁相遭当歌无和亦已矣岂意或有怜悲嗸陈侯嵩丘降灵士传世事业师夔皋有官未得断国论昭代尚把浮名逃陔兰芳香月桂老静卧感古成忧忉题诗逺寄巧及我稍比陈敌轻兵撩厐防疎輭孙膑锐胜负不待明占招惟当释耒往共饮不必皎洁分桀尧
　　夜闻
　　夜闻黥徒叹行苦传檄驰符渺无数霜晨雨夕常疾驱鬼魅豺虎何山无寝兴顺时岂不欲简书可畏鞭刑毒儒讥冗食知谓谁我非浪费官家粟
　　内翰太中以某伏谒郡斋特赐长句谨和拜酬
　　寒人气象寒于氷闻有嘉运无由乗阳和吹嘘品彚生燕谷冻瘁漠未惊年华四十盱畔城惯处涸竭忘流盈六张五角长合并百虑一得嗟何曽鸣悲自昔起不平苦调往往抽毫成穷衰到处难得朋坐使见笑苍蝇声心知俗誉不足荣分死枯槁羞逢迎由来极晦亦小明不在壹郁居蛮荆翰林先生天下名风裁如鉴初无情偶然误许筳与楹重言既出众懦兴譬彼卧蛰因雷醒恩文抚接曲尽诚更剡荐牍辨玖琼匹夫有获万口称此世不复投清泠正恐疎濶如樊英
　　送何斋郎赴选
　　书堂四顾皆苍山禽鱼树石烟云间纸编屡絶笔屡鬜十载一瞬忘青纶谁令忽忆南薫关尽棰打马鸣镳镮春风桃李纷妖嫺辞家大笑涕不潸由来磊落羞穷跧下位亦足惠寡鳏乗田委吏不敢闲以日自爱维孔顔当今俊杰登朝班防擢杞梓披榛菅君能忼慨露豹斑岂比嘿嘿贪食孱果哉往矣歩勿防仕以行义贤可攀仆姑百中初满弯书堂静坐尻狂癫
　　过界山馆
　　界山馆下平街路行客无穷朝接暮十年二十四回过每觉人烟不如故初寻此地谒髙士防里讙愉忘迫遽固嫌饿子辱闾阎乃有善人尸管库歌声酒气等闲满鱼尾彘肩容易具半无賔客味羣书盈耳只闻论富庶一来奔走绕淮汴髙士亦趋城市去南蹄北辙不可留虽有暂经难久住前冬适自故园出忽见疮痍变其处岂能糠粃保黄台乃忍沟渠叠童孺官条既改驿亭破儒者不存书屋蠹萧然巷陌但荒埃听説流亡不知数昨朝又自劔池返遭值故人车马驻相看问讯十年间涕泪沾襟如水注当时饱腹今半殍近岁朱顔多已腐一杯虽举屡噫鸣永夜不眠犹恟惧哀哉天运不易识安得各齐金石固凌晨复过髙士门回首荆榛带霜露
　　五言律诗
　　信眼
　　信眼成吟歩虚廊绕几回见云侵月去闻雨趁风来羣动悄已息烦襟相次开慇懃谢凉气少为挫蚊雷
　　急雨
　　急雨抛砂响惊风伐鼓过漏从孤馆永愁入病身多辗转思乡井依稀梦薜萝得他庄叟罪忧熖日焚和
　　平云阁
　　髙阁与云平超如近玉京未须论峻絶聊用压峥嵘看雨诸村白乗风百里清途人岂知此拍额望丹楹
　　寄防之
　　末俗矜乡举先生尚滞淹门人能颂述羣小或憎嫌旧学时方用新书日以添隂霾虽拍拍防解见圆蟾
　　和酬道先雪中见寄
　　空馆雪霏霏孤懐不可为绨袍正蓝缕布褐强参随想望垆间酒支持席上诗念君将逺适宛转万重思
　　岁宴
　　嵗宴仍迁徙萧然背客堂听鸡吹宿火骑马踏晨霜世味宁皆恶吾生有底忙奴僮亦相笑归计只他乡嵗宴知何事低徊恋醉乡衰残三十老岑寂五更长识字初无益医愁未有方一杯寅夘举天下又兼忘
　　小港书事三首
　　破屋照山坰山民问笔耕日无賔接戯夜厌鼠横行被服烟埃色呻吟老病身不知齐鲁士甘此欲何成沟涧横三面冈峦匝四隅满门牛宿留刺耳鸟喧呼造请难通谒经过易失途锄犂有余暇歌鼓宴官奴梦想惊冠盖糟糠继祖孙多财新得友善讼旧成防防士吞并说门风楚挞痕饮酣尤壮浪潜听亦消魂
　　向火
　　八月淮南地轻寒已中人病夫嫌冷褐敲火乞乌薪体畅宁须酒神和不让春养生聊自适何必问时辰
　　送及之丞公
　　先朝贤御史风彩九州钦嗣子传家法孤芳映士林忠良常在我便佞不关心得庆宜防福时清岂陆沉
　　金秀才归
　　书来动乡思归兴偶幡然故国轻一别防衣闲八年星霜亲鬓上文字客灯前此意终难诘西风满耳蝉
　　日日
　　日日听铙鼔坊衢送死频岂能悲此事争愿作归人邑屋儿孙众山坟草树新去来应迭代渠独泪沾巾
　　渊老
　　渊老真髙简能逃世外襌青山如故友白髪任流年卭竹五六节梵文三四编无人知此味冷坐小窻前
　　邻老
　　邻老今亡矣谁犹辨短长隙驹沈迅影石火掩孤光错寞悲新事凄迷想旧狂朔风原上草归梦见松霜气槩平生事耝耰滞故林得无尊道性长有贵儒心躁暴村田酒粗疎欵乃吟暮年乖此约谁使永差参
　　送人游边二首
　　六月洮河上惊飚雹似拳游人方仗防元帅已开边京观酋豪肉军储府藏钱参谋如有取常武在周篇我爱王忠嗣兵威万里横只知精士马不忍幸功名四印无矜色三边有肃声未知谁愿此徒用送君行
　　病起
　　病起兴萧萧余魂次第招凄酸攻意气衰朽入风标纳带惊腰缓移梳恨发凋何心希此世只合顺无聊病起南荣下初寒仰日温坐顽知力困视慢觉神昏避俗无长防沉思到故园人生乃如此防处共谁言
　　衰病
　　衰病相侵早劳生得意迟两腓初瘦后左耳半聋时已取世上苦强将天下知只宜收散质偷惰学支离
　　赠白
　　成童即学佛五十始披缁去髪有先后悟空无速迟游云经过雨淙瀑到清漪此意分明否人间不可思
　　留题罗汉院愚轩
　　纷纷伪饰日愚者乃贤欤好丑知谁论文章亦漫书蚁来方弃智匠去莫寻樗秪有闲风月经过未忍疎
　　奉和内翰太中残春口占二首
　　久次萧条郡髙情奈乐何莺花三月促风雨一春多野寺携笻到幽溪饮褉过四郊田水暖驻节问新禾緑隂槐栁院白日静寥寥有句方髙咏无賔可屡邀独眠闻漏转纵歩看丝飘结束东州计诗编问酒瓢
　　晓作
　　雨恶天光淡风髙晚气清四檐喧急溜一枕厌寒声世虑漫沉想此心还不平搔捞下书榻坐对纸窻明
　　同俊和赋禅悦长老此君轩
　　只园无俗物轩为此君开但未为龙去何妨引凤来法中常住境天下后凋材岂复如迁客慇懃到处裁
　　笋蕨
　　笋蕨吾山味风埃旅馆心杯盘感时节魂梦解防寻烂漫销青紫横斜破玉金平生疎淡意饱足望家林
　　赠亨父次温伯韵
　　老未上青云谁论徳行纯有名传郡国无食给冬春惯见官徴债多应鬼笑贫岂能逃俗口坐作解嘲人
　　卧疾
　　卧疾动淹旬搔爬满爪尘已能忘饭食聊复畏冠巾风雨惊新嵗莺花待早春便无游览分樽酒幸相亲
　　足疾
　　足疾在中年萧衰只自怜徐行如敬长顽坐似逃禅欲适求新履相忘任故鞯思山徒有兴登顿岂能前亨父録示山斋即事五篇索和遂次其韵
　　斋阁得山栖萧然万虑遗此心终异俗吾道更同谁好意慿琴写衰顔取镜窥穷通殊未定幽独欲何之有红杯面酒无白髩间毛合世心虽淡论文气转豪迂疎怜野叟萧防敌儿曹免被南华笑忧时两目蒿荣利机关拙云泉兴味多岂同愚士窘自合圣人和敛敛青毡旧酣酣白石歌故应消息有贫独奈余何啸傲村田景巾裾得所从壮图因酒动睡思向书浓坐见云归岫吟闻雨溅篷但无诗凖备何以谢情悰榻为庸儿挂轩因好月开清风知晓暮徃事付尘埃喜燕长褰幕嫌蛙屡洒灰山中乐如此肠莫等闲回












　　钦定四库全书
　　灌园集巻五　　　　　　宋　吕南公　撰七言律诗
　　呈知府内翰即次原韵
　　某顿首伏蒙知府内翰以某微时旧稿或似可观特赐篇章过形褒借园庐有幸缃袠增荣夫大声所入盖非俚耳之能而无言不酬是亦先民之训谨循严韵特致斐吟僭凟有愆战越以俟某再拜
　　山人何事忽伸眉新得陈王七歩诗题是船斋髙咏后开当寒谷带经时仁风坐使羣心动健笔潜将暖律移砚席久荒青案乏报酬非称更惭迟
　　忧来无处寄深思也拟春秋也作诗空役肺肠添故纸有何勲烈补明时身唯蓬荜行将老志似嵩丘永不移谁使翰林东道主肯敷余论悯衰迟
　　重游松溪偶题八句示升卿
　　七年前已到松溪不虑重经有此时寒苦惯为穷进士清髙长羡病禅师云山契分输今日香火因縁叹夙期庭栢森森秋实在向来尘想误多疑
　　梦寐
　　偶入重城坐客堂年年风味只荒凉春花秋月各无味晚鼓晓钟俱断肠别恨不堪诗控引髙情犹頼酒分张著书耕钓平生事梦寐西村五畆桑
　　送傅济道之漳浦尉
　　河梁东度送征鞭屈指闽荒路二千难向解擕无一语再思重见尚三年髙堂上夀今谁及白屋青衫合自怜努力官箴莫轻堕清时无善不登延
　　送刘贤甫之余干尉
　　太学诸生初入官绿衣新尉古余干科塲得志已容易下邑徒劳不足难萑泽察奸行缭绕缿防参论坐盘桓羽仪更养文章去他日云天见孔鸾
　　出蔡州
　　奉天桥下水汤汤桥上征人破晓光秋色稍能禁暑气客愁终欲害离肠遭逢未入千年防穷苦犹为此日忙笑杀壶公祠畔路又随尘土过仙乡
　　奉酬纯父浚都病起见寄
　　建康学士注鱼虫枹罕兵官策守攻此日精勤徒有得异时荣盛各成空吾能委曲谋田上君乃呻吟厌旅中故国他乡俱未快劳生何事不齐同
　　奉别道先
　　邂逅过从两载强诗书存问满藜牀光荣得路谁非友道义心知独不忘圣代君才多勉勉中年吾髪已苍苍牙弦自此聊停缓万里穷山隔帝乡
　　桐城与曾唐杰话别
　　事物无穷世路长人生聚散亦堪伤寒暄旦暮年年急尘土风波处处忙我马欲冲梁苑雪君帆先犯楚天霜交情若是存悠久定有音书入帝乡
　　宿青绥舗
　　两槛中间风脚横解衣铺簟近南荣曦光欲堕已睡熟斗柄转斜才梦惊方恨此时无月色未知何处有蚊声尘埃恶热明朝路防为今宵动旅情
　　过洪州
　　未定荣华与退休三年四度过洪州红尘白日知何得西去东归不自由一带好山谁旧隠百端闲事我新忧可能石马亭边路见客区区到白头
　　道先游仙都至李尊师故居见余早岁题赠拙句存于屋壁辄寄四韵重相叹赏谨有赓酬
　　仙李枝条万国分陇西旧望道家孙曾经二十载还往忽过七千余晓昏人落九泉无可奈诗存古壁更休论困穷辞气君偏爱太息南征返北辕
　　十月二十日过陈二表民追讲昔年同学事迹慨然赠之以诗
　　西斋共学昔辛勤一别侵寻十四春此日科塲还似梦旧时书屋已成尘文章不鬭钱财福贫病长依寂寞滨相值酒边当取醉大家忘却困穷身
　　百年
　　百年长短有愁兼世味如今岂足沾客路无聊贫苒苒春风相值病厌厌辞章漫与前贤并气调终遭俗士嫌安得一防闲散去耕桑吟醉似陶潜
　　晓陪内翰歩至北园
　　晓风吹雨北园开追逐防旌踏翠苔芍药一栏霞上锦嫩荷千片玉流杯多年架阁游春兴此日闗防感物才花不能言草成恨故应知我偶然来
　　次韵显翁幽居即事
　　文髙只合论钱神屈膝须防望贵尘轩冕未来应有命丘园随分亦安身山樵水钓心常逸夜坐朝耕乐更均嗟我久懐农圃计何时操耒即相亲
　　送唐杰重过金陵
　　金陵春水解归舟重到金陵恰仲秋世路已衔奔走恨风光更引别离愁支持事变何由办叹息安闲不易求秪有北山长好在为余频上冶城头
　　寄赠张县丞
　　二年来往南丰路饱聴乡民说县丞刚果已如秋汉鹗洁清仍似玉壶氷室无奸吏纵横入门有书生旦暮登何事亷车帷幕厚不将髙位待贤能
　　熙寜五年归至旧山伤已感时作诗奉呈升卿黄丈
　　几年奔走背农桑半世归来只感伤蛇足画成曾失酒古书防遍却亡羊一防席屦何从受三径园庐已就荒犹頼比邻贤父老许同飞鸒贼余粮
　　杉树湖前流水逺石城街左乱山苍滩深潭浅无由问竹秀松枯不可常物理自应随变动道心聊欲寄存亡唯君坐占忘言境珍重诗编与酒觞
　　再和呈二首
　　五畆之园未种桑自怜疎懒致财伤稻粱只是同鸡鹜皮鞟徒劳胜犬羊敢羡蘓秦终富贵正忧郗鉴遇饥荒遭承若值开元日何卹东南万里粮
　　茂林修竹旧时乡争得安闲两鬓苍长忆樵渔有山涧岂论勲业到旂常儿童好在今初见故旧寻来半已亡此意不堪频念虑便倾襟抱付深觞
　　再用前韵奉赠升卿三十一丈
　　百年此地有维桑后庆唯公免物伤早岁懿文如鸑鷟一生纯徳似羔羊人推奥学追三箧自许寛巾贮八荒冷笑村田诸父老满胸茅塞只赀粮
　　好徳年髙富且康就中多福荷穹苍吟哦有得能千首议论无穷只五常此日乡闾获矜式异时风化免销亡嗟余欲买西隣住岁为先生祝夀觞
　　金陵递中示到亨父老丈去年秋初见寄诗书捧咏无穷之意不胜私感因成四韵奉呈
　　邮籖初发去年书叹息贫穷未破除乞食君方如槛虎贼粮我亦似卑居有求自恨伤生酷多难谁能虑事疎同病相忧古来语此情今日好欷歔
　　九月一日口号奉呈显翁文叔
　　九秋未尽六秋穷露冷风髙爽气雄无事日成多事过故乡身与异乡同心随酒盏归愁外眼对时花到梦中鸿鴈已南吾渐北自怜安穏愧厐公
　　次韵酬朱推官
　　上辉光不许观故园岑寂且闲眠无心自可齐穷达有口皆能论圣贤百本柔桑绕茅屋一陂清水灌沙田余生饱暖聊依此岂有髙风逺市防
　　寄酒伴唐彦君益
　　门外水渠鸣漉漉屋头桐叶落翩翩向来苦旱难寻井及此愁霖易怨天数盏旧藏真糯液一盘初烂壮牛肩故人忙迫城隍逺独息书牀又醉眠
　　得乡信
　　乡信迢迢出旧山琴心先落断弦间数行文字传新事几叚悲欢破客顔闻喜竹林经雪好想怜溪水逐年闲征衫有泪归无计一夜穷魂趂梦还
　　过聂彦伦故宅
　　彦伦门外旧城墙雉堞崩销草木荒人物已成尘土去风犹与嵗时长绿衫科第何曾贵白髪诗书不可常平昔往还吾亦预经过此日倍凄凉
　　范十七司理见问嵗除鳅蔬夜饮之约新春愆爽以八句答之
　　田泥涣烂鳅懐子圃垄肥腴菜长心僧镬纵然忘忌讳书刀何忍屡残淫村渔不逊财难动澍雨无端草易深拘束学官懒复懒坐愁佳约未能寻【范君寄住北成佛屋】
　　出都
　　霜风吹背出皇都大笑回头谢酒垆楚国但闻悲弃璞鲁门那复辨真儒百年风槩文终在一世光荣意已无乞得耕桑了疎野太平何害有潜夫
　　稚女
　　衣无罗绮且贫清口有诗书亦性灵论客须多如反冦笑爷防破似穷伶园中果熟心先动案上杯传眼更青钗拟荆枝帬拟布暮年吾活正凋零
　　寄李居士
　　三月山城叹旅穷冷防豪士振浇风送花盘上春情重卖酒垆前醉魄雄钟鼔聒眠崇佛庙绮罗争路拜神宫此懐若向林泉说又落仙翁大笑中
　　奉答顾言见寄新句二首
　　早年辛苦待飞翻翅折无因达九闗更使襟灵憎市井足知縁分在云山谁怜古学长无用自幸余生且就闲多谢鹿鸣筵上友解传诗句慰衰顔
　　羡君肝胆壮难攀不厌长安出入闗探穴定期收虎子采薇寜暇顾西山盱衡自庆千年运冷笑人求一日闲乃肯题诗寄空谷的于游旧有温顔
　　和酬道先贤良见寄新句
　　中林独往寡襟期只与耕桑治町畦迟晚识君真幸防生平于世似分携未能捧履师黄石且欲同歌效紫溪郡阁郊园遥百里未妨懐寄屡封题
　　池口阻风奉寄唐杰
　　贵池亭下浪如山触拨愁根阻檝间眼为故人成北望梦知乡路数东还此生太半沦忧患万事何时脱险艰不敢临流更窥影便疑秋鬓已斑斑
　　子发移令上髙
　　两州三载屈防卿百里初来福困甿无处不思逃浊暗此邦何幸得贤眀后生智足科防宻凶嵗财伤性命轻能为爱人忘富贵岂徒循吏有佳声
　　有懐溪斋奉寄微之
　　溪光清媚四山稠十五年前记薄游茆屋读书风满座野桥寻酒月当头身名不分轻如梦甲厯谁令过若流此地主人相问否一防今带百端忧
　　题陶集
　　未读陶诗已爱闲自从能读转思山烟霞合定徘徊分尘土刚侵勉强顔伊昔有人安白屋秪今何事慕青纶披簑戴笠终当去更在规谋俛仰间
　　豫章城
　　西山东下古池隍增饰依稀问晚唐平世但严民筦钥乱时曾是贼金汤春归旧堞多芳草鸟聚荒陴正夕阳也欲登临赋风物自怜才笔厌忧伤
　　晓过城隍街马上看木芙蓉
　　秋来风味苦阑偶为繁红畧据鞍何处更期征鴈过祗今聊作故人看三冬已至休争气九月将残未觉寒自有荣华趁时节免将憔悴惜幽兰
　　八月十四夜小雨
　　小雨遮空意未回轻风迎夜势初来青楼月好人何在锦帐灯寒扇自开四七功名真土芥一千期运亦烟埃防须放纵云雷手不到人间有剰才
　　髙赋亭二首
　　耳外蜩螗响切才眼前冈秀环回曦光堕地收风尽云脚遮山送雨来长恐易成多事恨可怜难见絶尘才何由上得昆崘顶试使烦襟磊落开
　　事变纷纷不可防秪应人世恶忧伤髙情易与时风背逺虑空为智士忙感古有懐成戚戚就书图活得遑遑贫穷到处乖悰况不但他乡异故乡
　　将归南城留别髙赋亭二首
　　一上髙亭一惨然飃流无状见风烟林泉本是侬家分衣食刚为此世牵流水岭云能自得樵歌谷响逺相连来时秪恐禽鱼笑掩敛南华第一篇
　　寄食官斋过一朞登临容易此阶梯四时光景非无乐千里忧伤却自迷旷望可能舒感慨幽吟长是写酸嘶从今风物多清暇免被书生掩泪题
　　清明日再题髙赋亭
　　二年来作旅行人节物相逢但感情彭蠡湖边看竞渡摐阳山畔过清明游神杳黙皆愁意倾耳寻常得恨声若有桑麻三畆地肯将髙迹学蓬萍
　　送子发赴江州司理
　　湓江湛湛照闉阇庐岳蟠蟠防郭郛此地一官虽郁屈异人当日亦踟蹰元规楼下随红斾居易祠前看白须才调似君真不薄有诗无吝寄云夫
　　寄范司理
　　郡南郡北叫呼间砚席相望聚首难笑我性灵偏忍饿怜君风韵似无官傥来富贵能多与不朽文章倍好看莫怪参寻颇疎缓鞋穿衣薄怯霜寒
　　送张司理
　　三年频说狱空虚叹息贤才治有余晓踏府尘铃窅眇夜吟庭月树扶疎尚微官职人皆有已大精神众不如努力无忘建功业秃毫他日为君书
　　感懐奉呈纯父
　　去年三月出京闗汴水东奔不可寛今嵗此时还逆旅牡丹开尽未曾看春风祗管添须发世事争来触肺肝传语百忧休恣横已因泉石着南冠
　　次韵彦臣感懐
　　不得经纶辅太平枉于天地荷生成少如贾谊频垂涕老似樊须请学耕醉舞或将猴共势饥吟时与蚓同声若教眼底不识字应已脱除穷困名
　　过湖口
　　野客西来意绪劳为停征棹到亭臯湖山气象皆清旷名利襟懐自郁陶晓市鱼多腥万鼻晚波风健趁千艘髙情未有分张处愁诵山移一两遭
　　偶书所懐
　　凤凰亭上倚层轩桃李分香到几筵曾与故人同一饮试思前事已三年歌懽旧兴知何在衰防新愁祗自怜纵使春风容病迹亦贪牕下枕书眠
　　奉和内翰太中建昌三见梅花
　　三见梅花似故人楚乡春是洛阳春蘸杯酒意枝枝重入笔诗情处处新南野幽林寻去逺西园髙树绕来频无心草木穷山里还解遭逢侍从臣
　　登滕王阁
　　韦君徳政满洪州去后无人更讲求帝子骄奢起髙阁到今连嵗为增修座中箫鼔来无定槛外帆樯过不休惆怅幽懐谁与问水长山逺总闗愁
　　书边
　　劳佚由来命不同悠悠身事几时穷学能爱日终无补愁解迎春却有功千虑漫游言语外寸心常在苦辛中故应樽酒怜顦顇防借书边醉颊红
　　风雨
　　春来未苦狂风雨初见云雷气象豪合杂忽如乔岳倒迷冥不辨九天髙林峦偃亚传雄韵沟涧苍茫起怒涛花卉一空何足问且欣余润入耕臯
　　哭邓氏女兄
　　东田嶂下古荒村又向荆榛占一坟寒苦到今初是了荣枯从此更休分棺旁乳女随遗褓膝下亡男恨白云共系人间酸鼻事欲言聊复泪纷纷
　　凄凉三十六青春叹息从人只累身内外诸门方破碎初终两姓却沉沦平生尚未谙奢泰已病犹能强补纫便向夜台逢考妣应传同气各邅迍
　　答道先寄酒柴荆
　　江州双酎到篱东快杀陶家寂寞翁田野放懐容易老篇章写意敢言工渐生耳外熏烘热转觉杯间防滟空何必篮舆依五柳久来身世醉乡中
　　已未上元宿崇相山寺
　　七十年华已半除新春犹复感穷途肠便酒味虽如旧眼对花枝只似无计画但求闲次第文章知是枉功夫满城灯火笙歌沸独访东山宿佛图
　　陪道先兄游麻源辄赋二小诗
　　借得篮舆便出城山光门外望西行昨宵偶雨路尘少今日好风林霭轻有竹人家庭院秀避驺樵客面顔生溪田桥北驼鞍岭犹记当年志未平
　　十五年前胆气麤拟将文字换金珠科塲委顿成何事耕稼辛勤落晚途累嵗不曾言石磴居山空道有茅庐今朝碧涧潺湲响若不因公得听无
　　永定东轩望净土芭蕉
　　髙丛猎猎画檐西曾听寒声惨淡吹午枕有懐疎雨后夜灯无语恶风时二年成别应多恨此日凭髙动所思人世不堪谋虑逺眼前容易得伤悲
　　过游源驿
　　游源驿里壁间诗去嵗经过一览时客子面皮真铁铸闲人公论是灵旂有谁谑浪慵开口只我哀怜为敛眉多谢县侯新荡涤从今莫恨放行迟
　　池塘
　　池塘春草夏仍多更照层林发翠波到处风光长好在座中愁客奈情何眼随髙鸟寻乡思手把闲书养睡魔谁使早蝉能触拨新声来与断肠和
　　次韵济道见寄
　　君作王官效众儒尚逢廊庙有为初尘中白日虽牵逼笔下清风肯破除欲去定成贤者隠未归尝与俗流疎人生到处随荣愿何必江湖胜漆沮
　　追送城东但立谈当时惜别恨騑骖一封消息难频到千里倾思只坐谙知有才谋当奋发岂于州县却悲惭为文尚喜多余暇寄我新诗似渭南
　　过庄子祠堂【堂以嵇康配坐】
　　客过防城日欲曛更寻祠馆拜遗真文章昔已悲衰世香火今谁望俗人诸子异端争土苴千秋余乱见縁因秪应叔夜轻狂辈未是先生入室宾
　　奉寄芜湖征局都曹
　　不见铜陵唱和翁相望三度叹秋风商量难得樽罍共存问空烦简札通驴上阆仙邀苦思草中田子建防功明年官满当携手未定韩郎耳便聋
　　梳头见白髪
　　未老先斑岂自由可怜蒲柳易惊秋不縁迁染应非俗若有梯媒必是愁老虱纵嫌相间别素丝何害共风流尘劳兴味吾谙尽肯似豪人讳白头
　　黄九游河州
　　黄河东背贺兰山回望尘沙万里寛土地久传戎种姓人民还笑汉衣冠军中意气谁先得史上功名我惯看何日归来谈将畧转吾愁面入忻懽
　　六月二十七日醉书普安院壁
　　酉寻行甫戌已见夜显翁朝乃来隔树鸣蝉休聒耳满樽浮蚁且衔杯多忧莫道无由解一醉从初不用催传语羣书未乖间只今相忆尚须回
　　题河源诸兄壁
　　不见诸兄十载稀重来问事只伤悲一家未有中兴地两地皆成永感时道在莫亏清白业力微空赋鹡鸰诗吾门旧庆天如报防向层霄得桂枝
　　将离东洲书社留题屋壁
　　偶向林间寄病躯七看圆缺印蟾蜍何言雾隠南山豹只得人怜涸辙鱼衮衮光隂添一梦劳劳精干落羣书扬雄若有闲名在此地曾经寂寞居
　　将归南城书内乐堂壁
　　野客辞郷道转孤秪于愁上进工夫乞衣借食亏豪气弄笔翻书滞壮图三径未成真隠约五穷争现主人迂南归漫过庚桑国不得留参鞅掌徒
　　己酉歳归省松楸过武陵翁所居留书屋壁
　　千里归来尽苦辛见君依旧自由身始知絶学无文者胜却翻书弄笔人案上方经闲白日门前车马漫红尘半轩风竹一樽酒冷笑世途争富贫









　　钦定四库全书
　　灌园集巻六　　　　　　宋　吕南公　撰七言律诗
　　忆西村
　　东冈西下古墩头草木风烟事事幽畦垅弯环延果菜笭箵参互献鱼鳅常开夜户夸无冦竞拨香醅贺有秋愿定此居犹未得岂堪侥幸望公侯
　　钟南平祠像
　　天禄空虚土运崩匹夫徒手起搀枪还将有限骁雄力换得无穷跋扈名已是用心贪祸乱尚何顔面见升平丹青此日凝埃色尚似忧惭问罪兵
　　寄黄梦授机宜
　　少年秋赋险横飞晚去从军脱布衣只见乡评推孝行岂知俗效在兵机黄云古渭边烽断春草临洮战马肥了取功名上麟阁莫因昼锦苦思归
　　得唐彦回篇再寄
　　手把封题又惨然坐惊新句俊翩翩穷通可是俱关命聚散由来亦系天此日未逃衰俗口几时眞及古人肩一樽酩酊难频共况望青绫被底眠
　　闻唐彦君益作计相过先以此寄用前韵
　　见说东征计决然梦魂迎马去翩翩遥怜迢递荒村路幸对温和此日天意厚但青贫友眼装轻肯赤仆夫肩书编酒盏蒲团坐预拟中宵未放眠
　　缄题道先诗句尚多未和酬者因书短律奉寄
　　已作醉乡贫户限更逢诗匠恶穿裁王一酎何曾送崔立千篇不住来枕上精神难托梦牀头巻轴易成堆贺兰溪上如归去省得衰翁合勺才
　　寄邓师厚二首
　　茅屋分携但偶然蟾光今已十回圆自存交分长长在不用音书叠叠传无术入时犹是命有身多病岂非天勌游已作南归计只待槐梢沸早蝉
　　庾岭前头梅散漫灊山东下水漼溰二年时节俱为客千里家山各未归俛睫游从眞丑谬方头言论易乖违人间胜事知多少专把凄凉属布衣
　　金陵寄示亨父
　　东游西上但差参寒饿催躯失本心多难有言悲运命厌贫无意惜光隂穷通未定功名主疾病能将少壮侵故国渔樵应可入寄声先为问云林
　　寄亨父
　　当年勇慕古人风坎防无由到泽宫力命不容相鬬竞光隂从此便和同身如孟氏兼三乐家似昌黎厌五穷莫为明时颇惆怅著书亦是济时功
　　再寄亨父
　　匹马辞家腊雪初二年名姓入铨书熊罴帅府招韩愈邑里经筵失仲舒稳把声荣收雨露冷看交旧厌沟渠蓝衣定有夸乡日为到耕村问溺沮
　　奉寄子发
　　春雷动地竹牙生社雨淋冈蕨臂擎田野杯盘容我饱牛羊鼎俎为谁荣能无智虑随天转未有工夫与俗争苦忆南园江健令解于忙处用闲情
　　解于忙处用闲情絶口多财与美名剥啄至门方就枕毕逋归树却催耕烧香事佛人俱佞曳屣歌诗我亦清笋蕨又芳春酒冽相思何计可同倾
　　戏题白鹤观
　　辽海沈沈信息稀苍松枯尽草侵扉楼台有字知年岁城郭无人辨是非像座风轻蛛作网醮坛春老藓成围道翁久蓄瑶琴意莫为闲名取次挥
　　南丰道中口占
　　冷雨迷蒙懒举头望中恐得故乡愁梅经旧腊香犹在水被东风冻已收鸟喜春和纷格磔马嫌泥滑转夷犹人生祗有安居好可奈安居不易求
　　野菜
　　采采新英出逺冈生香不断冷垂浆地神手老皮先紫山鬼肠饥色更苍野馔自宜清品味世情谁识淡馨香旧林春草盘飱惯忆共隣翁踞坐尝
　　秋堂
　　秋堂灯烛夜辉辉照我书边泪湿衣何术更堪图惬快平生已是足乖违悠悠客路和愁往杳杳青山借梦归虫响风鸣俱有恨惊残二十七年非
　　过列岫轩辄题小诗
　　槛前清沼一奁披墙外横山百马肥长使座中知爽气岂烦天际问脩眉留宾出酒人皆喜不语看云众未知饶借俗儒谭尔雅主公偏重谢家诗
　　赠叔宪
　　轩昻不肯事雕锼放却名缰已十秋举世有为皆负累百年无闷更何求长驱好意归吟笔笑领眞风贮酒瓯嫌我生涯非濩落纸编寒夜困灯油
　　赠王九
　　李杜是非张相国曹刘忌惮吕将军异时各有凌人气此日何妨负我文议论当如山顶石光荣防似雨余云恨君不悔邯郸步希世功夫枉十分
　　尘土
　　尘土营营自满城此间赏望四时清朝看云树吟天末夜对溪光醉月明只见渔樵眞气象岂知防市细纷争座中更挂庸儿榻未识冰壶有旧名
　　道卿上人新作塔亭准拟寿终乞余题诗
　　道人八十转康宁却效浮屠起竁亭日月无穷终系数乾坤有壊亦因形未张云鹤萧萧影先养松楸郁郁青究竟会应逢逸少为师重勒雁门铭
　　寄观上人
　　袈裟初带帝城尘便咏南陔望白云贾岛未为穷主簿汤休何事小参军古书似我闲千巻山酒从谁尽十分正是诸生薄韩柳劝师絶口莫言文
　　寄上山阳太守屯田
　　故国无田只一瓢儒冠相误感萍漂虞翻骨相终迍滞许劭题评漫借饶已养道心忘贵贱故应荣分任渔樵文章解颂贤人业更坐看君立九霄
　　献翰林太守
　　欲辞铃阁重徘徊世路无人计实材宾榻少因高士下醴樽多向俗儒开孤踪此日叨余论直笔他年倚上台召节不迟天陛逺辍耕朝夕为公来
　　和酬道先高秋见寄之句
　　眼看金菊木芙蓉想见严城此景同儒术凋零归故纸岁华催趁入衰翁千秋治乱三钟酒万里关河一亩宫南鹞北鹰方得志更谁迂阔问哀鸿
　　晚出寿春
　　马足迟迟破晓霜朔风迎袖过川梁帘栊几处迷醒魄烟霭满空含曙光已是途程规进取可能懐抱似鸿荒平沙莽莽兵戈地却为千秋起吊伤
　　书斋春日
　　花困蜂莺柳困风年年春恨渺无穷已添病格忧诗债未破愁城忆酒功日月正居劳苦上山川长在梦魂中游鞍赏席今多少想见浓隂替乱红
　　和酬李宣徳二首
　　销闲堂上日何思或弄鸣琴或赋诗声正只传心静处篇成不待烛残时隆中有客吟梁甫洛下无人说克儿此日余音到逋客定如医药蓄青芝
　　临邛大邑少鸿生初敬多辞马长卿几许分财来涤器不如收迹去躬耕生前遇主无高位死后遗文有盛名毕竟负他贤令意被人传说是闲情
　　次韵辉卿感春
　　日日春隂共惨然愁懐不称艳阳天已从鲁酒迷醒枕更向瑶琴怯武往事自惊千里梦胜游谁犯五更烟因君解道花如锦始为芳菲忆去年
　　再和
　　欲写春愁上粉牋只凝幽思恨遥天尘埃漫蠧霞书字日月终亏锦瑟夜听子规欹醉枕晓看新燕立疎烟冷灰残烛相遭惯触拨东风不记年
　　再和
　　闻说羣芳初满园未能寻赏恨参天风豪雨横伤莺蝶酒冷诗荒负管屐齿有时临藓径马头何日破晴烟谁何赠我寛懐语每道新年似旧年
　　熙宁六年再至邓氏北轩感而书壁
　　窗扉暮阖晓还开乞食寒儒去复来土木不妨人冷落诗书能使客低徊言如鹦鹉今徒尔宿似夫不亦得哉但识浮生皆寄托莫从河汉论涓埃
　　寄从义法曹教授
　　军学先生骨气清毎嫌杯酒乱襟灵讥排只是攻三雅熟烂除非是六经榴榼日虚尘拂拂兔毫宵运烛荧荧俸钱添得眞何用好赠荥阳买绿醽
　　奉酬范十七见寄二首
　　接人坐语送人行两饭逡巡晚鼓鸣遇社有何欢次第过春多是病心情消磨白日无云补计算流年但暗惊苦雨寂寥还一醉梦魂依旧背严城
　　一纸新诗入北城起予聊复醉魂惊低心苦淡吾徒事转眼炎凉此世情六月未须论止息三年方看大飞鸣锱铢社肉休过问幸有鳅蔬且烂羮
　　再和
　　浮桁门外树如城归路迢迢梦易惊嗟我衰迟从旅食感君存问有诗情牡丹不在儒宫种杜宇偏当静夜鸣劳费主公怜苦淡驼蹄时劝一杯羮
　　几欲相寻出郭行念君家雁不能鸣逢杯得醉常常事渐老多慈种种情荏苒又闻寒食近牵缠空作暮春惊祗应已入东风笑愁思长于万里城
　　次韵酬亨父见寄【时亨父在厚平山中】
　　醉墨淋漓诗屡酬浮蛆上下酒新篘人生有此自可乐世事无穷何足忧端是览辉同鸑鷟不应专宿效夫不嗟予久负思山兴空得公诗展复讴
　　和酬天休
　　故人邂逅早莺时一别经秋燕尽归已是苦贫看客懒更堪长病出门稀何曾富贵来如梦但觉光隂去似飞欲酌清樽相解释莫嫌穷巷瓦杯微
　　酬何威中
　　十年经画凿坏逃只为乖违不为高尽力未能成饱暖致身那解立勲劳已从酒盏忘千虑羞看贪人校一毛游旧惟君尚相记每将新句访耕臯
　　和酬伯华
　　襄阳耆旧足高风不识州城有徳公器业我应居众后姓名今耻达宸聪文章末技知何用衣食残年叹屡空朋友赠言当儆戒恨君虚美一篇中
　　道先贤良以其到郡未及相见遽寄四韵谨以酬之
　　山人还是入闉阇自笑穷心失本初郑相旧怜穷御冦秦王新伏勇相如衣裘破敝身谋拙齿髪凋残世味疎人正弃捐吾独取似君风谊更谁欤
　　酬次道京还见寄诗二首
　　会得吾生只泛浮莫将耕钓异公侯文章高去乃青史富贵极来皆白头至乐如今惟强饮最贤从古是无求荷源磜上枫林叶又过元丰第六秋
　　平昔贤他马少游有官何必至封侯天如大雨当挥手命合高眠亦到头幽涧鱼肥堪煮炙丰年酒贱易追求恨君门馆无酣伴枉共痴儿对一秋
　　酬西阁书事
　　西山阁上防衣人过得三冬似九春长恨作诗无客和更缘中酒被妻嗔有官未入功名境多暇仍思寂寞滨文雅一时传万世却应能此是荣亲
　　朝曦阁诗为李道正赋
　　道人开阁破东厢惯看朝曦亦坐忘但见长时似车盖不知何处是扶桑云归后崦隂无迹水过前渠响自忙雨露纵然能恶作未妨微白到书牀
　　至凌云山却寄平仲
　　建业归来路二千一舟轻借死梯缘贵池亭下风如鼓采石江头浪拍天险与阳侯成愤友幸从鱼腹脱腥涎只今亲旧知怜否尚有余生亦偶然
　　九月七日偶书
　　愁里光隂不觉忙忽闻时节近重阳絶无闲药拟衰疾才检旧衣防早霜未必此生专冷落漫因往事巧思量呼僮闲赏篱边菊并括忧端付一觞
　　伏覩教塲后庭新移梅树辄赋小诗呈献内翰太中
　　中庭移植气萧萧无数芳华压翠条田地纵然非旧壤冰霜犹可见孤标人间岁月何曾老物外馨香猝未销故有明年佳实在铏羮滋味看和调
　　闻仙都李道士下世
　　布褐毛冠七十秋为谁浮泛为谁休但曾计日防三鬼不惯携琴谒五侯诗卷在前聊养目酒尊从此罢销忧七星杉下朝曦阁香火应教弟子修
　　长忆初能戴幅巾仙都门外学游人科场未数金门赋襟袖空余紫陌尘平世选贤终法令暮年如我但寒贫惟师不信文章误只道遭逢有屈伸
　　九月霪霖谷欲登稻芽连穗水漫塍无方解我心愁寂更欲闻师近寝兴纸尾忽传成异物棺中还恐已飞升羲和睡熟泥涂恶絮酒寻浇叹未能
　　寄江州沈尊师
　　洞天一别七春风长梦桃花烂漫红不得云雷相借助且因文学守贫穷曾寻物外无穷意已觉人间万事空便作野夫才是分只嗟凡骨误仙翁
　　五言絶句
　　橘林居士题载溪馆壁
　　云冻月笼影风生水涩寒故人眞似雪何必到门阑
　　七言絶句
　　寄茶李侍禁
　　东塞将军日月闲五兵不试坐云间却因睡思侵书巻送与茶瓯解壮顔
　　过虎林渡
　　淮南行尽到江南野渡风高送晚帆五五长亭莫回首向来穷泪已盈衫
　　戏题白鹤观
　　八月风高宇宙清银河秋浪到天声门前合有仙槎过会待参随上玉京
　　戏题妙灵观怪松
　　二十年前看怒龙鳞鬐半已召雷风至今未拂层霄去可是懐文与我同
　　晓雨
　　晓雨彭彭发旧泥田家拆壁备朝炊无数星辰一轮月夜来空似欲晴时
　　重过福兴院
　　重过山寺借牀眠屈指前游已七年文字转工身转困被僧相问却凄然
　　乞钱谋食总悠悠两事平生话亦羞何意茂林脩竹下今年还得一回游
　　和道先雨中栽花
　　二月前头雨意回移花趁雨破青苔芳根得地春工敏定有新英次第开
　　旋封旋筑带霏微赢得浇瓶不用携众草自今常避地主人来绕渐成蹊
　　题药录
　　华佗气絶钓台侧扁鹊坟荒浚水边末俗好财无妙智此书何日似鱼筌
　　茶铛
　　宾榻萧萧午户开松枝火尽半寒灰主人欲就游仙梦休愿煎茶醒睡来
　　风雨
　　风雨萧萧夜漏沈北窗灯影见伤心从今莫更言沧海只合思量此恨深
　　有见
　　卖药诸生体调狂尘埃空助老来忙壶中自少闲天地岂是今无费长房
　　晓日
　　晓日曈曈上纸窗小炉文火近缣缃冲愁满盏扶头酒笑杀医师第一方
　　咏白髪
　　人言华髪是愁功不分悲伤得老翁亦有不愁头自白可怜功过略相同
　　已任萧衰潜似雪何须轻脱便随梳不及穷愁索长逺一生相逐未相疎
　　偶成
　　苒苒新青上草头小庭春色强悠悠酒缾虚卧琴暗眼见风光似九秋
　　新室
　　为奸只是疑王涉至死何曾识杜吴四体早知成散漫前年悔更染闲须
　　魏勃
　　虽发齐兵未不臣问时何用便销魂一生才勇都纎小可怪区区扫相门
　　祢衡
　　世乱无人及祢衡眼看豺虎似蚊蝇乔荀彧皆儒雅至死何曾晓爱憎
　　覆船山
　　山似舟航压众坡静为平地动为波桅樯不借瞻乌首争奈风帆百尺何
　　过武陵翁题其屋壁
　　十年骑马走红尘非敢求为富贵人只愿似他龚处士不余不欠一闲身
　　绿竹林边白髪翁面顔犹似壮时红朝来卖药钱多少又闪间愁入醉中
　　废井
　　清不能常浊有余辘轳音絶甃苔枯荒凉欲就羣蛙问今有观天坐客无
　　见广度院紫荆一株先开
　　满树新英待发时东风先动向阳枝同根若是生疑怪为道开迟谢亦迟
　　兰溪驿
　　驿亭何处近兰溪行尽莲华日暮时春雨发香无分见断肠频诵杜郎诗
　　恶客【薛许昌集有好客篇故作此以拟反对】
　　恶客无端舍旧山坐令千虑险相关青灯白日贫兼病听着农桑更厚顔
　　野客【拟欧阳詹】
　　野客来过洞府门天风吹断去时魂得归应被乡人笑衣上云霞有异痕
　　酒客
　　酒客胸襟亦自贤平生不断醉因缘望见青帘涎已活谁能顾惜杖头钱
　　夜拟李义山四更四防
　　四更四防露成霜个里愁人暗断肠鼓角未喧闻鼻鼾北风窗户月荒凉
　　反李义山人欲篇
　　药囊易中荆卿背匕首难伤赵政胸燕国无辜竟鱼肉可能人欲有天从
　　题圆上人宴静轩
　　宴安深静属居僧一炷檀烟万虑清犹自笑他檐外铎风来未免鬬鸣声
　　客到
　　客到空斋说早春嫩红轻绿渐纷纷寒人不预寻芳品多谢东风许听闻
　　答内翰太中观插稻见寄
　　睡过春深一月余绿秧黄犊负村居东风似恨归耕晚故遣藜牀日枕书
　　杨朱
　　战国功名尺寸劳先生持论异吾曹孟轲解辩承三圣后世谁曾拔一毛
　　陈都曹座中出示诸公曲词以四句酬之
　　看尽新词听尽声未能高和耳徒倾聋身纵作岐山老争得闻他彩凤鸣
　　眞辉阁
　　会得眞时眞亦空光辉何足更流通劝师不用严标榜瞀者逢灯与暗同
　　安昌县侯
　　能说齐论与鲁论世儒希合便纷纷何曾后学皆传信只有奸名万古闻
　　小槛
　　小槛幽花已破香此心无处避韶光年年恶作伤春客稳为东风细断肠
　　杨八送笋以四句谢之时在湖口
　　杀却卢家十五龙野人盘馔当时丰湖干少得中林味此日乡心转不同
　　诗余
　　调笑令【效韦苏州作】
　　行客行客身世东西南北家林迢递不归岁时悲盛泪垂垂泪垂泪两鬓与霜相似
　　前调
　　华草华草秀发乘春更好深心密叶纷纷妖韶随处动人人动人动公子王孙情重








　　钦定四库全书
　　灌园集巻七　　　　　　宋　吕南公　撰议
　　追难皮日休鄙孝议
　　皮子作鄙孝议二篇疾时之剔股济亲及庐于墓者后二百年余读其文复病皮子之不强于道也造语以难之难曰孝非浅狭之道也大推之弥六合不能限小存之寻常方寸亦足以与之经曰圣人之德何以加于孝乎非莫大之谓耶用天之道分地之利是亦为孝非小存之谓耶盖圣人之明孝以报也主之以爱恭不碍其迹而特原其心心茍有在矣不必科其所趋也古之为孝者多矣其时势迹状艰难平坦未尝一辙要其所归惟爱亲而已矣奚必圣人开以如此而后行之乎今人能哀其亲之疾苦而忧穷无防于是剔股以进焉此岂以无益望其亲哉用父母之遗体济父母之危命经虽不言然未为不道也若曰吾身可宝而吾亲有命则悠悠世习谁非顽忍耶虽大舜曽参茍其亲病苦而有以此告亦必为之矣二人之孝应不系于避杖而汉景之不肯吮痈亦未足贤也凡人之情便安佚而畏烦苦世衰而教不振者久矣民之无良有生不能养而死不能葬者为人上者取寸心而劝激之犹不足以动今有人哀思其亲不足而从之夙夕于草树荒凉之间谅非偶然必又禁之是爱亲者反得刑也夫剔股甚痛而庐墓甚不便也人情顾近而忽逺安有快于疮割利于野处而直幸悠悠之旌赏耶万一为之而上之人不防则其人亦将遽已耶天下之奸顽冀幸者时甚不少傥令剔股庐墓皆主于邀名免徭则其剔且庐者奚其不纷纷耶若人之心固易原也原其心而不害虽圣人出固亦与之况经语哉惜乎皮子之隘吾名教而欲禁人爱恭于亲也
　　论
　　经行论
　　经明行修非相因之事是以古今讲授之士虽以传解显闻而有不免得罪于名教者也汉以来学经家众矣顾违行则犹多董仲舒号大儒而下流禳厌类巫觋不自羞至推灾异险受祸乃吞声而絶口刘向烧金幸宠罪延其父郑康成八十不葬其亲孔光张禹曲说卑意亡国以存家戴圣见纠不法范升废于出妻马融骄奢王弼躁急贾逵附图防以希贵显祝钦明诬周官以媚祅后刘歆助新蔡邕怀卓谯周致主于舆衬陆质效鹰犬于叔文是皆内不令于身外不祥于世清议之所投窜而学者之人所为共羞而数君则为之夫岂经之所能救哉盖学之于人所以辅益其器资器资或陋虽力于学亦安能保其措置不涉于小人譬诸染然同是朱蓝而入是则各有分缯之入不异黂之入而黂自然贱缯自然贵贵贱岂色之预哉而论治者或称行修出乎经明吾讵敢信且数君之学皆世用其书不可阙者而行已若此彼其学数君而不就者其有过而可羞谁能计之谓明经人为必无罪焉吾终大笑此论耳夫明天下之善曰德而德之所成有吉凶当天下之务曰才而才之所设有邪正维吉以正故贤人君子业履所以全维凶以邪故数君所以不免于过恶岂数君之愿哉主于中者无以胜于外之所行则经亦何能予夺于其间但圣人之于教不欲引己望人又不欲骇以所不及是故存经以为辅性之本使之上智益明下愚或畏虽然终不必以经为母而行为子为其吉凶邪正之所自成设有不齐故也盖古之人有经行兼长者矣然而非实相因也负可贵之器质而成德于吉设才于正焉则如薪火之遇膏有加壮而益而非俟膏然后为火也语而用此则圣人之意与士之所兼非实相因盖亦可亮矣嗟乎吾安得若人而见之
　　以孝事君则忠论
　　道之在人莫不资之以得其德成其行然而得之未必能不汨成之未必能由序是故天下之名有生于不足而实之所受有非因于有余而性命自兹烂漫矣盖生而知之无待于外之学所以着爱亲之心也推吾致爱之道以自尽其力则得名于孝固裕然矣是之谓不汨义无施而不宜则行无入而不出移吾致养之勤以效于职业之官则得名于忠其必然矣是之谓由序经曰以孝事君则忠以敬事长则顺岂非谓其不汩而由序者欤盖天下之治待政而后治而政之所举待人而后明则出身以仕于当时何可以不蕲其能竭心思此忠所以见贵于人臣之节也夫唯能竭其心思则力之所致不择事而安之唯其称而已矣夫既出而安之不择其事则其未出也必亦不择地而安矣夫非明其固有而推之不夺于物修之不丧于怠则安能移不欺之志于黾勉之次乎传所谓求忠臣于孝子之门者以其得于天者能定则立于人者易以成序故也先王之盛时作德有教而天下之人材小以成其小大以成其大于家无或不理于官无或不忠则士之履籍名不足以标之盖人爱其亲各敏其事则孝忠谁与爲异及夫王迹下熄礼义之泽稍涸而后名生于不足矣虽然从事而不敢告劳念靡盬而忧父母至于陟岵屺以思望叹稻粱之不艺则人之内性非其外之必能灭可知矣事亲之至不异于许国而公义不以废私恩然也惟其有内之实不胜其汩者之多则诚衰且漓官瘝职旷其上自不能信操药以进慈父其色焦然而圣人以爲羞而陈蕃江革之徒方以独高取名于世其逺于先王之盛又可知矣夫资道以成其德性命序于日可见之行此理之不易而事之易爲者也而何曾王祥孝足于父母而忠不足于旧君则利之丧眞亦可戒矣
　　序
　　韦苏州集序
　　初余未读韩退之杜子美集时适读薛许昌郑守愚诗而尝读韩杜者以余爲笑谓其读之卑也方是时余遭笑駴且自恨不识夫读之入于高者奚独人能而我顽莫入者何故其后余年二十三始能读昌黎文又明年亦读少陵诗矣而间以论于人则莫余明也时又自悲以爲余眞用愚见外于人哉则又疾焉以求异时更读孟东野王摩诘张文昌李太白等诗乃至泛读沈宋以来至于晚唐诗人集本焉人虽渐不笑吾卑然往往怪之以爲是无益于进取者何必困眼最后读松陵唱和编则复见笑于人余于是而洒然损愚之悲亦不复论知昔之笑者未必识其卑而今之笑者未必在于高其怪者亦不足问也夫入宫者自坂而门自门而屏自屏而庭而庑而阶然后堂奥可至今不容薛郑又笑皮陆而特喧然称韩杜之高此何以异于不涉门庭而已至堂奥者耶谅非鬼物恐不能至也未之至而亟以爲言岂能得其所以言乎哉甚矣人之不足尤也所见之不明而务因称传之显晦以定论学之高卑其亦不思而已矣安能笑人熈宁三年予归自建康始读韦苏州集于舟中爱而叹焉嗟乎苏州已能使余得怪于人矣庸讵知茍无欲笑者耶然予既餍闻而駴恨矣书予所遭于袠方以自怜云
　　送叶著作序
　　熈宁二年夏某归自淮南将至故园隣境之鄙人有迎某者言若将爲贺而不果言时怪而问焉徒曰侬欲有贺于子然患辞之不胜也子亦行当具见之矣入邑则所见居者安行者肃有知者谈无识者谣皆曰天畀特厚于吾人今得贤大夫矣问其所以贤皆叩额曰无倾河之辩与通幽之智亦何以壮我大夫之美维子亦徐而察之得矣奚言之俟于是某往拜大夫焉初瞻公门萧乎无故时之纷纷而有未尝见之肃肃已见大夫则渊兮泰然终日不睹其怿愠之容而持评文学引谕开击如不足者私独怪大夫之临冗剧而不失雍容则以爲其缓于听断也又窃视庭庑则将事者不諠被罪者色泰缧有尘械有菌鞭梃稀鸣而勃诟已平吏胥不劳而契牒已理出而观于乡则涂相谢而室相庆者又多多也则又问焉曰尔之谢且庆也昔者莫之爲而今则爲之其何以乎皆曰吾负大夫大夫以仁恕礼义治我而我曹不令尚或争焉今吾惭是以谢之其庆者亦曰信吾父祖之言如大夫之贤非特未之见实亦罕闻今吾得身见之奈何不庆于是某亦叹嗟累旬不能休是以读循良吏传十余年而不意亲遇于今日又不知其所以致此何修而吾人又何幸得此也是年之冬复以事走京师比明年之秋乃归至则又拜大夫焉凡前年之肃者安者谣而叩额者不諠而色泰者平者理者与夫涂相谢而室相庆者皆仍昔也独观谈者有蹙容时又勤而问焉乃曰天虽畀吾人甚厚而特不以久今吾大夫被勅书当移官于蜀去有日矣吾悲焉顾末如之何是以起忧某曰何爲其然盖亦理遣而已矣天之生贤也理不专爲尔一方闽吴燕蜀中土之人其谁不愿得如父母者爲之长然愿而得者几何今大夫之贤而既知爲难有且以爲虽吾父祖皆未之见而既得之夫岂不幸固欲戾天理以专所愿乎大夫之贤其美利在而身其无穷之传惠而子孙孰使而子孙所逢皆得贤如今大夫者耶今之大夫既在而所得盖已无憾即无有焉则是而身之幸已上越父祖而下过子孙矣独何爲窘窘于所末如之何于是忧者稍平因曰子之言然其爲我叙而次之以慰我难忘之思亦书以告大夫使知吾人之乐爱焉可也某曰慰汝而次之言是已若以告者毋乃非大夫之意乎皆曰是何伤乎仲尼之不见敬于乡隣也千百世之后人莫不讥鲁人之不令神龙丹鳯之爲祥庆茍有口者莫不颂而美之未闻龙耻而鳯恚也今吾人乐爱大夫而得怒焉是诵甘棠之诗者可褫而读循良传者皆可挞矣大夫必不然吾子其文之某曰然则吾文不足奈何皆曰不足则爲之何害于有意以不足而遂不爲是吾子与隣境鄙人无以异矣某不敢复辞即具书之并赞大夫之皁徒云
　　傅岩字梦弼序
　　学圣贤者学其内而已矣若夫轩裳禄位何足慕之有其内而外者至焉审之义而宜观之时而合君子于是受之有其内而外者不至君子盖不防也顔渊欲爲舜岂主于百官牛羊公明仪欲爲文王岂主于三分天下有其二孟子学孔子岂主于鲁司冦子比孟子岂主于齐卿然则君子之慕古圣贤名实可知矣吾乡学者傅岩其友字之爲梦弼盖勉以辅佐之器业云尔岂可以空疎无有者爲哉勉之逺大其内也字之固当而或人讥其虚喝以爲傅吕之事非布衣书生取次所能享呜呼此论外而遗其内慕其德而折巾角之流也何足倾听岩与余待试于浚都亦同馆舍尝以其字之疑道焉余爲之说如此岩因请爲之序是嵗熈宁三年
　　送傅亨父序
　　自史馆公在中书搜能而饵善天下之士尺寸之长细大各伸方患无有不患莫知方患未知不患莫用譬如贵豪张宴其筵十里有豆如山有尊如泽有座如阵味无品而不荐乐无工而不陈当是时宾之上者以贤其未必贤者以亲其次以附以幸以役大之有笑歌献酬以备福禄小之有筐篚币帛以给沾丐不在是者身以爲歉人亦以爲宜弃焉呜呼熈宁之盛盖如此遇岂易哉而比嵗之冬南城傅亨父始摩髯欠伸有必出之意自言坐书边四十年穷铅竭丹吟口渇而捉指疼八十吾亲而三十吾子尚无所遇正独困于雕虫之有司耳若今科众路多人各以所负致其闻达我则不能强行非圣人之训学者之事朋旧闻而壮且是之吕南公曰速乎夫子之运踵也吾闻士之学道不贵乎以己忘物亦不使物忘己己忘物则不仁物忘己则非有德夫见忘于物者世之谓无能之人而夫子宁固处之虽彼忘物者尚未果贤或者本无能而借高以自幸尔从者审非不仁又实有德而直乐于退藏吾又有说必令志局异此则人俟时乎时俟人耶自古杰人俊士所以功名成遂盖棺无余恨者亦各防时而已矣以夫子之所有解括而露怀上可以闻于相君旁可以请援于故知之人得无遇欤夫遇有小大我所不能知所可知者豆尊既展声味既给不在乎宾之上亦宜在于其次不在于献酬亦必在于沾丐爲夫子计惟亟进勿缓毋使身出乎投辖反关之后而衔歉弃之悲耳于是闻而壮之者皆曰信然盍相与赋诗以赞其行某既爲之赋又序之以俟其所遇时则四年十一月之丙申
　　思亭诗序
　　余欲序思亭诗执笔而叹已叹而嘉盖孝思之爲德其取名甚美而致实甚不难然世之人率难于不难以自弃于马牛既自弃矣又回首于美名铭乎其心其最无耻者则斐僞熏驰盗取经传爱敬其亲之辞开屋而牓之幸自标饰夫若人者只欲胜马牛于毫发之差其安可得盖马牛去离衣冠又未尝盗经传之辞以自欺且用欺人则虽不足于孝思不犹可恕哉呜呼余饱于恕久若于所嘉则未之频烦今而値于江君是故先之以叹顷尝闻之江君丧父不但依于礼而又深长其情于祭葬凡以自尽而哀摧念慕日月愈久而愈忧未至也因葬已而爲屋于隧前与其仲季宵昼于其间以致其思感涕之余讲读先生之遗文曰吾亲昔以是饬我者也不敢忘治其田桑以足衣食之奉曰吾亲昔以是爲之家者也不敢隳命其子孙诱之戒之毋不令曰善庆有先莫之思而绍者爲取诛盖如是者至于除丧矣而屋未尝命名焚衰之明年邂逅余而及之适言亲之于子也爱无穷则子之思亲亦岂有穷爲之祥禫之期节者礼之名文云尔感德思报而罔极者人子之情乌可已哉吾于学行思率吾亲之训以成吾身于四时蠁想绎吾亲之声容以永吾怀于展墓而徬徨则思夫亲之所以位此而昔同仲季之所以留此者何縁乎归而述吾所思以镌勉于所临也故初题隧前之屋爲之思亭盖所以深长爱敬之情若夫美名吾安取也余谓江君其勿固于谦天下岂有决于致实而疑于受名君之所致无所避于嘉矣亟归大其牓足以识君之意并録余之所叹于壁以惩艾夫马牛之徒若尝爲诗者过焉爲谢之曰毋茍以章句媚人而不审诸己可也江君字子仪与其弟子发皆以进士荐于乡而子发先及第解汀州司法执丧于亭熈宁六年正月序
　　豫亭诗序
　　颍川陈君益既一新其居宅有亭在堂之左而以豫题其楹他日爲余说其名豫之意曰豫也者人情以之爲悦而莫不同喜者也然知喜而不明所以爲悦豫之道则亦有时而不得其所喜焉而或者因以豫爲不可常其亦过矣盖夫万物之兆象也时各有所用有所用者所以辅资于人情乃今不此之察则以我而赴物其爲流连荒亡孰御哉故吾之所以居豫者不以物用先我者也吾如主物如辅如是可矣吾韝有禽吾尊有酒吾丝竹有音吾架有书吾壁有琴吾局有碁吾园有花木吾池有鱼可系可醉可听可读可弹可奕可翫可钓无非乐事顾吾不以在意则彼未有能起我者吾固不以物象而先我也是所命亭爲豫之意又曰人之不得所以居豫之道也因其莫思而已使尝思之庸有不察吾亭之内有斋吾于是而燕休且以嘿题之盖嘿者吾之所以思也如之何余听君益之言而不能易也亦曰嗟乎允矣歌吟斐亹之士新与留辞咏于壁间余爲叙次其题楹之说如上
　　陈君益宅观假山序
　　上豫亭北顾其墙庑之间小山丛然面南如画幛者即而观之工之塐绘所就也而幽致乃不少凡其爲山枝者爲峯顿者爲阜洒者爲岩崖捍者爲岗岭摊之成阪衍之成隰窦之成洞陷之成谷有鸟道有夷路有袅缭之径有逦迤之坡而交聱蟠勃变状总总又引自墙后穴而酾之流乎絶壁之前垂爲瀑注爲潭平爲谿析爲渠遏爲陂如是者又多态其间列茂林突枯楂渚沙矶石层杂附见乃至人物诸类皆在焉其正中峯特险而长其顶冢之隂乱石骈罗若可坐憩处有两书生趋之视其縁陟危然乎哉而犹未至也其路由东洞出者稍近寛原有二游僧出焉轩轩有得色北下而西一径更深有道士跨驴背之而南一樵翁沾沾望驴后以行其东洲桥堰之交则又有三牧儿伴二牛息焉夫工之所就亦劳矣余既徘徊观之已乃兴感于中夫山林薮泽之深懿爲天所覆皆有之然人常徒爱之以言而身不肯安之此文雅之士每借耕渔清旷爲说而要知其所愿不在焉者皆是矣况下此者乎哉今道士僧俱背而去之而书生则方抵巘未止岂非道士僧朴直不知矫饰其情迹而书生善诈乃区区蕲出峻絶之上以成其好高之妄欤道士僧皆背去山林而僧徒步道士乘岂僧贫于道士而然欤世言僧之徒工以罪福胁诱人得皆常厚而道士之说不及此故不爲流俗所防今见于此乃不然其亦有偶然者欤今又岂塐家病世故之非平而作此以讥之欤言之座客皆大笑君益曰是皆不足议不若平之以酒于是取酒而散焉座客前循州司戸吴充道新青州察推陈才甫陈留蔡彦臣南阳邓信臣才甫之弟纯陇西李孝孺并余合八人是时熈宁癸丑之仲秋
　　送傅济道赴漳浦序
　　傅济道爲漳浦尉初之官过其友吕某焉某念别方逺不当无言以赠也掺其祛而告之辞曰尝论士之所以贤在全乎其美不全其美非所以贤也全美之事有二曰能文曰饮酒盖博学而力行者士之正功而无得于文酒则龌龊不奇短缺而卑譬如爲车高箱畅轴辀轸毂辐莫不材集四骊六辔襄而总之其于厚载致逺何陆之不可行然一不置辖则虽有善御无以运动一不载脂则虽运不流故文之于士犹辖而酒犹脂使遂无之何害其爲致用之名顾聚而莫运运而莫流终亦不奇而已大丈夫智识出没六合而下笔如鸟跂黐才干振摄万务而对杯盏愁眉则龌龊而卑夫酒之于人岂但足以销忧盖所以平和其心而壮直其气心平则德厚气直则行正是宁小补而世俗之人因屈原一语独醒便谓实尔此何尝知原之意吴时韦昭以好学显惟不能饮酒故朝宴则窃以水浆代之终用此失吴主意以至灭身夫龌龊固可怜而况灭身乎士不愿贤则已如或愿之必致思于此矣且文酒人在襁褓时岂其能之盖亦长而得于习耳视今济道之全美唯酒宜进之耳顷吾初识济道时云我値糟亦神昏吾尝爲之叹恨以爲虽有文辞异于学究而不识醉乡终亦不全而已及前年同舍于汴阳则济道已能竭三盏既别一年重见则又进至六七矣盖造物者之于人业赋以贤则讵容不备唯其所习有至不至则各止其止矣夫世岂有不可能之事哉济道行矣吾闻漳浦瘴疠之邑唯酒爲能御其毒于济道之习尤利也异时归来名兼饮户则吾当大喜贺拜矣济道勉之俗人防短必称禹恶防酒而好善言又曰市道众人率能剧饮何足领畧此言亦误发何则禹之所以圣者岂在于恶酒而已使其无德与功则其异于市道众人何也彼今称禹之人未必能好善言又无功德而特效其恶酒其谬何翅千里此言愿济道勿听熈宁五年三月甲午序
　　测幽记序
　　灌园先生曰无物不有然后爲天地无事不有然后爲世道通乎此而尽之则所谓非常之故不虑之变皆适然耳孰复谆谆然问触触然惊哉夫有无之相因其顺矣虽或戾逆犹未始违乎理是故天地之所以生隂阳之所以行日月之所以明鬼神之所以灵山川之所以凝人物之所以成皆在乎不得不然之故而未足以言其妙彼或谓之难知者未之思而已矣盖理之所出数之所必前既有是后则未睹者特未睹耳今而有是昔或无传者特偶无耳精也气也非委何因命也性也非复何眞形也品也非广何伸广之又广未离乎息复之又复未离乎极委之以无所委而不失其则此非理之大致欤数因乎此者也明以是入幽以是立出无不藏入无不阳以化合机或戢或张其亦何常何异之有悲夫世之人特以耳目废其心而已矣古之得道者之于物也智有所原有所不原言有所宣有所不宣书有所载有所不载其所以不爲者非眞不可也以爲姑不必尔三才五行歙协推摩未有一日相无之道则事物之变故举足而値掀睫而际何必过而问爲哉而有问焉是则寡见浅闻足以窒其灵府而开其愚径也余少之时读书不出六经听览不离闾井以爲天下之理具诸此矣窘窘乎追逐众儒之步武而称诵不语怪神之说以拒乎諔诡之术如是者固久天诱吾使有超脱之幸是以泛观春秋以来诸子百家之文章太史公至于国朝之史録乃至山经地志野载私纪无所弃掷故识其所爲非常者多矣助之以冻馁漂浮屡游乎数千里之他邦而亲见审问合于前识又多矣于是深思极索遂见理数之始终知古人之于此言不言各有意也时又浩叹乎夏虫井蛙不幸而不知氷海也读阮瞻之事见其于惭惧而重悲之熈宁乙夘年始记于书所记随所忆故不复品列率二十四事爲一篇第而积之没吾齿而后止命之曰测幽言读而能思者幽可测也自古记异之笔不少余虽不敢有记然无害于理数之所存而遂记焉趣异于虫蛙而已矣若夫守经束教余虽不尔其忧无人乎哉









　　钦定四库全书
　　灌园集巻八　　　　　　宋　吕南公　撰序
　　甘圃诗序
　　民不可一日无食食不可一日无蔬然则天下之圃为人之业何可胜计惟其业之者未必儒则君子之为圃所以异乎众哉甘圃诗者先生巨公相与称叹傅君翼之志养之诗也傅氏世儒家邑里之所畏忌翼之少以举子取清俊名虽未即逹而不敢怠曰吾力此庶几有禄以奉吾亲既而乆矣意犹不遂乃慨焉而嗟闷焉而思择其力之所能堪足以纾睫端之急者以谓唯圃为可乃黾俛勤之正其畦相其宜谨其时播之殖之培之利之稍与思勰之书合于是内之庖饔外之贸昜皆得其给而滋不怠焉荷耜操耰且行且吟日于其间有过而问焉者曰子儒者也为尔卑陬能哉今世书生何必俱以礼义取资诡激其声容以游乎粱纨屠贩之中致利甚润舍是不为而使埃绕须眉吾盖苦之翼之笑不暇对他日此声屡至乃对曰士各有愿圃虽卑吾所愿也得吾愿斯足矣以吾之愿昜彼彼固愁吾能泰定也欤哉有以是告于李先生泰伯者变色而发其详乃叹曰贤者之志也为诗以称之继其声者凡若干人泰伯死甘圃诗缺无作熈宁六年翼之以累举得出于是翰林学士曽公子宣与其弟馆阁校勘子开皆劳之且及泰伯之叹时又各赠一章翼之拜受南归明年谓余曰宜为我序我珍藏之以为吾家徳庆余不获辞嗟乎士诚欲贤何逺之有昔者子路孔门高弟而以养为伤微孔子之言则菽水几不自安传曰知其无可奈何而安之若命唯有徳者能之当翼之为圃时所谓无可奈何者也唯其能安故至于甘甘者好之上而乐之下也非有徳者讵能名此藏之世世箧衍丽句高辞轴而籖之与史争乆得于畦町耡耰而已夫贤何逺之有若余文之鄙何足以重翼之乎
　　杨公留题道卿上人栖真塔亭诗序
　　道卿上人生于福州年十二随其舅至建昌即舍家事太平元新和尚年十七落髪为比丘气韵萧萧若有愿而未修和尚发之曰汝欲得道离法已乎汝恶乎求之曰然请无求于书而持于心乃东行入松谿精舍视物如人视人如身不饰此以映彼不八中而十外波靡驰骋之务一不渉于其胸居三十有二年松谿之主死其徒谋所以嗣事者曰非道卿上人其谁堪于是逼之上人避不肯听其徒强之上人俯而思曰怨物之来拒事之交岂足以为道于是听焉其为主领如其莫为而众頼以安乆而如初至于八十筋骨不劳神爽益清则叹寄而念无焉其徒请之上人曰而何怪我且孰有梦而不觉者哉乃相地于堂之西偏先为之屋而俟竁焉曰以此顺化他日其徒相语以吾上人之经措若是可以勿命之乎徳琳禅师之实占堂东故今议名于上人之兆所以别于禅师皆曰称以栖真可哉自是称之上人曰栖乎哉且孰知其不又兴真乎哉且孰知其终免于伪乎哉虽然免之不免又之不又举非我懐我亦顺隂阳而已矣如指听臂而已矣是时光禄卿清江杨公闻而遗之以诗而一时才士多从而遗之松谿之人诧曰公贤贵人而赐文于此上人宁草草者是宜勒之金石以示无穷众皆曰可即以上人之命来曰辞有以助杨公而致吾不没者是在夫子惟遂有畀也某辞而不获乃序而畀之是时熈宁七年四月初吉
　　相山新图序
　　道散徳不明然后学分九流辨方揆日相冈观泉卜食之言立故墓宅之师専门其书之多与儒同而祖习之人或悟或迷亦与学于儒者同此歴古以来图牒论撰之所以相望而出也古图山形八其后演而广之为三百六十今又广之为千二百且毎图俱为之説者呉山人智伯之所撰也书既成分三篇篇分上下巻凡六命曰相山新图始求余序以冠其端余闻之也道出而为理理出而为数数出而为形色故有形有色皆可按而察知其祥咎始终之变天地山川同得于数者也是以无所逃于推歩畴人之文虽然文不患不具而患乎意之不能通意不患不通而患乎识之不能忘茍至于忘矣则自一照千因母知子何书之足多何学之足名茍异乎此亦迷焉而已矣新图之广多矣而智伯以为崖略耳盖形之所变名有所不胜尽而言之所至意有所不胜尽夫惟学者之才识有明暗之叅差则鱼兎筌蹄其敢守越而待秦哉呜呼迷以书悟以书余岂独为新图而太息也智伯建昌之南城人李泰伯尝称其能明所学者也求余序时熈宁九年之仲冬
　　十八路地势图序
　　罢侯置守以为天下积千四五百年昜十有余姓中间华夏且混且裂为三为二为十六为九其变故多矣郡县之城治大概略相循沿而其乗便随时析并迁因废复侨创不胜名号之纷错也学者操禹贡春秋谱读之纸编屡败然于后世之所变有不及悉也职方之史邸计之吏据图按牒各熟其一时然于前世之本初有不能详也盖知古而不知今其为儒也腐知今而不知古其为儒也浅君子之于天下也何浅何腐与其腐也宁浅逃浅必资于腐逃腐必资于浅是为两得之术余求世儒所出禹贡图观之家各不同则知其不能裁以后世之所变然也愿一作是书欲见职方图经而不可得熈宁末年得所谓十八路图略者考之叅以天禧九域书则四封际接往往差舛盖画手之屡失也以书正图而约以绘焉用防乎腐若夫有浅之患则吾不患乆矣夫欲聚米者按之思过半矣
　　陈殿院集序
　　余为童儿时见文章有建安陈师道所制而患未甚晓少长则知爱之而恨不得其全书未几已闻士论惜其早世于御史矣后师道之终二十年子师韩为南城丞余始从之求书得三十余通皆杂萃存藁者为之次比删正舛错除举场应拟外着四百五十六篇勒成十五巻以还曰呜呼君子哉其质羙而秀其志大而正其气直而充故思虑之所绕辞语之所逹无非圣贤经治根本而逺离羣小畛迳未尝彷佛涉似也夫惟内之所得与外之所益流通傅防不溺不蔽者其知之矣彼区区于雕绘以戾其心者何足以知之师道之为布衣有所存发间见于文至后入官悉能履蹈不防平生之言借其夀愈高位愈大则其建立可胜天下之福哉师道深于春秋盖与泰山孙复齐能而师道仕望转高故不倚经以名春秋索隐论五巻御史奏疏二巻皆别传不列此集目师道之其友福唐陈述古既序铭之余故不书其行业而独推见其志气之所到于此夫学而不足以知师道则亦安能读是十五巻而许余于序哉元丰六年冬至日衮斧前窻书
　　赠武陵翁诗序
　　武陵楚仙乡龚姓望焉翁耆艾之总名也余论斯人野逸平和而喜事欲其别于流俗之序字故缘望以称之昔余防时闻翁以治折伤有名云嘉祐中县尉罗彦辅迎转运使于抚界桥折马惊堕彦辅肱髀骨破肉裂塌然不能运动翁为治之旬日而愈其效类尔圜南城境乃至隣数百里折伤者必责愈于翁无不得其欲者翁家道傍无田桑封殖独种庭竹千竿资医养十口泰定不乏行旅过门踵相交翁遇之皆有理致无不得其欢心者其接儒生最谨乡之人莫及也余闻如此及余羁游去故园则过之与语信焉视其屋壁既有题诗赠之者矣自是出归毎过之而壁诗嵗加多且满熈宁八年余与友兄黄显翁还自郡翁酌酒其前楹以醉相邀逡巡自道老夫无事于文墨而才子误遗以好辞吾不知其益乎否也吾里人未尝赏此皆以为不若蔬根稻糁之宜拾也吾不拟同之孰能为我説以觧谢之乎黄兄举醆以属余余盖许之而未暇于今七年矣黄兄不幸墓木已拱把而翁朱顔白髪康强如旧其求余说也滋勤呜呼岂其诚知文之工拙不系穷逹矣乎夫古之所谓乡之善士亦何流品之限题之以内外之分焉耳以今考之仓廪愈实而礼节愈废衣食愈足而荣辱愈昧岂不识字者然哉若翁之所成不拒不要不厌所处之境而希云霄有所不至而不失其至未始为高而有在于高谓之善事谓之喜事之豪其可矣乎必有知余言者矣
　　王梦锡集序
　　维天生材维世长之长失其道则虽有俊茂伟明之质有不能自保其成者矣吾于周道既亡而见之夫所知所行壹迪先王之学而不诱于俗习者豪杰特起之士也而欲仕之心则天下之所同向非自信之笃自知之明则亦安能置已于悠悠寂寞之乡而处外铄之光荣如尘滓之去来哉秦汉以还所为抗论説于周孔下风以克有传于世者皆非有待于长养辅助而致之者也得之于心文之于言考之于前闻尽吾智力之能至而已君师朋友于吾乎何有是故晁董公孙贾谊刘向之徒虽或不纯乎圣人而后世诸儒腐烂区区终莫能望其程躅也诚使此诸人出于周孔之世其所成固可知又使之出于魏晋隋唐五季之间则又不论可知矣夫谓之木矣何莫任乎曲直根深本固而后干伟枝强彼匠石之有无谁之职欤知乎此者万万也信乎此者万或千之一也是古之人所以可贵而不多多也嗟乎其不多多盖有不幸存乎其间矣吾友王向字梦锡生数嵗而喜书少长则治进士业茁然众骇其进而莫敢议其所止也既冠犹未得志于举场梦锡益自刻励觉其所治未足以居先王之学则欲尽其智力以图之顾家日贫亲日老转转不救则曰及吾无营养之患而后吾智力足以致也庶几不负古人防熈宁天子将以经术作新士类而丞相长安公父子实始受命成之梦锡家逺方独取所谓杂説字説者读而思之推见其指乃觧诗孟子合四十万言书既成而雱新説亦出梦锡又取而读之顿脚大笑曰果与吾书槩合于是人皆以梦锡为必能由此得禄以养其亲而后卒其素所欲致者也而再试益不得志则又朅焉去之太学其行也谂余焉余曰闻道而知之行之我也贫富穷逹彼也太学之异于吾山则余所不知梦锡径去不顾至未几主讲者果悦而称之浸浸乎闻矣俄而病死初曽子固为洪州余往之从容访余以后来俊秀余以梦锡为言其后子固归省松楸而梦锡献文子固语人曰建昌学士世不乏吾以望若人悲夫乃遽不幸梦锡归之明年其兄定拾余藁数百纸以父命授余曰愿得次比而表题之余为之剟去拟试之作而存着其可者诗书序辨论总百七篇厘为五巻所谓四十万言者悉不着也盖梦锡之智力所欲为与所能为非五巻之谓而不幸不得致尽以成焉其尤可悲也已夫繇后世之法以进则梦锡虽及仕吾安能知其穷逹徒使其懐如许羙才困于有余之四十万言而无得也存不足之五巻余独能使梦锡见知于世乎哉知之者知之盖将有焉叙以告其兄使藏之而待元丰七年中秋日
　　送邓徳夫序
　　子弟之乐有贤父兄盖为愚无能者言之彼贤而有才则自立乌乎待其诱掖而养成顔冉孟不闻其父兄最贤而襟蕴所就卓卓如此顾虽不露勲业然使之遭时发逹则其凌厉超轶谁能抑之惟夫不灵之人徳性无以自张故其涉世动须依頼莫教则不之学莫导则不之行譬如南妇习乗无助之梯挽缰则未知所据既能据而蕲进莫善为之先后则无以骋而迅焉嗟乎以此议世之子弟贤有才者真见慁耳吾郷邓徳夫二十而能文三十而登第有兄甚贤而从仕尤早与徳夫居聚者盖无几而徳夫为布衣学行着于郷既仕政理闻于上此岂亦养成诱掖于父兄欤忽忽之徒或未尝为徳夫思此也徳夫觧令金谿用荐格当改京秩而先时诏举学官公卿以徳夫名闻既索文章在可中势濵显矣而当是之时徳夫之兄初为翰林舍人于朝光价籍甚人之不思者或以为徳夫虽贤乃因其兄以显余闻而叹焉曰呜呼他人之兄贵且贤则已千万其幸若徳夫者诚不幸尔以徳夫之所就使兄而未贵则其发逹亦孰抑其超轶耶即徳夫而不若人虽有贵兄欲防其炎炎何足道耶呜呼徳夫诚见慁尔徳夫将如京师余戯为道此徳夫笑曰人之于我也使果知我尚非吾意彼如莫之知也吾庸意之吾知修已而己矣于是某下拜曰是所以为徳夫哉时又为之叙云
　　送沈忠夫序
　　吕某曰甚矣政之有以败俗而俗之有以败才古之时称齐鲁文学天性而就今观之则野陋椎獃类如醉者之睡惊此王介甫既尝论之姑置勿述然吾于齐鲁之外之士亦有叹焉盖先王之治以义行道而以礼行义此非天降地涌也明之心推之天下而已矣然则学而称禀先王岂应知礼义之犹难欤夫刑法律令皆按约礼义而为之章程者于学士之通知益为昜事而自上之人以辞赋课天下应令诸生遂视法书如防童之见大楯长刀虽欲亲之更患莫能嗟乎孰致尔哉人之才固各有所穷然而未有不周于所用也周于为辞赋而不周于知法律岂果人才之穷正亦荒凉于俗习耳他谓之何周秦以来二千有余嵗以抵今法益不容一日舍舍之且无以为天下而入官之士不此晓识祸之在世宁有熄期虽高明敏逹之士事无不通然大过人之人常少中下之人常多不宜以所少望所多则出政之君臣讵当不以是为忧日者朝廷之制选人三嵗六试不在可者冷其资任以辱之夫斧座之意岂亦専以不明礼律待一世之士人盖以荒凉于俗习之才云尔而或者伏读诏书必惊心而破胆谓得失之难虑嗟夫为士若此岂特不当吾君忧政之勤是又自甘于所败者也虽冷以终身亦何足防且夫吾之心固有以深明礼义则推吾才以致用于当时法之情文岂必难知借如实未之学犹可按章程以求进其所至今奈何先守难知以待莫习乎甘于俗败者非也沈兄忠夫司户于吾军余得与之游其为人沉静端方庶几所谓明于礼义者其当代去而试法于有司也吾知其必不为冷任所辱于其行序吾所叹以送之
　　送王中舍序
　　王大夫饮酒百醆不乱及为南城絶不肯饮曰务繁而屡取醉此治之所以不办也其为政以察民隠为主曰不周知风俗情伪此治之所以不善也其追科必谨曰民喜儒缓而上官期防不容违违且抵罪谨之乃所以使其勿抵也其鞫狱念从轻曰教令无素而条章已严不将之以仁恕则无往而不伤其生也其嫉恶必严曰恶人在下则乱民在上则祸民也其佑善不厌曰知其可人而乍援乍置此身之所以不诚也大夫之代去也邑之士送以文或谓吕某曰汝亦知大夫者乎曰大夫也余何故而不知之为众诵之曰是则余之所知者也
　　送张户曹序
　　进士足以懐常才亦足以显异才此言何谓也得非所治与所用戾欤经术也文辞也不兼优诗赋策论也不兼工况于知古今识理体者乎虽然今日觧褐衣明日亲吏事则虽有兼优且工之名皆无所用而不足倚为其未始治今日之用故也是故笑者之腹常为儒生而痛惟其明敏之人理与心防事与情悟触而辩之抚而尽之不俟沉吟而万缕尽析虽平昔与人同而一旦与人异异以才识不在他也有见于是者今余得于张兄景倩景倩少时盖常应举京师屡试礼部优于趋时之文而已何曽与众异习及其登第而从政则日胜时旬胜日月胜旬年胜月作椽而府史不敢期摄邑而众甿忧其去夫岂素熟此哉资明敏而非素其学故能致用而显其异才也余方论其才而并望则景倩者能之
　　送张君明序
　　儒之味莫善于强力莫恶于忍诟智者于不获已则资忍以济其强其善在乎有所就不能强力而唯诟之忍虽各有愿然无以取善于世矣余食于羇旅四年而后识清河张君明其人所谓儒之强力者也其读书如刘伶之向酒尊倒愈数而愈恱其为文如鄂公之运槊麾诃所压无有坚鋭其言曰儒也其真而博大者犹不足到况斐伪而细者乎吾欲得官则视时之所尚而酢之收之以暇豫可矣不忧人能而我不能也居无几何防有司以口耳之伎进退天下士而尽弃心晓之学当此之时余方敛臂愿罢而君明倡踊曰诵彼之説以防缀铺舒而已此童子之事我何畏之且吾闻口耳之伎以哄为工今其以是见邀我将趋其业聚以快吾手与声计当直出其上吾趋决矣余于是而益推君明之强而自甘以不及也嗟余不佞于嵇康之疎嬾未尝学之而自与之齐同异时开巻占对六经诸子命世之文犹然揽取其宗防而遗其辞句今乃邀以一时之冗琐其安能有就乎余不及君明逺矣或人闻而诟曰果哉其以惰蓄穷者余曰然诟也乎吾受诟多矣故时漫出文章累累为不知者所诟今又用惰取诟焉唯不及君明焉往而逃诟吾之于世味终恶而已矣虽然亦味也敢书以送君
　　送何主簿序
　　忠厚之徳三五之君所以先乎民而称盛者也当是之时人体而行不薄不欺彼我皆然不用是相高譬如丰年继稔虽増京庾不自知富及世下漓则上之人挟诡伪以莅众唯恐不济况其才不足以居上者哉自然者汩于使然虽有天真不防者已如凶嵗之一米矣有之者甚寡无之者甚众有无之相形众寡之相倾故博大真人著书而大笑回首至徳之风继之以太息自是执史笔者始计一米而详焉大率百许年间见记者不过十数米而已其凶亦极矣夫使汉魏之君臣不作则丙吉第五伦顾雍之徒亦滞穗耳有何必记记何必详唯其不得不记且详此见者闻者所以欣欣称幸余求忠厚于世乆矣而适见之昭武何庆孙余亦幸哉史之有国野也唯大逹者寄之国不然皆野载之庆孙方以进士起家名誉甚隆其逹之小大未可知故余虽幸犹逊以俟之使庆孙之位终不配其徳则吾书能详之力不爱也
　　送刘进士序
　　今日进士诡薄贱卑最为可耻不俟有道者而后知之尝闻道者固能知之矣夫惟不自诚故诡不自厚故薄不自贵故贱不自高故卑虽云頽习因时然自失已甚古之君子何尝以不仕为义顾不至于亡耻以茍求焉耳论者乃以为公卿显人多以是始基故暂经胯下不害其驯致功名是又不然举世胯下而功名几何人中病而刺之凡亦茍于利逹而已饿之人乞食则标以不获已此岂足以言义命然一伸手向人而不见酢又至于再三皆漠然也怅吁而去之旁观者曰是近于知耻夫乞食至辱矣就中犹有知耻之人今饿不饿例乞数数不见酢而不去殆欲以盗窃活其身果有耻乎无也余从熈宁以来深于冻馁之忧亦隠忍于白襴以随羣辈步武盖四往而三黜当其不在黜中也既自知为不足荣矣至于今者敛臂愿罢而自比怅吁之徒矣众方与我以无能之名而我则以为受之可无嫌何者今之所谓无能者无亡耻茍求之能耳加余何嫌余之趣慕如此而刘君适以赠言取于余岂非误哉谢之觊其悔也而不肯止故为之一説盖乞食非难能之事也其情昜知而可怜若盗则无可言者而其情非圣人不能知之今听鸡而入唯恐不先见星而出唯恐不后羣然商剽掠之可否邀记诵之分均上之人非必以真贤实才相处而人各妄意其爵禄此皆今进士之心迹而曽异于跖徒之所为否乎刘君且力为之此其实矣而不获已乃其名也实昜为而名难免余安知刘君果有遇于酢与无有哉姑亦愿其能知可耻云尔古之人以其身为重于天下而今也为一切之温饱而跛跛于白襴之间岂不可怜刘君行矣万一遭有道者过而问焉则对以腹空腹鸣足矣














　　钦定四库全书
　　灌园集卷九　　　　　　宋　吕南公　撰记
　　麻姑山僊都观初建东岳府君殿记
　　熈宁三年某繇建业归眀年夏五月访僊都视观东隅有屋正新问其有且新之自道士曰观故有岱宗府君像而几筵无次遂扫钟楼下以居前道正黄君太和为吾言吾山百灵正位而此神尚坐钟楼下非礼容咸秩之意我虑之以为恨则谋専起殿以迁之覆其槖中赀聚工取材既竭犹不给又持其説以率乡邑之豪使各出力助是维屋之所以有新余听而善之又眀年正月太和以书来陈岱宗府君之有殿也经始前年之夏而毕役去年之秋凡材章覆填之直费盖五百千而丹青防漆不与计殿之制以楹数之得十有六环殿而室者其楹又百六十有竒应为我记之以辞某曰然是固宜言岳神者祀典之所谓尊视三公而众神之莫得班者也位在名山乃不以正谬将谁任善矣太和之能虑也盖天下之事所为乖序也常因乎小或加大而宜尊者反卑知其故者或力不得以正或虽力而不强是故理乱得以相形使夫任事而必此之知知而务正以力力又克强常如太和之于此殿则叔世何必有而太平何湏颂声哉吾于是而感焉太和有道术冲厚君子也贤于其流众莫不敬之故能讫恨济谋起今有于昔无遂正宜尊之位余虽爱文谊犹不可书来之三日丁酉记云
　　大仁院重建佛殿记
　　殿为屋名不见于古经以尔雅细碎犹不着而南华説剑乃着之盖六国诸侯初变题号以异者为髙至于秦穷而其称遂着其究主以昜乎内外朝之名刘汉始承惟视事之位则以题之乃世皆烂熟则宴私之地亦以题焉礼文之变其必弊如此象教立于中土帝公助其荘严故梵王以殿居而学老之徒攀玉京称秩其奉与梵王同孔子死二千嵗乃防王爵而有庙扵天下庙有殿此三人者生无百里之势以临众民而死以能圣之徳享齐大君周公复作必不发论凡为殿压以鸱吻环以钩盾其庭容其陛崇其位正以深其事重矣势非君主徳非孔老释迦而輙居焉智虽不及周公论之可也夫天下之人知殿之名尊而不思所以居其尊是故轻于奉拥而不当公义自今而察茍有灵真之号于佛老下风而因其所奉之力足则皆居以殿而不疑此与夫宴私名殿何异至于房祠邑祀民壹以其正座为之殿呜呼作始有伦而令乎妇女古之人岂虚言哉是维世习之极而邹鲁搢绅以阳弗闻为宏者也而今则论焉岂勇于反之哉谨礼之变难俗之非縁事以寄乎情故论焉而不以罄凡今三圣人所享唯梵王为莫盛何者孔子之庙郡国或以为学则谓之盛然其中皆一殿而已佛老之居谓之盛者其殿则二三之而精宻壮丽又不可赀其如是孰能肩若夫钟梵所建星分鳞布于井落山林其势虽不在于盛而各不失于足盖徒有院佛有殿斯足矣事有然理有原此又余之论而不以罄者也江西之县四十六而南城居县之一南城之佛寺二百一十五而大仁居寺之一其地去县七十里而遥其于井落山林盖又居星鳞之一而长老言其起于唐太和中然则焚修旧矣光化三年行常禅师于此迁寂其真身塔在今院西偏乡民祷雨之地懐赴如响故其为佛事也滋足熈宁元年院僧有暹请于众言吾舍毕治惟佛殿宜新而未新于是里豪余致收者率力戸资之或敦匠或献材诸役具至是嵗十月戊申新殿成诸像亦蜕尘力戸来落之相与庆讙凡计其赀杂五百千而羡论其资之优者指过有成黄守安徐守忠众谓有暹必记于石以告而勤暹雅于余遂来恳乞盖非文无以行于逺也使世道而毎不变则此院之得名若暹之谋余过黄徐氏之力何必无继且以余之不佞而文之不茍也何直嵗月云乎论虽不以罄世必有知余者矣有暹姓陈氏其为人静以庄其举非轻于奉拥其乞宜于莫之拒殿成后七年冬十一月记
　　华藏寺佛殿记【代郭主簿作】
　　由道而为言淡乎其无味则中士以下有不足以循之体道而立教则故常玩昜之俗有时而不振辅教以制法则依违茍且之弊遂变而形见至于因天下之理迹而耀之以祸福之利害然后多欲之生民莫不悚动而从之帝公之贵富臣庶之贱卑惟听其所煽惑而已万一愆负容贷而佚乐容致则防防之报显显之责非所过而问焉也其悚动之心一至则割弃髪肤炮灼顶臂无所敢爱而况于身外之才力乎此释氏之庄严所以益新而毎大也崇仁为邑领治八乡而郭中塔庙华严居其甲其佛殿之雄丽费财五十万乃能成而嫠其氏具出之彼唯悚动之心一至焉耳某年月日始事某年月日落成凡其所以为之雄丽者莫不竭尽其方术呜呼亦已勤矣夫为妇人女子不得出于盛古之际而同流俗于教法烂漫之后求所以善吾身于存没初终既无所取循矣方又觳以惸惸之嫠而其赀利蓄藏倾于一殿而无所靳也其心岂不可矜矣哉余为之书盖所以矜之元丰元年六月日记
　　北池记
　　北荣尽间对而周之其制如庭其霤下注钟而为之池春动以来浸襄阶怜其无物涵游访于防买四五鱼防养之其中异时奴献田之螺又选十数养焉日向久鱼产童子十余口萧萧相从浮头漪上或惊之暂没去少顷复出噞喁以为惬比其长矣虽屡搅之犹不现余于是感乎人之防壮也既七八月天不雨而霤絶漪痕稍落羣鼠輙夜下漉之丽泥而鱼善奔潜鼠不能有所执唯螺钝滞又无逃乡鼠食其肉无孑遗当是时防遁最深虽工于漉者犹不克觇其尾余悲螺之为物有殻自周而以不敏于运故见戕于鼠又怜鱼虽奔潜而终不如防遁之深也忧其水大涸则并不免鼠祸呼僮掬而徙之他池因书感为北池记
　　韡韡斋记
　　钱塘盛袭眀从其兄殿中丞签判于建昌日与三弟讲学于官舍一日署其斋为韡韡临川吴文仲者仰而读之悚焉诵司马牛之言曰人皆有兄弟我独亡诵已其容有蹙袭眀使来语曰非子无以説吾署斋之意余故为之説盖名之不可以不应其实久矣草木之生皆有不孤之英葩而诗咏萼跗独引棠棣者彼固有以昌其美于实也以天伦之璀璨夫岂茍以众多为贵顾必俱昌于徳然后乃为可贵间尝思之问学所以进徳也袭眀年二十汲汲然甚于趋利者其弟袭美力与之相亚探拭研砻不到不置不尽不餍何但外而已盖已邵其中何但达而已盖将大其功譬如纵宛驹逸夷路其势发发人惊其进而莫知其所止也是维盛氏之所以昌而韡韡之所以美若夫世官余禄朱蓝合遝尤非所以恃者自文肃之兴诸孙以不试仕者七八十身而袭眀未尝道也按此亦足以尝其所慕矣视今天下庭闱之所庇其兄先弟后者家不为少然不短于才则阙于行不自祸其身则召累宗门此其与诗人所歌终鲜何异若犬羊鸡鹜其同气非不总总亦其无以离于物虽多何预比数且袭明之意岂能为不预比数者谋之请以吾言谢吴君袭明曰然谨用以为记
　　得轩记
　　余已记韡韡斋袭明又以来言吾之于道也求之内而已内者固道之所集于我集斯备矣而犹将之以求盖不勉而中不思而得者圣人之事圣非吾所宜居则得与求因其安可废虽然至于忘然后得非所知也而况于求乎哉五常百行所以足乎已者也而性存焉非外取庸何求轩裳韨冕丰功大业所以利乎人者也而命存焉非内必庸何求然则吾之所以无待者其可知也古之人不以一室之眀而忽天下之光也使吾径出于忘犹不果以求讳吾斋之阴截壁而槛焉同吾三季于其间论义游文以俟其求故题之曰得轩得者为未得者悬拟之也使其各得而之忘夫然后可庆吾韡韡未庆子姑为我书南公遂书之如前
　　老懒轩记
　　年中半于七十衰非暮疾非痼世不以为老求心循理畏众人之所畏世不以为懒而我则以之自许焉唯其处顺而委蛇故也闻古之至人与世浮游于物不迕谓我马则马谓我牛则牛环乎其莫之择也故能免患而自得若夫睢旴矫揭甘誉而苦毁则亦焉往而不韄其所寄哉昔余饥寒力不足以活身则仿诸生为进士以幸于未殍及既为之则识字过多序言过奇思义过防超遥不戒遂违羣众而登列庄韩栁之域盖已尝懐蛇足之疑矣方是时也论者固以为善于古文章而不善于今辞赋非所以适一时之用余闻之不已尝疑而致悔也又加数年更事厯变忧伤熟烂齿壮而气郁矣虑烦而善忘矣天下乃始以记诵补拆相髙倚文信安昌之墙效颦受唾以相轧也余虽欲从之而智力踈矣于是彷徉敛臂蕲为无用而已梦想田庐以规图饱暖耽玩文史以致其癖嗜而人亦次第不以飞腾相期也萧萧乎潜移而嘿运犹惧有未许我者也揣摩人情愿以老懒自盖有过而问焉则崖畧以示之果转语以哗莫之信也或私于吾僮曰而公视昬而嚼废乎曰未也尚日书细字啖牛皮以食酒然则乖慵放肆寞无所省乎曰否工驵贩出九年披翻纸册吟写吚呜未之止也然则奈何老懒之云乎益转语以哗余闻之而颔曰防当有眀之者矣俄有人焉为众释之曰彼其今之不善于记诵补拆也犹昔之不善于辞赋也有不善之实而名随之虽欲不居其安可得夫百果诸蔬毛血之类均以养人然过久不取则坚顽秃觳而不美实始见弃且庙堂宵旰罗网羣才亦主于养人云尔不适于一人之用则委而不取犹果蔬毛血之以老弃也谓之老宜矣虽然其有以也或出于莫之为也可以为而莫之为谓之懒宜矣余闻之而大快如世之获官荣利泽者也曰善乎许我于无用矣蘸笔以题偃仰之轩谓之老懒所以顺而自盖也嗟乎徳不及至人而时之委弃甚于马牛余之优幸大矣异夫时之不召而自往未信而求试者听鸡裹饭待晓棘篱之外变色而争进腋索臋搜以即脾爼之后辍食忘饮流汗被踵顾晷影以促促然惊忧愁五内以觊觎也老懒者其知免矣夫必不以余为轧已且哗而论之矣记于轩壁以述优幸
　　虚斋记
　　万亿及秭之廪积不自知其容而储甔石者见之色动千门万戸之宫室不自知其庇而老荜圭者闻之心醉君子行贤而去自贤之行故无逺迩无小大虽甚惷庸犹知敬爱而推服天下所少者才也才有以应万事之变而所知有不至焉则天下所少不独才又常在乎智也智足以知才足以行而徳未至乎忘则虽才智既异于众人其究犹惭于逆旅是故古人之论诚贤必以俊而能厚为无以尚之盖长民者俊有余而不足于厚矜张脱畧之俗繇此而渐成其敝岂一躬之薄而已临卭李侯之为南城抚事旬日而清俊眀敏之声流于四境幽村僻落夫妇之愚连合之憸心游语恍然若令在侧莫敢欺莫敢违弥年之争直于湏防一介之善坐享安集其为政治厎此则才智之具可知矣人盖知敬爱李侯而不知李侯之自忘其美也居无几何狱讼萧踈朱墨闲暇便坐之北始葺室以宴休而题其牓曰虚斋有请其意者李侯曰吾惟虚凉而领剧邑惧所未至故俛仰于此以致吾思若庄之生白咸之受人皆非吾敢也于是邑之人耸视偃听莫不推服李侯之厚真盛徳之若不足者也夫自先王之泽亡儒者以彩饰相师其所论治己与治人熟其言焉耳亦何尝有人见哉李侯文史纵横伦辈莫敢望其屈于一邑为南城之幸防天其或者畀此邑之见见闻闻使一由于勿薄已乎读书以俟之异之时士若民克知矜张脱畧之为可耻夫然见李侯之于此邑心化之矣元丰四年五月一日记
　　妙灵观兴造记
　　宋兴五十年天下富康上方虚懐瑞应展仪脽泰而黄老教术在所严崇祠馆之建彩饰相望有复有増如昭出防如株斯荣彰眀秀衍海内倾注徒患无志不患无地徒患非地不患无财官听民悦踊集就细大具作有见则立于是时也劳坊为观籍在而屋亡斋坛剥裂榛莽焉耳道士凌宗旦实经营之观泉陟冈图位像设盖卜筑三徙而后得今所据其昌渐矣备而未大也肇自祥符甲寅至于嘉祐己亥而宗旦下世又二十年元丰之戊午而其嗣孙黄世南始新而大之为寝室为法堂眀年为三清北极二殿又为东厢又眀年为西厢又眀年为三门外门又眀年为钟楼而屋之壮丽无一不备可谓大矣屋以楹计为二百五十钱以万计为九十三其役勤矣而唯三清殿费出于萧绩余皆世南以相墓宅取赀于人而致之初宗旦之师魏元吉者江南枢宻岑之诸妷岑死元吉弃官奉道能词章居南丰之真元观章圣时被召入玉清昭应宫焚修久之以母老求归而时相许之盖尝有志于劳坊而力不足及归老矣宗旦为成之宗旦者防州兴国人有游艺善为人其得世南而教之尽其方曰是孙可倚以大吾教者也果如其责云呜呼有时如祥符有志如魏凌乃积嵗如许而未及于成比及世南则阅五嵗而始成焉夫亦数之存乎安得智者而与之言哉劳坊昔额也治平中改赐妙灵观旧无田以食故茀于祥符以前及改赐额而郡守吴绛将以寄房法废之世南讼于转运使得复存及新屋也赀有余则又买荒田为之地而居养之计足矣始过余述其勤曰愿记于石有告于后也使之知继余以谓继非口舌之能致也俟其人可矣诗书所陈兴王之祖宗忧劳恳刻一言动不敢适已凡以有继为荣尔而果毎荣乎其枯固已屡矣何况一观然则今日之记妙灵当如后世何无记可也若夫枯久而落落而亡不胜其残毁絶没然后有知荣之为美而作于中兴则今日之记妙灵庶几有想闻而感激者欤记之亦可也继乎继乎名籍之云乎继必若世南则吾为之言无愧矣五年壬戌秋九月记
　　茅将军庙记
　　将军之名不书于史氏而威灵福泽有以动人岂其知将军者不悟于可神之始而直悚于已神之后欤初熈宁庚戌年余过江宁借图经读之见溧阳县东有茅将军庙云将军俗或呼司徒其觧引稽神录所载浙西僧徳林説常至舒州遇男夫独薙草于荒郊者徳林问欲何为男夫言家在桐城前自县趋州至此疾足不能进倒卧草间日暮四顾不及人烟唯闻豺虎嘷嘂于时分谓必死俄有部从如大将过焉顾见吾卧为下马停徊又指麾留二卒曰善护此民清旦送之其家无恙语讫上马忽不见男夫病稍轻便强起问二卒汝主何人二卒曰是茅将军者也将军常夜出猎虎哀汝或伤故使守汝问未既而东方日上二卒亦忽不见自是能步径归吾县今疾无恙矣吾徳将军故从所见之地为庙以报之徳林住舒十年比还浙西处处作茅将军庙稽神录出于南唐之末然则民知将军之为神正起于此耳建昌有庙在郡西城之外衢之曲旧无石记不知建立何时而民之钦畏归頼皆曰茅司徒我朝之福帅庙屋老矣而未治近庙居者太丘陈愈为神谋之神亦见梦于愈愈告众曰将军庇吾人者盖其所以为神自其聪眀正直爱人而已今庙向坏无以新而报之其过在谁乎吾儒者固将仕而以爱人为务事宜与神不异我不悦夫庇吾人者之无奉也为率邑之巨家共出赀而大新其庙起殿起庑起门及解牲之厨客神之位粉饰涂覆毕善庙成扵熈宁五年孟冬某甲子凡庙之屋以间而计之盖十有九眀年愈为余诵兴造之勤余忆江宁所读而示焉愈曰为我书并吾新庙之时嵗我能勒之石以谢众于是从之六年秋九月癸亥记
　　黄箓祈雨记
　　天下之方术有见者能为唯谨者能传克诚者能用自道而观世则消息盈虚若非力之所容致自世而观道则凡相靡相张相资相亡相终相始必有以寓乎常而适其变者此博逹之家所以坐览羣学而捐情于弃絶也先王之盛时其奉天地顺阴阳于何弗至而于祈禳祷请有官有文委曲备具是惟为国之训后世教治政令有不眀有不行积久而遗初游波而昧源为士者且不知领畧岂论于蠢蠢之民哉方术之多满世其何怪且彼为之其有以矣爱人利物以本其志尊天敬神以行其言智不必能通天地而人皆凖仿而揄之矣夫以闭南纵北萦丝抟土而救嵗旱攷之经尝着乎而用毎得志则其传之莫御也固宜比及下流徙市禁屠歌呼奔走以至焚暴无所不至而固令不沮岂亦为其有以欤为譬则耕传譬则时用譬则力道譬则谷谷无不可养人者耕之方不必同而事同有耕有不耕而时同耕且时矣而心不専志不致则亦卤莽焉而已矣今世之论或鄙方术如弃絶之晚即或用之而不能诚是皆未足以言至理盖古之所谓克诚岂草草之云固有以尊其徳性矣不然匹夫媪孺叩颡而嗫嚅亦可以防君子之感格矣熈宁天子在宥十载以海内登稔故昜纪号为元丰而郡县漙率山川之神所主异数风土之沴参差或见犹之十尺华坛非不温宻而一毛不得理不无之三年时南城夏不雨弥三月县令为之尽室不茹荤夙宵出拜土龙舞巫如市而夜汉愈明彻当是时人以为雨果不可祷四年五年皆然六年时临卭李侯为令政事毕举是夏闰六月复旱阅两旬为七月朔旦李侯率其佐祷于仙都至则问道士亦有方术乎对曰教有黄箓道塲是可以致而无信奉者故未尝用李侯恳然趋为之香烟始升晴昊忽防曀有顷四山云合雷作雨大至国野以达四境皆言霑足于是人知李侯之诚有以克而方术之足用雨非不可祷也李侯为余言识戒执作戒伪未克乎戒不足以言学茍为克之焉往而不善皆知道无所不在而方术之择皆知方术之可存而黄箓之忽其未之思乎为我记之以告能用者以慰能传者亦将有博逹者雍容而评裁乎其知之乎余辞不获遂以记
　　普安院佛殿记
　　废兴有时乎吾不敢知而理存焉行为在人乎吾不敢知而义见焉知其可而进之能尽其力与心以不堕于悖夫然故事得而道顺顺斯行行斯立矣戞戞之诚自我茫茫之数自彼未之至而不忘于图前惟其分之循耳及其至也若非所以驯而致之者有矣谓丰年不可必而怠于耕非闻义者也谓不匮出于勤而预多其廪庾非信理者也未尝怠未尝预多而作绪其宜独安知所谓天同而神相者果虚言哉余少之时从闾里辈行往来鲤潭间入龙安院问髙寨之名于父老能言者盖鲜或曰犁锄之垅畞时时得绣镞蚀兵则知其尝为战地矣其势隠坌显亢如卧虎如伏龟四陲所压皆以俯瞰如登楼而察市信夫其为必争之利也乔木苍烟萝蔓蔽亏钟罄不鸣或不知僧居之在其上于是时老屋数十楹僧三四人童子八九人晨夕旷适衣食仅给而事佛未尝有殿人不堪其嗟而僧末如之何也又数年余得唐书吴录读之按知僖昭之代所在盗据而黎汾危全讽之徒相持于此乡髙寨之名盖起诸此时不见其为院之因其亦兵荒之后无可考欤治平时诏昜寺名而龙安实为普安熈宁之季院之尊宿相继迁寂今仔扶师独主梵呗年少刻苦以戒律为己任民之佛事待师而足于是院有昌新之势矣元丰六年七月己巳院南居人姜君惟积初为之建殿凡土木丹青石甓所集费钱四十万其规制之雄工巧之妙皆絶常手殿之成香像亦从而具矣是嵗十月辛酉又为之起僧堂起外门其财用不在四十万中普安为院壮丽垂全矣一溪之阳大路之冲平沙广野榛莽不隔巨刹凌空檐翼玲珑金辉碧彩灿衍于林端木杪不俟标牓而行子知其为如来之胜宅矣江君纯厚人也余尝从之问力田生财其语条达而不紊有见于体勤谷分者也其配黄氏能同其志于为佛事讙喜讃叹如恐不得为之其于普安尤懋焉夫武成之主不作而儒者言动足以导民长善者几希若今之俗弃掷仕学而袭蹈园庐其欲逺离凶徳舍事佛其奚所归乎江君是已传曰何有何亡黾勉求之深则方舟浅则泳游固其所也人有一钱之屦数节之杖曵而卓之必择地而置焉孰与多事之际物轻于钱不啻鸿毛之比大阜而夫妇倾心捐四五十万于佛僧不之彼而之此亦偶然欤其有在矣普安乎昔之血刄披猖孰知后日之香火焚修之道塲乎昔之寞灭亡无孰知今日之轮奂渠渠谓之天欤则吾不敢知谓姜君之为善仔扶师之持教各能尽其心力以相遭于此时使普安为院勃焉兴且盛是岂特人谋之至殆亦理之防欤理即数数即天天即义义即理吾不敢知者以立乎人吾终及之者以进乎天以勉夫戞戞而或疑于茫茫者故书殿成之眀年嵗乙丑十二月甲申灌园吕某记
　　真如禅院十方住持新记
　　聚人徒驾师说其为奉养劝相固有法度立乎其间举之存乎人谨之系乎官孔王之庠校佛老之寺观所以茀废兴盛未有不繇此者盖善众以道眀道以教振教以法法者事之成始成终小之不持大之安放维佛事满天下而戒律之席为多禅定名门居其百二而已禅定之师缺则官谋之戒律之席则如不闻吾求其説矣非以戒律精苦不俟饬勉而禅定汛众宜有所齐乎是为政者未之思尔夫精苦行之至难也人人能之则无所用乎师资矣然则相与昜而勿治是纵蠢蜳者假衣饰以醉饱膏腴匿形钟梵以遂其私焉耳始制失之矣方来则不图所以裁而革之其为不思孰若无政之愈民之鼓舞于佛视其所至刻食减衣自一而百至扵千万亿足以供四海之僧而况于占莫限之美田诵书拜像自惷不慧至于仅有形气莫不仰东渐之声而况于值见性之达人维泽有水浚则为渊导则为川吹则为澜而水未云自表也有天下者奉佛惟恐不足而百官有司不谨于为其徒择师长攷名实过亦甚矣余行人间览观大山长谷奇胜之地必在佛老所家其以禅命院有旧而师一非其人官适不之察则钟梵余闲坐为盗冦屠博之林岂论夫草草勿问之聚乎哉真如院故曰地藏西距南城县六十里在应宝山之阴长岭之阯天成三年闽僧恵通于此结庵能以精苦动人故归向者日加居老矣得文敢者继之盖自通初舍至于干徳甲子积三十七年而敢始建堂殿佛事以盛有田七百畞畞二获钟一而赢其山林场圃池籞之利又从而具其为奉养裕矣惟戒律无徳嗣故裕乃所以资其为夫中下昜流而劝相莫尸则亦何恶之不长何心之或回烂漫无稽果至于屋破田荒举债以度晨夕其敝可谓极矣元丰六年临卭李公在令位听采所及为之太息曰是亦吾民也呼其主者诘而诮之凡院之所有尝见侵者使之还尝致罔者使之止无稽之游党使之絶又告于上命以十方住持择其师得今长老守讷而付之禅席曰其尔克举师唯唯后三年遣其门人介乗来请文以记其事初师寄庐阜与大知识恵颙游相好元丰五年建昌太守命颙以太平兴国而师与俱行故李公之择真如近得之余未识师也其请文则颙为之先夫虚心正意眀不二以待羣迷倡宗风而全独有师其有以葆之是之谓举使是院之兴终亦茀而不废系乎能得其人则必有令如李公察择清平在法有严在教有眀夫然故十方之名实无负是之谓谨若今执笔志叙则又余职也其何避之于是应其请而记焉是时元丰八年八月戊辰灌园吕某记
　　龙母墓记【在南丰县八十里】
　　熈宁间农夫游赋妻刘浴于溪遇黄犬迫之有娠产两鮎鱼以大缸贮之湏防雷电晦防鱼失所在后三日刘死于溪东矶阜之上数日雨溪大涨众见两鱼循绕墓所疑以为龙也














　　钦定四库全书
　　灌园集巻十　　　　　　宋　吕南公　撰书
　　上曽内翰书
　　内翰閤下往在熈寜之初閤下以令长进京官遭値圣君贤相留神至治而閤下遂为参赞新美之腹心当是时某再以举子绌于有司去十五年间实见閤下歴省寺登禁近用直被防出典雄藩逡巡拥节钺董百万虎士为天子镇抚南蛮扼制西羌功名资致秀茂显赫与古贤将相上下穷山越海能言之类莫不咏诵风烈想望声彩而某幸以褐衣事笔砚丹铅从诸生后薄晓辞章又有乡国枌榆可为寒晩依归之号乃独至今偭然未识閤下顔面盖常耿叹以为士而志于道徳惟无外慕焉耳若夫礼义之必行则穷逹非所以间之闻诸前言三代之盛法度之行人才茍可以事上未有不闻于家邦其所为道隆徳骏之君子位不止卿相其国而进乎天子之所则列国之臣皆得因治王防以走职而承训其虽各仕一国莫不有朝聘交相请觌之事盖不如是则义不足于己礼不足于人也孰有生长同乎四封之内学云同师行云同表而自壮抵老未相与者后世之道徳不明是或一蔽故居而未及仕与仕而之他邦有邻不觌者维此之故穷则知有逹者而逹则于穷者或不之知乃势之常而情之不必怪者也昔閤下之自桂而北也旗旌过故里道路为之荣耀巷儿闾妇毕出倾仰而某不获伏谒导骑之前则以閤下未尝还乡国其于不敏宜不知今且莫有为穷困之先者将以轻易得罪于行尘故不敢也及閤下以哭亡来归而某又不得速往则以既未尝得见而遽以贱吊贵非礼之情又不敢也虽然某终愿一识閤下顔面以慰嵗乆想咏之区区以稍异于邻不觌之徒以不尽废夫贱敬贵少敬长不肖敬贤之礼义而使閤下亦幸肯降意而导焉以知乡国之寒晚有可与言乎否也是故来伏屏外窃以世俗之请见必先之以髙妙无底之谭辞瀚漫沸腾若应鲁门之问然夫未见顔色而言孔子命之为瞽而曹爽所以甚轻王弼也某则不敏惟閤下幸肯降意而终赐之见则某将有自此之继承焉
　　上曽吏部书
　　世所谓贤公卿大夫天下之人莫不愿见之意或不齐同则不佞之区区谨未敢以众人自许尝观秦汉以来功名之士往往成于激昂或亦求而不得得而无立比之逆取顺守有妄有直其犹可议何则彼其内有欲行之志又有可为之才而外无乡闾书登之序以助其进则其矫首引吭岂不宜哉至如后世辟察有令科举有司而士犹争以躁竞熏驰是则为肉借皮茍求云尔曽何足以居激昂之后哉无可议矣乃若某之所意则以为富贵之亨否听之天功名之有无视之时充吾所养而无所待于物不亦可乎然则所愿见者道徳文章命世之士而已其于公卿大夫为不为非所问也昔者食于逆旅盖十五年尝再至京师而未尝得见所谓巨公贵人非无所见者也方天下之人皆得疑于借皮而已则非借谁能覆按哉不如勿往以使气熖之阍人无我恶也夫读书而尚友古之人于悄悄之牖间孰肯同于尘俗致见恶之纷纷乎惟閤下兄弟言成文而世莫能加动成徳而人莫能择价满乎四海可谓命世之豪杰而先墓髙枌宛在此都攀援暎附可以及识而尚以隔远未及也又况其他往嵗舍人屈于洪州实获一见其后自福还朝又见焉而翰林与閤下至今未识也夫南丰为邑着于地志千载而未有一人以文武勲名书之史氏至宋兴且七八十年而后天下称曽子固又至熈寜而翰林与閤下俱鸣于时而事业条绪鬯伟光衍特未艾也使异时载笔之士踊跃慰藉如得防夷稷契而序之一门三人并驾方轨何其盛也圣天子在上所以图维缉治方将跨轶三五而閤下以太史知选部上之注待其将尽得天下英材以完万世太平之基则閤下之所成就可坐而知及今未也乃使某得望风采于苫庐松柏之次岂非天也谨以穷贱姓名干诸将命者某求仕于科举而不得则无所道矣去老于邱园治田桑以饱暖残齿耕稼暇日尚能作为诗书以歌咏太平君子之声烈百世之下或有传焉则曰閤下之旧乡农圃野夫乃有功于文字也则今日之蒙赐见或不辱焉昔韩退之负髙世之文已出身于科第而三上书宰府不得见其自序始来京师拜马燧于马前知李实匪人而溢言推羙之局局然作释言书唯恐失三贵之意也窃尝为叹息伏惟閤下贤徳幸不责某以此则既赐之见又降意而导之观其在众人中为可议乎否也则某老在下风虽无元和侍从一官而死见退之可无愧色
　　上徐龙图书
　　龙图明公閤下夫势利俗成而道义之交鲜复见也岂唯隐约者不安为士之分而用謟失已亦其贵显者之器识未必眞贤则骄渎不能忘也惟贤者乃有以大过人而后能不以外荣殊其内得是其于天地造化也师友之矣畧去傥来之富厚曽何暇于贵贱而辨之山林之瓢褐廊庙之章节俱为寄顺之影迹而未始以入其胸在我与人易地一也夫然故贫有以忘而卑有以化视徳之存焉耳若乃所知所至未有以彷佛乎此则亦众民而已其窍之所灵习之所成肌沦骨浃动息觉梦无非光华之慕侈厚之羡也则恶穷贱如汚秽好荣盛如云汉患未得则舍性命犯礼律以侥求幸而得之则满盈怠傲谓显荣之极致具诸己也为下佞伪为上难事其于中扃逈然戾矣夫惟天下之势不能一土无民则不能一日无事而公卿大夫之位岂容或虚位不容虚而贤人则不世出也而欲以大过人之事责于昧昧之众民其将有可乎无可哉古之人固有倚于执政之门者矣其于人也盖自知与我甚敬而不怠有所不愿则趋而避之彼诚知所以处择然也汉魏以来贵显之名载于史氏盖已不少考其行业之所就自非有抱负不羣未易至尔然防其初终之所践则不渉謟屈者少矣即其终以缅其初虽比之不堕泯泯軰流而悼恨惭耻之踪瘢瑖而烛映矣不知悼恨惭耻而唯逹之快是亦众民而已呜呼诚有内得之真贤而不幸在野适无必异众民之公卿大夫则亦忼慨老死于布韦之下安能俯仰取辱于势利之尘哉某农圃寒绪禀受孤耿读书为文辞不肯止于茍售则探髙究远以防圣贤之阃奥而笑讥谤怒造次遭蒙盖尝随俗应科举而不以为嫌也乃特以书姓名于富贵之门谒为羞岂曰能贤亦以不负古人云耳京师之朱门小而多者犹当列郡之旌防其大而有数者可知矣不以吾身之两掌周旋于彼而纡回刺促愿见明公某此来则非卒然者也窃以承平多士三尺童子皆挟进身之学而懐台衮之逹长养收成往往遂心顾唯所以履借异于汉魏以来贵显者之歩武则几希也其犹有负矣明公襟蕴愽大命世之豪而三十未仕优游下国文雅辉光泰然无不足之色一日抗言九关不頼先容而直取万乗之知遂与黄髪宰相均承体貌使四海含气倾想风采倚以为臯防稷卨是真无负矣向非有大过人者奚以致此若某之蹇拙何足以言道义之存然而所操特不謟之区区非日月而至者及今残齿未尽一识特起之贤可无骄渎之辱也亦可以言平生不失矣虽然尚有所患盖当天子未用明公之时某既能少知贤人襟蕴矣而愿见之请乃伸于四海倾想之后使势利题评致疑于随俗纷纷也此鄙心所为自怜伏惟明公肯赐亮察知其未尝自轻于朱门则明公今日之爵位非能使某去彼而就此者也如是而羣疑息矣某著作未成今所存者乃闲常应用之作适可观其言之工否而明公以为可也则献之屏墙良有厚幸以为不可则前所云云悉出所虑之外矣
　　与杨次公书
　　某顷年同诸生録乡先生王补之文其中送行序一篇道閤下于三礼之学用力敏强悉能考正崇义旧图以成一家书最后又闻閤下作极书以攟纠太之所不尽于是兴叹声以为茍于学事短阙安能遑暇于斯沾沾举人检韵商对偶以临效进取之文常若不及彼于先儒之业是非乎何有夫二帝三王之治嘿防而复行于世凡有心识莫不知之然则陈迹余文存与不存知与不知于当今世用何所关碍况于汉人隂阳星气律厯推歩之学而足讨论扬雄在时笑者颊辅已疼到今千载士虽间有读者而之道实无寸刻得行是以太三礼之书其度数是非不为进取人贪爱亦有由自但博闻多识先王之所以贵夫穷理则六合之内外茍可以为説者讵容不知韩退之称欲尽读人间所有之书盖非偶然之意农翁之善蓄稻也层藏累纳有淹二十年不发售者红枯自腐童子知其不任炊煮然而莫敢以不富谓翁则夫閤下之用心纵不能助功勤于今然亦足以对举人称富夫富非家常人有之事也则补之寜能不以言补之且不得勿言则某之区区方阙然而多识博闻能无赏叹日者防承閤下来掌敝邑之簿书私懐喜幸以为平昔之所听闻正遂亲见二书所至冀将得以借读而就讲之而不自知疎惰之因仍谒未及陈而閤下已赴台符之选愿往而莫之前于邑何尽自车马之去邑且半年矣虽不尝参奉神锋而传览閤下之辩论文辞亦既良多念二书已足传世而士流所説复不止此皆称閤下精逹老佛之书有底之论以备谘诹嗟乎閤下之富其遂不可极耶何其力之丰也昔者孔子门弟子下及孟荀王诸公皆无力于钩考继传数制之异同与夫掩袭星官厯伯之所失顾其有以易此则亦未易言耳今閤下悉能诸公之所不能而又收功于老佛则夫未言者某知乎哉知赏叹不忘而已自抚去洪次舍不逺方以拘滞不获亟造谭筵二书之讲求何时适愿况于老佛之论而敢蕲于侧聆北望下风钦悚钦悚
　　又书
　　某惟閤下之所有足以从之讲学以助多识慱闻昔者奉书言之具矣念之勤谋之乆卒不得焉命也自过钟陵始获奉拜风表而从容承论不克乆次北浮湖波并到枞阳私心叹慊戚戚不自忘已近乃蒙逹理者相宽譬焉其言曰学非名数不立乎应曰是宜知耳即杨秘书罢今官遂髙超逺往不可望见乎曰未可量也吾子之乡人事学者特吾子乎曰五百人也知杨秘书为可贵者谁乎曰罔不然也然则从之者寂无人乎曰否苞槖就洪而师事者四十人矣曰若是吾子可以勿忧以叟闻之器不大者响不洪求之诚者应必露未有拍麝而香不渉涧而足不濡者也信以秘书之才俊温良在秘监中不失知闻可语士矣而子之乡去洪三百里士五百人并知秘书而从之游者有四十人夫四十人者之为是行岂悦其声容跪揖而从之耶必将有以求益矣彼知以益为请则杨必有以应之以克副求杨之道者自今满子之乡子可以傍观窃听得之如其反是也吾为子乎可吊矣今何戚戚为也伏惟閤下有乐育人材之志又当推仰之资开明道逹投迷以悟则区区南城将多学者如某之愚或亦有望以不为逹理人所吊岂任幸甚谨布襟私幸察幸察不宣某顿首
　　请见李宣义书
　　今日防内财赋充羡中外帑积贯粒朽腐弥漫相因宿史老府之所褒叹以为承平以来未尝有之可谓富也威械壮旅云布营壁且作且増训练之精诛赏之明黠羌悍敌之所疑畏以为和好之世何事尔也可谓强矣然而丁黄之籍月益户日益名比方盛古曽不啻累十百倍而晏安之俗未大成憔悴之志未尽平则是民安之未至也夫为天下如黄帝亦足矣而书传其事不过国富兵强民安而已以今廊庙之吁俞精鋭十五年间该通委备坐致富强如此而民独未得其安则惟贤才守令稀罕故耳无土不家民无位不置官西北徼乎彛汉东南穷乎海峤郡邑相望如晴霄之星见而谘访其人求无屈恨则百不一二焉以为髙材美质不容世出则蔼蔼多士之时其三光五行将非今日之天地中间乎以为搜防委任有所未至则褒厉之玉音荐之论牍屡出交上岂其皆虚饰伪报乎使善评理义之士考镜于此则亦有众人常多君子常少云云焉耳盖尝闻之古者道徳郅明之代其法度既立则有以使人人自尽也其人之才有所不逮犹得勉强以成其务以不为旷瘝使民有所依倚也后世此道防裂而士之所以自养与自期莫非茍焉则入官之计主于丰亨利逹而已自非贤徳异才卓荦挺特不淹于流俗之习慨然以忠诚为己任则休声和气何以有见于聚落之苍茫乎于斯时也有身有家得一日濵近于休声和气之地既可以庆幸又况乎居防作息三载于其部乎某困穷无所可用者独能推防贤人君子之用心自閤下之屈于敝邑于今盖垂两月而私窃快忭乃至居行梦寐之不能忘夫区区一布衣亦何所不容哉以为四境之内奸诈遂息善良遂无患则百里之安非细事也固为廊庙之福矣是以不自知其咨嗟慰悦之深也夫求閤下之所以贤观閤下之所以得民亦岂如天鬼之不可测度必有一言可以尽之则忠诚自许焉耳推行明智以听断于事物之际而操心耿耿未始以一邑为不足屈我而芥于胸次此之谓诚古之人所以深山天下无适而不自得常不失为圣贤也夫道与之貌天与之形人与之名其中不可揜者至诚而已使閤下而得志愈尊于此位则民之庆幸愈广大而众多岂唯一国固将兼及四海矣盖贤才之所在称慕于千载之上而不为乆重趼于万里之外而不为逺以南公之不佞而卧于田庐乃得与为閤下安静之民岂可不一识贤人君子之顔面而闻其绪言乎非不知布衣分邦君之庭为末俗之礼也以为读书想象风采之不足不若渉末俗之礼以遂识贤之志为轻重有所措也夫是以朅来谨伏署庑唯所以命
　　上知县书
　　士尝叹悲以为见贱于世夫世亦安能必致贱于士哉顾忧所以为者或非士而已矣道有内外而势有崇卑此其所以为世今惟学而无所得于内又何望贵我者于外而必欲有得则望固不足以言之而势之所居又自有常何足叹孟轲子思穷为布衣所过之国争餽而竞礼直将以为君师而二子当时于餽或却于礼或藐此唯其负所贵于内故耳及其势在宜屈则虽州闾之走吏操檄而噪于门其必悚遽摄而从之岂不以我之所得不足以废彼势之所崇欤今夫以士自名而其实或未有以彷佛昔人之毫末然而乌冠素袖相望持谒皆足以抗礼貌于势位之前夫专谓之不我贵何哉特未之思此而徒缩缩乎惭且病者皆不足以语为士之道而其叹悲亦自苦耳安能动世某不佞少而愿学长犹未之有成是以未尝轻望于外亦未尝不以孔孟为之依归昔者先人有户于此邦而生是寄焉则据之以为家方縁贫苦之故未免随应举觅官之后则虽食无田而栖无山犹不可以舍而之他也又况乎坟墓族亲实存此地哉伏承执事以贤来宰而聪明详敏之器韵方将发仁风徳政于兹思同邑甿均頼涵养之赐不敢自匿而不参诸生以进拜堂下称庆幸于为贤大夫之甿于心实有戚戚也若夫叹悲之与见贵皆所不以为意惟左右亮之而进退焉
　　与傅公济书
　　公济足下羇旅无恙一别八年无由防晤思慕悬殊音尘遂絶间者人自西归能言动静闻颇近利伏惟庆快早嵗参陪防集得观辞诚何尝不以名教自居相期恳到没齿以之不谓一客邉方遽防本心割徙情爱轻忘坟墓二亲白首孩防满室只字不寄逢人不问嗟乎公济乃及尔乎庸众之人不讲文墨不师圣贤然其骨肉天性各懐种类抚循依聚今古无变寜有齐鲁门徒三试礼部志取爵禄临涖小人而肯防裂家累了不顾省古人有言青出于蓝而青于蓝氷生于水而寒于水公济日交外蕃辄亟过之能为世俗之所不为青寒逺矣公济岂以故园贫素不足存活乎则父祖宗支嗣庆緜衍非不足也自公济辞乡以抵今日朋防零落死亡过半人老多慈陌路犹悲寜公济固无恳悯耶若刘氏妇翁夫妻继逝尚无幅纸以申吊问则于他人不论可知嗟乎公济亦四十矣岂其未能不惑乎其亦放而知求乎身无李陵之罪又无苏秦主父之怨而甘心异域如处清都古人可作公济孰与女当结褵男可就学公济弃之谁宜收之祖夫人九十尊公亦七十有六矣父母之心养老送终天下一致公济非无五内而不以此念是独何也客有诵公济矢死不还乡之语者曰身可没魂不可归嗟乎公济生于空桑者欤犹宜有抱哺之情也忍为此语闻者酸鼻仆不佞黙观公济程躅自惟不当更以故旧奉望然尊公相过睠睠在谈聊申憃言以备切偲听之怒之唯命而已公济勉之吾言不再















　　钦定四库全书
　　灌园集巻十一　　　　　宋　吕南公　撰书
　　上运判书【代鲍乆道作】
　　昨者再奉防符督以进所着文上中书备差择充学官事自初承命至于今日思之勤矣而终不愿应者未能无説于此盖闻士之所以善于行身也以其能不近羞辱而已矣知夫羞辱之不可近而求所以逭之则誉不足得而咎无自来往者某惟势未容于不仕而义又可以出也则持诸生之业以干有司之见收干之日乆至于四上礼部而三黜乃得一出身为选人间尝内悲以为虽趣时天下之所同然自道而观之则彼未之信而我尝请试彼未之与而我欲以取是皆得辱之道然则某之所近不已数辱欤数辱非所宜堪此又惮恨平昔之无能少逭者也今夫庙堂之虑将以致风化于同文而推择贤才司其教养此其意岂不甚善頋被举之人犹有不宜轻动者举未必信而信未必用也夫合聚数百口之辞章而待一二人之去取此其与应试诸生岂能异哉就如见取或不足贵及其不取则是三黜之辱复増为四岂所堪耶幸防下局得居明公察临之下禄以养亲官以庇身行法以俟命可矣践非所宜以近旧辱正恐一日自悲之不暇所不愿也焉能知其余图所以行身不失于善而已伏惟仁明当赐矜谅
　　与汪秘校论文书
　　往者辱示勤勤之意使以鄙文进礼几席承命既乆冗琐未能即呈乃今不免献矣犹愿以言尝于左右盖所谓文者所以序乎言者也民之生非病哑吃皆有言而贤者独能成存于序此文之所以称古之人以为道在己而言及人言而非其序则不足以致道治人是故不敢废文尧舜以来其文可得而见然其辞致抑上下与时而变不袭一体盖言以道为主而文以言为主当其所值时事不同则其心气所到亦各成其言以见于所序要皆不违乎道而已商之书其文未尝似虞夏而周之书其文亦不似商书此其大概若条件而观之则谟不类典五子之歌不类禹贡盘庚不类説命防子又不类伊训至于泰誓洪范大诰周官吕刑之文皆不相类也盖古人之于文知由道以充其气充气然后资之言以了其心则其序文之体自然尽善而不在凖仿自周之晚六经始集七十子之徒虽不以诵经为功然其尊仰孔子盛于前世及孟子荀卿相望而出益复尊孔子而小众家故秦火既冷而汉代诸生为辞不敢自信其心而曰我歌颂帝王盛徳与夫论述世故皆出入六经峻有师法不可庛纇此西汉文所以见髙于世而东京以下学士不易其説也虽然亦其説如此刘向之文未尝似仲舒而相如之文未尝似马迁扬雄之文亦不效孟子也张衡左思等辈于道如从管间窥豹故其所作文赋持扬马襟袖而不敢纵其握自是文章世衰一世几于童子之临模矣繇扬雄至元和千百年而后韩栁作韩栁之文未尝相似也而前此中间寂寞无足称岂其固无人其患起于不知由道以充气而置我心以视效他人故虽劳犹不能杰然自立去元和至吾宋又数百年而有欧王之盛宗其学者文辞往往竒特然至今者又已少贬盖文之为道由东京以下始与经家分两岐其起于气不足以序言之人耻无所述因乃琐屑解诂过自封殖且髙其言以欺耀后生曰文者虚辞非吾所取吾当释经以明道而已疲輭人喜论销兵是故相师而成党嗟乎从之者亦不思矣夫扬马以前文章何尝失道之防哉今之学士抑又鼓倡争言韩栁未及知道不足以与明不如康成王肃诸人稍近议论噫又过矣夫所为知道者果将何为必将善于行事而有益于世也不识康成王肃之行事有以大过人乎如以为行事因时难相比责则所以去取重轻者无乃谓学经贯穿众説难于立意成篇乎是又非吾所信且天下孰有能饮千钟而不能三爵者彼解诂章句三爵之才而已陆澄非不能説经而当时有书厨之讥此足以见为文难于解诂夫使韩栁为澄之解而有不能乎彼韩栁者盖知古人之学不如此是以略其不足为者精于其可为者耳説者又云吾不论説经为文之难易但经术明则道可行吾故趣于此此亦不然夫康成王肃之时大乱数百年而后止此时学者岂不知宗本王郑经术耶道何以不行也孔孟以前学者未尝解经而言治者毎称三代且先王所谓明道者岂解诂章句之谓乎后人欲追治古经而按此以进焉吾不知其与捕风者何异矣天下治乱有常势也儒者之才不务见于事功以助为国者之福而希世沽名茍为家説以乱古书自称髙妙此何所补陆淳岂不明春秋希声岂不明易祝钦明岂不明三礼然此徒于当时治乱为有补乎否也而后生方倚此论功不自信其心以思自古文学道徳之变而更纷纷轻视文人且文章岂足为儒者之功即能之固不必恃然解诂人轻之亦错矣是饮千钟者不自以为能酒而三爵者反笑千钟之醉也某不佞少年时浪事慷慨欲以文学自立二十有余犹不得其绪以为能事止于时文而已盖至于二十四五然后克有所见于列庄见道之书于六经见道之训于百家见道之所以文而文之所以得于十八代史见道之所以变沈酣而演绎之窃以诚心自许私尝以为文学之事虽使圣人复生不得废吾所是而遭时不偶有前之云云天下滔滔未易同志唯当勒成一家俟之百世焉耳秘校才髙而识敏亟从时俊之列超防入官而问学淹该如不自足方用谦屈乃以及于鄙文且某何敢爱哉但窃有所疑者当今文与经家分党之际未知秘校所取何等之文耳若尧舜以来扬马以前与夫韩栁之作此某所谓文者若乃场屋诡伪刼剽穿凿猥冗之文则某之所耻者往时尝为之矣然未尝以之比数于文也譬犹羙女时花细丽艳妖朝盛而夕衰焉目虽偶防不足以为荣观必若黄河泰山峻厚髙简浑灏奔注与天地齐同而日月不能老之者此某之所以究心未识所取亦在此否旅贫而力夺心气有所不专下笔超超或未了意秘校取之在此虽一言可以致亮如其取之于彼则又何言谨録书陈正事以下若干篇以复盛徳惟试览其如何苦热烦汗书不状心
　　上时相书【代鲍久道作】
　　相公閤下某窃惟之天下有慰悦不在乎分之必得而志之益通自足以为难逢盖儒学之徒吟思文字之间识见经纶之方而轩然欲以有为于当世者古今有志之士宜其不少然而必得有为与为而克成者抑几何人顾令有为而必成亦自天下之福耳于有为乎何有要惟帝相君公获任所在当必如是乃为得意而已彼夫不在其位者何哉然士无用不用皆知以太平为心则虽草茅之身岂能无意于当世自昔庙堂康靖而八表晏如势有无穷之宁而计无一日之患可谓盛矣而于此之时人懐一不急之言野兴一自得之歌有沮而止之则悒悒不快夫志之各通者果天下之慰悦欤而分何足以言之某顷以布衣诸生同波仕进之业其于世道亦何足以当损益之毫毛而窃有志焉异时名忝一官更从趋走之事尘劳偃蹇固应无所复望而于今日若有所喜者岂非大人君子有为于上而下之无用亦犹斯志欤天开陛下登倚相公于四海喁喁之际而兴除大计一将刷荡有源之而扶殖甚大之功若今制兵悯农用义正恩以材考官察刑书革贡举皆先代名臣所不尽明或虽明而不敢为者而相公既果为之为之且又垂成也但令当今剩有可大用之人不过敛臂称是耳若某之不肖力不能効戈殳以助扬不战之威名智不能精计算以翊弼制置之权宜故平时所工唯在于先王之遗经与诸子之传言而今也英竒辨正之士又纷纷而众起则某者果不足以当毫毛之损益哉然尚有言焉盖闻天下之治必成以嵗月之乆而君子之行事非持之以泰山不移则志不立以唐太宗之明而辅之以房魏诸公然终贞观之世犹有可恨处假如当时沮惑于封伦等辈之言则安可知故今日之必致太平不在乎有为之难而在乎持以不移而俟以淹乆也凡人之识虑多不得齐同所以相为是非往往未定方汉武留心匃奴时朱买臣卫霍之徒九十其羣翕然賛之而汲黯公孙独知以为不韪及其拟议封禅则倪寛诸人倾意称善而卜式专以为非不识为当时人计者许谁者是且定谁者非耶毋亦各顺其识见所同而已矣晋武伐吴吴主具舆衬而廷臣犹有乞斩张华者宪宗取蔡李愬已入元济卧内而东方诸侯尚飞章请得罢兵故夫论议之异同何足防依要当察夫事体如何而已矣今之天下治势垂及如此而论者或以为言愿相公之勿动以就有为之福也且夫天地之间五情所以不异者唯人焉耳则小人臆虑何尝出乎君子之所知然为某者必区区于斯言盖亦愿通志者欤譬之不急之言自得之歌闻与不闻曽何足道然而必欲者幸上之人勿夺其慰悦而已伏惟赐亮
　　又书
　　某闻君子所学当博矣而其要不出乎仁义仁义之本存乎人之心而充积之盛得以立天下之道大之为王者小之为匹夫无加损焉学之于仁义岂不重哉自古圣君贤臣其所以相訏谟暇豫寘天下于熈平而儒生亦以隠约之身扶持此道使不防絶者其事业可谓神明矣然语其立政皆不过广吾爱以立天下之爱尽吾宜以厎天下之宜如斯而已耳故夫仁义者学士之心所当汲汲也自始学至于终身自知之至于能行百日放之而一日由焉则得为善士百日由之而一日放弃则又入于小人某之不肖有闻于是乆矣窃尝自思以为道无所不可致唯其得势者致之于天下为甚易势之所得行无小大之间惟其才全徳备者为无难方今之时有命世者出乎则足以勿论尔矣必如势不在于命世则我何能知知求吾志于仁义而已矣自试于场屋以至为法曹旦旦以是诵之而遭会亨嘉亲见相公登庸其经纶措置莫非治古之能事而前王之难过者也则以书先容于閤下且自道其慰悦曰愿得持乆以俟化成勿为异议之所沮夫某岂专病谀者而然耶以为今天下之望颙颙于熈平而言者或无益于行行者又无幸于成则道何自而立化何自而成我知慰悦与愿持乆焉所以志于仁义而已矣不虞事兴虑外防阁诸公乃以固陋之名上闻谓宜备员教学之一官而诏防下临使陈所业决可否于有司是举也某所能堪耶徳不足于有闻才不足于有为何修何仿而取名于师资名出乎此矣实将焉责哉是固某之不能堪也盖惟学而不仕则无以逹乎义也则某之所以在小官而不自以为不宜至于仕而不学则亦岂某之心唯其所言所行未之能信而遽将仕以教人则于义滋无以逹之义无以逹则不敢茍进焉某之志也伏惟相公道徳全尽当大有为之世得不世出之君周公以来所未之见若今辨材任官各当器能大者制权而小者役职治化之序凛凛于垂成矣若某之愚尚何所效尚何所论然而鄙心所汲汲知所悦愿而知所不敢也则犹不为放弃仁义之小人以辱盛时使今天下之士其徳优于某者被用而不得辞则世已多士其荒庸固陋比视某者又不敢妄进则庙堂风化之意某或不为无助伏惟相公矜而勿罪谨布区区以尽愚忠
　　上执政书【为人作】
　　相公閤下某尝闻之为士之道有二患而罪恶不预其间唯其力不能学而才又不适于用则皆足以自患其身二患之不免焉皆不足以践人之形而充士之名然则小人而已矣小人矣则罪恶何足以少之故论之世以观之士则平学不力之患易而平用不适之患难何以言之盖今之士其学有非所以学则或不足谓之学此已甚矣而上之人又正因其术而定宜收可弃之名于偶然忽尔之间虽屡弃亟收何足以标题彼此之是非哉平昔之空疎一朝之合格则得以陵厉资迹于显设之涂虽知其学之犹非亦不足患矣若夫効官掲职则必有其状文不乱法而武不犯禁大者知要而小者及务无崇无卑无乆无近无繁无简壹当有以慰塞乎人之期望是乃可耳十年领要任而利泽无影响三月亲一局而理道得以称此不亦才用之所露欤宜称而莫之称名可任而实不足任焉使若人殊无心气襟灵则姑置勿论必如未至于此则慊恨媿耻讵有已时某之所谓学不力之患易平而用不适之患难平者时固然也自某之少承父师之训励日为求进之事艺以幸于一时既例荐于乡乆遂得第于廷亦有年矣頋惟平素之所治已不必问然由入仕之日奉法律只教令窥寻明天子贤宰相所以缉熈经济之意余力习耕战书相方畧谋利病以辅养不敏之才而备当途顷刻之指顾虽知浅特不敢不勉亦至于今者而犹不见取于在上之人尚不自抑于无用之场而区区更复有言于台屏之外焉岂亦有説盖闻人之功业所就虽各因其才智之小大然唯其有事则愈足以见其所收譬犹丰宫巨室之已成小大负畚箒备洒扫耄翁坐阃下司谁何便为安家于此之时虽有工师百身无补于参涉及其嵗弥而舍乆有宜修必葺之势然后匠石辨材弟子运斤陶叟眎覆甓夫详甃丹手漆人交臂合声各致其能乃见所功故当天下之无事也内外羣司因循轨检无不可者虽至有大所负于功或未易图至于治具不得不事更张之际则寸片铢勺之能其于入用皆所庶几伏惟相公道徳之望朝野一心倚之隆平周公以来所不得拟方将器使才类俾无不伸代腐以坚涤汚以清以烁前光以尚后声以还二帝三王之盛如某之鄙才纵未能大固亦有志纵不堪为之工伯觊将备诸其徒愿尝效焉无状而后已功业之盛岂敢言之至于或免不适用之羞而少平为士之患则荷相公之赐无有涯量伏惟髙明矜而亮之
　　上参政书【为人作】
　　谏议閤下夫知人与见知于人古今莫不以为天下之至难而某则以为二者虽然而未若知人而有其势与夫见知而会其时之为难也何则夫所谓知人者亦小人之事頋必有君子然后可以责此云尔以君子之事君子而曾以之为难乎彼小人者于己尚不自谕奚暇致察于人若夫我未足以取知而固以望人此真不易但士之于世其才能各有所适则亦不必全尽乃始必闻是则凡见知于人者有以可知而知则谓之以义有以未必知而知则谓之以命有义有命兼以俟焉果不足以称难于天下哉昔者顔渊见赏于孔子而生不免于贫贱他日身死则从之乞一车以为椁犹不可许淮隂侯绍介萧何一旦坐诸将之上而人主莫之违夫四人之圣贤文武虽不同而其所以知之与见知则不异然且一终穷一速逹者孔子之势不足而萧何之势足顔不会时而淮隂会其时故也夫势之与时其所系盖如此谓之极难岂不信然自某之得仕于今十有八年书吏八考而犹未出于州县前年以常调诣铨阶縁觖慕望拜左右则容显受提挈之赐于舄履之前内惟无状岂足以上汚髙明君子之门身非韩侯顔子之器而承值赏防冀或似之岂所谓以命者欤兢悚犹未定会麾幢出向太原盖尝自悲以为区区之命岂果无幸于吾公欤叹辞未几而閤下既受召节及今之来则閤下实坐东府某是以欣愉夙幸思复倚于门墙也窃以当今庙堂之论一新天下之政政之纲维既尽举张农刑士吏科任其职职足其人事且成矣其尚奚言抑尝闻之太平之用士才无细大之择唯各周其器之为宜任无始继之异唯可其事之与委若今之大务犹在二邉蕲安而未之全筹谋指顾利用感奋某诚不武愿以犬马余年尝展荒穷之力于有为之秋庶亦自勤以不辱髙明之知伏惟閤下徳业之盛方将形于乆大仁明所烛何隠不彻何防不彰若某之愚岂俟陈説乃以卜宜知与否之如何谓今閤下之势正某所以取会之时惮于极难以重无幸之悲是以不嫌于献欵即防矜亮何望如之













　　钦定四库全书
　　灌园集卷十二　　　　　宋　吕南公　撰书
　　上提刑郎中书【代人作】
　　某闻之君子之道有见于退而终无意于进则虽天下之大不以闗乎已如其心未忘于有用之境则一身之行止尚不得不借资于人亦何言天下哉葢尝观书见唐虞之盛时其世道已隆其治具已张上之人孜孜以亮功若采为务而百揆四岳亦既在善而宜同矣而巢许之徒方矫然以立异于是背睨而掩听疾走而避逃以为是笑而可羞求若人之心葢以箕山颍水为无尽之乐耳顾曽佥举之涉虑哉士唯识愿不必于均壹是以咸熙庶绩其必以人钦俞试命黜置之所系则下之所扬岂不重于上之所咨且以共兠之无状而不决于弃斥虽以舜禹之贤圣非由众与则未防出于羣工又况乎碌碌之庶职欤举知之所以重轻甚乃如此世衰道隐士稀勉勉之修而盛佻佻之习皆知奔向于进仕之地而不思人之谓已何如也而己果不为人所信求者不以思而应者不以信故举知之风自此寂寞而无闻矣士而不幸出于寂寞无闻之后其行若止亦知奈何必能遂志于退藏则嫌于未在中道将以区区于适用则必进之助难容借之母已焉亦有端我以俟人而已矣凡今之在于下者其路正轧而其势甚惊也位与言乖则事与力违唯乖且违此简书察责之所为惴惴而何暇望知己之人而举扬之虽然犹有说焉以为各占分所宜以自幸焉斯可矣葢仕而愿达茍有名于禄籍莫不念之使今仕而得愿之人尽已俊良则无所复议万一不尔则失所以防称而被荐者尚非各幸于分所宜乎一人真可而誉之者二焉众犹未允也一人未可而誉之者四则众既服之夫某亦安识若人之为可未可哉姑以时世之所同占而言之耳某不佞少而谬志于进故为进士之学诘曲于荐试者先后十载葢四覆于礼部乃克有成缀名于选科掌法于山川在众人中诚不自知某尝所蹈籍与今所莅领为果如何方思端以俟焉而幸出于不图前守张公与今守刘公及运使徐公皆有言于甄借自惟孱陋无所堪于进用而获助于此则始之以骇而继之以喜而中又自疑审以某之行身为真不足用欤则三公者何为爱之而不至于失措以三公之贤而措不容失则今宪司之重如执事者何特未以为怜乎是某之所为自疑也伏惟执事有才甚巨有徳甚明当庙堂咨吁讲求治道之时思有以网罗器使仿像二典之光英而亲承注委出振使者之权以照耀于江表其神之所达精之所察十郡之休戚良窳葢无不在术中者矣如某之鄙必有所处即蒙嘘及始末遂以成就则何但使某不见笑于退藏之徒必将扬厉庶职以宜已分使三公者皆免失措之讥焉敢布腹心唯实处之
　　上运使郎中书【代人作】
　　某以下才浪从诸生课试之后幸备一官守掾局于逺方而属当明公察临之下自以无状恐不能胜称事任而劳执事者之放斥乃不知大人君子恵顾所周存细而容愚委此不议已为厚赐而间更被以书教以所不能而又责之以其所见闻来访于左右焉嗟乎此盛徳事也顾虽不足以辱问然区区之心亦由是而兴感葢惟士之从于此世也茍未居乎顽钝不灵之魁则几乎而不有心于行事少而学焉长且试之夫孰不欲而禀今之法则势有所制葢上之人将大有为而欲尽宜于下下之人喜于所逢而思有以伸于上然或不能也何者位望之有分而崇庳之地辽则幸夫言论之协符事权之相与亦已鲜哉今以某之荒庸无所取类虽亦有所懐而志虑槃礴曽何得于明公之意外而于此过蒙谘逮焉将奈何而复之毋亦因今所欲陈而取鄙心之所谓尤足备用者致下僚之忠而不虚辱于明公之被及冀高明亮之伏见今南城知县著作佐郎叶谊端厚俊明有巨人之器姿其当官所试葢未显乆而事业趣致超然无流俗之风莅职以来事日以简而政日以优不察而详不厉而肃乡奸势害闻命而沮熄蔽欺悖盗之伍藏怒于讼机欲以犯死而不返者初从庭所得令一言而曲直醒解舞踊谢退而不俟刑平至于申饬所加未尝不本于仁义而无依违顾惮之思方其有所弛张虽有挟泰山疾雷之势不能挠夺于毫髪也南城故冗剧盛有难宰之声而某访之士民政理尽善近数十年来未见可与若人比者唯是往年蘓秘丞缄及近去吴秘丞审礼皆有能誉于此县然犹各有短处葢蘓君喜土木兴造故或涉于烦苛而吴君之政乃独不尽于理税科徭二者民事所先而缺闭如此若叶君之治则无得有是葢今时世所称为贤吏者多以其能奉法循令而已矣然奉法循令而已者果不足以尽吾叶君哉凡令之近民威可以使其有畏而爱不可以貎得也事可以心了而政不可以言辞善也今坐公堂临众务恬声暇气终日不形于喜愠而理道整整使环境之俗讙荣戴頼如倚父母非夫政以心化者其何及斯比以吏格当移蜀官既已拜敕则郡之士民相与惊起列牒愬于守公且幸其飞章请得终任以恱餍编甿而或人懐其初无阿防顺防之事即遏沮之到今叹者未已闻此邦之人无富贵老小皆拊髀怅惜譬犹严冬大寒方温席快饮而忽有欲褫夺其衣碎其座而覆其醪馔者孰不懔懔乎其忧哉昼阳夜漏修促以天未有可淹而返遽者今民之情牵于所爱也以吾令之行有日乃恐其即去以至于嫌恨景晷之不我迟留嗟乎何修而得此也某诚不慧行于天下未尽极广而所以见闻实无尚于此者且夫人才不易得而君子之器能必见于事为难与之间今南城之贤出此谁当赏之乎伏惟明公位任方振当大有为之秋公忠所达朝野所为矜服葢将收引贤类揄扬养导以备辅熙朝之光如谊之贤宜防省録且无使其居众人之后则非独长茂明公之徳抑足以称咏于太平之时拟之福禧古人有言得地千里不如一贤葢某之所以衔荷明公之赐也厚矣富矣即图忠报効于左右莫若称贤之为事故辄以是举为之先焉虽区区所陈或渉明公之已听闻者于某之忠犹无害也伏惟加察
　　与傅亨甫书
　　十七老丈秘书閤下伏承车马至自北方去国三年称遂成名得财得官跋涉无恙归觐亲庭银髪万夀井邑亲朋无问愚智莫不讙夸讃叹迎拜捧拥譬如买臣露绶季子腰金之年伏惟君心亦在优慰某区区于老丈下风知审颠末自以为最深侧闻今段喜与感并窃以往昔庆厯皇祐之间世路靖康廊庙大臣以洗拔文人为先务布衣起茂材因以至宰辅其下或为列卿至尤不幸犹不失禄养于此之时旴江之湄辞学渠魁声动天下者有李泰伯而陈汉郎与老丈为之流亚志气轩赫掩葢褒博物议钦悚率以显达奉期而天不契人都大落寞泰伯晚防收召俄亦死于郁郁汉郎不及脱布衣以早世老丈独存而穷悴无双艰危万态险不自济比过五十而羁防万里干戈戎马之地辛勤暴露乃防一命补吏于海上此岂足以为老丈之福哉黒头公卿秀髪御史回首恳然雄文好诗填委箧衍传满吟口曽是劳神殊不得力然则今日众人所以讙夸讃叹者见老丈一旦辉彩而莫知平素之襟蕴也孔子録诗有取于淇澳缁衣孟轲春秋亟称彼善于此不得于其卓卓则次而又次者亦所咸収顾不为充尽而已老丈之贤不得大行其志于当年而迟晚绿衣初随趋走之后较于汉郎则全胜视泰伯则稍过之若向宰辅列卿论焉葢欿然矣士之抱负出羣而遭遇不优如此虽世道有不相与而亦区区所为感叹也河湟闗陜旧事毎从纸上披见恨不如太史公周流纵览故都遗迹以快心目老丈留连其处日月多矣想无不熟于指画冬初去书社且展谒髙堂以谘世变迩日惟冀自重不宣某载拜
　　与傅商容书
　　三十四丈秘书閤下季夏极热伏惟尊动止万福往在城东幸得参拜行馆过防引接至于忘年出示所着易图口谈手防不爱再三某虽愚未能悉悟述作之意然恭敬徳美比之亨遇不啻百感嵗穷走洪都仲春却还旧山到今困于多故酬酢不支因亦不得驰送尺纸请问安否倾企媿负交战无已秘书风谊峻洁须向古人中求之流俗卑汚知与不知葢不足计某亦未超脱流俗方且与之同波而就中检校尚能商订文行不为众人好恶所蔽此一直耳天下之人不限古今皆以能贤望于儒者而儒者亦髙大其说如必允蹈及察其迹则不类市人者少矣农商鄙人眼不识字耳不贮仁义之辞然安其职分贪不至墨羡不敢窃虽甚劳苦不縁侥幸而布衣书生以士君子自号乃由少壮至于老死胷中扰扰不离嗜利矜名舍性命犯礼律而为之一慕十十慕百百慕千千慕万万慕亿亿慕句股夕桀力不必破虱而自许回天智不必卫足而自许穷神葢读周孔书之徒于六经之言未克躬行一句而开口即骂老庄方其骂时颇似不堕人短及察其迹则知足不辱知止不殆此八字者千万人中无一二人践焉此所谓稚子弄影不知为影所弄者也一语骂老庄尚系毁谤况终身讪笑者哉夫少而求仕进至垂白而不达亦可以卜其身之穷矣顾乃撑衰扶惫一歩五喘五歩三息趋涉长道以冀或近于利名此当世之人所同欲也于未必得者如此而况于可必得者谁肯舍之秘书三荐登科补吏大县一跌于寃诬盛年拂衣归卧林野不复动念亲旧敦譬诏防开示一如不闻被服饮食粗素薄淡不啻屠酤俚儿而安若八珍重锦鱼轻鼈忽兎防猘吠相因而进而防受理遣不为之变考经论史日作清诗取次胜人而不为时名此皆千万人中未易防者也而秘书以为士固当尔夫流俗何足以知哉夷齐不经仲尼评品止于蹇拙饿夫而已李仲元见知于扬子而人更置疑近者吴孝宗能为出众文辞而邦人呀呀谓之可怪至信都公以诗褒赏然后笑者口吻乃敛士之蕴借包蓄惟求名实相副而外誉不惟其实徒于名故世俗纷纭如此秘书风谊岂以有求于世而为之哉某所以叹嗟切切者感古人而已矣亨甫新慰逺归想旦暮聚首吟笑之乐良不纎细漳浦三郎乆不见消息不知有谘覆上左右否某坐山间亦漫销日夙闻东岩幽名尚未投足冬初思一往并得上谒户外起居全望珍爱谨奉手记不宣
　　复傅济道书
　　昨许秀才经过连得吾兄夏中两书伏闻官下诸况平裕太夫人夀康不胜延跂之思所示古律体杂诗一轴辞致良佳如白云村篇殊有作者之气视今日之赋讽胜前逺矣方又屡进不止则古人何必独能哉闻有解周易及论语孟子文字甚善虽未得借读然观答徐生书可见别来道学所造虽然济道用此趋时以致及物之功业则可果以为儒者功业正在乎此则吾恐未也古之人有大勲名不少顾不必皆能解经而善解经人亦未必利泽当世汉以来学士可按矣葢古之所谓学者非汉以来之所谓学也孔子所繙之经天人而已其言虽有详略要之可以心通理察非有虚荒诞幻凿无出孔之致三千七十二子所以服膺不舍而终无事于传注者诚不以不晓期后人也孰知其后日解日昧如淖涤块而为之者转称第一难能且争为者相望乎哉夫一经而数传亦已足矣终之又有防释则滋足矣贤者虽不见此当自晓之愚者虽尽读焉犹不可晓也然则汉以来经师徒以口耳乱学者之性灵耳如使其言具当则后人何必更言之如使吾道不失于圣贤则何必専以说经为效此始为传者之过也今之人有心智可以通理义犹昔之人也彼后之人亦犹今耳今吾不尽信昔人所言则后人不尽信吾言葢可知矣不蕲力行诚身而以唇舌纸劄相乘此争为者之过也吾尝取譬解经之家正如水乡渔户方其垂纶合纲而有得也轩轩然见喜色似他人莫我若者不思自古习渔之人屡得此也及其挈而之市也茍售而已不计人之贵否也故有以昔人之陈说为吾之新立者有以众家之同辨为吾之自得者呌呼而逞诧突梯而希誉欲以厌服人心而反自彰其寡见浅闻其可怜如此往日宋咸注周易自以无比及欧阳永叔取郭京说照之然后论者笑咸为盗翁虽不笑者亦曰纵咸不盗京孰知京非盗昔人者乎是则宋郭之所负未有以变王韩之解而徒以取盗名于世耳士诚欲学经用先儒所说而发我之神明见于行能可矣先儒虽有短何必力毁我虽有长何必人不闻夫传注能致益乎哉则益宜不小矣其书既多故也嘉祐中诏求遗书其解经家学名存而书亡者毎经数十家而新唐书艺文志所録解经之书存者毎经亦数十家夫未尝尽见古人书而遽以我为独得也其诬孰御今日解经人极多大槩不出于介甫之书与皇祐以来题府韵类无异也先时王补之解论语众甚钦仰俄而皆曰是得之介甫云耳然则为补之者孰若静坐熟眠而听介甫自说乎介甫未尝不开说也则天下之士茍已心服介甫何必区区各鸣喉吭哉仆诚怪为之者不思也或人谓彼非不知可以勿为然不为则无以合世故已显者以此示其可贵未显者以此希其见贵呜呼若是则滋惑矣夫今天下之待介甫不过如周孔耳周公至显而作六典孔子至穷而繙六经然当时无人效而作且繙者虽传解之文皆不为之而何害其服周孔乎如以为直希利达则不必更称深知道徳性命也济道未三十而得官在仕途以材敏见知于上之人地虽单平而势亦利进今所为书特以抵当路大官趣为教授直讲可矣如盛心初不为此则吾儒功业当重思之济道不信吾言乎请约自今十年逺至十五二十年间视今日解经诸书具传不熄则吾饮墨甘罪可也萧统所集缪多而是少如王俭任昉之作秖以汚人耳目济道读而择之老氏师资之论可以为喻矣新诗继有作不吝寄及幸甚幸甚













　　钦定四库全书
　　灌园集巻十三　　　　　宋　吕南公　撰书
　　请见张太守书
　　布衣之侥幸乱礼也为日盖久治古之时道德致明而上下之分正贵者必尊贱者必卑无所容于轻犯士之未命者有庠校以观其才有物论以品其行可献而官然后宾于乡老其礼甚严其义甚修人虽欲以跬步逾其涯分顾不可得至于后世此道稍隐则唇家舌户挟其放僻欺傲之智以游乎羣争汹动之间招权而害势纳安而出危使夫在位之君臣一以宾师弼相处我而在位之君臣猝亦无计以杜其所犯盖卑者之有亢于尊自是启矣人之心盖有未足于得而妄于求者是以益衰之俗相与趋于其谬而一入于侥幸之乡无忌惮焉由今之习有毫毛丝粟之得者则矫矫然急人之取己至自洗拭必曰古之人固有被褐而交公卿矣且命虽足俟我何能自滞于斯而本无知者又嚣嚣然游于公卿之门亦曰遇合时耳礼何足遵又其甚也则假窃文辞沽誉乞援以羣行于造请高之有天子之相庳之有道使州侯其门无不可登其庭无不可分其礼无不可抗也侧卓其冠斜曵其衣执刺而怀书九十其流以幸上之人莫余察择而上之人果亦不暇察择亦曰士而已矣周公尚且礼貌今何用靳靳为哉而布衣由是益不逊平参直诣一不得愿则大者醸怨谤小者藏忿恨至于得愿则固未尝揣己之为何如人也呜呼此其儒者与曽谓儒者而果侥幸以乱上下之礼乎论昔之贤盖莫贤于孟子而孟子则曰礼不为臣不敢见诸侯孟子之于诸侯虽或见矣然而未有不由于义而出于礼今惟贤如孟子乃可以当此耳而果然耶其未必然也先王之治盖未甞不以贤贵行成然后宾之夫岂轻士而不之重哉举今一郡之地广狭所不可较而以进士名者动至数百人数百人之中其不敢希礼貌于其上者少矣谓数百之人皆贤皆可宾吾终不信而已矣事惟有此是以知其谬者常至于恻楚而形叹虽然叹而已矣欲遂矫而夺之夫岂容易哉不容易也则有不欲与不敢焉而已矣往年陈烈居南闽愤世途之浇薄则一切躬行三代之礼思以庶几革正然烈口一开步一迁而笑骂之声暴于风雨夫欲革正悠悠既乱之礼于卑贱已亢之后岂不殆哉古人有言千人所指无病而死今布衣塞满天下业以侥幸相师而为人上者又罕暇于察且择焉则屡叹之家非不欲与不敢而何所处某亦布衣之士于古今之变既幸知而叹矣而今者亦未能脱迹于郎中典谒之前岂所谓不敢者欤士惟无衣食之忧然后得以安行其可愿顾犹不欲戾众以撩其怒今也饥寒相迫资文学以乞借于人而敢戾众以自危乎哉故虽某之不敢亦郎中之所宜哀矜者也郎中以文学取富贵其声华势力足以表率衰俗其教令刑政足以弹治所临而犹降屈州侯之重以礼貌诸生其亦不欲靳靳于礼文已犯之日与是固某之所以望哀矜于左右也某少疏愚不善学既长更束于贫穷而尚从道德文章之后聊得所见亦冀乎有成郎中不与之进某固无所谤恨与之进某犹熟自知量伏惟髙明下亮区区处之以非侥幸之徒亦已幸矣
　　请见蔡太守书
　　郎中閤下古者谓泯泯无所闻知者为民而于民之中命其问学才智足以事上者为士则士之为人名品异乎众矣方其取之也有俊造进之序及其任之也有中下之等阶而升之察而责之德益进而道益充则自士而为大夫自大夫而为卿为公贵于是乎尽极而实始于士且孰有轻而贱之者此周已前所以有治也世稍下衰而教非所教养非所养人各自谋而理有不循义有不由然后天下为士之名多违其实贤者羞与不肖伍而不肖亦诬贤者为不足用羞者未必显而诬者未必晦也于是混行杂居口舌沸腾而上之人始疑士而恶之矣此秦以来所以有乱也夫人才有所长短而事待贤而后济有识者所共知然士有见贵与见贱世有称治与称乱则亦岂特君师之过哉学为士者固有罪矣不足以为士而不肯为民已未有一二而治人以十百持此以干时且焉徃而不露其底里底里露矣而犹窃借声彩觊幸际防嚣然耀与物相伤呜呼罪宜谁属也士之名既不足信则又变而谓之秀才盖指其有以过人者云尔而秀才之名益不足尽信波流坂降日滋久远至于近世则甞捉笔吟哦摹写文句者其自列于公府皆曰进士而题号于民间皆曰秀才髙冠华服秦楚一概孰能辨之亦曰儒者人耳金有不离沙铁有不留矿夫何必审究姑听之而已矣万千百人各兼周汉之贤名而至不能免秦之所疑恶此其果有可辨哉有司按言而不暇详行则去取偶然而已邦君大夫之势可以详按言行反曰非我职也彼穷达有命而进退因有司固非我职也是故君师之任与学士之名俱丧其实虽有不防者已如晓天之星宿矣日者郎中以仁厚端平镇抚此邦歳既再满而某不赀之身幸在照临之下可得参逐诸生尾末以望拜堂阶预闻议论以警补所阙然终未敢者岂専为异者哉单平特独无以杜混杂之诬则为士之实有时而未信于上况当不必审究之日纷纷造请于守将之门何所云补即勿往焉谁以为问此某贫贱之姓名所以重烦典谒也虽然以郎中贤德之所存过听之所受明察之所及固不俟终日而参观毕亮矣方又久以再歳之镇抚则郡邑之人才长短何以隐遁但今不事进退耳按言详行未必脱然无意也夫自治古而言之则不为臣不见诸侯非罪也自后世承俗而言之则众皆先而一人独后有不免于訾矣因从俗而识邦君之面何惮而不为此某贫贱之姓名今日所以辄烦典谒也若夫宜为民宜为士名实之所应虽不敢望犹愿郎中诏执事以疑否而定赐见焉谨伏旌防之前俟命
　　请见叶太守书
　　今之公卿大夫莫不接士而士有不愿于其间何也得非所接不在至诚而所防接者有不足以居为士之实乎闻之李唐以来布韦所以造请达官其事极卑其恭极至失已踵门不敢期必见得见则不敢数数往一言之酬启齿之借更投文以称谢其屈如此然士不惮且未尝以为羞则贱有实而贵用诚故也遐方寒人徒步蓝缕以入京师久不过十年必因文字致成名遂享富贵惟其所有如何焉耳羇旅之卑恭终身之行志何惮而不为方今内之二府百执事外之牧守使副下至一命之吏率门有宾次承俟谨饬白衣朱紫羣行例进茍纳谒焉未有不得见者虽数数焉无拒也顾其相与无恳恻之诚则亦纷纷徒劳而已以儒自号而行不若市人谓之才俊而笔语比俚儿献诗书上名刺非其可则以为苦海万一仅似或曰安知不以假窃来乎其相位待如此所以有不愿于其间者也古之人以十室之邑为必有忠信而今郡国广大进士动至千百乃无鲁邦之一人哉自其在势者不加察择徒不吝于礼貌以收接士之誉而士之实否何以明之彼澹台灭明徐孺子司马相如王褒之徒亦幽欝自怜而已矣郎中以才学起家致官郎位据古侯伯之任既贵重矣适屈于此而治效余闲特有接士声名与之分庭抗礼者凡几十百人矣髙明之鉴以为可用至诚待之者又几人耶毋亦泛为位待以行谦厚之德乎伏惟盛心宜不止此某不佞耻为世俗之儒犬马之齿三十五矣盖尝愤叹士无以取信于人而虚伪相与拜跪往来非荣幸也故再三至京师经由郡国不啻十数未甞以名刺轻试于朱门诚恐其未必察择而徒劳取羞无穷期也今乃愿见郎中则岂无说夫以一郡之众太守之尊而降屈于布韦诸生与之交际而其心耿耿患所得非其人亦羣士之耻矣辄不自匿试献杂体诗一巻于几席之前虽未足为述作之盛而可略观其实也或赐之见而有以照其不为假窃则岂独郎中不愧于鲁侯亦敝郡庶几十室之邑矣谨立旌防之外俟命不胜惶悚
　　请见郑太守书
　　某昔在举塲十许年间经见五守令乃至茍有位在此皆纳谒而造请非病谀也以为自此而得仕则资适如此无所可择也其后侵寻失所拟望而揣测众情颇以无用见期而某亦年渐髙心气日以衰耗自料不材诸诵读之伎不足复争则易冠裳濯笔砚而去耕于田野非病狂也以为求进不得则当退不足踌躇返顾于造请之纷纷也夫歳果时蔬人所日待而存养之过则滋味坚重不足以动人而狐豹貍犬一失退藏之计则不免人祸深其根善其实安其室则天之歳时地之山林守之以自然谁我訾者此不肖之所为远引固自处以世之忽忽必不吾比数者矣不谓邦君重位天屈以明公之贤而聴采广远亦下及于寒微昨者南城令尹告以明公甞赐齿牙余论且有不过门之恨是以某伏谒防前敬谢德贶而负薪有疾久未承禀内讼于田庐非朝夕而已夫以郡太守之尊一布衣之卑螘垤丘山不足方其悬絶而叨防顾录良出虑表辞章賸语孤耿拙行何足以尘凟长者门墙窃以浩渺九州二天在此两县瞻戴均受雨露久已三歳不为不幸今值明公解符有日而某鼎来愿一展敬虽不敢必犹俯伏以俟将命者进退焉
　　上知郡郎中书
　　某郡之诸生也贫贱而无能是以善穷穷久矣而性识所见尤忌惮于纷纷间甞有言以为天下有至乐独在乎无所于事使知履地之民皆知有喜于静而无妄于动则宰相可以常才居而百执有司遂得晏闲之趣盖古今之人间世所以多烦而少佚者正以不重于动故耳事未之无理而物常各有分安我之分而循乎理以对之使凡事先不在我焉则上自上而下自下何求之有哉道诚出此而有至于不得不动则亦可以逃名于妄耳矣日者郎中屈旌车于敝郡既成简肃仁明之政而又优礼于士人儒冠之徒莫不进拜堂皇望见舄履而不肖犹不欲焉岂特为异者哉以为分之所居适出于寒下殆不足以妄犯威尊则亦可以致妄于所安焉耳且夫守邦之贤侯有美于治术既足以胜称委注之任而布韦举子何事而必相勉率以行曲拳擎跽于其前耳夫曲拳擎跽岂亦果为贤太守之悦与四坊二县十六乡之人莫不安游定息各无纷扰之虑譬如黄童乳孺时值清夜虽有祅歌华烛之居亦且舒愉然黙寐于姆褓之怀顾在布韦乃思反是即起以纷纷耶盖某之穷迹所以晩干典谒者凡欲以致鄙昧之见安寒下之分以庶几无所于事之乐如斯而已矣嗟夫事之变有出于不图而理不得以勿循循而顺之则自然私欲有所不容意必者顷繇北归初寄食于县郛而谬为大夫所哀收而抚之谓必有成以至于掖借孜孜而郡佐诸门尝纳谒焉嘿而虑之已怪已之异昔而忠谋之友乃因是而见语以为今业不能専于伏藏孰若遂拜邦侯亦冀蕲于教赐也天下之去取有所同有所不同其故在乎贤不贤者见知之间而已矣大夫州佐在邦侯之侧其相与乐交意亦甚渥而俱贤之闻蔚煜久矣大夫州佐常肯不弃庸讵知夫郎中之执事者亦不同取耶且果肯下教也耶是某之所以不自疑于妄动而有今日之来也谨书陋意以呈并自解其不敢为异焉伏惟矜察尘凟尊严无任悚栗之至
　　请见韩签判书
　　寺丞閤下今天下之所知者势而已矣其次乃以德论然莫如向势者之多也上自王公下至乎一命之吏权在则门如炽炭权去则门可张罗此不学而能不占而自现者也儒生学士平居放语非德胜已未有肯以一辞为人屈者比其行之则常谬戾视当时之事茍有毫发可冀则不暇顾其人之如何夫今独以众人问焉何也青袍紫服旁午衢道朝与之接武夕与之聨镳德虽若渊骞未急于致敬也明日移而据临庇之位则扬裾探谒废寝食而往虽有不为此者少矣某于天下终不能以众人自许正由贫苦之故迹未有以惬其心虽然犹有所在也寺丞以文雅进身官已离选曹位已佐军麾今日之势虽未克称盛德然众之钦戴既已悚肃公堂趋承客幄不虑无擎跽之徒而某亦鳬鹜进焉寺丞茍不赐之矜察则某何人哉区区之私惟此之念谨先以告典谒轻犯清尘惭怍惭怍








　　钦定四库全书
　　灌园集巻十四　　　　　宋　吕南公　撰书
　　请见蔡签判书
　　夫学士诸生所以安其素践而无意于人之知不知不屑于上下之交斯固足以得贤名于众若夫莫倡莫从与事同波内不伤真而外不异俗则亦不失于能贤论二者之所趋可谓戾矣唯其所存皆不违于道夫是以安而不屑者足以立已而不害自爱本不异俗者足以行礼而不为自轻日者闻之常夷甫在汝隂闭户而静居郡邑之工僚非亟款其门则不忍出见而王深甫则异于是凡得位于汝隂之人无不纷纷而造请上自守侯下至征之吏适来则为之出郭以迎适去则为之出郭以送举以此为常两人者天下之所谓道徳君子也而行身不必同如此且夫儒冠之徒茍为心迹所经不在于罪科则亦焉往而非其所宜然覩今世之人工造请者常蒙才具杰出之称而喜静居者或谓其无能而引分悲夫士人之出处固不免于悠悠之口欤盖尝观之天下之公论仍未可冺防也自其存之不充是故有趣而人莫我信若乃弸乎盎然无所俟于外则其所以举而措之谁敢妄议虽然道徳之君子不可以人人望其声华则日可贵而纷纷无能则日可贱皆事之宜然其尚何悲若某之不佞上未之配列于必贵而下不当自弃于已贱初縁冻馁之急不得即求其志于山田旷荡之中则亦投足于举塲以近卑摧是虽未能异于俗而所以自爱者犹在故常愿立于常王之两间且安且同而无所茍焉事容己而已之所以庶防不屑事不容己则不强己所以致其行礼之心寄食以来盖六载矣贫贱之姓名虽不足以关士大夫之听采而郡县仁悯往往赐之哀矜毎惟造请之非工重以劳善讥之口则迹在公门终非所宜顾在位多贤则汲引之公而草茅承值或有时耳伏惟閤下才徳兼茂取称于时寒晩诸生所宜归附而今者位望实佐军麾聪明发达枌社比邻将被福泽则一介之微虽未能贤犹不当以纷纷之后自嫌而不思进拜以谢穷乡之幸若夫哀矜汲引如亦在愿而何敢望哉谨布襟私小辱阍人以俟进退之命尘凟清崇不任愧悚
　　请见曽签判书
　　寺丞閤下书生以造请有位为事其承习旧矣其言无不曰敬慕贤人君子是故朅来不敢后然其心未必契口盖人不能皆贤不能皆不肖混同其衣饰九十其朋曹尽儒之造请者也魏之人官于赵犹不必遽谙其士人才品况又逺而官于秦于蜀于楚于越其不必遽谙固可知矣其声迹地里初未尝谙而各以敬慕为言其来也则亦浮泛接之而已拜则答问则应去则送数数焉则谢此有位所以待书生而常杂以猜疑者也夫有位诚贤而敬慕亦皆诚贤则何至论此唯其有不肖而伪者在焉则其趋奉之心亦侥幸利泽而已矣而造请之徒自是日贱见贱矣乃后有知耻者不愿行焉而不知耻者阳阳莫自反也指其愿行者以詈之其人才则曰是其作傲其人不才则曰是其无能詈之不止而有位者愈形疎畧矣夫以布衣而造请上官既非盛古之法方又遭承疎略其何足愿然为之者未尝不多则侥幸之风振荡故也某亦此邦之书生盖尝承习于造请而亦不免于詈矣唯其颇知礼义之分是以安焉而不蕲避动焉而不忘悔顷以寺丞屈佐麾符蔚有贤闻则攀援随众固宜不后乃及今日始往则亦不敢率然以取猜疑者也生长贵富而自将勤俭蕴负文学而坐占情伪此寺丞所以过人而众所以不敢忘于敬慕何特不敏而敢忘之诚恐左右未赐察虑而待之以侥幸之流则得至坐隅非所光益而区区悔恨无自洗释也谨先有辞俟命屏外伏惟不吝指顾
　　为人请纳拜书
　　某闻天下之所以有道者以其事不违于义也君子之所以异于小人者以其由义而不俟乎教率也盖礼生于义而义出乎道则先王所为以义望君子而以礼约小人夫所谓天下之达尊者岂必为体道穷理之士言之贤有以过于人位有以临于下年有以先于己是虽寻常人莫不知为可敬孰谓身为学者而莫之知然则先王之所以言此为待教者发耳自世道衰天下之人或不明先王之意往往放一身而弗率弃一日而不用有国家者耻焉是故持之以刑小人而违礼则得祸于刑谓之君子而有不由乎义其自省也当如之何伏惟郎中清明端厚贤徳已盛名在郎位列爵已崇年逾知命计齿已优维是三者自宜先敬于时而今日之职又居郡守之尊为之下者当如何而合义莫不致恭矣而某以缞麻之艰伏于室庐而获参于士人间虽望拜舄履然执事者犹守以谦未即听遂某心惧焉窃以当今仁人在上廊庙公卿皆命世魁杰方将修明道化以复治古而郎中承流在事当亦终顾匹夫乃过常之谦而必屈礼数以外一治部之鄙人万一闭拒不纳使某区区不得在义而遂列于待教率之小人谅非郎中之意伏惟俯顺卑欲赐之允纳且使先王之道一明于天下亦维贤执事之职岂特某哉谨叙诚辞蒲伏宾次冀所以命之
　　与王梦锡书
　　某防首城居搔冗故乆不为乡友之问然时时谘访往来颇知体清安用是自慰吾徒幸能以道谊相存当不于纸札之数疎遂分勤怠以不肖之奉倚在此固足下所宜加亮也近于季源处见梦锡新文一卷读之庄然敬爱不敢少损如对万乘圣君然至矣文之髙也尝与季源言今同辈中求其识悟理趣如梦锡者为不少至于思致清拔每遣词设色即便过人未见有如梦锡也仆不敏而防文之日乆凡尧舜以来作者之辞皆得占次其要知其所以立而所以得也譬如湖商海贾虽未必尽専天下之富而天下之珍竒怪伟无不熟其品致而中其光价者若梦锡之所出诚不易得也贵重贵重观古今文人所以论著气质不齐要唯才之髙者则道益宜足彼才之卑者道虽不足无所訾议盖才卑则气弱气弱则辞蹇为文而出于蹇弱则理虽不失人罕喜读人不读矣则谁复料其持论哉梦锡才髙仆是以区区矜裁愿慎将于道而一期于足适观义解神怪记所叙详悉掩巻而思之不敢遽以为无但就中而议则未免于諔诡昔人有记王辅嗣注易事者云结茅为人目以郑特因郑注之缪则挞之他日郑见形恚责辅嗣惧而毁茅人此言亦怪矣世间事变累累有出于怪者人常对之恬不为异至于文士叙述则动见检责韩退之作一罗池碑到今好事者以为诮陆希声志一梦于易尾学士指以为笑且罗池之事岂足惊耶希声之梦亦无足疑者令希声而不志梦则何害其易传之佳耶然世论终未肯如此以新记所叙过于罗池希声数倍此安能使人帖然无声自仆见梦锡此文闻外便有籍籍之语间时以所虑对之则彼必见复云信如若论则当今善解孟子者莫如王介甫学者多称之若奈何不与介甫而独与梦锡耶天下之理未易以唇舌究正为梦锡计则姑毁此记未为害事盖以涉世而言则梦锡势位不幸未显故不欲从未显中得好怪之名于众口使欧阳介甫而有此记人或不议矣然守教者更云欧阳介甫必不以此流也人言可畏愿梦锡自思之今仆决劝梦锡毁之则已得罪于穷理之士不劝梦锡毁之则又得罪于守教之家劝与不劝仆俱得罪若梦锡则更在乎思与不思之间耳又观言道颂亦窃以为不必作何者道本不俟多言然后显也自孟子之后有荀有有王有韩四五子皆空言而已论天下之治平则汉文帝唐太宗两朝已耳时皆无孟荀王韩之贤而道化亦盛且四五子者固不幸无位于尔时乃涉寂寞但均不幸无位矣则孟子之言道不过于孔而扬子之言道亦不过于孟重叠焉而已矣孟子之言守仁义荀王韩亦何曽不守仁义哉故圣贤而不幸无位则重叠空言千百人与一二人无异也孔子之时儒教备矣虽经秦火犹不害于传盖教道之出乎人心非简牍多寡所能轩轾吾尝以为四五子者有之适无害耳如使絶然不生与有无孟有孟无荀皆自不害且孔子之言具在宁俟余人乃可明乎今梦锡所颂乃如此仆固不敢从同也众人方駴颂序所说以为太怪此亦仆所不敢同者以经教所言多有推天援神事且求当时之迹亦安有与上帝授受者天乃锡王勇智帝谓文王文王陟降在帝左右此岂与之接足乎退之称李杜诗亦有天公呼六丁之语盖文之竒变或用此仆不敢从众以此怪梦锡也饶处士墓铭云时节宴集必以文甥坐众宾之上此言适足以彰处士之失徳世道自有尊卑疎戚之序安可因文以乱之若处士有婿如退之则当为之执鞭结韈乎恐梦锡俊于文而不暇思此也茨亭记理意最佳而率用佛经中语此亦似过当仆尝爱元微之镌经记云佛教之言僧当为我説我不当为僧言也此段尤精不知梦锡取之否世之文盖有用佛语者要之不足比数则无用谁何梦锡宁自弃于此乎仆于梦锡相知最晩然一再观文遽有论请盖主于敬爱之深而不敢以面朋相处且使梦锡才气寻常则某何帠哉今世之人未必皆知梦锡之文正亦悚听于知者奉称而已至于叙述一有未安处便隂咍而嘿议此固不能伤梦锡之贤但亦不欲及此与季源商略梦锡文义亦与仆言不异梦锡即不信仆应信季源矣思之思之秋初爽气苦严早夜定辄清冷东平斋馆虚旷文学有余乐更希将重书不宣懐
　　与张户曹论处置保甲书
　　某再拜三五日来野人争传景倩奉符文体访保甲利病于诸乡区区闻之不觉讙快窃以官所行有未免于民之怪者至于再攻而尚在也今乃遭承景倩临之庶防息且已乎请为景倩言其故凡今保甲之病有二一曰离之合之未适其愿二曰使之责之未出于忧此皆不可不察也大约今之居民客户多而主户少所谓主户者又有差等之辨税额所占至百十千数千者主户也而百钱十钱之所占者亦为主户此其力岂同哉力不同也而例聨之责以知觉应援则百钱十钱者忧矣又使之承受县之期防诸文凡异时耆壮之职分皆移于邻伍之家矣此其所忧宁有免日夫所忧者非力厚之家也正在百钱十钱之家耳百钱十钱之家名为主户而其实则不及客户何者所占之地非能给其衣食而所养常倚于营求又有两税之徭此其所以不如客户今乃有一旬之间再诣县者有两旬之间三诣县者然则营求之力夺矣其家不得其人营求则既坐蒙饥渇而其人则方以期防不整得挞刑于官而归然则诣县不及营求而得挞刑以归卧又不能此百钱十钱之户所忧也而客户之忧又其最重何者客户之智非能营求也能输气力为主户耕凿而已则其一日不任事其腹必空而况使之与主户共分一旬再旬之忧乎此正所谓使之责之未出于忧者也今之民居无常定也有团落之间杂数十百家者有五里三里寂无一家者有东西相望而阻以山川者有悬絶之聚止于三两家者此皆户名著在官书而其逺近疎宻则官所不能知也知之者其里之长正而已今不以责长正而使胥徒坐庑下按籍而列之盖胥徒能以主客户参杂耳安能识其所比而聨之是以一版之民有相隣而属异者有极逺而属同者皆按籍遥防之效也夫所以为之保甲者为欲其有事则相知觉应援也今乃割近以附逺引异而配同其能有及乎西邻有急而东隣坐听也问之则曰我版属异矣而使其遥遥者来来何益哉南北亦然此所谓离之合之未适其愿者也维此二病其原非自一司也县禀州州禀台台禀大农大农禀政府然则其民之或病汪洋于荒村僻里之间岂今体访所能治之但防急而计则使责之病虽出于轮差之文而可以稍至于简离合之病虽出于客主相参之文而可以稍至于便此则体访者之能治也夫保之之法长正専领其聨比而官直明其督责则民以所愿合而便矣虽主户少客户多然束于不相参不得已之势许其私意之相与则纵有差逺亦愈于按籍遥防矣此所谓稍至于便者也村耆之役犹未除去而新条所列亦谓伍中自有事起则责其关白耳岂必以越某伍越某伍而期防他事哉诚能不责其越伍抚事则所谓稍至于简者也幸今无事民无凶荒兵革之患而保甲法行数月间民且怪而忧之仁人君子幸当其任可不悯欤悯之斯救之矣救之之术非使之稍入简便而何为乎或人以为长正専事则患在俶扰此又非照情之论也凡人所以不爱其身者皆衣食不聊生之人也彼保之长正众户之豪赀产可恋宗姻可怜其爱身之尤者也平日小民犯分于觞酒脔肉睚眦之际而臀肤屡破然不顾者自以虽死无所睠惜故也若蓄利之民则鲜有视刑诛如无有者矣方其有所不免则厚赂以求人其心岂不吝财哉爱其身而已矣今为长正助役之不免耆长亦为之而坐因税额之强辄得无穷奉官之勤其见歉矣上有明宪一陷其科则小徒大黥彼何苦而不避也此固情之易照者已往者某自洪来过郡下而季源法曹颇以舆言未利为说当是时季源被符将以体访故也而某亦欲吾民之勿怪而思有以忠告之盖自东出邑门行百三十里厯四乡境土而后至吾山而住山中又以六七旬而所得于舆言者未有不病此也季源虽以家祸去官而景倩实来岂天使吾民之怪遂息于此乎以景倩之仁明宜已尽察此等而某犹尔云云者顺野人之所望也伏惟加之览而亮焉
　　又书
　　前辱黎滩回示以所议保甲事为未尽知新法之意景倩以此语处我非不可以受也但详景倩所以发语之由则犹可以勿受何者景倩亦未尽知吾意故也夫聨邻伍为保甲以检责奸偷讥诃逋逃此熈宁以前县大夫间亦行之而民间晓此甚熟矣何有今日旷然大变吾君吾相之盛心推徧海内而书生犹不知乎盖奉行新法者有所未当时措之宜则弊所以形弊形则民之所以怪且忧景倩以使责未出忧离合未适愿谓皆法之所无此何言耶使法而有此则何以谓之法也法无之而行法则不免有之景倩岂独不闻且见欤前奉论之时县所下期防诸文月数十于保正所而耆长所受或十余而已盖保正虽豪而其职则总统众长其受符于县则退而关付于众长众长又轮转而付之其属户此官所许者也而且越乡跨里责其办事事未必办则官不得无惩艾之威此民臀所以流丹相照也某岂妄议哉嘉祐末年今河北都运吴公为南城亦行保甲矣联二十家一长而不问主客户取于比近势足以相及而已当是时领事者唯在耆壮而不闻有扰民之患盖唯不委耆壮而屡以官临乃所以致民之扰也彼以为平昔聨保甲官未尝临而今则临之此其不止于检责奸偷讥诃逋逃必将有以勤我者其所以扰也而况不能无离合不适愿之怪乎今保甲所在有相去十里者甚者至十五里有隔山阻水有异保殊坊者而并居一聚之民则都大析碎宜合此而反附彼者矣某岂妄议哉景倩以为上官谆谆开其申愬有未适愿则为改正此非某不知也使官不许又不改正絶无纷扰之忧则官犹不失为烦民犹不失为勤况乃胥吏检治隂求微索情所不免保无忧耶视今悬逺必愬之户率百改其四五十而后可耳然则上烦下勤其有遽尽之日哉夫民知逺虑者寡矣是以未遭急故则未暇愬其离合之非便若知思者则遽愬其然耳然则今之未愬者非不愬也愬在后日而已景倩岂不念此盖为政而不执其要未有能善者也今懐未必敢之疑而使民必愬无已岂要也哉某虽在山乡然非日无野人交论者顷以季源诚托故因行而问知其说既未及吿而季源去窃以爱人利物君子之事而景倩君子之英幸当体访之责足以使民已其所怪故不嫌屡渎而私以书焉诚欲裕民恩力出于景倩车马之下焉耳景倩乃云然吾岂风波之徒哉景倩处我过矣数旬以来县不下期防文于保正所众户由此泰定皆以幸脱丹臀相庆若改正一事官更垂意则受赐因吾景倩岂曰小补如之何如之何









　　钦定四库全书
　　灌园集巻十五　　　　　宋　吕南公　撰书
　　上曽龙图书
　　知府学士閤下某南城之东野寒人少时自虑其智力蹇薄不足以参农商工技下风故妄意于文学盖十五而读书二十而思义以为文者言词之大美以天地之化四时之运人物之成世古今之无穷其间变故显幽治乱盛衰贤愚劝戒一切借文而后经逺其所闗系如此虽古之人处之以力行之余事然观书契以来特立之士未有不善于文者也士无志于立则已必有志焉则文何可以卑浅所见既尔故自唐虞至于近代经子史集说觧志载闻无不求得无不读若是者数年于是探索短长补缀同异隐以心灵之所明尝奋笔而书之所获多矣犹未敢遽以为至也益取古之作者所成反复熟烂之期于合似而止盖年三十余矣其所造诣粗若有就而遭值时变当路者以能文为贱工方且推崇马融王肃许慎之事业以风塲屋而剽章掠句补拆临摹之艺蔼然大行以韩栁之显传宜已不可掩然而后生脱畧往往轻之况于未显传者其何以露锋而出彩君子之道有得于中则外之贵贱无以损益于我也则某于今岂有所歉而若有焉何也窃以自古文学之兴其人之所出隆汚不一然其必有合比也有大过人者立乎世则相望而宗师之孔孟之门是已世无大过人者犹有以致交逰之乐建安七子梁府十友与夫兰台之聚乌衣之游是已近观李唐文防盛于元和而退之所与一时文士毕在相讙之地若张籍欧阳行周东南之羁人贾岛刘义朔北之异类而皆收拾引掖使至有闻而况势迹之亲者士患无所有而已不患无所依归惟此时为然国朝文先有栁仲涂倡率吹嘘预其曹者各有声实庆厯以后有欧阳永叔而閤下为之流亚海内诸生出入门墙倚頼辉泽者凡不知其几人矣夫生而知学与学而有文皆离伦之效以某之不敏亦何敢以此自张然方之今昔得所合比之徒以不辱其后尘今乃孤行独息若无所容则其所以有歉欤仲涂欧阳闻而知之者也惟閤下之命世可以见而知之而攀援仰望又幸有今日之宻迩此其所以愿于纳谒也夫中国之有江西而江西之有洪府其位任亦重矣人莫不知趋重位希贵势而某十年之间七八过洪未尝纳谒于府门非不能也则今日之愿拜光仪不为省閤之官牧伯之权而来也伏惟赐亮谨献杂文一巻幸垂览焉
　　答李讲师书
　　前辱见过又示以周易余义五十篇翻读竟帙欣喜不能自停老丈之得志于经功效固自不浅以某之不肖智识谬陋何足以快睛睫于此耶多幸多幸某于易尝学之矣而未始先于求言言之不敢先求则所以学者特岌岌乎师心而已矣盖尝以为使天下而世有圣人则易虽不作乃无不可使天下而世多贤人则易之传觧复谁倚頼何者道可以心行故也今惟世数不幸每希乏于圣贤而学诸生又动拘率而按道于文字之间宜其易惑而难通也奈何世而无经学而无传斯不可已且夫道非出于圣人也盖其用亦明于圣人耳是故资道以作经资道以作经于圣人乎何有而纷纷之徒乃欲拜经以为道母此其所以駴眙于经之所言欤孔孟以前学者不务传经以见道鲜至于疑惑由汉以后传经之士相望而道益不明岂其经不可以传耶有心不师而无言不疑故亦自困扵狂而已矣何由见道夫道之所以为易也以无为本而经之所以为易则文有以助于无道一而言之二焉岂得已哉修乎教而已矣然而未始不一也起意于先而立言于有是非一耶得意于言而忘意于道是非一耶人能知夫一之二而二之一则是不足以明之又况于駴眙乎其言哉唯夫知此者寡是故茍有以知之则宜防敬慕昔者某尝读汉以来众家传易之书矣方读之时或笑其狂或怒其恣或悲其暗及其久矣则遂以为不足烦吾笑怒与悲焉因辄忘之乃中心所以敬慕而有加无损者王韩氏而止耳为其能知一之二而二之一故也他人未及知此则虽千百其徒何能为易之轩轾乎听其自暗自狂自恣可也故天下业不可以无经则众家之书作与不作存与不存皆不足论若王韩氏则不可容易视之读王韩氏书而尚不悟易则终不足以学易矣易且不足与学其又可与行道欤观余义之所申知老丈之所以设心展才当亦为此方之众家有不愧处至于未免排斥王韩则为难允老丈岂欲求异于经家耶将以行道而废经则异不必求也又世所传子夏学者亦尝读之盖借名甚髙而持论特卑者疑其汉儒诈托果诚出于卜氏则不已辱孔门哉彼頴达则唇舌家之役徒耳何足渉然余义所非往往并及若軰如令譬拟于王韩似亦不伦也成人与成人谈于堂上而先生或未是之即騃孺子戱于堂下而谬言焉又何足怪愿老丈尝试察之
　　与饶元礼论史书
　　借示十国志已略读终篇此茍作之书也得在元礼藏中何其优幸试为左右説其不足收之略盖史之作以才过人为主其法必合于春秋然后当司马迁为史不甚合春秋然而号称最良者其才髙也班固之才不及迁而措置谨密则过之故亦配迁流传范以下卑乎陋矣陈夀以史为志论者或谓之善以余观之犹为未尽何者三国皆汉盗而曹操先簒无以服人心是以袁刘诸人睢盱竞起其事与战国无异不当以秦为宜传周也况曹氏威强比秦不侔逺甚然则夀以史为志者犹言三国不足以优劣姑并记其事云尔虽然夀何知春秋之法哉春秋虽据鲁为内而尊王之外未尝谓诸国为盗贼亦书某师某人而已夀以魏为纪吴蜀则不为纪而其次第则以建号之先后列之虽不类据鲁为内之体然犹无害至叙魏事则往往名权备又书吴贼蜀冦此无谓也若以曹氏为宜传汉则是王莽亦无罪乎春秋之意夀固不足以知之且其才又弱则其为书不尽善也固宜李延夀为北史各自标建无姓名贼冦之误其叙事才致亦优于夀此粗可也魏征刘昫之徒皆夀之罪人日者唐书遭防欧阳诸公商畧法度其措置文采遂与班马争路可见吾宋文学之盛高映累古矣前年初读薛居正五代史病其有刘昫之谬思见欧阳公所修书而无由得不知永叔如何处五代之乱也大概十国之事皆如孙权刘备而五代则曹操司马懿耳但汉末天下为三故吴蜀之势视魏为弱魏力固胜吴蜀也唐末以天下为十则五代之力弱于魏而十国之弱又可知故力足则与汴洛相持淮南两川是也力不足则伪辞聘贡广南闽越是也力最不足则茍占地利借臣幸活荆潭是也吾以为使孔子记此书不过以五代为鲁耳必不谓十国为盗也盖曹操之谋簒也非不欲速也以其天下未易服故隠忍而俟之若当时无吴蜀袁刘则建安以后无汉厯矣然则吴蜀非愿盗汉因魏之簒而自度不能臣事之故不获已而成国也十国之乱何以异之黄巢之后唐力不振而朱温首怀曹魏之心何嫌英雄不服乎盖如桓侯景安史勋巢然后谓之盗十国岂此乎永叔书未可见然使不能辨此则未免不合于春秋鄙哉十国之茍作也其文不及居正其标建不及陈夀扶惫强行而已矣书此国之事则皆知称我而其君则姓名之又以盗贼名彼国至于书彼国则又以盗贼名此国此噂防背憎之人耳司马迁所谓世家者谓其诸传世有家也其体与近世实録同今为十国世家又为列传此何等法盖十二诸侯有因上世得封者有因中世乱而盗国者方其称公亦书公称王亦书王称帝亦书帝所以不没其实与春秋所书诸侯皆称公同意然春秋生不名唯死一名之复称公此孔子之深防司马迁于世家名次其爵盖春秋有传世家无外传不得不然今乃题某地某人世家而首尾则又姓名其人甚矣其无识也彼既建号改年庙祖宗陵坟墓矣而犹谓之众民乎若以其乱可贬则春秋战国非不乱孔子司马迁非不知贬也其余措置文采一无所取而世或传之疑好事者欲见事迹故尔虽然此书事迹盖略矣尝以吴録江南録江南别録江南野録等书校此吴蜀二志可见其略天下大定録固略然此书往往遗其所载今新唐书杨行宻传最有功凡行宻之善可道者毕载于篇中又于京师见永叔所作钱镠传亦甚核详盖永叔多收野史记传而去取从容也但不知永叔书尽载十国君臣事迹果否不尽载则又未免阙遗矣春秋之法要当一肆吾力但犹俟尽见永叔书乃为之吾能论其措置不疑其文采也元礼慱学好书且广收藏异日不怠则修选之功当靖共之自今可访索十国野史记传庶几获广记备言之益此外未须议某不日南行矣经过当面见驰此故不宣悉幸察幸察
　　啓
　　上知县啓
　　伏以执事才刄优长而屈于一邑一邑之人情物宜固已无所不照若乃原田之沃闾比之蕃耗陂泽之涸盈山林之童茂工之良窳商之通滞农之勤惰士之贤不肖皆莫逃于政术之中而某之事业实在辞学下风谓之贤则或不足谓之不肖则太妄盖亦执事之所有以处之矣夫未仕而交际于诸侯非盛古之礼意然而世变已久则违众不足以为高也视今无事于造请之人唯不能学与未尝学而杜门者或愿之耳而某区区之姓名犹未免于举子科防则非杜门之时也非其时而不见其所可见则旁口将傲慢之相伤是故不得不畏虽然使某必进执事之门乎徒上谒则庸众常为之徒贽书则怀假倩之疑畏傲慢之谤而得纷纷之疑益非善计故当少露文业以致夫贤不肖之情状谨献杂体诗文一编虽未足以究平生之所长然而细流土壤可占其高深之万一伏惟探缿余闲尝赐披览亦以騐其非偶然而前者也
　　代人上知府待制啓
　　伏审知府待制抗章天陛得郡海濵辞南昌之要藩就东牟之外地有将相之业而不谋事任当风云之防而乐处寛闲此盛徳之难攀维羣心之所服恭以知府待制懿文经国鸿藻掞天温温大徳之基慥慥中庸之器早轩翔于册府实表映于书林献可纳言简在之心屡沃出藩入侍具瞻之望良高仁宗以奬防未终今圣以知闻亟委魏舒领防上目送以为荣和峤栋梁众神伏而咸待一昨镇临遐徼安集殊氓垂全文武之勲俄被均劳之命盖许国虽坚于志而成功亦在于天矧眷注之方隆竚登延之非晚岂繄千里能滞真贤仰祈抚字之余茂养保调之福某钦风有日拜徳无阶侧聆旌防之临遥深桑梓之庆限纡铜墨阻侍堂皇卑情无任悚息依归之至
　　为人谢举知啓
　　学者入官所以行道于世君子荐士所以报上之恩盖将成天下之公非止遂匹夫之获惟其事出而弊见故有名丰而实凶求之者无慎终如始之思引之者有深情厚貎之患贤若葛亮而亏明于马谡勇若魏勃而取诮于灌婴岂徒乖立事之奉期又以起称人之深戒大者有是下焉可知尝观艰棘于来今固已倍蓰于治古夫合众人之性行而责在上之毕照用此日之保任而定终身之不愆熟而思之既自难矣而况员以歳限例将法防頋惟所借之私信乃不轻之务向非富有于徳业何足承防于品题以某甚愚于人不逮防为待试之末艺晚得徒劳之小官方兹效莅职之勤讵敢望当途之援不虞遭值亦预褒扬此盖伏遇运判明公岂弟存心寛平遇物深为国简才之念切视人如已之思茂惟采菲之仁曲成推毂之赐敢不凌兢教意循服官箴庶几尺寸之长不负髙明之举
　　为人谢举知啓
　　君子所谨莫大乎进身人臣之能尤见于知士士未尝无而知或不至身孰不爱而进或非夫惟难能所以发则哲之惭而不谨亦以取自轻之累贤者之论由是观大臣之逺近先王之治所以考硕徳之伪真盖义命未尽则穷达易迷其初志尚不齐则赏拔各从其类究观世道之既薄鲜见抡才之克明惟自逞其私心遂不符乎公议言行由是而相戾抑扬以此而多虚以宗元之俊而诒诮于叔文以房琯之器而销声于刘秩故奬鉴之得失系全之始终深惟古今何间上下若某之鄙趋时实踈偶从禄仕之下风叨刑书之末局依明公之敏政惧不肖之瘝官蚤暮凌兢忧未逃于责察智能寡拙敢非望于提携熟知天幸之来輙预幕僚之举以几旷之职而免简书之悚畏以最下之才而荷贤徳之甄收恩辉甚洪物议更骇嘿循涯分岂乏阶縁此盖伏遇知郡郎中乐易存心寛平待下不以己长而弃人之短不以己备而责人之周譬如匠石之于山岂刋焚于朴亦类冶师之于器各顺任其埏镕故使孱顽亦邀题饰敢不激昂学植只服官箴使髙明无过举之讥而愚陋近立身之域












　　钦定四库全书
　　灌园集巻十六　　　　　宋　吕南公　撰传
　　重修韩退之传
　　韩愈字退之邓州南阳人三嵗而孤养于从兄嫂自知读书日记数千言二十五登进士第再试博学宏词不中三上宰相书激昻无所合郑余庆颇称之稍渐有闻董晋镇汴州辟为推官晋卒又为徐州张建封推官一府言其鲠亮嵗余入补四门博士俄迁监察御史上防论宰相不専机务天旱人饥官不矜防宫市罔民徳宗怒贬连州阳山令东南学士多往师之顺宗即位大赦移江陵法曹元和元年召为国子博士分司东都三嵗为真改都官员外郎歴河南令迁职方以使事过华州防刺史赵昌劾奏华隂令栁涧前坐法为刺史阎济羙请停任未报而济羙罢涧教民遮济羙索军顿役钱为挟怨逞私谪涧房州司马愈上防言昌济羙刺史相党宜有辨白诏遣御史李宗奭即讯得涧贜状以闻再贬涧封溪尉愈坐是复为博士自以才高屡防摈绌作进学觧以叹其穷宰相见而怜之以为比部郎中史馆修撰转考功知制诰进中书舍人言事者指愈在江陵日謟事节度使裴均均子锷无状愈为文而饯之是时宰相方与中丞裴度计议伐蔡不同而愈尝献计于朝稍与度合于是用誉锷事罢愈为太子右庶子及度宣慰淮西奏愈行军司马愈请先走汴説韩协力蔡平迁愈刑部侍郎十四年诏使迎佛骨至自鳯翔留禁中三日乃送诸寺王公以下奔赴顶谒争委珍货至灼体肤以为供养愈恶之上疏歴陈黄帝至周穆王十三君夀高者余百嵗少亦七八十天下未有佛也自汉明世有佛而人君夀数益促唯梁武在位四十八年年八十而国乱身饥死不足依循请以所迎付之焚溺疏入宪宗大怒欲置之死裴度崔羣言愈诚狂讦然究其心实忠欵宜防寛贷时百官多为愈请虽戚里诸贵亦以为言乃贬潮州刺史到官上表陈谢痛自咎责恐老死瘴海不得重望阙廷无以罄竭平生所善文辞以述太平功绩昭示无穷宪宗覧表语宰相愈固爱君惟犯易耳皇甫镈忌愈介直遽言愈狂踈且当稍移乃授袁州刺史明年召拜国子祭酒转兵部侍郎镇州之乱牛元翼被围诏愈宣抚众为危之既行穆宗亦悔追诏许愈度事从宜毋必入王廷凑闻愈至严兵以待谢曰适为纷纭诸甲卒尔愈大言曰天子以公有雄材故以节授公何意乃与贼反耶奋而应者曰先太师击朱滔血衣犹在此军何负朝廷而以贼见名愈曰汝乃记太师乎当知安禄山史思明李希烈等家各有世食已乎田公以魏博六州归朝廷官中书令父子旄节刘悟李祐皆大镇汝等闻之矣曰田公刻故此军不安愈曰然汝等已害之又残其家复何道众稍讙廷凑虑其变麾使去因谓愈曰今欲廷凑何如愈曰神策将如元翼者不少但朝廷顾大体不可弃而公乆围之何也廷凑请即出之防元翼突围去遂不追愈还奏穆宗大恱转愈吏部侍郎李逢吉欲逐李绅以愈绅俱褊忿可激乃除绅中丞而荐愈为京兆尹兼御史大夫特诏勿台参绅果奏论与愈交刺有诏两罢愈为兵部侍郎绅观察江西辞见泣诉得留愈亦复为吏部长庆四年八月以疾免十二月卒年五十七赠礼部尚书谥曰文有集四十巻愈善与人交不以穷逹易情最喜延誉朋类専容其短后进经愈指授往往成名存抚内外孤遗始终一意其为文自视司马相如太史公刘向扬雄不録班固已下而世不敢不服也愈在潮州闻其俗苦恶溪鳄鱼食人畜无艺乃投羊豕以文告约三日不逺徙即以劲弓毒矢从事是夕风雷起溪中鱼徙六十里自此溪涸民无患以为愈诚格所致
　　论曰东汉至于元和学士辞章日以衰落敷宣叙述仅就而已只字适安篇句偶全世以文士许之矣唯愈畅逹雄浑峻丽严明肆之不逾约之不迫脱去凢近且趋作者之奥落笔擅羙出口同书下视秦汉以来俨无愧色虽或襍出謿笑而其归致犹与荀况相如并驾方轨后世虽有追踵愈不可过也盛哉文乎人不称于耕耨而名农不善于通贸而名商妇人防子知其忝冐可羞至于文不足乎言独非学士之羞欤愈文盖高亦免羞而已矣惟其未免者众故可贵使愈当诗书之代其能独步乎哉昔者水土失序大禹平之同宅涤陂迹在羣目功不待賛而孟轲好辩排墨辟杨愈以为功与禹侔夫行之与言难易孰若水害去矣而为我兼爱之风千载煽荡天下偃靡然则愈之区区攘斥佛老思以追踪孟氏其气则强其功烈异于禹亦明矣唐之人前乎愈则傅奕果于言后乎愈则李徳裕果于行其于佛氏未有以揺而药之世不咨傅奕李徳裕而愈之推则组染胜者帛价闻故也愈之于学明仁义以守教者也议不出入故醇文不袭蹈故高夫如是足以为愈今之论者乃曰愈不知道徳然则必若栁宗元刘禹锡涉畧元幻乃为知道徳欤愈文既多固无不工者其间有补典训如丰陵行谢自然诗季千墓志讳辩师説防服议等书皆人伦之药石也
　　元祐初内相陈公绎谪守建昌尝病新旧唐史载韩退之列传一意褒拂颇乏抑扬因属灌园先生稍加笔削将以闻于上先生承命芟夷曼衍着为确论果出二书意表内相覧之击节称赏函以副呈文昭曽公肇文昭亦歆叹羙复援紫防兄巩之言谓吾乡姑山之秀宜世不乏人惜乎乙夜之观未逹而陈公被命易守灌园随亦弃世故前此板行灌园集偶遗此文今得善本于其子郁家用刻于集终以广其传绍兴癸酉冬十月既望天台奉祠蔡延世谨题
　　孙甫传
　　甫博学强记最熟唐书准荀悦譔唐记三十篇众咨其该要范仲淹荐甫可任馆殿遂为校理乆之欝欝不适白宰相求外官文彦傅少时师事甫于是参知政事为甫从容言朝廷待君异常流幸少安之俄用为三司副使甫对彦博吁怅曰朝廷见待不同乃以此耶吾宜去矣愿知陜州彦博曰学士资望出人陜何足得但外戚有先求此郡者政府已可之矣甫曰政甫固以吾为不若外戚乎何必陜哉取次一麾吾去矣得邓州而行范仲淹守杭甫为二浙转运使仲淹礼貎殊厚甫毎不快谓人曰希文为不知甫则尝荐甫于上矣希文而知甫则樽酒道旧必使俗物参同非羙意也尝至仲淹书閤见其亲为尺牍甚多甫曰何事于此仲淹曰畴昔单平游分今日不欲弃絶且礼无不酬故尔牵勉甫曰已矣公知不忘南都教授时交际情地则足矣自公官逹则相于者皆佞人挟诈图私何足报复论者以仲淹甫语皆得理诣甫为人清率平居对客纵论忘景晷之迁屡掀幞头搔其痒发松然被靣不加修正也陈绎为西京留守推官过甫叙别甫欣然接膝自酉及子语才罢乃谢曰家人病无能具酒者谓君非餔啜徒亦不自歉也天明不设饭自録小诗送行而已彦博既显甫常少之与人语及必引袖掩靣曰天下可羞谁若文十四者乎遭时得君其景迹乃尔辱吾道甚矣嘉祐二年甫卒官止兵部员外郎
　　賛曰徳尚容而心戒褊修性之通义也然容之敝常以和易至乎卑汚而褊者虽难与并为要之不违乎清直故君子之道不幸而不足则与其汚也宁褊何可忽哉陈绎曰庆厯时文学士如甫者多矣至于允蹈耿耿不肯毫髪茍合于世未见如甫者也
　　颂
　　静惠处士祠前芝草颂【并引】
　　万物一气而无丑好昔人之论盖已至高必该徧而説之则物与人俱育于覆载中间而后事生焉则羙恶存乎事存乎人而物毎因之岂偶然哉古书瑞应何限互出所见以为説唯君子为能考之以其时与其人故无迂蔽之失也跄跄乎尧庭师师乎鲁郊按此足以知麟鳯乎非邪宋元丰元年卭州静惠李处士祠前紫芝生于盘石上大如双笠蜀人嗟异以为高洁之应故绘图而传之五年传至江西建昌之东野人实寓目焉想绎徘徊曰果哉説之可矣夫厚而升气以为和者土也而静为之徳石者土之英其质磐则安乎静之至也毓乎秀而不可必致者芝也其事似夫贤人其味泽足以养人则似徳惠今芝生不于土而于石则洁其本而逺离尘杂者也处士之贤不系乎芝之有无而适有之所谓因之也余故説之如此所谓考之也盖贤非处士则芝虽大于车盖秀乎千仭之冡其孰能羙之处士之心迹宜有史氏为之述今芝有图则其曽孙宣义君文能志之野人方为之颂焉所以勤勤于説释贤徳也颂曰
　　有伟其英自天发之孰被孰嗟于此贞石载耀彩泽延昌秀本用晦之章协矣其祥子孙维显之
　　钱邓州不烧楮镪颂
　　呜呼士诚知修耶内不欺诸已外不欺诸人可谓修己已呜呼士诚有立耶上不愧于天下不怍于地中不负于神可谓士君子已凡唯知修至于可立而不欺不愧者其备如此虽天地神明我斯天地神明已岂又防防于诸余哉世衰道隠士心险惑稔匿自危则区区于祸福以壮其毒闻古之用币以礼神祗后之罪士为多则假之以请祷禳祈假之不已则翻楮代焉而弗支是故罪者满世而莫救其非肃肃邓州唯道之繇识超超于众行不徇于时流孰巫祝之足因而禧祥之茍求盖清修而不媿则万福之来酬是何楮镪之不然而名位之优优呜呼岂弟君子求福不回谁其嗣之宋有人猗
　　賛
　　庐陵徐俊和畵像賛【并引】
　　庐陵徐俊和廵检于南城之石陂元丰四年秋九月秩满其所部百卒谋曰异时我徒室半空官来为我节廪赐使有以娶月受米蓝田运费常十二官为我请于台得寨有仓是皆无穷之利若夫训治兵武至不以机肉临敌又义之明明者也官今去我不能借而留之盍图像以慰永逺之思乎皆曰然遂图之又告其寨南十里之灌园人曰独不能遗我以文题而賛之乎灌园人曰可无汝拒为其辞曰
　　吾谁之归维父母之裕兮曷日防之时丹青之顾兮
　　賔卑聚賛【并序】
　　文信侯书称齐荘公时有賔卑聚者少好勇以不辱自居年六十无所挫挠一夕梦壮子叱已而唾之靣惕然寤焉终夜坐不自快明日召其友物色衣冠而索于衢将以报也立三日不得因退自殁云吕某曰诎辱之于人甚矣哉大人才士有不能违者岂其知违之不易欤将事物之既交则势不容逭欤今横目之民举知虑此然虑而能违违而能必者几何至于必而能常者又其难也哉是何壮子多而卑聚之少也余悲世之人动近于辱而辱亦自甘也求一日之莫我辱且犹不能况五六十年乎幸白昼之莫我犯且犹不能况宵寐乎意名节之渐衰实本于此思古之人有可以矫激而得卑聚焉作賛以掲之賛曰
　　谊重于身君子或亏一毫不挫通者难之耿耿賔公白首不曲生乃可舍梦不可辱谁能接物不困于机正昼之强暮夜之羸吾贤賔公气节之师
　　铭
　　东斋六铭【并序】
　　某来枞阳枞阳之大夫埽斋于防事之东以馆之日给之食又借之书以养焉斋之东北有室室纵二筵横半之某居其中偃然与文字起居不知此世之多滛堂僣厦也室有窓窓之右有户户外之左有方池方池之前周而限之者土垣土垣之外林之老高流之弯萦萧然漻然嫓岩野者某时厌坐卧则挽旧编循池依垣以步耳目垣外之虚旷亦自宜也旧常多感感之积无以纾发则惧夫抑且蔽也少纾之为窓戸池垣四铭又为书箧酒壶铭皆以自警也某曰铭之作吾不忍效昔人捕影迹以图附其説至于沽腴事伪茍耀文笔者吾又免之若斯六铭其可了然无媿也已
　　牕铭
　　有明勿恃有隙勿啓资尔天日保尔虚室朴而櫺素而幪不流于华不荡于空映书映文通乎晓昏尔明可尊
　　户铭
　　阖足以晦辟足以明若枢若扄顺而勿情呜呼得汝由而非罪疾也者非户之祥也耶
　　方池铭
　　池如之何去流取定方如之何去圆取正胡能不盈有岸斯广胡能不竭有源斯养维风及雨或激其平尔龟尔鱼勿汚其清事常感人人感或蔽勒铭池傍以辅吾志
　　垣铭
　　表毋甚高以蔽余见质毋不厚以亏余限中亡失宜孰逾孰窥中亡易言尔奚属斯咨尔垣兮其安其支
　　书箧铭
　　岂无嚢伤于束勒亦有高架尘蠧侵食猗斯箧兮方而有容不华于外以完其中行可以携坐可以隠君子之器用无不顺容不在多贵于能逹蓄不在固利于频发不发不逹伊箧之孽
　　酒壶铭
　　富而分人赠愁以喜贫而居中立亦不倚能分能立其象君子杖头之钱方外之賔交招世逸莞摄天真作熈作淳资汝蒸人何千万春
　　举业嚢铭【有序】
　　余来桐乡之明年当有司请贡士之春同居争治举场事业时以率余余不得免也稍强为之置囊壁间以积其文暇日又题嚢腹为铭以自悲其辞曰
　　孰干我才以乱吾学薰冗绮丽成此脆恶岂不有效腰金曵朱岂不误事饥肠白须咨尔嚢弓蓄我穷欤聚吾通乎
　　庆来桥铭【并序】
　　熈宁六年富人姚靖作新桥于福山某月某甲子桥成长老文宇师与众僧坐其上语曰山险且深游人至非偶然天下真爱山者少而游人必以爱山为名吾岂以其非真爱而忽之盖将有真爱者在其间吾并喜其至非偶然者有来吾迎于是去吾送于是吾一以庆待之庆者吾为山而寄喜焉者也濡尔笔来吾且题为庆来桥众僧唯诺声讃遂题之题已使来请铭文曰
　　有奔者流界我浄宫为桥絶之自昔言功既坚既良壊亦无穷我谋新之上覆以屋夭矫完固平骛磵谷马来彭彭车度端端我将我迎则庆而安谁其谋之维宇师建谁其资之维姚氏愿匪谋匪资桥奚以善物不无壊恃后之人铭以告之俾旧而新




　　钦定四库全书
　　灌园集巻十七　　　　　宋　吕南公　撰杂著
　　吕氏家系
　　开宝八年王师加金陵兵官樊若水至城下晩请于帅以燔民庐而吾家毁焉曽祖王父君抢攘挟其二子轻赍南遁至江州遇其故人有禄者教以宜走南丰于是从之明年复遣次子返省金陵且谋复旧居而舍阯劵籍皆灰荡不可理辩遂定计为南丰人有屋于县郭之东逐土宜为生居二年曽祖王父君卒其长子是为大父大父君有二子其季先人也先人生于祥符戊申是歳大父君卒先人生才十月家贫不能自存大母栖以襁褓挈而嫁南城人傅可忠故先人初养于傅氏长因家焉嘉祐九年正月丁巳先君卒有四子云系曰尝语水乎水之行也作于天防于源溢而放蹙而悍淙而为瀑激而为瀬曲屈而为磵平漫而为川遭潴者池被灌者渠熬漱浸漉披枯突润名势错综已多故矣而不离乎水通于此意者其知姓氏之所继乎不然牵荣而结显务以自光亦何异坐江海之上而繁引絮辩语人以此涓甞濑此涓甞川尝潴尝渠渠已尝潄潄已尝熬又浸又流流之在吴者为如许湍其在楚者又为如许湍乎引辩如此亦几妄矣夫吕之为家吾知其得于佐禹治水而已彼周之侯汉之王吴之将唐之相者吾岂知其必祖必宗哉吾不敢好牵结而自诬也详夫耳目所及事得以征之者今有一人其嗣实三然一人安生一人夭化一人浪游则是此人嗣系唯安生者可以审定而其夭者则絶游者难考矣万一着系而傥引夭游则其为谬奈何成败存亡其迭如毂况乃假养易冒兵燔饥荡杂发于其间谁者保其如线而不有紊絶乎盖帝公之胄参附史録君子犹有以窥秉笔人之荒况彼臣民之防着无常者哉呜呼可悲也已先君之死诸孤露懵然迷所志免防之五年始诘于南丰得其畧焉曽高之迹毋得而述矣茂惟先君其可言之先君少孤不及仕学为人端慤易直居游脆软之俗克耿介无防染有屋西村不能足食然戞戞自守非其力不以尘芥望人接乡邻以忠正有防常誖戾得先君一言辄为之沮辍好读农田书曰吾所宜也耕殖造葺必有法初教其第三子学恳刻督励不容髪闻人有书必为求借从之屈请忘勌常召语之吾家父祖学儒汝能绍之勿坠吾望塞矣嗟乎孰使馘集而帅亡乎初曽祖王父君之次孙既来南丰忽被中旨趋京师到阙得官属三司院而其兄尚留白舍之河源月割俸以资之既又以书归戒令尽室北来未及行而三司卒故其系不得详河源有五子曰骧渭沔晏顔者是也西村四子伯欢仲旻季南公其叔留也曽祖王父君讳大亮大父君讳戬三司讳渊河源讳务本先君讳文宝其后系具别谱
　　读孟子疏
　　学者之于孟子能言则以诵能问则以疑及其老也顾有所苦焉此世所以不能无也盖先王之道德其至虽存乎吾心而其达必自乎吾求夫莫思则弗求莫求则弗知莫知则弗达莫达则弗尽学者之大戒常在乎此而此书语约而意深易见而难穷固夫未出于戒者于苦乎何逃昔者三代之英内无传注之害而外不应科试然则讲学不以一日置者夫岂恶佚而愿劳凡欲以明吾心而致尽焉耳士而出于三代且不得志于讲学而况出于秦汉以来哉解説之参差甲信而乙疑人莫必明焉我其能勿以定之则夫讲学者果为今世之所赖自赵防卿作传其后既専行然望其遂尽而无苦果然其未然也日者士大夫往往善得其所未至且纠其疎缪然而必以逐赵于学亦未之能完则为今之计宁可以俟彼之显而缓吾之功问以辨焉所以达也闽先生徐某老于道徳之学于此书致功良深今其税驾在郛余偕诸君相与叩观其説以庶几亡深约之苦而心得以明何善如之故尝为诸君道此诸君倘不以余言为否幸书之名以见复焉
　　读亢仓子
　　治平四年余见此书于今集贤邓校理家怪其诣致不伦不及文庄列老逺甚其辞又最鄙陋令人懒读常疑有好事者诡冒为之然儒之长老不启余疑毎用不怿后二年在淮南始见唐史新书乃知开元时王士源者造此又四年于汴京见李肇国史补其説与新书同盖新书防肇所记而言之耳因自惬快以所疑之不妄故也益知心之可以师嗟夫在我者之有以照彼安在乎占文按迹然后进哉世固有喜以浅托高人其功用短长虽不能使智者兼惑亦其谬意期成慁于世耳闻羌儿与越人鬭者越人乘象羌儿患其难攀即刻木为狻猊首而绘之又效其皮而防以前驱象猝遭而惊也为之奔败盖畏狻猊者象也非越人而象之所为奔败者惊于伪而非惊于实者也彼羌儿何所能哉今夫以浅托高人何以异此往时王肃出孔子家语近世丘濬解论语而题以韩退之两人之见皆济缪以劳而通为羌儿之罪人呜呼岂以为有益而为之欤凡士源肃濬异世而同揆者予又焉知学士之又无似此者欤栁先生甞论亢仓不宜传解而不虑为唐人诈造其辩盖犹未尽余方自怜不惑之早故为之志以佐栁于尽焉
　　读白虎通
　　白虎通哗惑聋瞽书也非特作之者有是学其説者亦足以致之学者不可不思也闻楚之王有喜起怪以为竒而作异以为新者于是国中之人衣冠宫室君臣族亲之数名制度皆羣然而更造之旁征外引以快谈喻他日王问焉曰孰致尔孰致尔于是俊舌者进而列焉曰是新某制是生某名是有某义云云王大悦连室而旌之鲁之端士骇而往辩之曰古之制君臣主于定上下尊卑族亲主于辨戚疎次序衣冠宫室主于便利乎起居服用昔言足矣今不宜复哄汝纷纷且非益也楚之君臣勃而否之曰非尔所知也不如是不足以矜识见而新谈説也鲁士不自得而去白虎之作其类是耶而未闻当时有鲁士呜呼吾不意夫哗惑聋瞽者日多多也自西汉时学者説经已积怪蠧至是而甚焉又总括之説儒之盖至于此学者不可不思也
　　读字源小説
　　余读曲防经至学记篇曰发虑宪求善良足以谀闻未足以动众于是废书而叹曰嗟乎先王之深意秦汉学士亦有得之者乎古者以言明道而以文正言又以书致文也致因欲正正因欲明其事固如此然而意得道忘则未始闭滞于言彼字以致书何执之有趋于达事而已达则得得则忘字虽有体义不以害也六经之文备于晚周而孟子荀卿与夫百家诸子之辞相与援引而句字未甞同彼盖知夫在理而不在字也自六书之名起论者槩之以为分张本末顾亦是矣而后儒之生患无以成问学更从而为之辞欲废其五而归其一牵合之风从是长矣盖康成之学得于求善良者也而许慎之学得于发虑宪者也皆不知先王之所贵不在于此林罕区区出其后其亦勇于謏闻者乎呜呼先王之深意亡矣于罕乎何诛
　　读李文饶集
　　余与凌云先生论立功立言先生称有道者必能立功而立功者不必皆有道余独论立言以为士必不得已于言则文不可以不工盖意有余而文不足则如吃人之辩讼心未始不虚理未始不直然而或屈者无助于辞而已矣噫古今之人茍有所见则必加思加思必有得有得矣而不欲着之言以示世殆非人情然而伟谈剧论不闻人人各有者此非文不足故欤先生不以余説为非余读李文饶所著书见其汲汲于论譔患无以传诸世也而文乃浅近卑粗不能挥斥其意不知当时何以自谓为可其亦虽吃而不能无讼者欤可怜哉若人也文饶未在相府时事业已有可称羁排蛮夷而捘遏僧巫皆已非常及其遭防昭肃奋然有刷涤寰瀛之志于是倾胸写心以就经纶防昌之政危全于雅矣虽天不相其终然文饶之功既自不细而不能自免于朋党之非及一不幸身被窜抑则焦焦无以自安穷愁著书至于非望诬僧孺焉甚矣文饶之不足于道也夫惟全才足德之士言而人不得加损动而世不知违从意文饶之所以为文饶者有未肩于此欤
　　题尔雅后
　　尔雅非三代之书也其作于秦汉之经家乎郑康成以为出于孔子门人者妄也三代之英其学在于持气正心充德性于神明以为行业彼尚不贵著书不尚传经而曽形名训诂之肯为哉世俗之儒善望影以象形见孔子云商可言诗遂以诗序为子夏所作且孔子亦言赐可与言诗矣今独何爱而不言商赐共作诗序乎盖孔子之教人学诗而以多识鸟兽草木之名为足以辨之要将由此以究观性命之理焉耳今夫谓尔雅为出于孔门者非据此而言之欤嗟乎幸而论语所记此叚不明所告何人尔即令明之説者肯舍之耶甚矣説儒之喜妄也余考此书所陈训例往往与他书不合唯对毛氏诗説则多同余故知其作于秦汉之间今世所传五经正义者引用辨证毎取此书然反时时破毁焉原作尔雅人之意正欲以定形名道训诂焉后世之宗例是故传合经家而陈之乃合不果定又或不通则谓之何欲助説儒而儒随复攻之借盗粮而资贼兵尔雅亦有是哉
　　题论衡后
　　传言蔡伯喈初得此书常秘玩以助谈或搜其帐中见之辄抱以去邕且丁宁戒以勿广也嗟乎邕不得为贤儒岂不宜哉夫饰小辩以惊俗充之二十万言既自不足多道邕则欲以独传为人之功何缪如之良金美玉天下之公宝为其贵于可用耳小夫下人偶获寸片则卧握行怀如恐人之弗知又兢兢或吾冦也而金玉果非天下所无信以充书为果可用乎孰御天下之同贵有如不然也邕之志虑曽小夫下人之及耶
　　书卢仝集后
　　世之论交以器能名位相若且合云者斯不然也周孔顔孟当世无二人则高身独往没齿无与而已乎斯不然也明矣盖生同世术同学迹相于志相依焉斯交而已其才器之小大参差固不足间然非大贤莫能并容其间以取全也庸常之人不足以论此唐三百年文儒为盛然莫盛于元和以来韩退之其名教宗主欤而恳恳推道栁宗元皇甫湜李翺李观张籍孟郊侯喜欧阳詹卢仝軰逊服卑卑如不足者退之岂真宜坐其下哉斯以见韩之大贤也数君皆能自致于有闻然各有终身之蔽又当时于韩各有轻侻处不闻韩以为间益见韩之贤也已数人中卢仝迹独不着然考之仝于交中为劣者盖仝荒纵怪慠人也仝之文章今犹有在者四十余篇歌诗铭序杂焉自其文章以观其所存有所照已其无足可道也顾无退之则仝亦何有呜呼交友之难时防之难道学又难徒使吾重叹于今日也古人吾不得与矣安得全交者而见之哉
　　书长江集后
　　岛之诗约而覃明而深杰健而闲易故为不可多得韩退之称岛为文身大不及胆又云奸穷怪变得往往造平澹者予考于集信然今世之人皆知赏识岛诗至论其所以为岛则未必知也彼徒吟之曰西风吹渭水落叶满长安又曰鸟宿池边树僧敲月下门云云以岛之高妙在此嗟乎是不害为不知岛者也安得真知岛者而与之论哉此诗有许栁为序者其篇第与今众本不同又特不多盖余所收集本已三百八十篇云
　　书赋编后
　　十四五时随羣儿诵今体赋日欣欣焉比十七八遂工仿之亦不多厌二十以后稍不喜尚然益知赋之态状革萌自吾出江淮行橐赍书絶无赋集或时同辈谈及往往收睫闭聴等之恶畏今年旅穷加忧同居辄让以理旧习谓可由以求禄仕吾贫穷甚果不免此因复借其文以读读之乆撷其善者得四十余题手録聚之资技痒云噫亦足以自笑矣北人与南人防京师相与置酒独设橄防为盘具南人纵啖之甚美核几不免而北人初咂齿未加深颦蹙而投诸地南人黙笑焉已而酒数行他无以食者北人懆起从地而复引啮之顾谓南賔天下味良于养人者宜不止此当今之时我急无以慰喉牙尔借吾有八珍五鼎之享则今日之举未为不知味也呜呼吾真类若人矣古人有言不遭者可无不为若我者非不遭者之为耶熈宁巳酉上元日桐城南牕题
　　王祥对
　　或问王祥其有道之士欤用孝悌为闻人出处视时治乱尊荣克终为晋臣冠非有道其何能此对曰祥而有道孰而无道者当东汉之防曹氏窥觎不得天位不餍此匹妻孺子所共知祥于此时避地隠居似有志义者一日幡然起就臣位岂以为身能轩轾于时乎吾固疑祥以孝友为尊荣资其后高贵乡公立祥以定防封侯司马氏贼而杀之而祥熟视未有以如何也方枕股而哭以为忠矣司马氏之逆其根株与曹氏并起迹其强悍盖非祥所能遏顾为祥计则义不仕焉可也而祥不去异时晋王受册祥方与郑冲争一屈膝此所谓与人巨舟而靳浇斛者也夫魏晋之事祥不得为不占始末者茍以为义则不当哭且受拜矣茍以为不义则白首公卿之位无救其亡区区哭拜为不为何益或言祥非不知宜去以为亟去则掇祸于奸雄之手是以全身隠忍此亦非是盖奸雄之所祸者祸其可忌之人而已若夫材谋气略非巳之敌且不与之较则无事忌之故王莽不诛扬雄宋武不逼陶潜而近代朱全忠亦不杀司空图也以祥之恂恂在野与在朝毎无心于忼慨彼固揣摩其无能厉已矣虽去之保无祸然则祥虽以孝友取尊荣终之一无益治乱之人而已祥之哭高贵乡公也曰老臣无状嗟乎祥亦自知欤是真无状者也安得谓有道














　　钦定四库全书
　　灌园集巻十八　　　　　宋　吕南公　撰杂著
　　书刘瑾事
　　刘沛公当国时进士裴煜以文艺往来门下公称爱之使子瑾与之游友好甚渥煜试南省奏名第一声誉暴振其交瑾益谨愿为姻家瑾莫逆也公之薨煜在修书局自虑可致富贵于初心颇懐去就瑾觉之而未尝问比瑾仕稍显而煜老蹉跎得扬州未行而疾病手书抵瑾愬穷蹙以后事为托且寻昔好其辞殊哀瑾方与客饮大醉夜半乃见煜书起叹息未五鼓而诣煜煜见瑾欷歔不自胜瑾曰勿疑矣归遣其子往拜煜即日成婚煜遂死瑾为经理其家甚备其后瑾为淮南转运使郑獬舟过广陵疾作而殆使客讽告瑾愿屈使君一视我死可以目瞑瑾闻之辍食而往獬曰必死念妻息无归非公孰能抚我瑾以尽力许之獬卒瑾悉槖买田宅郧溪上以女妻獬子使奉母居焉瑾儒者有雄豪名于天下士论所畏而其所以存待危亡乃如此
　　达佣述
　　淮西达佣传者逸其名氏佣不习书未尝知仁义礼乐之説翳茨为居与物无竞力能以所工日致百钱以给炊烹或时得羡于常则尽推赢易酒肉以归夜同妇子宴语又自知吹钟管间辄以度曲助嬉笑其声隐然以为常其篱后居有富翁者或夜寝不熟厌闻之一日召佣来前语之曰吾宅室层复京窖棋峙一嵗之息计簿至积案吾生可谓优余矣而夕夕笑乐有不暇焉汝草茅之子宛转不越丈尺地日仰手眼者奈何资以尔乐也佣以实告翁曰然尔裁足致百钱遂得尔安必加得焉乐宜亦多者今吾貤汝以百千恣汝所营如月献息而已佣然之取赀以去自是稍不闻管乐声既而笑语亦稍贬旬月以往声如窒矣富翁初怪之未及问而佣来有蹙容以状问之则曰不主多财偶学之而虑所营失其方故甚忧已营之又苦其或亡故多劳忧劳之兴始吾一已尝之是以管不暇吹继而家共患焉笑乐并失矣顷与妇子计以为求利于外则甚难茍得优游以终老焉人生至乐也幸彼未可知之外营而废吾难得之内乐宜不可为然请遂归所貤以保吾乐于是妇子相与负赀至归讫讙呼而去东平吕某曰生非财不养然知养生而不知达生其为蔽害深矣不灵之夫厚藏广掊譬为奴者彼亦岂能纡金褐而咽珠饭哉通之饱暖而已矣及其墓以丰而见抇子弟以侈纵而鲜若人倾败遂基罪戾或防而家破世辱矣凡以不用达故也诚知聚不足益而害有以根于以安生而率教则何破辱之有乃惑一身而复畀其后以鲜若人不祥莫甚焉达生知道至矣闻古有羲黄氏之民者其人化之而千载不作其后有列庄氏之书者其言尽之而知者不以行孰意淮西之佣而得此也世指不知书軰为愚夫岂果然哉余在桐乡客有道佣者因志之是为达佣述
　　平凉夫人传
　　平凉淡夫人讳修小字婵娟不知其先所自来或言其族当夏禹时已盛于林邑其支庶往往显闻于荆扬之间曰簜曰簵皆名载帝籍嵗进其子弟待用于京师人到今称之夫人大父叔清位宜春长其别子居余干者曰编实生夫人夫人初生胞有紫锦纹家人异之及长翘然出其类宜春公曰吾子孙亦盛矣以今视之莫不适于用顾用有贵贱则所遇为不可知安得吾修不参于用之贱耶异时将作梁生闻宜春语以告于翰林文公以为宜配君子翰林公曰淡氏妬乎曰无之又曰淫乎曰无之公曰然吾固闻若家之富清风矣当今之时吾恶夫温柔而无节者吾热中盖乆生谨为我纳淡氏为吾室人亟之勿缓于是将作生请于其家议以法度成之翰林爱焉常曰此吾股肱之任夫人不茍言笑平居未尝下榻人或怪其似息妫翰林曰不然是全于顺者耳上有事于南郊翰林以夫人请于朝初得封郡于平凉世皆称曰平凉夫人自是贵豪争求配如夫人淡氏之嫔遂半天下他日缁黄之屋亦窃有之翰林太息曰嗟乎吾不早获南郊之请险使夫人与狗配齐号且宜春公之所惮果贱于此欤夫人侍翰林常半嵗不离次必天霣霜乃退就别室其见引抑无所喜恨时以为难翰林宴休夫人必与俱其在风轩翰林醉且睡熟拶夫人堕地稍伤翰林惊起援而抚之曰怨我乎夫人曰不敢然由此不自任时时不免嚄唶翰林曰我于子乎非附炎之偶今惟不幸故取困与伤使召将作生曰夫人疾吾重劳之若为我选其侄娣之宜者以来夫人始退闲翰林犹顾怜不忘戒家人勿或妄毁嵗乆乃亡无子以火葬其后事在表文
　　赞曰吾于平凉见守道之福焉汉氏以前文字之传陋矣简籍所寄淡氏之功最大然则修之享封顾不宜哉初修有兄佳靓略等而刚塞过甚故将作生以配丁氏丁氏苦家也日防椎斧之忧虓其顶者数矣终不蕲避其顽忍盖如此其季弟亦转妙然以輭薄乗于时贱与薪刍不异唯平凉在枝叶中静正丰闲作配文家虚而不诎亲而不防荣名始终嘉爱无极呜呼盛矣
　　义鹰志
　　旴南陆氏世雄于赀子弟矜玩好往往以之易学问售竒访异以为常他日遇山夫卖猴雏取而蓄之甚驯纵其游息门内外毋复羁检嵗乆矣猴益老意向类奸然猴牡猴也见妇女必跳梁悚抃如将近之陆氏患焉谋掊死之未施手而猴先惊畏登屋僻去以避祸弹石不得中人力不能追凡夜寂猴辄潜下取饮食人动则引遁无如之何防少年自防来臂俊苍鹰陆氏之弟往从之郊视其搏摄无虚向因就与语薄告以猴害少年许诺为擒之即俱还据髙隅发鹰韝已发则逞逞摩空下瞰得猴处猴犹坐不动伺鹰垂近隐举瓦以扞身鹰不能得也奋焉穿云以逝渐眇黙不可见于是主客不知所为方相慰以壶馔未敢议所以谢少年也明日忽闻空中有钤声少年色动意其鹰也舍杯哕嚼疾趋昨日立处仰瞻之果鹰来也方复搏翔下击猴仍用前计以自全鹰失攫翮以过后一鹰继至猴不疑也遂中其擒少年招得所臂鹰而遂擒者委猴而去盖少年之鹰往招之而来助者也吕南公曰羽毛之居生也纵横乎林莽之间而顺适乎天地之内同而异异而同彼其鹰类非一种聚而已也何少年之所养适当攫之不胜而遂能招夫助己者耶夫以通昼夕之奔逝盖不知经渉防千万里之逺而防十百之羣队彼岂有呴呴之语言沾沾之势貌以相讽动者耶至其见助者又未必并栖共育者也而辄相从乎所末如何之害彼曽人之与耶今人生同州聚同乡上之人防之以政刑而端良博厚之士尸其教观其平居束冠衣媚声气以相翕习有谓之为无志气行义则起不平之色亦从而恨之惟其一旦撄介患害则人人自苦也曰吾爱髪肤又曰吾力不胜也埋头缩手背嗟而斜睨以阳托于畏慎之名此一门之内有之矣况婣族耶婣族且有此况州闾相识耶是曽二鹰之无知奚志气行义之各得耶呜呼人禽之所以异者形名而已矣就形名以索实吾岂敢知治平之末年余初出山延陵刘县尉扶为余道此余耿叹焉刘君谓余盍歌之如少陵所诗鹘报虵事余辞以未能也姑志之亦书其所叹于后矜玩好者可以戒而不如鹰者可以慙及其戒且慙欤刘君与予皆幸矣是夏六月志
　　善学説赠蔡升之
　　善学者行身循乎故常不善学者行身俟乎显光俟显光者得亦失之循故常者失亦得之故常不害显光而显光有时害故常其理然也人之生日两其食则不羸寒暑得其衣则不悲事父母养妻息睦其族善其邻各视其力与资此成世以来未之有改而天下情所同冝者也是之谓故常食不止于饱而已至于备水陆之珍衣不止于暖而已至于穷女手之竒炫爵禄娶右家气势足以盖州党声称足以耀宗姻此成世以来未之必得而天下之情所同好者也是之谓显光故常有义显光有命义无所俟命不可意古之所学者勤于因义而已矣非所以先于命也茍为先命而后义则是饥寒方迫而坐湏水陆之珍女手之竒然后御耳几何其不相率而干楛哉于娶于养皆然几何其不相率而灭絶哉人道之大原有所兴矣不知此而言学吾不知其能学矣昔余客抚州州人有语余以周先事者云先至道咸平间进士连被乡荐俊誉沸然先亦自负以必达或劝以娶妻治产輙怒以报之曰不晚捧桂枝出宸廷而贵人女争于东华门上结我矣何问下里人哉乆之先不复得志于科塲而俊誉日消蹉跎空屋中年五十余鳏卧以死死之日家惟病母头白齿缺无升布勺米自活先既死而母亦卒于饿矣此非俟显光者乎吾乡先生王补之弱冠已议婚是时家甚贫或怪其汲汲者补之曰堂有亲水菽虽菲淡要有以奉承之或论之父前父亦曰官可无也婚时不可违其后补之起家以经术为天下宗师非循故常者乎夫先与补之其终皆命也惟其始不肯俟显光与不肯循故常为异耳较其害不害何如哉从余游而旧者陈留蔡畋字升之其人齿壮尚未娶今乃有言曰二亲皆六十矣而畋之室无妇欲娶则患贫不娶则忧失时如之何余不欲其先命而后义也作善学説遗之
　　贫坑说送傅公济
　　世有贫坑其名甚古而其地日新相传上皇之时曽未有此疑其帝鸿以后稍防而倾经延秦汉乍虚乍盈而莫可填坑之所在非逺非近非幽非显谓之并包而不贮谷帛金珠谓之偏发而周匝天下皆见非广也而无边非深也而无底非尽焚也而长焦熬非尽淖也而长濡滞无封疆限禁而在者不容轻逸无王长啸结而来者不悟其多无舜禹之徳化而土风自俭陋无战国之従衡而事务自勤烦人之堕其中者輙失故态昔之辩者反哑前之勇者成怯身虽大贤而不必见尊先虽甚贵而不必见畏盖有一人堕焉而家随之者矣未见家堕而身独免者也盖有未堕而忧虞者矣未见已堕而讙欣者也是故智者蕲避而愚者以为讳为人上者惩此以勤政为人长者指此以戒祸恶之如鼠防之如虎而堕者犹纷纷而莫胜数由今而论坑之所受可谓盛矣而盛不害乎穷嗟乎天岂不仁乎奈何兆此以梏民于穷也或曰人而已矣天何预焉然则何以蕲避而有免者耶虽然已堕而终能脱去者可谓得天人之助矣顷余适堕之初正见公济随其父亨甫占次于其间则交参居游以数年尝相悲矣而未知所以相安顾视圜坑之人莫非失意而各能以力仅济于衣食唯儒其名者独艰焉则又蹙然而推咎曰坑之山川固不利于儒乎坑之鬼神固不祐于儒乎今又其文章笔墨为之祟欤俄而亨父惛兮茫然若寝寐之回然望西以奋时则以为若人也奋而已矣今且焉徃而非坑乎未几亨甫震其讙声殷然若在云表坑人惊而索之莫得见者徒觉其音辞畅亮舒愉而已于是始知亨父脱迹此坑而莫余告也皆曰亨甫贤哉谓之得助于天人不亦宜乎方是之时公济亦轩轩西首且言贫坑之毒也吾儒谓之威极而浮屠人谓之地狱今吾父幸脱去吾家既随之然我将佐吾父务令去之必逺无使两耳复闻坑之呻吟以动吾心余于是而羡焉为之歌魏硕防之诗送之曰逝将去女适彼乐土乐土乐土爰得我所曰公济乎勉之为我谢亨甫吾愧无以从公游然相悲之言从是息矣
　　困蚓说
　　时雨既休物类如醒蚓之壤潜者亦觇然而腾于垤蜿蜒以恣游俄而造乎蚁聚之间蚁众初为之辟易以惊已复欲有以尝之乃追而縁其后颇觉其不能自救也则又驰而跨其颅转噆其肤蚓不胜其侵震缩而已于是蚁徒识其果无威能也相号于穴倾老小以来环而伤之蚓困于战跋防死嗟乎明不足以对物才不足以周身而恃已长以恣其所之其不困于侵侮也幸哉
　　蚊蝇说
　　蚊之近人童子知欲扑之为其毒之足以伤人也蝇之近人非能致毒也而以其生长之污亦争灭之与憎蚊同呜呼行身之曽不善也不在乎术之足以毒人茍为素所由者未免于污则亦足以害其身而已矣
　　忠戒
　　余馆郑氏书堂一年其朝夕飱饔之所陈残賸滓沾掷狼戾邻之尨日游索焉舍而安之无复知故主者堂之僮逐之不为沮其家呼之不为闻也夜尚卧堂间妥妥甚安异人至则起而迎吠不待嗾遣嗟乎食之移情乃至于此彼岂以为忠适然欤余于是而有感盖古之所谓忠者必由其道忠于非所宜忠何道之云阿衡不幸而五去五就后世翻覆憸人更援之以济其幸视一己之利害而定其趋舍不顾社稷民人之存亡也而曰视天而已且天安肯命人为翻覆自利者乎余以为由余陈平之迹恕于乱世可也用盛王之法裁之则有所不免伤人臣之有已而无君感厖事作忠戒













　　钦定四库全书
　　灌园集卷十九　　　　　宋　吕南公　撰墓表
　　傅处士墓表
　　故处士傅君家于东岩山之阴实南城沙溪之上村传术聚书教子弟为邑里讲学倡始才名学子相望得科第惟傅氏人众处士少而承训既冠有俊誉而父病失一目明因自惟念无兄弟奉养叵阙即弃进学业而专治耕稼以致其防甘如是者二十年父无后忧足不出户庭族人有谋并其同产土地者虑不见酢故羼处士父名而讼于官县摄符下处士察父有难色乃驰诣县请以身代病父县怜而许之已而谋并地者辞穷犹诬汚不肯置于是处士泣曰大夫言彼讼者志得人地耳诚令病父免吏议则愿推吾产畀之虽行乞养亲所不憾也讼者大慙无以遂其奸众皆叹息其为人子槩如此至自有子则亦尽义教之其言曰学优而仕非成人已乎文辞而已非所谓学也茍禄而已非所谓仕也必也徳充乎已业利乎人然后可语优焉其为人父槩如此喜奕棋工为近体诗居乡以和易为主而不诱于非义其心盖不徒合众而止也治平二年梦游山观至石室间有羽衣人延之坐俄探桉上青嚢得白字碧简示之其文曰四十五日而病五日而卒寤而异焉明日召其子于学山至则饬以家事且促凶备当是时处士称孤乆矣母夫人在堂闻其语而悲之而碧简之文果验十一月丁夘竟卒寿四十二将终涕泗谢母以不能终养为忧且曰夫人所倚者孙耳语已端坐而瞑明年卜塟于屋东之河源卜吉遂以二月丙午窆之处士娶邓氏女生二子其长曰权教之仕学者也其次早夭矣后处士之五年权及第调漳州浦县尉秩满移建州观察推官待次来归展墓内外宗姻邻曲父老皆防于松柏下杂然诵处士之德其幼壮者谘于长老以后生弗及闻知为歉曰盍表以文刻石示来者乎众皆曰然于是以命吕南公曰唯子宜为之文某曰是文也当何爱于论撰虽然以处士善庆而有子如此腾蹋翔抟高逺坐致则追荣不晩而后书之岂不可哉亦曰贤在徳不在官焉耳夫宗姻邻曲之志固亦得之此乎处士讳某字世长其曽祖讳某父讳某熙宁八年秋七月取文后三月刻之墓遂有表
　　讲师李君墓表
　　灌园公曰自唐衰亡天下文鄙学谬积百许年极陋且羞而士未知变也中间有工俪语即见推为辞伯有知记诵经疏即被请为儒师承习髣髴如此又数十年而后竒特之士相望出焉其变遂臻乎大若建昌之曽子固李防伯则肇荒一郡者也其余号乡先生力通辞语以是非予夺传注为事以不堕于路听耳剽之浮则蓝田李君亦其人也君六七嵗时闻占毕之风而悦之不俟父兄敦饬而晓夕黾勉盖家愈贫而志愈笃既壮则以讲劝取赀衣食其阖户方且承顔竭力躬行孝悌衣无定主甔无我粟而没齿安之乡人叹咨以为不可亚其于人也和而徇礼信而附义喜人善如恐不足少时应举梁京中道同袍属疾众皆舍而前君独守之不忍去君于经无所不恱而尤用意于诗易尝着诗讲义二十卷易统论三十卷孟子讲义十四巻书成不逺千里以献当代闻人呜呼盖耻乎无得而称者也君讳彖字材叔上世家临川之青泥其迁蓝田见三徙矣熙宁九年十二月乙未君卒寿六十三明年卜宅兆得吉于大源之邓言阬某月日克有三子七孙子曰平仲择之琛而择之能嗣业云后之人固有考评宿学以稽君者乎问其家则子孙存焉问其墓则告之以在此
　　处士陈君墓表
　　建安处士陈君讳某生于景徳乙巳死于庆厯丙戌哭亡朞年卜葬瞿村之丁阮山食告后三十有三年其子某某以母夫人棺祔之始议刻石表墓以状来请文某于处士世故也故应而不辞昔天下既休兵数十年间民惩防乱趣求安居乐业各尽其力得所以尽而奉养愉逸有非礼律所同则亦逺荒之常情而声教所未暇者也处士当此时薄食陋衣极其苦淡不恤众咻而以有常自许盖已异于浮沉之俗矣方又钦慕儒学延致时名进士训范其息如恐不及至以婚援结之则其存心岂徒安乐之得哉其配叶氏能助其力行故处士寿虽不过中而家检继循不违文艺子孙皆以举人命于乡类能不堕家声谨承先业处士之为人可知也已处士曽祖讳某祖讳某皆不仕为建人世久不知其先所自徙也处士有七子某某实举进士五孙皆率教云
　　墓志
　　饶寺丞墓志
　　故衞尉寺丞饶君讳懐英官以子贵得之其先世家金陵祖汉仕李氏为散骑常侍唐社既屋君挈其室南迁初来抚州买薄田数十亩力治耕种遂有其居君天资彊悍智勇人也畧知文字而不务仕学自任严整不畏凶犷人莫敢以非意犯者尝以公役如城南镇镇据四野茶盐诸盗骛涉之冲奸人挟禁货舞肘而过无所顾君使人邀责之盗怒索鬭君起与战战三日并夜不饮食而鬭无倦色盗不胜弃其槖以遁尝泛鄱江夜泊荒浦旁有游舟若行贾者君潜察之意其贼也出揖与语渐相近叙说不使疑即相往来以致熟亦出酒肉为讙君睨其舟中有官器防愈愤欲图之一夕贼来君所复饮以酒贼大醉仆卧席次君使分钥闭贼船诸户已即叱醉者起痛诘数之因断其头又呼奴尽缚众贼捜其蓄得诰敇十许道或蓝椹袍犹在者君杀五六人生束二人明日列于官盖名盗购而未得者也君尽献其获取其购以归抚人周僧聚辈据险山乗隙出抄掠经嵗官不能捕故事贼大难制则用金字牌以招之然及其出则杀活未可知以是周僧蓄疑州守两以牌示僧僧輙杀使者而不肯听君告州往焉贼闻要于山口拟刅彀矢向君君袒而诃之曰吾非汝较者漫赠汝以不死耳贼臂稍缩因前揽手造其庐谕以官家威灵本无不擒之贼贼感泣拜谢为置饮宴君食之不疑贼益听信因相率赴官不劳一人而事定其彊锐敢为盖多此类有子三人力饬其长进学为求师博收篇籍恳激不厌及其得官起声称荣及亲时君仍康强暮年或为诗多忼慷悲嗟之气有句云人老壮图休劔灵中夜响又曰胆斗醉犹动气虹晴未舒又曰太平不见英雄事忠胆长随日月闲其大槩皆尔平居里闾嵗时杯酒相追攀与故人父老语身世事时召其子弟戒切之如己嗣或时酒中耿叹嘘叱拍髀取胡桃当接拳破之神色森凛若有所负者尝夜卧堂中有偷人入其隅君寤寐觉之起援戈追击中其腹偷者脱走去明旦视戈棱有寸肠焉盖戈而絶之者也吕南公曰虎豹之威其精搏噬固天性一至穷山渴陆圹垠千里无人烟不见毛类则无所泄其豪毒然犹跳踉号啸詟震草石以不忘于奋发盖雄竒勇伟之士出而无所用则功名智力泯泯不发时之所系大矣自古豪杰抱负不羣而暌离濩落不耀其施者不少何特寺丞哉寺丞之死在某年其寿七十三墓在临川南六十里凌云山之东背冈靣阳松槚盛焉其处也熙宁元年夏五月初为之志
　　李进士墓志
　　熙宁四年正月乙夘黎滩李至改葬其先人前期以状来告曰维吾父防而事学事之笃以至于破家年六十犹以不得意死夫生而为善一无所遂已尝兴叹死又莫相吉穴以归其棺斯嗣人之罪忧感不忘焉惟君子幸暇志之于是某亦楚然起悲乃不辞而为之志志曰君讳某字圣源其上世为建州人危全讽在抚州时有李蕃者实佐之盖君家之来南城自蕃始曽大父讳某大父讳某父讳某皆不显君少游学弱冠补广文生在举塲四十年当时多推其锐且勤既而无所遇则又多为之惜初余为儿童时犹及识君盖康然谨厚长者也虽今闾井犹知谭君之端善曰急人之急而讳人之恶者此吾李圣源也哉嗟乎坎防死矣君娶邓氏有子二人其长先君卒其次为进士今至是也至亦良令士党称其象君初君之死以某年草葬舍南之万松山今葬招贤里之大窼云
　　墓志铭
　　亡友黄公墓志铭
　　南城东诸乡其距县百三十里者为丰义之马村有宋熈宁四年季春某甲子乡之儒者黄君实死即葬之其友吕南公铭其墓亦叙其世属名夀于铭之端其辞曰君讳某字道原逺祖居闽七世祖彦始迁以来为乡蓄户道原生数嵗晩解成人论说其大父爱之处之以学问苦讨严搜无夙夕之殊以致其知功危力悍譬弩千钧政善引满莫遏其发则累扎不难贯而果遏焉命之于材其戾亟哉虽然其器资亦可尚矣是夫人之所以宜惜且悲也道原能饮酒为清丽诗其读书博而益求其为文速而不芜而三十二以死死三月以葬呜呼徒悲何足以待之谓一家乡邑郡并不幸焉而惜之可也道原妻姓陈氏无男子有二女其叔五龄伯九龄铭曰孝悌足于家仁信足于友而年不以乆呜呼
　　宋故抚州临川县丞李君墓志铭
　　丞相晏元献公之妹适李氏曰靖安县君生六子其次子曰亢字伯起防而端谨元献竒之至和二年元献公薨遗表以李甥为言有诏官之为试将作监主簿南郊放选补饶州安仁县尉书一考丁父建康军节度推官忧服除司户于泉州秩满司法于台州书一考丁靖安忧服除为抚州临川县丞书一考以疾吿寻医归丰城之正信乡新城里宅至一日而卒是日为熙宁七年二月之丁亥后二百五十日为十一月之丙申塟于广丰乡三峰里之天堂其季父修睦责铭于南城吕南公曰而余兄之孙倩也勿以辞于是论次初县丞君在泉泉将贪墨其所顾待视僚属之进贿寡多一时在位皆曲媚厚献以取荐称而君与州司法独无所奉泉将怒且恨之提防福建路刑狱使罗公拯按部至泉问状曰是二掾不従众益可知其为人即并荐之未几泉将以赃败连郡县佐皆得谴而君与司法独无害及在台谳议详平台将为之特论其至临川抚缺狱官抚将以君摄之遽有能名台使者过抚抚将言之防建昌之南丰无令事乆不治即以君权知南丰县居数月被疾请于台求还本局台使者曰听之则南丰复不治矣不听乆之君益病乃听至临川遂告寻医及卒建昌抚之人皆叹息焉讳承従曽祖也讳彦珪祖也讳修永官节推君父也君娶清江廖氏职方郎中询之女生三男子曰传经传师传正皆防生四女子长嫁金谿吴鼎其三未许人铭曰
　　君为子弟三族爱之出为参佐其上赖之五十而死其位则卑有材无命哀何已时
　　傅岩墓志铭
　　梦弼讳岩其逺系无従详知五世以来始居建昌之梯云坊曽祖宣逺咸平间与乡贡继又与王府贡竟不脱布衣以终梦弼为儿时秀頴轶羣学问不劳而工弱冠践词塲下笔成语惊众自是连五贡于乡一时同辈钦畏推避莫之敢望邑士至隣诸邦邦人必问傅岩容表何似何尔未富贵时之处待盖如此熙宁六年最后试于南宫之嵗也试不利得疾出南薰闗三月庚戌次蔡州困甚州将龙阁陈公遣医官为亲治且命走吏敦劝宜力饮药然疾滋不堪及壬子而死同里夏翺趋临洮已过邵店闻之为返辔主其棺殡讣至南城无村郭贤不肖皆嗟叹失声其父涣哭曰善固不可为也哉命壻龚翌诣蔡得其骨以归明年某月某甲子塟于某所之原友人李莘请于涣曰必铭其墓遂买石取吕南公文刻之而莘自书丹梦弼寿讫三十四初娶同县陈氏生一子天麟于是年十有三后娶金谿张氏生二子一女皆防铭曰
　　刻意励行以依循仁义非以干禄也而禄不至则世道莫为之劝惧呜呼如子博茂雄竒而止于斯其谁望猗萧萧者原有欝其窆曷昭其欝维铭之验
　　乡丈人黄君墓志铭
　　呜呼世人尝知按学文以求君子而不知君子之盛有不由于学问者其于所求可谓与余异矣盛古之时道化成存是故学士之所行人多称之其所知与所言虽有不尽犹不极谬至于后世已一变而所谓学者有非学矣乃求君子于皮毛色响之间余之不同世人终不敢而已矣自余能读书爱古人端窽之论每思持以察世及其既察不能十二堪可若乃其名称职业不在乎学问者考其心迹往往能贤又颇至多夫然后益以不同世人为最宜吾乡丈人黄君所谓能贤者也其讳某字某其上世不治儒术止相受以治生而丈人事亲睦族竭尽情谊与人忠信和顺教子孙以百行不亏其处心行事率恺悌慈祥下逮伶厮亦有所不忍闻人有善欣称如恐不及其于恶徒虽嫉之而不以挂齿牙専赴人之急然诺信于官令里之人勃诟交争丈人为处平之无不听服者富屋以所藏骄众天下之常而丈人财多于泽国之蚊乃克恭敬第一余尝论于人为难也知者以余为允盖其履蹈如此岂非贤士君子哉然其未始弄笔説经顾能使弄笔説经人羞愧于妄名而已熙宁五年丈人春秋五十余七年素康强鲜疾乃七月上休忽病卧数日里之人卒惊忧既望稍危后五日复苏是日里之人聚朝虚闻之相与讙庆俄顷又报不起于是各涕泪罢归是嵗季冬余至自汴值此惘惘弥月为众伤惜既哭吊于其家明年其孤埴垲墐埙使以命来曰卜以明年四月五日遂亡父取若文铭于丘某让不敢承曰文鄙恐不足以丈人盛徳埴等又使来曰是不宜效俗儒驰伪也促铭之某即撰次如左方谨按丈人前系七祖彦始自闽迁于南城曾祖某祖某父某皆已讳名丈人娶姚氏有贤徳成助于家生四男皆令善而垲以文才荐于乡诸孙多秀茂其后盖未昜知丈人宅兆松树阬之坡其穴直丙其窆熙宁七年铭曰其论不高其行不佻知足以知鬼神之卧内而不蹫仁足以济众庶之逼乏而不骄呜呼此风万世之謡
　　亡友曽君墓志铭
　　吾友曽唐杰为人刚简厚直无险伪细谨之行以取合于人其视世俗之毁誉是非如衢路之涕唾然而为子不失孝为兄不失悌为父不失严为友不失忠虽知患其异己之徒尝以憎嫌相忌者犹不能有以少之也平居大饮歌呼若不就事至于读书商讲文艺则愈多而愈得筹策世务愈大而愈当人有所长无问识不识罔不力之遇有可恶虽在世戚亦必为之切齿盖其不类世俗之儒逺矣而年尽以方壮而已此余所以叹悼乎君子之穷也先时其父都官公罢江东常平使者得知楚州而命其干私来钟陵既将复命而舟次大云仓遘疾进次芜湖遂不起是日为熙宁七年之端午明年归塟建昌南城之行春门外真空寺之西南以七月甲申封土焉唐杰讳景初妻刘氏有三子曰时保京郎宣郎二女皆防云铭曰
　　庆厯生熙宁没壬午甲寅为始卒万千五百十五日孰令匆匆居此室上空洪蒙难致诘有咨其贤在铭碣












　　钦定四库全书
　　灌园集巻二十　　　　　宋　吕南公　撰墓志铭
　　故袁州李君墓志铭
　　君讳冕字某处士彦珪之孙建宁军节度推官修永之子弱冠与弟茂元省其舅晏临淄公于京师至数月请归临淄公曰迟之比上郊天吾奏尔一官去君辞曰幸在举子后足以俟时茂元少失学问舅必恩之于义为允临淄公叹息从之明年诏补茂元太庙斋郎而君就养于家盖数年乃调建州崇安县主簿县民谢叟无子养他姓儿儿长大能相与营圗起什一贩为蓄户晩年婢生一儿叟垂死戒曰吾家故窘今所有皆汝兄佐吾所致汝后勿忘少分财而优汝兄可也叟死婢儿少壮乃诣官乞还兄姓县令欲判可君掣令肘诘婢儿曰利货赀至此乎汝憸人也不服更诉于州州议哄然疑之是时莆田蔡君谟为转运使闻议径之崇安君迎辩曰法縁人情今与人同苦淡致富足而终夺其食使数十口遽冻馁何以处情愿公论其君谟曰防主簿吾几误任法即具奏论朝廷是之遂为续勅建于闽为剧州崇安于建为剧县吏乘剧相要为奸无已君在持之使手不敢展台君受县仓吏无所得进曰官为察吏不敢私谋然嵗结簿上州须赇吏数万事乃讫愿官恤此而已君曰簿我主之汝何预既而封簿上送州吏果驳拒且诘县何不遣仓吏来移促之吏涕泣而往君未有以夺也无几何民有讼仓吏借马不还者君喜曰是可因以除害立呼仓吏疏之即疏曰贫无赇故买所借马以纾急某吏受若干某吏受若干疏本末尽备君为翻三状一上转运一上提刑一上州州将怒曰膏粱儿敢尔今破之如灭虮耳旦日君谟檄州曰尽缚受赇吏送崇安委主簿治狱于是郡诸司为一空吏到君痛鞫之尽服辞上台君谟命君括狱来决有役有流建人大震君出市人聚语指之曰此崇安李主簿也去为舒州司礼叅军怀宁令上囚称一时获刼盗十三人君时在告疑徒中有自首及为从宜减者以为必县贪赏典而匿其辞乃请覆讯果当活三人是时临川王介甫为州通判私于君曰果尔而令当抵罪奈何君曰活囚而防令非我志也听怀宁尽易狱辞可矣介甫喜曰明且仁者也舒大饥日开常平仓饥民竞籴相轧有老妪踣死众躏其尸脱面皮州闻之怒议劾仓官不能约勒君请见曰按皮生而脱则既死必挛缩今妪皮柔伸引覆无缺然则妪饥死而尸仆众不知其见躏非躏而死之也介甫曰司理説是州怒乃息司理院月平物价君持绢直髙于市平同寮患之防庆朔介甫对众诘君君曰有之今嵗防饥民为盗无数诚知市卖一绢钱七百然必髙之为千二百者以计贜难满匹可以缓穷人之死故也不然三绢杀一人矣吾寮有禄俸欲得绢则凖市平取之谁敢厚求于官今何用患吾平乎介甫曰吾虑不及此去为兴国军通山县令县去君逺官嵗赋蚕盐遣吏受于军而主给之民常受虚数而吏刻其实十七人君为请于台得县置仓而官自领之民乃不苦去丁父忧终制为袁州军事推官州将有不谨事为猾吏所持噤不敢整而吏益横州将召君屏左右言之泣下君曰此易劘者数日擿其奸而窜之吏有年劳应被优奬而将死者临终乞以子自承州通判欲与他吏君争曰优奬所以待年劳吏勤知为其家而已今不幸死而子不得承然则吏无事于勤矣彼他吏独无年劳可俟乎于是从君议萍乡令不职转运使以君易之君至县囚数百旬日平决之狱遂空萍乡狱未尝空也转运使讽君发前令罪以逞君輙谢以不能而为救解之曰不敏人可恕前令得善解数月君疾病以治平元年十一月某甲子不禄某年月日归葬于先茔夀四十君为人恺悌端厚内外无间言至所宜辩则亢无避已所允蹈不以顾慕少移也在舒时王介甫躬尚俭素僚佐皆强效之君独鲜明被服如常介甫滋重之曰不骄伪以失己所以为贤也自君谟介甫南都蔡子直诸公皆世知名巨人而各荐君其余使将爱君盖又多而临淄兄弟未尝以君托大吏或问之公曰是甥有才当自显何赖吾言言之乃所以慁甥君之见待于公如此自为布衣时师儒有所乏輙力济之寒而解衣饥而分食殁齿不怠至今士大夫及识君者言至必悼惜再三君娶南城危氏有一子曰孚为进士四女当君弃世时皆未许嫁盖葬后十有若干年孚用相地师説改葬君于某所之原而南公为之序志其畧亦铭之曰
　　异哉邱乎有穿斯藏而不宅乎愚万亿之年叹其贤于此书
　　临川王君墓志铭
　　临川处士王君弃世即小祥其孤择防持援拟以状来言将葬先人得吉地于郡南五十里大科山之阳占以明年某月某甲子封维志有石谒子文刻之余与择等游盖久故不辞而为之序次初违命底亡大兵嵗临江生人困于赋调则防徙以蕲脱祸于是时闽平已久抚建昌间无边檄警扰故徙者依焉处士之鼻祖实始挈家以来临川讳某讳某讳某者次鼻祖以至处士者也好善力田为邑良门处士讳旷字若谷为人端洁静恭事父兄尽力与人交以信常年饥减谷价以予民不为财戸挽掣治药剂赴穷疾不幸无以瘗则具棺掩之里之人以是衔恩特敬儒生教子学必附豪杰士资遣之惟恐后制诰王舍人辞召卧金陵天台王令弃官从之游日讲文义士子归赴如市处士命防往焉既而舍人入翰林遂预大政更新学校持一道德同风俗之论学者响集京师以数千防在其中淬濯磋磨器业大成亟欲归养处士谕止之故捐馆之日防不及见处士少壮时读经传诸子能泛通其意而嗜释老説深笃其志以徼福于亲而已前卒之五旬自呼匠治棺衾家人异之谂曰劳佚迭更何怪焉及病且殆犹盥栉应賔戚其庄盖如此元丰元年十月乙邜处士实启手足距其始生为春秋五十二妻周氏有子五人防尝试礼部矣择持皆吉士善治生援拟尚防女一人嫁进士陈习铭曰尊德乐义非贤莫安事亲从兄致实其难咨若人兮惇慕弗谖畏日不足讵知尽年五子六孙唯善之勤沄沄其术汩汩其源曷予尚之铭坎其文
　　亡友黄显翁墓志铭
　　显翁姓黄讳垲余少时与同里学其父讳某余铭其墓以为贤丈人者也显翁防頴俊日纳千言俄遽记忆自作篇咏灵指讽不俟声律师教晓稍长窃出随诸兄治举业山舍宗党爱异之既冠游闽吴庠序程课辄登上列二十五被乡贡罢归愈刻激期得仕一再不合年四十余矣于是放怀除当世慕望朋游为咄嗟而显翁不戚戚也曰士不见于懵缪则又何求熈宁十年正月己巳出三十里访故人辛未还过从祖姑留饮大醉卧子夜抚床呼同馆笑语良久起出户便旋复就枕鼻不鸣其僮以掌防伺之呌曰气絶矣旦日归遂成防明年改元元丰壬辰葬父墓面五百歩所曰溪白北原其息子充来请铭曰善先人能叙其平生舍君宜谁归实许之呜呼显翁不幸止尔孰为使之者夫士诚有才无适而不利用顾其所极有大小良恶则亦惟其时焉耳必当夏后商周之盛其有不尽之叹不用之恨矣乎地居一同而长正宰师待焉其蕴每厚则其任每上夫何叹恨之有黄氏籍南城余百载其世溢十其宗从杂六七百室其名頴俊初维显翁然亦止此尔是则士生汉魏以后虽诚有才犹与凢民无必异之势也呜呼显翁孰使不幸迁固至昫史述千巻南城人列于传两武夫而已周廸危全讽是也名德公卿亡矣贤豪固不出下国乎遭遇无期运乎一何寥落之穷哉余不得而论之徒遗显翁以铭其辞曰
　　曷不信古虑时我弃相邀脆腐曰尚德志谓子则戾有既似之谓出且恊有曽莫施舒余斯冈东近先塜唅无珠矣安此奚恐
　　黄士衡墓志铭
　　士衡讳均南城人为乡盛宗曽祖惠传祖光震父质皆好善不仕士衡少笃学师友所称为人沈毅恭慤嶷然士君子器也熙宁七年客逰淮湖五月某甲子疾病卒于广州黄陂县之逆旅于是夀四十六其子无逸以柩归元丰元年三月某甲子葬于某乡某里之桃原士衡娶胡氏有四子无逸其长也通经术富辞才能使其家有闻宜在乎此次曰某某某二女嫁饶某铭曰
　　父母好善子未必才亦既才矣志或不谐猗咨士衡嗣庆方来特不及仕讵已焉哉堂堂襟委翳幽埃于穿列铭维用告哀
　　傅野墓志铭
　　君傅氏讳野字亨甫防有节操屹然慕古豪杰风逮以进士试数不中而人推其才学李觏初有乡曲名声君抵以书曰名不可妄得也当共赋短长耳觏异而交焉其后觏黜于秘阁归君与陈次公以师长事之旴人由此知有先生弟子君辞髙古于诗最竒崛常执韩栁李杜编语人曰必知此乃当下笔尝客舒州与建人黄莘余翼文酒相酬士民传美以为未有是时之人王韶年少学官在舒投记愿交君纳之别十许年韶为建昌司理掾访君沙溪山延置门下且荐于守使防诸生黄察等许君髙才滞淹守使以闻有旨赐君粟帛以充军学教授然君不习佞与俗子殊品致益顦顇无聊久之韶受命治熈河功有绪信呼君君往依之奏为熈学教授督役筑香子城城成例赏君得试将作监主簿明年召还朝论事殿中方已即言傅野有文章学术而老未仕愿补东南一官以便养母上可之君调明州定海县尉未几熙河市易务檄浙使者责君偿贷务钱绢七百贯匹其实华隂人有与君同姓名者贷之而务官前后不参详谬以责君君不服浙使者上言明州去熈河万里移檄来徃甚烦请及傅野官满録送理对有旨即遣不必官满于是时君尉定海既四年而无代者后于华隂已得其人矣使者以朝防不敢违君遂至熈河而无所辨君有子久于熈河无乡思君以为感及是日促之归子辞以营什一息未竟君为少留而经畧使用君摄领粮饷廹贼界中寒气下利卧十旬死于河州学舍元丰五年五月戊申也七年君孙蔡裹君骨归以某月某日于某所君为人轩豁善醉不修恩雠方穷悴时俗子多所侮慢而君终身不忿憾其于孝弟尤力虽侮慢于君者不敢揜也许抗为人言观傅野负米奉亲则吾徒有禄为可愧君在军学也诏去试秘阁而小人媢忌君防慰荐相与造飞语谤君于守守防君于是时君穷为平生第一然百计不使老母愁辛身与妻儿籴官仓腐米鬻菜粥以度日而母独常鱼肉白饭不悟其贫云其族沙溪数百口有以事抵城邑君必饮食之久而不怠其财之有无与兄弟无彼我虽侮慢于君者不敢不叹息也君所为文章号通藁二十四巻邓润甫尝序之君既卒而兄子黙复集后书杂益之总三十巻去通藁之号藏于家君父讳垂范李觏铭其墓者也母邓妻陈各有妇德君生丁巳死壬戌首尾六十六年铭曰
　　力为古文章兮与众殊途裕吾江海兮人则潢汚举国醉兮醒者非夫千金技就兮焉屠猗嗟君兮伟儒而卒于﨑岖文之故乎抑命欤何居吁
　　陈子纯墓志铭
　　职方员外郎南城陈防之之嫡子约字子纯天姿聪明竒畧人也自职方始仕为州县吏四方以至为郎领郡未尝恤其私一以付子纯而其经理调胹委曲尽善其始年赀一其季年百千之而未艾其为无所欲则已欲无不致致无不具具无不宁盖常视成于文酒笑谑之间而他人则僇力残身莫之及者江岭闽吴之人语为家子纯必在所称南城则樵渔牧竖阬谷细甿无不知诵子纯姓字余为学时聆听所熟云尔比少长从羁旅游而子纯既不幸早世矣识其子妷而友之嵗月攷诘子纯所以为家其规画纲条畅逹刚强去四五十许年而不紊或小易之辄失其宜窃尝叹息以为古之人得一国而辅之言入计行四境歙张毕在股掌之内世以谋臣命之矣然目一瞑而法度所陈能使后人毋我变者几何人哉以子纯志之所营才之所集卓越如此诚令得国而谋之其有不给乎哉夫时之所遭则有不同而谓世或无士者幪幕之论也子纯之死以嘉祐七年四月乙酉其夀四十二是时职方为循州讣至职方曰吾亡二子矣安能复仕遂告老归子纯于可封乡之王家原后二十五年墓宅师订其地为不吉于是子纯之长子京亦已死矣次子亢改卜得可封之鼔楼冈迁而窆焉是嵗乙丒元丰八年七月乙未也余固尝推美子纯之设施惜其止于一家矣而亢友于余良厚故为之铭曰
　　哿矣谋国而莫吾用于其为家如屋斯栋我运我智我成我才则兢则完由彼乎哉呜呼止矣其夀维啬其谁知之列此幽刻
　　傅夫人墓志铭
　　余妻之母危危母傅氏两家皆业儒术子侄以俊秀游友其乡是故世有姻好维南城之危起家始拱辰实淳化三年进士终屯田贠外郎赠光禄卿傅氏始容庆厯六年丙科以鄱阳尉谢病归遂不出然两家之仕者自是不絶夫人容之娣而拱辰之第三男妇也年二十而归归三十六年而嫠嫠二十六年而卒维光禄为人崛杰髙亢其配长安县君丁亦以肃饬为闺门常而夫人在娣姒间见谓无违不激不委唯正之师唯是之从其及既嫠则壹素以严刻刻勤辛恶衣菲食以致给足治丝枲纫缝诸儿能诵书使坐前旁持久与俱不夜分不言寐子防则子孙防则孙无日不然闻人为善喜见于顔语如其色賔客过家供具馔饮频数不厌嫁子娶妇问其世于礼义何如而不及贫富也有二男一女长之武嘉祐二年礼部试不中死汴京次之邰今为惠州河源县主簿女适袁州军事推官丰城李冕凡夫人之女孙外女孙皆以予名士为惬其三男孙曰淳力行好古曰滂早死曰泾亦试礼部矣嗟乎夫人好德乐善恳至如此使其所以值待每若盛古之时则其志意之得可胜道哉熈宁十年九月某日夫人卒夀八十二明年十一月某日于富阳里之箦原八年矣之邰始于铭取余文余辞而不许则为之其文曰
　　处则静女嫁而正妇曰既有子欝为严母假哉德矣维具之为贤维任之攸艰而夫人举焉弗序弗传畴以慰其然
　　丁氏墓志铭
　　夫人为丁氏女十有七年而后嫁为黄氏妇二十有八年而下世熈宁十年十二月癸未小敛明年二月庚申封其生也誉者倾乡其病也问者色忧其死也吊者声哀丁黄俱富族而夫人不防于侈泰之非娣姒数十百而众无间于贤善之名谓文王不作而汝坟江汜之风不可髣髴者岂非迂儒之论哉讳文惠父也希敀夫也渊子也陈识丁茢聂扆皆婿也礼教乡之龙穴地也渊好进士学号勤敏其从予游也久故于是来请铭为之文曰
　　室家之宜兮夀考之亏兮世道之悲兮
　　陈处士妻叶氏墓志铭
　　陈处士之夫人叶氏世居建安曽王父某父某皆故不仕夫人为女慧为妇顺为母慈以明内外称之归陈氏经事三姑后姑处之每过前姑凢嵗时祭祀涤器调馔必躬亲未尝以委奴役其于族与賔如其祭其视夫之兄弟息如己出处士早世夫人遵其志教饬子孙延儒师能尽情诚乡闾有急輙悯济之饥给以食危援以力盖其常夫人母春秋髙所以存奉踵武相望母为人言吾女敬养我贤于男云其至行如此元丰元年夏六月某甲子夫人卒于是夀七十余一凢生七男四女男某某举进士女嫁张孝杰林景则张倞雷殊某月某甲子葬夫人祔处士君之茔实丁阮山铭曰
　　孰不有归我圗必宜无非无仪允蹈成之雝雝夫人正顺之师载其芬刻以铭诗
　　汤处士游夫人墓志铭
　　元丰五年冬十一月壬辰南丰处士汤君防其内游夫人不即葬明年春二月己未饭僧于见客堂处士拜佛稽首百下亦卒是冬十月癸酉其孤举二防窆于龙池乡东户里之佛塔窠同位而异穴先时以牛马走来请曰维亡父生平好善足未尝歴州县庭口未尝人过恶事亲期适而已不敢壮有余而老不足接人趋恭而已不敢论贤而诋不肖夫然故州闾以廸吉归之而逺近賔客日至维亡母实能佐佑其治非不生财也而知以发其身故内无奉养之阙而外有赒济之誉虽不积而不悔是维吾亲德行愿得铭以志诸幽以传无穷其许我哉余盖未识处士特熟其孤于逆旅耳请勒铭诗非所敢爱也按汤氏之先闽产或言本姓殷为国朝讳而改或言亦南史汤之系无谱牒可据未知其孰是其徙家南丰距处士为五世曽祖某祖某父某处士讳某字顺之游姓出九国时亦不知其所受若徙之初也曽祖某祖某父某夫人夀五十五而处士多其三嵗有五男子曰震桓复济深而震深为进士各有时名二女子适游某杨某孙若干人铭诗曰
　　相从载祀六六乎而方隆縡义淑睦乎而遽终倾兮躅续乎而渠以占之其使之孰乎而书以志之其履之谷乎而
　　祭文
　　祭傅梦弼文
　　呜呼辞场屡隽頴悟多才人以为祥君以为灾庚子来今春秋十四子于其间荐名相继上求声律子防人先上求经术子占万全惟子之文无往不适譬如江涛悍浩冲击湍澜所到骨竦毛寒一篇时出百室愿观师勉其徒翁祝其孺期子之肖否则忧虞谓子程辙超遥过人青云坐登指在朝曛命不与谋差因所拟谁令骏足不极千里东人之子一荐罢归白首摧頽卒换蓝衣西人之子再荐如忝等之闲常亦摄官检嗟子视此两不一如五试南宫夙愿徒虚淮康关涂六出六入终以失意客死其邑游旧莫顾宗姻弗闻一世胸襟奄忽埃尘本欲荣亲先亲而没亦曰行道位将名咈辛勤二纪刻砺瑳磨毫髪不谐非灾谓何防庄有言外物难必嗟子之智于何不察势有所轧情无不驰嗟子虽才意困于为早泰晩屯前夷后慼人间共讳唯子兼得利不可究名无足云首阳东陵同是误身惟彼彭殇兹不在计行情致哀愚智一揆倾觞展诀旅榇在斯灵乎清宁其尚知之





