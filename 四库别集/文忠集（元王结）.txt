　　钦定四库全书　　　　　集部五
　　提要
　　文忠集六卷　　　　　别集类四【元】
　　【臣】等谨案文忠集六卷元王结撰结字义伯定兴人仁宗在潜邸时以荐充宿卫及即位迁集贤直学士元统中官至中书左丞文忠其谥也事迹具元史本传史称结有集十五卷王圻续文献通考所载亦同今久散佚惟散见永乐大典者采掇排比尚得诗一百三十四首诗余十三首编为三卷又杂文九首为一卷问答五首为一卷善俗要义三十三条为一卷共成六卷结为元代名臣张珪称其非圣贤之书不读非仁义之言不谈今观是集殆非虚语诗多古体大抵舂容和平无钩棘之态文亦明白畅逹不渉雕华其中上宰相论八事书乃结年二十余游京师时所作平生识力已具见于是问答五条皆与吴澄往复之语或阐儒理或明经义可畧见其学问之根柢善俗要义乃结为顺徳路总管时所作以化导闾里凡教养之法纎悉必备虽琐事常谈而委曲剀切谋画周宻如慈父兄之训子弟循吏仁爱之意蔼然具见于言表尤足以见其政事之大凡统观所作所谓词必轨于正理学必切于实用者也固不与文章之士争词采之工拙矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀




　　钦定四库全书
　　文忠集巻一　　　　　　　元　王结　撰五言古诗
　　古意
　　幽人捐筋力自斸十亩荒手持蟠桃核种之南山阳一年萌蘖生三年枝干长迤逦三十年美实期见尝客从都邑来衣马多辉光舜华欲分赠朝露含幽香笑我太逺计悠悠何所望
　　咏史
　　公孙乗丧乱窃号防巴蜀援也惟故人千里来不速陛防森以严賔仪繁且缛畧去乡曲情夸耀帝王服伏波盖代英豪气谢羁束一笑井底蛙区区事边幅驾言复归来玉趾真劳辱东方有美人展也刘文叔
　　孟氏命世贤抱道思经邦将隆尧舜业千里游齐梁终老无遇合迟迟尚徬徨鲁平何足云谗夫有臧仓燕石哂荆璧鱼目笑夜光良宝竟弃捐千载为悲伤
　　战国事富强好士争相先翩翩四公子賔客盛三千呉起既适楚乐毅亦归燕鸡鸣狗盗贱峩冠列賔筵孟荀绍孔业赫赫盖世贤伊谁共天职高论徒森然收彼腹背羽六翮反弃捐乱亡谅不救烱戒垂千年
　　汉祖握干符锐意除暴秦求贤冠台鼎萧曹唯故人叔孙亦世儒坐见礼乐新纷纷刀笔吏济济俱簮绅两生抱遗学独与世殊伦躬耕汶水曲索寞谁相亲
　　汉庭富衣冠流风重周旋君防往还人名位相后先宪府领举劾中台执机权门阑隘轮蹄交口称才贤亦有同门友穷居守太过门不一顾寜望相荐延富贵易交驩贫贱相弃捐翕翕夸毗子区区亦堪怜
　　驺虞宅灵囿丹鳯鸣朝阳济济臯与防端委居庙堂雍容百僚上都俞二帝旁霭霭王化隆皥皥斯民康懿徳冠羣伦名与日月章此道久陵迟谁为振頽纲乔松偃涧底寸苗茂山冈防负且乗元元被余殃念之轸余懐忧思廹中肠感慨未能已零露忽沾裳我欲陈斯诗其言悲且长聊且乐吾乐多忧令人伤
　　平津未遇时牧豕东海壖白首抱麟经英名动菑川王明扬侧陋台席冠羣贤未覩经邦业龌龊徒备员迎合天子意首鼠持两端既弃仲舒才寜顾汲黯言居然刀笔吏谬以儒术縁阿谀负重任千载有余愆自古寜一死俯仰兴长叹
　　严光隠桐庐逺迹混樵牧鹤书屡搜访物色遍岩谷安车入洛阳天子来同宿狂奴饶故态伸脚加帝腹长揖金銮殿超然返初服世祖不爲屈子陵岂为渎公卿亦何人视我同草木
　　古意
　　穹宇孰纲维率土同照临端拱逰穆清重明烛幽深寛裕谅天覆发育惟天心仁义奠民极阳开复阖隂天人永相符至理无古今应兮系所感善败常相寻驾言适郊原四牡行骎骎鸿鴈号空陂鹰隼集北林长歌漫呜呜殷忧亦钦钦后防威鳯来如玉式如金浑浑开尘编渺驱烦襟
　　猖狂无盐丑自献投齐君绰约东家施俯首羞效颦蹇修称良妁采采华其身千金不一诺未易充下陈庭下春华敷门前秋草新幽兰生深林含香徒自珍忧心良悄悄薄幸空纷纷愿言金玉操歳晚无缁磷
　　青青霜中柏郁郁千嵗姿双乌何处来构巢最高枝拮据巢已成哑哑哺其儿飞翔上林间劲羽明朝曦乌子负灵名见异忽噪之一朝啄腥腐宛若城头鸱梧桐何萋萋竹实亦离离迟彼威鳯来怆悢增伤悲
　　张梅友编修以古诗四首见赠次韵答之
　　野鹤愁樊笼渊鱼畏罟网宿縁在丘壑秋风动遐想顾惟愚戅姿难逐世俯仰岂无功名念身屈道已枉缅思牛山木日夜在所养
　　游心经济业竒货真可居章甫适瓯骆一旦成区区抚掌青云人笑我谈诗书举世治筐箧此风定谁驱探丸欲捄之滔滔竟何如
　　我本濩落人多君许同志屡陪杖屦游洗心仰高义我归唐溪隠君守浙江吏閴然逃空虚玉音莫余弃矫首鴈荡山南云满离思【梅友温州人】
　　黄鹄慕高举拊翼临幽燕晨昏违菽水一日如三年亦有王使君悬车未华颠寄声招我还恐为世网纒归休侍函丈努力希圣贤
　　仲安廉访以游唐溪二诗见赠作此奉答
　　五年客东州友道亦云广岂伊旷同游不如我贤丈川涂缅离异形留心已往终焉阻良觌何由弭长想归欤有兹日驾言戒徂两雍容造賔阶秋空挹高爽公昔司风宪谋国极忠谠中年清净退超然逃世网招擕我辈人物外穷幽赏琴樽对溪山杖屦渉林莽顾惟迂濶姿慙公谬知奬屡承函丈教颇觉道心长持身贵清洁渉世禁衺枉邈焉期逺大前修以景仰明珠忽见贻蓬荜惊辉朗黾勉未能报翛然涤尘坱
　　雪后伏闻至治改元诞敷明诏覆育羣生徳至渥也谨赋五言古诗一章以形容盛美万一
　　雨雪嵗将晏祥风播阳春纶言颁九霄昭格协天人龙衮搢大圭斋明奉宗禋缛仪肃备物景贶斯无垠嗣服谨初元体元以居仁烝民一何幸皡皡陶洪钧何烦登春台何用歌南薰旷哉八纮内万彚欣芸芸小臣伏畎畆击壤偕齐民斐然遂成章猗那颂昌辰
　　士友属和次前韵
　　龙飞握干符骀荡坤舆春华勋骏仪刑钦恭以安人钦恭惟孝思宗祏举明禋昊穹锡纯嘏汪濊流无垠彩鳯衔丹书万防敷皇仁仁风播羣品坱圠如大钧咨诹储楩楠【选守令】亦复来兰薰行防幽潜彦峩冠起耕芸周南虽留滞幸备时雍民俯仰天壤间雅歌乐逢辰
　　立春
　　献嵗倐旬浃寒威尚留连今日复何日淑景初和暄防杖碎土牛春阳蔼郊原出门歩虚徐如身脱拘拳又如三季末一见尧时天梅柳竞开拆草芽亦芊芊万木沐和煦枯萎变芳妍蹇余物之灵奚独苦迍邅明时未高歩朱墨事磨研幽懐谅谁语逍遥度芳年短章虽漫兴聊用写忧悁
　　赠别徐彦昭教授
　　昆丘孤鳯雏采翮粲如绮渥洼汗血驹壮志在千里徐生士林秀崭然见特立妙年怀逺大刋落纨绮习倾心辱相访英姿照衡门雅志许共学遗经深讨论子来何迟迟我去方汲汲交臂遽分手怅望何嗟及临歧重徘徊一言持赠君人文垂焕炳要须策竒勲奋身遵大路洗心居广居弃捐俗学陋顔曾乃真儒人生若萍梗岂得常相见契爱茍不忘千里同防靣别后定相忆时时惠徽音叙子日新功聊以慰我心
　　读唐百家诗选
　　风雅变汉魏近古犹可取六朝伤绮靡道丧亦已久子昂振高风感遇传不朽李杜俄继兴英名擅星斗芙蓉照初日亦有韦与栁众贤复炳燿升堂窥户牖森然羣玉府焕若春花囿嗟嗟大厯还制作半好丑端为垂世规区别岂容后荆公选诗眼政如经国手自用一何愚美恶颇杂揉骊珠时见遗鱼目久为宝唐诗观此足诬人何太厚诬人寜此诗感叹重搔首
　　病中偶和韦蘓州诗
　　黄鹄戢短翮爰集江之涘海鸥憺相忘翛然亦戾止抱瘵呻吟余击缶歌下里忽闻阳春曲南薫泛緑绮龙门萃髦彦楚材称杞梓迭奏正始音窈眇谐宫徴皇风蔼清穆大路平如砥言观丽泽象偲偲朂多士坚贞莹圭璧芳馨袭兰芷戮力芸我田前修蹈遐轨
　　作古诗一篇奉呈庶斋盛翁暨诸士友继再用原韵未及録呈防庶斋洎诸友示予和章而容川刘君所作与余再和第二篇梓字韵一聫合若符契廼重次前韵用以赠刘仍不改前句以表志同道合之意云
　　庐阜抗灵岳磅礴奠江涘岂伊宅列仙多士亦爰止士林擢孤秀峩峩冠仙里贻我英琼瑶借以双鸳绮愧此樗栎姿跂彼乔与梓壎箎唱斯和合宫复谐徴竒君如莫邪锋锷几淬砥椟韫谅已久赏音岂无士老我歌逺游佩扈芬芷方驾遵修途騑騑勿停轨
　　复次前韵呈庶斋先生
　　伊昔汗漫游弭节江之涘娥英阻灵觌九疑徒仰止超忽嵗云迈驾言返田里被我芙蓉裳含章粲如绮亭亭南山桐嶷嶷九山梓爰伐清庙瑟朱弦发宫徴顾惟椎钝质永言资砺砥岂无青云彦眷兹黄髪士赠我荆山玉报以沅江芷轶驾谅絶尘遄驱尚同轨
　　病中偶读韦苏州嵗日寄京师诸季端武等诗因次其韵
　　卧疴逾休告偶遂清净縁幽懐复坦坦谢彼尘虑牵忆昨拥朱轓守邦江北壖兾效铅刀用矧兹强仕年上将布徳泽下以惠颠连拙疾负宿心孤节差可全缅懐千载人聊用善自诠故山足栖迟解缨濯清泉缥缈造物游阅此嵗序迁孤鹤忽腾翥轩轩返芝田
　　无题
　　驽马非龙媒形如渥洼驹眷恋栈豆恩低首驾鼓车逸足思籋云羁靮有所拘岂无九方歅相视空嗟吁天廐十二闲饱秣玉山刍立仗殊不鸣矫矫真良圗造物等嬉戏孰贤复孰愚浩歌抚秦缶绕屋声呜呜
　　猗猗彼芳兰托根华池边婉娈结新婚期若金石坚金石信不渝婚嫁当及年遥遥逺寄音迢逓阻山川望君君未来芳嵗宛徂迁感彼芙蓉华灼灼艳且鲜
　　黄河出昆崘九曲赴东海知厯几险艰朝宗意斯在桓桓南山松特立阅千载枝柯郁且茂不为嵗寒改世故饶变更倚伏难豫待但秉金石心兹生尚无悔
　　西州有寒士结屋山之麓锄治五畆园但植梧与竹汲井滋芳根列垣防真木緑竹渐有实梧桐隂始緑鳯兮渺何许迟尔一来辱雅意在千年君心何太速
　　肃肃张兎罝依依守雉毕超然龙与鳯世外保优逸离羣岂不若自愿寡俦匹白驹为场苗俯首就维絷所以严子陵不为汉光屈
　　太公混渔钓伊尹隠耕耨一朝遇真赏欻起佐元后世无九方臯相马失之瘦昂昂千里驹安肯恋栈豆吾慕郑子真躬耕老岩岫
　　行行复行行出门恣游衍溪边散余歩溪水清且浅鱼鸟各从容闲云任舒卷秋风栁防岏嵗寒松偃蹇喜兹秋郊净乐我襟懐展襟懐日以展我心日以逺安得同志人共陟青云巘
　　孤鳯行
　　青青南山树羣鸟所托栖一鸟防其颠百鸟相追随孤鳯从南来采翮多光辉朝餐琅玕实暮宿梧桐枝昭然文明祥应瑞安黔黎物情忌异类羣鸟争背驰由来鸾鳯心燕雀焉能窥矫首顾八荒欲向丹穴归祥麟游帝郊黄龙栖天池何当防风云相与垂鸿仪我欲献丹诚昌言犯羣威迟廽嵗将晚怅望空嗟欷
　　送呉德让先辈赴济阳税使
　　东州有佳士磊落青云人胡为久不遇将老犹邅迍三年瀛洲幕小试才未伸抖擞簿书累日与文史亲阳春良寡和赵璧絶缁磷闭门养防素箪瓢乐清贫况复有令子逈为席上珍理义共怡悦翛然出尘纷勅书自天来监税济水濵驱车渉长道不遑驻逡巡愧我樗防材中空外轮囷游君父子间厚意何肫肫嵗月易徂迈倐忽及离辰后防定何日念之心纷纭徘徊衢路侧持酒重劝君伫立忽不见惘然愁我神人生非鹿豕安能久同羣唯当政理暇早寄相思文
　　赠张梅友
　　楚国有名姝扬娥入修门托身紫云里颇承明主恩众女竞专房青蝇防璵璠深宫闭婵娟抑郁空衔寃悠悠徂白日寂寂愁黄昏昔如鸟择木今若羝触藩青鸟有脩翮云霄飞翻桃李自敷荣脉脉终无言海上逐臭人掩鼻恶兰荪养彼恶木枝弃此芳树根几欲泻肝胆长謡彻天阍为君一湔拂寒谷生春温我方困贫蹇嗫嚅且复吞临风歌此曲聊与知者论
　　赠王巨卿
　　夭矫松柏姿耻效桃李顔氷霜摧万木郁郁凌嵗寒夫君抱高躅幽素心自安蝉蜕声利塲永结诗书欢显允东庵公文学拟扬班晚喜得之子芳桂擢榛菅我亦寂寞人深居结幽兰荷君年德尊逸驾容追攀伐木何丁丁鸟鸣亦关关眷言求友志千载誓弗谖古来道义交志趣非俗观责善复辅仁豁豁倾肺肝知人固未易赏心良独难珍重同怀人共考南涧槃
　　赠玉关子
　　集贤学士吏部尚书之弟号曰玉关子介吾宗英贤别驾持卷求诗余观玉关子诗笔画品文采蔚然又能清雅好古以求交于四方贤大夫士殊可尚已然资禀高而年未艾更当玩心遗经使夫理明而义胜则问学益进德性益尊其文艺之已能者愈见造诣神妙攀古人之驾而与之并驱也勉旃毋怠
　　渥洼汗血驹西度流沙碛骧首一长鸣冀羣皆辟易矫矫千里姿良乐逝安适缅彼十二闲踠促甘伏枥韅靷驾鼓车局促复何益聊续天马歌一唱三叹息
　　赠成子周
　　若士抱高趣陆沈固无愠诗书阐乡校优防乐终隠岂无捷径游欲去诚不忍坐令嵗月驰缟髪变元鬒温温处谦卑坦坦絶畦畛每见心为降令人尘虑泯固穷凛竒节摛文见豪敏破屋书五车不解捄寒窘美人慕佳冶緑鬓揷红槿霜松老岩壑嵗暮黄叶陨辉辉荆山前伊谁发石韫更欲吾诗深衷寄瑶轸
　　赠丁左司太初
　　天马来西极絶足日千里高义冠羣伦清修落纨绮明时盛才彦经纶属之子中台入幕宾聊足慰遐迩班联玉笋间名在金瓯里除书徙东曹机务烦料理向公乃官职只命不遑喜迟囬弗敢进贺客空云委臣门谅如市臣心澹如水矧臣素多疾深惧孤任使祝君勿多让强为明诏起上振国纲维下抚民疮痏植谷去稂莠选材收杞梓努力树勲名光信史蹇余困铅椠碌碌贱且鄙空存济时心头颅已如此君膺公辅望光宠方未已伫防永徽风坐继贞观美贱子樗防材空名误知已犹能颂太平考槃西山趾
　　戏赠赵景贤
　　前年马生角去年天雨粟悠悠千载间寒士难推毂赵侯登仕版窘若推持屋鞍马二十年官职何碌碌况我草间人衡门抱幽独岂无室家愿无媒适为辱英贤满台阁采采多竒服谁念千里驹踠若彼空谷
　　赠杨凝李璋
　　潜虬蟠尺水反受鱼虾制祥麟出非时未若犬羊贵古来青云人或作中林士流俗乏真赏白眼俯下视千年阳春曲知音诚未易欲为巴人唱中情良自愧五年古河间疎贱众所弃风流两臞仙叩门时一至杨子弃和扁逈与世人异持身若醇儒郁郁怀利器李侯富春秋天质温且粹诗书窥阃域困穷有竒志嗟哉我非夫未遂指囷义独有洙泗学汲引惟深地古友友其徳今友惟势利势利岂终保友情一朝坠君防桃李花春容徒妩媚不见松与柏嵗寒有真意我歌伐木章一唱三叹喟更欲白头吟嵗晚伤人思
　　姚雪斋双泉诗
　　乾坤溢双泉觱沸秦山阳禀受各竒偏来者见未尝西泉冷于氷东泉沸如汤同流滙石室盥濯倾一方惟水行地中寒温亦何常如气出诸口嘘呵异炎凉清济何泠泠大河浊洋洋茫茫天壤间是物谁主张惟思此泉上解衣一倡佯更欲洒八区滂沱洗民殃低徊不得去缁尘满襟裳矫首西南望怨彼关山长


　　文忠集巻一
　　钦定四库全书
　　文忠集巻二　　　　　　　元　王结　撰五言古诗
　　十月六日有白鹤数千自北而南回翔飞集久之方去以诗纪之
　　青田有双鹤养子沐溪中翛然出尘物此地未易逢今朝定何朝爱日初融融老鹤不知数翔舞盘高空轩轩万里去意态何雍容赤霄侣威鳯不与鸳鹭同胡为此来集眷眷意无穷羣仙宴钧天兴酣乐方冲遥怜有道世故遣下瑶峯我亦磊落人永言谢樊笼幸遇此粲者庶得谐心胷左引王子乔右挹浮丘翁翩然共僊驭欻起凌长风餐霞饵甘液緑髪双方瞳遨游五百年驾言还故宫
　　赠别李承之佥事
　　靡靡嵗年晚肃肃霜露霏君子不遑处四牡来騑騑月出方皎皎我心恒依依今夕复何夕山中仰容辉惠而有深契使我心说夷北风日以凉行役乃无期言迈不可留凄然饯将归永怀金玉音时得慰渴饥
　　次贡仲章韵二首
　　凌晨啓阊阖冠盖何填填中有潇洒人世网寜萦挛深严玉堂署羣彦推子先高闲絶簿领坐阅嵗序迁愧我缚尘缨仰止云林僊防寻遂初赋振衣苍厓颠【仲章号云林子】巍巍盖世勋赫赫高世名缅怀殷周盛取彼钓与耕云何商岭老岩居避强嬴歳暮黄鹄歌仅见羽翼成陵夷百代下伊谁持此衡若人秉高志落落期壮行弹冠自有道何必遗世荣【贡公未遗荣康乐诗也】
　　题许文仲余欢堂
　　鹓鸾蔼京国振羽天池滨美人青田鹤翛然出尘纷委蛇隠市朝夷犹保天真熈熈黄虞化皥皥无怀民清欢良有余素节传不泯阶庭秀兰玉衿佩还诜诜我来亦清旷高风越羣伦卓哉董邵南无愧昌黎文
　　防饮
　　士友少嘉防逺矣非独今今日复何日邂逅盍朋簮云翁古仙伯惠然一见临羣贤意无间契爱逾兰金笑言不知疲善谑余规箴一觞复一咏雍容乐且湛人生处斯世悠悠谁赏音防遇不尽欢云何开我襟还思过三爵为乐戒荒淫千年蟋蟀诗贤哉古人吟
　　送陈推官泉州之行
　　东皇布春令百卉竞芳菲私怀独耿耿重与伊人违念子济时杰职当列彤闱忠言补衮职勲庸纪常旂多士仰清尘万物蒙光辉胡为万里行司刑南海湄四牡不遑处王程自有期丈夫垂大观逺行安足悲皎皎琼树枝瘴疠非所疵虽居遐陋邦君子讵磷缁细民多诖误逺人半疮痍期君树佳政庶用慰渴饥
　　寄王诚甫
　　幽兰生深林清香蔼遐迩黄鹄志青云举翮日千里王子当妙龄强学未为已高誉满乡闾文章灿如绮一朝从辟书振袂幡然起霜台足时英夫君望尤美食蘖无苦心饮氷坚素履发轫万里途行行未云已銮车待骐明堂须杞梓盛世立勲名舆情属吾子我本蓬室士门前结车轨深居味道腴静坐玩经史荷衣扈江篱玉佩纫芳芷深媿少师承期君为指示别来知几何俛仰逾一纪空记十年面未遂一笑喜引领北望君迢迢隔烟水南辕倘过我洗心闻妙理
　　寄康和之先生
　　龙门绍絶学云谷要成功坐令百代下一变洙泗风微生一何幸恍若开盲聋寥寥千古夜日出扶桑东国朝蔼多士道统归许公迩来谁继之四海彞庵公温温君子儒正学沃深廉隅厉其操道义饬其躬頽然物无竞澹若心独冲和风与爱日触物春融融声名四十年怀宝潜蒿蓬人间富与贵浮云曳晴空朅来诏徴入盛德师三雍还又谢病归甘辞轩冕崇轩轩海上鹤防天际鸿弋人复何慕讵肯安樊笼愧我蒙厚顾蒹葭倚长松岂惟乡曲念又喜臭味同顾兹鲁钝质愿言资磨砻何时侍函丈坐我春风中
　　中秋感怀
　　炎炎暑方徂忽忽秋已半凉风披梧楸白露洗河汉华月出林表照我光烂烂恍然白银阙万里人竒观旅馆政幽独清光谁与翫忧思坐已盈长夜何时旦西南睠庭帏山重路漫漫怜儿久飘零对月増浩叹方游岂云逺邅逥歳时换愁怀谅何似垢衣未濯浣牺尊荐清庙不数沟中断长哦五字诗聊用起慵愞
　　登开元寺塔呈同游遂初敬仲二友
　　千尺玉浮图孤撑插碧天步登最高顶缥缈青云颠顿防六月暑逈脱市井喧极目眺区宇更觉心悠然太行镇中州势与碣石联唐溪注东溟千里青蜿蜒今日复何日得此佳山川长风万里来衣被轻翩翩举手谢浮世一笑如得仙况陪两君子济济皆英贤高论屡起予亹亹相后先我有白云望不获久随肩驱马复东去幽怀良未宣夫君厉孤节贱子当勉旃莫忘共游乐永保金石坚
　　琴砚
　　南山有孤桐老干青轮囷阅世百年久独出万木羣钟期既谢世伯牙亦凋沦徒抱琴瑟质弃置苍崖滨磅礴清淑气抑郁苦不伸同类自相感孕秀入云根良工有妙识有见如挥斤爵以石乡侯輙赠萧散人朱弦不更张徽轸良具存希声閟坚璞文苑策竒勲体备金石坚色含璋璧温澄湛寒泉霮防生云铜雀等瓦砾端石匪天真唯兹清庙器超絶难拟伦王君书翰学恐是逸少孙得之喜无寐契爱逾情亲明窻一挥霍气象奴羊欣邀我为赋诗自愧言无文独有荒陋语为我试真陈墨池未足贵笔塜未足珍名教有乐地吾道无缁磷上穷洙泗源下沿濂洛津根柢既深固柯叶自缤纷矧兹翰墨功从此如有神期君崇令德余事同埃尘
　　寄高彦敬侍郎
　　燕山郁秀色势与嵩华同蟠屈掩幽蓟突兀摩苍穹英灵赋斯人磊落皆豪雄君侯尤秀发杰出稠人中轩轩万里鹤矫矫千丈松道义冠羣伦文采倾诸公兰省仰清议柏台乗旧骢丹心抱诚恳素节凛孤忠持宪荆湖间礼乐变民风尺书近徴入帝咨汝共工看君絶世姿防见不朽功清风映万古永永垂无穷忆昔任城郡邂逅欣初逢枉君高明鉴顾我栖迟踪凉夜对榻眠言论相从容政资薰陶益别离惜匆匆迩来六七年参商邈西东我耕寛闲野君侍明光宫隐显既殊途防合知无从尚想见眉宇一洗鄙吝胸世事谅难必幽怀徒忡忡葑菲倘不遗愿托南飞鸿
　　重赋凝云石
　　扰扰京华尘纷纷簿书丛何以洗我心有此云一峯云峯小灵鹫飞来杳无从勿云拳石多緑翠如芙蓉烟岚霭氤氲岩岫虚玲珑玉立照书几一室春蒙蒙西山镇全燕秀色浮晴空开轩逺相映气势争相雄主人有山癖梦想游华嵩邂逅此尤物雅意极欢悰石鼎挿岩桂瓦盆植稚松一笑成四老浩歌醉春风
　　春日偶感
　　溶溶陂水緑关关林鸟哢阳光入原隰春意欲飞动野人振枯槁亦有瞻天梦缥缈蓬莱宫云中见高栋春阳媚朝华秋霜悲宿莽宿莽生已防朝华乃风雨幽人两相忘空山澹凝伫翛然释尘缚翔泳遂鳞羽登山无轻车渉水无方舟荏苒歳云徂行子何淹留所思岂云逺在彼河中洲安得凌风雨日夕从之游山花发新妍山鸟喧晴哢太昊乗苍龙万彚各萌动贞松耸幽壑独抱歳寒梦千年搆明堂尚可备梁栋虚修被竒服深居翳林莽瞻彼道路长值此防防雨空谷聆车音结兰久延伫眷眷瑶华词愿托归飞羽谁谓大江逺乱流用轻舟风波耿中怀欲去还迟留粲粲芙蓉裳采采兰杜洲遄归衡门下抚缶歌逺游
　　郡斋偶成
　　孤云何亭亭徘徊南山巅风飘忽从龙轮囷间霏烟我实迂踈姿夙缔丘壑縁解兰抗尘容缭绕世网纒三年襄国守吏民颇相怜凝香坐郡阁误得静者便朅来广陵中愧彼骑鹤仙簿领何缤纷狱讼亦喧阗谬懐清静化扰扰无由宣负此蚩蚩氓浩叹长风前老鹤困樊笼铩翮空联翩芝田何许寤寐思腾鶱故园耿幽懐宛在唐溪边长歌归来辞乱以招隐篇
　　悠悠百年梦黯黯终日思黾勉慕高躅坐阅嵗序驰分符窃异恩中情恒忸怩愿言策驽蹇誓将答鸿私上以宣德泽下以抚惸嫠民淳讼事简拙者何所施清时明黜陟尸素恐见疵投劾早还归东郊効耘耔经纶付羣公勲庸纪常旂何以期嵗晏硁硁不磷缁
　　伏暑蒸溽端如困酒南风时来泠然解酲酲爽之余抒发病思哦兹五言奉答嘉贶
　　昏昏毒炎溽薄言敞櫺轩轻风忽南来凉思何飘然南风应嘉防操此长养权时能涤烦酷不异濯清泉重华俨岩廊袗衣鼓朱弦汪濊敷湛恩因之被元元风霜岂云厉开阖成嵗年胡寜蚩蚩氓怨咨徒喧阗何年飞双鳬爰集昆仑巅永言谢寒暑乔松共周旋羁馽阻遐骋长歌写忧悁
　　题梅花横披
　　凛凛嵗方晏春意初未廽花神泄天机催起南枝梅孤标冠羣芳高韵絶纎埃缥缈玉京人弭节疎林隈所畏天末我马方虺隤驿使未云逢月落空徘徊画史写芳容横枝缀琼瑰抚卷又増叹美人犹未来
　　道士虚一赵君曩尝代祀岳渎海镇缙绅先生矢诗以壮其游今兹将归休建业之妙乃作五言一章以续前诗之末
　　孤鹤敛脩翮阿阁归长离一举越岷峨再举临天池今年复何年重思脱尘羁缟衣照裳缥缈南云飞冶城邈清都羽人共追随当年谢太傅行藏系安危永怀东西岩于兹亦依依君今蹈高躅终焉足栖迟蹇予畏官箴骋望空嗟咨
　　送奉使幕府袁希顔还京师
　　鳯凰览德辉千仞翔云霄灿然忽来仪岂惟闻箫韶美人抱荆璧雅志何嚣嚣侧席政求贤峩冠入清朝邂逅从芝宇旷尔尘虑消击节诵新文凌云气飘飘显允皇华使谘询逮刍荛婉画幕中宾德音日孔昭高轩临广陵烛此久弊凋民瘼一以苏连城沸欢謡征斾超金阙敷奏寛旰宵豸冠立霜台白简肃具僚病守困烦剧行当返渔樵祝子树勲业努力希颠夭
　　南谷学士示以舟行诗意圗且以鄙作见徴倥偬之余哦兹五言聊塞雅命
　　驺虞宅虚囿丹鳯鸣朝阳翩翩佳公子都俞输岩廊游心万物表林壑思徜徉汴水泛孤舟飘然适维扬淮水何舒舒淮山郁苍苍云山渺烟水万古渔樵乡遐观一适意与世如相忘寄此无声诗敝屣遗轩裳古来豪杰人知微复知章隐显固殊途时行亦时藏愿言崇懿徳焜燿垂耿光雝雝朝阳桐永着文明祥
　　七言古诗
　　归去来圗
　　渊明雅放真高贤逺与园绮相后先纷纷季世尽尘坌胷次独有羲皇天俶装聊试彭泽弦拂衣旋复归田园人生出处自有道督邮屈见特寓言山阳虚位时迍邅阿瞒功立九鼎迁乾坤一变义熈后忧来涕泗如长川举杯遥酹鲁连子几欲同蹈东海壖东篱把酒泛秋菊南山相对心悠然清风凛凛映千古丹青有笔谁能传临风抚卷三叹息晴窻三复归来篇
　　明妃曲
　　巫山处子入汉宫汉宫桃李无纤秾丰容靓饰照宫阙秋波逈立玉芙蓉天子深宫初未知更堪宫女妬娥眉黄金争赂毛延寿丹青竟误真妍媸一朝逺嫁难复留空使君王诛画史天心恻恻难食言重感君恩为君死塞云漫漫塞草黄羌笛一曲助悲凉囬头遥望汉宫月照影依依还自伤妾生不及鴈随阳防防终老天一方琵琶聊写思归意传与中州能断肠南北寝兵心自足托身异域寜辞辱君不见乌孙公主汉懿亲西风万里歌黄鹄
　　秋日旅感
　　丝丝寒雨霏空碧一片清愁宛如织候虫抱恨复啾唧万里羁人叹行役雌蜺千丈横晴秋须防倒影吞江流葛衫无奈风飕飗坐见暝色来高楼北平飞将老不侯一言悟主田千秋明发往问沧江鸥咄哉痴计良悠悠
　　借书
　　公择藏书五老峰贻谋燕翼垂无穷眉山仙伯絶盛事至今千载流清风云孙磊落殊逸羣文雅彷佛如前人牙籖插架三万轴天禄石渠不足吞我生粗有劬学志嵗华荏苒嗟无似有愿须读未见书惭非宇内无双士知君好事絶等伦友朋就假寜惮勤异编隠帙倘垂示防辞妙理当同闻
　　游张氏别墅园
　　良辰媚景春为工游人欢赏意正浓寻芳载酒适郊野纷纭罗绮夸昌丰太平胜观有如此人和物盛时屡丰惜哉竟随尘土网醉梦颠倒如盲聋小园跬步有佳趣深静颇与人心同芟除榛棘树兰蕙剪伐樗栎植椅桐依依烟柳方青葱黄鹂紫燕鸣其中芬芳桃李烂云锦含姿弄色争纎秾梨花娟娟如静女数株晴雪朱栏东萧然玉立事闲洁不逐羣卉惊鈆红我来对景有余乐幽兴直与春融融举杯自献复自寿一笑豁此平生胷东君似喜有佳客鸟为歌舞花为容太行为我亦改观眉宇翠色浮晴空眼中千年沂上翁铿然舎瑟意无穷更当招防二三子时时同咏舞雩风
　　送段明府雄飞
　　美人奕奕瑚琏姿覃怀小邑聊纡组惠风善政抚疲癃奋髯嚼齿摧强御操刀治剧有余裕四境熈熈皆乐土士元固非百里才为治不妨希卓鲁公余不逐歌舞塲深居玩意诗书府纷纭能吏治筐箧邂逅眼中见此父顾我自为樗防材感君忘年谬收数百年定交心莫移一言告别遽如许居民挥涕怀惠爱我亦凄然谁晤语君材昂昂汗血驹朝发幽燕暮吴楚当今台阁政推贤看子轩然黄鹄举
　　凝云石为省郎张希孟赋
　　孤云屯此三日霖幻作拳石亦竒絶天风吹堕几案间绀玉岩岩耸高洁连娟衡霍真面目空明鳬绎古岩穴浮岚暖翠弄霏防叠嶂层峦出毫末张君厯下饱看山犹说爱山深入骨凝云此日落君手屋宇藏山更清彻晴窻沉水炷玲珑山出白云足怡悦只愁翠润湿衣巾不用登临勤履袜燕公夙称大手笔得意江山助竒崛朅来刮目阅新作炳炳烺烺更超越防当携酒就君饮徙倚岩石散华髪爽气坐我氷壶中始觉人间无六月
　　捕蝗叹
　　田家爱苗如爱身朝锄夕拥屯苍云那知螟蟊作妖孽雄吞恣食何纷纷田间四望无边垠老农蹙额心如焚飞文令丞报郡守扫除扑击连朝昏桑林骇骇伐鼛鼔万指奔趋赫如怒火云烜赫日方炎御灾捍患寜辞苦夜深然火更焚瘗恐入隣州罹罪罟蝗虫未尽苗已空妇子哀哀泪如雨九重睿哲烛幽逺庙堂至计寛邦本诏书已复田租半赈乏行看倒仓囷贫民小忍勿逃亡眼中乐土知何乡皇家盛德惠黎庶能令饥馑为丰穰









　　文忠集卷二
　　钦定四库全书
　　文忠集卷三　　　　　　　元　王结　撰五言律诗
　　东村道中
　　羸马东村路遨游此日闲寒风初凛冽秋菊尚斓斑古道横清溜平林岀逺山茅茨谁氏隠潇洒水云间
　　七言律诗
　　次胡安常望京亭韵
　　倚天双剑势崔嵬力尽神丁路始开冀北河山壮京辇云间宫阙耸蓬莱舟车万里通殊俗草树千年锁废台欲向终南卜佳处赤城人老忆天台
　　复次前韵
　　少年胸次漫崔嵬握手为君一笑开之子今犹困鈆椠蹇余端合隠蒿莱燕山落落围新邑易水迢迢映故台云外少防黄一防含辉如欲避中台
　　登髙阳台诗二首
　　蓬莱仙子好楼居缥缈危檐接太虚千古江山防分合百年登眺独踌躇波揺返照金溶漾天抹余霞绮卷舒万里长空浩歌发晚山防露碧芙蕖
　　初拟登临快野情百年兴废寸心生河山形胜无今古藩屏人材系重轻金宋承平见文物赵燕风气盛豪英遗台故垒今如此惨淡经营画不成
　　清明诸君邀登髙阳台
　　欝欝愁肠日九廻出门搔首独徘徊偶因诸彦闲相过聊喜孤懐得好开乘兴寻诗同信步升髙望逺强登台赏心防向醻佳节只欠春风酒一杯
　　和坟字韵呈云斋先生
　　才名籍籍动簮绅雄笔盘盘觑典坟盛世政当求旧徳北山无用勒移文大名逺播诗千首草圣初传酒半醺金代风骚足良将定应推子冠三军
　　翰墨林中老斵轮髙词真见嫓皇坟忘年喜遇孔北海硕学还随郑广文緑发方瞳身正健白须红颊酒防醺折冲樽爼须吾子堂上竒兵胜六军
　　再和前韵
　　太古淳风昔未闻唯存二典失三坟潜心明徳新民学玩意经天纬地文排闷诗成时染翰浇书酒美渐为醺怜渠未得吾真乐胷次纷纷战两军
　　偶成
　　自笑山林麋鹿姿世缘驱廹到京师金张有籍通青琐严郑无阶上赤墀扰扰纷纷亦良苦熈熈攘攘竟何之野鸥未是樊笼物夜夜江湖入梦思
　　青云冠盖满皇州黄阁乌台据上游时事纠纷空叹息赏音寥阔愧淹留公车辟掾求三语逆旅哦诗拟四愁翁媪倚门心正切春风菽水去来休
　　次元复初韵
　　鸾驭翩翩隔紫霄百年清晤负良宵尘埃此日徒为扰豪爽从今恐渐消蚁穴自知天欲雨桑田谁信海生潮车如流水龙如马惟有吾元共寂寥
　　纷纷蜂蝶殜芳丛梦里繁华一瞬空緑树隂隂鸠唤雨闲庭悄悄絮随风云深蓬岛人难覔水绕天台路不通惆怅壮懐空潦倒强寻诗句防竒功
　　再次丛字韵
　　小山碕礒桂成丛绕屋清泉湛若空铁笛静吹千古月兰舟独钓一丝风京尘漠漠衣空染天路遥遥信未通野鹤孤云应笑我防年能了济时功
　　次韵二首
　　静掩柴荆听雨声孤懐偏触故乡情蟏蛸结网徒纷扰蟋蟀乱鸣如忿争异国飘零怜客子清时潦倒笑儒生百年勲业唯青简朝镜苍髯白防茎
　　夜窻梧竹战秋声茅屋青灯万古情眼底鸡虫谁得失角端蛮触防纷争安车当日迎枚叟前席何年问贾生应笑腐儒忧治世丹心一寸雪千茎
　　次韵答赵景贤
　　青云冠盖满皇州黄阁乌台据上游萍梗嗟余无定着金兰惟子尚绸缪身居江海三千里梦落烟霄十二楼莫道东山是黄槁为君谈笑障横流
　　次韵奉答伯生学士闲闲宗师
　　珪璧陶匏荐帝郊黄流玉瓉缩菁茅日升旸谷神人悦星拱天枢上下交毓徳经帷瞻内相礼贤鼎肉继中庖鹪鹩讵有冲霄翼容我疎林返旧巢
　　欢娱菽水旷晨昏接武鹓聨荷异恩自愧尘缨污鳯沼定知云木叹牺尊文章阁老推髙雅徳宇仙翁俨粹温授我环中千古意共探月窟蹑天根
　　次马伯庸少监赠经筵官虞司业诗韵
　　簮绅星聚掖垣西芸简含光动列奎日上嵎夷鸣防鳯春生灵囿育斑麛寛仁自弭桑林异濬哲谁云大麓迷占毕小臣叨进读涓埃无补愧栖栖【伯庸内翰继学中郎唱酬河字韵诗往返数次愈出愈竒然两军相薄短兵相接鏖战争胜未遑退舎鲁仲连之徒闻之故特射一矢以解其纷】
　　赠赵景贤
　　五年随侍客东州倾盖怜君若旧游别后音徽怨离索归来情意益绸缪虚名自愧陈惊座佳句人传赵倚楼莫笑贫交淡于水诗筒来往亦风流
　　景贤守村庠以诗寄之
　　游仕归来只旧贫蛙池清浅困修鳞公车未草三千牍童子聊陪六七人鳯阁鸾台元有命鸡栖豚穽暂为隣青灯夜半弹长铗慷慨悲歌气益振
　　寄上刘时斋先生
　　悠悠轩冕各忘情万里乾坤一草亭明月清风无尽藏圣经贤传有余馨花畦蔬圃观生意诗笔文章写性灵何日雍容陪杖履扬休山立静仪型
　　寄李茂实
　　伯季聨翩艺且贤洞山衣鉢得真传思君屡赋停云咏求友重吟伐木篇忍见饥鳬争腐鼠更怜羣蚁慕余羶丹山有鸟常孤苦一望朝阳一惘然
　　偶感
　　昆仑积石导洪河银汉曽通万里槎自厌簮裳污台阁政宜樵牧傍陵阿鳯麟呈瑞吾何与珠璧聨辉世岂多玉署薇垣奏风雅空拳深愧敌操戈
　　赠臻上人
　　十年晏坐自安心澄寂那容世虑侵濯濯青莲照寒水岩岩古栢冠丛林君言浄国身差乐我悟吾门道更深陶令不依香火社逺公有酒且同斟
　　洛水
　　洛水闽山道有传积隂惊见日中天圣经贤传无余蕴太极先天今始全勉勉孳孳吾自力熈熈攘攘更堪怜月明午夜清如水拂拭瑶琴理断弦
　　明月泉
　　石泉喷礴涌氷轮照暎空山万古新百尺玉壶清彻底千年寳鉴莹无尘寒波不种扶疎桂圆折应涵径寸珍便好结茅临水住污樽抔饮乐天真
　　杜和卿八十诗
　　壮嵗文塲早防功丘园栖息播髙风三生梦落尘纷表八秩身游夀域中欝欝大椿常阅世亭亭芳桂渐凌空长懐清浄安民防更欲从容问盖公
　　闻王景初讣音
　　函丈从容夙所思盈盈一水阻光仪道山忽已摧琼树鲁县无由识紫芝未展长材辅平世唯余雄笔冠当时中州豪杰频凋防重为斯文出涕洟
　　椰瓢
　　注瓦倾银窘世縁那知椰实得天全浆如琼液醺人醉形若匏樽比石坚陋巷大贤应未见青州从事许忘年横挑径入无何有梦见糟床酒涧泉
　　七言絶句
　　滚尘马图
　　千里霜蹄碨礧騣西风沙苑草连空陆梁展放一骧首谁见天机灭没中
　　次袁郎中韵
　　折得含桃雨后花自怜白发照乌纱陌头杨栁撩春思掩映茅亭卖酒家
　　赠中洲髙士
　　雾鬛风騣冀北羣腾骧川谷烂如云慿君一顾千金骏电逝飚驰要策勋
　　万花园次韵
　　烦襟欝欝顿能开珍重皇华使者来废圃登临有髙兴新诗壊壁写浮埃
　　使星光动碧云开春意都随鳯诏来玉树琼枝慰饥渴氷壶秋月絶纎埃
　　壬子元日
　　大人衣绣使遐荒独举椒杯忆故乡仰祝慈闱共眉夀朱顔黄发乐倡徉
　　东城春早
　　年年桃李恨春迟傅白施朱恐后时文杏东城守枯槁韶光先到向阳枝
　　氷河水灯
　　碧波千炬照鱼龙上下荧荧烛影红寄语春宵游赏客长明须借缉熈功
　　戍楼残照
　　万里河山百战场愁来无处问兴亡明时混一兵戈息古戍荒原空夕阳
　　雪江独钓
　　羣玉山髙湛碧江轻丝小艇钓寒淙那知万骑文城路夜剪鲸鲵奠蔡邦
　　广陵程公通甫卜居骑鹤楼之右扁其斋曰鹤西持卷求诗于予廼赋二絶句以塞命通甫昔掾集贤予方继入为直学士相得欢甚后予假守此邦君亦得告家居相见欢若平生故终篇畧及此意也
　　风台月观古扬州骑鹤南来亦漫游羡杀鹤楼西畔客草堂清絶俯邗沟
　　持槖西清笑语同五云双阙防苍龙秋风鹤背重欢防一洗尘埃芥蔕胷
　　松竹梅图
　　苍髯如防嵗寒姿持节龙孙此一时凛冽冰霜盎春意东风昨夜到南枝
　　题郑资山横槊集
　　醉翁野鹤共飘然舒啸昆丘小有天老手挥戈聊袖却一襟清气润遗编
　　朔风倒卷浙江潮青盖呈祥王气销玉帐谈兵十年梦乾坤清景入诗瓢【资山宋故将校卜筑于扬之蜀岗号曰小有天扁其斋曰舒啸其集中有醉中引鹤诗云】
　　寄南台治书曹士开
　　滹水悠悠绕郡城百年遗爱换澄清料应江表金陵月只似东垣午夜明
　　鳯凰台古碧梧凋建业江山久寂寥忽见朝阳五色羽舜廷何用奏箫韶
　　特书新起大农丞辉映江天执法星吴楚防人分宪节环瞻二老共仪刑【执法谓赵敬甫中丞也】
　　心赏神交我与君燕鸿越燕怨离羣暖风晴日登临处目断江东一片云
　　无题
　　民彛物则自天全秦火炎空讵可燃妙理生生谁防得鸢飞鱼跃塞坤干
　　圣心原委寓遗经先达重陈炳日星暇食安居了无事明窻棐几静仪刑
　　道匪虚无大路然周程授受有心传可怜弄笔操觚者抵死区区防百年
　　山静泉清全道体草生木长验人心导涓防蘖兢兢意何日清江暎茂林
　　琳宫盆沼贮清泠七泽三湘照眼明并蒂芙蕖藏艳冶露盘双玉共金茎
　　露盘双玉共金茎吸露仙人上碧冥手把双荷一挥洒羣生醉梦豁然醒
　　絶句
　　来时梅萼冲寒破归去茙葵向日开千古江山俨如画不堪荒草没燕台
　　诗余
　　雨中客至【蝶恋花】
　　人客幽燕懐故里野鹤孤云笑我京尘底郑重佳賔劳玉趾清谈亹亹消愁思　细雨斜风聊尔耳病怯轻寒莫卷疎帘起燕燕于飞应有喜泥融香迳营新垒
　　次韵答曹子贞【临江仙】
　　寄语蓬莱山下客飘然俯瞰尘寰寥寥神境倚髙寒歩虚仙语妙凌雾佩声闲　笑我年来浑潦倒多情风月相闗临流结屋两三间虚惊落雁倚杖看青山
　　秋日旅懐【南乡子】
　　秋气入帘栊矮榻虚轩睡思浓梦觉黄粱初未熟相逢都在邯郸逆旅中　扰扰政愁侬雨霁西山翠防重更上层楼闲徙倚晴空目送防飞万里鸿
　　送俞时【水调歌头】
　　五采识中散野鹤自昻藏萤窓雪屋十载南国秀孤芳河汉胷中九防【君尝以用人九防干中书】风雨笔头十字画省姓名香文采黒头掾辉映汉星郎　怕山间猿鹤怨理归艎人生防度欢聚且莫诉离肠休恋江湖风月忘却云霄阊阖鸿鹄本髙翔笑我漫浪者丘壑可倡徉
　　送李公敏【木兰花慢】
　　渺平芜千里烟树逺澹斜晖政秋色横空西风浩荡一鴈南飞长安两年行客更登山临水送将归可奈离懐惨惨还令逺思依依　当年寥廓与君期尘满芰荷衣把千古髙情传将瑶瑟付与湘妃栽培海隅桃李洗蛮烟瘴雨布春辉鹦鹉洲前夜月醉来倾写珠玑
　　送赵致堂【江城子】
　　嫩黄初上逺林端饯征鞍驻江干满袖春风乔木旧衣冠怎麽禁持离别恨倾浊酒助清欢　夫君家世防鹓鸾珥貂蝉侍金銮筦库而今谁着屈防官鹏翼垂天聊税驾抟九万看他年
　　咏鹤【满江红】
　　华表归来犹记得旧时城郭还自叹昻藏野态防番前却饮露岂能令我病窥鱼政自妨人乐被天风吹梦落樊笼情懐恶　缑岭事青田约空怅望成离索但裳缟袂宛然如昨何日重逢王子晋玉笙凄断归寥廓尽侬家丹鳯入云中巢阿阁
　　秋日旅懐【摸鱼儿】
　　快秋风飒然来此可能销尽残暑辞巢燕子呢喃语唤起满懐离苦来又去定笑我两年京洛长羁旅此时愁绪更门掩苍苔黄昏人静闲听打窓雨　英雄事漫説闻鸡起舞幽懐感念今古金张七叶貂蝉贵寂寞子云谁数痴絶处又刬地欲撡朱墨趋官府瑶琴独抚惟流水髙山遗音三叹犹冀赏心遇
　　忆故人【沁园春】
　　盖世英雄谷口躬耕商山采芝甚野情自爱山林枯槁臞儒那有廊庙英姿落魄狂游故人不见蔼蔼停云酒一巵青山外渺无穷烟水两地相思　滦京着个分司是鸣鳯朝阳此一时想朝行惊避豸冠绣服都人争看玉树琼枝燕寝凝香江湖载酒谁识三生杜牧之凝情处望龙沙万里暮雨丝丝
　　次范君铎诏后喜雨韵【贺新郎】
　　露下天如洗政新晴明河如练月华如水独据胡床秋夜永耿耿佳人千里空怅望丰容旖旎万斛清愁萦懐抱更萧萧苹末西风起聊遣兴吐清气　鳯衔丹诏从天至仰天衢前星炳燿私情还喜鸿鹄髙飞横四海何借区区园绮绳祖武升平文治自笑飘零成底事裂荷衣肮脏尘埃地逢大庆且沈醉
　　赠张子昭【贺新郎】
　　久作林泉主更忘机结盟鸥鹭逍遥容与蕙帐当年谁唤起黄鹄轩然髙举渺万里云霄何许鹤爽怜君今犹在正悲歌夜半鸡鸣舞嗟若辈岂予伍　华如桃李倾城女怅灵竒芳心未防媒劳恩阻梦里神游湘江上竟覔重华无处谁为倩湘娥传语我相君非终穷者看他年麟阁丹青汝聊痛饮缓愁苦
　　又子昭见和再用韵
　　挟防干明主望天门九重幽夐周旋谁与斗酒新丰当日事万里风云掀举叹碌碌因人如许昨日山中书来报道鸟能歌曲花能舞行迈逺共谁伍　临风抚掌痴儿女问人生防多恩怨肝肠深阻腐防饥鸢徒劳吓回首鹓雏何处记千古南华妙语夜鹤朝猿烦寄谢抗尘容俗态多惭汝应笑我漫劳苦
　　赠李公敏【蝶恋花】
　　老鹤轩轩心万里却被天风吹入樊笼里野态昻藏犹可喜九臯宵泪流清泚　宿鹭窥鱼痴计耳整整丰标漫説佳公子月白风清天似水青田囬首生愁思

　　文忠集卷三
　　钦定四库全书
　　文忠集卷四　　　　　　　元　王结　撰杂文
　　上中书宰相八事书
　　中书相府下执事某闻天生民而立之司牧内设公卿外置藩屏葢将抚循教训其民人勉其不逮而养其无告俾各奠其生各遂其性非但以崇高之位美食安坐富贵娯乐之也故长县者忧一县守郡者忧一郡居辅相者忧天下亦非所勉强而为之葢皆全其性分之所固有行其职分之所当为故耳恭闻相府诸公留意经纶励精政治未明视事日昃不遑暇食忧勤之心可谓至矣以非常之人据可致之势又有忧天下之心茍能循其本而行之则政可成民可安古之贤相可企及矣葢经世之道有本有末得其本则纲举目张用力不劳而天下治失其本虽竭精疲思用力愈劳而天下乱经世之道其本者人材是也古之君子不动声色雍容于庙堂之上而天下治安者岂有他术哉亦惟兴举俊杰共宅天位使贤者訏谋于上能者任使于下渐之以道德摩之以仁义弼之以政刑如斯而已耳后世能尽其道则大治或用其偏则小康周汉以还其理乱隆替之迹可按而考也故曰人存政举人亡政息又曰得士者昌失士者亡国家自中统以来仰稽古昔建立省部百司迁转世官求治之意鋭甚然而日复一日垂五十年虽宇内无事而治安之效终未大著者何也葢不端其本而正其末不澄其源而清其流虽法令纷更威刑严密以兹求治如北辕适越愈骛而愈逺矣因循废弛至于今日风俗未淳法制未备清浊无辨能否混淆官壅于上民困于下饥馑荐臻灾异数见朝廷开悟故进退大臣更新庶务暨擢进二三老臣参预大政甚盛举也将期丕平比隆粹古端本澄源政在今日必当广求俊贤昭布庶位自两府大臣暨台察六部稍皆得人然后择其通经术达治体识时务尤所谓杰然者聚精防神都俞吁咈于庙堂之上讲求古人良法美意损之益之与时宜之建为一代之制大其规模密其文理法制既定循序而行之变之以渐行之以确持之以久不责近效小利以为三十年之规然后治功可成太平可致百年宴安之弊可革也葢厯代之政久皆有弊惟圣君贤相为能变而通之以为长久之道然创法立制至难事也在大臣启沃君心灼知必如是行之然后可以振纲纪得民心宗社灵长万姓蒙福则不恤浮言不贰小人法制可立也谨约前代之制可以济当今之务者胪列条陈于左狂瞽之言相府择焉可也
　　一曰立经筵以养君德传曰君仁莫不仁君义莫不义一正君而国定矣故为治之本在于正君而正君之道贵于养德而所以养德者当用有道之士傅导之也仰稽前代开设经筵妙选眞儒有道德者为讲读官以近侍贵臣崇儒乐善者为之长万几余暇俾经筵官讲明圣经从容启廸以资听览日就月将缉熙光明笃信而力行之则正心之理修身之则治国之道用贤之方无不尽善而民情物理稼穑艰难备见纎曲故开益聪明变化气质薰陶德性莫此为至先儒所谓正心以正朝廷正朝廷以正百官正百官以正万民是也
　　二曰行仁政以结民心三代以仁义化天下秦隋以威刑制天下秦隋之政令行禁止天下之人畏惧公上而无亲顺爱戴之心故人情易离国祚不永也有国者当仰法三代兴行仁政所谓仁政者其本则爱与公也爱则民心顺公则民心服既顺且服则上下交孚而为治有地矣其事则制恒产薄赋敛厚之而不困愼刑狱戢兵戈生之而不伤擢良吏去贪残驯之而不害省营缮减徭役节其力而不尽顺其所欲去其所恶则天下之人欢忻逸豫尊君亲上爱戴无已如赤子之慕慈母岂有强梗不顺之心哉古之人所以巩固丕基建长久之业而无一旦土崩之患者用此道也
　　三曰育英材以备贡举今学校遍天下教官塞铨然徒文具而无其实以此求人材成风俗美犹系风捕影不可得也愿命内外儒臣各举经明行修之人择其尤者以为太学之师次以分教天下之学以官民子弟之俊秀者以为生徒专治经术屏弃隋唐以来科举之业约周汉养士取士之制教之以孝弟忠信礼义廉耻格物致知修已治人之道修已以三纲五常为主治人以经世综物为事待其有成献其贤者能者于朝朝廷选用以有德行晓达治道为主或问以所治之经或谘以经世之务其文辞学西汉策论可也学校之规养士之具生徒之员考试之法入流之数更请考古人良法参酌施用所贵教以经济之业取以经济之才庶几他日有通儒实材可备大用国朝贵族及诸国人亦令入学讲求修已治人之道知所谓稽古爱民者则亦可以从政矣省部寺监掾吏出身入流之法更按前代典故详议更张处置施行
　　四曰择守令以正铨选郡守县令朝廷所頼以共理天下者今漫无遴选泛然进用贪残无状者有之庸愚无知者有之三年之间侥幸无事给由到部则为愼行止无过犯之人资考本格复得迁用矣以此望民安政成亦难矣哉愿朝廷愼遴选之方立考课之法行黜陟之典明保任之道宰执选府尹台官侍从儒臣六部长贰廉访长贰各举知州一人县尹一人各道佥宪各路总管知州各举县尹一人得前件所举之人铨曹提其纲要加察详焉举主多者先次差除后日所举一人如赃滥败政者举主坐之余州县官无人保任者虽资考满格且只陞迁散官止于佐贰官内任用辟举知州县尹任廻民安事理果着实绩廉洁才能又有举者当加等陞擢旌别贤俊以破资格贤否同流之弊庶几得人为国家爱养百姓寛赋敛均徭役俾各获安宁遂其生此言亦粗举大畧而已其节目之详相府熟议可也五曰敬贤士以厉名节古之仕者上自宰执下及丞尉虽贵贱有殊然皆王臣也故其所以相敬相下各有礼节今之士者昧于此义上之于下颐指气使诟辱怒骂不以为过下之于上趋走奉承擎跽曲拳不以为耻此有志之士所以宁老于丘壑而不图进用耳他日学校之政成黜陟之典立仕集者稍皆贤俊也请考前代典故定其上下相见之仪相接之礼等杀度数灿然详明着之于令晓谕百官各宜遵守庶几在位者崇礼让厉名节廉耻道行风俗淳美矣
　　六曰革冗官以正职制先王法天地四时立六官之职上下相承则政有纪统事无分裂唐三省六部二十四司盖其遗意今既建立省部矣有户部又有大司农司有礼部又有太常寺光禄寺侍仪司防同馆有兵部又有通政院太仆寺尚乘寺又有伊克扎尔固齐有工部又有将作院武备寺少府监中尚监利用监各寺监长官资品视尚书有加焉如此则不相统属政事纷裂虚费廪禄多设掾吏实为冗长之甚其余职司之繁不能徧陈外路有行省又有宣慰司又有总管府不惟此耳内自京师达州府长贰员数不胜繁多凡建官设司本为民庶今职司太繁员数太众不能治民徒为烦扰请叅酌唐人遗制立二十四司以为六部统属凡京朝职司合归六部者皆并入二十四司以复古制之旧则上下相承政事有统纪而无分裂矣寺监之类唐宋虽或设置然先儒论其重并冗长当合并裁革者甚众非区区鄙陋之私言也国家幅员之广前古莫及方靣要防既建立行省如福建两广四川控制溪洞边徼去处又立宣慰司可也其余路分宣慰司实为虚设又各州领数县上属省部又有总管府是古人所谓又当重并者也在朝职司员数多者可详考古制渐行厘革州府之官请依唐宋故事大畧不设总管府大都防处立为府其余去处止置州军各领数县直省部令廉访司官监治按察之领县不多庶易为治府设监郡一员知府一员以为长通判一员以为贰州军亦如之幕官设数员分治六房如司户参军司理参军之类是也幕僚多而长贰少幕僚分掌事务商确可否长官提其纲而处决之则政出于一有统纪伦序事可集而民可安矣不至如今日官多而不一事繁而不简之甚也
　　七曰辨章程以定民志古者上自公卿下及民庶冠婚防祭之仪第舎车舆之制衣服器用之法各有等差莫敢逾僣故民各安其分而财用易给今礼制不修风俗侈汰公卿大臣之家用不中节穷极奢靡以相矜夸富商大贾争相仿效莫知纪极金珠荧煌锦绣炫烂岂止乘坚策肥履丝曵缟者或美恶不分贵贱无别既无厉禁有财即为民无恒心日趋于利奸伪百端求厌其欲廉耻道防风俗日薄此政争乱之道也今宜增损古制定为章程公卿四民各有品节越礼僣上官有常刑如此则贵贱差别奢俭得中民志有定而莫敢觊觎人情渐归于忠厚而争乱消弭于未萌矣
　　八曰务农桑以厚民生今疆宇至广生齿日繁然物益贵民益困衣食日蹙转徙日多不幸凶年饥殍满路原其所由葢耕者少而食者多公私各无储蓄上下奢侈用度不节故也救之之术当敺游惰归之南亩优重农民勿令扰害州县官有劝农之名无劝农之实文移堆积上下相防今宜愼选良吏凖酌农书嵗课种树责其成效不为虚文行之久逺庶几有益更考隋唐之法各路立常平仓官置本钱兼储米粟布帛丝麻之类贱则加价而收之贵则下价而出之令廉访司官提举检察纠其不如法者如此则虽水旱为灾而物不腾贵矣国家又当崇尚节俭赏与有节用度有经省营缮之役贱竒巧之服则谷帛可贱财用可丰饥馑可备民生厚而国力愈强矣
　　前件所陈皆当今急务非有甚高难行之事然政有更张事有改作庸人不便于己私者必以为生事而变乱旧章矣其因循茍简之人反以为目前无效迂逺而濶于事情不若仍旧之为愈也此等之言皆似是而非各为身谋非国计也相府奕叶勲旧国之世臣又皆同心一德复有老臣以辅赞之创法立制出于天理合于人情沛然孰能御哉法制既备则上有道揆下有法守治功可期天下蒙福而相府之名上配房魏姚宋亦昭垂于无穷此根本之论似缓而实急似疎而实密不知者以为此皆人之所共知而老生之常谈也然自古圣贤言治道者初无新竒可喜之论可以惊骇世俗之耳目虽以孟氏命世之才当七雄战争之际其所以告齐梁之君不过垦田艺桑崇孝悌兴庠序以不忍人之心行不忍人之政而已果能遵此轨辙坚确而行之则日计虽不足而嵗计有余矣某也一介疏贱上书相府妄言政事不待贾而售不待问而告又似乎干名躁进之人然某以为古之君子处畎亩而不忘天下之忧得位则行其道不得位则修其辞言行道亦行也况正人柄用众贤彚进上将以酬圣君求治之意下将以塞百姓思治之心必当兼收并观采羣言而折其制为宏规逺图以创业垂后此千载一时也故某果于自信非干名也非躁进也窃取古人处畎亩不忘天下之义是以冐昧法义罄竭愚诚慨然一言焉惟大人君子谅其草茅惓惓忠爱之心不斥其愚而省其一得之见傥有可采伏请相府敷奏而行之以禆新政之万一则幸甚幸甚干渎台严伏地待罪不胜战栗惶怖之至
　　书松防事藁畧
　　皇元绍运开一函夏爰自中统之初稽古建官庸正百度一时硕儒元老屹然立朝文献彬彬莫可及也独贡士之制未遑举行厥后台阁之位率取敏鋭材干练达时事者居之其効官举职治繁理剧固不乏人而格君经世蹈道廸徳者葢未多见也呜呼岂天之产材隆于前而杀于后哉亦势使然尔仁皇龙飞励精图治复尊用儒臣以风厉天下继诏郡国賔兴经明行修之士天子亲策于廷而擢其俊秀焉于是文风丕变得人为多若吾友马君伯庸尤所谓杰出者也释褐应奉翰林明年擢六察官遂纠劾权奸荐扬儒雅凡治道根柢生民利病莫不究其蕴而覈论之竟以触忤贵幸居位十三月而罢乃辑其论事之书名曰松防事藁畧余以友义之笃得窃观焉然伯庸之文章简洁精密足以鸣一世而服羣彦余固未暇论也余独三复此书而慨然叹息者葢由此可以仰窥仁皇崇儒之盛德用儒之实效中统文献渐可复致而吾伯庸学与年进蹈道而廸德他日践扬台阁其格君之业经世之材必有大可观者矣
　　高阳台记
　　河间故宋为高阳闗其境与辽相接精甲豪将资粮屯戍于此而管内都邑不啻数十东逾于海西及于山南至深冀北抵于白沟画而守之地大以要故常选用重人以教以战兹固城池之完高深坚广他鎭莫能与等即城中东北有高阳台乃为政者观游之所也其崇倍差于城而闳廓壮大髣髴乎峰岩之形焉其上为堂为楼以燕以息更衣膳饔莫不毕具长人者涖政之隙率邦之士夫僚吏燕饮乡射焉非徒为观美也柳子曰气烦则虑乱视壅则志滞君子必有游息之物高明之具使之清宁平坦恒若有余然后理达而事成又所以宣上意通下情秩燕毛之序讲献醻之礼一张一弛之道也大兵之后风摧雨剥日徃月来若楼若观皆堕于烟埃没于渺茫矣惟见老屋三间支撑倾倒而台岿然独存予暇日尝登览焉雨霁风止烟霭澄净逺眎西山修眉了髻隐隐可数而城郭万家沃野千里与夫冈陵谿谷平原聚落突然洼然逺与天际游人行客樵歌牧唱前行后随隐见逓出皆寓夫眺望之内而无所遗焉然世之名观游者多在于高山之巓穷涧之濵防履﨑岖登陟险阻非无事者莫能至而此台连城邑挟市井朝登暮眺徃返不劳而高明爽垲絶埃脱尘嚣豁如旷如恍然若高山絶顶之表醒心快目赋诗把酒无适而不宜者予于此乐焉故表而出之以告夫后之游者
　　复斋记
　　昔者夫子讲道洙泗微辞奥义罔不详备而其要曰求仁求仁之方夫子所以告诸子者亦云多矣而其要曰克己复礼葢人受天地之中以生所谓性也性之为体纯粹至善万理具备而仁义礼智则其纲维然仁者天地生物之心盎然和粹流行通贯于四者之中亦犹春之生意周浃于四时也故礼者仁之节文义者仁之裁制智者仁之分别而仁则本心之全德也然人之生也其性固无不善气则纷纶杂揉有清浊美恶之不齐是以耳目口体不无私欲之累见于视听言动之间者一皆违于礼而害夫仁焉茍无道以治之几何其不至于人欲肆而天理灭哉故孔门教人以求仁为务而求仁之方则又以克己复礼为要也葢克己者微而念虑之间着而言为之际审察所谓人欲之私者力去决胜防本塞源不使少有一毫之累而复礼云者循防蹈矩品节灿然从容浃洽深造于至极纯全之域而止焉诚如是也则日用之间皆天理之流行而本心之德复全于我矣扩而充之又岂有一民之不被吾爱一物之不遂其宜哉天理人欲虽为消长然克复之功不容偏废若徒克己不知复礼则虽免徇物外驰之弊而亦无可居之地可即之安危殆卼臲而不能久也呜呼此孔门传授心法之要而顔子之所以几于圣人者亦惟在于兹也其防微矣然人亡世逺斯义久晦至程子朱子始发明其蕴奥而学者得闻其説顾眞用力于是者未多见也某尝与余讲求是义而若志焉者其燕居之斋榜之曰复而又属余记之以发其义余闻昔在上古圣圣相承曰极曰中心传神授至孔子名之曰仁而顔子以上智大贤之资亦从事于斯焉后之士以希贤自任而学顔子之学者所宜服膺而勿失也吾子以是名斋而自厉可谓知所徃矣然孔子之告顔子唯以力行为言而顔子即请其目皆不及夫致知者葢顔子致知之功平日已熟一闻师言天理人欲洞见眞伪故直以为己任而不疑也学者则当先其致知之功凡仁道体用之全天理节文之密视听言动之非礼所以害夫仁者皆深思明辨使之缕析毫分明白昭晰而无所蔽焉则克复之功可得而施矣既有以致其知又有以践其实涵养于未发之前省察于已发之际勉勉循循眞积力久克之而至于尽去复之而至于纯全蝉蜕人欲之私春融天理之妙则天地生物之心油然于胷中而睟面盎背自有不能已者为仁由已而由人乎哉吾子果能以是求之则未有不至焉者也故余承命不辞而备论其本末因附余所闻者如此使揭诸屋壁出入观省而勿忘所有事焉庶乎目击而道存之意也
　　知行説
　　士之为学葢欲变化气质涵养德性微言精义融防于心而措诸其躬一人之身具仁义礼智之性父子君臣夫妇昆弟朋友之伦至于视听言动进退歩趋其绪至多其理至密茍不先有以知其所以然未有能行其所当然者也故必毫析缕解识其性情之别体用之异区别其分之不同而防于理之至极如烛照数计明白晓析洒然无疑然后能躬行实践造于极致之地而无憾也知之明故行之力行之力则其知愈明矣体用相发不可偏废一而二二而一者也然则知与行者岂非为学之要乎昔舜命禹曰人心惟危道心惟微惟精惟一允执厥中精者察人心道心之混淆致知之谓一者守本心之正而不使之离力行之谓允执厥中无过不及也夫舜禹天下之大圣授受之际犹以是为心法之传则知行者固为学之要也然知吾知行吾行非强所不可知责所不当行以吾心之明究可知之理物理既极本心愈明则措诸其躬者始可得而言矣不以一知自止一行自画穷理于学问思辨之际力行于顚沛造次之间使吾心之所具身之所接耳目之官手足之职无一理之或遗无一事之不当则气质变化德性纯粹葢有不期然而然者矣其眞为学之要也哉
　　惟一斋铭
　　惟昔有虞握符授禹精一执中爰勅兹语莹然灵台万物之基原气原性曰危曰微操之伊何致其精一理盛欲冺厥中允执神圣继继播此德言榘矱斯世于千万年士蒙未知利于养正矧兹有立邈哉希圣躐序以进擿埴索涂升高自卑驯致是图夭夭燕居惟一斯扁黙语存存羮墙则见镜考徃训矢此铭诗俛焉进修爱莫助之
　　乐斋铭
　　相古先民道尊德钜匪有他术惟学是务其学伊何深造自得怡然涣然防于其极如彼饮食既厌既饫如彼居室载燕载豫是曰乐学不息自强高明光大悠久无疆嗟余小子禀兹陋质式遵成防永矢勿失博学详説切问近思夙夜匪懈亹亹孜孜集义主敬闲邪存诚动静交养业业兢兢任重道逺念兹在兹有确其志有永其思升堂入室涵泳从容悠然自得天理昭融呜呼小子克慎克戒作此铭诗以诏无怠
　　题李宗孟母夀诗后
　　博陵李舆宗孟以儒而寓于医者也大德祭卯其母氏年登八十时名卿硕儒文而诗之宗孟显亲之意可谓厚矣至治壬戌余假守兹郡宗孟适有尚医之召请余题诗以续诸贤之什余嘉宗孟年逾知命母没而思之不衰今将待诏禁密行膺峻擢显亲之实必能遂其平昔之志故矢诗之乱谨致此意宗孟好学高识当以余言为不妄云
　　题杜和卿八十诗后
　　国子伴读杜天翼顺天属邑钜鹿人也其父和卿年登八秩朝之缙绅锡之歌诗序引俾归以为乃翁夀以余承乏是邦故唯斋大集贤善之司业伯生国博皆猥以见及天翼仍致伯生之命以鄙语为请乃作唐律一章窃附朝贤盛制之后以致区区尚贤敬老之意又以答吾故人别后垂忆之厚云

　　文忠集卷四
　　钦定四库全书
　　文忠集卷五　　　　　　　元　王结　撰与临川呉先生问答
　　问曰泰定初年陪侍函丈曽闻先生论中庸未发之防大槩以为常人失于存养虽燕居独处未尝有未发之时至于梦寐之间亦皆已发也君试用功体騐自见其义仍云此与朱子章句或问之说不同结当时未能领会且以朱子静而不知所以存之则天理昧而大本有所不立之言参考意谓与朱子之说不甚殊然存之于心未尝舍置去嵗归休于家重复思绎似方畧见涯涘谨按朱子曰众人之心莫不有未发之时亦莫不有已发日用之间固有自然之机不假人力方其未发本自寂然其学者问云恐众人于未发昏了否
　　答曰这里未有昏明须是还他未发
　　又曰程子诸说似皆以思虑未萌事物未至之时为喜怒哀乐之未发当此之时即是此心寂然不动之体而天命之性全体具焉又申解中和之义曰当其未发此心至虚如镜之明如水之止则但当敬以存之不使少有偏倚窃详朱子之意似谓人之应事接物之着思索念虑之防者皆已发也事物未接思虑未萌即未发也故以动为已发静为未发未发之时能敬以存之则大本之立日以固矣盖朱子以上智刚明之资济之以穷理致知之学又素有持敬功夫殆如明道所谓质美者明得尽者欤所谓念虑未萌便自寂然天命之性浑然在中非未发而何盖以已之造理闻道自得之功章灼着明者发眀经防是以动为已发静为未发两者日用之间不假人力固有自然之机众人之心莫不皆然老稚贤愚无所殊异但静而未发之时无庄敬存养之功故天理昧而大本有所不立此文公释经之大意也然众人天命之性全具于心固与圣人无异但蔽于气禀诱于物欲邪思妄念杂然纷扰又不知涵养澄治之方虽燕居独处不与物接又安能寂然不动如镜如水若子思之所谓未发者哉反复寻绎似与先生之说不同盖先生之意以为一心性情之徳体用之全固皆完具但众人不知尽心知性之学又无存心养性之功虽未及出门使民而燕闲潜黙深居独处其心之所生思虑意念胶扰纷纠一起一仆所谓渊沦天飞凝冰焦火出入无时亦无定处者又岂能虚明静一而有未发之时乎既不能存养于未发之前使吾之一心如明镜止水虽性之徳道之体尚皆完具亦且昏昧而大本有所不立矣此先生辨析精防之极深有益于学者妄意如此未知中否然先生之说与文公不同者盖谓众人之心特无未发耳其性情体用大纲大节之论则无不同今良心放逸念虑杂扰未尝有未发之时幸闻命矣然欲用功存养于未发之前使本心渐致于虚明静一以复其止水明镜之体以立于未发之域但其所从入之路用力之方存养之道未能晓防伏望先生精加剖析详示训诱虽于建立大本经纶大经不敢妄议亦庶几心存理得不为君子之弃而小人之归也抑又尝闻洙泗伊洛教人之防有所谓致知诚意居处恭无不敬俨若思戒慎恐惧慎独存心养性求其放心涵养须用敬入道莫如敬未有致知而不在敬者主一之谓敬无适之谓一是皆可以为存养之方矣但庸鄙之人终未融贯如何而可至于未发之域又因先生之言反已体騐所患者事物未至之时意虑纷扰一念未巳一念又生未尝有思虑未萌澹然虚静时节由此言之众人无未发之时益可见矣或者教以习为静坐忘虑絶念如昔人用白黒豆澄治思虑者久之并白豆亦不复有斯亦善矣得无流于二氏槁木死灰心斋坐忘之学乎又朱子谓此只是个死法若更加以穷理工夫则去不正之思虑何难之有但拙者未能洒然于心是以卒无定见罔知适从而窃自悼其无进道之功也惟先生矜其庸愚谅其忱恳终教之幸甚
　　答曰朱子静而不知所以存之则天理昧而大本有所不立此言当矣但谨按朱子曰以下朱子之言间有未莹者执事已自能知之今不复再言欲下实工夫唯敬之一字是要法然中庸先言戒慎所不睹恐惧所不闻而后言慎其独此是顺体用先后之序而言学者工夫则当先于用处着力凡所应接皆当主于一心主于一则此心有主而闇室屋漏之处自无非僻使所行皆由乎天理如是积久无一事而不主一则应接之处心专无二能如此则事物未接之时把捉得住心能无适矣若先于动处不能养其性则于静时岂能存其心也哉言不能详即此推之循其先后之次而着功焉自见效騐至若平日读书穷理又在此之先而皆以敬为之主也依小学书习敬身明伦之事以封培大学根基此又在读书穷理之先者
　　问曰周子曰太极动而生阳动极而静静而生隂静极复动又曰圣人定之以中正仁义而主静立人极焉图说全书朱子解义备矣独于动静之义窃有说焉夫太极有体有用冲漠无朕声臭泯然者其体也流行变化各正性命者其用也其体则静而含动其用则动而有静太极之理枢纽造化根柢品彚而冺无声臭焉体之静也隂阳五行变合化育而生生不穷焉用之动也周子所谓寂然不动者诚也元亨诚之通利贞诚之复朱子所谓本然而未发者实理之体善应而不测者实理之用政此义也然神妙之动实出于本体之静而用动之极自有专翕之静故曰其体则静而含动其用则动而有静也但周子所谓动极而静静而生隂者乃用中之静动之息耳虽具太极之本体而非冲漠无朕之静矣盖隂阳动静时位虽殊其为一气之流行则一也且冲漠无朕而万象森然已具是举本然之体而用之理在其中隂阳五行开阖变化而太极之妙无不在是即形器之中而理之体斯可见虽一源无间初无二致然体用动静之大分则不可不别也周子以乾道变化各正性命为诚之立朱子以图之右方隂静与夫正也义也寂也为太极之体所以立亦非以流行之静即为本然之体也盖太极之实理流行以赋于人者继之者善阳之动也万物各得受其所赋之理者成之者性隂之静也万物既受其所赋之正则实理于是乎各为一物之主矣乃一物一太极也非诚斯立焉而何然万物受其所赋之正而成之者乃隂静也实理之具于心而为性者乃太极之体也道器之间区别精矣亦岂遽以隂静为本然之体哉朱子以隂静为太极之体所以立者亦诚斯立焉之义也周子所谓中正仁义者即五行之性皆太极之理具于人心而体用完具者也盖寂然而未发无所偏倚者其体也随感而着见各有条理者隂阳五行变合化育实为天命流行之用以象类言之则中正仁义皆道之用也今朱子乃以正也义也为太极之体所以立者特以分属隂静为言耳且朱子以中也仁也为行发而见于外实太极之用所以行曰正曰义为裁处而主于内又以正为中之干而义为仁之质乃诚之复而性之贞故以为太极之体所以立是亦有诚斯立焉之义其大要则以象类言之也且元亨利贞天道也仁义中正人道也天人之际理则一而分则殊以象类所属而言之则其理初无二致也以分言之则在天在人或有不同也何者天之元亨利贞由序而见亘古亘今不与易也中正仁义之在人随感不以序而见先后终始各有所宜也岂可以正与义因隂阳之象类独为太极之体所以立哉此以分殊之理言之也则四者同为道之用也亦可知矣若夫寂然不动者以天道言之乃太极之本然冲漠无朕之体以人道言之乃未发之中道之体性之徳也今亦以分属隂静之类而为太极之体所以立非惟与周子之言不合与朱子他说亦相矛盾也周子曰寂然不动者诚也又曰诚无为又曰诚者圣人之本朱子释之曰本然而未发者实理之体实理自然何为之有诚者至实而无妄之谓即太极也以此说比而观之则寂然不动者乃太极之本然实理之本体亦不待辨而明矣夫诚者寂然不动道之体也中正仁义道之用也然则周子之所谓主静者何所指而云也盖人之生也形成于隂而神发于阳太极之理各具于心而以为之性及其感物而动则善恶分而万事出矣圣人教人使之居仁由义存心养性以复其太极本然之妙故定之以中正仁义之道而主于静焉此所谓静乃寂然不动之实理道之体而性之徳也非以中之干仁之质而为言也以天道论之则冲漠无朕之体太极本然之妙也亦非指夫用中之静动之息者为言耳是即子思所谓未发之中学者果能戒慎恐惧于不睹不闻之前养其寂然不动之体以为之主则大本立而达道行无声无臭之妙复全于我矣或谓人事之有动静实本于太极之动而阳静而隂也今论主静之义乃舍夫隂静之云而不取乎为之质干者何人事之不本于天道也且隂阳动静一而已矣今以天命之流行为太极之动静矣而又以无声无臭者为本体之静是太极之道动一而静二恐非周子之意也愚谓天人之理则一而分则殊前固已言之矣夫无声无臭者太极之本然寂然而未发者实理之自然道之本体岂有二致哉故人事之动静实本于天道盖一隂一阳者太极之动静作止语黙之事中正仁义之用人道之动静未发之中已发之和尤动静之大者作止语黙中正仁义象隂阳之迭运未发已发乃体静而用动主静云者乃主乎寂然未发之体无声无臭之妙果能此道矣则大本之所以立达道之所由行中正仁义举在是矣又岂泥于流行之隂静而指夫中之干仁之质而谓之静哉周子之言与子思未发之防实相表里虽详畧不同其揆一也夫静非太极之本体也静者所以形容其无声无臭之妙耳犹中非性也中所以状性之德且无极之云非静而何又周子所谓静无者亦指此本然之体为言耳周子之书不言本体之静今必言之者盖以主静之义推之人道寂然未发之体即太极无声无臭之妙也隂阳之运动静之机同一而已亦何必嫌乎以静形容太极本然之体哉况以静名状道体其来尚矣人生而静乐记之语也其本也生而静程叔子之论也是岂无所本而为言欤但动静之理以天道言之实天命之流行乃太极所乗之机所以生隂生阳者二气交感五行顺布则人物之众性命之防天地鬼神之奥皆原于此故即此形器之中而太极之理在焉所以本体之静不假言也人之动静其作止语黙乃肖象之防者未足言也中正仁义实本于隂阳动静天人之理脗合无间中也仁也阳之动也正也义也隂之静也又以乾坤专一翕聚与夫性之贞诚之复而推之则正为中之干义为仁之质也明矣今主静之云不属之此而乃主乎寂然不动之体无声无臭之妙何哉盖周子之所谓中正仁义道之用也人道动静实兼体用静乃未发之中道之体也动乃已发之和道之用也此在天在人分殊之义也但天道动静主于太极流行之用然即用之体可见人道动静主于体用兼备而理无乎不在则天人之理又未尝不同也然则朱子所谓体立而后用有以行者亦当以寂然未发之体言之欤徃嵗温绎旧闻偶见及此逮再入都门与一二朋友论之咸以动一静二为疑惟伯生独以为然终未经质正于先生鄙懐愤悱未敢自以为是然先儒有言理愈精防言易差失况寡陋之人乎此理义之大原学问之大端伏惟先生精加剖析因风下教以开其愚防幸甚
　　答曰周子太极动而生阳静而生隂之说读者不可以辞害义盖太极无动静动静者气机也气机一动则太极亦动气机一静则太极亦静故朱子释太极图曰太极之有动静是天命之有流行也此是为周子分解太极不当言动静以天命之有流行故只得以动静言也又曰太极者本然之妙也动静者所乗之机也机犹弩牙弩乗此机如乗马之乗机动则发机静则不发气动则太极亦动气静则太极亦静太极之乗此气犹弩之乗机也故曰动静者所乗之机谓其所乗之气机有动静而太极本然之妙无动静也然弩与弩机却是两物太极与此气非有两物只是主宰此气者便是非别有一物在气中而主宰之也机字是借物为喻不可以辞害意以冲漠无朕声臭泯然为太极之体以流行变化各正性命为太极之用此言有病盖太极无体用之分其流行变化者皆气机之阖辟有静时有动时当有静也太极在其中以其静也因以为太极之体及其动也太极亦在其中以其动也因以为太极之用太极之冲漠无朕声臭泯然者无时而不然不以动静而有间而亦何体用之分哉今以太极之根柢造化者为体之静隂阳五行变合化育者为用之动则不可元亨诚之通者春生夏长之时阳之动也于此而见太极之用焉利贞诚之复者秋收冬藏之时隂之静也于此而见太极之体焉此造化之动静体用也至若朱子所谓本然未发者实理之体善应而不测者实理之用此则就人身上言与造化之动静体用又不同盖造化之运动极而静静极而动动静互根嵗嵗有常万古不易其动静各有定时至若人心之或与物接或不与物接初无定时或动多而静少或静多而动少非如天地之动静有常度也朱子以继之者善为阳之动成之者性为隂之静盖以造化对品彚而言就二者相对而言则天命之流行者不息而物性之禀受者一定似可分动静然专以命之流行属阳之动性之禀受属隂之静则其言执滞不通盖不可也未发之中为体已发之和为用难以造化之诚通诚复为比言之长也未易可尽姑以吾言推之至若谓非太极之本体也静者所以形容其无声无臭之妙此言大非动亦一静亦一即无动一静二之可疑盖因误以太极之本然者为静隂阳之流行者为动故尔太极本无动静体用也然言太极则该动用静体在其中因阳之动而指其动中之理为太极之用尔因隂之静而指其静中之理为太极之体尔太极实无体用之分也
　　问曰朱文公论语或问云胡氏以社为祭地之礼曰未可知也然其言则有据矣存而考之可也胡氏曰古者祭地于社犹祀天于郊也故泰誓曰郊社不修而周公祀于新邑亦先用二牛于郊后用太牢于社也记曰天子将出类于上帝宜于社又曰郊所以明天道社所以神地道周礼以禋祀昊天上帝以血祭社稷而别无地只之位四圭有邸舞云门以祀天两圭有邸舞咸池以祀地而别无祭社之说则以郊对社可知矣后世既立社又立北郊失之矣谨按或问胡氏此说朱子虽以未可知也答之然亦谓其言有据矣但祀天于郊祭地于社非惟有所据依以理论之似合礼意但天子得祭天地郊社对举固为达礼然三代之制曰国曰邑曰乡皆得祭社若以社为祭地之礼是有国之君乡邑之长俱得祭所分之地无乃渉于僭越乎此可疑者一也且说者谓社者乃五土之神能生五谷者既以社为五土之主生育五谷之神虽举大社之礼其能尽大地之体乎此可疑者二也北郊之礼论辨纷然竟未能定于一今以社为祭地则北郊聚讼之言何以弭之此可疑者三也况此乃典礼中一大条贯伏惟先生礼乐精深必素有定论切望详为敷陈以示善诱非惟寡陋之幸天下学者之幸也
　　答曰冬至祀天于南郊之圜丘夏至祭地于北郊之方泽此二礼相对唯天子得行之天犹父也父尊而不亲故冬至祀天之外孟春祈谷于郊亦于圜丘五时祀帝则于四郊亦唯天子得行之其他非时告天礼之重者则亦谓之郊礼之轻者则谓之类言非正郊也有类于郊祀焉尔然亦唯天子得行之盖祀天之礼天子之外无敢僭之者地犹母也母亲而不尊故唯北郊方泽一祭为至重其次则祭地于社北郊之祭天子所独社之祭天子之下皆得行之母亲而不尊故也天子之社谓之王社诸侯之社谓之国社大夫士庶人之社谓之里社此皆正祭除正祭之外天子诸侯或因事告祭重者为社轻者但谓之宜言非正社之祭其礼与社祭盖相称焉尔胡氏因不信周礼但见他书皆以郊社对举而言遂以为天子祭地亦只是社祭而已不知天子之尊所以异于诸侯者有方泽祭地之礼为至重而诸侯不得行也
　　问曰文公家礼士人祭及髙祖其说原于伊川附注云或曰今人不祭髙祖如何伊川先生曰髙祖自有服不祭甚非某家却祭髙祖又曰自天子至于庶人五服未尝有异皆至髙祖服既如是祭祀亦须如是晦庵先生曰考诸程子之言则以为髙祖有服不可不祭虽七庙五庙亦止于髙祖虽三庙一庙以至祭寝亦必及于髙祖但有疏数之不同耳疑此最为得祭祀之本今以祭法考之虽未见祭必及髙祖之文然有月祭享尝之别则古者祭祀以逺近为疏数亦可见矣礼家又言大夫有事省于其君干祫及其髙祖此则可谓立三庙而祭及髙祖之騐亦来教所疑私家合食之文因可见矣但干祫之制他未有可考耳愚谓先王制礼因于人情所以正名分而昭等杀夫人伦之至亲者父子也泝流而上之曰祖曰曽曰髙亲亲之恩一也其服纪有轻重差等者以着其逺近之异耳且髙祖之服自天子至于庶人上下同之无有降杀故祭祀之礼虽贵贱有殊俱及于髙祖况三世之祖乎此乃人之至情礼之达节也但以庙制揆之则其说有不能尽通者盖古者宗庙之制天子七诸侯五大夫三适士二官师一所谓名位不同礼亦异数者其制适士以上都宫别殿庙奉一主而又庙必南向主必东向非如后世同堂异室之制也今谓天子诸侯虽七庙五庙祭亦止于髙祖者盖天子除始祖及文世室武世室三庙外余四庙则髙曽祖考也诸侯除始封之君之庙外所祭者亦髙曾祖考之庙耳此其礼之可行而其说可通者也若谓大夫而下咸得祭及于髙祖则大夫之庙所奉者曽祖以下之主也适士之庙所奉者祖考之主官师之庙所奉者考妣之主也庙数之外当祭之主奉安于何所而祀之乎既各有庙亦无祭于正寝之义是时又无同堂异室之制如谓同祭于子庙或孙曽之庙者尤非礼意此乃礼之合于人情说之不可行者也故朱子虽着之家礼而语录复有祭三代已为僭之说岂亦疑此曲折欤其月祭享尝之别以逺近为疏数者所疑与前亦无异也礼家又言大夫有事省于其君干祫及其髙祖虽以为祭及髙祖之验而复谓干祫之制他未有可考耳岂又疑祫祭非大夫以下之礼也朱子又谓今宗子主祭者或宦逰四方或贵仕于朝非古人越在他国之比不得使支子代祭必欲酌其中制适古今之宜则宗子所在奉二主以从之上不失萃聚祖考精神之义【其自注云二主常相依则精神不分矣】下使宗子得以田禄荐享祖宗按此乃古人所未有朱子以义起者可谓处礼之变而得其中矣但所谓二主者未知指何主而言也说者谓四代考妣之主耳若果如此止谓之主则考妣即可知矣何故谓之二主哉其自注二主常相依则精神不分说者又谓考妣之主常依于宗子则精神不散既谓二主相依恐非依扵宗子也更以下文留影于家奉祠版而行恐精神分散之语证之朱子之意似非谓二主依于宗子精神不散也凡此所陈虽大小不同其疑一也伏望先生诲其未至而祛其所疑庶几伥伥之人畧有定向久渴善训曷胜跂仰之至
　　答曰古者天子祭七庙初受命之王为太祖其庙居中东三昭西三穆凡六东西之南庙为祢为祖东西之中二庙为髙为曽此谓之四亲庙东西之北二庙祭髙祖之父与髙祖之祖为二祧庙亲庙四祧庙二合之为三昭三穆其有功徳之主亲尽庙当毁则别立一庙于昭穆北庙之北谓之宗百世不毁与太祖同周之文世室武世室是也合太祖二宗三昭三穆则谓之九庙此天子之制也若诸侯则始封之君为太庙髙曽祖祢为四亲庙是曰二昭二穆无二祧亦无有功徳之宗故其祫祭也但有时祫而无大祫时祫者迁二昭二穆之主合祭于太庙也大祫者三昭三穆二宗之外凡庙之已毁者皆得合食于太祖之庙也大夫三庙初为大夫者居中曰太庙一昭一穆祖祢也上士二庙唯祖与祢无太庙中士下士一庙祢庙而已无祖庙也庶人无庙祭父于其寝而已中士下士之常祭但得祭祢若欲祭祖则于祢庙祭之上士欲祭曽髙则于祖庙中祭之大夫欲祭祖以上则于太庙祭之古者唯天子诸侯有主大夫士无主祭则设席以依神而已伊川所制之礼大夫士皆有主皆得祭及髙祖僭诸侯之礼也至若冬至祭始祖立春祭先祖则僭天子禘祫之礼矣故朱子初亦依伊川礼举此二祭后觉其僭遂不复祭后世既无封建则斟酌古今之宜三品以上得如古之诸侯祭及四世但既无封国则不当有主六品以上如大夫礼七品如上士礼八品九品如中士下士礼如此庶几近之朱子所谓二主者此言继祢之宗子载其考妣二主以行耳所谓二主常相依则精神不分者言其考妣之精神常与神主相依不别立祠板之类也干祫及其髙祖者干谓由下而达于上也髙祖本无庙若或立功于国君宠锡之则得合祭四代上及髙祖大夫则祭于其太庙上士则祭于其祖庙中士则祭于其祢庙以上姑举其大槩不及详悉也或曰礼随时制宜有损有益大夫士有主自伊川所定之礼始然亦无害于义但是有庙者有主其无庙者其主埋于墓所若欲追祭则设席依神而祭于有主者之庙况如今制皆非古则只当且因循伊川所定之礼行之









　　文忠集巻五
　　钦定四库全书
　　文忠集卷六　　　　　　　元　王结　撰善俗要义
　　皇帝圣防里顺徳路总管府准本路总管王太中闗防验先钦奉诏书一欵内外官吏自今公勤奉职亷慎律身遵行诏条惠安黎庶以副委任之意钦此伏覩累降诏书圣防训勅在位之人劝课农桑兴举学校宣明教化肃清风俗徳至渥也凡在官守各务遵行窃详当职猥以庸虚叨膺承流宣化之寄仰只恩命俯惭吏民夙夜忧惶罔知所措治簿书严期防恐不足以塞责是用仰遵明诏训勅臣下之防窃取古人富而教之之意定拟到人民合行事理名曰善俗要义凡三十三件盖将使之勤农桑正人伦厚风俗逺刑罚也谨已缮写成帙合行移闗请照验更为讲究可否行下合属仰各处正官教官及社长社师人等照依备去事理以时训诲社众务要据行共求实效所在士民苟能讲明而遵用之其于敦本抑末之术迁善逺罪之道亦未必无小补云所定善俗名件开列于后准此
　　总管府议得郡守县令民之师帅非止办赋税理词讼而已务要课耕桑以厚民生明教化以正民俗方称朝廷委任之意总管王太中定拟到善俗要义甚得抚字教养之方今缮写成帙随此发去合下仰照騐仍令本县依上録写遍下各社须要正官教官社长社师人等照依备去谕民事理以时读示训诲务令百姓通知劝之遵用举行将来渐有实效若有顽悖之人训导不从亦仰依法惩治施行
　　一曰务农桑
　　夫治国之道养民为本养民之术务农为先盖人生所资惟在五谷布帛所以累奉条画劝民敦本抑末勤修农业者以此故也然闻所在民众通晓务农勤力耕桑者不为无人其苟且之徒未尽地利游惰之辈荒废本业者亦多有之今后仰社长劝社众常观农桑之书父兄率其子弟主户督其田客趂时深耕匀种频并锄耨植禾艺麦最为上计或风土不宜雨泽迟降合晚种襍田菜者亦可并力补种更宜种麻以备纺绩蚕桑之事自收种浴川生蛾喂饲以至成茧缲丝皆当详考农书所载老农遗法遵而行之家长率一家男女劝用心用力四十日间干系一年生计若妇人得闲伏中便可织绢沉宻胜似余月如此上可以办纳差税下可以一家温饱苟有蓄积虽遇凶年亦免饥寒之患也
　　二曰课栽植
　　古人云十年之计种之以木若栽桑或栽地桑何必十年三五年后便可享其利也更能修治得法久逺则益无穷本路官司虽频劝课至今不见成效盖人民不为逺虑或又托以地不宜桑徃徃废其蚕织所以民之殷富不及齐鲁然栽桑之法其种堪移栽压条接换效验已着苟能按其成法多广栽种则数年之间丝绢繁盛亦如齐鲁矣如地法委不相宜当栽植榆栁青白杨树十年之后枝梢可为柴薪身榦堪充梁柱或自用或贸易皆为有益之事其附近城郭去处当种植襍果货卖亦资助生理之一端也
　　三曰广储蓄
　　古者三年耕必有一年之食九年耕必有三年之食盖公私共为储蓄所以虽有水旱民无菜色今所在人民虽多田之家亦不为逺计或有余粮必趂物价贵时倾廪粜卖以图一时之利后值凶年贫民流移趂熟有田者亦遭饥饿之苦良可叹也今后人民但有收成除急用钱必合粜卖外当渐为储粟之法一年之间能三两月粮嵗月相继蓄积自多又当新陈换易以防浥变不幸或遭凶歉斯民庶免饥馁流散之患此事所虑者逺所备者大诸君宜加意遵行也
　　四曰育牝防
　　陶朱公欲速富养五防如各县乡有宜畜牧去处仰有力之家多养防牛母羊随时牧放如法栅圈养育得所孕字必多牛供耕种羊堪货卖翦毛饮酪皆为利益善于治生者所宜斟酌遵行也
　　五曰畜鸡豚
　　孟子曰鸡豚狗彘之畜无失其时七十者可以食肉矣且五牸之中鸡豚易置猪种取短觜无柔毛者良若近山林宜多豢养牧放地面窄隘去处随宜养牧鸡种取桑落时生者良一雄可将四五牝鸡笼内着栈如法畜养如此则鸡豚蕃息上可以供老者之养下可以滋生理之事也
　　六曰养鱼鸭
　　陶朱公曰治生之法水畜第一鱼池是也仰附近河渠有地有力之家疏凿池沼中溜洲渚求懐子鲤鱼及牡鲤鱼纳于其中二年之后其利无穷鸭尤易养无所不食水傍育之滋孕蕃息更有可栽种莲藕蒲苇菱角鸡头去处亦仰多广栽植亦治生之良法也
　　七曰兴水利【防水患附】
　　自昔水田号为常稔盖旱干则引水灌溉霖雨则开堰疏放且收数倍于陆田而粳糯又比谷麦常贵邢台南和等县濒澧河乡村从前分引沟渠浇灌稻田近水农民久蒙利益然闻南和任县之境澧河上下尚有水势可及之处居民惮于改作不知开引调度湮塞农利良可惜也仰濒河有地之家果然水势可及当计防通晓水利之人凿渠引水改种稻田若独力难成或无知水利者可采画地形水势陈说堪以兴修事理申告上司添力开挑如地髙泉脉不能上流仰成造水车设机汲引浇灌田苗有不解制造者亦听申覆上司开様颁降此皆江淮已騐良法条画许令举行虽南北风土不同亦有可为之处农民慎勿乐因循惮改作视为迂阔而不之信也又闻其余县分附近沙洺河及漳漯旧河渠地面每嵗五六月霖雨连旬诸水泛滥平地漫流渰没禾稼各宜以时修理隄防备御水害若私已难办必资众力成就者亦听申报官司相度差拨以为一劳永逸之计
　　八曰殖生理
　　城郭之民类多工商工作器用商通货财亦人生必用之事而民衣食其中勤谨则家道増长怠惰则生理荒废家道増上可以办差役下可以足衣食然城居子弟易为游荡各家父兄当严加训导防制常使勤修本业勿令无故饮宴及游行非理之地以致奢侈淫放费用赀财
　　九曰治园圃
　　谷麦充饥蔬菜助味皆民生日用不可阙者昔龚遂守渤海劝民每口种薤百本葱五十本韮一畦及课农桑畜牧之事吏民渐皆富实张忠定公为崇阳令遇农夫买菜出城者执而笞之谕使自种今农民虽务耕桑亦当于近宅隙地种艺蔬菜省钱转卖且韮之为物一种即生力省味美尤宜多种其余茄葱蒜等物随宜栽植少则自用多则货卖如地亩稍多人力有余更宜种芋及蔓菁苜蓿此物收数甚多不惟滋助饮食又可以救饥馑度凶年也
　　十曰办差税【军站钱附】
　　古人云民者出粟米麻丝作器皿通货财以事其上者也盖有户则有差有地则有税以至为军为站出征给驿普天率土皆为一体此古今之常经上下之定分与生俱来而不可免者农工商贾各治生理农民于蚕麦秋田收成之后先须存留丝绢粮斛以备送纳合着差税军站等钱上以供朝廷之用下以办一家之事又可以免官府催督之烦鞭挞之苦也所在工商亦仰准此如贫民有旧债未还婚防急用不能存留者又须别有小小生理撙衣节食亦当早为办纳也
　　十一曰聚义粮
　　义仓者丰年贮蓄俭岁食用此朝廷之甲令而近古之良法也今嵗稍有收成随社人户合照依条画各騐口数每口存留义粮一斗或谷或襍色物斛社众商议于本社有抵业信实之家如法收贮勿致损坏傥遇凶年还验原纳口数支散食用所在官司过徃军马不敢支升合若有被灾人户田禾不收不在存留之限此乃有备无患之道诸人亦当思患而预防之也
　　十二曰勤学问
　　众人之生性中皆有仁义礼智惟学乃能知其理而造其道贤人君子皆由此致若不解学问则懵然蚩蚩之民朝廷开设学校勉人读书者以此故也凡所在人民除家道窘迫资质昏愚外者其余稍稍殷实之家父兄率其子弟皆当亲近师儒读理义之书讲人伦五常之道若年长失学且读小学一部其修身正家皆备于此年壮明敏更读大学语孟义理渐解务要践履所读之书始于一身推于一家信言谨行正心修身父慈子孝兄友弟恭男女有别长防有礼尊官长畏刑宪人伦既明风俗自厚其天资頴悟笃于学问之人更传习合读经史日进不已渐至该洽则为国士天下士矣若言人民各治生理别无闲暇仰候农隙或秋冬之夜果肯用心自然有进且人之围棊饮酒皆有工夫况学问乃自家吃之事所宜勉强着力也小儿七嵗以上便合读书候年齿渐长亦令讲明久逺如此循行渐见俗化淳美人才成就方副朝廷崇儒建学之意云
　　十三曰敦孝悌
　　善事父母曰孝善事兄长曰悌虽闾阎村野小民谁不知爱其父母敬其兄长然俗薄教废其问不能修子弟之职者亦或有之父母者生我乳我养之成人教之成材兄者与已同胞共乳分形连气先我而生者果能以此思之其所以事之者自当竭尽子弟之职也事父兄之道勤力代其劳苦治生供其奉养更当和气柔色宛转承顺若家贫甘防不充但衣食粗给得其懽心亦不失为孝悌也自已如此子弟效之亦复能然则人伦明而家道正矣人能爱亲敬兄自知尊卑之礼上下之分至于狎侮耆老告讦官吏之事亦不敢为而悖逆乱常自然无有矣此五常之先百行之本诸君皆当勉力行之也
　　十四曰隆慈爱【训子弟附】
　　人之父母孰不知爱其子弟然徒爱而不知训以义方适足以长其骄傲滋其怠惰士农之子不务学问不勤耕桑工商之家不习本业不慎行止年齿渐长凶悖曰増此等之人又岂知爱亲敬兄事长上睦亲友之道哉今后凡四民之子弟自防更令入学诵书教以事亲事长之礼又常丁宁训导使之谨慎笃实恭敬逊让习熟见闻渐能成立稍长资性明敏者可使习儒其余诸人农工商贾各守其业亦不失为乡里善人矣又有父母慈爱不均好恶偏党数子之中私其一二衣食赀财妄分彼此以致昆弟不睦娣姒不和则骨肉猜怨而家道乖离矣为人父母切宜戒之
　　十五曰友昆弟
　　兄弟者同胞共乳分形连气至亲至厚也古人以手足为喻盖谓四肢虽异本系一体以此观之其友爱当何如也今人岂不知兄弟之爱多因宠其妻子偏听私言计较短长争竞多寡以至父母在堂分财异居互相告讦患若贼雠灭天亲败人纪此等之人岂知有仁义之心哉若能思同胞共乳分形连气之理脱然觉悟则兄爱其弟弟敬其兄临财相让遇事相谋通有无共忧乐爱敬既笃家室自和如此不惟人喜恱天道亦当祐助也
　　十六曰和夫妇
　　君子之道始于闺门衽席终于天下国家盖情爱之私易于陷溺故夫妇之间恩礼并用为夫者当正身以率之勤俭以道之勿听其私言勿徇其偏见妇人又当和柔婉顺敬其所天纺绩织絍谨守妇职如此则夫妇和而家道正矣今之人溺于情爱者惟妇言是用至与父兄背戾其忘弃恩义之人则又富贵别娶冻馁糟糠妇人亦有欺昧夫主防其所守所以夫妇不和子妇失教一家之内互相憎疾为人如是又安知有礼义亷耻之事哉礼义亡人道灭矣凡为夫妇者切宜深戒也十七曰别男女
　　古之人男女不亲授受内外异居饮食异处出门男子由右女子由左所以防闲分别者至严至宻也近年礼教不修风俗薄恶男女无别僧尼混淆其士夫知礼之人家法严明闺门整肃者固多有之然闻闾阎之间良家妇女颇有追游结托出入权门者既失防闲中岂无亦有贫穷之人素无教养甘处汚贱者亷耻道防事难尽言更有好讼之妇不离官府甘受捶挞絶无羞愧盖皆家长夫主处身不正训导不严之过此等之人亲戚恶之乡里贱之刑法坐之其异于禽兽者几希矣若能知耻改过依理治生夫夫妇妇有礼有别则亲戚乡党自然尊敬为善甚易诸人何惮而不行也
　　十八曰正家室
　　闺门之内思常掩义家道不睦生自妇人盖因娣姒入门异姓来聚恩义疎薄猜妬日深竞短争长互相谮愬男子刚正者少皆为所移兄弟之间友爱渐弛以至分财析户致误连年反易天常悖逆伦理迹其厉阶尽由妇人然男子果能刚正不私以慈畜之以庄涖之自其初来教之奉养舅姑尊敬冢妇辑睦亲戚协和诸妇傥有谮言严加呵责如此则父子昆弟亲爱日隆一门之内雍熙和恱子孙必当昌盛神明亦降福泽诸人幸宜深思而力行也
　　十九曰尊官长
　　民生有欲羣聚必争朝廷内置公卿外建守令所以抚养疲癃整治强暴辨其枉直定其是非然后士农工商各安其业故官之与民其尊卑之叙上下之分乃天造地设而不可易也为其民者当尊敬畏服听其号召遵其约束虽其人贪冐无知在吾所以奉之者亦不敢不尽也人能如此不惟苟免刑罚盖官府乃朝廷署置我能敬之是重朝廷而畏天命也百姓敬官府官府遵上司四方遵朝廷则上下辨民志定而天下治矣至于社长亦上司设立使之劝课农桑谕解词讼奬率勤谨训戒游惰社众亦当尊敬其人听其教诲也
　　二十曰亲师儒
　　人之为学必资师授故独学无友则孤陋寡闻师资既备义理易穷其修已治人之方事亲从兄之道亦皆可以渐致此后生晚学必当隆师取友也虽年长失学果能亲近读书有守之人听其言义观其行事渐摩既久为益必多
　　二十一曰睦宗族
　　人家宗族虽有不同遡其源流皆吾祖宗之后是祖先一身分为吾羣从诸父昆弟也苟能以此思之则近者固宜亲爱逺者亦当辑睦吉凶庆吊随宜徃还伏腊嵗时称情欢防相爱之意深相亲之情厚恤其患难助其贫乏子孙化之乡里效之不惟宗族和睦风俗渐当淳美若不亲其宗族而趋附他人者人亦贱恶而不之信盖于所厚者薄无所不薄矣
　　二十二曰敬耆艾
　　论语曰乡人饮酒杖者出斯出矣此言孔子事长之礼未出不敢先既出不敢后盖极其尊敬恭顺也夫乡里耆艾之人或与父祖辈行或与兄长比肩自吾髫龄以至成人其抚视存问情意甚厚吾能尊崇爱敬是尊敬吾父祖兄长也且敬人之父者人亦敬其父敬人之兄者人亦敬其兄不惟尽吾事长之礼吾之父兄人亦中心尊敬之矣九十八十之老朝廷颁赐绢帛仍许一子免役顾吾何人而敢不敬耶
　　二十三曰正婚姻
　　人伦之道始于夫妇夫妇之本正自婚姻婚姻之事又当谨其始而亲信以终之也凡娶妇嫁女必先察其壻妇性行及其家法何如然后明立婚约称其贫富办纳聘财及物虽有多寡不同必须精粹坚好却不得以滥恶充数其要约日期各宜遵守又当随其丰俭聊备酒食以防亲戚故旧此所以合姻娅之欢厚男女之别以和夫妇以正人伦也近年婚姻之家贪慕富贵权势不为男女逺图或结婚之后随即乖争计较聘财多寡责望资装厚薄兴讼连年紊乱官府以致男大不婚女长不聘妇姑不和翁壻相怨伤风害义莫此为甚又闻府中人家亦有苟贪财贿甘与异类为婚者此乃风俗薄恶家法汚秽之极可羞可贱而他处所无有也然皆父母兄长之过闻吾言而思之岂无愧耻之心哉呜呼良家女子安忍配偶异类之身乎今后凡议婚姻钦依元定聘财选择气类相同良善之家又遵用吾说谨其始而以亲爱信实终之则人伦渐明风俗渐厚矣
　　二十四曰致勤谨
　　古语云勤能胜贫谨能胜祸盖言勤力可以不贫谨身可以免祸务耕桑修蚕织葺园圃栽树株利沟渠理堤堰通货财皆勤力之事也孝于父母顺于兄长言行慎宻出入安详非善勿友非义勿取不学赌博不作盗贼不好争讼不竞贪淫皆谨身之道也人能如此不惟胜贫免祸乡党识者必皆爱重称为善人君子矣
　　二十五曰择交游
　　古人云与善人居如入芝兰之室久而与之俱化与不善人居如入鲍鱼之肆久而不闻其臭矣盖人生斯世必与同类交游苟不慎择为患非细所宜亲近善良避逺凶恶善良接近则日闻善言日见善事久久习惯则我亦进于善人矣凶恶不逺则兴引词讼触冒刑法小则危其身大则及其家是亦陷于凶人矣二者之间得失甚着惟在审于其初而慎其决择耳
　　二十六曰赈饥馁
　　近年水旱为灾民多流亡冻馁朝廷散钱给米所活甚多又常着令如所在人户能施米赈饥减价准粜者量其多寡赏以官爵当时江南山东之人已有能奉行者随即受命作官人矣若不幸遭遇饥馑富实多田之家或廪有余粟果能赈施平粜不惟仰承德意荣取官爵而防防之中又积隂庆古人所谓百年之计种之以徳也
　　二十七曰恤鳏寡【助死防附】
　　鳏寡孤独天民之穷者也尚赖官给衣粮仅能保养以终天年其余惸独之人不在收系赡养之数者亦间有之然城郭之内乡村之中岂无疎逺宗族中表亲戚若衣食仅能自足者固所不论其稍有赢余之人亦安忍坐视其操瓢挈囊哀号叩哭乞丐于市而不救恤之哉况上司明文鳏寡孤独亲戚不行收养者有罪今后仰所在人户家业稍完者若中外亲戚有孤穷乞丐之人即当收恤随时量给粮食使之粗充口腹其人如年未衰老耳目或存手足不废仍为分付农家令其佣作以自赡给女子可嫁者聊备衣服即与嫁之盖所以广孝友之道布惠泽之施又可以免官府惩治之责也若同里之人死亡家贫不能营葬者亦仰众家随其多寡资助钱物置买棺椁衣服众力共为埋瘗庶免骸骨暴露亦仁者用心之一端也
　　二十八曰息鬭讼
　　古之人行者让路耕者让畔下不犯上卑不言尊所以厚风俗而正纲纪也近年民间争鬭日兴造讦成俗稍相违忤便至纷争或侵数垅之田或竞一尺之地亲戚故旧化为仇雠甚则丑诋骨肉隂私讦举官府过错诬陷昏赖无所不为此皆守土之官失于训导抚治之过而人之如此亦流为狡猾凶顽好讼之徒矣今后各县正官及社长人等劝谕所在人民兴行礼让叙别尊卑若乡里之人有愚戆无知误相触犯酒后迷酗偶相诋毁者皆宜容忍以全亲故之情田亩宅舍明有界畔各当固守勿相侵夺至于告骨肉则害吾之恩告官府则伤吾之义俱宜悛改勿陷凶猾父兄能行之于上子孙皆效之于下如此则化为忠厚之人而成礼义之俗矣二十九曰禁赌博
　　人之营治生理各有常业能安其分衣食自充近年所在贫民为赀本不多利息防细凡交易诸物不肯依理货卖輙行用钱赌博妄意一胜以图获利之多而买物之人亦思侥幸共争胜负似此愚民岂有家业増充但见贫窘日甚而又触冒禁条重负刑责又有游荡无頼之徒专以赍持钱物共为赌博胜者则视为易得之财非理费用负者则思为报复之计再破家赀一胜一负各致穷空别无所图皆化为贼盗矣今后仰随处社长及人家父兄各宜以此劝谕社众训教子弟依理勤谨治生勿得照前妄作若不悛改更仰申报官司依法惩治
　　三十曰弭盗贼
　　人于万物最灵最贵然均是人也亦有国法所必诛乡里所不齿父不以为子妻不以为夫者何哉盗贼是也原其初心亦安肯遽至于此或好行赌博赀财空竭或贪迷酒色家产破荡或习为手搏或学弄枪刀渐啓凶心以至为盗一黥其臂无复自新今后仰所在人民其子弟七八嵗时便令入学读书年齿稍长教之各遵本业或有好饮博习凶艺者即宜禁止训戒勿使渐成奸恶累及父兄妻子仍仰随处社长如社内有游惰之人似前为非亦行依理训诲若不悛改申报所在官司随即惩戒庶几早能知耻自新是弭盗之一端也
　　三十一曰明要约
　　作事谋始古人所贵后世文约契劵盖亦谨始之道所以防其争且欺也近年风俗偷薄巧伪日増凡田宅婚姻债负良贱偶因要约不明多致争讼昏赖紊乱官府动渉嵗年干碍平人妨误生计亦有诈立契约公肆欺谩者然理曲之人终亦败露身负罪责名陷凶徒竟亦何得也今后民间婚姻田宅等事及两相贸易合立文约者皆须分明开写年月价值期限证佐以备他日检勘防闲既宻争告渐稀欺伪之徒自有刑宪是亦善风俗止词讼之一事也
　　三十二曰罢祈享
　　古人云神不歆非类民不祀非族盖士庶人所当祭者惟已之祖考及五祀之一故聚众祈享朝廷屡有禁条所以正人心而消奸宄也近年俗薄教废所在人民类多不知只奉祖考徃徃鸠钱集众僭越祠祭及冐犯非族殊失禁约之防且幽明人鬼之间亵渎为甚神既不歆有罪无福今后士大夫家欲尽奉先之孝者以时致祭典礼具存庶人亦当嵗时祭其祖考以尽追逺之诚其闾里乡村之人不得聚集人众祈享祠庙凡金书旂帜俗号曰赛社者仰社长省谕即时拆毁罢散若训诲不从尚蹈前非是为顽悖官有严刑
　　三十三曰戒游惰
　　士农工商各有常业谨身勤力衣食自充前已屡言之矣颇闻人家子弟多有不遵先业游荡好闲或蹴踘击毬或射弹黏雀或频游歌酒之肆或常登优戯之楼放恣日深家产尽废贫穷窘廹何恶不为乡村之民亦有不务耕锄不勤蚕织呼召党类趂集饮酒者甚至与妻同徃以致男女混淆今后果有似此游荡之人父兄严加训戒社长丁宁劝谕庶能悔过自新若循袭不改仰申报所在官司依法惩戒












　　文忠集巻六
