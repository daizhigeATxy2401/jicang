　　钦定四库全书　　　　集部六
　　康斋集　　　　　　　别集类五【明】
　　提要
　　【臣】等谨案康斋集十二巻明吴与弼撰与弼字子傅临川人天顺元年以忠国公石亨荐征至京师授左春坊左谕徳辞不就职诏行人防送归其集初刻于抚州凡四巻嵗久漫漶此本乃崇祯壬申江南提学副使陈维新所刻分为诗七巻奏疏书襍着一巻序一巻记一巻日録一巻跋赞铭啓墓志墓表祭文一巻其诗自永乐庚寅至正统辛酉皆编年以下则有洪都藁游金陵藁适上饶藁金台往复藁西游藁适闽藁东游藁东游饶州藁诸名而所注某藁止此之后又有附赘之诗葢亦以编年续入者也与弼出处之间物论颇有异同尹直作琐缀録诋之尤力虽不免恩怨之口然为石亨作族谱跋称天顺戊寅七月二十一日门下士崇仁吴与弼拜观则其文今载十二巻中决非尹直所窜入陈懋徳以薛瑄受知王振为解刘世节以孔子欲见佛为解究不能厌天下之心也其讲学之功备见于目録第一条即称乙巳梦见孔子文王第二条又称梦见朱子后又称丙子二月初一日梦访朱子五月二十五夜梦孔子之孙奉孔子之命来访辛巳食后倦寝梦朱子父子来枉顾此犹可云向慕之极因心生象于理或亦有之至称新居栽竹夜归其妻亦梦一老人携二从者云孔夫子到此相访则无乃其妻戏侮弄之而与弼不觉欤观其称随处惟叹圣人难学又称一味学圣人克其不似圣人者其志趣之独髙在此其刻画之过甚亦即在于此矣然与弼之学实能兼采朱陆之长而刻苦自立其及门弟子陈献章得其静观涵养遂开白沙之宗胡居仁得其笃志力行遂啓余干之学有明一代两派递传皆自与弼倡之其功未可以尽没其诗文亦皆淳实近理无后来滉漾恣肆之谈又不得以其急于行道速于求名遂并其书而诋之也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　钦定四库全书
　　康斋集巻一
　　明　吴与弼　撰
　　诗
　　即事【永乐庚寅年十九】
　　吟断难成调尘编重绎防兴亡今古事精一圣贤心新月何时满寒蛩无数吟夜深双过鸟犹自恋髙林
　　感怀
　　人嵗恒难百光隂苦易过身心须防检事业莫蹉跎豪俊今宁少庸凡古亦多要知贤不肖择术在如何
　　自警【辛卯】
　　读书悟至言反躬屡防绎颇谓无他岐立可超凡域云胡心自戕作事潜乖昔俯仰一长叹惭惶竟何极乃知真切功不可弛顷刻发愤矢自兹羣邪当逺迹圣途虽渺茫敢吝驽骀力诚当通鬼神志当贯金石
　　族叔父仲学先生春月承访弼时赁房方定兹别数月矣有怀寄诗【壬辰】
　　忆昨烟花暖正繁逺劳玉趾到山间寓居踪迹应方定入道工夫总未闲囊里有书供月眼樽前无酒醉春顔别来新趣知多少透彻灵台第几闗
　　腊月望日作
　　欲到大贤地须循下学工文章深讲贯道德细磨砻
　　春夜【癸巳】
　　十年踪迹寓神州故国归来更百忧事业有期空仰古浮沉无计却随流谁怜白日难停驭自觉秋霜易到头多少慇懃孤负也欲从何处覔同游
　　宿白梅洲
　　道傍茅屋是谁家薄暮东来一税车败壁不堪题姓字时从篱槿看秋花
　　题柏【己未】
　　润色还因帯雨荣柔枝未许拂云横风霜莫厌多经厯自古良材老始成
　　过南康【丙申】
　　迢递见危楼家家枕碧流山髙云气近江阔浪声浮事业怀先哲英雄慨昔游几多今古兴斜日满芳洲
　　寄梁训导
　　未到都昌县相思先计程连绵官舍饮浩荡故乡情柳色雨来长梅香霁后清极知期待逺别语细叮咛
　　闻笳
　　扁舟晴泊枉渚沙苇苖满目稀人家夜江漠漠星横斜东风吹鬓怜春华隔江谁舫寂无哗数声悲响空中笳响彻碧霄哀更加悠悠緑水天一涯
　　元日【丁酉】
　　淑气已回春晴光遍八垠学湏年共长德必日俱新自得顔渊乐宁论原宪贫两间期不愧敢负百年身
　　赠别王上舍
　　旅舘相逢日春风二月初看花杯共把对月榻同铺礼乐沾清化风云快壮图愿公多令誉纲纪在人扶
　　与友人夜话
　　话尽情难极中宵眠更兴古人俱已逝后进竟何成世路应皆醉吾侪岂独醒几回静想遍无以答平生
　　梦洗马先生
　　先生天下士遇我独情亲剪烛论心夜焚香读易晨已私须尽克天理必全纯惆恨春宵梦分明笑语温
　　双燕春日营巢
　　忆昨初开桃李花衔泥飞傍小斜春风一去无消息何处归来更作家
　　山中歌次王右丞韵
　　地寥夐兮山深聊栖迟兮林木欲寡过兮身轻日往来兮幽谷行愧今兮交疎心悲古兮趣独理桔橰兮灌园更搴萝兮补屋晨光澹兮观鱼夕阳收兮饮犊居从静兮积尘嵗愿丰兮登谷戒迂学兮徇名嫌荒志兮干禄惟造道兮是期何富贵兮可卜
　　山行
　　野水荒村僻云林细路斜晴松张翠葢秋果熟丹砂怅望淹乡曲蹉跎改嵗华西风吹薄袂兴绪绕天涯
　　访胡徴君舘所
　　行客林边至髙人篱外迎逺乘今日兴细话旧时情凉夜一樽酒清秋半壁灯相看惊老大踪迹共浮萍
　　雨中漫述
　　违侍亲庭逺迁居此地新往来多故旧问劳总比隣屋破长防雨天寒早闭门卑栖聊自慰图史共朝昏
　　松下
　　倦来更向山中憩满迳松隂白昼长借地不知孤坐久遗编又诵两三行
　　感兴【戊戌】
　　月到芭蕉影半斜好天良夜兴无涯金风声满千竿竹玉露光生一砌花
　　写怀
　　悠悠万古愁瞑坐无一语志须自强持仁拟谁相辅萧然环堵间沉吟寸心苦荒村秋思多断续芭蕉雨
　　登拟岘台
　　城防东南胜台分襄楚名人烟萦近市竹树杂长汀愁逐登临散神因眺望清穷通看万物未易达浮生
　　赠戴锦舟先生
　　尊酒黄城夜交期是偶然文章元共赏谈笑剧忘年近腊梅初放凌寒菊正鲜同衾坐无寐髙兴两绵绵
　　题四景畵
　　草树风暄翠欲浮洞门深处野花幽素琴不许闲人聴山自巍巍水自流
　　瀑洗层崖净世尘隂隂苔径足南薫日长谁是山中伴袖手前溪立白云
　　西风红叶绕苔矶水冷烟寒鴈正飞浮虑尽消身寂寞得鱼无意起竿迟
　　村雪寒凝夜色浮清江如玉着扁舟风流自得天然妙心迹何曽泥去留
　　墨梅寄同安李宜之
　　学疎才薄谅何为牢落尘踪阅嵗时秪有梅花共心事便风吹向故人知
　　晓【己亥】
　　晓梦初惊觉春禽已乱鸣北风半夜雨东旭一晴道在心偏逸诗成气转清行藏信随遇庶以达吾生
　　题歙云诗巻
　　歙云南望逈亲舎孝思深川陆几年客晨昏千里心春风随使节夜月照行襟养志古来重功名好自任
　　送饶提举之官广东
　　奉节承深宠之官过旧乡亲闱春广大宦路日舒长岭树连云合江流过雨凉倚门应有望鴈信好频将
　　读罢
　　隠几初收巻廵檐更出行晩云随雨散霁月近人明客久无违性身闲独称情荣枯何足问清白是家声
　　睡觉
　　午枕睡熟余情神喜宣朗含白日静座纳微风爽俯披圣贤书遗言如指掌至理谅易求良心贵有养安得同志人辅我加勉强
　　送严府判考满
　　柳緑绕江头薫风快壮游万山辞楚徼一水接皇州郡剧民俱化铨明课最优垂衣图至治清问有嘉猷
　　简戴锦舟先生
　　笔砚长为伍思深趣转清看云闲隠几聴雨独挑灯俯仰求无愧穷通不系情客边微恙在襟抱贵和平
　　山中即事
　　水自幽偏山自深竹花牖昼沉沉逢人若问浮生事半是闲眠半是吟
　　晓出
　　际晓出柴扉清凉过雨时落花香满径芳树緑成帷鸟哢有余暇水流无尽期值予道心长归咏正相宜
　　游广寿寺后园
　　新竹多垂箨髙花正满林云萝穿屈曲苔径入幽深翠积丛茅暗青交杂树隂剧便新结构端称读书心
　　秋晓
　　风来夜枕寒云生晓雨旅思共秋清遥思故山侣
　　梦友
　　园林到何日覊旅念离羣扰扰一旬内依依两梦君秋风黄叶下晴色白云屯应有诗三百心期欲细论
　　柬陈进士
　　独凭吟凡坐清朝闲看行云靣碧霄忽忆故人秋寺里西风琪树雨潇潇
　　彛公房
　　入院先看竹逢僧不説经白云方丈室清昼一孤灯积雨匀秋色残阳报晚晴去留无定迹香尽拂衣行
　　寄湖西族叔父仲学先生
　　茅屋石桥西相亲记旧时青灯近人早明月上迟物理推今古人情较是非笑谈如昨日寒暑几推移
　　赠别友人
　　惆怅一年别慇懃百里来冰霜苦节在宇宙壮怀开白雪传新巻青春逓客杯纷纷枫叶下独伴野人回
　　阅九韶吟稿
　　髙枕微吟罢西斋独坐时闲澄病中思细看别来诗防窜非吾事渐磨贵自期灵台宜有养孟子浩然师
　　别湖西
　　送送长村外新诗咏不休浮云日色薄随地露华稠曲径縁林转深沟帯叶流家山应暂住更得话绸缪
　　同锁秀才道中即事
　　桑梓常留念蹉蛇今始还行行减客路望望近家山胶漆故人谊风霜游子顔何能谢尘鞅髙卧白云闲
　　题庸轩
　　物理本平常人心自渺茫细袪今古惑多漱圣贤芳风月清江曲园林古县傍悠悠百年兴良与此轩长
　　禅岭即事
　　傍险跻攀倦临髙眺望赊天连苍野阔树帯小村斜晴霭山何处寒烟屋数家踌躇怀往事容易改年华
　　与钟生同宿东陂
　　日落辞莲塘东陂到已暝烟雾村径微灯花茅斋静细语夜卧迟月华发清兴黄巻试一开琅然共歌咏
　　夜访九韶
　　有客夜扣门微吟帯星立主人久青灯欣然肃而入胜境失追攀髙堂更欢集丈夫襟抱开尘绊嗟何及
　　赠九韶
　　我与生契家恳恳常告戒退而省其私立志能匪懈相逢索居后新知颇超迈深培仁义根势利无芥蔕
　　山居
　　偶坐柴门下得与众山友雨后已芳润云开更竒秀澹然忘我形不觉沉吟久却忆平昔居于兹几翘首
　　别九韶叔侄
　　我心日悠悠喜与故人遇相随更过村同游读书处研墨倩儿童颇得临池趣青山一分手山留白云去
　　即事
　　身外机事闲心地何优游晴行山水曲歩迟境弥幽厯乱髙鸟过散漫轻烟浮遗编幸在手微意仍相侔
　　游南坑冈
　　松邉涉幽径天青雨新霁矫首立崇冈叠嶂罗迢逓尘虑都淡然二仪足清气妙趣匪言传飘飘离人世
　　夜坐
　　青灯夜已分遗编味方永一唱而三叹转觉寸心烱丽水金最精蓝田玉偏莹云胡苦茅塞久未臻斯境
　　即事
　　风威遍野号雪花满空坠谁谓惜苦寒正喜兆丰嵗红炉坐终日黄巻静相对至哉圣贤言妙契心自醉
　　感怀
　　孤灯读已倦就牀聊偃仰平生所践履厯厯时在想中道立苦难学问少勉强古人岂易期中宵独惝怳
　　读孟子
　　夜气向虚朗剪烛更已深大哉仁义言沃我萌蘖心才质各髙下性命无古今圣贤恳垂训而我何陆沉
　　睡起【庚子】
　　久客逢寒食芳年损病心几时鸣雨歇终日落花深亲梦凝官舍乡魂绕故林昼长春睡起寂寂写孤吟
　　闲述
　　静里生诗思闲中长道心自应尊椟玉不省说籯金芳树流春色空庭落午隂日和风更澹此乐有谁防
　　承叶别驾见访奉柬二首
　　下书生报门前使客临形容惊喜定情话别离深风月江山趣氷霜松柏心平生覔同调几处得知音白雪阳春调长吟莫厌多功夫既积累律吕自谐和江海犹疏凿圭璋借琢磨人生谁不学志向各如何
　　忆荣上舍
　　江舘春相遇乡心晚益知青云持节日短褐省亲时髙谊能分禄空囊只赠诗别来消息断几欲到分宜
　　买药
　　生涯惟病绊人事与心违嵗月一身晚江湖孤梦飞忧深多为道贫惯任无衣抱布街头去新晴买药归
　　即事
　　欲识阳和景四时惟有春风光三月半霁色独吟频露叶浑如醉烟花不择贫人心长自小宁解化工仁
　　感怀
　　易白顔回发难升孔子堂常时思寡过终嵗未成章万物人皆偹一心谁不良如何空潦倒甘让昔贤芳
　　絶句
　　新诗尽日恣防尘世悠悠任去留兴到江山随处览不知身外有闲愁
　　杨柳
　　婵娟杨栁枝烟雨涵芳姿托根近孤松苍翠相因依颇谓顔色好可同嵗寒期岂知霜未坠素叶先纷飞
　　圃内
　　长夏日已晚归鸟皆投林幽独悦兹圃把书行且吟花竹流芳净蔬果生意深两间有妙趣长契静者心
　　四月四日
　　客牀起复眠中心怅遐慕嗟我庭中亲兹旦惟初度岂独别离深鬓发久垂素形留空役神迢迢滞江路
　　宿章广文舘
　　虚斋罢清话拂牀事枕席青灯灭余烬斜月流素壁弟子富书声感之増叹息沉疴久纒绵那由共兹夕
　　赠章广文
　　俗情素寡合独往欲无言伊谁写湮郁喜得章澹然丝萝托世好金兰契忘年青眼饶故意白云多新篇顾兹蹉跎志怀古共勉旃
　　茂树
　　古垣有茂树婆娑广成帷霜雪根本固雨露枝叶肥防宻自昏晓静爱众鸟归此物尚有容吾心谅何为
　　月夜忆友人
　　阶除境向寂客思渺无依美兹风月夕正是怀人时欲叙平生心相见各未期百年若流水如何长别离
　　题畵马
　　有客遣弟子持示双马图丹青固妙笔所拟皆龙驹一龙嘶青云一龙困盐车逸气含变态病骨森清癯既遭伯乐顾絶足乃得纾未遇善自保饱秣青山刍
　　游北禅寺
　　入门闻花香傍砌看花色花香细而清花色洁以白薫风院深沉亭午人闲寂悠哉羲皇上着此忘机客
　　栖凤竹
　　庭宇肃深沉苍翠交梧竹众鸟从纷飞时看凤来宿
　　送人赴春闱
　　画省身先达春闱气正豪功名方自负闗塞岂辞劳黄道中天近青云北极髙胪传知得意端笏继防臯
　　柬朱学正先生
　　伊昔起予深相逢久别心老成欣德重薄劣愧年侵夜雨添新思秋风忆旧吟正期谈笑宻还念欲分襟
　　不寐
　　寒鼓三更后孤衾未睡时无穷身外事逐一静中思圣域何由入灵防久自私疎櫺霜月白愁况漫裁诗
　　览旧游
　　髙树春风花正开芒鞋曾记屡徘徊如今花落年光莫寒色斜阳又独来
　　山中见梅花
　　茅庵深处路萦斜老树遥看近腊花何事幽人吟未到游蜂先已得春华
　　述怀【辛丑】
　　风雨春天晓江山客梦醒浮沉谁共慰出处独含情得善惭顔氏传经忆伏生经过人事畧何意钓时名
　　春夜
　　千古兴怀洙泗滨无由一接杏坛春自怜弱质生来晚空作纷纷世上人
　　晓立
　　灵台清晓玉无瑕独立东风玩物华春气夜来深几许小桃又发两三花
　　忆九韶
　　春泥滑滑隂连朝出门跬步难逍遥阳和黯然舒蔼蔼风雨倐忽来萧萧客懐思见故人靣云山阻絶谁相招故人隠居萝谿曲残书破砚甘寂寥奉亲常惧岁月速学古不使子弟骄躬耕低头秋谷熟击壤皥皥歌唐尧平生于我谊不薄松柏宁向秋风凋愧我﨑岖昧生理托身在处云飘飘何时归来葺茅屋与子共种黄精苖
　　出城
　　行行共吾侄诵诗出城郭白日皎青天风光胜于昨岭外更峯峦村边总花萼扰扰行路人谁识予心乐
　　新庄渡
　　渡头舟已发随意坐芳洲白石聊为砚题诗蘸碧流
　　道中作九首
　　临渠爱流水试砚涉还歇起看碎米花疑残去年雪眺望觉日迟经过忘前后牧唱儿童闲黄牛满丘阜丛竹夹桃花清池映髙下世上有丹青笔底谁能畵爱景时回立烟村澹相对惆怅百年人此心几人防呼童汲清泚怡然坐临池谁能知我怀细雨来催诗人生得丈夫万一幸为儒寸心含宇宙不乐复何如纸笔不暂离琴书恒自随欲忧身外事何日是闲时得诗万事轻性达频爵跃翘首吟未回松风度寥廓微雨已滑途行客未堪住遥问读书斋正在花深处
　　友人至
　　独绕烟村来共兹玩云月细雨夜已防深意殊未歇
　　晓起即事【二首】
　　夜思经世务神倦方熟眠晨朝气清爽良心还烱然条风暖雨来晨烟村漠北牖时独开纷纷李花落
　　録诗稿
　　晴日鸟相唤轻风花乱飞红尘休入户次第正抄诗
　　客玩夜月
　　静来悟道机窔奥难言説但得此心安从处堪乘月
　　纵步
　　幽花发清香芳林涨新緑闲聴山中禽更倚篱边竹
　　友人至【二首】
　　整屦欲有往故人忽西来盎然阳春怀共向东风开平生慕克己茫然靡所获今日欣语君至乐颇洋溢
　　觉后
　　觉来气宇澄开牖东林下缺月五更头寒光皎清夜
　　村中即事
　　春光被四野行欣物华茂寂寂竹林边幽禽语清昼胡十见访客舘值予暂出承候迎村外遂相与叙旧同宿得诗六首
　　归步夕阳迟和风满襟袖矫首清溪傍芳畦故人候梅花残腊时访予五峯上讵知萍梗踪春光此同赏我归惊十年回首如信宿惆怅谪仙吟人生鸟过目忆子有立年曽与论耿介吾今越斯境事业怜安在既罢溪上游复向篱边坐夜景良可人谁能即髙卧交期相惠好青灯共斯阁话言杂今昔心事兼悲乐
　　昼寝觉
　　日净风暄清昼迟緑隂啼鸟梦醒时间笔砚无尘杂幽事宜人又得诗
　　读中庸
　　一理存乎静万事着于微是以君子心战兢恒自持
　　弹琴
　　寂寥春夜间几阁孤灯照邈尔形役忘丝桐正清妙
　　琴罢
　　琴罢诗兴来残灯独挥笔因识圣人心澹然何意必别锁秀才
　　覔渡临清流故人更同舟细语昨日诗别怀总悠悠送送山之麓春花多踯躅长揖东风前浮生两相朂
　　梦严亲
　　江山久离居薄养那得及髣髴何处庭承顔梦中立天性良固有深爱成长泣涕泪莫收晓起衾犹湿
　　牛氏东轩
　　名花散竒香幽苔多净緑清昼轩中人琴书自相续
　　感旧游
　　石桥门巷落花深晴日光风鸟乱吟人事暗随春梦换緑杨还似旧时隂
　　柬徐广文
　　学问无少长立志夫何如勉强柔即强惰慢明亦愚光景勿云盛容易垂桑榆年侵勿自画为仁果谁欤一私诚自窒荡荡斯广居深切累日月圣贤途岂殊勉旃黉宫彦勇往毋踟蹰莫嫌言素心不能谀
　　上顿渡舟中
　　驱驰年少未应劳万事无心任所遭收拾琴书辞故郡江山随处是诗豪
　　夜坐
　　雨滴空阶响灯悬净壁明掩书人独坐性达正惺惺
　　蕲春采芹亭同罗黄二广文登
　　名亭极虚敞英友携登临石池湛寒水茂树围幽隂久坐得胜趣剧谈延赏心薄游庆佳遇因以书狂吟
　　题一丘轩
　　予以客游因访故人傅秉彛于驿溪地甚幽僻林木森蔚翛然有尘外之趣予极乐之秉彛亦陶然有以适其居也翼日相与翺翔村外既浴而归指其居之东曰平生种田此一丘耳予笑曰一丘固美宜以名轩秉彛亦笑而然之且请文以申其説鄙才不足以文聊赋小诗以复焉
　　种此一丘田朝夕恒精防众草不敢秽瓞斯绵绵
　　寄胡九韶
　　去家已十日作客无尽期悟道达浮生浩荡随所之荣枯藐毫忽得失轻铢锱闻味圣贤道谩吟今古诗胜境多独得佳兴良自知寄言故乡友身心善矜持
　　谒濓溪晦庵二先生祠二首
　　孔孟微言几欲絶先生千载续真传偶经灵宇増新感遗绪寥寥苦简编
　　平生慨慕古人深道味先生更所钦长恨无縁趋末席灵祠一拜俨如临
　　梦亲
　　欲写离肠苦无言下笔难奉欢何日遂梦里暂承顔
　　登舟入楚
　　步出湓城吊古余前程又复即舟居客身到处无荣辱随分萧条两箧书
　　梦慈闱
　　昊天罔极裂心肝遗冢荒凉不忍看魂梦岂知生死隔承顔浪喜得真欢
　　即事
　　吟觉多情坐不眠月光涵水水浮天艣声细与歌声协又有西来夜泊船
　　观濓洛闗闽诸君子遗像
　　平生习迂僻人物常怀古自从尧舜来厯厯固可数降兹秦汉下无才继邹鲁伟哉宋德隆夫子生四五日月丽中天逺近曷不睹人心一返正斯道朗以溥嗟我小子愚私淑岂小补偶从黄巻中瞻像慰渴慕因像以求心益自陶莽卤不及犹恐失谁知此心苦防当写斯图顷刻恒敬负
　　读易
　　夏日舒以长斋内深更静正襟新浴余肃容湛天性悠哉四圣心玩味频起敬好风生坐隅竹色鲜相映澹尔絶外牵伊谁共佳兴
　　枕上絶句
　　贤圣微言玩愈精夜分无寐独惺惺十年醉梦迷南北一防寒山雪后青
　　即事
　　环堵萧然隔世尘日长惟有简编亲青衿髦士时能访出处谆谆话古人
　　晓起即事
　　人心秉至灵胡为自狼狈十年磨一镜渐觉尘埃退清晓旭日升竹树欣相对欲记丹青图斯意恐难防
　　黄广文为仆趣装
　　客子去莫留故人情不浅离合焉足论事业宜加勉恒令此志存防见长材展贤圣以为师任重而道逺
　　黄广文城外送别
　　迢递步暑来髙情重为别匆匆话莫穷努力男儿节
　　宿渐岭
　　漠漠暮林横緑野澄澄秋水映红云逺来客舸依沙岸独犬一声何处村
　　先生跋云此辛丑嵗归自武昌诗也阅藁见之因感此景何处无之然必心中无事乃能见也赤壁怀古
　　今日题诗处明朝迹又尘不知江汉水流尽几多人
　　大冶山中
　　客路逢人问前程去已迷唤回琴剑侣斜度小桥西
　　重访盛山人
　　舍舘曽留宿园林今更过米嫌秋熟少苖叹雨伤多寄逺书应达移居事若何秋风凉冷后有待碧山阿
　　谢家埠舟中即事
　　忆昔扁舟久寓居客中风景自能摹重来几换人间节佳兴如今却胜初
　　次梅根
　　风色萧萧生暮寒月明催棹下奔湍孤舟系穏更相劳又得长江一日安
　　舟中即事
　　缃帙收来霜夜分月中犹见打鱼人始知各有平生分勤苦方能立此身
　　荻港舟中
　　寒芦漠漠夜澄澄云尽霜天月倍明欲问个中深浅兴青灯孤映读书声
　　舟次芜湖寄友
　　地逈天清芦鴈呼西风残照泊芜湖逺书不尽悠悠意努力人间大丈夫
　　述怀
　　平生踪迹惯飘蓬短棹从教西复东借问乡园从别后一旬清思属中庸
　　偶述
　　十年勤苦学求仁品彚纷纭未识真惟有一般堪自笑行藏酷过古人贫
　　舟中观书忆诸生
　　灯火夜常半工夫日又新滥追先进躅频忆故山人冻竹那妨雪寒梅自有春此生何处达天地即吾仁
　　别史仪部
　　清誉闻来熟高情交更深青灯连夜话黄巻百年心斯道何难入深功贵自任匆匆惭赠纻惆怅托狂吟
　　别李凤仪
　　途逢浑似梦惊定始开襟万里又分袂几时重盍簮诗书仍努力穷达莫殊心邈尔云山外频频忆旧吟
　　访叶别驾
　　消息犹难得逢迎更敢期宁知为客际重悉久要辞剪烛嫌更短连牀愿别迟欲投迂阔分舍此复何之
　　赠丁太常
　　别驾侨居处频过不觉疲喜通仪部好更辱太常知贱子惭何算明公贵有为圣途如指掌努力妙年时
　　宿黄茅潭隔港
　　日夕北风起停桡未有涯横江欣得伴和月宿芦花
　　偶述
　　欲遵君子业名教贵昭融能事参天地元基慎独功
　　板桥客夜
　　达得浮生去住轻江楼遇夜旅魂清逺书作罢孤灯静霜月凄凉鴈数声
　　除日书怀
　　一嵗生涯不离书明年行止更何如男儿挺拔今犹古百倍工夫正属渠
　　除夜次唐人诗韵
　　青灯幽户照无眠高兴吟哦正浩然一嵗平安私自幸进脩踊跃入新年
　　西轩即事【壬寅】
　　冻消残雪早春回幽户条风任往来黄巻玩余闲卧后满春色数枝梅
　　观梅
　　梅花满眼感懐新正月俄惊十日春花落更开开更落小忙杀读书人
　　柬友人
　　物物由来根太极等闲那得识其真浮生三十端虚度扰扰俱为梦里人
　　贫居尽日掩柴闗黄巻青灯不敢闲克己转知前日妄希贤愈觉古人难
　　感兴
　　浮生嵗月易蹉跎交谊知心苦不多几欲开怀难覔伴只应怀古独高歌
　　赠黄经厯先生
　　竹屋长无鴈花封偶盍簮雨宵并榻雪案昼同吟往事浑如梦清欢暂称心明朝踏晴色归思各云林
　　题琴乐轩
　　花县东南里巷深髙轩清乐属瑶琴緑隂帘幙闲中世明月阶除静里心松韵正幽孤鹤唳海涛初定老龙吟山中亦有无弦趣茅屋何时肯一防
　　梦亲【癸卯】
　　夜夜春天梦依依只在亲山中有茅屋何日泝归津
　　题三友图
　　桃李春晴锦万堆萧然谁数竹松梅不因处士开新畵雪里何从表异材
　　严亲寄家谱至
　　门外欢声送喜来天边家谱到山开音尘已隔半年后乐极犹疑是梦回
　　南轩夜坐
　　庭前诗已成云间月未没入户啓南轩无拘转真率草木发天香遥夜清人骨
　　奉寄黄浩中先生
　　十年两度侍西轩细语倾心夜不眠浮世别离疲野马几回怀古独云天
　　月夜
　　迢迢良夜月澄秋万象清严风露幽安得人心亦如此廓然欲尽理周流
　　题梅竹轩
　　莲塘南畔碧山连梅竹幽深着小轩接席好风晴满径隔帘香雪夜浮天题诗兴绕赓歌际读易心游未画前佳致几时期我共为君细和白云篇
　　暂宿新居
　　青山白云里旷然露平陆峯峦森逺近涧溪罗屈曲辛丑杪秋中相基防吉卜明年闰月冬于焉结新屋癸卯建未初移居遂所欲藩篱虽未稠斗室聊自足露坐天宇凉语笑偕僮仆共想古昔来谁人此曽宿
　　东轩即事
　　公事纒弥旬寸心靡敢放岂惟学古难人欲诚易荡昨宵拟见官风雨不成往偶此东下暂然闲俯仰徧阅旧时吟静思新志向疑似寔自防伊谁一指掌洙泗迹既陈洛闽且絶响安得同志人灵台期共养
　　十一月朔旦枕上作
　　立志成人自稚年中间卤莾实堪怜如今转觉人须学截日严程造白坚
　　除夕
　　慷慨临除夕蹉跎又见春一年非不学何日是成人经事才还广潜心理渐真微吟増感激名教定书绅
　　伤农家【甲辰】
　　秋谷应多减春炊固转艰频闻寒雨里采蕨满深山
　　十二月十四日絶句
　　弊庐风雨何曽蔽衣食田园给更悭积病寒尘满眼始知无怨实为难
　　始知无怨实为难至乐谁如孔与顔误把古人轻昜看精脩从此可容闲
　　精脩从此可容闲勘破当年义利闗随处动心兼忍性何忧不到古人班
　　何忧不到古人班只把遗经子细看学久自然查滓化心斯广矣体斯胖
　　惧衰
　　少壮空纒疾病过光隂况复迅如梭蹉跎容易入衰境此德此身将奈何
　　寒疾未醒兼困于疮废书黙咏朱子及陆象山兄弟鹅湖倡和诗僭次其韵
　　先哲髙风悉所钦考亭朱子益留心沧溟浩浩吞诸水泰华巍巍失万岑理极研精无窔奥形纯践履更深沉微躯毎恨生来晩空慕声容隔古今
　　除夜
　　一年程课更如何轻薄还因感慨多明日又逢新嵗月几时能出旧巢窠
　　元日【乙巳】
　　回首流年一梦间静思身世立应难工夫百倍须深勉莫把光隂当等闲
　　正月十九夜枕上作
　　自叹生来后圣贤下流入道苦难前何由养得中和性乐以忘忧理浑然
　　乐以忘忧理浑然后生岂易造斯言敛然下学无他法一味深功克性偏
　　书所得
　　荆棘塲中二十年中间回首实堪怜欲从何处求心性日用由来总是天
　　舟宿陶婆湾
　　夜半扁舟梦不成细将心绪绎平生人伦有道何能尽展转无端感慨情
　　赠九韶
　　緑萝溪上旧儒家脩竹乔松去市赊南亩秋风多熟黍东园夜雨总肥圣贤指示方应宻师友相期路不差孝友一门斯是政读书声里老生涯
　　夜读康节先生诗后作
　　田圃工夫日破除小灯火夜诗书月华皎洁云轻后夏景清凉雨霁余百体无拘知气泰一尘不累识心虚从今莫惜慇懃学好古方能屡起予
　　梦傅秉彛
　　一别那胜嵗月深浮沉世务阻相防分隂痛惜平生志梦里犹悬怅怏心
　　午枕
　　枕簟清凉午梦浓觉来鸠语太从容寸心似水无纎浪认取邹书夜气功
　　夏夜
　　月色婵娟夜正凉偶然徐步稻花傍篱多竹树饶清防池满芙蕖有暗香
　　寄九韶
　　幽遗籍自朝昏尽日红尘不到门顽钝淬磨还有益新功频欲故人闻
　　月夜
　　凉月清襟抱闲吟气正和熟思刚暴性旦昼梏亡多
　　夜读后对月
　　青灯读倦阁遗编见月多情又不眠欲识此心虚妙处沉沉户牖嫩凉天
　　省己
　　希贤事业愧庸才煆炼磋磨志愈乖世泽厚深流庆逺道心连日得悠哉
　　月夜
　　云尽天心月正圆可人清景属南轩满怀今古那能寐缓拭枯桐理舜弦
　　变化气质消磨习俗
　　由来气质已偏枯俗染弥深愈失初于此不加鏖战勇却从何处着工夫
　　观旧稿
　　十载飘零无定栖两年幸隠此山扉诗书渐觉添新得心性还应胜旧时
　　寄题戴氏水竹居
　　胜日来良朋相招出茅屋壮观穷名山所厯清心目山人白云端苍翠罗脩竹鹤发笑相逢坐谈此君熟苔径逓幽隂轩楹净如玉尘虑蝉已蜕道心露新沐主賔偶一契题诗惬素欲徘徊话别迟夤縁看未足归卧梅云余兴犹可掬何当载酒来重防咏淇澳
　　有悟
　　困穷拂乱力难胜天意分明増不能思到此心收敛处聪明睿知自然生
　　除夜
　　不惑无闻大圣辞如今秪有五年期譬犹万里闗山路驽足应须日夜驰
　　驽足应须日夜驰丁宁莫枉一男儿工夫彻后开眉看万里青天月出时







　　康斋集巻一
　　钦定四库全书
　　康斋集巻二
　　明　吴与弼　撰
　　诗
　　元日【宣德丙午】
　　去年程课畧加勤今嵗深期日日新万事何如吾道重丁宁莫枉此生身
　　遣闷
　　讲学无功德不脩不才甚矣可无忧青春回首今何在堪叹人生易白头
　　发舟弓家渡
　　囊书喜上省亲舟千里山川尽旧游家庆新欢堪计日前程渐次减离忧
　　赠傅秉彛
　　洗墨池边春草长重来怀旧意茫茫蹉跎容易青春晩秋鬓能禁几防霜
　　清苦吟
　　清苦丈夫志风霜善自持阳和非不爱义命贵安之
　　即事
　　磊落羣峯彻晓云柴闗闲出为晴曛逢人偶学占秧候活水渠边手自分
　　昼坐外南轩
　　南北牖透晴光花木参差日正长举目无非幽赏处不知何地是仙乡
　　絶句
　　竹户风光软花轩清昼迟苍苔人迹絶净几独吾伊
　　闲趣
　　野水云山隔市尘日凭闲散养吾真茅庐周匝多芳树行处清香暗袭人
　　梦觉作
　　静夜迢迢独觉时寸心凝敛絶邪思聪明睿知何从出作圣之功信在斯
　　纱陂
　　长潴石罅氷广浣溪中雪清风生夜寒澄浸秋月
　　大同峡
　　秀峙交翠屏清冷响寒玉谷鸟时一鸣苍苔此幽独
　　晓起
　　夜气春融和曙光晴皎洁漠漠碧云端斜露清霄月
　　罗家园
　　湛湛芳草池翛翛碧霄竹倚竹漱春流清气满幽谷
　　李家山
　　擕琴兼载酒童冠偕跻攀浩歌碧云里落日松风寒
　　徐家山
　　大路临青山苍苔防清樾几度纵芒鞋送賔此为节
　　石泉
　　石泉千古名悠悠四时緑清洁乃素心白云一茅屋
　　东陂
　　迢迢透长源滔滔流昼夜几曽瞑目聴应悟安行者
　　东诵陶诗
　　时和风雨调緑畴日滋长吾意良淡然晴坐虚敞竹防连琴书幽苔隔尘鞅流诵徴君辞伊谁嗣清响
　　偶书
　　倦出防常止茅屋妄想潜消思寡欲但恨青山云未深更欲移居问穷谷
　　枕上作
　　为学旷锄犂事农疎典籍学弛心性芜农惰饥冻逼二者贵兼之庶几日滋益奈何疾病纒蹉跎旦复夕
　　即事
　　独步孤村去从容翫我书稻苖时雨后山色晩晴余性也何曽染心兮此正虚归来帯明月夜兴更何如
　　灯下作
　　日日劳筋骨心中未免疑细思贫贱理素位合如斯
　　赠黄徴士
　　卧疴白云中苦心正怀旧忽枉故人盼青山得携手晴坐南薫薄言劝春酒眷然惜离羣问答殊未久荒村多寂寥还能重来否
　　写怀【戊申十月服阕作】
　　意绪依依万感余羸躯应向死边苏哀歌欲写难成调几傍霜檐对月孤
　　冬夜枕上作
　　遥忆当年学立身兢兢常恐暂埃尘孤风自许追千古特操何曽让一人因病简编防旷弛离羣践履转逡巡中宵忽感平生志回首空过七十春
　　与学者戴舆
　　茕茕失怙未能言鞠育劬劳仰母怜稍及成童知择善才隣弱冠已忘眠镜当尘积光难缉车向途艰势易颠从此更敦千古志躬行心得好拳拳
　　自叹
　　少年不学浪悠悠老大无成空隠忧寄语青春强健客及时黄巻好埋头
　　寄李子俨
　　杨栁城头乱絮飞慇懃客舍再逢时山中有约遂何日覊思悠悠谩寄诗
　　感怀
　　静把平生一细思可堪桃李不胜吹何能挽得千溪水净洗灵台一片私
　　龙窟渡拜先曽祖楚江先生墓
　　青山逺入避红尘遗魄千秋此水滨荒陇凄凉重拜日细从诸老问前因
　　迁居小陂
　　小陂桥畔记吾庐七载经营今陟居一片灵台无别想孜孜惟是圣人书
　　夜坐
　　古道寥寥不易防秋风杨柳感人深虚堂寂静无言处黄巻青灯求夜心
　　冬夜怀古
　　二帝三王隆至治臯防周召和应同斯人何幸生斯世一体君民瑞气中
　　孔孟孶孶论要道顔曽公万实同心满门师友更酬酢此乐当时知几深
　　濓洛闗闽道中兴游杨黄辅一时生大明日月当中丽多少祥云与景星
　　昼寝觉作【己酉】
　　病思昏昏午梦还熟思厯试鼻应酸欲知松栢孤高处须向隆冬雪后看
　　怀孔御史【二首】
　　曽向严亲旧稿中覩君尺牍语舂容知予大过深増惧几度相思细省躬
　　几度相思细省躬可堪名胜耻无穷欲求实胜何由得黄巻须加百倍功
　　晨坐东斋
　　寂养资良宵清晨趣应好芳露盈华园碧岚霭春阜虚斋独危冠晴光烂牖一玩谦亨辞冷然涤心垢
　　闲兴
　　贫居日寡营动息得自眕【自安自得为眕】时课诸生余还共儿童哂出门望旧山縁篱探新笋归坐夕风清闲情寄瑶轸
　　次学者韵
　　欲説男儿事竒功未易收灵台须静养物理贵精求嵗月忽向晩闗山阻且脩分隂宜痛惜驱策莫迟留
　　暇日偶成
　　寸心如水淡无波四体安舒一气和有客到斋终日话怀开应喜善人多
　　病中枕上作
　　一念之微须致精公私王覇要分明毫埃丝垢宜揩尽刚立成心大路行
　　纎私涤尽未为难要识时中是孔顔此个路头何处问苦心空使鬓毛斑
　　律身须礼不容疎公以治心其庶乎二者没身而已矣不知人世有荣枯
　　新居即事
　　幽赏平生志安居此庶几青山环逺近碧水帯东西接舍惟樵径连云只稻畦遗经闲恣阅心迹总髙栖
　　改过
　　四十应当成德时中心何更有他岐其终也已宜深察剔拔毋令利暂縻
　　即事
　　养病私欣得自由日长卧看鲁春秋悠然咏到忘言处一枕清凉午梦幽
　　省己
　　此心一失栽培力几向穷途不自持静里反躬深省处风霜却是进脩资
　　处困
　　遇着艰难须用心毋令放下便沦沉此闗若得千里透信有人间百錬金
　　寄曰让祈门训导
　　优游新趣佳山水仰止前谟近圣贤【朱子父母之邦】六籍日须鞭策进寸心幸莫利名牵杏坛铎晓光风满蕙帐琴寒霁月悬从古男儿当自奋賸将事业答青年
　　冬夜步月怀刘悦学先生
　　读罢闲吟缓出庭月华如昼院澄澄恍思玩易京师夜曽向吾师学看星
　　枕上偶成
　　为学如登万仞山层崖须用小心攀前头尽有无穷趣只是工夫不断难
　　冬至夜枕上作
　　深造工夫靡敢悭近来又透一重闗心思只在圣贤上梦寐不离文字间斯道极知颠倒易一身痛惜把持难微吟又是阳生后细省迷途驾速还
　　昼寝觉作
　　然方寸经纶本万感谁怜此地危【当失之动】欹枕细思敦艮防几人曽向吉中归
　　寄罗秀才
　　衰谢无才甘陆沉何烦青眼特遥临驩欣便若平生好慷慨深投半百心莫逆尚期清夜话有怀先寄白头吟卜居愿与嘉谋恊早向春风听好音
　　中堂即事
　　灯明几净室清幽满眼图书托士流涤砚闲书新得趣廓然泰宇澹何忧
　　除夕
　　拥罢寒炉小酌余挑灯又近古人书一枝粗定身多幸此地应逢两嵗除
　　元日纪梦【庚戌】
　　为学平生慕至真孜孜明德与新民朝来枕上添新喜梦里犹深激劝人
　　夜读
　　疾风吹雨霰交飞独拨寒炉夜半时喜得诸生清苦共小之外尚吾伊
　　诵晦庵诗次韵
　　诛茅遂幽独惬此林壑清太和酿羣卉天香满衣缨病躯无余事先人富遗经自陪二三子明共经营
　　待月西斋
　　逺爱云山近竹林芸编堆里更瑶琴时行时止凭谁説待月西斋自养心
　　晓枕作
　　少年意气凌秋霜直欲追古豪杰参翺翔老去何知万事旷空令感激増悲伤呜呼古人及之良不易后生慎勿轻流光
　　温楚歌
　　上国曽传此调清经年多故忘当丁虚堂永昼重温处吟到多情是故声
　　门外闲坐
　　习静生憎损病心晚凉门外独横琴呼童细剔溪头树为爱青青云际岑
　　独步偶成
　　暂出孤村纵野踪晚凉归咏更从容盈眸好景新晴后人在乾坤清气中
　　题唐山书阁
　　流俗滔滔利是趋居家髙阁独储书絶韦逺绍前人绪丽泽频来长者车香雨芸春杳杳清风兰砌日舒舒小陂茅屋应相近时喜诸郎问鲁鱼
　　私
　　一念私才起风波势便増若非鏖战勇方寸几时平
　　分
　　万事须由命劳苦徒丧亷若非安得分尽快未能恬
　　名利
　　眼前名利日纷纭扰扰何由得性真置却身心贫富外始知世有出尘人
　　苦热观晦庵诗集
　　炎热侵陵梦少安茅檐无地可盘桓絶胜黄巻多氷雪朗诵令人骨髓寒
　　读罢枕上喜而有作
　　读书进处心私幸更把精灵祷上天愿假数年无病困尚当努力继前贤
　　枕上黙诵中庸稍悟一书大防喜而赋此
　　句习章燖几十年其于统防每茫然一朝似得优游力击节深叹圣嗣贤
　　至日感怀
　　屡醒长更梦频添暮景愁盛时刚易失多病苦难瘳长困荆榛境终非鸾凤俦徘徊当令节休复慨前脩
　　临流瞑目坐【辛亥】
　　物外元无我闲中别有天临流时抱膝此意向谁言
　　寄叶郎中
　　洁居万事愧吾徒十载猖狂一薄夫贫病不胜书课减怠荒常是力行疎愁来无地堪容足老去何时可复初忽辱髙明千里念题诗遥望独长吁
　　枕上作
　　仁者无怨尤节士多饥寒至理无定在君子随时难
　　连珠求药归道中作
　　问药归来出白云轻身随处玩余春防心偶记前贤咏得自由时莫厌贫
　　怀旧
　　意曽弥月寓东坪童冠相亲八九朋月色满帘天似水书声彻晓院如氷贤闗总拟争先入尘鞅何期竟久萦愧我只今空白发不堪回首负平生
　　夜牧
　　凉气萧萧露满衣碧天如洗月如规浩歌一曲孤村寂緑树隂中牧犊归
　　讲罢偶成
　　万事应须任所遭胼胝农圃敢辞劳西斋讲罢心如水又对凉天霁月髙
　　东偶成
　　虚寂寂隔红尘踪迹虽贫乐甚真法帖谩陶闲里趣髙眠时养病中神
　　灌禾
　　田头一一荷锄过自放寒流灌晚禾随分不辞筋力苦坐看明月好怀多
　　东斋读晦庵先生诗次韵
　　朝朝黄巻自埋头物外从教春复秋座接好山青绕屋门迎活水緑平沟旧花匝径红如织新竹成林翠欲流课罢几回闲徙倚谁怜心赏十分幽
　　赠山中人
　　徐步春山日未晡石桥流水竹扶疎为求桑柘乘时种一一烦君手自锄
　　游山【自大同东坑过连珠】
　　东风新霁好怀多又复携琴访薜萝幽赏正宜穷窈窕遐观时喜陟嵳峩寸心好共寒流淡一气应同淑景和迤逦不妨归步晚暖烟凉月助吟哦
　　游山【自大同西坑过玗溪】
　　丽景防幽日日宜杳然身世在皇羲芳林賸馥徐行际凉石浓隂小憩时胜地到来心自醉吉人逢处话忘疲夜深更酹家山月不惮烟村归去迟
　　题桐冈茅屋
　　逺却嚣尘制芰衣野塘安处憺忘归良畴佳圃怡朝夕白水青山省是非醉里乾坤类箕颍闲中今古在皇羲人生肥遯如斯足多少功名与愿违
　　病中倦卧偶思年二十四时寓居东坪与诸生夜读赋玩月诗微吟一过神思洒然遂次旧韵
　　旧吟诵罢病魂清犹幸灵台一防明鍜錬虽然愧金锡战兢不敢步渊冰未容余日甘衰朽尚拟诸生更老成世泽依然诗礼在好将尘虑静中澄
　　懒吟
　　时止时行学养疴人心天气共融和好怀却怕诗拘束不似前时苦思多
　　同士当度横琴岭
　　仄径依微落照残行临絶岭暂怡顔他年记得躭幽处烟树参差逺近山
　　寄士当
　　两地相思渴一逢忽从华里共春风通家不减平生好指掌深论别后功翠岭遥承扶疾送狂言多谢放怀容人事相应从渐省好伸前约向中庸【约来讲中庸】
　　同孙脩撰曰恭赋诗留石源黄宅
　　野径聨镳日山楼对榻时素心同似水清兴各留诗
　　赠曰恭
　　大地收新雨春山张旧容髙人淹信宿佳兴共和风丽泽资方好离歌唱却慵更怀贤叔氏何日定重逢
　　题友琴轩
　　欲将心事托云和髙辟幽轩逺绮罗好景洽来人似醉纎私絶处海无波天髙地迥云烟散电掣雷轰风雨多我亦平生躭此趣把君诗巻重摩挲
　　宿黄徴君舘
　　负炎困行迈息肩穪幽怀嚣尘自兹隔好景从天来林静风荏苒池清月徘徊细交知已谈佳兴何悠哉
　　题北溪松隠
　　县北溪头松几株婆娑长防隠君居緑隂寂寂闲吟处清籁悠悠醉梦余老干氷霜饶冻裂盘根雨露饱沾濡不知桃李春风态得拟髙标万一欤
　　赠宗人士彰
　　笋舆遥辱到清溪霜鬓俱怜识靣迟緑酒细论宗族谊青灯频析古今疑光先事业根须厚为已功夫志莫移别后分隂勤爱惜重逢未卜是何时
　　题南园
　　尘世谁无数亩园个中清致几人怜石桥近接云烟墅苔径旁通薜荔泉灵药嘉蔬纷绕舍碧桃红杏烂遮天幅巾方杖逍遥处世与羲轩共杳然
　　题双贞堂
　　孀居重见古今悲一室双贞天下竒粹玉精金同姓字霜松雪竹表心期髙踪合继前贤传懿范宜为后軰师多少髙谈仁义者几人无愧柏舟辞
　　题大和堂
　　天人一理费形容须向三闗透后通一气坱然穹壤塞四时顺布古今同絪緼总是吾心妙保合应须日用功琴到无弦何所道始知君子只中庸
　　题聴松轩
　　曽向髙轩共好音乾坤浩荡境沉沉恍然指下迷宫羽不信人间有古今瀑涧夜寒鸣雨歇风林昼静落花深回看胜事已成梦难写凄凉一片心
　　题竹所
　　富买江干脩竹林洞门苔径蔚沉沉畧无尘土杂幽梦时有天风来好音千亩秋霜君子操万竿春雨化工心笋舆未得乘佳兴漫向良朋寄短吟
　　题翕乐堂
　　宜家信是顺亲方归有余师好细详道要何曽离咫尺事几应不过平常埙篪并入春风软花蕚长和化雨香至德茍能躬不怠满门和气自多祥
　　题琴室
　　一室何妨似斗寛中含太古兴弥漫春风几席朱丝缓夜月轩楹玉轸寒天耸云峯晴簇簇花穿香涧暗珊珊纎埃不动沉檀细身世分明在杏坛
　　题野塘新墅
　　新卜衡茅靣野塘起居长在水云乡庭无尘杂心应逺架有图书贫是常多种桑麻承雨露任教氷雪积松篁升沉信有平生分肯学春花逐艳阳
　　宿金石山
　　间宿仙家陟翠微石坛旷望本无期轻烟杂树新晴后近水遥山薄暮时兴逐髙歌春脉脉心悬往事意迟迟素怀欲共何人写独咏东风月满衣
　　除日奉和族叔父仰学先生见寄诗韵
　　弱质何堪终日病不才误染一年尘痛惭旧学功焉用空感春风嵗又新困鬛正怜鱼圉圉芳心谁似木欣欣题诗逺谢吾宗老总抱冲襟未易伸
　　除夜感怀
　　虚堂遥夜忆京师十八题诗尚记之二纪光隂何太疾百年事业竟奚为良时孤负追宁及多病侵陵悔已迟从此残魂须爱惜闲人闲话不相宜
　　元日即事【甲寅】
　　初晴天气极清妍况复琴书共晏然心静自应春似海身闲转觉日如年亲宾漫得诸生应疾病多便白昼眠凖拟花隂分半榻无怀世上玩先天
　　题云涧幽居
　　一帯寒流浸白云千林红叶访徴君小桥乱匝青霄竹古屋多熏旧日芸细语温淳兼对酒素琴冲淡更论文欲防后防无由得漫喜诸郎继典坟
　　寒夜
　　朔风雨霰夜漫漫病骨偏惊败絮寒应有贱贫寒胜我斯人谁道一般看
　　寓寳应寺【二首】
　　昼梦无人搅春一味幽芳心怜露草清韵爱晴鸠踪迹何须泥琴书且暂留微吟时出院随意弄寒流古塔多髙兴重临又几年云烟清晓际花柳仲春天病眼得无恙尘襟已旷然题诗人欲去好鸟正蹁跹
　　出城道中
　　行色一身轻春山鸟乱鸣好怀人共赋佳兴自能乘花坞官桥晓云林牧里清素心无物我取次话平生
　　放水
　　秋风淅淅月辉辉又是田头放水时坐倚老梅怡病眼偶逢佳兴一题诗
　　赠友人
　　琴书深托緑萝谿风月何人共品题流水旧穿幽径转乔林新与碧云齐一犂春雨儿耕稼百瓮寒泉自灌畦随分无非安穏地相逢何必问丹梯
　　即事
　　小春风日佳意适浑无我儿女笑相随縁山摘霜果
　　怀曽祖楚江先生【乙卯】
　　先生苦学绍专门贫贱逾知德义尊惟是刼灰堪恨处不余一字示诸孙
　　怀曽叔祖脩辅训导先生
　　先生清苦古人俦六籍研精仕更优愧我痴顽成底事几回遥感旧弓裘
　　聴小女弹琴
　　幽栖心迹似洪荒花木隂隂日正长读罢又亲下枕薫风一曲午天凉
　　同陈正言登李家山次朱子游山诗韵
　　静来荣辱淡无惊却喜闲身去就轻心目开明随地好山川竒胜自天成短笻宻倚经行穏磐石徐登发咏清却忆携琴曽此憩尘寰寒暑几回更
　　出游
　　晴光又值小春天儿女嬉随度野田香稻可人时有頼红尘隔我利无牵平冈暂为防幽厯细草聊因养病眠随处防心皆妙境乾坤生意总悠然
　　阅旧藁毕偶成【丙辰】
　　连日频将旧稿披恍然如梦对当时知非已晚嗟何及空使残魂咏小诗
　　春日
　　物我悠悠付两忘莫春天气体平康竒花杂映阶篱烂佳木频分户牖香童冠芳盟六七軰圣贤名教两三行呼儿杖防嬉游罢又复髙眠向北
　　枕上偶成
　　尝闻洪范思能睿只恐邪思乱性真能于思处分真妄便是存心格物人
　　妄想能除心即清心清一气自和平时行时止非人力慎勿憧憧役此生
　　偶成
　　竹树隂隂隔世尘吾伊声里着斯人饥餐渴饮聊随分信是闲中别有春
　　宿周舍
　　暮色看山罢清宵寄此楼细思名教防【楼有三省字】衰懒是吾忧
　　宿湖田万氏
　　数家书屋湖山上我爱湖山几度游下榻又从髙阁卧炎风雨似清秋
　　木黄岭
　　偶从佳地又开顔久坐凉飊意转闲平野旷然清逺目白云深处指闽山
　　宿慈明寺
　　一宿蔚蓝天炎襟自洒然五更凉梦觉心赏淡无言
　　寄宗人士彰
　　客路迢迢拟访君细论心事慰离羣新晴无奈归程廹空向青山望白云
　　山家
　　老兄扫径遥迎客令弟焚香好煑茶自有一般淳朴处稻花流水两三家
　　赠陈广文【承吾师杨济尚书先生来命下顾不肖】
　　偶送隣翁语隔溪遥瞻骑从识儒衣九天逺达尚书命野水荒山倍益辉
　　孙氏贤母诗【丁巳】
　　曽向遗经慨小星柏舟三叹有余馨髙踪百世能同调不负皇天降此生
　　秋夜感怀
　　当年曽苦读书心斯道寥寥强自任不谓阨穷兼疾疹蹉跎空得雪盈簪
　　寒夜枕上作
　　屋弊风如箭衾单人似氷但怜妻子病敢计此身宁夙志空怀古迂谋拙理生体羸何所作漫喜此心平
　　枕上絶句
　　风雪无眠夜泠然细省躬此心诚易失物理倍难穷
　　小年夜【俗以嵗除前一夕为小年夜】
　　虚堂明烛小年时子弄瑶琴父咏诗防得心中无事防乐夫天命复奚疑
　　溪畔偶成【戊午】
　　偶来溪畔爱阳坡瞑坐光风养太和幸托林泉交物少故于情性得功多
　　长塘道中
　　讲罢归来日向沉嫩凉徐步爱轻隂芳林秀町盈眸好谁识乾坤造化心
　　月夜
　　月色秋边白人心夜半平一尘元不滓髙枕玩虚明
　　璿庆夜读喜而赋此勉焉
　　八嵗知勤学焚膏过二更圣功从此始道只在人
　　中夜偶成
　　病枕醒来镇不眠起看星象聴鸣泉寸心敛处能容物始识天君本泰然
　　挽梁节
　　颍水翺翔迈等俦亭亭丹桂倚髙秋姓名未达黄金阙梦寐俄惊白玉楼堂上幸仍新滫瀡庭前堪付旧弓裘盈虚消息何须计没有清芬是乃休
　　梦戴时雨训导
　　记得当年聴说诗客几度解人颐清风久矣隔今古又向良宵一梦之
　　怀族叔父仲学先生
　　忆昨相论古市傍我才逾冠叔方强圣贤事业心皆醉问学工夫日共忙信是中行难体防也应夙志易荒唐秋卧病思君处空愧萧萧两鬓霜
　　莲塘【己未】
　　莲没不知年塘穪尚如昔念我名不穪长生谅何益
　　何家山
　　脩竹淩青乔林郁苍翠三世托吾庐嬉游十经嵗
　　坑里
　　青松夹广路緑水连芳塘茅屋八九家风俗如虞唐
　　南坑
　　田宜晩粒香池济秋阳曝南坑专此嘉吾人竟何谷
　　南冈
　　忆年童稚时逐侣于兹牧赓歌忘渴饥皥皥驱归犊
　　对门山
　　土鼓供儿戏林泉多珍味风物自依然流光换人世
　　下厫山
　　为童多此游负薪给吾防几度江湖上青山梦中看
　　于家陂
　　儿童随伯氏渔此供賔庖江湖四十载徃迹惟神交
　　陀上【先生别母往京】
　　迢迢陀上路东去通康庄当年断肠别观者同彷徨承临川县侯李降临弊庐赐以髙邮米麻姑酒喜与邻里乡党共分其惠因成此句【庚申】
　　泥尊满贮旴江緑玉粒遥传淮甸香白屋荣沾花县赐喜从乡党一分尝
　　留赠湖田万氏【二首】
　　病违佳约卧柴荆虚辱衣冠事逺迎緑酒喜陪今夕话又将迂阔凟髙聴
　　朝来聴取别时歌善恶由来不共科欲向事几明摆析工夫不厌读书多
　　赠故里亲友
　　跋涉西还访旧居故人心绪总何如平生拙学无他技到处逢人劝读书
　　题柏堂【并序】
　　郡庠生周圻生三嵗而府君没母黄氏年二十六以节自誓尝手植二柏于府君之墓今木已栱而黄亦六十矣族子民熙县丞公向为求柏堂二篆以表其操自予之复归种湖也与圻好尤宻且桑梓相望嘉吾乡之有善事故乐道而为诗诗曰
　　灵根亲傍陇头安翠葢凌空已郁盘嵗月岂胜和泪数风霜几向断肠看苦心循是天真易峻节当兹末俗难珍重贤郎能不匮髙堂特笔障枉澜
　　奉谢诸乡隣
　　草堂遥复种湖滨此地相将二百春出处无能惭德义往来盛礼谢乡隣从今厚俗虽交善自古为居必择仁海内喜瞻声教逺时雍共作太平民
　　小年夜絶句
　　煌煌银烛照良宵乐此升平荷圣朝门户恍思前甲子肃然世泽感迢遥
　　除日
　　此地栖迟忽嵗除萍踪如梦对琴书宗门一一经过处共喜云孙复故居
　　除夜
　　妻子团栾身少瘥故居风景庆时和老年襟抱无他感但恨读书功不多
　　寄谢杨宪副赠周礼注疏【辛酉】
　　梦寐周公制作心遗编厚贶辱遥临焚香拜罢时开巻感激于君定几深
　　题太古轩
　　轩前化日正迟迟轩里幽人自得时一曲云和春万顷杳然身世在皇羲
　　种湖
　　湖久难稽得种名乡隣聊共古今穪我来几度游湖畔何限徘徊异世情
　　大桥
　　乡里流传小小孤众流挟束帖如无伊人何自卑其局试问为仁安属乎
　　何陂
　　万顷汪洋浸白云潜滋暗助发生仁试于翘望云霓处始见深功信有神
　　江家山
　　清眺长便山外山层峦叠嶂巧回环个中自有无穷趣不惜芒鞋数往还
　　城上松
　　隠隠东南几万松翠华如涌四时同髙标独傲氷霜表生意都归雨露中
　　读春秋
　　世情诗思两悠悠老去何心复梦周风雨午春睡起间将吾志向春秋
　　自讼
　　徒尔昻藏生世间可怜此志久希顔如何白发龙钟际依旧身心就检难
　　约
　　为恶都縁自放多私根随处费消磨从今要术须归约履薄临深养太和
　　陆大参赐胙
　　画省颁膰到荜门极知雅意笃斯文独惭浅薄将焉穪细与乡隣族党论
　　题石宪使慈寿堂
　　西山淑气蔼蓬莱华舘春风寿域开信是深功由我积固应余庆自天来兰阶防绣荣南服锦巷珠玑应上台疎薄岂胜膺授简日同黎庶仰崇台
　　赠王太守荣满【漳州人】
　　皂葢朝天日黎民卧辙时重临俱有望竹马候归期
　　示儿
　　青灯父子话从容贫贱逾知乐意浓从此莫忘慈教防诗书宜早用深功
　　丰安道中
　　宿雨初收淑气回春山归兴正悠哉云烟处处依微敛桃李家家自在开
　　即事
　　养拙柴门日久沉子勤习诵父哦吟始知陋巷箪瓢乐千载同符只此心
　　奉寄家兄
　　独居迢逓忆吾兄犹记当年童稚情万事相看俱潦倒流光如梦迹如萍
　　寄胡子贞
　　谬为何自可成章半百年华感兴长惆怅故人头总白青山归梦绕莲塘
　　昼寝偶成
　　老境日向逼学业靡所成空想古英哲怅然念平生
　　子贞及一舍弟送归途中口号
　　久客欣逢故里游山中风景值清秋怡怡切切偲偲处指防归途去复休
　　宿湖头
　　野境云俱暝江空雨未休问程频策马灯火宿湖头
　　重游石感怀
　　偶尔驱驰此地过故人消息近如何短筇白髪遥相迓暗忆流年一掷梭
　　夜宿胡氏梅竹轩九韶季恒在焉
　　梅竹幽栖处良朋偶盍簪留连清夜饮俛仰莫年心明日又南北转头成古今平生江海梦偏向旧游深
　　望家山感怀
　　望望家山近故丘西风疋马怅髙秋旧游厯厯人如梦昨日少年今白头
　　追和刘秀野诗韵【十首】
　　十载劳经营得卜寒泉麓虽乏囊中资幸安一茅屋桃李君自花风月吾人独侨居非素心言归事耕读我居清溪曲绕屋罗青山白云自来往脩竹无柴闗翘企古人躅逸驾容追攀悠然一瓢饮不知有尘寰莫春春服成嬉游吾所爱至哉浴沂心斯言不下帯浩荡六合间彻视宁有碍何事千载余兹境稀能防夙昔闻太华耸拔何其尊未遑游汗漫流传少陵君羣峯无逺近环立皆儿孙何当脱尘鞅胜览跻青云樗防竟奚为无禽怜旧井夙志成蹉跎星流百年景俯仰起遐思空嗟圣途永闭闗事微阳残魂此其幸我思君子为洪钧岂小补化日舒以长仁风被寰宇下视驩娱如区区焉足数安得千载人谁知此心苦王者大如何乾元物资始亭一何心家家自桃李固不令人怒亦不令人喜帝力何有哉皥皥皆仁里素心在丘壑衡茅隠松萝时访李邺侯或亲郭槖駞空谷响樵唱緑野喧农歌暝然日之夕不乐复如何恭黙观我生兢兢虞逐物立志在有为固当有所不图史娱朝昏云霞媚岩窟吾道卜终焉何心于象笏人生何所贵贵在为丈夫古今表表者脂韦岂良图风霜竹凌厉氷雪梅清癯壮志一少懈焉足为有无
　　宿楼府庵中
　　客路忻同胜友行贪看山水一身轻幽栖逺就云林宿明月清风万古情
　　歇马髙林见水源时从明月咏潺湲不知浩荡沧溟上万折东趋路几千
　　宿格山禅林寺
　　骑从劳英友秋山共客游禅无寐处竹月涌寒流
　　途中偶成
　　日斜马滑惊危石路暗人疲怯败桥雷电屡防风雨至须臾明月露青霄
　　奉寄黄泰庄先軰
　　惆怅白头吟云山契阔深何当重剪烛细叙百年心
　　秋夜
　　清觉当凉夜灵台正静虚寒光皎残月星象烂聨珠
　　柬黄季恒
　　连日青山共好怀胜游清话两悠哉诗筒又促乘流约佳骑明朝来未来
　　洪都藁
　　舟次打石港感怀
　　不出门庭十五年旧游遥厯重凄然昻藏徒有平生志容易因循雪满颠
　　璿庆同余李友登陆游憩
　　童冠相呼六七朋晴沙迤逦并舟行个中真意人谁防慨想当年与防情
　　独坐偶成
　　曝背墙头独咏诗风帆逺近鸟差池江干举目皆真乐底事人心苦自私
　　发桂家林
　　故人迎候暂维舟行李匆匆去莫留白首相逢多病后西风斜日两绸缪
　　宿池港
　　卧病衡茅久自私懒心只与白云宜那知风雨江湖夜恍似平生涉厯时
　　蓬漏不堪坐起赋此以慰余李诸友
　　风雨疎蓬共不眠可怜此志在希贤谁能万一朱夫子林范何劳逺接聨
　　次桃树港与璿庆登岸闲眺
　　忆昨儿童随伯氏趋庭曽此系扁舟重来俯仰悲华发碌碌空过四十秋
　　宿板溪
　　离却蓬宿此溪青灯华屋又吾伊芳筵倦酌辞清醑随意闲裁聴雨诗
　　诗罢吾伊尚未停拥炉更喜共残灯工夫似此能无间何患当年艺不成
　　跋涉长途未觉疲晦明不必问前期寸心始觉元无外万事须知各有宜
　　辞李氏宴
　　特感华筵羙意深不才自分实难任平生非欲多违忤恐负区区雅素心
　　道中见梅
　　虬枝忽见雪交加自在芳心阅嵗华客里但贪春意好短墙不必问谁家
　　望豫章城怀胡祭酒先生
　　行行渐近豫章城烟树微茫两眼青野水平桥时独立肃然起敬为先生
　　璿庆失金
　　人亡人得不须怜佩服嘉谟亦有年今日失金何足较自当观理学前贤
　　宿悬榻里有怀往事
　　尘世悠悠几古今偶投仁里一沉吟山川孕秀知多少何事先生得独深
　　拜胡祭酒先生
　　一拜膺门百感并归来犹自怅平生客展转难成寐风雨萧萧永夜心
　　留题伍氏舘
　　琴书信宿托髙轩细接襟期意豁然堂上埙箎春似海阶前梧竹碧参天江山映帯供真趣田圃萦环庆有年不待有心行乐事自然至乐日无边
　　客夜
　　苦心遥夜独观生时聴书声杂雨声但得晴明游览毕青山回首数归程
　　喜晴
　　晨起呼童问晦明遥天红碧报新晴江山豫有登临约何处凭髙一畅情
　　游孺子亭次朱子诗韵
　　孺子髙风固莫防紫阳余韵感人深乾坤那得有今古千载斯人只此心
　　宿豫章城
　　白悲心事青阳逼嵗除江城回客枕寒漏四更余
　　奉次胡祭酒先生诗韵
　　抠趋百里亲先执犹是当年老长官綘帐春风酣德教红炉瑞气盛杯盘客边病思饥应忘江上归心嵗已残拜得新诗縁路读梅花氷雪为谁寒
　　问舟南浦
　　客里逢人漫説诗从教归计尚迟迟时将泽国天然趣指防苍茫一教儿【此宿南浦诗也】
　　发南浦示璿庆及诸生
　　细雨斜风竹叶舟长簔短笠泝寒流呼儿又喜新诗就丽泽何妨迭倡酬
　　野宿
　　满江风雨泊孤舟舴艋能生逆旅愁伫立渐看西北好一天明月乱云收
　　月下行舟
　　客衾局促难安枕夜半孤舟帯月操童仆总知归去好寒汀鱼贯不辞劳
　　次槎江
　　半月讴吟多胜赏太平处处共时雍江山又极登临目图畵天开杳霭中
　　次嵩山
　　长湖东北是嵩山山下人家靣碧湾今日竹林清逸处云和一曲特开顔
　　宿曹溪感兴寺
　　忙冲暝色度寒汀驻马禅林月倍清东道欲知迎候盛髙歌又益四三生
　　早行马上口占
　　断续江村踏月行谁家茅屋乱鸡鸣讙呼童仆愁迷道时聴云林逺近声
　　次湖莽
　　胜地久闻蕃俊杰归鞭今喜到华居丁宁笃世无他术礼义多循饱读书
　　崔氏黙庵偶成
　　旧家文物总诜诜又喜深衣与幅巾晴色满春可掬恍然疑对葛天民
　　喜晴马上口占
　　客路秪愁风雨恶马蹄飜得踏晴沙轻风拂靣春和煦到处江梅着好花
　　宿潼湖
　　霜树糢糊烟水村投装游子夜门久知东道逢迎意特解诗囊为后昆
　　舟中聼诸生歌诗
　　行李宁家已有期云帆更喜夜风吹诸生各有平安庆促膝闻歌往复诗
　　赠同行诸生
　　半月追随谒国宾今朝分手重慇懃还家各记丁宁教私録工夫日日新
　　次娄家洲
　　翺翔艺苑少年时曾听吾伊忘渴饥他日橘林洲上舘华颠惆怅旧题诗【洪都藁止此】
　　聼本宗诸生早读
　　金鸡声乱曙光微已喜吾伊动隔扉自是日新宜若此漫题诗句助箴规
　　怀孔御史
　　当年曽辱报亲书意气深惭过许予夜雨空怀人似玉华颠谁念挂钩鱼
　　奉和族叔父仲学先生
　　江湖半月忝为賔浪説文章泣鬼神自是秉彛攸好德谁怜观过却知仁倦酣竹叶縁多病賸赋梅花为好春幸免非几全素履未妨来往作闲人
　　吊先友孙博士先生
　　忆瞻顔色自儿童回首官居一梦中试问寂寥先友记玉山多在白云封
　　留凤栖原周氏
　　中宵凉月添佳兴际晓晴山净好怀但得主人能好客几时无事又重来
　　以石竹雪竹诸字赠周余诸友
　　节序明朝嵗已除青衫犹辱访侨居预留拙笔聊相赠防画虽疎意有余













　　康斋集巻二
　　钦定四库全书
　　康斋集巻三
　　明　吴与弼　撰
　　诗
　　元旦枕上作【壬戌】
　　升沉荣悴信由天莫以私心搅自然人事尽时须委命春风随处咏新年
　　奉寄家兄
　　客里屠苏嵗又周诗成无使怅悠悠春风偶得家山鴈漫托乡心达故丘
　　寒夜有怀九韶同不肖奔丧金陵
　　昨夜寒寐不成荒迷却忆旧游情孤舟反侧天涯梦千里劳君两眼青
　　洪都抄书藁
　　发新庄渡
　　云天雨歇乱山青新緑添江一棹轻前后衣冠催上道春风共作写书行
　　船头与璿庆闲眺
　　江天冥漠艣吚哑云树烟村野鸟斜船头骥子时同坐久话令人忘算沙
　　宿万石渡示璿庆及诸生
　　枉渚平林烟雨昏一篙春涨泊柴门吾伊莫使新功缓共拟青灯入夜分
　　舟中小立
　　晴色微开逺近山倚篷闲看鸟回还数声柔艣苍茫外又载吾伊过别湾
　　钟陵城南江畔
　　江城终日雨如麻病骨侵陵暖尚赊晴色忽惊春似锦偶从此地看桃花
　　九莲寺即事
　　竹树深深隔世机野人心事幸无违简编随意闲舒巻尽日春山独掩扉
　　承大司成先生惠豫章文集抄録已完偶成鄙句
　　闽学渊源夙所钦遗编伏读更沉吟余生茍得分毫益总是先生嘉惠心
　　南浦登舟
　　漫托城南十日居禅窓松竹共清癯桃花晴涨移归缆载得新抄几巻书
　　发南浦
　　杳霭江山逺近楼桃花晴映緑杨洲满船尽是青衿客谁道春风非胜游
　　丰城史郎中宅
　　桃李春风访郄林青灯犹记旧时吟图书满目人何在万里凄凉瘴海心【史以叅谋军事殁于交趾】
　　宿龙潭
　　微雨沾鞍风满襟长途无使客愁侵天光云影投装处流水髙山是我心
　　宿吉塘
　　令弟遥迎自豫章难兄縁道候行装春风共喜新晴好问水看山到吉塘
　　宿樟镇灵峯寺
　　遥携稚子访名山多谢朋游伴往还幽意更便良夜宿光风霁月满禅闗
　　别吉塘
　　数家春树鸟闗闗几处青青雨后山胜槩倚楼人欲别诗情多在有无间
　　经天井
　　晴指家山路时询天井名春风迎马首投辖二生情
　　重访传秉彛
　　日明风淡艣柔和红树村村逐望多笑指竹林曽宿处遥携爱子抱琴过
　　宿沙溪
　　红叶西风逺盍簪髙堂清夜共瑶琴长歌不觉诗狂甚一写平生慷慨心
　　宿龙溪
　　灯火欢迎不惮劳夜深舆马度江臯虚一榻平安梦人在春风醉碧桃
　　宿金鸡城前
　　红叶归心刚似飞相逢尊酒别迟迟衣冠淳雅江山胜到处何妨一赋诗
　　宿五峯
　　歇鞍遥自客游归寳篆兰膏处处宜促席细聆眉寿话和风甘雨共忘饥
　　重经彭源【李原成先生之居】
　　旧德乡邦夙所推争夸玉叶映金枝风流云防客来晩立马平桥独步迟
　　自赤磵先陇后岭循北原丰稔坑以出偶成絶句
　　童冠嬉谐归去迟山风淡淡日斜晖登临自惬平生乐杖防抠衣忘渴饥
　　游东山【原成先生老年久教授于此】
　　贪看形胜不知疲徐步东山话昔时流水髙山人已逺尚余清韵起遐思
　　别湖田
　　际晓晴开一叶舟故人髙谊共悠悠回头却忆沙头别寒菽糢糊烟树稠
　　宿山家
　　隔岭望丛筠方塘宿白云客心清不寐弦诵夜深闻
　　云峯寺即事
　　松竹禅房深复深云和夜度玉泉音泠然共得惺惺法记取银灯不寐心
　　宿曰让宅
　　杖策欢迎荷老亲候门稚子总欣欣独怜霁月光风夜白雪阳春忆逺人
　　访杨德全致政归
　　罢郡归时已白头杖藜日看橘林洲客来若问浮生事明月清风酒一瓯
　　宿厚郭胡氏
　　烟外微闻欵语声马前徐问二生名回头喜接平生友拥道难胜盛族情緑酒歌酣霜夜月青灯人在玉壶冰巡檐更数髙居好胜水佳山眼倍明
　　留别樟溪王大邦
　　桑梓连隂三百春重来谢别访髙门白头相眷无他属剰买诗书教子孙
　　宿城南慈慧寺
　　防梅问竹绕城南喜得幽栖寄此龛诗罢杳无尘土念怡然清梦入春酣
　　城南识别
　　满寺衣冠霁色开青春华映蓬莱鸿爪雪泥他日梦江云渭树总悠哉
　　题临江寺
　　霜蹄轻防快晴光古寺时耽野趣长乘兴不知沙径永题诗人在水云乡
　　石井山家
　　清溪诘屈逗云萝白屋青烟緑树多散马平冈人待防闲教稚子度云和
　　梦中题畵龙
　　混辟乾坤动揺山岳雾雨几千年云雷看一跃
　　冬日拜五六府君墓【二首】
　　断续崇冈野渡傍朔云寒日共荒凉刼灰容易成今古文献凋零事渺茫
　　郭五名存事已非断畦荒堑一凄其黄成虽有衡茅在欲问前因总不知【郭五前时吾家牧羊者黄成系近来看山者】
　　奉别族里
　　旧乡三载頼周旋归兴朝来已浩然莫怪迂踈临别语人间万事读书先
　　宿栎原
　　移居又喜入青山跋涉惟怜仆御难风雨冻途蓑笠惫茅斋烟火暂开顔
　　复居小陂
　　省墓归来二载余青山緑水复相娱两乡故旧皆青眼何处人烟不可居
　　元日感怀
　　山川依旧嵗华新又见纷纷拜节人昨日儿童今皓首蹉跎羞看故园春
　　偶成
　　病躯倦长昼出门俯清湍倚笻坐浓樾支頥不胜冠遥峯余竒观绤袖长飊寒呼儿授新句孤怀渺云端
　　游罗山
　　流水溅溅石峭棱天风嫋嫋景和平慇懃不惜跻攀力絶岭须教一共登
　　宿石桥宗人家
　　遥遥西蜀出长垣【具宣公居西蜀唐长垣县男吴竞之后】奕叶青云【乡名】几百年今日石桥楼阁话青灯緑酒怅前縁
　　示儿
　　病多自愈惫夙志竟成空所属惟吾子云何不着功
　　次任教授见寄诗韵
　　独怜樗防滥时名何意珠玑落玉京侧喜满城新教化男儿端不负平生
　　奉寄族里
　　琴剑南来接孟隣四桥桑梓托情亲三年舘谷春风里谁道今人乏古人
　　赠别周圻
　　欲写离情久倦吟一尊聊向菊花斟悬知南北天涯梦总是平生旧好心
　　次任教授倡义哀赙葬余忠母子诗韵兼挽生焉
　　泮水横经属老苍余波重被困穷丧位卑正忆兼山艮河广俄惊一苇航白屋伊威从壁立浮名蠛蠓任天荒我歌漫答仁人利勉尔遗孤勿太伤
　　除日祀先
　　病骨支离不自任强将清酌共儿斟恍然今古凄其处老泪难胜罔极心
　　除夜独坐
　　久坐寒炉频自拨倦来嵗酒不成斟细看万事无能处空忆平生慷慨心
　　牧归途中作【乙丑】
　　夕阳归马正从容出峡时迎入峡风无数好峯罗逺近朗吟身在翠屏中
　　赠王九鼎丹成还郡兼柬任郡博【任以御史教授职】
　　归骑翩翩大药成野花啼鸟踏新晴绣衣时问衡门旧老鬓萧疎学养生
　　又赠九鼎
　　离坎功成恊太和微躯偏幸得春多何由广假回生手徧起羣生逺近疴
　　雨后神岭晚眺
　　烟收云敛夕阳残髙下青松逺近山白鸟自飞人自度个中真意憺忘还
　　赠邹丘王三生
　　送送城西道踟蹰故意深一杯西廨酒聊赠白头吟
　　题牛氏慈侍堂【予昔假舘牛氏皆未有子今子且冠矣】
　　髙堂防戏寿如山帘幕春风燕语闲今日老莱头复雪庭前依旧舞斑斓
　　重宿寳应寺彛公房
　　玩水看山偶独来西风重厯旧楼台光隂一纪如旋毂又聴晨钟动老怀
　　留赠胥经厯【与先君向厚小子交亦深】
　　连矾锦里偶经过华髪青灯叙旧多更欲细聆先子梦何时飞斾碧山阿
　　赠牛升
　　昨日追防今又来好怀端为故人开慇懃更有平生念羣从何时访翠崖
　　徐陂道中
　　作客秋风百里归重冈歇马步逶迤观生恰喜心无事缓数云峯独咏诗
　　送陈庸从军江浦
　　慈母新成游子衣离歌欲唱意迟迟四方总是男儿事忠孝惟应两勗之
　　游西京赤冈故郡遗迹
　　羣峯崒嵂走铜陵叠嶂蜿蜒落故城人去山空年自换十朝兴废一棋枰
　　同王九鼎省石井先陇
　　故郡城头话几朝飘然石井又聨镳髙吟共得清秋兴斜日不知归路遥
　　九月壬午承王九鼎同省石井先陇罢宿惠民药局丙丁夜虚堂隠几偶思及之因成此句
　　江山随处倚髙秋一榻时从药局留明月满城更向寂缓携儿子语街头
　　樟溪即事
　　一上层轩味自凉虚明更得读书泠然睡起闲开巻白雪阳春四五章
　　重宿白杨寺
　　防马平桥又问禅萋萋春草月娟娟萧然一榻平安梦夜半溪声落枕边
　　宿旴江郡庠
　　迢迢去乡井长途日可畏朝辞白杨阪莫厯旴江涘一枝失所托行迈更靡靡挹此泮宫賔倾葢良偶尔举觞叙前縁剪烛开新制古人诚我师匪难固匪易诵言曰惟熟析理尤宜细仁哉后获心正谊宁谋利俛焉日孶孶汨汨川自至
　　自慈明寺东游龙安镇
　　靣靣春山涌翠华湾湾流水涨晴沙客怀却喜东游好髙下楼台逺近花
　　慈明寺即事
　　倦客怀归归路难禅房起坐养衰残忽惊青嶂婵娟月拄颊微吟独倚防
　　宿南城邑庠
　　风雨长途倦归怀日浩然息肩芹水上端为广文贤
　　寄题程氏春风亭
　　独对寒檠事短吟有怀偏向故人深却因华扁生新感惆怅春风万古心
　　东独坐有怀先友秦庄仲纶
　　旧游久矣怅晨星溪上梅花嵗又更寂寞柴门多病际平生双眼为谁青
　　拟钱塘怀古
　　朔漠心旌日夜悬义旗遥驻此山川只疑春物芳菲处莫是人间别有天
　　恩隆义重是君亲忍着南冠一水濵顿首无衣谁氏子卧薪尝胆乃何人
　　题芸阁示小儿璿庆
　　幽偏特啓芸香阁阁上工夫忙未忙从古共忧时易失前程谁进日无疆光风霁月濓溪上瑞日祥云洛水阳户牖盘楹思有戒拳拳余意托新章
　　题雪示璿庆
　　笃志宜师古深功贵自今弄丸元是熟添火戒非钦厯厯圣贤对昭昭上帝临老怀何所祷细写雪吟
　　题立雪斋
　　总总谁无无极真可胜师道日沦湮民生三事元如一何讶当年立雪人
　　题樟溪书屋
　　桑梓隂隂接种湖湖边心事寄俞都【从予授书】风流云散春光莫几对溪头夜月孤
　　题乌冈别墅
　　乌冈元与柘冈连卜得幽栖慨昔贤栋宇漫题新嵗月烟霞仍是旧林泉髙山仰止从吾好明德惟馨自古然勿药防须乘兴去为君细和武夷篇
　　题耕乐轩
　　风景依稀似有莘东臯谷雨满春田个中乐事人谁防日用由来总是天
　　足成梦中絶句【梦中成诗忘前聮】
　　放犊长村月正明归来暂喜病魂清【足成】一衾幽梦春风里又度良宵三四更【梦】
　　牧江家坑
　　残经挂角日来游邃谷青山处处幽积雨草肥黄犊饱吾伊声里一晴鸠
　　江家坑偶成
　　羣芳深处緑隂凉童冠相呼受讲忙又与山灵添故事曽从此地説匡章
　　游山【自二峯尖黄家坪至连珠岭】
　　盘盘樵径入云丛选胜防幽到碧空不意羽翰生病骨翩翩归袂又乘风
　　东坑幽谷【山翁去日下搆亭为牧者避暑之所】
　　崖倾谷转水溅溅物外乾坤自杳然待得岭头幽搆毕时时来伴白云眠
　　东坑幽谷
　　东坑有幽谷邈尔浮云端隂林白日静石溜寒潺潺苍苔人迹罕好鸟时绵蛮我游日心醉闲謡澹忘还大畬冈望抚州城奉怀任潘诸广文及五峯亲旧
　　亭亭古木转繁隂拂靣清风昼满襟坐接水云城郭近新诗聊为故人吟
　　题潘氏潭江先址
　　时从官舍梦家乡先址依稀事渺茫欲托孝思知有在潭江烟雨树苍苍
　　奉寄族叔父仲学先生
　　游子归时亲倚闾斑衣华髪近何如生涯随分田园好日课诸孙读父书
　　怀晏黎二生【予居种湖时晏海黎普为使金谿今亡七年矣】
　　风雨凄其客路赊君心无事我心嗟玉楼人去春寥落几对青灯念子华
　　寄黄锦章教授【同安人江夏教授初识同安再防江夏】
　　同安烟柳杂晴川江夏清风十丈莲【城中雨莲池】此日相思头总白几时重泛剡溪船
　　悼少傅先生
　　少小亲仁长事师讲帷无复再趋期不眠此夜相思处敢忘平生刻骨辞
　　赠吴生归觐钟陵
　　白髪慈顔日倚闾青灯游子正劬书朝来黄色眉端动干鹊声中庆有余
　　郡庠潘梁二广文辱载酒偕往石井先陇小酌金石台而还
　　石井朝聨二妙来提壶兼歴古名台长空溟漠收新雨含笑江山畅一杯
　　除夜书怀兼柬子贞九韶
　　溪上防梅归去迟虚堂剪烛坐题诗精神已是龙钟后涉歴翻思少小时幸得简编常满眼敢辞尘土暂侵衣家山旧有良朋约试向东风一问之
　　戊辰元日
　　溪上防梅雪乍晴溪头流水已春声呼儿旋涤芸砚凖拟新诗颂太平
　　访子贞九韶同话胡二宅
　　帘户沉沉午梦余新晴天气景舒舒和风细拂家山袂半日清谈故友庐
　　追次少傅先生夀日诗韵
　　花盛春城锦万枝九天化日正迟迟运符圣德超千古身幸儒冠际此时晨捧丝纶归玉署夕陪鸳鹭泛金巵宿齐预拟明朝值又悉丹诚向赤墀
　　挽盛山人
　　当年卜筑镇闗心緑水青山几访防不有高人符往古何由胜槩见于今图书映帯供多趣松竹周遭已茂林却念驿溪云黯淡芒鞋何处覔登临
　　赠娄谅归上饶【并序】
　　上饶郡庠生周文娄谅承其府主命来学谅得寒疾先归裁此且赠其行云
　　稚志谆谆在广居贤侯盛德逺吹嘘独怜樗防空衰迈丽泽何时重起予
　　壁沼以御獭诸生咸用力焉诗以纪其成
　　躬事胼胝少长同忽于平地见崇墉溶溶春碧歌于牣不日还应懋尔功
　　赠周文东归
　　日讲残经味正竒告归情急忽依依人生万事无不有细诵前贤素位辞
　　程庸以种湖所书拙字及鄙句见示怅然有作
　　陈迹依稀慨昔游寒遥夜意悠悠他年萍水重相念何处西风独倚楼
　　赠王九鼎还五峯
　　四年三度款柴荆更笃良朋永夜情【每度九韶皆在防】别恨又添他日梦生涯何处一浮萍
　　溪上偶成
　　偶尔闲行绕碧溪梅花开处咏多时固知道理平铺在方寸何容半防私
　　元日怀感【己巳】
　　长风半夜巻顽云霁色曈昽映雪分又感一元新惠泽微吟随处咏洪钧
　　哭黄季恒
　　髙谊真情三十年老怀何忍诀终天茫茫石马江头路冻雨寒云倍黯然
　　石泉开田
　　风雨潇潇小满天四山蓑笠事新田个中防得艰难意细和豳风七月篇
　　病中有怀子贞九韶
　　老病怀思只故人故人疾病总酸辛如何得似平康步选胜防幽处处亲
　　访表兄鎻秉端伯仲【九韶同饮二人皆辛未生】
　　同里同年斋更同半生多故各西东清谈偶得三人共两鬓萧疎总是翁
　　访表兄章二伯仲
　　长忆先君念母家惭予小子近如遐幸陪花萼相辉好更喜螽斯世泽赊
　　小儿鸣琴
　　竹树交加转午隂衣冠秩秩夜沉沉雪泥鸿爪他年梦记得从容抱此琴
　　赠李生归觐【并序】
　　正统辛酉予自钟陵假道湖莽归种湖瞻坡陀之麓有族居焉后七年李生勗来请序其族之谱乃知其为大陂也回思旧游隠约如梦明年李生游学归觐裁此以赠云
　　曽于道上瞻乔木他日遗文话大陂吊古未遑重防马西风先唱觐亲词
　　牧归马上口号
　　挂角残经一解颐秋风淅淅日斜晖防心偶尔微吟好又向清流饮马归
　　九日同九韶饮子贞宅
　　平生佳节嗜狂吟中嵗方知学养心不问菊花开与未无端新兴为君深
　　寄李宜之
　　城北南庄入梦频嵗华偏感老怀新孤吟辗转寒雨尊酒何时共若人
　　客夜述怀
　　辗转才安枕屡惊金鸡忽送五更声江枫细雨斜风梦总是衰龄悼古情
　　大同原牧归后坊道中口占授小儿及曽正
　　斜穿香稻度秋山细讲残经午始还幸际时雍身少恙明朝依旧此开顔
　　题小塘茅屋【并序】
　　予昔侍亲太学识李君元凯于上舍稠人中李君罢官归剑江先施以朱子感兴之诗而致其绸缪愿交之意继以族谱之故来访小陂时年几七十矣虚心进善每见益亲晋伯可爱岂欺我哉近与其族孙恪谈乃悉李君平生误爱且请赋其小塘茅屋焉尝观其世谱知讳琮侍郎府君为小塘始迁之祖又观其先文知府君为有德之士所垂既裕嗣之者贤宜乎诗书其族愈久弥彰也诗曰
　　茅屋何年占小塘宋元甲子几星霜清门种德髙徴士紫诰推恩秩侍郎快睹云来防歩武能令山水益辉光一经从此尤珍重日向兰阶迓百祥
　　游禅峯【庚午】
　　孟春时物泰条风应新律良辰岂重来嘉防那可忽膏车饬谢小子伊畴匹【四人为畴两人为匹】幽赏厯岖嵚胜览穷崷崒慕陶得自然鄙殷怪空咄咏归欢未央重游更何日
　　游南冈及下陂山水
　　朝出萝谿阪夕返莲塘曲烟树眺参差冈峦媚重复道泰物本小虑澹意自足山人留酌斟旧侣论心腹归来羙清夜云和畅寒玉
　　小憩觉溪徐氏
　　昔诵前贤传今即髙人居奉亲贤子孙努力躬三余登黄柏最髙峯【由聂家峯李家山而下小儿及亨庆烈生从】
　　局促倦埃氛游衍稀俦侣骥子能娱人慕韩躭岣嵝青天巻片云春山霁寒雨杖策不知疲鱼贯何容与遂跻凌霄峯徘徊以延伫长空极遐瞩松隂相欵语日昃憺忘归清风助髙举
　　牧黄岚坑
　　朝来抱微疴残编减新课出门怅何之言归无所作忽乘谷口兴偶此崇冈坐契彼造化微觉我頽龄惰振衣发啸歌烟村夕阳堕
　　游黄岚坑
　　桃李薫太和晴光烂如许宁知明日花不有宵来雨芳原纵游衍呼童供笑语徘徊緑萝峯怅望清溪溆皥皥固同胞熙熙尽吾与悟彼静者心乐此动时趣烟村归去迟瞑色迷云墅
　　游黄岚坑
　　微雨霁芳原防步春溪曲欢呼及童竖策马驱黄犊入崦竹翛翛靣冈杉簇簇展我怀中书坐向林间读不有巢许心那知箕颍躅但得风日佳朝朝来此牧
　　牧转冈头
　　搴裳陟崔嵬沉吟不知去尘襟顿萧防逸兴迷云树梅残谁氏花麦涨朝来雨隣牧左右来往事更相语预期明日晴重作青山侣
　　游龙门七寳寺
　　病躯惬初景动息颇自由不息风雨倦来贪山水幽穿云路窈窕抟空行遭周危峯杰笔卓叠嶂翠屏稠契我遗世想遂此物外游
　　素庵题
　　正统辛酉冬予归自钟陵息肩湖莽李氏南溟饬其宗以迓礼于从子世熙之堂崔氏文瓛翁古服来临酒数行懽然赋诗而别后七年南溟脩世谱话旧小陂索素庵大书以归又二年持以求赋诗曰
　　一防虚灵天地参忍将至贵堕春酣请看天泽初爻防是我蓍与指南
　　题厉斋【并序】
　　予寓种湖时将拜颐庵胡先生于豫章李生恪在舘下属儿軰致其尊府世熙及其外祖黙庵崔翁愿识之勤归途乃遂其请明年二公冐风雨复予剑水至则予去矣屡有期于小陂而翁向髦近世熙过我翁则物故俯仰畴昔不能不为怅然也兹赋世熙厉斋之词虽以朂李氏尚亦有激于崔云
　　韦何用佩诸身矫枉扶偏各有因细向堪舆观万物反躬皆足熟吾仁
　　不寐
　　愁来不成梦梦回心耿耿定力嗟学微长夜谁予警
　　同熊生渤牧后坊因登絶岭
　　节候适清和田家雨新足芳林牧马来露草萋以緑乃有儒一生吾伊防脩竹畅我仁知心跻攀防遐躅一览长天云真趣良可掬
　　同诸生游隂源
　　山水夙所歆朋游固其好风雨虽滞淫穷源竟须到幽意蔚沉沉归怀晴浩浩良辰不可常更拟山隂棹
　　新堂即事
　　平生山水心于焉得休卜一堂虽甚卑素意良自足坐看风雨来已喜无霑漉赋诗纪吾成古人有芳躅
　　题凝翠字后
　　游衍趂良时欢心慕浴沂饱眈山水趣书罢更留诗
　　登连珠峯
　　阁中罢鸣琴芳筵谢斟酌扪萝一褰裳竒峯酬素约天风起萧条山雨来溟漠时驰千里目四际云烟薄防当斯结亭胜览翔寥廓
　　同诸生游倒桐塍
　　东臯霁甘泽我心日悠悠出门玩时物因之白云丘行行不知逺遂厯羣峯头浩歌酣万态斜景风飕飕眷言顾诸子去矣仍夷犹渺然出尘想竒功归一游
　　沼上编茅为亭取程子秋日之诗名曰自得夜坐其中因成此句
　　幽怀不能寐揽衣造新亭曲池湛华月芳树还羣峯逺映帯一水近回萦坐久欢未竟夜逈气逾澄寂感化微伊洛歆余馨
　　夏日偶成
　　卧疴止衡门何以娱长日巻舒架上书游戏闲笔南亩课农余东园薙蔬毕务我分宜然无劳知难必道泰身自亨作徳心斯逸长歌书座隅庶用箴吾失
　　游石牛埠
　　时止时行任自然离离香稻小春天微踪何足符佳梦自是民彛笃好贤
　　赠别熊崇义
　　不惮风霜跋涉遥翩然来访白云桥嘉賔盛处归怀好茂对良辰话久要
　　题李章勉学斋
　　浮生事业易蹉跎百嵗光隂定几何不觉秋霜空满鬓玩君华扁谩髙歌
　　擕小儿方家坪拜先陇【曽祖妣顔氏祖妣章氏】
　　方家坪侧接连塘二代铭旌托此藏孱薄每惭荒世德阃仪空感孝思长
　　寄朱孟真教谕
　　青春桃李忆成均两造髙门剑水濵闻説轩车能我顾无端旧梦欲书绅
　　杨溪故居
　　童稚长怀故里居顾瞻茂草向桑榆溪头细接云仍话勉尔重新教子书
　　曲冈道中
　　疋马寒村偶独过壮怀莫景怅如何梅花满眼无人问谩对虬枝一放歌
　　狭原洪氏
　　芒鞋又作葛天民童冠追随五六人緑树池塘投辖处梅花如雪昼如春
　　雪夜偶成
　　四檐风雪夜漫漫独拥残炉对嵗寒细忆晏庭诗思切是知仁者敢偷安
　　中原桥黄氏
　　忆年童稚饱经过半百光隂奈若何万事悠悠空白发一怀慷慨为君歌
　　溪上偶成
　　万縁由命不须嗟遮莫飞腾莫景斜偶度小桥流水曲缓从梅下玩孤花














　　康斋集巻三
　　钦定四库全书
　　康斋集巻四
　　明　呉与弼　撰
　　诗
　　读韩子【辛未】
　　重云密雨锁春寒病思无端强自寛逝矣古人心独在遗编一一静中看
　　寄谢王医博高危诸医士李王诸亲友
　　骥子南游学舜弦春城淹疾友琴轩神功深赖阳和力【杜云阳和医百草】青眼频烦故旧怜
　　题黄氏花萼楼
　　神京曽忝仲聮行乡国相于季氏良花萼楼深春昼永自天多福一穰穰
　　题水竹居
　　结架媚闲旷夐然面寥廓水环白云隈竹带青山郭云霞生我衣鱼鸟同人乐曰予固静者煮茗相宾客意遣憺忘归防心溺洒落缅怀恍如梦赋诗酬旧约
　　程庸承府主命李观光章取则皆集小陂讲顔子喟然之章赋此以勉焉
　　二生忽喜后先来无徳相资愧尔才黄巻有师当自勉闗闽濂洛是梯阶【朱子云四子六经之阶梯近思录四子之阶梯】
　　牧大同原杨林坑即事【壬申】
　　既辍黄岚游却入同原嬉三阳时向交暖律回春晖人情惜旧好物熊含新辉悠哉四圣心静向林间窥单骑日日来飘飘澹忘归偶携二三子丽泽同箴规【与诸生説兑卦】与杨珉游大同原【予逰原方憩林薄适杨生来访欣然赋此】
　　林西日月长讲罢无余事东臯防吾马聊尔川原憩风景惟暮春烟芳媚初霁理防尘外心道酣淡中味惠然嘉友来共此无懐世
　　枕上作
　　萧然陋巷日希顔独把遗经静处摊准拟朝来风日好遍随晴色踏青山
　　以事入城假宿西廨彭氏【癸酉】
　　细雨斜风困马蹄年过六十未知非客窓辗转难成寐定力何能一庶几
　　暂寓程庸氏屈府主王侯贲临夜承郎君伴宿
　　春风堂上降鸾凰瑞气祥烟日正长翠竹碧梧歌不足高烧银烛夜煌煌
　　闲中偶述
　　花木沈沈庭寂寂苍苔尽日稀行迹支赜窓下一沈吟人间几片韩山石
　　絶句【于三峯尖之中峯架以小木覆以杂薪为牧所之凉棚】
　　一棚新架白云端四达天风九夏寒野性惯随樵牧侣时时来此独危冠
　　东坑幽涧
　　一水泠泠逗密林无名花草匝幽隂苔矶终日不知暑涤尽平生扰扰心
　　题菊窓
　　清霜篱落任天真可信虚窓别有春陶屈依稀千载后餐英裛露岂无人
　　游金陵藁
　　宿熊玑氏【七月】
　　江湖逺适为求医首寓高斋惬故知良夜好天忘倦处清风明月细谈诗
　　发孔家渡
　　茫茫新涨漾晴洲华髪宁知非胜游未了平生山水债又从临汝附扁舟
　　次打石港
　　当年曽此泊晴湾细读邹书【不立岩墙之下章】向夜残始信万缘端有命欲为君子却诚难
　　哭傅秉彛
　　独步来寻洗墨池秋风禾黍正离离一丘旧隠成春梦非恸夫人而为谁
　　守风青草洲
　　青草洲边几日留风来北极正飕飕个中欲问行藏意未达中庸是我忧【日与程喜説中庸】
　　荅舟人【过家】
　　徒窃虚名实陆沈慇懃空负秉彛心那由回得西风驭截日深功断自今
　　南康舟中
　　满懐今古怅悠悠举目江山尽胜游华髪又堪来几度可无新句咏清秋
　　志喜
　　袅袅风帆快客程良朋时共话平生忽惊蜀浪半江浊又接淮山一带青
　　重宿南庄
　　四十年前此寓居华颠重宿意何如不堪潦倒浑无似谩托狂歌寄我吁
　　龙井道中【八月】
　　石壁话龙湫青山梦里游长亭新霁雨随处咏高秋
　　次练潭
　　半野云烟薄长空新月多息肩知有处灯火练潭河
　　横山双港道中
　　晴色添诗况山名认上音无劳乡国梦日咏古人心
　　阁中即事
　　尽日文章慨作家防楼阁寂无哗云山时独揽秋色风露谁同玩月华
　　窓间独坐
　　阁上诗应罢窓间月复明好怀未忍寐端坐忆平生
　　赠江渊
　　久重才华识俊英偶从此地共茅亭几时更对何乡榻细写江东渭北情
　　八月十二夜何家圩玩月
　　访古微私不易酬心期江汉日悠悠行藏信有平生分谩向凉天咏素秋
　　墙下对淮山独坐
　　徐步闲来借草吟淮山靣靣感人深若为飞度晴岚表一览中原畅夙心
　　十四夜同李进士玩月
　　别却乡园纵远观前期浩荡路漫漫何如今夜高秋月万里清光此共看
　　别何家圩道中口占授宜之【占去声隠度其辞以授人曰口占】
　　昨夜巡檐同霁月今朝聮辔共秋山恍思三十年前梦信是人生防合难
　　寄赠李春
　　天柱峯前忆旧知江湖秋兴总如飞金台早得春消息好寄东风汝水西
　　贻南庄李氏
　　淮水秋风归兴浓片帆日指大江东满门长幼俱青眼华髪何时又一逢
　　独步江岸
　　江岸逶迤独步来日光恰喜密云开能消几两南风力咫尺青霄是凤台
　　次西梁矶【属和州】
　　西梁矶下系孤蓬矶自峩峩水自东蓂荚不知经几换几人曽此咏和风
　　登西梁矶尾
　　暂纵棱层咫尺踪江山一览已増雄脱令病骨生轻翰飞步危巅又不同
　　江邉独步
　　咫尺金陵到尚难朔风犹未退狂澜平芜渺渺不知处独数江南江北山
　　具庆堂为桐城黄金题
　　爱汝清溪寿二亲云笺晴染坐生春九天防沐恩波濶戏防堂前百福新
　　永感堂为桐城朱善题
　　欲报劬劳慨昊天青灯耿耿思绵绵顾我旧游挥客泪与君同废蓼莪篇
　　别金陵道次五显旧游口占授章余李三友
　　客中欣遇二三生送送无端故国情佳丽山川同一览楼台高下凤凰城
　　旅次晓立
　　江湖日夜数归期干鹊声声晓为谁篱菊忽惊银灿烂畦蔬时接翠葳蕤
　　次东馆头【上元县地】
　　侵星问道高桥侧斜日息肩东馆头欲卜前程知有在霁行潦止不须愁
　　宿杜家村
　　杜家桥外杜家村细雨斜风暮到门多谢主人怜老大盘飱杯酒夜温存
　　句容樊知州宅
　　饱听邦民颂去思玉楼人去已多时阳春白雪惭吾辈流水高山吊子期
　　宿徐村
　　防涉泥途不惮劬晩晴又得旅怀舒清溪濯足看山罢松竹林头认寓居
　　宿案头【丹阳地】
　　癖性从来厌市墟息肩时托近乡居金风禾黍秋连野绿栁池塘月照庐
　　发丹阳
　　遥牵高缆别丹阳明日青山指浙江谓我何求宁足校寸心对越是苍苍
　　舟中九日
　　去年九日遥思子今日重阳子忆亲自昔怀居非达士由来安土属吾人
　　吕城坝
　　云散青霄月放明时闻前岸浩歌声平生湖海希踪迹始向丹阳识坝名
　　戚墅铺【武留地】
　　晴获农人喜安流舟子闲平林戚墅铺逈野浙西山
　　苏州絶句次唐诗韵【二首】
　　万态循环故复新尘寰知换几回春我来又发姑苏咏可信浮沤等昔人
　　斜风细雨菊花天今夜何知此水眠他日旧乡谈旧迹青山却意梦中船
　　过呉江县
　　一棹呉江上寒烟枫落时无才堪赋咏聊诵古人诗
　　次嘉兴
　　程程客路问前踪又系城头檇李篷懐古心期何处写一江烟浪雨防蒙
　　舟中晓望
　　呉江欲尽越山来东日融融霁景开桑柘稻粱连沃壤人烟村落在无懐
　　长安坝【崇徳地】
　　崇徳桥头暮刺船迢迢江岸带星牵长安坝上停篙处杨栁隂中伴月眠
　　望越中山
　　牵路晴明不惮难船头时见越州山前程信有自然妙莫把天心当等闲
　　平林舟中【杭州地二首】
　　尽日舟行不见山离离香稻映柴关倚篷独咏凝晴望何处云端一翠鬟
　　平林山后又看山知在钱塘胜槩间老大薄游顔独厚絶无新句脍人寰
　　昼梦觉作
　　一枕平安昼梦浓起题红叶数青松老于世态无心处到处身疑是梦中
　　钱塘絶句
　　曽拟钱塘吊古词薄游今乃戏于斯西风何限平生思斜日从谁一咏之
　　钱塘留柬程庸
　　凖拟名山复并游朔风无奈日飕飕金陵已失连枝喜呉防仍为落叶愁南指片帆应迅速北来行李莫淹留丹枫黄菊同归梦定约三衢与信州
　　观湖
　　先声隠隠逺如雷高浪排空雪作堆欲记新题何处写伊谁一醉菊花杯
　　发钱塘
　　乡音无寐共清宵【昨夜与乡人月下话之】得伴何妨归路遥夜半开头更唤梦月明如昼竞乗潮
　　即事
　　西风凄切湿云多东日朦胧午始和佳菊丛丛谁采撷好山处处自吟哦
　　子陵钓台
　　王孙旧是布衣伦嵗晩如何又屈身不有先生高致在滔滔俱羡拂须人
　　即事【舟人唱曲吹箫殊胜蛮音聒耳也】
　　歌声才罢又箫声畅我孤篷客里情他日欲知牵路处丹枫黄菊乱山青
　　大浪滩【洪武间先君奉命往福建有大浪滩谣】
　　先君遗墨识名滩使节曽经此往还改罢新诗吟未了舟人又指富春山
　　近衢州
　　水原将尽话西江红叶归心日夜忙犹爱越山看不饱焉知孤棹尚他乡
　　过衢州
　　夜半朔风遒滩声急去舟推篷云月里髣髴看衢州
　　题徐氏村居
　　跋涉遥寻玩易踪幽栖近在县南峯松篁共听今宵雨礼乐多存太古风俛仰浮生一梦寐相看华髪两龙钟酒酣细和辛夷什丹桂丛兰思正浓
　　别徐希仁
　　彼此浮生类转蓬青山端似梦中逢明朝努力加餐饭又隔南云少便鸿
　　常山道中
　　后先已喜轿咿哑驿路泥干不惮赊回首故人程渐逺青山从此白云遮
　　玉山舟中
　　独坐船头爱日光好风又喜片帆扬云山簇簇缘谁碧岸菊丛丛为我黄
　　与周文娄谅二生
　　自叹虚名忝士林慇懃孤负二生心莫云春树他年梦杰阁高轩记短吟
　　发广信
　　双棹飘飘逐急流青衫独自立沙头明朝矫首东云外须忆云峯是胜游
　　晓发
　　舟师晴唤急前程短棹侵星带月明却忆宵来何处宿孤衾和梦听歌声
　　宿横石
　　横石冈头路人疲日又斜平林茅屋近有店即为家
　　次上清
　　迢迢还乡路程程日逐西鸡鸣时问境十里是金谿
　　野桥小憩
　　晴日催归路平桥又息躬云峯四靣碧霜叶一溪红
　　孔方道中
　　逆旅程难进疲肩重日増归期无用数俛首事孤征
　　宿小岭
　　旋籴山田米来供野店炊一枝聊暂寄不必问为谁
　　小岭店中即事
　　云白山青路回头却已遥故人应在迩诗话定今宵
　　童子餽蔗
　　童赤依谁氏悠悠念尔翁慇懃霜蔗赠知我困途穷
　　白水寺
　　危石疎松一水寒轩楹正在水中间平安半榻还乡梦却忆千山与万山
　　同公迪饮车氏
　　严濑扁舟话举林诗情遥向故人深一杯宾馆论文酒细写高山流水心
　　瑶湖渡
　　斜日明官渡平沙散马蹄一生劳面北短卒急征西
　　宿周圻氏
　　千里归心逐月明平林曲径欵柴扄故人问药入城郭爱子难兄共短檠
　　次种湖
　　乡邻宗党总欣欣旋摘霜柑意甚真送送长村不知逺华颠应念客归人
　　还乡道中
　　晴山今日是归期正值橙黄橘绿时囊箧不论羞澁否示儿聊仅百篇诗
　　寄上饶汪秀才郡中诸俊彦
　　客里微躯病莫任金兰多负秉彝心不眠几动山隂兴无鴈能飞懒拙吟
　　登东坑稍箕窠最高峯
　　寒窓倦局促兹晨脱樊笼逺随伐木伴旸谷舒孤踪竒峯发高兴迤逦缘霜丛沃咽有山果爽袂来天风是时雨初霁心赏超鸿蒙
　　黄李四生习易小陂寒窓旬月间六经风雪赋此以劳之
　　新功近喜四生深夙夜沈潜四圣心六出六经功愈苦冻毫特赋雪窓吟
　　新正峡中作【甲戌】
　　积雨逢春却好晴石桥又听涧泠泠沙头饮马闲停辔时止时行理本平
　　赠饶李四生雪夜劳以酒而勗以诗
　　绿酒酬高谊新诗祝逺程各坚松栢操共固嵗寒盟
　　偶述
　　病来文籍久相抛闲看松篁雪后梢懒性避人非敢傲平生厌结口头交
　　即事
　　濯罢清流似浴沂轻风拂靣课农归北窓一觉羲皇梦又喜雍容事讲帷
　　题石泉
　　莫讶涓涓势在防隂崖应与八溟通试防万折趋东处何险能纡逺到功
　　源中即事
　　疋马长源又独来野园时见菊将开忽惊往嵗看花处天外孤吟越徼回
　　仰止堂诗【并序乙亥】
　　景泰癸酉予归自浙拟假道塘坑一访饶氏迪功公故迹而弗果华裔烈与尊公景徳慨念不已予亦为之怅然也莫景骎骎斯游恐莫遂矣姑为赋其仰止之堂少答误辱之勤云其词曰
　　紫阳余韵着清江主一流风有叔旸桃李莫矜新锦绣松筠须复旧氷霜
　　题黻丘
　　李公迪其先彭原中山人徙居黻岭之下五六世矣公迪出赘五峯而以旧里为号不忘乎初也
　　何处云岚是黻丘中山近在屋西头五峯风月谙来久谁道乡闗日在眸
　　寄李全父子
　　董帷奕叶托情深又喜曽屡盍簮珍重前模须仰止一经端胜满籯金
　　夣与三人观涨拟同访朱子【丙子】
　　旷百千秋相感深依依不识是何心金鸡忽报春窓曙惆怅残防带病吟
　　胡氏落成族谱序
　　连云芸栋夙蜚声又喜来仍建此亭勗尔诗书旧箴砭待看金石倍光晶
　　题周氏竹陂
　　梅仙峯侧绿青青渭水潇湘共杳防试借琅玕来暮倚洞门风露接蓬瀛
　　病中口占授瑞康宁寿
　　不觉行年七十近忽惊卧病二旬多絶胜明月清风夜人在呻吟梦里过
　　赠何生潜还番禺
　　家庆新欢动里闾黄花绿酒厦渠渠客窓日月何多也羲画麟经伴起居
　　诗罢忆陈生寓意
　　汝归荣觐乐无涯听唱良朋契濶诗中道若逢烦寄语雪窓高榻待多时
　　适上饶藁
　　饮黄衍氏
　　后先舆马盛衣冠访古询今到考槃早向龙潭资丽泽一缄为我报平安
　　宿枫山车氏庄
　　明月清风夜殊非逺别时薫衣茶宴罢为尔细谈诗
　　枫山道中口占授车胡二生
　　惆怅枫山道当年此息肩重来如昨日时序梦中迁
　　宿南山傅氏
　　春阅南山文冬访南山屋盘旋佳主人苍崖蔚松竹
　　宿上清真应观
　　细雨长途暝投装处处艰何如高枕夜清兴在兹山
　　贵溪道中口占寄车傅二生
　　一杯何必尽君欢知己须将古道看客路喜逢风雪霁诗筒早为寄平安
　　杨林桥
　　野水平桥路行行霁景开地名时记取他日或重来
　　贵溪邑庠作
　　昨夜凄风霰鸣屋今宵月满清江曲预欣明发行李轻早趂茅檐弋阳宿
　　弋阳道中
　　日短前途逺天寒问宿忙乱云迷望眼细雨湿行装
　　宿晩港茅店
　　跋涉泥途困栖迟茅店安长风收细雨淡月四更寒
　　晩港铺
　　四野同云暝长村细雨飞桥倾人病涉冻水栗寒肌
　　宿宋村次唐人韵
　　茅店又安眠前程听自然余魂知有几不必问流年
　　旅夜感懐
　　经过今古客一日几千强旅店无眠夜高山慨紫阳
　　坑口铺
　　回头候火伴迟迟行复歇山铺时问名隂崖忽逢雪
　　宿上饶娄氏怡老堂
　　梧竹交加映晩晴清风兰砌有余馨重来宾馆酣春酒高咏南山万古情
　　宿古梁周文氏
　　石径盘盘逗碧流乔林郁郁拂云稠几年心事空相系今日题诗向此丘
　　别周村
　　云山端似梦中游芸馆高情两日留莫景重来恐难必临行余兴又登楼
　　西塘道中赠二周生
　　长途游子急前期情色无心管别离绿水青山劳逺饯梅花新句为君题
　　工楼店即事【六首】
　　且淹山店雨莫计前路岐路岐泥潦深跋涉令心悲斗室息微躯店大围羣仆冻雨凄风行路难且摊黄巻从吾欲
　　僮御忡忡怯风雨得借茅庐即堪处但令疏食无乏供琴劒何妨淹逆旅
　　笔砚为伍书作朋寒檐不觉朝昏改静中滋味将语谁一日诗情濶于海
　　一室他乡逺四檐寒雨声主人怜夜永添火坐深更雨歇月朦胧中宵卜去踪夙兴僮御喜争诧晓云红
　　迷途
　　山路少人行凭谁一问津迷途应已逺返复枉伤神
　　归兴
　　计程不日踏铅山借问行人去路难君子见几宁有俟浩然归兴白云间
　　宿横峯
　　厐眉齐考两如宾欲把香醪慰逺人报道闻糟也应醉一枝聊息梦中身
　　好趁期雨又来萧萧入夜滴羁懐云行潦止元无系且赋新诗和酒杯
　　重经晚港铺
　　官桥倾圯不知年官渡行人苦渡钱奉劝行人无用较从来亏客仰谁怜
　　弋阳道中望圭峰诸山
　　峭拔立云端能生逆旅欢但惜世无摩诘手不能移向画图看
　　应林道中奉懐紫阳夫子
　　昔诵夫子诗今履夫子路夫子一去夜漫漫往复行人自朝莫
　　安仁道中奉懐紫阳夫子
　　此为正岸东行路高句藏心亦有年今日偶来亲旧迹七闽惆怅白云边
　　宿白沙呉瑀氏【时瑀任陜西都司断事】
　　归坂驱驰逐落霞笋舆迢递到君家春来应有西飞雁多病新诗不足夸
　　令弟从官去难兄好客深青灯白沙夜诗律细论心
　　小浆铺道中
　　借问归程渐不多烟村风景倍融和谁家童子嬉牛背入谷时听放牧歌
　　梦桃花
　　旅梦一枝斜嫩红初吐花无端春信息知尔报侬家
　　梦舟得风
　　何许一归篷停篙泝便风草堂应咫尺清梦月明中
　　题新路口铺
　　我仆痡时将絶粮长亭忽喜近黄塘青衿胄子知无恙准拟谈诗共夜窓
　　题李章芸香阁
　　字向金陵书阁从五峯坐绿酒共深更剧谈忘尔我阁上遗经凡几编好惜分隂勗新课
　　题程庸读书阁
　　旅思摇摇倦淹泊息肩重喜登新阁阁中无物不堪夸举目咫尺皆真乐赋诗不尽析薪情负荷丁宁二雏学
　　宿山家
　　午防辞景云夜宿投庵下山中俗朴长幼淳也解闻风礼贤者自愧虚声诳世间到处令人误惊诧
　　访饶烈【三首】
　　逆旅初从逺峤回迂途风雨为君来高轩一到留诗别莫阻归心向酒杯
　　莫阻归心向酒杯怜君意气更迟回龙潭丽泽荒芜久好约良朋次第来
　　好约良朋次第来百年时序日相催分隂须惜更须惜不学何由造达材
　　主翁莫归
　　中心欲投辖风雨催归鞍梦迫大刀头长歌双玉盘
　　奉柬塘坑诸亲友
　　久客宁容忘式微期日念去迟迟闻君好爵端孤负棹雪山隂定有时
　　道中口占授饶烈饶岳
　　风雨聮镳逺送时高谈雄辨解人颐知君自有男儿志肯负平生师友期
　　仲父前程日见功逺追祖徳尔宜同从今好笃男儿志莫负皇天降此衷
　　经马茨塘
　　云景渐清和琴书此地过不须留客饮且喜为君歌
　　宿西廨彭氏
　　宿雨天清路不赊高堂绿酒映灯花金鸡声里微吟觉归梦分明先到家【上饶藁止此】
　　题戈氏玉溪书阁
　　常説萤窓在玉溪何如今夜此题诗相逢莫只谈金好无竞维人贵有儿
　　税塲墟道中口占授戈英
　　骥子当年此载歌金兰气谊感君多西风老鬓寒山曲斜日仍同律吕和
　　早禾陂道中口占授戈英
　　傍午防开日渐融暂停舆马步从容平生山水应深乐指防遥空杳霭中
　　别戈英
　　送送晴村两赠诗高歌足以慰离思龙潭悬待春消息早致双鱼慎勿迟
　　宿嵩山
　　华髪萧萧候我勤峩冠愽带气温淳儿孙竞托重遭遇昨夜灯花报喜新
　　长湖章氏絶句
　　金昆已矣怅鸿防玉季森森两眼青跃马隔溪曽失意挥毫今日却多情
　　口占授章献章朴
　　先后篮舆送我勤交情嵗久见漓淳弟兄归去皆传语事业应须日又新
　　荷塘口占授族孙福宁
　　古市冲雺湿山桥踏月忙隔林询白塔隠几卧荷塘
　　塘坑絶句
　　鸡鸣踏月复前期爱日如烘霁雨时青眼满堂春似海扬州诗兴溢南枝
　　鴈塘道中
　　人事周旋愧不遑嵗云莫矣趁归忙笋舆傲兀长须困蓑笠欹危度野塘
　　除夜次唐诗韵
　　银灯守嵗未应眠一听阳春【小儿辈歌诗】自洒然更祝明朝风日好梅花满眼踏新年
　　丁丑元日【不肖前丁丑上学先君此年五月赴京】
　　往事浑如梦春风忽又新浮生空白髪依旧一瞢人【记先君诗云梦社方五嵗已解诵诗书兄弟恩虽重师生礼必拘斋居应密迩路径不萦纡由此能勤学终当作大儒】
　　人日赠丘孔曼
　　人日题诗雪满篁写向伊人念旧乡惆怅百年前故事高曽笔砚接南窓【先生高士号南窓】
　　春夜述懐
　　多病无安枕长吟更短吟园林初雨歇花栁已春深身世防秋鬓乾坤独苦心明朝风日好何处快登临
　　晓枕作
　　四时更代谢万事相翕张升沈任吾运何须较短长风雨尘窓不知老日进遗编诵几行
　　莫春行
　　学不讲徳不修二者诚吾忧日亲古贤圣残膏賸馥供涵泳青春告莫我不闻落花飞絮従纷纷
　　喜晴
　　阳春正二月霖雨何其多午窓敛暝色高陆扬洪波昨宵乃何宵高天众星罗清朝太阳升万象成熙和余花须载酒因之一长歌
　　后坊坑
　　风景和明春服新缓吟疑在曽沂濒行临磐石迟回久时有低飞鸟近人
　　旧游感兴
　　既歴覆船冈更嬉西岸甽俛仰旧游心光隂迅一瞬
　　梦中作
　　烟消雾散海濶天高歴块过都乃见尔曹
　　石泉望灵峯有懐周娄二生
　　杖防闲来步夕阳云峯遥望意何长峯前二妙相暌久鱼鴈东西两茫
　　夕凉独坐
　　缓步阶徐爱夕凉微吟隠几久虚堂行穿山月纷纷白庭散檐花细细香
　　山庭夜坐
　　庭树隂隂过雨凉氷轮正照坐中央等闲真意须当认莫学浮生一様忙
　　六月十七日沼上翫月
　　碧沼溶溶月照懐好风时送嫩凉来细思黄巻【自警编】多新益懿行嘉谟实快哉
　　予书月台字月既毕台字误落笔而为壹又书钩以足之惜无出处也徐思曩在石泉时东窓对一钩之月在缺月五更头寒光皎清夜之句感懐
　　曽对东窓月一钩五更心事澹如秋蹉跎不觉空霜鬓争奈年华似水流
　　沼上对月
　　又对青霄月一钩金波玉露正宜秋自应暮景重加励遮莫年华似水流
　　鸡鸣候晓坐对东林残月宛然昔者之景又续鄙句
　　坐对东林月一钩寒光皎皎近清秋当年心事今何在碌碌那堪日下流
　　避暑普济堂
　　三伏炎蒸午倍瘥长原叠岭困经过竹林深院宜人处氷簟清风一气和
　　同宗人嗣昶辈拜罗原冈先陇
　　清风朝辞上寿坊溽暑午拜罗原冈冈头卜兆三百祀鬼神守防雷潭傍澄空一瞩醉心目楚山崒嵂呉江长
　　避暑刀峯祠
　　竹里投装暑正隆缓寻幽事向刀峯芃芄香稻连畴绿防防寒流一涧通
　　宿吕家壕先陇右畔李宅
　　眷眷先茔是夙心肩舆又事逺追寻行云流水良随遇【胡文定公云世事当如行云流水随所遇而安可也】步月看星此竹林
　　同族拜吕家壕先陇
　　昨日虚劳逺候迎竹间今喜欵柴荆西风一激荒山陇何限慈孙孝子情
　　宿吕坊寺
　　罢浴清溪步夕凉四檐风月宿僧堂依稀却忆高曽上桑梓连隂是故乡
　　游园
　　呼童时作后园游淡日凉风踏素秋花映东西红锦绣果连南北绿云稠
　　赠饶镇游襄阳
　　湖海平生志山林老病身何由出商徼同尔望西秦
　　中秋夜玩月次许郢州诗韵
　　四海同瞻此夜圆楼台渐喜出云烟蟾光玉洁秋中候桂影氷清雨后天吟处纷纷侵卧内梦回穆穆满庭前诗成惟有踈星伴萍梗明年忆去年
　　即事
　　借得禅房久寓居闲中转觉日舒舒二三童冠相于好卧听琅琅小学书
　　离寺
　　遥为松楸此寓居清风明月二旬余宵来红叶催归梦明月青山是旧庐
　　同宗人允基拜罗冈先陇
　　古寺相寻两度来孝思共冩百年懐西风红叶桐园曲四望青天一快哉
　　对月偶成
　　夕阳扶杖步前庭归踏繁隂霁月清灵府偶然无一物静中意思验周程
　　即事
　　浮世升沈一听天竹窓养病日高眠杖藜偶散东林步丹桂秋香又一年
　　晓枕作
　　多病苏来体自轻吟边又喜气和平行云流水曽闻命何用君平卜此生
　　诸生助移门楼诗以劳之
　　鱼贯相于冠与童浩歌声里气如虹明朝饱挹溪山胜多赋新诗颂尔功
　　牧南岸岭次横渠先生韵
　　碌碌浮生一梦中并游无侣古今同偶因晴牧闲行好絶壁孤吟万壑风
　　夜读滕元发墓志
　　尹开封时民有王颖者为隣妇隠其金阅数尹不能辩颖愦闷至病伛杖而诉于公公呼隣一问得其情追其金还颖颖奋身仰谢失伛所在投杖而走见者大骇
　　理枉能令伛者伸古今何处覔斯人沈吟无计起公死徒向尘编感兴新
　　同晏洧游铺前山
　　小春天气暖如烘山果漫山黒间红缓步崇冈清眺罢悠悠归咏夕阳中
　　游山【歴狮子石马鞍山至峡而止】
　　客归曽此眺层巅独步重来十五年人事几多随候革山光水色自依然
　　胜游欲罢驾言还山水盘回趣更试问丹青难状处朗吟人在白云边
　　同小儿游山【自后坊西冈觜登山度防入原歴狮子石而归陈达遇于原中同行】
　　幸得身闲心自休呼儿时作小春游千山莫景难描画磐石何妨又少留
　　游山【由二峯尖至西坑原头而归】
　　为爱云山深复深筋骸粗健强登临一般真意谁能辨矫首苍茫独咏心
　　胜地曽经托趣深和风晴日喜重临筋骸又老四三载何限依依怅旧心
　　游山
　　童冠相呼作胜游经霜山果正优优林泉好处将诗买【康节诗】红日衔山咏未休
　　三峯亭
　　一亭危构接云烟亭罢基存境宛然重赋新诗留故事清风从此更谁边
　　牧后坊
　　遮莫风霜暮景侵又因晴牧事幽寻隣童供命诸生侍一曲真诠击壤吟
　　后坊牧归
　　林泉随处境幽幽争奈浮生不暇游日日杖藜归去晩野心端被白云留
　　同诸生登聂家尖
　　寻常多爱此峯游踪迹疎来已十秋他日防心峯愈胜小诗难写兴悠悠
　　与诸生授康节诗道傍石
　　好诗歌罢乐忘忧不管浮生歳月遒忽意莫春曽此坐独吟时喜鸟相求
　　晓枕作
　　饥寒难免切身忧富贵由来不可求日用信从吾所好万缘有命岂人谋
　　晓枕感懐【二十年前尝辱此趋安以年弥高而徳弥邵见誉】
　　年高徳邵是难能曽辱良朋妄见称碌碌光隂空二纪不堪惆怅忆平生
　　伤傅秉彝
　　竹窓琴劒寓经旬洗墨池边迹已陈惆怅玉楼吟望久眼中那复觅斯人
　　晓枕作
　　穷通夭寿宁非命消息盈虚自是天试咏黄流歌玉瓉谆谆笺注慨前贤
　　饶烈使【名长春】问讯日暮途遥旅宿无衾恻然成诗
　　暝色驰驱山正深投装安问有无衾解衣虽荷主人眷宁慰风霜永夜心
　　独坐偶成
　　为已工夫何处寻须知至要在于今它山之石能攻玉宁问阳舒隂惨心
　　自警
　　日日寒檐读我书观生愈似挂钩鱼人情固莫分轻重事体焉能知巻舒百行自应诚是本一身端合道为枢圣贤龟鉴昭昭在争奈灵台不易虚
　　阅去年日录簿此日寓娄谅氏怅然成诗
　　去年今日正阳生觅句论文暂鲤庭北鴈不来西梦切杖藜何处问君平
　　赠程李二友
　　又报冲泥二妙来逺传天使意悠哉寒炉拥罢霜檐立明月清风共此懐
　　题谭大参庆寿堂
　　北阙恩波浸正深南山瑞气福骈临奎光明月春盈巻总是莱衣爱日心
　　奉题程佥宪清风亭
　　世间何沴善侵陵强者谁欤抗郁蒸万姓低垂炎海里洒然天表见斯亭








　　康斋集巻四
　　钦定四库全书
　　康斋集巻五
　　明　呉与弼　撰
　　诗
　　新正重沐县侯贲临茅舍敬裁二十八字充一笑耳【戊寅】
　　误辱明时降玉音贤劳吾宰嵗寒心前溪遇雨春流驶试问恩波深几深
　　赠太守林侯
　　匪才焉敢厠儒流光宠频烦误我侯从昔斗筲何足筭愿均慈造遍林丘
　　迎恩桥诗【并序】
　　天顺丁丑十有二月甲午郴阳曹侯奉诏枉聘与弼辱经青石桥门生吕邦翰屋以表焉与弼名曰迎恩之桥而咏歌以诗云
　　青石流传亦有年迎恩于此庆尧天山呼北阙晴云表玉烛祥光正煜然
　　皇华亭【并序】
　　天使郴阳曹侯辱临神岭闾阎老稚莫不交庆门生金谿车用式表亭其上仆名曰皇华之亭岭曰皇华之岭恭裁小诗以纪盛事云
　　皇华胜岭旧名神使节遥临雨露新草木从今皆可敬一亭晴映万山春
　　天使亭诗【并序】
　　天使郴阳曹侯辱临聂家尖门生金谿车用正表亭其上仆名曰天使之亭尖曰天使之峯恭裁小诗以纪盛事云
　　伊昔竒尖号聂家名峯今喜属皇华谁人领得峯头趣舜日霓旌拂晓霞
　　集庆亭【并序】
　　天使郴阳曹侯大参山东谭侯佥宪同安程侯旌节暂驻于大园之上门生陈庸李章亦侍语次庸作亭以表其遇仆名曰集庆之亭而诗以咏歌焉
　　拜罢天书使节归徽音暂此驻旌麾闾阎荷庆何多也共仰文光焕璧奎
　　防云亭【并序】
　　天使郴阳曹侯辱临马鞍山门生陈子球表亭其上仆名曰防云之亭山曰防云之山恭裁小诗以纪盛事云
　　旌斾腾辉鼓吹雄青山尽属防云红羣黎奔走矜竒遇满路讴歌日正中
　　奉陪天使重游皇华亭
　　前日风云拥护多兹晨气色倍清和遥空一瞩春无涘共听重歌胜岭歌
　　天使临胡氏族谱亭喜添胜迹诗以纪焉
　　华亭雄构野塘滨天秩昭昭笃大伦品彚一经时雨化山川出色境増新
　　天使游山归旌斾暂停戴禄氏
　　喧天笳鼓踏新晴踏遍春山几处亭旌节暂停归兴好梅花溪上问诸生
　　天使归五峯防旗聮句
　　纶綍夙传丹阙表旌麾遥贲翠微中四民瞻仰乾坤大万灶歌谣雨露浓竞托皇华人似玉顿令白屋气如虹祖筵箫鼔腾三市驿道风云壮五峯
　　徐廖二友承天使命来【戊寅】
　　车舆灯火递相哗互认前村处士家欵欵细传天使语春风早约上京华
　　题饶氏祖徳亭【并序】
　　饶安用中者予故人也佥宪陜西有声诸孙循者予子壻也嘉乃祖之才重循能仁其先故乐为书之
　　男儿能不负儒冠赢得功名万古看几度懐人吟不寐梅梢残月五更寒
　　棠溪道中
　　细雨新泥江路长忙冲暝色急投装笋舆非忍长须困争奈先茔不敢忘
　　南原道中
　　茅屋石桥西行行日未低地名时问讯春兴入新题
　　吕中良引拜罗源冈李氏夫人墓
　　马鬛巍巍久已平状元空忆旧时名若无故老慇懃意徒有慈孙缱绻情
　　葛藤科先陇
　　蓬科不见当时葛马鬛犹传旧日名星火程期京国梦春风花栁故乡情
　　经方升氏
　　难兄客邸共乡心令弟高居辱爱深问讯若逢南鴈使春风早寄白头吟
　　赠石井黄徐二生
　　爱尔黄徐二秀才重逢故意倍悠哉他日松楸劳梦寐频期鱼鴈到金台
　　天使曹侯枉顾金石台
　　一上名台百虑消况承使节在青霄黄徐预拟忘忧物程李同歌击壤谣
　　罗原冈诗【并序】
　　上下罗原冈先茔所记芜没已久得复旧物者周氏孔文吕氏本诚中良邦翰数公之力也欣幸之至情见乎辞
　　冷派衰宗各渺茫荒山寒溆久凄凉东风为我回春色衣被罗原几处冈
　　赠廖良斋崇杰行人归乐安
　　马嘶芳草正清明高下风花逺近亭他日金台谈旧雨青山总是故乡情
　　赠鳌溪茂宰林侯
　　秋月窓前天似水春花县里日如年民谣若达观风使处处流传茂宰贤
　　寄张璧
　　双塜遥依凤水傍朝烟暮霭久荒凉维持曽荷尊公爱重喜如今得令郎
　　次白旰李大章赠行韵
　　髣髴当年暂接顔忽勤缟纻辱柴闗何曽实行出人上空惹虚名在世间樗散岂宜私雨露驽慵只合老云山误防明诏乗春去嫩蘃浓花满目斑
　　同程庸诸生游集庆亭
　　皇华岭畔又竒峰峯上新亭结构雄亭子主人良得意来游多侣共春风
　　承判簿戴侯掌教陈君下顾
　　聮辔儒冠顾匪才春风揖别话金台残书数巻青山曲满赖余光烛草莱
　　承天使遣胥余二生枉顾茅舍
　　暂坐清溪畅病身又瞻聮辔两儒绅行装自促无劳迓定在旬余蹑后尘
　　奉别乡邻亲友
　　流传遐迩尽虚声君子从来耻过情惜别误防乡里敬匪才何以答升平
　　赠李晏诸生
　　我承明诏远观光付尔琴书与雪窓好笃男儿灯火志莫随浮俗一般忙
　　外孙瑞康索诗
　　明日朝天去今宵索我诗莫添离别感喜有盍簮期金台往复藁
　　西津舟中口占授同宿诸生
　　停舟西日四三生共宿津头风雨情须信万缘皆有命肯将行止问君平
　　发张家石
　　黄昏西北浮云敛清晓东南霁月明红日满窓春睡穏拍天新涨棹歌声
　　贵溪道中
　　懒慢宜闲不得闲衰龄却事道途间晓程匆遽严牵路昼梦依稀在故山
　　奉寄临川傅贰令
　　令闻宜民夙所钦琅玕欲报愧微吟更烦细问南来鴈日夜天涯念万金
　　周文娄谅徐綖棹舟逺迓
　　暂亲铅椠向清流忽遇波心荡漾舟老去久于浮世淡重逢端似梦相求
　　草萍驿
　　暂息草萍驿心安即我庐万山新雨霁半枕黒甜余
　　白石铺道中
　　早稻青青小麦黄杜鹃声里野花香好山递送程程秀咫尺云帆是浙江
　　寄龙游洪茂宰
　　沙头倾葢重青年别后重歆单父贤好看嵗寒氷雪表管教松栢转巍然
　　赠梁布政【尊公讳潜与先君同官翰林】
　　曽陪崇礼【南京卫名】少年游一隔江湖五十秋碌碌那堪今日防空怜嵗月白人头
　　寄严州刘太守
　　我爱霜松托趣深慇懃特表嵗寒心【赠霜松二大字】当年缟纻休相讶【还所赆】遥寄新诗咏断金
　　赠伍御史
　　与君共饮西江水却向钱塘话旧乡拙笔【正直二大字】漫持虽偶尔男儿从古贵流芳
　　王宪副顺徳堂
　　钱塘江上接珠玑顾我何堪顺徳题思遍古人无健笔断云残照画桥西
　　杨太守雪艇
　　同郡杨彦魁以名御史知姑苏之明年予往京过贵邦辱扶疾两顾驿馆葢误知我之过者也
　　一艇寒凝雪满窓棹歌声里铁为肠把君诗巻摩挲久人在氷壶月似霜
　　次杨太守见赠韵
　　承家曽读鲁春秋多病因循漫白头野性只应木石侣道心深愧圣贤俦万缘久分同春梦束帛何期贲晩丘画舫滥为偕计客偶陪高兴一登楼
　　赠毕王二进士
　　丹桂亭亭两妙龄相逢江上话诗情氷霜自是男儿志稳步青云万里程
　　姑苏驿馆即事【驿官置酒鸣琴】
　　尊酒为欢偶共斟江清地逈夜沈沈感君流水高山意畅我光风霁月心
　　桐乡舟中
　　两日劳劳昼梦长斜风细雨度桐乡卧薪自是男儿志何事寥寥数越王
　　赠郑御史
　　江上相逢话旧知【与故人徐希仁同学兼姻】姻门兰雪【予所赠徐二大字】共心期行春大展经纶手碌碌何烦索小诗
　　陆主事紫微庵先陇所在
　　一庵遥托紫微坡马鬛巍巍事若何惆怅孝思维则处始终名教为君歌
　　皇华馆即事
　　沈沈台馆绿隂浓一榻高眠咏午风时止时行皆乐地梦魂依旧白云中
　　陆大参宅
　　成均高谊古人俦江右仁风播更优今日徳门恭一拜白云埋玉几春秋
　　浒墅铺舟中
　　一席中流快好风平畴时喜看呉农推篷细话园林趣总在乾坤生意中
　　白鹤溪铺舟中
　　我爱佳名白鹤溪客情舒处又题诗分明画得无懐世杨栁家家卖酒旗
　　次罗宪副见赠韵
　　蹉跎夙志久随流到处逢人愧白头滥奉天书趋魏阙猥防春酒醉常州圣门道逺良难进贤辙风高不易俦安得鲁戈回白日重将旧业共君修
　　邗城
　　丹阳古渡接洲万倾黄云麦正秋一榻午风清梦觉又题新句过扬州
　　高邮湖
　　图经旋展认邗州童稚传闻老始游一曲倚楼懐古调烟空漠漠水悠悠
　　渡黄河次唐人昨夜微霜初渡河韵
　　平生踪迹半樵歌嵗晚昏眸始识河名姓误叨天上荐琴书端似梦中过洲连碧水浮埃少【自州来水秽浊之甚至清河口清矣】席满薫风逸兴多却忆青山同学侣可胜名教两蹉跎
　　忆家
　　独吟沂泗向黄昏漠漠云天逺近村前月小陂今夜思细分诗帖与诸孙
　　杜主事荣寿堂【乃尊受封赠】
　　堂上严亲八十强天恩厚处锦袍香多才令子方腾踏百福如川日正长
　　徐州
　　前月兹晨别小陂通宵风雨泊西陲看山问水何乡客帆指彭城薄暮时
　　赠宋知州【蕲水人名诚字彦实】
　　沙头载酒话蕲州胜水名亭怅旧游闻道彭城多善政盘根正属有为秋
　　即事
　　一湾未尽一湾连处处垂杨防道边高缆势寛夫力缓行行喜带夕风牵
　　王锦衣望云思亲诗巻
　　使节驰驱南复南高堂华髪梦毵毵一杯春酒归心切指日云边落锦帆
　　曹天使重庆堂
　　余庆重重见老莱斑衣华髪映春罍青山门巷时时扫待领天边紫诰回
　　平野望邹鲁次少陵韵【问士人此去鲁城九十里】
　　古意千秋上孤踪九夏初高山方仰鲁洪道已过徐慈教三迁外雄韬百战余堪舆频怅望风日共踌蹰
　　望鲁山
　　闸水仍相阻河堧又独行兹山含万态于我故多情
　　梦家
　　百体衰慵两眼花云山久已隔纷华宵来鲁水桥边榻一片离魂只在家
　　济宁道中【时阻浅登陆】
　　一逢胜地忆平江【夹河杨栁隂隂皆平江伯遗爱】缘道薫风满绿杨岂独隂凉人共惜助予诗兴更无疆
　　济宁南城驿【庭前多种椿与白杨】
　　庭树隂隂转嫩凉琴书喜博济宁航短歌不尽悠悠兴泰岳峯前送夕阳
　　夏至
　　昼雨聊城逢夏至暮云江右忆侬家东林新箨知成防南亩香粳想俵花
　　录诗后作
　　无事偏宜白昼长薫风多送午窓凉思家恐有南飞鴈预写新诗待寄将
　　王锦衣赠梅圣兪集
　　早自欧编慕圣兪晩从汶水得明珠慇懃欲表将军爱又向思亲锦巻书
　　端午前一日作
　　端午明朝是乡园此际思南归人未上北去日随时道逺诸孙弱家贫老母慈荣枯自有分无使泪空垂
　　写诗后又题
　　新诗写就即封题只候河边鴈字飞消息定于何日达梦魂夜夜大江西
　　临清端午王锦衣馈糭
　　且食将军糭休论故国情离家从两月挈榼任诸生碧艾仍悬户香蒲可泛觥稚孙嬉作队谁念日边行
　　盗名
　　实若虚兮有若无如斯方表圣门徒盗名似我真堪鄙愧尔昂藏一丈夫
　　武城对月
　　一钩清照故园心独倚薫风又一吟惆怅麦秋今夜宿诸生共听玉山琴
　　泊武城
　　长年捩柁棹讴停淡月疎星泊武城若使九原人可作弦歌声里拜先生
　　陪天使及王锦衣登陆闲眺取径徐步坐滕家铺绿隂候舟小儿陪二使习射
　　见説行逢对折湾相招取径纵遐观河山指罢仍留射好似雩坛春服还
　　登徳州梁家庄驿楼
　　一赏薫风瞰水楼楼头清兴暂相留明朝知隔几程驿绿树人家记徳州
　　题徳州梁家庄驿馆粉壁四牡聘贤二图
　　左是皇华右聘贤苦心于此岂徒然中原万里能无孕不在商岩即渭边
　　书姜米巷壁
　　云山万里去吾庐萍梗那知此寓居昼梦每便风帐静夜懐几共月窓虚乐天知命忧何在安土敦仁爱有余他日多情时北望慇懃却忆壁间书
　　客夜即事
　　庭户沈沈夜未央碧天如水月如霜一星为幸何多也独许寒芒伴耿光
　　得小陂消息
　　辞家三见月团圆几望南云路漫忽报遥临桑梓客晓窓倒屣问平安
　　移寓宗人建一
　　素佩行云流水词一枝何处不堪依慇懃况有吾宗子小阁虚窓懒正宜
　　题南薫阁
　　玲珑杰阁面南城满座薫风解我情玉轸朱丝秋月夕几回清兴绕虞庭
　　题南薫坊寓居
　　一柏亭亭杰阁西婆娑厚葢未经题他日哦吟南斗外时时夣想与云齐
　　赠王医士
　　杏林春色满窓纱好是当年董奉家我借余光辉客邸神功特向众人夸
　　奉呈忠国公
　　翠柏苍松几嵗寒菊窓竹牖共平安百年勲业寰中满万古声名鼎上看
　　奉别文安伯
　　彤墀执手话绸缪双砚慇懃谊更优明发青山白云里龙楼凤阁梦神州
　　奉别李尚书学士
　　神交尺牍比南金况复雄文重盍簮锦绣欲酬何所祷和羮慰满四民心
　　奉别彭吕二学士
　　几陪鸳鹭肆愚言玉趾频烦坐客氊归梦已随秋兴逺寸心犹在五云边
　　奉别主客诸公
　　圣贤事业细曽论别语谆谆问所存尚友轩中铭座处纷纷慎勿惑多门
　　奉别孙黄二姻旧
　　客里情亲孙与黄夜来归梦绕秋江西风黄菊青山曲细把平安报旧乡
　　孙氏丛桂堂
　　莫説当年窦十郎君家丛桂互流芳灵台更有天然妙不待秋风也自香
　　孙氏更造八里桥【改名通济】
　　八里新更通济名乃知仁者用心宏谁人更续生生徳好共千秋万载馨
　　十友饯别城东五里
　　曹天使孙郎中秦员外倪员外张主事陈主事孙主事黄员外刘都事王进士
　　疎顽无以答升平况辱羣英逺饯情明日青山回首处五云遥忆读书声
　　重宿通州驿馆
　　五月蓬窓触热多清凉台馆此调和故人重进杯中物独酌灯花一放歌
　　细数灯花事短歌南归魂梦白云窝独怜葵藿微私切惆怅何心制芰荷
　　别二孙生
　　客里过从喜二生云和夜夜玉壶氷长河寄得临分语莫把灵台泥俗情
　　中秋新桥驿次去年诗韵
　　何处中秋对月圆新桥旅泊近人烟西江皓彩阻千里北阙清光隔九天画舫独吟河水曲银灯高照驿楼前时逢乡友谈萍梗华髪添明又一年
　　登陆偶成
　　旷望晴芜外聊为曹濮吟静观浮世事端合付无心
　　奉谢都水车主事
　　争奈舟人贪利涉宁知见险却当需指麾非仗仁人力颠沛洪涛尾尽濡
　　崇武即事
　　一舸秋风昼枕清楼台时见博平城思家欵欵南归梦恋阙依依北望情独倚沧浪懐古调细论舆地阅图经明朝放犊晴岚坞遍忆琴书水上萍
　　古城舟中
　　朔风微雨艣和鸣已度钟吾问古城北路渐遥南路近伊谁一写个中情
　　赠金通判
　　名镐字孟周尊公名砥国子典籍与先君官舍隔壁而甚相得于不肖过防与进孟周在官亦有声予为大书氷壶二字以贻之
　　少小为隣今老夫淮隂重喜话氷壶男儿肯负平生志正好明时展壮图
　　经蚌殻湖
　　前月兹晨滥宠嘉恭承天语侍文华片帆容易几千里独咏西风野水涯
　　高邮湖
　　长空漠漠水云平北极风高一舸轻菊有黄花归梦切青山日计抚州程
　　孟城驿
　　高栁收帆处平芜纵目余都将今古兴尽向驿楼书
　　即事
　　船头船尾富欢声高挂云帆四体平【免牵缆之劳】时见南陲山隠约明朝定拟到金陵
　　发仪真
　　埧上停篙立柁楼江边解缆别真州满懐秋思无心写独看岷峨万古流
　　舟中见红树
　　船头时作望乡吟难冩浮生去住心忽忽不知为客久谁家红树报秋深
　　白螺矶
　　柔艣和鸣人力齐急流竞渡肯迟迟试将众理依斯看万事心同不足为
　　牵路宿上元地
　　江北邮程昼夜贪寒芦已喜属江南青山门巷无劳梦消得东风几日帆
　　题淡然巻子
　　东风红紫竞芳菲万叶千葩恐后时谁道太羮酒味却能医得兆民彛
　　发石头城
　　旧游歴遍问归程晴色东风一舸轻杨栁堤边吟望处青山犹是石头城
　　板石矶
　　红叶黄花归兴浓青山夜夜梦巴峯矶头记得蕃昌路西日一帆芦荻风
　　次荻港
　　漠漠寒芦一港通衣冠迎候礼从容已陪徐步凤凰岭更与遥谈狮子峯
　　晴芜眺罢事霜毫防染秋云散海涛余兴归来眠未得芦花寒月满江臯
　　十里青山【与庐山相对】
　　羣冈聮络接铜陵何代流传十里名隔岸翠屏相映好片帆归咏正秋清
　　铜陵舟中
　　归心日日数邮程楚水呉山次第迎安乐有窝时有限只怜无计荅升平
　　梅根次辛丑嵗诗韵
　　轻风疎雨送微寒淡月疎云泝急湍年少旧题今白髪浮生犹幸一身安
　　重修余忠宣公墓堂诗【并序】
　　刘清廉文之参政四川也经同安付白金于怀宁丞胡诠助修余忠宣公之墓并叙礼之堂诠以讼之丽乎罪者役焉民不劳而事集云诗曰
　　薇垣参辅隆风教花县郎官尚典刑顾我疎顽何似者敢将名姓汚丹青
　　胡贰令索诗题尊府方伯公一曲轩
　　画省高车久已悬花封才子正青年鉴湖一曲幽栖处明月清风水拍天
　　同安即事
　　几日扁舟系浅沙独吟夜夜梦灯花青山賸有平安侣频説天边客到家
　　鄱阳舟中
　　诗巻书来兴转佳好风应念客天涯明朝再假一帆力指日琴书可达家
　　进贤道中
　　诗思乡心共落霞连村红树胜春花少年髣髴曽游处独立苍茫两鬂华
　　蔗林
　　梦回夜半候鸡声时听舟人问水程明发扬舲过百里好山却看故乡青
　　谢家埠
　　连樯金鼓气飞扬共喜邮程近武阳诗兴无端吟不彻霜林处处奠红芳
　　奉陪天使金陵王侯游山十首
　　皇华亭
　　皇华曽喜见名亭使节重临胜倍増愧乏长才歌盛美漫将下里颂升平
　　集庆亭
　　集庆当年众所夸四民重喜拜皇华一壶春酒供多兴归从如云拥鼓笳
　　天使亭
　　箫鼓喧腾日正融烝黎满路庆时雍旌麾隠映红云表天使重临天使峰
　　防云亭
　　防云亭子碧云岑舜日重霑雨露深红树溪桥春似锦髙吟细冩北来心
　　驻节亭
　　遥传天语下青霄使节荣瞻驻此桥燕喜有筵供胜会旧家文物话唐朝
　　塔山
　　穷乡谁道塔山名惟是樵歌牧笛声岂意逺承天上使翩然下此驻霓旌
　　石溪先陇
　　石溪桥畔蔚松楸叠鼓清笳导胜游好是丹青难状处百年心事共春秋
　　石原
　　清明风日小春天旌斾翩翩防石原借问皇华辉映处升平文采万人传
　　萝溪重庆亭
　　雪窓萤案饱储书两沐旌旗奉使车请赋新亭留胜迹画檐髙映绿萝居
　　赤冈
　　赤冈斜抱小陂南乡邑流传富美谈红叶清霜风日媚送迎天使此停骖
　　送天使王侯回朝防旗聨句
　　九重雨露尧天大万国衣冠舜日明草木光华南服重风云庆会北归荣















　　康斋集巻五
　　钦定四库全书
　　康斋集巻六
　　明　吴与弼　撰
　　诗
　　元生陪往寳塘小憇路口铺【己卯】
　　晴山聨辔日迟迟【立春五日】小憇邮亭啜茗时少长森严环侍好旧乡细诵帝乡诗
　　宿下城丘孔曼
　　先朝心事共春秋此日投装话白头莫把光隂牵俗态勉教孙子继前修
　　赐金垦田
　　滥向文华辱赐金侧身北望五云深都将至渥归南亩瓞绵绵万古心
　　亲农归途中次旧放水诗韵
　　迎恩桥畔独经过课仆西畴事早禾却忆去年今夜兴淮隂去棹好风多
　　坐沼上有懐京师冠葢
　　倦抛铅椠暂挥锄浴罢观鱼听鸟呼乘兴不知吟坐久无端秋思绕皇都
　　忆去年今日【八月初四】
　　去年今日侍文华天语谆谆过宠嘉二度丁宁归去后好书多做贡皇家
　　忆去年今日【八月初七】
　　去年今日拜彤墀天语温淳赐勅归中使传宣天使道好生看顾荷皇威
　　忆城东寄饯行十友
　　聨镳接轸忆城东绮席珍盘别醑浓南北云泥悬隔久髙情常在梦魂中
　　奉寄夏官羣彦
　　司马羣英嘉惠深聨名锦轴重南金当时愧失抠趋礼别后难胜怅望心
　　寄王经歴刘都事
　　外氏零丁一转蓬欲从何处问孤踪盍簪得遂平生愿总属王刘雨露功
　　奉题怀宁伯双骥图
　　汗血俱曾成大功丹青凛凛着英风人间自有男儿事杰出方名世上雄
　　竞功双骥大功成造父王良总擅名设使当年无伯乐何由千古着雄声
　　奉寄忠国公令郎君
　　侨居几欲拜兰阶多病因循愧夙怀翠竹碧梧霄汉逈五云深处望三台
　　奉寄广宁侯二郎君
　　曾接亲庭花萼辉亭亭玉树映金芝圣明文教超千古万轴牙籖好及时
　　寄太常高博士
　　杰作铺张天地心大音寥阔国之琛清风明月停云处不信人间有古今
　　寄太学郑助教
　　自古文章贵作家夫君当代富才华案头夜夜增光艶留与儿孙仔细夸
　　寄汤教谕
　　丽句流传众所钦称扬太过实难任虽云甚矣吾衰也余齿犹宜座右箴
　　奉寄南康郡侯
　　一接沙头金玉相时从舟子话龚黄几时一鼓沧浪棹细和匡山白鹿章
　　沼上芙蓉花开
　　去年花盛客天涯今嵗花开人在家万事只应随分好不须憔悴对年华
　　作逺书罢卧自得亭
　　羣缄裁罢一身轻又向高秋卧此亭遥想故人天上梦可知衰病日伶俜
　　拜表归途中作
　　记得重阳拜表归乾坤清气映晴晖红黄山果惊新又喜题诗野水湄
　　青云亭
　　欲得灵防拔俗氛特将亭子倚青云朝朝剰汲寒泉润细防明时辅世文
　　逰塔山
　　去嵗兹晨发望江风防夜泊小姑傍来游此地怀萍梗红树新晴欲霜
　　逰天使峯
　　天使峯头境絶竒重防恰近小春时晴明风景尧天媚安得情怀不赋诗
　　逰防云山
　　选胜归时兴未阑微吟更坐防云山出尘亭子休孤负湏把遗经日此摊
　　寄郡庠陈广文
　　郡庠司训陈先生两辱枉顾山中有懐成诗敬以奉寄笑览幸幸
　　滥窃时名负愧多劳君两辱碧山阿墨池泮水宵来梦红树西风寄短歌
　　寄邑庠陈广文
　　不肖将赴金防时承判簿戴侯邑庠广文陈君枉顾衡门不肖赠诗有满赖余光烛草莱之句别后辱陈君两垂青眼久稽奉荅有怀成诗敬以呈上笑览幸幸
　　荐辱余光烛草莱琼瑶久矣负髙怀孤吟几对黄洲月芹水清风不易裁
　　至日
　　嵗华又值一阳生豫汛庭堂贺太平万壑金鸡天欲四檐霜月雨初晴学随年长嗟衰迈道与时亨荷圣明间傍溪梅寻嫩蕋新诗兴绪绕虞庭
　　逰三峯尖
　　晴明又喜蹑云烟旧迹来防兴浩然心事满怀题不尽长吟囘首五云邉
　　贺吴营元氏驻节亭成
　　积李崇桃烛令辰双溪雄峙一亭新百年胜事光先躅千载清芬激后人
　　题新斋壁
　　莫怀端合惜年华莫枉闲工事筭沙收敛寸心归寂寞芸编堆里是生涯
　　同邱孔曼防胜览亭
　　积雨初收逺岫明盈眸生意黍苖青偶乘佳兴良朋共细咏新诗向此亭
　　逰霓旌亭
　　一歴青云眼倍明羣峰聨络自天成迟囘磐石忘归去谁共斜晖俯仰情
　　忆前年今日【五月十六】
　　前年今日拜宸旒天语亲承锡命优几度忸怩疎薄质洪钧浩荡若为酬
　　忆前年今日【五月十七】
　　前年今日拜文华疎薄慙叨过宠嘉谢病曾无一字补可胜衰眼日添花
　　忆前年今日【五月二十二】
　　前年今日説中庸内阁羣英眷注浓分惠御桃尝主客归鞭姜米歩从容
　　七月二十六日作
　　流光一飞电夙志良堪羞末契何所托尘编日遮眸窻得竹林幽亭有荷池胜浅薄谅何为于焉托余命
　　车泰使归喜而作
　　山暝风高雨打衣敲门知自玉墀归椿萱防服千重庆防阁云牋万丈辉
　　敬梅轩为杨侍讲题
　　云坞琼枝处士栽玉堂诗巻映三台肃焉敬止哦吟处难写孤芳万古懐
　　忆前年今日【八月十九】
　　前年今日急邮程时向街头慨武城此际独吟仍独卧满怀秋思向谁倾
　　忆前年今日【九月初七】
　　前年今日达龙湾人在沧江杳霭间夜傍石头城系缆旧防触目是乡关
　　忆去年今日【九月初九】
　　去年今日五更兴旌斾翩翩度野亭精白一心悬北极肃恭拜表进虞庭
　　览戊寅日录作
　　竹窻时止亦时行谁共清风明月情忽忆前年今日兴登髙人在石头城
　　沼上亭玩芙蓉花
　　今嵗花开幸粗康虽贫却乃士之常秋亭玩罢归来好竹影扶疎旭日凉
　　忆前年今日【戊寅十月十二日行李自金防抵家天使及郡侯临川崇仁二县官郡县师生皆防于此】
　　前年今日荷皇恩冠葢盈庭客满门霜鬓荐惊新嵗月涓埃未荅志空存
　　逰山诗
　　小春风景日清妍防衍乡园又一年身幸平康心寡系杖藜随处咏尧天
　　后逰山诗
　　昨日登临兴未穷重防喜得数生同峯头徙倚忘归处诗在云烟杳霭中
　　寄万叔璨
　　赤磵松楸迹久荒荐劳青眼意何长琼瑶未报身衰迈几向南云梦北堂【北堂葢指叔璨母先生妻之姑也】
　　至日讲堂朝贺
　　金鸡催曙鼓声雄济济班行院肃雍迎福共瞻刚长日尧天欢舞万方同
　　即事
　　偶傍溪头咏落晖烟村清眺意迟迟低囘细忆前年兴逐一闲歌驿道诗
　　书郑伉巻子毕偶成
　　残经讲罢慨虞唐歩月归来兴未央诗巻写阑吟更好又挥余墨两三行
　　德政歌【并序】
　　桐庐吕侯廷和宰洪之进贤期年矣甚得其民有儒一生相厥耆老顾予请颂归率其子弟咏歌舞蹈于和风甘雨之中以服侯清化美事也重以吾邑令君李侯之命遂走笔以复焉陈子宪朱文贯吴志广陈子宁者四老也傅海者诸生也歌曰
　　我忆弦歌武城宰流风余韵今安在【怀古】卓哉吕侯英妙年碧梧翠竹何娟娟【念今】却金海隅光使节寒露玉壶浸霜月【形容清节】牛刀小试鸣南州长天雕鹗横高秋丹诚烱烱慈仁父反风灭火并伏虎【德政】琴堂有教肃簪裾犴狱虽设期空虚【省刑】南隣北里童与冠含哺鼓腹相泮涣【民安】春郊桑柘涨丛丛秋原禾黍迷西东【物阜】隣封野人拜佳政乐与舆人共涵泳【结上】桃李隂隂清昼长牙籖玉轴森琳琅【书籍】列圣羣贤屹相向蓍龟指南如视掌【圣贤示人之意无弗在】河海何曾择细流泰山固不辞土壤【不自满假】百尺竿头事若何濯缨一曲沧浪歌【务造其极朱子云百尺竿头更进一歩自求多福】
　　赠四老归进贤
　　花县仁风日念兹黄眉冲雪到茅茨予攸好德何能尔信是人人共此彛
　　重庵歌为陈子宪题
　　借问仁者何乐山巍峩屹立天地间以木巽火是曰鼎君子正位以凝命浮生嵗月疾于飞庵中心事其奚为去斯二者将安归萧萧华髪映黄眉不逺百里求新诗咏歌付与孙与儿奕叶仰止庵之楣
　　除夜感懐
　　曾赋山房一味清【永乐壬辰除夜诗云谁家除夜无杯酒我独山房一味清】沉吟旧梦转多情千山万水迷归路羞照秋霜鬓数茎
　　同胡冕陈鳯宿路口铺【辛巳】
　　乡情诗思共悠悠烛尽宵阑立未休记得丁宁檐际语好来芸舘话春秋
　　晚坐自得亭
　　春田课仆暂亲农亭子闲来坐晚风幸得微躯能勿药崇桃又见一年红
　　题程佥宪骢马行春诗巻
　　行行无用避桓骢霜雪何妨雨露功缘道生灵迎望处铁冠遥在万花丛
　　题全归诗巻【为应公宪文题】
　　遍歴儒冠四十年荣膺上寿际尧天跬歩敢忘曾氏教临深履薄日干干
　　送原宪使考迹赴天官
　　清笳急管拥崇防万里风云接泰阶花柳漫村春似海伊谁一访少陵才
　　重宿吕坊龙归寺
　　曾为松楸此寓居二旬风月体舒舒天上归来重宿处青灯细看旧时书
　　宿杨溪
　　疾风飞雨宿杨溪虚室孤吟忆旧时不是本原深且厚云仍何幸至于斯
　　杨溪晩眺
　　一水逶迤抱竹居羣峰稠叠映天衢迟囘独散平桥歩二百年前是我庐
　　拜山泉先生墓
　　长从家集慨穷经述作尤深感至情巴冈遗陇低囘处饱挹山泉一味清
　　立秋【十七嵗立秋诗丈夫壮志须髙逺灯火辛勤贵自强】
　　茅屋秋风已满林老怀却忆少年吟丈夫壮志今何似空感平生灯火心
　　寄傅裘
　　洗墨池邉佳问来月窻重感故人怀几时池上翚飞好伫见新碑向竹开【裘立墨池记碑覆以亭焉】
　　送傅裘北归
　　扶疾秋山百里来桑榆细写别离懐式微歌罢情如海共喜新碑吉日开
　　防罗原冈诸族侄咸在
　　上下罗原冈上路西风斜日共跻攀新诗付与吾儿道奕叶当思继述难
　　重宿经舍寺
　　重宿招提覔旧防百年心事在松楸江村送客归来好明月清风咏素秋
　　自杨溪过葛藤科
　　港下归鞭问葛藤名科山水总含情朋逰迎送秋江晚古渡寒流月影清
　　晓枕偶成
　　戊寅此日吟淮水辛巳今朝病故园时序暗随生纪换寸心依旧五云边
　　枕上偶成
　　万事随缘不用忧好将行止范前脩当兹嵗晩尤宜惜独对黄花咏未休
　　戊寅此日【九月初五】
　　戊寅此日度真州坝上闲书几字留薄暮喜投扬子宿青山近接石城秋
　　西逰藳
　　辞家口占授诸生
　　我去寻师适楚邦归期应在日初长残书破砚须深防跬歩分隂好自强【先生拟拜旧师杨济之墓】
　　狭原道中
　　小春风雨路初干又向名原话考槃却忆十年前胜事门前骥子踪防观
　　宿北泽
　　云坞蒙蒙湿不开长途行李后先催前山寓宿询名姓曾向龙潭问学来
　　北泽道中
　　蒙蒙宿雨又开晴僮御奔忙四体轻红树青山溪曲屈胜逰随处是诗情
　　湓源道中
　　度防蹑岭一徐行囘首双峰独注清更出前村舒病眼时从牧竪得源名
　　重宿墨池傅氏
　　洗墨池边正己堂问舟西去又投装儿孙总解隆先执更把前题续两行
　　宿桂林
　　冒雨冲泥宿桂林卑尊奔走事师心一壶春酒谈经罢独咏青灯坐夜深
　　次前韵寄示儿
　　到处虚名动士林平生孤负秉彛心过情却更忧吾子新造从兹冀日深
　　赠进贤吕茂宰【二首】
　　薄劣何劳谊薄云野桥迎度朝暾绵绵却忆宵来雨谁道荒村拥令君
　　西去寻师学士家逺劳旌斾驻晴沙分岐细话男儿事珍重清芬百世夸
　　题正心斋
　　涵养工夫敬是宜鉴空之体本如斯须知道理平铺在顺应何容一防私
　　宿三江口
　　雨脚朝来又似麻问舟并午踏晴沙平林系防推篷处星月交辉杂防霞
　　舟中独坐次邵诗韵
　　一棹初逢积雨晴客边赢得寸心清地偏时喜北风软天逈独看西日明懐古正贪诗逸响可人更听艣柔声寻常自有无穷妙争奈浮生识未精
　　舟中即事
　　蓬户青灯照夜长观星玩月水云乡当小雪寒犹浅十月初旬始降霜
　　风劲天髙夜已霜孤蓬闲倚面朝阳移湾细忆曾逰处静听吾伊昼满航
　　万石渡舟中
　　抄书曾作豫章行记得扁舟夜此停异日重来头尽雪不堪惆怅忆平生
　　舟近豫章
　　双艣和鸣莫景横相将喜见豫章城病躯粗健何妨老随处髙歌颂太平
　　寄家书
　　乡人逢处话乡心明发西归送好音我在客边安所遇家庭只管惜分隂
　　船头晓立
　　樯头晓对豫章城南浦西山是旧盟俯仰古今云聚散新题何处独凝情
　　奉柬大司成先生令嗣
　　未遂生刍一束忱白杨几感老怀深金昆玉季停云处攀折江东渭北情
　　柬伍伯逊
　　拟向髙轩一日留碧梧翠竹共绸缪觉来懒慢休相讶老病人扶不自由
　　写家书后作寄璿子【二首】
　　今日慈顔值令辰满门和气想氤氲江山到处逢迎好不必多情忆逺人
　　晏子传书久达家诸孙亲果任喧哗慇懃寄语青灯伴逐日新功好倍加
　　又柬伯逊
　　闻道高轩迟我过别离偏感老懐多片防岂不相思切其奈余魂逆旅何
　　不寐
　　辗转寒更梦不成细思时止与时行蹉跎徒有男儿志枉向尘寰老此生
　　发豫章
　　挂席西归孺子亭小春阳煦快舆情满懐今古凭谁问独对寒山一帯青
　　昌邑山舟中
　　红日衔山莫景明扬舲共喜夜风生中天月好长湖稳五六云防作伴行
　　船头对月偶成
　　笃斯懿德任吾真宁计朝晡苦与辛黄巻两行歌一曲陶然日作葛天民
　　夜读
　　听罢吾伊宵向残月明清兴正相关近贪黄巻多新益独对韩檠又一摊
　　不寐
　　清夜迢迢境閴然百年心事在韦编可堪夙志浑孤负空得浮生雪满颠
　　宿珠玑湖
　　闲从火伴问名湖愧乏珠玑媚此都一水浮空防暝漠孤烟帯野树糢糊
　　琴罢歌邵子诗
　　羁思乡心近若何吾伊声罢听云和美兹明月清风夜细唱阳春白雪歌
　　夜枕作
　　辞家已是一旬余试把新诗讯起居待足求安元有诫日凭青简味真腴
　　舟近浔阳郭追次辛丑嵗防此诗韵
　　霜日融融昼梦余身闲随处是安居万缘有分无劳计频向麟经玩特书
　　读春秋
　　尘网那胜久陆沉青灯遥夜照孤吟化工妙契何由得慷慨平生尽笔心
　　舟中闲眺
　　巑岏翠壁倚云端红树人家帯碧湍偶尔防心为客处只疑身在梦中看
　　次磐塘
　　整履聊为泽畔吟前村独往事幽寻衡茅细接穷阎话又感平生生物心
　　旅夜次工部落日平台韵
　　旅棹无眠夜寒衾独咏诗江湖今日兴宇宙昔人诗蠛蠓身如梦蜉蝤鬓久丝冬来多雨雪骥子念期
　　黄磉舟中
　　好山竒絶自天开道上谁人入壮怀我惜桑榆难再赋只应图画共徘徊
　　渔阳口追次辛丑嵗诗韵
　　琴书又泛楚江舟年少题诗今白头緑水青山新唱和雪泥鸿爪旧朋防
　　宿散花轩乡人索诗
　　野水荒洲宿散花乡心羁思共天涯明朝再得东风便去住留诗属及
　　夜説中庸
　　旧学荒凉偶一燖悠悠空志百年心慇懃谁向吾儿道圣者犹闻惜寸隂
　　次未起程时枕上所作韵
　　少日深惟道是忧老来愈觉德难脩几于名教徘徊处剔尽残灯未忍休
　　听诵孟子三乐章
　　一听邹书三乐辞肃容敛袵起遐思系天人处犹能得自致云何不念兹
　　寄进贤吕茂宰
　　台皂劳觇久车舆出饯隆趋承惭有道观感激頽风白发人何补青云气正雄题诗江汉上翘首豫章东
　　寄李晏诸生
　　湖海扁舟逺园林数子劳丹诚怜尔軰玉案愧吾曹昨夜金沙目何时汝水舠防云连集庆细酌盍簪醪
　　金沙杂诗【十四首】
　　淹泊依沙岸栖迟枕碧湍遥空风势逺竟夜雨声寒幸免蓬窻虑欣投栋宇寛明朝重汛扫笔砚共平安独拨寒更火频挑旅次灯懐人方有赋观我澹忘形变态能相好乡心不用萦情知旋斾日定在一阳生湖上风威盛云边夜气清晚来收细雨更尽见孤星久客休相念明朝定放晴兴阑眠未得次第覔诗成深夜仍飞雨诘朝未放晴疾风吹地转髙浪蹴云平翰墨充人事琴书理性情为知萍梗迹日咏此郊坰病后新功减闲来旧梦清闭门终日坐抚景百年情道大诗书重身恬去就轻寸心何所系潦止霁斯行雨雪时惊户风涛益撼空残杯初泛緑衰火却添红玉轸调应罢尘编兴未穷化工何处覔江汉正朝宗平野风收怒髙天日露华怀人阻石首作客且金沙店黍聊供饭园蔬可当茶拟乘明发兴访旧遍隣家偶踏新晴好宁教逸兴悭悠悠江夏水隠隠汉阳山野趣方延伫柴扄未拟还薇垣来旧侣携手重乡关孤洁瞻新月髙明仰列星隂霾知几日此去想多情寡欲存神妙忘机养性灵残编寒漏永至教在麟经月淡天如水霞明露已霜畦蔬舒晚翠篱菊傲孤芳琴剑仍文事江山且武昌闲窻宜养病未用説吾乡谁道心如面今人即古人公卿能下士观感尽兴仁寓迹金沙上新亭野水濵题诗渐卤莽孤负秉彛真共诧金沙胜衣冠日日来髙情知好德薄分愧非才緑水春光动青山霁景开樯头賔不顾端似舞雩囘防笔晴挥罢澄江晩眺时生涯从作客物态尽归诗乡侣新情密柴关独返迟经过多爱惜次第见民彛钟鼓和鸣衣冠迟夙兴钧天万寿日大地一阳生礼乐霑清化车书荷圣情金沙留胜迹曾此贺升平
　　昼梦觉作
　　时光已是阳生后归计应当昼梦余天外琴书虽乐土山中松竹乃吾庐
　　周长史崇德堂
　　棘垣拔秀亦云终花蕚聨辉谊正隆不是德馨宁致此百千似续固宜崇
　　邱布政公余十咏
　　冉冉晴云漾楚天滔滔新涨下岷川欲知退食委蛇妙听唱阳春白雪篇
　　刘佥宪挹清轩
　　载籍余芳潄有年防临丽泽更泠然天光云影徘徊处拟共何人赋此轩
　　廖教授求箴语
　　兴戎出好片辞间利害分明欲顺难从此书绅宜痛省扩充四勿日希顔
　　归兴
　　覔得江头汝水舩朝来归兴已翩翩乡山故旧逢迎处细説名邦舘谷贤
　　别武昌
　　羁懐窃幸一身强又喜琴书别武昌借问同舟人客姓新晴作伴好还乡
　　晓发兰溪
　　共讶宵来雨打篷深忧舴艋困途穷诘朝忽喜东方好大地曈曈青满空
　　卦口【二首】
　　流光又值大寒时清夜闲吟卦口诗薄暮江头疎雨歇云开莫怪月来迟
　　青山日日数归期江上扁舟去尚迟夜半疾风雷雨作孤衾卦口梦醒时
　　宿南湖觜
　　共喜西风好何嫌夜柁劳更阑雨脚断云薄月华髙慰劳频分果丁宁穏着篙隣舟灯火近杙缆向江皋
　　康山
　　北风条畅一防轻西日红明又报晴翘望乡园程尚逺康山新兴共谁乘
　　蔗林
　　已喜归防逗蔗林新晴尤惬客边心云笺挥罢如椽笔又向平沙事短吟
　　发桂林
　　浮空瑞色晓皑皑半挂云防帯雪开夜梦家庭勤汛扫亦知早晩客归来
　　凿石潭懐廖广文
　　青氊已辱温存厚花被何当过爱多微吟凿石潭边枕细忆金沙洲上歌
　　宿黄城艾氏
　　借得银鞍冒雨行投装仍访旧门生时逢相识绵绵话总是乡关故国情
　　黄家原道中
　　出得黄城望故山皇华近在翠微间囘头旧友遥追逐细酌芸窻慰客顔
　　归来
　　归来松菊总平安墙角梅花雪后看新锦堂中【武昌友人惠锦】春昼永清谈日接故人欢
　　元旦【壬午】
　　履端莫怪起来迟老病身衰只自知俯仰乡关多暇日万方钟鼓乐清时
　　人日承李贾二县侯下顾
　　湖海归来百虑轻梅花仍结歳寒盟聨翩更辱贤侯趾锦绣重增白屋荣
　　适闽藳
　　辞家口占授小儿及诸生
　　适楚归来又适闽桃溪柳涧踏清晨服膺素有前贤命流水行云任我真
　　孙坊道中
　　桃李漫村麦陇肥吟边春思转霏微未了平生山水债寸心遥向七闽飞
　　南原道中
　　出得平田问地名望中时见旧山青【杨溪隔山水】林头忽喜诗情好深树红芳在杳
　　宿杨溪
　　衣冠先后辱遥迎一笑春风故里情生意望迷平野逈老年人在梦中行
　　昼梦觉作
　　防细雨滞行装且复髙眠向北窻识得静中滋味别始知禅客最为忙
　　题彭原李氏门扉【诸子弟不在家】
　　宿雨初收踏好晴匆匆行李促严程东风吹我彭原袂何限先师执友情
　　小憇防顿寺
　　偶从花下一闲吟窻户玲珑竹树深习习条风知客意特来清我出尘心
　　宿太原寺
　　午咏招提防顿花太原更宿老禅家病躯偏爱幽栖好髙枕虚堂皓月华
　　宿太平寺
　　春风一宿太平禅桃李芳菲霁月圆明发青山懐雪爪笋舆人在白云边
　　宿白云庵感懐
　　曾服前贤孤立辞空山独夜感于斯何由得拜龙门道一写平生慨慕私
　　杉关道中
　　行装已出杉关道闽水闽山惬素心身幸平康僮御乐春风桃李可无吟
　　邵武道中
　　到处溅溅小涧通囘头频忆白云踪每逢佳境凝眸久细数春山逺近峯
　　邵武即事
　　东家昨日问为谁西舍今朝走马追孤负满城冠葢念只缘衰迈倦参随
　　官原道中
　　村村桃李谢芳菲处处山棃雪满枝和气薫人春欲莫东风淡荡任吹衣
　　茅包锦
　　偶然见説茅包锦此语端为知者辞慎勿妄将茅作锦免令堪鄙又堪嗤
　　歇雨鹤山庙
　　北落村原冒雨过篮舆暂驻鹤山坡呼童啓钥供铅椠旋写新诗且共歌
　　歇雨太白桥
　　一上篮舆雨又来前程有定莫关懐栖身喜遇长桥好坐待髙山云雾开
　　宿太白店中
　　泥途不必叹凄其顺应当随逆旅时但令努力加餐饭毋惜琴书归去迟
　　独树桃花
　　家家桃李谢芳菲此树夭红何独迟莫是东风欺不得浓妆留与客题诗
　　近建阳
　　考亭已近素懐开不负篮舆千里来明日青山归兴好草堂应念逺人囘
　　别考亭书院
　　考亭拜罢赋归与昨夜青山梦旧闾沿道若逢相识问慇懃细説建阳居
　　发建阳
　　行装晓发建溪阳共喜平康返旧乡想见筚门迎迓处桐花时咏新秧
　　赠文公先生令孙伯升
　　百里郎君跃马来恭承家命顾非才南云拜罢春如海剩赋新诗写永懐
　　去年楚地赋家鸡今歳闽邦话本支一一闻孙烦寄语超羣拔俗是男儿
　　界牌铺道中
　　前途急急意迟迟宁忍名邦别所思记得岭头惆怅处蒙蒙细雨湿征衣
　　武夷道中
　　细数前程归兴浓停舆更恋武夷峰棹歌九曲今犹昔谁和千秋万古风
　　赠崇安于茂宰
　　见説金台一盍簪偶经花县更论心要知礼下诚吾事须识劳谦是乃箴
　　发崇安
　　清明雨歇曙光妍祖道衣冠谢别筵晴坞每贪花簇簇春流惯听涧溅溅
　　宿分水岭
　　蹑尽﨑岖山复山白云堆里宿闽关萧萧风雨清明千里琴书此地还
　　铅山道中
　　乱石丛中一轿过水源穷处感人多高踪邈矣乾坤古白雪阳春奈若何
　　平生迂拙寸心孤何幸身亲往哲途借问山川羣草木当年曾识晦翁无
　　云开雨歇放新晴处处春风佩玉鸣忽喜旧防峰在目细将心事惜平生
　　赤土亭前日欲沉客程趂宿竞分隂笋舆傲兀欢声动指日行装到故岑
　　寄赠金太守
　　拜罢沧洲返薜萝道经贵郡好懐多本图遍览鹅湖胜无奈晴春归兴何
　　安仁道中
　　日丽风暄三月三安仁登陆望龙潭路经旧识犹能忆不必逢人问指南
　　宿三山陈氏茅店
　　逺客宁家已刻期山妻稚子正相思疎星预报朝来喜茅店新诗梦觉时
　　宿大岭铺
　　荡石亭前风雨来敲门大岭夜深开家人想见悬思久沿道归期日日催【适闽稿毕】
　　载进贤吕茂宰所赠采石春慰劳后坊塘土功之众
　　花县郎君采石春何由得及寂寥村土功沾惠交欢处共説流传子更孙
　　赠别于凖通判
　　惜别问官居宜思位莫虚有为兼有守庶以答除书
　　迎恩桥口占授于凖
　　玉壶春酒别情深满向迎恩桥上斟惆怅为君歌一曲拳拳报国爱民心
　　载宋宪侯所赠佳醖劳黄栢土功之众
　　霜台春色到荒山共沐清风醉碧湍碣石水留三伏迹新诗细写万人欢
　　倦寐偶成
　　衰龄精力有限尘虑幸莫相干日味二三青简黑甜半枕平安
　　偶成
　　残书破砚贫中乐虚阁明窻静里心送客偶看溪上绿还家时息竹边隂
　　隆孙诞日四周歳矣渐解人事可爱诗以志焉
　　祖德多年种孙谋奕叶贻梦兰防宦日【戊寅嵗安庭九月二十日梦兰花髙哉一树】奉勅到家时【到家坐十日】美质众所念佳晨四见之学诗兼学礼早作好男儿
　　寄饶景德
　　分沗丝萝辱爱多可胜近况抱微疴乐天知命尝闻教晩节尤宜养太和
　　贺圣节
　　茅屋鸡声梦觉时仓皇扶病着朝衣恍思承诏明光日咫尺天威拜玉墀
　　晓枕偶成絶句奉赠吕中良父子指示罗原冈先陇
　　四顾荒山总閴然忽开云雾覩青天伊谁施【去声】此囘生力细写荆溪父子贤
　　诸生助移大门诗以劳焉
　　贻厥云仍百世谋青山绿水兴悠悠寒泉细汲芸窻砚各赋新章答胜防
　　除夜
　　正愧道迷前圣统何期朋误逺方来【朱子门对云道迷前圣统朋误逺方来】小陂风雪当深夜细劝虚堂守嵗杯
　　元日【癸未】
　　虚度流年七十三强顔北望又朝参空怜蘧瑗知非晩欲共何人话指南
　　教诸孙诵诗
　　日亲黄巻坐忘疲夜拨寒炉卧更迟淡淡生涯随分足诸孙同唱老夫诗
　　小陂东桥成诗以劳众力云
　　伐木年年结构劳常懐良法在甄陶忽看胜迹留千载十日辛勤赖尔曹
　　东防藳
　　余李二生来访文昌庵【七月】
　　江湖总别四三秋偶向文昌话旧防好记行云流水趣各期努力绍前脩
　　午防平塘
　　停午平塘防森森竹树居欲驯僮御礼旋戒饬襟裾
　　长林道中
　　歇轿来磐石支頥靣好峰道傍秋水净岭背夕阳红
　　宿横路
　　暝色迷周道高天久露星埙箎相和处灯火后先迎
　　午防玉湾
　　曾承缟纻贲荒山欲报琼瑶久未闲贱迹何堪符吉梦葱葱春色蔼门阑
　　宿崖山【贵溪地】
　　问姓为刘族题名是塔桥投装人总喜星象烂青霄
　　新安道中见红树
　　晴轿疾于飞平桥寓目时忽惊新节序红树又催诗
　　宿渔桩【弋阳地】
　　草屩投安夜绳牀卧穏时一枝聊暂寄明日不须期
　　石弄晨炊
　　客路晨炊好幽哉石弄居一轩潇洒处净几展吾书
　　午防响石【铅山地】
　　篮舆午暂停幽事惬诗情彩笔闲挥罢悠然对翠屏
　　宿安定里
　　昨日无所期今宵获安定但教灵府虚随处江山胜
　　齐原道中
　　偶逢涧石坐繁隂惬我平生习静心风露不知劳逺役蜻蜓无数伴清吟
　　题齐原岭凉亭
　　齐原岭上架虹梁来往令人感意长嗣续更期诸好事好将名姓共流芳
　　宿鹅湖寺
　　疲躯暂息赞公房山雨萧萧午梦凉荣辱不惊清夜枕四更云月吐寒光
　　宿福生观【广信城】
　　山郭逢时雨花轩纳晩凉芙蓉隔秋水客子急行装
　　板桥道中【玉山地】
　　遮眼避长风虚心省厥躬百年须为道万事贵乎中
　　草萍道中
　　晨促行装度草萍夜来微雨喜新晴望中总是云山色吟处时闻野鸟声
　　白石道中
　　白石当年曾有赋清秋此日更停舆囘头火伴闲相语琴剑何时返故居
　　蒋莲铺
　　当年曾此课儿诗扰扰台舆渴饮时物几经新节序布衣犹是旧心期
　　重宿徐氏村居
　　曾此赋村居重来十载余玉楼人久化兰砌事堪书
　　宿郑氏村居
　　依稀余墨象湖傍【堂扁拙笔存焉】鹤去山空事茫嗣续喜看仁爱重灯前聨跪告新章
　　宿毛村【衢州上流三十里】
　　扁舟旅泊暂天涯一夜归心又梦家行李但教西路穏东篱计日咏黄花
　　舟子索诗【兰溪地】
　　欵欵鸣桡话会溪好留余迹向新诗正贪绿水青山胜恰值风恬浪静时
　　赠严州张太守【二首】
　　天顺壬午十月十五日夜梦严子钓台春色明媚一人轴一诗既觉只记结句赋诗频三字明年七月昼寝书阁有懐金台旧防因记主客张公误加过奬之言惕然惭忸怅怏久之时张久知严陵虽佳问常闻而良觌靡由乃发兴江东之行拜我文公源祖居遂一相求八月丙申果盍簪焉情见乎辞仍用梦中赋诗频三字云
　　江山随处赋诗频况此论心共故人遥传尚友轩中誉为德兼夸更为民
　　昔年曾托霜松趣【戊寅为前刘太守写霜松】此日重为雪柏吟桃李任教春似锦高标依旧歳寒心
　　宿资福寺歩月谒思范亭
　　亭子何年没荆榛老衲开羣公不日复诸杰四时来景行秋乘月吟诗夜歩苔会心香妙处【晋简文帝在华林园曰会心处不必在逺翳然林木便自有濠濮间趣不觉鱼鸟亲人　杜诗心清闻妙香】何必泥衔杯
　　钟潭铺【建德地】
　　不必劳归梦琴书已离东忽惊秋槿盛人在万花丛
　　钟潭岭
　　东防旧友论心好西返新诗得趣频又喜野花缘道涌嫩红满眼似迎賔
　　下崖铺
　　细搅羣峰秀闲吟一水清当街跪亭长新句幸留名
　　蛇岭
　　频坐羊肠坂仍思蛇岭诗畏途看渐减归计莫嫌迟
　　分路铺
　　午防来分路青山四靣围凭诗记幽絶千里此中归
　　宿紫葢峯法照寺【淳安地】
　　出岭望竒踪遥知刹在峯月阶秋皎洁花砌夜玲珑
　　合桥铺【二首】
　　俄辞紫葢峰行迈从迤逦尚懐栖鳯堂清风洒兰砌【为写紫葢峯栖鳯堂清风亭额】
　　日日赋诗频吟边兴有神秋花随地好疑是梦中春
　　懐张太守【二首】
　　寄语文章守逰人去已遥新诗吟不彻春兴一何饶一见寻歌归去来宁能两地不徘徊从今遇有东飞鴈剩写新诗慰尔懐
　　十二夜淳安邑庠彭罗二广文对月
　　良时已喜中秋近胜会难逢此夜清极口细谈先圣道开顔共写故乡情
　　赠淳安邓茂宰
　　山川迢逓行人倦舘谷慇懃茂宰贤借问琴堂深浅兴雪中修竹正苍然【号雪竹】
　　宿向果寺
　　一宿招提境归心乐意浓东流碧沼静西照夕阳红此日留新墨他年忆旧踪尘龛谁是伴明月与清风
　　喜晴
　　昨日云生雨今朝月照人山川虽险阻徒御少酸辛
　　黄栢道中
　　细雨微沾处危桥穏歩时平安人自庆囘首咏涟漪
　　五城道中
　　曲涧泉孤溜高山云四垂逢人承问讯长者是为谁
　　磨石道中
　　晴色催诗兴归期慰客懐朱乡看渐近襟抱共谁开
　　宿璜川
　　细雨朔风寒挥毫墨未干中宵频出户微月露云端
　　塔坑
　　莫道归心切其如度岭难莱衣劳梦想行李此看山
　　樟木铺
　　偶从樟木询归路亭长谅谆为指南他日有时懐胜览笋舆曾此驻晴岚
　　喜晴
　　漠漠秋云合蒙蒙晓雨来正愁山脚滑俄喜日华开
　　宿晓湖
　　旋浸霜毫写晓湖金尊美酒夜相娱绵绵细接隣封话明日青山指故都
　　古坑
　　扰扰征途客无非利是心嗟予何事者端为好贤深
　　宿白石
　　出原喜近故园疆度石来投逆旅装夫妇俱能崇礼义弟兄总解重文章
　　宿楗头村茅屋
　　烟汀一曲淡涵秋独咏余晖坐粟州东客倦时西路近度防歴坂不须愁
　　寄安仁李茂宰
　　防子归时诗满囊晨风吹动桂花香可知懐古登高处云白山青东路长【缘道多助夫力】
　　宿李章氏观拙墨巻子
　　老去仍逰越归来偶合欢巻从灯下展墨在梦中看【东防稿毕】
　　防园
　　为客他乡逺防园新兴长畦蔬盈嫩翠林橘吐微黄
　　题林茂宰桥东书屋
　　幽栖篱落野桥东多种芸香与桂丛童冠沂雩春杳霭吾伊灯火夜玲珑一从黄榜蜚声逺几度青山入梦浓幼学壮行男子事留传氷蘗满花封
　　寒夜偶成示诸生
　　尘窻寒夜正迟迟寂对残灯独咏诗小子学诗方避席诸生读易俟抠衣饫闻圣从吾好须信文王是我师流俗汨人非一日昻藏莫负好男儿
　　癸未除夜
　　歳月如流又一年长更念旧转凄然老懐欲共何人写吟对灯花未忍眠
　　吟对灯花未忍眠丁宁明日早朝天老懐有赋何多幸四海车书正晏然




　　康斋集巻六
　　钦定四库全书
　　康斋集巻七
　　明　吴与弼　撰
　　诗
　　甲申元日
　　列炬萧萧宿雨鸣开轩冉冉晓云晴新春又拜唐虞化旧学重燖孔孟情
　　题慈训堂
　　剩采隋和咏断机洛阳芳躅【指程子之母】孰同归奉盈执玉今犹昔姓字宜垂奕叶辉
　　赠程李二生赴京
　　老态偏于故旧深聨翩二妙重遥临春风共有朝天兴穏歩青云听好音
　　即事
　　万事蹉跎忝士林虚名孤负秉彛心寒炉剰辱花封炭【进贤吕茂宰】春廪遥承皂葢金【广信金郡侯】
　　秋夜懐旧
　　玉阶金殿沐恩浓舜日尧天不世逢迟莫岂胜多病际夜吟身在梦魂中
　　芸谷
　　车亨请大书芸谷以为尊公用轼之扁且请赋焉诗曰
　　谋生不惜满籯金富买羣书子孙读杖藜何处可娱人时访芸香遍幽谷
　　梅月轩
　　鄱阳高致一轩开雪砌霜檐月映梅银世杳然天似水暗香疎影梦初囘
　　兰轩
　　羣经醲郁德惟馨内重由来外自轻轩即是兰兰即我人谁不仰国香清
　　雪窠
　　桃李家家春满林伊谁一写雪窠心请看风急天寒夜听唱苍松翠栢吟
　　中和斋
　　堂堂大本固无偏达道雝雝自粹然气质万殊非我性克治何惜日干干
　　饶循生辰
　　初度欣逢有立年两家具庆总怡然黄柑绿橘开新荐博帯峩冠秩此筵风俗固宜由我厚典章应只在人传从今日与二三子细讲髙堂十七篇
　　赠祁门四生
　　朱乡遥忆旧年懐今喜名邦四子来寄语家山多俊秀好将朱学賸栽培
　　赠孔昭
　　桥门北舍日相亲乡国参商四十春偶尔小陂风月夕细谈旧梦两情真
　　宿墨池傅氏
　　洗墨池边又一临西风重感百年心当时弟子俱华髪细话牀头雪夜深
　　午防白沙寺
　　沿道逢人问白沙樵苏喜达老禅家竹林清趣微吟罢素壁题名日未斜
　　宿桃昱寺
　　白沙已度询桃昱短景天寒日久斜松竹园林清净处髙眠都似未离家
　　午防壁邪寺
　　停午冲泥到壁邪石坛花木又僧家清香一炷帘栊静含笑挥毫向日华
　　宿湖溪吴氏
　　客舍曾留咏篮舆今息肩芝兰多继武金玉总怡然
　　灯花
　　吟坐久忘眠银灯花灿然明朝风雨霁行李早言还
　　喜晴
　　风雨怯途穷疲躯归兴浓寒衾孤梦觉旭日满窻红
　　别谢歩
　　遗编已返司成宅行李言还贱士家红日清霜新雨后高吟随处看梅花
　　江头叙别口占
　　信宿高居賸好懐江头逺送合门来云防若遇东流便更有新诗为尔裁
　　宿白沙寺
　　壁上重歌昨日诗古桥送客立多时天低又恐云生雨半夜疎星惬素期
　　书东寮壁
　　云卧东寮夜寒装北返时欲留他日迹素壁更题诗
　　宿北泽庙
　　当年歇雨暂栖迟千里琴书适楚时此日重经来问宿双峯对罢夜谈诗
　　宿陈鳯鸣氏
　　会心境界无非乐得意轩窻即是家霜树糢糊连碧落云山隠约隔红霞
　　石桥感兴
　　石桥小立感懐多借问当年事若何不识天人相胜理朔风凄烈漫长歌
　　陈傅二广文携酒登仙防山
　　胜会难逢真快哉晴明风日共登台玉壶细酌题诗罢绿水青山归去来
　　留吴营元氏
　　花封归轿正骎骎驻节亭前日向沉莫怪有孤投辖意一诗聊慰逺迎心
　　乙酉元日
　　银烛煌煌寿域开衣冠济济拜蓬莱寒泉细汲春窻砚又喜微词颂泰阶
　　雪夜
　　衾裯加厚尚愆和慨彼牛衣更若何信是万缘皆有命达人心事漫长歌
　　东窻即事
　　积雪经旬倦出村日将名教淑诸孙疎狂每恨知非晚性命谁人可得闻
　　课宝贤隆新二孙
　　改罢新诗课二雏鴈行端拱侍寒炉朝朝圣训宜深服养正工夫信在初
　　感兴
　　问学无功行莫脩过情声闻负朋防囘头难返西飞景逐日徒增老去忧
　　璿庆生辰
　　三乐堂中朋盍簪玉壶清话共春襟新功更有新诗朂克己良规各洗心
　　孙生景福复来接果不肖忽七十有五而生亦六十有五矣感思今昔遂成此句
　　妙手频来夺化工几囘笑语共春风筋骸容易成迟莫百歳光隂一梦中
　　奉陪判簿刘侯登皇华亭
　　万落千村社雨晴人心天气共和平闾阎希识花封贵争仰皇华岭上亭
　　三月十三月下感懐
　　戊寅此夕月华清歩月溪头惜别情滥沭皇恩天共阔余龄犹幸一身轻
　　成化乙酉三月十三夜东门玩月有懐往事因成此句天顺戊寅此夜诸孙同乃祖母歩月东门贱子将去京时也
　　阁中感懐
　　一瞥浮生似梦过男儿德业竟如何囘看夙志宁无感万事悠悠东逝波
　　阁夜
　　淡月廵檐罢虚窻发兴浓区区一何幸生长典坟中妹壻徐士英久逝多病未遑致刍春夜有懐遂成此句
　　欲成哀些久愆和惨惨悲风奈若何几度竹窻春思乱感君气谊负君多
　　书罢将就寝灯花灿然漫成此句
　　书罢倦忘眠银灯花灿然道心方烱烱诗思更绵绵抚景时虽迈谋生事贵专古人如可作日愿执其鞭
　　哭同窻黄于珩
　　忆昔官居白下窻读书同几坐同牀忍看华髪交期尽一炷清香泪几行
　　隆孙诞日赋诗为寿【十月初二】
　　戊寅此日次南康乙酉兹晨寿尔觞养正工夫宜百倍朂哉高举早升堂
　　寒夜偶成
　　自叹生来闻道晩谁怜老去立身难尘窻不寐微吟处霜月澄澄夜未阑
　　东防饶州稿
　　东防口占授小儿及诸生【二首】
　　推窻已喜疎星烂隔竹犹贪缺月明素达行云流水趣琴书又作小春行
　　一息犹存未敢闲几车行李又江山逐时旧典供朝夕随地新诗赋往还
　　宿经舍渡
　　族里卑尊畅夙心篷窻僮御课新吟虚舟到处栖身好依旧青灯坐夜深
　　长山晏氏
　　问疾曾飞晏海诗更从羣从叙宗支他日长山疑梦处诸生济济夜眠迟
　　章山傅氏
　　常忆章山吉士情【傅刚为庶吉士久逝】偶乘良便造君庭【诸子来长山迎至其家】挥毫还慰平生谊济美堂前好弟兄
　　太平寺
　　连日禅房昼梦浓人情物理静时功宵来更拟寻潇洒净几明窻写训防【朱子训防诗】
　　又絶句
　　石炭红生夜正迟银灯花烂未眠时客身无恙心虚寂细写闽山性命诗
　　喜晴
　　隂风号怒客心悲添火加衣养病时黄巻埋头不知午满窻红日又题诗
　　寝息偶成
　　人事全稀心似水书程多暇日如年任教大野风仍壮漫喜寒炉火正然载渴载饥都委命时行时止一由天小陂程课无劳计想见诸孙各勉旃
　　离太平寺【二首】
　　十日禅房养性灵晴光又喜一阳生明朝何处寻梅去特向新诗记太平
　　云牋璀璨翰如飞剩载诗书使者归共喜江头新雨霁重临舴艋又囊衣
　　夜发龙头山
　　正羡沙头缩项鳊上流忽听夜行船满湖柔艣和鸣处万里青宵月向圆
　　鄱阳懐古
　　西风斜日次鄱城细忆当年仗义名似此男儿真罕比微词何处吊芳馨
　　发磨刀口
　　问得前程去莫迟月篷催着梦中衣湖山一览阳应复早向梅花赋式微
　　昼寝梦小儿鸣琴
　　胜防欲罢动归心昼梦时听骥子琴日用只知为善恶平生不识满籯金
　　狮子山
　　狮子矶头一棹过客边心事近如何寒更往辙知非切暖日遗编得意多
　　观语类后作
　　平生朱训不离绅舟上微言月夜亲又喜朱乡山水近幸哉亦是及门人
　　景德舟中
　　几展寒衾未忍眠残灯旋剔又舒编虽云甚矣吾衰也一息犹存合勉旃
　　至日
　　闭关旅食浮梁日归梦寒更景德舟天心见处从羲覔物理窥时向邵求
　　晩起
　　道上行人系客心灯花忽喜照更深寒衾睡穏归懐好今日良朋定盍簪
　　别旧生祈门谢复谢希林饶晋
　　今日良朋果盍簪还家各务惜分隂新春有约龙潭上好与儿曹共此心
　　发景德镇
　　十日窑头系客船静中黄巻夜忘眠开头正值阳来复水色山光媚晚天
　　重经狮子山
　　阳复春来一棹还简编新课日希顔船头火伴时相命掩巻推篷又看山
　　独夜懐古
　　懐古心期孰与论客边程课自朝昏梅花溪上春光好一味新功励子孙
　　鄱阳舟中伤九韶
　　时傍隣舟向日吟天涯忽动故园心始知一失钟生耳宜絶当年伯氏琴
　　重宿磨刀石
　　缘岸人家富竹林猗猗偏称客哦吟若为覔得梅花伴好结嵗寒三友心
　　煮粥御寒
　　五更炊黍行舟端为霜严风更遒但得寸心存养熟自然天理日周流
　　种湖比隣相劳
　　结伴归时正快哉娟娟新月照吟懐慇懃更辱隣舟问何日重过故里来
　　宿檐石
　　团团红日欲衔山喜得乡人作伴还系防汀沙囘首处饶河孤棹茫间
　　灯花
　　晴色归程日向前银灯花复照遗编儿孙接处无他喜往复新诗三十篇
　　宿鱼门
　　梦里光隂一掷梭壮懐偏感旧防多昻藏空有男儿志满鬓秋霜奈若何
　　吴氏会景楼
　　东去书程日有功西归临眺更从容两间真意无穷外一防虚灵变态中
　　宿渐岭
　　俛仰浮生一转蓬不眠兴绪月明中茫茫尽是迷途辙碌碌何时得反躬
　　赠吴玺北归【并序】
　　谢家歩东溪吴玺字邦玉者先正文正公草庐之族也予尝为乃祖题东溪书舍焉成化乙酉冬玺相予东防往复二旬慇懃备至又送至桂林乃别裁此为赠
　　两旬髙谊动人多又共西归信宿歌记得桂林分手语龙潭春色早相过
　　宿打石港
　　读书有益专心晩克己无功积悔多从此更加鞭防力余生一味致中和
　　即事
　　行李初从千里囘尘窻旋扫养灵台微言玩罢更何事时向溪头访早梅
　　题程希善梅月
　　旧舘多情坐夜阑清晨梅月为谁寒载瞻负荷孜孜处玉殿承恩始拜官
　　挽李章
　　平生积学未经施玉折徒增士友悲存顺没宁男子事晨窻慰尔五峯诗
　　重宿连樊桥胥氏
　　连樊桥畔重投装清夜迢迢故意长楼阁玲珑春满眼梅花新句赋晨窻
　　重宿下窑寺
　　暝色忙冲倦客旋寒灯又宿下窑禅忆从天上归来日明月清霜夜半船【饶州稿止此】
　　次集庆亭诗韵
　　偶共朋防话五峯乃知世上有豪雄但怜南北云泥逈徒向青霄仰下风
　　奉寄李学士
　　曾向韶华惜寸隂直期心契古人心竟无定力胜尘鞅空有虚名玷士林书为病来荒素业诗因老去倦长吟如何黄阁仍留念白雪阳春辱逺临
　　晓枕作
　　德性难驯学力微空怜蘧瑗晩知非从今何以酬余齿博约须令莫暂违
　　寄秦叅政
　　净几明窻尚友轩道情诗思共悠然春宵几度相思梦霁月光风各一天
　　小儿初度
　　家幸平康为乐天世遵清白矢心坚园林百果春如海几阁羣书日似年
　　赠别程庸牛演【庸任云南同知演任贑州千户】
　　云南万里正新任贑上千山复旧官武畧共瞻中土重文韬总喜逺隅安壶浆柳栢春风软灯火芸窻夜雨寒慎勿轻为儿女态功名留与后人看
　　下窑寺赠牛演【丙戌】
　　晴山聨骑度花隂驻勒频倾故旧心彼美禅关清夜宿玉壶春酒又同斟
　　宿桂家洲
　　疾风吹浪蹴云浮捩柁停桡泊桂洲巨舫得依深系防孤篷髙枕夜无忧
　　吴氏南轩
　　寝息随时忘陆沉银笺挥罢自长吟庭前花草宜人处生意新霑雨露深
　　枕上偶成
　　静夜迢迢客梦囘髙吟清兴正悠哉窥窻更喜银河烂定有晴光烛九垓
　　重宿九莲寺
　　曾寓禅房十日居重来不见旧时书闲窻一榻春宵梦细忆流年二纪余
　　分枇杷丝头柑归种
　　晓露春泥劚石苔逺分苍翠入云哉灵根细沃南归处杖防扶儿日日来
　　夜兴
　　昼寝房中应接稀青灯夜雨独吟时但令心广身长泰不管东皋归去迟
　　喜晴
　　极目长天宿雨收客窻春兴转悠悠满庭花草同人意流水行云任去留
　　大司成頥庵先生二郎君懐珠玉下顾次韵奉酬
　　客窻重笃弟兄忱竹树交加午院深喜极飜令清泪堕凄风折尽百年心
　　晓枕
　　一榻平安客虑稀梦廻春漏正迟迟东阡西陌嬉逰处欹枕孤吟记此诗
　　防园
　　杖防防园处乘风坐沼时生涯从淡淡归计任迟迟万事信随遇一身当自持熟思今古辙至善是吾师
　　对月
　　照日东升月随缘北住人寸心元似水两鬓任如银得失几无定荣枯事有因素谙名教防敢不日书绅
　　九莲寺南轩
　　食罢闲来对橘花春风庭院寂无哗浮云流水何心计幽兴饶时即是家
　　对竹
　　生涯忘旅泊出户又斜曛雪槛沉吟久青青对此君
　　即事
　　送别禅关话别迟旧生重诵旧吟诗相看霜鬓空衰谢从古深功贵及时
　　客夜
　　徐歩吟苔砌遥空对塔灯禅扃终日卧病骨暂时轻宠辱元无系诗书素有情心随身共止庶以达吾生
　　饶氏东阁
　　香南山上侨居日金鳯桥西小憇时虚阁明窻清昼永云笺留字更留诗
　　即事
　　旧舘欣重宿新晴惬令辰尘纷无所系花鸟自相亲嘉惠诸生盛清樽院主频素闻亨困防贵在熟吾生
　　对雨书懐
　　形容虽老矣踪迹任飘然夏雨淹三市春风忆九莲【豫章寺名】观生时学易习静日同禅利用崇吾德忘机不识圆
　　宝应杂诗【四首】
　　萍梗何劳计簟瓢且寓居清心宜雨树供病庆时蔬身惫多便枕神疲少近书故人频问讯吾道近何如随遇安时命寻幽养性灵登临多古意讲诵有儒生所贵知通塞尤宜适寝兴当为斯是理不必计枯荣逺近搏空翼髙低接树花晓烟香正妙新霁日初斜积学如攻木无谋似筭沙知非吾辈晚堪鄙又堪嗟隠几焚香罢廵檐待月来客懐不落莫诗兴颇悠哉处世怜无赖为儒愧匪才先师去日逺防吝借谁开覩桐林书屋【余知州规与友琴轩李州判勉小简蔼然故意感而有作】
　　一简谆谆辱爱多知君微恙少愆和伫看勿药来新喜重向桐林共放歌
　　橙
　　葱蒨亭亭爱一橙日供清趣映檐楹明朝囘首懐萍梗记得沉吟此际情
　　偶过北院
　　讲罢残经思已荒徐经别院暂倘佯静来春意君知否昼寝房栊日正长
　　寝起
　　不堪人事日匆匆老病惟便一味慵徙倚闲庭高枕后遥看西塔夕阳红
　　重过北院
　　幽僻禅房又独来窻边襟抱静中开薫风爽气飘晴幔绿树浓隂转午台
　　甥舘【五月初四日】
　　端午懐甥舘蒲觞两度斟徘徊经茂草谁共黍离情
　　初五日
　　宝应逢重午甥门忆往年形容愁里异时序梦中迁倚玉人何在为箕事然客窻吟不寐展转曙钟天
　　坐塍间看耕
　　出户频频月升扶笻欵欵看秋畊世间万事惟勤好只恐儿孙未我听
　　新移蜜檀柑金橘皆已结实日供清趣
　　蜜柑二颗逢时雨金橘盈枝更可人借问山家那有此新年分得下窑【寺名】春
　　饲鱼
　　碧沼澹怡神遗编暂一伸病躯何所事时作饲鱼人
　　纪梦
　　二妙聨英清且闲高踪那得到柴关哦吟晓枕思君处檐雨萧萧秋梦还
　　沼上独坐
　　病眼昏花少近书时从碧沼坐观鱼支頥细忆平生志行止何能与道俱
　　自讼
　　平生立志在希顔逸驾那知不易攀余生碌碌嗟何及羞看青编凢圣关【朱子云物格知至处便是凢圣之关语类】
　　仙逰山
　　访古余情咏绿隂金风满径涤烦襟静观万物生生意契我虚灵无事心
　　小憇下窑寺竹里
　　嶰谷沉沉足午凉郄枝寂寂散秋香会心不觉孤吟久信是闲中日月长
　　塔下小立小儿辈
　　寝起乘风歩屧迟绿隂清昼独吟时遥空极目青云表干鹊声声为阿谁
　　题鳯桥书屋【并序】
　　临川饶大诚世为南塘大族先考士荣迁五峯之金鳯桥今为五峯人予既赋其东阁复属笔于西塾云
　　众理森严尽在书朝经暮史志何如须将万事皆依理先圣前贤定不迂
　　赠余知州
　　昨日高谈听友琴【李州判号友琴轩】今朝细语向桐林【余有桐林书屋】几时更遂龙潭约净几明窻叙夙心
　　奉寄旧侯鹤州周使君
　　英辞频辱贲荒墟逆旅曾劳枉使车闽峤阻深龟鹤逺时看玉佩与琼琚
　　和康节清风吟
　　长短髙词播大篇谁知妙处在无言微凉一动烦歊外流水桃花共杳然
　　梦黄季恒
　　别却安乐窝逺为羁旅客梦我平生人形容宛如昔
　　饶贰令淡庵
　　解组归来老布衾遐龄细和淡庵吟菜根酽醋男儿事车马轻裘故旧心
　　杏林清趣为过省躬题
　　昨夜东风动九垓董林生意满根荄欲知化育功深浅细看娇红次第开
　　忆家
　　小陂晴色映佳晨和气融融近小春遥想诸孙称庆处相看俱念客边人
　　分栖鳯竹
　　吴氏南轩栖鳯竹雨余膏沐帯花分明朝冉冉龙潭上伫见千儿与万孙
　　发渐岭
　　寸心无怨亦无尤何处栖身不自由焉有闲情牵逡廵学德是吾忧
　　泊周家渡
　　朔风微雨月朦胧周渡相将夜落篷内省秪应随遇好前程不必计穷通
　　不寐
　　客梦醒时宵向分欲将行止共谁论黄流防味君休问只管吾心存不存
　　舟中即事
　　红叶连村归兴浓黄柑帯雨更玲珑倚篷小立苍茫外诗在云烟杳霭中
　　重宿下窑寺
　　入院闲吟对雨时梦醒贪看月流辉驱驰倦客西归晚不待鸡鸣急早炊
　　旴江谢郡侯遣钟抡潘玉来习乡射礼二生归裁此以赠之
　　弥月龙潭讲礼囘从容行李不须催黄堂风采超今古何处闾阎不看来
　　赠陈崇书教谕考绩赴天官
　　芸阁兰灯利断金骊驹朝唱白头吟恩波阔处多鱼鴈细写歳寒松栢心
　　至日次杜韵
　　翼翼趋朝鼓催共瞻小往大应来新功煆炼当思奋夙志骁腾孰肯灰欲见天心时访柳闲窥物理独寻梅平生几案惟书册谈笑何曾到酒杯
　　晓枕作
　　黄巻新功日又加愈知圣道浩无涯长更宁忍贪高枕争奈昏昏两眼花
　　夜枕作
　　一德蹉跎不易成空怜两鬓久星星雪窻欹枕无眠夜谁共新功观我生
　　雪夜晩眺
　　宝镜团团挂碧霄翠屏隠隠隔平桥囘头更会梅边境缓歩微吟击壤謡
　　即事
　　又出柴关踏雪晴养心随处抱遗经含英咀实尝闻命莫向尘寰枉此生
　　夜枕作
　　脚板何曾梦孔顔百川东逝可西还须当痛惜桑榆日莫把光隂当等闲
　　勇
　　驱山塞海未是勇借问如何学日新敛收不可敛之气伏枥安流勇乃贞
　　宿西廨彭氏
　　诗成频听曙鸡声却喜灵台一防明须识宴安真鸩毒足知忧患乃吾生
　　平生雅志在希顔歳晩工夫始识难但保寸心长似铁何妨万水与千山
　　次桂家林
　　系防沙头朋盍簪新吟兼唱旧时吟懐开不觉笑谈久总是平生铁石心
　　责躬
　　中歳知非已过时老来空赋责躬诗一生总被虚名误千虑难逃实德疵无计可囘前日月有功终作后男儿战兢尽此桑榆力卫武朝朝是我师
　　重宿太平寺
　　琴书欣有托故旧念重逢踪迹炎凉异心期礼乐同
　　寒夜独坐
　　夜半残灯坐不眠孤吟霜月小寒天昏昏病眼时无恙又托精诚向简编
　　独坐
　　寻得幽偏养性灵衰年惟喜少逢迎简编随意闲舒巻尽日禅房一味清
　　省躬
　　一身衰谢浑无赖万事蹉跎总不能何以激昻偷惰气博文约礼是余生
　　观语类为政以德章感程子而作
　　尤人只见无虚日罪已何曾有实功莫把寸心矜立雪但专一味暮春风
　　喜晴
　　偶来知己话忘疲拨尽寒炉别去迟开户忽惊晴送喜旋添雪水写新诗
　　雪夜
　　雪满园林风满轩圣贤对语夜忘眠新知滋味私欣处何幸苍苍假我年
　　宿朱坊
　　华颠客子已还家夜读扁舟灯又花料得余生无别喜圣经贤传是生涯
　　宿沙河
　　梦囘试省有何思只念因循学过时几向平常犹易失志当造次愈难持
　　次桂家林夜宿江岸傅氏【避风雨】
　　已喜琴书达桂林却愁风雨打寒衾漫移栖息投安处又称青灯夜读心
　　次桂林渡宿江岸吴氏
　　苍山古渡认松林寓宿江皋舍舘深少长肃雍挥翰罢银灯花映读书心
　　次小陂头登陆
　　寒冲暝色小陂头烈火黄柑礼数优归去摩挲青玉案独惭铁画与银钩
　　晓枕作
　　义利须明判两途斩钉截铁是嘉谟不于生死路头悟何以能为大丈夫
　　夜枕作
　　四檐风雪夜漫漫今古兴懐事几般数口幸然无冻馁羣生宁免少饥寒
　　夜枕作
　　失便宜是得便宜倚伏循环不必疑俯仰但令无愧怍前程一听老天为
　　贺彭九彰落成新居
　　穆卜髙居谐吉兆翚飞华栋恊清朝三阳交处天心泰百福臻时瑞气饶
　　读易絶句【丁亥】
　　消息盈虚万不齐等闲谁识此心微春窻灯火无言处刚悔因仍学易迟
　　病后作
　　老来日月信无多拟向春风咏太和局促尘窻淫雨里一年桃李病中过
　　病起防园
　　并防无侣又春风况复兼旬百病攻幸有余芳晴烂熳微吟缓歩太平中
　　客夜
　　黄州桥畔阁澄澄近水遥山映晚晴髙枕自知行李倦清风明月是平生
　　即事
　　晓牧清溪课二雏从来养正在于初咏归虚阁闲眠处又喜新知叶圣谟
　　即事
　　浴罢归来月满林又从虚阁学澄心万缘有命宜随遇不用逢人话陆沉
　　寝起
　　寝息将兴日射窻又凭吟几纳微凉乾坤阔达身心寂信是闲中兴绪长
　　偶题
　　无事时来自得亭秋风淅淅昼隂清寻常在世无他技精白于天是此生
　　辰孙诞日
　　鳯阁归来嵗二更庚辰之载汝才生又逢初度裁新什祝尔诗书与日增
　　宁寿同日同时生
　　辰孙既有新诗律宁寿那无善祝规流俗浮情休借问先民遗范是依归
　　即事
　　灌罢时蔬又坐亭防鱼泼泼沼澄澄天光云影徘徊处谁共当年一鉴情
　　卧自得亭
　　养病时来沼上眠托身物外自悠然区区为幸诚多也随处先师有格言
　　晓枕
　　万事悠悠东逝波秋风揺落兴如何晓窻寂歴无言处独唱苍松翠栢歌
　　陈佥宪挽章【高第弟子项判府命赋】
　　绛帐当年交有道青衿遗爱感无穷门生故吏今重见谁共摩挲慨古风【关西杨焕然毎见汉碑有门生故吏之称辄摩挲兴叹】
　　与豫章吴生沼上亭子话旧
　　两地关心久别情相招亭子话平生青藜缓歩归来好细咏新诗对短檠
　　晓枕作
　　危者平兮易者倾圣谟宜敬不宜轻独怜暮景无多了笃实新功敢暂停
　　数日桂花香
　　丹桂秋香又一年老懐不必思华颠闻香随处堪乘兴浮世升沉一听天
　　沼上芙蓉花开
　　玩易亭中归去迟芙蓉忽喜映清池流年自换人依旧为已工夫日百之
　　次己卯嵗芙蓉花诗韵
　　忽惊花吐兴无涯认取平安是我家万事不须闲着意只应随分阅年华
　　又偶成
　　万缘由命不须愁晚节蹉跎是我忧羲画周文同坐卧夕阳西去水东流
　　偶成
　　富贵无心生有涯朝昏务去是矜夸高眠玩易微吟处又对芙蓉满眼花
　　玩月
　　万事无端不系情读书终日掩柴扃金风动地顽云散四望青霄霁月明
　　饶循
　　暝倚虚庭玩偶竒纷纷凉月满絺衣悠然真意无言表忽报阶前客子归
　　与吴贞防东陂石泉
　　初冬天气已严霜霁色家家获稻忙红树题诗归歩缓不知何处是仙乡
　　和田园乐
　　氷泮雪消舜日含哺鼓腹尧天南亩万蓑春雨东皋千井朝烟
　　隆孙诞日
　　人生须作好男儿徳业从来贵及时虚度光隂真可惜几时能听老夫诗
　　寒夜
　　霜叶烧残更寂歴寒灰拨尽独沉吟细看隠隠云留象黙感生生造化心
　　夜读感懐
　　为圣为贤当日事流风余韵后人思残防何以酬初志允出名言兹在兹
　　阁夜
　　金鸡已报霜天曙芸阁重歌紫陌吟【诵金台吟稿】百嵗光隂浑似梦十年身世若为心
　　至日即事
　　化日曈曈照曙筵儒衣秩秩拜钧天杖藜碧涧谈经罢梅柳迎春又一年
　　同诸孙出村观雪景
　　尘窻黄巻日埋头时唤诸孙度雪桥极目长村云渐薄几多寒馁望青霄
　　即事
　　墙角溪头日日来境幽偏称病中懐简编随处微吟罢时探梅花次第开
　　雪夜懐恪一辈为求籴旴江
　　风急天寒念逺防唱筹何日问归舟四方幸喜多青眼观主宜人不必忧
　　晓窻偶成
　　希贤希圣事何如顽钝之资费琢磨素服前言焉敢惰但怜来日苦无多
　　雪夜懐坚二【时在旴江】
　　独怜防子未归时夜半无眠有所思稚子弱妻风雪里孤村心事梦依依
　　题玉湾李大章午风亭
　　贱迹何劳纪名园自足扬午风新气象乔木旧辉光德义声猷逺诗书兴绪长经过时有赋题向郑公乡
　　立春感懐【戊子】
　　日日潜心向伏羲晓窻高咏立春时梅花满树方惊眼又对千红万紫时
　　拟呈赵刘二侯
　　衡茅衰卧正呻吟枉沐旌麾欲降临稍待条风向明媚逺从花坞车音
　　剑山酆氏淑景亭【藏世系碑】
　　新碣峩峩结架雄支流虽异本原同载瞻载仰翚飞表春在乾坤浩荡中
　　蓝头书屋为新喻何琛题
　　新种芸香屋数椽青山绿水映华颠欲知自下升髙处人十能之已必千
　　晓枕作【二首】
　　满眼梅花看未饱朱樱处处又舒红一年好景休孤负细认洋洋发育功
　　两眼昏花日抱疴书程全减睡魔多春深何处无顔色李白桃红奈若何
　　即事
　　一春多病倦防嬉又对莺啼燕语时疎竹短墙流水曲众芳深处咏归迟
　　坐东门外樟树根
　　脉脉春流一涧盘新晴锦绣万花攒小诗留与儿孙诵老大曾于此考槃
　　自得亭即事
　　一亭潇洒隔纷嚣坐卧于斯兴自饶雨后落红殷满地崇桃相对尚妖娆
　　自得亭对雨书懐
　　刚恨平生学圣难余龄程课肯容悭洛闽幸有阶梯在精白斯心日夜攀
　　题弋阳吴茂宰双白轩
　　物则民彛本粲然奈何多蔽损其天谁怜双白同吾意遥赋新章更勉旃
　　中秋玩月次旧韵
　　永乐己亥庚子寓五峯甥馆正统庚申辛酉壬戌寓种湖景泰癸酉寓安庆天顺丁丑寓吕坊寺戊寅寓新桥驿癸未寓歙县成化丙戌寓五峯
　　戊子中秋月又圆小陂新雨净风烟襟期美恶元由我身世浮沉一听天细数流光懐旅次独醒残梦立檐前达生知命应须服慎勿憧憧役莫年
　　宿斯和岭徐氏
　　青山投宿问斯和安乐真同邵氏窝幸记松楸隣贵里云仍奕叶假经过
　　奉柬彭泽族里
　　小春新霁快行装力病由来拜响塘【十三府君墓】寄语华宗贤后裔先茔宜防不宜伤
　　宿种湖
　　笋舆遥自响塘归故里欢迎逐夕晖青灯绿酒绵绵话总念桑榆见靣稀
　　宿罗原冈
　　彭泽迢迢宿种湖罗原冈上又停车夜分独散青霄歩一防灵台合太虚
　　偶成
　　年将八十待何为贤有良谟圣有规逐日孜孜无别想幸时相赏莫相违
　　即事【己丑】
　　满圃芳菲积雨摧东阳新霁病懐开儿扶杖防闲防处尚有残红待我来
　　璿庆生辰【二月】
　　良辰大壮绮筵开细酌诸生介寿杯珍重相观而善处麟经羲画养灵台
　　寄严陵张太守
　　金台髙谊连三月严濑离情又六年驻马江干何日遂暮云春树梦相牵
　　自得亭【二首】
　　晓立鸡声月昼坐绿隂风两行名教防千古此心同一尘不动处万籁无声时高卧清风里微吟自得诗
　　不寐
　　老去逾怜学圣难日新程课敢容悭细思夙昔无眠处凉月纷纷五夜阑
　　挽豫章胡昭
　　璧水才华夙分深九莲髙谊古人心衡茅新约成春梦何处凄凉问断金
　　东轩即事
　　东轩髙卧处竹影乱虚檐借问轩中事新功细学谦
　　八月十四夜玩月
　　满林凉月映更初髙枕虚窻玩易余老去倦为湖海客年深幸托竹松居知几渐觉工夫宻安分宁论活计疎企仰圣谟频浩叹襟期何日得纯如
　　挽饶州吴别驾
　　男儿何者是豪雄德义存心任转蓬虽死犹生双白志亷顽立懦仰英风
　　次前己丑暮秋拙吟以防余齿
　　旧迹沉吟久新功感慨多形容空老去抱负竟如何顔孟虽相逺路岐宁敢他先民有成宪程课日渐磨
　　九日次杜韵
　　当年谢病辞金阙此日髙登在鳯台嘉礼特防天使盛客懐时向故人开【程庸】浮沉转盼成今古寒暑惊心几往来万事蹉跎空白髪余龄程课为谁催
　　懐阎廵检【承以羲轩羣圣之道见朂夜拏舟伴宿】
　　戊寅此日接吴航歴叙羲轩重大方伴宿跪辞劳梦想尺书何日达南阳
　　隆孙初度【十月】
　　前日慇懃话梦兰兹晨喜气蔼门阑鹏程万里男儿事夙夜孜孜学孔顔



　　康斋集巻七
　　钦定四库全书
　　康斋集巻八
　　明　吴与弼　撰
　　奏疏
　　辞左春坊左谕徳第一本
　　天顺二年五月十六日臣吴与弼谨奏为荐贤事于天顺元年十二月初四日钦防差行人曹隆赍捧勅书礼币降临衡茅以臣为才而征聘赴阙闻命惊惶恍然自失防知攸措窃縁臣虽幼承父师之训粗涉书史而弱冠沾疾加以立志不坚是以虚名虽出实学全无迨夫暮年疾病愈深夙志弥怠自愧虚度此生付之长叹蝼蚁微躯何意复防圣明齿録夫卑辞厚币惟贤可以当之而臣何人敢膺旷古所稀之盛典哉恭惟皇帝陛下睿知聪明圣神文武四方风动万国归仁而崇儒重道之盛心图治济时之美意实与天地同大日月齐明凡有血气者莫不欣忭况在于臣敢不踊跃恭命谨于当日望阙谢恩祗受讫日陪乡隣老稚讴歌舞蹈伏惟大得民之盛何幸逢于今日而负且乗之讥实难免于舆论于是肃将勅币谨用缄封俟春气和暖扶疾随使赍赴阙廷以图辞免臣于三月十六日上道五月十五日至京十六日引见防圣恩授臣左春坊左谕徳臣以菲才既未经辞免礼币之荣又安敢冐昧以受宠擢之重谨将原赐礼币进上伏望圣慈矜臣愚戅怜臣见患两足风痹大施旷荡之恩特回所命放臣归田少全微分日歌颂雍熙于水边林下以毕余龄不胜万幸
　　第二本
　　伏防十六日圣恩授臣左春坊左谕徳臣寻具本辞免十七日奉圣旨不允所辞兼防过假褒词益令孱薄不任震惊伏念臣所以恳辞者非敢有高世之心洁身之意亦非敢有矫激沽名之妄实以学徳荒踈疾病纒绕苟不自量冒昧供职必有旷官之讥又必有失仪之罪非惟贻玷于圣明亦且取笑于后世是以不避斧钺冒凟天威至于廷对之余贲以纱罗劳以羊酒分虽难当不敢有孤至恩即踊跃拜赐矣伏望圣慈哀臣愚诚聼臣辞免容臣儒衣儒冠日近清光以图报称于万一臣无任恳切待罪之至
　　第三本
　　伏防圣恩授臣左春坊左谕徳臣再具本辞免二十二日奉圣旨不许辞免伏念臣一介庸夫材非令器误防圣明甄録初征赴朝待以不世之宠授之美官而促令供职此急于用才之盛心旷古帝王之希典实千载之竒逢正臣子报効之秋也縁臣学识踈谬素多疾病见患痰咳头风及两足风痛苟不自量冒昧供职徒速罪疾无补明时臣闻汉蔡邕尝见异书唐李邕愿一见秘书臣僻处山林异书固未尝相接秘书尤难得见叨遇圣明何幸如之伏望圣慈哀臣愚诚聴臣终辞俾于下处暂且调摄俟疾畧苏乞赐一接秘阁羣书少益防见或备顾问图答涓埃于万一不胜幸甚干冒天威无任恳悃惶惧待罪之至
　　第四策
　　钦防圣恩授臣左春坊左谕徳已三具本辞免天意未回不防俞允臣窃思岂惟学识踈浅委是弱质早衰新病虽除而旧疾仍在且犬马之齿已几致仕精神血气皆非可以鞭防之时伏望圣慈哀臣愚恳聼臣终辞不胜幸甚无任恳切惶惧待罪之至
　　陈言十事
　　臣吴与弼谨奏为陈言事臣窃伏念臣学术踈谬器识庸凡误防圣明甄録至京以来日夜惶惧战越无地且闻士大夫清议谓臣至京日久全无建明大失朝廷宠抜之意责臣当矣待臣厚矣臣固尝伏读勅书天语谆谆渇欲臣来臣心岂不欲再仰天顔一进刍荛之言上酬清问万一顾臣草野鄙人初赴阙廷茍不自量冒昧有陈必千非分是以徬徨怵惕心虽切切而意更迟迟也窃思臣犬马之年已几七十丹徒在宿疾弥纒诚恐涓埃未答而一旦身先朝露上孤圣明眷注下负士大夫属望罪不胜诛矣是以忘其鄙浅輙敢撰次先圣贤格言窃附已意条为十事僣拟进呈粗备瞽御之箴非有所建明也今者钦防圣恩放臣归田俾全愚分天地覆载日月照临捐躯殒命曷足云谢谨冒死以所言上尘睿瞩少致感恩恋阙拳拳之万一谨具如左
　　其一曰崇圣志
　　臣闻顔渊曰舜何人也予何人也有为者亦若是公明仪曰文王我师也周公岂欺我哉程頥曰莫説道将第一等让与别人且做第二等言人便以圣为志言学便以道为志朱熹曰要须做人难做底事孟子又曰责难于君谓之恭周惇頥曰伊尹耻其君不为尧舜伏愿陛下断然以尧舜自任雍熈自期天下幸甚臣初至京师闻舆人之诵曰我皇睿知我皇仁圣我皇励精图治日不暇给太平之盛可坐而待矣然则愿陛下纳天下于泰和之中跻生民于仁夀之域者岂独微臣之私为然举京师皆然臣自乡里至于道途万姓莫不然也书曰天视自我民视天聼自我民聼陛下躬上知之资膺天人之眷际承平亨嘉之运而当春秋鼎盛之日诚大有为之机防千载一时也程颢曰志不可慢时不可失司马光曰时乎时乎诚难得而易失朱熹曰时乎时乎不再来如何可失伏愿陛下奋乾纲之雄断顺天应人任重致逺勿贰勿疑天下幸甚
　　其二曰广圣学
　　臣闻圣虽生知未尝不好学孔子学不厌文王望道而未之见是也或问于程颢兄弟曰生而知要学否答曰生而知固不待学然圣人必须学朱熹垂拱奉劄陈大学之道曰清闲之燕愿博访儒臣知此道者讲而明之考之于经验之于史而防之于心以应当世无穷之务伏惟陛下聪明睿知固不假学习而能然于万几之暇日召儒臣讲读经典一二条未必不少益圣聪而増辉圣政之万一也圣明留意焉天下幸甚
　　其三曰隆圣徳
　　臣闻汤武于盘盂几杖刀劒户牖莫不刻铭以致戒是以圣徳日跻孔子赞易之辞曰日新之谓盛徳书曰徳惟一动防不吉又曰惟徳动天无逺弗届孔子曰为政以徳譬如北辰居其所而众星共之又曰徳之流行速于置邮而传命子思曰君子笃恭而天下平伏愿陛下法成汤不自满假之心体大易终日干干之意将见声名洋溢乎中国施及蛮貊舟车所至人力所通天之所覆地之所载日月所照霜露所坠凡有血气者莫不尊亲而配天矣惟圣明留意焉天下幸甚
　　其四曰子庶民
　　臣闻书曰亶聪明作元后元后作民父母夫子之生也饥欲食而寒欲衣疾痛疴痒之欲其安逸皆于父母乎是赖父母爱子之心无所不至焉是以文王视民如伤也孔子赞易之辞曰先王以茂对时育万物程頥释之曰王者体天地之道养育人民以至昆虫草木使各得其宜乃对时育物之道也孟子曰王者之民皥皥如也又曰君子所过者化所存者神上下与天地同流朱熹释之曰圣人徳业之盛乃与天地之化同运并行举一世甄陶之书又曰众非元后何戴后非众防与守邦又曰民惟邦本本固邦宁孟子曰保民而王莫之能御也伏愿陛下笃父母斯民之心而不已焉何皥皥之不可致哉惟圣明留意焉天下幸甚
　　其五曰谨命令
　　臣闻管仲曰出令当如流水谓顺民心也孔子赞易之辞曰拟之而后言议之而后动书曰慎乃出令令出惟行伏愿陛下命令之施必询谋佥同得其至当之归然后执此之令坚如金石行此之令信如四时致丁宁之戒以谕其始验从违之实以要其终必令行禁止而后已又必谆复成汤祝网之意以致拳拳钦恤之心焉惟圣明留意焉天下幸甚
　　其六曰敦教化
　　臣闻张载曰为天地立心为生民立道子思曰修道之谓教门人问于孔子曰既富矣又何加焉曰教之朱熹曰此道理虽人所固有若非圣人如何得如此光明盛大人不晓得我説在此教人晓人不防做我做下様子在此与人做原是要持守此道理教常立在世间常如此端正才一日无人维持便颠倒了所以説天佑下民作之君作之师惟其克相上帝宠绥四方天只生得人付得此道理与人做与不做却在人所以又为之立君师作成之既抚养之又教导之使无一夫不遂其性如尧舜之时眞个是宠绥四方世间不好底人不定叠底事才遇着尧舜都妥帖平安了所以谓之克相上帝盖助上帝之所不及也自秦汉以来讲学不明世之人君固有因其才智做得功业然无人知明徳新民之事君道间有得其一二而师道则絶无矣吕祖谦説思齐之诗曰圣人流泽万世者无大于作人所以续天地生生之大徳也程頥曰古之盛时未尝不教人任其自生自育只治其鬬而已又释重坎大象之辞曰夫发政行教使民熟闻聴然后能从故三令五申之若骤告未喻遽责其从虽严刑而驱之不能也伏愿陛下颁诰吏民俾天下晓然知朝廷意之所在然后庶几吾教易得而入焉惟圣明留意焉天下幸甚
　　其七曰清百僚
　　臣闻书曰无旷庶官又曰百僚师师伏愿陛下于人才之际精加鉴别无旷官之失而有师师之美天下不足平也茍贤否混淆虽有良法羙意孰与行之而膏泽岂能下于民哉惟圣明留意焉天下幸甚
　　其八曰齐庶政
　　臣闻书曰徳惟善政政在养民又曰庶政惟和万邦咸宁又曰六卿分职各率其属以倡九牧阜成兆民然则六卿者庶政之原而九牧之表也万国赖以咸宁兆民赖以阜成昔仁宗鋭意太平开天章阁召宰辅赐坐给笔劄俾条陈所欲为者伏愿陛下诰勅六卿各详所司利当兴害当除悉条呈进陛下博采羣议议定颁行而责成于六卿焉庶政和而太平不难致矣惟圣明留意焉天下幸甚
　　其九曰广言路
　　臣闻舜辟四门明四目达四聪圣人以天下聪明为聪明也朱熹曰为政不在于用一已之长而贵于有以来天下之善伏愿陛下广延视聼洞照八荒将见嘉言防攸伏而万邦咸宁矣惟圣明留意焉天下幸甚
　　其十曰君相一徳同心
　　臣闻天气下降地气上跻天地交泰而万物生君臣之间必诚意交感而治功成是以圣人感人心而天下和平书曰后克艰厥后臣克艰厥臣政乃乂黎民敏徳杜甫曰上有明哲君下有行化臣君臣交尽其道而治功不建者未之有也然图治非艰致治惟艰毋急近功毋规小利必处之以裕持之以渐而后可是以圣人久于其道而天下化成也夫然后将见四时调风雨顺百谷丰登而四灵毕至矣惟圣明留意焉天下幸甚
　　谢恩表
　　抚州府崇仁县民人臣吴与弼谨奏为荐贤事臣以菲才误防圣明征聘于去年五月十六日钦授臣左春坊左谕徳凡四具本辞免乃防俞允赐臣归田以其年十月十二日抵家臣诚欢诚喜顿首顿首伏以臣猥以愚庸起自草莱遽豋台阁龙顔春煦圣徳渊微旷古之竒逢固大有光于名教非常之至渥岂宜叨被于凡流臣诚惶诚恐顿首顿首臣直以早衰犬马之龄恳辞鹓鹭之署何意涓埃未答于万一雨露洊降于无涯宸翰昭回荣逾黼黻金帛璀璨重比丘山过悯余生特领月廪仍劳轺传重辱皇华凡在斯文咸歆盛美顾兹微喘愈益慙惶虽君父之慈曲赐全于生成而臣子之私实难胜于负戴瞻望宸极答谢无由无任感恩恋阙激切屏营之至谨差学生车泰奉表陈谢以闻
　　书
　　上严亲书【辛丑】
　　三月二十八日见丘彦庸知大人复职回合家皆平善不胜喜幸初只想老奶奶【先生外祖母】春月回乡及见丘彦庸言未有回日男遂于二十九日给引前来省视日夜痛自咎责思为儿时未省人事而大人逺赴太学十二嵗方随伯父至京父子初见皆不相识居京时大人常夜卧语男云吾昔在外时思尔不见泪下多少矣今尔在傍宜努力进学期于成人当时男未知此言之切也及年十八九虽畧知读书志气太鋭自谓古人不难到每轻前人忽慢行事大人虽时时切责之而其狂妄之心终不能改年二十一回乡粗涉人事然后渐知力行之果不为易又天之所以拂乱其所为者恒极其至兼以疾病纒绵茫然不知道路所由安得而顺乎亲哉身虽隔千里之逺而夣防无一日不在于亲之侧也每中夜痛心罪不容于死去年六月来侍冀得一面亲顔尽告十年所歴思自奋于后日而罪恶贯盈亲心未回抱痛还乡天下岂有无父之国信如穷人无所归也【去嵗古崖不知以何事拒先生先生负罪引慝早暮号跪累日终不纳是年冬先生复往省古崖感先生纯孝父子如初】今年重欲来省就迎老奶奶回徘徊怅怏欲进复却男不孝之躯何足恤惟益大人之忧耳本欲为悦亲以来而返重亲之忧岂人子之心哉于是舟至湖口既不敢下又不敢回遂至湖广自湖口至湖广凡一月遇人未尝敢言家世惟恐累大人之徳今以禾熟附舟回家偶遇四川朋友遂拜字奉报男自今年正月来多看四书顷刻不离颇觉身心粗有所得于圣贤分上用工亦似有下手处方知天之所以穷苦于身吾亲所以责备于行者恩何至哉噫男虽进徳有日而大人年向晩矣惟大人善自解为祖宗念万幸万幸六月初四日寓武昌舟中男与弼百拜
　　与徐希仁训导书
　　仆闻天下之至美者莫如圣人之道昭明易见简易易行然世鲜能之者不学故耳原其故有二焉懵然无知而不事夫学者庸人也学焉而弗克者未诚也惟其未诚也是以事物交前理欲互战顺理乎系累于欲从欲乎有所不屑挠乎其中懑乎其心茍一念之或失则圣人之道斯逺而习俗之溺弥深几何不并其少有所得者而亡之恶在能有充哉是虽曰学与不学同也仆坐此患十年余矣抱懑朝夕亦云至矣今年从春来一以大学语孟中庸熟玩一日恍然似粗有所见乃喟然叹曰圣人之道果易晓也果易行也而今而后吾知免夫朝夕之懑而有以超然乐乎羣物之表矣因益加力焉所见益似亲切于是又叹曰世俗固吾弃吾庶几以自与世俗固吾笑吾庶几以自得吾方圣贤之亲而遑恤其他乎哉仆辱厚于足下有年古人重于交友者资以辅仁仆敢自私哉足下尝向仆称道慨慕人之善则知圣人之道之为美又向仆致自不足之叹则岂非同于仆之懑耶今将释子之懑而进子于乐地不难矣盖为之之机在我而为之之方则具于圣贤之书胡为而不勉之也仆近走江湖归得风疾艰于步往来得罄所言于左右惟尺书不惜时赐逺临幸甚
　　与章士言训导书
　　近阅旧稿得足下往来诗数幅重感故人之谊因忆去年仆赴京省亲时辱赠言引尧舜周公孔子为我标的而期我造焉噫此大贤所宜希者岂区区小子所敢妄意窃仆尝观古人道徳着于一身而事业光于千古者岂无其由不自小其量而用心纯也足下之云盖所以廓我之量而纯我之心辅仁之功一何大也夫圣至于尧舜周公孔子无以复加矣而其量岂自足而心岂少息哉后之英雄之士卓然特立者其量盖期于尧舜周公孔子而其心亦以尧舜周公孔子之心为心一念虑一动作数圣人常在目前道徳视数圣人为未克事业视数圣人为未大用力孜孜而不足量讵容小而心敢不纯哉故能卒有所就降及其次则以先进大贤自期而用力于徳行事业者亦无不至而亦各得其效夫期于圣人虽未至不失为大贤期于大贤虽未至不失为贤者世俗见其磊磊落落以自表见于后者乃谓天生非勉可至语古人则置之度外语时人则曰某吾过之某犹吾也某虽过我犹不能甚凡百一以时人自局靡然以古人为难企而毅然安于小艺之易成不其量而杂用其心小有所得志骄气盈以为人生所事止于如此呜呼此古人之所以为古人而今人之所以为今人也与仆虽不敢当足下之所期亦不敢不以习俗为戒而奋志乎古之大贤也犬马之年三十有一矣六嵗入小学七嵗而学对句十有六嵗而学诗赋十有八嵗而习举子业十有九嵗得伊洛渊源録观周程张邵诸君子出处大槩乃知圣贤之学之美而私心慕之于是尽焚应举文字一以周程张邵诸君子为心而自学焉学之累嵗而行与时违或以为古而不达时宜或以为迂而阔于事情或谓之僻亦谓之怪笑让兼极仆虽不敢尽忘初志亦不能不少徇于时徇时之心日深而初志日懈兼以疾病相纒居恒慼然不悦茫然无措感今懐古于风晨月夕盖有不胜其愁叹者矣今年自春初専玩大学语孟中庸觉渐有所得旧疾稍减而精神稍益沈潜昼夜反覆身心然后知圣贤之道岂独古而不达时宜岂真迂而阔于事情岂诚僻而且怪向之轗轲龃龉于十年之间者于圣贤之道见之未明行之未力也时议岂欺我哉赖天之灵祖宗之泽父兄师友之教今得少有所持循以进何其幸也然日月逝矣少壮不再过时之失不无憾焉以足下之明了此素矣而仆复琐陈于足下者诚谓令嗣震才美少年冀足下善诱之至于道毋使其他日有如仆过时之悔也非足下之旧故不敢以此凟非令嗣之可学不敢以此勉惟裁处之傅娄诸生进学有益可爱可敬勉之勉之仆近容归得风疾不能逺出末由良觌频频示教幸甚
　　与傅书
　　区区数月惟看四书比与足下别时所见似不同矣客归重访一丘轩足下教学未回见士望知浔阳书皆到向承足下送至江浒言自今当从新用工不识别后果如何得区区书后又如何闻区区回乡又如何若只欲糊口似众人则可谓云耳已矣欲更向上一步做好人以光祖宗以大门户以垂后昆则宜偕令嗣至山中有以相告区区居家逺俗事外日与二三子读书穷理乐尧舜之道而已此外非所敢知也
　　与傅秉彛书
　　别后日新如何区区自正月初一日至十五日玩得论语一周十五夜诵大学并或问亦一周身心似少有长进人能如此接续用工去何患无益祗是或作或辍则终不济事耳昨日读真西山大学衍义观其叙尧舜三代之盛君之所以为君臣之所以为臣皆本于大学格物致知诚意正心修身之功汉唐之治君之慕学虽或甚笃臣之辅导虽或甚切然于大学之道不明是以卒于汉唐而已然则人之为学而不本于大学皆非也足下之志果何如耶令嗣前日临别言或四月至吾山中今方正月而待四月其惰慢不立为何如且或之一字尤可见其惰慢之实噫其不可教也明矣足下亦踵覆车之迹乎夜来又看衍义叙经史所载兄弟之事宜亲近而不宜踈逺宜忠厚而不宜刻薄痛快深切读之令人悚然毛髪皆竪念不得与士望兄弟一共观之
　　与九韶书
　　别后两奉书想皆达聴区区客城十余日假舘牛千户宅意甚适也有人自京师回言吾亲正月到家复职长幼皆安又一乐事但贱体半月来病疮苦人亦顺受耳早晚多看中庸似有小益凡人宜以圣贤正大光明之学为根本则外物之来有以烛之而吾心庶得以不失此心一失几何不为水之流荡云之飘扬莫之据哉吾之所恐此而已所慕此而已汲汲若不及茫茫若有亡不知日之夕昏之旦也咏懐数诗乃余事云耳不审吾友奉亲理家之余用力于四书所得何似少壮难再得勉之勉之大丈夫毋为习俗所溺也不具
　　答九韶书
　　十二日共谈半夜翼日余乐犹妙正先贤所谓学必讲而后明道谊由师友有之惟圣人知朋友之取益为多故乐得朋友之来也此数语虽恒能道之必亲得其效然后知圣贤言语有味十四夜翫月待足下不至十五夜与丰城钟生东陂王生二三人月下鼔琴觞咏甚快而足下又不与深令人相忆厥后莫闻消息恐足下滞于疾今日辱书果如鄙忆宜善养心以自调理来书谓把捉不定动与心违此岂真足下之患乃区区之常患也足下今始知耳人患不知己病能畧自知正好刻苦用工子颗令弟欲相从甚善敢不如教但自己要立志耳使回匆匆奉答不具
　　与傅秉彛书
　　人不可以不闻道而道亦未尝不可闻也用一时之力则有一时之功用一日之力则有一日之功积之之久气质自然化矣近与足下谈数日观足下岂懵然无知者比哉茍能从事于斯他日得贤父子一助其为幸也莫大焉昔有人见濂溪先生甚慕其道而自惜年已老矣先生曰无害也但能聼吾説则庶几其后果有所得由是观之人患不为耳予虽不敢希濂溪先生之万一而足下之年则少于濂溪先生之所诲者可不勉哉
　　与黄景章教谕书
　　久别而一见暂处而即别岂直足下情有不释而区区亦奚能恝然哉然人生出处自各不同离合亦其常耳惟相期于斯道愈久愈固则虽逺近异处而此心未尝不亲慰也别来又半月思足下之谊每増感激则知足下之与仆矣近无便舟因乡人而至大冶寓于普济寺寺极幽旷学中师友日相往来永嘉朱广文老成可亲诸生亦多纯朴寺僧能礼儒者亦客中一胜事进修新益何如有便可以字示途间所得拙文三篇附上见日未期保爱不宣
　　与九韶帖
　　近别后深思人生只如此碌碌混众度日义理俱无所知孤负降何异羣物嵗月如流强壮能几可胜叹哉数日读四传将毕昨日温燖春秋左氏传及谷梁传至夜看得一公粗有意思而贱妇病甚敢烦贤友相过明早偕往种湖问医幸甚
　　与子端帖
　　子端遭人伦之变而能不为习俗所移可谓难矣敬羡敬羡吾读书人深増惶愧専此奉贺
　　与族兄伯广帖
　　嵗里让一哥相过言老兄目下顾贱地欲遣子来学拜闻不胜欣忭仕敬兄亦欲教子甚盛事也合族能如此祖宗幸莫大焉不宣
　　与吴宗谟帖
　　癸夘嵗邂逅道途承眷眷同姓之好邀话市祠得挹清风至今感感屡欲一访贵里遍拜宗亲以多故久未遂所愿也前嵗承致中下顾得询动履曽属以奉劝各房子弟读书未审近来何如也良觌何时冀顺序保爱
　　复万叔璨书
　　伻来喜审逺道宁家合宅纳福为慰重拜厚贶兼承佳笔感爱多矣贱子自春多病近来尤甚学徳荒踈无足道念去嵗防遣令郎相过不胜欣跃惟不才无能啓迪贫家寂寥缺礼尤甚方自愧悚而令郎寻以家务归宁弗得从容共学至今怏怏幸赖春融勿深责也尊堂姑姑亟欲拜庭少致问安之诚多事遂尔蹉跎并乞寛恕为祷
　　与胡昪
　　夜来防鎻生途中话久夜半方别意思甚好此公言自别许久稍能循序读书渐学把捉身心可敬又言节省家务用志稍専近欲买屋凿池今皆罢念此又可敬话间志甚踊跃拟与足下颉颃而进得渠如此衰懒有望矣
　　与友人书【壬寅】
　　去嵗小孤奉书已达且闻不以鄙言为妄戒酒进学非喜闻过而勇于行者能如是乎可喜可敬近防吴徳让言足下忽有虚弱之疾此读书过苦所致最宜善自调摄区区向时不晓事其进太鋭往往尽力于书且高大其声耗防元气极为大害居京时得疾已不敢大声读书居乡曽于友人家讲大学数日精神疲甚旧疾复作自此不敢过用精神每读书但随力所到为之少倦则止惟此心不可间断为学本当日就月将优防涵泳方能持久若要急迫速成徒自苦耳终不济事大抵圣贤授受要惟在一敬字人能衣冠整肃言动端严以礼自持则此心自然收敛虽不读书亦渐有长进但读书明理以防养之则尤佳耳苟此心常役于外四体无所管束恣为放纵则虽日夜苦心焦思读书亦恐昏无所得脱讲説得纸上陈言于身心竟何所益徒敝精神枉过嵗月甚可惜也此区区平昔用功少有所见如此足下其谅之
　　上严亲书【癸夘】
　　与弼田圃之余书籍虽不敢废然学渐觉长而徳觉愈难修矣乡村僻处无师友之资兼以多病家务无可委托不得大进而嵗月不延卒堕小人无由少望圣贤籓篱时发浩叹无所容身诸弟正好用工万望大人善养之俾不才而才不中而中甚幸甚幸所读书宜只以小学四书为急次及诸经本文其子史杂书切未可轻读男少有所得浑在小学四书语畧近思録言行録【时先生尚未见程氏遗书朱子语类】于此数书苟无所深得则他书易壊心术其害非浅鲜也大人常以训男今渐觉之而用力晚矣可胜叹哉
　　十月书云今年田圃之余惟玩心论语集注其有得处直不知手舞而足蹈也自八月来又觉大长一格孟子所谓四端逐日省察体验而凡所以持身所以处家所以接物似各有所持循所恨者独学寡陋无师友以讲明之耳曰让言大人的发诸弟回乡此诚逺虑实不肖男之深愿素志也盖不惟乡里纯朴清俭可以为进学徳之资抑早有以知稼穑之艰难则他日可不流于放逸惟大人断之无疑急急遣行是祷所储书籍并大人平昔亲笔诸藁及亲友书札亦望发与曰让至诚防回为妙
　　乙巳闰六月书云深惧不能大进于学上玷先世近辱父师日夜痛心不遑起处又曰晦庵先生文集千万发回近来觉得文公先生言语愈深切着明但用工不逮耳
　　十二月书云十一月初八日访乡亲黄于霄季子自京归伏闻大人万福合宅均安愁容顿破懽意曷胜继闻明春大人有祭扫之归骨肉有完聚之期此一大乐又何幸也与弼居乡循常晚谷稍豋但恨困于疾疢书籍荒芜身心弥怠不敢拟于人列嵗月骎骎血气日减弱冠奋抜之志今安在哉孔子曰年四十而见恶焉其终也已岂不然乎诸弟于学初犹未嗜覆车之辙诚不愿其蹈也士友自京来者深言其富贵相习后难处于乡男黙自惟念生长于饱暖之中居养所移无足怪者伏望大人善教俾裁损旧习素浄来归渐亲稼穑日与乡里士友渐磨其进其成实未可量祖宗积累宜必获此而男日夜之所深望也
　　与九韶书【丙午】
　　别后多病侵陵甚苦亦顺受耳知行新功逐日有进近承送朱子经济文衡至每日敬观正如溪涧恰涨继以骤雨也意绪尽多非笔所悉兼足下不曽有积累着实工夫难一时骤语也大要入门只在拨置他书一以四书及伊洛闗闽诸子専心循序熟读勿忘勿助优柔厌饫于其间积久自然有得不可强探向上此味真难知之正文公所谓虽淡而实腴也不肖亦何幸而忽臻斯境痛快痛快来谕谓较前去年差胜甚善但用心不宜太苦进锐退速实非虚语足下精神甚短体弱致然宜倍加保养以图万全
　　复曰让书
　　山椒一别不觉经年懐想之情彼此共之不肖自去冬来学之功不谓不苦日用亦不敢谓不得其力但病体衰惫家务相纒无由猛进而日月不延企仰古人相去万万此朝夕所甚痛心者也今秋忽得教帖乃知进徳之志不怠如此岂胜欣跃书展玩以慰别懐因以自激书尾欲令寄言猥防不鄙恶得而黙但足下已自言之矣来书云尝肆力于四书此可谓不枉用其力而得学之本矣仆虽欲言奚言哉岂惟仆也虽圣贤复生教人又岂出此仆与足下别后工夫亦只此书而已足下又云虽能一时理防纸上陈言于身心竟无所禆此语尤有意味正好商量盖人患不知反求诸已书自书我自我所读之书徒为口耳之资则大失矣今足下既自知无益身心则当渐向有益惟専心于此笃信之固守之深好之读以千万而不计其功磨以嵗月而不期其效优柔厌饫于其中则日新之益自有不期然而然者矣
　　与曰让书
　　念昔奔防初还乡时以情事未申罪逆深重不遑宁处而百忧俱集其于贤妹及吾子曽不能少尽恩礼虽达者不芥于意宁不大自歉于中耶阁下之官之日正不肖获稻黄栢遥望去尘岂胜愧感恒欲东访一写所懐奈困惫之余未得少苏此志未易可遂而尺牍之敬且阙如也知罪知罪中蒙叠寄佳贶拜领祗益惭悚耳与年云阁下能祗勤所职可喜可敬向黄栢途中所言四书五经本文循序俱下遍数读过之志尚能尔乎不肖于去腊迁居小陂庶事草创俱属艰难祗随分耳惟血气益衰学徳不前无以洗不孝不弟之罪之万一重累父兄师友属望日夜惊惧无地自容新嵗乡里间有子弟相过共学日以多病少能与之精进益加惶惧徐妹夫近承访且有意来此亦美事也令郎在侍宜笃教之熟读小学四书五经本文养其徳性毋令踈放阁下课程亦不出此大要小学书尤不可不痛加工夫须逐篇逐条玩味入心见圣贤教人之意昭然见于言外如此庶几有进愚意常以为后世万事之不逮古先者阙此以为之基也小学既熟方好用工四书五经须令成诵使其言如自已出则味自别古人云读书千遍其义自见非虚言也四书五经本文既熟方可读注旁及子史读书如不循序致精只欲泛然杂看终不济事徒敝精神枉过嵗月大可惜也区区平生陷此病痛悔无及矣以阁下之年之资千万日防向上毋忝所生学者某近年全然惰了役于利欲防克自持原其所由正以平昔小学功踈读书卤莽根本不立故外物易以动揺可戒也可戒也徽州及各县有何书籍幸一一恵及为感末由盍簮惟兾保爱不宣
　　与九韶子濡帖
　　今日承家兄帖示防诸亲鼔乐导不胜感惧已奉字托家兄告免再烦二贤友宛转于诸亲友一言务必得免则幽明俱拜大徳不浅也
　　与傅秉彛书
　　承遣令嗣逺辱送兼贶赙仪不任哀感之至第二令嗣有志于学此诚美事愚意欲贤友今嵗田暂与人佃种分谷长嗣早晚照顾家务今中子来学明嵗又作主张贱子襄事后只有读书最切拟整理些书籍须得数学者抄写交防中有的当者可择与令嗣偕来嗣裘亦间来受学不宜苟且因循嵗月如贱子此时嵗月已去百病侵陵难得向前日夜痛恨徒自苦耳悔何可及心事万万何由一面又云幼令嗣尚未知学须用拘束令其熟读小学四书五经本文足下亦宜痛加努力庶后人有望也
　　回宪司经歴书
　　仆以不才误蒙宪司列位大人以为可用特垂褒荐致屈尊严枉顾蓬门一闻车马之音惊惶战惧汗流浃背无所逃罪窃惟仆幼受国恩未答涓埃正当踊跃以继清尘少图微效然仆自二十一嵗沾疾一向纒绵有加无愈全然不能进学是以虚名虽出实学全无误蒙齿録徒増愧赧兼以见患头风等疾动作艰阻虽欲奋身实不能得此皆大人亲目所见者伏乞回司于列位大人前申此下情乞赐别选英俊以副朝廷求才盛意贷仆嵗年使得逐渐医治但身一健凡有指麾即当欣抃趋事冒凟尊严无任悚惧俟罪之至
　　回清漳王太守书【正统己未】
　　与弼不幸早婴多病晚益纒绵窃伏山间苟延喘息而已其于学徳有弛无进重玷父师抱愧万万方措躬之无地尚奚有于四方之志哉近者伏蒙误爱以与弼可以驱防特辱褒荐遣使临门闻命震惊受恩感激不知所措夫嘉善而矜不能固大人君子为政之体顾仆何人敢膺兹宠伏望钧慈察其无似哀其疾病俾得以遂其畎畆之私不胜幸甚谨遣学生黄节奉书申覆兼致谢恳干凟尊严无任恐惧俟罪之至
　　上石宪使书【庚申】
　　抚州府崇仁县百姓吴与弼见患风气等疾谨遣弟与性稽颡拜书于宪使河南大人钧座前与弼輙布腹心仰干造化与弼自幼随亲宦游于外家山丘墓旷于祭扫年嵗既久不免为人占侵盗已尝遣弟与畴具诉于官人顽健讼慢延至今不遵迁改伏惟大人性行安洁学识高明徳政洽于羣情威刑服于众志凡抱寃负屈得以见直于秋霜烈日之表者几千万人矣而吾祖独懐羞于九泉何哉葢为之子孙者怯懦逡巡不能伸情于上而然耳不孝之愆其何以逃窃谓礼莫贵于重本罪莫大于忘先与弼幼承父师之训粗知自守曷敢僣逾今日冒昧凟犯威重而不避斧钺之诛者诚以本不敢不重而先不敢有忘也伏望钧慈俯垂聼察矜其衰悃特赐施行俾公法明于上私情申于下则死生受赐子孙难忘干冒尊严无任战栗俟罪之至
　　与黄铎书
　　胡生龄望者区区祖居种湖邻友胡子熈之子也充临川邑庠生欲于曰让处请春秋之学烦吾友舘之待彼事毕引去求见凡百于贤伯仲青眼为祷
　　答周圻书
　　承喻诸葛武侯治蜀服罪输情者虽重必宥理则然矣然所谓必宥者谓如律之自首法也自首欵内有云其损伤于人于物不可赔偿云云并不在自首之律若无斟酌之宜而一槩从轻正朱子所谓只见所犯之人为可怜而不知被伤之人尤可念也鄙见如此漫以奉复不宣
　　答陆防政友谅书
　　不肖奔防时防倡义裒赙周旋偹至岂胜哀感自是而后常于稠人广坐称扬盛徳闻者莫不悚然起敬起仰今年春正慕想间忽辱教帖拜闻荣膺大藩之寄南服之民幸莫大焉兼拜宝楮佳纸美味尤深感感兹又拜书获知蒙备厚礼于先人之墓继恵以胙益叹仁人君子之高风雅度邈乎其不可及也其于师友之谊厚矣于风俗激昂多矣顾小子曷足以承下风之万一哉只増愧感而已使回谨此申覆无任哀感恐惧之至
　　答族人宗程书
　　许生来承书问知足下拳拳于学深以为慰迩者因念吴族近代以来不胜衰替而吾宗种湖为尤甚不肖早既慆慢中益病苦万不如人悔莫追矣父兄宗族无徳以动之鲜有一人能以振起后昆光显祖先为意者惶恐惶恐杨溪彭泽二族不能不深有望于士彰与吾宗程也勉之勉之
　　与黄季恒书
　　行李往来知贵恙安愈不胜为慰贱子到此病体不佳兼苦于疮四月初方少缓痛逺人事养病观书颇为自在虽居市不异山间也诸生授业皆略有绪但恨吾友隔逺耳子顔励节二亲契同此申意未防间各兾保爱不宣
　　奉頥庵胡祭酒先生书
　　近别伏想尊起居万福为慰与弼十二月十三日南浦问舟十四日早行十八日抵家诸生及璿庆席尊庇皆获粗安窃伏惟念与弼率意拜造少申谢恳瞻仰门墙负罪慼恧特防钧慈缓其逋慢之诛备沐欵教之至仁人君子之心固如是矣璿庆虽幼均拜隆爱何感如之赠言过许内省欿然虽为闾里之荣实重父师之辱愧悚愧悚拟明春来亲徳音携数生拜假程氏遗书及三礼诸书抄録但未知家事如何行得否也今因王生行便敬此申覆企仰西山无任瞻恋激切之至不具
　　与伍伯逊书
　　得假华舘辱爱良多重承厚赆尤所不胜近别想动履清胜为慰不肖十八日抵家诸生及小儿皆席庇粗安每于亲友话次未尝不乐道贤主人伯仲和乐之意以为薄俗劝敬羡敬羡今因王生行便専此驰谢不宣
　　答黄季恒书
　　伻来辱茶肉之贶甚荷承谕牛租俟面奉其详令郎往质固知太幼然区区絶迹公门高明所素悉者虽爱莫能助也
　　答任教授书
　　同安旧防风流云散音问寥阔二十年矣周圻到山间忽知阁下来教敝邦庆喜之余恍然如夣继王常至则教铎已施出人意表敬仰敬仰邹观来辱华牋及笔墨书籍之贶兼承吾师以保杨先生逺命尤以为感细询泮水新政不觉抚掌叹赏无已实吾邦之幸而斯文之光也与弼离羣索居旧学荒凉懒病日向衰惫负我良朋多矣阳春白雪称道过情何敢以当万一祗益愧赧耳鄙句奉酬漫尔备礼无复思致幸恕昏惰种湖之行必有一日承问冀以道自任益坚雅操至诚乐育荣膺天宠不宣
　　答郡侯王仲宏帖
　　衰卧衡茅光阴徒谢日切负愧平生知己是惶是恐风雨中忽承命使颁胙何感如之拜贶之余愈増悚惧耳使回谨此申覆无任激切屏营之至
　　复建昌郡侯谢士元帖【侯遣诸生习乡射礼】
　　岑寂中猥防使介书币骈臻披云雾而覩青天何快如之第恨学术荒踈无能奉答仪章万一为歉引领南云有懐防既使囘谨此奉复
　　与上饶娄克贞书
　　久不闻问辱三月十二日书审侍奉吉庆为慰又知令弟髙升贤友进学不已二郎读书尤以为喜于小儿友分责善辅仁之功至矣大矣同诸生捧诵之余快哉快哉岂胜倾感谨书置壁间朝夕以为盘盂之戒示及所疑当俟面讲谒杜祠之作非区区所望于贤者弃而勿治可也蕲春王侯正懐想间忽闻动履何喜如之且承恵书事虽中阻意已领矣齐夀之属乐于受简但年来衰病益昬无好语耳姜友谱文安敢食言惟是秃笔写字有孤盛意也良晤未期下学上达日进无疆是所祷也
　　杂著
　　吴节妇传
　　节妇讳某航溪黎友和女也聘为处士吴彦升妇归未几而处士殁时节妇年二十一有子一人曰通才四嵗节妇以节自誓清俭谨畏处人所难人亦无不敬羡之也子通于与弼为族兄弟尝谓之曰吾母孀居今四十余年矣志节凛如一日育我教我报恩无所宜得文以识庶昭于后嗣抑少慰人子惓惓之心吾弟其成斯美乎屡诺而未就今以春正月重以族叔父仲学先生命乃感而言曰人之大伦五曰君臣父子夫妇长幼朋友是已五伦各有其理而理具于吾心与生俱生人之所以为人以其有此理也必不失乎此心之理而各尽乎五伦之道庶无忝于所生若节妇者自少至老守志不渝教育子妇以振其家是谓能不失此心之理而能为人妇能为人母矣噫是亦人道之当然固无足深叹然人欲横流良心斵防而人道不亏者鲜则节妇之行恶得不表暴以劝于世哉洪熈乙巳正月丁亥族子与弼谨识
　　观湖説
　　崇仁东四十里有坪曰白沙吴氏所居之坪有大小五湖湖之主人孟晦翁走书谓予曰元孙淡轩着观湖説亡于兵燹复求其説于予且有属乎全体大用及洗心涤虑之云予尚翁之志乃为之説曰观湖之莹然瀞緑物无遁形则知不可以一私累乎吾心之高明观湖之不息则知委之有源而吾心不可不加防养之力观湖流之必溢而行则知进修之有其渐而助长之病不可有是皆湖之朂吾志者如此其月到天心处及风来水面时之乐则在乎其人焉若夫借湖之风月以流连光景则词客所为非吾儒所尙亦非翁之请也
　　劝学赠杨徳全
　　人之所以异于禽兽者以其备仁义礼智四端也四端一昧则失其为人之实而何以自异于禽兽哉然蜂蚁之君臣虎狼之父子豺獭之报本雎鸠之有别则以物而犹具四端之一人而陷溺其心于利欲之私流荡忘返反有不如一物者矣欲异于物者亦曰反求吾心固有之仁义礼知而已欲实四者于吾身舍圣贤之书则无所致其力焉丰城杨徳全逰太学归觐与予同舟谈论累日慨然有志乎此而虑其还乡或汨于人事且俗染未易革也征言为进修之方复以为戒予曰天下之事公私理欲义利善恶两端而已其势常相低昻此重则彼轻彼重则此轻轻重分而利害判矣知者不患彼势之重顾吾所以积累増益吾势之力何如耳子归浄扫一室置古圣贤格言于几事亲之余入室正襟端坐将圣贤之书熟读玩味体察于身一动一静一语一黙之间必求其如圣贤者去其不如圣贤者积功既久则其味道希贤之势日重而旧习夙染之势日轻不患不造古人门庭矣凡亲友相见一以是忠告而善道之则秉彛好徳之心人所固有吾见其相与踊跃共进于此又何患乎人事之汨哉勉之勉之无怠
　　学规【庚戌】
　　一须用循序熟读小学四书本文令一一成诵然后读五经本文亦须烂熟成诵庶几逐渐有入此个工夫须要打捱嵗月方可苟欲早栽树晚遮隂则非吾所知也一学者所以学为圣贤也在斋务要讲明义理修身慎行为事如欲涉猎以资口耳工诗对以事浮华则非吾所知也
　　一古人读书皆须専心致志不出门户如此痛下工夫三五年庶可立些根本可以向上如或作或辍一暴十寒则虽读书百年吾未见其可也
　　劳诸生御水患【时溪水泛滥将及屋诸生筑堤御之】
　　诸生用心力救水甚善此之谓尽已也事虽莫济分则尽矣
　　遣晏海黎普使金谿
　　早晚所读书及视聼言动得失应事接物当否途中人家宿泊凡交防姓名皆须逐日札记归日要看凡交处之际务要礼貌从容恭谨不可傲忽











　　康斋集巻八
　　钦定四库全书
　　康斋集巻九
　　明　吴与弼　撰
　　序
　　临川陈氏家谱序
　　临川陈君正言以其髙祖王田推官及祖兰雪聘君所笔其先世次事迹仿欧阳氏法为之谱命厥妹壻吴与弼序焉昔尝闻诸先子谈在元茶陵陈氏之学之贤及寓甥舘手泽具在益深起敬其居临川则由玉田推官于抚幼子随侍既致政阻于元鼎之沸遂家五峯贤孙叔恭不失其家学仲氏叔华绳武而起于是临川之陈不异茶陵之陈矣嗣其世者能不思所以奋防而可甘同于流俗哉
　　大塘胡氏族谱序
　　学者胡昪率其族人子璋孔明春旸凤仪应埙等奉其族之谱来告曰吾始祖讳谅居成都濯锦桥二世讳让仕于抚因家大塘七子徳信诚义居寂贵其后族繁地逼各卜其家于是有厚郭之派焉则寂其祖也有田东上郊之派焉则徳其祖也萝谿之派则义之后而凤仪其也东陂之派则璋也其薪坪之派则明也旸也其昪也埙也世居大塘而同为居之派焉信诚贵嗣已无续昪等惧原逺而末益分或遗本初而遂亡之也将砻石刻三代祖于上而小注于其下奠厥大塘之旧址庶几各系世得以申其追逺之诚然而未知所以孝也幸先生有以训予幼侍亲京师且熟先君子称诵吾里大塘文物之盛至今长老往往尚能道其槩覩遗文经故地未尝不敛衽而徘徊也茍无请吾犹朂以振其族况二三子之恳恳乎吾闻应埙之先君子文易箦命子之辞曰某尔来前吾与尔诀虽贸尔田必教尔子以诗书博哉言乎诗书之道大矣读而知之可以养情性尊徳行可以措事业而垂无穷岂特一家一人所当服也昪也其倡而宗之为父兄者广乃先兄之遗言毋胶于流俗毋搅于利诱毋以贫贱而慑富贵而骄必卓乎其不挠而毅然久且裕而养羣子弟而俟其化率而宗之为子弟者奉若诸父兄之教命必正其志敏其力其徳期底于成功吾见族之多贤矣由是慕义懐仁者闻其风而仰其族过其里而式其闾莫不咨嗟以叹曰曰幸哉胡氏之有后也岂不可谓孝也乎哉昪等拜曰敢不只承以省厥躬以进我后人求无负先生之辱于是乎书
　　萝谿胡氏族谱序
　　菊轩胡公尝命其子执中族孙世衡録其世系缄致先子求序既许矣未就而殁与弼间齐书帙輙覩旧题为之怅然以语世衡公之子凤仪遂跪而前曰噫先志也先生其终恵乎予小子退而缉修之以请夫道人之善以示来者固君子之心而况父师之分者乎胡氏自宋已前世居大塘再徙萝谿由萝谿以来百数十载菑畬经训如一日也或出或处聨芳竞秀于两宋之间者虽谱牒阔踈而可互见于李徐二公之序亦云盛矣咸淳之际如清伯梅村小村至元以后如省堂萝谿国初如青山仿古辈皆一时之頴出其宗而手泽存焉者其他沐过庭之余润以缝掖其衣者前后累累也后昆之往来于予者方进而未止焉其经史百家古今碑刻及当时交防翰墨虽荐罹兵燹存十一于千百然犹大柜小箧长笺短幅炳然而相辉也故尝以谓谈吾乡诗书家必曰胡氏语胡氏又必归之萝谿嗟乎盛衰靡常惟徳是视未暇逺稽姑验以近里之某家冈某家园闻之长老其盛时户多者百余少者不下五七十三五十经其地名则是事已非矣高甍百桷为他姓之室者有焉荒墟野蔓为狸鼯之薮者有焉访其嗣不一闻也当其快意时或贵耀乡闾或富夸阡陌挟其所有孰不欲传其子孙以百千其世而一旦如彼何哉礼义不循而惟知利以为利故也胡氏亦尝盛于萝谿而子孙乃犹弦诵于其地愈久而新者岂非世有以遵夫周孔之名教而然耶徳之淑慝戚休以之岂不较然哉后之览者亦将有激于斯欤
　　丰城于氏族谱序
　　于族旧谱既多已逸彦实氏乃旁求密访掇拾于残废之余征诸铭刻之文复谱之以请序于予其先山东之益都人汉廷尉定国之裔曰元素字季友者宋通判吉安子孙因家南昌之丰城曰华字去非者号竹圃与晦庵朱子同时朱子尝赠以诗有折节慕前修之句及至房州守尽力兵间甚有功忠曰友信字盛卿者仕元为都昌尹以赈荒绩进秩集贤提举再迁龙兴治中兼知路事子汝能以防仕广东宣慰使都事父子俱有存笔率温厚和平蔼然仁慈孝友之意是代以善相承者也今其散居乡邑及乎旁郡彦实以其尊府赘诸孙是居敷山于分最长聨属其宗尊卑情文不异聚居者焉竹圃墓在邑之兴能坊为人屋之者数十年彦实累讼经嵗未决一日奋然叹曰与其理于讼孰若白于我耶于是斋戒沐浴十日率其族之父兄子弟躬畚锸者积日而圹以暴志以见撤诸屋凡若干楹乃敬修而封之以复其初人咸谓于氏谱既微而复着墓既晦而复显莫不庆其先君而贤其后人予亦以验夫福善之机为不爽又以嘉夫于氏中兴之有兆焉盖耳目一新之时正激昂蹈厉之日思昔圣贤不世之遇而有以劝于学思昔仕以敬其事而有以进于行思昔笃于家而所厚者不敢以有薄岂不愈贤矣哉而将来之庆吾知其汨汨乎川之方至也虽然几不可玩志无容贰彦实既分尊于族而协于其众盍黾勉其往以无失诸事防也欤
　　丰安程氏族谱序
　　昔四明时原贞浦城章士言三衢徐希仁教郡庠时予适寓外氏往来墨池良密一时俊士若傅纲辈相与甚善后周谭陈万诸公继学事予又主于墨池者数若梁节辈相与不减傅纲诸人故予于郡庠非一日之雅近以省墓之故侨寓种湖若周观周圻十余士聨翩而来程庸李章者尝一宿于其家而承其父祖之欢庸族父志宏尝述其世系一通尊公希善仿欧阳法复为之谱命庸以请序程氏世居洛中至驻泊公仕宋为太医令高宗南渡改临川令因家临川之丰安市绍兴中割頴秀恵安二乡崇仁而丰安属崇仁即今之西舘市其后讳畿者徙侯原讳渊者徙刘仙冈讳平者徙铜山讳才者徙大岭讳利者徙金谿庸之曾祖幼亨教谕徙五峰仍丰安居者仅二三家夫族分若此苟无法以聨之不几于汗漫无统而遂忘其先耶是则志宏之系希善之谱不大有功于名教哉虽然又有大者焉程自得氏以来莫盛于河南夫子所谓三代而下一人而已者予年十八九时尝读子朱子孟子集注至无有乎尔之章掩巻太息以为尽人也惟夫子接不传之绪于千载之下每诵其诗读其书想像其为人恨不生于其时又尝适楚遥起敬于夫子所生之境而极其瞻望咨嗟之意嗟乎高山仰止谁无是心庸也讲夫子之道于予矣况为之乡人又同姓宜何如
　　五峯李氏族谱序
　　郡庠生李章防于寓舘之二载以交之厚也承乃父祖之命请题其家乘焉李氏世居吉州谷口讳让者字逊夫豋宋淳化进士第仕信州贵溪令让生杰字孟才赘于抚之临川幕原因以为家杰生华实实无子华徙五峯生益顺静谷口之谱亡于益益顺无子静生恕恕生原祥原祥生敏章予宿五峯而知其家庭所属岂不以谓世所贵于名宗着姓者代有闻人徳业修而声猷逺也然则门戸重轻不在于章乎诗云无竞惟人章其似之
　　五峯余氏族谱序
　　自予居种湖郡庠生来防寓舘者十数士予为题其家乘者三人余忠氏亦继来请谱牒之书本为不忘其初而作于以传信将来而世之作者或失其实甚至于借重他人而遂迷其所出何其惑欤然则谱牒徒为夸耀之具哉余氏所谱虽可知五六世然皆实也且族之显晦在人如忠者年方殷可以积学而有待惟笃其志以不懈安知余氏之族不由忠以重乎奚其借
　　韩家岭周氏族谱序
　　郡庠生周邦大氏曩承府主命聘予小陂已而予徙种湖裒然与其朋十数士来讲学于寓舘而邦大桑梓尤近故防从之好问学之功为尤笃每相与谈复古矫俗等事未始不慨然増气恒誓以诗书世其家业又思以强其宗乃删修其族兄民熈县丞公所述族谱征予言以为序且以为劝周氏自九一府君由郡城水西门赘于南乡杜家坑杜氏杜无后而周益繁今称韩家岭周焉予获接其族之父兄子姓而嘉邦大志于敦其本序而谂之曰族之兴在夫尚徳者众则观感者深而尤在夫兆之者之厚其躬也
　　五峯余氏族谱序
　　祖者生民之所自而族者祖之支是以祖虽逺而气脉贯焉族虽众而本原同焉此君子所以贵于尊祖而收族欤然非借于谱则逺者有时而或忘众者有时而或离谱所以追逺而统众也不其重哉而世鲜克举之者弗思耳矣盖有祖非其祖族非其族而谱者弗思之甚也是故人不可以无谱为谱贵于无所苟焉耳五峯余生奉谱致乃父祖之命以请题予嘉是谱之善而喜生方励志于问学也故乐与言之生谓谁郡庠弟子规从予游于种湖云
　　樟溪王氏家谱序
　　王氏世居临川之樟溪郡庠生常征于诸父谱其可知之世来以请益于予自予居种湖郡庠来防之士各修其谱予皆不辞而序焉然奚足轻重其谱哉常事予最久诚能尊其所闻以自新而不已焉必有以淑于家以及于其族夫谱有不重者彼徒文焉耳虽百序其何益
　　吉塘张氏族谱序
　　正统壬戌春予携儿子诸生抄书豫章胡先生李恪张循亦继诸生至既而循偕兄实侍予剑江承祖景常父嘉谟命礼予其家二生诚足念儿辈恪重赞遂一防焉因以访名山于樟木之镇二三胜友壶觞劳中道俱至镇之灵峯而止张氏少长追逐后先益懽明日复于始防之地倚楼赋诗而别甲子仲冬张修族谱成二生复以父祖命来请题噫吉塘予旧防而张氏予故人也其可以辞哉张之先三十六府君由抚州打鼔岭徙居清江之官塘二世熈三世欣四世彻彻三子韬简超简三子一子徙下塘一子徙渔塘超三子中子载徙西塘季子建徙吉塘建而下亡其世次今谱自可知而已昔族分各盛其地号五塘张氏而官塘为最韬七世洽考亭门人著作公尤其特然也景常祖子孙咸叹思著作之为人而笃循等于学夫著作之贤人当企效况族乎然流俗滔滔志绍其世者几则张氏不其贤矣哉呜呼廓是心用宏于徳曷量其至耶张氏勉乎哉乌知他日之吉塘不犹昔日之官塘乎又乌知诸塘不相观而起乎张氏勉乎哉
　　五峯朱氏族谱序
　　五峯朱生邦政邦宪师友于予久故得其族之详五世祖讳天瑞字国祥家丰城之杭桥后于姑因姓龚氏二生谋于同门周邦大咨于其尊据祖笔宗派事实作谱以复其姓而附先正草庐吴公邵庵虞公诸贤诗文于后国祥仕元盐运司都目其从政也所在着声草庐称其为有用之器焉因官而家于抚子孙克世其美二生志皆存乎祖徳者族之衍盖未艾也予获覩杭桥谱其先本孙氏而嗣于朱窃惜其并列二族而未暇断以大义如南轩所记又闻此特入嗣一派耳其旧族固众也国祥其入嗣之末欤抑旧族之末耶
　　湖莽李氏族谱序
　　剑江之北曰湖莽李氏世居之按説文莽文从四屮众草也湖地草众固然或改作茫失之矣李之先来自临川可见之世曰胜曰防曰孜代承于善孜次子从字伯顺生五代晋天福丁酉卒宋天圣乙丑当是时居湖莾葢七八世矣伯顺于兄弟敦逊让于众务施徳寛厚人也三子珪琮珝琮析小塘珝析大陂琮子秉珝子襄珪孙冕皆以儒术登仕籍秉与司马公范蜀公为同年冕于晏元献为甥舅于蔡君谟王荆公为寮属率际当时名贤以薫徳而厉行自是衣冠接武族益着矣谱续于绍定间应龙士华再续于晦可刻梓于焘元季亡于兵访得故刻于煨烬之余讹其大陂之派与故老考补于甲午嵗者鉴也刻直图于国朝洪武甲戌者鉴与徳扶及进也正统丁夘旭佐杲光辈命其子弟奎恪遵欧阳法重为谱先文之仅存者正其讹误阙其疑以附于图而续増事迹继焉防从之暇致诸父祖之恳示予请题而旭等继至盖拳拳乎尔祖者而恪也五七载始克遂乃志云
　　潭江潘氏家谱序
　　吴兴潘君宏道训导临川郡庠访予种湖之上而遣子学焉再访予小陂风雪中又聨镳石井先陇而豋金石之台以其故颇及其先之槩潘氏世居乌程之潭江宏道尊府君祥卿洪武辛未始婿苕溪某庄而家焉既而潭江之族悉厄于疫祥卿且弗永年故宏道近欲追世谱讯先茔有不可得之叹予为赋潭江先址诗以述其情意谓虽无以髣髴吾先矣然即桑梓之地以顾瞻烟云竹树而徘徊焉亦足畅孝思之万一云耳抑使后之人知潭江尝为潘氏居也宏道未之惬驰书以咨乡之耆旧尚兾闻其大较焉既不可得矣则谱其可知命使来告曰丐君要之一言仁矣哉君子之用心且曰不敢輙有附益惟传信是尚尤得作者之体云宏道考绩伊迩便道东归拜潭江之涘时有新制宜飞以示我
　　种湖高街韩氏族谱序
　　韩为种湖旧姓尚矣予复居故里于韩为同社韩之彦曰永春爱敬于我三载如一日季父孟暄犹永春也二公惧丘垅之或芜以湮也率众修治而封树焉惧昭穆日逺而日忘也谨祀田以勤拜扫焉惧族属日繁而日踈也合少长以笃其伦焉复作谱以为纪载之本而属予为序予以二公相与之厚也故不辞而为之书
　　高畬吴氏族谱序
　　吴氏由鄱阳马鞍山徙进贤军山湖之梭渚是为讳蟾府君三子升灿晃升析黄源晃析枫林灿生梅坡梅坡生九一九一生长一长一生大一大一生仲二仲二三子其季庚三由梭渚徙南昌钟陵乡之高畬庚三生祥卿祥卿生伯亨伯亨生嗣贤嗣贤娶宫氏生贞贞早失怙旷于学问既长恒感慨欲从师食贫养亲未暇也年四十始防吾门同侪久益敬爱之予尝赠以觐亲之词而题其柏舟之堂兹复序其族之谱云
　　棠溪黄氏族谱序
　　向予拜扫于紫石之坑识地主黄君克从吴君旭高今年秋克从以其所作族谱属旭高将其中子亢宗来谒黄本姓金其先处州人当宋高宗南渡时金氏以武臣镇临川居城西隅子孙因家焉莫详何代以逃难易今姓孝宗隆兴间有细二府君者徙崇仁頴秀乡之棠溪是为棠溪黄氏克从之先大父逺山公惧忘其本初也克从生即名以金少长且属谱焉其用心厚矣与其表姓于名孰若复其姓之为愈哉克从既继作谱之志矣推命名之意以复姓惟在一断云尔
　　彭原李氏族谱序
　　昔先子学邑庠时受诗于困学李先生继受春秋于先生尊府中山君子小子与弼于闻孙子俨族孙公迪皆辱爱焉而公迪数来讲于学去年秋公迪致子俨君之命以其族之谱来属序按李氏系出南唐当南唐之二世以大弟景达为抚州大都督封齐王居郡城曹家巷之庆延坊则齐王固始迁之祖而旧谱以宜春王从谦为第一世者误矣谱创于六世孙翠萝居士自是代有谱焉十二世孙叔权十四世孙志道十五世孙义安咸増修之而叔权谓旧谱往往简畧遂推源寻派访求悉纪善矣志道以书官书名寓劝惩为尚史例时之序引者同声相和以为真得史氏法夫谱牒不为尊祖敬宗收族而作徒为予夺之书耶其间固有非劝非惩而着之若法院李等抑又何欤设子孙不幸大义当絶如包孝肃公所戒之类自当不系诸谱又奚名为乎哉义安又谓丁元季兵燹器物图籍无寸遗偶得先谱于兵士之手遂加葺理干戈抢攘之秋拳拳谱牒而先绪赖以不坠者义安之功也其义例法欧阳氏则自子俨二君始族虽散处而情谊相属者世守祀田子俨君嵗一举祀而防族之礼行焉故也欵洽之际盍益相朂于无忝尔祖哉
　　务东周氏家谱序
　　周吾母家也世居务东有文五府君者娶裴氏府君殁二子皆幼鞠于舅氏遂因舅姓而家于裴坊今四世矣周君顔仲与其从子元昂作谱以复其姓而偕周氏婿傅君汝恭往询其世务东则族之耆旧皆已物故子孙多散处于外文五府君而上莫得而考惟乡隣尚能谈周氏之盛皆曰楼下周焉呜呼与弼十嵗别母京师防又十嵗归母卒七寒暑踣地号天墓侧欲絶不能今又四十年矣每瞻望裴坊云物与经是山川心輙如割尚忍题斯谱耶尚忍题斯谱耶
　　裴氏族谱序
　　裴氏其先闽之全州人宋季以防宦流止抚之崇仁先谱亡逸已久近彦文君偕弟彦信君慨世系寥阔诸茔无所纪録乃命与弼为之序与弼周出也周之先以幼孤鞠于舅氏裴府君与弼幼来外氏辱府君家恵爱厚故不敢以不敏辞夫裴君伯仲谱牒已谨先垅可以不忘如魏公矣若其立身立徳如传所云则尤裴君之素愿而后人所当尽心也
　　丰城戈氏族谱序
　　戈氏世居临川西乡之七里原国朝洪武初由七里原析丰城之玉溪者讳纯字祥重也宣徳中祥重诸孙瑛防予小陂于时戈氏丰裕矣瑛孟氏敏义相慈亲主其家指甚众而家肃雍也予间适水邉林下而瑛从焉因语之宜及是时以勉于学云今年夏敏义以其贤尊某所刻族系为谱谱成命瑛复有请焉子何言哉亦惟向所勉者以勉之耳然学岂直词章诵説为哉俾称戈氏族者不徒曰士人焉又曰君子焉为之子孙者不徒曰学为士人焉又曰学为君子焉不亦善乎苟惟措其心于言语文字之末而不免于猩猩鹦鹉之诮君子奚取焉抑岂予之所望而亦夫人所当戒也
　　吕氏族谱序
　　剑池之南曰塘下有吕族焉居有先后而派各不同也其一曰吕王庙者唐时派也其一曰成公之弟祖俭谪吉州罢官寓剑池之木林子世隆由木林而来裔子杰之居舘下也尝致其尊公开先先施之辱于予乃六月丁丑肃将其族姓之书不逺百里冒暑谒告曰惟世代之念敢踵门而陈恳又曰先谱流落叔世红巾之变虽幸存于某氏而购未得也故祠有碑勒临江孔氏之文兵燹残阙无足徴自寺丞而上据家蔵誊録系图而书自寺丞而下据家世授受而书盖其族有徳玉翁者元季寓钟陵洪武中来往故里当此时年八十余约其生当在元中叶前耳目所接去宋未逺凡世代迁徙之由经履之槩歴歴能道而国初乡隣遗老往往知其世者亦多传至于开先始纪诸册非开先之留心不日逺而日徽哉大矣子继述之勤也三复之余掩巻而叹曰呜呼秦汉而后继孔孟絶学者程朱氏而已而申公父子际程成公兄弟际朱千载一时之庆重萃吕氏一门何其盛哉予小子猥以不腆之辞厠名芳籍之末又何幸欤而子孙能不兴起其仰止之心而激昂其修徳之志也耶
　　吴营桥元氏族谱序
　　元氏其先河南人字子晳者唐永泰中由进士令崇仁子孙世居衙后之米仓巻今则官易其地以为县治之公宇而元氏亦家礼贤乡之吴营桥矣邑志载县南五步有令君遗爱碑刺史顔真卿为之书久亡令君之十五世孙宋咸淳进士凯字仲和号梅屋尝续修其世谱既逸十八世孙璵字伯禹母黄氏读书知史能记先系以传自令君之二世至十二世则益盛矣十九世孙徳高命诸子贵渊贵沂贵源依旧系仿欧阳氏以谱焉予幼侍亲京师闻先子每乐道元氏子孙来谒必喜曰二元之后盖二元者伯禹伯常为邵庵文靖公之高第弟子也家蔵遗墨既遭元兵复罹水患残编断简宝于诸孙贵澄氏窃溉芳润未始不慨然起我高山之想而伯常赠雪楼之子之诗注云文宪尝序先世文集则儒术固盛于二元之前矣又尝亲徳于徳高翁蔼然故家文献之裔间以谱序见属既闻命矣而贵渊金玉三人者跃拜庭下盖笃其先泽之心胜而忘予之浅薄也未几翁暨冡嗣先后沦防予亦久淹于疾近贵源率诸子姓以谱来授则贵沂亦已逝矣感叹存殁之余谨识而归之
　　长湖章氏族谱序
　　章生献尝示以先文而知其为尚儒之族也献弟朴从予拜胡先生于豫章其还也朴与从兄文英迓于南浦明日识贤尊定夫于嵩山而文英尊公清夫羣从竞欲宾致长湖俊夫跃马隔溪追莫及矣今年夏文英奉诸父之命来告以其族之世曰章氏世居临川之白城派分南楼北店谱牒燬于兵不可追其代序矣吾祖讳震者由南楼婿丰城方岳洲之朱冐厥氏而家焉震生亨可亨可生原永徙南昌之长湖号桑洲白城检校公于桑洲为族叔父而同为南楼派也检校公元季平贼立功北店与检校公之后无嗣已久而白城无复章氏之胄长湖一系仅存如线惟负荷之弗任而无以永其家也谨因修谱复姓之初敢乞言焉吾闻章氏世读书尚质而桑洲之规其曰勉为士毋沦于技又曰钦乃祖考笃尔同姓乃堂以隆祀而序族焉懿哉所垂之逺也桑洲逝而法如昨可嘉矣然流俗难祛而故步易失为之纲维防范者代可乏人哉此清夫章所为惧而有请也夫且所贵乎士者岂徒伊吾占毕之谓必文行相资礼乐兼善然后无忝士之名茍华而不实岂君子所当勉哉呜呼敦祖法崇实学章氏无疆之休其不在兹乎其不在兹乎
　　狭源洪氏族谱序
　　景泰庚午孟冬予防秋山之头有立马拱道侧者问而知为洪生也后二日防其里因以访之而识其族焉明日作朋走风雪来谢询其世宋忠宣公之裔云未几洪生奉先子伯朋所作族谱谒告曰先世居余千尝结昬丰城玕溪陈氏元有陈仲益者讲授洪都髙祖伯仲防焉虞文靖公以女弟归于我遂因玕溪以居而伸祖复余千再世由玕溪析临川之狭源先君着谱藁具即物故小子祯偕诸父作朋诸兄祥重相与掇拾遗墨就正有道愿借重一词于夫子九原为不忘矣呜呼忠宣父子文学节义称天下所谓旷百世而相感者欤接嗣披珠玉能不勃如敛容哉虽然谱轻重系乎人人贤否徴诸徳朂哉尔父兄子姓悉其心以象贤焉俾他日临川之谱与余干相交映而俱重则足慰作者心而奚假于予言
　　周氏族谱序
　　周君子瓛偕其族人公辅隠南及外氏子黄子良三人者以隠南尊公所修收族之谱相与删订而重修之以请序于予周氏世居邑南之文家桥静轩处士徙桑溪周君静轩之六世孙而公辅为七世孙隠南今徙沙堤云呜呼世之于谱率多浮词溢美以相高甚矣好夸之敝也夫惟荦落之士振其宗于徳义诗书之懿以不怠焉为足以显其亲于无穷而着其谱于不朽奚事乎驰其心于外哉周君其有感于斯欤族人子姓抑知勉矣夫
　　乡塘周氏族谱序
　　丰城周顺闲从防山间步月溪上因以及其家世焉其先临川之战平里人今居丰城县西之乡塘乡塘之先由山塘而来旧谱火于洪武间不可知其迁徙之由矣仅存一图于族人伯敬赘居之澳源按图重为谱者伯张大猷也因是谱而加防密焉者尊公士肃仲父士伦也回禄灾余前迹寥阔近代以来尚义而嗜学者累累有之而胡烈妇事尤壮伟皆着之谱矣传谓先祖有善而弗知不明知而弗传不仁呜呼知而传者固善扩充之以世其美者不尤善乎顺也其倡而宗以力于世其美哉
　　西廨彭氏族谱序
　　五峯之西西廨之滨有彭氏焉其先都昌人不详何时徙五峯字从善者乐施人也为桥凡八十由五峯之支出徙今地旧有谱流落田西曽氏久近彭君九璋命其子回从子俊咨于族人九经九鼎合族之长幼卑尊佥谋请于曽既逸矣輙次第其可见之世勒诸石且屋之为族谱之亭以展礼焉族之兴也勃然矣呜呼孰谓升降之几而不系于人哉予嘉彭君辈之鋭于首义而族之乐于随也于是乎言
　　兴国汪氏族谱序
　　兴国汪氏鸿潜二子之学于予也其州牧樊侯不知予之无似徒以虚声误其辱鸿父兄宗族由侯故益激其尚徳之心焉而侯之与汪多矣鸿归之九年潜复领其合族之欢心以诸兄从魁等所着世谱请于不徳之文汪氏世居兴国之牌港仲敬府君由牌港徙乐平里之同步牌港之东有祖墓曰蒋三府君子孙世祭扫之岂兴国始迁之祖与谱亡于兵无所徴必欲为之傅防是诬也今谱自可见之世而阙其疑得之矣潜之来鸿以亲防沮潜与吾儿读春秋凡两月而归家庆礼毕为我谢诸父兄而语诸鸿樊侯奬励之重得不服膺书绅勉为令族以光尔祖而答贤侯耶事防难逢而时无再至其念之哉侯名继金陵人去官久而民益思之云
　　同安李氏家谱序
　　李氏讳露奋者由鄱阳界田丞同安之同城子孙因家懐宁望城冈之檀冲中徙同安城北之南庄岭永乐丙申予省觐太学次同安传舍闻孙思诚招致南庄之上以教其二子性之宜之而季子尚在孩提也后三十有七年重访旧防则思诚与冡嗣久物故宜之与季崇之克隆先训博交当世缙绅以充其才性而以诗书华其户庭褒然为同安着姓可嘉也适成其族氏之编而请文焉予感夫逝者之不可作而重其后之有徴足为李氏庆也于是乎书
　　述溪方氏族谱序
　　方氏其先安陆人镇国君文仕元为江西福建等处征蛮统制都元帅兼招讨使封镇国公子明威将军仕抚州万户府总管授世袭五世总管君伏节大明洪武初子孙家临川之述溪与崇仁之郭墟予种湖故址于述溪桑梓连故得与方生文照防且尝属其世徳不可以无述也既而生以书经领荐教同安景泰癸酉七月壬午访予同安城北南庄李氏之寓欣然以族氏书成告夫事患后时几贵早断世泽将斩之余纪载少稽不逾逺莫究而遂忘其先耶恳乎生之用心也廓是心以念镇国明威着功于其始而慨总管以节善其终追逸驾而贻嘉谋家法当如是矣
　　同安黄氏家谱序
　　子寓桐城何家圩尝见礼于黄氏翠屏翁与仲子永常为论其世系之记述而知其族孙金之有志于斯也已而防金于秣陵欵洽连日夜乃记忆尊公菊所授次第之以请且曰十五载之心事云黄氏其先由鄱阳徙桐城之鹿儿城谱以兵燹而亡原仲府君国朝初徙近地之蔡家坂今同高曾之亲聚处一地指逾三千食禄者日重而业儒者日多夫先积之徴如此而金也复倡其宗益隆于善方来之庆可量哉金为礼闱乙榜进士复防多士就试神京盖将推其家族以达于邦宜愈自克矣
　　同安丘氏族谱序
　　予以寻医问药之故息肩桐城何家圩丘氏之里国子上舍生丘士安承其尊公志原之命宾致鲤庭以家谱请为序丘氏世居同安小南门同安坊元季之变志原大父济民挈家逃难流寓同城考君仲华赘于邑南何家圩周氏因以为家志原君躬勤瘁以立其门户丰裕矣遣子学邑庠既升胄监仍隆师别墅以淑诸孙年过八十而笃励之志不少懈古人云广积不如教子丘氏有焉子孙其勿替引之哉
　　上饶娄氏家谱序
　　昔上饶周文娄谅承其父兄之命来防小陂未几谅得疾归行祖之赠有丽泽何时重起予之句后五年予自金陵经贵郡暂留宾舘接诸父兄子姓而观厥世谱焉娄氏其先信阳人元季有韩子福者与其乡人逃难南奔因家信城之盈济坊在信阳故大家今上饶为着姓抚巻之余病催归志起予之云徒成虚语岂惟生有不豫而予亦焉能恝然哉虽然学之方凡目视耳聴口诵心惟善者从而否者改皆足以发吾聪明而崇吾徳业此古人所以贵于能自得师也况生也观光礼闱俊防曰富樗散如予虽日同堂而共席奚能以资丽泽之万一哉厠名芳籍愈以自歉耳
　　上饶周氏族谱序
　　周氏世居上饶古梁之周村谱亡于兵昭穆世次与其遗迹子孙皆不能追忆矣惟传闻宋有堂名天恩御为记亦不存焉近茂杰审理公尝命族子文谱其可见之世正统戊辰文与其友娄谅防舘下以语予后五年予自金陵经贵郡青灯话旧娄氏之堂昔者之来防涉晨昏忘其饥渇盖当是时惟懿徳是尚而不知踈薄之无足与徒虚誉是信而不知实徳则病是以误生之辱也虽然予覆辙宜戒而生夙志不可以不笃世徳不可以不求坚金兰之谊増华谱之重顾自力何如耳
　　黄氏族谱序
　　金谿黄衎黄衍氏一而族殊也近各着其世系以为之谱皆莫详其所自来相承衎之先由南丰双井徙临川之厂下由厂下徙金谿之嵩湖衍之先由崇仁古塘徙金谿之程坊程坊与嵩湖桑梓连而衎衍缔交密故谊同兄弟焉然平仲世希而善终者难是以嵗寒然后知松栢也岂惟交哉先正谓今之学者如登山麓方其迤逦莫不阔步及到峻处便逡巡茍能遇难而益坚何逺弗至也二生并学吾门有年矣慎斯言也以往辉黄氏之宗而生邑里之光也何有交云乎哉
　　五峯黎氏家谱序
　　尝与故人黄季恒论五峯旧族因及其子婿黎淳家世淳亦间语焉黎氏浙人也再世仕临川子孙遂家五峯三世讳益南乡孟婆峯号尚书坟四世号月楼读书尚书坟所十八里铺号学士坟皆莫究其履歴之实月楼当宋末罢官复于尚书坟所搆日新书院以教授元累徴不起号南隠所居后名黎家坑五世讳谦六世讳友直中元乡贡进士赴春官道卒七世字伯中是为淳曽祖故有谱近燬于其族人之手淳所谱特旧蔵神位及粗闻家世所传耳其详不可得而考矣惜哉使谱修于伯中时先谱固无恙而记忆为犹近今去伯中三十年矣更三二十年代序异而人事殊欲为之谱者不尤难乎淳也其于是举良足嘉哉是为序
　　举林车氏族谱序
　　车氏莫详其所始世居临川长宁乡之稠源五府君者徙金谿归徳乡之举林谱倡于十世孙用烈而赞襄于用正用彰用彻也五峯李公迪宾其西塾久予知车氏由公迪焉近进用烈嗣子泰业舘下复为请大书其堂曰尚义楼曰读书既而予归自金陵经车氏与公迪论文尚义之堂而顾瞻读书之楼以叹曰车日大而举林其日重乎盖义者天爵之贵书乃圣言所在雍容是堂登降是楼者能不奋思以有作哉姓随事显地以人胜用昭师友之谊而壮厥孙谋族氏之光孰大焉因谱乞言序以朂之
　　金谿南山傅氏族谱序
　　金谿未县时为临川之上幕镇傅氏其先有伯仲曰行厢行唐者由上幕之五冈析永奉乡之硖口庄行唐居城上行厢居东岸东岸寻更名曰鳝行厢生师璵师琼师琼徙西山师璵季子曰某徙掩坑掩坑之四世曰商佐徙鹤溪鹤溪之六世曰公世徙南山师璵白鳝之五世曰安潜宋建炎初幕民应诏为社兵累功荐进秩授世袭勅云父子兄弟将权世世之相传族党比闾军士人人之素习盖西山之后曰安道及商佐安潜子根皆恊力济功者白鳝之九世曰子云鹤溪之五世曰陆俱事陆文安公南山之四世曰景贤从陆氏之后俊防文丞相开府江西辟玉山令以率义兵五世曰徳华漱陆余润于外氏即陆废基建学舍堂以事三陆赎义庄以养士六世曰筹师草庐吴文正仕元中书省检校使闽浙革命后归休田里十二世曰芳因内兄车泰业舘下既而奉父祖命复属泰以请序其族之谱谱始于祐续于筹雅晟其易欧氏法则自今日焉予尝客归自浙经芳里假宿连洋是为诸陆之乡询其遗踪与其苖裔瞻盼其山川云物而迟迟吾行者非以夫人之贤哉诚厥心以希贤焉安知旷百世而相感者不犹今之视昔也耶有懐往躅用防芳云
　　荆溪吕氏族谱序
　　宝塘之北汝水之西曰荆溪吕氏世居之厥初盖由浮梁而来也其隣生吴曽氏致尊公子通之命告予以吕氏邦翰公翰兄弟者既纳粟受旌矣而日骎骎于义事焉乃咨于其族之长本诚从父中良佥谋于族之长幼卑尊构奉先之堂修収族之谱属里生陈达以谱请序呜呼是举也不其重矣乎程子之不忘本魏公之孝之大真知言哉然流俗滔滔知而信者恒少因吕请着之以谂来者云
　　西汀邓氏家谱序
　　邓氏其先由建昌而来也世居崇仁恵安乡之西汀予尝游止其地者数接其祖父子孙四世驩如也前之开业者事乎先子后之绳武者辱于不肖焉东平吴生世光近来小陂雪话旧嘉邓氏既有田以供其祀复为谱以谨其世予时契阔西汀一十载矣闻善相喜嗟叹久之创谱者广渊徴予言者骐与长而赞襄者吴生也谱无夸事文略浮辞贵传信焉耳
　　唐山戴氏族谱序
　　景泰丙子唐山戴君子颖倡义作祀先之堂天顺戊寅春仲氏子颙偕其族孙亨庆正同修其世谱来属题系出唐刺史叔伦幼子芮旧图世次有疑今断以南唐始迁之祖讳英字邦彦本里之百畆阡者为第一世予以王程星火未暇详览耳目所接则元有字元叔号元斋者富而重儒六子皆承家学字懋纯号山雪者为第五洪武初教谕邑庠先子所事也字仲本号务本者为诸孙训导西斋经业尤邃山雪冡嗣仲旸君豪烈尚义子防君者为元斋曽孙敦厚庄重邑士侯孟恒称为乡里人物之冠数君子者前后辉映而唐山之名四驰増重乡邑矣子颖君居族之长而长幼服其徳子颙君建读书之阁而子孙无敢慢堂之成通族之力谱之修二三子之志云
　　荆溪华氏族谱序
　　华氏少一府君者由南丰徙居崇仁恵安乡之荆溪至五世曰显宗者析本里之清塘昔友人黄季恒尝从予省墓紫石坑经荆溪指华氏伯良之居曰是盖素仰先生者盍一访诸予辞未遑也后十载重经焉质诸其隣友吴子通氏而黄君之言为信时黄君物故久而平时误向往予者率晨星矣惟伯良年过七十而迎康强适华庭新构境物春明暄妍之至童稚咸欣而嗣子广告予以畴昔之夜实梦夫子染翰于斯宛然今日也予既答以纪夣之诗而伯良相好无已也复偕其族人正伦属门人王忠彭回来请序其族氏之书云
　　孙坊孙氏族谱序
　　天顺戊寅春予将有北京之行遍省先茔经孙坊孙绍先氏得暂叙世好既而绍先以其世谱请予不腆之文盖令祖清所翁先友也先子寄诗有藕花溪畔竹林幽步屧西风记昔防之句予儿时拜仪表于先子官舍翁既归乡辱为忘年之交鄙词致奠有云抱衾裯以共宿语达旦而不寐又云当春暮之趋庭辱缟纻之深意且祖妣寔惟孙氏为志广之亲派而与恭者念予尤厚夫既叨友朋之谊重以亲戚之好安敢吝于绍先之勤哉孙氏派析丰城奠居种坊后裔蕃衍着孙坊之名焉世有祀田族嵗一合佥欲作祠而未遂也祠成他日归田又当为之记云
　　种湖章氏家谱序
　　章氏祥四府君由五峯壻南乡之官员岭中二府君由官员岭壻种湖因以为家季子轸以去族日逺乃考谱于五峯故里蔼然孝敬之心惜遗老凋谢无所于咨仅详曽祖而止然能不谬所从以免崇韬之诞又以见轸之贤也谓予有里闬之好师友之谊请为序焉
　　胡氏族谱序
　　友人胡子贞持其族谱一通见示且曰昔国初宗老子为公之修谱也一以祖宗视之而收其族不以族之贫富异其心故吾一派独以贫而见系于全谱者公之力也予闻而嘉子为公之仁族子贞之知感皆非浅之为丈夫者矣为子贞者其率夫同派之亲渐摩乎礼乐涵泳乎诗书日新又新上可追前代声华之美下可贻子孙无穷之谋又何贫富之足论哉若夫齐家之要睦族之方具有圣贤成法可攷而知褒然而倡在子贞固宜勉翕然而和又众人所当踊跃也
　　丰城胡氏族谱序
　　丰城胡清虽未识而问遗尝相及情固通也清卒之五年弟源以其族谱来请序胡氏世居成都濯锦桥讳谅者与韩昌黎同年进士仕汀州守长子让仕抚州幕属因家临川之大塘抚州之孙可朋由大塘徙丰城厚郭之富塘富塘之十四世晓峯居士徙铜湖晓峯子庭瑞徙渼港庭瑞孙宗玉徙邑南是为清祖也清近以市之隘也卜宅同造而源仍在邑家世迁徙不常易迷所自为兄弟忧故着谱谨本支而未暇旁及势然也谱成其族人九韶友人于彦实与有力焉
　　长山晏氏族谱序
　　昔者长山晏海氏谒予小陂从游近地之覆船冈大同峡咏归甚欢也继学于种湖率弟漳与其羣从渊源连厥外姻累累而来海方悉其力于蚤夜而得病归矣予寄诗有颉颃多少金兰友日日贤关迟早来之句海竟抱伯道之悲以谢于世不相闻问者十载洧溟绍其家学于小陂之三年漳复携其子彦相与切磋之而泾亦继至岂独慰予之思抑以快九泉之志焉既而漳等奉诸父宗衡宗敬之命以所修族谱请序又悔平生所愿而未遂者固予所乐道也晏氏其世次显晦迁徙不常讳墉者唐咸通中举进士卒官江西始着籍高安墉生延昌自高安徙临川长乐乡之沙河延昌生郜郜生旦固諌清亮聪贞渐固生殊是为元献公旦以子贵累赠少保济南郡公旦生洵以兄殊荐主洪州丰城簿累官至某官赠光禄大夫开国侯刘沆雅所推重洵生奕防授大理评事徙长山奕生承承生绍休知道州江化县绍休生光元免各以经学显号称三晏元常州司法尝尉淮隂治剧有声元生澈秘书校勘澈生绂绩绩字伯庸尝续修其世谱黄义刚善之绂生执中执中生慧老慧老生安民安民生霆霆生梦洙梦洙生天祐天祐生继殊继殊生琏琦琰璿玑自洵以下虽粗见歴官而事功多无所稽通其旁支可知大归者頴洵辈凡十余人呜呼晏氏可谓多才矣任继序之重者能无高山景行之心哉
　　乐安草堂易氏族谱序
　　天顺戊寅春将有北京之行乐安易生祐为使永丰还且别矣复留止焉语及先世迁徙之由既而与其族兄纯以谱见属盖讳柬者兄弟三人自建昌南昌竹由市而来宋靖康乙巳柬主崇仁簿子孙家天授乡齐城里之杭桥字仲谋者家齐城里之草堂今属崇仁字仲裔者家临川恵安乡之西舘今属崇仁仲谋生焕臣焕臣生光明光明生文贵文贵生处仁处仁生仕胜仕胜生以仁为纯祐之曽祖代以耕学相承呜呼予素慕乐安山水之秀而未获防荷邑彦之过知于我而多未识因易谱而厠不腆之文岂不大汚于名山胜水而重辱我知己也哉
　　防溪饶氏家谱序
　　昔予复居种湖时隣翁饶志坚氏遣诸孙来学乃予所命之名而字之曰子光也天顺戊寅正月辛未偕其同里生曽正范拱冲雪小陂问讯京师之行而正也告予以一承诸父兄之意属序其家之谱饶氏其先由南丰社背徙临川南乡之种湖素以淳谨称于乡而者予盖假名与字朂以辉华其身于其家于其族而不知之用心为何如也日月逝迈感念今昔怅然书以复之
　　余姚杨氏族谱序
　　余姚杨侯文琳防政江西之三年奉勅以军务临敝郡束书遣使命仆曰吾先河南汴州人讳僖府君者宋高宗时扈从南渡遂家越之余姚世系荐罹兵燹乃者谱自六世祖辛三府君而下生娶卒行讳官歴粗具愿序于君焉岂惟感存殁于一门且頼永光斯谱矣噫此杨侯之谦徳知我之过误也昔杨侯初迁秩画省时适仆叨聘寓金台兴道致治之诚溢于承顔接辞之顷寻征舆论夙着兰台夫以潇洒出尘之资蕴瑰玮奋抜之志笃兹以往名门华谱安得不益大而益重矧族之后人观感而兴起者固不可量瞽説徒为赘焉耳
　　丰城曲江熊氏族谱序
　　丰城之北曲江之滨有熊氏焉曰松涧先生字子超者为第一世松涧而上及松涧而下其迁徙之由与夫官歴隠徳之迹代遭兵燹无可徴矣惟世传一系于十七世孙豫章之家亦不免于残阙焉十六世孙崇夀尝以所闻见生娶卒述诸简牍十七世孙婉因系与述仿欧阳氏图而谱之贵箎从弟用端乐于锓梓婉承亲命属所知张循戴禄徴予文予以病辞婉恳请之必欲得而后已先正云人之所以与天地日月相为长久者元不在此则文之有无何关得防矧不佞如予者奚文之足云呜呼流俗滔滔知徳者鲜安得起云谷于九泉以咨所谓长久者哉
　　上饶祝氏族谱序
　　祝氏世居上饶其乡灵峯佐溪之凤凰墩故儒家讳高字维东者赘某乡渭川姜啓诜氏遂冐其姓啓诜年老无子维东力劝图后啓诜固辞且曰暮境尚冀息耶维东扳诸姻戚固以请遂得妾生子维东属纩之日顾诸子鼎新付新等曰姜氏似续幸有人矣尔其复吾姓修家乘丐文作者季子永新近以诸兄命从其乡先生娄克贞谒予小陂致先子之属文词非予所长纵强为之空言何补然则其学道乎道凝厥躬是谓有徳道徳之懿为世祯祥以显父母贻孙谋君子能事孰大于此诗曰无竞维人祝生勉乎哉
　　送按察使原侯序
　　江西提刑按察使阳城原侯初由正统乙丑进士歴浙江广西二道监察御史尝巡按江西及审刑抚安北直诸州迁今官三载矣报政伊迩霜台诸贤最乃绩曰所在着防能之誉以佥宪同安程侯尝辱于崇仁吴与弼也授之简而命以文夫防者徳之符能者才之施徳一而才二才施于所宜施也其在已为吉人端士其示人如青天白日人之仰之如景星庆云其及物如和风甘雨焉然学有纯疵志分淑慝从古以来负聪明卓荦之资而枉其才者多矣若吾原侯者善于用其才也欤扬休光动羣寮岂偶然而已哉抑闻儒者逢时生灵之庆圣明在上正豪俊有为之秋功高社稷名重丘山又仆之私于吾原侯者焉
　　送进贤邑宰吕廷和序
　　窃尝论邑宰之美必以武城单父晋城为巨擘焉一则弦歌播闻一则不下堂而治一则学者风靡三邑生灵何幸际于斯日也有民社之责者闻风能无兴起桐庐吕侯廷和之宰进贤也名其退食之所曰正心治之左曰善教右曰善政社学曰防养良心非志于希贤者乎三载考绩将赴天官愿攀辕者众口一辞亦可以见秉彛之在人心固无古今之异矣职其邑之教者蔡贵沈经凃瓒三君子具书命使请言以为赠夫言宓二子亲炙圣人之化程伯子亦学圣人之学者学固当以圣人为依归去圣虽逺微言尚存玩其言以得其心何逺之不可到哉日知其所无月无忘其所能吾于吕侯是属
　　临川冈上李氏族谱序
　　乡者予以家难滞五峯诸生车泰车亨辈相与周旋侨寓旬时李希者由泰而来也且欲以成其族氏之书而请文为序以慰通族尊祖敬宗之心属者四三子讲学小陂复申前恳李氏其先由南丰双井迁临川积善乡之嘉村五世讳发由嘉村迁湖东七世讳安祥讳榘讳立极迁近地之冈上讳祀讳荣仍湖东代为淳谨之族夫谨家牒而不忘乎先茔固孝之大而立身扬名尤先务之急岂惟族党之光抑一方风俗所系古语云富贵易得名节难保可不念哉
　　临川凤栖原周氏族谱序
　　周氏其先世居建康句容之鄢家巷号梅者徙南康莲花峯下梅生定式宦防建昌之南丰因家焉定式生纯仁赘五峯黄知军氏遂家郡城之仁孝坊纯仁生文明仕元两淛盐运司提举文明生立礼盐运司丞立礼生彦海达海达海主饶之乐平簿尝修其世谱虞文靖公为之序七子曰伯庄者生仲谦赘窑前胡氏曰伯宗者主南昌进贤簿生仲彬由五峯赘凤栖原许伯高氏遂家于楼前四子叔烱叔焕叔灿叔熺予往旴江两经其地皆假宿叔焕叔熺氏伯仲不知予之无似而过于崇重焉留周之诗有但得主人能好客几时无事又重来之句许詹二生尝从宿者偶论畴昔则伯氏久物故而家庭之误爱我者犹昨也未几叔烱嗣子麟咨于季父叔熺偕从弟茂辉介詹生来请题其续修之谱噫予老且衰兼北京之行在迩重来既不可拟而离别之思方殷惟周氏充误爱不徳之心以益培其所秉之彛则岂直光周氏之族抑以快予之私云天顺戊寅闰贰月辛巳同郡康斋吴与弼书于小陂东时宿雨初霁韶华满目佳兴与人同也外孙宁夀给纸墨虽秃笔无锋刃然情思则畅云


　　康斋集巻九
　　钦定四库全书
　　康斋集巻十
　　明　呉与弼　撰
　　记
　　厉志斋记
　　事必有志而后可成志必加厉而后不怠葢志乃心所向而厉则自强之谓也农之于耕工之于艺商之于货莫不皆然况士之为学乎世之志于学者孳孳早暮不可谓不勤也其所求言语文字之工功名利达之效而已志虽葢勤学虽益博竟何补于身心哉是则非圣贤志学之防矣圣贤教人必先格物致知以明其心诚意正心以修其身修身以及家而国而天下不难矣故君子之心必兢兢于日用常行之间何者为天理而当存何者为人欲而当去涵泳乎圣贤之言体察乎圣贤之行优柔厌饫日就月将毋期其近效毋欲其速成由是以希贤而希圣抑岂殊途也予年弱冠赋厉志诗曰夙兴夜寐孳孳惟义矢有成人毋安暴弃当是时于圣贤为学之方颇得其万一而自谓古人有不难到者不意多病侵陵与事乖迕而志益荒碌碌于众人之中倐然十更寒暑此心一灵或兴感于中夜成发愤于穷途日时既往悼道无成昔者之志回视如梦其悲叹之极葢无复有意生于世也此无他志不加厉之过也友人傅秉彛名其子嗣裘读书之斋曰厉志予一日访其斋命嗣裘请益予感其斋名同予诗也因告以自得之由与自弃之实而勉其不可不造厥极焉秉彛善予言且请记诸壁云
　　松涛轩记【丙午】
　　临川之属境曰清溪山谷深邃泉石幽突于焉卜筑者邑人胡伯恭也伯恭逍遥徜徉士田园足以供朝夕子弟足以服勤劳绕径多松毋虑百株厥土肥沃而松益茂时天风骤兴则竒声异吹萧飒林莽震荡宇宙恍焉如黄河沸如碧海腾铿乎咸韶奏锵乎笙簧鸣扬扬游游而莫测焉聼之余万虑都消精神顿爽爰葺崇轩畅兹清致良辰羙夕辄防集明好而共其胜契轩中之趣者未尝不心醉而忘疲起坐久而不知归也轩未名或请于伯恭伯恭状其似而命之曰松涛属予之以记之予观人心之感因物以宣感而正焉斯其羙矣夫草木之鸣非不多惟松也不粗不厉不噍不悲是物之善鸣得声之清者伯恭乐焉不亦宜乎虽然乐物者不徒耽其趣必有益于已也故渊明乐菊隠节以厉濓溪莲药君子是勗今伯恭于松涛尚思其清以洁乎心心洁而百行从可正百行正则人道备矣伯恭勉乎哉予于伯恭有同郡之好而髙伯恭之所尚也于是乎言
　　世羙堂记
　　武毅将军伯崇寓书于予曰先子暨崇皆不幸早孤頼祖母汪恭承先绪以至于今日奉养有堂愿吾子名之且申其説以教我焉惟太夫人遐龄八旬而嫔居者五十载峻节凛然如一日柏舟之志亦何以加予小子厠姻门之末尚仰余光况子孙哉宜崇有以请也伯氏自元以来代树武功诗书兼茂而太夫人继以孤风逺操辉映后先奚啻景星庆云之为祥麒麟鸾凤之为瑞所以表着伯门非左氏所谓世济其美者乎予撮左氏之词大书以复之而勉崇以修厥徳敬乃负荷俾君子咸曰伯氏有子则所以孝太夫人者旨甘之奉云乎哉予逮事先曽大父耆徳之典刑先尊读书太学忝侍笔砚之侧太夫人养疾京师与给汤药之役暮年多故江湖阻深无以寓其契濶之思逺书珍重何喜如之他日泊舟江浦拜庆称觞于世美之堂又当为君赋焉
　　唐山书阁记
　　昔伏羲肇画于龙马之图而文籍生列圣继作纪载渐繁皆所以出治道立民极焉后世风气日殊诸子百家杂出而塞圣途害人心者非一此文籍之弊世道之不幸也任道者毎忧之所以正人心息邪説距诐行放淫辞者无所不用其极而后列圣之绪赖以不坠然自古有志者少无志者多知而信者恒寡能不为他岐所惑而卓然自立于斯道者尤难其人呜呼世患不读书读书者又患不能以正而入于邪夫惟善学者必本之圣人之教居敬穷理以修其身真积力久然后知彼一切世俗之学举不足为而吾所以参天地赞化育者其道矣唐山戴君子颙为阁于堂西子弟藏修其上而咨读书之方于予呉与戴世有通家之好而先君尝事子颙大父于邑庠诸子姓又皆辱从游其可无辞以对戴君不予谬遂书以为唐山书阁记云
　　饶氏世系堂记
　　昔临川饶迪功叔旸受春秋于朱子门人张主一氏遂世业焉彭原李中山氏壻于饶得是经以授先子而饶于吾外氏五峯陈为世契于不肖子为新好是以饶君景徳命其中子烈长孙岳之来学也予不敢以常师弟子例视而烈情谊日洽告予以其尊公将刻所续世系于石作堂于故址后岭而奠焉于以致孝敬而合族属愿先生有以发之予观梅边公之序谱也从论旴抚诸饶同出五代太守亮而旴有亮墓焉知未有亮墓时旴抚岂皆无饶氏邪又谓从兄楚林尝之旴南象防饶氏其老人语以塘坑乃其分派录谱归而寻燬谱既无征老人语未必可据为信且不闻始派之祖为谁事寥濶亦无足云云也惟曰遡而上可知者十一世而开迹塘坑者不可知是为的论又云族盛于建炎中微逮祖伯仲藏书万巻谱云伯讳釜年十二中神童科仲讳鐆即叔赐年七嵗亦中神童科时号大小神童后之人粗知先绪者梅边作谱之功也小神童公之曽孙熙寿俱事草庐呉文正公之门见草庐邵庵序记及伯宗呉公之志雪崖所续之谱而熙教韶阳时刻草庐所勉首尾吟于学之座右以敬勤师命云夫主一炙朱子性命之教而草庐亦闻朱氏而兴者饶氏奕世师承若此孝子慈孙拜斯堂念厥祖宁不勃然以起邪殆必有以蹑呉而企朱以侈塘坑之故事而感此心之同然于将来者不愈深乎哉
　　麟经轩记
　　昔孔子感麟而作春秋故后世目为麟经焉临川饶迪功叔旸氏受是经于紫阳夫子高第弟子主一张公遂世业之迪功之八世孙烈游吾门之三载惧先绪之或荒也乃偕从子岳日与吾儿复讨论焉予嘉乃志为题其几砚之处曰麟经之轩先儒之説是经者有曰经世之大法又曰穷理之要有曰非理明义精殆未可学又曰必优游涵泳黙识心通然后能造其微呜呼方防徒存师友非古安得神交心契圣人于千载之上以免于画笔拟化工哉虽然豪杰之士固不以古今之异而贰其心也刋落浮华一味道真俛焉日以孜孜恶知其不循至于洒然之域邪噫甚矣予之无似而景则桑楡矣记此虽以勗烈而励吾子抑以自讼云
　　双松堂记
　　彭回者吾姨氏子也其奉亲之处有二松并秀檐楹游从之暇尝求予大书双松之堂以寿其亲亲悦命来请记松之操称于宣圣松之趣咏歌于古今贤士大夫固非庸草木可伦拟矣娅氏彭君敦谨谦信人也嗜朱子小学书居恒诵绎于斯堂之上焉回以从兄弟子来后爱教兼笃得代终之道者吾姨氏也恩礼媵侍复有小星之行焉不其贤乎哉以耽古训之君子而配允贤焉无忝彼松矣是足书也彭君字九璋姨氏茶陵儒族王田推官孙云
　　西廨彭氏祀田记
　　彭君九璋修其世谱勒诸石而屋之为族谱之亭相厥成者贤配陈与子回也陈又以为亭成而无财则礼于何资乃赞夫子割田七亩供粢盛笾豆之费回以亲命属予记葢欲登降是亭者世守勿坏且益敦于礼以隆孝敬焉呜呼世以贿徼福异端愚夫愚妇一辙也孰有若彭君祀田之举哉记以为劝不亦宜乎
　　孝思堂记
　　人之生乐莫乐于父母之具存番禺陈生献章方娠而严亲弃世则不幸之大者也赖三迁之教中戊辰乙榜进士笃漆雕之信复淹吾舘每痛鲤庭之永隔感孟机之多违闻者动心焉家僮之返予为大书孝思题其白沙之堂而文以广其意曰君子之于亲跬歩不忘于孝矧幽明之异侍养之旷哉然全其大必当畧其小慈顔无恙伯氏综家正自求多福之时也及是时悉其心以立乎已俾人知陈氏之有子先君为不亡矣陈生勉乎哉伯氏朝夕为我申其説于定省之余亦足少慰倚门之况云
　　一乐堂记
　　予读孟子书至三乐章未尝不废书以叹曰嗟乎一乐之事君子所深愿欲而不可必得众人得之而不知其乐者多矣世衰道防甚至于父子不用其情兄弟相为讐者一何心哉善夫张子敬夫之言曰三乐中不愧不怍其本必有不愧不怍之乐而后有以全其二焉番禺何生潜其知言哉既以一乐名其戏防之堂复承父兄命逺求不愧不怍之説于予予方愧怍之惟甚奚暇及于人邪无已则为申孟氏之旨与凡圣贤开示之方及践履之实俾黄巻中自为师友以进也他日归觐满门和气蔼如春风一乐之胜天下孰加焉复为恕予之无似而细道圣贤之心迹以为家庆寿未必不剨然抚掌于斯堂之上云
　　丽泽堂记
　　番禺谢生胖随其舅氏何生潜乡执陈生献章来游吾馆资二生以辅仁予嘉其气相得而志相合也为讲大易重兑之象而防绎夫子体象之辞以掖其进焉兑之为卦阳实在下隂虚在上为泽之象重兑为二泽附丽之象二泽附丽互相滋益圣人谓天下互相滋益之大者惟朋友讲习云然则讲习云者辞章口耳乎管商老佛乎是葢非徒无益而反害焉者岂圣人赞易之心哉乃若美在其中而畅于四支知周万物而道济天下斯其所谓益者与三生中谢年最少予恐其受益二生多而先施或少焉故以丽泽大书于其笔砚之旁以勗之而特驰书其家山之堂以慰父兄之思云
　　天恩堂记
　　予尝题上饶周村周文氏之世谱先籍荐罹兵燹无所于征当宋时莫详何代有堂名天恩御为记亦复不存景泰丙子仲冬予入闽迂道上饶访文郡庠明日同造周村其族祖茂畿率诸子弟冒雨逺送森然旧家文采可爱也拥炉夜话佥请大书天恩后以顔其新构之堂葢不忘乎君亲犹元公周子之名溪焉元公之家庐道虽脩阻而旧号乃着于所寓则故国池台与夫松楸桑梓岂不髣髴乎朝夕而少慰恋本之诚哉周文氏距全盛时虽既寥阔犹幸传闻故事得以名堂今日则夫先君典刑謦欬庶几如在慨慕之余又以起孝子慈孙之仰于无穷因微以致着推旧而为新其闻元公之风而作邪抑秉彛人所共而恻怛慈爱之意异世而同符哉是心也其天地生物之心乎验诸日用之间凡非有所为油然以生者皆是心也充是心以厥徳焉在周生固其所而族氏为咸宜惟继序之益勤则流庆之益逺将见天恩之堂与周氏相为悠久岂直一时之光荣而已邪茍徒曰文具而已耳岂请者与记者之心哉
　　云居山房记
　　左蜀安岳之南有山曰云居山之麓孙处士良迪居之居富良畴而家素裕处士防孤事母孝克勤先业屋益润焉读书尚义济贫者婚周窭者葬新大成之殿缮人里之桥能人所难亦处富之常道也彼嗜利之辈溺而不止者丧厥心焉耳处士之孙茂防承祖训赐戊辰进士今为春官郎中于吾妹壻为同寮且共西江之派以其故遇我特密春官子橘久予寓馆共儿辈学资性可冀绳武处士之积益足征焉呜呼世率有虚誉诬其祖者与不明不仁均乎不孝然则云居山房之书可传信耳矣山水之佳胜予既未始游固不得而书山房之细行亦在所畧云
　　浣斋记
　　南阳李先生退食之所名曰浣斋自为记以浣心之説为答客之辞而下问浣之之方于予非借听于聋乎无已愿有复焉窃尝以谓身垢易除心垢难浣夫心虚灵之府神明之舍妙古今而贯穹壤主宰一身而根柢万事本自莹彻昭融何垢之有然气禀拘而耳目口鼻四肢百骸之欲为垢无穷不假浣之之功则神妙不测之体几何而不化于物哉予幼承父师之训尝读先儒释日新之旨每恨洗涤工夫未闻焉又读夫子赞易洗心之章圣人妙用未易窥测也于是退而求诸日用之间从事乎主一无适及整齐严肃之规与夫利斧之喩而日孜孜焉廉隅辨而器宇宁然后知敬义夹持实洗心之要法等而上之圣人能事可驯而入顾庸资灭裂弱志逡巡卒归于废弛自弃前功良可惜哉先生则不然才识学行既超等夷而遭逢圣明相吾君以永清四海者固平生抱负亦大丈夫分内事耳以予之箴为先生之祷且以就正云
　　尚友轩记
　　春官主客诸公名其退食之所曰尚友之轩属予记之予假馆是轩久资丽泽之益多可无言哉尝闻覔名珠必巨海求良玉必名山君子欲成其徳必先民是程也振衣千仞冈濯足万里流卒之孤风逺操有以续前芳而激来世者非所志之大而能然邪是以人之生不患气质之不美而患立志之不高予也资既庸劣闻过甚晚年十八九时观明道猎心而知迷途之当改读孟氏卒章而知逸驾之难追每味圣贤言行于千百载之下而慨慕其精神风采于千百载之上恨不生于其时立于其门一蹴而造其域焉然志虽鋭未悟其方功虽勤未领其要中遭疾疹而定力不固事与愿违矣回视夙心恍然一梦或食而废或寝而兴长吁永叹不如无生迨夫血气益衰精神益减时一动懐未始不痛心而疾首也此予平生尚友之志止于如是而已呜呼人无再少时无再来五谷不熟不如稊稗凡我同志亦有感于斯与羣彦不予谬俾书轩之壁云轩之主人郎中孙茂员外郎秦颙倪让主事孙曰让张永也
　　桑溪记
　　桑溪周君子瓛学邑庠时予尝主于其斋又尝一造桑溪而承亲戚之欢葢周乃黄倩而黄则呉出也后四十载恭携儿子重上君子之堂拜先子手迹有云恨未一防又云惟力学以膺逺大末云甥女孺人妆次仁人君子于亲亲之谊固如是矣于时冬景融和盎然春候周君夫妇年皆七十而康宁子孙满前细论畴昔琴一曲酒数行畅咏而别他日黄氏子良致二老慇懃谓不鄙桑溪而辱游焉愿为记之嗟乎雪山増重草木可敬岂欺我哉顾予何人而足语此表桑溪者不在于周乎记以俟之
　　节寿堂记
　　界分截然之谓节文从竹可征也人伦物理莫不有自然之节顺之为贵凌则渎矣世有节士节妇之穪非以其克顺乎固有之天邪吾宗有字子坚者读书俊拔人也配周氏同邑某人女年三十有三而嫠抱遗孤昂秉节不违天顺甲申年九十而康宁昂请大书为寿予以节寿名其奉养之堂乡邻观者咸加叹赏为呉氏庆明年复属族弟某请记洪范寿居五福之首是寿诚足贵也然跻其域者虽有康宁而寿者难节而寿者尤难记以慰孝子慈孙之心不亦宜乎
　　墨池记
　　傅君秉彛临川驿溪人也永乐中予访君驿溪过于知我馆谷欢甚间涤砚于池君跃然笑曰他日应谓呉先生尝洗墨于斯也由是盛知驿溪之有墨池焉君逝矣嗣子裘欲立石池上求文锲记之古之君子使高山仰止之心不能自己于数千百世之下者岂偶然之故哉或性命道徳之纯或文章政事之懿或节义之踔絶或遗爱之滂洋或功髙宇宙而不居或名扬竹帛而不有残膏賸馥之沾溉流风余韵之渐被冝乎入人之深而动人之切是以懐其人必有以重其迹览其迹必有以得其心而歆嗟慨慕之无涯矣甘棠勿翦拜草木皆可敬岂欺我哉予也立志弗坚为学无勇徒窃虚名以诳于世傅君不以靡薄玷斯也而反取其迹岂溺爱者不明乎然强顔受简而不辞者所以表孝思之无穷而着金兰之髙致抑使览者知予之不佞直以过情之闻误友朋之辱庶几反躬无蹈覆车之辙云
　　耻斋记
　　予尝慨古今人品之不同每若薫莸之异气冰炭之殊性隂阳昼夜之相反岂其才之故哉抑气习然耶抑由其心之有通塞故臧否以之而判耶一有贤知非其生质之良必其务学之懿如江右佥宪吕侯是也侯之言曰厯官二十余载事事不逮于人取孟氏之防以耻名夫退食之斋日以自励而下询于刍荛夫耻者吾所固有羞恶之心惟其梏之反覆而失是心也漫不觉知訑訑自广人莫已若人欲肆而天理微矣惟侯之心其不自满假检身若不及之诚乎上而追友千古进善其有穷哉心一也胜于物则灵掩于物则昏人一也有耻则可教无耻大不幸企仰髙风恍然自失恨不痛防驽足遥攀逸驾顾兹歳晩徒伤噬脐古不云乎失之东隅収之桑榆尚冀抖擞余魂迅改迷途以从事耻斋之后尘云
　　兰轩记
　　羣草木非无香而兰之香独妙天下者非以其细而婉乎是曰幽香不类君子徳哉穪尚古今冝矣永嘉吕公本譲种兰以朂诸子善于为喻也夫子谓谁今廵按江西监察御史君洪也仆窃伏山林侧聆余韵喜而不寐近临敝邦遣使辱书益歆风采可谓能子矣且以居竹防养大楷相命尤见用心之逺居竹先子故号防养今日良防念严训之在目冝体兰之加勉兰之为卉禀二气之清根既殊科香固絶伦吾人于学可不务厥本哉防养者立本之方也日新又新则积中者日盛发外者日着岂直播誉一时防应流芳百世増兰故事为他日美谈大丈夫当如是矣仆也旧学愈荒晩节弥怠悚望骞腾抚巻怅然
　　坦斋记【代淮府作】
　　水本平浪鼓于风道本平诐生于欲风恬浪静而水得安流欲消诐去道得平铺一补过之或吝则危机之是履矣善夫康节尧夫之言曰面前自有好田地天下岂无平路岐是以圣人之心如止水无适而非坦道焉君子之学舎圣何归欲师于圣其廓然而大公物来而顺应乎居敬穷理明诸体养气集义利诸用而曰圣不可学吾不信也慈谿冯某伴读于予有志焉故以坦名斋致仕而归也告予言以为桑榆之警且以为记云
　　省庵记
　　无极之妙充盈宇宙而该贯吾心何可湏臾离哉然事几万态大和难保不有精鉴以为权度难乎免于流俗架空之患矣甚则差之毫厘谬将千里安求其人心不死而天理常存也耶商书之省躬鲁论之三省良有以哉窃谓动容周旋无不中理者圣随事致省不敢违理者贤瞢不知省日趋小人之域如走者圣贤之罪人也不曰贤希圣士希贤乎大哉金侯希贤之志哉宜乎其民之多誉也俯省微躯资既庸志弥惰骎骎衰暮枉此生于醉梦企仰华庵徒増浩叹何顔受简侯名铣字宇润淮隂人今守上饶云
　　思善堂记
　　父子之道天性也其有不爱乎反是者丧其天耳是以孝子之于亲视于无形聴于无声况其显者哉【原阙】其逝也嗣子永既属题其墓文之葢兼请赞其所写之真皆未暇也复驰书千里俾记夫思善之堂仁哉其用心欤昔程叔子之于伯子也干志于持国干书于叔曼读孙韩二简令人三叹而不已张氏子汲汲乎惟亲善之不传是惧岂异世而同符抑秉彞人所共耶呜呼流俗滔滔知徳者鲜非徒忘先且辱亲焉立身行道扬名后世几何人哉张君早以髙科着声郎署其为郡也泽加于民令闻旁达可谓嫓美前休矣然太山髙矣太山顶上不属太山则君子之志固不可满而事业岂有穷哉夫惟知周万物然后道济天下故君子贵乎仕而优则学公退必读书也明公持英妙之姿当强仕之秋万里鹏程髙举在我黄巻新功数飞示焉
　　兰轩记
　　兰之产恒在幽逺而花叶净素类君子闇然自修天香暗袭清人肺腑类君子徳之及人心醉而诚服是以古今尚焉淮王殿下轩以兰名厥防微哉教帖逺临髙辞典雅杰笔清严使者之诵曰干干朝夕羣经是耽其徳与日俱新学与年俱积可不叩而知得于兰也不亦深乎周惇頥曰道充为贵身安为富贤王之谓矣兰哉兰哉二而一者也
　　中和斋记
　　天顺甲申四月庚戌淮王殿下遣使沐书币命大书兰轩梅月雪窠中和诸扁兰轩既僣记之矣十有一月庚申复辱书币不罪其粗鄙犹俾记夫中和之斋夫梅月之清味雪窠之雅操与夫兰轩之徳馨心融神防而收功于中和之极致穹壌之间何乐如之铺张盛美宜有其人刍荛之言何足形容万一哉无任感防激切屏营俟罪之至







　　康斋集巻十
　　钦定四库全书
　　康斋集巻十一
　　明　吴与弼　撰
　　日録
　　梦孔子文王二圣人在南京崇礼街旧居官舍之东厢二圣人在中间与弼在西间见孔圣容貎为详欲问二圣人生知安行之心如何又彷佛将文王书一册在案披翫似文王世系【乙巳】
　　梦侍晦庵先生侧先生顔色蔼然而礼甚恭肃焉起敬起仰也
　　夜枕思宋太宗烛影事深为太宗惜之人须有行一不义杀一不辜而得天下不为之心方做得尧舜事业不然鲜有不为外物所移者学者湏当随事痛惩此心刬割尽利欲根苖纯乎天理方可语王道果如此心中几多脱洒伶俐可谓出世竒男子矣
　　与隣人处一事防容不熟既已容讫彼犹未悟不免説破此间气为患寻自悔之因思为君子当常受亏于人方做得葢受亏即有容也
　　食后坐东四体舒泰神气清朗读书愈有进益数日趣同此必又透一关矣
　　圣贤所言无非存天理去人欲圣贤所行亦然学圣贤者舎是何以哉
　　文公先生与学者论躬行云若易时天下无数圣贤了噫实用其力者方知其难可胜叹哉
　　日夜痛自防检且不暇岂有工夫防检他人耶责人密自治踈矣可不戒哉明徳新民虽无二致然已徳未明遽欲新民不惟失本末先后之序岂能有新民之效乎徒尔劳攘成私意也
　　贫困中事务纷至兼以病疮不免时有愤躁徐整衣冠读书便觉意思通畅古人云不遇盘根错节无以别利器又云若要熟也须从这里过然诚难能难能只得小心寜耐做将去朱子云终不成处不去便放下防哉言也
　　文公先生谓延平先生终日无疾言遽色与弼常叹何脩而至此又自分虽终身不能学也文公先生又云李先生初间也是豪迈底人后来也是琢磨之功观此则李先生岂是生来便如此葢学力所致也然下愚末学苦不能克去血气之刚平居则慕心平气和与物皆春少不如意躁急之态形焉因思延平先生所与处者岂皆圣贤而能无疾言遽色者岂非成汤与人不求备检身若不及之功效欤而今而后吾知圣贤之必可学而学之必可至人性之本善而气质之可化也的然矣下学之功此去何如哉
　　夜病卧思家务不免有所计虑心绪便乱气即不清徐思可以力致者徳而已此外非所知也吾何求哉求厚吾徳耳心于是乎定气于是乎清明日书以自勉
　　南轩读孟子甚乐湛然虚明平旦之气畧无所挠緑隂清昼薫风徐来而山林閴寂天地自阔日月自长邵子所谓心静方能知白日眼明始可识青天于斯可验
　　与弼气质偏于刚忿永乐庚寅年二十从洗马杨先生学方始觉之春季归自先生官舎纡道访故人李原道于秦淮客舘相与擕手淮畔共谈日新与弼深以刚忿为言始欲下克之之功原道寻以告吾父母二亲为之大喜原道吉安庐陵人吾母姨夫中允公从子也厥后克之之功虽时有之其如卤莽灭裂何十五六年之间猖狂自恣良心一发愤恨无所容身去冬今春用功甚力而日用之间觉得愈加辛苦疑下愚终不可以希圣贤之万一而小人之归无由可免矣五六月来觉气象渐好于是益加苦功逐日有进心气稍稍和平虽时当逆境不免少动于中寻即排遣而终无大害也二十日又一逆事排遣不下心愈不悦葢平日但制而不行未有防去病根之意反复观之而后知吾近日之病在于欲得心气和平而恶夫外物之逆以害吾中此非也心本太虚七情不可有所千物之相接甘辛醎苦万有不齐而吾恶其逆我者可乎但当于万有不齐之中详审其理以应之则善矣于是中心洒然此殆克已复礼之一端乎盖制而不行者硬苦以理处之则顺畅因思心气和平非絶无于往日但未如此八九日之无间防又徃日家和平多无事之时今乃能于逆境摆脱惧学之不继也故特书于册冀日新又新读书穷理从事于敬恕之间渐进于克已复礼之地此吾志也效之迟速非所敢知洪熈元年乙巳七月二十一日与弼识于南轩
　　南轩柱帖云幽静无非安分处清闲便是读书时知止自当除妄想安贫须是禁奢心
　　淡如秋水贫中味和似春风静后功
　　壁间大书云力除闲气固守清贫
　　病体衰惫家务相纒不得専心致志于圣经贤传中心益以鄙诈而无以致其知外貎益以暴慢而何以力于行乎嵗月如流岂胜痛悼如何如何七月二十六日近暮书于南轩
　　数日家务相因忧亲不置书程间防胸次鄙吝甚可愧耻窃思圣贤吉防祸福一聼于天必不少动于中吾之所以不能如圣贤而未免动揺于区区利害之间者察理不精躬行不熟故也吾之所为者惠廸而已吉防祸福吾安得与于其间哉大凡处顺不可喜喜心之生骄侈之所由起也处逆不可厌厌心之生怨尤之所由起也一喜一厌皆为动其中也其中不可动也圣贤之心如止水或顺或逆处以理耳岂以自外至者为忧乐哉嗟乎吾安得而臻兹也勉旃勉旃毋忽七月初二日书于南轩
　　处家少寛裕气象
　　屡有逆境皆顺而处
　　理家务后读书南轩甚乐于此可识本心
　　枕上思在京时昼夜读书不间而精神无恙后十余年疾病相因少能如昔精进不胜痛悼然无如之何兼贫乏无药调护只得放寛懐抱毋使刚气得挠爱养精神以图少长噫世之年壮气盛者岂少不过悠悠度日诚可惜哉
　　昼寝起四体甚畅中心洒然安贫乐道何所求哉当念嵗月晩而学无成可惧也然既往亦不得而追矣继今随精力所到而进毋怠其志而已视古人自少至老始终一致者不胜其慨愧矣
　　一事少含容盖一事差则当痛加克已复礼之功务使此心湛然虚明则应事可以无失静时防养动时省察不可须臾忘也茍本心为事物所挠无澄清之功则心愈乱气愈浊梏之反覆失愈逺矣
　　观分门近思録闻所未闻熟所未熟甚有益于身心性情足感朋友之有是书以相益也
　　观近思録觉得精神收敛身心检束有歉然不敢少忘之意有悚然奋防向前之意
　　二月二十八日晴色甚佳写诗外南轩岚光日色昽映花木而和禽上下情甚畅也值此暮春想昔舞雩千载之乐此心同符【丙午】
　　夜读论语深感子思之説于目下用功最切亟当服膺夜观童子照鱼静聴流水自悟川上之叹及朱子安行体用之防
　　夜立庭间静思践履笃实纯粹君子不可得也诚难能也心所深慕而无由臻斯境可胜叹哉
　　观农因疮借芳闲卧塍间静极如无人世今日虽未看书然静中思绎事理每有所得
　　峡口看水途中甚适人茍得本心随处皆乐穷达一致此心外驰则胶扰不暇何能乐也
　　晁公武谓康节先生隠居博学尤精于易世谓其能穷作易之本原前知来物其始学之时睡不施枕者三十年嗟乎先哲苦心如此吾軰将何如哉
　　观花木与自家意思一般
　　看田至青石桥逰观甚适归焚香读书外南轩风日和煦揽景乐甚读书理亦明着心神清爽
　　一日以事暴怒即止数日事不顺未免胸次时生磊嵬然此气禀之偏学问之疵顿无亦难只得渐次消磨之终日无疾言遽色岂朝夕之力耶勉之毋怠
　　枕上思近来心中闲思甚少此亦一进也
　　寝起读书栁隂及东皆有妙趣晚二次事逆虽动于中随即消释怒意未形逐渐如此揩磨则善矣
　　亲农归以眼痛废书闲阅旧稿十六七年之间嵗月如流而学行难进俯仰今昔为之怅然又感吾亲日老益自凄怆不胜
　　大抵学者践履工夫从至难至危处试验过方始无往不利若舎至难至危其他践履不足道也
　　莳蔬园中虽暂废书亦贫贱所当然往亲农途中读孟子与野花相值幽草自生而水声琅然延伫乆之意思萧洒
　　小童失鸭畧暴怒较之去年失鸭减多矣未能不动心者学未力耳
　　观草庐文集序诸族多尚功名富贵恐吾晦庵先生不如是也惜未覩先生全集
　　外南轩读孟子一巻容貌肃然午后眼痛四体俱倦就寝心无所用思归郷十五年厯艰实多不堪回首
　　坐外南轩涤砚书课緑隂清昼佳境可人心虚气爽疑此似蹑贤境惜读书不博耳
　　枕上黙诵中庸至大徳必受命惕然而思舜有大徳既受命矣夫子之徳虽未受命却为万世帝王师是亦同矣嗟乎知有徳者之应则宜知无徳者之应矣何脩而可厚吾徳哉
　　夜徐行田间黙诵中庸字字句句从容咏叹体于心验于事所得颇多
　　上不怨天下不尤人君子居易以俟命小人行险以侥幸灯下读中庸书此不肖恒服有效之药也
　　与一邻人谈及不肖稍能负重私心稍悦
　　每日劳苦力农自是本分事何愠之有素贫贱行乎贫贱
　　小女疮疾相纒不得専心读书一时躁急不胜虽知素患难行乎患难然嵗月不待人学问之功不进不得不忧也其实亦因早年蹉跎过了好时节以致今日理防不彻三十年前好用工何可得耶
　　缓歩途间省察四端身心自然约束此又静时敬也知弗致已弗克何以学为【丁未】
　　因暴怒徐思之以责人无恕故也欲责须思吾吾能此事否茍能之又思曰吾学圣贤方能此安可遽责彼未尝用功与用功未深者乎况责人此理吾未必皆能乎此也以此度之平生责人谬妄多矣戒之戒之信哉躬自厚而薄责于人则逺怨以责人之心责已则尽道也
　　因事知贫难处思之不得付之无奈孔子曰志士不忘在沟壑未易能也又曰贫而乐未易及也然古人恐未必如吾軰之贫夜读子思子素位不愿乎外及防吕之言微有得防氏居易未必不得穷通皆好行险未必常得穷通皆丑非实经厯不知此味诚吾百世之师也又曰要当笃信之而已从今安敢不笃信之也
　　观文章正宗感学徳无进四十向逼终于小人之归岂胜悲痛
　　以事难处夜与九韶论到极处须是力消闲气纯乎道徳可也倘常情一动则去道逺矣
　　枕上熟思出处进退惟学圣贤为无若夫穷通得防付之天命可也然此心必半毫无愧自处必尽其分方可归之于天欲大书何者为圣贤何者为小人以自警
　　自今须纯然粹然卑以自牧和顺道徳方可庶几嗟乎人生茍得至此虽寒饥死刑戮死何害为大丈夫哉茍不能然虽极富贵极夀考不免为小人可不思以自处乎
　　与学者授论语读至年四十而见恶焉其终也已不觉惕然与弼年近四十矣见恶者何限安得不深自警省少见恶焉斯可耳
　　灯下外南轩观年二十时所作论三篇不胜悲叹何者昔时志向的然以古圣贤为可学可至今逡廵茍且二十年多病侵陵血气渐衰非惟不能至圣贤欲求一寡过人且不可得奈何奈何安得好学茂年痛倾此意
　　学徳无成而年光空老平生之志不得遂矣感恨何穷无容此身伤哉
　　凡事诚有所不堪君子处之无所不可以此知君子之难能也
　　胡生谈及人生立世难作好人仆深味之嗟夫见人之善恶无不反诸已可也【戊申】
　　读易倦观晦庵先生年谱慨先哲之精勤愧驽軰之防裂惘然自失奈之何哉据今地位努力向前
　　途间与九韶谈及立身处世向时自分不敢希及中庸数日熟思须是以中庸自任方可无忝此生只是难能然不可畏难而茍安直下承当可也
　　读罢思债负难还生理蹇澁未免起计较之心徐觉计较之心起则为学之志不能専一矣平生经营今日不过如此况血气日衰一日若再茍且因循则学何可向上此生将何堪于是大书随分读书于壁以自警穷通得防生死忧乐一聼于天此心须澹然一毫无动于中可也
　　倦寝梦寐中时时惊恐为过时不能学也
　　与九韶痛言为学不可不勇而此公自无奋发激昻拔俗出羣之志予归深为之太息徐思方自悼不暇安有工夫于他人耶呜呼日进无疆属之已乎属之人乎勉之又勉勿为外物所困
　　近晚往邻仓借谷因思旧债未还新债又重此生将何如也徐又思之须素位而行不必计较富贵不淫贫贱乐男儿到此是毫雄然此心极难不敢不勉贫贱能乐则富贵不淫矣贫贱富贵乐与不淫宜常加警策古今几人臻斯境也
　　早枕思处世不活须以天地之量为量圣人之徳为徳方得恰好嗟乎安得同志共勉此事
　　处大事不能尽善意甚怏怏兼以寒疾时作风足攻人读书工夫间防昏昏竟日痛感何由得入圣贤境界也
　　早枕思当以天地圣人为之凖则因悟子思作中庸论其极致亦举天地之道以圣人配之葢如此也嗟夫未至于天道未至于圣人不可谓之成人此古昔英豪所以孜孜翼翼以终身也
　　食后处事暴彼虽十分不是然我应之自当从容徐思虽切责之彼固当得然不是相业
　　人生但能不负神明则穷通死生皆不足惜矣欲求如是其惟慎独乎董子云人之所为其美恶之极乃与天地流通往来相应噫天人相与之际可畏哉
　　人须整理心下使教莹浄常惺惺地方好此敬以直内工夫也嗟夫不敬则不直不直便昏昏倒了万事从此隳可不惧哉
　　与友人夜别徐家山归思一日数事颇当
　　凡事须防以义计较利害便非
　　贫病相因读书不前何以为力行之资
　　人须于贫贱患难上立得脚住克治粗暴使心性纯然上不怨天下不尤人物我两忘惟知有理而已
　　观晋史成帝见王导必拜及幸其宅拜其妻反覆详其始末为之掩巻太息丈夫际遇如此而功烈不过若是其付托之重不减伊周而致主泽民视伊周何如哉虽其志安于小成亦学力有所不逮耳信知人生须自防力学期于践形必臻其极然后为无愧也孔子曰居则曰不吾知也如或知尔则何以哉又曰用之则行呜呼安得反西飞之日而痛加学欤
　　今日觉得贫困上稍有益防来人不于贫困上着力终不济事终是脆懦
　　教人湏是循循善诱
　　玩中庸深悟心学之要而叹此心之不易存也
　　克已逡廵无所成就四十而见恶焉其终也已
　　熟思平生厯试不堪囘首间阅旧藁深恨学不向前身心荒怠可忧可愧今日所当为者夙兴盥栉家庙礼毕正襟端坐读圣贤书収敛此心不为外物所汨夜倦而寝此外非所当计穷通夀夭自有命焉宜笃信之
　　数日守屯困工夫稍有次第须使此心泰然超乎贫富之外方好
　　观史时见古人卓卓之行不胜感激益思自奋
　　当学之难进乃见希贤之不易也
　　心是活物防养不熟不免揺动只常常安顿在书上庻不为外物所胜
　　防乙巳年日新簿惕然于心继读论语观圣贤教人丁寜之意益思自奋须用刻苦
　　以事暴怒即悔之须持其志毋暴其气
　　应事后即须防书不使此心顷刻走作
　　数日养得精神差好须节节接续去莫令间防
　　上无师下无友自己工夫又怠此生将何堪耶
　　细观近思録乃知圣贤教人之法备在方策而自己学力未至以致龌龊无量安得良朋共执此文细细讲明以为持已处事之资也
　　斩截日新
　　精白一心对越神明
　　经旬学徳废怠梦寐中亦屡怅叹为小女授论语感圣人之微言悚然思奋安得良朋辅我此志
　　途逢故人两鬓已斑不觉怆然问其年方四十顷之此公熟视予髸亦已斑矣益为凄恻乆之方别既而思平生碌碌只此衰谢少壮不努力老大徒悲伤岂不信哉夜归书此于东噫书又终可得而读耶君子果不可得而成耶
　　新居栽竹夜归吾妻语予曰昨夜梦一老人携二从者相过止于门令一从者入问与弼在家否答云不在家从者曰孔夫子到此相访教进学也与弼闻之为之惕然而惧跃然而喜感天地而起敬者再三脊背为之寒栗自此以往敢不放平心气専志于学徳乎敢吝驽骀之力乎
　　往新居授书甚喜学有新益
　　闻友人所为颠倒益自警省实下工夫
　　防礼记倦寝思平生经厯之艰益叹古人之不易学防语畧惕然忧念学徳不进何以立世【己酉】
　　茍一毫不尽其道即是自絶于天
　　坐门外图书满案子弟环侍乘緑隂纳清风羣物生意满前而好山相宾主览兹胜趣胸次悠然
　　早枕细思学徳无进嵗月忽晩囘首平生恍然一梦可胜悼哉继今分隂须用痛惜毋蹈前非也
　　防近思録甚有所得鄙吝之怀为之豁然
　　夜大雨屋漏无干处吾意泰然【庚戌】
　　夜黙坐思学不能进朋友义无向前者此道日孤意思忽忽无聊者乆之
　　防养本源工夫日用间大得力
　　青石桥刈稻往囘村外与物皆春
　　晚谷不收夜枕思家用窘甚不得専意于书展转反侧良乆因念困穷拂郁能坚人之志而熟人之仁敢不自勉
　　夜观晦庵文集累夜乏油贫妇烧薪为光诵读甚好为诸生授孟子卒章不胜感激临寝犹讽咏明道先生行状乆之顽钝之资为之惕然
　　途中防言行録归及隔溪借草临流观书甚乐杳然尘外之趣
　　中堂读倦逰后园归丝桐三防心地悠然日明风静天壌之间不知复有何乐
　　早枕痛悔刚恶偶得二句岂伊人之难化信吾徳之不竞
　　所得为者不敢不尽分若夫利钝成败非我所计也此心须常教洒然
　　时时痛加持志之功务消气质之偏
　　防园万物生意最好观
　　安贫乐道斯为君子
　　遇逆境暴怒再三以理遣葢平日自己无徳难于専一责人况化人亦当以渐又一时过差人所不免呜呼难矣哉中庸之道也
　　近来愈觉为人之难学不向前而嵗月不待人奈何奈何
　　枕上思晦庵文集及中庸皆反诸身心性情颇有意味昨日欲书戒语云温厚和平之气有以胜夫暴戾逼窄之心则吾学庻几少有进耳今日续之云欲进乎此舎持敬穷理之功则吾不知其方矣葢日来甚觉此二节工夫之切而于文集中玩此话头益有意味也
　　夜思承父师付托之重士友期望之深竦然増惧思有以自防于人欲而未知其方也
　　日来处困稍觉有力六月初一日早枕念嵗月如流事业不立岂胜慨叹
　　七月五日日临钟帖明浄几意思甚佳平生但亲笔砚及圣贤图籍则不知贫贱患难之在身也
　　人之遇患难须平心易气以处之厌心一生必至于怨天尤人此乃见学力不可不勉
　　贫困中事事纒人虽则如此然不可不勉一邉处困一邉进学
　　七月十二夜枕上思家计窘甚不堪其处反覆思之不得其方日晏未处乆方得之盖亦别无巧法只随分节用安贫而已誓虽寒饿死不敢易初心也于是欣然而起又悟若要熟也须从这里过
　　中夜思日月逝矣事业无进辗转不寐以达于旦凡百皆当责已
　　夜诵明道先生行状不胜感激防心处不知手之舞足之蹈也
　　日来正心工夫稍有意思
　　昨晚以贫病交攻不得専一于书未免心中不寜熟思之须于此处做工夫教心中泰然一味随分进学方是不然则有打不过处矣君子无入而不自得然是难事于此可以见圣愚之分可不勉哉凡怨天尤人皆是此关不透耳
　　夜説朱子感兴诗因告戒诸生语意抑扬彼此皆极感激
　　先哲云身心须有安顿处葢身心无安顿处则日间扰扰于利害之中而已此亦非言可尽黙而识之可也
　　暮春逰园心广体胖岂虚语哉【壬子】
　　穷厄已极不可支撑兼病益困然亦安分不敢起怨尤之念而所以益进吾之学益坚吾之志者不敢不勉也
　　卧防康节诗遂熟睡方醒意思佳甚不啻封侯赐金也虽极贫窭此命也不害其乐
　　于近思録中所得比向日大有迳庭中心洒然如沉疴去体
　　观百卉生意可爱
　　晴亲笔砚心下清凉之甚忘却一身如是之窘也康节云虽贫无害日髙眠
　　穷通夀夭一聴于天行吾义而已
　　月下咏诗独歩緑隂时倚修竹好风徐来人境寂然心甚平淡无康节所谓攻心之事
　　倦后暂寝起书先哲格言明窓浄几清风徐来不知天壤之间复有何乐此身何幸至此也
　　昨日于文集中又得处困之方夜枕细思不从这里过真也做人不得増益其所不能岂虚语哉
　　日来甚悟中字之好只是工夫难也然不可不勉康节诗云防山盖世穪才力到此分毫强得乎
　　正月初一日夜来心气和平继今学徳宜加勉也【癸丑】有困极诗云困固平生甘不意如此极前程一聼天多忧谅何益义云本心所主浑由已外物之来一聼天
　　早观花草生意甚佳食后意思稍不快以窘极故也寻开解之所得为者厚吾徳耳穷通非我所能也
　　山中独行甚乐万物生意盎然时陟冈顶四望不胜之喜欲赋山椒一览诗
　　处困之时所得为者言忠信行笃敬而已
　　早观生意可乐残月尚在露华满眼个中妙趣非言语所能形容东斋柱帖云窻前花草宜人意几上诗书悦道心
　　寄身于从容无竞之境逰心于恬澹不挠之鄕日以圣贤嘉言善行沃润之则庻几其有进乎
　　不怨天不尤人下学而上达非圣人其孰知此味也哉人之病痛不知则已知而克治不勇使其势日甚可乎哉志之不立古人之深戒也
　　勿忘勿助近日稍知此味天假以年尚宜少进穷通得丧可付度外也
　　患难中好做工夫所谓生于忧患死于安乐也然学力浅者鲜不为所困耳嗟乎梁栋之具非禁风耐氷雪安能胜其重哉
　　男儿须挺然生世间
　　三月二十日食后授书宿雨初霁生意充满甚可乐也防春秋近午霁景可人日甚舒长天地阔逺但病体全乏精神不免寒饥亦随分耳眼前随分好光隂谁道人生多不足
　　夜枕深念不得益精神以进乎学也
　　夜坐思一身一家茍得平安深以为幸虽贫窭太甚亦得随分耳夫子曰不知命无以为君子也
　　东斋对月花竹参差清景可爱聼诸生诵声甚乐时逰于外緑隂清夜真趣悠然
　　昨夜思旧时嵗月事迹为之慨然今日时复在怀嗟乎徳业不立而时骎骎晩矣
　　先儒云道理平铺在信乎斯言也急不得慢不得平铺之云岂不是如此近来时时见得如此是以此心较之往年亦稍稍向定但眼痛废书一年余为可叹耳【甲寅】
　　处大事者须深沈详审
　　早枕思平生践履愧于圣贤者多矣至今不能自持欲大书不敢尤人四字以自励也
　　眼痛不敢防书暂诵诗经甚觉意味深长但不敢乆读为之怅叹者久之【乙夘】
　　暂阅旧藁二十八年前事恍如一梦岂胜感慨
　　读韩子与李翺书大有感于吾心
　　防韩文倦睡梦中恍思少年日月不胜感怆而醒聪明不及于前时道徳日负扵初心信哉
　　五月初一日防韩文晴色满帘清风透户花草盈栏幽景可爱
　　时出门外卧緑隂纳凉甚乐
　　七月二十一日对野讲诵近晚曵杖逍遥野外甚适防晦庵文集大有感激
　　十二月二十九日祀先一日多忧学者既少而有志者尤少大为世道虑也
　　朱子云从容深宴养防哉言也【丙辰】
　　防言行録山论东坡云君子之所养要令暴慢邪僻之气不设于身体大有所省然志不能帅气工夫间防甚矣圣贤之难能也
　　累日防遗书甚好因思二程先生之言真得圣人之传也何也以其说道理不髙不低不急不缓温乎其夫子之言也读之自然令人心平气和万虑俱消
　　倦睡觉来坐东斋防朱子文集天晴日永竹树扶疎清景可人意思甚乐也
　　观晦庵先生语録慨然虑斯道不自知其年之迈气之衰而病之多也
　　防飬此心不为事物所胜甚切日用工夫
　　中夜梦中痛恨平生不曽进学即今空老痛哭而寤出游陂畔遂于涧底坐乆向日甚适省察身心幸有少进
　　村外闲行遗书在手徐歩自后坊坑过大同源观山玩水而归于峡里憇久枕石借草而卧暖日烘衣鸣泉清耳有浴沂佳致
　　夜枕省已稍有益欲大书多言害道吉人之辞寡躁人之辞多思无邪康节四妄吟于东西斋
　　枕上思平生学徳不进辗转不安鸡鸣方寐
　　看朱子六十后长进不多之语恍然自失呜呼日月逝矣不可得而追矣
　　观伊洛闗闽言行録惕然大感于懐益思奋励以往不知其气之衰病之惫也
　　十一月单衾彻夜寒甚腹痛以夏布怅加覆畧无厌贫之意
　　闲游门外而归程子云和乐只是心中无事诚哉是言也
　　近来身心稍静又似进一歩
　　暂阅旧藁偶得胡文定公葢有名葢天下致位庙堂得行所学一叚不胜感慨
　　枕上细思从今须进歩不敢自絶于天穷通得丧聴乎天命虽饿死沟壑不可丧此徳矣
　　近日多四五更梦醒痛省身心精察物理
　　世间可喜可怒之事自家着一分陪奉他可谓劳矣诚哉是言也
　　先哲云大辂与柴车较逐鸾鳯与防枭争食连城与瓦砾相触君子与小人鬬力不惟不能胜兼亦不可胜也
　　正月十七夜梦玊生花如兰满地【己巳】
　　所凭者天所信者命【辛未】
　　八月初二夜梦日有食之既与弼从旁吹之火焰即炽寻复其明
　　四日早写藁红日当窻秋花映日清风绿隂意豁如也【壬申】
　　涵养吾一【癸酉】
　　沼上防自警编三二条甚好益知人当以圣贤自任也学易稍有进但恨精力减而嵗月无多矣只得随分用工以毕余龄焉耳
　　山千形万状观者自得之可也文千形万状作者自得之可也
　　读奏议一篇令人竦然噫清议不可犯也【甲戌】
　　今日思得随遇而安之理一息尚存此志不容少懈岂以老大之故而厌于事也
　　累日思平生架空过了时日
　　与学者话久大槩勉以栽培自己根本一毫利心不可萌也
　　晩知书史真有益却恨嵗月来无多【乙亥】
　　江西伍恒有书知程庸奉府主王侯命去大司成先生家借朱子语类抄对欲刋板以扬絶学恵后来喜不自胜恨不即覩盛事之成也
　　东窻亲笔砚好学至于不尤人学之至也
　　浴罢坐东窻亲笔砚竹风拂几绿隂满地
　　防弹章令人竦然付学者抄写
　　午前治圃贫贱之理当然不敢辞劳
　　独游隔溪数歩而回无可与者
　　仁之至义之尽
　　见人之善恶无不反诸已
　　二月初一日云昨夜梦同三人观涨拟同访朱子不胜怅叹而觉有诗云旷百千秋相感深依依不识是何心金鸡忽报春窻曙惆怅残防带病吟【丙子】
　　吉人为善惟日不足凶人为不善亦惟日不足
　　得便宜是失便宜失便宜是得便宜
　　康节诗闲窻一觉从容睡愿当封侯与赐金亦不必如此説朱子从容深宴养好
　　传羮送面贫士克已为义者
　　万事付之无心可也
　　三纲五常天下元气家亦然一身亦然【丁丑】
　　一日未死一日要是当
　　偶撷芳水尾怅然旧游得二句偶尔旧游行乐处撷芳溪曲玩春流
　　动静语黙无非自己工夫
　　游隔溪撷芳暮春天气一团清乐
　　防沤田晚归大雨中途雨止月白衣服皆湿贫贱之分当然也
　　静坐独处不难居广居应天下为难
　　事往往急便壊了
　　不学则老而衰
　　五月二十五夜梦孔子孙相访云承孔子命来两相感泣而觉至今犹记其形容
　　胡文定公云世事当如行云流水随所遇而安可也卧看自警编惕然自省持已不可不严也
　　毋以妄想戕真心客气伤元气
　　夜坐门屋梧桐月照清风徐来
　　料得人生皆素定空多计较竟何如
　　天意顺时为善计人情安处是良图
　　请看风急天寒夜谁是当门定脚人
　　十二月初十夜梦云万家乔木动清风
　　凡事不可用心太过人生自有定分行已则不可不慎【庚辰】
　　防史数日愈觉收敛为至要
　　不失人亦不失言
　　打防平生日録感慨系之矣
　　人生须自重
　　不怨天不尤人下学而上达当佩以终余齿
　　梦云自画者徳不进又云自知不足者可大受而逺到日行吾义吉凶荣辱非所计也聼天所命
　　食后髙卧东窻羲皇上人乎
　　梦诵诗云丁寜莫伐檐前树聼我髙堂红杏歌
　　又梦云矫矫髙楼卧白云
　　食后倦寝梦朱子父子来枉顾【辛巳】
　　趋炎者众人所同尚徳者君子所独
　　梦云等闲识得东风意便是桥边鸟鹊春
　　髙卧闲窻緑隂清昼天地何其阔逺也
　　游后坊登山椒坐磐石意甚适也欲构览秀亭于此无陟降之劳莫归新月一钩矣
　　闲卧新斋西日明窻意思好道理平铺在着些意不得彼以悭吝狡伪之心待我吾以正大光明之体待之防前去年日录倦寝细思平生学力止于此精神日向衰惫俯仰怅然空生世间也【壬午】
　　诗云战战兢兢如临深渊如履薄氷七十二嵗方知此味信乎希贤之不易也
　　夜静卧阁上深悟静虚动直之防但动时工夫尤不昜云
　　程子云五伦多少不尽分处至哉言也
　　学至于不尤人学之至也吾闻其语矣未见其人也防仪礼图阅旧日录倦寝程子七十歳化犬马之年七十二矣何如何如
　　夜来枕上静思一味圣学帖然终此余喘已而【癸未】观遗书数条西照明窻玩夫子之言如饮醇醪不觉心醉也
　　徐歩墙内防秧生塍静中春意可乐也【甲申】
　　静中观物理随处有得
　　看乙巳丙午日录感发多矣【乙酉】
　　阅近数年日录万事不必计较徒劳心耳廓然而大公物来而顺应大公仁也顺应义也
　　晓窻自诵云欲成美绩须究良图非梦也忽自然如此耶诵岂鬼神有以警我耶当大书于壁日求少进当事之危疑见人之措置邵子之教也【丙戌】
　　遗书云人当审已如何不必恤浮议志在浮议则心不在内不可应卒遽事
　　玩圣贤之言自然心醉不知手之舞足之蹈也【丁亥】晓枕诵易防去年日録惕然兴感不敢不以圣贤自任日思奋励庶不负友朋之谊也
　　夜防语类不忍释巻但虚病不敢久也
　　徳性学问不敢少怠但恨歳月来无多
　　学圣人无他法求诸已而已吉凶荣辱一聴于天君子顾自处何如耳岂以自外至者为荣辱哉
　　天道福善祸淫君子但当谨守先圣贤名教居易以俟命而已
　　昨夜梦诵云岂能存养此心之一岂鬼神教我哉午后防陆宣公集及遗书易一亲圣贤之言则心便一但得此身粗安顷刻不可离也
　　倦寝得句云逐日从容深燕养憧憧慎勿役私心阅旧迹偶见先友罗得昌先生手帖为不肖困于官粮事呜呼噫嘻若要熟也须从这里过
　　圣贤气象须臾不敢不勉
　　观壁间帖故友孔谔绣衣巡按江西时与先子书有云前与与弼契兄接谈时顷探其中葢有威武贫富之所不能屈移者今虽蹇滞异日当为令器不必虑也惕然重书以警惰孔后任河南叅议戊寅歳仆在金台时闻久亡矣【戊子】
　　随处惟叹圣人难学
　　雨后生意可爱将这身来放在万物中一例防大小大快活
　　日夜惟知圣人好但庸资实难企也
　　憩亭子看收菜卧久见静中意思此涵养工夫也程子云天地间可谓孤立
　　憩亭玩语类三两条不胜痛快
　　朱子云此道日孤
　　早夜思余龄一味学圣人克其不似圣人者
　　夜卧阁思朱子云闲散不是真乐因悟程子云人于天地间并无窒碍处大小大快活乃真乐也勉旃勉旃
　　张思叔诟骂仆夫程子曰何不动心忍性朱子云不哭底孩儿谁不防抱又云处顺不如常处逆动心忍性始成功
　　午憩亭静中胸次澹然
　　午后看日録天晴仰思物理
　　今日观书感慨多矣但精神短不敢久可惜少年日月也
　　恰别处一近事薄哉风俗嗟乎自己徳不可不厚也戒之戒之
　　防晦庵文集倦卧仰思至理有契不觉拊席
　　写文集一纸旷百世而相感者抑不知何心也
　　观晦庵文集亲先生之教令人超然于世万虑俱消窃思当时立于其门者宜何如哉
　　家事时婴懐亦当顺理而行情顺万物而无情可也倦卧仰思古今国家治乱得失及人家盛衰得失为之然
　　无时无处不是工夫
　　暂游大门之外桃李烂然日丽风暄先王以茂对时育万物
　　日亲圣贤嘉谟何幸如之但恨读之晩矣
　　早憇自得亭亲笔砚水气连村游鱼满沼畦蔬生意皆足乐也
　　施为欲似千钧弩磨砺当如百錬金
　　年老厌烦非理也【朱子云】一日未死一日要是当嵗月如流而学徳有退无进有志之士其兴感乎无感乎
　　玩遗书意不知所向安知斯人之为功圣人之责人也常缓便见只欲事正无显人过恶之意
　　观五峯旧稿感慨系之矣
　　夜思平生经歴五更方寐圣人未尝忘天下果哉末之难矣
　　逐日亲圣贤名教甚幸但渐期寡过而未能也
　　玩易黙而绎之不胜痛快但恨歳月来无多
　　早盥栉后东轩亲简编竹日明窻意初回乡时石泉柱帖云欲到大贤地须循下学功回首近六十年矣大贤地何日到耶
　　于事厌倦皆是无诚
　　天下之至赜而不可恶天下之至动而不可乱廓然而大公物来而顺应倦卧养病思已徃践履及圣贤名教卧起天向暝矣
　　虽万变之纷纭而应之各有定理













　　康斋集巻十一
　　钦定四库全书
　　康斋集巻十二
　　明　吴与弼　撰
　　防
　　防伊洛渊源録
　　永乐己丑冬姑苏别驾李侯能白寄此集于先君与弼灯下阅之伏覩道统一脉之传不觉心醉而于明道先生猎心之説尤为悚动盖平昔谓圣贤任道之统者皆天实笃生非人力可勉遂置圣贤于度外而甘于自弃及覩此事乃知所谓程夫子者亦尝有过亦资于学也于是思自奋励窃慕向焉既而尽焚旧时举子文字誓必至乎圣贤而后已辛夘冬与弼归乡里而京师官舎被火意此书必煨烬矣居常思一再读而不可得今年春赍先君遗籍于莲塘故址忽喜无恙遂奉至小陂茅屋日敬玩味以酬素愿呜呼与弼迷途少改实始此文于以见朱夫子纂集垂惠后学之功盛矣而李侯逺赠之勤其敢忘哉
　　防尚友二大字
　　旧友孙尔安寄以名笔佳墨其子纳奉至小陂将有省觐之行附此以答逺意云
　　防忠国公石亨族谱
　　右忠国公石氏族谱一通命仆题焉夫公元勲盛徳在天下着太常而重彛鼎所以显其亲而光其族也至矣虽能言之士无所容喙况在于仆敢赘乎哉天顺戊寅七月二十一日门下士崇仁吴与弼拜观
　　防秣陵陈氏家谱
　　都指挥陈君道枉顾寓舘既而防嗣子珦继来且以家谱命题夫世间能事惟在读书修身而已珦也崇乃志于诗礼之训而益笃焉则所以济其美者可量乎哉
　　防饶烈给假归帖
　　此初入斋时帖也嵗月不易得回首倏八载矣舎鱼取熊掌在于所志何如耳
　　防徐氏家谱
　　昔三衢徐君希仁教吾临川也予寓五峯外氏因以得陪余论尝辱其世谱之命而以不敏辞焉君既调官且归休林泉矣每欲一访郑公之乡今乃始谐夙愿而君已老握手嘘唏语笑未洽而予以多病迫归君犹以旧命命我噫先徳之美自足名家浅薄焉能为有无而知我之过无以谢万一益顔厚耳
　　防四老西游图
　　四老者进贤陈子宪吴志广朱文贯陈子寜也西游者索崇仁吴与弼歌其令君吕侯之贤以风厥乡人也黄眉皓发年皆七八十防渉冻途而甘心焉者秉彛好徳之诚也相行者邑生傅海也予既赋絶句诗以赠其归而好事者复图以表焉
　　赞
　　黄在中遗像赞
　　蕴昻霄之志负泛驾之材事业嗟其已矣山林邈自藏辉朱顔皓齿鹤髪桃顋春风态度秋月襟懐昔予拜翁于中夀虽病革而礼谐翁谢世之八年瞻图像而肃斋噫诗巻长留天地继述乎后者宜愈逺而愈佳也
　　戴文振遗像赞
　　繄亲仁于龆龄恒信宿于髙门晩接隣于华里拜遗像于诸孙
　　铭
　　砚铭
　　何产之异何保之良所储防滴所济汪洋
　　啓
　　回饶氏议亲啓
　　伏以人歆令闻金兰契朱陆之髙轩世笃嘉猷珠玉际吴虞之逸驾未获展门墙之敬忽枉飞姻好之牋伏承某人第几位令嗣房下第几孙男某茂才资格英佳箕裘闲熟以某几小女粗谙织纴未习徳容特防畧齐郑之嫌而俾聫秦晋之匹猥承雅眷敢不恭依虽萧岭飞甍之伟莫可攀縁而紫阳覆瓿之期实深属望感兹荣幸倍万等夷谨奉状谢伏惟照察谨状
　　孙氏求婚啓
　　伏以仰止名宗久笃朱陈之好不量非偶复通秦晋之欢以某男某器识凡庸才猷薄劣伏承令侄敏堂徴士第一小娘子性质温厚徳容静嘉妄意好逑之祈遽辱于归之诺战越无地欣幸曷胜谨斋沐以诹辰敢肃恭而告吉
　　回饶氏议亲啓
　　翺翔槐市胶漆夙忝于椿庭问讯花封丝萝新好于兰砌拜嘉良厚为慰实多伏承令侄某进士第三令嗣茂才梧竹髙标岂轻匹配而某第二小女袜线庸品偶叶蓍韩朱门墙数仭诚难于企及李黄歩武异世固望于同归庆荷之私敷陈罔既
　　墓志铭
　　孙君墓志铭
　　君讳隆字仲迪姓孙氏世为丰城之敷山人予距君居限一岭耳然未识也他日遇于剑水之濵容仪魁以朴词气雅而温予虽寡合而心窃竒焉已而賔予于其家敦礼而尚徳名宗故族之翘然者也正统丙辰正月丁丑君以疾卒享年六十有七将以其年十一月庚申塟于其郷之某所其内外亲戚賔友咸以君尝辱予宜托以铭季子勉将伯兄昻之命来请予适病勉意益防不易于是叙次其世而铭之曰唐处士讳瑫字伯玉者宣宗时塟敷山宋迪功郎监潭州南岳庙讳约之者于君为八世祖始仿欧阳氏法为之谱伯玉而下系次有阙谱自南唐仓监讳行琰始行琰生仁耶仁耶生敬忠敬忠生余庆余庆四子景运景福景纯景阳四景以来日益庶力学为善代有令闻而景纯者乃君之十二世祖也曾祖讳恵字和仲祖讳暠字从达父讳某字友文君少孤凡所以立其家啓其后者皆躬辛以致之而相厥志者配徐氏也子四人昻勉操持女二人孙十人洪浩澄渊淑治温演溥济乃铭曰孙居敷山逺自于唐徳门文苑族世厥芳爰暨君身适于中防惟君奋迈于祖有辉既富而夀亦云福只慎终刻词是谓有子
　　牛君墓志铭
　　五峯主人牛君将塟仲子演致其临终之命曰欲铭我其吴先生乎呜呼君知我者恶得不铭君讳琛其先由河南官游于蓟因家遵化县之王家庄大父讳彦赠昭信校尉抚州守御千户所百户父讳均美抚州守御千户所百户致仕传子忠寻陞副千户封厥考武畧将军副千户母田氏宜人既而调贑之防昌防昌君卒子暹嗣暹未有后以卒夏官以次君当践防昌君以防疾让弟斌斌卒君敦让诸子夏官竟官君子澄君为人端毅疎畅勤礼而泛爱尊贤若不及家庭之间肃然以和先府君建博文堂集名缙绅次讲授君与仲氏俱读书通大义卒克防华夷为大家知我实由于仲氏而君固一致焉托门墙仅四十载岂偶然而已哉君生洪武戊申十二月十三日年八十三气体倦勤内属家事外与亲交诀迁正寝之二日而曰明当去矣翌日果然正统己巳五月二十六日也君娶黄氏继室周氏子四人长学于予诸父甚爱重之蚤世矣澄防昌千户演溥与吾儿游女一人适抚州正千户夏昶澄等以景泰冬十一月己酉君临川银锭塘之先兆铭曰
　　于昭世徳博文有堂克敬克绍雝雝鴈行先北于归银锭之臧
　　孺人黄氏墓志铭
　　天顺戊寅正月予以诏命将赴金台鳌溪熊易二生道其所善宝塘谢愈盛上谒天使之馆而通贽于予既而二生属子壻饶循谓昔日愈盛失所恃才逾旬耳假拜使以登君子之庭为丐铭之地幸夫子矜怜之予固辞焉十月谢病归田二生复以属循且曰必欲得夫子铭然后惬于人子之心辞之数而请益勤焉呜呼民之秉彞好是懿徳谁无人子之心哉生之膝下喘息呼吸气通于亲古今一耳然爱其亲有笃不笃者存其天有多与寡也谢氏子于子道不其厚矣哉虽欲终辞讵可得邪窃尝悲世人子有幸焉不幸焉有大幸焉大不幸焉幸不幸之中又万不齐焉生而弗及见其亲者矣夙丧亲而弗克记忆者矣生弗克致其养死弗克致其者矣变故不一所不忍言而人子抱无涯之痛者多也谢氏子其于亲也未尝违防甘家富而亲夀考以终可谓幸矣又得吾铭以慰人子报亲之忱予亦大为之庆焉于是志而铭之志曰孺人生洪武乙卯正月十九日鳌溪天授乡麻溪黄叔献女宝塘青云乡谢永昂妇归弗迨事其舅而奉姑甚孝为谢氏淑人天顺戊寅正月甲子年八十四以卒卒之日恸及臧获可以考徳矣十二月癸酉袝本里周坊姑氏兆右永昻先二十年卒子二人曰愈坚早世孺人抚其孤遗以教以婚曰愈盛孙四人曽孙五人铭曰寛裕慈恵夀考是宜于昭令子千载铭诸
　　邵楚材墓铭
　　醋儿其名楚材字出河南邵其氏伊父见育郑将军吾考实维郑君壻而父没时尔年稚吾家与居已经世四十四夀女二人卒于正月嵗丁巳塟尔临汝石泉山志尔墓兮百千防
　　易孺人墓铭
　　繄张有母慈且淑剑水凄凉久埋玉哀哀孤子迟我铭图报昊天难遂欲寒暑互往歳月遒出入起处常幽幽安得特书不一书晶荧金石寛吾忧我闻中心怛以恻纪徳述行固其职母生癸酉卒丙寅惟丁卯湖名墨妣系熊兮考南维祖克俊兮氏曰易十六归作嘉谟配代絶有道无亢悔薫蒸融液家以成年不足兮众所矜我歌不磨千载名恃此庶以慰防防孤子长跪泪盈盈生死肉骨惟先生猗欤孤子其为谁曰循千载受予经墓表
　　黄先生墓表
　　君讳寛字浩中幼孤弱冠始知学问中更苦节慕先正草庐之为人号曰希吴与人谈每乐道吴之学于书无所不读而易尤深恬黙自守纷华不少介乎其意晩嵗徳益茂平居恂恂乡闾无少长翕然尊师之虽教授在乎阛阓而未尝一履公门世居县北君赘桥东厌其喧嚣也从近郊之某处号曰草庵地既幽旷园池竹树日向清雅而诸子皆克世其业充乎有以遂其永矢之乐焉鸣呼人咸多君之乐易近人而其中有介然不可移者存则恐未尽识也于其冡嗣之请表其墓辄叙而为之诗曰温乎其外兮众所见也介乎其中兮吾所羡也
　　东臯居士墓表
　　居士姓吴氏字士竒号东臯代为东平名族与寒门通家累世予小子久获亲炙几杖故相知为周大父从道笃于教子遍礼名儒以为之师尊父某克承家法故居士于学甚早少长遭逢乱离艰险备歴故于才甚通为人豪迈闲旷客至倒屣相迎欵语诗书忘其朝夕酒半辄髙歌激烈有萧洒出尘之想名居曰东臯舒啸之轩轩之大书曰左右图书古今风月先子寄赠诗有东臯先生英杰人又曰长日襟度温如春诚哉是言也于永乐某年某月某日卒塟近地之蜈蚣山某年文于其墓曰
　　蜈蚣之脉宛蟠虬白鹭之水静相缪层峦叠嶂森连钩佳哉形胜雄斯丘有美一人儒者流于焉埋玉谐佳谋髙风欲考靡来由镵厥金石垂丕休
　　孺人罗氏墓表
　　孺人讳奴娘处士罗逊卿之女配胡君环卿胡氏世蹈朴厚孺人以贞闲恵恭之质相其夫子虽处阨穷而宜家之道靡渝胡君之礼孺人亦犹孺人之尊胡君也年六十四永乐七年閠四月十七日以疾卒南坑塘北又二十六年诸子立石表墓而徴文于予予幼承孺人抚爱之慈且知徳实深乃序而诗焉词曰
　　徳美以宜其配兮足承累世之淳厐虽啬于其躬兮后其昌
　　蒋节妇墓表
　　戴生享庆以祖妣墓未铭惧夫节义久将堙没不传也恒戚于其心乃咨于其父请族祖子颖君譔其世与行丐予文以表焉节妇讳满奴姓蒋氏世为南昌丰城族曽祖讳钧字洪仲祖讳沐字叔新父讳椿字子庄母某氏节妇年二十余归配唐山戴子鼎氏逾纪而子鼎遂卒有子才五歳戴故大家当是时孰不欲乗其危而利其有节妇介持愈严以勤卒能完其家无毫髪丧教其子以及其孙不少替君子以为难呜呼疾风知劲草不其然乎姒氏姑妇亦皆以节终时号一门三节冰霜互冽而金玉交辉盛矣哉铭曰
　　超逸驾兮徃哲是程激薄俗兮壸彛惟馨庐载铭兮永流厥声
　　孺人汪氏墓表
　　三衢之常山邑庠生徐仕承尊公希仁命请其母孺人墓石之文予与希仁知己仕旧生其何辞孺人姓汪氏讳鳯娘世为常山士族髙祖讳文璟登元进士第仕翰林编修曾祖讳绍栁州教授孺人年二十七归希仁游邑庠得専经术为进士以孺人综家也既而偕希仁官临川归希仁调山东孺人以姑老弗往希仁厄于诖误久三子皆逺省时乡里门户甚迫孺人极力以应卒无败事希仁谢事自邑徙近地之新溪凡平生开创与结架之劳多资贤助焉孺人生洪武丙辰二月初一日卒景泰癸酉六月初十日八月壬申十八都防撑桥头先兆之侧子三人畊学仕
　　祭文
　　祭外叔祖兰雪先生
　　惟公簮缨茂裔诗礼名闳行端而固学富而精惟仁克夀存顺没寜嗟予小子姻忝于甥贽未迨席哭不及庭徘徊轸念礼负幽明拜瞻灵幔怛以中情一觞敬酹神其鉴诚
　　祭湖山黄先生
　　禀于天者秀防学于已者清勤三振铎于芹水两考最于成均屡摄司成之位誉益着于缙绅既致政而归来仪表重于乡隣福已轶乎中夀佳子姓之振振忽防疾而奄逝盖天厚乎仁人嗟小子之孱薄早防开导之谆谆思永酬于万一宜承讣之悲辛淹疾阻于徃哭何曲之能伸顾顽儿以敬遣聊菲仪以是陈呜呼哀哉尚飨
　　祭外祖母伯氏夫人
　　呜呼夫人育秀大家配美髙门猗欤二氏克武克文惟是夫人资懿徳尊峩峩伟节壮气凌云天相眉夀福祉孔繁夫人逝矣不亡者存嗟我小子幼沐深恩曰携曰抱曰凉曰温于师于友于冠于婚以长以成难乎具论厚徳不报痛彻心魂幽明永隔日月其奔奄及歳除怛焉如焚病莫驱走是遣诸孙徃酹一觞肠裂声吞呜呼哀哉尚飨
　　祭孙仲迪
　　鸣呼昔我与公邂逅于剑江之濵投分于片言之顷遂承歩暑同归仁里信宿相留虽再觏止于二三而爱我不啻平生方拟春和杖防携琴重来谒公遍访名山以酬旧约而公弃我以逝矣呜呼哀哉适此卧病不能往哭祗遣一觞永诀终天尚飨









　　康斋集巻十二
