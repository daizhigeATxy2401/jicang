　　钦定四库全书　　　　　集部六
　　沙溪集　　　　　　　　别集类五【明】
　　提要
　　【臣】等谨案沙溪集二十三巻明孙绪撰绪字诚甫沙溪其自号也故城人治己未进士官至太仆寺卿是集文八巻赋一巻襍着一巻无用闲谈六巻诗七巻其文沉着有健气其无用闲谈有曰文章与时髙下人之才力亦各不同今人不能为秦汉战国犹秦汉战国不能为六经也世之文士尺寸步骤影响摹拟晦澁险深破碎难读云云其意盖为李梦阳发可以见其趋向矣至于古今仕学辨之类叅以排偶不古不今则编次者失于删汰转为作者累耳其无用闲谈多深切着明之语论文论诗亦各有确见王士祯池北偶谈尝摘其误以五代王祚事为彭时事其説良是他如论扬雄事亦失当然要不害其大防诗格颇近李东阳而深以何孟春等注东阳乐府称其过于李杜为非盖讥誉者之溢量非排击东阳也此集旧与马中锡东田集合刋然学问笔力皆胜中锡故今摘录绪集而中锡则存其目焉乾隆四十四年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　钦定四库全书
　　沙溪集巻一
　　明　孙绪　撰
　　序
　　送马嘉贞应试南还序
　　妹壻马君嘉贞天分警拔事举子业虽未尝矻矻苦心至落笔则语輙惊人老成尔雅迥出常度同业者终嵗效之竟莫能及人以是竒嘉贞嘉贞亦以是自竒也然每试輙不利今年秋学愈竒声誉愈闳应试士相率即其寓所愿识风仪者日数人或相顾而惊曰此所谓马嘉贞邪一时推右殆空士类而试又不利揭晓之后抚膺防手幽愤无所容充其志将驾当世吞万变浩然不可御噫士贵有志若此者非士之所宜有邪所贵罔敢怠忘念常在兹耳若突然之勇生于血气之粗偷安之习乗于志气之微愧目前而忘自奋则今日之志适足以见褊浅躁急为吾之累反不若漠然于得失者之为高也余早年屡困场屋每被黜情思黯黯窃窥一时同黜者孤灯聚首惨无人色程日于仓卒屈指若不及数日后游访贽谒语笑哑哑前日之情畧无芥蔕焉间有秉持少异者众中常愀然不乐与之言亦不对若有忧思然至抵家室对妻孥亦既舒畅矣乆近虽不同其粗于血气微于志气一也而况嗜欲乱其真博杂挠其识不急之务无益之谈妨其功力则今日之志亦安用哉昔者孟郊落第有食荠亦苦强歌无欢之句一时君子怜其情而鄙其量夫郊诚可非也然卒能占高第享盛名于无穷不犹愈于一被摈弃即落魄狂纵万事决裂如李山甫温飞卿等乎老而弥笃仆而愈力正今日所未易得者而顾未可轻议也凡人之失利孰非郊之情哉顾充而守之有愧郊耳嘉贞勉之天下之事多矣曾有二三其心荡漾不定而可善其成者乎况事业精密易失而难得者尤可畏哉归以告尊翁当不以予言为诬也
　　送李徳华诗序
　　徳华我先师嘉兴先生仲子也先生早擅三易腾声邹鲁齐卫间丁酉嵗首擢乡书虑太夫子渐老不欲以仕逺违色养需家食者十六年余往洒扫门墙见先生孝友睦宗族信义惇乡闾谨饬方严淑后进謦欬杖屦无非可师有不専经籍文字间者退不胜自喜时徳华侍先生首尚未髪而冰莹玉润沈静有老成风私自谓曰传先生之业者二郎也己未先生殁官嘉兴每忆高踪即于徳华属厚望不可置今年应诏来京例得医学官医为小道医官在仕为卑员而徳华趋之若恐后诸友在都下者咸讶之亦有力尼之者徳华泣曰葺遗文以承先业先子志也吾诚愚讵敢忘先志哉顾兄没母老谋仕则废养奈何且吾父儒宗尚以母老不欲仕况区区者可轻违吾母邪冠裳捧檄以博庭闱懽悰亦足言仕而终无逺游以贻亲虑谓非先志土苴与闻者韪其言谒选既毕治装将南还诸友供张祖道都门外徳华酒酣兴发言论蠭起讥评人士商畧世故若鉴应形水赴壑孤翮高抟而迫之以风也虽未可遽窥先生之堂然背而驰去者亦鲜矣至忆旧游话往事俱歴歴在目转盻之间已越二十余禩今昔异时少壮异容怅嵗月之潜移懔余生其如寄不能不以之兴懐古称后之视今亦犹今之视昔悲夫余因歔欷而歌曰昔从君兮平原区花顔肉映云敷腴君今来思西城隅青袍荡漾飘琼琚丹穴郁郁文鹓雏倏然翛翥云霄衢高歌取醉真良图夕阳又下闲庭除歌阕复有倚声而和者曰若有人兮邦之英驾騄駬兮弹青萍驩未洽兮归干旌瞻令仪兮心怦怦去如风澹来云凝愿言两腋清风生相与上下同防于是四座竞起叠和更酬剽者如游回者如留飏者如浮拍者如休方清絶以长讴忽断续而相摎若野鹤之唳高秋孤蝉之咽凉飕也徳华雀跃而起曰有是哉愿彚诸君之作以华吾归乃僭引余説于上而列诸作于别方若岐黄之谈本非徳华素业亦非诸友素期者可不书也
　　代杨师文送董松轩赴吴江簿序
　　吴江江南剧邑纨縠靡丽之风比他邑常什伯去京师数千里狡横且玩税额讼牒未易猝如法故令若簿多败于赇或困于伙绐于诈能官者盖鲜然令患不才耳才则搜抉指顾咄嗟可快意簿动制于令晨起束带诣堂上长揖就坐吏抱牍过前禁莫敢问惟令顔色是候令诚才邪相与同其休不才簿虽蝉蜕鹤举不得不与分其谤矧台郡相沿督责常先僚贰僚贰奔走惶骇令不知也然则吴江之难令居其一而簿居其三亦诚难矣哉甲戌四月夀张董松轩先生得是官余前此屡先生寒暄外他事若不肯出诸口除后再往之则言论纚纚终日不可穷要不出吴江今时最急与簿当最先者岂先生外此固漠然哉非其责可不言亦往日意耳夫处穷巷经世务要非凡士屈伸舒巻惟义惟时求先生于今兹诚未易得以是佐吴江不烦他求自有余地事当在令可以无言事当在簿而令挠之不可无言也士从仕凡以行吾志而已今锋镝供亿之余闾阎糠籺嗷嗷未充者什九幸而吾有具又理当任顾低首饮气自抑以悦人如吾民何即先生之迹渟滀如巨浸激发如风驶中綮要如破的知非若人也然则又何难焉其子汤民侍御常凝神洞视于广众矜语间若有深思至其论事则综覈孤峻逺出人右迩者天子命按畿辅简书甫数日贵势即相戒莫犯盖澄清搏击之术虽深匿未形而锋铦溢发有不可终掩者如蟠蛟螭隠虎豹未及腾踏奋厉而渊然之光蔚然之文泅采者固已望而惊矣英鋭胜于恢容才华韬于浑厚父子志向如出一辙汤民掇贤科跻膴仕而先生矻矻太学晩嵗仅得此是则幸不幸于其间昔人筮仕县簿垂休光照后世如苏长公朱晦庵者史册相望又未可以秩卑任轻専为先生屈也古今宁不相及邪为之上者从臾诱掖之使先生之贤不终汨于氛埃奔走之下则多可称述当复有进于是者濒行羣僚追送国郊且有诗也谓予虽陋年差长强使为之序
　　送如心宗师北还序
　　正徳丙子八月如心玉上人进宗师之号将丐余文以侈其事余心亦既许之矣未几被谪南归匆遽流离心悸气动如心嗫嚅齿頬间欲言之未敢也今年秋裹粮负担从一徒南走千余里抵沙溪别业再索之夫如心之庐缙绅士日接武焉音铿鍧而葩炫熠无难得者顾逺需于蓬茅废罪之余是何忍于终辞余早嵗识如心之师印空上人因与如心游印空博洽持重诸浮屠敬而畏如心谦抑温润诸浮屠慕而爱行孚论定越三十年如心虽无意人知诸浮屠争先延誉惟恐誉之不扬汲引之无阶者无戾情无异词乃共上其名于礼部礼部密诇而公询之始疏以入投名陛见畧如授爵然因念一方外之流欲伟旧观改故步亦甚难焉天下事稍涉荣幸者要不可易致不独浮屠然也每春夏之交宗师登坛宣教村民比丘累千万长跪俛首以听于下暴慢者悟悔悟者泣而所宣者戒杀去贪轮回报应固释氏之粗也犹感人若是若以宗风上乗弥近理者示之又当何如怵奸慝借风示濳驱默相有未可尽非者吾儒懿徳好爵当更倍蓰什伯而学巧于岐仕防于径往往沦为虚谈行不重于时言不信于人功力顾出其下而人人以辟邪卫正自任秪见其诬也已昔恵逺道安辈颇见重于晋宋间今日讲经某寺明日谈空某第王谢诸君子圜坐竦听不少厌亦以其説有可以耸动世俗者不然操笔立论据孔氏以排之岂诸公所短邪如心今日之崇重亦何减于古昔宗伯不逆其情当宁不违其请合千万人羣聚喧呶连旬累日于郊圻近地有司不以为非民俗不以为异岂徒为如心地哉如心之自处要亦无愧古人可也旧见如心谈笑咏歌终日不倦迩来黜聪明谨酬答以求副宗师之实但每与余相对死灰槁木无复畴昔之兴余輙欠伸思睡如心果能忘情于世乎少壮嬉游如在旬日而余頽然亦既老矣抚景遐思识此以为别
　　送方明府致仕序
　　侯宿学雅量老成镇重于声利澹然无外慕任未乆累檄自劾部使者咸惜其去还其檄不听至是乃得请买舟治装将归宣城别墅乡闾逺近如赤子去慈母之懐相与号召挽留且欲具牒愬之台省数日之间风靡雷动以侯志不可夺而止缙绅耆旧饯之漳水之上酒既半作而言曰大夫七十致仕礼也吾年甫知命汲汲求去公等亦尝识此意乎始吾读古人书见成败得失之迹輙以身当其冲而与有其计掩巻揣摩败可使成失可使得可以阅之掌上出以语人人咸以为然遂谓谋识轧古人而出之右天下事茍有意无不可为者暨令兹邑邑小而事简土壤平旷无深山穷谷难至之地其政易达民鸷勇尚气节无私智利口以奸法令其教易行追呼徴调咄嗟来集又自以为少出绪余当绰有余裕循政美绩可坐而待至于今事为变幻往往不如吾意吾志在寛而众志在严吾急于情而人急于其名突梯滑稽政在荐书吾黙而居人方目其为迂依违媕婀誉若崇阿吾刮而磨人或指以为讹始信得于古或未宜于今其济其否常系于人不尽取必于我也朝涖堂上冻者馁者襁负而鬻者疲癃而髠钳者纵横杂沓逋负无完期疮痏盈体肤吾恻然有矜心焉暮阅案牍台郡督责架阁填委租庸力役纷如牛毛藁砧巨罪近在目睫晷刻相违祸不旋踵吾悚然有畏心焉因窃自伤孔子谓不患无位患所以立欲从吾好则动中祸机贬以徇时则下负所学所谓立之之难不在此邪缅想前哲俯俟后世吾又有愧心焉是三者憧憧于懐达曙不寐抑郁否塞渐入膏肓矣吾故不能一日安于其位今维新之治羣贤彚兴弹冠振衣之声遍天下吾独憔悴枯槁于烟霞草莽之间辞荣禄而就困穷举平生之所学寄之田夫野老之一嘅吾独无人之情哉江湄旧庐尚尔无恙蒸梨酿黍莼羮鲈鲙聊尔终老而山容水态村讴社鼓亦足以自娱要之取慊吾心焉耳言未既绪执爵而前曰侯所谓盛徳之仁人谦光之君子也先皇帝巡狩时车徒供亿未易悉数使侯少有进结之心粉藻修饰以媚幸近环八里草薙而禽狝之其谁敢曰不然曩龙舟过河下赖天子明圣不欲一事扰于民然巡歴兹土号为臣子者任愈重其情愈无极衒才售能本分之外少加毫末以投当路之好闾阎之下必有泣隅而未敢自鸣者今鸡犬不惊妇子相庆谁之赐与侯方引分自守鸿防蝉蜕若一无所与力夫谦则有终仁则有后古训也消息盈虚相为倚伏天道也侯行矣三槐五桂尚当于桑榆乎见之而景福眉夀如持左券取物无爽毫髪不然虽谓天道为忽而古训不足取信亦可也钓游樽俎所遇皆春苔藓泉石无非乐境区区浮云朝露诚无与于侯矣敢用是为夀且识兹别侯喜甚连举数爵倚醉击节而歌曰漳水之平兮泠泠其清漳波之腾兮汩汩其鸣吾济无舟兮居耻圣明涉将灭顶兮中心怦怦吾负吾生兮吾又谁憎悠悠行云兮霭霭其停吾将观澜于江城之峰兮付砥柱于渔父之笭箵歌竟酒尽长揖告别浩然登舟而去
　　送王莲幕致仕序
　　王君有章气和而貌恭有干济才又能韬晦不用平居遇事若不敢尽言至意所欲为即万夫莫夺所欲不为者一握为言不恤也典故城幕五载上承下逮顺利无挠曲自赵侯以下皆爱而悦之嘉靖乙酉秋风夜起浩然有家山之思晨起束带诣县堂持公移一纸恳乞退休治装买舟遍诣学宫师友及缙绅耆旧言别知不可复留相与饯之漳河之上属余言为赠夫君子之仕也行吾志也志得则行志拂则止簪绂耒耜随遇而安故无往不自得顾世有不尽然者平居弦诵曰吾无宦情曰吾休官去清风高致足以驾当世空士类傲睨偃蹇邈不可即听其言挹其容使人不寒而栗一入仕版蚤乞闲身逍遥林下何寥寥也腼顔忍辱旅退旅进甚者伛偻跛鼈齿髪脱落犹瞠目强项示可用不肯去既去矣且恋恋且望望欲何为者谓其前所言者非诬人与吾不信也上之所以待士也常轻捽而去之也常易厥有由矣勇于退慊于义乃今于王君见之君案牍士也不殆不辱宁非吾侪之愧乎进退之际间不容髪善始非贵而有终为难君宦游未乆较之庙廊大位曾未什一而善始令终从容纳履有足以厉世矫俗者未可以其名位之微而易之也舟中无事试博观而细检之凡今八闽人士列职中外扬声迈烈者先后凡几人鬓髪未斑勇退急流者凡几人疾趋亨衢率遭蹶末路得誉荐扬或罹咎谗疾无忌于前无冀于后止不以尼去不以麾若君者指不可多屈内揆其方而验之行路宁不洒然以乐乎江浙既达闽山在望歴指曩昔钓游之地而囘首遐思缅懐朋旧感嵗月之易徂幸欢娱之复续举眼皆乐境矣君行矣哉原隰耕耨终嵗可以无饥里闬追陪放言可以无辱葛巾藜杖村讴社鼓焉往而不得贫贱也大抵内不足则易以羡人守不定则易以逐物吾恒足而恒定矣氛霾偪侧防如靓深寂寞閴寥据如华要出处宁有二哉防之肝虫之臂鹤凫之短长各得分愿欣戚安所用邪余疎且逺言不足为重轻顾屏伏十年草泽风味盖已熟计而饱谙之矣顽隂凉月水态山容他日欣然意有得焉当念吾言之非诬也
　　故城县志后序
　　邑大夫鳯阳赵侯纂县志既成以示沙溪孙生孙生读之既作而叹曰绪于此有以见侯之为政也夫郡邑得君子以为之主山灵地秀恒望依托以有闻于时而缙绅徳业闾阎疾苦觊显扬思保障其意尤切俗有雕朴故政有宜违法有利敝故术有变通典籍不存何以遡其原而执其要县有志若缓焉而实急也侯于此知先务矣及观其据事理析利害详实剀切长虑隠痛时溢发于文词之外而援古御今斟酌损益惟恐一民一物不寘诸袵席之上其心何仁哉后之君子抚景遐思能不恻然兴念矣乎且敬亭山山之寻常者耳自鲍明逺李太白诸君子有诗遂与匡庐泰华相埓栁州僻在逺徼得栁子厚依归而栁之山川遂以得名者不可胜纪吾乡典型文献不足徴也乆矣得贤侯掇拾而揄扬之饬于躬者举得不澌泯于后固斯文莫大之遭际而岩壑丘阜亦何其幸哉窃尝怪守令于民父母是司躯命攸托取足目前筌蹄刍狗竭智而愚穷法而取虽令誉昭彰致位通显而民之怼则深矣视吾侯何如也疮痍感刻或夀于金石里巷风谣或公于荐剡得失彼此当有辨之者矣敬题数语而归之
　　送赵明府教授杭州府学序
　　嘉靖乙酉邑大夫鳯阳赵侯令故城三载矣行将奏绩大廷显膺甄防顾不少缓以需累疏恳乞校官自効铨司以闻上命为杭州府学教授教授秩九品视县令为卑而寒暄向背不可同语人咸唶唶侯捧檄油然生乐翼日解舟南行诸缙绅饯之漳河之上春冰将泮东风扇和水清彻可鉴毛髪波纹萦回如绮如雾念侯操守本于天性文章发于自然若斯水然感时抚景情所未堪夫人孰不欲仕进趋而志不伸不如退步之为安仕孰不欲显任重而道不行不如散秩之易称材有宜违事有能否违吾所不能就其宜且能者安之何不可之有侯非真有所不能也可能者在我不可能者在人尽吾之可能者而已惜侯者较崇卑计势分其所以待侯者何浅哉故城当南北水陆之冲奔亡凋瘵不幸膺富庶之名介于燕赵魏博间感慨激烈不幸有顽犷之説富庶虚名耳侯胎恤卵育恒用其诚上之人原狩川渔恒竭于思顽犷虚説耳侯投足援手惟恐或伤上之人草薙禽狝惟恐不尽迩者编赋役结库楼议置邮均保甲承檄者望风遡指必欲室无余赀人无遗力而后慊阖邑汹汹然非侯隂尼黙挽民不相率而盗者几希侯今去矣富庶之苛役顽犷之刑诛谁其庇之侯计则得而斯民荼毒方未艾也识者当惜吾民乃惜侯乎侯开国梁公七世孙武靖伯从子南畿乡进士天报元勲地灵钟异故资禀甚竒系出金貂心濳典籍故徳畜甚富高视万古故不屑近名游神虚故不堪俗务既佶而闲甘节而亨静専而慎择故耻于自见以若人而遂若愿固宜其乐之不可已也杭州称多士英姿俊才抠趋圜侍以侯宿学临之圆规方矩惟所欲为无不可者他日名儒硕辅皆属门墙苏湖徳业当不専美于东南有暇载酒拏舟访孤山遡西湖景色瑰竒怡神骇目以侯清才遇之长什短韵惟所欲为无不可者他日烟霞泉石尽归诗槖林苏高致当不専美于往昔去簿领而芸缃戒蔷薇而桃李脱奔趋以胜游逺尘埃而幽讨天壤之乐孰大于是迂于时乃符于道不役于志乃凝于神在侯勿替厥志而已教成而颂声作名流而聘书下好爵膴仕其孰能御之诸友谓绪辱侯知爱为深不可无言也于是乎书
　　马东田漫稿序
　　心不大则无逺韵气不劲则无昌言诗者性情礼义之宗言韵之精英也浅胸卑局而欲有轶尘迈俗之作难矣魏晋而降论诗例称唐人唐人例称李杜昌黎三君子之什脍炙千载不俟评议然蠛蠓贵近傲睨强藩勇犯人主此其人为何如秋空江汉泬防无涯泰华匡庐俯视万象神龙怪鳄莫可馽覊读其诗想见其人使人毛髪森竖高岑王孟而下达者摸棱庙堂穷者曵裾权幸扬扬施施营营呶呶昏酣陷溺相率而不自知是其铿鍧巧丽之音非不足以竦动视听而献谀售佞希恩觊宠之懐牢横不可破嗫嚅观望委靡消缩情隘而莫伸气卑而不畅言惴惴而不敢尽故奄然莫能自振长庆之后作者类无取焉东田先生马公蚤以诗名海内海内士翕然宗之半聨一语篇什未成輙逺播数百里外公何以独雄一世哉观其所存可知巳劾万二梁方汪直检料嘉祥长公主田盖尝屡犯宸威屡濒于死而烈衷直节愈老愈劲正徳初逆瑾当国虐熖炽天公以直婴之瑾怒捃摭下之狱陈梃负校死生在毫芒狱吏引对奋色亢膺无沮无慑目睫之下初不知有刘瑾瑾竟无以加也至今谈及往昔凛凛犹有生气志士想望风采思执鞭而不可得此其人为何如故其诗类其为人悯时痛俗以极于体物尽性而要诸变雄浑深沈无急蹙狭小之病间于闺情幽思旅懐宫怨以自况而闲情逸兴时得之讽咏之外洪音广调沨如也泱如也若不见纷厐于中而崄巇于外者圃不生砺石沆瀣不受汚浊即此可以谈诗矣瑾诛后婴祸者类擢不次以旌直风公才节资望回出时右而婴祸又最酷端揆之任谓不能舍公他适顾畀以羸卒属以巨防功摧未成志赍以没天邪人邪众方睢睢公独崖崖孰不思毁折以快谗妬又肯使之雍容紫禁完名清世哉语云直道而事人焉往而不三黜公之谓矣遗稿十防七八公子监生师言得诗赋歌辞乐府若干于虫防之余属绪为评时议拟公诗足迈许浑高者当在刘长卿陆防间今三子之集俱在试取而读之有公之胸次乎使公得列庙堂虚衷融心和鸣国家之盛昌言逺韵当与李杜昌黎下上惜哉公不值也欲读公诗先观其人欲学李杜昌黎诗当先论世以自厉不然窃片语挦数字规规于声韵步骤吾恐模仿愈工背驰愈逺矣
　　赠冯生嘉际擢乡试序
　　始生以族兄尚文子壻谒予京邸礼饬而容肃言论泠泠可听与之谈理道论事势成败亦能领受无扞格既而广灵司训廷辉兄亟称之因属予课其业援笔伸纸亹亹数百言虽未免出入畦迳而立论命意警异为多乃呼置家塾口授经义史牒及古作者之意顾敏赡有余而近里之学若不足纨绮气习浮靡好尚时见于高视濶步之外窃念生已捐赀入监坐有官阶今日之学秖为他日谒选之需非有逺大期也徐察其所为苦心厉志若甚于庠校时余不觉芒然自失乃严条范谨章程束之以矩矱敦之以大朴探之以迥深析以毫芒忽杪之微而示以平实卑近之地英发豪纵极于骇愕怪幻要其指归曾不使失铢寸一二年间思冲淡而文沈着衣穿履敝坦如裕如非复向之冯生矣丙子应试不偶余亦以是年放废从沙溪之濵者又数年笔益肆学益闳己卯壬午乙酉连上有司连不偶余意其志当挫气当衰矣而苦心厉行尤甚于京邸时戊子竟领顺天乡荐名在高等舆论翕然称快咸曰吾固知其当有是也頴异如生攻苦如生一太学上舍岂足以淹之借此为进修之地耳妹壻马君嘉贞于君为姑丈行索予言往贺夫学成于自胜败于自画不易之理也以赀入监本谓脱送迎习射之烦得専力于学然甫齿胄子即油然以安既登选籍即弛然以负视简编不啻筌蹄是则自胜之金柅自画之栈豆所谓贤而损志愚而益过非诬也生逾选期既乆终不肯俛焉以就必欲得乡试得乡试矣又不肯就必欲得进士其志欲何为者强于自胜耻于自画一京闱乡进士亦岂足以淹之借此为发轫之地耳宇宙事皆吾分内业不茂于端揆泽不被于天下太常不勒铭史氏不大书吾知生志若有歉焉持此以风动乡国吾党之士能不竦然兴念矣乎而尚油然安弛然负非人情也杜陵昌黎唐之文士耳君子病其工于词章陋于闻道至杜陵之自许一则曰臯防二则曰臯防而昌黎蚤夜以思去其不如舜与周公者就其如舜与周公者夫圣如臯防舜与周公二子乃拟之而人不以为僭况驾二子而上焉者乎圣人与人同耳吾能自胜不茍焉以自画奚古人之难至哉是固未可遽以是诬生生亦未可遽以是自诬而景仰之标的步趋之底定不可不以之自勉夫科名宦业得之非难欿然视之不有者为难名与业生倒囊可出也吾独虑夫眈眈以视之而昂昂以有之也眈眈以视之昂昂以有之其去古人始逺矣世岂不有巍科崇秩骇耳目而伏光景者叨窃声华卑陋志趣嗫嚅日于要区轩盖傲睨于里闬率为哲人志士之唾弃其自以为荣者乃所以为辱也非好是辱也视之専有之笃势则然也彼则不自知也非惟不自知也近势日卑近利日蔑渐沦于污下不可救而借口古人自以为高明也夫污下是沦尚自以为高明悲夫是固非余之所以待生与生之所以自待而千里判于毫厘舜跖分于一念不可不以之为戒余老矣终不敢一日废学以负先民之训而危言独行尚有可以药石于生者行将洗耳溪湍拭目草泽以需徳业之成幸亦无负余言
　　贺明府李侯受奬序
　　今之从政者惟县令为难事冗而秩卑事冗未易以集秩卑人常易以视州郡事难且大不敢任者輙符县责成以逭咎而私所需者十二三所需当诚不敢缓不当而强需戾于道拂于民心则有所不堪以吾之不堪而应之稍稽罪且立至虽有善政亦瞀然不视故其任为难称任在我爱憎在民黜陟在铨司毁誉激扬在州郡在部使先得民又得州郡达之部使以上之铨司铨司纪其绩然后以次迁擢有一人作梗善誉累百莫能救故其誉难达邑之人走京师趋州郡者相踵有爱者亦必有憎者有誉者亦必有毁者平赋税则贪者怨公听断则曲者怒严禁令则纵者忌惟亷可以阜或以为刿惟正可以先或以为执惟慎惟勇可以守可以断或以为葸以为暴片言入于心善政累百莫能掩故其志难行故城蕞尔小邑通津逵道星槎使车无虚时往嵗戕于寇殍于荒疫民余者无几迩来条章繁密令鸡鸣坐堂上秉烛视案牍薄暮未得返舍神耗眼暗裁答未毕符檄又纷然下少缓报期輙谓不淑吾邑为难治吾令为不淑已四五十年于兹嘉靖己丑春西秦俭庵李侯来为令除书初下同需次者相顾而叹曰是腹藏万轴所谓秦州老书柜者负名乆矣扃键既辟成器而动故城其庆乎已而果然数月政成颂作州郡长贰先是屡遣使诇侯已心许其贤至是乃益贤之曰是甫就任即囚首械系祷雨者他可知矣即以其贤达之部使自抚台巡院以及臬司宪使诸公皆尝有人诇侯至是乃又贤之曰是炊薪不继燃马粪于庖防者吾知之乆矣旌别淑慝风厉有位吾侪职也亟符县出公帑市牛酒蔬果具礼席示劝僚幕师儒奉命唯谨择日供张县庭执事者捧符而酬其喜洋洋侯受符而釂其色愉愉酒既半沙溪孙绪起为夀曰盛矣哉观风部使寄天子耳目疏天下壅蔽物莫敢扞然者也片纸荐扬铨司擢之如不及和顔一顾州郡望风恐后当其意则事无不可为少拂其意则无一可为者夫检心饬行欲希一顾不可得侯宠赉骈蕃后先相望吾知其不乆屈于此矣故城素称难治岂前令皆不良于治邪惟恒以难视令以难治视民宜其终于难也侯来已越三载临涖无惰容剖决无赘辞崄巇变幻无慑志发硎游刃绰有余地视之恒若易然夫人以为难吾以为易则无愿无慕无怵无忌俛首尽所当然或然者付之不问即是以例天下事举无难者而矧兹一邑也令名嘉绩无妄而获膴仕崇阶指日可得敢用是为吾侯夀惟益厉初心勿眈眈而需勿増増而趋勿营营而储勿施施而居戒险阻于坦途谨奔疾于末路则休光大业于昭汗简直与夫古循良伍一席之荣一级之陟安足为轩轾哉敢用是为吾侯规因倚席而歌曰膏雨潸潸兮禾黍油油东墅兮西畴深我侯之泽兮漳水同游移民返而庐舍兮鸡犬鸣吠于故丘恐去我而岩廊兮殷殷我忧侯起谢曰先生之心盛矣愿载之笔札示无敢忘之义以取徴他日学谕蔡君与司训崔李二君皆曰然遂书之
　　赠道存上人署僧防序
　　昌黎不读浮屠书亦不作浮屠文字然于大颠高闲文畅之属健羡丁宁累书珍重平日矜持之节自待之严乃若漠然不暇顾者昌黎且然况其他乎如燕许如刘栁如欧苏陈黄富韩司马辈阐其説亲礼其人常若不及固宜也晋宋间祖尚虚无王谢桓庾之属直恵逺支遁之奴彼亦昻然以奴畜之无足怪者盖至于辟邪卫正以道自任如山鵞湖龙川广汉之学亦皆浸浸以入而不自知夫何其动人之易而入人之深乎是不但异形怪幻足以移人其语言其风致亦必有高阅万象孤标一世者不然诸君子刚大洞彻岂茍焉袭取可得媚悦而其议经析理深造自得亦岂肯漫无所见徒附和求同于世甘俛首其中乎然则其学固未是而其人未可尽非也吾邑防国古刹僧防司焉与学宫南北相距数十武诸浮屠饱食衎衎无所用心日望礼容俎豆于门墙之南嚅哜薰液不自知其心之革士类讲授之暇兴与物防题名放歌时游于其地焚香煮茗翛然物外亦不觉其人之非故防国诸浮屠比他所号为知理道其慧黠者与之论事变成败评讥古今人士亦了了而其中一二杰出者于情爱得防佛氏所谓贪嗔痴者亦或能脱屣以忘然犹持逃禅译梵福田利益之説未能脱屣于浮屠也独道存上人者栖身荒山游神缃帙视其人衣缁杖锡固浮屠人而其衷则尚贤务徳茍可以用心力常思罄竭以需是独能脱屣于浮屠者一蔬一羮少有羡余辄以供诵读士曰此在我固无用用之于有所用者聊以伸吾致用之志耳士稍玩愒从臾规论甚则长跪以祈故凡与游者懐其高谊皆厉于志底于成人以是贤上人上人亦以是自贤夫中国西方之教若白黑而儒墨之不相为用也乆矣上人独以得之于墨者而用之于儒缅想文畅诸贤之孤标高阅而稽于其类兹有若人乎哉迩者僧防缺员合邑浮屠氏咸愿归依存上人上人不可曰是将出我于清冷而投我于溷汚吾弗堪诸浮屠又走告缙绅士属其劝相以成上人遍拜而恳祈之曰是将困我以纷嚣而絶我于趋侍吾何能为情乃共白之邑侯曰是贤僧也有乃祖风格乃祖泰上人礼贤下士古称墨名儒行今尚想见其人承乏视篆舍斯人其谁而持谦固让惟官府治之而已上人又叩头以祈曰是将絷我以繁难而丽我以罪戾吾不欲有是且不敢当侯曰吾之用人当问其称与不称岂计其欲不欲敢不敢哉君子之进贤固当进其难进者亟领吾命敢再辞僇将及汝不得已奉檄而归庠士凡与游者设礼往贺相率请予一言噫嘻天下之士所不欲者无所利者也所必欲得之者窥其大利所在思以干没焉者也彼方志于干没吾乃畀之以遂其贪戾偾事贻患君子不尔为也心无所欲不得辞而强从事焉所欲者恒包于所事之外焉轻防焉忘天下无事矣借使其人少不称亦宜姑畀之以要诸后厉风节崇恬让而况其允称乎充斯义也虽用世可也岂但可用一浮屠氏而已
　　送贺掌教致仕序
　　古者七十致仕礼也年未届期而神志不逮陈情乞归亦礼也独事类黜幽迹似褫夺者不得与之并论故得致仕之名则为荣不得人輙以为病后世则不然关节多岐贤不肖倒置不特奔趋要区者多所凭依而倦还返壑亦借重先容要求干索必得荣名而后去然人不以为荣也顾羣然以为笑曰是盖阿大夫誉左右以得之宋齐丘借九华以要之者不然彼何人哉其无所凭依者年数未及礼不可自诬以废君臣之义而人又必欲其去顾无以为去者亦輙以年老加之令其致仕畀之荣名以偿其屈而人亦不谓其为荣惟忿然以称屈曰是盖侧目有公孙之嫌无人乎缪公之侧不然此何人哉公议私议或背而驰或角而立黜陟荣辱之典终莫胜草茅口吻间乎贞所贺先生浙之海盐人学富而才有余作为文章援笔立就有竒气诗歌骚些亦时逼古人而冲虚旷举万境之磥砢坦平皆不足婴其意海盐人士皆宗之游太学太学士又宗之司训洧川青神两县两县士又宗之而孳孳好学不肯废晷刻前嵗陟自青神掌吾邑学政数月即图归诸士方庆幸得所宗挽留甚苦先生愀然曰古称得英才教育为三乐吾之弗类经笺传注尚能防校句读讵忍弃诸贤长往乎顾吾游宦乆省台按牒稽嵗月将谓我昏耄龙钟与世之齿髪尽落蝜蝂干没者等况遐方寒士孤踪无侣韩子所谓无相先相死之友于朝无攀聨之势于今谁其明我诸贤挽我不使去将使人摈我而去乎归兴愈坚竟以年尚未衰惴惴不敢投牒而止今年春果如所料以年老得致仕膺古人所甚荣之名获今人所甚高之节先生可无憾矣所憾者世变日下其毁其誉一旦至此古意邈不可见为用世者忧耳夫年未六十髪未白齿牙未动摇辨如悬河双目炯炯如虎是为年老凡今仕版未老者几人哉先生行矣遂初心全晩节拂衣于埃独醒于酣酗驻足于奔骤囘首前时轩冕覊绁重足而立不必深思详绎当矍然以畏长江既达龙尾诸山在望献竒呈秀俯视清流迅驶振衣濯缨助雅懐供佳句于几格楮墨间长韵短什任意信手不必至其乡当洒然以乐布防风饱遡上谷天仙诸湖以认桑梓朋旧迓于郊子姓于闾笙簧鼎沸衣冠云集不必至其家而忿心恚气当豁然以除海盐以殷富称鱼盐寳蔵之利闻天下歌童舞队优旃偃师之属作场售伎有内坊北里所未及者课子暇日防穉孙从健仆拉一二邻并拏舟循海濵拾蛤烹莼荇听曲玩剧指钓游旧地以话往昔万事万变俱将漠然以忘彼浮云幻态白衣苍狗又何足介吾意天下事未能如吾意者何限吾有可谴之尤人虽不知而自省有余惭吾无可谴者而人固谴之何与于我取足吾心而已先生濒行其寮友中州东溪刘君徳亨山右庐台白君廷威暨庠之诸生需余言以摅其意余亦被谴而归者重于是乎有感
　　东田文集序
　　故左都御史东田先生马公总角时即有能文名既以解头登进士列官法从名遂震天下盖公不为俗学不作凡近语高逺独出能尽道其意又能道人意故敷对详明剀切足以悟当宁悚台谏台谏之良得公章疏咸庄诵为法简书则慷慨奋激足以壮国威増士气盖尝抚治上谷云中辽阳三镇骄兵媮将持公片檄防防矍矍不敢肆于惰散言俪语多不为烦少不为畧幽寂着兰芷之洁华润灼桃李之艶信手乗兴落笔輙惊人朝端宏儒若西涯李公防庵杨公木斋谢公守溪王公诸君子争招致入坛社科举之文横陈旁贯高翔逸骛趯然脱畧于畛域畦迳之外而凌厉不跲闳侈不纵从容于程文矩度不失尺寸一时应试计偕士得公一字一句味之以自得师师即掇巍科称作者公殁今三十年口脍炙而心醉饫若一日也公子监生师言裒遗集属绪校讐且俾序首简忆先吏部与公同笔砚尝训绪曰小子欲读古文且先读东田文以昌志气庶他日无绮靡语绪退而俯读仰思数年然才什一耳乃今尽得观其文千态万状怵心刿目风霆怒而江河流六骥调而八音谐泰华雄而星蟾丽防瑟天机邵酒淡味非可以声臭怡悦古称代不数人人不数篇公真数人之一人也乎昔太史公周览四海山川故其文疎宕有竒气东坡归自海外文益神俊公足半天下而尤熟于西北凡山峭拔水悲壮及古战场敌出没地奚囊走筒篇什盈溢所养所得充富若此宜其开口有言不愧古人而人之宗之不置也窃见今之学者索然于养伥然无所得词不能达意然必欲以一二词尽衷曲故词滞言不能悉事又必欲以一二言备始末故事晦乃曰文不贵多言贵简肃简肃固若是乎新唐书事増文省君子讥之晋人爱下转语流为清谈卒乱天下非简肃之过邪士习之敝世道之忧也又甚者则曰道贵无言不贵有言遐想鸿荒缅懐象罔即可入圣域宰六合言语何为也哉槁形灰心桃梗土偶未能窥告子强制籓篱而腾説于李延平未发之中强顔郭子綦隠几嘘嗒曾不足抵陆九渊禅学之土苴士才涉于言即谓非善学见效颦学歩者兀居块坐即亟称之曰是知忘言矣是可以语心学矣谓伏羲竒偶可不必画太极易通正防为糟粕影响屈宋班马而下皆赘疣也忘言心学乃若是耶士之为学冀以用世而人君之求士亦将以为世用使士皆若而人率天下于喑哑吃讷痴聋蒙瞽昭代之盛孰与鸣设有大变故大疑议相率低眉默默孰与详评定国是于世何所用而亦安用建学以储临轩以防也是固昏愚者掩拙之良图才辩者亦复为之盖以其易于攫名径于要路心知其不可亦勉焉以徇狂澜烈焰一至于此为世道虑者宁不思所以力挽而扑灭之乎观公之为学何如也平生清操直节不以一毫疚于志亦不以一日忘静定操存之功而集中诸作意趣所防多或至千万言不能自止窃以为新学三昧公真其人也造诣如公矜持涵育如公有言可也无言亦可也不如公而徒曰心学心学正恐言即滞晦无言益滞晦矣绪窜伏水濵乆与世忘然尚未能忘于言也君子其谓绪言为妄乎不敢避也如不谓为妄而或有取焉尚足以为反身还淳之一助而古人崇有辨奸诸作亦可僣逾以附矣开州已刻公诗别有笺经寓言数巻未刻不在集中
　　送河间太守郜公考绩序
　　清士犹莹玉也玉少纇瑕连城照乗亦不足珍竒故官箴三事最先者清而利之汚人古人直比之于腻然夫人知之其几在我无难而卒难焉者无本故也俭者清之本根清者俭之枝叶一裘三十年所以为晏婴无地起楼台所以为寇准若乃屏絶馈遗庖御则厌饫肥甘引避尘氛服饰则穷极靡丽斥逺声乐后房则不胜珠翠平揖西山高风朶颐金谷豪侈自诧曰清吏人亦曰清吏清吏果若是乎其或俭矣清矣强者高自矜持虑人有徳色不肯轻染一毫而民情物理竟不留情懦者畏葸自保虑国有宪网不敢轻谈泉货而元憝巨恶终不敢问为已过多为人过少膏屯而未光泽壅而不流其俭其清君子不取也河间密迩京都易于攀援豪右借威贵势武断乡曲有位者莫敢诘甚或资其贿以充贽需其誉以先容迹厠郡庭势倾里闬故俗日横民生日蹙龙山先生郜公以冬官大夫来守吾郡雄才敏手百务咄嗟以办而虀盐菜根宛然为诸生时盖不知为専城古诸侯门无私谒庭无宿诺朝出理簿书暮入绎史犹若为令关陕为州守为别驾齐鲁时乃不知河间为畿内大郡以鸡虫视得失以鼃蝇付毁誉以虺蛇驱豪右以豚鱼孚民庶乃不知境内多豪族数月官属肃期年习尚移夫子产尚多谤言包孝肃不免刻木辈相左古人所难而公优为之亦尝求其故乎胡质清节惟恐人知人未尝不知杨绾俭徳无与于人人自敛戢诚能动变泽速置邮不易之理也迩者述职天子天子嘉之旌为第一良二千石晋秩薇垣叅政今三年有成矣村墟镇市凡熙然乐充然饱暖浩然有得罔非懐公者部使明扬缙绅述作途次风謡室家相告凡铿然鸣羣然和洒然有述罔非美谈于公者万境空融鼓舞莫测俭邪清邪本根邪枝叶邪不惟人莫能测公亦不自知也公真人杰也哉公泽州人泽州多贤哲正徳间迟斋孟公守严州亦以异政锡宴阙下公复袭芳其后传称泽潞山川环抱人俭而用礼地灵人杰足知古语之不诬而师友渊源固亦有自哉兹循例考绩戒行有日众咸谓东观内庭旧价固在乌台青琐荐章重叠岩廊大拜舍公其谁却恐顿失所天闾阎复有愁叹之声耳妹婿马监生师言徴绪言以充行槖绪未识公而耿光大烈固已薰蒸酣醉亦何必侍謦欬挹风度而后为识公哉望五马之征尘想孤鹤之行李抑安能以无言而况师言之恳恳也
　　赠庐墓孙生服阕归邑庠序
　　庐墓非古也中世有所慕而为之也孔子没门人筑室于场相向而哭此庐墓之始也父生师训事之如一汉以降墓庐班班史籍慕杏坛诸贤而为之然非中行也贤者之过过于孝者也故典礼不载观风不上即上亦不表宅里而圣贤亦不以为训然则不欲人过于孝乎胡为不以为训也虑其不可继也先王制礼欲贤者俯而就必以贤者之过律人则孝徳寡矣今胡为犹尔尔也情也制礼者精于义以立大法为子者深于爱以申至情皆是也情发于性父子天性也固亦制礼者之所是也余甥婿孙生伦读书知理道入邑庠为诸生甫二日父没未没前病卧数月未见伦被儒服伦深以为恨既葬依栖不去宗族促之归泣曰吾遽忍以死视吾父寘此荒閴苍莽之区而安卧家室乎吾将室此事晨昏耳翌日所亲羣往谕之曰今不归必欲毕三年邪先王教民不以死伤生中夜昏黑无行人狐鸣防号皆足惊悸致疾狂飚溽雨草妖木孽厉鬼剧盗伤生者种种不念及此邪曰吾知念吾父耳又何他念古之庐墓者当兵争乱世亦不闻有他变今圣人以孝治天下魑魅遁蔵强暴改革夫何害即有害死从吾父亦何恨西村秦纶庐墓于村居数里外六年豪客屡相戒不犯况吾家近在数武乎又何惧吾尝自拟如何子平为天地罪人诚欲布囊如范训枯柏如王裒负土如温振以希前哲顾不能希秦纶乎余闻而悲之亟约李孟川马泷厓诸君走唁其庐衡茅萧然土榻破席仅容膝落日黯淡无光木杪悲风瑟瑟鸣虫声鸟韵凄切如诉相顾惨然以归懐抱作恶数日不能置今年九月服阕泣别墓庐往业黉舍学师吴玉田曹涑川徐孤峰进诸生语之曰此门墙之贤斯文之光也不可无言以坚其志共授管索言于余惟古昔以六徳六艺稽士孝顺徳也原百行首万善徳之最先者也西京盛时以孝亷先诸科如伦者谓可别为旌拔于文学艺业之外以厉有众晋宋以来斯义不讲士但知丽于辞以攫科目而笃伦敦本视若赘疣弃若弁髦然阮籍刘义真居防不废酒肉君子尚谓其不能以礼自处宜摈之逺方是犹知其非也今则不知其非矣五季壊乱居防食肉人犹以为异今则不谓为异矣笳鼓喧倚庐歌姬娱吊客甚者防在村墟身在镇市斜风注雨败棺狼藉于破屋尘粪间曾不一问而酣醉旗亭宣滛妓馆扬扬有徳色儒者不免也不但不为异而已宦囊充盈驵侩奔趋唶唶满衢巷如伦者顾谓其为异悲夫余既嘉伦孝欲有言挽頽风又重师友高谊不可违也歌栢梁之诗以贻之曰飞乌咽咽南郊阡高林风撼尘迷天栖枝未稳鸣声酸重泉应恨人长眠飞来年嵗几变迁悲哀只似初来年情同精卫目悬悬海波千古终当填提提飞鸒漳河壖谁从羽翮分媸妍漳流日夜空潺潺
　　赠李从周序
　　吾邑西南有镇市曰郑家口前临卫河接南北水陆通衢居民富殷商估丛集四方货利及逺地难致诸珍异舟涉舆载率于此驻泊故居此者比他镇生计颇饶然地虽故城属而不皆故城人也悍而秦晋黠而齐鲁狡而吴越巧佞而梁韩魏博有所挟而勋戚校卒貂珰厠养混处閧鸣防蹲虎踞横于市藐于法以干没攫取于利区呼稽不前徴需不应故比他镇为难治坊厢之长刚则怨和则侮间剖折其争戾以为之平胜者未必为恩而负者深以为恨官船过河下索繂卒多至数十陆路送迎扛曵担负无虚日此地旧无需应例赀费无所出强科之市人豪者抗弱者逋不如所索即束防榎楚其长不少货迩来盗复猖炽逻卒兵官尚不敢问顾以缉捕责之故长兹镇比他镇恒多罹罪李君从周北乡人去镇四十里幼读书知理道平生未尝一诣市贸迁而敦厚朴诚为乡曲所敬信以其父嗜天竺学乃弃儒业承父志既而为郡从事非其志又弃去父没乃复读书凡古人歌诗骚些及史牒沿革治乱之迹时时访文士细询之间亦诣余矜所得邑大夫闻其贤署长兹镇从周愀然曰吾之疎慵尚不堪为儒为吏为禅学而堪此为乎捧檄而辞辞而至再至三继以泣侯终不可乃强应役镇人驩呼曰是不御酒肉日诵佛书者肯鱼肉我乎是不为儒吏仕版不屑者肯屑是以苞苴我乎又曰是读书为乡人所服者多闻可以谕俗据礼可以率物冲淡可以格奸此去将无复顽犷者乎至诚动物古人不我诬也未数月果若人言乃相率谒余识其事余前此常恐从周以是获咎盖尝作三歌以招其归今誉望若此是余为过虑而从周为通材矣虽然君子之处世也非快意之可贵而顺适迅驶能屹然以中止者之为难今令长盼于上镇人悦于下谗谤不行诅詈不作风渐改移事无凝滞意诚快矣于此而拂袖北归柴门莎径休名完行莹无纇瑕挽之不得不犹愈于挤之不容乎福不可屡宠不可恃乆矣他日豕酒之忿少失于吏胥萋斐之言将成于贝锦市虎三人投杼再至是宁不可为寒心也哉此不但可为从周道固君子委质事人之义也然则三歌之招尚未为过虑矣余与从周为姻戚故敢尽言
　　贺陈母蔡太宜人就养序
　　嘉靖甲辰三月豫南陈先生谒选得官景州守年甫三十余州倅江西刘侯以公檄至故城谓余曰公知吾新贤守乎是中州名士陈豫南也诸兄俱有贤声豫南尤竒絶故先得儁十九举于乡二十游太学友天下士造诣益深景地污下易潦不幸有膏沃之名赋役素难办景俗犷悍暴戾不幸有殷富之名豪俗素难治盖非此君不能守此州时豫南尚未至芳誉已施及四境歆艶寮寀矣下车数日巷市改观旬日后属邑皆知所趋向又旬日伪剔蠧去污者洁逆者顺君子曰此非君不能成此治尊甫尝有官阶未仕而没独太宜人在堂乃亟迎养驷马既驾日境上望尘瞻云颙颙然鱼轩既至迎拜路左前襟后裾依依然太宜人即路左抚豫南诲之曰尔蚤登仕籍志节未坚定无黩货无志富贵无负天子负所学以忘而父之言豫南跽而受训曰儿终不敢负斯民负吾母值南北通衢一时过者数百人咸唶唶称叹曰非是母不生是子学宫师友暨缙绅士夫幸豫南有贤母为一郡诸属邑闺阃之师又幸郡邑有贤使君苏百千万亿苍生之困介庠士李生钥刘生慨及余甥刘监生化淳来徴言以侈其盛余未及谒豫南未同而言賸有惭色然义不可以终辞吾闻之阳主义隂主利天地大义也少而戒老而贪天下同然也母以喁喁为慈子以甘防口体为孝庭闱常情也太宜人隂柔质性而唾视富利以七十有三之高年而严厉耿介不减少壮时是则赋予粹清气化不能囿懿徳单厚衰暮不能移情悰卓异习俗不能污非偶尔也夫人之爱恒钟于幼子而尤甚于乆别别而韦布合而冠裳则夫惊喜之懐慰藉之词谆谆恳恳固至情之不容已豫南青袍挟数册书孤踪逺道上礼部埃霜露暌膝下之爱而廑遐思已屡易时序倏然见之金绯棨防云树生色环数百里属邑郎吏率史胥卒捧簇后先境土坊厢镇市长从倅幕学师之后驩呼奔走太宜人不动声色所以慰藉豫南者民情宦业外迄无一语及他事以尘芥视声华等白衣于苍狗衷愫莹澈然后外感莫动是固所禀孤高而闲内则谙女诚自不可诬昔公父文伯之母念逸淫忘善足以生恶心恐穆伯之絶嗣盖有所戒惧而勉于俭李景让之母得钱盈船掩而不视欲诸儿学问有成盖有所觊望而逺于利太宜人出名家嫔良士兄弟为府守为府别驾门楣赫然诸子姓桂籍芸香阶庭辉映尚何所戒惧何所觊望而尚云云不但贤于今人已也夀筵既张贺客毕至太宜人盛服坐堂上受贺豫南捧觞侍堂下受教当有谆切详尽迥出途次仓卒之外者恨余衰老不能趋厠末席聆謦欬以消鄙吝姑述所闻塞请并附致区区叹羡之忱若乃麻姑金母大慈夀域之贞符黄霸富弼循良端揆之旧辙献南山歌颂类于赘疣谈内庭调燮涉于谀佞不复琐琐也
　　济南别驾栗子徳政诗序
　　栗子晋川以三易魁己丑礼闱士声称赫然然以宗藩戚属不得官朝着循例外补人咸唶唶今为济南倅济南藩臬上承下逮日不暇给人复虑其不堪晋川漠然无芥蔕孜孜以图几几以自安愔愔若有所得倅之外乃不知他有捷径膴仕中丞部使伟其识知其贤且才命董东藩粮运之役于徳州水涘夫国计莫重于委积民生莫困于输运而山东为甚汉都关中东南征税半天下间关万里逺餽分陕困宜无过如此而汉食货志沟洫志首以山东粮运之难为言谓多至六百余万军旅既息犹不下四百余万若非东南所同者盖岩壑崄巇担负飞挽视彼载以舟楫浮以江汉者为力数倍宜志载者之云云也加以税额渐増流亡日继取盈无定期督并无良防前此董役者类知其难复以难自阻以玩愒自容崖异者轩挺物表曰吾素无宦情曰吾耻于谈利优游诗歌杯酒间以掠声称脂韦者毁方逐圆曰吾贵同贱独曰吾达权通变干没于苞苴货贿以需代簿书填委了不关心怨声载途褎如充耳悍卒傲睨偃蹇禁不敢问黠吏舞文弄法阳不与知无怪乎闾阎日蹙山东粮运愈艰也晋川既捧檄视事羣不逞潜伺其所为见其以亷律身以简易涖民以方正勤毅率寮属以刚严御舆台胥史正色盛气凛不可犯相率缩颈吐舌去诸宿弊一时尽袪民熙然称快有歌于通衢者曰瞻彼积仓兮喜色洋洋兮愿使君之夀且康兮趋彼公庭兮好鸟和鸣兮赓我民之叹声兮此倡彼和声断续恒相闻薨薨溶溶丁丁泠泠野鹤之唳晴空枯蝉之咽微风也时乆不雨君子曰雨近在旦夕且和气致祥人众胜天人一于和不雨何待已而果然乃复有倚声而和者曰惟天道之幽兮邈不可谌惟吾民之欣悦兮乃可以得天之心沃枯槁而涤尘氛兮迪知于君侯之忱爱云雾之帡幪兮易丰年于嵗防谓予言之莫信兮视四境之甘霖于是诸晋川属吏争以其所自得师者鸣售竒献巧言人人殊吾邑卢生贝时主陵县簿走书介于陂东徴余言以引诸作夫天下之事天下之才为之也得才士易得达士难士惟不达望切清衔尘视剧务郡县吏若将凂焉故检察疎而欺诈作防闲弛而关节入晋川本馆阁人物而巽情俛首于守贰之下趋地官阶庭拱听指挥惟谨充然浩然无斁无恧可不谓达矣乎传称临财不茍见得思义夫财犹腻也近则汚人不见不临何汚之有晋川日见且临之而共从事者又思中其好以希合南金西玉投隙尝试而寒冰秋水莹无垢污不但达于义分且达于利矣充斯类也抱关击柝随遇而安廊庙江湖无入不得措之万变登闳勲业其孰能御之古昔观风者采里巷歌謡备史氏之阙安知他日不有采而献之明天子被管弦奏金石为乐歌雅什者乎然则晋川之才且贤方将和鸣昭代休光百世一郡一时要不足以淹之而兹其兆也余不佞卧病村墟乐善之心时复耿耿又重违卢请于是乎言
　　赠杨训术序
　　今郡县所公署以学名者有三曰儒学曰医学曰隂阳学儒学自三代已然隂阳与医学则肇于宋沿于元而盛于今日置官授篆与儒学鼎峙以立然儒学贤士之所储养辅理承化神功圣徳之所从出二学之徒莫敢与并论儒学之师皆鸿儒高才他日入而台谏出而藩臬皆其分内二学之长惟供役县庭奔走部使终不能以自奋故亦不敢与抗礼夫礼义乖则民俗漓儒学之责也疾疢兴则民生蹙医学之责也趋避紊则民业隳隂阳学之责也其致一也其致一而终不能一者势也今隂阳学与医学又渐不一矣隂阳家在律有私习天文之条于法有妄言祸福之罪于巫史有祈祷禳祭之禁其徒惴惴焉恐罹罪僇不敢精研深造惟掇拾粗浅以自擅故其术日益疎医家则庸医杀伤人者有罪良医著名誉者有旌草泽之医争自磨砺孳孳焉惟业不精専是愳近日来徴入尚方防名医院膺官称登膴仕者相望故其术日益密岂建学命官之本意哉亦势也今年吾邑训术缺员杨生君辅奉例入赀得膺冠服领其事泮宫师友乡闾姻旧相与走贺于其庐酒既半争趋为夀或谂于生曰以子之贤而屑此乎若以为署名仕版覆庇门楣知非子所素期若曰据此为阶循资而进则势无所借手奚有于是而鼷防发千钧之机盐车困致逺之材也生曰吾非敢有厚望也姑取以自淑而已吾家不贫饱食终日常恨无所用吾心吾堂具庆终嵗矻矻于阡陌之下又恨无以悦吾亲西望雉堞百武许然无故不入城市日与田夫溪叟为徒又恨不得与豪杰游无所师资以力于学将无一善以名于世今幸得膺命服旦夕拜庭闱下可以博懽悰隂阳以学名必有所当学者官以训术名必有所当训者法所禁者吾不敢冒禁以强学即其所不禁者而学且训焉亦可以贤于博奕嵗时从邑大夫拜先圣与弦诵诸君子为伍聆言论觌风采可以自得师退与吾寮医学师生各出所业以相切磋可以得良友彼挈壶保章司歴之属吾固不敢过望然使他日称吾邑训术不愧于其官乡邦稽疑不假于外求指吾名而归之虽么麽猥细君子不由然偏长小知亦可名世贤于泯泯没灭者逺矣夫抱关击柝称于官皆可言仕解牛舞劒凝于神皆可言学稊稗瓦甓悟于心皆可言道抛耒耜而观俎豆之容脱荷衣而从珪组之后天覆地载无累于衷乔木幽谷不足为喻鄙人志愿于斯毕矣吾儿若谷时亦与席末归以告余余曰是岂可浅以待之乎有止足之义有养志之孝有古吏隠之风有向上不容已之几有素位不愿外之心充斯类也物各止其所矣天下之患莫大于民无定志而不安所止身韦布而媚附公卿业陇阡而货交廊庙筋力疲于奔趋资业尽于馈遗狐虎威声蠛蠓侪辈江河之流日下一日如生者可多得哉余旧见其温雅应对不失矩度固知其迈时流不意其有识若此也既而门生夏晦夫来索言以速其进坚其志且曰此吾庠诸友乐道人善之盛心愿先生勿辞遂书之
　　送玉田吴子尹桃源序
　　桃源常徳古荆州地也云南僻在外徼古梁州南境也吾故城河间朔易地也河间距云南万余里距常徳亦不下六七千里而常徳云南相去亦六七千里风声土习邈乎不闻知而话言容与各亦不相类玉田云南士曩者北走万余里防试礼部得为吾庠师教有成绩士有定业部使者屡旌扬乃今又南走六七千里为桃源令胡为不得少占一职于朝籍之末而矻矻屡屡羊肠鸟道奔走困踬若此耶古者国各私其才任各局于官所谓客卿者无几汉唐以来游宦终不逺乡土吏至长养子孙以官为氏今古固不能尽然惜玉田之尤甚也虽然不读万巻书不走万里途不足为大丈夫玉田腹笥六经言泉百氏读书几万巻矣自滇而贵而广而蜀逾太行跨襄汉涉黄河间关于汴宋瀛渤以达京师走万余里矣南天之胜江湍海涛上都之雄宫阙楼橹文物之胜贤人君子天实作意以是玉成之防州诗翁周南滞客要非偶然者今复遡流南去雨楫风防击淮水渡大江感汨罗吊长沙问习池寻祢正平孟浩然故墟计其胸次瑰竒磊落高并匡庐量包云梦步视巴蜀气吞燕赵区区辽邈磥砢东西南北亦何足为宦途计吾见玉田之易于桃源也湖湘固水乡而云南澜沧昆明洱海滇池皆浩无涯涘亦水乡也吾河间当九河之冲沧海东潴滹沱易水潢溪绕西北卫河经于前亦水乡也虽疆宇分野未能尽同而沮洳卤泻其水土同盈缩消长其气候同鱼盐蒲苇其物产同秉耒于原举网于川炊烟于聚趂虚于市牒诉于庭其生理同以玉田之资深逢原优有余裕举此加彼固将千里同风借使枘凿矛盾无一可同而融液薰蒸亦终无不可同者而况无不同也善教而施于有政桃李门墙桑田阡陌化育则同乱苗之莠塞蹊之茅剪除则同吾见桃源之孚于玉田也仙源灵境无处无之自陶渊明作记而昌黎半山诸君子纷然题咏桃源之説遂彰彰在人耳目然有无不可知天顺中纂一统志郡县各纪仙迹刘晨阮肇之名益显玉田此行将簿领倥偬日不暇给以无视仙境而漫不问乎抑以有视之一觞一咏时复吊往昔讨幽夐于桃川深处以示卧治之优暇乎夫废格公移高谈忽则为旷官困蔑缁尘顿忘清逺则为俗吏二者皆非也贺监以谪仙呼李白而其令任城为第一循吏卢仝儗孟谏议为蓬莱羣仙惟欲其苏息颠崖辛苦然仙迹宦业名虽不同高致则一其説虽近于谬悠无稽吾借以扫除尘氛亦复何害花落花开万境澄澈江静山空水天一碧纎翳不滓于太清蒸霞红沐于春雨谓民之父母可也谓为世之仙人亦可也敢因庠校师友之请以是为玉田赠







　　沙溪集巻一
　　钦定四库全书
　　沙溪集巻二
　　明　孙绪　撰
　　书防
　　与东田先生书
　　昨者文旆出京绪方以罪咎谢恩宥未得拜送古人有言贫贱别更苦今日老先生与不肖所谓流离患难之别又非贫贱可拟苦当如何近日邸报曽见否浮梁戴公以直见斥中贵夜半持寸纸逺召钧阳刘某握掌宪度风纪之长进身若此他日之所弹压整肃可以预量姚崇未相先以十事要説必尽从而后肯即任前辈之谨始然也彼人者厐然大物目不知古今而心不涵义理也乆矣此举此态是固其所独怪夫今之士风喜通恶穷知附势而不知有性分如此事不知去者为是而来者为非反以被召为荣而被斥为辱江河之趋日愈就下其何以长庙廊台阁愧山林泉石多矣大抵古之高士不以膺金紫之贵为荣而以全始终之名为惬我公既出之后士夫识与不识及走卒贩夫儿童妇女皆咨嗟扼腕若失所庇志节之士思欲执鞭而不可得完名良节照映朝野如连城照乗莹无瑕纇观此正未可以南北为轻重也老司马鸣佩于庭安坐于堂呼唱于衢了无怍色然而见者障面闻者掩鼻士类斥之则曰秦人秦人外之则曰陇人陇人不有则曰原非陇人乾坤漠漠殆无所容气息奄奄何异泉壤彼方黼藻文具备饰边幅人之可笑一至于此亦斯文之不幸耳绪母老身单戆直孤立居今之世突梯滑稽俯仰狡诈犹恐有非意若绪者其何以免累谋以病投劾此时侦伺逻卒满衢巷恐事露真诚则祸且不测颇类惧覆舟而先投水矣俟秋间声势稍宁当更徐图然而溪山之梦无夕不然也老先生素谅绪者故敢布衷曲
　　与吴司空献臣书
　　绪僻居村落去县四十余里或有事抵县嵗二三焉故邸报絶不闻知数月前蒲汀李少宰过敝地维舟枉顾始闻往嵗执事有荐劄推及不肖议订大礼且置之二三耆儒之列顾绪何人敢以当此绪资品庸下才力绵薄虽勉强随分读书终不能自拔于凡品而先民遗训则硁硁固守不敢失尺寸故当路诸君子屡尝推荐然不过谓犯非其罪才尚可用而已未有如明公谬许如是者绪虽未得见佳章全文而朝廷大礼谓绪堪当考订之责则其意可推而知也感恩轻重宜何如为报耶恭惟执事文章道徳为世儒宗昔年逆瑾窃柄虐焰煽天于时人皆少贬以殉甚者投好以希合重赂以取宠公独毅然行所学不顾卒中竒祸祸愈大志愈厉所守愈坚天挺贤豪固自异于人邪即欲作书上布鄙衷而蒲汀舟去甚急不肯少待路隔江山使者絶少寒家又无得力人可以逺出迁延至今耿耿之私未尝一日不在左右兹者敝县赵尹改任杭州便道过南京托彼専人敬凟台下小诗四首薄旌下情近日弄笔汉隂亭得杂言十二首录博一笑谅大年当大拜归庙堂谨于卫河之湄谒光霁惟为道自重以慰苍生之望
　　宁盗説
　　使天下知所畏不若使天下知所愧严天下以法不若厉天下以心人之所以冒禁犯法敢为而不顾者固其心之放肆不知所畏而然亦其利染既深知有利而不知有愧耻也夫茍不知愧耻也则法不足以制之纵有可制者亦惟靡懦弱腐者耳而强梁傲睨者视之蔑如也夫人君所恃以治天下者法也法不足以制之则所以驭天下之术始穷而寇贼奸宄凡决裂吾法自放于轨度之外者其将何以宁之而亦何时而宁耶端庙堂之本以清天下之风拔介特之操以厉天下之节倡舆论之公以正天下之俗风清则苞苴无所售而盗无所庇节立则困穷非所患而人讳于自汚俗正则讥评不少贷而盗无所容不烦刑诛盗可渐平矣间有一二负固不悛者是则乱民无人心者也乱民而无人心则直付之刑诛而已而又何难焉且盗何为而起乎饥寒切身罹法亡命呼啸于党类以逋逃冀得于旦夕之茍活而今之盗则非以是也殷富子姓豢养骄騃肥马华裾任意游侠骋力势则动輙杀人压乡闾则刚狠武断而羣不逞者又从而慕效之怂慂而夸奬之是昔之盗也以贫今之盗也以富昔之盗也以畏法今之盗也以玩法无惑乎盗之日炽也然则盗何时而宁乎有搜捉之官有巡徼之卒间谍伺察足以谂其所如比邻姻识足以掩其不备而今则不然也耳闻其风声则皇皇如不及目炫于服饰则唶唶而心醉司督察者以多赇而通音问主案牍者以稔熟而窜姓名势家为之居停主人门地严邃人不敢以物色高位为之保庇恩主请托关节吏不能以尽法是昔人御盗之具今人以为利盗之资昔之盗人所憎而畏今之盗人所慕而爱如之何盗之不横也盖尝舆卫日闲逻者四出而盗略无顾畏之心严立限期厚募赏格与闻有诛容隠有诛而人之秘盗自若也揆厥所原岂非风俗之未淑节行之日隳人知有利而不知有义始焉玩法而不知畏终则至于防心而不知愧乎然则宁盗之説可知也诚使居庙堂者先之以节俭而淡然无欲使天下知所景从则凡列庶府者皆知苞苴之无所投其好而渐觉贪蔑之可媿矣司部使者礼隆于清介而颙然敬仰使天下知所歆慕则凡为守令者皆知苦节之足以延于誉渐觉多赀之可愧矣为守令者又月省而日戒之曰守分而静处者良民也良民困窭饥饿吾周之且崇重焉非分而攘夺者乱民也乱民吾不但不齿而已刑诛将及焉彼富盛何为也如是则人皆知所趋避而渐觉为盗之非计夫人皆知盗之非计也彼将无以自容里巷耻与之居侪辈耻与之游踽凉无侣防防孤立彼亦何取于是而必欲为盗哉夫盗也者随所遇而夺人所有以为衣食者也无所用于财者也无所用于财而今之盗所以急于财者要必有所用也叩门户于昏夜以求援赂狱吏于圜扉以求脱是财为民命尤为盗所恃以死而复生者也使天下之人合上下贵贱而皆知所愧风清节立而俗善则彼胠箧之所贮斩关之所获南金拱璧无所投畀彼之财将无所用踪迹少露则有捕获而已杀戮而已潴其居籍其家而已财无所于用不足恃也彼又安肯身死不测之祸以博无用不足恃之物哉渐习既乆良心犹存则盗亦渐知所愧不期于宁而自无不宁矣而又有隂尼之几有默挽之术慎嚬笑以风示严毁誉以警惕表宅里以劝惩如是而盗犹如故万万无是理也宁盗之方无出于是若曰用闻望以慑其气结诚信以倾其心妙谋算以决其势亲矢石以折其锋招徕于携贰离间于啸聚如古之李固张纲赵广汉韩世忠之流皆末也虽然季康子患盗孔子责之以不欲盖制盗非难制欲为难验之于人情而反之于原本管蠡之见尚有进于是者
　　沙溪集巻二
　　钦定四库全书
　　沙溪集巻三
　　明　孙绪　撰
　　障词
　　送赵十松赴杭州府学教授障词
　　邑侯赵子治装解缆将有浙水之游学宫师生载俎崇觞追送漳河之涘笙箫哽咽老穉挽留谓宜有言以壮行色恭惟十松先生分茅旧家思兰公子簪缨累世独怜虫篆孤灯纨绮半生爱説鹑悬百结云霞之性有感即通冰玉之声随处充满一经擢第士有余师三县绾章庭无长物晏平仲裘马俱敝赵阅道琴鹤自随素衣未染于缁尘赤子恒忧其入井是以名实着于上下政教跨于后先徳恵洽吏民讴吟遍衢巷沈潜刚克通变民宜防独懐恩槁枯之沐甘雨事功信手扶揺之遇劲风荐剡屡腾徴书且下乌台青琐于义为宜黄绶银符唾手可得然而神游漠未堪俗务之萦牵志慕圣贤其奈簿领之束缚念恬性不足以用世而谈经尚可以淑人陶潜既懒于折腰张翰取足于适意封事再陈于丹陛捧檄竟得于素心敛花县之阳春挹芹池之清露无言桃李坐见成蹊晩嵗松筠共惊劲节驩悰未艾夏诵冬弦逸兴何穷登高临水苏小遗墟逋仙旧迹处处可以题诗钱王功业伍相忠诚事事不堪囘首作吏如隠剰有余闲斯文在兹未为失防绪每接高论鄙吝顿消忝窃时名疎慵故在兹当逺别何以为情薄缀荒词用旌恋徳满江红之短韵叠阳关于四声抚河水之清涟长江于万里
　　雨楫风防强载我美人南去重把手盈盈清泪漳河东注孤劒自怜乡国逺振衣不踏尘埃路就宓琴点瑟较亏盈竟谁误　西湖水清无际浙江潮来无计问青衿曽防道如斯逝万里浮云双眼白一天化雨千山丽漫囘头一笑古瀛洲心谁俪
　　贺邑大夫俭庵李侯膺奬障词
　　官箴三事清其最先礼设两端俭为之本茍存心于贪墨善者亦无如之何或役志于骄奢其余不足观也已匪得中流之砥柱孰挽末俗之狂澜恭惟明府李先生平易近民冰蘗成性屈李充于一令来悬地旧铜符读吴靖之五车素号秦州老书柜念民生之渐蹙常有隠忧嘅吏治之不情示以大朴无求于世饭一盂蔬一盘所乐在心仰不愧俯不怍温饱非其所欲粗粝引以自安斯盖天下之至清而允矣蓟南之循吏鱼生甑釜想范史云于东莱马粪炊燃光到彦之于南史稽之简册古人所甚难咬得菜根何事不可做故才无施而不可政随寓而咸宜四民若坐于春风孤根饱溉于时雨武城西望闻比屋之弦歌卫水前临拟济川之舟楫本深末茂治乆化成百里同声共荷生成之徳一朝令誉遂腾奬赉之书于昭戴星之劳嘉叹观风之使虽胡质之清节惟恐人知而希顔之治声无慙荐剡柏台飞骑于官路题尺牍以旌贤莲幕枉驾于吾庐欲一言以纪盛绪世方共弃穷且益坚陶元亮之嵗时每劳存问许子将之月旦敢忘品题谨缀荒词薄充致语
　　中丞使夜发古常山一骑路尘红道古来守令循良有传今见于公好办笙箫樽爼为我宠良工尚厉鹰鹯志不日横空　试问公家何有但一帘明月万斛清风对福星一防漳水碧流东念水濵泥涂沟壑凭谁去万里问重瞳吏民曰惟我公在自有帡幪
　　右调八声甘州
　　赠陆明府入觐障词
　　圣门有期月之训固不俟于三年昭代谨述职之章期咸熈于庶绩盖自虞舜垂陟明之典而周官重有庆之褒服官类达之岩廊奏报何拘于乆近君臣之义独居达道之先本原之思不可晷刻而废瞻彼星河拱向益耀光芒譬之江汉朝宗共输涓沫矧吾邑补葺渐完于百务而吾侯勤劬已越于十旬尚何俟以迟疑将自失于表见已计诚得于恬静人情或为之未平在格度所当循敢轨辙而独异未得乆于其道已觉顿异时流即此兆足以行亦可媚兹天子是宜亟理宦牒载彼书囊饰仆御之北辕问征夫以前路蒹葭霜露伊人宛在水中央廊庙江湖天威不违顔咫尺贤声赫赫喜色洋洋恭惟沙溪陆先生洁玉寒冰邓材楚璞濯缨石潭深处汴泗交流读书黄茅高冈云霞孤起节以制度不害不伤政在养民惟歌惟叙赵日三冬可爱夷风百世之师才施小试于割鸡已见生牦于吠犬昔闻郭有道名重京华今见阳亢宗心劳抚字郢人白雪阳春之调来鸣单父之琴豫章清霜紫电之才尽卖渤海之劒观风部使催迫公移择日县庭供张祖席亦知此去旧典莫违无计以留新愁空结大君同志而交泰乃显比于诸侯慈母方慕而遽暌奈执随之小子五云缥缈将指日以觐飞龙千里迢遥望寒风之冲去马睠兹盛典宜付良工共以能言属之末学伏念绪芸窻乆废藜藿是甘鷃雀守藩篱未识天风雕鹗蟾蜍困涸辙敢谈云雨蛟龙顾恶少欺卢赖有洛城之令而泥涂扼杜防凭蜀帅之贤衔彼高情奈兹逺别有懐未尽口何忍于三缄敦请方坚义不容于屡拒但恨吐词多谬仰副或孤达意未能深慙作者敢吟蛩韵用赞骊歌
　　短劒孤囊朝天阙马蹄瑟缩怯彼燕山雪冻云布冷天寥泬敝裘其奈刚风折　瀛南谁复坚贞节漳水东流千里同澄澈明夜抱琴清梦彻梅花香映彭城月右调蝶恋花







　　沙溪集巻三
　　钦定四库全书
　　沙溪集巻四
　　明　孙绪　撰
　　碑记
　　东田先生祠堂记
　　太学生马君师言建祠于新第后祀厥考左都御史东田公东田之上世皆在焉不书公志也马氏旧祠河决圮壊公欲剏未果公没师言踵公志成之因为东田祠云祠既成沙溪孙绪为之记曰才惟应变为难应变得可为之时为尤难吾才矣吾能应变矣而一时论者乃不知变迂腐固执胶泥糟粕而吾适遭其所穷其如彼何哉吾曰当居人曰当趋吾以为功人以为凶谋虑方施陷穽已在其后矣管乐复生吾知其无能为也阃外之寄天子尚不敢与闻况多言之云云乎公雄才宿学清风劲节既已无愧古人而谕贼一事尤竒特且古昔已试之方古人以之取勋名公乃以之贾祸患吾独悲公之不遇也汾阳单骑见囘纥近于仓卒无防昌黎入镇州谕王庭凑迹似持两端澶渊之役类城下之盟元昊之谕类境外之交当时无一人一语及之去今逺者近千年近者五六百载休光炳然于汗青之上诵其书想见其人犹能使人击节称叹使当时少付之喋喋者之口数君子皆将为理受诬为法受恶而天下无全士古今无完名矣幸而成功亦未足以赎罪况惴惴焉求免罪戾之不暇而暇计功之成否耶文深者败成功论刻者扼俊才岂非世道升降之一机乎夫屡战而克未若不战而屈动而有获不若静而观变公尝抚治宣府辽东大同三镇三镇之人至今思之敌每谈其名輙啮指相顾则夫辕门机变公筹之熟矣使一听公所为少假嵗月不以多言参之静观其势而徐为之图间谍乱其心悬购倾其众坚壁清野老其师先声耀武骇其情弱而示之以疆离而用之以合竒而正正而竒皆公掌握中物可不血刃平矣而中途沮壊赍志以没吾又悲斯世斯民不得覩公之成功磊落竒伟也故曰天下之事要其终而后知君子之用心医工之治疾也察脉理审病势曰此愈在旦夕曰此非旦夕可愈当积以嵗月夫岂不欲旦夕之同愈哉病势既深当缓以除之急则败矣药才匕剂势方瞑遽谓术之谬岂尽医之过邪以公之才仗天威受庙算剪此羣丑岂有前却顾乌合既成计非一时猝破毒天下枯万骨公所不忍谈故俛首黙黙以要其心心服矣然后势可乆虽目前不足取快深思逺虑乆安长治之防无出于此而活人之功亦多矣活万人者有封公后世其兴乎继公者以公为鉴草薙禽狝之委命锋镝奚啻亿万万数自以为功高韩范业并伊周矣而身投遐荒名列叛党公则士论翕然旧誉未改先皇帝亲谕以祭录防后昆天道岂逺也哉敢因记公之祠极论如此防漠有知当欣然是吾言系以歌曰吾无功兮民则有生兮吾不侯兮人宁我尤兮云变而浮兮风荡而靡师出否臧兮臣罪当死甘陵鬰郁兮漳水粼粼流泽无穷兮以裕后人
　　岭踪村重修观音寺记
　　距沙溪西数里有村曰岭踪村北百武横亘大冈蜿蜒数十里相传宋元丰间所筑防潢泸河者村因以名村西有小兰若曰观音寺池水清澈古木蓊郁鸟翔鱼跃清风袭人寺之左余别墅在焉儿时侍先吏部督农收于寺傍近地倦止丈室老浮屠曰徳胜年且九十厐眉古貌接遇甚防颇能道永乐宣徳间事焚香煮茗先君竟日听之不倦囘首四十余年言与事漫不省防而其人则宛在心目间未忘也嘉靖癸未春余往于田偶再投憩忆旧游以话夙昔因询徳胜所终嗣僧明聪明亮指寺后墓地泣曰是吾开山师祖徳胜也徳胜之徒曰圆钦圆晓钦晓之后为聪亮聪亮之后为真安既数世矣因出一帙徳胜手自笔记以贻后纸断烂字隠隠尚可读盖庙建自胜国时洪武初庙易为堂后再易为寺寺后灌木防翳藤萝纠结蛇鸟殆不能过地名曰榆林榆林之北横冈之南有污泽黄芦衰草风淅淅有声名曰黄草陂野彘孕字出没其间人不敢至又曰猪窝宣徳间居民渐稠徳胜即其地嵗薙而日剪之彘逃匿因垦为常住田云然寺委陋仅可容膝天顺末里中致仕仓使曲永太学生郭通暨乡人焉亮刘真数君子相率醵金鸠匠撤而新之累土为台台之上搆大殿殿前东西对峙为伽蓝祖师殿又南为钟楼廊防舍宇俱就整洁外为山门山门外下瞰池水稍西为土地祠今改为九圣庙庙前古枣一株犹胜国时物嘱其徒谨守之余读之既不觉喟然兴叹夫有国有家者凡贻孙谋而垂统绪孰不欲其后之人知创业之难乎然不一再传而弓冶箕裘之念微矣甚者赭故山薪乔木售第宅恬不为戚是固其凶残弗类无以承先世之休亦垂统者不示以得之之难故恒易以失之耳胜公之虑其深乎祖孙父子喘息相通往往愤盭隳败僧之徒类本以四方疎逺衣鉢相承而兢兢谨守乃若不及为世道计者所当深思也世岂不有师骨未寒毁像铜以事鼓铸市殿舍以供淫荡者乎然则聪亮之贤自不可诬儒有背师而反诋负恩而贾祸业成而忘本原者聪亮之罪人也余为子记之贞石昭示行路观者有人心邪当惕然感于中祖有善念承之以心父有善行踵之以芳亦可以淑人心挽世道不然昧先徳而凶残自如闻吾言而怒詈交作心或有歉谓中含刺讥事或乱常谓意専有在是其人虽存而心之死也乆矣余言亦将如之何哉聪亮辈罗拜泣曰此先师意也先生幸卒成之畀以诗曰何草不黄黄于坡兮何豕不踯踯于窝兮茂榆既林实孔多兮中有老宿寐无吪兮阡之陌之菽且禾兮岭树团团岭云峩兮岸栁媚风池水波兮越百余载业未磨兮里巷富儿啸永歌兮饥冻距我囘首俄兮维世有泽曾几何兮匪直也人理则那兮孰恳于言冒诋诃兮孰绎于思起沈疴兮
　　周溪村甘露寺重修伽蓝殿记
　　伽蓝梵语也取生植圣果之义盖本梵宫之总名浮屠氏居之寻以名义闳大学佛者陋弗能当乃援三国时关侯以入目侯曰伽蓝建祠于佛殿之左方旦夕事之因目曰伽蓝殿云英魂灏气未知乐有此否而其称其祠则天下梵宇之所同也故城西南有镇曰郑家口去镇二里为周溪村漳河前抱野溪映带左右村前为甘露寺莫知所从始治间客僧金灯募居民侈而新之殿宇邃深铸像钜丽丈室廊院雅洁整肃赫然为一方上刹缙绅舸舰过河下风停夜泊輙访寻独伽蓝殿庳隘弗称庙貌剥蚀丹碧俱尽嘉靖丙戌寺僧广夀广文属居人董彪号召同志并力以营托善冶赵鉴者募铜铸肖侯像于中既安厝祝嘏彪防二上人介余友李士莹徴言砻诸石惟侯生平征讨叛逆诛戮何限卒之身死国难去今千有余年尚使人毛髪森竖不敢正视佛氏则以好生恶杀招诱慈爱为宗与侯若相背驰援而祀之义将何居若曰借英灵窃徳望以尊其教神其説睢阳武穆文山去今尚近其人何愧于侯而浮屠视之乃漠然也盖诸公心迹惟儒者能知之丽泽文防之外不知者十九十人知之而一人不知则其説其教将有所尼而不行而况十而九也若侯之歴履名氏如雷霆风雨山岳河海有耳目者所共闻见即共所闻见者招徕鼓动以尊其教神其説诱倥侗颛防于陇亩胼胝之下其谁敢曰不然所以售其术者亦巧矣且侯何以独得此于人也田夫野老相忘于帝力何有之天君臣之义问之芒然无以为对诸公矫厉风节固无歉于侯然着于格君死难者为多固宜其日用而不知至于交有所定不可变恩有所懐不可忘心有所许义有所激不可避闾阎之所共知也方曹势炽炎刘力孤弱尊崇莫动于衷愫颠沛不负于初心片言偶符终以死报凡有血气孰不景慕而不忍忘与此则诸公之所无者于昭炫赫絶百代而孤立固宜擅美于侯矣使诸公易地宁不能优为之邪无所值则无以自见非有他也世变日下士君子以炎凉为密疎视利害为去就执手明霜转眼下石顾倥侗颛防者之弗若扶纲常植元化秉彛好爵不终沦于鬼蜮禽兽之归侯可一日无哉天之视聴在民民心向往天讵肯夺所好以拂其性今天下村镇所在立祠流动充满释氏独不可祠乎然则非释氏之私也天也借曰不乐亦俛首从之矣诗曰汉衰分裂糜如酥涿鹿帝子桑颠呼英雄提刀来自蒲虎龙胶漆城东隅平生仇怨魏与吴感恩膺愤终捐躯精通天帝帝曰俞英彩凛凛寒冰壶手付玉牒琅玕符彤弓黄钺金仆姑下除诡侧平荒芜倦来倚劒浮屠区寳鞍赤辔飞神莵刚风浩浩天之衢市尘莽荡村﨑岖皎然白日辉通都漳河万古东溟趋
　　冬官尚书郎白君浚得古泉记
　　士从仕要于尽职而已志在尽职委吏乗田亦不敢易况大者乎今之为仕居散地则流连玩愒视为当然日趋于惰而不自知膺剧任则琐务末节凝神役志往躅高风漫不省防日沦于俗而莫可救惰则政弛俗则道离其失等耳不弛于政斯能于官不离于道斯善于学而世恒难其人者势也置之而人不问废之而吾不罹咎夫谁不惰于自便不师于古乃宜于今夫谁不受变于俗乃若清雅而心志愈勤要冲而兴致愈逺啓劄簿领终日酬答闲情高致时揖古人于湮泉垝址淡烟衰草之外斯人可易得耶济宁古任城也冬官治河分司在焉路当南北通衢缙绅舸舰时时来堰闸啓闭日不暇给使牒如牛毛役徒如蚁集然止漕河之一事耳境固纷嚣政则清雅前此往往易视之酒觞碁局优游卒嵗泉湮水涸不问也去年秋晋陵白君某来董兹役敏而亷介而有节事无问缓急巨细殚虑以从不敢惰综理少暇徊览岩壑悠然兴邃古之想盖尝抚髀数曰古称诗人例为水曹吾诚未敢仰厠先哲顾衔则何杜诸君子旧物也讵忍偪侧若此乎昔贺监令任李白旅寓洗笔旧有泉虽失且百禩然景行论世此其羮墙也乃率人士具畚锸日求所谓浣笔泉者不置果得于城东里许泉既涌出居人奔走呌诧驩声如雷君子放歌致语慷慨激烈与和鸣鸥鹭断续相应遗黎故老歔欷叹息余友杨节判师孔以书来曰愿子一言以记兹盛夫天道非人力所能显晦地灵与人杰相为重轻济自有斯泉以来不知几千百年骚人墨客遨游泉上者不知几千百人白独擅其名自白以来余八百年湮没废弃过者弗问又不知几千百人君独袭其芳此岂人也哉理有极至数有符合要非偶然者白仙才季真竒士故泉着于唐君能官善学故泉复于今泉诚借重于君君何借于泉乎物聚所好要于不防志事成有志要于不出位治河君职也泉源之多寡河流之通塞系焉多得一泉则河多受一泉之益愈多则愈善矣故治泉尤君之第一义勤疏浚坚嗜好求多得泉耳断沟湮井涓流溅沬凡可以益河事者在君职无非所当尽而况擅美于昔贤倐得于今日成吾志毕吾好以遂景仰之私岂非宇内一快事乎天挺英豪隽姿健笔杯盂宇宙蠛蠓贵近如太白者吾尚友而私淑之诚快事也而吾之初志则在泉而不在白也假令职任不専于斯临涖他有所属而乃寻幽览古日惟李白云云虽谓之防志出位可也濯缨沐发掬泉而与语清可鉴事深可畜徳时出无穷流泽无疆汲而受福布帛菽粟激而有声典章名物文生于自然学成于有渐续如线之一脉喷如玑之万斛仰泝洙泗之源逺萦湖海之忧又职务之外一善学也人泉轻重争低昻于忽杪之间是乃砥砺之资岂徒为吟赏之具矣乎余不佞敢伸谬语为夀且塞师孔请系以诗曰泉之昔兮谁唶唶兮李侯之笔兮泉之今兮谁愔愔兮白侯之心兮济川沄沄凫绎嵚兮维兹令名千古其未沈兮
　　新建碧霞元君行祠记
　　岱宗之望肇自唐虞封禅之典増崇累代泰山有祠其来逺矣独其巅祠所谓碧霞元君者不见防籍然楮泉之盛人心归依竦慂之诚天下之祠莫加焉间尝思之闾阎昏夜牝晨者十九狡巫黠史欲物骇俗恒先惑妇女以为之地彼既惑则夫正位乎外者可颐指矣隂性専执吝啬喜右其属类闻圣母天妃蚕娘龙女仙姬小姑之説唶唶慕悦然不知黠狡者饰其属以歆之也故凡女郎祠比他祠独盛人情履险则惧而悔过妇女柔脆尤易惧泰山崄巇危峻以柔脆之质卒然值之神防胆落孤峰絶壑山灵顾盻如在业缘罪戾方无地解脱彼端拱者吾属也何修何为尊崇若此茍可以得懽心博佑庇体肤不敢爱况簪珥珠缯之属邪故元君祠比他女郎为尤盛作俑者计亦巧矣嵗乆惑益深村墟市镇随在有祠燕赵魏博之间榱桷相望故城旧无是祠嘉靖壬午春乡耆陈赞胡钦二十八人共请于太学生马君嘉贞嘉贞曰城西南隅帝宫之右吾故囿也其畀君辈以营逺近闻之虫薨蚁集神输鬼运有倾家来施不告姓名而去者中央为殿稍北为后殿又稍北为居室殿前对列为十防司司前为仪门仪门前为大门丁亥夏讫工伐石来徴余言纪嵗月余谓嘉贞曰是祠之建礼与曰非也人鬼本非二途隂阳各有定分祀帝于左并女郎于右近于僭逾丽服于上诸司嚣杂于下嫌于无别膺君职而操威柄涉于干越三者礼之蠧也然则何不谕以正论裁以大义而费财用蛊心志相率而纷纷乎曰习尚方酣善俗无以售于化心神既溺卫正无所庸于功彼流风煽炽组绶者尚不敢当其冲章逢何有焉顾其为説虽幻哤要在诱人于善夫诱人于善法令千章而不足善因一言而有余其几不可强也吾所以弗斥弗拒怂慂图成者亦欲蔽通于明约纳于牗因其慕诱之以善端因其畏怵之以隂祸以窃比淑人心翊世教之土苴耳师言虽陋宁不知斯事之无据哉余悚然兴曰子之识逺矣君子之于民也审途辙之所向鼓舞于化机即机缄之所存神明于治本今淫祠妖庙遍天下在位者讵忘所以杜絶之顾祸福之谈转盛义利之界限尽迷觊望之情既深趋避之支岐愈广椎之愈坚扑之愈烈亦末如之何矣听其所欲而徐为之图潜驱黙挽盖有甚不得已焉者若曰彼固趋之吾固尼之其不至激烈以失人心者几希天下之祸莫大于激烈以失人心嘉贞相时度事曲徇舆情他日从政当有清静宁壹之休而世恒以若人为能吏何哉虽然天之视听在民神之有无在心即民心之归依以徴诸冲漠之上宁无主宰纲维之者乎若然虽谓之有据亦可也诗曰驱云车兮电马俨霓旌兮来下聆仙佩兮姗姗慰我民兮祝嘏泰山辽辽兮碧霞悠悠凝神东望兮殷殷我忧迟元君之来兮无宁我尤漳水以为酌兮藻荇以为羞理有不可以尽知兮事有不可以或违惟众情之既合兮孰强同而是非山雨兮沾裳山风兮吹户锡风雨兮载时流恵泽兮终古
　　三朗镇重修观音寺碑
　　卢为北地着姓其业故城三朗镇者尤号巨族镇之北街西瞰大河中有渠秋雨水至循渠入河呜呜鸣街之南曰卢琚宗玉北则琚之族弟子瑁廷彦子玳文美三人者余友也在卢氏尤为最贤东去数十武有兰若曰观音寺卢氏兄弟日宴游其中上人广谨者延接欵遇日慎日防寺乆圮壊因出赀鸠材率镇人撤新之既落成廷彦来谒余言纪其事余惟嵗侵民瘠事可已者公家役犹寝不治浮屠之居何与吾民乃汲汲弗懈君兄弟人所畏而倡率之余言人所信而揄扬之正恐幻説日炽俗好日靡民财坐费于觊望圣道榛塞而不行耳廷彦曰吾辈非爱浮屠氏也亦非有所觊望也有道焉吾家廛市日竞刀锥利薄暮归舍舌燥吻暍目眊眊不能视精神惘如有失每投足静境暂息俗机而尘秽狼藉浅隘偪侧气郁郁不得畅故饰治而广拓之尘氛不到万虑俱彻谈寂论空洒然以快盖动静之理也且近财则多汚放利则多怨入不出聚不散薄施而厚飨则多祸吾恒用是惧费吾蓄于浮屠是诚可惜取足于能散而已消息之机也吾利于是吾子孙又于是数世之后贱商驵侩日趋日下昔者吴道子画酆都狱畏罪者众韩退之题木居士求福者多使吾之子孙贤固不假乎是不贤接目警心亦将有所畏而不敢肆囘狂澜挽頽风以淑吾后韦之义也况镇人非故城籍者什六七邑长不能尽使缙绅往来仆舆马呼之不以时应而憇息无所徘徊市中非庄涖之道醵金饰此为驻节之地余则需以募役合涣散一心志调停之法也夫善教则运斤发硎皆可垂训善学则瓦甓稊稗皆可入道佛本西方异説君子不齿聊假其説以行吾志先生以为何如余以其言不可夺乃櫽括刻于石斯役也正殿自前街移于院后地逾迥境逾幽禅堂自前廊移于殿后径逾曲室逾邃从臾而成之者曰张洪乔通凡若干人系以诗曰世传西方有大圣变化广大不受羁万类有欲成可遂有呼即应求即施化身多至千万亿皎然水月天无涯胡为偃蹇在廛市顔色凋落形离披防鸮昼号防夜呌狂飚淫雨声若悲念惟一身不自保化身万亿将谁欺岂曰厄运难卒避待彼定胜其何时见説大慈爱利物疗饥不惜体与肢五蕴尚然非我有何况幻像只土泥假令剥尽返无始本空面目何盈亏轮奂本非已所欲虚饰徒费民财为便可不问任荒废如云入山水归池卢家兄弟别有见纳约借此为筌蹄仰窥天道俯人事下流逺念诸孙儿缨冠徒跣告闾里庾取粟豆囊取赀顷刻驩呼动衢巷典衣市帽来怡怡矢心俛首自洗濯从今各谢赝与媸乃知民生有恒性秉彛元不亏毫厘利波方涌忽砥柱镵削崄巇成坦夷人间万事尽如此浇风坐可囘轩羲勒我铭诗告百世何人细读还深思
　　清河县重修庙学记
　　清河为广平属邑地斥卤洿下陶甓易糜垣墉易败而学宫尤甚秋雨暴至环四围皆水乡泥淖秽污奠献殆无所寘足樵竖牧儿往往憩息于阶墀门庑之间迄无问者嘉靖戊子云中王侯纮以河间经歴有善政擢知县事谒拜后徘徊瞻顾戞然兴叹黯然若有深思乆之洒然以释乃登进诸生揖而告之曰教者治之宗也惟余辱邑长吏实躬政教学頽教湮厥咎在予舍是不理而区区于簿书期防以为治余耻之顾帑藏既虚嵗侵而民瘵不可以重困兴叹而思者为是耳待抚绥数月情通治洽诸贤孚余诸耆民弗梗余然后徐以集事思之有槩于中姑以自释语毕愀然若不胜情师生相顾而庆曰学校其兴乎明年己丑四月政成逋者归痍者完呻吟者讴驩声颂辞满衢巷侯知民之可使也晨起召匠氏计所需赀出赢余力出徒役谨簿书明出纳督者不敢欺作者不敢怠闾阎号召雷动景从民不知劳财不知费秋八月讫工敝者易剥者饰过者唶唶称叹学者洋洋多喜色司训山东金君瓖谋之僚宷及诸生以是役不可无记且侯之贤当载也自为事状介乡进士孙生悟冯生盛时走故城谒余言悟余族侄盛时余侄壻故不得辞而兹事亦有义不可辞者余惟君子之仕凡以行志而吾志之行要于知所先务记曰王者建国君民教学为先盖教学立然后道徳明道徳明然后人心淑礼乐作风俗易而治化成矣人孰不知其为先务而卒莫先焉乐因循则不欲为务逢迎则不暇为事矫厉则不肯为恶非已功而忌人成事则不乐为事势艰阻于前简书指摘于后舆论清议旁出于左右科敛有辜费财有稽厉民有谤则遂不敢为矣数者皆庸吏之情而徒借口于不敢为者十九公署仓储桥梁犴狱每悉力殚虑以要誉逭咎独于学校而疑之岂费财厉民之説専于此而无与于彼邪匪得俊材逺识见义勇为者欲举累年之旷事以豁一朝之观难矣贤才之生取之场屋养之学校学校场屋之地也舍宇不葺器数不备师于何而教弟子于何而学清河古赵区悲歌感慨之风宛然犹在士习不竞寥寥乡书者四五十年谓非养之无地而取之难其人与自悟与盛时载书而西转相授受防名之士后先相望未售者清才力学指尚可屡屈又得贤侯一新其养之之地取之他日又何难焉伫见云出而林立也因窃自叹天下事其显其晦皆非人力所能为而文运之将显也则巧值竒逢尤非偶然者清河之晦乆矣迩来铿鍧炫熠争鸣竞耀譬则泉始达木始升方患无人疏导培养之而善疏导培养如侯者不先不后适来于磨光刮垢之初作其气翼其进滔天干霄之势其孰御之光灼于郁沈声振于絶响物理亦有然者而此其时也俯而读仰而思升堂则思游心于高明立庭则思置身于平实今日思淑诸身他日思淑诸世庶无负侯之意若曰借轩敞以舒懐抱睇佳胜以发天趣嬉游玩愒日以为常道义身心漫无所事非余之所敢知也
　　恩令吕君去思碑
　　恩地多污下夏秋间四境皆陂泽有力者擅肥饶萑苇自润贫弱惟捕鱼罝雉兔易米糊口当南北水陆冲衢星轺使舟过无虚日供亿或少迟悍卒持符至庭吼以怒手搤吏语侵令令防无出亟溢常额从事以逭辱俗喜讼税输不以时勾稽则具牒赴愬真诡淆乱或至去其籍无所考赋役入豪右独于下者取办令心知不可强顔为之鸡初鸣秉烛诣防事吏抱文书署惟谨不敢问故民益敝私语谓后虽有智者无以淑恩治嘉靖己丑古雄吕君来为令命甫下恩人有素以健讼吓吏胥攫利致富者思有以尝之诣京邸餂以甘言君正色叱之退及赴任又迓之境上以舆马又叱之退即任又啗以多仪又叱之退固请不已乃诃怒捶笞谕以无再觌我觌我当有罪其人者恩之大蠧也诸无赖视之为进止且凭依为援蛇蟠蚓结自是乃不敢闯县庭羣丑奔散人情大驩顾凋瘵后如木蠧且朽人为君难之君慨然曰无不可为者镇之以静抚之以寛治之以平易兴学校建城门广储庤抚流移数月百废皆作优游之化多于详明慈爱之情胜于敏决期若缓功则集政若閟民则淳嚚者情屈狡者心醉恩民始知有生之乐越明年庚寅六月漳水横流加以霖雨如注民赀庐漂没者十七八君百方营救多所存活亟移文省台乞蠲田租以免转死言辞恳至读者往往垂泣既未能尽如愿乃躬率吏民验水害多寡而调停之斟酌裒益惟和惟均民坐是不甚困嵗再浃水尚未涸相率拾蚶蛤芼藻荇自给体无完衣肌肤皴裂衎衎于污潴泥淖间终无一人转徙他方者为有贤使君也兹三载考绩将之京部使者累疏荐扬耆民王良辈数十百人念君去将清要省台不可复借欲伐石纪政以系永思相率谂之学宫诸生又谂于柴学谕廷相函书辞述事状徴余文于沙溪之濵恩与吾邑相望隔一漳水耳嵗时姻戚过从谈君政迹唶唶不少置故余知之独详夫为政以得人心为本然得吏胥心易得民心难得民心易得缙绅士心难吏胥为奸利耳贪懦者率为所喜民心固无伪然亦可以恵致而利悦若士则清议妍媸乡评月旦甘不可临威不可吓者恩人于君合贵贱而同然一辞君其贤乎夫感人以情不以迹动物以神不以器君行矣人犹思之未厌此殆不滞于迹与器之粗而精神之运必有所以然之妙者存乎其间宜恩人之惓惓也彼簿领期防奔趋希合天下岂少斯人之徒方其涖任也人固曰吾使君也濒去罔不悄然避漠然忘甚则纷然怨雠喧然诅咒视君何如哉君名应祥字某别号某以三易领正徳已卯乡荐庚辰乙榜进士两任潍县汤隂学谕一典江西文衡冰玉声称传播乡曲莹然为畿内名士诗曰望望恩城汤汤野水沮洳号呼民亦劳止构木而巢拏舟而渔以作以息熙熙于于询彼编氓奚为不去有我使君曰我胡虑朝拯寒饥暮抚疮痍古称召杜于今见之闻君西来有夫迎瞻望眉睫百计来并君呼使前尔勿草草鲂与阳鱎要自有道我虽尔长不苦尔预跋涉遥遥意将何覰背汗色頳奉头奔走民情大惬今有父母古人有言一惩百诫曾未浃旬凶焰尽杀君昔未来市攫而趍至于今兹犬足生牦君昔未来讼牒盈庭至于今兹不闻人声岂无征役惟斯民防岂无槚楚惟我心恻荡若春风沃若膏雨公今去矣后将何恃其语而家而子而妇惟君之贤永永无负古之遗爱民不忍忘勒石逺垂于昭耿光
　　恩庠科贡题名记
　　科目抡士非古也成周乡举里选自比长累升于司马始有进士之名夫进士乃出于乡里之举选则后世所谓科贡者本非二途也国初用人未尝拘于科目居端揆列省台者嵗贡士恒什四五焉文化既乆人争自淬厉乃至才不可胜用遂専重科目士鹏飞鸿渐屈指以计郡邑嵗所贡者鳞次栉比以进无敢越需既乆齿髪俱暮例以冗员散秩处之虽宿学清才政绩又甚彰灼亦莫有一人为明扬者士失偶贤科则终身解体朝廷求贤之意乃欲使士之解体乎迩者廷议慎重选贡之典勿俯徇勿滥充勿计嵗年乆近务得真才以收实效以颉颃科目士复祖宗之旧以追踪成周之盛天下士反观于挟负而深庆其遭际曰吾侪坎坷于彼庶表见于此乎自是人乃不敢轻视嵗贡士嵗贡士亦不肯轻以自视士风文教顿改旧观盛矣哉于时恩令吕君应祥进诸生而告之曰是惟圣天子立贤无方以名驱防天下者凡为臣子不可不思所以体顺充致之以无负于徳意顾登科荐试有录表宅有坊题名太学有记嵗贡士犹若歉焉是犹有轩轾也吾欲勒石学宫大书歴年科贡士姓名以谂来者司马公所谓正邪忠诈指名以议科贡士均有责焉不但选贡士可以作之气以思自立而贤科英豪自立当益力不敢纵百世之下知山城僻地亦可以广庙谟而存古谊诸君以为何如同声应曰惟贤使君之赐未几君擢守高唐嘉靖癸巳春永平何君永来为令踵而成之介吾庠司训李君玫来谒记夫名者实之賔三代而下士惟恐不好名亦求副于实耳不求副于实侁侁焉惟名是骛君子不尔为也太上立徳其次立功立言皆賔于实而作于名者鼎钟不足恃流芳余馥或得之残缣寸楮之间诔谥不足凭致语风谣或流于樵童牧竖之口非可倚着强袭也恩有贤守令所以永终诸君子之誉者既尽于诚矣登名是石答二君之嘉贶以仰副朝廷作賔兴礼之意亦尝有槩于中乎覩斯石而惧焉惧斯戒戒斯有所不敢为覩斯石而悦焉悦斯慕慕斯有所必欲为盘盂韦弦取义甚至石之益于人也多矣恩虽小邑南瞻阙里北负渤海岱宗东峙武城西望礼让教化薰蒸渐习古称地灵人杰要不可诬前辈余泽沨沨乎充溢闻见将不有瑰竒儁永之士兴于其后抚石遐思酌泮水之清泠泝洙泗之汪濊以润泽天下之枯槁者乎是则斯石之幸也斯文之光也若曰吾不朽之图有斯石在眈眈以望之昻昻以有之旦视暮抚已去复来而所以为不朽者漫不加意陵谷迁变牧敲火牛砺角周宣之石鼓且然况片石数语欲借之以重后世邪杜预矜伐吴之功高山深江陆地三勒石焉恐名之或湮也今邈不可寻而其人则天壤与敝自晋而唐穹碑丰碣数且万计惟岘山一碑传播人口是所以为夀者在此而不在彼也诸君子勉之绪不佞熟知吕君为今之良吏何君当凋瘵之余补葺抚字劳瘁百状而犹不忘前人之风示固非规规然簿书期防者故敢尽言系以诗曰伐石岱宗兮维石嵸巃兮小天下于目中兮刻石学宫兮维声铿鍧兮侪弦诵于春风兮有岐路之纵横有尘砾之迷冥兮屹砥柱之坚贞庶可识介石之明兮彼美如英兮令徳融融兮令誉无终穷兮





　　沙溪集巻四
　　钦定四库全书
　　沙溪集巻五
　　明　孙绪　撰
　　碑记传
　　三朗镇新建眞武祠记
　　余友卢廷彦子瑁蚤业儒居庠校十余禩已而弃去防巻帙授其子太学生贝曰汝继吾志吾将归谋所以治生矣廷彦善贸迁又善耕获世居镇之北街膏田大肆货贿藂集又易以生利数年赀用既饶遨游阛阓间旗亭伎寓酣歌欢笑以为常久益厌乃又弃去防农商具授其仲子贯曰汝承吾业吾将崇尚虚优游以卒嵗矣谢酒肉屏妻孥块坐野田中负土筑墓建帝祠以祈灵贶矻矻畚锸汗顔血指连旬不少休帝者曲礼所谓前朱雀后武者也故世为北方所崇尚至宋避艺祖讳因易为眞武云廷珍固湖海士醖借秀爽一旦忽有此凡旧与游者咸叹诧且怜其劳勚争捐赀协力赞其成中为殿六楹髙敞闳丽出林杪逺可望数里自帝而下若十帅若诸给侍者皆以坚石琢成石大而琢工费颇侈曰吾恶夫土木者之易朽败也左右廊各数楹前为大门缭以崇垣扃以严鐍经始于嘉靖庚寅正月落成于今年癸巳三月朱甍绣闼光炫夺目廷彦黄冠羽衣手执黄庭经一巻日咿嘤其中倦则瞑目闭息坐客至则迎问则答应酬周旋不失往日尺寸至居闲则寂然黯然而已余屡欲往叩未果忽来谒于陂东柳曲笑曰先生知吾所以来乎吾不出庭户久矣暑风逺道间闗四五十里欲得一言耳吾逃儒而农商去农商而黄老屡迁屡下宁不知所以自慙今又剏经祠宇严设庙貎鼓舞号召相率废民义以惑于鬼神恃先生之知我不知我者虽谓我为名教罪人亦可也要有数而非偶焉先生或不能尽知也往嵗吾婴剧疾数日后微息细如毛仅相属家人皇皇不知所谋医巫望望去吾愦愦中自知必死一夕愦愈甚寐睫甫交覩被髪巨神仗剑立云外伸臂挟吾以升茫洋飇忽了不知其所之既止则揺曵荡漾乍沈乍浮若罽之虚悬寘足其上而下鼓之以风也吾惧甚急抱神足襭其衣下视琼楼贝阙隐隐烟雾间又其下则山峰防列桧柏蓊郁如莓苔计髙下相距可万丈神俯视曰此武当之巅吾武当主也汝固吾徒故来相活他日无相忘乃洒然以苏明日即饮食又明日即起因念余生残齿皆神之惠而扫除之役其何敢辞秋冬之际将瓣香裹茗访眞迹于楚山之椒拉羽流一二采药潄流以涤尘虑愿勒此义于珉垂示子孙知吾所以屡迁屡下者庶免嗤于来世噫嘻君子之学达诸理而已矣理外之事圣哲不敢例以为无也梦之幻邪眞邪鬼神之能愈疾邪否邪斯言之有稽邪余皆不得而知也然吾闻之君子之处世也无所戕于物之谓贤淡然于世故不干没焉之谓达廷彦之言余固不能知也而其黜聪明谨酬答粗衣粝食环市区虽百千若人何所妨于物而孤云野鹤悠适闲逺浊世之糠粃埃畧不置之胸次可不谓达矣乎而他亦何足深究也自周官六梦之职废学者莫能通其説谓为幻今疾良愈矣谓为眞漆园之蝶邯郸之枕皆幻也廷彦尝屡梦先公髙车大盖从驺卒数百人谓将血食某地因与诸昆季建祠于南市或谓先公雅爱廷彦平生未尝隔旬日故屡形之梦寐亦若彼漆园邯郸者然然而乡人梦如廷彦者什二三亦有死数日复生亲见据髙坐理阴道如前所云者岂彼皆幻乎精爽所寄感之者易以通祸福将至尸之者预以告事几有防値之者适以符然则贺监贾岛陈碧虚晁无咎诸公或儒而杨或儒而墨要其衷必有得于恍惚啽呓之余而兆于彰灼昭著之外有不能已于几而又有不能以尽告人者未可遽非也谨拜手而献诗曰新庙奕奕有严有翼貌则如生质则贞石几筵维洁牢醴维馨巫史离离明灵欣欣谁其尸之北街卢子昔佩儒绅今为羽士匪我陷蔽敢尔逃儒枯朽条肄维神之嘘吾有疢灾维神庇赖神有役驱吾其敢怠水荡而沤烛焫而影凡厥万象孰非梦境勿曰吾言其有其无明明赫赫其何敢诬肹蠁有灵精诚有格神贶我休匪我饶舌归语吾家吾妻吾孥百千万变勿以闗吾汚吾冲虚秽吾清湛如白斯湼如璧斯防云返于壑水落于川凝神无役爰引吾年
　　齐东县新修庙学记
　　嘉靖乙未秋七月先族兄廷辉司训仲子悟以乡进士为齐东令既新庙学县僚幕淳安方君鼐尉氏王君有年太原樊君懋内黄周君信暨学宫师友古燕盛君蛮广徳刘君世准谋勒石纪其事刘君独逺走数百里谒余言且曰夫子之道天也天岂可赘以言惟嵗月废兴不可无稽惟贤侯勤渠不可泯泯焉泯焉将使来者无所劝猥惰者无所激于衷敢告门下始吾齐东有学剏自胜国大徳间屡敝屡葺取足于支倾易朽免一时之风雨而终无以慊瞻拜者之志以系圣泽之遐思嘉靖己丑冬大行人岳君伦以谪官主齐东簿思易而大之南营数百步甫施工而去继之者无以承其休因循渐坠旧学既撤新构未施片瓦师生乃至无所容足夫庖人无防何以精于馔工人无肆何以精于业教者学者无地以容足何以饰廉隅严礼席侯蹙然若不能终日度工计费既有槩于中而以事鸠材以时鸠役刑有赎义有倡数月即有借于赀择日晨起诣宪臣三衢王公告以故公唶唶称叹手付俸金以给退而量能授役防者趋壮者荷廉者出纳黠者贸迁越明年丙申秋即报竣事人初谓工费颇钜侯慎密深藏未尝一言佥谋恐难猝办既乃不动声色无稽无缺乃知侯于兹役有余财矣先饰大成殿次两庑次防门櫺星门奂轮壮丽以次落成执鬯捧笾者洒然以乐东为儒学门由门迤逦以入至殿后为明伦堂为两斋环前后为仓库为神防为号舍又稍后为敬一亭为啓圣名宦乡贤诸祠弁而游轩而谒者快然以慰学后为三教官廨廨左为射圃亭亭前为外号退而食倦而息者坦然以安今巷有歌室有颂载笔者有纪述观风者有荐书士驩民协他邑争赴愬侯不负所学矣惟先生之图忆余始授悟学悟无他能一敦朴少年耳乃今若刘君之言忠信可以学礼非诬我也夫子宫墙诚不宜赘以言抚庭砌之芝兰庆先泽于未坠亦安忍默默而窃有所见思欲表襮者亦自不能已夫天下之言学也平实尽之矣髙论终无以信于世自选举之法废士率以言求售于场屋而大任重寄亦惟悬之以待场屋士士不出此由他途以仕虽有用世之志例假以散秩无所借以防厥施故士知诵习即思游庠校游庠校即思奋迹场屋以需于用此天下人心之所同平实固如是也今之扬声迈烈于中外熙鸿号于无穷者孰非科目士而必曰科举不足以得士言语不足以观人徒以卑士志陋学术不亦过为髙论矣乎我奋于是而曰不必于是必于是将卑且陋不但诬人且自诬矣夫谁信我诚使事举业者即孔孟之言议以应有司之求既得仕循孔孟之涂辙以成天下之务坦然平确然实则圣贤心迹不假外求科举之学亦何负于士顾谈者过髙于上学者诪张谬悠于下授之秦汉制作未能以句动以天机神化贞一明觉为言经笺传注漫不相类甚者挦撦晦澁之辞以饰怪戾之説上以是求下以是应正恐文运之升降系治道之隆污为辅理者忧耳然则科举不负士士负科举也多矣宗工晋魏祖尚庄老持此以徃何所纪极必有任其责者镵吾言于石诸生读而惕然警焉可思过半矣不然谓吾言为妄可也悟能不受变于俗旬朔课士相与绎吾言挽頽靡复古雅以歆动四境之外庶旧学不负吾兄为不亡矣不然指土木之功而曰不负所学谓吾言为妄亦可也
　　故城县重修防国寺记
　　儒墨不相为谋出污入附不塞不流夫人知之至其説之善诱易动有可以翊化机者或未知也我国家以纲常为治于天下郡县设僧正僧防之司有额员有公署有印章若与儒道相埓焉独不为纲常计乎正以其有可以役于我者不容废也民之訹于祸福也如水之趋下善恶之説不足以胜之夫善恶不足以胜则吾道以多畏而难行而释氏则专谈祸福以畏人者故借之以导天下以空导累以祸导欲以縁业导妄以因刼导愚使天下翕然应悚然惧欣然入于善是固孔氏之敎也逐其几不逐其心用于言不用于法皇恩于生民恒性亦矣哉吾邑僧防司旧防国前寺寺濒河屡有水患嵗撤僧室以避益避地益促隘嵗节望阙申贺率先期诣是习礼杂沓偪侧无以成展拜之仪缙绅士捧王言事游谒持使节宦兹土者未届期亦恒于是以需舍宇秽恶憩息无所茍简荒凉为一邑之羞嘉靖丁亥平定李侯春思欲改筑顾嵗侵财匮费无所出念瓦石木甓嵗撤者固无恙北门内有防国后寺垝垣败屋负城垣面学宫寛闳空阔可拓地以营亦无事于多费者乃呼浮屠之长道存道成使来前指木石之类以命之曰而能以施报导人于趋赴移是于彼不烦吾民乎果然吾当疏辞题名授尔辈遍告四境以协力四境闻之纷然来集匠来于良力来于壮饪丰于厨犒优于货数月而工毕虽抡择旧材无以侈新观而殿宇整饰庭廊深防延接有堂徙倚有亭应酬有暑丈室精舍禅房庖御一一雅洁亦足以备胜游而发佳趣将索词于余勒石纪嵗月石未伐而侯去越九年嘉靖丙申存与成屡来谒申前议且曰愿先生无忘畴昔噫嘻余敢忘于畴昔释氏以空为説以无为宗万有皆赘也新构之连甍鬭角皆空无之累复欲余赘言以重累邪昌黎韩子起八代平生兰若碑碣未肯附一字徒以孔墨相用之説君子尚訾其学之未纯余何人斯而敢以多言自招讥议乎迟迟于铅椠者以是耳余敢忘于畴昔虽然李侯于此有数善焉不可以无述曩固已许之矣地境闳阔班行秩秩慊展拜舞蹈之敬庭宇整洁游息于于有无忘賔旅之义仍于旧不侈于费导以浮屠不临以官府曲遂于爱民惜财之愿以自附于茍完茍美之心余又安忍避咎而终付之无言乎西方之教戒贪嗔以冀定慧而天下敢于贪嗔懵于定慧者惟缁流为甚昔者居濵漳河市舶估客舻衔肩摩习见其攫金售伪贪嗔何以戒今近庠校矣逺廛市矣望宫墙于咫尺聆弦诵于晨昏矣迟英俊之枉临煮清泉于新茗觌风度接言论神酣心醉则慧识炯如定性虚湛可以日计而月不同回首旧境若不能一朝居焉其利益于而辈何如也存成二子佼佼于佣中固宜刮目以待其余闻亦渐知谨步履逺利欲数年之后灵澈支遁之属当有企慕之者谁之赐欤用儒于墨役墨以为儒用固非若昌黎相为用之説而不言之化不速之治罔不具焉侯昔日之治可推而知也镵吾言于石俾尔有众时微诵而遐思焉庶发见之善端不汨于懈惰侯之心为不负矣二释子茫然不知所以为对乃援笔櫽括付石工刻之繋以诗曰漳河之濵帆樯如林有蕃有商大贝南金彼利欲区乃有梵宇应何以静寂何以主于焉改筑北城之陌后负古堞前沾圣泽古堞翼翼百雉其强斩削而壁绵亘而冈圣泽汪洋千顷一酌活水沄沄化雨濩濩沃彼栽培于松柏棫贸贸于霜青青于色濡彼槁枯而杨而墨植我根荄去彼蟊贼惟兹新筑有池有渠可濯可湘余波之潴惟兹嵗时以颂以贺崇基巨构心怡顔破惟兹燕闲来啸来歌幽径深深素丝五紽事有赢缩数有成毁繄孰为之吾侯李子刻成新诗惭彼野史永言歌之以告来祀
　　留兴鎭隆兴禅寺新碑
　　寺不知所从始见于靳鸿胪瑭所撰记则贾祥买田构小刹成化辛卯镇人靳瑜即垝垣而新之僧悟良与其徒眞寳者筑室守之寥寥数言而已瑜盖瑭兄弟行也嘉靖丁亥眞寳尝乞余言悉鸿胪所未尽垂十二年于兹眞寳之徒常清又介寺僧本明来谒询其故则鸿胪旧碑前嵗毁雷斧矣恐嵗月遂湮复欲补述其事夫雷天威也今谗説利口无处无之轰轰之威曽不少怵于一毫而山僧野衲借片石数语诱村墟翁媪之粟布以救寒饿纵使词涉巧狥称述或过视覆邦家惊朕师者有间矣疾动万物震惊百里乃示威于一石威不已亵乎盖释氏于乾坤之大照临之显山河之着皆欲洞然不之存凡可见之物可名之事则等诸河沙微尘梦幻泡影皆非坚久而不必为极而至于万象皆无而后为至而其所自为者建大寺聚徒党厚封殖穹碑巨碣张大语言举目举足皆溺于有象与其学自相背驰天之意或者不欲其泥物象滞语言为空门之赘将扫除殄灭以复于本无乎不然剥蚀没灭之余碌碌落落何妨于世亦何足骋怒而亟以糜碎之也且言莫难于谈佛氏而废兴嵗月尤莫难于佛祠之纪述狥其説将为名教罪人据正论以排之又非彼所以来之意其废其兴必有所以为之者得傅太史韩吏部其人冒其徒怒骂昌言以挽頽波则供施微而日废借重于萧瑀裴休辈之语言售竒钓货则衷若天诱贿若鬼输雷动景从兴于既废也不难矣而能言之士顾畧其所以废极谈其所以兴嘉叹金碧土木之华备述烝徒趋赴之乐岂非吾侪之罪邪故柳州坡仙淮海诸君子毎授管佛祠进退维谷兢兢然不敢轻下一语至文势极于变态错综俯仰机锋不能自已者辄以梵呗之谈足之理不取怨又不失于在我自谓良图然亦未免于狥之也余不文未能一一应人而其应释氏者尤少所欲言者前碑己尽今何以为言矧天欲其归于无而余屡赘之于有不但得罪名教且得罪于天矣今何敢又轻于言虽然其有其无于己取之而已湛于无以应万有之迹有碑可也无碑亦可也一言可也再言亦可也得象忘言得意忘象温子升之述作眞可下庾信袍笏之拜不然言愈侈词愈工而心愈滞以事观之是为事障以理观之是为理障青州石丈人将求洗垢于韩玉汝矣贞珉翠琰何有哉归语而徒勿泥于有以蔑本无斯不负吾操笔之意为铭以畀之维佛氏心众用皆非如灰斯烬如烟斯飞维佛氏身皆非有我饲鸢啖虎何施不可覆载之间可名可见皆曰幻境泡影露电色象尽空莹无偏主胡为倚着有此栋宇栋宇未己复申于言糟粕土苴秩秩便便西方教防惟戒定慧无言非隐多言非赘惟默以澄惟言以宣云归月印慧识炯然彼殿彼屋吾吾韦有赫者词吾箴吾规其有不然天其逺而疾雷迅霆近在阶墀余言匪诬以俟百世孰慧孰痴嗟嗟衲子
　　故城县新剏观世音禅院记
　　浮屠道存者精浮屠説诸浮屠礼重之不敢相轧亦粗知儒书儒者多歆爱之不忍于麾而慎密不肆与之言畧能省解惕然若惊皇皇然若弗及缙绅耆旧以至邑侯学师亦未尝斥拒然混迹北城防国寺思欲脱身自异而未得其所也间以语孟川李子孟川曰吾有隙地在阛阓北尽处可辟而居余壤数亩可畦而蔬亟往营勿怠泷厓马子闻而伟之呼使前曰吾有林木可伐而材根荄条枚可析而薪亟徃取勿疑邑夫夫赵侯璞岗闻之曰吾岂可谓不知然不可使吾民知鬼薪束矢罚铜赎粟可货易以为费亟从事勿畏忌数月工告成中为堂肖观音像稍北东偏为舍延賔客又东为屋事庖御后为僻室入禅定重门缭垣静幽邃密天棘蒭苾馨香竒絶金碧黝垩鲜明光曜乃谋勒石庭阶属余言识嵗月且识诸公之爱于不敢忘余因命儿子若缄题其额曰观世音禅院操笔为之记畀儿书之夫观世音者佛书所谓慧眼妙识观听世人之声音寻苦而救之者也心于一应于万无不在而无所在焉者也天下之大天下之人之苦一念岂能以尽哉示寂于一乃憧憧然博观天下日求万苦救之亦艰且劳矣艰劳之任非空门之所能堪心致于一什百千万皆化身而应呜呼仁矣哉且人穷则呼天急则呼父母天与父母安能恝然而造化无全功事势至于不可为天与父母未必能救也舍天与父母则无可呼者矣禹稷思天下饥且溺者若已饥之溺之伊尹任天下匹夫匹妇有不被泽者若已推之禹稷伊尹圣人也圣泽固不可测遽能使天下之大无一人之饥溺无一夫之不获乎观音乃欲能天地圣人父母之所不能借曰势有所未能而一念之仁自不可得而御使人人以观音之心为心随所见而拯救之以天下人救天下苦苦海无尽救之者亦无尽千百亿化身渡十方大方于彼岸虽谓举世无饥溺无不获亦可也间有未渡者心有所恃曰有观音在吾未即死亦足以延俄顷于丘壑是亦渡之所及也今法令繁重民生日蹙曾未见据髙位涖民事一抚然兴怀目撃婣戚朋旧坎窞困藜急呼大号闻若不闻可援不援者何限奉养妻子外终不肯捐一毫以及人济物徒谬为大言以诋其説曰哤言曰诬世正恐彼窥吾谬反噬而诋谓吾哤且诬矣即观音之心以上泝禹稷伊尹之心绎庄生此一彼一昌黎儒墨相用之谈以达易传一致百虑之训彼之一念即吾儒充恻隐之心以保四海充无欲害人之心仁不可胜用之勦説而鄙吝消融藩篱剖破乃知余言之匪诬而浮屠氏未可尽诋也噫安得若人者寻声而来苏百万亿苍生之命于颠崖辛苦之下乎道存字守性东田先生尝与其师祖云上人游屡赠以诗又尝与其师之师縁泰上人游为之作传墨名儒行衣鉢相承逺矣诗曰人心一乃静静斯能应酬繋累无乃明有则杂以摎相彼观世音无明亦无幽一以不二参无以苦空求万变了无与如偶如赘疣及闻人呼声化一成万筹寂灭还昭物戒定与慧谋问渠何能然一无万籁收如月印江影如雨生水沤如响应桴鼓如叶吟风秋又如沧海波鸥鱼自沈浮太虚元无干云霞日悠悠昔者东坡翁偈为法眞留曰二故有苦无二乃无俦有思无所思尝闻之子由绎此若有得一笑想前修再拜问观音此语果是不市陌飞尘埃通津竞方舟何縁一路岐何计息恩讐坐令浇薄风上与鸿蒙游世无急呼人观音得少休拜起望髙树羣鸟方喧啾几时巧妇性抱拙如巢鸠
　　先大父处士府君墓版记
　　呜呼吾祖之没近四十年矣绪生也晩履厯世系之详未能尽知尚记为儿时嬉戏左右闻我翁对客谈徃事至今未忘遗黎故老尚能道其髣髴绪不忍痛一书先徳愈久愈芜谁则知者大父本孙姓曾祖大公府君季子大公勇防有智畧洪武初携家避兵东海上同避者推大公为之长约为保伍大公依险设谋逻骑溃卒俱不敢近族皆得全寻来寓故城鹿豕村沈三翁者少司徒母弟属尊望重人莫敢抗独折节与大公游永乐戊子十二月二十日大父生三翁尚未有子因从大公乞大父为子大公感其知遇慨然许之然大公家甚贫三翁毎欲分田授之大公笑曰吾岂胼胝陇亩以求活者吾将复之海上耳竟去不顾留大父育三翁家三翁诸从子四人因使大父从诸兄时燕蓟魏博之间居民鲜少或百里无炊烟草木蒙翳虺蛇虎豹白昼噬人于路大父以童年代三翁应役筑河堤于武城于张秋输税于居庸应驿卒于河间踽踽独行不惧且事随手立办人皆叹其不凡未几或传大公在某所径往省之至则无所见取路急归三翁及曾祖母韩孺人已物色之矣相与遇诸途自是拊心自誓无他志垦田筑室延师置塾凡三翁所欲为者皆先意为之暇日灌畦莳药惟勤惟俭乡进士何公肃谓三翁曰古所谓克家干蛊于此子见之吾甥女贤淑非此子莫可配即祖母王孺人也自伤幼失学遇儒服者即质疑问字虽在田中役所亦不废尤嗜浮屠晩年如有所悟韩孺人殁毁泣防明毎夜拥衾诵旧所忆天竺诸典不遗一字晨起匍匐礼佛进诸子讲解大义或言儒释不相为谋大父曰吾岂欲达生径渡者顾其齐物忘我可以恢褊心戒杀好生可以弭戾气世所不可废耳君子以为名言性本仁爱所得于佛书尤深故终其身不重采不兼味布裳蔬素陶然自乐日使人候丐者于门推食食之食或不给即命家人更炊累次不厌下至虫鱼草木亦必欲各尽其性不忍戕害尝以厐居士自许厐居士者佛书所谓极善人也成化乙巳十月二十八日卒子男三长俊次振即先公义官封吏部主事赠员外郎祖母王孺人所出季惠邑庠生未仕卒继祖母髙孺人所出女三孙男六瓒亦嗜佛能继祖志次不肖绪继太学生绍络绵孙女八人曾孙男七人执砚执赋若金若谷若韦若缄若鸥曾孙女五人大父长身玉立疏髯过胸貎庄气和望之知其为厚徳君子评议世故据理析事确不可易虽未免辨博而慈祥坦平接之者渣滓融化如春风袭衣冬日燠人了不见可畏之色呜呼古语有之惟徳动天惟贤服人我翁坚志盛徳罹多故増益其所未能者尤备然则髙爵令名舍翁其谁而泥涂耒耜矻矻以没感应报施果诬人乎哉议者又谓不于其躬当于其后顾诸弟侄硁硁寡过仅足自保绪不肖固尝忝冒科名又为时所摈弃上不能以勋业博明主恩防次不以道徳文章取重台阁史臣下不能以行义见信于岩穴著述君子然则显扬之望竟在何日而天道竟何如也夫为善在我福善在天吾家昆弟子姓求在我者而已在天者吾何用知也勿戾于衷勿酗于躬勿以武而登勿以靡而崩志宁气平不陨于声渊澄氷清不忝于生视履之成考作善之休徴以要于其终其庶几乎若夫不虞而誉不劳而获古人以为身之灾觊觎侥幸虽得之亦九原之深愧而况未必得也念开创之艰难谨继述之永图后之慈孙孝子宁不惕然有感于斯文
　　三朗镇卢氏先垅碑
　　卢故泽潞着姓国初讳福原者避地瀛鄚间瀛鄚境地荒芜终日无人迹因占籍故城三朗镇与妻李子执中妇张协力易草莱斩林木筑垣盖屋耕凿其中不数年复成巨室执中生四子祥磻祯禧纳张石冯乔为妇而磻与禧尤卓荦有志操时大乱甫定人争走利区营刀锥以活磻禧独终嵗守书堆必期有以表见磻字世安洪武中领乡荐仕为山东长山教谕禧字世和以材干辟为县从事屡辟不就县令必欲致之不得已叹曰吾之疎狂遂俛首于此吾兄何人耸壑昂霄乃尔邪然人顾自立何如从事安能凂我故簿领数年曾不染一毫寻得官江南归来无他物止六七破簏贮图籍而已故老咸唶唶曰吾侪老矣曾未见宦游清贫若此者或嗤之曰携此何用公不顾辟后圃筑庭轩读书扁曰乐闲人因称为乐闲先生或又嗤之曰即此何为又不顾既乃笑曰吾曩不敢有所汚虑辱吾兄清誉今不敢有所惰虑辱吾兄博识耳彼乌知之盖长山公博综羣籍耿峭峻洁故乐闲以是自托其实苦节笃学本于天性非有所畏慕而然也杜门不与物接独喜接先公时治具招延谈理道评古今人士先公亦或猎饮其家其子晧躭书好礼无沗所生而感慨悲歌豪逸俊爽一见知为燕赵士先娶于刘生一子公瑞七嵗能作大字如席端稽清劲乡邻谓公清吏善人庆当钟此目管辂为神童期孔融于伟器相与竚目以需顾以纵酒殁少室王氏生三子子瑁子玉子玳于时祖父孙三世融泄庭堂乐闲清癯古朴若乔松巨桧铜柯石根矫毅于雪霜烟雾之外晧则鸾鹄停峙文彩神儁目夺不得瞬而子瑁兄弟阶砌芝兰丛生竞茂王谢诸郎有未足多者故先公乐趋之倒屣仲宣下榻徐稚留竟日不厌毎归谓绪曰吾视乐闲如严师晧如兄弟子弟辈如子姓人家福祉得若此公足矣故绪知公家世为深子玉又尝从绪受三易既判济宁金州二郡嘉靖戊戌得谢事间请曰吾家至子玊五世矣而子若孙若族曾孙又三世矣支纷纭贤愚杂遝常欲萃涣散比族类以繋水木之思顾望轻无以聨属人心识卑不能显扬幽贲常恐溘先朝露仰负遗泽愿乞一言勒石隧道使贤者知劝愚者知省庶少逭不肖之罪以瞑死者目惟先生之图夫善继不必于利必于志显扬不必于贵势要不坠于家声济宁称富饶先后宦其地者惟子与蓧城聂东之无所与金城地多金沙恣意苞苴沿为故事惟子视同瓦砾人未敢言及未久拂衣归年来手足痿痹犹置书膝上咿嘤不少休是则永言维则不匮锡类正韩子所谓称其家儿者何罪负之有世岂不有据势而赇据帑而盗楼台相望霄汉为卑璀璨争辉云霞失色者乎然而见者掩面闻者掩鼻秽名恶谥曰盗臣曰赃吏曰民贼国蠧所谓孝子慈孙百世不能改者计其炫熠之荣曾不足胜唾骂之辱推本自出则冢中枯骨尚有遗臭而其人方髙持谬论诋诮周孔欲掩其贪鄙庸劣之迹不知君子视之如虺蛇虎豹不复与人类等矣视吾子何如也昔者杨震遗子孙以清白四世清徳推重汉季乐闲何歉于震继志若子何歉于秉赐奇彪诸君计所飨曾未什一虽饬厉在人本无外觊而消息定理恒用平施后福固知未艾也今子瑁之子贝有声太学子玳之子贡有声庠序其余芸香筠管头角崭崭于家塾者指尚屡屈宁无若人者茁于其后膺门楣之余庆轧杨氏之家声乎譬之水然既浚源矣复有人导流扬波则夫蓄之为陂塘导之为港渠析之为沟洫放之为三江九河苏焦枯沃旱干济舟楫千流万派各底于用夫谁能御想乐闲之目瞑既久矣子玉揽涕谢曰敢不羮墙早夜期无负先生之言乃櫽括其语付石工刻之
　　秦孝子传
　　故城城西三十里有村曰杏基秦氏世居之至孝子五世矣髙祖显中曾祖得玉祖整父宁俱隐于农孝子名纶宁第三子也宁殁纶甫弱冠欲筑庐墓侧值巨防陆梁居人皆走避不得已避地去暨归旧业尽荡二兄经纪谋曰子姓众生计又微合食恐费多而难继枵腹共死无益也异防庶易济纶不能违乃独养母张氏母或诣兄家纶终日候门母未食不食深夜母寐未熟不归家极贫躬耕佣赁甘旨恒有余嘉靖辛卯六月十四日母没既合葬即日与妻诀曰而治生而教子吾徃依吾亲矣墓左五六步辟地丈余环堵覆茅累日夜哀号其中二兄馈之食且戒之归曰今巨寇余孽未尽殄往徃杀人于货吾家固贫彼安知吾贫也兼土地卑湿疎茅不蔽风雨深夜旷野独处鬼物凌人人子要以不毁生灭性为孝耳纶泣曰吾亲俱没吾伥伥无所依依吾亲而死甘心也竟不归日衰绖负土数十畚附墓上饥则具蔬饭哭告墓次移时乃食疾风甚雨不失墓西路通市井过者徃往泣下壬辰上元节思庭闱曩日灯火之乐终夜哀号三更后音容忽若有所覩依稀缥渺乍有乍无黎明始灭没是嵗旱村俗妄谓新葬者能为魃恶少夜中相率强掘圹毁棺戕尸以为常纶惧甚贫弱无以为防御计午夜去衰绖被髪跣足焚香祝天曰愿早雨活苍生且救吾父母翌日天大雨环墓地三亩余遍生西实大而味甘芝草菌蕈之属及楮柘白杨诸杂树萌蘖破地如猬毛野兎夜夜宿于庐羣防白昼登器共食不惊飞鸟避鹰鹯径投怀袖间不去甜善溃物天稍凉苗即死十一月初一日气极寒纶五嵗儿念父寒来省之墓旁忽得甜一如盛夏时羣盗时过庐初意亦不测久乃相戒曰勿犯孝子往来迂廻从他路曰勿惊孝子或念其贫欲少济又相戒曰勿汚孝子余未识纶闻此且信且疑急往谂之见其慤诚谨愿言不能出诸口有问则答答则泪俱不觉凛然生敬疑与信俱释后乃裹米盐蔬果时时候问又数约余友曲兵马汉李布政际可李廵检榛马监生珂珂弟监生师言师言犹子庠生瀛监生潭听选官汶濵散官王诰庠生魏臣李元嘉乡父老卢琚琚弟珩子瑁及余弟听选官络往给之诸弟亦或自往至则剖饭脱粟烹芝菌餍饫终日服阕二兄又戒以归又泣曰父没时吾以寇去至今抱恨今渐无冦吾又可不自尽以偿号泣负土如初余闻又往则实累累如斗芝草髙二尺余者丛生数十本小者不胜数树蓊然成林墓崇峻若陵阜自取巨芝啖余余茫然自失始纶往庐墓其族长号于众曰是妄戾敢为不畏人非笑者将贻门户羞凡我族人不得正视诸族人奉命惟谨近村多富民余择可与语者试语之冀其存问以厉乡闾皆不应毎广坐谈及纶亦寂无应者至嗤人隐慝奇祸欣然和者十七八噫薄俗一至此乎曾草木鸟防之不若也哀哉前嵗廵抚周中丞金下檄县庭月给以米胥吏辈以索赇不得梗之余屡为言亦不应后顾困以重役纶亦不怨也诸友久欲余一言坚其志且泄私愤而师言怂慂尤力窃念徳薄望轻公言于人人不谓然文字糟粕也又何足为重轻久不果因赠以诗有空怀健笔韩京兆深愧征租董邵南之句去年冬山西越侯来为令少年白晳清才敏手言论纚纚于民彝天理中而劝惩界限尤严诸友相顾庆曰吾邑百凡郁抑其将以渐而升乎师言首举纶以对侯慨然曰吾责也南康熊仁瞻庐墓独有涌水成川慈乌来巢二事朱子为守于数百年后尚建祠刻石况我赤子而精诚所感种种焉是安可俟终日吾固不敢上拟晦翁然私淑尚友亦岂敢自弃于是左揖刘广文维新曰乡饮在即其賔礼学宫以示宠异右顾赵莲幕君佐曰县署前旌善有亭其砻石大书以风有众又顾诸友曰某市材某召匠某备工作费已乃谓余曰执笔以役惟先生之需皆唯唯不敢辞侯名琬字文瑞别号璞冈嘉靖乙酉乡进士以新乡善敎底绩陟任才三月余而急所先务若此頽俗竚见其丕变矣
　　沙溪稗官氏曰子不语怪孝子之事几于怪矣然芝菌实之类余与诸友盖屡尝而甘之居民行路所共见非诬也古人兎狸驯扰芝禾并出木连理鸟悲鸣者史册相望纶无愧古人矣父子本同一气故先王制祀礼聚精神以萃祖考之精神纶屏絶百务五六年间惟居处笑语是思而精神萃聚音容如在又何怪乎孝天性也天性澌灭有孝子不知慕又困折之斯则真可怪矣


　　沙溪集巻五
　　钦定四库全书
　　沙溪集巻六
　　明　孙绪　撰
　　行状墓表
　　资善大夫都察院左都御史东田先生马公行状
　　公讳中锡字天禄别号东田姓马氏世为大都人曾祖从周为雄县归义驿丞始占故城籍祖显父处州知府伟俱赠右副都御史祖妣胡氏妣姚氏俱赠淑人继妣朱氏封太淑人公生于正统十一年三月十六日幼警頴不羣三嵗识字八嵗能赋小诗时处州方为唐府长史王多不法处州毎諌不能为委曲语王怒处州械送京师姚淑人以下皆下之狱公以幼免分廵刘佥事按部适至公具牒投诉辞语清辩若成人刘悯泣廼诣王晓譬怵以法王悟家得释公依母走讼于朝事卒得白年十六丁内艰服阕入邑庠为诸生成化甲午举乡试第一登乙未进士丙申拜刑科给事中宪庙万妃方擅宠其弟万二骄恣不法公疏其奸语过切直两被杖于午门几殆某公主侵大名府民田上命公往覈田属民者悉给还之其家以危语吓公公屹不动辛丑同考防试号得人太监汪直梁方怙势放恣朝野以目公陈其不法十余事直怒命逻卒日觇于门竟无可乘以故久不得迁既考绩迁云南按察佥事旧例给事中满九载多授京秩四品或外藩三品公独得逺方五品缙绅愕然已而知其出于直噤莫敢问寻丁外艰服阕复除陜西佥事督粮延绥分司旧有嵗供银三百余两名曰公用其实督粮者阴攘之公至革去土人形诸謡治已酉监乡试所刋文字尽出公笔太宰三原王公读试録数曰奇才奇才遂改提学寻陞副使公立条约谨章程士习丕变登巍科者相望壬子陞大理寺右少卿南京守备太监蒋琮猬兴大狱人兢兢不自保主事娄性发其奸上两次遣官廉问俱为所中事经久不结朝议再遣廷臣人人有难色公方举家罹重疾毅然请行既至庭讯琮不事刑威惟以言诱致尽得其情抵琮于法大司空才公时为刑部郎中叹曰古人讯狱不如也乙卯陞左少卿上命阅实居庸紫荆倒马诸闗称防赐羊酒宝镪丙辰陞右副都御史巡抚宣府宣府巨镇也镇守以下影射颇多公首革廵抚门下诸技艺百余人还伍人皆望风效慕间有不乐者畏公严正亦勉从之不数月尺籍充实士乐用命连疏总兵马某及丘监鎗孙叅将之奸三人相继去又以居庸闗控制南北为往来襟喉出者例于后府挂号入者或不给引加以榆林大同诸鎭门客贸迁餽遗徃来杂沓恐奸宄混其中难以防范欲于廵抚衙门给符挂号如后府式庶间谍不得窃发贿赂难于交通上可其奏公去鎭即罢在鎭三年申严禁例杜絶请托凡粮刍工匠马匹之利势家夙所擅者悉夺归之官已未二月北敌扰边公督兵斩俘甚众防奏赐白金文币三月以疾辞得如请宣人万计具疏叩阙愿留上亦惜其去顾诏防已下特勅有司待病痊起用里居七年足不及官府筑西庵独啸亭抱瓮亭半里桥以自适亲旧李怀庆翟鸿胪辈日夕与尽醉图籍花卉若将终身而在廷诸君子论荐不息自太宰以下给事中张文许天锡御史刘淮费铠知府施槃前后凡十有三疏乙丑十二月今上命公廵抚辽东辽东屯田旧为鎭守叅戎诸势家所占者多至三五万亩嵗役卒收其租屯田顷亩惟寄虚名而营伍播种才得斥卤淤沙近边之地又代势家纳赋辽人苦之公具疏于朝悉夺诸所占而虚名无实者尽除其籍辽人相庆曰得公住三年则家给人足矣太监朱某开客店擅马市专利自殖武弁转相效尤各有钱戸鱼户识字头目诸称谓肆为侵渔公一裁以法且疏朱之奸抵其用事者黄某罪人大慑服正徳丙寅六月陞兵部右侍郎寻转左侍郎刘瑾方用事朱瀛者瑾之腹心以边功当得官应预者数十百人实皆攘夺冒报瑾胁兵部为之论奏阎司马亦既许之矣公曰如此则冗员日増边疆解体正当据实上请耳司马有难色公不可夺卒如所论上事得已而瑾之憾深矣十二月矫诏改南京工部左侍郎未几复令致仕瑾怒犹未已故事沿边粮刍毎三嵗遣官覈实奏请事下户部有缺乏则预处之且防侵盗实分司督粮诸司及仓氏之责丁卯十月使辽者以闻瑾即矫上命诬公廵抚重臣边储腐损溢常数自原籍繋至京下锦衣狱台阁诸老多为申解瑾怒愈甚必欲寘公死地戊辰三月械送辽东狱责限赔偿计其费当用银数千两公自分无生还理诀亲故而去辽人闻公来争出迎担囊挽车愿代输者盈路公曰此将益重吾辜固谢之有司望风追廹公易田庐贷亲故亲故亦多悯公寃相率出赀辽人愤无所泄适侍郎韩某覈屯田抵辽韩瑾之乡人因取公前所除屯田尽什一之以投瑾好辽人益愤己巳三月某日广宁卒数千人午夜荷介防马登城喧呼将为变韩窘不知所措使人告公公偕狱吏往登城遥谓曰马某在此诸人相顾自失曰奈我公何遂引去瑾闻亦恶韩所为公祸得少解嵗余偿完禠为民庚午九月瑾诛上起公廵抚大同大同乘瑾扰之后疮痍残破公多方抚绥抑贵幸育羸弱如宣府辽东时宗室某邀去任冯同知夺其赀冯贫不能归公廉得其实疏诸朝上为罪宗室给还冯故赀宗室怒亦具疏诬公上雅知公不之问威声赫奕缙绅想望其风采焉値山东冦乱刘六杨虎辈众号五千残破山东河北诸州邑逺近骚然上命陞公右都御史授大将节钺往督军务赐白金文币公兼程遄征至河南彰徳府与冦遇公帅其师冲其锋防败夜遁追至河间泊头鎭又败之前后斩馘五百有余防奏降敕奬励陞左都御史掌院事已而冦遁入山中数月复还则其众数万我军寡不能敌矣辛未七月围枣强公调叅将宋振兵遮其前而自引兵蹑其后盖将以腹背攻之振素恇怯所部多近幸少年不识战阵惴惴不敢前翌日枣强防令以下死者近千人振既辱公命公悬孤军止七百余亦未敢深入冦志益骄公素多术知进战决无成功乃便服单车从数仆直抵冦垒谕以朝廷恩威曰若悔过自新则俱保首领冦感泣横刀誓水示不复为恶连名投牒愿丐余命公上其事于朝制曰可然豺狼其性终难抚驯未几复纵兵焚掠言者遂论公信贼愚诳以重民祸乃并总兵官惠安伯张公伟廵抚御史边公肃萧公翀俱征下之狱廷议以冦日猖獗终非膏梁纨绮所能办乃檄诸边劲卒并力蹙之改命大臣往涖其事师众之盛比公时殆将什伯诸将又素出边陲累建战功旬月之间事势顿异公在狱闻之时疾已革叹曰古人有言虽有智慧不如乘势虽有镃基不如待时吾値其难人袭其易奈何且吾惜生灵供亿欲不劳以成功而一败至此岂非天哉在狱八月感疾而卒壬申五月二日也年六十七配呉氏处士某之女大司空中之孙有贤行封孺人累赠淑人继室林氏都督某之女封恭人赠淑人子男一人曰师言娶孙氏先吏部季女绪之妹也女三人适庠生吕韶国子生戈霁义官裴佐俱呉出孙女二尚幼公耿介孤峻一毫不以干人而人亦不敢干以私游宦几四十年寒素始终如一然巉岩太露勇于任事而不遑恤其他平生问遗未尝及权贵至其便利之区复力为裁抑故动与物忤乡邻亲识或事当属公者矫枉常过当曰如此庶不废法以此所至多赫赫名而塾党嗛其少恩事继母朱曲尽爱敬兄元喆蚤卒遇嫂氏抚兄诸子有恩族人老而困窭者预为具棺敛诸所需月廪其家至终身凡六七人孝友之誉屹为乡评所重居家严整有法肃如官府仪嵗时奉母为寿诸卑防杂侍虽尽欢无敢言及他事者公于例当荫子然须援例陈乞家人乘间为言公正色曰乞字岂宜出诸口竟日耿不乐酷嗜读书始为诸生厌弃俗学日取六经百氏骚人才士之作及史牒治乱得失之迹讽咏而玩索之以求驰骋贯穿于古作者之域事或毛宻随机应酬手抄口诵不辍同舍生颇讶其迂亦有窃笑之公不顾提学阎御史禹锡见其文极口称叹公益自信其文纵横阖辟变幻百出迄无一凡近语荒裔絶徼胜衣总角之士皆知诵习景慕谓列法从久矣公甫弱冠也既筮仕文益横逸竒崛尤工四六片言只语往往脍炙人口诗蚤慕许浑晩入刘长卿陆蒙间呜呼士习猥陋则道术戋薄而施于政事卑简不足观众方陋于学公无所沿袭力以好古自任卓然名家所谓豪杰之士不待文王而兴非耶使夙用公弭防当有方不至若是酷烈不然用之少迟得诸边兵之力则容与笑谈勋名可立致防厄数奇漫无可借欲徒手搏虎豹以逭咎而竟不免悲夫殁后三日姜都宪洪有疏谓公招抚之计为是又数日同系者俱被释公不及见矣公正色立朝廷威名播中外徳惠浃军民文章声誉在天下乃末路一蹶死非其所固志士无穷之恨而公论之所同为扼腕也岂不痛哉所着有入秦稿棘寺稿上谷稿广丘稿辽西稿云中稿东征稿族谱甘陵志笺经寓言贻于世师言将以今年六月某日与二淑人合葬城西先茔之次乃彚集公章奏手稿俾绪状其行绪于公为姻家且故人子也知公颇悉敢昧荒陋掇拾梗概如右俟立言君子采择谨状
　　处士刘公墓表
　　景州河渠村违州城西南七十里大姓刘氏世居之河渠之南有村曰呉茅为景属邑故城封域旧族齐氏家焉两村南北相望不数里刘公林齐公琏尤号二氏之良二公以姻戚往来义气相倾许久益固刘公没齐公思之不置每谈及往事輙反袂掩泣曰我非公无以为生公非我亦无以为情缓急叩门昏夜寄迹未尝不欣然延纳凡吾随有获怨有平声誉光而蓄产侈受公之赐为多夫施贵于知所需受贵于知所报公固知吾所需墓木既拱音响尽灭其旧爱维系于心而未酬涓埃者吾何敢忘诸嘉靖乙酉六月距没时余十稔矣齐公忽晨起命工伐石寘刘氏墓次来谒吾于沙溪之濵备道生平过从惇笃诸情事缕缕未厌且曰欲乞一言少报故人于地下又曰公无恙时吾时往省未见其甚异于人没后追忆旧游如醉如梦感恩则有之所以惠我者亦未见其独厚于人至于今兹郁无所伸患无所济盖自某之汲汲于利也而后思公解衣推食之仁某之落落于情也而后思公援手投足之义某之驰驰于声音顔色也而后思公拥篲倒屣之心夫阐述幽光葬时事也区区寸衷不求尽于曩时而迁延至今罪诚不可逭非敢固为是迟迟也比者忘其所以然以为人皆然也今人皆不然公独然始恨公之不可作而图报之怀愈不可制且人情近则思久则忘久而不忘者深之也愈迟愈以见公之于我深矣而亦未为大失也今市见纵横利风煽炽倘公之义不终泯默善者劝不善者改革民彞世教俱此攸繋岂但以慰吾之鄙私而已余闻之悚然古称燕赵多感慨士吾乡固燕赵区而士固燕赵士也髫鬌受卵翼之爱既长或致反唇之讥沈屈荷推毂之诚既显或有下石之惨当其强盛时犹尔况其人已死其迹已陈顾肯伤今怀昔永念不忘乎所谓感慨悲歌者乃于阡垄焉见之今古果不相及邪抑诗书礼乐之习不若稼穑耒耜之朴且诚也自小学敎废士争拾古人残唾攫名禄于笔砚间道义身心漫不省防学识愈博所以文奸欺世者愈巧而倥侗颛防苦心劳力者秉彞或未尽斵无怪其出彼下矣吊刘公之墓而徴诸齐公之心迹有不颡泚而背汗者非夫也余既重刘公之为人又嘉齐公髙义乃缀述其语俾归镵诸石以成其志并告来世刘公字大用有子二人曰琪玑家世履厯之详非谒言之本志可得而畧





　　沙溪集巻六
　　钦定四库全书
　　沙溪集巻七
　　明　孙绪　撰
　　志铭
　　处士黄公配毛孺人合葬墓志铭
　　成化改元嵗大侵河间尤甚濒海诸属邑死者横道时黄公廷器方载粟数艘行贾沧景潞漷间既抵静海饥病者夹防呼声震林木公瞿然曰安用吾粟为哉吾惜吾粟是皆就死地矣乃尽发所载以给逺近挟囊治任鱼贯而进一时驩声如雷咸以手加额指天日控诉翌日粟尽徒手归至今静海故老犹唶唶谈述不置朋侪或笑其愚稍有识者乃谓有阴徳当有阳报公闻之笑曰二者皆过也吾固非愚者亦讵敢责报于天哉取慊吾心焉耳呜呼士而轻利常道也夫人可能也市而轻利非常也古人之所难也今人不可能也公居今之市为古人之所难为岂彼刀锥垄断琐琐者所能识乎固宜其笑之为愚也公卒时年才四十有四百凡治生之具俱未就绪平生惟恃挟赀贸易以资俯仰既尽委于静海先业止宅一区田一廛又荒秽不治虽终嵗勤动曾不足供饘粥公没经理无人宅与田日就废门庭索然加以猾胥狡吏横索无艺子堂与一女今适陈子文者俱在襁褓晨起争呱呱求哺饲公之父聪及母某氏又老病咿嘤牀篑寻医市药无虚日诸所需惟于公配毛孺人焉取足孺人徳州左卫尺籍顺之女贤淑多智畧尤善持家秉节茹苦数年家渐饶裕舅姑没葬祭皆如礼置塾延师堂或废学辄抚之泣堂遂刻厉自立郡庭辟为从事应役甫数月弃去闭门养母暇日防书载酒与贤士大夫游围碁赋诗外一毫不与知孺人色喜曰是儿轩昂倜傥有乃父风格黄氏其昌乎里人尝侵堂田势横甚堂白孺人将置诸理孺人泣曰是非而父志也而父生平未尝与物竞义声耿耿至今而欲陨其声邪堂悚然止里人闻之亦惭沮卒归侵地堂娶李氏生三子光国光逺光施皆知学问三女长适监生李思可余未行承顔聚首庭闱乐意融融然君子曰黄公为不亡矣公讳玉廷器其字世家淮安山阳县曾祖清甫任山东青州府同知晩占乐安县籍子仲亨与兄仲礼再徙枣强县乐故城郑家口鎭当南北水陆通衢易治生仲亨乃独受廛不去因为故城人公之祖也公本黄姓自青州冒母防袁氏公临终谓孺人曰吾家冒他姓者四世矣吾死子又幼恐久将汨乱不可复吾目且不瞑语毕抚堂歔欷堂既成立闻诸母亟复以继先志其在枣强者袁姓自若也毛孺人卒于嘉靖己丑正月二十八日年八十三距公没四十余禩而门楣阀阅礼文仪节与夫恤贫困赡姻族比公时殆相倍蓰逺近称妇徳母仪翕然归孺人无间言今年仲冬十日堂将啓公藏合葬孺人于镇南衞河之原之新阡奉太学生马君嘉贞状来乞铭夫悦亲不必于富厚要于养志显扬不必于势位要于贤公与孺人可无憾矣铭曰
　　静海城头鬼夜悲城边肝脑飞饥防死者枕籍知为谁继者将恐无穷期嗟哉黄公匪夷思麦舟之后今见之有妻贞淑有子奇诸孙阶砌丛琼枝青州遗泽故无恙天道终有还公时
　　亡友陜西按察司佥事杨君师文墓志铭
　　嘉靖庚寅吾邑疫大作师文所居獐鹿北村尤甚师文家乃无一人免者师文独无恙顾周旋调养于羣众疾苦间几两月世传疫能染人余私忧之亟举以告且劝之避师文曰古称庾衮嵗寒知松柏之后凋谓其不惑于疫疠相染之説也吾顾不能如一庾衮哉卒不避未几遘疾再逾旬再愈再作七月二日竟不起夫村之人与师文家之人病者几数十彼皆不死而师文独死其偶然邪命邪天有意于摧吉人邪疫气之染少者或可支老遂不可胜邪自师文之死村人无复有是疾者然则沴戾流行独师文为当死邪皆不可知也余与师文莫逆余四十年间尝评其为人斵雕为朴韬明于晦平易尽相与之情坚忍待万事之变履之以素敦之以诚然至义激于中则勇往直前不可御往嵗余忤巨珰繋御史台狱罪且不测平生交游所望以季心剧孟者俱谢去师文与今李方伯公遇日夜谒省台白余无辜讐家吓之以言且将讼于朝师文与公遇谋曰假令以此逐吾辈去亦所甘心况未必尔乎公遇谦冲温润略与师文同而勇于义亦若此乃知矜持虚喝刚壮于頄者缓急非所济而深沈醖借言若不能出诸口者多烈丈夫也师文讳时周字师文姓杨氏学者称北村先生其先潞之屯留人永乐初曾祖某祖某奉例徙故城父恩仕为鳯翔批验大使弃官归以师文贵封监察御史既没附祀乡社母冯氏封孺人始吾与同志十五人共讲学于李聘之书舍师文毎薄暮归秉烛深思少有扞格夜抵吾庐防诘往返必穷阃奥乃驩然去如此者月六七一夕中夜风雪大作叩门甚急余意其有不测延入询之曰吾思参伍以变未得耳余为析其説已复冒雪去顾余曰此事人以为迂惟我与子自信其非迂耳故在诸友中造诣独深举治甲子乡荐正徳戊辰第进士授行人行人三二年间例擢台谏毎奉使于外有司輙以台察之礼候之师文尝使陜西又尝犒师辕门所至或候迎太过輙麾去曰何相待之浅也时禁例方严衔命者不得便道过家师文以兄瀛疾亟冒禁归省则兄已没二日终身以为恨迁广东道监察御史敝衣羸马雅雅鱼鱼望之知其有所养廵鹾河东绳贵势剔奸蠧完逋负理寃抑则平日以峻刻察慧自许者所不敢承也代归过屯留欵洽竟日屯留故老争谈其悃愊无华恩义兼至或以为非御史体师文闻之笑曰御史之体止于言动衣冠已乎吾将求狐防于城社而殛之琐琐者非吾事也君子曰彼所养者深斯真御史矣然犹未信也既而都御史黄某凭依同乡当国者之势可以生杀予夺人尚书王某结钱宁为应援笼络台谏为党与势尤横师文尽发其奸始悟前所云云盖指斯人也未几黄遂去王犹蟠据数年自是劾者相望而兴师文实先倡之宁庶人将为变先严刑以骇众心江西诸司屏息宪使胡世宁独与撑拒庶人怒捃摭世宁罪疏诸朝必欲寘之死事下都察院彭都宪济物以师文雅负重望属之理师文力为别白世宁卒从末减一时声誉勃勃起四方想望其风采焉故事诸御史轮次论列雁行鱼贯罔敢侵越武宗将北狩道路汹汹断靷引裾之举次当属之他御史他御史率持犹豫师文屡从臾之乃愀然曰死自吾分但笔力凡弱不足动宸聪耳师文援笔立成疏稿授之曰当附吾名于君后祸福共之疏入席藁待罪累旬竟留中不出寻陞按察佥事御史资望深者咸授京秩或外台四品师文独得五品且督粮边徼才数月勒令致仕舆论称屈人谓出于王用以复怨师文不问也归田后日养封君孺人于双寿堂敎育兄子硕頖如所生暇日从一僮防诗囊棋局访亲旧于村墟林麓间看云听歌累日不返留余别墅尤多善于诲人勤恳不倦邑庠士大半出门下使陜西时庆阳杨都宪子朝鳯附鳯宁夏士李纶辈皆从之游朝鳯登进士今为布政使叅议所着诸史考易説四书説北村集藏于家生成化壬辰十月二十五日得寿五十有九娶张氏封孺人先卒子男三颂太学生娶曲氏颁聘马监生师言女领聘余弟监生继女俱幼女四散官韩拱立庠生顔命徳李烔余幼子若樗其壻也将以某年月日合葬张孺人之兆颂来乞铭忆前嵗戊子余往谒封君既又谒冯孺人二老冠服辉映痛念先公先母不可复觌未数月余乃志冯孺人墓又数月志封君墓志张孺人墓今又志师文墓矣嵗甫再周变故遽尔陈迹旧游恍若旬日余何以为情铭曰
　　士有利器宁韬于刿彼刬其衷乃淬而砺事有大义宜勇于寄彼矫其强或望而避朝之言恂恂夕之行温温忽奋而往一髪千钧匪鬰匪伸汪濊莫垠余将求之古之人吁嗟乎师文
　　西庄先生周公墓志铭
　　嘉靖癸卯春西庄周公年七十四晨起偶跌遂得剧疾顾其子尚志曰我死必买石志墓吾友柏村敖太守应魁知我独深托之状吾行谒能言者以铭诸后名固非吾所急要令后世知有我耳三月六日竟卒以今年甲辰二月十五日葬里中先墓尚志走故城徴铭于余且述治命按状公讳冕字时制别号西庄世为山西蔚州人曾祖清避地呉桥平原里因占籍不去为呉桥人久之族硕且繁至以姓名庄为周家庄祖政勤农业善知人识故都御史张公于布衣中妻之以女非力不食非大故不及城市有古隐逸风父裕字大量仕为县阴阳学训术配贾氏先卒继季氏以成化庚寅十二月一日生公生有异质广额濶辅白晳如玉望而知为福人然豪侠伉爽不拘小节训术屡以为忧都宪时往慰之曰快犊破辕骏足跅弛无过虑亦时呼公前谕以郭解李阳辈为世大僇公瞿然愧悔训术没公独与母居乃输粟为义官惩创自厉曰不敢辱吾冠裳也政务有难集者部使符檄有难济者輙以试公孜孜渠渠随手立办人咸谓公为衣冠覊绁故不敢纵公闻之笑曰何待吾之浅也前言特戏耳念先人虑不肖陨坠隐忧以没终天之恨万死莫赎冀他日借此少慰先灵于地下君子曰是不但为今之名士将无愧古之孝子矣配牟氏贤而无子乃亟为公聘李氏鞠氏胡氏为侧室公遂屏迹官府日与田父野老防壶杖竹徜徉林壑间嵗时伏腊呼宗族诸卑幼自通渭知县尚文宁海州判诗庠士尚勤以下数十人畅饮谈赋诗穷日为乐未售者激厉教诲时给以膏火楮墨之资人争感激思奋拯寒饥助婚防活辙枯苏道暍皇皇如不及恶少或肆欺凌恬然不与较且无芥蔕于胸次明日来有所需应之如初古称有容徳乃大如刘寛娄师徳诸君子指不胜屈然本其资性寛裕能容受而消融之公则刚猛尚气不欲挫一毫而侵夺横加坦如裕如正所谓刚过而中髙明柔克者乃知周处折节王述忍辱非诬也景州庠士曰周文中与公同名入太学卒贫甚公素未与识徒以其同姓名也恻然怜之畀以资使其子学诗毕葬事既葬又畀以资使其子学礼毕姻事鞠氏有孤侄女胡氏有随嫁幼女公抚育以恩择配而嫁乡邻至今唶唶子三人长即尚志领嘉靖辛卯乡荐娶张氏次尚忠登乙未进士官国子助敎娶王氏李所出次尚恩国子生娶何氏鞠所出孙男五统娶王氏綋聘某氏弦聘王氏综聘张氏孙女六曾孙男三泽流浃余与公同乡然未获识公夷考公之行谊于亲为孝子足首百行于乡为长者足厉頽俗于财利为仁人足挽贪风于改行革心为志士为勇夫足消戾气大有功于世敎乌可以不铭正不在识与不识也铭曰
　　漳湄东望怀彼良士其良伊何融融几几名孚郑乡徳薫晋鄙落落盆盎见此罍洗于稽其初古侠士比不逺而复未蹶而止天实成之将使淑世场有稼禾室有史众躩于途吾贲于趾有徳及人岂必曰仕彼髙者墉或愧青紫子众而贤是曰不死
　　登仕佐郎河南汝州吏目顔君墓志铭
　　洪武永乐间山东有豪士曰顔公子寛性疎宕喜游厯足迹将遍于齐鲁燕赵之区盖尝自邹而禹城自禹而故城晩嵗倦游抚獐鹿北村林木曰吾终老是乡矣遂为故城人子寛生福智福智生寿官公讳诚字孟实君之父也母马氏以成化壬寅五月一日生君年十二游邑庠瑰奇为师友爱重既长气益豪若不堪于端行拱立绳检尺寸者乃弃去以入赀得官汝州吏目而奔趋簿领尤所不堪乃又弃去夫道逺俗敝天下无肥遁之士盖有因縁于未仕之初者矣未有止郤于既仕之际者也空谷足音骤闻咸惊而疑得谢后日咿嘤书堆中心有所怀輙治具招朋旧论文对奕为乐亦时命驾朋旧家而余与故杨侍御师文今李方伯公遇马监生嘉贞李廵宰思齐恒穷日夜连晦朔不厌余门人刘知县善本尤号知己今人所不能者即妬人之能所欲者即恶人不与之同欲君所欲在退能不恶进者京师诸达人嵗时遣使候问报章谢劄无虚月奕不甚精歌曲亦不甚解能不妬精者解者与人奕屡负无恚听人歌兴发亦自歌前赓后和河悬瀑注听之若惊受之若合故孚挛诚感情人人同然疾恶太严市人侩子终嵗不敢睨其藩家故饶年来愈盛子成立悉以付之曰此后勿闗吾即有变亦勿告徒乱吾志无益也吾知养吾父悦吾兄耳母早没寿官公年髙君侍卧起者数年兄太学生玺尝被诬讼久不白君走诉省台求援诸交游乃得理赀费皆出君兄不知也兄寻得瘿疾君命医市药皇皇然暨没恐伤寿官公心言动如故而神志内伤一时贤声充满衢巷余尝见人贫无积即无系恋故于利易疎稍有积把玩爱防甘为守卤者什九盛年气壮义激于或能勉强至气衰景逼万事无所与惟知有利亲故皆秦越惟知有子孙蝇蚋腥酸蟏蛸络纬等物议于蛙蝉以人文为疣赘竟不肯捐一毫而虎踞利区蝂縁髙木亦不容人得一毫甚者父子兄弟耰锄箕箒之竞纷纷剖析于广坐自谓当然视君毅然脱屣洒然梦觉融然幻化标柱山岳之上越帙风霆之外眞赤鷃之于抟鹏也若夫佐婚防援沟壑恩懐僮仆义化强横固皆人所难在君特余事耳嘉靖丙午三月八日卒寿六十五君讳佩字鸣玊别号东原配杨氏蚤卒无子继靳氏侧室李氏子四人命徳娶师文女介徳娶嘉贞女皆太学生仝徳娶公遇女邑庠生俞徳娶髙某女鸿胪寺序班女八人其二适余从子太学生若金若岩一适余甥庠生李炫其五人则崔三重苏泛王思明李宾张时宦其壻也孙男一孙女二俱幼将以十一月初七日葬西郊新阡命徳持戈水部九章状来谒铭余知君既深命徳又余门墙士安得不铭铭曰
　　仕不期于必遂要于适意行不期于独异要于无愧肯堂令子吹箎友弟朋过髙轩士来问字半武不出而名重京畿一耒是安而腹如经笥嗟哉东原胡畀胡弃西郊之封有渠有墉鳯舞有竹龙偃有松云藏雾幕啼鸟哀蛩惟斯人不复见兮起天末之悲风
　　山西界河口廵检李君思齐墓志铭
　　嘉靖丁未春余卧病村墟林深地僻累月无过客六月十一日忽思齐来问讯余心甚喜相与歌曲觞咏于巻帙铅椠间窃窥其饮食步履与少壮者不异风度神采英英然倚屏执书繙阅终日不倦留数日去濒去意眷眷不忍别曰兄他日当思我七月四日得报曰思齐昨夜死矣呜呼孰知此来乃与余诀而此语遂成防邪其偶然邪其预有知邪悲夫思齐讳榛字思齐别号西原姓李氏世河间献县人洪武初讳容福者避地南来为故城人容福生成甫成甫生友直友直生惠有隐徳乡里推重奉诏荐为寿官娶刘氏以成化戊戌四月十三日生思齐于里第幼白晳花顔肉映眉目如画长益魁梧丰厚习举子业不成乃应辟为府从事得官阶登仕佐郎仕为内府广盈库大使龊龊役役日与貂珰共事无所表见恒不乐年余改山西兴县界河口廵检益不乐屡乞休于部使不得请拂衣径归部使者贤之遣人追畀檄文中多假借语思齐倜傥尚义于天伦尤笃视声利则淡然漠然甫入选籍悉以田庐付诸兄自改筑于旧居百武外辟圃莳花药浚渠凿井柴门莎径日延客共乐尝语人曰吾性爱幽僻恶喧杂故宅此郊坰然未忍逺吾兄故去家甚近又不忍贫吾兄故不取片石寸土空囊徒手工役颇钜恒恐不得亟就绪毕吾志以慰诸兄今幸茍完矣曵杖林臯望云防泬亦恒以之自庆不犹愈于浅隘门巷偪侧猥杂于儿女子啾唧号呼间乎前之所予者未必多于今之所取也归田后躬率僮仆耕获菑畬二十年来虽日裕以施予挥斥竟无余赀酷嗜读书屡从予借史记两汉书资治通鉴三国志文选续纲目凡数十种余嘉其老不废学一一应之思齐揖谢余曰古称还书一痴吾终不返璧矣余笑曰君审能不负斯书邺侯万轴惠施五车当悉辇以赠此数册奚以谢为无大故未尝旬日不见既见终日对坐要不作世俗语籕文竒字僻事险韵及疑难未省扞格未融者任意叩问河悬瀑注风生云变余应对不暇遇余不知者思齐大噱曰兄亦有不知耶余不觉有慙色故每当防晤辄预捜检涉猎以备酬答如待勍敌如对畏友因之熟旧知富新闻所得为多同志诸君子尝评思齐之为人曰古人不可作矣儗于今人盖温润如方川李公从调笑醖借如闗西王敬夫明爽俊快闲闲棣棣如姚江孙直卿虽词华学识瞠乎不能及然慷慨激发侃侃无所回曲则三君子亦觉微歉闻者弗以为过许娶孙氏先吏部第五女子男五人炅鸿胪寺序班炫燮炯俱邑庠生卢氏顔氏刘氏杨氏戴氏其妇也女五人长适胡计美先卒次适郭大纯胡继雍庠生孙伦训科杨磲孙男六人孙女十人将以十月二十五日葬先茔之兆炅炫来乞铭呜呼良友云亡踽凉无侣余尚忍铭吾思齐也乎思齐年登七袠生计充饶富而寿矣平生无沈疴无大咎康宁好徳矣谈笑易箦翛然羽化箕畴五福于是咸在他日遭际显扬龙章鸾诰尚种种于五福之外以是慰思齐于幽扃并以自慰漆园蝶梦化彼幻躯豫章鸥盟不堪回首奈何铭曰
　　道若大路惟行与止止不以尼行不以使茍有用我卑官何耻不我以需我安用仕旧第甫田诸兄料理惟兄克承敢曰失是膴膴郊原森森孙子赫赫朝簪溶溶泮水于趾于耜亦亦史绘堂书楼短檠素几千古胸蟠层层磊磊在古有训朝闻夕死思齐生死可以一视配命多福无咎离祉遥知庆泽方来未已我作铭诗以俟百世混混其源湜湜其沚



　　沙溪集巻七
　　钦定四库全书
　　沙溪集巻八
　　明　孙绪　撰
　　祭文
　　祭东田马公文
　　苏黄既没斯文日卑学无定见士无全师惟公力学挟以英姿世逐哇咬公志钟彞作为文章陈言既麾金石其声兰蕙其萋敛则庄重变则滑稽或砥而途或乱而蹊随所意欲俱称作者俯视籍湜希踪班马文士效之争入陶冶行独思深和者益寡人得片言抚玩如寳风雨重阳池塘春草飞步贤科防勋谏稿谣逐儿童名喧舆皂入佐司马出抚边陲缓带谕兵横槊赋诗声色安闲经济瑰竒东辽畏薛西夏歌琦人亦有言文事武备宿学如公勳名固易尘蔽斗文功亏覆篑天实为之又将谁怼天下之事有拙有工维工与拙当要其终谋画伊初期以全功方张而弛圣者亦穷事几之来驶如星火通变则成偏持则堕或正或奇岂不在我不费而获乌乎不可成堕相去间不容髪维公之心晴空秋月韩谕鎭州郭抚回纥其志则同其终秦越呜呼哀哉三书乞哀下狱竟死谤言横加明珠薏苡盛名难居髙才多毁千载寥寥真非真是城西有墟维公故居泉夜茫茫云雾霏霏漳水扬波园葵有辉思公不见孰知我悲
　　乡致政祭东田墓文
　　呜呼人心有不泯之是非物理有相倚之乘除故君子有所见而不怨清议有所据而不虚昔公之生存人见文章徳业铿鍧炳焕妬而忌者固未肯尽以为是今公既没不但读公文者心醉而闻风者亦赍咨而涕洟是盖至情郁于积愤而实懿徳好于秉彝假令公当日尊荣安富不罹谗谤则人心无歉未必舆情若此之同归一时之晦将以耀百世之光辉前日之斐萋正以甚今日之瑰竒也天下之夀且逺者莫过于文誉而千年为近天下之尊且贵者莫过于文业而三公为卑然则施弗防于挟负功几成而覆败公直可付之冥漠而云云者奚啻于虫声鸟韵之嘤咿某等愧新学之废荒负旧日之恩私述公之心迹厯履枯肠虽已屡竭而今从诸公之后抑安忍遂昧昧以无辞跽而酹奠公其鉴之
　　祭邑侯王治斋文
　　呜呼治斋已矣忆捧除书来自玉京余往谒之程盖韩荆促膝而谈莛撞巨钟治斋于时奕奕豪英视篆未几羽檄交并曰楚氛恶曰敌马腥以扞以衞筑凿登登治斋于时赳赳干城役若子来功若神营身殉国是疾雷迅霆彼趋避者阴笑阳惊治斋于时濯濯厥灵讵料一疾倐尔泉扃孤舟旅魄万里铭旌汉江悠悠蜀山青青梧竹悲吟猿鹤哀鸣漫漫长夜漠漠新茔凄凄风雨杳杳音容呜呼哀哉人孰不死死难于名治斋名徳天清日明征于惠泽途路哀声征于勋绩楼橹髙墉政敎旁达四民载宁威令逺慑羣凶归耕士有清议里有乡评曰惟治斋无负编氓少留数月百废俱兴云迷逺途风折修翎吾民数奇何怨何憎宦业若此足蹶厥生岂必大位乃为尊崇岂必久仕乃为化成若有人兮久擅光荣隼髙而据防厉而贞鸾坡倚席鳯池横经虱裈役役虫飞薨薨事势忽异海竭山崩方之治斋孰亏孰盈先民有言明徳惟馨敢布狂斐以慰幽防呜呼哀哉










　　沙溪集巻八
　　钦定四库全书
　　沙溪集巻九
　　明　孙绪　撰
　　赋
　　凝神赋寿韩南园明府
　　南园韩先生今年登八袠矣诸乡友谋举庆典相与问言于绪忆先生家食时每过先子之庐窃窥其豪迈磊落非时务琐琐者所能羁谓布衣之士当尔也既令招逺愈疎宕横逸滑稽戏谑终日不可穷犹以为亨衢顺境然耳得谢后尊酒弦歌日徜徉啸傲于春园秋水之间气象胸次与昔略不少异始知其禀于天者无局蹐狭小之病非有所慕向而为之也夫不戚戚于贫贱不汲汲于富贵以无伤冲和之气故得寿若此非邪作凝神赋以见意其辞曰
　　世有先生簪投东海趾贲南园眉宇既佶杖屦聿尊芸香有子兰茁其孙向平无婚嫁之累陶令多车马之喧旅核载列佳賔日圜帷袂飏而成云丝簧鸣而沸天先生左据呉娃右拥越姬今日髙阳明日习池羽翮既老以弥劲调谑曲中而多奇觥兕交错无倦色应酬终日无厖辞桧柏与姿山泽同癯昂昂青田之鹤泛泛沧江之凫玉山欲頽廻风之偃修竹青瞳炯射寒蟾之映氷壶客有造者曰吾闻之寿得于初成于静惟閟伏之贞常斯期颐之可幸今子年登八袠身役羣听肥腯醇酎燎其衷驩嚣盘辟挠其定撞撼不利于桑榆酿郁虑汨于水镜拊吾心而窃疑请伸喙以闻命子昔官蓬莱之濵岂不见仙灵之居云霞为餐楮栎为裾木石为侣泉风为誉彼岂恶声华爱虚无乐冲澹忘膏腴盖将慕翛翥之天衢固当避偪侧之尘区矧欲不可以多纵志不可以久逾此不易之至理庶吾子其更途先生曰吁子知事之于形不知神之于情凡人之情欲有所寄茍饱食而无用将多欲以为累故懿公好鹤屈子嗜芰阮籍猖狂刘伶酣醉虽各殊其情悰要同归于维系易载艮止诗咏塞渊先民有静安之训南华着逍遥之篇岂欲如木之槁如灰不然盖机械去而天眞合形骸放则灵根坚色象是胼澄是潜寄兴于偏宁噏其全光与众和神以一此古昔所以垂训乔铿所以修年彼简出奥居杜门却轨轾轩永税冠裳尽毁袵箦肢体堂阶步履天日莫窥于容仪里闬不通其姓氏名成大隐迹类髙士然而朝觊乞墦暮心媚灶望终南之防径投宫中之玩好得防日萦幽鬰恒蹈甚者王戎布筹和峤婴癖万钱一食而未厌千金屡散而复积丛忧既并热中可炙震于邻而先惊任过力而多踬若此者为劳邪佚邪徒使方士献巧医工补阙奇术驻顔大药换骨屈伸偃仰嘘防嗟咄惜溅沫于涓细戒时晷于丝髪立言近似于根据奏功终成于恍惚且寿于天为遗于徳为符于世为典型为文献于人为福先为庆孚观黄流于玉瓒岂彼哝喁淟涊猥陋琐屑者可得而诬今吾静以动制白以黑守执名御实名名者未名即有印无有有者未有碧潭云物青铜妍丑马医夏畦虎贲佣走老宿吾师彊戅吾友英英为铦坦坦为厚哓哓为敷默默为受猖狂乖戾和风醴酒号怒诟骂金鍧玉叩幻縁外浮谷神独偶春馥秋葩欢悰噱口吾方抔泰华杯瀴溟瞬息运防蚊蜹雷霆忆广成拉弥明驾虬鲲骖鼇鲸登瑶阙朝玉京振衣昆仑张乐洞庭跂太空之辽邈了不辨非有之与无生是乃白云之寿乡清世之仙瀛夫宇宙为笼尘雾为网毁誉爱憎纷纭鞅掌将毕世以莫殚苦何求而受想惟志中于圣贤庶神凝于象罔绎子言以泝吾言竟孰拘而孰广客于是慙然沮恍然悟抠衣下堂失其故步
　　莎汀赋
　　古蓧戈君宇清爱漳水之胜自号曰莎汀主人甘陵孙绪为之赋曰
　　泳淇水之毖流见漳河之奔放掠沧景以东下渺天津之在望越瞬息其千里鼓洪波而欲涨迅舟樯之纷纭类萍踪之荡漾忽一块以横亘立孤标于冲浪逝水岐而安流奔涛洄而拱向惊者杀势狂者止荡边城絶徼抗一旅之师砥柱中流屹百川之障如盎之承如原之平绿漪映而可爱青莎缛而易生过客徙倚以忘去主人谦洽而有情蔚乎经世之文含而内蕴俨若渊泉之性湛以中明瓠刳而航木横而蹈日来百廻兴出独到以咏以觞载色载笑哇鸣鼓吹稊稗至道晩桥识拄杖之声嘉宾咏蒸然之罩澧有兰而沅有芷未忘公子之思朝采蔬而暮采鱼雅称散人之号林边雨后记春种之薛能水北原南慕闲行之贾岛草一也莎独可依土一也汀独可重盖莎之丛生近于仁而汀之独立近于勇激之不鸣撞之不汹水流而意自闲泽虚而气不壅镇重之士不逐于疾驱隽永之才不困于纷冗念绩学之韦定名义以怂慂彼累榭崇台名园异沼境地夐絶林木深窅工疑鬼输景出天巧嘉賔供具以来游骚人载笔而幽讨万卉秀而争妍累世玩以为寳情一动于豪右势不容以永葆睥睨之涎方垂施夺之谋愈狡一失足于坎穽纷下石于幽眇家罹褫籍身膺席藁李崧之别业尽取于人张祐之荒田责征未了故入云之甲第未易以擅而环堵之衡茅终焉可保然则蓄十朋之大贝曾不若半汀之芳草得于我而非贪格于人而非啬智不来谋力不来逼商不往售农不往植抚枝蔓之滋荣窥化工之莫息芼萋斐之文章惩贝锦于谗贼闲门要地细检东风到世情孤鹜落霞逺望长天与同色夫言有浅而致不可穷迹有粗而奥不可测洛阳数亩候天下之盛衰兰亭一觞齐生死于今昔事匪希踪情深自得诚寄兴于一笑即神游于八极乱曰莎之蓁蓁兮可席可裀莎之囷囷兮可樵可薪刈而蒌兮可以秣吾驹以荡吾趋束而蒭兮可以缉吾庐以奠吾居安能置生计之种种而捕梦幻之蘧蘧若乃踏莎有行秋水有述被髪狂吟天幕地席言论张皇形迹诡谧蹈海逾河枕流潄石纎靡竒丽之句江绕郴山恍惚虚谬之谈筹添海屋非性分之乐所存抑池塘之梦方熟惟渭濵之钓丝与伊洛之流泽进则为股为肱退则为宾为客蒹葭霜露伊人宛在水中央廊庙江湖天威不违顔咫尺乃生平之愿学亦古今之不易盖宇宙之大此道独出万物之先君臣之伦天下不可一日而斁必也令誉彰闻徴书交骛披草莱之新恩袭瀛洲之故步宣室求贤之问细细天风汗漫骑鲸之游茫茫烟雾润一世之枯槁为斯文之津渡期无愧水鱼之相投庶不负云龙之遭遇奋翼附鹍鹏回头谢鸥鹭
　　鳯鸟赋
　　余一斥林丘半生淟涊愧鳯鸟多矣对图濡笔凄然兴怀吾闻鳯凰之为瑞兮乃在夫炎海之外丹穴之山去中国不知几万里兮性不累于尘寰随治棼以显晦兮世固不可得而见觌风神于缣素兮宛海山之在面梧竹荫而青青兮醴泉溜而汍汍依云霞以栖息兮漙沆瀣以为飡凤若鸣而锵锵兮凰若应而哕哕晞朝暾之融融兮飏羽毛之翽翽百鸟飞鸣而环列兮若拱衞而钦崇斯固气类之感召兮诚亦爱戴其长雄抚鲜毳之陆离兮揽余涕之潺湲彼盈堂之燕笑兮方濡首而酡顔孰粉绘以畀君兮孰投余以长慨系遐思于千古兮谂元化于大块胡假之以文彩兮不使之羽仪于世逺江海以孤立兮汚沮洳以永弃日窅窅而韬光兮风浩浩而无穷痴雾昏而迷天兮狂砾起而洒空鹏怒飞而垂云兮鲸奔吸而倒海横六合而决九山兮懔孤标之安在鹈濡味以在梁兮鹤偃蹇以乘轩有鸱蹲于池兮有隼墉据而风骞何希有之灵瑞兮独不得借于一枝纷喧啾之万喙兮奚足为上林之盈亏昔轩辕之无为兮览徳辉以巢阁亦尝来仪于舜廷兮应九成之圣乐盖自圣王之不作兮始俭徳以深藏吾固不暇哀斯鸟之弗遇兮维斯人之永伤于惟善感之鸣于唐兮亦有士元之伏于汉重斯文之耿光兮焕良史之嘉叹跨一代之英贤兮得此尚至今以为荣乃如之人兮矧么麽以有生惟人性之为贵兮顾借重于羽族去汚浊以自藏兮孰不攀附而钦淑高踪逺而寥寥兮岐路蓁而琐琐余既不得于今之士兮或古人之知我念尼父之周流兮楚狂病其徳衰欲自得于舒巻兮嗟余舍此其谁师哀扬雄之好古兮驾鳯説于君子售防佞于美新兮曾不自知其无耻举平山之勤渠兮祗资于抚掌之噱谈傥不负于九苞兮饮一瓢其何慙盼頽景兮西下搔短髪兮毵毵
　　超然楼赋
　　柳塘先生结楼于东园之东前临绿陂后枕髙墉饰不采椽邃不宫土筑而台甓砌而层奇蕚拱列古木巃从隙驷朝度牕蟾夜通自题其额曰超然之楼日焚香冥坐于中陂东渔客慕而谒焉且叩其命名之意先生曰吾茹贫毕世与物多忤栖迟衡门风雨环堵不但登髙作赋久絶念于生平而长天逺林曾未入于阿睹盖偪侧咫尺于穷檐宜尘氛堆盈于庭户自吾之有斯楼也洞视层霄俯阅万象沆瀣夜下旭日朝上微雨孤村天低野旷翘首跂足千态万状超然于尘寰嗒尔于世网荆川王粲坐暇日以销忧汉城孟郊聊乘春以骋望于斯时也无怀葛天冥迷滉瀁盖不知运世之为悠长宇宙之无限量羣仙宛其同游十洲涉于想像彼西涧孤舟南风五两纷万变以交驰引大利而自向吾凭防以睨之盖不啻虫薨蚋聚腥几粪壤也楼之名义庶其在兹客曰是超出于庸众人矣然圣门不暇方人君子贵于无我达人通士不若是之琐琐也先生曰吾尝倅华岳贰济州爱峦峰之嵂崒抚汶泗之交流寻种魏之髙躅思贺李其与俦惟髙标之永怀乃簿领之日休坚不可破乱不可筹如石之顽如木之樛复有部使监司贵近藩臬盛气虎踞于堂陛下吏鱼贯于班列怒赫则壮頄而頳势张则炙手可热雨覆云翻天摧地裂今回首遐思盖深数古人之不可作而未尝不笑若人之躞屧登兹楼以俯仰尽往迹而涤雪抚后园之竒花延吾乡之名徳白酒黄鸡杂蔬丹荔胜日良辰云朝月夕挈榼喧壶矢之笑声推牕玩花蕚之容色晴景朝酣浓雾夜湿一一巧妆两两鬭饰落落若疎密密若织艶若妖姬润若良玉含苞若孕鲜明若拭向者若呈背者若匿仰者若诉俯者若息深红若日丹诚血赤嫩白若雪缟素为质馥馥郁郁纷纷籍籍念昔贵位威福情人人殊其异于兹花者曾未什一谓得志以大行乃草木与同匹哀哉吾辈凭藉轩楹脱畧形迹陆务观之肝肺易输厐徳公之賔主莫识今我顿忘于故吾怀抱肯伤于宿昔黄堂白屋混于大观乐境畏途本同一致虑寂则万縁俱灭澄然则两忘无事如甑之破如屣之弃塞马得失枯蝉遗蜕冥然漠然无听无视客曰是固然矣已超出于荣辱间矣至诚无倚着于心君子贵推移于世不谓吾子之昧于是也更端上乘无为左次先生曰吾年余七袠童顔豁齿抚来日之无多谅欢游之能几嘉绩终不可以与立老冉冉其至止匪寄兴于物象将百虑其未巳聊凭髙以逺眺时块居而徙倚望苍梧之暮云泝鼎湖之逝水古之圣哲安在哉徒点笔于青史杜少陵之得失目注寒江郭子綦之嘘嗒坐而隠几齐死生于蒙庄宗虚无于老氏聊与化以优游知防竟之何似此则鄙人之意指也彼龙钟者为谁方跛鼈而攫市客曰似矣然犹未也吾夙知吾子之挟负请进一步以展衷愫先生曰嘻一元之理无尽而气则有涯以有涯而囿于无涯安能得两在而无参差固宜天地有否泰日月有盈亏海山有变迁气化有淳漓况人又囿于阴阳两间者其孰能逃于五行之外百年之期茍闻道于昧旦虽夕死其何辞吾少学易若咀枯枿若捧漏巵既稍有见若索奔骏若追晷曦今老矣亦岂敢谓有闻而沈酣浸液亦时得于管中之一窥试博观于天下之大万事之伙曾何外于一画之偶竒至一不容以或贰而浑涵圆融安可剖析而离披故得于一则乾坤之清宁即此而在不得于一而浩繁文字祗见其丧羊于多岐负苓者尚以先天之图为赘而尼父直谓作易者为世衰彼业并四家道微九师英流演王弼穷微京房卦气司马濳虚义海析蕴太火珠词支説勦安能知吾栋宇之崇卑阅巻帙于髙阁窃取义于韦倦枕易而假寐恍然亲见于庖牺道通天地有形之外心游鸿蒙未判之初窃以是为逺览为独到舍是则无可为词矣若夫滕阁之朝暮雨云岳楼之廊庙江湖东坡台记吊古寻幽栾城楼赋蔬盘酒壶兴固各有所寄而斯楼之陋隘则莫我敢图乃振衣而起拍槛而歌曰楼之前槛兮塘水泠泠兮孰与我濯缨兮楼之北壁兮硕果未食兮孰与我谈易兮客悚然听黯然不言飘然长揖以去竟莫测其所存
　　恤徭赋
　　恤徭赋者颂吾景贤守豫章陈侯也我国家酌定古制每三年一编征徭轻重随其亏盈簿书狥以迁就饰治蛊坏更张条格且虑夫富者以巧贿而脱贫者以无告而承富益富贫益贫将至于无所安集今年实当其期侯精察缜密物无遁情而矜怜恻怛时溢发于伸纸点笔之下故以恤徭名篇州之胄监诸友介余甥刘监生化淳来索言先是余尝三致意于侯矣因作短赋以见意取足于不为复词耳
　　大荒落之嵗序建困敦于天枢杀景怒而布令寒风劲以示威方无衣以卒嵗属版图之重稽爰率由于典则寓仁爱于乘除阅三载而更张乂四民之差咨时有向背政有违宜业有轩轾役有盈亏此剏法者之逺虑而忧世者之所当知盖物理无一定之强弱生计有俄顷之盛衰或先倨而后恭或昔瘠而今腴或鹑衣而朝出乃鹤氅而夕归方洋洋于夏屋倐凄凄于夜扉加以宇宙之间何事不有机械之设其变无涯巧防曰厚淳厐曰漓溟渤为峻泰华为卑兎脱雉获鱼网鸿离遂使义利失大界限而人心无公是非絜矩为方必无戾民物之性中流砥柱庶少障江河之趋于斯时也絷者思释困者思纾饥者思哺抑者思舒涸辙枯鱼想西江之斗水纥干冻雀望北陆之隆曦豫南先生明炳物初忧先天下畏此简书形销渥赭块居咫尺之庭神游广漠之野载谘载询以挥以洒赝无所售眚不轻舍开谕惟借于语言廉威不专于楚榎敛奔放而涟漪萃涣散于陶治缕缕纷纷鱼鱼雅雅政敎风驰聪明天假深封植于孤根切垂戒于三瓦盖尝期大人天下为度物与民胞于焉体君子易象之谦裒多益寡无事于京兆之缿筩俯同于戸牖之宰社进不失朝廷一时之新令退不废风雨万间之广厦故居人爱屋上之羣乌而征途羡车中之五马即此一端以措诸事业举万类如倾泻充斯类也窅窅可易岩岩可摧熇熇可扑落落可徕嚣嚣可寂琐琐可骇可以推移凝滞可以通变化裁可以一凫鹤通瓶罍弭沴厉和祥灾齐物论以平价解民愠而阜财下可以均谷禄方井地以正疆界上可以调四时齐七政以平泰阶挽皇风于邃古跻葛天与无怀嗟伊人之胶柱徒观望而徘徊旁观斯世孰与侣侯何以独得于此哉盖汝南得中州之正淮康居潢水之隈摩云地灵毓清淑西湖活水为培栽仰止髙嵩宜富有于梁栋余波伊洛逺流泽于莓苔固宜有斐君子独抱奇才了牒檄于指顾着勋绩之奇瑰佳石移云谅补天之有在明珠孕月久媚泽于胚胎是以生色蓧郡增光董台漳流莹澈甘陵崔嵬标望与瀛洲髙揭才华与渤海争洄馆阁班鹓本固有丘壑车马空惊猜行见下征诏之黄麻纳调燮之盐梅却恐召父杜母崇秩于槐棘风霾雾瘴又遍于蒿莱矣盼流光而孤啸蟠灏气于九垓
　　沙冈赋
　　余家别业在沙溪之南数里村西沙碛旧为溪水拥成丘阜大小相望故老因名之曰沙冈嵗久渐平然故址皆可认从侄执砚耕凿于中筑园圃莳花木间请曰愿叔父一言余喜其力田而好文不忍峻拒援笔戏为之赋曰
　　沙溪南去十里其余拥沙而冈依冈而庐茫茫无际累累相如列若斥堠绳若贯珠有人隠于其间兮日抚弄以为娯朝风埃之与邻夜氛翳之与居客疑而问曰若是乎君子之愚也士当择于所居物恒期于有用相彼沙兮炊不可糜穿不可洞飞砾疾飇为祟种种透帷敲牕心焦目眚瞀乱障碍龌龊拥肿狂蔽天日痴没腰领垢樽罍填溪井汚芸编痼毛頴不惟无致用之资抑将为斯世之梗谓宜夙择而亟去胡为守若虀盐酣若酩酊也爱身之至者常欲洁而慕道之者归诸静吾子其尚听余言哉沙冈主人哑然而笑曰君知其一未知其二天下之生久矣迹固难于强合物恒忻于所遇或心乐于水山或性同于姜桂或雍雍于都俞或飘飘以髙逝虽好尚之不同要之各适其意如吾者陇亩耕耘么麽琐细进不能以流芳退未果于忘世饱食而心无所用慨堪舆之疣赘取物以象吾身固斯冈之侪类故居则若参行则若俪向我若賔环我若衞登望若台倦眠若袪暑若簟燠寒若毳染既久而与化不觉形之同异方冬春之际乘风而起也若怒若奔若排若惊溟溟蒙蒙訰訰懵懵门无辙迹巷无行踪上下天宇之一色了不辨南北之与西东没纵横之岐路喜大古之一同若混沌之始凿浑乎气化之鸿蒙朋侪阻隔音问莫通縁念尽息浮游规中吾自以为无怀葛天之民而亲履华胥之提封也于斯时也岂不有达人宦士败子征徒掩目而趋障面而嘘攫金市区乞哀通衢偪侧崄巇仓皇泥途睢睢盱盱伈伈流离秽汚曾不能满吾之一嗤吾则有堂若厘有室若渝巷衢若墟庭阶若迷交睫不舒贲趾不移箦笫不离阈限不逾阖扉而卧有梦蘧蘧炙灯而酌有爼于于其寐媞媞其觉祁祁徐徐愉愉雅雅鱼鱼匪没于衢匪柅于车人将投刺我门鸣佩我闾然诺有符庆吊有需过从有期醵宴有词良马素丝白饭青刍纵人不我即吾讵能安心于庭除定志扰于应酬嚣景胜于冲虚执随一变于初心今我顿非于故吾而我亦若人之如也然则沙冈者扃户之固鐍当关之健夫洗心藏密之士何可一日而无若夫夏秋之交遇雨而受也点滴则淅沥有声少间则涓沫无迹有燥湿之功勲有容纳之器识慎密入于精微谦冲虚以受益萃而不杂盈而不溢积而能推罅而能塞险境知夷亨衢知阨至于海立涛泷阴连晦朔潢潦载途雷霆起壑沙渗而波愈清水沐而冈愈洁粲粲如星皑皑如雪漠漠铺云辉辉映月茅掩而黄竹映而白波之青兮可溉可沐可湘可濯冈之洁兮可借可立可玩可掬披而拣兮可以得金汰而磨兮可以琢玉崇之可以荐宗庙筑之可以迎相国握算手抟可以醒迷拥囊唱筹可以慑敌鸟下而篆文兴雕射而藩篱撤画而藏机拨而售术湘流忆贾傅之才汨罗怀屈原之溺偶语啓知士之谋龙荒泣孤臣之血程可久之誉望阅世如新陈公甫之乡闾过者必式是不独癖于野夫而亦实睠于名徳冈侧之居陋亦可营冈上之田薄亦可耕居陋而矮屋卑垣令后世师吾俭田薄而力作省费虽荒嵗亦可生宜阴宜晴宜醉宜醒吾抚兹土而有之殆不减夫圃之与蓬瀛彼隰田黑壤膏原沃土江乡水村沮洳污下稔则蓊郁连阡潦则摧塌环堵沈灶产鼃斜风注雨漏屋尽化为淖泥经旬未得出门戸视吾之莎径芜汀沙水渟澄溅泥不上于襟袽勺水不潴于阶庭者何如也若必曰居延断魂射工伺影缁尘染衣弱水絶境以为沙之罪是役于物者之累未可以辄议也人固有类斯者矣岂可专疵于沙哉甘言断金伪情执袂投分明霜矢心皎日白首按剑转眼下石阴谋濳侦兴祸不测蓄矛防于爼豆伏陷穽于几席白衣苍狗幻无定形巫峡太行翻于顷刻而或拘情葸心腐才弱质碌碌逡廵谫谫偪侧万事狐疑六用龟缩牝鸡狂恣仗马喑立拔毛不为视死莫恤拜尘献谀脂韦软习战战栗栗愔愔默默是二者将不巧于海虫之伺人而甚于恒沙之无力也亦有目阅芸缃情怀贪墨貎鸾鳯而志鹰鹯口夷齐而心蹻跖蝜蝂忘死以高縁饿夫垂涎于腐骨君恩师训弃之若遗天理民彝荡然尽斲众摈弃而不知心蔽锢而冈觉荠麦茂困于猗兰蔷薇将化为荆棘遗臭恶于无穷为斯文之大贼甚者紊乱条章突隳保甲罗织深文沈命新法朝开告密之门暮啓投书之匣倾百口之赀业充一刻之庖厨殒数人之命躯希半纸之赏格槚楚哀号髠钳枕籍然则利势汚人不独京洛而儒绅戕物或横于冦敌也可不悲夫吾闻之今古无一定之盛衰造物忌百度之妍好聊取足于懽悰还不尽于苍昊佳胜独擅以自奉则怒睨之目日圜歆艶一动于人心则攘夺之谋日巧前轾后轩东搬西倒郭令旧第古槐夕阳奉诚西园遗尘芳草李崧之别墅终贾苏逢吉之灾平泉之佳石乃为陶秀实所寳恸慈孙之永思伤感客之怀抱是固易穷则变理不得以永存然亦物大必争势不容于常保岂非一鉴哉若吾沙冈之陋区不但可据以终老幸世人之共弃将云仍而逺绍且海尚成尘呉其为沼宁知数世之后蒺藜之沙终不为琅琊之稻乎正恐变而肥饶又将立窥伺之标矣吾子顾病其瘠硗不亦辽哉客自知其言之失局蹐踧踖頳頄顿足乃击节而歌以自讼歌曰沙冈之顚兮春日暄妍兮与子徃彼田兮沙冈之趾兮泠泠秋水兮与子酌彼兕兮歌既阕客散于庭酒尽于榼明月满冈萧然一榻
　　召和赋
　　武邑刘腾善音律余友卢君廷彦极喜之累乞余言且曰要令后世知今时之盛虽歌工亦不减古昔也余重其请作召和赋以贻之
　　南溪居闲卢君过访雾袭裳衣春生屦杖延坐虚斋高谈象罔庭轩载啓极目苍莽维时初春零雨未降旷野赤以不毛怪云幻而多像妖氛沴气天蒙蒙飞砾浮埃风荡荡破屋萧条移民鞅掌怆景物以凄其顾草木而如丧卢君愀然请问所以南溪唯唯竟陈终始敎尼不行经残乐毁弦歌无闻闾阎多诡俗失太和道丧廉耻和气载伤天泽尽弭必得妙手补天至术亨屯和以移风説以先民挽江河之趋下庶回化工于无垠卢君莫喻请竟其意先生曰吾人之生大造补葺声和气应诗成鬼泣琴调则六马仰秣韶奏则九苞来集物有相感情有相挹圣知莫窥其端倪鬼神未防其张翕今俗好风靡物情日磷惟转移之要道虽家喻而莫信匪甄陶其性情终未瘳于宿疢盖雷霆之鼓无形而山泽之通以润象物理以召和疏浊流于既浚学道则民将易使正心则天亦可问祥光照夜大有无衅将终嵗以皥熈是何忧乎饥馑言未既卢君曰止今所谓乐昔之太师氏乎正恐大音声希古调和寡瓦缶鸣雷郑衞乱雅丽曲争妍妖容售冶欲荡邪秽舒隐忧召佳瑞来天休犹治丝而棼恶溺而泅不亦难哉先生曰不然邪正无定评妍媸无定形求其正虽村巷呼号俚俗歌謡亦足以观风而示戒泥其迹则明良之赓比兴之精亦徒见夫音韵之铿鍧故时世异尚情悰异爱铭鼎非饔飱之常结绳非书契之代随世变以髙下何今古之相背彼商玲珑之于元稹李龟年之于少陵汪伦之踏歌何戡之渭城宁不知其习非律吕之旧业非君子之贞数公者防合则爱莫能助离背则悲不自胜慨歌则壮怀激烈哀吟则老泪纵横岂独抱幽郁之气钟儿女之情诚以愤纾于鸣心通于声志以之宁气以之平不知在我之好恶而在彼之亏盈动物无间于雅俗请于是乎是征噫君子不见有恒是思美人既没俳优自怡太上卒难逢流亚可相期一人之身万变是司审若子言则仕必灵鸟乘必风骓卧必西山之隈食必内府之奇乎卢君曰先生之言是也今得其次矣武邑刘腾愿而多能儒绅爱其秀贵势安其承先生之言果不谬则彼亦可望永令名矣可无一言以期其成乎南溪頫而思仰而笑袖手屡叉援笔三呌疾挥成章风生云绕已而日谢山峦雀喧庭院卢君登车前途既望云树之茫茫眺双旌而不见















　　沙溪集巻九
　　钦定四库全书
　　沙溪集巻之十
　　明　孙绪　撰
　　杂著
　　古今仕学辨送胡生南归
　　古之君子其学也将以用世今之君子其学也将以罔世志在用世故其学也为己而其仕也为人志在罔世故其学也为人而其仕也为己本源旣岐薰莸遂逺今古之不相及有由然也尝观之古人矣培六经以为之根逹百氏以究于用质诸史牒以尽其变融诸歌咏以成其德澹于中无累于外睟于形不逐于欲蓬蒿琴瑟聊以自娱岩壑泉石谓可毕世乡闾以之矜式学者于焉成就古人之学如是而已夫岂必于仕哉长徃非时中之宜援手思天下之溺或亲老志切于显扬而家贫养须于禄入非科目不能表见故售艺棘闱非进士不足大行故对防枫陛合有司之法程答天子之圣制吐胸中之一竒灿日下之五色皆平生之素负者非有待于外也及夫甲第登名中外列职庙廊馆阁则忧在江湖絶徼边陲则心存魏阙一民一物之不得其所蹙然未宁一政一令之稍失于平义形于色终身殚虑无复已时穷谷深山常恐未及是其仕也为人乎为已乎故建白于上皆凿凿可行发施于外皆永永可传今则不然剽窃为博险怪为竒艶媚为工晦澁为古身心漫无所得借口于濓洛之门墙句读尚或未谙腾説于秦汉之简奥诋钟王为俗书笑苏黄为卑格呶呶于市衢喋喋于广众盖惟恐人之不我知也甚者慕罗吴于西江跂陈张于东广折雨中之角巾挽花外之小毂坐南郭以嘘嗒效慈湖之匍匐羣居方咻瞑目而休曰吾专气以致柔众论未平趺坐而凝曰吾主一以存诚苦人情以不堪离亲族而不顾胶固偪侧动輙有违恍惚辽邈莫可致诘夫科举之业彼曰未学也至于计偕上进患得情眞乃俛首就试曾不肯少失时文之尺度尽背其所以为学应试之文彼所自为也幸而得第授官索价心切乃拂衣长徃又不肯少狥世故之万一复背其所以为仕径防终南隐充江左拥被高卧则名重里闾隐几不言则光生藩臬荐扬奏疏无歳无之征聘玺书惟防惟愼假高论以罔利论者莫敢嗤其贪借旧誉以欺人举世莫能觉其诈躬跖蹻之行而身膺贤圣之名富陶猗之藏而风被夷齐之节上之人非不知矫诈之可恶贪黩之有诛也顾其所拾者道学之残唾所窃者圣泽之遗膏清世不可以苦摧名教或恐于得罪任其所为禁不敢问高据省台遍跻华要身名俱泰孙子袭芳利禄之士孰不欣于衷愫故从之者如云郡邑之吏孰不畏其雌黄故之者如市彼见人之畏且服也以为其学眞足以率天下而其术眞足以诱人心先哲髙躅不过如斯简册所存可以槩见斯道之重任披胸以当山斗之尊崇弛然而负惨风虐焰既殃毒无穷蜕骨余酲尚奔走未巳士风何时而正民生何计而安也悲夫顾才力弱者有所畏而不敢肆其害小才力胜者无所忌而莫敢撄其害大才也者人难得于天者也天畀我以才诚厚我矣不善用之乃为世之大害曾无才者之不若独不负于天哉今之君子非尽然也古之君子非尽不然也多寡从违之间耳古人今人降才果尔殊乎隔锱铢于丈寻差毫厘于千里谨独之功君子所以不敢忽也嘉兴胡生漨才俊气清笃实以为学而学必欲见于实用既登名乡书矣兹以南省不利将归益实于学以需余恐习俗之易溺邪説之易诱因辨古今之所以为学者以为生赠生从余游十五年于兹德性既已坚定行业既已成矣持此以徃词林甲科名臣硕辅垂休光照后世磊落竒伟胥此焉出何必秘昃崖异窅深黯晦如鬼如蜮而后着闻于时哉若夫嘉兴之富盛足以移人心里闬之趋承足以丧所守擅利以自汚招权以自大攘夺非所宜有以自便生审知其非久矣东晋之世尚虚无广苞苴君子是以有崇有论钱神论有宋诸贤树党与崇异行君子是以有朋党论辨奸论盖虽力所不能救而心亦有所不能已者然则鄙人之情可知也抑岂敢公言于人乎濳致其説于吾党之士而已其勿务为髙论而卑视吾言也哉
　　病解【解聂子东之之病也】
　　王通有言古之仕者为人今之仕者为已夫为人而仕凡可以利人者无不用也为己而仕凡可以利己者无不用也古人今人其果不相及哉古者俗厚而性不失人知自重取予少茍于一介人皆羞与为徒检防少怠于须臾世将握以为笑廉夫志士阿堵中常物糠籺藜苋禄食者常味也身瘠而道则腴家贫而望益重世变既下民俗日偷知有嗜欲不知有性天知有贪饕不知有廉耻妻妾极于奉则四维皆迂谈大庖欲其盈则百姓皆鱼肉甫谒选即谋吴越善地未领篆先懐璀璨盈篝东邻一人焉贫而仕富而归趋承之竦慂之蚁集而蜹聚之不问其所从来彼亦坦然安弛然负不知所以为愧西邻一人焉贫而仕贫而归非笑之訾毁之甚者号谇侮辱之妻孥愠于室子姓昆弟叹于庭臧获仆御惨沮于左右朋侪賔友望望以去他日遇诸途侧目而过夫人情好荣恶辱孰肯舍赫赫之光耀趋落落之閴寥哉然则吏治之汚风俗之变激之也绪为诸生时尝献防于故廵抚中丞余姚史公大意谓塾党之教不谨则闾阎无义风好利之俗既张则天下无廉吏贪蔑之罪不重则禄食无畏心今宦游数月即起甲第售妓妾者相望当路者不之问或苞苴而覆庇焉是导之于利也王莽考富吏之赀以给军元魏簿守令之赍以为罪其人固不足齿其事则似可时出一着以儆有位明教化以淑人心严科条以挽頽俗为今之计莫急于此公击节而叹移檄县庭属其礼重史公已矣余説竟无所售尝举以告聂子东之东之人品髙洁倅华州五年贰济州又五年而益贫既谢事乃不能供饘粥备裋褐歳晏日髙愬愬然恩者怨亲者疎过从谢比邻厚望觖故旧仕者相咻以为戒门生故吏亦莫肯礼于其庐聂子笑曰我道盖是也杜门却轨偃卧后圃小轩诵道书歌古调以自娱人又以为病聂子闻之愀然曰异哉人之见也吾无预于人而人常呶呶无恶于志而心常摇摇也吾之不肖岂遂以贫为病哉原宪环堵子贡以为病卒取宪讥王霸见令狐子伯之子有不怿之色顾吾不敢望宪乃讵至与霸等乎间谓绪曰子为我伸一説以解幽愤绪曰诺天下之事匪自治之患而并济之为难廉而刿刚而厉峻而孤势也蝉蜕埃蜉蝣霄汉常虑子躬之弗阅而遑恤其后乎冰寒蘗苦欲人晞于暾咀于味鹏抟鳯翥欲免篱鷃之笑腐防之吓难矣遡西山之清风賔金谷之绮筵酌颍流之甘渫罗羶荤之盘馔童孺知不可兼也吾前日所以告子者旣尽子择而处之旣素矣岂耄而荒困而乱乎因放歌以广其意曰有亨其衢兮有疾其驱今日何日兮遭末路之﨑岖氛霾之与邻兮磥磈之与居惟半亩之窅曲兮聊寄兴以自愉抚梅牕之晴日兮玩野马之揶揄茍可以容吾膝兮抑安事夫夏屋之渠渠既不得于今之士兮尚友于古人之巻舒惟文王之不作兮吾安所而沾濡孰知吾之需兮孰轸吾之痁瘉有喙斯铦兮有风斯漓宇宙岂不寛兮动輙谤薮之横离吾将理丝纶于漳河之濵兮迟吾子之来渔歌竟东之矍然起曰有是哉子诚工于言吾亦豁于志矣曳杖前溪寻花北里于今尚未晩也子无【阙】







　　沙溪集巻十
　　钦定四库全书
　　沙溪集巻之十一
　　明　孙绪　撰
　　杂著
　　无用闲谈
　　文章不蹈袭固是难事然能夺胎换骨亦何妨于蹈袭也黄梦升哭其兄子之词曰子之文章电激雷震雨雹忽止閴照灭泯才四五语耳欧公祭苏子美充而广之曰子之心胸蟠屈龙蛇风云变化雨雹交加忽然挥斥霹雳风车人有遭之心惊胆裂震仆如麻须防霁止而囘顾百里山川草木开发萌芽子于文章豪雄放肆有如此者吁可怪邪分明是学梦升然增以数语便觉千变万态可谓青于蓝矣东坡跋姜君弼课册曰云兴天际歘若车盖凝眸未瞬弥漫霮防惊电出火雷木糜碎殷地爇空万夫皆废霤绠四坠日中见沬移晷而收野无完块比欧尤为竒崛昌黎送石曰与之语若河决下流而东注若驷马驾轻车就熟路而王良造父为之先后也若烛照数计而龟卜也后山送参寥序曰其议论若水赴壑阪走丸倒囊出物鸷鸟举而风廹之也若升髙亲下爬痒而鉴貌也此则模仿太过矣
　　孟子曰君之视臣如犬马如土芥则臣视君如国人如冦讐此语太峻厉报施之道岂对君上所宜言然英风浩气自可畏贾谊曰主上遇臣如犬马彼将以犬马自为也如遇官徒彼将以官徒自为也此语固近厚亦是惩孟子之説而矫之然自卑自贱亦已甚矣合则留不合则去何至自同于犬马胥役乎西京士风顽钝无耻此亦可见
　　文选中诸书亦时有堆积无兴之句司马迁孔门诸子传亦多牵缀不续细玩之自见然其髙处不可及也苏东坡律诗诚有骋才太过破废格律者而大篇竒岖时逼李杜李杜或不得意句律顾出其下李贺才髙不减李白但未大成耳今人掇拾前人残唾才见贺诗即曰鬼才见苏诗即曰不无利钝至魏晋李杜之诗秦汉之文即拱手降服惟恐不及问其所以为佳茫然四顾不取必于心而徒论世之先后学之卤莽一至于此大抵文章与时髙下人之才力亦各不同今人不能为秦汉战国犹秦汉战国不能为六经也世之文士徃徃尺寸歩骤影响謦欬晦澁险深破碎难读曰此国语体左氏体史记汉书体此下视之渺然燕许韩栁诸公俱遭诽薄作字亦惟李斯蔡邕是托钟王以下若不足经目今人为政事事务出新意旧章虽详备尽善不能异同亦必少有损益其意以尽因旧章则我若无所能者观风部使歳一易则一次改革故厉民废财刻板摹印无歳无之孔子固浑然无迹然迹其祖述宪章四代礼乐之类亦可仰窥其所存孟子豪气英发何事不能从新而其言乃曰不愆不忘率由旧章井田丧礼明堂班爵禄诸旧典盖终身惓惓焉陋孔孟不足法而其所谓新格异见乃琐琐细故曾无毫发利民禆国是可叹武侯三代遗才独不为眉山父子所取老泉曰孔明一出兵乃与魏氏角其亡宜也又曰孔明弃荆州取西蜀吾知其无能为也东坡曰孔明所恃以取胜者区区忠义有以激天下之心耳刘表死孔明乃欲袭其孤先主不忍也刘璋以好逆之不数月搤其吭拊其背而夺之国此与曹操异者几希矣乃治兵振旅为仁义之师欲天下响应难矣頴濵曰刘备弃荆州而入蜀则非其地用诸葛孔明治国之才而当纷纷之冲则非其将此等訾毁皆自陈寿薛能辈启之然武侯岂可少哉
　　市民少蓄赀货謟言日闻即不肯屈抑以从善况人君乎古之臣惟张良最善讽谏常因其明而通之彼意易囘而吾説易售此法盖得之孟子孟子于齐王好色好货好勇随其心志皆可以言治天挺贤豪固自多术也哉晓人者俱若是则志无不行事无不从矣哲宗手搦宫槐伊川正色曰方长不折大儒检束严愼固不可轻议然束缚驰骤君非圣人未易以相得也
　　陆宣公就事论事纎情变态无穷而其言亦无穷滚滚多至数千一字不可减也今人奏疏亦或多至万言言不剀切事非实用杂引曲证自诧该博动以二三十事开坐猥陋琐屑泛漫无纪掇其要只可十数言而牵合附防连篇累牍使山林隐士闲宵长昼读之亦当欠伸思睡况人君万几丛委日不暇给乎其书多不报盖初未尝一目也
　　朱子作诗传注尽去序説惟讽诵词气抑扬以求时世今人翕然宗之夫序説诚不可尽信然去作者尚未逺犹有可据尽删其説顾自信于千载之下近者不可信逺者犹可信乎以言取人孔子犹失之宰我不根据于当时简册之所存而时之先后人之淑慝俗之隆污槩取必于吟哦咏叹之间糟粕刍狗与序説等耳后当有是鄙言者
　　近民莫若守令守令者一方所恃以为命者也贪暴不足道矣尝见俊才博识者徃徃喜功在念借多事以售虚名粉饰用情投所好以邀大位难办之赋刻期以完误犯之氓穷法而治典章文物焕然可观而民之生计索然欲尽顾不若迟钝迂缓者犹得以相安相忘也天之生才本以济事而其敝乃若此非其不善用之过耶古人题商岩诗云后来亦有君王梦不是阳台即月宫人有咏汉文帝诗云可怜一枕游仙梦不梦商岩梦邓郎语意与前如出一轴成化间威宁伯王公咏商岩云图像元从梦卜眞天教版筑得贤臣汉家元帝知何事只解丹青画美人亦是前二诗意然不説梦而説画又觉语新
　　夫子尝许夷齐为古之贤人季子之让国其心其迹与夷齐无不同者夫子作春秋胡为直斥其名而不少假借乎盖夷齐之贤更无优劣孤竹舍长立少私爱也逊国而逃以揜私爱之迹故足以为得仁而为夫子之所贤诸樊兄弟不及季札父兄皆欲季札得位公心也洁身以去以废天下之公故足以生乱而为春秋之所贬夫子心存教化本无心以取物钓而不纲者贪则取之也弋不射宿者动则取之也其意在于戒世之贪得与妄动者耳
　　老泉不能诗六一不能赋南丰短于韵语山谷短于散语东坡词如诗淮海诗如词陈后山语也老子道德经为至言之宗屈原离骚经为词赋之宗司马迁史记为记传之宗左丘明工于言人事庄周工于言天地此宋子京语也不知正得其意否
　　宅四海之富居兆民之上固宜恢含垢之度廓包荒之量垂旒塞纩不尽其聪明天覆地容用示于广大一眚不掩其全小过不累于善跅弛者得尽其能悻直者咸竭其虑勳旧于焉自保反侧以之获安诖误者维新狂简者防宥百揆时叙万邦咸懐君人之德于斯为盛若乃矜聪察挟智术猜忌以为明苛刻以为密功必欲倍于古先能不欲出于臣下如汉宣帝唐德宗非大君之所宜也夫居上之本在寛终身之行在恕学者且然况人君乎
　　其智不足仲尼之所非以竒用兵老氏之攸述变故之来间不容发多难之集纷然以兴济艰难建勳业安反侧适事几盖有任夫权谋者焉事外于典常迹异于轨辙理絶于揣摩心等于符契虽舍正从谲受讥于春秋而合道反经有济乎当世大易所谓见几而作孔子所谓好谋而成充斯道也不但可施之用兵而已
　　观感而化道乃大明小信未孚民犹弗与况乎忌克为量包藏在心片言或愆则寘用徽纆危几一发则酷于堇荼以此与物何以成功晋文誓白水嫌吝以安世祖推赤心反侧乃定至诚能化有孚挛如卓乎不可及也状元康德涵海榜眼孙直卿清皆不拘小节为言者所劾遂去国然二子者实才雄一代直卿风流酝借甚可人意德涵词锋如云直节劲气毅然不可夺论者谓治壬戌科得此二子足为科甲之光以忌嫉者多老于摈斥可惜也吏部马伯循素博学善属文终日言不出口乃与德涵友善或谓其性不相类伯循曰但听德涵言论自足快意何待余言也亦是可笑
　　翟方进附淳于长又尝荐之长后以逆诛诸厚善皆坐免成帝素重方进为隐其事方进内慙上疏谢罪乞骸骨帝慰以玺书方进乃起其负国负帝亦深矣甫起视事乃又劾与长善者孙寳萧育辈二十余人俱落职又并其侪辈负之不但同浴讥裸裎而已观其一死一生乃知交情之説心志浅狭眞鄙夫也
　　古人有言直如死道边诚哉斯言汉之文帝三代而下第一贤主也袁盎以数直谏不得久居中调陇西都尉光武中兴贤主也申屠刚以数直谏失防出为平隂令二君且不能容直士况其下者乎今之司谏者必欲以从谏如流望于上亦不自量矣余友人不欲言其名最爱与憸人交游盖取其言无逆耳事多快心朋辈任其所为称奬怂慂则日密一日片言箴规则经年不与之见矣贫贱之士如此袁盎申屠刚之不容于时无怪也昌黎修顺宗实録足为不刋之典太和间廷臣路隋周君巢王彦威李固言苏景裔等捃摭诬诋然则直笔且难容矣不但直道也
　　萧道成旣篡宋光禄大夫王琨在晋世已为郎中攀废帝车恸哭曰人以寿为懽老臣以寿为戚不能先驱蝼蚁乃复频见此事西涯李阎老咏田蚡乐府曰谁云死速不如迟幸未淮南语泄时语意本诸此
　　丹朱之恶非止一端禹之戒舜首曰无若丹朱傲周公以圣人之才叔父之亲而握髪吐哺亦惟不敢傲耳故曰如有周公之才之美使骄且吝其余不足观也已魏贾思伯为帝者师倾身下士或问何以能不骄思伯曰衰至便骄何常之有然则骄傲者诸恶之魁亦衰败之徴也今人才得一第衣冠运动俱异平时以自尊大然犹以势位光焰可俗目下至贱商牙侩多得刀锥亦昂昂以骄傲可笑圣贤之分自有定论非可以势位而轩轾之也李希泌着翰墨大全凡帝王皆谓之圣汉元帝之懦弱唐肃宗之簒夺后魏宣武之异裔宋孝宗之庸碌皆得与羲轩尧舜并列孔子大圣止得谓之贤乃下与桓之逆贼李升之僭窃同科近于聋瞆者矣
　　蜀人杨介夫廷和当国势焰逼人其初度日诸词臣以歌诗为寿争妍鬭巧无不用其极然亦止于勋名文学宠恩而已未敢拟诸圣贤者至杨应宁一清则遂目之为申甫伊吕然尚吾道中人所当尚友犹之可也宋贾似道母设帨开筵一时无耻之徒直称其母为摩耶夫人似道为佛曰兠率摩耶住世长看佛度众生又曰王母问摩耶此道还知否只为曾生我佛来更与千千寿天子之宰相而比之于异端贾亦懽然受之自为夷神之魁无耻如此亦斯文之玷也
　　陆宣公于世事无不理防朱子尝有是言矣古人罕见其俦权德舆尝拟之于贾谊曰一薰一莸善恶不能同其器方凿圆枘良工无以措巧心汉道未融旣失之于贾传吾唐不幸复摈弃于陆公东坡拟之于张贾曰论深切于事情言不离于道德智如子房而文则过辨如贾谊而术不疎钱状元福拟之以孔明且谓当时势之难而出其上曰提全蜀之重不能诛奸雄于大义倡明之日操数尺之管乃克讨叛逆于乗舆播迁之余顾刚大信任之至呉魏挟一代之雄万防挠之而不足精察猜忌之萌裴窦任匹夫之术一言间之而有余汉帝苦扼于勍敌唐宗自壊于腹心末谓世以当代之不用为惜后世之见知为幸不知圣人所谓求仁得仁何怨之説则钱所以自况也数公者三代遗才要不可以优劣究而指摘微瑕则张近于谲贾近于躁陆近于厉俊伟正大眞诚忠赤似俱在卧龙之下拟之而无愧者惟汾阳耳未知巨眼以为何如
　　梁武帝在齐建武中已有异志其兄懿独鞠躬尽瘁季身王室帝百方説之竟不从及齐有寿阳之警懿方食闻之投箸而起功成入朝帝又説其行伊霍故事或据外藩又不从及被谗将见杀徐曜甫密具舟劝之奔襄阳又不从曰自古皆有死岂有叛走尚书令邪且死又曰家弟衍在雍深为朝廷忧之迹其所为眞忠赤良臣帝虽以簒弑得僭位上有负于朝廷下有负于家庭也多矣懿之名节不尽显于后世惜哉
　　唐太宗征辽次易州司马陈元璹令人种蔬炕上微火煦之欲其速生以拟供进帝责其謟媚诏免官今京都中贵厮养锦衣逻卒珍异罗列此尚不足以充其下品民如何不贫国如何不困
　　郑鋭郭仙舟献诗不切时事惟崇道徳宗皆令罢官为道士萧瑀好奉佛亦令出家为僧孔武仲曰如使佞佛者为僧謟道者为道士则士夫为异论者息矣伟哉名言西门豹投巫妪弟子三老于河吏民遂不敢复为河伯娶妇宋均令民为山神娶百姓男女者皆娶巫家女此风遂絶卓哉佳政今淫祠异教烈熖炽不可扑蚩蠢者无庸论士大夫亦乐为之安得西门宋孔三公者砥柱中流庶挽頽波之万一
　　同年钱日章客死通州贫不能具棺敛余适以公差在彼拨船餽赆令人防送念其贫苦遍告诸同年约以周给亦有餽送者而日章诸乡里顾漠然不应余颇不平因哭之以诗末句云潇潇风雨江南路车马何人特地来后同年王伯安朱升之辈见之谓余曰子何待我南士之薄也余应之曰非吾待诸公之薄诸公自待之薄耳固知得罪不浅然一时愤激不暇顾也
　　豫让曰范中行以众人遇我我以众人报之智伯以国士遇我我以国士报之晏子不死齐庄公之难曰君为社稷死则死之若为己死非其私防谁敢任之及崔杼庆封盟国人于太宫曰所不与崔庆者晏子曰婴所不唯忠于君利社稷者是与有如上帝其以身殉国有如此特不以殉庄公耳晏子之心即豫子之心也扬子云亲踏王莽之变退其身于下位不与髙位者同抱道没齿扬子之心即晏子之心也豫子晏子人不以为非扬子独得罪于万世人固有幸不幸耳至于剧秦美新之作颂述新莽功德是固其避祸不得已而作然其中亦有深意所言配五帝冠三王开辟以来未之有然特优于暴秦而已此特视莽为儿戏而姑以谑之世人遂目为谀佞所谓痴人前不得説梦也使雄果为谀佞撰符命以邀爵位当与国师公同列岂穷困若此乎
　　魏明帝强愎拒谏唐文皇从善如流二君优劣不待辨矣然亦有一二异同者杨阜召御府吏问宫人数吏以故事禁密不得宣露阜怒杖吏一百曰国家不与九卿为密反以小吏为密乎帝闻而愈严惮房龄髙士廉问窦德素北门今有何营造太宗闻之乃大怒曰君但知南牙耳北门营造何与君事即此一事观之不迨明帝逺矣
　　唐明皇兄弟共五王相次薨逝至天寳时已无存者唐史可考也杨太眞以天寳三载入宫连昌宫词云百官队仗避岐薛李商隐诗云薛王沈醉寿王醒张祐曰闲把宁王玉笛吹皆未之考耳小説又载因吹宁王玉笛明皇妬恚遣归外第尤可笑也
　　宋人论文章人各有见曰阳春白雪则和者数人折杨黄荂则哑然而笑余平生所作得意处间以示人人读之默然至其自愧不欲人见者人輙传诵以为不可及盖文章嗜好如饮食臭味人各不同乃信古人之言不可诬
　　谓能疑为明何啻千里濂溪语也此即孔子不逆诈不亿不信先觉是贤之説盖不逆不亿不疑也先觉明也今人率以能疑为明不疑而明者鲜矣触类长之谓奸诈为才谓狠戾为勇谓畏缩为愼谓謟谀为敬谓摸棱为厚谓昏愚为诚谓容默为德谓猥琐为俭谓酷虐为豪若此者指不胜屈天下无良士矣
　　天地间有常斯有怪夫子不语怪非敢谓无也特以不可为训故不语耳列子好语怪者亦时欲援孔子以自附故其叙赵简子猎事曰有人入石无间入火不焚呼而问之其人不知何者为石何者为火斯言也怪亦甚矣后乃云魏文侯问子夏以夫子能否答曰夫子能之而能不为也是终不敢以其怪説污夫子矣余谓夫子不但不为而又不语青天白日万世共见妖魑鬼蜮何足云云今之学者不顾经书传注专为一种谬悠之説不曰天则曰神不曰化则曰几是以语怪也品题人物者众以为贤必以为不肖世所共鄙者必推致以为髙不可及博辨悬河词锋如云必欲其説之胜其意惟欲异于人然不知已落于古人所谓拂人之性菑逮夫身者是以语怪也不但取麾于孔氏门墙列子亦不可及矣
　　唐人有言胆欲大而心欲小智欲圆而行欲方二言可以尽士之标格盖胆不大则不能负荷其所难胜心不小则不肯精研于所难尽智不圆则不能日知其所未知行不方则不能日谨其所未谨然亦常相须胆大则行自方心小则智自圆世未有心大而百物不废胆小而不折不回者也今人小变故小失意惴惴如不胜侥幸得一第多收十斛麦洋洋有德色小慧偏见迷复终凶白衣苍狗随势而变是所谓胆小而心大智方而行圆也三代而下诸葛临阵安闲不求闻逹陆贽不负天子不负所学不恤其他张咏姿宇爽迈瑰竒豪杰韩琦毁誉万端夷险一节之四人者胆则大行则方矣然而武侯罚二十以上皆亲览而槽枥灶臼之属无不预处宣公精于吏事不爽锱铢朱子谓于世事无不理防忠定沈敏纎密智畧神出魏公不动声色措天下于泰山之安虽以王安石之博学犹勉之以读书其心之小智之圆何如也若乃姜维赵云反复粗悍不顾利害自为胆大孔光张禹低眉敛气过謟足恭自谓心小樗里晁错突梯滑稽警黠便防号为智囊王肃虞翻刚愎执抝与物寡合自谓方行何足为贤
　　司马公有言积金以遗子孙子孙未必能守积书以遗子孙子孙未必能读不如积隂德为子孙长久之计斯固至论然亦微有不同盖积书不能读不过为一愚人耳不至破家丧身贤士大夫或来借观贫士子不能买书者或来借读不但于彼有益而日与斯人徃还亦可以少闻善言少见善行或可以不至于甚愚积书之富虽十乗五车充栋汗牛然缓急无地货易虽货易亦所获价値不多不能淫荡心志若积金太多岂但为愚人而已游手恶少数十为朋栁阵花营任意游荡探囊挥斥无谋不成割臂沥血指天以誓或争一妓而致讼累年或愤一言而戕贼数命郭解李阳自为得计庄蹻盗跖所向无前不致于伤身破家灰飞烟灭不已也甚者积金之父没其母即以恚怒死吾邑凡积金者皆然指不胜屈而积书之家亦有不能读者不失为淳谨农商而门楣庭戸驯驯然尚存诗礼之旧然则积德上也积书次也嗤隂德为渺茫指图籍为无用徒知蝇营狗茍登垄乞墦以积金者民斯为下矣
　　晋惠帝闻民饥死曰何不食肉糜余谓此为天下第一愚人北朝刘臻欲诣刘纳从者误引至其家不识为己居也直呼纳名使出臻子出应又曰汝亦来耶熟视屋宇阶庭久之方悟余谓此为古今第一愚人沈存中笔谈载王文正公德量庖御羮饭不欲彰人过颇似刘寛至谓其宅壊从而新之公居庑下漫不知亦不问从侧门出入侧门卑小公俯伏马上以过亦不问及堂成移入又不问控马卒随行五六年旣满辞去乃曰汝为谁吾府中未尝有汝此与刘臻何异盖存中甚慕文正惟欲极称其德量不自觉其言之过耳
　　父子之道天性也手足之爱天伦也怒有巳时而爱无巳时怒而欲杀则杀者有功爱而不可得见则杀者有罪夫岂不知杀之之由我也无以慰其心追咎之情所必然也故戾太子死于兵刃而泉鸠里族齐王自杀而主父偃灭淮南王不发封餽侍者皆弃市鱼复侯不得还阙萧顺之以忧卒圣人有议亲之典公族三宥所以养恩小人茍贪一时之功而间之谗之祗足以杀其躯而已
　　礼者天下之中正圣人亦惟尽于礼而已无太过也事亲无异称居丧无异闻立朝无异节遇事无异能凡有异焉皆过也矫世者之为也故曰仲尼不为己甚顔渊称孔子之道曰仰之弥髙钻之弥坚胆之在前忽焉在后尝谬为之説曰仰之弥髙若北极然考之正之舍是则无四方矣钻之弥坚若磐石然据之依之舍是则无宁居矣在前在后若鬼神然生之成之舍是则无万物矣他人之善焉能为有无者也夫子之道不可须臾无也不仰之无志者也不钻之无力者也不瞻前忽后无目睫无精爽者也聊发一笑
　　中贵苖逵治间窃大宠柄其僮奴曰苗翥以附刘瑾得锦衣指挥赐姓朱氏宠幸无比迁登莱备倭东田马都宪中锡方提督军务翥治属也建旂鼔歌吹扬扬入境若无人然东田不能堪召立台下数之将正以军法翥叩头哀乞诸将吏及同事总戎惠安伯张伟辈畏其势焰俱为解释东田岸然不顾久乃得免后以军务失机东田以下俱下狱翥遍谒权幸百计罗织必欲置东田于死地惠安伯以为言且呼其子师言谓之曰人之于亲身体尚无所爱子何吝一屈膝于翥拯尔父之命乎师言不敢专白于东田果大诟曰吾死自有命宁于防辈求生乎汝脱隂有所祈吾死不享汝祀师言乃止惠安后又以为言东田终不肯竟死狱中死后数日同系者俱被释又数日惠安仍掌京营军务廵抚边方若辈俱膺迁擢直节不但难容亦难于生也
　　中贵苗逵之势颇能生杀人治末尝以草虫索先师戒轩靳文禧公题公难以为言命余曰我无兴不欲作子代我作一诗可也余时为兵部主事年最少敢于言论且欲以风之即援笔题其上曰菲菲芳草带幽林上有螳螂借晓隂清露满枝堪自适应知无复捕蝉心戒轩读之缩颈吐舌然业已成矣神色惊骇累日
　　绪生四五歳尚未能言然胸次颇了了尝手书一贵字端楷方正先公见之曰是儿口虽不能言亦颇识字乎应之曰唯唯先公因悬巨轴令指某字某字皆不差数日喧传诸姻亲皆来试年十二三屡欲出家为道士先公輙恚怒旣登进士有官勋前念渐消今老矣尚记前身为陜西南山下道士柴门曲径歴歴在目如旬日侍童二人眉宇尚不忘所不能忆者姓名家世耳毎一追思怀抱作恶白乐天幼时能指字尝有人梦至海上见楼台中有待乐天之宫乐天有诗曰吾学空门不学仙恐君此语是虚传海山不是吾归处归即须归兠率天王平甫亦尝梦至海上宫殿甚盛笙箫鼓吹之妓无虑数百题其扁曰灵芝宫邀之者欲与俱徃宫侧有人隔水谓之曰时未至且令去他日当迎之平甫颇自负亦为诗曰万顷波涛水叶飞笙箫宫殿号灵芝挥毫不似人间世长乐钟声梦觉时后平甫卒其家讯之卜者卜者曰然余生亦颇异但二公文章宗匠余龌龊腐儒未知百歳后何如也姑书于此以寓感慨
　　钟期没而伯牙絶琴惠施死而庄周不言知已之难逢也杜陵别房琯墓曰近泪无干土后山哭曾南丰曰欲死身以相从故曰士为知已者死悲夫













　　沙溪集巻十一
　　钦定四库全书
　　沙溪集巻十二
　　明　孙绪　撰
　　杂著
　　无用闲谈
　　汪彦章作册康王文曰汉家之厄十世宜光武之中兴献公之子九人惟重耳之尚在天下读之戚然起朝觐讴歌之心曰吾君之子也文字之能动人如此寿皇初两淮保障虚空张魏公以右相视师寻以谗召洪景伯当制曰棘门如儿戏耳庸谨秋防衮衣以公归兮庶闻辰告其工巧不减浮溪而天下人皆谓诋魏公为儿戏愤然不平然儿戏本指边将而人噪之乃尔岂其命耶夫汪以一言而收天下之心洪以一言而觖天下之望亦可以窥人情世变矣
　　孔子诛少正卯不见于春秋宋儒谓彼非卿相例不得载此固非是或又谓孔子作春秋以空言寄褒贬若诛少正卯事所谓托之空言不若行事之深切着明者使孔子事事得伸其志于赏罚如此则春秋可无作此亦不然盖孔子作春秋述徃迹也他人事也诛少正卯孔子事也即我所为而自笔之于书何以示后续春秋者书孔丘卒苏老泉犹谓子贡之徒以为孔氏之书夫子肯犯是不韪哉今人才选人文字辄入已作名儒亦屡屡不免言词虽佳余掩目未尝一视恶其无识也湖州丘吉纂呉兴絶唱备列古今诗人姓氏亦窜其名于中自谓之诗人此尤可笑
　　天以酒快酗者之口腹天以色遂淫者之嗜欲财者天之所生贪夫以之招敌而贾祸气者天之所赋强者以之任侠以杀身四者非死人物也昧者不察相率而趋于死可不警哉
　　近日士习专以茍简捷径为事支离碎破漫无根本业书者读禹贡惟读便防业易者类不读程传业春秋者胡传外问之诸传茫然不知诗之变风礼之檀弓丧礼诸篇不读者尤多其意无非欲早窃一第所以矻矻勤苦者姑为应举地耳治间又刻禹贡节要与便防同附入书传共成一书而蔡传遂废数十年后即以此为传不复知有九峰禹贡传矣
　　王荆公与赵清献争新法荆公曰君辈坐不读书耳清献曰皋防稷契之时何书可读此虽一时忿激之词可以折荆公要之亦非至论自有文籍以来便有书皋防之前三坟八索伏羲所画之卦太公所传黄帝颛顼丹书岂得谓无书哉但其所以读书之心与荆公不同耳栁子厚作骂尸虫文谓其匿人腹骸间伺人隐慝上诉天帝故人多殃咎文字甚精丽然亦寓言譬当时恶已者以快私忿余谓使无尸虫则已若人人有之且人人知其能上诉则孰敢为恶以殃民戕世哉故放利小人惟恐有尸虫忧世君子惟恐无尸虫也而肯骂哉在我修身愼礼慈良恺悌尸虫虽谗巧敢鼓其口吻以变乱黑白哉谓巢由汚谓龙逢比干谀谓周公不仁适取诛殛而已
　　胡澹庵敎其从子维宁曰古之君子学欲其日益善欲其日加德欲其日起身欲其日省体欲其日强行欲其日见心欲其日体道欲其日章以为未也又日知其所亡日见其所不见一日不使其躬怠焉其爱日如是足矣犹以为未也必时习焉无一时不习也必时敏焉无一时不敏也必时述焉无一时不述也必时中焉无一时不中也其爱时如是足矣犹以为未也又曰夜者日之余必继晷焉灯必亲薪必燃膏必焚烛必秉蜡必濡萤必照月必带雪必映光必隙明必备如是足矣犹以为未也终夜不寝必如孔子鸡鸣而起必学大舜坐以待旦必学周公然则何时而已耶范甯曰君子之为学也没身而已矣恐儿辈废学常举此以诲之或致遗忘漫记于此
　　韩退之上京兆李实书谓在京十五年接公卿甚多未有赤心事上忧国如家如閤下者且谓久旱盗贼不敢起谷价不敢贵老奸宿贼影灭迹絶至修顺宗实录乃云实謟事李齐运骤迁京兆尹恃宠强愎不畏邦法大旱乏食实惟务聚敛勇于杀害人不聊生及谪官市井驩呼投瓦石遮道于前书乃大相反汪藻上李纲启谓其孤忠贯日正气横秋及居翰苑草纲谪词乃曰朋奸罔上有虞必放于驩兠欺世盗名孔子先诛于正卯与前启亦大相反盖昌黎躁进李实依凭小人故始焉强誉以望其汲引旣秉史笔则付之至公不复假借矣李纲君子汪藻小人其所以丑诋者投时相之好以干进亦昌黎之心但昌黎之失在过誉不害其为厚藻之过毁自防于太薄君子犹甚惜昌黎之有此也
　　闻之江南人言常州富翁金某忘其名一日晨起扺近村桥下闻儿啼下桥索之水涘飘一木匣贮儿于中内有血书一纸道儿本姓陆履歴甚悉盖婢媵所生主母不容故弃之翁拾取以归抚育如己子旣长冐金姓生子曰凯登进士为户部郎中凯生子曰简南畿解元丙戌探花入翰林三十年始复陆姓简弟曰节曰范俱登进士髙第节在诸兄弟中才名尤着治丙辰防试下第揭晓后其所寓馆壁上有独鲤图一幅援笔题其上曰昨夜春雷昨夜风禹门飞跃未应空谁知大地江湖里还有神鱼未化龙一时都下盛传简之子亦相继登进士其曰奎章者为文尤多思致可喜尝作香奁四友传谓脂粉梳镜后又作续四友传谓鍼线剪尺大意放毛頴传虽不敢仰企昌黎比之东坡铁崖诸公所作江瑶柱黄甘陆吉竹夫人冰壶先生之类则似少优未知巨眼者以为何如耳其家诸孙勤学者尤多且繁衍盛茂人有后福者不死诚哉斯言
　　作人得如孔子亦可以止矣孔子以辟言辟色为贤一毫不快輙飘然以去盖吾道不可茍售如此今人恋位忍耻束缚驰骤恬不动念至于朋侪过从亦以脂韦柔脆相髙乃至羣居杂处寂不闻人声块然如木偶人见有棱角谈理道者輙曰书生气习或曰少年未更事必摈斥而后为快世道之降一至于此
　　先公尝示不肖曰勤俭可以起家暴殄可以贾贫必然之理也徃徃见吝啬者后嗣都不振挥斥屡空乃绵延至累世而愈盛其故何也不孝退思累日未得其説先公诲之曰上帝喜施而恶贪彼吝啬太过目睫之下知有利耳家累万金族姻骈首沟壑不一正视固天之所恶也小子识之今言犹在耳墓木旣拱矣悲夫
　　张汤本刀笔吏故残忍酷虐当时莫与为比至其子安世乃为汉廷贤相子孙华要数叶未艾好还天道若有未尽然者细阅本传见其荐贤礼士日恐不给孔子称臧文仲蔽贤为不仁张汤诚非仁者然以臧文仲较之似亦可言仁矣仁者必有后夫何疑哉陆宣公一代眞儒百行纯备徒以妬于公异诬其内行宣公谪死忠州后嗣迄以不振然则蔽贤之罪浮于杀人也可不畏哉孟子曰不祥之实蔽贤者当之信夫
　　晋武公弑君簒国请命于周厘王其词曰岂曰无衣七兮不如子之衣安且吉兮唐末刘仁恭为其子守文求节钺不得对中使曰旌节吾自有之所贵者长安本色耳胡为见拒乱臣贼子倨慢无礼之情先后如出一口歇后郑綮固不堪作相然本无觊觎之懐不数月輙去自知之明勇退之节忧世之心至今尚想见其人士固有寡学浅识偶叨一第輙昻然自足仍哓哓敎掖后进终身懵然不自知綮固未易及也
　　天顺成化间人多负气有所激不顾生死为之而刚劲简率衣食居处得饱暖即止至于今习侈用奢无丰俭之节卑幼防优窃妓不避长老士女冶容妖服不避强暴显宦攘夺刻削日费万金不畏国法不畏清议金吾逻卒富拟王侯中贵厮养权侔台阁地亩日广赋役日增户口日众财费日竭恒产日贫地利日减民性日弱风俗日漓吏治日偷人才日虚文敎日痿未知何所纪极也
　　司马迁一言触武帝之怒即下之腐刑一时交游列位贵近无一言申救时鬻爵鬻刑虽大辟赤族之辜皆得以货自赎迁又家贫无可借手愤懑不平之气皆寓于史记一书序游侠传歴数虞舜伊尹傅説吕尚管仲百里奚孔子之困阨盖以自况也其曰士穷困得委命此岂非人所谓贤豪者邪诚使乡曲之侠与季次原宪比权量力効力于当世不同日而论矣盖言修行仁义畏惧避祸不肯急人之难又曰千金之子不死于市盖自伤其贫不免于刑戮耳皆有激之言班固偶尔未思遂谓其退处士而进奸雄崇势利而羞贫贱后世翕然拾残唾而哓哓焉所谓痴人前不得説梦也
　　党锢之祸诸贤骈首就戮固一时气习相激使然亦有不尽然者郭林宗申屠蟠尚矣独陈太丘者依违媕婀其中张让葬父一郡毕至而名士无徃者让耻之实乃独吊侯览托太守髙伦用吏实曰此人不可用侯常侍不可违宜从外举是时气节风煽士视生死如鸿毛而实乃尔卒不与祸然则实固诸公之罪人东京之巨奸也夫
　　伊尹耕于有莘之野曰使是君为尧舜之君使是民为尧舜之民盖求之而不用则彼有不出而已孔子曰如有用我者吾其为东周乎盖用之而不尽则彼有不留而已是故有所不出出则可以跻唐虞有所不留留则可以致隆盛
　　赵盾未尝弑君其罪甚于弑君王导不杀周顗其罪甚于杀顗疑似之间奸人将以托身诛心之法君子所以明道也审食其力能救淮南厉王母之死而不争厉王椎杀之唐髙宗欲立武后疑未敢决李勣以为家事不须问外人帝意遂决然则杀厉王母者辟阳侯立武后者李英公也明而持之以晦智而守之以愚有道之士也明而济之以察智而骋之以术有才之士也有道之士以精英治身以绪余治事故逹则赫奕于事功而穷则免祸于沉默有才之士纷更以为人而干没以忘已故逹则赫奕于事功而穷则防身于刑戮此有道有才之所由分也
　　不可以无心处世不可以有心待人至喜后勿许人以事至怒后勿示人以言
　　陈平不负魏无知其肯负于刘氏吕布不忠于丁建阳董卓其肯忠于曹操君而知此必不纳叛臣士而知此必不亲卖友矣
　　三百篇后李杜为万世诗人之宗本不可以优劣或欲强优劣之右李者则曰李才飘逸如仙杜未免有世俗语右杜者则曰李诗不出妇人杯酒杜诗句句忧国爱君此晩宋人语当时想亦偶有所见人遂以为的论假令村中学究句句説忠君爱国便可跨谪仙句句説神仙蓬莱便可跨少陵耶可发一笑
　　五行休咎之説起于唐李虚中昌黎作虚中墓志已谓学虚中者皆不如其能竒中矣今去唐愈逺游手无赖假以衣食士君子俛首信之且消息盈虚善淫祸福天道也有时而变失其常故圣人亦罕言之椎鲁愚騃之徒执干支数字以推于必然世岂有是理哉以一歳计之才四千三百二十时耳一歳生人不知几亿万计一时生人亦不下几万万人然则帝王之生同时者亦已多矣其富贵皆如帝王耶即此推之不攻自破逹官贵人常觊福于望外爱谀爱謟迷酣而竟不悟尝见宋学士景濂禄命辨二篇反覆议论甚悉因叹前贤先得我心如此窃尝以为欲此説之有据先必逆溯其先世父母时日干支与相生相尅所生地理或在山泽城市与其日时方为活法庶乎有验然其书中则不载此也后因见李方叔师友谈记载洪州有一媪能以三世禄命谈一人吉凶无不验是又上并其祖亦援之以为谈矣今之所谈宜乎其孟浪也
　　苏东坡与程伊川不相能至各立党以相攻而于周子乃极其称赞如曰先生岂我辈造物乃其徒至吕公着乃谓程子兄弟尝师事濂溪可谓青于蓝矣人之许与不同乃如此
　　王通有言古之仕者为人今之仕者为已诚哉斯言也然为人而仕充其类禹稷所谓天下溺饥由已溺之饥之伊尹所谓一夫不获若已推而纳之沟中古之圣贤大率类此无容论矣若为已而仕不但招权纳赂伴食取容希防泽于子孙报恩讐以慊快之类为然虽名臣贤相清愼自许夙夜在公守正执法孜孜不怠然国有大利而不敢兴世有大害而不敢去心知其贤有所嫌而不敢进心知其不肖有所歉而不敢退推其类将至于拔一毛利天下而不为国是亦何所赖哉虽清浊不同然其为已则一也
　　白敏中以李赞皇荐得入翰林及为相所以诋赞皇者甚力吕惠卿以王荆公汲引得与政所以摧害荆公者无所不用其极三代以还似此者指不胜屈夫黄雀白龟蛇鱼之属犹知衔恩图报况人乎彼富势坐拥自以为得计而人心已死曾虫鱼之不若
　　博物志载奕碁为尧所制以敎丹朱皮日休极口谓不然乃谓起于战国纵横之士孔子谓不有博奕者乎则是春秋时已有之矣日休偶不察也堪舆家着雪心赋论地理风气驾其説于唐卜则巍然其中却以蔡牧堂为説牧堂者西山先生父也数百载之前乃以后人为説二事俱可笑
　　李文正公东阳以才华名世然漫不可否事有人夜题于门曰文章声价斗山齐伴食中堂日已西囘首湘江春草绿子规啼罢鹧鸪啼亦善于讽刺矣
　　栁塘杨方伯名父喜作诗早朝哭内哭子俱有作每一题多至三百首尝以示余因戏之曰诗多警句然惟花香仙仗外人影月明中似唐人余不类也栁塘变色久之谓余曰子诚知言此二句余得意者人未尝谈及也后见刻本以此诗寘巻首其相信如此其咏红瓤西瓜诗独可喜不类平日诗云苍皮菌蠢铁痕青石鼎谁将活火烹霞带曙光流玉洞露漙秋味出金茎丹心炯炯凭君判赤子累累寄此生珍重东陵传别种楚江萍实愧虚名
　　元遗山编唐诗鼓吹以栁子厚登栁州城楼诗寘之篇首此诗果足以压巻欤李杜无容论矣髙岑王孟而下得意句比此诗奚啻什百而遗山去取乃若此且其中许浑诗入选最多今人脍炙不厌无怪乎诗格之日卑也
　　廖太宰纪清苦淡泊不累于欲然忌刻自用畏首畏尾无大臣风度为文选郎中余为员外郎时张尚质防为太宰张颇任情凡其所为廖輙愀然以为忧且极口斥其不然及廖为太宰政务无一不效尤于张以自快意然则前日之所以忧者为其不便于巳耳晩年固位亦颇隂结匪人以希宠幸旧日清苦声名顿减人固难知也夫
　　熊峰石阁老瑶清苦力学作诗纯用唐格而礼贤下士惟恐不及平居如不胜衣至决大疑临大节则万死不惧送马汝砺守庐州云载送庐山去庐江春水平山如王事拥江比使君清入阙单车载归舟五防轻来朝风雨夜梦里话分明眞有唐人风致嘉靖丁亥去位朝辞出独乗一羸马竟归朝士供张饯送公已去矣死后囊中止有售京邸银三百两无愧赵阅道也
　　太宰马少傅文升居要地五十余年贫素如寒士日食肉一品菜一品终歳未尝见私谒布帷短榻焚香静坐而翰林科道诸要官望其居止凛然生敬儿童妇女曁海外皆知公名继公者如倪舜咨岳杨应宁一清则穷奢极欲杨或一日杀三鹿厮仆家累千金门庭如市金币珍玩填拥衢巷有终日而未得前者士夫清节扫地矣旧制一应有故至京如进表复命考满公差押运起复病痊多余起送辨明复职等项见在京者虽有政绩不得陞用所以杜请谒防货贿也自杨应宁为太宰非至京师莫得陞迁而在外藩臬诸君亦须百计营用方得承委旣至竭力餽遗亦竟无一人以原职还者礼仪厚者留在朝次者亦不次陞擢广坐之上应宁公然谈仪文厚薄并陞秩崇卑旁观者吐舌缩颈彼恬然以为得计每一好官缺员辄令人于六科十三道年资深者问其欲得否彼旣得又以多仪媚于其家故台谏诸君坐视变法纳赂感其相右隐忍不言然不知已落其笼络中矣选法大壊自斯人始
　　孟少宰春时元心胆力量如冦平仲而缜密谦抑温然可爱为严州知府时刘瑾方肆虐无名征诛纷然而来公一不为动瑾亦知其为人不忍加害在严六年人不知为刘瑾时廵抚宣府中贵张永执兵权擅作威福势甚张先以事至陜西杨太宰一清为总制拜跪趋走如厮仆永安坐不为礼暨至宣府公自中门委蛇以入长揖而已永怒甚姑为好言谓公曰先生眞都堂也然恨深不可解至京妄劾公失机无功左迁陜西叅议督粮延绥未几复廵抚蓟州入为少宰侃侃风节人不敢干以私声名满天下然阨于廖庭陈隂嗾桂蕚张聪以无事罢去至今严州宣府延绥蓟州俱有生祠论者以当朝人物公为称首
　　欧阳永叔议濮王足为一失然人之见各有所偏未为害也至于满朝为敌公集中又私着濮议以伸前説多至四五巻五代史中论晋主重贵继髙祖事又复援以为説近于遂非文过矣改过不吝眞君子之难事也夫髙帝甚恨雍齿张良谓当封之以压众心帝从良防偶语果息曰雍齿且侯吾属无患晋文公出亡里鳬须盗其资而去文公饥饿不能行介子推刲股以食然后能行则里鳬须之罪浮雍齿矣文公反国国人多不附乃赦里鳬须之罪使之骖乘游于国中见者皆曰里鳬须且不诛吾何惧也晋国大宁人君无容人之度欲为霸者之雄亦不可得而况于王乎
　　古书不可轻易改移孝经每章末引诗朱子皆删去以为后人附防学者至今以为当然考之匡衡上疏曰大雅云无念尔祖聿修厥德孔子着之孝经首章盖至德本也由汉以前所称如此大抵任已意而訾前人自非厚事也
　　王德华琼自司徒迁太宰逆贼姜彬方用事以白金二万两为贺有人夜题其门曰贺贺贺快走不如家里坐但看吏部王先生只怕也作第三个盖前此陆太宰完张太宰防皆以招权结党被诛故其言如此未几王果搆祸
　　近日京师有十可笑之説如曰一可笑侍郎打的尚书呌二可笑四年进士坐上轿之类凡十事大抵讥张聪桂蕚躁进无耻招权壊法耳正德中亦有十可怪如大臣赶着内官拜厰里校尉系銮带之类亦刺内竖擅权厮仆豪横在古亦有之宋徽宗金明池凿隂渠通至蔡京家尝午夜刺小艇自地渠徃幸京师有十可叹曰万乗君王沟渠串是也
　　欧阳公号六一以酒一壶琴一张石刻一千巻书一千巻图迹一千幅并已为六一后世皆羡其立意新竒然亦有所本南楚马希范即伪位作九龙殿以沉香为八龙抱柱相向希范自为一龙偃然坐于中人品虽不可与欧公同日语然其事则六一之俑也
　　欧阳公五代史呉越世家所以述称武肃王之英勇干畧亦至矣而其后裔钱世昭大不惬意且谓欧有宿怨故痛毁呉越蓄恨不止徃徃于诗话小説中诬公隂事至钱氏私志内遂肆为十分丑语所不忍言者以自取快然则揄扬何似而后惬其心耶史笔欲不招怨罹谤难矣
　　亡国之臣称述其故主亦自难为言徐铉为李后主墓志首曰盛德百世善继者所以主其祀圣人无外善守者不能固其存盖运歴之所推亦古今之一贯其有飨蕃锡之宠保克终之美殊恩饰壤懿范流光传之金石斯不诬矣可谓善言
　　蔡京当国刻党籍碑凡忠臣名士一网俱尽百世之下芬芳光耀永永无极京则遗臭万年也然其中亦有本非其伦而偶以微事不合京意亦置其间顾一洗平生愆罪如曾布曾肇王觌章惇辈不可枚举而宦竖亦近三十人汉皇甫规深以不与党人为耻而数子碌碌乃获附骥尾士固有幸不幸耶
　　今古事未尝无对陶谷掬雪烹茶以诧侍姬姬旧党进家即以其家羊羔酒为説谷有慙色宋子京雪夜修唐书炽炭燃巨烛亦以诧侍姬中一人旧宗室家对曰某太尉遇此天气只是拥炉命歌舞间以杂剧引满取醉而已如何比得学士之清子京点头曰也自不恶可发一笑
　　晋刘毅旣败夜投牛牧佛寺初桓蔚败亦投是寺僧昌保藏之毅杀昌至是寺僧拒之曰昔亡师客桓蔚为刘卫君所杀今实不敢容异人毅叹曰为法自弊一至于此商君得罪于秦亡至关下欲舍客舍人不知其是商君也曰商君之法舍人无验者坐之商君叹曰嗟乎为法自弊一至于此
　　司徒储静夫巏于余为先进初未相知因送王翰林九思归省席上聨句以赠储有句云诗许夺袍供戯防坐客俱未能对余时年最幼居末坐起续其下曰腹藏充栋未题籖储喜甚既而共谈史记乔太宰希大有句曰午夜巻舒惊落蠧余应之曰当年辛苦费雕虫储起执余手曰吾当让子一头地自此遂相知
　　泰陵金井内水孔大如巨杯水仰喷不止杨名父亲见之归而疏诸朝请易地事下工部汤隂李司空鐩怒其多言害成功隂令人塞其孔谓诽谤狂妄奏命锦衣官校枷杻押赴陵所验看名父身亲三木朝辞候驾诗曰禁鼓无声曙色迟午门西畔立多时楚人抱璞云何泣杞国忧天竟是痴羣议已公须首实众言不发但心知殷勤为问山陵使谁与朝廷决大疑其志亦可怜矣孝庙圣体竟葬此中言之可为寒心李司空居官风采凛凛晩年尤刚劲不阿独此一事不惬人意
　　乔太宰希大与张司空进之同年最相善居第在龙骧卫侧张在松树巷一日张在告乔诗曰巷名松树儿童识墙过鸡棕第宅通鸡棕者云南方物中珍味也张云南人故乔诗如此张得之击节称赏后数月乔病目张以诗问之中有句云久违鹓序春风里空忆龙骧夜月东乔亦赏叹不置张谓人曰是可以逼松树鸡棕之句矣词人必欲相轧如此
　　刘宋时司徒义康总朝政凡希宠馈遗者輙用上品次供御文帝见其柑比供御者大三寸心不能平义康旋罹罪路嗣宗以九寸琉璃盘遗元载代宗亦不能平赖李泌救免嗣宗而元载竟诛吕许公不肯多进淮白鱼而秦桧之妻乃欲进百尾极大子鱼赖桧狡诈以青鱼进伪为不识子鱼者免疑忌大抵宁忤天子不敢忤权臣自古然也正德中巨珰刘瑾张雄嬖幸钱宁臧贤辈小人干进其所媚之者岂但如此而已也
　　南史载范云为陈武帝属官武帝簒弑在旦夕云忽感寒疾恐不得与失恩宠召良医徐文伯诊视欲急愈以诚告之徐曰欲便差甚易恐二年后不可起耳云曰朝闻道夕死可矣文伯乃烧地布桃叶置云其上汗出遂愈后二年果不起夫辅人以簒弑乃甘心促寿且谓为闻道人之可笑一至于此而文伯之术亦神矣余亦留心医术每思其説不得后见一医书忘其名其説云发汗太早盖经络腠理正气未及行遍而强以发之如摘果实于未熟故难为寿理或然也尝见人贪利贿好声名徃徃不顾性命刘聪闻为遮须国王不复畏死月犯少防呉中髙士争欲求死以应处士之名荧惑入南斗南朝宋帝求失国不得此等固皆可笑而范云尤可笑也
　　东坡作韩文公庙碑诗曰作诗诋佛讥君王要观南海窥衡湘方作谏书时亦惟望谏行耳岂故欲诋讥君上要为南海之行哉大抵东坡之诗过于豪纵如老死南荒吾不恨兹游竒絶冠平生之类可以屡数其与少陵尚怜终南山囘首清渭滨太白囘头语小姑莫嫁如兄夫乐天君王若问妾顔色莫道不如宫里时者异矣得诗人优柔忠厚之体宋人终输唐人一筹也
　　世变浇薄人懐谤妬自已贪浊乃非笑廉洁自已谀佞乃非笑正直自已软熟乃非笑刚毅自已奔竞乃非笑恬退自已傲诞乃非笑谦抑自已鄙陋乃非笑逹士正如庸医常杀人又多方谤毁良医妬妇不能相其夫又多方诋毁贤妇不知何所底止也
　　灌夫不负窦婴于摈弃之时任安不负卫青于衰落之日徐晦越乡而别临贺后山出境以见东坡刘元城事司马公在朝不通书问闲居则问无虚月巢谷徒歩访頴濵于漳海之南今无复若人矣悲夫
　　文选黄汝修俌常自诵其得意句曰宦情随病懒归思逐春浓张进之亦自喜其老看花少韵衰试药无功二句每举以示人二聨工拙优劣后亦有辨之者矣边太常贡尝次韵髙丽笔中聨曰中书食邑元封管补衮论功不数鍼金马使臣新物色紫薇词客老知音此笔初入中国咏者甚多皆以鍼音为韵边诗遂厌巻衍圣公孔闻韶西涯李文正公壻也刘稽勳用熙赠以诗曰内廷赞化功无际东土恩封代有加漫道舅甥同极品由来孔李是通家遗经壁底看蝌蚪春雨坛前只杏花珍重斯须还问礼潞河南去即天涯一时作者皆不及后出守鎭江咏金山寺曰楼髙任倒八方影岸逺絶无一点尘鼋狎自知求食易龙来可验听经频老僧默默跏趺坐笑指浮沤是幻身今刻石寺中
　　子畏于匡顔渊后孔子以为死渊曰子在囘何敢死曾点使曾参过期不至或曰无乃死邪点曰我在彼安敢死曾子之心点乃知之顔子之情夫子顾不知邪而顔子之事夫子无愧曾子之事父矣
　　魏文侯问相于李克克曰居视其所亲富视其所与逹视其所举穷视其所不为贫视其所不取五者足以定之矣吕氏春秋有曰通观其所礼贵观其所进富观其所养听观其所行止观其所好习观其所言穷观其所不受贱观其所不为喜之以验其守乐之以验其僻怒之以验其节惧之以验其持哀之以验其人苦之以验其志八观六验贤主之所以论人也其言比克差宻而克则吕之祖也
　　文王寝疾五日而地动羣臣忧之请移于增城兴事动众文王曰不可天罚我罪而劳民是重吾罪也请改行重善以移之疾果瘳宋景公时荧惑守心宋太史子韦请移之宰相移之民移之岁公皆不可荧惑果移三舍景公虽不可与文王同日语然君人之度则一也岳武穆之孙珂笔力遒劲在晩宋诸人之上尤善叙事独所着桯史一书中间杨诚斋辛稼轩诸公不免防有訾议而于朱胜非史浩诸人则极称羡缕缕不置武穆忠赤与日月争光而其孙去取乃若此不可晓也五行者五常之形气也五常之性犹五行之土无定位无成名无专气而水火金木无不待是以生犹四德无不待信以成者其説百世不可易也汉儒注中庸五逹道乃曰木神则仁金神则义火神则礼水神则智土神则信著述谬妄至于如此
　　刘须溪批点杜诗时有不满意王梅溪注东坡诗亦或有异同杜与苏千古人豪刘王岂敢固訾之哉不但所见不能尽同抑亦作者有得意不得意未能字字句句俱工也近世胡云峰炳文于朱子周易四书注极口称诵千篇一律使人厌观尹起莘作通鉴纲目发明亦然余尝谓二子朱晦庵家奴婢也正德间何侍郎子元潘编修辰谢内翰鸣治注西涯李文正公乐府溢美尤甚至谓西涯格律逺在李杜之上时西涯方当国喜人谀佞故诸君投其好以要美秩比之胡尹更在下风可笑晩宋郑居厚着艺圃折歴非古之圣贤成汤武王伊尹周公孟子俱斥之为禽兽所不敢轻议者独孔子耳意谓君臣大义宁死不忍放废以博当宁之眷至于一时贵官势位乃极口称羡为圣为贤可谓小人无忌惮无廉耻者东坡谓无竹令人俗俗则不可医此语太过竹为何物无之遂令人俗不可医耶山谷乃反其説谓平居如含瓦石临事一筹不画为俗人且谓郭泰山涛不能易其言陈朝溪又广其説谓平居无佳论临事好造作平居妄尊大临事不知体为俗人又谓山谷复生不易其言此诚至论然要亦未尽余复广之曰羣居终日惟话农商一及简编即欠伸思睡勤渠仪貌惟奉逹官一对布韦即颦蹙厌惰杯盘交错累日不厌撤具清谈即浩不可留猥陋成性谬为大言昏夜叩门即坚卧不应急难相托恩意可掬囘首转盼即淡秋冷水此眞俗人也未知二公能易吾言否九原有知应为我一抚掌
　　徐仲车训学者曰诸君欲为君子而使劳已之力费已之财如此而不为君子犹可也不劳已之力不费已之财诸君何不为君子郷人贱之父母恶之如此而不为君子犹可也父母欲之郷人荣之诸君何不为君子语意出于贾谊谊曰使为治劳智虑苦身体乏钟鼓之乐勿为可也乐与今同而加之诸侯轨道兵革不动其具可素陈于前愿幸无忽而仲车语尤明快
　　先吏部藏四皓图先友武城傅宪使希説王大叅好学诸公俱争题东田马都宪天禄诗先成曰胡亥扶苏事已乖咸阳犹自有残灰如何不鉴亡秦者遂致商山四皓来众遂阁笔
　　伍子胥父兄被囚逋逃不顾为忍心为不孝鞭平王之墓为不忠为不义为狠戾事楚不终事呉又不终寄子于他邦隂结弑君之贼以自便谏不行不能去为无节为干没不知止迹其大闲无一可人意者千古称颂不止扬子云三世不徙官其人沉静恬淡可知徒以王莽之簒不能死不能去及剧秦美新之作足为一眚然比之子胥其失甚尠自朱子一笔子云遂为名教罪人无一人为别白者其故何也子胥麄猛武人耳子云问学造诣夸越千古人人嫉而抑之理固然也
　　责人则明恕已则昏贤人君子不免也晦庵朱子尝讥王通拟经为僭其説诚是然通之学术虽不敢上拟孔子比之朱子则有间矣朱子议通拟经为僭乃作纲目自拟春秋耶













　　沙溪集巻十二
　　钦定四库全书
　　沙溪集巻十三
　　明　孙绪　撰
　　杂著
　　无用闲谈
　　晋惠帝愚騃其问鸣蟆食肉糜事千古谈者掩口至嵇绍之死乃曰嵇侍中忠臣也不可杀及血汚其衣左右欲浣之又曰嵇侍中血勿浣也其明快俊爽先后若两人然史笔例不可尽信如此
　　自逆瑾浊乱以来士以贪饕苞苴为先务韦布寒素从宦二三年輙家累万金恬不知耻豪奢暴横乡闾且羡且畏风俗如此其何以长王莽时考验吏致富者收其赀以给军元魏遣使廵行诸州考阅守宰资财非家所赍者悉籍为赃莽簒弑之贼魏僭乱之国其政令乃有可取者虽非中道亦可以慑人心挽頽俗
　　泾川张学士澯与先师介轩靳文僖公情好甚宻尝共奕赌新歴负一局输新歴十二册张素号国手文僖碁品平平耳初局偶胜喜甚起取歴书戯之以诗曰巧算深机自古传烂柯今复见泾川人间甲子眞匆遽一局登仙十二年文僖之友王侍御汝楫济时以一榜得官训导郁郁不乐汝楫固竒士诸朝士多以诗为别既盈巻轴将祈文僖为序而未敢言姑坐于旁观之见公喜因道其情公援笔伸轴文不加点顷刻而就其畧云汝楫过予祈予言予方与泾川对奕泾川信手落子纵横皆胜着余经营商度求免于败之不遑当是时汝楫固以泾川为胜余负无疑矣局且终余偶得一着进攻之泾川顾大负其留局之子若晨星然汝楫愕然异曰奕不可常胜盖有如此夫呜呼天下之事败于垂成之际而兴于旣仆之余者多矣岂特兹奕也哉张大惊叹以为不可及是时承平日久故缙绅优游泮奂如此数年来法网渐宻臣工非公事不得相过从士夫家止许蓄新书一二本亲故求索亦无以应况借以为赌资乎囘首曩昔不复可得
　　孔子万世之师恩同天地诗人狂纵不检直斥其名如曰何必衔恨伤丘轲何必効丘也之类至杜甫乃直曰孔丘盗跖俱尘埃孔子何人与盗跖并称且直斥姓名可谓忍心无忌惮者也其祖审言曰为小儿造物所苦天地尚比之小儿何有于夫子盖其家传傲睨无礼非一日矣虽有才艺名教罪人之言不足多也
　　谢晦放弑二君而欲自处以佐命元勋李宻僭窃狂妄旣败降唐望以台司见处可谓不自量矣然犹有甚者安禄山叛后唐人杀其子禄山极恨曰我何罪而杀吾子张彦泽叛君臣卤浊乱宫闱题其帜曰赤心为主可发千古一笑
　　通鉴纲目之作于帝业已成者多予辞未成者虽有善茍非炳燿人耳目者多抑之如范增陈余隂世师王伯当之类细考之自见未免以成败为淑慝非所以为训也文公平生畏友东莱南轩二公耳南轩相门之子故多颂辞至于东莱则信意规戒若曰规者亲颂者疎论孟集注中一则曰敬夫二则曰敬夫至东莱则直谓之吕氏而已岂利势骇人贤者亦不免邪
　　王福畤有誉儿癖时人訾之然剧勃劝勔辈俱有俊才不负于誉也而其所以誉之者不过述其著作而已西涯李公誉其子兆先至谓慧识巨眼出唐人之上载之麓堂诗话一时无耻者谓为非过今兆先之诗固在果遂跨唐人乎至王介甫哭其子雱诗曰一日鳯鸟去千秋梁木摧遂以其子为圣人是眞无耻矣
　　戒轩先生在翰林时其友赵某偶忘其名第进士选京师不以家累随一日风霜殊觉岑寂遗戒轩二十絶今忆其二我饥渴时君不招君来招时我酕醄坎轲不独酒如此世间好事每难遭万钱为我一日费我浑不曾尝滋味而今旅次正凄凄试问君家知也未戒轩即治具招之欢饮竟日亦可人也
　　靳裁之曰志于道德者功名不足以累其心志于功名者富贵不足以累其心赵子昂曰志功名者荣禄不足以动其心重道义者功名不足以易其虑模仿大过几于誊録古人之言矣
　　孟嘉者陶渊明外祖渊明作嘉传一则曰孟君二则曰孟君畧无本原之意至末乃云渊明先亲君之第四女也东晋旷逹蔑弃乃至于此几为名教罪人而缙绅爱其诗遂为委曲周庇必欲事事称其贤亦过矣至述其心迹亦时有矛盾处如曰为彭泽令不以家累自随又曰公田悉令种黍妻子固请钟秔夫旣不以家累自随矣胡为乎有妻子种秔之请邪
　　程子有言春秋大义数十炳若日星今之业春秋者不惟不知程子所为大义并斯言亦茫然不省矣惟日取小传勦説支离破碎此牵彼合名曰主意大率先得词语然后以命题合之肤浅谬妄可鄙可笑圣人作经之意付之鸿荒草昧之外矣
　　张衡髑髅赋大率出于庄子马捶之问庄子问髑髅曰夫子贪生失理而为此乎将子有亡国之事斧钺之诛而有此乎将子有不善之行愧遗父母妻子之丑而为此乎将子有冻馁之患而为此乎将子之春秋故及此乎张衡曰子将并粮推命以夭逝乎本丧此土流迁来乎庄子曰死无君于上无臣于下亦无四时之事从然以天地为春秋张衡曰死为休息生为役劳春冰之释何如冬冰之结尧舜不能赏桀纣不能刑庄子曰吾使司命复生子形为子骨肉肌肤反子父母妻子闾里知识张衡曰我欲告之于五岳祷之于神只起子素骨反子四肢如此类甚多几于抄写南华全文矣何以赋为哉至若以髑髅为庄子戏而为虐如此赋不作可也孟子曰长马之长无以异于长人之长白马之白无以异于白人之白又曰白羽之白犹白雪之白白雪之白犹白玉之白庄子曰以指喻指之非指不若以非指喻指之非指也以马喻马之非马不若以非马喻马之非马也天地一指万物一马也公孙龙曰白马非马也白马为非马者言白所以名色也言马所以名形也色非形形非色也言色则形不当与言形则色不当从此等议论固浮诡不根然词气抑扬与孟子不相似者无几矣想战国之士议论好尚如此大贤亦不免也
　　朱子作论孟精义序有曰论语之书无所不包而其所以示人者莫非操存涵养之要七篇之指无所不究而其所以示人者类皆体验扩充之端圣贤之学其不同固如此此语防有病岂论语中无体验扩充之端七篇中无操存涵养之要圣人则无事于体验扩充贤人则不知操存涵养乎以此为圣贤之分则孔子不足于用孟子不足于体矣若曰论孟之书无所不包无所不究无非操存涵养之要体验扩充之端则醇然矣
　　养猫以捕防不可以无防而养不捕之猫蓄犬以防盗不可以无盗而蓄不吠之犬然不捕犹可也疾视正人必欲尽击去是不捕防而捕鸡矣委心权臣使天子孤立是不吠盗而吠主矣焉用台谏为哉为之奈何孟子论君子有三乐其一在天其二在我其三在人而王天下不与存焉今之人亦有三乐权势爵位居养骄侈气体之乐也富商大贾旗亭妓馆荒纵之乐也良友箴规过失异书广博闻见性命之乐也余早谢事旣未尝得气体之乐而家贫又不能强从富贵者为荒纵之乐朋侪谢去难见甚于谒鬼异书未偹难借甚于荆州空山长日惟咿嘤旧所藏六经诸史日与蛩鸟争鸣而已
　　公字与私字相对窃疑古人之所以称公者或俱是名如曰盖公丁公吴公厐公之类甚多自后世以君公字为崇重之词训诂家凡遇称公者皆曰史失其名恐未必然也
　　绪防时先吏部口授古文眞寳内小诗及诸小词因问先公眞寳为谁氏所选先公笑曰吾亦不知为谁自是先公每询诸执友如东田先生先师漳南先生舅氏铜陵先生皆谢不知迨绪稍长读崇古文诀爱其文其编选者亦止称曰迂斋先生亦不知为谁后为吏部属匏庵吴先生寛为左侍郎博学多识暇日绪因问此二人为谁匏庵笑曰眞寳永坚黄叔易所选迂斋不知也余后阅四明文献録见所谓迂斋尝选文诀者为楼昉吕东莱门人绍熙四年陈亮榜进士尝论和议之非忤奸相贬斥以终盖亦正人也
　　昌黎上于襄阳书其中云下之人负其能不肯謟其上上之人负其位不肯顾其下故髙材多戚戚之穷盛位无赫赫之光是二人者之所为皆过也此语亦有所本孙叔敖告楚庄王曰国君骄士曰士非我无由贵显士骄君曰国非士无由安强人君或至失国而不悟士或至饥寒而不进君臣不合国是无由定矣先后如出一辙然而昌黎之言尤占地歩
　　缙绅家相传批防孟子为苏老泉亲笔然其批语内却引洪景卢语景卢去老泉六七十年传者未之察也其中论文势笔路至精且密要非具眼不能虽非老泉而其人亦老泉之流亚矣
　　杜预在襄阳数饷遗洛中贵要或问其故预曰吾但恐为患不求益也孟蜀时潘在庭以财结权贵语人曰非是求援但不欲其冷语冰人耳杜志在逺祸潘志在逺辱然皆不可为训今之时又非曩时可比余以贫故受贵势冷语冷脸熟矣志士困穷守死宁能俛首苞苴之下希权宠乎可叹
　　人家盛衰当要诸义理不当要之利势子孙而贤虽累世箪瓢不害其为盛子孙而奸贪谗佞虽窃科名饕大位亦直谓之衰鲁自伯禽以后擅千里之肥饶享天子之礼乐比之周公终岁矻矻于殿陛之下流言肆毒旦夕不能安其位奚啻十伯以形迹论之安富尊荣可谓极盛而孔子乃曰鲁之郊禘非礼也周公其衰矣唐袁谊有言所贵于名家者世笃忠贞才行相继也彼鬻婚姻求禄利乌足贵乎夫姻聨帝室位居台鼎尚不足贵今田舍翁多收十斛麦而子弟愚騃凶狠视父兄骨肉无异路人而又百计以谋其有父子相率于禽兽不自知而哓哓然自谓其家为盛可笑
　　苻坚鋭意伐晋曰以吾之众投鞭于江足断其流及登晋阳城望晋兵部阵严整怃然而惧曰此亦勍敌何为弱也五代慕容彦超谓汉隐帝曰臣视北军犹蠛蠓耳退问兵数及将校姓名颇惧曰此亦剧贼未易轻也兵甫合辄先遁二事如出一辙平居则谬为大言临事则仓惶失措与孔子所谓临事而惧者异矣
　　顔子箪瓢陋巷不改其乐古今以为贤夫顔子王佐才也泽加于民可以弥六合传万世其分所当飨后车千乗从者百人传食于诸侯亦不为泰而穷困若此此所宜不平而鸣不堪其忧而顔子为乐自如所以为贤也若徒曰箪瓢陋巷不易其乐不但荣启期林类之徒之所优为今耕凿编氓荷锄暮归糠籺藜藿与妻孥熙熙于茅茨之下比屋然也皆贤人乎盖分所宜然不愿乎其外人亦以为当然也
　　张安道天资强记数行俱下一过目不复再读尝借人十七史经月即还云已尽成诵矣一日遇老泉问令嗣今读何书老泉云轼近日再读前汉书安道曰书尚读两遍乎老泉归语东坡东坡笑曰此老不知世人尚有看三遍者以今日观之坡老亦不知世人固有百遍未成诵者资禀不同什伯千万如此
　　今之用人者动輙曰资望然二者各有攸当而不能以相同功勳劳勚日积月累有所试而后迁者谓之资才德行能英声伟誉随所用而辄孚者谓之望专以资则瑰奇隽永或拘格而邅囘专以望则狂谬虚夸或衒世而进拔张释之十年不调扬子云三世不徙专以资误之也王衍以清谈坏晋房琯以虚名丧师专以望误之也资以待庸众之流望以待非常之士循级而进自一命以至九命天下不以为淹膺聘而来自耕钓以陟元僚天下不以为骤公与明故也若夫一事偶合即宠以殊恩片言相符即擢以不次是人主之所以待宦官宫妾者非士君子之所宜自处也自处于宦官宫妾而犹以伊吕自负哀哉
　　世以淮淝之捷比之赤壁之胜此大不然赤壁之战善于谋淮淝之役出于幸使无朱序发其机于先骇其众于后谢安髙谈优游于内谢辈单羸孱弱于外百万之众倐然压境晋之不亡者几希矣草木皆兵风鹤亦惧是岂安初虑之所及哉赤壁之事则孔明周瑜所以逆料而预待之者详矣故尝为之语曰淮淝之役纯乎天者也赤壁之役天人参焉者也韩世忠以八千人扼金人百万于金山八十余日使非间谍者泄其谋其功得成当又逺在赤壁之上矣纯乎人者也其所以败者天也
　　君子之道原于天而辅之以人安于命而尽之以力力有所不及未可以言命人有所不至未可以言天浩然之气天地之所以运旋日星之所以光耀山川之所以峙流人物之所以生育弥满充塞无所不有者也神亏则精不完欲胜则魄不宁而气馁矣君子虚心以养志专志以养气外探事理之奥内安性命之情浩然无际与化相忘宠辱犹蚊防之一过死生犹夜旦之一易
　　老庄之学专以虚无为宗故韩子作原道排之末引大学所谓平天下治国本于正心诚意见古人所谓正心诚意者将以有为于天下国家非若老庄之以虚无为心意而已是固不待及于格致之事而所谓格致者与老庄之学亦似无大干渉不但文气当节此二句而其理亦不可易也朱子好訾诋人必欲议其学无原本然则必欲誊此二句于后而后为有原本邪况古人凡引古语惟引其要者其余泛泛者皆节去亦常例也以是为訾不特不识韩子命意措辞之防而并文理亦不甚通晓矣今人随口附和何哉
　　子思孟子万世师表荀卿乃曰乱天下者子思孟轲也文人无忌惮如此虽以东坡之贤亦曰孟子之言多出于其师子思得其言而不善用之是亦微有不满之意矣夫以二贤之道照耀万世而人犹敢尔近日许廷纶极口诋太极图説之谬且笔之于书又何恠乎
　　钱状元福才髙一世然颇狂纵不检既被劾去有诗曰一失足为天下笑再囘头是百年人数月卒
　　余姚徐子熙有诗名然饾饤陈腐可取者甚少刘瑾窃政极喜之自兵部主事超迁光禄少卿尝命其赋菊花徐援笔即成中有句曰天地独留道德根鬼物守防纲常榦观此等语则其人敢于乱説不顾可知矣瑾览之笑曰吾有谜语衍圣公遇贼而不伤文天祥虽死而不朽子熙愕然不知所以为对瑾曰是所谓天地独留道德根鬼物守防纲常榦也子熙大沮士不自重乃为逆竖所侮防亦可为戒
　　老氏与佛本亦善人其徒学之者不善耳孔氏之徒岂皆尽善哉学老佛之不善仅足以蠧货财学孔氏之不善乃至于杀天下在我操杀天下之具而犹哓哓然以辟佛老自任哀哉
　　司马德操凡事称好人罹丧服亦曰好其妻尤之曰尔言亦好此何理也而世以冰鉴许之费袆之征曹爽羽书交至人马擐甲严驾袆方与来敏围碁了无倦色世称其事无废缺然则东晋之祖尚清谈败丧国家其来非一日矣
　　王翦伐楚必欲将兵六十万秦王以为怯乃用李信翦遂谢病归及信败秦皇复起翦翦曰必欲用老臣非六十万人不可不用即去用即复来无忿言无矜色李晟料尚结賛之败盟如指诸掌事旣验终身未尝言及人臣事君当如此吴之张昭料公孙渊亦偶中耳乃自矜自诧闭门不出孙权深自克责亲过其门呼之不应是即孟子所谓小丈夫悻悻然见于其面者不足道也祖授料事而中乃以之杀身孙权过袁绍逺矣
　　耿弇为张歩所攻光武自徃救之或谓剧卤兵盛宜闭营休士以须上来弇曰乗舆且到臣子当击牛酾酒以待百官反欲以贼卤遗君父邪李道宗将四千骑击髙丽皆以为众寡悬絶宜深沟髙垒以俟车驾之至道宗曰吾属为前军当清道以待乗舆乃更以贼遗君父乎二子武夫也其所见乃有儒生不及者人臣当以此为法
　　桀纣以来最拒谏而不惜民者莫如魏明帝在位十二三年无一善可称置许昌宫洛阳宫崇华殿易珍物杀太后杀皇后营圆方丘南北郊铸铜人起土山为殇女立庙追諡置配立后袭爵陈羣杨阜髙堂生之属章防重叠未尝一省防愎傲诞殆出秦皇汉武之上而后世不甚非之者岂以曹瞒之孙身弑国亡不足齿邪人各有幸不幸也
　　吴孙休名其子曰字之曰下诏曰太子名字音如湖水湾澚之湾音如迄今之迄王言如丝如纶此等可谓王言乎在廷诸臣无一人言及者亦以其凶狠刚愎不难于杀谏臣不敢言也武则天自制数字行于国中且以自易其名其浅陋无识又在孙休之下刘瑾虽逆贼然所行亦有快公论者御史张彧差覆屯田竭力刻削并为图以献自以为不世之功当膺不次之擢瑾极口称奬翼日陞户部主事就令管理命下人心大惬未数日褫为民户部郎中庄檡发本部尚书刘玑隂私瑾亦极口称奬且许代玑位未几陞河间知府数月致仕如此类甚多
　　张安世一时贤相不能揜其父张汤之恶栁子厚书友人碑隂歴较短长不为赞苏老泉叙族谱称其父曰性简易无威仪喜为善而不好读书语皆实录故可传今人才有官勋其先世虽极奸巨恶为世大贼务粉饰之为圣贤虽有善人君子或録其言行人亦将以若人等之揺首不信均于澌泯而已世道一至于此
　　国朝实録例成于翰林诸官而总裁于内阁重臣间取外署三五人参之止令其誊写装潢给使令之役而巳故凡官翰苑者人人为稷契臯防其他台省虽功勋赫奕边荒慑服忠赤贯天地如山忠肃王公钧阳端肃马公三原端毅王公亦只平平耳翰林官没无问崇卑俱得请諡无问学术浅深俱諡以文上曰文正文忠文贞文庄虽至猥陋亦不失为文安文裕文懿在外署者终身矻矻笔研官至公孤欲諡一文字不可得也自福建彭司寇韶作名臣録翰林近十之六七公论已不平近日为杨宗伯廉更加添改凡非翰林不得为名臣虽以刘定之之鄙猥谢一防之庸陋万安之贪饕皆在名臣之列是録遂为翰林题名矣且其言曰美阶崇秩休光大业当属之吾曹诸先生他所游宦为吾曹鹰犬耳志士谁不解体余尝作十絶句以斥其非未知果能信今传后否也
　　诸陵在昌平州十里外天寿山内各衙门谒皇陵官类晩入昌平憇宿五更时候祭然公署弗能尽容各以类假宿如兵部官则宿于卫所户部宿于仓司给事中则宿于刘蕡祠黉校则翰林寓宿之地与察院相邻察院诸御史署也杨学士守阯暮抵昌平遂误入察院因赋诗曰双眼风沙百里程敝衣痩马到昌平欲寻泮水先生馆误入分司御史防导引舆台顔尽赤将迎豸绣眼偏青只愁太史明朝奏昨夜文星犯法星
　　唐韩琮诗曰緑暗红稀出鳯城暮云宫阙古今情行人莫听宫前水流尽年光是此声宋李敬方咏汴河诗云汴水通淮利最多生人为害亦相和东南四十三洲地取尽脂膏是此河治间余为兵部主事抵边关有人题于驲壁咏栁花曰不恋长条闘岁华随风好去落谁家行人满眼伤心地飞尽春光是此花三诗句律如一其优劣当有具眼
　　虞邵庵慧识具眼其所注杜律粗浅牵制不足观初尝疑之后见所谓杜律衍义者中无一字不同乃元初张进士伯成所注而虞欲窃之为已书也张没诸友募财锓梓以传并其募疏録之巻首今二书并传西涯李文正公亦疑是书谓闻有所谓衍义者未之见且着之麓堂诗话中夫是诗家家有之而文正乃未之见何也南朝徐孝穆着玉台新咏大抵咏妇女闺阁事如韩偓和凝所述者唐权德舆效其体曰昨日裙带解今朝蟢子飞铅华不可弃莫是藁砧归声词格律全与孝穆相似刘须溪批唐音直欲删去且云何为玉台体乃并其体不知矣正与西涯相类
　　李白有诗云请君试问东流水别意与之谁短长又曰桃花潭水深千尺不及汪伦送我情赵嘏曰此时愁望情多少万里春流绕钓矶李后主曰问君都有几多愁一江春水向东流李赵皆祖于白者也清平调曰借问汉宫谁得似可怜飞燕倚新妆子瞻曰眞态生香谁画得玉奴纤手嗅梅花亦祖于白者也刘梦得曰人世几囘伤徃事山形依旧枕寒流陈简斋曰天机衮衮山新痩世事悠悠日自斜虽顚倒其意然亦祖于刘也数人者皆善学未知竟能青于蓝否后当有辨之者
　　刘伯温诗文足以擅一代其得意处尚当跨宋景濂王子充髙季廸诸公而上之独以其显于事业诗文不见称于人耳瞿宗吉与李昌祺所着剪灯新话余话瞿笔路固敏劲然剽窃者多甚至全篇累行誊録李虽用事险僻少渉晦澁要之皆其胸臆中语非窃之他人也其诗集所谓运甓漫藁者其中亦多佳句余话中则惜花春起早四词之外吾无多取焉新话中亦惟四时词与二三竹枝词耳其他如香台集存斋诗话之类皆鄙俚语言无足为道然则学术识见瞿不逮李逺甚世竞优瞿而劣李其异于矮人观塲者无几宣德中南平赵弼成化治间山西丁伯通余杭周礼皆敢于著述其所谓通鉴广义续纲目发明雪航肤见效颦集诸书肤浅卑陋直可付之一火周又着湖海奇闻命意遣词萎弱凡近亦徃徃有不通处读之可厌然其中诗首首警策窃以为挦之他人者而未敢以告人也后因徧阅本朝正统景泰间诸名公诗集自卞户部王舍人而下凡即事咏物之什无不被其勦入杜撰一事聨合之遂成一传言之可羞然亦非善窃者矣独常熟桑怿民悦所谓思集者诗文多有佳句非赵丁诸君比也
　　余与翰林金城叚德光武昌王钦美开封守李公从治初同游戒轩先生门下三君一日访余于旅舍公从援笔画溪山秋景小阁于壁德光题曰沙溪庵读书处钦美赋一律叉手而就曰小阁凴虚野色闲西风常日弄清寒不妨叶落如听雨却爱林踈乍见山几处物华成梦短一年节序又秋残赋诗酌酒非吾事欲説令人自汗顔今戒轩公从墓木旣拱德光钦美俱逺在数千里外囘思不觉歔欷
　　正德丁丑广东伦以训防试礼部有人夜梦黄衣人谓曰伦以训作防元矣比揭晓果然廷试日其人又梦曰伦作状元矣逾时复来曰非也状元乃江西舒芬初拟伦为状元杨阁老不欲其以父子状元得名故黜为第二盖伦之父文叙已未状元也旣而果不谬嘉靖癸未固安杨维杰廷试亦梦人报曰公作状元矣无何又有人来曰非也状元乃福建龚用卿公本状元费阁老不欲公以兄弟状元得名故黜为第二盖维杰之弟维聪辛巳状元也然则忮害妬之情鬼神旣巳先知之矣可畏哉
　　欧阳公序梅圣俞诗曰圣俞自以其不得志者乐于诗而发之使其得用于朝廷作为雅颂以歌咏大宋之功德岂不伟哉此等语意全是学昌黎送孟东野序所谓穷而在下者孟郊东野始以其诗名抑不知天将和其声而使鸣国家之盛耶抑将穷饿其身思愁其心肠而使自鸣其不幸耶欧公固非蹈袭剽窃人者想其读韩文熟不自知其为用耳
　　先师侍御漳南李公经义极纯粹于作诗不甚经意然至其得意处雄浑沉着乃有盛唐风格盖其胸次髙自不能作卑猥语言惜不多见耳姑载一二于此如送一武弁还鎭江云剑佩翩翩赴润州蓟门诗酒潞河舟白云影里千山暮红叶枝头万树秋李愬才名新破蔡张良筹防本封留定知别后还思我黯黯停云北固楼送人两广清戎云芝玉风姿铁石肠前身疑是汉张纲青春绣斧承恩重碧海苍山去路长鸟外黄茆秋尽雨马头红槿夜来霜越山髙处休囘首无限孤云绕太行他作皆类此
　　钱状元福未第时游西涯门下西涯尝试以司马温公賛其中云羣贤拔茅惟公在朝羣奸奔马惟公在野西涯不胜叹赏徧举以告人时防庵杨应宁提学陜西誊书数千里外告之且曰温公平生心迹数语包括俱尽此子终当魁天下及钱没西涯志其墓复载此事夫此数语固佳然有何不可及处而西涯好之乃尔乃知古人池塘春草风雨重阳及二句三年之説非虚也是固人之好尚不同然亦好恠弄奇非其本心识之以俟同志
　　先天之图伏羲模写天地之所以然天地之本也后天之图文王模写天地之所当然天地之用也先天者理而气后天者气而理
　　天地未生声韵具于太极天地旣分声韵具于天地一阳之复声韵之萌蘖也四阳之豫声韵之出地也有声则有数有数则有卦色象臭味吉防悔吝皆自然而然者
　　西铭原道之宗祖先儒以其笔力大学有原委而推右之其实出于原道其所谓穷神知化继志述事则出于孟子存心养性以事天之言孟子出于孔子所谓仁人之事天如事亲事亲如事天
　　太极一也一而二二而五五而万二焉不二其一也五焉不五其一也万焉不万其一也二不自二由一而二五不自五由一而五万不自万由一而万推之则一而生二二而生五五而生万合之则万本于五五本于二二本于一天地有情钟于人隂阳有色因于物虚出声实成色声本于天色本于地虚声中藏实色外暴耳听天下之声目视天下之色人之所以异于物也
　　天地之间有理斯有气有气斯有数数也者原于理气而天与地皆不能无者也数始于一终于十以五为中以九为极故在天为五行在地为五岳在人为五常举其盛也在天为九曜在地为九州在人为九经要其成也
　　形以象成理以形寓数以理着神以数虚理分数数神也气显象象形也
　　登楼观形则山阜卑于楼临池观影则日月小于池盖山阜不能尽于髙日月不能尽于大故物得以乗之天之髙也海之广也无得而乗焉德业不如天学问不如海君子不已也
　　千金之子终日营营编氓之家一饱衎衎以膏粱之口食物凡物皆粗恶以糠籺之口食物凡物皆芳美故口常澹则能养味心不奢则能养福养味则常甘养福则常足
　　寒者见日而喜暍者得雨而喜冥行者得月而喜天何心哉人自多岐耳惟不拘于物乃能定于我疾雷震空空本无声洪水崩山山本无水
　　不专心致志学奕亦不得成况读书作文字乎唐人手八叉而成诗不自觉其手之叉也断数须而得句不自知其须之断也李贺以被蒙头酣睡不动忽掀被而必有有好句王筠注水葫芦倾以复注忽掷之于地必有好诗张祐毎苦吟妻孥唤之不应曰吾方口吻生花岂恤汝辈张九成读书县吏徃九成不为礼问亦不答曰黄巻中方与圣贤对何暇与俗吏语髙鳯不知有雷雨贾岛不知有京兆尹易曰艮其背不获其身行其庭不见其人内不见已外不见人如此为学胡为不成文章出于天而杂以人神经鬼络无意而为者天也字链句锻有意而为者人也属之人者人知之吾亦自知之属之天者吾不自知天亦不能知也
　　孟浩然诗曰气蒸云梦泽波撼岳阳城千古以为佳句禹贡云土梦作乂左传楚子济江入于云中又曰郑伯田于江南之梦则云梦自是二泽对岳阳城似不称然承讹袭舛亦非一日张九龄尝语人曰学者须是常想胸次吞云梦泽笔端涌若耶溪量旣并包文乃浩瀚则孟之前已有此説矣
　　万物偹于我万化生于心盈尺之水置之平地縁之而不以为惧寻丈之木横之深谷则惴惴而不敢进心有虚实故境有变迁是以冐大暑而躁者愈热受灸灼而惧者愈痛
　　神全则威大精萃则气和万夫万敌非弓刀之技威之至也四海悦服非言笑之惠和之至也
　　惟君子为能以天下之所共有者为我有茂林修竹好天凉月山光水涯无非所乐存焉故曰万物皆偹于我耳得之而为声目遇之而成色天地与我皆无尽藏也夫天下之所共有者尚皆为我有况形色性分百骸众体吾之固有者而防丧失乎小人则一身之所固有者不能自由目随人视耳随人听口随人语鼻随人气片言许与不胜宠荣辞色少疎即谓贾祸惴惴焉不肯少拂意指栁可为毂鹿可为马茍患失之无所不至此身皆非我有矣夫吾之身尚不为我有况纷然六合之外不但不能有随所徃皆忧愁之境矣知足不辱知止不殆信哉










　　沙溪集巻十三
　　钦定四库全书
　　沙溪集巻十四
　　明　孙绪　撰
　　杂著
　　无用闲谈
　　以理而言谓之天以禀赋而言谓之命其实一也夫子罕言命葢以流行化育出于天非人所能移君相不言命盖以穷通贵贱出于我非人所能与圣如夫子贵如君相尚不敢轻谈今闾巷小人妄谈逆料以求酒食士夫翕然徃叩盖未售者欲登科既仕者欲陞迁宦成者欲固位彼求食之徒岂肯片言忤人意爱谀喜謟故乐与之接不厌也成化间安成彭阁老年且八十尚不肯去惴惴然惟虑失宠幸又虑老境渐逼日呼都下诸星士谈命其一稍黠者知其意抗言曰明公过此三十年后当归田归田后当生贵子尚见其登高科又十余年当得腹疾恐有不测计其年一百四十余嵗矣彭卽遍命其家人曰尔曹谨识之是年勿进吾以生冷也满座哄然一笑知彼以戏语投其好彭竟不悟夫乐天知命则不忧遂志致命则不惧安分委命则无求穷理至命则无愧何必尔尔耶
　　有妬心者不足以用人有矜心者不足以爲学有褊心者不足以成德懐轻人之心者类于薄挟上人之心者类于狂轻人则朋友日离上人则学问日损见愚人得富贵则肆口评议见君子得声名则愤然生妬薄且狂者之爲也对富翁而诉贫窭彼将谓我冀其周防对达官而诉困穷彼将谓我冀其荐扬无财而交际于人则取轻无势而属事于人则取辱
　　遇羣马于途凡脊穿毛脱瘦惫而觳觫者必官马也逢数船于河凡篷破篙折朽败而漏者必官船也盖乘驾无节爱惜无人故易以敝呜呼今之从政其亦以民爲官民乎
　　古称聪明正直爲神夫聪明则无蔽正直则无私无蔽则不可欺无私则不可媚积愆稔恶而腼顔以致祷是欺之也朝祈夕祝而献飨以冀福是媚之也何待鬼神之浅也君子之使人也诲之循循出之申申量能以任之揣力以劳之用其长避其缺振其怠提其蹶教其所不知不责以我之所知引其所不能不尤以我之所能惩之而不敢怼刑之而不敢议孟子曰以佚道使民虽劳不怨求其道而不得爲广其説如此
　　秦桧禁私史温公曾孙司马伋遂言涑水纪闻非其曾祖论著之书韩平原擅权晦翁曾孙朱浚每上书輙称万拜恩主人共目爲朱万拜彼恬然受之不以爲耻所得几何而陨坠家声获罪千古其失多矣然则今人称张璁曰萝老李时曰序翁宜其不知耻也
　　或问鲁仲连田子方优劣夫鸿防鳯翥名可得闻不可得而见仲连之谓矣鹤轩龙豢身可得而养亦可得而醢子方之谓矣
　　王建宫词太仪前日暖房来嘱向昭阳乞药栽勅赐一科红踯躅谢恩未了奏花开今人有迁居或新筑室朋侪醵金徃贺曰暖房盖自唐人已有之矣
　　老杜七夕诗曰万古永相望七夕谁见同神光竟难此事终朦胧梅圣俞櫽括爲二句曰巧事世争乞神光谁见同工则工矣是固老杜意也方万里瀛奎律髓载圣俞是诗且称神光句之妙又爲细解其意此有何难晓而赘以注也可笑
　　柳子厚云以淮济之清有玷焉若秋毫固不爲病然而万一离娄子眇然视之不若无者之爲快也此卽古人红炉防雪之意子厚特新其语耳
　　苏黄门云子瞻读书有与人言者有不与人言者不与人言者与辙言之而谓辙知之曾子开论子固之文曰上下驰骋愈出而愈新读者不必能知知者不必能言二子皆以弟称颂其兄声律如出一口黄门之词爲胜檀弓句法也
　　苏老泉曰风行水上涣天下之至文也非风之文也非水之文也二物者无意于文而不能以不文也古之君子不得已而有功则天下以爲贤不得已而有言则天下以爲口实东坡云昔之爲文者非能为之为工乃不能不爲之为工也山川之有云草木之有花实虽欲无有其可得耶故余爲文至多未尝有作文之意此卽老泉之説然笔力不及矣
　　孟子欲言周礼而患无其籍迄今垂二千年而周礼乃完具若此故先儒或谓其为六国隂谋之书以其多杂六国之制渎祀敛财冗官扰民可施于文不可措于事晁氏又谓其为新室之书以其五岳之称泉府之设皆王莽时制度虽未必尽然然非周公之故物明矣自王荆公借之以文其政遂以为周公之书学者不敢轻议荆公所治新法一切屏絶而此独沿袭未改近日廷议复欲设科取士令周礼与六经并列正恐贻笑后世耳子贡称夫子之德曰温良恭俭让温春也良夏也恭秋也俭冬也让则犹五常之信五行之土四时之所需所谓太和元气之流行于四时者也让之爲德大矣哉故书首尧舜诗首文王春秋首鲁隐公史记世家首太伯列传首伯夷皆譲之大者也
　　王通著书事事欲学孔子故人以爲僣王莽在位制诰之类事事欲学尧舜而人不甚非之者其人不足责也卲康节最敬程子兄弟至其子伯温乃大不然且谓程传肤浅鄙陋不足以知易其平生景仰而畏服者独扬子云而已又曰康节亦尝称太可与三易相轧今太固在诚亦邃于理数果能与易相轧乎至司马公论太曰孔子旣没知圣人之道者非子云而谁孟与荀殆不足儗况其余乎观太之书明极于人幽尽于神大包宇宙细入毛发合天地人之道以爲一剖其根本示人所出胎育万物而兼为之母若地履之而不可穷若海挹之而不可竭考之于浑元之初而已生察之于当今而非不行穷之于天地之季而不可忘叩之于万物之情而不漏测之以鬼神之状而不违槩之以六经之言而不悖借使圣贤复生必将释然而笑以爲先得己之心矣此全是学皮日休孔子庙碑所谓后天地而生知天地之始先天地而没知天地之终等语夸大过之好尚一偏许与遂过当贤者不免也
　　史笔贵传疑孔子称阙文要之古人所遗不可妄有去取昌黎革华等传后人因李汉不收入遂以爲非退之所作一并删去然徐以考之汉之所遗亦多矣刘禹锡曰柳子厚死退之以书来曰哀哉若人之不淑吾尝评其文雄深雅健似司马子长崔蔡不足多也又曰韩愈谓柳子曰若知天之説乎吾与言天之説云云柳子厚云退之寓书曰见送元生序不斥浮屠退之自云愈与李贺书劝贺举进士今其书其説皆不存然则古人之著述其埀于今者无几也而忍更刋落乎
　　庄生梦为蝴蝶欧阳公梦为鸜鹆幽怪録载薛伟病梦爲鱼
　　古今字俱有反对如吉对凶上对下圣凡高卑深浅饥饱寒暑之类皆有对惟有渴字无对古人未有拈出者隆古时人无诈僞故六经中无真字人不知有异端故六经中无仙佛僧禅字
　　高而覆物则谓之天尊而宰物则谓之帝健而不息则谓之干妙而不测则谓之神
　　蚕不饮蝉不食鸡无肺故饮而不溺无金不能生水也兎无脾故狡而不信脾属土五行之土犹五常之信也兰亭记丝竹管弦之词诚为重复然不特右军言之矣西汉张禹传后堂理丝竹管则汉初已有此语病矣学文须学其意不可纯用其字面与句法书曰臣哉邻哉邻哉臣哉班固典引曰唐哉皇哉皇哉唐哉山谷学优斋铭曰学哉身哉身哉学哉扬雄解嘲曰家家自以爲稷契人人自以为臯陶崔骃达防曰家家有以乐和人人有以自优老杜南郊赋曰九五之后人人自以为唐虞四十年来家家自以为稷契曹子建与杨德祖书曰人人自谓握灵蛇之珠家家自谓抱荆山之玉夏侯湛抵疑曰志不辍著述之业口不释雅颂之音昌黎进学解曰口不絶吟于六艺之文手不停披于百家之编郑罕曰作法于凉其弊犹贪作法于贪弊将如之何文皇帝范曰取法于上仅得其中取法于中不免为下于时宫人徐惠上防曰作法于俭犹恐其奢作法于奢何以制后谈助曰设教于本其且末设教于末弊将奈何凡此皆偶尔相同作文者不可以是为法也如东方朔曰枉而直之使自得之揆而度之使自索之杜预序左传则曰优而游之使自求之厌而饫之使自趋之则青于蓝而寒于水者矣
　　舜告禹曰众非元后何戴后非众罔与守邦伊尹告太甲曰民非后罔克胥匡以生后非民罔以辟四方仲尼对孔文子曰胡簋之事则尝学之矣甲兵之事未闻之也对卫灵公曰爼豆之事则尝闻之矣军旅之事未之学也舜与伊尹及孔子先后之言如出一口圣人之言不求异也若扬子云者爱竒好古事事求异甚至孔门列四科子云乃曰子游子夏得其书矣未得其所以书也宰我子贡得其言矣未得其所以言也顔渊闵子得其行矣未得其所以行也其立言好异于人如此昌黎进学解曰易竒而法诗正而葩易诗之体尽于是矣然作文之规亦不外是葢丈贵乎竒过于竒则艳故济之以法文贵乎正过于正则朴故济之以葩法者正之所生也葩者竒之所生也
　　圣贤之文错综经纬不拘拘于声格照应而自然光彩逼人孟子告滕丈公曰夏后氏五十而贡殷人七十而助周人百亩而彻其实皆什一也彻者彻也助者借也若使今人爲文旣有此一段下文论教处必曰夏后氏曰校殷人曰序周人曰庠学则三代共之皆所以明人伦也庠者养也校者教也序者射也如此与上文岂不对偶齐整圣贤自不屑如此论逢蒙杀羿谓羿亦有罪引庾公之斯事以明之若使今人为之卒章必曰由是观之羿岂得为无罪古文简雅正不必如此
　　余尝见安邦乡试録一册安邦者安南国一道之名其国凡几道如中国省藩然试录题曰洪德二年辛卯葢其境土去中国万里虽名爲秉声教而其实则自帝其国建元更制自若也初塲四书义四篇五经义五篇二塲制诏表各一篇三塲诗赋各一篇四塲长防一篇蕞尔小夷不足齿录而其所刋文字亦多有可观者如晋谢让前将军表中云柰彼氐秦生心猾夏逞虎贪狼噬之恶正尔凭陵頼风声鹤唳之威居然奔溃谅本皇天之助顺亦由庙算之先几讵意图功骤加异宠言念百年之绩犹后即诛岂伊一战之劳敢先受赏木罂赋中警联曰雪罍耻于荥阳振槁叶于睢水士自闲于汔济人何择于善泅何待乎万艘之舸舰千里之舳舻末云惜乎始终参差仓皇反覆固陵之车柅不来齐村之祸坑自速智已局于挈瓶悔犹追于鼎足瓽轠启衅瓶羸告凶槛车之困未几钟室之恨何穷此等言语似非鸟言兽靣者可能亦已见中国文化之逺也
　　张文潜题磨崖碑云元功高名谁与纪风雅不继骚人死是学老杜双松歌曰天下几人畵古松毕宏已老韦偃少山谷过桂林云李成不生郭熙死柰此百嶂千峯何是学昌黎石鼓歌少陵无人谪仙死才薄将柰石鼓何
　　士固当以多识爲贤然六经诸史外但可渉猎一目而已诚以精神有限而嵗月无几督学政者每发条格卽借市肆书目备録下郡县以自衒所学之博计其价值何啻万金贫士何所借手细检之书名字条格中亦多差谬盖其书彼亦未尝见也士见条格下侧目以视曰是又录之谁之肆者可笑
　　俚俗讥议人之无学术者曰汝瞎字也不识此语亦有所本唐萧頴士轻薄好笑人尝有同官误呼臧武仲之名爲核盖武仲名纥当呼为瞎而其人误呼之頴士曰汝瞎字也不识相传遂讹纥爲瞎余因是知好为臆説学者大病然其讹误后世也不浅司马子长作史记稍见六经中有片言只字可附会者輙敷演怪诞无稽之説以惊世如天命鸟降而生商卽有简狄吞卵之説履帝武敏歆攸介攸止卽有姜嫄践迹之説厘降二女卽有二女九男观内观外之説舜明四目卽有重瞳之説如此类皆浅陋不经惜沿袭旣乆无人厘正之耳天地人谓之三才轮人以毂辐牙爲三才弓人以胶漆丝为三才然其所谓三才者亦矣
　　汉陈蕃曰几月之间不见黄生则鄙吝之萌复存于心唐陆象先谓人曰贺季真清谈风流吾一日不见则鄙吝生矣是学蕃语
　　人与马俱走则人不胜马人坐于车上策马而御则马不胜人故君人者与臣下争能则不胜其劳责以所能而坐享成功则不胜其逸
　　骐骥得伯乐而后脱盐车青萍结绿得薛卞而后长价然则伯乐薛卞有功于良马宝劒也多矣二子名亦以是不朽则良马宝劒亦有功于二子矣
　　夏不衣裘非不爱裘也温暖有余无事于裘也冬不挥扇非不爱扇也清凉有余无事于扇也故际可为之几则鄙夫为哲人失事几之宜则贤才爲弃物
　　草食者多力而愚肉食者勇敢而悍水食者耐寒而浮土食者无心而惠气食者神明而寿谷食者知慧而夭古人诗文亦自有不可解者或当时偶有所寄激而爲言今皆不可知如老杜桃树诗温飞卿郭处士击瓯歌李贺申胡子觱栗歌李义山锦瑟歌樊绍述绛守居园池记公孙龙白马非马论等篇今人必欲解且谓其高妙亦随众悲喜而已
　　贾谊吊屈原曰乌虖哀哉兮逢时不祥鸾鳯伏窜兮防鸮翺翔阘茸尊显兮谗谀得志圣贤逆曳兮方正倒植谓随夷溷兮谓跖蹻廉莫邪为钝兮铅刀爲铦吁嗟黙黙生之亡故兮斡弃周鼎寳康瓠兮腾驾罢牛骖蹇驴兮骥垂两耳服盐车兮章甫荐屦渐不可久兮嗟苦先生独罹此咎兮明白宏大真可一唱三叹尚有余音柳子厚学之曰先生之不从世兮惟道是就支离抢攘兮遭世孔疚华虫荐壤兮进御羔袖牝鸡咿嚘兮孤雄束咮哇咬环观兮蒙耳大吕董喙以爲羞兮焚弃稷黍犴狱之不知避兮宫庭之不处陷涂借秽兮荣若綉黼榱折火烈兮娱娱笑舞谗巧之哓哓兮惑以爲咸池便媚鞠恧兮羙愈西施谓谟言之恠诬兮反寘瑱而逺违匿重痼以讳避兮进俞缓之不可爲何先生之凛凛兮厉鍼石而从之词语固佳较之于贾则觉其雕琢饾饤无复纡余曲折悲愤感慨之意至我朝瞿宗吉所爲骐骥服盐车驽骀厌刍豆鳯凰栖枳棘防鸮鸣庭戸贤者槁项黄馘而死于下不贤者骈肩接迹而显于世亦是学此句律且从昌黎马厌谷兮士不厌糠籺土被文綉兮士无裋褐化来然觉粗直无意味矣
　　东坡喜雨亭铭曰使天而雨珠寒者不得以爲襦使天而雨玉饥者不得以爲粟此语亦有所祖述汉刘陶议铸钱曰就是当今瓦砾化为南金土石变为和玉百姓饥无所食渴无所饮而东坡语爲胜
　　晋鲁褒作钱神论南朝萧综作钱愚论晋阮籍作达庄论王坦之作废庄论韩退之有送穷文段成式亦有送穷文二子同时想当时好尚如此国初诚意伯刘基亦有送穷文韩所送者利势之穷段所送者文字之穷刘所送则天壤无穷鬼驻足之处有天下一家之度其识见过二子逺矣然词华皆不可与昌黎同语也成化间常熟桑民悦有留穷文段亦先有留穷文余未及见昌黎作王仲舒碑又作志作刘统军志又作碑东坡作司马公行状又作碑其事虽同而文词句律乃无一字相似者真缚虎手蔡中郎为陈太丘胡广作碑又爲二公作祠铭同者乃十七八不足取也
　　尚书令左雄荐冀州刺史周举为尚书又荐故冀州刺史冯直任将帅直尝坐賍受罪举并以劾雄雄曰诏书使我选武猛不使我选清高举曰诏书使君选武猛不使君选贪汚雄曰进君适所以自伐举曰昔赵宣子任韩厥爲司马厥以军法戮宣子仆宣子谓诸大夫曰可贺我矣吾选厥也任其事今君不以举之不才误升诸朝不敢阿君以爲君羞不寤君之意与宣子殊也雄恱谢曰吾尝事冯直之父又与直善今宣光以此奏吾是吾之过也天下益以此贤之梁冀防扈带劔入省尚书张陵叱令出敕虎贲羽林夺劒冀跪谢陵不应劾奏冀请廷尉论罪诏罚一嵗俸百官肃然冀弟不疑爲河南尹尝举陵孝廉谓陵曰昔举君适所以自罚也陵曰明府不以陵不肖误见擢序今申公宪以报私恩不疑有愧色二事乃相类余在考功蜀人某不欲言其名爲御史清议不归欲投劾去未果乃托余友刘太常介夜诣余涕泣跪拜眉宇可矜余心鄙之然刘盛称其才可大用盖尝与彼寮寀抚州知之爲悉余素重刘信其言力爲辨别得免黜责后余为少卿遇诸途侧目而过且谓人曰吾将劾孙沙溪刘闻之徃叩其故彼曰沙溪昔庇我人将谓托迹门下以是自掩非有他也刘曰若是则君薄且忍他日又将劾我耶乃赧然而止此与左雄张陵事类而心不同
　　汉唐晋宋以来宗室皆读书入仕与齐民等故民不困今之宗室惟坐以待哺天潢繁衍俸给日増一藩封之下数十年后辄増至数千今秦晋之地税额之入不足以供其常禄未知更数十年何所纪极也余备员铨司时尝欲作万言书投之丹陛乞合天下宗室凡读书识字者羣试于礼部可用者量与一官不可者令其再学毎六七年一试着为令甲庶宗人不至于永弃国储不至于坐糜然律有变乱之科终不敢也
　　王勃落霞与孤鹜齐飞秋水共长天一色当时以爲竒絶然亦有所本庾信马射赋落花与芝盖齐飞杨柳共春旂一色隋长寿寺碑浮云共岭松张盖明月与岩桂分丛然而勃则青出于蓝也
　　以帝尧之明知鲧之不可用旣审且悉矣因四岳之举犹不敢自以爲是而复试之尧之于鲧岂待试之而后见哉四岳之言不可逆而在我之知或未至也圣人急于从谏如此人本空疎昵之以为贤行本回邪誉之以爲宝一事偶合宠待腹心片言相符骤迁端揆虽台谏交章漠然不以爲意而贬斥僇辱无日无之终无芥蒂于其心自信而不信人宜后世之治不如古也
　　圣人固大要之亦人耳人岂大于天哉儒士好夸大其説如曰天地固大也而圣人尤大也或以天地者圣人道中之一物或又曰道通天地有形之外然则浮屠氏谓佛尊于上帝黄老家谓元始生于天地之先皆吾儒夸大之説启之也
　　范文正公岳阳楼记或谓其用赋体殆未深考耳此是学吕温三堂记体制如出一轴三堂记谓寒燠温凉随时异趣而要之于不离轩冕而践夷旷之域不出戸庭而获江海之心极而至于身旣安思所以安人性既适思所以适物不以自乐而忽鳏寡之苦不以自逸而忘稼穑之勤岳阳楼记谓晴隂忧乐随景异情而要之于居庙廊则忧民处江湖则忧君极而至于先天下之忧而忧后天下之乐而乐但楼记闳逺超越青出于蓝矣夫以文正千载人物而乃肯学吕温亦见君子不以人废言之盛心也
　　孔子曰志于道据于德依于仁游于艺是虽圣门爲学希圣希贤之事然推之科举之学亦的然不可易盖其始也不戾其所当然是即志道之説也其旣也不忘其所已得是卽据德之説也其旣也浑融醇正之学即之以爲安和顺英华之发达之以爲词推行有基退藏有地是即依仁之説也夫然后庄骚子史随意渉猎以资该博是即游艺之説也圣人之言随寓皆通固如此绪六七嵗时先公口授以忠孝箴云是丘文庄公所作今丘集中不见此箴谩志于此以寓风木之悲忠箴曰君者臣之天臣之所以事其天者忠也是忠也与生俱生而由于当然之义是则所谓天降之衷也衷降于天乃人所受之中人体之以事君必尽厥心必委厥躬不敢私其有不敢阿其同犯则弗逆以激顺则弗曲而从也呜呼戴天以生何报其功一言以蔽之曰为臣死忠孝箴曰亲者子之天子之所以事其天者孝也是孝也与生俱生而本乎自然之仁是则所谓率性之道也道原于天乃天所命之要人本之以事亲必用厥诚必善厥绍不敢逆其怒不敢违其好形则不毁以伤德则克全而肖也呜呼昊天罔极何德以报一言以蔽之曰为子死孝
　　孔子而后善辟邪卫正者无如孟子所谓制恒产以明人伦正人心以息邪説兴庶民以胜邪慝无余蕴矣韩子所谓庐其居人其人养鳏寡孤独以爲养明先王之道以为教欧阳公所谓修其本以胜之使王政明而礼义充然皆吾孟子咳唾之绪余也二子苦心毕世原道本论尤其自视以无前者曽不出范围之外然则孟子真不可及也夫昔者圣人之作易也分隂阳而两之者也上经首干气化之始也故彖传言性下经首咸形化之始也故彖传言情天下事美恶未尝无对嘉靖癸巳兵部火羣僚奔救张内阁璁欲登垣视汪太宰鋐欲媚张耸肩俾张踏之以登仍未及汪去冠易肩以首夫璁以宰相逾墙已不足道鋐甘心于仆之所不堪无耻甚矣宋徽宗与宰相王黼逾垣微行垣峻不能接有耸上来司马光伸下来神宗皇帝之语千古以为笑然所承者君也但嘲谑戏媟无君臣之礼视鋐则有间矣汉灵帝问侍中杨竒曰朕何如先帝竒曰陛下之于先帝犹虞舜比徳唐尧帝不悦曰卿杨震子孙死后必复致大鸟矣事虽亦戏谑竒不失为讽谏然则徽宗不逮汉灵帝鋐希合心胜不但杨竒罪人亦王黼罪人矣
　　杨诚斋论文章之弊曰泚笔防纸镌肝镂心齿嚼冰霜眼染烟云然斯言也固文章之弊也论歌颂之弊曰髠頴涸砚镌肝剔肺珩佩其声黼黻其态然斯言也固歌颂之也其所以诮人者乃其所自道欤
　　世事未尝无相类人亦往往有之米元章落魄不羁自许风度飘逸不愧晋宋间人物每得人书畵名帖百计谋取或不得则吓之曰若不与我必赴水死人多畏其死勉意与之以是得颠之名然不自觉其颠也尝以书诉庙堂自谓乆任中外被大臣知遇举至累数百皆用吏能爲称首无一人谓为颠者世遂传米老辨颠书又尝以书抵西府曰芾老矣望先生荐之曰襄阳米芾在苏轼黄庭坚之间自负其才不入党与今老矣困于资格恐一旦死不得润色皇猷黼黻王度臣实惜之望明天子去常格料理先生以爲何如世遂又传米老自荐帖观此则颠之名非虚也方万里注瀛奎律髓掇拾风槩节义之句以自况尝以诗上贾似道极其阿媚至贾之贬輙反风上十可斩之説谓幸诈贪淫骄吝褊专谬忍十事皆有实迹后遂有人即此十事歴诋万里亦皆有实迹此二人者虽不可与元白事事同者为类将亦不止如刘孝标冯敬通李挚李敏辈三同四同而已东光廖廷陈屡谓文人无行以此扼文士此固不可然观米方二子廖亦不为无见也
　　力士狙击始皇大索十日不得非力士之智也张良之智也盗杀武元衡取其颅骨而去讫不可索非盗之智也李师道之智也张良用其智以成功李师道乃用之以灭族在用之何如耳
　　宋义与项羽势不两立而其与义帝也亦势不两立东坡谓非羽杀帝则帝杀羽愚亦谓非义杀羽则羽杀义义之令曰有猛如虎狠如羊贪如狼强不可使者斩之此正指羽耳羽仇其言矫杀而代之此真狼羊之所为也而又辅之以悍戾之范増欲以当寛大之高帝垓下之死已晩矣逢丒父与齐顷公易位而顷公免难纪信乗汉王车诳楚而汉王得脱纪信者汉之逢丒父也然丒父遇却子则旌其节以劝事君而信遇项羽则不免焚身之戮羽尚愧于却子矣欲为天下大君岂可得哉春秋他谷不书无禾则书无麦则书禾与麦民生之所重也东坡作喜雨亭记曰五日不雨则无麦十日不雨则无禾此亦言其甚重者耳
　　今之论文则曰韩柳论诗则曰陶柳文可并昌黎诗可并靖节其人岂可易视哉余喜读柳文而不忍观其传惜其名侪陶韩而党陷伾文也韩与柳甚善尝有诗曰余友柳子厚其人艺且贤是已至作顺宗实録未尝一言假借是则史笔之至公也至于永贞行有余尝同僚情可胜之句盖三复其言而悲之则知虽恶伾文未尝忘情于刘柳是则友道之至情也有才而不善用躁于进而不知戒遂为天下万世之大僇惜哉
　　孔子谓中人以下不可以语上子夏亦谓譬之草木区以别矣昌黎送符读书城南勉之以进修而歆之以势位盖童蒙之知识止于得禄位而已故即其所能知者告之以歆动其志念朱子乃谓不告之以性命道德之懿无极二五之真夫三尺童子告之以是则彼冥然罔觉思睡而已有何益哉
　　韩魏公胸次若秋空沧海万变无不容受然三守乡郡每谒先垅輙有诗每诗卽自矜其恩荣遭际之隆驺从旌旗之盛若不胜其喜者如曰至日郊原拥节旄先茔躬得奉牲醪霜威压野寒方重山色凌虚气自高衣锦不来夸富贵报亲惟切念劬劳又曰昼锦三来治邺城古来无似此公荣首过先垅心先慰一见家山眼自明又曰风入旌旂撼晓光两茔亲展喜非常浓隂蔽野瞻乔木逸势横天认太行自叹重茵宁及养纵垂三组敢夸乡路人或指荣虽甚明哲何如汉子房又曰暂趋先垅弭旌旄因恤吾民穑事劳田舍罕逢车骑过聚门村妇拥儿曹又曰两飨先坟已致诚却严轩从指东茔鸿惊去斾参差起马避柔桑诘曲行又曰乡守三逢禁火天每驱旌纛扫松轩衰残岂足酬恩遇光宠徒知及祖先如此者不一不能悉录孟郊云春风得意马蹄疾一日看尽长安花王禹玉云出门四塞如黄雾始觉身从天上归论者咸鄙其器量二人者虽不可与公同语然比之向时刺客取首延颈以授吏碎玉盏笑而抚之若两人矣欧公作昼锦堂记谓仕宦至将相富贵归故乡爲人情之所荣今昔之所同高车驷马旗旄导前骑卒拥后夹道之人骈肩累迹瞻望咨嗟庸夫愚妇奔走骇汗羞愧俯伏悔罪于车尘马足之间此一介之士得志当时而意气之盛昔人比之衣锦之荣者也语意与公诗中句不少异复以苏秦买臣爲况岂亦窥见其衷曲而微不满耶司马公自儗林间野夫向敏中大耐官职以二公方魏公当有优劣之者魏公且然今人才得一命舆皂累数百旌斾笳鼓填街塞巷遍谒姻戚冢墓偃然侈大又何足恠乎
　　获无妄之大利者必罹无妄之大灾志天下之奇贪者必中天下之奇祸开天下之始利者必受天下之始害晋屠岸贾遣客刺赵盾见其念不忘君触槐而死宁杀身不忍杀忠臣唐李承干遣客刺于志宁见其卧苫枕块潜身而还宁得罪不忍杀孝子谢祐希武后防逼杀曹王明其子俊遣客刺之得其首漆为秽器天下以为快天理民彝不可诬也不忍杀者好善之心也果于杀者恶恶之心也刺客者盗贼之流耳盗亦有道其以是欤
　　浮屠固异端之教然亦有可以歆动人者故晋宋间极好之虽以王谢桓庾诸贤亦不敢一言非斥而于支遁惠逺辈望风承接惟恐或后唐人刘柳元白诸公每作兰若文字极口称奬顔鲁公精忠烈气尤所酷好不可晓也欧苏而下简斋后山诸公以致于道学诸君子如山广溪鹅湖之属俱潜入其中而不自知宋儒有言昔之入人也乗其愚暗今之入人也因其高明虽有激之言然亦道其实也惟昌黎平生无一语类其説者亦未尝为浮屠作文字独有送文畅高闲二篇然其所以告之者皆正理也古人云人臣当以王陵为正余亦曰学术当以昌黎爲正
　　廷议清于庙堂则乡评公于里巷是非析于生前则褒贬定于身后叔季之世贵位以威福吓乡人凶豪以虚喝矜先世遂至奸宄分俎豆于孔庭残贼厠姓名于乡社然则汉莽可得而神晋敦可得而庙桓父子可飨于江乡尔朱兄弟可祀于朔土矣悲夫
　　灾异防免大臣故事也去留简在帝心惟辟威福也然必待其人援例乞归乃听其去非若唐汉歴举其过失以谪数之此待士之礼也事乆滋有攀援者累陈不去无借頼者一去不复故一遇天垂变象台省皇皇如不及苞苴筐篚暮夜争叩近幸之门得彼许以无他然后具防以进八关十贵每相顾而笑曰吾家将又増数千緍矣然则天心仁爱高位之所恶也待士礼文关节之媒蘖也当宁忧心幸臣之懽悰也悲夫
　　善通变者万民不知其所由广范围者万方莫测其所运妙神化者万物各得其所欲寡嗜欲则累自除谨动止则过自少广谘询则识自逺深计虑则祸自消审去就则名自彰亲贤哲则德自进惟修德可以先人惟好善可以齐物至诚者其几神体物者其用周昵小人者气日骄爱謟言者志日惰
　　狄仁杰之失身武后与冯道之徘徊五季其罪等耳君子深鄙于道而不责于仁杰者道为身谋仁杰为唐谋也
　　曾子谓人之将死其言也善然亦惟不甚失其本心者为然若夫谲诈久熟于心思欺妄牢结于机械一息仅存片时茍活犹欲欺人罔世尚何有善言也哉曹操以分香卖履诸细故嘱其子王莽旦夕就擒尚谓天生德于予以吓臣庶是岂其本心乎近有不必言其名将死知其子不肖殡葬决不能如礼名士决不徃慰唁又自知诡迹败露立言者决不肯齿录遗嘱曰无厚葬无与人徃还无干人求铭志无受人赙赠吾谁欺欺天乎并其妻子亦欺罔之矣秉彝斲防人心尽死一至于此东坡武王非圣人论曰武王亲用黄钺以诛纣使武庚受封乂不叛岂复人也哉此语亦有所本汉文帝封淮南厉王子为列侯贾谊上防曰淮南王悖逆天下孰不知今又尊奉罪人子子岂忘其父哉与之众积之才所谓假贼兵而傅虎翼者也东坡语简而健贾语亦自明快可诵
　　处乱世易处危世难危世易处处将危之世难乱世可以死危世可以去将危之世人心有溃散之几而事势尚有可为之理欲死未可欲去未忍周旋于艰险不负于平生全尽于事功免议于君子斯诚难事也
　　武后时八月棃花开杜景伦曰草木黄落而此更发荣隂阳不时咎在臣等胡致堂论之曰梨不应花而花者隂阳失时妇人不应帝而帝者天地易位代宗时猫防同乳崔祐甫曰物反常为妖猫捕防职也同乳妖也宜戒法吏之不察奸边吏之不御冦者马燧家猫相乳昌黎为之説曰猫人畜也非性于仁义者也其感于所畜者乎北平王牧人以康伐罪以平理隂阳以得其宜父父子子兄兄弟弟雍雍如也愉愉如也视外犹视中一家犹一人其所感应召致可知矣然禄位富贵得之之难未若持之之难也得之于功或失之于德得之于身或失于子孙今功德如是祥祉如是其善持之可知矣元仁宗时成纪县山移御史马祖常言山不动之物不动而动由在野有当用不用之贤在官有当言不言之佞谈灾祥若此不惟足以歆人主之视听而潜格其非心学者读之亦足以广识见新文思引伸触类于不穷矣自汉而下诸史五行志类皆以某变应某事禨祥小数非吾儒所宜谈也
　　范希文勋业万世如见齐东野语乃载其内交宫掖捷径要津者数事文潞公耆德重望朝野推服李师中乃谓其为未死奸谀宋齐愈亲书张邦昌姓名以示廷臣邦昌遂僭大号又附汪伯彦黄潜善以误国故当时谪制之词曰义重于生在匹夫不可夺志士失其守乃一言几于丧邦所幸探符之未获柰何援笔以遽书正指邦昌之事而责之也杨亷夫乃谓齐愈言李纲纲以危法中之且有诗非高宗曰建炎帝开朝纲解将腰膂断台谏天斧不杀同安王君不见激忠肝厉义胆彭公葅丁公斩国史舆论背驰若此乃知身后之是非亦有幸不幸耳
　　唐元载胡椒八百斛黄金五千两当时骇异以为赃贿狼籍今古无与为比以今观之刘瑾钱宁江彬辈固已万倍于是正徳中吾儒当国受苞苴者此物曾不足以供其僮奴之一盼而况其主人乎如之何民不贫而国不困也我朝法网疎濶赃吏止于除名漫不加罪故人无忌惮如此古人有言有心于避祸不若无心以任运马援自交趾移书戒其子侄慎重沉黙勿与人事其所以避祸者亦密矣而其书卒为梁松所搆至不敢归葬所以戒子侄者乃躬蹈之祸不可以有心避也如此
　　孔子作春秋始于平王伤天下之无王也司马公作通鉴始于威烈伤天下之无礼也然犹恐人议其续经尝谓人曰吾所以虚七十余年事不书者避续经也同年许祭酒廷纶乃作纲目前编尽补其所虚者温公所不敢廷纶乃敢之亦谓人曰吾未敢续经续传耳传亦岂可续乎且其书法体裁俱学春秋是岂续传乎其敢于著述如此洪武初单元阳注杜诗其序有曰人苦不自知前注之失吾知之吾注之失吾不能知也是可为著述自信者之戒
　　人有德于我不可忘我有德于人不可不忘人之憎我也不可不知我之憎人也人不能知
　　柳子厚作哀溺文其序曰吾哀之且若是得不有大货之溺大氓者乎一句引入本意笔力甚巨刘伯温伐寄生赋序曰若疮疡脱身大奸去国斧钺之时用大矣哉虽少费数言然俊伟痛快读之洒然晩宋有人作责防文云汝有仓囷不恤人之无食汝有皮毛不惜人之无衣何施顔靣以戴天履地此语虽近俚俗然亦可以诛垄断放利者之心
　　丁鹤年西域人洪武初回回人禁例甚严行止皆不得自由丁尝有诗云行踪不定枭东徙心事惟随鴈北飞刘伯温旣家居九日诗曰薏苡明珠千古恨却嫌黄菊似金钱其意可伤也未几卒
　　窦参爲相每荐士其弟申輙预报其人时谓申为喜鹊李振白马之谋所以荼毒缙绅者甚烈时谓振为防鸮及苏循望入相振乃谓梁王曰循国之防枭不可辱维新之朝舍已防鸮而谓人防枭可笑正德中蜀人当国其弟有类是者时谓之防枭喜鹊
　　路岩自崔铉幕府不十年至宰相入翰林时铉谓人曰路岩已入翰林如何得老郑颢功名太早其父只德寄声曰闻汝已判戸部是吾必死之年今又闻欲营入相是吾必死之日也岩与颢果不善终今人识见若铉与只德者鲜矣
　　郑颢尚万寿公主其弟顗病甚公主方观戏塲于慈恩寺唐主责之曰岂有小郎病漫不一视而乃观戏乎尝恠士大夫不欲与我家为婚有以也郑太子忽在齐齐欲妻之以女忽辞曰齐大非吾偶也盖婚姻重事取慊于心之快足而已万乗之富贵霸王之强大于我何与也近日士大夫结婚颇不择可否曾见有一二家累世剧盗以刦掠而致富士大夫争与婚风俗人品日污日下如此
　　隋末盗贼大炽诏令各村坞修筑城池防守唐末兵起诏令乡村各置弓刀鼓板以备羣盗夫刘黒闼窦建德之属僣号者四五十岂村坞城池所能防守而黄巢时朱全忠诸人抑岂弓刀鼓板所能御哉真儿戏也近日巡抚下令各州县脩库楼栅栏门以御贼有司望风太过遂白昼闭门樵汲者俱越墙过儿戏一至于此庙堂之体不宜与庶职争能成宪之垂不宜以多才棼乱故曰若有一个臣断断兮无他技人臣且然况人君乎
　　曲礼有言寡妇之子非有见焉弗与爲友盖孤儿无严君以教训防励惟母氏煦煦卵翼之非得美质逺器操心危而虑患深者多流于汚下所以不与为友者恐友不如己则日损耳见其卓然树立与之爲友何不可哉汉唐诸儒乃谓恐与寡妇有嫌陈澔注礼遂谓避好色之嫌夫茍避好色之嫌虽其子有所见好色之嫌固在也且其子旣可以爲友其母之年计亦老矣何色之可好而云云识之以发一笑
　　元气之中万有俱备而其所以能备万有者蒸湿二端而已蒸者能运动为阳为火湿者常润静为隂为水非湿则蒸无所附非蒸则湿不能化始虽清微郁则玅合而凝神乃生焉气者形之种形者气之化神者形气之妙用一贯之道也升而上者气之精也降而下者气之迹也精则为神为生为明灵散而归于太虚则为发扬迹则为形为死为糠粕化而归于太虚则为腐臭口鼻呼吸之气机卽乾坤阖辟之变通皆性之不得已天然之妙也呼则气出出则中虚虚则受气故气入吸则气入入则中满满则溢气故气出辟则气出出则虚虚则受气故收敛而秋冬阖则气入入则满满则溢气故发泄而春夏推而饮食之饥饱牝牡之交媾震艮之相生盛衰之相寻乗除损益消息语黙纷纷缕缕更仆不能尽皆一气之屈伸也非知道者孰能识之
　　司马公论苻坚宠任慕容垂谓敌国材臣来为己用进取之良资也故坚礼之以收燕望亲之以尽燕情宠之以倾燕众信之以结燕心深以王猛用术间其父子非君子之道此固至论然世岂有灭其宗国卤其族属污其妻子而能得其死力者哉坚于是为不智矣而能如司马公所云乎垂盖未尝一日而忘甘心于坚特时未可耳何以知之曹操纳张济之妻张綉卽时叛去操几死其手盖人之所甚愤怒者莫过于溷其家室况垂之枭雄桀骜终难扰驯者乎养虎遗患荓蜂求螫坚之谓也大抵耳闻不若目见之为真论世不若亲履之为实王猛与坚情同鱼水与垂职在联班坚垂之衷曲猛探之熟矣必有亲见垂终不为用之迹坚终必罹祸之兆谏之愈力而信之愈坚不得已而出谲术以济事老臣之谋国其志亦可怜矣使猛之计得行岂非邦家之大幸哉而卒于不成者是固坚愚暗之过而亦天促秦祚非人力所能支也权翼谓慕容鳯忼慨有才器但狼子野心终不为人用垂之谓也
　　成化中江西进士萧彦庄以事嘱其布政丘陵不从未几萧选为给事中丘迁山西遂挟怨劾之丘被黜不甘击登闻鼓俱下锦衣狱丘复职萧降驿丞署县事被人夜刺死正德中福建林廷玉巡抚保定劾同知刘慧赃私其姻董御史建忠亦挟怨劾林未及暴死可畏哉言官虽七品阶然别贤否正违失扶纲纪使君子有所恃而不恐小人有所畏而不为皆其责任信口胡喷以自取快达之九重传之天下垂之万世名节所系人何以堪君子可以自警
　　读庄列之书则頺然而厌于势观孙吴之法则奋然而轻于生味苏张之説则谗谲而忘忠信熟申韩之学则苛刻而忘亷隅饫管商之言则计功而昧道义诵隐逸之篇则志在泉石咏宫体之诗则志存奁匣文见于外心动于内传曰学之染人甚于丹青信哉
　　土阶三尺茅茨不剪故天下穴居野处而不羞恶衣服菲饮食故天下草衣木食而不怨雕墀镂砌洞达于午门瑚琳琅晶荧于百雉一脔珍异价费于万金半臂刺纹功计于数载欲天下之反朴还淳民风之守节安分难矣
　　兄弟天伦也友爱天性也泰伯以天下让夷齐季札以国君让刘恺丁鸿以封爵让市利小人争一钱之利遂防于墙人品之不同如此
　　亷慎士君子之大节人孰不以亷自许然富室任意以蹂践物情民瘼漫不与闻人亦孰不以慎自待然贵位极意以趋承髠钳沟壑恬不动念吾守吾亷彼之富于吾何所预吾固可以践踏而斩艾之也吾慎吾位恤于彼或有妨于我吾固可以秦越而肥瘠之也是则杨朱之道亷慎之贼也甚有借亷以要誉不得则悔前计之非輙戕民以骋忿借慎以避难不得则思媚悦之术遂扰民以希合惴惴以居眈眈以望营营以谋茫茫以失悲夫古人一介不取与而天下千驷有所不顾亷之至也行一不义杀一不辜至于得天下有所不为慎之至也是故有所觊而亷者其亷则刿必敢于大贪有所畏而慎者其慎则葸必忍于大恶
　　干南坤北天地定位离东坎西日月相照兊居东南水泽注于东南而为沧海艮居西北神土隆于西北而为昆仑震居东北而与坤相连雷复地中也巽居西南而与干相连风姤天下也先天之图皆天道之自然也杨山作伊川易传序曰先生着易传未成书而得疾将启手足授门人张绎未几绎卒故其书散亡无善本后谢显道得于京师错乱重复几不可读又曰先生于易尤尽心焉微辞妙防盖有书不能传者恨得其书晩不及亲受防训其谬误有疑而未达者姑存之以俟知者不敢輙加损也学者读其书得其意忘言可也然则今之程传固未成之书山此序亦微有不满之意矣今人视若神明不敢一字置议陋哉













　　沙溪集巻十四
　　钦定四库全书
　　沙溪集巻十五
　　明　孙绪　撰
　　杂著
　　无用闲谈
　　宋锻工刘美善锻金后贵显赐赉上方金器类刻工名多美所造者杨景宗微时荷锸为丁晋公筑第后晋公籍没乃以第赐景宗余乡周御史载文宅第极盛靴工日于其侧爲诸役人补靴数年后子不肖流落宅乃为靴工所买前辈吕懐庆致政后广营田宅贵盛莫伍县侯常令从事某人朝夕候问十数年后居第亦为从事之子所得盛衰不可料如此
　　孔子曰天生德于予桓魋其如予何盖圣人处事势难爲之地所以安于命而听之天且自信之坚如此王莽将死乃以之附防曰天生德于予汉兵其如予何是固爲妄矣然至死生之际神悸心乱姑以之自解已耳王介甫靣黑以乆病黑愈甚医曰垢汗也进澡豆令其盥靣介甫曰天生黑于予澡豆其如予何几于侮圣言矣尤为妄也
　　心者神明之舍是非之公敢为变乱则殃咎可立待常见人以利口夺正义以势位轧人心先世本无德务欲人目之为圣神父兄本谂恶务强人称之爲君子一言异同百计横出人畏其强暴虽俛首以听从天厌其矫诬终骈首以就死卽其平生之经营徒取世俗之一快而已何益也且若人所为亦孝弟之一端何遽乃尔盖心者身之主敢爲欺诬身虽尚在心之死乆矣人非鬼责不死何待使非鬼神隂操生杀之权使人心稍有所畏则强横者之宗考皆为圣贤成何等世道文中子事事欲学孔子推其父隆轧叔梁纥之右推其母履巨石有孕欲与巨人迹祷尼丘同科年甫三十余暴疾而死大儒且然况碌碌者乎可畏哉
　　谢文选应祥尝谓邓伯道弃子为不慈石騐封德坚亦屡斥张巡许逺惟欲存一身之节而致万人于死地为不义充二子之言必欲弃侄以全子乃为慈委身事贼乃爲义邪人之好为怪论如此
　　马援戒子侄曰效龙伯高不得犹为谨饬之士效季良不得防为天下轻薄子孟子称伯夷隘柳下惠不恭皆君子之所不由余亦窃谓效伯夷不得犹不失狷者之自守效柳下惠不得则东晋刘阮之徒矣然效柳下惠则易效伯夷则难人情乐放肆畏拘检宜狂士之纷纷也
　　阳积六画而为干四月之卦也中气为小满谓之小满者满不可大也大则亢矣隂积六画而成坤十月之卦也十月为阳月谓之阳月者阳不可无也无则纯隂用事矣然则长治乆安之防其戒盈思满扶阳抑隂乎程頴者伊川从弟伊川尝勉之曰王介甫易説宜熟诵之晩谪涪陵贻谢金堂书又勉以学易当自王介甫始然则临川易学必有可以垂训者矣苏老泉尝着易説谓人曰此书若成自有易以来未之有也老泉岂妄自许者想其书亦必多可取今二书不见惜哉
　　谬悠之説本非儒者所宜言然因其言之非而折之使归于正亦吾儒辟异端之所当留心者也如佛殿中所塑诸像及佛经中诸説亦皆有意存焉人自未之讲耳佛以男质靣南坐火熖中离卦也观音以女质靣北坐海水中坎卦也坎离交姤水火旣济之象也文殊坐青狮子居东青龙也震木也普贤坐白象居西白虎也兊金也金木间隔之象也罗汉之数十八一降龙一伏虎四老者四少者四畨人四汉人以见凡欲作佛不问老少华夷但能降龙神伏虎气和合四象攒簇五行无不可者藏经至于五千四十八巻喻五千四十八日金经发见之时也度人经注度人须用真经度若问真经癸是铅是也释氏相传唐僧不空取经西天西天者金方也兊地金经所自出也经来白马寺意马也其曰孙行者心猿也这回打个翻筋斗者邪心外驰也用咒拘之者用慧劒止之所谓万里之妖一电光也诸魔女障碍阻敌临期取经采药魔情纷起也皆凭行者驱敌悉由心所制也白马防经行者敌魔炼丹采药全由心意也追荐死者必曰徃西天人旣灭亡四大分散何得更有所徃言徃西天者西乃兑地为少女身中复生爲人不堕鬼道也异端谬悠本不足究因与方外友谈之漫识于此不识明哲以爲何如
　　羞耻己之不善恶憎人之不善所谓羞恶之心人皆有之然君子耻己不善则速改之憎人不善则自省之小人揜己不善则欲文之见人不善则非笑之君子卽其所耻以进于善小人揜其所耻以沦于恶太康以逸欲失邦兄弟何所与而五子忸怩若己亲为不善无以立于两间夏桀暴虐国危伊尹何所与而其心愧耻若挞于市君子者人之耻己之耻也小人者己之耻不自耻也夫惟不耻其所可耻也则必耻其所不当耻矣匿怨而友其人言出而行不逮立朝而道不行不仁而为人役有道无道而但知食谷无守无学而名之曰士儒生学士不知为己羞贤者饥饿于土地一人横行于天下诸侯相灭而不能救四郊多垒而不能治君公伯长不知为己责而耻于下问耻于改过耻于恶衣恶食此何足耻而颠倒谬述一至于此自屋漏之不愧以充之于尔汝之无受庶尔生之无忝矣儿辈问无耻之耻因敷演其説以广其思后当有是余言者
　　武元衡夜坐有诗曰夜乆喧暂息池台惟月明无因驻清景日出事还生语意甚妙明日侵晨为盗所杀无因驻景日出事生之言乃成一谶
　　闵子志不仕季氏家语乃记其为费宰问政于孔子何也岂前日季氏使之仕故欲去之汶上而卒乃宰费者出于哀公之命耶先儒谓家语多后人附防非复孔氏之旧理或然也
　　至人忘情至情忘形道在天地天地不知道在性情性情不知诚以入之黙以守之柔以用之诚则似愚默则似讷柔则似拙能入则知止能守则知谨能用则知防知止则泰定安知谨则圣智全知防则慧光生如是则可以忘情可以忘形可以忘我
　　风土不同则禀受自异气也气本于天莫为而为者也清浊不同则智愚自异性也性赋于人与生俱生者也修为不同则造就自异学也学在于人可进可退者也善学则愚可以智浊可以清不学则愚者益愚浊者益浊故君子学之为贵
　　唐李义山宫词曰不须看尽鱼龙戏终遣君王怒偃师夫偃师以木人瞬目招美人而楚王犹怒妬痴一至此哉蜀甘后宠幸专房先主尝得一玉人长数寸朝夕把玩或寘之袵席中后甚忿恚伺先主出碎之以自快然则楚王之怒未足深讶也
　　任丘县北四十余里为鄚城卽古鄚州也城池街市尚可寻访东去六七里有扁鹊墓前有大庙栋宇巍奕居民有疾具酒肴酹于庙因凿土求得药丸非土非石服之疾即愈不得者多死即不死亦乆不安远近趋赴杨文贞公宿鄚州有诗曰雄县城南水没路鄚州市里酒如油相逢一笑且同醉不见越人空古丘考之范石湖揽辔录伏道有扁鹊墓墓上有幡竿四旁土可以为药或土中得小丸黑褐色以治病伏道艾医家最贵之去汤隂县十里扁鹊墓又在彰德矣然其土可为药则二墓俱同不知何者为是
　　宋元丰间以孟子为邹国公庙在兖州之邹县政和五年春乃诏以乐正子克配享公孙丒以下从祀加封爵焉乐正子克利国侯公孙丒寿光伯万章博兴伯浩生不害东阿伯孟仲子新泰伯陈臻蓬莱伯充虞昌乐伯屋庐连奉符伯徐辟仙源伯陈代沂水伯彭更雷泽伯公都子平隂伯咸丘蒙须成伯高子泗水伯桃应胶水伯盆成括莱阳伯季孙丰城伯子叔承阳伯渡江后邹鲁隔别庙貎乃废世罕知之因志于此
　　昌黎诗曰一邑之水可走而违天下汤汤曷其而归美我衣服甘我饮食无念百年聊乐一日其意即陶靖节所谓从古皆有没念之中心焦何以称我情浊酒且自陶千载非所知聊以永今朝靖节未能忘情于死生昌黎则深忧于世变其趣一也然陶诗冲淡闲逺非昌黎所及矣
　　老杜忧旱诗自注云楚俗旱则焚山击鼓有合神农书起句所谓楚山经月火大旱则斯举旧俗烧蛟龙惊惶致雷雨用此意也葢古神农书求雨祈而不雨则曝巫曝巫不雨则积薪击鼓而焚神山是已檀弓嵗旱公欲曝尫县子以为不可左传僖公欲焚巫尫臧文仲以为非旱备世俗相传以为蛟龙惧火奋蛰而起云雨或可得也段成式酉阳杂爼载太原郡东有崖山天旱土人则烧此山以求雨俗传崖山神娶河伯女故河伯见火必降雨救之然则今人每遇旱卽遍焚祠庙盖亦有所本云尔
　　山谷絶句云闭门觅句陈无已对客挥毫秦少游正字不知温饱味西风吹泪古藤州盖秦没于贬所而陈独存也其意出于老杜存殁口号席谦不见近弹碁毕曜仍传旧小诗玉局他年无限笑白杨今日几人悲又曰郑公粉绘随长夜曹霸丹青已白头天下何曾有山水人间不解重骅骝盖席曹存而毕郑殁也黄诗流丽悲壮亦不减少陵分有尊卑化无大小人有穷达道无隐显时有古今学无先后学有未至则志有所不通道不笃信则诚有所不形不能随分以安则化有所未洽夏尚忠商尚质周尚文汉儒之言也宋儒皆宗之是固不易之论然亦各就其重处言之非规规然拘于一也只承于帝克勤于邦夏固尚忠矣而菲衣恶食之类未尝不质也致美黻冕未尝不文也不迩声色不殖货利商固尚质矣而百姓王人罔不秉德未尝不忠也大頀崇牙六瑚玉豆未尝不文也监于二代郁郁其文周固尚文矣而小大之臣咸懐忠良未尝不忠也先进称野麻冕纯俭未尝不质也且数十年之前与数十年之后俗尚自不同三代传祚皆数百年之乆数百里之内与数百里之外俗尚亦不同三代统御皆千万里之外而欲以忠质文一字括始终冒逺近胡可得哉
　　箪瓢陋巷有何难处而夫子亟称顔子之贤一唱三叹丁宁不置何也盖人所不能堪顔子堪之人所不胜其忧顔子乐之堪与不堪相形乐与忧相形顔子与众人相形叹羡顔子愈深则鞭辟学者之意愈切夫子待顔子固厚而望学者亦深矣大抵处富贵未足以观人处贫贱乃可以观人贫贱未可以观人贫贱大不能堪者始可以观人有天下不与不足以知舜饭糗茹草若将终身而后知舜之为大去齐去鲁不足以知孔子厄于陈蔡弦歌自如而后知孔子之为圣
　　朱全忠袭李克用于上源驿克用幸不死上表自陈为全忠所图乞遣使按问发兵讨之前后八表称全忠隂狡祸贼他日必为国患时全忠方横僖宗不敢问得表甚恐但优诏和解且遣杨复恭等谕指御史崔琬廷奏宗楚客纪处讷专威福有无君心纳境外交为国取怨楚客弟晋卿专狥赃私骄恣防扈并请收付狱三司推鞫中宗不能穷诘诏琬与楚客处讷约兄弟两解之世目为和事天子二事甚相类然则今之守令哑然块坐临事无巨细輙付里胥讲决特勤判署印押耳举守令之权尽付之若人安用守令为哉顾彼万乗且尔此又何足深讶也聋瞽之借视听于人其由来固逺欤孙樵与贾秀才书云扬雄以法言太穷元结以浯溪碣穷陈子昂以感遇诗穷王勃以宣尼庙碑穷卢仝以月蚀诗穷杜甫李白王昌龄皆以工诗穷王勃滕王阁记千古脍炙樵不取斯记而独取宣尼碑则其言必有警防惊人处而王集中今不见此可惜也宋元祐中南省试士出舜不穷其民论省元刘棠学此曰桀纣以滛虐穷幽厉以贪残监谤穷战国以侵伐穷秦皇汉武以督责奢侈穷晋以僭乱穷隋以巡幸穷明皇以隐戸剰田穷德宗以间架税屋穷此是学樵然伤于繁冗饾饤樵之所谓致穷者善也而棠之所谓致穷者恶也且其人亦非儗伦东坡大加称赏以为不类时文世因以刘穷呼之岂东坡偶未见樵书耶
　　王维送丘为下第诗曰知子不能荐羞称献纳臣索然无气不似王诗韩子苍学之曰虚作西清老从臣知尔才华不能举似不及王矣欧公曰自惭知子不能荐白首何为侍从官则愈拙矣不知具眼以爲何如
　　苏老泉论汉高祖不去吕后曰为惠帝计余极爱其説以爲推见髙帝隐微处后见李德裕论羊祜不去贾充曰汉高祖不去吕后亦近于此嬖戚姬爱如意思乆安之计至悲歌不乐岂不知除去吕后必无后祸况吕后年长稀复进见弃之如去尘垢实以惠帝闇弱必不能自揽权纲其将相皆平生故人同起丰沛非吕后刚强不能临制所以存之者为社稷计也乃知老泉本此而愧读书之不多
　　酉阳杂爼中有诺臯记又有支诺臯记人多不能解按春秋传中行献子将伐齐梦与厉公讼弗胜公以戈逐之见梗阳之巫臯他日见臯于道与之言同臯曰今若有事于东方则可以逞献子许诺疑即此事然其命名亦怪癖矣
　　昌黎听琴诗高视百世无庸论矣东坡亦尝作听琴诗欲以拟之其诗曰大弦春温和且平小弦廉折亮以清平生未识宫与角但闻牛鸣盎中雉登木此等句皆琴中深趣不工于琴不善于诗者不知也吴僧义海以琴得名曰春温和平廉折亮清丝声皆然何独琴也牛鸣盎雉登木八音宫商皆然何独丝也闻者以海为知言按史记邹忌闻齐威王鼓琴为説曰大弦浊以春温者君也小弦廉折以清者相也又管子云凡听宫如牛鸣窖中听角如雉登木以鸣音疾以清又晋书云牛鸣盎中宫雉登木中角乃知东坡俱有所本海不但不知琴亦寡陋不知诗矣
　　引汲之迹熄寒士率为高位所贱士亦自知所忌未肯轻以求售干索之风成失位者率为贵势所厌彼亦自知所重未可轻以物色星轺使节纷纭旁午而防桥将军舆卫凋落不免为尉卒所诃诗壁题名公卿当路而荒迳诗翁不免为责征所苦夫国有老成不接问何所借以存典型广众思士有挟负不得售何所据以来善言达幽隐简帙无益于生民才猷徒乱于心曲名实未加于上下谋虑恒愧于古人势则然也招延采纳于堂序觞咏之间而人人自得于湖山千里之外世岂无若人耶悲夫
　　隂符经有言天有五贼见之者昌是谓五行为五贼以其凿壊天地之气故谓之贼能识其所以然则可以施行于天下故曰见之者昌庄子遂倡为善盗之説是谓盗天之所生为我之所有生禾殖稼筑垣建室取禽兽鱼鳖无徃非盗故三年而大富然其言已过于谬悠不及隂符浑然矣至宋陈同父又假富翁为五贼之説逺宗隂符窃取庄子遂谓五常为五贼盖谓仁之博施义之廉介礼之嘉防智之精察信之果行皆足以害富是并以人性为贼矣其亦阳货为仁不富荀子性恶礼伪之余唾乎
　　柳子厚天説谓天地如果蓏人生其间凿剖元化如果蓏中虫蠧人能剔除虫蠧是有恩于果蓏者人能戕害人是有恩于天地者故恶人常为天之所庇而善人常爲天之所灾刘禹锡谓其有激而言言虽过激然亦有所本卽庄子人之小人天之君子人之君子天之小人之説又谓天地于人犹父母于子父母有命子不从则为悍天欲祸人而仁人逆天以福之是亦悍之类也故金踊跃自以为莫耶则大冶必以为不祥之金人成形自以为人则造化必以为不祥之人造物之视人犹大冶之视金此则柳子之宗也但文词奇岖柳子不能为耳
　　列子载孔子东游见两小儿辨鬭一儿谓日出时去人近日中时逺日出大如车盖日中则如盘盂近大而逺小也一儿谓日出时去人逺日中时近日出苍苍凉凉日中如探汤近热而逺凉也孔子不答两儿笑以为不知孔子非不能答也不足答也正庄生所谓六合之外圣人存而不论子夏所谓夫子能之而能不为者也林希逸求其説不得乃谓与日与长安逺近同意此意果同乎又谓逺近是非不可以理论此正上天之载造化之妙乌可不以理论耶周日用解博物志谓日中逺而热者炎气直下也且洪范称炎上作苦是火之性也岂有炎下之火哉燧人氏之所钻司烜氏之所取是则明火之丽空附木者耳譬则鼎镬之上以烹以餁而其下炙手可热然非其下炎也窃以为日初出时见日大是诚近矣而反凉者夜乆隂凝阳初离地未盛隂未退也日中时见日小诚是逺矣而反热者阳精气焰薰赫歴时乆阳盛而隂消也申未之间热尤甚者盛之极歴之乆也故昼长日在地下时少井水寒昼短日在地下时多井水温日晷行南陆交广滇闽之境正当日之下虽隆冬亦暖日晷行北陆而隂山燕谷背处日光所不及虽盛夏亦寒然何所据谓日中去人逺日出去人近也盖天包地外地居天中所谓地居天中者非谓无所附丽徒以积块摇漾于天之中央而已计其下当与天相倚着所以不坠故曰天何倚倚乎地地何附附于天然则地上去天甚逺故日中而小东西日出没处为近故大此非愚之妄臆也佛氏有地水火风之説为重隂之下天之劲风旋转以鼓煽之火乃常炎不灭火常炎而上水乃沸而腾斯承载不坠程朱所谓佛氏之言尤为近理者其此类也易曰风行天上小畜地下与天接天上之风乃地下之风也又曰天在山中大畜地下之天乃山中之天也未知明哲以爲何如耳
　　新旧唐书互相得失论者皆谓旧史所得为多近于随众悲喜矣欧阳公撰五代史刘朐传无一字及其曽修唐史且谓其不习典故改易语词援引失当当时传以为笑岂妬其才名遂欲揜其所着耶惜六一之有此也昌黎有言马厌蒭粟士不厌糠粃土被文绣士无裋褐説者谓是语出东方朔是固然矣北朝韩麒麟尝因旱亦称古先哲王储积九稔入粟者与斩敌同爵力田者与孝弟均赏今富贵之家童妾炫服工匠之徒仆玉食农夫缺糟糠蚕妇乏裋褐盖麒麟乃退之逺祖也儒术家世传诵岂爱东方此语而相传称道之耶
　　萧嶷曰才有优劣位有通塞运有贫富此自然之数无足以相陵侮也充斯类也德为元圣而黙焉若愚功盖天下而退焉若怯家累万金而索焉若困斯言也可以处已卫玠曰人有不及可以情恕非意相干可以理遣推斯类也满腔子是恻隐之心而天下无不可为之事斯言也可以待人
　　传称人莫知其子之恶汉晁错议削七国其父曰刘氏安晁氏危矣南齐徐文景方贵盛其父深忧之曰我正当扫墓待防耳唐郑颢屡迁要地其父寄书曰闻汝已判戸部是我必死之年又闻欲求仆射是我必死之日也彼皆不学术村叟耳而识见乃若此此犹丈夫也严延年之母爲其子扫墓地李络秀知其子周嵩周顗俱不得善终二人乃女子耳其识见亦如此王荆公方与程子议新法其子雱囚首擕妇人冠以出箕踞而坐曰枭韩琦富弼司马光之首于市则法可行大儒在坐而视如无物一时贤宰相任意诋毁畧无忌畏凶风恶焰尚可想见旣死荆公哭之以诗曰一日鳯凰去千秋梁木摧是目之为圣人矣世宁有此等圣人乎荆公自视前无古人而先见逺虑不但出村叟之下更出妇人女子之下亦其溺爱不明故也
　　吉凶之兆不可以例类鵩鸟入舍止于坐隅贾谊以悲忧死蛇入靴中枭鸣其旁掷靴击枭蛇坠于地在察罕则为喜神麟鳯之佳瑞然不待圣人则为不祥生于叔世则为德衰巢阁游薮仪庭鸣岐足以征太和石赵元魏羣集驾车终无救于沦败人咸谓厚贿买科名关节得禄位终不能显达然岂无显达者今人可屈指数也又谓考祥元吉积善余庆然岂无终不得吉庆者古人亦可数也杜陵于徐卿二子期以衮衮公侯诗咏伋寿乗舟极其珍惜东莱谓在卫国则爲贤在宣公则为妖要之小人而获福人皆愤惋不平甚则切齿而怒反唾而詈福愈甚则辱愈深君子而罹祸人皆伤切痛深甚则抚膺而悲仰天而吁祸愈酷则荣愈大士之处世不取必于祸福当取必于荣辱
　　治乱安危之机虽多端要惟敬天法祖亲贤爱民慎终谨始数者而已伊尹训太甲曰皇天无亲克敬惟亲民罔常懐懐于有仁成王命蔡仲曰皇天无亲惟德是辅民心无常惟惠之懐伊尹曰与治同道罔不兴与乱同事罔不亡成王曰为善不同同归于治为恶不同同归于乱伊尹曰慎终如始又曰君罔以辨言乱旧政成王曰慎厥初惟厥终又曰无作聪明乱旧章罔以侧言改厥度殷周之告诫犹之唐虞夏后之授受无异説也但虞夏以圣授圣故其言精奥浑融其蕴在心商周以贤训贤故其言明白平易其迹在事其实一理而已然非有精一允执之心亦不能行敬天法祖亲贤爱民慎终谨始之实也
　　汪彦章谪居永州作玩鸥亭取列子所谓海鸥忘机之义自为记云鸥可玩乎曰我与物同见于天地之间者以形而我之知物物之知我者以心使我心有以胜物则李广之石可使为虎使我心为物所胜则乐令之弓亦可为蛇二者无情之木石也徒以吾心之故若出于有情茍吾心如木石而无情则鸥亦莫得而窥矣何为而不可玩哉镜川杨学士守陈亦尝作对鸥阁于川上取李嘉祐诗所谓纱防闲眠对水鸥之义自为记云雨潦之余川流洋溢飞鸥振鹭出没于烟波之间望之而渇消就之而汗止居之而神清对鸥而眠不知五侯为何物累数百言无非述其境地幽洁胸次洒落于鸥则一二言而已篁墩程学士敏政又爲广对鸥阁记乃即彦章之记而模仿之曰机心之有所中也狠鸷悍烈虽石虎之射可以没羽有时而自中盘回隐伏虽弓蛇之饮可以戕身岂若无机心者可以优游委顺付悲喜于身外之为乐哉斯言也近于誊録注记矣岂篁墩偶尔与之同耶抑有意而窃取之耶不可知也然亦镜川之意而句意卑弱不及逺矣
　　王伯安何粹夫俱尝为老氏学谓神仙可立致恐为名教所訾议粹夫沉黙镇静不谓学仙为是亦不谓为非然吐纳嘘嗒自若也伯安慧机黠巧博学多识自谓无一事不可名世既欲享长生之乐又欲擅道学之名又欲得文章政事诗赋词藻之名充其志分席周孔抗顔孟韩并驾伊傅奴仆萧曹而孙吴董贾李杜陶韦而下无论也其实则钟吕之徒而已天下之事岂有事事曲全而节节兼备者乎近于左右望而登垄断矣晩年深欲掩其初迹其徒或叩其术輙借存养省察尊德性收放心之説以餙其专气致柔存想摄调之功见于其集中者可考也其徒退而防检与圣门之学多所同异皆不信曰吾师欺我乃自信其学而模仿尤甚闭目塞耳连旬累月休粮絶粒死灰槁木伯安则诗坛碁社应酬答问亹亹不厌其机亦深矣君子谓伯安不但不若粹夫之真诚亦不若其徒之无机心也伯安既死其徒犹谓其仙去其感人乃至于如此杀人报仇其子必且行刦爱马养鹰其后流而作屠果非诬矣
　　顔驷对武帝曰文帝好文而臣好武景帝好美而臣貎丑陛下好少而臣已老是以至今不遇此其人已可伤卢照邻自以为高宗尚吏而独好儒武后尚法而独好黄老后封嵩山屡聘贤士而身已废疾着五悲文自沉颍水而死此尤可伤也李益文名与李贺相埓每一篇出乐工争以赂求之被之声歌供奉天子天下施之图绘与太子庶子李益同在朝世称文章李益以别之大歴十才子韩翃之名独重时又有刺史韩翃德宗命知制诰曰与诗人韩翃然则庶子李益椎鲁无文何以辅太子唐以诗赋取士刺史韩翃不能诗以徒手取科目专方靣耶可发一笑














　　沙溪集巻十五
　　钦定四库全书
　　沙溪集巻十六
　　明　孙绪　撰
　　杂著
　　无用闲谈
　　得士者昌失士者亡魏有一士曰孟子有一士曰乐毅得乐可霸得孟可王二士在魏而乃相犀首与张仪是犹舍照乗而玩蜣丸不智甚矣惠王既卒孟子去魏而适齐燕昭礼贤乐毅去魏而适燕二士既去魏何以爲国乐未去魏孟先至齐而燕大乱盖尝以汤武之事劝齐矣然齐终无兴灭继絶之举使齐移薛公之位以位孟子孟子岂但为一薛公而已哉王者之佐有言无位宣王不得为桓公矣况汤武乎及其致为臣而归曰天未欲平治天下也如欲平治天下当今之世舍我其谁也此千古之痛也
　　孔子以军旅甲兵之事为未之学孟子欲以善战服上刑诚以兵者不祥之器非所当言者也汤武之誓师亦止声桀纣之罪与夫部曲行伍坐作进退之令耳非若后世之隂谋诡道也自夫孙吴之书售而天下无义兵自夫荀卿茍变之谈售而儒者皆谈兵矣是孔子之所不学而孟子之所刑也儒者所学皆仁义忠信而所谈乃诡谲诈伪是所学与所谈自相抵牾何以取信于世近年来以武举设科以词臣主试是教学忠信仁义者转而学诡谲诈伪以孔孟所未知所欲刑而使学孔孟者精之也
　　刘静修云邵至大也周至精也程至正也朱子极其大尽其精而贯之以正也此语我不敢谓尽然晦庵诚大儒然遂能极尽周邵二程之学而一以贯之乎抑扬太过遂启后人之疑况张子平生规矩谨严践履笃实乃不防置数公之列千载不能无遗憾若于周邵二程之下继之曰张至严也朱至博也未知可否先儒又谓朱子集诸儒之大成愚以为所谓集大成者非谓其遂能集周邵程张也盖谓南轩东莱广汉鵞湖之属耳幸明哲之教我也
　　伯夷太公同避纣于海濵同就西伯之养于岐周计其周旋日乆意气孚合天下事亦当相与究竟至暌违后太公佐武王以伐商伯夷则谏武王于扣马太公竭力依归以树勲名伯夷则极口唾斥以豁愤恨是何矛盾扞格之若此也伯夷固未忍坐视生民荼毒而不救得一太公而致于用则可以息机忘世而遂匹夫之节太公亦宁敢决壊君臣大伦而不顾有一伯夷而不肯仕则不得不冒讥履危而申称事之权无太公则伯夷为太公矣天下复有一太公则太公亦伯夷矣一则救天下之大乱一则谨万世之大防易地则皆然
　　司马子长言死有重于泰山有轻于鸿毛盖有当死之地而亦有不必死之时屈原荆楚之宗臣受懐王之宠任王西行以蹈虎狼之秦原当以死諌不从以身先之否则与之俱行王存与存王死与死为臣之道如是而已身不委于先王迹招嫌于后主放逐江潭无所自容卒至饮恨溺死移所以葬鱼腹者而葬之于虎关则得所当死之地矣顔鲁公斥李希烈之言曰吾年逾八十位为太师死自其分盖言其此生无几且他无所求畧不畏死耳非有他也新学小生乃谓其言有疵且曰使年未八十位未至太师将从希烈乎薄俗好防检人可怒可叹鲁公精忠劲节可与日月争光然余所惜者在去之不蚤不在斯言也唐德宗之庸劣夫人知之李元平之愚妄信关播之欺佞以为将相之材而使之敬希烈鲁公之耆旧信卢杞之奸邪以为谈説之客而使之喻希烈卒之元平为贼辅鲁公为贼杀建中之君乌得不防尘于奉天志节之臣乌得不扼腕于百世哉李泌度肃宗必不能保己之不杀故急去于五父擅权之日鲁公乃不量德宗终不能保己之不倾不能高举于卢杞乱治之时夫年逾八十位为太师依栖不去尚何求也若鲁公者可不必死矣不必死而竟死之良可惜也古称豫让为国士议者犹非之萧何乃称韩信曰国士无双信固可以当国士乎观其识项羽之仁非仁勇非勇诸侯不平百姓不附此国士之伟论也登坛之初教汉王反其道天下武勇无不用天下功臣无不服天下义士无不归此国士之雄畧也俯出跨下非无勇不为匹夫之勇寄食漂母非无能不为治生之能此国士之度也然则国士无负于汉而汉负国士也多矣虽然鲁两生新城董公其人尚在淮隂之上一则不为汉起一则汉不能用此其国士之雄而谓信为无双萧何盖未之识也
　　樊于期以穷投燕燕丹不能庇函其首以为见秦之媒是燕仇未报而先为秦报仇荆轲入秦杀身辱国不足惜而燕遂以亡是求永燕祚而乃以速其灭然则轲无负于丹而丹之负于樊将军也多矣
　　朱子变卦之説漫无根据近于傅防盖宋熙宁元丰间有郑夬者曽著书谈易变曰干一变生复得一阳二变生临得二阳三变生泰得四阳四变生大壮得八阳五变生夬得十六阳六变生归妹得三十二阳坤一变生姤得一隂二变生遯得二隂三变生否得四隂四变生观得八隂五变生剥得十六隂六变生归妹得三十二隂乾坤错综隂阳各三十六乾坤大父母也复姤小父母也归妹者归宿之地也一时无人解其防独秦玠者知之谓所亲曰此天地之秘藏西都邵雍稍知粗迹已能洞达吉凶之变郑君何敢茟之于书当必有天谴吾因达是动遭坎坷恐亦不乆于世矣已而郑与秦果俱死此卽焦延寿所谓四千九十六卦者晦庵求其説而不得乃强为卦变之説如此而夬与玠之言至今未有解者
　　邨氓田叟虽无善可称茍未至灭伦逆天天必不肯置之若敖之列爵位崇重勋业辉赫名稍浮于实位稍盛于德徃徃殄其类而无遗名愈重功愈大则其祸愈炽岂难于彼或易于此降于天者乃大谬于人邪然则乗除之几可知也窃据隂攘有非其分鬼物之所伺击自食其力无求于人造物者之所不忌也故无妄之福达人所惧功名之际君子慎择而薄取焉
　　子夏之谨守旷荡而为庄周荀卿之宏深惨刻而为李斯学之不善故也杨东里吴康斋陈白沙之出处进退学问事功夫何尝有不善今之学者模仿以恠异则过矣然余酲賸毒易溺而惑者大槩有三圣贤之学虽明白正大而广逺难尽从事于恠异则理不必于幽学不必于多识兀坐黙存死灰槁木分宜于昏愚取便于窒塞天下之士昏愚而窒塞者十常七八故其学易传自晦庵西山之窜而何防贾定之徒遂得罪于万世前车旣覆后辙取鉴凡诡异衣冠邈遐歩履俱俛首下气事之虽目击其奸惴惴不敢出一语彼见人之尊崇也以为其学真足以服天下偃然当之不疑故其人易尊高位者又欲借道学之佳名张右贤之盛典植桃李于私门窃名教以自附汲引之尊崇之畀以好爵宠以命辞虽事未经心败不旋踵而崇阶膴仕远招羣丑之景从顺境亨衢足致一世之钦动故其説易溺察此三者防出本根则仕路可清真儒可得天下之害可熄东里诸君子之耻亦可雪矣
　　涧谿沼沚之毛可以羞鬼神恶人斋戒沐浴可以事上帝无他诚故也人能诚则可上可下可险可夷可通可穷无徃不自得拂逆则贰而不专觊望则杂而不驯与物且不可而豚肩巵酒遽懐盈篝满车之望鬼神肯贬以狥人哉士犹一介不取与况鬼神乎故村祠社鬼本不能骇人人自骇之祝史巫婆本不能惑人人自惑之旱而雨曰某巫前日降神之资也病而愈曰某僧前日诵经之力也窃造化之大柄以擅利衒俗彼固不畏天刑矣世方踵讹承舛争为传诱遂使寝室供具以延僧防妇盛饰而礼佛恬不为恠士夫家不免也
　　古者相见执贽为礼不但朋类交际为然士初见于君亦必有贽故曰出疆必载质今士君子犹存此礼而见君之贽则废之乆矣无贽而见非礼也自科举之典行士遂以言为进身之阶然则塲屋之文词大廷之敷对见君之贽仪也士茍有志于用世舍是则无以自达故科举之学程朱所不废今人高自标榜必欲非之非无极太不以言学非蒲轮安车不以言仕非井田封建不以言治而隆虚誉崇禄位则未尝一日忘于懐科举之弊士枉己而自售若人者枉人而自贼枉己而售者其害小枉人而自贼者其害大天下方翕然宗之生民之荼毒吾知其未艾也
　　古之君子念人才之难惟恐其有过栽培防养之力常使其有余而包荒纳污无所不至故一时名士如连城照乘莹无瑕纇者代不乏人是不惟可以敦士风而励臣节然国家亦借之以光重今则不然言动一愆劾刺累牍以星火为燎原以涓流为滔天天下无全人矣平生刻励修饰一举尽弃于索瘢求疵之下盖惟恐人之无过也将使昭代终无一人备全德享令名于后耶其意亦云刻矣庙堂之上遂以低徊顾望盱盱黙黙为计而掀播奇伟之绩不见于天下
　　伊尹放太甲而天下厌服周公辅成王而国有流言是固世变日下使然亦以周公武王弟也有次立之势管蔡至亲也有觊望之情身当次立则易以生疑心懐觊望则易以生怨以怨济疑理固然耳宜其不若伊尹之从容展布也危地真难处哉干九三爻辞曰终日干干夕惕若盖处危当如此周公其以所自处者而示占欤或谓使太甲不终允德成王不见金縢则伊周亦将无计是不然太甲贤不得不改成王亦贤不得不悟使果皆不悟则汤武不以托伊周不敢受矣若霍光之于昌邑则有不然者王吉谏游猎而加礼龚遂捽大奴属卫士长行法而不禁天姿质朴犹可爲也在位二十七日而废观其言曰天子有争臣七人虽无道不失其天下其所以望于辅臣者切矣斯言也千古之痛也不学无术乏辅弼之良而视君如玩物去取在掌握间后世董卓桓温之徒以及南北朝五代间纷纷效之光实作俑赤族之祸萌于骖乗固其所也
　　汉文帝不但恭俭亦有才知权变周勃迎立之日卽时入未央宫夜以宋昌领南北军张武行殿中事数刻之间处分俱定周勃掌握已无物矣而声色不动此时年甚少真天才也宣帝之才亦能办此然起庶人依许史汉廷诸臣无一相识者不若文帝有代邸之资也至逾年而光归政尚谦让委任则不若文帝之许勃归相印率列侯就国之勇决矣
　　皇甫嵩朱儁平黄巾贼威震天下方是时献帝防弱犹无君也以董卓李傕之猖狂因兵威乗众以伐其罪天下当响应彼以君命来遂不敢拒就拘朝廷俛首罹罪其精忠赤心尚当与汾阳同列而汉史以为舍格天之大业蹈匹夫之小谅陋矣近日闽人蔡介夫亦有论谓岳武穆舍金人不穷追而班师以就死为不知权此论未是夫君臣父子世之大闲申生不敢爱其死使天下知有父也武穆不敢爱其死使天下知有君也君命召我我矫诏拒之非矫者亦足以为之辞矣以事势论之吾不用君命而强行师非王师天吏矣樵苏供具其孰与办简书符檄其孰与承蔚宗弑君之贼宜其有此而介夫亦为此异论可恠也
　　洪平斋云天机在半夜子之初人事在五更三之后不特为世间一佳对句而抉精意于象外露生机于画底已迥然非世间言语矣嘉哉平斋之善言也易曰七日来复盖自姤卦一隂始生至十一月来复及七爻为七日之象是固易道之自然究而论之自夏至至冬至凡七月一年之复也自午初至半夜凡七时一日之复也以十二支记之自午日至子日凡七日一月之复也自午嵗至子嵗凡七嵗一纪之复也天道循环卦脉流通合之为一纪分之为一嵗析之为一月一日无日不可观来复无时不可验生意而七日者其定期不可易也周子以静处测隂阳之根程子以静处观天地之心邵子以动静来徃之间阅三十六宫之春或自小雪积分或自中孚起卦或谓应钟当复纯体破体本气余气纵横设施无不可观诸家落处不明用处不活歴家以尺管候阳气医家以寸口切阳脉修錬家以铅鼎珠进火候搬运家以敲竹唤龟鼔琴招凤行子午是固皆逺取之造化而近取之吾身然滞泥偪侧方圆龃龉动辄自相矛盾而不通故曰致逺恐泥吾儒掘易髓蹑天根此等粗浅直可付之一笑今之儒者不究义理不谈性分终岁矻矻于其中而儒书则未尝经目也不亦谬哉大易休咎寓弥纶之道于策筮之中洪范庶征建皇极之中于兆象之外故在易非中正惕厉不足以得吉在范非肃乂睿哲不足以得福即天以验人神道以设教此圣人之书也今诸小道家浅陋无理葬得善地虽杀人巨盗亦可获福课得美占虽弑父与君亦无大害伤教败俗莫过于此盖有不待攻而自破者人自不察也愚人固不足责儒者亦酷好之不希踪于尽性之圣人而一听于茫之术数惑之甚矣贾谊谒司马季主外龟蓍而论圣贤扬雄从严君平依卜筮而谈忠孝如此庶可雪易书洪范之耻
　　先王委积之法逺矣一遇荒歉民辄骈首就死宋王介甫常恨士大夫不能讲求先王之意以合于当世之故故其所创新法贷其本收其息亦颇得周官之遗意晦庵颇取之魏艮斋犹以收二分之息以为咎然则救荒之政亦难矣常平创于汉义仓昉于隋熟而敛饥而散李悝之法贱而籴贵而粜耿寿昌之法籴不抑价粜不増价曽寳章之法然皆不若南丰之防为详且善今人求一曽寳章耿寿昌李悝不可得而况晦庵艮斋南丰乎欲得汉隋遗意亦不可得而况周官之法与先王之意乎然则荆公固未可尽非也
　　或问汉髙魏武光武昭烈文皇优劣曰汉髙文皇德不胜才光武昭烈才不胜德若魏武之奸雄所谓德其所德非吾之所谓德也才其所才非吾之所谓才也文皇立心行政酷似汉文帝然文帝躬行黙天下化之太宗哓哓然动以尧舜自况所以不及宋太宗尝称范质才器曰但欠世宗一死且质本汉臣郭威之簒弑质为具仪注草诏令讨论撰定恬不为恠然则质欠汉氏之一死久矣非但欠世宗死也
　　天下强则抚之以寛天下弱则震之以严不易之理也然抚强以寛寛则纵纵则弛弛则惠竭强之弊常生于寛震弱以严严则厉厉则刻刻则威防弱之弊常生于严是故不强不弱天下之至治非寛非严天下之至术诚一可以伏巧诈沉黙可以制辨博自信者不避嫌自许者不求合善治水者以四海为壑善治财者以天地为资心不治则神扰气不养则精防
　　古之君子任人今之君子任己任人者能化己为人是谓无己任己者能化人为己是谓无人无己者虚而通展拓天下而有余无人者窒而碍包容闾里而不足故黜聪明则知周万物晦才辨则贤能效用
　　蟭螟视燕雀不胜其大鹍鹏视犀象不胜其小临水而视则平地为髙登山而望则丘陵为下是故小大无定名髙下无定形太虚无形故有万物之形无性故有万物之性无言故有万物之文形也性也文也皆我之所有也不有之则无我无我则与太虚同其大
　　孙楚媚王济以驴鸣魏収悦髙洋以狗鬬潘安仁拜贾谧之车尘宋之问捧昌宗之溺器文人无行一至此哉宋刘挚所谓一落文人其余不足观者正谓此辈然亦岂可以尽律天下士东光廖廷陈与余同为吏部每举挚言以扼文士故凡所荐用率皆椎鲁木强者以遂其妒且以其易制可济私山谷曰人无古今浸灌于中照镜则面目可憎对人则语言无味充廷陈之志必欲天下士皆如土石而后快其心欤虞啸父欲献孝武以鱼鲊刘道隆欲见超宗之凤毛韩防不识金根张由古不识班固当时传以为笑使与廷陈同时将目之为大贤矣医作于神农巫作于周公兵作于黄帝卜作于伏羲医寄死生仁之道也巫交鬼神礼之道也兵定祸乱义之道也卜决嫌疑知之道也仁主于爱礼主于敬义主于制知主于明医流而按摩导引巫流而呪诅符箓兵流而纵横逰侠卜流而防纬禄命所谓致逺恐泥君子不由者也
　　孟子曰人有不为也而后可以有为是故无所不知者有大不知无所不能者有大不能工于小技者其志不逺饰于冠服者其器不宏好竒特之行者无大功行姑息之政者无广惠为善而惟恐人不知非善之至也然未免有不知者为恶而惟恐人知非恶之至也然未免有知之者为善而人无不孚然后谓之至善为恶而举世莫识然后谓之至恶
　　桀可放也君臣之义不可废也使成汤伐夏救民不知有慙德则不足以为汤夏可代也神禹之功不可忘也使仲虺作诰释慙不知有禹功则不足以为仲虺其言曰缵禹旧服奉若天命盖继禹即所以顺天也圣贤之公天下如此若乃谀佞于当代之圣神而并诋于先朝之开创隆古所未有也
　　夫子身为周民而曰其或继周者虽百世可知也明白直致畧无避忌之嫌诚以天下者天下之天下非一家一人之所得专而私有者也虽文武盛时亦不敢认为己物而况衰周之际乎夫子亦惟道其常理而已而固不肯饰其説也颂圣学则千古相传之秘颂治效则万世无疆之休真衰世之风非圣人之徒也
　　尧舜传贤禹则传子纷纭之説自孟子而始定然亦有未尽然者故韩子苏子又从而为之辞自万章之问至苏子之辨其説有四万章以为德衰孟子以为天命韩子以为忧后世苏子以为不立异夫德衰之説诚陋矣孟子归于天吾心亦微有芥蒂焉盖尧舜之传贤禹之传子皆已定于生前岂待身死之后听其天命之自归乎韩子之言近正苏子之言近情然皆非圣人之心也圣人之心不若是之屑屑也盖圣人以天下为公视贤与子一也贤可传而传不以传贤为殊而害天下之公子可传而传不以传子为私而忌形迹之嫌圣人之视天下犹其视斯道也昔吾夫子岂不欲以道授孔鲤哉髙坚之妙在囬一贯之悟在参而鲤不与焉使鲤如囬如参则道统之传在鲤矣使丹朱商均如舜如禹则天位之传在二子矣尧舜禹之传天下如吾夫子之传道知此则知彼矣
　　人君未尝不好治而恶乱亦未尝不欲用君子而逺小人然君子独力而无助小人植党以自私将用一君子羣小人惧其不便于已也必巧为非谤以中伤之将去一小人羣小人惧其失所依也必巧为防言以援引之人君访之于左右之人毁即墨而誉阿大夫访之于百官八司马之誉王叔文访之于耳目之臣刘栖楚额叩龙墀以党李逢吉访之于元老大臣张禹隂有所畏私欲纳交以党王凤人主聪明惑乱心无所主君子将用而复舍小人已逐而复还君子之迹益孤小人之党日炽祸乱危亡不可救药人君之心术不可以不正君子小人不可以不辨也如此
　　知言养气一章孟子平生之学尽于是矣朱子解之曰知言则于天下之事无所疑养气则于天下之事无所惧盖不疑不惧贯天下之道者也尝试观之天下之人失事机之防昧时措之宜皆疑惧累之也至所谓配义与道专论养气而知言不与焉朱子解无是馁又曰则亦不免于疑惧是又并知言混入其中矣盖一时操笔失于检防故错谬若此然则著述真难事也夫
　　元杨士编选唐音比诸家似为精粹然潇湘何事等闲囬一絶乃两见之一见于正音为钱起之作一见于遗响为薛能之作格调句律一也何以可入正音又止可入遗响观此则其所选亦出于一时之见而非的见也
　　庄子许行必欲齐物许行欲齐者精粗美恶耳庄生乃井寿夭生死而齐之世岂有是理乎盖战国之时士好爲齐物之论如此孟子天挺英睿独不染流俗曰物之不齐物之情也力攻二子之心然他日又曰圣人治天下使菽粟如水火且物之甚不可齐者宁有过于水火菽粟者乎孟子云云是亦庄许之意耳近于以燕伐燕也韩退之作原道曰老子曰孔子吾师之弟子也为孔子者习闻其説乐其诞而自小也亦曰吾师亦尝师之云尔不惟举之于口而又笔之于书韩子之意是谓孔子未尝师老氏也他日作师説乃曰圣人无常师郯子苌师襄老聃是又以为孔子师之而亦笔之于书矣东坡传书三江旣入震泽底定谓三江为南江中江北江蔡九峯不取其説且谓其为味别者非是然所谓以味别水者非东坡之臆説也唐许敬宗曰古五行皆有官水官不失职则能辨味与色潜而时出合而更分皆能识之是先己有此言矣九峰未之考也至其所谓尧之洪水未治也东南皆海岂复有吴越哉及彭蠡旣潴三江入于海则吴越始有可宅之土水之所钟独震泽而已斯言也百世以俟圣人可也
　　晋巩朔献防于周定王初不礼焉旣而惧晋之强与之宴且私贿之又惧私贿之非礼也使相告之曰非礼也勿籍所谓勿籍者勿笔之于书籍以爲礼典也孟子曰诸侯恶其害已也而皆去其籍则自春秋时已恶之矣至秦始皇则尽举典籍而付之以火是其恶籍之心与春秋战国之君同而其暴悍敢为冥顽不顾则跨诸侯而出之上亦其所由来者渐矣盖有勿籍然后有去籍有去籍然后有焚书非一朝一夕之故也
　　庄生有言剖斗折衡而民不争是固有激之言然以今观之亦不为无见东厰与锦衣卫共捃摭则法司无当罪之狱镇守中贵赂司礼监为应援则民生无可苏之望内阁与翰林相依倚则公论无可平之日赃吏慿台省为城社则盗贼无可弭之时势位压郡县以嘱托监司视谄慢为黜陟则天下无可治之理
　　沙溪集巻十六
　　钦定四库全书
　　沙溪集巻十七
　　明　孙绪　撰
　　五言古
　　送王国仪贰守之温州【国仪戒轩先生内弟】
　　南徐江望望东嘉城清时宦游地咫尺江边程朝与里人辞暮见郡人迎风定野云湿沙暄水鸟鸣扁舟泛孤鹤翛然有余清俊才饶用世良士惜休名想见海塘上一夕春水生【海塘者戒轩尊甫昔仕温州所筑甚利于民近渐湮没故云】
　　云深图
　　云从山气生还向山中住苍生望霖雨豹文烟雾幽人爱静观结屋云山路绕径莓苔润当牕编简防杖藜腰脚健歌咏风雷布云来冥思迟云去天光着俯首见人寰尘氛自来去
　　送李璞还山东
　　门墙识君初君少我已长我长亦何用君少多清响感君友于意绸缪下深广夜雨牀对眠春风驾屡枉别来问眉宇虚幻难像独闻荆树花垂防低可仰徃岁见君弟言论际穹壤翻恨未逢君千里入神想侵晨叩门扉举目见豪爽喜极欲絶倒惊定还询访初疑梦未真既省心独恍以兹念旧游悲叹废心赏流光过孤隼薄俗轻五两谁能乆低徊惙惙婴世网京洛多风尘长江没浩荡羡君冠佩去终岁住林莽
　　戈宇清上舍便靣
　　家住清江边来徃江上路扁舟惯风雨清流爱情素种竹满江浒大半裁渔具垂竿蛟龙长横笛沧浪度平生济川心付彼沙头鹭闻説东海上昏昏气成雾留取丝纶手终与鳌鲸遇朝出江头渔暮出江头渔朝暮此中事自有周王书
　　妾薄命
　　妾命薄薄如纸君意陌上尘妾意江边水陌尘易飞扬江水絶清泚京兆多倾城永别从今始京兆犹自可莫入临卭市
　　赠医士王廷弼
　　古医不可见世医恒碌碌方书盈架阁谁识机与轴王君飘洒姿石泉浸寒玉平生秘异术一览不复读晓雨沐杏花清风荡兰谷月夜琴数声永日碁一局都将国手能写作阳春曲我生与君游弱质借君育作诗三致谢韶光正红緑
　　古意二首
　　凄凄途中人潇潇天上雨霖雨若为情长途谁是主赠君箧中巾心愁千万绪盈盈清泪痕脉脉屈指数凄凄途中人青青路傍柳柳叶思君眉柳线思君手赠君金歩摇侑以双琼玖擢髪数新愁新愁今又陡
　　老蚌明珠歌
　　水边有老蚌自分身已腐岁乆没泥沙命贱等尘土一朝孕明珠瑞气笼天宇翕张役月华遡游召风雨河伯与海若驩呼竞跳舞遹来掌上看暗室光吞吐平生照乘姿连城价自古不同鱼目混肯作鹬喙哺薏苡自满庭陋贱谁比数
　　春愁送刘侯归云中六首
　　黯黯拥春愁迟日苦难旰风鸣杨柳树幽鸟时相唤独擕一樽酒坐爱花容粲念君明日去对景成感叹君去何匆匆我心日恻恻遥望东园花憔悴无顔色送君出前途惶惑忘南北我车岂不良我马岂不力有具将安施多岐迥无极归来检文字成败难识古今趋一途抛书空叹息
　　古人重在民今人重在官官威日赫赫民力何能寛县吏夜持符赋役纷无端春蚕寒未下春苖生未繁急解妇子裾典当充朝飡生计岂不念所惜肢体残大位取快意不问穷途寒卓哉阳亢宗芳声今未刋君去谁当语俛首摧心肝
　　念君不可留春夜不成寝月落星歴歴风来树凛凛孤琴系牀头尘埃没囊锦乘兴时一弄古调愧题品西邻张华筵筝笛正豪饮万事只如此洗耳且高枕
　　缈缈云中山曲曲山下路杲杲春日明霭霭春云度唐风宛未改汾水波扬素计君归日程正当三月暮清樽对落花莫问尘与雾
　　我有双寳剑来自阖庐宫上有百寳环下有千金玒入水斩蛟鼍入山斩罴熊三年不得试开匣生冷风临岐解相赠归去时磨砻惜哉两无用所贵心相同
　　谢孟都宪时元四首
　　我爱鲁仲连气吞天下士谈笑解纷争黄金等敝屣拍天东海波勇蹈固无怼九原如可作执鞭亦何愧渔阳隔重云漳河注双泪
　　淮隂非萧相竟作逋逃客世无汾阳王谁矜李太白援手坎穽中寘之云梦泽勋名登庙堂休光照简册感此国士知一死安足惜
　　明月游太空下映漳河水侯门灯烛光不照衡茅里清澈易生辉秽污难具美如何鲍叔牙却荐巾车士泽州孟夫子矫矫人中龙一德濯江汉万古罗心胸我本疎狂士乆为贤者容上书熙帝载谓我当奋庸我罪如丘山我才如菲葑顾我岂敢当夫子意则颙晩嵗有甘菊秋水有芙蓉翘首望燕蓟江云千万重
　　寄谢呉司空推荐议大礼四首
　　古称议礼家聚谈如聚讼矛盾各门墙隔越若楚宋纷纭无定説嗫嚅徒口诵庙堂富才猷德光望弥重指挥定仪注检束谁敢纵顾我葑菲才落落莫与共明公重遐遗一言思我供老马还识途爨桐亦可用目断江东云空切贤臣颂
　　昭代有俊臣留都大司空寸心凌白日千载思高风昔为权幸挤九死心尤雄今受圣主知一德眷无穷矫矫孤根桧的的高飞鸿相彼齐麦姿雪霜愈青葱又如岩壑流万折不改东桃李接庭堂药物归樊笼虎鳯跃文彩宇宙无全功草泽萍蓬客幸亦得帡幪
　　我本疎狂士作吏风尘下一落坎穽中谁是援手者谤薮困宗元黒索絷公冶纷纷竞下石濒死犹未舍归来恍若梦遇事噤如哑感公不我弃盛德殆天假再拜读封章郁懐顿陶写初读心惊疑再读神清洒前席羡贾生南州滞司马千里一缄书独有泪盈把
　　古人重改过既改人莫尤今人幸有过欲改终无由宿鸟依茂林众恶归下流物理尚如此况彼恩与讐卓哉老司空孤唱发羣讴矢心永自砺肯作门墙羞
　　复周都宪公仪三首
　　皎皎千里驹曲曲九折坂黙黙盐车重望望山路逺垂垂毛尾疎落落谁推挽日与鞭防邻敢辞筋力蹇不遇九方臯悠悠岁年晩
　　东家有美女妖艶矜千人西家女老丑夜夜伤心神和风到庭户夭桃争早春美女理新妆去充上国嫔丑女得良媒不妨嫁比邻
　　客从逺方来涂穷三痛哭不逢吐哺人浮生空仆仆送客出前途多岐心目秋风吹转蓬夕阳在高木粲粲东篱花摵摵前溪竹山田故无恙短犂称黄犊
　　寄乔太宰四首
　　乌兎日东西鸿雁岁南北缅懐千古人曾未一瞬息桃李接庭堂蔷薇戒荆棘闭戸扬子云寂寞无顔色濯缨流水涘防歩古城隈爱此城头花缓坐呼酒杯霭霭度孤云微雨西南来遥望城隂树摧折号风雷始以寸朽累永弃谁培栽培栽谨勿道终朝郢人哀
　　北海蛟垂涎南山虎有翼猖狂昼攫人通衢惊且惑我行偶值之逺避愧匍匐淬刄前与讐欲进意屡革一挥山气清再挥狂澜息知者谓我良不知谓我忒天宇何迥辽我生何偪侧独有晋周处千古擅竒特
　　长剑倚天外永夜蛟龙吟霜刄小玷缺弃置荒江浔朽钝等铅刀剥蚀嵗月深一朝防淬砺寒风起隂森敢复试盘错幸免沙泥侵
　　威鳯篇赠秘仪之【仪之名鳯余姻家也温润醖借多清致早游庠校乆乃厌去晦迹耕桑间以自濡深藏终老罕与物接若无负于其名者因作威鳯篇贻之】
　　丹山有威鳯文彩何翩翩濡咮天池波振衣昆仑巅暮投高冈梧朝啄玉井莲和鸣发天籁高翥凌风烟灵瑞还自珍不受污浊缠黄鹄横四海抟鹏碍九天琐琐不肯顾况与争后先时从虚怳中附翼跻羣仙我欲徃物色境地险且偏浩无际涯青碧难夤縁魈魑牵我衣鲸鲵覆我船我后啼鹧鸪我前哀杜鹃我足不得渉我言不得宣望之不可即双泪垂潺湲愿言览德辉慰我心斾悬昔在隆古时典册闻盘旋翽翽虞舜廷雝雝岐山壖胡为百世后声迹俱茫然舜文乆不作空吟威鳯篇
　　古意送张学谕尹献县
　　沧海无际泰岳高无垠谁云宇宙寛势欲包浑沦美防盈山阿美味盈水濵就中细幽讨廼辨蹊与津由来广邈区深藏自天真相彼云霄客襟懐盎如春结屋海山麓丹诚对苍旻朝望蓬莱居暮见秦宫人俯首瞷人世万象成浮沈
　　齐鲁重弦歌燕赵多感嘅湏信秋霜威不及冬日爱自从卓茂后礼教竟何在簿领任刻木民命等刈艾君才氷玉清一笑收万态学宫五六年爼豆试鼎鼐都将化雨几布作阳春载想当乐寿原春畦尽沾溉行见青骢马揽辔持风裁
　　迢迢瀛海路皑皑燕山雪顽云夜不开青灯寒自防天低风力劲布被冷如铁晨起防羸马遥望古城闑岂不念荼苦所愧负先哲前溪斫水渡下见水澄澈心怀庙堂忧孤囊正愁絶
　　五平体
　　凄凄丹枫林明霞开重隂幽禽池边栖哀鸿牀头吟荒苔堆青钱篱花含黄金孤云堪论交微风消烦襟悠悠相思怀良宵谁能禁尘埋龙泉锋囊闲丝桐音空庭铺凉蟾无言情愔愔佳人何时来芳樽谐余心
　　代杨师文送方别驾还景州
　　古人重循良仁恩在黔庶今人重循良瑰竒在声誉羡君道术竒不爱名实着把手问饥羸低头理沮洳德化甫三月歌谣闻处处徃年锥并无今得饔飱饫熠熠鹰鹯羣忽覩祥鸾翥简书昨日下别我欲何去清漳泝新流黄堂归旧署习习风徐来窅窅天方曙望望北天云百忧复千虑
　　古意赠聂东之判华州
　　漳河水歴歴水中树春风锦缆长迟日轻防度君才似水清爱向河边住垂竿几岁年濯缨自朝暮忽动云霄兴笑指西秦路遥知华山上焦枯饫风露
　　君标松桧孤我爱山林独同心利断金相看润如玉永夜短檠灯偶坐话心曲问君何所徃西秦佐州牧秦路逺迢迢秦关高矗矗书囊从此别力尽相思目
　　骏马风翩翩青袍日杲杲今日沙溪滨明日长安道念当逺暌离一樽共潦倒君懐氷玉才壮志凌苍昊今皇尧舜仁八荒育襁褓君宜识此意作事戒草草宁陋勿伤妍宁拙勿伤巧立勋贵及时腾声苦不早竚看徴书下山林慰衰老
　　春怀六首怀方侯也【新安方侯景可徃岁署吾县仁风德政巷诵村谣不以绪为不肖累辱存问春昼纡迟村居无事因为诗六首以寓企慕之私云】
　　春风拂衡茅春云满郊墅柴门日反关幽禽相对语美人天一方兰蕙谁同处直北望蓨城空庭乆延伫枯槁沐恩波漳河深几许何日短檠灯永夜话心膂
　　别君半载余两地共明月望眼逐归云柰此心矻矻羡君明秀姿寒氷映瑶玥羡君飘逸才长空鹏鹘去岁忆兹辰始见君节钺肆意谈与笑一朝几搪突迢迢回首思寸心欲成窟问君知不知君知焉可忽
　　我罪丘山重卧病漳河边君才氷玉清公庭坐鸣弦感君纒绵意赠我归来篇别后望云树野旷飞苍烟春阳映高木春花映晴川思君不可见对景空茫然
　　鲁薮有祥麟岐山有鸣鳯郊原头角殊云霄文彩羾嗟彼希世姿天府逺莫贡空咏巻阿篇宜发宣尼恸此意当谁语思君坐成梦
　　古有阳亢宗催科考下下迢遥千载余谁是同心者村落肆追呼庭堂事楚槚穷途哀哭声肯念鳏与寡平生悬河辨遇事噤如哑块然坐书堆独有泪盈把
　　侃侃怡庵老尚友考亭翁雪霜凌气节星宿罗心胸岭云识九德海日明孤忠高位摧晋如宦业无全功归来课孙子托心付防鸿毁誉置不问庭闱日融融没去几岁年赫赫今宗工贻孙有嘉谋世业有良弓诸孙见循吏想像忆高风
　　别韩生
　　鳯笙促骊歌夕阳生暝愁景色岂独异人心自悠悠昨夜短檠灯笑谈为我留今日緑绮琴孤囊从逺游河桥不忍见忍见南陌头不縁防合欢焉得离别忧林花露气重岸柳春风柔落落渔人村青青芳杜洲不恨云山隔不恨漳水流只恨鸥与鹭泛泛送兰舟
　　谢安东山图
　　世人多外慕江湖忧庙廊一朝践枢要手束心徬徨志累气莫任力分翮易伤所以古贤哲养慧韬锋铓有目耽林泉有耳耽丝簧忽起持大柄倒景回天光如发万石弩直前谁敢当又如决洪流惊涛吞大荒乃知东山谢志不在红妆











　　沙溪集巻十七
　　钦定四库全书
　　沙溪集巻十八
　　明　孙绪　撰
　　七言古
　　送彭都宪济物乃弟锦衣千戸冲回籍祭扫
　　台端大老归未得夜听春雨晨恻恻燕山高处望秦云漠漠西南天一色四郊未可少英衞一德正尔咨防稷分将经济系重轻其那苹蘩在胸臆圣皇方抱股肱忧次公正侍明光直便令已事徃可遄永言简在思同则朝廊别调埙箎鸣帑藏来供筐篚实花蕚三春明昼锦松楸千里荷天力班列何人备忠孝君侯此去真竒特邮亭看剑星磊落沙塲度马夜昏黒平生万巻罗心胸不效书生数行墨众中开口论世务重霄惊见扶摇翼以兹壮志挟胜游无限竒观入藏息千旌遥指金城路鱼鸟亦避金吾职邻翁两两持壶觞乡吏纷纷事修饰两朝遭际九泉通一日声名万夫识祗陪谈笑无终极太行东峙黄河北西顾重瞳计日程莫为莺啼滞乡国
　　送沈侍御便道归省
　　丈夫游宦居闲散斗粟未充衣未暖显荣有志将柰何闲庭终日张雀罗古人今人重柱史万夫辟易看颐指青春绣斧羡君归无限声华溢甘防骄行骢马金鞍光尘埃不敢沾衣裳隂隂杨柳平湖路习习清风緑野堂堂中大老良方伯蚤乞闲身对泉石杖屦违来今几年年年天际孤云白今年去作观风使花鸟窥人知乐意揽辔谁知有范滂捧檄真能贱毛义村巷传呼御史临纷纷拜揖人如林三三两两里父叹一经不负当年心桑榆歘忽生兰茝镇日欢娯夜未改戏防新供昼锦明婉容犹带霜威在晓起南望天蒙蒙海波岭树迷双瞳急别庭闱问前路一封归奏明光宫
　　钟吕炼丹图
　　五行之质其成在天亦有人力穷其乾坤本洪炉隂阳自烹煎吾鼎水火窃其全甄陶鼓铸宜相骈钟能传吕能悟妙出天机无言真径路吕可爱钟可敬坐对须眉万境空月到天中云自浄朦胧堪笑今诪张手持赝本轻侯王
　　杨师文骢马行春图
　　春光满地花枝明千朶万朶争春荣原头昨夜沐微雨落红防尽苍苔英宿雾蒙蒙天未晓百啭莺声啼不了杖藜屐齿处处同客衣遥映青山小台端有暇堪忘机呼僮命骑寻春晖平原緑草细如线金鞍灿烂青骢肥绣衣使者行秋令春阳莫挽氷霜性带得清风下草莱氛消翳退天容净昔年曾看长安花宫袍昼锦明乌纱四聪今日付耳目皇恩浩荡天无涯誓将生死酬磅礴我行岂为恣游乐三三两两野父来丁宁敢厌询民瘼耳听时事心忉忉鸱鸮鸣昼豺狼嘷田家正尔无夜食可怜歌舞盈春郊便将眼界入封事百口不为谋食累江湖尚然忧庙廊况我澄清当揽辔五云缭绕前山阿未央回首红光多永懐耿耿不成寐仰天终日看明河侵朝再拜紫宸下臣心非是悠悠者所学岂敢负敬舆卑论未忘羞陆贾怀中一札救时章长跪取读声琅琅当宁动容百辟惧起防白日无耿光大奸缩首羞欲死束身藁席朝堂里欺明有术竟不然空叹前人咏行止归来穷困不泥涂诗书为祟棊为徒壶觞朋旧日取醉是非此外真区区纸屏一枕闲睡足起视斜阳在高木剥啄有客叩柴关浊酒牀头今又熟朝游北里暮南邻烹鸡剪韭欢悰新湿衣风露夜归去蒺藜古道方蓁蓁谁将丰采入圗绘使我一见心神防和风煦日自可亲鸣鳯雝雝鸾翽翽我从髫岁防规箴知君古貎又古心辈流缄口取大位苍茫海若矜蹄涔对图指防悲今昔人生有质非金石花顔肉映此少年迩来谁遣头颅易安得年年只此同鬓髪常緑顔常红试向东皇问化神仙家住蓬莱宫
　　喜骆夏官原忠见过
　　炎风吹云千万里一色长天净于洗焦枯望雨雨未来四民都落薫笼里林亭散髪卧不收挥扬巨扇奚奴愁君从何处枉命驾使我一见凉如秋瘦骨棱棱客衣薄玉壶氷映青松壑堪舆万古付双眼书剑多年伴孤鹤忙催鸡黍解征骖相逢莫爱今宵谈怜君到处防落落愧我老髪垂鬖鬖君迹平生半天下世人谁是同心者姚江归计近如何曾有音书到宁夏扁舟一叶萍湖海旧日头颅宛未改丁宁笑指青囊书虎踞龙蟠竟安在夜深坐乆成叹息眼见蔷薇变荆棘我贫惟頼天垂鉴君才未必人尽识昔年两县排高牙青春黄甲人争夸子规夜呌甘棠月暖云日防河阳花玺书徴去入鹓鹭狂飇正值斜阳暮筩距漫尔谈京兆锋刃森然真武库羡君清辨能结舌羡君多竒能用拙圣主明堂録菲葑如君岂合终岩穴行防有子复有孙天行自昔相轾轩明朝把臂送君去归来依旧掩衡门
　　四皓圗为赵十松明府题
　　孤云野水留不住只在商山最深处山中幽人相对闲两两青藜自来去秦廷耆旧汉逸民花开花落春复春埋光不问汉甲子古貎犹着秦衣巾松风竹日碁一局怕谈时世闲荣辱呼童闭柴关莫遣浮埃过山曲汉家天子昵柔情戚姬顔貎真倾城忍将四海付防弱不念百战亲经营国本摇摇民欲吊夜深百子池边笑臣良黯黯不胜愁臣昌期期不奉诏迷爱难将口舌争由来幽闇怯高明念彼山人帝莫致声价常使心神惊鸾书鹤驾夜将送振衣奋目来相共青宫柱石伫生辉低昻一髪千钧重人言汉祖溺儒冠嫚骂箕踞恒艰堪胡为此老一朝入顿令江海回狂澜乃知抱道当自閟锋藏不深发不利抗顔一语即竒勲汉廷百计成何事商山有石水有波苍崖翠壁高峩峩胡亥扶苏事可鉴楚歌楚舞将柰何韩彭带砺今谁在回首旧山青未改紫芝新生又几藂黄鹄高飞横四海戚姫子母诚堪忧宫中举眼皆深讐仓卒还有安刘计付与他年周綘侯南山主人旧公族手抚十松忆空谷请看四老为时出丈夫何可终幽独
　　辋川圗为赵明府题
　　辋川庄上王右丞勋名不惜惜闲情平生能诗复能畵襟抱直与秋旻清庄后庄前足野水游鱼跳掷闲鸥起落花冉冉夕阳多曙色溶溶夜山紫凉风晓月各有情柳緑桃红春几许湖海同心有裴孟休沐联镳自朝市椒园竹岭动经旬指防壶觞到尔汝酣眠未觉早莺啼树深不碍黄鹂语生绡险韵任冥搜丽曲靓妆随处所一身张弛不关人千古精英疑未死世人尚友忆遐踪坐对残缣如对史此本摹来若有神见説瀛东郑宗楚昔人岂曰非吾曹昔何太逸今何劳如今纵有辋川在簿领束缚谁能逃李唐爱士惜臣下礼若相怜恩若借破轨常寛跅弛材微瑕恐掩连城价李白沈酣终不废杜牧疎狂足呌骂内直乃至夜延客警跸亲逢意不讶岩廊寂寂体常尊清昼迟迟政多暇以兹寛裕得胜游遂使流传作佳话不独辋川有兹胜江山随处开图畵假使当年尚严刻地主戚戚山灵怕公衙终日惧不免宁有心情到山舍苔茵草广谁所赐国士便须以死谢安得此语入风谣直把无为佐化十松居士五柳徒年来苦被简书拘家在江东未得去无言空对辋川图
　　五陵公子夜宴图为卢润卿题
　　玉露无声坠井梧秋风瑟瑟满衣襦高堂灯火堪入夜王孙殽醴盈庖厨美人一粲千金重红绡夜夜清尊共琵琶几曲度新声瑟琴古调将安用海棠顔色芙蓉妆麝脐龙脑参差香宁知里巷有贫妇终年蚕织无完裳永夜驩呼昼未改黄昏犹带余酲在两两同期白首归豪侠相倾意如海盛衰倐尔违人心肝胆人心君未忱平生杯酒在何处闲庭寂寂哀蛩吟太学书生穷莫伍短檠未脱陈编苦厌见浮云变态多一盏藜羮常闭戸
　　邢秀才魁星圗
　　万事不厌从平易独有文章贵神异文不神异只陈言饾饤徒以多为累邢生有志魁天下六籍百氏乆酣醉爱向瑰竒发孤唱不以卑凡等众智落笔变幻怪百出见者谁能不惊悸糟粕若人累千万流汗不禁逺走避他年文战用斯售锦标孤格立可致譬如市贾售货贿常品杂陈终不视鲛人蕃客擕短囊衢巷喧呼竞窥伺燕雀鸡鹜日啾啾堂室寻常见乳字忽闻威鳯出丹山聋瞽亦知为世瑞人情恒爱诧希见况复斯文入神思请君试防魁星图作者固应有深意魁名竒貎两相借堪与吾曹作赤帜君不见樊绍述卢玉川诗文佶曲不能句千古休光日丽天
　　剪韭轩即事
　　五侯盘馔罗烹燔丽歌偏称如飞轩儒宫一畆足风雨垣頺屋漏谁篱籓顽隂良夜来佳友斗室罄悬百未有呼僮汲水溉釜鬵自渉东园剪新韭大韭数寸方吐花小韭出土才新芽一剪一握意未厌笠蓑任逐飘风斜潇潇彻夜雨未歇明朝肥嫩犹堪夸火活羮调清可掬饫肠满碗甘于肉人生有食饱即休五鼎何为日仆仆书生口腹真草草膏梁毕世迹如扫借问轩中尚友谁见説东京郭有道
　　悼烈女刘若兰
　　嗟吾父怜吾母豪侠顾家郎饶舌里中妇嗟吾母怜吾父但愿儿有归不念儿心苦儿有缔姻在逺州顾郎信美非儿俦十年约誓安可弃一髪纲常谁为谋谿谷随人天地窄此身真与儿为讐便拚一死永相谢漳河万古波东流耿耿素心皎如日森森白刃寒生秋愿得他生谐伉俪乡井相防共白头
　　合浦曲
　　合浦之水深且浑水势直欲包昆仑海云岭雾怒相荡迷冥逺近恒昏昏中有老蚌嵗复岁沈黙一任波声喧藏深不为鸥鹭伺性静不逐鲸鲵奔骊龙水底自酣睡云霄何日风雷骞
　　玉堦怨
　　井桐浙沥垂寒露绮牕夜夜疎萤度无言欹枕望明河河畔繁星不知数永巷迢迢御水深羊车消息空沈沈蓦闻长乐歌钟发满榻秋风独拥衾
　　前有猛虎行
　　前有猛虎后有蛇血吻怒目声呀呀狂飇落木山欲裂山中白骨纷如麻宁使蛇有足莫使虎有翼蛇虽添足竟何为虎如有翼谁堪敌山林虎猛亦怕死终岁不敢入城市君不见城中猛虎垂饥涎吮民膏血不怕天
　　大梁车马行
　　高轩日日纷如蚁九陌泥涂没双轨夜乆征尘犹蔽天喧呼声应黄河水五侯賔从何纷纭气吞七泽凌重云不识屠沽老朱亥声名虚负信陵君
　　五禽言
　　泥滑滑归人须及晴干发一朝防泞失通衢曲街其柰王生袜泥滑滑
　　不如归去衡茅尽有栖迟处十畆沙田野水濵庙堂钟鼎饶忧虑不如归去
　　脱却布袴后园桑柘浓如雾去年防绢尽输官今年幸遇亷叔度脱却布袴
　　行不得也哥哥乱山险恶豺狼多狂飇飞砾天地暗岐路纵横将柰何行不得也哥哥
　　提葫芦沽美酒伊傅功勋竟何有比邻新酿隔篱香瓦盆随处堪濡首提葫芦沽美酒
　　古北邙行
　　北邙山高高百武山中坟墓难指数繐帷丹旐日日来相将来作山头土道傍哭送多近亲声振林木干苍旻袖中忍痛防遗字丁宁只恐儿孙贫新坟昨夜初封树坟边血泪无干处旧坟摧塌谁堪主老狐夜与石麟语今日凄凉拥一抔当年意气雄千古断碑年月难重摹纵横欹侧都销腐词人冥捡入毫芒只与樵人磨巨斧蔓草萦纒白骨寒白杨萧瑟啼秋雨乱峯高处望通津山鬼揶揄常笑人
　　行路难
　　途人尽説途中好市酒村羮常醉饱有身何用事犂锄有钱何地非堂奥里中游侠闻之喜耻向丘园坐枯槁青鞋布袜去如飞南登匡阜东蓬岛一朝暮夜失通衢月深云黒山窅窅逺闻豺虎嘷前林下见虺蛇蟠茂草平时自爱千金躯此中生死竟难保归来紧紧闭柴关回首旧游心若捣朝舂秔稻暮烹鸡余生誓共妻孥老黄昏失脚落阶砌胫骨摧伤増懊恼咫尺庭前有畏途何必羊肠与鸟道
　　古诗寄王中丞三首
　　昔年揽辔甘陵道花迳为君曽独扫藤萝初受月华明蒿艾偏惊霜信早出门执手重丁宁昨夜床头奏草成猿鹤东山莫相怨谢安须起为苍生
　　庭前灿灿蔷薇花秋风落尽生荆棘黄雀啣来捧主人弹石横遭死帘隙世情翻覆是讐恩春华徒尔怨王孙丈夫志气自有在眼底区区安足论
　　干旌才逹古瀛区千里妖魑一夜除霄汉谁问三昧手风云常防四明居丝苓有意青松壑春条无力春隂薄山中藜苋未充肠暮倚衡门望寥廓
　　二李生
　　东村李生蜀方伯犀带金绯光棨防封章三上大明宫乞得身闲髪未白西村李生老从事饱吃鞭捶忘啐詈部使命休不肯休屡呌阊阖干势位沙溪狂士老弥狂怕听时事生雌黄二生同心复同姓业同笔砚生同乡胡为末路异轨辙眼底谁工复谁拙鸡虫得失安能知蝜蝂高縁徒自防西飞白日东流水劝君为君惜寸晷年逾六十尚奔忙不见北村杨豸史
　　赠卢时赐从事
　　白马金覊气浩然客衣前日别幽燕摇摇易水秋风外窅窅瀛洲夕照边行人随处问名姓争识卢家美少年归来下马拜堂序邻翁趋走肩相骈堂上尊翁湖海士心在山林身在市汪汪千顷学黄宪散积千金羞范蠡昔年坎坷居贫时英风不为寒饥衰花径深深闲不扫手摩孤劒酬相知鲁朱郭解犹碌碌肯逐里中游侠儿晩嵗优防单富厚太虚浮云元未有燕雀飞飞候帘幙英贤日日同杯酒中夜乡闾来叩门剧孟季心思尚友蒺藜古道险且艰独与先公日徃还行辈都抛铛杓外情好浑如伯仲间我公弃背三十载遐想颙颙乆未改号呼昆季告同社建祠羽禋设脯醢晨钟暮鼓年复年音容蚤夜依稀在时时对我谈旧事俛首歔欷泪成海若翁我本兄弟流南金琼玖何时投泉台有目终不瞑半生空自慙箕裘今日冠裳明昼锦使我一见开狂眸数年负歉且自慰固知善庆恒相俦酌酒起舞叩化清风习习天悠悠人生有子在仕版一身温饱复何求有官不必居鼎鼐生儿何必封公侯一经可教田可植醉乡何地非良谋从此斑衣日取乐人间万变真浮沤
　　唐明皇赏牡丹圗为李孟川题
　　三郎爱花兼爱春春游日日懽心神竒葩异草满上苑承欢无限如花人锦云红映沟池水玉质琼枝笑相倚乐事元非为赏心只借豪奢媚妃子海棠开尽荼醿老惆怅一畨花事了收拾残春到牡丹宵衣数问龙楼晓荧荧初日透深藂一一新妆鬭妍巧天上分来事有无洛阳剩得春多少咸京不惜惜芳菲一刻欢悰轻万几华清宫里香醒醉花蕚楼前云想衣小者如盂大如斗卫娥越女朝酣酒招腰舞态惠风前掩泣柔情膏雨后雨膏风惠顔如沃绣被纱笼手未触半吐频摧羯鼓声乱翻偏称霓裳曲剧爱翻嫌花信迟娇姿忍见春寒欺竒絶故应人未识丁宁常恐蝶先知侵朝欢赏达黄昏夜半襟襦尚酒痕顾景却愁开谢易浓隂还喜条枚繁韩休老死九龄废花神夺尽苞桑计栽培全仗杨国忠秦虢时时固根蔕北风一夜烟尘满花容狼籍春容减明日韶华属禄儿可惜腥膻污池馆有地莫栽无实花有情莫骋无穷奢深红艶紫世安用岷江蜀道天无涯爱花徃徃倾人国金莲玉蕋闻宿昔草木无情尚祸胎况复多情更妖色邓林乔木千尺强成都松柏参天长大材逺地只自爱肯与琐琐争春光孟川方伯今梁栋楩楠梧槚明堂重蹊成桃李终不言节比筠篁晩弥劲平生不着看花眼岁寒独与江梅共调羮佳实在商岩指日君王有清梦
　　送杨北渚尹壶关
　　金乌拂羽扶桑晓白驹逺防壶关道纎尘不敢到征衣花柳低垂日杲杲君心寒贮万斛氷君才水涌三江清宦途夙抱林泉兴垂髫已负文章名先公老儒富诗礼有弟西台振风纪陈家堂序难弟兄刘向休名同父子我性慵疎君曰贤平生风雨牀相连屡向词锋惊白战绮寮歘忽生云烟鼎彞不日归清庙巨鳌戴山不受钓剀切刘蕡终下第陆沈罗邺空高调平生北渚汪洋波东流散入任城河一倅六年心力破功勋只向河湄多河湄居民千万数饱饫仁风想眉宇驩声果尔召休徴次第麟儿来接武物理乘除自有期防名岂令君独竒输他魏阙金莲烛赢得燕山丹桂枝今年再陟壶关令琴囊书箧知清政百里暂屈厐士元一方乆慕张忠定嘤嘤虫篆多歴年凛凛牛刀初作用轩车到处骇鱼鸟闾阎从此无贫病昨朝与君谐晋秦妻孥共喜门楣新今日题诗送君去临岐似觉情犹亲壶山高高潞水深数声风笛愁人心政成明岁报天子洗耳漳河听好音
　　送卢生润卿判济宁
　　几年随我沙溪上烟月扁舟独来徃一朝去作太学賔无限瑰玫彻清响何蕃声价满都门郭泰深众标榜归来驺从夜传呼天外恩光薄林莽除书借问将何之济州去佐黄堂长州城侧近临官河闻道年来沙碛多风霾徃徃壅隄岸中流望望成冈坡今年况复春夏旱干枯湮塞当如何东泉戋细南望浅润通敢望来余波国储万艘屈指到安得大雨倾霶徃年有人事综理小知沾沾只自喜入水开塍肤尽裂登山伐石血满指徒费公家万万缗万人枕藉河边死满路哭声振林木泉台有恨随流水至今谈者作口实才説凿排即掩耳疮痍旦夕思良俊讵可吹虀空坐视念君此去诚艰难把袂浩歌情未已发硎利器试盘根用世竒勲在良士危疑艰大敢负荷鳯翥鹏飞眼底是君才秋水霜初落高致赤城霞孤起莫将短髪负乌纱竚见休光映青史
　　题卢润卿所藏陈所翁畵龙
　　畵师曾闻説所翁书雨即雨风即风浓云迷雾随意布六合彷佛还鸿蒙神龙拏云忽直上鳞防头角排层空蜿蜒夭矫不受羁光芒变怪摇双瞳想是剑津初物化不然初起南阳中胡为神异乃若此使我一见心冲冲只今岁旱麦尽死一冬无雪天如烘深林固应有枯槁迅雷何日惊痴聋何当腾踏穿墉去飞流溅沫苏困穷愿学真真呼姓字安得妙笔如叶公金城况逺数千里屯膏壅泽尤难通卢侯素具为霖手文章术业今宗工此行好试随车雨莫使陈郑专前功
　　倪锄带经圗
　　明良何日逢佳遇几见雕鹏没烟雾陇上荒田且未锄手把残篇倚高树早岁辛勤老未休由来经史非良谋君不见里儿未识兎园册绮筵夜夜驩青楼
　　戏题儿子若谷扇
　　火云烧空千万里高堂都似薰笼里正须纨扇一挥扬纎尘不敢来衣裳须臾懐袖清风遍却笑炎凉轻易变时舒时巻亦自如尔今乆巻何时舒
　　七谣赠璞冈赵明府
　　自枚乘七发之后作者遂以七为体曹植七启张协七命傅毅七激张衡七辨以至崔骃马融王粲陆机之属各有七依七广七释七徴之作腴词丽防脍炙百世当时被揄扬者固已天壤与敝矣惟我侯善政无非可师余不敏不足形容万一勉为七谣续貂前烈格调卑陋不足以言诗故以谣名耳情见乎辞俟观风者采之
　　孤高谣【近日谀侫成风见贵势畏若神明趋拜称谓有不忍言者至对寒士则倨傲若无人然侯上交不謟下交不渎于学宫师友尤有恩礼其万夫之望与作孤高谣】
　　羣哇向人争呜呜雅音大吕声为孤洪流四野钟波涛逺洲小渚形方高假令郑卫无滛声韶頀何由得雅名下流沮洳无溟渤岱宗华岳何突兀蒙蒙乎憧憧乎吾虑其忒人以为特昔以为同今以为崇乎
　　寒氷谣【自下车来万染俱忘平日巧苞苴善关节者侧目而过作寒氷谣】
　　中州淇水来泼泼介鳞无数沾涓沫流入漳河愈觉清临流谁识源头活化作膏池一片氷炎威都被清风夺氷之清贮玉壶兮凝水精纎尘无地可附着瑶池月色光盈盈氷之寒冷风积雪山纥干乌鸱燕雀不敢近沟穴深处藏狸貆乞儿一任附炎热仙人笑抚碧琅玕弭盗谣【近日多盗非尽吾民之罪也盗生无禁治之术乃保庇之人有擒盗诣公庭者又罪责之人孰不为盗也侯来甫数月四境肃然禾稼遍郊马牛被野然则前日之多盗果民之罪邪非邪作弭盗谣】
　　徃年盗如云云生顷刻成氤氲今年盗如雨一齐清明还快覩徃年城市纷匕首今年村落镕刁斗风鸣犬吠总不关夜夜黄鸡与白酒衣毳衣绾墨绶严使君慈父母息讼谣【吾邑素以讼为耻近日来官府畏健讼者之持其后也恒以恩煦之有诉即理有控即胜徃徃获大利人争效慕昆弟子侄至以注律相授受侯衡平水止物无遁情此辈屏迹效慕者悚惧作息讼謡】
　　小民愆干糇健讼水赴壑隄防犹恐溃况乃轻排凿年来讼牒纷如毛朝呼夜捉声嘈嘈省台部使等闲事直呌阊阖干西曹自从去嵗冬十月突隳防迹喧声歇仲尼贵明德君子戒谋始狡诬不敢尽无情敢再强顔探风防空庭啼鸟和琴声永日一帘清若水
　　慑暴谣【豪强横行街市武断乡曲甚至酗酒直至县庭捽胥吏出不逊语令据案噤不敢发言已七八年于兹数月来此辈望风逺去巷陌寂然作慑暴谣】
　　豪强视法等儿戏长揖长官捽胥吏妖狐假得虎威归犊麛鸡豚避无计西风一夜明严霜蒿莱杀尽妖狐藏老稚相防笑哑哑手指门闑谈庭堂何为近来不见恶少至躶身号呌堂中央郭解死齐民歌鲁朱门外张雀罗
　　捕蝗谣【今年五六月侯亲捕蝗于境内炎风酷日劳苦万状余徃候之见其唇焦口燥靣黒如漆不胜叹服仁哉侯之心也民有捕不尽力者重罪不贷故蝗飞蔽天禾无少损作捕蝗谣】
　　蝗莫飞蝗莫飞闾阎赤子方啼饥蝗莫育蝗莫育田野青苗未成熟汝飞漫天复育子将使吾民骈首死吾受命吾专城誓与吾民同死生汝不尽防吾不去吾曹与汝元无情手疮痍靣黧黒郊原弥望黄云色
　　甘霖谣【吾邑凋瘵比他邑为甚然顾以代他邑征役银多至数千两侯恒以为病尝吁嗟自诧曰以殷富代凋瘵可矣乃以凋瘵代殷富乎今年夏乆不雨侯毅然曰寃抑召旱是岂不在我急移牒高位乞为豁除天乃大雨逺近沾洽岁谷用登民欣欣以相告古称随车雨御史雨其此类耶作甘霖谣】
　　今年夏月乆不雨枯朽朝朝望天宇使君俛首坐堂上无言心念三农苦古来仁覆称旻天旻天忍不吾民怜却恐民心百寃控无地和风乖戻高阳愆君不见东海湄寃孝妇三月亢旱成焦土又不见政不节祷桑林自责片语天为霖急寻案牒理故事眼底纷纷拂人意强将征役代他邦忍朘膏脂媚大位短章一骑飞红尘任他郡臬怒詈台端嗔一章犹自可再章惊人心三章四章语转峻和风旭日成隂森得请公移犹未下行潦水溢漳流深
　　招隐歌赠李从周三首【余负罪返故山徜徉终日殆与贫贱相忘回首宦境輙愬愬然真畏途也姻友李从周本山中人乃为镇市长意甚不欲屡乞归未得噫余城市而山林以为乐从周山林而城市其将以为忧乎乃作三歌以招之】
　　山之中兮茅屋渠渠女组紃兮男诗书烟云而侣兮芰荷而裾听风泉之泠泠兮忘陋巷之为居无毁誉之拂膺兮无简书之侮予胡为乎市之中兮冒埃之纷如蚤归来兮山之隅山灵笑人方揶揄
　　市之中兮尘沙干际兮坤崖惊涛破岸兮狂飇摧花济无舟兮驰无车伊人素履兮何以为家蚤归来兮途不賖听桑颠之鸣鸡兮屋角之朝霞
　　城中胥台暴如虎横索金钱又尊爼争将鱼肉视坊厢砺爪磨牙向鬵釜意气谁敢少违逆不见昨朝对尉簿嗫嚅巧附笙簧词愆尤行与髠钳伍前途日落风雨恶云深泥滑青衫薄蹇驴独防将安之村村闭户烹藜藿何似归途如砥平闲庭怨杀孤栖鹤
　　送卢廷彦南游【廷彦晩岁躭嗜虚将有潇湘之逰赋此壮行色且以坚其志】
　　九月十月天肃清清霜黄叶堆轩楹道人晓起问苍昊手梳白髪心怦怦百年浮世终有尽万物于我元无情缁尘障天泥没路大梦谁向邯郸醒向平徒自累婚嫁终南山色年年青山中羽流爱岑寂闭门不管秋虫鸣闲云低低入牕户野鹤夜夜啄青精灵境乆抱幽栖志胡为世网空咿嘤明朝便当谢絶去妻孥任尔罄瓶罂江湖浩天地濶风中飞絮波中萍緑松翠竹静相对紫芝黄菊修頺龄鸡鸣急起戒行李擡头先寘黄庭经刘尧臣重葺明伦堂扶病草数韵旌之并以儆夫见义不为徒捐赀以餙梵宇琳宫妖祠滛祀者
　　忆昔正德庚辰时一春淫雨无宁期泮宫垫没栋宇壊阶墀淼淼成泽陂荒芜终日蛙争噪庙貎仆地谁能支我闻急徃拜泥淖瞻依恋恋垂涕洟归来斋沐告县宰鼎新只烦几指挥贱贫不足动观听省躬敢复嫌迟迟嗟哉圣道等天地胡乃自外生成为急解簪珥典衣防鸠工命匠同修治茍完足取待风雨不向垣坞论崇卑于今忽三十载丹青剥落涂离披殿廊门庑固无恙堂斋危堕将倾欹横经问道无处所注漏何自容臯比宫墙过者日千万宁肯侧目来相窥岂无高位力足办亦有富盛赀堪施徼福喻利心弥切周行茅塞趍山蹊今日汉寿亭侯庙明日碧霞元君祠缁流黄冠有建创泰华不足方榱题一闻黉舍兴土木拊膺顿足攒双眉永川王侯蜀良士下车趋谒心神悲兴学劝士日我责敢同他务姑徐徐旁观四境谂耆旧尧臣刘子堪承之刘子吾乡旧阀阅牙籖邺架饶书诗手持符檄徃事事捐赀累百心熙熙病中忽闻事就绪不觉赏叹还嗟咨急挥筠管道高谊愧无玉佩琼琚辞
　　为曹廷润题鱼圗
　　昔年走马官京畿见説畵鱼刘锦衣江湖浩一涂抹蛟螭神怪随指挥家居僻巷曲复曲驾枉日日来旌旂残缣今日得半幅明日筐篚罗门扉方塘十笏映堂序芰荷铺水天容辉鳣鲔鲿鲨争鱍鱍蜻蜓蛱蝶故飞飞君侯搦管坐池上虫鱼适意同忘机落笔信手入神妙俗师自觉多依违大鱼七日见首尾小鱼才足分鳞鬐溟渤高飞九天外武阳下筯千头余无小无大意与防苦心只许良工知嗟余有目未荆识叶龙赵马知瑰竒曹君何处又得此使我一见心萦丝年来风雨沙溪上观澜无术慙涟漪烝然有鱼不受钓扁舟六物空追随在藻敢忘君子乐鼓枻时闻渔父辞铅椠平生无好句乾坤俯仰系遐思
　　骆孝子庐墓诗【吾邑东北有村日骆家庄庄甿骆宗仁蚤死妻商氏抚遗孤骆克让三十余年嘉靖癸卯商没克让念父死葬送不如礼追恨无能为情又值母丧哀毁若割既啓藏合葬徬徨阡陇间不去曰吾何忍置吾父吾母于荒閴无人之境而归乐室家乎乃于坟左作小庐伏匿其中日躬亲负土衰绖绕松楸哭呌三年如一日丁未六月乡人劝之归咸谓克让兹事原百行关风化通神明非文字揄扬纪述恐或湮没无以歆动来世且孝思者无所慕效呜呼世衰道敝人心不淑吾乡近岁亦有三四人庐居墓次者孝情哀思不减克让然以其读书防宦及旧家子姓招人妬忌谤訾易生若克让生与耒耜为伍性非文艺所化家无诗礼相沿而纯孝天成人虽欲訾之将何以为口实也爰作长歌勒石墓道使过者商声讴吟播扬无极于世道不无小补云】
　　骆家原头鬼夜哭寒风衰草声防防狐嘷鸱啸若同悲有人呜咽吟莪蓼攒眉低首恨终天万古遐思情一掬吾父弃背三十年伤哉吾母今不糓泉台音容终不见安用此身生碌碌鸟飞不尽天漠汉忍使吾亲此孤独古称事死如事生谁向荒原问水菽亟遣妻孥归守舍日傍丘坟奉饘粥黄昏清晓双涕泪斜风注雨半间屋坟边泪湿无干土怨云夜夜来栖宿李兴擗踊生芝草王裒攀号枯柏木凄凄中野余三年赫赫贤声震乡曲乡曲义士共捐赀逺村近村车马簇函书走介徴我词隧道贞珉高矗矗由来天性本相同景从雷动同伸缩在昔互乡与胜里千年闻者心犹恧于时纵有斯人徒青蝇苍狗终不淑乃知吾乡风俗厚万石里门郑公谷清时孝治光四海以兹便可入荐牍孝子忠臣非两事移孝岂肯为国辱深巻无人采风谣通衢见説多推毂丹枫滳露自泣血白杨长夜应瞑目我言安足为重轻世情随处生寒燠谩拈筠管动悲吟防见楚声来陆续秋容淡淡满长空不管西飞白日速










　　沙溪集巻十八
　　钦定四库全书
　　沙溪集巻十九
　　明　孙绪　撰
　　五言律
　　古松
　　万壑千岩里谁怜孤立情临风杂鹤唳过雨帯龙腥绕迳霜根滑当牕月影清嵗寒终未改不羡大夫荣
　　挽陆提学
　　一经魁两浙蚤岁擅时名腰带黄金瘦心忧白髪明机云看世业羣愈愧门生永夜文星在空山暮雨声
　　送刘子静侍御两淮廵盐
　　孤鹤扬州路双旌淮水波风霜看豸史花柳怨骊歌夜久江声逺天空月色多估客俱含笑豪家柰我何
　　送潘司諌守汉中
　　沃野南山逺居人日更多半符聊试尔太守欲如何春晩褒斜路风清汉水波故园经别久防服趂重过
　　旅中早秋
　　商飇动凉吹谁念旅中孤白髪二亲景黄尘千里途家山秋断雁庭树夜多乌凄凉悲徃事潦倒笑今吾
　　三忠祠【诸葛武穆文山也又曰三贤祠】
　　拂袖拜三贤云霞映暮天孤忠徒自许一死竟谁怜化昭心事丹诚付简编明禋逢盛世肹蠁自年年
　　池亭晩坐有懐
　　池上晩成趣雨余凉不禁湿云低阁水痴雾逺迷林去马慿谁辨哀蛩识此心美人在何处良夜自沈沈
　　烂柯图
　　不畏山蹊险来叅国手仙两贤岂相戹一着竟谁先苔滑经微雨松声应瀑泉楸枰才半局柯烂已多年



　　沙溪集巻十九
　　钦定四库全书
　　沙溪集巻二十
　　明　孙绪　撰
　　七言律
　　居庸关公署晩眺
　　一径﨑岖万岭横居民无地问农耕霜摧落叶晩山緑雨溜荒苔秋水清沙鸟逺从天外度寒蛩爱向月中鸣峰峦徙倚休回首何处孤云是故城
　　苏武
　　汉皇屈指计归期十九年中事可疑一死从容真细事匹夫沟渎竟谁知风雕使节丹心壮雪压河梁緑水澌珍重李陵多问讯羝羊将乳雁来时
　　送范景曦任伴读【景曦戒轩先生舅氏】
　　直节当年振士林玉堂门下识翁深王家伟望联甥舅贾傅才名重古今到处溪山供好句旧园桃李接新隂人生何地非勲业莫谓青氊负此心
　　送友人还济南
　　伐檀踪迹满河干欲振家声剑自弹侍防又添冠服好扫松未觉岁时难舟移汶水愁分郭酒尽燕山媿识韩向后停云如有什年年鸿雁到长安
　　姚义士为亡友经纪曲尽
　　世态纷纭自浅深共轻然诺重黄金如君真可同生死尚友何须论古今百代争看高士传九原应慰故人心浮云却笑东邻富终日营营雪满簪
　　游孙文选伯坚旧圃有感
　　前日来看此众芳科头相对笑声长联床曲成新梦去国身轻忆旧装千古勋名关道义几人防检愧行藏闲花真是无情物争向春风弄晩香
　　挽黄兵部实夫乃正
　　青鸾飞去夜堂寒身后身前万虑殚失口有时谈旧事伤心何日到新安短床衾枕如相念破釜糟糠不可飡莫羡上林花卉好一春风雨坐凋残
　　牡丹次韵
　　半卷罗帏识卫娥东风清露醉顔酡分来天上香犹在欲问洛阳春几何明媚不须还解语招摇若为对高歌花前莫惜日沉醉回首南薫緑树多
　　次韵赠刘文选乃翁大参致政
　　佳雏文彩绚朝晖老鳯云霄已倦飞当宁有思高士去旧山无恙主人归使车光映行边月小涧春香梦里薇却忆扶笻寻乐处回头深愧此朝衣
　　哭同年孟汝珍
　　赋罢长杨梦奠楹尽将经济负生平北堂奄弃三迁教东野空留一日名物理有心摧俊杰人生无福是聪明妻儿共抱终天恨洒泪新阡草正荣
　　新朝钟次韵
　　神功陶铸火初停神物还堪太史铭万籁敛声归大冶百僚洗耳试新听鸣随仙仗元无戾气应铜山固有灵叩罢在悬清昼永班行终见肃仪刑
　　寿同年钱士七十【号东湖八月十四日诞辰也】
　　东湖鱼鸟日悠悠石火茶烟称钓舟万首古风今七袠一轮新月欲中秋堂闲緑野饶笙鼓心逺红尘任去留谩道渭姜犹健歩十年前已赋知休
　　省曹夜宿懐周希沂时周亦宿兵曹
　　何人只隔短墙东咫尺墙头百感通缓坐漫吟秋雨叹相思深恨暮云笼半生乖蹇谁知已一代风标愧此公凝望夜防翻自笑不知清梦若为同
　　送施彦器还台州【彦器尝守河间以事逮至京】
　　几载沧江伴白鸥瀛南蓟北旧同游野云有意终归岫暮景伤心独倚楼秉烛对君真梦寐高踪何处最淹留儿童未解经过地嬉笑争看郭细侯
　　代人送张黄门至使安南颁正朔
　　蚤将文彩重班行节映槎星夜有光恩向旧袍添上服口衔新命到南荒江山改色迎龙集岛屿同声羡鳯阳收拾诗懐问民瘼归来还入諌垣章
　　过沙河舟几覆次陈内翰本初韵
　　旧见沙河自坦途波涛今日胜彭湖仙舟深愧汉名士鱼腹将吞楚大夫笔底咏歌成谩兴眼前生死未须图独怜千里高堂上新寄平安书到无
　　冬夜私归省父望家有作
　　村巷无人树有声皎星寒月照孤城缁尘征槖儿千里白髪高堂夜屡惊膝下承欢真梦寐灯前细语自丁宁回头莫语燕山道一品公孤俱浪名
　　送张二尹赴铨司【张君善草书大字段可乆先生故吏也】
　　尘埃无处着诗囊双耳松风万虑忘墨迹妙传王内史青袍不负段南阳高谈邃古身如寄回首疲民思倍伤莫向离筵惜沉醉卫河东下水茫茫
　　送族兄炳分教广灵
　　惜别时时问去程桑干西下暮山平缁尘双眼还云树清夜孤灯此弟兄官舍独寒怜郑老夷门未许困侯嬴春风桃李看勋业况复庭槐渐长成
　　同年朱宜直号松山
　　树影前山吏隐深临风磐石坐披襟光含庭院香生昼寒入郊墟觉苦心万仭不妨高立壁四方从此望清隂补天柱国如相问不比凡材满邓林
　　黄冈张儒士清河张尹弟也上便宜七十五事既赐施行矣买舟南还搢绅多赋诗
　　笑指书囊望帝都敝裘孤剑怯长途防能匡世名安用言入危机迹更孤万里云霄看德业几人廊庙愧江湖黄冈别墅应无恙日日春风长緑无
　　楚江孤月水如罗双桨轻摇自啸歌瑞鹤圆吭鸣赤日大鸿寒影在清河平沙漠漠山城小世路悠悠野径多父老莫惊风采异麻衣曽许拜銮坡
　　送赵地官叔鸣
　　珍重平生契谊深水萍踪迹又分襟时名到处慙同志易学何人识苦心小试余才清防计还看高兴逐登临海天云树今千里风雨明朝思不禁
　　挽强都宪
　　尽巻经纶地下藏荒原烟树夜微茫幽防有恨空长剑江汉无慙此素裳孤垒终还天未逺一封曾与日争光竒勲随处题名在过客惟看豸史坊
　　送熊绣衣按东广便道省亲
　　一鞭风采过家山宦境人争羡此还昼锦雅宜供戯防霜威暂破为承顔笙歌夜簇驩声永杖屦春生乐意闲明日便临东广路琼崖矗矗水潺潺
　　送焦阁老致仕
　　忍笑投簪出禁林都门黄叶报秋深苍生其柰东山卧湖海谁知后乐心舟载夕阳横野渡堂闲清昼防槐隂钓游旧地俱无恙藜杖从今得再寻
　　送刘阁老还乡祭扫
　　清风千里送仙舟诏许南归拜垅丘满路传呼新使相三朝勲业旧通侯秋霜落木逢尝荐昼锦看山是胜游天子临轩方注望北来旌斾莫悠悠
　　送廖彦还琼州【廖太常廷陈族弟也】
　　南国常悬北蓟思海天空濶雁飞迟孤航万里心尤壮緑酒青灯喜可知别调埙箎新按拍撼庭风雨柰归期水萍踪迹浑闲事莫向垂杨叹别离
　　漫兴
　　尽巻经纶付杖藜芒鞵一任路多岐风来高树鸟争噪云满秋山人未知兰桂有懐营北渚扬何计问南箕陇梅驿使无消息去去奚奴莫太迟
　　擂茶
　　何物狂生九鼎烹敢辞粉骨报生成逺将西蜀先春味卧听南州隔竹声活火乍惊三昧手调羮初试五侯鲭风流陆羽曾知否惭愧江湖浪得名
　　梅花
　　北雪寒云未可亲玉容肯受朔风尘月从开后疑无色天向枝头别有春隔屋冻林还映水到寒影自宜人年来不作调羮梦荒圃疎篱意最真
　　送李公遇少参回憩周溪寺
　　雪消幽径大师房新茗供碁笑语长南去故人今数里东家昨夜忆连牀坐闻清梵心无累地隔红尘水亦香明日回思又陈迹卫河云树晓苍苍
　　莎汀四首
　　霜厓高处听渔歌日日壶觞借浅莎沙上鳬雏还聚散渭滨熊兆近如何潮通沧海波声逺地隔红尘月色多双眼不容云树碍一帘终夜对明河
　　入望青青莎径深西风落日力难任叶垂清露泽通涧色暗湘帘山正隂物态有情归地主化机随处见天心危防侧近莫喧笑下有蛟龙时一吟
　　门前漳水日东流水际闲汀草自柔雨后繁枝青似织风来学舞翠先浮江湖还忧国鸥鹭年年共此丘寄与上林花木道明年春色倍相酬
　　断渚新莎日日生蟠侵户縂多情晩风双屦苔应识夜雨孤灯水自清尺地未忘元化在九天今见泰阶平鸬鷀鹤鹳年年事不及鹍鹏万里程
　　书董子祠壁
　　云满空庭水满渠頺垣曾见驻安车九天不尽三篇防繁露无惭一畆居谩説韩彭悲犬兎肯同马郑注虫鱼茂陵勋业今安在爼豆春风自有余
　　送韩宗器
　　鬓如野鹤意如鸿万籁都归一笑中夜雨对床谈聚散秋云无蔕任西东青袍不惜连朝醉素履何惭太古同闻説梦熊消息近由来天道本如弓
　　重游陵县干明寺
　　不扣禅关三十年遥岑烟水故依然雀归古堞客方到虫篆残经僧未眠黄叶一庭秋瑟瑟清风四壁夜娟娟侯芭渐老知无用惭愧何人守太
　　元宵后大雪访吕鳯仪次戈宇清李公从马嘉贞联句韵
　　北望衡茅信脚行向人风雪自多情孤村梅影怜春瘦穿土萱芽待晩晴斜日平林云渐薄方塘活水鉴同明鹍程终见归鹓序未许鸥盟老此生
　　诞日宿周溪寺
　　石上残经拥緑苔鲜颷轻露借疎槐流光过眼都成幻逸兴横秋未易裁释氏当年亲抱送梵宫今日又重来慿君莫话悬弧事一刻谈空万念灰
　　重游周溪寺感旧
　　拂尘细看旧题名风景依然百感生一径松萝惊白髪十年林莽愧青萍悠悠徃事真成梦寂寂空门此寄情却忆故人在京洛湘帘低簇晓堂清
　　病中次杨师文见寄韵二首
　　到处轻车压路尘闲愁如觅妬佳辰溪山千里共明月风露一庭怜此身花外断鸿新物色水边骢马认游人陈蕃旧榻应无恙记得当年吐锦茵
　　长铗床头半欲尘笑谈去嵗忆兹辰碧山百感雨风夜沧海几年萍梗身渴爱江梅慿驿使兴随沅芷怨骚人何当一醉仙茅酒共卧林亭緑草茵
　　清明夜与诸友围碁观音寺
　　行人侧耳听碁声败屋残灯夜未平满树风威随白战半庭月色趂清明防心似悟门中味真境堪忘世上情欲向蒲团醒大梦东林深处问啼莺
　　再题友人故居用前韵
　　恒山西望隔年余何处山椒问起居一曲紫箫还院落半庭红叶忆衣襦尘缄诗壁萤空度云满寒塘鹤正癯莫向藜牀谈旧事秋风秋雨自街衢
　　冬夜宿李乂修太守宅话旧
　　屈指同游四十年感今懐昔夜澘然共惊岁月奔如电谩説蓬瀛别有天湖海自怜输陆羽庙廊谁复似韦贤何如满饮杯中物醉向藤牀抱瑟眠
　　怯寒独拥骕骦裘庭木号风夜未休感客赋成天动色美人歌罢月如钩园池葱郁看新第村巷依稀忆旧游别后思君何处是漳河日日水东流
　　緑酒青灯夜未央酒酣还忆旧庭堂帘栊擈地晓风细花木满堦春昼长书剑都归缑氏学儿童亦识郑公乡年来奔走知何用一涕汍澜此素裳
　　汉隂亭题壁
　　菜有新芽药有藂十年抱瓮小亭东栽培敢借三时力枯槁终期一雨功烈暑满庭欺枕簟浮云何处自帡幪世人莫笑生涯拙才撤机心即古风
　　送崔义甫之任汉阳幕
　　畵船高岸紫纶巾白鸟惊飞緑柳新地逺共怜家落莫官卑偏觉路逡廵风生洲渚三湘水日落江湖万里身莫倚危樯频北望楚乡云树易愁人
　　宿雾迷云黯未收壮心宦况难留凌风雕鹗常侵蚤到日鲈鱼正及秋千里不堪垂老别一经敢负少年游湖南何处温生幕江雨潇潇汉水流
　　哭孟子干行人三首【子干者都宪时元子余门生也武宗将南狩子干率同列伏阙被杖死】
　　卧病沧江岁月深每逢京使问佳音乘骢事业期平步倚马才名竟陆沉一日纷纭惊白昼孤囊经史忆青衿泉台漠漠空长剑天宇茫茫自古今
　　双泪防干麻纻衣素谿何日再渔矶【素谿子干别号】义当有激身如寄死可无慙愿竟违鹏翼九天孤众望龙逢千古话同归旧缄不忍重开读肠断当年急手挥
　　乘时狐防日慿凌欲借朱云剑未能独抗皂囊辉白日肯将素履负青灯乾坤回首成今古陵谷何心自废兴録廕共怜新上舍【子干之子以父死于忠得入太学】踽凉谁念老中丞
　　哭刘尧卿三首
　　老泪纵横湿佩裾西风吹雨滴堦除衰年宁受多情累苦口曾输一得愚江海几年真梦蝶饥寒每出叹无驴人生回首成陈迹物理谁当问太虚
　　秋声淅淅送深悲徃事悠悠只自知四海未家怜立壁孤村何日再围碁精英彷佛还谈笑道路喧传半信疑西望停云肠欲断短檠清泪夜防时
　　緑树青蒲野水滨萧条僧寺静无邻半床不寐同听雨一局成功诧有神屈指旧驩才两月伤心犹记誓三辰他年再过村西路忍见开樽聪上人
　　漫兴
　　行年五十未知非漳水滩头独掩扉万里归来双鬂在一经真与众情违月明古渡渔灯暗秋尽空山木叶飞今我故吾何必问望中星宿渐依稀
　　送族侄悟防试
　　万里天香袭佩裾六街尘土没征车离亭风笛回辕处宦海云程发轫初疏傅归来真老悖封胡乆矣重庭除他年勋业期无负漳水河边此敝庐
　　谢郭廵按楠推荐
　　逢人怕问小山吟野水沙田自陆沉风定晩葵还向日云来高树易成隂相知常按朱门剑报国谁同绣斧心夜据槁梧频引颈蓟南烟雾望中深
　　柱史封章贲草莱渚鳬汀鹭共惊猜松筠苦节霜应识枯槁经年雨未来天下澄清先北冀闽南人物重西台长安虽近无由到梦里逢君笑口开
　　寄题赵明府十松轩二首
　　小阁慿虚瞰逺江断岩呈秀映涛泷檐前日对青松十云外时来白鹤双屈指黙听声淅淅累觞遥望影幢幢庙堂梁栋须珍重一榻清隂月满
　　南溪深处小山亭石枕藤牀任醉醒四座烟霞双眼碧一庭风露十松青疎帘有月邀清影惊鹤盘云自逺汀尽日推防未厌杖藜夜夜独来听
　　提学王侍御应鹏枉顾用老杜秋兴八首韵见贶次韵奉谢
　　高风劲节振词林一路霜威万木森到处溪山供好句无言桃李自新隂停桡许我同清话倾盖还谁识素心感慨未忘还切切撩人何处送秋砧
　　参差坞曲断墙斜反锁衡门髪半华敢恨长街啼露叶忽从深谷见星槎凄凉徃事妨秋枕淅沥悲风趂暮笳明日汉隂亭上望【新搆小亭曰汉隂】绕篱寒菊又黄花
　　漂泊孤云映落晖隔篱灯火望中微半寒月虫如诉万里晴空鸟自飞慰藉谩劳青眼在乖疎恨与素心违何须苦羡莼鲈脍漳水波深鱼正肥
　　醉中握槊静中碁遣兴真成喜塞悲逺辱轩车辉白屋敢将书剑负清时天空野旷青骢健风急波深防鹢迟北望旌旗见烟树茫然何地寄相思
　　木落天空独见山西风常日到林间莲塘菊圃秋方淡莎径柴门夜不关自爱闲鸥相伴住喜从威鳯识君顔逺期内直金莲贵蚤押中朝玉笋班
　　野云低度短墙头白草丹枫趂逺秋贾傅才名成底事张衡词赋易生愁几年坚癖辽东豕万念都输海上鸥畵舫清流羡君去漳河直北是瀛州
　　淳厐黙挽得全功英俊都归杖屦中几处槁枯还化雨层空山斗识高风断厓霜静波新緑逺壑秋深叶尽红朝宁旧游如见问甘陵陵下一衰翁
　　骢马翩翩路不迤新诗慰我小塘陂清名琬琰看千叶碧海瑚只一枝积恨敢吟东武句抗容深愧北山移别来相忆浑如梦秋雨秋风帘自垂
　　寓意
　　看尽云山此杖藜布袍随意坐山溪心无困扰柴关逈梦有余闲野鸟啼囊里桐音多旧谱岩前树色试新题美人望望家何在流水桥东竹坞西
　　初度宿马嘉贞周溪别墅三首【嘉靖丁亥八月二日】
　　高树连云野水边朱帘红袖映芳筵不才深负桑蓬志忍泪哀歌莪蔚篇鹏翼扶摇看巧宦虫雕辛苦忆当年林丘处处堪忘世何必苏君二顷田
　　水头秋思动疎枝鸟外烟霞佐酒巵衰老怕逢初度日娇痴翻忆少年时世无鲍叔谁相念坐有韩娥醉不辞太乙长庚俱浪説夜深引领望南箕
　　五十四年山泽癯懒从朋旧话居诸壮心尽付沙头鹭生计都非屋里书九陌市尘天漠漠一帘风露夜如如屠龙手段今安在笑挽栀鞭防蹇驴
　　戊子除夕
　　日日头颅白髪増乖疎终老汉隂亭江山今古此除夕朋辈几人如晓星占岁细防新鳯歴引年深负旧熊经角声处处东风外坐惜韶华不忍听
　　哭李公从二首
　　水自潺湲月自明畵船红烛记君行连床已负平生约败壁空题旧日名老泪可堪呉季重何人解惜李宣城伤心忍死封书处大半欹斜字不成
　　沉沉清夜起新愁处处逢人説旧游粉署黄堂真一梦怨云凄雨识孤舟无儿更泝漳南泽有恨应怜水上沤回首方川隔今古数声啼鸟故园秋
　　送刘芸西行二首
　　湘帘漠漠晩隂隂四壁寒灯一夜心徃事几回还执手离忧大半付悲吟薄裳应怯秋风劲弱质宁堪夙露侵咫尺柴门天万里毕家庄上暮云深
　　当年有竹轩中酒半榻清风一局碁今日周溪桥下路两行红泪几篇诗夜谈不尽鸡偏恶秋色含凄鸟未知归去西园寻旧迹梧桐萧瑟雨声悲
　　秋夜宿杨师文别墅
　　窥林纤月印庭除曲水崇隄尽不如寂寞一区杨子宅芸缃万轴邺侯书槐隂有子今成市草色侵阶晩未锄别后思君何处是闲云无数夜虚
　　漫兴
　　緑树葱茏透月明夜凉如水葛衣轻捧心一笑千金重拥鼻孤吟四座倾对景未忘伤往事指天终不负芳卿灯花落尽碁声碎多少行人识姓名
　　哭杨师文二首
　　北村风景总非前记得西堂醉共眠中散已亡琴自絶徐生忍见榻犹悬停云低度孤帷月滞雨空迷万里天泉路莫嗟浮世短秋灯稚子夜如年
　　万变何如一局碁宦途随处防勋竒皂囊未惬朱云愿素履惟应白日知蚤向人间先溘露夜归天上定骑箕汉隂亭畔花如锦还似留君不住时【君未卒前数日访余汉隂亭上亭花方盛时余留宿共赏坚执不可归即病不起】
　　庚寅除夕寓朴庄别墅【小儿若缄方病痘】
　　藜杖龙钟野水边云霄壮志尚依然一家此地都三口半夜残灯是两年端揆故人情渐薄疮痍稚子老偏怜梅花疎冷君休笑明日春风下九天
　　辛卯人日
　　春波试暖緑粼粼泰律初回未浃旬百代光隂真过客一年岁序又逢人杜陵豪句愁仍在方朔占书迹已陈残照满庭双袖手乱鸦声里柳条新
　　小轩即事
　　野水溶溶草树荒高轩谁问郑公乡门开风入笔如剑破月来书在牀万变依稀都是梦半生宠辱已相忘鹤长鳬短君休笑终遣缁尘逺素裳
　　嘉靖癸已余甲子既周戯集唐句二律自寿
　　緑杨如髪雨如烟【崔鲁】家在枚臯旧宅边【赵嘏】世事茫茫难自料【韦应物】清诗句句尽堪传【杜甫】丹台已运隂阳火【陆防】算老重经癸已年【窦常】日暮长堤更回首【许浑】何人倚剑白云天【李益】緑树重隂盖四邻【王维】世情谁是旧雷陈【元稹】帘前
　　春色应须惜【岑参】梦里输赢总未真【李山甫】白酒酿来縁好客【吕洞賔】金鱼多解乞佳人【曹唐】五湖烟水郎山月【皮日休】得见明时下寿身【司空图】
　　过杨师文墓
　　四十余年老友生独堪羸马过佳城碧天万里晩风劲斜日半林秋草平修短共谁谈物理踽凉今日见人情着鞭欲去重回首辜负山阳夜笛声
　　夜坐懐王守信守信病乆不出
　　碁边乆不见王生月色虫声满户庭杜老有情怜日暮陶潜无酒怨云停雄谈已爽年前约霜疢空闲肘后经安得对床同听雨汉隂亭上一灯青
　　弟善甫亡后数年再过其别墅
　　万景都非此复过緑隂还是旧婆娑花当结子天机在树不成行野意多漠漠鸰原空下泪悠悠蚁梦自南柯夜床谁共姜肱被暮笛愁谈向秀歌












　　沙溪集巻二十
　　钦定四库全书
　　沙溪集巻二十一
　　明　孙绪　撰
　　五言絶句
　　商景贞草虫畵二絶
　　碣石移山小微风动红蓼青蛙禁不鸣寂寞池塘晓红芳开未繁蜂蝶乱如织莫羡上林春同是东风色
　　李侍御秋霜瘁草巻
　　揽辔西川路霜飞玉简寒繁枝俱殒落明月满秋山
　　鱼樵图
　　抱膝余长吟息肩君赏音歌罢解携去山高江水深
　　野鹤图
　　云来雨满溪天逈风生壑山水谐于心独树孤琴鹤
　　和杨师文短吟四首
　　春花饶艶色春禽鸣好音脉脉花前醉悠悠别后心緑酒映花红花枝美人醉非关醉欲眠思君坐成寐把手江头别风波奈逺人清欢何日是掷珓问江神羞整越罗裳晨梳到晩妆盟心秋水白举首逺山苍













　　溪沙集巻二十一
　　钦定四库全书
　　沙溪集巻二十二
　　明　孙绪　撰
　　六言絶句
　　雪
　　弱态风飘下上寒姿地势高卑疎密任君舞弄险待我平治
　　雪压天容甚近日落风威未休今夜冰合曲巷明朝水添御沟
　　入望青山易老深岩梅树差强见説剡溪来徃何人伊洛门墙
　　松下问童子圗
　　羽客朝元去乆山翁有约来迟风驭遥遥何在云飞处处堪疑

　　沙溪集巻二十二
　　钦定四库全书
　　沙溪集巻二十三
　　明　孙绪　撰
　　七言絶句
　　送陆时明还镇江
　　北固山前江水平南徐城外月华明故乡朋旧惊相问几日除书下帝京
　　白头翁
　　知止应无弋缴忧平林斜日共悠悠羽毛不预世间事一任傍人笑白头
　　司马相如
　　一拂氷弦万古思娉婷谁不愿齐眉可堪题柱荣归后不似临卭初见时
　　淋漓醉墨洒桥梁意气横空组绶长回顾文君通一笑不将风韵学裴航
　　临风一曲鳯求凰外时时腻粉香风定月明人去后孤嚢今夕又藤牀
　　题马嘉贞畵四絶
　　孤琴岩壑昼隂隂涧雨山风野水深咫尺断桥心万里美人家在翠微岑
　　雨后青山畵不如山蹊深处野人居花开花落年年事闲看溪桥防蹇驴
　　看山不尽扣舷歌双眼浮云万顷波尽説鲈鱼称莼莱秋风秋雨奈愁何
　　小桨从教野水欺短檐偏受朔风吹得鱼换酒且同醉老尽青山总不知
　　奉和相国费鹅湖先生游待隐园
　　一迳烟霞入望深鸟声终日在高林涧边幽草青如织谁识江湖后乐心
　　题扇寄杨师文三首
　　杖藜谈笑出幽林囊底丝桐物外心古调即今谁复爱竹风山雨旧知音
　　短棹横江酒满罂细鲈偏称紫莼羮何年共向茅亭醉卧听潇潇暮雨声
　　倦客维舟倚短松乱云流水愧行踪蓬今夜乡关梦飞出前山第几峰
　　寒鸦万防图二絶
　　谷口重隂锁未开寒风应识夜啼哀南飞下攫皆无计不见丹山老鳯来
　　高树平柯满上林夕阳未下昼隂隂谁从羣啄争飡处识得无穷返哺心
　　谢安东山
　　松声淅淅水声清一曲秦筝万古情自是东山无宦况非干红粉误苍生
　　东波琴操
　　词锋如箭口悬河一语投机大梦吪今日平康谁得似只闻鞍马夜来多
　　小斋即事
　　记得清明共此游北眼望重回头重来徙倚情何限烟雨茫茫风满楼
　　静倚危樯水气高一竿终日印惊涛谁知我亦丝纶手不解西江掣巨鳌
　　古怨
　　短髪垂垂飏晓丝疎槐落落怯秋飔巫娥欲赴高堂梦须及襄王未老时
　　即事
　　烟雨茫茫失逺村东陵瓜地傍衡门袖中双剑依然在换得黄牛教子孙
　　为卢宗玉题畵二首
　　杖藜偏称紫纶巾畵舫清流处处新谁向山蹊更回首竹桥西畔问幽人
　　高兴无惭秋水清畵船箫鼔一身轻江天遮莫浮云变鸥鹭烟波自有情
　　便面
　　结屋云山深复深人间万事付蹄涔美人只隔村西路一夜相思万里心
　　买臣负薪
　　西望咸京路漫碧霄何日劫泥蟠儒生常被青袍误莫讶山妻冷眼看
　　濯足
　　双脚曾为万里行断厓依旧水深清尘泥荡涤须教尽莫惹征夫又濯缨
　　太公
　　五尺丝竿八十余无端西伯有徴书迂疎亦抱磻溪志却恐官家要纳鱼
　　爱山
　　幽人坐爱山光曙家在深山更深处緑隂碧水昼迟迟时有闲云自来去
　　圯桥进履
　　蹙项诛秦只绪余争如云壑赤松居也知高帝轻儒者终负先生手授书
　　游春
　　蹇驴何地不闲游山自青青水自流收拾奚囊晩归去半桥新雨没汀洲
　　烂柯
　　相逢一顾意欣然东望蓬瀛水拍天石上输赢才半局人间陵谷已千年
　　琴泉
　　半生葵藿乆相知短髪偏宜小接防一曲猗兰青眼共碧山无尽鸟飞迟
　　雪景
　　松僵竹折雪未休北风落日寒飕飕水边梅树着花未试问扁舟王子猷
　　御水红叶图
　　一叶丹枫趂素秋都将旧管涤新愁深宫谁识无穷恨只有年年御水流
　　秋江鸥鹭图二首
　　一夜西风拂树林霜崖高处水声深潇湘千里无穷意漠漠长空识此心
　　共爱修翎占浅莎鲈鱼荇带满晴波谁知豢养樊笼处不似江头野兴多
　　朱买臣负薪圗
　　平生筋力此疲饥霄汉明年见逺飞何须恳恳求乡郡只为归来诧故妻







　　沙溪集巻二十三
