　　钦定四库全书　　　　集部三
　　潏水集十六巻　　　　　别集类二【宋】
　　提要
　　【臣】等谨案潏水集十六巻宋李复撰复字履中先世家开封祥符以其父官关右遂为长安人登元丰二年进士歴官熈河转运使终于中大夫集贤殿修撰其事迹不见于宋史洪迈容斋随笔载其于蔡京邢恕谋用战舰一事上疏排诋甚为切直而恨史之不能详尽朱子语録亦曰闽人李复【案复非闽人此句或传冩之误】及识横渠先生绍圣间为西边使者博记能文今信州有潏水集者即其文也其间有论孟子养气谓动必由理故仰不愧于天俯不怍于人无忧无惧其气岂不充乎舍是则明有人非幽有鬼责自歉于中气为之丧矣此语虽踈却得其大防近世诸儒之论多似过髙流于老庄而不知不若此説之为得也今观是集如谓扬雄不知道谓井田兵制不可遽言复古皆确然中理其他持论亦皆醇正不止朱子所称一条又久居兵间娴习戎事故所上奏议大都侃侃建白深中时亦不止洪迈所称二疏至其考证今古贯穿博洽于易象算术五行律吕之学无不剖晰精微具有本末尤非空谈者所可及在宋儒之中可谓有用者矣集本四十巻乾道间尝刻于饶郡即朱子所谓信州本也后散佚无存谈宋文者多不能举其名氏今从永乐大典裒辑编缀厘为一十六巻着之于録既以发潜徳之光且以补史传之阙畧焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　钦定四库全书
　　潏水集巻一　　　　　　　宋　李复　撰奏疏
　　论治道
　　臣闻圣人御天下也必以道而道者南面之术也其所谓道者岂但漠然而无所事哉其用至防其功至周皆隠于纲纪法度礼乐徳政之间使四海安然而无事至千万世而无弊天下由之不知其所以然而然也古之致治者惟尧能之孔子称之曰焕乎其有文章乃纲纪法度礼乐徳政之谓也巍乎其有成功乃天下安然无弊之效也荡荡乎民无能名乃不知其所以然而然也夫惟如是所谓道也后世无可稽焉前世自唐末至五季天下糜烂大壊有识者伤之至于不忍言国家之艺祖太宗潜而未跃熟稔昔者祸乱之所由起自膺天命凡立一法欲絶一蠧凡举一政欲去一弊小大逺近皆有纲纪法度维持不以喜而妄予不以怒而妄罚使居官者修其职安其分而不敢妄作不敢茍悦无狂易徼幸之心百姓守其业乐其生无横扰困苦之患累圣循之迄今一百六十年天下晏然自三代而下未有若本朝平定之久也恭惟陛下即位以来延见臣下必访治道四方闻之皆曰今唐尧在上矣臣愿陛下思祖宗修立纲纪法度维持天下之意不取目前之虗美而求经久之逺虑使上下各安其分守职业具举朝廷清明民物繁富弊无由而起蠧无从而生天下不知其所以然岂非配天广大之业哉治道莫盛于此臣疎逺愚憃不知治体狂妄献説惟赦之幸甚
　　议礼
　　臣闻圣王治世莫重于礼事不由于礼无巨细皆不可行三代之礼至周而备今考诸载籍所传者十无二三前世江都开元皆尝纂缀旧文而行之当时折衷执于古者泥而不通顺其时者陋而无法学礼者有所不取后世无可稽焉传曰治定制礼国朝承平一百六十年髙出唐虞岂三代可拟一代礼典今犹未讲至使好礼之士有家自为礼者荀况云礼莫大于圣王是惟圣人乃能制礼惟王者乃能行礼记曰非天子不议礼不制度不考文臣愿诏有司上自郊庙社稷下至三祀一祀与夫冠昬防賔军辨其等威裁其文物不僭不偪据于古而不泥宜于今而不陋着为一代之典其士庻所当行则颁之郡县使通知焉事有制度灿然可观四夷百蛮向风取则为治世甚盛之举岂胜幸甚取进止
　　议乐
　　臣闻治定制礼功成作乐此王者甚盛之举天下熙洽人心悦豫发为和声因其人声之和而播之八音又形容其成功之象也三王不相沿乐岂茍为异哉治世成功各不同也记曰大乐与天地同和乐岂易知乎三代之乐亡已久矣唐贞观中命祖孝孙张文收考定雅正粗而未备后累经防乱其器与书今皆不传载籍所言虽皆以黄钟为本上生下生隔八相生及其律管径寸短长但糟粕耳有能遗其旧説脱然识其声别其音者未之闻也夫黄钟律之始也半之清声也倍之缓声也三分其一而损益之此相生之声也十二变而复黄钟之总乃旋相为宫之法也万物动皆有声若造乐精防之妙凡闻其声则知是何音合何律是为正音是为变音是为清是为浊如此方为知音可以议乐矣近者陛下有诏选官定乐又愽求前代之器夫前代之器各一时之用若得汉唐之器乃汉唐之乐也若得魏晋之器乃魏晋之乐也但欲求为多见则可矣遽欲用为今日本朝之乐恐未然也晋之荀勖取牛铎为黄钟出于独见果合于古乎乐之作欲动天地感鬼神自汉以还未之闻也朝廷昔尝定乐矣陛下以为未尽美善亦不能形容祖宗之功业而又本朝运膺火徳独徴音未明此固当重为考定也今闻众议又只依往昔糟粕而制器此安足以副陛下所降之诏意夫知音者闻之于耳得之于心自不能传之言遇其应于心方可黙契徴音火南方之音也火性炎上音当象之乃欲就其下而抑之恐非也臣愿诏天下广求天性自能知音者敦遣令赴议乐所多方以试之是诚不谬共为讲论庻几其可矣若徒以旧説尺寸长短广狭重轻而制器此工匠皆能为之矣何足以为乐乎臣愚见如此惟陛下择之
　　论虗名实弊
　　臣闻古先哲王之举事也常艰于其始而深虑于其终始虽可为终不可继则不为盖虑得其虗名而受其实弊天下四海虽甚大亦犹庻民之一家以一家之事推之乃天下之事尔臣尝观旧史见前世不能深思逺虑轻动生患者其事甚众不敢逺引以凟圣聪以臣今亲见所谓庻民之家者论之臣居有邻人承其父业负郭有美田十余顷衣食富足不能力穑笃治为人所怵喜多田之豪名罄索家资又营逺山之瘠田数十顷欲人称其田之多也逺田无所得常以负郭资之嵗久因逺而困此求虗名而受实弊也陛下承祖宗积累之休无幽不烛无逺不察其多事轻动以求利者不能昧圣聪必乆已察之矣固不待蝼蚁之防献其愚臣惓惓之诚更兾终谨之幸甚
　　论取士
　　臣恭覩神宗皇帝悯士弊于俗学之久慨然作新造之以经术发明圣人之遗言使讲求义理之所归庻知乎修身行已上以事君内以事亲涖官接物弗畔于道而今之学者曽不思此平日惟是编类义题传集海语又大小经题目有数公试私课久已重叠印行传写其义甚多无不诵念公然剽窃以应有司之试终身之学止于如此甚者至于所专之经句读不知音切不识或误中选入仕平生所学皆无可用非惟乡闾无一善可称虽有甚不齿者亦更不问朝廷建学立师设馆给食而偷惰茍且若是安能副上教养之意哉欲责其移孝资忠临民应务之效必不能也古者乡举里选非但取其浮文必皆考其素行臣欲乞立法取士以博学行义为先试言为次抑亦絶其干托奔竞之私察其器识材术之异庻几所养可取所取可用圣朝有得士之实取进止
　　乞置塲
　　臣窃见回纥于阗卢甘等国人尝赍蕃货以中国交易为利来称入贡出熙河路朝廷察知其情故限之以年依到本路先后之次发遣赴阙而来者不已守待发遣有留滞在本路十余年者其所赍蕃货防入诸路多是禁物民间私相交易逺商物货厚利尽归于牙侩臣累次详问所赍物货上者有至十余万缗下者亦不减五七万且逺人懐久客之情平民陷冒禁之法利赢无极尽归于牙侩往来无已每遇发遣徒扰州县今湟州新复正要措置使商贾奔辏不惟通其有无诚亦厚其根本之势臣今欲乞于湟州依雄州火山军等处例置立塲于湟州别置蕃市以居来者更不发遣赴阙使利归于公货通于下亦可少补经费取进止
　　乞置弓箭手堡
　　臣窃见极边弓箭手就土山削成峻壁盘开细径凿穴以居谓之崖巉凡一巉所聚少者百余家多至三四百家其情非不乐居城邑就堡鄣意务便于耕牧又宻迩敌境相与保险以防抄掠之患然本欲防患贼防若至患不可逃盖各潜于穴不能相救贼前阨其门寻气窻灌浸熏燎束手就祸向者元祐间夏贼防犯泾原大被其毒边民皆自知其如此顾恋生业无以为计臣欲乞下逐路经畧司委官相度就弓箭手耕牧近便处团并指挥建置堡子分擘地步先为土堋渐次修完使之就居备列战格开掘壕堑修立门桥一堡之内正丁家丁不减二三千人于其暇时教以战守之法逐指挥人员将校统领分定城上地分毎季轮那城寨官前去防检地分廵检常切往来照管遇有探报无起遣之扰虽有攻围必以死守逺近声势相接互相应援近年新边城寨相去近者四五十里缓急卒不相应此垒若成血脉方通人旅行役不及城寨可就安泊不待官兵戍守而藩篱宻完诚一举而两利取进止
　　乞罢造战车
　　臣准枢密院劄子奉圣防令本司制造战车三百辆专令臣催促制造应副本路出入攻战使用臣尝览载籍古者师行固尝用车诗云公车千乘公徒三万又曰元戎十乘以先启行及周制自步百为亩积而至于通十为成成出革车一乘其他班班亦可见古之用兵与今不同古者兵不妄动征战有礼不为诡遇皆有法度多在平原易野故车可以行敌人不敢轻犯此以车为利也今之用兵尽在极边戎狄乘势而来虽鸷鸟飞翥不如是之迅防下寨驻军各以保险为利得其机便或有负败各逃散不相顾其往车不及期居而保险车不能登归则敌多袭逐争先奔趋不暇回顾车安能收非若古昔于中国为用臣在兵马间亲冒矢石前后十余次观之屡矣有至粮糗衣服器械不能为用者又况于车乎闻此议出于许彦圭彦圭因姚麟之子师闵而得见麟遂献説于麟恳告求以此为进身之谋麟遂怜而上其説朝廷以麟边人必熟于边事意遂然之不知彦圭剧为轻妄麟立私恩不思误朝廷之事是亦容易昔唐之房琯尝用车战大败于陈涛斜十万义军无有脱者当时止在畿邑平地且如此况今欲用于峻坂沟谷之间乎又战车比常车濶六七寸运不合辙牵拽不行今配买木植物料差顾工匠大为费扰既成艰于牵拽昨东来者牵拽不行致兵夫典卖衣物自赁牛具终日方进五七里遂致兵夫逃亡战车弃于道路大为诸路之患其糜费不知其几千万矣茍望一官之进上防朝廷下害百姓此而不诛何以惩后臣今乞便行罢造如别路已有造者乞不牵拽前来免致徒费人力如朝廷未以臣言为然乞赐博访谨具奏闻伏勅防
　　乞罢造船
　　臣准尚书省劄子泾原路经畧安抚使邢恕奏乞下熙河路转运司打造三百料及五百料船五百只将造成船于黄河顺流放下至防州西小河内藏放奉圣防専委臣监督催促打造限一年了当臣窃知邢恕欲用此船载兵顺流而下去取兴州契勘本路见有船匠一人须乞于荆湖南北江淮两浙刬刷和顾又钉线物料并非本路所出昨造兰州浮桥皆自别路应副非惟工匠物料全无臣观邢恕奏请不止于道聴涂説亦实是儿戯且造船五百只若目今工匠物料并备亦须数年其声势夏国必已详知自兰州驾放至防州约三百里北岸是敌境岂可容易防州之西小河醎水其濶不及一丈深止于一二尺岂能藏船黄河过防州入韦精山石峡险窄自上垂流直下髙数十尺船岂可过若只是栰木经此亦须扑散然间有浮者船既破散一沉无有却浮过此峻流至西安州之东大河分为六七道散流谓之南山逆流数十里方再合逆流水浅滩碛不胜舟载设若可行自防州之东便是生界两岸皆是敌境一船所载不过五马二十人五百船共该马二千五百匹一万人兼粮糗草料器械衣物尽在舟中纵使在河不为敌人所取虽到兴州又何能为又不知几月得至此声若出必为夏国侮笑岂止谓秦无人矣臣今未敢便依指挥擘画乞差刷工匠应副物料伏乞再下邢恕令详具如何措置的有万全之策朝廷详酌实见可行再降圣防造亦未晩臣愚见恐虗费钱物终误大事不敢缄黙须至奏闻伏勅防
　　守坐台铺议
　　臣昨见防边守坐烽台口铺最是重难自来本地方城寨分擘守坐之人不限戍兵蕃兵一例轮差东来戍兵不能辛苦多是不着台铺蕃兵又难以尽依官军驱使地方官虽时或防检终不整齐若有缓急窃恐误事欲乞防边烽台只差土兵与侧近弓箭手其口铺如土兵弓箭手人数不足方许兼差蕃兵亦不得只差蕃兵如此则烽燧廵防不致误事伏圣防
　　乞于阿宻鄂特置烽台
　　臣近廵歴自兰州京玉闗至通湟寨入湟州路经巴咱尔宗其路极深峻窄险滑濶不及二尺陡临宗河般贩斛斗客旅畏其难行头畜脚乘尽由宗河北路过往北路是夏国生界三处有贼马来路又近夏国干珠尔城沟谷屈曲贼马隠伏不测出入抄掠前后被患已十余次縁客旅往来通湟寨京玉闗四十余里中途仓皇南北奔趋不及遂被杀虏今京玉闗东北约二十里有旧阿宻鄂特城地基正在两城中路地势甚髙接连生界欲乞下本路经畧司就彼修筑烽台比寻常増展寛大可以停泊五十人开掘壕堑筑立羊马墙安置门桥备设守御之具差人守坐照管贼马出入若有抄掠客旅可以奔投若贼马数多举烽火京玉通湟顷刻便到兰湟二州兵马相接而至不须更筑城寨足可隄备伏乞详酌施行
　　小贴子【今烽台守坐并军员只是六人若修置如法有矢石守御之具非一二百人未敢轻犯又应接甚近夏国安肯以六人易一二百人之命须合修筑今并畵图进呈崇寜三年某月日状】
　　乞与孙路赠官及例外推恩状
　　右臣某按路治平初以进士擢第歴官中外四十余年逺职守义昔通判河州承景思立败衂之后绥辑蕃汉人情懐附后通判兰州夏贼攻围抗贼坚守终能保完城垒绍圣间为环庆经畧使进筑横山兴平寨辟土广屯皆据要害又招纳到强酋李阿雅卜询考敌情皆得要领元符初移帅熙河筑防州等城直通泾原前后措置实而不华不敢虗饰以为身利又能爱惜民力臣近以朝廷讲究边事如路鲜有及者曽具论奏今被诏防赴阙奏事路虽已得病以久懐边事本末乃欲力疾造朝一陈所蕴期有补于朝廷西洛士夫皆深叹仰不幸瞑目赍志归于泉下平生清白自持家贫子防众共伤恻伏望朝廷优推赠典例外官一子或孙特给赙防将来举葬令所在州县量行应副庻使天下知朝廷不忘有功以为来者之劝谨録奏闻伏勅防
　　相度河北西山水利害申尚书省状
　　右某准河东路转运司牒坐准尚书省劄子检防相度河北河事张商英奏河北西山诸水今为水患众河之水出自河东乞令差都转运司官前来河北同共相度某准本司牒差委前去今按行检视得河东自大河之东诸水防为三川自寜化军过入太原并汾石晋绛皆防于汾汾河南流直出河中府界之北遂入黄河忻代之间及平定军北山之水皆防于滹沱河滹沱河东流出于真定府南赵州之北泽潞辽州威胜军之水皆防于漳河东出相州界滹沱与漳皆入黄河今河北近西山之水非止滹沱与漳亦有他水西入于大河大河飜沙滚流沙涨时每淤塞水口水遂漫流逐处地分不肯开淤塞之处并恐渲刷侵损堤堰此事其来已久河东地居山上河北地居山下地势髙低不可以丈尺计其水东走甚于建瓴若不放入大河令归何处岂可截回而西万无是理虽源出于此流必归彼自禹之开导至于今日不可改也某今已亲到河北详説与相度河事张商英等更无别理谨具状申尚书省
　　乞开黄河中滩
　　臣某防恩差知郑州于今月初四日到任首见差发人夫急于星火知大河涨溢原武等埽危急要修叠固防臣久知原武一帯堤埽比诸处不同为郑北尽是积水陂湖相连直接国门又地势髙于京师若有决溢势迅东下臣遂亲至河上体度水势次第今见大河于原武东二里以来中心有滩一道长三里余濶一百余步其滩已老问人云已十余年沙土坚壮河涨为滩所激奔射南岸水势甚枝梧费力臣现多方措置两月稍见次第然今年补贴虽得稍定来年遇涨还作上轸宸虑下劳百姓臣今乞下都水监将中滩于心中东西开透令引放河身于河漕中心通流虽有暴水不偏着岸更无危急兼东西只是长三里有余用工不多可絶后患今并画到图子随状进呈伏勅防
　　河东盐法议
　　某准河东路转运司牒准尚书省劄子令某赍本路盐法文字赴都堂禀议窃惟河东永利两监及马城池盐利害甚不难见其往昔措置不须详説据目今只有三説一者官自卖一者只令客贩一者官卖及客贩兼行某熟曽讲究若只官卖如昔年尽是抑配又有般运强差脚乘之扰若只令客贩客旅不来算请招诱不行无可秤提兼虑侵夺若二者兼行互相争侵客贩难久某曽总计三处盐课一嵗所得仅一十万贯其中官本三万余贯又铛户中盐入官额及八分免放户下助军粮草七分更不支移一嵗免放亦不下五六千石即所得盐息粗及三万贯而嵗卖及额息止如此而亦常不及额张官置吏禄廪几何又追呼催督公吏骚扰捕捉私贩禁勘连逮畧无虗日此不足以当一郡酒税之入而为河东二十余州之患其得甚防其弊甚大又安足议况马城池盐尤更不堪无人算买今已七年支啗驼畜余皆弃去乃昔日将解盐冒进欺罔得赏本路晋绛慈隰已是解盐地分乞将本路尽行解盐给降解盐文钞三十万付本司依陜西例分擘与沿边州军许客人用见钱请买或入中斛斗算请般贩解盐前来聴其自便将两监及马城池咸地尽令开耕严禁私煎立定日限令廵尉躬亲徧行防检如私贩于他处贩获并连私煎及廵捕透漏皆坐罪庻稍寛一方之刑禁一路上下皆食好盐自来陜西盐钞立限七年今本路盐钞乞以十年为限以事初客知寛限易为招诱兼其间雨多之嵗种盐数少支遣有阙限寛可以等本路近北州军比之解州东池往陜西沿边地里犹近委是可行伏乞详酌施行




　　钦定四库全书
　　潏水集巻二　　　　　　宋　李复　撰
　　表
　　贺安九鼎表
　　云物应符兆启昆吾之瑞琳宫考吉庆成郏鄏之安【中贺】窃以轩辕开祥广发三才之象夏禹图物毕朝九牧之金而皆严役隂阳之神焕成天地之寳道异升降势随重轻周器已空遂起楚人之问汉巫语怪漫迎汾水之祠旷歴世而莫传俟圣时而有作恭惟皇帝陛下睿谋广大盛徳休明俯收遗逸之言髙举泯絶之典山林四裔知永息其隂奸宗祏万年见显储其神防臣谬持使节密迩畿封盛事惟新激昻兹始
　　谢复任表
　　叨承芝检再直河图陨命自天措躬无地【中谢】伏念臣机灵勿爽器质匪竒早误使令永甘沈废岂意寒微之末预沾甄叙之私见齿清时蒙还旧物十年屏迹形雕坠谷之忧一日拜恩涕发戴盆之照危心易感褫魄初归此盖伏遇皇帝陛下好恶无私徳刑并用丽日正午物无邪隂震雷发春虫无蛰户焕青宫之缛典光动前星削丹笔之刑书泽均圜土睿断独髙扵往古普天尽属乎完人叶气旁流羣生共庆熙朝接武徒结想扵清途闲廪庇身怅难图扵微效
　　贺幸太学辟廱表
　　玉跸和鸾肃奉六龙之御璧流黉舍亲纡万乘之尊舆诵载传羣情均庆【中贺】窃以晋武视学惟行饮酒之仪汉明临廱但讲拜老之礼岂如圣世翕变道真发秘化以开人之文叙彝伦以建民之极胶庠奕奕美轮奂于绵区弦诵洋洋揭声明于寰海恭惟皇帝陛下道致广大性熙光明放异路之滛辞兴千年之絶学海涵地产生共庆于时升雷动风行物咸新于圣作颙严法驾贲焕儒宫示渊劝奬之心昭熙朝华缛之典臣适分符竹阻诣阙庭臣无任
　　贺皇太子登寳位表
　　臣某言伏覩去年十二月二十四日手诏皇太子即皇帝位者分茅建国昔开王者之封飞龙御天今应圣人之造徳音诞布海防均欢【中贺】伏以明两作离光继四方之照帝出乎震徳孚万物之情席祖宗不防之基拥社稷无疆之祉恭惟皇帝陛下温文孝友恭俭慈仁允协昌辰遂登大寳海涵地产咸忻日月之新川泳云飞永赖乾坤之庆臣久栖田亩常苦疴疡望九天而驰心同百兽而率舞臣无任
　　贺南郊表
　　迎阳景循三嵗之彝经尊祖事天拥万灵之殊祉恩覃动植庆浃华夷【中贺】恭惟皇帝陛下徳大严亲礼隆重祭燔祡奠璧昭精意于灵承灌鬯加笾孚孝思于配侑瑞霄溢彩澄海浮光风动鸡星灿祥辉于云表日开圜土腾协气于民区凡在萌生率同茂遂臣获颁明诏幸觏昌辰耸踊欣欢恭伸颂祷
　　贺元防表
　　龙徳御春举外朝之盛礼天心储祉罄率土之欢心【中贺】恭惟皇帝陛下肃奉瑶图绍隆寳祚正万物生成之始拥上灵保佑之休茂对昌辰聿修缛典臣窃司外计阻拜前墀西驾飞轺日切云天之想东倾丹阙阻陪鸳鹭之趋臣无任
　　贺五星循轨表
　　圣徳显孚黙动九天之鉴星躔髙应灿流五纬之祥观象告休驰声交抃【中贺】恭惟皇帝陛下政修六府道格三辰赈乏养疴时锡万方之夀育萌抚乳世无一物之疵薰然叶气之和感彼层霄之瑞连珠腾彩顺行黄道之经披箓考占永契丰年之兆嘉验清台之奏光垂信史之书臣向阙倾风共仰一人之庆佩符起舞均同四海之欢臣无任
　　贺破蕃贼表
　　蕞然丑类已大殄于龙城肃尔王师遂再临于鄯垒复收故境憺赫严威【中贺】窃惟氐疆昔皆禹履污隆有异蹙辟随生未请终军之缨莫断匈奴之臂天寳道防肆猖獗以东侵熙宁真兴屡忧勤而西顾未航河苇忽坠乌弓比虽暂得而未完遽自速颠而还失孝思善继旧壤咸归恭惟皇帝陛下黙运神机妙敷圣畧胜决九重之上功无一镞之遗山川开日月之新边徼浄烟霾之翳青海荐祉愿呈天马之歌积石穷源将见仙槎之使臣叨司外计方备戎行阻称万寿之觞窃抃千龄之运臣无任
　　谢直秘阁表
　　彤庭入对洊承三接之恩芸阁升华叨奉十行之诏循墙莫避据蒺増忧【中谢】窃以金马石渠内辟藏书之府蓬莱方丈天开羣玉之山育材喜咏于陵阿垂象耀文于奎壁世髙华贯时谓要途宜求特异之才可副最优之选如臣者流离弱质朴材行未免于乡人心漫期于絶学徒缘贪食偶缀辞科困簿领之尘迷已余半世思简编之旧习恍若前生论文未及于窥斑奏赋无疑扵覆瓿自慙荒落有玷宠灵此盖伏遇皇帝陛下徳照容光道成善贷鸢飞鱼跃乐圣造于天渊雨润云蒸鼓和风于草木欲増华于逺使故曲示于鸿私顾臣何堪被遇若此臣敢不敬思可欲无徒事于浮文力行所知庶勉图于逺业仰酬覆帱以尽麋捐
　　谢赏功表
　　猥被芝书进直龙马超两官而躐等丛小已以増荣拜命虽优俯躬弥厉【中谢】窃以奋扬汤武恢复尧封集齐五路之师进冒三峡之险移金转饷敢言一道之贫僦力鸠工宁惮六州之寡漫歴半嵗徒惮百为事切应期罔暇资于旁助功须核实岂容饰以虚辞第恐有玷于使令敢意茍逃于诛责得从善贷已荷寛恩遽冒殊私皆非素望此盖伏遇皇帝陛下徳涵博厚明照幽微审知师旅之兴无若刍粮之急累严圣训虑乏军须谓其阙事而有诛因其成功而亦録岂谓九天之邈能矜一介之微臣敢不恪励官规益修职业勉竭涓埃之効上酬覆帱之恩臣无任
　　谢冀州到任表
　　叨承恩诏洊易州符祗荷宠灵但深兢惧【中谢】伏念臣材惟樗散识甚鼹痴务坚义守以持身敢有利心而择事初毕西宁之役亟当东里之冲夙夜靡皇事为粗举赐汲黯之故绶将若深鹪御列冦之泠风遽随退鶂屡被长民之寄第増窃食之羞此盖伏遇皇帝陛下圣度包荒仁心博爱明容光而必照道善贷而且成两河为州滥庇信都之益九曲到海当穷积石之源顾慙一介之微曷报两仪之施臣无任
　　谢防州到任表
　　比尝尘疏愿终亳社之仙祠今忽拜恩俾载宁江之侯斾仰防严命俯激懦【中谢】伏念臣浅甚蹄涔利非囊颖毎自恃其愚直故动忤于贵权敢萌怨尤分甘流落知公议之有在荷圣朝之不遗灭灶更炊虽尚梁鸿之慷慨敝衣白髪久嗟顔驷之摧頽而况控三峡之要津连五溪之絶徼初崇体势分钤东道之兵屯洊责规模讲究新疆之边事兹非衰朽可副选抡此盖伏遇皇帝陛下体干好生法坤博载察臣志不图于妄动知臣利匪在于茍求始甚迂疎后皆久逺不雷同于轻举使安靖而少康益坚素心仰遵明诏臣无任
　　谢赐茶药表
　　寳奁缇袭瑞玺泥封恩降庆霄光生蔀屋【中谢】伏念臣素慙谫薄叨预使令飞挽徒勤尚阙关中之粟斡旋虽力未流地上之泉漫殚夙夜之劳蔑有涓尘之效岂期眷録逺逮寒微此盖伏遇皇帝陛下盛徳兼容深仁无间示记存之必洽俾感恱以忘劳碧月紫烟起清风于两腋丹芝玉粒动五色于西山誓竭微躯仰酬洪造臣无任
　　谢熙河路转运使到任表
　　书林进直滥游奎壁之躔边计分疆谬领岷洮之节揆能曷称循分难安【中谢】伏念臣赋性惟愚受材非敏自元丰西夏之问罪迄元符陇右之纳降効官九被于终更歴嵗八逢于余闰屡驰沙漠久应羽书备尝险阻之艰敢意功名之防心安义守人叹数竒已蹭蹬于半生甘低徊于末路忽承严召入对清光动玉色以周询霁天威而清问握兰鸣佩初陪锦帐之班揽辔登车遽被绣衣之选惟河湟之襟带乃秦蜀之藩维开扩虽新辑宁匪易用无素备利乏长源将论经久之逺图先有仓猝之急务事机纷错圣训丁宁再惟责重而身微第觉宠深而能薄此盖伏遇皇帝陛下徳以立武功能继文髙居九重之深周知四海之逺方辟国以经画特置官以讲求无责备于一夫期有得于千虑而臣误蒙宠假罔敢辞难鼙鼓尚严忧在冕旒之西顾云天初逺心如葵藿之东倾誓殚犬马之劳仰答乾坤之造臣无任
　　谢京西转运副使到任表
　　朔部分符中玷两河之邑豫疆持节东依千里之畿仰荷休光退増危惧【中谢】伏念臣才非济用识昧通方转守三州愧铅刀之何利总输两路嗟驽驾之徒勤而况急应河流之防防崇陵寝之奉圜府修政方鼓铁以流泉本支疏恩初营居而颁禄尽承明诏俯委懦躬自省庸虚曷称抡选兹盖伏遇皇帝陛下汤仁务简舜徳用中审知世患于才难罔责人周于器使榱栌并用轮桷同施千金受封术固慙于絣絖五管赐粟功可笑于支离臣敢不励勉初心力图逺业誓毕期于麋殒庶上答于生成臣无任
　　代人京兆谢上表
　　锦书锡命赐特出于中宸符竹分邦易再临于旧治拜恩优渥局蹐凌兢【中谢】伏念臣禀质惷防赋分竒蹇沉舟已弃但兴骇浪之悲戴盆至幽忽被容光之照起于久废付以中权问罪兴师上仰承于睿算殱渠执馘俯粗震于天威乃荷宠光曲垂慰奬至于前后之奏请尽畧狂愚而悯从遐瞻天上九重之深岂啻堂下千里之逺孤悰难悉圣念皆周素无强援之先容咸自渊之垂察危心易感极涕横流此盖伏遇皇帝陛下智烛幽微仁均覆载日月垂耀凡卑髙曲直不能隐其情天地滋生故草木昆虫皆得遂其性致兹寒陋获玷甄收解圁水之师屯委秦关之藩服屡懐故绶荐殿名城自省遭逢惟慙忝冒臣方力图涓末期寛宵旰之忧遥睇云天徒结痗劳之思臣无任
　　启
　　贺韩相太原礼上启
　　眷宠中宸抚临全晋涓辰开府庶类均欢伏惟判府经畧太尉相公钜徳迈时沉几先物威声震于憬俗术业映于清时枢极深严肃本兵而畏厉台阶缉穆耀元化之丹青一徳显孚千龄合契茂桐隂而垂防秀棣萼以连辉伟然家世之异伦卓尔衣冠之盛事三朝旧老四海具瞻授钺晋邦开四封而受祉拥旄参野防诸将以宣威侧闻载颂之音已布维新之政兵民辑睦羌虏敉宁显惟当世之贤隠若长城之势某方拘贱役阻造庆班下情不任
　　问集贤相公启
　　伏以公府深严徒仰荧煌之座庶僚贱冗敢尘咫尺之书宣化育之至仁奉清闲之宻燕天佑一徳体膺百祥恭惟集贤相公元精所生大节不夺安国家而隆礼衞社稷以履忠功髙三朝望重四海周勃在汉庄厚而可慿如晦于唐断裁而弗滞有生蒙徳无物失宜载惟孤踪久荷洪庇阻与黄阁之拜冀精素履之颐瞻望台闳下情无任祷颂依归之至谨具状上问钧
　　贺苏中丞启
　　伏审光膺殊命荣总中司闻舆论之佥谐知圣朝之遴简恭惟御史中丞早摅逺业妙发贤科方观击水之鹏忽叹遡风之鶂江湖流落澹与世而相忘金石坚完第秉心而弗易鳯衰嵗久豹变时来果承简防之恩登践纪纲之地献可替否凛然正议之归吐柔茹刚肃尔羣邪之伏某徒劳朱墨遐睇云天空驰贺厦之诚莫遂登门之庆
　　贺许左丞启
　　伏审眷倚中宸宠登左辖侧闻誉命实抃舆情恭惟左丞识际髙明徳涵纯茂发闽山之秀气奏第无前鼓鼇禁之英风摛辞独出早膺睿简宠与政机初抗论于明庭旋均劳于巨屏澹无喜愠安处险夷虽入总于中铨犹久倾于羣望爰感风云之防再依日月之光色动天文灿旁辉于轸翼味调鼎实将有待于盐梅某久逺台闳方縻尘役逖听芝函之异阻陪龙坂之趋茂恱之诚沛集于此
　　贺蔡右丞启
　　伏审荣膺显册进辖中台除目逺腾欢声遐溢恭惟右丞徳涵健顺学造本原夙推望实之隆宻奉圣神之眷日月无几清华徧居二耀垂光焕西昆之文采五羊流化静南海之风波出偃要藩入虚前席比宠承于龙綍爰峻陟于銮坡虽炳蔚于帝文犹纡抑于人望果膺睿简入赞政机隆栋凌云已壮岩廊之势和羮有味将调彞鼎之珍某久逺髙风谬荣末役僣驰诚于广厦期委质于洪钧抃臆实深抽毫奚既
　　贺韩侍中知长安启
　　伏审精差谷旦大镇雄藩视政云初向风窃抃恭以庆慰伏惟判府经畧司徒侍中徳为巨老气禀元英辐辏智畧于上前身系安危于天下三朝忠荩万国仪刑帝思秦雍之区疆控夏幵之要兵须节制众赖抚宁非宰辅之自行虑宸忧之未释竚清边琐归总台司某职系统临地霑厦廕瞻望旌棨下情欣抃激切之至
　　回颍州林内翰启
　　日新尧厯爰开四序之初时告夏正肇发三阳之始伏惟知府内翰久懐妙画宻简渊紫禁昼闲动雅情于红藻銮坡夜直惊异眷于金莲比承将命之荣暂有分符之秩显膺华旦茂拥殊祥顾庆礼之未修辱贻音之逺赐内循简缓仰服谦光第颂徳以罙勤岂抽毫之能既
　　回提刑贺冬启
　　新阳应律长景生圭进尧厯之初躔讲汉庭之亚防恭以提刑户部髙文华国妙畧映时周通枉滞之情雅有澄清之志履兹吉旦翕受纯禧顾奏牍之未遑辱占辞之逺及重慙不敏但服殊私方専奉诏之趋阻奉称觞之庆其如倾颂罔究敷宣
　　回颍昌林待制贺冬启
　　气应发潜静以待隂阳之定卦推归本复其见天地之心恭以知府安抚待制盛徳显孚美材卓轶颙卬法从早登延阁之华偃息藩垣宠有介圭之锡茂乘庆旦允集繁禧逺承一介之驰先枉五云之翰愧慙祷颂百倍常情
　　回吴常平谢到任启
　　宠被恩书肃持使节涓辰任事向听増愉窃惟常平立法之初实出周恤哀民之意髙赀有术务厚息以侵渔重没无端致波产而困弊务权柄归于公上俾敛散付之有司审其变通为之改作后多观望无异兼并皆谋疎进而疎成惟欲多散而多利强为抑配暴肆催驱孰躬美政之原第习近身之计伏惟提举朝奉处心必厚爱物无私周知善恶之由能布朝廷之美俾民无憾与时维新已欣圣徳之可传更荷柔风之逺及其如抃对茂章予懐









　　钦定四库全书
　　潏水集巻三　　　　　　宋　李复　撰
　　书牍
　　上章丞相言边事书
　　复顿首再拜复愚踈无识然屡陈鄙见仰荷钧造不惟不罪狂妄亦蒙采纳感服无已谅惟髙明知其尽心于门下然尔复近见尚书省枢院劄子下经略司皆立画一措置边事经畧司一一遵依施行复窃深思有未然者如朝廷必欲归于上令边臣一听指挥则可矣然于边情事机恐难悉尽葢乗机应变间不容髪事有万端而决防于庙堂之上定计于千里之外茍违令则废命从令则或有不可废命则后来之命虽严人敢故违从其不可则目前之败莫救葢传闻与亲见遥度与临机有异废命则肆情玩法之弊起失事则边情遂揺虽亦行罚人亦不服今之献防者甚多可取者百无一二皆谋身之计多征引旧事如汉文帝时匈奴大入萧闗今夏贼所用之兵及首领与夫犯边之防尽如汉文时匈奴事体否此皆空言而不可用也且今经畧司遣统领官出塞亦姑授其大畧洎出塞凡百尽在统领官矣其密迩尚且如此况又其逺者乎若只责其无败事使在外不能窥测朝廷之意边臣上下不敢茍简亦不敢便安自营如此则在上者简而有要朝廷之体益重复瞽谬不识事机惟相公裁择复顿首再拜
　　上户部范侍郎书
　　某顿首再拜户部侍郎春气暄和伏惟尊候万福前者人还蒙赐教答上荷谦眷不胜感戴某昨承问役法今具管见布听近降指挥役事令安抚司与漕宪同议但不无观望故未知利害之情实向日田役税出亦畧循唐杨炎两税之法今之役钱乃向之差役旧税沿纳钱内有盐鞋麻布牛皮等钱十余色昨因方田尽隠其名并只称杂钱今麴引别行出卖牛死纳官昔时计口受盐春中俵防至夏随税纳钱近日穆衍奏请更不俵盐干令纳钱又啓此无名之源非惟无名而又随税支移折变抑又甚矣民丁巳充保甲更要差役一户两丁尽应官事恐亦难行若论丁口人数则有保甲正丁余丁簿照防若家业等第自行免役后来非如向日的实今若重别检校升降必须大扰终不能尽又一县之间三等已上户有差役不及两畨者州郡衙前不以管下县之户口多寡等第髙下分差因此遂及下户下户与上户均承重役安能久行似此非一监司怙势抑令州县奉行偏见是致纷纷久未能定縁一路于天下一州一县事体各有不同庙堂之上不能周见茍遽欲改更决有窒碍莫须熟讲非立谈可判也畧此不及详细幸恕察
　　又上章丞相书
　　某顿首再拜仆射门下相公春气渐暄即日伏惟机政清暇台候动止万福青唐事已白张漕一一上覆縁辖沁本娄齐勒部族董戬取其母收而嬖之辖沁随母入董戬家董戬久病不能出入与诸首领不相见凡措置国事传逓语言皆命辖沁与之久而辖沁擅权因董戬死果荘助而立之非诚使之立也姑立有待而簒尔果荘死无助国人隂有欲逐之意辖沁微知之每朝廷遣使至青唐大夸于其国以谓有朝廷之助自前岁以来専宠夏国伪公主从其所好修寺造塔科配国中出金国人大怨今结斡绰克乃果荘之子星摩沁戬乃董戬在日用事之人各有簒心各欲因国人怨而起事但两酋未敢先动辖沁已不能立欲与其党尽出归汉近两遣酋首嘉木灿及且依结将蕃字来要兵马迎接前月经畧司遣蕃僧徃青唐及乔家族上下体访事实昨日回方言结斡绰克星摩沁戬各聚集部族今却不敢作事已同遣兵马徃上乔家族唤溪巴乌縁溪巴乌是董戬堂弟青唐人须是贵种立作王子方肯信服今闻溪巴乌不肯来爲溪巴乌长子布賛已被果荘欲立辖沁时杀之有布賛弟隆賛年十八九嵗却肯来未见起发时日今国中既别立王子即辖沁畏祸并其党首领决然出汉不敢去投夏国爲旧日累曽与夏国讐赛此事甚的昨准朝防措置招纳及须要收复青唐近者经畧司已具画一奏请但辖沁既来待之须优首领髙下须有等级其余部族未给田之际或无田可给并要日支口食此甚有所费又彼人初到青唐未能主事首领心不齐一乗机取之甚易只是既取事初须得重兵镇守闻青唐苦无粮储道路艰涩难于般运自河州至邈川四程邈川至青唐约四程过三隘路此最可虑葢守地必以城守城必以兵聚兵必以钱粮一日无粮城不能守也仍更虑别有缓急凡此相公皆必已熟计之矣其余事之节目备于奏状及张漕书中某续亦别具拜覆次不宣某顿首再拜
　　又上章丞相书
　　某顿首上啓某蒙赐台问前日不取干珠尔城事机的是如何本路昨自七月初四日后来探报得夏国大段防集人马又每日得泾原闗报夏贼决来侵犯平夏城一带及称国母夏国主两人自统领倾国人马前来又称前后诸处探报并同请依朝防出兵牵制及准尚书省枢宻院劄子并坐泾原所奏令本路出兵牵制及指挥令破荡西凉府已来一带部族家计不得徒爲文具本路经畧司率总管王愍统领雷秀王赡李澄康谓及诸将人马并将带日近招到夏国僞御史中丞屈成及屈成亲舅前去縁屈成是夏国右厢统军星多贝中亲侄贝中部族并在西凉府一带左右其西凉人马见攻围平夏城故使屈成爲之乡导某当时亲在军中既统领人马过河以大军前去恐干珠尔城乗虚出兵却来侵犯西闗及金城闗遂令康谓分带军兵四千余人徃干珠尔城作攻城次第牵制贼计有王赡李澄才入蕃界见蕃骑三十余人只要取此游骑不肯前来王赡本边人弓箭手之子妄作士人举止李澄乃贼李三李定之子并无所能王愍遂留此两人及量留步人只令在济沙谷内盘泊与雷秀统领其余诸将人马过实勒颇卜朗徃西北过雪山及炳灵寺又西北令雷秀分统人马两路入却防各有斩获到彼见山上火起问之已报军前次第右厢人马一两日却回来到乃收聚兵将却归遂解泾原之围及遣骑至报康谓令归自来体问得干珠尔城中守御常有千人已上器械防城之具甚备城壁坚完非五万人已上未可轻攻縁攻城须作畨次又须别整齐军马隄备外援俟城上矢石欲尽方能并力下手今量分四千余人并不曽畧施攻具岂有得城之理王愍前去四日三夜雪中徃来走七八百里斩获二千八百余级驱畧到生口八百余人内有夏国僞公主及近上首领王赡以已不敢去恐王愍申举又妬王愍成功妄有媒孽某体访前后诸路出师牵制只是才出汉界一二十里盘泊却归未有似今日实爲邻路解围获功如此王愍忠勇老练雷秀遇敌果敢本路诸将皆无及者此相公必素知之今蒙垂问不敢不具实拜覆伏乞详察某顿首上启
　　与张横渠书
　　某蒙诲谕宗子之法若以差等言之则自天子下至公卿大夫士庶人其法各不同每迁之逺必须有异诸侯每一君各爲一大宗而小宗又应不一五世之间其众亦滋而同继其祖同继其祖则同谓之继曽祖同继曽祖之小宗而于大宗如何而公子之宗至于亲尽则各立其宗若大宗中絶则当谁继以春秋考之鲁之考公炀公幽公魏公献公武公孝公皆弟也不可以爲宗子之法又传云同姓从宗子之族属其法亦不见今若爲之说恐非周礼此制久废若得其説礼可行也
　　回欧阳学士书
　　某蒙问烟波子徃年于长安雷氏曽见图象亦于小説中见名志和字子同张其姓也常渔于洞庭顔鲁公在呉兴爱其髙逸以渔歌五首赠之志和乃摘句配景自画成幅人禽草木风雨烟云雅尽其妙后人多模效而传之今所示画得非祖述否近世有传渔父词此音旧矣恐非始于烟波子不审于他书中曽见否
　　与李学士昭玘书
　　某承谕顔鲁公墓碑某昔阅旧史唐德宗兴元元年八月三日李希烈使阉奴与贼将辛景臻缢鲁公其年五月李晟已收复京师六月幽州军士韩旻斩朱泚于彭原兴元二年改贞元贞元二年李希烈爲牙将陈仙竒所酖并诛其妻子以淮南归顺乃防送鲁公防归葬京师其忠烈如此当时防葬必不草草但旧史不书不知其爲立碑也长安洛阳图志昨赴官不曽带行未得讨阅向有小説言鲁公葬后其家仆遇之于洛水北状貎如平生付白金令济其家记之不详俟再寻阅也
　　答李忱承议书
　　某再拜逓中逺蒙贶伏审燕居超逸体履増胜无任感慰之深承闻恬养自得不废著述益知贤者之乐异于众人仰服无已辱谕修地理书此某素志愿爲之久矣然累思之此非私居位下者所能集前世作者其纪类条目在天必考星辰所临以别野在地则以禹贡所分以定区域其间郡邑山川物产风俗与夫故事遗迹旧书所载无不阙畧亦多讹谬葢有得于传闻或田夫野老之语或好怪诞僻之言无所证据本末又多不完且如盛之荆州记晋太康记虞喜地林三辅决録邺中记辛氏三秦记括地志寰宇记述征记水经似此等书不啻百余家茍尽能得之广聚其言博爲采择又询于知者及得好事者共成之待以岁月或有可就之理葢此等书非一人之家尽备虽知有藏者无力可得又编冩非三五人之工可了所谓非私居位下者可集也如唐郑余庆四蕃十道志元和郡国志秖是官司文字甚爲可采某居长安已二十年闗中自周秦汉晋南北分裂后魏后周隋唐已来事迹诸家所纪百不载一二尝与亲旧于前人碑刻诗赋小説间见其遗事因暇游览方见其实时亦得闻潜德幽隠之髙行名卿贤臣之事业明君圣王之美迹今书史不传徒慨然也某再拜此书若欲其山川人物风俗物产郡邑兴废诸事一一尽载及今古小说诗赋碑刻故事遗迹皆详备须数千巻方能了此非一人之工所能集若有同志人多共成虽未一一全备犹胜已前者又有一事凡数説者且皆存之
　　回王漕书
　　某啓梁洋及其东西乃岐雍之南屏旧有驿路自岐雍可以直出而至昔曹孟德伐蜀先取汉中不能守而归孔明欲图中原亦自汉中出师葢壤地相错也当秦惠王时先取汉而入蜀后光武使呉汉伐公孙述魏司马宣王使邓艾取刘禅晋穆帝使朱龄石伐谯纵梁武帝使邓元起伐刘季述周太祖使尉迟迥平萧纪隋文帝使梁睿平王谦唐宪宗命髙崇文平刘辟自秦至唐元和九次伐蜀四爲水军泝江而上秦与邓艾尉迟迥梁睿髙崇文皆在斜谷及骆谷出师南讨德宗自奉天趋兴元亦从斜谷去五代后唐庄宗取王衍本朝取孟昶亦自此路入蜀今商贩亦自长安之南子午谷直趋洋州自洋南至达州若两路漕司差官防议于境上画图以阅旧迹可见但山路须有登陟徃日曽爲驿程今虽废坏兴工想亦不难矣惟裁度某啓上
　　与王漕钦臣书
　　某再拜蒙问骊山华清名宫之意此因左思赋有温泉毖涌而自浪华清荡邪而却老又后周王襃作温泉碑用左思魏都赋语有华清驻老之辞唐明皇每岁多幸骊山又其初甚有清静好道长生之意唐人必因此以命宫名故宫中之殿名之曰长生殿所养鹿号曰长生鹿后人以鹿居山乃禄山之防长生殿基今尚存王襃碑某少年曽见之后不复见全本候得暇记録上呈
　　又
　　某蒙问王襃温泉碑今録所记者上呈原夫二仪开辟雷风以之通响五材运行水火因而并用炎上作苦既丽纯阳之德润下作咸且协凝隂之度至于迁陵熟溪沉鱼沸浪炎洲烘地火防含烟火井飞泉垂天逺扇焦原涌水冲浪迸集甘泉浴日跳波迈椒丘之野汤谷扬涛激水疾龙门之箭故以地伏流黄神泉愈疾铭曰挺此温谷骊山之隂白矾上彻丹砂下沉华清驻老飞流莹心谷神不死川德愈深其脱谬不能知也
　　又
　　某承问王岩碑乃耀州美原县学碑也王岩唐美原县令其碑书撰皆岩自为碑今尚在欧阳永叔亦取之不知在耀邑
　　回汪衍承议书
　　某啓昨知出徃河外徃回计须月余故未敢驰问今闻还斾暑途登涉德履何如接事必尽得要领素未谙者无不骇愕知底里则发笑而愤矣承借徐季海书墨迹新秋雨霁展玩累日遂忘饮食能生人喜气如此季海晩年书也季海书碑刻甚多若其父峤之墓碑董孝子碣开河碑龙潭寺般若寺三洞弟子鳗井诗嵩山题经不空三藏碑此石刻寻常屡见粗能记者其书法不一少时学其父书笔画方劲多露芒角晩乃收拾藏锋歴观前人能书者亦多如此非惟所用之笔时有不同亦别有新意顔鲁公爲醴泉尉时书画纎劲清丽后爲武部员外郎书千福寺碑方实茂宻晚节骨力遒劲方正严重季海少时题千佛寺碑额作八分书笔势圆媚可爱老而笔力雄彊肉中有骨司空表圣云如怒猊抉石渴骥奔泉信佳论也禄山作乱顔鲁公与季海同在河朔举兵相应以御禄山晩爲岭南节度使唐史所载甚畧蒙谕跋其后漫识之不宣某再拜
　　回蔡太丞书
　　某啓近者从取道得遂觏止殊慰夙昔景仰之勤比违方深驰向忽辱翰承已奉朝请动止清福感慰感慰蒙问赵襄子智伯事乃太原故城是也当日分晋水爲二流一引而灌城今遗迹不可究公孙杵臼程婴墓昔年畧曽究之在邯郸县西一十二里有赵简子墓又其西有石子冈二人墓皆在其侧赵简子墓如砚自古传爲砚子冢石虎曽令人发之初得炭深一丈得木板次有泉水作绞车以皮囊汲之一月不絶而止今亦不见其穿凿处杵臼与婴实存赵氏当今宜奉庙食闻此向已有人曽言不知其时曽行否今或下绛州亦访之恐非是须是在赵可得其实不宣某再拜
　　答晋城令张翼书
　　某辱问赤伏事所出昔年见琴操鲁哀公十四年西狩薪者获麟击之伤其左足将以示孔子孔子见俛而泣抱麟而言曰尔孰爲来哉反袂拭面仰视其人龙顔日角孔子奉麟之口久而吐三巻图一曰赤伏刘季兴爲主二曰周灭夫子将终三曰爲汉制造孝经夫子谓子夏曰新主将出如获麟者至汉将兴髙祖斩白蛇素灵夜哭曰白帝灭赤帝兴自古推厯数者言五行之运以相生者继之周以木德王天下以秦爲闰不当继周木生火汉当承周汉爲火德故曰赤伏焉此出于纬书也六经谓之经经常道也经必有纬纬言其变也多言灾祥世数圣人不敢以此爲法恐失先王之大道也防者騐也言有其兆必有其騐桓谭不读防非不知防欲其君知道也防书不曽见于书史中畧见之梵书中亦有知之曰西天有修多罗防言释氏之教兴废则防书其来逺矣某啓上
　　与范钺朝请书
　　某承借观唐人画邢和璞房琯及西河篆字此事某常于小説见之然与西河所书小异小説所载邢事甚众谓是得道之士能役鬼神向观颍阳隠书粗见其术今此画言邢知房次律乃智永禅师后身凿地取前世所蔵之书使房廓然发悟亦甚异也画笔法意象不甚髙古而近世画者不能及谨令还纳惟检入
　　回周沚法曹书
　　承谕滕王阁记此不足称也唐初文章沿江左余风气格卑弱殊无古意庾信作马射赋云落霞与芝葢齐飞杨柳共春旗一色后人爱而效之武德二年巢刺王建舍利塔于怀州作记云白云与岭松张葢明月共岩桂分丛如此者甚多当时好尚勃狃于习俗故一时称之凡爲文须是理胜若庾肩吾与其子信徐摛与其子陵皆有辞笔江左末盛称之此皆不足法旧史言爲文之罪人故唐之后来无人作此等语
　　回知隰州刘季孙左藏书
　　某再拜承示佳什词意爽拔不胜降叹乐天笔迹徃年于长安萧随中舍处见之与此少异恐起草不甚用意然其放逸自在尤可追想其风槩方牛李相倾朝廷道路皆不敢以目而乐天出入于二党之间在彼无恶在此无斁非贤者安能如是观其书论其人此笔迹尤可贵也王摩诘画竹亦尝见于岐下僧舍此笔尤老而劲又极自然非寻常所能到得观甚幸谨还纳惟检入承问李侯所藏王子敬帖亦常见之此乃唐人临者极易辨一轴凡四帖分寄三人而纸用两幅安有帖寄两人纸用一幅乎始收者不能辨印记题跋甚秘后来但见贵人所寳故歴代传以爲真也二王书迹东晋之盛上下已皆爱重又父子皆不惜笔画宜其传者甚多但累经防乱今遂无有昔后周承圣末遣于谨袭江陵梁元帝将降乃聚古今图书十四万巻并大小二王书迹命后阁舍人髙善寳焚之歴代所藏尽爲灰烬唐太宗好书人间所藏求之殆尽藏于内府髙宗以后或赐予或盗窃又防落人间宗楚客中宗时爲中书令奏事承恩乃乞大小二王真迹勅赐二十巻大小各十轴楚客装作屏风王涯作相专求法书尽以金帛官职致之涯既被害人但取装饰金玉书画皆焚弃经五代故无孑遗今书学不竞用笔之法絶而不传虽临之本举世畧无一二亦使人时爲慨然也
　　回卢教授书
　　某啓两辱惠书不胜感荷春寒伏惟优游庠序体候清和良深慰忭承称誉过当甚非所望某管见謏闻防少勉于记诵葢欲博极前言徃行既长究观前人之言行或乗其时或因其人或应其当日之事至孔子之与门弟子应答及其余来问者率是如此乃事之一端未尽其道之大槩学者当深造求得其原得其原则左右从容无不可矣此某之所学未敢自谓已至于此也子贡曰夫子之文章可得而闻也性与天道不可得而闻也此乃知子贡不妄自谓有得也子曰吾道一以贯之此圣人言道大体也曽子以所见而言曰忠恕而已此未尽孔子之言也夫道无不在也不可増也不可损也不可挠也不可澄也欲外之而不能外也欲去之而不可去也欲强亲之亦非也欲强踈之亦非也人日用而不知也不求其本寻文摘句是入海算沙也心之所自得虽因闻见若脱然自悟闻见乃筌蹄矣请思之不宣某再拜
　　又
　　某顿首啓洊辱华翰仰服眷勤伏承履兹春和静作佳福感慰叵量某局事少暇不得安静勉力应接皆不得已亦须时役思虑但夙夜且爲之推遣防谕著书此非某所能亦非某所敢议也圣人之道不传也久矣后之爲书失其本根而求其枝叶就其枝叶又爲蔓辞不知言之愈多去道愈逺又务渔猎近似之语欲自成一家此皆中无所有茍求虚名也是皆君子之罪人也学者求爲君子矣前人之言切于事者无如论语与孟子不能于此二书穷讲其趣安知入德之路舍此而欲求新竒之言非所谓善学也今人之于善未尝讲究又未尝分明作得一事至于没齿不知果如何谓之善但随人南北茫茫然醉生梦死孟子言行之而不着习矣而不察终身由之而不知其道正谓是也某此意居常不敢妄言于人恐取尤悔累承见问故畧拜闻某顿首
　　回谢教授书
　　承问乐昔战国时所谓古乐已非尽是先王之乐自周衰乐工分防适秦汉齐楚古乐安得全在箜篌有小説谓师延作始于桑间濮上人传之师涓尝爲晋文公皷之后郑卫分其地故以郑卫之音爲滛声又风俗通曰汉武帝礼泰山太一后土令乐人侯调依琴作坎侯言其音坎坎应节侯者以其姓也故亦曰坎侯笛风俗通曰武帝时丘中所作也笛涤也涤除邪秽也长尺有四寸七孔后有羌笛马融赋之笛者古之籥也后世损益而异也今之长箫乃洞箫也非箫韶之箫也霓裳开元时曲刘禹锡诗云三乡陌上望仙山归作霓裳羽衣曲又唐人诗曰听松听水作霓裳又小説明皇与术士叶静能游月宫归作霓裳舞此某防小闻其説如此
　　答党纶教授书
　　承示新论词气甚壮足以发人之意但鲁肃非可以拟武侯孙权据有江东事势已成但未僭位鲁肃使之僭耳刘德无一旅之众武侯与之开国定霸甚相逺也二人之事见于本志可检见之武侯戮马谡蒋琬非之后人从而议焉当时马谡若违武侯节度能爲成功武侯智计不至则武侯可议既违果致街亭之败安得不行法令若取蒋琬之言贬武侯之大体甚未可也
　　与严灏司理书
　　某啓辱简欣承春和体中佳粹权文公集久留甚愧鼎镜恐非旧物制作殊无雅思唐时午日扬州江心铸镜供进又宗千秋节外进方镜某家昔收得一面乃是方镜背鼻有篆文五日字面径八寸重五十两与此甚异鼎铭云开耀四年此非也髙宗永隆二年改开耀开耀二年二月已改永淳矣今并还纳请检入盛露囊千秋节戚里皆进华山记云农邓绍八月晓入华山见童子执五防囊盛柏露饮之又荆楚风土记以五防结眼明囊相传赤松子以囊盛柏露饮之而长生皆八月中事爲之乃祝夀之意某啓上



　　钦定四库全书
　　潏水集巻四　　　　　　宋　李复　撰
　　书牍
　　与运判朱勃正言书
　　某再拜违去声光半月不胜瞻仰即日不审尊候何似某到太原留三日毕宪议役法竟无果决恐钱运留滞径且北行根究得临汾洪洞赵城三邑未到岢岚已牒本军差官南去催促今日领牒命河外三州并保德军令用三分见钱七分钞籴买此事某未敢便依禀行报四处缘本路籴买自某初到防差措置只令用钞以本路自近里般运见钱铁钱脚重须只般一色铜钱尝以三嵗计之本路诸色所入铜钱无几不准近里支用不足又般运脚费数多支与客人亦决不肯顾脚却般囘并须流入二敌无复更还虽严刑不能止也昨胡吏部创支一色见钱胡漕鼎来此虽不知本末有意希望欲得速成籴买见钱客人亦患不能般囘只是于专防等处行用今献说者乃与籴官专防爲地此事灼然望少待之盖系一路乆逺利害如将来举事籴买军储未就某乞独坐受责候到新秦别上状初秋伏冀爲国自重
　　囘舒之翰承议书
　　某再拜睽逖之乆瞻向徒勤忽领荣翰伏审旅食京师动止佳福慰戢沛集盐事前曾畧具其槩拜闻此事于官中所系甚轻于一路细民所系甚重永利两盐并一路嵗额所入才十余万缗其中官本四分马城池出卖不行已四年余自陈子坚变法后来州县追捕刑狱连逮禁系无虚日根究过致及巡逻人死于狱中者嵗近百人马城池盐是陈子坚与忻守燕复将解盐封进欺罔求赏将本池苦盐抑配人戸出卖本司已奏乞罢燕复及乞禁抑配立法范谢二漕各执偏见不敢变前日已奏之议此若一向官卖须有抑配若只令客贩客或不来无可督责昨日闻报朝廷以此事暂使本路幸且枉驾乗谢在此共议二人皆已求去若遂其请后来者愈不知本末春寒惟冀保重
　　与运使张少卿书
　　某再拜运使少卿违德逾旬不胜瞻仰即日伏惟动止万福某自汾入石相度应副石州嵗计自来支移限以地里故汾州东诸县只逺一二十里皆不到石州石州以此纳数甚少又以对岸延州诸寨籴价大段太高牵引客人多过河西今石窟驿去石州一驿东至汾州甚近汾东诸县皆以彼送纳本处自有监驿兼烟火自可照管但旧仓甚小须当添修汾石皆产木植令两县同修不日可毕二税纳足或团厢军般运或今番就请即石州便足却将石州籴本分与葭芦及克胡此最甚便非惟今日亦乆逺可行今并图子拜呈不知大斾何日比按欲就太原拜见余乞以时自重不宣某再拜
　　答张尉书
　　承示新诗仰服留心不倦人之爲文与诗最见精神若品格已定辞气卑凡不能更有损益此甚不佳也犹肆筵犒设大排二十四味件件皆有而无可下筯去处若虽未成就其中自有佳语是犹雏鹤防褷戛然一鸣知其爲云霄外物又意有数十言不能尽只用故事三两字可总而尽之此又贵乎博闻也若尘言常能尽去而立意造语务求高古清新此又非寻常所到也兹岂一端而已哉尝曰读其言知其人幸无求小成也某上
　　答李成季书
　　河源图昨据降酋所说画之亦恐未然唐贞观年命李靖等攻吐谷浑侯君集与江夏王道宗趣南路登汉哭山过乌海北望积石山观河源之所出后长庆二年刘全鼎徃西蕃会盟徃来渡黄河上流在洪济西南二千余里其水极浅狭春可涉其南三百余里有三山形如鏊河源在其间水甚清泠经歴水会多成大河色遂赤旧史所载如此今降酋只青唐河南人恐未是的某又啓
　　答彭元发书
　　某啓辱书累幅极荷勤至非见爱之厚何以及此人之仕宦皆欲速进皆欲得美官入仕之径以进士爲优其贤良方正直谏等科比之进士又高中其科者人尤贵之其进必速美官刻日可至歆羡者多愿爲者众也然而知义守分稍自爱者未尝徃求而与选焉某防时所学声律偶俪之文耳年十六嵗就太学取解是时试诗误中以故不赴礼部试遂不复以科举爲意但当博考前言徃行笃于爲善而已矣后十余年迫于生计学今日程文一试而忝预名第斗禄足以自养益坚向日读书爲善之志此外妄求非惟不敢轻萌亦自然无毫髪意盖贤科之目其体甚高安敢自当而又有着令须从官共荐进论被召乃试此岂某所能爲防谕不胜愧怍某啓上
　　又
　　某又承谕天下事未有不求而得欲某以书干当路显者某屡黙观投书于高位有置而不观者有观而不终者有粗观而明读者有读而不识句读者某毎不罪其受书之人罪其献者不自重而妄动也元发试取所谓贤科者程文与今之进士程文考之相去几何皆浮词耳其所献书爲之大言露才扬已观之可愧其进巻与程文何异洎中其科得美官曾有何补乃绐朝廷之一术耳某向气力不彊别无可以营糊口遂从科举误尔中第今思裹饭俯首列坐庭下辱莫甚焉而使又爲之诚不能也若某可以耕于寛闲之野钓于寂寞之滨而足爲生岂禄仕云哉某又啓
　　答耀州诸进士书
　　某昨得郡符召诣郡议事既至适会二使者在郡中使者与太守误以某治邑爲能欲与华原史令对易庶令兼教官职事某闻之日得与诸君讲学不胜幸甚然徐思之史令非次对易异日调官有碍此外不敢黙然无言也故托以他事辞之今尚未报前日承州符先令兼教授除摄于外旧无此例已辞不获今辱长牋委细见喻仰服意好益愧不敢某昔游场屋程文偶中有司之意此特一时之幸耳非所谓学也诸君切于禄仕须学时文其力行深造不可不勉某非晩以役法会议须再到郡中余可面究未闲冀爱重某再拜
　　又答耀州诸进士书
　　某辱问科举程文之体今之印行爲有司考之在高等者其文乃程文之体也虽然此岂有定体先须讲求义理的当中心涣然乃可作文义理若非虽洪笔丽藻亦非矣又爲文须去尘言用事实贵整齐意分明此其大畧也诸君于此想尽善矣勉应佳问某再啓
　　答赵子彊书
　　某啓辱书承涉冬讲学不倦履尚多福甚慰甚慰所寄新文累篇足见用心但论一人之事须知其人才识本末及其行事乃可爲说若唐高祖虽是创业之君比之汉高祖光武殆逺初爲汾阳宫监裴寂訹而诱之遂纳其宫人既纳太宗之谋绐而聚乌合之众至霍邑阻雨乃欲退归将至蒲津先遣建成元吉刘文静据永丰仓守潼关又太宗自龙门县渡河入韩城来渭北徇众方能中间渡河既受隋禅以宋金刚尚有晋绛乃欲弃河东以河爲界京邑自周秦以来在雍岐吐蕃犯边乃欲迁于山南受建成元吉之谮而疑太宗以此数事观之其人可见矣凡作论若只以一事言之皆不尽古之圣帝眀王治身治家治国三纲五常人伦之道而已唐之父子君臣夫妇兄弟之道皆废礼义上下无所措其享国至于二百八十余年亦幸矣礼义立则女谒宦官藩镇安得至于祸败欤某啓
　　又答赵子彊书
　　某承谕扬子云近世学者谓之圣人此论甚未当若惟寂惟寞自投阁爰清爰静作符命皆旧史之妄班固去雄未逺其传与赞皆谓之妄今去雄千年缘何而别爲之辞史若不可信雄又言未有如汉公之懿此又何如有道则仕剧秦美新合于理义否按雄家牒雄以天鳯五年卒塟于安陵坂上当时所厚如沛郡桓君山平陵茹子礼弟子钜鹿侯芭共爲治丧侯芭作坟号曰立冢已湮灭不可见某又上
　　又囘赵子彊书
　　辱书王子年拾遗等事子年名嘉乃苻坚姚苌时人隐于东阳谷凿穴而居弟子受业者百余人皆穴处季龙兵乱弃其徒众迁于倒兽山今在华州渭南县一名互象山后不知所终其书多荒怪不可考乃庄周所谓齐谐者也伯乐传记所见事其说不一王褒圣主贤臣颂云及至驾齧膝骖乘旦王良执靶韩哀附舆张晏注云王良邮无恤字伯乐顔师古参验左氏传及国语孟子邮无恤邮良刘无止王良总一人也楚辞骥踌蹰于敝辇遇孙阳而得代王逸云孙阳伯乐姓名也或云伯乐秦穆公时人考其年代不相当张湛云良字伯乐亦非也此皆前人所言如此未得考证不知更曾于他书见否某上
　　又答赵子彊书
　　孔子未尝著书于诗书但有去取春秋因鲁史而修之易道隐秘畧发明之亦未尽露也孟子与众人讲论答问当时集录而成书亦非自着也孔子之所自得者不可得而知故子贡言言性与天道不可得而闻孟子之所自得自尝言之矣曰尽心知性存心养性又曰我知言我善养吾浩然之气又曰君子深造之以道欲其自得之也圣人之自得难以轻语诸人岂若寻常之好作词语者君子之于言也达其理而已故孔子曰予欲无言孟子亦曰予岂好辨哉予不得已也是皆非尚辞也若扬雄之于道自无所得也作法言其问者非所疑也其答者非所不知也作太以太初厯之法分四时二十四气二十八舍之度太阳所行之数文之以言拟乎易特好名而爲之也使雄若知道法言与太皆不作矣夫圣人之道至于神极矣扬雄之法言曰神在所潜潜天而天潜地而地天地神明之所不测心之潜也犹将测之况于人乎况于事伦乎此雄以思索爲神其意乃谓太也观太于易果有得乎易曰神者妙万物而爲言也孟子曰圣而不可知之之谓神至于圣而又进矣然后可以知神雄果进于圣乎艰言苦思赘爲此书岂非好名者乎遽中草畧奉啓言无诠次幸照察某再啓
　　答辛祖禹书
　　承谕轨策此乃天地隂阳自然之数不可以臆说干阳也天也坤隂也地也隂阳之数乃天地之数也故曰轨从策起策以轨受庖牺始画八卦后以八卦自相乘得六十四卦又以六爻相乘得三百八十四爻隂阳分之各得一百九十二而气数不在焉气数自有损益也阳主进倍其气而益之隂主退倍其气而减之阳爻除气数二十四外余一百六十八以策数而得七七爲少阳以气数倍爲四十八益之得二百一十六以策数而得九九爲老阳老阳者动而观其变也阳进故七而之九九爲老故变也隂爻以策数而得八爲少隂倍气数四十八而减之得一百四十四得六而爲老隂六爲老故变也隂退故八而之六也凡求爻之策隂阳各四因之阳九以四因之得三十六少阳七以四因之得二十八隂六以四因之得二十四少隂八以四因之得三十二动静之理得然后可以求拟议成变化也方有河外之报遽中不暇尽其余承问卦爻策数此当各考其卦爻之隂阳自可见矣凡卦老隂爻有几以二十四乘之老隂之策数也少隂有几以三十二乘之得少隂策数以老隂加少隂即得隂爻之策数也卦老阳爻有几以三十六乘之得老阳之策数少阳爻有几以二十八乘之得少阳策数以少阳加老阳即得阳爻之策数也隂阳合之得其卦之策数也若卦之轨数即考其阳爻有几以老阳三十六少阳二十八共六十四乗其数所得而倍之得阳爻轨也考其卦隂爻有防以老隂二十四少隂三十二共五十六乘其数所得倍之得隂爻轨也以阳轨加隂轨所共得之数乃卦数之轨也承问隂阳之策总数各从卦爻隂阳所得之数而乘之自可见矣谓如阳爻一百九十二九乘四因得六千九百一十二六乘四因得四千六百八故通卦騐曰隂阳总一万一千五百二十也若轨总数则置阳爻一百九十二六十四乘得一万二千二百八十八倍之得二万四千五百七十六置隂爻一百九十二五十六乘得一万七百五十二倍之得二万一千五百故曰隂阳衍而四万六千八十也自八卦成列引而伸之数在其中矣此乃轨之大数也若欲遂知其来物则当视其时而进数满而去得其所余之数考其所在自可见矣　辱见谕此乃古人所用以爲占者也如左氏所载京房焦赣管辂郭璞辈皆用之不专以轨策之数以求隂阳老少兼通别卦世应人又以年月气候日时而定也谓如世属阳卦而世得隂爻则爲老隂世属隂卦而世得阳爻则爲老阳世属隂卦而得隂爻则爲少隂世属阳卦而得阳爻则爲少阳又如阳月隂爻隂月阳爻皆谓之老当其月者皆谓之少如隂居阳爻阳居隂爻亦皆谓之老凡此老少不待策之九六而变也各当其位皆谓之少矣以月之隂阳日之隂阳时之隂阳卦与爻之隂阳参而考之兼之以气候而用之此并自有法
　　答辛祖德书
　　辱问卦爻御时曰八卦相乘爲六十四爻三百八十有四以坎离震兑以御时以三百六十爻以御日也坎居北方子位阳之始十一月卦也冬至阳始生故坎始于冬至震居东方夘位阳之出二月也故震始于春分离居南方午位隂之始五月也故离始于夏至兑居西方酉位隂之成八月也故兑始于秋分余毎一卦统二日间以减没则七日而成卦盖减没者数之余卦所不居也旧说以此法出于焦赣赣以授京房非也乃焦赣专用之法耳易之复卦曰七日来复此圣人之言也冬至日中孚初爻用事后七日复卦用事则爻以御日其来尚矣岂特汉之焦赣乎太极元气函三爲一故三爻而成卦万物皆函三数皆自然之数也卦虽各有体其气互相交通八卦二十四爻隂阳各一十二其气旁通此爻之取象出于此也易曰巩用黄牛之革此坤之气也又曰龙战于野其血黄此干之气也　问中孚曰乘木舟虚也涣曰乗木有功也益曰利涉大川木道乃行何也曰此皆巽在上也巽木也风也顺也中孚巽上而兑下兑爲泽木在泽上乘风而顺舟济之象也中孚六三六四皆隂爻中虚有刳木之象故曰乗木舟虚也涣巽上而坎下木居水而风顺之故曰乘木有功也益巽上而震下震虽主动非若浮于水故曰利涉大川木道乃行系辞曰刳木爲舟剡木爲楫舟楫之利以济不通盖取诸涣象以此也易曰制器者尚乎象夫断木爲棋刓革爲鞠亦皆有法况圣人之制器乎故曰知器械舟车礼由己也　问制器者必取其象若日中爲市致天下之民聚天下之货交易而退各得其所此非制器也而取于噬嗑何象也曰正取于象也噬嗑离上而震下离南方之卦在上日中也市爲虚离之象也震东方之卦万物所由出也震爲足爲动离者万物相见之卦也物出而相见所谓致天下之民聚天下之货也颐中有物得其噬是谓各得其所也虽然神农所取如此易之大象则曰雷电噬嗑先王以明罚敇法所取象又如此易岂一端而已哉　问暌曰二女同居而其志不同革曰二女同居而其志不相得何也曰暌离上而兑下二女同居也离火炎上而自居其上泽水趋下而已居其下水火异趣故其志不同也革兑上而离下亦二女同居也水本趋下而居于上火本炎上而居于下水欲趋而下火欲动而上水火相遇而争故曰不相得也
　　答曹鉴秀才书
　　承问卦先后之序此儒者论之序卦详矣盖序卦之说皆人事也圣人爲世立法当只以人事言若其异说奥秘卦与系辞未尝显言茍得闻其说亦于经中可见其端昔有郑明防江南人数见于京师尝谈其一二诘之甚秘熟察之乃用此以修链御气者又曰今八卦之位乃周人所置之位卦岂一定其位而不易哉移易其位方可穷万世知万物所以谓之易也易之爲用大矣神矣岂一端已哉卦以隂阳相配其理未易说至于歴之二十四气七十二候皆以隂阳是犹一昼则有一夜也万物芸芸皆出于隂阳岂有能外隂阳者欤　问负且乘致寇至解之六三也乘九二负九四不应上六以招吝之谓也而系辞曰负者小人之事乘者君子之器以小人乘君子之器致寇至又公用射隼于高墉之上出而有获者解之上六也墉非隼之所止也六三防下卦之上高墉也履不当位犹隼失所止也上六居动之极除六三之邪佞而无不利故有获也而系辞曰弓矢者器也射之者人也君子藏器于身待时而动是以动而不括出而有获此系辞与二爻之义不同何也曰此所谓左右逢其原也若绘事后素曰礼后乎孔子谓可与言诗亦谓能推广其意孔子尝曰六言六蔽又曰学则不固若蔽固则滞而有所废系辞推广卦爻之义周流无不可此故曰仁者见之谓之仁智者见之谓之智也昔郑公子曼满求爲卿王子伯廖曰无德而贪其在易丰之象也夫丰明盛之时上六以隂居隂幽闇之甚故有丰其蔀之象伯廖引以罪曼满之贪斯时亦能推易之意又况圣人之于易乎夫非止于易也于他经中断章取义亦多矣如左传孝经多引诗句证其事者是也问复则不妄曰归根曰静静曰复命此复也复命曰常知常曰明不知常妄作凶此不妄也　问乾卦其爻何以皆九坤卦何以皆六曰易曰参天两地而倚数一三五皆天数也二四皆地数也一三五乃九干天也故倚天之数所谓参天也二四乃六坤地也故倚地之数所谓两地也易之数皆以四营之九而四营之故干之策三十六六爻二百一十有六六而四营之故坤之策二十有四六爻一百四十有四隂阳之策合而爲三百六十以当朞之日也六十四卦共三百八十四爻阳爻一百九十二毎爻三十六共六千九百一十二隂爻一百九十二毎爻二十四计四千六百八隂阳合而爲万有一千五百二十此所谓万物之数也又以阳爻一百九十二毎爻九数计一千七百二十八隂爻一百九十二毎爻六数计一千一百五十二隂阳合而爲二千八百八十以四营之亦一万一千五百二十此又是一法也问伏羲始画八卦文王演之止于六十四卦何也曰
　　八卦非伏羲自创意画之乃太极生两仪两仪生四象四象生之伏羲随四象所生而画之耳既生八卦无所不具故曰八卦成列而象在其中矣以八卦互相重之八八相因所以止于六十四卦也非文王自出己意而演之也考之系辞垂裳而天下治取诸乾坤舟楫之利取诸涣服牛乗马取诸随臼杵之利取诸小过弧矢之利取诸暌宫室取诸大壮塟以棺椁取诸大过重门击柝取诸豫书契取诸夬此尽在文王之前六十四卦知非始于文王也孔子言作易者知忧患其文王与纣之事盖文王之于易专取其济忧患之道非谓重卦也今若曰如干之初一变而爲姤二变而爲遯三变而爲否四变而爲观五变而爲剥六变而爲晋七变而爲大有八变归爲干此乃易消息归游之说若六爻自下变而上复自上变而下不止于八变亦不止于六十四卦又下三爻始则毎爻一变终则三爻共爲一变亦无是理且文王未演以前止有八卦卦各止三爻安得有六爻而成八变乎今且以乾卦一卦言之以干重之乃纯干以坎重之爲需以艮重之爲大畜以震重之爲大壮以巽重之乃小畜以离重之爲大有以坤重之爲泰以兑重之爲夬此所谓因而重之引而伸之也余皆类此所谓触类而长之也故系辞曰八卦相错也　问乾卦曰圣人之德业也于舜见之矣　问临至八月有凶曰临与遯对谓之八月者此以周言也　问彖何以言材曰彖者总论一卦之义也一卦之义在一爻任一卦之事故曰材也若比卦之九五豫卦之九四之类皆一阳爻爲众隂之主也若同人之六二大有之六五之类皆一隂爻爲众阳之主也若一爻不能尽则二体以明之若噬嗑曰雷电合而章丰卦曰明以动之类是也然则隂可以主乎曰隂虽贱也寡者众之所宗也天下之动贞夫一者也易曰三人行则损一人一人行则得其友言致一也故曰观乎彖辞思过半矣　问系辞言制宫室盖取诸大壮之象大壮之象乃曰君子非礼勿履何也曰大壮震上而干下震木也上栋之象干爲圜爲辟户下宇之象也夫物壮则老是惟不大不大则已既大而壮物莫与之以礼制行物莫胜也乃能全其壮也本卦言其制行系辞言制器故曰易有圣人之道四焉　问易之众爻何其多变也曰六爻相杂惟其时物也刚柔杂居而以情变也是故爱恶之相攻而吉凶生逺近之相取而悔吝生情僞相感而利害生凡爻之情近而不相得则凶或害之逺非其应而应之不安其分也皆悔且吝此所以多变也　或问师出以律何也曰律者纪律纪律乃军政也出师其政不立无有不败茍或幸胜不可以爲常后必取败也今之说者乃曰吹律以听军声此出于国语武王伐纣及司马効胜负之说也夫审音以卜吉凶则有之矣遂以军师制事立法皆有轨则犹乐之有律是谓律法若军政无法何以行师其余皆不可以爲治　问易之乾坤爻辞曰干阳也君子也欲其进也刚之极则亦有悔坤隂也小人也不可长也故其初已有坚氷之戒焉　问易言智崇礼卑曰智能达乎形之上礼惟行乎形之下者且天一生水地二生火烹饪之道水在上而火在下也　问易曰太极生两仪两仪生四象四象生八卦又曰古者包牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦又曰天地变化圣人效之天垂象见吉凶圣人象之河出图洛出书圣人则之是三者皆言作卦之因也何以不同曰河图所载乃四象八卦也仰观俯察逺近取之乃八卦所包之象也说卦备言之矣　问大衍之数太之数曰天地之数五十有五天阳也其数奇故二十有五地隂也其数偶故三十也五位相得而有合五十有五然大衍之数五十易曰天下之动贞夫一一者数之宗也自一而爲七七而七因之所以其用四十有九虚其一也










　　钦定四库全书
　　潏水集巻五　　　　　　宋　李复　撰
　　书牍
　　答曹鉴秀才书
　　辱示谕六律六吕隂阳配偶此说旧志甚详亦众人之说多矣一律一吕亦各有五音此自然之理也京房受学于焦延夀以其法衍之为六十律又增之为三百六十以合卦之三百六十爻分而直日以一律一爻以御一日用之以推寒暑隂阳天地风雨气象休咎及于人事各有验者此非始于钱演之创意为之也律以当月者为宫宫君也为月之主犹律之本月卦称辟也音之正者不过乎五其变不可胜穷矣古乐不传但自战国以来乐尚哀思能令人悲昔者师涓鼓清商平公曰最悲师旷曰不如清徴嵇康云导其音节则以悲哀为主美其感化则以垂涕为贵皆亡乱之音也
　　答曹钺秀才书
　　承问数因律有此非也物生而有象象滋而有数易言天数五地数五又曰参天两地而倚数则数出天地之自然也盖有物则有形有形则有数也太极元气函三为一元气之中亦有数也前世有作以律管主其数黄钟律长九寸径九分实以秬黍引黍之数而伸之则为度积而计其所容则为量累其重轻以为权若此律之数正则律吕五音皆得其正是黄钟之律虽律度量衡之取准其数乃用天地自然之数也隋唐以前律管虽法于古而不尽合于古故玉尺玉斗铜尺玉律随时各异又有以马尾禾薸蚕丝定其分秒者纷然殽乱终不可慿今若能识其秬黍之中粒以定律则权衡度量皆得其正数乐之五音亦正矣周礼璧羡以起度乃数寄于器使天下稽之而不敢变也非因璧乃有数也旧律管容黍多寡不一乃是不识正秬黍而妄为之说晋之荀勗欲以汉之玉尺定乐又欲以正药剂之分两若以正乐便是汉乐若以正药则升斗分两乃张南阳所用之多寡也
　　又答曹钺秀才厯法
　　承问厯法古之人皆举大数周天三百六十五度四分度之一日行迟月行疾每月二十九日过半日与月相会而晦朔成焉或三百五十四日或三百五十五日或三百五十六日而成岁以天度计之日每日所行一岁所余积三年而为闰计十有九年而七闰古之厯法十有九年而为一章其闰余尽也以十一月朔旦冬至为厯之始故为厯之元也至十九年闰余尽又得朔旦冬至故十九年为一章也积章而为蔀积蔀而成纪此乃厯之纲也厯法终千古一律但有损益尔唐自高祖至宪宗厯凡十变其间谓之精者李淳风与一行二人此专主大衍之数也
　　又答曹钺秀才
　　承谕厯法有差此昔人所患不知几千百年矣近年尤甚若皇祐三年十二月二十五日壬寅也以崇天厯法自下后庚子日至壬寅日巳时行青道离积分计二十八度二十二分一十二秒躔尾宿七度九十分六秒其年十二月二十七日立春次年正月朔戊申日在危宿六度虽用四象程考月离及用古法以盈分反减其于合朔尚逺又以开元大衍厯法推步月离更不考四象自交度日为始日有屈伸分以升降验其九道所躔尾宿青道九度亦不合朔以此推之五星之迟留伏逆与夫二十四气岂得无差昔年闻朝廷尝诏衞朴考定衞既已无目而废天下之视其法如何兹非一语可尽承问唐尧用高阳氏之厯以四星正四时之中或以
　　昏或以明二十八舍惟考此四星验之盖此四星四方之中星皆属于日于今验之分至前后不无差也今厯中之语杂用天竺梵语若以日为密月为草木为嗢末斯水为滴金为颉那火为云汉土为鸡缓是也古法冬至日在斗自汉武帝行太初厯以承秦后改用夏正当时以为甚密不四十年推步不合至灵帝时会稽东部尉刘洪究之始悟四分于天度疎阔皆斗分太多洪改作乾象歴以冬至日在斗二十二度后郑受其法以谓穷幽极逺后不数十年而又差至魏景初年推步日有在女初度者日行盈缩迟速积之年久所差遂多故十闰之后厯多改也某又上
　　又荅曹钺秀才
　　某辱书承春寒动止佳福知讨论不辍甚喜所谕黄钟生于此日汉人之言也班固取之成书初汉武时议厯者作太初厯分一日为八十一分以为三统之本黄钟律管长九寸径九分以九相乗八十一分以配于日故曰元始黄钟初九自乗一龠之数得日法乃附会之说也大衍之数五十其用四十有九一者数之总也四十九者数之用也凡言数必先求一得一则数自然生不得其一则无由见数既得一而用数一乃在于所用数之中矣非惟大衍之数求一而九章之法亦然今揲蓍取四十九茎两手围而未分虽四十九茎聚而为一也分其一于两手然后有数矣此一在四十九矣　承问厯法之必差此自然之理也天行不息日月运转不已皆动物也物动不一虽行度有大量可约至于累日为月累月为岁盈缩进退不得不有毫厘之差始于毫厘尚未甚见积之既久望晦朔遂差则厯法安可不革而正之此所以贵乎治厯明时也杜元凯言日行一度月行十三度十七分之七有竒当集此之迟速以考晦朔以校闰月闰月无中气而斗柄斜指于两辰之间此亦大略也其委曲子细不能尽自汉以来言厯法以验春秋者多有不合亦有当时史官之失亦一厯不能尽也　五星行度凡推步以本其始厯法既差后人又于中间别为之法曲求其趣尚有不合须臾以仰观瞻其行度为正日月行度皆易见五星则有伏见虽然七政推移盖由二十四气之运气若有沴则星歩安得不差则其失度之甚者遂有变异变异若出必有类应在天成象在地成形象见于上则形应于下皆由其气而然也　日运十二辰为一百刻以分昼夜冬至日在斗夏至日在井今之厯冬至前后各一十八日昼四十刻夜六十刻于夏至前后各十八日昼六十刻夜四十刻过此各渐有进退考之大较而然也昔之造厯者亦有言夏至昼六十五刻夜三十五刻冬至昼四十五刻夜五十五刻皆非也妄说也若百刻增于十二辰以四正子午卯酉增其余分亦有不合其春秋平均亦不必在二分之日试更验之　某启周人建都以偏于东西南北有寒暑风隂之异而求于阳城以为天地之中而测景焉说者以谓地形西北高东南下极星在北斗亦在北如此则阳城非天地之中也极星乃天之中也天之中即地之中阳城前人有谓取朝贡道里之均此或近之测影立表八尺冬至景长一丈三尺夏至景长一尺五寸伏地而望表端以日去表逺近揆之可以约其日去地之里数但不曾亲至阳城验之又不知舍阳城他处测之其景如何算表景与日之相去乃九章勾股法阅之可见　承示步七政之法必求中星此厯之纲纪也气在朔望则正而易推昔人言颛帝作厯其时正月朔旦立春五星会于营室冰冻始泮蛰虫将发天日作时地日作乐人日作昌鸟兽万物莫不应之故颛帝之厯得气之正歴高辛唐虞弗之改也至汤作殷厯十一月朔旦冬至为厯元首下至周鲁及汉皆参用之故汉太初元年岁在摄提十一月朔旦甲子日夜半甲子时冬至以为太初厯首冬至乃十一月中气也中气在朔必承十月闰之后前闰则中气在朔此以十九年为一会也传曰履端于始初气也举正于中中气也归余于终乃积而为闰也韦昭之徒不知十一月朔旦冬至日在斗斗为建星日月所防故厯以此起首乃谓得气之正甚非也　辱问孔子必欲行夏之时谓商用地正周用天正夏用人正三代损益用之以周之文弊故于礼乐则从先进时必行夏此近时科举之说也夏时乃天运之正也尧舜璿玑玉衡以齐七政东作西成南讹朔易以四星正四序之中亦当时之厯也夏后用之不敢革盖无可得而革也后世世丧其道七政之运与隂阳之气有差歴代推测故有不同不可一定而议以至日月交食不在朔望当蚀而不蚀不当蚀而蚀此厯之失若月于晦朔当隐而见过朔当见而不见乃行有缓急也五行之精上为五星不失其色而应其四时者为吉
　　五星同色谓与其所比之色同也凡青比参左肩赤比心大星黄比参右肩白比狼星黑比奎大星若五星同为一色则色有害其气者矣岁星在天岁隂在地司马谈天官书曰岁隂在摄提格岁星在星纪岁隂在单阏岁星在枵然后知厯法岁星当与岁隂合谓若岁隂在寅岁星当在亥以往年厯推之是如此自嘉祐丁酉年验之多差近年尤甚岁星常先月余近年以来常先一百二十余日厯家未有人究其行速之由试为究之辱问分野十二辰之所主旧史甚详如汉史言高祖
　　入关五星聚于东井以应秦分此甚着矣又如分野虽主于秦其星却主于晋分井鬼与柳皆有度数分主上党雁门太原定襄代郡若昴又主天衢又为胡星又为旄头星他皆类此不可专以一事言也晋志所说亦如此风角之术亦略闻之非独于军阵凡一郡一邑一家一人之事皆用之管辂至人家或去或留或索酒食乃用此术
　　又荅曹秀才
　　某啓久不闻问倾遡良勤辱书审体中佳适顷叔弼到郡已久困于局事相见不数书目尚未曾问张氏所藏散亡略尽时有所疑无可检证深所患也五行若甲己木丙辛火乙庚金戊癸土丁壬水此扬雄声生于日之说也以五隂并随于阳夫皆专之也乃厯家言岁徳所在阳徳自处隂徳随阳之意厯家本岁隂而为言也五音便是五行非生于日也若甲己土乙庚金丙辛水丁壬木戊癸火乃医术所用五运气也若甲子火丙子水戊子土庚子金壬子木乃淮南刘安书律吕之论以甲子为仲吕之征丙子为夹钟之羽戊子为黄钟之宫庚子为无射之商壬子为夷则之角也扬雄淮南不知自何而言医之五运本于素问与珠五行之气兆于太极之初十干行于天地之中涵生万物此性命之理莫之敢违也五运其气相生循环而无穷不可轻议更请思之或别有说无惜示谕方遽不暇子细五行之变遇事物皆有洪范初开其端也
　　论月食
　　承书论月食甚详此不须求异说日月之行各有度数所行之道其由自可推然月者阳体内藏众隂外附者也其象是坎卦坎卦阳在中而隂在外是为水也水乃受光非发光者水之有光待日与火照之方出月之有光待日照之方出礼所谓遡于日者是也半照为全照为望望为日光所照反夺日光者当日之冲有大如日者厯家谓之闇虚闇虚当月则月光必灭故为月食张衡亦曰当日之冲光常不合是谓闇虚在星则星微遇月则月食若日夺月光遇望必须食然亦有不食者由其所行之道异也所行之道若交则犯故日月互相食也交在朔前则日食在望则月食大率一百七十三日有余而道始一交非交不相侵犯故朔望不常食也道不正交故有斜食半食上食下食虽然此乃大略也其余不能逃其数矣孟子谓茍求其故是也
　　答人论文书
　　易曰观乎天文以察时变观乎人文以化成天下夫所谓人文者礼乐法度之谓也上古之法至尧而成故孔子曰焕乎其有文章周之徳至文王而纯故传称曰经纬天地曰文此圣人之文也后世有一善可取亦有谓之文者孔文子公叔文子之类是也此皆以其行事谓之文也昔之君子欲明其道喻其理以垂训于天下后世亦有言焉以为言之不文不可以传故脩辞而达之此言之为文也非谓事其无用之辞也以载籍考之若书之典谟训诰誓命皆治身治人治天下之法此书之文也国风雅颂歌美怨刺皆当时风化政徳可以示训此诗之文也广大幽微逺近善恶开天地之蕴极性命之理以前民用以济民行此易之文也言约而理微褒善而贬恶以明周公之制以为将来之法此春秋之文也礼之中庸言至诚为善率性之谓道君子笃恭而天下平此中庸之文也今观春秋则不知有易观书则不知有诗岂相蹈袭剽窃以为已有哉其言之小天下莫能破言之大天下莫能载后世尊之以为经而无不稽焉此其为文炳如日星而光耀无穷也自汉之司马相如扬雄而下至于唐世称能文者多矣皆端其精思作为辞语虽其辞浩博闳肆温丽雄健清新靖深变态百出率多务相渔猎自谓阔步一时皆何所补哉亦小技而已岂君子之文欤茍能发道之奥明理之隐古人之所未言前经之所不载着之为书推之当世而可行传之后世而有取虽片言之善无不贵之矣夫文犹器也必欲济于用茍可适于用加以刻镂之藻绘之以致美焉无所不可不济于用虽以金玉饰之何所取焉
　　答人问政书
　　近世言治者以为不行三代之政不可以言治此言虽善以当今论之未可以遽言也故切于事者谓其不适时变浮阔而无补皆取尤于世矣何谓其言之善夫三代夏商之政不传惟周之政于书传可见其槩而立政尽皆有本一夫一妇受田百亩劳来劝相督察皆有法岁或不登则举荒政以赒之此养民之政有本也兵车皆寓之于农讲阅有时出则以公卿大夫将之此兵政有本也上自天子之都下至乡邑皆有学塾学序庠徧于天下教以徳行道艺月吉考其实次第升而官之此取士有本也所以其政美其治久故曰善言也何谓不可以遽言夫井田之法壊已久矣今天下之田皆私田民自养也民之私田可尽夺而为王田以周制分授之乎此养民之政无本也兵农判已久矣今可以尽散官军不为之养乎可以尽籍农民为之兵乎能使内之公卿大夫出而为将履行阵冒矢石乎此皆决不能是兵政无本也今自京师至于郡邑固有学矣所学皆无用之浮言取之不考其素委二三人之私见惟论其一日之长此养士之法无本也此三者皆事之大者其弊不能革虽欲革之并无其术故曰未可遽言也然则如之何其可也亦曰观时之宜酌今之政损益以致其美意法虽未尽变犹庶几矣夫非常之原黎民惧焉当徐而措置之良农力穑以望岁其本在于布种布种必俟时非其时则种无苗而岁荒矣立政之本亦若是也
　　与侯谟秀才
　　某啓辱手书承雪晴文履清适杜诗谓之诗史以班班可见当时事至于诗之叙事亦若史传矣知欲注其所用事实得暇为之甚善但大作册阔作界行四边多留空纸以写杜诗凡有见其所出随即注之此须日诵其诗而不忘乃可为若欲解释其意须以礼义为本盖子美深于经术其言多止于礼义至于陶冶性灵留连光景之作亦非若寻常之所谓诗人者元微之作墓志甚称尚竟不能发其气象意趣盖子美诗自魏晋以来一人而已东方生言文史三冬足用能不倦尤佳也
　　又
　　承问杜诗所用事实杜读书多不曾尽见其所读之书则不能尽注今藏书之家甚少有藏者不肯借人尝于一二家得其书目亦少有异书虽昔人常见之书今已谓之僻书其间又用方言如岸溉土锉乃黔蜀人语须是博问多读兹非日近可了某昔年亦尝注之事实稍备为人借去不还世谓借之与还皆痴正尔也若有所疑可见谕
　　又
　　承问子美与退之诗及杂文子美长于诗杂文似其诗退之好为文诗似其文退之诗非诗人之诗乃文人之诗也诗岂一端而已哉子美波澜浩荡处处可到词气高古浑然不见斤凿此不待言而众所知也若以一聨一句观子美未可与议白鸟事戴礼云丹鸟羞白鸟丹鸟谓萤也白鸟谓蚊也朝宗人共挹盗贼尔谁尊子美诗意多如此知止于礼义也在蜀岂不欲归见时事未敢归后至衡南方欲归有别湖南亲友诗可见也
　　回王子发舍人
　　某再拜不瞻旌棨已逾旬矣下情倾向即辰不审尊候动止何如唐沈香亭虽唐人诗及小说曾见有言者旧史不载敬宗时有海外蛮商李苏沙进沈香亭子材拾遗李汉疏云以沈香立亭不异于瑶台琼室不知曾立否不能详见今人以兴庆池东小亭为旧迹容更访问
　　与王漕钦臣
　　某顿首再拜运使驾部动止万福某久不欵教益下情不胜瞻仰向者从行至旧隋城防谕讨寻故事隋氏旧城草创无所纪录今有唐邓世隆所撰东都记世隆贞观十三年为著作佐郎所撰乃隋东都事今纳上凤池草藳僖宗时宰相郑畋集在田槩处曾见之可令取也不宣某顿首再拜
　　回运使郭户部茂询
　　某防批问上元观灯起于何时某见旧史西汉正月望日祀太一从昬达旦又西域记摩竭陁国正月望日观佛放光僧俗燃灯供佛又见陈后主元夕灯山诗云分桂常疑月映柳乍依星唐睿宗先天二年胡僧婆陀请正月望后开门燃百千灯睿宗登延喜门观乐凡四日至开元十六年又令开门燃灯三日天寳三年降诏正月十四五六日三夜开门燃灯今后永为定式某批上
　　回蒋防教授
　　某啓承教贶伏审起居清福所示石经乃唐本耳字画不甚佳唐寳歴年间郑覃为工部侍郎患经籍讹谬博士沿习难于改正奏召宿儒兴学校定六经准汉故事勒石经于太学以正其阙覃后为右仆射兼国子祭酒奏起居郎周墀水部员外崔球监察御史张次宗礼部员外温业等校定九经旋令上石后进石经一百六十巻蔡邕石经当在洛中覃乃宰相珣瑜之子此旧史载之甚详可阅之墨本上还惟检入不宣某再拜
　　回严司理
　　某辱简喜闻累日动止安佳承观古印二纽祭尊非姓名乃古之乡官也昔于说苑载乡官又有祭正亦犹祭酒也某家旧亦有文曰成隂祭尊大小形制与此印政同阳邑侯后汉明帝曾封冯鲂今此文曰阳邑侯印不知是冯鲂之印否形制刻画甚古与某家所收关内侯印相似昔年在同州见太守孙亚夫出一金印刻曰三水王印其印差小字画亦与此略同某家中尚有十余印请来观所示二纽谨纳去请检入某上
　　与乔叔彦通判
　　某尝见张丞相士逊知邵武县日编集闽中异事云泉州东至大海一百三十里自海岸乗舟无狂风巨浪二日至高华屿屿上之民作鮝腊防防者千计又二日至鼊屿鼊形如玳瑁又一日至流求国其国别置馆于海隅以待中华之客每秋天无云海波澄静登高极望有三数防如覆釡问耆老云是海北诸夷国不传其名流求国隋史书之不详今近相传所说如此去泉州不甚逺必有海商往来可寻之访其国事与其风俗礼乐山川草木禽兽耕织器用等事并其旁之国亦可详究之或得之望录示闽有八州南乃瓯越北乃禹贡扬州之地山川竒秀灵迹异事彼所传者必多使轺按部歴览可见因风望详书以付北翼深所望将以补地志之阙也某又啓
　　又
　　某上啓去岁辱书惠尝递中附谢不知浮沈方切驰仰再防华翰伏审体中佳粹某来畿右行将二年公私无补但奔走无定瓯闽絶居东南叔彦持节已久未报除代思卜晤语何日可约惟冀善加调防不宣
　　又
　　某防惠古田玉版纸莹滑可爱不胜感荷武夷山闻之久矣昔于张公燮处见画图事实不甚详备与传闻者粗得其一二闻南唐时曾命监察御史张绍撰会仙观记所载可考今此碑存否往昔郡人曾有所遇闻云中赞彭令昭歌人间可哀之曲此曲闻今尚传烦叔彦令用纸画此山但设麤色贴出事迹详之及求彭令昭文曲只付邸吏令传至此幸甚某又上
　　与都秀才
　　某啓辱书贶伏审涉春履用清粹甚慰甚慰及防惠金石凌感荷感荷所喻补养之法极有理趣某见古法以甘辛发散为阳酸苦涌泄为隂咸味涌泄为隂淡味渗泄为阳或散或收或坚或愞或燥或濡此古人以饮食滋味为治法人若尽知此而日用之乃养生之要术也素问曰若里首以湿大筋輭短小筋弛长首之中湿而筋病何以不同五行一也何以火独有君相自昔不曾有说至如论芤脉者或云如弹弓窠或云捻葱叶今人病而得芤脉者多虚而有热作失血之疾而切脉者亦罕论其脉之状不知曾见别有说否寻常见得此脉者多是虚藏冷荣中有热也向在京师与杜壬论人或无事过服热药必有耳疾以热性炎上气壅所致吕漕服磁石丸为效其应不出人意固知道不逺人矣向尝说殷孽孔公孽皆是乳床陵川亦有欲略借观恐异时要用庶知其眞也眞禹余粮求少许或闻七月欲来上党颙竢颙竢未闲切祈加爱不宣
　　回刘防章
　　某啓前日辱惠访未及往谢又防长牋益负愧怍之甚防谕欲某为先徳文集作序及书志石近得钱穆父内翰及韩师徳大卿书皆以书志石见属某字画拙恶方欲作书辞于二公今重承敦谕勉以从命文集作序某久废笔砚非某所能亦非某所敢当幸惟孚谅局事倥偬不获裁啓修谢悚仄悚仄不宣某再拜
　　又
　　某再啓洊辱简贶伏审孝履支持感慰感慰作序鄙诚已曾奉闻前人为人作序或门生故吏心所懐感称道徳业或朋友姻旧揄扬其美或求重言取信于人或求能文者为之称与此皆作序之端也某于先徳素昧平昔职轻位下又不闲于文何能取信恐识者以某为妄人是敢固辞幸惟见察志石请令置来此中得暇当为书之亦只作韩师徳书也不宣某再拜










　　钦定四库全书
　　潏水集巻六　　　　　　宋　李复　撰
　　记
　　于于斋记
　　予官上党退食居于容膝之室者六年滏阳崔生涣时来问学一日谓予曰先生居何其隘盍亦广欤官何其久何未迁欤何先生居之安而自得亦有道欤坐而屡兴叹焉予久而谓之曰尔所谓隘者其以寻丈计之欤尔所谓久者其以日月积之欤是未知夫广隘久遽也今尔至于通都大邑观人物车马之繁伙官府宫室之壮丽囘视予居彼所谓广且大也阅寒暑之往来同吾至者既已终更后吾至者亦已受代视吾未去所谓淹且久也兹岂足议哉予与尔适乎泱漭之野登乎崇髙之山四顾遐睇极其目力但见天垂地接混然一气而不可辨此可谓广且大也然而在大空中犹幺虫栖于蚊睫焉此卢遨见诃扵鸢翁夸父死化为邓林终莫之至也运玑衡考七政之行度稽阴阳推六气之循环穷其象数极其轨筞见千世遐渺而不可穷可谓逺且久也然而在浩刼中犹飞星出于击石焉此大挠之囘续甲子容成之详究巧厯亦莫之极也吾之室与其广者同在大空中乌足辨哉吾之六年与其速者化于浩刧中乌足校哉此吾所以居之安于于而自得也茍欲侈居而速进求之不得皇皇然有不知其身者矣其憯有甚于镆鎁可不畏乎崔生跃然曰不肖方治讲习之室愿以先生今日言于于自得之意以名之幸书以赐于是书之以遗
　　覆篑斋记
　　士之于学非尚其志强其力终无异于众人顔渊曰舜何人也予何人也有爲者亦若是公明仪曰文王我师也周公岂欺我哉此茍其志不立心之所期能如是之卓乎冉求自画不能循道而进公孙丑谓道若登天而不可及欲少贬焉茍力能自强行之所趋遽欲如是而已乎始鋭而久则怠朝勤而暮则倦人之常情也举其髙者逺者示之犹患乎不勉况姑以浅者近者诲之其所学何足筭哉莫非学也徒能言之行之不至胷中未必泮然矣是由燕人之谈楚身未尝至郢都其説未必然也闻之夫子曰譬如为山未成一篑止吾止也譬如平地虽覆一篑进吾往也太原王生源明自西河来上党问学于予今归将辟斋舍于其居之后圃求予爲名榜其斋予既语以尚志强力而遂欲观其进故以孔子之言名之曰覆篑云
　　静斋记
　　动静之理一体而未尝离静自有动虽动而静在其中矣穹然苍苍无声无臭天之静也而日月运行寒暑往来云流雨施雷震风荡能使百物兴焉草木开发川奔气腾地之动也而注之以四渎而不泄载之以华岳而不倾虽资物之生而无改色受物之归而无改形能使万类安焉逹者尽道极理处乎天地之间不必逺市朝不必絶视听正心顺行忽焉感焉应天下之故反而照之凝然寂然旷然閴然无荣辱利害之纷然而有虚白之皎然乃不偏滞于一曲也山林岩穴之深江湖鱼钓之逸独可以寓形也与接为酬日与心鬬神犹受其役焉然则智何能而及之亦曰虚其中而已矣若夫亢絶当世愤然逺引冥冥独行夫岂知处静之术哉姑与夫鸟兽同羣尔中山刘君公述治斋于其居榜之曰静求予爲记因竭其两端而告之庶几使之不蔽
　　七祖院呉生画记
　　上党七祖院壁画释氏下生变相共传爲呉生画无遗识可考僧维缜寿九十三歳聪明不衰犹能记旧事言其师寿亦百歳乃唐末时人常扄钥此室壁谓是呉生亲笔师弟子所传其已久矣至今爲信壁今穴凿十无七八存者多断缺不完诘之云有势力者取之完则柙藏而归壊则弃之粪壤间前人创意谓名笔可以永久不知此画因名而毁语之嗟悯不已予尝思人之心虚一而静者也微妙独立不与物俱或失其本心则物必引之矣凡喜蓄玩好乃其所引也然所好古雅人亦尚之书画之好人之所尚者也盖笔墨巻轴开玩不出几案间剧能发人喜意比夫钱埒牙筹特爲髙雅近世藏蓄谓之好事虽锦囊玉轴以竒古相尚其能自辩而识其趣者甚寡率彼善而我善之至于以势力穴凿其屋壁特取其一二而破毁其什百使人咨嗟怨怼不已谓之好事也宜若是哉予官上党凡七寒暑暇时徃观焉虽仅有存者亦足见其立意用笔凡科斗篆行押真草用笔之法无不有焉与顔鲁公论坐位帖藳笔画之法相同至若天人信士波旬外道神韵态度与草木云烟各尽其妙而含蓄生气意欲飞动囘视自唐已来诸人之迹如骐骥一出万古凡马皆空矣信乎非道不能爲惜乎残毁而不得快目焉绍圣丙子清明日记
　　渭源诸葛武侯祠题记
　　汉建安十六年益州牧刘璋遣法正来荆州迎先主西徃益州十九年先主克蜀三十三年先主复汉中武侯自益州来汉中后主建兴三年武侯南征四郡五年将北伐上疏曰今南方已定兵甲已足当帅三军北平中原六月出汉中营于石马六年扬声取郿由斜谷出及取天水南安二郡叛魏来应遂辟天水姜维爲仓曹掾七年遣防军陈戒攻武都阴平遂平二郡九年出围祁山参军王平守南围司马懿来拒武侯张郃来拒王平至青封交战遂克张郃十二年武侯以流马运遂出斜谷至武功据五丈原分兵屯田八月武侯殒于军中其始末未尝至渭源也建兴十六年改延兴元年延兴九年姜维出陇西与魏将郭淮夏侯覇战克之十七年维又出陇西狄道狄道令李简举邑降十八年维又出狄道大破魏雍州刺史王经于洮西十九年维复出天水至上邽爲魏将邓艾所破死者甚众延兴二十年改景耀元年六年魏相国晋文王命邓艾钟防五道伐蜀谯周劝后主降魏以此考之惟姜维屡至于此汉中乃髙祖始兴全蜀所恃之地故武侯两来既得汉中乃有恢复中原之意中原若定则岐陇以西自归姜维世家天水但习西州事机不知举事本末先后之序自负雄勇屡至西陲虽战有克防不能有其地邓艾以疲兵二万出江由维举十万之师按道南归足以擒艾破艾而还拒钟防蜀之存亡未可知也乃迂道入巴使艾轻进径至于益自艾防交怨而防图异计乃还维之节益其本兵谓长史杜预曰姜伯约此中州名士夏侯太初诸葛公伏不如也盖欲説以诱之防既自称益州牧遂以维爲前将军乃复敎防尽诛北将坑北兵而密通书后主令忍数日之辱使社稷危而复安日月幽而复明谋泄被诛计亦晩矣予观武侯先主初就见一语而覇业遂定悬衡呉魏使二国不得偏重志虽不展天下至今仰之姜维才非亮比乃欲继其髙躅民劳士怨致谯周有仇国之论蜀亡虽非尽系于维亦安可以逃罪也武侯于此立祠考之旧史不见其事迹故备书之更俟多闻者博访焉
　　题汚池驿壁
　　汚池宻接二殽昔秦穆公使孟明西乞术白乙丙讨郑蹇叔谏而不听蹇叔之子与师哭而送之曰晋人御师必于殽殽有二陵焉其南陵夏后臯之墓其北陵文王所避风雨也必死是间予收尔骨焉夫越两国经千余里无名以讨人之国固难成功又不假道以取周晋之怒爲牛商所绐不及郑而还因遂侵滑滑晋邑也故晋襄公命先轸举师而要之果败于殽秦之师徒尽丧三将尽虏而爲囚且始不从蹇叔之谏穆公之罪也闻蹇叔之言过险而不戒又专滑之役以来晋师三将之罪也穆公后虽切追咎而作誓孟明以女子而得归后虽焚舟洗耻膏血涂地生民何尤焉昔秦人所由之途在二殽之间至魏武西讨巴汉恶其险而更开北山髙道今徃来又非魏武所开南连荆山之麓地寒多雨泥垽泞滑土冈百重登陟险阻驿舍相逺行者过此无不起滞留之叹焉
　　华隂遇雨记
　　元丰二年夏五月予自汴归雍时旱久极暑度崤陵过稠桑重坂隘谷烈日铄石尘沙蔽天昼息夕行凡二十日方次潼关过关道泉店敷水见清溪横路羣木连隂心已奋喜望华岳日光在顶层云荡胷仙掌亭亭似招归隐俄急雨飞洒遥映空山森如银竹顷浓云如墨奔走四合雷惊霆击怒风鼓荡暴雨大作若倾江湖天地晦牛马不可辨遂少待于邮置逾时雨霁云散山川草木洗涤清润若乾坤初辟万物一新莲岳杰然出临大路雄伟严竦意势无前犹义师智将出征伐威行万里莫不震叠而又秀气丽色辉乱晴照美瑞器车韫孕于中发不可揜若礼乐君子文物典章焕然咸在羣峯左右骏奔拱峙信乎神灵尊于羣山巍镇西极真天下之伟观也矫首竚望连旬炎暍之困洒然遽失清气习习使人慿虚欲仙予久欲访少皥之别都寻蓐收之外馆廹于问疾速归之心未暇从容将俟异日来游姑识一时之事于驿壁赵郡李某履中记
　　冯翊行记
　　冯翊汉之左辅郡后魏置同州自州之南渡洛河有白马驿水九泉异出而同归州因此得名今人多以诗之漆沮既同为州名并非也漆水出邠东北沮出华原北二水防于华原又东而合为石川河石川东过莲勺未至州境已会于洛矣白马水横五十里东入大河水多鱼杜子美诗云泉出巨鱼长比人者此也水之北三里余有古祠榜曰汉武帝庙庙有唐时石刻云庙立于后周孝静时予考之昔后周宇文泰败髙欢于沙苑命军士各种柳一株以纪战功后世追述而立庙嵗久失传遂为汉武自祠东北趋朝邑县当路有聚落曰焦离店后魏民謡曰狐非狐貉非貉焦离狗子齧断索焦离狗子乃黑闼隐语髙欢败而东奔秦追袭过此驻军地因此得名则祠为周武明矣自庙之北过大云寺文王社洽水【今曰郃水】防谷【今曰荼】韩原少梁遂至韩城大云寺置于唐武后时后攘唐为周有僧伪撰大云经言圣后受命之符乃命诸州置寺度僧令天下尊诵此经今屋壁尚有唐人遗墨洽水周太姒所生之地诗曰在洽之阳在渭之涘又曰文定厥祥亲迎于渭以文王名社意出于此防音荼盖昔屠谷也韩奕诗曰韩侯出祖出宿于屠茶字不见于古书荼与茶皆苦草字形相类疑茶荼讹舛槩易其音矣韩原秦晋交战之地少梁所谓奕奕梁山也旧史司马迁生于龙门葬于夏阳今迁墓在山前墓南五十里乃古夏阳县县临大河昔韩信浮甖渡河擒魏王豹遗迹犹传韩城周韩侯之国也四山深合大河中流县居河之西壖笋蒲鱼鼈尚有旧味县北有安国岭岭北与丹州相接周宣王时有丹延皆戎人所居故诗美韩侯能致貔皮赤豹黄罴之献安国岭东西四十余里东临大河濒河有禹庙在山断河出处禹凿龙门起于唐张仁愿所筑东受降城之东自北而南至此山尽两岸石壁峭立大河盘束于山峡间千数百里至此山开岸濶豁然奔放怒气喷风声如万雷庙像豕首而冕服旧传鲧入羽渊化为黄熊又云鲧为熊熊首类豕肖像以此而庙乃称禹甚非也然乡人不敢以豕肉荐云必致神怒大风发屋防木百里被害县西山极髙处邑人示予曰有汉武宫旧基武祠汾阴渡河而西登此山叹其髙切星辰因置宫祠以祈长年逾此山渡澂水至良辅镇有唐魏公祠近村有魏姓遗孙也尚耕当日赐田勑书犹在昔郑公对太宗愿为良臣不愿为忠臣镇必因此得名又西至白水县县古彭衙地杜子美诗有夜深彭衙道月照白水山之句地僻事简白行简昔为邑令称为吏隐有石刻留县前溪上县北有马兰山山前有仓颉冡山上有圣人道昔赫连勃勃自统万兵来縁山巅七日而至长安当时人谓之圣焉元丰五年予官冯翊之属邑夏旱秋潦被檄视稼徧走旁邑因记所歴云
　　题恩州东寺壁
　　魏夏观扈之国春秋时晋地秦为东郡隋为武阳郡唐武徳初平窦建徳改置魏州后唐为郡昔毕万封于魏曰魏大名也万盈数也毕万之后必大今为大名府焉春秋时亦属晋至七国为赵地秦为钜鹿汉为清河郡后周置贝州以贝丘为名诗云送子渉淇至于贝丘是也冀者禹贡之旧名两河之间曰冀州地大而气俗顽悍其盛也冀其衰衰而冀其盛故曰冀焉昔汉光武廹于王郎至信都乃其地也在唐两河间号反侧之俗盖自天寳末安史逆乱至寳应元年王师虽平史朝义其余党犹守伪命迨贞元间尤务优容六十年间僭裂自若宪宗知人善任使始命髙崇文入蜀擒刘辟继任裴晋公呉元济平淮蔡定青齐两河始尊朝廷复为王土矣崇宁四年春正月知雄州和诜奏冀州民与北人结连造妖予奉诏徃冀密究仍守其郡过魏至贝授馆于郡之东佛舍因笔乘闲书其壁
　　游归仁园记
　　洛阳泉甘土沃风和气舒自昔至今人乐居之青山出于屋上流水周于舍下竹木百蘤茂美故家遗俗多以园囿相髙归仁园特髙于洛建安江公着晦叔率蜀人杨畏子安西河文及甫周翰维扬孙鼇抃才甫金陵黄符信叔与予徃游焉园广二百亩南引伊水舟行竹间又散入畦槛防于方塘髙桧稚松若古大夫立而聚议冠者与童子列侍在后残花露若怨而啼新荷方出若敛而羞仓庚时鸣白鸟来下眺聴从容谐恱人思久而穿深径度短桥登草堂清池浮轩竹木环舍蓊鬰幽防与外不相接若别造一境在逺山深林之间众意皆适举觞不辞客有谂予曰园何名乎归仁予曰此唐丞相竒章公牛思黯之别墅也思黯尹厘洛师筑第于洛之东城营别墅于南城归仁里后人以旧里名之又曰昔闻牛氏多石石可闻乎予曰思黯喜竒石方当国人皆以竒石媚之出守维扬六年所得佳木竒石皆置于此石有三品太湖为上天竺为次罗浮为下三品中又分甲乙丙丁取其形势肖类而为之名若风流幽独野逸峭直之类皆就刻之思黯晚自循州归终老于此其子蔚避巢冦之乱潜于长安南山祖居次子丛避崔之祸逃于山南余者无闻园自此荒经五代洛城荡为灰烬况牛氏之物乎曰郊坰原隰园囿固有广且大者于都城之间兹园亦若是之广也予曰兹园本朝尝为参知政事丁度所有后散归民家今中书侍郎李邦直近营之方得其半旧传思黯清尚今观园囿犹如此之大况于甚者乎客又谓予曰牛李分党得罪于时旧史与小说所载不无私意公其论之予曰方李吉甫为相思黯对防诋讦吉甫憾之隙由此起思黯正李直臣之罪不纳韩之赂众所共称然三秉国钧姑务保身以私憾沮文饶维州之筞云西戎怒气直辞不三日至咸阳桥虽百维州何用文宗从之使一城忠顺之人痛戮于贼手文宗后虽悔悟又何及焉至宣宗大中三年杜悰守益州复收维州西戎未尝犯边误国大事如此上党刘从谏来朝纵去不留及其子稹叛文饶独决筞平之在洛中闻稹败出声大恨兹岂大臣之用心哉文饶殿剑南遂收维州欲使生羌三千人烧十三桥捣戎腹心以洗久耻是韦臯二十年至死恨不能致者此机画可见后擒刘稹平太原破囘鹘迎还公主使唐室纪纲复振蕃臣畏凛诸人安能及惜其才有余而徳不足若论术业思黯殆逺矣君天下者以聴断为明唐之宪宗专任裴晋公武宗专任李文饶皆能奸平僣文宗信思黯挟私之语遂失蜀之藩篱此优劣可知也众莫不然曰今日雅游一席之论非易得也请公志之予不暇杼思脩辞姑直録问荅之语以为记崇宁四年三月记
　　书郢州孟亭壁
　　孟亭昔浩然亭也世传唐开元间襄阳孟浩然有能诗声雪途防蹇与王摩诘相遇于冝春之南摩诘戱冩其寒峭苦吟之状于兹亭亭由是得名而后人响榻摹传摩诘所冩迄今不絶咸通四年荥阳郑諴来刺其州语其寮属曰春秋书公子季友叔孙湫字者贵之也凡书名者皆贬之也安有髙士之名日呼于趋走仆之口遂易之曰孟亭唐人皮日休曰先生之作遇景入咏不钩竒抉异龌龊束人口者涵涵然有干霄之兴南齐美萧慤芙蓉露下落杨柳月中疎先生则有微云淡河汉踈雨滴梧桐乐府美王融日霁沙屿明风动甘泉浊先生则有气蒸云梦泽波动岳阳城谢朓之诗句精者有露湿寒塘草月映清淮流先生则有荷风送香气竹露滴清声夫若此言诗非知诗者也予观浩然诗髙尚驯雅澄淡精致颇有佳趣难以一一摘句比拟旧志云襄江在襄阳县南二里三十歩出柳子山下分两北流为檀溪南流为襄水按方舆记涑水亦名襄水荆楚之间水驾山而上者皆呼为襄襄上也犹书所谓懐山襄陵也又水经云沔水东过襄阳县北汉水也襄阳耆旧传云岘首山下汉水中鳊鱼极肥而味美土人采捕遂以槎断水世谓槎头缩项鳊为水族之上味浩然嗜鳊鱼其诗有梅花残腊月柳色半春天鸟泊随阳鴈鱼藏缩项鳊又曰试将竹竿钓果得查头鳊此诗人多诵之故杜子美诗云复忆襄阳孟浩然清诗句句尽能传如今耆旧无新语漫钓槎头缩项鳊予崇宁四年秋九月将漕畿右廵按过郢访旧亭废已久矣谕假守钱君劭复立之明年八月再至亭已立乃以旧名题之因书防昔所闻及皮日休之论于亭壁
　　原州后圃防壁题记
　　原州唐都监牧使治所也唐承周隋乱离雕荒之余武徳初修马政鸠括残烬仅得马三千匹从赤岸泽徙之陇右命太仆卿张万歳葺养焉张世纂绪始自贞观逮于麟徳四十年间马七十万匹于是设四十八监置八使以董之界陇西金城天水平凉四郡之地在今秦州通逺之北防州之南兰州之东原州之西东西六百余里南北四百余里犹为隘狭更分八监于河曲丰旷之野于时天下以一缣易一马自昔国马之盛未之有也张氏中废马政遂荒垂拱之后耗失逾半开元初惟得二十四万匹为置四使分领诸监南使在原州西南一百八十里西使在临洮军西二百二十里东北二使寄理于原州又命开府霍国公毛仲为内外闲廏使总领之太仆少卿秦州都督张景顺为监牧都副使就督之至开元十三年马孳至四十三万牛五万羊二十八万虽不及贞观麟徳之盛自东汉魏晋已还皆莫可及后张景顺罢乃以原州刺史为都监牧使总理四使当时谓之五使焉天宝之后又以岐邠泾宁四郡之地度其四境分置八坊其五在岐余在三郡保乐第一甘露第二南普润第三北普润第四岐阳第五太平第六宜禄第七安定第八命朝散大夫都苑总监韦绩统之至天寳十三年马有三十三万匹十四载冬禄山作乱自后牧马之地为吐蕃侵逼内外多事不复议马政焉前史载之不详予以为当今冝追复其法因寓此以昔所闻者书之
　　防州药记
　　四方土地不同风气各异故草木之生与人之疾病多随其土地风气之所偏古人治疗必因其偏而制法如东方多痈疡而砭刺自东方来西方多内病而毒药自西方来南方多挛痹而九针自南方来北方多满病而炙满自北方来今医者不能通知其意妄用臆説无不有失防居重山之间壅蔽多热又地气噫泄而常雨土人多病瘴疟头痛脾泄略与岭南相类他处药材皆不至市无药肆亦无学医者其俗信巫而不求医人无老防不问冬夏饮茱萸茶一两杯以御山气予到郡悯其多病而不知治疗博为询访欲求土产药区处以疗之凡累月闻山有采药者命呼来得十余人与之酒食数日熟问之其所説药品种甚多皆在本草外云其采之各有用凡治疗性味有毒无毒相得相恶皆能道之云荒山僻逺土人皆如此服食病皆良愈异乎哉真古之良医用药也古之医者于药皆就其所出之地按其节候之早晚及运气所宜率自采之故其药多效今医率求药于市市肆听于贩夫真伪尚且不辨况于其他乎时予家有乳婢患疮周体甚苦问治以何药有黎千挽者云此甚易次日将紫蔓有如山芋苗来云此青云膏也但烂傅之必愈从之而验遂厚赠之因令尽条其药名使各归散求欲移植后圃命工冩其枝叶花实之形绘而为图録其治疗性味畏恶相得之性详而为经择乡民之可教者命学之以成一方之医庶救其土人之疾方讲此而予遽得罢予少亦留心于医家人辈疾病未尝呼医率多自疗然亦未尝使人知之至防得此事颇合素志若讲而得成岂曰小补今非惟不满予心而郡之士民莫不怃然也谨书以告后来之能有志者
　　震雷记
　　元符二年九月二十一日夜镇洮大雷自初更至四鼓方已凡一百三十余震墙壁揺动檐瓦防坠人危立不敢寝惴惴然甚有覆压之虞予与元帅胡公终夕坐于中堂黎明出视之雪深二尺胡公问予曰是何祥也予曰雷烈多发于盛夏其发也必有龙火之异今秋已去雪深如此震发暴而非常古谚云天怒不移晷天喜行千里言怒不乆其发三四而止雷风天之号令终夜不息必将大有诛杀公曰事将何如予曰比收复青唐不费一镞恐奸酋深谋为内外连结撄城之变吾虽系其主而余党桀黠如星摩沁戬结斡绰克等皆在青唐城内其部族众强又邈川马用诚不足倚办可遣人宻谕王赡令严设备自宗噶尔抽回王愍令守邈川互相应援以防不测乃以蜡封书伪髠蕃官嘉木灿伊费赫置蜡封于衲衣中遣间道令四日至青唐责报而还閠九月十一日西羌果叛攻围青唐邈川及陷纳木宗堡丹巴等城赖赡得谕已有备及愍已带兵马至邈川内外无结连随遣苖履应援破贼锡喇卜宗堡十二月王赡髙永年再破竒塔特城布敦谷贼聚苗履又破南丁垒青唐邈川皆完明年三月羌酋绰尔结又挟羌雏小隆賛断省章硖路围隆赤特城攻犯青唐再遣将破之朝廷命王赡过河州前后斩获一万六千余级于青唐之东筑为京观予初言此胡公亦未以为然已而幡然见从若少迁延必败大事官军八万余人无骨可归呜呼天之去人髙且逺矣诏告如此近世有谓天变出于偶尔无足惧者甚非君子畏天之意朝散郎管勾熈河路经略安抚都总管司机宜文字李复记








　　钦定四库全书
　　潏水集巻七　　　　　　宋　李复　撰
　　赋
　　竹声赋
　　高秋气肃夜色如水喧逐众归静与孤至不知何声纷然满耳疑有天人来过虚庭琼旒寳络玉佩珠旌风散湘瑟霜感缑笙飘流苏于檐宇缈金奏于烟云前导既往后陪载作乍低徊而掩抑俄飘起于青防顾命拥肿开门以视错愕遽回惊语其异曰天空月明河转杓横行云去尽时度飞星有物无形但闻其声来自太虚下感丛筠崩摧披靡婆娑轻盈既去复还似喜如争顷繁音之杂奏皆此物之所慿予俛然以思涣然以释因告之曰阴阳之相摩虚空之相荡乃天地之一噫是惟不作作则悲号清唱幽韵和音自发于万形之怪昔黄帝考律于嶰谷之管长房投杖于葛陂之水律应鳯鸣杖化龙戯惟今日霜雪之根乃当时龙鳯之子宜其啸韵之高絶不合世间之凡鄙惊虚堂之岑寂荡俗心之顽累须臾风止声寂叶闲露滴拥肿掩关垂头以息
　　种药赋
　　药山蓣也求必养之而后用焉
　　春芳条兮施于灌木有隐徳兮被褐而懐玉是断是迁兮出自幽谷俾安其居兮益之以霡霂俄月日于迈兮实繁其族雨雪维霰兮何葵之衞足烝之浮浮兮以果吾腹惟予之疾兮惟尔之毒
　　辞
　　久翠堂辞【并序】
　　樊川先生作堂于居之后圃列植松竹竒石以久翠名之予歌以长言虽度荆郢沅湘之音若夫露才扬己之轻浅懐忧积怨之郁拂则非予之意姑穷物理以发学者之思焉其辞曰
　　矗修城之峩峩兮连北斗之寒光眷东南之奥窔兮占云水之佳乡地灵势胜兮多神异之蟠藏散清飇丽气兮虚徐容与上薄而飘扬伟先生兮冠切云之崔嵬而佩淋漓之干将决居于詹尹兮爰经纬于隂阳敞修门于前馗兮容结驷之煌煌属高兴于后圃兮以久翠而名堂维东防之客伥伥其来兮将前揖乎声光蹑屩担簦兮进造而升堂负剑辟咡而请曰堂胡为乎嘉名先生其玩物而营营亦寓意于象兮非谓动喜气于心灵此不敏之所未喻愿破顽聩于新硎先生俨兮高视而澄神久收听于冥黙兮反照于无形忽冁然而笑曰客久潜于石壁而业其白也何心藏于宻而未能转乎物也嘉防错其交纷清吹激越乎九成舒张奋迅兮苍虬振鳞鬛于碧海森植亭峙兮翠羽罗幢节扵仙庭搴春英兮粉黄脱秋实兮琳圆湛露兮的歴女萝兮连绵耸标槩不可以屈揖兮惟有松之如此而非羣木之所可比焉春萌兮锦齐秋根兮虺伏万本丛聚兮三军被甲而环卫孤根特生兮幽人守志而自足声萧萧兮动凄清之晩风影矫矫兮照澄溪欲化而为龙蓊壅郁宻兮繁云凝嵉而未落崩播披靡兮怒帆扬斾舞海而翻空是乃竹之姿致而非凡草之所可拟容登昆仑之危岑探阆风之圃踊立奔攫怒戏蹲伏兮麒麟才生而头角未具浑重质厚窍凿洞深兮混沌不死而见夫太古润兮寒云之根清兮秋水之骨妍丑杂露兮石之所自有兹皆世俗之所喜非吾之所取若夫受天地之正兮居歳寒而后凋气严色毅兮若冠劒大臣正议而立朝下视众木纷纷兮随炎凉而荣辱此特有杰然之异质兮然后知松仰而弥高理必直兮节不可渝性必正兮心合于虚含千歳之嘉实兮待威鳯之衔图顾凡荄之冗末兮然后知竹非俗目之所娱敦大静重物不可移兮有仁者之体坚刚沉毅势不可回兮有义士之气此又石所可畏在昔之有德私淑诸人兮尝欲造次颠沛不忘于心立欲参于其前兮在舆则见倚于其衡以出入无时兮虑易防其天君故刻于几杖盘盂兮而又书之于绅然言不足以尽意不若立象以尽意俾学者目击而道存盖道不间于瓦砾兮当穷理于冥冥吾于三物非茍以为玩也以学者来游兮日三省于其身若祖龙以大夫封五松兮子猷称竹以为君叔寳喜临春之石兮爵之为三品之臣彼徒爱赏之至兮不知天德发乎万物之情虽尊崇之过兮皆防志而无闻昔韦有警于缓急兮冰蘗有警于贪昏皆取诸物兮庶几去恶而趋纯吾思与人为善兮列斯物于广庭非以为顽然无知兮而视之为友生子当触类而思兮观六合之内动植巨细皆有妙理之存不敏起而谢曰予将澡濯污冠之缨振拂缊袍之尘诛茅开径卜与三益之为邻
　　后招魂【并引】
　　士有忠放以死宋玉作招魂予之友明善笃行以退为进相继大防伤而不已昧命上愬以极其情为作后招魂其辞曰
　　惟降命之在天兮昧厥聪而人无考纷恣淫之无度兮中悔而弗造何硕人之生兮蹇防清而服义连奄忽以去兮羌不知夫所息天厌善善而啬终兮则如勿相以先初既内美以外修兮反弗酬而萎絶帝告巫阳闻下有诉汝为筮之起为我辅巫阳曰轻清沉墨升降浮离魂逝魄散强下招之招曰魂兮归来君何梦梦舍常干而逺游些离高堂之爱兮竞驰逐而沉幽些昔择地以蹈兮恐辱前修些何罹彼不祥诱于异类胥乐而迟留些魂兮归来君为大空之广漠兮而魂可以逸些淫风盭气飘荡无息些电光挥掣雷鼓訇剨些浮神游军交击横行些归来归来魂往少释些魂兮归来君为大地之深兮魂可以安些凝隂无阳重冰苦寒些土羵怪很揺角奋鬛奔触来前些幽都羣鬼虐人以淫戏争膏饮血些归来归来魂往必残些魂兮归来君无滞乎山幽些烟荒雨苦隂谷飕飗些封狐蝮蛇嘬肉齧骨众尾多头些怪防特足逐人駓駓揶揄钩辀些穷崖絶壑跻攀骇汗捉足畏忧些魂恐徨惑失途噢咻些归来归来不可以久留些防兮归来君无滞乎水滨些长江巨海荡沃乾坤些怪兽怒戏惊风驾浪吹湿星辰些击波飞火弥雾泄雨忽冬春些朱冠铁衣持防操蛇敦脄巨神些万怪血食磨牙鼔鬛雄吞喜争些归来归来不可以久淫些魂兮归来君无滞乎林薄些狐獾猩狒羣号旅駮些饥鸢衔人肠树顚争剥啄些鸾豕鼓胁发镞中人众多如雹些豺狼侁侁奋掷腾趠害不可脱些九首飞呼鬼车縻辀维筋是擢些魂孤夐夐奚往为乐些归来归来恐自遗贼些魂兮归来君无滞乎旷野些惊沙扬埃千里泛洒些燐飞萤游霜凄露下些茫茫无倚庇徜徉无穷极风揺日射些赤蚁若壶蜂如翣螫胪嘬胠些魂往不返将随物化些归来归来久远恐不得还些魂兮归来君无滞乎异方些石烁金流雕题长吭些流沙烂人烧冰熬霜些晦明差爽颠倒夙夕沍隂固阳些氊裘被髪椎结文身声豺喙狼些侏离诡异号呼踉蹡些气殊类别魂往罹伤些归麦归来恐自贻灾些魂兮归来君厌生之多故兮将踶跂而逺行些迁异观之淫惑兮去旧而就新些人固懐慈含爱智达识明些胡为舎君之灵兮伥伥而宵征些谓髑髅有乐兮蹇销铄而无形些以长夜之幽閴兮其擿防而防行些美目芳口和气秀骨将萎灭而凌兢些羁栖旷浪兮羌惆怅自怜而悲生些归来归来慎不可久留些魂兮魂兮君来归巫阳致告君无非工祝行先仆御随迎君轻车牡騑騑高城峩峩敞双扉修杨夹路临清涯朱毂羽盖耀通逵丹楼碧阁丽朝曦故居闲静多光辉层櫩广覆如翚飞北堂亲严望防衣幽房淑女扬蛾眉岐嶷竹马儿游嬉堦庭兰玉纷连枝启筵设席荐甘肥金罍玉斚烂陆离明珰镂翠饰轻帏沉燎熏膏烟霏霏哀弦戛弄和清吹寳炬华烛焰文榱芳宾促坐停金鞿朱顔半酡君心夷魂兮魂兮君来归乱曰谷风习习兮献嵗发春羲和缓车兮万物向荣气凝质聚兮来更生飘佚悠扬兮何防行促君御兮孰主评蔵舟夜壑兮嘿负以奔巨冶不息兮小大纷纭杂司命兮受于成形合浑融结兮究一体之所营特短仆兮忽何膺魂知悔兮遄复临秦篝齐缕巧络萦前瞻中屋升东荣长呼大啸臯维名与君祓除门戸清魂兮归来居攸宁无极郁陶伤予心
　　乐章五曲【并引】
　　乡民歳秋修祀以报神惠乐五奏皆有歌其辞鄙陋不可以格神予因其迎神送神与夫三奠为作曲云南山深云防苍松长寒枫隂紫坛椒堂白玉庭千年桂树落子青日吉兮辰良浴兰兮佩芳穆将愉兮神君沛荃旗而来翔青霓叩额通绿章鸿龙开门宫中香望君御兮前渚再拜兮起舞时不可兮再得聊徜徉而容与【右迎神】
　　海日上天破苦雾散香酾酒巫进舞神在琵琶弦上语载鸾旂伐鼍鼓驱丰隆笑玉女小雨班班防飞土驾文螭兮张翠羽兰为旌兮桂为斧神车出兮青山空留应龙兮守山宫古烟苍苍封寒松流水溅溅山重重促前导兮走轻雷驻清驭兮云低回石坛漠漠风帏开乡人奠拜神君来【右降神】
　　雾光散兮曈曈蘪芜青兮椒红石上菖蒲生紫茸曲屿苹长绿影重雉鷕鷕兮鹿伎伎圆鳞金光出寒水碧鼎收香养云子三脊白茅断为委平壶玉酒清于空开壶芳新破晓风罍前洗爵奠当中海南沉水烟蒙蒙人有诚神有灵幽明通荐芳馨【右祀神】
　　刻花圆楹青玉趺高堂防防云锦舒两阶纳陛先登巫近前神喜巫歌呼扬桴兮拊鼔金鸣兮竹语长丝哀怨鴈移歩堂上声歌堂下舞工祝濯柳洒庭戸神君功多人有主风清气微散时雨上无螟蛉下无防川满秔兮陆满黍少妇牕间弄机杼乡人相劝醉场圃敬拜神君芘吾土【右乐神】
　　鼓急兮收舞影火销兮膏烬冷乡人出门女巫醉日下西山起隂暝荇叶光青幡长坛前旗影动回风飞电忽转雷隆隆玉劒莲花碧珠佩喜云低来有酒气浮空皓皓从归辔千骑无声去如水龙车兽鬼不踏尘迅霆一击开山门神兮神兮爱吾人千年置社乐神君【右送神】
　　序
　　送卫奕致仕归诗序
　　卫君奕作邑于文水致其政而归寮友同饯于太原之城南溪亭酒既行坐有诘其归之遽者曰奕非率尔而作盖尝虑之审也夫欲高蹈方外遐希真逸御列冦之泠风乗王乔之飞舄手弄白日顶摩层穹此荒唐冯虚者之去也妄谋防径茍厌徒劳身虽寄于林泉心不离于朝市觊因伛而成敬期闻价而速沽此贩卖云壑而去者也自负絶俗之姿能通当世之务叹鸾鳯之栖于枳棘思长鲸之纵于沧溟愤然远引戚尔兴嗟此不能居易俟命而去者也辉其光而离其尘砺其锐而趋其纷动而有括孤而无邻众恶所归危机将发此懐忧不得已而去者也奕之去皆异于是少而笃学固懐干禄之心长而効官慙无应时之术惟兹晋邑地瘠民贫迩者政令日新督责日峻盐于盬严索十年之宿逋伐木于山尽括十年之旧数移粟出八程之远助军有七倍之输民久难堪令何宁处退惟孱恐玷刑诛屡思平子之西园愿上渊明之印绂从兹息影将老全生举席虽怅其遽行有识皆称其得计惜离羣而出饯咸临溪而赋诗绍圣二年九月东防李某履中序
　　杨氏言动家训序
　　小说记事亦史之遗法也史官取其大者着之于书其于小者虽或有取然散落不录者固亦多矣好事纂缉以广异闻补遗逸滋谈论证讹谬虽荒忽茫昧不可考之言与夫田老里人鄙怪之语皆杂取而观者无尤焉歴世所以传者甚众而作者未已也江隂杨君集小说目之曰言动家训谓夫吉凶得失系于言动人之言动舍乎礼义则败以取祸由于礼义则安以崇德然有弃礼灭义或能徼一时之幸谨礼笃义或横罹意外之凶乗其时蹈其机岂一端而已哉若顔子其殆庶几者也有不善未尝不知知之未尝复行其于言动孔子惟告之以克己复礼而足矣余其下者非举前人已验之迹则于是非无所喻喻故愽采歴世人之应对议论行事谋画以类相从皆深切着明俾夫观者知有所择无萌徼幸之欲而起崇德之心是异乎无益之空文也然犹曰此书之传或以为尤或以为劝则某也不得无悔第示诸子孙使有所警故曰家训求予发其意故题之杨君名序字元善今为承议郎
　　刘师严字序
　　为师有道其礼严其道严圆冠方领摄衣危坐望之俨然学者擎跽罄折拱手列侍礼之严也非法不言非善不迹揭表道途欲少违之若陷水火道之严也盖人心易危外貌斯须不庄不敬则慢易之心生中不得其正邪僻由是而入矣隄缺防弛必有逾之一出焉一入焉淫辞诐行所适不得其正曲途从往而泥矣教者以成物者也茍失其道安能成乎人邪若孟子之于弟子有为餔餟来者有舎馆定而后见者皆谓之罪焉虽大国之君未忘其势犹不见焉所以伸礼也谓杨墨为禽兽以仲子为巨擘斥许子之并耕凡皆辟之所以明道也其待学者岂惟一时而已哉虽千百世亦将使若游其门矣扬雄曰君子正而不他涂曲不由诸夏川曲不通诸海君子不由也君子之于师非必日相亲接也考于百世之上读其书闻其风亦皆得其传焉夫德輶如毛民鲜克举惟不以行之为难则不负孟子之所待矣刘君颍上人也名师严其友字之曰传正求予广其说因以告之元丰六年十二月李某序
　　跋
　　题张元礼所藏杨契丹吴道画
　　杨契丹画今人少有曾见者亦尝访诸好事之家皆无有契丹仕隋开皇间官至上仪同距今甚远其传者少也旧说其画六法皆备甚有骨气雄富而少精微比唐之阎立本时有不及本山东人故东州体制允属兹人与郑圃董展同于长安画光明寺小塔时称三絶郑尝诣求画本杨引至朝堂指宫阙衣冠车马曰此吾画本也郑深叹服杜子美诗亦尝及之今此画雄深頴防信非浅近者所能为不必以前人题防多显者而后信也呉道画予观之多矣其高下左右正背皆不差分毫非唯用意逐时不同而笔法亦异初学书于张长史贺知章不成遂工画笔法始类薛稷后自成一家开元中将军裴旻善舞劒道观之挥毫大进用笔措意因是日新此画乃朝元图草本尔昔年于长安陈汉卿比部家亦见有呉生亲画朝元本绢甚破碎首尾不完物象亦未备具人物楼殿云气草木与此图有不同处而命意笔法亦多相似其神异妙絶如此非道安能为之李某履中题
　　题李勣绘像
　　唐太宗尝因燕闲顾谓李勣曰欲托以孤幼思之无如卿者卿往不遗于李宻今岂负于朕哉勣齧指出血为誓高宗将立武后众皆以为不可后问勣勣曰此乃陛下家事何须问及外人立后之议遂决予尝过渭北九嵕山见英卫皆陪葬昭陵英公墓域高大特为立阙乃武后厚葬以报之敬业欲兴复而不能不知祸本于其祖一言防邦若此其甚乎元祐丁卯清明日李某履中题
　　题冦安雅所藏十八学士绘像
　　旧史文学馆学士有李道李守素蔡元恭顔相时而此图无之此图有魏徴封徳彝薛膺李百药令狐德棻而旧皆不与恐题写之误也初太宗命阎立本图其像禇亮为之赞号十八学士写真图藏之书府今此图人物长才六七寸状貌移易未必全似又唐初衣冠制度承周隋杂有胡服今此皆唐后来制度但粗记诸人姓名非一一尽得其实也然其用意行笔设色亦非寻常人所能为今不论其他但以其画笔可取而留之可也唐初所重族姓称山东崔卢郑李李道李守素乃山东冠族也长安范氏有画文防图藏之甚久凡唐之诗人皆绘之但书其姓名其他皆非实第以爱其画笔而藏之与此图无异元和六年八月李某履中题
　　题裴晋公绘像
　　旧史言晋公状貌不逾中人又小说言其微时尝就术士来问相术者惊云不可解是必有隂德今观绘像诚一少年羸薄书生尔然相宪宗擒呉元济取山东平两河威名震于憬俗问望德业侔于郭汾阳以身系国之安危者二十年当时凡命将相必推晋公以为江右王导谢安有所不及其为贤士大夫爱重如此盖忠义发于诚心而有才术以将之也昔汉留侯高祖言运筹帷幄之中决胜千里之外吾不如子房司马子长以为其人计魁梧奇伟至见其图状貌如妇人女子魏安厘王谓马回耿耿有丈夫之节问于子从子从曰回非不伟其体干也其体方而心圆臣有疑焉为相三月果败呜呼君之置相其可以貌取哉
　　题唐丞相萧遇诗后
　　唐萧遇与其子三儿生日诗曰吾家九叶相尽继明时出遇乃唐武德贞观年中宰相瑀之后瑀乃南梁明帝岿之子隋炀帝萧后之弟瑀之子嵩明皇开元十七年为相华之孙俛穆宗长庆元年为相复之孙邺懿宗咸通元年为相又孙寘咸通六年为相又华之孙咸通十三年为相寘之子遇僖宗中和元年为相岿乃梁武帝之孙詧之子梁南齐太祖萧道成皆承淮隂令整为高祖整自兰陵徙居晋陵武进县考其上世不见积累功德其后奕叶暴兴于江东虽享祚不永子孙多难亦皆建号称帝奄有南土以应天命流及有唐九人为相其余登显仕者世亦不絶迨朱梁贞明二年仿之孙顷又为相虽祚已灭而萧氏之泽未替夫何其盛也昔晋王导命郭璞筮其世璞布卦以象言曰淮水絶王氏灭王氏非惟与东晋同兴至梁天监中命康绚堰淮水以灌寿阳淮遂絶流王氏亦自此而衰呜呼此岂人事欤亦天数也
　　钦定四库全书
　　潏水集巻八　　　　　　宋　李复　撰
　　説
　　易説送尹师闵
　　易之道广矣逺矣深矣微矣天地至大者也包之无外焉鬼神至幽者也穷之无隠焉隂阳交化而知性命之正原始要终而知死生之变日月风雷山泽水火草木鸟兽之象君臣父子兄弟夫妇室家婚姻之义礼乐师旅祭祀刑政莫不咸在至于寒暑昼夜之运屈伸动静之体好恶取舍之情刚柔进退之理方以类聚品以羣分无不总萃虽造次颠沛不能逾显诸仁藏诸用莫可测焉所谓妙于神而极于明者也太极未判两仪未生虽未形易之象而易之妙固已存于其中矣元气既分象数既形夫物芸芸而生世莫知其然于是伏羲因天地之数画而示之八卦成列象在其中天地万物亦以具备天下后世犹未能明圣人又重为六爻致其详发之以彖系以告诸人尚亦罔然曽不得望其封畛况门墙堂奥之深乎是犹纳万于椟中方圆巨细朱緑黄有至宝焉有杂器焉未尝发钥出而阅之罔知其名罔识其形罔知其所可用徒指椟曰有异藏兹为妄伪不亦甚欤以孔子潜心于易三絶韦编犹曰加我数年学易可以无大过况于众人乎昔孔子之弟子有子弓者学易于商瞿子夏之易传于田何二人者去孔子未逺必有所闻后来亦莫之传其余妄开户牖者多矣夏殷之世或曰连山或曰归藏其名不同其辞亦异至周以其变动不居周流六虚上下无常不可以为典要故谓之易其当世所取用者如此故曰周易焉易取象幽故其文奇极道妙故其言隠非若书之二典禹贡洪范为世大法其言坦然明白也学者其可妄为説欤汶水尹君师闵自少究心于易揲蓍论卦着之于图自谓知易之数孜孜焉叹未知易之道而问于予噫予何知哉于其归也以自见于易者告之欲使发其椟而求其中得所睹焉元祐六年清明日李复述
　　铭
　　砚滴铭
　　挹彼注兹满而不溢静之徐清动之愈出
　　笔冢铭
　　洪荒眇绵正美神奸防防尔传覃潜于思沛发于辞汲汲尔为祖孙族宗动变云风尽心告终坎深甓周窆尔于丘惟风水之利兮永藏于其幽
　　墓志铭
　　礼宾使刘府君墓志铭
　　刘氏其先自陶唐氏殷有刘累学豢龙以事孔甲至汉而复大光武封靖王于中山子孙因居河朔间府君其后也世家保州保塞县曽祖昌后唐平州刺史幽蓟垦土使者祖审言汜水闗令皆赠太尉考文质东上閤门使连州刺史赠左金吾卫上将军府君讳谌字公量以父廕补右班殿直五迁东头供奉官监开封府阳城考城县酒税为延州永平寨主民有与兵结党为雠者累相告讦连逮甚众嵗久不能决府君遽得其情械之讼遂息用举者试授閤门祗候岢岚军都巡检使寻被防筑乳浪寨以完藩篱不十日而集赏功迁礼宾副使康定初西戎犯边朝廷命诸路择士以闻天章阁待制王公防节制泾原举綂领军前兵马特进秩以重其选逾年就差充本路兵马都监仍主前锋出分路亟遇冦众且十倍士卒恐欲溃府君曰今战则不敌归则被追不若据高解甲以疑之冦果疑为饵不敢逼偶邻路兵防以解时大军溃于定川例夺官罢环庆路经略使滕公宗谅辟差庆州东路巡检又移北路凡三与敌战以精甲破道斯楚之众于党平谷设伏获全贼于裴家堡获戈甲牛羊万计以功复官皇祐明堂迁皇城副使泾原帅臣夏安期辟第七将什垒属羌结生族以叛屡招抚不能平府君曰彼以西戎昔数败我师故敢轻我不若乘隙直诛其首恶以破众心则事自定径引兵往酋众齐诺等率众来拒麾兵掩击获首领一十三人余遂哀恳愿为编户子孙迄今効边以功迁礼宾使移鄜延路兵马都监兼知鄜州又移知威胜军因歉发粟赈饥僚属有以常法言者府君曰予职在长民弗忍坐视其死必不从坐就移知岢岚军部使者犹懐发粟攟以他事责监太原府仓英宗登极移秦州兵马都监不之官退居岐之凤泉为终焉之计治平元年十月二十八日感疾卒享年六十八府君喜学多闻笃义乐施临事知变愈剧愈闲暇尤善射遇敌奋勇为士卒先下亦喜为其用娶俞氏男三人长师旦右侍禁次师中盩厔县令三师严东头供奉官昔从太宗平江南封彭城郡王讳文裕者府君之世父也上疏乞明肃皇后归政又凿空通唃氏以破夏国之谋终于工部尚书讳涣复硕啰故地世号开门将军讳沪者皆府君之母弟也保塞皇家之故乡翼祖皇帝时在民间平州知其非常归以息女今庙号简穆皇后太祖创业之始倚汜水以机事而连州亦屡立功于边陲予尝观旧史见汉高祖光武龙兴丰沛南阳之故人攀附腾骧以取将相世十数而不絶刘氏早为勳旧世有闻人卒不大耀岂所遇自有数欤诸孤将以元祐四年某月日举府君之丧葬于凤翔府盩厔县太平乡西原前期以承议郎王沃所状行事来乞铭辞之不获谨序而铭曰汉封中山肇啓土宇庆流平州夙亲翼祖公出其后为时所称幕府择士辟书屡闻经始乳浪功成倾朝敌不及顾玺书宠褒壮略知变从容济危解甲示暇敌心宻疑世仰勲旧妙图亦逺若有真宰雅懐不展刚不可折行趋于夷将老而踬匪以其私南山嶙峋凤泉髙深勒铭幽宫以诏后昆
　　刘君俞墓志铭
　　士莫不知有学矣然求之未明得之亦莫之行非学之难也士亦有罪焉予之防愞狃俗居常求不陷于罪其有资于予友焉予友讳公彦字君俞姓刘氏髙宻诸城人也少从学于横渠子张子刻励修洁笃于孝友恭谨恂恂不妄言动其于学也务明辨深造而力行之常曰善无待于外也明于己而已道未能行于逺也施于家而已茍诚立于中必有形于外拳拳焉虽造次颠沛未尝少违其器高茂而心期嗜进又不止于如此也人但见其温醇深厚犹良玉出璞而圭角未露心率爱之有道者加以雕琢光辉不可掩将以礼天地神只而致特达之用焉居贫欲仕续食四上卒无所就或劝其文章与时异则曰文不可以畔道也命不可以不俟也安能言不由中戾吾素学以轻悦于人哉竟不少易始予见其颠连穷困以为天之于善人隂必相之将欲张之者必先翕之也今遂穷以死吁可哀也已元丰二年七月二十三日以疾终享年三十曽祖大理寺丞祖国子博士父未仕娶杜氏一男曰文孙一女曰安孙其年九月二十八日葬于长安县善政乡中台村赵郡李复志而铭其墓曰形虽往矣志或存焉寿虽啬矣善无憾焉其畀之其夺之莫之为而莫之致也徒动怛化之情矣皆莫可以讯焉
　　颍州团练推官将仕郎试秘书省校书郎知河中府虞乡县事薛君墓志铭
　　薛君昌平将葬其兄虞乡君以状乞铭于承议郎赵郡李复曰惟薛氏世显河东其源流皆载于族姓书至本朝有隠徳以子显赠谏议大夫者虞乡君之曽大父也为枢宻直学士谏议大夫知成都府赠太尉终葬于河东县条山之北赵行村虞乡君之大王父也太尉有子为尚书比部员外郎通判凤州卒葬于太尉墓之西南虞乡君乃凤州之长子也讳昌图字纯之幼失怙恃刻苦力学欲自奋不遂其志以季父任湖南转运使奏补太庙斋郎调果州南充县主簿移知相如县又用举者言知秦州青水县辟监商州钱监碍亲改知河中府虞乡县元丰元年闰月十七日以疾终于官舎享年四十有七初娶李氏赠开府仪同三司枢之女再娶康氏崇仪使旼之女四男洞温早卒溱深业进士二女长适左班殿直马序次适乡士王师文虞乡君昔在南充以才称诸司多以剧委之郡有不职从事漕檄命之对易抵郡中未几郡将疾遂死倅先已罪去遂摄郡事时方推行常平免役法使者旁午他郡县以新法多得罪朝廷遣司农寺丞苗时中出本路体访行法当否爱其裁度得中同监司列章荐知相如县旧令初以虞乡君多得众誉隂嫉之常造诬谤闻罢又掊率吏民钱携去事闻诸司将按治虞乡君极谕俾自陈旧令虽赧勉从而犹隠没不实虞乡君亲改其状尽其数竟不使以赃废其効官接人如此平生不妄言笑人视之但见其纯静简厚于世真頽然者其饱通世务不肯一少自开露以求人知诚可任以事惜乎方强而殁姑见大略亦前人之深悲所谓赍志而殁者也昔久与公游今将以绍圣某年某月日葬于凤州墓之东敢以铭文累公其无辞惟予伯氏媾婚于薛予固知虞乡君之为人谏议大夫讳允恭太尉讳田比部员外郎讳伸谨取其所状行事系之以铭铭曰有韫在椟气温质坚扃鐍不发閟于九原胡啬厥施踬以终天河流在西条山在南隠封中坎既固且安呜呼君乎其从祖考以永归乎惟后人之无艰
　　朝邑县令郭君墓志铭
　　郭君讳几字造微开封人熙宁六年中进士乙科初调常州宜兴尉次为同州朝邑令元丰六年四月到官适嵗连歉民多流亡君方思救荒之术郡将公廨田在其邑将欲尽征其租时予奉檄至邑乃谓予曰兹所谓凶年必取盈焉也恐大得罪当自求遂引疾久不报十年二月二十八日方午仓皇束带下堂南面而揖凡三升降揖已乃坐于堂曰果然布纸操笔而止家人辈问之絶不语少顷遂卒享年三十有七郭氏京师豪右自其祖已来能擅四方之利昆弟皆以豪尚人君独退黙介洁居城南小圃日与呉冲道人处以能辟谷善饮酒呉生尝谓之曰君能不仕宦与吾同游海上可以出世若禄仕止得五年故君少时不以科举为意其母切责曰尔既不治生事又不笃于进身吾守尔何待遂以辞学得官而被禄果止五年临卒曰果然岂非证呉生之言乎曽祖左班殿直祖父皆不仕娶郑氏一男曰贻孙将以其年十二月十七日葬于开封府祥符县某坊某里宣徳郎王柄前期以状来丐铭为之铭曰万类散殊皆原于一肖貌赋形分不可易以遯则利以禄则窒五年云亡胡天之啬惟世茫茫妄徼以力自谓有能匪吾所必
　　潘原县主簿高君墓志铭
　　高氏其先濮人因祖留家于华遂为华人父良夫高逺有器识丞相厐公籍极知其材数荐于朝任成都府路转运使江淮等路发运使终于司勲郎中赠工部尚书祖本光禄卿赠尚书左仆射曽祖鲁赠兵部侍郎君讳士庆字庆之少刻苦笃学博览史传不利于科举以祖廕补郊社斋郎乃欲行其所知调渭州潘原县主簿既而曰小官遇事束手不得辄动何所补哉满即退归更不复出冲澹夷旷不以世务经心杖屦往来亲友之间以诗酒歗歌自适乐善好义其善亦不愿为人知人或诘之则曰此乃士之所当为吾毎见人务华而不实绚以客气吾客今去矣独有主存焉故也昔在潘原康定中西戎冦边君部粮从军经略使韩公琦知其才欲委以事君度势不可留遂以疾辞归不数日大军果败于好水川人谓其知机嘉祐二年七月二十九日以疾终享年四十有八先娶阎氏逾年而亡继娶屈氏敦静柔良治内有法归十七年主簿殁又二十八年而终实元祐二年二月二十九日也子四人端臣宣徳郎知洋州西乡县正臣岚州合河县令信臣稷臣皆业进士三女适王文简周直清屈景纯诸孤将以四年十二月十三日举君之丧以二夫人之丧合祔于华州郑县驷马乡前期求铭于予曰端臣不幸少失所怙贫久不克葬今又罹母氏之艰欲称有无以尽礼庶几无憾焉然先子平昔潜徳隠行虽多端臣幼不能知其详故无以传今幸获登公之门惟墓铭敢有求于下风幸无辞因系而铭曰余闻马少游欲乘下泽车款段马使乡里称为善人足矣【缺】
　　李居士墓志铭
　　居士李氏讳革字行之予次兄也世家开封祥符县先人累官闗右遂居京兆今为京兆人居士性卓荦不羁俶傥有大志欲以功能见于世故勉就科举凡再黜于礼部归太息曰昔人韫椟待价价虽善犹或秘而不能发自求于有司列坐庭下讥逻轻侮甚伤壮夫之心且今之程文犹为簪珰球珥巧逐时尚以求媚于闺闑岂吾之所欲哉自是泛观羣书优游里闬不复以仕进为意因诵孔北海诗曰坐上客常满尊中酒不空喜曰吾虽不能如信陵春申之流亦何愧于郑当时陈孟公为具庖饮日与亲宾防歗歌自适虽寒暑无间乐于周急纾患苐以力不足为恨强直尚气傍见非义必正之不防其情极其事而后已谓其人理本如此能察与否其在尔也人知其倾倒无城府退亦无愠犯而必校言其失亦耸然从故月旦皆多其义士之风既感疾语人曰吾觉今甚异非汤剂砭灼所能及医来尽谢之政和元年正月初一日终享年六十有四娶薛氏枢宻直学士知成都府田之孙比部员外郎伸之女先居士六年殁男曰约曰经皆业进士孙男三人皆幼女二人一适美原屈诰一适长安王某以政和七年十二月庚申葬于长安县华林乡社城西原薛氏祔焉铭曰刚其直也弗悔于刿复其克也弗慊于忌裕乎其高不以跂其郁不为踬藐矣其有以眇乎非茍以为异
　　周夫人墓志铭
　　绍圣二年正月十有一日故咸阳县主簿范府君之夫人周氏以疾终其孤将以其年三月二十一日合祔于万年县洪固乡李永社之兆前期贻书属予曰昔夫人以长女托公惟公实知夫人愿公志其平生始终夫人有知将以慰其思予不敢辞夫人京兆万年人曽祖绪赠礼部尚书祖实兵部侍郎赠太尉考宗古司农少卿赠通议大夫元丰初予始见夫人之母而拜之为予言夫人方甚幼时已卓立不羣亲党有识者皆谓他日必能守古人节义之操既笄将使有家择议甚众闻范氏有子以好学称于乡里遂归之不幸才数年而吾甥殁终丧齿尚少欲再嫁之陈义自誓坚不可夺事姑鞠幼今逾二十年刻意自厉率覆不越亦世人所难及予闻而识之黙观夫人之起居意向以验其实既久而信又窃叹之周氏闗中巨室仕宦多通显服习丰华府君家世皆以清徳自持勤俭儒素夫人入门雅合风矩众悉喜之自嫠居益事纯质非归宁未尝逾阈姑太夫人苏氏贤徳逺大举有仪度夫人顺事孝谨鲜不当其意治子有节法诲厉敎督跬步必以学行嵗时荐奠夙兴不懈使令肃然太夫人捐馆议去世俗丧服之礼讲缉旧文度数繁悉人或惮其难行夫人擗踊哀毁馈奠俯仰情文两尽之学礼者传闻皆有所取焉盖其性强明严正造次不妄故生五十有八年而莫有间言男煇庆州合水县令某华隂县主簿次女适博州堂邑县主簿刘勃二孙男一孙女皆幼府君讳褒尚书度支员外郎制置陜西解盐使赠银青光禄大夫讳祥之长子予尝考召南采苹与夫卫柏舟诗言大夫妻能以礼自防共姜有自誓之义圣人取之列于国风是时先王之泽被于天下虽后世流风犹未熄故遗俗或能自力夫人生无公宫之敎又无女师之训饬躬厉节黙合于礼义风人有作必无愧于昔者此中外之所共知非予之所私也铭曰夫人之行兮既顺以正来相君子兮宜永终庆茀禄莫报兮天莫可讯寡居自厉兮高节益劲偏姑在堂兮婴弱扶膝仰事俯鞠兮敢安于佚去丰趋约兮乐彼纯质迪礼无尤兮终始惟一妇学之壊兮頽风久靡嘉夫人兮允修厥履后世可告兮着乎女史隠徳孔昭兮铭诗其视
　　恭人范氏墓志铭
　　恭人范氏讳逺字宝之长安人也熙宁二年予生十八年矣来长安居闻恭人季父弃官归讲学不倦予常往见之予前娶既丧恭人祖母苏夫人识度高逺徳气深厚举有仪矩谓恭人类己爱视特异命以妻予时予方筮仕家甚贫恭人年虽少质性纯重服用极素约而经理内事又勤故予得奔走尽心于外事惟嵗时荐享必求丰洁斋宿馈奠率中礼行之终身不懈平生不喜以人之得失供谈笑亦恶以骄浮尚人常曰此非有益于徳也抚鞠庶子尤悉意常自乳之归予三十八年虽婢使辈未尝轻詈责人亦莫敢犯中外无间言没而发箧无一物自藏其识操天资如此非伪袭而为之也政和七年八月二十九日以疾终享年五十有七初封同安县君再封徳安县君新制封宜人又封恭人男续缋皆将仕郎女仪适河南赵深循适长安范秬修适文林郎赵伯牛惠适宣义郎张安祖容在室孙男曰嘉孙女曰徳孙曽祖忠恕尚书职方员外郎祖祥尚书度支员外郎赠银青光禄大夫考褒京兆府咸阳县主簿赠朝散郎其年十二月初七日葬于长安县杜城之原叙其略而铭之曰呜呼恭人幼清服义徳其类兮从予多艰躬自厉兮匪忮匪求知所向兮率履匪懈以克家兮气升魄降何遽归兮铭告乎来亦惟略兮
　　杂著
　　论卦相因
　　干　坎需　　艮大畜　震大壮　巽小畜　离大有
　　坤泰　　兑夬
　　坤　干否　　坎此　　艮剥　　震豫　巽观
　　离晋　　兑萃
　　坎　干讼　　艮防　　坤师　　震解　　兑困
　　巽涣　　离未济
　　艮　干遯　　坤谦　　兑咸　　坎蹇　巽渐
　　离旅　　震小过
　　震　坎屯　　兑随　　离噬嗑　坤复　干无妄
　　艮颐　　巽益
　　巽　艮蛊　　兑大过　震恒　　干姤　　坤升
　　坎井　　离鼎
　　离　干同人　艮贲　坤明夷　巽家人　兑革
　　震丰　　坎既济
　　兑　干履　　坤临　　离睽　　艮损　震归妹
　　坎节　　巽中孚
　　易曰八卦成列象在其中矣因而重之爻在其中矣孔子之序卦上经自乾坤为始乃有天地然后有万物也下经自咸恒为始有万物而后有男女有男女而后有夫妇也序而属之必明其义此皆圣人垂世法而为之文言也六十四卦序而属之皆以隂从阳以夜继昼以柔配刚以行四时非茍为之言也皆天地隂阳自然之道系辞曰通乎昼夜而知非尽易之妙不能至也
　　读列子
　　唐栁宗元喜为文韩愈盛称之予观宗元之为文极刻意用力非自然乃辞胜而理不足也至于论列子之书则曰其言直而不作为兹是亦知文矣夫直而不作为者惟喻其理而明其事不矜华辞而古训是式也昔之论列子者专取其辞子阳之粟是未可与议列子
　　佛肸
　　佛肸以中牟畔召孔子欲往夫佛肸何为召孔子何为欲往此孔子知其有悔过之心也然则何以知之曰佛肸既畔置鼎于庭谓其众曰与我者与其邑不与我者烹之田卑褰衣将就烹佛肸遗屦而止之茍欲终其恶岂遽止田卑乎昔孔子亦欲从公山弗扰之召而曰召我者岂徒哉如有用我者吾其为东周乎此可以见子之意也
　　王畿
　　天下之广先王之制天子所自治者千里而已千里之外皆侯国也而要荒之外又非侯国焉圣人之智非不能周治天下而不欲尽其智也力非不能并包要荒而不欲尽其力也财用之入足五式而止不欲尽其富也刑常期于无刑不欲尽其威也冕衮旂章皆有数不欲尽其贵也惟其不欲尽故天下莫不服老子曰慈故能勇俭故能广殆谓是也后世一有欲尽者无不败况于欲兼尽者乎
　　函谷关
　　禹贡黒水西河惟雍州左殽右汉南商北居庸四山所壅也地势险固田肯贺言秦得百二贾谊言九国之君以十倍之地百万之师仰闗而攻秦秦人开闗延敌九国之师逡巡不敢进秦无亡矢遗镞之费天下已困矣此但为言偶然如此以楚汉方争之时观之乃实见地势之利高祖自汉中出定三秦东向与楚争挫衂败北者屡矣而闗中固自若也曽无西顾之虑项羽据梁地高祖一入彭城一至寿春东逼于彭越南惧于英布往来救败不给此司马迁言天道始事于东而收功于西也虽然以闗中东向而视天下其势如此以闗中而西视陇右陇右之势险固又甚矣如光武之机果竟不能得隗嚣以唐太宗之英睿亦挫于薛举此可见矣
　　脔壻
　　晋谢混谢安之孙初孝武帝为晋陵公主求壻谓王珣曰但如刘真长王子敬便足如王处仲桓元子诚可才小富贵便预人家事珣对谢混虽不及真长不减子敬帝曰如此便足防帝崩袁崧欲以女妻之珣曰卿莫近禁脔初元帝始镇建业公私窘罄毎得一豚以为珍膳项上一脔尤美辄以荐帝羣臣未尝敢食于时呼为禁脔故珣以为戏今人以结亲为脔壻非也此比况之戏耳
　　析城湫水祈雨祭文
　　维神宅坎居幽有感必通腾波奋隠洒润飞空徳施振古歌舞良农嵗今旱暵蕴隆虫虫嘉谷将槁民嗟馑凶遣吏投诚敢渎神聪飚轮星旌夙驾山宫临奠弭节翔薄层穹祓灾宣和布云御风囚戮妖魃震击丰隆霈施惠泽易饥以丰欢然良俗共戴神功
　　钦定四库全书
　　潏水集巻九　　　　　　　宋　李复　撰五言古诗
　　杂诗
　　猗兰生幽林秀叶凝緑滋含芬静不发黙与清风期美人闲婉娈遗世从云螭袖中双珠明照人氷玉姿羣动溺忧患閟光无同嘻寂寥岁将晩独往歌紫芝
　　应龙出重渊矫矫升天行奋迅弥宇宙雨施品物形收藏入无间脗合元气冥神变不可测乃知至阳精圣人錬隂魄调御元功成乘时万类覩廓然日月明体用符龙变潜跃惟时亨顔伏徳方求舜见位已升
　　霜叶下髙枝纷纷拥寒根惊风度虗庭槭槭愁飞飜草木虽无知养本亦足论人生感元化道贵穷性原滋口芬羶乱悦耳声音繁众攻日外战目暗天地昏不问昆仑清但爱长波浑神驰正气溃白日鬼瞰门
　　春鸠啄晴屋露蝉吟髙枝羣物感气动飞鸣不自知冥心观物化浩刼宻推移欲从扶桑翁云间玩阳曦珍图出荣河八卦开奥秘圣人重因袭已极露隐细大衍四十九周流通一气隂阳穷必变往反无终始元化宻推移消长先黙契鬼神无遁情垂诏亿万世如何扬子云求名夸谲诡藻绘太初厯设画随启闭盈缩无常运踦赢谩拟议安得宇宙间别更有天地文字但艰苦白首困心志侯芭何所知枝指徒为赘
　　阳刚形发辉隂凝体受照金魄遡火乌进退见朒朓气引潮海壮象推介虫小南北应坎离东西正昏晓万物忘我难圣人出同忧女娲断鼇足轩辕殛蚩尤禹命洪水乂稷播百谷修元徳与天通珍符告帝休起皆不得已本非功业谋应龙潜深渊睢盱寒水秋乘时御风雷雨施化形流体异灵气同黙契神变求
　　隂阳体合气氛氲极无际卦气交孕毓旁滋六爻备圣人系爻辞钩赜推母子观应以知来随方推象类灵通火志黄牛革得地复应干龙潜兊乗履虎尾周流纷参错往来精妙义懵懵妄穿凿执一千百废孰能访太极与游两仪外
　　众辐共一毂利用本在无制法应世变欲返民心愚巧智起頽波但逐末流趋鸟乱毕弋多真风日更踈一气偶暂聚灵府含虗明至人遗世氛妙静无将迎索珠迷防象皷琴有亏成淼淼千海波全潮浮沤轻杯水入沧溟浩浩通无际原心方寸间混合周天地后稷勤稼穑顔渊甘箪食行已在一时流芳播万世至道不逺人安行近且易
　　髙松懐正气挺特入空碧短棘无直枝千钩未成尺松生倚云冈棘散傍道侧道侧侵行人牵衣去不得丝蔓乱附托狐貍喜偃息美恶类相感庸讵分知识秋风叶落时碍眼如矛防斤斧不得施怅然空叹息
　　翩翩云间鸟翠羽光葳蕤结巢占逺林意与深静期盲飇忽号怒万木无停枝欹揺不容息簸荡孤巢危遐睇昆仑冈玉树蔚仙姿溟海皆震荡秀立影不移空懐髙举心感叹鼓翼迟
　　晨炊未登盘饥肠已戚戚欲问堂上人先闻发叹息茍念一饷饥况艰终嵗食茫茫九州间几人悲罄室吾欲呼天工驱雷驾云龙十日一风雨五谷年常丰佩刀化为农孙哺百歳翁完助隂阳功不顾吾盘空
　　沙虗路傍泉江通石上井泉挹浅沙黄井汲深江冷六月火云生旱乌炎午影烦心欲清涤呼儿问修绠黄河走东溟不知几万里奔腾鼓风雷势欲巻厚地百川随呼吸浑浑失气类正徳不可乱横絶见清济诡士富纵横机辩回天地观其投説时揣摩探人意髙论未能窥茫然何所试髣髴一隙开汹涌惊涛起隂阖拒其恶阳开示其喜危冠揖时君担簦擅国势六印黄金多双璧连城贵嵗晚客子来倾变心若死
　　权利为祸根茍合非纯士嗟哉凭轼生行见烹齐市晴鸠不逐妇猛虎不食子魏国将乐羊齐人疑呉起凶险甚鸟兽妻子自烹死呜呼天壤间亲无骨肉比残毒就功名于君安可恃中山昔置相甞取放麑翁异类犹有恩事君必致忠
　　经界废已乆王者无尺土强力喜饕吞含血不肯吐孱弱困道傍性命轻毫缕为政须务本析薪何匪斧浚泉少汲水汲多泉水污力穑莫揠苖揠苖苖必枯心清事自简气和体必舒古人有至言治民如烹鱼先王急民事分吏察垅亩田荒宅无毛置法责粟布壤壤一嵗勤暴暴三年聚农政乆不条几家有禾黍当路莫张机张机不可行潜深巢髙杪鱼鸟知爱生立义禁为非意欲求无刑刻核茍太至视死心亦轻善学必探本知本贵善养种木既得地柯叶日滋长纷纷绮语工汩汩良心防多闻竟无益不如鸡犬放姬旦相孺子不为召公知洛阳贾年少岂免绛灌疑论逺必为迂举髙遂有危更无反禾风但起吊湘悲
　　读陶渊明诗
　　渊明才力髙诗语最萧散矫首捐末事濶步探幽逺初若不相属再味意方见旷然闲寂中竒趣髙蹇嵼众辞肆滂葩奸恠露舒惨雕刻虽云工真风在平澹距今几百年有作皆媿赧予甞跂清尘忽忽气相感安得起从游絶顶与同览
　　明月入我牖
　　明月入我牖姢姢满衣裳惊风飘疎竹凌乱舞清光静坐不能眠稍知秋夜长却思古人书探编开缥囊一读三四反人逺心茫茫投编出庭宇回步影徜徉长空散白露暗落防青黄肃肃晨气动满地自为霜
　　山中有桂树【防上分得题得緑字】
　　山中有桂树樛虬散岩曲髙枝动秋风霜凝不改緑美人与世逺啸歌乐幽独挥手弄浮云寒光满空谷忽忽自搔首神驰逐清躅何时山下泉一濯飞尘足
　　和人子夜四时歌
　　井上梧桐树花黄落防衣夜深花里鸟相并不相离美人朝汲水惊起却双飞
　　缲丝丝缕长当织流黄纎纎弄龙杼不作舞衣裳裁缝付邉使岂待见秋霜
　　萧萧庭下柳曽学舞腰支秋风吹暮夜半落小蛾眉人生自无定空叹叶辞枝
　　窈窕月华来对月理瑶筝将心托弦语几弄未成声非闗霜气澁不忍苦分明
　　有客山中来
　　有客山中来遗我双云松身虽咫尺长势有百丈容空庭土花碧不种夭桃红春悲香魄尽秋怨緑枝空喜见石上根移从最髙峯爱植朝暮勤待防凌霜风何时旧山云出随渊中龙沛然洒好雨助我栽培功
　　翠碧
　　翠碧曵长啼翩然上庭树花枝揺未定惊顾却飞去岂不爱芳隂自怜好毛羽苦为艳妆求刻镂防金素五陵游侠儿挟弹驰长路华狨毛垂金丰豹文濯雾懐珠蚌必剖戴角犀多忤志士无懐璧懐璧出逢怒
　　病目
　　昔年勤细书广博求多益谓经手一抄可胜读数百矻矻三十年尝废寝与食磨墨见砚穿败笔如丘积髙编连大轴不知几万亿当时气血盛未觉损目力今年四十六百病乘其隙双瞳旧劳甚凝血聚成脉虗炎更上攻常若包芒棘逺视但防防浮空乱花黑少功跂前修钻仰极窥测志欲继絶学九万希鹏翼求于形器外脱然有所得上友千古魂神遇展良觌年来老且病筋骸当少息六物已熬成昏气须清涤
　　物我
　　万物生芸芸与我本同气氤氲随所感形体偶然异丘岳孰为髙尘粒孰为细忘物亦忘我优游何所觊
　　自省
　　理容本求妍造次遽成丑兢兢早夜思犹或失于偶放而不知察美种杂稂莠吾居日三省参也吾所友
　　自讼
　　前善后随非失于任私意短长莫可欺明者未免蔽改过心毎惮责人夫何易芸苖舍已田无获亦蹈厉
　　自暴
　　交际知其心莫良占辞气声音施施然已拒弗肯至忿戾无少容安能喻美意人惧有失言恝尔絶于世
　　白日
　　白日悬虗空春秋变寒暄但流地上影不照地下魂惨惨暗陋巷炎炎曜荜门浮生荡无根万古悲黄昏
　　感春
　　新槐未成隂藤花如紫云防羃出髙杪花叶不可分双鸠接翼飞揺荡花纷纷曦车不肯留感叹愁夕曛三月无余旬此日足可惜桃李不自由相期偶相失黄黄芜菁花青青陵陂麦林间晚蝶飞翩翩竟何益前晨游百花夭艳鬬顔色柳枝弱而细闲垂亦自得今日偶再来羣枝空寂寂
　　桐花开最晚香泛已羃羃髙榆散枯钱狼藉走荒陌闻歌情亦倦对酒意不怿非伤春遽回苐觉老相逼愿诉东皇君抚辔防归迹百年虽无多亦稍缓偪侧
　　早起
　　羣鸠啄屋鸣乱雀翻檐噪喜呼怒争逐往来竞酣閙阳气动飞潜得意相陵暴晓枕不能眠开门适情好酌泉供清盥短髪巾野帽中心旷无事焚香诵真诰人生袭元精含和百神抱失足落隂界乆困羣邪耗漂溺孰能回浩刧沉波潦玉镜动悲云慈航引清櫂惟予乆冥寞区区谢初少三叠舞胎僊八景驻霞翿稽首蹑祖风中天延羲照
　　登上党郡楼
　　羣山合沓来回抱东林缺紫翠不可解环城如玉玦龙飞晋水清天转旄头灭萧萧古战塲春耕拥残雪
　　正月五日游曲江
　　今日意何适出游曲江湄野睛天澄穆风柔物闲熙浅岸氷已尽长原麦含滋跃鳞向日光浴羽侵水嬉悠悠南山云浮空乆不移斓斑垅东雉鸣呼声喔咿春序兹方交春物已若斯眷予同来者酌酒衣淋漓莫学少陵翁泪防吞声垂且效陶渊明为题斜川诗
　　乐游原
　　重冈带南山起伏波涛惊古原枕隑洲森爽东西横隂宿忽自开秦川一半明莫动兴废悲惟喜禾黍晴
　　过弹筝峡
　　悠悠薄洛水东出弹筝峡昔人感秋声舞跃中音节我来跨官马屡渡随曲折水寒石齿澁鸣调苦悲咽应有征人泪泠然洒清血含恨变旧音冷照闗山月衮衮东入海余情流未歇掩耳不能聴挥鞭急超越穿云望前垒晩路山雨滑去逺犹自闻回肠危欲絶
　　曲江
　　唐址莽荆榛安知秦宫殿常因秋雨多时有防泉菰蒲春自生鳬鹜秋犹恋千古蔽一言物极理必变
　　都观
　　刻露藓暗石坛霜草黄断瓦出耕土犹有金碧光甘泉分逺脉来自恵山长桃花乆不开空余葵麦荒
　　清明渠
　　清明三十里疏凿髙下通西南引潏水北入太极宫居民昔为利旧迹今可穷时见断石甃龙盘戯云风
　　登髙丘望逺海
　　登髙望逺海冥冥湿天际百川趋东南奔腾巻厚地自从开辟来溶渟不可计浩浩无増亏周流在一气怒风驾髙浪雪山寒赑屭飞火掣电光神怪时出戯却疑蓬莱峯只是鲛人髻防当见清浅乘月弄兰枻去问蟠桃花结根几千嵗
　　江行至黄牛庙山特竒秀晚檥舟庙下留诗于壁
　　层峯浮云空亭亭出众峤芬敷如青莲飞光乱寒照霜枫杂丹碧瀑布垂窈窕秀色纷异状争竒动奔峭歘失畏崄心颇惬赏幽好舟行不暇徐粗得领其要随风转隈曲晚泊黄牛庙杖防登东岑周睇万山奥临岸理晚饷问客卖早稻明朝走夷陵便入襄阳道从此步平陆归程已可料
　　峡山遇雨
　　侵晓登楚山山峻苦难陟半山忽隂晦举手不可识跻攀穿云过赫然见日出俯视云气中汹涌浩无极滉瀁雪海飜兀硉寒氷立蛟龙见或没鬐鬛火旆赤风雷恣訇磕万车无辙迹神君互麾诃众怪争跳踯变异从何来万态不可测峯顶日精明下方惊雨急倐尔寂无声昬翳豁开释返照光景新岩岫翠欲滴瀑泉缟带垂稻塍清流溢髙路静无泥牵挽望前驿世俗信耳目天地度以臆安知视聴外竒骇可穷索孰知沧溟寛但见蹄涔窄兹事非传闻吾行所自觌
　　西湖寺
　　旧闻宣律师戒行极精苦眉毫出寳珠锡杖解鬬虎登坛三十年布萨度缁侣故物今余何石像暴风雨
　　周巨寺
　　长杨夹通津修竹带北冈寻行不知逺时闻芝术香渡溪陟翠巘松柏髙苍苍木杪见栌檐塔庙居上方盘步曲折峻入门庭宇荒道人貎清羸趺坐临朝阳手持天竺书贝叶飜金光炉残柏子烧龛续明灯长见我黙不语举杖鸣匡牀以示清静观妙出转徙乡我从絶塞来尘侵两鬓霜形骸乆颠顿思逐归鸟藏偶来叩禅扃夐与人世忘金箆刮病膜清氷沃烦肠铁牛耕石田海底种扶桑超然越初地青莲泥中芳
　　阳华夫人祠
　　阳华少夫人飞香度青防轻明弄余妍疎云含晓星粲然启玉齿流电交回荧立乆忽飘去暮山风泠泠
　　因何常徳招逰西塔有诗遂和
　　支提压西城境絶天香集招邀乘逸兴步驶追随急到门病眼明晓逐秋云入浮屠喜跻攀万象在拱揖古洞积隂霭暗澹龛像湿登兹翻百忧履危非我习南山西出秦迤逦序等级北渭东赴海汹涌动都邑林梢见新月整归尚依郁兴来莫重辞时节不可及
　　观西华摧
　　髙山何时摧谽谺作空谷拥土起重冈断石大如屋洑泉尽涌发散漫流新渌南渊势最广百亩亭澳曲龙威俨睢盱神灵不敢触兹旧多园囿修篁带乔木今忽掀阜乱髙下人目惟羡势雄尊作镇屹西服严威物所仰宜滋万生福胡不静归根震荡屡翻覆天地域中大奔驰犹未足世事百年间反衍如转毂开辟浩刦来揽之不盈掬纷纷秖如此于予幸乞独归来拂虗榻孤坐但冥黙
　　美原县北轩
　　渊明昔遯世北朝脱巾清风一披拂自谓羲皇人冥冥孤鸿姿真与浮云亲寂寞千载后遐躅空遗尘嗟予敢言勇斗禄徒为贫形骸强包束种种秋毛新朅来渭水隂讼简民风淳因喜纵懒僻凿牖开星辰吏散鸟下阶清谈可娯賔归去终亦赋聊此蟠穷鳞
　　西崦人家
　　处隂体生疴居髙地多风结庐西崦间温凊适炎冬长杨带疎篱緑畦分西东门前涧水流系柳横桥通汲浅泉更甘种沃年长丰生理左右足家有百嵗翁乃知淳朴全能完造化功何必济渌河晏寝华宫
　　晚出西郊
　　晚日登西原劲风飘我衣萧萧班马鸣野旷行人稀抚辔无与语目送新鸿飞俗尘叹乆艰故山多蕨薇
　　同刘君俞城西寺避暑
　　节欲春秋交寒暑争愈悍故知隂阳气盛极暑方变七月庚伏末困弱但流汗天地一大炉造物虐相玩早衰虚实反举动多颠安得甘露浆凿顶沃清灌招提古浮图岿壮压西甸烈风无时休寂隂却炎暵几有篮舆兴客来发我愿共游不暇徐到寺日未旦童儿青芒屩洁洒花雨散斌駮溪石枕凝滑水纹簟张置相对卧境闲心不乱有时闻妙香忽来传静饭饱起摩腹行防尽长廊徧却呼竹僧汲泉具茗椀道在语嘿间浅深随所见同将烦恼蠲尽洗清凉观兹游岂无益欲继慎莫缓
　　陈元常醉眠庵
　　渊明喜闲放自号葛天民我眠君且去人谓此语真无机物莫猜鸥鸟犹狎驯欲眠何遣客一念已生尘岂如厐徳公相对忘主賔陈生性嗜酒大白举浮身众中时酣卧常贮满腹春澒洞更何物知容几辈人







　　钦定四库全书
　　潏水集巻十　　　　　　宋　李复　撰
　　五言古诗
　　首夏端居
　　美木交柔柯薿薿众叶光余春归未尽叶间有遗芳空庭午隂寂黄鸟转新吭防风从何来穆然和且凉虚堂面清池文簟舒藜床憩偃神意适形骸亦相忘萧然无杂尘始觉日稍长寒暑迭往返物生安有常百年只瞬息忍使生理伤起坐理素琴曲罢取酒尝既饮复又酌仰防闲云翔得为太古民优游见羲皇
　　居山
　　居山不出山日饭鲜盐酪野菜芼山米欢若屠门嚼苍苍百嵗翁常如一日乐人劝出山住掉头终弗诺子孙入市门卖薪食羮臛归来举糜杯持匕意自恶市门负薪飱滋味固甚薄甘脆前方丈入腹毒于药山翁意甚长慎无厌澹泊
　　次韵君俞三诗时在山下
　　西陵大火流南融已頺征凉风拂庭树槭槭起秋声遥夜抱膝坐耿耿河汉明岂无尊中酒非君谁与倾流水防大壑层岑出遥林结茅穷窈窱细路下嵚崟风露浩满野黙坐掩孤衾孤衾无与写秋色日向深朝采南山薇暮采南山蕨零霜百草腓薇蕨行亦絶清溪有白石欲煮未可热故人在东山幽桂安得结
　　郊居五首
　　牛羊归近篱鸟雀喧前林天旷白露下皓月吐东岑呼儿掩柴门孤灯茅屋深欲寐问故裘中夜霜气侵禾黍已登场垅菽叶亦稀天晴日气暖稚子负薪归妇姑具饷出饭豆菜叶肥白发不自闲但怅筋力防楸花不结实花落緑蔕肥雕零先众木叶落蔕亦稀枝直鸟不巢野藤相纒依藤蔓日更长楸觉生意防嵗回秋向闰九日菊未华青青东篱下强起折还家岂无樽中酒对之空叹嗟后日开已晚弃置今如何种稻满南泽露下稻已黄雨足暗泉满秷穉各自长侵晓负防去日暮积我场从今有晨炊璨璨珠玉光
　　出门
　　出门复入门所向常黙黙积隂乆未开凄风起空谷孤鸿铩翮悲黄鹄飞亦独旧耕半荒芜自叹力不足静僻懒慢乆烦喧厌入耳过客吐新谈意况殊不美火炎几车薪难救一杯水但坐问邻醅余事莫挂齿种禾满东坡薿薿尺许长初苦夏日暴今为秋雨伤耘耔不能施丛杂众草荒农夫荷锄归无语空徊徨夹径梧十寻隐映柴舍深日期凤鸟至柯叶交繁隂昏鸦接翅归不闻凤鸟音秋风黄叶落感叹伤我心
　　和石苍舒喜雨
　　元祐丁卯春旱日透地赤三农失嵗事嗸嗸嗟艰食宸心动恻怛祠祷驰星驿张图绘探穴求苍蜴荒潭几挈缾方坛徒舞觋神龙忽应求飞洒自前夕荡涤六合清万物湔蒸疫隂阳有沴气备御须多术圣人不罪嵗能助天地力风流仍叔诗宣王中兴日
　　东斋独坐
　　飞雨日萧萧秋风收晚暑掩关兀然坐黙与相遇坐乆忽相忘我无賔主神游出八纮鸿防见气母
　　和人伏日
　　太极剖元气五行均四时代谢宻循环母子相挈维土散无定位金徳乘火驰天刑发杀机闭藏不敢施胚胎势力弱炽赫畏炎离圣人御隂阳恐侵西极亏遇庚防畏祸用晦将待时旷然达生理燕息潜深思马迁纪秦事徳公初置祠后世着令典赐告休百司曲学虽拘忌消长自可推嵗星东方出隠迹防天墀诙谐动汉帝割肉防酒卮
　　负暄
　　朝坐前庑西晚坐前庑东日当正午时置榻两楹中予生本多羸忧患百箭攻三十已白发嵗常苦严冬凝隂昼墐户拥火裘防茸寒气深刺骨有如婴利锋晨曦忽入牖心喜旧疹空开门曝晴暖暄酣春意融温温百骸舒渐发两颊红乃知万物生阳徳有全功天轮浩无际冥冥转洪蒙卢敖游八极妄欲求初终卒然至蒙谷见呵鸢肩翁阳乌出扶桑振辔驰六龙转盼亿万里夸父走追踪遗防化邓林狂奔如捕风我今观天运四序周无穷东西逐日车不出环堵宫上古有至人御风登璇穹手挈日月行返景回髙舂隂阳在掌握黙坐与天通固知二子愚可叹如蠰虫
　　冬日
　　日出东南隅转侧下西陆不经中天行但惊六龙速愁寒余月隂云重欲压屋霰雪飞不断凝氷介万木怒风中夜起呼号鬼神哭皷荡溟渤倾势欲翻坤轴十日未肯回冻埋蛟龙缩城市百贾闭衾裯换斗粟萧条触事艰更觉生意促安得青帝回爱景变邹谷气温筋骸舒负暄一饭足岂愿北邻富甲第厌梁肉
　　题朱老壁
　　居无百亩田廪有三年粟舍北几株桑晚蚕食亦足近水理蔬畦面山结茅屋夏风苇簟凉冬烟土床燠堂前蒲萄架新实初垂緑清净语不烦事任鞅掌仆邻里通有无泉甘草无毒谁知庚桑子今此居南麓予非市朝人受性本幽独愿就谋一防余外百无欲
　　谒隠士叚庭
　　人生何多谋常苦饥寒侵裘完甑有炊于世澹无心筑室清涧曲窈窕幽径深闭门长松下嵗无车马音古书束髙阁兀然遗屦簪悠悠不记年日月徒光隂儿童城市还得酒或自斟隠几望南山闲云起孤岑
　　秉文荐对报罢赴任有诗示予遂和
　　广文予所知京国十年旧出背锦囊归人嘲饭山瘦去嵗近臣荐三接期在昼孤鸿铩翮乆髙举或可就惨淡辞都门颠顿不可救荡荡万斛舟失在一孔漏相见嗟塌翼谁与格困兽危根逐轻流蹇步难逺骤予庭有疎松风声响泉溜墙隂多杂花晴日渐妍秀都城帝子家碧香寄新酎期君一来过猎猎直飞袖
　　秋晚谒秉文有诗遂用其韵
　　庭木叶萧萧广文官舍冷闭门过客稀读书秋夜永病起絮帽额闻风挈裘领一堂东西横乍若登虚艇相对两无言孤灯吊形影云翼未鶱翥光隂惜俄顷双璧君羡虞三龙吾与邴世异泣伤麟意激轼怒黾万事非偶然屈伸难可并无逐頽波流自觉嚣尘静丹台有珠宫眺聴极疎逈君能喜清防登览见殊景
　　出承天院客
　　晓动人语喧门开探骑发冠盖相后先烟尘互明灭出城寒寺静苍松带余雪驱马傍前庑投鞭坐僧榻畏风依蒲团拥裘学趺结曈昽晓日升逶迤旆成列到官今年五踽踽几持谒执板手有痕脱冠顶无髪将迎迹愈多应接面常热野性素旷荡人事苦羁绁乆愿整归驾渡汾寻旧辙躬耕望云岑筑室俯清潏
　　泛舟潏水君俞用韩泛南溪韵作诗三首遂和
　　出城泛南溪朝暮可往返东西韦杜间尺五天不逺舟转皇陂曲岸带青龙坂夷犹一篙足不待双絙挽回临市桥舣走就僧居饭面山髙阁重入门苍松偃黯黯雨意来苍苍野色晚更欲穷上方理履惭尚蹇
　　溪水秋更清天晴好行舟叩舷发呉歌荡漾无时休朝戯朱坡下暮宿青岭头胜事或有得随意终日留往年思此乐屡叹来无由今我方求田意欲营东畴兹计傥能就遂免卒嵗忧身随鸥泛泛心逐鱼悠悠南舍与北邻杖防步可投更祈旸雨时禾稌常有秋
　　山亏一篑功泉废九仞迹精神去不回虗牝黄金掷泝舟望南麓近岸多巨石溪流曲折多波喧奔湍激野竹拥杂树纷纷两防列古松气不羣苍然数百尺晚花发幽丛浮云动遥壁优游可忘年去此皆妄役
　　侯书记二子席上乞诗遂赠
　　植蒿不为栋豢豚不成虎本非英特姿虽长何足数男儿生堕地便要立门户谢凤炳有毛羊豹兆于乳探根咀其芽已足知甘苦吾党有侯生髙门映东鲁翘然出二子发祥自其祖小儿肌骨明珠光照合浦大儿神宇深崇鼎气象古学作四韵诗已无近俗语燃灯夜读书义颇识其觕来客见尽倾喜叹立如堵积庆固有获力穑刈麰稌人知须有成青云张步武惜吾已老矣异日众必覩
　　送章发运楶
　　乡农不寓兵经费半非古天下虽无事禁虣必备武浚郊开王畿屹然根本固钩陈拥帝居百万环貔虎军声潮海惊牙帐屯云聚临难责死力温饱当有素投身占尺籍张口坐待哺梁野川渎交掘泉不见土种沙禾穟短官租阁王府国用取东南舳舻引呉楚浩浩九十州连樯输太庾秋风满汴渠栉比不可数登陛献嵗额供亿足赢数储偫如丘山司农视新腐老防无馁腹谁复问旸雨天子念大计置官忧败蛊茍非简帝衷未肯轻付与诏书忽西下秦台更使斧精忠感帝聪异宠褒圣语实资经济术尽委浩剧务狼荒极海壖蜀江出荆渚提封半禹迹综错均周赋际天耸风威列城归刺举西北敌骑飞今犹急宸顾百姓疮未平何处易星驭国事有重轻先后存渊宁本根势有重暂辍营调度大庭访众议舍公孰可去惟公徳宇深完养无惊惧砉刀发新硎音中桑林舞逺画垂后世耻为目前虑氷雪净聪明泾渭包肺腑纵横富万术一一廊庙具出入未尽展舆论嗟龃龉岧嶤云间阙晓曦媚金羽双旌过对扬当契君臣遇拜赐亲天光髙议愿一吐从容动凝旒必叹相见暮庻几慰美俗丹衢翔阔步萧条耕岩客窃食惭无补蹒跚世揶揄拳曲逃防矩旧学谩屠龙巧伎羞刻楮芘頼托商隂濩落容魏瓠附骥仰后尘荐鹗玷过誉宴坐接乌丸妙谭奉犀麈重借鹩枝栖不责马曹误摧頽已半生踊跃临晚路今朝对行色悲风激林莽乱山雨报秋荒野隂多雾孤禽失侣鸣回飞气如缕
　　送吕思道
　　东平贵公子意气区中窄手撚金仆姑青丝飞赭白欲系单于颈封侯取鼎食四十心未展垂翅渭川侧前日来坐上天庭见黄色今朝报恩书戎幕进新职崆峒古用武髙旌出锋镝君当谐素期洗剑秋泉碧嗟予病摧頽对别还凄恻待君载斾归我作山中客
　　送僧惠本
　　山僧青芒屩厌踏城中土水风寒萧萧片影过沙渡晚云迎归锡低飞暗石路暮钟落前峰去冲后山
　　送人之邓城
　　哀弄发危弦苦调出促管伤别骨欲销坐失重纩暖仙鹄顾徘徊千里襄江潬此去衮衮情江水流不断
　　送解敞
　　昔惜结懽浅今嗟伤别促离懐动秋云清霜落羣木穷山行路难嵗晚自驱毂飞魂不可闗昨夜先到蜀
　　荅刘君俞
　　悠悠东武云来抱南山岑南山有寒泉云影落泉心泉古湛不流云静闲不飞相与待明月千载发光辉
　　荅严隠之
　　美树多来巢确土无报耕不问彼如何但责已所营闻昔荆有鸮荆人恶其声自荆将迁呉鸤鸠止其行尔欲人不恶无若革尔鸣鸣声尚犹尔荆呉无异情晋子父母邦乡闾皆弟兄踽踽异嗜好遽云居齐城齐虽山川殊是非如晋明已私不自胜齐人安肯平子行求吾诗吾诗岂妄成赠子当发药期子沉疴轻
　　荅屈爽
　　至人喜旷达所遇无形迹非乐重其放中心本纯一东晋尚书令简文用王述论事匪卓越动意皆真率以此能过人谢安亦降挹防物器褊浅举趣半出匿静坐本无事城府强扄鐍终日如寒虫啾啾复唧唧计校不满毫血尽死犹泣疾趋赴防嚚但如水就湿竟老何能为纷然众恶集古先有至言小人长戚戚
　　荅公孙及
　　辗转卧不周遥夜何漫漫娟娟竹间月照我影零乱繁虫哀隂壁轻风泛帏幔节物自感人寤言兴永叹頽坐易销沉去甚春氷泮万事随俯仰飘忽浮云散芳槿曜朱华荣好常在旦百年无期度白日嵗已晏余生能几何可进投忧患驾矣追欢好东方明星烂
　　荅呉与几二首
　　人心如惊飚飘忽无定时黙与身为雠昼夜万里驰兀兀形未雕茫茫神先疲所防甚丘山所得防稗稊日月不相饶矧可自伤夷志憯剧镘锄欲问孰能知种苖须善本本善苖必滋养生须养心心怡气不衰学问自可求予言岂汝欺
　　旧庐邻通衢先畴接近郊居无风雨忧嵗免粒食劳生理亦已愉胷中胡鬰陶楹桷思丹刻乆厌处衡茅服味喜鲜甘毎羞视锄薅徳业倦时修凭虚事华豪郑真耕岩石张蔚隠蓬蒿内省重千钧外物轻一毛当时笑寂寞清节后世髙原思贫非病赐也气徒骄尔视季子金何如顔氏瓢
　　和苏内翰赵伯坚大卿清池诗
　　清池有华光深夜闇不发繁星虽灿灿含光待明月荧荧孤萤飞来助明月辉明月出东屋萤向故林归平阳民杜裕民因买薪得紫石于薪中石有黝理自然成观音像相好端具观察推官桑君安学写之于素以寄予遂为之颂
　　至心不可求虚明旷无迹应物乃现形遗影留兹石若以色见我洋海尘三尺诸像皆非相于兹何所得
　　十一月二十二日朝辞
　　朝辞承明殿暮下金马门伏读明诏意仰思圣主恩蠢彼獯鬻氏礼数乃弟昆帝初为息民缯帛代更屯嗣皇谨遵业使传交塞垣下臣非知古有舌讵得论恭承丁寜命敢不夙夜犇
　　辛顺忠唐得道之士真身今在河州寺
　　少年游嵩丘登髙吾独见西游渡陇坂脱屣古河县削发俗网裂絶味诸漏断卧胁三十年凝尘满羌簟六月大地燋炉中结氷霰牛头实栴檀降出九重殿正就寂灭时泉竭悲禽散直从开元初到今色不变破屋闭真相野防嗅香篆时有碧眼人酌乳供新献
　　观梅次豫章公饮润甫家韵
　　江梅犯晨霜喷薄弄晴景坐遣塞葅胷化作陂万顷论交贵皓首枯澹味方永戯探茱茰水饱食云门餠日下烟渚寒长歌敲柳瘿
　　后园双松
　　羣木喜春妍雕落寒霜苦昂藏两大夫森然须鬛古坚姿不可回正色少媚妩清风发好音和气琴中语
　　庭下牡丹
　　春晩午景迟气暄困妍姿乘酣意纵放霞裾半纷披晨起露风清肃肃争自持相对黙无语含羞畏人知
　　雨中观池荷
　　急雨过池荷飞洒来纵横光圆走青盘的皪寒珠明炫转势不定积多忽自倾浩然江湖思蓬聴秋声
　　梧桐
　　猗猗梧桐树前日繁花馥西风不相饶影疎不可暴坐防一叶落余懐念羣木漫有千嵗忧流光如急毂
　　种罂粟
　　前年阳亢骄旱日赤如血万里随羽书挥鞭无留辙炎毒乗我虚两嵗苦病暍遇夏火气髙烦蒸不可活饱闻食罂粟能涤胃中热问邻乞嘉种欲往愧屑屑适防故人惠筠箧裹山叶堂下开新畦布萟自区别经春甲未坼邉冷伤晚雪清和气忽动地面龟兆裂含滋竞出土新緑如短发常虑蒿莠生锄薙不敢阙时雨近霑足乗凌争秀发开花如芙渠红白两妍洁纷纷金蘂落稍稍青莲结玉粒渐满房露下期采折攻疾虽未知适愿已自悦呼童问山鼎芳乳将可设
　　梨
　　柿垂黄尚防枣熟赤可剥新梨接亦成实大何磊落累累如碧罂器宇极恢廓悬枝细恐折植竹仰撑托露下色渐变逼霜味不酢采摘置中筵气压百菓弱忆昔壮少时酒酣病痟作取食不论数甘寒胜发药今嗟老且病滋味意雕索对之未能忘欲探引复却晴檐午景暄尚或思咀嚼齿朽齧亦难把玩时自噱
　　慈恩寺枸杞
　　枸杞始甚微短枝如棘生今兹七十年巨榦何忻荣偶以遗樵薪遂有嘉树名雨露养秋实错落丹乳明细蔓如牵牛半枯犹络萦晚叶已老硬不堪芼吾羮根大多灵异嵗乆精气成为取入刀圭頽颠扫霜茎
　　薙草
　　众草费薙锄回首已荒翳随处竞茀冗茍生无逺意时亦吐柔蔓牵引强附离端居叹力寡门庭媿芜秽
　　放鱼
　　有客持巨鱼造门前自陈敢致子产馈可待姜侯賔野人不知薄但媿心美芹横盘五尺余飞光生目轮髙鬛丹砂尾长须黄金鳞倔强忽起立意气如有神口颊虽噞喁哀诉何能伸嗟哉自潜泳胡遘网罟屯使居江湖间藏器养其身得时感灵变呼吸乗风云奋迅弥宇宙洗涤万物新胡忍事一饭遽使刀俎亲无罪就死地恻然伤吾仁解之谢来客放尔归通津不期明珠报相忘乃吾真此去戒前祸芳饵为祸因送尔吾自往世有郑校人
　　种菜
　　同墙茅屋东有地十亩余蒿蓬杂毒草壅闇恶木俱嵗久人迹絶乱穴狐虺居今晨杖藜出顾步良踌躇黙嗟咫尺间荒秽侵吾庐散米饭羣仆操具亟剪锄攘剔先丛棘斩伐多髙樗乗湿束故急积供爨我厨耕土如蒸麫治畦将种蔬时雨近霑洽膏脉涵如酥问邻地所宜嘉种愿乞诸异有出戎夷逺或传蜀呉根移甘或辛色剖或朱芜菁饭之半布艺广数区牙甲助芬味琐细不可无霜降百物肃御冬必此须居贫寡营办亲賔间招呼盘飧多造次麤粝鲜毳腴收藏资举筯率野真腐儒澹薄味可久万钱非我图樊迟请学圃予今老为模但媿公仪休防葵谢园夫
　　松明
　　亢龙泄流津津融身自化苍鳞困摧剥古鬛渐雕谢无地逃斧斤岂愿耀深夜万牛空回首踌躇叹广厦昼坐东轩忽十三蝴蝶顔色鲜碧飞舞近人移时方去纪之以诗
　　天上寳玉琴星徽防瑟瑟仙人手摩拂变化通灵术忽随琴声起委蜕如蝉质飞翔下緑云风翅含寒碧人间清昼长游览喜自得见我缾中花羣游过帘额髙戯乱疎幌低舞侵堕帻却疑午梦酣身是濠梁客栩栩出虚庭兴防有归色应闻调弦声惊去歘无迹
　　登蚕
　　林间叶半空腹中丝欲生已老意更急食如风雨声纬萧外周防条枝中交萦防雀尔无来共愿十日晴细细蚁浮蠕蠕寸蠖伸抱叶食嗫嗫负彩斑彬彬假息方委蜕吐棼非谋身万生尔甚防趋死成其仁
　　浴蚕
　　柳暖柔可结川晴流放光系柳浴晴川簇簇古渡傍春阳涵余润斓斑色青苍衣被天壌周卵化初防芒
　　原蚕
　　蚕马巨细殊异物同精气物生不两大此衰彼所致周人礼有禁蚕为马之祟织女天上明多蚕今为利
　　咏蝉
　　委蜕疎竹根舒翼髙梧枝攀縁择隂翳意求物弗知清晓喜零露晴昼弄凉飔长吟不能休自喜方得时转丸能升髙藏丸必穴深么形感气变黙得幽憩心遇冬潜厚地应暑登髙林仙术尔何知动静役阳隂地僻小园静羣木隂交浮蝉声忽入耳物意飒惊秋嘒嘒促徂暑西风动萧飕满林青青叶渐有揺落愁
　　题载记
　　河鱼出龙门云雷走平地飞腾不上天临流夜生子生子子有神怒风翻海水长爪探阳乌中原苦腥气钳奴不耕作扬鞭断其尾黄犊养成斑奔登邺城址豹来抱虎儿新棘多钩刺洛阳金凤凰飞入漳河底东南寒日短满地边尘起
　　种松
　　移松自南山昔种十三株连嵗苦久旱十一已雕枯两株偶得生逾年未自如近觉稍得地翠柯渐扶疎乗春抽芳心嵗长二尺余渐有干云势轩昻出楸梧对立耸竒姿秀发动吾庐纷纷视众木雀鷇望凤雏清风为我来飘爽洒我裾足为送老资日待偃盖舒予今亦已老顾步良踌躇想当千载后黛色凌天衢




　　钦定四库全书
　　潏水集巻十一　　　　　　宋　李复　撰七言古诗
　　秋夜曲【客出古剑示座中】
　　玉刻麒麟烟缕直生色屏风甲碧青娥无声满空白兎影西流转斜隙仙人莲花殷叶开当心吐光照愁魄缦缨短后易水客气动燕山骄子泣挽下天河倚渇倾昆仑流防无五色铜匣新开北斗髙电光惊飞走空壁鲸鱼鬭死海水红欃枪西出屯云黑酒酣挥舞七星寒金精圯下留素防
　　出城
　　今日何日我心伤出门下马走东冈东冈路髙人迹断独立矫首望八荒长空澹澹地莽莽停云黯淡山凄苍回薄浩刼何渺茫防黙销沉寂无光矜防挟诈争强梁百年在世如风狂变化俯仰旋销亡一丘已有万骨僵旧骨未朽新骨藏丘垅累累争相望万事意欲一槩量赍志愤死世更长九月穷秋天欲霜悲风烈烈吹我裳哀鸿求羣鸣且翔原野具腓草木黄百川东驰但汤汤安得曦车挂扶桑髙持北斗防酒浆美人对坐举瑶觞与我笑歌忧弭忘
　　流泉引
　　泉防防兮出重山回抱山麓兮入于苍渊流来孔多兮自溢于林间出始一勺兮下合成川塍有稻兮垅有黍聚以时兮令以皷削高増卑兮酾渠络缕人不爱力兮挥奋如雨川流濬兮来无穷泥五斗兮水一钟旱暵则引兮淫潦则通自今以徃兮乐我良农礼有经兮嵗有蜡羊豕盈牢兮农舞于社椒香桂緑兮云车满野敬谢有功兮冝奠于泉下吾之将归兮星律回秋告邦人兮导畎浍之常流欲泉利之专兮先耘耨之不偷无忘吾语兮若吾嵗之来逰
　　惜花谣
　　揺揺墙头花浅深争灼灼容冶不自持飘扬成轻薄只知朝为春风开不知暮为春风落人心爱春见花喜看花却嫌花结子别愁常乱空中絮年光付与东流水今朝还是见花开明日清隂满緑苔寂寞流莺归去后忍看落日上髙台
　　别鹤曲【李成季】
　　碧海漫漫烟雾低三山风惊别鹤飞千年华表防能归不及双乌乗夜栖乌来相喜哑哑啼寒月影移庭树枝枝上营巢庭下食追随应笑尘中客人生聚散羡双乌乌若别离头已白光隂百嵗共有几空有相思泪如水因君试冩别鹤吟拂弦欲动悲风起
　　湖水叹【晚至西湖物意秋凄若有怨思遂作】
　　岷山中断洮水来分入西湖浸城址一落城隂不复回余波日转臯兰尾隂风凄冽寒气早愁雾惨澹邉思起谁言秋水澹无情黙观意亦有悲喜天轩地辟沧溟开百川东奔如激矢龟龙受职日夜趋万折必东效臣子发源本愿盈科进筑防岂期因坎止日升不及浴云龙泥润空能养萑苇停波寂寞虽无语物情得失应如此淮隂野外乞余食留侯圯下收堕履当年或失龙凖翁冷落功名千古耻我欲鸠工聚长锸齐平决堤如决纸直看惊湍万里潮免嗟穷涸千山底
　　防州旱
　　防人耕山灰作土散火满山龟卜雨春日不知秋有饥下种计粒手中数七月八月旱天红日脚散血龙似鼠污邪瓯寠髙下荒草根木皮何甘苦蛮商奸利乗人急縁江转米贸儿女已身死重别离轻归州州南神有灵归人刲羊求山神驱风洒润应香火飞防不到巫山村巫山县南也伐皷不告归神告神女江心黑气巻江流雷车载鬼云中语太守身作劝农官子粒今朝多贷汝春种须作三年计上满隆原下水浒他时更勉后来人老去子孙无莽卤
　　兵餽行
　　调丁团甲差民兵一路一十五万人鸣金伐鼓别旗帜持刀帯甲如官军儿妻牵衣父抱哭泪出流泉血满身前去不知路逺近刻日要渡黄河津人负六斗兼蓑笠米供两兵更自食髙卑日槩给二升六斗才可供十日大军夜泊须择地地非安行有程驿更逺不过三十里或有攻围或鏖击十日未便行十程所负一空无可索丁夫南运军北行相去愈逺不接迹敌闻兵侵退散隠狡筭极深不可测师老冻饿无鬭心精锐方出来战敌古师逺行不裹粮因粮于敌吾必得不知何人画此计徒困生灵甚非策但愿身在得还家死生向前须努力征人白骨浸河水水声呜咽伤人耳来时一十五万人雕没经时存者几运粮惧恐乏军兴再符差防催餽军比户追索丁口絶县官不敢言无人尽将妇妻作男子数少更及羸老身尫残病疾不堪役室中长女将问亲暴吏入门便驱去脱尔恐为官怒嗔纽麻纒腰袍印字两胫束布头裹巾东西不能辨被驱不异犬豕羣到官未定已催发哭声不出心酸辛负米出门时相语妻求见夫女见父在家孤苦恨竛竮军前死生或同处氷雪皲瘃徧两脚悬泪寻亲望沙漠将军帐下鼓无声妇人在军军气弱星使奔问来几时下令仓黄皆遣归闻归南欲奔汉界中途又为西贼窥凄恻自叹生意促不见父夫不得哭一身去住两茫然欲向南归却望北
　　唐秘书省书目石刻
　　蓬莱髙阁凌浮云天上图书奎壁明荣河温洛龟龙呈鲁壁汲冢科斗行森罗万目分纬经大官供烹集羣英鲁鱼亥豕校雠精垂籖甲乙刻坚珉懐素无量元崇名唐兴百年人文成大盗一炬甚秦坑碑落人间如碎星埋没草莽荆棘平刋刻欲传千万龄毁灭今与粪壤并牧童敲击防火生铿然清圆犹磬声
　　玉泉寺
　　道人东立海上山锡飞西落大江北双屦还乗海云起西过当阳驻山曲倚岩引锡神泉涌一道明虹出幽谷兀然孤踞盘石清夜鬼神礼白足化城自化非人谋七日焕然一何速雄楼杰阁郁相望拥路十里长松緑鸣钟击鼓四百年法席巍巍倾楚蜀堂上提印云门孙闻我足音下山麓门衔大路久惯入客馆萧萧防寒竹春茶自造始开尝色味甘新气芬馥更穷上方纵登览峯嶂四环森万木投老经过得少留明发飞尘暗征毂
　　过兴徳寺【用韩昌黎山石韵】
　　行雨忽过渐细微冉冉傍马残云飞乱溪争流经屡渡近水短畦菘叶肥跻欹到寺石磴滑红叶拥门人迹稀升堂坐定闻鱼鼓亦传斋盋慰我饥久隂忽开日色薄初见竹影揺牕扉开山寳塔真相在瞻拜入炉香霏霏塔前苍松尽手植到今百尺森相围登览未尽夜气冷拂榻置枕舒寝衣明星耿耿东方白仆夫结束马已鞿老僧送客有勤意静境幸到何遽归
　　下元日朝谒回与李秉文冒雪过承天寺因题二诗于僧壁
　　北风吹空天欲破急雪如簁塞空堕焚香初自蘂宫归投鞭来就僧庐坐乾坤一色飞鸟絶市井无声百贾饿贫粟未给贫民啼空屋漏穿不可过
　　僧炉有令禁触火袖手指直冻欲堕缾暖防闻蚯蚓鸣客寒对作橐駞坐叩钟击鱼呼众起持鉢分糜救晨饿一防木佛古因縁试举丹霞有何过
　　督运宿明堂川【在夏州北】
　　督运晚宿明堂川凿氷饮马沙冈窟风沙正面立不得骁骑轻兵忽驰突宻雪拥渡无定河河带血流浸人骨帐中令下星骑来半夜促行更仓猝
　　鲧庙
　　治水弗绩鲧当殛逃入羽渊为黄能韩山东北有荒庙豕象冕服吁怪哉乡社养牲禁畜豕恐触神怒风雷灾秦汉以来不读礼祝尸鼎俎如优俳魂魄久与魑魅杂野妖隂怪凭草莱髙山南北二千里谽豁凿断龙门开昆仑长河走出海神禹功大不可偕后王书称嗣天子永为万世严祠斋为崇王像备冠舄寝庑敞侈完倾摧明饬有司正祀典春秋致祭吾自来
　　过髙平县【古长平也】
　　蚩尤食昴乗鬼车韩国为窟秦为虵韩人畏虵渡河走杀气吹断邯山斜秦鼓一击赵括死四十万人坑黄沙白日忽落天地黑鸮衔碧火来人家至今野土尽血色古镞渍血生铜花髑髅衔恨骨不朽千嵗开口生齿牙秦怒垂涎急饥腹孱赵轻搏婴其毒折防沉枪鐡半消洗磨赤璺曽封肉寃气不絶起凄风满眼山川无草木昼隂夜惨少行人愁雨荒烟闻鬼哭秦兵扫荡六国尘兵祸弗戢须焚身博浪金椎击不死亡秦终是韩国人
　　过澶州感事
　　孙村黄河决北流北使年年过澶州澶州两城战格尽七十余年废不修昔嵗契丹倾国起欲投马棰渡河水烽火夜夜照前殿殿前羣臣色如死心忧社稷输至忠殿上只有冦相公黙使敌计堕吾计独屈黄屋亲临戎敌惊溃奔虎北门从此愿讲兄弟亲平时危冠尽肉食一旦仓猝方见人
　　和逰赵韩王园
　　剥剥啄啄初叩扄主人立门双眼青篮舆遽下屏徒御脱帽解带风泠泠倦思经时一日纵乍离涸辙逰沧溟靓深曲折任吾向度桥绕径足不停芍药晚花犹露樱桃满树垂繁星万竹森严拥幢葢苍松夭矫呼风霆空叹春时不得到枯香落蒂今飘零徙倚歴览意稍满自具野饭追渌醽却呼主人坐对酌脯醢间错鱼鰕腥共叹羁缰鲜休暇一饷聊尔消沉病余量隘不禁醉骑马归舎犹未醒解衣拂榻欲假寐传呼有客来造庭
　　蒲城道中
　　羣虎鎻颈鸡连羣弓刀后先路暗尘刼钱杀人弃尸去近山白昼无行人格捕死鬭血狼籍觧衣黄金犹在身傍云纵恶壊官法自来赴愬官中嗔
　　伊川道中
　　溪流氷尽揺日光夹岸弱栁千缕长野鸟深藏但闻语山花半开初有香今朝伊川首西路昔年潏水过南塘安得春风生两腋从教吹到故山傍
　　过平泉舗
　　去家十日九有雨林间怒鸠犹逐妇村店泥深昼闭门系马临河自炊黍生桑烟重不过爨麤粝如沙聊把筯推盘急起却问程黄昏更望山巅戍
　　下铁礓岭望秦川晚宿九谷
　　六月登垅如登天腾夷铁礓须判年【腾夷亦山坂名】过险欲涉渭水渡快眼喜见秦州川溪塍青秧下白鹭驿亭秀木含疎烟投鞭清盥且展簟明日去酌北流泉
　　题步生所居
　　君今移居涧水东涧水暴涨侵近路尽取涧石成垣墙生凿岸栁作桥柱结茅构屋十数间取次面势分几处看山看水督耕耨随意自在不计步到处或坐或偃息尽有室庐庇风雨土床竹簟虽草草已足自适奉寒暑下瓦榼漆生光贯酒提携老无数客来安更问谁何漉鱼拾蟹共烹煮青黄错杂出木盘野防山蔬四时具久厌轻动踏市尘未尝开口论世故究竟得意此多向老尤要知其趣一生遇事皆任真仰首髙风继巢许
　　和沈潜诚崔氏园九尾龟
　　天生神物非偶然此龟不知今几年世传一尾直百嵗计应生在晋魏前长江不挂豫且网得来佳处逰林泉穹然苍甲大如屋欲负三山翔羣仙竒宫偶卦天地位爻画夐出大易先惟昔宁王重为寳閟藏欲永万世传今兹此寳世莫识但爱金字毛緑鲜仰视朝阳俯引气一闭千息常绵绵黙然无言观物化寿比彭籛犹更贤隂阳灵变固莫测时或轻举来巢莲
　　督粮宿盐州东
　　怒风吹雪急鞭马匪兕匪虎率旷野防粮将军夜不来敦然独宿在车下夏人骄狃敢予侮王师问罪在一举半嵗力尽竟无功哀哀生人命如土
　　西洨晚归
　　今日雨晴云出溪踈林荒僻色愀凄杖藜出步洨水曲白沙细草浄无泥渔人截流张巨网击水惊鱼鱼更迷儿童喜见鱼网重得鱼贯栁毕提携林竹翛翛久不到夏笋迸篱生不齐或蓑或笠荷尺棰牛羊羣过乔木西野旷衣润露已下回寻归径登故畦吾茅遥见隐暝霭到门隣舎鸡亦栖
　　村歩
　　东阡南陌常经过腊破已觉春气和出门仰视天宇静暄暖自闻人语多青青短麦徧原隰耿耿残雪明陵阿身闲心适欲追酒惜无佳客来当歌
　　和李夷行逰西溪醉归
　　轻舆共登大堤路左手持螯不问数风回惊怨落红飞把酒临溪倚花树杯中神物换凡骨直欲呼云上天去茂陵刘郎老更痴夜守铜盘饮寒露
　　雪中观梅花
　　破萼江梅争初吐汉宫妙香闻百步耐寒蛱蝶何自来绕花翩翩那忍去幽芳不载蔚宗谱絶俗韵高吾最许直疑滕王百幅图淡墨濡毫添老树冷蘂踈枝整复斜倚杖时时暗香度惜无璧月悬中天令渠交光暎当户莫作桓伊一笛风要看氷姿娇挟曙
　　种桃
　　西郊移桃园散植东风一吹髙数尺开花满树乱蔫绵结实压枝杂红碧初年采摘不知几三年花稀实少得隂虫食根胶自流今嵗春余愁寂歴须知花多必易朽人间颜色安能乆寒松森严少媚妩回视众木尔何有不作羣花十日红欲献主人千嵗寿
　　李花
　　桃花争红色空深李花浅白开自好前日含青意澁缩今晨碎玉乱髙杪暖风借助开更多余隂鬰芘花还少天晴不愁不烂漫后花开时先已老
　　牧童曲
　　牧童喜晴卧溪曲羣牛互鬭残我竹惊起旁行不肯来闻呼却走如生鹿园夫奋詈辱其翁老翁操棰自驱逐牛奔冲狂乱壊篱补篱更剪溪邉木
　　书饮客言
　　御史在前执法后先生饮酒不濡口脱巾露顶两脚赤先生饮酒不论石试问先生饮何如举手指腹此谁测东家闭门强偪仄刻骨胶筋束形迹一生寂寞养声光谁肯囬头顾枯魄南隣矜夸尚驰骛平明跨马朝天去车从导骑如云屯谤辱丘山盈后路赐铜铸钱终饿死深居巷内还逢虎髙天苍苍地茫茫与君举首望八荒人生优防本无事自置氷炭毒肺肠鹏飞鷃跃何髙卑菌短椿寿何彭殇百年倐忽不再得争夺纷纷世界仄浑沌不凿人不死但知饮酒志愿毕东方明星髙西山江水流明星却回江不断与君常醉消白头



　　钦定四库全书
　　潏水集巻十二　　　　　宋　李复　撰
　　七言古诗
　　温泉行
　　骊山鸿蒙凝白烟山根隂火煮玉泉隂灵炎炎燃礜石石焰不灭何千年珠阁缥缈飞凤来素衣仙人坐髙台台前香引流水出白玉莲花九叶开渟分去浮轻碧中有纯阳无限力四时独不放春归散向人间消百疾琼树他年日月新霓裳舞动蜀山尘寒云怨锁遗宫冷林叶岩花秋复春灵泉有灵天降福山神严呵不可触祖龙心秽慢神天毛髪流腥身被毒
　　孤鹜
　　孤鹜何时失旧羣空郊迥立如长人疾风拂地忽惊顾欲起不起低昂频辽东八月霜气早万里旅飞来南宾云间翩翩羽相接沙上雝雝情更亲空江误骇虚弦响飘乱哀惊争爱身仓皇离散意奔翥形迹漂零心苦辛拳曲悲鸣求遗穗稻粱收尽原野贫暮天萧条侣影过侧头仰望空伤神想能髙鶱投别伴思故未忍重求新防向北归却相见当看刷翮向前春
　　襄州大悲像
　　寳伽如来出海山隐身自画如来像三日开门孤鹤飞满壁晬容现殊相一首千臂眼在手一一手执各异状日月山岳星宿明钟鼔磬铎琴筑响矛防戈剑利兵锋缾盋螺巾寳锡杖左右上下满大千应机妙用不可量金光宛转徧沙界亿万人天尽回向昔闻如来发洪誓慧目无邉破诸妄我今祝愿果初心销灭含生多刼障
　　论交
　　市井茍喜毫厘亲莭义动以肝胆许余耳兆乱在交初管鲍论财偶多与情伪安能尽一言是非必欲期千古尼父已逺不得复梦寐恍惚与神遇
　　元日
　　元日拥户如盘蜗门前轣辘多行车拥门喧呼客投刺惊风舞雪飜飞沙幽室置火引就坐持杯暖腹客气华三杯油然众客去庭树瑟缩蹲山鸦
　　上已成季召防于西溪防上赋诗须多韵仍用故事或旧诗十事已上未终席而成违者浮以三大白罚者四人予与成季免焉
　　华林园中千金堤铜龙吐水天泉池【出邺中记】八公山下刘安台城郭周围杂花开【宋刘裕上已逰刘安台】流金寳剑为秦出防鹢羽觞浮洛来着处祓除务是日西关千人万人出脩脩美竹带林高激湍逺照崇山碧主人济南旧词伯芸阁鈆丹事书册载酒展席俯长流一饭未尝畱俗客拂地低回舞袖飜箫管哀吟动魂魄天晴初暖云自娇风柔徐动花无力气酣倾倒不自惜屡顾空尊有愁色岂学飞蚊一饷乐论文清心聴鸣镝诗坛誓众军令严立表下漏不容刻神意惨淡諠谑寂叠简揺毫辞举白欲徴故事入新语挚虞追叹惭束晢山隂衣冠交履舄千载风流传不息蠒纸墨妙龙凤飞逺近家鸡皆敛翼明年此防恐难得俯仰之间已陈迹来者兴叹感斯文后之视今今视昔
　　夏旱
　　浮云蔽空旱日炽日酷烧云云散裂云怒漏穿未肯去日光迸射千道血蔽天顽狠鬭不歇天工默默无与决乗时争胜更苦热鱼龙戢戢愁海竭
　　七夕和韵
　　东方牵牛西织女饮犊弄机隔河渚西风忽起怨夜长相望盈盈不得语走投上帝贷金钱五云飞来结香軿曳裾拂露天榆冷照影回身桂叶偏银潢七月秋浪髙黄昏欲渡未成桥却向人间借乌鹊衔石欲半河已落碧雾为帐霞为裳绛节欲尽两旂张灿然一星中耀芒前瞻汉曲喜色长飚轮俨雅灵龙翔相迎交赠双明珰临席举袖开雕扇故人有似新相见共持深愿祝天工海底乌沉参不转世间共传牛女喜绮楼百尺排空起垂绥挿竹动云隂玉豆珠盘罗餈饵壶开緑酒净于空秋满虚庭气如水儿童不眠看星防白光奕奕揺飞旆整衣低首祝深心未祝焚香先再拜曈昽晓动斗车移小雨班班怨别离天上还应分凤轸人间又喜见蛛丝空堂野老头如雪不解祈巧但祈拙
　　重阳日独居洨水君俞出逰杜曲惠诗詶以来韵
　　众人有钱竞沽酒嗟我独醒坐搔首荒径蓬蒿深映门茅舎三间傍疎栁南山奔腾呼欲来云散山容一笑开何似齐山江上客菊花须挿满头回
　　和李教授摅逰溪阻风
　　去年春尽送春归溪邉曽与春风期共期今嵗春风到却话去年相别时二月天回斗杓转沙际春风犹未知咄咄向空但书怪常有孤愁来两眉南巷佳人佩兰客去年把叶同题诗能传芳信慰枯槁问我溪邉来何迟明发招邀出城去欲傍垂杨举酒巵盲飚东来忽作恶掀簸地轴揺天维坐客隔手不相见缩颈尽如藏殻昬沙欲定日更黑浩浩崩奔隂云垂苍茫催人雨势急促辔竞路争先驰归途邂逅过萧寺投鞭思奕云房棋道人呼童拂广榻笑我尘土两目眵漫展纹楸苐袖手瞑依团蒲神意疲朝来共寻一饷乐龃龉似为神物欺况乎人生百年间世事万里多崄纷纷智巧日夜鬭一身浪苦宁非痴试向道人问实相指我自求无言师
　　和朱公掞祷雨五龙庙
　　太师占嵗验律管气来姑洗声犹短野人告病三月余公堂严斋五日满相招祷雨陟南山出城鞭马追飞繖林鸠怒鸣竞逐妇穴蚁移居自衔卵迎路商羊舞若飞随车少女风不断隂升阳交兆已见神意感通知悯旱焚香沥酒洒枯地草根清流忽盈盌兹事旧传或未信诚祷灵答知非诞祠亭丰碑髙突兀嵗纪神防魏所纂道武开国始南征矫首据鞍思胜筭云间仰见黑龙来翔戯下山五为伴考卜推为受命符将拜帝休先沐澣前瞻雷电塞空山筑宫岧嶤敢辞懒鬼神填委焕丹青草木森严无冗散登山层级绕岩峦趣门一径极平坦箫鼔于今几百年旸雨无愆雩禜罕今朝霡霂千里苏太守忧民罄诚欵四郊宿麦逺青青土膏脉润天已暖明朝牲币躬脩报岂惮陟降歩巘窽鲁无禾麦书春秋须知民事不可缓
　　依韵酬朱公掞给事
　　沧溟酌蠡天窥管兆何长筮何短什百倍蓰情不齐斛龠釡钟难槩满东西地缺如断玦西北天倾犹倚繖山防何由蔚豹班荆鸡岂解伏鹄卵虽许驽骀可累驰所贵镆铘能立断东陵地久已荒南山豆苗嵗常旱日随羣影尘满衣愧窃太仓米盈盌默嗟世事意难期却怪古书语多诞徃来迅景急川流怅惘无闻归鬼纂今年短髪飒惊秋余日骎骎岂容筭逸骥空勤足未舒寒灯静吊影为伴数朝忽喜挹高风烦心执热逢清澣仰观眉睫意可见已许交臂心无嬾飘零铩翮感鸾悲绳墨呈材媿樗散须思汲古得修绠却歩归愚识夷坦惟君早嵗叹淹回白雪调髙和宜罕谏垣密疏藁常焚闼旧风笔不欵云间遽与鸳鹭分邑里新歌襦袴暖与我晤语若合契锄去陵谷无隙窽因君相见慰蹉跎再激平生嗟已缓
　　酬邢先生叠前韵
　　道人海南防五管野服褷防鹤羽短飞符分药济炎州隂功早约三千满细葺柔蔓作重茵密缀圆荷为翠繖丹回七返已成珠寳养三田如抱卵一身天畔若云浮万事世间皆刃断行山书篆虎逃穴临水呼风龙救旱弄琴得趣或忘弦遇酒无辞任倾盌试持旧说叩真诠深笑浮言多诡诞须知至道甚无烦岂若俗书务集纂向走天下四十年利口妄谈何可筭引枝逐叶尽无根神与形离不相伴超然自得方自知天下一新如澡澣生平闻风已黙契今者相从敢纵嬾事来酬酢外须应心不将迎意自散喜予双眼烂荧荧知予灵台常坦坦寳身好事求虽多诚言出口识还罕赤水遗珠若为求五云瑶阙何时欵凌空未便御风行跨马先觉双镫暖轮扁运斤弃绳墨庖丁解牛逰綮窽太清吾祖遗真风欲逐青牛媿驽缓
　　按视沙苑
　　南濒清渭北洛水寒沙东西横百里中条太华塞秦闗众川无归皆潴此地维忽断两山高帝罚罔功五丁死波飞浪激走东溟积雪回汀拥都鄙坡陀起伏接城门荐草甘泉国马屯云昏雾暗天驷下星宫夜失房宿尊骅骝骐骥种各有一一六印官字存开元籍马七十万监苑旧政宜讨论过都歴块汗流血朝刷幽并暮楚越天邉不从銮辂行嵗久空老狐狟窟去年驹生风雨腥戴角肉鬛自有鳞廏人见怪弃于野腾入渭水方知神
　　与任鲲同按沙苑
　　寒空暗澹风满衣萦回林薄相追随野花班班隐乱草暮叶翩翩辞高枝渭水无烟但闻哭延州筑城犹出师四顾乾坤莽回互溅溅洛水东南驰
　　送人赴雅州任
　　去年送君走邉州今年送君入蜀道上官南北不自知风巻孤云离海峤场屋争飞二十年垂翼空归叹潦倒緑衣晚出外家来一命初忻慰枯槁忆昨当途数论荐谓君逸足须腾趠故为羁絷尚淹蟠区区课额量登耗辞尊有义不辞卑屈身斗禄贫亲老蒙峯正在岷山西新月残时行始到连江地暖春无雪天际春来气常早君今此去春已尽江山緑满花枝少人生离别难为情莫恋异乡风景好杜鹃忽傍耳邉啼回首秦川泪斑草
　　晋州防上送衞伯绍休官南归
　　叔寳风流喜髙简非意相干以理遣胜日一言能造防众许冲情去人逺班班气韵见诸孙秋水神清惊俗眼追风逸骥自龙来照夜灵珠须海产结髪读书弃人事南上衡庐宿云巘穷源欲探昆仑深导河犹恨积石浅十年业白出石壁错落青钱宜万选长衢骧首向云嘶千里霜蹄思一展辛勤久未脱羁衔蹀足蚁封嗟踠踠去冬懐绶到并州投鞭三月春风满溪邉行聴踏踏歌草露忽惊人世短地下枯骨不沽名便弃华簮独恨晚寻山髙顶白纶巾寄食但乞青精饭醮坛龙虎夜星寒海峤云霞春洞暖忆昔相逢洛水桥偶来促坐襄陵宴半生契濶一日逢互叹参差不相见新鬓早惊蒲栁衰旧事重论风雨散我今渐叹暮骎骎长卿多病嵇康懒肯强尘沙立暝途逆流理檝厌牵挽待君植杖武夷山南去寻君任双趼
　　赵防惠二诗酬以来韵
　　广汉诸孙用心苦亹亹姸谭殊可数江南春意满芳洲长袭幽香佩兰杜世縁嚼蜡久无情喜闻叔起有新声著书半百悬罄乆蹑屩一日双璧明顾予画脂已心朽看君着鞭方力生他时负云纵六翮上抟扶揺逰太清
　　戯酬杨次公
　　法云说法元非法六月洪炉舞飞雪寳香一瓣下天来须弥座上金光发三界风雨动雷音八部人天归象设昔年关西旧夫子今日淮南大檀越扬眉师利倾千偈隐几维摩无一说试开门户立家风顿超初地无生灭百川万折必朝宗东南到海无分别紫陌红尘拂面来鐡壁不容通水泄众形毕现明镜静浮云飞葢秋空澈眼见亿万归弹指境落毫厘差永刼野犴不是师子儿磨了觜头三尺铁全湖巨浸一浮沤结果开花今几叶昔人巻帘仰天笑得道固应由慧业一言可尽千语迷不如静看水中月
　　答郎涣
　　萧生陆沉自信笃白首抱关羞碌碌尔期速售耻干时行为徒渉惭濡足鸿飞防防凌髙秋南来亦有稻粱谋无言尽恋江湖乐未肯相随腐鼠求
　　依韵戯答胡沙汲
　　去年闻君到漳浦庭树鹊鸣帘燕舞今年闻君入战场眉间黄气如蒸雾风霜徃回太行道空解寄声托飞鸟南城百里不着鞭轻逐归云髙缥缈知君苦吟尚如旧他日相逢更惊痩明年射策对明光曽聴人歌扊扅否
　　依韵答胡直孺
　　东蒙野老工何拙刻楮三年不成叶迂途独徃自名愚举足常嫌投险捷忽然开口向时人机士笑惊多脱頬半生长饿首慵回厌见糟醨能腐胁惟与孤云静徃还胎仙戯舞琴三叠江南墨客貌虽癯战胜当前轻勇侠润身不贮世间珍别有骊珠光满箧北防一见潜魄动双目烂烂岩光晔新诗几幅起秋风使我静观但嚅嗫相逢便欲苦死留恐跨飞鲸动归鬛
　　答李师载
　　早嵗贤关初闯首五色长虹出君手孤坐傲兀若老罴满场输伏居后巨榜清晓掲宫墙名姓喧传天下口天子未见已先知云路风生看驰骤一官才得坠惊波颠顿冲风嗟莫救防防隂祸鬼发机罗网恢恢疎不漏幽囚束落空山蝉腹肠饿荒薮黄雏乳鷇飞刺天病翼伤垂自看丑男儿性命絶可怜万事填臆难出口天髙地逺无消息日月回环嵗闰九情之所钟正在我几度寄音藏客袖辟书拭召从军寒出绨袍怜范叟孤童匹马渡盟津白髪青衫亦何有相逢握手话契濶懐昔感今嗟叹乆巨干坚姿老不衰霜雪苍松性依旧骐骥不合驾鼓车镆鎁郁郁犹冲斗惟君与我同襟期为君扫榻开东牖相对惆怅懐抱恶聊且拨置共尊酒天地氤氲何事无白云须臾变苍狗防心委顺观我生任有垂杨生左肘
　　依来韵答谢教授敞还鄙藁语
　　老便收气自暖腹厌见先浆动人目乗间萦思似秋虫终日牵丝不成幅广文嗜好背时利妙律开云发孤竹已惊垂蚓得鲸归更愧并貂持狗续可嗟按剑夜投珠何异剖岩朝泣玉昨宵月暗风凄凄灯隂神物来聴读
　　调李教授
　　君不见屈平放逐南辞楚顦顇行吟并江浦一闻鼓枻笑独醒搔首低回愧渔父又不见渊明彭泽投簮缨退隐衡门依五栁凝尘满匣不鸣弦头上接防亲漉酒尔后寥寥几百年醉乡途路隔云烟空看青鉴悲毛髪不向芳尊问圣贤天邉酒星叹寂寞太白相逢发嘲谑悲风苦雾动星愁欲恼寒蟾对杯酌舞袖低回双鶂退曽忆婆娑拂仙桂云间月下两茫然牢落江山无胜气星星今古梦中身巧力争求身后名衞鹤莫矜轩冕贵鲁鶋曽见鼓钟惊园林昨夜春风满待得花开春已半流莺才怨晓红飞布谷已催秋种晚藻间养子碧鱼肥石上拳牙紫蕨齐栁下惊逢金騕褭花深闻唱白铜鞮须知向眼光隂好忍困饥肠守枯槁明年虽见旧花开却恐花枝笑人老终南紫翠倚天髙渭水东流入海潮水去不回山不改茫茫曽歴几昏朝君看旷达是刘伶宠辱心过一生枕麴潄醪方自得任从耳畔发雷霆
　　戏谢漕食豆粥
　　石泉清甘出山麓瓦釡贮泉烹豆粥太行苦雾朝塞门相与持杯暖寒腹集仙学士着绣衣瑞节前驱光照玉入境风生三十州髙廪临邉溢红粟公台深静兵卫严部吏趋承冠履肃剪毛胡羊小耳肥列瓮酿香浮螘緑尽嫌豪侈彻丰俎坐刻黳煤温冻足拥炉招客学僧禅争聴敲鱼醒睡目太师论诗歌蟋蟀千载遗音流晋曲何曽方丈裂饼多武子琉璃蒸乳熟只知齿頬快芳羶岂料年龄愁嗜欲但能举鉢厌饥膓便觉古风亲土俗君不见锦帐匝地石季伦又不见氷澌渡河刘文叔灶间燎湿困滹沱席上争先出金谷岂惟暂饱济艰难犹贵速成胜珠玉昔人不愿五侯鲭今我何知九鼎肉杜陵春晚把锄归常喜朝盘堆苜蓿莫嗟粗粝百年飱且免祸盈鬼瞰屋
　　题谢子高易义
　　东风吹园未曽出隐几潜心读大易低头不知客入门但见开编时防笔天开地辟日月明四时变化万物成伏羲画卦混沌死纷纷智巧雕元精
　　梁山
　　梁山苍苍寒日低武皇昔年留羽旂层宫突兀天上出举手欲引仙人衣仙人不来怨空老索莫时从东海归铜盘千里渡漳水茂陵草荒秋萤飞
　　野蠺
　　野蚕縁桑自成茧羣儿采茧残桑枝明年家蠺黒蚁出田中桑死蠺忍饥野茧更采不满筥家蚁嵗生无尽时翁乎驱儿无残桑叶长蠺成长有丝
　　酬愍长老退院作
　　掣电机锋不容拟已逐惊飚落千里人生万事孰为大世上百年能有几余蔬残肉岂能饱包束乾坤归一指今朝斋鉢挂空墙山前山后松风起
　　山寺禅者
　　败屋数间丛万笴虎豹到庭门下鏁自种石田一饭足与语略能言璨可天昏霏霏小雪堕拾薪吹炉劝亲火叶藏巨栗大如拳拨灰炮栗来馈我

　　钦定四库全书
　　潏水集巻十三　　　　　宋　李复　撰
　　五言律诗
　　过万泉县
　　邑屋连山麓萧条去路斜卤田无美井旱港足飞沙逃室多欹栋残林有断槎荒墟人不见墙角自开花
　　自夀安之长水
　　夜宿锦屏下晓行伊水长露寒荷叶紫秋晚稻花香女几仙风断连昌辇路荒二年浑作客山驿过重阳
　　白沙驿【在归州东江南岸】
　　转侧下层巅江流出断壖寒云生古戍野店引山泉雨暗疎茅湿堂危倒石悬去程无限险心落渭城边
　　再过方山驿
　　春过方山驿依然柳色新昔游尝弭节旧记已埋尘往嵗雠书客新恩守土臣南来心不竞时羡北归人
　　自吴岳归
　　鸣凤冈边路秋风动夕岚闲云依絶壁独鸟下空潭畴昔经行惯重来委曲谙试寻遗墨在投防访僧龛
　　圣容寺【僧伽旧居柳公权书碑】
　　应感虽无地栖真自有縁宝坊开泗水香露散秦川草乱遗庵废珠明旧相圆丰碑传异事细字刻诚悬
　　游宝雨寺
　　信步出江庭松立两龙晨僧自汲水髙阁忽鸣钟净饭多山蜜新羮供野葑传闻初祖锡犹挂最西峯
　　重游宝雨寺
　　题墨暗頽垣峥嵘嵗序迁旧僧霜发满老柏瘦根穿客少庭多草村饥供乏钱重来犹晚暑清盥挹寒泉
　　兴慈寺观君俞旧题
　　松院前年到同君共五人今来观旧迹君已是前身遽掩千秋夜空伤两嵗春向风无可语泪洒壁间尘
　　峡州渡江入寺
　　雪暗离秦地春归入楚邦平生怜匹马将老渡长江解缆辞亭树中流见寺窗舟人喜风色畧得寸心降江上招提古萧疎对郡城延賔竹榻静过雨石堂清斋接荆州供题多蜀士名老僧飞锡倦归坐听江声
　　兴徳寺逢张居士
　　扫叶开新径携缾汲晓泉偶逢岩下客来问室中禅鸟去空还寂薪穷火自传四方行已徧归老旧林边
　　登青龙寺
　　疎爽岩边寺秋登更晚晴连冈横野断逺水隔林明废井余荒甃残碑有旧名几经兵火刼禾黍徧新耕
　　游观音院【唐赵州谂禅师旧游】
　　秋林晴簇簇野竹静姢姢台殿横髙絶山河满大千莫论金屑贵且契布毛縁试问庭前柏干戈动几年
　　慜禅师
　　湘南衡岳水分得一支来宴坐秋峯静澄心夜月开清风生虎锡惊电防龙杯昨夜飞香动山神礼宝台新罗寺唐有新罗僧呪草愈疾卵塔今在闲来因题
　　断石传遗事唐年刻永徽庭荒灵草尽塔壊礼僧稀古殿含凉气空堂照夕晖独来人不问行听暮钟归
　　甘罗庙
　　纵横争擅势之子独尊秦弱齿能専国竒谋不借人拳峰凌九仞勺粒动千钧过客瞻遗构临溪野草春
　　九日过介之推庙
　　荒祠久零落秋日故山阿椒菊持新奠龙蛇忆旧歌论功嗟晋粟流怨动汾波千嵗遗灵在乡民禁火多
　　清明日北园亭作
　　锦乱筠遗箨青浮水结衣乳鸠呼却逐鬬雀堕还飞客过残樽在年侵冷食稀去年今日意渡峡雨霏霏
　　春日北园早起
　　雨断云犹在风回气已明林花含宿润露沼散余清喜静心常澹居闲意寡营流光随转盼所向达吾生
　　秋晩北园
　　野兴乘俄顷扶行锦竹长碎蔬残宿圃乱叶散寒塘地僻柴门静人稀草迳荒晓霜今防见犹有菊花黄
　　晨起东轩
　　影暗才分竹烟低正满檐雨斜侵药裹风过乱书籖篆灭香犹在尘昏砚未添静中时有兴著论不为潜
　　晓至西郊
　　墟落隋城外西郊路可寻带霜残黍短过雨旧溪深近港来迎犬荒篱散宿禽隣翁邀具饷烟火动疎林江晦叔邀游吴氏园为约月余始能一往吴生某求留题遂书石上
　　竹屋横虚舫松屏展翠帆柳条晴后弱花态晓来严乐意难逢暇清游久叹淹主人求客语乘醉写云岩
　　出村
　　风露已凄凄郊原百草腓负樵山木下转粟戍人归野旷羊牛逺场荒鸟雀稀南山经月雨犹有乱云飞
　　西溪酬孙倚李珪二同年依韵
　　水部张员外中书白舍人曾闻三絶句同赏曲江春且逐追随旧休悲老大身花今千树发有底不来因
　　病起
　　病起秋将晩髙林叶半黄梳惊残发少瘦觉旧衣长尚怯扶藜杖犹勤检药囊喜抛乌帽去曝背卧朝阳
　　云岩
　　径转随髙下欹危乱石中寒岩朝起雾空谷夜生风疎竹连残屋惊麏逐断蓬求栖问茅舍非浅爱田翁
　　夜意
　　山雾连城白虚庭待月生雨余秋叶润露重葛衣轻隂壁鸣虫涩风枝宿鸟惊淹留禾黍兴怅望故园情
　　和楚倅懐归
　　雨断他乡梦风沉故国音山城黄叶落兰畹白云深寄食衣裘敝慿鞍嵗月侵流尘昏斗剑万里愧初心
　　留客
　　秋堂留晓客宻雨拥柴门石鼎燃松叶山樽捧竹根买鱼催网急尝栗破防繁村黑归泥滑移床醉夜轩
　　送客至黎城
　　二年三送客空复往来情野色浩无主秋风暮独行山连长狄国水过邺王城试问式微咏犹歌怨卫声
　　答徐耘朝散
　　昔年汾水上曾遇海南翁欲问三山路先知一溉功万纷销寂黙一气抱冲融更约丹砂诀他时访葛洪催发诸邑民兵至朝邑县官未至遂宿其驿
　　羸马趋程晩冲风雪满衣城荒更鼓暗市冷吏民稀乌垒兵初起河桥客未归北行殊未已捧檄寸心违
　　月
　　玉露漳川月相看几上气横秋浦白轮带女城偏半魄蟾犹隠分枝桂未圆云衢谁可到柅辙驻流年
　　竹
　　园竹三年种今春緑始稠未知能却暑但爱不悲秋影补頽垣缺枝多暮翼留近因开小径时有客相投
　　虾蟇碚水
　　泉出虾蟇碚名髙陆羽经细分寒乳白散落晓巗青归客停松檝临江贮藓缾神仙云母液烹饮飬颓龄江公着举棊无偶忽败于予有诗戏用其韵
　　忘暑怜楸局含风爱竹窗料兵闻旧怯筑垒纳新降舟渡焚秦水兵分泣楚江君知猿臂将国誉世无双
　　观山郊阅武
　　叠锦联貂帽飞光散羽旗虎文双箙重金粟小秋垂望鹘翻云没呼鹰驻马迟更闻传令去先促羽林儿榆落山连垒川平水带城张兵图野旷吹角怨秋清移帐髙云动开镡碧海惊归风回胜气西北埽欃枪晩客狎至应接不一或有疑者作此诗示谢敞教授
　　岸帻扶藜杖移床傍晩林形骸犹是累语黙更何心望外浮云薄凉生古汲深自怜多懒僻尘色闷孤琴
　　荅分守魏大夫
　　坐忆金台别于今十四年新恩乘五马北首渡三川县急均鹾户边停助饷钱晋民衣食薄移柱听调弦舟行出峡先寄峡州太守荣子邕同年
　　几日方离峡舟浮任所之江开平岸阔天逺去云迟心折襟分后身存痛定时晩亭登至喜归信半年期【峡州江岸客亭名至喜予前过此与子邕约半年同归今得如愿】
　　依韵酬赵令之
　　相逢三十载少耻事骁雄封植思嘉树交游叹谷风云山轮迹少葵藿嵗时充冉冉秋还暮霜寒泣虫吕子固置防有诗张芸叟邀予席上依韵和
　　故国归来晩相逢共老年聊从浮白饮莫拟畔牢篇花近红侵坐槐新緑媚天还丹消息断无惜放杯传
　　还王天倪诗巻
　　素尚跻遐旷平生厌浅浮锦囊刀尺古江渚蕙荃幽翘首孤云逺踈林暮叶秋十年人不问寂黙老荒丘
　　酬乔世材推官
　　地僻人来少公庭吏散时乱蝉号晩日凉叶下髙枝仰羡知归鸟先书寄逺诗只应今夜月偏解照相思
　　答推官李珪
　　吾族柯条茂人称孝子贤新游思我共旧学欲谁传毎爱鸾鸿志徒嗟犬马年青云如得路骧首看扬鞭
　　和张裁推官游湖
　　闲弄香兰楫斜开紫绮襟囬风收雨脚静月到湖心髙柳留疎翠前山动夕隂兴来行处惬乐罢感还深
　　寄延帅赵龙图卨
　　瘴岭有毒雾鸣沙无美田乾坤滋孕毓山海限腥羶干舞旄星落弓櫜译舌传但能思上防何必勒燕然
　　戏答山人赵頴忆山居
　　緑发年来改相看忆去频青山不厌客黄屦自迷尘耳冷泉声淡松残药灶贫白云他日见应问世间春
　　新蝉
　　病耳不堪听仍愁露下时才能升木杪便解入云吹漫有真仙契犹多风树悲美隂如可托后患亦须知
　　太学试驾幸后苑观谷
　　禁籞开清晓宸心喜豫游鸣鸾迎霁日嘉谷茂髙秋秀颖晴光烂雕舆睿鉴留晨光照金粟喜色动珠旒緑野勤农力青编蔼帝猷周人豳颂在王业起耕畴
　　依韵酬沈仍长官恵葡萄
　　异果乘秋熟分来道路长缄封湘箧重题咏剡藤光气蓄西河润山围大谷凉龙须初引水马乳晩经霜衣薄轻鈆粉包圆小紫囊膏腴凝绀液甘酢溢云浆蔗浥含余润醅浮带旧香药经难髣髴画笔漫形相泾洛宜秦土汾岚利晋鄊鳞差分万叶珠寔缀千房楚瑞惭萍实江奴笑橘黄破酲生静爽涤热新尝契阔初心在提携逺意将茂陵遗客老痟病证仙方



　　钦定四库全书
　　潏水集巻十四　　　　　宋　李复　撰
　　七言律诗
　　垂拱殿赐对防恩入省
　　黼座亲瞻咫尺威恭承天语慰衰迟锦书殿陛初传赐白髪郎潜且漫为九日重分畨直夜【刑部先郎官八人予到为九人重分寓直】六参便赴早朝时自知麋鹿难驯习深媿鹓鸾接羽仪
　　雪中早朝
　　正衙冠劒拱星齐清晓天花舞御墀玉殿影深分扇早金炉烟湿散香迟云低含润侵珠络风乱飞花拂羽旗班退便疑凡骨变自惊身得到瑶池
　　防圣宫朝谒
　　七叶丹成不可攀蘂珠宫殿翠微间千年空怨龙髯断亿世曽闻寳防还宫女祠归朝路静岳神綦退晓风闲五云高宴蟠桃罢鹤驭时应防此山
　　省中寓直次刘巨济职方韵兼示祠部张台卿
　　银铛司钥禁门重寓直高秋此夜同楼外归云迎霁月宫中传漏帯防风衰迂岂合参新论俊少何堪接野翁华省分曹占列宿经时饱食愧无功
　　再任提防云台观
　　天光垂碧抱琼台蘂殿珠宫对岳开峡口巴猿初别去海东辽鹤又飞来三生难转灵源静六歳空惊迅景催欲挹莲花峯顶水普将甘冽净浮埃
　　守郑易陈方及境改信都过大名书呈吕太尉
　　淮阳闭閤欲偷闲新捧除书墨未干五日御风方假翼两河试郡别移官生縁有定随流易世事无端用力难今日得陪门下客一枝容息便心安
　　京西初归作
　　少年轻喜欲慿虚误落尘中二纪余生事萧条寒叶散故人寥落晓星踈残骸已脱风波晚清枕方囬醉梦初却覔渔蓑寻旧钓一溪烟雨伴春锄
　　乞罢未报承延晋秦庆皆惠书
　　东西南北阅光隂边意萧条老境侵四府飞书惭过誉数畴废壌媿初心倾怀敢望时情合论事须思后计深髀肉久消筋力倦但能操笔谢知音
　　九月十三日夜偶书
　　林叶纷纷已半凋隂云不放眼周遭稍知风逐青娥动更觉天腾北海高万里无心思假翼百年多事喜持螯山前沙井通幽圃待得春深弄桔橰
　　熈州再乞罢
　　末途潦倒媿知音幕府重来歳月侵狂见请缨憎徃策礼容着帽感虚襟白头久厌戎衣窄黧面空嗟寒色深东望故山今有约清秋应得访云林
　　乙夘七月十六日忽报罢任
　　掩闗忽报被刑书自笑无堪渉世踈白昼曽闻惊市虎残灰今见祸池鱼莫嗟静影逢沙矢犹恐余猜及鼠蔬逆境自观还自喜片心无碍一舟虚
　　上延帅沈内翰【名括字存中】
　　昔年图史守巗幽毎仰高文动斗牛千里来登徐孺榻一时如上李膺舟激昻囊颖思先出慰藉泥涂欲晚收曽咲王筠无事业但题草木作风流
　　荣路囬翔简帝衷坐烦谈笑静西戎金銮学士承新诏乌垒将军有古风闗塞星烽葱岭逺尘沙毳幕贺兰空平时未便知颇牧今日亲逢出禁中
　　答防州旧僚被召见寄
　　圣恩优厚得西还又向云台作地仙顾我全生如苦李喜君频酌似甘泉一篙已占南溪水二顷初无负郭田他日题诗如欲寄为寻茅屋白云邉
　　捣药岩世传昔人炼丹得道今隠于此山下土中时得丹粒服之愈疾
　　超世犹存救世心深山相遇不知名岩前时得丹砂粒云里尝闻玉杵声汩汩流光愁易促浊刼苦难清如何为我开灵鼎徧使苍生病骨轻
　　登北原望京城有作
　　五季兵销帝业新霏烟双阙照夷门地盘王气千龄防势据中天万国尊劒佩辉光新日月风雷鼓舞变寒温开先神发随人意轳轴于今转海垠
　　登美原县楼
　　三月春光入眼稀试寻高处防芳菲影行平野孤云过防破青山白鸟飞秦甸气回惊緑满渭川势穏竞东归慿虚便欲乗凌去清吹飘飘已拂衣
　　登防州城楼
　　防州城高楼崔嵬浮空绕槛云徘徊百川东防大江出羣山中断三峡开闗塞最与荆楚近舟防逺自吴越来雄心乗险争割据功业俯仰归尘埃
　　防州制胜楼
　　野蜑荒獠南北羣西接庸蜀东荆门高城独控江山险胜筭争先日月昏散火烧畬连近防归云帯雨过孤村二仪开辟虽重阻须引流波及后昆
　　自京之椘州
　　隋栁桥邉一问津便将行止付舟人土风入眼乡闾异客路闗心童仆亲淮水烟开渔市晓山云动佛香春共传米价年来贱取次东逰不畏贫
　　过黄牛峡
　　转首黄牛百里西便风不断满归旗青山随客岂辞逺白浪催船常恐迟多米渐闻荆渚近故宫欲问楚人知今朝共话平安喜更得长鱼伴晚炊
　　大江
　　西南水防大江出万里奔激瞿塘开神宫龙府云雾暗涡转峡盘天地囬岷山发源四渎长庐峰白浪九道来刳舟济渉万世赖积金覆舟吁可哀
　　荆门军防泉
　　逺山分脉发巗陬六月虚堂客意秋无限寒云喷不去有多鸣玉碎无休清涵锦石斑斑丽秀吐金莲熠熠幽美润散分周下泽余波还入楚江流
　　过叶县
　　南对黄山百里峰双溪夹路碧溶溶难追旧事飞仙舄但有余风喜画龙栁际秋晴分防防亭隂晚色见芙蓉襄城已逺方城近图志分疆入楚封
　　移官庆阳过定平县
　　春郊二月浴蚕时傍防溪流可染衣谷转城深惊栁暗地寒春早见花稀三年厌应西烽急千里重随北鸟飞若问前筹惭潦倒欲辞虎帐访渔矶
　　过天门闗
　　龙钟双袖马骎骎来徃榆闗日向深多病出门愁逺道早寒平野苦层隂泉流危栈新氷滑风入长林暮叶吟触目凄然何所补高枝巢穏感归禽
　　峡山阻风
　　黄牛白马渡惊滩两目盲飚更险艰天地容身惟一榻江湖骇浪动千山豪商竞利能争防隂鬼多私故作悭叹息隣家田舍穏柴门深掩日高闲
　　定昆池
　　风烟当日竞豪华故里犹传贵主家何处可寻楼下水平南不见面前花隂机鬼伏天沉海危祸波翻骨委沙游客乘秋兴永叹高林不觉见栖鸦
　　分按洛西诸邑登山出永寜西望晚宿韶山寺
　　双旌明灭转委蛇行徧秋山意若何暗谷路穷平野濶囬峦石断乱泉多崤陵东尽开周邑熊耳中分放洛河欲举因縁寻只履夜深随雨到岩阿
　　胡义修推官再招彦桓与予同游龙泉寺
　　江曲花开恼醉翁经旬出饮独床空芳羮间筯溪毛碧异果堆盘海药红尽晚莫辞千日酒余春已怨几畨风主人清韵家声在伯始源流到眼中
　　彦桓奉檄将行同饭素于龙泉寺
　　西江吸水试厐翁再访只园问色空古殿香寒消宿篆晴林叶暗退残红衰年再乞千家饭逸驭初乗五日风晓去清明邉檄急前旌髙下乱山中
　　过香积寺
　　迂辙来寻昔歳题恍然前世意犹迷荒庭老树半空腹壊塔野禽争暮栖晚学尽惊新使节残僧时认旧沙弥松房自出成何事二十余年东复西
　　游山寺
　　山后山前绀宇开闲携藜杖结青鞋霜欺泉涩羣流浅风劲林雕万壑哀到处每逢清众出有时偶伴野人来裴公防尽因縁在百塔龛前首重回
　　寒泉亭
　　孤亭结架开岩扄山深气偏冬常侵惊浪一溪喷飞雪隂檐五月垂坚氷长风不断响空峡崩石欲落纒巨藤三伏火云愁病暍投鞭知有几人登
　　题大圆庵
　　星郎歩履在清禅雅结新庵赋大圆譬喻河沙终未尽含法界外无邉浑成独转离诸相不立中间絶两偏闻説毗耶在方丈众人欲问却茫然
　　焚香置榻拂氍毹困倚蒲团坐结趺丈室曽瞻一居士台山岂有两文殊信心自得超三界明眼何尝滞四隅伯雪相逢能目击电机已笑渉泥涂
　　题武侯庙
　　梁甫高吟一幅巾聨翩众盗肯同羣久蟠丘壑虽龙卧黙计江山已鼎分庸蜀欲开来日月隆中先见防风云杂耕初动明星落千古英雄泣渭濵
　　天厌炎灵暗不开欲吹余烬发寒灰强因徐庶南阳起能枉周瑜赤壁来常见英风吹草木尚存精魄动云雷西南遗爱无时歇不逐长江去不回
　　女几山女仙庙
　　绛节高翔不可攀尚留遗几在空山月明曽有芳箫过松老时防旧鹤还岩下春归花寂寂壁间云暗藓斑斑开元已逺霓裳絶野草青青辇路闲
　　和林次中秘阁题五龙庙
　　头角蟠潜歳月沉腥风不散古祠深曽闻惊电开巗壁常见屯云宿殿隂苍蜴吐氷藏暗穴彩虹收雨出长林荒碑磨灭无遗事犹冠龟跗压翠岑
　　屈原庙
　　古庙荒山暗水云歳时歌舞感乡民几伤谗口方离国欲悟君心岂爱身惨惨飞魂号帝阙冥赍志托江神千年自有遗文在光焰长如日月新
　　题觧梁驿舍
　　三年去国苦飘零满面风沙漫度春白日驱车无住客青山当路亦为尘东经卤泽初迎雪西出蒲关欲问津何日投鞭寻旧隠云间深访牧牛人
　　过沔池驿
　　崤陵臯墓几摧轮秋暮重过白髪新小雨廉纎能滑径乱山逥互欲迷人客心苦厌孤程晚驿舍频来旧吏亲明日问途知更逺又须呼仆待初晨
　　过襄阳
　　表里山川旧楚畿筑关乘险事皆非槎头鱼尽无新语岘首人亡失隠扉云外煮茶僧室静江邉酤酒客帆归我来驻节无言久为爱春流可染衣
　　初至郑州
　　二年青海困征鞍归望天威咫尺间雨露忽颁西辅印鸳鸾阻缀紫宸班往来扰扰无虚日应接纷纷祗强顔吏责无穷人事拙梦魂时到旧家山
　　过临晋县适调发
　　半夜惊呼府有符河堧荒邑应军须氷生垂血辞乡泪风涨飞尘出塞车千里馈粮人未返百丁团甲户无余天邉旁午流星使更见河桥急羽书
　　韩退之旧业
　　城南旧业访韩符门掩荒榛老木踈隂洞尚寒难驻客短茅初葺未成居崩崖乱竹从欹倒糁迳飞花不扫除旧集逺年今散逸苍碑但刻马鸣书
　　八月十六日后池上
　　竹户深扄满迳苔芙蓉落尽晓池开数畨雨势随风去一片秋光入座来已老林蝉余韵断将归檐燕强飞回沙鸥时下知人意近岸相亲眼不猜
　　种说山居
　　隠君奕叶为清门诛茅卜筑歳已深池影青苍山堕地松枝夭矫龙出林六月取冰自凿谷百壶进酒不论金阮生熟醉无臧否今爱遗风杜曲隂
　　客来稚子出譍门防洒虚庭屡汲深西泽千塍连别岸南山一帯是家林泉清野果浮苍玉灯散灵峰见紫金晚日已收凉气动客归相送歩松隂【是日南峰圣灯现】
　　抱瓮轩
　　扰扰谁知巧丧生惟君智巧不关心为能悬觧如庄叟防识真风在汉隂闲笑重轻争俯仰静忘身世任浮沉堪嗟混沌亡来久今独怜君踵息深
　　郊居
　　闲原渺渺散防襟风舞渊潜自乐生春到云山惟杖履日长天地独柴荆百年虽健犹亲药一饭无多嬾问耕常羡子乔仙驭逺笑悲沧海世人情
　　三月二十八日园中作
　　决决清溪漱绕堂兴来随意转藜床畏人野鸟疑花动收蜜山蜂误酒香杏子帯须红半抱药苖退甲緑新长风光须是闲时见身世今欣已两忘
　　和夏日园中即事
　　雨过深园暑气清拂云松竹映重阍预期节物移承露自验方书采合昏片影有縁聊暂寄寸心无事得闲论风光未信随流转犹见飞花落酒尊
　　园中独坐
　　高树风轻叶影齐新荷破巻緑犹低日长松下少人到坐久竹间闻鸟啼万里惊波逢寳筏百年病膜快金箆虽知赤水遗珠在问路襄城举世迷
　　李氏园
　　城近斜临南郭路地寛分得奉诚园垂竿引水穿囘径种竹成隂补壊垣晓露不收荷已败新霜将落柿初繁天晴野旷秋风厉借榻虚堂负午暄
　　过李氏园
　　伊川北首始知春问路停骖仆门垂栁万颦梅一笑苍松四出石双蹲髙人旧隠家风逺祥兆开先国邑尊【地名大宋川】昔歳徃来曽驻跸从臣遗刻在云根
　　陆浑王秀才园
　　两歳伊川拥传行往来屡喜访云扄四时溪水喧岩石六月山隂满户庭每到似开双眼翳久居应涤百骸醒露香浮座供賔饷凉叶生风野草青
　　和题屈氏园
　　宻树烟深緑映门入门清絶隔嚣尘须知泽畔行吟客便是林间散髪人山色满楼何处尽花香过酒逐畨新东风时引闲云到留作轻隂欲驻春
　　杜城陈文惠公园【有桂林亭】
　　杜曲西游访物华门前潏水渌涵沙南城天近无双誉北斗魁前第一家当日不知龙卧久今朝空羡桂交花高文遗墨皆漫灭林下祠堂春日斜
　　和范君武出郊
　　九月天高客喜晴篮舆因兴度溪行身逢乐歳留漳浦心逐秋风入渭京日暖登塲多稼熟桑隂具饷野盘盈丰年社后多余酒处处神林箫鼔声
　　和人游千金公主园池
　　溪流古堞帯林高林下行通小水桥但有春风催载酒更无仙鳯伴吹箫花间鸟散惊藜杖沼际波囘转桂舠尘迹寻余思一吊楚魂飞尽不能招
　　后园小池
　　凿地开方断石根润通草树亦欣欣筑基偏傍孤亭濶引水初从曲径分风约落花囘近防露垂欹竹滴圆纹春晴山鸟常来浴浅处喧喧故作羣
　　城陬荒僻自开锄野性难忘水竹居防侧星机榰锦石波心仙仗立红蕖闲中有客唯来鹤静去无竿不钓鱼八卦神灵今可问夫时出御辎车
　　和韩丞相玉汝登见山阁
　　丹青岌嶪冠鼇丘地辟天开洗百忧万窍倚空号一噫八川盘野防千流浮云晚日悲余翠废苑荒陵怨暮秋自昔登临思善赋高吟岂向世间求
　　游柏谷寺寄范君武
　　絶塞初归喜澣休东城送客偶成逰山前欲访青兰若林下初闻黄鷅鹠双屦髙穷溪水出一身轻共野云浮寄声德操还能否炊黍吾过为少留








　　钦定四库全书
　　潏水集巻十五　　　　　宋　李复　撰
　　七言律诗
　　赋杜子美刘梦得遗事
　　壁间石刻圗经在瀼外祠堂绘像真秋去书懐传北客归时遗曲祀蛮神十年口语投荒谪千里兵戈下峡身嗟我南来心迹似临风把酒寄情亲【杜在防有秋日书懐寄郑审秘监李之芳尚书诗百韵刘有别防诗云惟有九歌词数首归时留与赛蛮神】
　　王谷节推画草虫花竹求诗
　　细羽争飞翠长间留影防绡光寕知臂朽専蜩翼但见心精妙楮芒诗学虫鱼增旧谱药圗草木騐仙方请君放笔开髙臆纵意云龙五色章
　　王氏园置烛观梅
　　堂前梅树花初徧露坐防花对夕风苦恨夜收春色去故移灯入素光中乱争短髪愁邉白清映衰顔酒后红醉眼却来寻不见只疑林月碎玲珑
　　依韵和秦倅陈无逸观梅
　　渭水氷消意始回肌肤玉雪本仙材江南气暖常先见陇坻山寒不易开二月莫伤春色晚一枝岂待岭邉来风光切莫轻流转未放悲云畵角哀
　　观梅
　　轥借霜威欲断肌傲霜挺挺发南枝微风披拂香来去皎月勾添光陆离已入鸾台弄妆手犹存谷口出尘姿苦无踈影横斜句深愧林逋处士诗
　　陈再有诗诮梅开晚戯酬
　　漠漠飞香散不收无言对客似含羞虽非雪里孤根暖却免黄时细雨愁争意竞先多浅俗髙情持重自风流一株又见垂垂发肯学江邉取次休
　　和林次中五鬛松
　　僊人五色鼎中丹丹养松根叶不添云散细风梳碧缕龙离逺峤奋苍髯雨衣铁涩封霜甲露防珠明滴翠纎采醸春醪能愈疾欲求方法检书籖
　　咏槐
　　当年夹路绿参差曾拥金舆拂羽旗得地偶逃斤斧幸闻风非与雪霜期犹残腊火燔空腹时有惊雷起蠧枝想见妖灵占上象山猎罢旧都移
　　古槐踈惨倚頽墙病叶先秋已半黄封植不知何岁月雕零今困防风霜老根傍出人供爨蠧腹多穿马系缰叹惜他年承爱赏清阴曾借暑天凉
　　和进樱桃上宣谕近臣洛中今年进樱桃甚大当日分赐
　　四月樱桃始烂红拜章驰驿岁常同留都旧事修邦贡荐庙清朝广孝风翠笼摘从西后苑彩奁进入大明宫近臣曾见天顔喜清晓分颁到省中
　　和人汰竹
　　与世论交独厌数此君多冗岂无烦欲期虚静延清影莫懒芟除去恶根渐见逺山开晻霭更无繁鸟乱黄昏直须放手留闲地别待春雷见子孙
　　和人笋诗
　　葛陂龙去已千年毎见遗孙出是间未遇严霜懐节乆因生平地立身难长崖气润云藏角暗谷丛深雾养斑春晚向空重箨尽却惊髙意不能攀
　　和周湜雪
　　云表争飞镂玉花冲烟照水弄光华徧妆庭树能多巧乱入风帘不奈斜漠漠杨花迷客径纷纷蝴蝶满人家寒檐向晚凝清滴乳洞春硝长马牙
　　六合天人竞散花坐惊门地亦清华川原霁后龙鳞出岛屿平时鸟篆斜秀发园林春万里寒生楼观月千家待防阳律还暄早破润乗凌见翠牙
　　暮飚作气动长林渇意经时恨未深乱学飞花穿竹户散揺清影落池心生憎拂面轻难改更觉冲风薄未任狡但从开防穴韩卢防逐晓踪寻
　　毰毸乱舞出烟林落乆临阶试浅深平尽髙低寛眼界放开虚白见天心狂倾月窟愁将竭厚压坤舆恐未任润泽功成本无迹便回春意欲同寻
　　和朱给事上元早雪
　　玉花清晓作余寒云暗重城晻霭间初逐细风飞寂寂旋随小雨润斑斑万家灯火方行乐九陌轮蹄肯放闲向晚霁开斜照在门前栁色未藏山
　　和孙俣朝奉立春
　　闰余随腊报迎春便觉勾芒令有神流转光阴频着物峥嵘岁序苦惊人花装寳蜡余枝弱菜防雕盘小绿匀从此试聴枝上鸟渐传芳信语言新
　　梁元彬招池上府防辞之以诗
　　东郊日日唤春催得意晴天浩荡来病客强因寒食起新花不为老人开尘埃邉叟抛书卧鼔吹山翁倒载回欲问湖光防时净试容扶杖独徘徊
　　和郭户部中秋月
　　重云宿霭风收尽千丈银毫吐海涯露气洗开青玉阙龙宫浮出白莲华寒惊栖鹊翻庭树阴引灵珠耀浦沙我是襆巾修月手玉皇应许上仙槎
　　潞守欧阳叔弼召登鼎轩暑饮
　　崇轩写物体模分爽拔风擕颢气升王粲消忧思眺聴本初持饮涤烦蒸金乌不转铜壶箭碧盌时分玉井氷毎见喜公如玉雪更因执热服吾膺
　　再和叔弼暑饮
　　古制虽存事一新竒峰时作火云升慿风髙栋能虚爽欲雨炎天故郁蒸适意浮沉多野果热中咀嚼喜清氷别裁伪体亲风雅若比阴铿岂敢膺
　　答晦叔求饮
　　墨客髙吟动碧云蒉桴轻笑鼔雷阍千寻自分遗樗散百和何堪借枣昏按剑夜光惊暗掷挥弦流水喜新论乆闻逸兴须酣发愿防长虹出渌尊
　　和江晦叔喜雨
　　千里人懐闵旱心轻将岁事叩天阍骤倾江海繁声合尽涤山川沴气昏官责时丰聊共喜归休兴动欲谁论更思田父相邀乐歩屧春风倒社尊
　　和朱公掞给事喜雨
　　喜雨髙吟夜不眠飘飘秀句选青钱已推覆斗占穰岁谁事操豚祝下田满泽新秧初放溜连云髙树欲生烟未知美价堪多少洗尽人间苦暍天
　　中秋客至不赴郡防次范君武韵
　　经岁相期尽赏心虚堂有客阻趋尘登楼君似庾老子挟防我为臧丈人清据胡床兴不浅来寻竒字夜相亲莫言糟粕无佳味未许桓公媿斵轮
　　和李献甫守岁
　　枯鰕干栗排野盘拥炉酌酒儿女筵却愁诘朝秖明日便数今宵为去年瞻星惟恐斗柄落续膏更愿灯花燃小痴老怯坐自笑无补漫废通夕眠
　　次韵鲜于之武逰南谷【字彦桓】
　　山光娱客古城东云散春阴望处空畏影戯鱼依藻绿避人飞鸟动巗红林间野坐分溪石岸曲晴行喜水风旧事共髙文字饮新逰尽寄语言中
　　芸叟召杜城晚饭遂宿于东轩欲同逰五台寺有诗因和其韵
　　第五桥东潏水滨山红澷澷绿纷纷溪邉童子风雩舞林外先生植杖耘髙论但谈双树法胜逰将歩五峰云东轩夜乆清无寐山雨初从叶上闻
　　次马承议韵
　　浮云飘忽竟多姿苍狗须防化白衣对客莫思扪虱语乗风且共跨鲸归岩岩清壁三千仭郁郁寒松四十围君防时光易流转新霜髙叶又朝稀
　　依韵答俞承议
　　南北相望已十年白头相见喜留连风埃异国君多感朱墨劳心我自怜事可寸心能有防生无百岁澷忧千一闻新赋思归去韦杜溪邉访旧田
　　次韵李忱承议所恵诗【字天辅】
　　人生飘荡若浮云邂逅乗风忽聚羣嗟我淹留今倦宦喜君倾倒细论文扬舲觉海宗提印授钺诗坛勇冠军荒学澷劳无所得鼻端聊假一挥斤
　　和胡漕鬬茶分药
　　万里飞香入晋山髙真秘箓露谈端春雷发地巗惊绿夜鹤飞坛鼎转丹仙桂清风生两腋玉壶五色抱神丸虚谈论罢无尘事林外姢娟月半残
　　和成季
　　芸阁磨铅勘旧经昔闻同舍此同升九楹置榻从頽偃百尺浮空逺湿蒸玉鲙堆盘鱼胜雪绿荷倾饮酒凝氷家风牢落承推奨深愧龙门昔有膺
　　依韵和南子强
　　云路天门白日开岂无松桂出蒿莱于斯未信诚可矣如或知尔何以哉铿然舍瑟有异撰岂必读书无取裁业广惟勤今汝画覆篑不止须崔嵬
　　和刘丈招与康集同逰韦杜
　　潏水桥邉纵客车去天尺五访寻初按圗韦杜风烟在遗址隋唐锦绣余雨后晚花寒寂歴霜前老树半雕踈松间有酒来招我逺约相依造隠庐【时李支使隠居在杜曲以诗见招】和尹宗闵书记四月二日客溪上潞守李献甫具饭有诗
　　溪园经岁不曾开逸兴何妨客回春色堂堂辞我去暑风咄咄逼人来追凉故绕池邉树分坐时侵石上苔皂盖归城鱼鸟乐更延虚静独徘徊
　　酬汾守郑大夫
　　郑公赋政鬓如丝符竹新分晋水湄招客逺郊常置驿论文古训旧笺诗汉庭行曳尚书履泾谷曾刊隠士碑今日湖亭共逰泛追懐子美昔同时【李之芳与杜子美同于郑审秘监湖亭泛舟】
　　暑中即事
　　挂壁清羸金粟像映牕性相净名经门前野水流绕舍雨后绿槐阴满庭凉簟醒心须稍健好风吹鬓欲重青此间真境谁宜到更有珍茶一种灵
　　静坐
　　一室萧然不受尘帘垂踈竹映深门拥衾调气烦呼吸据案翻书费讨论南郭子綦初丧我毗耶摩诘已忘言尽传息虑何须息窍凿无伤混沌存
　　和刘君俞逰华严寺谒文禅师
　　华严法界出诸天帝网重重絶世縁昔有髙僧开寳刹今留飞阁耸琼田身逰色相无穷境心悟虚空不住禅碧眼胡人香一炷分来今欲对师燃
　　灵山胜致古今同下种开花一线通岘首道安酬凿齿江西马祖对厐翁防珠逈耀千渊黒滴乳微倾六斛空我有宿縁香火念闲来相与论幡风
　　暑退病起沐罢倦卧得芸叟诗招为草堂紫阁之逰酬以来韵
　　八月秋髙肺病苏深居吾亦爱吾庐晚风剡剡初衣裌白髪萧萧不满梳困着藜床眠北牖逺飞蝶梦访清都觉来闻有云山兴亲写新诗欲起予
　　酬晋倅徐发承议
　　黙黙穷年逐众行杯坳浮芥竟何成交逰似梦逢还去世事如尘扫更生未访故溪舟一叶空嗟短髪雪千茎病衰易感伤揺落一夜西风枕上惊
　　天辅归休再用前韵并其弟恪子勉所和诗见寄再酬之
　　西北秋风动碧云经年忽忽惨离羣去辞北阙投新绶归老东山缀旧文诗遇恵连须长价书从阿买可张军平生胜理思悬解糟粕徒观愧运斤
　　同君俞自牛头寺至兴教院又防文师
　　杜曲樊川旧化城东西相峙两牛鸣岩前寳塔藏遗烬殿里长灯续旧明万法分流皆有相一心息妄自无生丛林是处经行徧防向东山记姓名
　　赠楷长老
　　灵源独耀脱根尘岂论空身与色身若论有无寕见法须知开悟不因人病瘖得味难形语走饿还家忽忘贫薪火相交多少险烦师与众指迷津
　　天竺僧金总持
　　金轮风火转无涯震旦观光渡海沙八万言诠归贝叶三千世界聚莲花有縁禽鸟来波第随喜天人尽木义今古少林风月在闭门常御白牛车
　　蔡元度话其子能言前世事江晦叔有诗次韵
　　应感随縁各有因一源真寂自无尘须知此物非他物能悟前身是后身叔子探环乔木在房公发石旧书新区中谁是王文度证印曾逢竺上人
　　徃来积习防生身石上精魂世共闻北涧水通南涧水南山云绕北山云光含众色珠常静影入千溪月不分试向道人谈实相神竒腐臭但纷纷
　　次韵钱穆父内翰题刘掾诗集
　　朱弦曾闻三叹曲青松自长千岁枝意来是有我辈语佳处只应能者知旧心洗尽万斛水新愁谁争半额眉清兴飘飘仙奕奕欲逰天外戯云螭
　　依韵酬张公燮
　　城下清溪照病容溪邉开席豆笾丰故应举酒殷勤处欲慰踈花索莫中短髪萧萧羞帽侧强顔咄咄学书空青山行卜他年乐深结茅庐访徳公
　　次韵李信叔
　　不见吟翁近十年驿亭相遇两欣然旋临野岸烹河鲤賸向邻家送酒钱对雨张灯留夜榻傍篱系栁泊归船此生自断君休问早晚须芸杜曲田
　　和徐发承议懐归
　　骎骎长路倦羸骖搔首飞尘苦战酣猿过故山惊晓帐苔生旧钓暗秋潭土风膏润田耕熟物意清幽井汲甘一别防年劳客梦防擕藜杖破晴岚
　　和胡吏部醇夫
　　妙语飘飘慰旅穷自怜饥味得甘丰朱弦恨废髙山乆明月惊投按劔中垂翅为逢勍敌勇倾嚢但媿鄙夫空相从知便忘形迹一鹗先曾玷至公
　　依韵酧蔡阳叔赴永倅留别
　　朱绂翩翩别乗行人楚语喜秋晴君山木落洞庭濶帝子魂归湘水清曾叹选官称一字旧闻世誉重三明餟醨若访垂纶客苇岸夷犹鼔枻声
　　次韵吕元钧给事嘉川驿来诗
　　相逢莫厌重留连邂逅浮云只偶然前日一樽穷乐事今朝千里感流年尘侵遗迹留漳水风入髙吟动蜀鞭锦鲤徃来出江浦应传秀句满嘉川
　　送客至西湖
　　湖亭独徃客初归春去春来尽不知新竹出梢才放箨断蒲经雨别生枝山寒藏雪添云湿风送飞鸥过水迟却笑偷闲得忙事自寻邻叟问钩丝
　　吴安老罢制举赴安吉任
　　南北飞鸿迹影孤青衫相见十年余中铨简士归绳墨小邑沉才谨簿书防刄屠龙传世学飞章荐鹗待公车太平藻绘须文彩今日何人诵子虚
　　送卫奕之西河任
　　蔼蔼长空春已归东风犹在绿杨枝故人错莫送行处流水苍茫无住时汾上先生能理曲河滨退老喜论诗闻君此去追髙躅应忘青衫簿领卑
　　送孙甥【名永字祖修】
　　痩马骎骎渡洛行东风莫着褐衣轻为嫌愁梦能催老故懒题封去问程千仭防防悬水急五浆须信客心惊明朝我向壶闗路待约归缨共濯清
　　送张景纯
　　我居杜陵君淮东平生南北马牛风云山一日邂逅见草木千里臭味同今朝归心逐社燕他日付书随春鸿不堪立马向日暮索莫酒散秋堂空
　　送赵侗承议致仕归
　　聊为五斗陶元亮却爱三龙邴防容蕙帐晓空惊怨鹤客衣夜薄感寒蛩江邉朝露半红叶天际晚晴多碧峰漠漠长空何处尽双鳬飞去晓云重
　　送董亿朝奉
　　北防汗澷遗珠烟愁雾泣啼芙蕖兴来便脱上方屐归去重修繁露书一梦百年依幻宅五湖千里御风舆家山芋栗应常熟坐防朝三戯众狙
　　送阳孝章户曹
　　前生问学仰前修亲髪星星禄始谋千里束书来北阙一朝懐牒走南州荷衣未改斑衣戯斗米聊寛负米求想见江神能世态开防风满送归舟








　　钦定四库全书
　　潏水集巻十六　　　　　宋　李复　撰
　　七言律诗
　　送人从辟
　　秋风萧索塞云黄白髪青衫应辟章曾説穰侯常畏客今观毛遂欲投嚢鴈门旧障云松尽离石新城垅谷荒想有髙谈开玉帐尊前妍论洒珠光
　　李无玷自左正言出守永州召爲吏曹外郎尚阻叙旧先贻此诗
　　初伏青蒲拜皂囊忽驱五马下潇湘入承上閤尚书牒分掌中铨吏部郎焚藁旧垣犹寂寞拱枢列宿顿辉光闻归未便能倾倒五日朝班得缀行
　　用周作韵送范忱夫举归
　　白日髙悬照九垓天门欲上却飞囬虽闻西蜀题桥去未放东都走马来丰劒有神须会合荆珉蕴璞且徘徊明年八翮乘风起一振鹏程九万开
　　赠张万户征闽凯还
　　瘴雨蛮烟逺蔽空只将谈笑荡羣凶旌旗夜卷妖星殒鼓角秋髙杀气雄已喜张良还防上更须龚遂守闽中凯歌声动天顔喜金虎三珠拟报功
　　寄吏部王侍郎
　　国门一别四经秋新命恭承自冕旒碧落神仙来禁闼青天云雾隔皇州孔鸾笔下鶱光翠泾渭胷中有品流闻説丝纶推世誉佩声好聴上鳌头
　　荅董天隐推官
　　日月沄沄不可追神竒腐臭略无遗一丘一壑能谁过相喣相濡莫我知强聒睢盱何所补雄夸凌厉亦奚爲秋来春去寻常事安得乾坤独尔私
　　答潞城令谷大同
　　萧条寒邑古风深应叹光隂恨陆沉莫厌荒山轻廪粟须思美政慰民心门连露草常封印吏散秋堂静试琴欲约仙鳬终未得东城何日听车音
　　酧张法掾翼求侍养归
　　少轻纨绮袭箕裘力学从容与我谋择友卜商能胜赐舞风曾防自殊由去乘汴水春舟疾行过山楚客留千里有声如寄我须寻临潏旧林丘
　　谒冷朝奉路逢王才元舍人同徃
　　晓路髯翁已我先清时有味独君偏栁深门掩径未扫花落鸟啼人尚眠颠倒着衣惊应客咄嗟解榻遽张筵云开日影斜阊阖怅望归程急马鞭
　　答李成季贺授直秘阁
　　絶域经秋自乞还粉闱春得缀星班诏趋龙幄登文陛恩捧芝函入道山曲学岂知新説美苍顔难伴后生闲闻君此地淹徊久怅望当年未及攀
　　酬李公寅留别
　　归风何急动征车几夕相逢意有余緑暗河桥氷泮后云藏山径雪晴初登门曽上千重峻防刃将惊万虚他日再来寜可约北鸿时付一行书
　　别防州众官
　　半年渔浦巴城守两任云台太华宫岂欲背时聊免俗但能省事略成风玉泉古刹须留客峡水安流好向东祖帐联翩催棹急临溪洒涙落丹枫
　　卫奕其兄被劾得雪惠书及诗
　　去岁书传叹鹡鸰新诗甚喜字纵横虽有智犹罹网鴈爲能鸣得免烹须信箧中多谤语莫矜堂上有竒兵滔滔天下常如此无慕功名取次行
　　寄朱约之
　　子墨文章不自珍连编大轴弃如尘久收幽履安巗谷但见髙名出搢绅欲寄逺书寻素舸今逢佳士得朱轮放谈可讲平生学新传行观尽获麟
　　寄旧同游
　　去乡甲子四十二归路山川九百三长河无鲤来东北逺梦随月转西南檐花雨落春独酌牕竹灯寒夜对谈石上精魂能阅世欲寻前事兴方酣
　　吕司空夀
　　飘飘仙驭出蓬莱时节新阳动琯灰庆阀拱魁三象近祥源引九天囬磻溪龙虎家璜在申国风云旧岳开闻説清台占异事弧南星步入中台
　　赠吴德秀隐士用来韵
　　不计无成与有成但能偿足百年心喜营美醸多栽秫广蓄竒书尽散金三代遗文钟鼎古五湖秋意画图深超然真趣谁能识目送孤鸿抚素琴
　　答人见赠
　　形影何尝问主宾真风满户养頽龄不从田父迷回驾但有渔人笑独醒闲摄髙云游沆瀣静收浮气借光灵出门无事谁相喜只对秋山满眼青
　　答范轲
　　绥城古语刻兠鞬何事求犀近水燃乡里后生轻宿学朝廷新诏急遗贤风囬夜月开重晕骊睡神珠出九渊今日秋臯闻鹤唳茂先方议斸龙泉
　　答李成季
　　山川错莫不逢春京洛空多满马尘李渤请归聊见志鲁褒著论久知神怀沙曽愧垂纶客击磬兴嗟荷蒉人向老愈怜筋力弱空伤涸辙泣穷鳞
　　答李公蕴
　　腊前曽约走新春春到无端絶塞行戍卒催完灯下甲急烽连入雪中城万夫扰扰争分饷一饭匆匆岂暇羮自叹东西求斗禄兵戈已过十年生
　　答彭同年劝应贤科
　　早歳逢予叹陆沉东风还更枉华音五蹄一角必殊相八跪二螯多躁心众惜伏辕伤骏骨自惭跃冶匪祥金搏风敢效垂天翼但乐孤巢寄旧林
　　答李昼宣德示诗巻
　　志学长年患小成五言今喜继家声因君笔墨多新语满路云山得美名才业未堪髙卧显篇章自欲以文鸣归时正是春风好拥辔应教取次行
　　哀秦金部
　　少年书巻是生涯白屋清朝自起家数上封章思有补一生悃愊静无华初瞻玉节星轺下俄见铭旌粉篆斜天理防防谁可度但伤零落掩淮沙
　　王夫人挽词
　　家声昔冠秦中望妇学今传颍上风百歳流光方过半新春逝水忽驰东丹山鳯泣归巢冷寒月乌啼反哺空他日拂弦悲旧曲应将哀恨寄孤桐
　　欝欝佳城颍水涯素旌今见出重扉不逢玉鼎仙丹转忍见春风画翣归马鬛起封占鹤表锦书赐邑得乌衣须知千古芳魂在漠漠孤云岭上飞
　　吊朱给事
　　筮仕西州佐邑时髙才不厌簿书卑清修与众初难合真节当朝晩始知谏苑尘埃多旧藁佛宫粉绘有生祠与君家世重重契祖奠灵车涕满頥
　　棣华斋
　　真长世誉贤兄弟棠棣名斋爲学诗华厦何妨因旧址春风不老是仙枝攀条渐见传芳逺和气先从近本知顾我雕零长吊影感今徒益鬓如丝
　　托人求田
　　緑绕随城潏水流百年那免问菟裘泉甘易汲能蠲疾土沃飜耕每报秋欲托髙人论地劵共期他日老渔舟归身未到心先到得此余无一事求
　　残编
　　残编断简事寥寥购辑成书匪一朝韦述投山蔵旧史肩吾去国失宫謡须知孔壁遗文在岂逐秦燔烈焰销博学多闻予所仰喜君擕笈过衡茅
　　青布道人
　　逸意闲云野鹤孤药苖山叶缀衣裾新蒸石卵将留饭戱酌铜盘便得鱼疗疾但分庵畔草吐言不出世间书五年宻宻求真诀始露三元御气车
　　道士李得柔行太乙法曽传御容
　　处世能求出世心石坛深夜礼星辰徧游五岳求真诀独向三清有主人妙笔曽开天日晓悬壶常锁洞山春不知何事飞符动又见荒林聚鬼神
　　予昔爲河东漕属吏部郎中吕得和出总漕计与予情均兄弟后开府荆渚惠书有人生难得相知之语予后官守镇京兆闻吕之讣因发箧得旧诗感而作此
　　三年发箧墨犹新踪迹虽踈意更亲云雾渚宫迷逺梦兵戈青海困飞尘【时方收青唐】飘零剑外防谋客【杜甫爲剑外叅谋送韦班诗云飘零爲客久衰老羡君还】怆恻山阳感旧人【向秀思旧赋济黄河以泛舟兮经山阳之旧居顔延年作向常侍诗流连河东游怆恻山阳赋】今古交情如覆水爲君涕泪洒新春
　　李毅师载出塞归熟食日邀客湖上有诗求和遂用其韵
　　新知剑外朱兼阮旧侣江边白与张去国杜翁爲客久传诗韩老遇春忙一年喜竞清明日千里归从战伐塲山寺雪消云已暖湖亭氷尽水生光半生几见逄三雅此举无辞畧百觞莫负髙名兴苦叹静中阅尽喜难忘
　　五言絶句
　　宿兴德寺
　　东峰霁月出林丛寒露明夜久风渐息深院无人声
　　七言絶句
　　登后峡寨北山
　　薄落山前菊未开郁孤水畔独登台明朝匹马冲霜去直到鸣沙北始回
　　予徃来秦熈汧陇间不啻十数年时闻下里之歌逺近相继和髙下掩抑所谓其声呜呜也皆含思宛转而有余意其辞甚陋因其调写道路所闻见犹昔人竹枝纥罗之曲以补秦之乐府云
　　柔桑叶菀暗东冈山下乱石如羣羊旧沙渐髙行路断马蹄踏散飞星光
　　缲丝宛转听车声车声忽断心暗惊旧机虚张未满幅新丝更短织不成
　　东来健儿身手长不随伍籍习弓鎗何须官廪请租税白昼衣食出道傍
　　短衫窄袖上马轻空手常喜烟尘行论功何须问弓劒自有主将知姓名
　　牛车欲住更催行官要刻日到新城军有严期各努力秋田无种何须畊
　　蕃兵入市争卖田汉人要田蕃无钱有田卖尽走蕃去却引生羌来冦边
　　白羌纷纷急攻城羌酋却走杀汉民汉民当前死不惜瓯脱更有杀来人
　　陇山连峯入无际天画封疆限华裔如何谽谺忽中裂西通风来动边气
　　鸣鳯山西五里坂未渡汧河山渐浅东来行人渐长叹已觉秦川不在眼
　　垂白东西几田父林间偶坐忘巾履共説干糇付逺人六月长丁犹筑戍
　　予防侍先人作邑夏阳元丰五年来摄是邑过瀵泉题其亭壁
　　井邑依然旧物华行穿溪树踏溪沙路傍故老遥惊认十七年前县令家
　　再授云台观过华隂题此
　　脱身西去度函关踏雪重过阿对泉又作莲花峯上客祥飚髙御紫虚天
　　过方山驿
　　惊尘拂面三千里走马东西不识春忽见长堤新栁色一时聊慰倦行人
　　飞泉
　　银河一道下天来苍壁冲云万仞开白浪驾风千石转四时不断响惊雷
　　卧龙院
　　杲日珠光照旧都试从鸡足蹑莲趺横身何用论明暗果是能挥寳剑无
　　留题北禅院
　　偶到丛林访可休南山依旧满晴楼垂钩漫有深潭兴徧满乾坤是即收
　　陇州神泉铺后池
　　山腰緑映女郎祠祠下泉通竹下池时有游鯈自来去祗应曽见理钩丝
　　题甘茂祠
　　奋身孤旅相秦王欲去忧防论乐羊不有私金助公赏可能明日防宜阳
　　王导
　　邹人羞比管夷吾可复中原尽羯胡郊垒连云困衣食纵髙练布得充无
　　曹参庙
　　百战皆收第一功几回旁叹泣良弓白头始识人间事归向东州问盖公
　　王翦
　　少李轻兵去不回荆人胜气鼔如雷将军料敌元非怯能使君王促驾来
　　孟嘉
　　不将得失供谈笑此语宜爲盛德人千里同风皆黙契禇裒故识坐中身
　　陶渊明
　　接舆歌鳯溺沮耕独徃何堪与世亲投绂归来眠北牖髙风自是葛天民
　　二月五日柳溪遇风
　　狂风摆撼未肯休直须枯枿生新柔老松倚云不关意开落曽阅几春秋
　　秋庭夜闲歩
　　髙秋夜气声惊竹寒月徘徊影趂人此境静观如啖蔗后来细嚼味尤真
　　答安阳叔两絶【集唐人句】
　　春风吹园杂花开渐老逢春能几回不嫌野外无供给一杯一杯复一杯
　　两人对酌山花开青天露坐始此囬嗟我与君皆老矣且尽尊前有限杯
　　谒诗僧慧益不遇
　　昼公昔在云门寺曽笑陈丘久不归草坐麻衣今不见独来林下钓寒矶【唐僧灵彻寄陈丘二侍郎诗云身老心闲无外事麻衣草坐亦容身相逢尽道休官去林下何曽见一人】
　　和崔珙望子岭观梅
　　髙枝踈淡小花头开向残春破客愁防墨空山慰寒晩却如何逊在扬州
　　崔珙推官话王园再如昔年爲梅下之防并示絶句和来韵
　　王家梅树春常早露坐曽侵月影来闻道去年还得意新花还似旧时开
　　阎先复朝议园牡丹一夲四月始开予与李成季同徃观阎求诗遂书絶句于其壁
　　浅蘂凡葩不自持纷纷竞鬭早春时髙情独负无人识落尽羣花晚始知
　　戱书德公轩后桃花
　　百叶仙桃倚故台刘郎去后几时栽红尘拂面人来看只有灵云放眼开
　　花发双林七寳台出门是草不须栽东风一夜都收去爲问仙桃甚处开
　　和张总管菊
　　云里霓裳闲俨雅霜前黄鹄独轩昻不从春意装褫巧却被秋风漏泄香
　　开落纷纷不自知春秋莫较后先期清霜满地凋零急正是黄花得意时
　　和吕吏部观延庆院李唐画山水
　　道人曽去礼清凉幻出台山翠壁光闻説幻师能幻幻烟云草树摄他方
　　游戱仙人出道塲寳山珠树发神光坐间举手分天界移入毗耶一室方
　　深蒨云岚逺意苍寳伽犹带海波光须知应感神通力举步相随徧十方
　　题画马圗
　　龙种天驹产渥洼五云毛色散成花瑶池一去无消息只许丹青纸上夸
　　题严贤良东山集
　　谢公髙志渺浮云对奕从容静世纷坐客偶然谈小草无言徒媿郝叅军
　　项城主簿赵岍求书惹云亭爲系二絶
　　东西飘忽本无心留碍危檐便不禁向晩前山风力薄等闲相引作轻隂
　　白云曽与闲人约爲怪贪忙久不来飞过孤亭访消息也还遮莫未能回
　　和人观木戱
　　百尺髙竿巧捷身竿头立定鬬尖新更呈失脚翻身様平地旁观亦损神













　　书潏水集后
　　长安李履中世以儒业称未冠取国学解自以年少十年不试于礼部刻苦于学元丰二年始于时邦美牓登进士第公既博极羣书士大夫皆勉就制举公谓仕途防径知义守分者不与焉可也遗书彭元发徃复论难终不易其操及从仕干禄不以贫爲身谋当是时朝廷方欲经理灵夏时宰诱公以侍从而荐于上公毅然不就对故作兵餽行有不知何人画此计徒困生灵甚非防之句后泾原路乞造战舰五百艘姚麟乞造战车三百辆公时爲熈河漕被防专监眎奏以谓实同儿戱辨数利害力诋其非是上察知其言忠遂罢其役其为王翦将军庙记云自昔凡有深谋逺虑老成审的者于天下事不肯轻动新进后生不思逺圗易其事其不败者鲜矣盖讥生事于西戎者公以通儒喜论事而毎执正议不爲势利之所移夺居官行已咸取则于六经而尤防于易至于星厯五行小説百家罔不研精求是故时辈多质疑问难当代名士如张芸叟李成季王子发先伯祖穆父皆文字诗友也予尝谓古之学者本志于道而后世假以爲利民之资其不爲利动者曽无几何孔子曰古之学者爲己今之学者爲人至若履中亦可以追配古之君子矣其孙龟年朋出遗集四十巻予熟读其文想见其风采姑摭其大槩而志之公讳复以字行关中关中称名儒者必曰履中也官至中大夫集英殿修撰其行事之详备见于史谱云乾道癸巳嵗闰正月辛丒吴越钱端礼书
　　象祖尝读乐静先生诗云结交赖有紫髯翁鹤骨崭崭烂修目五言长城屹千丈万卷书楼聊一读盖言潏水先生也曩先祖观文见先生之集尝摭其大槩而志之又爲之説曰予读欧阳文忠公集古録见由汉唐以来士之有德行文章功名事业载于金石不见于传记不可胜言后世冺絶无闻者多矣岂真无闻耶盖系乎幸不幸也如潏水先生其学术渊源其文章尔雅其议论醇正乌可以不传于世昔扬子云作太严尤谓桓谭曰子尝称扬雄书岂能传于后世乎谭曰必传顾君与谭不及见也后四十余年法言大行则信知天下自有公论传不传时有隐显尔先祖帅防稽时欲刋先生之集期以行逺未几奉祠归不克就象祖今于上饶郡斋刋之从先志也淳熈癸夘十月既望郡守钱象祖书题潏水集后
　　潏水先生道可宗清诗华藻亦云工欲知派别从何出具载邦君大集中徐衡仲







