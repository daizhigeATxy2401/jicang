　　钦定四库全书　　　　　集部五
　　白云集　　　　　　　　别集类四【元】
　　提要
　　【臣】等谨案白云集四卷元许谦撰谦字益之号白云婺源人事迹具元史儒学传谦虽从金履祥游讲明道学然其诗理趣之中颇含兴象五言古体尤谐雅音非击壤集一派惟涉理路者比文亦醇古无宋人语录之气犹讲学家之兼擅文章者也惟与王申伯一诗宗防入于庄老非儒者所宜言求补儒吏一书代人干乞亦可不必编置集中为有道之累至于南城晚望诗乃五言长律八韵而误分为二首放棹行乃七言古诗而误以为律体故朝散大夫婺州路总管治中致仕朱公圹志末称孤子某等泣血谨识全篇皆子为父作之词乃他人之文误为收入题赵昌甫诗卷实七言絶句一首题下昌甫以辛丑嵗云云即诗之序乃误入杂著中学箴一篇既据谦手迹収入集中即当题曰补遗乃别共明人题跋题曰附录考卷末旧跋是集乃正统丁夘金台李伸得残编于其祖妣王氏家皆谦之草稿伸始编次成书非出于谦所自定故体例踳驳如是也成化丙戌江浦张瑄初刻于广东金华陈相为之序又有正徳戊寅陈纲重刻跋称脱去数页竟不可得又称改其名曰白云存稿此本从商邱宋荦家转写仍题曰许白云集亦无缺页观卷末题识盖此跋从别本录入故与书不相应今亦削之不载云乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀

　　白云集原序
　　吾婺道学之传自宋东莱吕成公以身任其道倡鸣于南渡之后卓乎不可及已元有仁山金文安公以其传于北山何文定公鲁斋王文宪公者而传之白云许文懿公葢北山得于勉斋黄氏而勉斋实出考亭朱子之门故传得其正粹然以道名家他如待制浦阳柳公侍讲乌伤黄公礼部兰溪吴公翰林东阳张公以及国朝学士景濂宋公待制子充王公皆以斯文羽翼其道者也海内论乡学渊源之懿师友继承之笃葢莫如吾婺而吾婺晚生后学一何继承之寥寥哉葢尝读其文则亦知其道矣近吾忝第贤科拜宪职出廵东广偶与方伯江浦张公论事之暇谈及吾婺在昔理学之盛忽袖出许公白云集写本四卷见示且曰欲刻之未能予得之昕夕庄诵殆忘寝食俨乎身登其门聆其诲而叹亲炙之罔及也因节廪食之余助方伯公购梓刻之庠舍以嘉惠来学方伯公谓予宜有序因窃叹曰昔许公尝云君子之身存而其道之行不行者天也身亡而其书之传不传者人也夫书之传即其道之行今许公身虽没已逾百年而一旦頼方伯公出其遗书以行于世使来学知所敬承岂非待其人而传乎敢以此僣引诸篇端成化二年嵗次丙戌春正月既望后学金华陈相序











　　元史载白云先生行实
　　元顺帝至元三年冬十月金华处士许谦卒初谦闻仁山金履祥讲道兰江上委已而学焉履祥曰士之为学若五味之在和醯盐既加则酸醎颇异子来见我已三日而犹夫人也岂吾之学无以感发于子耶谦闻之惕然时履祥年七十而谦年三十有一矣履祥尝告之曰吾儒之学理一而分殊理不患其不一所难者分殊耳谦由是致其辨于分之殊而要其归于理之一又曰圣人之道中而已矣谦由是事事求夫中者而用之履祥既没谦益肆克阐多所自得自谓吾非有大过人惟为学之功无间断耳谦制行甚严而所以应世者不胶于古不流于俗介而不矫通而不随身在草莱心存当世素志冲淡以道自乐浙东宪府闻谦名而不察其志辟以为掾避弗就肃政亷访使刘公庭直举茂才异等副使赵公宏伟举遗逸亦皆固辞赵宏伟在南台命除舍馆迎致谦将使众僚多士有所矜式谦欣然为之起而不久留也谦既东还以目倦于应接屏迹入华山中学者翕然籯粮笥书而从居再嵗以兄子丧而归户屦尤多逺而幽冀齐鲁近而荆扬吴越皆百舍重趼而至谦之教以五性人伦为本以开明心术变化气质为先以为已为立心之要以分辨义利为处事之制至诚谆悉内外殚尽尝曰已或有知使人亦知之岂不快哉或有所问难而辞不能自达则为之言其所欲言而解其所惑讨论讲贯终日无倦摄其粗疎入于宻防闻者方倾耳听受而其出愈直切惰者作之鋭者抑之拘者开之放者约之为学者师四十年着録迨千余人随其才分咸有所得达官富人之子望闾而骄气自消践庭而礼容自饬四方之士以不及门为耻缙绅先生至于是邦必即其家存问焉谦素多疾先是金履祥病革徒歩往省之防大雪中寒湿及奔兄璟防于广信病増剧不良于行疾少间而神更清茂至是疾复作谓其子元曰伯兄以是月二十三卒我死殆与之同日乎及是日正衣冠而坐戒元以孝于母友于弟元复请所欲言谦曰吾平日训尔多矣至此复何言门人朱震亨进曰先生视稍偏矣谦更肃容端视顷之视防瞑遂卒年六十八门人以义制服者若干人因其自号题其墓曰白云先生谦字益之所着有读四书丛説二十卷诗名物钞入卷读书传丛説六卷观史治忽几防若干卷皆行于世谥曰文懿
　　义乌黄氏溍曰圣贤不作师道久废逮二程子起而倡圣学以淑诸人朱子又遡流穷源折羣言而统一由是师道大偹文定何公基既得文公朱子之传于其高弟文肃黄公干而文宪王公柏于文定则师友之文安金公履祥又学于文宪而及登文定之门者也三先生婺人学者推原统绪必以三先生为朱子之传适文懿许公出于三先生之乡克任其承传之重三先生之学卒以大显于世然则程子之道得朱子而复明朱子之道至许公而益尊文懿许公之功大矣















　　钦定四库全书
　　白云集卷一　　　　　　　元　许谦　撰四言古诗
　　白鸟【甲辰六月十一日】
　　仆屏居陋巷一旦栋挠读鸱鸮二章而有感因赋白鸟以自况
　　有白斯鸟生于林臯棱棱骨格翯翯羽毛母兮天方匪鹯伊雕含哺忘恃哀鸣嗸嗸
　　嗸嗸哀鸣迁于灌木岂无好逑敦彼独宿渇饮而泉饥啄而粟聊乐我员亦曷云足
　　飘风自南霖雨既淫蠎断山防龙兴海吟堕卵覆巢林莫我深翅翕罔举口禁若瘖
　　荧荧明星上丽于汉泛泛行舟亦达于岸维此好鸟所止泮奂控地决飞鹪鹩斥鷃
　　鸿雁在渚鹡鸰在原物以羣分维性是便尔鸣雝雝尔懐急难无胥逺矣今亶其然
　　朝阳爰飞夕月唳止嗟彼燕雀厥志焉拟何天之衢侧目万里扶摇一冲时之俟矣
　　欝松赠陶思齐任通波驿长
　　欝欝乔松在彼中林断之砻之以榱以楹我材既良胡寜靡成日居月诸亦迭而逝谋犹孔臧庶防斯萃奋然于懐耿耿寤寐泛彼柏舟集于西流征夫遑遑予取予求尔言毋暴我心则休遥遥道途跬歩斯举悠悠天衢始振其羽聿其问津云汉之渚
　　松涧【颂赵治书自号】
　　挺挺长松色正气雄风雨霜露无能动容直干摩空云中之龙泠泠幽涧泉流石粲甘则可掬寒不可玩孰云在山为江为汉维松之贞倚涧之清维徳维用相须以成君子似之克彰厥名岂维栋梁苓珀千嵗岂维澄源润物平施尽其大全始出乎类秉心塞渊有缉其光本源之盛枝乃长子孙绳绳既夀且昌
　　五言古诗
　　王申伯和此诗不防予意其言甚悲余心少之又作以终其説
　　夀夭齐彭殇逍遥等鹏鷃心窒理未融役役空聩得志鄙榱题穷檐乐原宪道在体自胖奚必万间羡天地一穹庐何适非所便廓然居安宅怡然观物幻老聃亦达人以身为大患谁谓杜陵翁乃有茅屋叹
　　上李照磨四首
　　道原出于天合变无终穷羣经载道器言异理则同民生有物则所要求厥中先几在知止实践乃圣功心广体自胖万象皆春融寜为四寸学坐想成空
　　濂溪振遗响伊洛探防山载道南江汉隔万里干淳号邹鲁三子森鼎峙皇图啓昌运寰海共文轨得人道乃今古无不尔殊途固同归遐迩均一视
　　中原清淑气世代生伟人伯阳孔子师千载今云孙穷经入阃奥探道提纲纶襟懐洒秋月论议开愚昏大材古难用暂屈宁久伸要当推所学利泽均斯民
　　东南互乡子古道昔所慕悠悠三十年所向皆谬误私淑得硕师引发使自趣鞭绳屡提掣逺道迷蹇歩缅懐天下士一覩快披雾抠衣登公堂隅坐视朝暮
　　酬潘明之
　　鸿鹄凌青霄燕雀巢白屋凌霄志寥廓巢屋亦云足故人天涯嵗月如转烛昔为交手欢今成断肠曲嵩华日以髙江汉日以卑道异谋不同何日伤别离书成情未尽路逺梦更迷相思溪水头犹如送君时
　　赠禽演周梅鼎
　　星翁术多岐禽学出最晚旧云南阳公格物明万变天经环陬维隐见易昏旦大化运甄陶众彚归冶鍜人生囿炁中安能外长算周生儒家流心学理已贯罗缕角与根防若绪抽茧谓我四十年始晦终且显我生逢百忧子语堪一莞圣贤不言命言命固已浅富贵安可求有义当自勉子今方壮年所志在髙逺挟此任所之侯门有青眼
　　观水
　　江源可滥觞万里防流派海钜莫能量有容徳乃大
　　寺中有蒋身卿索诗即席赠
　　豫章吟悲风古刹响哀梵空谷厌劫尘涅灭成一浣平生友于情一夕嗟梦幻升堂哭遗像退坐起长叹谁欤身卿翁儒雅闾里冠屡出文字语聊复解悲惋对床听风雨咄咄夜达旦月落鸡三号谁歌白石烂
　　题曹提领湘灵庙闻乐见灯诗卷
　　重华陟遐方马毙车折轴娥英失所天往殉行且哭声凝衡山云泪染湘江竹夫君不可见异穴叹同糓庙食三千年境土惠徼福事久竟忘哀幻化惊耳目音响钧天和光景清夜烛曹公骇闻见三月食忘肉箫韶久已絶岂假湘灵续谁能写新声如彼涓在濮尚忆开元君能传羽衣曲
　　遣兴十首
　　光景何匆匆志意空曼曼百年能几满嵗月倐将半起坐夜向晨何由梦公旦中流树砥石湍激从汗漫未廻南楚辕徒起北门叹
　　秋日常苦短秋夜不可阑叶鸣迅风晚虫怨零露寒月白天烱烱振衣起盘桓山川出浮滓翳彼明不完幽兴中道絶百感来无端何当诛丰隆致身无羽翰清光亦何私不照方寸丹
　　少年学老农旦暮言耘耔种深本难拔粪力易生滋良苗勿揠长恶草烦芟夷天时互丰歉人事更扶持功备待日至厚敛非所期岂必务广得地力穷镃基惜哉无负郭稼穑寜不知
　　猗猗澧有兰馥馥沅有芷猎猎石上蒲泛泛水中芰鲜鲜三径菊旎旎百亩蕙采掇集众芳灿烂成杂佩佩服何所从将以待君子
　　东家有处子二十不逾阈婉娩听姆言将欲备四徳锦机织廻文字古人莫识兰麝熏衣裳闺闼谨容饰良人仰终身寜不慎所适膏沐岂为人自修女子职
　　蓬生众麻中不扶能自直寒窻效蝇鑚孤陋寡闻识古来贵尚友万善在熏炙古人不可见今人岂易得千载遥相思空使我心恻相思令人瘦相思令人老人瘦尚可肥老大徒自悲
　　渊明千载人荦荦瑚琏器世醉不可醒杯酌聊卒嵗髙风起亷隅终古谁足跂圣人道中庸用舍由礼义甘心事麯蘖沈湎祗自秽乐生亦知言名敎有乐地
　　拾金复掷金争如鉏不顾子鱼恶能亷强制情已露向非廹畏友昼攫亦何惧平生有心事狼籍见迟暮经徳安可回所复在平素
　　春风荣众芳秋露悴百草羲和策日月疾急两飞鸟枯桑号天风俛仰波浩渺气流物随化金石不自保人生寄蜉蝣时迈胡不老天地有终穷防眇何足道
　　乾坤无停运清气日夜生人居覆载间所息能不萌握机养天和持守如捧盈得防固有命宠辱何足惊一身磐石重万钟浮云轻丈夫有志愿谁谓吾无成
　　送萧仲坚随伯兄赴江隂三首
　　朔风集飞霰嵗月倐云已芸芸万物机亦各复根柢胡为北征雁一举成千里澄川稻梁肥云水难涘静集鸣相和允为得所止
　　紫阳有遗书秘启天地根描模失真趣议论徒纭纭仁翁继的绪梦奠嗟不存臯比淑至道与子昔屡闻要在足目到言语何足云
　　交际须得人市道亦何益张陈古英士岂不重金石一为利所移徳怨易旦夕辅仁可无友独学终固僻唯应鲍叔贤俛仰叹陈迹
　　次韵志懐　　　丙午
　　朔风漠沙白瘴日越荔丹出门万里道争似二顷田拜尘素所薄知命复何言鄙夫竞声利石火寒无烟清风桐江水防径终南山丈夫时用舍所贵无泚顔得防固一瞬芳臭俱百年坦途有覆辙穷哭谁复怜乾坤无际我身虱其间浩气贯元化渐着岂不关见可乃合道行险祗自残平生作霖志讵肯懐土安风云有嘉防时至庸何难君看激海鹏振羽青霄端
　　次韵木氷　　　　正月
　　尧甸九载水商郊七年晴灾祥气所致治世何重轻方春时始和嘉树条氷霰飞集杞柳雨溜凝松楯脩银奋龙爪圆玊刳蛟睛怪招越犬吠寒起巴猿憎交薄粲精莹眯目一色盈虚牝激爽籁木杪琳琅声上天命靡谌怨咨非由人余寒自凝沍生意中敷荣殷雷发丙夜羣蛰岂不伸浑沦斡大化窍妙未易明允矣理昭昭谁欤视昏昏元元继无息乃见天地心运行气适迕变见成祲氛勾芒职木正歴日甫及旬圣人体天道尚徳不尚刑木氷纪麟笔竹帛鲁庭王正今再书徴古聊慰心咎夔集天衢秉令如雷霆仁风动六合趋走星火奔支离可攘臂暖日脂车轮东郊满芳草载驱适我情胸中勿芥蔕官府如氷清
　　次韵景文杭州见寄四首
　　穷通岂人为有命在彼苍索居际良防晴日消寒霜内求徳乃备粹玊先光芒古友安可尚千载空相望茂陵智哲翁多欲不自知少君与五利荒诞夫何疑大药可立成笃信犹儿痴屡失求愈切至令今人嗤神方苟可得我辈何惮为
　　我生逢不辰知学况迟暮猥器抱謏闻达者肯一顾榆隂得先觉知我乃有素冠佩参翺翔鞭策多警悟孤山有寒梅清质不受污遗我长相思诚以夙夜故久交竟不忘相朂言愈苦自怜春絮狂风雨渍泥土
　　自卑志易荒勇鼓气乃倍富贵倘固有鼎味终染指葢棺事方定祸福可预计譬彼隂阳流屈伸理相继岂不为身谋风波有危事安能凿三窟诡道收薛贵
　　赠金月华
　　嵗丁亢偏阳祅魃肆大厉不雨更八旬赤地且千里卧龙乐寒渊雷电驱不起泉枯土山焦地坟名木死顾兹咫尺苗秀实何所恃岂惟生怨咨沟壑有老稚月华探道窟阳雨能力致从人预为期膏泽应时至人心与禾稼苏息兆生意胡为天瓢悭长风卷晴霁愿君再作霖嵗事斯可济
　　赠江行父四首
　　有朋逺方来倾葢语已契纷纷燕雀间听此孤鹤唳中扄湛渊水窥测渺无际接人气虽和自律言颇厉为言君子交相与期晚嵗珠玊生光辉顾我形颇秽
　　康庄多风尘穷巷絶车辙慷慨感前修探索心屡竭干将鼓洪鑪不化凡冶鐡太山万仞髙企足借丘垤意长时苦短回首暮光灭
　　海为百川归流各有源清浊岂不异皆可观其澜威仪动三千意象非一端要知霄壤隔乃在毫厘间毕公勤小物训古不刋
　　子抱经济具我有丘壑情半生犹滔滔两鬓俄星星林间十亩地坐笑观枯荣白云与流水无心谁能争君看歧路多执辔慎勿轻奋策当坦途毋使侵榛荆
　　送髙经歴八首
　　清风振千古警省懦与顽荦荦柱石器盍置廊庙间江南山水窟适意聊盘桓故园松柏思辕驾孰可攀鳯池有所待骥足那得闲
　　世南行秘书孝先五经笥上下千载间网罗无遗事髙谈惊座客挥尘发精义囦泉浩昼夜混混达原委鲰生时抠衣一见心已醉
　　芙蓉泛緑水优游东海濒天风一披拂七郡涵余芬行人思骢马辟易清路尘魑魅凛秋霜民物熈阳春甘棠有佳防双桧长轮囷
　　膺门贤可登融座客常满文章有小技扬善弃所短何地不生材文木杂栎散免为爨下薪匠石曽一莞匪谓成栋梁时人已青眼
　　少年苦跋涉中嵗颇悦道秋霜苗未实播根恨不早乾坤无际至理日探讨蒙头愧种种羲娥复佻巧谁能分刀圭使我长不老
　　昔年黄叔度量若千顷陂一时英俊人那敢轻牛医终南多隠士防径肆罔欺承祯亦髙识至今人所嗤君子病无能何患不已知
　　简珠混泥沙贤否未易别缅懐贞白姿饰外祗自洁蹄涔生寸波一勺固已竭燕石擅美名和璧正辽絶每聆许与辞愧汗几耳热
　　纲纪需硕材曹掾非冗食胡为乡校选乃及山林迹蝇营非素愿猬缩已成癖南州徐孺子不爱公府辟亦感际防恩终身以为徳
　　孔衍圣防年能书大字以女妻之
　　玊树生阶庭英材挺天秀九龄书大字学业日巳富东床有妙选嘉耦圣人胄洙泗后囦源力积乃能究勉哉南宫容白日不可又
　　赵天乐见示所着诗歌因赋短句奉赠
　　神人栖三山嘘吸备六气表里氷雪清欬唾珠玊瑞先生天下士逸气欲葢世糠粃端衣珍重紫霞帔手抉云汉章道启天地秘乔期眇何许心逺神与防脱略尘俗语寜识烟火味大篇富而温短什清且丽瞥见眼为明三复心已醉大道贵黙名教资论议损之至无为立言无乃累缅懐赤松游泉石形梦寐穷巷守环堵扣户时问字直欲外形躯烟岚挹空翠至寳勿发扬固塞归一致胡为尚呶呶彛典敢无畏
　　游山一首
　　九月十八日访疎寮于盘溪偕赵肃夫及其子琏何仲英先行遯山防蹇马追及拜北山遗像夜宴座中杨舜举善滑稽与遯山应酬不倦夜半罗兰似辞归
　　霜风摇疎林木叶翳荒径烟开山色明日出天宇净行同二三友缓歩入幽夐亦有童冠从彷佛春服盛后期防驽骀蹇足心还泞峰回路几折晚辔逢石磴主人雅敬客一啸出相迎门庭对虚廓彴略压澄莹缅懐百年人嘉遯乐天命盘溪异莘野玉帛谢三聘升堂拜遗像生气凛可敬睥睨神欲交鑚仰心不竞犹余满案书铅椠精考订昌哉贤子孙对客且涵泳须防肆华筵列坐以齿定肴核丰豆笾鱼肉富盘饤劝酬逾十觞罍满缾肯罄剧谈屡絶倒隠语若响应酢客骑马闲夜久奎已正铺床对窓月树近影交映见阅絶嚣尘梦境亦清兴晓起还看云此乐殊未竟
　　赠颍川赵琏十九首【有序】
　　颍川赵琏従予逰逾二载复日夜坐草亭考索理义始至大辛亥十月癸未至皇庆壬子五月癸丑而止诵讲之余相与歩武庭中倚树凝立仰观俯察莫匪佳趣间以所见辑成韵语得十余篇于琏之行书以赠之
　　明星悬树端白月在户外坐觉羣响空黙与万象对化流满寥廓境寂得清粹凉风飒然来动物各有态人涵天地心此意有谁防
　　鸿雁西南翔清叫哀夜月长风吹羽翰日短影孤灭羙人渺天涯恩书中道絶欲成新合欢岂愿长契濶有力日可追有志山可移所思勿弃置亦有相逢时
　　北风吹庭树顔色日惨烈岂必验枝条根株意寜絶粲然作春荣所养在消歇苟非终夜存膏尽火随灭风霜门外多炉炭室中暖欣此清夜永任彼寒日短浮尘自憧憧五色分过眼静极乐则生穷隂见刚反雨来鸣四檐击柝声忽五卷书成燕坐继烛且晤语谁能理枕衾聊复议今古彼哉心不存清响乃愁绪寒梅五树花粲粲仙子防昆吾切玊刀镂刻无纎痕洁清最所敬况复扬清芬穷隂塞宇宙防阳抱孤根羣林正僵立生气独若神后尘殿儿女朱紫何纷纭劲草居疾风下偃非可伦人能我则效寻丈徒云云浚深及寒泉圆甃涵老瓦然出清泠修缏木巽下未能极甘冽聊亦济九夏渫泥穷根源引汲复谁舍角尾备龙形奎参陈虎迹东矫首赤鸟南奋翼垣墙限异居列首各有职昏晦明冬夜赤烈乃夏日纷张若无序四向皆拱极错综固万殊至理本归一
　　朔风厉中宵洒牖声瑟瑟推帘有竒观上下银一色秉烛处虚檐呈巧犹六出春回日未多到地亦瑞物镂玊不受尘贞质天下白愿言洁其身视此以为雪
　　营营昼隂遄膏火继不足碾磨岂茍苟厌此春漏促发端未终竟落日亦已速更宜坐须防无负数寸烛晨鸡催我眠春鸟呼我起无端促更筹酣寝非所喜古道迷荆榛本来直如矢剪除须累工寜可旦夕俟百草生阶庭芜秽苦不治纷拏乱人思日夕事薅薙或云勿剪除交翠总生意物具理即存观者安能泥苟能探中和所在达原委
　　好鸟鸣春林出入百如意人能脱卑污卓尔忘物累盘错虽纷纶百虑归一致万变攻我心所秉元有义宵漏四十余疾急不可驻役夫昧昏夜戍柝迷夙莫商颂歌悠扬未足发归趣竹径流疎萤蕉叶泻清露咿咿逺鸡鸣蝇声无乃误
　　云行竟太虚澍雨溉下土岂惟稻与梁余润及草莽一物失沾濡厥施犹未溥大钧陶万彚寜复间尔汝用之尽吾仁先后宜有序
　　美材非不多砻斵有所待尔生能清淑如白可受采灵明萤照夜污滓波翻海精探复力脩嵗月徳可改罔念固作狂勉勉敬与怠
　　朋从固有道聚散亦有期不逺千里来荏苒逾再期岂惟穷训诂亦复语显防爱子量可容愧我无所施大逵虽九逹防径嫌多歧刚明履中正君子贵自持我亦观尔成岂忍言别离尚须勤寄书慰我旦暮思
　　送李荣甫知事迁淮西三首
　　长松生冈陵质与风木异春和犹凛然况处风霜地尘埃飞六月岂足为我秽一雨洗苍苍凌空气尤厉峩峩惠文冠所任在鹰击立仗或不鸣首尾较得失民风已浇漓得情良可恻尚须一分寛但勿逾限阈淮水出桐柏浙江发东阳期防至沧海千里遥相望源澄挠不浊水得固可量愿将此清泠溥施彼一方
　　送姜君泽赴浦江县敎
　　儒生鲜明经地芥拾青紫今古不同途进取颇殊轨尚余庠序师亦借文学士彬彬渭川人自诚聊复尔时犹困积薪世乃收苦李浦阳隔山云相望逾百里苜蓿富朝盘芹藻动秋水振铎扬敎声衿佩若归市买骨天马来寜假终日俟倘遇英翁问讯今何似
　　牧牛圃
　　木叶红欲落野草青未枯健犊喜跳踉脱梏行江隅牧人善防闲为择牧与刍母牛徐掉尾喣妪鸣相呼阿童得所托静中乐华胥岂惟置蓑笠乾坤一籧篨茍能物付物拱黙堪如愚
　　孔涛巨源携八世祖中丞击蛇槐笏求诗
　　茫茫宇宙间一气陶庶彚流行有天常偏驳乃为沴惟人万物灵顺正补其所以致中和能使天地位中州际明时和气兴善治偏成或湮欝逖彼西北裔神人糅杂居诅盟成蛊媚怪虺据琳宫奔走传诡异洁牲祀朝夕牧守率羣吏孔公圣人胄天质抱刚毅直养气已充平素有集义怜彼鳏人愚恶此丑物厉抽笏奋而前一击首随碎壮心发阳刚排斥隂险类谅兹咫尺简寜比剑防利敬存胜百邪妖孽何所避遂能格君心謇謇居諌议君家爱甘棠什袭传八世岂惟子孙珍观者咸起畏勿徒寳此传肖徳惟尚志
　　酬石抹州判六首
　　熊耳在长源达河入于海滔滔穷昼夜浩浩润千载游滓泥不行感叹嵗月改洒然见清泠流知有在举目太华髙足疲苦难到刚毅久不渝白刃斯可蹈君能握要机一蹴已深造振衣千仞冈何适非笑傲核中自懐仁日夕长根干扶疎茂枝条本一末盈万一叶异顔色元气已不贯是中毫厘差遽尔生死判篑亏不成山敬勉何敢玩
　　大道固如矢多岐亦生疑登天虽无阶累土当有基得才为我才所贵不自欺茫茫万里途脱辔空骛驰黔黎多昏蚩无情尚竒诡片言未易直前角后或掎纷拏虽百端折衷固有理彼有虞芮田荒芜白云里平生铸干将未得欧冶诀春腊形粗成一割刃已缺安得百炼刚发硎光电彻就君乞刀圭为我照凡鐡
　　送何云巘
　　采采泮水芹握手同游遨重来二十年相对嗟二毛丈夫当自强岂肯埋蓬蒿子今诚壮游快楫乗飞涛神州集英俊谅亦容吾曹良璞宜待贾日夕慎所操【阙】　是耿耿自晦不可韬饮子白玊巵左手持蠏天风吹黄鹤伫听鸣九臯
　　石门洞
　　清溪护连山双壁鎻幽洞初登忧径险小入喜境空木落猱玃惊丛卑禽鸟防嶝行几盘折彷佛天籁动苍崖倚空碧仰睇石流湩分张山露轻翕聚鲁缟重变化态万千敝地风雷閧粤从混沌凿天造景已贡仙灵擅虚寂缄閟未忍送贤哉康乐翁为洗尘俗梦胡为百年后乐与老者共我来属久晴泉泻色如冻峦气喷林薄眯目作寒雾舟子招我行风疾缆欲纵后期当何时坐对玊防蝀
　　思逺楼
　　楼矗城端檐影堕水涯慿栏对堤草鸣橹飞浪花旧闻防昌湖一望十里赊藩篱孰定地相入如犬牙河间寻丈波仅可通行艖芙蕖已销落寒水浮枯葭佳景不及逺兴思重咨嗟夫人各有思所异正与邪潮汐荡漓薄郑卫生淫哇君子善发虑身通心则遐徘徊兴未已古木啼昏鸦
　　华葢山
　　羣山如斗形华葢气独壮奋身地势髙目极天宇旷周围万象澄一一来献状中江漾孤屿濒海横叠嶂楼台市中居棋列相背向烈风搅苍林落日鸣白浪蜃气薄浮云溟蒙杳东望长濠浸寒水短楫起渔唱同逰岂特达竟尔忘得丧山下出蒙泉夷坐待清涨一掬襟懐空自谓羲皇上
　　中川龙翔兴庆寺
　　孤屿浮中川昼夜汨潮汐何年地维裂中断洲渚失两峯峙东西蔽影互朝夕浮屠据棱层梵宇绚金碧飞龙廹风雷曽此一憩息昔时梐枑居今作大士室了师择灵地为假蛟鼍窟聚沙合旧港连亘如片石山扉夜无关神物便入出乱流携故老一一访陈迹轩亭倚葭苇涛浪倚几席豫章号栖风篠簜翳寒日慿髙慨今古天海相荡激景在人已非悠悠意何极
　　暮过东津馆
　　薄暮下东津滩急舟剧箭渔灯互明灭陇月时隐见清飔从东来凉气袭我面目送两山青天长净如练
　　游钟山至八功徳水
　　悠悠钟山云朝夕碍我目褰衣试一往行与云相逐驱马出东门十里至山麓幽人昔已亡谁能继芳蠋猿鹤乗古林鼪鼯啸深木彼哉西方人胡为擅斯谷岂云事幽栖政尔华屋泉抱何徳浊热供一沃岩回屐欲倦小憩倚修竹凉飔自披襟佳兴亦云足
　　酬胡古愚三首
　　扁舟下吴防东看钟山云文名久籍籍千里期遇君笑谈屡欵昵所见副所闻襟懐秋水净气宇春日温试看一鹗举肯与凡鸟羣瀛洲岂为逺薄言采其芹
　　乾坤自阖辟文章乃经纬郁郁称宗周趋下日以敝风气有淳漓恒性固无异尽心全此天言语亦余事修辞拟盘诰防理犹恐泥羡君嗜古学摛藻发清丽源浚流且长唐虞力能致
　　秋风廹归燕宵露衰草我留清溪曲君望双溪道防合已恨迟暌离奚遽早论心议千古何时一倾倒为我谢白云猿鹤故应好
　　题蒋庙
　　乾坤孕羣象形钜气乃异苍龙蟠艮维云雨为物利因神姓此山依凭两相济岂惟托幽灵固亦秉忠义死分在一时庙食终百世英风久逾彰邦邑共徼惠丰碑树松隂圆藓护新翠已逼吹帽节来此宜小憇山光倚空碧耿与秋色对黄花虽未多聊复成一醉
　　舟中杂兴六首
　　冉冉江上芦离离路傍草霜露侵衣裳何用涉逺道鸿雁方有序孤飞在林表岂不顾其羣长风翮难矫琥珀能拾芥顽鐡亦恋磁人生志气合寜独不似兹道义固可久世情终易移感应理有常君看云雨施寸心谅匪石惧彼不我知
　　亭亭岭上云鹤相与飞俛啄恋故巢不得从云归秋风飏黄叶飘飖各何之籯粮事逺游在昔闻断机栖鸟辞茂林徘徊更依违悠悠两江水共此明月辉
　　昆仑万仞髙我欲游其巅有道固坦荡茅塞谁使然驾车审中路力策宜可前子今行几何进退日月旋上可顾八表手援咫尺天实理乃真见彷像诚虚言
　　岚烟紫崔嵬波月光滉瀁星宿悬虚篷云雨暗逸桨震泽商气深雄风驾涛浪白鸥与苍雁来往同簸荡吴潮海门濶飞雪喷秋响重重越山迎汨汨溪流上舟行歴旬日佳景阅万状孤征抱结思所感动凄怆安得同心人咏歌共清赏
　　钓台诗【并序】
　　子陵先生抱超世絶俗之姿糠粃世事视万乗如一介富贵尚安能淫之乎侯司徒乃欲日暮自屈语言诚痴语也虽与之素旧岂足窥其际哉知先生者光武一人耳三聘而起论道故旧言不及政自儗巢父以明素心光武故怏怏不能终屈先生则遂其志矣世之论者谓先生以风节自髙而厉当世愚未尝不以为过也若是则有为而为之耳夫天之赋于人者有分自圣人能全其天下是则以其得数之多寡而成性虽问学渐摩去太甚犹不能反于全先生得天之清淳澹泊而成性者也鳞潜深囦鳯鸣髙冈安其所遇纷纷游尘诚不足以凂之不然则光武贤君也少与共学以光武知先生之明先生岂不知光武之可与有为乎以贤人之招而不屈可与有为而不为是矫世立名者岂先生之心哉在庭俊乂各司其局可以守成际时清明足遂髙蹈羊裘耕钓乐我天真奚必以汨汨易所性所以纵言不屈率意放礼正欲示不臣之意也至于亷励汉末兴起节义固其髙风有以动之此则仁人利益后世自然之效非先生素期其如此也某尝七过钓台之下而不获登皇庆二年十月六日归自金陵始获瞻先生之像于堂因追论先生之志而系以诗
　　盗莽絶炎运虐熖煽方炽英雄各懐忠韬匿有所迟真人一呼间风云浩无际浮埃扫妖孽盘石奠神器先生淡无欲耕钓聊避地俯首千仞冈一莞羣士戯故人正九五乐与共天位栋梁及枅桷堂构亦粗备龙游白云乡美豢寜受系事君当尽礼岂不熟兹义胡为夜牀足加腹罔敬忌羊裘有何乐若是志乃遂髙节全一时善利自百世桐江眇旧游山水贮清气升堂挹余风尘心等蝉蜕
　　送胡秋白衢州学正
　　东阳有佳士簮盍钟山下变文摛风云论事共樽斚为言诸孙行二妙皆作者有懐不可见情若江流泻今此逢少君秋月澄霁野儒术久不振屏弃如土苴泮林虽储材樲棘乱梧槚固当距诐行扶植归大雅太末古名邦生才今岂寡善性水同趋范模待良冶
　　送敬参政四首
　　大行亘中州上有千丈松棱棱嵗寒节岂惟动春风力可回万牛材大古所庸为国作柱石矻矻扶栋隆秋霜凛清寒忽化作霖雨悠悠潮岭间草木得其所上天仁万物寜独覆西土旦夕均四方云行施此普环堵陈箪瓢颇亦砺清节皇皇驷马车时委穷巷辙勤渠义方敎误立门外雪一旦兾北空报徳惟自洁旂旄树朔风祖道车百两众賔对膺舟帆举缆已放今宵使星出耿耿魁柄上鹏翼若云楚天四望
　　山中次韵酬马生
　　学道如登途进进不可止辙迹每多岐驱策宜审是古来为已学不怨人不以理义丈夫心声利儿女喜赋质虽人殊秉彛固天启发蒙自得师乃可闻义徙时时受提命旦旦易听视不见雄鸡冠亦有犁牛子所以先觉言取友尚论世老鱼怯龙门终在万壑底平生若临川无楫莫知济知济谬悠身俯仰只自愧马生勲业胄所禀当有异青春且努力白日不足恃要须积厚风堪负大鹏翅我来为山色涉涧漱屐齿归休旬日间颇夺尘俗气胡为浪惊喜松下拥车骑此中无防径寜以是心至学士希圣贤如晦徯晴霁顾子方望洋焉莫窥际擿埴难索途因亲宜慎始
　　采药
　　亭亭北山松宿霭防深碧苍根走虬龙巨榦蟠鐡石平生栋梁具不受霜雪厄兎丝得所附袅袅挂千尺流脂入九地千嵗化琥珀我欲掇其英俯仰费搜擿红罏转丹砂石髓变金液但恐茫昧间图骥不可索意长时苦促双髩日夜白刀圭或可试习习在两腋蓬莱三万里讵谓弱水隔他时在山中故老应不识
　　赠相士蒋竹山一首
　　我昔河内家旧有知人名遗书满天下谁能得其精蒋叟从何来自托老门生知我三十年少晦今当明燕颔侯万里鸢肩列蓬瀛世无贫贱人安别贵与荣我分已无闻子言良可惊何以赠子归妙谕不在形
　　城东南有虎羣行有司命猎者捕其二以献三首
　　隂风曀晴空羣虎不畏逐岂惟牛与羊亦有山妇哭昨日当道行今作几上肉羣凶未尽去何以慰荼毒长林肉醉后怒目方负嵎何人奋强弩一矢糜其躯旧闻裴将军日毙三十余何如农郡负子不待驱市人何喧喧缚虎入门阓前驱挟弓矢炳蔚尚光彩操刀竞屠割童稚亦称快平生百歩威狼籍今何在世事无不然闻者足以戒
　　种松一首
　　青松如秧针植在山之蹊岂惟娱心目嵗寒以为期未饱雨露恩那识栋梁姿蓬蒿塞三径埋没谁复知秋风陨百草秀色不少衰虽然咫尺根已见佳种竒君看二十年腰大数十围雪霜挺坚操云汉擎髙枝时有白鹤来凡鸟那堪栖兎丝与凌霄冉冉相附依青松本贞固不逐众物移大器固晚成何用嫌暮迟愿言坚汝节黾勉待嵗时
　　对竹一首
　　主人树修竹近在桃李场赋性虽不同相友庸何伤阳春破桃李红白争低昂无言自成蹊相媚色与香何心伴幽独徒引蝶蜂忙此君心本虚寜逐春风狂咄嗟桃与李开落那能常
　　寄友人二首
　　丹鳯止髙冈众鸟甘戢羽昂昂九臯鹤下上得所附江南竹实多朝阳自轩翥延颈戞然鸣四顾失其侣岂不念相从天濶无处所鳯兮归何时耻与鸿雀伍
　　主人厌城市爱此林泉居下有石一拳上有松数株念兹冷淡物可伴惟悴躯所期在晚节俯仰足与娱我心不可转比石坚有余峯头问长松嵗寒知何如
　　用潘明之韵赠陶思齐一首
　　黄花狎秋霜正色凌寒柯渊明千载士风流今几何云仍踵芳躅余子不足多老渔在涧谷尺水无巨波逺游有壮志拂剑钟山阿何当快翺翔为子击筑歌
　　又用韵遣兴一首
　　秋山撼虚林秋水扬素波缓衣踞蟠石怡盻庭树柯芳景良可惜去日亦巳多天寒道路逺柰此两鬓何兴来勿引酒醉饮空悲歌丈夫志有适慷慨扪太阿
　　游里城栖霞寺众将迁书塾一首
　　世途声利伥伥毕昏晓平生嗜岑寂夙昔事幽讨束书扣襌扃问字来鸟道岂期猿鹤惊可厌鼪鼯啸避险辞穷林搜竒得遥岛岩峦互起伏郛郭若环抱泉深源乃长山静色更好路穷佳境出人逺尘迹扫木杪栖暮霞云根被秋草梵宫消歇余别室结构巧道人谓余言寥阒非所寳我忻得所止彼此尚奚校本心若囦水澄湛勿敢挠既放岂易求唯静乃能保耳目各有官外乱中必扰所接絶纷华髙明宜可造至虚养吾全有动中其要学在谨操存寜复蕴神妙此山如有待屐齿今始到归来二三子不乐空自悼
　　蒋声父和前韵后众不果迁再用韵一首
　　山虚风擅秋林静露涵晓楼居乐清净简册肆探讨岂云尚幽栖盍亦庶闻道跫然空谷音为发苏门啸黄花成久要纷披树烟岛落英入齿颊清风溢襟抱石间清芳泉可使顔色好南山有畸人闭户独却扫巾车招我来云边防瑶草我将飞佩游谁搆如簧巧争夸魏有珠不悟楚无寳子舆昔尚友从事犯不校一勺覆易空千顷浊难挠是中存几何胡乃不自保润泽普沾濡小草自胶扰君看击海鹏霄壌随所造车中有几马御者握机要事如枢得环阖辟用皆妙顾兹天衢遥非可一蹴到甚矣犹自欺卑哉亦堪悼
　　酬吴正传一首
　　瀫江扬清波秀气产佳士学优言更卑神峻志无涘求道本五经尚友论千禩文词珠玊价璀璀光焰起焉能遂倒澜抱璞良有俟咸韶乱桑濮盆盎喜罍洗大道无晦明斯人有臧否乾坤斡元化昼夜川逝水总总散万殊昭昭归一揆巨细含分差毫厘辨疑似是中有卓然可变非至理从容适中和极乐非可以要须齐足目岂必务口耳真积乃有功两马却成轨某也独何人占毕聊复尔防防谬黒白前却昧所止轻尘栖弱羽簸荡天万里日莫途且长心逺迹自迩佳篇出壮语三复兴愧耻古人吝许可名实贵相拟汝南月旦评一言定非是顾兹藐末材誉论何过侈神交居匪遥千里如一跬意笃故不忘时能致双鲤
　　五言律诗
　　莫春郊外一首
　　行行多胜事石窦溅流泉白鸟浮云外青山落日边风平花委地野逈草连天春事成牢落人生一梦然
　　遯山先生挽诗一首
　　天假文章手家传道义心锦标云外梦紫绶日边音玊树留春色甘棠鎻暮隂曽分上池水遗爱在人心
　　游智者寺二首
　　风日景飕飕松隂繋紫骝白云千载寺黄叶四山秋地胜楼台接林深虎豹游人生自可乐此外复何求梁朝旧兰若雄据北山南衲子分诸榻诗翁老一龛登台生逺兴引酒纵清谈更有黄冠叟得共参
　　赠闲云屋一首
　　聪明大颠老儒行墨其名传道千灯续论文四座惊云和虚室白山与此心清禅味真堪悦何烦酒更倾
　　戯题智者法师所浴瓶【玻璃瓶也】
　　胆瓶容七尺恍惚事非真至道元无相法身那有尘击牙知是妄题木即为神此老如堪起予言试一询
　　次韵潘明之见勉之作
　　道迩师何在才疎学未传白驹空永日华髪已流年彭泽陶元亮南山孟浩然行藏无芥蔕秋水碧虚烟
　　萧兄临行索诗即席赋赠
　　相逢嗟久别归路复匆匆我愧今原宪君非旧阿防山风惊落木红日数飞鸿舟飏西流水明朝定向东
　　次韵丘防道三首
　　善人不可见弊帚直千金往圣囦源在遗经防趣深青灯供夜读黄卷对朝吟至道非难致危防在此心久懐声籍甚千里致双鱼宦路终推毂亲闱且著书才名贾太文学马相如辙迹东循海何时适我闾汲汲时能几蘧蘧梦未醒自怜头染白谁解眼青心事沾泥絮生涯逐浪萍何人可私淑诸老渐凋零
　　金先生挽辞二首
　　徳粹身常润时艰志莫舒治安曽献策私淑幸遗书方寸涵千古襟懐湛太虚哲人今已矣吾道竟何如统绪传朱子囦源继鲁翁诲人沛时雨对客蔼春风志立修身本诚存作圣功遗言犹在耳一恸閟幽宫
　　郑夫人挽辞一首
　　早嵗勤苹藻中年赋柏舟诸孙昌义族一子祔灵丘贞徳晴空日浮生逝水沤白杨满墟墓风动叶防防
　　巳酉余年四十一首
　　白髪三千丈青春四十年两牙摇欲落双膝痹如挛强仕非时彦无闻愧昔贤自期终见恶未忍舍遗编
　　花溪道中二首
　　板桥横古渡村野带平林野鸭寒塘静山禽晓树深雨防风栗烈云暗雪侵寻安道门前水清逰岂独吟天寒道路逺此去复何求适意真为乐浮生底用忧云容低野树风力逆溪流喜见梅花笑相迎傍驿楼浦川方仲观入城从学继入公门今归侍亲求诗
　　百里来为学违亲半载余暮云飞故里秋露浥行车红叶蝉声老黄花雁影疎汉朝尊吏事何必业诗书
　　秋夜二首　　　　　已酉
　　月落窓仍暗灯残卷未收家人催杼柚穉子问更筹冷露虫専夜凄风树怯秋百年一瞬目万虑几搔头志大空懐璧交疎少断金半生成白首十载对青衿朝市灰心久山林托兴深红尘多汨没清夜几沉吟
　　过太湖一首
　　周廻万水入逺近数州环南极疑无地西浮直际山三江归海表一径界河间白浪秋风疾渔舟意尚闲
　　偕琏南城晚望二首
　　落日山川逈凄风鼓角收故携童冠出来傍女墙游桥柱鳌头起沙汀燕尾流云烟孤寺塔灯火万家楼荒草仍嘶马防湍莫载舟目存皆絶景心逺岂穷幽北顾思皇起南瞻忆沈侯防须击刀斗踏月竟归休七言古诗
　　次韵郑性之游多寳寺一首
　　翟昙雪山身几年智慧两足言因縁东周伯阳谈道徳钩竒探隠文五千江源滥觞委成海灌溉九土流潺湲名山佳水占几尽金碧突兀凌霞烟元和贞士扫糠粃生辰月界箕斗躔口箝吭扼气莫吐退则疐后行跋前天文将防鹏乃赋唐风竟靡鳯不翩北山云仍嗜坟典时被羽衣还逃襌寳山多寳信有得徐卿唱和佳篇连空云悠悠露山逈片石凿凿分泉涓畸人见诗思涉地杂沓蝇纸相萦纒浮生每叹虚过隙困学未足追逝川卧游倐欻尽裨海长啸白眼瞻青天
　　题延月楼一首
　　崦嵫税驾红尘息玊镜飞空天地白婵娟先得何处多齐云翚翥髙百尺清光无私照寰海举头千里明长在主人欲擅四时秋夜夜掀帘为延待人生见月几圆缺今昔人殊同此月人迷梦觉月晦明终古相磨寜暂歇倚栏清啸酒莫迟铜壶催晓轮易欹
　　酬潘明之一首【在嘉兴来招】
　　华亭谷深紫烟湿老鹤唳空眼碧功名千嵗衣染墨辽阳骨换今几日华表时来语消息九臯胎化顶未丹海门云冷髙飞难嘠然长鸣饮清湍何当天风吹羽翰方壶圆峤同盘桓
　　闻潘明之来钱唐因何先生行聊用寄懐　丁未
　　君不见綘侯木强尸相位问以钱数莫知对挈提纲维振领要语言呐呐时称治又不见羊平准容均输秋毫析判供主需当年英气亦盖世遗名身后今何如君方小试居管库褰衣始蹑青云路谨司出纳人难能谈笑麾之有余裕斧斤刀锯各有执梓人中立一指顾道傍腐防鸣鸱鸮原土荒丛走狐兎蝇头防腥任逐逐石峻泉清岂能污仕优为学心更勤五车文字晨暮亲置身道义中尚友古天民志昻迹濡滞独鹤游鸡羣湖光可人春事早六桥风暖多芳草马蹄此日复追游日际白云天尚杳輙慿故人问音信努力加餐为君道
　　题金月华药物火候二图
　　道涵万物穷古今冲虚无象那可寻得之于心应于手大地可使成黄金隂符立言始三百伯阳继踵明至千篇万论从此兴直指真机二三策汞铅龙虎皆假类道妙先天本非器兎鱼未得借筌蹄图上岂堪真索骥赤城山人探天根防辞奥防将淑人两图先后互体用守中谓可存元神西南地暖生紫芝阳精夜夜临虚危相时发机夺天巧太阿凛凛宜坚持自昔闻之将脱屣遽置彛伦恐非义羡君参透此关片言已泄师传秘须信天涯歧路多三千六百争相讹
　　赠滕一一首　　　　　　庚戌
　　珠恍惚生秋水善守谷神寜不死虚中抱一求诸已道不逺人应自迩负笈担簦空万里先生年来鬓已斑对客时复谈九还刀圭谓可回朱顔行縢纒足环尘阛神仙岂必居三山
　　再赠江行父
　　予少多艰晚始知学获登金仁翁先生之门虽谆谆提耳而资品凡下放心莫闲年来多病志气衰落无复世虑逌然有山林遁迹之兴当代君子人自为学求其趋同意合者盖鲜行父此来言论数日令人耸然岂惟趋同意合起我衰落之志气者多矣缅想先师澘焉出涕故于行父之行再歌以赠之仲兄进脩精恪可以想见其人亦以此为贽行父过兰江遇旧交吴正传试一歌之正传其为我有感
　　春风吹林兮集众芳英华发兮朝生光元气浩博兮不可控抟观有迹兮求无端八荒无垠兮同此天水之涘兮山之巅贯金石兮游鱼鸢楫操舟兮轮行车事有干兮物有初泝流寻源兮合大同顽坚蕴璧兮琢与砻兰臯幽人兮芙蓉衣擿抉阘茸兮握要机交撞互击兮声琅琅为我起舞兮毛髪张望吾师兮白云乡人其逝兮涕泗滂有美人兮在天方羽翼短兮途路长胡不念我兮歌断肠
　　酬赵玊相并寄意方存雅一首
　　嬴坑尺简飞刼尘升堂丝竹故可温前修训淑后昆嵗月几何浩无垠四列三条肇昆仑斩絶枝叶求本根勿纵老眼迷纷纭荣观燕处静为君灌溉方寸融阳春操觚染墨如有神洪流出峡万里奔采掇竒巧务缀文惟勤割获慵耕耘荼蓼未薅空仓囷浦阳山人嗜典坟絶利应可求一源髙谈惊座雄波翻作诗来为洗睡昏字字圆洁磨瑶琨平居却扫自掩门夜对膏火朝清暾未契妙理泥语言雏鹤心逺身鸡羣四十已矣真无闻羡君仁里有隠沦清时尚复渔渭濵文词落笔回千钧直与元气相吐吞我乡诸老名日湮岿然独覩灵光存如川趋海知所尊北顾每隔长山云我有兰艾沐且熏何时一瓣志可伸慿君为我言殷勤
　　游龙回寺碧云堂有何无适草书
　　苍鳞作霖回壑里竟化长冈飞不起何年老僧飞锡来强架檐楹万山底碧云石梯如登天俯视竹树行其巅岩峦起伏呈怪状壮若羣马奔吾前何仙仙去不复返满壁龙蛇惊醉眼可怜一半委涂泥况复阽危混苔藓山翁摹搨妙入神永和茧纸且逼真劝君勿辞一日力为我留为百世珍君不见二王旧帖皆残编至今不惜千金传
　　次韵方存雅登八咏楼感旧一首
　　巧智相资外驰骛内殙为感黄金注灵明污滓互翕张地厚天髙几易处紫阳丽泽辉一时浙源逺合江东回视八表扫粃糠昭融千载披云雾直从颔下得明珠骊龙睡目那能护鞭笞鸾鹤仙已归歩武室堂人亦去先生闻道旧典刑笔下纵横五花吐山林嘉遯名自随富贵浮云行所素摛辞欲短子建墙博物犹穷陆机疏来凭畅恍旧游慨忆前题谁賛助平生喜识厐徳公况复长哦落霞句已降既见倾盖亲何用咨嗟嵗年暮简编疑缺浩千万慿借先知为温故防辞正欲辨白马古调寜惟听朱鹭嵚防小径勿敢游且向康庄问人路
　　立秋日寄赵琏一首
　　兰臯惨碧烟萋萋徘徊不忍竟与违欲穷目力望江水江风故挟双舟飞归来复对呶呶者思才俯首西窻下廐中骏足逐春风执策临之尽几马拂砚挑灯披竹素朝昏总是懐人处有时独倚南面楼不见防鸿北征路
　　题赵氏复坟诗卷
　　髙冈择地寻牛眠北山凿石椁已坚百年丘陇岂易保子孙为主须亲贤人无父那知义族属昏愚罔同利大明疑有玊为鱼只树何辞金布地闻孙投牒情憹伤青氊既复气乃扬羡门荆棘为剪伐宰上拱木重生光吁嗟长陵一抔土防消骨化今何所寒食谁将饭一盂枯柏萧萧泣愁雨
　　送方存雅游永嘉【吴公父任永嘉文学约与同往未几公殁今自为此行】
　　思逺楼前防昌湖花开十里红芙蕖香消色尽水痕落秋气飒爽涵氷壶巨鳌戴山两岐出中江屹立双浮屠潮声来往撞昼夜惴惴不敢鸣钟鱼雁峯南北揷云汉千尺乱削青瑚灵岩怪壑山鬼秘木屐齿敝终迷途二荡灵运所未见先生卧游亦已久目撃自胜遥披图芹宫博士旧胶漆待未熟行与俱絶弦挂剑嵗月改春风梦逺意竟孤朅来清兴复未罢束书负笈爰载驱永嘉奥学有祖述伊洛余泽犹沾濡水心百年仰文献心齐一世称范模词章问学各有得耿耿辈出今岂无搜罗人物览世槩收拾佳趣归奚奴平生逺游有志愿局束不得为君徒待君捆载珠玊富敬诵想像聊为娱
　　送诸暨俞州判一首
　　北风萧萧吹江芦清霜载道氷在须奚奴东书催上车政成卷斾归京都暨阳眇处天一隅里闾凋瘵烦爬梳负戈攘臂众暴寡探嚢胠箧争捐躯天民秉彛同好徳带牛端为饥寒驱倅州寛惠别淑慝痹恶岂必连妻孥甘棠蔽芾有余防百里寜谧无援枹存心忠孝本天性为政固与常人殊夀昌自乐归河中希文隠忧居江湖白云舍近毕至愿青霄路逈寜踌躇前年螟旱遍八区一夫不获今岂无愿君易地尽仁爱返淳敦俗需吾儒
　　冯公岭一首
　　层峦叠嶂危相倚乱若飘风涌秋水寒松荒草间苍黄照眼峥嵘三十里初如井底观空虚一峯巍然中独尊萦回百折至絶顶俯视众岭来儿孙人言此山揷霄汉马不容鞭仆夫叹攀援何异蜀道难气竭神疲背流汗熟视徐行路觉平心寛意适歩更轻志须预定自逺到世事岂得终无成我来正值穷冬月倚杖岩前嚼松雪午店烟生野饭香阳坡日近梅花发寄语悠悠行路人乾坤设险君勿嗔胸中芥蔕未尽去须信坦道多荆榛
　　题姑苏台一首
　　姑苏城上姑苏台青山百里蛾眉开平郊如掌思清逺昔人乐极曾生哀大讐未复敌不死壮志消磨侈心起防稽防甲功自多种蠡深谋诚未已不知佳冶能倾国暮暮朝朝醉春色勲臣抉眼视东门越女还为越人得只今兴废总成空惟余碧草摇凄风可怜千古台前水不洗当年甬东耻
　　雨华台一首
　　大江断后谁絶前右踞苍虎龙左蟠英雄角逐三百载庭花玊树歌声残王气消磨城郭改荒村古木栖寒烟我来两月不出户登台始觉天宇寛城中楼观在井底环视百里皆峯峦烈风拔树云蔽野飞电霹雳驱蜿蜒虚亭坐视河海涌平地立见波涛翻天开翳扫羣响息空翠削出滁和山隂阳云雨反覆手向来喜惧诚无端兴亡世事亦如此俯仰千嵗须防间
　　春城晚歩分我字一首
　　红楼鼓歇乌轮堕浅水横舟弄渔火春风生草雉堞青随处软茵供小坐断烟飞鸟入杳防关市行人竞么麽溪城斗大无逺趋因碍云山环骅骝骋驾路或迷蜩鸴枪枋【阙】非左归同三子歌考槃茫茫字宙谁知我
　　友人招饮榴花下一首
　　狞风恶雨消余春春归到处成清隂万枝浓緑幻春色绛葩丹蕊俄森森祝融行部过九地误纵炬火烧园林艶妆炙日色更好泠泠着雨红尤深浩歌相对作痛饮有花为伴非孤斟支頥半醉不成梦恍惚错错供防吟只愁明日便摇落徘徊欲去还重临防须秋风拆珠实当载樽酒相追寻
　　七言律诗
　　送焦达夫一首　　　　　戊申
　　宦游南土侍亲闱此日还乡被防衣几度论文方契合一言话别忍相违长风送棹江声急落日横云雁影防水际梅花如旧识冷容对客共依依
　　赠王斗山一首
　　骨肉斯文气味投春风芹藻忆同游故人别后无青眼此日相逢笑白头匣剑光横南斗夜鳯梧隂冷岘山秋惟应且试连鳌手未许江干下直钩
　　谢赵肃甫遗蓍一首
　　天产瑰竒淮蔡乡发挥倚数肇羲皇灵龟入地千年老神艾当阳十尺长逺寄江湖凭驿骑喜归蓬荜对书牀玩占从此无疑事感物思人意不忘
　　次韵潘明之易巾【巾陶思齐所制并戯之】
　　漉酒当年制巧缝云孙此日艺仍工接防倒着情犹适章甫从宜志未穷西汉神仙新事业前唐进士旧家风自怜短防无心整镜里愁看两鬓髼
　　三月十五夜登迎华观一首
　　夜深来此倚防干千里楼台俯首看月到中天花影正露零平地草光寒气清更觉山川近意逺从知宇宙寛长啸一声云外落几家儿女梦初残
　　青田大鹤洞一首【有叶法善试剑石旧有鹤巢于上复有青牛在于下】
　　榕影扶疎路九回仙家那复着尘埃山间田在牛终隠石上巢空鹤不来丹灶无灰惟白草剑锋有迹自苍苔洞中道士今何处三扣云关杳莫开
　　放棹行
　　安溪湖平行棹多黄头竪儿倚棹歌梅花照眼送寒色酒晕着脸生春和炎凉世态翻覆手江水长静风吹波出门一笑天万里白鸥浩荡如吾何
　　自飞霞观登积谷山　　　　　癸丑
　　磨崖字古翳苔痕败叶垂萝径可扪灵运诗存池尚草刘郎仙去洞无门潮来江濶山风急日落云横海气昏欲望城中登絶顶腥羶触目不堪论
　　自江心回复游西山
　　才返中川一棹云西岩无负此良辰紫芝峯下长松晚緑野桥边流水春竹杖持身行乐客桃花映脸醉归人道旁孝子何年墓宿草萧萧暗暮尘
　　西山万象亭一首
　　乱峯尽处接浮云东望悠悠万事陈百里江流萦缟帯满城居室比鱼鳞野僧倚竹啸留客山鸟穿林啼唤人落日亭中一杯酒何年复此对晴春
　　故宫一首
　　六朝城郭渺茫间南国重来筑九关空恨赤龙潜越水祗余苍陇对钟山茂禾夹道秋风疾枯栁依墙落日闲西阙岿然寻丈地宫沟偃月共潺湲
　　九月十七日登清凉寺翠防亭故址一首
　　宇峥嵘枕石头倚风极目立荒丘黄花覆地初经雨白雁横云带逺秋城郭已非山故在江淮失险水空流衲僧八十仍多病抆泪殷勤説故侯
　　春夜次韵二首
　　饥乌惊鹊起南枝梦入槐柯觉亦悲花里楼台春到早竹间窓户月来迟篝熏翠被炉存火灯落红星砚污池可惜风光半尘土明朝火急报君知
　　两部蛙声似打衙披衣清坐厌纷哗门同靖节日长闭家近相如意可赊低幕风生翻宿燕小檐雨歇落轻花玊琴声断寻幽梦回首西窓月未斜
　　送余之问赴乌台一首
　　江南佳丽萃金陵早嵗游观壮气伸月旦当年曾许子平原今日正须人鹰鹯得志三秋翮鸿雁随阳万里身入手功名便回首白云深处有鲈莼
　　次韵子昭
　　经徳无回贵自持人心未信肯天欺终期辞货规杨震未必偿金污不疑弱卉霜零知劲草健翎风薄寄深枝公庭事简多休沐举案同吟四牡诗
　　次韵王中斋登拱翠楼诗
　　曽醉危楼坐石坡弹筝撃缶醉婆娑蓬飞已改流年鬓木老犹存旧日柯红树参差秋水逺碧山髙下夕阳多此时还纵西风眼共倚防干起浩歌
　　秋暮有懐
　　十二防干倚翠防露华寒重逼罗衣碧天连水思空逺衰草满庭人未归秋雨楼台几寂寞春风院落自芳菲防鸿应有青霄侣为隔闲云尚独飞
　　次韵王景元春暮
　　茂林隂里据胡床賸喜天然宻幄张水覆落花红浪逺垄翻秀麦翠云长春塘絮尽风无力晓树枝明露有光随分眼前生意足对窓野草发幽香
　　寄许克勤一首
　　小窓灯火对弦歌探钩义不颇有志定须抟北海离羣应是老西河云翻雨覆交情薄澜靡波頽末学多清夜沉吟正相忆柯山月落碧嵳峩
　　七言絶句
　　即席用苏世贤韵送郭子昭三首
　　揽辔春风入骏蹄两堤烟栁防晴溪黄莺自有留人意相对残红不忍啼
　　数载灯窓笔砚亲往来问字不辞频于今便有云泥隔折栁亭前又送人
　　落花髙下防菲菲多少离愁付笛吹别后故人休忘却与君重赋渭城诗
　　社日一首
　　秋豚已腯野鸡肥笑对西风把酒巵有耳厌听尘里事任教聋瞆不须治
　　哭空谷师三首
　　甘棠遗裔继髙阳衣染缁尘乐法王四十七年成大梦那知今度梦尤长
　　雁离羣得意飞稻梁秋静羽毛防不知何处逢缯缴云冷空江夜不归
　　霜入枫林叶已丹风鸣籁动助悲酸山人归去鹤空怨清夜月髙榕影寒
　　次韵潘明之秋思二首
　　西风冉冉鬓毛侵鳯老梧衰鎻夕隂倚遍防干重回首断鸿千里暮云深
　　灵槎梦彻漏声残河汉无云动碧澜阊阖班齐香案近天衢月白露华寒
　　舟中赠琏一首
　　行人流水共悠悠雨洒溪风万防愁别棹不来天欲暮倚弦无语看浮沤
　　过西湖一首
　　不见湖光十五年满堤烟雨复乗船荡荷岸栁浑依旧鬓上星星只自怜
　　夜过黄泥渡一首
　　夜深风息水安流白雁黄芦满眼秋行李萧萧官棹穏卧看明月过真州







　　白云集卷一
　　钦定四库全书
　　白云集卷二　　　　　　　元　许谦　撰赋
　　拟古战场赋
　　客有好游者籯金槖粮脂车秣马四海之广万里之遥谓皆始于足下盖将追竖亥之遗踪继子长之辙迹于以观天地之大于是浮河絶江登陇下阪途平马疾地险车缓或临深而俯瞰或升髙而望逺对景物之虚旷每徘徊而周览爰至巨野恍若望洋右背山陵前左大江纷灌莽之杳杳欝丛薄之苍苍纵一瞬而莫际眇乎其数十里之封疆尔乃心存目想计度数量岂古人有事于此遗迹尚存乎茫周廻隠隠若城郭之弥迤峻隅已壊而块土成岗頽垣断续绵延百雉将类乎筑甬道以取粟于敖仓其污下而渐渍者盖昔池而今隍毁辕败辐朽腐而仅存其彷佛断刀折防消剥而何有乎锋铓是时也林木将脱原草未黄风防防兮吹籁日淡淡兮流光羌四顾而无人几欲去而彷徨就熟路以骋驾兮久而至于野人之篱落召彼故老而讯之然后知为古之战场也感嘅前脩俯仰陈迹肆盘桓以夷犹不忍去者累日行战地吊遗址连井灶缀壁垒守则负险攻或背水料胜败之靡常嗟嵗月之已几吾尝缅想英雄角力于斯地也发卒募兵聚刍积粟破鉏耰而成棘矜买刀劒而卖牛犊贲育之士肩摩袂属勇敌虓虎防若飞鹄一鼓气作三令容肃雷轰礟石电掣神纛奋戈扬盾穿胷洞腹短兵近接鐡骑横蹙杀气排空黄埃乱目或乗利而得隽或逐北而遇伏或集厚陈而制胜或悬孤军而全覆及乎弓已絶矢不遗镞积骸为观断指可掬姑小却以俟后图宜戢兵而虞大衂比今度古不能尽变化之万一而战陈之具钲鼓之声虽百年而犹信宿是以竹树吞吐烟尘之表目乎昆阳之旌旗鹳鹤嘹唳风云之间耳瞆瞆乎八公之草木月白兮髑髅寒天隂兮鬼声哭彼进取之君争城争地而暴白骨如草菅忍使天下之人兄散弟离子孤父独自夫达者而观之何异左蛮而右触也哉方今堪舆坱圠开统拓迹自江左之献版图未尝复有干戈之役遐荒莫敢不来王所谓不嗜杀人者能一民皆安土地不遗力睠此大墟固可制井经而务稼穑飞潜动植皆囿于发生之仁熈熈如登春台而享太牢之物于是舞干羽于两阶朝衣冠之万国
　　序
　　赠李仲谦序
　　古之敎者自里闾至国都皆有学自八嵗至成人皆有敎其敎之之术固详要其归礼乐二端而已抑爼豆登降音器歌舞谓之礼乐乎哉反而求于吾心则敬者礼之原和者乐之本然所以动息有存不使斯须去身者正以培植其本原积于中者广大成全则其发于外者沛然有余措诸其事业无不当盖内外交养而相为用也三代而下敎者异法至于以文辞诱人可谓外其所当务而今复翰墨诗章论材抑末矣东阳县博李君仲谦既莅事执脯脩之贽于郡庠而某适与之防视其容貎甚温听其言舒徐而有文庶几习于礼乐者君故名家其所养有素愿推所蕴以淑诸人俾学者幡然知礼乐为先务厚其积而痛抑其末斯善矣东阳为婺望县山水佳秀之气所钟名哲辈出今以经学文章名家者有其人昔子贱治邑所父事者三人兄事者五人矧君掌敎乡邑而年且富是宜效先觉之所为取人之善以为善且古敎人者必以身先之而圣贤之阃未易造幸君亦无一篑之功以率先之将见百里彬彬于礼乐岂不盛欤居数日来别求赠言谬书此为李君勉
　　送胡古愚序
　　东阳婺望县东南山水嘉处自天台赤城蜿蜒盘礴绵延数里亘为玊山又数十百里峙为双岘经野建邑于焉是依山之幽深秀特者水必源于其间稽之郡乗浙江之浸实肇林壑之下经流曼衍过于双溪城南澄莹甘美澜涌湍激不舍昼夜天雨时至澒洞奔放势可胜万斛之舟气之积也厚故其发也巨终至于不可量也山结水融生物必异灵而为人亦必有竒俊超迈不规规于流俗者夫良材美箭佳果防酒人皆得以为利士君子之敦诗书脩辞蹈礼者籍籍满耳而余之所见多侈辞宏论凌絶卓越听其言观其容发扬蹈厉每恍然自失以余之驽下固不足窥其际矣意山水之钟而竒俊超迈者殆不必于此欤余固有所待也尝闻胡君伯仲子姓皆务学深造未能尽交往年遇古愚子于市友人苏世贤指曰此东阳学者胡君也将试仕于金陵頖宫今行矣揖而过不暇交一语余重恨之皇庆二年夏余游金陵而君尚在讲席其气粹温其仪济跄诵其文若诗皆清平古雅余向之有待而欲见者其在古愚子乎夫圣人之道常道也不出于君臣父子夫妇昆弟朋友应事接物之间到其极则中庸而已尔非有絶俗离伦幻视天地埃等世故如老佛氏之所云者其道虽存于方册而不明于世久矣周程张朱诸子出而辟邪扶正破昏警愚秦汉以来千五百年英才多矣而有昩于是吾侪生于斯时未必能躐于千五百年之才而独有见于圣人之道如是其明也幸而生于诸子之后固当平气虚心随而求之阶之梯之以达乎上顾实有益于己而止何庸倔强自憙摭竒务新力与作者争衡又将轹而践之哉古之立言者诵于口而可以心存存于心而可以身践而成天下之务则圣人之道也今口诵之而不足明乎心降其心以识之而不可施于事是则老佛之流之説尔为老佛之説者措之事固不能行于跬歩而自理其身庸可以为善人则好为异説者其风又下于彼矣道在天地间博精防非可以躁心求也而乃攘袂扼腕作气决眦售其説而竞后息欲以厌今人陵古人则吾未之信也古愚气和心广余尝欲与从容论之而以满秩解去君采芹藻之英将以道淑诸人者也以余之説评之然欤否欤余非敢为子勉也子固余所敬也
　　送郭子昭序
　　君子尚志脩已及人不偏废学也然下学上达功不可画可仕而仕进退有义故自治常严而及人者不汲汲学每病于满与怠自满者不思益意怠者不足有为如是则所谓及人者岂果有志于行道哉亦慕荣务得而已尔进脩以为之本可仕之几合于义由是而行其志焉君子固所愿也今之仕者必欲登风宪之门谓无掣肘之虞得以遂其志暨入其阈乃无所志而可耻者有之矣吾友汝南郭君子昭自浙东宪史迁浙西复升为御史掾好善恶恶介洁正平所至有声昔者余与子昭同受业于仁山先生时师门数十人惟子昭与余合志以求道温厚静防不汨流辈羣防无长语昼讲肄有条夜执经问辨析理较毫缕率下漏过半疲极俱罢抵足卧觉则复共索所未悟稍闲各言其志思苴漏易弊振奋以迈寻常若是者甚久后虽从仕时相过语不改不倦别五载复防金陵道平生驩皆叙离羣而自致者子昭徧循大江之南获交当世君子多随其髙下师尊之友接之所自得者益广而其正本大纲不倍师説大夫士论子昭当官亷慎有补公道如出一口是子志真可尚满与怠之心未尝生而于脩已及人两无愧矣为宪掾史三考满秩捧台符上京都类吏部选调九品官常事尔未足为子喜方今拔类奬贤以子之才何所不至夫年进则责备其徳位升则愈大其任惟笃其初志不忘所能而知所亡实于中以应求者不负其名则官之崇卑非所较也余性不喜謟且知子昭最深尝慕渊路相赠处而余亦为千里游故以为赠
　　送林中川序
　　汉自萧何以佐命为相国而曹参次之二人皆吏也故终汉世选官多由吏后虽设科博举而由吏进者未尝废名公卿大夫今可指数者班班也而自郡县吏积功致大位者尤卓然如于定国杨震陈蕃王允冦恂冯异赵广汉张敞辈数十人皆由是出盖天地储才以为时用视上之所好而趋之得其人皆足以辅化兴治不必较其所从来也然昔之进者虽自吏选莫不尊徳问学秉义守礼尚亷耻谨节行故能师表当时流芳千载非特操笔书牍玩法舞文而已圣朝混一之初革文华取士之它科目未设选官颇类汉法而庶人在官者皆以年劳叙迁可计日以俟进其任用之重盖过于汉矣故得人有为名公卿大夫亦不愧于古永嘉林君中川久故儒家抱问学而业吏自县若州累升至于郡来是郡居数载徧歴诸曹上官称其能下民服其明士大夫诵其亷休日每访余为文字交言亹亹皆有理致赋诗则雅丽清新语政事则优柔纯熟不廹不弛可谓才矣处郡曹满三考被省符领州县幕常事尔可计日而取也以君之才宜有知者岂久拘阂常文而局缩于此耶由是而为大夫公卿亦岂异哉今大府循例更调天台夫琼台华顶桐柏石桥皆山水清絶竒胜生平欲啸傲其间而梦寐未能也君或以无害督部邑当穷极幽处融其景物写之声诗因风以示使得卧而游之亦甚幸也君之行凡交友能为诗者皆歌以赠某讷于辞姑序此为别
　　送尉彦明赴开化敎谕序
　　先王之敎民何如哉家有塾党有庠术有序国有学凡民八嵗以上无不聚而敎之下责于大夫士与闾里之长上则统之于大司徒诵诗书六艺之文以广见闻孝弟忠信之实以敦徳行故賔兴以示劝简绌以致罸夫以下民之防而使天子之上卿拳拳敎之者若是其为意益可见矣近代以文辞取士而不考其实惟务雕镌镂刻破碎支离诐淫邪遁之辞靡所不至六经之道或几乎息矣圣朝敦尚实行放斥浮辞固学者之所愿也州若县皆有学立师而敎之抑彷佛古人之遗意欤尉君彦明北方之学者也来江南且十年艰难险阻虽屡尝之愈自笃不能变其守故其发为声诗慷慨感激清俊竒伟时论称之明有司举而升之授以开化文学开化三衢下邑也其山水之秀人物之盛彦明必能取之以为吟咏之资固足以适其性情然愚所以望于彦明者不止乎此今之设敎者乃古大司徒所统之职位虽卑而责实重况古之受敎者比屋皆然今则惟业于儒家者耳受敎者多则成徳者众受教者少则责效也严故敎之者亦当百倍于古敎者之功可也六经载道之器欲求道者不可外乎经彦明必能举是而敎之使立于舘下者皆知求之于经验之于已诚立行成济然为东南文学倡岂惟如是而已哉秉彛好徳之良心人皆有之将有不待敎闻风而兴起者十室之邑必有忠信彦明其留意焉
　　送许克勤赴新昌教序
　　许太岳之裔也其先出自神农周武王封文叔而国于许其后子孙散居四方以国为氏汉唐以来代有显者而太史氏之谱牒不传其世次葢不可得而考焉然凡今以许为氏者则皆文叔之裔也克勤生于真定虽阻河带江相去数千里要其始固吾族也其侍亲宦游而南来能自奋厉好学不倦孜孜汲汲于文字间者有年矣谓学者将以行之尝小试于三衢清献书院引诱后学循循有道有司为其贤为其多闻也举之于州州升之宪府以考其实上之宣府以授其任今俾之分敎新昌以克勤之才之美而为之盖绰绰乎有余裕也抑愚尝有所闻记问之学不足为人师况小言破道小辨害义克勤之贤当不止于博闻记问而已若曰致广大而尽精防则有六经四书在君其熟味之以求圣贤之功用乎今骎骎功名之防将挈挈而行矣某于克勤年虽若兄弟而其议论文采皆非所能及既沗同姓又辱同门于其行也敬书闻于师者送之不惟祈克勤之不忘斯言而某亦欲以自勉云尔
　　送公平赴武义教序
　　武川居金华上游地狭而土肥有髙山茂林所产者栋梁之竒材东南之美箭故其民富庶而风俗劲急旧为东莱先生讲业之地其流风余教犹有存者士大夫能道诗书通古今者往往有之頖宫承前代之旧歴年之久几不能待风雨前后掌敎者虽欲经营葺理之而屡不果昔者吾友掌教是邑歴歴为余道者如此今君公平往而继兹职也当讲明道义以绍东莱先生之遗风兴起学校以光前人之旧业尚勉之哉君年富而志广好学而有文以大材而居小任其徳业必有足听闻者某当洗耳以俟
　　记
　　故朝列大夫婺州路总管治中致仕朱公圹记【代作】
　　先公讳某字某姓朱氏人称之曰遯山先生婺之义乌人曽祖讳某妣某氏考讳某号存恕妣某氏先公生于宋淳祐癸卯四月丁巳本从伯父讳某之子存恕鞠为嗣咸淳戊辰进士及第调从事郎处州军事判官奉国军节度推官国子监书库官至元混一区宇缙绅交荐授从事郎定海县尹转承事郎同知黄岩州事再调仙居县尹陞承务郎同知浮梁州事秩满引年除朝列大夫婺州路总管府治中致仕先公性頴悟于书无所不读研穷精深博而能约存恕翁从久轩先生得考亭之学家庭夙夜问辨理融心防故制行方正动必以礼纯孝友弟称于人人为政存心济物而以恕行之听讼断狱明决平允兴学劝教亲为程督有毫髪可利行之如不及存恕翁谓济人莫如医先公继承先志扶病造门者日常数十人皆为详察熟虑而活之好周人急赈宗族乡邻之贫者不计家有无皇庆癸丑十二月乙未卒于家年七十有一乡之逺近无间亲疎皆哭出涕始娶同县黄氏先逝生男益亦夭以仲兄州判讳某次男某为子父命也继娶东阳李氏户部尚书大同之孙女生一男某也一女适李某庶女尚防孙男六【阙】　孙女四臯髙节书院山长继善以防补官未调某等忍死以延祐乙卯十二月丙申于前周山之原先公文章行于世士大夫传诵之学行政绩将请于立言君子以铭于墓谨叙姓系官阀纳诸圹呜呼哀哉孤子某等泣血谨识
　　行状
　　总管黒军舒穆噜公行状
　　公讳库噜黙满姓舒穆噜氏辽阳大寜人契丹太祖后萧氏能用兵太祖并一诸部撃灭邻国侵轶中夏以大其国家后与有力焉故世后皆萧氏而萧遂为右族金灭契丹易萧为舒穆噜氏公四世祖格哷勒闵宗国沦亡誓不食金粟率部落逺徙穷朔以复雠为志曽祖推勒博竒尔招来懐辑徒众益盛祖额森饶智畧喜骑射年少任侠尚气金闻之欲縻以爵深晦匿以自全太祖皇帝龙兴挺身而归出竒计单骑掩取金东京一旦失于重镇遂震詟莫能抗王师从下北京定幽燕席卷青齐收地数千里拜御史大夫上将军特将撃蠡州死之父察喇刚勇善射有父风先是大夫募豪勇士为前行号黒军所向无敌常自将之至是仍授查刺公御史大夫领黒军从下平阳太原降益都南征力战克敌直取汴州从征南京先登以功除真定路达鲁花赤兼北京路达鲁花赤公其长子也公生而卓异防少嬉戱不与诸儿伍出语辄惊人及长魁梧俊拔有大志闗弓满二石画的于侯方寸去百歩射之无不中继发必破其括从两骑逐兎北野山遇樵者奔曰虎才负嵎慎勿往公不听驰而前虎踞地大吼从骑失色公戒毋动独按撃复行直虎十歩止挟矢以待虎跃而起引马少避一发中其吭以死喜交士大夫论古今治乱忠臣义士必慷慨感激至事之几防前人所处未善以片言发之切中要领虽老生叹莫及袭父职授总管黒军上知其才降制畧曰起本将家致身戎伍祖野仙有展土开疆之效父查刺着攻城畧地之功尚克前脩勉勉后效黒军素畏服公既领事推诚抚下不弛不苛练习淬砺常若赴敌戊午嵗攻宋襄阳樊城昼夜苦战与从弟图喇立云梯上直冲其堞公手杀十余人度刺死之中统三年李坛反淄青公从东讨坛济南分地以守坛剧贼皆精悍数出兵奔突公常防陈斩获以剉其锋后独不敢犯公所部帅众攻城尽鋭而进城上矢石雨注公不肯避中飞矢卒军士夺气闻者怆惜之时年四十有一公之用兵不师古法而审势知变出竒无穷人或谓公曰为将当运筹发纵左右三军以逸使劳而可以制胜公每临阵喜先卒伍得非大将所为且复有失乎公曰恶死好生人之情吾不用斧锧驱大夫士不以身先之谁肯捐躯以致命邪且男子当援枹死事书之竹帛炳炳然后世岂呫呫死户牖下效儿女子乎我尝闻汉伏波将军誓以马革裹尸真丈夫也葢公平昔之志如此而终以是殁悲夫公娶蒙古氏子男二人长某嗣职次家儿丰县尹卜是年某月某日兴州书金山公徳业当书于太史氏而孤某亦将请于立言君子铭其墓道谨为次第其行事大致如此以备采择焉谨状
　　治书侍御史赵公行述
　　公名某字子英其先甘陵人祖避金季乱南播颍川因家焉至元十三年王师伐宋公单骑从役副帅宋都木违授以兵降临江下吉州与有战功时江淮初附宋氏复奔于南吉之犷民假义称兵公以帅命往讨道与贼别部遇公设伏桥下而燬攻其前贼趋桥走伏发皆殱焉遂往捣其屯贼知之遽引众出与官军道殊谍知贼已过还袭其背撃败之斩其渠帅径前覆其巢散其胁从州遂以安鐡面军王昌诱初附五营众为乱事露株连五百余人皆论死公争曰此属特诖误非始谋今悉诛之无以安反侧不如僇其渠而抚其余统帅从之事乃定累多赐金符提举州渡居顷之以例免改衡州路总管府治中州之清化聚众为盗区公计兴屯田迄今寜息在郡七载解去卜居仪真杜门闲十有五年延致导江张先生须讲明伊洛之学潜心探索究其指归行孚徳懋显闻于时大徳五年遂以选起佥江南浙西道肃政亷访司事先四年部郡镇江旱蠲民租九万五千石既而以飞语复徴民无从出则篣謈求辨公始莅职台移覆其当僚党皆惩谤前却公独奋然自以为任按行验实复之如初防秋大风海溢于润于常于江隂飘溺庐舍居民存者困不粒食公将发粟食之有司以言上未有报掌拒不听公曰灾异若是民濒于死寜便文字营为从容计哉如有不合我当坐之不以相及也遂发如千石頼以不死者十七万人而沉骸腐胔亦就掩瘗昔汲黯以汉朝贵近臣持使者节便宜发粟归对孝武片言陈谢上雅敬重黯慰谕不责也人犹以为难谓义而知变以公视之果难乎哉七年夏大雨水苏秀常润咸被其患公廵部劝分饥食徙复且督脩圩堤以防后灾居职逾三嵗刺奸废庸不惮彊御凡以为民者人能言之迁江南等处行御史台都事十一年江南大饥郡县财粟俱殚独徴贿积台者为钱犹数百万公请举以赈民长僚持之犹豫未决防有所论公辄正色争之中丞亷公语解其间公争之益力词不少假亷公不以为忤退谓人曰吾佐得赵君尚何忧阙事哉行之一如公言若公固所谓义形于色者也而亷公之绌已从义不矫以不忤且诚以为得亦难能哉推二公之道可行于天下惟公无私而已召拜御史台都事极言朝廷百官宜各共厥职以起政事识者韪之今上时在东宫雅知公贤深所礼遇尝以字称之不名也居一嵗间公告归除淛东海右道肃政亷访副使将行诣宫辞上奬谕再三赐以衣叚使自择其宜者而亲举以授之致恩渥焉其见知圣朝若是越俗多遽丧稽公导之以礼莫敢弗举祷雨而雨祈旸而旸心与天通举不违义人谓三纪以来越郡使者不愧职事惟公与前按察使刘公仲脩而已擢江南行台治书侍御史皇庆二年甫及七袠即致仕而归君子以为勇可以励茍得忘退者矣公之在浙西官调所部造舟自淮入河至临清山东嵗祲公建议此有余粟彼有困民此皆县官赤子且舟载不载劳费等耳宜以有余捄不足行省是其议乗便漕致粟五万石民頼以苏其自任类如此其在都台有选吏以才格与宪铨常出入门下深自媒公一不顾及已除官公不以告直谢遣之其人大恨久知之乃大服昔汉孝武时号称多才或以智谋或以勇功或以文学刑名济济锵锵充牣朝廷可谓盛矣而汲黯独以亢直处躬孤植其间以帝之雄才大畧轻视羣臣至不冠则不敢见黯虽以言中其病祗谓之戅而终以社稷臣待之淮南谋乱拟汉廷羣臣公孙之徒犹发蒙而所惮独黯为之低徊不发者久之观黯之才似不羣臣若也其事不大施也而见重一时取信后世者如此其有以哉若春秋大为闲孟子所谓大人者黯近之矣某不佞被遇于公式其行事接其言论风防而得其所知葢公之为人刚毅正直奬善疾恶出于天性其为政知大体汲汲以教化风俗为务而清亷乃其余事观其志茍分义所在死生祸福诚不足以动其心虽立朝未久业不大施而事显节完孚于人人其行已大节似汲长孺而才学过之可谓邦之司直人之仪则者矣公兹谢事頥神纯嘏未艾其事其徳方将登载信史永垂无穷固不待鄙述而后明然知而无称厥心慊焉谨采公行迹次第于编若夫一言一行虽足以为称非大节所存则畧而不书然公之事可以言而尽公心之徳不可以言尽也后之载笔君子或有攷于斯能即其事以求其心于其所已施以观其所未施则公之心之徳亦岂难知也哉







　　白云集卷二
　　钦定四库全书
　　白云集卷三　　　　　　　元　许谦　撰启
　　答潘明之启【辛亥嵗以厚币相招欲使废学家塾辞之继书来欲不废学而受币】
　　金华后学许某
　　右某启伏以贤如鲍叔知管仲而分财贵若陈蕃礼徐卿而下榻古来交契素尚心孚虽云同气而相求葢亦善敬而可久拍肩执袂以为合莫逃子厚之讥巧言令色鲜矣仁宜服仲尼之训责善者朋友之道为利乃盗蹠之徒嵗在龙蛇始识荆州之面日陪燕喜寜鄙牛医之儿入幙为賔升堂拜母揷架三万轴许观人间未见之书主家十二楼时覩帐后所列之乐反复究六经之蕴奥上下谟千载之兴衰风雨对床烟云入笔类律吕之相应曽埙箎之不如岂麾不去招不来必进以礼退以义某穷乡晚学下里陈人丁世路之多艰备尝险阻入阛阓而侨处何所见闻慕古道真若望洋得硕师不能卒业哲人其萎矣无从挹座上春风至学难知哉祗徒映窻前夜雪心思既竭寝食屡忘嗟四十而无闻断此生而休问贫无儋石犹寄鹪鹩之枝谁有籯金姑挟兎园之册已逾十载所得几何寜甘咈耳以骚心尚胜沾体而涂足岂谓故人之垂盼忽厪防币之下临昨已引辞实坐牵制载酒殽从问杨子云谁敢拒之有车辙在门陈孺子亦所喜者言之谆复命更丁寜最后锦笺之褒词仍许素餐而无位载色载笑食岂无薛公之鱼且战且耕世那有扬州之鹤此葢伏遇明之少府聘君英资挺特徳性刚明不倚富而骄人肯折节而下士袭传家东莱之旧学读淑人紫阳之遗书此秀才展拓得开积诚意岂有不动筦库饱韭溪之风月冠绶为花县之神仙荐剡先驰飞腾可兾暴公子之名闻已旧宜被绣衣而来刘更生之学积既深终植青藜而照然以轩冕为余事长抱简编以自娱重烦行人之再三欲得愚者之一虑如某者卑污无似龌龊自将谓居交际之间宜急义利之辨龙门深邃倘能容俗客之登鱼书殷勤勿复通方兄之意其为报谢罔暨敷陈谨具启事捧诣堦墀祗候尘谢伏惟垂慈俯赐鉴念不宣谨启正月【某】日金华后学许某启
　　上宪使刘约斋启【辞举茂异】
　　一经犹抱惧皓首而无成三语初投喜青霄之有援立身何似知己难酬伏念某家故业儒防尝承学属宇宙之迁变致身世之覊孤邺侯万轴书已成煨烬之末顔囦五十亩竟归无何之乡甑几生尘席不暇暖日忽忽其易暮心遑遑而何之欲奋蹇足于长途思继先人之坠绪孙窻挟册与晓鸡而俱兴韩堂挑灯对秋虫而共语淡乎无味得不偿劳既至壮年始逢大匠洗故学之荒陋开大道之坦夷使读晦庵之书而泝伊洛之源可跂夫子之墙而见宗庙之美携手提耳谆谆然而命之测海窥天巍巍乎其大也譬为山方覆一篑而进俄哲人梦奠两楹之间欲为托骥之蝇遂作丧家之狗更尝鑚仰终止谬悠仅不失身无能改徳放深林而友麋鹿何异嚢中之锥集败瓮而鸣醯鸡有来户外之屦祗糊其口岂好为师不图擅髙科之美名而乃出崇台之特命得非所望闻之若惊虽率土之濵莫非臣然中人以下难语上何寒士帡幪于大厦实化工斡运于洪钧为其不求是以见取惟茂材异等之举始西都元封之时必先定于乡评然后偕于计吏葢多得特达清脩之士寜容厠寻常阘茸之人是岂虚名欲副实用钦惟大朝立法而遴选亦举前代故典而设施取之者闻所闻已縻好爵将俾之觉后觉容可素餐自孔子而下君师之职分则学校之官敎育之责重人之大伦有五义所当明学之达徳者三诚则可进事变之糅杂物理之贯通鬼神之幽礼乐之着先致知是为博文之要主持敬以收复礼之功岂口耳之云然宜足目之俱到是须自得于已而复可及乎人讵谓下愚可当大任是以背翻愧汗面发赧容维鹈在梁预知被服之不称彼鹗集泮终见倚席而无堪勿谓两生之髙恐贻多士之玷信非长语允出衷情兹葢伏遇宪使詹事资政相公约斋先生中夏钜儒三朝硕徳气和而行粹心正而意诚疏太傅之官虽成寜许出闗而归乡里暴公子之名已旧今睹持斧而来海濒暂为一道之福星将作八荒之霖雨莅政伊始求才为先门不停賔座无杂客遂使蓬蒿之迹亦居桃李之蹊某敢不深感盛心大究所学簸之杨之糠粃耳此时恐有累于髙明淬之砥之干将成他日或可归于陶冶过此以往未知所裁
　　回潘县尉启
　　荐鹗腾中丞之疏敢盗虚名烹鱼得故人之书有惭善颂褒语过荣于华衮交情未絶于布衣光粲珠玑春回蓬荜七襄莫报三复深藏共惟某官积善之余流芳甚逺攀龙鳞于南国乔木之家独存展骥足于西淮甘棠之笏故在有先觉亲涵泳于丽泽宜后昆益浚治其深源左图右书穷往古来今之理朝经暮史非寻章摘句之儒禀赋抱刚明之资变化成精粹之气学惟为己言必惊人久盘礴于胸中时发挥于笔下锦心绣口将追韩杜之踪鐡画银钩欲接钟王之武或笑谈资释氏之空性或防戱假庄生之寓言不私其身将用于世登青云而排阊阖万里壮游纡墨绶而佩铜章一官自试谨出纳之司而防计当习平准之书而轻重通暂停防海之鹏程小听华亭之鹤唳方闻名之籍甚忽赋词而归来谓宜缀视草之清班乃复作烂柯之仙隠江山行大猷之政北部应无狐狸溧水传孟郊之诗西台当有鸂念某天资椎鲁学问迂疎道则髙美若登天不可几及迩出涯涘而观海奚以自多顾方仰弥髙鑚弥坚岂谓德可久业可大鸥鳬野性浮于江湖则诚宜驽骀下材加之覊靮必致蹶虽无吟风弄月自得之乐亦有傍花随柳适情之游夫何为哉如斯而已罔敢要乡党之誉复懒曳王门之裾误动长官之知厪此秀才之举已非素志徒増汗顔逾垣而避岂自髙挂瓢而饮亦可喜昨已投书而辞谢忽承贺语之殷勤感极而慙懐之弗替某惟知慕学寜冀荣身沮溺之道非中庸乱伦焉可孔孟之言有天命躁进何为复有诲言幸毋弃我
　　贺赵淞涧除行台治书启
　　防审北阙传宣南台贰宪横榻异数沐雨露于九天簮笔总权凛风霜于十道小人破胆君子弹冠伏惟某官浩气蟠空清规照世由学而大中扃全以体仁无欲故刚外物不能屈己见善有如不及除恶惟务蕴崇既尊所闻行所知使顽者亷懦者立横流砥柱疑事元驰别驾以开衡岳之云鼓归棹而载湘潭之月敦诗书説礼乐乐以忘忧制芰荷集芙蓉确乎不拔产栋梁固为时用岂丘壑所能久留允称台中之评起持浙右之节风飞雷厉鬼泣神号澄清登车破吴防奸贪之党便宜发粟活江濒阻饥之民当道适逢于豺狼焰【阙】　逢于鹬蚌解纷紏于盘根之际还旧贯于立谈之间至今去思传为竒事峻跻乌府髙泛红莲谓分司处荆扬之遥俾举职居京畿之近希知明主亟称直臣使者被绣衣上注意海邦之右天孙织云锦亲承恩香案之前威感山川光生原隰七郡遽兴善治列城自无寃民行属县而雨随祭东门而旸若所操公溥自契神明进陟副端实符众望昔在廷皆知惮黯今弄印无以易尧白简綘驺耳自暂司于察视内屏黄阁腹心有待于论思人所共期理之必至某愧识韩之太晚辱知管之最深鲰生得上于龙门欣逢盛事贺客敢私于燕厦用布欢悰
　　贺宪使敬威卿除江西参政启
　　防审涣奉明纶升参大柄外开政府任尤重于洪都髙炳台阶辉旁周于南海除书甫下迓吏斯来切惟天朝分省之规葢循晋室行台之制徳泽欲加于万里嘉谋兼頼于众贤肆选真才共兴善治得人无竞有识交懽恭惟某官奕世簮缨在庭诗礼温良岂弟蔼和气以接
　　人中正直方【阙】　　　　　清流出阜邦财优游煑海之利贰司国宪増重横榻之威均赋贡于版曹进枢谟于宥府从容引退简眷益隆持斧来海濒胜之之名旧矣揽辔清天下孟博之志慨然惟举宏纲岂苛细物去良苗之稂莠新泮水之宫墙原隰光生狐兎迹扫私喜福星之徧照俄惊化雨之遐沾毗賛钧衡暂处藩维之逺爕调鼎鼐遄居廊庙之尊某自揆迂疎误蒙顾予欣闻异渥已陪燕贺之行欲既懽悰复赘鱼缄之贽
　　贺萧北野万户破贼启
　　北野四世祖御史大夫开国元勲南方之役矦闻命立行与小校三人昼行八日至贑先是诸军防者数万万户十余人皆顾望莫肯出兵矦至诘前失自从轻军衡荡捣其巢穴且与众预定灭贼之期后皆如所料都帅命诸将罗拜以宠之
　　后学金华许某
　　右某启共审征蛮任重平蔡功多勇而有仁鼓三军之士气算无遗防奠千里之民居露布升朝凯歌载道尝谓兵虽凶器武以止戈尧舜时雍且命臯陶作士虞芮既质犹迎太公为师居安虑危有备无患故于农事之内即寓军政其中搜狩在田已辨鼓铎镯铙之用茇阅为陈复闲坐作进退之方静足相维动而必克后世募从之制起三代诘紏之政荒聚不义而授不仁忽者败而贪者破效死则可为也不敎是谓弃之然而勇不在师智当谋帅能将则多而益办善战则弱可敌强自平吴而论功已脩文而为治桃林牛华山马武事何庸郊薮鳯宫沼龙休徴备至方四海之咸若俄一隅之震惊岂刍牧之失宜致草窃之肆毒固将安潢池之众奈久聚緑林之羣天讨有加大军既集当决机而取胜乃列壁而深居欲尚巧迟斯养虎以成患不如乗势将纵贼而遗谁顾方畧之如公宜简知而有命防惟某官山河间气宇宙英风撃南溟之三千吞云梦者八九伟哉异器笃生名家汉室龙兴鄼侯之功第一周官虎氏丁公之爵防传学泉流而渊涵思云停而水止垂弧有四方之志投笔建万里之侯説礼乐而敦诗书在军旅不忘爼豆以其余力旁及百家谈炙毂而何穷事应机而必中令下之日行不违时服矢韔弓素学固万人之敌披甲上马用竒将三骑而从视彼釜中之鱼小试嚢底之智司马八日至关右神速折新城之隂谋光弼中夜入洛阳号令变行营之精彩披地图而知险要数军实而简卒徒间谍既明奸诈尽露肆冲突而莫御渐散离而就擒徴侧游魂须伏波而可灭智髙小丑待武襄而后平剪除鳄鲵廓清烟瘴戒干戈之载戢惧玊石之俱焚亦有旄倪甘从俘虏召见诸侯将皆膝行而入门右招十九人设血饮以成事山川如旧烟火复安竞茄鼓而归来罗櫜鞬而迎拜人争趋而贺战胜公自退而不言功鼷防甚防岂尽千钧之发海鳌能巨试看一钓而连有深蕴而未扬寜浅窥之可测我知已审言大非防某与鹿豕游后燕雀贺闻鸡声而起舞焉用腐儒铭麟阁而賛勲以俟君子无从抵掌徒切倾心谨具启事尘贺伏惟台慈俯赐鉴念不宣谨启延祐二年十一月　日后学金华许某
　　文
　　复张子长文
　　二仪坱圠万彚阜蕃气立乎表人生其间得形质之正赋性命之全躯七尺而充塞宇宙量方寸而包括乾坤备其体而极其用惟圣人其至焉若夫哲人知几君子务本防显阐幽探赜索隠相彼稼穑基此耕垦歩终海岳足始寻引战战兢兢勤勤恳恳岂曰能贤惟惧不敏葢其一心危防万变参伍下器上道来今往古融一理而防通贯万事之旁午学不究于至善人虽生而何补尔乃反身而诚脩已以敬心存道徳膺服谟训不违仁以乐顔必有事而希孟欲内外之两得岂口耳之四寸及乎心广体胖面睟背盎知本先而末后乃旁通而曲畅稽理乱鉴兴亡渉百氏猎骚庄或游戱翰墨或发挥文章既自得于黾勉随所往而徜徉其家也瓮牖荜门水饮蔬食秋灯简编春雨耒耜入则家庭无间言出则乡党有美誉吟风弄月总闲情随柳傍花皆乐意其通则致尧舜达礼乐振遗音返淳朴富贵若固有俯仰无愧怍然藏器待时居易俟命静而有常动必以正不矫矫以洁身不汲汲以干进嗟小人之务得非君子之所性至于咿喔哫訾卑疵趋望尘下拜自鬻上书营蝇茍狗羶蚁饵鱼势引利导身辱名污何其谬哉亦有伪行钓誉假隠求知世俗易罔君子可欺少室索价北山勒移亦何取焉顾余下学慕古莫企小从大违寸进尺退功期九仞业止一篑昼荒游而放心夜起舞而攘袂道途脩跻天更长嵗月苍茫水俱逝以为诡随非计便佞乏才稽往事以慷慨懐良辰以徘徊茍有狥以达义寜不俟乎良媒何好友之未逑乃飞书而见识羡子夙知尚友古昔范谟经训驰骋史籍虽百家之纵横犹三余之掎摭目五行而俱下口一诵而终忆援弓矢以有待兹墉隼之可射尚宜致广极髙抑锋止鋭茂叶发于深根大声出于宏器诚既积而莫揜道何逺之不致殷勤毕余言庶几感君意
　　代副使赵公祭扎忽防平章
　　惟公禀天地之清气为一世之大人工师之表国家之珍学备体用心抱经纶刚健如中流砥柱屹立而不可屈亷介如秋霜夜月精洁而莫翳以纎尘小人望之以为毅然不可犯君子即之则粹然春日之温居家制行夙以孝闻非惟日有酒食之馔必婉容养志以娱亲其出而仕也以澄清天下为己任进而升于朝也拳拳于尧舜其君民两总宪纲继贰衡钧面折廷争有回天之力垂绅正笏立于堂陛其精神风采足以厉乎大臣退恶惟惧其不逺进贤惟恐其不伸衘命而使于四方见巨奸大憝必去之如农夫之务于芟芸位居庙廊之上而一区之室仅可以容身储无儋石而饭疏饮水一童仆以自奉惟事亲延士则曲致其殷勤嘅清时犹或有虎狼之横道欲起而驱之庶几乎风俗之淳固将尽其忠节奈适婴乎逆鳞被之以荣禄之美号俾调爕于万里之峨岷扶老母携幼子跋渉于中道积忧勤感霜露竟长逝于淇水之濵逆旅萧萧伤哉公魂公之生三十有九年而清名巨烈足流芳万世者充塞乎乾坤死生夀夭贫富穷通固天之所命亦胡不憗遗以福斯民公孜孜为善而造物者报之乃如此彼苍苍不可问而幸有此不死者存天下有识者葢莫不为公惜某昔尝受知而引置公之乌幕今尤愤惋而悲辛某司紏南邦不能匍匐以发一恸临风遥奠以荐其蘩苹灵无不在来鉴盘飱
　　代副使赵公祭王仁卿中丞文
　　巍巍神州正气所钟笃生异人出为钜公惟公之心既明且通惟公之学全天之学造其原知至理穷用先其本孝弟尽防亲闱豫悦闺门肃雍复以是心移之于忠集贤职近枢揆位隆屡司邦宪穆如清风非苛而明非察而聪美必将顺阙则弥缝孜孜奉国蹇蹇匪躬移疾勇退丞将徴庸文章满家星宿罗胷退然外巽浩然内充近而即之春和日融人登公门延欵颙颙不弃薄徳不絶童蒙入听公教答问撞钟出醉公徳如酌醇醲有夷之清其量能容有恵之和介存于中小人自逺君子所宗未周六甲烱烱双瞳胡厌斯世入于幽宫既富康寜好徳考终令闻广誉南北西东有子承家克蹈厥宗公其不死人毋哀恫某昔受公知化冶陶镕座捧简白池泛莲红司察东南踪若飘蓬既闻讣音已越秋冬遥陈一奠樽爼不空酒殽芳香粢盛洁丰山河阻深虎豹蛟龙魂神应感万里皆同飒然来享去勿匆匆澘然出涕不知所从
　　祭朱治文
　　天赋异质切磋早成握珠抱玊赫然有声龙门峻深风雨一跃出参賔筵坐资画诺干旋坤移即卷而懐婆娑山林肥遯日嘉伯夷既归伊尹亦聘欲洁其身岂义之正美锦能制屏星列乗威行惠孚敎兴讼平棠隂已成菊圃方乐金章望门舟移夜壑酒醪鍼石遗爱在人此心之推一事之仁公之文章光焰不细人知子云寜俟后世丹旌翩翩将返故宫魂无不之来鉴予
　　书
　　上宋经歴书
　　八月三日后学许某再拜致书经歴先生阁下书曰凡厥庶民有猷有为有守汝则念之夫庶民至众也焉得人人而察之故孔子曰举尔所知谋猷有小大事为有难易所守有诚伪难制者心也难明者理也难穷者事也以难制之心究难明之理而应难穷之事或中或否焉未能定心而不外求者类然也人岂易知哉故大禹曰知人则哲为政以得人为先虽十室必有忠信况大邑通涂肩摩袂属岂无遗逸而在下者上之人不能援而进之使之阨穷而莫敢告是之谓弃才舍有所藏用有所行而乃招之不来挽之不进知自洁其身而不为天下虑恳恳乎木石居而麋鹿友是之谓乱伦或援之或推之不度其徳量其力外以欺于人内以欺于心嚣嚣然而康而色曰予攸好徳惟恐自鬻之不克售实乃嗜利无耻之人耳是之谓不知命弃才不可也乱伦不可也不知命尤不可也君子适其可而已某生三十有六年矣少经防乱及长奔徙流离艰难险阻无不尝之三十而知学圣贤之言是诵仁义是求犹望洋而莫知所止企宫墙之美而不得其门惟无先人之庐以蔽风雨负郭之田以供饘粥故日与呶呶者甘于咈耳骚心以自给其敝緼藜糗亦冀斆学之半而有进于万一焉耳先生过听将谓有所抱负乃欲引而置之掾史之列其亦欲免其冻馁而已耶抑将有所任使而望其有补于公道也夫某以椎鲁之资迟莫之学而先强仕年处激扬之地其不殆于事也几希矣古之君子未尝不欲仕道可以济天下徳足以致中和自脩者已至然后思及乎人然岂汲汲于进哉未至于此而且汲汲焉则为养为贫者也为养为贫而仕抱关撃柝可也乗田委吏可也浙水东七郡户不下数百万食禄者千余人利害休戚进退黜陞皆系乎一司而欲使无一物不得其所澄源而清流彰善而瘅恶树之风声而示之成宪其为任莫重于此者矣某鄙人也而谓可使賛画诺于其间耶不幸少孤而不逮事虽欲养谁为养一身之贫则食其力以自足顾敢见得忘义而为知人之累耶若夫和而不流刚而无虐孜孜为善谔谔在庭大府岂少其人哉而某则未能也勾稽簿书署名案牍行入队趋进旅退旅伺官长之顔色为喜惧尸素而优防者閤下何取焉而某亦以为愧也夫鸟俯而啄仰而窥终日经营而不能饱莫寄于一枝而有风雨之忧鹰鹯之虞方且抢然而飞嘠然而鸣悠然而自得也主人见而怜之网罗而得之饮食之振拂之置之华堂之上而日寓目焉视其毛羽日益衰光彩日益敝葢其乐放旷而畏拘检也故不若任其性为愈尔某之志有类乎此故荐其説以终之愿先生垂察焉某再拜
　　上李照磨书
　　八月三日后学许某再拜献书照磨彛斋先生阁下学之为道难矣哉洙泗诸子亲得圣人为之依归谆谆然命之者至矣然其才有髙下则其得有浅深如天降时雨溥博洋溢而地有肥硗则生物不能齐也圣人之道大而公故其发言周而宻自今推之纵横反覆无不从容中道当时惟顔子明睿纯粹故与之言终日不违曽子笃实深潜故独闻一贯之防顔子早没其学不传曽子传之子思孟子其书出而道益明自余传之愈下则不能无岂惟不传至庄周茍卿李斯之徒而后有失也虽亲而炙之其语言有不能肖于圣人者如仕而优则学学而优则仕之类是也所谓学优而仕者诚是矣而谓仕先于学可乎仕者上致君下泽民匹夫匹妇不获自尽则责有所归其可尝试哉虽然子夏有为言之也列国大夫世袭其任葢有未学而食禄为政者矣然不明所以立言之故使后之急于进者指此以文其不学之过其弊乃见尔孔曾思孟则无是言矣开也谓吾斯未能信则子説由也谓何必读书则子以为佞曽子之学自格物至于脩身然后推之国家天下子思谓不明乎善至于民不可治孟子曰幼而学之壮而行之其视子夏之言大有迳庭矣某有志于学未得其门而入者也贫与贱乃命分内事尔先生命之曰仕则未可也夫有志于进取者公卿之门形势之途其足迹未免于数数强者则进捭阖纵横之説弱者则为卑疵趋之容甚而苞苴之行筐篚之遗葢不如是则难乎其进矣选之以公用之而当者葢千百而什一也先生自洙泗载道而南利欲之私无所挠于胸中奔走之徒无自绍于门下某每介于賔阶而奉清谈者惟道徳性命而已干禄之言未尝进也今乃力以挽之谓某有知己之道则可矣而于某之心则有未察也故敢为矫洁之行以要誉乎环顾其中未见有可行者惧蹈夫仕优则学之失耳假之数年得以餍饮乎六经优游乎百家参稽于史传全铅刀之利庶几一割焉其成与否则天也庄周曰风之积也不厚则其负翼也无力以尺寸之翼驾寻丈之风而欲以是干青霄薄飞鹏不为蜩鸴之类也几希矣某何敢焉某再拜
　　答吴正传书
　　大易画而人文开典谟作而大道着圣圣相传至夫子而大明孟子没则日以晦矣濂溪浚其源程张疏其流朱子放而极于海可谓光前絶后宜其悠久而无息也今朱子之书满天下诵而习之者岂少其人能升其堂而窥其室于今几何人哉去其世若此未逺犹且如是则继今以往其明晦未可知也尧舜之道孔子集其大成中虽有晦明无害也孔子之道朱子发其大全中虽久晦无害也今朱子之言满天下诵而习之者既多安知不有知朱子如朱子之知孔子者亦未须预为之忧也窃独自悲抱朱子之书而诵之若操扁舟下沧溟遇风涛而失楫伥伥乎无所底止方忧已之不暇尚敢忧人哉足下气质清淑求之于朱子之书凡所诵言既已得其要领矣方且遑遑若有所不足谆谆若有所求是不自贵夜光之明而欲求熠燿之助也虽然辱交既深固知足下之心无不诚而言无不信来书之云云葢亦真以为有所未足而欲求之耳贫而求于富寡而求于多固宜矣某之才之学不逮于足下逺矣而且以是来葢将警省其昏懦鞭驱其驽怯真不屑之敎诲也奉敎以还三复吟诵初跃如其喜且惕然而惧故迟而不以书对者有所不敢也今足下以此为疑葢深惜暗投其珠耳姑诵闻之于师者以复足下昔文公初登延平之门务为儱侗宏濶之言好同而恶异喜大而耻小延平皆不之许既而曰吾儒之学所以异于异端者理一而分殊也理不患其不一所难者分殊耳朱子感其言故其精察妙契著书立言莫不由此足下所示程子涵养须用敬进学在致知之两言固学者求道之纲领然所谓致知当求其所以知而思得乎知之至非但奉持致知二字而已也非谓知夫理之一而不必求之于分之殊也朱子所著书葢数十万言巨细精粗本末隠显无所不备方将句而诵字而求竭吾之力惟恐其不至然则举大纲弃万目者几何不为释氏之空谈也近日学者葢不免此失矣吾侪其可踵而为之乎抑愚又有所闻圣贤之学知与行两事耳讲问辨诘朋友之职也至于自得之妙力行之功他人不得与焉非自勉无所得也某虽愚钝然不可谓无志于此足下于斯两者涵泳从容精脩力践旦旦有得幸明以告我赐中流之一壶则感责善之徳深矣
　　上刘约斋书
　　道于万物无所不在用物而中于道与否则存乎人均一事也彼应之则非此应之则是非事物之理本有是非也人于理有明不明而措诸行事有当不当尔昔者圣人与天同道建皇极于上天下之人莫不服其睿知而懐其道徳与之俱化而不自知其所以然雍雍熈熈囿于和气举天下无一事一物不得其所此不言而敎不动而化尧舜之世比屋可封者为是故也葢隂阳运行无息纯粹清明之气常少而错糅偏驳之气常多故圣人不世出其得气之清纯而受大任者既立乎其位而化当世矣又深虑夫继之者未善而晦斯道也故不得已而后立言此其以天之心为心而亘宇宙同胞其民也孔子之圣适逢天运之失常而不得立乎其位以化当世又忧后世圣人之不复作也故取前圣之言而折之以为不可易之大经万世之下道之显晦则繋乎人之明不明而载道之器未尝不全于天地之间也诗以顺情性之正易以谨事变之几礼以固其外乐以和其中书以示圣贤之功用而春秋以诛赏其善恶孔子之意岂不曰吟咏乎诗以养其原涵养乎礼乐以成其徳应事则察乎易之几使知惧于春秋而取法于书也易礼乐诗循天理縁人情品重节制犹若有意为之书与春秋则史官纪当时事实尔孔子恐史之所録记善恶混殽不足以示惩劝于春秋严其褒贬之辞使人知所惧于书独存其善使人知所法故春秋之贬辞多而褒甚寡书则全去其不善独存其善而巳虽桀纣管蔡之恶犹存于篇葢有圣人诛鉏其暴虐消弭其祸乱独取乎汤武周公之作为非欲徒纪其不善也是故羿浞之簒夏幽厉之灭周畧不及之观此则圣人之志可见矣然则书者纪圣贤盛徳大业之全书为万世之师法绰绰乎有余裕虽火于秦而没其半未害也后圣人而作史者法于春秋作编年而不敢加褒贬法于书作纪传而不敢独存其善而去恶况传闻之谬误考察之不精轻信而不揆之于理其诬罔圣贤变乱事实者多矣以尧之圣书称明峻徳亲九族而史迁轻信以为尧舜同出于黄帝着于帝纪尧以二女妻舜是从曾祖姑配曾族孙也谓之明徳亲族可乎以防子之忠贤孔子谓为殷之仁而刘恕轻信以为防子抱祭器归周列于外纪以殷王元子殷未亡而遽归周是卖国自全之人也谓之仁可乎即二典防子之篇而观之则诬罔圣贤之罪昭矣诸若此类可胜举哉温公编年之书其大义间有未明朱子既厘而正之前乎此惜乎犹有所未暇也抑外纪成于刘恕困病之中亦非得意之书欤先师仁山金某吉父生于外纪既成数百年之后而于书逆求千古圣贤之心沈潜反覆觉与史氏所纪者大异于是脩成一书断自唐虞以下接于通鉴之前一取正于书而兼括易诗春秋之大防旁及传纪诸子百家虽不敢如纲目寓褒贬于片言只字之间而网罗遗失芟夷繁芜考察证据坦然明白其于书则因蔡氏之旧而发其所未备其防辞奥义则本朱子而断于理勒成若干卷名曰通鉴前编某受业师门昔尝窃窥一二而未获见其全书至于病革犹删改未巳将易箦则命其二子曰前编之书吾用心三十余年平生精力尽于此吾所得之学亦畧见于此矣吾为是书固欲以开学者殆不可不传然未可泛传也吾且殁宜命许某次録成定本此子他日或能为吾传此书乎某闻之抱书感泣今既缮写成集矣吾谓君子之身存而其道之行不行者天也身亡而其书之传不传者人也先师学于北山何文公鲁斋王文宪公师友之门而北山实勉斋先生之髙弟其为学也于书无所不读而融防于四书贯穿于六经穷理尽性诲人不倦治身接物葢无毫髪歉可谓一世通儒尝有大志于天下而不见用其命也夫平生所著书今或有传者矣而此编上论尧舜以来皆圣贤功用殆非他书比身没且十年而未克传此则人之过也葢山林之士未尝光显于天下虽抱瑰竒人安知而信之必得当世大人君子一品题之然后可以发其蕴而新人之耳目庶几有信之者韩退之擅一代之名其文可必传于世岛郊湜籍之徒获交于退之而其名至于今不朽先生绍鲁斋先生许子之的传而许子之学亦出于朱子则先师未尝不同其原也先生于文章今之退之也得一品题之冠乎篇端则是书可行于今传之于后必矣古人非穷愁不著书先师之身亦穷矣而此书则未尝发于愁也凡愤惋悲切感激奋厉形于言辞仅足发其心之不平而非所以公天下也然而传者亦多矣今以公天下为心著书以利后学乃反欝而未传则君子之所宜动心者使未传之书因一品题之而得传则先生成人美之心盛矣后学拜先生之赐大矣然其书之可传否也则惟先生进退之
　　回南台都事郑鹏南凂防书传书
　　某比者方获一识荆州未能从容奉敎而除书亟下髙歩乌府拜别之日殊深怏然嗣后屏居穷山几与世絶询候之敬弗克寻问便邮以伸彛义惟有江东暮云领引西望以寓倾向之懐耳即日伏想莲幕优游履用纳福近辱萧侯传示敎命俾防书传旧不曽传防善本前辈方欲辞谢又恐有孤盛意遂以巳意谩分句读素学浅陋不能识知圣经贤传防意错谬必多惟髙明正之可也圈之假借字様旧颇曽考求往往与众不合今以异于众者具别纸上呈标上旧题为蔡氏书传谨按古来传注必先题经名然后曰某人注如易王弼注书孔氏传诗毛氏传郑氏笺未有敢以巳名加于经上者今罗以通前题曰蔡九峯先生书传使死而有知九峯于地下敢安此僣乎况罗以通全窃九峯序意自为序文昭掲于前而以九峯元序附于书后其不知义甚矣某輙以纸重防元标乞命善书者易题曰书蔡氏传庶几于义而安末由参承即日余寒尚峭惟冀若时以道自重
　　与赵伯器书【延祐乙卯】
　　自子敏教授去后之便不克寄书日来想为学日益令祖相公尊履夀康尊父令叔动止咸吉某今嵗留山中颇得絶人事与朋友旦夕相语温习旧闻防有新得但目力不及而寸心摧阻非向时为学比其进葢若挽强弩尔思温一疾竟不起五月十七日已成长往心堕胆裂魂消神防不知所以自处也始期一二年间为毕室家之愿付以祭祀之责而某得以絶俗谢交优游山林以俟夭夀之命而造物见诛变生意料所不及常以人之喜动而务进取者为不安义命而未必遂其汲汲之心某切切务退以求保全所畀赋不欲之尔天乃区区吝一静亦不以见畀何耶今则进退无据后顾深忧将何为也吾子闻之亦能为一叹否王希文志甚専力甚勤然每为虚旷逺之论而欠循序缜宻之功大率得之朋友渐渍日固日深遂以为本所有也数月间痛为刮除知就平实近来年少气鋭喜怪厌常彷想乎髙大而不知有细防每每竒论如此吾子知所向方希文谈道吾子纯粹不絶口固知不为摇撼否则迷不知复流为诞妄非小失也与希文暂归城府舟中观吾子赠行序文有讦直之风无温厚之气多自广狭人之意少逊志务敏之心且在我者或未能尽超脱乎此则为是説亦太早计而自欺矣道固无所不在圣人脩之以为敎故后欲闻道者必求诸经然经非道也而道以经存传注非经也而经以传显由传注以求经由经以知道蕴而为徳行发之为文章事业皆不倍乎圣人则所谓行道也传注固不能尽圣经之意而自得者亦在熟读精思之后尔今一切目训诂传注为腐谈五代以前姑置勿论则程张朱子之书皆赘语尔又不知吾子屏絶传注独抱遗经其果他有得乎未也不然则梯接凌虚而遽为此诃佛骂祖耳由是观之吾子之气亦少鋭欤且序文见褒者则为太过而某平生之学未敢外先哲之言以资妙也固疑此文有激而然识者观之或有以窥吾子不可不谨也山中朋友从愚成防防一书多得助所不及欲借前大地圗校正幸禀令祖相公得暂付至以备参校或希文家人或别有约便实封寄何敎授处希文归日必可返璧不致浮沉也此身若拘囚不可复动未知何日千万惜日问学为正之归毋负向日嵗寒之言幸甚
　　代人上书补儒吏
　　某月某日后学姓某谨熏沭裁书再拜上献于某官阁下周官自公孤至下士凡八等外取于诸侯内举于学校皆以徳以才大夫而下大事则从长小事则専达是受一命以上皆得以行所学而遂其志其賛治之吏曰史则官长所自辟蠲其课役而使之造文书给趋走而已谩不敢可否事汉初用萧曹为相国而士人皆出于吏是以由吏入官者终汉世不革自县郡佐吏斗食吏进而为公卿者往往多硕徳大才如于定国丙吉薜宣袁安杨震之徒数十人皆是选也然虽为吏其于政事进退予夺皆得预参廷辨面争不専以诡随为事是周之吏贱而汉之吏贵矣大朝式考古训自吏择官故由吏升而为公卿者不可一二数今圣天子下明诏设科取士而官之徳至渥也有不得预于此者则使由吏以进夫取才于学周制也选官于吏汉法也由儒入吏由吏拜官则兼周汉之任人然则今之为吏者可谓贵而士之生斯世可谓幸矣某防而诵长而习亦思以自治其身者有及乎人而欲进无道固知竽门非鼓瑟所也方今文运开明拔茅彚征而某犹且占毕呻吟于穷阎之下则自弃甚矣今亦既上名公府而平昔局束固守不能自衒鬻立声誉以动上人之听而圭窦荜门储无儋石故亦无攀援之势以为进取之资则是徒溷案牍不得自奋也惟明公寛仁爱人汲引后进有如不及而某犹且缄嘿不一自明则终无可以进之日矣伏惟怜而幸之阳和一嘘转寒为燠使预于斗食之列诚冀平日小有得者一试之尔亦岂敢望复有升陟如汉之为吏者哉惟明公鉴之某再拜





　　白云集卷三
　　钦定四库全书
　　白云集卷四　　　　　　　元　许谦　撰论
　　学校论　　　　　乙已
　　三代取士于学校为致治之术后世养士于学校为饰治之文治道所以不同者在于学校废兴而已昔者圣人有髙世之虑絶人之智举天下而经纶之以谓非人材不足以为治而众人者非敎诲鼓舞之不足以成其才此学校所由兴也自闾里之塾至于党庠术序国学敎以三物造以四术尚贤以崇徳简不肖以绌恶其敎之也详而取之也严是故天下无不学之人而用者无不材之士以天下之大付于人理之而求皆备于学故学校者为治之原也圣人百世之师事不师古而徒曰我善为治而不本于学校不法于三代吾未见其可也嬴政破灭吾道非毁圣贤销简编而尚锋镝左仁义而右谋诈遂使百世不复见三代之善治者秦之罪也秦不足道也继秦之后足以有为之时屡矣将大有为之君时出而习闻其説乐为其所为设科择人而不取于学校其流至于以文辞翰墨计天下之士亦陋矣然则使百世无善治者非独一秦也魏晋以变诈攘夺得天下乌足以知此陵夷至于隋俗益薄而伪益滋道日防而文日胜虽或开学校聚生徒养之不能用敎之不法古唐宋立学徧郡县得其名未见其实大抵失于养士以饰治尔夫天下之人皆习今而厌古以耳目之所迨者为常一旦舍其旧而新是图则将惊骇瞀而不知所止事之既失不逺而复可也隳三代之法者固秦之罪复三代之古以救秦之者实汉之责东都光武起自诸生故功成而兴学明帝尊敬师傅临雍拜老开学舘招经生近古为盛亦不过举祖宗之旧法未能复乎古也其责岂不在西汉乎髙祖马上得天下间关百战之余继以乱臣叛将承踵接武弓不及韔胄不及免已入于长陵之土矣况以溺冠嫚骂之资辅以叔孙通绵蕝卤莽之学责人不可求备也文帝时天下衣食足可以施仁义而谦让未遑惜哉然则使百世无善治者汉文之过也武帝举遗兴礼置博士弟子倡为章句训话之学岂经济之道哉圣人之教于此尽矣呜呼或者以为汤举伊尹于野髙宗举傅説于徒文王举太公于钓岂必皆学校乎人生自入嵗皆入小学及十有五年选其俊秀者入大学以养成之学校之外岂有遗材乎如伊傅太公之伦学成而隠者也尧之举舜也何如曰陶唐之学其详良不可得闻而尧舜性者也亘古一尧舜耳当此之时比屋可封则其敎化亦可知矣礼乐至周而大备非圣人之自私也理也势也吾故曰为治者不本于学校不法于三代未见其可也
　　朋党论
　　余读欧阳子朋党论洞见小人之情状嗟乎君子之生斯世何其不幸欤愚以为朋党之祸固小人为之亦世道衰而君子少也何也以其可以名指而数计也唐虞之民比屋可封可以名指而数计乎惟时小人则可以数计曰共工曰驩兠曰三苗之君曰鲧尧舜之世指小人之名而数计之足以见天下皆君子而惟四小人也朋党之论兴亦指君子之名而数计之足以见天下小人多而惟数君子也葢尝论天人之理一致耳天之气有阴阳人之类有善恶夫阳生于子而极于己消于午而尽于亥春夏之时虽或有严厉苍凉之气不能终日以阳方盛不可夺故也秋冬之时虽或有炎蒸温燠之气亦不能终日以阳既衰隂得以専故也以尧之时而四凶人间于其间为善类之玷故务决去若众阳之消防隂不劳力而已复于和气之中矣隂道既盛阳不得而胜之犹国家之运衰圣贤之君不作羣小人进用而数君子方欲与之力争而较胜彼隂邪小人必牵引丑类排抑摧沮无所不至驯致其祸自履霜而至坚氷也君子小人不两立而寡固不可以敌众势然尔且党之所逮非惟居位食禄者而已下而草茅布衣凡行义有以异乎小人者必皆搜擿而无遗夫举当世天下之善士至今可以指其名而数之则君子之少可知矣易之为书道隂阳而明吉凶者也在夬之上六曰无号终有凶防隂为众阳所决虽号亦凶也剥之上九曰硕果不食君子得舆隂盛矣惟孤阳如硕大之果独存譬君子在上势虽孤犹为众人所仰望也圣人之抑隂扶阳葢如此阳不可絶剥穷则复君子虽少君人者能用之犹可以为善国且将拔彚以进矣在处之何如耳朋党之祸始于汉其亡国也不旋踵唐不能监之而又亡宋不能监之而又亡呜呼使唐宋之君知殷监之不逺而观象以玩辞则不蹈前人之危辙矣
　　雍姬论
　　祭仲専郑伯使其壻雍紏杀之雍姬知之谓其母曰父与夫孰亲母曰人尽夫也父一而已胡可比也遂告祭仲仲杀雍紏甚矣雍紏之不智也国之大事而谋及妇人欲杀其父而先告其女其死宜矣余独悲夫雍姬之不获于义也夫非有私憾而欲为贼也奉君之命除逼已者其势不两立非夫诛父则父杀夫紏虽为大夫而不如仲之専几不宻则祸立至其言曰父与夫孰亲固知谋泄则夫必死身既从人则当天其夫乃不能择义而以是为问遂至于夫而君危惜哉君臣也父子也夫妇也人之大伦也一事而三者预焉此君子所难言也非常之变遇之者不幸也雍姬之事非常之变也圣人制礼情之施于所亲其等衰皆在于服女子在家防父母三年已嫁则防夫三年而于私亲降由是观之葢可见矣且父而死君命也泄谋而死其夫犹已杀之也然姬非不知亲其夫也葢昔日未尝闻姆师之训故于大义不能权其重轻特卜于母以决其疑尔则未知姬所问之意也盍亦告之以三从之义申之以敬戒之言谓父固所当亲而已嫁则从夫者也以是诏之姬必有以处之矣彼以请问之道来乃遽语之以狂悖之语姬以为天下之大义诚如是也遂杀其夫而不顾姬之不义母之敎也且人尽夫也之一言岂惟防其女于恶将使天下后世为人妻而闻之者贩易其夫视若奴意之所适则虽奔诱弃背亦或莫之禁也壊夫妇之伦伤君臣之义祭氏之妻不容诛矣虽然此雍姬之不幸也夫不可杀而君事不可败则将视其父之死而不救欤使姬而知义其处此也如之何谏其夫使辞于君不得命而先仰药以死不忍见其父与夫之相残也庶乎其可也
　　説
　　夹谷可与字説
　　颍川夹谷君名立字可与聪明人也好学笃志制行洁脩言语有章威仪彬彬谓余曰父命以名而友以字我子其为我説窃以为君之名若字圣人言也此岂容賛一辞而训诂辞义前修讲之明矣愚何敢赘然此经凡六言而目有四其次第浅深皎然无疑自学而至于立固已深造进于权则大全矣余观君之以礼律身以义度物其几于能立而进于权者欤昔者圣人使漆雕开仕其自言曰吾斯之未能信夫尽心知性以知天苟一毫不自慊不啻为未信也圣人其不知人而谁知于开犹不得察其心之未尽者惟开也自知之明而不敢必是亦为学者师也知人古所难而自知亦不易以余之昏陋企君不可及君明于自知则亦以今之所至验之圣人之言实其虚而充其所容守其可而求其未可吾见君之化于道矣
　　姚原鲁字説
　　延祐丙辰五月二十有七日信安姚君过余揖而进自道其姓名字出书卷授余曰此吾友赠我以名若字之説君亦幸以教我余取而读之有述姚君之语曰予名洙父命以原鲁代名又賛之曰至哉乃翁之字其子也余谓子生三月父命之名礼也盈天地之间皆物莫不有形与声惟动物之声自已出人则灵而用夫物者也物之无穷皆欲以供乎用是以智者縁其形以声名之然后天下皆知名是者足为是用命之无不如是焉人之类则又有上下亲疎之等而以父子君臣之属名而别之矣然其生也无穷而各欲亲其亲姑谓之曰子则众人之所同也故假物托类私以名其子为子者亦知此吾之専名也故有命呼则唯而起其父兄以是而呼之他人亦得以是而呼之自忠质趋文而自卑尊人之礼至于既冠而成人者又縁其名取义以字之所以尊其名则字者朋友之责而以其名独归之父兄亦所以全父兄之尊也故曰幼名冠字周道也然周公之于召公原壤之于孔子曽子之于子夏犹直名之而未尽以为讳是则古之道也今姚君自为名而父字之何谓哉乃所愿则使其子学孔子之道欤葢洙鲁水也鲁圣人之居也今洙之地非鲁矣犹求其原不忘本也圣人之道常道尔载之于经充塞乎天下犹水之在地无往不有也奚陈迹之尚而必求洙之原于鲁乎子在川上曰逝者如斯夫不舍昼夜于水见道体之流行也夫水渐涵濡润无细不入其用防矣及流而为川潴而为海震荡漂汨汪洋漫衍则物之钜未有过之者道之费不尤着于此乎观水必求其原学道庸可不探其本乎道之流行无间形于目接于身错综于万事罔或非出于此则统宗防元其有在乎虽然语大而遗细言逺而忘近不知下学而务上达譬之日月星辰皆天也举弃之而独指苍苍者曰天之全体在是正今日学者之病也抑又有説焉原者水之始也壑者水之委也蒙发于山顺而趋下三危之黒水积石之黄流济之沉伏弱之涣散渭之清泾之浊其始固不可同也及其归于大壑和比合同始不见其迹无损无益始知其大扬觱沸之泉而曰闻道一曰莫巳若矣则又非学也且水险物也剡木而乗之放于中流一泻千里方快于心而操之少懈则覆矣其原则滥觞耳是又不可不惧
　　杂著
　　跋潘明之所藏吾立衍书素书
　　道备于六经语孟学者舍是则无所归周衰老聃最先出其言不能合乎中庸然平阳尝用之于汉葢其清静为宗而以柔道行之所守者亦约之故也世传黄公素书其老氏之徒欤子房千载伟人精忠贯日月英气葢宇宙时然后言动中机防功成志遂明哲保身三代而下一人而已自今观之子房之心学果尽得之此书乎昔时圯上授受果今之书乎不必深论也明之潘君学道本于经而旁通曲究见素书而喜之葢景慕子房之为人而并及其书也道在天地间亘古今若一贤人君子得之者如合符契惟其所遇之时不同故其设施有异尔倘使子房生三代盛时亦必兴礼乐致文明功业不止如是而已故效先觉者当探其心不当泥其迹沙丘之马牝而黄九方臯可谓善相者矣明之之意岂果书云乎哉明之所藏本武林吾立衍书衍以小篆妙今世此卷尤可观
　　跋陈君采家藏东坡墨迹
　　伊尹元圣一徳身任天下其就汤就桀动皆至诚固不可以后世常人之心议之也子厚东坡之论亦各有所见尔坡翁词翰絶古今其片言只字皆可寳此纸笔法精妙凛有生气观之使人兴起陈君其为天下寳之
　　跋妙沙经
　　彛伦常典万世不可变者经也古之圣人法言懿行载之六籍而垂示终古者是巳聃瞿氏之言类名经其道可常耶否耶吾不学之不知也抑尝闻释氏之徒诵其师之言虽不可与吾道合要皆以调伏此心为主而后可以尽其性至于祸福因果则其论之下者也杨徳公梦有告以妙沙经旦求于人而得之谓善果可由是致然以为世罕有而人或未信也质之于习其道者而信且欲求言余辞以不知而请愈力余谓天下之言虽道不同亦各有理妙沙经之理何在耶吾不知也夫梦生于想与因非想与因则心未有所主故尔昔人梦鹿而得鹿是亦想之类今梦经而得经其想耶其非想耶吾亦不知也
　　囬南台都事郑鹏南凂防书传书【葢郑有读书凡例之问】
　　某比辱指使防正书传不揣芜陋弗克辞谢輙分句读污染文籍髙明不以为鄙而麾之旋拜书敎词防谦抑若待君子某何敢当读书凡例亦非所敢知其少年谬悠为贫贱所夺不能力学故根防源浅所达几何虽一登硕师之门其所成就如斯而巳读书之法无过熟读精思详问明辨无他道也但恐大师宿儒有自得之学非晚辈之所可测识者耳千里相望无由侍立下风即日春莫暄暖伏冀顺时为国自重
　　跋赵闲闲注心经
　　先王之道以养生送死继志述事为孝浮屠氏欲以真空悟人而谓亦可觉死者故凡天下之为子者莫不奔走趋事庶几祖考之一觉于魂扬魄落之后其不靡然而从者鲜矣院判白公饭僧以荐厥考而闲闲赵公书心经以遗之诚足以为孝思之助耶抑游戏翰墨而巳耶观其表章句义若有自得者则其志或可见矣此卷失而复得子通其寳之而观院判公所以孝其亲者而勉继其志春秋祭祀以时思之固不必切切于觉云也右金正大八年枢院判白某饭僧荐父闲闲赵秉文亦与交因书心经遗之且自为注释其卷失之巳久曾孙子通为御史掾行部闽中复得之
　　书庵賛【为石抺执中作】
　　典谟训诰其名为书经史百氏书之类与古今立言浩若烟海学贵博文旁搜逺采智哉君子庵以居之书契以来网罗无遗燕坐斯庵熟玩精索日就月将知至物格万言参错一理混融斥排异説信执其中书亡道存心化神应待变无穷何出非正
　　北野兀者賛【并序】
　　夫道寓有形心妙众理物无大未有违乎道心虽防未始遗乎物也故能全其徳者能用物不则扞格而不通跌荡而无据感于外并丧其内矣北野萧侯以兀者自号是全其德而用物者欤且彼巳相形重此轻彼囿于形者也扩然无迹物我俱亡达者之观也自物观心则心可均自私用智则去道逺彼兀者能止以止众其全于徳者欤或曰庄周所谓道徳固同于吾耶侯故儒家其名之也何庸夫爝火之光足以继日月之不及桔橰之汲可以济雨露之未濡彼有取焉而取之岂能乱吾所谓道徳者哉又曰兀者伤于形者也奚可贵彼固曰外形骸而有尊足者则侯之意盖欲愚智晦明以全其徳者也作兀者賛
　　鲁郑有人无形心成逰形之内保始之徴尘垢不止以鉴之明羿之彀中命也不中惟不知务是以轻用人以其全笑吾者众受命独正心逰乎徳死生不变万物皆一直寓六骸何有乎兀庄周寓言洸洋自恣孟轲亦云辞不害志有本如是是之取尔
　　李齐贤真賛
　　目秀眉扬神舒气缓妙手描模毫髪无间形色天性所贵践形人见其貎莫知其心我知若人交养内外和顺积中睟面盎背朝瞻夕视如对大賔力行所学无负其身
　　题赵仲明神
　　气清而腴髯漆而疎二十余年貎肖不渝葢人可见者君之面其不可探者有罔象之珠进之进之无愧此图
　　题赵昌甫诗卷
　　昌甫以辛丑嵗副月鲁花使宋大臣阻蔽不使廷见拘之他所月鲁花病卒昌甫欲自决不果囚繋三十六年大兵下江南然后归
　　马宏不殉王忠死常恵终随汉节归亡国折冲无善防使星千载自光辉
　　题节妇朱氏诗卷
　　余读礼至昏礼万世之始一与之齐终身不改其礼严其辞峻是知夫妇者天地之义隂阳相须容有贰乎故夫死不嫁此妇人守身之大法欤及读仪礼传乃有夫死妻穉子防而适人之论是葢不得巳而然又知圣人制礼为中人立法贤者固不必俛而从也妇人之职奉祭祀事舅姑主中馈相其夫君者非一端而委身之后守死善道则其大节也世之知义者固能行之葢亦鲜矣古汴朱氏年四十而厘家徒四壁独抚防女氷蘖自守纺绩织纴以供衣食奉公赋养其姑甘防不废生事死葬皆能以礼辛勤且二十年此其生质贞介与礼义合可谓加于人一等矣萧君仲坚叙列事实名公钜儒皆为诗辞以賛其美将上之朝以求表厥宅里宜哉虽然朱氏尽妇道而巳未必求知于人也古者妇人之令不出闺门使朱氏复知此义寜不反有愠乎若夫国家彰善之道自宜采摭书之国史千载之下闻之而有兴起者奚但旌显一时而已哉然则又非朱氏之荣乃国家之光也
　　答或人问
　　太极图之原出于易而其义则有前圣所未发者周子探大道之精防而笔成此书其所以包括大化原始要终不过二百余字葢亦无长语矣谓之去无极二字而无所损则不可也太极者孔子名其道之辞无极者周子形容太极之妙二陆先生适不烛乎此乃以周子加无极字为非葢以太极之上不宜加无极一重而不察无极即所以賛太极之语周子虑夫读易者不知太极之义而以太极为一物故特着无极二字以明之谓无此形而有此理也以此防民至今犹有以太极为一物者而谓可去之哉朱子辨之精而晓天下后世者亦至矣此固非后学之所敢轻议也此外则无可疑可辨者矣非朱陆二子之思虑不及也太极两仪之言图本于易也而两仪之义则防有不同然皆非天地之别名也易之两仪指隂阳竒偶之画而言图之两仪指隂阳互根之象而言也易以一而二二而四四而八八而十六十六而三十二三十二而六十四图以一而二二而五五而一一而万者也易以隂阳之消长而该括事物之变化图明隂阳之流行而推原生物之本根图固所以辅乎易也惟以两仪为天地则大不可以易之两仪为天地则四象八卦非天地所能生以图之两仪为天地则五行亦非天地所可生也夫太极理也隂阳气也天地形也合而言之则形禀是气而理具于气中析而言之则形而上形而下不可以无别所谓图以阳先生于隂与太极生两仪者异此犹有可论者太极之中本有隂阳其动者为阳静者为隂生则俱生非可以先后言也一元混沦而二气分肇譬犹一木折之为二两半同形何先后之有易之辞简故惟曰生两仪图之言详故曰动而生阳动极而静静而生隂静极复动隂阳既有两端出言下笔必有先后其可同言而并书之乎况下文继之曰一动一静互为其根则非先后矣而下文又曰分隂分阳两仪立焉乃先言隂而后言阳此周子错综其文而隂阳无始之义亦可见矣当以上下文贯穿观之不可断章取义也虽然动静亦不可谓无先后自一气混沌其初始分须有动处乃其始也元防运世嵗月日时大小不同理则一也其气之运行皆先阳而后隂一嵗之日春夏先而秋冬后春夏阳也一元之运子先而午后子至巳阳也数以一为阳二为隂一固先于二人以生为阳死为隂生固先于死孰谓阳不先于隂乎但未动之前亦只为静此乃互根之体终不可定以为阳先尔所谓太极之下生隂阳隂阳之下生五行及乎男女成形万物化生图中各有次序则是太极与天地五行相离则又不可也隂阳不可名天地前既巳言之矣太极隂阳五行下至于成男女而化生万物此正推原生物之根柢乃发明天地之秘而反以为病何其异耶太极剖判此世俗相承之论非君子之言也太极无形何可剖判其所判者乃一元之气闭物之后溟涬漠至开天之时则轻清者渐澄而为天则重浊者渐凝而为地乃可言判尔太极隂阳五行之生非果如母之生子而母子各具其形也太极生隂阳而太极即具隂阳之中隂阳生五行而太极隂阳又具五行之中安能相离也何不即五行一隂阳隂阳一太极之言而观之乎所谓乾道成男坤道成女则二气不待交感而各自生物又不可也此一节自无极之真二五之精妙合而凝乾道成男坤道成女二气交感化生万物作一贯説下安得谓不交感而自化生耶成男成女朱子谓此人物之始以气化而生者气聚成形遂以形化而无穷真精合而有成而所成者则有隂阳之异其具阳之形者干之道具隂之形者坤之道又合则又生至于无穷皆不出乎男女也今所问之言果有所疑耶或直以周子之言未当也如其果疑则以前説求之或得其梗槩直以言为未当则非敢预闻此不韪也待承下问敢以为复
　　七政疑
　　唐尧命羲和居四方考天象惟举分至四中星而知日之所在又言以闰月定四时成嵗而知月之所行典文简古存其大法推歩之术未详西汉天文志始曰日东行星西转而周髀家有日月实东行而牵西没之説其论天转如磨者则非论日月右行者则是自是志天文者转相祖述以为定论言日月则五星从可知矣唐一行铸浑天仪注水激轮一昼夜天西旋一周日东行一度月行十三度十九分度之七晦明朔望迟速有准然则二十八宿附天西循而为经七政错行而为纬其説为得之而文公传诗亦犹是也蔡仲黙传尧典则曰天体周围三百六十五度四分度之一绕地左旋一日一周而过一度日月丽天亦左旋日则一日绕地一周而在天为不及一度月则尤迟一日不及天十三度十九分度之七积二十九日复有余分而与日防合气盈朔虚而闰生典谟之传巳经文公是正而公葢许之矣意以为日者阳之精其健当次于天月隂精也其行当缓月之行昼夜常过于日十二度有竒是隂速于阳不若二曜与天皆西转则于隂阳迟速为顺合宜盖亦祖横渠先生之意其説可谓正矣然愚以古説校之其可疑者有七天体左旋七政右逆则七政皆附着天体迟速虽顺其性而西行则为天之所牵尔然有所倚着各得循序若七政与天同西行恐错乱纷杂似泛然无统一也日君道也月臣道也从东行则合朔后月先行既望则月在日后及再合朔是月之从日为臣从君为顺若西行则日在月前至望后再合朔必日行后月是君从臣为逆二也大而一嵗隂阳升降小而一月日月合朔此正天地生物之心而隂阳得于此防合而以造就万类者也以一嵗之运隂盛乃生意收敛之时而品物流行举霄壤之间曷尝有一息间断哉其所以于盛隂闭塞之时而生生犹不息者正以日月之合以继助元气之偏也然凡进者阳道也生道也退者隂道也死道也日月东行则月之进从日之进西行则月之退又符于日之退三也【日月虽皆进行比天行不及则如退】日月五星无殊金水在太阳前后率嵗一周天为最速次火次木惟土积重厚之气于天体最深故比四星形最小行最迟而二十八载一周天若七政皆西行则向谓迟者今反速向谓速者今更迟是金水行最迟故一日即退一度而一嵗周天土行最速常及于天大约二十八日始不及天一度而二十八嵗然后周四也星虽阳精然亦日之余也以日之阳次于天且一日不及一度星之阳不及日逺甚而木十余日土二十余日始不及天一度是木土之精反过于日逺矣五也五星以退留迟疾伏伏疾迟留退五叚推歩姑以嵗星言之大约退九十三日而留二十三日而迟疾伏共行二百六十余日而复留而复退是行常三倍于退而退四倍于留之日然行乃其常而退乃其变也若西行则行为退退为行是五星进日甚少而退日何其多六也星家歩星伏行最急疾行次急迟行为缓留则不行退则逆而西此皆以星附着天体而言者也若七政随天西行则天自天星自星不可附着天体且附着则为东行矣然则星家所谓迟疾伏皆为最缓而不及天所谓留则不可言留乃行而与天同健一日皆能过于太阳一度至于所谓退乃更速过于天运矣七也由是言之则古法比蔡傅为宻文公不可复作而吾师亦已下世无所质疑姑识于此以俟知者而问焉
　　八华讲义
　　书曰惟学逊志务时敏厥修乃来允懐于兹道积于厥躬人生无知无能必学而后有所得学者当顺逊其志虚心以求専以是为务无时而不敏则所脩者即源源而来矣葢为学之要甚速人病不求尔苟専力以求之则无时无处非益也其效之速既如是能笃信而深念于此攻之愈深则道之积于身者日盛矣逊志则有细宻之功时敏则无间断之患其来其积皆自此得之古来论学实始于此固万世之成宪也然而所学果何事耶学为圣人而已圣人果可学而至耶圣人之性非与人殊不过尽人伦之至而已学者以圣人为之标凖知其的日行以求其至明其道而不计其功至于圣贤之分量成效之浅深皆自然而然已不得预也一有计较期必之心则非所以为学矣且天之生人也其伦有五曰君臣父子夫妇长防朋友五者天下之达道举天下之事错综万变莫不毕在五伦之中天之赋人以形即命之以性其类亦有五曰仁义礼智信五者天下之常道举天下之理枝万殊莫不毕在五性之中诗曰天生蒸民有物有则人伦物之大者也五常物之则也昔者圣人使契为司徒敎以人伦父子有亲君臣有义夫妇有别长防有序朋友有信曰劳之来之匡之直之辅之翼之使自得之又从而振徳之使敎者以是而敎学者由是而学葢人伦之外无余事也五常之外无余理也父子之所以亲为人心本有此仁君臣之所以合为人心本有此义心本具乎礼长防所以有序心本具乎智夫妇所以有别朋友之所以交非心本有此信乎五常之理原具于吾心而无少亏人伦之事日接于吾身而不能舍此道之所以不可须防离也此学之所以当逊志而务时敏也五常之道配乎人伦虽各有所主然而未尝不互相为用父子主于仁而深爱和气愉色婉容是仁之仁父母有过谏而不逆是仁之义应唯敬对周旋慎齐是仁之礼先意承志乐心不违是仁之智生敬死哀事亲有终是仁之信此子事父之大畧也君臣主于义而以君成礼弗纳于淫为义之仁道合则从不可则去为义之义责难于君陈善闭邪为义之礼达不离道泽加于民为义之智托孤寄命节不可夺为义之信此臣事君之大畧也由是而推之保身以尽夫孝致身以尽夫忠细防委曲莫非五常之用也又反而推之父慈其子君使其臣亦莫非五常之用也又广而推之夫妇之别长防之序朋友之信而五常不可胜用矣钧是人也钧赋是性也圣人生而知之安而行之众人则迷而渐逺故效先觉之所为乃可明善而复其初然而天下之理岂易穷天下之事岂易周非尽博学审问慎思明辨之功不可也自中古君师之职分则敬敷五敎之任不出于司徒而切磋琢磨之责全在于朋友或扶持开导奬劝诱掖于人欲未萌之先或攻击淬砺防闲禁遏于天理既亏之后心之方虚则使戒惧于不睹不闻之际意之初动则使谨慎于巳所独知之时是以讲贯乎仁之理明则父子得其正义之理明则君臣得其正礼智之理明则夫妇长防无不得其正矣是故朋友之名虽居五伦之后而于学问之事实先朋友之职较之四伦若轻而于学问之功实重学者欲极夫四伦之理实尽朋友之道欲尽朋友之道在明夫信而巳矣天之道一于诚其流行则为元亨利贞之徳人之性一于信其昭著则为仁义礼智之纲故曰诚者天道思诚者人道信者诚之异名能尽人之信则可契于天之诚矣朋友讲习非信无以成徳也某少而失学长而寡闻阘茸迂疎卤莽灭裂虽尝立于硕师之门厯时浅而用工防环顾其中未少有得诸君过听强要而来欲以辅仁内实懐愧诸君天资卓荦问学有素年若道似畧无相逾未知所以奉益也然愚平昔诵圣人诲子路知之为知之不知为不知之语深所服膺毎欲以信自守讲问辨析有分寸之知敢不倾竭为诸君言苟所不知不敢穿凿为诸君诳诸君其亦笃于信以求信天性敦于朋友以求尽人伦交劝互发非彼得则此得焉庶不孤此防也
　　词
　　秋思祝英台次韵潘明之
　　上帘钩开砚匣诗兴在风栁磊块胷懐临镜谩搔首看他冉冉来鸿匆匆归燕时不再且须倾酒　钓鳌手无奈万里烟波空舟竟何有未卜行藏心事几凭牖最宜野月穿山云拥户个中乐有人知否
　　蝶恋花【正月十一日】
　　杨栁池台春信早帘卷东风犹带余寒峭暖透博山红雾晓洞箫扶起歌声杳　初试花冠金鳯小鬓乱钗横长怯傍人笑银烛未残樽未倒鸡声漏水频催晓












　　白云集卷四
　　附録
　　学箴
　　东平王生麟自芜城来求受业于余适余病剧昬瞀莫能相告防道留连仅一载葢垂槖而归于别也复求一言因书近作学箴以遗之
　　圣人在位言行皆道素王无民巳任于敎天髙渊深学贵知要繄人一心酬酢之机理备万物欲流易危先民有作唯此之治精义入神匪思不得执辞泛求几逐于物审是之宜惟学之则操之有道有梦斯觉闇然日章如追如琢全心弗全非圣之学【行平声读】至顺二年九月十又七日金华许谦益之父书
　　元史取学术足以辅敎传后者着儒学传而金华许谦居其一焉谦字益之世称白云先生受学于同郡金履祥履祥学于何基基学于黄干干则朱子入室弟子也传授之正厥有原委故当时登门者以为荣幸东平王君麟逾齐鲁渉江淮逺来从先生游及朞谒告归省先生惧其荒而业也手书所着学箴以勉之而大要以存心为本吁先生之敎人者如此史之所称信不诬矣既而王君以乡贡进士典敎昌平其所以淑诸人者又岂出乎先生规矩之外哉惜余不及见之嗣子延龄与余同官翰林出此卷求题辄疏其授受所自识诸左方以致景仰之私云耳永乐辛卯三月望日右春坊大学士兼翰林侍读永嘉黄淮书
　　右学箴一篇金华许谦先生书以遗其徒东平王麟辞优理至诚有以得乎为学之要今麟之子延龄为翰林检讨用表章之间以示予读之三复起敬有以见先生敎人以道而麟必能造其阃奥惜乎未有以考见其成也且予闻麟之事先生克尽其道居维扬时闻先生殁悲不自胜即为发防后凡遇生辰忌日必设祭去酒肉不食先生所着有尚书表注大学疏义二书麟又为刻板以传于此可以见先生之徳渐渍于人心者深而麟之所以报先生者亦极其至也传曰民生于三事之如一麟葢有焉近世斯道不明敎者不以正而学者无其诚有朝立馆下而夕相诋訾虽韩昌黎犹不能无憾于籍湜辈矧其他乎求如麟之所为邈乎辽絶麟可谓有道乎哉先生之敎于是乎在矣不揣僣逾用敢书此于后以警夫世之为师弟子者先生字益之号白云道士元史有传麟字【阙】　领元乡荐仕为昌平敎谕以终然所用未究其所学吁惜哉因书此于卷末以归延龄宜寳之勿失也永乐辛卯夏五月端阳日翰林学士兼左春坊大学士庐陵胡广拜手谨书
　　昔闻翰林检讨王延龄先生云其先君从许益之先生学得考亭之正传先生尝手书学箴一幅以遗之延龄珍藏于家将终授其甥李公方曙持以示予字画遒劲沉实非表里一于敬者不能作见之不觉正立拱手其辞则以一心为酬酢万变之主然不能无欲以间之在治而去之也学贵知要知要则能守约故其传万世无也学者宜服膺于是焉后学东吴张洪拜书
　　理学之在天地间犹布帛菽粟之切于民生日用不可以一日舍也舍之则民冻且馁矣虽有夜光之珍连城之璧奚以为故自三代以还歴汉唐而宋濂洛诸君子始接洙泗之传而大集于考亭及考亭门人勉斋传之而得北山何文定公鲁斋王文宪公二公相师友而又得白云许文懿公传之然皆婺人也亲相授受不失其传考亭之学至是盖益明矣予尝见公白云集一帙读之恨未全也兹于方伯江浦张公所又得一帙读之末则附録示门人王君麟学箴一篇系以永乐间诸翰林题跋公亦欲予言之盖益叹夫文懿之言皆谆谆恳到不背师説真有功于理学也公其出而全之岂不深有便于后学欲寻文懿之绪余者哉天顺六年壬午夏六月既望翰林侍读学士直文华殿后学雪间钱溥谨跋












　　白云集附録
