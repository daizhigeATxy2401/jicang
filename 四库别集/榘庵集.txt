　　钦定四库全书　　　　　集部五
　　提要
　　榘庵集十五卷　　　　　别集类四【元】
　　【臣】等谨案榘庵集十五卷元同恕撰恕字寛甫其先太原人徙于奉元恕年十三以书经魁乡校至元间授国子司业辞不拜陜西行台侍御史赵世延请置鲁斋书院以恕领教事延祐六年立皇太子召恕为奉议大夫左賛善明年英宗继统以疾归致和元年拜集贤侍读学士复辞不赴卒赠翰林直学士封京兆郡侯諡文贞事迹具元史儒学传所着榘庵集本三十卷至正初陜西行台御史观音保潘惟梓等始刋布于江淮赵郡苏天爵为之序文渊阁书目亦载有榘庵文集一部八册焦竑经籍志乃作二十卷疑传写误也明以来乆佚不传故叶氏菉竹堂书目晁氏寳文堂书目并不载其名惟永乐大典中颇散见其诗文谨抄撮编集分类排比厘为文十卷诗五卷视原本尚得半焉其平生著作不事粉饰而于淳厚敦朴之中时露峻洁峭厉之气贾仁行状称其于诗喜陆放翁于文慕周益公富珠哩翀神道碑又称至元三十一年国史修世祖帝纪采事四方陜西行省平章政事咸宁王辟为掾典司编録故于元初典故最为详赡集中志状诸作多有可与金元正史相防订者惟祈禳青词本非文章正体恕素以明道兴教自任更不宜稍渉异端乃率尔操觚殊为踈于检防今凛遵
　　圣训概从删削庶不掩其全美焉乾隆四十六年九月
　　恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　原序
　　古之君子道积于躬行修于家称一乡之善士者固有之矣及其至也称于一国焉又称于天下焉其没于世则善言懿行忍使湮晦而弗传欤天爵早歳居于京师凡四方之士文学节行着于州闾者未始不闻其名焉若故集贤学士萧贞敏公太子賛善同文贞公则尤士君子所喜称道者也夫二公生逢国家之治平亲承文献之绪余深居而简出惇行而慎言处于家庭则肃然以庄接于乡党则薰然以和逺近学者之及门也则授之以经台省名公之造其家也则交之以礼故小大敬服而声闻日以彰矣自昔闗辅风土厚完人材朴茂洪惟世祖皇帝始以潜藩分地请命故相亷文正王为宣抚使乃辟覃懐许公为之提学以兴庠序以育贤材以美风化其规摹宏逺矣当时儒宿磊落相望至大徳延祐之际则有若贞敏文贞二公者出焉风采凛然倾动海内于时朝廷方兴文治登用老成屡以尊官显爵即其家徴起之间尝一至京师深欲推明其学未乆移书庙堂辞疾而归雍容乎道义之盛审度乎出处之宜是岂遗世絶人索隠行恠者之流欤至正四年春天爵来官于秦方将考求诸老言行而表章之俾多士以为矜式会御史观音保潘惟梓以文贞遗文来上请刋布于江淮郡学天爵再三诵读爱其词淳而义正信乎有徳者之有言呜呼迩年以来中原耆旧相继沦逝流风余韵日逺日亡独頼其语言文字尚能稽其一二善哉御史之有是请也岂惟使闗辅之士企其风节学行而有所兴起已夫至于贞敏之文散逸无几将与文贞之孙再思等采而辑之共广其传焉中奉大夫陜西诸道行御史台侍御史赵郡苏天爵序




　　钦定四库全书
　　榘庵集卷一　　　　　　　元　同恕　撰表
　　贺正旦表
　　伏以玑衡齐七政厯开四气之元玉帛朝万邦仪具九賔之盛庆流宸极驩溢寰区中贺钦惟陛下以徳行仁对时育物穆穆中和之教温温寛大之书登一世于春台寒有衣而饥有食纳八荒于夀域彼无界而此无疆如日之升配天其永臣等幸逢熈洽阻防清明玉戚朱干莫备右阶之舞青旂鸾路第勤左个之瞻
　　伏以王正谨始春秋大一统之书天命惟新臣子上万年之夀两仪交泰庻绩咸熈中贺钦惟陛下有道元良太平真主朝慈宸以致徳孝格文祖以燕诒谋防鳏寡而释滞寃克广好生之徳时搜苖而谨牧圉益恢发育之仁化日舒徐惠风溥畅流颂声于四海集景命于三朝臣等心切中驰职叨外寄青阳左个储神穆穆之居嵩岳中峯接响绵绵之祝
　　伏以正次王王次春一统大书于鲁史寅改丑丑改子三代实行乎夏时玉烛调开辟之原寳运际洽熈之盛中贺恭惟陛下孳孳舜善荡荡尧仁安祖宗而乐神只参天地而賛化育恩则时普恊泽润之始和徳惟日新配阳明之方永时万时亿宜民宜人臣等外寄叨持中班阻簉合宫在望仰瑞彩于庆霄崧岳传呼接欢声于华旦
　　伏以元气两仪之运虽本自然太和四序之春实基有道惠风溥畅化日舒长中贺恭惟陛下徳则好生心维不忍纲纪四方而勉勉发育万物以洋洋志以道寕政由俗革无一事不师于古有所虑必在乎民茂迎玉烛之和翕受青阳之福臣等幸逢华旦阻防清班六币九仪一人万寿想元防彛章之盛颂太平景贶之新
　　贺登寳位表
　　伏以厯数在躬于赫惟新之命乾坤助顺载绵有永之图万姓欢呼百神悦豫中贺恭惟陛下聪明不世勇智自天威武奋扬乆着抚军之盛烈温恭允蹈益彰嗣位之诚谦沛皇泽以由旧章隆亲名而致徳孝仁政之规模方始太平之气象有加臣等外宪叨持中班阻簉仰龙飞之造引领层霄效兽舞之诚鞠躬下土
　　伏以天命维新厯数膺在躬之福圣人有作邦家开利见之祥乾清坤夷民熈物洽中贺恭惟陛下畧不世出徳大有为抚军着神武之功问寝彰爱恭之孝雝雝肃肃久系亿兆人之心荡荡巍巍丕承万千嵗之统民风于变祖训有光臣等逖想朝仪猥叨郡寄遥望非烟之色恭效三呼仰瞻赫日之明欣同万国
　　伏以一徳克享天心于赫惟新之命万年既受帝祉以笃无疆之休温诏诞颁欢声普洽中贺钦惟陛下乾坤再造日月重明审安定之算于一朝流恭让之美于百世念兹皇祖敬所尊而爱所亲立我烝民厚其生而正其徳岂汉唐规模可得而髣髴虽尧舜事业未足以形容端凝南面之君旋绕北辰之拱臣等幸逢盛际叨寄雄藩聴九奏之箫韶阻缀清班于紫禁祝三峰之仙掌永扶景运于皇元
　　伏以天与民归诞抚龙飞之景运父传子受于昭燕翼之诒谋绵庆祚于方昌壮丕基于永固瑞纒五色欢溢万方中贺恭惟陛下仁孝性成聪明夙赋念兹皇祖事其事而心其心立我烝民忧其忧而乐其乐以农桑学校为当务之急以珍玩奇货为侈用之先勉勉自修根本无为之治孜孜求助股肱在位之臣信此万年见于一日臣等恭逢盛际逖聴鸿仪歌如日如月之诗用遵周雅监惟精惟一之义愿上虞书
　　天夀节贺表
　　伏以文明协帝祥瞻鳯舞之期濬哲生商瑞际虹流之旦腾欢声于率土霭嘉气于层霄中贺恭惟陛下总集妙勋光照全业惇典庸礼淳风还治古之隆善政养民徳泽浸绵区之广九族亲而四门穆五辰抚而庶绩凝兹迓福于和平宜増年于逸乐臣等羁縻官守踊跃恩华汉殿阻趋莫预嵩呼之列尧阶驰望但输华祝之勤伏以帝徳难名方讴歌于见舜天休滋至适际防于生商四海同声三呼效祝中贺钦惟陛下穆穆盈成之守干干继述之修以爱民为心故亟省循之使以得贤为治故严黜陟之官洞明照于六幽憺英威于八表宜百神之助顺总万福以登年臣等幸际光华猥叨恩遇愿圣人夀如天地之久长为天下君迈典谟之浑灏伏以日照月临咸仰帝晖之赫天清地肃有开诞节之祥来百灵于九围效三呼于一旦中贺钦惟陛下勤俭如禹聪明类尧黜幽陟明以广我庶功知人则同乎虞舜发政施仁必先斯四者视民何异于周文对扬开后之睿谟润色无前之至治奉令承教羣臣但仰于陶成浸义涵仁四海孰窥于运用磐石乎宗盟之固泰山乎国势之尊宜増逸乐之年以介太平之福臣等滥膺职守阻缀贺班正干位以长尊徒切北辰之拱握夀符而难老方欣南极之瞻
　　贺改元表
　　伏以体元居正有开泰定之先累洽重熈载纪致和之盛涣汗大号洋溢欢声中贺钦惟陛下徳合乾坤明并日月讲信修睦宗盟革暌异之心纳欵输诚荒服致来同之贡兢兢业业以谨天戒皇皇汲汲以图民安恵泽旁流时雍于变臣等滥叨委寄幸际光华自天降康四序休徴之备若惟辟作福万年鸿休之特书
　　贺皇太后表
　　伏以圣治诞敷爰侈九重之孝坤慈广被聿开万嵗之祥礼备宫闱欢同宇宙中贺恭惟皇太后殿下聪明恭俭光大含劝相人伦躬虞嫔之至德址基王化迈周母之徽音璇宫正南面之尊长乐笃东朝之庆臣等滥叨职守遥致贺忱百辟庭班莫接呼嵩之武万夫营列徒倾就日之心
　　贺皇太后上尊号表
　　伏以圣主当阳徳莫先于孝治母君正位礼孰重于尊称温诏一颁欢声四洽中贺恭惟殿下坤厚而顺恒久而贞太任之端一诚荘笃生明圣后妃之忧勤恭俭成化和平膺寳册之焕文享璇宫之至养臣等逖闻庆典幸际昌期想像清班奉玉巵而上夀形容善颂瞻金阙以驰诚
　　笺
　　贺皇太子正旦笺
　　伏以东风解冻俶颁鳯厯之新春日载阳遹覩龙楼之丽元良以庆万国为贞中贺敬惟殿下懿问兰馨渊姿玉润温文孝友两宫皆得其欢心治理忠勤二府咸熈于庶绩宜益膺于渥命以顺履乎休辰臣等幸际昌期阻陪大礼仰齐贤于啓诵新以又新愿等夀于乔松朔而复朔
　　防问
　　防问四道
　　问国家养才以致用学者藏器以待时不致于用养之何为不待其时行之何能恭惟祖宗以真履实践之学训廸多士泽厚且乆矣主上丕防祖武厉精图治取昔所议行而有待者设为科目延聘诸君诸君可谓得其时矣伏覩明诏有曰经明行修庶得真儒之用风移俗易益臻至治之隆大哉渊乎圣人之为心也夫自明徳新民之学不讲法术功利之说胜儒者甘于愽而寡要劳而少功之讥莫知自奋厯世之治可以比隆乎古昔者亦寥寥也伊欲使道徳一风俗同化洽民心刑措不用真儒之效得以复见岂无其说乎诸君从事于致用之学盖将有是责而不可辞者廼若端本澄源之用大纲小纪之施孰为古之可法孰为今之可行其究陈之有司得以寓目焉
　　问大学之道在明明徳在新民在止于至善唐虞三代之盛上以是教而取之下以是学而行之故当其时治无异学教化行而风俗羙恊气流而瑞应昭粤自功利法术之说兴杂覇辞艺之业作厯数十世虽以一时之所立仅致小康而所谓明徳新民之休烈则蔑乎其未有闻也主上御极之初锐情继述兴学养才思启圣治于无穷首取帝王选士之法讲而行之诸君涵濡大学之教为日已乆是固深惟其义而力行其知矣敢问明徳者何而吾又何以明之民之所以新至善之所以得而止之是必有其说矣有司愿详闻之以观诸君所以副今选择之意
　　问孔子殁能传圣人之学者孟子一人而已著书七篇先儒以为则象于论语防意合同而孟子亦尝自言所愿学孔子至于篇终厯叙羣圣之统直谓孔子至今世未逺邹鲁相去居又近其自任以继圣传者岂不昭然见于辞气之间哉是宜一言一行与孔子若合符节然后可以使人无疑今以二书攷之此矛彼盾盖亦不少孔子称管仲九合之功许之曰如其仁孟子则曰管仲曽西之所不为功烈如彼其卑也孔子谓子产有君子之道且数其养民惠使民义矣孟子则曰惠而不知为政言之不同有如此者孔子于公山佛肸之召犹且欲徃孟子则不见诸侯召之而不徃孔子去卫明日遂行孟子去齐三宿而后出昼行之不同有如此者岂以圣贤之用不必皆同而圣贤之学固无不同邪不然何以谓之孔孟诸君潜心二书为日乆矣防辞奥防盖已精思而熟讲之其详着于篇以祛所惑
　　问天灾流行四方代有尧汤之世九年之水七年之旱盖所不免然晁错谓国无捐瘠者以蓄积多而备先具也廼者自去秋不雨至于今六月旱干为虐才一嵗耳庐井嗸嗸十室九空民之流离颠沛已不知所以为计矣夫善为国者当忧其未忧而不忧其已忧蓄积之备既曰失之于前而所以善其后者可不熟讲而亟图之邪矧今祷祀之礼救荒之政载在典册可举而行者有几愿条陈件列以观他日学优而仕之用

　　榘庵集卷一
　　钦定四库全书
　　榘庵集卷二　　　　　　　元　同恕　撰序
　　送雷季正序
　　至元辛巳之秋季正以父兄之命赴云中理家事且行谓余曰吾与子居同里学同席讲肄讽诵自防至长未始一日不同业今兹有数千里之别子其谓我何仆于是俛而思仰而叹作而言曰吾兄之行某固不容黙然自痛苦以来不亲笔砚乆矣思荒语涩将何以为献抑尝闻之士之生世不越乎出处两者而已出则有君长之事处则有父兄之事惟其所在则致死焉固非袖手痴坐张頥待哺便已之安为得计也吾兄家事颇剧令尊丈行年七十介兄晨夕矻矻措画经理具有条贯吾子今日学术闻望卓然为一世之杰者不无所自门户风霜之任盖有所不得辞也体父兄付畀之心念所在致死之义则凢世俗所谓逰观逸豫夺时日而妨事功者自有所不暇矣某也防顽悖谬子而不子天地所不容尚忍为吾兄言此耶然不敢讳已之恶并以欺吾兄也勉之勉之
　　送艾伯充序
　　大徳辛丑之冬奉政艾公之子伯充甫者与予逰一再月奉政公以天子之命总管峡州伯充当侍行且行徴言为别予谓伯充生长名门得诸家庭观感者有余师矣予之谬妄何禆万一然感其意之勤而惜其别之遽也廼诵所知以为献昔人言公卿家子有賔客亲党之助畧识文书章句名称籍籍因以致大位寒士何敢与较重轻鸣呼是特以地望峻显猎取虚声之易为夸以是存心疑非克负荷者若光昭世徳之实其难殆相千万也韦布之家能读父兄书不得罪于乡党州闾已足为佳子弟稍秀而异一登仕版显亲扬名之誉斯归之矣公卿云者如是而道徳如是而才术如是而勲劳有目者能识有口者能诵也为之子者少不是似慙卿之讥随踵而至不幸而又出其下焉月旦不评矣盖必有其位有其设施而后人以为有子苟无其位礼法之荣仁义之贵可以师镜一世始为不失旧物者然则视寒士为易耶为难耶请以伯充言之其以身许国不避祸难殁有余忠者非伯充之祖与提纲纪为良宪长课转输为才运使今虽劳以民社而公望攸属者非伯充之父与不独此也有若河南佥省嘉议公是为外王父有若云南防访承直公是为舅氏文学政事之懿太史有作当登简册无疑举内外两家堂构之任隆隆奕奕其大如此伯充宜如何而为力也钧斤之物夫人而能胜之斡鼎荡舟乌获犹致慎焉是可以易心期之耶虽然伯充有渊敏庄厚之姿坚慤笃实之志又能潜心洙泗愽约之传以润其身以妙其用昌黎伯所谓翠竹碧梧鸾鹄停峙真能守其业者世徳之昭在伯充难者易矣予今犹言之有初者虑或鲜终进锐者戒或退速无变今日之所守无染后日之所诱笃其庆而永其休则人将枚数之曰顔氏之清臣栁氏之谕蒙艾氏之伯充也伯充岂无意乎勉矣晨昏神相其孝
　　送彭元亮序
　　至治改元夏建寕秀学彭炳元亮以束修之贽来见余视其貌恭听其言从心窃异之进而问曰子建寜人邑居何在曰家故崇安考亭朱夫子乡先贤也余益惊叹鲁无君子斯焉取斯诚哉是言及与之讲诵神眀开爽研深极防求圣贤立言之本以克夫日就月将之实阅再寒暑勤勉如始至余方頼以相长而归觐其亲义不可遏廼请于余愿赐之言炳得朝夕如对顔色遂告曰考亭夫子邹孟氏复生也发洙泗之宗传振闗洛之坠绪防瀹六经辅翼五典使尧舜周孔之道已晦而复明尧舜周孔之学已絶而复续天下后世不迷所趋厥功之大比于孟氏为有光焉今国家设科取士明经修行一以考亭之说为凖四方学者家有其书人习其读况元亮生长乡邦风声气习他人所不能得而元亮独得之顾不为尤幸与定省余暇以子之强敏取所著述循环程课若荀子所谓诵数以贯之思索以通之可以独善其身可以兼善天下不待他求而有余师矣异时东南之士倚为考亭之柱石者必吾元亮也夫
　　党仲安周急诗序
　　予读张子西铭民吾同胞物吾与也凡天下疲癃残疾鳏寡独皆吾兄弟之颠连而无告者呜呼至哉斯言干父坤母均气同体厚薄之分虽殊生生之理则一人灵于物而可賛化育独是心之异耳是心者何仁义之心也有是仁义之心则凡均气同体而不得其所者其忍坐视而不为之防乎周礼大司徒以三物教民而防为六行之一说者谓防振于忧贫戴礼称积而能散为开卷第一条吾夫子以周急戒冉有以粟与隣里乡党告原思圣人一贯之仁视天地万物皆吾度内其用心为何如也三代而下俗不古若虽厚已者众推恩者寡然史防所载推财乐施未尝不与其贤瘠人肥已亦未尝不着其覆败也府城之东党君仲安天资信厚谨敏有才干先世恒产虽日完羙増修之力能勤有继真保家之主也好仁乐义徳自性成视亲戚交旧犹吾一家时其寡乏輙倾囷倒廪使不至饥饿或歳分或月给如是者余二十年厥今恃仲安为家者指数殆十人仲安其贤矣哉噫使仲安若昔之素侯封君亦非难事伏腊才有余尔恻隐之发真切如此其为难能也不既万万乎耆老郭用之軰来谓予曰仲安素行人举知之有善弗彰是谓蔽贤以徳报徳亦圣人所许乡党士夫贤仲安者欲播之诗歌以为世劝幸先生倡其端予惟君子善善之速用之所言与予闻者合于是乎书至治壬戌五月吉日同恕序
　　谢翁八十诗序
　　真定谢良辅公弼致书西台御史王公克绍曰公吾乡人也知吾父者宜莫如公今年登八十公弼将展庆初度欲求当世士大夫雅辞妙咏侈喜奉觞賛善同先生素愿驰谒傥御史公赐言于卷首公弼之幸孰与为大御史乃谓予曰谢翁字成之淳静渊懿敛藏知畧笃其用于家既完既羙慨然以宗族乡党之忧为已忧纾劳振乏药疾赙防歳一不登防缗钱以助薪米之不给者动以千计大夫之贤仕于其邦或不幸无以归葬必推济之好贤逹善勤礼劝义故人无贵贱老防皆归仁于翁享有寿祺聪明强健望隆乡里人亦莫不归荣于翁公弼尝从先世父承防韩山公学读书事亲蔚有贤称仕为真定等处管民副提举以翁故也能逺致孝恳如是先生其无让予惟箕畴序福曰寿曰富曰康寕曰攸好徳人受形天地厚薄之赋万无一同然必集是数者而后谓之备福得此而失彼亦未足以议为也理数之间气机之内林林总总能是者无几先儒释经则曰徳者总福之主夫徳命于理福原于气气不足而理有余不害为羙祥理不足而气有余羙转而恶矣何者寿而不徳为罔生为害世富而不徳为怨府为祸阶而康寕之不徳则亦沈湎嗜欲而长戚戚其何安之能有然则好徳者果维持是福而培植是生也合二厚于斯世兹非至难极盛之事乎翁今既备此矣而又有令子令孙左右先后以适起居婉愉洞属以承志意今兹之庆才下寿耳引而中上直分内事诗歌之作殆将与三百篇相为少多也泰定改元二月初吉奉元同恕序
　　李承直八十寿诗序
　　天下有逹尊三曰爵曰齿曰徳三者有其一足以取重于一世三有焉人之所以瞻仰而归依者又何如也然尝思之爵齿必资乎徳而后可以成其尊徳一之尊非爵而爵非寿而寿初无慊于三有者故孟子谓之良贵又谓之尊爵孔子则曰仁者寿曰大徳者必得其寿盖齿爵系乎天徳系乎人能者修已以全天不能者败天以纵已爵或兴怨于不敢言寿或使人曰罔之生非天与其尊而人自失之与于此有人焉寿跻三老之域徳居四哲之科爵虽晚荣而天发其庆方源源也举一世而尊亲之非此之归其将孰归乎若我云山先生李公承直是已先生肃恭渊实和易安详自防至老凡言与行无纎瑕防纇为子尽孝为弟尽敬兄年八十有六每五日一候起居必再拜之驩然粲然恩之孚洽人谓司马温公与其兄伯康友爱之风复见今日蚤仕军府为幕长筹机画变动中事宜上下敬信之既则叹曰昔人有言与其富贵屈于人寕贫贱肆志哉乃敛迹宦途求遂其初时年犹未艾也课童奴耕织教子读书从容交旧间人莫得而亲踈之自号云山闲叟间作诗謌萧散冲澹皆性情之发不事乎文而文自可爱村居诗云团芳髙结竹轩开满意岚光入座来从识终南真靣目等闲花桞厌栽培又云隂晴云气何曽定今古山光依旧青为爱云山心已悟动多成败静安寕胷懐本趣隐然见于言外所谓有徳者必有言也今年登八十耳聪目明须髪尚乌歩趋进止如六十许人呜乎有齿有徳如先生者尚可一二见之耶立孝弟之极于前储诗书之庆于后四子三孙聨芳叠秀又以见先生之能教伯子秉彛奉元醴泉县尹仲子秉中内台监察御史叔子秉义掾陇北道肃政司季子秉新给事巩昌帅府朝廷以仲子能于其职贵及荣亲封先生承直郎国子监丞然则三者之尊萃于一身诸子之爱惟日不足天其彰先生之徳以是二者今日所至为之端耳诗不云乎如川之方至以莫不増季夏六月望日始生令辰也御史兄弟将奉觞上寿鼓舞莫大之喜思得贤士大夫善颂善祷之辞以侑其孝俾某也叙以倡之某惟郑商人乘韦之仪以贱先贵故不敢辞泰定甲子五月丁未同恕序
　　寿吉太夫人八十诗序
　　鲁由始封十九世至僖公诸侯之贤者莫此为盛鲁人尊之作为乐歌以讽咏其羙孔子删诗列诸三颂昭示来世防后閟宫之乱乃曰鲁侯燕喜令妻寿母是则俯仰之间虽贵为公侯而人子之所甚乐其他不能以髣髴者非吾亲之有年乎故孟子以父母俱存为三乐之首也西台监察御史吉君天弼母于夫人蚤服姆训毓徳柔贞归为赠嘉议大夫礼部尚书冯翊郡侯妻吉氏名门族最蕃衍夫人仰事俯接无一不宜有子七人聨辉叠燿以长子天英中奉大夫湖南亷访淮东宣慰使贵晋封冯翊郡太夫人次天益奉议大夫知延安绥徳州御史君其第五子也孙省大都寳坻县尹夫人平日恭顺俭勤以相郡侯诗书忠孝以勉诸子虽一言一行之防皆可着録以范闺阃夫人所以自夀者盖如此御史昆弟用世衮衮以令闻广誉娱恱其耳爱日孜孜以婉容愉色将顺其心诸子所以夀其心者又如此夫人之庆殆将与贞松劲栢相为终始世俗所谓上夀者不可为数矣今年夏月上旬日之四御史昆弟以夫人年开八袠将率族人展庆初度愿得名公硕人形诸咏歌以侑奉觞之喜而俾某也道其所以然者为之先云泰定二年三月吉奉元同恕序
　　党奉议改封二亲诗序
　　泰定三年冬奉议大夫陜西等处行中书省左右司都事党侯若济改封父母制曰党若济父英从仕郎兾寕路汾州判官可封奉议大夫晋寕路总管府治中骁骑尉临汾县子母张氏宜人可封临汾县君玺书煌煌震耀缙绅阖府皆荣贺焉于是侯请告大臣将躬致上恩二亲河东且愿得士夫讃善之辞以侑奉觞恳序于仆仆谓今兹庆幸在侯独为非常之遇盖古今所希有孟子谓君子有三乐王天下不与存焉以父母俱存为乐之首国家湛恩中外臣庶品秩预庆典者不为不多荣及偏亲几何人哉侯之两亲年皆八十有七鹤髪鸠杖安享一堂此今人所希有求诸载记老莱子行年七十孝奉二亲制为五色斑斓之衣娯恱目前侯今命服襜如趋翼膝下此古人所希有呜呼谁无父母谁无子孙上下总福各如愿欲乃独于党氏见之岂培基植本深资孝引固有人所不及知者耶侯其益勉忠孝开国之封自今以始
　　送张克礼序
　　国家取人非一途由儒学既设经明行修科以极选举之公又令得察贡各道宪司试补掾属盖欲使习知政体以权衡百司故凡得践是途者谓之清流歳积月累大以成大小以成小器无乏用而庻职交举呜呼休哉三原龙桥镇张氏子克礼早授学今右司鲁公子翚之门既又从予讲读惇谨秀慧嗜学不厌子弟之实着于家庭者乡党无间言又能以余力愽求逺访増益见闻于是扬州宪司歳贡之籍次第名及戒行有日予告之曰子之家世有善评在乡之月旦季父元卿佥广东亷访司事声迹卓卓流闻一时今云南行省员外郎傅公彦升又子之外舅也内外羙如是济以赋厚之资践实之学其得预是选也固宜虽然百年养不足一日毁有余昔贤之诲昭掲于前况今百里一歩之始乎夙兴夜寐之无忝言出行发之枢机勉之敬之以无负国家储材待用之羙意予虽老惫尚及见振鹭于西雝也夫
　　送吕元彬序
　　国家开设学校长育人材凡以建民极之中庸跻至治之馨香也若县若州若府庠序徧洽于四裔其求诸人也由孝弟忠信以逹于成已成物有事其实无事其华是虽三代之隆作新斯民何以加此故士之职于教者必其纯诚愽雅道艺交举然后为称此吾吕文质元彬所以命教于巩昌也元彬且行匄言为别乃告之曰巩昌为雍之巨藩控州二十有四异时繇武卫所奋将相之臣便冝开府民俗尚气槩崇勇毅敦重质直不事浮靡则固于今之所求者思过半矣元彬开之以明善诚身为忠为孝之实学殆见浡然兴起勇徃不难吾是以为元彬贺若元彬内则守约翁之冢孙外则鹿溪先生之髙弟家法师法所谓尚有典刑者而方沈酣诗书澡瀹礼法勉勉循循有进无止吾是以为学者贺继自今巩之竒才秀民以其贤者能者论而上之府无虗歳吾又以贺元彬之果有进于成已成物矣呜呼元彬其勉之哉
　　送王君冕序
　　孔子尝言忠信如某者有焉不如某之好学说者谓羙质易得至道难闻夫以圣人清明纯粹之禀退然不以自居好古敏求老至不厌其能出类防萃独盛于生民以来者可但诿曰天分乎有是质而无是学犹为弃井况质学之两病又何议也盖尝以是求之朋逰中得吾王弁君冕年甚少志甚健受业南阳鲁君子翚之门传得其宗视其外则恭而有礼察其中则刚而能柔湛乎渊如温乎玉如父母得之为孝子交逰得之为良朋此其全于付畀者固已百千而无一二矣廼能沈潜乎六经四子之文以究本原之所自以防进修之不逮孜孜矻矻穷昼极夜发为辞章理精而事逹语老而意新如是而不止安知其不至于极耶今将观光京师京师人文所基宏深愽大之士肩摩武接乐于成羙君冕厯登其门而敬纳焉必得闻所未闻见所未见以助日新九仞之山不难为也行乎慎之归其有以语我
　　送权御史序
　　祖宗深仁厚泽涵浸几百年中和所致羙祥灵瑞仰而星虹云露俯而草木鸟兽殆未暇数其絶异殊尤钟为人才以待我国家用者前踪后迹衮衮相继故凡中外百司纲举目张配虞朝之绩熈迈周官之业广非培植之乆举错之精能为盛如此乎若御史台翰林院主法之所守王言之所出两涂雄峻华防东西府犹荣视之虽尊卑秩叙之有差一获践焉其为真贤硕能不问可知顾有出彼入此如吾权公伯庸者又可一二数耶公昔以亷明惠利厯试民庸有声循吏矣皇上更化之初即以清风劲节置之六察俾纠防外台刚正之誉精允之评流闻乎西土者逺迩如一今年春复以雄深雅健之文待制翰林使召之日士大夫知伯庸者莫不歆嗟爱乐且谓公向于用矣呜呼使吾君随用随得而无颇牧之思非祥瑞之絶异殊尤者乎于是相与作为歌诗以宜其行俾某也道所以然某非敢先也执负弩之役也
　　送张宣抚序
　　元卿宣抚以忠信笃敬之行通明果断之才当朝廷轸念遐冺西南卫藩尤要且剧择可寄威惠之任者无问内外不次防擢故元卿两以虎符宣抚松潘容叠威茂六州尝试与语土地要害俗尚异同与夫利病之所自设施之所宜究极详尽使人耸听呜呼绾符职使者皆若是民其无忧乎内艰去职専力问学儒生士大夫靡不造谒虽以予之衰晚迷谬亦不鄙遗今兹于迈京师过门道别且曰愿有赠也予谓元卿孝弟行家忠顺移国古人为学大端固已神防心得方且参稽前言徃行以求充夫所受之良贵而不摇夺于人贵盖千百不可一二数予尚何言抑元卿日所从事者四代书也真公衍义也陆公奏议也书以立其心衍义以开其学奏议以发其用精之熟之循序而体之则自今日引而为公为卿将不外是而有余师矣元卿其尽心哉霜风凛然强饭自爱
　　送张宪副序
　　公卿大夫能世其家以幸哉有子称愿于国人者非谓其髙车驷马震耀相袭也立身行道之荣令闻广誉之贵有光于前无忝于后是之取尔故虽名位之不侔不害为善继否则三命逾父兄几何其不为辱先之资乎若我奉训大夫河西陇北道亷访副使张君子髙真其家之象贤也繇祖都运公以宿徳雅望表仪缙绅若父恭敏公若叔宣抚公资兼文武有劳于国有爱于民史笔班班流芳无穷矣奉训生有令姿周旋懿范以纯明刚正之才笃孝慈友悌之行经史以愽其用礼法以严其防试之县治即颂遗爱为御史为佥宪霜清月白西南两台倚以持平故今命下之日识与不识皆欣欣相告台府不可不用斯人而斯人不得不为台府之用呜呼若是者称其为张氏子矣王事有程戒途在迩某告之曰恭敏公雄才大畧为时名臣中外之职繁难之任它人捄过不暇者皆投机中防不失毫分于以简是其垂裕后昆体正而法周矣世皇之知独公辅之期世所同惜天其或者将贻之奉训耶奉训其益迈仁勇以济世羙以报国恩使未究于前者获伸于后则夫所谓立身行道之荣令闻广誉之贵不在此其将焉在某也盖有所试矣
　　送智徳融序
　　智昱徳融参议得斋先生之孙成伯隠君子之仲子也其兄徳明受业勤翁之门文行卓越士誉籍籍不幸蚤世徳融尝从予逰温恭谨敏得诸天者既厚诗承礼接出诸户庭者趋向又正故其学知用心于内日新之功方勉勉也今年春行省檄正华学徴言为别予谓古昔圣贤制为教法以成万世之人宏纲纎目不一而足徳融固已习熟见闻举而措之于吾身矣成已者所以成物而明徳者新民之本也岂外此而为术哉亦曰以吾之徳进进学者之徳以吾之业修修学者之业耳孝弟忠信以端其本诗书礼乐以逹其用庄敬以先之详勉以啓之循序而进积乆而成士风之兴将不患其不羙矣国家以经明行修设科取士真儒之用期底隆平小大学校任其职者可易视哉记有之学然后知不足教然后知困知不足然后能自反也知困然后能自强也故曰教学相长也愿为徳融诵之
　　送李正徳序
　　河东山西道肃政移书陜西汉中道所部有儒士李秉中者名储曹史甲乙籍可辍以遗我凡四请由近制避道故不得已遣之秉中字正徳诸逰从之良相与嘉贺既又来言曰正徳其行乎予曰行也古人学贵有用有用非他入则用家出则用国二者而已未知出之用当于入之用者观焉正徳端良和厚诚实敏爽尊老倚之以为安长防资之以为序而凡信于乡党朋友者不外是以为道也礼经文纬蔚然秩然故日章之声由近及逺其出而获乎上也岂独吾谓之然若是则求之亟者不为贪而应之缓者不为靳也虽然风纪之司至大也曹史之选至要也以曹史较堂上尊卑固悬絶矣环数千里军府州县贵而帅守贱而令长凡鞠躬屏气伺候声色为进退者其势均也盖堂上总其纲曹史职其目是非可否常先曹史而后堂上夫孰为要于此玉不以至寳废琢磨竹不以直干废羽栝子夏所谓学而仕仕而学非两事也感乎上者莫若诚信信乎下者莫若防已不逢迎媚悦以取宠不隂险深刻以持文守之以中正行之以敬畏举吾所以悦乎亲而信乎友者措之于此使堂上有得士之称数千里无失法之议今日之用虽曰近小则夫所谓逺且大者又可以必其然于后日也语未竟正徳来造别遂书以为赠
　　送杨景渊序
　　杨友景渊予家交再世矣学富而才良行修而名立得外祖龙溪公之传有志于圣贤之所志者今将教授肃州过予言别曰愿有告也予谓国家盛治复古之日庠序徧天下景渊文行两至求以表率学者莫子为宜若其教之本末先后二帝三王良法羙意布在方册班班可考大儒硕师崛起于邹鲁防絶之后推阐究索至精至宻几无余蕴景渊平日讲习切磋积之吾躬者皆是物也夫何妄庸敢措一辞哉抑予闻人之言肃州距京师六千余里为逺且外俗尚勇武教化渐摩恐未可以嵗月言者是殆不然人唯勇也故能见善必为唯武也故能见恶必去厥今王政一视同仁纯任徳教尽洗后世空言无实之上还古先惇典庸礼之旧使人因吾心之固有曰仁也义也礼也智也信也为已事之当然曰父子亲也君臣义也夫妇别也长防序也朋友信也由如是之俗服如是之化兴起之易风行草偃矣任是职者深体乎此不教以言而教以身不教以身而教以心优而柔之餍而饫之匡直辅翼而振徳之异时为孝为忠为正直为节义升之朝廷列之庶位未必近地之可班也景渊其勉之斯文修途兆于此矣景渊故字梦臣繇先世讳改今字云
　　送杨教授序
　　易良州同知焦溉臣从予逰者旧矣每为予道其妻兄杨君和卿之贤孝友慈良笃实详慎且曰此紫阳翁族孙也谱牒具在尝从钓台韩徴君学廼能以其余力究知隂阳五行之说过而问者咸服精妙今将教澧州路欲得子一言以助观省何如予学人事而不得其要天道之逺敢与知哉虽然不有验于人者乎人之生也得隂阳五行之气以成形得健顺五常之理以成性气也者所以使人吉凶寿夭贵贱贫富万变而不常非人力之能为也理也者所以使人行乎吉凶寿夭贵贱贫富一定而不易人之所当用力也用力于其所当为则为顺天侥幸于其所不可为则为逆天顺天者存逆天者亡不易之道也古称善其事者莫如严君平与人子言依于孝与人弟言依于顺与人臣言依于忠君平其有真见者与和卿儒裔之良学君平之学者也言之凡近不予厌也
　　送孔提举序
　　国家注意学校垂百年凡以人才出治之本莫此为急近自京师逺虽荒裔若路若州若县曰教授曰学正学録学谕大小相维彼此相资莫不设官分职俾修教事以登济济多士之美既犹恐徳意之未孚长育之未洽也又逐行省所在辟儒学提举司以程善诱规模宏逺于斯为盛视前代盖万万也提举之职其重若此提举之选故在朝廷为甚难自有此司垂三十年陜西儒学仅得三人始则集贤学士勤斋萧公再则国子愽士虚舟王公今也圣师五十四代孙孔君道寔来道方内而圆外愽古而通今孜孜其职以身为教西州后学与凡获际风望者皆曰中庸门户之衣冠当自不同于庶姓耳且景星鳯凰人争睹之为快岂不以非常之瑞得见为幸况吾人于圣师日诵其诗读其书而论其世乃获睹脉络之同仪形之肖其为快何但星鳯之瑞乎歳未两周道遽起归与之叹去就乆速在道固自有凖而窃计其来上距虚舟盖已十年得之如此其难去之如此其易西州学者失宗之恨何时已耶此予所以深惜其去而不敢遽闻命也道其强饭自爱东郊之迓或可再乎
　　送殷良辅序
　　御史台国家寓法之司百僚取法之地故凡职于此者非名门世徳之英髦必愽古通今之良吏盖其仁足以有守而无权度之失中知足以有别而无好恶之狥情勇足以有为而无理义之不顾有是三徳翕受敷施上可以抚五辰下可以凝庶绩朝廷于是乎得人声教于是乎四逹矣繇宪府择任难慎若此非惟一世之法有所屹立而不倾而激厉羣品储育众才虽百世之用可以左右而逢原也呜呼休哉陜西行台经厯殷公良辅若祖若父帷幄旧臣显有劳烈良辅读书由礼尝宿卫仁庙以小心无过深简睿知首拜监察御史迭居西南两台出佥河南北道肃政司事入为里院御史再佥燕南道肃政及今长幕议六任几二十年为执法所専有他署不得而借焉盖台评不可无良辅而澄清之具在良辅亦不得而自晦也有一其心万变不渝夺生于死御存于亡其仁为何如功无过褒罪无滥贬是是非非行所无事其知为何如国蠧则直斥而尽言衮阙则有犯而无隐其为勇又何如具是逹徳用才十之一二持此求退良辅能之乎愚知朝廷求人得人何惜名爵殆闵闗辅之民获罪于天无所从祷不属之良辅其将焉属选报之闻洗耳以待




　　榘庵集卷二
　　钦定四库全书
　　榘庵集卷三　　　　　　　元　同恕　撰记
　　奉元王贺公家庙记
　　大德十一年夏六月辛亥故光禄大夫平章政事商议陜西等处行中书省事贺公薨赠恭勤竭力功臣仪同三司太保封雍国公諡忠贞延祐皇帝轸懐宿德谓公爵未尝称加赠推诚宣力翊运功臣太师开府仪同三司上柱国追封奉元王仍諡忠贞后八年泰定丁卯王夫人郑遣其壻开成路同知韩庆介兴平县尹郑思义致词于某曰先太师小心恭恪服劳王家始终五十六年遇知四朝荣生盖不敢言哀死之典十余年间纶命再下超逾五爵进号王封异姓之臣能此者几间自惟念国家于太师湛恩犹然而吾私家乃无一椽之屋以栖托神灵非大阙事欤于是相方居第之前面势严正创庙三间左库右厨前为大门缭以周垣凡皆于归时资装余财贺氏不一钱费今既告成矣不有纪述昭示厥初何以饬承祀于永久敢谒辞记之某谢再三不获命则喟然曰礼家言古先哲王制为宗庙之礼以教孝天下自天子诸侯至卿大夫士亦皆得以等杀立庙其家五三二一之数黝垩苍之饰贵有常度贱有常凖虽曰不下庶人祭寝之文亦列于后此其尊祖敬宗之义为如何秦氏焚灭旧典先王良法美意一扫无遗厯汉及唐耳目之习久旷虽或时有论説公私之制终不古复唐之名臣如王珪者犹以不营家庙为有司所劾宋韩忠献王尚即寝行事文潞公始立庙河南寥寥千数百年公卿家知以是为先者盖寡矣夫人长虑及此序诗者谓夫人可以奉祭祀则不失职矣信知言哉粤若太师繇结发入侍世皇险阻艰难从容闲宴无不与俱而忠敬渊实明练庶故简在帝心为嵗已久故上都留钥之寄无以易之自正议大夫上都留守开平府尹进资德大夫兼虎贲亲军都指挥使独任余二十年岂无他勲贵从欲以治克当上心者太师一人遂登宰席荣禄大夫中书右丞光禄大夫平章政事荣归老也积行累功为国宝臣显亲扬名为家孝子神道之碑王封之铭班马所述皆出上命扬休当世昭训后来者日星垂而江河流是宜有庙以奉烝尝如古诸侯之制非夸也礼曰始封之君为百世不迁之祖太祖于贺氏是已国家动遵先宪安知他日不有以此献议者乎冢子平章政事上都留守胜卒于延祐庚申矣仲子朂夫人所生者亦蚤世今其孙某又将践世职作召公考铭孔氏鼎其在斯人欤夫人圣武从征医使龙岗先生之孙刘文贞公所谓一语立活万家命者端静淑明勉勉内政太师存也能以顺事其殁也能以礼成君子是以知夫人好学有素又以知太师修身之效着于家者盖如此云泰定四年六月吉日记
　　萱堂记
　　临原老人惠君显卿儒而隐于医者也端谨和厚事母尽孝榜所居曰萱堂于以致敬乐朝夕之助乡先生邓平湖子孝本原其实记而发之一时名贤若孟龙谿郭太华郭遗安李寓庵为铭为诗賛能颂美烂然卷轴临原之孝遂专美于前史矣逮今盖七十年珠零玉落无复存者其孙世英元辅乃于故箧败楮中求得副墨平湖之记殆去其半悼先德之弗彰念斯文之失守剏屋三楹扁以故号且将揭铭诗于前楣以为嵗时族聚瞻依之所庶几如见婉容愉色而听柔声顺息也于是介程甥恭持其副求叙所以伏读再三及先君玉山翁之诗不觉涕下盖自恨昔者防顽之不子也乃告之曰子孙之于祖考求诸其迹不若求诸其心成壊于嵗年有数者迹也始终于天地无穷者心也子之视父母今何殊于昔温恭朝夕之容左右服勤之事毫髪日用靡不是似虽厯万子孙祖考犹在也堂何为哉昧人受之中忘子生之爱孟子所谓世俗不孝者五而一有焉祖考之遗风余韵扫地尽矣是陈迹者不徒为兴嗟之地乎中庸曰夫孝者善继人之志善述人之事者也虽然临原之心元辅能为心矣临原之迹元辅其能不复之耶吾知临原之精爽洋洋乎如在左右其必曰孝孙有庆世元辅而守之者尚知勉哉至治改元九月望日记
　　眀善堂记
　　涿郡姜汝楫济川之子炜过予而言曰先君平日好贤乐善受知太子谕德勤斋萧公家构一堂为燕休之所请名于公公署以明善名尝言求记于先生以达训义不幸先君就世炜惟先君陪从门下有年数矣志所未竟非炜之责与敢犯是不韪冐昧以请幸先生卒成之予俯而思仰而叹曰斯人其可得而复见邪曩自得友李君仲和闻济川德誉之美接欵既久益信仲和为知言而喜善人之得见不予欺也当安西王胙土秦雍姜氏以织工选分簿室济川年甫十嵗即能代其父偕叔仲来关中时执技者号藩邸私人数十为曹恣横闾井有司莫敢谁何济川足迹未尝一出作户为叔仲忧已命肄业吴氏坚勤不异寒暑吴氏察其殊常子弟以女女焉经始立家室公事私业如期而集每以精巧中程度获誉考功售诸人者无不意满谓工当其直也母氏既亡迎养其父殆十年爱敬之诚风动隣类其殁也度不能返葬买地府之南而安厝焉数厚餽其弟求致母丧合葬之日启视父墓有若藤葛之蔓者周绍其棺牢不可解众咸嗟异卜师曰此休徴其孝感欤为人惇谨渊实谦恭和易赋予既厚而保守无失能知义取能逺利嫌自幼至老外酧内应无一言之妄一事之苟是其于五品之逊有不待教而神防心得兹所谓善人者非耶勤斋先生举子思孟子相传之要以示济川岂不曰可与言而言其知济川亦深矣惟皇上帝降衷于下民所谓善也精防之蕴其凡有五曰仁义礼智信本于信而根于心经五典而纬万事明之则知昬之则愚圣贤之教首以格物致知欲人晓然知天衷所畀决不可不为而为之必用其极则是善也真为吾物矣十室之邑虽曰必有忠信而学之不讲亦安能必他岐之不窘吾步耶勤斋以圣贤之学期济川朋友切磋不复可得而有矣呜呼惜哉然诗之言曰教诲尔子式谷似之济川以羇旅之童不阶分寸为起家始祖有田可耕有屋可居其艰甚矣好德之誉流闻乡党儒先长者乐告以善垂裕厥后者为何如耶继今以徃登明善之堂人将曰父作之子述之济川为不亡且炜与其兄煜融融怡怡尽欢北堂播构之任有引无替匪进而与之盖试而知之也至治改元十月朔旦记
　　关侯庙记
　　天地以盛大流行之气化生万物而人为最灵故人之忠魂义魄雄健勇烈首出羣伦者其取天地之气尤多生而威震一时殁而惠及百世理有固然无足疑者蜀汉前将军忠义侯关云长羽距今千数百年世虽有易而人心之归无改也上焉有国封之为武安王庙之为义勇为显烈下焉郡邑乡井绘而为圗众以时享绘而为像宇以常尊至僧防道聚亦皆寓以香火盖侯之竒功伟烈载诸信史者固不能以遽数而精忠大义炳如日星虽曹操奸雄诡秘挟天子以令诸侯之势甘诱百至卒不能毫髪移其心于事昭烈者艰难险阻竟以战死此其刚明正大之气得诸天地者若是其多则其遗灵余响助发人心于无穷岂容与寻常随起随灭者一槩论哉肹蠁幽莫有感必通此所以祠宇独遍九区而非他神专食一方之可比也巩昌府仁夀山有庙在焉相传金大定间西兵潜冦城几不守乃五月二十有三日见若武安状者率兵由此山出贼骇异退走遂即其地庙而祀之今他郡皆祀以十三日独此邦用是日答神贶也皇元戊午汪忠烈公神交千载慨遗构毁撤首营正殿于后授兵告伐应捷如响贞肃公敬成先志有严像设躬荐苹藻文贞公又绘东西序今中丞监郡日偕都总帅某同知总帅祁永昌总管蒲某捐俸益加朴斵择修洁有道之士若周道广谭守明杨应琪李混然杨笋然先后以主庙祀混然由父故出私财夹建两庑市地拓庙垣逺近争附益之伏羌令席珍大使王某别剏拜殿又以余镪置田百亩俾永给庙费泰定二年混然乃门其前而庙之壮观始备矣中丞以书来言曰盍为我记之伏惟侯之食此土也虽曰有素然神之格思不可度思凡今巩民水旱疾疫盗贼凶害无所于诉者必侯焉依侯其私此土乎易曰神而明之存乎其人忠烈公世授雄杰出入将相实与侯气谊相颉颃精诚所达固足以收亡合散是役也始之终之不懈益防严翼显敞实称神栖侯之云车风马翺翔上下所以久此而福巩民者孰谓其不是致哉嗟尔巩民神不福淫毋謟毋怠辇石以斵碑者道士马元正也泰定二年十一月望日记
　　西亭记
　　天厯二年秋滑台宋公以嘉议大夫来为陜西诸道行御史台治书侍御史时适丁气数之变饥馑疾疫民之流离死伤者十已七八公居不安食不饱凛凛焉如救焚拯溺凡可以迓续民命者虑无不周力陈数事皆振恤大计民亦以是有望复生一日过予言曰仆以非才误列周行中外任使奔走经营虽无分寸功能裨国助民然亦不敢择事难易以为趋避由先父耋老左右无就养者恩命屡下则亦屡辞暨乎免丧积疴在躬不复有如昔时矣今兹之来中台遣人趣行者五畏天命而悲人穷不敢自为谋也滑台所居之西筑亭以备燕休因命之曰西亭金堤在其东龙门出其南西列太行之秀北峙黎阳大坯之雄双潭迳流以膏乳原隰每周览其上朝辉暮采景变不同而同于夷旷盖已十有三年矣子能为我记之乎予俯而思仰而叹曰公方以正直刚大之气主张国是慈祥岂弟之政勤恤民隐上得所托下不失望西亭之筑乃在十有三年之前得不为太早计乎乐吾之乐而忘与人同忧其忧昔贤尝有是议矣抑荷担者思息肩行逺者思税驾此人之常情事之必至者又何迟速之云若韩魏公伊周当世身任安危乃有羡于乐天作堂私第扁曰醉白亦以见其夙心也其年冬公果由劳勚宿疾是蠲移书东归明年至顺改元诏以中奉大夫进位侍御史盖不许其终辞也予固谓公畏惧盛满勇于易退世亦岂容遽舍公乎然予闻公晨起登西亭非敢自安足不入内户读书接賔客终日端坐俨然若有所思盖以此寓端本澄源之习为子思所以事亲为臣思所以事君期吾分内事表里俱尽不使一毫私累得以乗间为此心天理之病岂直以遐观广览如欲快翫物适情者之为之也呜呼有公之忠孝则西亭者神持鬼防于无穷如曰室迩人逺则开竒发胜不知其几西亭也亦焉能为有焉能为亡邪公名崇禄字夀卿云闰七月望日榘庵同恕记
　　经歴司题名记
　　凡官寺必置幕职所以辅翼长贰总摄掾曹相成一官之治使无旷天工也故长贰礼敬之曰賔不敢以吾属待之朝廷简修进良之选莫此为慎况陜西行台体貌如此之重临制如此之广吏治得失民俗污隆阳舒隂惨一资幕议自非真贤实能素允人望胡可处此天厯二年以燕南肃政佥事善巴勒良辅为经歴西台监察御史李守仁为都事亷整渊实明练博达所谓真贤实能素允人望者关中遭罹天孽民辗转沟壑几于周之靡有孑遗庶政之艰什百异时两贤次第辅成台治施实德于民以冀悔祸正法守于上以谨官箴可谓余不负丞矣间者都事君致台端之命以题名记见属且曰题名有石其来旧矣今不凖堂义而为之是无勇也幕记敢并以请然时绌举赢人谓斯何余既不得辞乃告之曰不遇盘根错节不别利器当艰棘迫迮之秋补整暇未为之典非识深虑逺者不能是非之心人皆有此石一立后之来者指其名氏询其用世人将曰是訚訚侃侃能上説下教者是容容唯唯能逢迎诡随者是亷靖有守为上所信者是矫伪无常为下所病者一寓目之顷良心感悟去彼取此其有益于政事之书顾不多乎当务之急孰先于此十二月望日记
　　服善堂记
　　中奉大夫陜西行省参知政事青社王公仲怿名其所居之室曰服善盖取顔子择乎中庸得一善则拳拳服膺而勿失以自警省至矣哉公之为心也乃者求记于予予闻命且喜且愧其喜也圣贤为已之学泯泯乎无传也久矣公独闻而知之其愧也窃亦愿学焉老死不能以寸何辞以复公姑举论语二十篇圣人所以称顔子者为公诵之渊渊乎此顔子之极功作圣人之能事盖顔子于圣门始乎视听言动之请事斯语以极乎髙坚前后喟然之叹未尝一念不以圣人博文约礼循循之诱为已任择乎中庸博文也得一善则服膺勿失约礼也其曰语之而不惰者不惰此也其曰吾见其进也进乎此也曰如愚曰非助我者曰好学曰贤哉贤哉虽辞有抑扬要皆喜顔子之能择能守实有是中庸之德也兹不曰作圣之能事乎或有疑顔子明明德以尚之新民之功其如不见何顾不思圣人既许以用舍行藏惟与我有而于为邦之问独以损益四代之制告之使其进为于世臯陶伊周召之所至将不能乎抑斯言也论语所不载子思亦以为中庸之标的岂一时门人未之有闻而子思得之于过庭欤今公既有事于此矣予亦以是得公之心及公之用由削牍省部声实卓然已推令器漕司失官举以运判计度周而防禁宻海舟如期输防以石计者三百五十余万自有此司数无与比大臣嘉奬之领山东盐运民恶勿施吏奸必去均齐灶户之劳差次富商之售法行而课溢此则公有猷有为不解于位也擢居户侍主经费经用今昔出入之议谓赋入数倍于前不可复加费出之伙嵗无纪极今民穷财匮什百徃时当节用以爱民更张以善后具撙裁振拯之方册上之参议枢庭边将大小久沉版授者数百员议当改秩以玺书勅书宠光之可劝尽力广海军守触瘴死者甚众请増衣粮盐菜之给以厚其生奏皆可此则公忠诚恻怛不隐于为言也若圣上登极以户部尚书整办供亿事体重大应变如响始完而终洽置诸太禧宗禋院俾视一世皇原庙祠享盖异数也遂践宰席亲承玉音陜西民务之大今以付汝其简圣知为何如盖公以英伟明亮之姿忠信笃敬之行推吾服膺之善不惰而进焉以造于极呜呼顔子舍之而藏者也公则用之而行者也睎顔之人亦顔之徒异时弼致中和位天地育万物之功当有光于先正矣至顺改元冬十月乙丑记
　　明轩记
　　天地之间隂阳之运为昼为夜为明为晦无非教也明而为昼万象呈露形开气豁欣欣乎其向生也晦而为夜跬步无见声沉影没杳杳乎其趋死也圣人作易遂以阳明为君子隂暗为小人夫君子之所以为君子曰忠曰孝曰信曰义惟恐行之不着人之不我同也小人之所以为小人神奸鬼秘兎狡狐妖惟恐藏之不宻人之或我知也然则我将奚从将明而为君子乎将暗而为小人乎故大学孔氏之教首以明明德为言盖吾此德得之于天虚灵洞彻万理咸备初无一尘之汚一毫之翳使其日用之间酬酢庶务轻重短长如尺度权衡锱铢分寸皆得其平天之所以爵斯人者不既尊且贵乎一或以物我相形之私秽湼其间日引月长向之所谓虚灵者变而为昏塞矣向之所谓皆得其平者不失之轻短则失之重长而各倚于一偏矣是自昧其天也然出幽则入明其几在我间不容髪可不精以察之一以守之乎陜西行台经歴张君子安扁其所居之屋曰明轩防政李公仲渊为之颂发挥其义无余蕴矣乃复以记见属予惟经歴君颙颙卬卬如圭如璋宪府之用著绩中外者厯年多矣廓然大公物来顺应此心之鉴悬照炯然妍丑之来物各付物而我无与焉人皆服其明而不知君潜虽伏矣亦孔之昭所以保吾所有者乃在于人不及知我独知之地其真得孔氏之传者与君子哉若人尚德哉若人敬为君诵之至顺改元十月己未榘庵同恕记












　　榘庵集卷三
　　钦定四库全书
　　榘庵集卷四　　　　　　　元　同恕　撰书
　　上储君书
　　延祐七年正月某日奉议大夫太子左赞善臣同恕谨斋沐裁书百拜献于皇子殿下臣性识愚闇僻处遐方幼承父师之教粗涉经训但求逺罪以不轻抵国宪非有竒材异能可知于人加以积年目病数尺之内不辨物色以故跧伏穷巷甘守愚分不谓虚名上黩朝听致使殿下正位青宫之日慎简僚属下及愚贱闻命惊惶罔知所措私自计度君命再至犹以审分为辞废义之罪不既大乎若其真见朽木粪墙之实亦将不雕杇矣是以冐昧此来欲一仰望清光沥臣愚恳必不使玷汚华班以贻宫府之辱然臣思所以报殿下者固不容嘿也是用摭取古义敢献其愚伏惟赦其狂妄少赐省览臣闻古者立元嗣之教行元嗣之法载于礼记文王世子篇详备无遗矣后代因时着义随事纳谏者亦不出此是篇首言文王之为世子朝于王季日三鸡初鸣而衣服至于寝门外问内竪之御者曰今日安否何如内竪曰安文王乃喜日中及暮亦如之食上必在视寒暖之节食下问所膳盖为子止于孝论德者以是为先修德者以是为本此问安视膳所以为太子之职也况今殿下始被恩防防总万几圣上以社稷人民教殿下矣事体之重孰有加于此者固宜朝夕过宫问安之余和色柔声具事之可否利害详问熟禀期于至当则圣情可得而亲见圣语可得而亲闻慈孝之和洋溢中外嫌疑何自而生间言何自而入孔子所谓爱敬尽于事亲而德教加于百姓刑于四海政此时矣此臣所欲献者一礼记又言三王之教世子必以礼乐是故其成也怿恭敬而温文夫太子天下之本王业之基其素教预养俾慎修于始者不容不如是也而慎修之道推其极不过曰恭敬而已恭敬者何非法不言之谓也非礼不动之谓也盖恭敬则心収敛収敛则日进于明明则万理得矣不恭敬则心放肆放肆则日入于昏昏则万事失矣殿下睿德天成动中矩度方机政之与闻乃劳神之伊始人之诚伪至难知也事之得失至难审也宜进宫臣之忠实听话言之裨益使吾视听言动一循乎礼好恶取舍不违乎天则上可以慰悦圣心下可以允惬民望百司庶府不严而治矣先儒言敬之一字圣学所以成始而成终尧舜禹汤文武所谓传恭者盖如此也此臣所欲献者二臣又闻作和羮者须盐梅作酒醴者须麴蘖而左右羽翼者君德之所以成也今殿下仁孝明哲之姿恭敬温文之德至性自然不假勉谕天下之人闻而知之孰不懽忻爱戴谓上天所以锡我皇元永永无疆之福者如此其大吾属益安乐矣此可见殿下盛德之感人心之应也抑臣之愚谓殿下金精玉粹固可必其终始如一然左右前后将顺其美者或不尽其方亦恐德之孤立也窃愿殿下得贵戚勲旧之臣敦厚忠谨者日以圣祖神宗大训大政诵读开晓殿下知祖宗所以维持天下能守其家法也又得端良博古之士于世祖所赐裕皇诸经及今殿下受圣上所赐尚书政要等书或三日或五日讲説其义殿下知言行有法鉴于先王成宪也善乎贾谊之言曰太子生而见正事闻正言行正道左右前后皆正人夫习与正人居之不能无正犹生长于齐不能不齐言也习与不正人居之不能无不正犹生长于楚不能不楚言也此其潜扶黙助积濡累润者所系岂不重且要欤此臣所欲献者三夫孝也敬也所以修之于内也左右羽翼所以修之于外也内外交修圣功之成不难矣殿下得欢心于两宫播令誉于万姓重离之光増华宗社岂特愚臣之愿实天下之至愿也蝼蚁纎防感激恩遇干凟威崇罪当万死下情不胜战汗陨越之至臣恕谨献
　　答王茂先经厯论丧服书
　　一别逾年曷胜向仰伏闻太夫人奄弃荣养执事奔走还家不得逺致吊慰徒有怅惋为罪为罪令弟来承手教坠问丧服变除之节非诚孝所发安有用心至此者但某于礼学甚疎阙于详考晦庵家礼亦只以温公书仪为据小祥条内注云礼既虞卒哭则有受服今人无受服及练服故家礼亦不言练服制度今士大夫家一遵家礼小祥但以稍细熟布改为一冠去首绖衰服则去负版辟领衰如此而已首绖一除无服再用盖去古已逺岂能一一尽如礼经晦庵亦酌古今之宜而用之耳鄙见如此幸更详之执事孝心无穷而礼制有限今小祥矣惟痛自裁抑节哀顺变以继述之大自念
　　跋
　　跋周益公辞翰
　　勲业文章各致身精神未易冩丹青八朝二百年间事付与承明著作廷此轴距今一百一十四年藏宪佥郝君和甫家偶读益公集见此诗题下注云乙卯三月三日是又后诚斋一嵗矣当世题识所亡失者计不止此惜哉谨録而归之大德辛丑五月朔日书
　　跋勤斋祭雷孝述文后
　　雷遹孝述故太傅府经厯君之孙今仲介父之子尝以后其世父伯静先生者也先生讲道家庭德誉流播士大夫许以今之程伯子时恕以里中诸生且辱与先生季弟季正父游间亦获坐席末见孝述方六七嵗危坐先生侧诵书厯落如成人心窃竒之季正又谓予是儿未能言家兄试以之曰等十余字教之他日复问皆指示不忘其后从勤斋萧公学先生殁矣勤斋每爱其端慧且归城南别业犹切切言遹生使人不能忘怀时年甫成童也孝述自是侍学季父间就予论説经义尝赋鴈诗沙碛氷霜信江乡稻黍谋数行云外影孤响月中愁细蓼霞翻渚柔芦雪满洲年年南北路日日网罗忧予喜问孝述亦尝习此乎孝述曰父师以学未知方不令操笔私心亦欲稍知文字从违窃试课之予益叹孝述资禀美异积学勤笃斯致逺之器也方是期之孝述不幸死矣每道恨惜以厉儿辈学后十五年仲介出其先经厯君手书孝述十六嵗时诗并勤斋公跋语祭文泣请叙其右予因悟先鴈诗之嵗已用心如此益深孝述不幸之惜也廼备述始末而告之曰戴天履地人不可数计也其类则有君子小人之分君子而夭人曰不幸小人而夀人曰幸免是气无一之或齐理则万世不易也今孝述生有懿质方骎骎乎圣贤轨辙斯君子矣又得当世师儒若勤斋公者乐教其生痛哭其死则今日之不幸视昔贤之不幸类也其视泛然而生泛然而死无益于多寡之数者不既夀矣乎然则仲介父又奚以悲为也抑经厯君之书此末又详识嵗月盖不惟喜其能道此语亦欲使为孝述弟若子者时一捧玩恨年龄之既徃惭世业之莫修警省愤发有以自勉云大德庚子八月既望同恕识
　　跋毕御史賛诗后
　　秦城毕君廷杰性孝天至由亲及疎无间言国家恢孝治既已表厥宅里即授官忠翊起监洋州于以风示天下之为子者皆得如忠翊也而忠翊在职果能移所以事亲者事君青天白日之为心和风甘雨之为政兴元尹山木公賛而诗之殆袁安之异鲁恭梁统之礼孔奋欤韩文公有言愈少从事于文学见有忠于君孝于亲者虽在千百年之前犹敬而慕之况亲逢乎是谓先得我心之所同然者皇庆改元春二月既望同恕谨题
　　跋圣哲圗后
　　此弟子从夫子陈蔡时也圣门髙弟若十人者自得之优固为抜萃然史所记弟子三千身通六艺者七十二人则宜以哲称者不犹多乎故明道程氏谓曽子传道而不与十哲世俗论也霅谿之为此首貌曽子于圣人之后岂亦以斯言为然欤延祐己未九月二十七日同恕盥手再拜敬识其后
　　跋南士苏明德诗后
　　诗言志盛治之世教化洽人心正形于言者类皆敦厚和平理精义宻所以培植彛伦纲纪风俗功用不浅此律一变兴观羣怨之防披沙拣金矣今观明德诸作山程水驿云瞻月睹无一念不在父母桑梓可谓得情性之正使其辞未达固将取之以劝善况有典有则如此哉明德深醇端亮学有本原清庙生民进吾徃也至治三年清明同恕书
　　跋萧勤斋赠学者诗后
　　昔人年德位俱优淇澳賔筵苦自修学至百年寜有厌勉哉三十六春秋此勤斋先生书以示学者之诗所授何人今不可知阌乡士子何原大本尝受业鲁斋书院得之于知识间轴为宝玩不以废惰可谓能自得师矣呜呼先生以睿圣武公之所事期后学仁心之用为何如也大本其敬守之至治三年六月十八日同恕拜手书
　　跋王山木辞翰
　　山木老人清新俊逸之言沉着痛快之笔可以追踪古人遗范后学宝而藏之宜矣哉至治癸亥秋七月吉日同恕书
　　跋李仲渊所譔刘简州墓铭
　　唐元鲁山墓碑李华制文顔真卿书李阳氷篆额时号四絶若简州瓌竒卓伟之迹肃政雄深雅健之文事辞彬彬于以信今而行后无疑也不谓之二絶而何哉泰定三年春二月望日同恕识
　　跋刘参政登岱华二诗后
　　参政泺源先生道醇德懿措诸事业有体有用既已追配前修而辞学之妙清雄典重若三代彛器见者知为宗庙自然之寳殆非世俗匠手可得而巧拙也顷蒙不鄙示以岱华两岳古律诗捧读再三使人如对越峻极毛发森耸恨不得摄衣以从其后于以见公包含大之量焉于以见公防恭寅畏之心焉于以见公经营四方之力焉于以见公忧国愿年之忠焉圣人谓诗可以兴可以观信矣哉泰定丙寅秋七月吉日同恕敬题
　　跋射鴈圗后
　　予读乡射礼言见古先哲王思深虑逺其于人材豫培素养使其贤足以立德行道能足以应务适变有用于世无愧于生法数品节之周至于如此故射虽六艺之一而与礼乐相资以成始相待以成终者独取重于此焉自其始生悬以弧矣盖曰男子当有事于天地四方也成童则教以射贡士则试射至其释祭则又以中之多少进退之为诸侯为卿为大夫皆前日之数与于祭者射乎射乎可易视乎是艺也必庄敬以立其志专精以致其功君子而仁者然后能之孔子尝曰不肖之人彼将安能以中谓可以观德者信矣国家文武并用弓矢之教同符古先人才伟特优于用世庸流常品殆不敢议其彷佛也友人宪佥薛侯君英持此圗相示乃今西台监察御史鼎新刘公居河东宪司照磨日防游猎休假公以一矢堕蜚鴈二众讙呼骇异谓公巧力俱全心手防合世所未有相与圗其所见以为游艺者之劝呜呼但见公之外而不察其内得公之文而不询其本盖公以玉渊珠穴之秀悦周公仲尼之学存心以仁制事以义成德君子也迹其设施公平正大之体刚柔缓急之用毫厘分寸无一不中其节虽古名御史莫之或先省括于度特以见公之克勤小物岂与夫甘生养叔辈较短量长哉为侯为卿仁义以筹庶政步武间耳致和改元夏四月乙卯题在左方
　　跋止轩先生辞翰
　　恕年十六七时先生来关中寓几杖元都观恕徃拜之先生以故人子谕诲勤恳至再至三授以清晖亭赋草长安懐乐府书于方丈壁间仍命读之为説字音变例恍然如对祥云丽日也俯仰之间六十年矣今观此巻赋及乐府皆在墨妙中先生东归道出覃懐时所书也朱文公言半山老人词防笔势直有跨越古今开阖宇宙之气先生游艺洒落如此见之者谓斯言当属之谁邪胡君之子叔亨固求跋语小子愚鄙何足以知感念畴昔岂胜慨叹敢拜手稽首为识诸别纸云至顺改元冬至日同恕书













　　榘庵集巻四
　　钦定四库全书
　　榘庵集卷五　　　　　　　元　同恕　撰説
　　伯顺御史松壑説
　　盈天地之间者万物也其类有四曰飞潜动植四者之中各有天地英秀之气间值以成形故其精神相流动相感通有不期然而然者类殊而生同也植物有松所谓间气之值而非众木所可班盖春荣夏茂秋实冬枯木之常也或资腴壤以厚其培或托沮洳以丰其泽逺不数十年而枝摧干裂人已兴薪槱之念矣何顾惜之足云松则异于是不根于原隰衍沃之间而危峯絶壑之是踞沈浸乎风云厌饫乎霜雪其取之天地浩然者不既多矣乎磊磊落落挺百寻而直上苍苍郁郁贯千嵗而不改贞心劲质长材大器王者之堂不构则已构则其舍诸是以圣如孔子称之曰嵗寒然后知松栢之后雕逹如防庄氏亦曰受命之地唯松栢独也在冬夏青青歴世以来豪隽迈徃之士莫不树为表仪发为歌咏以着其观瞻爱悦之意此岂松所能为哉生之所同然者也伯顺御史公寓名松壑岂亦气机之动于中欤公生长名门服习忠孝刚方而达事通朗而好学试之民庸则已兴歌别驾矣朝廷谓不可小知也擢置六察以肃西台风矩之严言议之正凛凛乎缙绅观听者三年于兹得赋之异如此固宜神防物理以涵其用异时登材具瞻使国威増重泰山四维真能言之栋楹也松一物耳其所负荷顾可同日语耶人将曰公不负松而松负公至治壬戌六月辛巳同恕书
　　铭
　　力本斋铭
　　木则有根水则有源由性之善受名曰人封之植之月异嵗新防之濬之毋俾汨湮譬如农夫是播是耘崇墉之获以对其勤澡智浴义帯礼依仁循循勉勉顔乐可臻正父名斋以警惰昏勇贵能用先民有云
　　行状
　　窦周臣先生行状
　　先生姓窦氏讳继祖字周臣世家京兆高王父兴曾王父公眀皆灭迹藏用王父璋金眀昌间自进士登高第调主邠州新平簿迁兰州龛谷令鄜州节度判官入为尚书户部管勾加奉直大夫徳气粹然乡邦畏慕皇考王力学有闻娶李氏生二子先生其伯也以泰和三年二月十六日生防时读书即知向嗜少长从乡先生张国宝学坚苦自励既犹以为未至于是歴走当代名公之门如浩然王先生郎中苏先生奉事弥谨二公嘉其笃实药为启廸故先生之学问视他人为有得也正大末京兆浩穰廹徙洛阳居嵗余京城不守先生乃狥众出降渠帅尽驱以北过太行先生绐以采拾遂脱身南走至平阳隠居教授者且数年癸卯春太傅耶律公行省陜右道过先生以儒者见与语悦之遂拉西还仍授馆请教诸子以故复得名于乡邑先生资禀纯直寡言笑诸经靡所不读尤潜心于书虽家事丛脞未尝一日去手教诸子严而有法盛寒大暑诸子夜诵必身莅之率至三鼓平生居处服用闲者苦之而先生终身坦夷畧不介意尝曰愿吾子孙勤力经史悉心孝弟天之福我也亦厚矣富贵贫贱盖有命焉岂智力之可移哉其安分寡欲落落如此不幸感风疾且病时召诸子具衣冠戒以雍睦末曰吾家世为儒异端之学絶所不道汝等诚有爱亲之心大事其一从礼良久乃卒年七十有六至元戊寅正月十有四日也娶朱氏先亡再娶尹氏亦亡俱无子今处室者为逮氏生六子汝贤汝良汝舟汝楫汝霖汝砺良舟皆先卒孙男十人女三人汝贤等将以三月五日窆先生于长安县七家里先茔之北泣谓友人同某曰汝贤与子所谓世契者先君行事之实子其悉知盍为汝贤状之以匄铭于当世贤者非故为张大以求知于人姑以识汝贤等追思之情耳某窃惟先生与大人居同里闬学同硏席相爱之心老而弥笃某之朴鲁亦尝防提耳之诲其何敢辞姑次第其修已之大经惟高明择焉至元十五年正月二十五日状
　　雷经歴行状
　　谨案雷氏繇经歴君而上六世祖讳彰自冯翊中雷村壻于河中府河东县陶邑乡东张尹姚氏始为河东人甞谓子孙曰逺祖自豫章徙冯翊硕学长徳声烈书于信史若曹其识之及病且终遗令曰生不及养亲死不获祔先茔有遗憾于九泉矣葬我必西首无易吾意今茔兆南向西首从治命也五世祖愿高祖信曽祖豫祖时饶于财乐赈人之穷急不惑方术言甞筑后垣人以嵗君所直祸不可测不听功半而摧言者哗然因踞胡床于下躬视役作终堵乃罢后亦无他父讳思齐字希贤防儒学笃于践履化行于乡讼者徃徃求质或未至而返治家以朴素率下冬一纸帐夏坐大树下课子弟耕鉏读书唯知有恩礼不较利多寡故族里内外举欣欣也嵗饥麦将熟率童仆行田见窃刈者数辈輙趣还避之人问其故曰彼皆良家子以饥甚不顾盗窃之名以求生也未能食之忍辱之乎所为文兵后散失今存者塔墓石刻数篇而已妣张氏生二子长震威次即经歴府君讳震通字伯逹以金明昌四年癸丑嵗二月十七日丑时生生十六年而孤服阕娶同郡胡氏长女未几调南北兵使者发卒河中急甚其兄与君争徃曰弟防为老母所怜且以次某当行君曰某愚不能生产作业兄徃则谁使养母某足能从事议久不决使者始未信既则疑诇左右得其情乃谓诸君曰吾视少者居行皆不可即夺长者此媪必无全理吾欲姑置之而请于上汝曹将谓我私此家也奈何皆曰此家令闻有素公若释之谁忍为异言者使者委之而去竟获免眀年其兄震威卒时蝗旱饿殍满野壮者死锋镝老弱困转输堡壁昼闭墟无炊烟君外应繇役内奉老母保防乡闾皆頼以安己卯六月丁母夫人忧天兵南下与众入峪南西堡避兵或绐之曰府中吏民尽走闗西不我顾矣众大惧相谓曰我等乌合于此不有统属何以集事共推君为都统得军三百余谨教条蓄财谷完吏农力谕富室出粟佐军募贫者给其衣食为游兵伺非常居数月一卒扣壁门曰我邑人某先降者来语若辈眀旦大军且至能以壶浆相迓保无虞也众视不敌各分散逃匿君与族里数十人伏地室中俄数百骑至诇知有伏积薪其上呼曰不出且着火趣之甚急众恐见诛议出降未几断事官耶律公辟授经歴公即濮公犹子濮公甞子之者后奉使陜西驿过河中拜扫先茔经界田宅置亲戚守卫之至长安初壬辰之破许州也君俘获王生善遇之生有疾使二兵辇以行至懐病不可与俱留于旅分囊金而去后絶不相闻者十年至是行省田公节镇陜西公置酒大防起捧觞言曰吾客有王生者善琴律颇渉书史吾且友之生常言徃在军困死者数矣为君所俘生死肉骨深恩久未报奈何君能释请以数人赎之因呼生出拜君惊喜曰与生久不相闻吾以为托非其人不能全生也岂期复遇于此耶生感泣君亦泣顾谓田公曰王生仆故人处公门胜在仆多矣奚以人易为哉政可着儒籍中耳乐饮而罢王生后以琴进朝列官数子亦宦逹云西还至临晋始遇其姑表姊于兵后适疽发于背试诸方不验其一仆素名知医云某能疗之投之药輙效乃留其仆而去从耶律公北觐因命公大较天下钱谷开府燕都公奏与君俱君辞公强之不得欲奏之君曰今欲某行非以观美求集事也苟言不见从虽行何益公问其故对曰今典章未备豪族悍将不蹈轨辙朘民膏血赂权幸以自安闻此举争竭力而求若能自刻砺修防他日或可自眀不然虽使某殒越躯命无益眀公之倾危也公矍然曰吾能为之遂偕至京师诸侯藩将率僚吏辇图籍金帛不可胜纪公视事之日悬示纪纲谕以刑赏谒拜于邸第者皆辞不见秋毫莫取内外肃然官给廪饩悉以还之出私帑以给僚属不足则立劵以称贷于人掾吏畏之莫不自励未几宪宗皇帝即位向之居官奉使越职贪残者皆坐诛怨家以飞语诬公召诣行在所考覈罪无所得寻贳出之公由是益亲信君眀年壬子八月疾輙不食盥沐衣冠问何时矣安坐而逝享年六十时卄六日也配胡氏卒再娶髙氏子三人长守义前太傅府知事次守礼皆胡氏出次守信江西行省掾髙出也女四人适贺钦杨某刘某杨某孙男七人复介世忠恒益观天泽女适安谧中统二年某月日知事君防柩还葬于河中先茔之西南君神观修整辞气乐易读书不事章句尤笃于伦理尝逺囬知事君时防当户而嬉君抱持之拜其母于堂上母怒不食曰别久方还抱儿而后拜母乎跪谢良久乃免尝小忤于族兄衔之一日君自外归拜于床下其兄忽防出巨杖击之后隂雨即臂痛终身无怨怼意其兄早世一子甫一嵗君取鞠养﨑岖兵中逾于所生人不知为侄也居处清肃妻子若见严君终身未甞同几案食甞令知事君他适及暮归大雪反命门外语未毕闻君鼻息声不去君久乃寤问曰汝尚在耶其严如此公退常有胥史辈来习法令书数所亲或谓之曰君子孙秀敏者多独不可以此教之乎君慨然曰吾所以为此者负初心勉为之耳使儿辈力田学书足矣其爱人利物之心犹饥渴之于饮食常自誓以聚亲戚活人为心兵兴亲知之相失者皆籍其姓名以自随所至推访将死者活之逃者追之俘者赎之北还时荐饥大疫斗米白金十八两君与之共起居甘苦视药饵皆免于难既而以时昏聘为植产业其子孙迄今頼之甞阅其籍曰得者过半矣手泽今存焉君之父昆季七人兵后皆散失求访得六族其一无闻近知事君闻其后裔为太原右族所俘亟命其子亲徃求得之与之緍钱赎于太原民家君从军多竒策论功未甞出诸口赏赐悉与士卒居官清俭勤敏始终如一常徒歩视事公府值雨或披蓑以归数筦财用谨出纳簿籍歴歴明甚故两公益爱厚之御下严而不苛寛而不弛随材任使得其所长故其生也敬之如神眀其没也丧之如父母今几何年矣建事者语及犹欷歔流涕愈久而不防也君甞曰吾自癸卯展转兵间四十余年防渉数万里冐矢石歴险阻饥冻无俘获玉帛以传于后但得骨肉近百口他活者以千万计所以保残躯家累于兵荒之余者皆祖宗徳泽深厚余波之所及也子孙其毋忘之初知事君从君西征徙家闗中以先茔限大河之险恐后日子孙不能反葬其处曰吾家故京兆人也乃别卜咸宁县白鹿乡平里卒遂葬之某获从君诸孙游皆才识卓越读书克家师表闗辅其季则列官显要矣知事君无恙时入耳皆好音举足为乐地嵗时上夀秀眉丹颊伟然神仙中人燕歌赵舞之娯鸾脯豹胎之养子孙王谢婣戚崔卢雍雍肃肃四气之和备集其家监司郡守踵门谒贺而闻者莫不咨嗟叹赏谓近世钟庆所未有也今仲介求次君行实夷考始终乃知积善所自传言非在其身在其子孙信乎某輙不自揆谨撰次族系夀年居家事上以备立言君子之采择云大徳二年七月望日状
　　墓表
　　中书左右司郎中李公新阡表
　　延祐二年乙卯晋宁李用介吾友隂阳教授元君仁卿再拜恳言用来安西二十有八年矣嵗舍癸丑始克相地咸宁县洪固乡鐡卢坳之原迁奉祖考雪谿府君而下凡再世十八防葬以四月庚申伏念先祖脱死兵凶载名禄籍艰勤所就以覆露我后人者不概表见垂示永久乌用有孙焉矧今宅兆为西迁始祖尤不可无徴于后私门重事孰加此者诚愿托笔执事执事傥怜而许之用之责其塞矣乎则又拜予廹于礼之恭辞之确不得以不文谢乃受所持家记一篇按而述之公讳庭秀字君实世为太原文水人系出唐司徒忠烈公憕虽昭穆失谱逺有承传曽大父言大父顺父寛皆葬其县神交乡韩村至公始数名晋宁母张氏生二子公其伯也六嵗而孤警敏异常儿母氏课读书日熟数千言八嵗中金经童选眀年母卒公痛二亲弃之之早也思以立身扬名为报乃弃家依道宫专力举业贞祐兵作河东诸郡鞠为榛莽公亦转徙南北以纾旦夕之命及再家平阳年逾冠矣益从事文史以坚夙志帅府闻其才辟主军书从征累嵗主帅由公言活俘获无万数以劳擢陞经歴寻兼详议左司勤审眀练一府倚重中书胡氏繇侍从行相府河东素熟公能即版授叅议左右司郎中佩金符嵗辛卯也时官制未立皆从宜一切壬辰以公见行阙奏改行中书省左右司郎中佩金符仍初悉心佐治机务之重同列有不得与者独委公区画始终凡三见宠训丁酉兼权本路徴収课税副官戊戌陞郎中提控左右司时公方四十已兴懐止足后二年宣差提领诸路课税所以公亷悉着特授监防平阳路徴収课税官即谢归屏处闾里日与髙人胜士为道腴义悦之交赋诗酌酒更号吟醉散人见者莫测其际乡先生李眀之张子显为着画赞嵗乙卯九月廿有九日疾终正寝夀五十有七配尉氏樊氏赫舎哩氏子男七人思聪思敬扬州録事判官思忠思温思眀思义用之考也思问女六人长适杂造局宣差郝某次适副使乔某次适髙某次适汪君泽次早卒次适张秀孙男十二女五曽孙男女十五公通敏修洁慈良信厚钟秀五行耽嗜载籍不辍寒暑使其当大宁之世优柔厌饫极欲所为虽与古君子方驾并驰不多让也遭罹变故夺生万死而能返吾初服推心力之余以显其亲急流勇退遗安后人斯亦可谓加于人一等矣始公自为传有曰无所屈于人足以为贵无所求于人足以为富又曰成人者自成也毁人者自毁也呜呼此非苟于为言亦可以见公之胷懐本趣矣传曰徳逺而后兴宜乎有耀自他孝孙起家首营松楸以厚本基天其或者殆将复其始也邪予故论次之如此俾揭诸墓左以为永永奉甞者之鉴云
　　从仕郎李君墓表
　　君讳徳玉字仲徳姓李氏其先鄜州人祖讳某妣赵氏徙居晋宁父泽润夫妣王氏再世潜光至君始家奉元筑别墅于城南草场坡南宫村靣势轩豁廼即其地规卜新茔迁奉祖考妣考妣四防合葬如礼弟思温妇刘赵以序陪列门垣翼翼柏桧森森过者耸瞻君生资强眀遇事破竹仪度瓌伟人谓冠玉初为泰州丰利盐场管勾陞从仕郎解盐司判官以故官转懐安州盐司判官三任皆有声称年三十六遂収迹宦途从事丘园之乐日与耆年宿徳谈笑相遇间从方外之士游人有缓急輙图拯之亲戚贫乏月给薪米费获免流离者数家草场坡通途嵗久岐而为三髙下洒削阪侧不可行覆车前后相望人甚苦之君捐金募民相治南北为歩六百余迄成坦途又甞募民塞城闗孔道为霖潦积壊者凡三所率数十工役十余日积嵗十有三作车马徃来为利不赀呜呼使君得究所用推济人利物之心岂止如是而已哉延祐二年十月十二日以疾卒于正寝享年六十五妻孙氏前卒再娶孙氏侧室汲氏亦卒一女年十三而夭卜以其年十月二十八日葬南宫新茔孙氏汲氏祔焉惟君刚毅正直善者好之恶者不畏交游推诚相与力扶其危面折其非人颇严惮之练逹世务议论多可采其才有用而其志不屑屑于贵势盛年勇退兹其为难能者非耶敛藏智畧以入家政祭祀丰洁賔宴华盛一门之内防防肃肃恩威兼尽每嵗生朝感念劬劳即墓所修祀事未甞置酒为乐给鳏寡孤独钱五百緍疾病约诸子钱家能还者止受其母贫则輙为燬券其轻财重义类如此仆与君有姻族之好居又连墙甞推屋地丈余以相夀盖棺之托其忍辞诸乃为叙次如右云
　　彭氏新茔石表
　　泰定二年秋八月建士彭炳元亮不逺六千里再来访予素冠素衣形悴色惨予惊问其故元亮拜且泣曰徃嵗炳受命先君求学闗辅先生不鄙其愚収而教之及归觐省时先君弃养已三年矣遗言示炳计盖离膝下才两月耳恶逆如此天地所不容然不敢即死犹忍毒须臾者兵乱以来四世之防未葬炳实受其责僶俛谋地崇安县南十里龙冈之南庵用至治三年秋九月丙午举曽大父武夷翁妣江氏大父好古先生妣徐氏世父柳溪先生父里仁府君从兄弟柳溪之伯子季子八防六封左昭右穆如中州法族葬之盖先君治命也頼祖考之灵仅毕营奉则又惟念获罪于前既不可赎我祖考积仁累义泽覆子孙者使泯泯无闻于后岂不重有罪邪是用歴时渉月冐昧来此幸先生哀怜赐以石表之辞俾展省斯茔者永以为劝即出家世履行之状授之予以元亮修洁善学孝思无穷固知先徳垂统之令可标示久逺托诸老誖得非误乎然不敢终辞也为掇其语而序之按彭氏五代时自光州徙居建宁之崇安家牒燬于兵莫详所始武夷翁讳康叟生好古先生好古讳九万字子逺文学气节伟望一时有子五人长柳溪先生讳桂子字逹观聪敏絶人防时从其父在太学读书强记一过輙不忘文行名庠序忠信称乡党次里仁府君讳似孙字子如炳之考也天性孝友事其兄柳溪如事好古推仁扩义无间险夷宋亡之变人争逃死山谷间邻母屡坠险里仁屡负出之母曰子无以我故受祸终不忍弃去嵗大疫至亲犹不相过闾巷有尽室呻吟者里仁日至其家视粥药所宜人得免死疾亦不相及盖恻隐之发根乎纯心其遇事而见者类皆众人所不肯为呜呼异哉享年六十有四以延祐七年十二月二十二日卒初娶呉氏有子善善甫三嵗俱失兵间再娶严氏生三男长即炳也次祥读书力家次夭女三人严氏勤眀庄整里仁再家内职居多甞戒其子曰而家世为士号称盛族沦谢之余独汝兄弟与兄公之孙三人者在而不种学树徳以振起而家吾何汝望哉斯亦可谓能母矣且彭氏有家崇安歴数百年先世徃徃以贤徳着乡评读书力学践修人伦日用之实而蓄休储美以敷遗后人者至矣遭罹兵变里仁脱身百死克还旧贯収亡合防使彭氏之祀再传教子义方使彭氏之学不坠非所谓原之深者其流长耶元亮佩严范于前服慈训于后松楸事大既已成先志矣立身行道以显其亲不在此其将焉在予故论次之使表其墓如此好古最少子名立孙徃后族祖氏里仁同母弟也三子名昌四子名安皆自变乱中沦迹异教里仁异母弟也柳溪二子曰熺曰同今惟熺之子坚与元亮兄弟同居云三年二月清眀日述
　　赠奉议大夫奉元路总管府治中李君墓表
　　泰定二年三原县龙桥镇李善继以奉议大夫知延安路鄜州事当进封其父子懋子懋之言曰子孙生世凡皆先泽所遗今以不肖之身窃荣宠典而吾亲弗与其如报徳何朝廷许其孝诚乃赠祖定奉议大夫奉元路总管府治中骁骑尉追封三原县子祖母左氏三原县君命下之日老防感惧陨拜礼告既卒事子懋之兄子敬相与谋曰先人夺生于死劬躬焘后兹徳罔极吾闻先美弗彰是谓不孝礼分或逾是谓不逊兹者防被国家不赀之恩褒贲泉壤矣修身齐家所以覆露我后人者不纪之石将何以示来裔乃具行世始末谒辞于予予与子敬兄弟游且久虽未尝瞻望仪范然即其子之乐善不倦而其善所自出益可知已既不得以老誖辞勉为次第之君讳定字叔静其先陇西成纪人从徙奉元云阳县海青村遂为其县人族聚有家者至四十余曽祖讳建祖讳钦考讳吉谨敏好学有文称金季乡贡进士妣程氏君生贞祐庚午三月十有三日举止端重不类常儿七嵗遭时板荡艰难颠沛中已能知避就不贻长者忧逮与众归义年甫冠矣大帅色卜岱戯下从东征者又数嵗闗辅初集君亦得还羣从声沉影灭独两叔在君于瓦砾榛莽中求得故产经营尽瘁唯力是视既又感奋出门为頫拾仰取之计东渉淮济西歴絶徼诸城周旋四逺者余二十年货储饶裕旧观浸还则喟然叹曰吾昧先人清白之传自弃于逐末恐无以济祸乱使李氏不闻于世耳乃定居三原龙桥镇谓药物功在济人为术亦不苟命诸子以药为业必择所出精良者售人乡党困疾一不取直乌兰济逹之嗣先帅也版君管民总把时兵犹未戢生意方渐君抚以恩信赋役之烦輙出私帑为代输之民于今犹颂徳潜心时用应务有余国言之习骑射之能皆过絶人至隂阳占卜之学亦深造自得严毅敦实济以详眀家事钜细有伦有要教育子孙首格骄惰耆旧交际闾里徃来过中过厚无一毫校计彼我之私故人皆不疾其有而乐其徳我将诗所谓在彼无恶在此无斁君其庶几焉元贞改元八月十一日疾卒正寝享年八十有六配陈氏左氏子男三人子眀卒延祐丙辰子敬宣授进义校尉乌兰济逹投下管民匠官子懋赐官承事郎兄弟孝友勤恭勇于为义由亲及疎昏防不能以时者身任其成振寡逮鳏已责纾逋一遵前轨创三皇庙于镇之西使人知所归仰辟学古书院以教成逺近来学者两区规模无愧大府盖糜钱二十万緍廪食不计也仁者之勇为何如朝廷嘉之表其门曰义士女三人长适龙泉县尹田茂次适冯天祐次适莱文进孙男八人曰英曰秀宣授乌兰济逹投下汴梁民匠总管曰善继即奉议也曰善述曰善渊曰善道曰善可曰善礼孙女十人俱婚良士曽孙男三纯承事郎及稊仓使企移住孙男二二年五月二日葬三原县清丰原雒村陈左两夫人祔后三十有五年乃树石墓道而表以辞曰呜呼志力弗强必不能自防于患难骄吝弗克必不能无毁于满盈有若治中君奋起于洪流昏垫之日而致谨乎宴安鸩毒之秋岂惟模范于一家固可以师镜乡邦矣栽者培之天不可信邪善始善终福总于前令子令孙光照于后存殁无憾者惟君之独也况善继恪慎克孝有列膴仕滋至之休可立而待敢敬表其墓而为之兆云至顺改元冬十月朔旦述















　　榘庵集巻五
　　钦定四库全书
　　榘庵集巻六　　　　　　　元　同恕　撰碑铭
　　赠嘉议大夫礼部尚书郭公神道碑铭
　　圣元徳敎醇深涵濡滋乆人才所就楩楠杞梓随用随得入可以仪朝着出可以殿藩服才名卓卓以孝作忠者盖不乏人亚中大夫平江路总管兼管内劝农事郭侯鸿渐讳鹏翼天资髙朗博学多闻娴于国言大臣许其详辩有助敷奏玉音召对以字不以名持心忠谨事无大小为之必尽其方初命中书直省舍人仁宗登极郊庙大祭首预执事选不数月以副江西行省理问决狱广东获侠贼贑州正赃吏掩覆罪风望峻整行省行台露章交荐延祐四年入为中书兵部员外郎督受海运粮二百四十万斛防禁周悉不失圭撮赏锦衣一覈实诸监院托以兴造横费县官钱三万余锭贵近为之屏气六年拜监察御史登美黜恶其言皆大政所关是年冬慎简东宫僚属擢太子家丞七年三月再入中书兵部为郎中柄臣怒尝言已必欲以事中伤卒无所得明年至治改元佥河南道肃政亷访司事纠劾吏惰询察民劳不旬日决积滞六百余事河南士民鼓舞记遗政于石南阳复古陂堰三溉田之利不可亩计民皆即其地刻石颂徳二年加湖广等处行省郎中其冬复入为中书工部侍郎董铸内府金银以锭计者一万三千有竒锱铢中程数诏赐金帛二两泰定元年遂拜今命均徭齐赋以裕民严程谨法以束吏劝力农桑笃意学校逾年风化改观行省移书奬劳最优敭歴迨兹十有六年八被玺书再受勑书若省若台争举竞用类曰是才行卓伟政事明练者斯可谓能以孝移忠矣侯惟奔走南北不获致孝松楸为嵗已久乃恳告来归一日持其先大夫嘉议公行状造某所拜请曰鹏翼不肖防赖先训叨位三品恒念无以报罔极国家鸿恩追荣祖考既已致论告于墓下矣神道之碑亦法所许愿先生铭之以信来者谨按公讳徳字彦修其先太原岚州人祖讳寿妣曽氏始徙晋宁之綘父讳福赠亚中大夫怀庆路总管轻车都尉太原郡侯母李氏赠太原郡夫人皆葬綘之横渠公敦厚谨重在童防嶷然如成人读书略通大义尤精六艺之数始为枢密院宣使受知左山商公及左山来相安西王开府以光监支纳千斯仓廪庾维溢民不谗多取关中饥委公告籴晋宁不逾月粟挽毕集陞安西鳯翔抽分羊马官已乃不乐进取买田咸宁县鳯栖原北留村治生敎子优游自适与人一以诚敬子弟有过未尝厉声色温言开谕使其自改忧人之忧不计有无乡里合辞推为长者享年七十有五以大徳四年十二月十有四日卒配李氏赠太原郡夫人勤俭庄整嘉议创业内治居多前公一年卒子男二伯惟钦仲侯也女三长适刘氏次白氏董氏孙男三忱恒忼忼力学蚤世女八赵郁白某卢某李某鲁斋书院山长王遹赵某赵允其婿也一在室曽孙男六女三以其月廿日地则北留也呜呼公以仁厚笃实之基培之于前聪明特逹之用开之于后天有显道厥类惟彰矣矧今三被恩典累爵郡侯有子之庆如公方将是敢槩见侯之用也以为神荣焉铭曰木蟠于根有材矗云水畜于源有流成川繄庆之多来善之逺孰晦于昔而不今显猗欤嘉议我车既坚脩途几时六辔是旋休休其中翼翼其外乃室乃家春风卒嵗是生令子振鹭西雝民有遗爱国有隽功追爵九原侯封载启永言孝思令闻不已北留之阡乔木苍烟其固其安其千万年
　　少中大夫嘉定路总管赵公神道碑铭
　　书言惟孝友于兄弟克施有政西周盛时良臣显辅有辞永世如君陈者本其充积之懿则以令徳孝恭为称首孔子亦曰居家理故治可移于官信哉若今少中大夫嘉定路总管赵公以得赋之厚着移孝之忠殆所谓本深者欤公讳玉国言别讳穆尔齐其先女真人祖林仕金以金紫光禄大夫守积石州天兵南伐度义来归诏为军民元帅即镇其州妣夫人李氏尚氏考文显胆略絶人袭元帅职仍赐金虎符屡以战功获袍带弓矢之赏加昭勇大将军西宁汉阳等处都逹噜噶齐妣夫人郭氏公昆弟十人于次为二至性孝友读书善骑射父母钟爱之早以世胄入给宿衞至元九年安西王分国关中择良慎者侍王邸敎以公为鄂啰齐典府藏也已而从王北征立功絶域十六年奏授朝列大夫庆阳府逹噜噶齐兼管本府诸军鄂勒劝农事为政本于徳惠利无不兴害无不去法行而民信之敎立而民安之治声蔚然二十二年以故官移监徽州汉人居是官故事所不许二十八年复以朝列大夫知庆阳府事公再抚吏民最十八年益严自守仁洽义浃民阜而俗厚盗息而刑清陇西诸郡独是为乐土矣至大元年陞少中大夫嘉定路总管兼本路诸军鄂勒管内劝农事启行之日庆阳民无老防泣送道路遮不得行居治四年寛以绥众明以察下令不便民事不适义必改而更张之建御书楼敬敎劝学謡颂以兴辞疾还庆阳越二年终命正寝实延祐二年六月十五日也享年六十有六三夫人石氏田氏路氏子男三延壁前卒次允忠允宁女二长适中议大夫贵直屯田鹰房打捕总管阿缫纳次许嫁未行始公祖考皆葬积石州来去城至是以公遗爱在庆阳得卜于合水县汉城社以某年八月二十六日合葬公及石夫人焉公器度宏逺寛厚自将长身修髯音吐洪畅事父母爱敬两尽与弟武列将军志忠显校尉义軰如埙如箎有恩有文居官以利民为心奉法为职同僚无违言下吏不忍欺呜呼斯所谓淑人君子者非邪使得究其泽施所及顾不逺且博乎是可惜已公殁之明年其子允忠持宁州学正赵庭瑞墓志文介商州判官成君玉行台察院史张才卿求铭表隧之碑辞不得命廼掇取志述叙而铭之曰英英少中克若帝衷子以吾孝臣以吾恭坦坦休休一其初终不懈于位不污其穷既践世美亦奏民庸廿年庆阳杜母召翁嘉陵之颂穆如清风汉城南冈享祀惟公
　　志铭
　　叚思温先生墓志铭
　　叚氏世县晋寜之稷山以儒学为显姓先生讳思温字叔恭金赠中奉大夫防军武威郡侯讳矩者五世祖也矩生镛镛生汝舟汝舟生恒皆以文行推重当世恒生克己成己修己克己号遯庵与弟成已号菊轩同登金正大七年进士第世谓河东二叚初未奏名既谒礼部赵公某使诵所业赋公嗟愕久之起书双飞二大字以赠后榜出果皆中髙第自是叚氏耿光尤着盛遯庵生三子长思永为时耆儒以终次思诚伟誉籍籍河中儒学敎授先生其季也母梁继樊先生及敎授兄出自樊孝友慈祥由性而成年十二遯庵君卒哀毁如成人吊者増恸时甫脱兵变先生侍母夫人佐两兄服勤朝夕万户晋宁李侯迎菊轩辟馆授徒学者四集先生虽已能读书通大义恒恐世学不嗣感激或至泣下欲从菊轩卒业重违温凊母夫人察其意勉以好学为叚氏福菊轩亦嘉其志乐以启告先生遂肆力于学至忘寝食经史要义必手籍之始犹攻辞艺至是尽弃去求古圣贤问学之本究关洛考亭之传聚精防微以润厥身菊轩深器之尝曰是能世吾家者年二十一受室河中鲁氏因遂居焉聚徒受业恳恳不倦一以成就后学为心诸生贫而可进者尤劝绥引翼束修之薄不受也以故士争趋风成才者众家素贫先生损衣节食市书至万余巻尝顾而乐之谓以此遗子孙足矣呜呼先生识虑之逺视安畎亩者风斯在下矣平居于书无所不读尤防易春秋郡侯张某素名学易请质所闻先生乃言圣人作易画以成卦卦以立象所以明天地之理尽事物之情使人趋吉避防然其道必本之人心尽其心斯知易矣近世惟程子朱子之学为能得之不必他求也张侯拱而叹曰先生真知易者诗文温厚平正粹然一根于理读者知为仁义之人素位而行不愿乎外皇子安西王抚封于秦开府之初慎简僚佐管记之选为尤重于是遣左常侍今陜西汉中道肃政亷访使刘公某以记室参军驿召先生辞疾不赴亷静寡欲一介不妄取有以麦三十斛佐廪费者卒谢却之四川转运使王某送二男仆以给薪水先生还其仆为书以谢转运叹曰亷士乃如此至元十五年丁樊夫人忧号泣摧慕终丧如初后四年菊轩君卒丧之如遯庵先生于享祀斟酌礼经致诚致慤器用必亲拭牲牢必手荐尝语其子曰祭祀所以报本也罔极之恩庸可报乎礼废久矣世俗苟简士大夫而忽此甚不可也且不知敬其先何名为人闻者心动率观法焉二十五年春三月某日疾终正寝享年四十有九以某年某月某日葬于某茔妻鲁氏淑慎之徳克配君子子男三人长某行台监察御史次某河东宣慰司掾次某鸣沙州儒学其一女适河津刘氏子孙男一徳雄女五皆防先生貌恭言从心平气和道徳薰袭逺近倾慕士大夫道河中者賔接无虚日谈经订史情义倾倒语及时政则谢不敢知外虽恂恂中实有守义所不可夺以狥人毫髪不能也族姻乡党吉防庆吊礼意周洽称人之善覆防所短故人皆欢喜尊奉语必称先生不敢字或小犯义必私自愧悔先生得无知乎下至市井佣贩亦能目以好人卒之日阖城赴吊市为之罢送葬者执绋近千人为位而哭者相属于涂呜呼以徳服人者中心悦而诚服今于先生见之矣使其逹而行义兼善天下固非难事天不假年识者惜之而御史以才行致身方兴未艾天其或者以是寿先生乎御史辱与予游乃者奉先生善状请追铭窆石纪徳之任大惧弗称然不敢终辞也谨述所载系之以铭铭曰遯庵之髙菊轩之奥言纬行经一世则效先生嗣兴于光有耀翼翼其心卓卓其操涣涣其文循循其教既洽善良亦驯桀骜胡徳之忻胡年之悼天于先生将厚其报是生贤子台阁腾趠以显以扬以志厥道
　　鹰房民匠总管毛公墓志铭
　　自予有心目之疾凡亲旧庆吊徃来絶不与者久矣今年夏毛甥时敏绖杖累然踵门拜且泣曰先君葬有期日人子为亲深长之虑贲幽堂者铭不可无渭阳虽疾敢以死请予亦揽涕慨念从姊不幸蚤世总管公情好有加既不得抚衾一恸以诀终天于甥之情其忍固辞乃为叙次如左公讳翼字飞卿世为长安人祖文炳妣皇氏父彪以勤力起家敎授孟公表其墓妣巩氏癸已歳三月九日生公河中避金乱也三嵗还郷里及家殷盛无他昆弟姊妹独公一人钟爱无比公昏定晨省出告反面循循子道无一豪富家郎骄宠之习人谓有子如此毛氏安得不昌逮壮室强仕孝谨不少替服防哀疚三年如一日盖其至性非勉为也初以赀行选为安西路税使嵗课日増满考难其代漕檄再任至元十年受安西王命总管安西平阳河南等路行捕鹰房民匠未几兼安西庆阳拘解盐使时年未五十遂絶意名宦优游家居享有备福余廿年以大徳二年四月十五日疾终正寝寿六十有六卜以后月庚寅葬公咸宁县洪固郷三爻村先茔妻同氏予从叔女也聪明静顺佐公事亲得其懽心先二十八年卒殡之日姑巩恸哭过市观者莫不流涕至是乃合祔生二子时敏力学而贤袭总管职时晦蚤卒一女适同谊于姊为四从侄再娶宋氏一子时可一女许嫁未行孙女四人壻齐哩克琨总管石孟瑛余防公身长六尺仪观脩伟性简旷质实无毫髪机穽师事退庵张公国寳藏书防友讲学冬夜无虚嵗教子弟以礼交友以忠急人之忧乐人之善出于至诚故人以是爱公不以忌公也南士苏桂髙奴鬻于市捐金赎之俾儒籍翰林学士柳城姚公诵以诗曰一善长安已户歌士林华衮定如何当时不裂千金劵利与今名问孰多僮仆几二百口庭无怨言出其尝事父母有劳者数十軰为平民不一钱取也铭曰洪范九畴福曰向用无以笃之其向焉动猗与毛公徳润在躬天命不僭保其初终先藏之卜有欝者木永宁一丘子孙是瞩
　　白君寳墓志铭
　　君寳姓白氏讳珪蜀之普州人世为儒家防罹变故王父而止不谱也父震起有官于宋母文母冯兄景翰尝第进士君寳冯出也今家京兆长安县年未冠雅意方药得事名先軰力学无昼夜出入古法尽得机要遂兼世之疾医疡医而疡医尤号善治关辅生聚殷繁逺近贵贱病疡者皆欲得注君药日不暇食余三十年天资信厚济以详慎疾虽不可为犹必宛转求治庶几以生尤切切于贫且贱者以故人益爱敬之医师屡举职敎事竟辞不就与朋軰游退然若无能短长不出诸口御家甚严诸子皆绍业有闻门内肃如年七十八以大徳癸卯冬十二月十六日卒闻者莫不咨惜明年正月癸酉葬长安县苑西郷大仓社配李氏卒再娶邢氏子男五人从礼安西路官医提领李出也思敬干州医学正思温思忠从礼思恭皆前死女四人俱适着姓孙男七女四君自流离顿挫中坚苦就学复侍戎幕颠防絶域百计脱归以至于有家传子若孙呜呼艰哉思敬请铭某辱礼接不敢终辞乃为铭曰猗欤白君笃实慈祥奋起艰难志专力强不儒之逢乃医之良敛彼呻吟跻此寿康人矜而争我晦而彰有传于家有爱于郷八十三年归安斯藏呜呼后来视此铭章
　　兴元路行用库使张君墓志铭
　　世或以矫情饰貌取誉于郷党宗族蹔可能也今有人焉慈祥忠信温然慤然无戚踈小大均称之为善人自始至终无异辞此岂声音笑貌所能得哉有诸已而信诸人理不诬也其人为谁张君仲济是已君讳楫仲济字也先世邠之三水县第六里人曽祖某祖赟皆不仕父浩仕金为敦武校尉母程生三子君序居二自少任家事孝友恭慎和易寛平盖自性成敦武尝病忧劳忘寝食百方求愈至刲股以进母病又如之丧祭哀诚两尽事兄韩城令翼如事敦武接弟昭恩则兄而文则友也隣里姻旧吉凶庆吊厚薄中礼而情意周洽居常怡怡然虽甚忤词色不少异与人言唯恐伤之乐闻人善必再三咨美或毁此讥彼则漠若不吾与者家庭肃然敎子学业慈而不败故皆以卓越蚤致名位禄养雍愉人以是荣君又以是知善积之果获报也君防计精审尝歴安西路千斯仓副使转运司丰济库副使兴元路行用库使中歳则优游自适日与耆年宿徳相过从如韩令彦寳年几八十尤不易与人交得君驩甚朝谈暮语无徃不偕其为逹尊慕恱如此大徳八年六月己丑以疾不起亲賔来者皆哭尽哀享年六十有七娶髙氏妇顺妻柔克配君子生五男长炜登仕佐郎延安路鄜州判官次煜承直郎甘肃等处行中书省左右司员外郎次炫次炳次焞炫焞皆蚤世炳亦孝谨能家二女长适陜西行省宣使周璟次适成章孙五人四男一女适安西邸承应台判石仲瑜初敦武徙居长安遂葬咸宁县龙首郷春明门东原炜等卜以九月癸酉窆君泣奉行实之状谒铭于某某与君里居分南北君每忘年礼接佩义深矣登仕昆仲哀恳复如此顾维浅拙不得辞也乃按其状参以郷论叙而铭之铭曰徳輶如毛民鲜克举如其举之不曰贤矣维张仲君呜呼洵美克弟克兄克父克子兢兢其容坦坦其里六十七年有誉无毁好还者天其听甚迩有子而才鸾鹄并起亲名载荣积庆之始辞以告幽魂兮安只
　　张节妇墓志铭
　　节妇张君故马天祥吉父之妻讳珍国寳之母也京兆人父立母李氏金兴定辛巳三月五日生年十有六归马氏时甫脱兵变民生甚艰君昼夜勤劬以妇职自励上事君子下抚穉弱巢栖未辑而吉父殁矣廼悉力丧祭脂泽事不复意萌尝自奋曰吾为人妇使马氏无家何用生为子珍方十余嵗杀损服食资学郷校赋家人职业劝勤惩惰纎悉有法小大信畏争以功相多珍亦服君之训孝而能家遂阶完美之亨为郷里着姓君之志亦贤矣哉不幸珍不得终养时年已七十人皆以悲伤致疾为马氏忧君能逹理委命敎育孤孙如其子昔时综理繁细精明不衰大徳辛丑有司上其节行树表门闾后四年乙巳诏赐髙年帛君复拜荣又明年乃以疾卒实丙午十二月二十三日也寿八十有六生子珍也二女长适葭州同知惠承事之子怀济次许嫁张珪皆蚤世孙男一孝谦孙女二郑思恭索天祐其壻也郑氏妇亦卒曽孙男一齩齩君性严明济以惠爱壸治可法孝其母李迎养者十余年殁为买地合其父葬之嵗时祀焉睦隣里善婣族周困穷恤患难乡党为内评者许有士行初吉父葬咸宁县白华村君以其地卑洳改卜同县龙首郷庙坡东原至是孙孝谦举其祖柩合葬君父珍从窆用丁未二月庚申从吉日也马氏与某再世通家居又隣并毎升堂拜君抚视如子孝谦来谒铭其何可辞铭曰丈夫立家举不一二彼妇人兮敢以此议于戱节君金石其志既殖既封既茂既遂子虽不年孙也能嗣寿祉载膺荣名斯萃合葬于防奚憾奚愧里人作诗以永厥懿
　　监纳翟君墓志铭
　　至大庚戌冬十有一月靖逺王邸管民提领翟从政介予知旧韩徳卿任允中泣拜而请曰从政不天母氏生七十有三以六月十二日卒从政奉其丧于长安县崇化坊亲任郷王化村先茔之昭乃者九月己卯父君又弃养盖长母氏一嵗矣将合葬防墓谋诸卜筮得此月二十有七日庚午吉从政罪深祸酷忍死痛念生既不能为孝殁又无以图永乌用子为幸哀而赐之铭以贲慰泉下也予拙于为言重以目恙三辞不获廼即行述叙而铭之君讳玉字润之世为京兆长安县人考与妣郑氏生君丁酉九月七日六嵗失所怙时家用寡乏母郑勤劬纴绩以资学业君亦蚤自植立精九章数法服勤家务卒能振大前业见称乡邦至元甲午有司以谨敏选监永兴库及行货燕都泉府院知能信可任授母钱俾专贸易始终无毫髪私人由是益知君不苟得也嵗晚优游里社以疾终寝配刘氏端静淑惠君勤孝起家中外辑睦相成之力为多生男二长从善得君计学能自立法为书早卒次即从政孙十人男六某某女四王好仁房徳昌髙汝明其婿也次未行君刚毅直实而识微见敏动合时变故所如获饶赢雅好翰墨草书为时所赏资其孙瓛读书蔚有士风婣戚交友咸爱重之呜呼斯亦难能者矣铭曰艰难起家志力之雄逺近有闻信义之充有妻偕老有子慎终马鬛一封宁矣其崇
　　毛长官墓志铭
　　毛甥彦修讳时敏世家安西曽祖文炳祖彪以勤敏致富考翼常为安西平阳河南等路打捕鹰房民匠长官安西庆阳拘解盐使襟宇夷旷好贤乐善母同氏予再从女兄也今继母宋氏彦修生而端慧凝重言笑有时祖父母钟爱七八歳间晨起入乡校得金钗于路持俟其主以还众皆惊异奔告其家及乡先生祖母巩卧疾不去左右以衣寝者旬余先父玉山翁谓吾家竒外孙长知嗜学记诵过人作诗句律不凡关辅佳士如王文振李友仁皆呼彦修为敬友既由公举勑袭父长官职时已为隣舍延烧惊惶得心疾初犹获药喜后遂寝剧不复能如昔者之事事矣乃屏居长坂别业时节尚能集賔友为讲防至大四年正月七日风滛暴作一夕而卒年五十有七娶田氏行省公之孙三女长适齐哩克琨总管石孟瑛次适田某次适田某卜以其月二十五日葬咸宁县洪固乡三爻村先茔呜呼彦修得赋于天而成之在已者方力使其中不以疾废必将登名礼法之场簉迹施为之防乃今止此而又无传是可痛已予既志其墓则哭之以辞曰谓天薄于子耶胡畀以纯明之秀而享以完美之华谓天厚于子邪胡疾废于方昌而又有不后之嗟祖力之勤父徳之嘉其承如是而其终不可必者乃尔之差呜呼奈何
　　耿伯祥墓志铭
　　君讳复享字伯祥世居京兆考讳舜妣王氏生金正大甲申四月十二日孝慈寛谨由性而成展转兵间医传不坠迨归乡里两亲怡熈顺适安享色养寿考而终接姻旧以诚敎诸子以学年五十九卒于家实至元壬午十一月三日也妻王氏前卒再娶尚氏子四人男三长廷秀武功县税使王出也次廷望承事郎陜西等处行中书省管勾承发架阁库次廷辉延安路塞门廵检女一适赵震孙男三人女二人后三十年当至大辛亥六月戊辰尚君卒承事兄弟乃卜地咸宁县龙首乡孟村之原将以八月乙酉位祖封于中两母祔君葬穴之昭时衰服持状谒铭于某拜而言曰廷望上世皆葬县之东陵乡贾村年祀悠邈且兆域密迩不可再祔先祖遗命改卜廷望兄弟不忍违也惟先父之孝之徳所以垂裕我后人者欝而不昭将何以报罔极之恩乎幸吾子哀而赐之铭固辞不获乃按其状得君之孝尤著者方二亲挟君在河南围城中时才八嵗城防之日大帅忿其不即下无老防悉命诛之次及君父母君故坐其下即跃上指谓使者曰是儿父母也宁独杀儿无杀儿父母主者惊曰是儿不怖死白刃能祈活父母真孝子也白大帅并释之呜呼当横尸无万之际独耿氏父母与子不鬼幽而人活者非孝诚格天能有此邪是不可无传也铭曰惟孝于人百行之始猗嗟耿君笃于防齿知有吾亲宁知有死夫谁使然曰爱之理汪汪其源洋洋其委传不云乎在其孙子孟村之原兮告祉越千万年无坏伤只






　　榘庵集卷六
　　钦定四库全书
　　榘庵集卷七　　　　　　　元　同恕　撰志铭
　　扶风县尹李君墓志铭
　　皇庆元年六月一日故扶风县尹李君夫人张氏卒其子思恭思温将以八月二十七日偕县尹君之柩葬咸宁县龙首郷先茔泣谓其游同某曰先君殁扶风官舎墓石时未具今愿以铭属子幸无让某生晚辞拙先徳之懿将不辱欤思温请益坚则敬叙之君名克忠因以为字先世京兆人生数嵗而孤母杨氏抚育敎饬严以济慈课君诵六经论孟诸书日千余言君亦秀慧警敏率十数过辄记不忘九嵗中金童子科其后大兵起饥荒君负毋流亡脱死万一转客桢州州守才君倚监税务嵗课益故常大姓张公某妻以其子既又徙河中籍名学官子孙因家焉嵗癸丑忠肃杨公宣抚陜右道出境上君贽以诗忠肃大异之及设礼案首召君给使事官制未行州县令长由分阃辟置中统建元川陜等路宣抚司檄君渭南县尹兼军民弹压至元元年改行中书省申拟前职二年勑尹故县丁母杨氏夫人忧服除更华阴长安扶风三政推诚与人专以徳理不任刑罚吏民乐为用未尝以不及事得罪州府奉法循义期尽吾职不为赫赫事以求知于人而人亦以是知君也夀六十有二以至元十三年六月十七日卒君寛慈和厚矜谨自将养母至孝流离艰棘中左右顺适不忍少违志意才具通朗始至河中谢帅谓君可专对令徃来北地国言便习殆若性成嗜学老而益力公退读书如童子时作诗清婉可爱常戒诸子曰吾家世儒者慎勿陨先业以为父祖恨张夫人柔良端静竭力成家事君姑为孝妇相夫子为贤妻年九十有四集享备福郷人莫不称羡焉男四思敬思聪思恭思温皆读书有闻敬聪前卒女二长适从仕郎徳阳县尹王世英次适姚天翼亦俱殁孙男女十二人曽孙男女七人铭曰肃于外兮坦于中才之备兮徳之充如有用我博以宏吁此泽施止一同骥垂两耳驽为龙随所控制吾何恫于其子孙不于躬尚笃斯庆流无穷
　　族兄钦夫墓志铭
　　兄讳搢字钦夫其先出自晋大夫伯子同氏家太原之文水繇髙祖而上徙为京兆人曽祖讳安妣傅氏祖讳宁妣冯氏考讳景先妣李氏以丁酉嵗八月三日生兄性彊明心计有余而综理周密年十五六考府君即委以家事与其弟拯协心一力不懈寒暑资用饶给考妣养安终寿兄弟怡怡老而弥笃亲族属接賔友恩礼无爽日与游好樽爼为笑乐皇庆癸丑三月二十七日晨起既衣冠疾作不移时而逝享年七十有三配杨氏金进士商州防御判官侯庆长外孙恭顺慈良宜于族姻生四十九而卒盖前二十七年也子六人男四长戭克干父蛊次鹗读书有闻掾甘肃省次海驹死中殇女二适张受祖杨文行孙男一女四戭等卜以明月十四日葬咸宁县洪固乡三赵村先茔族弟恕为其铭曰惟劬惟勤以安其亲惟优惟游以寿其身万生芸芸孰是齐均永宁一丘式燕后人
　　承直郎成都路判官王君墓志铭
　　君姓王氏世家奉元之同州曽祖侃祖成金进士出身晚以名徳辟京兆总府讲议官父才京兆酒使防斋先生李公谘议为志其墓母赵氏生三子君其长也讳舟字六彛方直通朗读书有治才西蜀四川道提刑按察司选主史书歴四川南道宣慰司掾四川等处行中书省掾元贞二年勑授承事郎同知成都路汉州事转同知云阳州秩满改承直郎成都路总管府判官皇庆二年疾终官舍八月初一日也得年六十有六予堂兄与酒使游甚习且可君俊敏遂以壻其第四子淑慎恭柔克相夫贤从掾蜀而卒盖前二十年矣生女有四俱适良士再娶陈氏亦前卒皆权厝汉州广汉乡一男曰恪君自防为儿童开爽絶出伦比庠序师赏其乐学既长有志世务遇事不苟其在簿领未尝以私挠公长上率器倚之两倅州治吏之黠者易为循慎民之戚者易为懽愉毗府不数月遽失舆望呜呼惜防延祐乙卯季弟长安县尹罍由秦之蜀防三丧归卜以八月十有四日庚寅合葬咸宁县洪固乡孟村先茔前事以侄恪来速铭乃哀而铭之铭曰太阿之利不剸犀兕株橛是试赤骥之良顿辔八荒出入寻常吁嗟承直百用而一已足有立如彼流泉尚濬吾源无遏其川
　　陈君墓志铭
　　鲁斋书院直学陈逊手其祖事状一通泣拜而言曰祖父殁二十有六年矣藁殡僧舍今兹不天祖母任即世合葬有期敢以铭为请其幸赐之乃按其状君慷慨能推已以义自胜者也癸巳之变生才九嵗父母哭二姊相失锋镝间流离琐尾阽于九死既依里帅于平阳籍织工于太原复被徙哈喇和卓十有五年迨有居京兆咸宁以亡国之末裔为起家之始祖手拮据而口卒瘏者为不少矣呜呼艰防君讳福世家河南郑州密县祖仕金为密令父千夫长生以正大乙酉卒以至元庚寅五月十一日享年六十有六元配李氏继室任氏克脩内职以佐君子子男七林逹荣次早卒思温良英女一适李氏孙男十三详徳让逊前为肃州文学掾余未名女九四适人曽孙男女七李前三十二年卒年三十任氏殁于延祐乙卯五月己巳寿七十有七卜以是嵗十二月二十二日丙申合葬咸宁县洪固乡黄渠东原之茔铭曰嗟昆冈之火炎兮纷玉石乎焚而万有一其不俱烬兮夫或有以相之岿兹丘之四尺兮实百世焉所基
　　辅君明之墓志铭
　　辅本晋大夫智氏由智果防智伯必灭宗更其姓为辅氏虽歴世绵逺不知昭穆何别盖其苗裔也君讳昌字明之先祖仕金尝官于秦因为秦人生泰和庚辰某月某日族属众盛星散兵间今为居任城者或通谱焉君既渉变故敛藏智略施之家政敎子治生翦翦有法郷里推为信义君享年七十三以至元庚辰某月某日卒元配于氏生一女嫁刘徳禄继室上官氏柔明淑慎笄而归君积勤累俭佐理家事君殁抚育诸子虽极慈爱而敎切之义有加无替妻道母道两克举之后君三十五年当延祐乙卯十月某日卒寿八十有八生四子长世安次世荣大宁仓使次忠皆前殁次仁奉直大夫宣徽院都事一女适杨某孙男五人孙女二初君与于氏葬长安县槐衙里先茔至是卜逺日得丙辰三月庚申吉奉直将举其柩合而葬焉其子公佐以奉直命来速铭铭曰智烛之圆炳乎几先世胄婵嫣兮志力之坚辅佐之贤家以载延兮子誉日宣飞腾俊躔有炜其传兮襟山带川松槚阴烟辅氏之阡兮
　　奉议大夫甘肃省理问尔佳公墓志铭
　　公氏尔佳讳安仁仲宁其字万户招讨使赠龙虎衞上将军定襄郡贞敏公之曽孙行省赠荣禄大夫沔国忠靖公之孙右丞赠荣禄大夫平章政事沔国宣惠公之第三子妣曰沔国夫人耶律氏生而端慧称其家望宣惠公钟爱之既长善骑射頴悟絶人国言与文娴习若夙成励志读书语孟则尤所悉力若欲自得于已者书学慕王防稽樗严马公谓其便能似之故家之耆年茂徳皆乐与游至元二十六年大农以才辟掌国文时犹未冠也明年奏以承事郎令广济署三十一年陞同知徳安等处军民屯田总管府事稼政以修公私两足大徳二年改同知陜西等处屯田总管府事首以嵗荒民困力请蠲租额三万斛先是有监州席势纵其下牧马秋稼且诬以故牧地强辨莫能屈民相率诉亷府亷使以公明信可倚俾竟其事公按籍非牧地乃诘之曰地则有籍蹂稼则有法法而不畏何如且此国计宁不知耶监州辞服即正其经界杖其奴计畆偿所损民驩呼嗟感亷使谓真能世其家者三年宣惠公薨服丧过哀自是家居者十余年皇上登极迁奉直大夫四川等处行中书省理问所相副官公悉心营职蜀省无滞讼有所议反覆情法期于平允虽宰执不茍从谳狱重庆直万户郝某之寃渝士皆师之延祐改元转奉议大夫甘肃等处行中书省理问所官平章荣禄公贤而礼之由储偫防议陜省且为宣惠树碑神道三年正月十有四日以疾卒清和里第之正寝年才四十五矣逺近吊者皆哭失声夫人防古氏无子后以弟仁实子征女四人皆防以其月三十日葬咸宁县鳯栖原唐贵胄里沔公墓侧公长身玉立风度凝逺瞻者起敬而慈祥信厚蔼然仁义人也为子弟以孝谨称宣惠出典巨藩入赞大政贤劳靡暇而退食无门内之虞者以公能顺适晨昏弥康健故也与人交乆而后知其为敬友好贤乐善屈己下士无一毫世禄家气习再为理官持心公恕法行而人不寃间语治体若缓若急秩秩有序使其引而见于施为尊主庇民之业足以光前而裕后孰谓天不可信而竟止于此邪是可悲矣公甞遣征从予学征以铭为请其忍辞诸铭曰呜呼天之生才其有意邪其无意邪以为无意斯门也而有斯人也则固畀之以用世彼其尽羙而全懿兹不曰宗庙之器以为有意峩峩之舟方将鼓枻而祸因触石乃败浮天之攸济顾错糅之不齐何至是乎缪盭此予所以痛惜乎才难不独世阀之不继也呜呼
　　王君辅先生墓志铭
　　延祐三年之春王干州学事王君受正介友生宇文铎垂谒款语移日其貌恭言从择术甚正余固疑其诗承礼接不特器识之卓异也于后拜致族系里居之录求铭先蔵乃知果儒家子善为箕裘信矣防谨按先生姓王氏讳辅字君辅其先蔡州确山人考讳郁徙家徳安尝职敎其府妣李氏先生生于癸未歳四月十有六日年十三已能读书属文遭难流亡父子相失道遇杨忠肃公爱其应对敏给辍后骑载之依舅氏许昌转客秦巩已乃家干州隐居敎授澹若与甘相忘者年五十四以至元丙子二月九日卒配仪氏柔顺端谨克勤内职后先生十七年殁至元癸巳十一月十一日也寿五十有九子男三椿卒大徳八年栢即受正也桂女二朱荣张显其壻也孙男八征敏孜斆余防女三葬其州孝节郷西小张村之北原铭曰猗两间之有生兮众固不可以万计也顾独以士为名兮乃首出乎四类也虽道命不与人谋兮盖有曰怀竒而抱异也矧济美之克世兮其又奚憾于下地也
　　仓使冉晦卿墓志铭
　　巩昌通渭县主簿兼尉冉择言将葬其父千斯仓使晦卿以兄伯仁之命来请曰伯仁等不孝永痛是罹今逺日得卜矣敢以铭问诸门下哀恳之情有不获辞者及视所録则曰晦卿质厚而信节俭而勤治家训子咸有伦要以赀行选主奉元谷藏出纳之当不失合龠通阴阳占繇学晚以恬澹寡欲自养势利纷华不一动其心噫斯亦可谓好修之士矣晦卿讳瑛其先防之梁山人考徳清妣胡氏始自秦州徙家奉元晦卿生己酉七月二十日享年六十有八配于氏生六子一女长伯仁承事郎鳯翔府扶风县尹次思义次则择言择善肃州路儒学敎授次择行甘肃行省检校书吏次择礼女嫁侯居礼男孙四女孙九其卒以延祐三年三月二十九日其葬以五月十有九日其兆则咸宁县神鹿原先茔也铭曰信以与人人以宜勤以立家家以肥生男衮衮衣緑绯六十八年蜕而归呜呼无憾其庶几
　　临潼县尉雷君墓志铭
　　雷氏世为耀州同官县雷平川人后徙髙陵之毗沙镇子孙蕃衍遂为盛族君讳祯字彦祯以至元丙寅二月丁亥生兄弟六人君最防温厚谨敏蚤歳如成人读书昼夜不倦奉侍亲侧得其欢心友五兄敬而顺交游姻戚恩相爱而文相接其治生也勤其敎子也义其御僮使也严而不苛丰于賔祭俭于自奉亲仁就徳救灾恤贫此君之居家也至元己丑四川西道宣慰司辟为奏差甲午陜西行省授平凉等处屯田提领劝课有方官民两足大徳戊申陞延安克戎廵检壬寅改美原盗贼畏威逺遯两司为之肃然至大辛亥勅授今职至即申明约束谨廵扞严督捕阖境安寝无草窃之虞县当防府之冲冠盖徃来相属于途君尝摄县政供亿送迎礼无违者率皆欢爱焉禁戢豪横扶掖善良尤悉心刑罪狱无寃系同僚相与訚訚如也卒之日吏民皆恸哭此君之居官也曽祖逺妣曹氏祖定妣杨氏考贵累主四县簿妣傅氏杜氏兄镇江等处新民人匠大使祐髙陵税使祥皆前殁三原县尹禧安定县尹裕其五祚也妻刘继张子徳诠徳諟成纪儒学谕女一适王泽一在室孙女一人侄男女三十六人孙男女一十七人此君之父兄子侄也卒以延祐丙辰十一月乙巳葬以明年丁巳地以镇北隅原庆安郷之先茔祔以刘氏此君之送终也徳諟尝从予受业至是以铭为请义不得辞也铭曰出有誉于忠顺入无疵于孝敬斯徃行所难兼猗若君兮力盛寿宜遐而中身禄冝丰而一命终天道者好还緜嗣叶之流庆
　　阴阳提举焦君墓志铭
　　中庸有言至诚之道可以前知又言至诚如神夫惟天道真实无妄故人之真实无妄者始可与议化育之妙而禹范于卜筮必曰择人而建立之盖其学问之功自明而诚无一毫私伪留于心目乃能合鬼神而一之彰徃察来洞见朕兆非偶然也是岂口耳授受诞谩无实者所可得而云云防求今师学得吾阴阳敎授焦君润之殆所谓诚者欤君讳荣温纯朴茂读其父管勾公书一以至诚为力行之本易经而下歴世为五行言者累数十百家闳衍浩博皆出入贯穿决择去取所以为资借者益深且广矣尤致力星禽书占百事以观来物于人之静作从逆荣瘁利钝无一不中其防以故声望四驰逺近延访应接不暇王相左山公嘉其信而有征大书所居曰觉斋一时名公钜人如平章何公聪山太子賔客王公山木翰林承防姚公牧庵集贤学士宋公抑庵皆情交义接贲以诗文而集贤大学士方斋郭公既为次第世谱又序衍星以赠行斯可槩其为人矣初君擢安西延安兴元鳯翔巩昌等处阴阳都提领由左山公荐安西王敎提举陜西四川等处阴阳学既罢提举置敎授员勑授安西路阴阳敎授精勤举职学者争愿出其门晚以疾辞着三元书二十卷板行之延祐四年夏五月十有六日召诸子戒以脩身无坠先业遂不起疾享年七十配杜氏淑慎仪闺门四子泽辉州税使溉将仕郎临安宣慰司都事渥巩昌路阴阳教授河延安路阴阳教授一女侧室呉出也嫁百夫长郭良男孙九女孙八君博通儒学且熟医説孝义慈厚非出勉力事管勾及妣胡曲极顺适家事无剧易惟身任之两亲优游逸豫享有令终始其户军籍管勾尝苦之至元甲戌诏遣使择通儒术者不事征役君一试中等遂释逺忧遇其弟一以诚爱始虽不恭终以怡怡与朋友以信和郷党以谦廪其饥而药其疾矜其长而覆其短故人无贵贱长少皆爱而乐之虽未尝相识者闻人称道姓名亦必曰是觉斋君邪呜呼此可谓有道之士矣泽等卜以其年八月九日葬咸宁县龙首乡司天社先茔前事手君善状一通泣拜请铭其墓且曰先人故交惟先生为知己予义不得辞乃摭其学行之懿可信今以传后者叙而铭之若族世爵里之详见于管勾公志者兹不具铭曰至微者神至精者理稽疑之用脗合为美呜呼先生洗心以诚观变玩占实绍天明曰吉曰凶如指诸掌静者知归作者知徃若昔蜀严积丰取亷忠孝之劝乃今是瞻子也衣缨孙兮诗礼余庆所钟无穷伊始乡曰龙首社曰司天马鬛一封其千万年
　　提举梁君墓志铭
　　延祐五年春二月十有四日提举梁君益之卒卜以明月十有二日葬咸宁县苑东郷安家庄先茔季弟大成暨子壻姜炜持甥壻王文所书行实再拜请铭且曰先兄有遗言志墓之辞必以属吾寛甫幸先生哀而赐之恭惟先君与其父义尝通财提举复寻盟旧好垂絶之托其忍以不文为辞谨按辞君名大用字益之世为干州奉天人髙祖斌曽祖均祖顺考栋材由艰难起家徙居长安城中退庵张先生为志其墓妣魏氏君自防卓立不类常儿入郷校师逸而功倍父母钟爱之既长佐理家务益得欢心恪勤子职不懈寒暑饮食必尝进出入必面告丧葬尽理祭祀尽诚苑东新阡实自君茔卜事杜氏姊尤极弟敬有所为必咨决之爱二弟大有大成人不知为异母也与人交不茍合以义为主居常正衣冠无惰容戯笑家人惴惴威于鞭朴至元十九年行中书省以谨信有材干檄为安西王掌膳局大使王知可任委下敎陞同提举寻为正君悉心职事始终二十年遇有髪得退即坚守素分无复进用意至大四年詹事院秦为人匠总管府经歴命未下牒趣就职君益以年老徃辞不赴矣优游里居者余十年既疾病处置家事精明不乱出其僮使尝有劳者十数辈为民仍俾近茔田俾奉祭事语毕而逝得年七十有二君凡五娶无子元配刘氏卒继以王李王任前王及任亦先卒今皆合葬焉三女李出也长夭次适西锦院提举姜炜亦卒次许嫁杨孝思君天资刚严不借人言色然质直无机穽见世之工为柔佞以説人者疾之如雠或以私害公輙面数其非再三申戒故人虽内积不堪外实畏惮持颠扶危惟力是视势家以奴陷平民輙理出之尝善黄冠师且死以其徒甲嗣事嘱君乙懐嫉诬以盗马欲规夺之君卒直其寃以信吾诺尊徳乐义敦本务实崇礼让贵亷耻殆所谓刚而塞彊而义者非邪是可铭已铭曰虞书九徳彊义刚塞人一见之臯陶曰吉维提举君气养以直是是非非义形于色行岂不同正途是即量岂不容视恶如疾在家能家在职举职七十二年其仪不忒葬从先人既安既适曷永厥存尚考斯石榘庵集卷七
　　钦定四库全书
　　榘庵集卷八　　　　　　　元　同恕　撰志铭
　　王府君墓志铭
　　延祐五年四月二十有三日承徳郎干州知州济南王琚母夫人赵氏卒将防柩归松楸卜以某年七月二十日与其考府君合邹平县仁义乡之北冈乃録府君世次寿年求铭窆石余惟承徳累仕闗辅治行卓伟礼交义接积有岁年有不得而终辞者谨为叙次如左君讳祯字国祥世为济南人髙祖淮金懐逺大将军济南路州军民千户力济时艰一方之民独安田里曾祖彰金中大夫棣州厌次令出私积活荒岁民妣苏氏鹿氏祖通读书乐施妣髙氏父孝友妣左氏府君以庚子岁八月十有三日生至性孝友宗戚隣里乐其乐忧其忧笃志问学无丝粟荣利计乡闾子弟争遣受学至元十四年五月二十有六日得疾遂不起寿止三十八夫人赵氏金浦州千户忠惠之女温婉恭慎事舅姑得欢心接族姻无违礼府君既殁即屏去脂泽约身缩用力其子于学承徳以是出典郡县入賛台宪才猷风节照映搢绅夫人鹤髪方瞳雍容禄养见者咨美今年七十有九微疾而逝子男二长承徳也次珪甘肃等处行尚书省译史前殁女一适都目李惟洪孙男三鲁兖邹女五曾孙女二呜呼府君储休积美维啬享于躬显扬之传方兴未艾夫人苦节于其始而燕于其终天之报施善人又可谓无信邪铭曰孰御隂阳变化无常一世之短百世之长非此其身府君是伤在其子孙府君不亡婉婉令配闺仪壸章同穴之信皦日其光
　　将仕郎赵君墓志铭
　　将仕赵君讳元谅字良卿其先兖之郓城人祖讳义妣翟氏徙家隰州又徙家奉元故今为奉元人考讳吉字伯祥妣晋氏君以乙卯岁五月二十日生天资纯谨经史通大义出掾开成宣慰司繇积阅勅主鳯扶风县簿厯安西径阳县官将仕佐郎延安总管府知事陜西都转运盐使司知事临洮府司狱转将仕郎奉元路司狱为簿能抑暴使以负重苦传骑伸寃狱之罪死者佐运幕能使盐丁尽力岁科倍常数其见于用者如此事亲孝从兄顺御下则恩义兼尽处家则勤俭有方利不茍取势不茍合其本诸身者又如此以延祐已未正月十有六日卒寿六十有五卜以三月二十有七日长安县华林乡髙阳原君凡四娶两孺人晋氏舅女从姊也李氏皆合祔焉今孺人邵氏佐君有贤称子男三寅容宏女二长适云南临安路防古字教授苗彬次在室邵孺人予里中故家也遣其子寅以进士王弁状来乞铭铭曰有用以及乎人有本以诚乎身不究于前者用之屯可裕乎后者本之真岿四天之斧坟尚永永其不泯
　　任正卿妻曹节君墓志铭
　　延祐七年九月辛卯京兆故任直谅正卿之妻曰曹节君疾终内寝享年八十有二亲防闻者咨嗟惊叹谓节君由震风凌雨之变而图夏屋帡幪之安天助其顺人与其能以济成任氏者三世矣不易为力哉节君父讳用母王氏世河中人生十六而嫁时舅姑甫自乱离归乡里正卿与弟直忠年尚弱经始立门户百用阙如节君以柔顺恭恪事舅姑勤俭端一从夫子上下咸宜之十余年间既丧舅姑正卿直忠相继沦谢子谦才七岁两房五女襟前裾后族党忧不能济节君屏去脂泽衣麤食淡资其子以学抚视诸女慈爱教督均一无间家事巨细不以委劳于娣氏娣氏亦友敬信顺寝食必偕埙倡箎和至于白首人信其姊妹不知其为娣姒也始自谋曰农桑衣食之原无田以给口众非久计也尽斥奁具买田南山下课童婢耕蚕甘苦共之寒暑不少懈岁入既赢子谦亦长大孝谨有乡誉伏腊之计十百于畴昔矣人方歆羡不幸谦属疾遂旷定省诸孙皆防稚节君年己七十吞声饮泣益自奋曰儿曹承氏祀者不使知学是由我败之辟馆于隣延士教之男今受室女亦有归岁时柔愿列侍左右初大徳间有司上其行宜享旌表省檄既下节君辞曰妇人守义分内事尔何异焉至大辛亥通议大夫河南任公总管奉元也谓朝廷旌别淑慝所以美化移俗二母之行若此久聴其辞如盛典何趣有司树表于门集贤学士勤斋箫公题其上曰姒曹娣索贞节呜乎惟良显哉一子谦也字敬叔三女皆嫁良士曰李思温曰从仕郎王府照磨刘元曰医効郎惠民局提防严有恒娣女二长适董思温蚤世次适司竹监使郑思温先六月而殁孙男三惟义惟一惟聪女二嫁王灼者亦前殁次许嫁郑氏节君天性严重言笑有常度闺门之内大小肃穆识深虑逺有补隂教矜容衒巧之习不入于家故女之事人者皆勤内职而子妇蚤寡誓志秉节耳濡目染之力欤自奉甚约至周人之急畧无顾惜嫁娣女资装厚于己女其哭娣氏也哀不能胜其后竟以郑女亡悲伤得疾御下慈祥自司阃政未尝笞捶一人有过则累日不与之语恐惧谢罪乃已凡此视昔着于彤史者优劣何如也至是惟义辈卜以十月庚午祔节君柩于咸宁县龙首乡永泰桥正卿之墓泣拜请铭某惟义子备馆教者累年礼遇之厚尝窃愧焉今兹徳述非某言之私乡评之公也不敢畧亦不敢诬曾孙男一班巴尔铭曰于维节君得秀自天三世夫门力起其颠霜不逾清玉不逾坚婉婉娣姒光缀华聨生有闻于百年死无愧于九泉吁嗟乎妇贤吁嗟乎母贤
　　太医常惟一墓志铭
　　君讳中字惟一其先太原人曾祖明避乱徙陈州再徙中山祖庆祚以良医待诏御药至元十一年皇子安西王分土关中太医院奏侍藩邸官医愈郎陜西四川中兴等路医药提防使司判官终王府医乐提举今遂家奉元父谦承事郎陜西兴元等路齐哩克琨长官妣夫人杜氏君天资秀朗家学渊奥济以心得之妙针药所施効应神防人无贵贱日争迎谒遂以眼科名世入为御医居京师者十年延祐改元试中第一人扈从往来著绩为多王公贵人无不称善盖术业精专而仁逊不矜故也至治元年二月十八日疾卒寓舎年甫四十有一以其年十月十五日归奉元咸宁县龙首乡北原之茔娶王氏再娶陈氏承务郎龙兴路推官某之子一女才满岁后五月亦殁呜呼痛哉自予得友承事公而熟君及弟冲之贤每谓承事天壤间能是福者几家积善余庆信而有征矧君济世美劳王事命服归荣匪朝伊夕孰谓其遽至此也天不可信有如是邪冲来请铭其何可辞铭曰灵芝无根醴泉无源竭枯一朝世犹瑞寃钟秀在人源深本蕃不濬而培天乎何言以物为形生虽有垠以瑞为名永永其存
　　郭君秉彛墓志铭
　　延祐七年陜西行省行台择可鲁斋书院主训导者佥曰郭君秉彛文行纯懿倦游开成真其人也于是遣邑吏走书币以请三徃返然后至既舎菜升讲座乐育之和盎溢几席间执经而问约礼而言者昧昧以进昭昭以退两府谓得其贤学者谓得其师士林谓得其友甫三数月庠舎不能容矣至治改元之春疡疾为虐竟不起二月十二日也呜呼天果欲穷吾道邪何夺斯人之遽也使前日相庆者皆相吊来哭之恸自复及殡声相属弟彪时方以命省家开成友人王总管庭彦傅推官彦升经纪丧用衣衾棺敛必诚必信浃旬彪以其嫂王氏谋所以君者则持教授孙忠符状乞铭于予予虽拙于为言无以振发潜懿义不得辞也乃受而申之君讳好徳自号鸠庵世居京兆华隂为儒家再徙咸宁考厚载之陜西等处打捕鹰房提举妣王氏君生而頴悟蚤从防斋孟先生学能自淬砺读书为文防出时辈故人皆期以致逺大徳戊戌开成路同知方君荐为安西王府説书防王受命北征开成贵家争延训子弟故君留居者余二十年懃懃恳恳务以成就人材一方翕然得所矜式贫而愿学者约己资之康生继昌居门下五年义则师教恩则骨肉故今继昌丧之如父君蚤孤事母笃孝迎养致乐未尝少违顔色侍疾四旬衣不解带丧祭一遵礼制不忍以俗尚薄其亲徒歩千里防柩归素虽不困酒母遗言败徳终身止饮兄弟间无违言忤色朋从友好信义尤着素善渭南曹显道立闻其妻有娠约通婚姻既产曹男而己女厯十有八年显道夫妇死已久矣君曰吾可失信于故友邪乃资其女妇曹氏庭彦之总管开成也以师礼遇君丙辰之变庭彦既被执守者露刃胁以必从阖府吏卒奔防无一人君易衣冠伺间隙独往省视庭彦曰吾分当死人杀如自杀何君勉之曰公知守大义当聴命于天无益之死不可为也庭彦每语人深感其义仁心周流终始无间尝晨起有遗楮在门视之皆金帛其直不赀君求其人尽畀之六盘地寒日暮闻河侧有悲哭不能为声者君往视之拾薪儿冻几死矣舁救于家明旦还其父母盖全吾降衷者类如此妻王舅氏女也侧室梁氏三女一男长壻呉用贵次即显道子宗顔季尚防男复方一岁季女及男梁出也享年五十三卜以三月九日咸宁县芙蓉园之先茔君稽古务学履真践实其积也若是之丰其取也乃若是之啬邪是可哀已铭曰古称仁者宜位而富位富未能必得其寿如何郭君三无一焉阳错隂揉匪昔之天呜呼秉彛扶善斯世筹徳度功是亦有位含英咀华诸子百家渊渊其蓄用则孔多岂弟君子同声万口以是为年庶几顔友房有石琢此铭章呜呼秉彛可谓不亡
　　朝列大夫佥汉中道亷访司事傅公墓志铭
　　公讳昱字彦晦京兆华元县人曾髙而上世有隐徳称孝义家祖汝砺陜西都转运司经厯妣李氏考岩起中顺大夫江东建康道肃政亷访使号扩斋集贤学士勤斋萧某志其墓妣咸阳太君张氏以公贵赠也生二子公与弟承直郎奉元路总管府推官杲俱以醇正守家法有声搢绅间公自冠岁辟陜西汉中道亷访司书吏大徳改元以贡掾工部二年转枢宻院令史既擢中书省掾端敏详慎无丝髪过两府争延誉之满岁勅官承务郎工部主事综艺课功冬卿倚信焉至大元年陞奉训大夫陜西等处行尚书省左右司都事未几改行中书省都事盖翺翔京秩者二十年展用乡邦人甚荣之公益自澡濯期光前武究心曹务详整为百司倡上信下服御史司台防以清望可肃风纪奏加奉直江南诸道行御史台监察御史按行广东虽穷荒瘴毒之地身皆厯之无所顾避一善必登一恶必黜风威肃然行台以举职荐即拜都事延祐二年超朝列大夫居今职明练治体正身率下不事苛细吏民称颂焉岁除移疾还家屏弃余务专精医药疾巳时与亲宾谈笑道旧故为乐人皆期公旦暮当复用世至治辛酉夏四月九日忽感疾须防而逝享年六十八乡士大夫来吊者哭必尽哀卜以其月三十日长安县义阳乡槐衙先茔先夫人杨氏祔赠太子少保潜斋文公之女懿徳宜家今夫人耶律氏中书左丞埒克之孙克尽妇道封咸阳县君二男曰顺曰铁牛耶律氏出也二女长适刑部掾马荣祖次适刘克敬公天资端静寡言笑好学力行务见实用于书无不读尤嗜易学又以余力攷求法律本末使不误于操纵中顺将终遗言孝弟忠信扬名显亲为能子公敬服不怠居家治官见诸日用者皆是物也事宋夫人能得懽心人不知其为继母叔父客死广东还自南台防柩返簿録遗财归其家初公疾既瘳适弟杲亦满秩日集外斋讲论经史商畧古今课子侄读书驩然粲然恩文两尽取友必端无泛交杂游清约自怡有无不恤也呜呼善继善述有如此者真不负能子之托矣而位不满能年不辅徳惜哉承直以予游公兄弟间手府学正玉瓉状请志其墓谨第録如右而系之以铭曰底法之基不难乎前堂构是期难乎令传猗欤朝列矩方规圆扩斋堂堂允为象贤孰参省幕孰簉台聫朝议颉颃舎公孰先宦学既昭家声亦宣天于斯人胡不百年槐衙之阡草露林烟铭纪诸幽以告邈绵
　　耿彦清墓志铭
　　至治元年七月承徳郎肃州路府判耿君彦清以疾还奉元之里第浃旬遂不起二十一日也既殡舅氏尚君彦诚导其孤某乞铭于予曰前幸铭其父矣敢以是并累子既不得辞则叙之曰君讳廷望彦清字也世为奉元人祖讳舜妣王氏考讳复亨赠承务郎妣尚氏赠恭人君生至元甲子三月十二日于次为仲早自植立从吏师之亷而平者习文法济以勤敏声称右俦辈陜西行尚书省选副掌仪局后二年以能举职受安西王教既擢掾行尚书省改中书省繇掾陞提控大徳八年勅从仕郎尹延安延川县厯承事郎陜西行省管勾兼架阁库承务郎甘肃行省管勾兼架阁库延祐五年加承徳受今职享年五十有八元配蒋氏前君三十三年卒继室李氏赠恭人卒今七年矣再娶刘氏封恭人子男三曰某女二长适髙陵县尉王钦亦前殁次尚防卜以其年九月十五日君咸宁县龙首乡孟村先茔蒋氏李氏祔君少孤自力于学事母能得其懽心天资强明遇事审慎操笔行省者首尾余十年有誉无疵其为县也惠利必兴刑罚必当民有诉其夫赴兄之招数月不归者同僚或疑之君独烛妇寃捕治具服盖杯酒失意殴死而井其尸其在肃州治行尤着他事紏纷不能决者上官委办前后防至此君已试之大凡也即其所己试而知其未试者尚富有也呜呼惜哉铭曰志行之卓才识之强左右吾用允曰吏良维后有裕前亦有光孰匪九原奚憾斯蔵勿替而引善继之望
　　李君文卿墓志铭
　　至治元年冬十二月五日干士宇文铎振之来谓予曰武功李文卿先生以十一月十五日疾卒于家铎友其子叔谦则往吊焉既致慰矣叔谦又哭拜稽颡跪而言曰先君卜以十二月二十一日周乡五渠硙先茔先君之友今惟同賛善公在志墓之辞舎公其孰归叔谦罪逆余喘忍死朝夕不能遽违殡次匍匐往请振之能为致此恳乎铎既许诺是以来也予闻而惊呼为之泣曰前年文卿来留止三数日握手道旧故为笑乐须发犹白黑相半神气清彻顔如渥丹予谓文卿福寿未艾也孰谓此为终天之别耶呜呼悲乎文卿讳斐其先鳯翔人祖讳义妣杜氏始家京兆之长安考讳秀妣王氏张氏再徙武功昆弟五人文卿居长慈祥孝友出于天性事母张氏不知其为继也勤以干蛊俭以自奉其闻善也汲汲如不及其接物也休休如有容以故亲踈贵贱皆爱重之敏而嗜学不懈寒暑六经史传厯厯成诵间为辞章清婉可爱无泛交杂游一以诚敬为主在长安日独与窦隐君长卿雷都司季正及予相往来文史之娯迨老不厌至元中陜西行省察其亷慎有心计两檄领兴元鳯翔税司大徳三年又檄领司竹监课集如期非所好也享年七十妻文氏柔顺恭恪克相夫子子男五叔谦余皆前卒女二长亦卒次适张璞孙男二衍衡女四周徳赵思弼其婿也余防铭曰知圆义方仁爱礼恭均由性有匪贤曷充猗嗟文卿盛美在躬勉勉循循一其初终七十为年寿非不融有子有孙吉非不逢相彼周原泉深土丰有斧其丘徳人之宫
　　儒林郎冯君墓志铭
　　至治元年辛酉封儒林郎冯君义年八十四以十月九日卒二年壬戌其妻恭人秦氏年八十四以正月七日卒盖生同戊戌而为夫妇者六十有八年寿祺之享恭人虽差延一岁由辛酉之十迨壬戌之正才三月耳立春犹后四日是死亦同辛酉也长子翼霄时为枢宻院经厯闻丧来奔甫及门而母氏卒卜以二月十有一日奉元咸宁县春明门先茔同穴之期日不再吉呜呼此可谓同生复同死矣天壤间生民不为不多富而贵者不为不众若儒林夫妇结髪偕老生顺死安几何人哉借曰天作之合而能者养之以福固非偶然也经厯辱与予游泣拜以墓铭为请辞不获命乃按事述而叙之君讳义其先庆阳人祖某父秀仪观雄伟金末从军以挽强为众所推其后转徙平阳乱定西归始家奉元乃辇父丧庆阳今春明门之茔为始祖焉妣马氏生四男君为仲子天性孝友竭力以养父母不使知其劳兄贵窘乏辄振业之公赋杂扰不以相及殁则与其嫂合焉二弟頥庆防以成学长以成室皆已力頥今为南漳县尹恭人家素贫君为买屋迎养其祖父母殁又营礼治乡邻信孚朋友蚤业商贾刚直好义凡利交者有取无怨行旅往来不能以归必赆遗之故人无逺近亲踈皆爱重焉敬恭神只朝夕熏修迨老如一日恭人早孤母郭氏年十有七归儒林淑慎端洁事舅姑以孝谨相夫子以勤俭衣服饮食之须蚕桑织绩之务躬自劬瘁不以委人儒林得以专理外事获爱于宗族乡党者恭人之助与为多焉叔庆生乏乳饮恭人乳之抚有二子慈不失义督之就学至斥奁具以奉师儒故今卓卓以有见于世者如此恭人之教也生子四男二翼霄承徳郎枢宻院经厯翼云陜西汉中道肃政亷访司书吏女二务使姚信咸宁尉吏田荣其婿也孙男五某某女二长适太平路教授刘惟孝次在室延祐乙卯朝廷推恩臣下以劝忠孝文武内外官皆许褒封父母经厯以中左司都事于是有儒林恭人之命及来为陜西行省幕长二老人者拜恩家庭厐眉鹤髪夫前妇后及门贺者上而省台下而乡里搢绅韦布之士肩摩踵接莫不咨赏叹息愿有子如经厯有父母如儒林恭人也呜呼积孝累义克有令子殊恩异数増华耋年考终厥命二夀同归世所愿欲一无憾矣是宜铭铭曰良人者何曰和而义柔而能正妇徳之懿嘉耦曰配古难其逢儒林恭人斯媪斯翁天锡贤子鹓聨鹭簉遂都荣名以燕眉寿乐哉九原二寿同藏劝善有铭无穷是彰
　　封奉议大夫张君墓志铭
　　君讳徳明字彦明世为耀之三原人祖顺妣马氏考贵魁伟好义有称族党间寿八十四以终太子谕徳勤斋萧公为碣其墓凡三配孟氏杨氏君之母白氏寿亦八十八君浮诚靖厚早知读书遵轨度笃于爱亲不忍暂去左右名宦所趋未尝萌念及代家政轻财重义先人后己曰此吾父宿昔所事不敢忘也宗族乡党均忧共乐张某家贫嫁娶仍数积负久而为数伙一不责偿县人李巴子云阳李二皆仆事人谋欲民成其家闻君之风往请焉即以楮钱万有千缗畀之且为经纪生业岂特出济人利物之本心而然欤亦无改于父之道为孟庄子孝也又其大者谓师道不崇无以禆教化善风俗乃捐金倡县侯买地龙桥镇东南为畆若干创夫子庙缔搆像设之费出己力者又十之五逺近观感争遣子弟读书庠声序音相闻蔚有士俗兹非由君能仁有以发之耶治家勤而有节俭而中礼祭祀致孝燕享致丰诚以与人敬以持己乡邦无贤愚皆推为长者名公钜人盖尝纪賛其行教饬诸子择贤师友与之游处使知古人修身之学故四子皆植植有立而季子世荣尤允物望佥海北广东道肃政亷访司事君由是得封奉议大夫信州路鈆山州知州骁骑尉泾阳县子受封之日亲踈逺近莫不荣贺谓天道虽曰好还而享有备福盖千百而不一二得也至治二年二月二十有七日疾终正寝寿七十有九配李氏赠泾阳县君笄年归奉议柔顺恭恪克修内事前十二年卒子男四世英同知铁州军民事世昌敦武校尉礼店文州防古汉军西蕃军民千戸所副千戸世杰承务郎同知松潘客叠威茂等处军民安抚使世荣承务郎佥宪也女二长适王某次适朱安仁孙男五信俨俊儆燕孙女十曽孙男二女二世英等将以是年五月九日与其母泾阳县君合于县之常平乡悌友村祖茔之次俾世昌子儆来谒铭奉议长予十岁辱以礼接岁时遣子若孙相问劳络绎不絶此意厚矣其敢以无陋辞铭曰干父坤母孰匪其子疾痛在躬曷间彼己维奉议君洞识天畀推吾是心以济前美诵声洋洋我乡我里徳风一行庶善草靡四孝聨飞家声日起夫谁使然神监昭只既服荣名亦膺寿祉不亡者存百世令轨













　　榘庵集卷八
　　钦定四库全书
　　榘庵集卷九　　　　　　　元　同恕　撰志铭
　　司竹监提领郑君墓志铭
　　君姓郑氏讳思温字彦容世家京兆曽祖安仁妣李氏祖珍妣吕氏生三子长曰钧平阳路拘防解盐副使君之考也妣曹氏生而浮靖端谨不妄言笑祖父母钟爱之常曰能世吾家者必此儿也既就学日受业必精熟然后已同砚席者戏笑于其侧若不闻知或犯之亦不与校乡先生每举以厉不率教者年甫及冠家事巨细即能以身任不劳其父笃实勤敏综理周宻故祖父母乐其有后而拘防君安享终身焉盖君资受殊常生长富骄而恭俭自将不践旧迹而动皆中礼事继母赵宗族称孝异母弟思恭不安序教君一接以友爱进之宦学供应备至其卒也哭之如同生内而宗亲外而婣戚与凡乡党邻里之交情文孚洽微我有咎行省察其有乡誉可任使也檄为京兆路解盐仓使厯总库副使者再司行盐使领者再皆以集办称至治二年七月十有二日疾卒长安县之居第享年六十有七初娶王氏同州判官铸之女生男一曰耀女一嫁张珍皆先殁再娶任氏前二年卒生男二曰巽曰兊孙男二女一巽以其年十月初六日庚午君咸宁县白鹿乡白鹿原宋庄新茔王氏任氏祔以予与君尝同游頥斋张先生之门泣拜请铭义不可辞乃为铭曰播搆兢兢祖武是防孝友蒸蒸家道以宁乡无疵议宗有贤称展如彦容可曰徳成相彼鹿原山环水萦四尺之封尚固千龄
　　李登仕墓志铭
　　君讳余庆字某其先威宁人曾祖英金天成县尹祖资禄壬申岁偕刘忠顺公归义太祖皇帝诏为四川征行千戸佩银符遂来闗中占籍奉元有子八人祖妣闗氏生二子长义袭职千戸次祥君之考也义死王事以祥世其职沈勇好谋数战有功赏换金符兄子世昌既成长让职家居优游终老年八十七以卒妣毛氏君生而纯秀练达时务安西王胙土于秦辟相府使臣至元十七年诏王相李忠宣公赴思播分黄平镇逺田以君从行至则招携懐逺君亦与有力劳勅将仕佐郎主安西冨平县簿十九年也再主郃阳县簿厯録事司判官转登仕佐郎兴元路金州判官年四十八以大徳四年六月十五日卒君天性孝慈寛裕有容在官以勤慎笃实为主本明悟先觉人亦莫之能欺故上官信任不疑而民之被其惠利者久而后益知其不可复得也轻财重义一诺之许千金不移呜呼才用未周天遽夺之得不为良士惜乎妻张氏柔贤宜家有称婣族后君廿二年当至治二年八月廿五日卒寿七十有二子男四长泰将仕郎泾州判官次萃早世次革寳仪库大使次升秦州丰积库大使前母氏一月卒女一适曹季文孙男八女五惟李氏先茔在咸宁县宣平坊兆域廹隘不可复祔将仕乃卜地于龙首乡神谷子别业以至治二年十一月廿八日徙其祖考妣为新茔始祖考登仕洎母张氏之丧合焉前事介吾友安君士宁来乞铭乃为铭曰李氏之先世以劳显维登仕君簉迹吏选其心休休其躬勉勉上信下懐官议无贬谓日千里骥足是展才佐一州遽诵知免龙首新阡从父竁咨尔后人遗休之衍
　　封承直郎国子监丞李公墓志铭
　　泰定三年秋八月十有四口承直郎国子监丞李公卒年八十有二逺近闻者莫不惊惋叹息谓老成云亡安所矜式盖善信之美积躬者厚仪形之瞻服徳者深也公讳祯字善之其先上京黄龙曲江人由其祖税使君自河南寳丰徙家安西爵世名行具慵斋先生杨君教授志墓之言考讳珪安西府军器库大使妣史氏生二子公其仲也端谨温厚由性而然自防学至冠昏未尝有子弟过以贻父母忧孝友纯至父母既殁事其兄如事其父兄长公六岁迨今率三五日一往候之敬顺有加髙曾而下皆以勇略著名当世税使君尝中金武举至公独儒雅自将虽诗书家子孙皆自以为不及神秀内裕遇事明审吏学应务有余起家将仕佐郎陜西五路防古鄂勒总管府经厯非所好也至元戊子兴元有囚罪当死朝廷遣使临次行省檄公偕往至则公具得其情盖因殴妻误伤主母非故也狱辞再上刑部卒论减死用心忠敬举此可见秩满即营治别业极力教子为终老计时年未五十作亭面南山竹树环拱日读书其中自号云中闲叟当其适意时辄有诗歌陶冩襟灵未尝出以示人人或得之意必髙人胜士天机醇深者之言初不知为公笔也时居城中賔礼交旧杖屦往来言笑衎衎略无老人倦勤意度进止益恭俭而用礼以持其家严而有恩以御其下内外之治整如肃如诸子竞爽方昌于用泰定甲子以仲子贵享有是封岁时列侍左右命服上夀中和之气薰然一堂箕畴五福公独多焉岂弟君子福禄攸降信哉斯言至是得微疾遂以不起元配刘氏赠恭人淑慎嫓徳先三十四年卒继室茹氏封恭人亦前二年卒子男五秉彛从仕郎奉先路醴泉县尹秉中承直郎内台监察御史佥陜西汉中道肃政亷访司事秉义河西陇北道肃政亷访司掾秉元笃学蚤世集贤大学士方斋郭公为作哀辞秉新巩昌总帅府奏差女一适张徳皆刘出也孙男五温良恭挺保温恭亦蚤世女三二适良族一尚防曾孙男二八十寔寔从仕兄弟卜以其年九月廿日公长安县义阳乡北里先茔恭人刘茹祔焉前事衰绖踵门拜且泣曰先人墓石不可无辞知先人者莫若先生幸哀而赐之铭某辱公忘年礼接获预交游之末乃不敢终辞敬为铭曰天维显思日监在兹栽者培之夫岂吾私维承直公金良玉美惴惴名场恂恂乡里诗书咏歌我性我情礼义绸缪我友我朋安享褒封有贤诸子禄养雍容纡朱曳紫八十二年百顺斯全从其先夫何憾焉
　　耶律濮国威愍公墓志铭
　　公辽人讳蒙固岱太傅濮国公讳珠格之孙太傅濮国公讳寳童之冢嗣妣夫人聂赫氏以庚戌岁九月二十日生公京兆治九耀里沈雄有胆略才称一世中统元年公徙居蜀第未冠拜懐逺大将军管军万户时朝廷方有事西南蜀城犹未尽下公奋武出竒下重庆泸州诸城战劳居多至元二十一年迁云南都元帅引兵万人攻缅夷转鬬深入杀掳诸种几尽二十四年浮海攻交趾大破其军夺战舰千艘夷卒水死者十六七镇南王赏金币副缣以旌其能大徳四年超镇国上将军大理金齿等处宣慰使都元帅以功获上赐白金五十两金币副缣一金鞍一九年将兵二万征普安临安诸蛮昼夜不解甲一日之间合战者九破军杀帅不可数计贼势遂不复振十年援骠骑卫上将军遥授行中书省左丞行大理金齿等处宣慰使都元帅上嘉其服劳勤逺又获赐金币副缣二公久居瘴地感触成疾遂以十一年四月八日卒于军享年五十有八其地则云南大吉州也公结髪从军为年四十严部伍谨训练信赏必罚识机知变休兵则爱克厥威临敌则威克厥爱以故士卒精白一心乐与输力战胜攻取未尝挫衂上有以畅皇威下有以光祖烈斯所谓忠孝两尽者非耶皇庆二年赠公龙虎卫上将军行省平章政事濮国公諡威愍先夫人梁氏四川千戸某之女无子夫人王氏咨议英之长女封濮国太夫人勤明淑慎习训儒家威愍既许身殉国不遑问家事日用益窘夫人冒寒暑躬先婢使纺绩织絍以佐寡乏又时遣人送鞍马给边费使威愍无内顾之忧延师教子礼族接賔无一不得其宜呜呼贤哉后公八年当延祐二年六月二十六日卒成都居第之内寝寿六十有四生子二人长和尼齐宣武将军船桥万户府逹噜噶齐次旺扎勒布哈懐逺大将军云南诸路军马右副都元帅蚤卒孙男二宣武将以泰定四年闰九月二十一日公咸宁县洪固乡韦曲村太傅墓次梁夫人王夫人祔焉先事拜恳请铭某不得辞也谨为次第之铭曰鳯不产雉麟不生羊烈烈威愍太传之光髧彼两髦奋迹戎行首事西蜀我武惟扬缅趾两安此界尔疆白羽一麾藩撤篱亡宠锡便蕃奏功庙堂熊旗斾斾虎节煌煌如何昊天夺我将良三军缟素雾惨云伤笃哉孝嗣归骨先藏琢诗石奕叶垂芳
　　李君和甫墓志铭
　　君讳用字和甫姓李氏其先太原文水人由其祖雪谿公兵后徙籍晋宁至和甫始家奉元髙祖顺曾祖寛祖庭秀河东行中书省左右司郎中号雪谿有子八和甫之考思义行第七妣刘氏蚤卒和甫明敏谦慎临事不茍自防而然年方逾冠悼其家运中衰诸父伯季死亡几尽其父又转客潭州不得以时归辄感愤掇拾遗余服贾西来闗中土壤深厚水泉甘美慨然有再家之志遂辇致妻子当渉湖湘以迎亲为事至则口累颇众亲意重迁而道里之费无所于取谓和甫曰我思见而妇而子辈然后同归何如和甫恐伤亲意再挈妻子就养于潭阅年六七航海厯交趾诸国货入优裕私自庆曰有以资吾父矣持还上之得侍以归恭敬子职十余年间日之晨昏时之寒暑不使其亲意有小不得者其殁也买地咸宁县龙首乡铁炉防西原丧之具必诚必信又竭其力徙晋宁之藏雪谿而下十八丧与其父族之此其为孝何如也与人交以忠信不欺为主宁人负我无我负人故凡与共事者久而益相敬爱在潭州日知鬻茶可为业率数岁一往返茶户夏南乡以茶数百引委和甫并售奉元约曰明年我当往受直阅再岁不果来闻其人已死和甫谓人以信士待我我以信士报之悉槖緍钱送至其家其守义不囘类如此邻里乡党均忧共乐享年六十以泰定四年冬十月二十一日疾卒于家妻张氏淑慎能孝克相夫贤子男三长徳辉次某某女四长适徐敬次偕蚤世徳辉将以其年十二月三日君铁炉原墓次前事来请铭泣拜言曰先君之曾祖也尝匄言门下以表墓道先君艰难创业积功累善先生实知之不勒诸石以慰泉壤徳辉不孝之中又不孝焉何名为子先生其哀之予素竒和甫为人事行可书者非一姑掇其大者着而论之曰孟子有言事孰为大事亲为大守孰为大守身为大嗟哉和甫弱岁毅然志在立家跋渉万里悉智毕力而能卒归其亲娱养终身収亡合散使祖魂宗魄永安乎深厚荟蔚之地可谓能事亲矣仁义忠信以实其内谦卑巽顺以华其外不謟不凟无怨无恶盖棺之日主乡论者谓百年之生独和甫为完人可谓能守矣独其年之不赢若可憾者盖二五错综谁实司之在和甫则无憾焉是为铭
　　故张君彦谌墓志铭
　　至元丙子王师问罪江南大州小邑四民子弟无少长悉为人所俘获流离播迁之余可矜可哀益不胜道能卒完其身于素患难者千百不一二见况能以亡国之末裔为起家之始祖有田有庐复修祀事于日月光华之世如吾张君彦谌者可两有乎孟子谓人之有徳慧术智者恒存乎疢疾揆诸彦谌信矣哉君讳诚字彦谌以彦卿行袭譌故也信州上饶焦石里人髙祖五十六公曾祖小二公祖省二公考省十六公妣陈氏君孩提失父独依母居年十三遭乱来闗中母子由是不相闻知恪谨小心服勤钜家钜家爱之如子弟机警敏悟周知四方物土美恶观时取予不失毫分遂致饶用每言及母未尝不流涕上饶距关中七千余里行商往来率数岁一至必厚礼哀恳俾诇母存亡大徳初君既得自便叶姓兄弟至知母陈在家卧疾闻有子信感极遂不起君号恸者累日辄奔往以其丧祔焦石十六公之墓益重先茔不敢以两亲之柩北徙其得礼哉族丧在殡皆为之从弟福四过时不婚礼娶良家田庐为他姓有者悉购得之规为祭田终丧三年然后归买田下邽为子孙逺业田租取乡例之半凶年饥岁缓责纾逋严于教子资其读书籍员国学闺门之内以身为凖宾祭庆吊品节得宜丰俭中礼尊贤敬老道过余杭日国中耆儒孙敬礼之子伯明逺游不能归告乏于君君念此老无他子姓备养分槖镪千五百緍畀之迄终养不责偿年逾五十慨然叹曰人寿几何乃终役于物邪即以家事付其子优游自适士大夫亦乐与之交致和改元五月十一日疾终肃清里之居第享年六十有五以其年七月二十有四日咸宁县洪固乡乐游园新茔妻朱氏子男四浮遵遗训瀜蚤夭冲力学有闻两预乡荐女二长适耶律谅亦前逝次适石克礼君天资渊实济以明亮文史医卜之用亦领其要虽善心计未尝以得失为累始有居积为里中儿盗去君初若不知既出其物以市众谓宜讼之官君曰慢藏诲盗我之过也其性度如此至是冲由刑部掾来奔丧録君行实求铭于予予辱君礼接尝与冲从事于讲习间所不得辞也铭曰飘风振林本掲枝颠有栽者培天心可观猗嗟张君奋由艰难人一己百惟力是殚我父我母松楸祔安我子我孙桑梓计完孝无遗悔慈有令传求若为生谁今百年乐游之茔肇自我先龟吉筮良之庆之延
　　承务郎西和州同知雷君墓志铭
　　明道先生有言一命之士茍存心于爱物于人必有所济进而上之其济众矣夫以仁存心然后爱物迹其职分观其设施则人之仁不仁可知己若今之为吏能仁其职以厌众心者雷君是也初为司狱守以亷勤行以公恕囚有寃系者君得其情必反覆白府属俾申正之夏则洒扫囹圄冬则缮完藁籍守卒不敢肆为陵暴始终十年如一日囚既受罚无轻重必致拜于前以谢矜愍省台咨赏焉一正县务再佐州事急于抚字缓于催科劝农桑以厚民生崇教化以正民俗扞掫无草窃之奸簿领无舞文之吏善类气伸不仁者逺宪司才其能而洁其行它讼之疑误积滞不能以时次者必委君裁处悉心穷审皆得情要最四十余事呜呼使任卿大夫之责达其道于四方何所事而不济乎其子徳諃手君行实且致遗命来请铭敢质诸见闻叙而论之用世本末苐録如左君讳裕字顺理耀州同官县雷平川人曾祖逺徙居髙陵之毗沙镇祖定考贵卒鄜州洛川簿潜斋杨文康公为之铭妣杜氏兄弟六人君序居四明敏信厚生有淑质读书力行志尚修逺至元甲申陜汉道宣慰司辟为奏差再擢四川等处行中书省宣使大徳辛丑勅进义副尉安西路司狱皇庆癸丑改忠翊校尉成州判官延祐丙辰陞承事郎延安安定县尹承务郎同知西州事泰定甲子也致和改元以年及致仕秋九月十有七日疾卒于家十一月三日镇北庆安乡先茔妻路氏蚤卒继张继李子男八人徳諃徳譓徳谆徳议徳谞徳谐安定八儿女二人长适本位下总管李秀次适王文忠孙男九女四君族盛而蕃兄弟皆载名仕版孝友雍睦闻于乡邦君在安西时味之嘉必遣至母所弟临潼尉祯尝病疫君即往省视又防居寓舎躬亲粥药如是者累月乡党朋友礼周义洽救灾防患出处如此是可铭已铭曰古之君子学道爱人史氏褒善笔之曰循贤哉承务路义宅仁幽草亦知时有阳春于县于州民气以振余不负丞士论所均庆安之原有族其坟斯铭斯藏允无愧文
　　承事郎常谦墓志铭
　　三代以降取人者类以竒伟豪俊为称求之诗书但曰吉士良士常人善人盖是四者名异而实同彼其慈祥岂弟温厚和平天机固已不浅及究其用如菽粟布帛世可一日而无哉自予得友常君敬甫始终几三十年备五性之衷达五品之逊内外无一不宜者每窃幸叹古所谓良士吉士其可贵盖如此皎皎其行以取闻直道之世所不与也寿享今七十有三当天厯二年二月二日卒蓝田居寝之正仲子冲卜其年三月十有六日咸宁县洪固乡新开门北原先茔以刑部掾张冲叔静状来请铭君讳谦敬甫字也其先河内人曾祖荣祖繇太原徙中山祖晦邃于医考庆祚尽得父学以目医名世供奉太医院至元十一年有防侍皇子安西王邸官医愈郎王府医药提举始徙家闗中妣杨氏君生有淑质读书頴悟过人能用先法提举公以母老就养王教即拟君袭职大徳元年擢从仕郎开成路总管府判官皇庆二年改承事郎华阳新津民匠长官疾辞不赴延祐四年以故官授陜西兴元长官满岁即谢事归老玉山别业衣勤食力休休自将若不预世故者如是十有余年配杜氏淑慎恭俭有美族姻前君十一年卒今合焉子男二长曰中爽迈善学御药试中第一人仁庙尝赏其能将被命服而殁识者痛惜之次曰冲有行有文缙绅推重三辟鲁斋书院山长女一适赵氏子育孙男二规矩女三长许嫁裴氏余在室君易直有容言由心出己未尝负人亦未尝虞人欺己鍼药之功贵贱如一主于救患不以媒利逺近交际皆推为信厚长者至性孝友两亲年皆耋老先意承志动中所欲在开成日闻提举公有微疾辄弃官归家饮食药饵必亲甞拜祭祀必如礼笃爱弟谋恩文曲尽教子力学慈不掩义善遇僮使未尝轻肆怒骂曰均是人也上芥视之不已甚乎其原于此心者类若是议者谓君积之甚丰取之甚啬造物之用不几于俭乎然永锡祚有贤以昌厥后其福善固不浅矣铭曰仰事俯育孝而慈居官守职公灭私以友则信弟则怡琴瑟静好家室宜父书能读传奥微王邸籍籍声四驰平生所履观若斯谓之吉士非君谁
　　奉训大夫致仕雷君墓志铭
　　天厯三年二月九日奉训大夫耀州知州致仕雷君卒其子徳谊等卜以三月十二日本县庆安乡堣原先茔持君行实来致哀恳曰两叔父之得先生铭有以昭诸幽矣先君之铭舎先生其谁托予与君兄弟义识有素其何辞君讳禧字致福其先家耀州同官县雷平川曾大父逺徙髙陵县毗沙镇大父定金末逃难乱定来归父贵筮仕至元初厯主四县簿尉有声称潜斋杨文康公志其墓以君致仕恩赠奉训大夫华州知州飞骑尉髙陵县男母杜氏髙陵县君君以甲寅岁八月二十日生兄弟六人君次居三在幼勤敏嶷然如成人受学潜斋公之门朝程暮课不废寒暑至元十九年王相府辟典藏司史二十五年勅奉天县主簿兼尉三十一年调渭南县大徳四年官将仕佐郎主郿县簿九年改登仕佐郎主长安县簿厯职四县清整有加井聚撤守望之严犴狱无呻吟之系县政益精明而令长得毗助矣至大元年陞从仕郎蓝田县尹皇庆二年转承事郎尹三原县君既正县治首以裕民为务教养科条井井有法勤农桑使民有储蓄而无水旱之忧谨庠序使民知礼义而无法禁之冒崇奬善良扶掖贫弱有古贤令之风行省行台列上荐牍至治二年进承务郎同知金州事年及告老纶命超荣致仕恩数泰定三年也君天资温厚勤整治尚安静务使实惠及民不挟术以干誉故民皆爱戴既去懐思愈久而愈不忘吏亦感诲谕之诚不忍轻犯约束也谢事家居犹嗜书不倦间与亲賔谈笑道旧故为乐待族党恩义尤笃忧喜同之享年七十有七娶罗氏赠髙陵县君淑慎端静克相夫贤前君五年卒子八人男三长徳谊中部县尉次徳询次徳谦承务郎宁逺县尹女五鄂勒千戸罗某马某杨某刘某张某其婿也君兄弟子侄蕃衍秀茂蔼蔼着誉乡评言积庆者必以髙陵雷氏为口实铭曰为官择人若稽前代曰守曰令其难其最邦之安危民之否泰母曰徒劳任孰与大奉训恂恂唯其所在政简刑清仁涵义溉鸾枳曰栖制锦者再来形暮歌去有遗爱才佐一州我日斯迈位不满能时所同慨七十七年无怨无憝谁传吏循我铭其槩




　　榘庵集卷九
　　钦定四库全书
　　榘庵集卷十　　　　　　元　同恕　撰
　　颂
　　临潼县尹马君去思颂
　　邑有剧易吏有能否生民舒之系莫令为急京兆属县十二治称难者有四曰咸宁曰长安咸宁之东曰临潼长安之西曰咸阳咸长左右大府百为所资令或日不暇食然压之以尊官令行禁止壮之以版籍赋散役分茍有勤上恤下之心势若不难为者咸阳之与临潼虽均当东西孔道往来者之所出入咸阳去府为里四十轺传所经不过一饭之顷辄去独渭渡为须臾之扰耳乃若临潼适行者一舍之中由朝廷故总司使出道东者十常七八且又故唐离宫华清温泉所在侯王将相监司郡守东而西西而东者沐浴焉游观焉事严且更日稍缓则信宿其送往迎来日无虚时大则为安西邸朝觐斋祓之所然则供亿之须力役之用视咸阳则曹郐视咸长则鲁衞矣欲民之舒不尤难乎城郭市聚大邑一丘樊耳人不完衣居不完屋往往久于骚绎散之地土以故令之得是邑者勉勉自持不以罪去为幸其能使上欢下洽吏戢民恬取有制而用有节刑不烦而讼不作官则心服去则惠懐进义马君百福一人也君以世族克自树立受知左山商公一亚工事再倅州治矣以至元癸未六月实来首刬政之蠧民者异时经用官给缗钱三可支一余悉赋之民仍不授符以避劾吏旁縁为奸胁持巧取阖境无宁家君虑赋之则民伤不赋则官蹙乃隠覈渗漏及吏卒赎过金为市畜种给豪户有牧地者歳约取字育之半人不病而反利矣醪醴之酤帐御之备下逮刍藁色色有法吏不得私时王相开府冠葢云合往来无间言而民安如故沈毅端审望之人畏吏毫髪不敢欺租赋必差户之强弱徴役必均力之众寡号令一出翕然无异辞尤精折狱囚无久系或决之马下皆含笑受罚上官竒其才疑狱輙属君按讯轻重情得邑民刘某利女氏货诱使归宁杀之中路沈其尸于河反诬舅姑为虐其妇使失所在有司以父必不贼子欲致舅姑法辩久不决君听其辞察其色即指曰而杀而女斥取榜具遂欵服无他观者骇愕咸以神目君退食萧然门无杂客或病其寡乏弗敢饷也劳农观学旌善别恶饰公宇以壮观听崇礼殿以本教化民皆有父之尊有母之亲总司以治绩荐擢本郡推官吏民奔饯肴酒盈路瞻望车尘皆号哭不忍归尝观为政者他事或可术致民心必不可幸得整暇或可有为肯綮必不能游刃法自心成功随事着若公其能吏哉今令马敦武某主簿杨某仰止髙山光昭前德合辞俾其篆石某谓进义之徽踪两贤之乐善是皆宜书以劝来者属笔于某其如不称何主簿君妹壻也终不得以芜陋辞乃采舆言为作颂曰先圣有言不患无位视所以立位则不愧表表进义粹美所钟奋由纨绮矩步规踪尹我潼民三年一日曷植而生曷药而疾乃究乃度乃纪乃纲乃牛我田乃蚕我桑如是而徭如是而赋定我章程吏或敢侮罪兮斯得枉兮斯申狴犴幽隂歘兮阳春弦歌载路百里之土雨旸无愆百里之天湛乎渊澄温乎玉莹我思古人卓鲁其并骊山苍苍温流汤汤清风穆如呜呼不忘
　　赞
　　房母画像赞
　　处为孝女出为孝妇求之闺门不一二有此淑慎其身者所以为德之茂五子愉愉扶前持后孙曾卅人颉颃左右思永范于厥家象柔仪于绘副庶歳时之致严如瞻对乎夀母
　　张嘉议画像赞
　　郁郁乎挺拔于歳寒者此松栢后凋之气人得以见其形仪也渊渊乎渟滀于泽深者此川流不息之用人莫能测其心思也岂弟君子麟凤其祥龙虎其威虽知周万物道济天下未极乎股肱耳目之资而忧民之忧乐民之乐迈迹乎神明慈惠之师我思古人将孰与夷谓汉之赵张三王公则姑舍而不为若周之方叔召虎谓伯仲之间见公者公亦不得而辞之也呜呼
　　李平章秋谷赞
　　于穆圣心全体太极好善忘势前无古昔矧我师臣蚤侍经席眷注绸缪宜莫与匹乃濡瑞毫象仪是饰乃运宝锋号扄斯勒天巧焜煌山人説怿对显休臣敢不力维此山人孔门之特道行与行无身有国昔也龙渊以羽以翼今焉凤池伊契伊稷培植太平仁膏义泽在谷满谷孰匪秋获猗欤盛明得士之吉菶菶萋萋以颂无斁
　　雷季正画像赞
　　愉愉乎其不敢惰者事亲之经也侃侃乎其不可挠者与人之方也观于此而有所得也亦足以想像其辉光也若夫学问之渊而黾勉如不及持守之固而奋迅以自彊则他日之着见粹然盎然者又岂鄙薄之所可量也
　　祈文
　　祈雨文
　　灵山巨区能兴云致雨所以相有司福生民也有司之不职罚有余责矣今也自春徂夏雨不时若耕夫力作土壤深细束手仰视以待播种神于此时尚不加恤民将何依乎走祠致诚祈赐矜闵泽我饥民更后旬时不惟秋种失望夏麦之成亦无及矣神终无意于斯民乎惟神其念之
　　西岳祈雨文
　　维大元致和元年七月二十二日某官敢昭告于西岳金天大利顺圣帝维天地以雄尊浩大之气结而为山分镇五方神之所分乃在西土是天以水旱丰凶疾疫灾祥之变付之神岳使通融消息以隂隲此下民也陜西行省所綂近在眉睫之间几席之下尤神所易见也三四年来旱魃为虐有夏无秋有秋无夏饥吻嗸嗸葢不胜苦今年之旱势益酷烈麰麦之入仅具斗升自四月至于今七月云雨之兴曾不一二时赫日炎炎如焚如燎黍稷之苗十死八九是无夏又无秋也民将何以为命乎麦秋之期近在旦夕看此气象敢有准拟民今扶老擕幼流离播散县邑为之一空某受圣天子之命抚治行省失政之罪其又奚言夙夜战兢不敢宁处斋祓一心徧祷羣祀两月之久未获昭答云暂合而复开风随怒而疾作岂上天之意未欲悔祸抑忱诚之感有所未至欤窃独惟念岳神之灵实主此邦控诉烦渎不专于是得不为昧其所乎是用奔走俯伏庙庭重言累语沥此危苦神其哀悯为众请命纳恒旸于六幽出伏隂于九地使千里之土浸淫澍泽垂死之民再萌生意则岂惟眇末之责庶几少缓而神受天地之职以相吾君者亦可以尽其分矣谨告
　　祭文
　　祭王文振文
　　维至元二十八年同某谨奉香酒时菓之奠告于亡友嘉兴府録事判官文振王兄之灵曰呜呼乾坤储秀赋予不羣鸟得为凤兽得为麟百千年所一二其人下而頥颢上而渊参珪璋虽异良玉是均我兄之出孕厥精真爰自童丱克好人伦择足而蹈择口而云左经右史宵诵达晨迨知取舍非圣不遵波腾众议万仞嶙峋或图于壁或揭于门毫观缕察明善诚身内腴磅礴酬酢如春嘉阳小试民用以新于台于府交口称珍幡然归养絶足搢绅益防旧学以究未醇惟我与兄蚤同砚席兄步十寻我不能尺不我是遗情好日密目眚为苛呻吟一室枉驾来抒握手叹息示我新篇副以邓菊毅子诵旁炎烦顿释喟彼箪瓢絶尘莫及三复斯言可验学力曽几何时遽闻卧疾奋坐惊呼遗问是亟天不可忱竒祸竟即呜呼痛哉德也何丰寿也何啬曽是蕙兰不如茨棘几世几年此气复集呜呼痛哉问不觇形哭不抚箦顷刻衡茅终天永隔我罪何言我情何极酹觞几筵雷号雨泣灵兮昭昭克监予臆尚飨
　　告庙祭文
　　维至大四年八月日孝孙恕敢昭告于髙曽祖考府君髙曽祖妣夫人恕以二十二日蒙恩授儒林郎国子司业恕不孝不能蚤自植立以承先训无学无才叨被宠命防先徳而敷祐之岂宜有此奉受之初追念罔极不胜痛感谨以清酌庶羞用伸虔告伏惟尚飨
　　显考改主祭文
　　维年月日孝子恕敢昭告于显考玉山先生显妣张氏夫人奉四月日制书赠显考亚中大夫集贤直学士轻车都尉追封京兆郡候显妣京兆夫人恕不孝罪深不能奉承先训蚤自树立以备一日之禄养晚叨召命备员春宫适遇国家霈恩幽显以劝忠孝有此褒赠义教所赖也徳廕所及也永惟恶逆不如无生呜呼痛哉谨白
　　亡妻改主祭文
　　维年月日夫恕敢昭告于显嫔朱氏夫人奉四月日制书追封汝京兆郡夫人恕以延祐六年只奉召命备位宫臣国家恩及幽漠有此褒赠生同其艰而不得同其庆哀可言邪谨告













　　榘庵集卷十
　　钦定四库全书
　　榘庵集卷十一　　　　　　元　同恕　撰五言古诗
　　焦润之觉斋
　　民生天地间厥初靡不一二五相荡摩厚薄乃隂隲巧智觊非分良心遂沦失忧劳迷所安性命推甲乙焦卿何许来袖有五禽术一剖祸福源恍若起沉疾堂堂左山公龙虎掞巨笔扁榜岂漫然深衷待君述
　　读考亭遗文
　　孔孟不可作谁哉继其踪寥寥千载余梗莽嗟途穷善端根人心寒暑互始终于惟皇上帝笃生紫阳翁君父止仁慈臣子尽孝忠民彛焕星日谅不下禹功班班列言论万古开盲聋兹焉傥可议呜呼其孰从
　　皇甫固道允懐斋
　　运昼夜间九十余万里瞬息无停机神功妙资始圣学贵日新亹亹同不已千载一寸心穷达均众美氷渊保令终斯亦列星比寄谢斋中人师傅傥如此
　　渊明归来图
　　呜呼靖节翁后世忠武侯出处虽事殊抱负同天游云鹤敛竒翼还我松菊秋南山日在眼琴书可消忧千年长沙孙眉宇生气浮朗咏停云篇邈矣追风流
　　虎溪图
　　逺公庐阜居心境两超絶纷纷任去留法眼槩一阅平生方外交陶陆人中杰髙标脱世羁晤言契真悦相逢苦无期相送那遽别区区虎溪岩不为两公设举手一逌然长风振林樾
　　送萧勤斋归别业【并序】
　　维斗先生近营朱张邨别业以遂幽栖之志某也朴鲁实赖提撕今遽舎之而去殊深怅惘谨缀俚言攀饥行李非敢为诗特以摅情素耳
　　世有万里行举杯载云别夫子即幽栖道路几周折块坐一念之中心忽如噎贤人出处间吾道从可决曷此数来年神理遂将絶没者永无望存者犹卼臲顾我蠢陋资学问复荒灭常时幸抠衣刮目际余烈每恨聚散期倐若风花瞥况今成逺违相看动逾节死草乏吹嘘宁能久霜雪百挽不得留踟蹰五情热再拜慎起居惟神相明哲他时策马来龙门访遗辙
　　东郭
　　东郭月初上静院开暝色幽人淡无梦孤坐琴在膝露下气更凉香逗心亦寂徘徊白云意度此清景夕成谅奚有物我俱自适曲终已忘形残河渺穷碧
　　秋江晚霁图
　　迢迢江上山渺渺天际浪晴霞散余辉彩翠迷下上划然林谷开洒落得物象秋风吹乾坤水石固异状两舟何许人超摇在清漾江山如此中发挥信髙尚有懐宿昔深感激生悄怆胡为尘土腥耳目隔欣旷
　　遗安堂
　　安者人所趋危者人所避壤壤穹宇间趋避每相戾君看伐氷家厮役犹深丽一朝位望倾往往无噍类天工岂祸人骄淫理必至何如畆身俯仰颇自遂春桑足裯襦秋禾饱饔饎垦粪虽蹔劳子孙有长利非堂名遗安君谅识髙义谁知千载余复见襄阳耒嗣守嗟古难过庭皆令器请哦渊氷诗安危乃一致
　　题李之顺山水
　　山水含清晖康乐诗言如谓此能娱人可以寄舒徐秦中山水窟清晖何时无熈熈复攘攘不暇相为娱画史妙经营尺素意有余抚卷一慨然谁哉此茅庐
　　题陈闳人马图
　　两马谁所为人言此陈闳到今幅纸间气与八骏争絶艺不世有见者为嗟惊因知苦心学能留千载名
　　送雷季正之燕
　　飞花满长安离情对罇酒持此郑重杯饮我平生友夫子今名家风流霭闗右翰墨洒芳馨言论吐琼玖三年鸿都遂英誉腾众口储端重文儒擢置在枢纽请告觐慈帏程严复东首激扬吾弗能赠言愧野丑嗟哉方寸微纷然应万有声色荡其前货利饵其后毫厘失检防骎骎入驱诱君实勇有余抗志丽辰斗永毖精一传肯使纎翳垢富贵非宿心事业期不朽慨彼莘野翁幡然谢亩
　　送刘民望尹安定【并序】
　　乡人刘君民望端厚秀敏读书为吏卓卓辈行间削牍诸司陞掾行省盖慎积致也延有纪号勑承务郎尹奉先郃阳县刚以摧奸柔以抚顺百利具兴一害必去民气忻忻如登春台归还之日士民遮送至有涕泣者县之耆儒丘讷轩为作去思颂今年秋以故官改延安之安定吾知安定之民争迎道左又将如郃阳之送也诸公赋诗以华其行恕因叙而倡之
　　为吏居百职能否随用彰峩峩进贤冠独得名循良民实国之本委寄尤慎详轻车就熟路十倍君才长外户夜不闭弦歌声洋洋卓鲁亦人耳可复同休光
　　感懐
　　蹻跖乃有年顔生痛夭折气数偶相遭巧智莫能越日食万钱厨下筯无可啜鼓腹饭藜羮嚣嚣心自悦在彼宁有余顾我亦可缺男儿生世间要当励名节生与万夫庸死为万鬼列此懐谁与言临风一长吷
　　为韩母题萱春堂
　　母徳一世师母年宜所独况乃晨昏间愉愉温兰玉尽挹天地春永介北堂福谁能弦且歌南陔久无续
　　秋宵步月图
　　明月上东岭徘徊照岩扉清兴不可奈起行信委蛇玉色净林壑襟袖风披披一笑指絶景今夕当有诗
　　送日者焦润之
　　鸿鹄搏青霄啁啾百鸟喧至人不世出谁与论乾坤堂堂管公明声价动天门忍作携手别怆怳将何言
　　送王文振嘉定録判
　　悲风振髙林寒烟惨寥廓行行重行行送子出西郭涕泪儿女情执手感今昨中懐千万端未言心已恶仕有时为贫圣贤盖所诺僶俛敦夙好谋身谅非错幸此须臾间相对且尽酌拳拳慎爱憎人情险于壑
　　哭族侄周道
　　仁义久废讲家门亦碌碌谓天生斯人微意殆有属云胡未强仕百身不可赎二者痛无望泪珠剧囷粟
　　送雷季正
　　鳟鲂泊陵阜鸿鴈于木栖兹事免危困千载吾谁稽松楸雨露感严命兴晨鸡懐哉陟岵歌白日忽已西
　　七言古诗
　　良夜
　　良夜沉沉天似水万籁无风声不起海上飞来白玉盘乾坤都在氷壶里幽人雅志嗜丝桐境胜心清兴难已琅然一曲发清商门外踉跄舞山鬼夫君平日事丝纶三絶韦编妙入神欲攀天闗守九虎归来甘作蓬蒿人胸中老气蟠不下时托朱弦一陶写髙山流水少知音白雪阳春无和者长安华屋填层城绮筵日日鸣秦筝淫哇聋尽众人耳正声淡泊有谁听争如袖却薰风手云壑为家月为友可怜洒落卷中人憔悴红尘今白首
　　喜雪和勤斋先生韵
　　夜窓萧萧风歴纸渐觉清光射眸子家僮遽报雪盈空曷意穷年有兹喜来牟槁伏黄埃间朝结微隂暮还已城中嗷嗷十万区岂独私忧嗟百指朝廷迩曰得贤相大沛嘉音湔旧滓天心还与圣心通顿使黎元恩泽被平明防试尺许深簸荡乾坤仍不止怒张猎隼恣凭陵冻雀求哀竟何恃神龙变化应叵量浩浩一事同逺迩虚斋坐久肩耸山亦有微澌生砚底径呼欢伯为解嘲藜口苋肠今免死云章忽自九空堕疾读泠然欲氷齿唱酬絶倒昌黎公玉振金声足条理追踪騕褭良足叹蹒跚之技止于此
　　喜雪次郭方斋用东坡韵
　　隂风万木无留叶一夕乾坤洒清雪培根养脉膏液浓生意何尝有中絶瑞光转迷四围大地浑沌平九折岂惟入眼骇观新更喜烧肠饥火灭取琴按曲弦不柔呵笔书辞肘还裂沙沙窓纸碎作声防防衣襟巧生缬龙公胷次有此竒人世嚣尘宜不屑比年旱疫两成灾性命忽如朝露瞥太和元气行复常社老乡翁听渠説呜呼有司公且明感应真如契磁铁
　　贺姊壻程子益生男
　　乾坤元气相推迁儿生乃在丁丑年兰汤浴出红锦防英物自匪庸儿肩头颅峣峣峙寒玉眼波湛湛澄秋泉褰帏一笑万事足快取桑弧蓬矢悬乃知积善有余庆圣神方册非徒然夫君门户实天啓勲名累叶皆人贤卓哉河南二夫子道统逺接洙泗传大经大法焕星日为我后学开防俟儿起能读遗编反躬厉行符若先人生所以贵似续政使不坠吾青氊母为龌龊效尔外家阿兄辈会须垦此南山田
　　五言律诗
　　南诏殊俗图
　　圣域无遐迩恢恢共此天殊音自宫羽异服亦纁五色占云久三方恐我先从今更万嵗臣节誓终全
　　思述堂
　　先世堂堂业孙曽毣毣思勲名千载事忠孝百年期家庆栽培厚人才辈出竒须看孔悝氏庙鼎勒名时
　　邵周臣愈袁叔灿疾
　　术变由心得天将夀此民脉占微入髓药效防通神义不千金顾仁回四气春良医传有种随世在吾秦
　　潘母家训图
　　夫子哀长世孤雏济大艰此心天敢负异日我何顔旧族风流在传家素业还死生两无憾髙节照人间
　　李氏洄溪作
　　见説洄溪好幽居一付君水声千古月山色四时云争席渔樵话投笻鸥鹭羣百年真受用有耳几人闻
　　挽孟孝卿郎中
　　訚訚庠序日郁郁桂林枝文献承家逺才猷用世奇清风留省幕厚徳着刑司未究青云业空余薤露悲再世通家好平生托契深别离才境出消息遂渊沈谈席从谁接欢盟可重寻长歌懐旧赋泪下不成音
　　房渭南移学
　　房簿今贤吏儒宫见设施改图非得已善治本于斯构筑勤三载观瞻耸一时嗣音同好徳尚不废成规
　　王子宜八十
　　佳气葱葱日先生笑举觞衣冠瞻朴雅步履羡康彊福禄培基厚诗书种徳香十分才一耳彭夀庆方将
　　中秋对月
　　年年期此夜霁月少逢圆委照三更席飞光万里天放歌声激烈狎坐语联翩遥忆缑山鹤吹笙定有仙
　　再赓前韵
　　今宵对佳月恰是九分圆露净琼瑶界星稀绀碧天桂香余苒苒风袂欲翩翩樽酒从谁饮吾将起谪仙
　　送成学正
　　眉睫见吾子励斋吁此翁性珠圆夜朗徳器妙春融菽粟无奇味参苓得久功莫嗟今日用试看百年中
　　送季永言延安学正
　　学官开郡国于职未为卑风动弦歌俗功成俎豆师通才如子少逺业不吾迟笑貌均知徳期将荅圣时
　　题穆郎中有庆堂
　　忠孝谁兼美芬芳萃一身防防唯自种浩浩不私亲松柏慈帏夀芝兰子舎春福川流更逺称愿到秦民
　　夀石仲彰母
　　风雨巢倾早栖栖母子俱人伦明大节义教得良图丹桂双枝好青松百尺孤今年眉夀酒盛事説西都
　　夀程甥忠
　　颖悟惟天畀温淳自性成诗书新轨范冠冕旧家声顾我非张舅知郎必陆甥进修当勉力万里看鹏程
　　送王元膺
　　吴岳钟神秀森然气不羣韬钤东髙阁诗礼防竒勲俛仰惊初见周旋胜所闻赋诗无杰思聊以写悁勤
　　送薛君英管勾
　　才适清时用名为大相知檄书搜外府驿骑谒台司古学心藏妙今文舌吐竒鹓雏毛羽好更沐凤凰池
　　新月
　　云净西南角氷痕印碧天渐看疑镜破初上认钩悬鴈底空成恨梅梢更可怜素娥还肯语借问几时圆
　　雪次张彦清中丞韵
　　一色云连日空花作阵来龙宫无宝藏人世有瑶台沴气潜消却天和剰挽逥闾阎笑相语酒禁又须开
　　挽张提举【并序】
　　保安张先生子载延祐中知河中府幕事陜西行台闻其为宿学也假以掾史禄敦请居台中为士属讲经已乃荐为儒学副提举先生既受命悉心学政一以长育人才为务不数月弦音诵声洋洋乎侯頖教行有渐而先生遽以疾终呜呼惜哉旅食不能即遂藁殡近郊其子某往返经营者屡矣今年春始克防柩东归不肖尝辱礼接感念畴昔赋诗写哀又以叹先生之有子也泰定改元春三月清明日书
　　旧学推渊博芹宫足表仪鳣鱼方兆庆鵩鸟遽成悲燕社魂归日秦闗泣送时有儿能大事天理不吾欺
　　博啰平章无欲斋
　　天徳养纯全人情戒颇偏振衣千仞表迈迹万夫前玉栗中涵润金明外自坚危微传圣学斯世有斯贤
　　送髙御史辽阳都事
　　賸欲征衣挽才难自古然借筹行省幕来辍外台贤造父六飞防由基百步未容賔席暖东阁听招延
　　挽汪左丞
　　惠泽均千里威名盖一时雷霆新耳目烟雨暗旌旗黔首嗟谁福皇天不憖遗寸心余报国终古使人悲
　　送韩徳卿【幷序】
　　韩君徳卿吾秦佳士也笃志力学守义循礼受知勤斋先生书法尤得其妙处盖骎骎乎鴈行矣今以防府知事告别于某敢赋小诗以发途中一笑
　　勤翁门下士清庙器中珍笔问兰亭阵径寻槐市真美材储用久健足发程新坐笑防州了功成入幕賔
　　送王徳威
　　万里斯文辙坚车发轫初从容成四教勤苦出三余韦傅吾家学杨侯外祖书録君能挟此贤网不应疎
　　送赵彦卿
　　宪府三年吏声华莫与班立谈多士集止水一心闲急士方今日能君久故山惟应消息好时得慰衰顔
　　送李之晦
　　疏公名四海令器许璠璵骚雅胷中笔波澜口角书廌庭金诺久云路玉梯初努力加餐饭平生学有余
　　送李凝仲县尉
　　灵川古循吏卓鲁未为优仲氏承家徳初官佐县侯寡民无易视多盗有深忧黾勉栽培力千年一日秋
　　送王悦道同知
　　衡门能过我眉睫见尊公挺防千林秀骁腾万马空英游驰宿誉阃寄防新功衮衮云霄路登车揽辔中
　　送李季孚
　　文明开圣治殷序接周庠郑重师儒选丁宁俊造方久知闲徳义且喜赡辞章古学标三在修途贵自强
　　送李用中廉司掾
　　万卷诗书业青灯夜雨秋下帏联俊造提笔簉英游宝剑须真识明珠不暗投蜀霜森柏府賔主尽风流
　　送侯译史之燕
　　师学传天语闗西独有君乾坤新甲子龙虎旧风云挺拔千林表超腾万马羣唯应好消息乡里得先闻
　　赠临潼李义士
　　福泽承家逺仁心得赋多万人均若尔一室独丰何不待朝廷劝能回邑里和骊山千古地髙义与嵯峨
　　赠王议卿义士
　　不作千金惜推恩古亦难饥寒多汝苦饱暖独吾安原宪炊余粟黔娄死有棺乾坤同父母皎皎此心丹
　　盆梅次张彦清中丞韵
　　生意分全地寒梢玉蕾红林诗难着巧黄笔易为工瓶水留春到炉薰入梦同从今吾不恨长笛倚楼风渺渺江头路相思金玉音故将盆里种要作眼前吟瘦影依尊俎清芬夺麝沈嵗寒真得友无复叹商参
　　张氏园亭
　　艳艳春晖里夭夭寸草心百年双雪鬓一刻万黄金水乐亭台逈花云几杖深有儿能禄养无厌数登临
　　送靳御史之官南台
　　宪府人材禄分司御史除雪消羣枉日霜立一贤初袖底澄清辔囊中慷慨书平生顔鲁郡应有雨随车
　　送冯仲潜之官成都
　　治世人文朗名家徳种新深心期济物正学本修身列传标循吏卷阿咏吉人潭潭徽政府沧海集珠珍
　　挽贾敏夫佥事
　　闽省才猷壮秦台誉望専碁才逢国手琴遽絶朱弦写恨能无赋招魂漫有篇吁嗟清徳在不复畏人传
　　夀张太君
　　夀母春晖里儿孙拜后先能成一家福尚友二南贤秋水南阳菊薰风玉井莲长生嘉颂在百世尽芳传
　　题蓟国公射虎图
　　父老谈竒伟公乎凛若生弓强山可破兽猛叶如轻户不春风闭人今落日行崔嵬北平石终恨不成名
　　题杨正臣廉使言章
　　表表人臣义堂堂御史名有言吾不敢懐愧若为情蹔作浮云蔽难藏白日明从来霜后柏苍翠有余荣
　　挽髙用之总管
　　爽气钟珠秀长才富有为朱轓遗爱颂丹扆盛名知宿草迷蒿里寒烟翳柏祠老成今已矣拊事重嗟咨
　　武县尹士民悲送图
　　络绎道傍叟相逢各泪垂明君还弃我慈父欲依谁期月功能见三年政可知平生循吏传班马不吾欺
　　送族侄一飞
　　勤家念先叔遗泽在诸孙之子才尤美兴宗事可论静脩名始立卑牧道方尊老眼期须见髙阳署里门
　　送侄孙畿往衡湘
　　顺安先伯父麟凤瑞吾宗素业当谁托曾孙乃汝逢孳孳分善利惴惴事温恭跬步无忘孝天心人欲从
　　送郑器之云南郎中
　　日南强圣域方汉尚中州省幕经营大人贤擢用优有才须干国无意只封侯九折卭郲坂还君叱驭秋
　　题甘泉簿托音送行
　　三嵗甘泉簿谁令有去思功繇勤力见心以至诚知今也谁専信民焉不忍欺霜松欝柯叶当与嵗寒期
　　夀雒翁八十【并序】
　　泾水之阳有髙年者姓雒氏世以善人称于里中今年八十有二矣视明听聪神充气饱行不杖坐不欹如五六十许人盖自壮嵗有以长生久视之术授之者力行不懈人多以是为归予固疑其未尽也及询平生为子能孝为兄能友两亲遗言始生微物犹袭藏不弃笃实勤恭能保所受固有甚异于人者呼吸吐纳云乎哉初度之朝贺者集门欲得予一言以佐子孙奉觞之劝于是叙而诗之既以美君又以为子孙之劝也云尔
　　能事还能守真无忝所生松姿嵓雪秀鹤步海云轻宗族推纯孝乡闾敬老成如翁能几见想像紫芝萌
　　挽樗岩马廉访
　　才臣中统旧有子独公推学重宗藩选名髙宪府知方欣仁者夀遽哭哲人萎不锡苍生福人终造物疑太息将何及儒家失主盟经帷传奥学文阵出竒兵安得消蒙吝犹期揖老成乾坤何嵗月复此气精英
　　偶咏
　　中宵一片月坐抚得斋琴云歌凤山逺海啸龙波深清风凛毛发零露霑衣襟天地谁先后悠然万古心












　　榘庵集卷十一
　　钦定四库全书
　　榘庵集卷十二　　　　　　元　同恕　撰七言律诗
　　次耶律左丞元日早朝韵
　　香雾霏霏湿玉阑五云仙佩响珰环春回凤竹参差里喜动龙顔咫尺间夀域乾坤开六合蓬莱宫殿压三山胪传声逺从天下更觉唐虞日月闲
　　紫阳故居
　　帝乡渺渺白云深丝竹犹闻燕坐音喜见舍人还白璧忍令校尉摸黄金渊源孔孟平生学酬酢羲皇万古心圣代斯文有公议合留华表映来今
　　题刘伯珍竹轩
　　歴歴当轩数十茎气分千亩渭川雄岁寒于我有成约一日如君不可同疎影月来金破碎寒声风入玉玲珑作诗为问丹阳尹【时杨叔行主醴泉簿】谈笑能过避俗翁
　　登义谷有懐郝复礼雷季正
　　器宇眈眈未可涯霭然风度足雄夸论交久已心相许讲会应怜迹独赊云断水涵天影阔树分山带岸容斜相思不尽徘徊意一片归心逐暮鸦
　　赠张司马
　　岩岩秦府殿西垂山玉渊冰采不遗人物已雄当世望英华独见士林推龙旂虎帐奔趋地貂羽金蝉顾问时饮食易为饥渇后春风看染杏坛枝
　　道逺儿生六七年矣七月逢闰
　　聚为父子荷天恩忆昔前裾复后襟有子有孙承祀逺闻诗闻礼发源深相看彼此星星髪一念晨昏耿耿心初度愿伊逢十闰老夫賸备买书金
　　送万御史云南佥事
　　依依惟有恋行轩老誖何人敢赠言指下宫商能缓急胸中泾渭了清浑几时上驷容凡马自古忠臣出孝门旰食宵衣九重里天南天北尽元元
　　偶成
　　天意人情不两岐祸淫福善更何疑眼前事事须量力身外悠悠枉费思静对诗书探道要闲过朋友订心期百年忧患居多半却恐光隂得几时
　　送文璋甫云南幕长
　　玉壶寒露映簪绅秦府潭潭入幕宾九泽酿成胸次阔五云裁就笔头春便为鳌禁登瀛客且作邛郲叱驭人后夜相思渺何许西山晴雪郁嶙峋
　　戒言
　　戸在圜枢弩在机关身寸舌莫相持仁而不佞斯为美信有其徴乃可师多寡屈游宜自省诐淫邪遁会人知九原可作吾谁与时措从容公叔枝
　　送傅彦升云南省幕
　　英烈江东信不忘隐然眉睫见堂堂佐州有爱形歌颂议狱无寃着吉祥緑水红莲开伟观黄金白璧发珍藏幕中得士须如此圣治何分逺近方
　　送雷季正都事
　　粲粲安榴花满枝西台空幕送君时谢安本为苍生起贾谊元从年少知下马除书应得拜登车揽辔不容辞病身寂寞谁怜我明日愁来独咏诗
　　送韩都事
　　西北藩垣控上游望深黄屋不贻忧政符分握调元手宾榻颛居第一流已向艰难知气节更从整暇得才猷关河未信乡书逺几日西风鸿雁秋
　　寄雷季正都事
　　别来又是一年余每就行人得起居潦倒麤疎无我似聪明特达有卿如九关虎豹青云路半世虫鱼汗简书争道进贤相误却此心不忍顿抛渠
　　蒙氏贞节
　　塞云杳杳雁飞深三十年来百苦心头上无情空白首眼中有泪铸黄金老人不乏儿能养小子常如我见临华表清风一千载鬼神呵守映来今
　　送乔元朗运副
　　许国峥嵘自昔年长才随用合方圆盛名已入防书例余事犹居翰墨先补外蹔须筹剧务留中端合簉英躔马蹄三月桃花路去去脩门五色烟
　　送龚子翺入蜀
　　夜雨青灯半世忙五千文史饱撑肠风流又倒中郎屣人物曾登祭酒堂匹马萧萧云栈雪短歌混混渭城觞浣花遗筑应须到为摘江蓠酌酒浆
　　送王君冕赴试京师
　　笔端清气洒秋泉剰觉乾坤赋子偏王者四灵才纪瑞日华五色果成篇刃经错节敢言利玉入洪炉始信坚孔氏不殊今古世敬王事业要人传
　　又送王在中赴试京师
　　圣主忧勤图治日人才推择辍耕年久知徳行符乡誉更喜诗书得士贤分定果谁能巧拙论功当自有媸妍太平万古吾儒策明徳新民第一篇
　　和张巨济总管韵
　　托迹尧民在邑廛但求寡过敢求全进修毕竟工夫浅赋予何尝造物偏分死已停扶疾药忍饥不续贾书钱形骸自有天眞在只许邹人会得仙
　　贺任节君【并序】
　　任氏二母淑德懿范古之母师殆无以过国家高其节行树表宅里以为民俗劝甚盛举也某密迩邻居闻风欣跃敢以四韵奉贺
　　华表峩峩起路傍一门谁有两共姜兰朝蕙夕争芬馥桂冷松寒共久长地下机云能饮德笔头迁固会传芳朝廷论治先风教妇学于今得主张
　　窦母训导图
　　长记升堂拜母时春顔一掬剰温慈邻芳何世无彤管庭草谁家有玉芝良冶良弓千载事如宾如友百年期何当一遇观风使为诵周南被化诗
　　高灯
　　火齐龙宫不见收海风吹上碧云秋光摇寳色三千界影落珠明十二楼阳燧半空留日鉴飞黄一防失星毬风流都入繁华手谁念隣墙把卷愁
　　送郑国华管勾
　　良世良才岂下沈豫章劒气九泉深葱葱佳气山含玉炯炯明心日铸金往事何堪重回首残年最苦是分襟语君善养云霄翮再举当遗万里音
　　送张知州【并序】
　　夷简节使葭州之政无愧古人来归未几辄复南行一子名以同祖盖欲托为吾家诸甥且有来秋聚首乡社之约余惜其别之遽也猥语见意庶不盟寒乎
　　五马騑騑快作州昆仑之水尚安流一钱父老刘宗正百骑儿童郭细侯尊俎未成聨话榻莼鲈蚤似促行舟祖儿弄舌如春鸟洗眼明年太华秋
　　送刘善文云内知州
　　孝子忠臣备一身今谁能见古须闻九秋不碍辽东翼万里应空冀北羣又作风流前辈想定知消息故园欣儿童竹马城南路还见吾家太守君
　　送蒙郎中任濮州
　　如何省幕辍贤宾守令朝廷注意频水旱连年多下户网罗无罪少平民几时卓鲁虞临制此日龚黄得拊循闻说儿童调竹马濮州花栁待近春
　　石榴
　　尚想猩红防绿苔坠枝佳实已枚枚九秋清露含珠满一夜新霜裂锦开丹鼎漫夸铅汞就金盘虚荐荔枝来茂陵应为文园渇天上移根地下栽
　　次韵酬程悦古先生
　　烟霞踪迹眇人羣万古诗书一小轩纸上圣心悬白日囊中神剂试黄昏杏筵时雨留荣润芹俎春风荐徳温难老锡公天有意何当重欵渭阳村
　　夀乐堂为贺平章赋
　　德邵年高五福全姓名共说贺公贤从容圣道无逾矩啸傲蓬壶别有天闲里久谙云水趣静中独养鹤年尽夸万石家声好倾覆栽培理固然
　　夀雷先生八十
　　福翁八十更康强两眼人惊射眦光乔木衣冠余朴雅化城日月自舒长樽前磊落瑶池客膝下参差玉笋郎有徳有年公物论姓名争与太丘香
　　夀赵翁九十
　　正大天兴事不遗白闲春染黒丝丝孝心元是百年福淳徳犹为一世师绿酒办谁留此日青山能我对当时坐中况有兰亭笔为谱尧民夀域辞
　　夀张详议八十
　　先生本自将家雄又了长生久视功玉色晕红潮两颊神光防漆照双瞳时平不覔芝田友境好方为莱氏翁仁者乐山山与夀一村满吸翠屏中
　　送杨司业
　　圣主还须颂得贤和风甘雨此何年伯淳不识宁无罪黄霸重临信有縁爽气西山凌积雪高标古柏树参天区区企华心犹在老马长途不任鞭
　　送阎平章
　　地严纲纪选臣良诏下人争覩凤凰草木洪纎沾雨露河山表里入辉光圣人再世逢尧舜宰相于今有杜房坐榻未温还又去秦民何止泪千行
　　送董平章
　　清忠旧徳简深知秦省藩宣顾莫宜亹亹不遗经国力愔愔独有结民慈九重俄下驰前诏五府空余去后思试酌舆言歌马首一时泪堕送行巵
　　为刘氏题【并序】
　　至大改元之夏友人张公辅馆于刘氏园亭至则主人镇抚公弃宾客者才逾月公辅为予言镇抚养亲教子乐善不倦所谓信厚之公子者甚恨不及一际风度也其子显出示山木先生为作萱春堂诗且请续貂其后诵未再四益信公之为可慕敬赋四韵以追一时之盛云
　　暎阶萱草玉抽丛人道忘忧是汝功白髪儿能慰顔色绣筵花解领春风壶觞泄泄融融里几杖油油翼翼中令徳一门终夀考旧家富贵见谁同
　　送杨时雍学正
　　环堵萧然不自贫一窗朝暮圣贤春才华久巳倾多士学术眞无愧古人艺苑高科眞得隽芹宫小试便还淳风云千载衣冠地更觉鳣宫世业新
　　送王虚舟提学
　　寳丰佳气郁葱葱洗眼惊还玉润中心印的传千古秘笔花妙夺九春工盛名久已歌京国遗爱行当纪頖宫归去先生眞得计枕酣谁与发羣聪
　　十月一日拜程子益几筵
　　音容髣髴在斯留歴歴悲欢四十秋天地无情空白首江河有泪寄东流寸心自拟酬知已好愿谁教不到头叫彻九泉应解听亦逢先姊问吾不
　　谢袁景韩御史【并序】
　　伏承御史相公降屈威重辱临蓬荜继以府尹君侯坠致厚礼俾某预闻郡学教事某窃自念性资驽劣行业荒毁爰自早岁两目成疾浸淫已三十年晕翳赤肿发无虚日五尺之间不辨物色属此月余右耳失听造物所以处某者断可识矣虽欲冒昧无耻勉给使令不惟无所裨益遂使兴学劝士之意由某而隳某之获罪固不足言其为盛举之累将何如也反覆思惟不敢听命阁下诲谕谆复诚恳切至所以加惠某者腐心不敢忘谨以拙言见意仰谢万一伏惟改议深思期济厥事某得依托休光安养残废毕此余年惠莫大焉望莫深焉惟是抗命之罪万无所逃缮录奉呈不胜战陨之至
　　早岁曾闻赋逺游黒衣童子巧相雠风销日铄长年苦雾惨云昏跬步愁浅学无成生负责虚名误得死懐羞匏瓜分系东西壁敢辱招延礼数优
　　送郭干卿侍御【并序】
　　侍御相公借寇西台遽有归欤之叹感念人生会合为难辄赋小诗以道情素不自知其俗恶也
　　西台方喜得斯贤遗爱谁知不满年玉爵金罍清庙器高山流水伯牙青宫论旧何如最白髪相离可是偏一水盈盈多几许好音无惜寄蝉聨
　　答李时晦御史【并序】
　　某启御史先生阁下违逺德范忽已数月游川之思靡日不东兹辱教墨知犹在渭南老疾不能一往侍春风之席以豁滞吝怅惘曷胜谨次来韵奉答义厚万一且以代起居之问云
　　怪逢闰九鹊声频御史诗来恰上旬白雪阳春声外律光风霁月眼中人文章独有次山老学术谁如孟氏醇咫尺相望便千里舞雩从此不能春
　　送袁景韩御史
　　手携三尺到分司公是公非两不移眼底眞能见鹓鹭草间不复有狐狸清风肃肃缠霜柏佳气葱葱秀露芝此日东亭一杯酒知音多愧误钟期
　　送李俨夫御史
　　贤网清朝猎异才西台未几又南台大公至正归言议细故繁文入剸裁虎穴定须生虎子龙闲元自有龙媒君家再世能留爱选报秦民望早回
　　送李庆长御史
　　九重图治圣人心耳目悬知寄托深文防春花云冉冉风标寒竹雪森森一簪白笔知能事千古朱弦足赏音万里云霄在公等愿将福夀铸黄金
　　答郭干卿侍御【并序】
　　伏承侍御相公宠示盛作不胜欣感某病中两过清明意绪无聊思一见夷粹以写烦纡而不可得徒东向依依浩叹而已谨次高韵奉答庶几发静中一笑
　　一病还添百倍慵光隂多半枕屏中同人自笑与人异生世谁为出世雄好事九分还错过芳春几日又成空小轩赢得悠然处翠影离离弄竹风
　　送雷季正应奉
　　瀛洲自昔神仙地凡骨尘腥可问途八表神游有乡在一挥立就况时须已知鼓舞闻周诰更喜铺张记舜俞弱水从今三万里日边车骑望琼都
　　有懐李仲和
　　日日思君不见君春愁蔼蔼叠春云行程屈指应须到消息萦心尚未闻啼鸟藏枝惊绿暗落花满地惜红纷闭门睡过清明了不饮长如酒半醺
　　新春有懐雷季正
　　露井梧桐一叶惊眼看新绿换陂陵春风南郭聨镳路夜雨西斋对榻灯别里情懐元自恶病来面目亦堪憎帝城风月无边好想与苏州话我曾
　　送王文蔚教授
　　西风嫋嫋促行装游子心悲手线长神圣岂容孤孝徳公评自合到贤良胸中秋月三更白笔底春云五色香学馆姓名知不晚好将勤苦慰高堂
　　喜晴
　　东风一夜满都城万物欣欣总向荣多病已无当世念惜春犹有少年情酣眠座侧猫依暖谇语檐头鸟弄晴起唤吾儿理芜秽小园簪玉已抽萌
　　寄韩尚书敬山
　　衮衮人歌用世才月梁顔色照崔嵬一声孤鹤横江去百里全山入枕来满地白云随意徃倚山青壁对吟开几时也踏悠飏路当为山林贺一杯
　　挽凤翔高嘉议
　　笑谈剧镇了文移凤里琴樽晚入思天路骅骝人共惜云台梁栋世犹期才闻鼓吹还家乐遽起龙蛇直岁悲墓隧几时磨琬琰勒铭不屈蔡邕辞
　　挽李忠宣公
　　秉笏垂绅谊匪躬中朝元老独推公九重政切三台望万里俄悲一鉴空惠政洽民深骨髓余功覃逺泣蛮戎堂堂不尽经纶业怨入麒麟桧柏风
　　谒亡友王文振墓
　　畴昔相从胜弟昆白杨系焉泪流巾古人不必求三代间气元来畀一身展也大成端有数秀而不实果何因朱黄留得诗书在重恨传家失阿麟
　　挽孟元亨先生
　　文章传业翰林公笔到蒙斋力更雄信矣垂名千载后惜乎埋恨九原中甘棠有防商于土弱藻无芳鲁頖宫宇宙高才日陵替一声长啸古今同
　　挽潜斋阳先生
　　文献中原坐陆沈先生崛起万儒林百年醇正精微学一片公平广大心尧舜吾君空自惜朱张斯道更谁今绛纱泪尽诸生地无复钟撞大小音
　　送王道鸣郎中
　　几日霜台御史名郎官秦省倐聨英人才有笔能清浊公议无言得重轻春水滩晴鸂下朝阳枝稳凤凰鸣西州此后瞻风采太华峯头月色明
　　送王郎中
　　台府声名冠近聨得君何啻遇丰年幕中未暖氍毹榻袖底还挥騄駬鞭袅袅清猿悲峡月飞飞老鹤忆辽天常时不那禁愁得况把离觞驻道边
　　谢石仲温郎中
　　台阁声名冠近聨得名由我相公贤坐令西府增荣观长恐东都坠聘牋曹史执经驯礼化乡豪懐牒避公诠太平幸际人文盛惫卧衡门信有天
　　送郑有文郎中
　　云泥踪迹每怜殊取友何期亦到予方寸感知虽独厚三年报礼愧全疎心丹耿耿酬恩日德玉温温积善余谁使斯民霑福泽师门今看定何如
　　送韩进道郎中
　　荆州面骨玉峥嵘一见令人双眼明未要文辞推用晦剰教名节数殷卿寒衣馁食三年用白璧黄金万口评久此贤劳知不可高轩咏罢独含情
　　送穆郎中
　　公家了事有斯人玉爵金罍世共珍六品尚沉员外置三年眞得幕中宾高堂娱侍何如乐故里荣归别是春今日秦民两行泪几时却拜马头尘
　　送曹侍郎仕开
　　眉宇方欣识紫芝襞牋又赋送行诗人才果有唐虞盛议论肯为秦汉卑陆驾川航嗟不器秋霜春露见能时柏台幕下松千尺气夺红莲庾杲之
　　自述
　　鬼神能我寸心明敢学班侯厌管城下地固应归污浊朽材但可事炊烹孽由自作终难逭运到乖违莫强行如此头颅过四十区区怜汝太痴生
　　送刘民望【并序】
　　民望英契两为县侯政平讼简民食其徳着誉缙绅间朝廷重愼刑官必择防正明悉忠厚慈良者职之擢民望甘州路推官盖以地重事难委任尤不可轻于其行也乡人同某谓选举得人民无刑滥之苦治道其庶几乎为赋小诗以效古之赠言者
　　徒法无人不自行以人任法到刑清五情既得须三覆一死何从可再生如玉如金王度在有为有守子名成选才方为公家贺不用临岐唱渭城
　　次杜同知韵
　　结根九地豫章深重负须坚脊骨任良冶良弓千载事难兄难弟百年心舞雩始识归来咏流水还闻太古音细味君家好诗句一杯荐以洞庭金






　　榘庵集卷十二
　　钦定四库全书
　　榘庵集卷十三　　　　　　元　同恕　撰七言律诗
　　寄蓝田李耀卿先生
　　耳目聪明八十余天教留在世师模温纯如此古未有中统以来今更无暮水朝山归道恱春兰秋菊入诗腴龙门一欵三年最清梦时时绕坐隅
　　书感寄郝复礼
　　当年万事倚天公岁月因循失旧容足迹举头三义路人心对面九疑峰挽河涤祸嗟难办倒海除愁畏不供珍重西源隐君子一丘何计得相从
　　送史参政之鄂省
　　勲名后耀接前光鄂省移参诏趣装直以忠心期稷契不教治迹让虞唐马蹄芳草驰情逺鸟语飞花说恨长后日西州颂遗爱甘棠何止赋三章
　　送张伯高参政【并序】
　　参政相公位秦省者仅一岁遽拜北京廉使之命勉赋恶诗录呈阁下盖不胜其依恋也
　　缅思中统至元间接武斯文有孟韩老翅不归华表鹤韶音才听碧霄鸾百年相业期司马五府苍生属谢安相见几时还又去区区懐抱若为寛
　　送汪参政
　　黒头阀阅数名臣屈指中朝更几人俭节清风闻逺迩忠言硕画赞经纶唐公不种私门树崔湜能吟上苑春补衮熟知天下望西州独有幸归民
　　春山四友归来图
　　四翁一笑万缘轻白首能同里社情三辅河山还旧观百年文物主齐盟儿童解说衣冠盛草木犹归咳唾荣鬼防神呵图画在瑞光长映徳星明
　　哭刘元礼
　　方期孤鹗快秋空云翼何知向此穷千里苦音来故国百年幽恨閟宫长才不见当时用英槩犹生后学风恸哭寝门非我最论心如子更谁同
　　哭郝复礼
　　苦学如君见未曾四更风雪短檠灯胸中歴歴千年在脚底骎骎万里能人事但知多不偶天心谁谓果无慿即今有话何从说一日悲来几拊膺
　　自儆
　　算海谁能到底深春冰虎尾政斯今下愚蠢蠢无先见上帝皇皇有赫临老稚街头三尺喙圣贤纸上七分心此身莫道吾能了不入洪鑪不是金
　　病中有感
　　曾慕秋云万里鸿神驹未驾哭途穷谋身本自无长算造物何尝有不公膝弱每须扶杖力目荒已废读书功两髀肉尽无余几岂止衰如八十翁
　　送赵子敬侍御移参浙省
　　西台功最倚申卿南省谘询待魏征了事定须忠力可知人独有圣心能民忧耿耿今华髪道任拳拳早服膺时雨时风又携去凤凰山好浙江澄
　　病中梦窦长卿
　　一榻萧然卧再朞故人梦里接芝眉江湖鱼入相忘地星月乌啼未稳枝白髪因循人易老苍天反覆事难知岁寒只有青松好却恨青山费买资
　　梦
　　天地人心一理通阳开隂阖自无穷百年翻覆七情里万境驰驱一枕中轩后政须求力牧仲尼端合见周公觉时记取先贤语可卜吾家学问功
　　读钱神论
　　伊昔英豪耻利言即今万善乃斯原能令父子全慈孝解使夫妻足义恩愚富参商犹效顺智贫骨肉尚生寃懐清台上西风泪三月衣巾有渍痕
　　秋懐
　　残髪萧萧雪防蓬衡门岁晚只衰翁交情岂是不相念贫病自知难与同一迳古苔余落叶满城寒雨又凄风回头三十年前事可信浮生是梦中
　　答周元举
　　黯黯前途足骇机蕙兰眞有不芳时寻常纸上犹兴叹邂逅眼中那免悲雨叶风花朝暮局霜松雪竹岁寒期楚声听读卜居好防有人能谱此诗
　　答邻舍生
　　一砚尘窗四十过黒衣童子巧相苛大伦于世敢独废薄命在天当奈何数卷南华元过诞两编羲易会无譌秋花不比春花好随分风光养太和
　　答蒲城刘先生【并序】
　　提学熟斋先生道崇徳奥智巧絶出创为鸡毛笔书葆光二大字遗某副以超然雄篇感徳之余愧无以为谢谨次严韵录呈几下庶发莞尔之笑云
　　兔毫从此不能纎何物囊钴可敌尖左干右旋仍健捷顺挥逆扫却安恬八旬尚有力千斛一字端须价百缣蓬荜云生墨池润先生义浸与仁淹
　　书斋醉卧
　　余酲未解困瞢腾小向书斋寄曲肱风竹一时低舞叶日窗几防过飞蝇猩猩对酒心先醉燕燕营巢力不能采药灵源终有日啸歌犹得气慿陵
　　史参政颂徳
　　政论陪荣外府聨宸心妙拣得才全明堂礼乐家成教乔木衣冠世象贤智烛有光能彻地仁元无碍可通天会须一正臯防席衮衮增华太史篇
　　晋宁石彦明高义
　　要从邹鲁识吾乡富拟封君见未尝振寡逮鳏功不浅达才成徳虑何长百年为善知多福再世能贤信后昌翠琰留教姓名在学林终古照天光
　　二月十一日初得小雨
　　老荠陈根绿未萌晓寒春半尚峥嵘麦秋那有斗升望禾种才勤畎亩耕霑足几时三尺雨死伤随处万人阬茫茫眞宰无从问谁遣隂阳累好生
　　崔参政祷雨有应
　　饥吻嗷嗷沸海波相君有力挽天和山前马到云先合庙下辞陈雨已多坐使焦枯归润泽尽回咨怨入讴歌卧龙不为东山起奈此苍生岁月何
　　王总管祈雨有应
　　鳏寡无辜政此哀忍令旱魃更为灾寸香直唤龙渊起一雨还随马足来畴昔臣忠由我祭只今天孽为谁开左符参错皆公辈和气当知遍九垓
　　韩都事家竹生芝
　　瑞物生来积善家天公幽意不人遐翠枝袅袅扶霜节灵草煌煌茁玉芽半夜鬼工漙沆瀣千秋神岳孕精华春兰堂上慈亲夀尧叟尧咨共拜嘉
　　送廉右丞拜集贤学士
　　堂堂魏国力扶天有子如公实象贤善治规模符逺略敬王事业发眞传正须陛下求多士未许关中借一年九里无穷河润浃不胜思后更思前
　　射虎图
　　过客常忧性命危将军除害有神机雷号怒吻千山裂血迸深疮一箭飞草树凄凄空野色旌旗猎猎卷风威酒杯斫取头颅用载锦传呼得儁归
　　夀李右丞
　　巴防玉帐卷征尘行省须劳借筯频四海苍生同正朔三朝元老有经纶丹青议入文章旧羽翼功垂宇宙新眉夀天方锡纯嘏六星光映紫微春
　　夀雷经歴
　　防杖南来记昔年红顔绿鬓尚依然放懐宋玉阳春曲得意尧天击壤编画阁靓深喧笑语春风娇软杂歌弦泰山如砺河如带好在鸿蒙泽上仙
　　几杖雍容里社间眼中耆徳更谁先一门孝友知今最五福休嘉见独全馈酳行当西序飨姓名不减洛图传年来更觉方瞳刀妙墨晴窗日课千
　　夀先师张彦明
　　圣门荆棘郁苍苍夫子西来一破荒经术向劳推董贾词源讵暇论班扬学缘知本心弥笃志为无求老益刚文物有归天意朗夜来南极灿华方
　　夀汪中丞
　　将相天门世徳家孙曾衮衮发英华几经时雨苏三辅又见清风肃四遐大雅政须歌召虎周书不独纪君牙南山便作无疆颂春酒思柔酌翠霞
　　頖水苍烟郁老槐相君直欲挽春回中天日月六经在万世纲维五教开比屋可封还旧俗朝廷随用得良才丹心报国心如此合有穰穰福禄来
　　夀杨和卿【并序】
　　和卿乡兄年已六十乃有九十之母耳目聪明起居健胜人生所未见也敬赋小诗为夀盖以致叹仰不足之意云
　　白髪康强九十亲斑衣莱子雪髯新世间乐事有今日壶里风光无此春愿对清樽瞻夀母永令懿范表乡人如君境界方为福富贵元知福未眞
　　夀雷仲介【并序】
　　大徳二年戊戌仲介契丈居第有嘉禾生秦之长老奔赴往观或图其象以传者皆曰是家夙着孝义天其或者以是表之耶不然何瑞世之符近乃在几席间也唐开元中杨炎三世以孝行闻逮炎有紫芝白雀之祥门累旌异至树六阙本风俗以化天下先王之政也若仲介兄弟竞爽世济其美视杨氏宜无少愧嘉禾紫芝感应之妙均矣赏一以劝百放诸四海准国家之典有司之事也素岩贾公叙而发之传永无疑里人同余掇其遗意敬赋四韵岳降之朝奉以为夀亦以为贺也
　　露叶猗猗秀北堂一枝五穗见祯祥兄金弟玉门闾贵祖蕙宗兰谱牒芳神理百年无爽鉴乡评此日有新光君王着意移风俗六阙何人举旧章
　　夀窦长卿
　　渔阳亹亹着家声人喜昆云见老成握手尚能追昔好剰谈每为倒平生向来忝与诗书席晚岁当同鸥鹭盟满酌年年今日酒柳梢春意恰相迎
　　海变归来记昔年两翁谈笑更欢然箕裘愧我殊无似诗礼推君独有传三尺尧阶非逺到一瓢顔巷足称贤东风又绿西城柳管送春光入夀筵
　　玉树临风列雁行士林共许白眉良一经矻矻忘寒暑万事悠悠任短长枥下神驹非久伏箧中良玉但深藏忝予幸托通家旧愿采瑶英荐寿觞
　　寿郝复礼
　　不随流俗信浮沈高义班班耸士林皂盖朱轮他日事青灯黄卷半生心感君今昔情如一于我交游分最深寿骨已应千岁法春杯莫厌十分斟
　　寿李仲和
　　寸心相许十年初每愧先施义报疎迷不知方无我似老能务学有君如笔锋欲截西昆玉眼力可穷东观书仙苑有根培雨露子枝孙叶自春余
　　寿雷仲介
　　神丹忽挽笑顔回巷语隣逢亦乐哉泽物不为夸俗计起家元有过人才老亲强健承顔日诸弟懽愉上寿杯天意属君非草草要令世道识栽培
　　摘得梅花泛寿觞梅花胜似去年香斑衣旧日名莱子拄杖而今字伯康万卷诗书崇徳里一襟风月舞雩乡优游人世三千岁不用神仙却老方
　　寿妹婿杨叔行
　　颐斋门下记同游俯仰惊看十五秋情意不缘今日好丝萝重结百年俦青天白日眞无负夕藿朝藜讵足羞帝意宁知非大任举杯一笑渭阳舟
　　夀大人玉山先生
　　歳寒堂上夀慈亲玊立风标凛若神学造精微功愈宻诗成谈笑句尤新平生忠武田间事此日渊眀社里人白髪红顔今日酒坐防沧海会飞尘
　　孝友堂前白髪亲乡闾共指谓仁人痴儿未办寻常用慈父长如九十春盛德岂容豚犬述真姿愿与华嵩隣梅花酒美年年日底是人生乐最真
　　夀曽孙砚郎
　　老病相寻到九分岂期今日夀曽孙幸逢造物栽培力感极先君覆露恩一砚家传无长物六经关学有真源防儿眉目生如此好读吾书日鉴轩
　　读昌黎公传
　　两耳枭音世久聋青霄鸾凤协商宫唐家翰墨有边幅孔学宗元无异同出圣入神当健笔刳肝沥血想孤忠潮阳万里谁云贬天意宁知是赏功
　　次文都司喜雪韵
　　寳花吹堕五更风和气潜回太皡宫南亩寸根三尺润贫家一饱百忧空声酣老竹云丛瘦光溢寒梅玉颊丰莫怪诗来清似水冰壶世界纳胸中
　　袭芳亭
　　几回乘兴问仙槎香雾霏霏湿鬓华翠玉飐风迎夏竹锦云烘日殿春花归来园里才三径安乐窝中第一家谁主谁宾初不计平生痼疾有烟霞
　　读朱子象刑说有感
　　三尺昭昭圣法平几时高下得人情忍心敢谓无天理遂恶方知据礼经前度覆车眞目击此来故辙却身行千年徒有驺虞感谁为弦歌发古声
　　题乐闲亭
　　燕坐虚亭日又东南山佳气郁葱葱竹声风碎琴中玉花影云摇酒面红人世犹呼瑞安令仙家新署乐闲翁往来谁识门前路只许柴桑杖屦通
　　送潘献臣擢掾南台
　　蚤岁龙门负隽声青氊还我故家卿万籖绮帙三冬足百斛明珠一字轻公论向来堪上选人材今日有台评马头长路平如砥也得遐方见率更
　　赏月
　　桂月流光万里天兴来不减子猷船霏霏坠露衣从湿矫矫凌风意欲仙倾倒谁如有今夕笑谈重得是何年若为肯驻瑶台影一刻黄金不论千
　　睡
　　挟矢张弓粟髪间此身何地可谋安试看元亮枕方稳便觉羲皇到不难一榻松风三伏暑半窗梅月五更寒是中大有眞消息胸次谁欤抵海寛
　　寄族侄伯刚
　　味甘啮雪与餐氊才有商量度厄年性自理来那有恶情随欲动易成偏仪秦都是几人贵顔闵终为万世贤秋叶春花不须议吾家素业要人传
　　有感
　　草根切切语寒恐云际翩翩响断鸿万事回头俱是错一年转盼又成空愚儿幸继清修业浊酒时浇磈礧胸造物无心管人事漫劳唇舌较穷通
　　对菊有感
　　徂岁堂堂下坂轮东篱又见菊花新声名已迫无间地疾病仍攻有限身每爱古人能用短可怜世态酷憎贫一樽幸有人分似【雷仲介饷酒】且与肝肠作好春
　　送景从周录判
　　两袖春风上玉梯几年王邸姓名知骅骝开道无千里鸿鹄飞云又一时囊里携多经国论卷中题徧送行诗都门车骑如流水人说西来定是谁
　　夜思昼所闻者为之泪下
　　吁嗟一旱酷如焚祸入纲常不忍闻暮鼎狼孙烹祖肉朝砧顽父擢儿筋平时善教无师帅变里腥风尽贼羣天杀天生云有理隂符三百果谁文
　　送鲁同知
　　别驾南州宠数新海沂歌罢到吾秦月波一片藏心夜雨润三年济物春循吏古来闻有传明时今复见斯人余生沟壑谁留在父老田头语最眞
　　枕上偶成
　　幸在先人屋数间一身卧起有余寛斯人不与吾谁与行路昔难今更难秋菊春兰时啸咏冬裘夏葛适暄寒也知方寸无多地那着悲欢事万端
　　行
　　下深磅礴上昆仑乞我形骸万古春纸上得来终觉浅脚根到处始成眞有为自可符徳中虑犹当辈逸民约礼博文明训在永懐欲罢不能人
　　送杜行简县尹
　　翛翛清誉动西台烟暖蓝溪玉有胎学道爱人知素蕴剸繁治剧见长才三年抚字悬深望百里歌謡在暮来只恐飞黄须逐日不容花县久徘徊
　　送李廉副上都留守同知
　　藩府声猷尚蔼然春风更觉绣衣鲜人从朗月壶中见事向清霜简上传良吏规模随用足明时衡鉴得才全非公管钥谁当付又听民歌少尹贤
　　癸已除夕书感
　　决去驹隂挽不留灯前恰四十年休一身能有几日健百疾都无半月瘳日暮途遥空浩叹人亡弦絶但深忧陶镕也费黔嬴手九品难登下下流【一作细思也废甄陶手合是人生第几流】
　　春分后书感
　　寒食清明次第催春光恰似不曾回堑空花木莺无语坼尽房廊燕不来坐贾行商唯卖饼前号后哭但求哀百年名郡今如此说是长安可惜哉
　　已已岁九月书感
　　佳节空令九日遭饥肠雷火苦煎熬敢言孤闷须杯酒谁办千金具一餻老雁无声写情素寒蛩不听和哀劳黄花也负西风约知汝东篱不姓陶
　　送杨无妄
　　三年不见紫芝春梦里能成笑语频垢尽何妨还鉴旧器虚方可受泉新无情日月控抟几有分乾坤赋与均老柏清霜凛然在定知不作使君嗔
　　送卢景芳【并序】
　　景芳茂异吾友卢君逹臣子大参公孙也好学有志秀出多士今沿肃政檄赴汴梁勉为此赠
　　白玉堂前白玉枝风流还许见当时经寻表里春秋业笔挽纵横月蚀诗阀阅几家能有子云霄此日更先谁不然满酌玻瓈酒听诵离骚也自竒
　　送白天民
　　邂逅秋风识紫芝脱韝霜鹘不凡姿掾曹应对竒三语帘府吹嘘絶一时快句河山归跌宕浩歌杯酒入淋漓病夫未展平生得草草今朝又语谁
　　送李正徳
　　左看成矩右成规手底辞毫五色竒不见几时如得疾清言终日可忘饥玉烟旧积两峰润兰露方深九畹滋八座文昌天上府人才自有鉴衡知
　　送权季玉
　　义檄区区只为亲烈夫肝胆不羞贫好将北阙声华重聊作南州草木春有志不应无小试挟才如此岂常屯承明召对当非晚传语维扬陌上人
　　送雷季正
　　把酒临分浐水头一鞭星去望前驺也知不作丁宁别只恐空遗宛转愁淡淡月华归路晚萧萧风色去程秋梦魂两地今宵共但道青灯对榻留
　　送毛行简
　　人道男儿志四方我知前辈审行藏吉凶悔吝皆由动险阻艰难要备尝粗有良田供岁月且无公政及门堂池阳一片英魂在怅望无依亦可伤
　　送毛彦脩
　　明珠在侧每心惊何物牢之亦见称有学有文宁易得不骄不吝更难能一函久郁龙泉用万里今看騕褭腾岂独光华贲名族吾门犹待子门兴
　　送陈畊道【并序】
　　畊道贤友开朗不羣受业勤翁之门翁盖许其善学诚身之效亲恱友信矣至治癸亥江西宪司掌文簿行既有日为赋二首奉赠
　　宪府岩岩握纪纲东西曹务尽才良行身优入诗书域游艺争先翰墨场佳弟风流还子敬难兄步武接元方政须保此垂天翼九万扶摇本已张
　　洗眼平生得子竒华峰秋隼不凡姿百年行逺升高学跬步临深履薄诗原隰不禁霜露感门闾难忘暮朝期男儿能了家门事旅力经营信有之
　　送段维则
　　伯兰仲蕙蔼芳聨季也春风玉树妍昭世堂堂公选举名家衮衮富才贤诗书义了五车读文采光新累纸传老眼增明有今日为歌黄鹄覩方圜
　　送焦溉臣
　　一家三世业星经关辅人人识姓名剰有通明传乃父不将勤剧让诸兄光摇湖水浮春碧翠防君山对晚晴此去知君富竒助归来吾欲问经行
　　送高鎭方
　　熊圃春风长养竒扰云秀出岁寒姿独提一笔来乡国快草万言供主司择士政须先徳行设科况复值明时修途万里坚车在躐险摧刚待驷驰
　　送萧勤斋先生
　　再遣皇华起草庐钓竿未许拂瑚本根事大劳明主羽翼功深付老儒殿下有言求见切山中拜诏遇知殊太平万古危微学岂独光华载典谟
　　送侯伯正【并序】
　　励斋先生儒林师表运使刘公请主解学敬赋以诗以道别意
　　古人精力絶到处吾子从容追及之白璧黄琮自然贵麒麟凤鸟岂无时清风一榻诗书友绛帐三年弟子师后日解梁谈故事客竒都自主人竒
　　送王裕之【并序】
　　裕之县侯秩满北上侯昔掾江浙省日朝廷访求遗典侯于福州得夹漈郑先生通志书板上之始终凡五年天子甚加称叹于是乎有兴文署丞之命既以亲老求补外得县于扈最其能迹盖乡评也
　　皇延文治蔚垂休先哲遗书待发幽秘府能令储世寳宸居曾此识风流三年已策民功最百里难为骥足留人物权衡有公议九臯况听鹤声秋
　　送李凝仲【并序】
　　凝仲茂异才干徳美蔚有父风今为富平县侯作此赠行老谬不足为诗聊以识吾喜耳
　　牛刀不让武城先琴奏和于单父弦宰县古来难称职朝廷今日政求贤蛇头蝎尾隄防密蝉腹肠料理偏【谓饥民也】恺悌灵州古君子生男如此岂非天



　　榘庵集卷十三
　　钦定四库全书
　　榘庵集巻十四　　　　　　元　同恕　撰五言絶句
　　任元方所藏畵虎行立坐卧四首
　　飒飒黄茒风漠漠青林霭前山时一来恐有藜藿采奋身若欲前伫视发深省猛气虽有余焉知无防穽锦衣夺日明巍然负岩阻善幻虽妖狐奔走敢予侮择食一饱余当闗横突兀谁哉烈丈夫怒须敢云触
　　田父暮归圗
　　来锄百亩云归荷一肩月永念遗安人清风渺林樾
　　七言絶句
　　方山樵隠圗
　　方山山下徳人居云挽霞牵赋遂初造物防将人料理万籖读遍邺侯书
　　佳处溪山信有神等闲不属结茆人拾遗已作金华主数到君家戸牖春
　　许中孚履斋
　　脚底分明有坦途枉将骸骨试﨑岖吕梁千尺能飞度未説渠侬是丈夫
　　徐尚书母善行
　　未馈中堂岁献衣女公孤幼得依归偏亲更尽私门孝莫説今贤古亦稀
　　好还天道信分明有子能贤位列卿防防春风舞眉夀夫人真足慰平生
　　送石瑞夫长官
　　马蹄春草踏晴芳又喜东川得望郎若到金华烦与问拾遗曾有读书堂
　　士林清誉蔼翩翩匠氏抡材杞梓先公赋从今不难集逺民才识长官贤
　　秋原夜寂圗
　　夜凉吞吐月华清养得毫光锋鋭成炳焕六经垂万世留皮豹死愧虚名
　　题绣菊兎圗
　　养成月窟千秋魄种出霜园九日花一寸鍼芒有元化桃花诗里更宜家
　　题张总管岁寒堂
　　反哺恩深解组时孝诚一念有天知髑髅不识西河守安用身前齧臂儿
　　不尽红尘衮衮忙防时寸地有清凉一尊好就东篱约来吸归翁晚节香
　　行斋
　　勇义孳孳恐有闻圣途无愧百年身山河共説长安好耳到何如脚到真
　　题朱陈嫁娶圗
　　不教桃李失当年随分资装有防钱只愿无忧到黄屋他村谁似两家贤
　　锦烘绣错烂盈门一例公侯与庶人草舎柴扉长儿女不知婚嫁白头新
　　江亭晓望圗
　　平逺寒林主夏盟辋川未暇入商评此圗不使诸公见可信前贤畏后生
　　竹溪六逸圗
　　圜峤方壶未即归人间风月暂游嬉多情却被舒州杓留与徂徕赋好诗
　　禹门变化圗
　　人道鱼龙变化难禹门千尺泻惊湍桃花过尽春多少霖雨何当救旱干
　　溪山归隠圗
　　结茅拟欲住溪山青送浮岚绿绕寒八九人生不如意眼明只向畵圗防
　　侯伯玉一斋
　　洛叟丁宁入徳途整齐严肃要工夫长教一寸虚灵在管此堂堂七尺躯
　　送赵刚中归福建
　　马首东风万里家北堂萱草玉抽芽阿防泪后还成笑怪见灯窓作夜花
　　闽江路稳赋归欤器业多君发闻初况是长沙门下客治安应熟万言书
　　题雪迳惊风圗
　　三窟虚营狡狯名彀中日月自多惊余粮栖亩都能防谁遣苍黄雪里行
　　题万壑松风圗
　　笻枝潇洒洞阳仙日月东西自一天不着松风连万壑遗音谁与和朱弦
　　送杜良辅大理宣慰同知
　　芒芒土海西东圣徳如天覆帱同手足人言壮心腹计深虑逺属才雄
　　踈山闲歩圗
　　东阡南陌无愁叹暮序朝庠有诵声吏牍程寛公事少踈山聊得抱琴行
　　送方推官之江陵
　　六年州佐玉无瑕马首春风路不賖已聴江陵狱中説老槐能见有栖鸦
　　李白待月圗
　　眼髙四海若无人豪气峥嵘笔有神谁是知音可轰饮仰天坐待转氷轮
　　谪仙待月圗
　　澄波万顷檥吾舟樽酒何人与献酬明月神交最知已飞来清驾不迟留
　　吴彦文铁砚
　　一砚相传子与孙清风三世读书贫直教穿破何妨在政好殷勤遗后人
　　送强显卿吴堡令
　　涧岗危路渺翩翩羸马风霜堡令贤王事有程谁敢后白云长在泪痕邉
　　浩浩黄流带在胠十年无吏治文书令君不幸居民幸劳苦饥寒抚养初
　　玉泉氷洁照西台尽道卿非百里才治本清朝先郡县山公启事莫多猜
　　尘窻老砚信摧藏误爱如兄愧莫当细数花阴多半别乂将消息问诸郎
　　盖彦泽孝义三首
　　元功季业两难方一赋犹争日月光衮衮医林竟谁氏传家三世有名郎
　　两亲蓬颗委他阡肯为宗盟费一钱泉土永安千岁骨人生惟有子孙贤
　　先后霖霪窆日晴天心应识孝心诚一朝偶尔容渠説还见休徴辨两京
　　赠卜者顺理斋
　　父母乾坤受此形存吾顺事没吾宁矫言擅説虽竒伟有耳平生不敢聴
　　来今徃古世何穷衮衮形骸万变中不有主张谁辨此须知得处本无凶
　　克绍斋
　　翩翩令徳蔼前闻诗礼传家子又孙防取良苖费锄治不容他草秽芳根
　　李鹏举抱拙斋
　　万古斯文仰日星回愚参鲁圣师评无穷流恶人间世尽是当年弄巧成
　　巧力兼全万世师后来孟氏独能知不思不勉从容妙自有生民孰盛之
　　题三友圗
　　髙材直节真男子玉色敷腴古徳人英秀所钟均动植眼明快见畵圗新
　　题羣蚁分蝶圗
　　朝从蕙径暮芳栏若个光阴把玩难一枕漆园无籍在争教恶梦到槐安
　　题小圃秋容圗
　　老芥着花兼紫白甘垂蔓间青黄登盘莫作熊鱼想此味齐民不可忘
　　敬义斋
　　天君无物重虚灵正路平平不窘行尚父丹书凛然在为君大字作斋铭
　　浩然南归圗
　　前日襄阳孟浩然防陵风雪防吟鞭而今书劔南归日依旧飞花落絮天
　　清溪暮归
　　人家浑在半山中垣屋云林隔防重朝去暮来溪路熟聨翩后迹踏前踪
　　少陵醉归圗
　　乌防斜欹两鬓丝相将骥子与熊儿致君尧舜平生事驴背谁知醉后思
　　题风雨廻舟圗
　　乗兴来时天似水恼人归去雨和风百年行止真难料一日阴晴尚不同
　　牛挽水车圗
　　初解耕縻汗喘长却来挽转水车忙西风防防三千顷背上吴儿且莫狂
　　王氏家谱
　　祖字亲名已失传服犹缌免更茫然寻源索本能如此王氏从来有后贤
　　羊舌先生木讷斋书
　　天无臭亦无声百物自生时自行一寸心田有人种功无穮蓘不秋成
　　一元万古贯无垠惟有先生解力存回也如愚参也鲁短防予也号能言
　　贫乐斋
　　陋巷顔回求志日舞雩曾防咏归时温泉寒暑四时事造物何心乃我私
　　资深亭二首
　　物华天寳写冲融妙意都归触目中山叟溪翁问无恙一樽时与酌春风
　　扬州骑鹤更腰金费尽人生防许心不到归翁舒啸地知春雨一犁深
　　题赵翁乐夀亭
　　云阖烟开万景新乾坤留我一亭春傍人便道神仙是只恐先生意小嗔
　　戯婴圗
　　畵屏开处午堂闲尽着儿嬉博笑欢辛苦蓬窻窻下女一梭寒雨夜将防
　　题春晴戯鹰圗
　　沙禽容与媚春晴烟暖波平不自胜吻血爪毛谁汝惜马前争防解绦鹰
　　防善堂
　　性天万世有希夷一脉情初事却危日用工夫敢轻议火然泉逹政斯时
　　安善堂
　　求仁索义力孜孜去尽吾心有为私脚底一条平直路出门无日不由斯
　　秋江待渡圗四首
　　船去船来防渡秋夕阳还见立沙头摇青荡翠山如许不作浮生半日留
　　白浪浮天正渺弥船头未转欲何之无情老鴈西风底又到沙头伫立时
　　镜面秋光万里开片防吾欲访天台篙师大似知人意拨转船头急急来
　　逺水长天一色秋微茫草树防烟洲防南岸北何时了十个行人九白头
　　汾阳王蕃锡圗
　　画笔殊恩一一精太师真足慰平生圗成九锡非无防遗臭流芳可自评
　　周曾捕鱼圗
　　拟掣鲲鲸碧海中阿任办作可怜翁寸鳞尺尾能吾醉一棹且乗前浦风
　　千里秋晴圗
　　人烟陆送川迎里楼阁霞红霭翠间洒落江山一千里太平风景防追还
　　千家山郭静朝晖来防无声子美诗李范有灵应絶倒名家付与后来期
　　陈正叔西溪
　　山川何处无形胜人杰方知有地灵从此西溪与盘谷太行千里独青青
　　思诚斋
　　万世无愆斡化机理非至寳讵能斯圣门极效论参賛须信工夫始不欺
　　千载思舆授受心一堂参倚信功深薰然内外交孚地妙用何甞间古今
　　钱舜举画梅
　　风月长怜限南北玉梅不识梦中花吴兴有笔开江路也到西湖处士家
　　徐承防寄李防斋梅花圗
　　江东渭北两诗仙玉笑琼谈防隔年不遣西湖风月使相思谁为写悁悁
　　余花顔色浅深间月魄风魂摸索难宣仲十年心独苦西湖絶景要人防
　　渊明归来圗
　　累叶髙勲翼晋朝身为臣子敢辞劳眼中九鼎谁扛去一曲归来拟楚骚
　　夷叔而来有此翁偶因圗畵见英雄都将黄菊青松事办作乾坤底柱功
　　天地无心浩浩初归来容膝有琴书南山秋色人千载髣髴抠衣问起居
　　得雷季正书因成四絶
　　三年兀兀梦中身粉首刳心痛未真时有清谈頼相慰更堪去作玉京春
　　云锦华星落九天开缄一读转凄然羣疑满腹无从释握手如何尚未縁
　　故人咫尺云天望猥我煎熬儿女情眼底一饥曾不疗敢言有防济羣生
　　两眼昏花疾势深防朱成碧苦难禁无端强借温风便淡墨斜行寄此心
　　性善堂
　　太极分明造化根人人灵府种深浑聪明不是顔曾独自谓顔曾有力存
　　圣门孟氏有深功两字光明日月同不用茫茫寻下手熊鱼但味七篇中
　　许由掷瓢圗
　　岁时伏腊不难谋里接隣逢笑语稠头上尧云一千尺无烦箕颍为相留
　　洗得先生两耳醒乂随东下一瓢倾无穷人世无穷事不辨当年颍水清
　　病中有懐
　　紫芝眉宇卧龙才霁月光风絶防埃死恨不能趋席末胷中茅塞防时开
　　頽然一室坐经旬俯仰呻吟忆故人应为尘机纷扰扰徳音何事乆湮沦
　　送孙忠符教授巩昌
　　圣学重开日月明弦歌是处鲁诸生钓台一脉春泉碧流作吴山山下声
　　送张教授
　　孟氏云亡学失真诗书不暇善斯人清风一榻槐阴里拟聴师生诵説新
　　送程尧章教授
　　十年讲学仲舒帷頖水雍容喜得师但使后生知爼豆不为无补圣明时
　　送晏教授
　　一官休叹广文寒学行如君古亦难后日清风见邹鲁诸生衮衮进贤冠
　　送张教授
　　蜀州自昔富人贤乂向谈间得子渊尽有雏松桂里羽毛五色待翩翩
　　送冯抱瓮之平江教授
　　山翁汲水抱圎缸浇得东篱菜甲香自喜一年生事了防他隣屋桔橰忙
　　瑞光
　　瑞光千丈日生东万象毫芒在眼中一防空花生外翳坐令五色青红
　　题陈参政止善堂
　　事业人生有圣贤半未敢谓车坚沧洲不发千年秘阙里空留入徳篇
　　题郭氏修徳堂
　　服膺勿失顔公善任重要务曾子仁徃宙不同同此宇寸田自有发生春
　　益恭堂
　　圣徳如尧录允恭吝骄可使鄙周公名堂防义无嫌赘好在临深履薄中
　　稽中堂
　　妙理权衡日用间吾人何受受之天洗开胶漆盘中眼一防神光触处防
　　明徳堂
　　天爵人人贵自如裂冠毁冕独何愚九原可作知言叟共对春风咏舞雩
　　肖徳堂
　　毎恨髯超后郄翁贾门何庆有儿充青青肖徳堂前草才识春晖长养功
　　卜者王雪舟
　　扰扰人生混两仪纵横岐路竞奔驰雪舟有梦清如许为我前途指险夷
　　又赠卜者
　　化机万变事难知但愧行身昨日非有智如君等蓍蔡渊氷能我到全归
　　麦浪
　　满川云绿泻油油势逐南薰浩欲流苦海廻头成陆海济人从此不须舟
　　把氏公论墨迹
　　寳匣声闲绿绮琴沙中谁遣拾零金无穷日月随流水只有壎篪一寸心
　　山谷籴米真迹
　　元祐风流不可还森森遗迹徧人间平生谈笑竒忧梦何似亲瞻令尹顔
　　读狄梁公传
　　阳徳犹虞入諌难更堪乳虎卧天闗区区口舌争唐祚不是精忠岂得还
　　狼虎犹全父子仁如何私欲灭天伦千秋庙食无姑鬼能悟君心有此臣
　　智参政化盗传
　　屋芽抱去口呼干白璧完归可是难人道偷儿心已死先生元有返魂丹
　　孙登长啸圗
　　山入苏门防许深时时闻有凰音粗踈可惜嵇中散不领先生学易心








　　榘庵集卷十四
　　钦定四库全书
　　榘庵集巻十五　　　　　　元　同恕　撰七言絶句
　　赠刘仲深【并序】
　　仲深刘君读书孝友兄弟竞爽观励斋先生赠言可以得其为人矣勉赋小诗二章续貂其后
　　兰兄桂弟蔼乡邻仲也訚訚玉更温为孝为忠初不异须君髙筑里中门
　　蜀山形胜马蹄间眉宇峥嵘照雪寒若遇浣花溪上路草堂何似试寻防
　　赠张瑞之行义
　　尧舜人人信可为圭璋自碎不渠知太平幸见时雍俗起本张卿举徳诗
　　祖劵持来责负金倒囊何计岁年深有孙不识翁翁面秖恐难明地下心
　　赠曲端父义行
　　见义勇为能万一无心责报更何人皇天老眼分明在有子人言进徳新
　　骤雨
　　云如泼墨涌山前急电奔雷去复还拟防倾江洗烦暑夕阳影里雨斑斑
　　获麟圗
　　灵物天开瑞圣符手中有笔绍唐虞九原若对桓文説泪更多于反袂圗
　　咏左传鉏麑触槐
　　好恶人心有至公情波一溃灭天君防此士何为者义魄仁魂尚鬼雄
　　云岩
　　白云解作此山春时巻时舒也自珍雨翠晴岚一千里知君不负百年身
　　过潼闗
　　马蹄今日出潼闗一髪终南是故山天意若为衰老计明年应许得西还
　　题二鼠圗
　　只知山果尽羣猿鼠軰如何亦肆餐饕餮贪婪防时足贫家一饱欲谋难
　　夷齐首阳圗
　　畵里依然见首阳至今薇蕨满山香马前不有磻溪老西伯防为后世王
　　赤壁圗
　　啸歌容与月明舟从此江山不姓刘天下英雄果谁是邺云无地可薶羞
　　题桓伊三弄圗
　　老竹柯亭截玉坚凰声彻九霄寒使君慷慨不凡处且就清溪约略防
　　华隂驿夜别王君冕
　　处处离伤可奈何明朝不是旧山河长明灯里三更话别到商州泪更多
　　瞽者青秤
　　福极阴持赏罚权杂施善恶自何年九畴得叙彛伦日未省低昻有此偏
　　善恶分明是两岐福从何作祸何为浮云万变无穷里好为吾人语所之
　　双虎圗
　　老木清溪万石根两雄文锦射朝暾爪牙如此休得琐琐狐狸不足吞
　　益斋
　　损已益人方是益损人益已损还多语君细翫皇羲画去尽私心养太和
　　麦陇眠云圗
　　玉杵霜梦已防褐衣不是雪衣斑南薰浪巻东臯绿且得栖身亩间
　　赵医省斋
　　今古髙髙厚厚间人生皆可到曾顔搯须解痛抓须痒血肉原非木石顽
　　仓华竒人奋士林姓名飞入九重深黄金须买无瑕玉仰止髙斋扁榜心
　　河东韦先生省斋
　　两脚前途阻且修直须一歩一廻头圣狂絶去同霄壤分处还从一念不
　　明皇友爱圗
　　华萼楼前春日迟天恭天爱发舒时风流只有开元盛小雅谁歌常棣诗
　　宋驸马都尉李玮竹石圗
　　老竹霜余抱节竒新篁抽雨叶离离湖山佳致天留在説与髙人胜士知
　　明皇吹箫圗
　　玉榻薰风昼漏迟箫一曲试拈吹神心等是无为乐得似虞弦解愠时
　　秋岩
　　南山秋色两嵯峨人胜能留境胜多朝暮云霞是知已飞来窓户共婆娑
　　曾畵史
　　朗澈神襟万斛氷笔端造化赋羣形防时摹我庐山本六子风流仰日星
　　题山水圗
　　画笔森森有典型斯文老学入题评传家故物能留在子敬青氊浪得名
　　水色山光日日新一庵老我太平身百年此分谁真有容易休防畵里人
　　古木寒泉圗
　　老柏轮囷阅世竒冷泉一脉潄云迟我来笑拂苍苔石琴以渊明归去辞
　　题晴江叠嶂圗
　　云屏烟练霁光飞翠影红霞目一围开巻令人发深省埋头尘土是耶非
　　山堂读书圗
　　翠腾紫骛朝昏里烟吐云吞俯仰间一榻松风对贤圣判知无意到尘寰
　　题李夀卿画山水
　　防家篱落枕江濆江水澄澄日欲曛人倚危栏娱晚景眼随归棹没孤云
　　一榻尘埃两膝穿眼明快此覩江天鬼工有识应嗔道漏泄诗家句外禅
　　题徽宗画竹枝双雀
　　乐意相闗鸟语多春风奈此竹枝何纥干山逺终飞去生处无人説与他
　　题钱舜举画杏花金翅
　　遗山老子闗情处争醉西园十日红酷是吴兴有才思不教春事惜怱怱
　　题赵子昻画梅鹤
　　岁晚愔愔一室幽玉壶氷雪洗穷愁故应老鹤如人意也为清香尽日留
　　煮茶
　　一瓯春雪浪花深惯戯龙髯聴午吟欲火不攻今夕梦十分助我岁寒心
　　渊明小像
　　精卫虚劳塞海平人间何事更闗情东篱不着黄花友浊酒逢谁可一倾
　　寳绘堂
　　山色茏葱接海隅波光一碧浸东吴若教寳绘堂中有不作烟江叠嶂圗
　　程女去后因成六絶
　　庭树连朝鹊喜频归宁消息十分真团圞笑语能多少留我春愁日日新
　　别去怱怱拜我前老懐无语转凄然岂知南陌东阡日翻作浮泾泛渭年
　　大女移居不遂初谁令汝亦去先庐岁时只有三娘在里数犹为二十余
　　贫里尢伤父子情苦无尺寸佐劳生孰知得罪皆由我连坐犹当有重轻
　　衰病相仍一世鳏苟留残喘在人间公私无补毫分力俯仰唯多有厚顔
　　汝母云亡已八年眼中风物尚依然萧萧只影寒窓底谁遣归程夺我先
　　寄女严三首
　　鹳崖鱼窟路间闗旬月无由一徃还寒食归宁见邻女举家廻首望西山【鹳崖鱼窟庄内乡徃卢氏道中】
　　丁学语巧于弦诗句无人为口传竹马防时迎阿姊五更教诵木兰篇
　　眼前儿女最闗情不见经年百感并闻道全家解禅理拟从香火问无生
　　送张公辅提学
　　翩翩行李鴈头云泮水清风姓字新堂上应占乌鹊喜防衣下拜有余春
　　曾孙砚郎百晬
　　双瞳剪水照衰翁天许曾孙晬日逢世世传家惟一砚春云要见墨花秾
　　敏政堂
　　枹鼓稀鸣百里间强能知畏弱知欢一堂后日人应説未省从前有此安
　　蓝田韩尹存乐堂
　　黄髪双亲白髪儿万金一刻惜春时清风百里弦歌地尽有欢謡劝夀巵
　　乐佑堂
　　千丈春晖寸草心恩光沐浴海波深烹龙炮玉为酒此日此生难重寻
　　求放心堂
　　华构深扃百货储主人终岁事驰驱壊墙破户羣偷入活计归来似昔无
　　送王季恒豳州学正
　　乡曲他时有令誉校官此日得文儒春风绛帐新平郡童子人人仰范模
　　西溪亭
　　独占州中八景三天施地设岂吾贪一杯试酌东川水不似西溪味最甘
　　题孤秀轩
　　尚想仙翁手植初龙髯瑟瑟啸霜腴凌云有笔同千尺我道长春秀不孤
　　六驼圗
　　两驼龁草一驼鸣嵬三驼卧不惊沙水茫茫云万里畵圗留在防升平
　　题张总管岁寒堂
　　慈亲婉婉千年秀孝徳温温四气春十万城中才有此天教人识岁寒人
　　康节妇
　　从一而终矢靡它南山髙节两嵯峨千年彤史流芳在黄鹄才闻第二歌
　　刘氏母贞节
　　夀母康宁八十余凛然髙节慰乡闾青袍更比斑衣好眼底孤儿玉不如
　　题桂轩
　　宛宛龙姿雨露新小轩尽对四时春谁濡胷次无尘笔尽作西湖处士邻
　　陈宪副家藏女史箴圗
　　人欲横流不可当左圗右史费周防闺门若有深长虑合自能言教此章
　　俯首荣名贼后朝区区补阙亦徒劳一箴似劝屠儿佛叹息韦忠着眼髙
　　虎溪圗
　　八表先期汗澷逰超超老鹤翅轮秋九屏一息须防尔枉着区区物色求
　　夹竹桃花
　　粉萼相含绛袂鲜西风娇浅不胜妍武陵溪畔三生梦清景萧萧亦可怜
　　宋伯明致爱亭
　　先生一卧白云深魂魄犹应恋故林不为生儿得能孝如何还足爱山心
　　题韩尚书家藏米元章帖
　　当年集古入毫芒诵颉而来孰短长妙处都从苦心得若为口快説公狂
　　郭先生集义斋
　　心无愧怍气方充要就斯时騐我躬千万人前见曾子始知天下有英雄
　　夀张详议八十
　　斯徳斯年福已竒兄先弟后古今谁椿津致位能台鼎史防终慙夀域碑
　　烟江罢钓圗二首
　　勇退曾期筮仕初践言端的似君无镜机先识归翁意为写烟江罢钓圗
　　落日澄江万里秋翩然一叶下吾舟真自解知时节不为多鱼到絶钩
　　东陵
　　东陵自是神仙宅壮观斯楼在一湖我欲凭防问消息回翁还肯再来无
　　月明归棹
　　冲烟去即比邻共载月归时老稚迎鱼少水多生事了一溪晴碧有谁争
　　烟江归棹圗
　　空蒙林屋琐烟扉一棹春风兴尽归安得从渠买邻住朝来暮徃共晴晖
　　竹坞鸣琴圗
　　膝上丝桐几上书道人本自爱吾庐青青种满墙东竹白鹤时来问起居
　　赵氏先训
　　顷刻无忘祖父言袖中拈出见能传赵家世有贤孙子滚滚方来福若川
　　题郭节妇
　　信学闺门乆失传防人无愧盖棺年两髦忽聴朱弦奏合作房中雅乐先
　　刘周卿夫妇孝节
　　玉色春容髣髴前谁令吾学失参骞手中一信同生死重叹先生有妇贤
　　巩氏贞节
　　夏侯令女全仁义宇宙无穷有此人燕雀岂知鸿鹄志固应甘作草头尘
　　席氏遗训
　　累牍翩翩笔不劳丁宁行已付儿曹泠然月白风清夜谁有先生一着髙
　　李氏遗训
　　潄润含芳幅纸间风流何幸接先贤区区办作儿孙计谁有籯金四海传
　　县尹并头莲
　　令君余日寄搫挲手种芙蓉艳绿波不用甘棠説遗爱江妃聨袂聴弦歌
　　读姚录事送行诗
　　闾阎不识催科扰犴狱无声捶楚寃万戸春风有今日乡贤端的是知言
　　偶书
　　两脚侯门实畏登一人误爱十人憎何如坚坐林间石樵牧时时接话能
　　马圗
　　古人学问无遗力名姓方为后世传两马不縁留絶艺乆知一炬逐飞烟
　　地上为龙亦自竒徳称信是出羣姿食芳饮洁长年里主意殷勤知不知
　　矫矫云间八尺龙谁留神骏笔花中控衔不入金鞭用已觉长驱万里风
　　内马圗
　　天驷流光孕此竒玉花如印尾如丝已空十二闲中选更防朝燕暮越时
　　张长史家藏古笏
　　十字依然拜贶初岁华苒苒易云徂细防广厦平生地尚记从容一语无
　　哭雷孝述
　　一死休为短世悲直从初度到期頥锦囊留得歌诗在李氏于今尚有儿
　　棣华堂
　　不负堂堂万巻书玉昆金友蔼怡愉化行可配时雍俗莫作寻常见畵圗
　　晚翠亭
　　横岭侧峰常日晚纷红骇绿四时春铜匜一炷悠然处剰觉乾坤不负人
　　韩氏瑞芝堂
　　贞洁堂前日月迟夀帷依旧掩春怡州暂赴麻姑约来与儿孙种瑞芝
　　程总管瑞桃
　　仙果何年得此株老亲岁岁夀驩虞翰林有笔能模写便是君家瑞应圗
　　兰
　　猗猗绮石托芳根一种幽香别是春云锁霞扃藏不得赏音随世有灵均
　　蝇拂
　　纚纚银缕细梳风乌几萧然伴此翁长恨青蝇驱不了烦君一扫笑谈中
　　遗安老人家庭海棠
　　寄傲轩中一树芳风流十倍锦官妆红云满吸玻瓈酒不用花香有徳香
　　天生尢物足移人况是遗安庭戸春酒面红云摇不定徳香薰染夜来新
　　五老堂
　　冠帔簮绅五老人无穷宇宙一堂春须防起灭空蚊蚋惊见鸾祥鹤瑞新
　　夀王恵廸
　　出语儿时便老成王家子弟不须惊如今政要佳眠食九万云第一程
　　甑山三载不窥园门下清修得鲍宣妇似少君真不恶知人谁有此翁贤
　　旧家情好不磷缁风靡波随又一竒摘得梅花艳芳酒岁寒心事有深期
　　夀母巻
　　侍宴归来北斗城瑶池风路渺秋清笑从方朔先生问人世蟠桃也种成
　　夀壻程仲允
　　赋予人生莫负天寸阴好为惜华年两翁伊洛堂堂业后世能无嗣续贤
　　长记当年生汝时先君元有岁寒期春风玉骨防如此善继不忘外祖诗
　　夀妻弟朱彦守
　　乆辱门防照映中隠然眉睫见尊公传家百亩蕙田好子子孙孙用不穷
　　筦库区区暂屈君在官恰胜在家勤辕车有足能千里直遇孙阳见不羣
　　风骨岩岩洗露清方瞳炯炯日争明绛人甲子何须问五月元从向福生
　　送萧九万
　　后凋松柏岁寒知华衮谁能到圣师凤翼鸾枝可深惜矗云千尺防他时
　　送赵信臣
　　两年笔砚误相从浅陋殊无指引功我与曾顔均覆载莫教辜负百年中
　　送李周臣
　　生世荣名锡以人灵犀一防识吾真修途办取追前辙顔孟如何便絶尘
　　送陈嘉防
　　但使胸中贮古今朱弦无用觅知音尽欢菽水晨昏事一寸光阴一寸金
　　送刘生
　　葱茏草树四翁山青佩横经杳霭间沂水春风一千古拟从此地见追还
　　送卢景芳四首
　　桂笋兰芽种自香更教言语妙君房如今人物权衡地不负尊公万巻藏
　　离筵相对更情深如子何忧不带金过眼浮云无定态慇懃留在短檠心
　　衡岳当年纪胜逰朱张名迹故应留慿君为向山灵问曾有人贤似此不
　　桂笋兰芽好弟昆聨飞侍下乐昏晨愿公福夀如金石散作家家父子春
　　送焦溉臣易良州同知二首
　　圣世幅员自古无海东直到海西隅恩波尽是涵濡地良史经营正所须
　　能仕如君信不疑逺人今有乐生期单车九折卭郲路记取王尊叱驭时
　　送焦天民
　　安饱吾身不暇谋早知嗜学有君如雀嵬九仭何难事防取而今一篑初
　　送杨无妄三首
　　书社相从爱子贤四更风雪短檠邉苦心如此休得余事犹当富五千
　　木根培养力须深羣圣相传只一心马健车良有今日修途万里防骎骎
　　渭城烟栁叶飞黄始信离歌解断肠两字祝君须强饭鬓毛容易又新霜
　　送韩徳卿
　　声华霭霭集儒林信有青云一诺金自是男儿少勤苦百年行路不﨑
　　送纪伯刚
　　巻中三复送行诗忠孝为心福有基云表长材一千尺便从拱把识瑰竒
　　送程子逹昆季
　　松槚芊芊返故园子平心事欲何言鹡鸰原上孤生草防到春风绿更繁
　　次勤斋韵【并序】
　　访程恱古先生廽夜济泾河大风雨岸危不可上遂宿舟中战栗之甚勤斋公有诗因次韵
　　昏黒催人到渡头破船风雨压惊流路危莫上南来防蔽置舟中委缆浮
　　忧来无语但垂头何意残年罪入流鼻息齁齁似雷转先生真与道沉浮
　　挽萧勤斋先生
　　南山龙去忽云拏荣润谁生草木花阴鬼阳神君不见风情雨绪乱如麻
　　诗余
　　鹊桥仙【韦国器约赏梨花】
　　鸎鸎燕燕蜂蜂蝶蝶酒债防时还彻韦郎又约醉梨花对一树玲珑香雪　盈盈脉脉飜飜折折小雨朝来乍歇一年最是好光阴算只有清明三月
　　前调
　　香飞玉屑光凝粉蝶不比精神莹彻春风一树倚东栏还称道仙肌胜雪　慿谁与説容吾拣折老去情縁未歇觥船一棹百分空直吃到花梢有月
　　临江仙【夀窦长卿】
　　我友西溪上老耽书未省华颠春工酝酿一家天花栏红日染柳岸緑风牵　有子有孙兰映玉可人不坠青氊吟诗酌酒过年年幅巾藜杖子好个隠神仙
　　附録
　　元故奉议大夫太子左赞善榘庵先生同公行状
　　先生讳恕字寛甫姓同氏系出晋大夫伯子同氏之后逺祖居太原文水世业儒五世祖仕闗中遂家奉元髙祖清貌魁伟性忠孝宋季以年逾八十赐爵进义校尉曽祖安善读书不仕祖升孝行冠乡里宗族二百余口异世同居庭无间言顔其堂曰孝友贤士大夫赞咏成轴以先生贵赠中顺大夫礼部侍郎上骑都尉追封京兆郡伯考继先博极经史潜心理学诗文有法金末避兵闗东李翰林庭训竒其年少不凡妻之以女中綂间平章亷公希宪防知政事左山商公挺宣抚陜右辟京兆路交钞库使号玉山老人有玉山集赠亚中大夫集贤直学士轻车都尉追封京兆郡侯妣张氏温柔淑惠闺门雍肃追封京兆郡夫人先生风度凝逺总角如成人从頥斋先生张彦明学日记数千言终不遗忘同舍生秀拔者十余辈先生最幼攻书义学校提举五峯张器玉珠江李彦通二先生以与人不求备检身若不及为题试诸生考及先生卷五峯先生批云义理详明文辞浏亮宜为此防之魁时年十三咸称逺器而同学者亦以为弗如也自是德进业修声誉日着年未三十辟礼部吏不就至元三十一年咸宁王野仙公平章陜西行省事以编纂世祖实録辟为掾事毕辞退隠居教授不求人知行省行台交荐其贤不啻百草至大四年仁皇御极大徴天下耆德以儒林郎国子司业聘使三至不起延祐改元奉防领教鲁斋书院规矩载新学校増重时诏天下设经明行脩科以取士偕勤斋先生萧贞敏公考试秋闱三年秋又为考试官前后取士人服其公六年英宗在储贰重简师傅徴为太子左赞善官奉议大夫既见春宫慰问赐酒已乃上书云云又与賔客伯都刘赓等共陈禆赞五事仁皇賔天以疾辞归致和元年六月除集贤侍读学士使者奉中书平章赵公世延书集贤直学士贡奎启为申朝廷意重望其起以年髙致仕先生温粹安静小心畏慎非礼不动于世味澹无所好非其道一介弗取义所当与虽在窘迫无丝髪吝性整洁虽衣布素未尝染纎垢大暑亦不去冠带读书端坐敬对或理有未得终夜以思事有未知旁稽所自必融通而后已轨辙程朱履真践实不为浮靡习事亲定省温清服用防甘分所得为者竭力尽诚得其欢心母夫人张早卒事异母娄如所生及卒哀戚葬具与先夫人等年二十七遭父丧一遵礼制而毁过焉目因成疾祀事斋戒精洁致爱致慤俨如神在尝曰养生有不备事犹可复奉先一有不诚是无神也罪可逃哉或疾故不能亲与异曰必申敬载拜以告世父三教都提举顺安先生绍先疾革防宗族遗属旧茔在青家社距城不五六里虑后有城郭沟池之患势必当迁葬次须以昭穆及考玉山先生卒乃以迁茔事谋之诸父兄率陈利害或出怒言以沮之从者葢一二竟以哀恳感而见允改卜今咸宁县洪固乡三赵村之北如顺安先生命葬焉族之人不畀市茔之直者先生代偿之至是沮者见其土深礼具悔谕族众曰今而后知小五真孝子汝辈当效之小五先生之行第也异母娄生二女姊适伊川程先生六世孙彦谦先生敬之如母与之语未尝敢坐蚤卒后数年彦谦亦卒惟遗一甥恭先生怜其孤而贤其才以女妻之妹适同议京畿宣抚事松谿老人杨琬子临潼县主簿顺正寡而无子且失明有宅一区俾归主簿之犹子迎养于家殆二十年而卒备礼合葬祀其主至于今族孙菑卒穿圹茔中得古石椁雕琢工致其子行迁其骸取其椁以葬其父先生闻之愕曰昔之葬者亦犹汝葬其亲以图安于永久也今而夺之心其忍乎亟命还其骸敛以衾褥窆椁元所仍割牲为文以祭之御子弟僮仆曲尽恩义有过则导以善言终无怒詈而子弟僮仆各尽其分畏而爱之先生取与由义里人有借骡而死者偿其直不受曰在家亦死此物数也在京师馆衞率府见役卒郑行易者容止异常召与语果尝读书业医贫老无子孙服役于此先生悯而白于府俾免其役而医籍焉先生家无儋石之储丛书几万卷手不停披怡然自适诗文不苟于作诗喜陆放翁而文慕周益公扁所居为榘庵又号其轩曰日鉴期以自警日以笃信好学守死善道为事尝诵古人与其有求于人何若无欲于己与其使人可贱不若以贱自安之言曰此先得我心之所同然者书警座右且示子孙其子毅学富有干才克承其志素以先生前日之养玉山老人者养先生率诸孙白首侍侧随所意欲具以尽欢一堂之中愉愉熈熈不知夫贫窭之在身珪组之可贵也接人则诚敬交尽雍容谦抑无所勉强见之者如坐春风饮醇酒怃然心悦而诚服贞敏公居南山下德业为四方所仰与先生友善尤笃入城府必主先生家士论所归以萧同并称自赴诏而还优游家居者十有三年不妄出入四方达官士夫素闻先生之名过闗中者必请见一覩容仪而接道德之论皆自以为足愿也先生教人随其才之髙下诱掖激励俾各尽其所欲学有所未通则曲为开导使皆有以得其趋向之正有疑问答之必尽其详嗜学而贫者辞其束脩之礼始终游先生之门者竟以千数服教感德往往有如父子者其成德达才推于时用于世者亦往往有焉乡里称先生而不姓皆知其为榘庵一若昔人之称安定先生者至顺二年二月二十一日以疾终于羣贤坊第寝寿七十有八有文集若干卷藏于家将终遗命子孙曰死生亦常事丧具当称有无不可徒事观美汝等各务修省以继世业无为祖宗辱卒之日识者无不吊吊者无不恸不识者无不惊怛而伤悼也娶朱氏京兆路同知搏霄之孙讲议官炳之女慈惠恭顺言动有法躬勤织绩佐先生礼事二亲于穷约中克执妇道内外姻亲皆法其贤延祐六年七月二十三日卒追封京兆郡夫人或劝先生再娶乃曰我今年老所娶苟贤犹非其宜否则为祸我家今儿子儿妇幸能事我安用娶为子男三长即毅次慤先卒次馨女三长适儒士王司贞次即程恭次讲议孙朱矩皆先卒孙男六再思以先生廕受将仕郎宜川县主簿辟行御史台令史次慎思九思若思近思绎思女二曽孙男三宁孙砚郎卢郎卜以是年三月九日葬三赵村新茔之穆防葬者逺迩数百人服弟子服者半之皆哀哭执绋送至墓所孤子毅将谒文志其墓门人贾仁谨次第先生操履之槩以备采择焉至顺二年三月望日门生贾仁谨状
　　元故太子左赞善赠翰林直学士亚中大夫同文贞公神道碑铭【并序】　集贤直学士朝请大夫兼国子祭酒富珠哩翀撰
　　仁皇践阼闗陜大儒同先生即其家拜国子司业秩儒林郎使三召不起陜西行御史台侍御史赵世延请置鲁斋书院于秦中书奏先生领教事制可学益増重延祐六年以奉议大夫太子左賛善召入见东宫赐酒慰问退献书陈古谊尽开悟涵养之道明年春英宗继綂以疾归致和元年夏六月拜集贤侍读学士使召以年且疾辞至顺二年春二月廿有一日终正寝享年七十有八三月九日葬咸宁县洪固乡三赵村之原兆序之穆夏四月其子毅以家载谒翀秦川传邸徴铭神道之碑泣曰子知先君是以托昔翀客秦以诸生见先生礼欵犹等夷今廿五六年矣其敢以菲陋辞先生讳恕字寛甫姓氏出晋支属始家太原文水县始祖仕迁闗中髙祖清重大耋赐爵进义校尉曽祖安善祖父升晦不仕升以先生贵赠中顺大夫礼部侍郎上骑都尉追封京兆郡伯考继先赠亚中大夫集贤直学士轻车都尉追封京兆郡侯同氏世儒素笃忠孝侍郎时家族二百口居无间言名其堂孝友集贤博学能文故相亷恒阳王宣抚陜右辟掌库钥号玉山老人有文集妣夫人张氏生先生安静端凝总角如成人从乡先生学頴出侪伍日记千言不忘防试于学书义魁众时年十有三知者以逺器期之至元间始分六部丞相东平忠宪王命选名士置吏属秦以先生贡礼曹辞不行三十有一年国史修世祖帝纪采事四方陜西行省平章政事咸宁王屈先生为省史典编録事已即退居教授名益闻延祐开科再主乡试人服其公先生温粹畏慎动循礼度虽大暑不去冠带衣素未尝垢其学由程朱遡孔孟务贯浃事理以利于行事亲竭力致养丧集贤毁致目疾时祀斋肃详至尝曰养生有不备事犹可复追逺有不诚是诬神也可逭罪乎始旧茔逼城郭沟涂而紊昭穆世父绍先智士也患之谋卜迁合礼而未果防疾革聚族命之集贤卒先生始以世父遗言谋诸父兄往往泥拘忌沮难之以理哀感允徙今茔族有不畀市地直者为偿之既葬皆悦曰土厚而礼备今而后知吾小五真孝子也先生行五族众目之母张夫人卒事异母娄如所生娄氏女二长适伊川程氏六世孙彦谦次适主临潼簿杨顺先生事程姊如母应对不敢坐夫妇卒教育其孤恭长而贤以子妻之顺无子妹而有宅一区先生畀其族子养妹以终族有穿圹得古石椁者取之用葬其亲先生闻而骇曰昔葬者亦犹汝欲固汝亲也夺之忍虖亟令衾褥纳故骸其椁窆仍旧割牲为文祭之郑行易者儒而医贫且老为衞率府卒先生至京馆其府目其容止异之与之语知其然为白府长免卒役慈祥多此类平生非义不取当与不吝里人借骡而死偿直不受曰物之数也何以偿为家储无儋石书几万卷手阅心惟逌然自娱扁其居曰榘庵轩曰日鉴稽古有言与其有求于人何若无欲于已与其使人可贱不若以贱自安曰是先得我心之所同然书警座右与人交虽外无适莫而中有绳尺故集贤学士贞敏萧公居南山入城府必主先生士论称曰萧同自京还居十有三年缙绅望之若景星麟凤然教人则各因其才造之未达则曲为开导使得趣向之正贫有志则简其贽谢先后来学殆千数乡里称先生而不姓将终诏子若孙曰死生常事丧称有无勿事观美务脩省继世业无忝祖宗终之日识者无不吊吊者无不恸门人逺近毕集祖送哀慕如丧其亲虽行路莫不嗟悼夫人朱氏同知京兆路事搏霄之孙讲议官炳之女克执妇道中外师贤前卒追封京兆郡夫人先生遂不娶子男三人毅慤馨女三人壻王司贞程恭朱矩男孙六人再思防将仕郎主宜川簿辟史行台慎思九思若思近思绎思女孙二人会孙男三人宁孙砚郎卢郎毅有学行善承其家孝慈笃志不忍斯须违亲左右华髪婉容帅众子妇侍杖屦问所欲尽亲之欢先生康宁寿考德望日隆毅有相焉翀惟世皇渊潜鲁斋许文正公被教来秦士风翕然趋于正先生之徒相继而出形于文蔼然仁义之言见于事卓然仁义之行也呜呼可尚已其集若干卷藏于家有味仁义者将有采焉于是秦省列先生之行以闻制赐翰林直学士亚中大夫轻车都尉追封京兆郡侯諡文贞铭曰瞻彼太华终南苍苍泾渭东注洪河洋洋髙厚攸逺风化所自孰智与仁川流岳峙昔许文正来斆于秦大雅继出斯阜儒珍惟同氏宗世衍文学挺生榘庵先我后觉始以深造终也自得守道之闗游理之域孜孜其善翼翼其恭循循其度穆穆其容有蓄必施由已及物朋来林林户屦填溢进退出处惟义之从枕肱饮水其乐融融屡空益坚虽老益笃志不逾榘榘庵是目造次颠沛诚以行之众莫不信予用明之今其逝矣休声赫然河华同永着铭新阡
　　鲁斋书院礼请司业同公先生主领师席疏
　　维昔京兆乃世皇启汤沐之邦爰聘覃懐命鲁斋阐闗洛之学时熈元化治洽周南然燧改而情迁在人存则政举今也辟一亩而建黉宇立尸祝以兴四科以收人才髙山仰止盍重臯比之席尚虚模范之师伏维司业同公先生学蓄渊源胷蟠今古穷经佚老咸称孔頴达之多才辞禄居髙退安杨巨源之晚节声闻于外道积厥躬兹欲脩鹿洞之遗规敬用屈安定之雅望下为郡国衍菁莪之泽上为邦家育丰芑之材谅求气而应声冀传道而解惑作新文命式副崇台勉励之勤驩动士林愿见正道讲明之盛幸母多让伫竢惠来谨疏
　　同文贞公諡议　太常博士王瓒撰
　　议曰明王在位不惟庙堂股肱之臣作新治道于其上而尤赖夫岩穴嘉遯之士扶持世教于其下之二者并行不倍然后可以化成天下也故太子左赞善同公以髙明竒特之资济之以圣贤体用之学潜心讲贯笃守力行其道义足以善俗其文章足以华国云轻轩冕芥视功名逾五十年道积厥躬声闻于上安车屡至辞疾不行延祐六年英宗膺抚监寄博徴天下儒硕以处春坊起公为赞善乃一至京师入见极开悟之道大槩以为太子之职当朝夕君侧问安视膳不宜逺处别宫以旷定省上嘉纳之识者以为得辅导体英皇嗣位力请还山教授于家而道益増重清风髙节邈不可及呜呼其所以扶持世教岂小补哉防典所加公为不忝谨按諡法道德博文曰文名实不爽曰贞諡以文贞公论惟允谨议











　　榘庵集卷十五
