　　钦定四库全书　　　　　集部四
　　梅岩文集　　　　　　　别集类三【宋】
　　提要
　　【臣】等谨案梅岩文集十巻宋胡次焱撰次焱字济鼎号梅岩晚号余学其始祖本唐宗室五代时育于胡氏因冒姓胡婺源人咸淳四年进士官贵池县尉徳祐元年元兵至贵池元帅张林以城降次焱奉母遁归教授乡里以终集中有媒嫠问答诗所谓井底水不波山头石不迁什袭藏破镜他年防黄泉者所以自寓其志也其诗文本未编集故藏书家多不着録此本乃明嘉靖中其族孙琏搜辑而成琏甥潘滋重加整比校刻之凡赋诗杂文八巻冠以雪梅赋葢着其素心九巻以下皆附録同时赠答往来之作目録所载往往与集中诗文不相应则编次之疎也次焱在宋元作者之中尚未能自辟门户而其人有陶潜栗里之风故是集至今犹传集中有赘笺唐诗絶句序称叠翁注章涧二泉先生选唐絶句次焱复为赘笺叠翁者谢枋得章泉者赵蕃涧泉者韩淲也其书不传无由验其工拙然亦足见次焱研心诗学非苟作者矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　梅岩文集序
　　潘子曰予尝读梅岩书而慕其为人其孝足以事亲而不辱也其节足以全身而不污也其才则应机若有余旁行以趋时从容于险阻有孚而不乱也其学明阴阳之奥推象数之微发前贤未备之论开后学难通之防可谓正矣惜也当兵戈抢攘之际俭液避难之不遑虽欲用拯马壮官不过为尉耳贤者之不遇于时可不悲乎君子于此诘其大者不在形势则在人伦不在功业则在道术道在则不亡矣人存则不朽矣立近以及物者功也行逺以致道者言也雪梅赋见君子之行乎患难而威武不能屈明经桥言圣人以通天下之疑而济义理之溺媒问答则艰贞从一守天之道甘言防舌不足以变其节此先生所自为者然也其在弃位危邦负母濳归之时乎书厨铭以高下四层为格致诚正之功阖辟两扉为修齐治平之枢读而不行则为书之辱黙识心融则一唯既足此先生之自任者然也其在退居教授濳心圣学之时乎爱莲说不爱其华而取其实以入药清心之益为君子济世之用言近而指逺称小而类大其于语道沛如也夫内则离经而辨志外则感世而化俗文如是乃可谓之文矣先生名次焱字济鼎婺源考水人与同郡曹斋陈定宇诸儒为友其往复之书亦在集中予尝厯贤者之故居遡流风而不逮从三舅潜斋氏得是集校而归之序以见志嘉靖十年辛卯冬十一月既望后学同邑潜滋谨序








　　钦定四库全书
　　梅岩文集巻一
　　宋　胡次焱　撰
　　赋
　　雪梅赋
　　草遭雪而萎木遇雪而折雪其酷哉梅挺然立雪貎泽香烈雪虽酷不能加于梅也孟子曰威武不能屈于梅有焉庚申冬十二月对雪观梅有慨于衷呜呼人不能卓然特立至横逆之来作儿女态其视梅得无恧乎乃为之赋
　　孔子曰嵗寒然后知松栢之后凋也岂独松栢欤羗对雪天之牢落益知梅花之崛竒且夫太阳遵晦老隂窃机凛气之惨栗黯繁云其四垂冷雨雰雰而氷木酸风刺刺而裂肤俄而冯夷剪水兮初琼瑰之盈裾天女散花兮纷玖瑶之载涂意者战罢玉龙败鳞铺耶逰残粉蝶堕翅吹耶风约栁絮髙复低耶雨落梨花密以疎耶皑皑练练几麻衣耶浮浮湙湙万玉妃耶糁琼糜于九垓烂银屑于万庐拂拭粪土之墙掩葢腥秽之渠瓦砾饰而圭璧块壤覆而璠璵混天地髙卑之分失昼夜晦明之宜禽鸟噤其无声澹木槁而草腓于时有梅毅然丈夫香愈冷而有韵貌愈泽而不枯枝弥压而弥彊花弥劲而弥舒葢西山伯夷之清而陋巷顔子之癯故曰嵗寒然后知松栢之后凋岂独松栢欤思昔者春阳之载熙也崇桃媚脸纎李腻肌日烘丽质露浥华滋公子王孙挈榼提壶轮蹄杂遝弦歌咽呜此一时也瞠老梅之在侧繄干藓而枝麤过者不顾游者回车迨夫锦棚逃暑薫风透絺桃堆盘而脂润李沈水而珠累此一时也虽梅实之可取奈众口之参差竞喜甘而乐脆以防酸而见嗤乃若商声入律万物披离向之崇桃纎李固已华落色衰矣而山巅水涯之孤根亦复叶秃而枝羸梅亦何以自别于桃李兮譬顔跖同尧服而舜趋孰辩其为贤为愚今者沍寒积雪桃弊李疲惟梅花岿其彊项夐突兀于园池巽二不能狎其健骨滕六不敢侮其幽姿视前日之艳色秾华何止灰灭烟飞也哉然则非梅无以当雪之凌厉非雪无以见梅之贞清其信也夫吾闻雪隂沴也隂则为寒为冻为惨为威有条者憔悴有叶者薾萎有实者摧剥有茎者陵迟葢天地之杀气为品彚之入机而梅阳物也黄钟初动梅圣得知阳和其所先得阳刚其所素持能独立万物之表挺不为杀气所敺惟阳足以制隂羲易夫岂我诬是故天下皆寒不能寒梅之枝天下皆冻不能冻梅之防尔惨自惨梅独愉愉尔威自威梅独怡怡瞻言雪霰之酷烈匪于梅花而独私故物亦视其所以自立者如何耳岂在外者所得而转移若脆草之与弱木一遇雪则枯骨而烂皮曽不求其在我者将移咎于孰谁嗟乎俘六国吞天下其暴也何如而相如一匹夫尔乃睨视大庭叱咤而睢旴秦亦无得而加诸蹙秦灭楚其烈也何其蕞尔一鲁不敌秦楚明矣而守节不屈汉为之敛师卒亦不敢肆其屠李陵蘓武同遇匈奴李将兵而骁勇苏奉使而羇孤勇者卒降羇者卒归何匈奴能胁甚壮之李而不能胁惸然之蘓汉庭三杰比肩髙祖仕同主而生同时何萧何下狱韩信诛夷而张良以功名终始独无瑕疵不宁惟是庄公管蔡皆人兄也叔段姬旦皆人弟也庄公欲害叔段卒相为瘉管蔡欲害姬旦莫肆诋諆王莽之势足以挟子云之美新谀辞而郭蒋好遯不汚虽莽之势亦何施桓温之势足以致坦之之流汗沾衣而谢安从容就席虽温之势亦奚为禄山僭横甄济处之自如黄巢残酷表圣藐之若无方册所载此类孔多大抵于颠沛之际可观所立而自立既固虽行乎患难而有余彼不能自立也至摧败挫折有儿女色可怜而可悲是皆自取之也岂独人之非此吾对雪观梅起敬起慕酹以元酒申以孔词再拜而曰昔知梅于暇豫结以为友今知梅于患难请以为师然彼雪者挟重隂之气肆轥轹于根株虽孤标之不挫而雪则乗时逞霸何用心兮崄愿上请于帝以迄天诛梅岩曰贫贱忧戚乃玉女之良规商鼎和羮有所屈者有所期请释楚以为外惧不亦可乎对曰诺犯而不较者徳之盛疾之已甚者乱之基降大任者先空乏全性命者忍须臾先生之言我维行之既而苍狗罢曀金乌腾辉枝上之雪倐已销铄而流澌矣
　　嗟乎赋
　　恭惟皇宋科目之设得人为盛今天子即位三十七年改元景定辛酉春二月下诏賔兴归之精择主司大哉王言士咸举手加额秋九月既撤棘取舍殊郁公论次焱病卧斗室口占嗟乎赋一首子曰知我者其惟春秋乎罪我者其惟春秋乎吾于此亦云词曰
　　嗟乎场屋为困贤能之地科举为老英雄之术亶哉斯言未尝不书空而咄咄也且夫士者毓海岳之清淑孕斗牛之灵光驾青蛇而骖白螭被明月而佩宝璜金汤边陲有表饵以缚首虏鼎铉廊庙有仁义以禅皇王此其雄杰之志魁垒之行视余子真琐琐耳又岂肯低首下心与之较一日之长奈何乡里举选之法坏公卿下士之礼亡朝廷以时文取士士舍文则无进用之方嗟乎岂料夫莞芎弃于洲泽瓠防登于簏筐衡鉴失实取舍不当也耶尔乃庭槐染黄诏泥颁紫三年萤牕不辞继晷之劳一旦鸿毛所冀顺风之遇乃裹粮而趋乃担簦而至岿浙山之崔嵬仅去天兮一咫蒺藜横道兮钩衣怪石崭岩兮啮屦虎豹伺人兮落日猿猩啼月兮啸雨五步一囘头十步一扪趾望仆夫兮木末憩吾杖兮山之尾葢功名之迫人则亦不敢惮征行之羁旅也嗟乎吾挟吾胷中之耿耿者以往诚自以为拾芥之不难摘髭之甚易讵拟一跌之如此若乃争先入棘气吞万夫得题入手若解牛中其肯綮挥毫落楮驱骏马而驰之有如汤武仁义之兵堂堂整整间出韩信背水之阵怪怪竒竒力刋陈腐独造精防视彼碌碌何能为仆而燕石有袭巾之遇明珠多按剑之疑志士为之扼腕羣小至于揶揄嗟乎贵鱼目贱珠玑蓻马兰芟江蓠逐鸾鳯于空谷畜鹜鵞于庭墀斥骐骥为缓步谓驽骀为善驰瑚琏摈逺兮登甂瓯于清庙黄钟毁弃兮挟秦筝以弹之孟娵媞媞而见逐母勃屑而侍帏纷乱妍丑颠倒是非鼓瑟虽工兮其如齐王之好竽屠龙无用兮不若市人之履狶事固有可怪者何独功名之如斯或曰科举之取人闗国家之气数祖宗盛时可观其故赋金在镕可知王佐才赋有物混成可占将相器本注防则出师众之凿尚典雅则黜轧茁之语用能得卓荦之才致雍煕之治故汉之方兴也晁董对策而髙科唐人之不竞也刘蕡直言而斥去子曰不然我皇大比之诏归之精择主司大哉王言其知本欤故有陈恕而后王曽之获进有王旦而后李迪之不遗而不然者则挝鼔以伸其说诣府以讼其私今者漕台之差次只据脚色之崇卑彼以真材擢髙第者半已昏于簿书之期防而以假手入仕涂者又乌识文字之妍媸糊眼之辈冬烘之夫纷流传于缪种朝廷亦安得而考诸遂使儿辈谈笑登名或析薪之手未洗或荷蒉之肩尚頳或口犹乳臭或字仅识丁或黄金买贵而不耻或葫芦依本以飜腾兎园册入其素习羊我氏岂伊所能缪偕计吏迥乎可憎而吾徒者抱周程之问学驰韩栁之文声乃尔寂寂邓禹笑人嗟乎场屋为困贤能之地科举为老英雄之术亶哉斯言葢未尝不书空而咄咄也或者又曰既不闗国家之气数即当系一身之穷通今以子文之美其如子命之穷命也不淑文亦徒工予笑曰苟如子言吾其卖书买牛卖砚买犊学樊迟之稼耕子真之谷少糊叔段之口不负将军之腹温饱可期菽麦粗足亦何至为诗书所误自取挫辱虽然天下所赖者士古今所重者儒君待之而尧舜民赖之而唐虞山林兮长往羌麋鹿其与居此遗世独善之士岂得时行道之徒且吾闻之玉一玉也屈于厉武而伸于成王骥一骥也困于盐车而苏于孙阳爨桐以焦而遭蔡太阿久閟而逢张时有利钝顺之者昌盍亦亲笔砚之几启图书之箱左经兮右史夜烛兮晓窻豁着道眼硬着脊梁气不可索志当益彊昔者孟明焚济河之舟冯异奋渑池之翼皆愈挫而愈锐故前失而后得视吾囊而铁砚固无恙也则亦可以一笑而自释
　　步瀛桥赋
　　步瀛桥者槃川中市桥也先是畧彴规模可以徒不可以舆夏四月洪水啮岸桥遂奔溪往来者有褰裳之叹伯父樵叟慨然出独力新之有椽泥之木有中流之柱有架穴之梁又构屋三间于其上长五丈许东西广九尺中间广丈有四曲栏坐凳如其长而两之涂以丹艧黻以青黄视旧规増百倍不啻且扁以今名曰吾以望吾乡之俊彦也始于开庆元年五月越七日落成妷次焱喜而为之赋其词曰
　　客有登步瀛之桥赋步瀛之景者率尔而歌曰槃川之山兮苍苍槃川之水兮泱泱嗟惟槃川之人兮深厉浅揭孰为槃川之津兮徒杠舆梁猗与樵叟慨然心目知濡尾之无利闵灭顶之非福乃抡材而画楮乃鸠工而戒仆乃鞭下海之石乃架石盐之木乃下杙兮椽泥乃植楹兮构屋财吾囊中之财粟吾廪中之粟宁朴其屋而华其桥葢侈于众而俭于独东坡之犀带无所受金闺之宝钱无所取傥不能笃拯溺之心未有能为中流之砥者也观夫玉鲸长脊兮隠隠金鳌巨背兮隆隆浮波心兮百丈之卧水面兮千尺之虹檐牙兮挿汉阁道兮行空直栏横槛兮乃左乃右朱甍碧瓦兮自西自东初疑为百尺楼兮则靡梯靡磴又疑为万斛舡兮不防不蓬长啸兮可制嘷獭于西向之穴拂剑兮可毙苍蛟于冯夷之宫宜琴兮宜棊宜酒兮宜诗宜锦鞍兮跃马宜雅歌兮投壶使晋武见之兮杜预不得为巧使秦皇尚在兮神人不得为竒若乃鸭緑水兮鳞鳞鵞黄花兮妍妍岸芷芬芬兮汀兰郁郁荇带长长兮栁眉娟娟步斯桥也可以挹杜若之洲可以遡桃花之源鱼兮防瓦蝉蜩兮鸣槐筼筜解箨芙蓉试花步斯桥也可以沉朱仲之李可以浮东陵之渊贮玉鉴波印金钩月兮此桥何必庾亮之楼渔簑入画鹤氅明眸雪兮此桥何必子猷之舟若乃烟雨空蒙云霞出没海上之鸥不惊濠中之鱼自适萃四时之佳趣供一桥之景物然则琴髙之乗鱼采仁之石迹傥逰此桥当为踧踖此所以登步瀛之桥如登步瀛之洲泠泠乎跨鲸汗漫飘飘乎骑鹤扬州樵叟兀然而坐逌然而笑曰噫客赋步瀛之景则善矣客述步瀛之义则未也昔唐太宗立文馆兮登瀛洲之名始立自张大魁首多士兮步瀛之诗始传今吾之扁桥也匪为神仙之荒唐葢为功名之轩豁慨惟槃川夙号儒林蔼文风于三市兮夜檠朝牗普教雨于四方兮佩劔防琴将后来之頴秀挹前哲之清芬一步兮奏棘闱之凯再步兮策兰省之勲穏步兮胪唱枫宸髙步兮玉堂金门葢自山林布衣而一旦纡紫懐金有似乎肉身凡骨而一旦驾鹤骖云故吾即步瀛以名吾乡之桥实揭步瀛以望吾乡之人吾老矣袖利涉之手巻宏济之心爰诏枌榆之朋友及尔阶庭之郎君因吾扁题之意知吾期待之深也嗟夫相如题柱志于驷马车子房取履志于王者师将为好官兮名相非夫步瀛兮其孰致之且乌知今日之桥非蜀之曲星桥而桥上之书无汉之黄石书客于是敛足避席顿首趋隅曰昔子产为郑国之相兮无博济之术有妇寺之仁伊樵叟为山中之相兮有溱洧之济无乗舆之恩彼有其势而仁则狭此无其位而恩则深请移此柱石廊庙津梁吾民且以领袖我步瀛之人也于是主賔抵掌一饮一石行道之人三叹三息
　　山园赋
　　景定元年春二月鳯山查亭叔以书抵梅岩曰近筑山园为逰息之地思欲得巨笔铺张之敢以为请夏四月一再不懈家惟奔走于贫不暇抒思秋八月养疴弥旬少间气力未裕未可与尘埃酬酢于是始克运笔効班固两都赋体离为前后篇所谓极昔之耀而折以今之法度者也
　　子胡子一日延四友而语之曰繄霜台之冑裔启山园之秀丽累征予以品题将何辞而模写毛颖辈欣然应曰媪神奠位坤维隤然髙者为山坦者为园求其具美戞乎难兼故山而不园者有矣若司空之中条厐公之鹿门虽崔巍而乏平旷何以骋騕褭而展辐轮园而不山者有矣若李氏之仁丰牛相之归仁虽坦夷而之碕礒何以排阊阖而摘星辰羗山园之风物真东南之鲜丽唐有工部之诗近有博士之记未获登临实劳梦寐谁驱鳌首而来移在鳯山之里玉垒崭崭青螺簇簇突龙蟠而虎踞稍鳯翥而鸾伏磵戸欹林而嵽嶻石径封苔而屈曲中有百弓之园是为硕人之轴譬犹义夫节士岩岩不可犯而即之坦然中有容卿百人之腹土平以衍地旷而沃可台可榭可亭可屋可畹可兰可畦可菊窈而深障千章之古木缭而曲森万个之修竹南崖青精北岫黄独东丘菘韮西崦豆菽芋栗满坡兰桂漫谷申椒盈阿荔薜披麓拳蕨正肥角笋如束橘柚秋香李夏熟亦有甘荠亦有防蓄盼缭白而萦青绚纷红而骇緑异芬彻骨滟色目可带经而锄可叩角而牧楗尺枳以为篱满杜蘅之丰缛希晋宫之蒲萄陋城东之苜蓿疑两间之贡巧与五丁之献伎不然则斯山在檐楹间旧矣何今出而昔閟也不然则山神之命有时而塞亦有时而遇也言未既陈勦说进曰颖知其一未知其二澹风日之明媚纷蜂蝶之逰戯竹影琐碎而侵堦花隂扶踈而卧砌是则山园宜霁滃云气于山椒栖烟霭于木末防芭蕉而滴沥喧败荷之潇飒是则山园宜雨朔风嘷而枯声萷橚惨而离披或陇梅破白或霜叶赐绯是则山园宜寒蒸火云于肉山俯佳木之繁隂或曲送风或髙岭输云是则山园宜暑河低玉绳桑浴铜铛赫明暾之熹防林霏烱其廓清是则山园宜晓暝色苍茫返照依稀牧笛怨而羊牛下来樵路閴而禽鸟哢枝是则山园宜暮鹿随笻杖鹤认茶烟蔑红尘之汚人对清嶂以忘言是则山园宜闲虎啸风烈猿啼月髙飞羽觞之防滟颓玉山于林臯是则山园宜醉羣嶂供题列卉献科是则山园宜唱而宜和俗客不来柴扉昼掩是则山园宜图而宜史至于可喜可愕可游可戯者葢不能一二而悉数也楮先生在旁捧腹不已笑定而曰知其浅未知其深吾尝随至人以舒巻洞主人之胷襟曰山间之妙处不独在乎园林前辈谓丝不如竹竹不如肉葢又有海棠睡起之姝荷花解语之嫔故秾李韶华者山园之竒卉歌莺飞燕者山园之名禽绛桃花貌碧杏珠唇袅娜乎章台青青之栁缥缈乎石榴醋醋之神别有闲花野草逻列左右恼公子而怨王孙故夫是山也迫而睨之似东山之偕妓遥而望之如巫山之行云良时美景挈榼游赏试卷帘而通盼滟娉婷之缤纷断刺史之肠絶坐客之缨欢声沸山园之鼎和气盎山园之春后土琼花羞顔而却走洛阳牡丹失色而逡巡熙乎爽哉此山园之小天台也吾言夸矣不知所裁陶起而评曰韩愈称颖为人强记而便敏又通当世之务故能援引古昔敷陈名义陈之先世生长山间故极诧林泉之风味楮乃白面书生也故目恍纷华口出丽语之二三子之言言各有为我石心人也难乎去取聴主人之自择以何说之为是主人倾耳以聴开口而笑曰诗云他人有心予忖度之其楮先生之谓乎
　　山园后赋
　　子胡子喟然叹曰文房四友惟兹四子卑之无甚髙论又何足与议山之岧嶤以其能兴云雨也园之平衍以其能毓花卉也云出于山而雨于园所以滋本根而大丰美也推而广之则苏大旱泽苍生厥施斯普也否则山人之薪担园丁之菜把世不乏此辈主人又何是之取也或曰不然士之大节非出则处许由挂一瓢于树枝犹嫌其为烦蘓秦佩六国之相印尚奔波而不止故穷居达行人各有志士恶夫以恬退为占牌以希进为行李昔卢藏用隠南山抱捷径之羞周彦伦隠北山负移文之愧惟山园之美人餍膏粱而不嗜笑管窥之腐儒希日涉之髙侣付功名于傥来视富贵以无意又岂肯使山园之丛讥而献箴腾笑而窃议故其剏山园也提壶而来倒屐而去击筑长歌围棊短具有客则谈无客则睡不佛亦不仙不名亦不利斯亦可谓蝉蜕人欲超然无虑者也胡子曰若尔之言髙则髙矣然而不可以不仕而不学宁学优而不仕古之林居谷耕者但不着脚于形势之途未始不潜心于理义之趣若但嗅蘂拈香朝游暮戏此禽鸟之所乐蜂蝶之故志人所以与天地并立为三者果如是而已乎或曰如之何愿闻其防胡子曰万彚葳防一理攸寓所贵善学在触其类故观松萝而知夫妇之道观棣华而知兄弟之谊观向阳之葵而知所以为人臣观南山之乔而知所以为人父观葛藟而知睦亲族观桑梓而知洽邻里观伐木而知朋友之当亲观葭莩而知亲戚之当比观于竹而知坚刚之节观于梅而知髙孤之味观兰茝而知幽闲之雅韵观松栢而知炎凉之一致观篱菊不飘而知逸约之得计观萌蘖复生而知良心之当防观采苓而知所以逺防譛观伐檀而知所以去贪鄙观芄兰而知所以锄骄矜观木而知所以隆报施观梧槚樲棘而知贵贱去取之难观蓬茅槐芷而知善恶渐染之易观射干生于髙山而知植立贵于超人观蒹葭老于白露而知贫贱所以玉汝观小草有逺志而知广狭在人所趋观红杏与芙蓉而知荣枯在时所遇观于硕果而知造化之剥复观于茅茹而知吾道之泰否清洁则读濓溪爱莲说取舍则读日休桃花赋御下则读子厚种树传好客则读乐天养竹记至于乐意闗禽生香交树是又可以观浩然之气举凡山园之内一草一木一花一卉皆吾讲学之机括进脩之实地显而日用常行之道赜而尽性至命之事一坐山园而尽在于此此大学所以有致知格物之章夫子所以有多识草木之语岂但吴歈蔡讴姑乐其繁华浆酒臛肉徒恱其绮靡也哉吾欲着游山之屐而登抱灌园之瓮而至朝拄笏而眺临夕飞葢而迤逦谅主人一见欣然下榻倒屐曰吾创山园自以为得游息之策子赋山园乃示我以修藏之矩向防子言吾之志荒矣君子之爱人以徳敬拜受赐以终吾身而传吾子








　　梅岩文集巻一
　　钦定四库全书
　　梅岩文集巻二
　　宋　胡次焱　撰
　　乐章
　　步瀛桥乐章
　　伏以地雄槃谷伟哉源之深而流之长桥侈步瀛免尔深则厉而浅则揭落日青龙低卧水秋风乌鹊起填河不愁平地风波赖有擎天柱石一乡之利百贾所栖恭惟材大栋梁望隆椿桂稽诸家世葢文定之有寅宏论其文章则老泉之与轼辙谨取予于一介能毁誉之两忘义重轸饥仁形拯溺慨中市之畧彴已逐奔溪将下流之盘涡宁免病涉自捐鵞眼一力鸠工鲸鲵背防蝀腰直通南北东西路黄金壁丹砂柱好赏风花雪月天榱桷如飞楯槛似画盘旋十顷玻瓈水约束两行杨桺堤望而见者诵昌黎之诗非舡非阁游乎上者哦坡翁之句若堂若闺行者歌负者休不怕淋头之雨徃者过来者续聿多人迹之霜且取前辈步瀛之名爰励后生拾芥之志是知津矣可谓仁乎载惟合席之贤亶是济川之彦十八学士行从文馆之游三百英雄即豫琼林之宴羣贤至少长集未饶曲水流觞太守醉賔客欢自有酿泉为酒今之日红蓼苍洲飞白鹭緑槐髙栁呌蝉水可濯缨风乎振袂唤取琉璃簟卧吞琥珀钟待聴襄阳小儿争唱铜堤之曲却请茂林赋客浓题驷马之书共夸文鹢清游可吝防虹佳句诗曰
　　跨海虹霓浸不收植楹鲵背耸于楼直通两岸东西路横截一溪上下流网罗学士唐天子管领英雄张状头醉墨淋漓题柱上与君从此步瀛洲
　　诗
　　题观壁诗
　　仙子王僚上九天山中遗迹尚依然药炉云冷灰无火丹井松隂地有众防篆碑文传万古鹤鸣华表近千年我来吊古空惆怅尘世茫茫几变迁
　　秋日早行
　　草衣路室夜偏长起问征途趂早凉藜杖对星占曙色芒鞋踏月涴秋光栎隂羃砌疑浇墨桂露滴人如餽浆山鬼似嫌天欲晓故嘘岚气扼朝旸
　　媒问嫠
　　媒问嫠汝何伤汝为闺秀时辛苦事蚕桑僴瑟顺为正婉娩礼自将笥中有练裙衣上无明珰贫女古难嫁卖犬办资装中年得夫壻憧憧拜姑嫜肃容采苹藻洗手供汤良人正少年相期家道昌良縁天所妬夫壻奄云亡自从夫壻亡十年守空房素帷代锦帱苫席易牙牀孤眠耿夜半单立黯昏黄茕茕影徘徊鞅鞅情彷徨皓月照枕衾暴雨颓垣墙独寤谁呼唤独语谁交相如凌空失翼如涉川无梁嫠来吾语汝琴瑟贵更张汝箧既单薄汝门复凄凉汝寒何以衣汝饥何以粮纺绩终难给舂汲劳欲僵死者不复起生者宜自详隣有美丈夫颙颙更昂昂牛羊量用谷金玉堆满堂画梁青闼珠帘毺箱雕戸金弹丸宝鞍青丝缰旌旗明晩霞劔防磨秋霜奴厌绮纨犬猫弃餦餭门下粲珠履庭前沸笙簧出则专城居入则侍明光一呼千夫诺一指万夫张一笑生羽翼一怒起锋芒吾慕昔蹇脩与汝解佩纕以此窈窕妇配彼组绘郎花树戏蛱蝶莲浦浴鸳鸯无烦赋藕花且喜华枯杨何妨鸾舞镜应彼鳯求凰人无百嵗人倐忽如风狂莫将泡影身徒置冰炭场死后留名节身朽魂茫茫生前受富贵志得意洋洋人生行乐耳二者试裁量蔬食不日给孰与饫膏粱荆钗不自谋孰与云霞裳年滔滔不反貌骎骎已苍败棋须换局作戯且逢场文君慕相如恢女唤江郎有髪可重结有耳何自戕试问东夷子何如声伯娘信书不如无未必有共姜鬼妻变人妇毋作老死孀
　　嫠答媒
　　答媒妾自怜妾家贫如洗妾貌妆不妍中年方择配幸逢夫婿贤蓝桥疑仙防红叶开良縁俯以奉箕箒仰焉供豆笾粤从定六礼穏图偕百年讵疑有家愿倐罹中道捐城崩哭呦呦竹斑泪溅溅空房照明月幽陇凄寒烟禽鸟喧墓门魄降魂翩翩蛜蝛满窻戸心结目涓涓寮室昔华屋埋玉今荒阡恨不即同穴何忍续断弦翻思合巹初防透老婆禅如鱼水游泳如茑萝纒绵奈何生死濶泛泛水中船绸缪为夫妇反覆如市廛徒贻杨华丑宁免栁絮颠妾颇亲笔砚亦尝阅简编女不践二庭妇不再移天陶婴寡鹄吟卫妻孤燕篇或刑耳自誓或断髪自全或劓鼻偃蹇或毁面迍邅吾足幸可则吾臂不可牵卓卓节操立表表鳯孤鶱藐兹未亡人有意奉周全媒虽悯妾寡媒适重妾愆妾命春叶薄妾心顽石坚栖栖谋尺布岂不羡罽氊皇皇图斗粟岂不思荤羶胝手任舂汲孰与奴婢千鞠躬跧衡茅孰与疏绮便枯荄欣回春缺月喜再圆世谁不乐此妾意独不然理义自有闲物欲常无厌三少秽难洗五嫁丑莫镌浮荣瞥似电遗臭流如川媒言颇喋喋媒意遽拳拳之死矢靡他斯言当真诠文姬殊妖媚易安亦婵娟失身再事人彤管无取焉节义日以颓文章何足诠王母有差事青鸟信频传毋乃堕人欲反以污天仙嫦娥岂不嫁空抱老金蟾所以广寒宫万古清鉴悬宁贫任劳鹿宁贱受磨研宁冻如寒蝇宁饿如饥鸢终不以快乐而易此忧煎井底水不波山头石不迁再拜谢媒妁归来双泪涟什袭藏破镜他年防黄泉








　　梅岩文集巻二
　　钦定四库全书
　　梅岩文集巻三
　　宋　胡次焱　撰
　　序
　　明经先世省墓序
　　次焱宦寓秋浦时每乡仆至必敬问长老起居状辈行生计饶乏子弟贤不肖大抵深矉太息者大半独闻七世祖直下嵗展省墓之礼令人意满恨肉之不羽也值乙亥秋九月自池来归桑梓坟墓恍如隔世脱身丛棘亶籍燕谋明年春正月哉生明随例省墓宗可兄防籍来告曰虚序以俟若之归宁无说乎次焱曰人之所以别于物者为其知有祖也春雨秋霜凄怆怵惕此民彛之不可泯也奈何嵗月悠邈埏漫灭牛羊之所陵轹狐兎之所窟穴僻者或樵或蘓坦者或畦或圃子孙有过之而不顾者夫墟墓兴哀不必吾祖茔也而若此恝然何以别于物而为人是宜以时展省者一宋朝名臣如文富韩范辈后明经且百年而蒿里沦于异区迄今存者无几吾鼻祖自唐末而五代而宋朝次焱以上一十三世而冢域厯厯可识非祖徳延长则陵谷且有变迁抔土何以块然独存是宜以时展省者二它族松楸或逺在千里数百里者扫拜良艰先明经以迄于今其宅兆多不出半舍苟非祸患变故癃老笃疾及商宦于逺方者则朞三百有六旬独不可辍一二日之暂而少知有祖乎是宜以时展省者三且夫人无贤愚靡有不愿其子孙蕃衍而世守其丘陇者吾今日以此心而望吾之子孙当思吾先世尝以此心望于吾吾为先世之子孙而不能时省先墓何以责吾之子孙它日能时省吾之墓哉梗莽累累藐焉视之不但天道报施捷于影响亦非所以习子孙之闻见而教之孝也是宜以时展省者四吾闻族大以蕃子孙不能无贫富智愚之异往往富者奴视其贫者智者讦弄其愚者彼惟不知根源本同是以秦越共视无怪也自斯礼之行嵗谨彛典有尊卑少长之序无贫富智愚之分其罗拜某墓也必惕然曰某与某贫富虽殊皆根斯墓而枝分耳则其尊而贫者胡可以不敬其羣拜某墓也必惕然曰某与某智愚虽异皆源斯墓而派别耳则其卑而愚者胡可以不恤今之视如路人者其初一人之身老泉谓忠厚之心可以油然而生者此也是宜以时展省者五君子曰是举也有二善焉一以追逺一以睦族曽孙笃之俾勿壊乃若故家上冢丕阐幽光存乎其人毋徒责之隂阳流泉之说可也
　　明经先世省墓序
　　熊持登诗曰拜扫无过骨肉亲一年惟有两三辰白香山诗曰风吹旷野纸钱飞潇潇暮雨人归去此皆省墓而作也昔襄阳有选人刘其姓者入京师逢一举人语言相得借草同饮举人因赋诗曰荒村无人作寒食殡宫空对棠梨花明年刘归襄阳寻访举人惟殡宫存焉乃知墓无子孙省拜故九京有灵而其诗如此借此观之省墓之礼非特子孙之所当行而亦祖宗之所深望也子孙立志不坚持登香山之句不作则祖宗魂灵如在宁不动空对梨花之句乎此句一作为子孙者何若吾门其勉之谨序
　　省墓之行展孝敬也葢墓者祖宗体魄所藏魂灵所居古人去家必上冢四时必登墓今惟正首相率省墓已从简矣冠者皆行冠则成人成人则知祖之当尊墓之当省也今圆冠方屦人则人矣嵗首省墓大欠整齐是人也岂独无孝敬之天哉夫乡邻者出入相友者也嵗首必冠带而沿其门亲戚者骨肉相闗者也嵗首必涉逺而踵其门神祠佛宇者祸福之不爽也嵗首必执香信而俯伏其门至于祖宗乃吾身之所自出吾受其肢体之遗吾借其衣冠之防有堂构者承其堂构有箕裘者习其箕裘其待子孙尝欲福之而未始祸之也穷未达贫未裕岂祖宗之咎哉今嵗首乐去者三之一勉彊不容不去者半之养安不去吝费不去奔香逐臭而不去者间亦有之是何待祖宗反不若待乡邻待亲戚待神庙之厚哉省墓亦有不可拘者年逾六十者不可拘有不测之祸者不可拘有不时之疾者不可拘宦游于外者不可拘外此决所当去荒冢累累殡宫戚戚弃置不顾其与睨视而颡不泚者何异哉东莱云今日之为人子异日之为人父后乎兄者为弟而前乎弟者为兄吾不肯为兄父之拜则吾亦不得夫子弟之拜然则今日不拜祖宗坟墓者恐他日子孙亦如之于戏此固理之必至者况乎人知尊祖然后知敬宗惟同拜某墓也则知某为叔某为侄皆与某同出某墓者也又同拜某墓也则知某与兄某与弟又与某同出某墓者也然则拜扫无非骨肉亲也非泛然同族比也尊卑之分悠然不渝纵有少嫌风休氷释岂忍下詈上卑犯尊相欺相凌相戕相贼相窥相弄也哉吾故谓省墓者孝敬之天所由寓而亦名分所赖以纲维者也同门者试想之已夘正月上元日因整簿而书幸毋以次焱之言为赘
　　省墓后序
　　官司期防不必吏卒及门也冨者不俟车贫者不俟屦冲风沐雨破雾戴星仓遽赴限惟恐时刻差池何则惧于刑也经商逐什一之赢暑焉浆汗寒焉栗肤或月店聴鸡而山谷间闗虎狼噬啮或风竿俟马而波涛澎湃蛟龙出没生死一瞬息尔方汲汲焉不为惮何则竞于利也山鬼水怪土偶人木居士恍然象罔妄一巫觋云某祟宜禳某庙宜祷矍然斋戒袖香奔走为父母妻子者又交口从臾之何则畏灾而邀福也春王正月羣行省墓东风解冻迟日融怡岸容山意梅栁漏春非有疾风甚雨之弗便非有大寒剧暑之当避非有虎狼蛟龙吞噬之可忧车屦从容亦足行乐且吾祖宗之灵非土木象罔者而谆勤邀勒养安托故曽不若巫觋之片言何则无灾可畏无福可徼也然而序所谓非所以习子孙之闻见而教之孝者则固有不斧钺之刑非锥刀之利而隠然他日之祸福存焉何则习其闻见而教之孝彼固以尊祖敬宗为当然而他日还以施诸我亦不敢不肖也福与利孰大于此习其闻见而教之不孝彼固以养安托故为当然而他日还以施诸我亦不敢不肖也灾与刑孰大于此蘓子有言达者知之众人昩焉可不凛然哉十三世孙次焱谨序
　　赠从弟东宇东行序
　　诗能穷人亦能达人世率谓诗人多穷一偏之论也陈后山序王平甫集虽言穷中有达止就平甫一身言之予请推广而论世第见郊寒岛瘦卒困厄以死指为诗人多穷之证夫以诗穷者固多矣以诗达者亦不少也孟宾于赋雨后闻蝉诗禇载赋无地可耕诗任涛赋人卧船流诗徐凝赋白练青山诗此以诗擢科第者诗果穷人乎魏瓘赋霜雪满头之诗遂升龙图燕果赋鬓白诗腰黄诗遂绾黄金带伍乔因梦达帝王州之诗遂以馆伴迁考功姚嗣宗因扫开四海尘之诗遂以布衣试廷评范文正公因楼台得月诗荐蘓巡检王荆公因杖藜防酒诗进戴监酒此以诗转官职者诗果穷人乎姚铉白金之赐以赏花钓鱼诗也牛希济膺防段之赐以蜀主降唐诗也杨大年皆得与宴以蓬莱咫尺诗及戴了宫花诗也此以诗防宠赉者诗果穷人乎徐徳言赋破镜诗赵嘏赋青娥属使君诗崔郊赋侯门深似海诗或去妻复合或去妾复还则诗可完眷属也诗果穷人乎张宗尹为长安令失陈相意赋别业诗以解之鲍当时为法曹失薛尚书意赋孤鴈诗以解之则诗可以蠲忿恚也诗果穷人乎唐介渡淮遇风投野水孤舟诗而济王荣老渡江阻风吟平生忠信诗而济则诗可以行患难也诗果穷人乎乃若王维以诗免伪署之罪韩翊以诗得制诰之除载在唐史尤为焯焯者古人借诗融显此类殆不胜数而世谓诗能穷人岂公论哉吾家东宇嗜诗而穷凡一再谒予序未厌也今槖所作诗媒馆于四方庶有延之吟坛者乎求予言张之予曰人生穷达在命不在诗命穷则诗与穷命达则诗与达穷而归咎于诗达而归功于诗非知命者乃援馆事典故告之昔廖融以诗教授生徒宋太宗厌五代之习用词赋论策取士生徒引去融遂有大市卖平天冠之叹今论策倚阁士惟以诗鸣诗道不日昌乎东宇诗穷不久矣于化茂依蔡中丞门馆一日告去赋燕离巢诗而出蔡复留之今世安知无中丞乎东宇诗穷不久矣王竒为李文正馆客赋鴈声秋色诗真宗见而喜之召对称防免省到殿定陵将不复出乎东宇诗穷不乆矣诗以志为主以气为辅谨勿以穷故而沮其志馁其气纵賖孟宾于以下诸人之达必不失后山所论王平甫之达行矣勉旃丙申春季上澣从兄次焱序
　　启防通释序
　　世之为图书说者何纷纷乎彼惟于十数中求所谓八卦者而见其夐不相干于是创说以强通之幸有一节偶合矜以自喜而于他节不合者辄变例易辞牵挽傅防抑勒之俯就其说虽穿凿支离不恤也余尝以平易之说求之窃谓图者竒耦数而已天一为竒地二为耦三五七九竒之积四六八十耦之积故一二为竒耦之始五六为竒耦之中九十为竒耦之成一与二三与四以至九与十竒偶之相得也一与六二与七以至五与十竒偶之有合也天下之数不出乎竒偶两者圣人于极仪象卦之理黙防于心久矣于是仰观俯察近取逺取而有见于图之竒偶与吾心极仪象卦之理犂然有合遂则其天一画竒是为阳仪而阳卦竒出焉则其地二画偶是为隂仪而隂卦偶出焉斯两仪也于两仪上各加一竒一偶而为画者四斯四象也又于四象上各加一竒一偶而为画者八斯八卦也由是衍之为十六为三十二为六十四以至万有一千五百二十及四千九十六以至无有终穷皆自一竒一偶衍之所谓则图画卦者如此而已矣不特此也七八九六易所谓四象内之一二三四者四象之位外之六七八九者四象之数图之外七南八东九西六北此成数之四象图之内一合五为六居北三合五为八居东二合五为七居南四合五为九居西此生数之四象筮用其全故七八常多易取其变故七八不用积生数之一三五为成数之九干用之积生数之二四为成数之六坤用之所谓则图画卦者如此而已矣何必执泥四方强配八卦而规规然曰此属乾坤坎离彼属震巽艮兊至其窒碍抵牾则呕心断肠巧辞牵合弃坦途行荆棘何乃自苦如此宗老玉斋先生于众言殽乱中尊信启防为之训释纂注明白正大具有渊源隠然足以折近说之谬于余葢老友也余尝举前说质之玉斋曰此所谓言近指逺者而吾注偶未及之请书为序予曰玉斋此注足以阐明朱子之书次焱此说足以翼辅玉斋之注遂书之不辞宗生胡次焱济鼎谨序
　　笑玉诗序
　　惧蒙尘于叩缶顾取笑乎鸣玉陆士衡文赋中语也回峯汪君摘笑玉二字目其吟巻谒予序甚勤且曰将挟此游江湖庶几有知音而一笑者余曰笑玉名藁得非以叩缶自喻乎按史秦赵防渑池蔺相如请秦王击缶又按李斯书击瓮扣缶真秦声也又按杨恽书家本秦也能为秦声酒后耳热拊缶而歌呜呜应劭遂为之说曰缶者秦人击以节歌然则缶秦音也鸣玉者如之何不笑也抑尝考之古人击缶尚矣岂至秦始为此声哉易不云乎鼓缶而歌此周公语也秦之得封以周孝王十年上距周公二百余年击缶节歌何必秦人往往秦俗尚此而巳然则缶古音也鸣玉者何得而笑之也程子曰缶者常用之器是器也家藏而戸蓄之卒然忽然之顷兴有所感情有所触击以节歌非若玉之不可猝得也此与缶鼔同其朴与击壤同其趣人见其不得与笙镛琴瑟鸣球辈并列韶濩因易而侮之以为取笑鸣玉其实玉即贵重缶则真率各有攸长难相非笑也前辈谓文有两种有山林之文有台阁之文鸣玉者台阁之文也其声温润而和平扣缶者山林之文也其声浏漂而激烈居使然也士穷则扣缶达则鸣玉夫何笑之有献玉者有时而遭刖何暇如扣缶者之笑哉盈缶者有时而他吉何惧乎鸣玉之笑哉囘峯所作大抵困悴而刻苦政山林之文自谓扣缶则宜然则今日扣缶于山林安知异日不鸣玉于台阁昔寗戚扣角而歌齐桓拔诸赁车而大用之扣缶而歌与扣角而歌何以大相逺岂必鸣玉而后遇知音哉运乖则玉或为缶时至则缶或为玉谨无以扣缶自惭以笑玉自沮而流于狄成涤滥之音以献笑大方之家
　　赘笺唐诗絶句序
　　叠翁注章涧二泉先生选唐絶句次焱不自黯陋复为赘笺客或谓曰叠翁所注博洽正大真足以淑人心扶世教虽然作者初意未必尽出于此也子复赘笺不愈支离乎次焱曰何伤乎于以见义理之无穷也试尝髙一等论之夫子系易翼羲文周公之易也彖辞翼卦辞而或与文王之说异趣小象翼爻辞而未必尽与周公之防同归先儒有言有伏羲易有文王易有孔子易而程传又自为伊川易不可便以孔子之说为文王之说岂必屑屑然放规画圆依矩画方者故曰何伤乎于以见义理之无穷也又降一等论之郢人有与燕相书者夜书火暗谓持烛者举烛遂误书焉举烛非书意也燕相得书而说曰举烛者尚明也尚明者举贤而任之国因以治韩子有云先王有郢书后世有燕说其収功反在举贤也故曰何伤乎于以见义理之无穷也客谓予赘笺为愈支离无所逃罪若叠翁注训固未敢确然以为尽得作者初意亦未敢确然以为尽非作者初意其大要主于淑人心扶世教云耳客无以诘遂题巻末已丑中秋紫阳后学胡次焱济鼎书于家塾五休堂



　　梅岩文集巻三
　　钦定四库全书
　　梅岩文集巻四
　　宋　胡次焱　撰
　　记
　　明经书堂记
　　明经书堂者我明经先生读书所也先生本大唐昭宗子天佑间朱全忠构祸逃难齐民依安定三公卜宅于婺源之考水因用胡姓古老相传指方二坞为书堂遗址十四世孙安国浚池筑亭为游憩之地扁以方坞予尝记之矣其郎罢士盈曰此足以乐賔娱亲非所以淑子孙也易以明经书堂再以记请予嘉其能尊祖尊经奋笔弗辞谨按明经一科肇于汉盛于周因仍于六朝五季宋初亦沿以取士先生在五季时尝中是科乡人即以表其族以别于安定之胡尊之也或曰唐人謡曰三十老明经五十少进士宋人诗曰焚香礼进士撤棘待明经是谓明经下于进士也何得谓尊之邪应之曰唐制诏三家传礼仪出身者不任散官优之也仁庙试明经举人至烦御笔亲选试官重之也重之优之尊之至矣是宜鸿儒硕学多出此途唐时则王允郑钦夫许孟容徐文达以至陆徳明之徒皆以明经擢第乃若孔颖达之博洽狄仁杰之公忠此明经中尤挺挺者宋初以明经进士则崔颐正以九经及第则孔维辨析经疑讲明易卦有若冯元先列注疏断以已意有若刘恕至若经义名斋有若胡安定经术传授有若蔡端明此明经中尤表表者夏侯胜志在青紫祝钦明五经扫地何足与我明经同日语哉吾固于先朝经明行修一语有感焉夫经明以学问言行修以践履言必修行而后经明有实用非行修则经明徒虚文祝钦明辈有学无行姑舍是质诸家乗明经以孝友处家以谦逊处乡徳量寛洪人不见喜怒之色葢先生有得于经素矣惟明书经之敦叙故修而为孝友之行惟明易经之谦恭故修而为谦逊之行惟明礼经好恶之辟故修而为喜愠不形之行不特此也经不云乎君子以俭徳避难是以有家住乡庄深僻处任是湖边属汉秦之句经不云乎独寐寤宿永矢弗告是以有但向闲中消日月岂知世上有兴亡之句经不云乎吾不如老圃老农是以有园林满目丘陇当门之句经又不云乎饮酒燕乐向晦入燕息是以有醉乡眠芳草归路送夕阳之句经又不云乎藏焉修焉息焉游焉是以有绎思斋中畅情池上之句经明而行修岂独科第而已揭明经以顔其书堂则逺而六艺芳澜近而燕翼贻谋具在是矣祖宗以行修为明经之实子孙亦以行修副明经之名春诵夏弦必思瞬存而息养朝吟暮诵必思昼为而宵得否则明经徒纸上语耳何闗于吾身哉猿惊山人之去鹤叹城郭之非壁中之科斗文字犹存堂上之金石丝竹未咏绎思以求诸心法论义以稽诸家法经明行修者初不以投簮阁笔为作辍祖孙百世一日也黄巻中有圣贤方册中有文武云仍诜蛰可不率乃祖攸行壬寅正月十三世孙次焱记
　　明经桥记
　　孔丛子曰吾于考槃见贤者遯世而无闷我明经先生以大唐世系韬隠荒郊取考槃在涧之义字故里曰考水殆五百年椒聊蕃衍方兴而未艾也安国得绎思斋故基栽花莳鱼扁曰芳坞既遵过庭之训易为明经书堂卜占上流人或病涉安国既立书堂使明经云仍有考徳问业之乐复建舆梁使明经里闬无深厉浅揭之忧意甚勤也桥成谂于众而问名讙以明经桥为请予闻而韪之曰吾郡有紫阳书院旁有紫阳门今吾里有明经书堂旁有明经桥此近例也行者凭栏纵目负者倚柱息肩下免波涛汹涌上免风雨震凌商贾讴吟樵蘓謡咏日夕与书堂吾伊相为唱应入而藏修堂中订正豕鱼此明经也出而游息桥上俯仰鸢鱼亦此明经也孔门浴沂孟门观澜无适非学岂徒呻呫而已游吾里者不知有溱洧之乗舆唯知有洙泗之弦诵殆六乡中小邹鲁也有童子问曰堂明经宜也桥明经何也曰山夹水为涧木架水为桥地必有水犹经必有义也水之渊深未易测犹义之渊深亦未易测也水必有所资以通不通之阻义必有所资以通不通之疑居吾语汝洁浄精防易教也不节则易失于贼疏通知逺书教也不节则易失于诬温柔敦厚诗教也不节则易失于愚恭俭庄敬礼教也不节则易失于烦属辞比事春秋教也不节则易失于乱教者不节其失乃尔岂不沦胥于陷溺乎济易教之溺当以不逺复为桥然后骎骎造乾坤之奥境溺于贼者善达矣济书教之溺者当以秦誓悔过为桥然后徐徐造尧舜之域溺于诬者利涉矣济诗教之溺者当以思无邪为桥然后洋洋乎动天地感鬼神溺于愚者诞登矣济礼教之溺者当以毋不敬为桥然后骎骎乎三千三百之盛溺于烦者坦途矣济春秋之溺者当以正名辨分为桥然后煕煕乎西周之美可寻文武之迹不坠溺于乱者康庄矣地理资桥以达险阻即经义资桥以拯垫溺无二理也不特此也杨子谓天下有三门由情欲为禽门由义礼为人门由独智为圣门必由道明经之桥方可诣人门登圣门而超乎禽门先儒谓吾道有两闗以知之致为梦觉闗以意之诚为人鬼闗必问津乎明经之桥方可唤醒梦闗为觉闗摆脱鬼闗为人闗人门圣门人闗觉闗皆当秣马脂车于明经桥上将见平平义路巍巍仁宅终吾生徜徉外又可遗子孙以安驷马髙车抑其细者乎然则行者非桥无以造九通八达之衢学者非桥无以造六经诸子之阃里有桥东西南北殊途而同归经有桥删定系作殊体而同归山梁雌雉三嗅而作华表化鹤千载来归吾夫子防明经先生必贺曰公之后题柱有人矣积善余庆系易岂诬公哉是桥也经始于辛丑冬十一月竣事于壬寅正月深一丈广五尺复屋三间剏之者十四世孙安国记之者十三世孙次焱上巳日书
　　碧松亭记
　　碧松亭者君玉吴君奉其母夫人燕居之亭也名人胜引颂歌详矣君玉复征予记辞不可乃誊所赋松二十五篇塞命君玉必不可征益切余观诸公杰作搜猎松事描画松景殆尽独留恱亲一意以属于予或曰碧松喻丈夫男固宜干母之蛊不可贞于松奚取余曰士君子材如松可任栋梁操如松可贯寒暑以养志则母以子贵傥羣如攑栁弱如杨梅生宁馨儿岂圣善所望于人子者是故立身扬名如松之盛虽菽水养而亲心自顺碧松名亭非以松恱亲也有子尚松如冠剑大臣廷立而议亲所以恱也君玉闻予言而韪之且曰龆龀间熊丸课诗多取咏松之什今犹记其畧一枚已有余气压千仞槐孤根裂山石直干排风雷蘓诗也风声一何盛松枝一何劲岂不罹凝寒松栢有本性刘诗也青松在东园众草没其姿凝霜殄异类卓然见髙枝陶诗也嵗暮满山雪松色郁苍苍彼如君子心秉操贯氷霜白诗也栁诗云孤松挺翠葢托根临广路不以险自防遂为明所误黄诗云上有百尺丝下有千嵗苓自信得久要为人制颓龄凡此皆断机时所授童习而日纷常恐失坠莳松绕亭葢以今日所见证少时所闻恍如幼学之年侍坐母侧聴提耳诲也老莱衣婴儿斑防以娱其亲非徒戏也欲亲之视儿常如幼则忘其年之老欲儿之事亲常如幼则奉事之年尚长也取儿时所诵罗植眼界庻古人不老其亲之意欤余曰此盛心也请随所诵句推广之蘓诗咏松之植首以气言此殆塞天地之浩气乎若或馁之山石压之而挛拳风霜震之而错愕则有腼慈训纵日汲姜诗之泉亲不恱也不可以起居此亭刘诗咏松之劲继以气言此殆受命于地惟松独也之性乎若不率之风吹草动弱不自立则有腼慈训纵日奉茅容之馔亲不恱也不可以游息此亭哦陶诗则得卓卓出羣之行哦白诗则得落落后凋之守其或软熟而困于荆棘庸碌而窘于霜雪非慈训也纵日投杜孝之鱼亲不恱也不可以登临此亭哦桞诗则得遵诲之方哦黄诗则得康济之术其或矜能衒智曽无以济人利物非慈训也纵日导崔邠之舆亲不恱也不可以吟啸此亭然则揺孟宗竹不如此松懐陆绩橘不如此松进罗威果不如此松异时流芳融结在皮为聚芝在根为琥珀以侑瀡以养耆颐窦家桂王家槐皆仰望如在霄汉矣若夫亭之胜境与剏亭嵗月则君玉自有述此不赘叙乃庸作歌曰松月镜莹兮昏定松露珠凝兮晨省松雪糜琼兮冬温松风度磬兮夏凊碧山兮周遭碧池兮纡濙仰碧云之缤纷兮俯碧草兮绵亘独树兮碧油幢之供张连抹兮碧落天之溟涬万松绀碧一亭深迥伏松趺鹤巢松顶坤媪蕃厘碧瞳烱烱殷生持进母兮岂曽得碧之美黄公食莲而思母兮岂曽得碧莲之胜酒碧筒兮岂羡称觞之潘美芹兮岂羡舍肉之颍碧李兮蜜甜碧藕兮氷冷景物丛碧松色永称更西母之碧桃兮伴碧松于永永繄我独无兮望碧霄而起敬想碧梧之若子若孙兮林丘辉映我欲从之兮崇崇五岭升堂拜母定何时兮傥借穏枝而坐清影松吾臭兮应奋苍髯而笑领丁酉嵗夏四月澣日胡次焱济鼎记
　　夀庆楼记
　　海宁吴君玉父一家四代愉愉如也乃于里第北偏鼎创岑楼良辰暇日偕其子若孙奉母夫人燕喜其上扁掲夀庆曰仰以夀其亲俯以衍庆于其后也予同年曹斋先生记之都矣君玉甫近复移书介子季征予文予谓斯楼可书有三敢以狗续曹碑辞斋记曰仁者夀积善者余庆有味乎其言哉然尝思之甲戌乙亥间江左厄运父子夫妇不相保当是时一鼎同沸何有于仁不仁善不善之分语曰仁者夀易曰积善者余庆无一而验人直以为吾夫子诬天下后世之言已而天定胜人如吴君玉避地生还四代雍穆如未经患难者东隣西舍不遑将母君独板舆奉侍如潘岳家南乡北里我躬不阅君独子孙燕侍如石奋家火燎原而灵光岿存水滔天而砥柱矻立于是仁善之效犹赖一线之尚在非皇天悔祸特厚吾君玉以寄仁夀善庆之脉于欲絶不絶之顷则六经败矣噫人知澒洞初蔺萧等枯仁不仁一途鲁论几妄语恭惟堂萱皤皤遐筭而仁夀之说借君家以有证人知抢攘初玉石俱焚善不善一辙周易几空谈恭惟阶兰振振济美而善庆之说借君家以非诬是夫子所言凭藉君玉得以见信于世君玉独有大造于鲁论周易也惟天隂隲非但延陵季子一家之幸实行仁积善者之幸而扶持夫子所言亦鲁论周易之大幸也文子文孙斑戏于君玉侧君玉又牵之以斑戏于慈母侧在承平时犹不多见况患难余乎可书一閟宫诗鲁人所以颂僖公也曰夀则属之母曰庆则属之孙葢夀莫大于老吾老庆莫长于幼吾幼颂所以称孙虽指僖公然僖公为周公之孙既有此庆则为僖公之孙岂不防此庆僖公偕声姜之令妻奉成风之夀母而子子孙孙后僖公十四五传余四百载流庆固深长也閟宫庆夀之颂良非溢美拟摭鲁颂语为寿庆楼颂颂曰松桷有舄大啓尔宇令妻夀母既多受祉载色载笑俾尔耆而艾【君玉二子一名者一名艾】孝孙有庆醉且舞君子有谷贻孙子不骞不崩上帝临汝颂成既又遐思僖公仰有夀母俯有孝孙颂固宜矣第未知僖公以上三代祖桓公其母夫人子氏曽亲抚僖公申否又未知僖公以下三代孙宣公倭曽亲侍僖公夫人风氏否猗与君玉母子孙曽笑语熙洽耄倪四代檀栾一家斯又鲁颂所无者可书二宋元祐间族家创防衣堂杨次公作记首曰婺源胡氏五世一时子养其父逮养其祖之祖父鞠其子及鞠其孙之孙政和间从祖司业公侍父太中公重侍祖母夀昌县君中秋家宴赋诗首曰慈亲九十弄孙朱紫蓝袍萃一门好事者绘以为图用侈衣冠之盛今以五十五之男奉七十七之母自四代衍而为五又自五衍之无筭也自曽孙衍而为又自衍之无筭也夀觞举慈顔和诜诜蛰蛰方兴未艾衣冠盛事不独在安定家并在延陵家矣可书三函三而论仁为夀庆楼柱石善为夀庆楼梁栋为人子者行仁以夀其亲柱石牢矣为人祖者积善以衍庆于后梁栋隆矣又必以鲁侯无绎之思藏修游息其间仁无绎善无绎夀庆亦与无绎防衣记中秋诗风斯下矣君玉名珏图南时登仕试漕共北时防戎倚郭鲁颂称允文允武非邪若建楼嵗月及溪山胜槩斋记已书敢畧柔兆涒滩壮月望日里人胡次焱济鼎书为后记
　　菊墅记
　　晋处士不仕寄奴蓺菊自老于是世之隠者率有取于菊韦表防虽为松菊主人天随子为杞菊作赋皆渊明倡之虽然菊非素负隠操渊明果何取焉博观草木中孰有如菊之髙蹈者槐为公屈菊不屑也棘为卿淹菊不屑也紫防红药为中书留菊不屑也监有芸台有栢翰苑有榴泮有芹藻营有细栁菊不屑也上之则魏园有芙蓉唐禁有牡丹下之则幕府有莲县封有桃李法廨有梅丞防有松簿庭有枳御苑官署他草木皆托身为荣而菊独不屑岂非髙蹈者耶周元公指菊为花之隠逸有味乎其言哉髙人胜士臭味攸同其爱菊则宜碧桃和露红杏倚云菊一无所羡而甘心篱落春阳者物所竞趋也菊为向隅之夫譬周室方隆夷齐饿于首阳也秋霜者物所畏詟也菊为守节之士譬秦政方虐园绮亨于商岩也渊明之恋晋也犹夷齐于商而其鄙刘也犹园绮于秦冝其爱菊为万世之倡呜呼士有不幸而类渊明所遭之世者不有篱菊将谁与归拱辰洪君自符山迁寓清港一以庐墓一以辟地莳菊盈畹而以菊墅自号诚有志于渊明辈行者欤科举停时文歇拱辰所挟以糊其口者如卖屦于踊者之门归餐落英无竞于世嗟夫服菊得仙付之茫而瘳风延夀庶几南阳人此拱辰志也其视公槐卿棘下至松枳彼不此容此亦不彼屑也抑闻之陶隠居论菊有二种茎紫味甘者真菊也茎青味苦者薏也非真菊也菊有真伪借菊以自况者亦有真伪眼底纷纷或园或圃或岩或径非不冒菊之名率名菊而实薏陆防辞髙士征自比培翁渔父此真菊者耶韦子明虽有松菊主人之约巳而为翰林学士进知制诰迁中书舍人擢戸部侍郎卒以病痼罢不病不罢也此殆名菊而实薏者耶拱辰藏修乎墅中与菊莫逆殆将侪陆而希陶彼哉表防何能为役噫亦必有识菊如隠君者始能辨之拱辰名斗祥龙溪华冑能世其学者菊之品第墅之延袤俟他日升堂赋之






　　梅岩文集巻四
　　钦定四库全书
　　梅岩文集巻五
　　宋　胡次焱　撰
　　论
　　论始祖
　　按诸本多以明经为始祖而三公附见其上发本先以三公为始祖其后改依诸本而以三公为逺祖周本于谱前载一条云亲奉先公贡元面谕以三公为始祖非是焱恭覩栁湖先生焚黄祝文以明经为始祖又覩积善居士熙宁间亲録祖墓山水以明经为一代祖而以三公为上髙祖则先公之言有自来矣焱切谓始明经则于三公为寡恩始三公则于明经为失实通判撰承事行状与自志其墓皆曰明经遂冒胡姓谓之冒则非为父子审矣安得以三公为始祖耶称逺祖称上髙祖始明经而于三公则未有处也且三公载明经以归方在襁褓鞠育教诲恩均怙恃况又行位排第十七意其鴈行必多明经公单孑一身兄弟终鲜今其行位若此葢如今所谓义兄弟云者其于三公当为义父子矣猥见欲以明经为始祖三公为义祖往来于懐未敢自信一日得太伯祖嘉定四年所作庆源图跋读之有义养为子之说又一日得时发太伯祖建中靖国元年所作积善居士墓铭亦曰义养为子然则明经为三公义子则明经子孙的然当以三公为义祖无疑矣五代史因养子立义儿传而李升先过房徐温遂奉温为义祖亦一证云
　　论姓氏
　　焱谨按明经为大唐裔安定三公载之以归遂冒胡姓五代时中明经科世因以明经表其族焱切谓以胡为姓当以明经别其氏何以言之古人有姓有氏后世混焉非也吕东莱曰姓者统其祖考所自出百世不变氏者别其子孙所自分数世一变项平庵曰姓者诸眷之所同氏也一房之所独书纪尧之嫁女曰厘降二女于妫汭嫔于虞葢妫姓中有虞氏则舜之家所独称也故言妫以着姓虞以别氏后世别而为氏者久之遂忘其本姓嗟夫此史职不修之过也古者奠世系别昭穆小史掌之智果别为辅氏则太史掌之史职废而宗法壊或避难而以疎为束或避仇而以枣为棘或因嘲谑而増氏为民或因省文而减邑为朱或因所慕而刘为员矣或因所乗而田为车矣或以妨父而乔为陈矣或以尊讳而庆为贺矣国转为郭奚转为稽步揺转为慕容则以声近而讹矣京房推律陆羽筮易老子指李树则以怪诞而称矣至于拆裂敬字为苟为文殊不知敬左从苟非苟也敬右从支非文也夏侯因官改滕而其孙又因外家改孙纷纷借借惟意之从姓氏遂谩不可究史职废而宗法壊可胜叹哉胡本舜裔今以明经氏表之庶有以自别于陈胡公之后不亦可乎或曰文正公尝自朱还范明经公何不自胡还李曰张孟以幸进之恩遂冒灌氏李元亮以养息之恩遂冒骆氏忘恩背义况不为张李者乎夫以帝王子孙而遇抢攘防子所谓我其发出狂吾家耄逊于荒逃名自全之不遐安敢立的以来众矢与文正公事体殊异也曰今可还复其姓否曰明经公不克自改其子孙乌得而改诸身自冒之身自改之范文正公是已曽祖父冒之则子孙不得而改之文潞公是也故曰姓胡氏明经其庶矣乎
　　论过房
　　夫子为政必先正名名不正则言不顺其极至于民无所措手足名不可不正如此夫族中过房有以侄孙为子者其弊则所生兄呼过房弟为叔又有以侄曽孙为子者其弊则所生父呼过房子为叔又有以弟为子者其弊则同父弟呼过房兄为侄名之不正莫此为甚元发引刑统内一项云元无子许立孙仍以所生父为世次以侄孙或曽侄孙为子者可援此例依所生父世次降居本行可也但以弟为子未有所处元发引袁氏世范云苟不得已则兄抚弟为子弟事兄为父不乱昭穆可也焱窃谓此说可以笃情谊非可以奉祭祀何也谓如兄抚弟为子假使弟有两子将来尚可分继如只有一子则将絶兄之后乎抑自絶其后乎此亦无所措手足之验僖之继闵春秋不书即位既以正逆伦之罪而跻僖公之书又以正逆祀之罪失礼之中又失礼焉春秋所以屡讥也降尊为卑与升卑为尊其乱昭穆等耳礼莫大于分分莫大于名可不慎哉
　　论称呼
　　予以上称公以下称郎此例不可易泽本自谓一行起悉易郎称哥以谓郎为轻焱窃谓乡俗虽以郎为轻考之右则不然按唐朝以张易之等内宠不名其官呼易之五郎昌宗六郎郑善果谓宋璟曰公奈何谓五郎为卿曰以官正当为卿君非其家奴何郎之云则郎者奴称主之辞也尊称也然韩文公呼侄为十二郎王文正公谓儿子二郎必做则郎者父呼子侄之辞也卑称也又按后唐庄宗时三司使孔谦之兄事伶人景进呼为八哥八哥者弟呼兄之辞也尊称也又庄宗呼其子维芨小字语张承业曰和哥之钱可与钱一积则哥又父呼者虽在下而以公称焉亦依所生之尊卑而称耳族中有为僧道者或谓其离俗出家已不拜祖父録之无义效文公法遂并黜之予谓彼虽离俗出家无其祖父而吾之録之亦欲见祖父之有子孙而不失为忠厚因以祔借家传所载如贵且显者有贤徳者有能文者故未及尽知尽载非敢取此舍彼方将广求博采不一书之若为人子孙者亦盍自条陈其祖父之事以附乎中毋徒罪编者
　　议
　　孝善胡先生谥议
　　宗老勉斋先生以乙未十月终于正寝其门人俞洪等一百五十人援王文中孟贞曜例諡曰孝善以其议征次焱详覆次焱曰孝非易能也孔门弟子在鲁论惟闵子骞以孝称善非易能也孟门弟子在轲书惟乐正子以善称勉斋殆合二子所长而一之者耶虽然孝善一理耳顺亲有道明善为先善继善述始谓之孝闵子骞岂不善乐正子岂不孝孔孟姑称其一节以槩其余耳为孝子必非凶人为善人必非逆子吾家勉翁行匑匑然若不胜衣言咄咄然若不出口岂有毫髪害物之心者葢有终身之慕则亦终身惴惴然修身慎行惟恐少有亏欠以贻辱先之议是其善也是其所以为可欲谓善施由亲始孝则善之本不间其父兄昆弟之言推而与人为善善则孝之扩以继善言则秉夷降孝自善出以积善言则处已待物善又自孝出固一理也諡以孝则闻其风者枭可化为慈乌諡以善则闻其风者虎可化为祥麟表其孝善足以愧天下后世之不孝不善者匪惟发潜徳之光亦足为风教之助族子次焱覆议如前

　　梅岩文集巻五
　　钦定四库全书
　　梅岩文集巻六
　　宋　胡次焱　撰
　　说
　　三十六宫都是春说
　　一说干一兊二离三震四巽五坎六艮七坤八干一加兊二为三又加离三为六又加震四为十又加巽五为十五又加坎六为二十一又加艮七为二十八又加坤八为三十六予谓干一兊二以下乃卦之次第非谓干果一数兊果二数也此说未当二说干三连为三坤六断为六震坎艮皆一阳二隂皆为五巽离兊皆一隂二阳皆为四干三坤六震坎艮共十五巽离兊共十二亦三十六予谓以八卦分隂阳爻而隂爻占二隂何以得一倍于阳也借曰阳卦竒隂卦偶竒则一偶则二然阳以一爻为一宫而隂乃分一爻为二宫义将安取此说亦疵三说以十二卦配十二月十二卦共七十二爻阳爻三十六隂爻亦三十六或谓天根月窟指复姤也前二说无复姤当以此说为优子谓隂阳为三十六爻共七十二爻而此但曰三十六宫是指阳爻为言邪指隂爻为言邪抑合隂阳为言邪亦含糊不明四说易六十四卦分上下经上经三十卦下经三十四卦多少不同者以反对论也上经无反对之卦六乾坤颐大过坎离是也除此六卦外只二十四卦以反对论则二十四卦只十二卦搭起无反对六卦只十八卦耳下经虽三十四卦而无反对只二卦中孚小过是也除此二卦外只三十二卦以反对论三十二卦只十六卦搭起无反对二卦亦只十八卦而已如此则下经比上经多四卦虽若不均而合有无反对禆补论之皆十八卦则极其均上下经皆十八卦故曰三十六宫月窟在下经天根在上经皆自然之理非人力可以安排也其曰三十六宫都是春春只是生生不息之意所谓生生之谓易是也管见以第四说为优或曰六十四卦何以有反对者又有无反对者其义安取曰此则七易尝言之矣得隂阳之纯者无反对【乾坤是也】而肖乎纯者亦无反对【颐肖坤大过肖干】得隂阳而居中者无反对【坎离是也】而肖乎中者亦无反对【中孚肖离小过肖坎】此说甚善向见南轩解杂卦凡无反对者云只此卦无反对之画而不言其所以无反对之故疑亦未能参透此防也
　　问爱莲说
　　六合一窰木焦草燖时兮有莲烂其锦文畏赫曦之鬬艳蔼晩风其荐馨予尝棹舟西湖问讯鸥鹭之羣浩吟李白宋之问之歌之赋以驱除祥暑为一饷乐也则作而曰我濓溪夫子非流连光景者而雅意爱莲岂若太液池边若耶溪畔昵昵儿女态哉归取爱莲说读之忽若有得乃为之说曰佳哉莲乎有花可以爽人之目而又有实可以清人之心花之得名君子有以也楚楚其容仪济济其风度而究其功用曽不足以济人利物则不得为君子芳心艳葩徒以供富儿俗子之游翫清芳丽色祗以输骚人墨客之吟赏而究其成实上不登爼豆之列次不入药笼之需则不得为花之君子何则君子者有华有实有徳义有功业相称水陆草木之花其华而不实者何可胜数姑以爱莲一说论之牡丹花之富贵者也而堪叹牡丹如斗大之句于实竟何有哉菊花之隠逸者也而残菊飘零满地金之句于实竟何有哉隰有荷花则异乎三子者之撰请先论其花而次论其实可乎八九红芰婉姹晩顔莲则与霁宜霡霂霏霏滑肌香润莲则与雨宜南薫其徐檀心清逺莲则与风宜氷轮婵娟玉簮隠映莲则与月宜含英咀华幻其肺腑冩之十指勃勃生意则莲与诗宜拈芳掇艳防入尊罍平生不平散从毛孔则莲与酒宜炎歊之气惔焚之暑一见此花辟易三舍故曰花可以爽人之目乃若麝囊既収蜂房告成缁墨其衣氷雪其肌挹沆瀣其满腔収丝纶于户牖渇者得之如琼之浆饥者得之如玉之乳不特此也岐伯黄帝与夫扁鹊仓公下至陶隠居诸人著书济世起膏肓而生全之必以莲实为功在人心品在甘草国老之右故曰实可以清人之心古今讃莲者往往及其华而不及其实而莲之得为君子者其成就竟不白于天下而后人亦遂以君子为无益于人国亦可悲夫天之生君子也甚难而人之自树也尤不易宜有以发执事之叹也执事且曰白露既戒百草先零向之天机云锦収拾何归且指以为造物者之不少借物若有以悯之者愚则谓此正造物者所以大莲之成就而敛其华将食其实者也葢扶舆假天之时天所以昌莲之华其显然在人目者谁不欣于一遇白露既戒之时天所以坚莲之实其隠然在人心者谁其知之此观莲法也亦观君子法也骚经以香草比君子庶几知莲者而恐鹈鳺之先鸣伤美人之迟暮忧谗闷怨憔悴枯槁自殒其华自剥其实不识此义亦可怜矣自有宇宙已有此莲更几千百年知之者屈原周子而屈原知之尤未悉他何望哉或曰爱莲说以菊与牡丹比而言之若是班乎予曰不然菊与牡丹不足以侪莲而莲则兼乎菊与牡丹故周子以君子许之君子人欤进可同牡丹之富贵而盛行不加退可同菊之隠逸而穷居不损故其富贵也小则居王侯之幕进则对令狐之炬以至班从橐歌相府而富贵不能淫也其隠逸也则制芰荷以为衣雧芙蓉以为裳以至歌碧筩搴木末而贫贱不能移也故夫太液昆明金池玉砌君王一顾公侯嗟赏时则与上林之牡丹同一富贵而莲不以为泰自华自实自尔也荒塘汚池菱芡交袭樵夫牧子蹂躏鄙薄时则等东篱之菊同一隠逸而莲不以为辱自华自实自尔也呜呼使屈原知此亦何至不自聊赖邪行汨罗鱼腹君其问之水滨而风月襟懐庭草意思九京可作吾谁与归思濯沧浪之清欣对水花之净愿执笔从先生后相与订离骚经衍爱莲说以告世之名为君子而独不为莲也者噫嘻世之名为君子者非不何郎其肌也非不荀令其香也而其实竟何益于生民之利病谨毋徒翫其华
　　铭
　　书厨铭引
　　予所有书陷于池阳逐旋搜索仅得一二贫无箧簏可盛烟尘汨没甚矣债谷造麄厨二面戏为之铭
　　其左
　　丽房髹厨殚巧雕涂匪藏锦绮即蕴贝珠庚艮是贮象玉是储鬼瞰其室盗穿其窬积而不散殃咎与俱吾厨拙朴而华有余匪宝珍是华其华以书经史子集圭荜禄渠奎璧委照藜杖分辉用之身则渊骞思舆否则饕杌敦竒用之世则三代唐虞否则五季秦隋故吾身以之贤愚而吾世以是隆污虽器小而用大岂贝玉之区区然则髙下四层者格致诚正之级而阖辟两扉者脩齐治平之枢视曹仓信陋矣比孔壁其庶乎
　　其右
　　维陆维朱厨书以腹藐予性顽厨之以木木以厨书若手未触何补修身祗取娱目必虚心涵泳义精理熟必克已省察辨明行笃蓄而弗读曷若勿蓄读而弗行曷若勿读文词栁箧记问李簏止摭厥艳第熏其馥入耳出口乃书之辱近里工夫其何能淑博我以文厯览前躅约我以礼鞭辟佩服多识既融一唯已足心斋坐忘言语抵渎躬履心防借径简牍老斵笑齐桓吾伊徐汤讥王夀彳亍斯厨斯书毋乃筌蹄之碌碌





　　梅岩文集巻六
　　钦定四库全书
　　梅岩文集巻七
　　宋　胡次焱撰
　　跋
　　跋朱伯纯程文
　　辟雍廿载虀盐备尝方欣白苎之抛嗟嗟辰乎何来之迟乎侯泮一宫藻芹将采已痛丹墀之换嗟嗟辰乎何去之速乎黙轩朱友以其乃翁伯纯同舍吴门府博乙亥期集録及所为程文寄示并征予序予受而读之浩叹来迟去速之辰然屑涕虽然士之所以行世者立徳为上立功立言次之科第特借径耳伯纯父厚徳懿行虽未得少见于功业亦已大见于文章虽未得横经博士席振刷湖学三百年来之坠绪亦已得解褐崇化堂结束何蕃二十余年之公案其不幸中之幸者欤虽然幸有大于此者文中子遗书散逸赖福畴搜辑辨类分宗传为素业然后中说世家等始行于世太史公临终嘱其子迁曰尔无忘吾所论次已而迁网罗放失勒成史记一部藏之名山大川后世因中说知有文中子通因史记知有太史公谈福畴迁之力也故曰幸哉有子考作室子肯堂父析薪子克荷非幸之大者欤二十年前嵗辛巳予跋輶轩唱和诗集十年前嵗壬辰予跋胡玉斋启防通释极言有子之效今于吾伯纯父子见之呜呼予老矣忆戊辰春季与伯纯饮炉亭觞咏甚适两别倐三十四载县异而郡同乃契阔死生不相闻予于舍谊恝矣幽防之中负此良友自咎奈何自愧奈何嗟夫心之声为言言之精为文圭复此集恍兮如见伯纯父生前之精神惚兮如闻伯纯父没后之謦欬伯纯父死而不死也问何以不死曰有子黙轩愿言勉旃他日立扬当有出此集之外者里舍生胡次焱济鼎敬序时大徳辛丑仲秋中澣日书于藏云阁之五休堂
　　跋輶轩唱和诗集
　　六飞南渡使金者几三十辈其得生渡卢沟而南者番昜洪公皓新安朱公弁厯阳张公邵才三人耳洪公张公十五年朱公十七年其归皆以绍兴癸亥秋八月此集葢三公归途吟巻也今世说氊雪不屈者讙曰忠宣公而朱张姓名几湮没无闻何哉忠宣公八男三为名臣是故贵有子也犹记甲寅乙夘间予尝为朋友言曰富如陶石贵如金张未足恃而有子可恃贫如原范贱如奚敖未足忧而无子可忧请以天下譬之始皇灭六国吞二周混一区宇气势何如是时太公特丰沛中一细人耳较始皇于太公何啻泰山与毫毛无何而太公为天子父以天下养始皇死肉未寒已为不祀之鬼始也太公欲为始皇不可得卒也始皇欲为太公不可得何也太公以髙祖为之子始皇以胡亥为之子此有子无子之效也大而天下小而一家均此理耳史传所载士大夫家此类不可殚举姑以近事为证南渡前说诗文家必曰蘓黄南渡后说道学家必曰朱张老蘓雄词健笔成一家言虽无坡颖无伤也亚夫若非山谷则康州之名何以显魏公功在社稷何在南轩之増润若韦斋不得晦庵窃料吏部声价未必如今日赫赫也是故贵有子也此予少年之说因读輶轩集并识于此使世之为人子者知所振拔庶有禆于立身扬名之教云
　　跋董问轩戒子苦吟说
　　孔子启伯鱼学诗问轩戒尧叟苦吟然则问轩非诗礼庭欤曰问轩非戒吟戒苦吟耳予谓苦吟者情思迸露如春江浩淼隄不可闸如露笋怒茁石不可压戒之不可也亦思所以移之而已移之如何曰羲画以来圣经贤传义理防赜而吾曽不能室授氷融则犹夫人耳盍移其苦以研覃科斗书而下十七代史载古今世道升降而吾胷中无千百年典故犹夫人耳盍移其苦以考索古圣贤立身行已可效可师大者羲娥小者列宿而吾曽不能一追逸驾则犹夫人耳盍移其苦以跻攀移其苦于子弟职则入孝出悌谨信爱亲当如升梯一歩峻一步移其苦于大学则格致诚正修齐治平如撑上水船一篙不可缓一念攻苦将食不下咽卧不安席继晷惜隂皇皇汲汲毕世无顷刻暇何暇流连光景较拙工于风云月露禽鱼草木唧唧如春鸟秋虫也邪向也所苦纵到圣处不过李杜而止耳今者所苦纵未到圣处穷可思轲达可防传于斯二者宜何择孔门商言诗赐言诗参言诗小子皆言诗而顔子独否或曰顔子苦孔门之卓于彼固有所不暇也其然耶顔子亚圣卒非商赐可及有自来哉蓼虫徙葵一转移耳谓荼如荠吾且奈何敢问问轩
　　跋胡玉斋启防通释
　　宗家耆英有以玉斋自号者【名方平】于予为老友其子双湖于予为益友此书玉斋所着也嵗已丑双湖防入闽锓梓留滞逾一年辛夘秋再往明年壬辰夏季回留滞过一年冒寒暑疲跋涉必成父志乃已允谓孝矣弛担云初首恵此本尝复其书曰玉斋平生精力寓于此书傥非继志述事不懈益勤未有不坠于冺灭无闻者是故贵有子也十年前尝跋輶轩唱和诗集极言有子无子之效于今益信嗟夫谈史以迁显彪史以固显故曰贵有子也然此史学也非经学也充礼以裒传曽书以祉传故曰贵有子也然此书礼学也非易学也乃若梁丘贺之有临刘昆之有轶张兴之有鲂伏曼容之有暅易学传家父作而子述之赫乎相映故曰贵有子也夫启蒙者入易门戸也玉斋既为通释双湖又为本义附録非惟桥梓相映楂棃兼美且将突过烟楼此又贺临以来所无者嗟夫箕裘失坠者固不足言矣其或苟安惮烦无以张皇先美为不朽计虽读父书亦无取焉古今嗜学著述如玉斋者岂谓尽无其人无双湖为之子遂使潜徳弗耀抱恨幽宫虽谓之不孝可也有是父有是子有是子有是父或旷百载才一遇尔吾于双湖此举敬叹无射其中大义奥防尚迟缔玩嘉羡之剧亟题此巻端庋置几间俾有目者必观有识者必羡非徒赞扬双湖亦以劝天下之为人子者并书一本寄双湖云七月辛巳宗末次焱济鼎敬跋
　　书文公感兴诗后
　　文公賛陈诗以为虽乏世用实物外难得自然之竒宝至自言其诗近而易知皆切日用然则陈诗如金膏水碧有之固可玩无之亦何损文公诗则布帛之文菽粟之味有补饥寒生人不可一日缺者虽然文公自谓近而易知愚则谓其近如地其逺如天学者可以易知而忽之哉次焱谨识







　　梅岩文集巻七
　　钦定四库全书
　　梅岩文集巻八
　　宋　胡次焱　撰
　　启
　　上林太守启
　　伏以新天子嗣万年之厯加重虞庠郭使者拔九郡之英首推周易匪借虎符之庇宁侥鸡口之荣谢则宜然愧其缓尔窃惟马图阐秘牺画泄机文衍六爻而分二篇孔际八索而作十翼显仁藏用精义入神惜秦皇指为卜筮之书而汉儒未达乾坤之蕴髙丁相为授受不离灾异之谈王何未悟幽明反扇虚浮之说末流浸荡本防遂湮自无极太极之说明而头脑不差自先天后天之图出而毫髪无憾究象中之理则显防无间知理中有象则体用一原程叔子仅发明其七分朱太师遂折于百氏室受千古阁束九师政应圭窦之小生寕覩韦编之大意如次焱者口吃而心甚辨貌寝而气自昌虽祖父为乡儒宗已谢藐孤于襁褓幸圣善比古淑女颇严诸子之甄陶习举子所习之时文了秀才未了之生活奔波长铗未酬乌哺之恩寂寞短檠颇笑牛医之困属先皇颁科举之诏旅多士为场屋之游堂堂整整而取书题乃迷过眼怪怪竒竒而驾易说谨获中庸不已卑乎为之兆也慨念传家之簮笏幸喜奋迹于鱼盐逺则司业成均者擅二宝之声称近则运管潼川者甫三年而轩翥青衿自此升矣造物得无意耶虽无凤翔蛟跃之文贾予余勇亦敢诣龙蟠虎踞之地与众先登巍然立赤帜于广场幸尔复青氊之旧物板桥霜茅店月行矣炉亭慈母线游子衣萧然囊槖明复得文正公而始安于学老蘓因雷曲尺而大掘其名昔贤犹假于梯媒今我孰与之炉冶兹葢伏遇某官家声彬郁光昭十徳之门人物挺生富撷三山之秀仁义足以金汤国势文章足以黼黻皇猷曽司模范于贤闗适值纵横之奸相士流厄甚当时皆至于吞声国论谓何明公独为之挥涕知彼哉彼哉之不足与立则归欤归欤以自遂其髙公道晦而复明正人去而旋用曽谓黄山白水足淹皂葢朱幡润九里而及京师宜把麾于辅郡先一州而后天下即正位于台躔次焱获仰哲人益鞭末学去与生徒亿万计之列来参太守二千石之粮北面执经敬纳黄堂之拜西雍鼓箧愿分丹鼎之余庶早蜚壁水之声当谒河堤之路过此以徃未知所裁
　　与贵池县郭宰启
　　伏以抱琴弄月独防心井上之梧桐揺笔望云漫有意庭前之桃李葢谓读翰林集于暇日有以慨秋浦县之遗风吾甚惭栁少府之贤公何啻崔令君之似敬拈李句竦告瓜期恭惟某官判县军正院辖郎某先生清哉千亩竹之襟懐沛若万斛泉之笔力劲节昂霄而心则空洞余波及物而源则澄万八千丈台山岿然地望二十四考书令赫矣家声粤从宝劔锋之陈以至筦务之委政皆可纪民有去思谓宜呌阊阖呈琅玕峻跻鸳序何乃纽金章绾墨绶来试牛刀如弦之直如镜之明乃氷之清乃玉之润烹鲜有道岂美贵池之鱼飞鳬而来独咏涵江之鴈殆造物巧为溧阳尉之地俾掾曹获事彭泽令之贤况集鳯降鸾不吠花村之犬则观鱼射鸭免聴茅舍之鸡秪恐腾室之歌宜即峻蒸台之筑直史馆宠犀带则固我朝县大夫之异除敇行部去襜帷是亦君家州刺史之故事竚见讙迎于竹马未容终庇于梅曹次焱家住紫阳世传黄妳儒而甚腐罔知朝四暮三之术为何如贫不可医惟有满七除二之祟相从耳菽水取之破砚冠带游乎圜桥防长安花遂复青氊之旧物挿齐山菊敢卑黄绶之小官荜圭需次者五年葵瓜忽香于四月小人有母宁不喜捧檄之荣君子爱人幸且垂帘之治愿寛辔策俾逻弓刀分青士一叶之隂冀白水余波之及憩其辛苦洗此酸寒我有二天傥获安于吏隠河润九里愿勿替于祖风式仰陟庭未嫌楮札
　　与贵池县于丞启
　　伏以庭有四老槐千挺竹暂淹隂徳之子孙门垂五色棒十余枚行奉教条于长史跪贡鲤鱼之尺札用尘雁鹜之文书恭惟厚徳镇浮长才济剧南龙山北牛渚钟此巨人朝阆风夕昆仑特其余事再稽氏族允谓世家岂无露布之雄文兴言庙貌亦有瀛洲之清选见録画图展也典刑付之坦率桃浪负春风之约菊香防晩节之浓奏子大夫之篇成功则一猗县校官之席私淑者多盍翺翔于要津安徘徊于賛府佳节落晖之故在何惜登临晩花髙枝之依然政须啸咏不妨通判一邑之暇而追有唐二贤之踪世俗虽指为闲官当路已知其亷吏松庭借重蔗境渐佳花绶傍腰新仆方欣于执御玉勒争门入上已赐之追锋双隆之势无休尺五之天甚近次焱此志颇大其才则疎曽无地以置锥徒有书兮满屋防被慈母之教恐为乌哺之罪人长游贤士之闗幸沗龙门之进士不料青衿子之脚色而为黄绶吏之头颅然三釡贵于逮亲而一命皆可及物况遭陈南仲之简静足慰孟东野之酸寒贸然而来恃此无恐读蓝田县丞之记定知破崖岸而吟哦诵秋浦少府之诗幸与发芳菲于萧索心倾罙切辞纳奚殚
　　与贵池县赵簿启
　　西昌主簿之餐菊花满松庭秋浦少府之树桃香葵戍行矣执弓刀而徼逻庶乎禆符檄之勿稽聮事为荣通名为谨惟君世绵石葛家住霞城神尧子一十八人时维帝冑天台山万八千丈钟此地灵温然白璧之无瑕直若朱弦而不挠髙第既同于唐李擢进士科清官盍比于汉刘望天禄阁尚烦麟族以重鸾栖簿领有是人其愿为金濑徘徊之地贵池壮哉县恐难留玉林潇洒之贤髙士且不屑之大贤岂久郁者证以我朝典故张商英由通州而擢寺丞防之前代姓家赵宗儒去陆浑而登宰相况为龙种式傒鳯泥次焱趦趄嗫嚅而拙有余牢漉仃儜而贫愈甚熊丸教切粗识一丁乌哺恩深妄谋三釜我固幸牛溲马勃之见取人或笑獐头鼠目而求封母线儿衣得与圜桥之冠带君恩御墨遂抛利市之襴衫乃以东鲁之儒而作南昌之尉将营甘防岂较酸寒切庇管辖之司庶安巡捕之职诣习凿齿悔三十年之徒劳识韩荆州虽万戸侯而不愿同僚幸甚临楮跃然谨奉启事専人捧诣
　　催装启
　　芬芳芸阁天启佳姻馥郁菊坡星言夙驾声已驰于百两轮则御于三周催隠芙蓉敢投木李鹊整河边之翅排桥直透于陇西鳯鸣台上之箫结伴永临于槃涧区区所蕴缕缕奚殚
　　札
　　与贵池县郭宰札
　　窃以琴风清穆帘日舒长恭惟潘县有春宓堂无暑吏民嘉靖元媪翊襄台动止万福次焱跪起舄鳬之下驱驰桑雉之郊行有日矣通名告至不敢不防次焱居尝诵门前五杨栁井上二梧桐辄以康节诗足之曰月到梧桐上风来杨栁边唐秋浦何如今秋浦伏惟梧月栁风弦歌千室虽土润溽暑何得干光霁之胷襟否则心与至境防符志与四时消息自有家法在尚何节宣之凟次焱妄谓咏緑竹猗猗者见竹未见泉是以起王子猷不可无此君之叹感源泉混混者见泉未见竹是以有田游岩膏肓之论乃若森翠竹于醴泉之池其苍筤也犹震而其果育也犹防谁其无湘濯之想然俗客不来何也黄绶小吏将得以职事受约束于庭下则自公之暇直造竹所且枕且潄以涤其胷次万斛之尘渠肯以万戸侯易此愿哉遡风翘企次焱仰惟天台一山上应台星元圣所游化神仙所窟宅钟为雄杰班班穹壤间者更仆未易数今辨章魏公先生大用之以宰天下为古伊周而判县院辖先生姑用之以宰一邑为古卓鲁非地灵人杰之效耶宰一邑即宰天下之权舆况有二十四考之故事在地望如是世家如是次焱生无佞舌尝闻之尉为贱官位卑职贱又为官责重事贱故难于展布故易于旷败非大夫寛之辔策何以令终次焱家徒四壁粟儋不储慈亲截髪待师断机课学幸而不坠诗书之脉于是取菽水于破砚而砚则枯矣旦暮祝于天曰庶几钟釜及亲有以为节妇贤母之劝乎猥由贤闗叨第入仕又幸而之麾下作而曰竹本栖鳯而绕枝之鹊或不拒泉本蛰龙而涸辙之鳞或见容此天启也手提卫城之衣鉢而付之予何敢不力次焱闻李翰林歌崔令君则曰抱琴时弄月而其歌栁少府也则曰揺笔望白云每览是篇有以想见当时令掾之贤寄徳化于风云月露间无所事乎持击也然栁少府之揺笔望云与崔令君之抱琴弄月或同时与否未可知耳挟笔而来将洗耳丝桐之音庻乎自明矣何敢以栁少府自负而崔令君政未足为先生道也事长之初牵课俪语敬拈此为词头而揺笔抒思意蹇语澁弹琴多暇幸一览而掷之次焱虮虱吏尔望五城十二楼峻在碧霄之上有问则僣若奔走后先斯其职矣拱需风防
　　与贵池县于丞札
　　伏以四槐障日千竹输风惟君仰佐鳬仙平立鹜吏政一简静神百防呵台动止万福某惟少府之于賛府也分焉有严则书焉不敢不敬夭剡藤以为防告齐瓜之已香照以岩电幸矣次焱尝学月令矣日长至隂阳争谓阳盛而隂遇也君子扶阳抑隂则何以哉敢再拜告于饔人曰薄滋味所以抑隂又加拜告于御人曰处髙明所以扶阳佥书文檄之暇幸留意焉次焱读曼倩传未尝不慨想髙门之盛而丞相御史驷马髙车赫然照耀人耳目隂徳之报未艾其子孙虽去之百世宜必有兴者索之当今蔓衍于湖尝欲登青山寻谢公宅陟白纻窥桓公井退而访西平侯之故家庶几文献之足征也筮仕尉督乃发矞云匪伊当拜瞻光霁于松防下矣临楮精爽飞越次焱仰惟天门龙山铁瓮石头姑孰一伟观往往流峙不能秘其竒则必磅礴郁种钟为巨人而长吏实当其防人物九苞鳯问学五总十八学士登瀛洲祖风故无恙也何蓄之厚而取之亷耶肯为花县作师说复来蓝田读璧记何州县徒劳而屑屑为之耶圣朝収外府皆是九天除四辈趣召幸勿曰子姑去子方有公事次焱闻之尉为贱官故位卑而难展布又为官故责重易于旷败傥非长吏庇之万间何以令始而善后次焱天赋甚拙鬼笑其穷慈亲熊丸教育眼粗识丁猥以六舘诸生叨奉常第尘埃捶楚非吾志也顾欲为毛义之喜耳然而贵池地大人稠徼巡匪易儒腐初筮凛乎负蚉退惟丞贰一邑无所不当问寛辔策以来之宏陂量以容之庶乎免矣防觌有日此祷其真某恭想暇日吟哦与松风除水相清越食烟火语不当唐突其间然骈俪通名礼也嗫嚅遣荷恵徼寛掷某遥望方壶员峤隔弱水之万里福英禄萃天畀安愈何问之敢借有防途驱役敢问其目
　　与贵池县赵簿札
　　伏以南薫其徐水花晚静惟君坐髙士轩对贤人酒炎氛辟易神相骈罗台某惟同官为僚三生縁也已及戍行拜枳庭谨先以贱姓名防于典籖氏次焱读易至姤喟然曰穉隂月也金柅有戒止穉隂也推之政事则折黏鸟竿所以柅暴取石佛首所以柅妖故我程叔子之言曰主簿非通易能如是乎月令所谓薄滋味止嗜欲亦金柅之在一身者尔姑舍是次焱厯览近世郡邑之好様得一二大贤或据胡牀以覔句或挥白羽以谈兵或落笔奔马而谈论翻河令人起执鞭之想何况文昭武穆之英兼是数美而屑栖枳棘间则聮事而为尉督者其执鞭之幸宜何如之齐山清溪等处李杜遗踪故在暇日幽寻取其咏歌一一和之敢不捧砚三十年防儒书不如一诣习凿齿豫以自矜次焱妄谓麟趾之冑龙种之英亦既与齐民异加以天台霞城之所钟孕古霛了翁之所过化其间必有硕大光明者出为时瑞岂以簿领久稽耶甲者颂曰峻擢寺丞愿为通川簿乙者颂曰由给事中为宰相自有陆浑赵主簿故事在次焱谨采以闻非敢为佞次焱窃闻簿尉虽有分职然核检其稽违与徼逻其乖戾脉络常相串暨僚同心固其职也次焱鱼釜长饥牛衣不暖浪游璧水偶复青氊筮仕之初卑射鸭酸寒溧阳尉孜孜营甘防读是诗足见孟郊以一身之酸寒而易髙堂之甘防韩昌黎所以悯而荐之仆何人斯敢辞尉寮亦幸枳棘隂中事栖托尔匪伊合并愿言提挈次焱闻之杨廷秀为西昌簿赋诗有餐秋菊之句李太白为秋浦栁少府赋诗有树桃李之句每诵二诗未尝不叹餐菊对树之清致而复以不同时为欠事昔叹其暌今值其同喜如何耶率课俪语摘此词头幸而照烂烂之电次焱惟同官犹兄弟也其于月地云阶之仙敢不上调兴居寅想一堂煕洽百禄缤纷有委敢请
　　梅岩文集巻八
　　钦定四库全书
　　梅岩文集巻九
　　附録
　　诗
　　次胡济鼎同年三律　　　　　曹　泾
　　五经为笥腹便便千佛名髙此作縁贵仕直堪梅和鼎贫交猥为酒供钱连章秋月鴈回翅贮袖天香龙吐涎旧话新情如觌靣同年真是我同年
　　又
　　共是金明衣緑郎梅仙风致压仇香人如紫鳯仪丹阁谁则青蚨涴锦囊洛社菜羮时不禁雪堂斗酒夜宜良至尊端肯怜芹曝臣罪当诛自恐惶
　　又
　　费却长吟复短吟投瓜投李愧何深吾人只记钱留纸此老能令戸作金掷地有声知处处如兰斯臭见心心【来章押两心字】栢梁体后八仙赋趾美重光未陆沉【被里人排作金戸书来以为□】
　　次胡余学同年四首　　　　　曹　泾
　　对防中秋是好天健来欣为子分田只消菽水欢无尽况有经书腹可便家事既传情思穏吟篇谩冩墨痕鲜惟余学课随年捱共我艰劬知几员
　　又
　　金明池上共扬鞭豪气宁求许祀田不道福碑轰忒早相逢颓景穏为便牙牌刻处谩夸贵蓝绶披来难敌鲜千嵗尽长公论在于中定有好官员
　　又
　　桃花栁絮及春敷壹是浮轻匪壮图幸有田耕并井饮犹胜身屦与妻纑郎君竞爽贤声起老子尊安道味腴便是当年正考父是间饘粥口堪糊
　　又
　　力田元不怵凶饥瘠者为谁谁是肥但得髙堂翁媪健定知奕世子孙宜追风骐骥骤仍蹶览徳鸾鳯栖或飞有酒急须频对月桂枝香了到梅枝
　　代柬济鼎同年约其早饭　　　曹　泾
　　晨炊奉款余学先生年丈贤翁壻便乞迂步敢以六言四句代柬不敢求属和泾顿拜
　　小人难与作縁恶食不妨志道犹胜杜陵岳阳一饭欲从人讨
　　刘真长王仲祖共行日旴未食有相识小人贻其餐真长辞焉仲祖曰聊以充虚真长曰小人却不可与作縁山谷贫乐斋云我虽贫至骨犹胜杜陵老忆昔上岳阳一饭从人讨
　　跋媒嫠问答诗后　　　　　　程以文
　　右媒嫠问答诗宋乡先生胡公次焱济鼎之所作也先生登宋咸淳四年第授迪功郎江州湖口县主簿以母老改授池州贵池尉徳祐乙亥天兵将至池州都统制张林潜纳款请以城降先生奉母亡归教授乡里或劝之仕先生赋是诗以见意大徳十年以夀终于家后三十二年复为至元之三年文自黄竹入郡其孙师中适在郡中出是诗俾文书之呜呼读栁子河间传知邪之得以败正读先生是诗知正之所以胜邪天理之在人心犹日月之在天也可以缺食而不可以丧其明若先生之心孰得而缺蚀之哉虽与日月争光可也
　　贺梅岩授湖口县簿启
　　十翼留神屡蜚英于槐市三年选士竟擢秀于枫宸复饷管之青氊慰慈帷之皓髪螭头曳緑湖口勾朱华矣藏云根乎映雪莲塘亦预雀跃梅岩岂久鸾栖素荷熏仁辄驰菲礼红牲溢榼聊资鱼水之欢白熟浮樽谩助龙山之宴




　　梅岩文集巻九
　　钦定四库全书
　　梅岩文集巻十
　　附录
　　书
　　与贵池县尉胡同年书　　　　　曹　泾
　　泾去冬拜别后无何亦理归装以十一月十九日扺舍又以正月三日过相居随波上下正自可笑济鼎应怜之也去冬钧翰曽得力否尝见孙同年朝瑞云自秋浦来曽得防面又谓仓使见所投启事以为上庠人物可敬亦果然否朱府教荣上泾见附贺书因并拜此朱丈在翘馆从容屡诵才美欲其相与扶持渠亦谓愿得一好朋友求益也今于书中又申言之并乞台意泾身事未有涯姑置度外所可喜者与东阁诸君心腹稍孚亦颇有心功再意济鼎近况想佳诸公有相念者否月廪足支吾否区区之心以为迎亲之署乃第一乐事此外皆可为也何日过昌化得吃菜根亦所甘心性急马迟为之奈何临风惟有健羡而已人去速拏楮拜此恃至契不及縁饰为恭仰告台照
　　二【三月二十四日】
　　某顷繇迅便率拜禀函念心交莫如吾同年故一切浮文悉用刋置然亦愧其疎矣来教介来伏领谦答小楷何谨件教何详了不以先施为讥匪至情安得尔字字研咏感极无言虽然所谓里年先生云者非所宜防也执事于某有数年之长当年利见之文某手抄口吟心降气慑愿一北面不可得嘉借慈思之契许以兄弟之好已为望外之荣今为斯言当作何顔拜受夫世之以先生二字加于人者为其闻道在先或以年长否则直以权势在焉尔矣三者某无一有而谓之先生先生欺予哉记去冬赐翰亦有之失于控谢今敢百拜并恳愿从兹勿复以云恐传他日谓执事缪于施某傲于受俱非礼也钧翰委折谨悉尝以台翰过钧览矣【内帖所求格式一节并呈亦笑领盛意矣】然聂守近有回书首曰某去冬恭拜钧劄谓以胡尉之才之美敬尝斋沐囬申云云则是未尝不仔细也老师谓入佥一事洁堂虽尝移文执事实未供职则所谓按堵云者因其已入者也据某思之忱如台谕为一皈投劄子只平直叙其卑猥困苦之状否则宛覔朱丈一语某已力于府教书中言之语又为穏贴又托两俗神各书力言之不如求此着为最宻宁可少缓得之不可欲速如俱不可则且甘苦忍贫俟之毕竟亦是时运所制无如之何少刻卑已求人琐细已甚纵小有小得所失已多又不如清苦之为浩然也依緑从红聊复尔闻士大夫得时行道有大于此者矣伯诜尉闻有便邮専寄一缄见到已就道寄音矣此翁近况甚适但颇患细疮爬搔不禁葢自掌珠发之延于圣善以及顽尊谩供一笑卢江之役雪前大爽手自申牍岂边机耶芜蒌滹沱之事万乗有之况一尉也逺翔佳况想如来教防来富者常有余贫者常不足此一定之理分奈之何也济鼎今所以浩叹者一以官卑一以俸薄然官卑实自为之不得尤人既为是官合得是俸此亦谓之天命今却是稍纳青衿薄助瀡乃为本行生活也士大夫闻贫乏不能自存此是好消息学以本政才以任事又亷介主脚有不遇遇则南溟天池矣若某之事却是可笑前冬之出佥谓向阳一到即得钧翰过淮不可谓之无力去之数月杳不见报而主翁丐归东果成行矣独非命耶今为此来敢作妄念近在炉【阙】之侧固如此而止矣其又能瓮筭耶偻指戍期以刻为嵗欲一学卢江雪景不可得也先生应重念之意何幸倾倒临风拳拳余俟裔拜伏千台照
　　三
　　某幸托同年相视当如兄弟而先生长五嵗文学夐出其上则师表也然距今三十余年骤而讲师生礼见谓非情正当以记礼兄事之礼为断然相距数百里兄年七十一某六十有六而书问之交一用滑稽既乖平仲久敬之义又犯先贤戯谑害事之戒兹谨厘革前例一用竿椟正式首告尊亮某正月抵馆二月东宇来防谓知有华翰在浩古处至三月十一日始克领教葢浩古来极迟也即欲拜状而东宇言四月初方归数日前闻在月半今初五日忽闻即归遂亟拜此以叙前书之谢来书虽曰谐谑而尊爱之真未尝不寓于其间以自愉玩则忘疲以示他人则絶倒无所不乐而心终以为善谑不如纯诚变而之道固未尝不如正声韶濩之在耳也先生才髙学富发而为文实是可敬某向来谓若减得一二十年年纪谨当北面而惜也老矣每见髙作辄如武库乍开剑防森然一一铦利又耐检防近又于东宇处见所为醉意记复是滂沛竒诡发药我多敬谢敬谢来喻年前头目之窘备悉使户之为金也决于忠告者之一言所谓忙中之错危途之非聴言之难如此事既失手何可追悔忍之而已今日得浩古数字曰表叔余翁家学二防老而益进长表弟尤为富人其能谢俗躭书嘲弄风月调笑戯谑宜也浩古以所亲见为此语当无酿饰幸先生欣领焉醉意之文既髙字画亦复清劲某两眼如防雾作字善欹向去此当日甚一日生年少先生五嵗蒲栁不耐乃尔春来贱体却少病能早起能昼坐事文墨不打瞌睡然傍人篱落为分文百陌计是谓老丑不若归而以意眠起闲来繙书或弄防孙从事蔬食待尽山中斯为全是今冬遂当结局所见决矣次孙秋后当娶家无赢财嵗为多费此生竟是如此波查苦中作乐而止虽然亦天也赐教元日诸诗当摘和専赐一诗当谨和尽数遣归示舍弟小儿辈以夸所防元韵不能悉记牢嗣贡东宇在近浩古非逺时时有便可寄逺翔令嗣障教者已归元镇近不交信弗斋已葬程山牕子名昭祖者即世已久皆谩一知总几尊照不备
　　四
　　某启五月十一日东宇来领四月晦日书时辛夘生令孙因冗赐字差畧然犹能讶吾孙利市之负欠以愚意所欲厘革为遁辞则无所不怡正自可喜谨竢次孙毕娶并偿先生六孙某少一员有出剰政虽颓景迫我两家子弟能通知二父意安知无余味耶兹言类于自惑屏息竢谴某六月望作暑假巧值亢旱加以老孟光失步如受病阅月方能出戸一是无聊二十三日甫抵馆今日为二十五日东宇意言初一又暂归急拜此新秋尊康佳使婘均庆辛夘生令孙勿药久矣某之同年孙可以入学而犹嬉厥祖父或教之诵诗若他文能调十字为一连而浏亮但欲聴人读而黙记之既乃单声自读每不肯随口随声读也乃祖亦防然付之一笑诸令小孙亦当可教读岐嶷可人也近公行不以是何投充编役之说儒戸似有动揺今而知月山之谓余学必为淘采者范六丈真圣人也前谕衡甫府教恵书意未有可以奉承之理东宇知之见答衡甫一书烦授其令似并致此意某积欠次韵之作尚容续控东宇之柬忽弃盛年乃祖隧碑恐成担阁赖髙文传抄已广亦不假金石而夀也却恨一字三缣之酬不如皇甫幽防之间其或能结草亢杜回乎闷事闷事某乍到百冗复以暑盛且此草草欧公谓杜郎中曰吾徒老大朋游零落殆尽存者无几又苦乖离就使幸而相容索然数衰弱翁岂复昔时情绪徒益可悲尔斯言似为吾二人发尊见以为何如东宇来或能赐数字为幸伏乞尊照
　　五
　　某七月末一书附东宇行计必达必报暨其来则言台斾适入州夫能出则康强可贺念孙久已勿药则团栾之适尤可贺虽不书犹书矣何慰如之先是王浩古将归信来问有无问讯不欲赘渎近归矣入十一月必来倘可赐书勿遐遗也今拜此者同里地理人程乐山纯静老成游仙里日久古修与之甚熟钦仰大名欲一拜识干吹送知某托年契厚特来索书为容某与言胡判簿与某是一般贫苦人宜自知之又必古修书乃可往设其造门幸与之进而随宜度事以应之不费钱财而费笔舌谅亦台慈之所不深拒也儒役仍免亦芘之及尊斾入州为戸门何事老而传矣而犹出乎可念也乐山立竢书草草伏几尊照
　　六
　　某乃八月初东宇归上状越月而来覔答字无之曰尊斾如州也十月初同里人谈地理者曰程乐山索书求见洊拜字戒以必得古修书乃往否则不可未知已至否兹遂入腊计自九月后不知尊履自三月后不得尊翰其为尊仰岂任下情东宇归遂又拜此某之近事领累幸安次孙以前月十四辛夘娶姑女成礼前承戏征长孙利市宜并究之然两家相值亦成画饼谈河耳谨不敢以为对最负愧者日坐猥冗积欠和诗遄解明归当奋力并作俟明春附东宇或王浩古之便尊清佳尊婘康共即日又庆尊年七十二嵗某虽晚后亦六十有七三十年前之事絶不入梦见诸公哀哀此心亦如死灰想见康强有子孙亦是人生一福其贫且贱当安之耳先生与某大率相类但未必如某之极贫而胷中笔下饱满伉壮髙出于某万万则某劣也明矣虽然天者不可强人者犹可勉也如何如何来年更有新条在挠乱春风猝未休冀勿遐遗伏乞尊照
　　七
　　某去年八月后三拜书意必防一答正月二十二日过程乐山仅见风水说而止夫猝猝间能为一篇覼缕又书之又朱其句不惮烦而不能以一字酬八月之欠耶抵馆后知东宇至未见间遇令侄胡东尝试问令伯有答书否曰不知然东宇至已久审有之曷不以贶亦疑其遂欲答其为恕我决矣至初九东宇方防尊翰至值某寓外明晓始克领读纸极佳为之深感语纯谑颇似寡味毕竟尊意如此故尝欣受而谨藏之七十二嵗人笔精墨好如许非竒事耶未还谒东宇间忽闻其归又怪东宇不以语我欠上状兹为二月二十九日东宇伯侄忽来领社日所赐尊翰只就元日拙吟内翻腾无数议论意尽止是为一书善哉谑乎比前书稍稍有味矣其为真清江劄前后一色坚莹恐是咸淳徳祐间物某窭人安得有此感感又以起敬乐山不并覔古修书而见防即与之共饭并饭赠之言所得多矣某何愧谢如之所欠和诗甚多固是不暇亦以不胜和也望而难之厥既声迹阔疎不相考击掣以他冗寖成缪悠此真语也先生所料近于深文矣丐少寛之元日只当一首二首或三四五而极才拙思澁不能以少为多遂以一首状一意逐旋砌成姑留以为案沓使它日孙息辈见之知当时景物况味如此尔不敢以示外人东宇乃于一舍侄处见之不惜抄传至尘尊览赖得是吾兄见之或当行人必当忍笑不住也驷不及舌矣近吟并已入抄旦夕一一治报伴食乃宰相事某不敢当俟来世三字此前辈著书立言不靳今人知之之意然髙作大篇短章每出为汗漫竒诡有一防千万里之势有爬痒鉴貌之快令人骇视退立亦何待来世而后知之哉年髙气衰病痛宜多傥未至甚姑以为乐可也某于书味自真比来渐觉精神减怯是两视花昡常如在云雾中肢节酸疼亦不耐烦苦只饱饭而嬉某又不甘如此姑当顺其力之所堪胜而为之生老病死时至即行不怛化也闻先生饮啖健甚此夀之理方虚谷今年七十四嵗亦然更告致重为祷此外勿吝时时交书所谓谑语亦难尽絶要好诚谑相半如何要之吾二人至契只说着自身及家事及闲谈文字亦何尝不乐何尝无味而必欲满幅滑稽何哉前尝禀似端切矣不吾聴亦惟命即日尊年嫂恭人尊懿多福令子令孙合堂台婘均安某谨谨附起居问兼谢东宇言即有人回便急拜此伏乞尊照
　　八
　　某二月三十日拜答后非无拜书之志而东宇于其令嗣之来而即去与其自为纳妇而归也率不令知之某又实不及知以是忽忽六阅月无嗣音未始不慊然也秋半凉新尊康佳尊婘均祉近作必富无从借抄徒切跂慕某浅于学弱于才兹事终不能与作者抗衡年益髙声望日益下已矣已矣惟天地父母所以与我之本然者兢兢自持毋致玷失甘贫耐辱老当益坚他日或可全而归之此为仅仅者而犹未敢谓之能也所许屡和髙作一蹉过后终是鼓舞不起欠负欠负然亦有由某自三月后率是易病难愈可笑四月初十起连三日吐防既小定将理及月而后全安然口饭比常减半至迩日甫觉差胜耳交秋随例感冒痰癞大作亦防防一月始得复常大率年迈则气衰气衰则宜其病之易而愈之难也前辈曰安知他日不难于今日乎一笑复一笑累辈相扶持苟安如常小孙甲午十二月生者今年三月甫入学颇易教稍慰意先生六孙比某多其一近有所増益否当次第授读此一件闗系老人况味逸少公所为絶甘分少以为乐者也穯事大稔庚子遂为乐嵗竒遇竒遇方虚谷独处古杭十年健于饮啖其为文益闳肆研宻当为独步吴元镇贺州杜门著书有真乐汪逺翔三子皆仕少者尤佳诸孙鼎盛陈弗斋二子一仕一求仕生防厚三女适人皆得男辄夭二子尚未有男也恐欲一知令侄寓老子宫甚适尚不失本来面目某似无所措力而不敢不称美也春中承尊谕欠报惶恐某冬归遂决意跧伏不堪复出矣尽嵗除前尚可寄书未间珍重是祷
　　九
　　某十月初三日东宇以九月二十二日尊翰至真是答书杂以谐语每书之末为寄声累辈同年有情如此感喜何限然所谓未卜嗣防未卜嗣音者语意欠宻嗣防诚未易言若东宇在此嗣音易矣纵子不嗣某忘之乎前二年是元镇书来曰相见欲期夫两地相距可一二日程而云尔何恝也元镇是形容其杜门坚壁之意然其语无味姑置之东宇归谨奉状辄因示教内所和云峯之作次韵八首更奏二首共为十首因偿前欠而第六孙之和亦在其中不揆芜秽亦不能一一具题并仰体尊意稍入滑稽东坡忍笑读李端叔诗某不敢避笑特以是献笑也忍否一唯尊意某借庇入秋后穏健明年仍未能辞旧馆东宇易馆仍相近正二月之交乂望报书二月以后又可拜书矣未间为斯文珍重是祝尊嫂太安人齐眉尊安令嗣二位诗学两优六令孙聪明日发俊茂可人某敢附拜兴居问不备
　　与余学胡先生书　　　　　　文敬所
　　某绣水之聚乐莫乐而云深之离悲莫悲也遯翁月泉诸朋友甚以梅岩倐去为慊既而觥筹杖屦尽多乐意清风明月恨无度耳芗溪之饯者二十余人而磐庵鹤丹又别于武溪寒林下嵚﨑厯落之迹何以得此于冠葢里中诸名胜也自念参差槐市而不一识面乃得晤言于青山白纻鹄袍蚕叶之场谐叹弥月自以为平生朋友乐聚无逾此者别数年来宇宙大变出一生于万死而又得与梅岩结迂叟康节乡人之好欣幸之余感慨系之矣鳯山非不可寄者葢以天寒嵗晚不欲烦起居亦恐未必能遽为叔夜命驾也颛介贴书词严谊宻知体中小不佳春暖则痛郁之疾当自平宁承教除夕雷诗雄健快着玉川月蚀长歌子美地动聮句不能过也第恐为鬼者自能念咒作法起雷以怖人未必畏雷而雷反为其所役也呵呵栁仪曹文大册楷字得之如至宝感激感激豚肩笼饼之贶何厪如之可与田父共作社矣獠奴龙钟两茇峻坂以口腹累人滋愧滋愧来访之约惟日以几至庐源望报当纳屐迓于冲岭之巅也辄假元日佳韵冩巻巻一叹幸甚拍塞欲言纸竟且止然握手剧谈不逺矣伏墨跫喜等几穷照
　　回梅岩胡先生书　　　　　　觉斋
　　某夏中致籖人之谢客几尘羁竟不知作何等语半间云外簑笠自娱日若飞梭秋又到菊陶靖节之雅趣千载一日也某蹇滞不才莫羞其拙尝有对菊俚语云敲月寒砧聒独眠西皇又放菊萸天恋头有帽人应叹败兴无租诗可圆秋老一帘烟雨外云间三径夕阳边白衣到处无聊赖拂拭唐书具酒钱又乱道赓前韵云栁堤谁为起三眠半掩柴门豆雨天白酒山中诗未了青灯帐外梦初圆欲将心事追陶辈试逐秋光到菊边莫管西风斜破帽吾寒犹幸不租钱第曹墙西垒主天一方思公子兮离忧未尝不一飰五起而斓然封锦歘歘层重雪手剥复恍若长虹入室而跨氷悬也幽牕受用瞬至周全当如何其喜某癖痼风月分老渔樵修同大堤之气韵东华九街之尘腴年来梦亦不到子平之债咄咄迫人尅以此月十六日去家而饬猿守户戒鹤防篱髣髴诚斋老仙朝天故事者方整也
　　慰胡济鼎丧母书　　　　　　陈定宇
　　某兹者不意庆门凶变夀母太安人奄弃荣养执事孝诚天至爱敬两全考叔之将有待而遗孟宗之鲊将有待而寄一旦遽遭此变何以堪诸自兹以往返哺而乌何在卧氷而鱼空肥其为哀慕葢可想见者耳兹问伤悼曷胜即欲一诣繐帷以哭以唁家事如猬酬应不遑外奔内驰日不暇给忽忽嵗虵赴壑矣既躬造之弗获又只字之复稽纵寛度不督过之愚独不愧于心乎是用拜此以代面慰更望节哀顺变勉进饘粥以显扬自期是所愿望令昆季翰学至孝不果别状意不此殊统祈亲照
　　复潜斋书　　　　　　　　　潘　滋
　　胡梅岩先生集逓承尊命责滋校订藏之箧中今三年矣未尝敢轻读近因吾舅督之甚切且限以是冬必卒业俗冗之隙乃始一开巻读之累日然后知其为世间一等竒文字余何敢容易于边旁着笔哉朱子所谓不读某的书防不得某的文字无梅岩胸中之云梦殆未易遡其笔底之波涛也间亦罄其愚思似亦稍有所得惜乎是书承讹太甚须迟以嵗月方可成就近又有叔母之戚与笔砚疎者已经旬矣第恐吾舅留意之深故亹亹言之尚寛督责幸甚幸甚嘉靖乙酉腊月廿六日愚甥潘滋顿首拜三舅潜斋执事下
　　又
　　愚甥潘滋顿首拜启潜斋舅父先生下执事滋既校梅岩集为叙文一通以复我舅之命矣仲随弟至复传我舅之训曰昔梅岩尝注易四书又注唐诗感兴诗而叙不及之何也予曰明隂阳之奥推象数之原岂不谓注易与发前贤未备之论开后学难通之防岂不谓四子与昔云峯文每篇言易而易未尝不在梅岩文不必言易而易亦未尝不在是故本之六经敷为文辞博其文辞收功于六经二公之家法予窃好之将字字校之于大义遗焉予岂敢乎哉仲随归庸再拜谢不敏必能原察呵冻拾楮惶惧惶惧辛夘仲冬廿日具
　　先生宋咸淳四年陈文龙榜进士官止贵池县尉于经于四书皆有注国朝采入大全书着媒嫠问答则篁墩程学士采入新安文献志注朱子感兴诗则少尹括苍叶君尝刻之县斋注唐诗则佥宪石磷潘君刻之闗中惜天下不见其全书耳琏侍先大夫于庠于宦搜辑遗文勒成此编属予甥潘滋校正宝藏于家有年矣昔扬子云有言存则人亡则书琏为是惧几欲刋布惜力未逮及是始克夀诸梓与同志者共之嘉靖十有八年秋七月既望族孙胡琏识









　　梅岩文集巻十
