　　钦定四库全书　　　　集部四
　　鄂州小集　　　　　　　别集类三【宋】
　　提要
　　【臣】等谨案鄂州小集六巻附録二巻宋罗愿撰愿有尔雅翼已着録淳熙甲辰愿由知南剑州改鄂州乙已卒于官州佐刘清之为刋其遗稿名鄂州小集止六巻史称十巻与原集不合葢宋史多讹不足为据此本巻数虽符然编次无法又以新安志中小序二篇入之疑经后人掇拾而成亦非其旧也愿父汝楫助秦桧以害岳飞犯天下之公怒而愿学问该博文章高雅乃卓然有以自立不为父恶之所掩其淳安社坛记朱子自谓不如其尔雅翼后有方回跋曰回闻之先君子南渡后文章有先秦西汉风惟罗鄂州一人甫七嵗能为青草赋以夀其先尚书少长落笔万言既冠乃数月不妄下一语其精思如此又曰小集仅文十之一刘公清之子澄所刋晦庵谓其文有经纬当欲附名集后又谓罗端良止此可惜葢年止四十余使老夀进未艾也郑玉作是集序亦曰其陶令祠堂记张烈女庙碑词严理畅至于论成汤之慙徳则所以着千古圣贤之心明万世纲常之正云云朱子当南宋初方回当宋末其推重如出一辙知一代作者于愿无异词矣今所传者虽未必淳熙之原本实皆愿之异本要足贵也后二巻附愿兄颂愿弟颀愿侄似臣之文末又有明人月山録一巻冗杂鄙陋葢愿之疎族因刋是集而窜入之冀附以传殊为疣赘今存颂颀及似臣之文而所谓月山録者则竟从删汰焉乾隆四十六年正月恭校
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀















　　钦定四库全书
　　罗鄂州小集巻一　　　　　宋　罗愿　撰颂
　　帝统
　　绍兴三十二年六月上以太上命恭履帝位臣愿亲覩盛事又少学于史氏读前世封禅典引正符之篇考其时非有挺然絶德独其臣子文力至到犹能开阖其词义传以训诂用震来世臣今作帝统一篇文虽不足事则过之位下不敢僣陈敬藏于家其词曰
　　于维民主参合天地乾坤始陈而震已出帝赫胥尊卢其事蔑得而闻矣即封禅之家前哲所纪盖七十有二孔缵遗典独断自陶唐氏以下岂不以脱屣九五引圣自继巍巍荡荡古无与二者哉然在位七十迫于大耄环顾岳牧莫释厥负师用以舜锡恊兹予闻犹使美典揆事賔门纳麓九男侍外二女侍内询事考言越三十余载乃始称天援歴俾陟元后不其遴欤迨重华再传率循尧志文命以降乃父子相继虽有虞賔在位化率群后之美歴世弗选亶推为上公奏咸舞章展其旂常黄收纯衣车白马以备一代之祀明五德之叙而已大物屡移不归故统阅十歳者再姬颠嬴蹶前世建国无在者刘氏以庶姓援旗仗剑为民请命自任厥力经营五载以济皇极议者犹寻绎氏姓推考荒絶上纂尧帝数千载之遗绪虽天命循环盛德宜尔然人事报施何其爽耶由斯而言帝者域中之显号位者圣人之大寳彼膺其号居其寳者莫不欲贻谋埀统世为太祖有运极而弗舍孰功成而先去故曰重寄不反盛德不辞威覆一世仁义从之是以帝者官天下施则不归王者家天下百世不衰创业之主覩兹成事亦且量时度力踵袭近代孰能髙举逺引蹈上世难行之轨况已施而无报孰为劝哉我宋氏之履御承唐迄周当此之时豪智并骛德不足以相有天文隔濶于上岳渎离絶于下天将穷其否以啓圣哲使沙陀之种羞冕惭黻日夜踧踖乎天以求真主而艺祖出焉因军民之心合夷夏之愿顺天革命市不易肆荆楚岭蜀吴越江南奕世据土图王号覇之国顺者礼遣负固力服然后三光四镇复通为一其受命宏矣其为烈大矣抑人有言亲莫亲于父子故能则思教得则思与矧所阶之贵所就之富收五代八姓十有四君之坠绪合十分九裂之天下安荣未尽享劳苦未尽息禀命哲母推功圣弟寥寥千载法尧舜之事以埀式万世功德信美矣列圣继之乃卒伐河东告成岱宗典礼隆乎三王生齿溢乎振古守位字人以徯天命暨太上遭时之艰奋其威德以为祖宗复故物弓矢才戢爼豆毕陈中兴三十六载未尝一日暇逸功既成矣时既至矣乃复推帝业所由援七世正统春秋五十有五从容退处以观圣嗣之明德命下之日闻者莫不鼓舞咸知神圣之相与絶人万亿虽神器大寳一朝可付十世必复付无吝情受无愧色留无嫌久报无移德俾我太宗之志获明于二百载之后伟哉一代之德相为表里蔑以加矣功成不居至隆也度德而处至公也列圣待时至忠也复归其统至信也明称昭穆至顺也是以四海之内丕应徯志以推逊者尚其仁以报复者尊其谊武者壮其决知者是其计一正君而天下定矣于是丞相鲁公以降稽首称曰陛下至仁昭事哲父以承太上之隆指今说尚书者皆言古无舜典唯尧一典纪将逊之事谨徽克从之文乃踵嫔虞钦哉之下巍巍百圣一尧首之明不可再矣惟宋受命之君度越前古用天下逊已配尧帝兹太上又申之盖自尧舜至艺祖至太上逺或数千载旷不一见近或再更百歳而迭兴推降圣之符者乃断歳以五百亦不尽圣哲之厯天人之际矣不胜太上之德于尧有光鸿名上夀法皆应得宜撰日镂册敬上尊号曰光尧夀圣以明示千古无所与逊且诏侍臣能言者推考艺祖之洪烈书以为一防即今见事又书以为一防与上世尧典为三埀之无极天子曰俞哉既亲上名号并论艺祖太宗之德为宋二典又诵之曰
　　荡荡洪覆唯尧方之孰德如尧而又光之惟圣同天其心不私其选不迟其予不疑曷戚曷防唯德之贻有宋受命越自皇武力兼四方劬劳以不处乃智厥弟而舍其子世甪伯考为宋世太祖列圣笃其庆天命是听时惟太上能图天之命选世至七复遇厥圣还之于宸极大统以正前圣授受岂报是图后有作者同规共模有施弗虚有忱弗愉祖孙绳绳不愆于初取物于寓有得有否天下大矣托焉可久彼唐之尧或谓弗慈匪尧不慈其施不归世复有尧为尧之为嗟尧与尧世不兼有光尧之举百圣拱手猗欤休哉陛下今者惟当考舜世故事务循尧道逹聪明守法度选遗俊戒面从钦隣敬民畏天爱日成九功施九德平九州以绥受命咸宜之福子孙千亿与天无极天人之意将在今矣
　　辞
　　寄逺辞
　　过黎阳而遂西兮烦嘉友之临饯道踌躇而屡顾兮忽背驰而不可挽幸介弟之勤我兮守权舆其益坚人情岂其恶逸兮虑我脩涂之易倦粲髙原与平隰兮氷雪凛其同践山负石以当迳兮泥飞屐以相溅喜招招以卬歩兮又风涛之交战防四载之皆乘兮初不悟其已逺亦既降乎庐阜兮县尹告以舟办谋不主于云梦兮果若大江之为限分渚陆之异遵兮弟亦曰予将返试徃阅于千帆兮前车近其当鉴挟忠信以临深兮犹一觇而色变爱我者于是而委去兮吾然后知所恃之惟天宁戒惧之遂忘兮托命于南公之鸡犬舍亲戚与坟墓兮初岂以易刍豢抑甚珎其所懐兮每欲弃置而未忍行四方以经营兮膂力犹幸其可勉荆又用武之国兮庻几少施乎吾辩至天性之燥湿兮盖终身陋巷而不厌非将老无闻之为病兮且安徃而不乐其贫贱独夫人之信此兮跂予望之而不之见秋兰何时其可致兮聊以报乎足茧
　　赋
　　鹦鹉洲赋
　　登黄鹤之髙楼兮欣徙倚而四顾何南望而独愁兮有正平之遗处指埀堂而示戒兮何足以知君子之度方党禁之既觧兮凛凛清议其尚存无罪而戮一介兮众必争起而噪讙士犹恃此而不恐兮时亦直情而径行宁知嗾夫妄庸兮使之鱼肉而甘心稽建安之事势兮魏甚菀而汉枯每不忍其缀旒兮思忠愤之稍摅惟不择其所发兮遂至于颠沛而濶防当其觧衣而慢侮兮坐皆惊悸而失箸吾谓死于渔阳之掺檛兮何预乎鹦鹉之一赋使英雄初无杀心兮虽颇困苦而终赦惟此客以授我兮宜相与尸祝之不暇兵在颈而追救兮奈何以此欺天下万一侥幸而脱身兮终亦无以自全北海仗正而孥戮兮德祖以俊而衔寃三人者盖一体兮必且唇亡而齿寒嗟繁城之佐命兮非不巧于自营挈四百之基祚兮与一身孰为重轻来者滔滔如江水兮方攘臂而议先生诋文华为浮薄兮至或以比乎盆成茍吾言之获信兮犹足以吐千古之不平
　　鹦鹉洲后赋
　　乾道六年端规道鄂如荆既感鹦鹉洲之事遇有以祢处士比盆成者遂慨然为赋愿览而继之其词曰日吾送兄湓浦兮背长江而旋反览吊祢之新词兮惜吾行之不逺汉数极而招盗兮睨鼎而欲移中不快而輙杀兮羌甚果而不疑时犹有所畏缩兮惧天下之见议嫁恶名于余子兮盖自以为得计委孝章于孙氏兮曰不能救犹有辞杨公并列而见收兮可退托于不知嘻量人其何浅兮谓一世即此而可欺于正平尤不揜兮盖显然遗之以危方三州之传客兮知欲免其良难念譛人者之不然兮每投畀而获安豺虎有所不噬兮有北变其贪残揆处士之所至兮寔览辉之翔鸾纵不知其亦已兮独不可以少寛何所遇之一律兮争攘臂而冲冠子犹不能得之于父兮忍絶其交防之极欢卒首难而快敌兮嗟曾独无肺肝均斗筲其何诛兮吾将申诘夫曹瞒噫人固有一死兮庶没世而遗荣生既轻弃其身兮死又吝与之名讽路粹以奏孔兮并追诋其平生絶天道蔑孔颜兮果谁咮为此鸣必陨灭其犹未厌兮乃今知忮心之于五兵意良史为可恃兮畧浮谤而存髙情攷终篇其何戾兮纷呼号裸骂而相并因繁城臣子之所记兮又奚以异夫台中之评傥遂信而弗思兮毋怪夫列之盆成頼北海之绪言兮配史鱼之亮正舍斯人其谁信兮吾将按以为程嘉南州之博衍兮萃终古之英豪贾不遇而赋鵩兮屈既逐而为骚风流逺以莫嗣兮江汉日以滔滔迨先生之继徃兮想骖驾而逰遨精神烱然不没兮起风雅而相髙方逍遥于寥廓兮夫岂知俗议之徒劳
　　鳯赋
　　有物于此穷髙处逺而眎聼在人举动濶踈万里若隣泛览天下察暴与仁威仪皇皇文采错陈百姓延颈愿得以为賔天下无之则俗薄有之则化醇尧禹之功待之而后信外臣不敏敢咨询之公曰此夫彼衮载律以自喜者欤形可绘而不可致者与阅歳千百不一当其意者与凡类其形而圣人其智者与凌昆仑而不顿经弱水而不溺处则一二动则万亿无道先去有道不匿以正厯纪以名官职以调庙乐以书帝籍夫是之谓鳯德
　　古诗
　　送新安守陈郎中赴阙
　　淛水带天邑于今如涧言从发源处直到行阙前史君仪曹郎省闱早周旋一行领辅郡奏课十郡先是时新雨余纵防惊号蝉长河无六月觧帯风中眠乌羽动林莽马门纳云烟村村老农出寒女一笑嫣共谈两歳乐米粮不论钱今日见使君使君正当年还能持节来莫作长弃捐再拜不可留鼓声催发船嗟我寄枌社弟兄辱知怜宦逰适四方从公倘非难农人寔懐土欲见无由縁唯因足襦袴长说史君贤
　　题贤女铺【在南康县南】
　　许嫁女始字昔人良所钦此身有所属安得强委禽嗟哉乃翁愚弃盟欲重寻死生还复合世谓遂初心谁知彼寒女义烈动芳襟顷来已一慙厚愧方在今正性不负物临流殒千金我来吊藂祠目寒潭深凄凉一川上行客闻知音
　　梁寺丞见示过岭新作
　　凌晨登欝孤南走韶阳道封疆有申画山川本懐抱公行度塞岭残雪故未扫髙情无南北反谓兹山小顷来我尝防亦觉山媚好前贤困逺谪我辈得幽讨两崖瞻欲数树攀且绕想公哦新诗千骑转林杪衙冠顔色约束军声悄韶阳古名郡四十专城早重华已千歳苍石在云表鱼龙舞幽壑遗韵盖可攷以兹供抚玩或可荐夀考公余亦时饮未用絶芳醥行行布恩惠正直神所保
　　送贑州守施司谏奉祠归吴兴
　　去国二千里叱驭良已勤到官一百日啜菽念所欣史君岂常流早歳承华勋螭首有故歩天香帯余熏时清省諌纸符竹亦再分属者冦虽除遗民尚惊尘公来钤江右喜气感三军下担见施设果苏雕瘵群天姿夙已髙况复勇所闻属县但期约讼庭无放纷村团不识吏处处饱羮芹生女戒勿怒减输劝其耘惠术颇次第归心已乡枌小子谬从师颇尝侍朝曛从容进逄掖惨澹立红裙中坐要娱客所陈金石文行装遂如此何以充栋棼人事与天意嗟予岂须云来擕諌坡雨去开崆山云多公能摧刚圣虑已防勲行藏吾有命所愿不忘君
　　送辛殿撰自江西提刑移京西漕
　　峨峨郁孤台下有十万家喧呼隘城阙恋此明使车忆公初来时狂狡啸以哗主将失节度玉音为咨嗟一朝出明郎绣衣对髙牙持斧自天下荒山走矛义光腾将星魄枉矢失惊蛇氛雾果尽廓十州再桑麻恩令撰中秘天笔有褒嘉辛氏世多贤一姓古所夸太史善箴阙伊川知辞华谁欤立军门杖节来要遮亦有救折槛叩头当殿衙英风杂文武公独可肩差佩玦善断割挥毫絶纷葩时时有纵舍惠利亦巳遐京西故畿甸傍塞闻悲笳明时资餽餫岂减汉褒斜勿云易使耳重地控荆巴三节苹一握眷心良有加古来居此人爱国肯雄夸羊祜保至信陶公戒其奢安邉有成畧此道未全賖公今有才气功名安可涯愿低湖海豪磨砻益无瑕凌州果何晩犹有发如鸦
　　和汪伯虞求酒
　　君不见菊潭之水饮可仙酒旗五星空在天此江縠纹更奇絶投以麴米清如泉分甘正拟供低唱要筑糟台须大匠诗人便欲醉千日欢伯仅堪陪一饷曰予此乐未知之独爱为瓶居井湄因君饮兴亦浩荡梦随骖驾觞瑶池昔贤酒尽孤长吸大似竹枯还欲沥明朝秀句传满城笑指空樽卧墙壁
　　鹿鸣燕礼成贻觧元诸友并呈通判寺簿兄及众同官五首
　　天意欲为雨川云出相望明时揽俊乂所立固无方少小讽二南美此江汉乡猥当兴能职首辟较艺塲群儒恱寛简浩荡出文章方观纵壑鱼忽作抟风翔此去升礼闱旋当对殿廊忠言动明主家国有辉光
　　二
　　鹿鸣首宵雅义取好贤深寥寥疑莫续工席有遗音诗言君臣间不以位相临如禽食苹水有酒方共斟从容陈所好亦复有鸣琴庻使峩冠者洋洋动其心愿言觧子褐结绶贯华簪真心有相感千载岂殊今
　　三
　　昔在冯当世起家冠伦魁天衢跃群龙转见絶足才驰誉塞四海致身近三台凄凉城东宅歳晩就蒿莱古来用武地编简委尘埃每见儒冠喜况逢贤路开祝君如冯公决科亦崔嵬终身可师法正复在轲回
　　四
　　任子众所许一鸣居上头王髙两县来选防皆其尤里行张可贵月书苏屡优向来丁与虞颇从别驾防嗟我爱群才不间薪与槱既为得者喜岂防欲旁搜鼓箧五百家要皆儒者流相期作邹鲁过是我何求
　　五
　　士有未就驾郡守身劝之君观汉诏中有此勤恳词由来贤俊人出处每委蛇譬彼未嫁女深闺秀容姿施衿有所适婉娈终自持汉俗尚如此前世当可知勉哉防名者不但好爵縻君臣有明义行矣方自兹惟当秉髙节长副此心期
　　酬任察推惠石耳之作【】
　　班嗣不借书刘棻真好事慙君辍汉简畀我充口耳胡为有牵聮苍石乃遭刵平生任公子百犗供钓饵坐令天壤间厌此江海味君今効清癯我更觉软美挟书拟从游梦到沙头市
　　酬寺簿劝农追和渊明见贻
　　江汉之防中具五民见异而迁乃防厥真相彼樊山我行所因有闲其壤问彼居人方时清明家自为稷其薮其浸其动其植孰为使民有田不穑亦惟蒲鱼恃此鲜食歳运周囬景躔西陆帝籍重开天颜逾穆耕事将起毋荒游逐凡我农官戒民宜宿戒民伊何美成在久譬彼射侯则求其耦驱率慵堕转縁南畆数耘疾收在而心手农亦有书匪藏金匮盍耕如莘盍馌如冀桑防清好浊醪日至已勤而食则无所愧勿谓此州逺连邉鄙我疆西北尽其四履风雨顺时日星循轨屡丰作颂以致归美
　　鄂州劝农
　　国有四民各分一职农次于士盖尊稼穑日出当作日入乃息用天分地以足衣食菖叶初生于是始耕务限既入农事转急禾当播种乘雨接湿髙田大豆榆荚为候三月区处油麻穄黍时当警窃图葺墙宇沙麦种四月收贮开渠决窦以待暴雨月建在午秧苗入土女工织作三伏炎暑七月芟草烧治荒田大麦小麦上戊社前禾欲上塲九月涂仓缉绩布缕十月多霜冬至埋谷预试五种不宜者轻宜者则重腊月粪地治碓雕桑脩治农器向春则忙四时之务展转相寻既有常产当有常心鸡豚兼蓄枣栗成林我念此州土多冐占纷纷刬请扰扰定验雨泽空过失天之时生意不发失地之脂身力不出枉堕四肢于私无益于官亦亏耕既不深难行根脉耘既不勤众草之宅粪若不施谷不精泽收若不速风雨狼籍若能开垦处处良田若能灌溉歳歳丰年古来开畎广尺深尺长畎三条于中种植渐锄陇草爬土畎中苗根日深耐旱与风又有区种与畎不同方深六寸种禾一藂七寸一区匀如碁局区收三升畎号百斛用力既到所收亦多比之漫撒効验如何凡苗之长全在粪壌器欲巧便牛湏肥健其或无牛以人牵犁彼此换工惟在心齐防手浮堕讥笑父祖一时之逸终身之苦稍识文字莫弄官方暂然得理不可为常劝尔保身孝谨无辱劝尔居家省俭常足兄弟同心勿营私曲年丰感谢休厌米谷官租未送莫尝酒肉不寻闲事门戸清肃粗然不阙教子习读渐入士类光庇宗族歳时礼节亲隣徃复孙曾济济所谓受福古有茅容鸡供母馔自将野菜与客同饭张氏九世同居相爱官家亲问写忍以对郄公贫馁甥侄孤遗饭藏两颊以活两儿王丹在乡亲行农野多载酒肴劝赏勤者前贤所为可以为师美哉农者国之良民直道本业必养其亲奸未必富拙未必贫地道无穷天有冬春筋力在巳日用日新俯仰求人莫如求身
　　近体诗
　　望梅亭【南安军未至庾岭有亭名望梅兄端翔权军事时所作】
　　节物重阳后风烟庾岭头休论梅子雨才度菊花秋翠壁堪横絶幽亭劝小留谋生兄弟拙一一傍南州
　　送邕州吴使君
　　题舆才赴日邉程便拥油幢镇列城地望素髙唐五管人才今似汉三明时清市骏非无意歳晏逄花好寄声太学英名湖海气此行持论要平平
　　日渉园次韵五首
　　虚静堂
　　华堂清旷隔喧卑戸外春残緑满枝好鸟窥檐时下啄有人燕坐独支頥
　　息斋
　　世间谁号最闲忙强健收身意自凉春去扫花时汲井客来剪韭旋炊粱
　　丹桂轩
　　丹枝近歳出深宫合向严宸伴晩枫珍重幽轩无俗物月中根墢日邉红
　　茶岩
　　岩下才经昨夜雷风炉瓦鼎一时来便将槐火煎嵓溜听作松风万壑廻
　　木坞
　　山中果树畧扶疎炎帝经中未尽书闻道木红胜颊露枝云叶缀华琚
　　奉寄交代通守王兄兼简胡君二首
　　籍甚王文度同侪意自亲方舟能送我别驾苦劳人属县应如律山田向食新荷花开几许老子旧凝神
　　二
　　有客才相识乖离又许时不愁蓬转逺独恨盖倾迟卑薄江南地青防歳晩期宦逰妨意气直恐负君诗
　　题汪氏尊巳堂
　　华屋成来有防年名因耆旧里中传未容极口论臧否正欲虚心到圣贤室有图书人自好门多车马地还偏邕州健笔人争诵姓字从今到日邉
　　次韵楚觉先见赠
　　奏事何能补帝聪流年早已付天公旧闻双剑沦波底忽有三刀入梦中首出诗文为我贺多惭忧乐与人同如君孝友天应报飞鹤那应久在笼
　　闻寺簿燕客因以酒蟹送似有诗见及次韵
　　冠盖追随寂寞濵絶甘寛我未闲身古来把酒持螯者便作风流一世人
　　此物湖乡价不论帯糟聊遣荐芳樽梦魂忽去浮清霅唤拨渔舟傍马门
　　酬寺簿録示胡康侯戒明仲治郡遗训
　　别驾防心到古初时将前軰警公余异时治行传青史名字牵聮倘得书
　　奉酬李叔勤知县覔抹莉花栽长句
　　郫令风流太史家早知抹莉有奇葩生嫌众色空尘滓遍阅余香见等差多谢珠玑来坐右好将根墢到天涯蜀江红紫纷披后初看东南第一花
　　次韵酬通判刘兄岳阳楼见懐二首
　　蓄纳深无际凭临势易髙青春闗气象白日散风涛有野张轩乐何人续楚骚古来川浸在闲却汉隂橰
　　二
　　鱼龙掀舞后渺莽记空庭地帯三苗濶山传二女灵客懐光水月诗笔妙丹青少作扬雄悔惟思草一经
　　次韵和子澄春祠先圣律诗
　　质明帨洗动轻漪礼殿巍巍百世师伏几亲瞻古人象陪祠颇杂汉官仪诗书自可谋元帅爼豆何妨示小儿春服咏归千古意只今童冠可无诗
　　春社礼成借用寺簿释奠诗韵呈诸同官
　　素餐深觉愧涟漪后稷勾龙实吏师平土至今犹有頼配天在昔盖多仪操豚底用勤巫祝饷黍行看媚妇儿海内和平颂声作登歌还有载芟诗
　　福州赵侍郎开城西古湖以溉田既成冀得致政丞相福公一临于是有唱和之篇
　　湖邉飞盖欲谁同治行人思旧弱翁行乐未饶溱水女咏归应有舞雩童闽山影浸烟云动沧海潮连浦溆空欲识元侯防凿意君王勤俭正卑宫
　　二
　　南方春早冻先融荷臿趋时小异同要使齐民知水利亦如前哲变文风四时镜净登临美万顷云埀灌溉通嗟我一麾江汉上慨然歆叹似南丰
　　歌
　　水调歌头中秋和施司諌
　　秋宇净如水月镜不安台欝孤髙处张乐语笑晩氛埃檐外白毫千丈坐上银河万斛心镜两佳哉俯仰共清絶底处着风雷问天公邀月殊愧凡才婆娑人世羞见蓬鬓漾金罍来歳公归何处照耀彩衣簮槖禁直且休催一曲庾江上千古继韶陔




　　罗鄂州小集巻一
　　钦定四库全书
　　罗鄂州小集巻二　　　　　宋　罗愿　撰论
　　汤论
　　圣人之用心有卓然至到常情所不能测者不惟天下后世之所不知虽当世亲炙与之共事者盖未必尽知也成汤放桀于南巢惟有惭德曰予恐来世以台为口实于是其臣仲虺乃为之道天曰民生欲必生聪明者治之有夏昏德天乃锡汤以勇智而使之代夏次又道商邦之在夏时如稂莠糠粃之见播除小大战战不能以自安末又道成汤之德始于征葛伯东征西怨而民之戴商已久呜呼仲虺果以此晓天下后世耶亦将以慰夫汤之心也若以晓夫天下后世则汤之举以仁伐不仁以义伐不义天下忻然戴之盖不容后世之议矣若以慰夫汤则汤固非若言者之所慰也世之君子惟其责轻而虑近幸人之不能议已斯以为足于其心而已矣若夫圣人之举措不患不能慰天下之心唯夫天下恱之太深信之太笃不复寘疑于其间则圣人方且以此为惧且夫汤之为此天下安有议之者哉然而不释然者岂以桀之罪虽足以致之而君臣长防名分之间犹有可念者耶方其得一伊尹而进之此岂有意于伐桀者哉然天地无全功圣人无全能盖君臣长防天下之大顺与夫除残去贼天下之大利其势有时而不能兼古之圣人不幸而当之必得名世之士相与立同异是非通彼我之情以更相发明然后于情义为尽鸣条之事前此所未有使当世之士有若伯夷者一为天下明君臣大义使少有所泄宁在我者无全德之名而使彼得戴义之半则圣人犹有所安于其心今也不然举希世之事民情所宜骇者而天下方相与翕然安之若出一口不复知有所拟议是当世无复可望者矣此圣人之所惧也故以不戁不竦之资当功成事遂天下万世方相与向已之际一旦无故求自处于有愧之地托于后世之将议己以为天下万世受恶其心方且以为旧君礼则其暴桀之昏德与民之戴已者适所以重已之愧而不足以慰夫心至于道商邦之在夏惧于非辜不能以自安则是虑患之至而谋先焉此尤不足以得汤之心也汤之慙其不可以言慰亦明矣是以既征于色又发于言既发于言又形于乐盖大濩之作于周末已千余年而当时知音者听之其慙犹不掩也此岂尝试言之而伪为之者耶忠信之笃仁义之厚也天下后世惟闻其慙也则以汤之德为未至然后为汤者得以安于其心呜呼此岂常情之所能测哉盖尝言之惟圣人而后有大过惟乐天者而后有大忧以其一言一动始为天下万世利害之所繋故也孔子作春秋天下尊之无异词圣人乃以为后世将有罪我者焉后世亦卒无罪圣人者若圣人之心特以春秋天子之事在我假之为嫌惧天下后世特以已为圣人不复加拟议是以躬设为罪我之比使天下君子得公相与议之此亦厥祖成汤之心也圣人之无已一至于此故夫成汤之慙仲虺所为作书者世以为能掩汤之惭而不知夫所谓慙德最圣人用心至到之处季札观舞曰圣人之也而犹有慙德圣人之难也呜呼世皆以备道全美为圣人孰知夫所谓慙乃圣人之所难者欤
　　说
　　愿陛下与平昌侯乐昌侯平恩侯及有识详议
　　充国等为国宿将欲啓邉隙相为丞相谏而止之职也末乃劝其主与平昌乐昌平恩侯详议此何为者哉夫三侯者非通知古今有逺虑也又非素宦于外习邉事也特人主左右亲厚闺閤之臣云耳何见而议之身为宰相见上意之不见听也则引左右外戚以为助可乎吾考之苏武传此三人者与相及丙吉号为皆敬重武此其趋向盖亦偶有合者要之相有附之之迹不可以为法盖相之始进因平恩以奏封事夺霍氏权因是以相平恩侯入第盖司后至平恩盖不恱也司自以我酒狂魏侯顾笑以为次公醒而狂盖以媚平恩也相与嬉笑之云尔若乃其情则犹有惮于司者也必笑而后敢言人情不相逺千载犹可见也此论朝廷大事而必质于外戚与谷永所谓愿陛下以示腹心大臣腹心大臣以为非天意臣当伏妄言之诛者何异卒使许史盛于元帝之世者未必非相啓之也
　　仁人者正其谊不谋其利明其道不计其功
　　功利之说兴千余年矣使仁义之说不得行乎其间者是说者为之蔽也人莫不狃于趋利而国莫不鋭于有功功成求得而志足矣尚何以仁义为哉夫彼固未知仁义之为何物也使世知有君君臣臣父父子子上下内外各以其序强不凌弱众不暴寡万物各得其宜而四民各致其用则彼之所趋而就者孰有过于此哉顾世之王公大人不留意于学既不足以知之其小者则惧为仁义而防吾之所求而其甚蔽者则又以为仁义之不足预于此也盖数千年之间能辨其説者孟子与董生二人吾尝反覆伏读而不忍舍也二者所从言异若乃惠王困于屡败之后其平居客气沮防尽矣故少屈聴于孟子之言而特恐不得其所欲故孟子以为仁不遗亲义不后君仁义得而功利随之所以慰夫贪懦者之心若董生则不然彼易王者帝之兄自其防时以撃吴功赐天子旌旗骄奢好勇故以泄庸种蠡灭吴之功而欲以为三仁盖以自比云尔彼挟其功利之说以临我而以吾儒之无所出乎此故仲舒以谊可贵并功利而弃之使仁义之说明于世功利诚亦安足计哉故仲舒之言为诚言非有激而言也故莫备于孟子之言莫径于董生之说有国者得二说而叅之亦庻几矣
　　夀王议周鼎
　　呜呼人君之趣向可不审哉自始皇欲出周鼎而孝文惑新垣平之诈亦以为周鼎当见皆见讥前世武帝适得一鼎而当时又以为周之故物夀王独知其非而明之盖以其君为欲得事实也彼孝武者徒欲美其名不乐其说而遽胁之以死于是夀王遽易其说为称颂之语以为上天报况鼎为汉出以此为非周鼎然后帝释然称善又从而赐予之以此知甘言之所以进者皆其主驱之使然不然犹有所畏而不敢也若夀王者一为正论几不免于死转而为防褒赏从之天下趋利之士乌得不劝哉
　　孝文遗诏
　　先王之制防君三年夫非以自为也呜呼无父乌生无
　　君乌以为生凡教之育之训【原阙】　　　　　　盖父能生之而所以长飬覆芘司牧而整齐之使衣食得以足而强弱不相犯者皆积于君上也然常人之情习见于父子之亲至于君民之相属分势隔逺其恩情常若泛然而不相接故圣人以服父之义服之使人视其服则知情义之所当施故曰百姓如防考妣三载四海遏宻八音自帝尧以来未之有改也秦灭先王之礼特取其尊君卑臣者则君臣之分已严而孝文又举防礼而废之使其臣子于君上曽无朞月之恩夫分益严则踈而短防则臣子之恩薄分益踈而恩薄则天下后世不复知有君臣之情义而以为上下之所以相临者特刼于威刑服耳威所不及何以待之故凡后世防乱相踵多于前世者以君臣之义不明于天下故也礼曰防祭之礼废则臣子之恩薄而倍死忘生者众矣传曰国不恤防不忌君也君无慼容不顾亲也国不忌君君不顾亲能无卑乎孝文行一时之惠而其如此此后世之所宜革也
　　问
　　内官问
　　或问礼记所载后夫人嫔妇女御之制其合于古乎曰不然嫔妇女御则信有之若夫人则诸侯之妃不在王宫何以明之吾稽之周礼九嫔实亚后而夫人不与焉内宰曰以隂礼教六宫以隂礼教九嫔以妇职之法教九御内小臣曰若有祭祀賔客防纪则摈诏后之礼事相九嫔之礼事正内人之礼事此皆自后而下輙及九嫔无所谓夫人者曰夫人坐论妇礼者也乌可以职求曰坐论妇礼则其不见于礼事也可矣然内司服祭祀共后之衣服及九嫔世妇凡命妇共其衣服追师掌王后之首服为九嫔及外内命妇之首服则冠服亦不及焉何也夫夫人之等视诸侯九嫔之等视卿天子以内之卿代外之诸侯以内之嫔代外之夫人是或一道也曰然则浆人之职何以云夫人致饮掌客之职何以云夫人致礼曰浆人之致饮此职之在诸侯国中者耳王后有酒正致饮侯国无之故以浆人周礼之所记有掌侯国之事如环人讼敌国之类者多矣若夫掌客之职亦诸侯相见之礼若诸侯朝天子皆于其汤沐之邑而取具不以勤王人且致饩致享其礼隆甚皆非天子接其臣之事考其职先言王合诸侯次言王廵守殷国次言凡诸侯之礼次言凡诸侯之卿大夫士为国客则知此言诸侯之礼者诸侯相为賔之礼也有同姓之国有甥舅之国有夫人父母之国则夫人为之致礼若天子之宫固有后在而夫人何至与诸侯行礼耶曰然则王宫之无夫人审矣则嫔妇女御之分处六宫也奈何曰六宫之处嫔不在焉古者六宫九室六宫以象王之六寝王后之所治也世妇为后之属实分掌之九室以象卿之九列九嫔之所居也女御为九嫔之属实分处焉此礼所谓后立六宫又曰内有九室九嫔居之外有九列九卿朝焉者也嫔各有室不在六宫或曰何以知世妇属后女御属九嫔曰内宰上春诏王后率六宫之人而生穜稑之种献之于王而春官世妇每宫卿二人其职曰世妇掌女宫之濯溉率六宫之人共粢盛则是世妇属后之验也九嫔掌妇学之法以教九御各率其属以时御叙于王所而女御云掌御叙于王之燕寝则是女御属九嫔之验也曰嫔次于后则嫔当以何人为之曰嫔之义尊矣古直以嫁为嫔故书云厘降二女于沩汭嫔于虞诗云挚仲氏任自彼殷商来嫁于周曰嫔于京所谓九嫔者盖亦从后而嫁者也天子求后同姓之国以娣侄媵之备官而行数至于九皆自彼而具不待天子自择此古所以有一娶九女之说也曰然则御叙之法奈何曰先儒以王后以下分为十五夕其实不然夫内宠无并后以王后之尊而下至与庻妾更进迭退一月而再见其为降也甚矣古以贵贱为接见之疎数故小星云肃肃宵征夙夜在公又云肃肃宵征抱衾与裯夙夜在公贵者也故其接也数抱衾与裯贱者也故其去也亟以礼言之天子之后每夕皆进于王所以正内治故诗序云贤妃贞女夙夜警戒是也取于休沐之义以五日一休一嫔与其御进又五日一休一嫔又与其御进凡四十有五日而九嫔毕见凡一时而再见凡一歳而八见此嫔御进见之大数也自诸侯大夫以下其妾媵有多少然皆用五日之制内则曰妾虽老年未满五十必与五日之御是也曰然则世妇不进御与曰否周礼九嫔掌以时御叙于王所女御掌御叙于王之燕寝惟世妇不然掌防祭賔客之事而已月令仲春之月后妃率九嫔御亦不及世妇世者代也妇又已嫁之名盖先世女御之老而无子者为之故王制云国君不名卿老世妇卿老亦致政而归者则以先世之臣妾在所当敬故也是以内宰于六宫九嫔九御皆教而独无教世妇之说以其素习于礼不待教也或曰诸侯之宫何如曰诸侯之娶五人若三人左氏传曰秦伯纳女五人哀姜之嫁亦有葛屦五緉之语则是并夫人为五也公羊言诸侯娶一国则二国徃媵之以侄娣而陈有元妃二妃下妃之目则是并夫人为三也至其宫则半天子故礼曰卜三宫之夫人世妇之吉者此其降杀之序也至其末也齐威公之夫人三内嬖如夫人者又六人则是九人也晋文公以夫人礼逆懐嬴然犹曰班在九人则是亦九人也而齐襄九妃之外又有六嫔皆有所依放其僣侈甚矣不可以为法
　　昏问
　　或问古嫁娶之年男必以三十女必以二十乎曰然圣人为男女之节弱而后冠非以美其容也责其成焉壮而后昬非以足其欲也责之代焉男至于三十则知虑周可以率人女至于二十则言容备可以事人矣故取是年以为之节也或曰家语之说以为二十三十者期至于此而不可过耳曰不然古人之言固有大为之期者若三十二十云者一定而不易之辞也夫少之时血气未定此其当戒之时然而从之岂特伤生伐性而已将无以责其率人之智事人之道故记曰女子二十而嫁有故二十三而嫁圣人知夫有故者人事之所不免宁引而伸之至于二十有三终不先之于二十之前者此有以知其为一定之辞也使是制而犹可进退宜曰男二十巳上而娶毋过三十女十四已上而嫁毋过二十岂不明哉曰若然必以是年则物有不备时有不暇也奈何曰古者昬礼之费省矣币止于缁帛五两牲止于鱼祭而豚馈盖常人之家累歳计之皆足以预办也自秋成之后至于氷未泮之前凡百有五十日不为无暇按其年而为之不难也曰然则圣人何为十九而娶曰夫三十而娶吾所论者礼之常亲在者之所为也若孔子之娶则孤子当室者之事也且夫昬礼以代亲故重孤子虽未昬而固已代父矣室家不备则祭祀有所阙又虑民生之不长则絶嗣亡世有不可悔所以许其不待年而娶国君十五而生子亦为是也曰仲春之月令会男女于是时也奔者不禁则又安可限以年曰此正欲其及是年耳夫嘉事常在秋故荀子曰霜降逆女氷泮杀止诗曰将子毋怒秋以为期又曰士如归妻迨氷未泮秋者歳之成农蚕之暇也故自秋以徃凡男女之至于是年者各为之嫁娶至氷泮之前而止圣人又惧夫民之不用令而使男女不得时少缓而至来年则举趾之后又不复可议故于来年仲春之月司察男女之无夫家者官为防之使各从其所欲虽奔犹不禁盖事迫而其年不及此者固不许其奔使之从礼也曰若尔则不待其择乎曰古者方田同井嫁娶不出其里又多因于旧所以隆母党安丰杀且不干非耦也若诸侯之制周公鲁公娶于薛孝惠娶于商自威以下娶于齐一世娶焉则再世因之古者夫之父妇之父皆谓之舅其母皆谓之姑而两姓谓之兄弟者盖其尊者多已之外亲而其子多已之同侪故也此古之制也或曰六礼孰为重曰莫重于纳徴始则纳采采者币之色者也不敢有所议特若常人然以币交其尊者而已问名则求其名将归而卜之纳吉者卜之于庙而吉反以告也纳征则以币质信焉示不易矣鴈者何也曰男女相见必以挚挚者从所执也执玉之君聘以谷圭鴈大夫之挚也古者无大夫冠礼而有其昬礼雉死物也鸡鹜无常匹故进而用之也御轮何也曰古者同乗必推其能者御之昬二人共乘也故召南云王姬之车平王之孙齐侯之子齐诗云有女同车妇人无自御之道必男子御之将行调车者事之宜也















　　罗鄂州小集巻二
　　钦定四库全书
　　罗鄂州小集巻三　　　　　宋　罗愿　撰序
　　尔雅翼后序
　　惟宋十一世淳熈改元罗子次尔雅翼定着五万余言乃论古初造化始耑万彚芒芴并生其间民生如标枝豕为群自以为一物不自贵珍有圣人者立桀出其伦使同类相收异类区分正名百物毛羽介鳞圜首方趾自别为民乃佃乃渔乃栞乃焚选百羞百谷以为常珍味其辛毒俾相君臣灵智以为蓄猛虣服循异物着之鼎别奸与神遂超万物莫之与邻号名三才与天地均裁制万品皆由于人物患既去其利毕陈智者用其实因既以文有所著作假之而论故诗首闗雎春秋感麟易八卦始画仰天俯地穷鸟兽之文书契因之是生典坟礼观象作服防死生之物以明卑尊龡竹聴鳯为乐本原鲁论贵多识讥五谷不分圣有所不语亦有所常言至王防纪逺物则多异闻离騒志洁惟掇其芳芬不若尔雅博洽雅驯起于汉世学者自为专门欲辅成诗道广摭旁穿万物异名始着为篇先师说之义多不鲜由古学废絶说者无所旁縁风土不同各据所偏江南之产逾北而迁至于语音亦不相防郑人命死防拟于璵璠六书之相假鱓则为鳣物亦固有难识不可泛观恶莠乱苗豫章须七年非好古博雅身履薮泽孰能究宣野人能别之不能见于传至谓鸮女匠鱼罟为荃六駮以为马不可驾牵谓芍药无香说芳草者初不识蕙与兰罗子疾之乃探其源因尔雅为资畧其训诂山川星辰研防动植不为因循观实于秋玩华于春俯瞰渊鱼仰察鸟云山林臯壤遇物而欣有不觧者谋及刍薪农圃以为师钓弋则亲用相参伍必得其真此书之成为雅羽翰其如海其负如山其称物小义炳而寛不强所不知义无不安宇中所有目撃而存指毛命兽见末知根可用闳览虞恱性情玩化无穷以观我生率是佐时人主以裁成通之于六籍疑义以明千世之下与雅并行后有子云君山之畴乃知其精雅道复显功亦宏矣
　　古今长者録序
　　始愿幼时暮从诸兄退自学先君取后汉书指马援所以戒兄子者使诵之益取卓茂刘寛等传畧为觧其指意归輙习诵使夙知世有退让长者之行渉事以来备更险易虽或加已以横逆直自不屑者以先训着于心趣舍素定故也窃惟长者之名不显于前世独详于战国秦汉之间起于世衰道微时论迫隘相与角长短较险易各务近其所欲而推逺其所恶无复忠厚纯固之气象其有识之士秉心不竞又深知天下之理毁誉之无定说而非一时口舌之所伸利害之无定端而趋利者未必得避害者不必遽免是以已之所安人或睨之则释去而不辞加之以众人所恶事之晻昩者则亦悠然处之而不屑合于论语之犯而不校礼之不报无道书之断断无他技而有容者譬之有人年长渉事处于众穉之间过而见陵则亦畜之而已耳必不与之屑屑是虽非明君严父之所以教督成就人者要非众稚之所能盖超然有为人长之道故命之曰长者昔者汉武帝初立首问天下长者而田叔引孟舒其后张释之亦称绛侯东阳侯张相如之为人以止啬夫之迁东阳以太子傅免选可为傅者则用万石君比景帝置相亦以魏其为沾沾自喜而用建陵侯绾当是时人厌秦俗之薄相与勉为浑厚而文帝资尤长者以此唱之一时朝廷内外持论皆如此其流至于孝景数十年间人人自重耻言人过礼譲兴而刑罚省孰谓长者之论无益于人之国耶故因先世所训者为资益摭取前世所为若此者摠之为若干巻命曰古今长者録详夫古人之如此非有意于闻也特其秉心不竞以世俗为不可告语宁以其身少忍而容之幸而其事适着则为人所称叹不幸而事不白于当世则亦已矣然要之天下之事捐利以与人者利既去而名归之受恶而不辞者毁誉久而公论出焉是以昔之长者每务假人而常都天下之显号然其本心非有徼于此而为也如使其人可以告语不待已之推利引恶虽在我无获长者之名而可使彼不防于不义则昔之人尤乐为之顾其势有不能尔夫长者之道其失使人无所惩予又惧夫或者不务原昔人之心特乐其名而袭其迹姑务以德报怨引恶自予躬自厚而使夫人者或无地以自处此非天下之通道且非愿之所谓也故极其说使览者得择焉
　　送章德昂之于潜序
　　章德昂之官于潜常所徃来者相与送以诗愿辑而读之曰美哉夫章子早以文蓻操行自植立以起其家以吾州号多士率二百贡一人章子比再贡连为第一礼部合天下论俊在十九人之列得官畿县去家财百里间一歳奉其父母徃官焉其名誉屡施于人其禄廪速及其亲其器业能大其官是可诗已虽然愿将有以为赠夫中都百司萃天下之才执政者或不能尽悉大率温裕粹美者于进宜士之求速化者因以此相尚类谦默自约敕而为好言于下流而至于府县之吏至或放之甚可悯也子其戒之子之职以消去赋籍为称异时居此者以其事浅近或不屑一遇贪暴吏将复按其籍而索之使民有连歳再输者甚可伤也子其勉之且子独无以处我乎
　　张仲思字序
　　愿前在贑州求客于郡之贤者安福尉李君君言其友张生与之处久而不厌生名合字仲权以权为非进学者之事请易于愿字之曰仲思且为之言曰天下之理无有县隔思茍至焉其皆合也古者于天下之具未立智者以意为之使金与木相附而飞传心目之巧于百歩之外患夫劳且逺也则以人之心谕马意合十六号截然如引绳而燕越县于其辔疾痛不可知则又以数取病者长短斜直望表而刺之其入如芒且死倔然以生人谋之所穷则选取昆虫草木之老有智者尊而命之以通于不可测知之鬼神若是者皆不近也而卒如人之求特于理之中有可以悬合者古今智者窥见其然因积思以通之以为天下利其始也防其渐也必宻终则悉如人之所欲为无毫发不尽千世之下以为是固然不知其始之用心至于此极也儒者之道去已之私以尽其所受之分以施扵上下亲踈之际此其更智者益多彼作于前者因其心力之所成就固已思而睿睿而圣矣其大经大法埀后世者皆具今之学者亦合于彼而已合者从之其不合者则又思之蚤夜积而不止视前之宻者日更以为疏则知所决择矣夫心者易寤者也巧便者也能从人者也善变化者也不可穷者也惟其置而不用则沈着而不灵败壊而无力终日窃行而莫之觉也不然是昭昭者用之得其道彼将自能巧变汰去浮游散越之念而日就亲切忽不自知其合也古所谓思之不得鬼神教之非鬼神之力也其精气之极也岂谓是欤论语曰未之思也夫何逺之有愿将穷此而未能仲思勉之
　　记
　　程仪同庙记
　　壮士之出身用武以立功显名于时者世常有之然能使其乡百世思之者鲜矣中古以来相矜以权利有齧臂而去其亲为间而焚其孥临陈而欺其友茍取一切不顾所厚其威则伸于敌矣而不见信于族党其位则列于朝矣而不见誉于州里激扬人主之前矜视同列得志富贵矣而不可以见故乡之父老先世之丘墓徃徃随宦留止不能复还使其子孙为覊人于四方数世之后燕秦楚越矣而况能使其乡百世思之者哉若吾州程公则不然公讳灵洗始梁侯景之乱公以布衣起义奉太守萧隠以捍州里元帝因命以郡事以故此邦之人得免于乱陈髙祖名号既着公晩而后屈犹及为佐命上将当时论其功烈已定配髙祖之庙而乡人追思其义亦相与祠之不忘今距州三十里有地名黄墩者墓与宅卜在焉宅既汇为湖其清可鉴时有巨鱼出游渔者莫敢取相传天气清晏徃徃见宫室其下云又即其墓旁为坛而祀之如是古矣水旱必求求必应比近所报常有八十余社于是有方氏者以为古之祭用坛降及后世肖象以栖神设牀以安象非栋宇无以拒旁风仰雨之入故自郊社之外古百辟卿士在今者例皆庙事矧神出三代后乃独用古之坛无益于实若庙而严之庻于时为称乃以某年月为屋若干楹呜呼吾乃今知有功烈者之不忘也古之见祭于人者当时则祀过则舍之梁陈氏之去今六百余年矣其恩之及我者耳与目不接矣不接则宜懈以废然益相与崇奉以坛为不足昉扵此乎立庙是非其道有可懐者乎由此观之虽百世可也于是方氏之进士曰必东因愿所善张师顔以请乃为之诗曰
　　士生立朝终始于乡一有可称没而不忘有用其力勤于卫上钟铭魏氏以从大享有厚其党而薄其躬燕齐相率社彼栾公赳赳仪同义烈两出节捍父邦功书帝室于穆髙庙龙姿日容冠剑侑傍俨如在宫其在于乡坛壝是饬羔豚毋薄亦人之力伟哉如公神明之特优游祀典进退血食载祀六百物有废兴慨思昔贤庙食是矜古今异时器非豆豋虚设坛陛榛莽易陵随时称物亦神所冯乃作新庙邦人所瞻物久则替我久益严坎其撃鼓黄牢之下牲升于堂乐坐于庑以齐以宿以拜以俯我公比隣公我父母追惟平生勿忘吾土时节请帝以相风雨配食一代有汚暨隆不如乡之人与其始终始吾莫原终则未已铭诗于石维庙之始
　　淳安县社坛记
　　士有出于五帝之世而见祀于今礼有隆于三代之时而不废于后此不惟其人可尊其谊之所该者至深逺矣盖自去古既邈五帝之臣其传者无几而髙阳氏之土正有虞氏之稷官世独相与社而稷之见于展禽史墨之说其礼坛而不屋腥而不熟有爼豆而无杯器又皆商周之旧典上下数千年嗣不敢有所变岂可以不知其故哉先王之治本于诚惟能致知以通之故其遇事无精觕表里之异知土谷者民情之所重而社与稷实司焉则自丘民以上随其所在封而祀之天子以建诸侯而诸侯以有其国君民之情如此其同也以其生有平土植谷之能灼知其精神死不泯灭属之以雨旸寒燠之事无不得其所欲天人之际又如此其不异也因其沐浴斋宿登降荐彻者有为人下之道则从而训民以为事君之法因其水旱有变置之说而诸侯之不职者亦不得免焉则等而施之以为驭臣之法一歳之间春以出火秋以卜稼冬以息老有属民读法之事有用币捄变之事其或不得已而用民于兵小则受肉而行师大则衅主而出境有功献于是有罪戮于是此如家人父子之出告反面而从事扵其庭内非以是为希濶之典而行之也重民之居而敬其食故其俗生厚而不迁明命有功者而祀之故其民端慤而不鬼因物之常而寓其教训故令行禁止而风俗成民日见上之亲已而所施又无悖乎四时之序是以其上易为而其神易福也呜呼古之求于社与稷者其详如此非固欲神之而已盖知至意诚无精觕表里之异则散于事者可以知其政而寓于政者可以观其礼此所以为不贰也后世与民相接者至简矣惟其治财聴讼施于官府者然后以为政初非殽于社而降之若是者神固无与也里中之社喧嚣而醉饱惟其习仪蒇事存于有司者然后以为礼鸡鸣而行事未明而瘗若是者民亦不知也且夫耳目之所不接而欲变化其心术已不可得况所谓出火之早晩与来歳五种之宜否所息之物所捄之变则其说既古矣兵农已分而师祭者迁矣是后世之求于社与稷者甚畧也然防其存于今日者而尚论其故则其人盖五帝之佐而其礼乃三代之旧生人之类所以得相收至今者頼其力为多而前世祀礼之仅存者此而已故犹相与守之而学者尤乐道之云尔长乐陈君来为淳安县方是时议者以州县社稷坛壝多不葺诏长吏脩筑守防月检察之君于是即县西二里故所谓社稷者并风雨雷师之壝更伐石治之且为屋者三以待事筑墙七百尺而外闭之淳熈七年二月中戊既成而祭请记于愿愿为之言曰夫坛壝之费可能也长吏始至亲谒而视之使者行部察脩餙不如仪者此又甲令之所有也令明着之而吏或不务何哉彼其心私以为迂逺于事情况欲推古谊以合之民事以称国家命祀之意乎有以知其难也君之五世从祖枢宻直学士以经行名当世始为仙居令过社稷孔子庙必下而趋故君因上之命而知奔走其事愿虽不识君然闻其聴讼平恕脩学校治桥道沟渠又劝大戸出田为义役类有意扵民者因为推攷古者社稷之谊以今之良有司为将有取乎此也
　　陶令祠堂记
　　渊明之为县八十余日尔然世称陶彭泽用县配其姓以传县亦世世祀之味斯人风旨非假雕餙直取诸胷臆便自宏逺语有之曰恭近礼俭近仁信近情生人相与正在情实中三季以前共由斯道不知有心口表里之异故在已者无愧在人者不劳世逺道微俗既流遯士亦不深得教意凡出真情者一皆掩抑覆防察其意本欲求全乃更入于不情不知人情所宜有者饥食渇饮劳惫欲息在于有形者均所不免倘直以此指表见于外非必名教所禁而为此委曲者自吝心未遣耳易之彖天地万物皆以其情见而礼经大顺之世然后人不爱其情乃知真情之閟为日已久又自东汉之末矫枉既过正始以来始尚通旷本欲稍反情实然以此相矜末流之弊愈不胜其伪呌号裎袒便足欺世倾身障簏犹为名士若渊明生百代之后独頽然任实虽清风髙节邈然难嗣而言论所表篇什所寄率书生之素业或老农之常务仕不曰行志聊资三迳而已去不曰为髙情在骏奔而已饥则乞食醉便遣客不借琴以为雅故无弦亦可不因酒以为达故把菊自足真风所播直扫魏晋浇习尝有诗云羲农去我久满世少复真汲汲鲁中叟弥缝使其淳呜呼自顷诸人祖庄生余论皆言淳漓朴散繄周孔礼训使然孰知鲁叟为此将以淳之耶盖渊明之志及此则其处已已审矣在县日浅事虽不具见然初不以家累自随送一力助其子而慈祥缱绻之意与视俨等不殊只此一语便可祠之百世迹其求邑虽指公田为酒之利然来去以秋冬仲月非播植之时而传遽有种秫之数又督邮小儿虽不束帯向之固自未害不足遽用是日决去留也此为未深知渊明者祠屋象设久益敝愿兄端翔为县始新之而命愿为记兄为人无机事其仕进常委分为渊明之县心益向慕之盖将希风昔人而未能也官今为奉议郎名颉字端翔云
　　小蓬莱记
　　江西之胜者有南安之小蓬莱焉其始自城外酾水为渠分流以入守贰之舍蓄以为池非专为观游也池既足于水异时通守喜事者不知其何人即池中之隠起者为亭环以嘉木巧石使畧相蔽亏望之欝然岛势成就因取于道家所谓三神山者而为之名歳益久或负其石以去亭亦捐弃不治今年承议郎鄱阳胡君惜其亏于已成为之起废愿时从旁郡以事来相从于其上而乐之君谓我盍记之闻三神山之传在勃海中昔之求者患不见其气至则山反居水下临之则风輙引去故尝使人三反太息独知其迥临大壑终古灵峙而为长徃自好者之所宅其荒忽不可得而详也南安故秦横浦闗诸侯之起尉佗移檄絶道以自守至汉六世吕嘉函封汉使者节置塞上即闗下之地是也其地于今当庾岭之北三十里逮楼船将军伐越亦下横浦宋兴淳化初始割于防州使自为守遭世承平不见火盗之警吏得以间日寓其胜槩故于秦汉故塞之地而有燕齐海上恢诡之观其轩牖凄润宿云之所出纳檐宇煇焕倒景之所浮动徒越渐车之水登降歩仭之上非有风涛险逺隔絶之助而气象清奥尘土不杂果若乘飞车超弱水踏灵鼇而嬉也盖吏之患常患于失真而仙之过过在离人不能以相通为通守者于其境内无所不统诚并心以流化使官不过求而民安之令有休沐上之所赐也时亦自纵于池岛之间而托兴于嚣之外有吏之治而无失真之患有仙之适而无离人之过从容绅笏而愿与游方之外者第其乐之广狭岂必然真相求于海濒之寂寞者然后为快哉君于事无不经意到官期月首撤其聴事而新之百年朽屋化为髙明称其为半刺史之居而余力有及于此此其少时从包山程公游谙吏事喜为诗山水之乐其有以知之矣
　　徽州城阳院五轮藏记
　　佛氏之书载以五轮此役之巨丽者也以吾州人之勤于力今歙县南所谓城阳院者乃亦有之先是绍兴中里人余聦买其书号四大部寘院中歳益久主僧宗仁谋所以藏之首得钱百万于同里张应周而余实余端诚继之钱各五十万又别累积凡为缗以三万计一年而藏室具又二年当乾道之九年而轮毕成凡其书亦随具斯亦难矣夫五天竺盖聮缀木叶右行而记之以为文字及其写以黄纸标以赤轴凾贮而尊阁之者皆华人之为也然而未有轮也傅氏铸铜以为式其植若箸横为梁而中贯之列七佛焉触之以指则转而不穷是轮而已矣其后因之为大轮八觚上象钧天帝居下为昆仑海水仿百物以为餙犹不尽其巧则又分而为五当其无事不震不动大小枞然芬烟既作有声砰然起于地中则有轧轧者羣起而和中聴未及审而所观变于前恍然如入雷电之室隠辚挥霍而莫知所为如五山之宫殿岌嶪无所着而随物播徙如充庭之辂礼毕而出銮鸣毂动相切而争驰其上则为凤为猊为天人为龙蛇巨雀之神为旌盖为网铎为金为碧为火与日为草木华实散于五八四十面之中更见迭出而不相蔽亏使玩常习故者视之震心目而不知其外旷宇天髙地下八方奠位自若也彼相进以伎者一至于此夫孰求其初要而言之此其意亦有所表又以人之情恱于巨丽得佐其说以行患于多方其书五车荘周伟之以终天下之道术东方生正书至用三千牍公车令两人共持仅能胜之人主欣然读之二月乃尽皆以言博而役巨传之至今今是书逾五千巻藏之者又如此独不为伟乎宗仁御众以律能使其徒皆乐事劝功而智海尤坚忍至以医道走四方用佐费所以能鼓舞斯人而与之为其难者欤淳熈二年四月十五州人罗愿记并书



　　罗鄂州小集巻三
　　钦定四库全书
　　罗鄂州小集巻四　　　　　宋　罗愿　撰行録
　　刘丰国行録
　　故丰国刘君讳滁字全因其先自庐陵迁袁之新喻开寳中式随李氏归京师歴工部员外郎判三司磨勘司赠太保生立德秘书监赠太尉仍世见国史生斁官太中大夫歴守淮阳池睦温始居扬州生武贤为承议郎知盱眙县生君于滁之全椒因以命之君早歳温雅盱眙府君使主客客皆恱君弟淦不娶建炎南渡与母兄谋散处避难三兄各欲将母以行母李夫人笑曰我随安儿牛儿随我安儿者君小字牛儿淦也自此与淦扶持转徒升洪吉防间者九年贼见者感其诚不加害或指避兵之方从父亚夫官通显没有遗泽其子符选于族曰君孝友以与之补将仕郎辟权干办广南监司事先是乱定后生计萧然父故人诸公相与赈恤之至是得禄慨然曰自今免烦人矣在官蚤作官事有未竟者念之不置其为建州丰国监也尝兼戸曹时廪中独有陈粟乃先以给官吏建安丞李卫摄官幕下得米怒驰取君所请视之黙然慙已而赋羣卒皆无一言君和易旷淡望表知里有语輙尽不记人过已则甘寝达旦所居人多言此官省事始磨勘陈夫人既寡聚书以教诸子世号墨庄夫人及君既壮念先世所藏散亡乃请江南徐兢钱唐吴说各以所善篆楷为作墨荘字在建安买书五百防新安朱熹为之记君初娶长垣赵氏承议郎忠恕女再娶雍丘裴氏河东提刑珪女两男子靖之清之三女曰信曰萧曰郝赵夫人尤贤而有文夫妇手写经史以课儿女君既礼爱文儒在豫章友仪真郭景仁居临江善杨愿君虽贫少供馈而二君教其子靖之不倦者以与君友善故也靖之每夕归转以教其弟清之而景仁愿后皆以进士官陞朝为文人及靖之甫冠君使干门内事若不急于科第者然卒成名其后稍趣清之就试谓人曰此子来年亦当得官靖之问君君曰我以门戸料之耳已而果然君闲居不治田业当官所得禄与兄弟共之两兄洪沇既没无嗣今唯兄沂诸孙与君子孙处其嫁娶不问有无唯择门戸及其人良者济北晁子绮廸功郎东平黄朋从成忠郎开封张谟其壻也君生元符三年十月丁已以绍兴二十九年二月甲寅终尝两监潭州南岳庙以监赏陞承直郎用致仕得通直郎年六十一葬庐陵今赠承议郎君故世家以儒学为门戸其勤身睦族皆父祖遗事故不显其殊异之行然艰难来衣冠子孙坠失其绪君独兢兢追诵先世之意以诏其子使有闻二子又能自力及君没后靖之教授贑州严重有师道士颇兴于行业不幸早世清之仕于时以礼进退其于人谆诲不倦尝入为太常主簿今佐鄂州所植立当不泯于世君所就既如此矣靖之字子和清之字子澄皆与予善新安罗愿曰不诬其亲以伤天下之公议子澄有之不谀死恱生以求实其言愿将学焉述刘丰国行録
　　墓志铭
　　刘子信墓志铭【代陈臯作】
　　臯之六世祖姑宜春郡夫人陈氏是为判三司磨勘赠太子太保新喻刘公讳式之配能聚书以教其子有墨庄之名五子皆有行业俱赐第为卿监郎官乡里称为五君而谓五君之母为墨庄夫人事见国史及安定胡先生贤惠録故刘氏陈氏号世君讳肃字子信磨勘公五世孙曾祖太中大夫斁祖承议郎武贤父沂字丈因隠居不耀娶防稽人顾长官复经女生咸及君咸未冠而卒及文因没君独躬艰勤以飬母自太中以来居扬州文楼巷文因当建炎间避地居豫章之新吴叔父监丰国监承议郎淦时亦转居江西诸郡欲招君合居不能遂乾道四年丰国之子靖之清之始归君庐陵君妻张氏生一女蚤世乃以其女丑季适臯之子崇俨而君晩亦得男子子曰理季顺季靖之为贑州教授以卒及清之佐鄂州奉君之官所以娱侍者甚至君寡过易足幼读论孟毛氏诗颇成诵晩得子则躬训导之不幸婴肺疾方有病时崇俨夫妇及君之姊子徐文达皆在旁君曰若等环我我复何憾顾言曰叔父讳淦无后其以顺季为孙而令吾殇兄子之告于庙书于谱其可淳熈十年八月甲午卒官舍享年六十二其年十月壬寅归塟庐陵县儒行乡曲石山丰国坟之西南系曰君中年覉艰族散而复合身老而更绍者以从弟竞爽故也既得两男子即以其一后季父以及其兄益广其宗善夫
　　宜人赵氏墓志铭
　　朝请大夫知全州管公鉴之夫人太府少卿赵公汝谊之姊也愿守武昌而少卿使緫赋于是以所纪姊夫人之状与全州之书以来属愿铭始楚王元佐以太宗子封五世而至夫人之曾祖考士颗赠安化军节度使武当侯生不迷赠右奉直大夫生善良歴朝请大夫知无为军赠太中大夫夫人同产七人已为长母令人孙氏没时年尚幼啼泣不絶声闻者为陨涕祖母太恭人尹氏尝有疾晨夕扶持在床尹恭人怜其幼勉令自逸敛容曰儿恨不以身代顾何心舍去管为临汝大族夫人承上拊下得其驩念全州生事未立每事必亲量入节已厚嫁夫之二妺及凡昏嫁各以时全州壮歳宰泰宁或厉威严必从容讽解之至课诸子读书未尝假词色子湛尝三以进士入贡夫人亦泛览晓文义始太中之防闻讣屡絶至是有年矣临终犹以不见坟墓为言其仁慈才智如此积封至宜人享年若干淳熈七年九月丁丑终于家十二月壬寅于金谿县归德乡乌石峰之原子男三人长迪功郎澧州司理叅军湛也次将仕郎淇次洪女六人其一尚幼五壻忠翊郎赵彦逮将仕郎吕浩进士防仲钧国学进士张椿将仕郎赵崇儁铭曰
　　夫人世贵系自太支姊弟有闻惟庆之贻既勤其夫又淑其子宗则昭矣管亦世祀
　　碑
　　鄂州张烈女祠堂碑
　　嘉祐三年春正月甲申有诏封江夏民妻张氏为旌德县君表其墓曰烈女勑州县致奠且赐其家酒帛谨按张氏鄂州江夏县人嫁为民妻里中少年有谢师乞者过其家欲通之脇以白刃张氏大骂曰庸奴我宁死岂从汝耶师乞割其咽未即死犹捽师乞以告事闻有是命后百余年愿来为州访问故所表烈女处中更兵火吏民无知者距城东十里有黄鹤山州人之葬者多在焉歳时拜扫必至所谓胜縁僧舍者乃与通判刘君谋立祠其中以称明诏之遗意夫男女之际圣人严之尊其冠昏而定其配偶限其内外而别其氏出粲然有伦不相凌越斯人之所以别于禽兽中国之所以贵于夷狄率是道也乱之生也起于逸居之小人诱于耳目不胜血气舍其良心而慢其遗体顺则侵寻于非礼如夜行之犯露有不能胜则易爱为忍至于杀人以求之譬如当昼狂走抵株枿而蹈水火礼不能止法不能禁祸多唱于阳而成于隂以失身防偶乱伦灭类者亦何可胜数而其妇人女子乃有能明一定之分不背其夫不辱其亲身可危而志不可折者是岂不繋于其人也哉夫杀身成仁舍生取义此学者之志而大丈夫之事也顾家人女子乃能之用心如日月厉操如霜雪信如寒暑之不迁坚如金石之不化故以匹妇之微而齿扵封君之赏生百代之后而拟于上世之烈处穷阎之下而扬于天子之庭其家有赐其位有奠其藏有表精神凛凛人益可敬而彼一时狂子固已戮之有司滛昏之魄泯漠不灵夷考其初则生相迩也死相踵也然或荣如升于天或辱如坠于渊繋于念虑操舍之间耳虽然是女者非特以一时能死为谅也彼其平居服从君上之教而安受父母之训动静专一中志定矣以故虽遇仓卒之际而不乱夫鄂通达之州江汉防焉周之兴也此方之男女先被其化其诗曰南有乔木不可休息汉有防女不可求思汉之广矣不可泳思江之永矣不可方思盖女虽闲暇而使人退聼不敢存觊欲之念男虽感恱而随即自克以能复思虑之正故繋之周南是女虽不幸遭变然能自洁清不屈于强暴之辱又同出于风诗江汉之域惜其不得如汉女之从容而徒为召南贞信之颂是可叹也自顷歳以来五民侨处为吏者思择令典以示民深惟国家每三歳常诏有司崇古丘墓而显孝子顺孙正妇此祠之设一动而二义附焉使方来之人过而问其故察彼柔弱之质犹能以礼自终况为男子何忍触情从欲自弃于不义而其妇人女子观而化者思彼当事之变独为其所难则凡平居脩饬毋失身于茍贱乃事之易者皆可以自警云尔淳熈十一年二月甲戌朝奉郎权发遣军州事新安罗愿端良文奉议郎权通判军州事临江刘清之子澄书
　　箴
　　赣州通判箴
　　大庾之隂庐陵以南地旷俗贫民有遁心罚不可屡兴粟不可妄敷流民劝归旷土乃居归者有徒彼奸孰觎乱所由生吏无逺谟匪为民则恤而为盗乃图扶持不力亦佐之在帝仁祖惠我逺黎守以清献而副以濓溪同心于民民是以懐丞臣摄赣敢告司阶
　　文
　　爱莲堂上梁文
　　儿郎伟古今相接风景要且不殊贤哲所临草木便为可敬况典刑之虽逺有嗜好之可求用寄襟懐不专防观濓溪先生早懐斯道来佐此州千古师资孰与洛中之比一时賔主更陪清献之游惜承平旧事之无传此有志后人之所叹通判奉议相望百载继守一官春木之芚固已不忘于梦甘棠所说犹将如见其人谓此荷华乃今昌歜出污濯防薫兮含水土之和敛暮开晨浩然得风露之正即官池而创祖营便坐以遥临岂无他人慨独希于徃辙后有作者将复感于斯堂方掲脩梁可无善祷
　　抛梁东三月融和处处通要识春风行水底女钱无数叠青铜
　　抛梁西看取新花出淤泥不但爱莲兼爱水先生到处即濓溪
　　抛梁南仰止遗踪畧有三庾岭曲江徽较逺请君来此对红酣
　　抛梁北郡圃相过如带直遐想南台歩屧来几年同事初相识
　　抛梁上太极光隂涵万象卧闻好雨到髙檐新瓦小荷声一様
　　抛梁下胜日对花挥玉斚约束红裙莫遣来此中但可谈风雅
　　伏愿上梁之后万家买犊十邑鸣农畆丰登胥乐大江之右官曹整暇不殊嘉祐之前气叶而山川屏沴化行而庠序多贤
　　祭郏知府文
　　呜呼愿年三十一第未收心非敢忘晼晩是忧龙飞之年五千俊防我独逢公乃决去留持示舍人品题则优遂达帝聪世科以酬亦既见知复得我州遇我益亲旷絶辈俦文笔我持燕防我诹賔爼我陪乐而不流我当作县言眷松楸欲脱不可如鹰在韝防公觧绂将入告猷言之诸公祠职是脩出处皆遂繄公之由每忆始春山寺追游或传公没涕泗沾裘后审吉音如疴得瘳追维我公逺继前脩歴官四十无宅与畴九男森然不暇为谋诸甥娈兮嫁送则周抵掌之谈足起懦偷一佩虎符民瘼以求茧丝之奏渊感凝旒属车星陈鶠阁云浮生卒不歴已焉长休我闻公防方假缇油缄书塞岭逺吊长洲馈奠不时公无我邮感今懐昔事隔明幽公爱我文我心正愁浩荡失次以为公羞一觞千里能领此不
　　祭张梦锡文
　　顷者州里俊造缺微士保所闻不相告语迨子之出溢于文词用礼春秋再先賔贡自兹秀异继兴者多抱其艺能更取科第子名最早未着青衫颇欲出奇命輙不偶平生谠论思对枫庭云何四十自絶昭代夜静琴冷月明思清岂伊羽人与子征逐追惟平日负才寡与于愿兄弟信为有情我来之官子出就舘惠我百纸先以七言相期之心固在晩暮忽得乡信清泪满颊是夕夣子过我如生城角悲鸣忽悟隔世天髙浪濶将子实来岂吾神诚自为变呜呼梦锡与子同里知相爱慕才及十年俯仰之间便复一世延陵未反徐君先没心虽相许时不待人觧剑挂树古人所咤临风浩叹送此一觞死者有知犹吾梦锡遂无知也岂不悲哉
　　祭张彦仁文
　　呜呼彦仁故父之客我曹执友始在冠歳介然有守其事父母不颛节口劳辱在前安佚在后先君韪之以为称首晩寓医肆湼不尘垢苦言强人或弃以走其清宜贫其恬宜夀贫而有征夀胡不耉存存之要庻其不朽我归自防旬朔易久今两无人客位惟帚谁如此髯世不多有狂言寄哀公亦闻否
　　祭施司谏文
　　嗟人生之相与初岂论于故新挟诚意以相求亦安徃而不亲公早歳而骏发防髙足乎要津歴着廷与谏省久声名之在人我晩进而眎公盖爵齿之不论当龙飞而对防公实奏乎严宸辱寅縁其有在眇会合以无因后十载予佐州行中途之兟兟望贡川之犹邈知阻岭而带闽谓师帅其孰宜公适降乎明伦奄十县与三州懔先声之所震我虽昩乎平生公巳察其忱恂贡长牋而写臆乃数展而时呻过国都而夸示饱传玩乎四隣恨答者之未工乃自出其瑰珍曰子肱之三折求子助而禔身逮既接于色辞近君子之光尘公有懐而必尽愿无见而不申朝发议于黄堂罄民瘼而同询夕燕衎乎相求粲艺文而杂陈闵弃孩之灭类恶倍粟之伤民酌惠术以渐行庶逺氓之可均虽擿奸之似察抑为吏之终循登欝孤而有慨念馨膳之及晨謇临兮而不忍意恻怆而伤神曰去此其何难惜吾佐之孔仁惟明时之置守立副贰以同寅两相得之罕逢或越肝而胆秦公天资之峻峙气髙世而益振晩托契于吾曹悲此意之殊辛继别佩于守符庻人事之屈伸方昕朝而入对忽大夜以长窀愿官满而东归厌江湖之涟沦撰秋杪以造都俄旅食其经春恐赠吊之不时起揽涕而霑巾假健歩以致哀怅我生之长贫寓千里于一桮记始别如隔晨死生异兮长辞精爽在兮不泯
　　祭勾芒文
　　青鸟司开土牛戒事昭圣时之令典祈先古之贵神髙廪可期预报一年之喜防鞭微动散为千里之和相帝之功繄民是赖
　　祭都统文
　　惟夫子之起家际当世之盛明负才气之无双果首冠乎群英既诗书之敦阅亦韬畧之纵横待望实之具孚信谋帅之不轻始州麾而小试旋使节以兼程进入扈于殿岩屯羽卫其肃清出爰当于一靣俨万里之长城察奇厐与福艾宜勇功而智名方时平而有待将星殒兮宵惊惨三军之失色怅万马之无声愿被命于此州实依倚于行营念军民之一体每言话以通诚时樽爼以相陪辱意气之我倾怅数晨之永隔感在昔之余情躬菲奠以诉哀泪浪浪其沾缨咄凌烟之未尽慨莫遂兮平生
　　题防
　　书刘子和行状后
　　始愿佐赣州在学之士一见而退无数造吾之屏者间摄州事无至吾之庭者愿素闻教授刘君靖之之贤意有以劝率之问之而信君孝友庄靖学有本原既使诸生知有濓溪为之祠矣乃日为发明义理之学俾沉泳乎圣哲之防言而践履乎士君子之实地赣之士资禀劲厉又无先入浮伪之说于其中独为科第之习闻君开示正大得心所同者有以用其力后进愿学之士尤歆羡者十余人防君弟清之在母兄侧诸生日承师训而间从君之弟优防厌饫之气质渐易先是官书少君买于旁郡及出箧中书诸生所未见者令传写师弟子相见礼不备君假以数月俸为具冠带守贰且至不出迎者旧输钱三百君终以眎事后三日旅见更以其罚惩出者诸生之欲防见于大夫者与求于有司者必先自言可已者已之即士受屈亦时为言月朔始尽陈诸生之业于堂曰使守贰有意者可按而攷也君知要而勤小物以故能令在学者率自重尚亷隅去茍且之习他日广坐有言慢防之好以恱众者士闻皆耻之愿到官两月君改秩当去间为愿道所施次第与始为之之难君去后士有经指授者议论证据必曰刘先生之言如是继自今有特立见于世者要自君发之君以教为官即能美其俗以此知师道之不可不立而士之所以异乎民也愿既哭君之防惜君所学独施于此官以殁故书君之状后以相备且益劝赣之士子使勿防淳熈五年六月戊辰新安罗愿书
　　书急就篇后
　　右急就篇汉黄门令史防作唐秘书监颜师古为之训觧此篇旧分三十二章前代能书者多以草书写之今唯有一本相传是吴皇象写比颜觧本无焦灭胡以下六十三字才三十一章而已国朝太宗皇帝尝亲书此篇又于颜本外多齐国山阳两章凡为章三十有四此两章盖起于东汉按急就篇末说长安中泾渭街术故此篇亦言洛阳人物之盛以相当而鄗县以世祖即位之地升其名为髙邑与先汉所改真定常山并列此为后汉人所续不疑又豫章黄太史手校本出于太和人家亦有此两章黄扵篇中时小小笺释而颜觧本亦自有详略不同防戸部郎中揔六道赋天水赵公欲是正传广之乃用礼部侍郎眉山李公所藏颜本校鄂州通守临江刘子澄本兼考诸本正文同异及附黄太史所笺于其下见今颜本不分章则从而因之升注为大字用便观览而列两章于篇外可传后古者学童六歳至十歳教之数与方名及朔望六甲书计之事盖循末以穷本因蓺以济道滥觞乎小学之源而涵泳乎大学之海终其身不厌至秦不然弃其道本而志其艺末丞相李斯等虽颇作苍颉爰歴博学篇然天下方专学法令以吏为师诗书六艺之言弃不习学者进无所依退无可玩自童幼鄙之以为书足记姓名而已又其篇虽名祖苍颉而实异史籕时益多事而徒之字方起汉兴稍开书禁兼崇字学吏民上书颇劾其不正者然古来用字约少板防所书多者才百名以上今汉代试为史者一童所记至九千字乌覩古所谓正哉防当孝元时去斯等已逺独能取其篇中正字类而韵之以为此书使操觚小童不随俗迷误是时元帝善史书而防为此篇皆稍近古传称游勤心纳忠有所补益岂此类耶自东汉杜度张芝善藁法始用以写此章号章草说者因谓草书起于防盖不察作此书之意今篇中所摭苍颉正字其体虽不存而其读具在因可以见汉世官府市里之名物又得颜氏觧训而益明可用虞览然颜以慈姓为祖于宣慈惠和之才子审姓为出于审曲靣势者名忠敬与爱君而必以为慕赵盾鬻拳觧距虚即蛩蛩以槛车胶人之目谓老复丁为蠲其子孙之役亦不皆是顾作者以録古文而觧者以着汉事虽非诗书论世之学要主于好古存旧且其语亦微有劝不若后世俗师俚童相教以嚚讼之书故因定着之以为前世小书其偶存者犹如此学者因亦有啓焉淳熈十年十月望日歙罗愿记


　　罗鄂州小集巻四
　　钦定四库全书
　　罗鄂州小集巻五　　　　　宋　罗愿　撰劄子
　　南剑州上殿劄子【淳熈六年二月三日】
　　臣闻自昔大有为之君必先务富其民民有蓄积是乃国之所以为安富尊强也陛下仁圣天纵忧劳万民临御之久未尝一日不博谋羣臣讲求治道监司郡守除拜必引见以观其能雨旸丰歉动闗宸虑形于诏防视四方有赋役偏重若民所疾苦不以久近必下不世之诏此诚天地父母之用心也然逺方之民蓄积犹未实者意者吏不称也臣请畧陈民所以贫富者数端惟陛下赦其愚少留聴览臣窃见比年官兵既冗而归正养老之人发下州郡者又多州郡系省钱大率不足以自供上司每创有行下事件不言于何取费间有申审犹只言于系省钱内支而献言者又不深惟州郡之缺各出所见务以称明时立武之意添招増缮其说不一亦有初不详审旋知无益而公私劳费已广臣愿省部监司与州郡为一体通其有无爱惜民力凡献言欲于一路一州有所兴造者下有司斟量缓急不轻举事此富民之一端也今之为吏者相勉以办财赋谓民事为不甚急民知吏之厌事则武断者得以并兼于下其外方县道去朝廷逺处遇有民讼又往往因而科罚如争田则以沃瘠认钱争婚则以妍丑定价甚者得理之人亦使纳钱而去号为贺喜钱如此逺民安得有余臣愿戒部使者长吏加意民讼而严戢科罚此亦富民之一端也今大郡迎一帅守饰官舎戒舟乘庤器用及吏卒借请费或万缗送还亦如之卒有迁改又当别行营办以一郡而失万缗几如是财不困至于嗜进之吏耗公帑以事交结又不在数中臣愿精选其人使得满任而无数易此亦富民之一端也籍没之法古用以惩大奸慝后世盖轻用之吏或专仰此为术日夜察民有财产者传致以罪而没入之以供无艺之费世亦因指以为能吏一夫陷罪尽室流散甚不称天子惠庶民之意臣愿且惩其尤者强盗窝藏及受财故出入死罪之吏与盗官物罪至死者实为巨蠧自余可且计赃责偿毋一槩籍没此亦富民之一端也田畆所输嵗有定数则民易知今外郡或将布帛丈尺绵麦多寡使吏胥得逐嵗改更号为科拨大率嵗有増而无损至于受纳米斛或选任峻刻之吏又以荐牍及钱物诱其多取皆不应法臣愿察州郡有将税数逐嵗更改者斟酌数嵗之中立为定数务要便民益申严加耗之禁此亦富民之一端也臣愚不习为吏惟陛下洞见民隐益选爱国恤民不欺之吏使以类求之务广上恩陛下方将袭尧舜之隆名享天人之祐助亦何为而不成何欲而不得哉
　　第二劄子
　　臣窃惟方今国家闲暇正是修明军政之时军政之要在知士卒之情而抚以恩戢行伍之骄而训以义葢士卒之家有余不足惟将知之国家俸赐有限故军中别蓄办钱物如古军市租私养钱之类视其人有疾病宜轸死丧宜恤及口累重大不能自给者稍取以佐之又军中小小费用不欲烦有司者计亦于此取给逐军即有寛剰为主帅者谓宜捐之列将使上下优裕不见急缺之态所以为天子抚养士卒得其欢心而用其死力也前世为大将者犹出所赐金陈廊庑下军吏过辄令取为用况其非私财者乎正当深体上意轻财重士但使士卒素饱乐战即为称职臣所谓知士卒之情而抚以恩谓此也军旅之设本以藩卫百姓而主帅或废律不用以负任属之意昔春秋列国之臣犹能训诸御知义训羣驺知礼是则举兵者不但教之坐作进退乃当以已忠义开导其心使尊君亲上畏法而不敢犯又当不忌不克视部曲中有方畧胆勇材艺可望者提挈长养与共图报国之効臣所谓戢行伍之骄而训以义谓此也天下赖陛下神武中外晏然深惟今日大体固不待与隣国较细故以相夸又不可玩其燕安而忘备正宜有常立事益广文武之用葢汉武帝犹令郡国举可为将相者唐宪宗亦命裴度举一节度使而中外相贺将得其人士气自百然后从容戒谕俾加意于抚养训戢毋得循习士卒感上之恩畏将之威庶几缓急可以倚仗一介小臣不胜惓惓忧国之心取进止
　　第三劄子
　　臣恭惟陛下寤寐英杰虑内外荐举改官或遗实才修立荐式使开具事迹日月过一季不复收受将因事择人以起治功望于臣子厚甚小大之臣宜何以称塞臣愚辄有管见窃以为内外小吏职有繁简旧来大吏察其属有奉法循理意趣向公愈于辈类者即当援引不能一一皆有卓然可书之迹其有操履可嘉议论可采器局可望者亦皆多方收罗以待上之选用诚以天下至大职业繁伙所资才器不一而足此亦古者德进事举言扬之遗意今兹专取官业诚欲劝之趋事赴功第恐奉行者迫于应令却不暇考其素行臣又见昨者推行实迹以来大吏欲有所举或不得其词往往就委求举之人令自供具虽名实迹恐未能尽副上意今来虽只要在任及差出事件假令本任偶有一事疑在可取之域要须徐察其用心与此事久逺果利果害倘数人皆有可録又当较短量长择其尤者今立限既逼恐不得详尽其差出者或隔州隔路事毕还任各言功状尤难得实闻昔神宗皇帝时监司登对有问麦价而对称不知者帝以为麦价可撰而能阙所不知嘉其忠信他日择按察首用之前朝名士郑侠见应举不以实年者侠戒之曰方谋入仕已有欺君之心可乎凡此皆惩便文之为害也国家设改官之法拘以六考限以五员纎毫不备有司得以难问葢已详矣今举官大吏内则六部寺监之长贰外则监司帅守其贵而不在职者则前宰相执政皆上所委信使其果贤必不私一小吏以欺陛下不然亦何词而不可饰臣愿陛下特赐详酌少寛起发之限其有操履议论器局一长可取者于今荐式之外稍斟酌旧法通许荐引以养臣子忠信诚慤之心至于荐举不当甚者自有谬举之罚亦足以惩如此庶几抱一长者皆得自见于明时且不失今日责实之意取进止
　　拟进劄子
　　臣闻帝王之出必严扈从故有大驾法驾千乗万骑烦而不可省所以尊严致兢惧也陛下留心典礼出入有节自郊祀孟享之外惟德寿宫温凊之奉一月屡出两宫相距不逺既不欲数跸烦民往往驾兴行者未止而扈从之人积习生常恬然不戒至于已事还宫左右禁旅喘汗而相见小黄门諠笑于马上此何为者也天下乂安君臣简易不过于观美为不足今北有强敌方窥伺人诚不可以不戒又每春游豫与民同乐虽亦颇陈禁旅然銮舆不御以万乗之尊幅巾匹马杂于扈骑之中绕出湖山数十里夹道观者宻近天威臣子之心不能不惧又毬马之设虽以闲习武事然皆昧爽期入宫掖奔突驰骤挥霍纷纭虽武将强兵素精此伎有如万分一马不受鞚手不应节跬步之间何以相见愿明诏有司出入之际申严扈从奏其尤不肃者谨游豫之防省毬马之会陛下安则九庙安矣
　　拟进劄子二
　　臣闻古者大有为之君必务爱惜日力以图庶务夫繁而难周者事也迅而易失者几也往而不反者时也陛下在位十七年于此矣歴时不为不久加之有志足以大有为而功业未究于天下者是日力多有所弃也窃见御史台月以坐朝及百司入局告于有位号为月报一月之中休假多者殆居其半少者亦十余日夫国之大事如四时孟享侍从以上有扈从之劳则为之休务可也至如双忌者不过行香一时之顷退而入局盖未害也若夫立节之名自唐贞元以来始创有之国家全盛之时上下燕安亦有天祺天贶之属以文太平歴世承平循而不敢废自艰难以来臣民日思淬励何暇相从于娱乐之事而独为休告于官府失其实矣又国家法度在有司者闗报截会比前代为宻休假既多则逺方之人常困于守待而事亦因循失时有不振之弊而近者又明诏天下増中秋之节臣窃惑之或者以为李德裕在会昌中休沐辄以令沛然如无事时此不当复有所议臣以为不然徳裕之贤不能过絶于古古者圣君贤臣有为于天下未尝不自爱日始葢尧兢兢日行其道舜一日二日万几禹重寸隂文王自朝至于日中昃不遑暇食周公思事之不合者夜以继日诚恐失事几也天下幸安陛下有志于治正是君臣同心叶力之秋非有大故特狃于太平之文饰取日力而弃之岂不惜哉愿诏有司取承平以来一时以庆事名节者存其名勿废而使百司得治事如常日姑务恢崇祖宗之功业其与奉虚名而妨实事者有间矣事功既建天下复平然后复举旧令为休假如承平时此所谓始于忧勤终于逸乐明示得意而无后患若李德裕衒能于末世又安足法哉惟明主裁择
　　鄂州到任五事劄子
　　臣伏覩近降指挥申严旧制守臣到任半年以上具民间利病五件闻奏臣一介庸陋防恩易守谨条具五事如后
　　一臣所领鄂州地势要重实荆襄之肘腋吴蜀之腰膂淮南江西为其腹背四通五达古来用武之地而本州城壁因循未立职在守土深以为忧夫鄂州比之沿邉州军虽稍近里有大江之蔽然自州向东数十里江之下流有地名阳罗洑者去光州才三百九十里皆平坦之地轻骑可一二日而至臣以为此非内郡也而旧城从有堆阜蹊隧交于其上説者但见禁旅所屯便谓直当以兵为险不知禁旅之屯不专为此昨来边境有事鄂州御前诸军例皆起发唯留水军数千人其后复抽差以往当此之时但使湖南江西或有逋防可为寒心臣闻古之守御者不间内外惟其戸口兵财所在乃当保聚若有城而无民有民而无财有财而无兵徒捐功费何补于事今鄂州在城内外生齿繁盛六道财计之所防七萃营屯之所聚诚得而城之不唯保此戸口兵财四面亦可恃以为固然劳人费财论事者之所惮臣之愚以为向来每难于兴役者縁多先为期限兴功仓卒官吏进则希赏退则惧罪故功不坚致虚费民力若稍赐其费嵗筑若干要以数年可以集事异时禁旅或有进发前有专意之功退无反顾之虑人心既齐功力自倍臣闻诸侯设险以蕃王室鲁忧旱备先在修城臣非好劳而恶逸顾亲见利害非他郡比受恩深厚冐而言之惟明主裁择
　　一臣闻导民之务莫如重谷在朝廷表而出之则人情益劝窃见民间昨因阙食以田产从人贸易颇得谷米以济饥歉后来嵗事既复多诉称元典卖非见钱有司拘文往往便用准折之律夺田还之臣以为在法有利债负准折价钱者谓累积虚利折彼良田故为立禁若有实钱相贴犹应准数还之其谷米虽非见钱然当嵗之艰或持钱不得谷钱谷相权未知孰重稍值丰嵗一槩夺还臣恐从今以往鲁不复赎人矣愿下有司酌立中制其因歉嵗以产业货易口食者得比见钱书其直于契约而有司察其估之过甚者虽非经常之制庶几缓急有无相通济人窘阙
　　一臣窃惟鄂州当走集之地兵民错居商旅辐凑以臣愚见惟在镇抚安静而时发擿其尤无良者天威所临境内安帖惟是诸州配强盗凶恶贷命之人来者猥多所宜留意契勘本州牢城指挥旧以四百人为额臣到官之初已有六百余人见今诸州配来源源不巳又旧来遇有逃死上下相防更不开落四方逋逃随顶名字以此致得其来滋长奸伪臣今逐时开落少损外来顶名之弊惟是井邑浩穰既多有归正又时发下过淮盗马之人前来拘管皆州郡所宜几察臣欲乞下有司令且戒敕诸郡住配前来候将来开落及元额四百人之数从本州申明渐次配前来此亦稍省奸宄绥静边鄙之一端也
　　一臣窃以重湖之外旧多旷土非谓来者不愿开耕只縁旧请佃人包占过多既不能徧耕遇有刬请辄称已耕熟田不容请佃检视定夺纷然不巳又当官者各据所见或欲招徕新民或欲存恤旧戸自非稍见地段难得整齐臣欲令民间因时之隙各于自已田土标立界至嵗晚遣官检眎连嵗不耕即许刬请又所纳官物皆仰于钞书上明声说系纳所佃某处税物以相几检又在法有酬价交佃之文其或因事到官者有司觉所占猥多斟量价数减与来者磨以嵗月不扰而定庶使斯民共尽地利
　　一臣窃以古称良贱灼然不同良者即是良民贱者率皆罪今世所云奴婢一槩本出良家或迫饥寒或遭诱畧因此终身为贱诚可矜怜臣昨来被防权贑州日捕治土人往广南盗牛者其间往往并掠其小儿以来臣今假守鄂州又见民间所须僮奴多籍江西贩到其小者或才十嵗左右既离地头无复几察官吏不肖或乃计口收其税钱嵗时窃来亹亹不已臣尝穷正其罪选谨信人给与路费牒元来州县送还其家窃虑诸处似此者多谓宜使民间有遭诱畧者皆因都保自言于官官为籍记立赏追捕可使还齿平民复见父母在法雇人为婢限止十年其限内转雇者年限价钱各应通计目今逓相循习皆隐落元雇之由径作牙家自卖别起年限多取价钱旷闭年深岂无愁叹谓宜自今转雇者皆明书来歴于约庶年限价钱可以通计有不如令牙人及买主坐之价钱没官受雇者逐便庶使脱贱还良稍有期日及时婚嫁不失人道于以广上恩致和气亦圣世所不宜忽也
　　表
　　鄂州谢到任表
　　奏事之官幸天威之宻迩承恩易守惊地望之过优徒积感藏未知报称中谢伏念臣早縁世绪叨奉官箴自怜断断之愚第有惓惓之志兹辍行于双剑防改畀于一麾张敞汉世之能臣初淹闲郡西华孔门之高弟仅愿小邦深愧往贤骤当剧使眷荆州之内壤推鄂渚之上流星萃使华云屯禁旅武昌夏口传夸三国之地形汉广江沱均被二南之风化矧皇明之所暨兼嵗事之既升士马饱腾稻鱼丰贱惟是五方之杂错或假并容加以四野之平寛更宜劝相非夙懐于长虑曷少副于鸿私恭惟皇帝陛下盛德日新至仁天覆不以内外重轻而畧千里之寄不以国家闲暇而忘一日之虞益求循茂之才同遵法度之治岂期绵薄亦与选除臣谨当恭聴训词明宣德意遐不谓矣永坚爱上之忠心诚求之当得字人之术
　　谢淳熈十年厯日表
　　帝命于昭方衍万年之防王正既至又颁一嵗之书先天不违率土咸赖中谢恭惟皇帝陛下禹畴锡叙舜厯在躬察风雨霜露之代兴固无非教即日月星辰之可象于以授人国有彛章民归大顺某承流伊始拜贶为荣竹管葭灰喜尽谐于时令杏花菖叶当首劝于春耕
　　谢淳熈十一年厯日表
　　象谨昭埀考自占天之史礼严钦授颁于守土之臣凡在承流敢忘思职中谢恭惟皇帝陛下化参溥博躬禀清明察舒惨而见物情验消长而知治道方更闰朔已戒孟陬岂惟后天而奉天葢将先事而虑事臣敢不有严省阅益广布宣敬事使民毋犯四时之禁务农讲武迄成一嵗之功
　　太上皇后庆寿七十贺太上皇帝表
　　圣寿齐高皇仪迭举如天之福大庆萃于此时乐帝之心广爱形于率土中贺越若逢长之歴兹为考德之符无逸御图太戊先四人之哲允恭传祚放勋超五帝之年未如俪极之尊共享作朋之寿恭惟太上皇帝陛下道隆三纪恩洽多方大度并包全南北生灵之命冲怀高蹈光古今哲父之规偕坤元悠长以无疆岂太极光隂之可计臣身叨郡寄世荷国恩授防告休莫获望九賔之列循环称贺又将崇八秩之仪
　　贺太上皇后牋
　　象阙回春慈闱衍庆七同其数天立配以固然万有斯年帝与龄而未巳中贺窃以崇高既极寿考为先八千上古之春秋其端巳兆四百老人之甲子所歴为多至矣坤仪受兹神防恭惟太上皇后殿下德齐上圣恩视羣生化始宫庭夙应伣天之表计安海宇共成翼子之谋宜三灵申锡之期岂一人专向其福臣靖惟凡陋获际休明列辟仪刑见天王事母之孝羣臣称颂迈人君偕老之诗
　　贺皇帝表
　　帝孝具孚获彼天人之助皇仪有序庆兹父母之年眷惟七十者之稀能使千万人之悦中贺于赫高穹之载式观明主之心因其有帝王不可及之诚报以亘古今所未见之福恭惟皇帝陛下丕图克绍慈训是承乐每寓于五发扬斯在礼或加于四豆尊事不忘肆瞻侍膝之严俱衍在躬之厯臣欣闻盛典寅布殊恩坐喜羣黎皆无冻馁之老行观一世同为仁寿之民
　　贺皇后牋
　　养极思齐仰年龄之方永情均燕喜盖福禄之所同缛典举行欢声充塞中贺窃以宫闱之庆实闗宗社之休宜家可训于国人受福必于其王母恭惟皇后殿下道隆内助德厚人伦日闻侍膳之安身奉含饴之乐非烟非雾鸣鸾同出于九重如山如河被翟往称于万寿臣礼严拜诏恩许驰笺欢洽皇悰同想玉巵之捧化形妇顺载光彤管之书
　　书
　　上执政书
　　天下幸而无事边鄙不耸年谷屡丰考之于古命曰国家闲暇之时夫时之有闲暇天所赞也明君贤佐于此得以周览宻察长虑却顾度其所当然而益其所未至以规恢逺大之业夫为之于闲暇者体胖心佚智虑审而力有余与夫卒迫而为之者则有间矣故闲暇者天所赞也而修明治具惟明君贤佐然后能之然则谓之闲暇者亦君子之所甚惧也其处之之策奈何将以修之于闲暇则日力不可不惜也夫天道之运寒暑迭进不见其迹而嵗功以成者以日数为之也舍之而不务则日失一日大臣法天之运以治人之事身率之以自强不息之诚百官有司孰敢不丕应徯志治道日兴与天同进而不止则大纲立而庶务以次毕起矣将以修之于闲暇则民生不可不厚也夫国与民相恃而后立民安则国不可摇民富则国不可屈故厚民者大臣代天之事也非茍以富强其国而富强之实已黙寓于其间矣譬之元气实于中外邪客气尚得而奸之乎将以修之于闲暇则士节不可不养也夫士者有国之菁华也常人乐富贵而士矜名节或曰名节非国之所急也期使人至于乐事而劝功斯巳矣彼非知君臣之大谊而能以其身乐事而劝功乎是诞者之说也故古之人常因其自好者优而养之使中人向慕皆知尊君亲上则怯者可化而为勇污者可化而为修﨣﨣之夫必可以捍公侯济济之士必可以宁天子周所以获多士之用者赖此故知所以爱日力则与天同功矣知所以厚民生则与地同富矣知所以养士节则与人同欲矣此处闲暇之术也仰惟某官以闳杰之才起西南为天子辅弼明目张胆有意于当世之务而开心见诚又士之所附也以故君臣之间道同契合凡可以规恢逺大之业者将此时乎为之愿一介防贱早赖先世绪业以忝薄官惟其才下不足以自见奔走州县有年于此矣近者丞郡于贑属冦攘之后调守未至上之人不以其无似有防摄事未几复畀终满审察之命愿来自逺外方且受察诚愿有以自通于下执事然天下之事愿不敢骤言故畧陈其端因以为贽至于采酌士论度其才之所宜而官使之此二三执政之任而非士之所当自言也
　　啓
　　上丞相啓
　　上贤居位曲全宰物之功支郡乏人遽假承流之宠荷恩深厚抚已竞慙伏念某朴遫无堪嵚可笑早赖先人之绪继陪多士之游仕本为贫敢过求于升斗思不出位唯深畏于简书岂别驾之能贤辱外台之误荐洊防进拟顿有超逾君门九重喜姓名之屡达人生五马庶饱暖之有期此葢伏遇大丞相斡旋政几主张公道陶钧所暨小大各遂其形衡石诚陈轻重不逾其分谓少贱者或多能鄙事而姿钝者可使牧小民特屈公言俾膺共理袁安之除楚郡葢由三府之陈姚相之在唐朝但严十道之选事光前载施及防躯愿敢不宣布上恩讲求民瘼愿与南州之俗共乐清时遥瞻东阁之尘益伸美颂其为感佩曷敢敷宣
　　谢辛大卿啓
　　受察公朝本由推毂疏恩列郡亦既怀章退省孱庸惟深感荷伏念某顷为别驾得近行台表于属吏之中期以古人之事万乗之器乃取蟠木以为容千石之钟岂为寸莛而发响遂闗渊聴旋被明扬揆以生平知我莫如于鲍子闻之道路逢人更说于项斯意朝廷诸公之贤多门墙一日之雅倘非凭籍曷有超逾兹葢伏遇某官文武兼资公忠自许胷次九流之不杂目中万马之皆空见辄开心不假趦趄嗫嚅之请称之极口率皆沈着痛快之词褒衮甚荣梦刀既叶季布河东之召誉偶出于一人袁安防郡之除选第因于三府至于羁迹全赖公言惭非共理之良曷称同升之义某敢不勤宣上意毋负己知荐长史而称宰相之才事无近比期国士而用众人之报人谓斯何抱此愚心要之晚节
　　通揔领赵郎中啓
　　恩假一州滥缀铜符之末使连数道适当簜节之前不胜夙夜之诚辄贡寒暄之问恭惟某官闳才拔俗雅量镇浮系胄出于神明被服同乎寒素顷以循良之选入居华要之聨誉蔼埀绅眷深负扆时方増于万灶日当费于千金不有重臣曷将隆指逖观周制宗盟为异姓之先载考鲁经王人居诸侯之上凡欲忧家而忧国莫如足食以足兵马既骄腾士皆素饱公车多暇不闻飞赤白之囊郎位虽高岂久处丹青之地即膺环召无待席温归清禁之崇班为圣朝之盛事愿资惭断断论甚平平防观良史之文颇喜循吏之传属分偏垒庶抚小民骤叨易地之恩全借登车之庇朝气虽鋭而昼气则堕在悠久以无愆日计不足而嵗计有余葢始终之有赖
　　回通判刘寺簿啓
　　登门甚宠夙依君子之光仪得郡鼎来首见故人之姓字况以一时之雅望摄行千里之化权方托交承预深欣抃恭惟某官行无瑕玷学有本原表乔木于百年葢尊故物器蟠根于万乗非假先容顷前説于诗书遂入司于礼乐兹屈题舆之寄不辞越俎之劳度今日之事为力求其故既后来之善继兆足以行倘非其人恐孤此意愿歴官何算执事所知属恭对于天顔荷晋迁于地望武昌夏口人知三国之战争汉广江沱古有二南之风化皆吾人之所诵与圣世之宜先幸尝交伯仲之间况共寄吏民之上方资警诲少效施为益招耒耜之民庶当有补稍弛锥刀之利兹固无难嵗序峥嵘风威栗烈析谨卫生之节即谐请益之私赞咏之悰敷宣罔既
　　回潼州刘检法啓
　　都骑枉临长笺出赐念西州之名士过此者多为南楼之主人乃今幸甚恭惟某官英标玉立雅操氷清深知闗市什一之征未能免俗唯载公车三千之牍大是不凡而况四世巍科一门乐事不难蜀道正当红橘之怀时遥指都门欲向青藜之照处某专诚属尔行斾鼎来望米家书画之船已开气象瞻禹贡元纁之篚方助几何退食之余占词莫尽
　　生日谢诗词
　　僚友之谊休戚是同人子之心存没自异荷记怜于初度乃辱贶于好音慨然五马而二毛为之一唱而三叹诵林鸟于雅什空羡飞鸣乐海鷃于韶箾惟増悲期坚永好不废珍藏
　　又
　　四时迅速莫追喜惧之年三月舒迟尚记劬劳之日误辱见存之意过形善祷之词况以后凋期之晚遇扈篱与芷巳深初度之思匪莪伊蒿更増罔极之念至其藏感何敢弭忘
　　语
　　宴留尚书致语
　　虎头城下久虚制帅之尊豹尾班中亲辍从官之贵三州改观万里腾谣眷惟此邦尤重今日下连洪井吴星当剑气之冲南阻庾陵汉节映梅花之外整整万室盘盘一都美箭劲于董蒲白纻纎于鲁缟列雉可守提封甚寛惟慈爱惠利为能绥逺黎惟文武方畧可以镇大事孰当隆委喜见重臣恭惟知府都钤阁学尚书当代羽仪清朝喉舌逢时遇主早深黄屋之知论道经邦尚缓黒头之拜出倡九州之牧入参六事之人会渤海盗贼之巳清而淮阳吏民之未附帝咨可者卿往固谐民曰乐哉公来则重虽教音之未布觉诚意之已孚枥马无声聴元戎之号令陇牛谁佩乐化国之耕耘权郡通判奉议地属为丞礼严事上迫于君命固尝越尊俎而代庖者之勤察彼民情惟知籍府库以望将军之至自谓阅时之久行将已事而竣风月一歌庶几劳者之事酒肉百拜敢忘隔缺之恭某等猥以贱工欣逢盛事敢陈口号用佐初筵
　　坐对崆峒帅府开尚书元是济川材才看剑履从天下倐见旌旗照海来兵卫半年虚抱防公堂今日共衔杯文昌暂照东南地巳觉光辉近上台
　　叙
　　新安志叙义民
　　夫名之所谓君子者岂有常哉义之所在焉而已已诚向义则人操名以从之一为不义则人操名以去之而世之学士大夫得此名者常多以其讲学明而趋操定宜不陷于不义为足以当此然其间固有操名而去之者甚可惧也至于闾阎之人先王之所以望之者有不若学士大夫之详然不敢忽也自霸者齐威之徒民犹勉于为善与其为善于乡不如为善于里与其为善于里不如为善于家是以匹夫有善可得而选至汉氏犹有孝弟力田之科而乡县三老率众为善与县令丞尉以事相教后世为治益简吏与民益疎凡吏之所施设者皆非教民之具必待其刲肝股致祥异幸而吏又以为意然后得与于表闾赐帛之宠至于谨身强力率妻子治田桑以奉事其亲聨其兄弟而睦其族防者上之所望于下在此矣而有司以其无显异不复言大率至老死而无闻是所劝者不可常而可常者劝有所不及也夫兔罝小星之人所以见録于二南万世传诵者特以其施之中林无人之中而不忘敬则以为好德知贱之服役于贵而不敢肆则以为知命如是而巳尔岂若后世之云者哉然民生后世循性而动乃亦有自然过絶于人者虽不必合中道要其心主于为义以此知十室之邑必有忠信而人之性善可以为尧舜信矣诚令世之长民者视人以三代之民而教之以三代之物察之以三代之法其不以古之民自为者则寡矣自黄芮以孝书唐史其后笃行之民因事偶见者仅数人类而録之毋使其无传焉
　　新安志叙仙释
　　学者多疑于鬼神然言有物又云世无仙特有隐君子至汉刘向乃取古之隐者务光彭祖老耼楚狂接舆之属皆论以为列仙岂古之仙者不欲自异而特欲以出处之迹众所知者见于世邪君子之于仁固静而寿其静者疑于隐其寿者世则以为仙特所从名之异尔要以尽人之性则气志昌大而神不散越有决不与万物俱冺没者此在吾术中矣考之前世传此者皆祖黄帝老子至秦犹以博士领其方而号其人为列仙之儒明犹有所本非若后世夸者之传也由汉以后又有浮屠氏之说乃更以一死生为务其道要使人决择以发明其固有则死之与生惟其所遇而无益损乎其真是以荡然肆志无愓乎胸中又岂所谓朝闻道夕死可矣者非邪自唐书始列神秀于传至国朝景德中诏纂其源流为景德中传灯録此其人皆着见于世不可揜矣若吾州许宣平之操真古所谓隐君子者人特以其后裔为尝有见之者而着之仙自余二家学者并及毉卜皆以次列之览者择焉而已矣










　　罗鄂州小集巻五
　　钦定四库全书
　　罗鄂州小集巻六　　　　　宋　罗愿　撰传
　　唐孝子黄芮传
　　黄孝子芮歙县人事亲以孝闻唐建中初继母洪氏疾病芮刲股馈而愈正元中父卒庐墓号泣昼夜不絶声遂终身不舍墓侧产芝十四本木连理者四刺史卢公上其事诏旌表门闾今县西九里黄屯是其居处也始因冦盗黄氏之先与其族人聚徒屯此故名黄屯芮大和五年卒
　　宋查待制道传【从兄陶】
　　查待制道字湛然与秘监陶同祖父元方以防歴殿中侍御史道防沈嶷不羣罕言笑奉养以孝闻母尝病思鳜方冬苦寒市之不获道泣祷于河凿氷取之得鳜尺许以馈母疾寻愈解褐馆陶尉曹彬镇徐州辟为从事深被礼遇改兴元观察推官冦准荐其才授著作佐郎淳化中蜀冦叛命通判遂州有使两川者得道公正清洁之状以闻优诏嘉奬迁秘书丞徙知杲州时冦党尚有伏岩谷依险为栅者其酋何彦恵集其徒二百余止西充之大木槽彀弓露刄书招谕之未下咸请发兵殄之道曰彼愚人也以惧罪欲延命须臾尔其党岂无诖误邪遂防服单马数仆不持尺刄间闗林壑百里许直趋贼所初悉惊畏持满外向道神色自若踞胡床而坐谕以诏意或识之曰郡守也尝问其仁是宁害我者即相率投顺罗拜请罪悉给劵归农驿奏玺书褒谕咸平四年代归赐绯鱼出知宁州令举贤良方正李宗谔以道名闻拜左正言直史馆未几出为西京转运副使六年入拜工部员外郎充度支副使赐金紫寻以本官出知襄州大中祥苻元年归直史馆进右司郎中真宗退朝召冯元讲易便坐惟道与李虚已李惟简预焉天禧元年以耳聩表求外任知虢州秋蝗灾出官米赈之全活万余人二年五月卒道性淳厚务寛恕未尝笞罚胥吏居京师家甚贫多聚亲族之惸独者禄赐所得散施随尽不以屑意与人交情分切至废弃孤露者待之愈厚多所周给初赴举贫不能上亲族裒钱三万遗之道出滑台过父友吕翁家翁丧贫窭无以葬其母兄将鬻女以襄事道倾褚中钱与之且为其女择壻别加资遣又故人卒贫甚其女婢于人道为赎之嫁士族搢绅服其履行平居多茹蔬或止一食黙坐终日服玩极于卑俭尝梦神人谓曰汝位至正郎寿五十七而享年六十四论者以为积善所延也有集二十巻
　　陶字大钧初事李煜以明法登科仕为常州録事参军归朝太祖诏大理评事试以律学除本寺丞迁大理正歴侍御史权判大理寺赐绯衣银鱼断官仲禹锡讼陶用法非当陶抗辨得雪迁工部郎中俄出知台州累迁兵部咸平五年宋博为大理议赵文海罪不当宰相请以陶代之真宗曰闻陶亦深文当加戒朂宰相言当今习熟法令少如陶比者遂迁秘书少监判寺事时杨亿知审刑院陶累攻其失又命代之仍赐金紫景德三年卒年七十子拱之淳化三年进士歴任都官郎中迁职方陶卒时诏録其少子前昆山县尉庆之为太常寺大祝庆之终太子中舎
　　凌待诏唐佐卢谏议臣忠传
　　凌待诏唐佐字公弼休宁人登元符进士第授大名府司戸帅梁子美甚器重之【阙】差夏津县令河北有疑狱唐佐往决之得其情实囚感泣夏津是嵗旱比还雨随至时号县令雨狱上进官二等召为勅令所详定官迁光禄宗丞歴京畿江东常平后知登闻检院尝语侵王黼请祠得南京鸿庆宫翰林承防郑三益荐其才堪大用上曰非美髭髯闲于进止者乎即日除开封府司録府尹罢连坐谪衡州酒税后知严州号令不烦暇日与诸生讲学作易传数万言进之以部使者劾罢唐佐警敏事亲尽礼好周给亲族建炎初起提防京畿刑狱时道路方梗或劝缓进慷慨遂行进直徽猷阁京畿冦益充斥与战数十合杀伤过当三年除知应天府敌骑数十万围城城中兵少粮乏外无援兵誓以死守及陷被执敌欲降之指颈曰此可断不可降也皆义之刘豫欲污以枢辖不从使留守应天继得豫虚实宻以蜡书奏朝廷事泄豫捕致大梁怒曰何为见卖唐佐曰国家何负于尔而反面事讐一世皆欲杀尔何独我也豫犹惜其才系累日度终不可屈遂引出害之临死曰恨不见枭刘豫羁其妻子于頴昌时绍兴二年也明年诸将复颖昌妻田氏以唐佐死状闻诏赠待制已而頴昌复陷不复知其家存亡又有卢谏议臣忠字信仲黟县人登政和中第建炎初由临安府司理召累迁右正言上骤欲用之命相者视之曰有膺而无背官不过此矣后扈驾至建康敌骑有逼近御舟者臣忠叱之势益迫溺水中后数日上求臣忠所在左右记其处以对使没取之拱立如生赐水银以敛赠谏议大夫与两子官
　　宋詹孝子惠明传
　　詹孝子惠明婺源人小名念一父直绍兴中坐鬭杀隣人妻阿姚惠明年二十二知父必死诣里正及县求代皆不受县以狱上惠明随至郡乃手为牒自言无以报罔极之恩幸有二弟可以养母乞以身代父死齧指出血词甚哀至太守曽公开告以在法无有哭掩面而出五诉不见省方盛夏坐府门外以火艾自灼其顶且数十壮曽公自外祷雨还见而怜之使以状来毋特自苦明日至廷下公方阅状忽割右耳掷防事上血淋漓左右皆大惊公竟为奏八年五月报下诏减其父死而释惠明始惠明系狱待报父见之骂曰吾年已老杀人偿命自其分尔有妻子不归视来此何为惠明终无言至是引出官吏绐以得请拥入市无悔色呼曰养子代老积粟防饥代父偿死万世留名至市曹始宣恩防纵之人皆伏其诚曽公又按令及赦文孝子顺孙事状著者许以闻乃奏以为惠明事与汉缇萦相类愿于本乡锡美名仍量赐粟帛庶几使人知犯法者虽有罪而为善者必加赏不以父之有罪而掩子之为善于以风示四方在孝治之朝诚非小补事下礼部及太常检照礼书无故事唯国朝会要太平兴国七年九月深州陆泽民严昭男承留年十六诣阙进状乞代父死虽有故事而情犯不同礼部以太常所申难以引用乞下本州依赦令常加存恤从之郡乃给赐钱三万帛二匹米二石明年县改所居嘉福里为孝悌里板书其事掲之门后四年父母相继卒既葬乃委妻子出游更名惠明以修治桥梁道路为事至今犹存
　　谢谏议传
　　谢谏议泌字宗源歙人自言晋太傅安二十七世孙少好学有志操贾黄中一见竒之谓人曰此子才器不羣异日当显名于时登进士第知龙州青州绵州彰明县三迁殿中丞代还献所着文二十篇古今类要三十巻召试中书以本官直史馆赐绯时言事者众诏閤门非渉侥望乃许受泌抗疏陈其不可又乞依唐分经史子集为四库人掌其一太宗嘉之遂以泌亷知集库淳化中王禹偁请羣官谒宰相须朝罢于政事堂枢宻使于都堂皆同时接见以防请托泌以为若此是疑大臣以私也夫以万几属任辅臣非接见賔客何以究知外事若止都堂候见而咨之曾无觧衣之暇古人云疑则勿用用则勿疑设若杜公堂谒见之礼岂无私室塞相府请托之渐岂无他径上览疏嘉叹从之仍以疏送史馆会修正殿泌以为不当施采绘亟命代以丹垩且奬其忠荩拜左司谏赐金紫并赐钱三十万尝对便殿上称其狂直敢言泌奏曰陛下从谏如流故臣得以自谒昔唐末有孟昌图者朝上谏疏暮不知所在诗人郑谷为诗闵之前代如此安得不乱上动容久之后为虞部员外郎兼侍御史知杂事上元观灯特预召自是为例未几为三司盐铁副使时外舅魏羽为使以亲嫌换度支副使真宗即位改主客郎中知虢州在郡上疏以为致太平无出姚崇所献明皇十事臣记雍熈末年赵普尝以此献先帝深以为然俄命普入相寻普病北人扰边未及施行今北边已息继迁请命正是行此十事就太平之日至于省不急之务削烦苛之政不用小人不与奔竞之流以官爵开直言之路此皆致太平之术陛下十行其八九矣又继迁小有不恭不足深责平城之事至弱也汉祖行之以安天下近代石晋用景延广之言以絶和致天下横流岂得为强闻敌所贪嗜者禽色利欲汉祖明皇所用之计正可以弭其心又自古辅佐圣明建万世之基立不拔之防者未有不由宿旧大臣未闻市井之徒尘走之吏能为之也愿陛下察此则纎人不敢萌心大贤得以毕力矣疏奏上颇嘉叹后知福州代迁民刻石于所经之桥名曰去思泌名知人少许可平生荐士曽不过数人后皆至卿相每欲发荐牍必设几案置章其上望阙再拜曰老臣又为陛下得一人王文正公旦即其所荐也知襄州日邓城令张逸有善政县去州十余里泌暇日小车从数史渡汉水至邓城界以观风谣或载酒邀逸野饮吟啸终日而去荐逸官至枢宻直学士为时名臣西祀还授泌右谏议大夫判吏部铨盥沐巾褐端坐而终身不欹侧时年六十三归葬乡里録其子衍为太常寺奉礼部郎为将作监主簿
　　汪推官汲传
　　汪宣德汲字子迁绩溪人年二十嘉祐进士第尝为慈谿令德门乡河塞数十年为疏导溉废田数千顷民歌且祠之以太平州推官鞫赞善大夫陈知规狱方暑系者百余多病疾汲觧释浣浴饮食之讯得其情知规复官系者出为佛斋以报性絜亷与物无忤而政称彊明卒于元丰中子奕字公伟时方复词赋取士奕尚少试太学即为其第三人与弟襄相继登第友爱尤笃为东流令有书生以妄言系狱宪使欲寘之极典奕以为狂疾奏上果贷死使者以书谢曰防君吾几陷失入襄字公弼少从兄游上庠商河常瓌号知名见之惊喜与定交任为南陵主簿太守翟汝文引为兵曹荐其文史足用词有古风书遗朝士言不喜为宣城守而喜识汪主簿始襄在太学有诏择内舎生为使臣学教谕以教诸小内侍大司成汪澥以襄名闻时梁师成为提领方贵宠见襄颇礼惮会襄以内舎三试不中当退舎师成从容言于上有防特免襄自陈愿得退舎不可以襄故乱学校法上使小内侍从襄学者押赴内舎竟不就及登第后师成欲荐以为馆职襄自言处学校久方欲试吏州县不愿在册府师成觉其有嫌逺意寖怒语人曰彼耆儒也讵敢凂之至是秩将满有内侍为走马承受过县劾不时赈济令佐皆停官被鞫或言师成有力焉后改宣教郎押白金诣北朝用金人权衡亏其半帅怒甚同行皆股粟襄徐辨竟得直尝作吊陶朱西子赋兴寄高逺而奕子安世襄子安行皆复登第安世资端厚教后进有法宦不遂卒安行笃行义能官为金华宰
　　胡待制舜陟传
　　胡待制舜陟字汝明绩溪人自防端重登大观三年上舎第调山隂簿歴会州秀州教授改宣教郎为睦亲宅宗子博士繇御史台检法官迁监察御史丁母忧免丧迁故职当靖康初金人骤侵中外多事舜陟建议依祖宗法许六察官言事于是极言军国利病无所隐为上所信尝面谕曰有事尽言不得观望自此五日一对率漏下五刻尝奏言今日威令未振是非糺纷强隣内侮骄将跋扈大臣无同寅协恭之谊小吏有狥私背公之风罪大者传经典恶同者其罚异劳未见而赏骤至过已着而任愈隆及言横恩有可夺茍贱有宜去及治道先后缓急之序因劝上以干刚独断上竦然曰斯言深救朕失非卿忠直安得闻进殿中侍御史俄监秋试进士或谓宰相吴敏方时多事正借台评何故令胡殿中入试院敏曰且教汝明闭口一月拜侍御史面赐绯鱼又赐文犀带王云使北还欲假名号车服饵敌以求和舜陟言敌气方张使畏而欲觧一堕其计不可悔寻议遣康王出使舜陟又言肃王出质不反当以为戒未几兵压境上独召舜陟问曰卿尝以和议为不可信今果然事将奈何舜陟对曰今日上防在于守河大臣之议惟欲守城则为失计退陈备御之术且言若宰执得人则冦不足平章下三省宰执怒拟下迁光禄上不许金人薄青城而军舜陟言闻康王在河北人服其忠义乞多遣蜡书以为元帅募武勇来援乃遣秦仔等八人以大元帅命王敌所邀金帛亿万舜陟奉诏督索以言抗之被鞭濒死伪楚立病中贻以书劝速归政元祐皇后又请后留勤王兵邀还二圣其词甚切仍乞降诏迎立康王于是太上即位于南京以疮痏丐去除秘阁修撰知庐州方淮西盗贼充斥舜陟奏复帅府于庐州増筑东西水门紏合乡民为巡社首招巨冦刘文舜高胜命以官以其徒为部曲自是诸郡有警即檄之无不办张遇自濠州奄至梁县舜陟使毁竹里桥伏兵河西遇半济伏弩发骇走孙琦来围城索粮不答而时出兵系其钞掠者琦尝环城而观怪寂无人声及闻喏如雷且垂灯照堑四壁如一惊叹而遁丁进攻光州刘正彦讨之至庐而进已去舜陟止之于外正彦欲取庐卒以自益又不与正彦不胜忿闻于朝舜陟亦劾其有异意明年正彦果作乱其党范琼焚掠寿春遣五骑来责饷舜陟叱斩其四留一还报且戒诸郡无给食隂发卒尾之琼巻甲南去率诛死是时淮西八州唯庐按堵邦人立祠生事之积功再迁官加集英殿修撰居三嵗上疏言愿以所部将兵民兵合刘文舜兵无虑二万及于本道招恶少年亦二万人将之以北当敌必争之地望许臣躬上方畧诏曰胡舜陟议论慷慨请兵御冦以狥国家之急除徽猷阁待制淮西制置使趣入觐舜陟见上抗言方今搢绅皆谓国势未易振故兵备弛而土宇侵自古未闻有颛务退避而能立国者惟陛下坚意不屈效汉高之必战以起士心上嘉叹之防杜充以宰相宣抚淮南而制置司罢徙舜陟提领水军沿江措置使俄知建康府兼措置水军使充犹未去以杀人为威至遣将擅入公帑取经制钱舜陟争之不得自劾改两浙宣抚司参谋官周望以宣抚使守平江不修备舜陟议不见纳乃自为奏乞分兵前途控扼言者以争进为罪降右文殿修撰舜陟复説望移军扼吴江敌过则以舟数千旁击之可以取胜不用及敌过江舜陟私遣禆将陈思恭以小舟数百自太湖出抄之会有焚舟内应者所获不赀俄提举江州太平观擢知临安府奏罢和买绢十万铁三万牛驴鹿皮二千新城豪徐权出力捕杀羣盗盗有得逸者妄诉其杀平民几偿死舜陟一问得情诛盗而释豪阖府称快未几丁父忧绍兴初诏夺服乗驿赴行在以故职宣谕京淮湖北与时相议不合谢归二年起复知江州兼沿江安抚使时新经李成之祸止存空垒舜陟修城训兵他日刘忠至城下闻有偹去已而还待制职为庐寿等州安抚使先是舜陟去后州遭残破守者武人责官逋在民者数万甚急又托卒令市贩输金至则蠲罢之招集流散官为筑室贷种简集乡兵威声甚震伪齐豪帅王彦充遣其弟谷求欵附舜陟将与之约并力取刘豫会议和乃止后知静江府兼广西经畧聴讼率尽辰漏庭中肃然海冦周聪及东冦陈旺相继奔轶聪犯高化等三州旺轶入雷境舜陟以为难与入海争利命将严守津岸使不得登聪无水可饮而食且尽转泊南恩乞降于东路旺寻亦就缚自国家南狩増市战马于横山诸蕃而马政未立舜陟为定规画置官立务谨火印减役呼所买比常嵗赢四倍南丹州猺莫公晟命知南丹桀黠不受敕结猺人入暴省地舜陟掲榜诸洞募能擒斩者以其官爵赀产畀之又益以钱盐万计猺人动心公晟屛迹时以为胡公一榜贤于兵数万寻奉祠归后二年又起知静江府宜章巨冦骆科自称镇东王为湖广之害者十五嵗诏舜陟节制三路兵讨之即日趋贺州梼李松科挺身降引兵揜其栅所向披靡舜陟从江华出桂阳时他军已散独与本道二千人俱而贼处处屯结舜陟拔郭振于囚使为先锋深蹑临武洞中五战皆防降馘万计振自是进用至秉节钺世以为知人舜陟卒年六十一州人为罢市醵金致祭饰西山故生祠嵗时享之始舜陟既贵父尚在尝以当赐五品服回授焉弟舜申舜举既仕乃与约悉以租产畀弟之在家者曰舜俞雅好读书多所论著晚号三山老人有奏议文集论语义孔子编年咏古诗师律阵图藏于家舜申后歴官舒州通判舜举登进士第知建昌军南劔州乾道中舜陟季子仰为太府丞轮对以舜陟所论江淮事进呈上语仰曰岂非钦宗朝作台谏者乎朕观实録惟卿父奏疏甚多仰今以直秘阁提举湖南常平云【方虚谷渔隐丛话攷苕溪渔隐丛话前十六巻后四十巻吾州绩溪胡仔元任所着也仔父舜陟号三山老人仕至待制广西帅死于静江府狱中实秦桧杀之也罗鄂州新安志畧不书回尝见其族孙示子家传六大帙靖康围城中奏议战守事甚多故诋郭京尤力后两帅庐州文臣之善用兵者也桧之杀之殆以此元任寓居霅上谓阮阅闳休诗总成于宣和癸卯遗落元祐诸公乃増纂集自国风汉魏六朝以至南渡之初最大家数特出其名余入杂纪以年代为后先回防好之学诗实自此始元任以闳休分门为末然有汤岩赴者闳休乡人着诗海遗藁又以元任为不然回闻之吾州罗任臣毅卿所病者元任纪其自作之诗不甚佳耳以其歴代诗人世次为先后于诸家诗话有去有取间或断以已意视皇朝类苑中槩取而并书者岂不为优近回著名僧诗话实用元任条例元任歴官事迹当俟续书○宋史本传及家传云舜陟为广西经畧以知邕州俞儋有赃为运副吕源所按事连舜陟提举太平观先是舜陟与源有隙舜陟因讨栁贼劾源沮军事源以书抵秦桧讼舜陟受金盗马非讪朝政桧素恶舜陟入其谗奏遣大理寺官袁柟燕仰之往推劾居两旬辞不服死狱中舜陟有惠爱邦人闻其死为之哭妻汪氏诉于朝诏判德庆府洪元英究实元英言舜陟受金盗马事渉暧昧其得人心虽古循吏无以过帝谓桧曰舜陟从官又罪不至死勘官不可不惩遂送柟仰之吏部后舜陟赠少师子仔以防授迪功郎两浙转运司干办公事六转奉议郎知常州晋陵县○按罗鄂州新安于王黼之害王愈秦桧之杀舜陟皆畧而不书非杏庭虚谷两公一白之则其迹冺矣然则是书精博虽未易及至其义类取舎之间疑大有可议者焉姑记二事以谂观者】
　　魏太尉羽传
　　大魏太尉羽字埀天婺源人唐郑公之后【真宗名臣传云羽自言郑公十四世孙按陈无已作魏嘉州铭称司徒謩之子别居歙之婺源其后四世而至羽然则羽乃郑公十世孙耳】初仕江南为昭文馆校书郎出为雄逺军判官今太平州是也王师渡江道出城下羽归欵辕门太祖闻而嘉之特拜太子中舎命知兴州寻知京兆府属河间守将以征赋酤之入盗为巳用遣羽覆实暮年得羡余以亿计因言本州録事参军郭震十年未代河间令崔能前为即墨未满嵗而移迁调之司颇未均一太宗以其敢言诏加褒转后为户部郎中上防愿省三司职官之半可以责成仍条利病二十事下有司议皆以为便迁盐铁最上案判官立位为三司判官之首上以唐世尚台阁目卿监为冗官欲复古优其选择诸曹正郎有才望者并补少卿监以羽为秘书少监尝请簿许王府僚史之过乞依唐置封驳司命大臣领之事皆见从上称其有心计通明吏道真宗即位歴礼部侍郎卒年五十八以其长子玠为奉礼郎玠卒羽妻自陈家贫无禄録其子校书郎瓘为奉礼郎后赠羽太尉羽强力善处繁剧在三司出入十八年习知财赋之事
　　胡司业伸传
　　胡司业伸字彦时防颖悟七嵗父课二兄伟伋为庄周梦蝶诗伸亦随作末云谁能分梦觉真妄两悠悠绍异之年十四随兄游学杭州月试辄先出又数为之首教官命移按就察之问所用事对如响蘓文忠公为太守闻之遣鞍马召与语甚见叹异登第试学官授颍州教授部使者列荐崇宁初召为太学正进博士数嵗迁秘书丞著作佐郎与修神宗日厯及礼书除右正言数月以亲嫌改符宝郎迁辟廱司业后二嵗责监杭州楼店务继知无为军时巢县猾民有诉令者率敛钱数百千椟藏寘列肆中伸察所诉不实物色之得椟与簿书具载所以饷吏者按致其罪慰谢令政尚慈恕民绘其像在学校久于名士多所甄引遭丧乱遗稿存者尚二十万言从弟侃字彦和始名侔登进士乙科尝仕为宰去官寻得直竟不复出凡数十年自号栁湖居士恬静好书晚苦目疾犹使子孙诵而聴之将自为志积官至大夫【旧志云伸在太学与汪龙溪齐名时人为之语曰江南二宝胡伸汪藻其为时所重如此】
　　【浮溪文粹后载鄂州遗文有此篇与此防有异同今并録之文曰胡司业伸彦时防颖悟七嵗父课二兄伟伋为梦蝶诗伸亦随作末云谁能分觉梦真妄两悠悠年十四随兄游学杭州月试辄先出乂数为之首教官命徒按察之问所用事对如响蘓文忠公时为守遣鞍马召与语甚见叹异在太学学中为之语曰江南二宝胡伸汪藻登第试学官为教授部使者合荐崇宁初召为太学正累迁著作佐郎与修神宗日厯及礼书除左正言以亲改符寳郎迁辟廱司业尝坐谪已而知无为军时巢县猾民有诉令者率敛钱百千椟藏寘列肆中伸察所诉不实物色之得其椟与簿书具载所以饷吏者按致其罪慰谢令政仁恕民绘像事之从弟侃字彦和登第后尝知乐清县亷访使令买甘数甚广收直六百侃不从以事见按继知黄冈县亦以病自免后累调官不赴居数十年性好书晚苦目病犹使子孙诵而聴之预自为墓志将终与医叙诀医岀门而絶罗愿传】
　　王提刑汝舟传
　　王提刑汝舟字公济婺源人生三嵗而孤不好戱弄才冠登第性豁达以风节自喜所不合不肯降色词知舒城县熈宁中嵗荐饥推行荒政甚悉所全活不可胜计后知南劔州时沙县获强盗十三人巳杀其魁余十二人皆当死汝舟阅牍得捕盗官利赏増入其赃之状三日而决皆免死以治行第一除知建州后又知防州汝舟才力明爽治无剧易以惠利为本摧伏豪强贫弱得职以故所至人安之三州讼者好傅律为词若不可破汝舟徐以恩义晓譬皆意折而去哲宗擢为京东转运判官奏对言厚风俗莫先于教养愿诏长吏每月临视学校教授当限年革少年新进及本贯人为之又吏贪暴者殆出于天资今虽以此抵罪才期即叙愿永不令为亲民之官又言人戸典卖推割不即并归一戸官司失察遂为诡名久益难晓故赋税积欠者多臣尝三为县令每因造二税簿即比对五等丁税傥戸眼有多寡不同者以所剰戸数令人戸自首并令乡书手照对收并一处供输遂无挂欠亦省簿书之费愿诏监司检察若簿书整齐则无积欠之弊有补国计又请立法委监司视县剧易令能否使易地因立法取愿状连书奏裁监司涉私者以违制论自京东移河北韩忠彦由北京入相汝舟欲渐还里托求江西忠彦至中书为言执政皆以为下迁不可忠彦曰王某以退为进也朝防降様市北珠奏言真宗时诏益州市锦六千匹知州赵稹止市千匹至天圣中仁宗因稹奏对奬其恤民臣元符初在京东淮省符市锦未几移河北又抛买北一珠之直至九十四千陛下即位之初圣政一新锦与珠如不可罢犹愿诏有司损其数以留难得之钱少助经费疏奏即日罢之又言河北小盐产深冀邢赵洺霸所出甚防自元符二年令客人就所住州县召保给据往买有往复阻节之劳以故多私买而诸场停积不售愿只令就场召保又解池经水患未复请权以河北见积大小盐通入陜西卖之自江西徙夔州路提刑告老而归歴官十七任余五十年未尝有失闲居阅六嵗安卧而逝年七十九汝舟内行修事祖父母孝继祖母胡氏没季父持丧百日而卒汝舟时在南劔上言诸父无在者臣以适孙乞觧官接服以终三年下礼官议诏特聴之因着为令始筮仕南丰曽巩赠以诗曰身役簿书虽扰扰力穷文史尚桓桓李清臣尝劝习大科不愿晚号云溪翁有文百巻手所校书万余巻
　　胡金部伋传
　　胡金部伋字彦思婺源人父绍防力学嘉祐中林希为州考试官绍首荐礼部尚书品天下魁文以绍为第一晚为剡主簿州遣官分检诸县旱七县诉所检不实独绍所检山隂无诉者守因尽委覆视之新昌尤多大族而绍所蠲例下戸后分检七人者皆冲替绍益知名伋绍圣中与弟伸同登第累歴中外政和四年通判深州有菜圃千六百余畦嵗得钱逾二百万伋以圃送公使库时州县官颇营圃规利河北副将令禁卒卖菜虚价钱者五十六人北平军稻田务官以菜钱决债兵士致断腕会籴便使者沈积中以伋事闻诏奬之曰君子不尽利以遗民不茍得以思义公仪休身相鲁国怒拔园葵孔奋为姑臧长不欲自润旧史载之以为美谈汝久践郎省出倅方州遵条诏之严挺洁亷之操能却园利悉归有司庶几古人可励流俗覆实来上朕用汝嘉于是鞫二人者召伋赴朝终金部郎中
　　唐吴御史少微传
　　吴御史少防新安人第进士长安中累至晋阳尉与武功富嘉谟同官友善先是天下文章以徐庾为宗气调益弱独少防嘉谟属词本经学雄迈高雅时人慕之文体一变称为吴富体少防撰崇福寺钟铭嘉谟作双龙泉及千烛谷颂尤为作者推重并州长史张仁亶待以殊礼坐必同榻时魏郡谷倚为太原主簿亦以文词著名时号北京三杰中兴初吏部侍郎韦嗣立荐少防嘉谟同时为左右台监察御史少防卧病闻嘉谟死恸哭赋诗寻亦卒有文集各五巻谷倚后客死文章遗失少防子巩开元中为中书舎人【新旧唐书皆称少防新安人祥符图经亦载于歙惟台记缺其望也】
　　王校正希羽传【孙明】
　　王校正希羽歙县人词艺优博天复元年登第时年七十余先是昭宗新平内难闻放新进士诏知贡杜德祥有孤贫屈人宜以名闻特敕授官故德祥以希羽曹松刘象柯崇郑希顔应诏各授校正其制云念尔登科之际当予反正之年宜降异恩各膺宠命松舒州人学贾司仓为诗此外无他长时号松唘事为送羊脚状年亦逾七十象京兆人崇希贤闽人皆以诗巻及第年六十余号五老牓【希羽孙明宋建隆初为郢陵令以亷律身百姓讼五代故例行赇赂皆不受曰但为我买薪蒭积某处久之如山因筑堤备水患太祖闻之擢知广州归日仅以衣囊自随乡人号其里曰荣归】
　　汪司空武传
　　汪司空武者唐干符中仕州为游奕使先是州遇罗芟为高镇将追冦于铜步以溺死四年遣武继之武乃于武口创镇至中和二年又于防滩为营自武口徙判婺源都镇事战守数月有功至龙纪初杨行宻録其功有云昨者赵干芝残党经过遽能出军战敌擒节级六十余辈杀凶徒二百余人获樊津之素书收熊泰之朱记时行宻为宁国节度留后遂补为节度押衙光化三年遥领汀滁二州刺史始武以私财买民地置县城邑以其税入已戸左右战守凡数嵗迁县入焉因以制置二十余年使其人不为外冦侵扰陶雅为歙州刺史暴増民赋武不为屈以故迄武之世县人赖之天祐三年二月武死雅使衙内指挥朱环代之因制置巡辖四县后刘津为都制置使而县人祠武号汪司空子衮天复三年杨氏承制补佐押衙长剑都副指挥使检校工部尚书
　　唐建安寺主智琚传
　　智琚姓李氏其先居冀州赵郡典午世东迁遂为新安人父祎仕梁为员外散骑侍郎琚年十九便自出尘聴坦法师释论未淹灰管频闻精义坦即隋齐王之门师也次聴雅公般若又聴誉公三论年二十七即就敷讲无碍辩才众所知识说经待问亟动常伦口不言人服无受色后三屈指逝于常州建安寺武德二年弟子常衍为立碑西阳王记室曹宪为文【定庄禅师新安人牛头自法融禅师传三世旁出十二人庄其一也无机縁语句○茂源和尚歙州人得法于吉州性空禅师平田来参源叹起身平田把住曰开口即失闭口即丧去却任麽时请师道源以手掩耳平田放日一步易两步难源曰有什麽死急平田曰若非此个阿师不免诸方防检○珠溪谦禅师歙州人得法于云居道膺饶州刺史为谦造大藏殿谦与一僧同看次谦唤某甲僧应喏谦曰此殿着得多少佛曰着即不无有人不肯谦曰我不问遮个人曰若此则某甲亦未曽祗对珍重谦后住兠率山而终○澜大德兴唐寺僧名清澜性孤高住丛林九华杜荀鹤赠诗云祗恐为僧心不了为僧心了总输僧澜答诗云如何即是僧心了了得何心是了僧世多传之与婺州僧贯休相善以诗文往还今精舎往往有澜所为碑塔在寺后】
　　城阳山人许宣平传
　　许宣平歙县人唐景云中隐于城阳山南坞絶粒不食顔如四十许人行及奔马时负薪入城卖之担上桂花瓢及曲竹杖醉归独吟曰负薪朝出卖沽酒日西归借问家何处穿云入翠防每拯人艰危救其疾苦访之多不见惟壁有诗云隐居三十载筑室南山巅静夜翫明月闲朝饮碧泉樵人歌垄上谷鸟戱岩前乐矣不知老都忘甲子年好事者题之于洛阳同华传舎间天宝中李白自翰林出覧之曰此僊人诗也乃游新安渉谿登山累访不获题其庵云我吟传舎诗来访真人居烟岭迷高迹云林隔太虚窥庭但萧索倚杖空踌躇应化辽天鹤归当千载余是冬野火燎其庵不复知所在后百余嵗至咸通七年郡人许明奴家有妪入樵南山有人坐石上食桃甚大谓妪曰我明奴祖也妪言常闻仙翁已得仙多年宣平言尔归为我语明奴我常在此山中与妪一桃食之而美妪自是増食顔童体轻中和后兵荒相继明奴徙家避难妪入山不归后人时有见之者身衣藤叶行疾如飞逐之升林木而去
　　聂真人师道传【从孙绍元】
　　聂师道字宗防歙县人少入老子法中事道士于方外后得内传服松脂法乃与同志登绩溪百丈山采之夜半峯顶月明有天乐起东南紫云中久之声益近至石金山少止两山相距三十里然顶上相望才咫尺少时小鼔复通奏笙箫金石匏以拍节大鼔其音清扬不类人世至鸡鸣止山下居人是夕皆闻之同行者叹曰方采灵药而所闻如此此亦君得道之证也后泊南岳招仙观闻蔡真人旧隐去洞灵源不逺山中时有见之者乃辟谷七日独往日暮有樵者坐谿上告以蔡君所居深逺不可到东有人家可宿樵者因凌水而渡师道目送之东行见草舎篱落主人类农者年可三十许问适见樵者否此蔡道者也因投宿啓黄甆合得茶饮之絶佳明旦行有老父问所从来谓曰蔡君父子偕隐此山昨夕所宿即其子也折草长尺余形似姜苗师道咀之而甘因使取水遂失所在自是益精徤还观已月余日乃知彭真人亦尝隐此山也后居乡里每入山虎豹遇之皆弭驯伏拊之乃起或以所采薪药令负还以故歙之近山颇有猛兽而不为害后将复往南岳闻汉梅福梁萧子云皆隐玉笥山中乃三游郁木坑见丈夫布衣乌防年若五十许人相问劳已谓曰子宿业已浄应有名玉籍虽未即飞升当亦度世我谢修通也本居南岳与彭蔡偕隐已三百余年知子尝游洞灵源吾适为东华君命主玉笥山地仙兼掌清空观坟土祀今子与吾宿有分故得相见然梅萧日中为小有天王所召恐未便还非可待也师道跪谢之同行数里忽有草舎新洁命师道坐木马上已坐白石鹿上俄有丱角以汤饮师道神气洒然修通指架上素书令抽取一巻曰习之当得道我有弟子紫芝在九疑山往见之传我语必为子尽其防矣傥不见者第投书于毛女溪上洞中且题石壁致吾意言讫忽不见师道巳在郁木坑外盖七日矣素书西王母理化众仙之要然不可尽觧遂至九疑访紫芝或言毛女溪有一隐者莫知其名人或见之师道累求不获乃投书题石后尝梦神人称紫芝教以疑义嵗余还山房田頵围新安师道白太守裴枢夜缒见頵頵为敛兵又为请陶雅为守杨氏据有江淮召至广陵建真元宫处之使为人祈福号问政先生一旦谓弟子曰我为仙官所召言讫而逝比敛棺有声视之若蝉蜕然因就葬之数日有自豫章来者言见之于道以一小童自随云离南岳多年今当暂往耳所至多宿旧游宇观半年后又有见之于衡阳者云归洞源矣后二十年问政故居之上数有云鹤盘旋众请于杨氏发所藏衣冠归葬自杨至歙千余里其上常有云气兼鸣鹤翔导至山三日而散杨氏加赠银青光禄大夫鸿胪卿从孙绍元
　　绍元字伯初母程氏始孕便畏荤梦天人指其腹曰此子当证道果长好文史尤精学尝诣金陵受戒箓是夜梦入一城官府严肃中有朱衣者凭几谓绍元曰此司禄之所也可自阅籍上图形旁题云聂绍元十八而入道二十授上清毕坛二十六往南岳遂掩巻而寤久而还问政山筑室号草堂事母勤瘁不交流俗自号无名子世多以錬师称之忽晨起沐浴戒家人以伯祖有训宜世勤修錬毋忘太上教俄有四鹤集于屋有光自空而下逺望疑以为火至则无他而绍元已化矣先一夕告母曰胡将军至可备酒果至是若有就坐者诘旦仆夫自外入云链师与三道士衣朱緑乗马武士冠带从者数辈然南去錬师回首语之曰吾往南岳矣最后一人云为语宅中谢贻我酒果尝撰宗性论修真秘防各一篇学士徐铉及弟锴称之曰吴筠施肩吾不能过也【黄山谷书问政先生诰后故淮浙宣歙管内道门威仪逍遥大师问政先生新安聂师道宗防少则事道士于方外发迹游名山数见异人扬行宻开府于扬州宗防实辅佐之葢为国师三十年杨氏之末解化而去弟子葬之举棺唯衣履存焉此赠告杨溥私号顺义七年也方外之兄德诲为新安太守乃于郡之东山筑屋以居方外号为问政山房问政之名或得于此诰中大丞相守太师中书令东海王臣温徐温也特进守侍郎寻杨公臣知诰李昪也问政先生故翰林学士冠卿之五世祖也】
　　雪山子道茂传
　　雪山子道茂歙县纪氏子少时每遇盛夏辄以昏暮伏草莽中求以身施蚋者二十年始往休寕普满院时郭公三益为尉问数与语郭公由是好佛法后住通州白狼山晚归自号觉庵未尝为人白推或问之答曰是第一义者可轻以假人邪有妻死求出家者茂终不纳曰彼一时所激非为法求也此人再娶巳又买妾竟如所料大观中郡守使其乡僧行月住天王院月自言云门下求与茂通法属茂不答及茂去世月言彼非坐灭乃其徒伪为之守使检尸检者其要股使伸伸巳随结焚之西闗渡顶骨诸根不壊烟所及虽水皆得舎利有池阳百问行于世【宁道者婺源汪氏名道宁壮嵗以道者游四方蒋山泉禅师许为法器还家弃妻子祝髪参五袓演禅师诵金刚有悟演印可之辞去游潭州天宁为第一座寻住报慈开福政和三年十二月四日沐浴小参次日告众曰南长至天地一阳生万物敷奥义生死与去来从来无忌讳华蔵门开主伴俱备师子翻身象王游戱如今不究根源直到龙华三防某甲作道人四十年为僧三十五夏始作道人时曰诵金刚经二十巻在明州育王山烧浴诵至于此章章句能生信心以此为实不觉脚在汤桶脚皴桶破当体获解脱道证本元常无奈彼处宗师阙头印证自此徧参明州诸尊宿雪窦老良禅师过天台参涌泉觉至开先见心印到衢州参紫湖阙入庐山见罗汉英説禅祖偈至圆通参法镜禅师将住一年渡江到三祖见宗禅师深入防趣得游戱三昧到太平见清禅师提赵州狗子无佛性□师资方顺透身便退回至白莲峯下再来庵前见一蓬头老人提忠国师古佛浄缾话如削下千斤重担自此之后方脱去贴肉汗衫无奈业縁未尽绍报慈开福道场某甲初七日与大众相别脱去殻漏子别有前程出家佛子彻髓彻皮三昧海中游戱自在轮回界内任意升腾所以俱尸城畔显示双趺熊耳峯前新携只履前人不了累及后来画像起摹至于今日又道吾紫磨金身今日即有明日即无若道吾入涅槃非吾弟子道吾不入涅槃亦非吾弟子于此检防得出不唯穿却黄面老子鼻孔亦知报慈落处其或未然报慈与麽来满世无相识水月与空华谁坚复谁实住院经五年都卢如顷刻瑞云散尽春风生失却文殊遇弥勒咄至初七日升座众才定即已逝矣得其法者月庵道果而郡僧觉又尝参之文歙县楚氏子与兄道才皆出家游方有声道才参东林总住威胜军天宁自号海上横行才道者而文尝住蘓州穹隆山云】
　　张承务扩传
　　张扩字子充歙县人少好医从蕲水厐安时游时同学六十人安时独喜扩后闻蜀有王朴善脉又能以太素知人贵贱祸福从之期年得衣领中所载素书尽其诀乃辞去南陵有富人子伤寒不知人气息仅属扩视之曰此嗜卧证也后三日当蘓蘓则欲饮欲饮与此药必熟睡觉当得汗也已而果然当涂郭祥正子患肌骨如削医多以为劳扩曰是不足忧就坐饮以药忽大吐使视涎沫中当有物视之得鱼骨宿疾皆愈在建业有妇人叩门求医者扩不在其弟挥为诊之及归挥具言其状扩曰弟与药如是且瘳矣此其脉当嫠居三年左乳下有痣也验之信然尝有调官都下者扩诊之谓曰虾游脉见不出七日当死后五日得通判齐州喜曰张扩妄言耳我适得官何谓死哉又二日晨起进盥仆地即死建中靖国初范忠宣公方召而疾作问曰吾此去几何扩曰公脉气不出半年公曰使某得生至京师则子之赐巳遂与偕行至京师奏补扩假承务郎未几公以不起闻董正封知歙州扩以太素切其脉曰承议今嵗当奏子正封自以官不应格又非郊嵗以为疑适宛陵有幕官至者与语及之客曰是不可信彼亦以此语许吾州守矣防徽宗登极守臣子弟例以捧表得官崇寕中扩谓曰大夫食禄不在淮西行且还朝矣然非今日宰相所谓宰相者犹未起起则有诏命不满嵗当三迁又曰大夫不病而细君病忧在九月及蔡京当国诰被召还嵗中自戸部吏部迁左司郎中而妻刘亦适以九月卒尚书蹇序辰知应天府扩谓曰尚书无官脉旦夕当有谪俄被防放归田里复见之曰当得州果得杭州汪丞相微时祁门宰陈孺使徧视在学诸生次至公曰君位至宰相然南人得北脉名宦当繇北方起未几登第调北京大名主簿不出北京积官至中大夫中兴遂为上相谓胡殿院曰君当登第然脉未圆嵗在辛夘见之曰不出此嵗矣明年果登第扩后以罪谪永州至洪州晨起见帅曰扩今日时加午当死后事以累公帅曰何至是扩曰吾察之血已入心矣退使人伺之及期卒挥字子发传兄业为人纯孝有常士大夫多爱重之
　　宗白头嗣宗传
　　宗白头者名嗣宗歙县陈氏受业水西寺试经得度年二十游方参径山睿深见器重去即龙门还道林劝江浙庐皖荆楚湘汉之间凡庵居屏处禅林所称者辄造而问之闻洞下有觉首座在大洪山宗寿长七龄僧先一夏服训累年殆忘寝寐觉尝问皓月当空时如何宗云正是恁麽时节反覆酬答忽有省后从觉于泗州普照觉去遂代之时建炎初也开堂云喝井庵畔以真似伪断足岩前乃精乃粹遂为觉拈一瓣以酬法乳诸方乃知洞下一宗复有人矣寻住常州善权及明州翠岩雪窦尝示人曰大众体究此事第一不得依様画胡芦第二不得去古人背后义手第三不得守株待兔第四不得无绳自防何谓依様画胡芦如今学者不肯退步休歇一向用心强作道理见古人立个拳也立个拳划个圆相也划个圆相提起座具拂防便行及至穷究着黑漫漫地何谓古人背后义手学者巳是不明日夜商量古人公案这个话又如何那个问答又如何设或防得祗是别人底被他言语搅防得来不成肠肚岂不见道若要提唱宗乗须是从自已胸襟流出何谓守株待兔有种学者认得个影响秪管泥在一处或良久或退后认着不忘一生无动转长沙道百尺竿头坐底人虽然得入未为真百尺竿头须进步十方世界是全身何谓无绳自防学者在众中不肯亲近尊宿决择此事但认个自家休歇一向痴坐从朝至暮秪管瞌睡所以道透网金鳞犹滞水回涂石马出沙笼若是本分坐禅人孜孜念念未尝暂时与此事有丝毫隔行住坐卧常在其中不见洞山在方丈坐有赞叹者云僧家好终日无事山云莫如此説僧有僧事俗有俗事山僧在此无剪指爪底工夫且道洞山在方丈中作个什麽见得僧堂里亦不是闲坐处若不是恁麽见去尽是虚光隂直须念念无间断步步无间断时时无间断处处无间断有僧问曹山如何是无间断底人山曰曹山今日伤杯僧曰某甲不会山曰东西不办即是倒这里作麽生体悉久参高士相证明后学初心各自努力将终书偈全心自照无佛无人诸縁不共时至便行其全身建塔于雪窦而翠岩取其大衣藏于无际庵阅世六十九坐夏五十四宗貌清癯气韵平淡慈忍无嗔恚径山杲少所许可尝赞之曰太湖三万六千顷之渺茫即师之口也洞庭七十二峯之峭峻即师之舌也不动口不饶舌已说今説当説也大竒也大竒此是吾家真白眉
　　显谟阁学士程迈传
　　程迈字进道黟县人程忠壮公灵洗之后登第为仁和尉以捕盗改秩知西安县政彊明竞渡者持仗而哗官兵不能禁守以语迈迈遣一吏持判示之曰不即散与俱来众惊曰此知县判也即散去部使者督诸郡水旱积欠郡因移文督税之倚阁逃絶者迈曰衢州数年无水旱何积欠也守不能屈由是他邑畸零逃絶者皆免考试处州回县有大辟七事阅按释其三无异议调知盐城县宰相刘正夫押勑见其名诏与语曰往在大学见君今为县有美政荐之徽宗嘉其对除提举江西常平起家不十年乗使车过里里人荣之民有讼田者二十年不决迈阅其牍问讼者年几何曰六十六迈曰尔所赍劵乃庆厯三年时方年七嵗安得妻财置产讼者叹以为神曰早二十年遇之可以无讼嵗旱募流民浚洪州东湖水患为息后入为戸部侍郎除提举措置河北路籴使以办闻命再任继除直秘阁中使李彦衔防宣谕因语迈西城所田须农具迈送铁农具一车彦大笑寻褫职任太上即位南京召除左司员外郎后迁大府卿提郊祀事务省什六七因编进命付史馆防建州贼叶浓防城称兵以迈为福建运使直龙图阁按旧给州县盐就除集英殿修撰知福叛兵至白沙闻有备去建州剧贼范为隂窥福州綂制李捧为所败迈遣约降有日会谢向等奉使募兵遣人诛贼欲自以为功于是复叛而所在盗起率万人建劔汀邵武皆盗区迈且招且捕所向悉平惟范为未下乃遣新招降张毅使守古田责以立功又谨守南劔界移制置使兵入屯三田范为由是不敢窥兴化漳泉迈度大将辛企宗谢向等终不能平盗宻请王师航海十五日至福州庶一战灭贼章十上不报乃奏谢向连贼企宗玩冦且贼不可赦上感悟命大臣由海道贼不虞王师至不一日平费不及民及请録死事后给胁从无归者粟及田庐掩露胔选循吏抚养留广东舶米五万以寛民赋且乞量留大军得三千人进松溪反汀漳有冦赖以平绍兴二年召进徽猷阁待制知温州黥平阳吏四十人他县猾以次遁去上谓宰相曰程迈温州之政光絶前后今之吏师也丁父忧后知信州会议复发运司以迈使迈以为祖宗时发运司事权甚重今属官才八员而无辟选之文则任大重权大轻给缗钱二百万欲一年有成效三年有蓄积则利源太狭积效太速又今二百万不能当昔时百万所籴固未广而仓船稍脚之费皆未知所出若责之州县深惧扰民且谋不审则行不逺责太速则智者不能善其后乃力辞上慰谕之且令増给籴本陛辞又奏曰昔唐刘晏兼九使财赋悉归一至国朝始分为三然三司使居内而发运使居外犹相为表里今天下则益分租庸专于运使常平专提举盐铁则有茶盐司皷铸则有坑冶司平准则有市易司戸税既总之发运独存其名耳况今中外责此司甚重而视此司甚轻愿诏使明知兴复之意而行之如祖宗时则臣不敢辞上曰已诏三省除卿杂学士以増重使权会后省缴奏而止乃置司平江府以秋成和籴各因其郡县为价稍増之籴四十余万而所费籴本几半廷臣屡以为言上辄止之寻权知府事又言今籴本尚二百余万缗可籴五六十万石而一司官吏与将来漕运所费比民间价又増十四五则籴买终无补于国虚费用度乃罢就除知镇江兼沿江安抚使军后兴为一新官府陶瓦贷民因兴修学校鄱阳嵗饥多盗上忧之进徽猷阁直学士知饶州奏蠲舟车征算増米价以招商贾不逾月米大至又手条寛恤三十余事掲于州门民以宁息徙温州至适火后为营官舎千区开河渠立望楼结火保更为新学多士趋劝诏书褒谕转左中奉大夫进显谟阁直学士再知福州州有旧招安贼首某等二百余人以使臣廪羁縻之郡人常侧目会戍兵还朝因尽遣归枢宻院聴差使寻罢奉祠绍兴十五年正月卒年七十八有漫浪编五巻奏议表啓三十巻诗二百余篇孙叔达今宗正少卿太子左庶子罗愿传【浮溪文粹载鄂州遗文二篇乃程迈胡伸二传也罗集旧本止载胡传今并以程传増入】


　　罗鄂州小集巻六
　　钦定四库全书
　　罗鄂州小集附録
　　罗颂遗文
　　淳安县学斋堂六铭【原阙三首】
　　谦光斋
　　实焉而若虚有焉而弗恃一谦四益光亦大矣若夫当仁不避见义敢为则舎我其谁
　　待问堂
　　壮哉县非十室选其英为士率荅问者教之一善诱人亦多术
　　兊轩
　　肃羣贤之蔼蔼为从容之文防刮造化其铺张包古今其淘汰厌流俗之论卑喜吾儒之道大无轩冕而体胖不钟鼓而心泰幸朋友之相渐故説言乎泽兊悟天地之两间惟乐此之为最
　　顔公山记
　　顔公山在休宁为着九域志及新安志皆云昔有顔公尝隐于此后乘风而去因是得名山有瀑泉流出山之东西折而为溪故又谓之顔溪溪之畔居民多故又谓之顔溪村山气寒花晩而雪早视平地常较一月慿髙以望可见黄山而其所延袤南接婺源界此其大槩也旧云山在县南九十里今才去县五十里地之逺非可缩而近正使指故县而言所増亦无防考之殊不合又旧云上有池方圎五亩多鲤鱼今山行十五里则为山之半又稍前则四旁隆起而其窊处有平地无类五亩许有龙池二在焉各不过寻丈窃意凡窊处旧皆蓄湖水后人堙之而仅为二池其旁有余地若欲留一庵基以有所待盖此山多风自是而上愈髙愈凄紧故谋始者不能舍是而他求也抑尝考礼经所载凡山川出云雨见怪物皆曰神是山之亘髙天宜必有神矣特以顔公栖迹人人敬爱之用忘其山之有神而但知有公遂以至扵今公既洒然洁清故来逰者未尝携脯醢而有祷于龙者义不击鲜于山中牛奔马走一稍不谨则相惊以蛇虺之变其最异者龙本以行雨为职用力劳今乃有不忍血食者凡诸乡来请水先白公遇其请于外池迎而置之其乡则用牲如其常乡之人饮食无间及其请于内池迎而置之其乡则以面代牲人无敢茹荤奉之之礼殊而皆以得雨计龙池嗜欲非公莫能知则所以从事旧矣但当公之时人知其为鲤未知其为龙后人既别之以二池故龙之意显而公之道益尊又凡田里之人或得子差暮辄夫妇黙祷公往往赐之兆朕比其应则曰公实使然问之羣儿中以顔为小字者所在有之公之博大而能泛应又如此山旧有公像建炎庚戌嵗浮屠人慧圎来结庵则曰顔公云者犹言逺公志公尒非必指其姓于是塑其像如泗洲僧伽之像而其称谓亦如世之所以尊僧伽者道之所在诚无仙释之间而野史失其名或者终以为恨慧圎持律严甚金部郎髙邮吴幵素重之为以全真名其庵歳在戊寅圎坐脱如宗继之众人赏其质直凡殿及钟楼皆其所为今年过七十不少衰者圆之无恙也邑之士有吴师礼者尝寓其庵以肄业而登第数年来朱权寓焉亦登第于是权之侄申及其从侄况效其叔之为者申以丁未岁入太学况以已酉秋预鹿鸣因相与称公之徳予谓数君既名族乃能安苦淡精思文字间山初不即人人有志而后即此山也志立而事成公何预焉虽然藐姑射之神人其陶铸当世固有足大者士之权舆正在一科第公果成就之何暇多方邪予既因权之请为作碑且为诗以美公有龙之徳俾好事者歌之曰顔公至人以天为宗有渊有湖豢此羣龙嗟龙之徳与公实同在人能人在防能虫上下八极从公西东公示厌世忽然乘风龙则异池精神则通岁时逰戱作此年丰曰谁命之必归于公勉之学列匪其力农立志读书即此山中烝然而来尚其或逢
　　古岩经藏记
　　古岩知名寺也予少而逰焉爱其僧房在石下有坡陀嵌空之状已而上经閤函列整整可以手探而意取念方外之士肯以其余间徜徉扵此因尽阅其经盖亦足乐其后闻欲更为蔵予私以为是得已而不已者淳熙十年冬住持慈悦遣守如来告曰经阁起扵绍兴中惟经实营之閤久而益壊慈悦与慈妙守晖等乞钱为蔵于东偏方汝霖汝再首助之以迄于成且閤之于尊经有所未至也今既大为之轮衍八面以为十置函其间上为莲花千叶比卢居之五十二大士缥缈扵孤云之上当其机缄一动果若山君海王拥而挟之以趋经不既严矣乎敢请记予扵是知其有为而为之也尝闻佛之视斯人如慈母之于子丁宁训敕惟恐其未喻而意之所归则有卓然而至当者故其书徧于天下而方以为无法之可説自佛既灭其徒相与诵而讲之不胜其浩博而即心之义始出理事之相资空有之相宣语黙之相捄几所以明此非真有所谓教外之传也迨分而为南北之宗又散而为五家之派号为防禅者皆患言之障道而思造于忘言之域故颛认诸方语以为直截之要其立意则善然其取舍决择或至流而为戯论大凡方便悟解则佛之説与其祖与师之説初不害其忘言如或不然则二者均之为有言宜异乎此而泥乎彼犹未免于有言也以言而求忘言去道亦逺矣盖昔尝有难佛者一示之以良久而迷云顿开佛于是乎有鞭影之喻然则施于棒喝实祖其故智也观其书者亦必有道矣如上人既尝逰四方宜必有所闻而犹以雕镂涂饰旋斡震焉足以尊经又以予之文为足以表其尊经之指而请焉何予谓玩华而忘实故晚未闻道方愿晦前所为抱周孔之书而熟味之以究夫性命之极万一有所自得而后考佛之书取其与吾儒合者眀着焉以授之庶乎其有补恐其不能待也姑述旧闻十一月朔日颂记
　　小飞来记
　　歙之南八十有五里官道之右溪流清浅其外有山绵亘杂木森立石趾隐见甚可爱也淳熙戊戌嵗里人洪君元辅始为轩槛面山而临流予弟端良为牓之曰小飞来盖取其灵隐前也飞来峰在都城秀丽絶天下造次那有其比然行役之君子自蜀甘溪来者闻前岭造天心方惮之其来自吴防者则又初脱险阻骤见山水如此莫不据鞍转盼扬鞭而指曰天下佳处也当是时谓之似飞来谁以为过君既时节防亲友又往往揖冠盖而觞之不羡夫士女追随缘樽乌樏选胜于乌猿之左右也樵木啸歌鵞鸭浮湛皆自有态度不羡夫冷泉之上侣谈僧而观浴鹤也去家蛙步无它限隔暝色入座继以眀月不羡夫回舟九里松望城闉背夕阳而归也予喜君之营是为适得其处既有以自娱又以佳名耸动观聴其计得矣顾有巨丽者焉诗曰髙山仰止景行行止君之父子诚有志于古深思而力体之毋谓若飞来之可以偶然而似也
　　江祈院记
　　浮屠氏之道即吾儒所谓一以贯之者后世既判为禅律而僧之所居亦随以别大抵恢一堂华一蔵峻一塔辄能因人以暴着其事四方亦喜于传诵之者必其寺之属扵禅者也而律则不然虽焚脩之甚严轮奂之甚备往往文献缺焉殆不可攷岂惟常情重禅而轻律其人亦自生退屈不敢与禅为比是使处扵禅者日益肆处扵律者日益偷岂其义本然防吾郡江祁院起于杨氏顺义二年国朝因之宣和间火扵睦冦行满稍为方丈法堂以居继又新其廊庑满亡扵绍兴丙辰今净悟师实佐净慧主院事慧清脩梵行安于简静悟能强力济之盖自丙辰后三年得檀者洪羽成龚觉澄等而殿成又四年得净本而三门成又十有四年得元圭及鲍氏女而钟与楼成扵是悟始代慧慨然思以律自显既得铭扵将作丞汪公因请为院作记未及为而公即世悟之齿益髙其欲得记亦愈甚公弟秘书丞许卒兄之志乾道庚寅冬方具藁又不克某至其孤澄持悟之所述泣以授某曰先君有治命当以记属公不可以辞即遂取而收之然私以谓悟其少壮时不惮勤劳以能有此栋宇方欲假大君子之文以为光宠盖始终扵两公之门者不知防年而竟得陆陆如某者为之事之不可料如此矧寻尺之石亦有时而则所恃以不朽者其微防诚使今之士大夫能如悟之用心内信所挟不以法俗分别为轻重卓然有所立扵世则凡能言之士虽不褰裳以求之谁不乐为书者其视悟用工之劳劮得名之久近不可同日道也故因以广之以为吾防之劝云
　　罗颀遗文
　　郢州太守墓志
　　先兄姓罗氏讳颂字端规徽州歙县人曽祖承吉祖讳举朝请大夫考讳彦济吏部尚书龙圗阁大学士新安开国侯累赠少师妣鲁国夫人俞氏绍兴二十二年以先君任子恩补承务郎注临安府余杭县浣坎镇改潭州南岳庙连丁考妣忧除防监镇江府排岸擢监行在左藏东库未上省罢差湖北司主管机宜文字行在检防军酒库所干办公事通判镇江府知郢州绍兴二年正月二十七日以疾卒于郡积官朝奉大夫其六月防归眀年正月二十九日葬于歙县永丰乡干村之源娶宋氏封安人子阜臣蚤卒女二人长适进士张防初次未行孙榞当以致仕恩得官兄资超迈身长七尺眉目耸异自少负志气力学殆天性侪辈或少息终不休过庭时毎出文一萹先君未尝不称善及长逮晩节读书著述如课程倦极徙倚提巻不释手得异书喜甚若他人好好色嗜甘毳然居防终制寝苫室絶荤茹如礼性不谄使阿附得大官要职不肯为其在荆州帅叶公衡自谓幕中得天下士丞相周益公必大在后省坐缴奏武枢张説出复入及为翰林学士客皆往贺兄独委书劝公无恃一节髙众为无愧名益髙则天下所望益大欲其屛纷华事简凡孟子所谓得志不为者皆当置度外益公以此愈加敬季兄鄂州亦益公所重故毎以二程期之其佐京口屡争事今兵部侍郎耿公秉为郡毎言为僚率雷同相取下助我特罗君守郢登对其一乞申勅四方主帅修眀军政禁私役其二欲如西汉武宣玺书责厉州郡光武一札赐方国为耸动之具以劝事功其三择县剧易以选能吏上问京口军民情条对甚悉到郡为政清静庭无留辞京山民董小大有妹为张复礼所奸因欲娶之不可则醉酒捶其父母小大与其党击之致死皆谓罪在大辟兄独以情轻奏部使者不谓然使再勘公言复礼奸人女至辱其亲小大醉后至此情可念奏上果从杖贷未防悍卒吴顺在娼舍踢死民陈舍僧大吏庇之无敢言舍僧单独或请执杖以葬兄知之杖大吏捕顺成其狱部使者怒以前后轻重不类兄曰军人杀平民能使大吏为覆护横甚后取防竟绞郢盖马纲道所自出食谷旧责之都保至是部悉自任凡免役科扰十一事兄厯官可纪甚多而弗自言其梗槩若此兄始为进士屡上春官不第其为诗文至蔵藁数十笔力髙古时出竒诡跌宕识者以为有西汉风平生抱负一时名士所推许而年位不永岂惟门户之痛云弟朝散郎新权通判蕲州事赐绯颀志
　　记程叔清女死节事
　　始方腊来冦时歙县人程叔清家避地于城南有女年十七父母计曰我等处此不幸则死独此女年色方盛万一辱扵贼何以见族党乃呼谓曰吾州之俗尤以淫为讳尔良家女也足未尝出闺阃贼倘以兵胁尔当奈何女曰儿岂从贼者必不可当以死拒之亲族又从旁审其语女因取所携衣囊负以趋且为见执骂贼收父母喜曰果如是真吾女也吾闻死扵兵者用道家説醮九幽则能升济魂魄尔勿虑女笑曰诺明日散处东塘山中女适为贼所遇贼好谓曰吾以尔归圣公毋忧不富贵女曰尔辈欺天害人狗彘之不若何圣公也贼胁以刃曰不从吾言必杀若女曰我知有官府不知有贼贼先断其髻益以好语诱之女且唾且骂贼知不可屈刀乱下溃其尸乃去有二儿隐旁大石下备窥见本末为其家言之皆悲喜因葬东塘山中
　　罗似臣遗文
　　徽州新城记
　　徽扵江东为支郡而在唐已为大州顾今之封域皆唐旧也其地接于杭睦宣饶四出无不通其州治即山为城因谿为隍而谿山又为天下胜处中兴实为辅郡四朝涵育生齿日繁地利日辟人力日至而谿山日以益胜独城未加其旧过者陋之宣和中睦冦既平城迁于谿北防卢公宗原为守因民弗便请还旧城而旧城已不足恃有防予费更筑朞年而后成甎文隐起凡百余言埀戒后人其虑深矣承平既乆人习扵无事积习生玩雨摧潦齧补治不时蹊隧交横旧功湮圯失今不治后计愈艰天台宋侯济下车未防整饬纲条郡以无事周视榛芜起废剔蠧莫此为急乃防羣计检漏鏬节浮费旬储月积浸有端绪眀年鸠工聚材版筑以兴选扵州得尝军中习知其事者二人命僚佐分之始扵嘉定庚辰之春二月成扵其秋九月为城五百三十丈有竒叠石为址髙扵其旧其因山为险者无所改辟缮饰前人之未备又八十余文雉堞属连翚飞炳焕形势増重往来骇瞩南逼谿地峻斗落一过霖涨驰波涌洌岁受推櫅筑隄杆固凡两级聮亘脩堰逾扵旧城列填桃桞木芙蓉春葩秋卉秾纎间发水光山色左右映带足以助邦人逰览之娱城凡六门门有楼皆撤而新之劳饯宾馆加葺者四称其为互辅之佳郡凡木石瓦甓之材匠夫工食之费糜钱以缗计者四万五千米以石计者二千四百而役使不勤一民科敛不及六邑铢分用度不以诿上斯亦难矣夫诸侯之扵天子有蕃翰屏毗之义古者国无大小皆有城卫其民者固所以卫其上也徽为内地而宻迩王室其民之休戚利害扵本根所系为不轻而城又非可一日而猝具则当间暇之时为备豫不虞之计亦势之不容已者役大则难兴费重则难继规模前定经画不劳以数月之间而复百年之旧观人乐其成诵勤賛美扵此役也可以观政矣












　　附鄂州太守存斋罗公愿传　　　曹宏斋
　　故鄂州太守存斋先生罗公卒之百三十五年为至大戊申嵗其曽孙壻黄仲宣山长以公之曽侄孙前容州文学洪所具生年官歴卒葬之畧来视使润饰成篇待附家传泾生晚不及识公然从乡先生四方名钜游槩知之矣宋南渡后文字有先秦西汉风惟公一人干淳间朱文公周益公视为畏友淳安县社坛记文公自谓不如谓公文有经纬又谓公文止此可惜迩嵗汤东涧公汉宝藏公小集每为文必读数十百过方下笔客猝至扄箧惟谨马碧梧公廷鸾久在翰苑身至宰辅里居之日讲问公小集愿见不可得至从某转求之然则存斋之所以不亾者有在矣罗氏之先在春秋为小国襄之宜城徙荆之枝江因以为氏公之先五季时自豫章避地来歙遂为徽州歙县人七传至尚书公为大家尚书公公父也年十六上辟雍宋政和二年进士由大谏中丞迁吏部尚书赠少师六男子公为第五人讳愿字端良存斋其自号也防凝重寡言资特颖异甫七嵗能为青草赋以寿父少长落笔万言既冠乃数月不妄下一语绍兴二十五年防补承务郎授临安府新城县监税连丁内外艰服阕监饶州景德镇税有能名乾道元年监南岳庙遂踵世科才望斗着授饶州鄱阳知县不乐往主台州崇道观八年通判贑州遄摄州事冦攘甫定壹以政清讼简化美风俗为务教官刘靖之子和官事之暇时至学宫不为倦烦缝掖生淑艾之功居多详刑使者剡闻于朝谓公宜在清要之选秩满差知南剑州陛对第一劄主于富民不为浮文切中积弊孝庙大赏异曰卿磊落议论可采必副朕委任从臣亦交口荐之以畀鄂州至郡上五事其一谓鄂为古来用武之地城壁未立下流阳罗正系险要旧尝筑城仅存堆阜宜并议筑不可惮费其二谓民饥以田质谷后日乃为准折非法至于夺田还主宜立中制其三谓所收诸州配强盗贷命之人久不问落顶冐实多滋长奸宄乞下有司戒敕诸郡少驻遣发且候问落申数其四谓重湖旷土旧佃每行包占官行新佃又欠存恤宜令标立界至官钞明与指定庶得两便其五谓民间所雇奴婢只凭客人贩到半是诱畧宜令遭诱畧者自言于官官为立赏追捕凡皆论病识源切证用剂一本儒术如古循良他所罢行可类推已贰车刘公清之子澄学行端饬相与劝学劭农甚力所谓令脩庭戸之间而民自得于湖山千里之外报政才期而公不少延矣淳熙十一年甲辰七月十三日也公生于绍兴丙辰之三月得年仅四十九新安续志谓值旱立日中精祷致疾志公之犹子任臣毅臣所共订也鄂人绘像灵竹寺孟宗泣竹处刘贰车为刋小集于郡丧还夫人吴氏卒明年公兄端规自镇江请檄归视窀穸隂阳家以西峰先垄之次为拟族党一辞谓公生而孝奉祖考其安乐之遂葬于是吴夫人祔四月六日也所着春秋新安志尔雅翼鄂州小集行世其与小集同类巳抄而未刋者尚十之八九年逺事殊并为亡是太息而止虽然豹斑鼎脔不必求尽姑从尔雅翼漫阅一则社坛记读之百遍公胷次所贮何可量数笔底之文又可以人力企勉也哉公曽祖讳承吉赠承事郎祖讳举赠朝议大夫父讳汝楫通奉大夫龙图阁大学士吏部尚书敕封新安开国侯累赠少师妣吕氏魏国夫人王氏楚国夫人余氏鲁国夫人兄颢朝散郎吁承议郎俱通判福州颉奉议郎通判夔州颂即端规朝奉大夫知郢州有庵集刋布郢鄂二公齐名尝闻家居讲学时东西异鑚研各趣饭余酒隙已晚未灯説书交锋讙如辩讼既定怡怡如初兹未可与上车不落之辈同日语也弟颀朝散大夫通判蕲州赠中散大夫子男四人缙孝臣钦臣皆早卒睦臣承直郎南康军録事参军女三人其一适吴文肃公之子坰文肃竹洲先生也孙一人朴已上防文学公所具外从人旁搜足之来示于公官阶所歴所止吴夫人封秩为何孙曾实计若干俱欠登载不敢亿度念昔昌黎伯为樊宗师志铭即能似其语陈师锡序五代史王荆公显讥之某何人敢操此笔无韩之似渉陈之庸血指汗顔众知之矣仲宣幸是正之仲宣名宣子自号中山能诗为虚谷方公所称屡摄紫阳山长事二丈夫子世其家罗氏甥也某既自诡为传亦并效颦为之赞曰彼贵一品或寿期颐负乗幸免夸不偿嗤官止分符五十犹啬公有不亡众人不识逺而弥芬大也无垠存斋之存其惟斯文







　　罗鄂州小集附録
