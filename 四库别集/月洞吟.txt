　　钦定四库全书　　　　　集部四
　　月洞吟　　　　　　　　别集类三【宋】
　　提要
　　【臣】等谨案月洞吟一巻宋王镃撰镃字介翁括苍人尝官县尉宋亡之后弃印绶归隠湖山扁所居为月洞因以名所着之诗此本为嘉靖壬子其族孙养端所刋仅诗七十余首前有养端序又有嘉靖辛丑汤显祖序摘举集中佳句并称其七言絶句有闲逸之趣今观其诗七言律诗格力稍弱不及七言絶句其七言絶句如春风无力晴丝软绊住杨花不肯飞绣帘不隔荼防月香影无人自入楼凉风落梧桐叶片片飞来尽是秋又多近于小词不为髙调惟五言律诗如蝉声秋岸树鴈影夕阳楼马嘶经战地雕认打围山橹声荷叶浦萤火豆花田斜阳晒鱼网踈竹露人家晴雪添崖瀑春云杂晓烟皆绰有九僧之意盖宋末诗人有江湖一派有晩唐一派镃盖沿晚唐派者故往往有佳句而乏髙韵亦絶无一篇作古体然较之江湖末流寒酸纎则固胜之矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀








　　月洞吟序
　　端族自宋祥符州牧隆天圣括苍府属谭迄今传世二十为年六百中间虽无竒名大烈班照史册然类能清修不辱故家文献之传几叶有介翁镃者文章尔雅造履峻洁仕宋官县尉当帝昺播迁势入夷元即憣然弃印绶归隠湖山与尹緑坡虞君集叶柘山诸人结社赋诗扁所居为月洞意以孤炯絶尘颛澒自亢庶几乎有桃源栗里之致焉每对时忿懑辄形于诗所谓山河隔今古天地老英雄局败碁难着愁多酒易中之句往往闻者恨不得一见其人与之言衣冠礼乐之盛声明文物之华有如今日者呜呼冯道五朝管仲再霸后世羞之若介翁不亦超然隠君子哉苟以县尉小官则梅福上书挂冠神武又何心耶端少习闻其事壮而流落江湖不能为之吿太史立传如子美元亮焉者亦天也惧久而益无闻乃刻遗诗一巻庶乎后人能论其世知吾王在平昌代有髙行清才不独蓁蓁狉狉为深山草木鹿豕也时嘉靖壬子上元族孙飬端茂成序















　　月洞吟序
　　予在平昌见黄兆山人诗文浸寻晋魏人语而复得其先人宋月洞先生诗七十余首殆宛然晩唐人语宋之季亦唐之季也观黄兆山人所叙月洞意操孤炯独絶如律中青松秦世事黄菊晋人心局败碁难着愁多酒易中沙涨浙江龙去逺天寛北阙鳯归迟豪杰危中成事易规模狭处济时难悲歌当泣憾不作司空文明山中草檄尔悲乎长絶句如落花依草略约妍咏荆卿者乃赋闲情耶往往达官贵人不能言其祖如月洞先生可谓有孙茂成矣【茂成即黄兆山人字】嵗辛丑夷则朔临川清逺道人汤显祖义仍题





　　钦定四库全书
　　月洞吟
　　宋　王镃　撰
　　别虞君集
　　瓦瓶担酒去送客石桥东潮过汀沙上船回岛树【曹本岛屿】中桃花三月雨杨栁五更风明日思君处渡头烟水空
　　送黙然上人归天台
　　孤云不定心持钵度寒林野饭青蒲洁路程【曹本客程】黄叶深海风潮水发山雨晓烟【曹本烧烟】沉归到石桥日应看瀑布吟
　　钱塘江
　　凉丝疎栁条【曹本云凉疎万栁条】秋满石阑桥呉越兴亡事晨昏来去潮云开天日近水接海山遥望到西陵渡风帆影【曹本稳】自飘
　　别黄吟隠
　　饮干分别酒话乆未移舟潮水催行客海山生逺愁蝉声秋防【曹本秋浦】树鴈影夕阳楼今夜相思梦芦花第防洲
　　塞上曲
　　黄云连白草万里有无间霜冷髑髅哭天寒甲冑闲马嘶经战地雕认打围山移戍腰金印将军度玉关
　　买舟
　　赤阑桥上路防度卜归期流水无休【曹本回】日行人有老时潮来江势逆月出海门迟风顺轻舟快【曹本驶】蒲帆尽夜吹
　　赤城李丹士
　　频年游岳洞灵迹记无差学得长生术常留锻死砂笛吹苍岛月鞋踏赤城霞又欲腾空去寻仙到九华
　　早行
　　客程因太早却费一更眠落月已归海残星犹在天橹声荷叶浦萤火荳花田隔防谁家起青灯逺树边
　　秋深
　　风露损衣裾秋深怀故庐仆方谈夜梦客至得家书子黑石莲老柿红霜叶疎今年篱下菊遥忆少人锄
　　访翟梅山
　　诸老凋零尽江湖今有谁半生行客惯多难识君迟花屋春风酒梅山雪夜诗莫为名钓出世事正如棋
　　感秋寄白云赵寺丞
　　囊里不藏金相随只破琴毎因看月夜长动故人心腥艸【曹本败草】关河路秋风楚越砧愁来不成睡【曹本寐】破壁【曹本坏壁】更蛩吟
　　晩春即事
　　云气不分明天隂忽又晴喜凉溪鹊浴知雨树蛙鸣仙药黄精饭斋蔬白椹羮惜春吟未就闲踏落花行
　　谿村
　　水路随山转谿晴踏软沙斜阳晒鱼网疎竹露人家行蟹上枯防饥禽衔落花老翁分石坐闲话到桑麻
　　寄友
　　发影明寒镜萧萧亦自怜故人难会面行客又经年晴雪添崖瀑春云杂晓烟相思有书札写尽夜灯前
　　山中
　　荣枯皆定数枉作送穷吟有色非真画无腔【曹本无弦】是古琴青松秦世事黄菊晋人心尘外烟萝客相寻入逺林
　　避乱柯岩绿坡诸公以诗见寄
　　柯括各【曹本地】西东音书乆不通山河隔今古天地老英雄局败棋难着愁多酒易中花前多少恨无语寄春风
　　寄杜北山
　　倦客萧萧两鬓秋栁丝无力绊归舟晓风落叶辞髙树夜月行人在别州千里关河乡国梦一江烟浪古今愁雁声过尽青天濶却忆同登望海楼
　　山居
　　屋头藓树蜕鸣蛩池上沟泉凿石通香老蒲花春洞影凉生槲叶午牕风坭【曹本泥】瓶开酒留樵客篛笠穿云访药翁虽是一贫清似水定无徭役到山中
　　暮秋寄僊洲舍弟
　　去年研菊醉重阳今日谁知各异乡落叶石栏霜信早败荷池屋雨声凉人情好恶花甘苦世事荣枯草短长别有骏雕双翮健刚风摩透入苍茫
　　金陵感秋
　　鱼书难寄水空流两袖西风破黑裘客梦芦花晋城月归心枫叶浙山秋世情老去谙方熟愁事来时醉便休满目关河怀古恨如今何处问孙刘
　　春游
　　薄暖轻寒未肯分游衫换作粉红新绿香酒影摇宫扇红皱裙文上舞裀杨栁锦鞍春富贵海棠银烛夜精神风流难学江都防花下题诗忆故人
　　宿香严院
　　地炉煨火栢枝香借宿寒寮到上方山近白云归古殿风髙黄叶响空廊敲门僧踏梅花月入夜猿啼枫树霜梦醒不知窻日上时闻经磬【曹本清磬】出松堂
　　湖山即景次尹绿坡
　　湖山掩映鴈潭秋今古诗人说胜游绿栁影分骑马路赤枫【曹本丹枫】叶落钓鱼舟前坡风送归樵笛别墅云藏卖酒楼长记寻梅冰雪里毡靴驼帽鹔鹴裘
　　古杭感事二首
　　国事雕零王气衰东南豪杰竟何之云寒【纪事作埋】废殿排班石草卧前朝记事碑沙涨浙江龙去逺天寛北阙凤归迟可怜不老呉山月曾照官家宠幸时
　　入北銮舆竟不囘衔花辇路长苍苔九重禁地为僧舍六代攒陵变刼灰宋国衣冠春草绿赵宫珠翠野花开虽然兴废俱天数祸自奸臣误国来
　　尹绿坡山间吟所
　　苔痕分路见人家犬防篱根卧落花一片林塘诗境界四时花果隠生涯锄山拣日春栽药汲水和云夜煮茶耕录有文须防看旋摇松露入硃砂
　　登开元宫徳和楼
　　瑞云深处碧玲珑得道髙人在此中玉树影迷唐旧邸金钟声绕汉诸宫夜看西北天星近晓对东南海日红咫尺便分僊俗路呉山斜出锦屏风
　　寓龙虎山中示张链师
　　莲盂送别万峯云龙虎山前过小春草履惯穿枯岭叶布衣犹带旧京尘毡寒不见游仙梦路逺谁怜倦客贫东望海门归未得北风吹雪满唐巾
　　山中述怀柬详议梅磵四弟
　　春入青山伴白云市朝新事不曽闻心无利欲愁都散路有仙凡悟便分夜月蕉花秦世梦寒烟草子宋时坟抽丁不到空林客自采枫香礼斗君
　　时事
　　羽书飞报南州捷百万戎师尽转官豪杰危中成事易规模狭处济时难云生杀气雕旗暗风肃军声虎帐寒何日山河还正朔汉人重覩旧衣冠
　　病中
　　镜里初疑看不真衰顔只恐是他人医言断酒方除病母戒观书亦损神卧乆不知黄叶落起来还见【曹本添出】白髭新横梳【曹本自梳】头发斜阳下半脱清风【曹本手脱随风】半委尘
　　裁衣曲
　　烧罢心香午夜阑玉纎轻捻剪刀寒衣成恐不如郎意独着【曹本独试】灯前照影看
　　春酌
　　酒阑歌罢翠帘遮月栁惊啼子夜鸦多少断云心上事结成香梦是梨花
　　西湖
　　南北髙峯呌杜鹃斜阳浮翠断桥边画船归处【曹本归尽】江湖梦一半楼台杨栁烟
　　苏小小墓
　　同心难结绣云长红玉沉泥草亦香妖魄年年寒食节定应湖上作鸳鸯
　　怯暖
　　怯暖新裁白苎衣棋声深院客来稀春风无力晴丝软绊住杨花不肯飞
　　秦望山
　　祖龙痴欲望长年却遣君房渡海船枉去蓬山覔丹药桃源亦自有神仙
　　深春
　　夹泥花上燕巢边翠箔桑空蚕又眠天气才晴【曹本乍晴】风候别坐看盆藕出双钱
　　燕子来时春又休暖风吹绿上枝头绣帘不隔荼防月香影无人自入楼
　　采莲曲
　　罗裙溅湿鬓云偏摇落香风满画船忽忆夜来【曹本年来】憔悴梦鸳鸯正在藕花边
　　秋宫辞
　　蝉锦凉生玉漏秋梦回空忆到龙楼妾身恨不如黄叶得趂流泉出御沟
　　春闺辞
　　桃飞【曹本桃吹】红雪上帘钩杨栁风丝拂画楼日透阑干人病酒卖花声过懒搔头【曹本懒梳头】
　　访【纪事芳】庭植上人
　　苔侵坐处石头青满屋春云不用扃入定醒来香印冷一帘花雨湿残经
　　西亭新暑
　　水晶帘挂小池亭茉莉花香酒易醒日影不摇风力软蟢丝绊落翠蜻蜓
　　春梦
　　东风敲碎玉阑干蝴蝶纷飞梦欲残翠被压床银烛暗夜深谁问海棠寒
　　喜凉
　　吹笛何人在小楼夜深不下玉帘钩凉风敲落梧桐叶片片飞来尽是秋
　　宿西湖上竺
　　不收【曹本闲收】石上着残棋山月无声鹤睡时落叶打窻霜满屋有僧吟得夜寒诗
　　水居
　　飞鸥贴水水连天一半青山一半烟【曹本半是烟】日暮潮回渔父醉不知船阁浅沙边
　　断桥春望
　　拾翠车闲辇路尘山南山北杜鹃春谁家庭院东风里吹出桃花不见人
　　呉江旅思
　　千丝杨栁拂征篷一望菱花漾晓风人在画楼髙处立鹭鹚飞入水晶宫
　　花下作字付叶柘山使者
　　花藓层层润石牀绿隂多处自生凉闲将笔染荼防露写得春辞满纸香
　　春寒
　　玉屏烟冷鹧鸪斑翡翠帘遮好梦残雨又未休人又懒杏花无力不禁寒
　　孙花翁墓
　　词入秦楼唱至今夜魂应共水仙吟坟前防树桃花月照得风流不死心
　　呈赵使君时方西遯
　　欲买寒江载月船牀头金尽却谁怜客囊空有诗千首难向红楼当酒钱
　　蜻蜓
　　轻绡剪翅约秋霜防水低飞恋野塘忽趂游蜂过墙去可怜不识百花香
　　灯花
　　喜信今宵报与谁玉人曽剪画双眉等闲开落银釭见只是【曹本只闭】春风不得知
　　重阳纪怀
　　篱根醉倒任斜阳隔夜茱萸便不香莫把黄花遮破防敎人见我鬓边霜
　　仙源即事
　　山花幽草自成春深入仙源欲避秦地僻不知南北事相逢尽是种桃人
　　避世移家入乱山松风杉雨打窻寒牀头一巻麻衣易自防松灯尽夜看
　　秋日过京口
　　晩风簌簌荻花飞络纬声干荳叶稀水国易寒裘马健织金添作海青衣
　　军中乐二首
　　征衫闪色织云罗白马金鞍载翠娥把盏醉归营月上檀槽唤拨采茶歌
　　珊瑚提榼紫金杯翠幕藏春暖不开马上娇娇花满笠随军出看打毬回
　　白牡丹
　　翠云低防玉楼台露洗香苞逐旋开昨夜赏花人酒醉月中错认水晶杯
　　睡海棠
　　费尽胭脂捻得成杨妃醉后越娉婷定应梦着三郎事吹老春风不肯醒
　　湖上晩望
　　酒醒湖光生嫩凉卧船吹笛藕花香游人尽逐莺花去一片闲情在夕阳
　　塞下曲
　　鎗旗猎猎动风缨土雨如云画角鸣认得打围枯草际霜雕飞趂海东青
　　寿光宫
　　井气蒸云湿石栏白头【曹本虬须】道士自烧丹开门风带琴声出一阵松花满醮坛
　　渔父吟
　　竹丝篮里白鱼肥日落江头换酒归只恐明朝江雪【曹本风雪】冻老妻连夜补蓑衣
　　闺词
　　逢春娇病鬓蓬松偷拆郎书读未终蓦地人来无语答含羞满面发潮红
　　月洞书屋
　　自写自诗黏壁上何须古画与名碑隔墙风落闲花片日日飞来入砚池











　　月洞吟
